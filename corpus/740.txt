南史目录钦定四库全书史部一南史目录正史类唐李延寿撰本纪十卷列传七十卷凡八十卷本纪南史卷一宋本纪上第一武帝少帝南史卷二宋本纪中第二文帝孝武帝前废帝南史卷三宋本纪下第三眀帝后废帝顺帝南史卷四齐本纪上第四高帝武帝南史卷五齐本纪下第五废帝郁林王废帝海陵王眀帝废帝东昏侯和帝南史卷六梁本纪上第六武帝上南史卷七梁本纪中第七武帝下南史卷八梁本纪下第八简文帝元帝敬帝南史卷九陈本纪上第九武帝文帝废帝南史卷十陈本纪下第十宣帝后主列传南史卷十一列传第一后妃上宋孝穆赵皇后孝懿萧皇后武敬臧皇后武张夫人文章胡太后少帝司马皇后文元袁皇后孝武昭路太后眀宣沈太后孝武文穆王皇后前废帝何皇后眀恭王皇后后废帝陈太妃后废帝江皇后顺陈太妃顺谢皇后齐宣孝陈皇后高昭刘皇后武穆裴皇后文安王皇后郁林王何妃海陵王王妃眀敬刘皇后东昏褚皇后和王皇后南史卷十二列传第二后妃下梁文献张皇后武徳郗皇后武丁贵嫔武阮脩容简文王皇后元徐妃敬夏太后敬王皇后陈武宣章皇后文沈皇后废帝王皇后宣柳皇后后主沈皇后南史卷十三列传第三宋宗室及诸王长沙景王道怜临川烈武王道规营浦侯遵考武帝诸子庐陵孝献王义真彭城王义康江夏文献王义恭南郡王义宣衡阳文王义季南史卷十四列传第四文帝诸子元凶劭始兴王濬南平穆王铄竟陵王诞建平宣简王宏庐陵王袆晋熙王昶武昌王浑始安王休仁晋平刺王休祐海陵王休茂鄱阳哀王休业临庆沖王休倩新野懐王夷父桂杨王休范巴陵哀王休若孝武诸子豫章王子尚晋安王子勋松滋侯子房临海王子顼始平孝敬王子鸾永嘉王子仁始安王子真邵陵王子元齐敬王子羽淮南王子孟晋陵孝王子云南海哀王子师淮阳思王子霄东平王子嗣武陵王赞眀帝诸子邵陵殇王友随飏王翙新兴王嵩始建王禧南史卷十五列传第五刘穆之徐羡之傅亮檀道济南史卷十六列传第六王镇恶朱龄石毛脩之傅𢎞之朱脩之王𤣥谟南史卷十七列传第七刘敬宣刘懐肃刘粹孙处蒯恩向靖刘钟虞丘进孟懐玉胡藩刘康祖南史卷十八列传第八赵伦之萧思话臧焘南史卷十九列传第九谢晦谢裕谢方明谢灵运南史卷二十列传第十谢𢎞微南史卷二十一列传第十一王𢎞南史卷二十二列传第十二王昙首南史卷二十三列传第十三王诞王华王惠王彧南史卷二十四列传第十四王裕之王镇之王韶之王悦之王准之南史卷二十五列传第十五王懿到彦之垣护之张兴世南史卷二十六列传第十六袁湛南史卷二十七列传第十七孔靖孔琳之殷景仁南史卷二十八列传第十八褚裕之南史卷二十九列传第十九蔡廓南史卷三十列传第二十何尚之南史卷三十一列传第二十一张裕南史卷三十二列传第二十二张邵南史卷三十三列传第二十三范泰荀伯子徐广郑鲜之裴松之何承天南史卷三十四列传第二十四颜延之沈懐文周朗南史卷三十五列传第二十五刘湛庾悦顾琛顾觊之南史卷三十六列传第二十六羊欣羊𤣥保沈演之江夷江秉之南史卷三十七列传第二十七沈庆之宗悫南史卷三十八列传第二十八柳元景南史卷三十九列传第二十九殷孝祖刘勔南史卷四十列传第三十鲁爽薛安都邓琬宗越吴喜黄囘南史卷四十一列传第三十一齐宗室衡阳元王道度始安贞王道生始安王遥光曲江公遥欣安陆昭王新吴侯景先南丰伯赤斧衡阳公谌临汝侯坦之南史卷四十二列传第三十二齐高帝诸子上豫章文献王嶷南史卷四十三列传第三十三齐高帝诸子下临川献王映长沙威王晃武陵昭王曅安成恭王暠鄱阳王锵桂阳王铄始兴简王鑑江夏王锋南平王鋭宜都王铿晋熙王銶河东王铉南史卷四十四列传第三十四齐武帝诸子文惠太子长懋竟陵文宣王子良庐陵王子卿鱼复侯子响安敬王子敬晋安王子懋南郡王子隆建安王子真西阳王子眀南海王子罕巴陵王子伦邵陵王子贞临贺王子岳西阳王子文衡阳王子峻南康王子琳湘东王子建南郡王子夏文惠诸子巴陵王昭秀桂阳王昭粲眀帝诸子巴陵隠王宝义江夏王宝𤣥庐陵王宝源鄱阳王宝寅邵陵王宝脩晋熙王宝嵩桂阳王寳贞南史卷四十五列传第三十五王敬则陈显达张敬儿崔慧景南史卷四十六列传第三十六李安人戴僧静桓康焦度曹武吕安国周山图周盘龙王广之南史卷四十七列传第三十七荀伯玉崔祖思苏侃虞悰胡谐之虞玩之刘休江祏南史卷四十八列传第三十八陆澄陆慧晓陆杲南史卷四十九列传第三十九庾杲之王谌何宪孔珪刘懐珍南史卷五十列传第四十刘瓛眀僧绍庾易刘虬南史卷五十一列传第四十一梁宗室上吴平侯景长沙宣武王懿永阳昭王敷衡阳宣王畅桂阳简王融临川静惠王宏南史卷五十二列传第四十二梁宗室下安成康王秀南康元襄王伟鄱阳忠烈王恢始兴忠武王憺南史卷五十三列传第四十三梁武帝诸子昭眀太子统豫章王综南康简王绩庐陵茂王续邵陵携王纶武陵王纪南史卷五十四列传第四十四梁简文帝诸子哀太子大器寻阳王大心临川王大款南海王大临南郡王大连安陆王大春桂阳王大成汝南王大封浏阳公大雅新兴王大庄西阳王大钧武宁王大威皇子大训建平王大球义安王大昕绥建王大摰乐良王大圜元帝诸子忠烈世子方等贞惠世子方诸愍懐太子方矩始安王方略南史卷五十五列传第四十五王茂曹景宗席阐文夏侯详吉士瞻蔡道恭杨公则邓元起张惠绍冯道根康绚昌义之南史卷五十六列传第四十六张𢎞策庾域郑绍叔吕僧珍乐蔼南史卷五十七列传第四十七沈约范云南史卷五十八列传第四十八韦叡裴邃南史卷五十九列传第四十九江淹任昉王僧孺南史卷六十列传第五十范岫傅昭孔休源江革徐勉许懋殷钧南史卷六十一列传第五十一陈伯之陈庆之兰钦南史卷六十二列传第五十二贺玚司马褧朱异顾协徐摛鲍泉南史卷六十三列传第五十三王神念羊偘羊鸦仁南史卷六十四列传第五十四江子一胡僧祐徐文盛阴子春杜崱王琳张彪南史卷六十五列传第五十五陈宗室诸王永脩侯拟遂兴侯详宜黄侯慧纪衡阳献王昌南康愍王昙朗文帝诸子始兴王伯茂鄱阳王伯山新安王伯固晋安王伯恭庐陵王伯仁江夏王伯义武陵王伯礼永阳王伯智桂阳王伯谋宣帝诸子始兴王叔陵豫章王叔英长沙王叔坚建安王叔卿宜都王叔眀河东王叔献新蔡王叔齐晋熙王叔文淮南王叔彪始兴王叔重寻阳王叔俨岳阳王叔慎义阳王叔达巴山王叔雄武昌王叔虞湘东王叔平临贺王叔敖阳山王叔宣西阳王叔穆南安王叔俭南郡王叔澄沅陵王叔兴岳山王叔韶新兴王叔纯巴东王叔谟临海王叔显新会王叔坦新宁王叔隆新昌王叔荣太原王叔匡后主诸子太子深吴兴王𦙍南平王嶷永嘉王彦南海王䖍信义王祗邵陵王兢会稽王庄东阳王恮吴郡王藩钱塘王恬南史卷六十六列传第五十六杜僧眀周文育侯瑱侯安都欧阳頠黄法氍淳于量章昭达吴眀彻南史卷六十七列传第五十七胡颖徐度杜稜周铁虎程灵洗沈恪陆子隆钱道戢骆文牙孙玚徐世谱周敷荀朗周炅鲁悉达萧摩诃任忠樊毅南史卷六十八列传第五十八赵知礼蔡景歴宗元饶韩子高华晈刘师知谢岐毛喜沈君理陆山才南史卷六十九列传第五十九沈炯虞荔傅縡顾野王姚察南史卷七十列传第六十循吏吉翰杜骥申怙杜慧庆阮长之甄法崇傅琰虞愿王洪轨沈瑀范述曾孙谦何远郭祖深南史卷七十一列传第六十一儒林伏曼容何佟之严植之司马筠卞华崔灵恩孔佥卢广沈峻孔子袪皇侃沈洙戚衮郑灼全缓张讥顾越沈不害王元规南史卷七十二列传第六十二文学丘灵鞠檀超卞彬丘巨源王智深崔慰祖祖沖之贾希镜袁峻刘昭钟嵘周兴嗣吴均刘勰何思澄任孝恭颜协纪少瑜杜之伟颜晃岑之敬何之元徐伯阳张正见阮卓南史卷七十三列传第六十三孝义上龚颖刘瑜贾恩郭世通严世期吴逵潘综张进之丘杰师觉授王彭蒋恭徐耕孙法宗范叔孙卜天与许昭先余齐人孙棘何子平崔懐顺王虚之吴庆之萧叡眀萧矫妻羊公孙僧远吴欣之韩系伯丘冠先孙淡华宝解叔谦韩灵敏刘沨封延伯吴达之王文殊乐颐之江泌庾道愍南史卷七十四列传第六十四孝义下滕昙恭陶季直沈崇傃荀匠吉翂甄恬赵㧞扈韩懐眀褚脩张景仁陶子锵成景儁李庆緖谢蔺殷不害司马暠张昭南史卷七十五列传第六十五隠逸上陶潜宗少文沈道䖍孔淳之周续之戴颙翟法赐雷次宗郭希林刘凝之龚祈朱百年关康之渔父褚伯玉顾欢杜京产南史卷七十六列传第六十六隠逸下臧荣绪吴苞徐伯珍沈麟士阮孝緖邓郁陶𢎞景诸葛璩刘慧斐范元琰庾诜张孝秀庾承先马枢南史卷七十七列传第六十七恩倖戴法兴徐爰阮佃夫纪僧直刘系宗茹法亮吕文显茹法珍周石珍陆验司马申施文庆沈客卿孔范南史卷七十八列传第六十八夷貊上海南诸国林邑国扶南国西南夷诃罗陁国呵罗单国婆皇国波达国阇婆达国槃槃国丹丹国干陁利国狼牙脩国婆利国中天竺国天竺迦毗黎国师子国南史卷七十九列传第六十九夷貊下东夷高句丽百济新罗倭文身大汉扶桑西戎河南王宕昌邓至武兴诸蛮荆雍州蛮豫州蛮西域高昌滑提要呵跋檀白题龟兹于阗渴盘陁末波斯北狄蠕蠕南史卷八十列传第七十贼臣侯景王伟熊昙朗周迪留异陈宝应等谨案南史八十卷唐李延夀撰延夀事蹟附载新唐书令狐徳棻传延夀承其父大师之志为北史南史而南史先成就正于令狐徳棻其乖失者尝为改定宋人称延夀之书删烦补阙为近世佳史顾炎武日知録又摘其李安民诸传一事两见为纪载之疎以今考之本纪删其连缀诸臣事迹列传则多删词赋意存简要殊胜本书然宋齐梁陈四朝九钖之文符命之説告天之词皆沿袭虚言无闗实证而备书简牍陈陈相因是芟削未尽也且合累朝之书勒为通史发凡起例宜画一今延夀于循吏儒林隠逸传既递载四朝人物而文学一传乃因宋书不立此目遂始于齐之邱灵鞫岂宋无文学乎孝义传搜缀湮落以备阙文而萧矫妻羊氏卫敬瑜妻王氏先后互载男女无别将谓史不当有列女传乎况北史谓周书无文苑传遂取列传中之庾信王褒入于文苑则宋之谢灵运颜延之何承天裴松之诸人何难移冠文苑之前北史谓魏隋有列女传齐周并无此篇今又得赵氏陈氏附备列女则宛陵女子等十四人何难取补列女之阙书成一手而例出两岐尤以矛䧟盾万万无以自解者矣葢延夀当日専致力于北史南史不过因其旧文排纂删润故其减字节句毎失本意间有所増益又缘饰为多如宋路太后传较宋书为详然沈约修史工于诋毁前朝而不载路太后饮酒置毒之事当亦揆以前后恩慈不应存此异説也延夀采杂史为实录又岂可尽信哉然自宋畧齐春秋梁典诸书尽亡其备宋齐梁陈四史之叅校者独赖此书之存则亦何可竟废也干隆四十一年九月恭校上总纂官纪昀陆钖熊孙士毅总校官陆费墀南史卷一钦定四库全书南史卷一唐李延寿撰宋本纪上第一宋高祖武皇帝讳裕字徳舆小字寄奴彭城县绥舆里人姓刘氏汉楚元王交之二十一世孙也彭城楚都故苖裔家焉晋氏东迁刘氏移居晋陵丹徒之京口里皇祖靖晋东安太守皇考翘字显宗郡功曹帝以晋哀帝兴宁元年岁在癸亥三月壬寅夜生神光照室尽眀是夕甘露降于墓树及长雄杰有大度身长七尺六寸风骨奇伟不事廉隅小节奉继母以孝闻尝游京口竹林寺独卧讲堂前上有五色龙章衆僧见之惊以白帝帝独喜曰上人无妄言皇考墓在丹徒之候山其地秦史所谓曲阿丹徒间有天子气者也时有孔恭者妙善占墓帝尝与经墓欺之曰此墓何如孔恭曰非常地也帝由是益自负行止时见二小龙附翼樵渔山泽同侣或亦覩焉及贵龙形更大帝素贫时人莫能知唯琅邪王谧独深敬焉帝尝负刁逵社钱三万经时无以还被逵执谧以已钱代偿由是得释后伐荻新洲见大蛇长数丈射之伤眀日复至洲里闻有杵臼声往觇之见童子数人皆靑衣于榛中擣药问其故荅曰我王为刘寄奴所射合散傅之帝曰王神何不杀之荅曰刘寄奴王者不死不可杀帝叱之皆散仍收药而反又经客下邸逆旅会一沙门谓帝曰江表当乱安之者其在君乎帝先患手创积年不愈沙门有一黄药因留与帝既而忽亡帝以黄散傅之其创一傅而愈寳其余及所得童子药每遇金创傅之竝验初为冠军孙无终司马晋隆安三年十一月祅贼孙恩作乱于㑹稽朝廷遣卫将军谢琰前将军刘牢之东讨牢之请帝参府军事命与数十人觇贼遇贼衆数千帝便与战所将人多死而帝奋长刀所杀伤甚衆牢之子敬宣疑帝为贼所困乃轻骑寻之既而衆骑竝至遂平山阴恩遁入海四年五月恩复入会稽杀谢琰十一月牢之复东征使帝戍句章句章城小人少帝每战陷阵贼乃退还浃口时东伐诸将士卒暴掠百姓皆苦之惟帝独无所犯五年春恩频攻句章帝屡破之恩复入海三月恩北出海盐帝筑城于故海盐贼日来攻城城内兵少帝乃选敢死士击走之时虽连胜帝深虑衆寡不敌乃一夜偃旗示以羸弱观其懈乃奋击大破之恩知城不可下进向沪渎帝弃城追之海盐令鲍陋遣子嗣之以吴兵一千为前驱帝以吴人不习战命之在后不从是夜帝多设奇兵兼置旗鼔眀日战伏发贼退嗣之追奔陷汲帝且退且战麾下死伤将尽乃至向处止令左右解取死人衣以示睱贼疑尚有伏乃引去六月恩浮海至丹徒帝兼行与俱至奔击大破之恩至建邺知朝廷有备遂走郁洲八月晋帝以帝为下邳太守帝又追恩至郁洲及海盐频破之恩自是饥馑奔临海元兴元年荆州刺史桓𤣥举兵东下骠骑将军司马元显遣牢之拒之帝又参其军事𤣥至帝请击之牢之不许乃遣子敬宣诣𤣥请和帝与东海何无忌竝固谏不从𤣥尅建邺以牢之为会稽内史牢之惧招帝于广陵举兵帝曰人情去矣广陵亦岂可得之牢之竟缢于新洲何无忌谓帝曰我将何之帝曰可随我还京口𤣥必守臣节当与卿事之不然与卿图之𤣥从兄脩以抚军将军鎭丹徒以帝为中兵参军孙恩自败后惧见获乃投水死于临海余衆推恩妹夫卢循为主𤣥复遣帝东征二年循奔永嘉帝追破之六月加帝彭城内史十二月桓𤣥簒位迁晋帝于寻阳桓脩入朝帝从至建邺𤣥见帝谓司徒王谧曰昨见刘裕风骨不恒盖人杰也每游集赠赐甚厚𤣥妻刘氏尚书令耽之女也聪眀有智鉴常见帝因谓𤣥曰刘裕龙行虎步视瞻不凡恐必不为人下宜早为其所𤣥曰我方平荡中原非裕莫可待关陇平定然后议之脩寻还京口帝託以金创疾动不堪步从乃与无忌同船共还建兴复计及弟道规沛国刘毅平昌孟昶任城魏咏之高平檀慿之琅邪诸葛长人太原王元徳陇西辛扈兴东莞童厚之竝同义谋时桓脩弟𢎞为青州刺史鎭广陵道规为𢎞中兵参军昶为州主簿乃令毅就昶谋共袭𢎞长人为豫州刺史刁逵左军府参军谋据歴阳相应元徳厚之谋于建邺攻𤣥尅期齐发三年二月乙卯帝託游猎与无忌咏之慿之毅从弟藩慿之从子韶祗隆道济昶族弟懐玉等集义徒凡二十七人愿从者百余人丙辰候城门开无忌等义徒服传诏服称诏居前义衆驰入齐呌吏士惊散即斩脩以徇帝哭之甚恸厚加歛䘏昶劝𢎞其日出猎未眀开门出猎人昶道规毅等率壮士五六十人因开门直入𢎞方噉粥即斩之因收衆济江义军初尅京城脩司马刁𢎞率文武佐吏来赴帝登城谓曰郭江州已奉乗舆反正于寻阳我等竝被密诏诛逆党今日贼𤣥之首已当枭于大航诸君非大晋之臣乎𢎞等信之而退毅既至帝命诛𢎞等毅兄迈先在建邺事未发数日帝遣同谋周安穆报之使为内应迈甚惧安穆虑事发驰归时𤣥以迈为竟陵太守迈便下船欲之郡是夜𤣥与迈书曰北府人情云何卿近见刘裕何所道迈谓𤣥已知其谋晨起白之𤣥惊封迈为重安侯又以不执安穆故杀之诛元徳扈兴厚之等乃遣顿丘太守呉甫之右卫将军皇甫敷北拒义军先是帝造游击将军何澹之左右见帝光曜满室以告澹之澹之以白𤣥𤣥不以为意至是闻义兵起甚惧或曰裕等甚弱陛下何虑之深𤣥曰刘裕足为一世之雄刘毅家无担石之储樗蒱一掷百万何无忌刘牢之之外甥酷似其舅共举大事何谓无成时衆推帝为盟主以孟昶为长史总后事檀慿之为司马百姓愿从者千余人军次竹里移檄都下曰夫成败相因理不常泰狡焉肆虐或遇圣眀自我大晋屡遘阳九隆安以来皇家多故贞良弊于豺狼忠臣碎于虎口逆臣桓𤣥敢肆陵慢阻兵荆郢肆暴都邑天未忘难凶力寔繁踰年之间遂倾皇祚主上播越流幸非所神器沉辱七庙毁坠虽夏后之离浞豷有汉之遭莽卓方之于兹未足为喻自𤣥簒逆于今歴载弥年亢旱人不聊生士庶疲于转输文武困于板筑室家分析父子乖离岂惟大东有杼轴之悲摽梅有顷筐之怨而已哉仰观天文俯察人事此而可存孰有可亡凡在有心谁不扼腕裕等所以叩心泣血不遑启处者也是故夕寐宵兴搜奖忠烈潜搆崎岖过于履虎乗机奋发义不图全辅国将军刘毅广武将军何无忌镇北主簿孟昶兖州主簿魏咏之宁远将军刘道规龙骧参军刘藩振威将军檀慿之等忠烈断金精白贯日荷戈俟奋志在毕命益州刺史毛璩万里齐契扫定荆楚江州刺史郭昶之奉迎主上宫于寻阳镇北将军王元徳等竝率部曲保据石头扬武将军诸葛长人收集义士已据歴阳征虏参军庾赜之等潜相连结以为内应同力协契所在蠭起即日斩伪徐州刺史安成王脩靑州刺史𢎞义衆既集文武争先咸谓不有一统则事无以缉裕辞不获命遂总军要庶上慿祖宗之灵下罄义夫之节翦馘逋逆荡清京华公侯诸君或世树忠贞或身荷爵宠而竝俛眉猾䜿无由自效顾瞻周道宁不弔乎今日之举良其会也裕以虚薄才非古人受任于既頽之运接势于已替之机丹诚未宣感慨愤激望霄汉以永懐盼山川以增伫投檄之日神驰贼庭三月戊午遇吴甫之于江乗帝躬执长刀大唿即斩甫之进至罗洛桥遇皇甫敷檀慿之战败死之衆退帝进战弥厉又斩敷首初帝建大谋有工相者相帝与无忌等近当大贵惟云慿之无相至是慿之战死帝知其事必㨗𤣥闻敷等没使桓谦屯东陵口卞范之屯覆舟山西已未义军进至覆舟东张疑兵以油帔冠诸树布满山谷帝先驰之将士皆殊死战无不一当百唿声动天地因风纵火烟熖张天谦等大败𤣥始虽遣军而走意已决别遣领军殷仲文具舟石头闻谦败轻船南逸庚申帝镇石头城立留台总百官焚桓温主于宣阳门外造晋新主于太庙遣诸将追𤣥命尚书王嘏率百官奉迎乘舆司徒王谧与衆议推帝领扬州帝固辞乃以谧为录尚书事领扬州刺史帝为镇军将军都督八州诸军事徐州刺史领军将军初晋陵人韦叟善相术桓脩令相帝当得州不叟曰当得边州刺史退而私于帝曰君相贵不可言帝笑曰若中当相用为司马至是叟诣帝曰成王不负桐叶之信公亦应不忘司马之言今不敢希镇军司马愿得领军佐于是用焉时诸葛长人失期为刁逵执送未至而𤣥败𤣥经寻阳江州刺史郭昶之为具乗舆法物初荆州刺史王绥以江左冠族又桓氏之甥素甚陵帝至是及其父尚书左仆射愉有自疑志竝及诛四月戊子奉武陵王遵为大将军承制大赦惟桓氏一祖后不免桓𤣥之簒王谧佐命手解安帝玺绂及义旗建衆谓谧宜诛惟帝素徳谧保持之刘毅尝因朝会问谧玺绂所在谧益惧及王愉父子诛谧从弟谌谓谧曰王驹无罪而诛此是翦除胜已兄既桓氏党附求免得乎驹愉小字也谧惧奔曲阿帝牋白大将军迎还复其位𤣥挟天子走江陵又浮江东下与刘毅何无忌刘道规等遇于峥嵘洲衆军大破之𤣥党殷仲文奉晋二皇后还建邺𤣥复挟天子至江陵因走南郡太守王腾之荆州别驾王康产奉天子入南郡府初益州刺史毛璩遣从孙祐之与参军费恬送弟䘮下州璩弟子脩之时为𤣥屯骑校尉诱𤣥入蜀至枚回洲恬与祐之迎射之益州督护冯迁斩𤣥传首建邺𤣥从子振逃于华容之涌中招集逆党袭江陵城腾之康产皆被杀桓谦先匿沮川亦聚衆应振为𤣥举哀立丧庭谦率衆官奉玺绶于安帝刘毅何无忌进及桓振战败绩于灵谿十月帝领靑州刺史甲仗百人入殿义熙元年正月毅等至江津破桓谦桓振江陵平三月甲子晋帝至自江陵庚子诏进帝侍中车骑将军都督中外诸军录尚书事帝固让旋镇丹徒九月乙巳加帝领兖州刺史卢循浮海破广州获刺史吴隐之即以循为广州刺史以其党徐道覆为始兴相二年三月进帝督交广二州十月论匡复勋封帝豫章郡公邑万戸赐绢三万疋其余封赏各有差三年十二月司徒录尚书扬州刺史王谧薨四年正月征帝入辅授侍中车骑将军开府仪同三司扬州刺史录尚书事徐兖二州刺史如故表解兖州先是帝遣冠军刘敬宣伐蜀贼谯纵无功而还九月帝以敬宣挫退逊位不许十月乃降为中军将军开府如故五年二月伪燕主慕容超大掠淮北三月帝抗表北讨以丹阳尹孟昶监中军留府事乃浮淮入泗五月至下邳留船歩军进琅邪所过筑城留守超大将公孙五楼请断大岘坚壁清野以待超不从初谋是役议者以为贼若严守大岘军无所资何能自反帝曰不然鲜卑性贪略不及远既幸其胜且爱其谷必将引我且亦轻战师一入岘吾何患焉及入岘帝举首指天曰吾事济矣衆问其故帝曰师既过险士有必死之志余粮栖亩军无匮乏之忧胜可必矣六月超留羸老守广固使其广甯王贺刺卢及公孙五楼悉力据临朐去城四十里有巨蔑水超告五楼急据之比至为龙骧将军孟龙符所保五楼乃退大军分车四千两为二翼方轨徐行车张幰御者执矟以骑为游军军令严肃比及临朐贼骑交至帝命兖州刺史刘藩并州刺史刘道怜等陷其阵日向昃战犹酣帝用参军胡藩策袭克临朐贼乃大奔超遁还广固获其玉玺豹尾辇等送于都丙子克广固大城超固其小城乃设长围以守之馆谷于青土停江淮转输七月超尚书郎张纲乞师于姚兴自长安反太山太守申宣执送之纲有巧思先是帝修攻具城上人曰汝不得张纲何能为也及至升诸楼车以示之城内莫不失色超既求救不获纲反见虏乃求称藩割大岘为界献马千匹不听时姚兴遣使声言将涉淮左帝谓曰尔报姚兴我定靑州将过函谷虏能自送今其时矣录事参军刘穆之遽入曰此言不足威敌容能怒彼若鲜卑未拔西羌又至公何以待之帝乃笑曰此兵机也非子所及𦍑若能救不有先声是自彊也十月张纲修攻具成设飞楼县梯木幔板屋冠以牛皮弓矢无所用之刘毅遣上党太守赵恢以千余人来援帝夜潜遣军会之眀旦恢衆五千方道而进毎晋使将到辄复如之六年二月丁亥屠广固超踰城走追获之斩于建康市杀其王公以下纳生口万余马二千匹初帝之北也徐道覆劝卢循乗虚而出循不从道覆乃至番禺説循曰今日之机万不可失若克京都刘公虽还无能为也循从之是月寇南康庐陵豫章诸郡郡守皆奔走时帝将镇下邳进兵河洛及征使至即日班师镇南将军何无忌与道覆战败死于豫章内外震骇朝议欲奉乗舆北走帝次山阳闻败卷甲与数十人造江上征问知贼尚未至四月癸未帝至都刘毅自表南征帝以贼新㨗锋鋭须严军偕进使刘藩止之毅不从五月壬午卢循败毅于桑落洲及审帝凯入相视失色欲还寻阳平江陵据二州以抗朝廷道覆请乗胜遂下争之旬日乃从于时北师始还伤痍未复战士才数千贼衆十余万舳舻亘千里孟昶诸葛长人惧欲拥天子过江帝曰今兵士虽少犹足一战若其克济臣主同休如其不然不复能草间求活吾计决矣初帝征慕容超惟孟昶劝行丙辰昶乃表天子引罪仰药而死时议者欲分兵屯守诸津帝曰贼衆我寡分其兵则测人虚实一处失利则沮三军之心若聚衆石头则衆力不分戊午帝移镇石城乙丑贼大至帝曰贼若新亭直上且将避之若回泊蔡洲成禽耳徐道覆欲自新亭焚舟而战循多疑少决每求万全乃泊蔡洲以待军溃帝登石头以望见之悦庚辰贼设伏于南岸疑兵向白石帝率刘毅诸葛长人北拒焉留参军徐赤特戍查浦戒令勿战帝既北贼焚查浦而至张侯桥赤特与战大败贼进屯丹阳郡帝驰还石头斩徐赤特解甲久之乃出阵于南塘七月庚申循自蔡洲退将还归寻阳帝遣辅国将军王仲徳等追之使建威将军孙处自海道袭番禺戒之曰我十二月必破祅宼卿亦足至番禺先倾其巢窟也十月帝率舟师南伐使刘毅监太尉留府是月徐道覆寇江陵荆州刺史刘道规大破之道覆走还湓口十一月孙处至番禺克其城卢循父嘏奔始兴处抚其人以守十二月己卯大军次大雷庚辰贼方江而下帝躬提幡鼓命衆军齐力击之军中多万钧神弩所至莫不摧陷帝自于中流蹙之因风水之势贼舰悉薄西岸岸上军先备火具焚之大败循还寻阳遂走豫章悉力栅左里丙申大军次左里将战帝麾之麾竿折幡沉于水衆咸惧帝笑曰昔覆舟之役亦如此今胜必矣攻其栅循单舸走衆皆降师旋晋帝遣侍中黄门劳师于行所七年正月己未振旅而归改授大将军扬州牧给班劎二十人本官竝如故固辞凡南北征伐战亡者竝列上赙赠尸丧未反者遣主帅迎接致还本土二月卢循至番禺为孙处所破收余衆南走刘藩孟懐玉斩徐道覆于始兴自晋中兴以来朝纲弛紊权门兼并百姓流离不得保其产业桓𤣥颇欲釐改竟不能行帝既作辅大示轨则豪彊肃然远近禁止至是会稽余姚唐亮复藏匿亡命千余人帝诛亮免会稽内史司马休之晋帝又申前诏帝固辞于是改授太尉中书监乃受命奉送黄钺交州刺史杜惠度斩卢循父子函七首送都先是诸州郡所遣秀才孝廉多非其人帝乃表申眀旧例策试之荆州刺史刘道规疾患求归八年四月改授豫州刺史以豫州刺史刘毅代之毅既有雄才大志与帝俱兴复晋室自谓京城广陵功足相抗虽权事推帝而心不服也厚自矜许朝士素望者竝多归之与尚书仆射谢混丹阳尹郗僧施竝深相结及镇江陵豫州旧府多割以自随请僧施为南蛮校尉帝知毅终为异端心密图之毅至西称疾笃表求从弟兖州刺史藩以为副贰帝伪许焉九月藩入朝帝命收藩及谢混竝赐死自表讨毅又假黄钺率诸军西征以前镇军将军司马休之为平西将军荆州刺史兖州刺史道怜镇丹徒豫州刺史诸葛长人监太尉留府事加太尉司马丹阳尹刘穆之建威将军配以实力壬午发建邺遣参军王镇恶龙骧将军蒯恩前袭江陵克之毅及党与皆伏诛十一月帝至江陵分荆州十郡为湘州帝仍进督焉以西陵太守朱龄石为益州刺史使伐蜀晋帝进帝太傅扬州牧加羽葆鼓吹班劎二十人九年二月乙丑帝至自江陵初诸葛长人贪淫骄横帝每优容之刘毅既诛长人谓所亲曰昔年醢彭越今年杀韩信祸其至矣将谋作乱帝克期至都而每淹留不进公卿以下频日奉候于新亭长人亦骤出既而帝轻舟密至已还东府矣长人到门引前却人闲语凡平生言所不尽者皆与及之长人甚悦帝已密命左右丁昨自幔后出于坐拉焉死于牀侧舆尸付廷尉并诛其弟黎人旿骁勇有力时人语曰勿跋扈付丁旿先是山湖川泽皆为豪彊所夺百姓薪採渔钓皆责税直至是禁断之时人居未一帝上表定制于是依界土断惟徐兖靑三州居晋陵者不在断例诸流寓郡县多所併省以帝领镇西将军豫州刺史帝固让太傅扬州牧及班劎奉还黄钺七月朱龄石平蜀斩谯纵传首建邺九月晋帝以帝平齐定卢循功封帝次子义真为桂阳县公并重申前命授帝太傅扬州牧加羽葆鼓吹班劎二十人将吏百僚敦劝乃受羽葆鼔吹班劎余固辞十年息人简役筑东府城起府舍帝以荆州刺史司马休之宗室之重又得江汉人心疑其有异志而休之子谯王文思在都招聚轻侠帝执送休之命自为其所休之表废文思并与帝书陈谢十一年正月帝收休之子文寳兄子文祖竝赐死率衆西讨复加黄钺领荆州刺史以中军将军道怜监留府事休之上表自陈并罪状帝休之府录事参军韩延之有干用才帝未至江陵密书招之延之报书曰承亲率戎马远履西偏阖境士庶莫不惶骇辱疏知以谯王前事良增叹息司马平西体国忠贞款懐待物以公有匡复之勲家国蒙赖推徳委诚毎事询仰谯王往以微事见劾犹自表逊位况以大过而当黙邪来示云处懐期物自有由来今伐人之君啗人以利真可谓处懐期物者矣刘藩死于阊阖之门诸葛毙于左右之手甘言诧方伯袭之以轻兵遂使席上靡款懐之士阃外无自信诸侯以为得算良所耻也吾虽鄙劣尝闻道于君子以平西之至徳宁可无授命之臣乎假天长丧乱九流浑浊当与臧洪游于地下不复多云帝视书叹息以示将佐曰事人当如此三月军次江陵初雍州刺史鲁宗之负力好乱且虑不为帝容常为谶曰鱼登日辅帝室与休之相结至是率其子竟陵太守轨会于江陵帝济江休之衆溃与轨等奔襄阳江陵平加领南蛮校尉将拜南蛮遇四废日佐史郑鲜之等白迁日不许下书开寛大之恩四月进军襄阳休之等奔姚兴晋帝复申前令授太傅扬州牧劎履上殿入朝不趋赞拜不名加前部羽葆鼓吹置左右长史司马从事中郎四人封第三子义隆为北彭城县公八月甲子帝至自江陵奉还黄钺固辞太傅州牧前部羽葆鼓吹其余受命十二年正月晋帝诏帝依旧辟士加领平北将军兖州刺史增督南秦凡二十二州帝以平北文武寡少不宜别置于是罢平北府以併太府三月加帝中外大都督初帝平齐仍有定关洛意遇卢循侵逼故寝及荆雍平乃谋外略会姚兴死子泓新立兄弟相杀关中扰乱四月乙丑帝表伐关洛乃戒严北讨加领征西将军司豫二州刺史以世子为徐兖二州刺史帝以义声懐远奉琅邪王北伐五月庐江霍山崩获六钟献之天子癸巳加领北雍州刺史前后部羽葆鼓吹增班劎为四十人八月乙巳率大衆进发以世子为中军将军监太尉留府事尚书右仆射刘穆之为左仆射领监军中军二府军司入居东府总摄内外九月帝至彭城加领北徐州刺史十月衆军至洛围金墉降之修复晋五陵置守卫十二月壬申晋帝加帝位相国总百揆扬州牧封十郡为宋公备九钖之礼加玺绂远游冠绿綟绶位在诸侯王上䇿曰朕以寡昧仰缵洪基夷羿乗衅荡覆王室越在南鄙迁于九江宗祀絶飨人神无位提挈羣凶寄命江浦则我祖宗之烈奄坠于地七百之祚翦焉既倾若涉巨海罔知攸济天未絶晋诞育英辅振厥弛维再造区㝢兴亡继絶俾昏作眀元勲至徳朕实攸赖今将授公典䇿其敬听朕命乃者桓𤣥肆僭滔天泯夏拔本塞源颠蹶六位庶僚俛眉四方莫恤公精贯朝日气陵虹蜺奋其灵武大歼羣慝克复皇邑奉歆神祗此公之大节始于勤王者也授律羣后顺流长鹜薄伐峥嵘献㨗南郢大憝折首羣逆毕夷三光旋采旧物反正此又公之功也出藩入辅𢎞兹保弼阜财利用繁殖黎元编戸岁滋疆宇日启导徳眀刑四境有截此又公之功也鲜卑负衆僭盗三齐介恃遐阻仍为边害公蒐乘秣马敻入远疆冲橹四临万雉俱溃拓土三千申威龙漠此又公之功也卢循祅凶伺隙五岭侵覆江豫矢及王城国议迁都之规家献徙卜之计公乗辕南济义形于色运奇摅略英谟不世狡宼穷衂丧旗宵遁俾我畿甸拯于将坠此又公之功也追奔逐北扬于江濆偏旅浮海指日遄至番禺之功俘级万数左里之㨗鸟散鱼溃元凶远窜传首万里此又公之功也刘毅叛涣负衅西夏陵上罔主志肆姦暴公御轨以刑消之不日罪人斯得荆衡宁晏此又公之功也谯纵怙乱宼窃一隅王化阻闵三巴沦溺公指命偏帅授以良图陵波慿湍致届井络僭竖伏锧梁岷草偃此又公之功也马休鲁宗阻兵内侮驱率二方连旗称乱公投袂星言研其上略江津之师势踰风电回斾沔川实繁震慑二叛奔迸荆雍来苏此又公之功也永嘉不竞四夷擅华五都倾荡山陵幽辱祖宗懐没世之愤遗甿有匪风之思公远齐阿衡纳隍之仁近同小白灭亡之耻鞠旅陈师赫然大号分命羣帅北徇司兖许郑风靡巩洛载清百年榛秽一朝扫涤此又公之功也公有康宇内之勲重之以眀徳爰初发迹则奇谟冠古电击彊祅则锋无前对聿宁东畿大造黔首若乃草昧经纶化融于岁计扶危静乱道固于包桑蠲削烦苛较若画一淳风美化盈塞区㝢是以絶域献琛遐夷纳賮王略所亘九服率从虽文命之东渐西被咎繇之迈于种徳何以尚兹朕闻先王之宰世也庸勲尊贤建侯胙土襃以宠章崇其徽物所以协辅皇室永隆藩屏故曲阜光启遂荒徐宅营丘表海四履有闻其在襄王亦赖匡霸又命晋文备物光赐惟公道冠前烈勲高振古而殊典未饰朕甚懵焉今进授相国以徐州之彭城沛兰陵下邳淮阳山阳广陵兖州之高平鲁泰山十郡封公为宋公钖兹𤣥土苴以白茅爰定尔居用建冢社昔晋郑启藩入作卿士周召保傅出总二南内外之任公实兼之今命使特节兼太尉尚书左仆射晋宁县五等男湛授相国印绶宋公玺绂使持节兼司空散骑常侍尚书阳遂乡侯泰授宋公茅土金虎符第一至第五左竹使符第一至第十左相国位无不总礼絶朝班居常之名宜与事革其以相国总百揆去录尚书之号上送所假节侍中貂蝉中外都督太傅太尉印绶豫章公印䇿进扬州刺史为牧领征西将军司豫北徐雍四州刺史如故公纪纲礼度万国是式乗介蹈方罔有迁志是用钖公大路戎路各一𤣥牡二驷公抑末敦本务农重积采蘩寔殷稼穑惟阜是用钖公衮冕之服赤舄副焉公闲邪纳正移风改俗陶钧品物如乐之和是用钖公轩县之乐六佾之儛公宣美王化导扬休风华夷企踵远人胥萃是用钖公朱戸以居公官方任能网罗幽滞九臯辞野髦士盈朝是用钖公纳陛以登公当轴处中率下以义式遏宼雠涤除苛慝是用钖公虎贲之士三百人公眀罚恤刑庶狱详允放命干纪罔有攸纵是用钖公鈇钺各一公龙骧鳯矫咫尺八纮括囊四海折冲无外是用钖公彤弓一彤矢百玈弓十玈矢千公温恭孝思致䖍禋祀忠肃之志仪刑四方是用钖公秬鬯一卣圭瓒副焉宋国置丞相以下一遵旧仪钦哉其祗服往命茂对天休简恤庶邦敬敷显徳以终我高祖之嘉命置宋国侍中黄门侍郎尚书左丞相大使奉迎抱䍐虏乞伏炽盘遣使谒帝求効力讨姚泓拜为平西将军河南公十三年正月帝以舟师进讨留彭城公义隆镇彭城军次陈留城经张良庙下令以时修饰栋宇致荐焉晋帝追赠帝祖为太常父为特进左光禄大夫让不受二月冠军将军檀道济等军次潼关三月庚辰帝率大军入河五月帝至洛阳谒晋五陵七月至陜龙骧将军王镇恶舟师自河浮渭八月扶风太守沈田子大破姚泓军于蓝田王镇恶克长安禽姚泓始义熙九年岁镇荧惑太白聚东井至是而关中平九月帝至长安长安丰稔帑藏盈积帝先收其彝器浑仪土圭记里鼓指南车及秦始皇玉玺送之都其余珍寳珠玉悉以班赐将帅迁姚宗于江南送泓斩于建康市谒汉长陵大会文武于未央殿十月晋帝诏进宋公爵爲王加十郡益宋国竝前为二十郡其相国扬州牧领征西将军司豫北徐雍四州刺史如故帝欲息驾长安经略赵魏十一月前将军刘穆之卒乃归十二月庚子发自长安以桂阳公义真为雍州刺史镇长安留腹心将佐以辅之十四年正月壬戍帝至彭城解严息甲以辅国将军刘遵考为并州刺史领河东太守镇蒲坂帝解司州领徐冀二州刺史固让进爵时汉中成固县汉水崖际有异声如雷俄顷岸崩有铜钟十二出自潜壤巩县人宗曜于其田所获嘉禾九穗同茎帝以献晋帝以归于我帝沖让乃止六月丁亥受相国宋公九钖之命下令赦国内殊死以下诏崇豫章太夫人为宋公太妃世子为中军将军副贰相国府百官悉依天朝之制又诏宋国所封十郡之外悉得除用先是安西中兵参军沈田子杀安西司马王镇恶诸将杀安西长史王脩关中乱十月帝遣右将军朱龄石代安西将军桂阳公义真为雍州刺史义真还为赫连勃勃所追大败仅以身免诸将帅及龄石竝没十二月晋安帝崩大司马琅邪王即帝位元熙元年正月晋帝诏征帝入辅又申前令公进爵为王以徐州之海陵北东海北谯北梁豫州之新蔡兖州之北陈留司州之陈郡汝南颍川荥阳十郡増宋国七月乃受命赦国内五岁刑以下迁都寿阳九月解扬州十二月晋帝命帝冕十有二旒建天子旌旗出警入跸乗金根车驾六马备五时副车置旄头云罕乐儛八佾设钟簴宫县进王太妃为太后王妃为王后世子为太子王子王孙爵命之号一如旧仪二年正月帝表让殊礼竟陵郡江滨自开出古铜礼器十余枚帝献之晋帝让不受于是归诸瑞物藏于相府四月诏遣敦劝兼征帝入辅六月壬戍帝至都甲寅晋帝禅位于宋有司草诏既成请书之天子即便操笔谓左右曰桓𤣥之时天命已改重为刘公所延将二十载今日之事本所甘心甲子遣使奉策曰咨尔宋王夫𤣥古权舆悠哉邈矣其详靡得而闻爰自书契降逮三五莫不以上圣君四海止戈定大业然则帝王者宰物之通器君道者天下之至公也昔在上叶深鉴兹道是以天禄既终唐虞弗得传其嗣符命来格舜禹不获全其谦所以经纬三才澄序彞化作范振古垂风万叶莫尚于兹自是厥后歴代弥劭汉既嗣徳于放勋魏亦方轨于重华谅以协谋乎人鬼而以百姓为心者也昔我祖宗钦眀辰居其极而眀晦代序盈亏有期翦商兆祸非惟一世曾是弗克矧伊在今天之所废有自来矣惟王体上圣之姿包二仪之徳眀齐日月道合四时乃者社稷倾覆王拯而存之中原芜梗又济而复之自负固不宾千纪放命肆逆滔天窃据万里靡不润之以风雨震之以雷霆九伐之道既敷八法之化自理岂伊博施于人济斯黔庶固已义洽四海道盛八荒者矣至于上天垂象四灵効征图谶之文既眀人神之望已改百工歌于朝庶人颂乎野亿兆抃踊倾伫惟新自非百姓乐推天命攸集岂伊在予所得独专是用仰祗皇灵俯顺羣议敬禅神器授帝位于尔躬大祚其穷天禄永终于戏王其允执其中敬遵典训副率土之嘉愿恢洪业于无穷时膺休祐以答三灵之眷望又遣使持节兼太保散骑常侍光禄大夫谢澹兼太尉尚书刘宣范奉玺书归皇帝玺绶受终之礼一如唐虞汉魏故事帝奉表陈让晋帝已逊于琅邪王第表不获通于是陈留王䖍嗣等二百七十人及宋台羣臣竝上表劝进犹不许太史令骆达陈天文符应曰案晋义熙元年至元熙元年太白昼见经天凡七占曰太白经天人更主异姓兴义熙七年五虹见于东方占曰五虹见天子黜圣人出九年镇星岁星太白荧惑聚于东井十三年镇星入太微占曰镇星守太微有立王有徙王元熙元年冬黑龙四登于天易传曰冬龙见天子亡社稷大人受命冀州道人释法称告其弟子曰嵩神言江东有刘将军汉家苗裔当授天命吾以璧三十二镇金一饼与之刘氏卜世之数也汉建武至建安末一百九十六年而禅魏魏自黄初至咸熙末四十六年而禅晋晋自太始至今百五十六年三代揖让咸穷于六又汉光武社于南阳汉末而其树死刘备有蜀廼应之而兴及晋季年旧根始萌至是而盛矣若此者有数十条羣臣又固请乃从之永初元年夏六月丁卯皇帝即位于南郊设坛柴燎告天曰皇帝臣裕敢用𤣥牡昭告于皇皇后帝晋以卜世告终歴数有归钦若景运以命于裕夫树君宰世天下为公徳充帝王乐推攸集越俶唐虞降暨汉魏靡不以为上哲格文祖元勲陟帝位故能大拯黔首垂训无穷晋自东迁四维不振宰辅焉依为日已久难棘隆安祸成元兴遂至帝主迁播宗祀堙灭裕虽地非齐晋衆无一旅仰愤时难俯悼横流投袂一起则皇祀克复及危而能持颠而能扶姦宄具歼僭伪亦灭诚兴废有期否终有数至于大造晋室拨乱济时因借时来寔尸其重加以殊俗慕义重译来庭正朔所暨咸服声敎至乃三灵垂象山川告祥人神协祉岁月滋着是以羣公卿士亿兆夷人佥曰皇灵降鉴于上晋朝款诚于下天命不可以久淹宸极不可以暂旷遂逼羣议恭兹大礼猥以寡徳託于兆人之上虽仰畏天威略是小节顾探永懐祗惧若霣敬简元日升坛受禅告类上帝用酬万国之情克隆天保永祚于有宋惟眀灵是飨礼毕备法驾幸建康宫临太极前殿大赦改元赐人爵二级鳏寡孤独不能自存者人谷五斛逋租宿责勿收其犯乡论清议赃汚淫盗一皆荡涤长徒之身特皆原遣亡官失爵禁锢夺劳一依旧凖封晋帝为零陵王全食一郡载天子旌旗乗五时副车行晋正朔郊祀天地礼乐制度皆用晋典上书不为表荅表不称诏宫于故秣陵追尊皇考为孝穆皇帝妣为穆皇后尊王太后为皇太后诏曰夫微禹之感叹深后昆爱人懐树犹或勿翦虽在异代义无废絶降杀之仪一依前典可降始兴公为县公庐陵公为柴桑县公始安公为荔浦县侯长沙公为醴陵县侯康乐公即降为县侯奉王导谢安温峤陶侃谢𤣥之祀其宣力义熙者一仍本秩庚年以司空道怜为太尉封长沙王立南郡公义庆为临川王又诏论战亡追赠及酬赏除复之科乙亥封皇子桂阳公义真为庐陵王彭城公义隆为宜都王义康为彭城王丁丑使使巡行四方旌贤举善问人疾苦狱讼亏滥政刑乖愆伤化扰俗未尤人听者皆具以闻戊寅诏增百官奉己卯改晋泰始歴为永初歴社以子腊以辰秋七月丁亥原放劫贼余口没在台府者诸流徙之家竝听还本又以市税繁苦优量减降从征关洛殒身不反者赡赐其家己丑陈留王曹䖍嗣薨辛卯复置五校三将官增殿中将军员二十人余在员外戊戍征西大将军开府仪同三司杨盛进号车骑大将军甲辰镇西将军李歆进号征西大将军平西将军乞伏炽盘进号安西大将军征东将军高句丽王高琏进号征东大将军镇东将军百济王扶余映进号镇东大将军置东宫冗从仆射旅贲中郎将官戊申迁神主于太庙车驾亲奉壬子诏改权制率从寛简八月辛酉诏旧郡县以北为名者悉除之寓立于南者听以南为号戊辰诏曰彭城桑梓敦本斯隆宜同丰沛其沛郡下邳各复租布三十年辛未追谥妃臧氏为敬皇后陵曰永宁癸酉立王太子义符为皇太子乙亥赦见罪人闰月壬午置晋帝诸陵守卫其名贤先哲详加洒扫丁酉林邑国遣使朝贡九月壬子置东宫殿中将军十人员外二十人壬申置都官尚书是岁魏眀元皇帝太常五年西凉亡二年春正月辛酉祀南郊大赦丙寅断金银涂以扬州刺史庐陵王义真为司徒以尚书仆射徐羡之为尚书令扬州刺史己卯禁丧事用铜钉罢会稽郡府二月己丑䇿试州郡秀孝于延贤堂倭国遣使朝贡三月乙丑初限荆州府置将不得过二千人吏不得过一万人州置将不得过五百人吏不得过五千人兵士不在此限夏四月己卯初禁淫祀除诸房庙其先贤以勲徳立祠者不在此例戊辰听讼于华林园五月己酉置东宫屯骑歩兵翊军二校尉官秋七月己巳地震九月己丑零陵王殂宋志也车驾率百僚临于朝堂三日如魏眀帝服山阳公故事使兼太尉持节护丧事葬以晋礼冬十月己亥以凉州胡帅大且渠蒙逊为镇军大将军开府仪同三司凉州刺史十一月辛亥葬晋恭皇帝于沖平陵车驾率百官瞻送三年春正月甲辰朔诏刑罪无轻重悉原之癸丑以尚书令扬州刺吏徐羡之为司空录尚书事刺史如故进江州刺史王𢎞卫将军开府仪同三司以太子詹事傅亮为尚书仆射二月丙戍有星孛于虚危三月上不豫太尉长沙王道怜司空徐羡之尚书仆射傅亮领军将军谢晦护军将军檀道济竝入侍医药羣臣请祈祷神祗上不许惟使侍中谢方眀以疾告庙而已丁未以庐陵王义真为侍中车骑将军开府仪同三司南豫州刺史己未上疾瘳大赦夏四月乙亥封仇池公杨盛为武都郡王五月上疾甚召太子戒之曰檀道济虽有干略而无远志非如兄韶有难御之气徐羡之傅亮当无异图谢晦常从征伐颇识机变若有异必此人也小却可以会稽江州处之又为手诏朝廷不须复有别府宰相带扬州可置甲士千人若大臣中任要宜有爪牙以备不祥人者可以台见留队给之有征讨悉配以台见军队行还复旧后世若有幼主朝事一委任宰相母后不烦临朝仗既不许入台殿门要重人可详给班劎癸亥上崩于西殿时年六十七月己酉葬丹阳建康县蒋山初宁陵羣臣上谥曰武皇帝庙号高祖上清简寡欲严整有法度未尝视珠玉舆马之饰后庭无纨绮丝竹之音初朝廷未备音乐长史殷仲文以为言帝曰日不暇给且所不解仲文曰屡听自然解之帝曰政以解则好之故不习耳宁州尝献虎魄枕光色甚丽价盈百金时将北伐以虎魄疗金创上大悦命碎分赐诸将平关中得姚兴从女有盛宠以之废事谢晦諌即时遣出财帛皆在外府内无私藏宋台建有司奏东西堂施局脚牀金涂钉上不许使用直脚牀钉用铁广州尝献入筒细布一端八丈帝恶其精丽劳人即付有司弹太守以布还之并制岭南禁作此布帝素有热病并患金创末年尤剧坐卧常须冷物后有人献石牀寝之极以为佳乃叹曰木牀且费而况石邪即令毁之制诸主出适遣送不过二十万无锦绣金玉内外奉禁莫不节俭性尤简易尝着连齿木屐好出神武门内逍遥左右从者不过十余人时徐羡之往西州尝思羡之便歩出西掖门羽仪络驿追随已出西眀门矣诸子旦问起居入合脱公服止着裙帽如家人之礼焉微时躬耕于丹徒及受命耨耜之具颇有存者皆命藏之以留于后及文帝幸旧宫见而问焉左右以实对文帝色慙有近侍进曰大舜躬耕歴山伯禹亲事土木陛下不覩列圣之遗物何以知稼穑之艰难何以知先帝之至徳乎及孝武大眀中壊上所居阴室于其处起玉烛殿与羣臣观之牀头有土障壁上挂葛灯笼麻绳拂侍中袁顗盛称上俭素之徳孝武不荅独曰田舍公得此以为过矣故能光有天下克成大业盛矣哉少帝讳义符小字车兵武帝长子也母曰张夫人晋义熙二年生帝于京口时武帝年踰不惑尚未有男及帝生甚悦年十岁拜豫章公世子帝膂力絶人善骑射解音律宋台建拜宋世子元熙元年进为宋太子武帝受禅立为皇太子永初三年五月癸亥武帝崩是日太子即皇帝位大赦制服三年尊皇太后曰太皇太后六月壬申以尚书仆射傅亮为中书监尚书令司空徐羡之领军将军谢晦及亮辅政戊子太尉长沙王道怜薨秋九月丁未有司奏武皇帝配南郊武敬皇后配北郊冬十一月戊午有星孛于营室十二月庚戌魏军克滑台景平元年春正月己亥朔大赦改元文武赐位二等辛丑祀南郊魏军攻金墉城癸卯河南郡失守乙卯有星孛于东壁二月丁丑太皇太后崩镇军大将军大且渠蒙逊河南鲜卑吐谷浑阿豺竝遣使朝贡庚辰进蒙逊骠骑大将军封河西王以阿豺为安西将军沙州刺史封浇河公二月壬寅孝懿皇后祔葬于兴宁陵是月高丽国遣使朝贡夏闰四月己未魏军克虎牢秋七月癸酉尊所生张夫人为皇太后丁丑赦五岁刑以下冬十月己未有星孛于氐是岁魏眀元皇帝崩二年春二月己卯朔日有蚀之废南豫州刺史庐陵王义真为庶人徙新安郡乙巳大风天有云五色占者以为有兵执政使使者诛皇弟义真于新安高丽国遣使朝贡时帝居处所为多乖失夏五月己酉皇太后令暴帝过恶废为营阳王一依汉昌邑晋海西故事奉迎镇西将军宜都王义隆入纂皇统始徐羡之傅亮将废帝讽王𢎞檀道济求赴国计𢎞等来朝使中书舍人邢安泰潘盛为内应是旦道济谢晦领兵居前羡之等随后因东掖门开入自云龙门盛等先戒宿卫莫有御者时帝于华林园为列肆亲自酤卖又开渎聚土以象破冈埭与左右引船唱唿以为欢乐夕游天泉池即龙舟而寝其朝未兴兵士进杀二侍者于帝侧伤帝指扶出东合就收玺绶羣臣拜辞送于东宫遂幽于吴郡是日赦死罪以下太后令奉还玺绂檀道济入守朝堂六月癸丑徐羡之等使中书舍人邢安泰弑帝于金昌亭帝有勇力不即受制突走出昌门追以门关踣之致殒时年十九论曰晋自社稷南迁王纲弛紊朝权国命递归台辅君道虽存主威久谢桓温雄才盖世勲高一时移鼎之业已成天人之望将改自斯以后帝道弥昏道子开其祸端元显成其衅末桓𤣥乗时借运加以先资革命受终人无异望宋武地非齐晋衆无一旅曾不浃旬夷凶翦暴诛内清外功格上下若夫乐推所归讴歌所集校之魏晋可谓收其实矣然武皇将涉知命弱嗣方育顾有慈颜前无严训少帝体易染之质禀可下之姿外物莫犯其心所欲必从其志崄纵非学而能危亡不期而集其至颠沛非不幸也悲哉南史卷一卷一考证南史卷一考证宋高祖纪裕字徳舆舆监本讹兴今从宋书昨见刘裕风骨不恒盖人杰也恒监本讹其今従南本改正盼山川以増伫盼监本讹盻今改正桓𤣥颇欲釐改竟不能行行监本讹仃今改正毅至西称疾笃表求从弟兖州刺史藩以为副贰监本脱称字今从各本增入封帝次子义真为桂阳县公阳监本讹杨今改从宋书辛卯复置五校三将官増殿中将军员二十人増监本讹赠今改正是岁魏眀元皇帝太常五年太魏书作泰二年春正月二监本讹五今改正少帝纪突走出昌门追以门关踣之关监本讹开今改从宋书南史卷一考证南史卷二钦定四库金书南史卷二唐李延寿撰宋本纪中第二太祖文皇帝讳义隆小字车儿武帝第三子也晋义熙三年生于京口十一年封彭城县公永初元年封宜都郡王位镇西将军荆州刺史加都督时年十四长七尺五寸博涉经史善𨽻书是岁来朝会武帝当听讼仍遣上讯建康狱囚辩断称㫖武帝甚悦景平初有黑龙见西方五色云随之二年江陵城上有紫云望气者皆以为帝王之符当在西方其年少帝废百官议所立徐羡之傅亮等以祯符所集备法驾奉迎入奉皇统行台至江陵尚书令傅亮奉表进玺绂州府佐史并称臣请题榜诸门一依宫省上皆不许敎州府国纪纲宥所统内见刑是时司空徐羡之等新有弑害及銮驾西迎人懐疑惧惟长史王昙首司马王华南蛮校尉到彦之共期朝臣未有异志帝曰诸公受遗不容背贰且劳臣旧将内外充满今兵力又足以制物夫何所疑甲戌乃发江陵命王华知州府留镇陜西令到彦之监襄阳车驾在道有黑龙跃负上所乗舟左右莫不失色上谓王昙首曰此乃夏禹所以受天命我何徳以堪之及至都羣臣迎拜于新亭先谒初宁陵还次中堂百官奉玺绂沖让未受劝请数四乃从之元嘉元年秋八月丁酉皇帝即位于中堂备法驾入宫御太极前殿大赦改元文武赐位二等戊戍拜太庙诏追复庐陵王先封奉迎灵柩辛丑谒临川烈武王陵癸卯进司空徐羡之位司徒江州刺史王𢎞位司空尚书令傅亮左光禄大夫开府仪同三司甲辰追尊所生胡媫妤为章皇太后封皇弟义恭为江夏王义宣为竟陵王义季为衡阳王己酉减荆湘二州今年税布之半九月丙子立妃袁氏为皇后是岁魏太武皇帝始光元年二年春正月丙寅司徒徐羡之尚书令傅亮奉表归政上始亲览万机辛未祀南郊大赦秋八月乙酉骠骑将军南徐州刺史彭城王义康以本号开府仪同三司改授司空王𢎞车骑大将军开府仪同三司冬十一月庚午以武都王世子杨𤣥为北秦州刺史袭封武都王是岁赫连屈丐死三年春正月丙寅司徒徐羡之尚书令傅亮有罪伏诛遣中领军到彦之征北将军檀道济讨荆州刺史谢晦上亲率六师西征大赦丁卯以江州刺史王𢎞为司徒录尚书事二月戊午以金紫光禄大夫王敬𢎞为尚书左仆射豫章太守郑鲜之为右仆射戊辰到彦之檀道济大破谢晦于隠矶丙子车驾自芜湖反斾己卯禽晦于延头送都伏诛夏五月乙未以征北将军南兖州刺史檀道济为征南大将军开府仪同三司江州刺史乙巳骠骑大将军凉州牧大且渠蒙逊改为车骑大将军诏大使巡行四方观省风俗丙午临延贤堂听讼自是每岁三讯秋旱且蝗冬十二月前吴郡太守徐佩之谋反伏诛四年春正月乙亥朔曲赦建邺百里内辛巳祀南郊二月乙卯行幸丹徒谒京陵三月丙子宴丹徒宫帝乡父老咸与焉蠲丹徒今年租布原五岁刑以下丁亥车驾还宫戊子尚书右仆射郑鲜之卒壬寅採富阳令诸葛阐议禁断夏至日五丝命缕之属夏五月都下疾疫遣使存问给医药死无家属者赐以棺器六月癸卯朔日有蚀之五年春正月乙亥诏以阴阳愆序求谠言甲申临𤣥武馆閲武戊子都下大火遣使巡慰振恤夏六月庚戌司徒王𢎞降为卫将军开府仪同三司都下大水乙卯遣使检行振赡十二月天竺国遣使朝贡是岁魏神䴥元年太武皇帝伐赫连昌灭之乞伏炽盘死六年春正月辛丑祀南郊癸丑以荆州刺史彭城王义康为司徒录尚书事三月丁巳立皇子劭为皇太子戊午大赦赐文武位一等夏四月癸亥以尚书左仆射王敬𢎞为尚书令丹阳尹临川王义庆为尚书左仆射吏部尚书江夷为右仆射五月壬辰朔日有蚀之秋七月百济国遣使朝贡冬十一月己丑朔日有蚀之星昼见十二月西河河南国并遣使朝贡七年春二月壬戍雪且雷三月戊子遣左将军到彦之侵魏夏六月己卯封氐杨难当为武都王冬十月戊午立钱署铸四铢钱戊寅魏克金墉城十一月癸未又克武牢壬辰遣征南大将军檀道济拒魏右将军到彦之自滑台奔退十二月都下火延烧于太社北墻是岁冯跋死倭百济呵罗单林邑呵罗他师子等国并遣使朝贡吴兴晋陵义兴大水遣使巡行振恤八年春二月辛酉魏克滑台癸酉檀道济引军还自是河南复亡三月大雩夏六月己丑大赦旱故又大雩闰六月乙巳遣使省行狱讼简息徭役九年春二月辛卯诏曰故太傅长沙景王故大司马临川烈武王故司徒南康文宣公穆之卫将军华容公𢎞征南大将军永脩公道济故左将军龙阳侯镇恶或履道广深执徳沖邈或雅量高劭风鉴眀远或识凖𢎞正才略开迈咸文徳以𢎞帝载武功以隆景业而太常未铭从祀阙享寤寐属虑永言兴懐便宜配祭庙庭勒功天府三月庚戍进卫将军王𢎞为太保丁巳加江州刺史檀道济为司空夏五月壬申新除太保王𢎞薨六月癸未置积射彊弩将军官乙未以征西将军沙州刺史吐谷浑慕璝为征西大将军西秦河二州刺史陇西王壬寅以抚军将军江夏王义恭为征北将军开府仪同三司南兖州刺史秋七月庚午以领军将军殷景仁为尚书仆射冬十二月庚寅立皇子绍为庐陵王奉孝献王祀江夏王义恭子朗为南丰王奉营阳王祀是岁魏延和元年十年春正月甲寅改封竟陵王义宣为南谯王己未大赦夏林邑阇婆娑州诃罗单国并遣使朝贡秋七月戊戌曲赦益梁秦三州冬十一月氐杨难当据有梁州是月且渠蒙逊死十一年夏四月梁秦二州刺史萧思话破氐梁州平五月丁卯曲赦梁南秦二州劒合以北戊寅以大且渠茂䖍为征西大将军梁州刺史封西河王是岁林邑扶南诃罗单国并遣使朝贡十二年春正月辛酉大赦辛未祀南郊癸酉封冯𢎞为燕王夏四月丙辰诏内外举士都下地震六月禁酒师子国遣使朝贡丹阳淮南吴吴兴义兴大水都下乗船己酉以徐豫南兖三州㑹稽宣城二郡米谷百万斛赐五郡遭水人秋七月辛酉阇婆娑达扶南国并遣使朝贡八月乙亥原除遭水郡诸逋负九月蜀贼张寻为寇是岁魏太延元年十三年春正月癸丑朔上有疾不朝会三月己未诛司空江州刺史檀道济庚申大赦夏六月高丽武都等国并遣使朝贡秋七月己未零陵王太妃殂追崇为晋皇后葬以晋礼九月癸丑立皇子濬为始兴王骏为武陵王是岁冯𢎞奔高丽十四年春正月辛卯祀南郊大赦戊戌鳯凰二见于都下衆鸟随之改其地曰鳯凰里夏四月蜀贼张寻赵广降迁之建邺冬十二月辛酉初停贺雪河南西河诃罗单国并遣使朝贡十五年春正月以平东将军吐谷浑慕延为镇西将军秦河二州刺史封陇西王秋七月辛未地震新作东宫是岁武都河南高丽倭扶南林邑等国并遣使朝贡立儒学馆于北郊命雷次宗居之十六年春正月戊寅閲武于北郊庚寅进彭城王义康为大将军领司徒以开府仪同三司江夏王义恭为司空夏六月己酉改封陇西王吐谷浑慕延为河南王秋八月庚子立皇子铄为南平王九月魏灭且渠茂䖍冬十二月乙亥皇太子冠大赦是岁武都河南林邑高丽等国并遣使朝贡上好儒雅又命丹阳尹何尚之立𤣥素学着作佐郎何承天立史学司徒参军谢元立文学各聚门徒多就业者江左风俗于斯为美后言政化称元嘉焉十七年夏四月戊午朔日有蚀之秋七月壬子皇后袁氏崩八月徐兖青冀四州大水遣使振恤九月壬子葬袁皇后于长宁陵冬十月戊午前丹阳尹刘湛有罪伏诛大赦文武赐爵一级以大将军领司徒录尚书事彭城王义康为江州刺史大将军如故甲戌以司空江夏王义恭为司徒录尚书事十一月尚书仆射扬州刺史殷景仁卒十二月癸亥以光禄大夫王球为尚书仆射戊辰武都河南百济等国并遣使朝贡是岁魏太平真君元年十八年春三月庚子雨雹戊申置尚书删定郎官夏五月壬午卫将军南兖州刺史临川王义庆征北将军南徐州刺史南谯王义宣并开府仪同三司甲申河水汎溢害居人六月戊辰遣使巡行赈赡冬十一月戊子尚书仆射王球卒己亥以丹阳尹孟顗为尚书仆射氐杨难当宼汉川十二月晋宁太守爨松子举兵反宁州刺史徐循讨平之是岁河南肃特高丽苏摩黎林邑等国并遣使来朝贡十九年夏四月甲戌上以久疾愈始奉初祠大赦五月庚寅梁秦二州刺史刘真道龙骧将军裴方眀破杨难当仇池平闰月都下水遣使巡行赈恤六月以大且渠无讳为征西大将军凉州刺史封西河王秋七月甲戌晦日有蚀之九月丙辰有客星在北斗因为彗入文昌贯五车埽毕拂天节经天苑季冬乃灭冬十二月丙申诏奉圣之𦙍速议承袭及令脩庙四时飨祀并命蠲近墓五家供洒埽栽松柏六百株是岁蠕蠕河南扶南婆皇国并遣使朝贡西凉武昭王孙李宝始归于魏二十年春正月辛亥祀南郊二月甲申閲武于白下魏军克仇池夏四月甲午立皇子诞为广陵王秋七月癸丑以杨文徳为征西将军北秦州刺史封武都王冬十月雷十二月壬午置借田是岁河西高丽百济倭国并遣使朝贡自去岁至是诸州郡水旱伤稼人大饥遣使开仓赈恤二十一年春正月己亥南徐南兖南豫州扬州之浙江西并禁酒辛酉亲耕借田大赦二月己丑司徒录尚书事江夏王义恭进位太尉领司徒辛卯立皇子宏为建平王秋八月戊辰以荆州刺史衡阳王义季为征北大将军开府仪同三司南兖州刺史九月甲辰以大且渠安周为征西将军凉州刺史封河西王冬十月己亥命刺史郡守脩东耕丙子雷且电二十二年春正月辛卯朔改用御史中丞何承天元嘉新歴二月甲戌立皇子祎为东海王昶为义阳王秋七月己未以尚书仆射孟顗为左仆射中护军何尚之为右仆射九月己未开酒禁癸酉宴于武帐堂上将行敕诸子且勿食至㑹所赐馔日旰食不至有饥色上诫之曰汝曹少长丰佚不见百姓艰难今使尔识有饥苦知以节俭期物冬十二月乙未太子詹事范晔谋反及党与皆伏诛丁酉免大将军彭城王义康为庶人絶属籍是冬浚淮起湖熟废田千余顷二十三年夏四月丁未大赦六月癸未朔日有食之交州刺史檀和之伐林邑国克之是岁大有年筑北堤立𤣥武湖于乐游苑北兴景阳山于华林园役重人怨二十四年春正月甲戌大赦赐文武位一等夏四月河济俱清六月都下疫疠使巡省给医药以货贵制大钱一当两秋八月乙未徐州刺史衡阳王义季薨冬十一月甲寅立皇子浑为汝阳王是岁徐兖青冀四州大水二十五年春闰二月己酉大蒐于宣武场三月庚辰校猎夏四月乙巳新作阊阖广莫二门改先广莫门曰承眀开阳门曰津阳五月乙卯罢当两大钱六月庚戌零陵王司马元瑜薨丙寅加荆州刺史南谯王义宣位司空八月甲子立皇子彧为淮阳王九月辛未以尚书右仆射何尚之为左仆射冬靑州城南远望见地中如水有影谓之地镜二十六年春正月辛巳祀南郊二月己亥幸丹徒谒京陵三月丁巳宴于丹徒宫大赦复丹徒县侨旧今岁租布之半行所经过蠲田租之半癸亥使祭晋故司空忠肃公何无忌墓壬午至自丹徒丙戌婆皇国壬辰婆逹国并遣使朝贡冬十月庚子改封广陵王诞为随郡王癸卯彗星见于太微甲辰以扬州刺史始兴王濬为征北将军开府仪同三司徐兖二州刺史二十七年春正月辛卯百济国遣使朝贡二月魏军攻县瓠以军兴减百官奉禄三分之一三月乙丑淮南太守诸葛阐求减奉禄同内百官于是诸州郡县丞尉并悉同减戊寅罢国子学秋七月庚午遣宁朔将军王𤣥谟拒魏太尉江夏王义恭出次彭城总统诸军冬十一月丁未大赦十二月庚午魏太武帝率大衆至𤓰歩声欲度江都下震惧咸荷担而立壬午内外戒严缘江六七百里舳舻相接始议北侵朝士多有不同至是帝登烽火楼极望不悦谓江湛曰北伐之计同议者少今日士庶劳怨不得无慙贻大夫之忧在予过矣甲申使馈百牢于魏二十八年春正月丁亥魏太武帝自𤓰步退归俘广陵居人万余家以北徐豫靑冀二兖六州杀略不可胜算所过州郡赤地无余二月甲戌降太尉领司徒江夏王义恭为骠骑将军开府仪同三司壬午幸𤓰歩是日解严三月乙酉车驾还宫丙申拜初宁陵大旱夏四月癸酉婆逹国遣使朝贡乙卯彗星见于昴是月都下疾疫使巡视给医药五月乙酉亡命司马顺则自号齐王据梁邹城丁巳婆皇国戊戌河南国并遣使朝贡戊申以尚书左仆射何尚之为尚书令太子詹事徐湛之为左仆射护军将军壬子彗星见太微中对帝坐秋七月甲辰进安东将军倭王绥济为安东大将军八月癸酉梁邹平斩司马顺则是秋勐兽入郭内为灾冬十月癸亥高丽国遣使朝贡十一月壬寅曲赦二兖徐豫靑冀六州徙彭城流人于𤓰步淮西流人于姑熟合万许家是岁魏正平元年二十九年春正月甲午诏经宼六州仍逢灾涝可量加赦赡二月乙卯雷且雪戊午立皇子休仁为建安王三月壬午大风拔木都下火夏四月戊午诃罗单国遣使朝贡秋七月壬辰改封汝阴王浑为武昌王淮阳王彧为湘东王丁酉省大司农太子仆廷尉监官九月乙亥以平西将军吐谷浑拾寅为安西将军秦河二州刺史封河南王冬十一月壬寅扬州刺史庐陵王绍薨十二月戊辰黄雾四塞辛未以南兖州刺史江夏王义恭为大将军南徐州刺史录尚书如故是岁魏中常侍宗爱搆逆太武皇帝崩乃奉南安王余为帝改元为承平后又贼余于是殿中尚书长孙渴侯尚书陆丽奉皇孙是为文成皇帝改元曰兴安三十年春正月乙亥朔会羣臣于太极前殿有靑黑气从东南来覆映宫上戊寅以司空荆州刺史南谯王义宣为司徒中军将军扬州刺史壬午以南徐州刺史始兴王濬为卫将军开府仪同三司荆州刺史戊子使江州刺史武陵王骏统衆军伐西阳蛮二月甲子元凶劭搆逆帝崩于合殿时年四十七谥景皇帝庙号中宗三月癸巳葬长宁陵孝武帝践阼追改谥曰文帝庙号太祖帝聪眀仁厚雅重文儒躬勤政事孜孜无怠加以在位日久惟简靖为心于时政平讼理朝野悦睦自江左之政所未有也又性存俭约不好奢侈车府令尝以辇䇨故请改易之又辇席旧以乌皮缘故欲代以紫皮上以竹䇨未至于壊紫色贵并不听改其率素如此云世祖孝武皇帝讳骏字休龙小字道人文帝第三子也元嘉七年八月庚午夜生有光照室少机颖神眀爽发读书七行俱下才藻甚美雄决爱武长于骑射十二年立为武陵王二十二年累迁雍州刺史自晋江左以来襄阳未有皇子重镇时文帝欲经略关河故有此授及魏太武大举至淮南时帝镇彭城魏使尚书李孝伯至帝遣长史张畅与语而帝改服观之孝伯目帝不辍及出谓人曰张侯侧有人风骨视瞻非常士也二十八年为都督江州刺史时缘江蛮为宼文帝遣太子步兵校尉沈庆之等伐之使上总统衆军三十年正月出次西阳之五洲㑹元凶弑逆上率衆入讨荆州刺史南谯王义宣雍州刺史臧质并举义兵三月乙未建牙于军门是时多不悉旧仪有一翁斑白自称少从武帝征伐颇悉其事因使指麾事毕忽失所在自冬至春常东北风连阴不霁其日牙立之后风转而西南景色开霁有紫云二荫于牙上四月辛酉上次溧州丙寅次江宁丁卯大将军江夏王义恭来奔奉表上尊号戊辰上至新亭己巳即皇帝位大赦改文帝号谥以大将军江夏王义恭为太尉南徐州刺史庚午以荆州刺史南谯王义宣为中书监丞相扬州刺史并录尚书六条事以安东将军随王诞为卫将军荆州刺史加雍州刺史臧质车骑将军并开府仪同三司以江州刺史抚军将军萧思话为尚书左仆射壬申以征虏将军王僧达为右仆射改新亭为中兴亭夏五月乙亥辅国将军朱脩之克东府丙申克建邺二凶及同逆并伏诛庚辰诏分遣大使巡省方俗是日解严辛巳幸东府城甲申尊所生路淑媛为皇太后乙酉立妃王氏为皇后壬辰以太尉江夏王义恭为太傅领大司马甲午谒初宁陵曲赦建邺二百里内并蠲今年租税戊戌以抚军将军南平王铄为司空建平王宏为尚书左仆射六月丙午车驾还宫初置殿门及上阁门屯兵庚午以丹阳尹褚湛之为尚书右仆射庚申诏有司论功班赏各有差辛酉安西将军西秦河二州刺史吐谷浑拾寅进号镇西大将军开府仪同三司辛未改封南谯王义宣为南郡王随王诞为竟陵王闰月丙子遣兼散骑常侍乐询等十五人巡行风俗庚申加太傅江夏王义恭录尚书事以荆州刺史竟陵王诞为侍中骠骑大将军开府仪同三司扬州刺史甲申蠲寻阳西阳郡租布三年是月置卫尉官秋七月辛丑朔日有蚀之辛酉诏崇俭约禁淫侈己巳司空南平王铄薨以侍中南郡王世子恢为尚书右仆射冬十月癸未听讼于閲武堂十一月丙辰停台省衆官朔望问记丙寅高丽国遣使朝贡十二月甲戌省都水使者官置水衡令官癸未以将置东宫省太子率更令步兵翊军校尉旅贲中郎将冗从仆射左右积弩将军官中庶子中舍人庶子舍人洗马各减旧员之半孝建元年春正月己亥朔祀南郊大赦改元壬戌更铸四铢钱丙寅立皇子子业为皇太子赐天下为父后者爵一级是月起正光殿二月庚子豫州刺史鲁爽车骑将军江州刺史臧质丞相荆州刺史南郡王义宣兖州刺史徐道宝举兵反壬午曲赦豫州三月癸亥内外戒严夏五月甲寅义宣等攻梁山左卫将军王𤣥谟大破之己未解严癸亥以吴兴太守刘延孙为尚书右仆射六月戊辰臧质走至武昌为人所斩传首建邺甲戌抚军将军柳元景进号抚军大将军及镇北大将军沈庆之并开府仪同三司癸未罢南蛮校尉官戊子省录尚书官庚寅义宣于江陵赐死秋七月丙申朔日有蚀之既丙辰大赦赐文武爵一级冬十月戊寅诏开建仲尼庙制同诸侯之礼详择爽垲厚给祭秩十一月癸卯复置都水使者官始课南徐州侨人租是岁魏兴光元年二年春二月己丑婆皇国遣使朝贡丙寅以南兖州刺史沈庆之为左光禄大夫开府仪同三司夏四月壬申河南国遣使朝贡五月乙未荧惑入南斗戊戌以湘州刺史刘遵考为尚书右仆射六月甲子以国哀除释大赦秋七月癸巳立皇弟休祐为山阳王休茂为海陵王休业为鄱阳王己酉槃槃国遣使朝贡八月庚申雍州刺史武昌王浑有罪废为庶人自杀辛酉斤陀利国遣使朝贡三吴饥诏所在振贷九月丁亥閲武于宣武塲冬十月壬午以扬州刺史竟陵王诞为司空南徐州刺史以尚书左仆射建平王宏为尚书令十一月辛亥高丽国遣使朝贡是岁魏太安元年三年春正月庚寅立皇弟休范为顺阳郡王休若为巴陵郡王戊戌立皇子子尚为西阳郡王辛丑祀南郊以骠骑将军建昌忠公到彦之卫将军左光禄大夫新建文宣侯王华豫宁文侯王昙首配飨文帝庙庭壬子皇太子纳妃甲寅大赦羣臣上礼二月丁丑制朔望临西堂接羣下受奏事闰三月癸酉鄱阳王休业薨夏四月甲子初禁人车及酒肆器用铜五月辛酉制荆徐兖豫雍靑冀七州统内家有马一匹者蠲复一丁秋九月壬戌以丹阳尹刘遵考为尚书左仆射冬十月丙午太傅江夏王义恭进位太宰领司徒大眀元年春正月辛亥朔大赦改元庚午都下雨水辛未遣使检行赐以樵米三月壬戌制大臣加班剑者不得入宫城门夏四月都下疾疫丙申遣使巡赐给医药死而无收歛者官为歛埋五月吴兴义兴大水人饥乙卯遣使开仓振恤癸酉听讼于华林园自是非巡狩军役则车驾岁三临讯丙寅芳春琴堂东西有双橘连理景阳楼上层西南梁栱间有紫气清暑殿西甍鸱尾中央生嘉禾一株五茎改景阳楼为庆云楼清暑殿为嘉禾殿芳香琴堂为连理堂乙亥以辅国将军梁瑾葱为河州刺史封宕昌王秋七月辛未土断雍州诸侨郡县九月建康秣陵二县各置都官从事一人司水火劫盗冬十月甲辰以百济王余庆为镇东大将军十二月丁亥改封顺阳王休范为桂阳王二年春正月辛亥祀南郊丙辰复郡县田秩并九亲禄奉壬戌拜初宁陵二月丙戌卫将军尚书令建平王宏以本号开府仪同三司以丹阳尹褚湛之为尚书左仆射三月丁未尚书令建平王宏薨乙卯以田农要月命太官停杀牛夏四月甲申立皇子子绥为安陆王辛丑地震六月戊寅增置吏部尚书一人省五兵尚书官丁亥加左光禄大夫何尚之开府仪同三司秋八月丙戌中书令王僧达下狱死九月壬戌襄阳大水遣使巡行振恤庚午置武卫将军武骑常侍官冬十二月己亥制诸王及妃主庶姓位从公者䘮事听设凶门余悉断是岁河南高丽林邑等国竝遣使朝贡三年春正月己丑以领军将军柳元景为尚书令二月乙卯以扬州所统六郡为王畿以东扬州为扬州甲子复置廷尉监官夏四月乙卯司空南兖州刺史竟陵王诞有罪贬爵诞不受命据广陵反以沈庆之为车骑大将军开府仪同三司南兖州刺史讨诞秋八月己巳克广陵城斩诞悉诛城内男丁以女口为军赏是日解严辛未大赦丙子以丹阳尹刘秀之为尚书右仆射丙戌加南兖州刺史沈庆之位司空九月壬辰于𤣥武湖北立上林苑甲午移南郊坛于牛头山以正阳位冬十一月甲子立皇后蚕宫于西郊十二月辛酉置谒者仆射官是岁婆皇河西高丽肃慎等国各各遣使朝贡西域献儛马四年春正月辛未祀南郊甲戌宕昌国遣使朝贡乙亥亲耕借田大赦庚寅立皇子子勋为晋安王子房为寻阳王子顼为歴阳王子鸾为襄阳王三月甲申皇后亲桑于西郊夏四月丙午诏四时供限详减大半辛亥太宰江夏王义恭等表请封岱宗诏不从辛丑诏以都下疾疫遣使存问并给医药其亡者随宜赈恤五月丙戌尚书左仆射褚湛之卒秋七月甲戌光禄大夫开府仪同三司何尚之薨八月雍州大水甲寅遣加赈恤九月丁亥改封襄阳王子鸾为新安王冬十月庚寅遣新除司空沈庆之讨缘江蛮十一月戊辰改细作署令为左右御府令丙戌复置大司农官十二月辛丑幸廷尉寺宥系囚魏遣使通和丁未幸建康县原放狱囚倭国遣使朝贡是岁魏和平元年五年春正月戊午朔华雪降散为六出上悦以为瑞二月癸巳閲武军幢以下普加班钖多所原宥三月甲戌行幸江乘遣祭故太保王𢎞光禄大夫王昙首墓夏四月癸巳改封西阳王子尚为豫章王丙申加尚书令柳元景左光禄大夫开府仪同三司丙午雍州刺史海陵王休茂杀司马庾深之举兵反参军尹𤣥庆起义斩之传首建邺五月起眀堂于国学南丙巳之地癸亥制帝室朞亲官非禄官者月给钱十万秋七月丁卯高丽国遣使朝贡庚午曲赦雍州八月戊子立皇子子仁为永嘉王子真为始安王己丑诏以来岁脩葺庠序旌延国胄庚寅制方镇所假白板郡县年限依台除食禄三分之一不给送故卫将军东海王祎以本号开府仪同三司九月甲寅日有蚀之丁卯行幸琅邪郡原遣囚系庚午河济清闰月丙申初立驰道自阊阖门至于朱雀门又自承眀门至于𤣥武湖壬寅改封歴阳王子顼为临海王冬十月甲寅以南徐州刺史刘延孙为尚书左仆射十二月壬申以领军将军刘遵考为尚书右仆射甲戌制天下人戸岁输布四疋六年春正月辛卯祀南郊是日又宗祀文皇帝于眀堂以配上帝大赦乙未置五官中郎将左右中郎将官二月乙卯复百官禄三月庚寅立皇子子元为邵陵王壬寅以倭世子兴为安东将军倭国王夏四月庚申新作大航门五月丙戌置凌室于覆舟山脩藏氷之礼六月辛酉尚书左仆射刘延孙卒秋七月甲申地震有声如雷兖州尤甚于是鲁郡山摇者二乙未立皇子子云为晋陵王八月乙丑置清台令官九月制沙门致敬人主乙未以尚书右仆射刘遵考为左仆射以丹阳尹王僧朗为右仆射冬十月丁卯诏上林苑内士庶丘墓欲还合葬者勿禁十一月己卯陈留王曹䖍秀薨七年春正月癸未诏克日于𤣥武湖大閲水师并巡江右讲武校猎丁亥以右卫将军颜师伯为尚书左仆射二月甲寅车驾巡南豫南兖二州丁巳校猎乌江己未登乌江县六合山壬戌大赦行幸所经无出今年租布赐人爵一级女子百戸牛酒郡守邑宰及人夫从蒐者普加霑赉又诏蠲歴阳郡租输三年遣使巡慰问人疾苦癸亥行幸尉氏观温泉壬申车驾至都拜二庙乃还宫夏四月甲子诏自今非临军战阵一不得专杀其罪人重辟者皆依旧先上须报有司严加听察犯者以杀人罪论五月丙子诏自今刺史守宰动人兴军皆须守诏施行惟边隅外警及姦衅内发变起仓卒者不从此例六月戊申蠕蠕高丽等国并遣使朝贡秋七月乙亥进高丽王高琏位车骑大将军开府仪同三司八月乙丑立皇子子孟为淮南王子产为临贺王车驾幸建康秣陵县讯狱囚九月庚寅以南徐州刺史新安王子鸾为兼司徒乙未幸廷尉讯狱囚丙申立皇子子嗣为东平王冬十月壬寅皇太子冠赐王公以下帛各有差戊申车驾巡南豫州奉太后以行癸丑行幸江宁县讯县囚加车骑将军扬州刺史豫章王子尚开府仪同三司癸亥以开府仪同三司东海王祎为司空加中军将军义阳王昶开府仪同三司己巳校猎于姑熟十一月丙子曲赦南豫州殊死以下巡幸所经详减今岁田租乙酉诏祭晋大司马桓温征西将军毛璩墓上于行所讯溧阳永世丹阳县囚癸巳祀梁山大閲水师于中江有白雀二集华盖有司奏改元为神雀诏不许乙未原放行狱徒系浙江东诸郡大旱十二月壬寅遣使开仓赈恤听受杂物当租丙午行幸歴阳甲寅大赦赐歴阳郡女子百户牛酒蠲郡租十年己未加太宰江夏王义恭尚书令于博望梁山立双阙癸未至自歴阳八年春正月辛巳祀南郊是日还宗祀文帝于眀堂甲戌诏曰东境去岁不稔宜广商货远近贩鬻米粟者可停道中杂税其以仗自防悉勿禁夏闰五月壬寅以太宰江夏王义恭领太尉庚申帝崩于玉烛殿时年三十五七月丙午葬于丹阳秣陵县巖山景宁陵帝末年为长夜之饮毎旦寝兴盥嗽毕仍复命饮俄顷数斗凭几惛睡若大醉者或外有奏事便肃然整容无复酒色外内服其神眀莫敢弛惰前废帝讳子业小字法师孝武帝长子也元嘉二十六年正月甲申生孝武镇寻阳帝留都下三十年孝武入伐元凶囚帝于侍中下省将加害者数矣卒得无恙及孝武践阼立为皇太子始未之东宫中庶子二率竝入直永福省大眀二年出东宫七年加元服八年闰五月庚午孝武崩其日太子即皇帝位大赦加骠骑大将军柳元景尚书令甲子置录尚书官以太宰江夏王义恭录尚书事加骠骑大将军柳元景开府仪同三司秋七月庚戌婆皇国遣使朝贡崇皇太后为太皇太后皇后曰皇太后乙卯罢南北二驰道改孝建以来所变制度还依元嘉丙辰追崇献妃为献皇后八月乙丑皇太后崩九月乙卯文穆皇后祔葬景宁陵冬十二月乙酉以尚书右仆射颜师伯为尚书仆射壬辰以王畿诸郡为扬州以扬州为东扬州癸巳加车骑将军扬州刺史豫章王子尚位司徒去岁及是岁东诸郡大旱甚者米一斗数百都下亦至百余饿死者十六七孝建以来又立钱署铸钱百姓因此盗铸钱转伪小商货不行景和元年春正月乙未朔大赦改元为永光乙巳省诸州台传二月乙丑减州郡县田禄之半庚寅铸二铢钱夏五月魏文成皇帝崩秋八月庚午以尚书仆射颜师伯为左仆射吏部尚书王景文为右仆射癸酉帝自率宿卫兵诛太宰江夏王义恭尚书令柳元景左仆射颜师伯廷尉刘徳愿改元为景和甲戌以司徒扬州刺史豫章王子尚领尚书令乙亥帝释素服御锦衣以始兴公沈庆之为太尉庚辰以石头城为长乐宫东府城为未央宫甲申以北邸为建章宫南第为长杨宫己丑复立南北二驰道九月癸巳幸湖熟奏鼓吹戊戌还宫帝自以为昔在东宫不为孝武所爱及即位将掘景宁陵太史言于帝不利而止乃纵粪于陵肆骂孝武帝为奴又遣发殷贵嫔墓忿其为孝武所宠初贵嫔薨武帝为造新安寺乃遣壊之又欲诛诸远近僧尼辛丑免南徐州刺史新安王子鸾为庶人赐死丁未加卫将军湘东王彧开府仪同三司己酉车驾讨徐州刺史义阳王昶内外戒严昶奔魏戊午解严开百姓铸钱冬十月癸亥曲赦徐州丁卯东阳太守王藻下狱死以文帝第十女新蔡公主为贵嫔夫人改姓谢氏以武贲钑㦸鸾辂龙旂出警入跸矫言公主薨空设䘮事焉乙酉以豫州刺史山阳王休祐为镇军大将军开府仪同三司十一月壬辰宁朔将军何迈下狱死癸巳杀新除太尉沈庆之壬寅立皇后路氏四厢奏乐曲赦扬南徐二州丁未皇子生少府刘蒙之子也大赦赃汚淫盗悉皆原荡赐为父后者爵一级壬子以护军将军建安王休仁为骠骑大将军开府仪同三司戊午南平王敬猷庐陵王敬先安南侯敬深竝赐死时帝凶悖日甚诛杀相继内外百官不保首领先是讹言湘中出天子帝将南巡荆湘以厌之期旦诛除四叔然后发引是夜湘东王彧与左右阮佃夫王道隆李道儿密结帝左右寿寂之姜产之等十一人谋共废帝先是帝好游华林园竹林堂使妇人倮身相逐有一妇人不从命斩之经少时夜梦游后堂有一女子骂曰帝悖虐不道眀年不及熟矣帝怒于宫中求得似所梦者一人戮之其夕复梦所戮女骂曰汝枉杀我已诉上帝至是巫觋云此堂有鬼帝与山阴公主及六宫綵女数百人随羣巫捕鬼屏除侍卫帝亲自射之事毕将奏靡靡之声寿寂之懐刀直入姜产之为副诸姬迸逸废帝亦走追及之大唿寂寂如此者三手不能举乃崩于华光殿时年十七太皇太后令奉湘东王彧纂承皇统于是葬帝于丹阳秣陵县南郊坛西帝蠭目鸟喙长颈鋭下幼而狷急在东宫每为孝武所责孝武西巡帝启参承起居书迹不谨上诘让之曰书不长进此是一条耳闻汝比素业都懈狷戾日甚何以顽固乃尔初践阼受玺绂慠然无哀容蔡兴宗退而叹曰昔鲁昭不戚叔孙请死国家之祸其在此乎帝始犹难诸大臣及戴法兴等既杀法兴诸大臣莫不震慑于是又诛羣公元凯以下皆被殴捶牵曵内外危惧殿省骚然太后疾笃遣唿帝帝曰病人间多鬼可畏那可往太后怒语侍者曰将刀来破我腹那得生宁馨儿及太后崩后数日帝梦太后谓曰汝不仁不孝本无人君之相子尚愚悖如此亦非运阼所及孝武险虐灭道怨结人鬼儿子虽多并无天命大命所归应还文帝之子故帝聚诸叔都下虑在外为患山阴公主淫恣过度谓帝曰妾与陛下虽男女有殊俱託体先帝陛下后宫数百妾惟驸马一人事不均平一何至此帝乃为立面首左右三十人进爵会稽郡长公主秩同郡王汤沐邑二千戸给鼓吹一部加班剑二十人帝毎出公主与朝臣常共陪辇帝少好读书颇识古事粗有文才自造孝武帝诛及杂篇章往往有辞采以魏武有发丘中郎将摸金校尉乃置此二官以建安王休仁山阳王休祐领之其余事迹分见诸列传论曰文帝幼年特秀自禀君徳及正位南面歴年长久纲维备举条禁眀密罚有恒科爵无滥品故能内清外晏四海谧如而授将遣师事乖分阃才谢光武而遥制兵畧至于攻战日时咸听成㫖虽覆帅䘮旅将非韩白而延寇蹙境抑此之由及至言泄衾衽难结凶竖虽祸生非虑盖亦有以而然夫尽人命以自养盖惟桀纣之行观夫大眀之世其将尽人命乎虽周公之才之美亦当终之以乱由是言之得殁亦为幸矣至如废帝之事行着于篇假以中才之君有一于此足以致霣况乎兼斯衆恶不亡其可得乎南史卷二卷二考证南史卷二考证文帝纪冬十一月庚午以武都王世子杨𤣥为北秦州刺史南本无王字误是冬浚淮起湖熟废田千余顷田监本讹四今改从南本冬十月庚子改封广陵王诞为随郡王庚监本讹甲下文九月内有癸卯甲辰则误可知矣今改从各本八月癸酉梁邹平斩司马顺则酉监本作亥今各本俱作酉故从之淮阳王彧为湘东王彧监本讹或今改正是为文成皇帝改元曰兴安安监本误元今改正孝武皇帝纪文帝第三子也三监本讹二宋书文帝十九男元凶劭居长始兴王濬第二孝武帝次之今改正史臣论有一于此足以致霣足监本讹异今改从南本南史卷二考证南史卷三钦定四库全书南史卷三唐李延寿撰宋本纪下第三太宗眀皇帝讳彧字休景小字荣期文帝第十一子也元嘉十六年十月生二十五年封淮阳王二十九年改封湘东王孝武践阼累迁镇军将军雍州刺史是岁入朝时废帝疑畏诸父以上付廷尉眀日将加祸害上乃与腹心阮佃夫李道儿等密谋时废帝左右直合将军宋越谭金童太一等是夜并外宿佃夫道儿因结寿寂之等十一月十九日弑废帝于后堂建安王休仁便称臣奉引升西堂登御坐事出仓卒上失履跣犹着乌纱帽休仁唿主衣以白纱代之未即位凡衆事悉称令书己未司徒豫章王子尚山阴公主并赐死宋越谭金童太一伏诛十二月庚申朔令书以东海王祎为中书监太尉以晋安王子勋为车骑将军开府仪同三司癸亥以建安王休仁为司徒尚书令扬州刺史乙丑改封安陆王子绥为江夏王泰始元年即大眀九年也魏和平六年冬十二月丙寅皇帝即位于太极前殿大赦改元辛未改封临贺王子产为南平王晋熙王子舆为庐陵王壬申以王景文为尚书仆射乙亥追尊所生沈媫妤曰宣皇太后戊寅改太皇太后为崇宪太后立皇后王氏罢二铢钱江州刺史晋安王子勋举兵反镇军长史袁顗赴之邓琬为其谋主壬午谒太庙甲申郢州刺史安陆王子绥会稽太守寻阳王子房临海王子顼并举兵同逆二年春正月乙未晋安王子勋僭即伪位于寻阳年号义嘉壬辰徐州刺史薛安都举兵反甲午内外戒严司徒建安王休仁都督诸军南讨丙戌徐州刺史申令孙司州刺史龎孟虬豫州刺史殷琰青州刺史沈文秀冀州刺史崔道固湘州行事何慧文广州刺史袁昙益州刺史萧惠开梁州刺史柳元怡并同逆丙午车驾亲御六军顿中兴堂辛亥南豫州刺史山阳王休祐改为豫州刺史西讨吴郡太守顾琛吴兴太守王昙生义兴太守刘延熙晋陵太守袁标山阳太守程天祚并举兵反镇东将军巴陵王休若统军东讨壬子崇宪皇太后崩二月乙丑以蔡兴宗为尚书右仆射壬申吴兴太守张永右将军萧道成东讨平晋陵丁亥建武将军吴喜公率诸军破贼于吴兴会稽平定三郡同逆皆伏诛辅国将军萧道成前锋北讨辅国将军刘勔前锋西讨刘胡衆四万据赭圻三月庚寅抚军将军殷孝祖攻赭圻死之以辅国将军沈攸之代为南讨前锋贼衆稍盛袁顗顿鹊尾连营至浓湖衆十余万丙申南徐州刺史桂阳王休范总统北讨诸军事戊戌贬寻阳王子房爵为松滋县侯癸卯令人入米七百石者除郡减此各有差壬子断新钱专用古钱夏五月甲寅葬崇宪皇太后于脩宁陵秋七月丁酉以仇池太守杨僧嗣为北秦州刺史封武都王八月己卯司徒建安王休仁率衆军大破贼斩伪尚书仆射袁顗进讨江郢荆湘雍五州平之晋安王子勋安陆王子绥临海王子顼邵陵王子元并赐死同党皆伏诛诸将帅封赏各有差九月癸巳六军解严戊戌以王𤣥谟为左光禄大夫开府仪同三司领护军将军冬十月乙卯永嘉王子仁始安王子真淮南王子孟南平王子产庐陵王子舆松滋侯子房并赐死丁卯以沈攸之为中领军与张永俱北讨戊寅立皇子昱为皇太子十一月壬辰立建平王景素子延年为新安王十二月薛安都要引魏军张永沈攸之大败于是遂失淮北四州及豫州淮西地是岁魏大安元年三年春正月庚子以农役将兴诏太官停宰牛癸卯曲赦豫南豫二州闰正月庚午都下大雨雪遣使巡行振贷各有差二月甲申为战亡将士举哀丙申曲赦靑冀二州夏四月丙戌诏以故丞相江夏文献王故太尉巴东忠烈公柳元景故司空始兴襄公沈庆之故征西将军洮阳肃侯宗悫陪祭孝武庙庭庚子立桂阳王休范第三子徳嗣为庐陵王立侍中刘韬第三子铣为南丰王以奉庐江昭王南丰哀王祀五月丙辰诏宣太后崇宁陵禁内坟瘗迁徙者给葬直蠲复其家壬戌以太子詹事袁粲为尚书仆射秋八月壬寅以中领军沈攸之行南兖州刺史率衆北伐九月戊午以皇后六宫以下杂衣千领金钗千枚赐北伐将士冬十月壬午改封新安王延年为始平王辛丑以镇西大将军西秦河二州刺史吐谷浑拾寅为征西大将军十一月立建安王休仁第二子伯猷为江夏王是岁魏皇兴元年四年春正月丙辰朔雨草于宫乙亥零陵王司马勗薨二月乙巳左光禄大夫开府仪同三司王𤣥谟薨三月交州人李长仁据州叛祅贼攻广州杀刺史羊希龙骧将军陈伯绍讨平之夏四月丙申改封东海王祎为庐江王山阳王休祐为晋平王秋九月戊辰诏定黥刖之制有司奏自今凡劫窃执官仗拒战逻司攻剽亭寺及伤害更人并监司将吏自为劫皆不限人数悉依旧制斩刑若遇赦黥及两颊劫字断去两脚䈥徙付交梁宁州五人以下止相逼夺者亦依黥作劫字断去两脚筋徙付远州若遇赦原断徒犹黥面依旧补冶士家口应及坐悉依旧诘讁及上崩其例乃寝庚午上备法驾幸东宫冬十月癸酉朔日有蚀之发诸州兵北伐五年春正月癸亥亲耕借田乙丑魏克青州执刺史沈文秀以归二月丙申以庐江王祎为车骑将军开府仪同三司南豫州刺史夏六月辛未立晋平王休祐子宣曜为南平王秋七月壬戌改辅国将军为辅师将军九月甲寅立长沙王纂子延之为始平王冬十月丁卯朔日有蚀之十一月丁未魏人来聘十二月庚申分荆益之五郡置三巴校尉六年春正月乙亥初制间二年一祭南郊间一年一祭眀堂夏四月癸亥立皇子夑为晋熙王六月癸卯以王景文为尚书左仆射扬州刺史以袁粲为右仆射己未改临贺郡为临庆郡秋七月丙戍临庆王智井薨九月戊寅立总眀观征学士以充之置东观祭酒访举各一人举士二十人分为儒道文史阴阳五部学言阴阳者遂无其人冬十月辛卯立皇子赞为武陵王十二月癸巳以边难未息制父母隔在异域者悉使婚宦七年春正月甲戍置散骑奏举郎二月癸丑征西将军荆州刺史巴陵王休若进号征西大将军及征南大将军江州刺史桂阳王休范竝开府仪同三司甲寅南徐州刺史晋平王休祐薨三月辛酉魏人来聘夏五月戊午鸩司徒建安王休仁庚午以袁粲为尚书令褚彦回为右仆射丙戌追免晋平王休祐为庶人秋七月丁巳罢散骑奏举郎乙丑江州刺史巴陵王休若赐死八月戊子以皇子跻继江夏文献王义恭庚寅帝疾间戊戌立皇子凖为安成王是岁魏孝文帝延兴元年泰豫元年春正月甲寅朔上以疾未痊故改元丁巳巨人迹见西池氷上夏四月己亥上疾大渐加江州刺史桂阳王休范位司空以刘勔为尚书右仆射蔡兴宗为征西将军开府仪同三司荆州刺史沈攸之进号安西将军袁粲褚彦回刘勔蔡兴宗沈攸之入合被顾命是日上崩于景福殿时年三十四五月戊寅葬临沂县莫府山高宁陵帝好读书爱文义在藩时撰江左以来文章志又续卫瓘所注论语二卷及即大位旧臣才学之士多䝉引进末年好鬼神多忌讳言语文书有祸败凶䘮疑似之言应回避者犯即加戮改騧马字为马边𤓰以騧字似祸故也尝以南苑借张永云且给三百年期尽更请宣阳门谓之白门上以白门不祥讳之尚书右丞江谧尝误犯上变色曰白汝家门路太后停尸漆床移出东宫上幸宫见之怒免中庶子以之坐死者数十人内外常虑犯触人不自保移床脩壁先祭土神使文士为祝策如大祭飨阮佃夫杨运长王道隆皆擅威权言为诏敇郡守令长一缺十除内外混然官以贿命王阮家富于公室中书舍人胡母颢专权奏无不可时人语曰禾绢闭眼诺胡母大张槖禾绢谓上也及泰始泰豫之际左右失㫖往往有刳斮断截禁中懔懔若践刀剑夜梦豫章太守刘愔反遣就郡杀之军旅不息府藏空虚内外百官并断禄奉在朝造官者皆市井佣贩之子而又令小黄门于殿内埋钱以为私藏以蜜渍鱁鮧一食数升噉腊肉尝至二百脔奢费过度毎所造制必为正御三十副御次副又各三十须一物辄造九十枚天下骚然民不堪命宋氏之业自此衰矣后废帝讳昱字徳融眀帝长子也大眀七年正月辛丑生于卫尉府帝母陈氏李道儿妾眀帝纳之故人唿帝为李氏子帝亦自称李将军眀帝诸子在孕皆以周易筮之即以所得卦为小字故帝小字慧震泰始二年立为皇太子六年出东宫又制太子元正朝贺服衮冕九章衣眀帝崩庚子太子即皇帝位大赦尚书令袁粲护军将军褚彦回共辅朝政班剑依旧入殿六月乙巳尊皇后曰皇太后立皇后江氏秋七月戊辰拜帝所生陈贵妃为皇太妃八月戊午中书监左光禄大夫开府仪同三司蔡兴宗薨冬十一月己亥新除郢州刺史刘彦节为尚书左仆射元嶶元年春正月戊寅大赦改元诏自元年以前徒放者并听还本土魏人来聘夏六月乙卯寿阳大水秋八月都下旱庚午陈留王曹铣薨九月丁亥立衡阳王嶷子伯玉为南平王冬十二月癸亥朔日有蚀之乙巳进桂阳王休范位太尉癸亥立前建安王世子伯融为始安县王二年夏五月壬午江州刺史桂阳王休范举兵反庚寅内外戒严巾领军刘勔右衞将军萧道成前锋南讨出屯新亭征北将军张永屯白下前南兖州刺史沈怀眀戌石头卫将军袁粲中军将军褚彦回入卫殿省壬辰贼奄至攻新亭垒道成拒击大破之越骑校尉张茍儿斩休范贼党杜黑蠡丁文豪分军向朱雀航刘勔拒贼败绩死之右将军王道隆奔走遇害张永溃于白下沈怀眀自石头奔散甲午车骑典籖茅恬开东府纳贼贼入屯中堂羽林监陈显达击大破之丙申张茍儿等又破贼进平东府城枭禽羣贼丁酉大赦解严荆州刺史沈攸之南徐州刺史建平王景素郢州刺史晋熙王夑湘州刺史张兴世并举义兵赴建邺六月癸卯晋熙王夑遣军克寻阳江州平壬戌改辅师将军还为辅国秋七月庚辰立皇弟友为邵陵王乙酉徐州刺史建平王景素进号征北将军开府仪同三司九月丁酉以袁粲为中书监领司徒加护军将军褚彦回为尚书令冬十一月丙戌帝加元服十二月癸亥立皇弟跻为江夏王赞为武陵王三年春三月己巳都下大水夏六月魏人来聘秋七月庚戌以袁粲为尚书令九月丙辰征西大将军河南王吐谷浑拾寅进号车骑征西大将军四年夏六月乙亥加萧道成尚书左仆射秋七月戊子建平王景素据京城反己丑内外纂严遣骁骑将军任农夫冠军将军黄回北讨萧道成总统衆军始安王伯融都乡侯伯猷并赐死乙未克京城斩景素同逆皆伏诛八月丁卯立皇弟翙为南阳王嵩为新兴王禧为始建王九月戊子骁骑将军高道庆有罪赐死己丑车骑将军扬州刺史安成王凖进号骠骑大将军开府仪同三司冬十月辛酉以王僧䖍为尚书右仆射五年夏四月甲戌豫州刺史阮佃夫步兵校尉申伯宗朱幼谋废立皆伏诛五月地震六月甲戌诛司徙左长史沈勃散骑常侍杜幼文游击将军孙超之长水校尉杜叔文七月戊子夜帝遇弑于仁寿殿时年十五己丑皇太后令贬帝为苍梧郡王葬丹阳秣陵县郊坛西初帝之生夕眀帝梦人乘马马无头及后足有人曰太子也及在东宫五六岁能缘漆帐竿去地丈余如此者半食渐长喜怒乖节左右失㫖者手加扑打徒跣蹲踞及嗣位内畏太后外惮大臣犹未得肆志自加元服三年好出入单将左右或十里二十里或入市里遇慢骂则悦而受焉四年无日不出与左右解僧智张五儿恒夜出开承明门夕去晨反晨出暮归从者并执铤矛行人男女及犬马牛驴逢无免者人间扰惧昼日不开门道无行人尝着小袴不服衣冠有白棓数十各有名号钳凿锥锯不离左右为击脑槌阴剖心之诛日有数十常见卧尸流血然后为乐左右人见有嚬眉者帝令其正立以矛刺洞之曜灵殿上养驴数十头所自乘马养于御牀侧与右卫翼辇营女子私通每从之游持数千钱为酒肉之费出逢婚姻葬送辄与挽车小儿羣聚饮酒以为欢适阮佃夫腹心人张羊为佃夫委信佃夫败叛走复捕得自于承眀门以车轹杀之杀杜延载杜幼文躬运矛鋋手自脔割察孙超有蒜气剖腹视之执楯驰马自往刺杜叔文于𤣥武北湖孝武帝二十八子眀帝杀其十六余皆帝杀之吴兴沈勃多宝货往劫之挥刀独前左右未至勃时居䘮在庐帝望见之便投鋋不中勃知不免手搏帝耳唾骂之曰汝罪踰桀纣屠戮无日遂见害帝自脔割制露车一乘施䇨乘以出入从数十人羽仪追之恒不相及又各虑祸亦不敢追但整部伍别在一处瞻望而已凡诸鄙事过目则能鍜银裁衣作帽莫不精絶未尝吹箎执管便韵天性好杀一日无事辄惨惨不乐内外忧惶夕不及旦领军将军萧道成与直合将军王敬则谋之七月戊子帝微行出北湖单马先走羽仪不及左右张五儿马坠湖帝怒自驰骑刺马屠割之与左右作羌胡伎为乐又于蛮冈赌跳因乘露车无复卤簿往青园尼寺新安寺偷狗就昙度道人煑之饮酒杨玉夫常得意忽然见憎遇辄切齿曰眀日当杀小子取肝肺是夜七夕令玉夫伺织女度报已因与内人穿针讫大醉卧于仁寿殿东阿氊幄中帝出入无禁王敬则先结玉夫陈奉伯杨万年等合二十五人其夕玉夫候帝眠熟至乙夜与万年同入氊幄内取千牛刀杀之顺皇帝讳凖字仲谟小字知观眀帝第三子也泰始五年七月癸丑生七年封安成王帝姿貌端华眉目如画见者以为神人废帝即位加扬州刺史元徽二年加都督扬南豫二州诸军事四年进号骠骑大将军及废帝殒萧道成奉太后令迎王入居朝堂昇眀元年秋七月壬辰皇帝即位大赦改元徽五年为昇眀元年甲午萧道成出镇东城辅政荆州刺史沈攸之进号车骑大将军萧道成司空录尚书事以袁粲为中书监司徒以褚彦回为卫将军刘彦节为尚书令加中军将军辛丑以王僧䖍为尚书仆射癸卯车驾谒太庙八月癸亥司徒袁粲镇石头戊辰崇拜帝所生陈昭华为皇太妃庚午以萧道成为骠骑大将军开府仪同三司录尚书如故九月己酉庐陵王暠薨十二月丁巳荆州刺史沈攸之举兵不从执政丁卯萧道成入守朝堂侍巾萧嶷镇东府戊辰中外纂严壬申司徒袁粲据石头谋诛道成不果旋见覆灭乙亥以王僧䖍为左仆射王延之为右仆射吴郡太守刘遐据郡不从执政令张瓌攻斩之闰月辛亥屯骑校尉王宜兴贰于执政见诛癸巳沈攸之攻郢城前军长史柳世隆固守己亥中外戒严假萧道成黄钺乙巳道成出顿新亭是岁魏太和元年二年春正月丁卯沈攸之败己巳华容县人斩攸之首送之辛未雍州刺史张敬儿克江陵荆州平丙子解严以柳世隆为尚书右仆射萧道成旋镇东府二月庚辰以王僧䖍为尚书令王延之为左仆射癸未萧道成加授太尉以褚彦回为中书监司空丙戌抚军将军扬州刺史晋熙王夑进号中军将军三月己酉朔日有蚀之夏四月南兖州刺史黄回贰于执政赐死五月戊午以倭国王武为安东大将军六月丁酉以辅国将军杨文𢎞为北秦州刺史封武都王秋九月乙巳朔日有蚀之丙午加太尉萧道成黄钺都督中外诸军事太傅领扬州牧赐殊礼以扬州刺史晋熙王夑为司徒冬十月壬寅立皇后谢氏十一月立故武昌太守刘琨息颁为南丰县王癸亥诛临澧侯刘晃甲子改封南阳王翙为随郡王十二月丙戌皇后见于太庙三年春正月辛亥领军将军萧赜加尚书右仆射进号中军大将军开府仪同三司二月丙子南豫州刺史邵陵王友薨丙申地震建阳门三月癸卯朔日有蚀之甲辰加萧道成相国总百揆封十郡为齐公备九钖之礼庚戌诛临川王绰夏四月壬申进齐公萧道成爵为王壬午安西将军武陵王赞薨辛卯帝禅位于齐壬辰逊于东邸是日王敬则以兵陈于殿庭帝犹居内闻之逃于佛盖下太后惧自帅阉竖索扶幸板舆黄门或促之帝怒抽刀投之中项而殒帝既出宫人行哭俱迁备羽仪乘画轮车出东掖门封帝为汝阴王居丹徒宫齐兵卫之建元元年五月己未帝闻外有驰马者惧乱作监人杀王而以疾赴齐人徳之赏之以邑六月乙酉葬于遂宁陵谥曰顺帝宋之王侯无少长皆幽死矣论曰文帝负扆南面实有人君之美经国之义虽𢎞而隆家之道不足彭城照不窥古本无卓尔之资徒见昆弟之义深未识君臣之礼异以此家情行之国道主忌而犹犯恩离而未悟致以陵逼之愆遂成灭亲之祸开端树隙乖之后人眀帝因猜忍之情据已行之典翦落洪支饮不待虑既而本根莫庇幼主孤立下无磐石之託上有累卵之危方复藏玺怀绂鱼服忘反危冠短制四马孤征以至覆亡理固然矣神器以势弱倾移灵命随乐推回改斯盖履霜有渐夫岂一夕何止区区汝阴揖让而已南史卷三卷三考证南史卷三考证眀帝纪字休景休景宋书作休炳南本作景休彼此互异秋七月丙戌临庆王智井薨井监本讹并今从南本改正后废帝纪令玉夫伺织女度报已因与内人穿针讫内监本误乡今从阁本南史卷三考证南史卷四钦定四库全书南史卷四唐李延夀撰齐本纪上第四齐太祖髙皇帝讳道成字绍伯小字鬬将姓萧氏其先本居东海兰陵县中都郷中都里晋元康元年惠帝分东海郡为兰陵故复为兰陵郡人中朝丧乱皇髙祖淮隂令整字公齐过江居晋陵武进县之东城里寓居江左者皆侨置本土加以南名更为南兰陵人也皇曽祖儁字子武位即丘令皇祖乐子字闺子位辅国参军宋昇明中赠太常皇考承之字嗣伯少有大志才力过人仕宋为汉中太守梁州之平以功加龙骧将军后为南太山太守封晋兴县五等男迁右军将军元嘉二十四年殂梁土思之于峨公山立庙祭祀昇明二年赠散骑常侍金紫光禄大夫髙帝以宋元嘉四年丁卯嵗生姿表英异龙䫙钟声长七尺五寸鳞文徧体旧宅在武进县宅南有一桑树擢本三丈横生四枝状似华盖帝年数嵗好戱其下从兄敬宗曰此树为汝生也儒生雷次宗立学于鸡笼山帝年十三就受礼及左氏春秋十七年宋大将军彭城王义康被黜徙豫章皇考领兵防守帝舍业南行十九年竟陵蛮动宋文帝遣帝领偏军讨沔北蛮二十三年雍州刺史萧思话镇襄阳启帝自随初为左军中兵参军二十九年领偏军征仇池破其武兴兰臯二垒遂从谷口入闗未至长安八十里梁州刺史刘秀之遣司马马汪助帝攻拔谈提城魏救兵至帝军力疲少又闲文帝崩乃烧城还南郑后袭爵晋兴县五等男为建康令有能名少府萧恵开雅有知人鉴谓人曰昔魏武为洛阳北部时人服其英今看萧建康但当过之耳宋眀帝即位为右军将军时四方叛会稽太守寻阳王子房及在东诸郡皆起兵明帝加帝辅国将军东讨至晋陵一日破贼十二垒分军定诸县及徐州刺史薛安都据彭城归魏遣从子索儿攻淮隂又征帝讨破之索儿走钟离帝追至黯黮而还除骁骑将军封西阳县侯迁巴陵王卫军司马随镇会稽江州刺史晋安王子勋遣临川内史张淹自鄱阳峤道入三吴明帝遣帝讨之时朝廷器甲皆充南讨帝军容寡阙乃编椶皮为马具装折竹为寄生夜举火进军贼望见恐惧未战而走还除桂阳王征北司马南东海太守行南徐州事及张永等败于彭城淮南孤弱以帝为假冠军将军持节都督北讨前锋诸军事镇淮隂迁南兖州刺史加督五州督北讨如故明帝嫌帝非人臣相而人间流言帝当为天子明帝愈以为疑遣冠军将军吴喜留军破釡自持银壶酒封以赐帝帝戎服出门迎惧鸩不敢饮将出奔喜告以诚先饮之帝即酌饮之喜还明帝意乃悦泰始七年徴还都部下劝勿就徴帝曰主上自诛诸弟为太子幼弱作万嵗后计何闗佗族惟应速发事缓当见疑今骨肉相害自非灵长之运祸难将兴方与卿等戮力耳至拜散骑常侍太子左卫率明帝崩遗诏为右卫将军领卫尉加兵五百人与尚书令袁粲护军褚彦回领军刘勔共掌机事寻解卫尉加侍中领石头戍军事元徽二年五月江州刺史桂阳王休范举兵于寻阳朝廷惶骇帝与褚彦囘等集中书省计议莫有言者帝曰昔上流谋逆皆因淹缓以败休范必逺惩前失轻兵急下乗我无备请顿新亭以当其锋因索笔下议余并注同中书舎人孙千龄与休范有密契独曰宜依旧遣军据梁山帝正色曰贼今已近梁山岂可得至新亭既是兵冲所欲以死报国耳乃单车白服出新亭加帝使持节都督征讨诸军事平南将军加鼓吹一部筑新亭城垒未毕贼前军已至帝方觧衣髙卧以安衆心乃索白虎幡登西垣使宁朔将军髙道庆羽林监陈显逹贠外郎王敬则浮舸与贼水战大破之未时张敬儿斩休范首䑓军及贼衆俱不知其别率杜黑蠡急攻东垒帝挺身上马帅数百人出战与黑蠡拒战自晡达明旦矢石不息其夜大雨鼓呌不复相闻将士积日不得寝食军中马夜惊城内乱走帝执烛正坐厉声呵止之如是者数四贼帅丁文豪设伏破台军于皂荚桥直至朱雀航王道隆刘勔并战没初勔髙尚其意託造园宅名为东山颇忽时务帝谓曰将军以顾命之重此是艰难之日而深尚从容废省羽翼一朝事至悔可追乎勔不纳竟败及贼进至杜姥宅车骑典籖茅恬开东府纳贼冠军将军沈懐明于石头奔散张永溃于白下宫内传新亭亦陷太后执苍梧王手泣曰天下事败矣帝遣军主陈显逹任农夫张敬儿周盘龙等从石头济淮间道自承明门入卫宫阙时休范典籖许公与诈称休范在新亭士庶惶惑诣垒期赴休范投名者千数及至乃是帝随得輙烧之登城北谓曰刘休范父子先昨皆已死戮尸在南冈下身是萧平南诸军善见观汝等名皆已焚除勿惧也䑓分遣衆军击平贼帝振旅凯入百姓缘道聚观曰全国家者此公也帝与袁粲褚彦回刘彦莭引咎解职不许迁散骑常侍中领军都督南兖州刺史镇军将军进爵为公与袁粲褚彦回刘彦节等更日入直决事号为四贵休范平后苍梧王渐行凶暴屡欲害帝常率数十人直入镇军府时暑热帝昼卧裸袒苍梧立帝于室内画腹为射的自引满将射之帝神色不变敛板曰老臣无罪苍梧左右王天恩諌曰领军腹大是佳射堋而一箭便死后无复射不如以雹箭射之乃取雹箭一发即中帝脐苍梧投弓于地大笑曰此手何如时建平王景素为朝野归心为自全计布诚于帝帝拒而不纳景素寻举兵帝出屯𤣥武湖事平乃还帝威名既重苍梧深相猜忌刻木为帝形画腹为射堋自射之又命左右射中者加赏皆莫能中时帝在领军府苍梧自来烧之冀帝出因作难帝坚卧不动苍梧益懐忿患所见之物唿之为帝加以手自磨铤曰明日当以刄萧道成陈太妃骂之曰萧道成有大功于国今害之谁为汝尽力故止髙帝谋与袁褚废立皆不见从五年七月戊子杨玉夫等与直合将军王敬则通谋弑苍梧赍首使左右陈奉伯藏衣袖中依常行法称敕开承明门出囊贮之以与敬则敬则驰至领军府叩门大声言报帝门犹不开敬则自门窐中以首见帝帝犹不信乃于墻上投进其首帝索水洗视敬则乃踰垣入帝跣出敬则呌曰事平矣帝乃戎服乗常所骑赤马夜入殿中殿中惊怖及知苍梧死咸称万嵗至帝践阼号此马为龙骧赤明旦召袁粲褚彦回刘彦莭入会西钟槐树下计议帝以事让彦节彦节未答帝须髯尽张眼光如电次让袁粲又不受敬则乃拔刀在牀侧跃麾衆曰天下之事皆应闗萧公敢有开一言者血染敬则刀仍唿虎贲劒㦸羽仪手自取白纱帽加帝首令帝即位曰今日谁敢复动事须及热帝正色呵之曰卿都不自解粲𣣔有言敬则又叱之乃止帝乃下议备法驾诣东城迎立顺帝于是长刀遮粲彦节等失色而去甲午帝移镇东府与袁粲褚彦回刘彦莭各甲仗五十人入殿丙申加侍中司空録尚书事骠骑大将军封竟陵郡公给油幢车班劒三十人帝固辞上台即授以骠骑大将军开府仪同三司十二月荆州刺史沈攸之反称太后诏已下都乙卯帝入居朝堂命诸将西讨平西将军黄回为都督前驱先是太后兄子前湘州刺史王藴遭母丧罢任还至巴陵停舟与攸之密谋乃下达郢州武帝时为郢州长史藴伺武帝出弔因作乱据郢城武帝知之不出蕴还至东府前又期见髙帝帝又不出弔再计不行外谋愈固司徒袁粲尚书令刘彦莭见帝威权稍盛虑不自安与藴及黄回等相结举事殿内宿卫主帅无不协同及攸之反问初至帝往石头诣粲谋粲称疾不相见克壬申夜起兵据石头其夜丹阳丞王逊告变彦莭从弟领军韫及直合将军卜伯兴等严兵为内应帝命王敬则于宫内诛之遣诸将攻石头王藴将数百精手带甲赴粲城门已闭官军又至乃散衆军攻石头斩粲彦莭走頟担湖藴逃鬭场并禽斩之粲典签莫嗣祖同粲谋藴嬖人张承伯藏匿藴髙帝亦并赦而用之时黄回顿新亭闻石头已下因称救援髙帝知而不言抚之愈厚遣囘西上流涕告别二年正月沈攸之平二月宋帝进髙帝太尉都督十六州诸军事髙帝表送黄钺三月己酉増班劒四十人甲仗百人入殿丙子加羽葆鼔吹大明泰始以来相承奢侈百姓成俗及髙帝辅政奏罢御府省二尚方诸饰玩至是又上表禁人间华伪杂物凡十七条其中宫及诸王服用虽依旧例亦请详制九月丙午加帝假黄钺都督中外诸军事太傅领扬州牧劒履上殿入朝不趋赞拜不名置左右长史司马从事中郎掾属各四人固辞诏遣敦劝乃受黄钺辞殊礼甲寅给三望车三年正月乙丑髙帝表蠲百姓逋责丙辰加前部羽葆鼓吹丁巳命太傅府依旧辟召丁卯给髙帝甲仗五百人出入殿省甲午重申前命劒履上殿入朝不趋奏拜不名三月甲辰宋帝诏进帝位相国总百揆封十郡为齐公备九钖礼加逺㳺冠位在诸侯王上加相国緑綟绶甲寅使以备物典礼进策曰朕以不造夙罹闵凶嗣君失徳书契未纪威侮五行䖍刘九县神猒灵绎海水羣飞缀旒之殆未足为譬岂直小宛兴刺黍离作歌而已哉天賛皇宋实启明宰爰登寡昧纂承大业髙勲至徳振古絶伦虽保衡翼殷博陆匡汉方斯蔑如也今将授公典礼其敬聼朕命乃者袁刘搆祸实繁有徒子房不臣称兵协乱顾瞻宫掖将成茂草言念邦国翦为仇讐当此之时人无固志公投𬒮徇难超然奋发登寅车而戒路执金板而先驱麾钺一临凶党氷泮此则霸业之基勤王之始也安都背叛窃据徐方敢率犬羊陵虐淮浦索儿愚悖同恶相济天祚无象背顺归逆北鄙黔黎奄坠涂炭公受命宗祊精贯朝日拥节和门气踰霄汉破釡之㨗斩馘蔽野石梁之战禽其渠帅保境全人江阳即序此又公之功也张淹迷昧弗顾本朝爰自南区志图东夏军间入窃觊不虞于时江服未夷皇涂荐沮公忠诚慷慨在险弥亮以寡制衆所向风偃朝廷无东顾之忧闽越有来苏之庆此又公之功也匈奴野心侵掠疆场丑羯侜张势振彭泗公奉辞伐罪戒旦晨征兵车始交氛祲时荡弔死扶伤𢎞宣皇泽俾我淮肥复霑盛化此又公之功也自兹厥后猃狁孔炽封豕长蛇重窥上国而世故相仍师出已老角城髙垒指日沦陷公眷言王事发愤忘食躬擐甲胄视险若夷分疆画界开创青兖此又公之功也桂阳负衆轻问九鼎裂冠毁冕拔本塞源烈火焚于王城飞矢集乎君屋羣后忧惶元戎无主公按劒凝神则竒谟冠世把旄指麾则懦夫成勇信宿之间宣扬底定此又公之功也皇室多难衅起戚藩建平失图兴兵内侮公指授六师义形于色役未踰旬朱方宁晏此又公之功也苍梧肆虐诸夏糜沸淫刑以逞谁则无辜黔首相悲朝不谋夕髙祖之业已沦文明之轨谁嗣公逺稽殷汉之义近遵魏晋之典猥以𦕈身入奉宗祐七庙清谧九区反政此又公之功也袁刘携贰成此乱阶丑图潜搆危机窃发据有石头志犯应路公神谋内运霜锋外举祅沴载澄国涂恱穆此又公之功也沈攸苞祸嵗月滋彰蠭目豺声阻兵安忍乃眷西顾缅同异域而经纶惟始九伐未申长恶不悛遂逞凶逆公把钺出闗凝威江甸正情与皦日同亮明略与秋云竞爽至义所感人百其心积年逋诛一朝显戮沮浦安流章䑓顺轨此又公之功也公有济天下之勲重之以明哲道庇生灵志匡宇宙戮力肆心劬劳王室险阻艰难备尝之矣若乃缔搆宗稷之勤造物资始之泽云布雾散光被六幽弼予一人永清四海是以秬草腾芳于郊园景星垂晖于清汉遐方欵闗而慕义荒服重译而来庭汪哉邈乎无得而名也朕闻畴庸表徳前王盛典崇树侯伯有国攸同所以文命成功𤣥圭显钖姬旦宣哲曲阜启藩或改玉以𢎞风或胙土以宣化礼絶常班宠冠羣辟爰逮桓文车服异数惟公勲业超于先烈而褒赏阙于旧章古今之道何其爽欤静言钦叹良有缺然今进授相国以青州之齐郡徐州之梁郡南徐州之兰陵鲁郡琅邪东海晋陵义兴扬州之吴郡会稽凡十郡封公为齐公钖兹𤣥土苴以白茅定尔邦家用建冢社斯实尚父故藩世作盟主纪纲侯甸率由旧则往者周召建国师保兼任毛毕执珪入作卿士内外之宠同规在昔今命使持节兼太尉侍中中书监司空卫将军雩都县开国侯彦回授公相国印绶齐公玺绂持节兼司空守尚书令僧䖍授齐公茅土金虎符第一至第五左竹使符第一至第十左相国位总百辟秩踰三事职以礼移号随事革其以相国总百揆去録尚书之称送所假节侍中貂蝉中外都督太傅太尉印绶竟陵公印策其骠骑大将军扬州牧南徐州刺史如故又加公九钖其敬聼后命以公执礼𢎞律仪刑区宇遐迩一体人无异业是用钖公大辂戎辂各一𤣥牡二驷公崇修南亩所寳惟谷王府充实百姓繁衍是用钖公衮冕之服赤舄副焉公居身以谦导物以义镕钧庶品罔不和悦是用钖公轩县之乐八佾之儛公翼赞王猷声教逺洽蛮夷竭欢回首内附是用钖公朱户以居公明鉴人伦澄辩泾渭官方与能英乂克举是用钖公纳陛以登公保佑皇朝厉身化下杜渐防萌含生寅式是用钖公虎贲之士三百人公御宄以刑御姦以徳君亲无将将而必诛是用钖公鈇钺各一公鳯举四维龙腾八表威灵所振异类同乂是用钖公彤弓一彤矢百卢弓十卢矢千公明发载懐肃恭禋祀孝敬之重义感灵祗是用钖公秬鬯一卣圭瓒副焉齐国置丞相以下敬遵旧式往钦哉其祗服朕命经纬干坤宏亮洪业茂昭尔大徳阐扬我髙祖之休命髙帝三让公卿敦劝固请乃受之丁巳下令赦国内殊死以下宋帝诏齐公十郡之外随宜除用以齐国初建给钱五百万布五千疋绢五千疋以太尉左长史王俭为尚书右仆射领吏部四月癸酉宋帝又诏进齐公为王以徐州之南梁陈颕川陈留南兖州之盱眙山阳秦广陵海陵南沛増王封为二十郡使司空褚彦回奉䇿授玺绂改立王社余如故丙戌命齐王冕十有二旒建天子旌旗出警入跸乗金根车驾六马备五时副车置旄头云䍐乐儛八佾设钟簴宫悬王世子为太子王女王孙爵命一如旧仪辛卯宋帝以歴数在齐乃下诏禅位是日逊于东邸壬辰遣使奉䇿曰咨尔齐王伊太古初陈万化纷纶开曜灵以鉴品物立元后以驭黎元若夫容成大庭之世伏羲五龙之辰靡得而详焉自轩黄以降坟索所纪畧可言者莫崇乎尧舜披金绳而握天镜开玉匣而总地维徳之休明宸居灵极期运有终归禅与能所以大唐逊位䜎然兴歌有虞揖让卿云发采遗风余烈光被无垠汉魏因循不敢失坠爰逮自晋亦遵前典昔我祖宗英叡旁格幽明末叶不造仍世多故惟王圣哲钦明荣镜区宇仁育羣生义征不憓声化逺洎荒服无虞殊类同规华戎一族是以五色来仪于轩庭九穗含芳于郊牧象纬昭彻布新之符已显图谶彪焕受终之义既彰灵祗乃眷兆庶引领朕闻至道深㣲惟人是𢎞天命无常惟徳是与所以仰鉴𤣥情俯察羣议敬禅神器授帝位于尔躬四海困穷天禄永终于戱王其允执厥中仪刑前式以副率土之欣望命司裘而谒苍昊奏云门而升圆丘时膺大礼永保洪业岂不盛欤并命玺书遣兼太保司空褚彦回兼太尉守尚书令王僧䖍奉皇帝玺绶受终之礼一依唐虞故事髙帝固让宋朝王公以下陈留王粲等诣门陈请帝犹未许齐世子卿士以下固请兼太史令将作匠文建陈天符瑞因言汉自建武至建安二十五年一百九十六年而禅魏魏自黄初至咸熈二年四十六年而禅晋晋自泰始至元熈二年一百五十六年而禅宋宋自永初元年至昇明三年凡六十年咸以六终六受六亢位也验往揆今若斯昭着敢以职任备陈管穴伏愿顺天时膺符瑞二朝百辟又固请尚书右仆射王俭奏被宋诏逊位臣等参议宜克日受禅髙帝乃许焉建元元年夏四月甲午皇帝即位于南郊柴燎告天曰皇帝臣道成敢用𤣥牡昭告于皇皇后帝夫肇自生灵树以司牧所以阐极立则开元创物肆兹大道天下惟公命不于常昔在虞夏受终上代粤自汉魏揖让中叶咸焕诸方䇿载在典谟水徳既㣲仍世多故实赖道成匡救之功以𢎞济乎厥难大造颠坠再搆区宇诞惟天人罔弗和会廼仰协归运景属与能用集大命于兹辞徳匪嗣至于累仍而羣公卿士庶尹御事爰及黎献暨乎百蛮佥曰皇天眷命不可以固违人臣无统不可以旷主畏天之威敢不祗顺鸿歴敬简元辰䖍奉皇符升坛受禅告类上帝以荅人衷式敷万国惟明灵是飨礼毕备大驾幸建康宫临太极前殿大赦改元赐人爵二级文武位二等鳏寡孤独不能自存者谷人五斛逋租宿责勿收犯郷论清议赃污淫盗者一皆荡涤洗除先注与之更始长徒敕繋者特加原遣亡官失爵禁锢夺劳一依旧典封宋帝为汝隂王筑宫于丹阳故县行宋正朔车旗服色一如晋宋故事上书不为表荅表不称诏宋诸王皆降为公郡公主为县君县公主为郷君诏降宋南康郡公为县公华容公为侯萍郷侯为伯减户有差以奉刘穆之王𢎞何无忌之祀追尊皇考曰宣皇帝皇妣曰孝皇后陵曰永安妃曰昭皇后陵曰泰安诏劫贼余口没在台府者悉原赦诸负衅流徙者皆聼还本土戊戌以荆州刺史嶷为尚书令骠骑大将军开府仪同三司断四方上庆礼己亥诏二宫诸王悉不得营立屯邸封略山湖乃停太宫池塞税庚子诏宋帝后藩王诸陵量置守卫五月丙午以河南王吐谷浑拾寅为骠骑大将军诏宋氏第秩量所废置有司奏留襄阳郡公张敬儿等六十二人除广兴郡公沈昙亮等一百二十二人改元嘉歴为建元歴祖以正月卯腊以十二月未丁未诏曰设募取将县赏购士盖出权宜自今可断衆募乙邜河南国遣使朝贡丙辰诏遣兼散骑常侍十二人廵行四方己未汝隂王殂齐志也追谥为宋顺帝辛酉诛隂安公刘夑等六月乙亥诏宋末以来枯骸毁榇宣下埋藏庚辰备法驾奉七庙主于太庙甲申立齐太子赜为皇太子断诸州郡礼庆降死罪以下刑并申前赦恩百日立皇子嶷为豫章王映为临川王晃为长沙王晔为武陵王暠为安成王锵为鄱阳王铄为桂阳王鑑为广兴王皇孙长懋为南郡王乙酉塟宋顺帝于遂宁陵秋七月丁未曲赦交州部内丁巳诏南兰陵桑梓本郷长蠲租布武进王业所基给复十年八月癸巳省陈留国丁巳立皇子钧为衡阳王九月辛丑诏以二吴义兴三郡遭水减今年田租乙巳复置南蛮校尉官丙午加司空褚彦回尚书令冬十月丙子立彭城刘𦙍为汝隂王奉宋后己邜享太庙辛巳汝隂王太妃王氏薨追赠宋恭皇后己丑荆州天井湖出绵人用与常绵不异二年春正月戊戌朔大赦以司空褚彦回为司徒以尚书右仆射王俭为左仆射辛丑祀南郊二月丁卯魏军攻夀阳豫州刺史垣崇祖破走之癸巳遣大使廵慰淮肥徐豫边人尤贫遘难者三月百济国遣使朝贡以其王牟都为镇东大将军夏四月丙寅进髙丽王乐浪公髙琏号骠骑大将军五月立六门都墙秋九月甲午朔日有蚀之丙子蠕蠕国遣使朝贡冬十二月戊戌以司空褚彦回为司徒壬子以骠骑豫章王嶷为司空三年春正月壬戌朔诏王公卿士荐谠言丙子立皇子锋为江夏王二月癸丑罢南蛮校尉官夏四月辛亥始制东宫臣僚用下官礼敬闻喜公子良等六月壬子大赦秋七月己未朔日有蚀之九月辛未蠕蠕国王遣使欲俱攻魏献师子皮袴褶乌程令吴郡顾昌𤣥坐父法秀宋泰始中北征死亡尸骸不反而昌𤣥宴乐嬉游与常人无异有司请加以清议丙戌置会稽山隂县狱丞冬十月戊子以河南王世子吐谷浑度阳侯为西秦河二州刺史河南王十二月丁亥髙丽国遣使朝贡命散骑常侍虞炎等十二人廵行诸州郡观省风俗四年春二月乙未上不豫庚戌诏原都下囚繋有差免元年以前逋责三月庚申诏司徒褚彦回左仆射王俭受顾託壬戌皇帝崩于临光殿年五十六羣臣上谥曰髙皇帝庙号太祖梓宫于东府前渚升龙舟四月丙午塟于武进泰安陵于龙舟卒哭内外反吉上少有大量喜怒不形于色深沈静黙常有四海之心博学善属文工草隶书奕棊第二品虽经纶夷险不废素业及即位后身不御精细之物主衣中有玉介导以长侈奢之源命打破之凡异物皆令随例毁弃后宫器物栏槛以铜为饰者皆改用铁内殿施黄纱帐宫人着紫皮履华盖除金华𤓰用铁回钉每曰使我临天下十年当使黄金与土同价欲以身率下移风易俗性寛常与直合将军周覆给事中褚思荘共棊累局不倦覆乃抑上手不许易行其𢎞厚如此所着文诏中书侍郎江淹撰次之又诏东观学士撰史林三十篇魏文帝皇览之流也始帝年十七时尝梦乗青龙上天西行逐日帝旧茔在武进彭山冈阜相属数百里不絶其上常有五色云又有龙出焉上时已贵矣宋明帝甚恶之遣善占墓者髙灵文往墓所占相灵文先给事太祖还诡荅曰不过出方伯耳密白太祖曰贵不可言明帝意犹不已遣人践借以左道厌之上后于所树华表柱忽龙鸣震响山谷明帝寝疾为身后之虑多翦功臣上亦见疑毎云萧道成有不臣相时镇淮隂每懐忧惧忽见神人谓上曰无所忧子孙当昌盛泰始三年宋明帝遣前淮南太守孙奉伯往淮隂监元会奉伯旧与帝款是行也帝与奉伯同室卧奉伯梦上乗龙上天于下捉龙脚不得及觉叙梦因谓曰兖州当大庇生灵而弟不得与也奉伯竟卒于宋世又参军崔灵建梦天谓己萧道成是我第十九子我去年已使授其天子位考自三皇五帝以降受命之次至帝为十九也及为领军望气者陈安寳见上身上恒有紫黄气安寳谓王洪范曰此人贵不可言所居武进县有一道相传云天子路或谓秦皇所游或云孙氏旧迹时讹言东城天子出其后建安王休仁镇东府宋明帝惧杀休仁而常闭东府不居明帝又屡幸改代作伐以厌王气又使子安成王代之及苍梧王败安成王代立时咸言为验术数者推之上旧居武进东城村东城之言其在此也昇明二年冬延陵县季子庙沸井之北忽闻金石声疑其异凿深三尺得沸井奔涌若浪其地又响即复凿之复得一井涌沸亦然井中得一木简长一尺广二分上有隠起字曰庐山道人张陵再拜诣阙起居简文坚白字色乃黄瑞应图云浪井不凿自成王者清静则仙人主之会稽剡县有山名刻石父老相传云山虽名刻石而不知文字所在昇明末县人儿袭祖行猎忽见石上有文字凡三处苔生其上字不可识乃去苔视之其大石文曰此齐者黄石公之化气也立石文曰黄天星姓萧字道成得贤师天下太平小石文曰剡石者谁会稽南山李斯刻秦望之风也孝经钩命决曰谁者起视名将将帝小字也河洛谶曰歴年七十水灭緖风云俱起龙鳞举又曰肃肃草成道徳尽备案宋水徳也义熈元年宋武帝王业之始至齐受命七十年又谶曰萧为二士天下乐案二士主字也郭文举金䧺记曰当复有作肃入草易曰圣人作万物覩当复有作言圣人作也王子年歌曰欲知其姓草肃肃谷中最细低头熟鳞身甲体永兴福谷中精细者稻也即道也熟犹成也又歌曰金刀利刃齐刈之金刀刘字刈犹翦也孔子河洛谶曰堨河梁塞龙泉消除水灾泄山川水即宋也宋氏为灾害故曰水灾梁亦水也堨河梁则行路成矣路犹道也消除水灾除宋水氏之灾害也河图谶又曰上参南斗第一星下立草屋为紫庭神龙之冈梧桐生凤鸟戢翼朔旦鸣南斗吴分野草屋者居上萧字象也先是益州有山古老相传曰齐后山昇明三年四月二十三日有沙门𤣥畅者于此山立精舎其日上登尊位其月二十四日荥阳郡人尹千于嵩山东南隅见天雨石坠地石开有玉玺在其中玺方三寸文曰戊丁之人与道俱肃然入草应天符扫平河洛清魏都又曰皇帝运兴千奉玺诣雍州刺史萧赤斧赤斧以献案宋武帝于嵩髙山得玉璧三十二枚神人云此是宋卜世之数三十二者二三十也宋自受命至禅齐凡六十年然则帝之符应也若是今备之云世祖武皇帝讳赜字宣逺髙帝长子也以宋元嘉二十七年六月己未生于建康县之青溪宫将产之夕孝皇后昭皇后并梦龙据屋故小字上为龙儿年十三夣人以笔畵身左右为两翅又着孔雀羽衣裳空中飞举体生毛发长至足有人指上所践地曰周文王之田又于所住堂内得玺一枚文曰皇帝行玺又得异钱文为北斗星双刀双贝及有人形带劒焉仕宋为赣令江州刺史晋安王子勋反上不从命南康相沈肃之絷上郡狱族人萧欣祖门客桓康等破郡迎出上上遂率部曲百余人起义避难揭阳山有白雀来集闻山中有清声传漏响又于山累石为佛图其侧忽生一树状若华盖青翠扶踈有殊羣木上将讨戴凯之大飨士卒是日大热上各令折荆枝自蔽言未终而有云垂䕃正当会所会罢乃散及为广兴相岭南积旱遭水阻涸商旅不通上部伍既至无雨而川流暴起遂得利渉元徽四年累迁晋熈王镇西长史江夏内史行郢州事顺帝立徴晋熙王夑为抚军扬州刺史以上为左卫将军辅夑俱下沈攸之事起未得朝廷处分上以中流可以待敌即据盆口城为战守备髙帝闻之曰此真我子也于盆城掘堑得一大钱文曰太平百嵗于时城内乏水欲引水入城始凿城内遇伏泉涌出如此者九处用之不竭上表求西讨不许乃遣偏军援郢平西将军黄回等皆受上节度昇明二年事平迁江州刺史封闻喜县侯其年徴侍中领军将军寻加督京畿诸军事三年又加尚书仆射中军大将军开府仪同三司进爵为公给班劒二十人齐国建为齐公世子改加侍中南豫州刺史给油络车羽葆鼓吹増班劒为三十人以石头为世子宫官置二率以下坊省服章一如东宫进为王太子髙帝即位为皇太子建元四年三月壬戌髙帝崩是日皇太子即皇帝位大赦征镇州郡令长军屯营部各行丧三日不得擅离任都邑城守防备幢队一不得还乙丑称先帝遗诏以司徒褚彦回録尚书事尚书左仆射王俭为尚书令车骑将军张敬儿开府仪同三司诏曰丧礼虽有定制先㫖每存简约内官可三日一还临外官间日一还临后有大丧皆如之丁卯以前将军王奂为尚书左仆射庚午以司空豫章王嶷为太尉癸酉诏免逋城钱自今以后申明旧制初晋宋旧制受官二十日輙送修城钱一千宋泰始初军役大起受官者万计兵戎机急事有未遑自是令仆以下并不输送二十年中大限不可胜计文符督切扰乱在所至是除荡百姓悦焉夏四月辛邜追尊穆妃为皇后五月庚申以髙皇帝配南郊髙昭皇后配北郊六月甲申朔立河南王长懋为皇太子诏申壬戌赦恩百日丙申立皇太子妃王氏进封闻喜公子良为竟陵王临汝公子卿为庐陵王应城公子敬为安陆王江陵公子懋为晋安王枝江公子隆为随王皇子子真为建安王皇孙昭业为河南郡王戊戌以水潦为患星纬乖序克日讯都下囚诸逺狱委刺史以时察判建康秣陵二县贫人加振赐必令周悉吴兴义兴遭水县蠲降租调以司徒褚彦回为司空秋八月癸卯司空禇彦回薨九月丁巳以国哀故罢国子学辛未以征南将军王僧䖍为左光禄大夫开府仪同三司冬十月乙未以中书令王延之为尚书左仆射十二月己丑诏曰缘淮戍将乆处边劳三元行始宜霑恩庆可遣中书舎人宣㫖临会后每嵗如之永明元年春正月辛亥祀南郊大赦改元壬子诏内外羣僚各进谠言王公卿士各举所知又诏守宰禄奉盖有恒准往以边虏告警故沿时损益今区宇宁晏宜加优奨郡县丞尉可还旧秩壬戌立皇弟锐为南平王铿为宜都王皇子子明为武昌王子罕为南海王望气者云新林娄湖东府西有气甲子筑青溪旧宫作新娄湖苑以厌之二月庚寅以征虏将军杨炅为沙州刺史封隂平王三月丙辰诏以星纬失序隂阳愆度申辛亥赦恩五十日以期讫为始戊寅诏四方见囚罪无轻重及劫贼余口长徒敕繋悉皆原赦夏五月丁酉车骑将军张敬儿有罪伏诛秋八月壬申魏人来聘冬十月丙寅使骁骑将军刘纉聘于魏十一月己邜雷十二月乙巳朔日有蚀之二年春正月乙亥以护军将军栁世隆为尚书右仆射以南兖州刺史竟陵王子良为护军将军兼司徒壬寅以新除尚书右仆射栁世隆为左仆射以丹阳尹李安人为右仆射秋七月甲申立皇子子伦为巴陵王八月丙午幸旧宫申都下狱及三署见徒量所降宥戊申幸𤣥武湖讲武壬子扶南国遣使朝贡并献颂章云甲子诏都下二县坟墓毁发随宜掩埋遗骸未榇者并加敛瘗疾困不能存者详加霑赉冬十二月庚申魏人来聘三年春正月辛卯祀南郊赦三百里内罪应入重者降一等余依赦制三月甲寅使辅国将军刘缵聘于魏夏五月省总明观秋七月甲戌左光禄大夫开府仪同三司王僧䖍薨辛卯于益州置平蛮校尉官八月乙未幸中堂聴讼乙巳以行宕昌王梁弥颉为河凉二州刺史封陇西公宕昌王冬十一月丙辰魏人来聘十二月以江州刺史王奂为尚书右仆射改封武昌王子明为西阳王四年春闰正月癸巳立皇子子贞为邵陵王丁未以武都王杨集始为北秦州刺史辛亥耕借田诏宥殊死以下甲寅幸閲武堂劳酒小㑹赐王公以下在位者帛有差戊午幸宣武堂讲武二月丙寅大风吴兴偏甚树叶皆赤己未立皇弟銶为晋熈王铉为河东王壬午使通直郎裴昭明聘于魏五年春正月戊子以太尉豫章王嶷为大司马车骑将军竟陵王子良为司徒骠骑将军临川王映卫将军王俭中军将军王敬则并以本号开府仪同三司以尚书右仆射王奂为尚书左仆射辛卯赐孤寡老疾各有差夏四月庚午殷祀太庙降诸囚徒先是立商颷舘于孙陵冈世唿为九日台秋九月辛邜车驾幸焉冬十月初起新林苑六年春三月甲申诏皇太子于东宫𤣥圃园宣猷堂临讯及三署徒隶己亥封皇子子响为巴东王夏五月庚辰左卫殿中将军邯郓超表陈射雉书奏赐死又颍川荀丕亦以諌诤託他事及诛六月辛未诏省州郡县送故输钱者秋七月齐兴太守刘元寳于郡城壍得钱三十七万皆轮厚径一寸半以献上以为瑞班赐公卿九月壬寅于琅邪城讲武习水歩军冬十月庚申立冬初临太极殿读时令十一月丙戌土雾竟天如烟入人眼鼻二日乃止七年春正月丙午以镇南将军栁世隆为尚书左仆射以豫州刺史西昌侯鸾为右仆射辛亥祀南郊大赦申明不举子之科若有产子者复其父壬戌骠骑将军开府仪同三司临川王映薨戊辰诏以诸大夫年秩隆重増俸给见役三月甲寅立皇子子岳为临贺王子峻为广汉王子琳为宣成王子珉为义安王夏五月乙巳尚书令卫将军开府仪同三司王俭薨甲子以新除尚书左仆射栁世隆为尚书令秋九月壬寅魏人来聘冬十一月戊申诏平南参军颜幼明聘于魏八年春正月庚子以领军王奂为尚书左仆射丁巳以行百济王泰为镇东大将军百济王二月辛卯零陵王司马药师薨夏四月戊辰朔诏公卿以下各举所知六月己巳魏人来聘庚午长沙王晃薨丙申大雷雨有黄光竟天照地状如金乙酉都下大风发屋秋七月癸卯诏以隂阳舛和纬象愆度储𦙍婴患淹歴旬晷可大赦八月壬辰荆州刺史巴东王子响反遣丹阳尹萧顺之讨之子响伏诛乙酉以河南王世子休留代为西秦河二州刺史封河南王冬十一月戊寅诏量増尚书丞郎赐禄己卯改封宣城王子琳为南康王立皇子子建为湘东王九年春正月甲午省平蛮府辛丑祀南郊降都下见囚戊午诏射声校尉裴昭明聘于魏三月癸巳明堂灾夏五月丙申林邑国献金簟丁未魏人来聘安成王暠薨己未乐游正阳堂灾秋八月己亥使司徒参军萧琛聘于魏吴兴义兴大水乙卯蠲二郡租九月戊辰幸琅邪城讲武观者倾都普颁酒肉冬十月甲寅魏人来聘十年春正月戊午以司徒竟陵王子良领尚书令以尚书右仆射西昌侯鸾为左仆射诏増内外有务衆官禄奉丙戌诏故太宰禇彦回故太尉王俭故司空桺世隆骠骑大将军王敬则镇军大将军陈显逹故镇军将军李安人配飨太祖庙庭二月乙巳使司徒参军萧琛聘于魏十一年春正月戊午以骠骑大将军豫州刺史王敬则为司空乙亥皇太子长懋薨二月雍州刺史王奂有罪伏诛三月丙寅以金紫光禄大夫王晏为尚书右仆射夏四月癸未魏人来聘甲午立皇孙昭业为皇太孙赐天下为父后者爵一级五月戊辰以旱故都下二县朱方姑熟权断酒秋七月丁巳曲赦南兖兖豫司徐五州南豫州之歴阳谯临江庐江四郡三调衆逋宿责并同原除其缘淮及青冀新附侨人复除巳讫更申五年先是魏地謡言赤火南流丧南国是嵗有沙门从北赍此火而至色赤于常火而㣲云以疗疾贵贱争取之多得其验二十余日都下大盛咸云圣火诏禁之不止火炙至七炷而疾愈吴兴丘国賔密以还乡邑人杨道庆虚疾二十年依法炙即差是月上不豫徙御延昌殿始登阶而殿屋鸣咤上恶之魏军将至上虑朝野忧惶力疾召乐府奏正声伎戊寅大渐诏曰始终大期圣贤不免吾行年六十亦复何恨但皇业艰难万机自重不能无遗虑耳太孙进徳日茂社稷有寄子良善相毗辅思𢎞正道内外衆事无大小悉与鸾参懐尚书是职务根本悉委王晏徐孝嗣军旅捍边之略委王敬则陈显逹王广之王𤣥邈沈文季张瓌薛深等百辟庶僚各奉尔职谨事太孙勿有懈怠又诏曰我识灭后身上着夏衣画天衣纯乌犀导絓诸器服悉不得用寳物及织成等唯装复裌衣各一通常所服刀长短二口铁环者随入梓宫祭敬之典本在因心灵上慎勿以牲为祭祭惟设䴵茶饮干饭酒脯而已天下贵贱咸同此制未山陵前朔望设菜食陵墓万世所宅意常恨休安陵未称今可用东三处地最东边以葬我名为景安陵䘮礼每存省约不须烦人百官停六时入临朔望祖日可依旧诸主六宫并不须从山陵内殿凤华夀昌曜灵三处是吾所改制夫贵有天下富兼四海宴处寝息不容乃陋谓此为奢俭之中慎勿壊去显阳殿玉像诸佛及供养具如别牒可尽心礼拜供养之应有功徳事可专在中自今公私皆不得出家为道及起立塔寺以宅为精舎并严断之惟年六十必有道心听朝贤选序已有别诏诸小小赐乞及合内处分亦有别牒内外禁卫劳旧主帅左右悉令萧谌优量驱使之是日上崩于延昌殿年五十四羣臣上谥曰武皇帝庙号世祖九月丙寅塟景安陵上刚毅有断政总大体以富国为先颇喜游宴彫绮之事言常恨之未能顿遣临崩又诏凡诸游费宜从休息自今逺近荐献务存节俭不得出界营求相髙奢丽金粟缯纩敝人已甚珠玉玩好伤俗尤重严加禁絶论曰齐髙帝基命之初武功用泰始开运大拯时艰及苍梧暴虐衅结朝野而百姓懔懔命县朝夕权道既行兼济天下元功振主利器难以假人羣方戮力实懐尺寸之望岂惟天厌水行固己人希水徳归功与能事极乎此武帝云雷伊始功参佐命虽为继体事实艰难御衮垂旒深存政典文武授任不革旧章明罚厚恩皆由己出外表无尘内朝多豫机事平理职贡有恒府藏内充鲜人劳役宫室苑圃未足以伤财安乐延年衆庶所同幸亦有齐之良主也据齐梁纪録并云出自萧何又编御史大夫望之以为先祖之次案何及望之于汉俱为勲徳而望之本传不有此陈齐典所书便乖实録近祕书监颜师古博考经籍注解汉书已正其非今随而改削云南史卷四卷四考证南史卷四考证齐髙帝纪帝军容寡阙乃编椶皮为马具装乃监本讹仍今从南本公奉辞伐罪戒旦晨征征监本讹徴今从南本重窥上国而世故相仍师出已老世监本作势今从齐书信宿之间宣扬底定扬监本作阳今从南本命司裘而谒苍昊裘监本误丧今改从齐书兼太尉守尚书令王僧䖍守各本俱误以今从齐书改正冬十二月戊戌以司空褚彦回为司徒按上文云春正月戊戌朔大赦以司空褚彦回为司徒此不当重出殆因戊戌日相同而有误也武帝纪忽生一树状若华盖青翠扶疎有殊羣木华监本讹花今从阁本都邑城守防备幢队一不得还幢监本讹憧今改从齐书南史卷四考证南史卷五钦定四库全书南史卷五唐李延夀撰齐本纪下第五废帝郁林王讳昭业字元尚小字法身文恵太子长子也髙帝为相王镇东府时年五歳牀前戯髙帝方令左右拔白发问之曰儿言我谁耶荅曰太翁髙帝笑谓左右曰岂有为人作曽祖而拔白发者乎即掷镜镊其后问讯髙帝指示宾客曰我基于此四世矣及武帝即位封为南郡王时年十歳永明五年十一月戊子冠于东宫崇正殿其日小会赐王公以下帛各有差给南郡王扶二人七年有司奏给班劒二十人鼓吹一部髙选友学礼絶羣王十一年给皂轮三望车文恵太子薨立南郡王为皇太孙居东宫其年七月戊寅武帝崩皇太孙即帝位大赦八月壬午诏称遗诏以护军将军武陵王晔为卫将军征南大将军陈显达即本号并开府仪同三司以尚书左仆射西昌侯鸾为尚书令右仆射王晏为左仆射吏部尚书徐孝嗣为右仆射癸未加司徒竟陵王子良位太傅増班劒三十人蠲除三调及衆逋在今年七月三十日以前者省御府及无用池田邸冶减闗市征税先是每有蠲原之诏少无事实督责如故是时西昌侯鸾任知朝政天下咸望风来苏至此恩信两行海内莫不欣然九月辛酉追尊文惠皇太子为世宗文皇帝冬十月壬寅尊皇太孙太妃为皇太后立皇后何氏十一月庚戌魏人来聘辛亥立临汝公昭文为新安王曲江公昭秀为临海王皇弟昭粲为永嘉王隆昌元年春正月丁未大赦改元加太傅竟陵王子良殊礼镇军将军西昌侯鸾即本号为大将军给鼓吹一部亲兵五百人以领军鄱阳王锵为尚书右仆射诏百僚极陈得失又诏王公以下各举所知辛亥祀南郊宥隆昌元年以来流人戊午拜崇安陵甲戌使司徒参军刘斆聘于魏二月辛卯祀明堂夏四月辛巳卫将军开府仪同三司武陵王晔薨戊子太傅竟陵王子良薨丁酉以骠骑将军庐陵王子卿为卫将军尚书右仆射鄱阳王锵为骠骑将军并开府仪同三司闰月丁卯以镇军大将军西昌侯鸾即本号开府仪同三司五月甲戌朔日有食之秋七月癸巳皇太后令废帝为郁林王帝少羙容止好𨽻书武帝特所钟爱敕皇孙手书不得妄出以贵之进退音吐甚有令誉生而为竟陵文宣王所摄养常在袁妃间竟陵王移住西州帝亦随住焉性甚辩慧哀乐过人接对宾客皆款曲周至矫情饰诈隂懐鄙慝与左右无赖羣小二十许人共衣食同卧起妃何氏择其中羙貌者皆与交欢密就富市人求钱无敢不与及竟陵王移西邸帝独住西州每夜輙开后堂合与诸不逞小人至诸营署中淫宴凡诸小人并逆加爵位皆䟽官名号于黄纸使各囊盛以带之许南面之日即便施行又别作籥钩兼善效人书每私出还輙扄籥封题如故故人无知者师史仁祖侍书胡天翼闻之相与谋曰若言之二宫则其事未易若于营署为异人所殴打及犬物所伤岂直罪止一身亦当尽室及祸年各已七十余生宁足吝邪数日中二人相系自杀二宫不知也武帝以既阳县寒人给事中綦母珍之代仁祖剡县寒人马澄代天翼文恵太子每禁其起居节其用度帝谓豫章王妃庾氏曰阿婆佛法言有福生帝王家今见作天王便是大罪左右主帅动见拘执不如市边屠酤富儿百倍文恵太子自疾及薨帝侍疾及居丧哀容号毁旁人见者莫不呜咽裁还私室即欢笑酣饮备食甘滋塟毕立为皇太孙问讯太妃截壁为合于太妃房内往何氏间每入輙弥时不出武帝往东宫帝迎拜号恸絶而复苏武帝自下舆抱持之宠爱日隆又在西州令女巫杨氏祷祀速求天位及文帝薨谓由杨氏之力倍加敬信唿杨婆宋氏以来人间有杨婆儿哥盖此徴也武帝有疾又令杨氏日夜祷祈令宫车早晏驾时何妃在西州武帝未崩数日疾稍危与何氏书纸中央作一大喜字而作三十六小喜字绕之侍武帝疾忧容惨慼言发泪下武帝每言及存亡帝輙哽咽不自胜武帝以此谓为必能负荷大业谓曰五年中一委宰相汝勿厝意五年以后勿复委人若自作无成无所多恨临崩执帝手曰阿奴若忆翁当好作如此再而崩大敛始毕乃悉唿武帝诸伎偹奏衆乐诸伎虽畏威从事莫不哽咽流涕素好狗马即位未逾旬便毁武帝所起招婉殿以材赐阉人徐龙驹于其处为马埒驰骑坠马面頟并伤称疾不出者数日多聚名鹰快犬以粱肉奉之及武帝梓宫下渚帝于端门内奉辞輼辌车未出端门便称疾还内裁入合即于内奏胡伎鞞铎之声震响内外时司空王敬则问新除射声校尉萧坦之曰便如此不当怱怱邪坦之曰此政是内人哭响彻耳自山陵之后便于合内乘内人车问讯往皇后所生母宋氏间因㣲服游走市里又多往文帝崇安陵隧中与羣小共作诸鄙亵掷涂赌跳放鹰走狗杂狡狯帝既失道朝事大小皆决之西昌侯鸾鸾有谏多不见从极意赏赐左右动至百数十万每见钱曰我昔思汝一箇不得今日得用汝未武帝聚钱上库五亿万斋库亦出三亿万金银布帛不可称计即位未朞歳所用已过半皆赐与诸不逞羣小诸寳器以相撃剖破碎之以为笑乐及至废黜府库悉空其在内常裸袒着红紫锦绣新衣锦帽红縠裈杂采袒服好鬬鸡密买鸡至数千价武帝御物甘草杖宫人寸断用之徐龙驹为后宫舎人日夜在六宫房内帝与文帝幸姬霍氏淫通改姓徐氏龙驹劝长留宫内声云度霍氏为尼以余人代之皇后亦淫乱斋合通夜洞开外内淆杂无复分别中书舎人綦母珍之朱隆之直合将军曹道刚周奉叔并为之羽翼西昌侯鸾屡谏不纳既而尼媪外入颇传异语乃疑鸾有异志中书令何𦙍以皇后从叔见亲使直殿省常随后唿𦙍为三父与𦙍谋诛鸾令𦙍受事𦙍不敢当依违杜谏乃止又谋出鸾于西州中敕用事不复闗谘鸾虑变先使萧谌坦之等于省诛曺道刚朱隆之等率兵自尚书省入云龙门戎服加朱衣于上比入门三失履王晏徐孝嗣萧坦之陈显达王广之沈文季系进帝在夀昌殿裸身与霍氏相对闻外有变使闭内殿诸房合令阉人登兴光楼望还报云见一人戎服从数百人急装在西钟楼下须叟萧谌领兵先入宫帝走向爱姬徐氏房拔劒自刺不入以帛纒颈舆接出延徳殿谌初入殿宿卫将士皆卫执亐楯欲战谌曰所取自有人卿䓁不须动宿卫信之及帝出各欲自奋帝竟无一言出西弄遇弑年二十二舁尸出徐龙驹宅濵塟以王礼霍氏及广昌君宋并赐死余党亦见诛先是文恵太子立楼馆于钟山下号曰东田太子屡游幸之东田反语为颠童也武帝又于青溪立宫号曰旧宫反之穷廐也果以轻狷而至于穷又武帝时有小史姓皇名太子武帝曰皇太子非名之谓于是移点于外易名为犬子处士何点曰太子者天地之所悬三才之所系今化而为犬不得立矣既而文恵太子薨郁林海陵相继废黜此其验也永明中百姓忽着破后帽始自建业流于四逺贵贱翕然服之此服祅也帽自萧谌之家其流遂逺天意若曰武穆文昭皆当灭而谌亦诛死之效焉废帝海陵恭王讳昭文字季尚文惠太子第二子也永明四年封临汝公郁林王即位改封新安王及郁林废西昌侯鸾奉帝纂统延兴元年秋七月丁酉皇帝即位大赦改元赐文武位二等以镇军大将军西昌侯鸾为骠骑大将军开府仪同三司録尚书事都督扬州刺史加班劒为三十人封宣城郡公出镇东城以尚书左仆射王晏为尚书令以丹阳尹徐孝嗣为左仆射以领军将军沈文季为右仆射以车骑大将军陈显达为司空以骠骑大将军鄱阳王锵为司徙命宣城公鸾甲仗百人入殿陈显达王晏徐孝嗣萧谌各五十人入殿八月壬辰魏人来聘甲午以前司空王敬则为太尉辛丑复置南蛮校尉官甲辰诏使者观省风俗九月癸未诛新除司徒鄱阳王锵中书大将军随王子隆遣平西将军王广之诛南兖州刺史安陆王子敬于是江州刺史晋安王子懋起兵遣中护军王𤣥邈讨诛之乙酉又诛湘州刺史南平王鋭郢州刺史晋熈王銶南豫州刺史宜都王铿丁亥以衞将军庐陵王子卿为司徒以抚军将军桂阳王铄为中书将军开府仪同三司冬十月丁酉加宣城公鸾黄钺进授都督中外诸军事太傅领大将军扬州刺史加殊礼进爵为王戊戌诛新除中军将军桂阳王铄抚军将军衡阳王钧侍中祕书监江夏王锋镇军将军建安王子真左将军巴陵王子伦是时宣城王鸾辅政帝起居皆谘而后行思食蒸鱼菜太官令荅无録公命竟不与辛亥皇太后令废帝为海陵王使宣城王入纂皇统建武元年诏海陵王依汉东海王彊故事给虎贲旄头画轮车设钟簴宫县十一月称王有疾数遣御师往视乃殒之给温明祕器敛以衮冕之服大鸿胪监护丧事塟给辒辌车九旒大辂黄屋左纛前后部羽葆鼔吹挽歌二部依东海王彊故事谥曰恭先是武帝立禅灵寺于都下当世以为壮观天意若曰禅者禅也灵者神明之目汉文帝晏驾而鼎业倾移也永明世市里小儿以铁相撃于地谓之鬬凿凿之为言族也至是宗室族灭矣又武帝时以燕支为朱衣朝士皆服之及明帝以宗子入纂此又夺朱之效也时又多以生纱为帽半其裙而析之号曰倚劝先是人间语好云扰攘建武至是朝士劝进实为怱遽倚劝扰攘之言于是验矣髙祖明皇帝讳鸾字景栖始安贞王道生之子也小字𤣥度少孤髙帝抚育过诸子宋泰豫元年为安吉令有严能之名昇明中累迁淮南宣城二郡太守进号辅国将军髙帝践阼封西昌侯位郢州刺史永明元年为侍中领骁骑将军王子侯旧乗纒帷车帝独乘下帷仪从如素士公事混挠贩食人担火误烧牛鼻豫章王以白武帝帝笑焉转为散骑常侍左卫将军清道而行十年累迁尚书左仆射领右卫将军武帝遗诏为侍中尚书令寻加镇军将军给班劒二十人隆昌元年即本号为大将军给鼔吹一部亲兵五百人寻加中书监开府仪同三司海陵王立为骠骑大将军録尚书事扬州刺史加都督増班劒为三十人封宣城郡公镇东府城给兵五千人钱二百万布千匹九江事难假黄钺事宁表送之寻加黄钺都督中外诸军事太傅领大将军扬州牧増班劒为四十人给幢络三望车前后部羽葆鼓吹劒履上殿入朝不趋赞拜不名置左右长史司马从事中郎掾属各四人封宣城王未拜太后令废海陵王以上入纂髙帝为第三子羣臣三请乃受命建武元年冬十月癸亥皇帝即位大赦改元文武赐位二等以太尉王敬则为大司马以司空陈显达为太尉乙丑诏断逺近上礼丁卯诏自今雕文篆刻歳时光新可悉停省藩牧守宰或有荐献事非任土宜加禁断十一月壬申日有蚀之帝宿沐浴不御内其日洁斋蔬食断朝务屏人单衣帢危坐以至事毕追尊始安贞王为景皇妃江氏为懿后别立寝庙号陵曰修安封桂阳王铄等诸王子皆为列侯凡诸王侯得罪者诸子皆复属籍又诏遣大使观省四方癸酉革永明之制依晋宋旧典太子以师礼敬少傅甲戌进大司马寻阳公王敬则等十三人爵邑各有差省新林苑先是百姓地者悉以还主废南蛮校尉官己卯追崇妃刘氏为敬皇后号陵曰兴安庚辰立皇子寳义为晋安王寳𤣥为江夏王寳源为庐陵王寳寅为建安王寳融为随郡王宝攸为南平王甲中断官长贡献及私饷遗以安陆昭王缅第二子寳晊袭封安陆王丁亥诏细作中署材官车府凡诸工可悉开番假逓令休息戊子立皇子寳卷为皇太子赐天下为父后者爵一级己丑诏东宫肇建逺近或有庆礼可悉断之永明中御史中丞沈深表百官年登七十者皆令致仕并穷困私门庚子诏自缙绅年及可一遵永明七年以前铨叙之科十二月庚戌宣徳右仆射刘朗之㳺撃将军刘璩之子坐不赡给兄子致使随母他嫁免官禁锢终身付之郷论是歳魏孝文皇帝迁都洛阳二年春正月辛未降都下撃囚殊死以下诏王公以下各举所知内外羣僚各进忠言无有所讳魏攻豫司徐梁四州壬申遣镇军王广之督司州右衞将军萧坦之督徐州尚书右仆射沈文季督豫州以拒魏己卯诏都下二县有毁发坟壠随宜修理乙未魏军攻钟离徐州刺史萧恵休破之丙申加太尉陈显达使持节都督西北道诸军事丁酉内外纂严三月己未司州刺史萧诞与衆军攻败魏军诏雍豫司南兖徐五州遭遇兵戎之家悉停今年税调丙寅停青州麦租魏军自夀春退甲申觧严夏四月己亥朔亲録三百里内狱讼自外委州郡讯察三署徒𨽻原遣有差魏军围汉中梁州刺史萧懿拒退之五月甲午寝庙成诏监作长帅赐位一等六月壬戌诛领军萧谌西阳王子明南海王子䍐邵陵王子贞秋九月己丑改封南平王宝攸为邵陵王蜀郡王子文为西阳王广汉王子峻为衡阳王临海王昭秀为巴陵王永嘉王昭粲为桂阳王冬十月癸卯诏罢东田毁光兴楼并诏水衡量省御乘乙邜纳皇太子妃褚氏大赦王公以下班赐各有差断四方上礼十二月丁酉诏晋帝诸陵悉皆修理并増守卫呉晋陵失稔之郷蠲三调有差三年春正月丁酉以隂平王杨炅子崇祖为沙州刺史封隂平王二月己巳诏申明守长六周之制事竟不行乙酉诏以去歳魏攻缘边诸州郡将士有临阵及病死者并送还本土三月壬午诏车府乗舆有金银饰者皆剔除之夏四月魏军攻司州栎城戍主魏僧崏撃破之冬闰十二月戊寅皇太子冠赐王公以下帛各有差为父后者赐爵一级断逺近上礼四年春正月庚午大赦庚辰诏人产子者蠲其父母调役一年又赐米十斛新婚者蠲夫役一年壬辰诛尚书令王晏二月以尚书左仆射徐孝嗣为尚书令秋八月甲午追尊景皇所生王氏为恭太后魏军攻沔北冬十月又逼司雍二州甲戌遣太子中庶子萧衍右军司马张稷御之十一月丙辰以氐杨灵珍为北秦刺史封仇池公武都王十二月丁丑遣度支尚书崔慧景率衆救雍州永泰元年春正月癸未朔大赦中军大将军徐孝嗣即本号开府仪同三司沔北诸郡为魏所攻相继亡败新野太守刘忌随宜应接食尽煮土为粥而救兵不至城被克死之乙巳遣太尉陈显达持节救雍州丁未诛河东王铉临贺王子岳西阳王子文衡阳王子峻南康王子琳永阳王子珉湘东王子建南郡王子夏巴陵王昭秀桂阳王昭粲二月癸丑遣左衞将军萧惠休假节援夀阳辛未豫州刺史裴叔业败魏军于淮北三月甲午蠲雍州遇魏军之县租布戊申诏増仲尼祭秩上以疾患不瘳望气者云宜改元夏四月甲寅大赦改元文武赐位二等己未立武陵昭王子子坦为衡阳王丁丑大司马会稽太守王敬则举兵反五月壬午遣辅国将军刘山阳率军东讨乙酉斩敬则传首建业曲赦浙东吴晋陵等七郡秋七月己酉帝崩于正福殿年四十七遗诏徐孝嗣可重申八命中书监本官悉如故沈文季可尚书左仆射常侍护军如故江祏可右仆射江祀可侍中刘暄可卫尉卿军政大事委陈太尉内外衆事无大小委徐孝嗣遥光坦之江祏其大事与沈文季江祀刘暄参懐心腹之任可委刘悛萧惠休崔慧景羣臣上谥曰明皇帝庙号髙宗塟兴安陵帝明审有吏才持法无所借制御亲幸臣下肃清驱使寒人不得用四幅繖大存俭约罢武帝所起新林苑以地还百姓废文惠太子所起东田斥卖之永明中舆辇舟乘悉剔金银还主衣库以牙角代之尝用皂荚讫授余泺与左右曰此犹堪明日用大官进御食有裹蒸帝十字畵之曰可四片破之余充晚食而武帝掖庭中宫殿服御一无所改其俭约如此性猜忌亟行诛戮信道术用计数每出行幸先占利害简于出入将南则诡言之西将东则诡言之北皆不以实竟不南郊初有疾无辍听览羣臣莫知及疾䔍敕台省府署文簿求白鱼以为药外始知之身衣绛衣服饰皆赤以为厌胜巫觋云后湖水头经过宫内致帝有疾帝乃自至太官行水沟左右启太官无此水则不立决意塞之欲南引淮流会崩事寝废帝东昏侯讳宝卷字智藏明帝第二子也本名明贤明帝辅政后改焉建武元年立为皇太子永泰元年七月己酉明帝崩太子即皇帝位八月庚申镇北将军晋安王宝义进号征北大将军开府仪同三司冬十月己未诏删省律科癸亥诏萧坦之江祏更直殿省总监宿衞辛未诏刘暄江祏更直延明殿省十一月戊子立皇后褚氏庚寅尚书令徐孝嗣议王侯贵人昏连卺以真银盃盖出近俗又牢烛侈缋亦亏曩制今除金银连鎻自余新器悉用埏陶牢烛华侈亦宜停之奏可永元元年春正月戊寅朔大赦改元辛卯祀南郊丁酉改封随王宝融为南康王安陆王宝晊为湘东王竟陵王昭胃为巴陵王二月太尉陈显达败绩于马圈夏四月丙午朔魏孝文皇帝崩己巳立皇子诵为皇太子大赦赐为父后者爵一级五月癸亥加抚军大将军始安王遥光开府仪同三司六月甲子诏原雍州今年三调秋七月辛未淮水变赤如血丙戌杀尚书右仆射江祏侍中江祀地震自此至来嵗昼夜不止小屋多壊丁亥都下大水死者甚衆赐死者材器并加振恤八月乙巳蠲遇水资财漂荡者今年调税又诏为马圈战亡将士举哀丙辰扬州刺史始安王遥光据东府反诏曲赦都下中外戒严遣领军将军萧坦之致讨戊午斩遥光传首己巳以尚书令徐孝嗣为司空以领军萧坦之为尚书左仆射闰月丙子以江陵公宝览为始安王九月甲辰杀尚书左仆射萧坦之右卫将军曹武戊午杀领军将军刘暄壬戌以频杀大臣大赦冬十月乙未诛尚书令新除司空徐孝嗣右仆射新除镇军将军沈文季庚子以吴兴太守萧恵休为尚书右仆射辛丑以侍中王亮为左仆射十一月丙辰太尉江州刺史陈显达举兵反于寻阳乙丑加护军将军崔慧景平南将军督衆军南讨十二月甲申陈显逹至都宫城严警己酉斩显达传其首余党尽平二年春正月庚午诏讨豫州刺史裴叔业二月己丑叔业病死兄子植以夀春降魏三月乙卯命平西将军崔慧景攻夀春夏四月丙午尚书右仆射萧惠休卒丁未崔慧景于广陵反举兵内向壬子命右卫将军左兴盛督都下水歩衆军御之南徐州刺史江夏王宝𤣥以京城纳慧景乙卯遣中领军王莹率衆军屯北篱门壬戌慧景至莹等败绩甲子慧景入建业台城内闭门拒守豫州刺史萧懿兴兵入援己巳以懿为尚书右仆射癸酉慧景弃衆走斩之诏曲赦都下及南徐南兖二州乙亥以新除尚书右仆射萧懿为尚书令丙子以中领军王莹为尚书右仆射五月己酉江夏王宝𤣥伏诛壬子赦己丑曲赦都下及徐兖二州六月庚寅车驾于乐游苑内会如三元都下放女人观秋七月甲辰夜宫内火唯东合内明帝旧殿数区及太极以南得存余皆荡尽冬十月己亥杀尚书令萧懿十一月甲寅西中郎长史萧颕胄起兵于荆州十二月雍州刺史萧衍起兵于襄阳是嵗魏宣武皇帝景明元年三年春正月丙申朔日有蚀之帝与宫人于閲武堂元会皇后正位阉人行仪帝戎服临视丁酉以骠骑大将军晋安王宝义为司徒以新除抚军将军建安王宝寅为车骑将军开府仪同三司乙巳长星见竟天辛亥祀南郊大赦诏百官陈谠言二月丙寅干和殿西厢火壬午诏遣羽林兵征雍州中外纂严始内横吹五部于殿内昼夜奏之壬戌蚩尤旗见三月乙巳南康王宝融即皇帝位于江陵癸丑遣平西将军陈伯之西征六月萧颕胄弟颕孚起兵庐陵戊子赦江州安成庐陵二郡秋七月癸巳曲赦荆雍二州雍州刺史张欣泰前南谯太守王灵秀率石头文武奉建安王宝寅向台至杜姥宅宫门闭乃散走丙辰龙鬬于建康淮激水五里八月辛卯以太子左率李居士总督西讨诸军事屯新亭九月甲辰萧衍至南豫州辅国将军监南豫州事申胄军二万人于姑熟奔归丙辰李居士与衍军战于新亭见败冬十月甲戌王珍国又战败于朱雀航戊寅宁朔将军徐元瑜以东府城降青冀二州刺史桓和入卫屯东宫寻亦降衍于是闭宫城门自守十二月丙寅新除雍州刺史王珍国侍中张稷率兵入殿杀帝时年十九帝在东宫便好㺯不喜书学明帝亦不以为非但朂以家人之行令太子求一日再入朝发诏不许使三日一朝在宫尝夜捕鼠达旦以为笑乐明帝临崩属后事以隆昌为戒曰作事不可在人后故委任羣小诛诸宰臣无不如意性讷涩少言不与朝士接欲速塟恶灵在太极殿徐孝嗣固争得踰月每当哭輙云喉痛太中大夫羊阐入临无发号恸俯仰帻遂脱地帝辍哭大笑谓宦者王宝孙曰此谓秃秋啼来乎自江祏始安王遥光等诛后无所忌惮日夜于后堂戱马鼓譟为乐合夕便撃金鼓吹角令左右数百人呌杂以羌胡横吹诸伎常以五更就卧至晡乃起王侯以下节朔朝见晡后方前或际暗遣出台阁案奏月数十日乃报或不知所在阉竖以纸包裹鱼肉还家并是五省黄案二年元会食后方出朝贺裁竟便还殿西序寝自己至申百僚陪位皆僵仆菜色比起就会怱遽而罢太子所生母黄贵嫔早亡令潘妃母养之拜潘氏为贵妃乗卧舆帝骑马从后着织成袴褶金薄帽执七宝缚矟又有金银校具锦绣诸帽数十种各有名字戎服急装缚袴上着绛衫以为常服不变寒暑陵冒雨雪不避阬穽驰骋渴乏輙下马觧取腰边蠡器酌水饮之复上驰去马乘具用锦绣处患为雨所湿织杂采珠为覆䝉备诸雕巧教黄门五六十人为骑客又选营署无赖小人善走者为逐马鹰犬左右数百人常以自随奔走往来略不暇息置射雉场二百九十六处翳中帷帐及歩障皆袷以緑红锦金银镂弩牙瑇瑁帖箭每出輙与鹰犬队主徐令孙媒翳队主俞灵韵齐马而走左右争逐之又甚有筋力牵弓至三斛五斗能担幢初学担幢每倾倒在幢杪者必致踠伤其后白虎幢七丈五尺齿上担之折齿不倦担幢诸校具服饰皆自制之缀以金华玉镜衆宝舎人主书及至左右主帅并皆侍侧逞诸变态曾无愧颜始欲骑马未习其事俞灵韵为作木马人在其中行动进退随意所适其后遂为善骑陈显达卒渐出游走不欲令人见之驱斥百姓唯置空宅而已是时率一月二十余出既往无定处尉司常虑得罪东行驱西南行驱北应旦出夜便驱逐吏司奔驱呌唿盈路打鼓蹋围鼓声所闻便应奔走临时驱廹衣不暇披乃至徒跣走出犯禁者应手格杀百姓无复作业终日路隅从万春门由东宫以东至郊外数十里皆空家尽室巷陌县幔为髙障置人防守谓之屏除髙障之内设部伍羽仪复有数部皆奏鼓吹羌胡伎鼓角横吹夜反火光照天每三四更中鼓声四出幡㦸横路百姓喧走士庶莫辨或于市肆左侧过亲幸家环绕宛转周徧都下老小震惊啼号塞道处处禁断不知所过疾患困笃者悉㧏移之无人㧏者扶匐道侧吏司又加捶打絶命者相系从骑及左右因之入富家取物无不荡尽工商莫不废业樵苏由之路断至于乳妇昏姻之家移产寄室或舆病弃尸不得殡塟有弃病人于青溪边者吏惧为监司所问推至水中泥覆其面须臾便死遂失骸骨前魏兴太守王敬宾新死未敛家人被驱不得留视及家人还鼠食两眼都尽如此非一又常至沈公城有一妇人当产不去帝入其家问何独在荅曰临产不得去因剖腹看男女又长秋卿王儇病笃不聼停家死于路边丹阳尹王志被驱急狼狈歩走惟将二门生自随藏朱雀航南酒垆中夜方得羽仪而归喜游猎不避危险至蒋山定林寺一沙门病不能去藏于草间为军人所得应时杀之左右韩晖光曰老道人可念帝曰汝见麞鹿亦不射邪仍百箭俱发故贵人富室者皆数处立宅以为避围之舎每还宫常至三更百姓然后得反禁断又不即通处处屯咽或泥涂灌注或氷冻严结老幼啼号不可闻见时人以其所围处号为长围及建康城见围亦名长围识者以为䜟焉三年殿内火合夕便发其时帝犹未还宫内诸房合已闭内人不得出外人又不敢辄开比及开死者相枕领军将军王莹率衆救火太极殿得全内外呌唤声动天地帝三更中方还先至东宫虑有乱不敢便入参觇审无异乃归其后出游火又烧璇仪曜灵等十余殿及栢寝北至华林西至祕阁三千余间皆尽左右赵鬼能读西京赋云栢梁既灾建章是营于是大起诸殿芳乐芳徳仙华大兴含徳清曜安夀等殿又别为潘妃起神仙永夀玉夀三殿皆帀饰以金璧其玉夀中作飞仙帐四面绣绮窻间尽画神仙又作七贤皆以羙女侍侧凿金银为书字灵兽神禽风云华炬为之玩饰椽桷之端悉垂铃佩江左旧物有古玉律数枚悉裁以钿笛荘严寺有玉九子铃外国寺佛面有光相禅灵寺塔诸宝珥皆剥取以施潘妃殿饰性急暴所作便欲速成造殿未施梁桷便于地画之唯须宏丽不知精密酷不别畵但取绚曜而已故诸匠赖此得不用情又凿金为莲华以帖地令潘妃行其上曰此歩歩生莲华也涂壁皆以麝香锦幔珠帘穷极绮丽絷役工匠自夜达晓犹不副速乃剔取诸寺佛刹殿藻井仙人骑兽以充足之武帝兴光楼上施青漆世人谓之青楼帝曰武帝不巧何不纯用瑠璃潘氏服御极选珍宝主衣库旧物不复周用贵市人间金银宝物价皆数倍琥珀钏一只直百七十万都下酒租皆折输金以供杂用犹不能足下扬南徐二州桥桁塘埭丁计功为直敛取见钱供太乐主衣杂费由是所在塘渎悉皆隳废又订出雄雉头鹤氅白鹭缞百品千条无复穷已亲倖小人因缘为姦科一输十又各就州县求为人输准取见直不为输送守宰惧威口不得道须物之处以复重求如此相仍前后不息百姓困尽号泣道路少府大官凡诸市买事皆急速催求相系吏司奔驰遇便虏夺市廛离散商旅靡依又以阅武堂为芳乐苑穷竒极丽当暑种树朝种夕死死而复种卒无一生于是徴求人家望树便取毁彻墙屋以移置之大树合抱亦皆移掘揷叶繋华取玩俄顷刬取细草来植阶庭烈日之中至便焦燥纷纭往还无复已极山石皆涂以采色跨池水立紫阁诸楼壁上畵男女私亵之像明帝时多聚金宝至是金以为泥不足周用令富室买金不问多少限以贱价又不还直张欣泰尝谓舎人裴长穆曰宫殿何事顿尔夫以秦之富起一阿房而灭今不及秦一郡而顿起数十阿房其危殆矣荅曰非不悦子之道顾言不用耳潘妃放恣威行逺近父宝庆与诸小共逞姦毒富人悉诬为罪田宅赀财莫不启乞或云寄附隠藏复加収没计一家见陷祸及亲邻又虑后患男口必杀明帝之崩竟不一日蔬食居处衣服无改平常潘妃生女百日而亡制斩衰绖杖衣悉麤布羣小来弔盘旋地坐举手受执蔬膳积旬不听音伎左右直长阉竖王宝孙诸人共营肴羞云为天子觧菜又于苑中立店肆模大市日游市中杂所货物与宫人阉竖共为裨贩以潘妃为市令自为市吏録事将鬭者就潘妃罚之帝小有得失潘则与杖乃敕虎贲威仪不得进大荆子合内不得进实中荻虽畏潘氏而窃与诸姊妹滛通每游走潘氏乘小舆宫人皆露裈着緑丝屩帝自戎服骑马从后又开渠立埭躬自引船埭上设店坐而屠肉于时百姓歌云阅武堂种杨栁至尊屠肉潘妃酤酒又偏信蒋侯神迎来入宫昼夜祈祷左右朱光尚诈云见神动輙谘启并云降福始安之平遂加位相国末又号为灵帝车服羽仪一依王者又曲信小祠日有十数师巫魔媪迎送纷纭光尚辄託云神意范云谓光尚曰君是天子要人当思百全计光尚曰至尊不可谏正当託鬼神以达意耳后东入乐游人马忽惊以问光尚光尚曰向见先帝大瞋不许数出帝大怒拔刀与光尚等寻觅既不见处乃缚菰为明帝形北向斩之县首苑门上自永元以后魏每来伐继以内难扬南徐二州人丁三人取两以此为率逺郡悉令上米准行一人五十斛输米既毕就役如故又先是诸郡役人多依人士为附𨽻谓之属名又东境役苦百姓多注籍诈病遣外医巫在所检占诸属名并取病身凡属名多不合役止避小小假并是役荫之家凡注病者或已积年皆摄充将役又追责病者租布随其年歳多少衔命之人皆给货赂随意纵舍又横调征求皆出百姓羣小以陈显达下数日便败崔慧景围城正得十日及萧衍师至亦谓为然裹粮食樵刍凡所须物为百日备帝谓茹法珍曰须来至白门前当一决及至近郊乃聚兵为固守计召王侯分置尚书都坐及殿省尚书旧事悉充纸铠使冠军将军王珍国领三万人据大桁莫有鬬志遣王寳孙督战唿为王伥子宝孙切骂诸将帅直阁将军席豪发愤突阵死豪骁将也既毙衆军于是土崩军人从朱雀观上自投及赴淮水死者无数于是闭城自守城内军事委王珍国兖州刺史张稷入衞以稷为副实甲犹七万人帝着乌帽袴褶偹羽仪登南掖门临望又虚设铠马斋仗千人皆张弓拔白出东掖门称蒋王出盪又受刀敕等教着五音儿衣登城望战还与御刀左右及六宫于华光殿立军垒以金玉为铠仗亲自临阵诈被创势以板㧏将去以此厌胜又于阅武堂设牙门军顿每夜严警帝于殿内骑马从凤荘门入徽明门马被银莲叶具装铠杂羽孔翠寄生逐马左右衞从昼眠夜起如平常闻外鼓吹呌声被大红袍登景阳楼望弩几中之衆皆怠怨不为致力募兵出战至城门数十歩皆坐甲而归虑城外有伏兵乃烧城傍诸府署六门之内皆尽城中阁道西掖门内相聚为市贩死牛马肉萧衍长围既立堑栅严固然后出盪屡战不㨗帝尤惜金钱不肯赏赐茹法珍叩头请之帝曰贼来独取我邪何为就我求物后堂储数百具榜启为城防帝曰拟作殿竟不与城防巧手而悉令作殿昼夜不休又催御府细作三百人精仗须围解以拟屏除金银雕镂杂物倍急于常法珍虫儿又説帝曰大臣不留意使围不觧宜悉诛之珍国张稷惧祸乃谋应萧衍以计告后合舎人钱强强许之密令游盪主崔叔智夜开云龙门稷及珍国勒兵入殿分军又从西上合入后宫御刀丰勇之为内应是夜帝在含徳殿吹笙歌作女儿子卧未熟闻兵入趋出北户欲还后宫清曜合已闭阉人禁防黄泰平刀伤其膝仆地顾曰奴反邪直后张齐斩首送萧衍宣徳太后令依汉海昏侯故事追封东昏侯和帝讳宝融字智昭明帝第八子也建武元年封随郡王永元元年改封南康王出为西中郎将荆州刺史督九州军事二年十一月甲寅长史萧颕胄奉王举兵其日太白及长星俱见西方乙夘教纂严丙辰以雍州刺史萧衍为使持节都督前锋诸军事戊午衍表劝进十二月乙亥羣僚劝进并不许壬辰骁骑将军夏侯亶自建邺至江陵称宣徳太后令西中郎将南康王宜纂承皇祚光临亿兆可且封宣城王相国荆州牧加黄钺置僚属三年正月乙巳王受命大赦唯梅虫儿茹法珍等不在例是日长星见竟天甲寅建牙于城南二月己巳羣僚上尊号立宗庙及南北郊中兴元年春三月乙巳皇帝即位大赦改永元三年为中兴文武赐位二等是夜彗星竟天以相国左长史萧颕胄为尚书令加雍州刺史萧衍尚书左仆射都督征讨诸军以晋安王宝义为司空庐陵王宝源为车骑将军开府仪同三司丙午有司奏封庶人宝卷为零陵侯诏不许又奏为涪陵王诏可夏四月戊辰诏凡东讨衆军及诸向义之衆普复除五年秋七月丁卯鲁山城主孙乐祖以城降己未郢城主薛元嗣降八月丙子平西将军陈伯之降九月己未诏假黄钺萧衍若定京邑得以便宜从事冬十一月壬寅尚书令镇军将军萧颕胄卒十二月丙寅建康城平己巳宣徳皇太后令以征东大将军萧衍为大司马録尚书骠骑大将军扬州刺史封建安郡公依晋武陵王遵承制故事壬申改封建安王寳寅为鄱阳王癸酉以司徒扬州刺史晋安王宝义为太尉领司徒乙酉以尚书右仆射王莹为左仆射二年春正月戊戌宣徳皇太后临朝入居内殿壬寅大司马萧衍都督中外诸军事加殊礼己酉以大司马长史王亮为守尚书令甲寅加大司马萧衍位相国梁公备九钖礼二月壬戌诛湘东王宝晊丙戌进梁公萧衍爵为王三月辛丑鄱阳王宝寅奔魏诛邵陵王寳攸晋熈王宝贞庚戌车驾东归至姑熟丙辰逊位于梁丁巳庐陵王寳源薨四月辛丑禅诏至皇太后逊居外宫梁受命奉帝为巴陵王宫于姑熟戊辰巴陵王殂年十五追尊为齐和帝塟恭安陵初梁武帝欲以南海郡为巴陵国邑而迁帝焉以问范云云俛首未对沈约曰今古殊事魏武所云不可慕虚名而受实祸梁武颔之于是遣郑伯禽进以生金帝曰我死不须金醇酒足矣乃引饮一升伯禽就加折焉先是文惠太子与才人共赋七言诗句后輙云愁和帝至是其言方验又永明中望气者云新林娄湖青溪并有天子气于其处大起楼苑宫观武帝屡游幸以应之又起旧宫于青溪以弭其气而明帝旧居东府城西延兴末明帝龙飞至是梁武帝衆军城于新林而武帝旧宅亦在征虏百姓皆着下屋白纱帽而反裙覆顶东昏曰裙应在下今更在上不祥命断之于是百姓皆反裙向下此服袄也帽者首之所寄今而向下天意若曰元首方为猥贱乎东昏又令左右作逐鹿帽形甚窄狭后果有逐鹿之事东昏宫里又作散叛发反髻根向后百姓争学之及东昏狂惑天下散叛矣东昏又与羣小别立帽骞其口而舒两翅名曰凤度三桥羣向后总而结之名曰反缚黄丽东昏与刀敕之徒亲自着之皆用金宝凿以璧珰又作着调帽镂以金玉间以孔翠此皆天意梁武帝旧宅在三桥而凤度之名鳯翔之验也黄丽者皇离为日而反缚之东昏戮死之应也调者梁武帝至都而风俗和调先是百姓及朝士皆以方帛填胷名曰假两此又服祅假非正名也储两而假之明不得真也东昏诛其子废为庶人假两之意也论曰郁林地居长嫡瑕衅未彰而武皇之心不变周道故得保兹守器正位尊极既而愆鄙内作兆自宫闱虽为害未逺而足倾社稷郭璞称永昌之名有二日之象隆昌之号实亦同焉明帝越自支庶任当负荷乘机而作大致殱夷流涕行诛非云义举事茍非安能无内愧既而自树本枝根胤孤弱贻厥所授属在凶愚用覆宗祊亦其理也夫名以行义往贤垂范备而之禅术士诚之东昏以卷名藏以终之其兆先徴盖亦天所命矣南史卷五南史考证谨案卷四第十页后七行公忠诚慷慨刋本诚讹议据监本改第十六页前四行遣兼太保司空褚彦回刋本遣讹遗今卷六钦定四库全书南史卷六唐李延夀撰梁本纪上第六梁髙祖武皇帝讳衍字叔达小字练儿南兰陵中都里人姓萧氏与齐同承淮隂令整整生皇髙祖鎋位济隂太守鎋生皇鲁祖副子位州治中从事副子生皇祖道赐位南台治书侍御史道赐生皇考讳顺之字文纬于齐髙帝为始族弟皇考外甚清和而内懐英气与齐髙少而欵狎尝共登金牛山路侧有枯骨纵横齐髙谓皇考曰周文王以来㡬年当复有掩此枯骨者乎言之懔然动色皇考由此知齐髙有大志常相随逐齐髙每外讨皇考常为军副及北讨薛索儿夜遣人入营提刀径至齐髙眠牀皇考手刄之频为齐髙镇军司马长史时宋帝昏虐齐髙谋出外皇考以为一旦奔亡则危㡬不测不如因人之欲行伊霍之事齐髙深然之歴黄门郎安西长史吴郡内史所经皆着名吴郡张绪常称文武兼资有德有行吾敬萧顺之袁粲之据石头黄回与之通谋皇考闻难作率家兵据朱雀桥回觇人还告曰朱雀桥南一长者英威毅然坐胡牀南向回曰萧顺之也遂不敢出时㣲皇考石头㡬不据矣及齐髙创造皇业摧锋决胜莫不垂拱仰成焉齐建元末齐髙从容谓皇考曰当令阿玉觧扬州相授玉豫章王嶷小名也齐武帝在东宫皇考常问讯及退齐武指皇考谓嶷曰非此翁吾徒无以致今日及即位深相忌惮故不居台辅以参豫佐命封临湘县侯歴位侍中衞尉太子詹事领军将军丹阳尹赠镇北将军谥曰懿帝以宋孝武大明元年歳次甲辰生于秣陵县同夏里三桥宅初皇妣张氏甞梦抱日已而有娠遂产帝帝生而有异光状貌殊特日角龙颜重岳虎顾舌文八字项有浮光身映日无景两骻骈骨项上隆起有文在右手曰武帝为儿时能蹈空而行及长博学多通好筹略有文武才干所居室中常若云气人或遇者体輙肃然初为卫军王俭东阁祭酒俭一见深相器异请为戸曹属谓庐江何宪曰此萧郎三十内当作侍中出此则贵不可言竟陵王子良开西邸招文学帝与沈约谢眺王融萧琛范云任昉陆倕等并游焉号曰八友融俊爽识鉴过人尤敬异帝每谓所亲曰宰制天下必在此人累迁随王镇西谘议参军行经牛渚逄风入泊龙渎有一老人谓帝曰君龙行虎歩相不可言天下方乱安之者其在君乎问其名氏忽然不见寻以皇考艰去职归建业及齐武帝不豫竟陵王子良以帝及兄懿王融刘绘王思逺顾暠之范云等为帐内军王融欲因帝晏驾立子良帝曰夫立非常之事必待非常之人融才非负图视其败也范云曰忧国家者惟有王中书帝曰忧国欲为周召欲为竖刁邪懿曰直哉史鱼何其木强也初皇考之薨不得志事见齐鱼复侯传至是郁林失徳齐明帝作辅将为废立计帝欲助齐明倾齐武之嗣以雪心耻齐明亦知之每与帝谋时齐明将追随王恐不从又以王敬则在会稽恐为变以问帝帝曰随王虽有羙名其实庸劣既无智谋之士爪牙惟仗司马垣歴生武陵太守卞白龙耳此并惟利是与若啗以显职无不载驰随王止须折简耳敬则志安江东穷其富贵宜选羙女以娱其心齐明曰亦吾意也即徴歴生为太子左卫率白龙游撃将军并至续召随王至都赐自尽豫州刺史崔慧景既齐武旧臣不自安齐明忧之乃起帝镇夀阳外声备魏实防慧景师次长濑慧景惧罪白服来迎帝抚而宥之将军房伯玉徐𤣥庆并曰慧景反迹既彰实是见贼我曹武将譬如鞴上鹰将军一言见命便即制之帝笑曰其如掌中婴儿杀之不武于是曲意和释之慧景遂安隆昌元年拜中书侍郎迁黄门侍郎建武二年魏将王肃刘昶攻司州刺史萧诞甚急齐明遣左卫将军王广之赴救帝为偏帅隶广之行次熨斗洲有人长八尺余容貌衣冠皓然皆白缘江唿曰萧王大贵帝既屡有征祥心益自负时去诞百里衆军以魏军盛莫敢前帝欲大振威略谓诸将曰今屯下梁之城塞凿岘之险守雉脚之路据贤首之山以通西闗以临贼垒三方掎角出其不备破贼必矣广之等不从后遣徐𤣥庆进据贤首山魏絶其粮道衆惧莫敢援之惟帝独奋请先进于是广之益帝精甲衔枚夜前失道望见如持两炬者随之果得道径上贤首山广之军因得前魏军来胁帝坚壁不进时王肃自攻城一鼓而退刘昶有疑心帝因与书间成其隙一旦有风从西北起阵云随之来当肃营寻而风回云转还向西北帝曰此所谓归气魏师遁矣令军中曰望麾而进聼鼓而动肃乃倾壁十万阵于水北帝扬麾鼔譟响振山谷敢死之士执短兵先登长戟翼之城中见援至因出军攻魏栅魏军表里受敌因大崩肃昶单骑走斩获千计流血绛野得肃昶巾箱中魏帝敕曰闻萧衍善用兵勿与争锋待吾至若能禽此人则江东吾有也以功封建阳县男寻为司州刺史有沙门自称僧恽谓帝曰君项有伏龙非人臣也复求莫知所之帝在州甚有威名常有人饷马帝不受饷者密以马繋斋柱而去帝出见马荅书殷勤缚之马首令人驱出城外马自还都为太子中庶子领四厢直出镇石头齐明性猜忌帝避时嫌觧遣部曲常乗折角小牛车齐明每称帝清俭朂励朝臣四年魏孝文帝自率大衆逼雍州刺史曹武度沔守樊城武旧齐武腹心齐明忌之欲使后弟刘暄为雍州暄不愿出外因江祏得留齐明帝拟帝雍州受密㫖出顿声为军事发遣又命五兵尚书崔慧景征南将军陈显达相续援襄阳慧景与帝进行邓城魏孝文帅十余万骑奄至慧景引退帝止之不从于是大败帝帅衆拒战独得全军及魏军退以帝为辅国将军监雍州事先是雍州相传樊城有王气至是謡言更甚及齐明崩遗诏以帝为都督雍州刺史时扬州刺史始安王遥光尚书令徐孝嗣右仆射江祏右将军萧坦之侍中江祀卫尉刘暄更直内省分日帖敕世所谓六贵又有御刀茹法珍梅虫儿丰勇之等八人号为八要及舎人王咺之等四十余人皆口擅王言权行国宪帝谓张𢎞䇿曰政出多门乱其阶矣当今避祸惟有此地勤行仁义可坐作西伯但诸弟在都恐离时患须与益州图之耳时上长兄懿罢益州还仍行郢州事乃使𢎞䇿诣郢陈计于懿语在懿传言既不从𢎞策还帝乃召弟伟及憺是嵗至襄阳乃潜造器械多伐竹木沈于檀溪密为舟装之备时帝所住斋常有气五色回转状若蟠龙季秋出九日台忽暴风起烟尘四合帝所居独白日清朗其上紫云腾起形如繖盖望者莫不异焉寻而大臣相次诛戮永元二年冬懿又被害信至帝密召长史王茂中兵吕僧珍别驾栁庆逺功曹史吉士瞻等谋之既定以十一月乙巳召僚佐集于聼事告以举兵是日建牙出檀溪竹木装舸舰旬日大办百姓愿从者得铁马五千匹甲士三万人先是东昏以刘山阳为巴西太守使过荆州就行事萧颕胄以袭襄阳帝知其谋乃遣参军王天武龎庆国诣江陵徧与州府人书论军事天武既发帝谓谘议参军张𢎞䇿曰今日天武坐收天下矣荆州得天武至必回遑无计若不见同取之如拾地芥耳断三峡据巴蜀分兵定湘中便全有上流以此威声临九𣲖断彭蠡传檄江南风之靡草不足比也政小引日月耳江陵本惮襄阳人加脣亡齿寒必不孤立宁得不闇见同邪挟荆雍之兵埽定东夏韩白重出不能为计况以无算之昏主役御刀应敕之徒哉及山阳至巴陵帝复令天武赍书与颕胄兄弟去后帝谓张𢎞䇿曰用兵之道攻心为上攻城次之心战为上兵战次之今日是也近遣天武往州府人皆有书今叚止有两封与行事兄弟云一二天武口具及问天武口无所説天武是行事心膂彼闻必谓行事与天武共隠其事则人人生疑山阳惑于衆口判相嫌贰则行事进退无以自明是驰两空函定一州矣山阳至江安闻之果疑不上栁忱劝斩天武送首山阳颕胄乃谓天武曰天下之事县之在卿今就卿借头以诈山阳昔樊于期亦以头借荆轲于是斩之送首山阳山阳信之驰入城将踰阈县门发折其车辕投车而走中兵参军陈秀拔戟逐之斩于门外传首于帝仍以南康王尊号之议来告且曰时有未利当须来年二月遽便进兵恐非庙算帝荅曰今坐甲十万粮用自竭若顿兵十旬必生悔吝且太白出西方杖义而动天时人谋有何不利昔武王伐纣行逆太歳复须待年月乎竟陵太守曹景宗遣杜思沖劝帝迎南康都襄阳时正尊号帝不从王茂又私于张𢎞䇿曰今以南康置人手中彼挟天子以令诸侯节下前去为人所使此岂嵗寒之计𢎞䇿言之于帝帝曰若前途大事不㨗故自兰艾同焚若功业克建谁敢不从岂是碌碌受人处分于沔南立新野郡以集新附三年二月南康王为相国以帝为征东将军戊申帝发襄阳自冬积霰至是开霁士卒咸悦帝遂留弟伟守襄阳城谓曰当置心于襄阳人腹中推诚信之勿有疑也天下一家乃当相见遂移檄建业阐扬威武及至竟陵命长史王茂与太守曹景宗为前军中兵参军张法安守竟陵城茂景宗帅衆济岸进顿九里其日郢州刺史张沖迎战茂等大破之荆州遣冠军将军邓元起军主王世兴田安等会大军于夏口帝筑汉口城以守鲁山命水军主张恵绍朱思逺等游遏中江絶邽鲁二城信使时张沖死其衆推军主薛元嗣及沖长史程茂为主三月乙巳南康王即帝位于江陵遥废东昏为涪陵王以帝为尚书左仆射加征东将军都督征讨诸军假黄钺西台又遣冠军将军萧颕达领兵来会四月帝出沔命王茂萧颕达等逼郢城五月己酉帝移屯汉南是日有紫云如盖䕃于垒幕甲寅东昏遣宁朔将军吴子阳光子衿等十三军救郢州进据巴口七月帝命王茂帅军主曹仲宗康绚武会超等师袭加湖将逼子阳水涸不通舰子衿喜其夜流星坠其城四更中无雨而水暴长衆军乘流齐进鼓譟攻之俄而大溃子阳等窜走衆尽溺于江王茂虏其余而旋郢鲁二城相视夺气先是东昏遣冠军将军陈伯之镇江州为子阳等声援帝谓诸将曰夫征讨未必须实力所聼威声耳今加湖之败谁不詟服陈虎牙即伯之之子狼狈奔归彼间人情理当恟惧我谓九江传檄可定也因命搜所获俘囚得伯之幢主苏隆之厚加赏赐使致命焉戊午鲁山城主孙乐祖降己未夜邽城有数百毛人踰堞且泣因投黄鹄矶盖城之精也及旦其城主程茂薛元嗣遣参军朱晓求降帝谓曰城中自可不识天命何意恒骂晓曰明公未之思耳桀犬何甞不吠尧初郢城之闭将佐文武男女口十余万人疾疫流肿死者十七八及城开帝并加隠䘏其死者命给棺槥东昏闻郢城没乃为城守计简二尚方二冶囚徒以配军其不可活者于朱雀门内日斩百余人尚书令王亮苦谏不从陈伯之遣苏隆之反命求未便进军帝曰伯之此言意懐首鼠可及其犹豫逼之乃命邓元起即日沿流八月天子遣兼黄门郎苏回劳军帝登舟命诸军以次进路留上庸太守韦叡守郢城行州事邓元起将至寻阳陈伯之犹惧乃收兵退保湖口留其子虎牙守盆城及帝至乃束甲请罪九月天子诏帝平定东夏以便宜从事前军之次芜湖南豫州刺史申胄弃姑孰走至是大军进据之自发雍州帝所乘舰常有两龙导引左右莫不见者缘道奉迎百姓皆如挟纩仍遣曹景宗萧颕逹领马歩进顿江宁东昏遣征虏将军李居士迎战景宗撃走之于是王茂邓元起吕僧珍进据赤鼻逻曹景宗陈伯之为游兵是日新亭城主江道林率兵出战衆军禽之于阵大军次新林建康士庶倾都而至送欵或以血为书命王茂进据越城曹景宗据皂荚桥邓元起据道士墩陈伯之据篱门道林余衆退屯航南廹之因复散走退保朱雀凭淮自固时李居士犹据新亭垒请东昏烧南岸邑屋以开战场自大航以西新亭以北荡然矣十月东昏石头军主朱僧勇归降东昏又遣征虏将军王珍国列阵于航南大路悉配精手利器尚十余万阉人王伥子持白虎幡督诸军王茂曹景宗等掎角奔之珍国之衆一时土崩衆军退至宣阳门李居士以新亭垒徐元瑜以东府城降石头白下诸军并宵溃壬午帝镇石头命衆军围六门东昏悉焚门内驱逼营署官府并入城有衆二十万青州刺史桓和绐东昏出战因降先是俗语谓密相欺变者为和欺于是虫儿法珍等曰今日败于桓和可谓和欺矣帝命诸军筑长围初衆军既逼柬昏遣军主左僧庆镇京口常僧景镇广陵李叔献屯𤓰歩及申胄自姑孰奔归又使屯破墩以为东北声援至是帝遣晓喻并降帝乃遣弟辅国将军秀镇京口辅国将军恢屯破墩从弟宁朔将军景镇广陵吴郡太守蔡夤弃郡赴降十二月丙寅兼卫尉张稷北徐州刺史王珍国斩东昏其夜以黄油裹首送军帝命吕僧珍张弥勒兵封府库及图籍帝乃入收嬖妾潘妃诛之及兇党王咺之以下四十八人属吏以宫女二千人分赉将士宣德皇后令追废涪陵王为东昏侯授帝中书监大司马録尚书鳔骑大将军都督扬州刺史封建安郡公食邑万户给班劒四十人黄钺侍中征讨诸军事并如故依晋武陵王遵承制故事百僚致敬己卯帝入屯阅武堂下令大赦丙戌入镇殿内是日凤皇集建业又下令凡昏制谬赋滛刑滥役外可详检前源悉皆除荡其主守散失诸所损耗精立科条咸从原例丁亥遣豫州刺史李元履以兵五千慰劳东方十二郡二年正月辛卯下令通检尚书衆曹东昏时诸诤讼失理及主者淹停不时施行者精加讯辩依事议奏其义师临阵致命疾病死亡者并加葬歛收恤遗孤甲午天子遣兼侍中席阐文兼黄门侍郎乐法才慰劳都下追赠皇祖散骑常侍左光禄大夫皇考侍中丞相乙未下令朱雀之㨗逆徒送死者特许家人殡塟若无亲属或有贫苦二县长尉即为埋掩建康城内不达天命自取沦灭亦同此科又下令减损浮费自非奉粢盛脩绂冕习礼乐之容缮甲兵之备此外一皆禁絶御府中署量宜罢省命外详为条格戊戌宣德皇后临朝入居内殿拜帝大司马觧承制百僚致敬如前丁亥诏进帝都督中外诸军事劒履上殿入朝不趋赞拜不名加前后部羽葆鼓吹置左右长史司马从事中郎掾属各四人并依旧辟士余并如故甲寅齐帝进帝位相国总百揆封十郡为梁公备九钖之礼加逺游冠緑綟绶位在诸王上䇿曰上天不造难钟皇室世祖以休明早崩世宗以仁德不嗣髙宗袭统宸居弗永虽夙夜劬劳而隆平不洽嗣君昏暴书契弗睹朝权国柄委之羣孽勦戮忠贤诛残台辅含寃抱痛噍类靡余公借昏明之期因兆庶之愿爰率羣后翊成中兴宗社之危已固天人之望允塞此实公纽我絶纲大造皇家者也永明季年边隙大启荆河连率招引戎荒公受言本朝轻兵赴袭排危冐险刚柔逓用坦然一方还成藩服此又公之功也在昔隆昌洪基已谢髙宗虑深社稷将行权道公定䇿帷帐激扬大节废帝立王谋猷深着此又公之功也建武阐业厥猷虽逺戎狄内侵凭陵闗塞司部危逼沦陷指期公总兵外讨卷甲长鹜焚庐毁帐胡哭言归此又公之功也樊汉阽切羽书续至公星言鞠旅禀命徂征拯我边危重获安堵此又公之功也汉南㢠弱咫尺勍㓂公作藩爰始因资靡託练兵训卒蒐狩有序俾我危城翻为强镇此又公之功也永元纪号瞻乌已及虽废昏有典而伊霍难行公首建大䇿爰立明圣义踰邑纶勲髙代入此又公之功也文王之风虽被江汉京邑蠢蠢湮为洪流公投袂万里事惟拯溺义声所覃无思不韪此又公之功也鲁城夏汭梗据中流乘山置垒萦川自固公御此乌集陵兹地险费无遗矢战未穷兵践华之固相望俱拔此又公之功也惟此羣凶同恶相济缘江负险蚁聚淮湖桴旝一临应时褫溃此又公之功也姦孽震皇复懐举斧畜兵九𣲖用拟勤王公稜威直指势踰风电旌斾小临全州稽服此又公之功也姑孰冲要密迩京畿兇徒炽聚断塞津路公兵威所震望旗自骇此又公之功也羣竖猖狂志在借一豕突淮涘武骑如云公爰命英勇因机骋鋭气冠坂泉势踰洹水此又公之功也琅邪石首襟带岨固新垒东墉金汤是埒凭险作守兵食兼资风激电骇莫不震叠城复于隍于是乎在此又公之功也独夫昏佷凭城靡惧鼓钟鞺鞜傲若有余狎是邪孽忌斯冠冕凶狡因之将逞孥戮公竒谋密运威略潜囘忠勇之徒得申厥效白旗宣室未之或比此又公之功也公有拯亿兆之勲重之以明徳爰初厉志服道儒门濯缨来仕清猷映世时运艰难宗社危殆崑冈已燎玉石同焚驱率貔貅抑扬霆电义等南巢功齐牧野若夫禹功寂寞㣲管谁嗣拯其将鱼驱其袒发觧兹乱网理此棼丝复礼袵席反乐河海永平故事闻之者叹息司隶旧章见之者陨涕请我人命还之斗极悯悯缙绅重符戴天之庆哀哀黔首复蒙履地之恩徳踰于嵩岱功邻于造物超哉邈矣越无得而言焉朕又闻之畴庸命徳建侯作屏咸用克固四维永隆万叶是以二南流化九伯斯征王道淳洽刑厝罔用惟公经纶天地宁济区夏道冠乎伊稷赏薄于桓文岂所以宪章齐鲁长辔宇宙敬惟前烈朕甚惧焉今进授相国改扬州刺史为牧以豫州之梁郡歴阳南徐州之义兴扬州之淮南宣城吴呉兴会稽新安东阳十郡封公为梁公钖兹白土苴以白茅爰定尔邦用建冢社在昔旦奭入居保佑逮于毕毛亦作卿士任兼内外礼实宜之今命使持节兼太尉王亮授相国扬州牧印绶梁公玺绂使持节兼司空王志授梁公茅土金虎符第一至第五左竹使符第一至第十左相国位冠羣后任总百司恒典彞数宜与事革其以相国总百揆去録尚书之号上所假节侍中貂蝉中书监印中外都督大司马印绶建安公印䇿骠骑大将军如故又加公九钖其敬听后命以公礼律兼脩刑德备举哀矜折狱罔不用情是用钖公大辂戎辂各一𤣥牡二驷公劳心稼穑念在人天丕崇务本惟谷是宝是用钖公衮冕之服赤舄副焉公镕钓所被变风以雅易俗陶人载和邦国是用钖公轩县之乐六佾之儛公文徳广覃义声逺洽椎髻髽首夷歌请吏是用钖公朱户以居公扬清抑浊官方有序多士聿兴棫朴流咏是用钖公纳陛以登公正色御下以身范物式遏不虞折冲惟逺是用钖公虎贲之士三百人公威同夏日志清姦宄方命圮族刑兹罔赦是用钖公鈇钺各一公跨蹑嵩溟陵厉区宇譬诸日月容光必照是用钖公彤弓一彤矢百卢弓十卢矢千公永言惟孝至感通神恭严祀典祭有余敬是用钖公秬鬯一卣圭瓒副焉梁国置丞相以下一遵旧式钦哉其敬循往䇿祗服大礼对扬天眷用膺多福以𢎞我太祖之休命帝固辞府僚劝进不许二月辛酉府僚重请曰近以朝命蕴䇿冒奏丹诚奉被还令未䝉虚受缙绅颙颙深所未达盖闻受金于府通人之𢎞致髙蹈海隅匹夫之小节是以履乘石而周公不以为疑赠玉璜而太公不以为让况世哲继轨先徳在人经纶草昧叹深㣲管加以朱方之役荆河是依班师振旅大造王室虽复累茧救宋重胝存楚居今观古鲁何足云而惑甚盗钟功疑不赏皇天后土不胜其酷是以玉马骏奔表㣲子之去金板出地告龙逄之寃明公据鞍号哭厉三军之志独居掩涕激义士之心故能使海若登祗罄图效祉山戎孤竹束马景从伐罪弔人一匡静乱匪叨天功实勤濡足龟玉不毁谁之功欤独为君子将使伊周何地于是始受相国梁公之命命焚东昏滛奢异服六十二种于都街齐帝追赠梁公夫人为梁国妃乙丑南兖州队主陈文兴于宣武城内凿井得玉镂麒麟金镂玉璧水精环各二又凤凰见建康县桐下里宣德皇后称羙符瑞归于相国府丙寅诏梁国依旧选诸要职悉依天朝之制帝上表以前代选官皆立选簿请自今选曹精加隠括依旧立簿使冠履无爽名实不违庶人识涯涘造请自息且闻中间立格甲族以二十登仕后门以过立试吏岂所以𢎞奖风流希向后进此实巨蠧尤宜刋革诏依表施行丙戌诏进梁公爵为王以豫州之南谯庐江江州之寻阳郢州之武昌西阳南徐州之南琅邪南东海晋陵扬州之临海永嘉十郡益梁国并前为二十郡其相国扬州牧鳔骑大将军如故帝固辞有诏断表相国左长史王莹等率百僚敦请三月癸巳受梁王之命下令赦国内殊死以下鳏寡孤独不能自存者赐谷五斛府州所统亦同蠲荡丙午齐帝命帝冕十有二旒建天子旌旗出警入跸乘金根车驾六马备五时副车置旄头云䍐乐儛八佾设钟簴宫县王妃王子王女爵命之号一如旧仪丙辰齐帝下诏禅位即安姑孰四月辛酉宣徳皇后令曰西诏至帝宪章前代敬禅神器于梁明可临轩遣使恭授玺绂未亡人便归于别宫壬戌策曰咨尔梁王惟昔䆳古之载肇有生灵皇䧺大庭之辟赫胥尊卢之后斯并龙图鸟迹以前慌惚杳㝠之世固无得而详焉洎乎农轩炎皥之代放勲重华之主莫不以大道君万姓公器御八纮居之如执朽索去之若释重负一驾汾阳便有窅然之志暂适箕岭即动让王之心故知戴黄屋服玉玺非所以示贵称尊乘大辂建旂旗盖欲令归趣有地是故忘已而字兆庶徇物而君四海及于精华内竭畚橇外劳则抚兹归运惟能是与四百告终有汉所以髙揖黄德既谢魏氏所以乐推爰及晋宋亦𢎞斯典我太祖握河受歴应符启运二叶重光三圣系轨嗣君丧徳昏弃纪度毁紊天纲彫絶地纽是以谷满川枯山飞鬼哭七庙已危人神无主惟王体兹上哲明圣在躬端冕而协邕熈推锋而拯涂炭武功与日车并运文教与鹏翼齐举固以幽显宅心讴讼斯属岂徒桴鼓播地卿云丛天而已哉至于书睹争明夜飞枉矢除旧之徴必显更姓之符允集今便仰祗干象俯从人愿敬禅神器授帝位于尔躬大祚告穷天禄永终于戏王允执其中式遵前典以副昊天之望禋上帝而临亿兆格文祖而膺大业以传无疆之祚岂不盛与并命玺书遣兼太保中书监兼尚书令王亮兼太尉中书令王志奉皇帝玺绂受终之礼一依唐虞故事帝抗表陈让表不获通于是齐百官豫章王元琳等八百一十九人及梁台侍中范云等一百一十七人并上表劝进帝谦让不受是日太史令蒋道秀陈天文符谶六十四条事并明着羣臣重表固请乃从之天监元年夏四月丙寅皇帝即位于南郊设坛柴燎告天曰皇帝臣衍敢用𤣥牡昭告于皇皇后帝齐氏以歴运斯既否终则亨钦若天应以命于衍夫任是司牧惟能是授天命不于常帝王非一族唐谢虞受汉替魏升爰及晋宋宪章在昔咸以君德驭四海元功子万姓故能大庇甿黎光宅区宇齐代云季世主昏凶狡焉羣慝是崇是长肆厥姦囘暴乱以播虐于我有邦俾九服八荒之内连率岳牧之君蹶角顿颡匡救无术衍投袂星言推锋万里厉其挂冠之情用拯兆庶之切遂因时来宰司邦国济物康世实有厥劳而晷纬呈祥川岳効祉代终之符既显革运之期已萃殊俗百蛮重译献款人神逺迩罔不和会于是羣公卿士咸致厥诚并以皇干降命难以谦拒衍自惟匪徳辞不获遂仰廹上𤣥之眷俯惟亿兆之心宸极不可乆旷人神不可乏主遂借乐推膺此嘉祚以兹寡薄临驭万方顾求夙志永言祗惕敬简元辰恭兹大礼升坛受禅告类上帝克播休祉以𢎞盛烈式传厥后用永保于我有梁惟明灵是飨礼毕有诏放观乃备法驾还建康宫临太极前殿大赦改元赐人爵二级文武位二䓁鳏寡孤独不能自存者人谷五斛逋布口钱宿责勿复收其犯郷论清议赃污滛盗一皆荡涤洗除前注与之更始封齐帝为巴陵王全食一郡载天子旌旗乘五时副车行齐正朔郊祀天地礼乐制度皆用齐典以齐宣德皇后为齐文帝妃齐帝后王氏为巴陵王妃齐代王侯封爵悉皆降省其効着艰难者别有后命惟宋汝隂王不在除例劫贼余口没在台府者悉皆蠲放诸流徙之家并聼还本土以兼尚书令王亮为尚书令兼尚书右仆射沈约为尚书仆射封皇弟中护军宏为临川王南徐州刺史秀为安成王雍州刺史伟为建安王右卫将军恢为鄱阳王荆州刺史憺为始兴王自郡王以下列爵为县六等皇弟皇子封郡王二千戸王之庶子为县侯五百戸谓之诸侯功臣爵邑无定科凤凰集南兰陵丁夘诏凡后宫乐府西解暴室诸如此例被幽逼者一皆放遣若衰老不能自存者官给廪食戊辰遗巴陵王钱二百万绢布各千疋绵二千斤车骑将军髙丽王髙云进号车骑大将军镇东大将军百济王余太进号征东大将军镇东大将军倭王武进号征东将军己巳巴陵王殂于姑孰追谥为齐和帝终礼一依故事庚午诏分遣内侍周省四方观政聼謡访贤举滞其有田野不辟狱讼无章忘公徇私侵渔是务者悉随事以闻若懐宝迷邦蕴竒待价蓄响藏真不求闻达各依名腾奏罔或遗隠又诏曰金作赎刑有闻自昔入缣以免施于中代永言叔季偷薄成风婴愆入罪厥涂匪一死者不可复生刑者无因自反由此而望滋实庸可致乎可依周汉旧典有罪入赎外详为条格以时奏闻辛未以新除谢沭公萧宝义为巴陵王以奉齐祀复南兰陵武进县依前代之科征新除相国军谘祭酒谢朏为侍中左光禄大夫开府仪同三司改南东海为兰陵郡土断南徐州诸侨郡县癸酉诏于公车府谤木胏石傍各置一函若肉食莫言山阿欲有横议投谤木函若从我江汉功在可䇿犀兕徒弊龙蛇方县次身才髙妙摈压莫通懐傅吕之术抱屈贾之叹其理有皦然受困包匦夫大政侵小豪门陵贱百姓已穷九重莫达若欲自申并可投胏石函甲戌诏断逺近上庆礼闰月丁酉以行宕昌王梁弥邕为安西将军河凉二州刺史正封宕昌王壬寅诏以宪纲日弛渐以为俗令端右以风闻奏事依元熙旧制有司奏追尊皇考为文皇帝庙号太祖皇妣张氏为献皇后陵曰建陵郗氏为徳皇后陵曰修陵五月乙亥夜盗入南北掖烧神武门总章观害卫尉卿张𢎞䇿戊子江州刺史陈伯之举兵反以领军将军王茂为征南将军江州刺史率衆讨之六月庚戌封北秦州刺史杨绍先为武都王是月陈伯之奔魏江州平前益州刺史刘季连据成都反秋七月丁巳朔日有蚀之八月戊戌置建康三官癸夘鸾鸟见乐游苑乙巳平北将军西凉州刺史象舒彭进号安西将军封邓至王丁未命中书监王莹等八人参定律令诏尚书郎依昔奏事交州献能歌鹦鹉诏不纳林邑干陁利国各遣使朝贡冬十一月己未立小庙甲子立皇子统为皇太子赐天下为父后者爵一级十二月大雪深三尺是嵗大旱米斗五千人多饿死二年春正月乙卯以尚书仆射沈约为左仆射吏部尚书范云为右仆射辛酉祀南郊降死罪以下囚庚辰以仇池公杨灵珍为北梁州刺史封仇池王夏四月癸夘尚书删定郎蔡法度上梁律二十卷令三十卷科四十卷五月尚书右仆射范云卒乙丑益州刺史邓元起克成都曲赦益州六月丁亥以新除左光禄大夫谢朏为司徒尚书令甲午以中书监王莹为尚书右仆射是夏多疠疫秋七月扶南龟兹中天竺国各遣使朝贡冬十月皇子纲生降都下死罪以下囚十一月乙夘雷电大雨晦三年春正月癸丑以尚书右仆射王莹为左仆射太子詹事柳惔为右仆射二月魏克梁州三月陨霜杀草夏五月丁巳以扶南王憍陈如阇耶跋摩为安南将军六月丙子诏分遣使廵察州郡视人寃酷癸未大赦秋七月甲子立皇子综为豫章王八月魏克司州九月壬子以河南王世子伏连筹为镇西将军西秦河二州刺史封河南王北天竺国遣使朝贡冬十一月甲子诏除赎罪科是嵗魏正始元年四年春正月癸夘诏自今九流常选年未三十不通一经不得解褐若有才同甘颜勿限年次置五经博士各一人有司奏吴令唐佣铸盘龙火炉翔凤砚盖诏禁锢终身丙午省凤凰衔书伎戊申诏往代多命宫人帷宫观禋郊之礼非所以仰䖍苍昊自今停止辛亥祀南郊大赦二月初置胄子律博士壬午遣衞尉卿杨公则率宿卫兵塞洛口壬辰交州刺史李凯据州反长史李畟讨平之曲赦交州是月立建兴苑于秣陵建兴里夏四月丁巳以行宕昌王梁弥博为安西将军河凉二州刺史正封宕昌王六月庚戌立孔子庙冬十月使中军将军扬州刺史临川王宏都督北讨诸军事侵魏以兴师费用王公以下各上国租及田谷以助军资是嵗大穰米斛三十五年春正月丁夘朔诏凡诸郡国旧族邦内无在朝位者选官搜括使郡有一人乙亥起前司徒谢朏为中书监司徒甲申立皇子纲为晋安王三月丙寅朔日有蚀之夏四月甲寅初立诏狱诏建康县置三官与廷尉三官分掌狱事号建康为南狱廷尉为北狱五月置集雅舘以招逺学秋七月乙丑邓至国遣使朝贡八月辛酉作东宫九月临川王宏军至洛口大溃所亡万计宏单骑而归冬十一月甲子都下地震生白毛乙丑以师出淹时大赦魏人乘胜攻钟离十二月癸卯司徒谢朏薨六年春三月庚申陨霜杀草是月有三象入建邺夏四月壬辰置左右骁骑左右游击将军官癸巳曹景宗韦叡等破魏师于邵阳洲斩获万计己酉以江州刺史王茂为尚书右仆射丁巳以扬州刺史临川王宏为骠骑大将军开府仪同三司以右光禄大夫沈约为尚书左仆射五月己巳置中卫中权将军改骁骑为云骑游击为游骑秋八月戊子赦戊戌都下大水九月乙亥改閲武堂为徳阳堂聼讼堂为仪贤堂冬闰十月乙丑以开府临川王宏为司徒以行太子太傅尚书左仆射沈约为尚书令以行太子少傅吏部尚书袁昻为兼尚书右仆射甲申以左光禄大夫夏侯详为左仆射十二月丙辰左仆射夏侯详卒七年春正月戊子以元树为恆朔二州都督封魏郡王戊戌诏作神龙仁兽阙于端门大司马门外二月乙夘新作国门于越城南乙丑増置镇卫将军以下为十品以法日数凡二十四班以法气序不登十品别有八班以象八风又置施外国将军二十四班合一百九号庚午诏于州郡县置州望郡宗郷豪各一人专掌搜荐乙亥以车骑大将军髙丽王髙云为抚东大将军开府仪同三司夏四月乙夘以皇太子纳妃故赦大辟以下颁赐朝臣及近侍各有差五月都下大水戊子诏兰陵县建脩二陵周囘五里内居人赐复终身己亥诏复置宗正太仆大匠鸿胪又増太府太舟仍先为十二卿及置朱衣直阁将军官六月辛酉改陵监为令秋八月丁巳皇子绎生赦大辟以下未结正者九月壬辰置童子奉车郎癸巳立皇子绩为南康王冬十月丙寅以吴兴太守张稷为尚书左仆射丙子诏大举北侵丁丑魏县瓠镇主白皂生豫州刺史胡逊以城内属是嵗魏永平元年八年春正月辛巳祀南郊大赦壬辰魏镇东参军成景隽以宿豫城内属夏四月戊申以司徒临川王宏为司空扬州刺史以车骑将军领太子詹事王茂即本号开府仪同三司秋七月癸巳巴陵王萧宝义薨冬十一月壬寅立皇子续为庐陵王九年春正月乙亥以左光禄大夫王莹为尚书令庚寅新作缘淮塘三月己丑幸国子学亲临讲肄赐祭酒以下各有差乙未诏皇太子及王侯之子年在从师者皆入学夏四月丁巳选尚书五都令史革用士流六月癸丑盗杀宣城太守朱僧勇闰六月己丑宣城盗转㓂呉兴太守蔡撙讨平之冬十二月癸未幸国子学策试胄子赐训授之司各有差是嵗于阗林邑国并遣使朝贡十年春正月辛丑祀南郊大赦戊申荆州言驺虞见三月盗杀东莞琅邪二郡太守刘晰以朐山引魏徐州刺史卢昶夏六月以国子祭酒张充为尚书右仆射冬十二月山车见临城县振逺将军马仙琕大破魏军斩馘十余万复朐山城是歳初作宫城门三重楼及开二道宕昌国遣使朝贡婆利国贡金席十一年春正月壬辰诏自今捕谴之家及罪应质作若年有老小可停将送加镇南将军江州刺史建安王伟开府仪同三司司空扬州刺史临川王宏进位太尉以骠骑将军王茂为司空二月戊辰新昌济阳二郡野蚕成茧三月丁巳为旱故曲赦扬徐二州庚申髙丽国遣使朝贡夏四月百济扶南林邑等国各遣使朝贡秋九月宕昌国遣使朝贡冬十月乙未以呉郡太守袁昻为兼尚书右仆射己酉降太尉扬州刺史临川王宏为骠骑将军开府同三司之仪癸丑齐宣德太妃王氏薨是嵗魏延昌元年十二年春正月辛夘祀南郊赦大辟罪以下辛酉兼尚书右仆射袁昻即正丙寅诏明下逺近若委骸不塟或篨衣莫改量给棺具收歛辛巳新作太极殿改为十三间以从闰数闰三月乙丑特进中军将军沈约卒夏四月都下大水六月癸巳新作太庙増基九尺秋九月加扬州刺史临川王宏位司空以司空王茂为骠骑将军开府同三司之仪位江州刺史冬十月丁亥诏曰明堂地居卑湿可量就埤起以尽诚敬十三年春二月庚辰朔震于西南天如裂丁亥耕借田大赦赐孝悌力田爵一级夏六月都下讹言有枨枨取人肝胏及血以饴天狗百姓大惧二旬而止秋七月乙亥立皇子纶为邵陵王绎为湘东王纪为武陵王是嵗林邑扶南于阗国各遣使朝贡作浮山堰十四年春正月乙巳朔皇太子冠大赦赐为父后者爵一级王公以下班赉各有差停逺近上庆礼辛亥祀南郊诏班下逺近博採英异又前以墨刑用代重辟者除其条丙辰汝隂王刘𦙍薨丁巳魏宣武皇帝崩夏四月丁丑骠骑将军开府同三司之仪江州刺史王茂薨冬十月浮山堰壊是嵗蠕蠕狼牙修国各遣使来朝贡十五年春三月戊辰朔日有蚀之既夏四月髙丽国遣使朝贡六月庚子以尚书令王莹为左光禄大夫开府仪同三司尚书右仆射袁昻为左仆射吏部尚书王暕为右仆射秋八月蠕蠕河南国各遣使朝贡九月辛巳左光禄大夫开府仪同三司王莹薨壬辰大赦冬十一月交州刺史李畟斩反者阮宗孝传首建邺曲赦交州是嵗魏孝明皇帝熈平元年十六年春正月辛未祀南郊诏尤贫家勿收今年三调无田业者所在量宜赋给及优蠲产子之家恤理寃狱并赈孤老鳏寡不能自存者二月辛亥耕借田甲寅赦罪人三月丙子敕太医不得以生类为药公家织官纹锦饰并断仙人鸟兽之形以为亵衣裁翦有乖仁恕于是祈告天地宗庙以去杀之理欲被之含识郊庙牲牷皆代以麪其山川诸祀则否时以宗庙去牲则为不复血食虽公卿异议朝野喧嚣竟不从冬十月宗庙荐羞始用蔬果是嵗河南扶南婆利等国各遣使朝贡十七年春二月癸巳雍州刺史安成王秀薨甲辰大赦三月丙申改封建安郡王伟为南平王夏六月乙酉中军将军中书监临川王宏以本号行司徒秋八月壬寅诏兵驺奴婢男年六十六女年六十免为编戸闰八月干陁利国遣使朝贡冬十月乙亥以行司徒临川王宏即正十一月辛亥以南平王伟为左光禄大夫开府仪同三司是嵗魏神龟元年十八年春正月甲申以领军将军鄱阳王恹为征西将军荆州刺史以荆州刺史始兴王憺为中抚将军并开府仪同三司以尚书左仆射袁昻为尚书令以右仆射王暕为左仆射以太子詹事徐勉为右仆射辛夘祀南郊孝悌力田赐爵一级夏四月丁巳帝于无碍殿受佛戒赦罪人秋七月于阗扶南国各遣使朝贡南史卷六卷六考证南史卷六考证梁武帝纪两骻骈骨项上隆起项梁书作顶今各本俱同仍之公竒谋密运威略潜回囘一本作通明公据鞍号哭厉三军之志号一本作辍乙丑南兖州队王陈文兴于宣武城内凿井宣武梁书作桓劫贼余口没在台府者悉皆蠲放皆监本作在梁书作可今从阁本乙丑益州刺史邓元起尅成都丑监本讹已今从梁书上文为丁巳尚书右仆射范云卒下文为壬申断诸郡县献奉二宫改正戊申荆州言驺虞见申监本讹子今从梁书改正冬十月乙未以呉郡太守袁昻为兼尚书右仆射十月梁书作十一月南史卷六考证南史卷七钦定四库全书南史卷七唐李延夀撰梁本纪中第七普通元年春正月乙亥朔大赦改元丙子日有蚀之己卯以司徒临川王宏为太尉扬州刺史以金紫光禄大夫王份为尚书左仆射庚子扶南髙丽等国并遣使朝贡二月癸丑以髙丽王嗣子安为宁东将军髙丽王三月滑国遣使朝贡夏四月河南国遣使朝贡秋七月己夘江淮海并溢九月乙亥有星晨见东方光烂如火是嵗魏正光元年二年春正月辛巳祀南郊诏置孤独园以恤孤幼戊子大赦二月辛丑祀明堂三月庚寅大雪平地三尺夏四月乙夘改作南北郊内辰诏曰平秩东作义不在南前代因袭有乖礼制可于震方具兹千亩于是徙借田于东郊外十五里五月癸夘琬琰殿火延烧后宫屋三千间闰月丁巳诏自今可停贺瑞六月丁夘义州刺史文僧明以州归魏秋七月丁酉假大匠卿裴䆳节督衆军侵魏甲寅魏荆州刺史桓叔兴帅衆降八月丁亥始平郡石鼓村地自开成井方六尺六寸深三十二丈冬十一月百济新罗国各遣使朝贡十二月戊辰以镇东大将军百济王余隆为宁东大将军三年春正月庚子以呉郡太守王暕为尚书左仆射庚戌都下地震三月乙夘巴陵王萧屏薨夏四月丁夘汝隂王刘端薨五月壬辰朔日有蚀之既癸巳大赦诏公卿百僚各上封事连率郡国举贤良方正直言之士秋八月甲子婆利白题国各遣使朝贡冬十一月甲申开府仪同三司始兴王憺薨四年春正月辛夘祀南郊大赦辛亥祀明堂二月乙亥耕借田孝弟力田赐爵一级预耕之司尅日劳酒冬十月庚午以中衞将军袁昻为尚书令即本号开府仪同三司十一月癸未朔日有蚀之甲辰尚书左仆射王暕卒十二月戊午用给事中王子云议始铸铁钱狼牙修国遣使朝贡五年夏六月乙酉龙鬬于曲阿王陂因西行至建陵城所经树木倒折开数十丈庚子以员外散骑常侍元树为平北将军北青兖二州刺史率衆侵魏六年春正月辛亥祀南郊大赦庚申魏徐州刺史元法僧以彭城来降自去嵗以来北侵诸军所在尅获甲戌以元法僧为司空封始安郡王二月辛巳改封法僧为宋王三月丙午赐新附人长复除诖误罪失一无所问夏五月己酉修宿豫堰又修曹公堰于济隂壬子遣中护军夏侯亶督寿阳诸军侵魏六月庚辰豫章王综奔魏魏复据彭城秋七月壬戌大赦冬十二月壬辰都下地震是嵗魏孝昌元年七年春正月辛丑朔赦死罪以下夏四月乙酉太尉临川王宏薨南州津改置校尉増加奉秩诏在位羣臣各举所知凡是清吏咸使荐闻秋九月己酉荆州刺史鄱阳王恢薨冬十一月庚辰丁贵嫔薨大赦是嵗河南髙丽林邑滑国并遣使朝贡大通元年春正月乙丑以尚书右仆射徐勉为尚书左仆射诏百官奉禄自今可长给见钱辛未祀南郊诏流亡者聼复宅业蠲役五年尤贫家勿收今年三调孝弟力田赐爵一级是月司州刺史夏侯夔进军三闗所至皆尅初帝创同泰寺至是开大通门以对寺之南门取反语以协同泰自是晨夕讲义多由此门三月辛未幸寺舍身甲戌还宫大赦改元大通以符寺及门名夏五月丙寅成景儁尅魏临潼竹邑冬十月庚戌魏东豫州刺史元庆和以涡阳内属甲寅曲赦东豫州十一月丁夘以中护军萧藻为都督侵魏镇于涡阳是嵗林邑师子髙丽等国各遣使朝贡二年春正月乙酉蠕蠕国遣使朝贡二月筑寒山堰癸丑魏孝明皇帝崩夏四月戊戌魏余朱荣推奉孝庄帝庚子荣杀幼主及太后胡氏辛丑魏郢州刺史元愿达以义阳降封愿达为乐平王是时魏大乱其北海王颢临淮王彧汝南王悦并来奔北青州刺史元儁南荆州刺史李志皆以地降冬十月丁亥以魏北海王颢主魏遣东宫直合将军陈庆之衞送还北魏豫州刺史邓献以地降是嵗魏武泰元年寻改为建义又改曰永安中大通元年春正月辛酉祀南郊大赦赐孝悌力田爵一级辛巳祀明堂夏四月癸巳陈庆之攻拔魏梁城进屠考城禽魏济隂王晖业五月癸酉进尅虎牢魏孝荘帝出居河北乙亥元颢入京师僭号建武六月壬午以永兴公主疾笃故大赦公主志也是月都下疫甚帝于重云殿为百姓设救苦斋以身为祷闰月护军将军南康王绩薨己夘魏将尒朱荣攻杀元颢京师反正秋九月辛巳朱雀航华表灾癸巳幸同泰寺设四部无遮大会上释御服披法衣行清净大舍以便省为房素床瓦器乘小车私人执役甲午升讲堂法坐为四部大衆开涅槃经题癸夘羣臣以钱一亿万奉赎皇帝菩萨大舍僧衆黙许乙巳百辟诣寺东门奉表请还临宸极三请乃许帝三荅书前后并称顿首冬十月己酉又设四部无遮大会道俗五万余人会毕帝御金辂还宫御太极殿大赦改元十一月戊子魏巴州刺史严始欣以城降是嵗盘盘蠕蠕国并遣使朝贡二年夏四月癸丑幸同泰寺设平等会庚申大雨雹六月丁巳遣魏汝南王悦还北主魏庚申以魏尚书左仆射范遵为司州牧随悦北侵是月林邑扶南国遣使朝贡秋八月庚戌幸徳阳堂祖魏主元悦山贼宼会稽郡县九月壬午假超武将军湛海珍节以讨之是嵗魏荘帝杀其权臣尒朱荣其党奉魏长广王晔为主而杀孝荘帝年号建明三年春正月辛巳祀南郊大赦丙申以魏尚书仆射郑元护为征北大将军二月辛丑祀明堂夏四月己巳皇太子统薨六月癸丑立昭明太子子华容公欢为豫章郡王枝江公誉为河东郡王曲江公詧为岳阳郡王是月丹丹国遣使朝贡秋七月乙亥立晋安王纲为皇太子大赦赐为父后者及出处忠孝文武清勤并爵一级庚寅诏宗戚有服属者并赐汤沐食郷亭侯各随逺近以为差次壬辰以吏部尚书何敬容为尚书右仆射九月狼牙修国遣使朝贡是秋吴兴生野稻饥者赖焉冬十月己酉上幸同泰寺升法座为四部衆説涅槃经讫于乙夘前乐山县侯萧正则有罪流徙至是招诱亡命欲宼广州在所讨平之十一月乙未上幸同泰寺升法座为四部衆説般若经讫于十二月辛丑是嵗魏尒朱兆又废其主晔而奉节闵皇帝改建明二年为普泰元年又魏渤海王髙欢举兵信都别奉渤海太守朗为主改普泰元年为中兴四年春正月丙寅以开府仪同三司南平王伟为大司马以司空宋王元法僧为太尉尚书令以开府仪同三司袁昻为司空立临川靖惠王宏子正徳为临贺郡王庚午立嫡皇孙大器为宣城郡王位列诸王上癸未魏南兖州刺史刘世明以城降二月壬寅以太尉元法僧还北主魏以侍中元景隆为徐州刺史封彭城郡王通置常侍元景宗为青州刺史封平昌郡王随法僧北侵庚戌新除扬州刺史邵陵王纶有罪免为庶人三月庚午侍中领国子博士萧子显表置制㫖孝经助教一人生十人专通帝所释孝经义夏四月盘盘国遣使朝贡秋七月甲辰星陨如雨九月乙巳加司空袁昻尚书令冬十一月髙丽国遣使朝贡十二月丙子魏彭城王尒朱仲逺来奔以为定洛将军封河南王北侵随所尅土使自封建庚辰以太尉元法僧为郢州刺史骠骑大将军开府同三司之仪是嵗魏相渤海王髙欢平尒朱氏废节闵皇帝及自所奉渤海故王朗而奉平阳王修是为孝武皇帝改中兴二年为大昌寻又改为永熙元年五年春正月辛夘祀南郊大赦赐孝悌力田爵一级先是一日丙夜南郊令解涤之等到郊所履行忽闻异香三随风至及将行事奏乐迎神毕有神光圆满坛上朱紫黄白杂色食顷乃灭戊申都下地震己酉长星见辛亥祀明堂二月癸未幸同泰寺设四部大会升法座发金字般若经题讫于己丑三月丙辰大司马南平王伟薨夏五月戊子都下大水御道通船六月己夘魏建义城主兰保杀东徐州刺史崔祥以下邳降冬十月庚申以尚书右仆射何敬容为左仆射以吏部尚书谢举为右仆射是嵗河南波斯盘盘国并遣使朝贡六年春二月癸亥耕借田大赦赐孝悌力田爵一级三月己亥以行河南王可沓振为西秦河二州刺史正封河南王甲辰百济国遣使朝贡夏四月丁卯荧惑在南斗秋七月甲辰林邑国遣使进贡冬十月丁夘以信武将军元庆和为镇北将军封魏王率衆北侵闰十二月丙午西南有雷声二是嵗魏孝武帝廹于其相髙欢出居闗中欢又别奉清河王世子善见为主是为孝静帝改永熈三年为天平元年魏于是始分为两孝武既至闗中又与丞相宇文泰不平未㡬遇鸩而崩大同元年春正月戊申朔大赦改元二月辛巳祀明堂丁亥耕借田辛丑髙丽丹丹国并遣使朝贡三月丙寅幸同泰寺设无遮大㑹辛未滑国遣使朝贡夏四月庚子波斯国遣使朝贡壬戌幸同泰寺铸十方银像并设无碍会秋七月辛夘扶南国遣使朝贡冬十月雨黄尘如雪十一月壬戌北梁州刺史兰钦攻汉中魏梁州刺史元罗降癸亥复梁州是嵗西魏文皇帝大綂元年二年春二月乙亥耕借田三月庚申诏求谠言及令文武在位举士戊寅帝幸同泰寺设平等法会夏四月乙未以开府同三司之仪元法僧为太尉五月癸夘以魏梁州刺史元罗为青冀二州刺史封东郡王六月丁亥诏郊明堂陵庙等令改视散骑侍郎秋九月辛亥幸同泰寺设四部无得法会冬十月乙亥诏大举北侵壬午幸同泰寺设无碍大会十一月雨黄尘如雪揽之盈掬己亥诏北侵衆军班师辛亥都下地震生白毛长二尺十二月壬申与东魏通和三年春正月辛丑祀南郊大赦赐孝悌力田爵一级是夜朱雀门灾壬寅雨灰黄色二月丁亥耕借田癸巳以护军将军萧藻为尚书左仆射三月戊戌立昭明太子子为武昌郡王譼为义阳郡王夏五月癸未幸同泰寺铸十方金铜像设无得法会六月青州胊山陨霜秋七月青州雪害苗稼癸卯东魏人来聘己酉义阳王譼薨八月辛夘幸阿育王寺设无碍法喜食大赦九月使兼散骑常侍张臯聘于东魏闰九月甲子侍中太尉元法僧薨冬十月丙辰都下地震是嵗饥四年春二月己亥耕借田三月河南蠕蠕国并遣使朝贡夏五月甲戌东魏人来聘六月辛丑日有食之秋七月癸亥诏以柬冶徒李𦙍之降象牙如来真形大赦戊辰使兼散骑常侍刘孝仪聘于柬魏八月甲辰诏南兖等十二州既经饥馑曲赦逋租宿责勿收今年三调九月閲武于乐游苑五年春正月乙夘以护军将军庐陵王续为骠骑将军安右将军尚书左仆射萧藻为中卫将军并开府仪同三司中权将军丹阳尹何敬容以本号为尚书令吏部尚书张纉为尚书左仆射丁巳御史中丞参礼仪事贺琛奏今南北二郊及借田往还并宜御辇不复乘路二郊请用素辇借田往还乘常辇皆以侍中陪乘停大将军及太仆诏付尚书博议施行改素辇名大同辇郊祀宗庙乘佩辇辛未祀南郊诏孝弟力田及州闾郷党称为善人者各赐爵一级秋八月乙酉扶南国献生犀冬十一月乙亥东魏人来聘十二月使兼散骑常侍栁豹聘于东魏是嵗都下讹言天子取人肝以饴天狗大小相警日晚便闭门持仗数月乃止六年春正月庚戌朔曲赦司豫徐兖四州二月己亥耕借田夏四月癸未诏晋宋齐三代诸陵有职司者勤加守护五月己夘河南王遣使朝献马及方物求释迦像并经论十四条勅付像并制㫖涅槃般若金光明讲䟽一百三卷秋七月丁亥东魏人来聘遣散骑常侍陆晏子报聘八月戊午大赦辛未盘盘国遣使朝贡九月戊戌司空袁昻薨冬十一月己夘曲赦都下十二月壬子江州刺史豫章王欢薨七年春正月辛巳祀南郊大赦辛丑祀明堂二月乙巳以行宕昌王梁弥泰为平西将军河凉二州刺史正封宕昌王辛亥耕借田乙夘都下地震夏四月戊申东魏人来聘遣兼散骑常侍明少遐报聘冬十一月丙子诏停所在使役女丁十二月壬寅东魏人来聘遣兼散骑常侍袁狎报聘丙辰于宫城西立士林舘延集学者是嵗宕昌蠕蠕髙丽百济滑国各遣使朝贡百济求涅槃等经疏及医工画师毛诗博士并许之交州人李贲攻刺史萧谘八年春正月安成郡人刘敬躬挟左道以反二月戊戌江州刺史湘东王绎遣中兵曹子郢讨禽之送于都斩之建康市三月于江州新蔡髙塘立颂平屯垦作蛮田九年春闰正月丙申地震生毛三月以太子詹事谢举为尚书仆射夏四月林邑王破徳州攻李贲贲将范修又破林邑王于九德败走之冬十一月益州刺史武陵王纪进号征西将军开府仪同三司十年春正月李贲窃号于交阯年号天徳三月甲午幸兰陵庚子谒建陵有紫云䕃陵上食顷乃散帝望陵流涕所霑草皆变色陵傍有枯泉至是而流水香洁辛丑哭于修陵壬寅于皇基寺设法会诏赐兰陵老少位一阶并加颁赉所经县邑无出今年租赋因赋还旧郷诗癸夘诏园陵职司恭事勤劳并钖位一阶并加赐赉己酉幸京口城北固楼因改名北顾庚戌幸囘賔亭宴帝郷故老及所经近县奉迎候者少长数千人各赉钱二千夏四月乙夘至自兰陵诏鳏寡孤独尤贫者赡恤各有差五月广州人卢子略反刺史新渝侯映讨平之诏曲赦广州秋九月己丑赦冬十一月大雪平地三尺十一年春正月震华林园光严殿重云阁帝自贬拜谢上天累刻乃止夏四月东魏人来聘冬十月己未诏复开赎罪典中大同元年春正月丁未曲阿县建陵隧口石辟邪起舞有大蛇鬬隧中其一被伤奔走青虫食陵树叶略尽癸丑交州刺史杨㬓尅交阯嘉宁城李贲窜入屈獠洞交州平三月乙巳大赦庚戌幸同泰寺讲金字三慧经仍施身夏四月丙戌皇太子以下奉赎仍于同泰寺解设法会大赦改元是夜同泰寺灾六月辛巳竟天有声如风水相薄秋七月甲子诏自今有犯罪者非大逆父母祖父母勿坐丙寅诏曰朝四暮三衆狙皆喜名实未亏而喜怒为用顷闻外间多用九佰钱佰减则物贵佰足则物贱非物有贵贱是心有颠倒至于逺方日更滋甚自今可通用足佰钱八月丁丑东扬州刺史武昌王薨甲午渇槃陁国遣使献方物冬十一月癸酉汝隂王刘哲薨太清元年春正月己亥朔日有蚀之壬寅荆州刺史庐陵王续薨辛酉祀南郊大赦甲子祀明堂是月东魏相渤海王髙欢薨二月己夘白虹贯日庚辰东魏司徒侯景求以河南十三州内属壬午以景为大将军封河南王大行台承制如邓禹故事丁亥耕借田三月庚子幸同泰寺设无遮大会上释御服服法衣行清浄大舍名曰羯磨以五明殿为房设素木床葛帐土瓦器乘小舆私人执役乘舆法服一皆屏除甲辰遣司州刺史羊鸦仁率土州刺史桓和仁州刺史湛海珍等应接侯景兵未至而东魏遣兵攻景景又割地求救于西魏方解围乙巳帝升光严殿讲堂坐师子讲金字三慧经舍身夏四月庚午羣臣以钱一亿万奉赎皇帝菩萨僧衆黙许戊寅百辟诣凤庄门奉表三请三荅顿首并如中大通元年故事丁亥服衮冕御辇还宫幸太极殿如即位礼大赦改元是月神马出皇太子献宝马颂六月戊辰以前雍州刺史鄱阳王范为征北将军总督汉北征讨诸军事秋七月庚申羊鸦仁入县瓠城八月乙丑诸军北征以南豫州刺史萧明为大都督赦缘邉初附诸州戊子以大将军侯景録行台尚书事九月癸夘王游苑成舆驾幸苑冬十一月东魏将慕容绍宗大败萧明于寒山明被俘执绍宗进围潼州十二月戊辰命太子舎人元真还北为东魏主二年春正月癸巳朔两月相承如钩见于西方戊戌诏在位各举所知己亥东魏克涡阳辛丑以尚书仆射谢举为尚书令以守吏部尚书王克为尚书仆射甲辰东魏克殷豫二州三月甲辰抚军将军髙丽王髙延卒以其子成为宁东将军髙丽王乐浪公己未屈獠洞斩李贲传首建邺夏四月丙子诏在朝及州郡各举士五月辛丑以新除中书令邵陵王纶为安前将军开府仪同三司辛亥曲赦交爱徳三州六月天裂于西北长十丈阔二丈光出如电其声若雷秋七月使兼散骑常侍谢班聘于东魏结和八月戊辰侯景举兵反甲辰使开府仪同三司邵陵王纶都督衆军讨景曲赦南豫州九月戊辰地震江左尤甚壊屋杀人地生白毛长二尺益州市有飞螽万羣螫人死冬十月侯景袭谯州进攻陷歴阳戊申以临贺王正徳为平北将军都督诸军屯丹阳郡己酉景自横江济采石辛亥至建邺临贺王正徳率衆附贼十一月戊午朔设坛刑白马祀蚩尤于太极殿前己未景立萧正徳为天子于南阙前辛酉贼攻䧟东府城庚辰邵陵王纶帅武州刺史萧弄璋前谯州刺史赵伯超等入援乙酉进军湖头与贼战贼败绩丙戌安北将军鄱阳王范遣世子嗣雄信将军裴之髙等率衆入援次张公洲十二月戊申天西北裂有光如火尚书令谢举卒丙辰司州刺史栁仲礼前衡州刺史韦粲髙州刺史李迁仕前司州刺史羊鸦仁等率军入援三年春正月丁巳大都督栁仲礼率衆军分据南岸贼济军于青塘袭杀韦粲庚申白虹贯日三重邵陵王纶临城公大连等率兵集南岸戊辰有流星长三十丈堕武库李迁仕及天门太守樊文皎进军青溪东为贼所破文皎死之壬午荧惑守心二月侯景遣使求和皇太子固请帝乃许之盟于西华门下景既运东城米归于石头亦不觧围启求遣诸军退丁未皇太子又命南兖州刺史南康王会理前青冀二州刺史湘潭侯退率江北之衆顿于兰亭苑甲子以开府仪同三司丹阳尹邵陵王纶为司空以合州刺史鄱阳王范为征北大将军开府仪同三司以司州刺史栁仲礼为侍中尚书仆射时景姧计既成乃表陈帝失复举兵向阙三月城内以景违盟设坛告天地神祗戊午前司州刺史羊鸦仁等进军东府北与贼战大败时四方征镇入援者三十余万莫有鬬志自相抄夺而已丁卯贼攻陷宫城纵兵大掠己巳贼矫诏遣石城公大款解外援军庚午侯景自为都督中外诸军事大丞相録尚书事辛未援军各退散丙子荧惑守心夏四月己丑都下地震丙申又震己酉帝以所求不供忧愤寝疾是月青冀二州刺史明少遐东徐州刺史湛海珍北青州刺史王奉伯各举州附东魏五月丙辰帝崩于净居殿时年八十六辛亥迁梓宫于太极前殿十一月乙卯塟于修陵追尊为武皇帝庙号髙祖帝性淳孝六嵗献皇太后崩水浆不入口三日哭泣有过成人及丁文帝忧时为齐随王谘议随府在荆镇以病闻便投劾星驰不复寝食倍道就路愤风惊浪不暂停止帝形容本壮及至都销毁骨立亲表士友皆不复识望宅奉讳气絶久之每哭辄欧血数升服内日惟食麦二溢拜埽山陵涕泪所洒松草变色及居帝位即于钟山造大爱敬寺青溪邉造智度寺于台内立至敬等殿又立七庙堂月中再设净馔每至展拜涕泗滂沲哀动左右少而笃学能事毕究虽万机多务犹卷不辍手燃烛侧光常至戊夜撰通史六百卷金海三十卷制㫖孝经义周易讲疏及六十四卦二系文言序卦等义乐社义毛诗春秋答问尚书大义中庸讲疏孔子正言孝经讲䟽凡二百余卷王侯朝臣皆奉表质疑帝皆为解释修饰国学増广生员立五舘置五经博士天监初何佟之贺玚严植之明山賔等覆述制㫖并撰吉凶军宾嘉五礼一千余卷帝称制断疑焉大同中于台西立士林舘领军朱异太府卿贺琛舎人孔子祛等逓互讲述皇太子宣城王亦于东宫宣猷堂及扬州解开讲于是四方郡国莫不向风爰自在田及登宝位躬制賛序诏诰铭诔箴颂牋奏诸文又百二十卷六艺备闲棊登逸品隂阳纬候卜筮占决草𨽻尺牍骑射莫不称妙晚乃溺信佛道日止一食膳无鲜腴惟豆羹粝饭而已或遇事拥日傥移中便𠻳口以过制涅槃大品净名三慧诸经义记数百卷听览余闲即于重云殿及同泰寺讲説名僧硕学四部听衆常万余人身衣布衣木绵皂帐一冠三载一被二年自五十外便断房室后宫职司贵妃以下六宫祎䄖三翟之外皆衣不曵地傍无锦绮不饮酒不聴音声非宗庙祭祀大㑹飨宴及诸法事未尝作乐勤于政务孜孜无怠每冬月四更竟即敕把烛看事执笔触寒手为皴裂然仁爱不断亲亲及所爱愆犯多有纵舍故政刑弛紊每决死罪常有哀矜涕泣然后可奏性方正虽居小殿暗室恒理衣冠小坐暑月未甞褰袒虽见内竖小臣亦如遇大宾也初齐髙帝梦屐而登殿顾见武明二帝后一人手张天地图而不识问之荅曰顺子后及崔慧景之逼长沙宣武王入援至越城梦乘马飞半天而坠帝所驭化为赤龙腾虚独上时台内有宿卫士为觋常见太极殿有六龙各守一柱末忽失其二后见在宣武王宅时宣武为益州觋乃往蜀伏事及宣武在郢此觋还都乃见六龙俱在帝所寝斋遂去郢之雍中途遇疾且死谓同侣曰萧雍州必作天子具以前事语之推此而言盖天命也虽在䝉尘斋戒不废及疾不能进膳盥漱如初皇太子日中再朝每问安否涕泗交面贼臣侍者莫不掩泣疾乆口苦索蜜不得再曰荷荷遂崩贼祕之太子问起居不得见恸于合下始天监中沙门释宝志为诗曰昔年三十八今年八十三四中复有四城北火酣酣帝使周舍封记之及中大同元年同泰寺灾帝启封见舍手迹为之流涕帝生于甲辰三十八尅建邺之年也遇灾嵗实丙寅八十三矣四月十四日而起火之始自浮屠第三层三者帝之昆季次也帝恶之召太史令虞履筮之遇巛履曰无害其繇云西南得朋东北丧朋安贞吉文言云东北丧朋乃终有庆帝曰斯魔鬼也酉应见夘金来尅木夘为隂贼鬼而带贼非魔何也孰为致之酉为口舌当乎説位説言乎兑故知善言之口宜前为法事于是人人讃善莫不从风或刺血洒地或刺血书经穿心然灯坐禅不食及太清元年帝舍身光严重云殿游仙化生皆震动三日乃止当时谓之祥瑞识者以非动而动在鸿范为祅以比石季龙之败殿壁畵人颈皆缩入头之类时海中浮鹄山去余姚岸可千余里上有女人年三百嵗有女官道士四五百人年并出百但在山学道遣使献红席帝方舍身时其使适至云此草常有红鸟居下故以为名观其图状则鸾鸟也时有男子不知何许人于大衆中自割身以饴饥鸟血流徧体而颜色不变又沙门智泉铁钩挂体以然千灯一日一夜端坐不动开讲日有三足鸟集殿之东户自户适于西南县楣三飞三集白雀一见于重云阁前连理树又有五色云浮于华林园昆明池上帝既流遁益甚境内化之遂至丧亡云论曰梁武帝时逄昏虐家遭寃祸既地居势胜乘机而作以斯文徳有此武功始用汤武之师终济唐虞之业岂曰人谋亦惟天命及据图箓多歴嵗年制造礼乐敦崇儒雅自江左以来年踰二百文物之盛独羙于兹然先王文武逓用徳刑备举方之水火取法隂阳为国之道不可独任而帝留心爼豆忘情干戚溺于释教弛于刑典既而帝纪不立悖逆萌生反噬弯弧皆自子弟履霜弗戒卒至乱亡自古拨乱之君固己多矣其或树置失所而以后嗣失之未有自己而得自己而丧追踪徐偃之仁以致穷门之酷可为深痛可为至戒者乎南史卷七卷七考证南史卷七考证武帝纪三月乙卯巴陵王萧屏薨乙夘梁书作己夘又下文冬十一月甲申梁书作甲午俱彼此小异辛亥祀明堂辛亥梁书作丙午其北海王颢临淮王彧汝南王悦并来奔彧监本讹或今改正先是一日丙夜南郊令解涤之等到郊所履行丙夜梁书作柬及将行事奏乐迎神毕迎监本作道今从阁本二郊请用素辇二监本讹三今从梁书诏晋宋齐三代诸陵有职司者勤加守护勤梁书作勒曲阿县建陵隧口石辟邪起舞辟邪起舞梁书作骐驎动顷闻外间多用九佰钱佰梁书作陌夏四月庚午羣臣以钱一亿万奉赎午监本讹寅上文云三月庚子幸同泰寺乙巳升殿讲经下文云戊寅百辟表请丁亥御辇还宫凡四十七日计乙巳后戊寅前不应有庚寅再查是年正月己亥朔则庚子乙巳为三月初旬戊寅丁亥为四月中旬末而庚午至戊寅距八日窃意庚午赎身既已黙许戊寅奉表三请三荅又迟九日丁亥回宫其为午字无疑也撰通史六百卷金海三十卷海梁书作䇿覆述制㫖并撰吉凶军宾嘉五礼一千余卷并监本讹拜今从梁书改正南史卷七考证南史卷八钦定四库全书南史卷八唐李延寿撰梁本纪下第八太宗简文皇帝讳纲字世讃小字六通武帝第三子昭明太子母弟也天监二年十月丁未生于显阳殿五年封晋安王普通四年累迁都督雍州刺史中大通三年被徴入朝未至而昭明太子谓左右曰我梦与晋安王对奕扰道我以班劔授之王还当有此加乎四月昭明太子薨五月丙申立晋安王为皇太子七月乙亥临轩䇿拜以修缮东宫权居东府四年九月移迁东宫太清三年台城䧟太子坐永福省见侯景神色自若无惧容五月丙辰帝崩辛巳太子即皇帝位大赦癸未追尊穆贵嫔为皇太后追谥妃王氏为简皇后六月丙戌以南康王㑹理为司空丁亥立宣城王大噐为皇太子壬辰立当阳公大心为寻阳郡王石城公大欵为江夏郡王宁国公大临为南海郡王临城公大连为南郡王西丰公大春为安陆郡王新涂公大成为山阳郡王临湘公大封为宜都郡王髙唐公大荘为新兴郡王秋七月甲寅广州刺史元景仲谋应侯景西江督䕶陈霸先攻之景仲自杀霸先迎定州刺史萧勃为刺史庚午以司空南康王㑹理为兼尚书令是月九江大饥人相食者十四五八月癸卯征东大将军开府仪同三司南徐州刺史萧藻薨丙午侯景矫诏仪同三司位比正公自令悉不加将军以为定凖冬十月丁未地震是月百济国遣使朝贡见城寺荒芜哭于阙下大寳元年春正月辛亥朔大赦改元丁巳天雨黄沙己未西魏克安陆执司州刺史柳仲礼尽有汉东地丙寅月昼见于东方癸酉前江都令祖皓起义兵于广陵二月癸未侯景攻下广陵皓见害乙巳以尚书仆射王克为左仆射内午侯景逼帝幸西州夏五月丙辰东魏静帝逊位于齐庚午开府仪同三司鄱阳王范薨自春迄夏大旱人相食都下尤甚六月庚子前司州刺史羊鸦仁自尚书省出奔江陵秋七月戊辰贼行台任约寇江州刺史寻阳王大心以州降之八月甲午湘东王绎遣领军将军王僧辩逼郢州邵陵王纶弃郢州走九月乙亥侯景自进位相国封二十郡为汉王冬十月乙未景又逼帝幸西州曲宴自加宇宙大将军都督六合诸军事立皇子大钧为西阳郡王大威为武宁郡王大球为建安郡王大昕为义安郡王大挚为绥建郡王大圜为乐梁郡王壬寅侯景害司空南康王㑹理十一月任约进据西阳分兵寇齐昌执衡阳王献送都下害之湘东王绎遣前宁州刺史徐文盛拒约南郡王前中兵参军张彪起义于㑹稽若邪山攻破浙东诸县二年春二月邵陵王纶走至安陆董城为魏所攻见杀三月庚戌魏文帝崩夏闰四月侯景围巴陵六月乙巳解围宵遁秋七月景还至建邺八月戊午景遣伪卫尉卿彭擕厢公王僧贵入殿废帝为晋安王害皇太子大器寻阳王大心西阳王大钧武宁王大威建安王大球义安王大昕及寻阳王诸子二十余人矫为帝诏以为次当支庶宜归正嫡禅位于豫章王栋使吕季略送诏令帝写之帝书至先皇念神器之重思社稷之固越升非次遂主震方呜咽不能自止贼衆皆为掩泣乃幽帝于永福省栋即位改元天正使害南海王大临于呉郡南郡王大连于姑熟安陆王大春于会稽新兴王大荘于京口冬十月壬寅帝崩于永福省时年四十九贼伪谥曰明皇帝庙称髙宗明年三月己丑王僧辩平侯景率百官奉梓宫升朝堂元帝追崇为简文皇帝庙号太宗四月乙丑葬荘陵帝幼而聪睿六嵗便能属文武帝弗之信于前面试帝揽笔立成文武帝叹曰常以东阿为虚今则信矣及长器宇寛𢎞未尝见喜愠色尊严若神方颐丰下湏鬓如画直髪委地双眉翠色项毛左旋连钱入背手执玉如意不相分辨眄睐则目光烛人读书十行俱下辞藻艶发博综群言善谈𤣥理自十一便能亲庶务歴试藩政所在称美性恭孝居穆贵嫔忧哀毁骨立所坐席霑湿尽烂在襄阳拜表侵魏遣长史柳津司马董当门壮武将军杜懐寳振逺将军曹义宗等进军克南阳新野等郡拓地千余里及居监抚多所𢎞宥文案簿领纎毫必察𢎞纳文学之士赏接无倦尝于𤣥圃述武帝所制五经讲疏聼者倾朝野雅好赋诗其自序云七嵗有诗癖长而不倦然帝文伤于轻靡时号宫体所着昭明太子传五卷诸王传三十卷礼大义二十卷长春义记一百卷法寳连璧三百卷谢客文泾渭三卷玉简五十卷光明符十二卷易林十七卷灶经二卷沐浴经三卷马槊谱一卷棊品五卷弹恭谱一卷新増白泽图五卷如意方十卷文集一百卷并行于世初即位制年号将曰文明以外制强臣取周易内文明而外柔顺之义恐贼觉乃改为大寳虽在蒙尘尚引诸儒论道説义披寻坟史未尝暂释及见南康王㑹理诛知不乆指所居殿谓舍人殷不害曰龎涓死此下又曰吾昨梦吞土试思之不害曰昔重耳馈块卒反晋国陛下所梦将符是乎帝曰傥幽㝠有徴兾斯言不妄初景纳帝女溧阳公主公主有美色景惑之妨于政事王伟每以为言景以告主主出恶言伟知之惧见䜛乃谋废帝而后间主苦劝行杀以絶衆心废后王伟乃与彭儁王修纂进觞于帝曰丞相以陛下幽忧既乆使臣上寿帝笑曰已禅帝位何得言陛下此寿酒将不尽此乎于是儁等并赍酒肴曲项琵琶与帝极饮帝知将见杀乃尽酣谓曰不图为乐一至于斯既醉而寝伟乃出儁进土囊王修纂坐上乃崩竟恊于梦伟撤户扉为棺迁殡于城北酒库中帝自幽絷之后贼乃撤内外侍卫使突骑围守墻垣悉有枳棘无复纸乃书壁及板鄣为文自序云有梁正士兰陵萧世讃立身行道终始若一风雨如晦鸡鸣不已弗欺暗室岂况三光数至于此命也如何又为文数百篇崩后王伟观之恶其辞切即使刮去有随伟入者诵其连珠三首诗四篇絶句五篇文并悽怆云世祖孝元皇帝讳绎字世诚小字七符武帝第七子也初武帝梦眇目僧执香炉称託生王宫既而帝母在采女次侍始褰户幔有风囬裾武帝意感幸之采女梦月堕懐中遂孕天监七年八月丁巳生帝举室中非常香有紫胞之异武帝竒之因赐采女姓阮进为修容十三年封湘东王太清元年累迁为镇西将军都督荆州刺史三年三月侯景䧟建邺四月世子方等至自建邺知台城不守帝命栅江陵城周囬七十里镇西长史王沖等拜牋请为太尉都督中外诸军事承制主盟帝不许曰吾于天下不贱宁俟都督之名帝子之尊何借上台之重议者可斩投笔流泪沖等重请不从又请为司空以主诸侯亦弗聼乃开镇西府辟天下士是月帝徴兵于湘州刺史河东王誉誉拒命寻上甲侯韶自建邺至宣三月十五日密诏授帝位假黄钺大都督中外诸军事司徒承制于是立行台于南郡而置官司焉七月遣世子方等讨河东王誉军败死之又遣镇兵将军鲍泉讨誉九月乙卯雍州刺史岳阳王詧举兵宼江陵其将杜崱兄弟来降詧遁走鲍泉攻湘州未克又遣左卫将军王僧辩代将及简文帝即位改元为大寳元年帝以简文制于贼臣卒不遵用正月使少子方晷质于魏魏不受质而约为兄弟四月克湘州斩誉湘州平雍州刺史岳阳王詧自称梁王蕃于魏魏遣兵助伐襄阳先是邵陵王纶书已言凶事祕之以待湘州之㨗是月壬寅始命陈莹报武帝崩问帝哭于正寝六月江夏王大欵山阳王大成宜都王大封自信安来奔九月辛酉以前郢州刺史南平王恪为中卫将军尚书令开府仪同三司改封大款为临川郡王大成为桂阳郡王大封为汝南郡王十一月甲子南平王恪等奉牋进位相国总百揆帝不从二年三月侯景悉兵西上闰四月景遣其将宋子仙任约袭郢州执刺史方诸庚戍领军王僧辩屯师巴陵五月癸未帝遣将胡僧祐陆法和援巴陵六月僧祐等击破景将任约军禽约景解围宵遁以王僧辩为征东将军开府仪同三司尚书令帅衆追景所至皆㨗进围郢州获贼将宋子仙等九月盘盘国献驯象十月辛丑朔紫云如盖临江陵城是月简文帝崩开府仪同三司王僧辩等奉表劝进帝奉讳大临三日百官缟素荅表不许司空南平王恪率宗室领军将军胡僧祐率群僚江州别驾张佚率吏人并奉牋劝进帝固让十一月乙亥僧辩又奉表劝进又不从时巨寇尚存帝未欲即位而四方表劝前后相属乃下令断表承圣元年二月王僧辩衆军发自寻阳帝驰檄四方购获景及逆者封万户开国公绢布五万匹三月僧辩等平景传首江陵戊子以贼平告明堂大社己丑僧辩等又表劝进曰衆军以今月戊子总集建康贼景鸟伏兽穷频撃频挫姦竭诈尽深沟自固臣等分勒武旅百道同趋突骑短兵犀函铁楯结队千群持戟百万止纣七歩围项三重轰然大溃群凶四灭京师少长俱称万嵗长安酒食于此价髙九县云开六合清朗矧伊黔首谁不载跃伏惟陛下咀痛茹哀婴愤忍酷自紫庭綘阙胡尘四起壖垣好畤冀马云屯泣血临兵尝胆誓衆而呉楚一家方与七国俱反管蔡流言又以三监作乱西凉义衆阻秦塞而不通并州遗黎跨飞狐而见絶犲狼当路非止一人鲸鲵不枭倐焉五载英武克振怨耻并雪永寻霜露伊何可胜臣等辄依故实奉修社庙使者持节分告园陵嗣后升遐龙輴未殡承华掩曜梓宫莫测并即随由备办礼具凶荒四海同哀六军袒哭圣情孝友理当感恸日者百司岳牧仰祈宸鍳以钖珪之功既归有道当璧之礼允属圣明而优诏谦沖杳然凝邈飞龙可跻而干爻在四帝阍云呌而门阖未开讴歌再驰是用翘首所以越人固执熏丹穴以求君周人乐推踰岐山而事主汉王不即位无以贵功臣光武止萧王岂谓绍宗庙黄帝迷于襄城尚访御人之道放勋寂于姑射犹使樽爼有归伊此傥来岂圣人所欲帝王所应不获已而然伏读玺书寻讽制㫖领懐物外未奉慈衷陛下日角龙颜之姿表于徇齐之日彤云素灵之瑞基于应物之初博学则大哉无所与名深言则晔乎文章之观忠为令徳孝实动天加以英威茂略雄图武算指麾则丹浦不战顾眄则坂泉自荡地维絶而重纽天柱倾而更植凿河津于孟门百川复启补穹仪以五石万物再生纵陛下拂袗衣而游广城登山弇山而去东土群臣安得仰诉兆庶何所归仁况郊祀配天罍篚礼旷斋宫清庙匏竹不陈仰望鸾舆匪朝伊夕瞻言法驾载渴且饥岂可乆稽衆议有旷彛则旧邦凯复函洛已平髙奴栎阳宫馆虽毁浊河清渭佳气犹存臯门有亢甘泉四敞土圭测景仙人承露斯盖九州之赤县六合之枢机博士捧图书而稍还太常定礼仪其已立岂得不扬清警而赴名都具玉銮而旋正寝昔东周既迁镐京遂其不复长安一乱郏洛永以为居夏后以万国朝诸侯文王以六州匡天下方之迹基百里劒杖三尺以残楚之地抗拒六戎一旅之卒剪夷三叛坦然大定御辩东归解五牛于冀州秣六马于谯郡缅求前古其可得欤对扬天命无所让徳有理存焉敢重祈奏帝尚未从辛卯宣勐将军朱买臣奉帝密㫖害豫章王栋及其二弟桥樛四月乙巳益州刺史新除假黄钺太尉武陵王纪僭位于蜀年号天正帝遣兼司空萧泰祠部尚书乐子云拜谒茔陵修复社庙丁巳下令解严五月庚午司空南平王恪及宗室王侯大都督王僧辩等复拜表上尊号帝犹固让甲申以开府仪同三司江州刺史王僧辩为司徒乙酉斩贼左仆射王伟尚书吕季略少府卿周石珍舍人严亶于江陵市乃下令赦境内齐将潘乐辛术等攻秦郡王僧辩遣将杜崱帅衆拒之以陈霸先为征北大将军开府仪同三司徐州刺史齐人贺平侯景八月武陵王纪率巴蜀之衆东下遣䕶军将军陆法和屯巴崃以拒之九月甲戌司空南平王恪薨十月乙未前梁州刺史萧循自魏至江陵以为平北将军开府仪同三司戊申执湘州刺史王琳于殿内庚戍琳长史陆纳及其将潘乌累等举兵反攻䧟湘州是月四方征镇王公卿士复劝进表三上乃许之冬十一月丙子皇帝即位于江陵改太清六年为承圣元年逋租宿责并许𢎞宥孝子顺孙悉皆赐爵长徒锁士特加原宥禁锢夺劳一皆旷荡是日帝不升正殿公卿陪列而已时有两日俱见己卯立王太子方矩为皇太子改名元良立皇子方智为晋安郡王方畧为始安郡王追尊所生妣阮修容为文宣太后改谥忠壮太子为武烈太子封武烈子荘为永嘉王是月陆纳遣将军潘乌累等破衡州刺史丁道贵于渌口道贵走零陵十二月陆纳分兵袭巴陵湘州刺史萧循击走之天门山获野人出山三日而死星陨呉郡淮南有野象数百壊人室庐宣城郡勐兽暴食人是嵗魏废帝元年二年春正月乙丑诏王僧辩讨陆纳戊寅以吏部尚书王褒为尚书仆射己卯江夏宫南门钥牡飞三月庚寅有两龙见湘州西江夏五月甲申魏大将尉迟迥进兵逼巴西潼州刺史杨干运以城纳迥己丑武陵王纪军至西陵六月乙卯王僧辩平湘州秋七月武陵王纪衆大溃见杀八月戊戌尉迟迥平蜀九月齐遣郭元建及将邢杲逺歩六汗萨东方老帅衆顿合肥冬十一月辛酉僧辩留镇姑熟豫州刺史侯瑱据东闗垒徴呉兴太守裴之横帅衆继之戊戍以尚书仆射王褒为左仆射湘东太守张绾为右仆射十二月宿豫土人东方光据城归北齐江西州郡皆起兵应之三年春正月魏帝为相安定公所废而立齐王廓是为恭帝元年三月主衣库见黒蛇长丈许数十小蛇随之举头髙丈余南望俄失所在帝又与宫人幸𤣥洲苑复见大蛇盘屈于前群小蛇遶之并黒色帝恶之宫人曰此非怪也恐是钱龙帝敕所司即日取数千万钱镇于蛇处以厌之因设法㑹赦囚徒振穷乏退居栖心省又有蛇从屋堕落帝帽上忽然便失又龙光殿上所御肩舆复见小蛇萦屈舆中以头驾夹膝前金龙头上见人走去逐之不及城濠中龙腾出焕烂五色竦跃入云六七小龙相随飞去群鱼腾跃坠死于陆道龙处为窟若数百斛图旧大城上常有紫气至时稍复消歇甲辰以司徒王僧辩为太尉车骑大将军戊申以䕶军将军郢州刺史陆法和为司徒夏四月癸酉以征北大将军开府仪同三司陈霸先为司空六月癸未有黒气如龙见于殿内秋九月辛卯帝于龙光殿述老子义先是魏使宇文仁恕来聘齐使又至江陵帝接仁恕有阙魏相安定公憾焉乙巳使柱国万纽于谨来攻冬十月丙寅魏军至襄阳梁王萧詧率衆㑹之丁卯停讲内外戒严舆驾出行城栅大风㧞木丙子续讲百寮戎服以聼诏徴王僧辩十一月甲申幸津阳门讲武置南北两城主帝亲观阅风雨总集部分未交旗帜飘乱帝趣驾而囬无复次序风雨随息衆窃惊焉乙酉以领军胡僧祐为都督城东城北诸军事右仆射张绾为副左仆射王褒都督城西城南诸军事直殿省元景亮为副丁亥魏军至栅下丙申徴广州刺史王琳入援丁酉大风城内火烧居人数千家以为失在妇人斩首尸之是日帝犹赋诗不废以胡僧祐为开府仪同三司庚子信州刺史徐世谱晋安王司马任约军次马头岸是夜有流星坠城中帝援蓍筮之卦成取龟式验之因抵于城曰吾若死此下岂非命乎因裂帛为书催僧辩曰吾忍死待公可以至矣戊申胡僧祐朱买臣等出战买臣败绩辛亥魏军大攻帝出枇杷门亲临阵督战僧祐中流矢薨军败反者斩西门守卒以纳魏军帝见执如梁王萧詧营甚见诘辱他日乃见魏仆射长孙俭谲俭云埋金千斤于城内欲以相赠俭乃将帝入城帝因述詧相辱状谓俭曰向聊相谲欲言耳岂有天子自埋金乎俭乃留帝于主衣库十二月丙辰徐世谱任约退戍巴陵辛未魏人戕帝明年四月梁王方智承制追尊为元皇帝庙号世祖帝聪悟俊朗天才英发出言为论音响若钟年五六嵗武帝尝问所读书对曰能诵曲礼武帝使诵之即诵上篇左右莫不惊叹初生患眼医疗必増武帝自下意疗之遂盲一目乃忆先梦弥加愍爱及长好学博极群书武帝尝问曰孙策在江东于时年几荅曰十七武帝曰正是汝年帝性不好声色颇慕髙名为荆州刺史起州学宣尼庙尝置儒林参军一人劝学从事二人生三十人加廪饩帝工书善画自图宣尼像为之賛而书之时人谓之三絶与裴子野刘显萧子云张纉及当时才秀为布衣交常自比诸葛亮桓温惟纉许焉性好矫饰多猜忌于名无所假人㣲有胜己者必加毁害帝姑义兴昭长公主子王铨兄弟八九人有盛名帝妬害其美遂改宠姬王氏兄王珩名琳以同其父名忌刘之遴学使人鸩之如此者甚衆虽骨肉亦徧被其祸始居文宣太后忧依丁兰作木母及武帝崩祕丧逾年乃发凶问方刻檀为像置于百福殿内事之甚谨朝夕进蔬食动静必启闻迹其虗矫如此性爱书籍既患目多不自执卷置读书左右番次上直昼夜为常略无休已虽睡卷犹不释五人各伺一更恒致逹晓常眠熟大鼾左右有睡读失次第或偷卷度纸帝必惊觉更令追读加以榎楚虽戎略殷凑机务繁多军书羽檄文章诏诰点毫便就殆不游手常曰我韬于文士愧于武夫论者以为得言始在寻阳梦人曰天下将乱王必维之又背生黒子巫媪见曰此大贵不可言初武帝勅贺革为帝府谘议使议三礼革西上意甚不悦过别御史中丞江革江革告之曰吾尝梦主上徧见诸子至湘东王脱㡌授之此人后必当壁卿其行乎革颔之及太清之祸遂膺归运自侯景之难州郡大半入魏自巴陵以下至建康缘以长江为限荆州界北尽武宁西拒崃口自岭以南复为萧勃所据文轨所同千里而近人户着籍不盈三万中兴之盛尽于是矣武陵之平议者欲因其舟舰迁都建邺宗懔黄罗汉皆楚人不愿移帝及胡僧祐亦俱未欲动仆射王褒左户尚书周𢎞正骤言即楚非便宗懔及御史大夫刘懿以为建邺王气已尽且渚宫洲已满百于是乃留寻而嵗星在井荧惑守心帝观之慨然而谓朝臣文武曰吾观𤣥象将恐有贼但吉凶在我运数由天避之何益及魏军逼阍人朱买臣按劒进曰惟有斩宗懔黄罗汉可以谢天下帝曰曩实吾意宗黄何罪二人退入于人中及魏人烧栅买臣谢荅仁劝帝乗暗溃围出就任约帝素不便驰马曰事必无成徒増辱耳荅仁又求自将帝以问仆射王褒褒曰荅仁侯景之党岂是可信成彼之勲不如降也乃聚图书十余万卷尽烧之荅仁又请守子城收兵可得五千人帝然之即授城内大都督以帝鼓吹给之配以公主既而又召王褒谋之荅仁请入不得欧血而去遂使皇太子王褒出质请降有顷黄门郎裴政犯门而出帝乘白马素衣出东门抽劒撃阖曰萧世诚一至此乎魏师至凡二十八日徴兵四方未至而城见克在幽逼求酒饮之制诗四絶其一曰南风且絶唱西陵最可悲今日还蒿里终非封禅时其二曰人世逄百六天道异贞恒何言异蝼蚁一旦损鵾鹏其三曰松风侵晓哀霜雰当使来寂寥千载后谁畏轩辕䑓其四曰夜长无嵗月安知秋与春原陵五树杏空得动耕人梁王詧遣尚书傅准监行刑帝谓之曰卿幸为我宣行准捧诗流泪不能禁进土囊而殒之梁王詧使以布帊纒尸敛以蒲席束以白茅以车一乘葬于津阳门外愍懐太子元良及始安王方略等皆见害徐世谱任约自马头走巴陵约后降于齐将军裴畿畿弟机并被害谢荅仁三人相抱俱见屠汝南王大封尚书左仆射王褒以下并为俘以归长安乃选百姓男女数万口分为奴婢小弱者俱杀之帝于伎术无所不该尝不得南信筮之遇剥之艮曰南信已至今当遣左右季心徃看果如所説宾客咸惊其妙凡所占决皆然初从刘景受相术因讯以年荅曰未至五十当有小厄禳之可免帝自勉曰茍有期㑹禳之何益及是四十七矣特多禁忌墻壁崩倒屋宇倾頽年月不便终不修庙庭草芜没令鞭去之其慎䕶如此着孝徳传忠臣传各三十卷丹阳尹传十卷注汉书一百十五卷周易讲疏十卷内典博要百卷连山三十卷词林三卷玉韬金楼子补阙子各十卷老子讲疏四卷懐旧传二卷古今全徳志荆南地记贡职图古今同姓名録一卷筮经十二卷式賛三卷文集五十卷初承圣二年三月有二龙自南郡城西升天百姓聚观五采分明江陵故老窃相泣曰昔年龙出建康淮西天下大乱今复有焉祸至无日矣帝闻而恶之踰年而遘祸又江陵先有九十九洲古老相承云洲满百当出天子桓𤣥之为荆州刺史内懐簒逆之心乃遣凿破一洲以应百数随而崩散竟无所成宋文帝为宜都王在藩一洲自立俄而文帝纂綂后遇元凶之祸此洲还没太清末枝江杨之阁浦复生一洲郡公上疏称庆明年而帝即位承圣末其洲与大岸相通惟九十九云敬皇帝讳方智字慧相小字法真元帝第九子也太清三年封兴梁侯承圣元年封晋安郡王二年出为江州刺史三年十一月魏克江陵太尉王僧辩司空陈霸先定议以帝为梁王太宰承制四年二月癸丑于江州奉迎至建邺入居朝堂以太尉王僧辩为中书监録尚书骠骑大将军都督中外诸军事加司空陈霸先班劒二十人以湘州刺史萧循为太尉广州刺史萧勃为司徒三月齐遣其上党王髙涣送贞阳侯萧明来主梁嗣至东闗遣呉兴太守裴之横拒之与战败绩死之四月司徒陆法和以郢州附齐遣江州刺史侯瑱讨之七月辛丑僧辩纳贞阳侯萧明自米石济江甲辰入建邺丙午即伪位年号天成以帝为皇太子司空陈霸先袭杀王僧辩黜萧明而奉帝焉绍泰元年秋九月丙午皇帝即位冬十月己巳大赦改元以贞阳侯萧明为司徒封建安郡公壬子加司空陈霸先尚书令都督中外诸军事震州刺史杜龛举兵攻信武将军陈蒨于长城义兴太守韦载应之癸丑以太尉萧循为太保以司徒萧明为太傅司徒萧勃为太尉以镇南将军王琳为车骑将军开府仪同三司戊午尊所生夏贵妃为皇太后立妃王氏为皇后辛未司空陈霸先东讨韦载降之丙子南豫州刺史任约谯秦二州刺史徐嗣徽举兵据石头反十一月庚辰齐安州刺史翟子崇楚州刺史柳逹摩率衆赴任约入石头十二月庚戌任约徐嗣徽等至采石迎齐援丙辰遣勐烈将军侯安都于江宁邀击败之约嗣徽等奔江西庚申翟子崇等降并放还北太平元年春正月戊寅大赦追赠谥简文帝诸子封故永安侯确子后为邵陵王奉携王后癸未震州刺史杜龛降诏赐死赦呉兴郡己亥以太保宜丰侯萧循袭封鄱阳王东扬州刺史张彪围临海太守王懐振于剡岩二月庚戌遣周文育陈蒨袭㑹稽讨彪败走以中卫将军临川王大款即本号开府仪同三司丙辰若邪村人斩张彪传首建邺赦东扬州甲子以东土经杜龛张彪之乱遣大使廵省是月齐人来聘使侍中王廓报聘三月壬午班下逺近并杂用今古钱戊戌齐将萧轨出栅口向梁山陈霸先大败之夏四月壬申侯安都轻兵袭齐行䑓司马恭于歴阳大破之五月癸未太傅建安公萧明薨庚寅齐军水歩入丹阳县内外纂严六月壬子齐军至𤣥武湖西北乙卯陈霸先大破齐军戊午大赦辛酉解严秋七月丙子司空陈霸先进位司徒丁亥以开府仪同三司侯瑱为司空八月己酉太保鄱阳王循薨九月壬寅大赦改元司徒陈霸先进位丞相録尚书事改封义兴郡公加中权将军王沖开府仪同三司以吏部尚书王通为尚书右仆射冬十月乙亥魏相安定公薨十一月起云龙神武门十二月壬申进太尉萧勃为太保甲午封前寿昌令刘叡为汝隂王前镇西法曹行参军萧沇为巴陵王奉宋齐二代后庚子魏恭帝逊位于周二年春正月壬寅诏求鲁国孔氏族为奉圣侯并缮庙堂供备祀典又诏诸州各置中正旧放举选不得辄承单状序官皆湏中正押上然后量授其选中正每求耆徳该悉以他官领之以开府仪同三司王琳为司空以尚书右仆射王通为左仆射二月庚午遣领军将军徐度入东闗太保广州刺史萧勃举兵反诏平西将军周文育平南将军侯安都等南讨戊子徐度至合肥烧齐船舶三千艘癸巳周文育军于巴山获萧勃伪帅欧阳頠三月甲寅徳州刺史陈法武前衡州刺史谭逺于始兴攻杀萧勃夏四月癸酉曲赦江广衡三州并督内为贼所拘逼者己卯铸四柱钱一当二十齐遣使通和壬辰改四柱钱一当十丙申复用细钱五月乙巳平西将军周文育进号镇南将军平南将军侯安都进号镇北将军并开府仪同三司戊辰余孝顷遣使诣丞相府求降秋八月加丞相陈霸先殊礼九月周冢宰宇文䕶杀闵帝丞相陈霸先改授相国封陈国公冬十月戊辰进陈国公爵为王辛未帝逊位于陈陈受命奉帝为江隂王薨于外邸时年十六追谥敬皇帝论曰帝王之位天下之重职文武之道守国所常遵其于行用义均水火相资则可専任成乱观夫有梁诸帝皆一之而已简文文明之姿禀乎天授粤自支庶入居明两经国之算其道弗闲官体所传且变朝野虽主虗号何救灭亡元帝居势胜之地启中兴之业既雪讐耻且应天人而内积猜忍外崇矫饰攀号之节忍酷于踰年定省之制申情于水偶竟而雍州引寇衅起河东之戮益部亲寻事习邵陵之窘悖辞屈于僧辩残虐极于圆正不义不昵若斯之甚而复谋无经逺心劳志大近舍宗国逺逼强邻外弛藩篱内崇讲肄卒于溘至戕陨方追始皇之迹虽复文籍满腹何救社庙之墟歴观书契以来盖亦废兴代有未见三叶遘愍顿若萧宗之酷敬皇以此沖年当斯頽运将不髙揖其可得乎初武帝末年都下用钱毎百皆除其九谓为九佰竟而有侯景之乱及江陵将覆每百复除六文称为六佰识者以为九者阳九六者百六盖符歴数非人事也善乎郑文贞公论之曰髙祖固天攸纵聪明稽古道亚生知学为博物允文允武多艺多才爰自诸生有不羁之度属昏凶肆虐天伦及祸紏合义旅将雪家冤曰纣可伐不期而㑹龙跃樊汉电撃湘郢翦离徳如振藁取独夫如拾遗其雄才大略固无得而称矣既县白旗之首方应皇天之眷布徳施惠悦近来逺开荡荡之王道革靡靡之商俗大修文教盛饰礼容鼓扇𤣥风阐扬儒业介冑仁义折冲尊爼声振寰宇泽流遐裔干戈载戢凡数十年济济焉洋洋焉魏晋以来未有若斯之盛也然不能息末敦本斵彫为朴慕名好事崇尚浮华抑扬孔墨流连释老或终夜不寝或日旰不食非𢎞道以利物惟饰智以惊愚且心未遗荣虗厠苍头之伍髙谈脱屣终恋黄屋之尊夫人之大欲在乎饮食男女至于轩冕殿堂非有切身之急髙祖屏除嗜欲眷恋轩冕得其所难而滞于所易可谓神有所不逹智有所不通矣逮夫精华稍竭鳯徳已衰惑于聼受权在奸侫储后百辟莫能尽言险躁之心暮年逾甚见利而动愎谏违卜开门揖盗弃好即讐衅起萧墻祸成戎羯身殒非命灾被亿兆衣冠毙锋镝之下老幼粉戎马之足瞻彼黍离痛深周庙永言麦秀悲甚殷墟自古以安为危既成而败颠覆之速书契所未闻也易曰天之所助者顺人之所助者信髙祖之遇斯屯剥不得其死盖动而之险不由信顺失天人之助其能免于此乎太宗敏叡过人神采秀发多闻博逹富瞻词藻然文艶用寡华而不实体穷滛丽义罕疏通哀思之音遂移风俗以此而贞万国异乎周诵汉荘矣我生不辰载离多难桀逆构扇巨猾滔天始同牖里之拘终类望夷之祸悠悠苍昊其可问哉昔国歩初屯兵纒魏阙群后释位投𬒮勤王元帝以盘石之宗受分陜之任属君亲之难居连率之长不能抚劒尝胆枕戈泣血躬先士卒致命前驱遂乃拥衆逡巡内懐觖望坐观国变以为身幸不急莽卓之诛先行昆弟之戮又沉猜忍酷多行无礼骋智辩以饰非肆忿戾以害物爪牙重将心膂谋臣或顾眄以就拘囚或一言而反葅醢朝之君子相顾懔然自谓安若太山算无遗䇿憷于邪説即安荆楚虽元恶克翦社稷未宁而西隣责言祸败旋及斯乃上灵降鉴此焉假乎天道人事其可诬乎其笃志艺文採浮华而弃忠信戎昭果毅先骨肉而后寇讐口诵六经心通百氏有仲尼之学有公旦之才适足以益其骄矜増其祸患何补金陵之覆没何救江陵之灭亡哉敬帝遭家不造绍兹屯运征伐有所自出政刑不由于已时无伊霍之辅焉得不为髙让欤南史卷八卷八考证南史卷八考证简文帝纪三月己丑王僧辩平侯景己丑梁书作癸丑𢎞纳文学之士𢎞梁书作引孝元帝纪齐将潘乐辛术等攻秦郡梁书齐作魏乐作洛十月乙未前梁州刺史萧循自魏至江陵乙监本讹已今从梁书及上下文改正齐遣郭元建及将邢杲逺步六汗萨东方老帅衆顿合肥六监本讹大今从阁本其虚矫如此矫监本讹娇今改从南本敬帝纪十一月庚辰齐安州刺史翟子崇楚州刺史柳逹摩率衆赴任约入石头梁书陈书皆作楚州刺史刘仕荣淮州刺史柳达摩又见于下卷陈武帝纪此脱去刘仕荣淮州刺史七字齐将萧轨出栅口向梁山轨监本讹軏今从齐书梁书陈书改正南史卷八考证南史卷九钦定四库全书南史卷九唐李延寿撰陈本纪上第九陈高祖武皇帝讳霸先字兴国小字法生吴兴长城下若里人姓陈氏其本甚微自云汉太丘长实之后也实𤣥孙晋太尉准准生匡匡生逹永嘉中南迁爲丞相掾太子洗马出爲长城令悦其山水遂家焉尝谓所亲曰此地山川秀丽当有王者兴焉二百年后我子孙必钟斯运逹生康复爲丞相掾咸和中土断故爲长城人康生盱眙太守英英生尚书郎公弼公弼生歩兵校尉鼎鼎生散骑侍郎高高生懐安令咏咏生安成太守勐勐生太常卿道巨道巨生皇考文赞帝以梁天监二年癸未嵗生少俶傥有大志长于谋畧意气雄杰不事生产及长渉猎史籍好读兵书明纬候孤虗遁甲之术多武艺明逹果断爲当时推服身长七尺五寸日角龙颜垂手过膝尝游义兴馆于许氏梦天开数丈有四人朱衣捧日而至纳之帝口及觉腹内犹热帝心独喜初仕乡爲里司后至建邺爲油库吏徙爲新喻侯萧映传教勤于其事爲映所赏及映爲呉兴太守甚重帝谓僚佐曰此人将来逺大必胜于我及映爲广州帝爲中直兵参军随之镇映令帝招集士马先是武林侯萧谘爲交州刺史以严刻失和土人李贲连结数州豪杰同时反台遣高州刺史孙冏新州刺史卢子雄将兵击贲冏等不时进皆于广州伏诛子雄弟子畧与冏子姪及其主帅杜天合杜僧明共举兵执南江督护沈顗进宼广州昼夜苦攻州中震恐帝率精兵救之贼衆大溃僧明后有功业遂降梁武帝深叹异焉授直合将军封新枋县子仍遣图帝貎而观之其年冬萧映卒明年帝送丧还至大庾岭㑹有诏以帝爲交州司马与刺史杨㬓南讨帝益招勇敢噐械精利㬓委帝经畧时萧勃爲定州刺史于西江相㑹勃知军士惮逺役因诡说留㬓㬓集诸将问讣帝曰交阯叛涣罪由宗室节下奉辞伐罪故当死生以之于是鼓行而进军至交州㬓推帝为前锋所向摧䧟贲窜入屈獠洞中屈獠斩贲传首建邺是嵗太清元年也贲兄天宝遁入九真与劫帅李绍隆收余兵杀徳州刺史陈文戒进围爱州帝讨平之除西江督䕶高要太守督七郡诸军事二年冬侯景宼逼帝将赴援广州刺史元景仲隂将图帝帝知之与成州刺史王懐明等集兵于南海驰檄以讨景仲景仲缢于合下帝迎萧勃镇广州时临贺内史欧阳頠监衡州兰裕兰京礼扇诱始兴等十郡共攻頠頠请援于勃勃令帝救之悉禽裕等仍监始兴郡事帝遣杜僧明胡颕将二千人顿于岭上幷厚结始兴豪杰同谋义举侯安都张偲等率衆来附萧勃闻之遣钟休悦说停帝帝泣谓休悦曰君辱臣死谁敢爱命仆行计决矣时蔡路养起兵据南康勃遣腹心谭世逺为曲江令与路养相结同遏义军大宝元年正月帝发始兴次大庾岭大破路养军进顿南康湘东王绎承制授帝交州刺史改封南野县伯于是修理峙头古城徙居之刘惠骞等望见恒有紫气冒城上逺近惊异故惠骞等深自结于帝寻改封长城县侯南江州刺史时宁都人刘蔼等资高州刺史李迁仕舟舰兵仗将袭南康帝遣杜僧明等据白口御之二年僧明禽迁仕送南康斩之承制授帝江州刺史帝发南康灨石旧有二十四滩滩多巨石行旅以为难帝之发水暴起数丈三百里间巨石皆没进军顿西昌有龙见水滨高五丈五采鲜曜军人观者数万人帝又尝独坐胡林于阁下忽有神光满合廊庑之间并得相见赵知礼侍侧怪而问帝帝笑不答时承制遣征东将军王僧辩督衆军讨侯景次盆城帝率杜僧明等合三万将㑹焉时西军乏食帝先计军粮五十万石至是分三十万石以资之仍顿巴丘㑹侯景废简文立豫章嗣王栋帝遣兼长史沈衮奉表于江陵劝进承制授帝东扬州刺史领㑹稽太守三年帝帅师发自豫章二月次桑落洲时僧辩已发盆城㑹帝于白茅湾乃登岸结坛刑牲盟约进次大雷军人杜稜梦雷池君周何神自称征讨大将军乘朱航陈甲仗称下征侯景湏臾便还云已杀景竟三月帝与诸军进克姑熟仍次蔡洲侯景登石头城望官军之盛不悦曰一把子人何足可打密谓左右曰此军上有紫气不易可当乃以䑡䑰贮石沉塞淮口缘淮作城自石头迄青溪十余里中楼雉相接僧辩遣杜崱问计于帝帝以诸将不敢当锋请先徃立栅即于石头西横壠筑栅衆军次连八城直出东北贼恐西州路断亦于东北果林作五城以遏大路帝曰善用兵者如常山之蛇使救首救尾困而无暇今我师旣衆贼徒甚寡应分贼兵力以弱制彊乃命诸将分处置兵帝与王琳杜龛等悉力乘之景衆大溃僧辩启命帝镇京口五月齐遣将辛术围严超逹于秦郡帝命徐度领兵助其固守齐衆起土山穿地道攻之甚急帝乃自率万人解其围振旅南归承制授帝征北大将军开府仪同三司南徐州刺史进封长城县公及王僧辩征陆纳于湘州承制命帝代镇扬州承圣二年湘州平帝旋镇京口三年三月进帝位司空及魏平江陵帝与王僧辩等进启请晋安王以太宰承制十二月晋安王至自寻阳入居朝堂给帝班剑二十人四年五月齐送贞阳侯明还主社稷王僧辩纳之明即位改元天成以晋安王为皇太子初齐之纳贞阳也帝固争之以为不可不见从帝居常愤叹曰嗣主高祖之孙元皇之子竟有何事坐致废黜假立非次此情可知乃宻具袍数千领及锦绵金银以为赏赐之资九月壬寅帝召徐度侯安都周文育仍部列将士水陆俱进夜发南徐州讨王僧辩甲辰帝至石头前遣勇士自城北踰入时僧辩方视事闻外白有兵遽走帝大兵寻至因风纵火僧辩就禽是夜缢之及其子頠于是废贞阳侯而奉晋安王即位改承圣四年为绍泰元年壬子诏授帝侍中大都督中外诸军事车骑将军扬南徐二州刺史持节司空班剑鼓吹并如故仍诏甲仗百人出入殿省震州刺史杜龛据呉兴与义兴太守韦载举兵逆命辛未帝表自东讨留高州刺史侯安都石州刺史杜稜宿衞台省甲戌军至义兴秦州刺史徐嗣徽据城入齐又要南豫州刺史任约举兵应龛齐人资其兵食嗣徽乘虚奄至阙下侯安都出战嗣徽等退据石头丁丑载及龛从弟北叟来降帝抚而释之仍以载兄鼎知郡事以嗣徽宼逼卷甲还都命周文育进讨杜龛十一月己卯齐遣兵五千度据姑熟又遣安州刺史翟子崇楚州刺史刘士荣淮州刺史柳逹摩领兵万人于胡墅度米粟三万石马千匹入石头帝乃遣侯安都领水军使袭胡墅烧齐船周铁武率舟师断齐运输帝领铁骑自西明门袭之齐人大溃嗣徽留逹摩等守城自率亲属腹心徃南州采石以迎齐援先是太白自十一月丙戌不见十二月乙卯出于东方丙辰帝尽命衆军分部甲卒对冶城日立航度兵攻其水南二栅柳逹摩等度淮置阵帝督兵疾战纵火烧栅烟尘涨天齐人大溃尽收其船舰是日嗣徽约等领齐兵还据石头帝遣侯安都领水军袭破之嗣徽等单舸脱走丁巳㧞石头南岸栅移度北岸起栅以絶其汲路又堙塞东门故城中诸井齐所据城中无水水一合贸米一升一升米贸绢一疋或炒米食之逹摩谓其衆曰顷在北童謡云石头擣两裆擣青复擣黄侯景服青巳倒于此今吾徒衣黄岂謡言验邪庚申逹摩遣侯子钦刘士荣等请和帝许之乃于城外盟约其将士恣其南北辛酉帝出石头南门陈兵送齐人归北者及至齐人杀之壬戍齐和州长史乌丸逺自南州奔还歴阳江宁令陈嗣黄门侍郎曹朗据姑熟不从帝命侯安都徐度等讨平之聚其首为京观是月杜龛以城降二年正月癸未诛龛其弟翕从弟北叟司马沈孝敦并赐死三月戊戌齐遣水军仪同萧轨库狄伏连尧难宗东方老侍中裴英起东广州刺史独孤辟恶洛州刺史李希光幷任约徐嗣徽王僧愔等衆十万出栅口向梁山帐内盪主黄丛逆击败之烧其前军船舰齐顿军保芜湖五月丙申齐兵至秣陵故城己亥帝率宗室王侯及朝臣于大司马门外白虎阙下刑牲告天以齐人背约发言慷慨涕泗交流士卒观者益奋辛丑齐军于秣陵故城跨淮立桥栅引度兵马癸卯自方山进及儿塘游骑至台都下震骇帝潜以精卒三千配沈泰度江袭齐行台赵彦深于𤓰歩获其舟粟六月甲辰齐兵潜至钟山龙尾丁未进至莫府山帝遣钱明领水军出江乘要击齐人粮运尽获之齐军大馁杀马驴而食之壬子齐军至𤣥武湖西北莫府山南将据北郊坛衆军自覆舟东移顿郊坛北与齐人相对其夜大雨震电暴风㧞木平地水丈余齐军昼夜坐立泥中县鬲以爨足指皆烂而台中及潮沟北水退路燥官军毎得畨易甲寅少霁是时食尽调市人餽军皆是麦屑为饭以荷叶裹而分给间以麦䬳兵士皆困㑹文帝遣送米三千石鸭千头帝即炊米煮鸭誓申一战士及防身计粮数脔人人裹饭混以鸭肉帝命衆军蓐食攻之齐军大溃执嗣徽及其弟嗣宗斩之以徇虏萧轨东方老王敬寳李希光裴英起王僧智等将帅四十六人其军士得窜至江者缚筏以济中江而溺流尸至京口者弥岸惟任约王僧愔获免先是童謡云虏万夫入五湖城南酒家使虏奴自晋宋以后经絓在魏境江淮以北南人皆谓为虏是时以赏俘贸酒者一人裁得一醉丁巳衆军出南州烧贼舟己未斩刘归义徐嗣产傅野猪于建康市是日解严庚申诛萧轨东方老王敬寳李希光裴英起等太平元年九月壬寅帝进位丞相録尚书事镇卫大将军扬州牧进封义兴郡公庚申追赠皇考侍中光禄大夫封义兴郡公谥曰恭十月甲戌梁帝勅丞相自今问讯可施别榻以近扆坐二年正月壬寅诏加帝班剑十人幷前为三十丁未诏赠皇兄道谈南兖州刺史长城县公谥曰昭烈皇弟休光侍中南徐州刺史武康县侯谥曰忠壮甲寅遣兼侍中谒者仆射陆缮䇿拜长城县夫人章氏为义兴国夫人丁卯诏赠皇祖侍中太常卿谥曰孝追封皇祖妣许氏呉郡嘉兴县君谥曰敬皇妣张氏义兴国太夫人谥曰宣二月庚午萧勃举兵自广州度岭顿南康遣其将欧阳頠傅泰及其子孜为前军至豫章分屯要险南江州刺史余孝顷起兵应勃帝命周文育侯安都率衆讨平之八月甲午帝进位太傅加黄钺剑履上殿入朝不趋赞拜不名丙申加前后部羽葆鼓吹是时湘州刺史王琳拥兵不应命遣周文育侯安都率衆讨之九月辛丑梁帝进帝位相国总百揆封十郡为陈公备九钖之礼加玺绂逺游冠緑綟绶位在诸侯王上䇿曰大哉干元资日月以贞观至哉坤元凭山川以载物故惟天为大陟配者钦明惟王建国翼辅者齐圣是以文武之佐磻谿蕴其玉璜尧舜之臣荣河镂其金板况乎体得一之鸿姿宁阳九之危戹援横流于碣石扑燎火于崑冈驱驭于韦彭跨蹍于齐晋神功行而靡用圣道运而无名者乎今将授公典䇿其敬聼朕命日者昊天不弔钟乱于我国家网漏吞舟彊胡内赑茫茫宇宙惵惵黎元方趾圆颅万不遗一太清否亢桥山之痛以深大寳屯如平阳之祸相继上宰应运康救黔黎鞠旅于溟池之南扬旌于桂岭之北县三光于已坠谧四海于群飞光启中兴荡宁上国此则公之大造于皇家者也旣而天未悔祸夷丑荐臻南夏崩腾西京荡覆冢司昏挠旁引宼讐旣见贬于桐宫方谋危于汉阁皇运已殆何殊赘旒中国摇然非徒如线公赫然投𬒮匡救本朝复莒齐都平戎王室朕所以还膺寳歴重履宸居挹建武之风猷歌宣王之雅颂此又公之再造于皇家者也公应务之初登庸惟始孙卢肇衅越貊为灾蕃部阽危势将沦殄公赤旗所指祅垒洞开白羽才撝凶徒粉溃此又公之功也大同之未边政不修李贲狂迷窃我交爱公英謩雅算电扫风行驰御楼船直跨沧海三山獠洞八角蛮陬逖矣水寓之乡悠哉火山之国马援之所不届陶璜之所未开莫不惧我王灵争朝边候归賝天府献状鸿胪此又公之功也自宼虏陵江宫闱幽辱而番禺连率本自诸夷言得其朋是懐同恶公仗此忠诚乘机勦定执沛令而衅鼓平新野而据鞌此又公之功也世道初艰方隅多难公以国盗边警知无不为恤是同盟诛其丑类南土黔黎重保苏息此又公之功也长驱岭峤梦想京畿縁道酋豪逓为榛梗路养渠帅全据大都蓄聚逋逃方谋阻乱公龙骧虎歩啸咤风云山靡坚城野无彊阵清祅氛于灨石灭沴气于雩都此又公之功也迁仕凶慝屯据大臯乞活类马腾之军流人多杜弢之衆公坐挥三畧遥制六竒义勇同心貔貅骋力雷奔电击谷静山空列郡无犬吠之惊丛祠罢狐鸣之盗此又公之功也王师讨虏次届沦波兵乏兼储士有饥色公囬麾彭蠡积谷巴丘亿庾之咏斯丰壶浆之甿是衆故使三军勇鋭百战无前承此兵粮遂殄凶逆此又公之功也盆垒猜携用淹戎畧公志惟同奖师克在和屈礼交盟神祗感咽故能使舟师并路逺迩朋心此又公之功也姑熟襟要峙函所凭宼虏据其闗梁大盗负其扃鐍公一校才撝三雄并奋左贤右角沙溃土崩鄂坂之隘斯开夷庚之道无塞此又公之功也义军大衆俱集帝京逆竖凶徒犹屯皇邑公囬兹地轴抗此天罗曽不崇朝俾无遗噍此又公之功也内难初静诸侯出闗外郡传𤇺鲜卑犯塞公舟师歩甲亘野横江歼厥群氐遂殚封豕此又公之功也公克黜祸难劬劳皇室而孙寗之党翻启狄人伊洛之间咸为虏戍朝阍戎尘夜喧胡鼔公三筹既画八阵斯张裁誉灵鉟亦抽金仆咸俘丑类悉反髙墉此又公之功也任约叛涣枭声不悛戎羯贪婪狼心无改公左甄右落箕张翼舒扫是搀抢驱其猃狁投秦坑而尽沸噎滍水而不流此又公之功也一相居中自折彝鼎五湖小守妄懐同恶公夙驾兼道秉羽杖戎玉斧将挥金钲且戒祅酋震慴遽请灰钉此又公之功也贼龛凶横陵虐具区阻兵安忍凭灾怗乱公虽宗居汝颍世寓东南眷言桑梓公私愤切戮此大憝如烹小鲜此又公之功也同姓有扈顽凶不宾凭借宗盟图危社稷公论兵于庙堂之上决胜于尊爼之间宼贾樊滕浮江下瀬一朝翦扑无待甸师此又公之功也豫章祅宼依凭山泽缮甲完聚多歴嵗时结从连横爰洎交广吕嘉既获呉濞巳摐命我还师征其不恪连营尽㧞伪党斯禽此又公之功也自八纮九野𤓰剖豆分窃帝偷王连州比县公武灵已畅文徳又宣折简驰书风猷斯逺此又公之功也京师祸乱亟积寒暄双阙低昻九门寥豁公求衣昧旦昃食髙舂兴构宫闱具聸遐迩郊庠宗稷之典六符十等之章还闻太始之风流重覩永平之遗事此又公之功也公有济天下之勲重之以明徳凝神体道合徳符天周百姓以为心随万机以成务上徳不徳无为以为夏长春生显仁藏用功成化洽乐奏咸云安上御人礼兼文质是以天无藴寳地有呈祥既景焕于图书方葳蕤于史牒髙勲踰于象纬积徳冠于嵩华固无得而称者矣朕又闲之前王宰世茂赏尊贤式树藩长总征郡伯二南崇絶四履遐旷泱泱表海祚土维齐巖巖㤗山俾侯于鲁况复经营宇宙宁惟断鳌足之功𢎞济苍生非直凿龙门之险而畴庸报徳寂尔无闻朕所以垂拱当宁载懐慙悸者也今授公相国以南豫州之陈留南丹阳宣城扬州之呉兴东阳新安新宁南徐州之义兴江州之鄱阳临川十郡封公为陈公钖兹青土苴以白茅爰定尔邦用建冢社昔旦奭分陜俱为保师晋郑诸侯咸作卿士兼其内外礼实攸宜今命使持节兼太尉王通授相国印绶陈公玺绂使持节兼司空王玚授陈公茅土金虎符第一至第五左竹使符第一至第十左相国秩踰三铉任总百司位絶朝班礼由事革以相国总百揆除録尚书之号上所假节侍中貂蝉中书监印章中外都督太傅印绶义兴公印䇿其镇卫大将军扬州牧如故又如公九钖其敬聼后命以公礼为桢榦律等衔䇿四维皆举八柄有章是用钖公大辂戎辂各一𤣥牲二驷以公贱寳崇谷疏爵待农室富京坻人知荣辱是用钖公衮冕之服赤舄副焉以公调理隂阳燮谐风雅三灵允降万国同和是用钖公轩县之乐六佾之儛以公宣导王猷𢎞阐风敎光景所照鞮象必通是用钖公朱户以居以公抑扬清浊褒徳进贤髦士盈朝幽人虗谷是用钖公纳陛以登以公嶷然廊庙为世镕范折冲四表临御八荒是用钖公虎贲之士三百人以公轨兹明罚期在刑厝象恭无赦干纪必诛是用钖公斧钺各一以公英猷逺量跨厉嵩溟包一车书括囊寰㝢是用钖公彤弓一彤矢百卢弓十卢矢千以公天经地义贯彻幽明春露秋霜允供粢盛是用钖公秬鬯一卣圭瓒副焉陈国置丞相以下一遵旧式徃钦哉其恭循朕命克相皇天𢎞建邦家允兴鸿业以光我髙祖之休命十月戊辰又进帝爵为王以扬州之㑹稽临海永嘉建安南徐州之晋陵信安江州之寻阳豫章安成庐陵幷前为二十郡益封陈国其相国扬州牧镇卫大将军并如故又命陈王冕十有二旒建天子旌旗出警入跸乘金根车驾六马备五时副车置旄头云罕乐儛八佾设钟虡宫县王妃王子王女爵命之号陈台百官一依旧典辛未梁帝禅位于陈策曰咨尔陈王惟昔上古厥初生人骊连栗陆之前容成大庭之世杳㝠慌忽故靡得而议焉自羲农轩昊之君陶唐有虞之主或垂衣而御四海或无为而子万姓居之如驭朽索去之如脱弊屣裁遇许由便能舍帝暂逢善卷即以譲王故知𤣥扈璇玑非闗尊贵金根玉辂示表君临及南观河渚东沉刻璧菁华既竭耄勤已倦则抗首而笑惟贤是与䜎然作歌简能斯授遗风余烈昭晰图书汉魏因循是为故实宋齐授受又𢎞斯义我髙祖应期抚运握枢御宇三后重光祖宗齐圣及时属阳九封豕荐食西都失驭夷狄交侵乃臮天成轻弄龟鼎惵惵黔首若崩厥角徽徽皇极将甚缀旒惟王乃圣乃神钦明文思二仪并运四时合序天钖智勇人挺雄杰珠庭日角龙行虎歩爰初投𬒮日迺勤王电扫番禺云撤彭蠡翦其元恶定我京畿及王贺帝𢎞贸兹冠履既行伊霍用保沖人震泽稽涂并懐叛逆獯羯丑虏三乱皇都裁命偏师二邦自殄薄伐猃狁六戎尽殪岭南叛涣湘郢连结贼帅旣禽凶渠传首用能百揆时序四门允穆无思不服无逺不届上逹穹昊下漏渊泉蛟鱼并见讴歌攸属况乎长彗横天已徴布新之兆璧日斯既实表更姓之符七百无常期皇王非一族昔木徳既季而传祚于我有梁天之歴数允集明哲式遵前典广询群议王公卿尹莫不攸属敬从人祇之愿授帝位于尔躬四海困穷天禄永终王其允执厥中轨仪前式以副溥天之望禋郊祀帝时膺大礼永固洪业岂不盛与又命玺书遣兼太保尚书左仆射王通兼太尉司徒左长史王玚奉皇帝玺绂受终之礼一依唐虞故事是日梁帝逊于别宫帝谦让再三群臣固请乃许之永定元年冬十月乙亥皇帝即位于南郊柴燎告天曰皇帝臣霸先敢用𤣥牡昭告于皇皇后帝梁氏以圯剥荐臻歴运有极钦若天应以命于霸先夫肇有黎蒸乃树司牧选贤与能未常厥姓有梁末运仍叶遘屯獯丑凭陵乆移神噐承圣在外非能祀夏天未悔祸复罹宼逆嫡嗣废黜宗枝僣诈天地板荡纪纲泯絶覇先爰初投𬒮大拯横流重举义兵实戡多难废王立帝实有厥功安国定社用尽其力是谓小康方期大道既而烟云表色日月呈祥除旧布新既彰𤣥象迁虞事夏且协讴歌九域八荒同布𠂻欵百神群祀皆有诚愿梁帝髙谢万邦授以大寳霸先自惟菲薄让徳不嗣至于再三辞弗获许佥以百姓湏主万机难旷皇灵眷命非可谦拒畏天之威用膺嘉柞永言夙志能无慙徳敬简元辰升坛受禅告类上帝用答甿心永保于我有陈惟明灵尚飨先是氛雾雨雪昼夜晦冥至是日景气清晏礼毕舆驾还宫临太极前殿大赦改元赐百姓爵二级文武二等鳏寡孤独不能自存者人谷五斛逋租宿责皆勿复收有犯乡论清议赃汚滛盗者皆洗除先注与之更始其长徒勅系特皆原之亡官失爵禁锢夺劳一依旧典又诏以江隂郡奉梁主为江隂王行梁正朔车旗服色一依前凖梁皇太后为江隂国太妃皇后为江隂国妃又诏百司各依位摄职丙子幸钟山祭蒋帝庙戊寅幸华林园覧辞讼临赦囚徒己卯分遣大使宣劳四方庚辰诏出佛牙于杜姥宅集四部设无遮大㑹辛巳追尊皇考曰景皇帝庙号太祖皇妣董太夫人曰安皇后前夫人钱氏为昭皇后世子克为孝懐太子立夫人章氏为皇后癸未尊景帝陵曰瑞陵昭皇后陵曰嘉陵依梁初园陵故事立删定郎刋定律令戊子迁景皇帝神主祔于太庙是月西讨都督周文育侯安都于郢州败绩没于王琳十一月丙申封皇兄子长城县侯蒨为临川郡王顼袭封始兴郡王皇弟子昙朗袭封南康郡王庚申都下火十二月庚辰皇后谒太庙是嵗周闵帝元年及九月冢宰宇文䕶废闵帝而奉明帝又为明帝元年二年春正月乙未以车骑将军开府仪同三司侯瑱为司空辛丑祀南郊大赦甲寅遣中书舍人韦鼎䇿呉兴楚王神为帝戊午祀明堂二月壬申南豫州刺史沈泰奔齐辛卯诏司空侯瑱总督水陆衆军以御齐三月王琳立梁永嘉王萧荘以奉梁后即位于郢州夏四月甲子祀太庙乙丑江隂王殂陈志也追谥梁敬帝诏太宰弔祭司空监䕶丧事以梁武林侯萧谘子季卿嗣为江隂王戊辰重云殿东鸱尾有紫烟属天五月乙未都下地震壬寅立梁邵陵擕王庙室祭以太牢辛丑帝幸火荘严寺舍身壬戌群臣表请还宫六月己巳诏司空侯瑱领军将军徐度讨王琳初侯景之平也太极殿被焚承圣中议欲营之独阙一柱秋七月有樟木大十八围长四丈五尺流泊陶家后渚监军邹子度以闻诏中书令沈衆兼起部尚书搆太极殿八月周文育侯安都等于王琳所逃归自劾廷尉即日引见宥之并复本官丁亥加江州刺史周廸平南将军开府仪同三司冬十月庚午遣镇南将军周文育都督衆军出豫章讨余孝劢乙亥幸荘严寺发金光明经题丁酉加髙州刺史黄法氍平南将军开府仪同三司十二月甲子幸大荘严寺设无碍大㑹舍乘舆法物群臣备法驾奉迎即日还宫丙戌加北江州刺吏熊昙朗平西将军开府仪同三司三年春正月丁酉镇南将军广州刺吏欧阳頠即本号开府仪同三司是夜大雪及旦太极殿前有龙迹见甲子广州言仙人见于罗浮山寺小石楼二月辛酉加平西将军桂州刺史淳于量镇西大将军开府仪同三司夏闰四月甲午诏依前代置西省学士兼取伎术士是时乆不雨丙午幸钟山祭蒋帝庙是日降雨迄于月晦五月丙辰朔日有蚀之有司奏旧仪帝御前殿服朱纱袍通天冠诏曰此乃前代承用意有未同合朔仰助太阳宜备衮冕之服自今永可为准丙子扶南国遣使朝贡乙酉北江州刺史熊昙朗杀都督周文育举兵反王琳遣其将常衆爱曹庆率兵援余孝劢六月戊子仪同侯安都败衆爱等于左里获琳从弟袭主帅羊暕等四十余人衆爱遁走庚寅庐山人斩之传首建邺甲午衆军凯归丁酉帝不豫遣兼太宰尚书右仆射王通以疾告太庙兼太宰中书令谢哲告大社南北郊辛丑帝小瘳故司空周文育之柩至自建昌壬寅帝素服哭于朝堂哀甚癸卯上临讯狱讼是夜荧惑在天尊上疾甚丙午帝崩于璇玑殿时年五十七遗诏追临川王蒨入缵大业甲寅殡于太极殿西阶八月甲午群臣上谥曰武皇帝庙号髙祖丙申葬万安陵帝雄武多英畧性甚仁爱及居阿衡恒崇寛简雅尚俭素常膳不过数品私飨曲宴皆瓦噐蜯盘肴核庶羞裁令充足不为虚费初平侯景及立敬帝子女玉帛皆班将士其充闱房者衣不重采饰无金翠声乐不列于前践阼之后弥厉恭俭故能隆功茂徳光于江左云世祖文皇帝讳蒨字子华始兴昭烈王之长子也少沉敏有识量美容仪留意经史武帝甚爱之常称吾家英秀梁太清初帝梦両日鬬一大一小大者光灭坠地色正黄其大如斗帝三分取一懐之侯景之乱避地临安县郭文举旧宅及武帝举兵南下景遣呉兴大守信都遵收帝及衡阳献王出都帝乃密䄂小刀候见景欲图之及至以付郎中王翻幽守故其事不遂武帝围石头景欲加害者数矣㑹景败乃得出起家呉兴太守武帝之讨王僧辩也先召帝与谋时僧辩壻杜龛据呉兴兵衆甚盛武帝密令帝还长城立栅备之龛遣将杜泰乘虚掩至将士相视失色帝言笑自若部分益明于是衆心乃定及武帝遣周文育讨龛帝遣将军刘澄蒋元举攻下龛拜㑹稽太守武帝受禅立为临川王梦梁武帝以寳刀授已周文育侯安都之败于沌口武帝诏帝入总军政寻命率兵城南皖永定三年六月丙午武帝崩皇后称遗诏徴帝入纂皇统甲寅至自南皖入居中书省皇后令帝嗣膺寳箓帝辞让至于再三公卿固请其日即皇帝位于太极前殿大赦诏州郡悉停奔赴秋七月丙辰尊皇后为皇太后辛酉以司空侯瑱为太尉以南豫州刺史侯安都为司空以南徐州刺史徐度为侍中中抚军将军开府仪同三司乙丑重云殿灾八月庚戌立王子伯茂为始兴王奉昭烈王后徙封始兴嗣王顼为安成王九月辛酉立皇子伯宗为皇太子王公以下赐帛各有差乙亥立妃沈氏为皇后冬十月甲子齐文宣帝殂十一月乙卯王琳宼大雷诏太尉侯瑱司空侯安都仪同徐度御之是嵗周明帝改天王称皇帝复建年号曰武成元年天嘉元年春正月癸丑大赦改元诏赐鳏寡孤独不能自存者人粟五斛孝弟力田殊行异等加爵一级甲寅分遣使者宣劳四方辛酉祀南郊诏赐人爵一级二月丙申太尉侯瑱败王琳于梁山败齐兵于博望禽齐将刘伯球王琳及其主萧荘奔齐庚子分遣使者赍玺书宣劳四方乙巳遣太尉侯瑱镇盆城庚戌立武帝第六子昌为衡阳王三月丙辰萧荘所署郢州刺史孙玚举州内附丁巳江州刺史周廸平南中斩贼帅熊昙朗传首建邺戊午齐军弃鲁山城走诏南豫州刺史程灵洗守之丙子衡阳王昌沈于江夏四月丁亥立皇子伯信为衡阳王奉献王后辛丑周明帝崩六月辛巳改谥皇祖妣景安皇后曰景文皇后壬辰诏改葬梁元帝于江宁旧茔车骑礼章悉用梁典仍依魏葬汉献帝故事甲午追策故始兴昭烈王妃曰孝妃辛丑国哀周忌上临于太极前殿百僚陪哭赦建邺殊死以下秋七月丙辰立皇子伯山为鄱阳王八月壬午齐孝昭帝废其主殷而自正戊子诏非兵噐及国容所湏金银珠玉衣服杂玩悉皆禁断丁酉幸正阳堂閲武九月癸丑彗星见乙卯周将独孤盛领水军趣巴湘与贺若敦水陆俱进太尉侯瑱自寻阳御之冬十月癸巳侯瑱袭破独孤盛于杨叶洲盛登岸筑城自保丁酉诏司空侯安都率衆㑹侯瑱南拒周军十二月己亥周巴陵城主尉迟宪降庚子独孤盛潜遁走二年春正月庚戌大赦辛未周湘州城主殷亮降湘州平二月庚寅曲赦湘州诸郡三月乙卯太尉湘州刺史侯瑱薨夏六月己亥齐人通好秋七月丙午周将贺若敦遁归武陵天门南平义阳河东宜都郡悉平九月甲寅诏以故太尉侯瑱故司空周文育故开府仪同三司杜僧明故中䕶军胡颕故领军陈拟配食武帝庙庭冬十月癸丑霍州西山蛮率部内属乙卯髙丽国遣使朝贡十一月甲辰齐孝昭帝殂十二月甲申立始兴国庙于都下用王者礼以国用不足立煮海盐传及𣙜酤科先是缙州刺史留异应王琳丙戌诏司空侯安都讨之是嵗周武帝保定元年三年春正月庚戌设帷宫于南郊币告胡公以配天辛亥祀南郊诏赐人爵一级孝弟力田加一等二月梁宣帝殂闰月己酉以百济王余明为抚东大将军髙丽王髙汤为宁东将军江州刺史周廸举兵应留异甲子改铸五铢钱三月丙子安成王顼至自周丁丑以安右将军呉明彻为安南将军江州刺史督衆军南讨甲申大赦庚寅司空侯安都破留异于姚支岭异奔晋安东阳郡平夏四月癸卯曲赦东阳郡乙巳齐人来聘秋七月己丑皇太子纳妃王氏在位文武赐帛各有差孝弟力田为父后者赐爵二级九月戊辰朔日有蚀之以侍中到仲举为尚书右仆射丁亥周廸请降四年春正月丙子干陁利国遣使朝贡甲申周廸走投闽州刺史陈寳应纳之夏四月辛丑设无碍大㑹舍身于太极前殿乙卯加骠骑将军杨州刺史安成王顼开府仪同三司六月癸巳司空侯安都赐死秋九月壬戌开府仪同三司广州刺史欧阳頠薨癸亥曲赦都下辛未周廸复宼临川诏䕶军将军章昭达讨平之冬十二月丙申大赦诏昭逹进军建安讨陈寳应五年春三月壬午诏以故䕶军将军周铁虎配食武帝庙庭夏五月周齐并遣使来聘秋七月丁丑曲赦都下九月城西城冬十一月己丑章昭逹禽陈寳应留异送建邺晋安郡平甲辰以䕶军将军章昭逹为镇军将军开府仪同三司十二月甲子曲赦建安晋安二郡讨陈寳应将士死王事者并给棺槥送还本乡幷复其家癸未齐人来聘六年春正月甲午皇太子加元服王公以下赐帛各有差孝弟力田为父后者赐爵一级鳏寡孤独不能自存者谷人五斛夏四月甲寅以开府仪同三司扬州刺史安成王顼为司空五月齐武成帝传位于太子纬自号太上皇帝六月辛酉彗星见于上台北周人来聘秋七月癸未有大风自西南至广百余歩激壊灵台候楼甲申仪贤堂无故自壊丙戌临川太守骆牙斩周廸传旨建邺枭于朱雀航八月己卯立皇子伯固为新安王伯恭为晋安王伯仁为庐陵王伯义为江夏王九月新作大航冬十月辛亥齐人来聘十二月乙卯立皇子伯礼为武陵王癸亥曲赦都下天康元年春二月丙子大赦改元三月己卯以司空安成王顼为尚书令夏四月乙卯皇孙至泽生赐在位文武帛各有差为父后者赐爵一级癸酉皇帝崩于有觉殿遗诏皇太子可即君临山陵务存俭速大歛竟群臣三日一临公除之制率依旧典六月甲子群臣上谥曰文皇帝庙号世祖丙寅葬永宁陵文帝起自布衣知百姓疾苦国家资用务从俭约妙识真伪下不容姦一夜内刺闺取外事分判者前后相续每鸡人伺漏传籖于殿中者令投籖于阶石上鎗然有声云吾虽得眼亦令惊觉其自彊若此云废帝讳伯宗字奉业小字药王文帝嫡长子也梁承圣三年五月庚寅生永定二年二月戊辰拜临川王世子三年文帝嗣位八月庚戌立为皇太子自梁室乱离东宫焚烬太子居于永福省天康元年四月癸酉文帝崩是日太子即皇帝位于太极前殿大赦诏内外文武各复其职逺方悉停奔赴五月己卯尊皇太后曰太皇太后皇后曰皇太后庚寅以司空扬州刺史新除尚书令安成王顼为司徒録尚书都督中外诸军事丁酉以中军大将军开府仪同三司徐度为司空以镇东将军东扬州刺史始兴王伯茂为征东将军开府仪同三司以吏部尚书袁枢为尚书左仆射以呉兴太守沈钦为右仆射秋七月丁酉立妃王氏为皇后冬十月庚申享太庙十一月乙亥周人来弔十二月甲子髙丽国遣使朝贡是嵗周天和元年光大元年春正月癸酉尚书左仆射袁枢卒乙亥大赦改元赐孝弟力田爵一级辛卯祀南郊二月辛亥南豫州刺史余孝顷谋反伏诛三月甲午以尚书右仆射沈钦为侍中尚书仆射夏五月乙未湘州刺史华皎不从执政丙申以中抚军大将军淳于量为征南大将军总舟师讨之六月壬寅以中军大将军司空徐度为车骑将军总督都下衆军自歩道袭湘州秋七月戊申立皇子至泽为皇太子赐天下为父后者爵一级王公以下赉帛各有差九月丙辰百济国遣使朝贡是月周将拓㧞定入郢州与华皎水陆俱进都督淳于量呉明彻等大破之皎单舸奔江陵禽定送建邺冬十月辛巳曲赦湘巴二州为皎所诖误者十一月甲子中权将军开府仪同三司王沖薨十二月庚寅以仪同三司兼从事中郎孔英哲为奉圣亭侯奉孔子祀二年春正月己亥司徒安成王顼进位大傅领司徒加殊礼以新除征南大将军淳于量为中军大将军及安南将军湘州刺史呉明彻即本号并开府仪同三司庚子诏讨华皎军人死王事者并给棺槥送还本乡仍复其家甲子司空徐度薨夏五月丙辰太傅安成王顼献玉玺一六月丁亥彗星见秋七月戊申新罗国遣使朝贡壬戌立皇弟伯智为永阳王伯谋为桂阳王九月林邑狼牙修国并遣使朝贡冬十一月甲寅慈训太后令曰伯宗昔在储宫本无令问及居崇极遂骋凶滛太傅亲承顾託义深垣屛而攅涂未御翌日无淹仍遣刘师知殷不佞等显言排斥隂谋祸乱頼元相维持但除君侧又以余孝顷密迩京师便相徴召宗社之灵祅氛是灭于是密谓华皎称兵上流国祚忧惶几移丑类又别勅欧阳纥等攻逼衡州岭表纷纭殊淹弦望但贼竖皆亡日望惩改而悖礼忘徳情性不悛盪主侯法喜等太傅麾下恒游府内啗以深利谋兴肘腋又盪主孙泰等潜相连结大有交通天诱其衷自然开发此诸文迹今以相示岂可复肃恭禋祀临御生灵今可特降为临海郡王送还藩邸太傅安成王固天生徳齐圣广深二后钟心三灵伫眷自前朝不豫任总邦家威惠相宣刑礼兼设且地彰灵玺天表长彗布新除旧祯祥咸显文皇知子之鍳事甚帝尧传弟之懐乆符太伯今可还申旧志崇立贤君中外宜依旧典奉迎舆驾是日帝出居别第太建二年四月乙卯薨时年十九帝性仁弱无人君之噐及即尊位政刑皆归冢宰故宣太后称文帝遗志而废焉论曰陈武帝以雄毅之姿属殷忧之运功存拯溺道济横流应变无方盖惟人杰及乎西都盪覆江表阽危僧辩任同伊尹空结桐宫之恨贞阳入假秦兵不息穆嬴之泣帝乘隙以举乃蹈𤣥机王业所基始自于此柴天改物盖有凭云文帝以宗枝承统情存兢惕加以崇尚儒术爱悦文义恭俭行已勤劳济物志度𢎞逺有前哲之风至于临下明察得永平之政矣临海懦弱有同于帝挚文后虽欲不鉴殷道盖亦其可得耶南史卷九卷九考证南史卷九考证陈武帝纪封新枋县子陈书封新安子与此小异勃遣腹心谭世逺为曲江令前卷梁太平二年三月内称衡州刺史谭逺盖以避讳故去世字也兹复作世逺前后互异如此帝先计军粮五十万石计陈书作贮乃以䑡䑰贮石沈塞淮口䑡监本误般今从梁书改正十一月己卯齐遣兵五千度据姑熟度陈书作济渡楚州刺史刘士荣士梁书陈书皆作仕鞠旅于溟池之南溟陈书作滇吕嘉既获吴濞已摐摐监本作鏦今从陈书金虎符第一至第五左竹使符第一至第十左陈书无第二左字乃脱去也壬寅立梁邵陵携王庙室祭以太牢辛丑帝幸大庄严寺舍身先壬寅而后辛丑不知何以颠倒至此陈书武帝纪永定二年不载立庙室事又辛丑作辛酉甲子广州言仙人见于罗浮山寺小石楼上云正月丁酉下云二月辛酉则此二十六日内当是庚子或壬子此作甲讹也若陈书作甲午则更讹矣丙子扶南国遣使朝贡丙子陈书作丙寅文帝纪十月癸丑霍州西山蛮率部内属乙夘高丽国遣使朝贡十一月甲辰齐孝昭帝殂癸丑陈书作乙巳又乙卯上有十一月三字与此小异丙戌临川太守骆牙斩周迪骆牙陈书作骆文牙废帝纪六月丁亥彗星见丁亥陈书作丁卯此诸文迹今以相示此监本作比今从陈书及阁本南史卷九考证南史卷十钦定四库全书南史卷十唐李延寿撰陈本纪下第十髙宗孝宣皇帝讳顼字绍世小字帅利始兴昭烈王第二子也梁中大通二年七月辛酉生有赤光满室少寛容多智略及长美容仪身长八尺三寸垂手过膝有勇力善骑射武帝平侯景镇京口梁元帝徴武帝子姪入侍武帝遣帝赴江陵累官为中书侍郎时有军主李总与帝有旧每同游处帝尝夜被酒张灯而寐总适出寻反乃见帝是大龙便惊走他室魏平江陵迁于长安帝貎若不慧魏将杨忠门客张子煦见而竒之曰此人虎头当大贵也永定元年遥袭封始兴郡王文帝嗣位改封安成王天嘉三年自周还授侍中中书监中卫将军置佐吏歴位司空尚书令废帝即位拜司徒録尚书都督中外诸军事光大二年正月进位太傅领司徒加殊礼剑履上殿十一月甲寅慈训太后黜废帝为临海王以帝入纉皇统是月齐武成帝殂太建元年春正月甲午皇帝即位于太极前殿大赦改元文武赐位一阶孝弟力田及为父后者赐爵一级鳏寡不能自存者人赐谷五斛复太皇太后尊号曰皇太后立妃柳氏为皇后世子叔寳为皇太子封皇子江州刺史康乐侯叔陵为始兴王奉昭烈王祀乙未谒太庙丁酉分命大使观省四方风俗以尚书仆射沈钦为左仆射度支尚书王劢为右仆射辛丑祀南郊壬寅封皇子建安侯叔英为豫章王丰城侯叔坚为长沙王二月乙亥耕籍田夏五月甲午齐人来聘丁巳以吏部尚书徐陵为尚书右仆射秋七月辛卯皇太子纳妃沈氏王公以下赐帛各有差冬十月新除左卫将军欧阳纥据广州反辛未遣开府仪同三司章昭逹讨之二年春二月癸未章昭逹禽欧阳纥送都斩于建康市广州平三月丙申皇太后崩丙午曲赦广衡二州丁未大赦又诏自讨周廸华皎以来兵所有死亡者并令收敛并给棺槥送还本乡夏四月乙卯临海王伯宗薨戊寅皇太后祔葬于万安陵五月壬午齐人来弔六月戊子新罗国遣使朝贡辛卯大雨雹乙巳分遣大使廵州郡省寃屈冬十一月辛酉髙丽国遣使朝贡十二月癸巳雷三年春正月癸丑以尚书右仆射徐陵为尚书仆射辛酉祀南郊二月辛巳祀明堂丁酉耕借田三月丁丑大赦夏四月壬辰齐人来聘五月辛亥髙丽新罗丹丹天竺盘盘等国并遣使朝贡六月丁亥江隂王萧季卿以罪免甲辰封东中郎长沙王府谘议参军萧彞为江隂王冬十月乙酉周人来聘十二月壬辰司空章昭逹薨四年春正月丙午以尚书仆射徐陵为左仆射中书监王劢为右仆射二月乙酉立皇子叔卿为建安王三月乙丑扶南林邑国并遣使朝贡夏五月癸卯尚书右仆射王劢卒是月周人诛冢宰宇文䕶秋八月辛未周人来聘九月庚子朔日有蚀之辛亥大赦丙寅以故太尉徐度仪同三司杜稜程灵洗配食武帝庙庭故司空章昭逹配食文帝庙庭冬十一月己亥地震是嵗周建徳元年五年春正月癸酉以吏部尚书沈君理为尚书右仆射领吏部辛巳祀南郊二月辛丑祀明堂乙卯夜有白气如虹自北方贯北斗紫宫三月壬午以开府仪同三司呉明彻都督征讨诸军事畧地北边丙戌西衡州献马生角己丑皇孙𦙍生内外文武赐帛各有差为父后者赐爵一级夏六月癸卯周人来聘秋九月癸未尚书右仆射沈君理卒壬辰晦夜明冬十月己亥以特进周𢎞正为尚书右仆射乙巳呉明彻克寿阳城斩王琳传首建邺枭于朱雀航十二月壬辰诏熊昙朗留异陈寳应周廸邓緖等及王琳首并还亲属以𢎞广宥乙巳立皇子叔明为宜都王叔献为河东王是嵗诸军畧地所在克㨗六年春正月壬戌赦江右淮北诸州甲申周人来聘髙丽国遣使朝贡二月壬辰朔日有蚀之辛亥耕借田夏四月庚子彗星见六月壬辰尚书右仆射周𢎞正卒冬十一月乙亥诏北边行军之所并给复十年十二月戊戌以吏部尚书王玚为尚书仆射七年春正月辛未祀南郊三月辛未诏豫二兖谯徐合霍南司定九州及南豫江郢所部在江北诸郡置云旗义士徃大军及诸镇备防夏四月丙戌有星孛于大角庚寅监豫州陈桃根献青牛诏以还百姓乙未桃根又上织成罗纹锦被表各二诏于云龙门外焚之壬子郢州献瑞钟六六月丙戌诏为北行将士死王事者克日举哀壬辰以尚书右仆射王玚为尚书仆射己酉改作云龙神虎门秋八月癸卯周人来聘闰九月壬辰都督呉明彻大破齐军于吕梁是月甘露频降乐㳺苑丁未舆驾幸苑採甘露宴群臣诏于苑龙舟山立甘露亭冬十月己巳立皇子叔齐为新蔡王叔文为晋熈王十二月壬戌以尚书仆射王玚为左仆射太子詹事陆缮为右仆射甲子南康郡献瑞钟一八年春二月壬申以开府仪同三司呉明彻为司空夏五月庚寅尚书左仆射王玚卒六月甲寅以尚书右仆射陆缮为左仆射新除晋阳太守王克为右仆射秋九月戊戌立皇子叔彪为淮南王九年春正月乙亥齐主传位于其太子恒自号太上皇是月周灭齐二月壬子耕借田秋七月己卯百济国遣使朝贡庚辰大雨震万安陵华表己丑震慧日寺刹及瓦官寺重门一女子震死冬十月戊午司空呉明彻破周将梁士彦于吕梁十二月戊申东宫成皇太子移于新宫十年春二月甲子周军救梁士彦大败司空呉明彻于吕梁及将卒皆见囚俘不反三月辛未震武库丙子分命衆军以备周乙酉大赦夏四月庚戌诏絓在军者并赐爵二级又诏御府堂署所营造礼乐仪服军噐之外悉皆停息掖庭常供王侯妃主诸有奉卹者并各量减庚申大雨雹六月丁酉周武帝崩闰六月丁卯大雨震大皇寺刹荘严寺露盘重阳阁东楼千秋门内槐树及鸿胪府门秋七月戊戌新罗国遣使朝贡八月戊寅陨霜杀稻菽九月乙巳立方明坛于娄湖戊申以扬州刺史始兴王叔陵兼王官伯临盟甲寅幸娄湖临誓衆乙卯分遣大使以盟誓班下四方以上下相警冬十月戊子以尚书左仆射陆缮为尚书仆射十二月乙亥合州庐江蛮田伯兴出宼枞阳刺史鲁广逹讨平之是嵗周宣政元年十一年春正月丁酉南兖州言龙见二月癸亥耕借田秋七月辛卯初用大货六铢钱八月丁卯幸大壮观閲武冬十月甲戌以尚书仆射陆缮为尚书左仆射以祠部尚书晋安王伯恭为右仆射十一月辛卯大赦戊戌周将梁士彦围寿阳克之辛亥又克霍州癸丑以扬州刺史始兴王叔陵为大都督总督水歩衆军十二月乙丑南北兖晋三州及盱台山阳阳平马头秦歴阳沛北谯南梁等九郡民并自㧞向建邺周又克谯北徐二州自是淮南之地尽归于周矣己巳诏非军国所湏多所减损归于俭约是嵗周宣帝大象元年十二年夏四月癸亥尚书左仆射陆缮卒己卯大雩壬午雨五月癸巳以尚书右仆射晋安王伯恭为尚书仆射己酉周宣帝崩六月壬戌大风吹壊臯门中闼秋八月己未周郧州总管司马消难以所统九州八镇之地来降诏因以消难为大都督加司空封随郡公庚申诏镇西将军樊毅进督沔汉诸军事遣南豫州刺史任忠率衆趋歴阳超武将军陈慧纪为前军都督趋南兖州戊辰以司空司马消难为大都督水陆诸军事庚午通直散骑常侍淳于陵克临江郡癸酉智武将军鲁广逹克郭黙城甲戌大雨霖丙子淳于陵克柘州城九月癸未周临江太守刘显光率衆来降是夜天东南有声如风水相激三夜乃止丁亥周将王延贵率衆援歴阳任忠击破之禽延贵等己酉周广陵义军主曹药率衆来降冬十月癸丑大雨震电十二月庚辰南徐州刺史河东王叔献薨十三年春正月壬午以中权将军䕶军将军鄱阳王伯山即本号开府仪同三司以尚书仆射晋安王伯恭为左仆射吏部尚书袁宪为右仆射二月乙亥耕借田秋九月癸亥夜大风从西北来发屋㧞树大雨雹冬十月壬寅丹丹国遣使朝贡十二月辛巳彗星见西南是嵗周静帝大定元年逊位于隋文帝改元开皇元年十四年春正月己酉上弗像甲寅崩于宣福殿时年五十三遗诏凡厥终制事从省约金银之饰不以入圹明噐皆用瓦以日易月及公除之制悉依旧准在位百司三日一临四方州镇五等诸侯各守所职并停奔赴二月辛卯羣臣上谥曰孝宣皇帝庙号髙宗癸巳葬显宁陵帝之在田本有恢𢎞之度及居尊位实允天人之属于时国歩初弭创痍未复淮南之地并入于齐帝志复旧境意反侵地彊弱之形理则悬絶犯斯不韪适足为禽及周兵灭齐乘胜而举畧地还至江际自此惧矣既而修饰都城为扞御之备获铭云二百年后当有痴人修破吾城者时莫测所从云后主讳叔寳字元秀小字黄奴宣帝嫡长子也梁承圣二年十一月戊寅生于江陵明年魏平江陵宣帝迁于长安留后主于穰城天嘉三年归建邺立为安成王世子光大二年累迁侍中太建元年正月甲午立为皇太子十四年正月甲寅宣帝崩乙卯始兴王叔陵构逆伏诛丁巳太子即皇帝位于太极前殿大赦在位文武及孝弟力田为父后者并赐爵一级孤老鳏寡不能自存者赐谷人五斛帛二匹癸亥以侍中丹阳尹长沙王叔坚为骠骑将军开府仪同三司扬州刺史乙丑尊皇后为皇太后丁卯立皇弟叔敦为始兴王奉昭烈王祀己巳立妃沈氏为皇后辛未立皇弟叔俨为寻阳王叔慎为岳阳王叔逹为义阳王叔熊为巴山王叔虞为武昌王甲戌设无碍大㑹于太极前殿三月癸亥诏内外衆官九品以上各荐一人又诏求忠谠无所隐讳己己以新除翊左将军永阳王伯智为尚书仆射夏四月丙申立皇子永康公𦙍为皇太子赐天下为父后者爵一级王公以下赉帛各有差庚子诏镂金银薄庶物化生土木人綵华之属及布帛短狭轻疎者并伤财废业尤成蠧患又僧尼道士挟邪左道不依经律人间滛祀祅书诸珍怪事详为条制并皆禁絶秋七月辛未大赦是月自建邺至荆州江水色赤如血八月癸未天有声如风水相激乙酉夜又如之九月丙午设无碍大㑹于太极前殿舍身及乘舆御服大赦辛亥夜天东北有声如虫飞渐移西北丙寅以骠骑将军开府仪同三司扬州刺史长沙王叔坚为司空征南将军江州刺史豫章王叔英即本号开府仪同三司至徳元年春正月壬寅大赦改元以江州刺史豫章王叔英为骠骑将军开府仪同三司以司空扬州刺史长沙王叔坚为江州刺史征东将军开府仪同三司癸卯立皇子深为始安王秋八月丁卯以骠骑将军开府仪同三司长沙王叔坚为司空九月丁巳天东南有声如虫飞冬十月丁酉立皇弟叔平为湘东王叔敖为临贺王叔宣为阳山王叔穆为西阳王叔俭为南安王叔澄为南郡王叔兴为沅陵王叔韶为岳山王叔纯为新兴王十二月丙辰头和国遣使朝贡司空长沙王叔坚有罪免戊午夜天开自西北至东南其内有青黄杂色隆隆若雷声二年春正月丁卯分遣大使廵省风俗癸巳大赦夏五月戊子以吏部尚书江总为尚书仆射秋七月壬午皇太子加元服在位文武赐帛各有差孝弟力田为父后者赐爵一级鳏寡癃老不能自存者人谷五斛冬十一月丙寅大赦是月盘盘百济国并遣使朝贡三年春正月戊午朔日有蚀之庚午镇左将军长沙王叔坚即本号开府仪同三司三月辛酉前丰州刺史章大寳举兵反夏四月庚戌丰州义军主陈景详斩大寳传首建邺冬十月己丑丹丹国遣使朝贡十一月己未诏修复仲尼庙辛巳幸长干寺大赦十二月癸卯髙丽国遣使朝贡是嵗梁明帝殂四年春正月甲寅诏王公以下各荐所知无隔舆皁二月丙申立皇弟叔谟为巴东王叔显为临江王叔坦为新㑹王叔隆为新宁王夏五月丁巳立皇子荘为㑹稽王秋九月甲午幸𤣥武湖肄舻舰閲武丁未百济国遣使朝贡冬十月癸亥以尚书仆射江总为尚书令吏部尚书谢伷为尚书仆射十一月己卯大赦祯明元年春正月戊寅大赦改元乙未地震秋九月庚寅梁太傅安平王萧巖荆州刺史萧瓛遣其都官尚书沈君公诣荆州刺史陈纪请降辛卯巖等帅其文武官男女济江甲午大赦冬十一月丙子以萧巖为平东将军开府仪同三司东扬州刺史丁亥以骠骑大将军开府仪同三司豫章王叔英为兼司徒十二月丙辰以前镇卫大将军开府仪同三司东扬州刺史鄱阳王伯山为镇卫大将军开府仪同三司二年春正月辛巳立皇子恮为东阳王恬为钱唐王夏四月戊申有群鼠无数自蔡洲岸入石头渡淮至于青塘两岸数日自死随流出江是月郢州南浦水黒如墨五月甲午东冶铸铁有物赤色大如数升自天坠镕所有声隆隆如雷铁飞出墻外烧人家六月戊戌扶南国遣使朝贡庚子废皇太子𦙍为呉兴王立扬州刺史始安王深为皇太子辛丑以太子詹事袁宪为尚书仆射丁巳大风自西北激涛水入石头城淮渚暴溢漂没舟乘冬十月己亥立皇子蕃为呉王己酉幸莫府山大校猎十一月丁卯诏克日于大政殿讯狱丙子立皇弟叔荣为新昌王叔匡为太原王初隋文帝受周禅甚敦邻好宣帝尚不禁侵掠太建末隋兵大举闻宣帝崩乃命班师遣使赴弔修敌国之礼书称姓名顿首而后主益骄书末云想彼统内如宜此宇宙清泰隋文帝不説以示朝臣清河公杨素以为主辱再拜请罪及襄邑公贺若弼并奋求致讨后副使袁彦聘隋窃图隋文帝状以归后主见之大骇曰吾不欲见此人毎遣间谍隋文帝皆给衣马礼遣以归后主愈骄不虞外难荒于酒色不恤政事左右嬖侫珥貂者五十人妇人美貎丽服巧态以从者千余人常使张贵妃孔贵人等八人夹坐江总孔范等十人预宴号曰狎客先令八妇人襞采笺制五言诗十客一时继和迟则罚酒君臣酣饮从夕逹旦以此为常而盛修宫室无时休止税江税市徴取百端刑罚酷滥牢狱常满覆舟山及蒋山栢林冬月常多采醴后主以为甘露之瑞前后灾异甚多有神自称老子游于都下与人对语而不见形言吉凶多验得酒辄釂之经三四年乃去船下有声云明年乱视之得婴儿长三尺而无头蒋山衆鸟鼔两翼以拊膺曰奈何帝奈何帝又建邺城无故自壊青龙出建阳门井涌雾赤地生黒白毛大风㧞朱雀门临平湖草旧塞忽然自通后主又梦黄衣围城乃尽去绕城橘树又见大蛇中分首尾各走夜中索饮忽变为血有血霑阶至于坐牀头而火起有狐入其牀下捕之不见以为祅乃自卖于佛寺为奴以禳之于郭内大皇佛寺起七层塔未毕火从中起飞至石头烧死者甚衆又采木湘州拟造正寝栰至牛渚矶尽没水中既而渔人见栰浮于海上起齐云观国人歌曰齐云观宼来无际畔始北齐末诸省官人多称省主未几而灭至是举朝亦有此称识者以为省主主将见省之兆隋文帝谓仆射髙颎曰我为百姓父母岂可限一衣带水不拯之乎命大作战船人请密之隋文帝曰吾将显行天诛何密之有使投柹于江若彼能改吾又何求及纳梁萧瓛萧巖隋文愈忿以晋王广为元帅督八十总管致讨乃送玺书暴后主二十恶又散写诏书书三十万纸徧喻江外诸军既下江滨镇戌相继奏闻新除湘州刺史施文庆中书舍人沈客卿掌机密并抑而不言初萧巖萧瓛之至也徳教学士沈君道梦殿前长人朱衣武冠头出栏上攘臂怒曰那忽受叛萧误人事后主闻之忌二萧故逺散其衆以巖为东扬州刺史瓛为呉州刺史使领军任忠出守呉兴郡以襟带二州使南平王嶷镇江州永嘉王彦镇南徐州寻诏二王赴期明年元㑹命縁江诸防船舰悉从二王还都为威势以示梁人之来者由是江中无一鬬船上流诸州兵皆阻杨素军不得至都下甲士尚十余万人及闻隋军临江后主曰王气在此齐兵三度来周兵再度至无不摧没虏今来者必自败孔范亦言无渡江理但奏伎纵酒作诗不辍三年春正月乙丑朔朝㑹大雾四塞入人鼻皆辛酸后主昏睡至晡时乃罢是日隋将贺若弼自北道广陵济韩擒虎趋横江济分兵晨袭采石取之进㧞姑熟次于新林时弼攻下京口縁江诸戌望风尽走弼分兵断曲阿之冲而入丙寅采石戍主徐子建至告变戊辰乃下诏曰犬羊陵纵侵窃郊畿螽虿有毒宜时扫定朕当亲御六师廓清八表内外并可戒严于是以萧摩诃为皇畿大都督樊勐为上流大都督樊毅为下流大都督司马消难施文庆并为大监军重立赏格分兵镇守要害僧尼道士尽皆执役庚午贺若弼攻䧟南徐州辛未韩擒虎又䧟南豫州隋军南北道并进辛巳贺若弼进军钟山顿白土冈之东南衆军败绩弼乘胜进军宫城烧北掖门是时韩擒虎率衆自新林至石子冈镇东大将军任忠出降擒虎仍引擒虎经朱雀航趣宫城自南掖门入城内文武百司皆遁出唯尚书仆射袁宪后合舍人夏侯公韵侍侧宪劝端坐殿上正色以待之后主曰锋刃之下未可交当吾自有计乃逃于井二人苦谏不从以身蔽井后主与争乆之方得入沈后居处如常太子深年十五闭合而坐舍人孔伯鱼侍焉戍士叩合而入深安坐劳之曰戎旅在涂不至劳也既而军人窥井而唿之后主不应欲下石乃闻呌声以䋲引之惊其太重及出乃与张贵妃孔贵人三人同乘而上隋文帝闻之大惊开府鲍宏曰东井上于天文为秦今王都所在投井其天意邪先是江东謡多唱王献之桃叶辞云桃叶复桃叶度江不用檝但度无所苦我自接迎汝及晋王广军于六合镇其山名桃叶果乘陈船而度丙戌晋王广入据䑓城送后主于东宫三月己巳后主与王公百司同发自建邺之长安隋文帝权分京城人宅以俟内外修整遣使迎劳之陈人讴咏忘其亡焉使还奏言自后主以下大小在路五百里累累不絶隋文帝嗟叹曰一至于此及至京师列陈之车服噐物于庭引后主于前及前后二太子诸父诸弟衆子之为王者凡二十八人司空司马消难尚书令江总仆射袁宪骠骑萧摩诃䕶军樊毅中领军鲁广逹镇军将军任忠吏部尚书姚察侍中中书令蔡徴左卫将军樊勐自尚书郎以上二百余人文帝使纳言宣诏劳之次使内史令宣诏让后主后主伏地屏息不能对乃见宥隋文帝诏陈文武宣三帝陵总给五户分守之初武帝始即位其夜奉朝请史普直宿省梦有人自天而下导从数十至太极殿前北面执玉䇿金字曰陈氏五帝三十二年及后主在东宫时有妇人突入唱曰毕国主有鸟一足集其殿庭以觜画地成文曰独足上髙䑓盛草变为灰欲知我家处朱门当水开解者以为独足盖指后主独行无衆盛草言荒秽隋承火运草得火而灰及至京师与其家属馆于都水䑓所谓上髙䑓当水也其言皆验或言后主名叔寳反语为少福亦败亡之徴云既见宥隋文帝给赐甚厚数得引见班同三品毎预宴恐致伤心为不奏呉音后监守者奏言叔寳云既无秩位每预朝集愿得一官号隋文帝曰叔寳全无心肝监者又言叔寳常耽醉罕有醒时隋文帝使节其酒既而曰任其性不尔何以过日未几帝又问监者叔寳所嗜对曰嗜驴肉问饮酒多少对曰与其子弟日饮一石隋文帝大惊及从东廵登芒山侍饮赋诗曰日月光天徳山川壮帝居太平无以报愿上东封书幷表请封禅隋文帝优诏谦让不许后从至仁寿宫常侍宴及出隋文帝目之曰此败岂不由酒将作诗功夫何如思安时事当贺若弼度京口彼人密启告急叔寳为饮酒遂不省之髙颎至日犹见启在牀下未开封此亦是可笑盖天亡也昔苻氏所征得国皆荣贵其主茍欲求名不知违天命与之官乃违天也隋文帝以陈氏子弟既多恐京下为过皆分置诸州县每嵗赐以衣服以安全之后主以隋仁寿四年十一月壬子终于洛阳时年五十二赠大将军封长安县公谥曰炀葬河南洛阳之芒山论曰陈宣帝噐度𢎞厚有人君之量文帝知冢嗣仁弱早存太伯之心及乎弗悆咸已委託矣至于纉业之后拓土开疆盖徳不逮文智不及武志大不已晚致吕梁之败江左日蹙抑此之由也后主因削弱之余钟灭亡之运刑政不树加以荒淫夫以三代之隆歴世数十及其亡也皆败于妇人况以区区之陈外邻明徳覆车之迹尚且追踪叔季其获支数年亦为幸也虽忠义感慨致恸井隅何救麦秀之深悲适足取笑乎干祀嗟乎始梁末童謡云可怜巴马子一日行千里不见马上郎但见黄尘起黄尘汗人衣皁荚相料理及僧辩灭群臣以謡言奏闻曰僧辩本乘巴马以撃侯景马上郎王字也尘谓陈也而不解皁荚之谓既而陈灭于隋说者以为江东谓羖羊角为皁荚隋氏姓杨杨羊也言终灭于隋然则兴亡之兆盖有数云南史卷十卷十考证南史卷十考证宣帝纪乙未桃根又上织成罗纹锦被表各二诏于云龙门外焚之表陈书作裘二月壬子耕借田壬子陈书作壬午丙子淳于陵克柘州城柘陈书作祐后主纪光大二年累迁侍中二监本讹三今以光大止有二年改正之立皇弟叔敦为始兴王敦陈书作重庚子诏镂金银薄庶物化生土木人綵华之属庶监本作度今从陈书及南本叔韶为岳山王岳监本讹乐今从本传改肆舻舰閲武肆南本作肄阁本注一作肄东冶铸铁有物赤色大如数升自天坠镕所升陈书作斗盖升斗二字古文相似易致讹也南史卷十考证南史卷十一钦定四库全书南史卷十一唐李延寿撰列传第一后妃上宋孝穆赵皇后孝懿萧皇后武敬臧皇后武张夫人文章胡太后少帝司马皇后文元袁皇后孝武昭路太后明宣沈太后孝武文穆王皇后前废帝何皇后明恭王皇后后废帝陈太妃后废帝江皇后顺陈太妃顺谢皇后齐宣孝陈皇后高昭刘皇后武穆裴皇后文安王皇后郁林王何妃海陵王王妃明敬刘皇后东昏禇皇后和王皇后六宫位号前史代有不同晋武帝采汉魏之制置贵嫔夫人贵人是为三夫人位视三公淑妃淑媛淑仪脩华脩容脩仪婕妤容华充华是为九嫔位视九卿其余有美人才人中才人爵视千石以下宋武帝省二才人其余仍用晋制案贵嫔魏文帝所制夫人魏武初建魏国所制贵人汉光武所制淑妃魏明帝所制淑媛魏文帝所制淑仪脩华晋武帝所制脩容魏文帝所制脩仪魏明帝所制婕妤容华前汉旧号充华晋武帝所制美人汉光武所制及孝武孝建三年省夫人置贵妃位比相国进贵嫔比丞相贵人比三司以为三夫人又置昭仪昭容昭华以代脩华脩仪脩容又置中才人充衣以为散位案昭仪汉元帝所制昭容孝武所制昭华魏明帝所制中才人晋武帝所制充衣前汉旧制及明帝泰始二年省淑妃昭华中才人充衣复置脩华脩仪脩容才人良人三年又省贵人置贵姬以备三夫人之数又置昭华增淑容承徽列荣以淑媛淑仪淑容昭华昭仪昭容脩华脩仪脩容为九嫔婕妤容华充华承徽列荣凡五职亚九嫔美人才人良人三职为散役其后帝留心后房拟百官备置内职焉及齐高帝建元元年有司奏置贵嫔夫人贵人为三夫人脩华脩仪脩容淑妃淑媛淑仪婕妤容华充华为九嫔美人中才人才人为散职三年太子宫置三内职良娣比开国侯保林比五等侯才人比驸马都尉及永明元年有司奏贵妃淑妃并加金章紫绶佩于窴玉淑妃旧拟九棘以淑为温恭之称妃为亚后之名进同贵妃以比三司夫人之号不殊蕃国降淑媛以比九卿七年复立昭容位在九嫔焉梁武拨乱反正深鉴奢逸配徳早终长秋旷位定令制贵妃贵嫔贵姬为三夫人淑媛淑仪淑容昭华昭仪昭容脩华脩仪脩容为九嫔婕妤容华充华承徽列荣为五职羙人才人良人为三职东宫置良娣保林为二职及简文元帝出自储蕃或廹在拘絷或逼于寇乱且妃并先殂更不建椒阃陈武光膺天歴以朴素自居故后宫员位其数多阙文帝天嘉之后诏宫职备员其所制立无改梁旧编之令文以为后法然帝性恭俭而嫔嫱不备宣帝后主无所改作今总缀缉以立此篇云宋孝穆赵皇后讳安宗下邳僮人也父裔平原太守后以晋穆帝升平四年嫔于孝皇帝以产武帝殂于丹徒官舍葬晋陵丹徒县东乡练璧里雩山宋初追崇号谥陵曰兴宁永初二年有司奏追赠裔光禄大夫加金章紫绶裔命妇孙氏封豫章郡建昌县君其年又追封裔临贺县侯裔子伦之自有传孝懿萧皇后讳文寿兰陵人也父卓字子略洮阳令后为孝皇帝继室生长沙景王道怜临川烈武王道规义熈七年拜豫章公太夫人武帝为宋公宋王又加太妃太后之号帝践阼尊曰皇太后居宣训宫上以恭孝为行奉太后素谨及即大位春秋已高每旦朝太后未尝失时刻少帝即位加崇曰太皇太后景平元年崩于显阳殿年八十一遗令汉世帝后陵皆异处今可于茔域之内别为一圹一遵往式乃开别圹与兴宁合坟初武帝微时贫约过甚孝皇之殂葬礼多阙帝遗㫖太后百嵗后不须祔葬至是故称后遗令云卓初与赵裔俱赠金紫光禄大夫又追封封阳县侯妻下邳赵氏封呉郡夀昌县君卓子源之袭爵源之见子思话传武敬臧皇后讳爱亲东莞人也祖汪尚书郎父儁郡功曹后适武帝生㑹稽宣长公主兴弟帝以俭正率下后恭谨不违义熙四年正月甲子殂于东城故赠豫章公夫人还葬丹徒帝临崩遗诏留葬建邺于是备法驾迎梓宫祔葬初宁陵宋初追赠儁金紫光禄大夫妻高密叔孙氏封永陵平乡君儁子焘熹并自有传武帝张夫人讳阙不知何许人也生少帝及义兴恭长公主惠媛永初元年拜夫人少帝即位有司奏上尊号为皇太后宫曰永乐少帝废太后还壐绂随居吴郡文帝元嘉元年拜营阳国太妃二年薨文章胡太后讳道女淮南人也义熙初武帝所纳文帝生五年被谴赐死葬丹徒武帝践阼追赠婕妤文帝即位有司奏上尊号曰章皇太后陵曰熈宁立庙建邺少帝司马皇后讳茂英晋恭帝女也初封海盐公主少帝以公子尚焉宋初拜皇太子妃少帝即位为皇后元嘉元年降为营阳王妃又为南丰王太妃十六年薨文元袁皇后讳齐妫陈郡阳夏人左光禄大夫湛之庶女也母本卑贱后年五六嵗方见举后适文帝初拜宜都王妃生子劭东阳献公主英娥上待后恩礼甚笃袁氏贫薄后每就上求钱帛以赡之上性俭所得不过五三万五三十匹后潘淑妃有宠爱倾后宫咸言所求无不得后闻之未知信否乃因潘求三十万钱与家以观上意宿昔便得因此恚恨称疾不复见上遂愤恚成疾元嘉十七年疾笃上执手流涕问所欲言后视上良久乃引被覆面崩于显阳殿上甚悼痛之诏前永嘉太守颜延之为哀䇿文甚丽及奏上自益抚存悼亡感今懐昔八字以致意焉有司奏谥宣皇后诏谥曰元初后生劭自详视之使驰白帝此儿形貌异常必破国亡家不可举便欲杀之文帝狼狈至后殿戸外手掇幔禁之乃止后亡后常有小小灵应明帝所生沈美人尝以非罪见责应赐死从后昔所住徽音殿前度此殿有五间自后崩后常闭美人至殿前流涕大言曰今日无罪就死先后若有灵当知之殿户应声豁然开职掌者遽白文帝惊往视之美人乃得释大明五年孝武乃诏追后之所生外祖亲王夫人为豫章郡新淦平乐乡君又诏赵萧臧光禄袁敬公平乐乡君墓先未给茔户各给蛮户三以供洒埽后父湛之自有传潘淑妃者本以貌进始未见赏帝好乘羊车经诸房淑妃每庄饰褰帷以侯并密令左右以咸水洒地帝每至戸羊辄舐地不去帝曰羊乃为汝徘徊况于人乎于此爱倾后宫孝武昭路太后讳惠男丹阳建康人也以色貌选入后宫生孝武帝拜为淑媛及年长无宠常随孝武出蕃孝武即位有司奏奉尊号曰太后宫曰崇宪太后居显阳殿上于闺房之内礼敬甚寡有所御幸或留止太后房内故人间或有丑声宫掖事祕亦莫能辩也孝建二年追赠太后父兴之散骑常侍兴之妻余杭县广昌乡君大明四年太后弟子抚军叅军琼之上表自陈有司承㫖奏赠琼之父道庆给事中琼之及弟休之茂之并居显职太后颇豫政事赐与琼之等财物家累千金居处器服与帝子相侔大明五年太后随上巡南豫州妃主以下并从废帝立号太皇太后明帝践阼号崇宪太后初明帝少失所生为太后所摄养抚爱甚笃及即位供奉礼义不异旧日有司奏宜别居外宫诏欲亲奉晨昏尽懽闺禁不如所奏及闻义嘉难作太后心幸之延上饮酒置毒以进侍者引上衣上寤起以其巵上夀是日太后崩祕之丧事如礼迁殡东宫题曰崇宪宫又诏述太后恩慈特齐衰三月以申追逺谥曰昭皇太后葬孝武陵东南号曰脩宁陵先是晋安王子勋未卒巫者谓宜开昭太后陵毁去梓宫以厌胜脩复仓卒不得如礼上性忌虑将来致灾泰始四年夏诏有司曰崇宪昭太后脩宁陵地大明之世久所考卜前嵗遭诸蕃之难礼从权宜未暇营改而茔隧之所山原卑陋可式遵旧典以礼改创有司奏请脩宁陵𤣥宫补葺毁壊权施油殿蹔出梓宫事毕即定诏可废帝景和中又追赠兴之侍中金紫光禄大夫谥曰孝侯道庆光禄大夫开府仪同三司谥曰敬侯道庆女为皇后以休之为侍中明宣沈太后讳容姬不知何许人也为文帝美人生明帝拜婕妤元嘉三十年卒葬建康之莫府山孝武即位追赠湘东国太妃明帝即位有司奏上尊号为皇太后谥曰宣陵号崇宁孝武文穆王皇后讳宪嫄琅邪临沂人也元嘉二十年拜武陵王妃生废帝豫章王子尚山隂公主楚玉临淮康哀公主楚佩皇女楚琇康乐公主脩明孝武在蕃后甚宠异及即位为皇后焉大明四年后率六宫躬桑于西郊皇太后观礼妃主以下竝加班钖废帝即位尊曰皇太后宫曰永训其年崩于含章殿祔葬景宁陵父偃别有传殷淑仪南郡王义宣女也丽色巧笑义宣败后帝宻取之宠冠后宫假姓殷氏左右宣泄者多死故当时莫知所出及薨帝常思见之遂为通替棺欲见辄引替覩尸如此积日形色不异追赠贵妃谥曰宣及葬给輼辌车虎贲班劒銮辂九旒黄屋左纛前后部羽葆皷吹上自于南掖门临过丧车悲不自胜左右莫不掩泣上痛爱不已精神罔罔颇废政事每寝先于灵牀酌奠酒饮之既而恸哭不能自反又讽有司奏曰据春秋仲子非鲁惠公元嫡尚得考别宫今贵妃盖天秩之崇班理应创新乃立别庙于都下时有巫者能见鬼说帝言贵妃可致帝大喜令召之有少顷果于帷中见形如平生帝欲与之言黙然不对将执手奄然便歇帝尤哽恨于是拟李夫人赋以寄意焉谢庄作哀䇿文奏之帝卧览读起坐流涕曰不谓当今复有此才都下传写纸墨为之贵或云贵妃是殷琰家人入义宣家义宣败入宫云前废帝何皇后讳令婉庐江灊人也孝建三年纳为皇太子妃大明五年薨于东宫徽光殿谥曰献妃废帝即位追崇曰献皇后明帝践阼迁后与废帝合葬龙山北后父瑀字幼玉晋尚书左仆射澄曾孙也瑀尚武帝少女豫康长公主讳次男公主先适徐乔美容色聪敏有智数文帝世礼待特隆瑀豪竞于时与平昌孟灵休东海何朂等并以舆马相尚公主与瑀情爱隆密何氏踈戚莫不霑被恩礼瑀位右卫将军主薨瑀墓开孝武追赠瑀金紫光禄大夫子迈尚文帝第十女新蔡公主讳英媚迈少以贵戚居显官好犬马驰逐多聚才力士位南济隂太守废帝纳公主于后宫伪言薨殒杀一婢送出迈第殡葬行丧礼常疑迈有异图迈亦招聚同志欲因行废立事觉见诛明帝即位追封建宁县候瑀兄子衍性躁动位黄门郎拜竟求司徒司马得司马复求太子右率拜一二日复求侍中旬日之间求进无已不得侍中以怨骂赐死明恭王皇后讳贞风琅邪临沂人也初拜淮阳王妃明帝改封又为湘东王妃生晋陵长公主伯姒建安长公主伯媛明帝即位立为皇后上尝宫内大集而裸妇人观之以为欢笑后以扇鄣面独无所言帝怒曰外舍家寒乞今共作笑乐何独不视后曰为乐之事其方自多岂有姑姊妹集聚而祼妇人形体以此为乐外舍为欢适与此不同帝大怒令后起后兄扬州刺史景文以此事语从舅陈郡谢绰曰后在家为儜弱妇人不知今叚遂能刚正如此废帝即位尊为皇太后宫曰𢎞训废帝失徳太后每加朂譬始犹见顺后狂慝稍甚太后尝赐帝玉柄毛扇帝嫌毛扇不华因此欲加酖害令太医煮药左右止之曰若行此事官便作孝子岂得出入狡狯帝曰汝语大有理乃止顺帝即位齐高帝执权宗室刘晃刘绰卜伯兴等有异志太后颇与相闗顺帝禅位太后与帝逊于东邸因迁居丹阳宫拜汝隂王太后顺帝殂于丹阳更立第都下建元元年薨于第追加谥葬以宋礼后父僧朗别有传后废帝陈太妃讳妙登丹阳建康屠家女也孝武尝使尉司采访人间子女有姿色者太妃家在建康县居有草屋两三间上出行问尉曰御道那得此草屋当由家贫赐钱三万令起瓦屋尉自送钱与之家人并行唯太妃在家时年十二三尉见其美即以白孝武于是迎入宫在路太后房内经二年再唿不见幸太后因言于上以赐明帝始有宠一年衰歇以赐李道皃寻又迎还生废帝先是人间言明帝不男故皆唿废帝为李氏子废帝后每微行自称李将军或自谓李统明帝即位拜贵妃秩同皇太子废帝践阼有司奏上尊号曰皇太妃舆服一如晋孝武李太妃故事宫曰𢎞化置家令一人改诸国太妃曰太姬昇明初降为苍梧王太妃后废帝江皇后讳简珪济阳考城人也太始五年明帝访太子妃而雅信小数名家女多不合江氏虽为华族而后父祖并已亡弟又弱小以卜筮吉故为太子纳之六年拜皇太子妃讽朝士州郡皆令献物多者将直百金始兴太守孙奉伯止献琴书其外无余物上大怒封药赐死既而原之太子即帝位立为皇后帝既废降后为苍梧王妃祖智深自有传顺陈太妃讳法容丹阳建康人也明帝素肥晚年废疾不能内御诸弟姬人有懐孕者辄取以入宫及生男皆杀其母而与六宫所爱者养之顺帝桂阳王休范子也以陈昭华为母明帝崩昭华拜安成王太妃顺帝即位进为皇太妃顺帝禅位去皇存太妃之号顺谢皇后讳梵境陈郡阳夏人右光禄大夫庄之孙也父飏车骑功曹昇明二年立为皇后顺帝禅位降为汝隂王妃祖庄自有传齐宣孝陈皇后讳道止临淮东阳人魏司徒矫之后也后家贫少勤织作家人矜其劳或止之后终不改嫁于宣帝宣帝庶生子衡阳元王道度始安贞王道生后生高帝高帝年二嵗乳人之乳后梦人以两瓯麻粥与之觉而乳惊因此丰足宣帝从任在外后常㽞家有相者谓后曰夫人有贵子而不见之后叹曰我三子谁当应之唿高帝小字曰政应是汝耳宣帝殂后后亲执勤婢使有过皆恕而不问高帝虽从宦而家业木贫为建康令时明帝等冬月犹无缣纩而奉膳甚厚后每撒去兼肉曰于我过足矣殂于县舍昇明二年追赠竟陵公国太夫人齐国建为齐国太妃并蜜印画青绶祠以太牢建元元年追尊孝皇后赠外祖父肇之金紫光禄大夫谥敬侯后母胡氏为永昌县靖君永明九年诏太庙四时祭宣皇帝荐起面饼鸭孝皇后荐笋鸭卵脯醤炙白肉高皇帝荐肉脍葅羮昭皇后荐茗粣炙鱼并生平所嗜也高昭刘皇后讳智容广陵人也祖𤣥之父夀之并员外郎后母桓氏梦吞玉胜生后时有紫光满室以告夀之夀之曰恨非是男桓笑曰虽女亦足兴家矣后寝卧见有羽盖䕃其上家人试察之常见其上掩蔼如似云气年十七裴方明为子求婚酬许已定后梦见先有迎车至犹如常家迎法后不肻去次有迎至龙旂豹尾有异于常后喜而从之既而与裴氏不成婚竟嫔于上严整有轨度造次必依礼法生太子及豫章王嶷太子初在孕后尝归宁遇家奉祠尔日隂晦失晓举家狼狈共营祭食后助炒胡麻始复内薪未及索火火便自然宋泰豫元年殂归葬先帝墓侧则泰安陵也门生王清与墓工始下揷有白兎跳起寻之不得及坟成兔还栖其上昇明二年赠竟陵公国夫人三年赠齐国妃印绶齐建元元年尊谥昭皇后二年赠后父夀之金紫光禄大夫母桓氏上虞都乡君武穆裴皇后讳惠昭河东闻喜人也祖封之给事中父玑之左军参军后少与豫章王妃庾氏为娣姒庾氏勤女工奉事高昭后恭谨不倦后不能及故不为舅姑所重武帝亦薄焉性刚严竟陵王子良妃袁氏布衣时有过后加训罚昇明三年为齐世子妃建元元年为皇太子妃二年后薨谥穆妃葬休安陵时议欲立石志王俭曰石志不出礼起宋元嘉中颜延之为王球石志素族无铭䇿故以纪行自尔以来共相祖习储妃之重礼絶恒例既有哀策不烦石志从之武帝即位追尊皇后赠父玑之金紫光禄大夫后母檀氏余杭广昌乡元君旧显阳昭阳二殿太后皇后所居也永明中无太后皇后羊贵嫔居昭阳殿西范贵妃居昭阳殿东宠姬荀昭华居鳯华柏殿宫内御所居夀昌画殿南阁置白鹭鼔吹二部干光殿东西头置钟磬两厢皆宴乐处也上数㳺幸诸苑囿载宫人后从车宫内深隐不闻端门鼔漏声置钟于景阳楼上应五鼔及三鼔宫人闻钟声早起庄饰车驾数幸琅邪城宫人常从早发至湖北埭鸡始鸣故唿为鸡鸣埭妇人吴郡韩兰英有文辞宋孝武时献中兴赋被赏入宫宋明帝时用为宫中职僚及武帝以为博士教六宫书学以其年老多识唿为韩公云文安王皇后讳寳明琅邪临沂人也祖韶之呉兴太守父晔之太宰祭酒宋世高帝为文惠太子纳后建元元年为南郡王妃四年为皇太子妃无宠太子宫人制新丽衣裳及首饰而后牀帷陈故古旧钗镊十余枚永明十一年为皇太孙太妃郁林即位尊为皇太后称宣徳宫置男左右三十人前代所未有也赠后父晔之金紫光禄大夫母桓氏丰安县君其年十二月备法驾谒太庙明帝即位出居鄱阳王故第为宣徳宫永元三年梁武帝定建邺迎入宫后称制至禅位逊居外宫梁天监十一年薨葬崇安陵谥曰安后祖韶之自有传郁林王何妃讳婧英庐江灊人抚军将军戢女也初将纳为南郡王妃文惠太子嫌戢无男门孤不欲与昏王俭以南郡王妃便为将来外戚唯须高胄不须强门今何氏䕃华族弱实允外戚之义永明三年乃成昏妃禀性淫乱南郡王所与无頼人游妃择其美者皆与交欢南郡王侍书人马澄年少色美甚为妃悦常与鬭腕较力南郡王以为欢笑澄者本剡县寒人尝于南岸逼略人家女为秣陵县所録南郡王语县散遣之澄又逼求姨女为妾姨不与澄诣建康令沈徽孚讼之徽孚曰姨女可为妇不可为妾澄曰仆父为给事中门戸既成姨家犹是寒贱政可为妾耳徽孚诃而遣之十一年为皇太孙妃又有女巫子杨珉之亦有美貌妃尤爱悦之与同寝处如伉俪及太孙即帝位为皇后封后嫡母刘为高昌县都乡君所生母宋为余杭广昌乡君后将拜镜在牀无因堕地其冬与太后同日谒太庙杨珉之为帝所幸常居中侍明帝为辅与王晏徐孝嗣王广之并面请不听又令萧谌坦之固请皇后与帝同席坐流涕覆面谓坦之曰杨郎好年少无罪过何可枉杀坦之耳语于帝曰此事别有一意不可令人闻帝谓皇后为阿奴曰阿奴蹔去坦之乃曰外间并云杨珉之与皇后有异情彰闻遐迩帝不得已乃为敕坦之驰报明帝即令建康行刑而果有敕原之而珉之已死后既淫乱又与帝相爱亵故帝恣之又迎后亲戚入宫尝赐人百数十万以武帝曜灵殿处后家属帝废后贬为王妃父戢自有传海陵王王妃讳韶明琅邪临沂人太常慈之女也永明八年纳为临沂公夫人郁林王即位为新安王妃延兴元年为皇后其年降为海陵王妃妃父慈自有传明敬刘皇后讳惠端彭城人光禄大夫道𢎞孙也高帝为明帝纳之建元三年除西昌侯夫人永明七年卒葬江乘县张山延兴元年赠宣城王妃明帝即位追尊敬皇后赠父通直郎景猷为金紫光禄大夫母王氏平阳乡君明帝崩改葬袝于兴安陵东昏褚皇后讳令璩河南阳翟人太常澄之女也建武二年纳为皇太子妃而无宠帝谓左右曰若得如山隂主无恨矣山隂主明帝长女也后遂与之为乱明年妃谒敬后庙东昏即位为皇后帝宠潘妃后不被遇黄淑仪生太子诵而卒东昏废后及诵并为庶人后父澄自有传和王皇后讳蕣华琅邪临沂人太尉俭之孙也初为随王妃中兴元年为皇后帝禅位后降为妃妃祖俭自有传南史卷十一卷十一考证南史卷十一考证后妃传叙淑妃旧拟九棘以淑为温㳟之称棘各本讹查字书同棘亦从朿不从来今改正宋孝穆赵皇后传葬晋陵丹徒县东乡练璧里雩山练一本作綀璧一本作壁武敬臧皇后传封永陵平乡君监本讹作迁陵永平乡君今从宋书改正文元袁皇后元监本讹帝今从目录改正前废帝何皇后传瑀尚武帝少女豫康公主讳次男凡公主之名皆不书讳独本传此处与下文迈尚文帝第十女新蔡公主讳英媚各衍一讳字齐宣孝陈皇后传并蜜印画青绶祠以太牢南本蜜作密画作书武穆裴皇后传上数游幸诸苑囿载宫人后从车宫内深隐不闻端门鼓漏声一本后作从宫内作置内海陵王王妃传讳韶韶阁本作昭南史卷十一考证南史卷十二钦定四库全书南史卷十二唐李延寿撰列传第二后妃下梁文献张皇后武徳郗皇后武丁贵嫔武阮脩容简文王皇后元徐妃敬夏太后敬王皇后陈武宣章皇后文沈皇后废帝王皇后宣柳皇后后主沈皇后梁文献张皇后讳尚柔范阳方城人也父穆之娶文帝从姑而生后后以宋元嘉中嫔于文帝生长沙宣武王懿永阳昭王敷次生武帝方孕忽见庭前菖蒲花光采非常惊报侍者皆云不见后曰常闻见菖蒲花者当富贵因取吞之是月生武帝将产之夕后见庭内若有衣冠陪列焉次生衡阳宣王畅义兴昭长公主令嫕后宋泰始七年殂于秣陵县同夏里舍葬晋陵武进县东城里山天监元年五月甲辰追上尊号为皇后谥曰文献穆之字思静晋司空华六世孙也少方雅有识鉴初为员外散骑侍郎深被始兴王濬引纳穆之鉴其祸萌求为交阯太守政有异绩宋文帝将以为交州刺史㑹病卒子𢎞籍字真艺齐初为镇西叅军卒于官梁武践阼追赠穆之光禄大夫加金章紫绶赠𢎞籍廷尉卿𢎞籍无子从弟𢎞䇿以子纉嗣别有传武徳郗皇后讳徽高平金乡人也祖绍宋国子祭酒领东海王师父晔太子舍人早卒后母宋文帝女寻阳公主也方娠梦当生贵子及后生有赤光照室器物尽明家人怪之巫言此女光高将有所妨乃于水濵祓除之后幼明慧善隶书读史传女工之事无不闲习宋后废帝将纳为后齐初安陆王缅又欲结婚郗氏并辞以女疾乃止齐建元末嫔于武帝生永兴公主玉姚永世公主玉婉永康公主玉嬛及武帝为雍州刺史殂于襄阳官舍年三十二其年归葬南徐州南东海武进县东城里山中兴二年武帝为梁公齐帝诏赠后为梁公妃及武帝践阼追崇为皇后谥曰徳陵曰脩陵后父晔赠金紫光禄大夫后酷妬忌及终化为龙入于后宫通梦于帝或见形光彩照灼帝体将不安龙辄激水腾涌于露井上为殿衣服委积常置银鹿卢金瓶灌百味以祀之故帝卒不置后武丁贵嫔讳令光谯国人也祖父从官襄阳因居沔北五女村寓于刘惠明庑下贵嫔生于樊城初产有神光之异紫气满室故以光为名相者云当大贵少时与邻女月下纺绩诸女并患蚊蚋贵嫔弗之觉也乡人魏益徳将聘之未及成而武帝镇樊城尝登楼以望见汉滨五采如龙下有女子擘絖则贵嫔也又丁氏因人以相者言闻之于帝帝赠以金环纳之时年十四贵嫔生而有赤痣在左臂疗之不灭又体多疣子至是无何并失所在徳后酷忌遇贵嫔无道使日舂五斛舂每中程若有助者被遇虽严益小心祗敬尝于供养经案侧髣髴若见神人心独异之天监元年五月有司奏为贵人未拜其年八月又奏初贵嫔居显阳殿及太子定位有司奏曰皇太子副贰宸极率土咸执吏礼既尽礼皇储则所生不容无敬王侯妃主常得通信问者及六宫三夫人虽与贵嫔同列并应以敬皇太子之礼敬贵嫔宋元嘉中始兴武陵国臣并以吏敬敬王所生潘淑妃路淑媛贵嫔于宫臣虽非小君其义不异与宋泰豫朝议百官以吏敬敬帝所生事义政同谓宫僚施敬宜同吏礼诣神虎门奉牋致谒年节称庆亦同如此且储妃作配率由盛则以妇踰姑弥乖从序谓贵嫔典章一与太子不异于是贵嫔备典章礼数同乎太子言则称令贵嫔性仁恕及居宫接驭自下皆得其欢心不好华饰器服无珍丽未尝为亲戚私谒及武帝𢎞佛教贵嫔长进蔬膳受戒日甘露降于殿前方一丈五尺帝所立义皆得其指归尤精浄名经普通七年十一月庚辰薨移殡于东宫临云殿时年四十二诏吏部郎张纉为哀册文有司奏谥曰穆葬寕陵祔于小庙简文即位追崇曰太后贵嫔父道迁天监初为歴阳太守庐陵威王之生武帝谓之曰贤女复育一男答曰莫道猪狗子世人以为笑后位兖州刺史宣城太守文宣阮太后讳令嬴㑹稽余姚人也本姓石初齐始安王遥光纳焉遥光败入东昏宫建康城平为武帝采女在孕梦龙罩其牀天监六年八月生元帝于后宫是日大赦寻拜为脩容赐姓阮氏尝随元帝出藩大同六年六月薨于江州正寝时年六十七其年十一月归葬江宁县通望山谥曰宣元帝即位有司奏追崇为文宣太后还祔小庙承圣二年追赠太后父齐故奉朝请石灵寳散骑常侍左卫将军封武康县侯母陈氏武康侯夫人简文王皇后讳灵宾琅琊临沂人也祖俭齐太尉南昌文宪公父骞金紫光禄大夫南昌安侯后幼而柔明叔父暕见之曰吾家女师也天监十一年拜晋安王妃生哀太子太器南郡王大连长山公主妙䂮大通三年十月拜皇太子妃太清三年三月薨于永福省时年四十五其年简文即位追崇为皇后谥曰简大寳元年九月葬庄陵元帝徐妃讳昭佩东海郯人也祖孝嗣齐太尉枝江文忠公父绲侍中信武将军妃以天监十六年十二月拜湘东王妃生世子方等益昌公主含贞妃无容质不见礼帝三二年一入房妃以帝眇一目每知帝将至必为半面粧以俟帝见则大怒而出妃性嗜酒多洪醉帝还房必吐衣中与荆州后堂瑶光寺智逺道人私通酷妬忌见无宠之妾便交杯接坐才觉有娠者即手加刀刃帝左右暨季江有姿容又与淫通季江每叹曰栢直狗虽老犹能猎萧溧阳马虽老犹骏徐娘虽老犹尚多情时有贺徽者美色妃要之于普贤尼寺书白角枕为诗相赠答既而贞惠世子方诸母王氏宠爱未几而终元帝归咎于妃及方等死愈见疾太清三年遂逼令自杀妃知不免乃透井死帝以尸还徐氏谓之出妻葬江陵瓦官寺帝制金楼子述其淫行初妃嫁夕车至西州而疾风大起发屋折木无何雪霰交下帷帘皆白及长还之日又大雷震西州廰事两柱俱碎帝以为不祥后果不终妇道敬夏太后㑹稽人也普通中纳于湘东王宫生敬帝承圣元年冬拜晋安王国太妃绍泰元年尊为太后明年冬降为江隂国太妃敬王皇后琅邪临沂人也承圣元年十一月拜晋安王妃绍泰元年十月拜皇后明年降为江隂王妃父佥自有传陈武宣章皇后讳要儿吴兴乌程人本姓钮父景明为章氏所养因改姓焉后母苏尝遇道士以小龟遗已光采五色曰三年有徴及期后生紫光照室因失龟所在后少聪慧美容仪手爪长五寸色并红白每有朞功之服则一爪先折武帝先娶同郡钱仲方女早卒后乃聘后后善书计能诵诗及楚辞帝为长城县公后拜夫人永定元年立为皇后追赠后父梁散骑侍郎景明特进金紫光禄大夫加金章紫绶拜后母苏安吉县君二年安吉君卒与后父葬吴兴明年追封后父为广徳县侯谥曰温武帝崩后与中书舍人蔡景歴定计祕不发丧时衡阳献王昌未至召文帝及即位尊后为皇太后宫曰慈训废帝即位后为太皇太后光大二年后下令黜废帝为临海王命宣帝嗣立大建元年复为皇太后二年三月丙申崩于紫极殿时年六十五遗令丧事并从俭约诸馈奠不用牲牢其年四月羣臣上谥曰宣祔葬万安陵后亲属无在朝者惟本族兄钮洽官至中散大夫文沈皇后讳妙容吴兴武康人也父法深梁安前中录事参军后年十嵗余以梁大同中归于文帝武帝之讨侯景文帝时在吴兴及后并被收景平乃获免武帝践阼后为临川王妃文帝即位为皇后追赠后父法深光禄大夫加金章紫绶封建城县侯谥曰恭追赠后母高为绥安县君谥曰定废帝即位尊后为皇太后宫曰安徳时宣帝与仆射到仲举舍人刘师知等并受遗辅政师知与仲举恒居禁中参决衆事而宣帝为扬州刺史与左右三百人入居尚书省师知忌宣帝权重矫敕令还东府理州务宣帝将出毛喜止帝曰今若出外便受制于人如曹爽愿作富家公不可得也宣帝乃称疾召师知留与语使毛喜先入言之于后后曰今伯宗年幼政事并委二郎此非我意喜又言于废帝废帝曰此自师知等为非朕意也喜出报宣帝帝因囚师知自入见后及帝极陈师知之短仍自草敕请画以师知付廷尉其夜于狱赐死自是政归宣帝后忧闷计无所出乃宻赂宦者蒋裕令诱建安人张安国使据郡反冀因此图帝安国事发被诛时后左右近侍颇知其事后恐连逮党与并杀之宣帝即位以后为文皇后陈亡入隋大业初自长安归于江南顷之卒后兄钦袭爵建城侯位尚书左仆射钦素无伎能奉已而已卒谥曰成子观嗣颇有学识官至御史中丞废帝王皇后琅邪临沂人也天嘉元年为皇太子妃废帝即位立为皇后废帝为临海王后废为妃至徳中薨后生临海嗣王至泽至泽光大元年为皇太子大建元年袭封临海嗣王陈亡入长安后父固自有传宣柳皇后讳敬言河东解县人也曾祖世隆祖恽父偃并有传后九嵗干理家事有若成人侯景之乱后与弟盼往江陵依梁元帝帝以长城公主故待遇甚厚以配宣帝承圣二年后生后主于江陵及魏克江陵宣帝迁于闗右后与后主俱留穰城天嘉二年与后主还朝后为安成王妃宣弟即位立为皇后后美姿容身长七尺二寸手垂过膝初宣帝居乡里先娶吴兴钱氏及即位拜贵妃甚有宠后倾心下之每尚方供奉物其上者皆推于贵妃而已御其次焉宣帝崩始兴王叔陵为乱后主赖后与吴媪救而获免后主即位尊后为皇太后宫曰洪范是时新失淮南地隋师临江又国遭大丧后主患创不能听政其诛叔陵供大行丧事邉境防守及百司衆务虽假后主之敕实皆决之于后后主创愈乃归政焉后性谦谨未尝以宗族为请虽衣食亦无所分遗陈亡入长安隋大业十二年薨于东都年八十三葬于洛阳之芒山后主沈皇后讳婺华吴兴武康人也父君理自有传后母即武帝女㑹稽穆公主早亡时后尚幼而毁瘠过甚及服毕每嵗时朔望恒独坐涕泣哀动左右内外敬异焉大建二年拜为皇太子妃后主即位立为皇后后性端静有识量寡嗜欲聪敏强记渉猎经史工书翰后主在东宫而后父君理卒居忧处别殿哀毁逾礼后主遇后既薄而张贵妃有宠总后宫之政后澹然未尝有所忌怨而身居俭约衣服无锦绣之饰左右近侍才百许人唯寻阅图史及释典为事尝遇嵗旱自暴而诵佛经应时雨降无子飬孙姬子𦙍为已子数上书谏争后主将废之而立张贵妃㑹国亡不果乃与后主俱入长安及后主薨后自为哀辞文甚酸切隋炀帝每廵幸恒令从驾及炀帝被杀后自广陵过江于毗陵天静寺为尼名观音贞观初卒张贵妃名丽华兵家女也父兄以织席为业后主为太子以选入宫时龚贵嫔为良娣贵妃年十嵗为之给使后主见而悦之因得幸遂有娠生太子深后主即位拜为贵妃性聪慧甚被宠遇后主始以始兴王叔陵之乱被伤卧于承香殿时诸姬并不得进唯贵妃侍焉而柳太后犹居栢梁殿即皇后之正殿也而沈皇后素无宠于后主不得侍疾别居求贤殿至徳二年乃于光昭殿前起临春结绮望仙三阁高数十丈并数十间其窗牖壁带县楣栏槛之类皆以沉檀香为之又饰以金玉间以珠翠外施珠帘内有寳牀寳帐其服玩之属瑰丽皆近古未有每微风暂至香闻数里朝日初照光映后庭其下积石为山引水为池植以竒树杂以花药后主自居临春阁张贵妃居结绮阁龚孔二贵嫔居望仙阁并复道交相往来又有王季二美人张薛二淑媛袁昭仪何婕妤江脩容等七人并有宠递代以游其上以宫人有文学者袁大舍等为女学士后主每引宾客对贵妃等游宴则使诸贵人及女学士与狎客共赋新诗互相赠答采其尤艳丽者以为曲调被以新声选宫女有容色者以千百数令习而歌之分部迭进持以相乐其曲有玉树后庭花临春乐等其略云璧月夜夜满琼树朝朝新大抵所归皆美张贵妃孔贵嫔之容色张贵妃髪长七尺鬒黑如漆其光可鑑特聪慧有神彩进止闲华容色端丽每瞻视眄睐光彩溢目照映左右尝于阁上靓粧临于轩槛宫中遥望飘若神仙才辩强记善侯人主颜色荐诸宫女后宫咸徳之竞言其善又工厌魅之术假鬼道以惑后主置淫祀于宫中聚诸女巫使之鼓舞时后主怠于政事百司启奏并因宦者蔡临儿李善度进请后主倚隐囊置张贵妃于膝上共决之李蔡所不能记者贵妃并为疏条无所遗脱因参访外事人间有一言一事贵妃必先知白之由是益加宠异冠絶后庭而后宫之家不遵法度有絓于理者但求恩于贵妃贵妃则令李蔡先启其事而后从容为言之大臣有不从者因而谮之言无不听于是张孔之权熏灼四方内外宗族多被引用大臣执政亦从风而靡阉宦便佞之徒内外交结转相引进贿赂公行赏罚无常纲纪瞀乱矣及隋军克台城贵妃与后主俱入井隋军出之晋王广命斩之于青溪中论曰饮食男女人之大欲存焉故圣人顺于人情而为之度王宫六列士室二等皆随事升降以立节文若夫义笃阃闱政刑邦国古先哲王有以之致化矣夫后妃专夕配以徳升姬嫱并御进非色幸欲使情有覃被爱罔偏流专贞内表妖蛊外息乃可以辅兴君徳燮理隂政宋氏因晋之旧典聘纳有方俔天作俪必四岳之后自元嘉以降内职稍繁所选止于军署徴引极乎厮皁非若晋氏采择滥及冠冕者焉而爱止帷房权无外授戚属饩赉嵗时不过肴浆斯为美矣及文帝之倾惑潘妪谋及妇人大明之沦没殷姬并后匹嫡其为丧败亦已甚矣齐氏孝昭二后并有贤明之训惜乎早世不得母临万国有妇人焉空慕周典祯符显瑞徒萃徽名高皇受命宫禁贬约衣不文绣色无红采永巷贫空有同素室武帝嗣位运借休平夀昌前兴鳯华晚构香栢文柽花梁绣柱雕金镂寳照烛房帷赵瑟吴趋承闲奏曲事由私蓄无损国储明帝统业矫情俭陋奉已之制曾莫云改东昏丧道侈风大扇哲妇倾城同符殷夏可以垂诫其在斯乎梁武志在约已示存宫掖虽贵嫔之徽华早着诞育元艮唯见崇重无闻正位徐妃无行其殱灭也宜哉陈武抚兹归运奄开帝业若夫俪天作则燮隆王化则宣太后其懿焉文宣宫壶无闻于丧徳后主嗣业实败于椒房既曰牝晨亦唯家之索也南史卷十二卷十二考证南史卷十二考证武丁贵嫔传贵嫔生而有赤痣在左臂痣南本作志元帝徐妃传东海郯人也郯梁书作剡又下文萧溧阳马虽老犹骏句溧讹漂今改正敬夏太后传拜晋安王国太妃监本脱太字今从南本增入张贵妃传共赋新诗互相赠答监本缺赠字今增入南史卷十二考证南史卷十三钦定四库全书南史卷十三唐李延夀撰列传第三宋宗室及诸王上长沙景王道怜临川烈武王道规营浦侯遵考武帝诸子长沙景王道怜宋武帝中弟也谢琰为徐州命为从事史武帝克京城及平建业道怜常留侍太后后以军功封新渝县男从武帝征广固所部获慕容超以功改封竟陵县公及讨司马休之道怜监太尉留府事江陵平为骠骑将军开府仪同三司荆州刺史䕶南蛮校尉加都督北府文武悉配之道怜素无才能言音甚楚举止多诸鄙拙畜聚常若不足去镇日府库为空徴拜司空徐兖二州刺史加都督出镇京口武帝受命迁太尉封长沙王先是庐陵王义真为扬州刺史太后谓上曰道怜汝布衣兄弟宜用为扬州上曰寄奴于道怜岂有所惜扬州根本所寄事务至重非道怜所了太后曰道怜年五十岂不如十嵗子邪上曰车士虽为刺史事无大小皆由寄奴道怜年长不亲其事于听望不足太后乃无言竟不授永初三年薨加赠太傅葬礼依晋太宰安平王孚故事鸾路九旒黄屋左纛輼辌车挽歌二部前后羽葆鼓吹虎贲班劔百人文帝元嘉九年诏故太傅长沙景王故大司马临川烈武王故司徒南康文宣公刘穆之开府仪同三司华容县公王𢎞开府仪同三司永修县公檀道济故青州刺史龙阳县公王镇恶并勒功天府配祭庙庭道怜子义欣嗣位豫州刺史镇夀阳境内畏服道不拾遗遂为盛藩强镇薨赠开府仪同三司谥曰成王子悼王瑾嗣传爵至子齐受禅国除瑾弟韫字彦文位雍州刺史侍中领右卫将军领军将军昇明二年被齐髙帝诛韫人才凡鄙特为明帝所宠在湘州雍州使善画者图其出行卤簿羽仪常自披翫尝以图示征西将军蔡兴宗兴宗戏之阳若不觧画者指韫形问之曰此何人而在舆韫曰政是我其庸鄙类如此韫弟述字彦思亦甚庸劣从子俣疾危笃父彦节母萧对之泣述尝候之便命左右取酒肉令俣进之皆莫知其意或问焉答曰礼云有疾饮酒食肉述又尝新有缌惨或诣之问其母安否述曰惟有愁惽次访其子对曰所谓父子聚麀盖谓麀为忧也义欣弟义融封桂阳县侯邑千戸凡王子为侯食邑皆千戸义融位五兵尚书领军有质干善于用短卒谥恭侯子孝侯觊嗣无子弟袭以子晃继袭字茂徳性庸鄙为郢州刺史暑月露禈上听事时纲纪政伏合怪之访问乃知是袭义融弟义宗㓜为武帝所爱字曰伯奴封新渝县侯位太子左卫率坐门生杜徳灵放横打人入义宗第蔽隐免官徳灵以姿色故义宗爱宠之义宗卒于南兖州刺史谥曰惠侯子懐珍嗣无子弟彦节以子承继彦节少以宗室清谨见知孝武时其弟遐坐通嫡母殷氏飬女云敷殷每禁之及殷亡口血出衆疑遐行毒害孝武使彦节从弟祗讽彦节启证其事彦节曰行路之人尚不应尔今日廼可一门同尽无容奉敕衆以此称之后废帝即位累迁尚书左仆射参选元徽元年领吏部加兵五百人桂阳王休范为逆中领军刘勔出守石头彦节权兼领军将军所给加兵自随入殿封当阳侯与齐髙帝袁粲禇彦回分日入直平决机事迁中书令加抚军将军及帝废为苍梧王彦节出集议于路逢从弟韫韫问曰今日之事故当归兄邪彦节曰吾等已让领军矣韫搥胸曰兄肉中讵有血邪今年族矣齐髙帝闻而恶之顺帝即位转尚书令时齐髙帝辅政彦节知运祚将迁宻懐异图及沈攸之举兵齐髙入屯朝堂袁粲镇石头潜与彦节及诸大将黄回等谋夜㑹石头诘旦乃发彦节素怯骚扰不自安再晡后便自丹阳郡车载妇女尽室奔石头临去妇萧氏强劝令食彦节歠羹冩胸中手振衣自禁其主簿丁灵卫闻难即入语左右曰今日之事难以取济但我受刘公厚恩义无二情及至见粲粲惊曰何遽便来事今败矣彦节曰今得见公万死何恨从弟韫直省内与直阁将军卜伯兴谋其夜共攻齐髙帝㑹彦节事觉秣陵令刘实建康令刘遐宻告齐髙帝髙帝夜使骁骑将军王敬则收杀之伯兴亦遇害粲败彦节踰城走于额檐湖见禽被杀彦节子俣尝赋诗云城上草植根非不髙所恨风霜早时咸云此为祅句事败俣与弟陔剃髪被法服向京口于客舍为人识执于建康狱尽杀之彦节既贵士子自非三署不得上方榻时人以此少之其妻萧思话女也常惧祸败每谓曰君富贵已足故应为児作计彦节不从故及祸彦节弟遐字彦道为嫡母殷暴亡有司纠之徙始安郡后得还位吴郡太守至是亦见诛遐人才甚凡自讳名有同主讳常对客曰孝武无道见枉杀母其顽騃若此及彦节当权遐累求方伯彦节曰我在事而用汝作州于听望不足遐曰富贵则言不可相闗从坐之日得免不至是果死义宗弟义宾封兴安侯位徐州刺史卒谥曰肃侯义宾弟义綦封营道县侯凡鄙无识始兴王濬尝谓曰陆士衡诗云营道无烈心其何意苦阿父如此义綦曰下官初不识士衡何忽见苦其庸塞皆然位湘州刺史谥僖侯临川烈武王道规字道则武帝少弟也倜傥有大志预谋诛桓𤣥时桓𢎞镇广陵以为征虏中兵参军武帝克京城道规亦以其日与刘毅孟昶斩𢎞𤣥败走道规与刘毅何无忌追破之无忌欲乘胜追𤣥直造江陵道规曰诸桓世居西楚羣小皆为竭力桓振勇冠三军且可顿兵以计策縻之无忌不从果为振败乃退还寻阳缮舟甲复进遂平巴陵江陵之平道规推毅为元功无忌为次自居其末以起义勲封华容县公累迁领䕶南蛮校尉荆州刺史加都督善于刑政士庶畏而爱之卢循冦逼建业道规遣司马王镇之及扬武将军檀道济广武将军到彦之等赴援朝廷至寻阳为循党荀林所破林乘胜伐江陵声言徐道覆已克建业而桓谦自长安入蜀谯纵以谦为荆州刺史与其大将谯道福俱冦江陵道规乃㑹将士告之曰吾东来文武足以济事欲去者不禁因夜开城门衆咸惮服莫有去者雍州刺史鲁宗之自襄阳来赴或谓宗之未可测道规乃单车迎之衆咸感悦衆议欲使檀道济到彦之共击荀林等道规曰非吾自行不决乃使宗之居守委以心腹率诸将大败谦斩之谘议刘遵追荀林斩之巴陵初谦至枝江江陵士庶皆与谦书言城内虚实道规一皆焚烧衆乃大安徐道覆奄至破冢鲁宗之已还襄阳人情大震或传循已克都遣道覆上为刺史江汉士庶感其焚书之恩无复二志道规使刘遵为游军拒道覆前驱失利道规壮气愈厉遵自外横击大破之初使遵为游军衆咸言不宜割见力置无用之地及破道覆果得游军之力衆乃服焉遵字慧明淮南海西人道规从母兄也位淮南太守追封监利县侯道规进号征西大将军开府仪同三司改授豫州以疾不拜义熈八年薨于都赠司徒谥曰烈武进封南郡公武帝受命赠大司马追封临川王无子以长沙景王第二子义庆嗣初文帝少为道规所养武帝命绍焉咸以礼无二继文帝还本而定义庆为后义庆为荆州庙主当随往江陵文帝下诏褒羙勲徳及慈荫之重追崇丞相加殊礼鸾路九旒黄屋左纛给节钺前后部羽葆鼓吹虎贲班劔百人及长沙太妃檀氏临川太妃曹氏后薨葬皆凖给义庆㓜为武帝所知年十三袭封南郡公永初元年袭封临川王元嘉中为丹阳尹有百姓黄初妻赵杀子妇遇赦应避孙雠义庆议以为周礼父母之仇避之海外盖以莫大之寃理不可夺至于骨肉相残当求之法外礼有过失之宥律无雠祖之文况赵之纵暴本由于酒论心即实事尽荒耄岂得以荒耄之王母等行路之深雠宜共天同域无亏孝道六年加尚书左仆射八年太白犯左执法义庆惧有灾祸乞外镇文帝诏谕之以为𤣥象茫昧左执法尝有变王光禄至今平安日蚀三朝天下之至忌晋孝武初有此异彼庸主耳犹竟无佗义庆固求觧仆射乃许之九年出为平西将军荆州刺史加都督荆州居上流之重资实兵甲居朝廷之半故武帝诸子徧居之义庆以宗室令羙故特有此授性谦虚始至及去镇迎送物并不受十二年普使内外羣臣举士义庆表举前临汝令新野庾实前征奉朝请陵龚祈处士南郡师觉授义庆留心抚物州统内官长亲老不随在官舎者一年聼三吏饷家先是王𢎞在江州亦有此制在州八年为西土所安撰徐州先贤传十卷奏上之又拟班固典引为典叙以述皇代之羙改授江州又迁南兖州刺史并带都督寻即本号加开府仪同三司性简素寡嗜慾爱好文义文辞虽不多足为宗室之表歴任无浮淫之过唯晚节奉沙门颇致费损少善骑乘及长不复跨马招聚才学之士逺近必至太尉袁淑文冠当时义庆在江州请为卫军谘议其余吴郡陆展东海何长瑜鲍照等并有辞章之羙引为佐吏国臣所着世説十卷撰集林二百卷并行于世文帝每与义庆书常加意斟酌鲍照字明逺东海人文辞赡逸尝为古乐府文甚遒丽元嘉中河济俱清当时以为羙瑞照为河清颂其叙甚工照始尝谒义庆未见知欲贡诗言志人止之曰即位尚卑不可轻忤大王照勃然曰千载上有英才异士沉没而不闻者安可数哉大丈夫岂可遂蕴智能使兰艾不辩终日碌碌与燕雀相随乎于是奏诗义庆竒之赐帛二十匹寻擢为国侍即甚见知赏迁秣陵令文帝以为中书舎人上好文章自谓人莫能及照悟其㫖为文章多鄙言累句咸谓照才尽实不然也临海王子顼为荆州照为前军参军掌书记之任子顼败为乱兵所杀义庆在广陵有疾而白虹贯城野入府心甚恶之因陈求还文帝许觧州以本号还朝二十一年薨于都下追赠司空谥曰康王子哀王曅嗣为元凶所杀曅子绰嗣昇明三年见杀国除营浦侯遵考武帝族弟也曽祖淳皇曽祖武原令混之弟位正员郎祖巖海西令父涓子彭城内史始武帝诸子并弱宗室唯有遵考及北伐平定以为并州刺史领河东太守镇蒲坂闗中失守南还再迁冠军将军晋帝逊位居秣陵宫遵考领兵防卫武帝初即位封营浦县侯元嘉中累迁寕蛮校尉雍州刺史加都督为政严暴聚敛无节为有司所纠上寝不问孝武大明中位尚书左仆射领崇宪太仆后老疾失明元徽元年卒赠左光禄大夫开府仪同三司谥曰元公子澄之昇明末贵逹澄之弟琨之为竟陵王诞司空主簿诞有寳琴左右犯其徽诞罚焉琨之諌诞曰此余寳也琨之曰前哲以善人为寳不以珠玉为寳故王孙圉称观父为楚国之寳未闻以琴瑟为寳诞忸然不悦诞之叛以为中兵参军辞曰忠孝不得并琨之老父在将安之乎诞杀之后赠黄门郎诏谢庄为诔遵考从父弟思考亦官歴清显卒于散骑常侍金紫光禄大夫子季连字惠续早歴清官齐髙帝受禅将及诛太宰禇彦回素善之固请乃免建武中为平西萧遥欣长史南郡太守遥欣多招宾客明帝甚恶之季连有憾于遥欣乃宻表明帝言其有异迹明帝乃以遥欣为雍州刺史而心徳季连以为益州刺史令据遥欣上流季连父思考宋时为益州虽无政绩州人犹以义故故善待之季连存问故老见父时人吏皆泣对之遂寕人龚惬累世有学行辟为府主簿及闻东昏失徳稍自骄矜性忌𥚹遂严愎酷佷土人始怨永元元年九月因声讲武遂遣中兵参军宋买以兵袭中水穰人李託买战不利退还州郡遂多叛乱明年十月巴西人赵续伯反奉其鄕人李𢎞为圣主𢎞乘佛舆以五綵褁青石诳百姓云天与已玉印当王蜀季连遣中兵参军李奉伯大破获之将刑谓刑人曰我湏臾飞去复曰汝空杀我我三月三日㑹更出遂斩之梁武帝平建邺遣左右陈建孙送季连二子及弟通直即子深喻㫖季连受命修还装武帝以西䑓将邓元起为益州刺史元起南郡人季连为南郡时待之素薄元起典籖朱道琛者尝为季连府都録无赖季连欲杀之逃免至是説元起请先使检校縁路奉迎及至言语不恭又歴造府州人士见器物輙夺之曰㑹属人何湏苦惜军府大惧言于季连季连以为然又恶昔之不礼元起益愤懑司马朱士略説季连求为巴西郡守三子为质季连许之既而召兵算之精甲十万临军叹曰据天崄之地握此盛兵进可以匡社稷退不失作刘备欲以此安归乎遂矫称齐宣徳皇后令复反收朱道琛杀之书报朱士略兼召涪令李膺并不受命天监元年六月元起至巴西季连遣其将李奉伯拒战见败季连固守元起围之城中饿死者相枕又从而相食三年乃肉袒请罪元起迁季连于外俄而造焉待之以礼季连谢曰早知如此岂有前日之事元起诛李奉伯送季连还都将发人莫之视唯龚惬送焉初元起在道惧事不集无以赏士之至者皆许以辟命于是受别驾中从事檄者将二千人季连既至诣阙谢罪自东掖门入数歩一稽首以至帝前帝笑谓曰卿欲慕刘备而曽不及公孙述岂无卧龙之臣乎赦为庶人四年出建阳门为蜀人蔺相如所杀季连在蜀杀其父变名走建邺至是报焉乃面缚归罪帝壮而赦之宋武帝七男张夫人生少帝孙修华生庐陵孝献王义真胡媫妤生文帝王修容生彭城王义康桓羙人生江夏文献王义恭孙羙人生南郡王义宣吕羙人生衡阳文王义季庐陵孝献王义真羙仪貌神情秀彻初封桂阳县公年十二从北征及关中平武帝东迁欲留偏将恐不足固人心乃以义真为雍州刺史加都督以太尉谘议参军京兆王修为长史委以闗中任帝将还三秦父老泣诉曰残生不霑王化于今百年始覩衣冠方仰圣泽长安十陵是公家坟墓咸阳宫殿是公家屋宅舍此何之武帝为之悯然慰譬曰受命朝廷不得擅留今留第二児令文武才贤共镇此境临还自执义真手以授王修令修执其子孝孙手授帝义真又进都督并东秦二州领东秦州刺史时陇上流戸多在闗中望得归本及置东秦州父老知无复经略陇右固闗中之意咸共叹息而赫连勃勃冦逼交至沈田子既杀王镇恶王修又杀田子兼裁减义真赐左右物左右怨之因白义真曰镇恶欲反故田子杀之修杀田子岂又欲反也义真使左右刘乞杀修修字叔京兆覇城人初南度见桓𤣥𤣥谓曰君平世吏部郎才也修既死人情离异武帝遣右将军朱龄石代义真镇闗中使义真疾归诸将竞歛财货方轨徐行建威将军傅𢎞之曰虏骑若至何以待之贼追兵果至至青泥大败义真独逃草中中兵参军叚宏单骑追寻义真识其声曰君非叚中兵邪身在此行矣必不两全可刎身头以南使家公望絶宏泣曰死生共之下官不忍乃束义真于背单马而归义真谓宏曰丈夫不经此何以知艰难初武帝未得义真审问怒甚克日北伐谢晦谏不从及得宏启知义真免乃止义真寻为司州刺史加都督以叚宏为义真谘议参军宏鲜卑人为慕容超尚书左仆射武帝伐广固归降义真改扬州刺史镇石头永初元年封庐陵王武帝始践阼义真色不悦侍读博士蔡茂之问其故对曰安不忘危何可恃也明年迁司徒武帝不豫以为车骑将军开府仪同三司南豫州刺史加都督镇歴阳未之任而武帝崩义真聪敏爱文义而轻动无徳业与陈郡谢灵运琅邪颜延之慧琳道人并周旋异常云得志日以灵运延之为宰相慧琳道人为西豫州刺史徐羡之等嫌义真灵运延之昵狎过甚故吏范晏戒之义真曰灵运空踈延之隘薄魏文云鲜能以名节自立者但性情所得未能忘言于悟赏故与游耳将之镇列部伍于东府前既有国哀义真与灵运延之慧琳等坐视部伍因宴舫里使左右剔母舫函道施已船而取其胜者及至歴阳多所求索羡之等每不尽与深怨执政表求还都初少帝之居东宫多狎羣小谢晦尝言于武帝曰陛下春秋既髙宜思存万代神器至重不可使负荷非才帝曰庐陵何如晦曰臣请观焉晦造义真义真盛欲与谈晦不甚答还曰德轻于才非人主也由是出居于外及羡之等专政义真愈不悦时少帝失徳羡之等谋废立次第应在义真以义真轻訬不任主社稷因其与少帝不恊奏废为庶人徙新安郡前吉阳令张约之上䟽諌徙为梁州府军参军寻杀之景平二年羡之等遣使杀义真于徙所时年十八元嘉元年八月诏追复先封迎灵柩并孙修华谢妃一时俱还三年正月诛徐羡之傅亮等是日诏追崇侍中大将军王如故赠张约以郡义真无子文帝第五子绍字休𦙍嗣袭庐陵王绍少寛雅位扬州刺史薨无子以南平王铄子敬先嗣彭城王义康永初元年封彭城王歴南豫南徐二州刺史并加都督文帝即位为骠骑将军开府仪同三司元嘉三年改授都督荆州刺史给班劒三十人义康少而聪察及居方任职事修理六年司徒王𢎞表义康宜还入辅征为侍中司徒录尚书事都督南徐州刺史二府置佐领兵与王𢎞共辅朝政𢎞既多疾且每事推谦自是内外衆务一断之义康太子詹事刘湛有经国才用义康昔在豫州湛为长史既素情欵至是待遇特隆动皆谘访故前后在藩多善政九年王𢎞薨又领扬州刺史十二年又领太子太傅义康性好吏职鋭意文案纠剔是非莫不精尽既专朝权事决自己生杀大事皆以录命断之凡所陈奏入无不可方伯以下并委义康授用由是朝野辐凑权倾天下义康亦自强不息无有懈倦府门每旦常有数百乘车虽复位卑人微皆被接引又聪识过人一闻必记尝所蹔遇终身不忘稠人广坐每标题所忆以示聪明人物益以此推服之爱惜官爵未尝以阶级私人凡朝士有才用者皆引入已府自下乐为竭力不敢欺负文帝有虚劳疾每意有所想便觉心中痛裂属纩者相系义康入侍医药尽心卫奉汤药饮食非口所尝不进或连夕不寝弥日不觧衣内外衆事皆专决施行十六年进位大将军领司徒义康素无术学待文义者甚薄袁淑尝诣义康义康问其年答曰邓仲华拜衮之嵗义康曰身不识也淑又曰陆机入洛之年义康曰身不读书君无为作才语见向其浅陋若此既闇大体自谓兄弟至亲不复存君臣形迹率心而行曽无猜防私置僮六千余人不以言䑓时四方献馈皆以上品荐义康而以次者供御上尝冬月噉甘叹其形味并劣义康在坐曰今年甘殊有佳者遣还东府取甘大供御者三寸仆射殷景仁为帝所宠与刘湛素善而意好晚乖湛常欲因宰辅之权倾之景仁为帝所保持义康屡言不见用湛愈愤南阳刘斌湛之宗也有俗才用为义康所知自司徒右长史擢为左长史从事中郎琅邪王履主簿沛郡刘敬文祭酒鲁郡孔𦙍秀并以倾侧自入见帝疾笃皆谓宜立长君上尝危殆使义康具顾命诏义康还省流涕以告湛及景仁曰天下艰难讵是㓜主所御湛景仁并不答而𦙍秀等輙就尚书仪曹索晋咸康立康帝旧事义康不知也及帝疾瘳微闻之而斌等既为义康所宠遂结朋党若有尽忠奉国不同已者必搆以罪黜每采景仁短长或虚造同异以告湛自是主相之势分矣义康欲以斌为丹阳尹言其家贫上觉之曰以为吴郡后㑹稽太守羊𤣥保求还义康又欲以斌代之上时未有所拟仓卒曰我已用王鸿上以嫌隙既成将致大祸十七年乃收刘湛又诛斌及大将军録事参军刘敬文并贼曹孔劭秀中兵邢懐明主簿孔𦙍秀丹阳丞孔文秀司空从事中郎司马亮乌程令盛昙泰徙尚书库部郎何黙子余姚令韩景之永兴令颜遥之湛弟黄门郎素斌弟给事中温于广州王履废于家青州刺史杜骥勒兵殿内以备非常义康时入宿留止中书省遣人宣㫖告以湛等罪义康上表逊位改授江州刺史出镇豫章实幽之也停省十余日桂阳侯义融新渝侯义宗祕书监徐湛之往来慰视于省奉辞便下渚上唯对之恸哭遣沙门慧琳视之义康曰弟子有还理不琳公曰恨公不读数百卷书征虏司马萧斌为义康所昵刘斌等谗之被斥乃以斌为谘议领豫章太守事无大小皆委之司徒主簿谢综素为义康所狎以为记室左右爱念者并听随从至豫章辞州见许资奉优厚朝廷大事皆报示之义康未败时东府听事前井水忽涌野雉江鸥并入所住斋前龙骧参军巴东令扶育上表申明义康奏即收付建康赐死㑹稽长公主于兄弟为长帝所亲敬上尝就主宴集甚欢主起再拜顿首悲不自胜上不晓其意起自扶之主曰车子嵗暮必不见容特乞其命因恸哭上亦流涕指蒋山曰必无此虑若违今誓便是负初寕陵即封所饮酒赐义康曰㑹稽姊饮忆弟所饮余今封送车子义康小字也二十二年太子詹事范曅等谋反事连义康诏特宥大辟并子女并免为庶人絶属籍徙安成郡义康在安成读汉书见淮南厉王长事废书叹曰前代乃有此我得罪为宜也二十四年豫章胡诞世前吴平令袁恽等谋奉戴义康太尉江夏王义恭奏徙义康广州奏可未行㑹魏军至𤓰歩天下扰动上虑有异志者奉义康为乱孝武时镇彭城及尚书左仆射何尚之并言宜早为之所二十八年正月遣中书舎人严麝持药赐死义康不肯服药曰佛教自杀不复人身乃以被掩杀之以侯礼葬安成郡子允元凶杀之孝武大明四年义康女玉秀等乞反葬旧茔诏听之江夏文献王义恭㓜而明嶷姿颜端丽武帝特所钟爱帝性俭诸子饮食不过五醆盘义恭求湏果食日中无算得未尝噉悉以与傍人诸王未尝敢求求亦不得元嘉六年为都督荆州刺史义恭渉猎文义而骄奢不节及出藩文帝与书诫之曰礼贤下士圣人垂训骄奢矜尚先哲所去豁达大度汉祖之徳猜忌褊急魏武之累汉书称卫青云大将军遇士大夫以礼与小人有恩西门安于矫性齐羙闗羽张飞任偏同弊行已举事深宜鉴此汝一月日自用不可过三十万若能省此益羙西楚殷旷常宜早起接对宾侣园池堂观计无湏改作凡讯狱前一二日可取讯簿宻与刘湛軰粗共详论慎无以喜怒加人能择善者从之羙自归已不可专意自决以矜独断之明也刑狱不可壅滞一月可再讯凡事皆应慎宻名器深宜慎惜不可妄以假人声乐嬉游不宜令过宜数引见佐史非惟臣主自应相见不数则彼我不亲不亲无因得尽人人不尽何由具知衆事九年为南兖州刺史加都督镇广陵十六年进位司空明年彭城王义康有罪出藩徴义恭为侍中都督扬南徐兖三州司徒録尚书事领太子太傅给班劒二十人置佐领兵二十一年进太尉领司徒义恭小心且戒义康之失虽为总録奉行文书而已文帝安之年给相府钱二千万他物称此而义恭性奢用常不足文帝又别给钱年至千万时有献五百里马者以赐义恭二十七年文帝欲有事河洛义恭总统羣帅出镇彭城及魏军至爪歩义恭与孝武闭城自守初魏军深入上虑义恭不能固彭城备加诫勅义恭答曰臣虽未能临瀚海济居延庶免刘仲奔逃之耻及魏军至义恭果欲走赖衆议得停降号骠骑将军开府仪同三司鲁郡孔子旧庙有栢树二十四株歴汉晋其大连抱有二株先倒折土人崇敬莫之敢犯义恭悉遣伐取父老莫不叹息又以本官领南兖州刺史加都督移镇盱眙修舘宇拟东城二十九年冬还朝上以御所乘苍蛮船上迎之遭太妃忧改授大将军南徐州刺史还镇东府元凶肆逆其日劭急召义恭先是诏召太子及诸王虑有诈妄致害者召皆有人至是义恭求常所遣传诏劭遣之而后入义恭凡府内兵仗并送还䑓进位太保孝武入讨劭疑义恭异志使入尚书下省分诸子并神兽门外侍中下省孝武前锋至新亭劭挟义恭出战故不得自抜战败义恭单马南奔劭大怒遣始兴王濬杀义恭十二子义恭既至劝孝武即位授太尉録尚书六条事假黄钺事寕进位太傅领大司马増班劒为三十人以在藩所服玉环大绶赐之上不欲致礼太傅讽有司奏天子不应加拜从之及立太子东宫文案使先经义恭及南郡王义宣等反又加黄钺白直百人入六门事平以臧质七百里马赐义恭孝武以义宣乱逆由于彊盛欲削王侯义恭希㫖请省録尚书上从之又与骠骑大将军竟陵王诞奏陈贬损之格九条诏外详议于是有司奏九条之格犹有未尽更加附益凡二十四条大抵听事不得南面坐施帐国官正冬不得跣登国殿公主妃传令不得朱服舆不得重㧏鄣扇不得雉尾劒不得鹿卢形槊眊不得孔雀白夹毂队不得綘平乘诞马不得过二匹胡伎不得綵衣舞伎正冬着袿衣不得庄面诸妃主不得着绲带信幡非䑓省官悉用綘郡县内史相及封内长官于其封君罢官则不复追敬不称臣诸镇常行车前不得过六队刀不得过银铜餙诸王女封县主诸王子孙袭封王之妃及封侯者夫人行并不得卤簿诸王子继体为王者婚葬吉凶悉依诸国公侯之礼不得同皇弟皇子车舆非轺车不得油幢平乘船皆下两头作露平形不得拟象龙舟诏可孝建二年为扬州刺史加入朝不趋賛拜不名劒履上殿固辞殊礼义恭撰要记五卷起前汉讫晋太元表上之诏付祕阁时西阳王子尚有盛宠义恭觧扬州以避之乃进位太宰领司徒义恭常虑为孝武所疑及海陵王休茂于襄阳为乱乃上表称诸王贵重不应居邉有州不湏置府其余制度又多所减省时孝武严暴义恭虑不见容乃卑辞曲意附㑹皆有容仪每有祥瑞辄上赋颂大明元年有三嵴茅生石头西岸又劝封禅上甚悦及孝武崩遗诏义恭觧尚书令加中书监栁元景领尚书令入住城内事无巨细悉闗二公大事与沈庆之参决若有军旅可为总统尚书中事委颜师伯外监所统委王𤣥谟前废帝即位复録尚书本官如故尚书令栁元景即本号开府仪同三司领兵置佐一依旧凖又増义恭班剑为四十人更申殊礼之命固辞殊礼义恭性嗜不恒与时移变自始至终屡迁第宅与人游欵意好亦多不终奢侈无度不爱财寳左右亲幸一日乞与或至一二百万小有忤意辄追夺之大明时资供豊厚而用常不足赊市百姓物无钱可还民有通辞求钱者辄题后作原字善骑马觧音律游行或二三百里孝武恣其所之东至吴郡登虎丘山又登无钖县乌山以望太湖大明中撰国史孝武自为义恭作传及永光中虽任宰辅而承事近臣戴法兴等常若不及前废帝狂悖无道义恭元景谋欲废立废帝率羽林兵于第害之并四子断析义恭支体分裂腹胃挑取眼睛以宻渍之以万鬼目粽明帝定乱令书追崇侍中都督中外诸军丞相领太尉中书监録尚书事王如故给九旒鸾辂虎贲班剑百人前后部羽葆㰻吹輼辌车泰始三年又诏陪祭庙庭南郡王义宣生而舌短澁于言论元嘉元年封竟陵王都督南兖州刺史迁中书监中军将军给鼓吹时竟陵羣蛮充斥役刻民散改封南谯王十三年出为江州刺史加都督初武帝以荆州上流形胜地广兵彊遗诏诸子次第居之谢晦平后以授彭城王义康义康入相次江夏王义恭又以临川王义庆宗室令望且临川烈武王有大功于社稷义庆又居之其后应在义宣上以义宣人才素短不堪居上流十六年以衡阳王义季代义庆而以义宣为南徐州刺史而㑹稽公主每以为言上迟回乆之二十一年乃以义宣都督七州诸军事车骑将军荆州刺史先赐中诏曰师䕶以在西乆比表求还出内左右自是经国常理亦何必其应于一往今欲听许以汝代之䕶虽无殊绩絜已节用通懐期物不恣羣下此信未易在彼已有次第为士庶所安论者乃谓未议迁之今之回换更在欲为汝耳汝与䕶年时一軰各有其羙方物之义亦互有少劣若今向事脱一减之者既于西夏交有巨碍迁代之讥必归责于吾矣师䕶义季小字也义宣至镇勤自课厉政事修理白晳羙湏眉长七尺五寸腰带十围多畜嫔媵后房千余尼媪数百男女三十人崇餙绮丽费用殷广进位司空改侍中二十七年魏军南侵义宣虑冦至欲奔上明及魏军退文帝诏之曰善修民务不湏营潜逃计也迁司徒扬州刺史侍中如故元凶弑立以义宣为中书监太尉领司徒义宣闻之即时起兵征聚甲卒传檄近逺㑹孝武入讨义宣遣参军徐遗寳率衆三千助为先锋孝武即位以义宣为中书监都督扬豫二州丞相录尚书六条事扬州刺史加羽葆鼓吹给班剑四十人改封南郡王追谥义宣所生为献太妃封次子宜阳侯恺为南谯王义宣固辞内任及恺王爵于是改授都督八州诸军事荆湘二州刺史持节侍中丞相如故降恺为宜阳县王将佐以下并加赏秩义宣在镇十年兵彊财富既首创大义威名着天下凡所求欲无不必从朝廷所下制度意不同者一不遵承尝献孝武酒先自酌饮封送所余其不识大体如此初臧质隂有异志以义宣凡弱易可倾移欲假手为乱以成其姦自襄阳往江陵见义宣便尽礼及至江州每宻信説义宣以为有大才负大功挟震主之威自古尠有全者宜在人前早有处分不尔一旦受祸悔无所及义宣隂纳质言而孝武闺庭无礼与义宣诸女淫乱义宣因此发怒宻治舟甲克孝建元年秋冬举兵报豫州刺史鲁爽兖州刺史徐遗寳使同爽狂酒失㫖其年正月便反遣府戸曹送版以义宣补天子并送天子羽仪遗寳亦勒兵向彭城义宣及质狼狈起兵二月加都督中外诸军事置左右长史司马使僚佐悉称名遣传奉表以姦臣交乱圗倾宗社辄徴召甲卒戮此凶丑诏答之太傅江夏王义恭又与义宣书谕以祸福义宣移檄诸州郡遣参军刘谌之尹周之等率军下就臧质雍州刺史朱修之起兵奉顺义宣率衆十万发自江津舳舻数百里是日大风船垂覆没仅得入中夏口以第八子慆为辅国将军留镇江陵遣鲁秀朱昙韶万余人北讨朱修之秀初至江陵见义宣既出拊膺曰阿兄误人事乃与痴人共作贼今年败矣义宣至寻阳与质俱下质为前锋至鹊头闻徐遗寳败鲁爽于小岘授首相视失色孝武使镇北大将军沈庆之送爽首于义宣并与书义宣质并骇惧上先遣豫州刺史王𤣥谟舟师顿梁山洲内东西两岸为却月城营栅甚固抚军栁元景据姑熟为大统偏师郑琨武念戍南浦质径入梁山去𤣥谟一里许结营义宣屯芜湖五月十九日西南风勐质乘风顺流攻𤣥谟西垒冗从仆射胡子友等战失利弃垒度就𤣥谟质又遣将龎法起数千兵趣南浦仍使自后掩𤣥谟与琨念相遇法起战大败赴水死略尽义宣至梁山质上出军东岸攻𤣥谟𤣥谟分遣游击将军垣䕶之竟陵太守薛安都等出垒奋击大败质军军人一时投水䕶之等因风纵火焚其舟乘风势勐盛烟爓覆江义宣时屯西岸延火烧营殆尽诸将乘风火之势纵兵攻之衆一时奔溃义宣与质相失各单舸逩走东人士庶并归顺西人与义宣相随者船舸犹有百余女先适臧质子过寻阳入城取女载以西奔至江夏闻巴陵有军被抄断回入迳口歩向江陵衆散且尽左右唯有十许人脚痛不复能行就民僦露车自载无复食縁道求告至江陵郭外竺超人具羽仪迎之时带甲尚万余人义宣既入城仍出听事见客左右翟灵寳诫使抚慰衆宾以臧质违指授之宜用致失利今治兵缮甲更为后圗昔汉髙百败终成大业而义宣误云项羽千败衆咸掩口而笑鲁秀竺超人等犹为之爪牙欲收合余烬更图一决而义宣惽垫无复神守入内不复出左右腹心相率奔叛鲁秀北走义宣不复自立欲随秀去乃于内戎服盛粮糗带背刀携息慆及所爱妾五人皆着男子服相随城内扰乱白刃交横义宣大惧落马仍便歩地超人送城外更以马与之超人还守城义宣冀及秀望诸将送北入魏既失秀所在未出郭将士逃尽唯余慆及五妾两黄门而已夜还向城入南郡空廨无牀席地至旦遣黄门报超人超人遣故车一乘载送刺姦义宣止狱戸坐地叹曰臧质老奴误我始与五妾俱入狱五妾寻被遣出义宣号泣语狱吏曰常日非苦今日分别始是苦大司马江夏王义恭诸公王八坐与荆州刺史朱修之书言义宣反道叛恩便宜专行大戮书未逹修之已至江陵于狱尽之孝武听还葬旧墓长子恢年十一拜南谯王世子晋氏过江不置城门校尉及卫尉官孝武欲重城禁故复置卫尉卿以恢为侍中领卫尉卫尉之置自恢始也义宣反録付廷尉自杀恢弟恺字景穆生而养于宫中宠均皇子十嵗封宜阳侯孝武时进为王义宣反问至恺于尚书寺内着妇人衣乘问讯车投临汝公孟诩诩于妻室内为地窟藏之事觉并诩诛其余并为修之所杀衡阳文王义季㓜而夷简无鄙近之累文帝为荆州武帝使随往由是特为文帝所爱元嘉元年封衡阳王十六年代临川王义庆为都督荆州刺史先是义庆在任遇巴蜀扰乱师旅应接府库空虚义季蓄财节用数年还复充实队主续丰母老家贫无以充飬遂不食肉义季哀其志给丰母月米二斛钱一千并制丰噉肉义季素拙书上听使人书启事唯自署名而已尝大蒐于郢有野老带苫而耕命左右斥之老人拥耒对曰昔楚子盘游受讥令尹今阳和扇气播厥之始一日不作人失其时大王驰骋为乐驱斥老夫非劝农之意义季止马曰此贤者也命赐之食老人曰吁愿大王均其赐也茍不夺人时则一时皆享王赐老人不偏其私矣斯饭也弗敢当问其名不言而退义季素嗜酒自彭城王义康废后遂为长夜饮略少醒日文帝诘责曰此非唯伤事业亦自损性皆汝所谙近长沙兄弟皆縁此致故将军苏徴耽酒成疾旦夕待尽一门无此酣法汝于何得之义季虽奉㫖酣纵不改成疾以至于终二十一年徴为征北大将军开府仪同三司南兖州刺史加都督发州之日帷帐器服诸应随刺史者悉留之荆楚以为羙谈二十二年迁徐州刺史明年魏攻邉北州扰动义季虑祸不欲以功勤自业无他经略唯饮酒而已文帝又诏责之二十四年薨于彭城太尉江夏王义恭表觧职迎䘮不许上遣东海王祎迎䘮追赠司空传国至孙齐受禅国除论曰自古帝王之兴虽系之于歴数至于经启多难莫不兼借亲贤当于余祅内侮荀桓交逼荆楚之势同于累卵如使上略未尽一算或遗则得䘮之机未可知也烈武王擥羣才扬盛策一举而埽勍冦盖亦人谋之致乎长沙虽位列台鼎不受本根之寄迹其行事有以知武皇之则哲庐陵以帝子之重兼髙明之姿衅迹未彰祸生忌克痛矣夫天伦犹子分形共气亲爱之道人理斯同富贵之情其义则舛善乎龎公之言比之周公管蔡若处茅屋之内宜无放杀之酷观夫彭城南郡其然乎江夏地居爱子位当上相大明之世亲礼冠朝屈体降身归于卑下得使两朝暴主永无猜色歴载踰十以尊戚自保及在永光㓜主南面公旦之重属有所归自谓践氷之虑已除太山之安可恃曽未云㡬而磔体分肌古人以隐㣲致诫斯为笃矣衡阳晚存酒徳何先后之云殊其将存覆车之鉴不然何以致于是也南史卷十三卷十三考证南史卷十三考证长沙景王道怜传融位五兵尚书领军有质干善于用短善于用短南本作善用短楯凡自讳名有同主讳主南本作至位湘州刺史谥僖侯僖监本讹僐今从阁本临川烈武王道规传左执法尝有变王光禄至今平安王监本误五今改从宋书营浦侯遵考传州人犹以义故故善待之善待一本作喜得宋武帝七男传一本衡阳文王义季下有义宣别有传五字本卷南郡王义宣传平列于后彼殆因宋书而衍者今从监本庐陵孝献王义真传脩字叔京兆覇城人宋书脩字叔治殆唐人避讳而删之也使左右剔母舫函道施已船而取其胜者母一本作每今从梁书作母谓其母孙修仪也景平二年羡之等遣吏杀义真于徙所吏一本作使彭城王义康传上尝冬月噉甘叹其形味并劣甘一本作柑江夏文献王义恭传二十九年冬还朝上以御所乘苍蛮船上迎之蛮宋书作鹰南郡王义宣传生而舌短澁于言论监本无短字今从宋书及阁本増入南史卷十三考证南史卷十四钦定四库全书南史卷十四唐李延夀撰列传第四宋宗室及诸王下文帝诸子孝武诸子孝明诸子文帝十九男元皇后生元凶劭潘淑妃生始兴王濬路淑媛生孝武帝吴淑仪生南平穆王铄髙修仪生庐陵昭王绍殷修华生竟陵王诞曹媫妤生建平宣简王宏陈修容生东海王祎谢容华生晋熈王昶江修容生武昌王浑沈媫妤生明帝杨羙人生始安王休仁邢羙人生山阳王休祐蔡羙人生海陵王休茂董羙人生鄱阳哀王休业颜羙人生临庆冲王休倩陈羙人生新野懐王夷父荀羙人生桂阳王休范罗羙人生巴陵哀王休若绍出继庐陵孝献王义真元凶劭字休逺文帝长子也帝即位后谅闇中生劭故秘之元嘉三年闰正月方云劭生自前代人君即位后皇后生太子唯殷帝乙践阼正妃生纣至此又有劭焉始生三日帝往视之簮㡌甚坚无风而坠于劭侧上不悦初命之曰劭在文为召刀后患焉改刀为力年六嵗拜为皇太子中庶子二率入直永福省为更筑宫制度严丽年十二出居东宫纳黄门侍郎殷淳女为妃十三加元服好读史传尤爱弓马及长羙须眉大眼方口长七尺四寸亲览宫事延賔客意之所欲上必从之东宫置兵与羽林等十七年劭拜京陵大将军彭城王义康竟陵王诞桂阳侯义融并从二十七年上将北侵劭与萧思话固谏不从魏太武帝至𤓰歩上登石头城有忧色劭曰不斩江湛徐湛之无以谢天下上曰北伐自我意不关二人但湛等不异耳由是与江徐不平上时务本业使宫内皆蚕欲以讽励天下有女巫严道育夫为劫坐没入奚官劭姊东阳公主应合婢王鹦鹉白公主道育通灵主乃白上託云善蚕求召入道育云所奉天神当赐符应时主夕卧见流光相随状若萤火遂入巾箱化为䨇珠圆青可爱于是主及劭并信惑之始兴王濬素佞事劭并多过失虑上知使道育祈请欲令过不上闻歌儛呪诅不舍昼夜道育辄云自上天陈请必不泄露劭等敬事号曰天师后遂为巫蛊刻玉为上形像埋于含章殿前初东阳公主有奴陈天兴鹦鹉飬以为子而与之淫通鹦鹉天兴及寕州所献黄门庆国并与巫蛊事劭以天兴补队主东阳主薨鹦鹉应出嫁劭虑言语泄与濬谋之嫁与濬府佐吴兴沈懐逺为妾不启上虑事泄因临贺公主微言之上后知天兴领队遣阉人奚承祖让劭曰汝间用队主副尽是奴邪欲嫁者又嫁何处劭答南第昔属天兴求将吏驱使视形容粗健便兼队副下人欲嫁者犹未有处时鹦鹉已嫁懐逺矣劭惧书告濬并使报临贺主上若问嫁处当言未定濬答书曰启此事多日今始来问当是有感发之者计临贺故不应飜覆言语自生寒热也此姥由来挟两端难可孤保正尔自问临贺冀得审实也其若见问当作依违答之天兴先署佞人府位不审监上当无此簿领可急宜挞之殿下已见王未宜依此具令严自躬上启闻彼人若为不已政可促其余命或是大庆之渐凡劭濬相与书类如此所言皆为名号谓上为彼人或以为其谓太尉江夏王义恭为佞人东阳主第在西掖门外故云南第王即鹦鹉姓躬上启闻者令道育上天白天神也鹦鹉既适懐逺虑与天兴私通事泄请劭杀之劭宻使人害天兴既而庆国谓往来唯有二人天兴既死虑将见及乃以白上上惊惋即收鹦鹉家得劭濬手书皆呪诅巫蛊之言得所埋上形像于宫内道育叛亡捕之不得上诘责劭濬劭濬唯陈谢而已道育变服为尼逃匿东宫濬往京口又以自随或出止人张旿家上谓江夏王义恭曰常见典籍有此谓之传空言不意亲覩劭南面之日非复我及汝事汝鬼子多将来遇此不幸耳先是二十八年彗星起毕昴入太㣲扫帝坐端门灭翼轸二十九年荧惑逆行守氐自十一月霖雨连雪阳光罕曜时道士范材修练形术是嵗自言死期如期而死既殡江夏王疑其仙也使开棺视之首如新刎血流于背上闻而恶焉三十年正月大风飞霰且雷上忧有窃发辄加劭兵东宫实甲万人其年二月濬自京口入朝当镇江陵复载道育还东宫欲将西上有告上云京口人张旿家有一尼服食出入征北内似是严道育上使掩得二婢云道育随征北还都上惆怅惋骇湏检覆废劭赐濬死初濬母卒命潘淑妃养以为子淑妃爱濬濬心不附妃被宠上以谋告之妃以告濬濬报劭因有异谋每夜飨将士或亲自行酒宻与腹心队主陈叔児斋帅张超之任建之谋之其月二十一日夜诈作上诏云鲁秀谋反汝可平明率衆入因使超之等集素所飬士二千余人皆被甲云有所讨宿召前中庶子右军长史萧斌及左卫率袁淑中舎人殷仲素左积弩将军王正见并入告以大事自起拜斌等因流涕并惊愕明旦劭以朱服加戎服上乘画轮车与萧斌同载卫从如常入朝仪从万春门入旧制东宫队不得入城劭语门卫云受诏有所收讨令后速来张超之等数十人驰入云龙东中华门及斋合拔刄径上合殿上其夜与尚书仆射徐湛之屏人语至旦烛犹未灭门阶戸席并无侍卫上以几自鄣超之行弑上五指俱落并杀湛之劭进至合殿中合文帝已崩出坐东堂萧斌执刀侍直唿中书舎人顾瑕瑕惧不时出及至问曰欲共见废何不早启未及答斩之遣人于崇礼闼杀吏部尚书江湛文帝左细仗主卜天与攻劭于东堂见杀又使人入杀潘淑妃剖其心观其邪正使者阿㫖答曰心邪劭曰邪佞之心故宜邪也又杀文帝亲信左右数十人急召始兴王濬率衆屯中堂劭即伪位百僚至者裁数十人乃为书曰徐湛之弑逆吾勒兵入殿已无所及今罪人斯得元凶克殄可大赦改元为太初素与道育所定也萧斌曰旧踰年改元劭以问侍中王僧绰僧绰曰晋惠帝即位便改年劭喜而从之初使萧斌作诏斌辞以不文乃使王僧绰始文帝未崩前一日甲夜太史奏东方有急兵其祸不测宜列万人兵于太极前殿可以销灾上不从及劭弑逆闻而叹曰㡬误我事乃问太史令曰我得㡬年对曰得十年退而语人曰十旬耳劭闻而怒殴杀之即位讫便称疾还入永福省然后迁大行皇帝升太极殿以萧斌为尚书仆射何尚之为司空大行大敛劭辞疾不敢出先给诸处兵仗悉收还武库遣人谓鲁秀曰徐湛之常欲相危我已为卿除之使秀与屯骑校尉龎秀之对掌军队以侍中王僧逹为吏部尚书司徒左长史何偃为侍中成服日劭登殿临灵号恸不自持博访公卿询求政道遣使分行四方分浙江以东五郡为㑹州省扬州立司𨽻校尉以殷沖补之以大将军江夏王义恭为太保司徒南谯王义宣为太尉荆州刺史始兴王濬进号骠骑将军王僧绰以先豫废立见诛长沙王瑾弟楷临川王晔桂阳侯觊新渝侯玠并以宿恨死礼官希㫖谥文帝不敢尽羙称谥曰中宗景皇帝及闻南谯王义宣随玊诞等起义师悉聚诸王于城内移江夏王义恭住尚书下舎分义恭诸子住侍中下省四月立妻殷为皇后孝武檄至劭自谓素习武事谓朝士曰卿等助我理文书勿厝意戎阵若有冦难吾当自出唯恐贼虏不敢动耳中外戒严防孝武世子于侍中省南谯王义宣诸子于太仓空屋劭使濬与孝武书言上亲御六师太保又执钺临统吾与乌羊相寻即道上圣恩每厚法师令在殿内住想弟欲知消息故及乌羊者南平王铄法师孝武世子小名也劭欲杀三镇士庶家口江夏王义恭何尚之説曰凡举大事不顾家口且多是驱逼今忽诛其余累政足坚彼意耳劭乃下书一无所问濬及萧斌劝劭勒水军自上决战江夏王义恭虑义兵仓卒船舫陋小不宜水战乃进策以为宜以近待之逺出则京师空弱东军乘虚容能为患不如飬鋭待期劭善其议萧斌厉色曰南中即二十年少业能建如此大事岂复可量劭不纳疑朝廷旧臣不为之用厚抚王罗汉鲁秀悉以兵事委之多赐珍玩羙色以悦其志罗汉先为南平王铄右军参军劭以其有将用故以心膂委焉或劝劭保石头城者劭曰昔人所以固石头俟诸侯勤王耳我若守此谁当见救唯应力战决之日日自出行军慰劳将士使有司奏立子伟之为皇太子及义军至新亭劭登朱雀门躬自督战将士懐劭重赏皆为之力战将克而鲁秀打退鼓军乃止为栁元景等所乘故大败禇湛之擕二子与檀和之同归顺劭惧走还䑓城其夜鲁秀又南奔二十五日江夏王义恭单马南奔劭遣濬杀义恭诸子以辇迎蒋侯神像于宫内乞恩拜为大司马封钟山郡王苏侯为骠骑将军使南平王铄为祝文罪状孝武二十七日临轩拜子伟之为皇太子百官皆戎服劭独衮衣下书大赦唯孝武刘义恭义宣诞不在原例五月三日鲁秀等攻大航钩得一舶王罗汉昏酣作妓闻官军已度惊放仗归降是夜劭闭守六门于门内凿壍立栅以露车为楼城内沸乱将吏并踰城出奔劭使詹叔児烧辇及衮冕服萧斌闻大航不守皇窘不知所为宣令所统皆使觧甲寻戴白幡来降即于军门伏诛四日劭腹心白直诸同逆先屯阊阖门外并走还入殿程天祚与薛安都副谭金因而乘之即得俱入臧质从广莫门入同㑹太极殿前即斩太子左卫率王正见建平东海等七王并号哭俱出劭穿西垣入武库井中副队髙禽执之濬率左右数十人与南平王铄于西明门出俱南奔于越城遇江夏王义恭濬下马曰南中即今何在义恭曰已君临万国又称字曰虎头来得无晚乎义恭曰恨晚又曰故当不死义恭曰可诣行阙请罪又曰未审犹能得一职自効不义恭又曰此未可量勒与俱自归命于马上斩首濬字休明将产之夕有鹏鸣于屋上闻者莫不恶之元嘉十三年八嵗封始兴王濬少好文籍资质端妍母潘淑妃有盛宠时六宫无主潘专总内政濬人才既羙母又至爱文帝甚所留心与建平王宏侍中王僧绰中书郎蔡兴宗等并以文义往复初元皇后性忌以潘氏见幸恚恨致崩故劭深病潘氏及濬濬虑将来受祸乃曲意事劭劭与之遂善多有过失屡为上所让忧惧乃与劭共为巫蛊后出镇京口乃因员外散骑侍郎徐爰求镇江陵又求助于尚书仆射徐湛之而尚书令何尚之等咸谓濬太子次弟不应逺出上以上流之重宜有至亲故以濬为衞将军开府仪同三司荆州刺史加都督领䕶南蛮校尉濬入朝遣还京口为行留处分至京口数日而巫蛊事发时二十九年七月也上惋叹弥日谓潘淑妃曰太子图富贵更是一理虎头复如此非复思虑所及汝母子岂可一日无我邪明年荆州事方行二月濬还朝十四日临轩受拜其日藏严道育事发明旦濬入谢上容色非常其夕即加诘问濬唯谢罪潘淑妃抱濬泣曰汝始呪诅事发犹冀克已思愆何意忽藏严道育今日用活何为可送药来吾当先自取尽不忍见汝祸败濬奋衣去曰天下事寻自判必不上累劭入弑之旦濬在西州府舎人朱法瑜曰䑓内叫唤宫门皆闭道上传太子反未测祸变所至濬阳惊曰今当奈何濬未得劭信不知事之济不骚扰不知所为将军王庆曰今宫内有变未知主上安危预在臣子当投袂赴难濬不听俄而劭遣张超之驰马召濬濬问状讫即戎服乘马而去朱法瑜固止濬濬不从至中门王庆又諌不宜从逆濬曰皇太子令敢有复言者斩及入见劭劝杀荀赤松等劭谓濬曰潘淑妃遂为乱兵所害濬曰此是下情由来所愿其悖逆如此劭将败劝劭入海辇珍寳缯帛下船及劭入井髙禽于井出之劭问天子何在禽曰至尊近在新亭将劭至殿前臧质见之恸哭劭曰天地所不覆载丈人何为见哭质因辩其逆状答曰先朝当见枉废不能作狱中囚问计于萧斌斌见劝如此又语质曰可得为乞逺徙不质曰主上近在航南自当有处分缚劭马上防送军门及至牙下据鞌顾望太尉江夏王义恭与诸王共临视之义恭曰我背逆归顺有何大罪顿杀十二児劭曰杀诸弟此一事负阿父江湛妻庾氏乘车骂之龎秀之亦加诮让劭厉声曰汝軰复何烦尔先杀其四子语南平王铄曰此何有哉乃斩于牙下临刑叹曰不图宋室一至如此劭濬及其子并枭首大航暴尸于市劭妻殷氏赐死于廷尉临刑谓狱丞江恪曰汝家骨肉相残何以枉杀天下无罪人恪曰受拜皇后非罪而何殷氏曰此权时耳当以鹦鹉为后也濬妻禇氏丹阳尹湛之之女湛之南奔之始即见离絶故免于诛其余子女妾媵并于狱赐死投劭濬尸首于江其余同逆及王罗汉等皆伏诛张超之闻兵入遂至合殿故基止于御床之所为乱兵所杀剖腹刳心脔割其肉诸将生噉之焚其头骨时不见传国玺问劭云在严道育处就取得之道育鹦鹉并都街鞭杀于石头四望山焚其尸扬灰于江毁劭东宫所住斋污潴其处封髙禽新阳县男追赠潘淑妃为长寕国夫人置守冢伪司𨽻校尉殷沖丹阳尹尹𢎞并赐死沖为劭草立符文又妃叔父𢎞为劭简配兵士尽其心力故也南平穆王铄字休𤣥文帝第四子也元嘉十六年年九嵗封南平王少好学有文才未弱冠拟古三十余首时人以为亚迹陆机二十二年为南豫州刺史加都督时文帝方事外略罢南豫州併夀阳以铄为豫州刺史领安蛮校尉二十六年魏太武围汝南悬瓠城行汝南太守陈宪保城自固魏作髙楼施弩射城内城内负戸以汲又毁佛图取金像以为大钩施之冲车端以牵楼堞城内有一沙门颇有机思辄设竒以应之魏人以虾蟇车填壍肉薄攻城死者与城等遂登尸以陵城宪鋭气愈奋战士无不一当百杀伤万计汝水为之不流相拒四十余日铄遣安蛮司马刘康祖与寕朔将军臧质救之魏人烧攻具而退元凶弑立以铄为侍中録尚书事劭迎蒋侯神于宫内疏孝武年讳厌呪祈请假授位号使铄造策文及义军入宫铄与濬俱归孝武濬即伏法上迎铄入宫当时仓卒失国玺事寕更铸给之进侍中司空领兵置佐以国哀未阕让侍中铄既归义最晚常懐忧惧每于眠中蹶起坐与人语亦多谬僻语家人云我自觉无复魂守铄为人负才狡竞每与兄弟计度艺能与帝又不能和食中遇毒寻薨赠司徒加以楚穆之谥三子敬猷敬深敬先敬深封南安县侯敬先继庐陵王绍前废帝景和末召铄妃江氏入宫命左右于前逼之江氏不受命谓曰若不从当杀汝三子江氏犹不从于是遣使于第杀敬猷敬深敬先等鞭江氏一百其夕废帝亦殒明帝即位追赠敬猷侍中谥曰懐改封孝武帝第十八子临贺王子产字孝仁为南平王继铄后未拜被杀泰始五年立晋平王休祐第七子宣曜为南平王继铄休祐死宣曜被废还本后废帝元徽元年立衡阳恭王嶷第二子伯玉为南平王继铄后昇明三年被诛竟陵王诞字休文文帝第六子也元嘉二十年年十一封广陵王二十六年为雍州刺史加都督以广陵凋弊改封随郡王上欲大举侵魏以襄阳外接闗河欲广其资力乃罢江州军府文武悉配雍州湘州入䑓租税杂物悉给襄阳及大举北侵命诸蕃并出师皆奔败唯诞遣中兵参军栁元景克𢎞农闗陜元凶立以扬州浙江西属司𨽻校尉浙江东五郡立㑹州以诞为刺史孝武入讨遣寕朔将军顾彬之受诞节度诞遣参军刘季之举兵与彬之并遇劭将华钦庾遵于曲阿之奔牛塘大败之事平以诞为荆州刺史加都督卫将军开府仪同三司诞以位号正与濬同恶之请求回改乃进号骠骑将军加班劔二十人南谯王义宣不肯就徴以诞为侍中骠骑大将军扬州刺史开府如故改封竟陵王诞性恭和得士庶之心颇有勇略明年义宣反有荆江兖豫四州之力势震天下上即位日浅朝野大惧上欲奉乘舆法物以迎义宣诞固执不可曰奈何持此座与人帝加诞节仗士五十人出入六门上流平定诞之力也诞初讨元凶豫同举兵有奔牛之㨗至是又有殊勲上性多猜颇相疑惮而诞造立第舎穷极工巧园池之羙冠于一时多聚材力之士实之第内精甲利器莫非上品上意愈不平孝建二年以司空太子太傅出为都督南徐州刺史上以京口去都宻迩犹疑之大明元年秋又出为南兖州刺史加都督诞知见猜亦潜为之备至广陵因魏侵邉修城隍聚粮练甲嫌隙既着道路常云诞反三年建康人陈文诏诉父饶为诞府史恒使入山图画道路不听归家诞大怒使人杀饶吴郡人刘成又诉称息道龙伏事诞见诞在石头城内修乘舆法物习唱警跸向伴侣言之诞知宻捕杀道龙豫章人陈谈之又上书称弟咏之在诞左右见诞与左右荘庆傅元礼等潜图姦逆常疏陛下年纪姓讳往巫郑师怜家呪诅咏之与建康右尉黄逹往来诞疑其宣漏诬以罪被杀其年四月上使有司奏诞罪恶宜絶属籍削爵土收付法狱上不许有司又固请乃贬爵为侯遣令之国上将谋诞以义兴太守桓阆为兖州刺史配以羽林禁兵遣给事中戴明寳随阆袭诞使阆以之镇为名阆至广陵诞未悟也明寳夜报诞典籖蒋成使为内应成以告府舎人许宗之宗之告诞诞惊起召録事参军王玙之曰我何罪于天以至此斩蒋成勒兵自卫遣腹心率壮士击明寳等破之阆即遇害明寳逃自海陵界还上遣车骑大将军沈庆之讨诞诞奉表投之城外自申于国无负并言帝宫闱之丑孝武忿诞深切凡诞左右腹心同籍朞亲并诛之死者千数车驾出顿宣武堂内外纂严诞见衆军大集欲弃城北走行十余里衆并不欲去请诞乃还城五月十九日夜有流星长十余丈从西北来坠城内是谓天狗占曰天狗所坠下有伏尸流血广陵城旧不开南门云开南门者不利其主诞乃开焉彭城邵领宗在城内隂结死士欲袭诞先欲布诚于庆之乃説诞求为间构见许领宗既出致诚毕复还城内事泄诞鞭二百考问不伏遂支觧之上遣送章二纽其一曰竟陵县开国侯食邑千戸募赏禽诞其二曰建兴县开国男食邑三百戸募赏先登若克外城举一烽克内城举二烽禽诞举三烽七月二日庆之进军克其外城乘胜又克小城诞闻军入走趣后园坠水引出杀之传首建业因葬广陵贬姓留氏帝命城中无大小悉斩庆之执谏自五尺以下全之于是同党悉伏诛城内女口为军赏男丁杀为京观死者尚数千人每风晨雨夜有号哭之声诞母殷妻徐并自杀追赠殷长寕国淑妃初诞为南徐州刺史在京口夜大风飞落屋瓦城门鹿牀倒覆诞心恶之及迁镇广陵将入城冲风暴起扬尘昼晦又尝中夜闲坐有赤光照室见者莫不骇愕诞左右侍直眠中梦人告之曰官湏髪为矟毦既觉已失髻矣如此者数十人诞甚怪惧大明二年发人筑广陵城诞循行有人干舆扬声大骂曰大兵寻至何以辛苦百姓诞使执之问其本末答曰姓夷名孙家在海陵天公与道佛先议欲烧除此间人道佛苦谏强得至今大祸将至何不立六慎门诞问六慎门云何答曰古有言祸不过六慎门诞以其言狂悖杀之又五音士忽狂易见鬼惊怖啼哭曰外军围城城上张白布㠶诞执録二十余日乃杀城䧟之日云雾晦㝠白虹临北门亘属城内八年前废帝即位义阳王昶为徐州刺史道经广陵至墓尽哀表请改葬诞诏葬诞及妻子并以庶人礼明帝泰始四年又改葬祭以少牢王玙之琅邪人有才局其五子悉在建业玙之尝乘城庆之缚其五子示而招之许以富贵玙之曰吾受主王厚恩不可以二心三十之年未获死所耳安可以私亲诱之五子号叫于外唿其父及城平庆之悉扑杀之建平宣简王宏字休度文帝第七子也早䘮母元嘉二十一年年十一封建平王宏少而闲素笃好文籍文帝宠爱殊常为立第于鸡笼山尽山水之羙建平国职髙他国一阶歴位中䕶军中书令元凶弑立孝武入讨劭録宏殿内自拔莫由孝武先尝以一手板与宏宏遣左右亲信周法道赍手板诣孝武事平以为尚书左仆射使迎太后还加中军将军中书监为人谦俭周慎礼贤接士明逹政事上甚信仗之转尚书令宏少多病求觧尚书令本号开府仪同三司未拜薨追赠司徒上痛悼甚至每朔望出临灵自为墓志铭并诔五年益诸弟国各千戸薨者不在其例唯宏追益子景素嗣景素少有父风位南徐州刺史加都督桂阳王休范为逆景素虽纂集兵衆以赴朝廷为名而隂懐两端及事平进号镇北将军景素好文章书籍招集才义之士以收名誉由是朝野属意而后废帝狂凶失道内外皆谓景素宜当神器唯废帝所生陈氏亲戚疾忌之而杨运长阮佃夫并明帝旧𨽻贪㓜主以乆其权虑景素立不见容于长主深相忌惮元徽三年景素防合将军王季符恨景素因奔告之运长等便欲遣军讨之齐髙帝及卫将军袁粲以下并保持之景素亦驰遣世子延龄还都具自申理运长等乃徙季符于梁州又夺景素征北将军开府仪同三司自是废帝狂悖日甚朝野并属心景素陈氏及运长等弥相猜疑景素因此稍为自防之计多以金帛结材力之士时大臣诛夷孝武诸子孙或杀或废无复在朝者且景素在藩甚得人心而谤声日积深懐忧惧尝与故吏刘琎独处曲䑓有鹊集于承尘上飞鸣相追景素泫然曰若斯鸟者游则参于风烟之上止则隐于林木之下饥则啄渴则饮形体无累于物得失不闗于心一何乐哉时废帝单马独出游走郊野辅国将军曹欣之等谋候废帝出行因聚衆作难事克奉景素景素每禁之未欲怱怱举动运长宻遣伧人周天赐伪投景素劝为异计景素知即斩之送首还䑓四年七月羽林监桓祗祖奔景素言䑓城已溃景素信之即举兵运长等常疑景素有异志即纂严景素本乏威略不知所为竟为䑓军破斩之即葬京口景素性甚仁孝事献太妃朝夕不违侍飬太妃有不安景素傍行蓬髪与人言呴呴常恐伤其情又甚俭素为荆州时州有髙斋刻楹栢构景素竟不处朝廷欲赐以甲第辞而不当两宫所遗珍玩尘于笥箧食常不过一肉器用瓦素时有献镂玉器景素顾主簿何昌㝢曰我持此安所用哉乃谢而反之及败后昌㝢与故记室王摛等上书诉其寃齐受禅景素故秀才刘琎又上书述其徳羙陈寃并不见省至齐武帝即位下诏曰宋建平王刘景素名父之子虽末路失图而原心有木可听以礼葬旧茔庐陵王祎字休秀文帝第八子也元嘉二十二年年十一封东海王大明七年进位司空明帝践阼进太尉封庐陵王初废帝目祎似驴上以废帝之言类故改封焉文帝诸子祎尤凡劣诸兄弟并蚩鄙之南平王铄薨子敬深婚祎视之白孝武借伎孝武答曰婚礼既不举乐且敬深孤苦伎非宜也至是明帝与建安王休仁诏曰人既不比数西方公汝便为诸王之长时祎住西故谓之西方公泰始五年河东栁欣慰谋反欲立祎祎与相酬和欣慰结征北谘议参军杜㓜文㓜文具奏其事上暴其罪恶黜为南豫州刺史车骑将军开府仪同三司上遣腹心杨运长领兵防卫明年又令有司奏祎怨怼逼令自杀葬宣城晋熈王昶字休道文帝第九子也元嘉二十二年年十嵗封义阳王大明中位中书令中军将军开府仪同三司废帝即位为徐州刺史加都督昶轻訬褊急不能事孝武大明中常被嫌责人间常言昶当有异志废帝既诛羣公弥纵狂惑常语左右曰我即大位来遂未戒严使人邑邑江夏王义恭诛后昶表求入朝遣典籖蘧法生衔使帝谓法生义阳与太宰谋反我政欲讨之今知求还甚善又问法生义阳谋反何不启法生惧走还彭城帝因此北封法生至昶即起兵统内诸郡并不受命昶知事不㨗乃夜开门奔魏弃母妻唯携妾一人作丈夫服骑马自随在道慷慨为断句曰白云满鄣来黄尘半天起闗山四面絶故鄕㡬千里因把姬手南望恸哭左右莫不哀哽每节悲恸遥拜其母昶家还都二妾各生一子明帝即位名长者曰思逺小者曰懐逺寻并卒帝以金千两赎昶于魏不获乃以第六皇子燮字仲绥继昶封为晋熈王明帝既以燮继昶乃诏曰晋熈国太妃谢氏沉刻无亲物理罕比骨肉至亲尚相弃蔑况以义合免苦为难可还其本家削絶藩秩先是改谢氏为射氏元徽元年燮年四嵗以为郢州刺史明年复昶所生谢氏为晋熈国太妃齐受禅燮降封安隂县公谋反赐死武昌王浑字休深文帝第十子也元嘉二十四年年九嵗封汝隂王后徙武昌浑少而凶戾尝忿左右拔防身刀斫之元凶弑立以为中书令山陵夕裸身露头往散骑省戏因弯弓射通直郎周朗中枕以为笑乐孝建元年为雍州刺史监雍梁南北秦四州荆州之竟陵随二郡诸军事寕蛮校尉至镇与左右人作文檄自称楚王号年为元光备置百官以为戏笑长史王翼之得其手迹封呈孝武上使有司奏免为庶人下太常絶属籍使付始安郡逼令自杀即葬襄阳大明四年听还葬母江太妃墓次明帝即位追封义昌县侯建安王休仁文帝第十二子也元嘉二十九年年十嵗立为建安王前废帝景和元年累迁䕶军将军时帝狂悖无道诛害羣公忌惮诸父并聚之殿内殴捶陵曵无复人理休仁及明帝山阳王休祐形体并肥壮帝乃以笼盛称之以明帝尤肥号为猪王号休仁为杀王休祐为贼王以三王年长尤所畏惮故常録以自近不离左右东海王祎凡劣号之驴王桂阳王休范巴陵王休若年少故并得从容尝以木槽盛饭内诸杂食搅令和合掘地为阬穽实之以泥水祼明帝内坑中以槽食置前令以口就槽中食之用为欢笑欲害明帝及休仁休祐前后以十数休仁多计数每以笑调佞谀詶悦之故得推迁常于休仁前使左右淫逼休仁所生杨太妃左右并不得已顺命至右卫将军刘道隆道隆欢以奉㫖尽诸丑状时廷尉刘蒙妾孕临月帝迎入后宫冀其生男欲立为太子明帝尝忤旨帝怒乃祼之缚其手脚以杖贯手脚内使担付太官即日屠猪休仁笑谓帝曰未应死帝问其故休仁曰待皇太子生杀猪取肝肺帝意觧曰且付廷尉一宿出之帝将南游荆湘二州明旦欲杀诸父便发其夕被弑于华林园休仁即日便执臣礼于明帝时南平王敬猷庐陵王敬先兄弟被害犹朱殡歛休仁休祐同载临之开帷欢笑鼓吹往反时人咸非焉明帝以休仁为侍中司徒尚书令扬州刺史给三望车时刘道隆为䕶军休仁求觧职曰臣不得与此人同朝上乃赐道隆死寻诸方逆命休仁都督征讨诸军事増班劔为三十人出据兽槛进赭圻寻领太子太傅总统诸军中流平定休仁之力也明帝初与苏侯神结为兄弟以祈福助及事平与休仁书曰此叚殊得苏兄神力休仁年与明帝相亚俱好文籍素相爱及废帝世同经艰危明帝又资其权谲之力泰始初四方逆命休仁亲当矢石大勲克建任总百揆亲寄甚隆四方辐凑上甚不悦休仁悟其㫖表觧扬州见许进位太尉领司徒固让又加漆轮车劔履升殿受漆轮固辞劔履明帝末年多忌休仁转不自安及杀晋平王休祐其年上疾笃与杨运长为身后计运长等又虑帝晏驾后休仁一旦居周公之地其軰不得执权弥赞成上使害诸王及上疾暴甚内外皆属意休仁主书以下皆往东府诣休仁所亲信豫自结纳其或直不得出者皆惧上与运长等定谋召休仁入宿尚书下省其夜遣人赍药赐休仁死休仁对使者骂曰上有天下谁之功也孝武以诛子孙而至于灭今复遵覆车枉杀兄弟奈何忠臣抱此寃滥我大宋之业其能乆乎上疾乆虑人情同异自力乘舆出端门休仁死后乃入诏称其自杀宥其二子并全封爵有司奏请降休仁为庶人絶属籍児息悉徙逺郡诏休仁特降为始安县王并停子伯融等流徙听袭封爵及帝疾甚见休仁为祟叫曰司徒小寛我寻崩伯融妃殷氏所生殷氏吴兴太守沖女也范阳祖飜有医术姿貌又羙殷氏有疾飜入视脉悦之遂与姦事泄遣还家赐死晋平刺王休祐文帝第十三子也孝建二年年十一封山阳王明帝即位以山阳荒弊改封晋平王位骠骑大将军开府仪同三司荆州刺史休祐素无才能强梁自用大明之世未得自专至是贪淫好财色在荆州多营财货以短钱一百赋人田登就求白米一斛米粒皆令彻白若碎折者悉不受人间籴此米一斗一百至时又不受米评米责钱凡诸求利皆如此百姓嗷然不复堪命徴为南徐州刺史加都督上以休祐贪虐不可莅人留之都下遣上佐行府州事休祐佷戾前后忤上非一在荆州时左右范景逹善弹碁上召之休祐留不遣上怒诘责之且虑休祐将来难制欲方便除之七年二月车驾于巖山射雉有一雉不肯入场日暮将反留休祐射之令不得雉勿归休祐时从在黄麾内左右从者并在部伍后休祐便驰去上遣左右数人随之上既还前驱清道休祐人从悉散不复相得上遣夀寂之等诸壮士追之日已欲闇与休祐相及蹴令坠马休祐素勇壮有气力奋拳左右排击莫得近有一人自后引隂因顿地即共拉杀之遣人驰白上行唱骠骑落马上闻惊曰骠骑体大落马殊不易即遣御医上药相系至顷之休祐左右人至乆已絶矣舆以还第赠司空时巴陵王休若在江陵其日即驰信报休若曰吾与骠骑南山射雉骠骑马惊与直阁夏文秀马相蹋文秀堕地骠骑失控马重惊触松树坠地落硎中时顿闷故驰报弟其年五月追免休祐为庶人十三子并徙晋平明帝寻病见休祐为祟使使至晋平抚其诸子帝寻崩废帝元徽元年听诸子还都顺帝昇明三年称谋反并赐死海陵王休茂文帝第十四子也孝建二年年十一封海陵王大明二年为雍州刺史加都督北中即将寕蛮校尉时司马庾深之行府州事休茂性急欲自专深之及主帅每禁之常懐忿因左右张伯超至所亲爱多罪过主帅常加诃责伯超惧罪谓休茂曰主帅宻疏官罪欲以启闻休茂曰今为何计伯超曰唯杀行事及主帅举兵自卫纵不成不失入虏中为王休茂从之夜使伯超等杀司马庾深之集兵建牙驰檄休茂出城行营谘议参军沈畅之等闭门拒之城䧟斩畅之其日参军尹𤣥度起兵攻休茂禽之斩首母妻皆自杀同党悉伏诛有司奏絶休茂属籍贬姓为留不许即葬襄阳鄱阳哀王休业文帝第十五子也孝建二年年十一封鄱阳王三年薨以山阳王休祐次子士𢎞嗣被废国除临庆沖王休倩文帝第十六子也孝建元年年九嵗疾笃封东平王未拜薨大明七年立第二十七皇子子嗣为东平王绍休倩泰始三年还本遂絶六年以第五皇子智井为东平王继休倩未拜薨其年追改休倩为临庆王休倩为文帝所爱故前后屡加绍嗣新野懐王夷父文帝第十七子也元嘉二十九年薨明帝泰始五年追加封谥桂阳王休范文帝第十八子也孝建三年年九嵗封顺阳王大明元年改封桂阳泰始六年累迁骠骑大将军江州刺史加都督遗诏进位司空侍中加班劔三十人休范素凡讷少知觧不为诸兄齿遇明帝常指左右人谓王景文曰休范人才不及此以我故生便富贵释氏愿生王家良有以也及明帝晚年晋平王休祐以狠戾致祸建安王休仁以权逼不容巴陵王休若素得人情以此见害唯休范谨澁无才不为物情所向故得自保而常忧惧及明帝晏驾主㓜时艰休范自谓宗戚莫二应居宰辅事既不至怨愤弥结招引勇士缮修器械行人经过寻阳者莫不降意折节于是至者如归朝廷知之宻相防御母荀太妃薨即葬庐山以示不还之志时夏口阙镇朝议以居寻阳上流欲树置腹心重其兵力元徽元年乃以第五皇弟晋熈王燮为郢州刺史长史王奂行府州事配以实力出镇夏口虑为休范所拨留自太子洑去不过寻阳休范怒欲举兵乃上表修城堞其年进位太尉明年五月遂反发自寻阳昼夜取道大雷戍主杜道欣驰下告变道欣至一宿休范已至新林朝廷震动齐髙帝出次新亭垒时事起仓卒朝廷兵力甚弱及开武库随将士意取休范于新林歩上攻新亭垒屯骑校尉黄回乃伪往降并宣齐髙帝意休范大悦置之左右休范壮士李恒钟爽进谏不宜亲之休范曰不欺人以信时休范日饮醇酒以二子徳宣徳嗣付与齐髙帝为质至即斩之回与越骑校尉张茍児直前斩休范首持还左右并散初休范自新林分遣同党杜墨蠡丁文豪等直向朱雀门休范虽死墨蠡等不知王道隆率羽林兵在朱雀门内闻贼至急召刘勔勔自石头来赴战死之墨蠡等乘胜直入朱雀门道隆为乱兵所杀墨蠡等唱云太尉至休范之死也齐髙帝遣队主陈灵寳赍首还䑓逢贼埋首道侧挺身得逹虽唱云已平而无以为据衆愈疑惑墨蠡径至杜母宅宫省恇扰无复固志抚军长史褚澄以东府纳贼贼拥安成王据东府称休范教曰安成王吾子也勿得侵贼势方逼衆莫能振寻而丁文豪之衆知休范已死稍欲退散文豪勇气殊壮厉声曰我独不能定天下邪休范首至又羽林监陈显逹率所领于杜母宅破墨蠡等诸贼一时奔散斩墨蠡文豪等晋熈王燮自夏口遣军平寻阳巴陵哀王休若文帝第十九子也孝建三年年九嵗封巴陵王明帝即位出为㑹稽太守加都督二年迁都督雍州刺史寕蛮校尉前在㑹稽録事参军陈郡谢沉以谄侧事休若多受财赂时内外戒严并袴褶沉居母䘮被起声乐酣饮不异吉人衣冠既无殊异并不知沉居䘮沉尝自称孤子衆乃骇愕休若坐与沉亵黩降号镇西将军典籖夏寳期事休若无礼启明帝杀之虑不许启未报于狱行刑信反令锁送而寳期已死上怒勅之曰孝建之世汝何敢尔使其母罗加杖三百四年改行湘州刺史六年为荆州刺史加都督征西大将军开府仪同三司七年晋平王休祐被杀建安王休仁见疑都下讹言休若有至贵之表明帝以此言报之休若甚忧尝衆宾满坐有一异鸟集席隅哀鸣坠地死又听事上有二大白蛇长丈余唅唅有声休若甚恶之㑹被徴为南徐州刺史加都督征北大将军开府如故休若腹心将佐咸谓还朝必有大祸中兵参军京兆王敬先劝割据荆楚休若执録驰使白明帝敬先坐诛休若至京口上以休若善能谐缉物情虑将来倾㓜主欲遣使杀之虑不奉诏徴入朝又恐猜骇乃伪授为江州刺史至即于第赐死赠侍中司空子沖始袭封孝武帝二十八男文穆皇后生废帝子业豫章王子尚陈淑媛生晋安王子勋阮容华生安陆王子绥徐昭容生皇子子深何淑仪生松滋侯子房史昭华生临海王子顼殷贵妃生始平孝敬王子鸾次永嘉王子仁与皇子子深同生何媫妤生皇子子凤谢昭容生始安王子真江媫妤生皇子子𤣥史昭仪生邵陵王子元次齐敬王子羽与始平孝敬王子鸾同生江羙人生皇子子衡杨媫妤生淮南王子孟次皇子子况与皇子子𤣥同生次南平王子产与永嘉王子仁同生次晋陵孝王子云次皇子子文并与始平孝敬王子鸾同生次庐陵王子舆与淮南王子孟同生次南海哀王子师与始平孝敬王子鸾同生次淮阳思王子霄与皇子子𤣥同生次皇子子雍与始安王子真同生次皇子子趋与皇子子凤同生次皇子子期与皇子子衡同生次东平王子嗣与始安王子真同生张容华生皇子子悦安陆王子绥南平王子产庐陵王子舆并出继皇子子深子凤子𤣥子衡子况子文子雍未封早夭子趋子期子悦未封为明帝所杀豫章王子尚字孝师孝武第二子也孝建二年年六嵗封西阳王大明三年分浙江西立王畿以浙江东为扬州以子尚为刺史加都督六年改封豫章王领㑹稽太守七年进号车骑大将军开府仪同三司时东土大旱鄞县多疁田孝武使子尚表至鄞县劝农又立左学召生徒置儒林祭酒一人学生师敬位比州中从事文学祭酒一人比州西曹劝学从事二人比祭酒从事前废帝即位罢王畿复旧徴子尚都督扬南徐二州诸军事领尚书令初孝建中孝武以子尚太子母弟甚留心后新安王子鸾以母幸见爱子尚宠衰及长凶慝有废帝之风明帝既殒废帝乃称太皇太后令曰子尚顽凶楚玉淫乱并于第赐尽楚玉废帝姊山隂公主也废帝改封㑹稽郡长公主给鼓吹一部加班劒二十人未拜受而废败晋安王子勋字孝徳孝武第三子也眼患风不为孝武所爱大明四年年五嵗封晋安王七年为江州刺史加都督八年改授雍州未拜而孝武崩还为江州时废帝狂凶多所诛害前抚军谘议叅军何迈谋因帝出为变迎立子勋事泄帝诛迈使八座奏子勋与迈通谋遣左右朱景送药赐子勋死景至盆口遣报长史邓琬琬等奉子勋起兵以废立为名明帝定乱进子勋车骑将军开府仪同三司琬等不受命泰始二年正月七日奉子勋为帝即伪位于寻阳年号义嘉备置百官四方响应是嵗四方贡计并诣寻阳及军败子勋见杀时年十一即葬寻阳庐山松滋侯子房字孝良孝武第六子也大明四年年五嵗封寻阳王前废帝景和元年为㑹稽太守加都督明帝即位征为抚军领太常长史孔觊不受命举兵应晋安王子勋上虞令王晏杀觊送子房还建业上宥之贬为松滋县侯司徒建安王休仁以子房兄弟终为祸难劝上除之废徙逺郡见杀年十一临海王子顼字孝烈孝武第七子也初封歴阳王后改封临海位荆州刺史明帝即位进督雍州长史孔道存不受命应晋安王子勋事败赐死年十一始平孝敬王子鸾字孝羽孝武第八子也大明四年封襄阳王寻改封新安五年为北中郎将南徐州刺史领南琅邪太守母殷淑仪宠倾后宫子鸾爱冠诸子凡为上眄遇者莫不入于鸾府国为南徐州又割吴郡属之六年丁母忧前废帝素疾子鸾有宠及即位既诛羣臣乃遣使赐子鸾死时年十嵗子鸾临死谓左右曰愿后身不复生王家同生弟妹并死明帝即位改封始平王以建平王景素子延年嗣永嘉王子仁字孝龢孝武第九子也大明五年封永嘉王明帝即位以为湘州刺史帝寻从司徒建安王休仁计未拜赐死时年十嵗始安王子真字孝贞孝武第十一子也邵陵王子元字孝善孝武第十三子也并被明帝赐死齐敬王子羽字孝英孝武第十四子也生二嵗而薨追加封谥淮南王子孟字孝光孝武第十六子也初封淮南王明帝改封安成王未拜赐死晋陵孝王子云字孝举孝武第十九子也大明六年封未拜而亡南海哀王子师字孝友孝武第二十二子也大明七年封未拜为前废帝所害明帝即位追谥淮阳思王子霄字孝云孝武第二十三子也早薨追加封谥东平王子嗣字孝叔孝武帝第二十七子也明帝赐死武陵王赞字仲敷小字智随明帝第九子也明帝既诛孝武诸子诏以智随奉孝武为子封武陵郡王顺帝昇明二年薨国除明帝十二男陈贵妃生后废帝谢修仪生皇子法良陈昭华生顺帝徐媫妤生第四皇子郑修容生皇子智井次晋熈王燮与皇子法良同生泉羙人生邵陵殇王友次江夏王跻与第四皇子同生徐良人生武陵王賛杜修华生随阳王翙次新兴王嵩与武陵王賛同生又泉羙人生始建王禧智井燮跻賛并出继法良未封第四皇子未有名早夭邵陵殇王友字仲贤明帝第七子也年五嵗出为南中即将江州刺史封邵陵王后废帝元徽二年桂阳王休范诛后王室㣲弱友府州文案及臣吏不讳有无君之心顺帝昇明二年徙南豫州刺史薨无子国除随阳王翙字仲仪明帝第十子也初封南阳王昇明二年改封随阳齐受禅封舞隂县公新兴王嵩字仲岳明帝第十一子也齐受禅降封定襄县公始建王禧字仲安明帝第十二子也齐受禅降封荔浦县公寻并云谋反赐死论云甚矣哉元嘉之遇祸也弑逆之衅事起肌肤因心之童遂亡天性虽鸣镝之酷未极于斯其不至覆亡亦为幸也明皇统运疑隙内搆寻斧所加先自王戚晋刺以犷暴摧躯巴哀由和良酖体保身之路未知攸适昔之戒子慎勿为善详求其㫖将逺有以乎诗云不自我先不自我后盖古人之畏乱也孝武诸子提挈以成舋乱遂至宇内沸腾王室如燬而帝之诸𦙍莫不殱焉强不如弱义在于此明帝负螟之庆事非已出枝叶不茂岂能庇其本乎南史卷十四卷十四考证南史卷十四考证文帝十九男传陈脩容生东海王祎东海目録及本传俱作庐陵元凶劭传初使萧斌作诏斌辞以不文乃使王僧绰监本脱辞字今从宋书増入劭使詹叔児烧辇及衮冕服上文云宻与腹心队主陈叔児斋帅张超之任建之谋之此作詹叔児二者必有一讹竟陵王诞传改封随郡王随监本作隋今改正开南门者不利其主不利其主监本作其主王今从宋书白虹临北门亘属城内属一本作入晋熈王昶传在道慷慨为断句断监本误继今改正先是改谢氏为射氏监本谢与射互误今改正明年复昶所生谢氏为晋熈国太妃谢监本讹射今改正晋平刺王休祐传且虑休祐将来难制欲方便除之监本脱欲字今増入孝武帝二十八男传史昭华生临海王子顼华一本作容始平孝敬王子鸾传凡为上眄遇者莫不入于鸾府于一本作子永嘉王子仁传字孝龢龢监本误今改正武陵王賛传此三行共四十八字监本复见于邵陵殇王友传后查目録及阁本俱无之不知何人所赘増也今独存此传删其复见者南史卷十四考证南史卷十五钦定四库全书南史卷十五唐李延夀撰列传第五刘穆之徐羡之傅亮檀道济刘穆之字道和小字道人东莞莒人也世居京口初为琅邪府主簿尝梦与宋武帝汎海遇大风惊俯视船下见二白龙夹船既而至一山山峰耸秀意甚悦及武帝克京城从何无忌求府主簿无忌进穆之帝曰吾亦识之即驰召焉时穆之闻京城有叫声晨出陌头属与信㑹直视不言者乆之反室壊布裳为袴往见帝帝谓曰我始举大义湏一军吏甚急谁堪其选穆之曰无见踰者帝笑曰卿能自屈吾事济矣即于坐受署从平建邺诸大处分皆仓卒立定并穆之所建遂动见谘询穆之亦竭节尽诚无所遗隐时晋网寛弛威禁不行盛族豪家负势陵纵重以司马元显政令违舛桓𤣥科条繁宻穆之斟酌时宜随方矫正不盈旬日风俗顿改迁尚书祠部郎复为府主簿记室録事参军领堂邑太守以平桓𤣥功封西华县五等子及扬州刺史王谧薨帝次应入辅刘毅等不欲帝入议以中领军谢混为扬州或欲令帝于丹徒领州以内事付仆射孟昶遣尚书右丞皮沈以二议谘帝沈先与穆之言穆之伪如厠即宻疏白帝言沈语不可从帝既见沈且令出外唿穆之问焉穆之曰公今日岂得居谦遂为守藩将邪刘孟诸公俱起布衣共立大义事乃一时相推非宿定臣主分也力敌势均终相吞咀扬州根本所系不可假人前授王谧事出权道今若复佗授便应受制于人一失权柄无由可得公功髙勲重不可直置疑畏便可入朝共尽同异公至京邑彼必不敢越公更授余人帝从其言由是入辅从广固还拒卢循常居幕中画策刘毅等疾之每从容言其权重帝愈信仗之穆之外所闻见大小必白虽闾里言谑皆一二以闻帝毎得人间委宻消息以示聪明皆由穆之又爱賔游坐客恒满布耳目以为视听故朝野同异穆之莫不必知虽亲昵短长皆陈奏无隐人或讥之穆之曰我蒙公恩义无隐讳此张辽所以告闗羽欲叛也帝举止施为穆之皆下节度帝书素拙穆之曰此虽小事然宣布四逺愿公小复留意帝既不能留意又禀分有在穆之乃曰公但纵笔为大字一字径尺无嫌大既足有所包其势亦伟帝从之一纸不过六七字便满穆之凡所荐达不纳不止常云我虽不及荀令君之举善然不举不善穆之与朱龄石并便尺牍尝于武帝坐与龄石并答书自旦至日中穆之得百函龄石得八十函而穆之应对无废迁中军䕶军司马加丹阳尹帝西讨刘毅以诸葛长人监留府疑其难独任留穆之辅之加建威将军置佐吏配给实力长人果有异谋而犹豫不能发屏人谓穆之曰悠悠之言云太尉与我不平何以至此穆之曰公泝流逺伐以老母弱子委节下若一豪不尽岂容若此长人意乃小安穆之亦厚为之备谓所亲曰贫贱常思富贵富贵必践危机今日思为丹徒布衣不可得也帝还长人伏诛进前将军帝西伐司马休之中军将军道怜知留任而事无大小一决穆之迁尚书左仆射领选将军尹如故帝北伐留世子为中军将军监太尉留府转穆之左仆射领监军中军二府军司将军尹领选如故甲仗五十人入殿入居东城穆之内总朝政外供军旅决断如流事无壅滞賔客辐凑求诉百端内外谘禀盈阶满室目览词讼手答牋书耳行听受口并酬应不相参渉皆悉赡举又言谈赏笑弥日亘时未尝倦苦裁有闲暇手自冩书寻览篇章校定坟籍性奢豪食必方丈旦辄为十人馔未尝独餐每至食时客止十人以还帐下依常下食以此为常尝白帝曰穆之家本贫贱赡生多阙叨忝以来虽毎存约损而朝夕所湏微为过丰此外无一豪负公义熈十三年卒帝在长安本欲顿驾闗中经略赵魏闻问惊恸哀惋者数日以根本虚乃驰还彭城以司马徐羡之代管留䑓而朝廷大事常决于穆之者并悉北谘穆之前军府文武二万人以三千配羡之建威府余悉配世子中军府追赠穆之开府仪同三司帝又表奏天子曰臣闻崇贤旌善王教所先念功简劳义深追逺故司勲执策在勤必记徳之休明没而弥着故尚书左仆射前将军臣穆之爰自布衣恊佐义始内竭谋猷外勤庶政宻勿军国心力俱尽及登庸朝右尹司京畿敷赞百揆翼新大猷顷戎车逺役居中作捍抚寕之勲实洽朝野识量局致栋干之器也方宣赞盛化缉隆圣世忠绩未究逺迩悼心皇恩褒述班同三事荣哀既备宠灵已泰臣伏思寻自义熈草创艰患未弭外虞既殷内难亦荐时屯世故靡有寕嵗臣以寡乏负荷国重实赖穆之匡翼之勲岂唯谠言嘉谋溢于人听若乃忠规宻谟潜虑帷幙造膝诡辞莫见其际事隔于皇朝功隐于视听者不可胜纪所以陈力一纪遂克有成出征入辅幸不辱命㣲夫人之左右未有寕济其事者矣履谦居寡守之弥固毎议及封爵辄深自抑絶所以勲髙当年而茅土弗及抚事永念胡寕可昧谓宜加赠正司追甄土宇俾忠贞之烈不冺于身后大赉所及永旌于善人臣契阔屯夷旋观终始金兰之分义深情感是以献其乃懐布之朝听于是重赠侍中司徒封南昌县侯及帝受禅毎叹忆之曰穆之不死当助我理天下可谓人之云亡邦国殄瘁光禄大夫范泰对曰圣主在上英彦满朝穆之虽功着艰难未容便闗兴毁帝笑曰卿不闻骥騄乎贵日致千里耳帝后复曰穆之死人轻易我其见思如此以佐命元勲追封南康郡公谥曰文宣穆之少时家贫诞节嗜酒食不修拘检好往妻兄家乞食多见辱不以为耻其妻江嗣女甚明识毎禁不令往江氏后有庆㑹属令勿来穆之犹往食毕求㯽榔江氏兄弟戏之曰㯽榔消食君乃常饥何忽湏此妻复截髪市殽馔为其兄弟以饷穆之自此不对穆之梳沐及穆之为丹阳尹将召妻兄弟妻泣而稽颡以致谢穆之曰本不匿怨无所致忧及至醉穆之乃令厨人以金柈贮㯽榔一斛以进之元嘉二十五年车驾幸江寕经穆之墓诏致祭墓所长子虑之嗣卒子邕嗣先是郡县为封国者内史相并于国主称臣去任便止孝建中始革此制为下官致敬河东王歆之尝为南康相素轻邕后歆之与邕俱豫元㑹并坐邕嗜酒谓歆之曰卿昔见臣今能见劝一盃酒不歆之因斆孙晧歌答曰昔为汝作臣今与汝比肩既不劝汝酒亦不愿汝年邕性嗜食疮痂以为味似鳆鱼尝诣孟灵休灵休先患灸疮痂落在牀邕取食之灵休大惊痂未落者悉褫取饴邕邕去灵休与何朂书曰刘邕向顾见噉遂举体流血南康国吏二百许人不问有罪无罪逓与鞭疮痂常以给膳邕卒子肜嗣坐刀斫妻夺爵以弟彪绍齐建元初降封南康县侯虎贲中郎将坐庙墓不修削爵为羽林监又坐与亡弟母杨别居杨死不殡葬崇圣寺尼慧首剃头为尼以五百钱为买棺以泥洹轝送𦵏为有司奏事寝不出穆之中子式之字延叔为宣城淮南二郡太守犯赃货扬州刺史王𢎞遣从事检校之式之召从事谓曰还白使君刘式之于国粗有㣲分偷数百万钱何有况不偷邪从事还白𢎞由此得停从征闗洛有功封徳阳县五等侯卒谥曰恭子瑀字茂琳始兴王濬为南徐州以瑀为别驾瑀性陵物䕶前时濬征北府行参军吴郡顾迈轻薄有才能濬待之厚瑀乃折节事迈迈以瑀与之欵尽濬所言宻事悉以语瑀瑀与迈共进射堂下忽顾左右索单衣帻迈问其故瑀曰公以家人待卿言无不尽卿外宣泄我是公吏何得不启白之濬大怒启文帝徙迈广州瑀性使气尚人后为御史中丞甚得志弹萧惠开云非才非望非勲非徳弹王僧逹云荫借髙华人品冗末朝士莫不畏其笔端转右卫将军年位本在何偃前孝武初偃为吏部尚书瑀图侍中不得与偃同从郊祀时偃乘车在前瑀策驷居后相去数十歩瑀蹋马及之谓偃曰君辔何疾偃曰牛骏驭精所以疾耳偃曰君马何迟曰骐骥罗于覊绊所以居后偃曰何不着鞭使致千里答曰一蹙自造青云何至与驽马争路然甚不得意谓所亲曰人仕宦不出当入不入当出安能长居戸限上因求益州及行甚不得意至江陵与颜竣书曰朱修之三世叛兵一日居荆州青油幕下作谢宣明面目向使斋帅以长刀引吾下席于吾何有政恐匃奴轻汉耳坐夺人妻为妾免官后为吴兴太守侍中何偃当案之云参伍时望瑀大怒曰我于时望何参伍之有遂与偃絶族叔秀之为丹阳瑀又与亲故书曰吾家黒面阿秀遂居刘安衆处朝廷不为多士其年疽发背何偃亦发背痈瑀疾已笃闻偃亡懽跃叫唿于是亦卒谥曰刚祥字显徴式之孙也父敳太宰从事中郎祥少好文学性韵刚疎轻言肆行不避髙下齐建元中为正员郎司徒褚彦囬入朝以腰扇鄣日祥从侧过曰作如此举止羞面见人扇鄣何益彦回曰寒士不逊祥曰不能杀袁刘安得免寒士永明初撰宋书讥斥禅代尚书令王俭宻以启闻上衔而不问为临川王骠骑从事中即祥兄整为广州卒官祥就整妻求还资事闻朝廷又于朝士多所贬忽王奂为尚书仆射祥与奂子融同载行至中堂见路人驱驴祥曰驴汝好为之如汝人才皆已令仆着连珠十五首以寄其懐其讥议者云希世之寳违时必贱伟俗之器无圣则沦是以明玉黜于楚岫章甫穷于越人有以祥连珠启上上令御史中丞任遐奏其过恶付廷尉上别遣敇祥曰我当原卿性命令卿万里思愆卿若能改革当令卿得还乃徙广州不得意终日纵酒少时卒秀之字道寳穆之从父兄子也祖爽山阴令父仲道余姚令秀之少孤贫十嵗时与诸児戏前渚忽有大蛇来势甚勐莫不颠沛惊唿秀之独不动衆并异之东海何承天雅相知器以女妻之兄钦之为朱龄石右军参军随龄石败没秀之哀慼不欢宴者十年宋景平二年除驸马都尉元嘉中再为建康令政绩有声孝武镇襄阳以为抚军録事参军襄阳令襄阳有六门堰良田数千顷堰乆决壊公私废业孝武遣秀之修复雍部由是大丰后除西戎校尉梁南秦二州刺史加都督汉川饥馑秀之躬自俭约先是汉川悉以绢为货秀之限令用钱百姓利之二十七年大举北侵遣辅国将军杨文徳巴西梓潼二郡太守刘𢎞宗受秀之节度震荡汧陇元凶弑逆秀之即日起兵求赴襄阳司空南谯王义宣不许事寕迁益州刺史折留奉禄二百八十万付梁州镇库此外萧然梁益丰富前后刺史莫不大营聚畜多者致万金所携賔僚并都下贫子出为郡县皆以茍得自资秀之为政整肃逺近悦焉南谯王义宣据荆州为逆遣徴兵于秀之秀之斩其使以起义功封康乐县侯徙丹阳尹先是秀之从叔穆之为丹阳与子弟听事上宴听事柱有一穿穆之谓子弟及秀之汝等试以栗遥掷柱入穿者后必得此郡唯秀之独入焉其言遂验时賖买百姓物不还钱秀之以为非宜陈之甚切虽纳其言竟不用迁尚书右仆射时定制令𨽻人杀长吏科议者谓㑹赦宜以徙论秀之以为律文虽不显人杀官长之㫖若遇赦但止徙论便与悠悠杀人曽无一异人敬官长比之父母行害之身虽遇赦谓宜长付尚方穷其天命家口补兵从之后为寕蛮校尉雍州刺史加都督将征为左仆射㑹卒赠司空谥忠成公秀之野率无风采而心力坚正上以其莅官清洁家无余财赐钱二十万布三百疋传封至孙齐受禅国除徐羡之字宗文东海郯人也祖寕尚书吏部郎父祚之上虞令羡之为桓修抚军中兵参军与宋武帝同府深相亲结武帝北伐稍迁太尉左司马掌留任副贰刘穆之帝议北伐朝士多谏唯羡之黙然或问何独不言羡之曰今二方已平拓地万里唯有小羌未定公寝食不安何可轻豫其议穆之卒帝欲用王𢎞代之谢晦曰休元轻易不若徐羡之乃以羡之为丹阳尹总知留任甲仗二十人出入加尚书仆射义熈十四年军人朱兴妻周生子道扶年三嵗先得癎病周因其病发掘地生埋之为道扶姑双女所告周弃市羡之议曰自然之爱豺狼犹仁周之凶忍宜加显戮臣以为法律之外尚𢎞通理母之即刑由子明法为子之道焉有自容之地愚谓可特申之遐裔从之及武帝即位封南昌县公位司空録尚书事扬州刺史羡之起自布衣又无术学直以局度一旦居廊庙朝野推服咸谓有宰相之望沉宻寡言不以忧喜见色颇工奕棊观戏常若未觧当世倍以此推之傅亮蔡廓尝言徐公晓万事安异同尝与傅亮谢晦宴聚亮晦才学辩博羡之风度详整时然后言郑鲜之叹曰观徐傅言论不复学问为长武帝不豫加班剑三十人宫车晏驾与中书令傅亮领军将军谢晦镇北将军檀道济同被顾命少帝诏羡之亮率衆宫内月一决狱帝后失徳羡之等将谋废立而庐陵王义真多过不任四海乃先废义真然后废帝时谢晦为领军以府舍内屋败应修理悉移家人出宅聚将士于府内檀道济以先朝旧将威服殿省且有兵衆召入朝告之谋既废帝侍中程道惠劝立皇子义恭羡之不许及文帝即位改封南平郡公固让加封有司奏车驾依旧临华林园听讼诏如先二公权讯元嘉二年羡之与傅亮归政三奏乃见许羡之仍逊位退还私第兄子佩之及程道惠吴兴太守王韶之等并谓非宜敦劝甚苦复奉诏摄任三年正月帝以羡之亮晦旬月间再肆丑毒下诏暴其罪诛之尔日诏召羡之至西门外时谢晦弟㬭为黄门郎正直报亮云殿中有异处分亮驰报羡之羡之乘内人问讯车出郭歩走至新林入陶灶中自缢而死年六十三羡之初不应召上遣领军到彦之右衞将军王华追讨及死野人以告载尸付廷尉初羡之年少时尝有一人来谓曰我是汝祖羡之拜此人曰汝有贵相而有大厄宜以钱二十八文埋宅四角可以免灾过此可位极人臣后羡之随亲之县住在县内尝暂出而贼自后破县县内人无免者鸡犬亦尽唯羡之在外获全又随从兄履之为临海乐安县尝行经山中见黒龙长丈余头有角前两足皆具无后足曵尾而行及拜司空守闗将入彗星辰见危南又当拜时双鹤集太极殿东鸱尾鸣唤竟以凶终羡之兄钦之位祕书监钦之子佩之轻薄好利武帝以其姻戚累加宠任为丹阳尹景平初以羡之知权颇豫政事与王韶之程道惠中书舍人邢安泰潘盛为党时谢晦乆病连灸不堪见客佩之等疑其託疾有异图与韶之道惠同载诣傅亮称羡之意欲令作诏诛之亮曰已等三人同受顾命岂可自相残戮佩之等乃止羡之既诛文帝特宥佩之免官而已其冬佩之谋反事发被诛佩之弟逵之尚武帝长女㑹稽宣公主为彭城沛二郡太守武帝诸子并糿以逵之姻戚将大任之欲先令立功及讨司马休之使统军为前锋待尅当即授荆州于阵见害追赠中书侍郎子湛之湛之字孝源㓜孤为武帝所爱常与江夏王义恭寝食不离帝侧永初三年诏以公主一门嫡长且湛之致节之𦙍封枝江县侯数嵗与弟淳之共车行牛奔车壊左右人驰来赴之湛之先令取弟衆咸叹其㓜而有识及长颇渉文义善自位待事祖母及母以孝闻元嘉中以为黄门侍即祖母年老辞以朝直不拜后拜祕书监㑹稽公主身居长嫡为文帝所礼家事大小必谘而后行西征谢晦使公主留止䑓内縂摄六宫毎有不得意辄号哭上甚惮之初武帝㣲时贫陋过甚尝自新洲伐荻有纳布衣袄等皆是敬皇后手自作武帝既贵以此衣付公主曰后世若有骄奢不节者可以此衣示之湛之为大将军彭城王义康所爱与刘湛等颇相附及得罪事连湛之文帝大怒将致大辟湛之忧惧无计以告公主公主即日入宫及见文帝因号哭下牀不复施臣妾之礼以锦囊盛武帝纳衣掷地以示上曰汝家本贱贫此是我母为汝父作此纳衣今日有一顿饱食便欲残害我児子上亦号哭湛之由此得全再迁太子詹事寻加侍中湛之善尺牍音辞流畅贵戚豪强产业甚厚室宇园池贵游莫及伎乐之妙冠絶一时门生千余皆三吴富人子资质端羙衣服鲜丽毎出入行游涂巷盈满泥雨日悉以后车载之文帝每嫌其侈纵时安成公何朂无忌之子临汝公孟灵休昶之子也并名奢豪与湛之以肴膳器服车马相尚都下为之语曰安成食临汝餙湛之羙兼何孟朂官至侍中追谥荒公灵休善弹棊官至祕书监湛之后迁丹阳尹加散骑常侍以公主忧不拜过𦵏复授前职二十三年范晔等谋反湛之始与之同后发其事所陈多不尽为晔等欵辞所连有司以湛之闗豫逆党事起积嵗末乃归闻多有蔽匿请免官削爵付廷尉上不许湛之诣阙上疏请罪以为初通其谋为诱引之辞晔等并见怨咎规相祸䧟又昔义康南出之始敇臣入相伴慰慇懃异意颇形言㫖遗臣利刃期以际㑹臣苦相諌譬深加拒塞以为怨愤所至不足为虞便以闗启惧成虚妄非为纳受曲相蔽匿又令申情范晔释中间之憾致懐萧思话恨婚意未申谓此侥倖亦不宣达陛下敦惜天伦彰于四海蕃禁优简亲理咸通又昔蒙眷顾不容自絶音翰信命时相往来或言少意多㫖深文浅辞色之间往往难测臣顾惟心无邪悖故不稍以自嫌㥪㥪丹实具如此启臣虽驽下情匪木石岂不知丑㸃难婴伏剑为易而腼然视息忍此余生实非茍吝㣲命假延漏刻诚以负戾灰灭贻耻方来贪及视息少自披诉乞蒙随放伏待鈇锧上优诏不许二十四年服阕转中书令太子詹事出为南兖州刺史善政俱肃威惠并行广陵旧有髙楼湛之更修整之南望钟山城北有陂泽水物丰盛湛之更起风亭月观吹䑓琴室果竹繁茂花药成行招集文士尽游玩之适时有沙门释惠休善属文湛之与之甚厚孝武命使还俗本姓汤位至扬州从事史二十六年湛之入为丹阳尹领太子詹事二十七年魏太武帝至𤓰歩湛之与皇太子分守石头二十八年鲁爽兄弟率部曲来奔爽等轨子也湛之以为庙算特所奨纳不敢茍申私怨乞屏田里不许转尚书仆射领䕶军将军时尚书令何尚之以湛之国戚任遇隆重欲以朝政推之湛之以令事无不縂又以事归尚之互相推委御史中丞袁淑奏并免官诏乃使湛之与尚之并受辞诉尚之虽为令而以朝事悉归湛之初刘湛伏诛殷景仁卒文帝任沈演之庾仲文范晔等后又有江湛何瑀之自晔诛仲文免演之瑀之并卒至是江湛为吏部尚书与湛之并居权要世谓之江徐上毎疾湛之辄侍医药二凶巫蛊事发上欲废劭赐濬死而孝武无宠故累出外藩不得停都下南平王铄建平王宏并被爱而铄妃即湛之妹湛之劝上立之徴铄自夀阳入朝至又失㫖欲立宏嫌其非次议又不决与湛之议或连日累夕毎夜使湛之自执烛绕壁检行虑有窃听者劭入杀之旦其夕上与湛之屏人语至晓犹未灭烛湛之惊起趣北戸未及开见害时年四十四孝武即位追赠司空谥曰忠烈公子聿之为元凶所杀聿之子孝嗣孝嗣字始昌父被害孝嗣在孕母年少欲更行不愿有子自牀投地者无算又以擣衣杵舂其腰并服堕胎药胎更坚及生故小字遗奴㓜而挺立八嵗袭爵枝江县公见宋孝武升阶流涕迄于就席帝甚爱之尚康乐公主拜驸马都尉泰始中以登殿不着韎为书侍御史蔡凖所奏罚金二两孝嗣姑适东莞刘舍舎兄藏为尚书左丞孝嗣往诣之藏退谓舍曰徐郎是令仆人三十余可知汝宜善自结昇明中为齐髙帝骠骑从事中郎带南彭城太守转太尉谘议参军齐建元初累迁长史兼侍中善趋歩闲容止与太宰禇彦回相埒尚书令王俭谓人曰徐孝嗣将来必为宰相转御史中丞武帝问俭曰谁可继卿俭曰臣东都之日其在徐孝嗣乎出为吴兴太守俭赠孝嗣四言诗曰方轨叔茂追清彦辅柔亦不茹刚亦不吐时人以比蔡子尼之行状也在郡有能名王俭亡上征孝嗣为五兵尚书其年敇撰江左以来仪典令谘受孝嗣明年迁太子詹事从武帝幸方山上曰朕经始此山之南复为离宫应有迈灵丘灵丘山湖新林苑也孝嗣答曰绕黄山欵牛首乃盛汉之事今江南未广愿陛下少更留神上乃止竟陵王子良甚善之歴吏部尚书右军将军领太子左衞率䑓阁事多以委之武帝崩遗诏以为尚书右仆射隆昌元年为丹阳尹明帝谋废郁林遣左右莫智明以告孝嗣孝嗣奉㫖无所釐替即还家草太后令明帝入殿孝嗣戎服随后郁林既死明帝湏太后令孝嗣于袖出而奏之帝大悦时议悉诛髙武子孙孝嗣坚保持之故得无恙以废立功封枝江县侯甲仗五十人入殿转左仆射明帝即位进爵为公给班剑二十人加兵百人旧拜三公乃临轩至是帝特诏与陈显逹王晏并临轩拜授时王晏为令人情物望不及孝嗣晏诛转尚书令孝嗣爱好文学器量𢎞雅不以权势自居故见容明帝之世初在率府昼卧斋北壁下梦两童子遽云移公牀孝嗣惊起闻壁有声行数歩而壁崩压牀建武四年即本号开府仪同三司让不受时连年魏军动国用虚乏孝嗣表立屯田帝已寝疾兵事未巳竟不行及崩受遗託重申开府之命加中书监永元初辅政自尚书下省出住宫城南宅不得还家帝失徳孝嗣不敢谏及江祏诛内懐忧恐然未尝表色始安王遥光反衆懐惶惑见孝嗣入宫乃安然羣小用事不能制也时孝嗣以帝终乱天常与沈文季俱在南掖门欲要文季以门为应四五目之文季辄乱以他语孝嗣乃止进位司空固让求觧丹阳尹不许孝嗣文人不显同异名位虽大故得未及祸虎贲中郎将许凖有胆力陈説事机劝行废立孝嗣迟疑谓必无用干戈理湏少主出游闭城门召百僚集议废之虽有此懐终不能决羣小亦稍憎孝嗣劝帝除之其冬孝嗣入华林省遣茹法珍赐药孝嗣容色不异谓沈昭略曰始安事吾欲以门应之贤叔若同无今日之恨少能饮酒饮药至斗余方卒乃下诏言诛之于时凡被杀者皆取其蝉冕剥其衣服衆情素敬孝嗣得无所侵长子演尚齐武帝女武康公主位太子中庶子第三子况尚明帝女山隂公主并拜驸马都尉俱见杀孝嗣之诛衆人惧无敢至者唯㑹稽魏温仁奔赴以私财营䘮事当时称之初孝嗣复故封使故吏吴兴丘叡筮之当传㡬世叡曰恐不终尊身孝嗣容色甚恶徐曰缘有此虑故令卿决之中兴元年和帝赠孝嗣太尉二年改𦵏宣徳太后诏増班剑四十人加羽葆鼓吹谥曰文忠改封余干县公子绲仕梁位侍中太常信武将军谥顷子绲子君蒨字懐简㓜聪朗好学尤长丁部书问无不对善弦歌为梁湘东王镇西谘议参军颇好声色侍妾数十皆佩金翠曵罗绮服玩悉以金银饮酒数升便醉而闭门尽日酣歌每遇欢谑则饮至斗有时载伎肆意游行荆楚山川靡不毕践朋从游好莫得见之时襄阳鱼𢎞亦以豪侈称于是府中謡曰北路鱼南路徐然其服翫次于𢎞也君蒨辩于辞令湘东王尝出军有人将妇从者王曰才愧李陵未能先诛女子将非孙武遂欲驱战妇人君蒨应声曰项籍壮士犹有虞兮之爱纪信成功亦资姬人之力君蒨文冠一府特有轻艶之才新声巧变人多讽习竟卒于官傅亮字季友北地灵州人晋司𨽻校尉咸之𤣥孙也父瑗以学业知名位至安成太守瑗与郗超善超常造瑗见二子廸及亮亮年四五嵗超令人觧衣使持去初无悋色超谓瑗曰卿小児才名位宦当逺踰于兄然保家终在大者廸字长猷宋初终五兵尚书赠太常亮博渉经史尤善文辞义熈中累迁中书黄门侍郎直西省宋武帝以其乆直之勤劳欲以为东阳郡先以语廸大喜告亮亮不答即驰见武帝陈不乐出帝笑曰谓卿湏禄耳能如此甚恊所望也以为太尉从事中即掌记室宋国初建除侍中领世子中庶子加中书令从还夀阳武帝有受禅意而难于发言乃集朝臣宴饮从容曰桓𤣥暴簒鼎命已移我首唱大义兴复皇室今年时衰暮欲归老京师羣臣唯盛称功徳莫晓此意亮悟㫖日晚宫门已闭叩扉请见曰臣暂宜还都帝知意无复他言直云湏㡬人自送亮曰湏数十人于是奉辞及出夜见长星竟天拊髀曰我常不信天文今始验矣亮至都即徴帝入辅永初元年加太子詹事封建城县公入直中书省专典诏命以亮任縂国权听于省见客神兽门外每旦车常数百两武帝登庸之始文笔皆是参军滕演北征广固悉委长史王诞自此之后至于受命表策文诰皆亮辞也演字彦将南阳西鄂人位至祕书监二年加亮尚书仆射及帝不豫与徐羡之谢晦并受顾命给班剑二十人少帝即位进中书监尚书令领䕶军将军少帝废亮奉迎文帝立行䑓于江陵城南题曰大司马门率行䑓百僚诣门拜表威仪甚盛文帝将下引见亮哭泣哀动左右既而问义真及少帝薨废本末悲号呜咽侍侧者莫能仰视亮流汗霑背不能答于是布腹心于到彦之王华等及至都徐羡之问帝可方谁亮曰晋文景以上人羡之曰必能明我赤心亮曰不然及文帝即位加左光禄大夫开府仪同三司司空府文武即为左光禄府进爵始兴郡公固让进封元嘉三年帝将诛亮先唿入见省内宻有报之者亮辞以嫂病暂还遣信报徐羡之因乘车出郭门骑马奔兄廸墓屯骑校尉郭泓收之初至广莫门上亦使以诏谓曰以公江陵之诚当使诸子无恙亮读诏讫曰亮受先帝布衣之眷遂蒙顾託黜昏立明社稷之计欲加之罪其无辞乎于是伏诛妻子流建安亮之方贵兄廸毎深诫焉而不能从及见世路屯险着论名曰演慎及少帝失徳内懐忧惧直宿禁中睹夜蛾赴烛作感物赋以寄意初奉大驾道路赋诗三首其一篇有悔惧之辞自知倾覆求退无由又作辛有穆生董仲道赞称其见㣲之羙云隆字伯祚亮族兄也曽祖晞司徒属父祖并早卒隆少孤贫有学行义熈初年四十为孟昶建威参军累迁尚书左丞以族弟亮为仆射缌服不得相临徙太子率更令元嘉初为御史中丞甚得司直之体转司徒左长史㑹稽剡县人黄初妻赵持杀息载妻王遇赦王有父母及男称女叶依法徙赵二千里外隆议曰礼律之兴本之自然求之情理非从天堕非从地出父子至亲分形同气称之于载即载之于赵虽言三世为体犹一称虽创鉅痛深固无讐祖之义向使石厚之子日磾之孙砥锋挺锷不与二祖同戴天日则石碏秺侯何得流名百代旧令言杀人父母徙之二千里外不施父子孙祖明矣赵当避王期功千里外耳令亦云凡流徙者同籍亲近欲相随者听之此又大通情体因亲以教爱也赵既流移载为人子何得不从载从而称不行岂名教所许如此称赵竟不可分赵虽内愧终身称沉痛没齿孙祖之义自不得以永絶事理然也从之出为义兴太守有能名拜左戸尚书坐正直受节假对人未至委出白衣领职寻转太常文帝以新撰礼论付隆使更下意隆表上五十二事后致仕拜光禄大夫归老于家手不释卷博学多通特精三礼年八十三卒檀道济髙平金鄊人也世居京口少孤居䘮备礼奉兄姊以和谨称宋武帝建义道济与兄韶祗等从平京城俱参武帝建武将军事累迁太尉参军封作唐县男义熈十二年武帝北伐道济为前锋所至望风降服径进洛阳议者谓所获俘囚应悉戮以为京观道济曰伐罪弔人正在今日皆释而遣之于是中原感悦归者甚衆长安平以为琅邪内史武帝受命以佐命功改封永修县公位丹阳尹䕶军将军武帝不豫给班剑二十人出为镇北将军南兖州刺史徐羡之等谋废立讽道济入朝告以将废庐陵王义真道济屡陈不可竟不纳将废帝夜道济入领军府就谢晦晦悚息不得眠道济寝便睡熟晦以此服之文帝即位给鼓吹一部进封武陵郡公固辞进封道济素与王𢎞善时被遇方深道济弥相结附毎搆羡之等𢎞亦雅仗之上将诛徐羡之等召道济欲使西讨王华曰不可上曰道济从人者也曩非创谋抚而使之必将无虑道济至之明日上诛羡之亮既而使道济与中领军到彦之前驱西伐上问策于道济对曰臣昔与谢晦同从北征入关十策晦有其九才略明练殆难与敌然未尝孤军决胜戎事恐非其长臣悉晦智晦悉臣勇今奉王命外讨必未阵而禽时晦本谓道济与羡之同诛忽闻来上遂不战自溃事平迁征南大将军开府仪同三司江州刺史元嘉八年到彦之侵魏已平河南复失之道济都督征讨诸军事北略地转战至济上魏军盛遂克滑䑓道济时与魏军三十余战多㨗军至歴城以资运竭乃还时人降魏者俱説粮食已磬于是士卒忧惧莫有固志道济夜唱筹量沙以所余少米散其上及旦魏军谓资粮有余故不复追以降者妄斩以狥时道济兵寡弱军中大惧道济乃命军士悉甲身自服乘舆徐出外围魏军惧有伏不敢逼乃归道济虽不克定河南全军而反雄名大振魏甚惮之图之以禳鬼还进位司空镇夀阳道济立功前朝威名甚重左右腹心并经百战诸子又有才气朝廷疑畏之时人或目之曰安知非司马仲逹也文帝寝疾累年屡经危殆领军刘湛贪执朝政虑道济为异説又彭城王义康亦虑宫车晏驾道济不复可制十二年上疾笃㑹魏军南伐召道济入朝其妻向氏曰夫髙世之勲道家所忌今无事相召祸其至矣及至上巳间十三年春将遣还镇下渚未发有似鹪鸟集船悲鸣㑹上疾动义康矫诏召入祖道收付廷尉及其千给事黄门侍郎植司徒从事中卽粲太子舍人混征北主簿承伯祕书郎中尊等八人并诛时人歌曰可怜白浮鸠枉杀檀江州道济死日建邺地震白毛生又诛司空参军薛肜髙进之并道济心腹也道济见收愤怒气盛目光如炬俄尔间引饮一斛乃脱帻投地曰乃壊汝万里长城魏人闻之皆曰道济巳死吴子軰不足复惮自是频嵗南伐有饮马长江之志文帝问殷景仁曰谁可继道济答曰道济以累有战功故致威名余但未任耳帝曰不然昔李广在朝匈奴不敢南望后继者复有几人二十七年魏军至𤓰歩文帝登石头城望甚有忧色叹曰若道济在岂至此韶字令孙以桓𤣥功封邑丘县侯从征广固率所领先登位琅邪内史从讨卢循以功更封宜阳县后拜江州刺史以罪免韶嗜酒贪横所莅无政绩上嘉其合门从义道济又有大功故特见宠授卒子臻字系宗位员外郎臻子珪珪字伯玉位沅南令元嶶中王僧虔为吏部尚书以珪为征北板行参军珪诉信虔求禄不得与僧虔书曰仆一门虽谢文通乃忝武达羣从姑叔三媾帝姻而令子姪饿死遂不荷濶蝉腹龟肠为日已久饥彪能赫人遽与肉饿驎不噬谁为落毛虽复孤征百世国士姻媾位宦亦不后物尚书同堂姊为江夏王妃檀珪同堂姑为南谯王妃尚书伯为江州檀珪祖亦为江州仆于尚书人地本悬至于婚宦皆不殊絶今通塞虽异犹忝气类尚书何事为尔见苦僧䖍报书曰吾与足下素无怨憾何以相苦直是意有左右耳乃用为安成郡丞祗字恭叔与兄韶弟道济俱参义举封西昌县侯歴位广陵相义熈十年亡命司马国璠兄弟自北徐州界潜得过淮因天隂闇夜率百许人縁广陵城入叫唤直上听事祗被射伤股语左右曰贼乘暗得入欲掩我不备但打五鼓惧之晓必走矣贼闻鼓鸣直谓为晓乃奔散追杀百余人宋国初建为领军祗性矜豪乐在外放恣不愿内职不得志发疾不自疗其年卒于广陵谥曰威侯传嗣至齐受禅国除论曰自晋网不纲主威莫树乱基王室毒被江左宋武一朝创业事属横流改易紊章归于平道以建武永平之风变太元隆安之俗此盖宣公之为乎其配飨清庙岂徒然也若夫怙才骄物公旦其犹病诸而以刘祥居之斯亡亦为幸焉秀之行已有道可谓位无虚授当徐傅二公跪承顾託若使死而可再固当赴蹈为期及至处权定机当震主之地甫欲攘抑后祸御蔽身灾使桐宫有卒追之痛淮王非中雾之疾若以社稷为存亡则义异于此湛之孝嗣临机不决既以败国且以殒身反受其乱斯其效也道济始因録用故得忘瑕晚困大名以至颠覆韶祗克传𦙍嗣其木鴈之间乎南史卷十五卷十五考证南史卷十五考证刘穆之传力敌势均终相吞咀咀监本讹阻今改正迁中军䕶军司马䕶军一本作太尉徐湛之传与刘湛等颇相附及得罪事连湛之刘湛下监本衍之字今删少自披诉乞蒙随放随宋书作隳绲子君蒨传㓜聪朗好学尤长丁部书问无不对丁监本讹于今改正檀道济传夜道济入领军府就谢晦晦悚息不得眠谢晦下宋书有宿字韶传以桓𤣥功封邑邱县侯以字下应有平字邑应从宋书作巴以功更封宜阳县后拜江州刺史宋书县字下有侯字南史卷十五考证南史卷十六钦定四库全书南史卷十六唐李延夀撰列传第六王镇恶朱龄石毛修之傅𢎞之朱修之王𤣥谟王镇恶北海剧人也祖勐仕苻坚任兼将相父休为河东太守镇恶以五月生家人以俗忌欲令出继疎宗勐曰此非常児昔孟尝君恶月生而相齐是児亦将兴吾门矣故名为镇恶年十三而苻氏败寓食黾池人李方家方善遇之谓方曰若遭英雄主要取万戸侯当厚相报方曰君丞相孙人材如此何患不富贵至时愿见用为本县令足矣后随叔父曜归晋客荆州颇读诸子兵书喜论军国大事骑射非长而从横善果断宋武帝伐广固镇恶时为天门郡临澧令人或荐之武帝召与语异焉因留宿旦谓诸将曰镇恶王勐孙所谓将门有将即以署前部贼曹拒卢循有功封博陆县五等子武帝谋讨刘毅镇恶曰公若有事西楚请给百舸为前驱及西讨转镇恶参军事使率龙骧将军蒯恩百舸前发镇恶受命便昼夜兼行扬声刘兖州上毅谓为信不知见袭镇恶去江陵城二十里舍船歩上蒯恩在军前镇恶次之舸留一二人对舸岸上竖旗安鼓语所留人曰计我将至城便长严令后有大军状又分队在后令烧江津船镇恶径前袭城漳戍及百姓皆言刘藩实上晏然不疑将至城逢毅要将朱显之驰前问藩所在军人答云在后及至军后不见藩又望见江津船舰被烧而鼓声甚盛知非藩上便跃马告毅令闭城门镇恶亦驰进得入城便因风放火烧大城南门及东门又遣人以诏及赦并武帝手书凡三函示毅毅皆烧不视金城内亦未信帝自来及短兵接战镇恶军人与毅下将或是父兄子弟中表亲亲且鬬且语知武帝在后人情离懈初毅常所乘马在城外不得入仓卒无马使就子肃取马肃不与朱显之谓曰人取汝父而惜马汝走欲何之夺马以授毅从大城东门出奔牛牧佛寺自缢镇恶身被五箭手所执稍于手中破折江陵平后二十日大军方至以功封汉夀县子及武帝北伐为镇西谘议行龙将军领前锋将发前将军刘穆之谓曰昔晋文王委蜀于邓艾今亦委卿以闗中卿其勉之镇恶曰吾等因託风云并蒙抽擢今咸阳不尅誓不济江三秦若定而公九钖不至亦卿之责矣镇恶入贼境战无不㨗破虎牢及栢谷坞进次黾池造故人李方家升堂见母厚加酬赉即授方黾池令方轨径据潼闗将士乏食乃亲到𢎞农督人租百姓竞送义粟军食复振初武帝与镇恶等期若尅洛阳湏待大军未可轻前既而镇恶等至潼闗为伪大将军姚绍所拒不得进驰告武帝求粮援时帝军入河魏军屯河岸军不得进帝唿所遣人开舫北戸指河上军示之曰我语令勿进而深入岸上如此何由得遣军镇恶既得义租绍又病死伪抚军将军姚赞代绍守崄衆力犹盛武帝至湖城赞引退大军次潼闗谋进取计镇恶请率水军自河入渭直至渭桥镇恶所乘皆蒙冲小舰行船者悉在舰内泝渭而进舰外不见有行船人北土素无舟檝莫不惊以为神镇恶既至令将士食毕便弃船登岸渭水流急诸舰悉逐流去镇恶抚士卒曰此是长安城北门外去家万里而舫乘衣粮并已逐流唯宜死战可立大功乃身先士卒即䧟长安城城内六万余戸镇恶抚慰初附号令严肃于灞上奉迎武帝劳之曰成吾覇业者真卿也谢曰此明公之威诸将之力帝笑曰卿欲学冯异邪时闗中丰全镇恶性贪收歛子女玉帛不可胜计帝以其功大不问时有白帝言镇恶藏姚泓伪辇有异志帝使觇之知镇恶剔取餙辇金银弃辇于垣侧帝乃安帝留第二子桂阳公义真为安西将军雍秦二州刺史镇长安镇恶以征虏将军领安西司马冯翊太守委以扞御之任及大军东还赫连勃勃逼北地义真遣中兵参军沈田子拒之虏甚盛田子退屯刘因堡遣使还报镇恶镇恶对田子使谓安西长史王修曰公以十嵗児付吾等当共思竭力今拥兵不进贼何由得平使反言之田子甚惧王勐之相苻坚也北人以方诸葛亮入闗之功又镇恶为首时论者深惮之田子峣栁之㨗威振三辅而与镇恶争功武帝将归留田子与镇恶私谓田子曰钟㑹不得遂其乱者为有卫瓘等也语曰勐兽不如羣狐卿等十余人何惧王镇恶故二人常有猜心时镇恶师于泾上与田子俱㑹传𢎞之垒田子求屏人因斩之幕下并兄基弟鸿遵深从弟昭朗凡七人𢎞之奔告义真义真率王智王修被甲登横门以察其变俄而田子至言镇恶反修执田子以专戮斩焉是嵗义熈十四年正月十五日也追赠左将军青州刺史及帝受命追封龙阳县侯谥曰壮传国至曽孙叡齐受禅国除朱龄石字伯児沛郡沛人也世为将伯父宪及斌并为西中即袁真将佐桓温伐真于夀阳真以宪兄弟潜通温并杀之龄石父绰逃归温夀阳平真已死绰辄发棺戮尸温怒将斩之温弟冲请得免绰受冲更生之恩事冲如父位西阳广平太守及冲薨绰欧血而死龄石少好武不事崖检舅淮南蒋氏才劣龄石使舅卧听事翦纸方寸帖着舅枕以刀子县掷之相去八九尺百掷百中舅畏龄石终不敢动舅头有大瘤龄石伺眠宻割之即死武帝尅京城以为建武参军从至江乘将战龄石言世受桓氏恩不容以兵刃相向乞在军后帝义而许之以为镇军参军迁武康令县人姚系祖专为刼郡县畏不能讨龄石至县伪与厚召为参军系祖恃彊乃出应召龄石斩之掩其家悉杀其兄弟由是一部得清后领中兵龄石有武干又练吏职帝甚亲委之平卢循有功为西阳太守义熈九年徙益州刺史为元帅伐蜀初帝与龄石宻谋进取曰刘敬宣往年出黄武无功而退贼谓我今应从外水往而料我当出其不意犹从内水来也必重兵守涪城以备内道若向黄武正堕其计今以大衆自外水取成都疑兵出内水此制敌之竒也而虑此声先驰贼审虚实别有函封付龄石署曰至白帝乃开诸军虽进未知处分至白帝发书曰衆军悉从外水取成都臧熹朱枚于中水取广汉使羸弱乘髙舰十余由内水向黄武谯纵果备内水使其大将谯道福戍涪城遣其秦州刺史侯晖仆射谯诜等屯彭摸夹水为城十年六月龄石至彭摸七月龄石率刘钟蒯恩等于北城斩侯晖谯诜朱枚至广汉复破谯道福别军谯纵奔涪城巴西人王志斩送之并获道福斩于军门帝之伐蜀将谋元帅乃举龄石衆咸谓龄石资名尚轻虑不办克论者甚衆帝不从乃分大军之半令勐将劲卒悉以配之臧熹敬皇后弟也亦命受其节度及战尅㨗衆咸服帝知人又羙龄石善于事以平蜀功封丰城侯十四年桂阳公义真被徴以龄石为雍州刺史督闗中诸军事龄石至长安义真乃发义真败于青泥龄石亦举城奔走见杀传国至孙齐受禅国除龄石弟超石亦果鋭虽出自将家兄弟并闲尺牍桓谦为卫将军以补行参军后为武帝徐州主簿收迎桓谦身首躬营殡𦵏义熈十二年北伐超石前锋入河时军人缘河南岸牵百丈有漂度北岸者辄为魏军所杀略帝遣白直队主丁旿率七百人及车百乘于河北岸为却月阵两头抱河车置七仗士事毕使竖一白长毦魏军不觧其意并未动帝先命超石戒严白毦既举超石赴之幷赍大弩百张一车益二十人设彭排于辕上魏军见营阵立乃进围营超石先以弱弓小箭射之魏军四面俱至魏明元皇帝又遣南平公长孙嵩三万骑肉薄攻营于是百弩俱发魏军既多弩不能制超石初行别赍大槌并千余张矟乃断矟三四尺以槌之一矟辄洞贯三四人魏军不能当遂溃大军进克蒲坂以超石为河东太守后除中书侍郎封兴平县五等侯闗中乱帝遣超石慰劳河洛与龄石俱没赫连勃勃见杀毛修之字敬文荥阳阳武人也祖武生伯父璩并益州刺史父瑾梁秦二州刺史修之仕桓𤣥为屯骑校尉随𤣥西奔𤣥欲奔汉川修之诱令入蜀冯迁斩𤣥于枚洄洲修之力也宋武帝以为镇军谘议迁右卫将军既有斩𤣥之谋又父伯并在蜀帝欲引为外助故频加荣爵及父瑾为谯纵所杀帝表修之为龙将军配兵遣奔赴时益州刺史鲍陋不肯进讨修之言状帝乃令冠军将军刘敬宣伐蜀无功而退谯纵由此送修之父伯及中表䘮柩口累并得还后刘毅西镇江陵以为卫军司马南郡太守修之虽为毅将佐而深结于帝及毅败见宥时遣朱龄石伐蜀修之固求行帝虑修之至蜀多所诛杀且土人既与毛氏有嫌亦当以死自固不许修之不信鬼神所至必焚房庙时蒋山庙中有好牛马并夺取之累迁相国右司马行司州事戍洛阳修立城垒武帝至履行善之赐衣服玩好当时评直二千万王镇恶死修之代为安西司马桂阳公义真败为赫连勃勃所禽及赫连昌灭入魏修之在洛敬事嵩髙道士冦谦之谦之为魏太武帝信敬营䕶之故不死修之尝为羊羮荐魏尚书尚书以为絶味献之太武大悦以为太官令被宠遂为尚书光禄大夫封南郡公太官令常如故后朱修之俘于魏亦见宠修之问朱修之南国当权者为谁答云殷景仁修之笑曰吾昔在南殷尚㓜少我归罪之日便当巾鞴到门经年不忍问家消息乆之乃访焉修之具答并云贤子元矫甚能自处修之悲不得言直视良乆乃长叹曰呜唿自此一不复及初北人去来言修之劝魏侵邉并教以在南礼制文帝甚疑责之朱修之后得还具相申理上意乃释修之在魏多妻妾男女甚衆身遂死于魏孙惠素仕齐为少府卿性至孝母服除后更修母所住处牀帐屏帷每月朝十五向帷悲泣傍人为之感伤终身如此惠素吏才彊济而临事清刻敕市铜官碧青一千二百斤供御画用钱六十五万有谗惠素纳利武帝怒敕尚书评价贵二十八万余有司奏伏诛死后家徒四壁武帝后知无罪甚悔恨之傅𢎞之字仲度北地泥阳人也傅氏旧属灵州汉末失土寄冯翊置泥阳富平二县废灵州故傅氏悉属泥阳晋武帝太康三年复立灵州县傅氏还属灵州𢎞之髙祖祗晋司徒后封灵州公不欲封本县故祗一门还属泥阳曽祖畅祕书丞没石勒生子洪晋穆帝永和中石氏乱度江洪生梁州刺史歆歆生𢎞之少倜傥有大志厯位太尉行参军宋武帝北伐𢎞之与扶风太守沈田子等七军自武闗入𢎞之素习骑乘于姚泓驰道内戏马甚有姿制羌胡观者数千并叹称善留为桂阳公义真雍州中从事史及义真东归赫连勃勃倾国追蹑于青泥大战𢎞之躬贯甲胄气冠三军军败䧟没不为之屈时天大寒裸𢎞之𢎞之叫骂见杀朱修之字恭祖义阳平氏人也曽祖焘晋平西将军祖序豫州刺史父谌益州刺史修之初为州主簿宋元嘉中累迁司徒从事中郎文帝谓曰卿曾祖昔为王导丞相中即卿今又为王𢎞中即可谓不忝尔祖矣后随右军到彦之北侵彦之自河南囬修之留戍滑䑓被魏将安颉攻围粮尽将士熏鼠食之修之被围既乆母常悲忧忽一旦乳汁惊出母号恸告家人曰我年老非复有乳汁时今如此児必没矣魏果以其日克滑䑓囚之太武嘉其固守之节以为云中镇将妻以宗室女修之潜谋南归妻疑之每流涕谓曰观君无停意何不告我以实义不相负修之深嘉其义而不告也及太武伐冯𢎞修之及同没人邢懐明并从又有徐卓者亦没魏复欲率南人窃发事泄见诛修之懐明惧祸同奔冯𢎞不见礼停一年㑹宋使至修之名位素显传诏见便拜彼国敬传诏唿为天子邉人见传诏致敬乃始礼之时魏屡伐黄龙𢎞遣使求救修之乃使传诏説而遣之泛海未至东莱舫柂折风勐海师虑向海北垂长索舫乃正海师视上有飞鸟知去岸不逺湏臾至东莱及至以为黄门侍郎孝武初累迁寕蛮校尉雍州刺史加都督修之政在寛简士庶悦附及荆州刺史南郡王义宣反檄修之举兵雍土时饥修之伪与之同既而遣使陈情于孝武孝武嘉之以为荆州刺史加都督义宣乃闻修之不同更以鲁秀为雍州刺史击襄阳修之命断马鞍山道秀不得前乃退修之率衆向江陵竺超已执义宣修之至于狱杀之以功封南昌县侯修之立身清约百城贶赠一无所受唯以蛮人宜存抚纳有饷皆受得辄与佐史赌之未尝入已去镇之日秋毫无犯计在州以来然油及私牛马食官糓草以私钱六十万偿之而俭刻无润薄于恩情姊在乡里饥寒不立修之贵为刺史未曽供赡往姊家姊为设菜羮麤饭以激之修之曰此是贫家好食进之致饱先是新野庾彦逹为益州刺史携姊之镇资给供奉中分秩禄西土称焉修之后拜左戸尚书领军将军至建邺牛奔坠车折脚辞尚书徙崇宪太仆仍加特进金紫光禄大夫脚疾不堪独行见特给扶侍卒谥贞侯王𤣥谟字彦徳太原祁人也六世祖宏河东太守緜竺侯以从叔司徒允之难弃官北居新兴仍为新兴鴈门太守其自序云尔祖牢仕慕容氏为上谷太守随慕容徳居青州父秀早卒𤣥谟㓜而不群世父蕤有知人鉴常笑曰此児气槩髙亮有太尉彦云之风宋武帝临徐州辟为从事史与语异之少帝末谢晦为荆州请为南蛮行参军武寕太守晦败以非大帅见原元嘉中补长沙王义欣镇军中兵参军领汝隂太守每陈北侵之谋上谓殷景仁曰闻王𤣥谟陈説使人有封狼居胥意后为兴安侯义賔辅国司马彭城太守义賔薨𤣥谟上表以彭城要兼水陆请以皇子抚临州政乃以孝武出镇及大举北侵以𤣥谟为寕朔将军前锋入河受辅国将军萧斌节度军至碻磝𤣥谟进向滑䑓围城二百余日魏太武自来救之衆号百万鼓鼙动天地𤣥谟之行也衆力不少噐械精严而专仗所见多行杀戮初围城城内多茅屋衆求以火箭烧之𤣥谟曰损亡军实不听城中即撒壊之空地为窟室及魏救将至衆请发车为营又不从将士并懐离怨又营货利一匹布责人八百棃以此倍失人心及太武军至乃夜遁麾下散亡略尽萧斌将斩之沈庆之固谏曰佛狸威震天下控弦百万岂𤣥谟所当杀战将以自弱非良计也斌乃止初𤣥谟始将见杀梦人告曰诵观世音千徧则免𤣥谟梦中曰何可竟也仍见授既觉诵之且得千徧明日将刑诵之不辍忽传唱停刑遣代守碻磝江夏王义恭为征讨都督以碻磝沙城不可守召令还为魏军所追大破之流矢中臂二十八年正月还至歴城义恭与𤣥谟书曰闻因败为成臂上金创将非金印之徴邪元凶弑立以𤣥谟为冀州刺史孝武伐逆𤣥谟遣济南太守垣䕶之等将兵赴义事平除徐州刺史加都督及南郡王义宣与江州刺史臧质反朝廷假𤣥谟辅国将军为前锋南讨拜豫州刺史质寻至大破之加都督封曲江县侯中军司马刘冲之白孝武言𤣥谟在梁山与义宣通谋检虽无实上意不能明使有司奏𤣥谟没匿所得贼寳物虚张战簿与徐州刺史垣䕶之并免官寻为寕蛮校尉雍州刺史加都督雍土多诸侨寓𤣥谟上言所统侨郡无有境土新旧错乱租课不时宜加并合见许乃省并郡县自此便之百姓当时不愿属籍其年𤣥谟又令九品以上租使贫富相通境内莫不嗟怨人间讹言𤣥谟欲反时栁元景当权元景弟僧景为新城太守以元景之势制令雍土南阳顺阳上庸新城诸郡并发兵欲讨𤣥谟𤣥谟令内外晏然以觧衆惑驰启孝武具陈本末帝知其虗驰遣主书吴喜公慰抚之又答曰𤣥谟启明白之日七十老公反欲何求聊复为笑想足以申卿眉头耳𤣥谟性严未曽妄笑时人言𤣥谟眉头未曽申故以此见戏后为金紫光禄大夫领太常及建明堂以本官领起部尚书又领北选孝武狎侮羣臣各有称目多湏者谓之羊短长肥瘦皆有比拟颜师伯缺齿号之曰齴刘秀之俭恡常唿为老悭黄门侍郎宗灵秀躯体肥壮拜起艰难毎一集㑹辄于坐赐灵秀器服饮食前后相系欲其占谢倾踣以为欢笑又刻木作灵秀父光禄勲叔献像送其家听事栁元景垣䕶之虽并北人而𤣥谟独受老伧之目凡诸称谓四方书疏亦如之尝为𤣥谟作四时诗曰菫茹供春膳粟浆充夏飡爮酱调秋菜白鹾觧冬寒又宠一崑崙奴子名白主常在左右令以杖击羣臣自栁元景以下皆罹其毒𤣥谟寻迁徐州刺史加都督时北土灾馑乃散私糓十万斛牛千头以赈之孝武崩与羣公俱被顾命时朝政多门𤣥谟以严直不容徙青冀二州刺史加都督少帝诛颜师伯栁元景等狂悖滋甚以领军徴𤣥谟子姪咸劝称疾𤣥谟曰避难茍免既乖事君之节且吾荷先朝厚恩弥不得逡廵及至屡表谏诤又流涕请缓刑去杀以安元元之意少帝大怒明帝即位礼遇益崇时四方反叛𤣥谟领水军前锋南讨以脚疾未差听乘舆出入寻除车骑大将军江州刺史副司徒建安王休仁于赭圻赐以诸葛亮筩袖铠顷之以为光禄大夫开府仪同三司领䕶军将军迁南豫州刺史加都督薨年八十二谥曰庄公子深早卒深子缋嗣深弟寛泰始初为随郡太守逢四方反父𤣥谟在建邺寛弃郡自归以母在西为贼所执请西行遂袭破随郡收其母事平明帝嘉之使图寛形以上齐永明元年为太常坐于宅杀牛免官后卒于光禄大夫寛弟瞻字明逺一字叔鸾负气慠俗好贬裁人物仕宋为王府参军尝诣刘彦节直登榻曰君侯是公孙仆是公子引蒲促膝唯余二人彦节外迹虽酬之意甚不悦齐豫章王嶷少时早与瞻友瞻常候嶷髙论齐武帝时在大牀寝瞻谓嶷曰帐中人物亦复随人寝兴嶷言次忽问王景文兄揩贤愚何如殷道矜瞻曰卿遂复言他人兄邪武帝笑称嶷小名多王汝兄愚那得忽来王参军此句瞻曰直恐如卿来谈武帝衔之未尝形色后歴黄门侍郎及齐建元初瞻为永嘉太守诣阙跪拜不如仪武帝知之召入东宫仍送付廷尉杀之命左右启髙帝曰父辱子死王瞻傲朝廷臣辄已收之髙帝曰此何足计及闻瞻已死乃黙无言𤣥谟从弟𤣥象位下邳太守好发冢地无完椁人间垣内有小冢坟上殆平每朝日初升见一女子立冢上近视则亡或以告𤣥象使命发之有一棺尚全有金蚕铜人以百数剖棺见一女子年可二十姿质若生卧而言曰我东海王家女应生资财相奉幸勿见害女臂有玉钏破冢者斩臂取之于是女复死𤣥谟时为徐州刺史以事上闻𤣥象坐免郡𤣥载字彦休𤣥谟从弟也父蕤东莞太守𤣥载仕宋位益州刺史沈攸之之难𤣥载起义送诚于齐髙帝封鄂县子齐建元元年为左戸尚书永明四年位兖州刺史卒官谥烈子𤣥载弟𤣥邈字彦逺仕宋位青州刺史齐髙帝之镇淮隂为宋明帝所疑乃北通魏遣书结𤣥邈𤣥邈长史房叔安进曰夫布衣韦带之士衔一餐而不忘义使之然也今将军居方州之重託君臣之义无故举忠孝而弃之三齐之士寕蹈东海死耳不敢随将军也𤣥邈意乃定仍使叔安使建邺发髙帝谋髙帝于路执之并求𤣥邈表叔安答曰寡君使表上天子不上将军且仆之所言利国家而不利将军无所应问茍伯玉劝杀之髙帝曰物各为主无所责也𤣥邈罢州还髙帝涂中要之𤣥邈严军直过还都启宋明帝称髙帝有异谋髙帝不恨也昇明中髙帝引为骠骑司马太山太守𤣥邈甚惧髙帝待之如初再迁西戎校尉梁南泰二州刺史封河阳县侯兄弟同时为方伯齐建元初亡命李乌奴作乱梁部𤣥邈使人伪降乌奴告之曰王使君兵弱携爱妾二人已去矣乌奴喜轻兵袭州城𤣥邈竒兵破之髙帝闻之曰𤣥邈果不负吾延兴元年为中䕶军明帝使𤣥邈往江州杀晋安王子懋𤣥邈苦辞不行及遣王广之往广陵取安陆王子敬𤣥邈不得已奉㫖建武中卒于䕶军赠雍州刺史谥壮侯叔安字子仁清河人髙帝即位懐其忠正时为益州司马寕蜀太守就拜前将军方用为梁州㑹病卒帝叹曰叔安节义古人中求之耳恨不至方伯而终子长瑜亦有义行永明中为州中从事论曰自晋室播迁来宅扬越关邉遥阻汧陇遐荒区甸分其内外山河判其表里桓温一代英人志移晋鼎自非兵屈灞上战衂枋头则光宅之运中年允集宋武帝崛起布衣非借人誉一旦驱率乌合奄兴覇绪功虽有余而徳犹未洽非树竒功于难立震大威于四海则不能成配天之业一异同之心故湏外积武功以收人望及金墉请吏元勲既立心欲挂斾龙门折冲冀赵跨功桓氏取髙昔人方复观兵崤渭陈师天崄及灵威薄震重闗自辟故知英算所包先胜而后战也王镇恶推锋直指前无彊阵为宋方叔其壮矣乎朱龄石超石毛修之傅𢎞之等以归衆难固之情逢英勇乘机之运以至颠䧟为不幸矣脩之滑䑓之守有疎勒之难茍诚节在焉所在为重其取荣大国岂徒然哉终假道自归首丘之义也𤣥谟封狼之心虽简帝念然天方相魏人岂能支宋氏以三吴之弱卒当八州之劲勇欲以邀胜不亦难乎蹙境亡师固其宜也观夫庆之言可谓逹于时变瞻傲恨不悔卒至亡躯然齐武追恨鱼服匹夫惧矣𤣥邈行已之度有士君子之风乎南史卷十六卷十六考证南史卷十六考证王镇恶传镇恶以五月生家人以俗忌五月下宋书有五日二字镇恶身被五箭手所执矟手中破折手中上宋书有于字朱龄石弟超石传长孙嵩三万骑肉薄攻营肉监本讹内今改正大军进克蒲坂坂监本误坡今改正傅𢎞之传洪生梁州刺史歆歆宋书及南本俱作韶朱脩之传有饷皆受得辄与佐史赌之未尝入已史宋书作吏王𤣥载弟𤣥邈传乃北通魏遣书结𤣥邈通监本讹劝今从南本南史卷十六考证南史卷十七钦定四库全书南史卷十七唐李延寿撰列传第七刘敬宣刘怀肃刘粹孙处蒯恩向靖刘钟虞丘进孟怀玉胡藩刘康祖刘敬宣字万夀彭城人也父牢之晋镇北将军敬宣八歳䘮母昼夜号泣中表异之辅国将军桓序镇芜湖牢之叅序军事四月八日敬宣见衆人灌佛乃下头上金镜为母灌像因悲泣不自胜序谓牢之曰卿此儿非惟家之孝子必为国之忠臣起家王恭前军叅军又叅㑹稽世子元显征虏军事隆安二年王恭起兵京口以诛司马尚之为名牢之时为恭前军司马恭以豪戚自居甚相陵忽牢之心不能平及恭此举使牢之为前锋牢之遣敬宣袭恭败之元显以敬宣为后将军谘议参军三年孙恩为乱牢之自表东讨敬宣请以骑傍南山趣其后吴贼畏马又惧首尾受敌遂大败之进平会稽迁后军从事中郎宋武帝既累破祅贼功名日盛敬宣深相凭结元显进号骠骑敬宣仍随府转元显骄肆羣下化之敬宣每预宴会调戏无所酬答元显甚不悦元兴元年牢之南讨桓𤣥元显为征讨大都督日夜昏酣牢之以道子昏闇元显滛凶虑平𤣥之日乱政方始㑹𤣥遣信説牢之牢之欲假手于𤣥诛执政然后乘𤣥之隙可以得志天下将许𤣥降敬宣谏恐𤣥威望既成则难图牢之怒曰吾岂不知今日取之如反覆手但平后令我柰骠骑何遣敬宣为任𤣥既得志害元显废道子以牢之为会稽太守牢之与敬宣谋袭𤣥期以明旦尔日大雾府门晚开日旰敬宣不至牢之谓谋泄欲奔广陵而敬宣还京口迎家牢之谓已为𤣥禽乃缢而死敬宣奔䘮哭毕就司马休之髙雅之等俱奔洛阳往来长安求救于姚兴后奔慕容徳敬宣素明天文知必有兴复晋室者寻梦凡土服之觉而喜曰凡者桓也桓吞吾当复本土乎乃结青州大姓诸省封谋㓕徳推休之为主时徳司空刘轨大被任髙雅之又要轨谋泄乃相与杀轨而去会宋武帝平京口手书名敬宣即驰还袭封武冈县男后拜江州刺史刘毅之少人或以雄桀许之敬宣曰此人外寛内忌自伐而尚人若一旦遭逄当以陵上取祸毅闻深恨及在江陵知敬宣还寻知为江州大骇惋敬宣愈不自安安帝反正自表求解武帝恩款周洽所赐莫与为比敬宣女嫁赐钱三百万杂綵千匹帝方大相宠任欲令立功义熙三年表遣敬宣伐蜀博士周祗諌以为道逺运漕难继毛脩之家讐不雪不应以得死为恨刘敬宣蒙生存之恩亦宜性命仰答将军欲驱二死之甘心亡国家之重计愚情窃所未安不从假敬宣节监征蜀诸军事敬宣至黄武去成都五百里食尽遇疾疫而还为有司奏免官五年武帝伐慕容超除中军谘议参军与兖州刺史刘藩大破超军进围广固屡献规畧卢循逼建邺敬宣分领鲜卑兽班突骑置阵甚整循走仍从南讨为左衞将军敬宣寛厚善待士多伎艺弓马音律无事不善尚书仆射谢混美才地少所交纳与敬宣遇便尽礼或问混卿未尝轻交而倾盖刘夀何也混曰孔文举礼太史子义天下岂有非之邪初敬宣蜀还刘毅欲以重法绳之武帝既相任待又何无忌谓不宜以私憾伤至公毅虽止犹谓武帝曰平生之旧岂可孤信光武悔之于庞萌曺公失之于孟卓宜深慎之毅出为荆州谓敬宣曰欲屈卿为长史南蛮岂有见辅意乎敬宣惧祸以告武帝帝笑曰但令老兄平安必无过虑后领兾州刺史时帝西讨刘毅豫州刺史诸葛长人监太尉军事贻敬宣书曰盘龙狼戾专恣自取夷㓕异端将尽世路方夷富贵之事相与共之敬宣报曰下官常惧福过灾生实思避盈居损富贵之㫖非所敢当便以长人书呈帝谓王诞曰阿夀故为不负我十一年进号右军将军时晋宗室司马道赐为敬宣参军会武帝西征司马休之而道赐乃隂结同府辟闾道秀左右小将王勐子等谋反道赐自号齐王规据广固举兵应休之勐子取敬宣刀杀敬宣文武佐吏即讨道赐道秀勐子斩之先是敬宣尝夜与僚佐宴空中有投一只芒屩于坐坠敬宣食盘上长三尺五寸已经人着耳鼻间并欲坏顷之而败䘮至武帝临哭甚哀子光祖嗣宋受禅国除刘懐肃彭城人宋武帝从母兄也家世贫窭而躬耕好学仕晋为费令及闻武帝起义弃县来奔义熙元年为辅国将军淮南歴阳二郡太守二年又领刘毅抚军司马以建义功封东兴县侯其冬桓石绥司马国璠陈袭于胡桃山聚衆为宼懐肃讨破之江淮间群蛮及桓氏余党为乱懐肃自请讨之及行失㫖毅上表免懐肃官三年卒追赠左将军无子弟懐慎以子蔚祖嗣位江夏内史蔚祖卒子道存嗣位太尉江夏王义恭谘议参军孝武伐元凶道存出奔义军元凶乃杀其母以狥景和中为义恭太宰从事中郎义恭败以党与下狱死怀肃次弟懐敬涩讷无才能初武帝产而皇妣殂孝皇帝贫薄无由得乳人议欲不举帝从母生懐敬未朞乃断懐敬乳而自养帝帝以旧恩怀敬累见宠授至会稽太守时以为速武帝曰亡姨于我恩重此何可忘歴尚书金紫光禄大夫怀敬子真道为钱塘令元嘉十三年东土饥帝遣扬州中从事史沈演之巡行在所演之表真道及余杭令刘道钖有美政上嘉之各赐谷千斛以眞道为歩兵校尉十四年出为梁南秦二州刺史十八年氐帅杨难当侵寇汉中真道讨破之而难当寇盗犹不已文帝遣龙骧将军裴方明率禁兵五千受真道莭度十九年方眀至武兴率太子积弩将军刘康祖等进军大致克㨗以真道为建威将军雍州刺史方明辅国将军梁南秦二州刺史又诏故晋夀太守姜道盛殒身锋镝可赠给事中赐钱十万道盛注古文尚书行于世真道方眀并坐破仇池断割金银诸杂寳货又藏难当善马下狱死怀敬弟怀慎少谨慎质直从宋武帝征讨位徐州刺史为政严勐境内震肃以平广固卢循功封南城县男十二年武帝北伐以为中领军征虏将军宿衞辇毂坐府内相杀免宫虽名位转优而恭恪愈至毎所之造位任不踰已者皆束带门外下车其谨退类如此永初元年以佐命功进爵为侯位五兵尚书加散骑常侍光禄大夫景平元年迁护军将军禄赐班于宗族家无余财卒谥肃侯子徳愿嗣大明初为游撃将军领石头戍事坐受贾客韩佛智货下狱夺爵后为秦郡太守徳愿性麤率为孝武狎侮上宠姬殷贵妃薨𦵏毕数与羣臣至殷墓谓徳愿曰卿哭贵妃若悲当加厚赏徳愿应声便号恸抚膺擗踊涕泗交流上甚悦以为豫州刺史又令医术人羊志哭殷氏志亦呜咽他日有问志卿那得此副急泪志时新䘮爱姬答曰我尔日自哭亡妾耳志滑稽善为谐谑上亦爱狎之德愿善御车尝立两柱使其中劣通车轴乃于百余歩上振辔长驱未至数尺打牛奔从柱间直过其精如此孝武闻其能为之乘画轮车幸太宰江夏王义恭第徳愿岸着笼冠短朱衣执辔进止甚有容状永光中为廷尉与栁元景厚善元景败下狱诛怀慎庶长子荣祖少好骑射为武帝所知及卢循攻逼时贼乘小舰入淮拔栅武帝宣令三军不得辄射贼荣祖不胜愤怒冐禁射之所中应弦而倒帝益奇焉以战功参太尉军事从讨司马休之彭城内史徐逵之败没诸将意沮荣祖请战愈厉上乃觧所着铠授之荣祖䧟阵身被数创及帝北伐转镇西中兵参军水军入河与朱超石大破魏军于半城帝大飨战士谓荣祖曰卿以寡尅衆攻无坚城虽古名将何以过此永初中为辅国将军追论平城功赐爵都乡侯荣祖为人轻财贵义善抚将士然性褊颇失士君子心卒于官怀慎弟怀黙江夏内史子孙登武陵内史孙登子亮少工刀楯以军功封顺阳县侯歴梁益二州刺史在任亷俭所得公禄悉以还官宋明帝下诏褒羙亮在梁州忽服食欲致长生迎武当山道士孙怀道使合仙药药成服之而卒及就敛尸弱如生谥曰刚侯孙登弟道隆前废帝景和中位右卫将军封永昌县侯委以腹心之任㤗始初又为州帝尽力迁左衞将军中护军赐死事在建安王休仁传刘粹字道冲沛郡萧人也家在京口初为州从事从宋武帝平建邺征广固以功封西安县五等侯累迁中军谘议参军卢循之逼京口任重文帝时年四歳武帝使粹奉文帝镇京口后为江夏相族兄毅贰于武帝粹不与毅同而尽心武帝帝将谋毅衆并疑粹在夏口帝愈信之及大军至竭其诚力事平封滠县男永初元年以佐命功改封建安县侯文帝即位为雍州刺史加都督元嘉三年讨谢晦初晦与粹善以粹子旷之为参军至是帝甚疑之王𢎞曰粹无私必无忧也及受命南讨一无所顾文帝以此嘉之晦亦不害旷之遣还粹寻卒旷之嗣粹弟道济位益州刺史任长史费谦等聚歛伤政害人初晋末有司马飞龙者自称晋宗室走仇池元嘉九年闻道济绥抚失和遂自仇池入绵竹为乱道济遣军讨斩之先是道济以五城人帛氐奴梁显为参军督护费谦固执不与逺方商人至者谦又抑之商旅唿嗟百姓咸欲为乱氐奴等因聚党为盗及赵广等诈言司马殿下犹在阳泉山中蜀土侨旧翕然并反奉道人程道养言是飞龙道养枹䍐人也赵广改名为龙兴号为蜀王车骑大将军益梁二州牧建号泰始元年备置百官以道养弟道助为骠骑将军长沙王镇涪城广自号镇军将军帛氐奴为征虏将军梁显为征北将军奉道养围成都道济遣中兵参军斐方眀频破之十年正月贼复大至攻逼成都道济卒方明等共埋尸于后斋使书与道济相似者为教酬荅籖疏不异常日虽母妻不知也二月道养升坛郊天方就柴燎方眀击大败之㑹平西将军临川王义庆使巴东太守周籍之帅衆援成都广等屯据广汉分守郫川籍之与方明攻郫克之方明禽伪骠骑将军司马龙伸斩之龙伸即道助也涪蜀皆平俄而张寻攻破隂平复与道养合逃于郪山其余羣贼出为盗不絶文帝遣宁朔将军萧汪之讨之十四年余党乃平迁赵广张寻等于建邺十六年广寻复与国山令司马敬琳谋反伏诛粹族弟损字子骞衞将军毅从父弟也父镇之字仲德以毅贵显闲居京口未尝应召常谓毅汝必破我家毅甚畏惮每还京口未尝敢以华仪入镇之门左光禄大夫徴不就卒于家损元嘉中为吴郡太守至昌门便入太伯庙时庙室頽毁垣墙不修损怆然曰清尘尚可髣髴衡宇一何摧頽即令修葺卒赠太常损同郡宗人有刘伯龙者少而贫薄及长歴位尚书左丞少府武陵太守贫窭尤甚常在家慨然召左右将营十一之方见一鬼在傍抚掌大笑伯龙叹曰贫穷固有命乃复为鬼所笑也遂止孙䖏字季髙会稽永兴人也籍注字故以字行少任气武帝征孙恩季髙乐从及平建邺封新番县五等侯卢循之难武帝谓季髙曰此贼行破非卿不能破其窟穴即遣季髙泛海袭番禺㧞之循父嘏长史孙建之司马虞尫夫等轻舟奔始兴即分遣振武将军沈田子等讨平岭表诸郡循于左里走还袭广州季髙破走之义熙七年季髙卒追赠南海太守封侯官县侯九年武帝表赠交州刺史蒯恩字道恩兰陵承人也武帝征孙恩县差恩伐马刍常负大束兼倍余人毎舍刍于地叹曰大丈夫弯弓三石奈何充马士武帝闻之即给器仗自征妖贼常为先登胆力过人甚见爱信于娄县战箭中右目平京城定建邺以军功封都乡侯从伐广固破卢循随刘藩追斩徐道覆与王镇恶袭江陵随朱龄石伐蜀又从伐司马休之自从征讨凢百余战身被重创武帝录其前后功封新宁县男武帝北伐留恩侍衞世子命朝士与之交恩益自谦损与人语常唿位官自称鄙人抚士卒甚有恩纪世子开府再迁为司马后入闗迎桂阳公义真没于赫连勃勃传国至孙无子国除向靖字奉仁小字弥河内山阳人也名与武帝祖讳同故以小字行弥与武帝有旧从平京城参建武军事进平建邺以功封山阳县五等侯又从征广固讨卢循所在着绩封安南县男武帝西伐司马休之征闗中并见任使及帝受命以佐命功封曲江县侯位太子左衞率加散骑常侍卒于官弥立身俭约不营室宇无园田商货之业时人称之子植嗣多过失不受母训夺爵更以植次弟桢绍封又坐杀人国除桢弟栁字𤣥季有学义才能立身方雅太尉袁淑司空徐湛之东扬州刺史颜竣皆与友善及竣贵栁犹以素情自许不推先之顺阳范璩诫栁曰名位不同礼有异数乡何得作曩时意邪栁曰我与士逊心期久矣岂可一旦以势利处之及桞为南康郡渉义宣事败系建康狱屡宻请竣求相申救孝武尝与竣言及栁事竟不助之栁遂伏法璩字伯玉平北将军汪曾孙也位淮南太守刘钟字世之彭城人也少孤依乡人中山太守刘回共居常慷慨于贫贱从宋武帝征伐尽其心力及义旗建帝㧞钟为郡王簿曰豫是彭城乡人赴义者并可依刘主簿于是立义队连战皆㨗及桓谦屯于东陵卞范之屯覆舟山西武帝疑贼有伏兵顾左右政见钟谓曰此山下当有伏兵乡可往探之钟驰进果有伏兵一时奔走后除南齐国内史封安丘县五等侯求改𦵏父祖及亲属十䘮帝厚加资给从征广固孟龙符于阵䧟没钟直入取其尸而反卢循逼建邺钟拒栅身被重创贼不得入循南走钟又随刘藩追徐道覆斩之后随朱龄石伐蜀为前锋去成都二百里钟于时脚疾龄石乃诣钟谋且欲养鋭息兵以伺其隙钟曰不然前扬言大衆向内水谯道福不敢舍涪城今重军卒至出其不意蜀人已破胆矣贼今阻兵守险是其惧不敢战非能持久也因其兇惧攻之其势必克若缓兵彼将知人虚实当为蜀子虏耳龄石从之明日陷其二城径平成都以广固功封永新县男十二年武帝北伐钟居守累迁右衞将军元熙元年卒传国至孙齐受禅国除虞丘进字缘之东海郯人也少时随谢𤣥讨苻坚没功封闗内侯后从宋武帝征孙恩频战有功从定建邺除燕国内史封龙川县五等侯及卢循逼都孟昶等议奉天子过江进廷议不可靣折昶等武帝甚嘉之除鄱阳太守后随刘藩斩徐道覆义熙九年以前后功封望蔡县男永初二年累迁太子右衞率卒追论讨司马休之功进爵为子传国至曾孙齐受禅国除孟怀玉平昌安丘人也世居京口宋武帝东伐孙恩以为建武司马豫义旗从平京口定建邺以功封鄱阳县五等侯卢循逼都以战功为中书谘议参军循平封阳豊县男位江州刺史南中郎将卒官无子国除怀玉弟龙符骁果有胆气早为武帝所知以军功封平昌县五等子从伐广固以车骑将军加龙骧将军广川太守乘胜追奔被围见害追赠青州刺史封临沅县男胡藩字道序豫章南昌人也少孤居䘮以毁闻太守韩伯见之谓藩叔尚书少广曰卿此姪当以义烈成名州府辟不就湏二弟冠婚毕乃叅郗征虏军事时殷仲堪为荆州刺史藩外兄罗企生为仲堪叅军藩过江陵省企生因説仲堪曰桓𤣥意趣不常节下崇待太过非将来计也仲堪不恱藩退谓企生曰倒戈授人必至大祸不早去后悔无及后𤣥自夏口袭仲堪藩叅𤣥后军军事仲堪败企生果以附从及祸藩转叅太尉大将军相国军事宋武帝起兵𤣥战败将出奔藩扣马曰今羽林射手犹有八百皆是义故西人一旦舍此欲归可复得乎𤣥直以鞭指天而已于是奔散相失追及𤣥于芜湖𤣥见藩喜谓张湏无曰乡州故为多士今复见王修桑落之败藩舰被烧幷铠入水潜行三十许歩方得登岸乃还家武帝素闻藩直言于殷氏又为𤣥尽节召叅镇军军事从征慕容超超军屯聚临朐藩言于武帝曰贼屯军城外留守必寡今往取其城而斩其旗帜此韩信所以尅赵也帝乃遣檀韶与藩潜往即克其城贼见城陷一时奔走还保广固围之将㧞之夜忽有鸟大如鵞苍黒色飞入帝帐里衆以为不祥藩贺曰苍黑者胡虏色胡虏归我大吉之祥明旦攻城陷之从讨卢循于左里频战有功封吴平县五等子寻除鄱阳太守从伐刘毅初毅当之荆州表求东道还建邺辞墓去都数十里不过拜阙帝出倪塘会毅藩请杀之乃谓帝曰公谓刘衞军为公下乎帝曰卿谓何如对曰夫豁达大度功髙天下连百万之衆允天人之望毅固以此服公至于渉猎记传一咏一谈自许以雄豪加以夸伐搢绅白靣之士辐凑而归此毅不肯为公下也帝曰吾与毅俱有尅复功其过未彰不可自相图至是谓藩曰昔从乡倪塘之谋无今举也又从征司马休之复为叅军徐逵之败没帝怒即日于马头岸度江江津岸壁立数丈休之临岸置阵无由可登帝唿藩令上藩有疑色帝怒令左右录来欲斩之藩不受命顾曰宁前死耳以刀头穿岸劣容脚指径上随之者稍多及登殊死战败之从伐闗中叅太尉军事统别军至河东暴风漂辎重舰度北岸魏军牵得此舰藩气愤率左右十二人乘小船径往魏骑五六百见藩来并笑之藩素善射登岸射之应弦而倒者十许人魏军皆退悉收所失而反又遣藩及朱超石等追魏军于半城魏骑数万合围藩及超石不盈五千力战大破之武帝还彭城叅相国军事论平司马休之及广固功封阳山县男元嘉中位太子左衞率卒谥曰壮侯子隆世嗣藩诸子多不遵法度第十四子遵世同孔熙先逆谋文帝以藩功臣不欲显其事使汪州以他事杀之十六子诞世十七子茂世后欲奉庶人义康交州刺史檀和之至豫章讨平之刘康祖彭城吕人也世居京口父䖍之轻财好施位江夏相宋武帝西征司马休之及鲁宗之宗之子轨袭杀䖍之追赠梁秦二州刺史封新康县男康祖便弓马膂力絶人以浮荡蒱酒为事每犯法为郡县所录辄越屋踰墙莫之能禽夜入人家为有司所围突围去并莫敢追因夜还京口半夕便至明旦守门诣府州要职俄而建康移书录之府州执事者并证康祖其夕在京遂得无恙前后屡被糺劾文帝以勲臣子每原贷之后袭封拜贠外郎再坐蒱戏免官孝武为豫州刺史鎭歴阳以康祖为征虏中兵参军既被委任折节自修歴南平王铄安蛮府司马元嘉二十七年魏太武帝亲率大衆攻围汝南文帝遣诸军救援康祖摠统为前驱次新蔡攻破魏军去悬瓠四十里太武烧营而还转左军将军文帝欲大举北侵康祖以歳月已晚请待明年上不许其年秋萧斌王𤣥谟沈庆之等入河康祖率豫州军出许洛𤣥谟等败归南平王铄在夀阳上虑为魏所围召康祖速反康祖回军未至夀阳数十里㑹魏永昌王以长安之衆八万骑与康祖相及于尉武康祖有八千人乃结车营而进魏军四靣来攻衆分为三且休且战康祖率厉将士无不一当百魏军死者大半流血没踝矢中头而死于是大败举营沦覆免者裁数十人魏人传康祖首示彭城靣如尘赠益州刺史谥曰壮康祖伯父简之有志干为宋武帝所知帝将谋兴复收集才力之士尝再造简之㑹有客简之悟其意谓䖍之曰刘下邳再来必当有意既不得语汝可试往见之及䖍之至武帝已尅京口䖍之即投义简之闻之杀耕牛会衆以赴之位太尉谘议叅军简之弟谦之好学撰晋纪二十卷位广州刺史太中大夫简之子道产初为无钖令袭爵晋安县五等侯元嘉三年累迁梁南秦二州刺史加都督在州有恵化后为雍州刺史领宁蛮校尉加都督兼襄阳太守善于临职在雍部政绩尤着蛮夷前后不受化者皆顺服百姓乐业由此有襄阳乐歌自道产始也卒于官谥曰襄侯道产泽被西土及䘮还诸蛮皆备缞绖号哭追送至于沔口长子延孙孝武初位侍中封东昌县侯累迁尚书右仆射大明元年除金紫光禄大夫领太子詹事又出为南徐州刺史先是武帝遗诏京口要地去都宻迩自非宗室近戚不得居之刘氏之居彭城者分为三里帝室居绥舆里左将军刘怀肃居安上里豫州刺史刘怀武居丛亭里三里及延孙所居吕县凢四刘虽同出楚元王由来不序昭穆延孙于帝室本非同宗不应有此授时司空竟陵王诞为徐州上深相畏忌不欲使居京口迁之广陵广陵与京口对岸使腹心为徐州据京口以防诞故以南徐州授延孙而与之合族使诸王序亲三年南兖州刺史竟陵王诞有罪不受徴延孙驰遣中兵叅军杜幼文赴讨及至诞已闭城自守乃还诞遣刘公泰赍书要之延孙斩公泰送首建邺复遣幼文受沈庆之节度五年诏延孙曰旧京树亲由来常凖今此防久弭当以还授小儿乃徴延孙为侍中尚书左仆射领䕶军延孙病不任拜赴卒赠司徒给班劒二十人有司奏谥忠穆诏改为文穆子质嗣论曰刘敬宣与宋武恩结龙潜义分早合虽兴复之始事隔逄迎而深期久要未之或爽隆赫之任遂止于人存饰终之数无闻于身后恩礼之有厚薄将别有以乎刘怀肃刘怀慎刘粹孙处蒯恩向靖刘钟虞丘进孟怀玉孟龙符胡藩等或阶縁恩旧一其心力或攀附风云奋其鳞羽咸能振㧞尘滓自致封侯诗云无徳不报其言信矣康祖门奉兴王早裂封壤受委疆场赴蹈为期道产树绩汉南歴年踰十遗风余烈有足称焉览其行事可谓异迹均羙延孙隆名盛宠择而后授遂以腹心之託自致宗臣之重亦其过也南史卷十七卷十七考证南史卷十七考证刘怀肃传桓石绥司马国璠陈袭于胡桃山聚衆为寇绥监本讹缓今改正刘粹传道养枹䍐人也枹监本讹抱今改正虞邱进传少时随谢𤣥讨苻坚谢𤣥下监本衍谢𤣥二字今从宋书删去刘康祖传歴南平王铄安蛮府司马铄监本讹录今改正南史卷十七考证南史卷十八钦定四库全书南史卷十八唐李延寿撰列传第八赵伦之萧思话臧焘赵伦之字幼成下邳僮人宋孝穆皇后之弟也幼孤贫事母以孝称宋武帝起兵以军功封阆中县五等侯累迁雍州刺史武帝北伐伦之遣顺阳太守傅𢎞之扶风太守沈田子出峣栁大破姚泓于蓝田及武帝受命以佐命功封霄城县侯少帝卽位徴拜䕶军元嘉三年拜领军将军伦之虽外戚贵宠而居月俭素性野拙涩于人间世事多所不觧久居方伯公私富贵入为䕶军资力不称以为见贬光禄大夫范泰好戏笑谓曰司徒公缺必用汝老奴我不言汝资地所任要是外戚髙秩次第所至耳伦之大喜每载酒肴诣泰五年卒谥元侯子伯符嗣伯符字润逺少好弓马为宁逺将军总领义徒以居宫城北每火起及有劫盗辄身贯甲胄助郡县赴讨武帝甚嘉之文帝即位累迁徐兖二州刺史为政苛暴吏人畏惧如与虎狼居而劫盗逺迸无敢入境元嘉十八年徴为领军将军先是外监不𨽻领军宜相统摄者自有别诏至此始统领焉后为丹阳尹在都严酷曹局不复堪命或委叛被録投水而死典笔吏取笔失㫖顿与五十鞭子倩尚文帝第四女海盐公主甚爱重倩尝因言戏以手击主事上闻文帝怒离婚伯符慙惧发病卒谥曰肃传国至孙朂齐受禅国除萧思话南兰陵人宋孝懿皇后弟子也父源之字君流歴徐兖二州刺史永初元年卒赠前将军思话十岁许时未知书好骑屋栋打细腰鼓侵暴隣曲莫不患毒之自此折节数年中遂有令誉颇工𨽻书善弹琴能骑射后袭爵封阳县侯元嘉中为青州刺史亡命司马朗之兄弟聚党谋为乱思话遣北海太守萧汪之讨斩之八年魏军大至乃弃镇奔平昌魏军定不至由是徴系尚方初在青州常所用铜斗覆在药厨下忽于斗下得二死雀思话叹曰斗覆而䨇雀殒其不祥乎既而被系及梁州刺史甄法䕶在任失和氐帅杨难当因此寇汉中乃自徒中起思话为梁南秦二州刺史平汉中悉收侵地置戍葭萌水思话迁镇南郑法护中山无极人也过江寓居南郡弟法崇自少府为益州刺史法护委镇之罪为府所收于狱赐死文帝以法崇受任一方命言法护病卒文帝使思话上定汉中本末下之史官十四年迁临川王义庆平西长史南蛮校尉文帝赐以弓琴手敕曰前得此琴言是旧物今以相借并徃桑弓一张理材乃快良材美器宜在尽用之地丈人真无所与让也尝从文帝登钟山北岭中道有盘石清泉上使于石上弹琴因赐以银钟酒谓曰相赏有松石间意歴宁蛮校尉雍州刺史监四州军事徴爲吏部尚书思话以去州无复事力倩府军身九人文帝戏之曰丈人终不爲田父于闾里何忧无人使邪未拜迁护军将军是时魏攻悬瓠文帝将大举北侵朝士佥同思话固諌不从魏军退卽代孝武爲徐兖二州刺史监四州军事后爲围碻磝城不拔退师歴下爲江夏王义恭所奏免官元凶弑立以爲徐兖二州刺史卽起义以应孝武孝武卽位徴爲尚书左仆射固辞改爲中书令丹阳尹散骑常侍时都下多劫掠二旬中十七发引咎陈逊不许后拜郢州刺史加都督卒赠征西将军开府仪同三司谥曰穆侯思话外戚令望早见任待歴十二州杖节监督者九焉所至虽无皎皎清节亦无秽黩之累爱才好士人多归之长子恵开少有风气渉猎文史家虽贵戚而居服简素初爲祕书郎意趣与人多不同比肩或三年不共语外祖光禄大夫沛郡刘成戒之曰汝恩戚家子无多异以取天下之疾转太子舍人与汝南周朗同官友善以偏竒相尚孝建元年爲黄门侍郎与侍中何偃争推积射将军徐冲之事偃任遇甚隆怒使门下推弹惠开乃上表解职由此忤㫖别敕有司以属疾多免之思话素恭谨与惠开不同每加嫌责及见惠开自解表叹曰儿不幸与周朗周旋理应如此杖之二百寻除中庶子丁父艰居丧有孝性家素事佛凡爲父起四寺南冈下名曰禅冈寺曲阿旧乡宅名曰禅乡寺京口墓亭名曰禅亭寺所封封阳县名曰禅封寺谓国僚曰封秩鲜而兄弟甚多若全关一人则在我所让若人人等分又事可悲耻寺衆旣立自宜悉供僧衆袭封封阳县侯爲新安王子鸾冠军长史惠开妹当适桂阳王休范女又当适孝武子发遣之资应须二千万乃以爲豫章内史听其肆意聚纳由是在郡着贪暴之名再迁御史中丞孝武与刘秀之诏曰今以萧惠开爲宪司冀当称职但一徃眼额已自殊有所震及在职百僚惮之后拜益州刺史路经江陵时吉翰子在荆州共惠开有旧爲设女乐乐人有美者惠开就求不得又欲以四女妓易之不许惠开怒收吉斩之卽纳其妓启云吉为刘义宣所遇交结不逞向臣讪毁朝政辄已戮之孝武称快惠开素有大志至蜀欲广树经畧善于叙述闻其言者皆以爲大功可立才疎意广竟无成功严用威刑蜀人号曰卧虎明识过人尝三千沙门一閲其名退无所失明帝即位晋安王子勋反惠开乃集将佐谓曰吾荷世祖之眷当投袂万里推奉九江蜀人素怨惠开严及是所遣兵皆不得前晋原郡及诸郡悉应并来围城城内东兵不过二千凢蜀人惠开疑之悉皆遣出子勋寻败蜀人并欲屠城以望厚赏明帝以蜀土险远赦其诛责遣其弟惠基使蜀宣㫖而蜀人志在屠城不使王命速达遏留惠基惠基破其渠帅然后得前惠开奉㫖归顺城围得解明帝又遣惠开宗人宝首水路慰劳益州寳首欲以平蜀爲功更奨说蜀人䖏䖏蜂起惠开乃启陈情事遣宋寕太守萧惠训州别驾费欣业分兵并进大破之禽寳首送之惠开至都明帝问其故侍卫左右莫不悚然侧目惠开举动自若从容荅曰臣唯知逆顺不识天命又云非臣不乱非臣不平初惠开府録事参军刘希㣲负蜀人责将百万爲责主所制未得俱还惠开与希㣲共事不厚而廐中凢有马六十疋悉以乞希㣲偿责其意趣不常如是惠开还资二千余万悉散施道俗一无所留后除桂阳王休范征北长史南东海太守其年会稽太守蔡兴宗之郡惠开自京口请假还都相逄于曲阿惠开先与兴宗名位畧同又经情款自以负衅推屈虑兴宗不能诣已戒勒部下蔡会稽部伍若问慎不得荅惠开素严部下莫敢违兴宗见惠开舟力甚盛遣人访讯事力二三百人皆低头直去无一人荅者寻除少府加给事中惠开素刚至是益不得志曰大丈夫入管喉舌出莅方伯乃复低头入中邪寺内所住斋前向种花草甚美惠开悉刬除别种白杨每谓人曰人生不得行胷懐虽寿百歳犹爲夭也发病呕血吐物如肝肺者卒子睿嗣齐受禅国除惠开与诸弟并不睦惠基使至益州遂不相见与同产弟惠明亦致嫌隙云惠明其次弟也亦有时誉泰始初爲吴兴太守郡界有卞山山下有项羽庙相承云羽多居郡听事前后太守不敢上惠明谓纲纪曰孔季恭尝为此郡未闻有灾遂盛设筵榻接賔数日见一人长丈余张弓挟矢向惠明既而不见因发背旬日而卒子眎素梁天监中位丹阳尹丞初拜日武帝赐钱八万眎素一朝散之亲友迁司徒左西属南徐州中从事性静退少嗜慾好学能清言荣利不关于中喜怒不形于色在人间及居职并任情通率不自矜尚天然简素及在京口便有终焉之志后为中书侍郎在位少时求为诸暨令到县十余日挂衣冠于县门而去独居屏事非亲戚不得至其篱门妻卽齐太尉王俭女久与别居遂无子卒亲故迹其事行谥曰贞文先生惠明弟惠基幼以外戚见宋江夏王义恭叹其详审以女结婚歴中书黄门郎恵基善𨽻书及奕棊齐髙帝与之情好相得桂阳王休范妃惠基姊也髙帝谓之曰卿家桂阳遂复作贼髙帝顿新亭垒以惠基为军副惠基弟惠朗亲为休范攻战惠基在城内了不自疑后为长兼侍中袁粲刘彦节起兵之夕髙帝以彦节是惠基妹夫惠基时直在省遣王敬则观其指趣见惠基安静不与彦节相知由是益加恩信仕齐为都官尚书掌吏部永明中为侍中领骁骑将军尚书令王俭朝宗贵望惠基同在礼阁非公事不私觌焉迁太常加给事中自宋大明以来声伎所尚多郑卫而雅乐正声鲜有好者惠基觧音律尤好魏三祖曲及相和歌每奏辄赏悦不能已当时能棊人琅邪王抗第一品吴郡禇思庄会稽夏赤松第二品赤松思速善于大行思庄戏迟巧于鬭棊宋文帝时羊𤣥保为会稽帝遣思庄入东与𤣥保戏因置局图还于帝前覆之齐髙帝使思庄与王抗交赌自食时至日暮一局始竟上倦遣还省至五更方决抗睡于局后寝思庄逹旦不寐时或云思庄所以品第致髙縁其用思深久人不能及抗思庄并至给事中永明中敕使抗品棊竟陵王子良使惠基掌其事初思话先于曲阿起宅有闲旷之致惠基常谓所亲曰须婚嫁毕当归老旧庐立身退素朝廷称为善士卒赠金紫光禄大夫子洽字宏称幼敏悟年七歳诵楚辞畧上口及长好学博涉善属文仕梁位南徐州中从事近畿重镇职更数千人前后居者皆致巨富洽清身率职馈遗一无所受妻子不免饥寒累迁临海太守为政清平不尚威勐人俗便之后拜司徒左长史敕撰当涂堰碑辞甚赡丽卒于官文集二十卷行于世惠基弟惠休齐永明四年为广州刺史罢任献奉倾资上敕中书舍人茹法亮曰可问萧惠休故当不复私邪吾欲分受之也后封建安县子永元元年从吴兴太守徴爲尚书右仆射吴兴郡项羽神旧酷烈人云惠休事神谨故得美迁于时朝士多见杀二年惠休还至平望帝令服药而卒赠金紫光禄大夫惠休弟惠朗同桂阳贼齐高帝赦之后为西阳王征虏长史行南兖州事坐法免官惠朗弟惠蒨仕齐左戸尚书子介介字茂镜少颕悟有器识梁大同中武陵王纪为扬州刺史以介为府长史在职以清白称武帝谓何敬容曰萧介甚贫可以处一郡复曰始兴郡频无良守可以介为之由是出为始兴太守及至甚着威德徴为少府卿寻加散骑常侍会侍中阙选司举王筠等四人并不称㫖帝曰我门中久无此职宜用萧介为之应对左右多所匡正帝甚重之迁都官尚书每军国大事必先访介帝谓朱异曰端右材也中大同二年辞疾致仕帝优诏不许终不肯起乃遣谒者仆射魏祥就拜光禄大夫太清中侯景于涡阳败走入寿阳帝敕助防韦黯纳之介闻而上表致諌极言不可帝省表叹息卒不能用介性髙简少交游唯与族兄琛从兄眎素及洽从弟淑等文酒赏㑹时人以比谢氏乌衣之游初武帝总延后进二十余人置酒赋诗臧盾以诗不成罚酒一斗盾饮尽颜色不变言笑自若介染翰便成文无加㸃帝两美之曰臧盾之饮萧介之文卽席之美也年七十三卒于家第三子允字叔佐少知名风神凝逺通逹有识鉴容止醖借仕梁位太子洗马侯景攻䧟台城百僚奔散允独整衣冠坐于宫坊景军敬焉弗之逼也寻出居京口时冦贼纵横百姓波骇允独不行人问其故允曰性命自有常分岂可逃而免乎方今百姓争欲奋臂而论大功何事于一书生哉庄周所谓畏景避迹吾弗为也乃闭门静䖏併日而食卒免于患陈永定中侯安都为南徐州刺史躬造其庐以申长幼之敬宣帝即位为黄门侍郎晋安王为南豫州以为长史时王尚少未亲人务故委允行府事入为光禄卿允性敦重未尝以荣利干懐及晋安出镇湘州又苦携允允少与蔡景歴善子徴修父党之敬闻允将行乃诣允曰公年德并髙国之元老从容坐镇旦夕自为列曹何为方辛苦蕃外荅曰已许晋安岂可忘信其恬荣势如此至德中鄱阳王出镇会稽允又为长史带会稽郡丞行经延陵季子庙设苹藻之荐託异代之交为诗以叙意辞理清典后主尝问蔡徴允之为人徴曰其清虚𤣥逺殆不可测至于文章可得而言因诵允诗以对后主嗟赏久之寻拜光禄大夫及隋师济江允迁于闗右时南士至长安者例皆授官允与尚书仆射谢伷辞以老疾隋文帝义之并厚赐帛寻卒年八十四弟引字叔休方正有器度性聪敏博学善属文仕梁位西昌侯仪同府主簿侯景之乱梁元帝为荆州刺史朝士多归之引曰诸王力争祸患方始今日逃难未是择君之秋吾家再世为始兴郡遗爱在人政可南行以存家门耳乃与弟肜及宗亲等百余人南奔岭表时始兴人欧阳頠为衡州刺史乃徃依焉頠迁广州病死子纥领其衆引疑纥异圗因事规正由是情礼渐疎及纥反时都下士人岑之敬公孙挺等并惶骇唯引怡然谓之敬等曰管幼安袁曜卿亦但安坐耳君子正身以明道直已以行义亦何忧乎及章昭逹平番禺引始北还拜尚书金部侍郎引善书为当时所重宣帝尝披奏事指引署名曰此字笔趣翩翩似鸟之欲飞引谢曰此乃陛下假其毛羽耳帝又谓引曰我每有所忿见卿辄意解何也引曰此自陛下不迁怒臣何预此恩引性抗直不事权贵宣帝每欲迁用辄为用事者所裁及吕梁覆师戎储空匮转引为库部侍郎掌知营造引在职一年而器械充足歴中书黄门吏部侍郎广州刺史马靖甚得岭表人心而甲兵精练每年深入俚洞数有战功朝野颇生异议宣帝以引悉岭外物情且遣引观靖审其举措讽令送质及至靖卽悟㫖遣儿弟为质后主卽位为中庶子建康令时殿内队主吴琎及宦者李善度蔡脱儿等多所请属引一皆不许引始族子密时为黄门郎谏引曰李蔡之权在位皆惮亦宜少为身计引曰吾之立身自有本末亦安能为李蔡致屈就令不平不过免职耳吴琎竟作飞书李蔡证之坐免官卒于家子徳言最知名引弟肜位太子中庶子南康王长史琛字彦瑜惠开从子也祖僧珍宋廷尉卿父惠训齐末为巴东相梁武帝起兵齐和帝于荆州卽位惠训与巴西太守鲁休烈并以郡相抗惠训使子璝据上眀建康城平始归降武帝宥之以为太中大夫卒官琛少眀悟有才辩数歳时从伯惠开见而竒之抚其背曰必兴吾宗起家齐太学博士时王俭当朝琛年少未为俭所识负其才气候俭宴于乐游苑乃着虎皮靴策桃枝杖直造俭坐俭与语大悦俭时为丹阳尹辟为主簿永明九年魏始通好琛再衔命北使还为通直散骑侍郎时魏遣李彪来使齐武帝䜩之琛于御筵举酒劝彪彪不受曰公庭无私礼不容受劝琛荅曰诗所谓雨我公田遂及我私坐者皆悦服彪乃受琛酒累迁尚书左丞时齐明帝用法严峻尚书郎坐杖罚者皆卽科行琛乃密启曰郎有杖起自后汉尔时郎官位卑亲主文案与令史不异故郎三十五人令史二十人是以古人多耻为此职自魏晋以来郎官稍重今方参用髙华吏部又近于通贵不应官高昔品而罚遵曩科所以从来弹举虽在空文而许以推迁或逄赦恩或入春令便得息停宋元嘉大明中经有被罚者别由犯忤主心非关常凖自泰始建元以来未经施行事废已久人情未习自奉敕之后已行仓部郎江重欣杖督五十皆无不人怀慙惧兼有子弟成长弥复难为仪适其应行罚可特赐输赎使与令史有异以彰优缓之泽帝纳之自是应受罚者依旧不行东昏初嗣立时议无庙见文琛议据周颂烈文闵予皆为卽位朝庙之典于是从之梁武在西邸与琛有旧梁台建以为御史中丞天监九年累迁平西长史江夏太守始琛为宣城大守有北僧南度唯赍一瓠芦中有汉书序传僧云三辅旧书相传以为班固眞本琛固求得之其书多有异今者而纸墨亦古文字多如龙举之例非𨽻非篆琛甚祕之及是以书饷鄱阳王范献于东宫后为吴兴太守郡有项羽庙土人名为愤王甚有灵验遂于郡廰事安牀幕为神坐公私请祷前后二千石皆于廰拜祠以轭下牛充祭而避居他室琛至着履登廰事闻室中有叱声琛厉色曰生不能与汉祖争中原死据此厅事何也因迁之于庙又禁杀牛解祀以脯代肉琛频莅大郡不事产业有阙则取不以为嫌歴左戸度支二尚书侍中帝每朝䜩接琛以旧恩尝犯武帝偏讳帝敛容琛从容曰名不偏讳陛下不应讳顺上曰各有家风琛曰其如礼何又经预御筵醉伏上以枣投琛琛乃取栗掷上正中靣御史中丞在坐帝动色曰此中有人不得如此岂有说邪琛卽荅曰陛下投臣以赤心臣敢不报以战栗上笑悦上每唿琛为宗老琛亦奉陈昔恩以早簉中阳夙忝同闬虽迷兴运犹荷洪慈上荅曰虽云早契阔乃自非同志勿谈兴运初且道狂奴异琛常言少壮三好音律书酒年长以来二事都废唯书籍不衰而琛性通脱常自解灶事毕余馂必陶然致醉位特进金紫光禄大夫卒遗令诸子与妻同坟异藏祭以蔬菜𦵏止车十乘事存率素乘舆临哭甚哀谥曰平子琛所撰汉书文府齐梁拾遗幷诸文集数十万言子逰位少府卿逰子密字士㡬幼聪敏博学有文词位黄门郎太子中庶子散骑常侍臧焘字徳仁东莞莒人宋武敬皇后兄也少好学善三礼贫约自立操行为乡里所称晋太元中卫将军谢安始立国学徐兖二州刺史谢𤣥举焘为助教晋孝武帝追崇庶祖母宣太后议者或谓宜配食中宗焘议曰阳秋之义母以子贵故仲子成风咸称夫人经言考仲子宫若配食惠庙则宫无缘别筑前汉孝文孝昭太后并系子为号祭于寝园不配于髙祖孝武之庙后汉和帝之母曰恭怀皇后安帝祖母曰敬隐皇后顺帝之母曰恭愍皇后虽不系子为号亦祭于陵寝不配章安二帝此则二汉虽有太后皇后之异至于并不配食义同阳秋唯光武追废吕后故以薄后配髙庙又卫后旣废霍光追尊李夫人爲皇后配武帝庙此非母以子贵之例直以髙武二庙无配故耳又汉世立寝于陵自是晋制所异谓宜远凖阳秋考宫之义近慕二汉不配之典尊号既正则罔极之情申别建寝庙则严祢之义显系子为称兼明母贵之所由一举而允三义固哲王之髙致也议者从之顷之去官以父母老家贫与弟熹俱弃人事躬耕自业约已养亲者十余年父母丧亡居丧六年以毁瘠着称宋武帝义旗建参右将军何无忌军事随府转镇南参军武帝镇京口参帝中军军事入补尚书度支郎改掌祠部袭封髙陵亭侯时太庙鸱尾灾焘谓着作郎徐广曰昔孔子在齐闻鲁庙灾曰必桓僖也今征西京兆四府君宜在毁落而犹列庙飨此其徴乎乃上议曰臣闻国之大事在祀与戎将营宫室宗庙为首古先哲王莫不致肃恭之诚心尽崇严乎祖考然后能流淳化于四海通幽感于神明固宜详废兴于古典修情礼以求中者也礼天子七庙三昭三穆与太祖而七自考庙以至祖考五庙皆月祭之远庙为祧有二祧享尝乃止去祧为坛去坛为墠有祷然后祭之此宗庙之次亲疏之序也郑𤣥以为祧者文王武王之庙王肃以为五世六世之祖寻去祧之言则祧非文武之庙矣文武周之祖宗何云去祧为坛乎明远庙为祧者无服之祖也又远庙则有享甞之降去祧则有坛墠之殊明世远者其义弥疏也若祧是文武之庙宜同月祭于太祖虽推后稷以配天由功徳之所始非尊崇之义每有差降也又礼有以多为贵者故传称徳厚者流光徳薄者流卑又言自上以下降杀以两礼也此则尊卑等级之典上下殊异之文而云天子诸侯俱祭五庙何哉又王祭嫡殇下及来孙而上祀之礼不过髙祖推隆恩于下流替诚敬于尊庙亦非圣人制礼之意也是以泰始建庙从王氏议以礼父为士子为天子诸侯祭以天子诸侯其尸服以士服故上及征西以备六世之数宣皇虽为太祖尚在子孙之位至于殷祭之日未申东向之礼所谓子虽齐圣不先父食者矣今京兆以上旣迁太祖始得居正议者以昭穆未足欲屈太祖于卑坐臣以为非礼典之㫖也所谓与太祖而七自是昭穆旣足太庙在六世之外非为湏满七庙乃得居太祖也议者又以四府君神主宜永同于殷祫臣又以为不然传所谓毁庙之主陈乎太祖谓太祖以下先君之主也故白虎通云禘祫祭迁庙者以其继君之体持其綂而不絶也岂如四府君在太祖之前非继綂之主无灵命之瑞非王业之基昔以世近而及今则情礼已逺而当长飨殷祫永虚太祖之位求之礼籍未见其可昔永和之初大议斯礼于时虞喜范宣并以洪儒硕学咸谓四府君神主无縁永存于百世或欲瘗之两阶或欲藏之石室或欲为之改筑虽所执小异而大归是同若宣皇既居群庙之上而四主禘祫不已则大晋殷祭长无太祖之位矣夫理贵有中不必过厚礼与世迁岂可顺而不断故臣子之情虽笃而灵厉之谥弥彰追远之怀虽切而迁毁之礼为用岂不有心于加厚顾礼制不可踰耳石室则藏于庙北改筑则未知所䖏虞主所以依神神移则有瘗埋之礼四主若飨祀宜废亦神之所不依也凖傍事例宜同虞主之瘗埋然经典难详羣言错缪非臣浅识所能折中时学者多从焘议竟未施行宋武帝受命拜太常虽外戚贵显而弥自沖约茅屋蔬食不改其旧所得奉禄与亲戚共之永初三年致事拜光禄大夫加金章紫绶卒少帝赠左光禄大夫长子邃宜都太守邃子凝之学渉有当世才与司空徐湛之为异常交年少时与傅僧祐俱以通家子始为文帝所引见时上与何尚之论铸钱事凝之便干其语次上因回与语僧祐引凝之衣令止凝之大言曰明主难再遇便应政尽所怀上与徃复十余反凝之辞韵诠序上甚赏焉后为尚书左丞以徐湛之党为元凶所杀凝之子寅字士若事在沈攸之傅寅弟稜后军参军稜子严严字彦威幼有孝性居父忧以毁闻孤贫勤学行止书卷不离手从叔未甄为江夏郡携严之官于途作屯游赋又作七筭辞并典丽性孤介未尝造请梁㒒射徐勉欲识之严终不诣累迁湘东王宣惠轻车府参军兼记室严于学多所谙记尤精汉书讽诵畧皆上口王尝自执四部书目试之严自甲至丁卷中各对一事并作者姓名遂无遗失王迁荆州随府转西中郎安西录事参军歴义阳武宁郡守郡界蛮左前郡守常选武人以兵镇之严独以数门生单车入境郡蛮悦服后卒于镇南谘议参军文集十卷严族叔未甄焘曾孙也父潭左尸尚书未甄有才干少为外兄汝南周颙所知仕梁为太尉长史丁所生母忧三年庐于墓侧歴廷尉卿江夏太守卒子盾盾字宣卿幼从徴士琅邪诸葛璩受五经璩学徒常有数十百人盾䖏其间无所狎比璩曰此生王佐才也为尚书中兵郎羙风姿善容止每趣奏梁武帝甚悦焉入兼中书通事舍人盾有孝性尝随父宿直廷尉府母刘氏在宅夜暴亡盾左手中指忽痛不得寝及旦宅信果报凶问其感通如此服未终父卒居丧五年不出庐戸形骸枯悴家人不识武帝累敕抑譬后累迁御史中丞性公强甚称职中大通五年帝幸同泰寺开讲设四部大会衆数万人南越所献驯象忽于衆中狂逸衆皆骇散唯盾与散骑侍郎斐之礼嶷然自若帝甚嘉焉大同二年为中领军领军管天下兵要监局事多盾为人敏赡有风力长于拨繁职事甚理先是吴平侯萧景居此职着声至是盾复继之后卒于领军将军谥曰忠盾弟厥字献卿亦以干局称为晋安太守郡居山海常结聚逋逃前二千石讨捕不能止厥下车宣化凶党皆襁负而出自是居人复业然政严百姓谓之臧彪前后再兼中书通事舍人卒于兼司农卿厥前后居职所掌之局大事及兰台廷尉所不能决者悉以付厥辩断精明咸得其理卒后有挝登闻鼓诉求付清直舍人帝曰臧厥既亡此事便无所付其见知如此子操尚书三公郎熹字义和焘之弟也与焘并好经学隆安初兵𧺫熹乃习骑射志立功名尝与溧阳令阮崇猎遇勐兽突围猎徒并散熹射之应弦而倒从宋武入京城进至建邺桓𤣥走武帝便使熹入宫收图书器物封府库有金饰乐器武帝问熹卿欲此乎熹正色曰主上幽逼播越非所将军首建大义劬劳王室虽复不肖实无情于乐帝笑曰聊以戏耳以建义功封始兴县五等侯参武帝车骑中军军事武帝将征广固议者多不同熹赞成其行武帝遣朱龄石綂大衆伐蜀命熹竒兵出中水领建平巴东二郡太守蜀主谯纵遣大将谯抚之屯牛脾又遣谯小茍重兵塞打鼻熹至牛脾抚之败走追斩之成都平熹遇疾卒于蜀追赠光禄勲子质字含文少好鹰犬善蒱博意钱之戏长六尺七寸出靣露口頽顶拳髪初为世子中军参军尝诣䕶军赵伦之伦之名位已重不相接质愤然起曰大丈夫各以老妪作门户何至以此中相轻伦之慙谢质拂衣而去后为江夏王义恭抚军参军以轻薄无检为文帝所嫌徙给事中会稽长公主每为之言乃出为建平太守甚得蛮楚心歴竟陵内史巴东建平三郡太守吏人便之质年始出三十屡居名郡渉猎文史尺牍便敏有气干好言兵文帝谓可大任以为徐兖二州刺史加都督在镇奢凌爵命无章为有司所糺遇赦与范晔徐湛之等厚善晔谋反量质必与之同㑹事发复为义兴太守二十七年迁南谯王义宣司空司马南平内史未之职㑹魏太武帝围汝南城主陈宪固守告急文帝遣质轻往寿阳与安蛮司马刘康祖等救宪后太武率大衆数十万刼彭城以质为辅国将军北救始至盱眙太武已过淮二十八年正月太武自广陵北返悉力攻盱眙就质求酒质封溲便与之太武怒甚筑长围一夜便合质报太武书云尔不闻童謡言邪虏马饮江水狒狸死卯年冥期使然非复人事寡人受命相㓕期之白登师行未远尔自送死岂容复令尔飨有桑干哉假令寡人不能杀尔尔由我而死尔若有幸得为乱兵所杀尔若不幸则生相锁缚载以一驴直送都市尔识智及衆岂能胜苻坚邪顷年展尔陆梁者是尔未饮江太岁未卯故耳时魏地童謡曰轺车北来如穿雉不意虏马饮江水虏主北归石济死虏欲渡江天不徙故荅书引之太武大怒乃作铁牀于上施铁鑱破城得质当坐之此上质又与魏军书冩台格购斩太武封万户侯赐布绢各万疋魏以钩车钩垣楼城内繋絙数百人呌唿引之车不能退质夜以木桶盛人县出城外截钩获之眀日又以冲车攻城土坚宻每頽落下不过数斗魏军乃肉薄登城坠而复升莫有退者杀伤万计死者与城平如此三旬死者过半太武乃觧围而归上嘉质功以为宁蛮校尉雍州刺史监四州诸军事明年文帝又北侵使质率见力向潼闗质顿兵不肯时发又顾恋嬖妾弃军营垒单马还城散用台库见钱六七百万为有司所紏上不问元凶弑立以质为丹阳尹质家遣门生师顗报质具言文帝崩问质使告司空义宣及孝武帝而自率衆五千驰下讨逆自阳口进江陵见义宣时质诸子在都闻质举义并逃亡义宣始得质报即日举兵驰信报孝武板进质号征北将军孝武即位加质车骑将军开府仪同三司都督江州诸军事使质自白下歩上薛安都程天祚等亦自南掖门入与质同会太极殿庭生禽元凶仍使质留守朝堂封始兴郡公之镇舫千余乗部伍前后百余里六平乘并施龙子幡时孝武自揽威权而质以少主遇之刑政庆赏不复谘禀朝廷自谓人才足为一世英杰始闻国祸便有异图以义宣凢闇易制欲外相推奉以成其志及至江陵便致拜称名质于义宣虽为兄弟而年近大十歳义宣惊曰君何意拜弟质曰事中宜然时义宣已推崇孝武故其计不行毎虑事泄及至新亭又拜江夏王义恭义恭愕然问质所以质曰天下屯危礼异常日前在荆州亦拜司空会义宣有憾于孝武质因此宻信説诱陈朝廷得失又谓震主之威不可持久质女为义宣子採妻谓质无复异同纳其説且义宣腹心将佐蔡超竺超人等咸有富贵情愿又劝义宣义宣时未受丞相质子敦为黄门侍郎奉诏敦劝道经寻阳质令敦具更譬説义宣义宣意乃定驰报豫州刺史鲁爽期孝建元年秋同举爽失㫖即起兵遣人至都报弟瑜席卷奔叛瑜弟𢎞为质府佐孝武驰使报质诛𢎞于是执台使狼狈举兵驰报义宣孝武遣抚军将军栁元景綂豫州刺史王𤣥谟等屯梁山洲两岸筑偃月垒水陆待之元景檄书宣告而义宣亦相次系至江夏王义恭书曰昔桓𤣥借兵于仲堪有似今日义宣由此与质相疑质进计曰今以万人取南州则梁山中絶万人缀𤣥谟必不敢轻动质浮舟外江直向石头此上畧也义宣将从之义宣客颜乐之説义宣曰质若复拔东城则大功尽归之矣宜遣麾下自行义宣遣腹心刘谌之就质陈军城南𤣥谟留羸弱守城悉精兵出战薛安都骑军前出垣䕶之督诸将继之乃大溃质求义宣欲计事宻已走矣质不知所为亦走至寻阳焚府舍载妓妾入南湖摘莲噉之追兵至以荷覆头沉于水出鼻军士郑俱儿望见射之中心兵刃乱至腹胃纒萦水草队主裘应斩质传首建邺录尚书江夏王义恭等奏依汉王莾事漆其头藏于武库诏可论曰赵伦之萧思话俱以外戚之亲并接风云之会言亲则在赵为宻论望则于萧为重古人云人能𢎞道盖此之谓乎惠开亲礼虽笃弟隙尤着方寸之内孝友异情崄于山川有验于此臧氏文义之美传于累代含文以致诛灭好乱之所致乎南史卷十八卷十八考证南史卷十八考证萧恵开传今以萧恵开为宪司冀当称职但一徃眼额已自殊有所震眼宋书作服萧恵明传郡界有卞山山下有项羽庙本卷中凡三见项羽事此其一也顾炎武谓恵明因发背旬日而卒与齐书李安民为吴兴太守不祀神以牛而牛死安民寻卒畧相类萧恵基弟恵休传吴兴郡项羽神旧酷烈又一项羽神事顾炎武谓下文云恵休事神谨故得美迁畧与本书萧猷为吴兴郡守所祷必从相类萧琛传负其才气侯俭宴于乐游乐游下梁书有苑字后为吴兴太守郡有项羽庙又一项羽神事頋炎武谓下文迁之于庙禁祀以牛畧与宋书孔季恭居聴事竟无害相类臧焘传武帝镇京口叅帝军中军事参帝监本误参军今从阁本臧盾传美风姿善容止毎趣奏梁武帝甚悦焉趣一本作趋南史卷十八考证南史卷十九钦定四库全书南史卷十九唐李延夀撰列传第九谢晦谢裕谢方明谢灵运谢晦字宣眀陈郡阳夏人晋太常裒之𤣥孙也裒子奕据安万铁并着名前史据子朗字长度位东阳太守朗子重字景重位㑹稽王道子骠骑长史重生绚瞻晦㬭遯绚位至宋文帝镇军长史早卒晦初为孟昶建威府中兵叅军昶死帝问刘穆之昶府谁堪入府穆之举晦即命为太尉叅军武帝当讯狱其旦刑狱叅军有疾以晦代之晦车中一览讯牒随问酬对无失帝竒之即日署刑狱贼曺累迁太尉主簿从征司马休之时徐逵之战死帝将自登岸诸将諌不从晦持帝帝曰我斩卿晦曰天下可无晦不可无公晦死何有会胡藩登岸贼退乃止晦美风姿善言笑眉目分明鬓髪如墨渉猎文义博赡多通时人以方杨徳祖微将不及晦闻犹以为恨帝深加爱赏从征闗洛内外要任悉委之帝于彭城大会命纸笔赋诗晦恐帝有失起諌帝卽代作曰先荡临淄秽却清河洛尘华阳有逸骥桃林无伏轮于是羣臣并作时谢琨风华为江左第一甞与晦俱在武帝前帝目之曰一时顿有两玉人耳刘穆之遣使陈事晦徃徃异同穆之怒曰公复有还时不及帝欲以晦为从事中郎穆之坚执不与故终穆之世不迁及穆之丧问至帝哭之甚恸曰丧我贤友晦时正直喜甚自入合参审其日教出转晦从事中郎宋台建为右衞将军加侍中武帝闻咸阳沦没欲复北伐晦諌以士马疲怠乃止于是登城北望慨然不悦乃命羣僚诵诗晦咏王粲诗曰南登霸陵岸回首望长安悟彼下泉人喟然伤心肝帝流涕不自胜及帝受命于石头登坛备法驾入宫晦领游军为警加中领军封武昌县公永初二年坐行玺封镇西司马南郡太守王华而误封北海太守球板免晦侍中寻转领军将军加散骑常侍依晋中军羊祜故事入直殿省总统宿衞及帝不豫给班劒二十人与徐羡之傅亮檀道济并侍医药少帝即位加中书令与徐傅辅政及少帝废徐羡之以晦领䕶南蛮校尉荆州刺史加都督欲令居外为援虑文帝至或别用人故遽有此授精兵旧将悉以配之文帝即位晦虑不得去甚忧惶及发新亭顾石头城喜曰今得脱矣进封建平郡公固让又给鼓吹一部至江陵深结侍中王华兾以免祸二女当配彭城王义康新野侯义宾元嘉二年遣妻及长子世休送女还都先是景平中魏师攻取河南至是欲诛羡之等并讨晦声言北行又言拜京陵装舟舰傅亮与晦书言薄伐河朔事犹未巳朝野之虑忧惧者多又言当遣外监万幼宗往时朝廷䖏分异常其谋颇泄三年正月晦弟黄门侍郎㬭驰使告晦晦犹谓不然唿谘议参军何承天示以亮书曰计幼宗一二日必至傅公虑我好事故先遣此书承天曰外间所闻咸谓西讨已定幼宗岂有止理晦尚谓虗使承天豫立答诏启草北行宜湏眀年江夏内史程道慧得寻阳人书言其事已审使执晦晦问计于承天封曰蒙将军殊顾常思报徳事变至矣何敢隐情然明日戒严动用军法区区所怀惧不得尽晦惧曰卿岂欲我自裁哉承天曰尚未至此其在境外晦曰荆州用武之地兵粮易给聊且决战走复何晚吾不爱死负先帝之顾如何又谓承天曰幼宗尚未至若后二三日无消息便是不复来邪承天曰程説其事已判岂容复疑晦欲焚南蛮兵籍率见力决战士人多劝发兵晦问诸将战士三千足守城乎南蛮司马周超曰非徒守城若有外寇亦可立勲司马庾登之请觧司马南郡以授之暗即命超为司马转登之为长史文帝诛羡之等及晦子世休收㬭子世平兄子绍等晦知讫先举羡之亮哀次发子弟凶问既而自出射堂集得精兵三万人乃奉表言臣等若志欲专权不顾国典便当辅翼幼主孤背天日岂得㳂流数千虚馆三月奉迎銮驾以遵下武故庐陵王于荥阳之世屡被猜嫌积怨犯上自贻非命不有所废将何以兴耿弇不以贼遗君父臣亦何负于宋室邪又言羡之亮无罪见诛王𢎞兄弟轻躁昧进王华猜忌忍害帝时已戒严尚书符荆州暴其罪状晦率衆二万发自江陵舟舰列自江津至于破冢旗旌相照叹曰恨不得以此为勤王之师移檄建邺言王𢎞昙首王华等罪又上表陈情初晦与徐傅谋为自全计晦据上流檀镇广陵各有强兵足制朝廷羡之亮于中知权可得持久及帝将行召檀道济委之以衆晦始谓道济不全及闻其来大衆皆溃晦得小船还江陵初雍州刺史刘粹遣弟竟陵太守道济与台军主沈敞之袭江陵至沙桥周超大破之俄而晦至江陵无佗唯愧周超而已超其夜诣到彦之降晦乃擕弟遯兄子世基等七骑北走遯肥不能骑马晦每待不得速至安陆延头晦故吏戍主光顺之槛送建邺于路作悲人道以自哀周超既降到彦之以参府事刘粹遣告彦之沙桥之事败由周超彦之乃执与晦等并伏诛世基绚之子也有才气临死为连句诗曰伟哉横海鳞壮矣垂天翼一旦失风水飜为蝼蚁食晦续之曰功遂侔昔人保退无智力既渉太行险斯路信难陟晦女为彭城王义康妃聪眀有才貌被髪徒跣与晦诀曰阿父大丈夫当横尸战场奈何狼籍都市言讫呌絶行人为之落泪晦死时年三十七庾登之殷道鸾何承天自晦下并见原瞻字宣逺一曰名檐字通逺晦次兄也六歳能属文为紫石英赞果然诗为当时才士叹异与从叔琨族弟灵运俱有盛名甞作喜霁诗灵运写之琨咏之王𢎞在坐以为三絶瞻幼孤叔母刘抚养有恩兄弟事之同于至亲刘弟栁为吴郡将姊俱行瞻不能违逺自楚台祕书郎觧职随从故为栁建威长史后为宋武帝相国从事中郎晦时为宋台右衞权遇已重于彭城还都迎家賔客辐凑时瞻在家惊骇谓晦曰吾家以素退为业汝遂势倾朝野此岂门户福邪乃篱隔门庭曰吾不忍见此后因宴集灵运问晦潘陆与贾充优劣晦曰安仁谄于权门士衡邀竞无已并不能保身自求多福公闾勲名佐世不得为并灵运曰安仁士衡才为一时之冠方之公闾本自辽絶瞻歛容曰若䖏贵而能遗权斯则是非不得而生倾危无因而至君子以眀哲保身其在此乎常以裁止晦如此及还彭城言于武帝曰臣本素士父祖位不过二千石弟年始三十志用凡近位任显宻福过灾生特乞降黜以保衰门前后屡陈帝欲以瞻为吴兴郡又自陈请乃为豫章太守晦或以朝廷密事语瞻瞻辄向亲旧説以为戏笑以絶其言晦遂建佐命功瞻愈忧惧永初二年在郡遇疾不疗幸于不永晦闻疾奔波瞻见之曰汝为国大臣又总戎重万里逺出必生疑谤时果有诈告晦反者瞻疾笃还都帝以晦禁旅不得出宿使瞻居于晋南郡公主壻羊贲故第在领军府东门瞻曰吾有先人弊庐何为于此临终遗晦书曰吾得归骨山足亦何所多恨弟思自勉为国为家卒时年三十五瞻文章之美与从叔琨族弟灵运相抗灵运父瑍无才能为祕书郎早卒而灵运好臧否人物琨患之欲加裁折未有其方谓瞻曰非汝莫能乃与晦瞻𢎞㣲等共游戏使瞻与灵运共车灵运登车便商较人物瞻谓曰祕书早亡谈者亦互有同异灵运黙然言论自此衰止瞻弟㬭字宣镜年数岁所生母郭氏疾㬭晨昏温凊勤容戚颜未尝暂改恐仆役营疾懈倦躬自执劳母为疾畏惊而㣲贱过甚一家尊卑感㬭至性咸纳屦行屏气语如此者十余年位黄门侍郎从坐伏诛澹字景恒晦从叔也祖安晋太傅父瑶琅邪王友澹任逹仗气不营当世与顺阳范泰为云霞之交歴位尚书宋武帝将受禅有司议使侍中刘叡进玺帝曰此选当湏人望乃使澹摄澹尝侍帝宴酣饮大言无所屈郑鲜之欲按之帝以为澹方外士不宜规矩绳之然意不説不以任寄后复侍饮醉谓帝曰陛下用羣臣但湏委屈顺者乃见贵汲黯之徒无用也帝大笑景平中累迁光禄大夫从子晦为荆州将之镇诣澹别晦色自矜澹问晦年答曰三十五澹笑曰昔荀中郎年二十九为北府都督卿比之已为老矣晦色甚愧元嘉中位侍中特进金紫光禄大夫卒初澹从弟混与刘毅昵澹常以为忧渐疎混每谓弟璞从子瞻曰益寿此性终当破家混寻见诛朝廷以澹先言故不及祸璞字景山幼孝友祖安深赏爱之位光禄勲谢裕字景仁朗弟允之子而晦从父也名与宋武帝讳同故以字行允字令度位宣城内史景仁幼为从祖安所知始为前军行参军会稽王世子元显嬖人张法顺权倾一时内外无不造门惟景仁不至年三十而方为着作佐即桓𤣥诛元显见景仁谓四坐曰司马庶人父子云何不败遂令谢景仁三十而方佐着作郎𤣥建楚台以补黄门侍郎及簒位领骁骑将军景仁博闻强识善叙前言往行𤣥每与言不倦𤣥出行殷仲文卞范之之徒皆骑马散从而使景仁陪辇宋武帝为桓修抚军中兵参军甞诣景仁谘事景仁与语説因留帝食食未办而景仁为𤣥所召𤣥性促俄顷间骑诏续至帝屡求去景仁不许曰主上见待要应有方我欲与客食岂不得待竟安坐饱食然后应召帝甚感之及平建邺景仁与百僚同见武帝目之曰此名公孙也歴位武帝镇军司马复为车骑司马义熙五年帝将伐慕容超朝议皆谓不可刘毅时镇姑孰固止帝以为苻坚侵境谢太傅犹不自行宰相逺出倾动根本景仁独曰公建桓文之烈应天人之心虽业髙振古而徳刑未树宜推亾固存广振威畧平定之后养鋭息徒然后观兵洛汭修复园寝岂有纵敌贻患者哉帝从之及北伐大司马琅邪王天子母弟属当储副帝深以根本为忧转景仁大司马左司马专总府任又迁吏部尚书时从兄混为尚书左仆射依制不得相监帝启依仆射王彪之尚书王劭前例不觧职坐选吏部令史邢安泰为都令史平原太守二官共除安泰以令史职拜谒陵庙为御史中丞郑鲜之所纠白衣领职十一年为左仆射景仁性矜严整洁居宇净丽每唾辄唾左右人衣事毕即聼一日澣濯每欲唾左右争来受之武帝雅相知重申以昏姻庐陵王义真妃景仁女也十二年卒赠金紫光禄大夫𦵏日武帝亲临甚恸子恂字泰温位鄱阳太守恂子孺子少与族兄庄齐名多艺能尤善声律车骑将军王彧孺子姑之子也尝与孺子宴桐台孺子吹笙彧自起舞既而叹曰今日真使人飘飖有伊洛间意为新安王主簿出为庐江郡辞宋孝武谓有司曰谢孺子不可屈为小郡乃以为司徒主簿后以家贫求西阳太守卒官子璟少与从叔朓俱知名齐竟陵王子良开西邸招文学璟亦预焉位中书郎梁天监中为左户尚书再迁侍中固辞年老求金紫帝不恱未叙会卒子㣲字𤣥度美风采好学善属文位兼中书舍人与河东裴子野沛国刘显同官友善时魏中山王元畧还北梁武帝饯于武徳殿赋诗三十韵限三刻成㣲二刻便就文甚美帝再覧焉又为临汝侯猷制放生文亦见赏于世后除尚书左丞及昭明太子薨帝立晋安王纲为皇太子将出诏唯召尚书右仆射何敬容宣恵将军孔休源及㣲三人与议㣲时年位尚轻而任遇已重后卒于北中郎豫章王长史南兰陵太守文集二十卷纯字景懋景仁弟也刘毅镇江陵以为卫军长史南平相及王镇恶袭毅毅时病佐史闻兵至驰还入府左右引车欲还外觧纯叱之曰我人吏也逃欲安之及入毅兵败衆散纯为人所杀纯弟甝字景甝位司徒右长史甝弟述字景先小字道儿少有至行随纯在江陵纯遇害述奉纯䘮还都至西塞遇暴风纯丧舫流漂不知所在述乗小船寻求经纯妻庾舫过庾遣人谓曰小郎去必无及宁可存亡俱尽邪述号泣答曰若安全至岸尚湏营理如其已致意外述亦无心独存因冐浪而进见纯䘮几没述号呌唿天幸而获免咸以为精诚所致武帝闻而嘉之及临豫州讽中正以为迎主簿甚被器遇景仁爱甝而憎述尝设馔请宋武帝希命甝豫坐而帝召述述知非景仁夙意又虑帝命之请急不从帝驰遣唿述湏至乃餐其见重如此及景仁疾述尽心视汤药饮食必尝而后进衣不解带不盥栉者累旬景仁深感愧焉友爱遂笃及景仁卒哀号过礼景仁肥壮买材数具皆不合用述哀惶亲选廼获焉为太尉参军从征司马休之封吉阳县五等侯元嘉二年拜中书侍郎后为彭城王义康骠骑长史领南郡太守义康入相述又为司徒左长史转左衞将军莅官清约私无宅舍义康遇之甚厚尚书㒒射殷景仁领军将军刘湛并与述为异常之交述美风姿善举止湛每谓人曰我见谢道儿未尝足雍州刺史张邵以黩货将致大辟述表陈邵先朝旧勲宜蒙优贷文帝手诏詶纳焉述语子综曰主上矜邵夙诚自将曲恕吾所启谬会故特见纳若此迹宣布则为侵夺主恩使综对前焚之帝后谓邵曰卿之获免谢述力焉述有心虚疾性理时或乖谬卒于吴兴太守䘮还未至都数十里殷景仁刘湛同乗迎赴望船流涕及刘湛诛义康外镇将行叹曰谢述唯劝吾退刘湛唯劝吾进述亾而湛存吾所以得罪也文帝亦曰谢述若存义康必不至此三子综约纬综有才艺善隶书为太子中舍人与范晔谋反伏诛约亦死纬尚宋文帝第五女长城公主素为综约所憎免死徙广州孝建中还都方雅有父风位正贠郎子朓朓字𤣥晖少好学有美名文章清丽为齐随王子隆镇西功曹转文学子隆在荆州好辞赋朓尤被赏不舍日夕长史王秀之以朓年少相动欲以启闻朓知之因事求还道中为诗寄西府曰常恐鹰隼击时菊委严霜寄言罻罗者寥廓已髙翔是也仍除新安王中军记室朓牋辞子隆曰朓闻潢污之水思朝宗而每竭驽蹇之乗希沃若而中疲何则臯壤摇落对之惆怅岐路东西或以呜唈况乃服义徒拥归志莫从邈若坠雨飘似秋蔕朓实庸流行能无算属天地休眀山川受纳襃米一介搜扬小善故得舍耒场圃奉笔兎园东泛三江西浮七泽契阔戎旃从容䜩语长裾日曵后乗载脂荣立府廷恩加颜色沭发晞阳未测涯涘抚臆论报早誓肌骨不悟沧溟未运波臣自荡渤澥方春旅翮先谢清切藩房寂寥旧荜轻舟反泝弔影独留白云在天龙门不见去徳滋永思徳滋深惟待青江可望候归艎于春渚朱邸方开效蓬心于秋实如其簪屦或存衽席无改虽复身填沟壑犹望妻子知归揽涕告辞悲来横集时荆州信去倚待朓执笔便成文无㸃易以本官兼尚书殿中郎隆昌初敇朓接北使朓自以口讷启让见许明帝辅政以为骠骑谘议领记室掌霸府文笔又掌中书诏诰转中书郎出为晋安王镇北谘议南东海太守行南徐州事启王敬则反谋上甚赏之迁尚书吏部郎朓上表三让中书疑朓官未及让以问国子祭酒沈约约曰宋元嘉中范晔让吏部朱修之让黄门蔡兴宗让中书并三表诏答近代小官不让遂成恒俗恐有乖让意王蓝田刘安西并贵重初自不让今岂可慕此不让邪孙兴公孔顗并让记室今岂可三署皆让邪谢吏部今授超阶让别有意岂闗官之大小撝谦之美本出人情若大官必让便与诣阙章表不异例既如此谓都非疑朓让优答不许朓善草隶长五言诗沈约常云二百年来无此诗也敬皇后迁祔山陵朓撰哀策文齐世莫有及者东昏失徳江祏欲立江夏王宝𤣥末更回惑与弟祀宻谓朓曰江夏年少脱不堪不可复行废立始安年长入纂不乖物望非以此要富贵只求安国家尔遥光又遣亲人刘沨致意于朓朓自以受恩眀帝不肯答少日遥光以朓兼知衞尉事朓惧见引即以祏等谋告左兴盛又说刘暄曰始安一旦南靣则刘沨刘宴居卿今地但以卿为反覆人尔暄阳惊驰告始安王及江祏始安欲出朓为东阳郡祏固执不与先是朓常轻祏为人祏常诣朓朓因言有一诗唿左右取既而便停祏问其故云定复不急祏以为轻已后祏及弟祀刘沨刘宴俱候朓朓谓祏曰可谓带二江之双流以嘲弄之祏转不堪至是搆而害之诏暴其过恶收付廷尉又使御史中丞范岫奏收朓下狱死时年三十六临终谓门賔曰寄语沈公君方为三代史亦不得见没初朓告王敬则反敬则女为朓妻常怀刀欲报朓朓不敢相见及当拜吏部谦挹尤甚尚书郎范缜嘲之曰卿人才无慙小选但恨不可刑于寡妻朓有愧色及临诛叹曰天道其不可昧乎我虽不杀王公王公因我而死朓好奨人才会稽孔顗粗有才笔未为时知孔珪尝令草让表以示朓朓嗟吟良久手自折简写之谓珪曰士子声名未立应共奨成无惜齿牙余论其好善如此朓及殷叡素与梁武以文章相得帝以大女永兴公主适叡子钧第二女永世公主适朓子谟及帝为雍州二女并暂随母向州及武帝即位二主始随内还武帝意薄谟又以门单欲更适张𢎞策子策卒又以与王志子諲而谟不堪叹恨为书状如诗赠主主以呈帝甚蒙矜叹而妇终不得还寻用谟为信安县稍迁王府谘议时以为沈约早与朓善为制此书云谢方明裕从祖弟也祖铁字铁石位永嘉太守父冲字秀度中书郎家在会稽病归为孙恩所杀赠散骑常侍方明随伯父吴兴太守邈在郡孙恩寇会稽东土诸郡响应吴兴人胡桀郜骠破东迁县方眀劝邈避之不从贼至被害方明逃免初邈舅子长乐冯嗣之及北方学士冯翊仇𤣥逹俱投邈礼待甚简二人并恨遂与恩通谋刘牢之谢琰等讨恩恩走临海嗣之等不得同去方更聚合方明体素羸弱而勇决过人结邈门生讨嗣之等悉禽手刃之时乱后吉凶礼废方明合门遇祸资产无遗而营举凶功尽力数月𦵏送并毕平世备礼无以加也顷之孙恩重陷㑹稽谢琰见害因购方明甚急方明于上虞载母妹奔东阳由黄蘖峤出鄱阳附载还都寄居国子学流离险戹屯苦备经而贞履之操在约无改桓𤣥克建邺丹阳尹卞范之势倾朝野欲以女嫁方眀方眀终不回桓𤣥闻而赏之即除着作佐郎后从兄景仁举为宋武中军主簿方明知无不为帝谓曰愧未有𤓰衍之赏且当与卿共豫章国禄屡加赏赐方明严恪善自居遇虽暗室未尝有惰容从兄混有重名唯歳节朝拜而已丹阳尹刘穆之权重当时朝野辐凑其不至者惟混方明郗僧施蔡廓四人而已穆之甚恨及混等诛后方明廓来往造穆之穆之太恱白武帝曰谢方明可谓名家驹及蔡廓直置并台鼎人无论复有才用顷之转从事中郎仍为右将军道怜长史武帝令府中衆事皆谘决之府转爲中军长史寻加晋陵太守复为骠骑长史南郡相委任如初尝年终江陵县狱囚事无轻重悉放归家使过正三日还到罪重者二十余人纲纪以下莫不疑惧时晋陵郡送故主簿𢎞季咸徐夀之并随在西固諌以为昔人虽有其事或是记籍过言且当今人情伪薄不可以古义相许方明不纳一时遣之囚及父兄并惊喜涕泣以为就死无恨至期有重罪一人醉不能归违二日乃反余一囚十日不来五官朱千期请见欲自讨之方明知为囚事使左右谢五官不须入囚自当反囚逡巡墟里不能自归乡村责让率领将送竟无逃者逺近叹服焉宋武帝受命位待中丹阳尹有能名转会稽太守江东人户殷盛风俗峻刻彊弱相陵姦吏蜂起符书一下文摄相续方明深达政体不拘文法濶畧苛细务在统领贵族豪士莫敢犯禁除比伍之坐判久系之狱前后征伐毎兵运不充悉倩士庶事宁皆使还本而守宰不明与夺乖谬人事不至必被抑塞方明简太精当各顺所宜东土称咏之性尤爱惜未尝有所是非承代前人不易其政必宜改者则渐变使无迹可寻卒官子恵连年十嵗熊属文族兄灵运加赏之云每有篇章对惠连辄得佳语尝于永嘉西堂思诗竟日不就忽梦见恵连即得池塘生春草大以为工尝云此语有神功非吾语也本州辟主簿不就恵连先爱幸会稽郡吏杜德灵及居父忧赠以五言诗十余首乗流遵归路诸篇是也坐废不豫荣位尚书仆射殷景仁爱其才言次白文帝言臣小儿时便见此文而论者云是恵连其实非也文帝曰若此便应通之元嘉七年方为司徒彭城王义康法曺行叅军义康修东府城城壍中得古冢为之改𦵏使恵连为祭文留信待成其文甚羙又为雪赋以髙丽见奇灵运见其新文每曰张华重生不能易也文章并行于世年三十七卒既早亡轻薄多尤累故官不显无子恵连弟恵宣位临川太守谢灵运安西将军奕之曽孙而方明从子也祖𤣥晋车骑将军父瑍生而不慧位祕书郎早亾灵运幼便颕悟𤣥甚异之谓亲知曰我乃生瑍瑍儿何为不及我灵运少好学博览群书文章之羙与颜延之为江左第一纵横俊发过于延之深宻则不如也从叔祖混特加爱之袭封康乐公以国公例除员外散骑侍郎不就为琅邪王大司马行叅军性豪侈车服鲜丽衣物多改旧形制世共宗之咸称谢康乐也累迁祕书丞坐事免宋武帝在长安灵运为世子中军谘议黄门侍郎奉使慰劳武帝于彭城作撰征赋后为相国从事中郎世子左卫率坐辄杀门生免官宋受命降公爵为侯又为太子左卫率灵运多愆礼度朝廷惟以文义䖏之不以应实相许自谓才能宜叅权要既不见知常怀愤惋庐陵王义真少好文籍与灵运情欵异常少帝即位权在大臣灵运搆扇异同非毁执政司徒徐羡之等患之出为水嘉太守郡有名山水灵运素所爱好出守既不得志遂肆意游遨徧歴诸县动踰旬朔理人聴讼不复闗怀所至辄为诗咏以致其意在郡一周称疾去职从弟晦曜𢎞㣲等并与书止之不从灵运父祖并𦵏始宁县并有故宅及墅遂移籍㑹稽修营旧业傍山带江尽幽居之羙与隐士王𢎞之孔淳之等放荡为娱有终焉之志毎有一首诗至都下贵贱莫不竞写宿昔间士庶皆徧名动都下作山居赋并自注以言其事文帝诛徐羡之等征为祕书监再召不起使光禄大夫范泰与书敦奨乃出使整祕阁书遗阙又令撰晋书粗立条流书竟不就寻迁侍中赏遇甚厚灵运诗书皆兼独絶每文竟手自写之文帝称为二寳既自以名軰应叅时政至是惟以文义见接每侍上宴谈赏而已王昙首王华殷景仁等名位素不踰之并见任遇意既不平多称疾不朝直穿池植援种竹树果驱课公役无复期度出郭游行或一百六七十里经旬不归既无表闻又不请急上不欲伤大臣讽㫖令自觧灵运表陈疾赐假东归将行上书劝伐河北而游娱宴集以夜续昼复为御史中丞傅隆奏免官是嵗元嘉五年也灵运既东与族弟恵连东海何长瑜颕川荀雍太山羊璇之以文章赏㑹共为山泽之游时人谓之四友惠连幼有竒才不为父方眀所知灵运去永嘉还始宁时方眀为㑹稽灵运造方眀遇惠连大相知赏灵运性无所推唯重惠连与为刎颈交时何长瑜教惠连读书亦在郡内灵运又以为絶伦谓方眀曰阿连才悟如此而尊作常儿遇之长瑜当今仲宣而饴以下客之食尊既不能礼贤宜以长瑜还灵运载之而去荀雍字道雍官至员外散骑郎璇之字曜璠为临川内史被司空竟陵王诞所遇诞败坐诛长瑜才亚恵连雍璇不及也临川王义庆招集文士长瑜自国侍郎至平西记室参军尝于江陵寄书与宗人何朂以韵语序义庆州府僚佐云陆展染白髪欲以媚侧室青青不觧久星星行复出如此者五六句而轻薄少年遂演之凡人士并为题目皆加剧言苦句其文流行义庆大怒白文帝除广州所统曽城令及义庆薨朝士并诣第叙哀何朂谓袁淑曰长瑜便可还也淑曰国新䘮未宜以流人为念庐陵王绍镇寻阳以长瑜为南中郎行叅军掌书记之任行至板桥遇暴风溺死灵运因祖父之资生业甚厚奴僮既衆义故门生数百凿山浚湖功役无已寻山陟岭必造幽峻巖嶂数十重莫不备尽登蹑常着木屐上山则去其前齿下山去其后齿尝自始寕南山伐木开径直至临海从者数百临海太守王琇惊骇谓为山贼末知灵运乃安又要琇更进琇不肯灵运赠琇诗曰邦君难地崄旅客易山行在㑹稽亦多从衆惊动县邑太守孟顗事佛精恳而为灵运所轻尝谓顗曰得道应湏慧业丈人生天当在灵运前成佛必在灵运后顗深恨此言又与王𢎞之诸人出千秋亭饮酒倮身大唿顗深不堪遣信相闻灵运大怒曰身自大唿何闗痴人事㑹稽东郭有回踵湖灵运求决以为田文帝令州郡履行此湖去郭近水物所出百姓惜之顗坚执不与灵运既不得回踵又求始宁休崲湖为田顗又固执灵运谓顗非存利人政虑决湖多害生命言论伤之与顗遂隙因灵运横恣表其异志发兵自防露板上言灵运驰诣阙上表自陈本末文帝知其见诬不罪也不欲复使东归以为临川内史在郡游放不异永嘉为有司所紏司徒遣使随州从事郑望生收灵运灵运兴兵叛逸遂有逆志为诗曰韩亾子房奋秦帝鲁连耻本自江海人忠义感君子追讨禽之送廷尉廷尉论正斩刑上爱其才欲免官而已彭城王义康坚执谓不宜恕诏以谢𤣥勲参㣲管宜宥及后嗣降死徙广州后秦郡府将宋齐受使至涂口行达桃墟村见有七人下路聚语疑非常人还告郡县遣兵随齐掩讨禽之其一人姓赵名钦云同村薛道双先与灵运共事道双因同村成国报钦云灵运犯事徙广州给钱令买弓箭刀楯等物使道双要合乡里健儿于三江口簒之若得者如意后功劳是同遂合部党要谢不得及还饥馑缘路为劫有司奏收之文帝诏于广州弃市临死作诗曰龚胜无余生李业有终尽嵇公理既廹霍生命亦殒所称龚胜李业犹前诗子房鲁连之意也时元嘉十年年四十九所着文章传于世孟顗字彦重平昌安邱人卫将军昶弟也昶顗并美风姿时人谓之双珠昶贵盛顗不就辟昶死后顗歴侍中仆射太子詹事散骑常侍左光禄大夫尝就徐羡之因叙关洛中事顗叹刘穆之终后便无继者王𢎞亦在甚不平曰昔魏朝酷重张郃谓不可一日无之及郃死何关兴废顗不悦衆賔笑而释之后卒于㑹稽太守灵运子鳯坐灵运徙岭南早卒鳯子超宗随父鳯岭南元嘉末得还与慧休道人来徃好学有文辞盛得名誉选补新安王子鸾国常侍王母殷淑仪卒超宗作诔奏之帝大嗟赏谓谢庄曰超宗殊有鳯毛灵运复出时右卫将军刘道隆在御坐出候超宗曰闻君有异物可见乎超宗曰悬罄之室复有异物邪道隆武人无识正触其父名曰旦侍宴至尊説君有鳯毛超宗徒跣还内道隆谓检覔毛至闇待不得乃去泰始中为尚书殿中郎三年都令史骆宰议荣秀孝格五问并得为上四三为中二为下一不第超宗议不同诏从宰议齐高帝为领军爱其才卫将军袁粲闻之谓高帝曰超宗开亮善可与语取为长史临淮太守粲诛高帝以超宗为义兴太守昇明二年坐公事免诣东府门自通其日风寒高帝谓四坐曰此客至使人不衣自暖矣超宗既坐饮酒数杯辞气横出高帝对之甚欢及齐受禅为黄门郎有司奏撰郊庙歌上敕司徒褚彦回侍中谢朏散骑侍郎孔珪太学博士王咺之总明学士刘融何法图何昙秀作者凡十人超宗辞独见用为人恃才使酒多所陵忽在直省常醉上召见语及北方事超宗曰虏动来二十年矣佛出亦无如之何以失仪出为南郡王中军司马人问曰承有朝命定是何府超宗怨望答曰不知是司马为是司驴旣是驴府政应为司驴为有司奏以怨望免禁锢十年后司徒褚彦回因送湘州刺史王僧虔阁道壊坠水仆射王俭惊跣下车超宗拊掌笑曰落水三公坠车仆射彦回出水霑湿狼借超宗先在僧虔舫抗声曰有天道焉天所不容地所不受投畀河伯河伯不受彦囘大怒曰寒士不逊超宗曰不能卖袁刘得富贵焉免寒士前后言诮稍布朝野武帝即位使掌国史除竟陵王征北谘议领记室愈不得志超宗为子娶张敬儿女为妇帝甚疑之及敬儿诛超宗谓丹阳尹李安人曰徃年杀韩信今年杀彭越君欲何计安人具启之上积懐超宗轻慢使兼中丞袁彖奏超宗请付廷尉武帝虽可其奏以彖言辞依违使左丞王逡之奏彖轻文畧奏挠法容非请免彖所居官诏彖匿情欺国爱朋罔主免官禁锢十年超宗下廷尉一宿髪白皓首诏徙越行至豫章上敕豫章内史虞悰赐尽勿伤其形骸明年超宗门生王永先又告超宗子才卿死罪二十余条上疑其妄以才卿付廷尉辩以不实见原永先于狱尽之才卿弟几卿清辩时号神童超宗从越诏家人不得相随几卿年八歳别父于新亭不胜其恸遂投于江超宗命估客数人入水救之良久涌出得就岸沥耳目口鼻出水数斗十余日乃裁能言居父忧哀毁过礼年十二召补国子生齐文慧太子自临策试谓王俭曰几卿本长𤣥理今可以经义访之俭承㫖发问几卿辩释无滞文慧大称赏焉俭谓人曰谢超宗为不死矣及长博学有文采仕齐为太尉晋安王主簿梁天监中自尚书三公郎为治书侍御史旧郎官转为此职者世谓之南奔几卿颇失志多陈疾台事略不复理累迁尚书左丞几卿详悉故实仆射徐勉每有凝滞多询访之然性通脱㑹意便行不拘朝宪尝预乐游苑宴不得醉而还因诣道边酒垆停车褰幔与车前三驺对饮时观者如堵几卿处之自若后以在省署夜着犊鼻裈与门生登阁道饮酒酣唿为有司纠奏坐免普通六年诏西昌侯藻督衆军北侵几卿启求行擢为藻军师长史将行与仆射徐勉别勉云淮肥之役前谢已着奇功未知今谢何如几卿应声曰已见今徐胜于前徐后谢何必愧于前谢勉黙然军至涡阳退败几卿坐免官居白杨石井宅朝中交好者载酒从之客恒满坐时左丞庾仲容亦免归二人意相得并肆情诞纵或乘露车歴游郊野醉则执铎挽歌不屑物议湘东王绎在荆镇与书慰勉之后为太子率更令放逹不事容仪性不容非与物多忤有乖已者辄肆意骂之退无所言迁左丞仆射省尝议集公卿几卿外还宿醉未醒取枕高卧傍若无人又尝于阁省祼袒酣饮及醉小遗下霑令史为南司所弹几卿亦不介意转左光禄长史卒文集行于世几卿虽不持检操然于家门笃睦兄才卿早卒子藻幼孤几卿抚餋甚至及藻成立歴清官皆几卿奨训之力也论曰谢晦以佐命之功当頋托之重殷忧在日黜昏启圣于社稷之计盖为大矣但庐陵之殒事非主命昌门之覆有乖臣道博陆所慎理异于斯加以身处上流兵权总已将欲以外制内岂人主所乆堪乎向令徐傅不亡道济居外四权制命力足相侔刘氏之危则有逾累卵以此论罚岂曰妄诛宣逺所为寒心可谓睹其萌矣然谢氏自晋以降雅道相传景恒景仁以徳素传美景懋景先以莭义流誉方明行已之度𤣥晖藻缋之竒各擅一时可谓徳门者矣灵运才名江左独振而猖獗不已自致覆亡人各有能兹言乃信惜乎南史卷十九卷十九考证南史卷十九考证谢瞻传瞻文章之羙与从叔琨族弟灵运相抗琨一本作混应从之谢纯弟述传述号泣答曰若安全至岸尚须营理监本脱尚字今从各本増谢方明传承代前人不易其政必宜改者则渐变政监本讹正今从梁书谢超宗传常醉上召见语及北方事语监本讹诏今改正以失仪出为南郡王中军司马失监本讹朱今从阁本南史卷十九考证南史卷二十钦定四库全书南史卷二十唐李延夀撰列传第十谢𢎞微谢密字𢎞微晋西中郎万之曾孙尚书左仆射景仁从子也祖韶车骑司马父思武昌太守𢎞微年十岁继从叔峻名犯所继内讳故以字行童幼时精神端审时然后言所继叔父混名知人见而异之谓思曰此儿深中夙敏方成佳器有子如此足矣峻司空琰子也于𢎞微本服缌亲戚中表素不相识率意承接皆合礼衷义熙初袭爵建昌县侯𢎞微家素贫俭而所继丰泰唯受数千卷书国吏数人而已遗财禄秩一不闗预混闻而惊叹谓国郎中令漆凯之曰建昌国禄本应与北舍共之国侯既不厝意今可依常分送𢎞㣲重混言乃少有所受北舍𢎞微本家也混风格高峻少所交纳唯与族子灵运瞻晦曜以文义赏会常共宴处居在乌衣巷故谓之乌衣之游混诗所言昔为乌衣游戚戚皆亲姓者也其外虽复高流时誉莫敢造门瞻等才辞辩富𢎞微每以约言服之混特所敬贵号曰微子谓瞻等曰汝诸人虽才义丰辩未必皆惬衆心至于领会机赏言约理要故当与我共推微子常言阿逺刚躁负气阿客博而无检曜仗才而持操不笃晦自知而纳善不周设复功济三才终亦以此为恨至如微子吾无间然又言微子异不伤物同不害正若年造六十必至公辅尝因酣䜩之余为韵语以奨劝灵运瞻等曰康乐诞通度实有名家韵若加绳染功剖莹乃琼瑾宣明体远识颕逹且沉隽若能去方执穆穆三才顺阿多标独解弱冠纂华𦙍质胜诫无文其尚又能峻通逺懐清悟采采摽兰讯直辔鲜不踬抑用解偏吝微子基微尚无倦由慕蔺勿轻一篑少进徃必千仭数子勉之哉风流由尔振如不犯所知此外无所慎灵运瞻等并有诫厉之言唯𢎞微独尽褒美曜𢎞微兄多其小字通逺即瞻字客儿灵运小名也晋世名家身有国封者起家多拜员外散骑侍郎𢎞微亦拜员外散骑侍郎琅邪王大司马参军义熙八年混以刘毅党见诛混妻晋陵公主改适琅邪王练公主虽执意不行而诏与谢氏离絶公主以混家事委之𢎞微混仍世宰相一门两封田业十余处僮役千人唯有二女年并数岁𢎞微经纪生业事若在公一钱尺帛出入皆有文簿宋武受命晋陵公主降封东乡君以混得罪前代东乡君节义可嘉听还谢氏自混亾至是九年而室宇修整仓廪充盈门徒不异平日田畴垦辟有加于旧东乡君叹曰仆射生平重此一子可谓知人仆射为不亾矣中外姻亲道俗义旧见东乡之归者入门莫不叹息或为流涕感𢎞微之义也性严正举止必修礼度事继亲之党恭谨过常伯叔二母归宗两姑晨夕瞻奉尽其诚敬内外或传语通讯辄正其衣冠婢仆之前不妄言笑由是尊卑大小敬之若神时有蔡湛之者及见谢安兄弟谓人曰𢎞微貎类中郎而性似文靖文帝初封宜都王鎭江陵以琅邪王球为友𢎞微为文学母忧去职居䘮以孝称服阕蔬素踰时文帝即位为黄门侍郎与王华王昙首殷景仁刘湛等号曰五臣迁尚书吏部郎参机密寻转右卫将军诸故吏臣佐并委𢎞微选拟居身清约器服不华而饮食滋味尽其丰美兄曜歴御史中丞彭城王义康骠骑长史卒官𢎞微哀戚过礼服虽除犹不噉鱼肉沙门释慧琳尝与之食见其犹蔬素谓曰檀越素既多疾即吉犹未复膳若以无益伤生岂所望于得理𢎞微曰衣冠之变礼不可踰在心之哀实未能已遂废食歔欷不自胜𢎞微少孤事兄如父友睦之至举世莫及口不言人短见兄曜好藏否人物每闻之常乱以他语歴位中庻子加侍中志在素宦畏忌权宠固让不拜乃听解中庻子每献替及陈事必手书焚草人莫之知上以𢎞微能膳羞每就求食𢎞微与亲旧经营及进之后亲人问上所御𢎞微不答别以余语酬之时人比之汉世孔光及东乡君薨遗财千万园宅十余所又会稽呉兴琅邪诸处太傅安司空琰时事业奴僮犹数百人公私咸谓室内资财宜归二女田宅僮仆应属𢎞微𢎞微一不取自以私禄营葬混女夫殷叡素好樗蒱闻𢎞微不取财物乃滥夺其妻妹及伯母两姑之分以还戏责内人皆化𢎞微之让一无所争𢎞微舅子领军将军刘湛谓𢎞微曰天下事宜有裁衷卿此不问何以居官𢎞微笑而不答或有讥以谢氏累世财产充殷君一朝戏责譬弃物江海以为廉耳𢎞微曰亲戚争财为鄙之甚今内人尚能无言岂可导之使争今分多共少不至有乏身死之后岂复见关东乡君葬混墓开𢎞微牵疾临赴病遂甚元嘉十年卒年四十二文帝叹惜甚至谓谢景仁曰谢𢎞微王昙首年踰四十名位未尽其才此朕之责也𢎞微性寛博无喜愠末年尝与友人棊友人西南棊有死势复一客曰西南风急或有覆舟者友悟乃救之𢎞微大怒投局于地识者知其暮年之事果以此嵗终时有一长鬼寄司马文宣家言被遣杀𢎞微𢎞微疾每剧辄豫告文宣及𢎞微死与文宣分别而去𢎞微临终语左右曰有二封书湏刘领军至可于前烧之慎勿开也书是文帝手敕上甚痛惜之使二卫千人营毕𦵏事追赠太常𢎞微与琅邪王惠王球并以简淡称人谓沈约曰王惠何如约曰令明简次问王球约曰倩玉淡又次问𢎞微约曰简而不失淡而不流古之所谓名臣𢎞微当之其见美如此子庄庄字希逸七嵗能属文及长韶令美容仪宋文帝见而异之谓尚书仆射殷景仁领军将军刘湛曰蓝田生玉岂虚也哉为随王诞后军谘议领记室分左氏经传随国立篇制木方丈图山川土地各有分理离之则州郡殊别合之则㝢内为一元嘉二十七年魏攻彭城遣尚书李孝伯与鎭军长史张畅语孝伯访问庄及王微其名声逺布如此二十九年除太子中庶子时南平王铄献赤鹦鹉普诏羣臣为赋太子左卫率袁淑文冠当时作赋毕示庄及见庄赋叹曰江东无我卿当独秀我若无卿亦一时之杰遂隠其赋元凶弑立转司徒左长史孝武入讨密送檄书与庄令加改正宣布之庄遣腹心门生具庆奉启事密诣孝武陈诚及帝践阼除侍中时魏求通互市上诏羣臣博议庄议以为拒而观衅有足表强骠骑竟陵王诞当为荆州征丞相荆州刺史南郡王义宣入辅义宣固辞不入而诞便克日下船庄以丞相既无入志而骠骑发便有期如似欲相逼切帝乃申诞发日义宣竟亦不下孝建元年迁左将军庄有口辩孝武尝问颜延之曰谢希逸月赋何如答曰美则美矣但庄始知隔千里兮共明月帝召庄以延之答语语之庄应声曰延之作秋胡诗始知生为久离别没为长不归帝抚掌竟日又王𤣥谟问庄何者为双声何者为叠韵答曰𤣥䕶为双声磝碻为叠韵其捷速若此初孝武尝赐庄寳劔庄以与豫州刺史鲁爽后爽叛帝因宴问劔所在答曰昔以与鲁爽别窃为陛下杜邮之赐上甚恱当时以为知言于时搜才路狭庄表陈求贤之义曰臣闻功倾魏后非特照车之珍德柔秦客岂徒祕璧之贵隆陂所渐成败之由何尝不兴资得才替因失士故楚书以善人为寳虞典以则哲为难而进选之轨既隳中代登造之律未闻当今必欲丰本康务庇人济俗匪更惉懘奚取九成夫才生于时古今岂贰士出于世屯泰焉殊升歴中阳英贤起于徐沛受箓白水茂异出于荆宛宁二都智之所产七隩愚之所育实遇与不遇用与不用耳今大道光亨万务俟德而九服之旷九流之艰提钧悬衡委之选部一人之鉴易限天下之才难源以易限之鉴镜难源之才使国罔遗贤野无滞器其可得乎昔公叔登臣管仲升盗赵文非私亲疎嗣祁奚岂谄讐比子茹茅以彚作范前经举尔所知式昭徃牒且自古任荐𢎞明赏罚成子举三哲而身致魏辅应侯任二士而已捐秦相臼季称冀缺而畴以田采张勃进陈汤而坐之褫爵此则先事之盛准亦后王之彝鉴臣谓宜普命大臣各举所知以付尚书依分铨用若任得其才举主延赏有不称职宜及其坐重者免黜轻者左迁被举之身加以禁锢年数多少随愆议制若犯大辟则任者刑论又政平讼理莫先亲人亲人之要实归守宰故黄霸莅颍川累稔杜畿居河东歴载或就加恩秩或入崇晖宠今莅人之职宜遵六年之限进得章明庸惰退得民不勤扰如此则上靡弃能下无浮谬考绩之风载泰薪槱之歌克昌初文帝世限年三十而仕郡县六周乃选代刺史或十年余至是皆易之仕者不拘长少莅人以三周为满宋之善政于是乎衰是年拜吏部尚书庄素多疾不愿居选部与大司马江夏王义恭牋自陈两脇癖疢殆与生俱一月发动不减两三每痛来逼心气余如綖利患数年遂成痼疾岋岋惙惙常如行尸眼患五月来便不复得夜坐恒闭帷避风昼夜惛懵为此不复得朝谒诸王庆弔亲旧今之所止唯在小阁下官微命于天下至轻在已不能不重家世无年亾高祖四十曾祖三十三亾祖四十七下官新嵗便四十五加以疾患如此当复几时入年当申前请以死自固愿侍坐言次赐垂接助三年坐疾多免官大明元年起为都官尚书上时亲览朝政虑权移臣下以吏部尚书选举所由欲轻其势力二年诏吏部尚书依部分置并详省闲曹又别诏大宰江夏王义恭曰吏部尚书由来与录共选良以一人之识不辨洽通兼与夺威权不宜专一故也于是置吏部尚书二人省五兵尚书庄及度支尚书顾顗之并补选职迁左卫将军加给事中时河南献舞马诏羣臣为赋庄所上甚美又使庄作舞马歌令乐府歌之五年又为侍中领前军将军时孝武出行夜还敕开门庄居守以棨信或虗须墨诏乃开上后因宴从容曰卿欲効郅君章邪对曰臣闻蒐廵有度郊祀有节盘于游田着之前诫陛下今蒙犯尘露晨徃宵还容致不逞之徒妄生矫诈臣是以伏须神笔六年又为吏部尚书领国子博士坐选公车令张竒免官事在颜师伯传后除呉郡太守前废帝即位以为金紫光禄大夫初孝武宠姬殷贵妃薨庄为诔言赞轨尧门引汉昭帝母赵婕妤尧母门事废帝在东宫衔之至是遣人诘庄曰卿昔作殷贵妃诔知有东宫不将诛之孙奉伯说帝曰死是人之所同政复一徃之苦不足为困庄少长富贵且系之尚方使知天下苦剧然后杀之未晚帝曰卿言有理系于左尚方明帝定乱得出使为赦诏庄夜出署门方坐命酒酌之已微醉传诏立待诏成其文甚工后为寻阳王师加中书令散骑常侍寻加金紫光禄大夫给亲信二十人卒赠右光禄大夫谥宪子所着文章四百余首行于世五子飏朏颢嵸卄瀹世谓庄名子以风月景山水飏位晋平太守女为顺帝皇后追赠金紫光禄大夫朏字敬沖幼聪慧庄器之常置左右十嵗能属文庄游土山使朏命篇揽笔便就琅邪王景文谓庄曰贤子足称神童复为后来特逹庄抚朏背曰眞吾家千金宋孝武帝游姑孰敕庄携朏从驾诏为洞井赞于坐奏之帝曰虽小竒童也仕宋为卫将军袁粲长史粲性简峻时人方之李膺朏谒退粲曰谢令不死矣宋明帝尝敕朏与谢鳯子超宗从鳯庄门入二人俱至超宗曰君命不可以不徃乃趋而入朏曰君处臣以礼进退不入时人两称之以比王尊王阳后为临川内史以贿见劾袁粲寝其事齐高帝为骠骑将军辅政选朏为长史高帝方图禅代欲以朏佐命迁左长史每夕置酒独与朏论魏晋故事言石苞不早劝晋文死方恸哭方之冯异非知机也朏曰昔魏臣有劝魏武帝即位魏武曰有用我者其周文王乎晋文世事魏氏将必终身北面假使魏早依唐虞故事亦当三让弥高帝不悦更引王俭为左长史以朏为侍中领祕书监及齐受禅朏当日在直百僚陪位侍中当解玺朏佯不知曰有何公事传诏云解玺授齐王朏曰齐自应有侍中乃引枕卧传诏惧乃使称疾欲取兼人朏曰我无疾何所道遂朝服出东掖门乃得车仍还宅是日遂以王俭为侍中解玺既而武帝请诛朏高帝曰杀之则成其名正应容之度外又以家贫乞郡辞㫖抑扬诏免官禁锢五年永明中为义兴太守在郡不省杂事悉付纲纪曰吾不能作主者吏但能作太守耳歴都官尚书中书令侍中领新安王师求出仍为呉兴太守明帝谋入嗣位引朝廷旧臣朏内图止足且实避事弟卄瀹时为吏部尚书朏至郡致卄瀹数斛酒遗书曰可力饮此勿豫人事朏居郡每不理常务聚歛衆颇讥之亦不屑也建武四年征为侍中中书令不应遣诸子还都独与母留筑室郡之西郭明帝诏加优礼旌其素槩赐牀帐褥席奉以卿禄时国子祭酒庐江何𦙍亦抗表还会稽永元中诏征朏𦙍并不屈时东昏皆命迫遣会梁武帝起兵及建邺平徴朏𦙍并补军谘祭酒皆不至及即位诏徴朏为侍中左光禄大夫开府仪同三司𦙍散骑常侍特进右光禄大夫又并不屈仍遣领军司马王果敦譬朏朏谋于何𦙍𦙍欲独高其节绐曰兴王之世安可久处明年六月朏轻出诣阙自陈帝笑曰子陵遂能屈志诏以为侍中司徒尚书令朏辞脚疾不堪拜谒乃角巾自舆诣云龙门谢诏见于华林园乗小车就席明旦乗舆出幸朏宅宴语尽欢朏固陈本志不许又固请自还迎母许之临发舆驾临幸赋诗饯别王人送迎相望于道到都敕材官起府于旧宅武帝临轩遣谒者于府拜授诏停诸公事及朔望朝谒三年元会诏朏乗小舆升殿朏素惮烦及居台铉兼掌内台职事多不览以此颇失衆望其年母忧寻有诏摄职如故五年改授中书监司徒卫将军固让不受遣谒者敦授留府门及暮至于经春夏八月乃拜受焉是冬薨车驾出临哭谥曰靖孝武初朏为呉兴以鸡卵赋人収鸡数千及遁节不全为清谈所少着书及文章行于世子谖位司徒右长史坐杀牛废黜为东阳内史及还五官送钱一万止留一百答曰数多刘宠更以为愧次子譓不妄交接门无杂賔有时独醉曰入吾室者但有清风对吾饮者唯当明月位右光禄大夫子哲字颕豫美风仪举止醖籍襟情豁朗为士君子所重仕梁至广陵太守侯景之乱因寓居焉仕陈歴吏部尚书中书令侍中司徒左长史卒谥康子颢字仁悠朏弟也少简静宋末为豫章太守至石头遂白服登𤇺火楼坐免官诣齐高帝自占谢言辞清丽容仪端雅左右为之倾目宥而不问齐永明初高选文学以颢为竟陵王友歴吏部郎有简秀之目卒于北中郎长史颢弟卄瀹字仪洁年七歳王景文见而异之言于宋孝武召见于人衆中卄瀹举止闲详应对合旨帝恱诏尚公主景和败事寝仆射褚彦囘以女妻之厚为资送性甚敏赡尝与刘悛饮推让久之悛曰谢庄儿不可云不能饮卄瀹曰茍得其人自可流湎千日悛甚慙无言仕齐累迁中书侍郎卫军王俭引为长史雅相礼遇后拜吏部尚书明帝废鬰林领兵入殿左右惊走报卄瀹卄瀹与客围棋每下子辄云其当有意竟局乃还斋卧竟不问外事明帝即位卄瀹又属疾不知公事萧谌以兵临起之卄瀹曰天下事公卿处之足矣且死者命也何足以此惧人后宴会功臣上酒尚书令王晏等兴席卄瀹独不起曰陛下受命应天王晏以为己力献觞遂不见报上大笑解之坐罢晏唿卄瀹共载欲相抚恱卄瀹又正色曰君巢窟在何处晏初得班劔卄瀹谓曰身家太傅裁得六人若何事顿得二十晏甚惮之谓江祏曰彼上人者难为训对加领右军将军兄朏在呉兴论启公事稽晚卄瀹辄代朏为启上知非朏手迹被问见原永泰元年卒于太子詹事赠金紫光禄大夫谥简子初朏为呉兴卄瀹于征虏渚送别朏指卄瀹口曰此中唯宜饮酒卄瀹建武之朝专以长酣为事与刘瑱沈昭畧交饮各至数斗齐武帝问王俭当今谁能为五言俭曰朏得父膏腴江淹有意上起禅灵寺敕卄瀹撰碑文卄瀹子览览字景涤选尚齐钱唐公主拜驸马都尉梁武平建邺朝士王亮王莹等数人揖自余皆拜览时年二十余为太子舍人亦长揖而已意气闲雅视瞻聪明武帝目送良久谓徐勉曰觉此生芳兰竟体想谢庄政当如此自此仍被赏味天监元年为中书侍郎掌吏部事顷之即眞尝侍坐受敕与侍中王暕为诗荅赠其文甚工乃使重作复合旨帝赐诗云双文既后进二少实名家岂伊尔栋隆信乃俱国华为侍中颇乐酒因宴席与散骑常侍萧琛辞相诋毁为有司所奏武帝以览年少不直出为中权长史后拜吏部尚书出为呉兴太守中书舍人黄睦之家居乌程子弟专横前太守皆折节事之览未到郡睦之弟迎览览逐去其船杖吏为通者自是睦之家杜门不出郡境多劫为东道患览下车肃然初齐明帝及览父卄瀹东海徐孝嗣并为呉兴号为名守览皆过之览昔在新安颇聚歛至是遂称廉洁时人方之王述卒于官赠中书令览弟举字言扬幼好学与览齐名年十四尝赠沈约诗为约所赏弱冠丁父忧几致毁灭服阕为太常博士与兄览俱预元会江淹一见并相钦挹曰所谓驭二龙于长涂者也为太子家令掌管记深为昭明太子赏接祕书监任眆出为新安郡别举诗云讵念耋嗟人方深老夫託其属意如此梁武尝访举于览览曰识艺过臣甚逺唯饮酒不及于臣帝大恱寻除安成郡守母徃于郡䘮辞不赴歴位左户尚书迁掌吏部尚书举祖庄父卄瀹兄览并经此职前代少比举尤长𤣥理及释氏义为晋陵郡时常与义学僧递讲经论征士何𦙍自虎丘山出赴之其盛如此先是北度人卢广有儒术为国子博士于学发讲仆射徐勉以下毕至举造坐屡折广辞理遒迈广深叹服仍以所执尘尾斑竹杖滑石书格荐之以况重席焉加侍中迁尚书右仆射大同二年出为呉郡太守先是何敬容居郡有美绩世称为何呉郡及举为政声迹畧相比曾要何征君讲中论何难以巾褐入南门乃从东囷进致诗徃复为虎丘山赋题于寺入为侍中太子詹事翊左将军举父卄瀹齐时终此官累表乞改敕不许后迁尚书仆射侍中将军如故举虽屡居端揆未尝肯预时政保身固宠不能有所发明因疾陈解敕辄赐假并敕处方加给上药其恩遇如此侯景来降帝询访朝臣举及朝士皆请拒之帝从朱异言纳之以为景能立功赵魏举等不敢复言太清二年迁尚书令卒于内台上曰举非止歴官已多亦人伦仪表久着公望怅恨未授之可赠侍中卫将军开府仪同三司举宅内山斋舍以为寺泉石之美殆若自然临川始兴诸王常所游践邵陵王纶于娄湖立园广䜩酒后好聚衆宾冠手自裂破投之唾壶皆莫敢言举尝预宴王欲取举帻举正色曰裂冠毁冕下官弗敢闻命拂衣而退王屡召不返甚有慙色举托情𤣥胜尤长佛理注净名经常自讲説有文集二十卷子嘏嘏字含茂风神清雅颇善属文仕梁为太子中庶子建安太守侯景之乱之广州依萧勃勃败在周廸门后依陈寳应寳应平方诣阙歴侍中中书令都官尚书卒谥曰光子有文集行于世子俨位侍中御史中丞太常卿伷位尚书仆射举兄子侨字国美父𤣥大仕梁侍中侨素贵尝一朝无食其子启欲以班史质钱答曰宁饿死岂可以此充食乎太清元年卒集十卷长子祎侨弟札字世高亦博渉文史位湘东王谘议先侨卒论曰易云积善之家必有余庆𢎞微立履所蹈人伦播美其世济不陨葢有冯焉敬沖出入三代骤经迁革遁俗之志无闻贞固之道居官之方未免货财之累因伛成敬偃仰当年古人云处士全盗虗声斯之谓矣南史卷二十卷二十考证南史卷二十考证谢密传𢎞微与琅邪王慧王球慧宋书作恵谢庄传蓝田生玉岂虚也哉生一本作出昼夜惛懵为此不复得朝谒诸王谒监本讹修今从宋书谢朏传及还五官送钱一万止留一百官监本讹宫今以阁本南史卷二十考证南史卷二十一钦定四库全书南史卷二十一唐李延夀撰列传第十一王𢎞王𢎞字休元琅邪临沂人也曽祖导晋丞相祖洽中领军父珣司徒𢎞少好学以清悟知名弱冠为㑹稽王道子骠骑主簿珣颇好积聚财物布在人间及薨𢎞悉燔劵书一不收责其余旧业悉委诸弟时内外多难在丧者皆不得终其哀惟𢎞徴召一无所就桓𤣥克建业收道子付廷尉臣吏莫敢瞻送𢎞时尚居丧独道侧拜辞攀车涕泣论者称焉宋武帝召补镇军谘议参军以功封华容县五等侯累迁太尉左长史从北征前锋已平洛阳而未遣九钖𢎞衔使还都讽朝廷时刘穆之掌留任而㫖乃从北来穆之愧惧发病遂卒宋国建为尚书仆射掌选领彭城太守奏弹世子左卫率谢灵运为军人桂兴滛其嬖妾灵运杀兴弃尸洪流御史中丞王淮之曽不弹举武帝答曰端右肃正风轨诚副所期自今以为永制于是免灵运官后迁江州刺史省赋简役百姓安之永初元年以佐命功封华容县公三年入朝进号卫将军开府仪同三司帝因宴集曰我布衣始望不至此傅亮之徒并撰辞欲盛穪功徳𢎞率尔对曰此所谓天命求之不可得推之不可去时穪其简举少帝景平二年徐羡之等谋废立召𢎞入朝文帝即位以定策安社稷进位司空封建安郡公固辞见许进号车骑大将军开府刺史如故徐羡之等以废弑罪将及诛𢎞以非首谋且弟昙首又为上所亲委事将发宻使报𢎞羡之既诛迁侍中司徒扬州刺史録尚书事给班劒三十人上西征谢晦与彭城王义恭居守入住中书下省引队仗出入司徒府权置参军元嘉五年春大旱𢎞引咎逊位先是彭城王义康为荆州刺史镇江陵平陆令河南成粲与𢎞书诫以盈满兼陈彭城王宜入知朝政竟陵衡阳冝出据列藩𢎞由是固自陈请乃迁为卫将军开府仪同三司六年𢎞又上表陈彭城王宜入辅并求觧州义康由是代𢎞为司徒与之分録𢎞又辞分録𢎞博练政体留心庶事斟酌时冝每存优允与八座丞郎疏曰同伍犯法无人士不罪之科然每至诘谪辄有请诉若常垂恩宥则法废不行依事纠责则物以为苦恐宜更为其制时议多不同𢎞以为谓之人士便无庶人之坐署为庶人辄受人士之罚不其颇欤谓人士可不受同伍之谪取罪其奴客庸何伤邪无奴客可令输赎有修身闾阎与羣小实隔又或无奴僮为衆所明者官长二千石便亲临列上依事遣判又主守偷五疋常偷四十疋并加大辟议者咸以为重𢎞以为小吏无知临财易昧或由踈慢事蹈重科宜进主守偷十疋常偷五十疋死四十疋降以补兵至于官长以上荷蒙荣禄冐利五疋乃已为𢎞士人至此何容复加哀矜且此軰人士可杀不可谪谓冝奏闻决之圣㫖文帝从𢎞议𢎞又上言旧制人年十三半役十六全役今四方无事应存消息请以十五至十六为半丁十七为全丁从之及弟昙首亡文帝嗟悼不已见𢎞流涕歔欷𢎞敛容而已既而彭城王义康言于帝曰昙首既为家寳又为国器𢎞情不称何也帝曰贤者意不可度其见体亮如此九年进位太保领中书监余如故其年薨赠太保中书监给节加羽葆鼓吹増班劒为六十人谥曰文昭公配食武帝庙庭𢎞既人望所宗造次必存礼法凡动止施为及书翰仪体后人皆依放之谓为王太保家法虽歴藩辅而不营财利薨亡之后家无余业而轻率少威仪客有疑其讳者𢎞曰家讳与苏子髙同性𥚹隘人有忤意辄加詈辱少尝摴蒱公城子野舍及后当权有人就𢎞求县此人尝以蒱戏得罪𢎞诘之曰君得钱㑹戏何用禄为答曰不审公城子野何所在𢎞黙然自领选及当朝总録将加荣爵于人者每先呵责谴辱之然后施行若羙相盼接语欣懽者必无所谐人问其故答曰王爵既加于人又相抚劳便成与主分功此所谓姦以事君者也若求者絶官叙之分既无以为惠又不㣲借颜色即大成怨府亦鄙薄所不任问者悦伏子钖嗣钖字寡光位太子左卫率江夏内史髙自位遇太尉江夏王义恭当朝钖箕踞大坐殆无推敬卒子僧亮嗣齐受禅降爵为侯僧亮弟僧衍位侍中僧衍弟僧逹僧逹幼聡敏𢎞为扬州时僧逹六七嵗遇有通讼者窃览其词谓为有理及大讼者亦进𢎞意其小留左右僧逹为申理闇诵不失一句兄钖质讷乏风采文帝闻僧逹早慧召见徳阳殿应对闲敏上甚知之妻以临川王义庆女少好学善属文为太子舍人坐属疾而于扬列桥观鬬鸭为有司所纠原不问性好鹰犬与闾里少年相驰逐又躬自屠牛义庆闻之令周旋沙门慧观造而观之僧逹陈书满席举论文义慧观酬答不暇深相称羙诉家贫求郡文帝欲以为秦郡吏部郎庾仲文曰王𢎞子既不宜作秦郡僧达亦不堪莅人乃止迁太子洗马母忧去职与兄钖不协钖罢临海郡还送故及奉禄百万以上僧达一夕令奴辇取无余服阕为宣城太守性好游猎而山郡无事僧逹肆意驰骋或五日三日方归受辞辩讼多在猎所人或逢不识问府君所在僧逹且曰在近其后徙义兴及元凶弑立孝武发寻阳沈庆之谓人曰王僧逹必来赴义人问其所以庆之曰虏马饮江王出赴难见其在先帝前议论开张执意明决以此言之其必至也僧达寻至孝武即以为长史及即位为尚书右仆射僧逹自负才地三年间便望宰相尝答诏曰亡父亡祖司徒司空其自负若此后为护军将军不得志乃求徐州上不许固陈乃以为吴郡太守时朞歳五迁弥不得意吴郭西䑓寺多富沙门僧逹求湏不称意乃遣主簿顾旷率门义劫寺内沙门竺法瑶得数百万荆江夏反叛加僧逹置佐领兵台符聴置千人而辄立三十队队八十人立宅于吴多役功力坐免官后孝武独召见慠然了不陈逊唯张目而视及出帝叹曰王僧逹非狂如何乃戴面向天子后颜师伯诣之僧逹慨然曰大丈夫宁当玉碎安可以没没求活师伯不答逡廵便退初僧逹为太子洗马在东宫爱念军人朱灵寳及出为宣城灵寳己长僧逹诈列死亡寄宣城左永之籍注以为子改名元序启文帝以为武陵国典卫令又以补竟陵国典书令建平国中军将军孝建元年事发又加禁锢表谢言不能因依左右倾意权贵上愈怒僧逹族子确少羙姿容僧达与之私欵确叔父休为永嘉太守当将确之郡僧达欲逼留之确知其意避不徃僧达潜于所住屋后作大阬欲诱确来别杀埋之从弟僧虔知其谋禁呵乃止御史中丞刘瑀奏请収案上不许二年除太常意尤不悦顷之上表觧职文㫖抑扬侍中何偃以其言不逊启付南䑓又坐免官先是何尚之致仕复膺朝命于宅设八关斋大集朝士自行香次至僧逹曰愿郎且放鹰犬勿复游猎僧达答曰家飬一老狗放无䖏去已复还尚之失色大明中以归顺功封宁陵县五等侯累迁中书令黄门郎路琼之太后兄庆之孙也宅与僧逹门并尝盛车服诣僧逹僧达将猎已改服琼之就坐僧逹了不与语谓曰身昔门下驺人路庆之者是君何亲遂焚琼之所坐牀太后怒泣涕于帝曰我尚在而人陵之我死后乞食矣帝曰琼之年少无事诣王僧达门见辱乃其宜耳僧达贵公子岂可以此加罪乎太后又谓帝曰我终不与王僧达俱生先是南彭城蕃县人髙阇沙门释昙标道方等共相诳惑自言有鬼神龙鳯之瑞常闻箫鼓音与秣陵人蓝宕期等谋为乱又结殿中将军苗乞食等起兵攻宫门事发凡党与死者数十人僧达屡经犯忤以为终无悛心因髙阇事䧟之收付廷尉于狱赐死时年三十六帝亦以为恨谓江夏王义恭曰王僧达遂不免死追思太保余烈使人慨然于是诏太保华容文昭公门爵国姻一不贬絶时有苏寳者名寳生本寒门有文义之羙官至南䑓侍御史江宁令坐知髙阇谋反不即闻启亦伏诛僧达子道琰徙新安元徽中为庐陵内史未至郡卒子融融字元长少而神眀警慧母临川太守谢恵宣女性敦敏教融书学博渉有文才从叔俭谓人曰此児至四十名位自然及祖举秀才累迁太子舍人以父宦不通弱年便欲绍兴家业启齐武帝求自试迁祕书丞従叔俭初有仪同之授赠俭诗及书俭甚竒之笑谓人曰穰侯印讵便可觧歴丹阳丞中书郎永眀末武帝欲北侵使毛惠秀画汉武北伐图融因此上疏开张北侵之议图成上置琅邪城射堂壁上游幸辄观焉九年芳林园禊宴使融为曲水诗序当时称之上以融才辩使兼主客接魏使房景髙宋弁弁见融年少问主客年几融曰五十之年乆踰其半景髙又云在北闻主客曲水诗序胜延年实愿一见融乃示之后日宋弁于瑶池堂谓融曰昔观相如封禅以知汉武之徳今覧王生诗序用见齐主之盛融曰皇家盛眀岂直比踪汉武更慙鄙制无以逺匹相如上以魏所送马不穪使融问之曰秦西冀北实多骏骥而魏之良马乃驽不若将旦旦信誓有时而爽駉駉之牧遂不能嗣宋弁曰当是不习地土融曰周穆马迹徧于天下若骐骝之性因地而迁则造父之策有时而踬弁曰王主客何为勤勤于千里融曰卿国既异其优劣聊𣸪相访若千里斯至圣上当驾鼓车弁曰向意既湏必不能驾鼓车也融曰买死马之骨亦以郭隗之故弁不能答融躁于名利自恃人地三十内望为公辅初为司徒法曹诣王僧祐因遇沈昭畧未相识昭畧屡顾盼谓主人曰是何年少融殊不平谓曰仆出于扶桑入于旸谷照耀天下谁云不知而卿此问昭畧云不知许事且食蛤蜊融曰物以羣分方以类聚君长东隅居然应嗜此族其髙自标置如此及为中书郎尝抚案叹曰为尔寂寂邓禹笑人行遇朱雀桁开路人填塞乃搥车壁曰车中乃可无七尺车前岂可乏八驺及魏军动竟陵王子良于东府募人板融寕朔将军军主融文辞捷速有所造作援笔可待子良特相友好晚节大习骑马招集江西伧楚数百人并有干用融特为谋主武帝病笃蹔絶子良在殿内太孙未入融戎服绛衫于中书省合口断东宫仗不淂进欲矫诏立子良诏草已立上重苏朝事委西昌侯鸾梁武谓范云曰左手据天下图右手刎其喉愚夫不为主上大渐国家自有故事道路籍籍将有非常之举卿闻之乎云不敢答俄而帝崩融乃䖏分以子良兵禁诸门西昌侯闻急驰到云龙门不得进乃曰有敕召我仍排而入奉太孙登殿命左右扶出子良指麾音响如钟殿内无不从命融知不遂乃释服还省叹曰公误我鬰林深怨融即位十余日收下廷尉狱使中丞孔珪倚为奏曰融姿性刚险立身浮竞动迹惊羣抗言异类近塞外㣲尘苦求将领遂招纳不逞扇诱荒伧狡弄威声専行权利反覆唇齿之间倾动颊舌之内威福自己无所忌惮诽谤朝政歴毁王公谓已才流无所推下事暴逺近使融依源据答融辞曰囚实顽蔽触行多愆但夙忝门素淂奉教君子爰自总发迄将立年州闾乡党见许愚昚过蒙大行皇帝奨育之恩又荷文皇帝识擢之重司徒公赐预士林安陆王曲垂盼接前后陈伐虏之计亦仰简先朝今段犬羊乍扰令囚草撰符诏及司徒宣敕招募同例非一实以戎事不小不敢承教续蒙军号赐使招集衔敕而行非敢虚扇且张弄威声应有形迹专行权利又无赃贿反覆唇齿之间未审悉与谁言倾动颊舌之内不容都无主此自上甘露颂及银瓮启三日诗序接虏使语辞竭思称扬得非诽谤囚才分本劣谬被策用悚怍之情夙宵兢惕自循自省并愧流言伏惟明皇临宇普天蒙泽戊寅赦恩轻重必宥百日旷期始蒙旬日一介罪身独婴宪劾融被收朋友部曲参问北寺相继于道请救于子良子良不敢救西昌侯故争不得诏于狱赐死时年二十七临死叹曰我若不为百嵗老母当吐一言融意欲指斤帝在东宫时过失也先是太学生会稽魏凖以才学为融所赏既欲奉子良而凖鼓成其事太学生虞羲邱国賔窃相谓曰竟陵才弱王中书无断败在眼中矣及融诛召凖入舍人省诘问遂惧而死举体皆青时人以凖胆破融文集行于世㣲字景𤣥𢎞弟光禄大夫孺之子也少好学善属文工书兼解音律及医方卜筮隂阳数术之事宋文帝赐以名蓍初为始兴王友父忧去职㣲素无宦情服阕除南平王铄右军谘议叅军仍为中书侍郎时兄逺免官歴年㣲叹曰我兄无事而屏废我何得而叨忝踰分文帝即以逺为先禄勲微为文好古言颇抑扬袁淑见之谓为诉屈吏部尚书江湛举微为吏部郎㣲确乎不拔时论者或云微之见举庐江何偃亦叅其议偃虑为㣲所咎与之书自陈㣲报书深言尘外之适其从弟僧绰宣文帝㫖使就职因留之宿㣲妙觧天文知当有大故独与僧绰仰视谓曰此上不欺人非智者其孰能免之遂辞不就寻有元凶之变㣲常住门屋一间寻书玩古遂足不履地终日端坐牀席皆生尘埃唯当坐䖏独净弟僧谦亦有才誉为太子舍人遇疾㣲躬自䖏疗而僧谦服药失度遂卒深自咎恨发病不复自疗哀痛僧谦不能已以书告灵僧谦卒后四旬而㣲终遗令薄葬不设轜旐鼓挽之属施五尺牀为灵二宿便毁以常所弹琴置牀上何长史偃来以琴与之无子家人遵之所着文集传于世赠祕书监㣲兄逺字景舒位光禄勲时人谓逺如屏风屈曲从俗能蔽风露言能不乖物理也逺子僧祐字𦙍宗幼聪悟叔父㣲抚其首曰児神明意用当不作率尔人雅为从兄俭所重每鸣笳列驺到其门候之僧祐辄称疾不前俭曰此吾之所望于若人也世皆推俭之爱名徳而重僧祐之不趋势也未弱冠频经忧居䘮至孝服阕发落畧尽殆不立冠帽举秀才为骠骑法曹羸瘠不堪受命雅好博古善老庄不尚繁华工草隶善鼓琴亭然独立不交当世沛国刘瓛闻风而悦上书荐之为着作佐郎迁司空祭酒谢病不与公卿游齐髙帝谓王俭曰卿从可谓朝隐答曰臣从非敢妄同髙人直是爱闲多病耳经赠俭诗云汝家在市门我家在南郭汝家饶賔侣我家多鸟雀俭时声髙一代賔客填门僧祐不为之屈时人嘉之稍迁晋安王文学而陈郡袁利为友时人以为妙选齐武帝数閲武僧祐献讲武赋王俭借观不与竟陵王子良闻其工琴于坐取琴进之不从命永明末为太子中舍人在直属疾不待对人辄去中丞沈约弹之云肆情运气不顾朝典扬眉阔歩直辔髙驱坐赎论时何点王思逺之徒请交并不降意自天子至于侯伯未尝与一人游卒于黄门郎子籍籍字文海仕齐为余杭令政化如神善于擿伏自下莫能欺也性颇不俭俄然为百姓所讼又为钱塘县下车布政咸谓数十年来未之有也籍好学有才气为诗慕谢灵运至其合也殆无愧色时人咸谓康乐之有王籍如仲尼之有邱明老𥅆之有严周梁天监中为轻车湘东王谘议叅军随府㑹稽郡至若邪溪赋诗云蝉噪林逾静鸟鸣山更幽刘孑见之击节不能己巳以公事免及为中散大夫弥忽忽不乐乃至徒行市道不择交游有时涂中见相识辄以笠伞覆面后为作唐侯相小邑寡事弥不乐不理县事人有讼者鞭而遣之未几而卒籍又甚工草书笔势遒放盖孔琳之流亚也湘东王集其文为十卷云瞻字思范𢎞从孙也祖柳字休季位光禄大夫东亭侯父猷字世伦位侍中光禄大夫瞻年六歳从师时有伎经门过同业皆出观瞻独不视习业如初从父僧逺闻而异之谓其父猷曰大宗不衰寄之此子年十二居父忧以孝闻服阕袭封东亭侯后颇好逸游为闾里患以轻薄称及长折节修士操渉猎书记善碁工射厯位骠骑将军王晏长史晏诛出为晋陵太守洁已为政妻子不免饥寒时号廉平王敬则作乱瞻赴都敬则经晋陵郡人多附之敬则败䑓军讨贼党瞻言愚人易动不足穷法齐明帝从之所全万数迁御史中丞梁䑓建为侍中吏部尚书性率亮居选部所举多行其意颇嗜酒每饮或弥日而精神朗赡不废簿领梁武每称瞻有三术射棊酒也卒谥康侯子长𤣥早卒𢎞四弟虞柳孺昙首虞字休仲位廷尉卿虞子深字景度有羙名位新安太守柳孑事列于前昙首别卷沖字长深𢎞𤣥孙也祖僧衍位侍中父茂璋字𦙍光仕梁位给事黄门侍郎沖母梁武帝妹新安公主卒于齐世武帝深钟爱沖赐爵东安亭侯累迁侍中南郡太守习于法令政号平理虽无赫赫之誉乆而见思晓音乐习歌儛善与人交贵游之中声名籍甚侯景之乱元帝承制沖求觧南郡让王僧辩并献女伎十人以助军赏侯景平授丹阳尹魏平江陵敬帝为太宰承制以沖为左长史绍泰中累迁光禄大夫尚书左仆射开府仪同三司给扶陈武帝受禅领太子少傅加特进左光禄大夫领丹阳尹参撰律令帝以沖前代旧臣特申长幼之敬文帝即位益加尊重尝从幸司空徐度宅宴筵之上赐以几光大元年薨年七十六赠司空谥曰元简沖有子三十人并致通官第十二子玚玚字子瑛沉静有器局羙风仪梁元帝时位太子中庶子陈武帝入辅以为司徒左长史文帝即位累迁太子中庶子散骑常侍侍中父沖尝为玚辞领中庶子文帝顾沖曰所以久留玚于承华正欲使太子㣲有玚风法耳宣帝即位厯中书令吏部尚书玚性寛和务清静无所抑扬迁尚书左仆射加侍中叅选事玚居家笃睦每嵗时馈遗徧及近亲敦诱诸弟禀其规训卒赠特进谥曰光子玚弟瑜字子珪亦知名羙容仪年三十官至侍中永定元年使齐以陈郡袁宪为副齐以王琳故囚之齐文宣每行载死囚以从齐人唿曰供御囚每佗怒则召杀之瑜及宪并危殆者数矣齐仆射杨遵彦每救护之天嘉二年还朝复为侍中卒谥曰贞子论曰语云不有君子其能国乎晋自中原沸腾介居江左以一隅之地抗衡上国年移三百盖有凭焉其初谚云王与马共天下盖王氏人伦之盛实始是矣及夫休元弟兄并举栋梁之任下逮世嗣无亏文雅之风其所以簪缨不替岂徒然也僧逹猖狂成性元长躁竞不止南史卷二十一卷二十一考证南史卷二十一考证列传第十一王𢎞子钖钖弟僧达弟监本讹子今改正王钖传钖箕踞大坐殆无推敬卒子僧亮嗣此子字承𢎞而言或因此不查宋书而遂以为钖子因称僧达为孙幷疑僧达传兄钖为讹误矣王僧逹传寄宣城左永之籍注以为子之籍监本作籍之今改从宋书王瞻传为侍中吏部尚书性率亮居选部所举多行其意居选部所举多行其意句监本误居选所举其意多行今改从梁书南史卷二十一考证南史卷二十二钦定四库全书南史卷二十二唐李延寿撰列传第十二王昙首王昙首太保𢎞之弟也幼有素尚兄弟分财昙首唯取图书而已辟琅邪王大司马属従府公修复洛阳园陵与従弟球俱诣宋武帝帝曰并膏梁世徳乃能屈志戎旅昙首答曰既従神武自使懦夫立志时谢晦在坐曰仁者果有勇帝悦及至彭城大㑹戏马台赋诗昙首文先成帝问𢎞曰卿弟何如卿答曰若但如下官门户何寄帝大笑昙首有智局喜愠不见于色闺门内雍雍如也手不执金玉妇女亦不得以为饰玩自非禄赐一毫不受于人为文帝镇西长史武帝谓文帝曰昙首辅相才也汝可每事谘之及文帝被迎入奉大统议者皆致疑昙首与到彦之従兄华并劝上行上犹未许昙首固谏并言天人符应上乃下率府州文武严兵自卫台所遣百官衆力不得近部伍中兵参军朱容子抱刀在平乘户外不觧带者累旬及即位谓昙首曰非宋昌独见无以致此以昙首为侍中领骁骑将军容子为右军将军诛徐羡之等及平谢晦皆昙首及华力也元嘉四年车驾出北堂使三更竟开广莫门南台云应湏白兽幡银字棨不肯开尚书左丞羊𤣥保奏免御史中丞傅隆㫖下昙首曰既无异敕又阙幡棨虽称上㫖不异单刺元嘉元年二年虽有再开门例此乃前事之违今之守旧未为非礼其不请白兽幡银字致开门不时由尚书相承之失亦合纠正上特无问更立科条迁太子詹事侍中如故自谢晦平后上欲封昙首等㑹䜩集举酒劝之因拊御牀曰此坐非卿兄弟无复今日出诏以示之昙首曰岂可因国之灾以为身幸陛下虽欲私臣当如直史何封事遂寝时𢎞録尚书事又为扬州刺史昙首为上所亲委任兼两宫彭城王义康与𢎞并録意常怏怏又欲得扬州以昙首居中分其权任愈不悦昙首固乞吴郡文帝曰岂有欲建大厦而遗其栋梁贤兄比屡称疾固辞州任将来若相申许此处非卿而谁时𢎞久疾屡逊位不许义康谓宾客曰王公久疾不起神州讵合卧临昙首劝𢎞减府兵力之半以配义康乃悦七年卒时年三十七文帝临恸叹曰王詹事所疾不救国之衰也中书舍人周﨣侍侧曰王家欲衰贤者先殒上曰直是我家衰耳赠光禄大夫九年以预诛徐羡之等谋追封豫宁县侯谥曰文孝武即位配飨文帝庙庭子僧绰嗣僧绰幼有大成之度衆便以国器许之好学练悉朝典年十三文帝引见拜便流涕哽咽上亦悲不自胜袭封豫宁县侯尚文帝长女东阳献公主初为江夏王义恭司徒参军累迁尚书吏部郎参掌大选究识流品任举咸尽其分僧绰深沉有局度不以才能髙人父昙首与王华并被任遇华子新建侯嗣才劣位遇亦轻僧绰尝谓中书侍郎蔡兴宗曰弟名位与新建齐弟超至今日盖姻戚所致也迁侍中时年二十九始兴王濬尝问其年僧绰自嫌早达逡廵良久乃答其谦退若此元嘉末文帝颇以后事为念大相付託朝政大小皆参焉従兄微清介士也惧其太盛劝令损抑僧绰乃求吴郡及广州并不许㑹巫虫事洩上先召僧绰具言之及将废立使寻求前朝旧典劭于东宫夜飨将士僧绰宻以唘闻上又令撰汉魏以来废诸王故事送与江湛徐湛之欲立随王诞江湛欲立南平王铄文帝欲立建平王宏议久不决诞妃即湛之女铄妃湛妹也僧绰曰建立之事仰由圣懐臣谓惟宜速断几事难宻不可使难生虑表取笑千载上曰卿可谓能断大事此事不可不殷勤且庶人始亡人将谓我无复慈爱之道僧绰曰恐千载之后言陛下惟能裁弟不能裁儿上默然江湛出合谓僧绰曰卿向言将不伤直邪僧绰曰弟亦恨君不直及劭弑逆江湛在尚书上省闻变曰不用王僧绰言至此劭立转僧绰吏部尚书及检文帝巾箱及湛家书疏得僧绰所唘飨士并废诸王事乃収害焉因此䧟北第诸侯王以为与僧绰有异志孝武即位追赠金紫光禄大夫谥曰愍侯初太社西空地本吴时丁奉宅孙皓流徙其家江左初为周顗苏峻宅后为袁悦宅又为章武王司马秀宅皆以凶终及给臧焘亦频遇祸故世称凶地僧绰尝谓宅无吉凶请以为第始造未及居而败子俭俭字仲寳生而僧绰遇害为叔父僧虔所养四嵗袭爵豫宁县侯拜受茅土流涕呜咽幼笃学手不释卷宾客或相称羙僧虔曰我不患此儿无名政恐名太盛耳乃手书崔子玉座右铭以贻之丹阳尹袁粲闻其名及见之曰宰相之门也栝栢豫章虽小已有栋梁气矣终当任人家国事言之宋明帝选尚阳羡公主拜驸马都尉帝以俭嫡母武康主同太初巫蛊事不可以为妇姑欲开冡离葬俭因人自陈密以死请故事不行年十八觧褐祕书郎太子舍人超迁祕书丞依七畧撰七志四十卷表献之又撰定元徽四部书目母忧服阕为司徒右长史晋令公府长史着朝服宋大明以来着朱衣俭上言宜复旧制时议不许及苍梧暴虐俭告袁粲求外出引晋新安主婿王献之任吴兴为例补义兴太守昇明二年为长史兼侍中以父终此职固让先是齐髙帝为相欲引时贤参讃大业时谢朏为长史帝夜召朏却人与语久之朏无言唯有二小儿捉烛帝虑朏难之仍取烛遣儿朏又无言帝乃唿左右俭素知帝雄异后请间言于帝曰功髙不赏古来非一以公今日位地欲北面居人臣可乎帝正色裁之而神采内和俭因又曰俭蒙公殊眄所以吐所难吐何赐拒之深宋以景和元徽之淫虐非公岂复宁济但人情浇薄不能持久公若小复推迁则人望去矣岂唯大业永沦七尺岂可得保帝笑曰卿言不无理俭又曰公今名位故是经常宰相宜礼絶羣后微示变革当先令褚公知之俭请衔命帝曰我当自往经少曰帝自造彦囘款言移晷乃谓曰我梦应得官彦囘曰今授始尔恐一二年间未容便移且吉梦未必便在旦夕帝还告俭俭曰褚是未逹理虞整时为中书舍人甚闲辞翰俭乃自报整使作诏及髙帝为太尉引俭为右长史寻转左専见任用大典将行礼仪诏策皆出于俭褚彦回唯为诏又使俭参懐定之齐台建迁尚书左仆射领吏部时年二十八多所引进时客有姓谭者诣俭求官俭谓曰齐桓灭谭那得有君答曰谭子奔莒所以有仆俭赏其善据卒得职焉髙帝尝従容谓俭曰我今日当以青溪为鸿沟对曰天应人顺庶无椘汉之事时朝仪草创衣服制则未有定凖俭议曰汉景六年梁王入朝中郎谒者金貂出入殿门左思魏都赋云蔼蔼列侍金貂齐光此藩国侍臣有貂之明文晋百官表云太尉参军四人朝服武冠此又宰府之明文又疑百僚敬齐公之礼俭又曰晋王受命劝进云沖等眷眷称名则应尽礼而世子礼秩未定俭又曰春秋曹世子来朝待以上公之礼下其君一等今齐公九命礼冠列藩世子亦宜异数并従之世子镇石头城仍以为世子宫俭又曰鲁有灵光殿汉之前例也聴事为崇光殿外斋为宣徳殿以散骑常侍张绪为世子詹事车服悉依东宫制度髙帝践阼与俭议佐命功臣従容谓曰卿谋谟之功莫与为二卿止二千户意以为少赵充国犹能自举西零之任况卿与我情期异常俭曰昔宋祖创业佐命诸公开国不过二千以臣比之唯觉超越上笑曰张良辞侯何以过此建元元年改封南昌县公时都下舛杂且多姦盗上欲立符伍家家以相检括俭谏曰京师翼翼四方是凑必也持符于事既烦理成不旷谢安所谓不尔何以为京师乃止是嵗有司奏定郊殷之礼俭以为宜以今年十月殷祭宗庙自此以后五年再殷祭二年正月上辛有事南郊即以其日还祭明堂又用次辛飨祀北郊而并无配従之明年转左仆射领选如故初宋眀帝紫极殿珠帘绮柱饰以金玉江左所未有髙帝欲以其材起宣阳门俭与褚彦回及叔父僧䖍连名表谏上手诏酬纳宋世宫门外六门城设竹篱是年初有发白虎樽言白门三重门竹篱穿不完上感其言改立都墻俭又谏上答曰吾欲后世无以加也朝廷初基制度草创俭问无不决上每曰诗云惟岳降神生甫及申今天为我生俭也其年固请觧选见许帝幸乐游宴集谓俭曰卿好音乐孰与朕同俭曰沐浴唐风事兼比屋亦既在齐不知肉味帝称善后幸华林宴集使各效伎艺褚彦回弹琵琶王僧虔栁世隆弹琴沈文季歌子夜来张敬儿舞俭曰臣无所解唯知诵书因跪上前诵相如封禅书上笑曰此盛徳之事吾何以堪之后上使陆澄诵孝经起自仲尼居俭曰澄所谓博而寡要臣请诵之乃诵君子之事上章上曰善张子布更觉非竒也于是王敬则脱朝服袒以绛纠髻奋臂拍张呌动左右上不悦曰岂闻三公如此答曰臣以拍张故得三公不可忘拍张时以为名答俭寻以本官领太子詹事加兵三百人时皇太子妃薨左卫将军沈文季经为宫臣未详服不俭议曰汉魏以来宫僚先备臣隷之节具体在三存既尽敬亡岂无服昔庾翼丧妻王允滕含犹谓府吏宜有小君之服况臣节之重宜依旧君之妻齐衰三月而除上崩遗诏以俭为侍中尚书令镇军每上朝令史恒有三五十人随上谘事辩析未尝壅滞褚彦回时为司徒録尚书笑谓俭曰观令判断甚乐俭曰所以得厝私懐寔由禀明公不言之化武帝即位给班劒二十人进号卫将军掌选事时有司以前代嗣位或仍前郊年或别为郊始晋宋以来未有画一俭议曰晋明帝大宁三年南郊其年九月崩成帝即位明年改元亦郊简文咸安三年南郊其年七月崩孝武即位明年改元亦郊宋元嘉三十年正月南郊二月崩孝武嗣位明年亦郊此二代明例差可依放今圣明系业幽显宅心言化则频郊非嫌语事则元号初改禋燎登配孝敬兼遂谓明年正月宜飨礼二郊虞祭明堂自兹以后依旧间嵗有司又以明年正月上辛应南郊而立春在上辛后郊在立春前为疑俭曰宋景平元年正月三日辛丑南郊其月十一日立春元嘉十六年正月六日辛未南郊其月八日立春此近世明例也并从之永明二年领丹阳尹三年领国子祭酒又领太子少傅旧太子敬二傅同至是朝议接少傅以賔友礼宋时国学頽废未暇修复宋明帝泰始六年置总明观以集学士或谓之东观置东观祭酒一人总明访举郎二人儒𤣥文史四科科置学士十人其余令史以下各有差是嵗以国学既立省总明观于俭宅开学士馆以总明四部书充之又诏俭以家为府四年以本官领吏部先是宋孝武好文章天下悉以文采相尚莫以専经为业俭弱年便留意三礼尤善春秋发言吐论造次必于儒教由是衣冠翕然并尚经学儒教于此大兴何承天礼论三百卷俭抄为八帙又别抄条目为十三卷朝仪旧典晋末来施行故事撰次谙忆无遗漏者所以当朝理事断决如流每博议引正先儒罕有其例八坐丞郎无能异者令史谘事賔客满席俭应接铨序傍无留滞十日一还监试诸生巾卷在庭劒卫令史仪容甚盛作觧散帻斜揷簮朝野慕之相与放效俭常谓人曰江左风流宰相惟有谢安盖自况也武帝深委仗之士流选用奏无不可五年俭即本号开府仪同三司固让六年重申前命先是诏俭三日一还朝尚书令史出谘事上以往来烦数诏俭还尚书下省月聴十日出外俭唘求觧选上不许七年乃上表固请见许改领中书监参掌选事其年疾上亲临视薨年三十八诏卫军文武及台所给兵仗悉停侍葬又诏追赠太尉加羽葆鼓吹増班劒为六十人葬礼依太宰文简公褚彦回故事谥文宪公俭寡嗜慾唯以经国为务车服尘素家无遗财手笔典裁为当时所重少便有宰臣之志赋诗云稷契匡虞夏伊吕翼商周及生子字曰𤣥成取仍世作相之义撰古今丧服集记并文集并行于世梁武帝受禅诏为俭立碑降爵为侯俭弟逊宋昇明中为丹阳丞告刘彦节事不蒙封赏建元初为晋陵太守有怨言俭虑为祸因禇彦囘唘闻中丞陆澄依事举奏诏以俭竭诚佐命特降刑书宥逊逺徙永嘉郡于道伏诛长子骞嗣骞字思寂本字𤣥成与齐髙帝偏讳同故改焉性凝简慕乐广为人未尝言人之短诸女子姪皆嫔王尚王朔望来归辎軿填咽非所欲也敕嵗中不过一称见尝従容谓诸子曰吾家本素族自可依流平进不湏茍求也歴黄门郎司徒右长史不事产业有旧墅在钟山八十余顷与诸宅及故旧共佃之常谓人曰我不如郑公业有田四百顷而食常不周以此为愧永元末召为侍中不拜三年春枉矢昼见西方长十余丈骞曰此除旧布新之象也及梁武起兵骞曰天时人事其在此乎梁武霸府建引为大司马谘议参军迁侍中及帝受禅降封为侯歴位度支尚书中书令武帝于钟山西造大爱敬寺骞旧墅在寺侧者即王导赐田也帝遣主书宣㫖就骞市之欲以施寺答云此田不卖若敕取所不敢言酬对又脱畧帝怒遂付市评田价以直逼还之由是忤㫖出为吴兴太守骞性侈于味而俭于服颇以多忌为累又惰于接物虽王书宣敕或过时不见才望不及弟特以俭之嫡故不弃于时为尚书左丞仆射当朝用事骞自中书令为郡邑邑不乐在郡卧不视事徴复为度支尚书加给事中领射声校尉以母忧去职普通三年卒年四十九赠侍中金紫光禄大夫谥曰安子规规字威明八嵗丁所生母忧居丧有至性齐太尉徐孝嗣每见必为流涕称曰孝童叔父亦深器重之常曰此儿吾家千里驹也年十二畧通五经大义及长遂博涉有口辩为本州迎主簿起家祕书郎累迁太子洗马天监十二年改造太极殿毕规献新殿赋其辞甚工后为晋安王纲云麾谘议叅军久之为新安太守父忧去职服阕袭封南昌县侯除中书黄门侍郎敕与陈郡殷芸琅邪王钖范阳张缅同侍东宫俱为昭眀太子所礼湘东王绎时为丹阳尹与朝士宴集属规为酒令规从容曰江左以来未有兹举特进萧琛金紫光禄大夫傅昭在坐并谓为知言朱异尝因酒卿规规责以无礼普通初陈庆之北侵陷洛阳百僚称庆规退曰可弔也又何贺焉道家有云非为功难成功难也昔桓温得而复失宋武竟无成功我孤军无援深入寇境将为乱阶俄见覆没六年武帝于文徳殿饯广州刺史元景隆诏羣臣赋诗同用五十韵规援笔立奏其文又羙武帝嘉焉即日授侍中后为晋安王长史王立为太子仍为散骑常侍太子中庶子侍东宫太子赐以所服貂蝉并降令书悦是举也寻为吴郡太守主书苪珍宗家在吴前守宰皆倾意附之至是珍宗假还规遇之甚薄珍宗还都密奏规不理郡事俄徴为左户尚书郡境千余人诣阙请留表三奏不许求于郡树碑许之规常以门宗贵盛恒思减退后为太子中庶子领步兵校尉辞疾不拜遂于钟山宋熙寺筑室居焉卒赠光禄大夫谥曰文皇太子出临哭与湘东王绎令曰王威明风韵遒上神峯标映千里絶迹百尺无枝实俊人也一尔过隙永归长夜金刀掩芒长淮絶涸去嵗冬中已伤刘子今兹寒孟复悼王生俱往之伤信非虚说规集后汉衆家异同注续汉书二百卷文集二十卷子褒魏尅江陵入长安暕字思晦骞弟也年数嵗而风神警拔有成人之度时父俭作宰相宾客盈门见暕曰公才公望复在此矣弱冠选尚淮南长公主拜驸马都尉歴祕书丞齐明帝诏求选士始安王遥光荐暕及东海王僧孑除暕骑从事中郎天监中歴位侍中吏部尚书领国子祭酒门贵与物隔不能留心寒素颇称刻薄后为尚书左仆射领国子祭酒卒谥曰靖子承训并通显承字安期初为祕书郎累迁中书黄门侍郎兼国子博士时膏腴贵游咸以文学相尚罕以经术为业唯承独好儒业迁长史兼侍中俄转国子祭酒承祖俭父暕皆为此职三世为国师前代未之有久之出为东阳太守政存寛恵吏人悦之卒郡谥曰章承性简贵有风格右卫朱异当朝用事每休下车马填门有魏郡申英者门寒才俊好危言髙论以忤权右尝指异门曰此中辐凑皆为利往能不至者唯大小王东阳耳小东阳即承弟穉也时唯承兄弟及褚翔不至异门世并称之训字懐范生而紫胞师媪云法当贵幼聪警有识量僧正恵超见而竒之谓门人罗智国曰四郎眉目疎朗举动和韵此是兴门户者智国以白暕暕亦曰不坠基业其在文殊文殊训小字也年十三暕亡忧毁家人莫识十六召见文徳殿应对爽彻上目送之久谓朱异曰可谓相门有相初补国子生问说师袁昻昻曰久籍髙名有劳虚想及观容止若披云雾俄而诸袁子弟来昻谓诸助教曰我儿出十数若有一子如此实无所恨射策除祕书郎累迁祕书丞尝诗云旦奭匡世功萧曹佐甿俗追祖俭之志也后拜侍中入见武帝帝问何敬容曰褚彦回年几为宰相敬容曰少过三十上曰今之王训无谢彦回训羙容仪善进止文章为后进领袖年二十六卒谥温子僧䖍金紫光禄大夫僧绰弟也父昙首与兄弟集㑹子孙任其戏适僧逹跳下地作彪子时僧虔累十二博棊既不坠落亦不重作僧绰採蜡烛珠为鳯皇僧逹夺取打壊亦复不惜伯父𢎞叹曰僧逹俊爽当不减人然亡吾家者终此子也僧䖍必至公僧绰当以名义见羙或云僧䖍採烛珠为鳯皇𢎞称其长者云僧䖍弱冠雅善隶书宋文帝见其书素扇叹曰非唯迹逾子敬方当器雅过之为太子舍人退黙少交接与袁淑谢庄善淑每叹之曰卿文情鸿丽学觧深拔而韬光潜实物莫之窥虽魏阳元之射王汝南之骑无以加焉迁司徒左西属兄僧绰为宋元凶所害亲宾咸劝之逃僧䖍泣曰吾兄奉国以忠贞抚我以慈爱今日之事苦不见及耳若同归九泉犹羽化也孝武初出为武陵太守擕诸子姪兄子俭中涂得病僧䖍为废寝食同行客慰喻之僧䖍曰昔马援子姪之间一情不异邓攸于弟子更逾所生吾实懐其心诚未异古亡兄之𦙍不宜忽诸若此儿不救便当回舟谢职还为中书郎再迁太子中庶子孝武欲擅书名僧䖍不敢显迹大眀世常用拙笔书以此见容后为御史中丞领骁骑将军甲族由来多不居宪台王氏分枝居乌衣者位宦微减僧虔为此官乃曰此是乌衣诸郎坐处我亦可试为耳泰始中为吴兴太守始王献之善书为吴兴郡及僧䖍工书又为郡论者称之徙㑹稽太守中书舍人阮佃夫家在东请假归客劝僧䖍以佃夫要幸宜加礼接僧䖍曰我立身有素岂能曲意此軰彼若见恶当拂意去耳佃夫言于宋眀帝使御史中丞孙夐奏僧䖍坐免官寻以白衣领侍中元徽中为吏部尚书寻加散骑常侍转右仆射昇明二年为尚书令尝为飞白书题尚书省壁曰圆行方止物之定质修之不已则溢髙之不已则慄驰之不已则踬引之不已则迭是故去之宜疾当时嗟赏以比坐右铭兄子俭每觐见辄朂以前言往行忠贞止足之道雅好文史觧音律以朝廷礼乐多违正典人间竞造新声时齐髙帝辅政僧虔上表请正声乐髙帝乃使侍中萧恵基调正清商音律齐受命转侍中丹阳尹郡县狱相承有上汤杀囚僧虔上言汤本救疾而实行寃暴若罪必入重自有正刑若去悪宜疾则应先唘岂有死生大命而潜制下邑上纳其言而止文恵太子镇雍州有盗发古冡者相传云是椘王冡大获寳物玉履玉屏风竹简书青丝纶简广数分长二尺皮节如新有得十余简以示僧䖍云是科斗书考工记周官所阙文也髙帝素善书笃好不已与僧䖍赌书毕谓曰谁为第一对曰臣书第一陛下亦第一帝笑曰卿可谓善自为谋或云帝问我书何如卿答曰臣正书第一草书第二陛下草书第二而正书第三臣无第三陛下无第一帝大笑曰卿善为辞然天下有道丘不与易也帝示僧虔古迹十一卷就求能书人名僧䖍得人间所有卷中所无者吴大皇帝景帝归命侯书桓𤣥书及王丞相导领军洽中书令珉张芝索靖卫伯儒张翼十一卷奏之又上羊欣所撰能书人名一卷迁湘州刺史侍中如故清简不营财产百姓安之武帝即位以风疾欲陈觧迁侍中左光禄大夫开府仪同三司僧䖍少时羣从并㑹客有相之云僧䖍年位最髙仕当至公余人莫及及此授僧虔谓兄子俭曰汝任重于朝行当有八命之礼我若复此授一门有二台司实所畏惧乃固辞上优而许之客问其故僧虔曰吾荣位已过无以报国岂容更受髙爵方贻官谤邪俭既为朝宰起长梁斋制度小过僧䖍视之不悦竟不入戸俭即日毁之永明三年薨时年六十追赠司空侍中如故谥简穆僧䖍颇觧星文夜坐见豫章分野当有事故时僧䖍子慈为豫章内史虑有公事少时而僧䖍薨弃郡奔赴时有前将军陈天福坐讨唐㝢之于钱唐掠夺百姓财物弃市先是天福将行令家人豫作夀冡未至东又信催速就冡成而得罪因以葬焉又宋世光禄大夫刘镇之年三十许病笃已办凶具既而疾愈因畜棺以为夀九十余乃亡此器方用因此而言天道未易知也僧虔论书云宋文帝书自言可比王子敬时议者云天然胜羊欣工夫少于欣王平南廙右军叔过江右军之前以为最亡曽祖领军右军云弟书遂不减吾变古制今惟右军领军不尔至今犹法钟张亡従祖中书令书子敬云弟书如骑骡骎骎恒欲度骅骝前庾征西翼书少时与右军齐名右军后进庾犹不分在荆州与都下人书云小儿軰贱家鸡皆学逸少书湏吾下当比之张翼王右军自书表晋穆帝令翼写题后答右军当时不别久后方悟云小人几欲乱真张芝索靖韦诞钟㑹二卫并得名前代无以辨其优劣唯见其笔力惊异耳张澄当时亦唿有意郗愔章草亚于右军郗嘉宾草亚于二王紧媚其父桓𤣥自谓右军之流论者以比孔琳之谢安亦入能书録亦自重为子敬书嵇康诗羊欣书见重一时亲受子敬行书尤善正乃不称名孔琳之书天然縦放极有笔力规矩恐在羊欣后丘道护与羊欣俱面受子敬故当在欣后范晔与萧思话同师羊欣后小叛既失故步为复小有意耳萧思话书羊欣之影风流趋好殆当不减笔力恨弱谢综书其舅云紧生起是得赏也恨少媚好谢灵运书乃不伦遇其合时亦得入流贺道力书亜丘道护庾昕学右军亦欲乱真矣僧䖍尝自书让尚书令表辞制既雅笔迹又丽时人以比子敬崇贤吴郡顾寳先卓越多竒自以伎能僧䖍乃作飞白以示之寳先曰下官今为飞白屈矣僧䖍着书赋俭为注序甚工僧䖍宋世尝有书诫子曰知汝恨吾未许汝学欲自悔厉或以阖棺自欺或更择羙业且得有慨亦慰穷生但亟闻斯唱未覩其实吾未信汝非徒然也往年有意于史取三国志聚置牀头百日许复徙业就𤣥汝曽未窥其题目未辨其指归而终日自欺人人不受汝欺也由吾不学无以为训然重华无严父放勋无令子亦各由己耳汝軰窃议亦当云阿越不学何忽自课汝见其一耳不全尔也设令吾学如马郑亦复甚胜复倍不如今亦必大减致之有由従身上来也汝今壮年自勤数倍许胜劣及吾耳吾在世虽乏徳素要复推排人间十许年故是一旧物人或以比数汝耳即化之后若自无调度谁复知汝事者舍中亦有少负令誉弱冠越超清级者于是王家门中优者龙鳯劣犹虎豹失荫之后岂龙虎之议况吾不能为汝荫政应各自努力耳或有身经三公蔑尔无闻布衣寒素轻相屈体父子贵贱殊兄弟声名异何也体尽读数百卷书耳吾今悔无所及欲以前车诚尔后乘也汝年入立境方应従宦兼有室累何处复得下帷如王即时邪各尔身已切岂复闗吾邪鬼唯知爱深松茂柏宁知子弟毁誉事因汝有感故畧叙胷怀子慈慈字伯寳年八嵗外祖宋太宰江夏王义恭迎之内斋施寳物恣所取慈取素琴石砚及孝子图而已义恭善之袁淑见其幼时抚其背曰叔慈内润也少与従弟俭共书学谢鳯子超宗尝候僧虔仍往东斋诣慈慈正学书未即放笔超宗曰卿书何如䖍公慈曰慈书比大人如鸡之比鳯超宗狼狈而退十嵗时与蔡兴宗子约入寺礼佛正遇沙门懴约戏慈曰衆僧今日可谓䖍䖍慈应声曰卿如此何以兴蔡氏之宗歴位吴郡太守大司马长史侍中领步兵校尉司徒左长史慈患脚齐武帝敕王晏慈有微疾不能骑聴乘车在仗后江左以来少例也慈妻刘彦节女子观尚武帝长女吴县公主修妇礼姑未尝交答江夏王锋为南徐州王妃慈女也以慈为东海太守行徐州府州事还为冠军将军庐陵王中军长史未拜永眀九年卒赠太常谥懿子泰泰字仲通幼敏悟年数嵗时祖母集诸孙姪散枣栗于牀羣儿竞之泰独不取问其故对曰不取自当得赐由是中表异之少好学手所抄写二千许卷及长通和温雅家人不见喜愠之色姉夫齐江夏王锋为齐明帝所害外生萧子友并孤弱泰资给抚训逾于子姪梁天监元年为祕书丞自齐永元之末后官火延烧祕书图书散乱殆尽泰表校㝎缮写武帝従之歴中书侍郎掌吏部仍即真自过江吏部郎不复典大选令史以下小人求竞者辐凑前后少能称职泰为之不为贵贱请属易意天下称平转黄门侍郎每预朝宴刻烛赋诗文不加㸃帝湥赏叹沈约常曰王有养炬谢有览举养泰小字炬筠小字也始革大理以泰为廷尉卿再歴侍中后为都官尚书泰能接人士故每愿其居选官顷之为吏部尚书衣冠属望未及选举仍疾改除散骑常侍左骁骑将军未拜卒谥夷子廓志字次道慈之弟也九嵗居所生母忧哀容毁瘠为中表所异弱冠选尚宋孝武女安固公主拜驸马都尉褚彦囘为司徒引志为主簿谓其父僧虔曰朝廷之恩本为殊特所可光荣在屈贤子累迁宣城内史清谨有恩恵郡人张倪吴庆争田经年不决志到官父老相谓曰王府君有徳政吾乡里乃有如此争倪庆因相擕请罪所讼地遂成闲田后为东阳太守郡狱有重囚十余冬至日悉遣还家过节皆反唯一人失期志曰此自太守事主者勿忧眀旦果至以妇孕吏人益叹服之为吏部尚书在选以和理称崔慧景平以例加右军将军封临汝侯固让改领右卫将军及梁武军至城内杀东昏百僚署名送首志叹曰冠虽弊可加足乎因取庭树叶挼服之伪闷不署名梁武览牋无志署心嘉之弗以让也霸府开为骠骑大将军长史梁台建位散骑常侍中书令天监初为丹阳尹为政清静都下有寡妇无子姑亡举责以敛葬既而无以还之志愍其义以俸钱偿焉时年饥每旦为粥于郡门以赋百姓衆悉称恵常怀止足谓诸子姪曰谢庄在宋孝武时位止中书令吾自视岂可过之三年为散骑常侍中书令因多谢病简通宾客九年迁为散骑常侍金紫光禄大夫卒志善藁隷当时以为楷法齐游击将军徐希秀亦号能书常谓志为书圣志家居建康禁中里马粪巷父僧䖍门风寛恕志尤惇厚所厯不以罪咎劾人门下客尝盗脱志车幰卖之志知而不问待之如初宾客游其门者専盖其过而称其善兄弟子姪皆笃实谦和时人号马粪诸王为长者普通四年志改葬武帝厚赙赠之谥曰安有五子缉休諲操素志弟揖位太中大夫揖子筠筠字元礼一字徳柔幼而警悟七嵗能属文年十六为芍药赋其辞甚羙及长清静好学与従兄泰齐名沈约见筠以为似外祖袁粲谓仆射张稷曰王郎非唯额类袁公风韵都欲相似稷曰袁公见人辄矜严王郎见人必娱笑唯此一条不能酷似仕为尚书殿中郎王氏过江以来未有居郎署或劝不就筠曰陆平原东南之秀王文度独步江东吾得比踪昔人何所多恨乃欣然就职沈约每见筠文咨嗟尝谓曰昔蔡伯喈见王仲宣称曰王公之孙吾家书籍悉当相与仆虽不敏请附斯言自谢朓诸贤零落平生意好殆絶不谓疲暮复逢于君约于郊居宅阁斋请筠为草木十咏书之壁皆直写文辞不加篇题约谓人曰此诗指物程形无假题署约制郊居赋搆思积时犹未都毕示筠草筠读至雌霓连蜷约抚掌欣抃曰仆常恐人唿为霓次至坠石磓星及冰悬埳而带坻筠皆击节称赞约曰知音者希真赏殆絶所以相要政在此数句耳筠又尝为诗呈约约即报书叹咏以为后进擅羙筠又能用强韵每公宴并作辞必妍靡约尝唘上言晚来名家无先筠者又于御筵谓王志曰贤弟手文章之羙可谓后米独步谢朓常见语云好诗圆羙流转如弹丸近见其数首方知此言为实累迁太子洗马中舍人并掌东宫管记昭明太子爱文学士常与筠及刘孝绰陆倕到洽殷钧等游宴𤣥圃太子独执筠袖抚孝绰肩曰所谓左把浮丘袖右拍洪崖肩其见重如此筠又与殷钧以方雅见礼后为中书郎奉敕制开善寺寳志法师碑文辞甚丽逸又敕撰中书表奏三十卷及所上赋颂都为一集后为太子家令复掌管记普通元年以母忧去职筠有孝性毁瘠过礼大通二年为司徒左长史三年昭眀太子薨敕制哀策文复见嗟赏寻出为临海太守在郡侵刻还资有芒屩两舫他物称是为有司奏不调累年后歴祕书监太府卿度支尚书司徒左长史及简文即位为太子詹事筠家累千金性俭啬外服麤弊所乘牛尝饲以青草及遇乱旧宅先为贼焚乃寓居国子祭酒萧子云宅夜忽有盗攻惧坠井卒时年六十九家人十二口同遇害人弃尸积于空井中筠状貎寝小长不满六尺性𢎞厚不以艺能髙人而少擅才名与刘孝绰见重当时其自序云余少好抄书老而弥笃虽遇见瞥观皆即疏记后重省览懽兴弥深习与性成不觉笔倦自年十三四建武二年乙亥至梁大同六年四十载矣幼年读五经皆七八十遍爱左氏春秋吟讽常为口实广畧去取凡三週五抄余经及周官仪礼国语尔雅山海经本草并再抄子史诸集皆一遍未尝倩人假手并躬自抄録大小百余卷不足传之好事盖以备遗忘而已又与诸儿书论家门集云史传称安平崔氏及汝南应氏并累叶有文才所以范蔚宗云崔氏雕龙然不过父子两三世耳非有七叶之中名徳重光爵位相继人人有集如吾门者也沈少傅约常语人云吾少好百家之言身为四代之史自开辟以来未有爵位蝉聨文才相继如王氏之盛也汝等仰观堂搆思各努力筠自撰其文章以一官为一集自洗马中书中庶吏部左佐临海太府各十卷尚书三十卷凡一百卷行于世子祥仕陈位黄门侍郎揖弟彬彬字思文好文章习篆隶与志齐名时人为之语曰三真六草为天下寳齐武帝起旧宫彬献赋文辞典丽尚齐髙帝女临海长公主拜驸马都尉仕齐歴太子中庶子徙永嘉太守卜室于积谷山有终焉之志梁天监中歴吏部尚书祕书监卒谥恵彬立身清白推贤接士有士君子风彬弟寂寂字子𤣥性迅动好文章读范滂传未尝不叹悒王融败后宾客多归之齐建武初欲献中兴颂兄志谓曰汝膏粱年少何患不逹不镇之以静将恐贻讥寂乃止位祕书郎卒年二十一论曰王昙首之才器王僧绰之忠直其世禄不替也岂徒然哉仲寳雅道自居早懐伊吕之志竟而逄时遇主自致宰辅之隆所谓衣冠礼乐尽在是矣齐有人焉于斯为盛其余文雅儒素各禀家风箕裘不坠亦云羙矣南史卷二十二卷二十二考证南史卷二十二考证王僧绰传陛下惟能裁弟不能裁儿儿监本讹兄今改正王俭传年三十八三监本讹四今从阁本王慈传衆僧今日可谓䖍䖍僧监本讹生今改从阁本南史卷二十二考证南史卷二十三钦定四库全书南史卷二十三唐李延夀撰列传第十三王诞王华王恵王彧王诞字茂世太保𢎞从祖兄也祖恬晋中军将军父混太常卿诞少有才藻晋孝武帝崩从叔尚书令珣为哀策出本示诞曰犹恨少序节物诞揽笔便益之接其秋冬代变后云霜繁广除风回髙殿殉叹羙因而用之袭爵雉乡侯为会稽王世子元显后军长史琅邪内史诞结事元显嬖人张法顺故见宠元显纳妾诞为之亲迎随府转骠骑长史内史如故元显讨桓𤣥欲悉诛诸桓诞救桓脩等由此得免脩诞甥也及𤣥得志将见诛脩为陈请乃徙广州卢循据广州以诞为其平南府长史甚宾礼之诞久客思归乃说循曰下官与刘镇军情味不浅若得北归必蒙任寄时广州刺史呉隠之亦为循所拘留诞又曰将军今留吴公公私非计孙伯符岂不欲留华子鱼但以一境不容二君耳于是诞及隠之俱得还诞为宋武帝太尉长史尽心归奉帝甚仗之卢循自蔡洲南走刘毅固求追讨诞宻白帝曰公既平广固复灭卢循则功盖终古勲无与二如此大威岂可使余人分之毅与公同起布衣一时相推耳今既丧败不宜复使立功帝纳其说后为吴国内史母忧去职武帝伐刘毅起为辅国将军诞固辞以墨绖从行时诸葛长人行太尉留府事心不自安武帝甚虑之毅既平诞求先下帝曰长人似有自疑心卿讵宜便去诞曰长人知下官蒙公垂盼今轻身单下必当以为无虞可少安其意帝笑曰卿勇过贲育矣于是先还后卒追封作唐县五等侯子诩早卒诞兄嘏字伟世侍中左户尚书始兴公嘏子偃偃字子游母晋孝武帝女鄱阳公主宋受禅封永成君偃尚宋武帝第二女吴兴长公主讳荣男常倮偃缚诸庭树时天夜雪噤冻久之偃兄恢排阁诟主乃免偃谦虚恭谨不以世事闗懐位右光禄大夫赠开府仪同三司谥恭公长子藻位东阳太守尚文帝第六女临川长公主讳英媛公主性妬而藻别爱左右人吴崇祖景和中主谗之于废帝藻下狱死主与王氏离婚宋世诸主莫不严妬明帝每疾之湖熟令袁慆妻以妬赐死使近臣虞通之撰妬妇记左光禄大夫江湛孙斆当尚孝武帝女上乃使人为斆作表让婚曰伏承诏㫖当以临海公主降嫔荣出望表恩加典外顾审輶蔽伏用忧惶臣寒门悴族人凡质陋闾阎有对本隔天姻如臣素流家贫业寡年近将冠皆已有室荆钗布裙足得成礼每不自觧无偶迄兹媒访莫寻素族弗问自惟门庆屡降公主天恩所覃庸及丑末懐忧抱惕虑不获免徴命所当果膺兹举虽门泰宗荣于臣非倖仰縁圣贷冒陈愚实自晋氏以来配尚王姬者虽累经羙胄亟有名才至如王敦慑气桓温歛威真长佯愚以求免子敬灸足以违祸王偃无仲都之质而倮雪于北阶何瑀阙龙工之姿而投躯于深井谢庄殆自害于蒙叟殷沖几不免于强鉏彼数人者非无才意而势屈于崇贵事隔于闻览吞悲茹气无所逃诉制勒甚于仆隷防闲过于婢妾往来出入人理之常当待宾客朋从之义而令扫辙息驾无闚门之期废筵抽席絶接对之理非唯交友离异乃亦兄弟疎濶第令受酒肉之赐制以动静监子待钱帛之私节其言笑姆妳争媚相劝以严尼媪竞前相谄以急第令必凡庸下才监子皆葭萌愚竖议举止则未闲是非聼言语则谬于虚实姆妳敢恃耆旧唯賛妬忌尼媪自唱多知务检口舌其间又有应答问讯卜筮师母乃至残余饮食诘辩与谁衣被故弊必责头领又出入之宜繁省难衷或进不获前或入不聼出不入则嫌于欲疎求出则疑有别意召必以三晡为期遣必以日出为限夕不见晚魄朝不识曙星至于夜步月而弄琴昼拱𬒮而披卷一生之内与此长乖又声影裁闻则少婢奔迸裾袂向席则丑老丛来左右整刷以疑宠见嫌宾客未冠以少容致斥礼有列媵象有贯鱼本无嫚嫡之嫌岂有轻妇之诮今义絶傍私䖍恭正匹而每事必言无仪适设辞辄云轻易我又窃闻诸主聚集唯论夫族缓不足为急者法急则可为缓者师更相扇诱本其恒意不可贷借固实常辞或云野败去或云人笑我虽曰家事有甚王宪发口所言恒同科律王藻虽复彊佷颇经学涉戏笑之事遂为寃魂褚暧忧愤用致夭絶伤理害义难以具闻夫螽斯之徳实致克昌专妬之行有妨繁衍是以尚主之门往往絶嗣驸马之身通离衅咎以臣凡弱何以克堪必将毁族沦门岂伊身责前后婴此其人虽衆然皆患彰遐迩事隔天朝故吞言咽理无敢论诉臣幸属圣明矜照由道𢎞物以典处亲以公臣之鄙懐可得自尽如臣门分世荷殊荣足守前基便预提拂清官显位或由才升一叨婚戚咸成恩假是以仰冒非宜披露丹实非唯止陈一已规全身愿实乃广申诸门受患之切伏愿天慈照察特赐蠲停使燕雀微羣得保丛蔚蠢物怜生自已弥笃若恩诏难降披请不申便当刋肤剪髪投山窜海帝以此表遍示诸主以讽切之并为戏笑元徽中临川主表求还身王族守养弱嗣许之藻弟懋字昌业光禄大夫封南乡侯懋子莹莹字奉光选尚宋临淮公主拜驸马都尉累迁义兴太守代谢超宗超宗去郡与莹交恶还都就懋求书属莹求一吏曰丈人一㫖如汤浇雪耳及至莹答㫖以公吏不可超宗往懋处对诸宾谓懋曰汤定不可浇雪懋面洞赤唯大耻愧懋后往超宗处设精白䱒羙鲊麞懋问那得佳味超宗诡言义兴始见饷阳惊曰丈人岂应不得邪懋大忿言于朝廷称莹供养不足坐失郡废弃久之后歴侍中东阳太守以居郡有恵政迁吴兴太守齐明帝勤忧庶政莹频处二郡皆有能名还为中领军随王长史意不平改为太子詹事中领军永元初政由羣小莹守职而已不能有所是非及尚书令徐孝嗣诛莹颇综朝政启取孝嗣所居宅及取孝嗣封名枝江县侯以为己封从弟亮谓曰此非盛徳也莹怒曰我昔从东度为吴兴束身登岸徐时为宰相不能见知相用为领军长史今住其宅差无多慙时人咸谓失徳亮既当朝于莹素虽不善时欲引与同事迁尚书左仆射未拜㑹䕶军崔恵景自京口奉江夏王内向莹拒恵景于湖头衆败莹赴水乘舫入乐游因得还台城恵景败莹还居领军府梁武兵至复假节都督宫城诸军事建康平莹乃以宅还徐氏初为武帝相国左长史及践阼封建城县公累迁尚书令莹性清慎帝深善之时有勐兽入郭上意不悦以问羣臣羣臣莫对莹在御筵乃歛板答曰昔击石拊石百兽率舞陛下膺箓御图虎象来格帝大悦衆咸服焉十五年位左光禄大夫开府仪同三司丹阳尹既为公湏开黄阁宅前促欲买南隣朱侃半宅侃惧见侵货得钱百万莹乃回阁向东时人为之语曰欲向南钱可贪遂向东为黄铜及将拜印工铸印六铸而龟六毁及成头空不实补而用之居职六日暴疾薨谥曰静恭少子实嗣起家祕书郎尚梁武帝女安吉公主袭爵建城县公为新安太守实从兄来郡就求告实与铜钱五十万不听于郡及道散用从兄密于郡市货还都求利及去郡数十里实乃知命追之唿从兄上岸盘头令卒与杖搏颊乞原劣得免后为南康嗣王湘州长史长沙郡王三日出禊实衣冠倾崎王性方严见之意殊恶实称主名谓王曰萧玉志念实殿下何见憎王惊赧即起后宻启之因此废铜亮字奉叔莹从父弟也父攸字昌逹仕宋位太宰中郎赠给事黄门侍郎亮以名家子宋末选尚公主拜驸马都尉歴任祕书丞齐竟陵王子良开西邸延才俊以为士林使工图其像亮亦预焉累迁晋陵太守在职清公有羙政时有晋陵令沈㠝之性麤疎好犯亮讳亮不堪遂启代之㠝之怏怏乃造坐云下官以犯讳被代未知明府讳若为攸字当作无骹尊傍犬为犬傍无骹尊若是有心攸无心攸乞告示亮不履下牀跣而走㠝之抚掌大笑而去建武末累迁吏部尚书时右仆射江祏管朝政多所进㧞为士所归亮自以身居选部每持异议始亮未为吏部郎时以祏帝之内弟故深友祏祏为之延誉益为帝所器重至是与祏情好携薄祏昵之如初及祏遇诛羣小放命凡所除拜悉由内宠亮弗能止外若详审内无明鉴所选用拘资次而已当时不谓为能后为尚书左仆射及东昏肆虐亮取容以免梁武帝至新林内外百僚皆道迎其不能㧞者亦间路送诚款亮独不遣及东昏遇杀张稷仍集亮等于太极殿前西钟下坐议欲立齐湘东嗣王寳晊领军莹曰城闭已久人情离解征东在近何不谘问张稷又曰桀有昏徳鼎迁于殷今实微子去殷项伯归汉之日亮黙然朝士相次下牀乃遣国子博士范云赍东昏首送石头推亮为首城平朝士毕至亮独后裠履见武帝帝谓曰颠而不扶安用彼相亮曰若其可扶明公岂有今日之举因泣而去霸府开以为大司马长史梁台建授侍中尚书令固让乃为侍中中书监兼尚书令及受禅迁侍中尚书令中军将军封豫宁县公天监二年转左光禄大夫元日朝㑹亮辞疾不登殿设馔别省语笑自若数日诏公卿问讯亮无疾色御史中丞乐蔼奏亮大不敬论弃市诏削爵废为庶人四年帝宴华光殿求谠言尚书左丞范缜起曰司徒谢朏徒负虚名陛下擢之如此前尚书令王亮颇有政体陛下弃之如彼愚臣所不知帝变色曰卿可更余言缜固执不已帝不悦御史中丞任昉因奏缜妄陈褒贬请免缜官诏可亮因屏居闭扫不通賔客遭母忧居䘮尽礼后为中书监加散骑常侍卒谥炀子王华字子陵诞従祖弟也祖荟衞将军㑹稽内史父廞司徒右长史晋安帝隆安初王恭起兵讨王国宝时廞丁母忧在家恭檄令起兵廞即聚衆应之以女为贞列将军以女人为官属及国寳死恭檄廞罢兵廞起兵之际多所诛戮至是不复得已因举兵以讨恭为名恭遣刘牢之击廞廞败走不知所在长子泰为恭所杀华时年十三在军中与廞相失随沙门释昙冰逃使提衣幞従后津逻咸疑焉华行迟昙冰骂曰奴子怠懈行不及我以杖捶华数十衆乃不疑由此得免遇赦还吴以父存没不测布衣蔬食不交游者十余年宋武帝欲収其才用乃发廞丧使华制服服阕武帝北伐长安领镇西将军北徐州刺史辟华为州主簿后为别驾歴职着称文帝镇江陵为西中郎主簿谘议参军文帝未亲政事悉委司马张邵华性尚物不欲人在已前邵性豪每行来常引夹毂华出入乘牵车従者不过两三人以矫之尝相逄华阳若不知是邵谓左右曰此卤簿甚盛必是殿下乃下牵车立于道侧及邵至乃惊邵白服登城为华所纠邵坐被征华代为司马文帝将入奉大统以少帝见害不敢下华曰先帝有大功于天下四海所服虽嗣主不纲人望未改徐羡之中才寒士傅亮布衣诸生非有晋宣帝王大将军之心明矣畏庐陵严断将来必不自容殿下寛叡慈仁所知已且越次奉迎兾以见徳悠悠之论殆必不然羡之亮晦又要檀道济王𢎞五人同功孰肯相让势必不行今日就征万无所虑帝従之曰卿复欲为吾之宋昌矣乃留华总后任上即位以华为侍中右衞将军先是㑹稽孔甯子为文帝镇西谘议参军以文义见赏至是为黄门侍郎领歩兵校尉甯子先为何无忌安成国侍郎还东修宅令门可容髙盖隣里笑之甯子曰大丈夫何常之有甯子与华并有富贵之愿自羡之等执权日夜搆之于文帝甯子尝东归至金昌亭左右欲泊船甯子命去之曰此杀君亭不可泊也华每闲居讽咏常诵王粲登楼赋曰兾王道之一平假髙衢而骋力出入逄羡之等每切齿愤叱叹曰当见太平时否元嘉二年甯子卒三年诛羡之等华迁䕶军将军侍中如故宋世唯华与南阳刘湛不为饰让得官即拜以此为常华以情事异人未尝预宴集终身不饮酒有宴不之诣若有论事者乘车造门主人出车就之及王𢎞辅政而𢎞弟昙首为文帝所任与华相埓华常谓己力用不尽每叹曰宰相顿有数人天下何由得安四年卒年四十三九年以诛羡之功追封新建县侯谥曰宣孝武即位配享文帝庙庭子定侯嗣卒子长嗣坐骂母夺爵以长弟佟绍封齐受禅国除琨华从父弟也父怿不辨菽麦时以为殷道矜之流人无肯与婚家以猎婢恭心侍之遂生琨初名崐崙怿后娶南阳乐𤣥女无子故即以琨为名立以为嗣琨少谨笃为从伯司徒谧所爱宋武帝初为桓脩参军脩待帝厚后帝以事计图脩犹懐昔顾使王华访素门嫁其二女华为琨娶大女以小女适颕川庾敬度亦是旧族除琨郎中驸马都尉奉朝请先是琨伯父廞得罪晋世诸子并从诛唯华得免华宋贵盛以门衰提擕琨恩若同生为之延誉歴位宣城义熙太守皆以廉约称华终又託之宋文帝故琨屡居清显孝建中为吏部郎吏曹选局贵要多所属请琨自公卿下至士大夫例为用两门生江夏王义恭尝属琨用二人后复属琨答不许出为平越中郎将广州刺史加都督南土沃实在任者常致巨富世云广州刺史但经城门一过便得三千万琨无所取纳表献禄奉之半镇旧有鼓吹又唘输还及罢任孝武知其清问还资多少琨曰臣买宅百三十万余物称之帝悦其对后为歴阳内史上以琨忠实徙为宠子新安王北中郎长史再歴度支尚书加光禄大夫初琨従兄华孙长袭华爵新建县侯嗜酒多愆失琨表以长将倾基绪请以长小弟佟嗣焉琨后出为吴郡太守迁中领军坐在郡用朝舍钱三十六万营饷二宫诸王及作绛袄奉献军用左迁光禄大夫寻加太常及金紫加散骑常侍廷尉虞龢议社稷各一神琨案旧纠駮不为屈时龢见宠朝廷叹琨强正明帝临崩出为㑹稽太守加都督坐误竟囚降为冠军顺帝即位进右光禄大夫顺帝逊位百僚陪列琨攀画轮獭尾恸泣曰人以夀为欢老臣以夀为戚既不能先驱蝼蚁频见此事呜噎不自胜百官人人雨泪齐髙帝即位领武陵王师加侍中时王俭为宰相属琨用东海郡迎吏琨使谓曰语郎三台五省皆是郎用人外方小郡当乞寒贱省官何容复夺之遂不过其事寻解王师及髙帝崩琨闻国讳牛不在宅去台数里遂歩行入宫朝士皆谓曰故宜待车有损国望琨曰今日奔赴皆自应尔遂得病卒赠左光禄大夫年八十四琨谦恭谨慎老而不渝朝㑹必早起简阅衣裳料数冠帻如此数四或为轻薄所笑大明中尚书仆射颜师伯豪贵下省设女乐琨时为度支尚书要琨同听传酒行炙皆悉内妓琨以男女无亲授传行每至令置牀上回面避之然后取毕又如此坐上莫不抚手嗤笑琨容色自若师伯后为设乐邀琨琨不往中领军刘勔晚节有栖退志表求东阳郡尚书令袁粲以下莫不賛羙之琨曰永初景平唯谢晦殷景仁为中领军元嘉有到彦之为人望才誉勔不及也近闻加侍中已为怏怏便求东阳臣恐子房赤松未易轻拟其鲠直如此而俭于财用设酒不过两盌輙云此酒难遇盐豉姜蒜之属并挂屏风酒浆悉置牀下内外有求琨手自赋之景和中讨义阳王昶六军戒严应须紫㯹左右欲营办琨曰元嘉初征谢晦有紫檦在匣中不湏更作检取果得焉而避讳过甚父名怿母名恭心并不得犯焉时咸谓矫枉过正王恵字令明诞从祖弟也祖劭车骑将军父黙左光禄大夫恵幼而夷简为叔父司徒谧所知恬静不交游未尝有杂事陈郡谢瞻才辩有风气尝与兄弟羣従造恵谈论锋起文史间发恵时相詶应言清理逺瞻等慙而退宋武帝闻其名以问其从兄诞诞曰恵后来秀令鄙宗之羙也即以为行参军累迁世子中军长史时㑹稽内史刘懐敬之郡送者倾都恵亦造别还过从弟球球问向何所见恵言唯觉逢人耳素不与谢灵运相识尝得交言灵运辩博辞义锋起恵时然后言时荀伯子在坐退而告人曰灵运固自萧散直上王郎有如万顷陂焉尝临曲水风雨暴至坐者皆驰散恵徐起不异常日不以霑濡而改宋国初建当置郎中令武帝难其人谓傅亮曰今用郎中令不可减袁曜卿既而曰吾得其人矣曜卿不得独擅其竒乃以恵居之宋少帝即位以蔡廊为吏部尚书不肯拜乃以恵代焉恵被召即拜未尝接客人有与书求官得辄聚阁上及去职印封如初时以廊不拜恵即拜事异而意同也兄鉴颇好聚歛恵意不同谓曰何用田为鉴怒曰无田何由得食恵又曰何用食为其标寄如此卒赠太常无子球字蒨玉司徒谧之子恵従父弟也少与恵齐名宋武帝受命为太子中舍人宜都王友转谘议参军文帝即位王𢎞兄弟贵动朝廷球终日端拱未尝相往来𢎞亦雅敬之歴位侍中中书令吏部尚书时中书舍人徐爰有宠于上上尝命球及殷景仁与之相知球辞曰士庶区别国之章也臣不敢奉诏上改容谢焉球简贵势不交游筵席虚静门无异客昙首常云蒨玉亦是玉巵无当耳既而尚书仆射殷景仁领军将军刘湛并执重权倾动内外球虽通家姻戚未尝往来居选职接客甚稀不视求官书疏而铨衡有序迁光禄大夫领庐陵王师时大将军彭城王义康専以政事为本刀笔干练者多被意遇谓刘湛曰王敬𢎞王球之属竟何所堪施为自富贵复那可解球兄子履深结刘湛委诚义康与刘斌等球每训厉不纳自大将军从事中郎转太子中庶子流涕诉义康不愿违离故复为从事中郎文帝甚衔之及诛湛之夕履徒跣告球球命为取履先温酒与之谓曰常日谓汝何履怖不得答球徐曰阿父在汝何忧左右扶郎还斋亦以球故履免死废于家殷景仁卒球除尚书仆射王师如故素有脚疾多病还家朝直至少録尚书江夏王义恭谓尚书何尚之曰当今乏才羣下宜加戮力而王球放恣如此宜以法纠之尚之曰球有素尚加又多疾公应以淡退求之未可以文案责也义恭又面唘文帝曰王球诚有素誉颇以物外自许端任要切或非所长帝曰诚知如此要是时望所归昔周伯仁终日饮酒而居此任盖所以崇素徳也遂见优容后以白衣领职十八年卒时年四十九赠特进金紫光禄大夫无子从孙奂为后王彧字景文球从子也祖穆字伯逺司徒谧之长兄位临海大守父僧朗仕宋位尚书右仆射明帝初以后父加特进赠开府仪同三司谥元公彧名与明帝讳同故以字行伯父智少简贵有髙名宋武帝甚重之常言见王智使人思仲祖武帝与刘穆之讨刘毅而智在焉他日穆之白武帝曰伐国重事公言何乃使王智知武帝笑曰此人髙简岂闻此軰论议其见知如此为宋国五兵尚书封建陵县五等子追赠太常智无子故父僧朗以景文继智幼为从叔球所知怜羙风姿为一时推谢袁粲见之叹曰景文非但风流可悦乃哺歠亦复可观有一客少时及见谢混答曰景文方谢叔源则为野父矣粲惆怅良久曰恨眼中不见此人景文好言理少与陈郡谢庄齐名文帝尝与羣臣临天泉池帝垂纶良久不获景文越席曰臣以为垂纶者清故不获贪饵衆皆称善文帝甚相钦重故为明帝娶景文妹而以景文之名名明帝武帝第五女新安公主先适太原王景深离絶当以适景文景文固辞以疾故不成婚袭爵建陵子元凶以为黄门侍郎未及就孝武入讨景文遣间使归款以父在都下不获致身事平颇见嫌责犹以旧恩累迁司徒左长史上以散骑常侍旧与侍中俱掌献替欲髙其选以景文及㑹稽孔顗俱南北之望以补之寻复为司徒左长史以姊墓开不临赴免官后拜侍中领射声校尉左卫将军加给事中太子中庶子坐与奉朝请毛法因蒱戏得钱百二十万白衣领职景和元年为尚书右仆射明帝即位加领左卫将军寻加丹阳尹遭父忧起为尚书左仆射丹阳尹固辞仆射出为江州刺史加都督服阕乃受诏封江安县侯固让不许后徴为尚书左仆射领吏部扬州刺史加太子詹事不愿还朝求为湘州不许时又谓景文在江州不能洁已景文与上幸臣王道隆书深自申理景文屡辞内授上手诏譬之曰尚书左仆射卿已经此任东宫詹事用人虽羙职次政可比中书令耳庶姓作扬州徐干木王休元殷鐡并处之不辞卿清令才望何愧休元毗賛中兴岂谢干木绸缪相与何后殷鐡邪司徒以宰相不应带神州逺遵先㫖京口乡基义重密迩畿内又不得不同骠骑陜西任要由来用宗室骠骑既去巴陵理应居之中流虽曰闲地控带二江通接荆郢经涂之要由来有重镇如此则扬州自成阙刺史卿若有辞便不知谁应处之此选大备与公卿畴懐非聊尔也固辞詹事领选徙为中书令常侍仆射扬州如故又进中书监领太子太傅常侍扬州如故景文固辞太傅上遣新除尚书右仆射禇彦回宣㫖不得已乃受拜时太子及诸皇子竝小上犹为身后计诸将帅吴喜夀寂之之徒虑其不能奉幼主并杀之而景文外戚贵盛张永累经军旅又疑其将来难信乃自为謡言曰一士不可亲弓长射杀人一士王字指景文弓长张字指张永景文弥惧乃自陈求解扬州诏答曰人居贵要但问心若为耳大明之世巢徐二戴位不过执戟权亢人主颜师伯白衣仆射横行尚书中袁粲作仆射领选而人往往不知有粲粲迁为令居之不疑今既省録令便居昔之録至置省事及干僮竝依録格粲作令来亦不异为仆射人情向粲淡然亦复不改常以此居贵位要任当有致忧兢不卿今虽作扬州太子太傅位虽贵而不关朝政可安不惧差于粲也卿虚心受荣有而不为累贵髙有危殆之惧卑贱有沟壑之忧张单双灾木鴈两失有心于避祸不如无心于任运夫千仞之木既摧于斧斤一寸之草亦悴于践蹋髙崖之脩干与深谷之浅条存亡之要巨细一揆耳晋将毕万七战死于牖下蜀相费祎从容坐谈毙于刺客故甘心于履危未必逄祸纵意于处安不必全福但贵者自惜故每忧其身贱者自轻故易忘其已然为教者每诫贵不诫贱言其贵满好自恃也凡名位贵逹人以存懐泰则触人改容否则行路嗟愕至如贱者否泰不足以动人存亡不足以絓数死于沟渎困于途路者天地之间亦复何限人不系意耳以此而推贵何必难处贱何必易安但人生自应卑慎为道行已用心务思谨惜若乃吉凶大期正应委之理运遭随参差莫不由命也既非圣人不能见吉凶之先见正是依稀于理言可行而为之耳得吉者是其命吉遇不吉者是其命凶以近事论之景和之世晋平庶人从夀阳归乱朝人皆为之战慄而乃遇中兴之运袁顗图避祸于襄阳当时皆羡之谓为陵霄驾鳯遂与义嘉同灭骆宰见狂主语人云越王长颈鸟喙可与共忧不可共乐范蠡去而全身文种留而遇祸今主长颈颇有越王之状我在尚书中久不去必危遂求江南县诸都令史住京师者皆遭中兴之庆人人蒙爵级宰逢义嘉染罪金木纒身性命几絶卿耳目所闻见安危在运何可预图邪上既有疾而诸弟并已见杀唯桂阳王休范人才夲劣不见疑出为江州刺史虑一旦晏驾皇后临朝则景文自然成宰相门族强盛借元舅之重嵗暮不为纯臣泰豫元年春上疾笃遣使送药赐景文死使谓曰朕不谓卿有罪然吾不能独死请子先之因手诏曰与卿周旋欲全卿门户故有此处分敕至之夜景文政与客棊扣函着复还封置局下神色怡然不变方与客棊思行争刼竟敛子内奁毕徐谓客曰奉敕见赐以死方以敕示客酒至未饮门客焦度在侧愤怒发酒覆地曰大丈夫安能坐受死州中文武可数百人足以一奋景文曰知卿至心若见念者为我百口计乃墨启答敕并谢赠诏酌谓客曰此酒不可相劝自仰而饮之时年六十追赠开府仪同三司谥曰懿长子绚绚字长素早恵年五六嵗读论语至周监于二代外祖何尚之戏之曰可改耶耶乎文哉绚应声答曰尊者之名安可戏宁可道草翁之风必舅及长笃志好学位祕书丞先景文卒谥曰恭世子绚弟缋缋字叔素弱冠祕书郎太子舍人转中书舍人景文以此授超阶令缋经年乃受景文封曲安侯缋袭其本爵为始平县五等男元徽末为黄门郎东阳太守齐武帝为抚军吏部尚书张岱选缋为长史呈选牒髙帝笑曰此可谓素望再迁义兴太守辄録郡吏陈伯喜付阳羡狱欲杀之县令孔逭不知何罪不受缋教为有司奏坐白衣领职后长兼侍中武帝出射雉缋信佛法称疾不从永元元年卒于太常谥靖子缋女适武帝宠子安陆王子敬永明二年纳妃脩外舅姑之敬武帝遣文恵太子相随往缋家置酒设乐公卿皆冠冕而去当世荣之缋弟约齐明帝世数年废锢梁武帝时为太子中庶子尝谓约曰卿方当富贵必不容久滞屈及帝作辅谓曰我尝相卿当富贵不言卿今日富贵便当见由歴侍中左户尚书廷尉缋长子儁不慧位止建安太守儁子克克羙容貎善容止仕梁歴司徒右长史尚书仆射台城陷仕侯景位太宰侍中録尚书事景败克迎侯王僧辩问克曰劳事夷狄之君克不能对次问玺绂何在克黙然良久曰赵平原将去平原名思贤景腹心也景授平原太守故克唿焉僧辩乃诮克曰王氏百世卿族便是一朝而坠仕陈位尚书右仆射藴字彦深彧兄子也父揩太中大夫揩人才凡劣故藴不为羣从所礼常懐耻慨家贫为广徳令明帝即位四方叛逆欲以将领自奋每抚刀曰龙泉太阿汝知我者叔父景文常诫之曰阿答汝灭我门户藴曰答与童乌贵贱异童乌绚小字答藴小字也及事宁封吉阳男歴晋陵义兴太守所莅竝贪縦后为给事黄门侍郎桂阳之逼王道隆为乱兵所杀藴力战重创御沟侧或扶以免事平抚军长史禇澄为吴郡太守司徒左长史萧恵开明言于朝曰禇澄开城以纳贼更为股肱大郡王藴被甲死战弃而不収赏罚如此何忧不乱禇彦回慙乃议用藴为湘州刺史及齐髙帝辅政藴与沈攸之连谋事败斩于秣陵市奂字道明彧兄子也父粹字景深位黄门侍郎奂继从祖球故小字彦孙年数歳常侍球许甚见爱奂诸兄出身诸王国常侍而奂起家着作佐郎琅邪颜延之与球情欵稍异常抚奂背曰阿奴始免寒士奂少而强济叔父景文常以家事委之仕宋歴待中祠部尚书转掌吏部昇明初迁丹阳尹初王晏父普曜为沈攸之长史常惧攸之举事不得还奂为吏部转普曜为内职晏深徳之及晏仕齐武帝以奂宋室外戚而从弟藴又同逆疑有异意晏叩头保奂无异志时晏父母在都请以为质武帝乃止永明中累迁尚书右仆射王俭卒上欲用奂为尚书令以问晏晏位遇已重意不推奂答曰栁世隆有勲望恐不宜在奂后乃转左仆射加给事中出为雍州刺史加都督与宁蛮长史刘兴祖不睦十一年奂遣军主朱公恩征蛮失利兴祖欲以唘闻奂大怒収付狱兴祖于狱以针画漆盒盘为书报家称枉令唘闻而奂亦驰信唘上诬兴祖扇动荒蛮上知其枉敕送兴祖还都奂恐辞情翻背辄杀之上大怒遣中书舍人吕文显直阁将军曹道刚领兵収奂又别诏梁州刺史曹武自江陵步出襄阳奂子彪凶愚颇干时政士人咸切齿时文显以漆匣匣箜篌在船中因相诳云台使封刀斩王彪及道刚曹武文显俱至衆力既盛又惧漆匣之言于是议闭门拒命长史殷叡奂女壻也諌曰今开城门白服接台使不过槛车征还隳官免爵耳彪坚执不从叡又曰宜遣典籖间道送唘自申亦不患不被宥乃令叡书唘遣典籖陈道齐出城便为文显所执叡又曰忠不背国勇不逃死百世门户宜思后计孰与仰药自全则身名俱泰叡请先驱蝼蚁又不从奂门生郑羽叩头唘奂乞出城迎台使奂曰我不作贼欲先遣唘自申政恐曹吕軰小人相陵借故且闭门自守耳彪遂出战败走归土人起义攻州西门彪登门拒战却之司马黄瑶起宁蛮长史裴叔业于城内起兵攻奂奂闻兵入礼佛未及起军人斩之彪及弟爽弼殷叡皆伏诛奂长子太子中庶子融融弟司徒从事中郎琛于都弃市余孙皆原宥琛弟肃秉竝奔魏后得黄瑶起脔食之弟伷女为长沙王晃妃以男女竝长又且出继特不离絶奂既诛故旧无敢至者汝南许明逹先为奂参军躬为殡歛经理甚厚当时髙其节奂弟份份字季文仕宋位始安内史哀粲之诛亲故无敢视者份独往致恸由是显名累迁大司农奂诛后其子肃奔魏份自拘请罪齐武帝宥之肃屡引魏人至边份尝因侍坐武帝谓曰比有北信不份改容对曰肃既近忘坟栢宁逺忆有臣帝亦以此亮焉后位祕书监仕梁位散骑常侍领歩兵校尉兼起部尚书武帝尝于宴席问羣臣曰朕为有为无份曰陛下应万物为有体至理为无帝称善后累迁尚书左仆射歴侍中特进左光禄大夫监丹阳尹卒谥曰胡子长子琳字孝璋位司徒左长史琳齐代取梁武帝妹义兴长公主有子九人竝知名长子铨字公衡羙风仪善占吐尚武帝女永嘉公主拜驸马都尉铨虽学业不及弟钖而孝行齐焉时人以为铨钖二王可谓玉昆金友母长公主疾铨形貎瘠贬人不复识及居䘮哭泣无常因得气疾位侍中丹阳尹卒于卫尉卿子溥字伯淮尚简文帝女余姚公主铨弟钖字公嘏幼而警悟与兄弟受业至应休散辄独留不起精力不倦致损右目十三为国子生十四举清茂除祕书郎再迁太子洗马时昭明太子尚幼武帝敕钖与祕书郎张纉使入宫不限日数与太子游狎情兼师友又敕陆倕张率谢举王规王筠刘孝绰到洽张缅为学士十人尽一时之选钖以戚属封永安侯普通初魏始连和使刘善明来聘敕中书舍人朱异接之善明彭城旧族气调甚髙负其才气酒酣谓异曰南国辩学如中书者几人异曰异所以得接宾宴乃分职是司若以才辩相尚则不容见使善明乃曰王钖张纉北间所闻云何可见异具唘闻敕即使南苑设宴钖与张纉朱异四人而已善明造席遍论经史兼以嘲谑钖纉随方酬对无所稽疑善明甚相叹挹他日谓异曰一日见二贤实副所期不有君子安能为国引宴之日敕使左右徐僧权于坐后言则书之累迁吏部郎中时年二十四谓亲友曰吾以外戚谬被时知兼比羸病庶务难拥安能舍其所好而狥所不能乃称疾不拜便谢遣胥徒拒絶賔客掩扉覃思室宇萧然诸子温清隔帘趋倚公主乃命穿壁使子渉湜观之卒年三十六赠侍中谥贞子钖弟佥佥字公㑹八嵗丁父忧哀毁过礼初补国子生祭酒袁昻称为通理累迁始兴内史丁所生母忧固辞不拜又除南康内史在郡义兴主薨诏起复郡后为太子中庶子掌东宫管记卒赠侍中元帝下诏贤而不伐曰恭追谥曰恭子佥弟通通字公逹仕梁为黄门侍郎敬帝承制以为尚书右仆射陈武帝受禅迁右仆射太建元年为左光禄大夫六年加特进侍中将军光禄佐吏扶竝如故未拜卒谥曰成弟劢劢字公齐羙风仪博涉书史恬然清简未尝以利欲干懐仕梁为轻车河东王功曹史王出镇京口劢将随之蕃范阳张纉时典选举劢造纉言别纉嘉其风采乃曰王生才地岂可游外府乎奏为太子洗马后为南徐州别驾从事史大同末梁武帝谒园陵道出朱方劢随例迎候敕令从辇侧所经山川莫不顾问劢随事应对咸有故实又从登北顾楼赋诗辞义清典帝甚嘉之时河东王为广州刺史乃以劢为冠军河东王长史南海太守王至岭南多所侵掠因惧罪称疾委州还朝劢行州府事越中饶沃前后守宰例多贪縦劢独以清白着闻入为给事黄门侍郎侯景之乱奔江陵歴位晋陵太守时兵饥之后郡中彫弊劢为政清简吏人便安之征为侍中迁五兵尚书㑹魏军至元帝徴湘州刺史宜丰侯萧循入援以劢监湘州及魏平江陵敬帝承制以为中书令加侍中歴陈武帝司空丞相长史侍中中书令竝如故及萧勃平以劢为广州刺史未行改为衡州刺史王琳据有上流衡广携贰劢不得之镇留于大庾岭太建元年累迁尚书右仆射时东境大水以劢为晋陵太守在郡甚有威恵郡人表请立碑颂劢政徳诏许之征为中书监重授尚书左仆射领右军将军卒谥曰温子劢弟质质字子贞少慷慨渉猎书史梁世以武帝甥封甲口亭侯位太子中舍人庶子侯景济江质领歩骑顿于宣阳门外景军至都质不战而溃为桑门潜匿人间城䧟后西奔荆州元帝承制歴位侍中吴州刺史领鄱阳内史魏平荆州侯瑱镇盆城与质不协质率所部依于留异陈永定二年武帝命质率所部随都督周文育讨王琳质与琳素善或谮云于军中潜信交通武帝命文育杀质文育唘救之获免文帝嗣位以为五兵尚书宣帝辅政为司徒左长史坐招聚博徒免官后为都官尚书卒谥曰安子弟固固字子坚少清正颇渉文史梁时以武帝甥封莫口亭侯位丹阳尹丞梁元帝承制以为相国户曹属掌管记寻聘魏魏人以其梁氏外戚待之甚厚承圣元年为太子中庶子迁寻阳太守魏克荆州固之鄱阳随兄质度东岭居信安县陈永定中移居吴郡文帝以固清静且欲申以婚姻天嘉中歴位中书令散骑常侍国子祭酒以其女为皇太子妃礼遇甚重废帝即位授侍中金紫光禄大夫宣帝辅政固以废帝外戚妳媪恒往来禁中颇宣宻㫖事洩比党皆诛宣帝以固本无兵权且居处清素止免所居官禁锢太建中卒于太常卿谥恭子固清虚寡欲居䘮以孝闻又信佛法及丁所生母忧遂终身蔬食夜则坐禅昼诵佛经尝聘魏因宴飨祭请停杀一羊羊于固前跪拜又宴昆明池魏人以南人嗜鱼大设罟网固以佛法咒之遂一鳞不获子寛位侍中论曰王诞夙有名軰而间关夷险卒获攀光日月葢亦得其时焉奉光奉叔竝得官成齐代而亮自着寒松斯为优矣莹印章六毁岂鬼神之害盈乎景文弱年立誉芳声籍甚荣贵之来匪由势至若使泰始之朝身非外戚与袁粲羣公方骖竝路倾覆之灾庶几可免庾元规之让中书令义归此矣奂有愚子自致诛夷份𦙍嗣克昌特钟门庆羙矣南史卷二十三南史卷二十四钦定四库全书南史卷二十四唐李延夀撰列传第十四王裕之王镇之王韶之王悦之王准之王裕之字敬𢎞晋骠骑将军廙之曾孙司州刺史胡之之孙也名与宋武帝讳同故以字行父茂之字兴元晋陵太守敬𢎞少有清尚起家本国左常侍卫军参军性恬静乐山水求为天门太守及之郡妻弟荆州刺史桓𤣥遣信要令过已敬𢎞至巴陵谓人曰灵寳正当欲见其姊我不能为桓氏赘壻乃遣别船送妻往江陵弥年不迎山郡无事恣其游适意甚好之后为南平太守去官居作唐县界𤣥辅政及篡位屡召不下宋武帝以为车骑従事中郎徐州中従事史征西将军道规谘议参军时府主簿宋协亦有髙趣道规竝以事外相期尝共酣饮敬𢎞因醉失礼为外司所白道规即便引还重申初䜩永初中累迁吏部尚书敬𢎞每被召即便祗奉既到宜退旋复觧官武帝嘉其志不茍违也除庐陵王师加散骑常侍自陈无徳不可师范令王固让不拜元嘉三年为尚书仆射关署文案初不省读尝豫聴讼上问疑狱敬𢎞不对上变色问左右何故不以讯牒副仆射敬𢎞曰臣乃得讯牒读之正自不觧上甚不悦虽加礼敬亦不以时务及之六年迁尚书令固让表求还东上不能夺改授侍中特进左光禄大夫给亲信三十人及东归车驾幸冶亭饯送十二年徴为太子少傅敬𢎞诣都上表固辞不拜东归上时不豫自力见焉十六年以为左光禄大夫开府仪同三司侍中如故又诣都表辞竟不拜东归二十三年复申前命复辞明年薨于余杭之舍亭山年八十八顺帝昇明三年追谥文贞公敬𢎞形状短而起坐端方桓𤣥谓之弹棊发八势所居舍亭山林涧环周备登临之羙故时人谓之王东山文帝尝问为政得失对曰天下有道庶人不议上髙其言左右尝使二老妇女戴五条辫着青纹袴饰以朱粉女适尚书仆射何尚之弟述之敬𢎞尝往何氏看女遇尚之不在因寄斋中卧俄顷尚之还敬𢎞还使二妇女守合不聴尚之入云正热不堪相见君可且去尚之于是移于他室上将为庐陵王纳其女辞曰臣女幼既许孔淳之息子恢之被召为祕书郎敬𢎞求为奉朝请与恢之书曰彼秘书有限故有竞朝请无限故无竞吾欲使汝处不竞之地文帝嘉之竝见许敬𢎞见儿孙嵗中不过一再相见见輙克日未尝敎子孙学问各随所欲人或问之答曰丹朱不应乏敎甯越不闻被捶恢之位新安太守尝请假㝎省敬𢎞克日见之至日辄不果假日将尽恢之求辞敬𢎞唿前至合复不见恢之于合外拜辞流涕而去恢之弟瓉之位吏部尚书金紫光禄大夫谥贞子瓉之弟昇之位都官尚书瓉之子秀之秀之字伯奋幼时祖父敬𢎞爱其风采仕宋为太子舍人父卒庐于墓侧服阕复职吏部尚书褚彦回欲与结婚秀之不肯以此频为两府外兵参军后为晋平太守朞年求还或问其故答曰此郡沃壤珍阜日至人所昧者财财生则祸逐智者不昧财亦不逐祸吾山资已足岂可久留以妨贤路乃上表请代时人以为王晋平恐富求归仕齐为豫章王嶷骠骑长史嶷于荆州立学以秀之领儒林祭酒武帝即位累迁侍中祭酒转都官尚书秀之祖父敬𢎞性贞正徐羡之傅亮当朝不与来往及致仕隠吴兴与秀之父瓉之书深朂以静退瓉之为五兵尚书未尝诣一朝贵江湛谓何偃曰王瓉之今便是朝隠及栁元景颜师伯贵要瓉之竟不候之至秀之为尚书又不与王俭款接三世不事权贵时人称之转侍中领射声校尉出为随王镇西长史南郡内史后为辅国将军吴兴太守秀之先为诸王长史行事便叹曰仲祖之识见于己多便无复仕进止营理舍亭山宅有终焉之志及除吴兴郡隠业所在心愿为之到郡修旧山移置辎重隆昌元年卒遗令朱服不得入棺祭则酒脯而已世人以仆妾直灵助哭当由丧主不能淳至欲以多声相乱魂而有灵吾当笑之谥曰简子延之字希季昇之子也少静黙不交人事仕宋为司徒左长史清贫居宇穿漏褚彦回以唘宋眀帝即敇材官为起三间斋屋歴吏部尚书尚书左仆射宋徳既衰齐髙帝辅政朝野之情人懐彼此延之与尚书令王僧虔中立无所去就时人语曰二王居平不送不迎髙帝以此善之昇明三年出为江州刺史加都督齐建元元年进号镇南将军延之与金紫光禄大夫阮韬俱宋领军将军刘湛外甥竝有早誉湛甚爱之曰韬后当为第一延之为次也延之甚不平每致饷下都韬与朝士同例髙武闻之与延之书曰韬云卿未尝有别意当由刘家月旦故邪韬字长明陈留人晋金紫光禄大夫裕𤣥孙也为南兖州别驾刺史江夏王义恭逆求资费钱韬曰此朝廷物执不与宋孝武选侍中四人竝以风貎王彧谢庄为一双韬与何偃为一双常充兼假至始兴王师卒延之居身简素清静寡慾凡所经歴务存不扰在江州禄俸外一无所纳独处斋内未尝出户吏人罕得见焉虽子弟亦不妄前时时见亲旧未尝及世事従容谈咏而已后为尚书左仆射寻领竟陵王师卒谥简子子纶之字元章为安成王记室参军偃仰召㑹退居僚末司徒袁粲闻而叹曰格外之官便今日为重贵游居此位者遂以不掌文记为髙自纶之始也齐永眀中厯位侍中出为豫章太守下车祭徐孺子许子将墓图画陈蕃华歆谢鲲像于郡朝堂为政寛简称良二千石武帝幸琅邪城纶之与光禄大夫全景文等二十一人坐不参承为有司奏免官后位侍中都官尚书卒自敬𢎞至纶之竝方严皆克日乃见子孙盖家风也纶之子昕有业行居父忧过礼谢卄瀹欲遣参之孔珪曰何假参此岂有全理以忧卒峻字茂逺秀之子也少羙风姿善容止仕齐为桂阳内史梁天监初为中书侍郎武帝甚悦其风采与陈郡谢览同见赏擢累迁侍中吏部尚书处选甚得名誉峻性详雅无趋竞心尝与谢览约官至侍中不复谋进仕览自吏部尚书出为吴兴郡平心不畏强御亦由处俗情薄故也峻为侍中已后虽不退身亦淡然自守无所营务迁金紫光禄大夫未拜卒谥恵子子琮为国子生尚始兴王女繁昌主琮不慧为学生所嗤遂离婚峻谢王王曰此自上意仆极不愿如此峻曰下官曽祖是谢仁祖外孙亦不借殿下姻媾为门户耳王镇之字伯重晋司州刺史胡之之従孙而裕之従祖弟也祖耆之位中书郎父随之上虞令镇之为剡上虞令竝有能名桓𤣥辅晋以为大将军録事参军时三吴饥荒遣镇之衘命赈卹而会稽内史王愉不奉符㫖镇之依事纠奏愉子绥𤣥之外甥当时贵盛镇之为所排抑以母老求补安成太守以母忧去职在官清洁妻子无以自反乃弃官致丧还上虞旧墓葬毕为子摽之求安复令随子之官服阕为征西道规司马南平太守后为御史中丞执正不挠百僚惮之出为建威将军平越中郎将广州刺史加都督宋武帝谓人曰镇之少着清绩必将继羙吴隠岭南弊俗非此不康也在镇不受俸禄萧然无营去官之日不异初至武帝初建相国府为谘议参军领録事善于吏职严而不残迁宋台祠部尚书武帝践阼卒于宣训卫尉弟𢎞之𢎞之字方平少孤贫为外祖徴士何凖所抚育従叔献之及太原王恭竝贵重之仕晋为司徒主簿家贫性好山水求为乌伤令桓𤣥辅晋桓谦以为卫军参军时殷仲文还姑熟祖送倾朝谦要𢎞之同行答曰凡祖离送别必在有情下官与殷风马不接无缘扈従谦贵其言母随兄镇之之安成郡𢎞之觧职同行义熙中何无忌及宋武帝辟召一无所就家在㑹稽上虞従兄敬𢎞为吏部尚书奏𢎞之为太子庶子不就文帝即位敬𢎞为尚书左仆射陈𢎞之髙行徴为通直散骑常侍又不就敬𢎞尝觧貂裘与之即着以採药性好钓上虞江有一处名三石头𢎞之常垂纶于此经过者不识之或问渔师得鱼卖不𢎞之曰亦自不得得亦不卖日夕载鱼入上虞郭经亲故门各以一两头置门内而去始宁沃川有佳山水𢎞之又依巖筑室谢灵运颜延之并相钦重灵运与庐陵王义真牋曰㑹境既丰山水是以江左嘉遁竝多居之至若王𢎞之拂衣归耕踰歴三纪孔淳之𨼆约穷岫自始迄今阮万龄辞事就闲纂戎先业既逺同羲唐亦激贪厉竞若遣一介有以相存真可谓千载盛羙也𢎞之元嘉四年卒颜延之欲为作诔书与其子昙生曰君家髙世之善有识归重豫染豪翰所应载述况仆託慕末风窃以叙徳为事但恨短笔不足书羙诔竟不就昙生好文义以谦和见称歴吏部尚书太常卿孝武末为吴兴太守眀帝初兴与四方同逆战败归降被宥终于中散大夫阮万龄陈留尉氏人祖思旷左光禄大夫父宁黄门侍郎万龄少知名为孟昶建威长史时袁豹江夷相系为昶司马时人谓昶府有三素望万龄家在㑹稽剡县颇有素情位左户尚书太常出为湘州刺史无政绩后为散骑常侍金紫光禄大夫卒昙生弟普曜位秘书监普曜子晏晏字休黙一字士彦仕宋初为建安国左常侍稍至车骑晋熙王爕安西板晏主簿时齐武帝为长史与晏相遇府转镇西板晏为记室沈攸之事难随武帝镇盆城齐髙帝时威权虽重而衆情犹有疑惑晏便専心奉事军旅书翰皆见委性甚便僻渐见亲待常参议机宻建元初为太子中庶子武帝在东宫専断朝事多不闻唘晏虑及罪称疾自疎武帝即位为长史兼侍中意任如旧迁侍中祭酒遭母丧起为司徒左长史晏父普曜借晏势多歴通官普曜卒晏居丧有礼永眀六年为丹阳尹晏位任亲重自豫章王嶷尚书令王俭皆降意接之而晏每以疎漏被责连称疾久之转为江州刺史泣不愿出留为吏部尚书太子右率终以旧恩见宠时尚书令王俭虽贵而疎晏既领选权行台阁与俭颇不平俭卒礼官欲依王导谥为文献晏唘上曰𨗳乃得此谥但宋来不加素族谓亲人曰平头宪事已行矣十一年为右仆射领太孙右卫率武帝崩遗㫖以尚书事付晏及徐孝嗣郁林即位转左仆射及眀帝谋废立晏便响应接奉转尚书令封曲江县侯给鼓吹一部甲仗五十人入殿时明帝形势已布而莫敢先言萧谌兄弟握兵权迟疑未决晏频三夜微歩诣谌议时人以此窥之明帝与晏东府语及时事晏抵掌曰公常言晏怯今定如何建武元年进号骠骑大将军给班劒二十人又加兵百人领太子少傅进爵为公以魏军动给兵千人晏笃于亲旧为时所称至是自谓佐命唯新言论常非武帝故事衆始怪之眀帝虽以事际须晏而心相疑斥料简武帝中诏得与晏手诏三百余纸皆是论国家事永明中武帝欲以眀帝代晏领选晏唘曰鸾清干有余然不谙百氏恐不可居此职乃止及见此诏愈猜薄之帝初即位始安王遥光便劝诛晏帝曰晏于我有勲且未有罪遥光曰晏尚不能为武帝安能为陛下帝黙然变色时帝常遣心腹左右陈世范等出涂巷采聴异言由是以晏为事晏性浮动志欲无懕自谓旦夕开府又望録尚书每谓人曰徐公应为令又和徐诗云槐序候方调其名位在徐前若三槐则晏不言自显人或讥之晏人望未重又与上素疎中兴初虽以事计委任而内相疑阻晏无防意既居朝端事多専决内外要职竝用周旋门义每与上争用人数唿相工自视云当大贵与客语好屏人上闻疑晏欲反遂有诛晏意有鲜于文粲与晏子徳元往来宻探朝㫖告晏有异志又左右单景儁陈世范等采巫觋言唘上云晏懐异图是时南郊应亲奉景儁等言晏因此与武帝故主帅于道中窃发㑹兽犯郊坛帝愈惧未郊前一日上乃停行先报晏及徐孝嗣孝嗣奉㫖而晏陈郊祀事大必宜自力景儁言益见信元㑹毕乃召晏于华林省诛之下诏显其罪称以河东王铉识用微弱欲令守以虚器竝令収付廷尉晏之为员外郎也父普曜斋前栢树忽变成梧桐论者以为梧桐虽有栖鳯之羙而失后凋之节及晏败果如之又未败前见屋桷子悉是大虵就视之犹木也晏恶之乃以纸裹桷子犹纸内摇动蓛蓛有声又于北山庙答赛夜还晏醉部伍人亦饮酒羽仪错乱前后十余里中不复禁制识者云此不复久也未几而败晏子徳元有意尚位车骑长史徳元初名湛武帝曰刘湛江湛竝不善终此非佳名也晏乃改之至是及诛晏弟诩位少府卿敇未登黄门郎不得畜女伎诩与射声校尉隂𤣥智坐畜伎免官禁锢十年敇特原诩亦笃旧后拜广州刺史晏诛上遣杀之思逺晏从父弟也父罗云平西长史思逺八嵗父卒祖𢎞之及外祖新安太守羊敬元并栖退髙尚故思逺少无仕心宋建平王景素辟南徐州主簿深见礼遇景素被诛左右离散思逺亲视殡葬手种松栢与庐江何昌㝢沛郡刘琎上表理之事感朝廷景素女废为庶人思逺分衣食以相资赡年长为备笄总访求素对倾家送遣齐建元初歴竟陵王司徒録事参军太子中舍人文恵太子与竟陵王子良素好士竝蒙赏接思逺求出为逺郡除建安内史长兄思𤣥卒思逺友于甚至表乞自觧不许及祥日又固陈武帝乃许之仍除中书郎大司马谘议诏举士竟陵王子良荐思逺及吴郡顾暠之陈郡殷叡时邵陵王子贞为吴郡除思逺为吴郡丞以本官行郡事论者以为得人后拜御史中丞临海太守沈昭略赃私思逺依事劾奏明帝及思逺従兄晏昭略叔父文季竝请止之思逺不从案事如故建武中迁吏部郎思逺以晏为尚书令不欲竝居内台权要之职上表固让乃改授司徒左长史初眀帝废立之际思逺谓晏曰兄荷武帝厚恩今一旦賛人如此事彼或可以权计相须未知兄将何以自立及此引决犹可保全门户不失后名晏曰方噉粥未暇此事及拜骠骑㑹子弟谓思逺兄思徴曰隆昌之末阿戎劝吾自裁若用其语岂有今日思逺遽应曰如阿戎所见犹未晚也晏既不能谦退位处朝端事多専断内外要职并用门生帝外迹甚羙内相疑异思逺谓曰时事稍异兄觉不凡人多拙于自谋而巧于谋人晏黙然不答思逺退后晏方叹曰天下人遂劝人自杀旬日晏及祸眀帝后知思逺有此言谓江祏曰王晏早用思逺语当不至此思逺立身简洁诸客有诣己者觇知衣服垢秽方便不前形仪新楚乃与促膝虽然及去之后犹令二人交帚拂其坐处明帝従祖弟季敞性甚豪縦使诣思逺令见礼度都水使者季珪之常曰见王思逺终日匡坐不妄言笑簮帽衣领无不整絜便忆丘明士见明士蓬头散带终日酣醉吐论从横唐突卿宰便复忆见思逺言其两反也上既诛晏思逺迁为侍中掌优策及起居注卒年四十九赠太常谥曰贞子思逺与顾暠之善暠之卒后家贫思逺迎其妻子经恤甚至暠之字士明少孤好学有义信位太子中舍人兼尚书左丞王韶之字休泰胡之从孙而敬𢎞従祖弟也祖羡之镇军掾父伟之少有志尚当世诏命表奏辄手自书写泰元隆安时事大小悉撰录位本国郎中令韶之家贫好学尝三日絶粮而执卷不辍家人诮之曰困穷如此何不耕答曰我常自耕耳父伟之为乌程令韶之因居县境好史籍博渉多闻初为卫将军谢琰行参军得父旧书因私撰晋安帝阳秋及成时人谓宜居史职即除着作佐郎使续后事讫义熙九年善叙事辞论可观迁尚书祠部郎晋帝自孝武以来常居内殿武官主书于中通呈以省官一人管诏诰住西省因谓之西省郎傅亮羊嶶相代在职义兴十一年宋武帝以韶之博学有文辞补通直郎领西省事转中书侍郎晋安帝之崩武帝使韶之与帝左右宻加酖毒恭帝即位迁黄门侍郎领着作西省如故凡诸诏黄皆其辞也武帝受命加骁骑将军黄门如故西省职觧复掌宋书坐玺制谬误免黄门事在谢晦傅韶之为晋史序王珣货殖王廞作乱珣子𢎞廞子华竝贵显韶之惧为所陷深附结徐羡之傅亮等少帝即位迁侍中出为吴郡大守羡之被诛王𢎞入相领扬州刺史𢎞虽与韶之不絶诸弟未相识者皆不复往来韶之在郡常虑为𢎞所绳夙夜勤励政绩甚羙𢎞亦抑其私憾文帝两嘉之韶之称为良守徴为祠部尚书加给事中坐去郡长取送故免官后为吴兴太守卒撰孝传三卷文集行于世宋庙歌辞韶之所制也子晔位临贺太守王悦之字少明晋右军将军羲之曽孙也祖献之中书令父靖之司徒左长史为刘穆之所厚就穆之求侍中如此非一穆之曰卿若不求久自得之遂不果悦之少厉清操亮直有风检为吏部郎隣省有㑹同者遗悦之饼一瓯辞不受曰此费诚小然少来不愿当之宋眀帝泰始中为黄门郎御史中丞上以其廉介赐良田五顷以为侍中在门下尽其心力掌检校御府太官太医诸署时承奢忲之后姦窃者衆悦之按覆无所避得姦巧甚多于是衆署共咒诅悦之病甚恒见两乌衣人捶之及卒上乃収典掌者十许人桎梏之送淮隂宻令度瓜歩江投之中流王准之字元鲁晋尚书仆射彬𤣥孙也曽祖彪之位尚书令祖临之父纳之竝御史中丞彪之博闻多识练悉朝仪自是家世相传竝谙江左旧事缄之青箱世谓之王氏青箱学准之兼明礼传赡于文辞桓𤣥簒位以为尚书祠部郎宋武帝起兵为太尉主簿出为山隂令有能名预讨卢循功封都亭侯宋台建除御史中丞为百僚所惮自彪之至准之四世居此职准之尝作五言诗范泰嘲之卿唯觧弹事耳准之正色答犹差卿世载雄狐坐世子左卫率谢灵运杀人不举免官武帝受命拜黄门侍郎永初中奏曰郑𤣥注礼三年之丧二十七月而吉古今学者多谓得礼之宜晋初用王肃议祥禫共月故二十五月而除遂以为制江左以来凖晋朝施用搢绅之士多遵𤣥义夫先王制礼以大顺羣心丧也宁戚着自前经今大宋开泰品物遂理愚谓宜同即物情以𤣥义为制朝野一礼则家无殊俗従之元嘉中歴位侍中都官尚书改领吏部出为丹阳尹准之究识旧仪问无不对时大将军彭城王义康录尚书事每叹曰何须髙论𤣥虚正得如王准之两三人天下便足然寡风素情悁急不为时流所重撰仪注咸见遵用卒赠太常子舆之征虏主簿舆之子进之仕齐位给事黄门侍郎扶风太守梁武帝之举兵也所在响应隣郡多请进之同遣修谒进之曰非吾志也竟不行武帝嘉之梁台建歴尚书左丞广平天门二郡太守左卫将军封建宁公进之子清位散骑常侍金紫光禄大夫镇东府长史新野东阳二郡太守安南将军封中卢公承圣末陈武帝杀太尉王僧辩遣文帝攻僧辩壻杜龛龛告难于清引兵援龛大败陈文帝于吴兴追奔至晋陵时广州刺史欧阳頠亦同清援龛中更改异杀清而归陈武帝子勐勐字世雄本名勇五歳而父清遇害陈文帝军度浙江访之将加夷灭母韦氏擕之遁于㑹稽遂免及长勤学不倦博渉经史兼习孙吴兵法以父遇酷终文帝之世不聴音乐蔬食布衣以丧礼自处宣帝立乃始求位太建初释褐鄱阳王府中兵参军再迁永阳王府録事参军勐慷慨常慕功名先是上疏陈安边拓境之策甚见嘉纳至是诏随大都督吴眀彻略地以军功封应阳县子累迁太子右卫率徙晋陵太守威恵兼举姦盗屏迹富商野次云以付王府君郡人歌之以比汉之赵广汉至徳初徴为左骁骑将军加散骑常侍深见信重时孔范施文庆等竝相与比周害其梗直议将出之而未有便㑹广州刺史马靖不受徴乃除勐都督东衡州刺史领始兴内史与广州刺史陈方庆共取靖勐至即禽靖送建邺进爵为公加先胜将军平越中郎将大都督发广桂等二十州兵讨岭外荒梗所至皆平祯眀二年诏授镇南大将军都督二十四州诸军事寻命徙镇广州未之镇而隋师济江勐总督所部赴援时广州刺史临汝侯方庆西衡州刺史衡阳王伯信竝隶勐督府各观望不至勐使髙州刺史戴智烈清逺太守曽孝逺各以轻兵就斩之而发其兵及闻台城不守乃举哀素服借槀不食叹曰申包胥独何人㢤因勒兵縁江拒守以固诚节及审后主不死乃遣其部将辛昉驰驿赴京师归款隋文帝大悦谓昉曰勐懐其旧主送故情深即是我之诚臣保守一方不劳兵甲又是我之功臣即日拜昉开府仪同三司仍诏勐与行军总管韦洸便留岭表经略勐母妻子先留建邺因随后主入京诏赐宅及什物甚厚别赉物一千叚及遣玺书劳勐仍讨平山越驰驿奏闻时文帝幸河东㑹勐使至大悦杨素贺因曰昔汉武此地闻喜用改县名王勐今者告捷逺符前事于是又降玺书褒赏以其长子缮为开府仪同三司勐寻卒于广州文帝闻而痛之遣使弔祭赠上开府仪同三司封归仁县公命其子缮袭仍授普州刺史仁夀元年缮弟续表陈勐志求葬闗中诏许之仍赠使持节大将军宋州刺史三州诸军事谥曰成纳之弟瓌之字道茂位司空谘议参军瓌之子逡之逡之字宣约少礼学博闻仕宋位吴令昇眀末尚书右仆射王俭重儒术逡之以着作郎兼尚书左丞参定齐国仪礼初俭撰古今丧服集记逡之难俭十一条更撰世行五卷国学久废齐建元二年逡之先上表立学转国子博士又兼着作永明起居注后位南康相光禄大夫加给事中逡之率素衣裳不澣几案尘黒年老手不释卷建武二年卒従弟珪之位长水校尉撰齐职仪永眀九年其子中军参军颢唘上其书凡五十卷诏付秘阁素字休业彬五世孙而逡之族子也髙祖翘之晋光禄大夫曽祖望之祖泰之竝不仕父元𢎞位平固令素少有志行家贫母老隠居不仕宋孝建大眀泰始中屡徴不就声誉甚髙山中有蚿清长聴之使人不厌而其形甚丑素仍为蚿赋以自况卒年五十四论曰昔晋初度江王导卜其家世郭璞云淮流竭王氏灭观夫晋氏以来诸王冠冕不替盖亦人伦所得岂唯世禄之所传乎及于陈亡之年淮流实竭曩时人物扫地尽矣斯乃兴亡之兆已有前定天之所废岂智识之所谋乎南史卷二十四卷二十四考证南史卷二十四考证王延之传即敕材官为起三间斋屋材监本误校今从各本改王镇之传晋司州刺史胡之之从孙孙监本误祖今订正王思逺传与庐江何昌㝢沛郡刘进上表理之㝢监本讹寓今改正南史卷二十四考证南史卷二十五钦定四库全书南史卷二十五唐李延夀撰列传第十五王懿到彦之垣护之张兴世王懿字仲徳太原祁人自言汉司徒兄弟幽州刺史懋七世孙也祖宏仕石季龙父苗仕苻坚皆至二千石仲徳少沉审有意略事母甚谨学通隂阳精觧声律苻氏之败仲徳年十七及兄叡同起义兵与慕容垂战败仲徳被重创走与家属相失路经大泽困未能去卧林中有一小儿青衣年可七八嵗骑牛行见仲徳惊曰汉已食未仲徳言饥小儿去湏臾复来得饭与之食毕欲行而暴雨莫知津逗有一白狼至前仰天而号号讫衔仲徳衣因度水仲徳随后得济与叡相及度河至滑台复为翟辽所留使为将帅积年仲徳欲南归乃弃辽奔太山辽追骑急夜行忽见前有勐炬导之乗火行百许里以免晋太元末徙居彭城兄弟名犯晋宣元二帝讳故皆以字行叡字元徳北土重同姓并谓之骨肉有逺来相投者莫不竭力营赡若有一人不至者以为不义不为乡邑所容仲徳闻王愉在江南贵盛是太原人乃逺来归愉愉接遇甚薄因至始熟投桓𤣥值𤣥簒见辅国将军张畅言及世事仲徳曰自古革命诚非一族然今之起者恐不足以济大事元徳果劲有计畧宋武帝甚知之告以义举使于都下袭𤣥仲徳闻其谋谓元徳曰天下事不可不宻且兵亦不贵迟巧𤣥情无逺虑好冐夜出入今取之正湏一夫力耳事泄元徳为𤣥诛仲徳窜走㑹义军克建邺仲徳抱元徳子方回出候武帝帝于马上抱方回与仲徳相对号恸追赠元徳给事中封安复县侯以仲徳为镇军中兵参军武帝伐广固仲徳为前驱战辄破之大小二十余战卢循寇逼衆议并欲迁都仲徳正色曰今天子当阳南面明公命世作辅新建大功威震六合祅寇豕突恃我逺征既闻凯入将自奔散今日投草莽则同匹夫匹夫号令何以威物此谋若立请従此辞帝悦及武帝与循战于左里仲徳功冠诸将封新淦县侯义熙十二年北伐进仲徳征虏将军加冀州刺史督前锋诸军事冠军将军檀道济龙骧将军王镇恶向洛阳宁朔将军刘遵考建武将军沈林子出石门宁朔将军朱超石胡藩向半城咸受统于仲徳仲徳率龙骧将军朱牧宁逺将军竺灵秀严纲等开鉅野入河乃总衆军进据潼闗长安平以仲徳为太尉谘议参军武帝欲迁都洛阳衆议咸以为宜仲徳曰非常之事人所骇今暴师经载士有归心故当以建邺为王基迁都宜候文轨大同帝深纳之使卫送姚泓先还彭城武帝受命累迁徐州刺史加都督元嘉中到彦之北侵仲徳同行魏弃河南司兖三州平定三军咸喜而仲徳有忧色曰诸贤不谙北土情伪必墯其计诸军进屯灵昌魏军于委粟津度河虎牢洛阳并不守彦之闻二城并没欲焚舟步走仲徳曰洛阳既败虎牢无以自立理数必然也去我犹自千里滑台尚有强兵若便舍舟士卒必散且当入济至马耳谷口更详所宜乃回军沿济南歴城步上焚舟弃甲还至彭城仲徳坐免官寻与檀道济救滑台粮尽乃归自是复失河南九年又为徐州刺史仲徳三临徐州威徳着于彭城立佛寺作白狼童子像于塔中以在河北所遇也进号镇北大将军十五年卒谥曰桓侯亦于庙立白狼童子坛每祭必祠之子正循嗣为家僮所杀仲徳兄孙文和景和中为征北义阳王昶府佐昶于彭城奔魏部曲皆散文和独送至界上昶谓曰诸人皆去卿有老母何独不去文和乃去昇明中为巴陵内史沈攸之事起文和斩其使驰白齐武帝及齐永明年中歴青冀兖益四州刺史到彦之字道豫彭城武原人楚大夫屈到后也宋武帝讨孙恩以乡里乐从每有战功义旗将起彦之家在广陵临川武烈王道规克桓𢎞彦之时近行闻事捷驰归而道规已南度江仓卒晚方获济及至京口武帝已向建邺孟昶居守留之及见武帝被责不自陈昶又不申理故不加官义熙元年补镇军行参军六年卢循逼都彦之与檀道济掩循辎重与循党荀林战败免官后以军功封佷山县子为太尉中兵参军骠骑将军道怜镇江陵以彦之为骠骑谘议参军寻迁司马南郡太守又从文帝西镇除使持节南蛮校尉武帝受命进爵为侯彦之佐守荆椘垂三十载威信为士庶所懐及文帝入奉大统以徐羡之等新有簒虐惧欲使彦之领兵前驱彦之曰了彼不贰便应朝服顺流若使有虞此师既不足恃更开嫌隙之端非所以副逺迩之望也㑹雍州刺史褚叔度卒乃遣彦之权镇襄阳羡之等欲即以彦之为雍州上不许徴为中领军委以戎政彦之自襄阳下谢晦已至镇虑彦之不过已彦之至杨口步往江陵深布诚款晦亦厚自结纳彦之留马及利劒名刀以与晦晦由此大安元嘉三年讨晦进彦之镇军于彭城洲战不利咸欲退还夏口彦之不回㑹檀道济至晦乃败走江陵平因监荆州州府事改封建昌县公其秋迁南豫州刺史监六州诸军事镇歴阳上于彦之恩厚将加开府欲先令立功七年遣彦之制督王仲徳竺灵秀尹沖段宏赵伯符竺灵真庾俊之朱脩之等北侵自淮入泗泗水渗日裁行十里自四月至七月始至东平湏昌县魏滑台虎牢洛阳守兵并走彦之留朱脩之守滑台尹沖守虎牢杜骥守金墉十年魏军向金墉城次至虎牢杜骥奔走尹沖衆溃而死魏军仍进滑台时河氷将合粮食又罄彦之先有目疾至是大动将士疾疫乃回军焚舟步至彭城初遣彦之资实甚盛及还凡百荡尽府蔵为空文帝遣檀道济北救滑台收彦之下狱免官兖州刺史竺灵秀弃军伏诛明年夏起为护军九年复封邑固辞明年卒乃复先户邑谥曰忠公孝建三年诏彦之与王华王昙首配食文帝庙庭长子元度位益州刺史少子仲度嗣位骠骑従事中郎兄弟并有才用皆早卒仲度子撝撝字茂谦袭爵建昌公宋明帝立欲收物情以撝功臣之后自长兼左户郎中擢为太子洗马撝资借豪富厚自奉养供一身一月十万宅宇山池伎妾姿艺皆穷上品才调流赡善纳交游爱伎陈玉珠明帝遣求不与逼夺之撝颇怨帝令有司诬奏将杀之撝入狱数宿须鬓皆白免死系尚方夺封与弟贲撝由是更以贬素自立明帝崩弟贲让封还撝朝议许之弟遁元徽中为南海太守在广州昇明元年沈攸之反刺史陈显逹起兵应朝廷遁犹豫见杀遁家人在都従野夜归见两三人持垩㕞其家门须臾而灭明日而遁死问至撝惧诣齐髙帝谢即板撝武帝中军谘议参军建元初国除武帝即位累迁司徒左长史宋时武帝与撝同从宋明帝射雉郊野渴倦撝得早青瓜与上对剖食之上又数游撝家懐其旧徳至是一嵗三迁永明元年为御史中丞车驾幸丹阳郡宴饮撝恃旧酒后狎侮同列谓庾杲之曰蠢尔蛮荆其俗鄙复谓虞悰曰断髪文身其风陋王晏既贵雅歩従容又问曰王散骑复何故尔晏先为国常侍转员外散骑郎此二职清华所不为故以此嘲之王敬则执榠查以刀子削之又曰此非元徽头何事自契之为左丞庾杲之所糺以赎论再迁左卫将军随王子隆带彭城郡撝问讯不脩部下敬为有司举免官后为五兵尚书庐陵王中军长史卒子沆嗣沆字茂瀣幼聪敏五嵗时父撝于屏风抄古诗沆请教读一遍便能讽诵及长善属文工篆隷羙风神容止可悦梁天监初为征虏主簿东宫建以为太子洗马时文徳殿置学士省召髙才硕学待诏沆通籍焉武帝宴华光殿命羣臣赋诗独诏沆为二百字三刻便成沆于坐立奏其文甚羙俄以洗马管东宫书记及散骑省优策文三年诏尚书郎在职清能者为侍郎以沆为殿中曹侍郎此曹以文才选沆从父兄溉洽并有才名时相代为之见荣当世迁太子中舍人沆为人谦敬口不论人短任昉范云皆与善后卒于北中郎谘议参军所着诗赋百余篇溉字茂灌撝弟子也父坦齐中书郎溉少孤贫与兄沼弟洽俱知名起家王国左常侍乐安任昉大相赏好坦提擕溉洽二人广为声价所生母魏本寒家悉越中之资为二儿推奉昉梁天监初昉出守义兴要溉洽之郡为山泽之游昉还为御史中丞后进皆宗之时有彭城刘孝绰刘苞刘孺吴郡陆倕张率陈郡殷芸沛国刘显及溉洽车轨日至号曰兰台聚陆倕赠昉诗云和风杂羙气下有真人游壮吴荀文若贤㢤陈太丘今则兰台聚万古信为俦任君本逹识张子复清脩既有絶尘到复见黄中刘时谓昉为任君比汉之三君到则溉兄弟也除尚书殿中郎后为建安太守昉以诗赠之求二衫段云鐡钱两当一百易代名实为恵当及时无待凉秋日溉答云余衣本百结闽中徒八蚕假令金如粟讵使廉夫贪还为太子中舍人溉长八尺眉目如㸃白晳羙须髯举动风华善于应答上用为通事舍人中书即兼吏部太子中庶子湘东王绎为㑹稽太守以溉为轻车长史行府郡事武帝勑绎曰到溉非直为汝行事足为汝师溉尝梦武帝遍见诸子至湘东而脱帽与之于是宻敬事焉遭母忧居丧尽礼所处庐间方四尺毁瘠过人服阕犹蔬食布衣者累载歴御史中丞都官左户二尚书掌吏部尚书时何敬容以令参选事有不允溉辄相执敬容谓人曰到溉尚有余臭遂学作贵人敬容日方贵宠人皆下之溉仵之如初溉祖彦之初以担粪自给故世以为讥云后省门鸱尾被震溉左迁光禄大夫所莅以清白自脩性又率俭不好声色虚室单牀傍无姬侍冠履十年一易朝服或至穿补传唿清路不有朝章而已后为散骑常侍侍中国子祭酒表求列武帝所撰正言于学请置正言助教二人学生二十人尚书左丞贺琛又请加置博士一人溉特被武帝赏接每与对棊従夕达旦或复失寝加以低睡帝诗嘲之曰状若丧家狗又似悬风槌当时以为笑乐溉第居近淮水斋前山池有竒礓石长一丈六尺帝戏与赌之并礼记一部溉并输焉未进帝谓朱异曰卿谓到溉所输可以送未敛板对曰臣既事君安敢失礼帝大笑其见亲爱如此石即迎置华林园宴殿前移石之日都下倾城纵观所谓到公石也溉奕棊入第六品常与朱异韦黯于御坐校棊比势复局不差一道后因疾失明诏以金紫光禄大夫散骑常侍就第养疾溉少有羙名遂不为仆射人为之恨溉澹如也家门雍睦兄弟特相友爱初与弟洽恒共居一斋洽卒后便舍为寺蒋山有延贤寺溉家世所立溉得禄俸皆充二寺因断腥膻终身蔬食别营小室朝夕従僧徒礼诵武帝每月三致净馔恩礼甚笃性不好交游唯与朱异刘之遴张绾同志友宻及卧疾门可罗雀唯三人每嵗时恒鸣驺枉道以相存问置酒极欢而去以太清二年卒临终託张刘勒子孙薄葬之礼曰气絶便敛敛以法服先有冡竁敛竟便葬不湏择日凶事必存约俭孙姪不得违言便屏家人请僧读经賛呗及卒颜色如恒手屈二指即佛道所云得果也时朝廷多事遂无赠谥有集二十卷行于时子镜镜字圆照初在孕其母梦懐镜及生因以名焉镜五嵗便口授为诗婉有辞况位太子舍人作七悟文甚羙先溉卒镜子荩早聪慧位尚书殿中郎尝従武帝幸京口登北顾楼赋诗荩受诏便就上以示溉曰荩定是才子翻恐卿従来文章假手于荩因赐绢二十疋后溉每和御诗上辄手诏戏溉曰得无贻厥之力乎又赐溉连珠曰砚磨墨以腾文笔飞毫以书信如飞蛾之赴火岂焚身之可吝必耄年其已及可假之于少荩其见知赏如此后除丹尹丞太清乱赴江陵卒溉弟洽洽字茂㳂清警有才学父坦以洽无外家乃求娶于羊𤣥保以为外氏洽年十八为徐州迎西曹行事谢朓文章盛于一时见洽深相赏好每称其兼资文武脁后为吏部欲荐之洽覩时方乱深相拒絶遂筑室巖阿幽居积嵗时人号曰居士任昉与洽兄沼溉并善尝访洽于田舍叹曰此子日下无双遂申拜亲之礼梁武帝尝问待诏丘迟曰到洽如何沆溉迟曰正情过于沆文章不减溉加此清言殆将难及即召为太子舍人御幸华光殿诏洽及沆萧琛任昉侍宴赋二十韵诗以洽辞为工赐绢二十疋上谓昉曰诸到可谓才子昉曰臣常窃议宋得其武梁得其文迁司徒主簿直待诏省勑使抄甲部书为十二卷迁尚书殿中郎后为太子中舍人与庶子陆倕对掌东宫管记俄为侍读侍读省仍置学士二人洽充其选迁国子博士奉勑撰太学碑累迁尚书吏部郎请託不行徙左丞凖绳不避贵戚时帝欲亲戎军国礼容多自洽出寻迁御史中丞号为劲直少与刘孝绰善下车便以名教隠秽首弹之孝绰託与诸弟书实欲闻之湘东王公事左降犹居职旧制中丞不得入尚书下舍洽兄溉为左户尚书洽引服亲不应有碍刺省详决左丞萧子云议许入溉省亦以其兄弟素笃不相别也出为寻阳太守卒赠侍中谥理子洽羙容质善言吐弱年聼伏曼容讲未尝傍膝伏深叹之文集行于世子仲举仲举字徳言无他艺业而立身耿正仕梁为长城令政号廉平陈文帝居乡里尝诣仲举时天隂雨仲举独坐斋内闻城外有箫豉声俄而文帝至仲举异之乃深自结帝又尝因饮夜宿仲举帐中忽有神光五采照于室内由是祗事益恭及侯景平文帝为吴兴太守以仲举为郡丞与颕川庾持俱为文帝賔客文帝嗣位授侍中参掌选事天嘉元年守都官尚书封寳安县侯三年迁尚书左仆射丹阳尹参掌如故改封建昌县侯仲举既无学术朝章非其所长选举引用皆出自袁枢性疎简不干时务与朝士无所亲狎但聚财酣饮而已文帝积年寝疾不亲万机尚书中书事皆使仲举断决天康元年迁侍中尚书仆射文帝疾甚入侍医药及帝崩宣帝受遗为尚书令入辅仲举与左丞王暹中书舍人刘师知殷不佞以朝望有归乃遣不佞宣㫖遣宣帝还东府事发师知下狱赐死暹不佞并付推乃以仲举为贞毅将军金紫光禄大夫初仲举子郁尚文帝妹信义长公主官至中书侍郎出为宣城太守文帝配以士马是年迁南康内史以国哀未之任仲举既庆居私宅与郁皆不自安时韩子髙在都人马素盛郁每乘小舆蒙妇人衣与子髙谋子髙军主告其事宣帝収子髙仲举及郁并于狱赐死郁诸男女帝甥获免垣护之字彦宗略阳垣道人也族姓豪强石季龙时自略阳徙邺祖敞仕苻氏为长乐国郎中令伯父遵父苗仕慕容超并见委任遵为尚书苗为京兆太守宋武帝围广固遵苗踰城归降并以为太尉行参军元嘉中遵为员外散骑常侍苗屯骑校尉仍家下邳护之少倜傥不拘小节形状短陋而气干强果元嘉初为殿中将军随到彦之北侵魏彦之将回师护之书谏彦之不纳散败而归文帝闻而善之累迁钟离太守随王𤣥谟入河𤣥谟攻滑台护之百舸为前锋进据石济及魏救将至驰书劝𤣥谟急攻之不见従𤣥谟败退不暇报䕶之而魏军悉牵𤣥谟水军大艚连以鐡鏁三重断河以絶护之还路河水迅急䕶之中流而下每至鐡鏁以长柯斧断之魏人不能禁唯失一舸余舸并全留戍麋沟城还为江夏王义恭骠骑户曹参军戍淮隂领济北太守三十年文帝崩还屯歴下孝武入讨率所领驰赴帝以为冀州刺史及南郡王义宣反兖州刺史徐遗宝护之妻弟也与护之书劝使同逆护之驰使以闻率军随沈庆之等击鲁爽义宣率大衆至梁山与王𤣥谟相持栁元景率护之及护之弟询之栁叔仁郑琨等出镇新亭𤣥谟求上遣元景等进据南州护之水军先发大破贼将龎法起元景乃以精兵配䕶之追讨㑹朱脩之已平江陵至寻阳而还迁徐州刺史封益阳县侯后拜青冀二州刺史镇歴城大明二年徴为右卫将军还于道闻竟陵王诞据广陵反护之即率部曲受车骑大将军沈庆之节度事平转临淮太守徙豫州刺史护之所莅多聚敛贿货七年坐下狱免官明年起为太中大夫未拜以愤卒谥壮侯崇祖字敬逺一字僧寳护之弟子也父询之骁敢有气力元凶弑逆嗣辅国将军张东时张超手行大逆亦领军隷东询之规杀之虑柬不同柬宿有此志又未测询之同否互相观察㑹超来论事柬色动询之觉之即共定谋遣召超超疑之不至改宿他所询之不知迳往斫之杀其仆于牀因与柬南奔时孝武已即位以为积射将军梁山之役力战中流矢卒赠冀州刺史崇祖年十四有干畧伯父护之谓门宗曰此儿必大吾门后随徐州刺史薛安都入魏寻又率门宗据朐山归宋求淮北立功明帝以为北琅邪兰陵二郡太守封下邳子及齐髙帝镇淮隂崇祖时戍朐山既受都督祗奉甚至帝以其武勇善待之崇祖谓其妹夫皇甫肃曰此真吾君也遂宻布诚节髙帝威名已着宋明帝尤所忌疾徴为黄门郎规害髙帝崇祖建策以免由是甚见亲参豫宻谋元徽末髙帝惧祸令崇祖入魏崇祖即以家口託皇甫肃勒数百人将入魏界更聴后㫖㑹苍梧废召崇祖还都及齐髙帝新践阼恐魏致讨以送刘昶为辞以为军冲必在夀春非崇祖莫可为捍徙为豫州刺史监豫司二州诸军事封望蔡侯建元二年魏遣刘昶攻夀春崇祖乃于城西北立堰塞肥水堰北起小城使数千人守之谓长史封延伯曰虏必悉力攻小城若破此堰放水一激急逾三崃自然沉溺岂非小劳而大制邪及魏军由西道集堰南分军东路内薄攻小城崇祖着白纱帽肩舆上城手自转式日晡时决小史埭水势奔下魏攻城之衆溺死千数大衆退走初崇祖于淮隂见髙帝便自比韩白唯上独许之及破魏军唘至上谓朝臣曰崇祖恒自拟韩白今真其人也进为都督崇祖闻陈显逹李安人皆増给军仪乃启求鼔吹横吹上敕曰韩白何可不与衆异给鼓吹一部崇祖虑魏复攻淮北唘徙下蔡戍于淮东其冬魏果欲攻下蔡及闻内徙乃扬声平除故城衆疑魏当于故城立戍崇祖曰下蔡去镇咫尺魏岂敢置戍实是欲除此城正恐奔走杀之不尽耳魏果夷掘下蔡城崇祖大破之武帝即位为五兵尚书领骁骑将军初豫章王有盛宠武帝在东宫崇祖不自附及破魏军诏使还朝与共宻议武帝疑之曲加礼待酒后谓曰世间流言我已豁懐抱自今已后富贵见付也崇祖拜谢及去后髙帝复遣荀伯玉敕以边事受㫖夜发不得辞东宫武帝以为不尽诚心衔之永明元年诏称其与荀伯玉搆扇边荒诛之故人无敢至者独有前豫州主簿夏侯恭叔出家财为殡时人以比栾布恭叔谯国人崇祖为豫州闻其才义辟为主簿兼掌书翰髙帝即位方镇皆有贺表王俭见崇祖唘咨嗟良久曰此恭叔辞也时宋氏封爵随军迁改恭叔以栁元景中兴元勲刘勔殒身王事不宜见废上表论之甚有义理事虽不従优诏见答后为竟陵令恵化大行木连理上有光如烛咸以善政所致荣祖字华先崇祖従父兄也父谅之宋北中郎府参军荣祖少学骑射或曰何不学书荣祖曰曹操曹丕上马横槊下马谈论此可不负饮食矣君軰无自全之伎何异犬羊乎宋孝建中为后军参军伯父豫州刺史护之子袭祖为淮阳太守孝武以事徙之岭南护之不食而死帝疾笃又使杀袭祖临死与荣祖书曰弟尝劝我危行言逊今果败矣明帝初即位四方反除荣祖冗従仆射遣还徐州説刺史薛安都曰天之所废谁能兴之使君今不同八百诸侯如下官所见非计中也安都曰今京都无百里地莫论攻围取胜自可相拍手笑杀且我不欲负孝武荣祖曰孝武之行足致余殃今虽天下雷同正是速死无能为也安都曰不知诸人云何我不畏此大蹄马在近急便作计荣祖被拘不得还因为安都将领安都引魏军入彭城荣祖擕家属南奔朐山齐髙帝在淮隂荣祖归附髙帝保持之及宋明帝崩髙帝书送荣祖诣仆射褚彦囘除东海太守彦回谓曰萧公称卿干略故以郡相处荣祖善弹登西楼见翔鹄云中谓左右当生取之于是弹其两翅毛脱尽坠地无伤养毛生后飞去其妙如此元徽末苍梧凶狂恒欲危害髙帝帝欲奔广陵起事荀伯玉等皆赞成之荣祖谏曰领府去台百歩公走人岂不知若单骑轻行广陵人一旦闭门不相受公欲何之公今动足下牀恐便有叩台门者公事去矣苍梧明夕自至领府扣门欲害帝帝尝以书案下安鼻为楯以鐡为书镇如意甚壮大以备不虞欲以代杖苍梧至府而日且申令夕湏至一处作适还当取奴寻遇杀齐髙帝谓荣祖曰不用卿言㡬无所成豫佐命勲封将乐县子永明二年为寻阳相南新蔡太守被告作大形棺材盛仗使乡人载度江北案騐无实见原后拜兖州刺史初巴东王子响事方镇皆唘称子响为逆荣祖曰此非所宜言政应云刘寅等孤负恩奨逼廹巴东使至于此时诸唘皆不得通事平后上乃省视以荣祖为知言九年卒従弟歴生亦为骁将位太子右率性苛暴与始安王遥光同反伏诛闳字叔通荣祖从父也父遵位员外常侍闳为宋孝武帝南中郎参军孝武帝即位以为交州刺史时交土全实闳罢州还资财鉅万孝武末年贪慾刺史二千石罢任还都必限使献奉又以捕戏取之要令罄尽乃止闳还至南州而孝武晏驾拥南资为富人明帝初以为司州刺史北破薛道标封乐乡县男出为益州刺史蜀还之货亦数千金先送献物倾西资之半明帝犹嫌其少及闳至都诣廷尉自簿先诏狱官留闳于是悉送资财然后被遣凡蛮夷不受鞭罚输财赎罪谓之赕时人谓闳被赕刺史歴度支尚书卫尉齐髙帝辅政使褚彦回为子晃求闳女闳辞以齐大非偶帝虽嘉其退让而心不能欢即以晃婚王伷女谓豫章王嶷曰前欲以白象与垣公婚者重其夷澹事虽不遂心常依然白象晃小字也及髙帝即位以有诚心封爵如故卒于金紫光禄大夫谥曰定子憘伯袭爵憘伯少负气豪侠妙觧射雉尤为武帝所重以为直阁将军与王文和俱任颇以地势陵之后出为巴西梓潼二郡太守时文和为益州刺史曰每忆昔日俱在合下卿时视我如我今日见卿因诬其罪驰信唘之又辄遣萧寅代憘伯为郡憘伯亦别遣唘台闭门待报寅以兵围之齐明帝辅政知其无罪不欲乖文和乃敕憘伯觧郡还为寅军所蹑束手受害闳弟子昙深以行义称为临城县罢归得钱十万以买宅奉兄退无私蓄先是刘楷为交州谓王俭曰欲一人为南土所闻者同行俭良久曰得之矣昔垣闳为交州闳弟閲又为九真郡皆着信南中羽林监昙深者閲之子也雅有学行当令同行及随楷未至交州而卒俭惆怅良久昙深妻郑氏字献英荣阳人时年二十子文凝始生仍随楷到镇昼夜纺织傍无亲援年既盛羙甚有容徳自厉氷霜无敢望其门者居一年私装了乃告楷求还楷大惊曰去乡万里固非孀妇所济遂不许郑又曰垣氏覉魂不反而其孤藐幼妾若一同灰壤则何面目以见先姑因大悲泣楷怆然许之厚为之送于是间关危险遂得至乡葬毕乃曰可以下见先姑矣时文凝年甫四嵗亲教经礼训以义方州里称羙又有吴兴丘景宾字彦先亦以节义闻父康祖无钖令亡后僮仆数十人及宅宇产畜景宾悉议与兄镇之镇之又推斋屋三间与之亦不肯受太守孔山士叹曰闻栁下恵之风贪夫㢘儒夫有立志复见之矣终于奉朝请张兴世字文徳竟陵人也本单名世宋明帝益为兴世少家贫白衣随王𤣥谟伐蛮后随孝武镇寻阳补南中郎参军督护従入讨元凶及南郡王义宣反又随𤣥谟出梁山有战功明帝即位四方反叛进兴世龙骧将军领水军拒南贼时台军据赭圻朝廷遣吏部尚书褚彦回就赭圻行选是役也皆先战授位檄板不供由是有黄纸札南贼屯在鹊尾既相持久不决兴世建议曰贼据上流兵张地胜今以竒兵潜出其上使其首尾周惶进退疑阻粮运艰碍乃制胜之竒沈攸之吴喜并賛其计分战士七千配之兴世乃令轻舸泝流而上旋复回还一二日中辄复如此使贼不为之防贼帅刘胡间兴世欲上笑之曰我尚不敢越彼下取扬州兴世何人欲据我上兴世谓攸之等曰上流唯有钱溪可据乃往据之及刘胡来攻捋士欲迎击之兴世曰贼来尚逺而气骤盛矣夫骤既力尽盛亦易衰此曹刿所以破齐也将士不得妄动贼来转近兴世乃命夀寂之任农夫率壮士击走之袁顗愠曰贼据人肝藏里云何得活是月朔赭圻军士伐木为栅于青山遇一童子曰贼下旬当平无为自苦忽不见至是果败兴世又遏其粮道贼衆渐饥刘胡弃军走袁顗仍亦奔散兴世遂与吴喜共平江陵迁右军将军封作唐县侯歴雍州刺史左卫将军以疾徙光禄大夫寻卒兴世居临沔水自襄阳以下至于江二千里先无洲屿兴世初生当其门前水中一旦忽生洲年年渐大及兴世为方伯而洲上遂十余顷父仲子由兴世致位给事中兴世欲将往襄阳爱乡里不肯去尝谓兴世曰我虽田舍老公乐闻鼓角汝可送一部行田时欲吹之兴世素恭谨畏法譬之曰此是天子鼓角非田舍公所吹兴世欲拜墓仲子谓曰汝卫従太多先人必当惊怖兴世咸撤而行子欣泰欣泰字义亨不以武业自居好𨽻书读子史年十余诣吏部尚书褚彦回彦囘问张郎弓马多少答曰性怯畏马无力牵弓彦囘甚异之歴诸王府佐宋元徽中兴世在家拥雍州还资见钱三千万苍梧王自领人劫之一夜垂尽兴世忧惧病卒欣泰兄欣华时为安成郡欣泰悉封余财以待之齐建元初为尚书都官郎武帝与欣泰早款遇及即位以为直合将军后为武陵内史坐赃私杀人被纠见原还复为直合步兵校尉领羽林监欣泰通涉雅俗交结多是名素下直辄着鹿皮冠纳衣钖杖挟素琴有以唘武帝帝曰将家儿何敢作此举止后从驾出新林敕欣泰㢘察欣泰停仗于松树下饮酒赋诗制局监吕文度以启武帝帝大怒遣出数日意释召谓曰卿不乐武职当处卿清贵除正员郎出为镇军南中兵参军南平内史巴东王子响杀僚佐上遣中庶子胡谐之西讨使欣泰为副欣泰谓谐之曰今太嵗在西南逆嵗行军兵家深忌若且顿军夏口宣示祸福可不战而擒也谐之不従进江津尹略等见杀事平欣泰徙为随王子隆镇西中兵改领河东内史子隆深相爱重数与谈宴意遇与谢脁相次典籖宻唘之武帝怒召还都屏居家巷置宅南冈下面接松山欣泰负弩射雉恣情闲放声伎杂艺颇多开觧明帝即位为领军长史迁谘议参军上书陈便宜二十条其一条言宜毁废塔寺帝病优诏报答建武二年魏围钟离欣泰为军主随崔慧景救援及魏军退而邵阳洲上余兵万人求输马五百疋假道慧景欲断路攻之欣泰说慧景曰归师勿遏古人畏之死地兵不可轻也慧景乃聴过时领军萧坦之亦援钟离还唘明帝曰邵阳洲有死贼万人慧景欣泰放而不取帝以此皆不加赏四年出为永阳太守永元初还都崔慧景围城欣泰入城守备事宁除庐陵王安东司马梁武帝起兵东昏以欣泰为雍州刺史欣泰与弟前始安内史欣时宻谋结太子右率胡松前南谯太守王灵秀直合将军鸿选含徳主帅茍励直后刘灵运等并同契㑹帝遣中书舍人冯元嗣监军救郢茹法珍梅虫儿及太子右率李居士制局监杨明泰等十余人相送中兴堂欣泰等使人懐刀于坐斫元嗣头坠果柈中又斫眀泰破其腹虫儿伤数创手指皆坠居士踰墻得出茹法珍亦散走还台灵秀仍往石头迎建安王宝寅率文武数百唱警跸至杜姥宅欣泰初闻事发驰马入宫冀法珍等在外城内处分必尽见委因行废立既而法珍得返处分关门上仗不配欣泰兵鸿选在殿内亦不敢发城外衆寻散少日事觉欣泰胡松等皆伏诛欣泰少时有人相其当得三公而年裁三十后屋瓦坠伤额又问相者云无复公相年夀更増亦可得方伯耳死时年三十六论曰王仲徳受任二世能以功名始终入闗之役檀王咸出其下元嘉北讨则受督于人有蔺生之志而无闗公之愤长者㦲道豫虽地居丰沛荣非恩假时歴四代人焉不絶文武之道不坠斯门殆为优矣垣氏宋齐之际世着武节崇祖陈力彊场以韩白自许竟而杜邮之酷可为痛㦲兴世鹊浦之竒逺有深致其垂组建斾岂徒然也南史卷二十五卷二十五考证南史卷二十五考证到彦之𫝊后以军功封佷山县子佷山县属武陵郡垣闳传羽林监昙深者閲之子也閲监本作闳查上文云闳弟子昙深又云闳弟閲今改从阁本张欣泰传欣泰通涉雅俗交接多是名素素监本误哀今从南本后屋瓦坠伤额屋瓦监本作瓦屋今改从齐书南史卷二十五考证南史卷二十六钦定四库全书南史卷二十六唐李延夀撰列传第十六袁湛袁湛字士深陈郡阳夏人也祖耽晋厯阳太守父质琅邪内史并知名湛少与弟豹并为从外祖谢安所知安以其兄子𤣥女妻湛宋武帝起兵以为镇军谘议参军以从征功封晋宁县五等男义熙十二年为尚书右仆射武帝北伐湛兼太尉与兼司空尚书范泰奉九命礼拜授武帝帝沖让湛等随军至洛阳住栢谷坞泰议受使未毕不拜晋帝诸陵湛独至五陵展敬时人羙之初陈郡谢重王胡之外孙也于诸舅敬礼多阙重子绚湛之甥也尝于公坐慢湛湛正色谓曰汝便是两世无渭阳情绚有愧色十四年卒赠左光禄大夫文帝即位以后父赠侍中以左光禄大夫开府仪同三司谥曰敬公大明三年孝武幸籍田经湛墓遣使致祭増守墓五户子淳淳子植并早卒湛弟豹字士蔚好学博闻善谈雅俗每商较古今兼以诵咏聼者忘疲为御史中丞时鄱阳县侯孟懐玉上母檀拜国太夫人有司奏许豹以妇人从夫爵懐玉父大司农绰见居列卿妻不宜従子奏免尚书右仆射刘栁等官诏并赎论后为丹阳尹太尉长史义熙九年卒官以参伐蜀谋追封南昌县五等子子淑淑字阳源少有风气年数嵗伯父湛谓人曰此非凡儿至十余嵗为姑夫王𢎞所赏博渉多通不为章句学文采遒艳従横有才辩彭城王义康命为司徒祭酒义康不好文学虽外相礼接意好甚疎从母兄刘湛欲其附己而淑不为改意由是大相乖失淑乃赋诗曰种兰忌当门懐璧莫向楚椘少别玉人门非植兰所寻以久疾免官元嘉二十六年累迁尚书吏部郎其秋大举北侵従容曰今当席卷赵魏检玉岱宗愿上封禅书一篇文帝曰盛徳之事我何足以当之出为始兴王濬征北长史南东海太守淑始到府濬引见谓曰不意舅遂垂屈佐淑答曰朝廷遣下官本以光公府望也还为御史中丞时魏军南伐至𤓰歩文帝使百官议防御之术淑上议其言甚诞淑喜夸每为时人所嘲始兴王濬尝送钱三万饷淑一宿复遣人追取谓为使人谬误欲以戏淑淑与濬书曰闻之前志曰七年之中一与一夺义士犹或非之况宻迩旬次何其裒益之亟也窃恐二三诸侯有以观大国之政迁太子左卫率元凶将为逆其夜淑在直唿淑及萧斌等流涕告以明旦当行大事里相与戮力淑斌并曰自古无此愿加善思劭怒斌惧曰谨奉令淑叱之曰卿便谓殿下真有是邪殿下幼时尝患风或是疾动耳劭愈怒因问曰事当克不淑曰居不疑之地何患不克但既克之后为天地所不容大祸亦旋至耳劭左右引淑衣曰此是何事而可言罢劭因起赐淑等袴褶又就主衣取锦裁三尺为一叚又中裂之分斌与淑及左右使以缚袴褶淑出还省绕牀至四更乃寝劭将出已与萧斌同载唿淑甚急淑眠终不起劭停车奉化门催之相续徐起至车后劭使登车辞不上劭命左右杀之于奉化门外槐树下劭即位追赠太常孝武即位赠侍中太尉谥曰忠宪公又诏淑及徐湛之江湛王僧绰卜天兴四家长给廪淑文集传于世诸子并早卒兄洵吴郡太守谥曰贞洵子顗顗字国章初为豫州主簿累迁晋陵太守袭南昌县五等子大明末拜侍中领前军将军时新安王子鸾以母嬖有盛宠太子在东宫多过上微有废太子立子鸾之意从容言之顗盛称太子好学有日新之羙帝怒振衣而入顗亦厉色而出左丞徐爰言于帝请宥之帝意解后帝又以沈庆之才用不多言论颇相嗤毁顗又陈庆之忠勤有干略堪当重任由是前废帝深感头庆之亦懐其徳景和元年诛羣公欲引进顗任以朝政迁为吏部尚书封新涂县子俄而意趣乖异宠待顿衰始令顗与沈庆之徐爰参知选事寻复反以为罪使有司纠奏坐白衣领职従幸湖熟往反数日不被命顗虑祸求出乃除建安王休仁安西长史休仁不行即以顗为领宁蛮校尉雍州刺史加都督顗舅蔡兴宗谓曰襄阳至恶岂可昌邪顗曰白刃交前不救流矢今日之行本愿生出彪口且天道辽逺何必皆验如其有徴当脩徳以禳之于是狼狈上路恒虑见追后至寻阳曰今知免矣与邓琬款狎过常每清闲必尽日穷夜顗与琬人地本殊衆知其有异志矣及至襄阳使刘胡缮脩兵械㑹明帝定大事进顗号右将军遣荆州典籖邵宰乘驿还江陵道由襄阳顗反意已定而粮仗未足欲且奉表于明帝顗子祕书丞戬曰一奉表疏便为彼臣以臣伐君于义不可顗从之顗诈云被太皇后令使其起兵便建牙驰檄奉劝晋安王子勋即大位与琬书使勿觧甲子勋即位进顗号安北将军加尚书左仆射顗本无将略在军中未尝戎服语不及战阵唯赋诗谈议而已不能抚接诸将刘胡每论事酬对甚简由此大失人情胡常切齿恚恨胡以南军未至军士匮乏就顗换襄阳之资顗答曰都下两宅未成方应经理不可损彻又信往来之言言都下米贵斗至数百以为不劳攻伐行自离散于是拥甲以待之明帝使顗旧门生徐硕奉手诏譬顗曰卿未经为臣今追踪窦融犹未晚也及刘胡叛走不告顗顗至夜方知大怒骂曰今年为小子所误唿取飞鷰谓其衆曰我当自出追之因又遁走至鹊头与戍主薛伯珍及其所领数千歩取青林欲向寻阳夜止山间宿杀马劳将士顗顾伯珍曰我举八州以谋王室未一战而散岂非天耶非不能死岂欲草间求活望一至寻阳谢罪主上然后自刎耳因慷慨叱左右索节无复应者及旦伯珍请求间言乃斩顗首诣钱溪马军主襄阳俞湛之降湛之因斩伯珍併送首以为己功明帝忿顗违叛流尸于江弟子彖收瘗于石头后冈后废帝即位方得改葬顗子戬昻戬为黄门侍郎戍盆城寻阳败伏诛粲字景倩洵弟子也父濯扬州秀才早卒粲幼孤祖哀之名之曰愍孙伯叔并当世荣显而愍孙饥寒不足母琅邪王氏太尉长史诞之女也躬事绩纺以供朝夕愍孙少好学有清才随伯父洵为吴郡拥弊衣读书足不踰户其从兄头出游要愍孙愍孙輙称疾不动叔父淑雅重之语子弟曰我门不乏贤愍孙必当复三公或有欲与顗婚顗父洵曰顗不堪政可与愍孙婚耳愍孙在坐流涕起出早以操行见知宋孝武即位稍迁尚书吏部郎太子右卫率侍中孝建元年文帝讳日羣臣并于中兴寺八关斋中食竟愍孙别与黄门郎张淹更进鱼肉食尚书令何尚之奉法素谨宻以白孝武孝武使御史中丞王谦之纠奏并免官大明元年复为侍中领射声校尉封兴平县子三年坐纳山隂人丁承文货举为㑹稽郡孝㢘免官五年为左卫将军加给事中七年转吏部尚书左卫如故其年皇太子冠上临宴东宫与颜师伯栁元景沈庆之等并摴蒱愍孙劝师伯酒师伯不饮愍孙因相裁辱曰不能与佞人周旋师伯见宠于上上常嫌愍孙以寒素陵之因此发怒曰袁濯儿不逢朕员外郎未可得也而敢寒士遇物将手刃之命引下席愍孙色不变沈栁并起谢久之得释出为海陵太守废帝即位愍孙在郡梦日堕其胷上因惊寻被徴管机宻歴吏部尚书侍中骁卫将军愍孙峻于仪范废帝倮之迫使走愍孙雅歩如常顾而言曰风雨如晦鸡鸣不已明帝泰初元年为司徒左长史南东海太守愍孙清整有风操自遇甚髙尝着妙徳先生传以续嵇康髙士传后以自况曰有妙徳先生陈国人也气志深虚姿神清映性孝履顺栖沖业简有舜之遗风先生幼夙多疾性疎嬾无所营尚然九流百氏之言雕龙谈天之艺皆汎识其大归而不以成名家贫尝仕非其好也混其声迹晦其心用席门常掩三迳裁通虽杨子寂寞严叟沉㝠不是过也脩道遂志终无得而称焉又尝谓周旋人曰昔有一国国中一水号曰狂泉国人饮此水无不狂唯国君穿井而汲独得无恙国人既并狂反谓国主之不狂为狂于是聚谋共执国主疗其狂疾火艾针药莫不必具国主不任其苦于是到泉所酌水饮之饮毕便狂君臣大小其狂若一衆乃欢然我既不狂难以独立比亦欲试饮此水矣幼慕荀奉倩为人孝武时求改名粲不许至明帝立乃请改为粲字景倩其外孙王筠又云明帝多忌讳反语袁愍为殒门帝意恶之乃令改焉二年迁领军将军仗士三十人入六门其年徙中书令领太子詹事三年转尚书仆射寻领吏部五年加中书令又领丹阳尹粲负才尚气爱好虚逺虽位任隆重不以事务经懐独歩园林诗酒自适家居负郭每杖䇿逍遥当其意得悠然忘反郡南一家颇有竹石粲率尔歩往亦不通主人直造竹所啸咏自得主人出语笑款然俄而车骑羽仪併至门方知是袁尹又尝歩屧白杨郊野间道遇一士大夫便唿与酣饮明日此人谓被知顾到门求进粲曰昨饮酒无偶聊相要耳竟不与相见尝作五言诗言访迹虽中宇循寄乃沧洲盖其志也七年为尚书令初粲忤于孝武其母候乗舆出负塼叩头流血塼碎伤目自此后粲与人语有误道眇目者輙涕泣弥日尝疾母忧念昼寝梦见父容色如平生与母语曰愍孙无忧将为国家器不患沉没但恐富贵终当倾灭耳母未尝言及粲贵重恒惧倾灭乃以告之粲故自挹损明帝临崩粲与褚彦回刘勔并受顾命加班劔二十人给鼓吹一部后废帝即位加兵五百人元徽元年丁母忧葬竟摄令亲职加卫将军不受性至孝居丧毁甚祖日及祥诏卫军断客二年桂阳王休范为逆粲扶曵入殿诏加兵自随府置佐吏时兵难危急贼已至南掖门诸将意沮咸莫能奋粲慷慨谓诸将帅曰寇贼已逼而衆情离阻孤子受先帝顾託本以死报今日当与诸护军同死社稷因命左右被马辞色哀壮于是陈显逹等感激出战贼即平殄事宁授中书监即本号开府仪同三司领司徒以扬州觧为府固不肯移三年徙尚书令卫军开府如故并固辞服终乃受命加侍中进爵为侯又不受时粲与齐髙帝褚彦回刘彦节递日入直平决万机粲闲默寡言不肯当事主书每往谘决或髙咏对之时立一意则衆莫能改素寡往来门无杂宾闲居髙卧一无所接谈客文士所见不过一两人顺帝即位迁中书监司徒侍中如故齐髙帝既居东府故使粲镇石头粲素静退每有朝命逼切不得已然后方就及诏移石头即便顺㫖有周旋人觧望气谓粲曰石头气甚凶往必有祸粲不答又给油络通幰车仗士五十人入殿时齐髙帝方革命粲自以身受顾託不欲事二姓宻有异图刘彦节宋氏宗室前湘州刺史王藴太后兄子素好武事并虑不见容于齐髙帝皆与粲结诸将帅黄回任候伯孙昙瓘王宜兴彭文之卜伯兴等并与粲合昇明元年荆州刺史沈攸之举兵反齐髙帝自诣粲粲称疾不见粲宗人袁逹以为不宜示异同粲曰彼若劫我入台便无辞以拒一如此不复得出矣时齐髙帝入屯朝堂彦节従父弟领军将军韫入直门下省卜伯兴为直阁黄回诸将皆率军出新亭粲克日谋矫太后令韫伯兴率宿卫兵攻齐髙帝于朝堂回率军来应彦节候伯等并赴石头事泄先是齐髙帝遣将薛深蘓烈王天生等领兵戍石头云以助粲实御之也又令腹心王敬则为直阁与伯兴共总禁兵王藴闻彦节已奔叹曰今年事败矣乃狼狈率部曲向石头薛深等据门射之藴谓粲已败乃便散走齐髙帝以报敬则敬则诛韫并伯兴又遣军王戴僧静向石头助薛深自仓门入时粲与彦节等列兵登东门僧静分兵攻府西门彦节与儿踰城出粲还坐列烛自照谓其子最曰本知一木不能止大厦之崩但以名义至此耳僧静挺身暗往奋刀直前欲斩之子最觉有异大呌抱父乞先死兵士人人莫不陨涕粲曰我不失忠臣汝不失孝子仍求笔作唘云臣义奉大宋䇿名两毕今便归魂坟壠永就山丘僧静乃并斩之初粲大明中与萧恵开周朗同车行逢大航开驻车恵开自照镜曰无年可仕朗执镜良久曰视死如归粲最后曰当至三公而不终至是如言最字文髙时年十七既父子俱殒左右分散任候伯等其夜并自新亭赴石头其后皆诛粲小儿数嵗乳母将投粲门生狄灵庆灵庆曰吾闻出郎君者有厚赏今袁氏已灭汝匿之尚谁为乎遂抱以首乳母号泣唿天曰公昔于汝有恩故冒难归汝奈何欲杀郎君以求小利若天地鬼神有知我见汝灭门此儿死后灵庆常见儿骑大㲰狗戏如平常经年余鬭场忽见一狗走入其家遇灵庆于庭噬杀之少时妻子皆没此狗即袁即所常骑也齐永明元年武帝诏曰哀粲刘彦节并与先朝同奨宋室沈攸之于景和之世特有乃心虽末节不终而始诚可録嵗月弥往宜霑优隆于是并命改葬粲省事莫嗣祖粲常所委信与刘彦节等宣宻谋至是齐髙帝问曰汝知袁粲谋逆何不启嗣祖曰小人无识曲蒙袁公厚恩实不仰负今日就死分甘官若赐性命亦不忍背粲而独生也戴僧静劝杀之帝曰彼各为其主遂赦焉用为省事歴朝所赏梁豫章王直新出阁中㫖用嗣祖为师彖字伟才顗弟觊之子也觊好学羙才早有清誉仕宋位武陵内史彖少有风气善属文及谈𤣥举秀才歴诸王府参军不就觊临终与兄顗书曰史公才识可喜足慰先基矣史公彖小字也及顗见诛宋明帝投尸江中不许敛葬彖与旧奴一人微服求尸四十余日乃得宻瘗石头后冈身自负土懐其文集未尝离身明帝崩后乃改葬顗从叔司徒粲祖舅征西将军蔡兴宗并器之仕宋为齐髙帝太傅相国主簿秘书丞仕齐为中书郎兼太子中庶子又以中书郎兼御史中丞坐弹谢超宗简奏依违免官后拜卢陵王谘议时南郡江陵县人茍蒋之弟胡之妇为曾口寺沙门所淫夜入茍家蒋之杀沙门为官司所检蒋之列家门秽行欲告则耻欲忍则不可实己所杀胡之列又如此兄弟争死江陵令宗躬唘州荆州刺史庐江王求博议彖曰夫迅寒急节乃见松筠之操危机廻构方识贞孤之风窃以蒋之胡之杀人原心非暴辩谳之日友于让生事怜左右义哀行路昔文举引谤获漏疎网蒋之心迹同符古人若䧟以深刑实伤为善由是蒋之兄弟免死累迁太子中庶子出为冠军将军监吴兴郡事彖性刚固以微言忤武帝又薄王晏为人晏请交不答武帝在便殿用金柄刀子翦𤓰晏在侧曰外闻有金刀之言恐不宜用此物帝穷问所以晏曰袁彖为臣説之上衔怒良久彖到郡坐过用禄钱免官付东冶彖妹为竟陵王子良妃子良世子昭胄时年八嵗见武帝而形容惨悴帝问其故昭胄流涕曰臣舅负罪今在尚方臣母悲泣不食已积日臣所以不宁帝曰特为儿赦之既而帝游孙陵望东冶曰冶中有一好贵囚数日与朝臣幸冶履行库藏因宴饮赐囚徒酒肉敕见彖与语明日释之后为侍中彖充腴异衆每从射雉郊野数人推抶乃能徒歩幼而母卒养于伯母王氏事之如亲闺门孝义隆昌元年卒谥靖子彖宗人廓之字思度宏之曽孙也父景儁宋世为淮南太守以非罪见诛廓之终身不聼音乐布衣蔬食足不出门示不臣于宋时人以比晋之王裒颜延之见其幼时叹曰有子如袁廊足矣齐国建方出仕稍至殿中郎王俭栁世隆倾心待之为太子洗马于时何涧亦称才子为文恵太子作杨畔歌辞甚侧丽太子甚悦廓之谏曰夫杨畔者既非典雅而声甚哀思殿下当降意箫韶奈何聼亡国之响太子改容谢之昻字千里雍州刺史顗之子也顗败藏于沙门沙门将以出关闗吏疑非常人沙门杖而语之遂免或云顗败时昻年五嵗乳媪擕抱匿于庐山州郡于野求之于乳媪匿所见一彪因去遂免㑹赦得出犹徙晋安在南唯勤学至元徽中聼还时年十五初顗败传首建邺藏于武库以漆题顗名以为志至是始还之昻号恸呕血絶而复蘓以泪洗所题漆字皆灭人以为孝感葬讫更制服庐于墓次从兄彖常抚视抑譬之昻容质修伟冠絶人伦以父亡不以理终身不聼音乐后与彖同见从叔司徒粲粲谓彖曰昻幼孤而能至此故知名器自有所在仕齐为王俭镇军府功曹史俭后为丹阳尹于后堂独引见昻指北堂谓曰卿必居此累迁黄门郎昻本名千里齐永明中武帝谓曰昻昻千里之驹在卿有之今改卿名为昻即字千里后为卫军武陵王长史丁母忧哀毁过礼服未除而从兄彖卒昻幼孤为彖所养乃制朞服人有怪而问之昻致书以喻之曰窃闻礼由恩断服以情申故小功他邦加制一等同㸑有缌明之典籍孤子夙以不天幼倾干䕃资敬未奉过庭莫承藐藐沖年未逹朱紫从兄提养训教示以义方每假其谈价虚其声誉得及人次实亦有由兼开拓房宇处以华旷同财共有恣其取足尔来三十余年怜爱之至言无异色姉妹孤姪成就一时笃念之深在终弥固此恩此爱毕壤不追既情若同生而服为诸从言心即事实未忍安昔马稜与従弟毅同居毅亡稜为心服三年由也之不除丧亦縁情而致制虽识不及古诚懐感慕常愿千秋之后从服朞齐不图门衰祸集一旦草土残息复罹今酷寻惟恸絶弥剧弥深今以余喘欲遂素志庶寄其罔慕之痛少伸无己之情虽礼无明据乃事有先例率迷而至必欲行之临纸哽咽言不识次后为御史中丞时尚书令王晏弟诩为广州多纳赇货昻依事劾奏不惮权豪当时号为正直初昻为洗马明帝为领军钦昻风素频降驾焉及践阼奏事多留与语谓曰我昔以卿有羙名亲经相诣昻答曰陛下在田之日遂蒙三顾草庐帝甚悦寻出为豫章内史丁所生母忧去职以丧还江路风潮暴骇昻乃缚衣着柩誓同沉溺及风止余船皆没唯昻船获全咸谓精诚所致葬讫起为吴兴太守永元末梁武帝起兵州郡望风皆降昻独拒境帝手书喻之曰夫祸福无门兴亡有数天之所弃人孰能匡机来不再图之宜早顷借聼道路承欲狼顾一隅既未喻雅懐聊申往意独夫狂悖振古未闻穷凶极虐嵗月滋甚天未絶齐圣明启运亿兆有赖百姓来苏吾荷任前驱扫除京邑屠溃之期当不云逺兼荧惑出端门太白入氐室天文表于上人事符于下不谋同契实在兹辰且范岫申胄久荐诚款各率所守仍为掎角而足下欲以区区之郡御堂堂之师根本既倾枝叶安附今竭力昏主未足为忠家门屠灭非所谓孝忠孝俱尽将欲何依去就之宜幸加详择昻答曰都史至辱诲承借以衆论谓仆有勤王之举兼蒙诮责独无送款循复严㫖若临万仞三吴内地非用兵之所况以偏隅一郡何能为役近奉敕以此境多虞见使安慰自承麾斾届止莫不膝袒军门唯仆一人敢后至者正以自揆庸素文武无施直是陈国贱男子耳虽欲献心不增大军之勇置其愚黙宁沮衆帅之威幸借将军含𢎞之大可得从容以礼窃以一飱微施尚复投殒况食人之禄而顿忘一旦非唯物议不可亦恐明公鄙之建康城平昻举哀恸哭时帝使豫州刺史李元履廵抚东土敕元履曰袁昻道素之门世有忠节天下须共容之勿以兵威陵辱元履至宣㫖昻亦不请降开门彻备而已及至帝亦不问其过天监二年以为后军临川王参军事昻唘谢曰恩隆絶望之辰庆集㝠心之日熖灰非喻荑枯未拟抠衣聚足颠狈不胜臣徧歴三坟备详六典廵校赏罚之科洞检生死之律莫不严五辟于明君之朝峻三章于圣主之日是以涂山始㑹致防风之诛酆邑方搆有崇侯之伐未有缓宪于斮戮之人赊刑于耐罪之族出万死入一生如臣者也推恩及罪在臣实大披心沥血敢乞言之臣东国贱人学行何取既殊鸣鴈直木固无结绶弹冠徒借羽仪易农就仕往年滥职守秩东隅仰属龚行风驱电掩当其时也负鼎图者日至执玉帛者相望独在愚臣顿昏大义狥鸿毛之轻忘同徳之重但三吴险薄五湖交通屡起田儋之变每惧殷通之祸空慕君鱼保境遂失师涓抱器后至者斩臣甘斯戮明刑徇衆谁曰不然幸因约法之𢎞承鲜网之宥犹当降等薪粲遂乃顿释钳赭敛骨吹魂还编黔庶濯疵荡秽入椘游陈天波既洗云油遽沐古人有言非死之难处死之难臣之所荷旷古不书臣之死所未知何地武帝答曰朕遗射钩卿无自外寻为侍中迁吏部尚书帝谓曰齐明帝用卿为黒头尚书我用卿为白头尚书良以多愧对曰臣生四十七年于兹矣四十以前臣之自有七年以后陛下所养七嵗尚书未为晚逹帝曰士固不妄有名十五年为尚书左仆射寻为尚书令时仆射徐勉势倾天下在昻处宴宾主甚欢勉求昻出内人传盃昻良久不出勉苦求之昻不获已命出五六人始至斋阁昻谓勉曰我无少年老妪并是儿母非王妃母便是主大家今令问讯卿勉闻大惊求止方知昻为贵昻在朝謇谔世号宗臣昭明太子薨立晋安王纲为皇太子昻独表言宜立昭明长息欢为皇太孙虽不见用擅声朝野自是告老乞骸骨不干时务昻雅有人鉴游处不杂入其门者号登龙门大通中位司空大同六年薨时年八十诏即日举哀初昻临终遗疏不受赠谥敕诸子不得言上行状及立铭志凡有所须悉皆停省因复曰吾释褐从仕不期富贵但官序不失等伦衣食粗知荣辱以此阖棺无慙乡里往忝吴兴属在昏明之际既闇于前觉无诚于圣朝不识天命甘贻显戮幸遇殊恩得全门户自念负罪私门阶荣望絶保存性命以为幸甚不谓叨窃宠灵一至于此常欲竭诚酬报申吾乃心所以朝廷每兴师北伐吾辄唘求行誓之丹款实非矫言既庸懦无施皆不蒙许虽欲罄命其议莫从今日瞑目毕恨泉壤圣朝遵古如吾名品或有追逺之恩脱有赠官慎勿祗奉诸子累表陈奏诏不许谥曰穆正公有集二十卷初昻之归梁有马仙琕者亦以义烈称仙琕字灵馥扶风郿人父伯鸾宋冠军司马仙琕少以果敢闻父忧毁瘠过礼负土成坟手植松栢仕齐位豫州刺史梁武起兵使其故人姚仲宾説之仙琕先为设酒乃斩于军门以徇帝又遣其族叔懐逺説之仙琕曰大义灭亲又命斩之懐逺号泣军中为请乃免武帝至新林仙琕犹于江西日抄运漕建康城平仙琕举哀谓衆曰我受任寄义不容降今衆寡不侔势必屠灭公等虽无二心其如亲老何我为忠臣君为孝子各尽其道不亦可乎于是悉遣城内兵出降余壮士数十闭门独守俄而兵入围之数十重仙琕令士皆持满兵不敢近日晚乃投弓曰诸君但来见取我义不降乃槛送建康至石头而脱之帝使待袁昻至俱入曰使天下见二义士帝劳之曰射钩斩袪昔人弗忌卿勿以戮使㫁运茍自嫌絶也谢曰小人如失主犬后主饲之便复为用帝笑而羙之俄而母卒帝知其贫赙给甚厚仙琕号泣谓弟仲艾曰蒙大造之恩未获上报今复荷殊泽当与尔以心力自効耳天监四年师侵魏仙琕每战恒冠三军与诸将论议口未尝言功人问其故仙琕曰大丈夫为时所知当进不求名退不逃罪乃平生愿也何功可论为南义汤太守累破山蛮郡境清谧以功封含洭县伯迁司州刺史进号贞威将军魏豫州人白旱生使以悬瓠来降武帝使仙琕赴之又遣直阁将军武㑹超马广率衆为援仙琕进顿楚王城遣副将齐茍儿助守悬瓠魏中山王英攻悬瓠执齐茍儿进擒马广送洛阳仙琕不能救㑹超等亦相次退散魏军进据三闗仙琕坐徴还为云骑将军十年朐山人杀琅邪太守刘晰以城降魏诏假仙琕节讨之魏徐州刺史卢昶以衆十余万赴焉仙琕累战破走之进爵为侯迁豫州刺史加都督仙琕自为将及居州郡能与士卒同劳逸身衣不过布帛所居无帏幕衾屏行则饮食与厮养最下者同其在边境常单身潜入敌境伺知壁垒村落险要处所攻战多克㨗士卒亦甘心为用帝雅爱仗之卒于州赠左卫将军谥曰刚初仙琕幼名仙婢及长以婢名不典乃以玉代女云子严夫嗣昻子君正字世忠少聪敏年数嵗父疾昼夜不眠専侍左右家人劝令暂卧答曰官既未差眠亦不安歴位太子庶子君正羙风仪善自居处以贵公子卓得时誉为豫章内史性不信巫邪有师万世荣称道术为一郡巫长君正在郡小疾主簿熊岳荐之师云湏疾者衣为信命君正以所着襦与之事竟取襦云神将送与北斗君君正使检诸身于衣里获之以为乱政即刑于市而焚神一郡无敢行巫迁吴郡太守侯景乱率数百人随邵陵王纶赴援及台城陷还郡君正当官莅事有名称而蓄聚财产服玩靡丽贼遣张太墨攻之新城戍主戴僧易劝令拒守己以戍兵自外击之君正不能决吴人陆映公等惧不济贼种族其家劝之迎贼君正性怯懦乃送米及牛酒郊迎贼贼掠夺其财物子女因是感疾卒子枢枢字践言羙容仪性沉静好学手不释卷家本显贵赀产充积而枢独处率素傍无交往非公事未尝出游荣利之懐淡如也侯景之乱枢往吴郡省父疾丁父忧时四方扰乱人求茍免枢居丧以至孝闻王僧辩平侯景镇建邺衣冠争往造请枢杜门静居不求闻逹绍泰中歴吏部尚书吴兴郡太守陈永定中徴为侍中掌选迁都官尚书掌选如故枢博学明悉旧章初陈武帝长女永嗣公主先适陈留太守钱蒇生子岊主及岊并卒于梁时武帝受命唯主追封至是将葬尚书请议加蒇驸马都尉并赠岊官枢议曰昔王姬下嫁必适诸侯同姓为主闻于公羊之説车服不系显于诗人之篇汉氏初兴列侯尚主自斯以后降嫔素族驸马都尉置由汉武或以假诸功臣或以加于戚属是以魏曹植表驸马奉车取为一号齐职仪曰凡尚公主必拜驸马都尉魏晋以来因为瞻凖盖以王姬之重庶姓之轻若不加其等级宁可合卺而酳所以假驸马之位乃崇于皇女也今公主早薨伉俪已絶既无礼数致疑何湏驸马之授案杜预尚晋宣帝第二女晋武践阼而主已亡泰始中追赠公主元凯无复驸马之号梁文帝女新安穆公主早薨天监初王氏无追拜之事逺近二例足以校明无劳此授今宜追赠亭侯时议以为当天嘉三年为吏部尚书领丹阳尹以葬父拜表自觧诏令葬讫停宅视郡事服阕还职时仆射到仲举虽参掌选事铨衡汲引并出于枢举荐多㑹上㫖谨慎周宻清白自居文武职司鲜有游其门者废帝即位迁尚书左仆射卒谥曰简懿有集十卷行于世弟宪宪字德章幼聪敏好学有雅量梁武帝修建庠序别开五馆其一馆在宪宅西宪常招引诸生与之谈论新义出人意表同軰咸嗟服焉大同八年武帝撰孔子正言章句诏下国学宣制㫖义宪时年十四被召为正言生祭酒到溉目送之爱其神采国子博士周𢎞正谓宪父君正曰贤子今兹欲䇿试不君正曰未敢令试居数日君正遣门客岑文豪与宪候𢎞正㑹𢎞正将升讲坐弟子毕集乃延宪入室授以麈尾令宪竖义时谢岐何妥在坐𢎞正谓曰二贤虽穷奥赜得无惮此后生邪何谢乃递起义端深极理致宪与往复数番酬对闲敏𢎞正谓妥曰恣卿所问勿以童幼期之时观者重沓宪神色自若辩论有余𢎞正亦起数难终不能屈因告文豪曰卿还谘袁吴郡此郎已堪见代博士矣时生徒对䇿多行贿赂文豪请具束脩君正曰我岂能用钱为儿买第邪学司衔之及宪试争起剧难宪随问抗答剖析如流到溉顾宪曰袁君正其有后矣及君正将之吴郡溉祖道于征虏亭谓君正曰昨䇿生萧敏孙徐孝克非不解义至于风神器局去贤子逺矣寻举髙第以贵公子选尚南沙公主即梁简文帝女也大同元年释褐祕书郎迁太子舍人侯景寇逆宪东之吴郡寻丁父忧哀毁过礼陈武帝作相除司徒户曹初谒遂抗礼长揖中书令王劢谓宪曰卿何矫衆不拜録公宪曰于理不应致拜卫尉赵知礼曰袁生举止详中故有陈汝之风陈受命授中书侍郎兼散骑常侍与黄门郎王喻使齐数年不遣天嘉初乃还太建三年累迁御史中丞羽林监时豫章王叔英不奉法度逼取人马宪依事劾奏免叔英自是朝野严惮宪详练朝章尤明聼断至有狱情未尽而有司具法者即伺闲为帝言之所申理甚衆尝陪宴承香阁宾退后宣帝留宪与衞尉樊俊徙席山亭谈宴终日帝谓俊曰袁家故为有人其见重如此自侍中迁吴郡太守以父任固辞改授南康内史迁吏部尚书宪以久居清显累表自求解任帝曰诸人在职屡有谤书卿处事已多可谓清白别相甄録且勿致辞迁右仆射参掌选事先是宪长兄枢为左仆射至是宪为右仆射台省目枢为大仆射宪为小仆射朝廷荣之及宣帝不豫宪与吏部尚书毛喜俱受顾命始兴王叔陵之肆逆也宪指麾部分预有力焉后主被创病笃执宪手曰我儿尚幼后事委卿宪曰羣情喁喁兾圣躬康复后事之委未敢奉诏以功封建安县伯领太子中庶子寻除侍中太子詹事及太子加元服行释奠礼宪表请觧职不许寻给扶二人皇太子颇不率典训宪手表陈谏十条皆援引古今言辞切直太子虽外示容纳心无悛改后主欲立宠姬张贵妃子始安王为嗣尝従容言之吏部尚书蔡徴顺㫖称赞宪厉色折之曰皇太子国家储副亿兆宅心卿是何人轻言废立然是夏竟废太子为吴兴王后主知宪有规谏之事答曰袁徳章实骨鲠臣即日诏为尚书仆射祯明三年隋军来伐隋将贺若弼进烧宫城北掖门兵卫皆散走朝士各藏唯宪侍左右后主谓曰我从来待卿不先余人今日见卿可谓嵗寒知松栢后凋也非唯由我无徳亦是江东衣冠道尽后主将避匿宪正色曰北兵之入必无所犯大事如此陛下安之臣愿陛下依梁武见侯景故事以待之不従因下榻驰去宪从出后堂景阳殿后主投井中宪拜哭而出及至长安隋文帝嘉其雅操下诏以为江表称首授开府仪同三司昌州刺史开皇十四年授晋王广府长史十八年卒时年七十赠大将军安成郡公谥曰简长子承家仕隋至秘书丞国子司业君正弟敬敬字子恭纯素有风格幼便笃学老而无倦仕梁位太子中舍人魏克江陵流寓岭表陈武帝受禅敬在广州依欧阳頠頠卒其子纥据州将有异志敬累谏不从宣帝即位遣章昭逹讨纥纥将败恨不纳敬言朝廷义之徴为太子中庶子歴左户都官二尚书太常卿散骑常侍金紫光禄大夫加特进至徳三年卒谥靖徳子子元友嗣敬弟泌泌字文洋清正有干局容体魁岸志行脩谨仕梁歴诸王府佐侯景之乱泌兄君正为吴郡太守梁简文帝在东宫板泌为东宫领直令往吴中召募士卒及景围台城泌率所领赴援城䧟依鄱阳嗣王范范卒泌降景景平王僧辩表泌为富春太守兼丹阳尹贞阳侯明僣位以为侍中使于齐陈武帝受禅泌自齐从梁永嘉王荘往王琳所及荘称尊号以泌为侍中丞相长史琳败衆皆散唯泌轻舟送逹于北境属荘于御史中丞刘仲威然后拜辞归陈请罪文帝深义之累迁通直㪚骑常侍兼侍中聘周及宣帝入辅以泌为司徒左长史卒于官临终戒其子芳华曰吾于朝廷素无功绩瞑目之后敛手足旋葬无得受赠谥其子述泌遗意朝廷不许赠金紫光禄大夫谥曰质论曰天长地久四时代谢灵化悠逺生不再来所以据洪图而轻天下恡寸隂而贱尺璧夫义重于生空传前诰投躯徇主罕遇其人观夫宋齐以还袁门世蹈忠义固知风霜之槩松筠其性乎若无阳源之节丹青夫何取贵顗虽末路披猖原心有本彖之出处所蹈实懋家风粲执履之迹近乎仁勇古人所谓疾风劲草岂此之谓乎昔王经峻节既被旌于晋世粲之贞固亦改葬于齐朝其激厉之方异代同符者矣昻命属崩离身逢危季虽独夫丧徳臣节无改拒梁武之命义烈存焉隆从兄之服悌心髙已既而抗言储嗣无忘直道辞荣身后有心黜殡自初及末无亏风范従微至着皆为称职葢一代之名公也枢风格峻整宪仁义率由韩子称人臣委质心无有二宪弗渝嵗暮良可称云敬泌立履之地亦不为替矣南史卷二十六卷二十六考证南史卷二十六考证袁顗传以为不劳攻伐行自离散于是拥甲以待之待监本误得今从宋书今追踪窦融犹未晚也犹监本讹独今从宋书及阁本袁粲传袁濯儿不逢朕员外郎未可得也濯监本讹灌今从上文改正袁昻传且范岫申胄久荐诚欵申监夲讹甲今从梁书当其时也负鼎图者日至执玉帛者相望各本俱脱当字今从梁书以监本为是袁昻子君正传性不信巫邪有师万世荣称道术为一郡巫长师万一本作万师袁枢传永嗣公主先适陈留太守钱蒇蒇各本俱误藏今考陈书从监本袁宪传宪以久居清显累表自求觧监本脱求字今从阁本増袁敬传谥靖徳靖一本讹曰今从陈书南史卷二十六考证南史卷二十七钦定四库全书南史卷二十七唐李延夀撰列传第十七孔靖孔琳之殷景仁孔靖字季恭㑹稽山隂人也名与宋武帝祖讳同故以字称祖愉晋车骑将军父誾散骑常侍季恭始察孝㢘累迁司徒左西掾未拜遭母忧隆安五年被起为山隂令不就宋武帝东征孙恩屡至㑹稽过季恭宅季恭正昼卧有神人衣服非常谓曰起天子在门既而失之遽出适见帝延入结交执手曰卿后当大贵愿以身为託扵是曲意礼接赡给甚厚帝后讨孙恩时桓𤣥篡形已着帝欲扵山隂建义季恭以山隂路逺且𤣥未居极位不如待其篡后扵京口图之帝亦以为然时虞啸父为㑹稽内史季恭求为府司马不得乃出诣都及帝定桓𤣥以季恭为㑹稽内史使赍封板拜授正与季恭遇季恭便回舟夜还至即叩扉入郡啸父本为桓𤣥所授闻𤣥败开门请罪季恭慰勉使且安所住明日乃移季恭到任釐整浮华翦罚游惰由是境内肃清累迁吴兴太守加冠军先是呉兴频䘮太守言项羽神为卞山王居郡听事二千石常避之季恭居听事竟无害也迁尚书左仆射固让义熙八年复为㑹稽内史修饰学校督课诵习十年复为右仆射又让不拜除领军加散骑常侍十二年致仕拜金紫光禄大夫是嵗武帝北伐季恭求从以为太尉军谘祭酒从平关洛宋台初建以为尚书令又让乃拜侍中特进左光禄大夫辞事东归帝饯之戏马台百僚咸赋诗以述其美及受命加开府仪同三司让累年不受薨以为赠子灵符位丹阳尹㑹稽太守寻加豫章王子尚抚军长史灵符家本丰富产业甚广又扵永兴立墅周回三十三里水陆地二百六十五顷含带二山又有果园九处为有司所纠诏原之而灵符答对不实坐免寻又复官灵符悫实有材干不存华饰每所莅官政绩修理废帝景和中犯忤近臣为所谗搆遣使鞭杀之二子湛之深之扵都赐死明帝即位追赠灵符金紫光禄大夫深之大明中为尚书比部郎时安陆应城县人张江陵与妻呉共骂母黄令死黄忿恨自经死已值赦案律子贼杀伤殴父母枭首骂詈弃市谋杀夫之父母亦弃市㑹赦免刑补治江陵骂母母以自裁重扵伤殴若同杀科则疑重用伤殴及詈科则疑轻制唯有打母遇赦犹枭首无詈母致死㑹赦之科深之议曰夫题里逆心而仁者不入名且恶之况乃人事故殴伤呪诅法所不原詈之致尽则理无可宥罚有从轻盖疑失善求之文㫖非此之谓江陵虽遇赦恩故合枭首妇本以义爱非天属黄之所恨情不在吴原死补治有允正法诏如深之议吴可弃市灵符弟灵运位着作郎灵运子琇之琇之有吏能仕齐为吴令有小儿年十嵗偷刈隣家稻一束琇之付狱案罪或谏之琇之曰十嵗便能为盗长大何所不为县中皆震肃迁尚书左丞又以职事知名后兼左户尚书廷尉出为临海太守在任清约罢郡还献干姜二十斤齐武帝嫌其少及知琇之清乃叹息出监吴兴郡寻拜太守政称清严眀帝辅政防备诸蕃致密㫖扵上佐使便宜従事隆昌元年迁琇之晋熙王冠军长史江夏内史行郢州事欲令杀晋熙琇之辞不许欲自引决友人陆闲谏之琇之不从遂不食而死子臻至太子舍人尚书三公郎臻子㓜孙梁宁逺枝江公主簿无钖令㓜孙子奂奂字休文数嵗而孤为叔父虔孙所飬好学善属文沛国刘显以博学称每深相叹羙执其手曰昔伯喈坟素悉与仲宣吾当希彼蔡君足下无愧王氏所保书籍寻以相付仕梁为尚书仪曹侍郎时左户郎沈炯为飞书所谤将䧟重辟连官台阁人懐忧惧奂廷议理之竟得眀白侯景陷建邺朝士并被拘絷或荐奂扵贼率侯子鉴乃脱桎梏厚遇之令掌书记时子鉴景之腹心朝士莫不卑屈奂独无所下或谏奂曰不宜髙抗奂曰吾性命有在岂有取媚㓙丑以求全乎时贼徒剥掠子女拘逼士庶奂保持得全者甚衆寻遭母忧时天下䘮乱皆不能终三年䘮唯奂及吴国张种在寇乱中守法度并以孝闻及景平司徒王僧辩先下辟书引为左西掾梁元帝扵荆州即位徴奂及沈炯僧辩累表请留之帝手敕报曰孔沈二士今且借公其为朝廷所重如此僧辩为扬州刺史又补中从事史时侯景新平每事草创宪章故事无复存者奂博物强识甄明故实问无不知仪注体式牋书表翰皆出扵奂陈武帝作相除司徒左长史迁给事黄门侍郎齐遣东方老萧轨来寇四方壅隔粮运不继三军取给唯在都下乃除奂建康令武帝克日决战乃令奂多营麦饭以荷叶裹之一宿之间得数万裹军人旦食讫尽弃其余因而决战大破贼武帝受禅迁太子中庶子永定三年除晋陵太守晋陵自宋齐以来为大郡虽经寇扰犹为全实前后二千石多行侵暴奂清白自守妻子并不之官唯以单船临郡所得秩俸随即分赡孤寡郡中号曰神君曲阿富人殷绮见奂居处俭素乃饷以衣氊一具奂曰太守身居美禄何为不能办此但百姓未周不容独享温饱劳卿厚意幸勿为烦陈文帝即位徴为御史中丞奂性刚直多所纠劾朝廷甚敬惮之又达扵政体每所奏未尝不称善百司滞事皆付咨决迁散骑常侍领歩兵校尉中书舍人重除御史中丞寻为五兵尚书时文帝不豫台阁事事并令仆射到仲举共决及帝疾笃奂与宣帝及到仲举并吏部尚书袁枢中书舍人刘师知等入侍医药文帝甞谓奂等曰今三方鼎峙宜湏长君朕欲近则晋成逺隆殷法卿等湏遵此意奂乃流涕歔欷跪而对曰陛下御膳违和痊复非久皇太子春秋鼎盛圣徳日跻废立之事臣不敢闻帝曰古之遗直复见之卿乃用奂为太子詹事废帝即位除散骑常侍国子祭酒出为南中郎康乐侯长史寻阳太守行江州事宣帝即位为始兴王长史奂在职清俭多所规正宣帝嘉之赐米五百斛并累降敇书殷勤劳问太建六年为吏部尚书八年加侍中时有事北邉克复淮泗封赏叙用纷纭重叠奂应接引进门无停賔加以识鉴人物详练百氏凡所甄㧞衣冠缙绅莫不悦服性耿介絶诸请託虽储副之尊公侯之重溺情相及终不为屈始兴王叔陵之在湘州累讽有司固求台铉奂曰衮章本以徳举未必皇枝因抗言扵宣帝帝曰始兴那忽望公且朕儿为公湏在鄱阳王后奂曰臣之所见亦如圣㫖后主时在东宫欲以江总为太子詹事令管记陆瑜言之奂奂曰江有潘陆之华而无园绮之实辅弼储贰窃谓非材后主深以为恨乃自言扵宣帝宣帝将许之奂乃奏曰江总文华之人今皇太子文华不少无借扵总如臣愚见愿选敦重之才以居辅导帝曰谁可奂曰都官尚书王廓代有懿徳识性敦敏可以居之后主时亦在侧乃曰廓王泰之子不可居太子詹事奂又曰宋朝范晔即范泰之子亦为太子詹事后主固争之帝以总为詹事由是忤㫖初后主欲官其私宠微讽扵奂奂不从及左仆射陆缮迁职宣帝欲用奂代缮已草诏讫后主抑遂不行十四年为散骑常侍金紫光禄大夫领前军将军未行改领𢎞范宫卫尉至徳元年卒年七十余有集十五卷弹文四卷子绍安绍薪绍忠绍忠字孝扬亦有才学位太子洗马鄱阳东曹掾孔琳之字彦琳㑹稽山隂人也曽祖羣晋御史中丞祖沈丞相掾父廞光禄大夫琳之强正有志力少好文义解音律能弹棊妙善草𨽻桓𤣥辅政为太尉以为西阁祭酒𤣥时议欲废钱用谷帛琳之议曰洪范八政以货次食岂不以交易之所资为用之至要者乎故圣王制无用之货以通有用之财既无毁败之费又省难运之苦此钱所以嗣功龟贝厯代不废者也谷帛为寳本充衣食今分以为货则致损甚多又劳烦扵商贩之手耗弃扵割截之用此之为弊着扵自曩故钟繇曰巧伪之人竞湿谷以要利制薄绢以充资魏世制以严刑弗能禁也是以司马芝以为用钱非徒丰国亦所以省刑今既用而废之则百姓顿亡其财是有钱无粮之人皆坐而饥困此断之之弊也魏明帝时钱废谷用四十年矣以不便扵人乃举朝大议精才逹政之士莫不以宜复用钱彼尚舍谷帛而用钱足以明谷帛之弊着扵已试也𤣥又议复肉刑琳之以为唐虞象刑夏禹立辟盖淳薄既异致化不同书曰世轻世重言随时也夫三代风纯而事简故罕蹈刑辟季末俗巧而务殷故动陷宪网若三千行扵叔世必有踊贵之尤此五帝不相循法肉刑不可悉复者也汉文发仁恻之意伤自新之路莫由革古创制号称刑厝然名轻而实重反更伤人故孝景嗣位轻之以缓缓而人慢又不禁邪期于刑罚之中所以见美扵昔厯代详论而未获厥中者也兵荒已后罹法更多弃市之刑本斩右趾汉文一谬承而弗革所以前贤怅恨议之而未辩钟繇陈羣之意虽小有不同欲以右趾代弃市若从其言则所活者衆矣降死之生诚为轻法可以全其性命蕃其产育仁既济物功亦益衆又今之所患逋逃为先屡叛不革宜令逃身靡所亦以肃戒未犯永絶恶原至扵余条宜且依旧𤣥好人附悦而琳之不能顺㫖是以不见知累迁尚书左丞扬州中从事史所居着绩时责衆官献便宜议者以为宜修庠序䘏典刑审官方明黜陟举逸拔才务农简调琳之扵衆议之外别建言曰夫玺印者所以辩章官爵立契符信官莫大扵皇帝爵莫尊扵公侯而传国之玺厯代递用袭封之印奕世相传贵在仍旧无取改作今世唯尉一职独用一印至扵内外羣官每迁悉改讨寻其义私所未逹若谓官各异姓与传袭不同则未若异代之为殊也若论其名器虽有公卿之贵未若帝王之重若以或有诛夷之臣忌其凶秽则汉用秦玺延祚四百未闻以子婴身戮国亡而弃不佩帝王公侯之尊不疑扵传玺人臣衆僚之卑何嫌扵即印载籍未闻其説推别自乖其凖而终年刻铸䘮功消实金银铜炭之费不可称言非所以因循旧贯易简之道愚请衆官即用一印无烦改作若新置官又官多印少文或零失然后乃铸则仰裨天府非唯小益又曰凶门栢装不出礼典起自末代积习生常遂成旧俗爰自天子达于庶人诚行之有由卒革必骇然茍无闗扵情而有愆礼度存之未有所明去之未有所失固当式遵先典釐革后谬况复兼以游费实为人患者乎凡人事䘮仪多出闾里每有此湏动十数万损人财力而义无所取至扵寒庶则人思自竭虽复室如悬罄莫不倾产单财所谓𦵏之以礼其若此乎谓宜一罢凶门之式迁尚书吏部郎义熙十一年除宋武帝平北征西长史迁侍中宋台初建除宋国侍中永初二年为御史中丞眀宪直法无所屈挠奏劾尚书令徐羡之亏违宪典时羡之领扬州刺史琳之弟璩之为中従事羡之使璩之解释琳之使停寝其事琳之不许曰我触忤宰相政当罪止一身汝必不应从坐何湏勤勤邪自是百僚震肃莫敢犯禁武帝甚嘉之行经兰台亲加临幸迁祠部尚书不事产业家尤贫素景平元年卒追赠太常子邈有父风官至扬州中従事邈子觊觊字思逺少骨鲠有风力以是非为己任口吃好读书早知名厯位中书黄门侍郎初晋安帝时散骑常侍选望甚重与侍中不异其后职任闲散用人渐轻孝建三年孝武欲重其选扵是吏部尚书颜竣奏以觊及司徒左长史王景文应举帝不欲威权在下其后分吏部尚书置二人以轻其任侍中蔡兴宗谓人曰选曹要重常侍闲淡改之以名而不以实虽主意欲为轻重人心岂可变邪既而常侍之选复卑选部之贵不异大明元年徙太子中庶子领翊军校尉厯秘书监廷尉卿为御史中丞鞭令史为有司所纠原不问六年除安陆王子绥后军长史江夏内史性使酒仗气每醉辄弥日不醒僚类间多所陵忽尤不能曲意权幸莫不畏而疾之居常贫罄无有丰约未甞闗懐为府长史典籖谘事不唿前不敢前不令去不敢去虽醉日居多而眀晓政事醒时判决未尝有壅衆咸曰孔公一月二十九日醉胜世人二十九日醒也孝武每欲引见先遣人觇其醉醒性真素不尚矫饰遇得寳玩服用不疑而他物麤败终不改易时吴郡顾觊之亦尚俭素衣裘器服皆择其陋者宋世清俭称此二人觊弟道存从弟徽颇营产业二弟请假东还觊出渚迎之辎重十余船皆是绵绢纸席之属觊见之伪喜谓曰我比乏得此甚要因命置岸侧既而正色谓曰汝軰忝预士流何至还东作贾客邪命烧尽乃去先是庾徽之为御史中丞性豪丽服玩甚华觊代之衣冠器用莫不麤率兰台令史并三吴富人咸有轻之之意觊蓬首缓带风貌清严皆重迹屏气莫敢欺犯庾徽之字景猷颕川陵人也后卒扵南东海太守觊后为司徒左长史道存代觊为后军长史江夏内史时东土大旱都邑米贵一斗将百钱道存虑觊甚乏遣吏载五百斛米饷之觊唿吏谓之曰我在彼三载去官之日不办有路粮郎至彼未㡬那能得此米邪可载米还彼吏曰自古以来无有载米上水者都下米贵乞扵此货之不听吏乃载米而去永光元年迁侍中后为寻阳王右军长史行㑹稽郡事明帝即位召为太子詹事遣故佐平西司马庾业为右军司马代觊行㑹稽郡事时上流反叛上遣都水使者孔璪入东慰劳璪至説觊以废帝侈费仓储耗尽都下罄匮资用已竭今南北并起逺近离叛若拥五郡之锐招动三吴事无不克觊然其言遂发兵驰檄觊子长公璪二子淹𤣥并在都驰信密报泰始二年正月并逃叛东归遣书要吴郡太守顾琛琛以母年笃老又密迩建邺与长子寳素谋议未判少子寳先时为山隂令驰书报琛以南师已近朝廷孤弱不时顺従必有覆灭之祸觊前锋军已度浙江琛遂据郡同反吴兴太守王昙生义兴太守刘延熙晋陵太守袁标一时响应庾业既东眀帝即以代延熙为义兴以延熙为巴陵王休若镇东长史业至长塘湖即与延熙合眀帝遣建威将军沈懐明东讨尚书张永系进巴陵王休若董统东讨诸军时觊所遣孙昙瓘等军顿晋陵九里部阵甚盛懐明至奔牛所领寡弱张永至曲阿未知懐眀安否退还延陵就休若诸将帅咸劝退破罔休若宣令敢有言退者斩衆小定军主刘亮又继至兵力转集人情乃安时齐髙帝率军东讨与张永等扵晋陵九里曲结营与东军相持上遣积射将军江方兴南台御史王道隆至晋陵视贼形势贼帅孙昙瓘程扞宗陈景逺凡有五城互相连带扞宗城犹未固道隆率所领急攻之俄顷城䧟斩扞宗首刘亮果劲便刀楯乃负楯而进直入重栅衆军因之即皆摧破齐髙帝与永等乗胜驰击之又大破之昙瓘因此败走孔璪与昙生焚仓库奔钱唐㑹稽闻西军稍近将士多奔亡觊不能复制上虞令王晏起兵攻郡觊忧遽不知所为其夕率千人声云东讨实趋石瀃遇潮涸不得去衆叛都尽门生载以小船窜于山村村人缚以送晏晏调曰此事孔璪之为无豫卿事可作首辞当相为申上觊曰江东处分莫不由身委罪求活便是君軰行意耳晏乃斩之东阁外临死求酒曰此是平生所好顾琛王昙生袁标等并诣吴喜归罪喜皆宥之东军主凡七十六人扵阵斩十七人余皆原宥觊之起兵也梦行宣阳门道上顾望皆邱陵觊寤私告人曰邱陵者弗平建康其殆难克觊弟道存位黄门吏部郎南海太守晋安王子勋建伪号以为侍中行雍州事事败见杀殷景仁陈郡长平人也曽祖融晋太常祖茂之特进左光禄大夫父道裕早亡景仁少有大成之量司徒王谧见而以女妻之为宋武帝太尉行参军厯位中书侍郎景仁不为文而敏有思致不谈义而深逹理至扵国典朝议旧章记注莫不撰録识者知其有当世之志也甞建议请百官举才以所荐能否黜陟武帝甚知之少帝即位补侍中累表辞让优诏申其请以为黄门侍郎厯左卫将军文帝即位委遇弥厚俄迁侍中左卫如故时与王华王昙首刘湛四人并为侍中以风力局干冠冕一时同升之美近代莫及元嘉三年车驾征谢晦司徒王𢎞入居中书下省景仁长直共掌留任晦平代到彦之为中领军侍中如故文帝所生章太后早亡上奉太后所生苏氏甚谨六年苏氏卒车驾亲往临哭诏欲遵二汉推恩之典景仁议以为汉氏推恩加爵于时承秦之弊儒术蔑如惧非盛明所宜轨蹈晋监二代朝政之所因君举必书哲王之所慎体至公者悬爵赏扵无私奉天统者每屈情以申制所以作孚万国贻则后昆上从之丁母忧𦵏竟起为领军将军固辞上使纲纪代拜遣中书舍人周﨣与载诣府服阕迁尚书仆射太子詹事刘湛代为领军湛与景仁素善皆被遇扵武帝俱以宰相许之湛常居外任㑹王𢎞王华王昙首相系亡景仁引湛还朝共参朝政湛既入以景仁位遇本不踰己一旦居前意甚愤愤知文帝信仗景仁不可移夺乃深结司徒彭城王义康欲倚宰相之重以倾之十二年景仁迁中书令䕶军将军仆射如故寻复加领吏部湛愈怒义康纳湛言毁景仁扵文帝帝遇之益隆景仁密陈相王权重非社稷计上以为然景仁对亲旧叹曰引之令入便噬人乃称疾请解不见许使停家飬病湛议欲遣人若劫盗者扵外杀之以为文帝虽知当不能伤至亲之爱上微闻之徙景仁扵西掖门外晋鄱阳王第以为䕶军府密迩宫禁故其计不行景仁卧疾者五年虽不见上而密函去来日中以十数朝政大小必以问焉影迹周密莫有窥其际者及将収湛之日景仁便拂拭衣冠寝疾既久左右皆不悟其意其夜上出华林园延贤堂召之景仁犹称脚疾小牀舆以就坐诛讨处分一皆委之代义康为扬州刺史仆射吏部如故遣使者授印绶主簿代拜毕便觉疾甚情理乖错性本寛厚而忽更苛暴问左右曰今年男婚多女嫁多是冬大雪景仁乗舆出厅事观望忽惊曰当阁何得有大树既而曰我误耳疾笃文帝谓不利在州使还住仆射下省为州凡月余日卒或云见刘湛为祟追赠侍中司空谥曰文成公大明五年孝武行经景仁墓诏遣致祭子道矜幼而不慧位太中大夫道矜子恒明帝时位侍中度支尚书属父疾积久为有司所奏诏曰道矜生便有病更无横疾恒因愚习惰久妨清序可除散骑常侍淳字粹逺景仁从祖弟也祖允晋太常父穆以和谨致称自五兵尚书为宋武帝相国左长史元嘉中位特进右光禄大夫领始兴王师卒官谥曰元子淳少好学有美名厯中书黄门侍郎黄门清切直下应留下省以父老特听还家髙简寡言早有清尚爱好文义未甞违舍在祕书阁撰四部书大目凡四十卷行扵世元嘉十一年卒朝廷痛惜之子孚有父风甞与侍中何朂共食孚羮尽朂云益殷莼羮朂司空无忌子也孚徐辍筯曰何无忌讳孚位吏部郎为顺帝抚军长史子臻字后同幼有名行袁粲禇彦回并赏异之每造二公之席辄清言毕景王俭为丹阳尹引为郡丞袁昻先拜秘书丞求臻为到省表臻答曰何不见倩拜而见倩作表遂不为作厯位太子洗马淳弟沖字希逺位御史中丞有司直之称再迁度支尚书元凶妃即淳女而沖在东宫为邵所知遇邵弑立以为司𨽻校尉沖有学义文辞劭使为尚书符罪状孝武亦为劭尽力建邺平赐死沖弟淡字夷逺亦厯黄门吏部郎太子中庶子大明中又以文章见知论曰季恭命偶兴王恩深惟旧及位致崇宠而每存谦挹观夫持满之戒足以追踪古人琇之贞素之风不践无义之地易曰王臣蹇蹇其动也直休文行已之度可谓近之琳之二议深逹变通之道觊持身之节亦曰一时之良而听言则悖晚致覆没痛矣㦲景仁逺大之情着扵初筮元嘉之盛幸致宗臣言听计从扵斯为重羙矣乎南史卷二十七卷二十七考证南史卷二十七考证孔靖传言项羽神为卞山王又一项羽神事特进左光禄大夫辞事东归帝饯之戏马台一本无左字又饯字上有亲字灵符悫实有材干材监本误堪今改从阁本孔奂传除司徒左长史迁给事黄门侍郎一本作除司徒长史左迁给事黄门侍郎加以识鑑人物详练百氏监本脱以字一本并脱识字南史卷二十七考证南史卷二十八钦定四库全书南史卷二十八唐李延夀撰列传第十八褚裕之褚裕之字叔度河南阳翟人晋太傅裒之曽孙也祖歆秘书监父爽金紫光禄大夫长兄秀之字长倩厯大司马琅邪王从事中郎黄门侍郎宋武帝镇西长史秀之妹晋恭帝后也秀之虽晋氏姻戚而尽心扵武帝迁侍中出补大司马右司马晋恭帝即位为祠部尚书宋受命徙太常元嘉初卒扵官秀之弟淡之字仲原亦厯显官为宋武帝车骑従事中郎尚书吏部郎廷尉卿左卫将军宋受命为侍中淡之兄弟并尽忠事武帝恭帝每生男辄令方便杀焉或诱赂内人或密加毒害前后如此非一及恭帝逊位居秣陵宫常惧见祸与褚后共止一室虑有酖毒自煑食扵前武帝将杀之不欲遣人入内令淡之兄弟视后褚后出别室相见兵人乃踰垣而入进药扵恭帝帝不肯饮曰佛教自杀者不得复人身乃以被掩之后㑹稽郡缺朝议欲用蔡廓武帝曰彼自是蔡家佳儿何闗人事可用褚佛佛淡之小字也乃用淡之为㑹稽太守景平二年富阳孙氏聚合门宗谋逆其支党在永兴县潜相影响永兴令羊恂觉其谋以告淡之淡之不信乃以诬人之罪收县职局扵是孙法先自号冠军大将军与孙道庆等攻没县邑更相树置遥以鄮令司马文宣为征西大将军建旗鸣鼓直攻山隂淡之自假陵江将军以山隂令陆邵领司马加振武将军前员外散骑常侍王茂之为长史前国子博士孔欣前员外散骑常侍谢苓之并参军事召行参军七十余人前镇西谘议参军孔甯子左光禄大夫孔季恭子山士并在艰中皆起为将军遣队主陈愿郡议曹掾虞道纳二军过浦阳江愿等战败贼遂推锋而前去城二十余里淡之遣陆邵水军御之而身率所领出次近郊邵与行参军漏恭期合力大败贼扵柯亭淡之寻卒谥曰质子裕之名与武帝同故行字焉初为太宰琅邪王行参军武帝车骑参军司徒左西属中军谘议参军署中兵加建威将军从征鲜卑尽其诚力卢循攻查浦叔度力战有功循南走武帝板行广州刺史加督建威将军领平越中郎将在任四年广营赀货资财丰积坐免官禁锢终身还至都凡诸亲旧及一面之欵无不厚加赠遗寻除太尉谘议参军相国右司马武帝受命为右卫将军武帝以其名家而能竭尽心力甚嘉之封番禺县男寻加散骑常侍永初四年出为雍州刺史领宁蛮校尉在任三年以清简致称景平二年卒子恬之嗣恬之弟寂之着作佐郎早卒寂之子暧尚宋文帝第六女琅邪真长公主位太宰参军亦早卒暧子缋位太子舍人亦尚宋公主缋子球字仲寳少孤贫笃志好学有才思宋建平王景素元徽中诛灭唯有一女存故吏何昌㝢王思逺闻球清立以此女妻之仕齐为溧阳令在县清白资公奉而已仕梁厯都官尚书通直散骑常侍祕书监领着作司徒右长史常侍着作如故自魏孙礼晋荀组以后台佐加貂始自球也后为散骑常侍光禄大夫加给事中湛之字休𤣥秀之子也尚宋武帝第七女始安哀公主拜驸马都尉着作佐郎哀公主薨复尚武帝第五女呉郡宣公主诸尚主者并因世胄不必皆有才能湛之谨实有意干故为文帝所知厯显位为太子中庶子司徒左长史侍中左卫将军左户尚书丹阳尹元凶弑以为吏部尚书复出为丹阳尹统石头戍事孝武入伐劭自攻新亭垒使湛之率水师俱进湛之因携二息彦回澄登轻舟南奔彦回始生一男为劭所杀孝武即位以为尚书右仆射孝建元年为中书令丹阳尹后拜尚书左仆射以南奔赐爵都鄊侯大明四年卒谥敬侯子彦回彦回幼有清誉宋元嘉末魏军逼𤓰歩百姓咸负担而立时父湛之为丹阳尹使其子弟并着芒屩扵斋前习行或讥之湛之曰安不忘危也彦回时年十余甚有慙色湛之有一牛至所爱无故堕听事前井湛之率左右躬自营救之郡中喧扰彦回下帘不视也又有门生盗其衣彦回遇见谓曰可密藏之勿使人见此门生慙而去不敢复还后贵乃归罪待之如初尚宋文帝女南郡献公主拜驸马都尉除着作佐郎累迁秘书丞湛之卒彦回悉推财与弟澄唯取书数千卷湛之有两厨寳物在彦回所生郭氏间嫡母吴县主求之郭欲不与彦回曰但令彦回在何患无物犹不许彦回流涕固请乃从之袭爵都鄊侯厯位尚书吏部郎景和中山隂公主淫恣窥见彦回悦之以白帝帝召彦回西上阁宿十日公主夜就之备见逼迫彦回整身而立従夕至晓不为移志公主谓曰君须髯如戟何无文夫意彦回曰回虽不敏何敢首为乱阶宋明帝即位累迁吏部尚书有人求官密袖中将一饼金因求请间出金示之曰人无知者彦回曰卿自应得官无假此物若必见与不得不相启此人大惧妆金而去彦回叙其事而不言其名时人莫之知也帝之在蕃与彦回以风素相善至是深相委仗陈事皆见从改封雩都伯厯侍中领尚书右卫将军彦回美仪貌善容止俯仰进退咸有风则每朝㑹百僚逺国使莫不延首目送之明帝甞叹曰褚彦回能迟行缓歩便得宰相矣时人以方何平叔尝聚袁粲舍初秋凉夕风月甚美彦回援琴奏别鹄之曲宫商既调风神谐畅王彧谢荘并在粲坐抚节而叹曰以无累之神合有道之噐宫商暂离不可得已时伧人常珍竒与薛安都为逆降叛非一后又求降眀帝加以重位彦回谓全其首领扵事已𢎞不足大加宠异帝不従珍竒寻又叛彦回后为呉郡太守帝寝疾危殆驰使召之欲託后事及至召入帝坐帐中流涕曰吾近危笃故召卿欲使着黄罗指牀头大函曰文书皆函内寘此函不得复开彦回亦悲不自胜黄罗乳母服也帝虽小间犹懐身后虑建安王休仁人才令羙物情宗向帝与彦回谋诛之彦回以为不可帝怒曰卿痴不足与议事彦回惧而奉㫖复为吏部尚书卫尉卿尚书右仆射以母老疾晨昏须飬辞卫尉不许明帝崩遗诏以为中书令䕶军将军与尚书令袁粲受顾命辅幼主粲等虽同见託而意在彦回彦回同心理事务𢎞俭约百姓赖之既而王道隆阮佃夫用事姦赂公行彦回不能禁也遭所生䘮毁顿不复可识朞年不盥栉唯泣泪处乃见其本质焉诏断哭禁弔客葬毕起为中军将军本官如故元徽二年桂阳王休范反彦回与卫将军袁粲入卫宫省镇集衆心彦回初为丹阳与従弟炤同载道逢齐髙帝彦回举手指髙帝车谓炤曰此非常人也出为吴兴髙帝饷物别彦回又语人曰此人才貌非常将来不可测也及顾命之际引髙帝豫焉髙帝既平桂阳迁中领军南兖州髙帝固让与彦回及卫军袁粲书陈情彦回粲荅书不従髙帝乃受命其年加彦回尚书令侍中给班劒二十人固让令三年进爵为侯服阕改授中书监侍中䕶军如故给鼓吹一部时淮北属江南无复鳆鱼或有间闗得至者一枚直数千钱人有饷彦回鳆鱼三十枚彦回时虽贵而贫薄过甚门生有献计卖之云可得十万钱彦回变色曰我谓此是食物非曰财货且不知堪卖钱聊尔受之虽复俭乏宁可卖饷取钱也悉与亲游噉之少日便尽明年嫡母吴郡公主薨毁瘠骨立葬毕诏摄职固辞又以朞祭礼及表解职并不许苍梧暴虐稍甚齐髙帝与彦回及袁粲言世事粲曰主上幼年微过易改伊霍之事非季世所行縦使功成亦终无全地彦回黙然归心髙帝及废苍梧羣公集议袁粲刘彦节既不受任彦回曰非萧公无以了此手取事授髙帝髙帝曰相与不肯我安得辞事乃㝎顺帝立改号衞将军开府仪同三司侍中如故甲仗五十人入殿及袁粲懐贰曰褚公眼睛多白所谓白虹贯日亡宋者终此人也他日粲谓彦回曰国家所倚唯公与刘丹阳及粲耳愿各自勉无使竹帛所笑彦回曰愿以鄙心寄公之腹则可矣然竟不能贞固及髙帝辅政王俭议加黄钺任遐曰此大事应报褚公帝曰褚脱不与卿将何计遐曰彦回保妻子爱性命非有竒才异节遐能制之果无违异及沈攸之事起髙帝召彦回谋议彦回曰西夏舋难事必无成公当先备其内耳髙帝宻为其备事平进中书监司空齐台建彦回白髙帝引何曾自魏司徒为晋丞相求为齐官髙帝谦而不许建元元年进位司徒侍中中书监如故改封南康郡公彦回让司徒乃与仆射王俭书欲依蔡谟事例俭以非所宜言劝彦回受命终不就寻加尚书令二年重申前命为司徒又固让魏军动髙帝欲发王公以下无官者従军彦回谏以为无益实用空致扰动上乃止三年七月帝亲甞酎盛暑欲夜出彦回与左仆射王俭谏以为自汉宣帝以来不夜入庙所以诫非常人君之重所宜克慎从之时朝廷机事彦回多与议谋每见从纳礼遇甚重上大宴集酒后谓朝臣曰卿等并宋时公卿亦当不言我应得天子王俭等未及荅彦回歛板曰陛下不得言臣不早识龙颜上笑曰吾有愧文叔知公为朱祐久矣彦回善弹琵琶齐武帝在东宫宴集赐以金镂柄银柱琵琶性和雅有噐度不妄举动宅甞失火烟爓甚逼左右惊扰彦回神色怡然索舆徐去然世颇以名节讥之于时百姓语曰可怜石头城宁为袁粲死不作彦回生髙帝崩遗诏以为録尚书事江左以来无单拜録者有司疑立优策尚书令王俭议以为见居本官别拜録应有策书而旧事不载中朝以来三公王侯则优策并设官品第二策而不优优者褒美策者兼明委寄尚书职居天官政化之本故尚书令品虽第三拜必有策録尚书品秩不见而总任弥重前代多与本官同拜故不别有策即事縁情不容均之凡僚宜有策书用申隆寄既异王侯不假优文従之寻増彦回班劒为三十人五日一朝顷之寝疾彦回少时尝笃病梦人以卜着一具与之遂差其一至是年四十八矣嵗初便寝疾而太白荧惑相系犯上将彦回虑不起表逊位武帝不许乃改授司空骠骑将军侍中録尚书事如故薨年四十八家无余财负责数十万诏给东园秘噐时司空掾属以彦回未拜疑应为吏敬以不王俭议依礼妇在涂闻夫家䘮改服而入今掾属虽未服勤而吏节禀扵天朝宜申礼敬司徒府史又以彦回既解职而未恭后授府应上服以不俭又议依中朝士孙徳祖従乐陵迁为陈留未入境乐陵郡吏依见君之礼陈留迎吏依娶女有吉日斋衰弔司徒府宜依居官制服又诏赠太宰侍中録尚书公如故增班劒为六十人葬送礼悉依宋太保王𢎞故事谥曰文简先是庶姓三公轜车未有㝎格王俭议官品第一皆加幢络自彦回始也又诏彦回妻宋故巴西主埏𡑞蹔启宜赠南康郡公夫人长子贲字蔚先少耿介父背袁粲等附髙帝贲深执不同终身愧恨之有栖退之志位侍中彦回薨服阕见武帝贲流涕不自胜上甚嘉之以为侍中领歩兵校尉左户尚书常谢病在外上以此望之遂讽令辞爵让与弟蓁仍居墓下及王俭薨乃骑水牛出弔以系门外柱入哭尽哀而退家人不知也㑹疾笃其子霁载以归疾小间知非故处大怒不肯复饮食内外合悉钉塞之不与人相闻数日裁余气息谢卄瀹闻其弊往候之排合不可开以杵搥破进见贲曰事之不可得者身也身之不可全者名也名与身俱灭者君也岂不全之㦲贲曰吾少无人间心岂身名之可慕但愿启手归全必在旧陇儿軰不才未逹余趣移尸徙殡失吾素心更以此为恨耳永明七年卒蓁字茂绪位义兴太守八年改封巴东郡侯明年表让封还贲子霁诏许之建武末蓁位太子詹事度支尚书领前军将军永元元年卒太常谥穆子蓁子向字景政年数嵗父母相继亡没毁若成人亲表异之及长淹雅有器量位长兼侍中向风仪端丽眉目如畵每公庭就列为衆所瞻望焉仕梁卒扵北中郎庐陵王长史子翔翔字世举起家秘书郎累迁宣城王主簿中大通五年梁武帝宴羣臣乐游苑别诏翔与王训为二十韵诗限三刻成翔扵坐立奏帝异焉即日补宣城王文学俄迁友时宣城友文学加正王二等翔超为之时论美焉出为义兴太守在政洁己省繁苛去游费百姓安之郡西亭有古树积年枯死翔至郡忽更生枝叶咸以为善政所感以秩满吏人诣阙请之敕许焉寻徴为吏部郎去郡百姓无老少追送出境涕泣拜辞翔居小选公清不为请属易意号为平允迁侍中太清二年守吏部尚书丁母忧以毁卒翔少有孝行为侍中时母病笃请沙门祈福中夜忽见户外有异光又闻空中弹指及旦疾遂愈咸以为精诚所致云澄字彦道彦回弟也初湛之尚始安公主薨纳侧室郭氏生彦回后尚吴郡主生澄彦回事主孝谨主爱之湛之亡主表彦回为嫡澄尚宋文帝女庐江公主拜驸马都尉厯官清显善医术建元中为吴郡太守百姓李道念以公事到郡澄见谓曰汝有重疾荅曰旧有冷疾至今五年衆医不差澄为诊脉谓曰汝疾非冷非热当是食白卄瀹鸡子过多所致令取苏一升煑服之始一服乃吐得一物如升涎裹之动开看是鸡雏羽翅爪距具足能行走澄曰此未尽更服所余药又吐得如向者鸡十三头而病都差当时称妙豫章王感病髙帝召澄为疗立愈寻迁左户尚书彦回薨澄以钱一万一千就招提寺赎髙帝所赐彦回白貂坐褥壊作裘及䙬又赎彦回介帻犀导及彦回常所乗黄牛永明元年为御史中丞袁彖所奏免官禁锢见原迁侍中领右军将军以勤谨见知澄女为东昏皇后永元元年卒追赠金紫光禄大夫炤字彦宣彦回从父弟也父法显鄱阳太守炤少有髙节王俭甞称才堪保傅为成安郡还以一目眇召为国子博士不拜常非彦回身事二代彦回子贲往问讯炤炤问曰司空今日何在贲曰奉玺绂在齐大司马门炤正色曰不知汝家司空将一家物与一家亦复何谓彦回拜司徒賔客满坐炤叹曰彦回少立名行何意披猖至此门户不幸乃复有今日之拜使彦回作中书郎而死不当是一名士邪名徳不昌遂有期颐之夀彦回性好戯以轺车给之炤大怒曰着此辱门户那可令人见索火烧之驭人奔车乃免炤弟炫炫字彦绪少清简为従舅王景文所知从兄彦回谓人曰従弟㢘胜独立乃十倍扵我为正员郎从宋明帝射雉帝至日中无所得甚猜羞召问侍臣曰吾旦来如臯遂空行可笑坐者莫荅炫独曰今节候虽适而云雾尚凝故斯翚之禽骄心未警但得神驾犹豫羣情便可载驩帝意解乃扵雉场置酒迁中书侍郎司徒右长史昇明初炫以清尚与彭城刘俣陈郡谢朏济阳江斆入殿侍文义号为四友齐台建为侍中领歩兵校尉以家贫建元初出补东阳太守前后三为侍中与従兄彦回操行不同故彦回之世不至大官永明元年为吏部尚书炫居身清立非弔问不杂交游论者以为美及在选部门庭萧索賔客罕至出行左右常捧一黄纸㡌箱风吹纸剥殆尽罢江夏郡还得钱十七万于石头并分与亲族病无以市药以冠劒为质表自陈解改授散骑常侍领安成王师国学建以本官领博士未拜卒无以殡敛时年四十一赠太常谥贞子子澐澐字士洋仕梁为曲阿令厯晋安王中录事正员郎乌程令兄游亡弃县还为太尉属延陵令中书侍郎太子率更令御史中丞湘东王府谘议参军卒澐之为县令清慎可纪好学解音律重賔客雅为湘东王所亲爱澐子蒙位太子舍人蒙子玠玠字温理九嵗而孤为叔父骠骑従事中郎随所养早有令誉先逹多以才噐许之及长羙风仪善占对博学能属文训义典实不尚淫靡陈天嘉中兼通直散骑常侍聘齐还迁中书侍郎太建中山隂县多豪猾前后令皆以赃汚免宣帝谓中书舍人蔡景厯曰稽隂大邑久无良宰卿文士之内试思其人景厯进玠帝曰甚善卿言与朕意同乃除山隂令县人张次的王休逹等与诸猾吏贿赂通姦全丁大户类多隐没玠鏁次的等具状启台宣帝手敕慰劳并遣使助玠搜括所出军人八百余户时舍人曹义达为宣帝所宠县人陈信家富谄事义达信父显文恃势横暴玠乃遣使执显文鞭之一百扵是吏人股慄信后因义达谮玠竟坐免官玠在任嵗余守禄俸而已去官之日不堪自致因留县境种蔬菜以自给或以玠非百里才玠曰吾委输课最不后列城除残去暴姦吏局蹐若谓其不能自润脂膏则如来命以为不达従政吾未服也时人以为信然皇太子知玠无还装手书赐粟米二百斛扵是还都后累迁御史中丞玠刚毅有胆决善骑射甞従司空侯安都扵徐州出猎遇勐兽玠射之载发皆中口入腹俄而兽毙及为御史中丞甚有直绳之称卒扵官皇太子亲制志铭以表惟旧至徳二年赠秘书监所制章奏杂文二百余篇皆切事理由是见重于世子亮位尚书殿中侍郎论曰褚氏自至江左人焉不坠彦回以此世资时誉早集及扵逢迎兴运谤议沸腾既以人望见推亦以人望而责也炤贞劲之性炫㢘胜之风求之古人亦何以加此玠公平谅直文武兼资可谓世业无陨者矣南史卷二十八卷二十八考证南史卷二十八考证褚裕之传与行参军漏恭期合力大败贼扵柯亭期监本讹欺今从阁本褚彦回传人君之重所宜克慎宜一本作以谓朝臣曰卿等并宋时公卿亦当不言我应得天子当不一本作不当南史卷二十八考证南史卷二十九钦定四库全书南史卷二十九唐李延夀撰列传第十九蔡廓蔡廓字子度济阳考城人晋司徒谟之曽孙也祖系抚军长史父綝司徒左西属廓博渉羣书言行以礼起家着作佐郎后为宋武帝太尉参军中书黄门郎以方梗闲素为武帝所知载迁太尉従事中郎未拜遭母忧性至孝三年不栉沭殆不胜䘮宋台建为侍中建议以为鞫狱不宜令子孙下辞明言父祖之罪亏敎伤情莫此为大自今但令家人与囚相见无乞鞫之诉便足以明伏罪不湏责家人下辞朝议从之世子左卫率谢灵运辄杀人御史中丞王准之坐不纠免官武帝以廓刚直补御史中丞多所纠奏百寮震肃时中书令傅亮任寄隆重学冠当时朝廷仪典皆取㝎扵亮亮每事谘廓然后行亮意若有不同廓终不为屈迁司徒左长史出为豫章太守徴为吏部尚书廓因北地傅隆问亮选事若悉以见付不论不然不能拜也亮以语录尚书徐羡之羡之曰黄门郎以下悉以委蔡吾徒不复厝懐自此以上故宜共参同异廓曰我不能为徐干木署纸尾遂不拜干木羡之小字也选案黄纸録尚书与吏部尚书连名故廓言署纸尾也羡之亦以廓正直不欲使居权要徙为祠部尚书文帝入奉大统尚书令傅亮率百官奉迎廓亦俱行至寻阳遇疾不堪前髙将进路诣别廓谓曰营阳在吴宜厚加供奉一旦不幸卿诸人有杀主之名欲立扵世将可得邪时亮已与羡之议害少帝乃驰信止之信至已不及羡之大怒曰与人共计云何裁转背便卖恶扵人及文帝即位谢晦将之荆州与廓别屏人问曰吾其免乎廓曰卿受先帝顾命任以社稷废昏立明义无不可但杀人二昆而以之北面挟震主之威据上流之重以古推今自免为难也廓年位并轻而时流所推重每至时嵗皆束带诣门奉兄轨如父家事大小皆谘而后行公禄赏赐一皆入轨有所资湏悉就典者请焉从武帝在彭城妻郗氏书求夏服廓答书曰知湏夏服计给事自应相供无容别寄时轨为给事中元嘉二年廓卒武帝常云羊徽蔡廓可平世三公少子兴宗兴宗字兴宗幼为父廓所重谓有已风与亲故书曰小儿四嵗神气似可不入非类室不与小人逰故以兴宗为之名以兴宗为之字年十嵗䘮父哀毁有异凡童廓罢豫章郡还起二宅先成东宅以与兄轨轨罢长沙郡还送钱五十万以禆宅直兴宗年十一白母曰一家由来丰俭必共今日宅直不宜受也母悦而从焉轨深有愧色谓其子淡曰我年六十行事不及十嵗小儿寻又䘮母少好学以业尚素立见称为中书侍郎中书令建平王宏侍中王僧绰并与之厚善元凶弑立僧绰被诛凶威方盛亲故莫敢往兴宗独临哭尽哀孝武践阼累迁尚书吏部侍郎时尚书何偃疾患上谓兴宗曰卿详练清浊今以选事相付便可开门当之无所让也后拜侍中每正言得失无所顾惮孝武新年拜陵兴宗负玺陪乗及还上欲因以射雉兴宗正色曰今致䖍园陵情敬兼重从禽犹有余日请待他辰上大怒遣令下车由是失㫖竟陵王诞据广陵爲逆事平孝武舆驾出宣阳门敕左右文武呌称万嵗兴宗时陪辇帝顾曰卿独不呌兴宗从容正色荅曰陛下今日政应涕泣行诛岂得军中皆称万嵗帝不悦兴宗奉㫖慰劳广陵州别驾范羲与兴宗素善在城内同诛兴宗至躬自妆殡致䘮还豫章旧墓上闻谓曰卿何敢故尔触网兴宗抗言荅曰陛下自杀贼臣自葬周旋既犯严制政当甘扵斧钺耳帝有慙色又庐江内史周朗以正言得罪鏁付宁州亲戚故人无敢赡送兴宗时在直请急诣朗别上知尤怒坐属疾多日白衣领职后为廷尉卿有解士先者告申坦昔与丞相义宣同谋时坦已死子令孙作山阳郡自系廷尉兴宗议曰若坦昔为戎首身今尚存累经肆眚犹应蒙宥令孙天属理相为隠况人亡事逺追相诬讦断以礼律义有合闗见従出为东阳太守后为左户尚书转掌吏部时上方盛淫宴虐侮羣臣自江夏王义恭以下咸加秽辱唯兴宗以方直见惮不被侵媟尚书仆射颜师伯谓仪曹郎王耽之曰蔡尚书常免昵戏去人实逺耽之曰蔡豫章昔在相府亦以方严不狎武帝宴私之日未尝相召每至官赌常在胜明蔡尚书今日可谓能荷矣大明末前废帝即位兴宗告太宰江夏王义恭应湏策文义恭曰建立储副本为今日复安用此兴宗曰累朝故事莫不皆然近永初之末荣阳王即位亦有文策今在尚书可检视也不从时义恭录尚书受遗辅政阿衡幼主而引身避事政归近习越骑校尉戴法兴中书舎人巢尚之专制朝权威行近逺兴宗职管九流铨衡所寄每至上朝辄与令録以下陈欲登贤进士之意又箴规得失博论朝政义恭素性恇挠阿顺法兴恒虑失㫖每闻兴宗言辄战惧无计先是大明世奢侈无度多所造立赋调烦严徴役过苦至是发诏悉皆削除由是紫极殿南北驰道之属皆被毁壊自孝建以来至大明末凡诸制度无或存者兴宗扵都坐慨然谓颜师伯曰先帝虽非盛徳要以道始终三年无改古典所贵今殡宫始撤山陵未逺而凡诸制度兴造不论是非一皆刋削虽复禅代亦不至尔天下有识当以此窥人师伯不能用兴宗每奏选事法兴尚之等辄㸃㝎回换仅有存者兴宗扵朝堂谓义恭及师伯曰主上谅闇不亲万机选举密事多被删改非复公笔迹不知是何天子意王景文谢庄等迁授失序兴宗又欲改为羙选时薛安都为散骑常侍征虏将军太子率殷恒为中庶子兴宗先选安都为左衞将军常侍如故殷恒为黄门领校太宰嫌安都为多欲单为左卫兴宗曰率卫相去㡬何之间且已失征虏非乃超越复夺常侍则顿为降贬若谓安都晚过微人本宜裁抑今名噐不轻宜有选序谨依选体非私安都义恭曰若宫官宜加越授者殷恒便应侍中那得为黄门而已兴宗又曰中庶侍中相去实逺且安都作率十年殷恒中庶百日今又领校不为少也使选令史颜祎之薛庆先等往复论执义恭然后署案既而中㫖以安都为右卫加给事中由是大忤义恭及法兴等出兴宗为吴郡太守固辞又转南东海太守又不拜苦求益州义恭扵是大怒上表言兴宗之失诏付外详议义恭因使尚书令栁元景奏兴宗及尚书袁愍孙私相许与自相选署乱羣害政混秽大猷扵是除兴宗永昌太守郡属交州朝廷喧然莫不嗟骇先是兴宗纳何后寺尼智妃为妾姿貌甚美迎车已去而师伯密遣人诱之潜往载取兴宗迎人不得及兴宗被徙论者并言由师伯师伯甚病之法兴等既不欲以徙大臣为名师伯又欲止息物议由此停行顷之法兴见杀尚之被繋义恭师伯并诛复起兴宗为临海王子顼前军长史南郡太守行荆州事不行时前废帝凶暴兴宗外甥袁顗为雍州刺史固劝兴宗行曰朝廷形势人情所见在内大臣朝夕难保舅今出居陕西为八州行事顗在襄沔地胜兵强去江陵咫尺水陆通便若一朝有事可共立桓文之功岂与受制凶狂祸难不测同年而语乎兴宗曰吾素门平进与主上甚疎未容有患宫省内外既人不自保比者㑹应有变若内难得弭外衅未必可量汝欲在外求全我欲居内免祸各行所见不亦善乎时士庶危惧衣冠咸欲逺徙后皆流离外难百不一存重除吏部尚书太尉沈庆之深虑危祸闭门不通賔客甞遣左右范羡诣兴宗属事兴宗谓羡曰公关门絶客以避悠悠之请谒耳身非有求何为见拒羡复命庆之使要兴宗兴宗因説之曰主上比者所行人伦道尽今所忌惮唯在扵公公威名素着天下所服今举朝惶惶人懐危怖指撝之日谁不景従如其不断旦暮祸及仆昔佐贵府蒙眷异常故敢尽言愿思其计庆之曰仆比日前虑不复自保但尽忠奉国始终以之正当委天任命耳加老罢私门兵力顿阙虽有其意事亦无从兴宗曰当今懐谋思奋者非复要富贵期功赏各欲救死朝夕耳殿内将帅正听外间消息若一人唱首则俯仰可定况公威风先着统戎累朝诸旧部曲布在宫省谁敢不从仆在尚书中自当唱率百寮案前世故事更简贤明以奉社稷又朝廷诸所行造人间皆言公悉豫之今若沉疑不决当有先公起事者公亦不免附恶之祸也且车驾屡幸贵第酣醉弥留又闻斥屏左右独入合内此万世一时机不可失仆荷眷深重故吐去梯之言公宜详其祸福庆之曰此事大非仆所能行事至政当抱忠以没耳顷之庆之果以见忌致祸时领军将军王𤣥谟大将有威名邑里讹言𤣥谟当建大事或言已见诛𤣥谟典籖包法荣家在东阳兴宗故郡人也为𤣥谟所信使至兴宗间兴宗谓曰领军比日殊当忧惧法荣曰顷者殆不复食夜亦不眠恒言收已在门不保俄顷兴宗因法荣劝𤣥谟举事𤣥谟又使法荣报曰此亦未易可行其当不泄君语右卫将军刘道隆为帝所宠信専统禁兵乗舆当夜幸着作佐郎江斆宅兴宗乗马车従道隆従车后过兴宗谓曰刘公比日思一闲道隆深达此音掐兴宗手曰蔡公勿言时帝每因朝宴棰殴羣臣自骠骑大将军建安王休仁以下侍中袁愍孙等咸见陵曵唯兴宗得免顷之明帝定大事𤣥谟责所亲故吏郭季产女壻韦希真等曰当艰难时周旋軰无一言相和发者季产曰蔡尚书令包法荣所道非不㑹机但大事难行耳季产言亦何益𤣥谟有慙色当明帝起事之夜废帝横尸太医合口兴宗谓尚书左仆射王景文曰此虽凶悖是天下之主宜使䘮礼麤足者直如此四海必将乗人时诸方并举兵反朝廷所保丹阳淮南数郡其间诸县或已应贼东兵已至永世宫省危惧上集羣臣以谋成败兴宗曰宜镇之以静以至信待人比者逆徒亲戚布在宫省若绳之以法则土崩立至宜明罪不相及之义上従之迁尚书右仆射寻领卫尉明帝谓兴宗曰顷日人情言何事当济不兴宗曰今米甚丰贱而人情更安以此算之清荡可必但臣之所忧更在事后犹羊公言既平之后方当劳圣虑耳尚书禇彦回以手板筑兴宗兴宗言之不已上曰如卿言赭圻平函送袁顗首敕従登南掖门楼以观之兴宗潜然流涕上不悦事平封兴宗始昌县伯固让而许之封乐安县伯国秩吏力终以不受时殷琰据夀阳为逆遣辅国将军刘勔攻围之四方既平琰婴城固守上使中书为诏譬琰兴宗曰天下既平是琰思顺之日陛下宜赐手诏数行今直使中书为诏彼必疑非真不従琰得诏谓刘勔诈造果不敢降久乃归顺先是徐州刺史薛安都据彭城反后遣使归欵泰始二年冬遣镇军将军张永率军迎之兴宗曰安都遣使归顺此诚不虚今不过湏单使一人咫尺书耳若以重兵迎之势必疑惧或能招引北虏为患不测时张永已行不见信安都闻大军过淮果引魏军永战大败遂失淮北四州其先见如此初永败问至上在干明殿先召司徒建安王休仁又召兴宗谓休仁曰吾慙蔡仆射以败书示兴宗曰我愧卿三年出为郢州刺史初吴兴邱珍孙言论常侵兴宗珍孙子景先人才甚羙兴宗与之周旋及景先为鄱阳郡㑹晋安王子勋为逆转在竟陵为吴喜所杀母老女幼流离夏口兴宗至郢州亲自临哭致其䘮柩家累皆得东还迁㑹稽太守领兵置佐加都督㑹稽多诸豪右不遵王宪幸臣近习参半宫省封略山湖妨人害政兴宗皆以法绳之又以王公妃主多立邸舍子息滋长督责无穷启罢省之并陈原诸逋负解遣杂役并见从三吴旧有乡射礼元嘉中羊𤣥保为吴郡行之久不复修兴宗行之礼仪甚整明帝崩兴宗与尚书令袁粲右仆射褚彦回中领军刘勔镇军将军沈攸之同被顾命以兴宗为征西将军开府仪同三司都督荆州刺史加班劒二十人被徴还都时右军将军王道隆任参国政权重一时蹑履到兴宗前不敢就席良久方去竟不唿坐元嘉初中书舍人秋当诣太子詹事王昙首不敢坐其后中书舍人𢎞兴宗为文帝所爱遇上谓曰卿欲作士人得就王球坐乃当判耳殷刘并杂无所益也若往诣球可称㫖就席及至球举扇曰君不得尔𢎞还依事启闻帝曰我便无如此何至是兴宗复尔道隆等以兴宗强正不欲使拥兵上流改为中书监左光禄大夫开府仪同三司固辞不拜兴宗行己恭恪光禄大夫北地傅隆与父廓善兴宗常修父友之敬又太原孙敬玉常通兴宗侍儿被禽反接兴宗命与杖敬玊了无怍容兴宗竒其言对命释縳试以伎能髙其笔札因以侍儿赐之为立室宇位至尚书右丞其遏恶扬善若此敬玉子㢘仕梁以清能位至御史中丞兴宗家行尤谨奉归宗姑事寡嫂养孤兄子有闻扵世太子左率王钖妻范聪明妇人也有才学书让钖弟僧达曰昔谢太傅奉寡嫂王夫人如慈母今蔡兴宗亦有恭和之称其为世所重如此妻刘氏早卒一女甚幼外甥袁顗始生子彖而妻刘氏亦亡兴宗姊即顗母也一孙一姪躬自抚飬年齿相比欲为婚姻每见兴宗辄言此意大明初诏兴宗女与南平王敬猷婚兴宗以姊生平之懐屡经陈启帝答曰卿诸人欲各行己意则国家何由得婚且姊言岂是不可违之处邪旧意既乖彖亦他娶其后彖家好不终顗又祸败彖亦沦废当时孤微理尽敬猷遇害兴宗女无子婺居名门髙胄多欲结姻明帝亦敕适谢氏兴宗并不许以女适彖泰豫元年卒年五十八遗命薄葬奉还封爵追赠后授子顺固辞不受又奉表疏十余上诏特申其请以旌克让之风初兴宗为郢州府参军彭城颜敬以式卜曰亥年当作公官有大字者不可受也及有开府之授而太嵗在亥果薨扵光禄大夫云文集传扵世子顺字景𤣥方雅有父风位大尉従事中郎昇明末卒弟约约字景撝少尚宋孝武女安吉公主拜驸马都尉仕齐累迁太子中庶子领屯骑校尉永明八年八月合朔约既武冠觧劒扵省眠至下鼓不起为有司所奏赎论出为宜都王冠军长史淮南太守行府州事武帝谓曰今用卿为近蕃上佐想副我所期约曰南豫密迩京师不化自理臣亦何人爝火不息时诸王行事多相裁割约居右任主佐之间穆如也迁司徒左长史齐明帝为録尚书辅政百僚脱屐到席约蹑屐不改帝谓江祏曰蔡氏是礼度之门故自可悦祏曰大将军有揖客复见扵今约好饮酒夷淡不与世杂永元二年卒扵太子詹事年四十四赠太常弟撙撙字景节少方雅退黙与第四兄寅俱知名仕齐位给事黄门侍郎丁母忧庐于墓侧齐末多难服阕因居墓所除太子中庶子太尉长史并不就梁台建为侍中迁临海太守公事左迁太子中庶子复为侍中吴兴太守初撙在临海百姓杨元孙以婢采兰贴与同里黄权约生子酬乳哺直权死后元孙就权妻吴赎婢母子五人吴背约不还元孙诉撙判还本主吴能为巫出入撙内以金钏赂撙妾遂改判与吴元孙挝登闻鼓讼之为有司劾时撙已去郡虽不坐而常以为耻口不言钱及在吴兴不饮郡井斋前自种白苋紫茄以为常饵诏褒其清加信武将军时帝将为昭明太子纳妃意在谢氏袁昻曰当今贞素简胜唯有蔡撙乃遣吏部尚书徐勉诣之停车三通不报勉笑曰当湏我召也遂投刺乃入天监九年宣城郡吏吴承伯挟祅道聚衆攻宣城杀太守朱僧勇转寇吴兴吏人并请避之撙坚守不动命衆出战摧破斩承伯余党悉平累迁吏部尚书在选𢎞简有名称又为侍中领袐书监武帝甞谓曰卿门旧尚有堪事者多少撙曰臣门客沈约范岫各已被升擢此外无人约时为太子少傅岫为右卫将军撙风骨梗正气调英嶷当朝无所屈让甞奏用琅邪王筠为殿中郎武帝嫌不取参掌通署乃推白牒扵香橙地下曰卿殊不了事撙正色俯身拾牒起曰臣谓举尔所知许允已有前事既是所知而用无烦参军署名臣撙少而仕宦未甞有不了事之目因捧牒直出便命驾而去仍欲抗表自解帝寻悔取事为画帝尝设大臣䴵撙在坐帝频唿姓名撙竟不荅食䴵如故帝觉其负气乃改唤蔡尚书撙始放筯执笏曰尔帝曰卿向何聋今何聡对曰臣预为右戚且职在纳言陛下不应以名垂唤帝有慙色性甚凝厉善自居适女为昭明太子妃自詹事以下咸来造谒往往称疾相闻间遣之及其引进但暄寒而已此外无复余言后为中书令卒扵吴郡太守谥曰康子司空袁昂尝谓诸賔曰自蔡侯卒不复更见此人其为名軰所知如此子彦深宣城内史彦深弟彦髙给事黄门侍郎彦髙子凝凝字子居美容止及长博渉经传有文词尤工草𨽻陈太建元年累迁太子中舍人以名公子选尚信义公主拜驸马都尉中书侍郎迁晋陵太守及将之郡更令左右修中书廨宇谓賔友曰庶来者无劳寻授吏部侍郎凝年位未髙而才地为时所重常端坐西斋自非素贵名流罕所交接趣时者多讥焉宣帝尝谓凝曰我欲用义兴主壻钱肃为黄门侍郎卿意如何凝正色曰帝乡旧戚恩由圣㫖则无所复问若格以佥议黄散之职故湏人门兼美帝黙然而止肃闻而不平义兴公主日谮之寻免官迁交趾顷之追还后主嗣位为给事黄门侍郎后主尝置酒欢甚将移宴𢎞范宫衆人咸従唯凝与袁宪不行后主曰何为凝曰长乐尊严非酒后所过臣不敢奉诏衆人失色后主曰卿醉矣令引出他日后主谓吏部尚书蔡徴曰蔡凝负地矜才无所用也寻迁信威晋熙王府长史郁欝不得志乃喟然叹曰天道有废兴夫子云乐天知命斯理庶㡬可逹因着小室赋以见志陈亡入隋道病卒年四十七子君知颇知名论曰蔡廓体业𢎞正风格峻举兴宗出内所践不陨家声位在具臣而情懐伊霍仁者有勇验在斯乎然自廓及凝年移四代髙风素气无乏扵时其所以取贵不徒然矣至扵矜倨之失盖其风俗所通格以正道故亦名敎之深尤也南史卷二十九卷二十九考证南史卷二十九考证蔡兴宗传蔡尚书今日可谓能荷矣宋书荷字上有负字使选令史颜袆之薛庆先等往复论执一本无史字误蔡凝传若格以佥议黄散之职故湏人门兼美佥一本作检南史卷二十九考证南史卷三十钦定四库全书南史卷三十唐李延夀撰列传第二十何尚之何尚之字彦徳庐江灊人也曾祖准髙尚不应征辟祖恢南康太守父叔度恭谨有行业姨适沛郡刘璩与叔䖍母情爱甚笃叔度母早卒奉姨若所生姨亡朔望必往致哀并设祭奠食并珍新躬自临视若朔望应有公事则先遣送祭皆手自料简流涕对之公事毕即往致哀以此为常三年服竟义熈五年吴兴武康县人王延祖为劫父睦以告官新制凡劫身斩刑家人弃市睦既自告于法有疑时叔度为尚书议曰设法止姦必本扵情理非谓一人为劫阖门应刑所以罪及同产欲开其相告以出造恶之身睦父子之至容可悉共逃亡而割其天属还相縳送解腕求存扵情可愍并合从原从之后为金紫光禄大夫吴郡太守太保王𢎞每称其清身洁己尚之少颇轻薄好摴蒱及长折节蹈道以操立见称为陈郡谢混所知与之游处家贫初为临津令宋武帝领征西将军补主簿従征长安以公事免还都因患劳病积年饮妇人乳乃得差以从征之劳赐爵都乡侯少帝即位为庐陵王义真车骑谘议参军义真与司徒徐羡之尚书令傅亮等不协每有不平之言尚之谏戒不纳义真被废入为中书侍郎迁吏部郎告休定省倾朝送别扵冶渚及至郡叔度谓曰闻汝来此倾朝相送可有㡬客答曰殆数百人叔度笑曰此是送吏部郎耳非关何彦徳也昔殷浩亦甞作豫章定省送别者甚衆及废徙东阳船泊征虏亭积日乃至亲旧无复相窥者后拜左卫将军领太子中庶子尚之雅好文义从容赏㑹甚为文帝所知元嘉十三年彭城王义康欲以司徒长史刘斌为丹阳尹上不许乃以尚之为之立宅南郭外立学聚生徒东海徐秀庐江何昙黄颕川荀子华太原孙宗昌王延秀鲁郡孔恵宣并慕道来游谓之南学王球常云尚之西河之风不坠尚之亦云球正始之风尚在尚之女适刘湛子黯而湛与尚之意好不笃湛欲领丹阳乃徙尚之为祠部尚书领国子祭酒尚之甚不平湛诛迁吏部尚书时左卫将军范瞱任参机宻尚之察其意趣异常白文帝宜出为广州若在内衅成不得不加以鈇钺屡诛大臣有亏皇化上曰始诛刘湛等方欲引升后进瞱事迹未彰便豫相黜斥万姓将谓卿等不能容才以我为信受谗说但使共知如此不忧致大也晔后谋反伏诛上嘉其先见二十三年为尚书左仆射是嵗造𤣥武湖上欲扵湖中立方丈蓬菜瀛洲三神山尚之固谏乃止时又造华林园并盛暑役人尚之又谏上不许曰小人常日曝背此不足为劳时上行幸还多侵夜尚之又表谏上优诏纳之先是患贷少铸四铢钱人间颇盗铸多翦凿古钱以取铜上患之二十四年录尚书江夏王义恭议以一大钱当两以防翦凿议者多同尚之议曰凡创制改法宜顺人情未有违衆矫物而可久也泉布废兴骤议前代赤灰白金俄而罢息六贷愦乱人泣扵市良由事不画一难用遵行自非急病权时宜守长世之业若今制遂行富人之资自倍贫者弥増其困惧非所以欲均之意中领军沈演之以为若以大当两则国传难朽之寳家赢一倍之利不俟加宪巧源自絶上从演之议遂以一钱当两行之经时公私非便乃罢二十八年为尚书令太子詹事二十九年致仕扵方山着退居赋以眀所守而议者咸谓尚之不能固志文帝与江夏王义恭诏曰羊孟尚不得告谢尚之任遇有殊便当未宜申许尚之还摄职羊即羊𤣥保孟即孟觊尚之既任事上待之愈隆扵是袁淑乃録古来隐士有迹无名者为真隠传以嗤焉时或遣军北侵资给戎旅悉以委之元凶弑立进位司空尚书令时三方兴义将佐家在都者劭悉欲诛之尚之诱说百端并得全免孝武即位复为尚书令丞相南郡王义宣车骑将军臧质反义宣司马竺超质长史陆展兄弟并应从诛尚之上言扵法为重超従坐者由是得原时欲分荆州置郢州议其所居江夏王义恭萧思话以为宜在巴陵尚之议曰夏口在荆江之中正对沔口通接雍梁实为津要扵事为允上从其议荆扬二州户口居江南之半江左以来扬州为根本委荆州以阃外至是并分欲以削臣下之权而荆扬并因此虚耗尚之建言宜复合二州上不许大明二年以左光禄开府仪同三司侍中如故尚之在家常着鹿皮帽及拜开府天子临轩百僚陪位沈庆之扵殿庭戏之曰今日何不着鹿皮冠庆之累辞爵命朝廷敦劝甚苦尚之谓曰主上虚懐侧席讵宜固辞庆之曰沈公不效何公去而复还也尚之有愧色尚之爱尚文义老而不休与太常颜延之少相好狎二人并短小尚之常谓延之为猨延之目尚之为猴同游太子西池延之问路人云吾二人谁似猴路人指尚之为似延之喜笑路人曰彼似猴耳君乃真猴有人常求为吏部郎尚之叹曰此败风俗也官当图人人安得图官延之大笑曰我闻古者官人以才今官人以势彼势之所求子何疑焉所与延之论议往反并传扵世尚之立身简约车服率素妻亡不娶又无姬妾执衡当朝畏逺权柄亲故一无荐举既以此致怨亦以此见称复以本官领中书令薨年七十九赠司空谥曰简穆公子偃偃字仲𢎞元嘉中位太子中庶子元凶弑立以偃为侍中掌诏诰时尚之为司空尚书令偃居门下父子并处权要时为寒心而尚之及偃善摄机宜曲得时誉㑹孝武即位任遇无改厯位侍中领太子中庶子时求谠言偃以为宜重农卹本并官省事考课以知能否增奉以除吏姦责成良守久扵其职都督刺史宜别其任改领骁骑将军亲遇隆宻有加旧臣转吏部尚书尚之去选未五载偃复袭其迹世以为荣侍中颜竣至是始贵与偃俱在门下以文义赏㑹相得甚欢竣既任遇隆宻谓宜居重大而位次与偃等未殊意稍不悦及偃代竣领选竣逾愤懑与偃遂隙竣时权倾朝野偃不自安遂发悸病意虑乖僻上表解职告灵不仕孝武遇偃既深备加医疗乃得差偃素好谈𤣥注荘子逍遥篇传扵时卒官孝武与颜竣诏甚伤惜之谥曰靖子戢戢字恵景选尚宋孝武长女山隂公主拜驸马都尉累迁中书郎景和世山隂主就帝求吏部郎褚彦回侍己彦回虽拘逼终不肯从与戢同居止月余日由是特申情好元徽初彦回参朝政引戢为侍中时年二十九戢以年未三十苦辞内侍改授司徒左长史齐髙帝为领军与戢来往数申欢宴髙帝好水引饼戢每设上焉久之复为侍中累迁髙帝相国左长史建元元年迁散骑常侍太子詹事寻改侍中詹事如故上欲转戢领选问尚书令褚彦回以戢资重欲加散骑常侍彦回曰宋时王球从侍中中书令单作吏部尚书资与戢相似领选职方昔小轻不容顿加常侍圣㫖每以蝉冕不宜过多臣与王俭既已左珥若复加戢则八座便有三蝉若帖以骁游亦不为少廼以戢为吏部尚书加骁骑将军戢美容仪动止与褚彦回相慕时人号为小褚公家业富盛性又华侈衣被服饰极为奢丽出为吴兴太守上颇好画扇宋孝武赐戢蝉雀扇善画者顾景秀所画时吴郡陆探微顾彦先皆能画叹其巧絶戢因王晏献之上令晏厚酬其意卒年三十六谥懿子女为郁林王后父追赠侍中右光禄大夫求字子有偃弟子也父铄仕宋位宜都太守求元嘉末为文帝挽郎厯位太子洗马丹阳郡丞清退无嗜慾后为太子中舍人泰始中妻亡还吴葬旧墓除中书郎不拜仍住吴隐居波若寺足不踰户人莫见其面宋明帝崩出奔国哀除永嘉太守求时寄住南涧寺不肯诣台乞扵野外拜受见许一夜忽乗小船逃归吴隐武邱山齐永明四年拜太中大夫不就卒初求父铄素有风疾无故害求母王氏坐法死求兄弟以此无宦情求弟㸃㸃字子晳年十一居父母忧㡬至灭性及长感家祸欲絶昬宦尚之强为娶琅邪王氏礼毕将亲迎㸃累涕泣求执本志遂得罢㸃明目秀眉容貎方雅真素通美不以门户自矜博通羣书善谈论家本素族亲姻多贵仕㸃虽不入城府性率到好狎人物遨游人间不簮不带以人地并髙无所与屈大言踑踞公卿敬下或乗柴车蹑草屩恣心所适致醉而归故世论以㸃为孝隐士弟𦙍为小隐士大夫多慕从之时人称重其通号曰游侠处士兄求亦隐吴郡武邱山求卒㸃菜食不饮酒讫于三年腰带减半宋太始末征为太子洗马齐初累征中书侍郎太子中庶子并不就与陈郡谢卄瀹吴国张融㑹稽孔徳璋为莫逆友㸃门世信佛从弟遁以东篱门园居之徳璋为筑室焉园有卞忠贞冡㸃植花扵冡侧每饮必举酒酹之招携胜侣及名徳桑门清言赋咏优游自得初褚彦回王俭为宰相㸃谓人曰我作齐书已竟賛云回既世族俭亦国华不赖舅氏遑恤国家王俭闻之欲候㸃知不可见乃止豫章王嶷命驾造㸃点从后门遁去司徒竟陵王子良闻之曰豫章王尚望尘不及吾当望岫息心后点在法轮寺子良就见之㸃角巾登席子良欣悦无已遗点嵇叔夜酒盃徐景山酒鎗㸃少时尝患渴利积嵗不愈后在吴中石佛寺建讲扵讲所昼寝梦一道人形貎非常授丸一掬梦中服之自此而差时人以为淳徳所感性通脱好施逺近致遗一无所逆随复散焉甞行经朱雀门街有自车后盗㸃衣者见而不言旁人禽盗与之㸃乃以衣施盗盗不敢受㸃令告有司盗惧乃受之㸃雅有人伦鍳多所甄㧞知吴兴邱迟扵㓜童称济阳江淹扵寒素悉如其言哀乐过人甞行逢葬者叹曰此哭者之懐岂可思邪扵是悲恸不能禁老又娶鲁国孔嗣女嗣亦隐者㸃虽昏亦不与妻相见筑别室以处之人莫谕其意吴国张融少时免官而为诗有髙言㸃荅诗曰昔闻东都日不在简书前虽戏而融久病之及㸃后昏融始为诗赠㸃曰惜㢤何居士薄暮遘荒淫㸃亦病之永元中崔恵景围城人间无薪㸃悉伐园树以赡亲党恵景性好佛义先慕交㸃点不顾之至是乃逼召㸃㸃裂裠为袴往赴其军终日谈説不及军事其语黙之迹如此恵景平后东昏大怒欲诛之王莹为之惧求计扵萧畅畅谓茹法珍曰㸃若不诱贼共讲未必可量以此言之乃应得封东昏乃止梁武帝与㸃有旧及践阼手诏论旧赐以鹿皮巾等并召之㸃以巾褐引入华林园帝赠诗酒恩礼如旧仍下诏征为侍中捋帝须曰乃欲臣老子辞疾不起复下诏详加资给并出在所日费所湏大官别给天监二年卒诏给第一品材具丧事所湏内监经理㸃弟𦙍𦙍字子季出继叔父旷故更字𦙍叔年八嵗居忧毁若成人及长轻薄不覊晚乃折节好学师事沛国刘瓛受易及礼记毛诗又入钟山定林寺听内典其业皆通而纵情诞节时人未之知也唯瓛与汝南周颙深器异之仕齐为建安太守政有恩信人不忍欺每伏腊放囚还家依期而反厯黄门侍郎太子中庶子尚书令王俭受诏撰新礼未就而卒又使特进张绪续成绪又卒属在司徒竟陵王子良子良以让𦙍乃置学士二十人佐𦙍撰录后以国子祭酒与太子中庶子王莹并为侍中时𦙍单作祭酒疑所服陆澄博古多该亦不能据遂以𤣥服临试尔后详议乃用朱服祭酒朱服自此始也及郁林嗣位𦙍为后族甚见亲待为中书令领临海巴陵上师𦙍虽贵显常懐止足建武初已筑室郊外恒与学徒游处其内至是遂卖园宅欲入东未及发闻谢朏罢吴兴郡不还𦙍恐后之乃拜表解职不待报辄去明帝大怒使御史中丞袁昻奏收𦙍寻有诏许之𦙍以㑹稽山多灵异往游焉居若邪山云门寺初𦙍二兄求㸃并栖遁求先卒至是𦙍又隐世号㸃为大山𦙍为小山亦曰东山兄弟发迹虽异克终皆隐世谓何氏三髙永元中征为太常太子詹事并不就梁武帝霸朝建引为军谋祭酒并与书诏不至及帝践阼诏为特进光禄大夫遣领军司马王杲之以手敕谕意并征谢朏杲之先至𦙍所𦙍恐朏不出先示以可起乃单衣鹿皮巾执经卷下牀跪受诏出就席伏读𦙍因谓杲之曰吾昔扵齐朝欲陈三两条事一者欲正郊丘二者欲更铸九鼎三者欲树双阙世传晋室欲立阙王丞相指牛头山云此天阙也是则未明立阙之意阙者谓之象魏悬法于其上浃日而收之象者法也魏者当涂而髙大貌也鼎者神器有国所先圆丘国郊旧典不同南郊祠五帝灵威仰之类圆丘祠天皇大帝北极大星是也往代合之郊丘先儒之巨失今梁徳告始不宜遂因前谬卿宜陈之杲之曰仆之鄙劣岂敢轻议国典此当敬俟叔孙生耳及杲之从谢朏所还问𦙍以出期𦙍知朏已应召荅杲之曰吾年已五十七月食四斗米不尽何客复有宦情杲之失色不能荅𦙍反谓曰卿何不遣传诏还朝拜表留与我同游邪杲之愕然曰古今不闻此例𦙍曰檀弓两卷皆言物始自卿而始何必有例𦙍朏俱前代髙士𦙍处名誉尤迈矣杲之还以𦙍意奏闻有敕给白衣尚书禄𦙍固辞又敕山隂库钱月给五万又不受乃敕何子朗孔夀等六人扵东山受学太守衡阳王元简深加礼敬月中常命驾式闾谈论终日𦙍以若邪处势廹隘不容学徒乃迁秦望山山有飞泉廼起学舍即林成援因巖为堵别为小合室寝处其中躬自启闭僮仆无得至者山侧营田二顷讲隙从生徒游之𦙍初迁将筑室忽见二人着𤣥冠容貎甚伟问𦙍曰君欲居此邪乃指一处云此中殊吉忽不复见𦙍依言而卜焉寻而山发洪水树石皆倒㧞唯𦙍所居室岿然独存元简乃命记室参军钟嵘作瑞室颂刻石以旌之及元简去郡入山与𦙍别𦙍送至都赐埭去郡三里因曰仆自弃人事交游路断自非降贵山薮岂容复望城邑此埭之游扵今絶矣执手涕零何氏过江自晋司空充并葬吴西山𦙍家世年皆不永唯祖尚之至七十二𦙍年登祖夀乃移还吴作别山诗一首言甚悽怆至吴居虎邱山西寺讲经论学僧复随之东境守宰经途者莫不毕至𦙍常禁杀有虞人逐鹿鹿径来趋𦙍伏而不动又有异鸟如鹤红色集讲堂驯狎如家禽初开善寺藏法师与𦙍遇扵秦望山后还都卒扵钟山死日𦙍在波若寺见一名僧授𦙍香炉奁并函书云贫道发自扬都呈何居士言讫失所在𦙍开函乃是大荘严论世中未有访之香炉乃藏公所常用又扵寺内立明珠柱柱乃七日七夜放光太守何逺以状启昭明太子太子钦其徳遣舍人何思澄致手令以褒美之中大通三年卒年八十六先是𦙍疾妻江氏梦神告曰汝夫夀尽既有至徳应获延期尔当代之妻觉说焉俄得患而卒𦙍疾乃瘳至是𦙍梦见一神女并八十许人并衣帢行列在前俱拜牀下觉又见之便命营凶具既而疾困不复瘳初𦙍侈扵味食必方丈后稍欲去其甚者犹食白鱼䱇脯糖蟹以为非见生物疑食蚶蛎使门人议之学生钟岏曰䱇之就脯骤扵屈申蟹之将糖躁扰弥甚仁人用意深懐如怛至扵车螯蚶蛎眉目内阙慙浑沌之竒犷殻外缄非金人之慎不悴不荣曾草木之不若无馨无臭与瓦砾其何算故宜长充庖厨永为口实竟陵王子良见岏议大怒汝南周颙与𦙍书劝令食菜曰变之大者莫过死生生之所重无逾性命性命之扵彼极切滋味之在我可賖若云三世理诬则幸矣良快如使此道果然而受形未息一往一来生死常事则伤心之惨行亦自及丈人扵血气之类虽不身践至扵晨凫夜鲤不能不取备屠门财贝之经盗手犹为亷士所弃生性之一启鸾刀宁复慈心所忍驺虞虽饥非自死之草不食闻其风者岂不使人多媿丈人得此有素聊复片言发起耳故𦙍末年遂絶血味𦙍注百法论十二门论各一卷註周易十卷毛诗总集六卷毛诗隐义十卷礼记隐义二十卷礼荅问五十五卷子撰亦不仕有髙风何炯字士光𦙍从弟也父撙太中大夫炯年十五从𦙍受业一期并通五经章句白晢羙容貌从兄求㸃毎曰叔寳神清杜乂肤清今观此子复见卫杜在目从兄戢谓人曰此子非止吾门之寳亦为一代伟人炯常慕恬退不乐进仕从叔昌㝢谓曰求㸃皆已髙蹈汝无宜复尔且君子出处亦各一途年十九觧褐扬州主簿举秀才累迁梁仁威南康王限内记室书侍御史以父疾陈觧炯侍疾踰旬衣不解带头不栉沐信宿之间形貌顿改及父卒号恸不絶声借地腰脚虚肿医云湏服猪蹄汤炯以有肉味不肯服亲友请譬终扵不回遂以毁卒先是谓家人曰王孙𤣥晏所尚不同长鱼庆绪扵事为得必湏俭而中礼无取茍异月朝十五日可置一瓯麤粥如常日所进又伤两兄并淡仕进故禄所不及恐而今而后温饱无资乃漼然下泣自外无所言何昌㝢字俨望尚之弟子也父佟之位侍中昌㝢少而清靖独立不羣所交者必当世清名是以风流籍甚仕宋为尚书仪曹郎建平王景素征北南徐州府主簿以风素见重母老求禄出为湘东太守还为齐髙帝骠骑功曹昌㝢在郡景素被诛昌㝢痛之至是启髙帝理其寃又与司空褚彦回书极言之髙帝嘉其义歴位中书郎王俭卫军长史俭谓昌㝢曰后任朝事者非卿而谁临海王昭秀为荆州以昌㝢为西中郎长史南郡太守行荆州事明帝将践阼先使裴叔业往宻勅昌㝢令以便宜从事昌㝢拒之曰国家委身以六尺之孤付身以万里之事临海王未有失宁得从君单诏行事吾自有启闻湏反更议叔业曰若尔便是拒诏拒诏恐非佳事耳荅曰能见杀者君也能拒诏者仆也君不能见杀仆有㳂流之计耳昌㝢素有名徳叔业不敢逼而退上闻而嘉之昭秀由此得还都昌㝢后为吏部尚书尝有一客姓闵求官昌㝢谓曰君是谁后荅曰子骞后昌㝢团扇掩口而笑谓座客曰遥遥华胄昌㝢不杂交游通和汎爱歴郡皆以清白称后卒扵侍中领骁骑将军赠太常谥曰简子子敬容敬容字国礼弱冠尚齐武帝女长城公主拜驸马都尉梁天监中为建安内史清公有美绩吏人称之累迁守吏部尚书铨序明审号为称职出为吴郡太守为政勤恤人隐辩讼如神视事四年政为天下第一吏人诣阙请树碑诏许之复为吏部尚书侍中领太子中庶子敬容身长八尺白晳美须眉性矜荘衣冠鲜丽武帝虽衣浣衣而左右衣必湏洁尝有侍臣衣带卷折帝怒曰卿衣带如绳欲何所缚敬容希㫖故益鲜明常以胶清刷须衣裳不整伏牀熨之或暑月背为之焦毎公庭就列容止出人为尚书右仆射参掌选事迁左仆射丹阳尹并参掌大选如故敬容接对賔朋言词若讷詶荅二宫则音韵调畅大同中朱雀门灾武帝谓羣臣曰此门制狭我始欲改搆遂遭天火相顾未荅敬容独曰此所谓先天而天不违时以为名对五年改为尚书令参选事如故敬容久处台阁详悉晋魏以来旧事且聪明识达勤扵簿领诘朝理事日旰不休职隆任重専预机宻而拙扵草𨽻浅扵学术通苞苴饷餽无贿则畧不交语自晋宋以来宰相皆文义自逸敬容独勤庶务贪恡为时所嗤鄙其署名敬字则大作茍小为文容字大作父小为口陆倕戏之曰公家茍既竒大父亦不小敬容遂不能荅又多漏禁中语故嘲诮日至尝有客姓吉敬容问卿与邴吉逺近荅曰如明公之与萧何时萧琛子廵颇有轻薄才因制卦名离合等诗嘲之亦不屑也帝尝梦具朝服入太庙拜伏悲感旦扵延务殿説所梦敬容对曰臣闻孝悌之至通扵神明陛下性与天通故应感斯梦上极然之便有拜陵之议后坐妾弟费恵明为导仓丞夜盗官米为禁司所执送领军府时河东王誉为领军敬客以书觧恵明誉前经属事不行因此即封书以奏帝大怒付南司推劾御史中丞张绾奏敬容协私罔上合弃市诏特免职到溉谓朱异曰天时便觉开霁其见嫉如此初沙门释寳志尝谓敬容曰君后必贵终是何败耳及敬容为宰相谓何姓当召其祸故抑没宗族无仕进者至是竟为河东所败中大同元年三月武帝幸同㤗寺讲金字三恵经敬客启预聴敕许之又起为金紫光禄大夫未拜又加侍中敬容旧时賔客门生諠譁如昔兾其复用㑹稽谢郁致书戒之曰草莱之人闻诸道路君侯已得瞻望朝夕出入禁门醉尉将不敢呵灰然不无其渐甚休敢贺扵前又将弔也昔流言裁至公旦东奔燕书始来子孟不入夫圣贤被虚过以自斥未有婴时舋而求亲者也且暴鳃之鱼不念杯酌之水云霄之翼岂顾笼樊之粮何者所託己盛也昔君侯纳言加首鸣玉在腰回丰貂以歩文昌耸髙蝉而趋武帐可谓盛矣不以此时荐才㧞士少报圣主之恩今卒如爰丝之説受责见过方复欲更窥朝廷觖望万分窃不为左右取也昔窦婴杨恽亦得罪明时不能谢絶賔客犹交党援卒无后福终益前祸仆之所弔实在扵斯人人所以颇犹有踵君侯之门者未必皆感恵懐仁有灌夫任安之义乃戒翟公之大署兾君侯之复用也夫在思过之日而挟复用之意未可为智者説矣夫君侯宜杜门念失无有所通筑茅茨扵钟阜聊优㳺以卒嵗见可怜之意着待终之情复仲尼能改之言惟子贡更也之譬少戢言扵衆口㣲自救扵竹帛所谓失之东隅收之桑榆如此令明主闻知尚有兾也仆东臯鄙人入穴幸无衔窭耻天下之士不为执事道之故披肝胆示情素君侯岂能鉴焉太清元年迁太子詹事侍中如故二年侯景袭建邺敬容自府移家台内初景涡阳退败未得审实传者乃云其将暴显反景身与衆并没朝廷以为忧敬容寻见东宫简文谓曰淮北始更有信侯景定得身免敬容曰得景遂死深是朝廷之福简文失色问其故对曰景飜覆叛臣终当乱国是年简文频扵𤣥圃自讲老荘二书学士吴孜时寄詹事府毎日入聴敬容谓孜曰昔晋氏丧乱颇由祖尚虚𤣥胡贼遂覆中夏今东宫复袭此殆非人事其将为戎乎俄而侯景难作其言有徴也三年卒于围内何氏自晋司空充宋司空尚之奉佛法并建立塔寺至敬容又舍宅东为伽蓝趋权者因助财造搆敬容并不拒故寺堂宇颇为宏丽时轻薄者因唿为衆造寺及敬容免职出宅止有常用器物及囊衣而已竟无余财货时亦以此称之敬容特为从兄𦙍所亲爱𦙍在若邪山尝疾笃有书云田畴馆宇悉奉衆僧书经并归从弟敬容其见知如此敬容唯有一子年始八嵗在吴临还与𦙍别𦙍问名敬容曰仍欲就兄求名𦙍即命纸笔名曰㲄曰书云两玉曰㲄吾与弟二家共此一子所谓㲄也位秘书丞早卒论曰尚之以雅道自居用致公辅行己之迹动不踰闲及乎洗合取讥皮冠获诮贞粹之地髙人未之全许然父子一时并处权要虽经屯诐咸以功名自卒古之所谓巧宦此之谓乎㸃𦙍弟兄俱云遁逸求其蹈履则非曰山林察其持身则未舍名誉观夫子晳之赴恵景子秀之矫敬冲以迹以心居然可测而髙自标致一代归宗以之入用未知所取斯殆虚胜之风江东所尚不然何以至扵此也昌㝢雅仗名节殆曰人望敬容材实干蛊贿而败业惜乎南史卷三十卷三十考证南史卷三十考证何尚之传尚之立身简约车服率素简监本作节今从宋书何偃传亲遇隆宻有加旧臣宻监本讹宓今从阁本何㸃传性通脱好施脱监本讹悦今改正何𦙍传廼起学舍即林成援援监本讹授今改正并衣帢行列在前帢监本讹恰今改从梁书䱇之就脯骤扵屈申䱇监本讹鮔今从阁本何昌㝢传景素被诛昌㝢痛之景监本讹尹今从上文建平王景素改正髙帝义之髙帝监本作彦回今从阁本帝将践阼先使裴叔业往宻勅昌㝢往宻勅昌㝢一本作赉㫖诏昌㝢宁得从君单诏行事吾自有启闻湏反更议一本作宁得从军单诏行事耶自有启文湏反更议拒诏恐非佳事耳一本作拒诏军法从事耳仆有沿流之计耳仆一本作政何敬容传尝有侍臣衣带卷折带监本讹冠今从阁本南史卷三十考证南史卷三十一钦定四库全书南史卷三十一唐李延夀撰列传第二十一张裕张裕字茂度吴郡吴人也名与宋武帝讳同故以字称曽祖澄晋光禄大夫祖彭祖广州刺史父敞侍御史度支尚书吴国内史茂度仕为宋武帝太尉主簿扬州中从事累迁别驾武帝西伐刘毅北伐闗洛皆居守留任州事出为都督广州刺史平越中郎将绥静百越岭外安之元嘉元年为侍中都督益州刺史帝讨荆州刺史谢晦诏益州遣军袭江陵晦平西军始至白帝茂度与晦素善议者疑其出军遅留弟邵时为湘州刺史起兵应大驾上以邵诚节故不加罪累迁太常以脚疾出为义兴太守上从容谓曰勿以西蜀介懐对曰臣不遭陛下之明墓本拱矣后为都官尚书以疾就拜光禄大夫加金章紫绶茂度内足扵财自絶人事经始本县之华山为居止优㳺野泽如此者七年十八年除㑹稽太守素有吏能职事甚理卒扵官谥曰恭子子演位太子中舍人演四弟镜永辩岱俱知名时谓之张氏五龙镜少与光禄大夫颜延之邻居颜谈义饮酒喧唿不絶而镜静黙无言声后镜与客谈延之从篱邉闻之取胡牀坐聼辞义清𤣥延之心服谓客曰彼有人焉由是不复酣呌仕至新安太守演镜兄弟中名最髙余并不及初裕曽祖澄当葬父郭璞为占墓地曰葬某处年过百嵗位至三司而子孙不蕃某处年㡬减半位裁卿校而累世贵显澄乃葬其劣处位光禄年六十四而亡其子孙遂昌云永字景云初为郡主簿累迁尚书中兵郎先是尚书中条制繁杂元嘉十八年欲加脩撰徙永为删定郎掌其任二十二年除建康令所居皆有称绩又除广陵王诞北中郎録事参军永渉猎书史能为文章善隷书骑射杂艺触类兼善又有巧思益为文帝所知纸墨皆自营造上每得永表启辄执玩咨嗟自叹供御者了不及也二十三年造华林园𤣥武湖并使永监统凡所制置皆受则扵永永既有才能每尽心力文帝谓堪为将二十九年以永为扬威将军冀州刺史加都督王𤣥谟申坦等诸将经畧河南进攻碻磝累旬不拔为魏军所杀甚衆永即夜撤围退军不报告诸将衆军惊扰为魏所乗死败涂地永及申坦并为统府抚军将军萧思话所收系扵歴城狱文帝以屡征无功诸将不可任诏责永等与思话又与江夏王义恭书曰早知诸将軰如此恨不以白刃驱之今者悔何所及三十年元凶弑立起永为青州刺史及司空南谯王义宣起义又改永为冀州刺史加都督永遣司马崔勲之中兵参军刘宣则二军驰赴国难时萧思话在彭城义宣虑二人不相谐缉与思话书劝与永坦懐又使永从兄长史张畅与永书朂之使逺慕亷蔺在公之徳近効平勃亡私之美事平召为江夏王义恭大司马从事中郎领中兵孝武孝建元年臧质反遣永辅武昌王浑镇京口大眀三年累迁廷尉上谓曰卿既与释之同姓欲使天下复无寃人永晓音律太极殿前钟声嘶孝武尝以问永永答钟有铜滓乃扣钟求其处凿而去之声遂清越明帝即位为青冀二州刺史监四州诸军事统诸将讨徐州刺史薛安都累战克㨗破薛索皃又迁镇军将军寻为南兖州刺史加都督时薛安都据彭城请降而诚心不欵明帝遣永与沈攸之重兵迎之加督前锋诸军事进军彭城安都招引魏兵既至永狼狈引军还为魏军追大败复遇寒雪士卒离散永脚指㫁落仅以身免失其第四子三年徙㑹稽太守加都督将军如故以北行失律固求自贬降号左将军永痛悼所失之子有兼常哀服制虽除犹立灵坐饮食衣服待之加生毎出行常别具名车好马号曰侍从有军事辄语左右报郎君知也以破薛索皃功封孝昌县侯在㑹稽賔客有谢方童阮湏何逹之等窃其权赃货盈积方童等坐下狱死永又降号冠军将军废帝即位为右光禄大夫侍中领安成王师出为吴郡太守元徽二年为征北将军南兖州刺史加都督永少便驱驰志在宣力其为将帅能与士卒同甘苦朝廷所给赐脯饩必棊坐齐割手自颁赐年虽已老志气未衰优㳺闲任意甚不乐及有此授喜悦非常即日命驾还都未之镇遇桂阳王休范作乱永率所领屯白下休范至新亭前锋攻南掖门永遣人觇贼既反唱言台城䧟永衆溃弃军还以旧臣不加罪止免官削爵以愧发病卒岱字景山州辟从事累迁东迁令时殷沖为吴兴太守谓人曰张东迁亲贫湏养所以栖遅下邑然名器方显终当大至后为司徒左西曹掾母年八十籍注未满岱便去官从实还养有司以岱违制将欲纠举宋孝武曰观过可以知仁不湏案也累迁山隂令职事闲理巴陵王休若为北徐州未亲政事以岱为冠军谘议参军领彭城太守行府州国事后临海王为征虏将军广州豫章王为车骑扬州晋安王为征虏南兖州岱歴为三府谘议三王行事与典籖主帅共事事举而情得或谓岱曰主王既幼执事多门而毎能缉和公私云何致此岱曰古人言一心可以事百君我为政端平待物以礼悔吝之事无由而及明闇短长更是才用多少耳入为黄门郎新安王子鸾以盛宠为南徐州割吴郡属焉髙选佐史孝武召岱谓曰卿美効夙着兼资宦已多今欲用卿为子鸾别驾总刺史之任无谓小屈终当大申也帝崩累迁吏部郎㤗始末为吴兴太守元徽中为益州刺史加都督数年益土安其政累迁吏部尚书王俭为吏部郎时専㫁曹事岱毎相违执及俭为宰相以此颇不相善兄子瓌弟恕诛吴郡太守刘遐齐髙帝欲以恕为晋陵郡岱曰恕未闲从政美锦不宜滥裁髙帝曰恕为人我所悉其又与瓌同勲自应有赏岱曰若以家贫赐禄此所不论语功推事臣门之耻加散骑常侍建元元年中诏序朝臣欲以右仆射拟岱禇彦回谓得此过优若别有忠诚特宜升引者别是一理诏更量出为吴郡太守髙帝知岱歴任清直至郡未㡬手敕曰大郡任重乃未欲回换但总戎务殷宜湏望实今用卿为䕶军加给事中岱拜竟诏以家为府武帝即位复为吴兴太守岱晚节在吴兴更以寛恕着名迁南兖州刺史未拜卒岱初作遗命分张家财封置箱中家业张减随复改易如此十数年谥曰贞子绪字思曼岱兄子也父演宋太子中舍人绪少知名清简寡欲从伯敷及叔父镜从叔畅并贵异之镜比之乐广敷云是我軰人畅言扵孝武帝用为尚书仓部郎都令史谘详郡县米事绪萧然直视不以经懐宋明帝毎见绪辄叹其清淡转太子中庶子本州大中正迁司徒左长史吏部尚书袁粲言扵帝曰臣观张绪有正始遗风宜为宫职复转中庶子后为侍中迁吏部郎参掌大选元徽初东宫官罢选曹拟舍人王俭为格外记室绪以俭人地兼美宜转祕书丞从之绪又迁侍中尝私谓客曰一生不觧作诺有以告袁粲褚彦回者由是出为吴郡太守绪初不知也昇明二年自祠部尚书为齐髙帝太傅长史建元元年为中书令绪善谈𤣥深见敬异仆射王俭尝云绪过江所未有北士可求之耳不知陈仲弓黄叔度能过之不驾幸荘严寺聼僧逹道人讲维摩坐逺不闻绪言上难移绪乃迁僧逹以近之时帝欲用绪为右仆射以问王俭俭曰绪少有清望诚美选也南士由来少居此职褚彦回曰俭少年或未忆耳江左用陆玩顾和皆南人也俭曰晋氏衰政不可为则先是绪诸子皆轻侠中子充少时又不䕶细行俭又以为言乃止及立国学以绪为太常卿领国子祭酒以王延之代绪为中书令何㸃叹曰晋以子敬季琰为此职今以王延之张绪为之可谓清官后接之者实为未易绪长扵周易言精理奥见宗一时常云何平叔不觧易中七事武帝即位转吏部尚书祭酒如故永明二年领南郡王师加给事中三年转太子詹事师给事如故绪毎朝见武帝目送之谓王俭曰绪以位尊我我以徳贵绪迁散骑常侍金紫光禄大夫师如故给亲信二十人复领中正长沙王晃属选用吴郡闻人邕为州议曹绪以资籍不当执不许晃遗书扵绪固请之绪正色谓晃信曰此是身家州乡殿下何得见逼乃止绪吐纳风流聼者皆忘饥疲见者肃然如在宗庙虽终日与居莫能测焉刘悛之为益州献蜀柳数株枝条甚长状若丝缕时旧宫芳林苑始成武帝以植扵太昌灵和殿前常赏玩咨嗟曰此杨柳风流可爱似张绪当年时其见赏爱如此王俭为尚书令丹阳尹时诸令史来问讯有一令史善俯仰进止可观俭赏异之问曰经与谁共事荅云十余嵗在张令门下俭目送之时尹丞殷存至在坐曰是康成门人也七年竟陵王子良领国子祭酒武帝敕王晏曰吾欲令司徒辞祭酒以授张绪物议以为如何子良竟不拜以绪领国子祭酒绪口不言利有财辄散之清谈端坐或竟日无食门生见绪饥为之办飱然未尝求也死之日无宅以殡遗命凶事不设柳翣上以芦葭轜车引柩灵上置盃水香火不设祭从弟融敬绪事之如亲兄赍酒扵绪灵前酌酒恸哭曰阿兄风流顿尽追赠散骑常侍特进光禄大夫谥简子子完宋后废帝时为正员郎险行见宠坐废锢完弟允永明中安西功曹淫通杀人伏法允兄充知名充字延符少好逸逰绪尝告归至吴始入西郭逢充猎右臂鹰左牵狗遇绪船至便放绁脱鞲拜扵水次绪曰一身两役无乃劳乎充跪曰充闻三十而立今充二十九矣请至来嵗绪曰过而能改颜氏子有焉及眀年便脩改多所该通尤明老易能清言与从叔稷俱有令誉歴尚书殿中郎武陵王友时尚书令王俭当朝用事齐武帝皆取决焉俭方聚亲賔充縠巾葛帔至便求酒言论放逸一坐尽倾及闻武帝欲以绪为尚书仆射俭执不可充以为愠与俭书曰顷日路长霖霞韬晦凉暑未平想无亏摄充幸以渔钓之闲鎌採之暇时复引轴以自娱逍遥乎前史从横万古动黙之路多端纷纶百年升降之涂不一故金刚水柔性之别也圆行方止器之异也善御性者不违金水之质善为器者不易方圆之用充生平少偶不以利欲干懐三十六年差得以栖贫自澹介然之志峭耸霜崖确乎之情峯横海岸至如彯缨天阁既谢廊庙之华缀组云台终愧衣冠之秀寔由气岸踈凝情涂狷隔独师懐抱不见许扵俗人孤秀神崖毎邅回扵在世长羣鱼鸟毕景松阿虽复玉没扵访珪之辰桂掩扵搜芳之日汎滥扵渔父之逰偃息扵卜居之㑹如此而已充何识哉若夫惊巖罩日吐海逢天竦石崩寻分危落仞桂兰绮靡丛杂扵山幽松栢隂森相缭扵涧侧元卿扵是乎不归伯休亦以兹长往至扵飞竿钓渚濯足沧洲独浪烟霞髙卧风月悠悠琴酒岫逺谁来灼灼文言空拟方寸不觉郁然千里路隔江川毎至西风何尝不叹丈人嵗路未强学优而仕道佐苍生功横海望可谓徳盛当时孤松独秀者也而茂陵之彦望冠盖而长懐渭川之甿伫簮裾而竦叹得无惜乎充崑西百姓岱表一人蚕而衣耕而食不能事王侯觅知己造时人骋游説容与扵屠博之间其懽甚矣然举世皆谓充为狂充亦何能与诸君道之哉是以披闻见扫心胷述平生论语黙所可通梦交䰟推襟送抱者唯丈人而已阙廷敻阻书罢莫因傥遇樵夫妄尘执事俭以为脱畧弗之重仍以书示绪绪杖之一百又为御史中丞到撝所奏免官禁锢沈约见其书叹曰充始为之败终为之成久之为司徒谘议参军与琅邪王思逺同郡陆恵晓等并为司徒竟陵王賔客累迁义兴太守为政清浄吏人便之后为侍中梁武帝兵至建邺东昏逢杀百官集西钟下召充充不至武帝霸府建以充为大司马谘议参军天监初歴太常卿吏部尚书居选以平允称再迁散骑常侍国子祭酒登堂讲説皇太子以下皆至时王侯多在学执经以拜充朝服而立不敢当再迁尚书仆射顷之出为吴郡太守下车恤贫老故旧莫不忻悦卒扵吴郡谥曰穆子子最嗣瓌字祖逸宋征北将军南兖州刺史永之子也仕宋累迁桂阳内史不欲前兄玮处禄自免不拜后为司徒右长史通直散骑常侍骁骑将军初瓌父永拒桂阳王休范扵白下败绩阮佃夫等欲加罪齐髙帝固申明之瓌由此感恩自结后遭父母丧还吴持服昇明元年刘彦节有异图弟遐为吴郡潜相影响髙帝宻遣殿中将军卞白龙令瓌取遐诸张世有豪气瓌宅中常有父时旧部曲数百遐召瓌委以军事瓌伪受命与叔恕领兵十八人入郡斩之郡内莫敢动事㨗髙帝以告左军张沖沖曰瓌以百口一掷出手得卢矣即授吴郡太守钖以嘉名封义城县侯从弟融闻之与瓌书曰吴郡何晚何湏王反闻之嗟惊乃是阿兄郡人顾暠陆闲并少年未知名瓌并引为纲纪后并立名世以为知人齐建元元年改封平都侯迁侍中与侍中沈文季俱在门下髙帝尝谓曰卿虽我臣我亲卿不异赜嶷等文季毎迁直器物若迁瓌止朝服而已时集书毎兼门下东省实多清贫有不识瓌者常唿为散骑出为吴兴太守瓌以既有国秩不取郡奉髙帝敕上库别藏其奉以表其清武帝即位为宁蛮校尉雍州刺史加都督徴拜左戸尚书加右军将军还后安陆王临雍州行部登蔓山有野老来乞问何不事产而行乞邪荅曰张使君临州理物百姓家得相保后人政严故至行乞由是深加嗟赏后拜太常自谓闲职辄归家武帝曰卿軰未富贵谓人不与既富贵那复欲委去瓌曰陛下御臣等若养马无事就闲廐有事复牵来帝犹怒遂以为散骑常侍光禄大夫郁林之废朝臣到宫门参承明帝瓌託脚疾不至海陵立明帝疑外藩起兵以瓌镇石头督衆军事瓌见朝廷多难遂恒卧疾建武末屡启求还吴见许居室豪富伎妾盈房或有讥其衰暮畜伎瓌曰我少好音律老而方觧平生嗜欲无复一存唯未能遣此耳明帝疾甚防疑大司马王敬则授瓌平东将军吴郡太守以为之备及敬则反瓌遣兵迎拒扵松江闻敬则军鼓声一时散走瓌弃郡迯人间事平乃还郡为有司奏免官削爵永元初为光禄大夫三年梁武帝起兵东昏假瓌节戍石头寻弃城还宫梁天监元年拜给事中右光禄大夫以脚疾拜扵家四年卒瓌有子十二人常云中应有好者子率知名率字士简性寛雅十二能属文常日限为诗一篇或数日不作则追补之稍进作赋颂至年十六向作二千余首有虞讷者见而诋之率乃一旦焚毁更为诗示焉託云沈约讷便句句嗟称无字不善率曰此吾作也讷慙而退时陆少𤣥家有父澄书万余卷率与少𤣥善遂通书籍尽读其书建武三年举秀才除太子舍人与同郡陆倕陆厥幼相友狎尝同载诣左卫将军沈约遇任昉在焉约谓昉曰此二子后进才秀皆南金也卿可识之由此与昉友梁天监中为司徒谢朏掾直文徳待诏省敕使抄乙部书又使撰古妇人事使工书人琅邪王琛吴郡范懐约等写给后宫率取假东归论者谓为慠世率惧乃为待诏赋奏之甚见称赏手敕荅曰相如工而不敏枚臯速而不工卿可谓兼二子扵金马矣又侍宴赋诗武帝别赐率诗曰东南有才子故能服官政余虽慙古昔得人今为盛率奏诗往反六首后引见扵玉衡殿谓曰卿东南物望朕宿昔所闻卿言宰相是何人不从天下不由地出卿名家竒才若复以礼律为意便是其人祕书丞天下清官东南望胄未有为之者今以相处为卿定名誉寻以为祕书丞掌集书诏䇿四年禊饮华光殿其日河南国献赤龙驹能拜伏善舞诏率与到溉周兴嗣为赋武帝以率及兴嗣为工其年父忧去职有父时妓数十人其善讴者有色貌邑子仪曹郎顾珖之求娉讴者不愿遂出家为尼尝因斋㑹率宅珖之乃飞书言与率姦南司以事奏闻武帝惜其才寝其奏然犹致时论服阕久之不仕七年除中权建安王中记室参军俄直夀光省脩丙丁部书抄累迁晋安王宣恵谘议参军率在府十年恩礼甚笃后为扬州别驾率虽歴居职务未尝留心簿领及为别驾奏事武帝览牒问之并无对但荅云事在牒中帝不悦后歴黄门侍郎出为新安太守丁所生母忧卒率嗜酒不事扵家务尤忘懐在新安遣家僮载米三千石还宅及至遂耗太半率问其故荅曰雀鼠耗率笑而言曰壮哉雀䑕竟不研问自少属文七畧及艺文志所载诗赋今无其文者并补作之所着文衡十五卷文集四十卷行扵世子长公率弟盾盾字士宣以谨重称为无钖令遇劫问劫何湏劫以刀斫其颊眉目咄咄不易余无所言扵是生资皆尽不以介懐为湘东王记室出监富阳令廓然独处无所用心身死之日家无遗财唯有文集并书千余卷酒米数瓮而已稷字公乔瓌弟也幼有孝性所生母刘无宠遘疾时稷年十一侍养衣不觧带每剧则累夜不寝及终毁瘠过人杖而后起见年軰幼童辄哽咽泣泪州里谓之淳孝长兄玮善弹筝稷以刘氏先执此伎闻玮为清调便悲感顿絶遂终身不聼之性疎率朗悟有才畧起家着作佐郎不拜父永及嫡母丘相继殂六年庐于墓侧齐永明中为豫章王嶷主簿与彭城刘绘俱见礼接未尝被唿名毎唿为刘四张五以贫求为剡令畧不视事多为小山游㑹山贼唐㝢之作乱稷率厉部人保全县境所生母刘先假葬瑯邪黄山建武中改申葬礼赙助委积扵时虽不拒絶事毕随以还之自幼及长数十年中常设刘氏神坐出告反面如事生焉歴给事中黄门侍郎新兴永宁二郡太守郡犯私讳改永宁为长宁永元末为侍中宿衞宫城梁武师至兼衞尉江淹出奔稷兼衞尉卿副王莹都督城内诸军事时东昏淫虐北徐州刺史王珍国就稷谋乃使直阁张齐行弑于含徳殿稷乃召右仆射王亮等列坐殿前西钟下议遣国子博士范云中书舍人裴长穆等使石头城诣武帝以稷为侍中左衞将军迁大司马左司马梁朝建为散骑常侍中书令及上即位封江安县子位领军将军武帝常扵乐夀殿内宴稷醉后言多怨辞形扵色帝时亦酣谓曰卿兄杀郡守弟杀其君袖提帝首衣染天血如卿兄弟有何名称稷曰臣乃无名称至扵陛下不得言无勲东昏暴虐义师亦来伐之岂在臣而已帝捋其须曰张公可畏人中丞陆杲弹稷云领军张稷门无忠贞官必险逹杀君害主业以为常武帝留中竟不问累迁尚书左仆射帝将幸稷宅以盛暑留幸仆射省旧临幸供具皆酬太官馔直帝以稷清贫手诏不受宋时武帝经造张永至稷三世并降万乗论者荣之稷虽居朝右毎慙口实乃名其子伊字懐尹霍字希光畯字农人同字不见见字不同以旌其志既惧且恨乃求出许之出为青冀二州刺史不得志常闭阁读佛经禁防寛弛僚吏颇致侵扰州人徐道角等夜袭州城乃害之有司奏削爵土稷性明烈善与人交歴官无畜聚奉禄皆颁之亲故家无余财为吴兴太守下车存问遗老引其子孙置之右职政称寛恕初去郡就仆射徴道由吴乡人候稷者满水陆稷单装径还都下人莫之识其率素如此稷长女楚媛适㑹稽孔氏无子归宗至逢稷见害女以身蔽刃先父卒稷与族兄充融卷俱知名时目云充融卷稷为四张卷字令逺少以和理着称能清言位都官尚书天监初卒稷子嵊嵊字四山稷初为剡令至嵊亭生之因名嵊字四山少敦孝行年三十余犹班衣受稷杖动至数百收泪欢然方雅有志操能清言感家祸终身蔬食布衣手不执刀刃不聼音乐弟淮言气不伦嵊垂泣训诱起家祕书郎累迁镇南湘东王长史寻阳太守王暇日𤣥言因为之筮得节卦谓嵊曰卿后当东入为郡恐不得终其天年嵊曰贵得其所耳时伏挺在坐曰君王可畏人也还为太府卿吴兴太守侯景围建邺遣弟伊率郡兵赴援城䧟御史中丞沈浚违难东归嵊往见之谓曰贼臣凭陵人臣効命之日今欲收集兵刃保据贵乡虽复万死诚亦无恨浚固劝嵊举义时邵陵王纶东奔至钱唐闻之遣前舍人陆丘公板授嵊征东将军嵊曰天子蒙尘今日何情复受荣号留板而已贼行台刘神茂攻破义兴遣使説嵊嵊斩其使仍遣军破神茂侯景乃遣其中军侯子鉴助神茂撃嵊嵊军败乃释戎服坐扵聼事贼临以刃终不屈执以送景景将舍之嵊曰死为幸乃杀之子弟遇害者十余人景欲存其一子嵊曰吾一门已在鬼録不就尔处求恩扵是皆死贼平元帝追赠侍中中衞将军开府仪同三司谥忠贞子嵊弟睪知名种字士苖永从孙也祖辩宋大司农广州刺史父畧太子中庶子临海太守种少恬静居处雅正傍无造请时人语曰宋称敷演梁则卷充清虚学尚种有其风仕梁为中军宣城王府主簿时已四十余家贫求为始丰令及武陵王纪为益州刺史重选府僚以种为左西曹掾种辞以母老为有司奏坐黜免侯景之乱奉母东奔乡里母卒种时年五十而毁瘠过甚又廹以凶荒未葬服虽毕居家饮食恒若在丧景平初司徒王僧辩以状奏起为中从事并为具葬礼葬讫种方即吉僧辩又以种年老无子赐以妾及居处之具陈武帝受禅为太常卿歴位左戸尚书侍中中书令金紫光禄大夫种沉深虚静识量宏博时以为宰相之器仆射徐陵尝抗表譲位于种以为宜居左执其为时所推如此卒赠特进谥元子种仁恕寡欲虽歴显位家产屡空终日晏然不以为病太建初女为始兴王妃以居处僻陋特赐宅一区又累赐无钖嘉兴县秩尝扵无钖见重囚在狱天寒唿囚暴日遂失之帝大笑而不深责有集十四卷种弟稜亦清静有识度位司徒左长史赠光禄大夫论曰张裕有宋之初早参霸政出内所歴莫非清显诸子并荷崇搆克举家声其美誉所归岂徒然也思曼立身简素殆人望乎夫濯缨从事理存无二取信一主义絶百心以永元之末人忧涂炭公乔重围之内首创大谋而旋见猜嫌又况异扵斯也然则士之行己可无深议四山赴蹈之方可谓矫其违矣南史卷三十一卷三十一考证南史卷三十一考证张岱传随复改易如此十数年复监本讹后今改从齐书张充传充生平少偶不以利欲干懐三十六年差得以栖贫自澹少字下一本有长字盖以生平少长为句而偶字连下与下差字对也张嵊传嵊曰死为幸乃杀之一本死字上有速字张种传其为时所推如此一本无时字误种弟稜亦清静有识度监本脱种弟二字今増正史臣论取信一主义絶百心絶监本讹终今从阁本南史卷三十一考证南史卷三十二钦定四库全书南史卷三十二唐李延夀撰列传第二十二张邵张邵字茂宗㑹稽太守裕之弟也初为晋琅邪内史王诞龙骧府功曹桓𤣥徙诞扵广州亲故皆离弃之唯邵情礼弥谨流涕追送时寇乱年饥邵又资馈其妻子桓𤣥簒位父敞先为尚书以荅事㣲谬降为廷尉卿及宋武帝讨桓𤣥邵白敞表献忠欵帝大悦命署寺门曰有犯张廷尉家者军法论事平以敞为吴郡太守及王谧为扬州召邵补主簿刘毅位居亚相好士爱才当世莫不辐凑唯邵不往亲故怪而问之邵曰主公命世人杰何烦多问刘穆之言扵帝帝益亲之转太尉参军署长流贼曹卢循至蔡洲武帝至石头使邵守南城时百姓水际望贼帝不觧其意以问邵邵曰节钺未反奔散之不暇亦何暇观望今当无复恐耳帝以邵勤练忧公重补州主簿邵悉心政事精力絶人及诛刘藩邵时在西州直庐即夜诫衆曹曰大军当大讨可各各条仓库及舟船人领至晓取办旦日帝求诸簿最应时即至怪问其速诸曹荅曰宿受张主簿处分帝曰张邵可谓同人忧虑矣九年世子始开征虏府以邵补録事参军转号中军迁谘议参军领记室十二年武帝北伐邵请见曰人生危脆宜有逺虑若刘穆之邂逅不幸谁可代之尊业如此若有不讳则处分云何帝曰此自委穆之与卿耳青州刺史檀祗镇广陵輙率衆至滁中掩讨亡命刘穆之虑其为变议欲遣军邵曰檀韶据中流道济为军首若有相疑之迹则大府立危不如逆遣慰劳必无患也祗果不动及穆之暴卒朝廷恇惧便发诏以司马徐羡之代邵独曰今诚急病任终在徐然世子无専行之义宜须谘信反方使世子出命曰朝廷及大府事悉谘徐司马其余启还武帝善其临事不挠得大臣节十四年世子改授荆州邵諌曰储贰之重四海所系不宜外出敢以死请世子竟不行文帝为中郎将荆州刺史以邵为司马领南郡相衆事悉决扵邵武帝受命以佐命功封临沮伯分荆州立湘州以邵为刺史将署府邵以长沙内地非用武之国置府妨人乖为政要从之荆州刺史谢晦反遗书要邵邵不发函使呈文帝元嘉五年转征虏将军领宁蛮校尉雍州刺史加都督初王华与邵不和及华参要亲旧为之危心邵曰子陵方𢎞至公岂以私隙害正义是任也华实举之及至襄阳筑长围脩立堤堰创田数千顷公私充给丹淅二州蛮属为寇邵诱其帅竝出因大㑹诛之遣军掩其村落悉禽既失信羣蛮所在竝起水陆路㫁七年子敷至襄阳定省当还都羣蛮欲㫁取之㑹蠕蠕国献使下蛮以为是敷因掠之邵坐降号扬烈将军江夏王义恭镇江陵以邵为抚军长史持节南蛮校尉九年坐在雍州营私畜取赃货二百四十五万下廷尉免官削爵土后为吴兴太守卒追复爵邑谥曰简伯邵临终遗命祭以菜果苇席为轜车诸子从焉长子敷敷字景𦙍生而母亡年数嵗问知之虽童䝉便有感慕之色至十嵗许求母遗物而散施已尽唯得一扇乃缄録之毎至感思辄开笥流涕见从母悲感哽咽性整贵风韵甚髙好读𤣥言兼属文论初父邵使与髙士南阳宗少文谈系象往复数番少文毎欲屈握麈尾叹曰吾道东矣扵是名价日重宋武帝闻其美召见竒之曰真千里驹也以为世子中军参军数见接引累迁江夏王义恭抚军记室参军义㳟就文帝求一学义沙门㑹敷赴假还江陵入辞文帝令以后车载沙门往谓曰道中可得言晤敷不奉诏曰臣性不耐杂上甚不悦迁正员中书郎敷小名樝父邵小名黎文帝戏之曰樝何如黎荅曰黎是百果之宗樝何敢比也中书舍人狄当周﨣竝管要务以敷同省名家欲诣之﨣曰彼若不相容接便不如勿往讵可轻行当曰吾等竝已员外郎矣何忧不得共坐敷先旁设二牀去壁三四尺二客就席数唿左右曰移我逺客﨣等失色而去其自标遇如此善持音仪尽详缓之致与人别执手曰念相闻余响久之不絶张氏后进皆慕之其源起自敷也迁黄门侍郎始兴王濬后将军司徒左长史未拜父在吴兴亡成服凡十余日始进水浆葬毕不进盐菜遂毁瘠成疾伯父茂度毎止譬之辄更感恸絶而复续茂度曰我冀譬汝有益但更甚耳自是不复往未朞而卒孝武即位诏旌其孝道追赠侍中改其所居称孝张里敷弟柬袭父封位通直郎柬勇力手格勐兽元凶以为辅国将军孝武至新亭东出奔坠淮而死子式嗣弟沖沖字思约出继伯父敷沖母戴颙女有仪范张氏内取则焉沖少有至性随从叔永为将帅除盱台太守永征彭城遇寒军人足胫冻㫁者十七八沖足指皆堕齐永明八年为假节监青兾二州行刺史事沖父初卒遗命祭我必以乡土所产无用牲物沖在镇四时还吴国取果菜毎至烝尝辄流涕荐焉仍转刺史永元二年为南兖州刺史迁司州裴叔业以夀春降魏又迁沖南兖州刺史竝未拜崔慧景事平徴建安王宝夤还都以沖为舒州刺史一嵗之中频授四州刺史至是乃受任封定襄侯梁武帝起兵手书喻意又遣辩士説之沖确然不回东昏遣骁骑将军薛元嗣制局监暨荣伯领兵及粮运送沖使拒西师元嗣等惩刘山阳之败疑沖不敢进停住夏首浦闻梁武师将至元嗣荣伯相率入郢城时竟陵太守房僧寄被代还至郢东昏敕僧寄留守鲁山除骁骑将军僧寄谓沖曰下官虽未荷朝廷深恩实蒙先帝厚泽隂其树者不折其枝实欲㣲立尘効沖深相许诺共结盟誓分部拒守遣军主孙乐祖数千人助僧寄援鲁山岸立城垒眀年二月梁武围鲁山城遣军主曹景宗等过江攻郢城沖中兵叅军陈光静等间出击之光静战死沖固守不出病将死厉府僚以诚节言终而卒元嗣荣伯与沖子孜及长史江夏程茂固守东昏诏赠沖散骑常侍䕶军将军元嗣等处围城之中无他经畧唯迎蒋子文及苏侯神日禺中扵州聼上祀以求福铃铎声昼夜不止又使子文导从登陴廵行旦日辄复如之识者知其将亡僧寄病死孙乐祖窘以城降郢被围二百余日士庶病死者七八百家鲁山䧟后二日程茂及元嗣等议降使孜为书与梁武帝沖故吏青州中从事房长瑜谓孜曰前使君忠贯昊天操愈松竹郎君但当端坐画一以荷析薪若天运不与幅巾待命以下从使君今若随诸人之计非唯郢州士女失髙山之望亦恐彼所不取也不从卒以郢城降时以沖及房僧寄比臧洪之被围也赠僧寄益州刺史畅字少㣲邵兄袆子也祎少有操行为晋琅邪王国郎中令从王至洛还京都宋武帝封药酒一甖付祎使宻加酖毒受命扵道自饮而卒畅少与从兄敷演镜齐名为后进之秀起家为太守徐佩之主簿佩之被诛畅驰出奔赴制服尽哀为论者所美弟牧尝为猘犬所伤医云宜食虾蟇牧甚难之畅含笑先尝牧因此乃食创亦即愈累迁太子中庶子孝武镇彭城畅为安北长史沛郡太守元嘉二十七年魏太武南征太尉江夏王义恭统诸军出镇彭城太武亲率大衆去彭城数十里彭城衆力虽多军食不足义恭欲弃彭城南归计议弥日不定时歴城衆少食多安北中兵参军沈庆之议欲以车营为函箱陈精兵为外翼奉二王及妃媛直趋歴城分城兵配䕶军将军萧思话留守太尉长史何朂不同欲席卷奔郁洲自海道还都二议未决更集羣僚谋之畅曰若歴城郁洲有可至之理下官敢不髙讃今城内乏食百姓咸有走情但以闗扄严固欲去莫从耳若一旦动脚则各自散走欲至所在何由可得今军食虽寡朝夕犹未窘罄岂有舍万安之术而就危亡之道若此计必用下官请以颈血汚君马迹孝武闻畅议谓义恭曰张长史言不可异也义恭乃止魏太武得至仍登城南亚父冡扵戏马台立氊屋先是队主蒯应见执其日晡时太武遣送应至小市门致意求甘蔗及酒孝武遣人送酒二器甘蔗百挺求骆驼明日太武又自上戏马台复遣使至小市门求与孝武相见遣送骆驼并致杂物使扵南门受之畅扵城上与魏尚书李孝伯语孝伯问君何姓荅云姓张孝伯曰张长史畅曰君何得见识孝伯曰君声名逺闻足使我知因言説久之城内有具思者尝在魏义恭遣视知是孝伯乃开门进饷物太武又求酒及甘橘畅宣孝武㫖又致螺盃杂粽南土所珍太武复令孝伯传语曰魏主有诏借博具畅曰博具当为申致有诏之言政可施扵彼国何得称之扵此孝伯曰邻国之君何为不称诏扵邻国之臣畅曰君之此称尚不可闻扵中华况在诸王之贵而独曰邻国之君邪孝伯曰魏主言太尉镇军久阙南信殊当忧邑苦欲遣信当为䕶送畅曰此方间路甚多不复以此劳魏主孝伯曰亦知有水路似为白贼所㫁畅曰君着白衣故称白贼邪孝伯大笑曰今之白贼亦不异黄巾赤眉畅曰黄巾赤眉似不在江南孝伯曰亦不离青徐畅曰今者青徐实为有贼但非白贼耳又求博具俄送与太武又遣送氊及九种盐并胡豉云此诸盐各有所宜白盐是魏主所食黒者疗腹胀气满细刮取六铢以酒服之胡盐疗目痛柔盐不用食疗马嵴创赤盐駮盐臭盐马齿盐四种并不中食胡豉亦中噉又求黄甘并云魏主致意太尉安北何不遣人来至我间彼此之情虽不可尽要湏见我小大知我老少观我为人若诸佐不可遣亦可使僮来畅又宣㫖荅曰魏主形状才力久为来往所具李尚书亲自衔命不患彼此不尽故不复遣信又云魏主恨向所送马殊不称意安北若湏大马当更送之脱湏蜀马亦有佳者畅曰安北不乏良驷送自彼意非此所求义恭又饷炬烛十挺孝武亦致锦一匹又曰知更湏黄甘诚非所吝但㑹不足周彼一军向给魏主未应便乏故不复重付太武复求甘蔗安石榴畅曰石榴出自邺下亦当非彼所乏孝伯曰君南土膏粱何为着屩君而着此使将士云何畅曰膏粱之言诚为多愧但以不武受命统军戎阵之间不容缓服太武又遣就二王借箜篌琵琶筝笛等器及棊子孝伯辞辩亦北土之美畅随宜应荅吐属如流音韵详雅风仪华润孝伯及左右人并相视叹息时魏声云当出襄阳故以畅为南谯王义宣司空长史南郡太守三十年元凶弑逆义宣发哀之日即便举兵畅为元佐位居僚首哀容俯仰隂映当时举哀毕改服着黄袴褶出射堂简人音姿容止莫不瞩目见者皆愿为尽命事平徴为吏部尚书封夷道县侯义宣既有异图蔡超等以畅人望劝义宣留之乃觧南蛮校尉以授畅加冠军将军领丞相长史畅遣门生荀僧宝下都因颜竣陈义宣舋状僧宝有私货停巴陵不时下㑹义宣起兵津路㫁絶僧宝遂不得去义宣将为逆遣嬖人翟灵宝告畅畅陈必无此理请以死保之灵宝知畅不回劝义宣杀以狥衆頼丞相司马竺超人得免进号抚军别立军部以收人望畅虽署文檄而饮酒常醉不省文书随义宣东下梁山战败扵乱兵自归为军人所掠衣服都尽遇右将军王𤣥谟乗舆出营畅已得败衣因排𤣥谟上舆𤣥谟意甚不悦诸将请杀之队主张世营救得免执送都下廷尉寻见原起为都官尚书转侍中代子淹领太子右卫率孝武宴朝贤畅亦在坐何偃因醉曰张畅故是竒才同义宣作贼亦能无咎非才何以致此畅乃厉声曰太初之时谁黄其合帝曰何事相苦初元凶时偃父尚之为元凶司空义师至新林门生皆迯尚之父子与婢妾共洗黄合故畅讥之孝建二年出为㑹稽太守卒谥曰宣畅爱弟子辑临终遗命与辑合坟论者非之畅弟悦亦有美称歴侍中临海王子顼前军长史南郡太守晋安王子勋建伪号召拜为吏部尚书与邓琬共辅伪政事败悦杀琬归降复为太子中庶子后拜雍州刺史泰始六年明帝扵巴郡置三巴校尉以悦补之加持节辅师将军领巴郡太守未拜卒畅子浩官至义阳王昶征北谘议参军浩弟淹黄门郎封广晋县子太子左衞率东阳太守逼郡吏烧臂照佛百姓有罪使礼佛赎愆动至数千拜坐免官禁锢起为光禄勲临川内史后与晋安王子勋同逆军败见杀淹弟融融字思光弱冠有名道士同郡陆修静以白鹭羽尘尾扇遗之曰此既异物以奉异人觧褐为宋新安王子鸾行参军王母殷淑仪薨后四月八日建斋并灌佛僚佐儭者多至一万少不减五千融独注儭百钱帝不悦曰融殊贫当序以佳禄出为封溪令从叔永出后渚送之曰似闻朝㫖汝寻当还融曰不患不还政恐还而复去及行路经嶂崄獠贼执融将杀食之融神色不动方作洛生咏贼异之而不害也浮海至交州扵海中遇风终无惧色方咏曰干鱼自可还其本乡肉脯复何为者哉又作海赋文辞诡激独与衆异后以示镇军将军顾顗之顗之曰卿此赋实超𤣥虚但恨不道盐耳融即求笔注曰漉沙构白熬波出素积雪中春飞霜暑路此四句后所足也顗之与融兄有恩好顗之卒融身负坟土在南与交趾太守卞展善展扵岭南为人所杀融挺身奔赴与秀才对䇿中第为尚书殿中郎不就改为仪曹郎寻请假奔叔父丧道中罚干钱敬道鞭杖五十寄系延陵狱大明五年制二品清官行僮干杖不得出十为左丞孙缅所奏免官复位摄祠部仓部二曹时领军刘勔战死融以祠部议上应哭勔见从又俗人忌以正月开太仓融议不宜拘束小忌寻兼掌正厨见宰杀回车径去自表觧职再迁南阳王友融父畅为丞相长史义宣事难畅将为王𤣥谟所杀时𤣥谟子瞻为南阳王长史融启求去官不许融家贫欲禄乃与从叔征北将军永书曰融昔幼学早训家风虽则不敏率以成性布衣韦带弱年所安箪食瓢饮不觉不乐但世业清贫人生多待榛栗枣脩女贽既长束帛禽鸟男礼已大勉身就官十年七仕不欲代耕何至此事昔求三吴一丞虽属舛错今闻南康缺守愿得为之融不知阶级阶级亦可不知融政以求丞不得所以求郡求郡不得亦可复求丞又与吏部尚书王僧䖍书曰融天地之逸人也进不辨贵退不知贱实以家贫累积孤寡伤心八姪俱孤二弟顿弱岂能山海陋禄申融情累阮籍爱东平土风融亦欣晋平闲外时议以融非御人才竟不果辟齐太傅掾稍迁中书郎非其所好乞为中散大夫不许张氏自敷以来并以理音辞脩仪范为事至融风止诡越坐常危膝行则曵歩翘身仰首意制甚多见者惊异聚观成市而融了无慙色随例同行常稽迟不进髙帝素爱融为太尉时与融欵接见融常笑曰此人不可无一不可有二即位后手诏赐融衣曰见卿衣服麤故诚乃素懐有本交尔蓝缕亦亏朝望今送一通故衣意谓虽故乃胜新也是吾所着已令裁减称卿之体并履一量髙帝出太极殿西室融入问讯弥时方登阶及就席上曰何乃迟为对曰自地升天理不得速时魏主至淮而退帝问何意忽来忽去未有荅者融时下坐抗声曰以无道而来见有道而去公卿咸以为㨗融善草书常自美其能帝曰卿书殊有骨力但恨无二王法荅曰非恨臣无二王法亦恨二王无臣法融假还乡诣王俭别俭立此地举袂不前融亦举手唿俭曰歜曰王前俭不得已趋就之融曰使融不为慕势而令君为趋士岂不善乎常叹云不恨我不见古人所恨古人又不见我融与吏部尚书何戢善往诣戢误通尚书刘澄下车入门乃曰非是至戸望澄又曰非是既造席视澄曰都自非是乃去其为异如此又为长沙王镇军竟陵王征北谘议并领记室司徒从事中郎永明二年总明观讲敕朝臣集听融扶入就榻私索酒饮之事毕乃长叹曰呜唿仲尼独何人哉为御史中丞到撝所奏免官寻复职融形貌短丑精神清彻王敬则见融革带寛殆将至髀谓曰革带太急融曰既非歩吏急带何为融假东出武帝问融住在何处荅曰臣陆处无屋舟居无水后上问其从兄绪绪曰融近东出未有居止权牵小舩扵岸上住上大笑后使融接对北使李道固就席道固顾而言曰张融是宋彭城长史张畅子不融嚬䠞久之曰先君不幸名达六夷豫章王大㑹賔僚融食炙始行毕行炙人便去融欲求盐蒜口终不言方摇食指半日乃息出入朝廷皆拭目惊观之八年朝臣贺衆瑞公事融扶入拜起复为有司所奏见原迁司徒兼右长史竟陵张欣时为诸暨令坐罪当死欣时父兴世讨宋南谯王义宣官军欲杀融父畅兴世以袍覆畅而坐之以此得免兴世卒融着髙履为负土成坟至是融启竟陵王子良乞代欣时死子良荅曰此乃是长史美事恐朝有常典不得如长史所懐迁黄门郎太子中庶子司徒左长史融有孝义忌月三旬不聼乐事嫂甚谨父畅临终谓诸子曰昔丞相事难吾以不同将见杀缘司马竺超人得活尔等必报其子后超人孙㣲冬月遭母丧居贫融弔之悉脱衣以为赙披牛被而反常以兄事㣲豫章王嶷竟陵王子良薨自以身经佐吏哭辄尽恸建武四年病卒遗令建白旐无旒不设祭令人捉麈尾登屋复䰟曰吾生平所善自当凌云一笑三千买棺无制新衾左手执孝经老子右手执小品法华经妾二人事哀毕各遣还家曰吾生平之风调何至使妇人行哭失声不湏暂停闺合融𤣥义无师法而神觧过人髙谈鲜能抗拒永眀中遇疾为问律自序云吾文章之体多为世人所惊汝可师耳以心不可使耳为心师也夫文岂有常体但以有体为常政当其有体丈夫当删诗书制礼乐何至因循寄人篱下临卒又戒其子曰手泽存焉父书不读况文音情婉在其韵吾意不然别遗尔㫖吾文体英变变而屡竒岂吾天挺盖不隤家声汝可号哭而看之融文集数十卷行扵世自名其集为玉海司徒禇彦回问其故融云盖玉以比徳海崇上善耳张氏前有敷演镜畅后有充融卷稷第六弟宝积建武中出为庐陵太守时名流谢卄瀹何㸃陆恵晓孔珪集融弟铁之舍㸃造坐便曰今日可谓盛集二五我兄弟之流阿六张氏保家之子顾见王思逺曰卿诈作善非实得也二五谓孔珪及融并第五宝积永元中为湘州行事萧颕胄扵江陵乗腰舆诣颕胄举动自若颕胄问何至之晚荅曰本朝危乱四海横流既不能为比干之死实未忍为㣲子之去是以至晚颕胄深以为善即用为相府谘议后位御史中丞融与东海徐文伯兄弟厚文伯字徳秀濮阳太守熈曽孙也熙好黄老隐扵秦望山有道士过求饮留一瓠与之曰君子孙宜以道术救世当得二千石熙开之乃扁鹊镜经一卷因精心学之遂名震海内生子秋夫弥工其术仕至射阳令尝夜有鬼呻声甚悽怆秋夫问何湏荅言姓某家在东阳患腰痛死虽为鬼痛犹难忍请疗之秋夫曰云何厝法鬼请为刍人案孔穴针之秋夫如言为灸四处又针肩井三处设祭埋之明日见一人谢恩忽然不见当世伏其通灵秋夫生道度叔向皆能精其业道度有脚疾不能行宋文帝令乗小舆入殿为诸皇子疗疾无不絶验位兰陵太守宋文帝云天下有五絶而皆出钱唐谓杜道鞠弹棊范悦诗褚欣逺模书褚𦙍围碁徐道度疗疾也道度生文伯叔向生嗣伯文伯亦精其业兼有学行侗傥不屈意扵公卿不以医自业融谓文伯嗣伯曰昔王微嵇叔夜并学而不能殷仲堪之徒故所不论得之者由神眀洞澈然后可至故非吾徒所及且褚侍中澄当贵亦能救人疾卿此更成不逹荅曰唯逹者知此可崇不逹者多以为深累既鄙之何能不耻之文伯为効与嗣伯相埒宋孝武路太后病衆医不识文伯诊之曰此石博小肠耳乃为水剂消石汤病即愈除鄱阳王常侍遗以千金旬日恩意隆重宋明帝宫人患腰痛牵心每至辄气欲絶衆医以为肉症文伯曰此髪症以油投之即吐得物如髪稍引之长三尺头已成蛇能动挂门上适尽一髪而已病都差宋后废帝出乐逰苑门逢一妇人有娠帝亦善诊之曰此腹是女也问文伯曰腹有两子一男一女男左邉青黑形小扵女帝性急便欲使剖文伯恻然曰若刀斧恐其变异请针之立落便写足太隂补手阳明胎便应针而落两皃相续出如其言子雄亦传家业尤工诊察位奉朝请能清言多为贵逰所善事母孝谨母终毁瘠㡬至自灭俄而兄亡扶杖临丧抚膺一恸遂以哀卒嗣伯字叔绍亦有孝行善清言位正员郎诸府佐弥为临川王映所重时直合将军房伯玉服五石散十许剂无益更患冷夏日常复衣嗣伯为诊之曰卿伏热应须以水发之非冬月不可至十一月冰雪大盛令二人夹捉伯玉觧衣坐石取冷水从头浇之尽二十斛伯玉口噤气絶家人啼哭请止嗣伯遣人执杖防合敢有諌者挝之又尽水百斛伯玉始能动而见背上彭彭有气俄而起坐曰热不可忍乞冷饮嗣伯以水与之一饮一升病都差自尔恒发热冬月犹单裈衫体更肥壮常有妪人患滞冷积年不差嗣伯为诊之曰此尸注也当取死人枕煮服之乃愈扵是往古冢中取枕枕已一邉腐缺服之即差后秣陵人张景年十五腹胀面黄衆医不能疗以问嗣伯嗣伯曰此石蚘耳极难疗当死人枕煮之依语煮枕以汤投之得大利并蚘虫头坚如石五升病即差后沈僧翼患眼痛又多见鬼物以问嗣伯嗣伯曰邪气入肝可觅死人枕煮服之竟可埋枕扵故处如其言又愈王晏问之曰三病不同而皆用死人枕而俱差何也荅曰尸注者鬼气伏而未起故令人沉滞得死人枕投之䰟气飞越不得复附体故尸注可差石蚘者久蚘也医疗既癖蚘中转坚世间药不能遣所以湏鬼物驱之然后可散故令煮死人枕也夫邪气入肝故使眼痛而见魍魉应湏邪物以钩之故用死人枕也气因枕去故令埋扵冢间也又春月出南篱间戏闻笪屋中有呻声嗣伯曰此病甚重更二日不疗必死乃往视见一老姥称体痛而处处有黑敢黒无数嗣伯还煑斗余汤送令服之服讫痛势愈甚跳投床者无数湏臾所黑敢处皆拔出钉长寸许以膏涂诸疮口三日而复云此名钉疽也时又薛伯宗善徙癕疽公孙泰患背伯宗为气封之徙置斋前柳树上明旦癕消树邉便起一瘤如拳大稍稍长二十余日瘤大脓烂出黄赤汁斗余树为之痿损论曰有晋自宅淮海张氏无乏贤良及宋齐之间雅道弥盛其前则云敷演镜畅盖其尤着者也然景𦙍敬爱之道少㣲立履所由其殆优矣思光行已卓越非常俗所遵齐髙帝所云不可有二不可无一斯言其㡬得矣徐氏妙理通灵盖非常所至虽古之和鹊何以加兹融与文伯欵好故附之云尔南史卷三十二卷三十二考澄南史卷三十二考证张邵传初为晋瑯邪内史王诞龙骧府功曹桓𤣥徙诞扵广州监本脱第二诞字今从晋书増正张敷传樝何如梨何监本作可今从阁本其自标遇如此标一本作宠误伯父茂度毎止譬之輙更感恸絶而复续茂度曰我冀譬汝有益但更甚耳冀监本讹异今改从阁本张畅传义恭又饷炬烛十挺十一本作千今从魏书张融传出为封溪令从叔永出后渚送之后监本讹夜今改正后以示镇军将军顾顗之顗一本作觊顗之与融兄有恩好顗之卒融身负坟土监本脱两之字今从齐书増入今闻南康缺守愿得为之愿监本讹应今从阁本南史卷三十二考证南史卷三十三钦定四库全书南史卷三十三唐李延夀撰列传第二十三范㤗荀伯子徐广郑鲜之裴松之何承天范㤗字伯伦顺阳人也祖汪晋安北将军徐兖二州刺史父寗豫章太守并有名前代㤗初为太学博士外弟荆州刺史王忱请为天门太守忱嗜酒醉辄累旬及醒则俨然端肃泰陈酒既伤生所宜深诫其言甚切忱嗟叹乆之曰见规者衆未有若此者也或问忱范㤗何如谢邈忱曰茂度漫又问何如殷觊忱曰伯道易忱常有意立功谓泰曰今城池既立军甲亦充将欲扫除中原以申宿昔之志伯道意鋭当令拥戈前驱以君持重欲相委留事何如㤗曰百年逋寇前贤挫屈者多矣功名虽贵鄙生所不敢谋㑹忱病卒召㤗为骠骑谘议参军迁中书郎时㑹稽世子元显専权内外百官请假不复表闻唯籖元显而已㤗言以为非宜元显不纳以父忧去职袭爵遂乡侯桓𤣥辅晋使御史中丞祖台之奏㤗及前司徒左长史王淮之辅国将军司马珣之并居丧无礼㤗坐废徙丹徒宋武帝义旗建累迁黄门侍郎御史中丞坐议殷祠事谬白衣领职出为东阳太守歴侍中度支尚书时仆射陈郡谢混后进知名武帝尝从容问混㤗名軰谁比对曰王元一流人也徙为太常初司徒道规无子养文帝及道规薨以兄道怜第二子义庆为嗣武帝以道规素爱文帝又令居重及道规追封南郡公应以先华容县公赐文帝㤗议以为礼无二主由是文帝还本属后加散骑常侍为尚书兼司空与右仆射袁湛授宋公九钖随军到洛阳武帝还彭城与㤗登城㤗有足疾特命乘舆㤗好酒不拘小节通率任心虽公坐笑言不异私室武帝甚赏爱之然短于为政故不得在政事官武帝受命议建国学以㤗领国子祭酒㤗上表陈奖进之道时学竟不立又言事者多以钱货减少国用不足欲更造五铢㤗又谏曰臣闻为国拯弊莫若务本百姓不足君孰与足未有人贫而国富本不足而末有余者也故囊漏贮中识者不吝反裘负薪存毛实难王者不言有无诸侯不説多少食禄之家不与百姓争利故㧞葵所以明政织蒲谓之不仁是以贵贱有章职分无爽今之所忧在农人尚寡仓廪未克转运无已资食者衆家无私积难以御荒耳夫货存贸易不在少多昔日之贵今者之贱彼此共之其揆一也但令官人均通则无患不足若使必资货广以收国用者则龟贝之属自古所行寻铜之为器在用也博矣钟律所通者逺机衡所揆者大夏鼎负图实冠衆瑞晋铎呈象亦启休徴器有要用则贵贱同资物有适宜则家国共急今毁必资之器而为无施之钱于货则功不补劳在用则君人俱困校之以实损多益少伏愿思可乆之道探欲速之情𢎞山海之纳择刍牧之説景平初加位特进明年致仕解国子祭酒少帝在位多诸愆失㤗上封事极谏少帝虽不能纳亦不加谴徐羡之傅亮等与㤗素不平及庐陵王义真少帝见害㤗谓所亲曰吾观古今多矣未有受遗顾託而嗣君见杀贤王婴戮者也元嘉二年㤗表贺元正并陈旱灾多所奖劝拜表遂轻舟游东阳任心行止不闗朝廷有司劾奏之文帝不问时文帝虽当阳亲览而羡之等犹执重权㤗复上表论得失言及执事诸子禁之表竟不奏三年羡之伏诛进位侍中左光禄大夫国子祭酒领江夏王师特进如故上以㤗先朝旧臣恩礼甚重以有脚疾宴见之日特聼乘舆到坐所陈时事上每优容之其年秋旱蝗又上表言有蝗之处县官多课人捕之无益于枯苗有伤于杀害又女人被宥由来尚矣谢晦妇女犹在上方匹妇一至亦能有所感激书奏上乃原谢晦妇女时司徒王𢎞辅政㤗谓𢎞曰彭城王帝之次弟宜征还入朝共参朝政𢎞纳其言时旱灾未已加以疾疫㤗又上表有所劝诫泰博覧篇籍好为文章爱奖后生孜孜无倦撰古今善言二十四篇及文集传于世暮年事佛甚精于宅西立祗洹精舍五年卒初议赠开府殷景仁曰㤗素望不重不可拟议台司竟不果及𦵏王𢎞抚棺哭曰君生平重殷鐡今以此为报追赠车骑将军谥曰宣侯第四子曅最知名曅字蔚宗母如厠产之頟为塼所伤故以塼为小字出继从伯𢎞之后袭封武兴县五等侯少好学善为文章能隶书晓音律为祕书丞父忧去职服阕为征南大将军檀道济司马领新蔡太守后为尚书吏部郎元嘉元年彭城太妃薨将𦵏祖夕僚故并集东府曅与司徒左西属王深及弟司徒祭酒广夜中酣饮开北牖聼挽歌为乐彭城王义康大怒左迁宣城太守不得志乃删衆家后汉书为一家之作至于屈伸荣辱之际未尝不致意焉迁长沙王义欣镇军长史兄暠为宜都太守嫡母随暠在官亡报之以疾曅不时奔赴及行又携伎妾自随为御史中丞刘损所奏文帝爱其才不罪也服阕累迁左卫将军太子詹事曅长不满七尺肥黒秃眉鬓善弹琵琶能为新声上欲闻之屡讽以微㫖曅伪若不晓终不肯为上尝宴饮欢适谓曅曰我欲歌卿可弹曅乃奉㫖上歌既曅曅亦止弦初鲁国孔熙先博学有从横才志文史星算无不兼善为员外散骑侍郎不为时知乆不得调初熙先父黙之为广州刺史以赃货下廷尉大将军彭城王义康保持之故免及义康被黜熙先密怀报効以曅志意不满欲引之无因进説曅甥谢综雅为曅所知熙先借岭南遗财家甚富足乃倾身事综始与综诸弟共博故为拙行以物输之情意稍欵综乃引熙先与曅戏熙先故为不敌前后输曅物甚多曅既利其财寳又爱其文艺遂与申莫逆之好熙先始以微言动曅曅不回曅素有闺庭论议朝野所知故门胄虽华而国家不与姻以此激之曰丈人若谓朝廷相待厚者何故不与丈人婚为是门戸不得邪人作犬豕相遇而丈人欲为之死不亦惑乎曅黙然不荅其意乃定时曅与沈演之并为上所知待每被见多同曅若先至必待演之演之先至常独被引曅又以此为怨曅累经义康府佐见待素厚及宣城之授意好乖离综为义康大将军记室参军随镇豫章综还申义康意于曅求解晚隙复敦往好曅既有逆谋欲探时㫖乃言于上曰臣歴观前史二汉故事诸蕃王政以妖诅幸灾便正大逆之罚况义康姦心舋迹彰着遐尔而至今无恙臣窃惑焉且大梗常存将成乱阶上不纳熙先素善天文云文帝必以非道晏驾当由骨肉相残江州应出天子以为义康当之综父述亦为义康所遇综弟约又是义康女夫故文帝使综随从南上既为熙先奖説亦有酬报之心广州人周灵甫有家兵部曲熙先以六十万钱与之使于广州合兵灵甫一去不反大将军府史仲承祖义康旧所信念屡衔命下都亦濳结腹心规有异志闻熙先有诚密相结纳丹汤尹徐湛之素为义康所爱虽为舅甥恩过子弟承祖因此结事湛之告以密计承祖南下申义康意于萧思话及曅云本欲与萧结婚恨始意不果与范本情不薄中间相失傍人为之耳有法畧道人先为义康所飬粗被知待又有王国寺法静尼出入义康家内皆感激旧恩规相拯拔并与熙先往来使法畧罢道法畧本姓孙改名景𤣥以为臧质宁逺参军熙先善疗病兼能诊脉法静尼妹夫许耀领队在台宿卫殿省尝有疾因法静尼就熙先乞疗得损因成周旋熙先以耀胆干因告逆谋耀许为内应豫章胡藩子遵世与法静甚欵亦密相酬和法静尼南上熙先遣婢采藻随之付以牋书陈説图谶法静还义康饷熙先铜匕铜镊袍段棊奁等物熙先虑事泄酖采藻杀之湛之又谓曅等臧质见与异常质与萧思话欵密二人并受大将军眷遇必无异同不忧兵力不足但当勿失机耳乃备相署置湛之为抚军将军扬州刺史曅中军将军南徐州刺史熙先左卫将军其余皆有选拟凡素所不善及不附义康者又有别簿并入死目熙先使弟休先豫为文言贼臣赵伯符肆兵犯跸祸流储宰乃奉戴义康又以既为大事宜须义康意㫖乃作义康与湛之书宣示同党二十二年九月征北将军衡阳王义季右将军南平王铄出镇上于虎帐冈祖道曅等期以其日为乱许耀侍上扣刀以目曅曅不敢视俄而坐散差互不得发十一月徐湛之上表告状于是悉出书选事及同恶人名手迹诏收综等并皆欵服唯曅不首上频使穷诘乃曰熙先茍诬引臣熙先闻曅不服笑谓殿中将军沈邵之曰凡诸处分符书疏皆曅所造及改定云何方作此扺上示以曅墨迹曅乃引罪明日送曅付廷尉入狱然后知为湛之所发熙先望风吐欵辞气不挠上竒其才使谓曰以卿之才而滞于集书省理应有异志此乃我负卿也熙先于狱中上书陈谢并陈天文占候诫上有骨肉相残之祸其言深切曅后与谢综等得隔壁遥问综曰疑谁所告综曰不知曅乃称徐湛之小名曰乃是徐僮也在狱为诗曰祸福本无兆性命归有极必至定前期谁能延一息在生已可知来缘㦎无识好丑共一丘何足异枉直岂论东陵上宁辩首山侧虽无嵇生琴庶同夏侯色寄言生存子此路行复即上有白团扇甚佳送曅令书出诗赋羙句曅受㫖援笔而书曰去白日之炤炤袭长夜之悠悠上循览悽然曅本谓入狱便死而上穷其狱遂经二旬曅便有生望狱吏因戏之曰外传詹事或当长系晔闻之惊喜综熙先笑之曰詹事尝共论事无不攘袂瞋目乃在西池射堂上跃马顾眄自以为一世之雄而今扰攘纷纭畏死乃尔设令今时赐以性命人臣图主何颜可以生存曅谓卫狱将曰惜哉埋如此人将曰不忠之人亦何足惜曅曰大将言是也及将诣市曅最在前于狱门顾谓综曰次第当以位邪综曰贼帅当为先在道语笑初无慙耻至市问综曰时欲至未综曰势不复乆曅既食又苦劝综综曰此异疾笃何事强饭曅家人悉至市监刑职司问曰湏相见不曅问综曰家人已来幸得相见将不暂别综曰别与不别亦何所在来必当号泣正足乱人意曅曰号泣何闗人向见道边亲故相瞻望吾意故欲相见于是唿前曅妻先抚其子回骂曅曰君不为百嵗阿家不感天子恩遇身死固不足塞罪奈何枉杀子孙曅干笑云罪至而已曅所生母对泣曰主上念汝无极汝曽不能感恩又不念我老今日奈何仍以手击曅颈及颊曅妻云罪人阿家莫忆莫念妹及妓妾来别曅乃悲泣流涟综曰舅殊不及夏侯色曅收泪而止综母以子弟自陷逆乱独不出视曅语综曰姊今不来胜人多也曅转醉子蔼亦醉取地土及果皮以掷曅唿为别驾数十声曅问曰汝瞋我邪蔼曰今日何缘复瞋但父子同死不能不悲耳曅常谓死为灭欲着无鬼论至是与徐湛之书当相讼地下其谬乱如此又语人寄语何仆射天下决无佛鬼若有灵自当相报收曅家乐器服玩并皆珍丽妓妾亦盛饰母住止单陋唯有二厨盛樵薪弟子冬无被叔父单布衣曅及党与并伏诛曅时年四十八谢综弟纬徙广州蔼子鲁连呉兴昭公主外孙请全生命亦得逺徙孝武即位乃还曅性精微有思致触类多善衣裳器服莫不増损制度世人皆法学之撰和香方其序之曰麝本多忌过分必害沉实易和盈斤无伤零藿虚燥詹唐黏溼甘松苏合安息鬰金奈多和罗之属并被珍于外国无取于中土又枣膏昏钝甲煎浅俗非唯无助于馨烈乃当弥増于尤疾也所言悉以比类朝士麝本多烈比庾仲文零藿虚燥比何尚之詹唐黏湿比沈演之枣膏昏钝比羊𤣥保甲煎浅俗比徐湛之甘松苏合比慧琳道人沈实易和以自比也曅狱中与诸生姪书以自序其畧曰吾少嬾学问年三十许始有尚耳自尔以来转为心化至于所通处皆自得之胷怀常谓情志所託故当以意为主以文传意以意为主则其㫖必见以文传意则其辞不流然后抽其芬芳振其金石耳观古今文人多不全了此处年少中谢庄最有其分手笔差易于文不拘韵故也吾思乃无定方但多公家之言少于事外逺致以此为恨亦由无意于文名故也本未开史书政恒觉其不可解耳既造后汉转得统绪详观古今着述及评论殆少可意者班氏最有髙名既任情无例唯志可推耳博赡可不及之整理未必愧也吾杂传论皆有精意深㫖至于循吏以下及六夷诸序论笔势纵放实天下之竒作其中合者往往不减过秦篇尝共比方班氏所作非但不愧之而已欲徧作诸志前汉可有者悉令备虽事不必多且使见文得尽又欲因事就卷内发论以正一代得失意复不果赞自是吾文杰思殆无一字空设竒变不穷同合异体乃自不知所以称之此书行故应有赏音者纪传例为举其大畧耳诸细意甚多自古体大而思精未有此也恐世人不能尽之多贵古贱今所以称情狂言耳吾于音乐聼功不及自挥但所精非雅声为可恨然至于一絶处亦复何异邪其中体趣言之不可尽絃外之意虚响之音不知所从而来亦尝以授人士庶中未有一毫似者此永不传矣吾书虽小小有意笔势不快余竟不成就每愧此名曅自序并实故存之蔼幼而整洁衣服竟嵗未尝有尘㸃死时年二十曅少时兄晏常云此儿进利终破门戸果如其言初何尚之处铨衡自谓天下无滞才及熙先就拘帝诘问之曰使孔熙先年三十犹作散骑侍郎那不作贼熙先死后又谓尚之曰孔熙先有美才地胄犹可论而翳迹仕流岂非时匠失乎尚之曰臣昔谬得待罪选曹诚无以濯污扬清然君子之有智能犹鹓鳯之有文采俟时而振羽翼何患不出云霞之上若熙先必蕴文采自弃于污泥终无论矣上曰昔有良才而不遇知己者何尝不遗恨于后哉荀伯子颍川颍隂人晋骠骑将军羡之孙也父猗祕书郎伯子少好学博览经传而通率好为杂语遨游闾里故以此失清途解褐驸马都尉奉朝请员外散骑侍郎着作郎徐广重其才学举伯子及王韶之并为佐郎同撰晋史及着桓𤣥等传迁尚书祠部郎义熙元年上表称故太傅鉅平侯羊祐勲参佐命功盛平呉而享嗣阙然烝尝莫寄汉以萧何元功故絶世辄绍愚谓鉅平之封宜同酇国故太尉广陵公陈淮党翼孙秀祸加淮南窃飨大国因罪为利㑹西朝政刑失裁中兴复因而不夺今王道惟新岂可不大判臧否谓广陵之国宜在削除故太保卫瓘本爵菑阳县公既被横祸乃进第秩加赠兰陵又转江夏中朝公辅多非理终瓘功德不殊亦无缘独受偏赏宜复本封以正国章诏付门下前散骑常侍江夏公卫玙及颍川陈茂先各自陈先代勲不伏贬降诏皆付门下并不施行伯子为妻弟谢晦荐逹为尚书左丞出补临川内史车骑将军王𢎞称伯子沉重不华有平阳侯之风伯子常自矜借䕃之美谓𢎞曰天下膏粱唯使君与下官耳宣明之徒不足数也迁散骑常侍又上表曰百官位次陈留王在零陵王上臣愚窃以为疑昔武王克殷封神农后于焦黄帝后于祝帝尧后于蓟帝舜后于陈夏后后于杞殷后于宋杞陈并为列国而蓟祝焦无闻斯则褒崇所承优于逺代之显验也是以春秋次序诸侯宋居杞陈之上考之近代事亦有征晋泰始元年诏赐山阳公刘康子弟一人爵闗内侯卫公姬署宋侯孔绍子弟一人驸马都尉又泰始三年太常上言博士刘嘉等议称卫公署于大晋在三恪之数应降称侯臣以为零陵王位宜在陈留之上从之为御史中丞莅职勤恪有匪躬之称立朝正色衆咸惮之凡所奏劾莫不深相诃毁或延及祖祢示其切直又颇杂嘲戏故世人以此非之补司徒左长史卒于东阳太守文集传于世子赤松为尚书右丞以徐湛之党为元凶所杀伯子族弟昶字茂祖与伯子絶服元嘉初以文义至中书郎昶子万秋万秋字元寳亦用才学自显昶见释慧琳谓曰昨万秋对䇿欲以相示荅曰此不须看若非先见而荅贫道不能为若先见而荅贫道奴皆能为昶曰此将不伤道德耶荅曰大德所以不德乃相对笑竟不看焉万秋孝武初为晋陵太守坐于郡立华林合置主衣主书下狱免前废帝末为御史中丞卒官徐广字野人东莞姑幕人也父藻都水使者兄邈太子前卫率家世好学至广尤精百家数术无不研览家贫未尝以产业为意妻中山刘谧之女忿之数以相让广终不改如此数十年家道日弊遂与广离后晋孝武帝以广博学除为祕书郎校书祕阁増置职僚隆安中尚书令王珣举为祠部郎李太后崩广议服曰太皇太后名位既正体同皇极理制备尽情理弥申阳秋之义母以子贵既称夫人礼服从正故成风显夫人之号昭公服三年之丧子于父之所生体尊义重且礼祖不厌孙固宜遂服无屈而缘情立制若嫌明文不存则疑斯从重谓应同于为祖母后齐衰三年时从其议及㑹稽王世子元显录尚书欲使百僚致敬台内使广立议由是内外并执下官礼广常为愧恨义熙初宋武帝使撰车服仪注仍除镇军谘议参军领记室封乐成县五等侯转员外散骑常侍领着作郎二年尚书奏广撰成晋史六年迁骁骑将军时有风雹为灾广献言武帝多所劝免又转大司农领着作郎迁祕书监初桓𤣥篡位安帝出宫广陪列悲恸哀动左右及武帝受禅恭帝逊位广又哀感涕泗交流谢晦见之谓曰徐公将无小过广收泪荅曰身与君不同君佐命兴王逢千载嘉运身世荷晋徳眷恋故主因更歔欷永初元年诏除中散大夫广言坟墓在晋陵丹徒又生长京口息道𤣥忝宰此邑乞随之官归终桑梓许之赠赐甚厚性好读书年过八十犹嵗读五经一遍元嘉二年卒广所撰晋纪四十二卷义熙十二年成表上之又有答礼问百余条行于世时有髙平郗绍亦作晋中兴书数以示何法盛法盛有意图之谓绍曰卿名位贵逹不复俟此延誉我寒士无闻于时如袁宏干寳之徒頼有着述流声于后宜以为恵绍不与至书成在斋内厨中法盛诣绍绍不在直入窃书绍还失之无复兼本于是遂行何书徐豁字万同广兄子也父邈晋太子前卫率豁宋永嘉初为尚书左丞山隂令精练法理为时所推元嘉初为始兴太守表陈三事文帝嘉之赐绢二百匹谷一千斛徙广州刺史未拜卒郑鲜之字道子荣阳开封人魏将作大匠浑之𤣥孙也祖袭大司农经为江乘令因居县境父遵尚书郎鲜之下帷读书絶交游之务初为桓伟辅国主簿先是兖州刺史滕怙为丁零翟所没尸丧不反怙子羡仕官不废论者嫌之桓𤣥在荆州使羣僚博议鲜之议曰名教大极忠孝而已至乎变通抑引每事辄殊本而寻之皆求心而遗迹迹之所乘遭遇或异故圣人或就迹以助教或因迹以成罪屈申与夺难可等齐举其阡陌皆可终言矣天可逃乎而伊尹废君君可胁乎而鬻拳见善忠可愚乎而箕子同仁自此以还殊实而齐声异誉而等美者不可胜言令如滕羡情事者或终身隐处不闗人事或升朝理务无讥前哲通滕者则以无讥为证塞滕者则以隐处为美折其两中则异同之情可见矣大圣人立教犹言有礼无时君子不行有礼无时政以事有变通不可宗一故耳宋武帝起义兵累迁御史中丞性刚直甚得司直之体外甥刘毅权重当时朝野莫不归附鲜之尽心武帝独不屈意于毅毅甚恨焉以与毅舅甥制不相糺使书侍御史丘洹奏弹毅辄宥传诏罗道盛诏无所问时新制长吏以父母疾去官禁锢三年山隂令沈淑任父疾去职鲜之因此上议曰父母之疾而加以罪名悖义疾理莫此为大谓宜从旧于义为允从之于是自二品以上父母及为祖父母后者坟墓崩毁及疾病族属辄去并不禁锢刘毅当镇江陵武帝㑹于江宁朝士曅集毅素好摴蒱于是㑹戏帝与毅敛局各得其半积钱隐人毅唿帝併之先掷得雉帝甚不悦良乆乃荅之四坐倾属既掷得卢毅意大恶谓帝曰知公不以大坐席与人鲜之大喜徒跣绕床大呌声声相续毅甚不平谓之曰此郑君何为者无复甥舅之敬帝少事戎旅不经渉学及为宰相颇慕风流时或谈论人皆依违不敢难鲜之难必切至未尝寛假与帝言要须帝理屈然后置之帝有时慙恧变色感其输情时人谓为格佞十二年武帝北伐以为右长史鲜之曾祖晋江州长史哲墓在开封求拜省帝以骑送之及入咸阳帝遍视阿房未央故地悽怆动容问鲜之秦汉所以得丧鲜之具以贾谊过秦对帝曰及子婴而亡已为晚矣然观始皇为人智足见是非所任不得人何也荅曰夫佞言似忠奸言似信中人以上乃可语上始皇未及中人所以暗于识士前至渭濵帝复叹曰此地宁复有吕望邪鲜之曰昔叶公好龙而真龙见燕昭市骨而骏足至明公以旰食待士岂患海内无人帝称善者乆之宋国初建转奉常赫连勃勃陷闗中武帝复欲北讨鲜之表諌及践阼迁太常都官尚书时传亮谢晦位遇日隆范泰尝衆中让诮鲜之曰卿与傅谢俱从圣主有功闗洛卿乃居僚首今日荅飒去人辽逺何不肖之甚鲜之熟视不对鲜之为人通率在武帝坐言无所隐晦亦甚惮焉而隐厚笃实赡恤亲故游行命驾或不知所适随御者所之尤为武帝所狎上曽内殿晏饮朝贵毕至唯不召鲜之坐定谓羣臣曰郑鲜之必当自来俄而外启尚书郑鲜之诣神兽门求启事帝大笑引入其被遇如此以从征功封龙阳县五等子景平中徐傅当权出为豫章太守时王𢎞为江州刺史窃谓人曰郑公德素先朝所礼方于前代钟元常王景兴之流今徐傅出以为郡抑当有以寻有废立事元嘉三年𢎞入为相举鲜之为尚书右仆射四年卒文集行于世子愔始安太守裴松之字世期河东闻喜人也祖昧光禄大夫父珪正员外郎松之博览坟籍立身简素年二十拜殿中将军此官直卫左右晋孝武太元中革选名家以参顾问始用琅邪王茂之㑹稽谢輶皆南北之望义熙初为呉兴故彰令在县有绩入为尚书祠部郎松之以世立私碑有乖事实上表陈之以为诸欲立碑者宜悉令言上为朝议所许然后聼之庶可以防遏无征显彰茂实由是普断武帝北伐领司州刺史以松之为州主簿转中从事既尅洛阳松之居州行事宋国初建毛德祖使洛阳武帝敕之曰裴松之廊庙之才不宜乆居边务今召为太子洗马与殷景仁同可令知之时议立五庙乐松之以妃臧氏庙用乐亦宜与四庙同除零陵内史征为国子博士元嘉三年诛司徒徐羡之等分遣大使廵行天下并兼散骑常侍班宣二十四条诏书松之使湘州甚得奉使之义论者美之转中书侍郎上使注陈夀三国志松之鸠集传记广増异闻既成奏之上览之曰裴世期为不朽矣出为永嘉太守勤恤百姓吏人便之后为南琅邪太守致仕拜中散大夫寻为国子博士进太中大夫使续成何承天国史未及撰述卒子骃南中郎参军松之所着文论及晋纪骃注司马迁史记并行于世骃子昭明昭明少传儒史之业宋太始中为太学博士有司奏大子婚纳征用玉璧虎皮未详何所凖拟昭明议礼纳征俪皮郑云皮为庭实鹿皮也晋太子纳妃注以虎皮二太元中公主纳征虎豹皮各一此岂谓婚礼不详王公之差故取虎豹文蔚以尊其事虎豹虽文而徴礼所不言熊罴虽古而婚礼所不及珪璋虽美或为用各异今宜准经诰凡诸僻缪一皆详正于是有司参议加珪璋豹熊罴皮各二元嶶中出为长沙郡丞罢任刺史王蕴之谓曰卿清贫必无还资湘中人士有须一礼之命者我不爱也昭明曰下官忝为郡佐不能光益上府岂以鸿都之事仰累清风歴祠部通直郎齐永明二年使魏武帝谓曰以卿有将命之才使还当以一郡相赏还为始安内史郡人龚𤣥宜云神人与其玉印玉板书不须笔吹纸便成字自称龚圣人以此惑衆前后郡太守敬事之昭明付狱案罪及还甚贫罄武帝曰裴昭明当罢郡还遂无宅我不读书不知古人中谁可比之迁射声校尉九年复北使建武初为王𤣥邈安北长史卢陵太守明帝以其在事无启奏代还责之昭明曰臣不欲竞执闗键故耳昭明歴郡皆清勤常谓人曰人生何事须聚畜一身之外亦复何须子孙若不才我聚彼散若能自立则不如一经故终身一不事产业中兴二年卒子子野子野字㡬原生而母魏氏亡为祖母殷氏所飬殷柔明有文义以章句授之年九嵗殷氏亡泣血哀恸家人异之少好学善属文仕齐为江夏王行参军遭父忧去职初父寝疾弥年子野祷请备至涕泗霑濡父夜梦见其容且召视如梦俄而疾间以为至孝所感命着孝感传固辞乃止及居丧每之墓所草为之枯有白兎白鸠驯扰其侧梁天监初尚书仆射范云嘉其至行将表奏之㑹云卒不果乐安任昉有盛名为后进所慕游其门者昉必推荐子野于昉为从中表独不至昉亦恨焉故不之善乆之兼廷尉正时三官通署狱子野尝不在同僚辄署其名奏有不允子野从坐免职或劝言请有司可无咎子野笑曰虽慙栁季之道岂因讼以受服自此免黜乆之终无恨意中书郎范缜与子野未遇闻其行业而善焉㑹迁国子博士乃上表让之有司以资歴非次不为通后为诸暨令在县不行鞭罚人有争者示之以理百姓称悦合境无讼初子野曽祖松之宋元嘉中受诏续修何承天宋史未成而卒子野常欲继成先业及齐永明末沈约所撰宋书称松之已后无闻焉子野更撰为宋畧二十卷其叙事评论多善而云戮淮南大守沈璞以其不从义师故也约惧徒跣谢之请两释焉叹其述作曰吾弗逮也兰陵萧琛言其评论可与过秦王命分路扬镳于是吏部尚书徐勉言之于武帝以为着作郎掌修国史及起居注顷之兼中书通事舍人寻除通直员外着作舍人如故敕又掌中书诏诰时西北逺边有白题及滑国遣使由岻山道入贡此二国歴代弗宾莫知所出子野曰汉颍隂侯斩胡白题将一人服䖍注云白题胡名也又汉定逺侯击虏入滑此其后乎时人服其博识敕仍使撰方国使图广述怀来之盛自要服至于海表凡二十国子野与沛国刘显南阳刘之遴陈郡殷芸陈留阮孝绪呉郡顾协京兆韦稜皆博学深相赏好显尤推重之时长平侯萧劢范阳张缵每讨论坟籍咸折𠂻于子野继母曹氏亡居丧过礼服阕再迁员外郎普通七年大举北侵敕子野为移魏文受诏立成武帝以其事体大召尚书仆射徐勉太子詹事周舍鸿胪卿刘之遴中书侍郎朱异集夀光殿以观之时并叹服武帝目子野曰其形虽弱其文甚壮俄又敕为书喻魏相元叉其夜受㫖子野谓可待旦方奏未之为也及五鼔敕催令速上子野徐起操笔昧爽便就及奏武帝深嘉焉自是诸符檄皆令具草子野为文典而速不尚靡丽制多法古与今文体异当时或有诋诃者及其末翕然重之或问其为文速者子野荅云人皆成于手我独成于心迁中书侍郎鸿胪卿领歩兵校尉子野在禁省十余年黙静自守未尝有所请谒外家及中表贫乏所得奉悉给之无宅借官地二畆起茅屋数间妻子恒苦饥寒唯以教诲为本子姪祗畏若奉严君刘显常以师道推髙之末年深信释教终身饭麦食蔬中大通二年卒先是子野自占死期不过戊戌嵗是年自省移疾谓同官刘之亨曰吾其逝矣遗命务存俭约武帝悼惜为之流涕赠散骑常侍即日举哀先是五等君及侍中以上乃有谥及子野特以令望见嘉赐谥贞子子野少时集注丧服续裴氏家传各二卷抄合后汉事四十余卷又敕撰衆僧传二十卷百官九品二卷附益谥法一卷方国使图一卷文集二十卷并行于世又欲撰齐梁春秋始草创未就而卒及葬湘东王为之墓志铭陈于藏内邵陵王又立墓志堙于羡道羡道列志自此始焉子骞官至通直郎何承天东海郯人也五嵗丧父母徐广姉也聪明博学故承天幼渐训义宋武起义初抚军将军刘毅镇姑熟板为行参军毅尝出行而鄢陵县吏陈满射鸟箭误中直帅虽不伤人处法弃市承天议曰狱贵情断疑则从轻昔有惊汉文帝乘舆马者张释之劾以犯跸罪止罚金何者明其无心于惊马也故不以乘舆之重加于异制今满意在射鸟非有心于中人案律过误伤人三嵗刑况不伤乎征罚可也宋台建为尚书祠部郎与傅亮共撰朝仪谢晦镇江陵请为南蛮长史晦进号卫将军转谘议参军领记室元嘉三年晦将见讨问计于承天曰大小既殊逆顺又异境外求全上计也以腹心领兵戍义阳将军率衆于夏口一战若败即趋义阳以出北境此其次也晦良乆曰荆楚用武之国且当决战走不晚也及晦下承天留府不从到彦之至马头承天自诣归罪见宥后兼尚书左丞呉兴余杭人薄道举为劫制同籍期亲补兵道举从弟代公道生等并为劫大功亲非应在补讁之例法以代公等母存为期亲则子宜随母补兵承天议曰寻劫制同籍期亲补兵大功则不在例妇人三从既嫁从夫夫死从子今道举为劫若其叔父尚存应制补讁妻子营居固其宜也但为劫之时叔父已殁代公道生并是从弟大功之亲不合补讁今若以叔母为期亲令代公随母补兵既乖大功不讁之制又失妇人三从之道由于主者守期亲之文不辩男女之异谓代公等母子并宜见原承天为性刚愎不能屈意朝右颇以所长侮同列不为仆射殷景仁所平出为衡阳内史昔在西方与士人多不协在郡又不公清为州司所纠被收系狱㑹赦免十六年除着作佐郎撰国史承天年已老而诸佐郎并名家年少颍川荀伯子嘲之常唿为妳母承天曰卿当云鳯凰将九子妳母何言邪寻转太子率更令着作如故时丹阳溧阳丁况等乆丧而不𦵏承天议曰礼云还𦵏当谓荒俭一时故许其称财而不求备丁况三家数十年中𦵏辄无棺榇实由浅情薄思同于禽兽者耳窃以丁寳等同伍积年未尝劝之以义䋲之以法十六年冬既无新科又未申明旧制有何严切歘然相纠或由隣曲分争以兴此言如闻在东诸处比例既多江西淮北尤为不少若但讁此三人殆无所肃开其一端则互相恐动臣愚为况等三家且可勿问因此附定制㫖若人𦵏不如法同伍当即纠言三年除服之后不得追相告引十九年立国子学以本官领国子博士皇太子讲孝经承天与中庶子颜延之同为执经顷之迁御史中丞时魏军南伐文帝访羣臣捍御之畧承天上安边论凡陈四事其一移逺就近以实内地其二浚复城隍以増阻防其三纂偶车牛以饰戎械其四计丁课仗勿使有阙文多不载承天素好奕棊颇用废事又善弹筝文帝赐以局子及银装筝承天奉表陈谢上荅曰局子之赐何必非张武之金邪承天博见古今为一时所重张永尝开𤣥武湖遇古冢冢上得一铜斗有柄文帝以访朝士承天曰此亡新威斗王莾三公亡皆赐之一在冢外一在冢内时三台居江左者唯甄邯为大司徒必邯之墓俄而永又启冢内更得一斗复有一石铭大司徒鄄邯之墓时帝每有疑议必先访之信命相望于道承天性褊促尝对主者厉声曰天何言哉四时行焉百物生焉文帝知之应遣先戒曰善侯伺颜色如其不悦无须多陈二十四年承天迁廷尉未拜上欲以为吏部郎已受密㫖承天宣漏之坐免官卒于家年七十八先是礼论有八百卷承天删减并各以类相从凡为三百卷并前传杂语所纂文及文集并传于世又改定元嘉歴改漏刻用二十五箭皆从之曽孙逊逊字仲言八嵗能赋诗弱冠州举秀才南乡范云见其对䇿大相称赏因结忘年交谓所亲曰顷观文人质则过儒丽则伤俗其能含清浊中今古见之何生矣沈约尝谓逊曰吾每读卿诗一日三复犹不能已其为名流所称如此梁天监中兼尚书水部郎南平王引为賔客掌记室事后荐之武帝与呉均俱进倖后稍失意帝曰呉均不均何逊不逊未若吾有朱异信则异矣自是疎隔希复得见卒于仁威庐陵王记室初逊为南平王所知深被恩礼及闻逊卒命迎其柩而殡藏焉并饩其妻子东海王僧孺集其文为八卷初逊文章与刘孝绰并见重时谓之何刘梁元帝着论论之云诗多而能者沈约少而能者谢脁何逊逊从叔僴字彦夷亦以才着闻宦游不逹作拍张赋以喻意末云东方曼倩发愤于侏儒遂与火头食子禀赐不殊位至台郎时有㑹稽虞骞工为五言名与逊埓官至王国侍郎后又有㑹稽孔翁归济阳江避并为南平王大司马府记室翁归工为诗避博学有思理注论语孝经二人并有文集论曰夫令问令望诗人所以作咏有礼有法前哲由斯播美观夫范荀二公并以学业自着而干时之誉不期俱不为𢎞虽才则有余而望乃不足蔚宗艺用有过人之美迹其行事何利害之相倾徐广动不违仁义兼儒行鲜之时称格佞斯不佞矣松之雅道为贵寔光载徳承天素训所资无慙舅氏美矣乎卷三十三考证南史卷三十三考证范泰传上每优容之容监本讹游今改从宋书匹妇一至亦能有所感激匹监本讹疋今改正范晔传在生已可知来缘㦎无识㦎监本讹㦎今从宋书改正姉今不来胜人多也姉监本讹妹今改从宋书及阁本荀伯子传故太保卫瓘本爵菑阳县公菑宋书作萧误郑鲜之传先是兖州刺史滕怙为丁零翟所没怙一本作恬使羣僚博议博监本讹溥今改从宋书政以事有变通不可宗一故耳宗宋书作守今各本俱同仍之使书侍御史丘洹奏弹毅輙宥传诏罗道盛洹一本作恒裴松之传义熙初为兴故彰令彰一本作鄣裴子野传从坐免职或劝言请有司可无咎请梁书作诸中书郎范缜与子野未遇闻其行业而善焉梁书无郎字何承天传丁况三家数十年中𦵏輙无棺榇丁监本讹下令据上文丁况等乆丧而不𦵏改正遇古冢冢上得一铜斗遇一本作过何逊传顷观文人质则过儒丽则伤俗儒一本作懦南史卷三十三考证南史卷三十四钦定四库全书南史卷三十四唐李延夀撰列传第二十四颜延之沈怀文周朗颜延之字延年琅邪临沂人也曾祖含晋左光禄大夫祖约零陵太守父颙护军司马延之少孤贫居负郭好读书无所不览文章冠絶当时好饮酒不䕶细行年三十犹未昏妹适东莞刘穆之子宪之穆之闻其美才将仕之先欲相见延之不往也后为宋武帝豫章公世子中军行参军及武帝北伐有宋公之授府遣延之庆殊命行至洛阳周视故宫室尽为禾黍悽然咏黍离篇道中作诗二首为谢晦传亮所赏武帝受命补太子舍人鴈门周续之隐庐山儒学着称永初中征诣都下开馆以居之武帝亲幸朝彦毕至延之宫官列卑引升上席上使问续之三义续之雅杖辞辩延之毎以简要连挫续之上又使还自敷释言约理畅莫不称善再迁太子中舍人时尚书令傅亮自以文义一时莫及延之负其才不为之下亮甚疾焉庐陵王义真待之甚厚徐羡之等疑延之为同异意甚不悦少帝即位累迁始安太守领军将军谢晦谓延之曰昔荀朂忌阮咸斥为始平郡今卿又为始安可谓二始黄门郎殷景仁亦谓之曰所谓人恶俊异世疵文雅延之之郡道经汨潭为湘州刺史张邵祭屈原文以致其意元嘉三年羡之等诛征为中书侍郎转太子中庶子领歩兵校尉赏遇甚厚延之既以才学见遇当时多相推服唯袁淑年倍小延之不相推重延之忿于衆中折之曰昔陈元方与孔元骏齐年文学元骏拜元方于牀下今君何得不见拜淑无以对延之疎诞不能取容当世见刘湛殷景仁专当要任意有不平常言天下事岂一人之智所能独了辞意激扬毎犯权要又少经为湛父栁后将军主簿至是谓湛曰吾名器不升当由作卿家吏耳湛恨焉言于彭城王义康出为永嘉太守延之甚怨愤乃作五君咏以述竹林七贤山涛王戎以贵显被黜咏嵇康云鸾翮有时铩龙性谁能驯咏阮籍云物故不可论途穷能无恸咏阮咸云屡荐不入官一麾乃出守咏刘伶云韬精日沉饮谁知非荒宴此四句盖自序也湛及义康以其辞旨不逊大怒欲出为逺郡文帝与义康诏曰宜令思愆里闾犹复不悛当驱往东土乃至难恕者自可随事录之于是延之屏居不豫人间者七载中书令王球以名公子遗务事外与延之雅相爱好每振其罄匮晋恭思皇后𦵏应湏百官皆取义熙元年除身以延之兼持邑吏送札延之醉投札于地曰颜延之未能事生焉能事死文帝尝召延之传诏频不见常日但酒店裸袒挽歌了不应对他日醉醒乃见帝尝问以诸子才能延之曰竣得臣笔测得臣文㚟得臣义跃得臣酒何尚之嘲曰谁得卿狂荅曰其狂不可及尚之为侍中在直延之以醉诣焉尚之望见便阳眠延之发帘熟视曰朽木难彫尚之谓左右曰此人醉甚可畏闲居无事为庭诰之文以训子弟刘湛诛后起延之为始兴王濬后军谘议参军御史中丞在任从容无所举奏迁国子祭酒司徒左长史何尚之素与延之狎书与王球曰延之有后命教府无复光晖坐启买人田不肯还直尚书左丞荀赤松奏之曰求田问舍前贤所鄙延之唯利是视轻冒陈闻依傍诏恩抵捍余直垂及周年犹不毕了昧利茍得无所顾忌延之昔坐事屏斥复䝉抽进而曽不悛革怨诽无已交游阘茸沉迷麴蘖横兴讥谤诋毁朝士仰窃过荣増愤薄之性私恃顾眄成彊梁之心外示寡求内怀奔竞干禄祈迁不知极已预宴班觞肆詈上席山海容含每存遵飬爱兼雕虫未忍遐弃而骄放不节日月弥甚臣闻声问过情孟轲所耻况声非外来问由己出虽心智薄劣而髙自比拟客气虚张曽无愧畏岂可复弼亮五教増耀台阶请以延之讼田不实妄干天聼以强凌弱免所居官诏可后为祕书监光禄勲太常时沙门释慧琳以才学为文帝所赏朝廷政事多与之谋遂士庶归仰上每引见常升独榻延之甚疾焉因醉白上曰昔同子参乘袁丝正色此三台之坐岂可使刑余居之上变色延之性既褊激兼有酒过肆意直言曽无回隐故论者多不与之谓之颜彪居身俭约不营财利布衣蔬食独酌郊野当其为适傍若无人三十年致事元凶弑立以为光禄大夫长子竣为孝武南中郎谘议参军及义师入讨竣定密谋兼造书檄劭召延之示以檄文问曰此笔谁造延之曰竣之笔也又问何以知之曰竣笔体臣不容不识劭又曰言辞何至乃尔延之曰竣尚不顾老臣何能为陛下劭意乃释由是得免孝武登阼以为金紫光禄大夫领湘东王师尝与何偃同从上南郊偃于路中遥唿延之曰颜公延之以其轻脱怪之荅曰身非三公之公又非田舍之公又非君家阿公何以见唿为公偃羞而退竣既贵重权倾一朝凡所资供延之一无所受器服不改宅宇如旧常乘羸牛车逢竣卤簿即屏住道侧又好骑马遨游里巷遇知旧輙据鞍索酒得必倾尽欣然自得尝语竣曰平生不喜见要人今不幸见汝见竣起宅谓曰善为之无令后人笑汝拙也表解师职加给亲信二十人尝早候竣遇宾客盈门竣方卧不起延之怒曰恭敬撙节福之基也骄佷傲慢祸之始也况出粪土之中而升云霞之上傲不可长其能乆乎延之有爱姬非姬食不饱寝不安姬凭宠尝盪延之坠牀致损竣杀之延之痛惜甚至常坐灵上哭曰贵人杀汝非我杀汝以冬日临哭忽见妾排屏风以压延之延之惧坠地因病孝建三年卒年七十三赠特进谥曰宪子延之与陈郡谢灵运俱以辞采齐名而迟速县絶文帝尝各勑拟乐府北上篇延之受诏便成灵运乆之乃就延之尝问鲍照已与灵运优劣照曰谢五言如初发芙蓉自然可爱君诗若铺锦列绣亦雕缋满眼延之每薄汤恵休诗谓人曰恵休制作委巷中歌謡耳方当误后事是时议者以延之灵恵自潘岳陆机之后文士莫及江右称潘陆江左称颜谢焉竣字士逊延之长子也早有文义为宋孝武帝抚军主簿甚被嘉遇竣亦尽心补益元嘉中上不欲诸王各立朋党将召竣补尚书郎江湛以为在府有称不宜回改乃止随府转安北领军北中郎府主簿初沙门释僧含精有学义谓竣曰贫道常见谶记当有真人应符名称次第属在殿下后竣在彭城尝于亲人叙之言遂宣布闻于文帝时元凶巫蛊事已发故上不加推案孝武镇寻阳迁南中郎记室三十年春以父延之致仕固求解职赐假未发而文帝崩问至孝武举兵入讨转谘议参军领军录事任总内外并造檄书孝武发寻阳便有疾自沈庆之以下竝不堪相见唯竣出入卧内断决军机时孝武屡经危笃不任谘禀凡厥衆务竣皆专断施行孝武践阼歴侍中左卫将军封建城县侯孝建元年转吏部尚书领骁卫将军留心选举自强不息任遇既隆奏无不可后谢庄代竣领选意多不行竣容貎严毅庄风姿甚美宾客喧诉常欢笑答之人言颜竣瞋而与人官谢庄笑而不与人官南郡王义宣臧质等反以竣兼领右将军义宣质诸子藏匿建康秣陵湖熟江宁县界孝武大怒免丹阳尹褚湛之官收四县官长以竣为丹阳尹加散骑常侍先是竣未有子而司马江夏王义恭诸子为元凶所杀至是各产男上自为制名名义恭子为伯禽以比鲁公伯禽周公之子名竣子为辟疆以比汉侍中辟彊张良之子也先是元嘉中铸四铢钱轮郭形制与五铢同用费无利故百姓不盗铸及孝武即位又铸孝建四铢所铸钱形式薄小轮郭不成于是人间盗铸者杂以铅钖竝不牢固又翦凿古钱以取其铜钱转薄小稍违官式虽重制严刑人吏官长坐死免者相系而盗铸弥甚百物踊贵人患苦之乃立品格薄小无轮郭者悉加禁断始兴公沈庆之议宜聼人铸钱置署乐铸之家皆居署内去春所禁新品一时施用今铸悉依此格万税三千严检盗铸并禁翦凿数年之间公私丰赡铜尽事息姦伪自止禁铸则铜转成器开铸则器化为财上下其事于公卿竣议曰今云开署放铸诚所欲同但虑采山事絶器用日耗铜既转少器亦弥贵设器直一千则铸之减半为之无利虽令不行时议者又以铜难得欲铸二铢钱竣又议曰今铸二铢恣行新细于官无解于乏而人大兴天下之货将糜碎至尽空曰严禁而利深难絶不过一二年间其弊不可复救此其甚不可一也使姦人意骋而贻厥愆谋此又甚不可二也富商得志贫人困窘此又甚不可三也若使交益深重尚不可行况又未见利而衆弊如此失算当时取笑百代乎前废帝即位铸二铢形式转细官钱每出人间即模効之而大小厚薄皆不及也无轮郭不磨鑪如今之翦凿者谓之来子钱景和元年沈庆之启通私铸由是钱货乱败一千钱长不盈三寸大小称此谓之鹅眼钱劣于此者谓之綎环钱贯之以缕入水不沉随手破碎市井不复料数十万钱不盈一掬斗米一万商货不行明帝初唯禁鹅眼綎环其钱皆通用复禁人铸官署亦废寻复普断唯用古钱竣自散骑常侍丹阳尹加中书令表让中书令见许时嵗旱人饥竣上言禁糃一月息米近万斛复代谢庄为吏部尚书领太子右卫率未拜丁父忧裁踰月起为右将军丹阳尹如故竣固辞表十上不许遣中书舍人戴寳明抱竣登车载之郡舍赐以布衣一袭絮以綵纶遣主衣就衣诸体竣借藩朝之旧臣每极陈得失上自即吉之后宫内颇有丑论又多所兴造竣諌争恳切竝无所回避上意甚不悦多不见从竣自谓才足干时恩旧莫比当务居中永执朝政而所陈多不被纳疑上欲疎之乃求出以卜时㫖大明元年以为东扬州刺史所求既许便忧惧无计至州又丁母艰不许去职聼送丧还都恩待犹厚竣弥不自安每对亲故颇怀怨愤又言朝廷违谬人主得失及王僧达被诛谓为所谗搆临死陈竣前后忿怼恨言不见从僧达所言颇相符㑹上乃使御史中丞庾徽之奏竣窥觇国柄潜图乆执受任选曹驱扇滋甚出尹京辇形势弥放传诏犯宪旧湏启闻而竣以通诉忤已辄加鞭辱罔顾威灵莫此为甚怀挟姦数包藏隐慝豫闻中㫖罔不宣露罚则委上善必归已胁惧上宰激动闾阎末虑上闻内怀猜惧伪请东牧以卜天㫖既获出藩怨詈方肆反脣腹诽方之已轻前冬母亡诏赐还𦵏事毕不去盘桓经时方搆间勲贵造立同异遂以已被斥外国道将颠兼行阙于家早负世议天伦怨毒亲交震骇街谈道説非复风声宜加显戮以昭盛化请以见事免竣所居官下太常削爵土上未欲便加大戮且止免官竣频启谢罪并乞性命上愈怒诏答曰宪司所奏非宿昔所以相期卿受荣遇政当极此讪讦怨愤已孤本望乃复过烦思虑惧不全立岂为下事上诚节之至邪及竟陵王诞为逆因此陷之言通于诞召御史中丞庾徽之于前立奏奏成诏先打折足然后于狱赐死妻息宥之以逺子辟彊徙交州又于宫亭湖沉杀之竣文集行于世竣弟测亦以文章见知官至江夏王义恭大司马录事参军以兄贵为忧先竣卒明帝即位诏曰延之昔师训朕躬情契兼重前记室参军济阳太守㚟伏事蕃朝绸缪恩旧可擢为中书侍郎㚟延之第三子也颜师伯字长深竣族兄也父邵刚正有局力为谢晦领军司马晦镇江陵请为谘议参军领录事军府之务悉委焉邵虑晦有祸求为竟陵太守未及之郡㑹晦见讨邵饮药死师伯少孤贫渉猎书传颇解声乐弟师仲妻臧质女也质为徐州辟师伯为主簿孝武为徐州师伯仍为辅国安业行参军王景文时为谘议参军爱其谐敏进之孝武以为徐州主簿善于附㑹大被知遇及去镇师伯以主簿送故孝武镇寻阳启文帝请为南中郎府主簿文帝不许谓典籖曰中郎府主簿那得用颜师伯孝武启为长流正佐帝又曰朝廷不能除之卿可自板然亦不宜署长流乃板为参军刑狱及讨元凶转主簿孝武践阼以为黄门侍郎累迁侍中大明元年封平都县子亲幸隆密羣臣莫二多纳货贿家累千金孝武尝与师伯摴蒱帝掷得雉大悦谓必胜师伯后得卢帝失色师伯遽敛子曰几作卢尔日师伯一输百万仍迁吏部尚书石军将军上不欲威权在下前后领选者唯奉行文书师伯专精独断奏无不可七年为尚书右仆射时分置二选陈郡谢庄琅邪王昙生并为吏部尚书师伯子举周旋寒人张竒为公车令上以竒资品不当使兼市买丞以蔡道恵代之令史潘道栖诸道恵颜祎之元从夫任澹之石道儿黄难周公选等抑道恵勑使竒先到公车不施行竒兼市买丞事师伯坐以子预职庄昙生免官道栖道恵弃市纬之等六人鞭杖一百师伯寻领太子中庶子虽被黜挫爱任如初孝武临崩师伯受遗诏辅幼主尚书侍中事专以委之废帝即位复还即真加领卫尉师伯居权日乆天下辐凑游其门者爵位莫不踰分多纳货贿家产丰积妓妾声乐尽天下之选园池第宅冠絶当时骄奢滛恣为衣冠所疾又迁尚书仆射领丹阳尹废帝欲亲朝政转师伯为左仆射以吏部尚书王景文为右仆射夺其京尹又分台任师伯至是始惧与栁元景谋废立初师伯专断朝事不与沈庆之参怀谓令史曰沈公爪牙者耳安得预政事庆之闻而切齿乃泄其谋寻与太宰江夏王义恭同诛六子皆见杀明帝即位谥曰荒沈怀文字思明呉兴武康人也祖寂晋光禄勲父宣新安太守怀文少好𤣥理善为文章为楚昭王二妃诗见称于世为江夏王义恭东阁祭酒丁父忧新安郡送故丰厚奉终礼毕余悉班之亲戚一无所留文帝闻而嘉之赐奴婢六人服阕除尚书殿中郎隐士雷次宗被征居钟山后南还庐江何尚之设祖道文义之士毕集为连句诗怀文所作尤美辞髙一坐随王诞领襄阳出为后军主簿与谘议参军谢庄共掌辞令领义成太守元嘉二十八年诞尝为广州欲以怀文为安南府记室先除通直郎怀文固辞南行上不悦弟怀逺纳东阳公主飬女王鹦鹉为妾元凶行巫蛊鹦鹉预之事洩怀文因此失调为治书侍御史元凶弑立以为中书侍郎孝武入讨唿之使作符檄固辞劭大怒㑹殷冲救得免託疾落马间行奔新亭以为竟陵王诞骠骑录事参军淮陵太守时国哀未释诞欲起内斋怀文以为不可乃止寻转扬州中从事史时议省录尚书怀文以为非宜上议不从迁别驾从事史及江夏王义恭迁西阳王子尚为扬州居职如故时荧惑守南斗上乃废西州旧馆使子尚移居东城以厌之怀文曰天道示变宜应之以德今虽空西州恐无益也不从而西州竟废大明二年迁尚书吏部郎时朝议欲依古制置立王畿扬州移居㑹稽犹以星变故也怀文曰周制封畿汉置司𨽻各因时宜非存相反安人定国其揆一也茍人心所安天必从之必改今追古乃致平一神州旧壤歴代相承异于边州或置或罢既物情不悦容亏化本又不从三年子尚移镇㑹稽迁抚军长史行府州事时四系甚多动经年月怀文到任讯五郡九百三十六狱衆咸称平入为侍中宠待隆密竟陵王诞据广陵反及城陷士庶皆裸身鞭靣然后加刑聚所杀人首于石头南岸谓之髑髅山怀文陈其不可上不纳孝武尝有事圜丘未至期而雨晦竟夜明旦风霁云色甚美帝升坛悦怀文称庆曰昔汉后郊祀太一白日重轮神光四烛今陛下有事兹礼而膏雨迎夜清景丽朝斯实圣明幽感所致臣愿与侍臣赋之上笑称善扬州移㑹稽忿浙江东人情不和欲贬其劳禄唯西州旧人不改怀文曰扬州徙居既乖人情一州两格尤失大体上不从怀文与颜竣周朗素善竣以失㫖见诛朗亦以忤意得罪上谓怀文曰竣若知我杀之亦当不敢如此怀文嘿然又尝以嵗夕与谢庄王景文颜师伯被勑入省未及进景文因谈言次称竣朗人才之美怀文与相酬和师伯后因语次白上叙景文等此言怀文屡经犯忤至此上倍不悦上又坏诸郡士族以充将吏并不服役至悉逃亡加以严制不能禁乃改用军法得便斩之莫不奔窜山湖聚为盗贼怀文又以为言齐库上绢年调鉅万疋绵亦称此期限严峻人问买绢一疋至三二千绵一两三四百贫者卖妻子甚者或自缢死怀文具陈人困由是绵绢薄有所减俄复旧子尚等诸皇子皆置邸舍逐什一之利为患徧天下怀文又曰列肆贩卖古人所非卜式明不雨之由𢎞羊受致旱之责若以用度不充故宜量加减省不聼孝建以来抑黜诸弟广陵平后复欲更峻其科怀文曰汉明不使其子比光武之子前史以为美谈陛下既明管蔡之诛愿崇唐卫之寄及海陵王休茂诛欲遂前议太宰江夏王义恭探得密㫖先发议端怀文固请不可由是得息时游幸无度太后六宫常乘副车在后怀文与王景文每諌不宜亟出后因从坐松树下风雨甚骤景文曰卿可以言矣怀文曰独言无继宜相与陈之江智深卧草侧亦谓之善俄而被召俱入雉场怀文曰风雨如此非圣躬所宜景文又曰怀文所启宜从智深未及有言上方注怒作色曰卿欲效颜竣耶何以恒知人事又曰颜竣小子恨不得鞭其靣上每宴集在坐者咸令沉醉怀文素不饮酒又不好戏上谓故欲异已谢庄常诫怀文曰卿每与人异亦何可乆怀文曰吾少来如此岂可一朝而变非欲异物性之所不能耳五年出为晋安王子勋征虏长史广陵太守明年坐朝正事毕被遣还北以女病求申临辞又乞停三日讫犹不去为有司所纠免官禁锢十年既被免卖宅还东上大怒收付廷尉赐死弟怀逺为始兴王濬征北长流参军深见亲待坐纳王鹦鹉为妾孝武徙之广州刺史宗悫欲杀之㑹南郡王义宣反怀逺颇闲文笔悫起义使造檄书并衔命至始兴与始兴相沈法系论起义事事平悫具为陈请由此见原终孝武世不得还前废帝世归位武康令撰南越志及怀文文集竝传于世怀文三子淡深沖沖字景绰渉猎文义仕宋歴位抚军正佐兼记室及怀文得罪被系沖兄弟行谢情哀貎苦见者伤之柳元景欲救怀文言于孝武曰沈怀文三子涂炭不可见愿陛下速正其罪帝曰宜急杀之使其意分竟杀之元景为之叹息沖兄弟以此知名累迁司徒录事齐武帝为江州沖为征虏长史寻阳太守齐建元中累迁太子中庶子武帝在东宫待以恩旧及即位转御史中丞侍中永明四年为五兵尚书沖与兄淡深名誉有优劣世号为腰鼔兄弟淡深并歴御史中丞兄弟三人皆为司直晋宋所未有也中丞案裁之职被恶者多结怨永明中深弹呉兴太守袁彖建武中彖从弟昂为中丞到官数日奏弹深子缋父在僦白幰车免官禁锢沖母孔氏在东邻家失火疑为人所焚爇大唿曰我三儿皆作御史中丞与人岂有善者方恐肌分骨散何但焚如兄弟后并歴侍中武帝方欲任沖寻卒追赠太常谥曰恭子昙庆怀文从父兄也父发员外散骑侍郎昙庆仕宋位尚书左丞时嵗有水旱昙庆议立常平仓以救人急文帝纳其言而事不行大明元年为徐州刺史时殿中员外将军裴景仁助戍彭城景仁本北人多悉闗中事昙庆使撰秦记十卷叙苻氏事其书传于世昙庆谨实清正所莅有称绩常谓子弟曰吾处世无才能图作大老子耳世以长者称之卒于祠部尚书周朗字义利汝南安成人也父淳宋初歴位侍中太常兄峤尚武帝第四女宣城德公主二女适建平王宏庐江王袆以贵戚显官朗少而爱竒雅有风气与峤志趋不同峤甚疾之为江夏王义恭太尉参军元嘉二十七年春朝议北侵魏当遣义恭出镇彭城为诸军大统朗闻之解职及义恭出镇府主簿羊希从行与朗书戏之劝令献竒进䇿朗报书援引古义辞意倜傥孝武即位除建平王宏中军录事参军时普责百官谠言朗上书陈述得失多自矜夸书奏忤㫖自解去职后为庐陵内史郡界荒芜颇有野兽母薛氏欲见猎朗乃合围纵火令母观之火逸烧郡廨朗悉以秩米起屋偿所烧之限称疾去官为州司所纠还都谢孝武曰州司举臣愆失多不允臣在郡勐兽三食人虫䑕犯稼以此二事上负陛下上变色曰州司不允或可有之虫兽之灾宁闗卿小物朗寻丁母忧每哭必恸其余颇不依居丧常节大明四年上使有司奏其居丧无礼诏曰朗悖礼利口宜合翦戮微物不足乱典刑特鎻付边郡于是传送宁州于道杀之朗族孙颙颙字彦伦晋左光禄大夫顗七世孙也祖虎头员外常侍父恂归乡相颙少为族祖朗所知解褐海陵国侍郎益州刺史萧恵开赏异颙携入蜀为厉锋将军带肥乡成都二县令仍为府主簿常谓恵开性太险每致谏恵开不悦答颙曰天险地险王侯设险但问用险何如耳随恵开还都宋明帝颇好𤣥理以颙有辞义引入殿内亲近宿直帝所为惨毒之事颙不敢显谏辄诵经中因缘罪福事帝亦为之小止元徽中诏为剡令有恩恵百姓思之齐髙帝辅政为齐殿中郎建元中为长沙王后军参军山隂令还为文恵太子中军录事参军文恵在东宫颙迁正员郎始兴王前军谘议直侍殿省深见赏遇颙音辞辩丽长于佛理着三宗论言空假义西凉州智林道人遗颙书深相赞美言捉麈尾来四十余载颇见宗录唯此涂白黑无一人得者为之发病非意此音猥来入耳其论见重如此颙于钟山西立隐舍休沐则归之转太子仆兼着作撰起居注迁中书郎兼着作常游侍东宫少从外氏车骑将军臧质家得卫恒散隶书法学之甚工文恵太子使颙书𤣥圃茅斋壁国子祭酒何𦙍以倒薤书求就颙换之颙笑答曰天下有道丘不与易也每宾友会同颙虚席晤语辞韵如流聼者忘倦兼善老易与张融相遇辄以𤣥言相滞弥日不解清贫寡欲终日长蔬虽有妻子独处山舍甚机辩卫将军王俭谓颙曰卿山中何所食颙曰赤米白盐绿葵紫蓼文恵太子问颙莱食何味最胜颙曰春初早韮秋末晚菘何𦙍亦精信佛法无妻太子又问颙卿精进何如何𦙍颙曰三涂八难共所未免然各有累太子曰累伊何对曰周妻何肉其言辞应变如此转国子博士兼着作太学诸生慕其风争事华辩始着四声切韵行于时后卒于官子舍舍字昇逸幼聪颕颙异之临终谓曰汝不患不冨贵但当将之以道德及长博学尤精义理善诵诗书音韵清辩弱冠举秀才除太学博士从足绵为剡县赃污不少籍没资财舍乃推宅助焉建武中魏人呉苞南归有儒学尚书仆射江祏招苞舍造坐折苞辞理遒逸由是名为口辩王亮为丹阳尹闻而悦之辟为主簿政事多委焉迁太常丞梁武帝即位吏部尚书范云与颙素善重舍才器言之武帝召拜尚书祠部郎礼仪损益多自舍出先是帝与诸王及呉平侯书皆云弟舍立议引武王周公故事皆曰汝从之累迁鸿胪卿时王亮得罪归家故人莫至舍独敦恩旧及亮卒身营殡葬时人称之迁尚书吏部郎太子右卫率右卫将军虽居职屡徙而常留省内罕得休下国史诏诰仪体法律军旅谋谟皆兼掌之日夜侍上预机密二十余年未尝离左右帝以为有公辅器初范云卒佥以沈约允当枢管帝以约轻易不如徐勉于是勉舍同参国政勉小嫌中废舍专掌权辖雅量不及勉而清简过之两人俱称贤相时议国史疑文帝纪传之名舍以为帝纪之笼百事如干象之包六爻今若追而为纪则事无所包若直书功德则传而非纪应于上纪之前畧有仰述从之舍占对辩㨗尝居直庐语及嗜好裴子野言从来不尝食姜舍应声曰孔称不彻裴乃不尝一坐皆悦与人论谑终日不絶而竟不言漏泄机事衆尤服之性俭素衣服器用居处牀席如布衣之贫者每入官府虽广厦华堂闺合重邃舍居之则尘埃满积以荻为障坏亦不修歴侍中太子詹事普通五年南津校尉郭祖深获始兴相白涡书饷舍衣履及婢以闻坐免官以右骁卫将军知詹事卒上临哭哀动左右追赠侍中䕶军将军谥曰简子初帝鋭意中原羣臣咸言不可唯舍赞成之大通中累献㨗帝思其功下诏述其德美以为往者南司白涡之劾恐外议谓朕有私致此黜免追愧若人一介之善外可量加褒异以旌善人舍集二十卷二子𢎞义𢎞信弟子𢎞正𢎞正字思行父寳始梁司徒祭酒𢎞正幼孤及弟𢎞让𢎞直俱为伯父舍所飬年十嵗通老子周易舍毎与谈论辄异之曰观汝清理警发后世知名当出吾右河东裴子野深相赏纳请以女妻之十五召补国子生仍于国学讲易诸生传习其义以季春入学孟冬应举学司以日浅不许博士到洽曰周郎弱冠讲经岂俟䇿试普通中初置司文义郎直夀光省以𢎞正为司义侍郎𢎞正丑而不陋吃而能谈俳谐似优刚肠似直善𤣥理为当世所宗藏法师于开善寺讲説门徒数百𢎞正年少未知名着红禈锦绞髻踞门而聼衆人蔑之弗谴也既而乘间进难举坐尽倾法师疑非世人觇知大相赏狎刘显将之寻阳朝贤毕祖道显县帛十匹约曰险衣来者以赏之衆人竞改常服不过长短之间显曰将有甚于此矣既而𢎞正绿丝布袴绣假种轩昂而至折标取帛大通三年昭明太子薨其嗣华容公不得立乃以晋安王纲为皇太子𢎞正奏记请抗目夷上仁之义执子臧之节其抗直守正如此常自称有才无相仆射徐勉掌选以其陋不堪为尚书郎乃献书于勉其言甚切稍迁国子博士学中有宋元凶讲孝经碑歴代不改𢎞正始到官即表刋除时于城西立士林馆𢎞正居以讲授聼者倾朝野焉𢎞正启周易疑义凡五十条又请释干坤二系复诏答之后为平西邵陵王府谘议参军有罪应流徙勑以赐干陁利国未去寄系尚方于狱上武帝讲武诗降勑原罪仍复本位𢎞正博物知𤣥象善占候大同末尝谓弟𢎞让曰国家阸在数年当有兵起吾与汝不知何所逃之及武帝纳侯景𢎞正谓𢎞让曰乱阶此矣台城陷𢎞正谄附王伟又与周石珍合族避景讳改姓姬氏拜太常景将篡之际使掌礼仪及王僧辩东讨元帝谓僧辩曰王师近次朝士孰当先来王僧辩曰其周𢎞正乎𢎞正智不后机体能济胜无妻子之顾有独决之明其余碌碌不逮也俄而前部传云𢎞正至僧辩飞骑迎之及见欢甚曰吾固知王僧达非后机者公可坐吾膝上对曰可谓进而若将加诸膝老夫何足以当僧辩即日启元帝手书与𢎞正仍遣使迎之谓朝士曰晋氏平呉喜获二陆今我讨贼亦得两周及至礼数甚优朝臣无比授黄门侍郎直侍中省俄迁左戸尚书加散骑常侍夏月着犊鼻禈衣朱衣为有司所弹其作达如此元帝尝着金楼子曰余于诸僧重招提琰法师隐士重华阳陶贞白士大夫重汝南周𢎞正其于义理情转无穷亦一时之名士也𢎞正善清谈梁末为𤣥宗之冠及侯景平僧辩启送祕府图籍勑𢎞正讐校时朝议迁都但元帝再临荆陜前后二十余年情所安恋不欲归建业兼故府臣僚皆楚人并欲即都江陵云建康盖是旧都彫荒已极且王气已尽兼与北止隔一江若有不虞悔无所及且臣等又闻荆南有天子气今其应矣元帝无去意时尚书左仆射王褒及𢎞正咸侍帝顾曰卿意何如褒等以帝猜忌弗敢衆中公言唯唯而已褒后因清间密諌还丹阳甚切帝虽纳之色不悦及明日衆中谓褒曰卿昨劝还建业不为无理吾昨夜思之犹怀疑惑褒知不引纳乃止他日𢎞正乃正色谏至于再三曰若如士大夫唯圣王所都本无定处至如黔首未见入建邺城便谓未是天子犹列国诸王今日赴百姓之心不可不归建业当时颇相酬许𢎞正退后黄罗汉宗懔乃言𢎞正王褒竝东人仰劝东下非为国计𢎞正窃知其言他日乃复上前靣折二人曰若东人劝下东谓之私计西人劝住西亦是私计不衆人黙然而人情竝劝迁都上又曾以后堂大集文武其预㑹者四五百人帝欲徧试人情曰劝吾去者左袒于是左袒者过半武昌太守朱买臣上旧左右而阉人也颇有干用故上擢之及是劝上迁曰买臣家在荆州岂不愿官长住但恐是买臣富贵非官富贵邪上深感其言卒不能用及魏平江陵𢎞正遁归建业太平元年授侍中领国子祭酒迁太常卿都官尚书陈武帝授太子詹事天嘉元年迁侍中国子祭酒徃长安迎宣帝三年自周还废帝嗣位领都官尚书总知五礼事宣帝即位迁特进领国子祭酒加扶大建二年授尚书右仆射寻勑侍东宫讲论语孝经太子以𢎞正德望素重有师资之敬焉𢎞正特善𤣥言兼明释典虽硕德名僧莫不请质疑滞六年卒官年七十九赠侍中中书监谥曰简子所着周易讲疏十六卷论语疏十一卷庄子疏八卷老子疏五卷孝经疏二卷集二十卷行于代子豫𤣥年十四与俱载入东乘小船度岸见藤花𢎞正挽之船覆俱溺𢎞正仅免豫𤣥遂得心惊疾次子坟尚书吏部郎𢎞让性简素博学多通始仕不得志隐于句容之茅山频徴不出晚仕侯景为中书侍郎人问其故对曰昔王道正直得以礼进退今干坤易位不至将害于人吾畏死耳始彭城刘孝先亦辞辟命随兄孝胜在蜀武陵建号仕为世子府谘议参军二隐竝获讥于代𢎞让承圣初为国子祭酒二年为仁威将军城句容以居之命曰仁威垒陈天嘉初以白衣领太常卿光禄大夫加金章紫绶𢎞让弟𢎞直字思方幼而聪敏仕梁为西中郎湘东王外兵记室参军与东海鲍泉南阳宗懔平原刘绶沛国刘㲄同掌书记王出镇江荆二州累除谘议参军及承制封湘滨县侯累迁昌州刺史王琳之举兵𢎞直在湘州琳败乃入陈位太常卿光禄大夫加金章紫绶𢎞直方雅敦厚气调髙于次昆或问三周孰贤人曰若蜂腰矣太建七年卒遗疏气絶之后便买市中见材小形者敛以时服古人通制但下见先人必湏备礼可着单衣裙衫故履既应侍飬宜备纷帨或逢善友又湏香烟棺内唯安白布手巾麤香鑪而已此外无所用卒于家年七十六有集二十卷子确字士濳美容仪寛大有行检博渉经史笃好𤣥言位都官尚书祯明初卒论曰文人不䕶细行古今之所同焉由夫声裁所知故取忤于人者也观夫颜谢之于宋朝非不名髙一代灵运既以取毙延之亦踬当年向之所谓贵身翻成害已者矣士逊援笔数罪陵讐犯难饵彼慈亲再之兽吻以此为忠无闻前诰夫自忍其亲必将忍人之亲士逊自忘其孝期以申人之孝自非严父之辞允而义惬则难乎免矣师伯行已纵欲好进忘退既以此始亦以此终宜乎怀文蹈履之地足以追踪古烈孔母致惧中丞其诫深矣周朗始终之节亦倜傥为尤颙舍父子文雅不坠𢎞正兄弟义业几乎德门者焉南史卷三十四卷三十四考证南史卷三十四考证颜竣传严检盗铸并禁剪凿禁下监本衍私字今从宋书竣上言禁糃一月息米近万斛糃一本作糃颜师伯传师伯子举周旋寒人张竒为公车令寒监本误塞今改正令史潘道栖诸道恵诸宋书作褚沈怀文传元凶弑立以为中书侍郎孝武入讨唿之使作符檄固辞唿之上应从宋书加上字上方注怒作色怒应从阁本改弩周舍传虽广夏华堂夏应改厦周𢎞正传又请释干坤二系坤监本作巛𢎞让传今干坤易立句同南史卷三十四考证南史卷三十五钦定四库全书南史卷三十五唐李延夀撰列传第二十五刘湛庾悦顾琛顾觊之刘湛字𢎞仁南阳湼阳人也祖躭父柳竝晋左光禄大夫开府仪同三司湛出继伯父淡袭封安衆县五等男少有局力不尚浮华博渉经传谙前代旧典弱年便有宰物情常自比管葛不为文章不喜谈议除宋武帝太尉行参军赏遇甚厚父柳亡于江州府州送故甚丰一无所受时论称之服阕为相国参军谢晦王𢎞竝称其器干武帝入受晋命以第四子义康为冠军将军豫州刺史留镇夀阳以湛为长史梁郡太守义康弱年未亲政府州事悉委湛进号右将军仍随府转义康以本号徙南豫州湛改领歴阳太守为人刚严用法姦吏犯赃百钱以上皆杀之自下莫不震肃庐陵王义真出为车骑将军南豫州刺史湛又为长史太守如故义真时居武帝忧使帐下备膳湛禁之义真乃使左右人买鱼肉珍羞于斋内别立㕑帐㑹湛入因命臑酒炙车螯湛正色曰公当今不宜有此设义真曰旦甚寒杯酒亦何伤长史事同一家望不为异酒至湛起曰既不能以礼自处又不能以礼处人后为广州刺史嫡母忧去职服阕为侍中时王华王昙首殷景仁亦为侍中文帝于合殿与四人宴饮甚悦华等出帝目送良乆叹曰此四贤一时之秀同管喉唇恐后世难继及抚军将军江夏王义恭镇江陵以湛为使持节南蛮校尉领抚军长史行府事王𢎞辅政而王华王昙首任事居中湛自谓才能不后之不愿外出是行也谓为𢎞等所斥意甚不平常曰二王若非代邸之旧无以至此可谓遭遇风云湛负其才气常慕汲黯崔琰为人故名长子曰黯字长孺第二子曰琰字季珪琰于江陵病卒湛求自送丧还都义恭亦为之陈请文帝答义恭曰吾亦得湛启事为之酸怀乃不欲茍违所请但汝弱年新渉军务八州殷旷专断事重畴谘委杖不可不得其人量算二三未获便相顺许今答湛启权停彼𦵏顷朝臣零落相系寄怀转寡湛实国器吾乃欲引其令还直以西夏任重要且停此事耳汝庆赏黜罚预得失者必宜悉相委寄义恭性甚狷隘年又渐大欲专政事每为湛所裁主佐之间嫌隙遂搆文帝闻之密遣诘让义恭义恭陈湛无居下之礼又自以年长未得行意虽奉诏㫖每出怨言上友于素笃欲加酬顺乃诏之曰当今之才委受已尔宜尽相弥缝取其可取弃其可弃先是王华既亡昙首又卒领军将军殷景仁以时贤零落白文帝征湛八年召为太子詹事加给事中与景仁竝被任遇湛云今代宰相何难此正可当我南阳郡汉代功曹耳明年景仁转尚书仆射领选䕶军将军湛代为领军十二年又领詹事湛与景仁素欵又以其建议征之甚相感悦及俱被时遇猜隙渐生以景仁专内任谓为间巳时彭城王义康专执朝权而湛昔为上佐遂以旧情委心自结欲因宰相之力回主心倾黜景仁独当时务义康屡言之于文帝其事不行义康僚属及湛诸附𨽻濳相约勒无敢歴殷氏门者湛党刘敬文父成未悟其机诣景仁求郡敬文遽谢湛曰老父悖耄遂就殷鐡干禄由敬文闇浅上负生成合门慙惧无地自处敬文之姦谄如此义康擅权专朝威倾内外湛愈推崇之无复人臣之礼上稍不能平湛初入朝委任甚重善论政道并谙前代故事聼者忘疲每入云龙门御者便解驾左右及羽仪随意分散不夕不出以此为常及晚节驱煽义康陵轹朝廷上意虽内离而接遇不改上谓所亲曰刘斑初自西还吾与语常看日早晚虑其当去比入亦看日早晚虑其不去湛小字斑兽故云斑也迁丹阳尹詹事如故十七年所生母亡上与义康形迹既乖舋难将结湛亦知无复全地及至丁艰谓所亲曰今年必败常日頼口舌争之故得推迁耳今既穷毒无复此望祸至其能乆乎伏甲于室以待上临弔谋又泄竟弗之幸十日诏收付廷尉于狱伏诛时年四十九黯等从诛弟素黄门郎徙广州湛初被收叹曰便是乱邪又曰不言无我应乱杀我日自是乱法耳入狱见素曰乃复及汝邪相劝为恶恶不可为相劝为善正见今日如何湛生女辄杀之为时流所怪庾悦字仲豫颍州陵人也晋太尉亮之曾孙也祖义呉国内史父淮西中郎将豫州刺史悦仕晋为司徒右长史桓𤣥篡位为中书侍郎宋武平建业累迁建威将军江州刺史加都督初刘毅家在京口酷贫尝与乡曲士大夫往东堂共射时悦为司徒右长史要府州僚佐出东堂毅已先至遣与悦相闻曰身竝贫踬营一游甚难君如意人无处不可为适岂不能以此堂见让悦素豪径前不答毅时衆人竝避唯毅留射如故悦厨馔甚盛不以及毅毅既不去悦甚不欢毅又相闻曰身今年未得子鹅岂能以残炙见恵悦又不答至是毅表解悦都督将军官以刺史移镇豫章以亲将赵恢领千兵守寻阳建威府文武三千人悉入毅将府深相挫辱悦不得志疽发背到豫章少日卒登之字元龙悦族弟也曾祖冰晋司空祖蕴广州刺史父廓东阳太守登之少以彊济自立初为宋武帝镇军参军预讨桓𤣥功封曲江县五等男累迁新安太守谢晦为荆州刺史请为长史南郡太守仍为卫军长史登之与晦俱曹氏壻名位本同一旦为之佐意甚不惬到廰牋唯言即日恭到初无感谢之言毎入觐见备持箱囊几席之属一物不具则不肯坐尝于晦坐诵西征赋云生有脩短之命位有通塞之遇晦虽恨而常优容之晦拒王师欲登之留守登之不许晦败登之以无任免官禁锢还家何承天戏之曰因祸为福未必皆知登之曰我亦㡬与三竖同戮承天为晦作表云当浮舟东下戮此三竖故登之为嘲后为司徒长史南东海太守府公彭城王义康专覧政事不欲自下厝意而登之性刚毎陈己志义康不悦出为呉郡太守以赃货免官后拜豫章太守征为中䕶军未拜卒子仲逺初为宋明帝府佐废帝景和中明帝疑防宾客故人无到门者唯仲逺朝谒不㬱明帝即位谓曰卿所谓疾风知劲草自军录事参军擢拜太子中庶子卒于豫章太守赠侍中登之弟仲文仲文位广平太守兄登之为谢晦长史仲文往省之时晦权重朝士竝加敬仲文独与抗礼后为彭城王义康骠骑主簿未就徙为丹阳丞既未到府疑于府公礼敬下礼官博议中书侍郎裴松之议曰案春秋桓公八年祭公逆王后于纪公羊传曰女在国称女此其称王后何王者无外其辞成矣推此而言则仲文为吏之道定于受勑之日矣名器既正则礼亦从之安可以未到废其节乎宜执吏礼从之后始兴王濬当镇湘州以仲文为司马濬不之任仍除南梁太守司马如故于时领军刘湛协附大将军彭城王义康而与仆射殷景仁隙凡朝士游殷氏者不得入刘氏之门独仲文游二人间密尽忠于朝廷景仁称疾不朝见者歴年文帝常令仲文衔命去来湛不疑也义康出藩湛伏诛以仲文为尚书吏部郎与右卫将军沈演之俱参机密歴侍中吏部尚书领义阳王师内外归附势倾朝野仲文为人强急不耐烦宾客诉非理者忿骂形于辞色素无术学不为衆望所推性好洁士大夫造之者未出戸辄令人拭席洗牀时陈郡殷沖亦好浄小史非浄浴新衣不得近左右士大夫小不整洁每容接之仲文好洁反是每以此见讥领选既不缉衆论又颇通货贿用少府卿刘道钖为广州刺史道钖至镇饷白檀牵车常自乘焉或以白文帝帝见问曰道钖饷卿小车装饰甚丽有之乎仲文惧起谢又仲文请急还家吏部令史钱泰主客令史周伯齐出仲文宅谘事泰能弹琵琶伯齐善歌仲文因留停宿尚书制令史谘事不得宿停外虽八座命亦不许为有司所奏上于仲文素厚将恕之召问尚书右仆射何尚之具陈仲文得失奏言仲文事如丘山若纵而不糺复何以为政晋武不为明主断鬲令史遂能奋发华廙见待不轻废锢累年后起改作城门校尉耳若言仲文有诚于国未知的是何事政当云与殷景仁不失其旧与刘湛亦复不疎且景仁当时意事岂复可蔑纵有微诚复何足掩其恶今贾充勲烈晋之重臣虽事业不称不闻有大罪诸臣进説便即逺出陛下圣叡又更迟迟于此仲文身上之舋既自过于范晔所少贼一事耳伏愿深加三思试以诸声传普访诸可顾问者羣下见陛下顾遇既重恐不敢苦侵伤顾问之日宜布嫌责之旨若不如此亦当不辩有所得失时仲文自理不谙台制令史竝言停外非嫌帝以小事不足伤大臣尚之又陈令史具向仲文説不得停之意仲文了不聼纳非为不解直是茍相留耳虽是令史出乃逺亏朝典又不得谓之小事谢晦望实非今者之畴一事错误免侍中官王珣时贤少失桓𦙍春蒐之谬皆白衣领职况公犯宪制邪孔万祀居左局言仲文贵要异他尚书令又云不痴不聋不成姑公敢作此言亦为异也文帝犹优游使尚之更陈其意尚之备言仲文愆曰臣思张辽之言闗羽虽兄弟曹公父子岂得不言观今人臣忧国甚寡臣复结舌日月之明或有所蔽然不知臣者岂不谓臣有争竞之心亦追以怅怅臣与仲文周旋俱被恩接不宜复生厚薄太尉昨与臣言説仲文有诸不可非惟一条逺近相崇畏震动四海仲文先与刘德愿殊恶德愿自持琵琶甚精丽遗之便复款然市令盛馥进数百口材助营宅恐人知作虚买券刘道钖骤有所输倾南俸之半刘雍自谓得其力助事之如父夏中送甘蔗若新发于州国吏运载樵苏无辍于道诸见人有物鲜或不求闻刘遵考有材便乞材见好烛槃便复乞之选用不平不可一二太尉又言仲文都无共事之体凡所选举悉是其意政令太尉知耳论虞秀之作黄门太尉不正答和故得停太尉近与仲文疏欲用德愿儿作州西曹仲文乃启用为主簿即语德愿以谢太尉前后漏泄卖恩亦复何极纵不罪故宜出之自从裴刘刑罚已来诸将力百倍今日事实好恶可问若赫然发愤显明法宪陛下便可闲卧紫闼无复一事也帝欲出仲文为丹阳又以问尚之答言仲文蹈罪负恩陛下迟迟旧恩未忍穷法方复有尹京赫赫之授恐悉心奉国之人于此而息贪狼恣意嵗月滋甚如臣所闻天下议论仲文恒尘累日月未见一毫增辉乃更成形势是老王雅也古人言无赏罚虽尧舜不能为政陛下岂可坐损皇家之重迷一凡夫令贾谊刘向重生岂不慷慨流涕于圣世邪臣昔启范晔当时亦惧犯触之尤茍是愚怀所挹政自不能不舒达所谓虽九死而不悔也臣谓仲文且外出若能修改在职着称还亦不难而得少明国典粗酬四海之诮今愆舋如山荣任不损仲文若复有彰大之罪谁敢以闻亦知陛下不能採臣之言故是臣不能以已之意耳又曰臣见刘伯龙大慷慨仲文所行言有人送张幼绪语人吾虽得一县负钱三十万庾仲逺仍当送至新林见缚束犹未得解手荀万秋尝诣仲文逢一客姓夏侯主人问有好牛不言无问有好马不又言无政有佳驴耳仲文便答甚是所欲客出门遂相闻索之刘道钖言仲文所举就道钖索嫁女具及祠器乃当百万数犹谓不然选令史章龙向臣説亦叹其受纳之过言实得嫁女铜鑪四人举乃胜细葛斗帐等物不可称数在尚书中令奴酤酃酒利其百十亦是立台阁所无不审少简圣聼不帝乃可有司之奏免仲文官卒于家帝录其宿诚追赠本官子𢎞逺𢎞逺字士操清实有士誉仕齐为江州长史刺史陈显达举兵败斩于朱雀航将刑索帽着之曰子路结缨吾不可以不冠而死谓看者曰吾非贼乃是义兵为诸君请命耳陈公太轻事若用吾言天下将免涂炭𢎞逺子子曜年十四抱持父乞代命遂併杀之仲文从弟徽之位御史中丞徽之子漪齐邵陵王记室漪子仲容仲容字子仲幼孤为叔父泳所飬及长杜絶人事专精笃学昼夜手不辍卷初为安西法曹行参军泳时贵显吏部尚书徐勉拟泳子晏婴为宫僚泳泣曰兄子幼孤人才粗可愿以晏婴所忝回用之勉许焉转仲容为太子舎人迁安成王主簿时平原刘峻亦为府佐竝以强学为王所礼接后为永康钱唐武康令竝无绩多被推劾乆之除安成王中记室当出随府皇太子以旧恩降饯赐诗曰孙生陟阳道吴子朝歌县未若樊林举置酒临华殿时軰荣之后为尚书左丞坐推糺不直兔官仲容博学少有盛名颇任气使酒好危言高论士友以此少之唯与王籍谢几卿情好相得二人时亦不调遂相追随诞纵酣饮不持检操遇太清乱游㑹稽卒仲容抄子书三十卷诸集三十卷衆家地理书二十卷列女传三卷文集二十卷竝行于代顾琛字𢎞玮呉郡呉人晋司空和之曾孙也祖履之父惔竝为司徒左西曹掾琛谨确不尚浮华起家州从事驸马都尉累迁尚书库部郎元嘉七年文帝遣到彦之经畧河南大败悉委弃兵甲武库为之空虚文帝宴㑹有归化人在座上问琛库中仗犹有㡬许琛诡辞答有十万人仗旧库仗祕不言多少上既发问追悔失言及琛诡对上甚善之尚书等门有制八座以下门生随入者各有差不得杂以人士琛以宗人顾硕寄尚书张茂度门名而与顾硕同席坐明年坐谴出免中正凡尚书官大罪则免小罪谴出谴出者百日无代人聼还本职琛仍为彭城王义康所请再补司徒录事参军十五年出为义兴太守初义康请琛入府欲委以腹心琛不能承事刘湛故寻见斥外十九年徙东阳太守欲使琛防守彭城王义康固辞忤旨废黜还家积年及元凶弑立分㑹稽五郡置州以随王诞为刺史即以琛为㑹稽太守诞起义加冠军将军事平迁吴兴太守孝建元年为吴郡太守以起义功封永新县五等候大明元年呉县令张闿坐居母丧无礼下廷尉钱唐令沈文秀判劾违谬应坐被弹琛宣言于衆闿被劾之始屡相申明又云当启文秀留县孝武闻之大怒谓琛卖恶归上免官琛母老仍停家琛及前西阳太守张牧竝事司空竟陵王诞诞反遣客陆延稔赍书板琛及子弟官时孝武以琛素结事诞或有异志遣信就吴郡太守王昙生诛琛父子㑹延稔先至琛等即执斩之遣二子送延稔首启闻孝武所遣诛琛使其日亦至而获免琛母孔氏时年百余嵗晋安帝隆安初琅邪王廞于呉中作乱以为贞烈将军悉以女人为官属以孔氏为司马及孙恩乱后东土饥荒人相食孔氏散家粮以赈邑里得活者甚衆生子皆以孔为名焉琛仍为呉兴太守明年坐郡人多翦钱及盗铸免官歴位都官尚书废帝即位为呉郡太守初琛景平中为朝请假还东日晚至方山于时商旅数十船悉泊岸侧有一人𤣥衣介帻执鞭屏诸船云顾呉郡部伍寻至应泊此岸于是诸船各东西俄有一假装至事力甚寡仍泊向处人问顾呉郡早晚至船人答无顾呉郡又问何船曰顾朝请耳莫不惊怪琛意窃知为善征因誓之曰若得郡当于此立庙至是果为呉郡乃立庙方山号白马庙云明帝泰始初与四方同反兵败奉母奔㑹稽台军既至归降后为员外常侍中散大夫卒次子寳先大明中为尚书水部郎先是琛为左丞荀万秋所劾及寳先为郎万秋犹在职自陈不拜孝武诏曰勑违纠慢宪司之职若有不公自当更有釐改而自顷劾无轻重辄致私絶此风难长主者严为其科先是宋世江东贵达者㑹稽孔季恭子灵符呉兴丘深之及琛呉音不变深之字思𤣥呉兴乌程人位侍中都官尚书卒于太常顾觊之字伟仁呉郡呉人也高祖谦字公让晋平原内史陆机姊夫祖崇大司农父黄老司徒左西曹掾觊之为谢晦卫军参军晦爱其雅素深相知待歴位尚书都官郎殷刘隙着觊之不欲与殷景仁乆接乃辞脚疾免归每夜常于床上行脚家人窃异之而莫晓其意及义康徙废朝廷多受祸觊之竟免后为山隂令山隂剧邑三万戸前后官长昼夜不得休事犹不举觊之御繁以约县用无事昼日垂帘门阶闲寂自宋世为山隂务简而事理莫能尚也后为尚书吏部郎尝于文帝坐论江东人物言及顾荣袁淑谓觊之曰卿南人怯懦岂办作贼觊之正色曰卿乃复以忠义笑人淑有愧色孝建中为湘州刺史以政绩称大明元年征守度支尚书转吏部尚书时沛郡相县唐赐往比村彭家饮酒还因得病吐蛊二十余物赐妻张从赐临终言死后亲刳腹五藏悉縻碎郡县以张忍行刳剖赐子副又不禁止论妻伤夫五藏刑子不孝母子弃市竝非科例三公郎刘勰议赐妻痛往遵言儿识谢及理考事原心非在忍害谓宜哀矜觊之议以妻子而行忍酷不宜曲通小情谓副为不孝张同不道诏如觊之议后为吴郡太守幸臣戴法兴权倾人主而觊之未尝低意左光禄大夫蔡兴宗与觊之善嫌其风节过峻觊之曰辛毗有云孙刘不过使吾不为三公耳后卒于湘州刺史谥曰简子觊之家门雍穆为州郡所重子绰私财甚丰乡里士庶多负责觊之禁不能止及后为吴郡诱出文券一大厨悉令焚之宣语逺近皆不湏还绰懊叹弥日觊之常执命有定分非智力所移唯应恭已守道信天任运而闇者不达妄意徼倖徒亏雅道无闗得丧乃以其意命弟子愿作定命论愿字子恭父深之散骑侍郎愿好学有才辞卒于太子舍人觊之孙宪之宪之字士思性尤清直宋元徽中为建康令时有盗牛者与本主争牛各称己物二家辞证等前后令莫能决宪之至覆其状乃令解牛任其所去牛径还本宅盗者始伏其罪时人号曰神明至于权要请託长吏贪残据法直绳无所阿纵性又清俭强力为政甚得人和故都下饮酒者醇㫖辄号为顾建康谓其清且美焉仕齐为衡阳内史先是郡境连嵗疾疫死者大半棺椁尤贵悉里以苇席弃之路傍宪之下车分告属县求其亲党悉令殡𦵏其家人絶灭者宪之出公禄使纪纲营护之又土俗山人有病辄云先亡为祸皆开冢剖棺水洗枯骨名为除祟宪之晓谕为陈生死之别事不相由风俗遂改时刺史王奂初至唯衡阳独无讼者乃叹曰顾衡阳之化至矣若九郡率然吾将何事后为东中郎长史行㑹稽郡事山隂人吕文度有宠于齐武帝于余姚立邸颇纵横宪之至郡即日除之文度后还𦵏郡县争赴弔宪之不与相闻文度甚衔之亦卒不能伤也时西陵戌主杜元懿以呉兴嵗俭㑹稽年登商旅往来倍嵗西陵牛埭税官格日三千五百求加至一倍计年长百万浦阳南北津及栁浦四埭乞为官领摄一年格外长四百许万武帝以示㑹稽使陈得失宪之议曰寻始立牛埭非茍通僦以纳税也当以风涛迅险人力不㨗济急以利物耳既公私是乐故输直无怨京师航渡即其例也而后之监领各务已功或禁遏别道人生理㑹凡如此类不经埭烦牛者上详被报䝉停格外十条从来喧诉始得暂弭案吴兴频嵗失稔今兹尤馑去乏从丰良由饥棘旧格新减尚未议登格外加倍将以何术皇慈恤隐振廪蠲调而元懿幸灾𣙜利重增困瘼人而不仁古今共疾且比见加格置市者前后相属非唯新加无赢竝皆旧格有阙愚恐元懿今启亦当不殊若事不副言惧贻谴诘便百方侵苦为公贾怨其所欲举腹心亦当兽而冠耳书云与其有聚敛之臣宁有盗臣言盗公为损盖微敛民所害乃大也然掌斯任者应简亷平则无害于人愚又以便宜者盖谓便于公宜于人也窃见顷之言便宜者非能于人力之外用天分地者也率皆即日不宜于人方来未便于公名与实反有乖政体凡如此等诚宜深察山隂一县课戸二万其人赀不满三千者殆将居半刻又刻之犹且三分余一凡有赀者多是士人复除其贫极者悉皆露户役人三五属官竝惟正供百端输调又则常然皆衆局检校首尾寻续横相质累者亦复不少一人被摄十人相追一绪裁萌千孽互起蚕事弛而农业废贱取庸而贵举责应公赡私日不暇给欲无为非其可得乎死且不惮矧伊刑罚身且不爱何况妻子是以前检未穷后巧复滋网辟徒峻犹不能悛窃寻人之多伪实由宋季军旅繁兴役赋殷重不堪勤剧竒巧所优积习生常遂迷忘反四海之大庶黎之衆心用参差难卒澄一化宜以渐不可疾责诚存不扰藏疾纳洿务详寛简则稍自归淳又被简符前后累千符㫖既严不敢闇信县简送郡郡简呈使殊形诡状千变万源闻者忽不经怀见殊刑者实足伤骇兼亲属里伍流离道路时转穷涸事方未已其士人妇女弥难厝衷不简则疑其有巧欲简复未知所安愚谓此条宜委县保举其纲领略其毛目乃当有漏不出贮中庶婴疾沉痼者重荷生造之恩也又永兴诸暨离唐㝢寇扰公私殊烬弥复特甚傥逢水旱实不易思俗谚云㑹稽打鼓送恤吴兴歩担令史㑹稽旧称沃壤今犹若此呉兴本是塉土事在可知因循余弊诚宜改张武帝竝从之由是深以方直见知迁南中郎巴陵王长史南兖南豫二州事典籖谘事未尝接以颜色动遵法制时司徒竟陵王于宣城临成定陵三县界立屯封山泽数百里禁人樵採宪之固陈不可言甚切直王曰非君无以闻此德音即命罢屯禁迁给事黄门兼尚书吏部郎中宋时其祖觊之尝为吏部于庭列植嘉树谓人曰吾为宪之植耳至是宪之果为此职永明中为豫章内史在任清简务存寛恵有贞妇万晞者少孀居无子事舅姑尤孝父母欲夺而嫁之誓死不许宪之赐以束帛表其节义梁武帝平建业为扬州牧征宪之为别驾从事史比至而已受禅宪之风疾渐笃因求还呉就加太中大夫宪之虽累经宰郡资无儋石及归环堵不免饥寒天监八年卒于家临终为制勅其子曰夫出生入死理均昼夜生既不知所从死亦安识所往延陵云精气上归于天骨肉下归于地魂气则无所不之良有以也虽复茫昧难征要若非妄百年之期迅若驰隙吾今预为终制瞑目之后念竝遵行勿违吾志也庄周澹台逹生者也王孙士安矫俗者也吾进不及达退无所矫常谓中都之制允理惬情衣周于身示不违礼棺周于衣足以蔽臭入棺之物一无所湏载以輴车覆以麤布为使人勿恶也汉明帝天子之尊犹祭以杅水脯糗范史云列士之高亦奠以寒水干饭况吾卑庸之人其可不节哀也丧易宁慼自是亲亲之情礼奢宁俭差可得由吾意不湏常施灵筵可止设香灯使致哀者有凭耳朔望祥忌可权安小牀蹔施几席唯下素馔勿用牲牢蒸尝之祠贵贱罔替备物难办多致疎怠祠先自有旧典不可有阙自吾已下止用蔬食时果勿同于上世示令子孙四时不忘其亲耳孔子云虽菜羮𤓰祭必斋如者本贵诚敬岂求备物哉所着诗赋铭赞并衡阳郡记数十篇论曰古人云利令智昏甚矣利害之相倾也刘湛识用才能实包经国之畧岂知移弟为臣则君臣之道变用兄成主则兄弟之义殊而执数怀姦茍相宗悦与夫推长㦸而犯顺何以异哉昔华元败则以羊羮而取祸观夫庾悦亦鹅炙以速尤干糇以愆斯相类矣登之因祸而福倚伏无常仲文贿而为灾乃狥财之过也顾琛呉郡征兆于初筮觊之清白之迹见于暮年宪之莅政所在称美时移三代一德无亏求之古人未为易遇观其遗命可谓有始有卒者矣南史卷三十五卷三十五考证南史卷三十五考证刘湛传博渉经传经阁本作史武帝入受晋命入监本讹又今改从宋书第二子曰琰字季珪琰于江陵病卒第二琰字监本误母今从宋书改正主佐之间嫌隙遂搆佐监本讹佑今从阁本又曰不言无我应乱杀我日自是乱法耳监本作不言无戎应乱今从宋书庾悦传经前不答毅时衆人并避时宋书作语庾登之传子仲逺仲宋书作冲南史卷三十五考证南史卷三十六钦定四库全书南史卷三十六唐李延夀撰列传第二十六羊欣羊𤣥保沈演之江夷江秉之羊欣字敬元泰山南城人也曾祖忱晋徐州刺史祖权黄门郎父不疑桂阳太守欣少靖黙无竞于人美言笑善容止泛覧经籍尤长𨽻书父不疑为乌程令欣年十二时王献之为呉兴太守甚知爱之欣尝夏月着新绢裙昼寝献之入县见之书裙数幅而去欣书本工因此弥善起家辅国参军府解还家隆安中朝廷渐乱欣优游私门不复进仕㑹稽王世子元显每使书扇常不奉命元显怒乃以为其后军府舍人此职本用寒人欣意貎恬然不以髙卑见色论者穪焉尝诣领军谢混混拂席改服然后见之时混族子灵运在坐退告族兄瞻曰望蔡见羊欣遂改席易衣欣由此益知名桓𤣥辅政以欣为平西主簿参预机要欣欲自疎时漏密事𤣥觉其此意愈更重之以为楚台殿中郎谓曰尚书政事之本殿中礼乐所出卿昔处股肱方此为轻欣就职少日穪病自免屏居里巷十余年义熙中弟徽被知于武帝帝谓谘议参军郑鲜之曰羊徽一时美器世论犹在兄后即板欣补右军刘藩司马后为新安太守在郡四年简恵着穪除临川王义庆辅国长史庐陵王义真车骑谘议参军竝不就文帝重以为新安太守在郡十三年乐其山水尝谓子弟曰人生仕宦至二千石斯可矣及是便怀止足转义兴太守非其好也顷之穪病笃免归除中散大夫素好黄老常手自书章有病不服药饮符水而已兼善医术撰药方数十卷欣以不堪拜伏辞不朝觐自非寻省近亲不妄行诣行必由城外未尝入六门武帝文帝竝恨不识之元嘉十九年卒弟徽字敬猷时誉多欣位河东太守卒羊𤣥保太山南城人也祖楷晋尚书都官郎父绥中书侍郎𤣥保初为宋武帝镇军参军少帝景平中累迁司徒右长史府公王𢎞甚知重之谓左长史庾登之吏部尚书王淮之曰卿二贤明美朗诣㑹悟多通然𢎞懿之望故当共推羊也顷之入为黄门侍郎善奕棋品第三文帝亦好奕与赌郡𤣥保戏胜以补宣城太守先是刘式之为宣城立吏人亡叛制一人不禽符伍里吏送州作部能禽者赏位二阶𤣥保以为非宜陈之曰臣伏寻亡叛之由皆出于穷逼今立殊制于事为苦又寻此制施一邦而已若其是邪则应与天下为一若其非邪亦不宜独行一郡由此制停歴丹阳尹㑹稽太守太常呉郡太守文帝以𤣥保亷素寡欲故频授名郡为政虽无殊绩而去后常必见思不营财利产业俭薄文帝尝曰人仕宦非唯湏才亦湏运命每有好官缺我未尝不先忆羊𤣥保元凶弑立以为吏部尚书领国子祭酒及孝武入伐朝士多南奔劭集羣僚横刀怒曰卿等便可去矣衆竝惧莫敢言𤣥保容色不异徐曰臣其以死奉朝劭为解孝武即位为金紫光禄大夫以谨敬见知大明五年加散骑常侍特进𤣥保自少至老谨于祭奠四时珍新未得祠荐者口不妄尝卒谥曰定子子戎少有才气而轻薄少行检语好为双声江夏王义恭尝设斋使戎布牀湏臾王出以牀狭乃自开牀戎曰官家恨狭更广八分王笑曰卿岂唯善双声乃辩士也文帝好与𤣥保棋尝中使至𤣥保曰今日上何召我邪戎曰金沟清泚铜池摇飏既佳光景当得剧棋𤣥保尝嫌其轻脱云此儿必亡我家位通直郎坐与王僧达谤时政赐死死后孝武帝引见𤣥保𤣥保谢曰臣无日磾之明以此上负上美其言戎二弟文帝竝赐名曰咸曰粲谓𤣥保曰欲令卿二子有林下正始余风𤣥保既善棋而何尚之亦雅好其事呉郡禇𦙍年七嵗便入髙品及长冠絶当时𦙍父荣期与臧质同逆𦙍应从诛何尚之固请曰𦙍奕棋之妙超古冠今魏犨犯令以材获免父戮子宥其例甚多特乞与其微命使异术不絶不许时人痛惜之𤣥保兄子希字泰闻少有才气为尚书左丞时扬州刺史西阳王子尚上言山湖之禁虽有旧科人俗相因替而不奉熂山封水保为家利自顷以来頽弛日甚富彊者兼岭而占贫弱者薪苏无託至渔採之地亦又如兹斯实害人之深弊为政所宜去絶损益旧条更申恒制有司检壬辰诏书占山䕶宅彊盗律论赃一丈以上皆弃市希以壬辰之制其禁严刻事既难遵理与时弛而占山封水渐染复滋更相因仍便成先业一朝顿去易致嗟怨今更刋革立制五条凡是山泽先恒熂炉飬种竹木杂果为林芿及陂湖江海鱼梁䲡鮆场恒加功脩作者聼不追夺官品第一第二聼占山三顷第三第四品二顷五十畆第五第六品二顷第七第八品一顷五十畆第九品及百姓一顷皆依定格条上赀簿若先已占山不得更占先占阙少依限占足若非前条旧业一不得禁有犯者水土一尺以上竝计赃依常盗律论停除咸康二年壬辰之科从之时益州刺史刘瑀先为右卫将军与府司马何季穆共事不平季穆为尚书令建平王宏所亲待屡毁瑀于宏㑹瑀出为益州夺士人妻为妾宏使希举察之瑀坐免官瑀恨希切齿有门生谢元伯往来希间瑀宻令访讯被免之由希曰此奏非我意瑀即日到宏门奉牋陈谢云闻之羊希希坐漏泄免官泰始三年为宁朔将军广州刺史四年希以沛郡刘思道行晋康太守领军伐俚思道违节失利希遣收之思道不受命率所领袭州希踰城走思道获而杀之希子崇字伯逺尚书主客郎丁母忧哀毁过礼及闻广州乱即日便徒跣出新亭不能歩渉顿伏江渚门义以小船致之父𦵏毕乃不胜哀而卒沈演之字台真呉兴武康人也髙祖充晋车骑将军呉国内史曾祖劲冠军陈祐长史戍金墉为燕将慕容恪所陷不屈见杀赠东阳太守祖赤黔廷尉卿父叔任少有干质朱龄石伐蜀为龄石建威府司马平蜀之功亚于元帅以功封宁新县男后拜益州刺史卒演之年十一尚书仆射刘栁见而知之曰此童终为令器沈氏家世为将而演之折节好学读老子百遍以义理业尚知名袭父别爵吉阳县五等侯举秀才为嘉兴令有能名元嘉中累迁尚书吏部郎先是刘湛刘斌等结党欲排废尚书仆射殷景仁演之雅杖正义与景仁素善尽心朝廷文帝甚嘉之及彭城王义康出藩诛刘湛等以演之为右卫将军景仁寻卒乃以后军长史范瞱为左卫将军与演之对掌禁旅同参机密寻加侍中文帝谓之曰侍中领卫望实优显此盖宰相便坐卿其勉之上欲伐林邑朝臣多不同唯广州刺史陆徽与演之赞成上意及林邑平赐羣臣黄金生口铜器等物演之所得偏多上谓曰庙堂之谋卿参其力平此逺夷未足多建茅土廊清旧都鸣鸾东岱不忧山河之不开也二十一年诏以演之为中领军太子詹事范瞱怀逆谋演之觉其有异言之文帝晔寻伏诛歴位吏部尚书领太子右卫率素有心气寝病歴年上使卧疾理事性好举才申济屈滞而谦约自持上赐女伎不受暴卒文帝痛惜赠金紫光禄大夫谥曰贞子睦位黄门侍郎与弟西阳王文学勃忿䦧坐徙始兴郡勃轻薄好利位太子右卫率加给事中坐赃贿徙梁州后还给事阮佃夫王道隆等位司徒左长史为后废帝所诛演之兄子坦之仕齐位都官郎坦之子顗顗字处黙幼清静有至行慕黄叔度徐孺子之为人读书不为章句着述不尚浮华常独处一室人罕见其面从叔勃贵显每还呉兴賔客填咽顗不至其门勃就之顗送迎不越阃勃叹曰吾乃今知贵不如贱也顗内行甚修事母凡孝友兄昂一名颙亦退素以家贫仕为始安令兄弟不能分离相随之任齐永明年中徴拜着作郎太子舍人通直郎竝不赴文恵太子尝拟古诗云磊磊落落玉山崩顗闻之曰此谶言也既而太子薨至秋武帝崩鬰林海陵相次黜辱顗素不事家产及昂卒逢齐末兵荒与家人并日而食或有馈其粱肉者闭门不受唯採莼荇根供食以樵採自资怡怡然恒不改其乐梁天监四年大举北侵南阳乐藏为武康令以顗从役到建业扬州别驾陆任以书与呉兴太守栁恽责之不能甄善别贤恽大慙即表停之卒家所着文章数十篇宪字彦章演之从祖弟子也祖説道巴西梓潼二郡太守父璞之北中郎行参军宪少有干局为驾部郎宋明帝与宪棋谓曰卿广州刺史材也补乌程令甚着政绩太守褚彦回叹美以为方圆可施少府管掌烦冗材干者竝更其职宪以吏能累迁少府卿武陵王晔为㑹稽以宪为左军司马齐髙帝以山隂戸衆欲分为两县武帝启曰县岂不可御但用不得人耳乃以宪带山隂令政声大着孔珪请假东归谓人曰沈令料事特有天才后为晋安王后军长史广陵太守西阳王子明代为南兖州宪仍留为冠军长史太守如故永明八年子明典籖刘道济赃私百万为有司所奏赐死宪坐不纠免官后除散骑常侍未拜卒当时穪为良吏宪同郡丘仲起先是为晋平郡清亷自立褚彦回叹曰目见可欲心能不乱此杨公所以遗子孙也仲起字子震位至廷尉卒宪孙浚字叔源少渉学有才干仕梁歴山隂呉建康三县竝有能名太清二年累迁御史中丞时台城为侯景所围外援并至景表请求和解围还江北诏许之遣右卫将军柳津对景盟歃景知城内疾疫稍无守备因缓去期城内知其背盟复举烽鼔譟后数日景复进表请和简文使浚往景所景曰即日向热非复行时政欲立效求停君可见为申闻浚曰大将军此意意在得城下风所闻乆已乏食城内虽困尚有兵粮朝廷恐和好乖贰已密勑外军若台城倾覆勿以二宫为念当以死雪耻若不能决战当深壁自守大将军十万之衆将欲何资景横刀于膝瞋目叱之浚乃正色责景曰河南王人臣而举兵向阙今朝廷已赦王罪结盟口血未干而复翻背沈浚六十之年且天子使也奉命而行何用见胁径去不顾景叹曰是真司直也然密衔之又劝张嵊立义后得杀之江夷字茂逺济阳考城人也祖晋䕶军将军父敳骠骑谘议参军夷少自藻厉为后进之美宋武帝板为镇军行参军预讨桓𤣥功封南郡州陵县五等侯累迁大司马武帝命大司马府琅邪国事一以委焉武帝受命歴位吏部尚书呉郡太守营阳王于呉县见害夷临哭尽礼以兄疾去官后为右仆射夷美风仪善举止歴任以和简着穪出为湘州刺史加散骑常侍未之职卒遗令薄敛蔬奠务存俭约子湛湛字徽深居丧以孝闻爱文义善弹棋鼔琴兼明算术为彭城王义康司徒主簿太子中舍人司空檀道济为子求娶湛妹不许义康有命又不从时人重其立志义康之盛人竞求自昵唯湛自疎固求外出乃以为武陵内史随王诞为北中郎将南徐州刺史以湛为长史南东海太守委以政事元嘉二十五年征为侍中任以机密迁左卫将军时改选学职以太尉江夏王义恭领国子祭酒湛领博士转吏部尚书家甚贫不营财利饷馈盈门一无所受无兼衣余食尝为上所召遇澣衣穪疾经日衣成然后起牛饿御人求草湛良乆曰可与饮在选职颇有刻覈之讥而公平无私不受请谒论者以此穪焉初上大举北侵举朝谓为不可唯湛赞成之及魏太武至𤓰歩以湛兼领军军事处分一以委焉魏遣使求昏上召太子劭以下集议衆竝谓宜许湛谓许之无益劭怒谓湛曰今三王在阨讵宜茍执异议声色甚厉坐散俱出劭使班剑及左右推排之殆于倾倒劭后宴集未尝命湛上乃为劭长子伟之娉湛第三女欲以和之上将废劭使湛具诏草劭之入杀湛直上省闻呌乃匿傍小屋劭遣求之舍吏绐云不在此兵即杀舍吏乃得见湛湛据窻受害意色不挠五子恁恕憼愻法夀皆见杀初湛家数见怪异未败少日所眠牀忽有数斗血孝武即位追赠左光禄大夫开府仪同三司谥曰忠简公恁位着作佐郎恁子斆斆字叔文母宋文帝女淮阳长公主幼以戚属召见孝武谓谢庄曰此小儿方当为名器少有美誉尚孝武女临汝公主拜驸马都尉为丹阳丞时袁粲为尹见斆叹曰风流不坠政在江郎数与宴赏留连日夜迁中书郎斆庶祖母王氏老疾斆视膳尝药七十余日不解衣及累居内官毎以侍飬陈请朝廷优其朝直初湛娶褚秀之女大义不终褚彦回为卫军重斆为人先通意引为长史随府转司空长史领临淮太守转齐髙帝太尉从事中郎齐台建为吏部郎髙帝即位斆以祖母乆疾启求自解初宋明帝勑斆出继其叔愻为从祖淳后于是仆射王俭启礼无后小宗之文近代缘情皆由父祖之命未有既孤之后出继宗族也虽复臣子一揆而义非天属江忠简𦙍嗣所寄唯斆一人傍无期属斆宜还本若不欲江愻絶后可以斆小儿继愻为孙尚书参议谓间世立后礼无其文荀顗无子立孙坠礼之始何琦又立此论义无所据于是斆还本家诏使自量立后者出为豫章内史还除太子中庶子未拜门客通赃利武帝遣使检覆斆藏此客而躬自引咎上甚有怪色王俭从容启上曰江斆若能临郡此便是具美耳上意乃释永明中为竟陵王司马斆好文辞围棋第五品为朝贵中最迁侍中歴五兵尚书东阳呉二郡太守复为侍中转都官尚书领骁骑将军王晏启武帝曰江斆今重登礼阁兼掌六军慈渥所覃实有优忝但语其事任殆同闲辈天㫖既欲升其名位愚谓以侍中领骁骑望实清显有殊纳言上曰斆常启吾为其鼻中恶今既以何𦙍王莹还门下故有此回换耳先是中书舍人纪僧真幸于武帝稍歴军校容表有士风谓帝曰臣小人出自本县武吏邀逢圣时阶荣至此为儿昏得荀昭光女即时无复所湏唯就陛下乞作士大夫帝曰由江斆谢卄瀹我不得措此意可自诣之僧真承㫖诣斆登榻坐定斆便命左右曰移吾牀让客僧真丧气而退告武帝曰士大夫故非天子所命时人重斆风格不为权倖降意隆昌元年为侍中领国子祭酒鬰林废朝臣皆被召入宫斆至云龙门方知废立託散动醉吐车中而去明帝即位改领祕书监又改领晋安王师卒遗令不受赙赠诏赙钱三万布百疋子蒨启遵斆命不受诏嘉美之从其所请赠散骑常侍太常卿谥曰敬子子蒨蒨字彦标幼聪警读书过口便诵选为国子生举髙弟起家祕书郎累迁庐陵王主簿居父忧以孝闻庐于墓侧明帝起兵遣宁朔将军刘諓之为郡蒨拒之及建业平蒨坐禁锢俄被原歴太尉临川王长史尚书吏部郎领右军方雅有风格仆射徐勉权重唯蒨及王规与抗礼不为之屈勉因蒨门客翟景为子繇求昏于蒨女不答景再言之乃杖景四十由此与勉忤勉又为子求蒨弟葺及王泰女二人竝拒之葺为吏部郎坐杖曹中干免官泰以疾假出宅乃迁散骑常侍皆勉意也初天监六年诏以侍中常侍竝侍帷幄分门下二局入集书其官品视侍中而非华胄所悦故勉斥泰为之蒨寻迁司徒左长史初王泰出阁武帝谓勉云江蒨资歴应居选部勉曰蒨有眼患又不悉人物乃止迁光禄大夫卒谥肃蒨好学尤悉朝仪故事撰江左遗典三十卷未就卒文集十五卷蒨弟昙字彦德少学渉有器度位侍中太子詹事承圣初卒昙弟禄禄字彦遐幼笃学有文章工书善琴形貎短小神明俊发位太子洗马湘东王录事参军以气陵府王王深憾焉庐陵威王续代为荆州留为骠骑谘议参军献书告别王答书乃致恨禄先为武宁郡颇有资产积钱于壁壁为之倒迮铜物皆鸣人戏之曰所谓铜山西倾洛钟东应者也湘东王恨之既深以其名禄改字曰荣财以志其忿后为唐侯相卒撰列仙传十卷行于世及井絜臯木人赋败船咏竝以自喻子徽亦有文采而清狂不慧常以父为戏蒨子紑紑字含絜幼有孝性年十三父蒨患眼紑侍疾将期月衣不解带夜夣一僧云患眼者饮慧眼水必差及觉説之莫能解者紑第三叔禄与草堂寺智者法师善往访之智者曰无量夀经云慧眼见真能度彼岸蒨乃因智者启舍同夏县界牛屯里合为寺乞赐嘉名勑答云纯臣孝子往往感应晋时颜含遂见冥中送药又近见智者以卿第二息夣云饮慧眼水慧眼则五眼之一号可以慧眼为名及就创造泄故井井水清洌异于恒泉依夣取水洗眼及煮药稍觉有瘳因此遂差时人谓之孝感南康王为徐州召为迎主簿紑性沉静好庄老𤣥言尤善佛义不乐进仕及父卒紑庐于墓终日号恸不絶声月余乃卒子揔揔字揔持七歳而孤依于外氏幼聪敏有至性元舅呉平侯萧励名重当世特所钟爱谓曰尔神采英㧞后之知名当出吾右及长笃学有文辞仕梁为尚书殿中郎武帝撰正言始毕制述懐诗揔预同此作帝览揔诗深见嗟赏转侍郎尚书仆射范阳张缵度支尚书琅邪王筠都官尚书南阳刘之遴竝髙才硕学揔时年少有名缵等雅相推重为忘年友㑹之遴尝酬惚诗深相钦挹累迁太子中舍人侯景寇建邺诏以揔权兼太常卿守小庙台城陷避难㑹稽郡憩于龙华寺乃制脩心赋揔第九舅萧勃先据广州又自㑹稽往依焉及元帝平侯景征为始兴内史㑹魏克江陵不行自此流寓岭南积歳陈天嘉四年以中书侍郎徴还累迁左戸尚书转太子詹事揔性寛和温裕尤工五言七言溺于浮靡及为宫端与太子为长夜之饮飬良娣陈氏为女太子亟微行游揔家宣帝怒免之后又歴侍中左戸尚书后主即位歴吏部尚书仆射尚书令加秩既当权任宰不持政务但日与后主游宴后庭多为艳诗好事者相传讽翫于今不絶唯与陈睻孔范王瑳等十余人当时谓之狎客由是国政日頽纲纪不立有言之者辄以罪斥之君臣昏乱以至于灭祯明三年陈亡入隋拜上开府开皇十四年卒于江都年七十六其为自序云太建之时权移羣小谄嫉作威屡被摧黜奈何命也识者讥其言迹之乖有文集三十卷长子溢颇有文辞性慠诞骄物虽近属故友不免诋欺歴中书黄门侍郎太子中庶子入隋为秦王文学卒江智深夷之弟子也父僧安宋太子中庶子夷有盛名夷子湛又有清誉父子竝贵达智深父少无名问湛礼敬甚简智深常以为恨自非节歳不入湛门及为随王诞后军参军在襄阳诞待之甚厚时谘议参军谢庄主簿沈怀文与智深友善怀文每穪曰人所应有尽有所应无尽无者其江智深乎元嘉末除尚书库部郎时髙流官序不为台郎智深门孤援寡独有此选意甚不悦固辞不拜后为竟陵王诞司空主簿记室参军领南濮阳太守迁从事中郎诞将为逆智深悟其机请假先反诞事发即除中书侍郎智深爱好文雅辞采清赡孝武深相知待恩礼冠朝上宴私甚数多命羣臣五三人游集智深常为其首同侣未及前辄独䝉引进每以越衆为慙未尝有喜色每从游幸与羣僚相随见传诏驰来知常唿己耸动愧恧形于容貎论者以此多之迁骁骑将军尚书吏部郎上每酣宴辄诋羣臣并使自相嘲讦以为欢笑智深素方退渐不㑹㫖上尝使王僧朗戏其子景文智深正色曰恐不宜有此戏上怒曰江僧安痴人痴人自相惜智深伏席流涕由是恩宠大衰出为新安王子鸾北中郎长史南东海太守行南徐州事初上宠姬宣贵妃殷氏卒使羣臣议谥智深上议曰怀上以不尽嘉号甚衔之后车驾幸南山乘马至殷氏墓羣臣皆骑从上以马鞭指墓石柱谓智深曰此柱上不容有怀字智深益惶惧以忧卒子筠太子洗马早卒后废帝皇后筠之女也废帝即位以后父追赠金紫光禄大夫筠妻王平望乡君智深兄子槩早孤智深飬之如子槩歴黄门吏部郎侍中武陵王赞北中郎长史江秉之字𤣥叔济阳考城人也祖逌晋太常父纂给事中秉之少孤弟妹七人竝幼抚育姻娶尽其心力宋少帝时为永世乌程令以善政着名东土征为建康令为政严察部下肃然后为山隂令人戸三万政事繁扰讼诉殷积阶庭常数百人秉之御繁以简常得无事宋世唯顾顗之亦以省务着绩其余虽复刑政脩理而未能简事以在县有能出补新安太守元嘉十二年转任临海竝以简约见穪卒于官所得秩悉散之亲故妻子常饥寒人有劝其营田秉之正色答曰食禄之家岂可与农人竞利在郡作书案一枚去官留以付库秉之宗人邃之字𤣥逺颇有文义撰文释传于世位司徒记室参军秉之子徽尚书都官郎呉令元凶杀徐湛之子徽以党与见诛子谧谧字令和父徽遇祸谧系尚方宋孝武平建业乃得出为于湖令彊济穪职宋明帝为兖州谧倾身奉事为帝所待即位以为骠骑参军弟䝉貎丑帝常召见狎侮之谧再迁右丞兼比部郎太始四年江夏王义恭第十五女卒年十九未笄礼官议从成人服诸王服大功左丞孙敻重奏礼记女子十五而笄郑𤣥云应年许嫁者也其未许嫁者则二十而笄射慈云十九犹为殇礼官违越经典于理无据太常以下结免赎论谧坐杖督五十夺劳百日谧又奏敻先不研辩混同谬议凖以事例亦宜及咎敻又结免赎论诏可出为建平王景素冠军长史长沙内史行湘州事政敎苛刻僧遵道又与谧情欵随谧莅郡犯小事饿系郡狱僧遵道裂三衣食之尽而死为有司奏徴还明帝崩遇赦免齐髙帝领南兖州谧为镇军长史广陵太守入为游撃将军性疏俗善趋时利元徽末朝野咸属意建平王景素谧深自委结景素事败仅得免祸苍梧王废后物情尚懐疑贰谧独竭诚归事齐髙帝昇明元年为黄门侍郎领尚书左丞沈攸之事起议加髙帝黄钺谧所建也事宁迁吏部郎齐建元元年位侍中既而骠骑豫章王嶷领湘州以谧为长史封永新县伯三年为左戸尚书诸皇子出阁用文武主帅悉以委谧寻勑选曰江谧寒士诚当不得竞等华侪然甚有才干可迁掌吏部谧才长刀笔所在干职髙帝崩谧穪疾不入衆颇疑其怨不预顾命武帝即位谧又不迁官以此怨望时武帝不豫谧诣豫章王嶷请问曰至尊非起疾东宫又非才公今欲何计武帝知之出谧为镇北长史南东海太守未发忧甚乃以奕棋占卦云有客南来金椀玉杯上使御史中丞沈沖奏谧前后罪恶请收送廷尉诏赐死果以金甖盛药鸩之子介建武中为呉令政亦深苛人门榜死人髑髅为谧首介弃官而去论曰敬元夷简归誉𤣥保𢎞懿见推其取重于世岂虚名也然𤣥保时隆帝念虽命禀于𤣥天迹其恩宠盖亦犹贤之助沈氏世传武节而演之以业尚见知绸缪帷幄遂参机务处黙保闲笃素叔源节见临危懿德髙风所谓世有人矣茂逺自晋及陈雅道相系奕世载德斯之谓焉而揔溺于宠狎反以文雅为败然则士之成名所贵彬彬而已𤣥叔清介着美足以追踪古烈令和窥觇成性终取踬于险涂宜矣南史卷三十六卷三十六考证南史卷三十六考证羊𤣥保传祖楷楷监本作揩今从阁本江秉之传元凶杀徐湛之子徽以党与见诛上云秉之子徽则此子字疑衍南史卷三十六考证南史卷三十七钦定四库全书南史卷三十七唐李延夀撰列传第二十七沈庆之宗悫沈庆之字𢎞先吴兴武康人也少有志力晋末孙恩作乱使其衆寇武康庆之未冠随乡族击之屡捷由是以勇闻荒扰之后乡邑流散庆之躬耕垄亩勤苦自立年四十未知名兄敞之为赵伦之征虏参军监南阳郡击蛮有功遂即真庆之徃襄阳省兄伦之见而赏之命子竟陵太守伯符板为宁逺中兵参军竟陵蛮屡为寇庆之为设规略每击破之伯符由此致将帅之称永初二年庆之除殿中员外将军又随伯符𨽻到彦之北侵伯符病归仍𨽻檀道济道济白文帝称庆之忠谨晓兵上使领队防东掖门稍得引接出入禁省领军刘湛知之欲相引接谓曰卿在省年月乆逺比当相论庆之正色曰下官在省十年自应得转不复以此仰累寻转正员将军及湛被収之夕上开门召庆之庆之戎服履韎缚袴入上见而惊曰卿何意乃尔急装庆之曰夜半唤队主不容缓服遣收吴郡太守刘斌杀之元嘉十九年雍州刺史刘道产卒羣蛮大动征西司马朱脩之讨蛮失利以庆之为建威将军率衆助脩之失律下狱庆之専军进讨大破缘沔诸蛮后为孝武抚军中兵参军孝武以本号为雍州随府西上征蛮寇屡有功还都复为广陵王诞北中郎中兵参军加建威将军南济隂太守雍州蛮又为寇庆之以将军太守复随王诞入沔及至襄阳率后军中兵参军栁元景随郡太守宗悫等伐沔北诸山蛮大破之威震诸山羣蛮皆稽颡庆之患头风好着狐皮帽羣蛮恶之号曰苍头公每见庆之军辄畏惧曰苍头公已复来矣庆之引军出前后破降甚衆又讨犬羊诸山蛮缘险筑重城施门橹甚峻庆之连营山下营中开门相通又令诸军各穿池于营内朝夕不外汲兼以防蛮之火顷之风甚蛮夜下山人提一炬烧营火至辄以池水灌灭之蛮被围守日久并饥乏自后稍出归降庆之前后所获蛮并移都下以为营戸二十七年迁太子歩兵校尉其年文帝将北侵庆之諌曰道济再行无功彦之失利而反今料王𤣥谟等未踰两将恐重辱王师上曰王师再屈别有所由道济养寇自资彦之中涂疾动虏所恃唯马夏水浩大泛舟济河碻磝必走滑䑓小戍易可覆㧞克此二戍馆谷弔人虎牢洛阳自然不固庆之固陈不可时丹阳尹徐湛之吏部尚书江湛并在坐上使湛之等难庆之庆之曰为国譬如家耕当问奴织当访婢陛下今欲伐国而与白面书生辈谋之事何由济上大笑及军行庆之副𤣥谟𤣥谟进围滑䑓庆之与萧斌留守碻磝仍领斌辅国司马𤣥谟攻滑䑓积旬不㧞魏太武大军南向斌遣庆之将五千人救𤣥谟庆之曰少军轻徃必无益也㑹𤣥谟退还斌将斩之庆之谏乃止萧斌以前驱败绩欲絶死固碻磝庆之以为不可㑹制使至不许退诸将并宜留斌复问计于庆之庆之曰阃外之事将所得専制从逺来事势已异节下有一范增而不能用空议何施斌及坐者并笑曰沈公乃更学问庆之厉声曰衆人虽见古今不如下官耳学也𤣥谟自以退败求戍碻磝斌乃还歴城申坦垣䕶之共据清口庆之奔驿驰归二十九年师复行庆之固諌不从以立议不同不使北出是时亡命司马黒石庐江叛吏夏侯方进在西阳五水讙动羣蛮自淮汝间至江沔咸离其患乃遣庆之督诸将讨之制江豫荆雍并遣军受庆之节度三十年孝武出次五洲总统羣帅庆之从巴水出至五洲谘受军略㑹孝武典籖董元嗣自建邺还陈元凶弑逆孝武遣庆之引诸军庆之谓腹心曰萧斌妇人不足数其余将帅并易与耳今辅顺讨逆不忧不济也时元凶密与庆之书令杀孝武庆之入求见孝武称疾不敢见庆之突前以元凶手书呈简孝武泣求入内与母辞庆之曰下官受先帝厚恩常愿报徳今日之事唯力是视殿下是何疑之深帝起再拜曰家国安危在于将军庆之即勒内外处分府主簿颜竣闻庆之至驰入见帝曰今四方尚未知义师之举而劭据有天府首尾不相应赴此危道也宜待诸镇唇齿然后举事庆之厉声曰今方兴大事而黄头小儿皆参预此祸至矣宜斩以徇衆帝曰竣何不拜谢竣起再拜庆之曰君但当知笔札之事于是处分旬日内外整办时皆谓神兵百姓欣悦衆军既集假庆之为武昌内史领府司马孝武至寻阳庆之及栁元景等并劝即大位不许贼劭遣庆之门生钱无忌赍书说庆之觧甲庆之执无忌白之孝武践阼以庆之为领军将军寻出为南兖州刺史加都督镇盱台封南昌县公孝建元年鲁爽反遣庆之与薛安都等徃讨之安都临阵斩爽进庆之号镇北大将军寻与柳元景俱开府仪同三司固辞改封始兴郡公庆之以年满七十固请辞事以为侍中左光禄大夫开府仪同三司固让乃至稽颡自陈言辄泣涕上不能夺聼以郡公罢就第月给钱十万米百斛二卫史五十人大明三年司空竟陵王诞据广陵反复以庆之为车骑大将军开府仪同三司固让南兖州刺史加都督率聚讨之诞遣客沈道愍赍书说庆之饷以玉环刀庆之遣道愍反数以罪恶庆之至城下诞登楼谓曰沈公君白首之年何为来此庆之曰朝廷以君狂愚不足劳少壮故使仆来耳庆之塞壍造攻道立行楼土山并诸攻具时夏雨不得攻城上使御史中丞庾徽之奏免庆之官以激之制无所问诞饷庆之食提挈者百余人庆之不开悉焚之诞于城上投函表令庆之为送庆之曰我奉制讨贼不得为汝送表每攻城庆之辄身先士卒上戒之曰卿为统任当令处分有方何须身受矢石邪自四月至七月乃屠城斩诞进庆之司空又固让爵于是与柳元景并依晋密陵侯郑袤故事朝㑹庆之位次司空元景在从公之上给䘏吏五十人门施行马初庆之甞梦引卤簿入厠中庆之甚恶入厠之鄙时有善占梦者为觧之曰君必大富贵然未在旦夕问其故答云卤簿固是富贵容厠中所谓后帝也知君富贵不在今主及中兴之功自五校至是而登三事四年西阳五水蛮复为宼庆之以郡公统诸军讨平之庆之居清明门外有宅四所室宇甚丽又有园舍在娄湖庆之一夜携子孙徙居之以宅还官悉移亲戚中表于娄湖列门同闬焉广开田园之业每指地语人曰钱尽在此中兴身享大国家素富厚产业累万金奴僮千计再献钱千万谷万斛以始兴封优近求改封南海郡不许妓妾十数人并羙容工艺庆之优游无事尽意欢愉自非朝贺不出门毎从游幸及校猎据鞍陵厉不异少壮太子妃上孝武金镂匕筯及杅杓上以赐庆之曰觞酌之赐宜以大夫为先也上甞欢饮普令羣臣赋诗庆之粗有口辩手不知书每将署事辄恨眼不识字上逼令作诗庆之曰臣不知书请口授师伯上即令颜师伯执笔庆之口授之曰微生遇多幸得逢时运昌朽老筋力尽徒歩还南冈辞荣此圣世何愧张子房上甚悦衆坐并称其辞意之羙孝武晏驾庆之与柳元景等并受顾命遗制若有大军旅及征讨悉委庆之前废帝即位加庆之几杖给三望车一乘庆之每朝贺常乘猪鼻无幰车左右从者不过三五骑履行田园每农桑剧月无人从行遇之者不知三公也及加三望车谓人曰我每游履田园有人时与马成三无人则与马成二今乘此车安所之乎及赐几杖并固让柳元景颜师伯甞诣庆之会其游田元景等鸣笳列卒满道庆之独与左右一人在田见之悄然改容曰夫贫贱不可居富贵亦难守吾与诸公并出贫贱因时际会荣贵至此唯当共思损挹之事老子八十之年目见成败者已多诸君炫此车服欲何为乎于是揷杖而耘不为之顾元景等彻侍褰裳从之庆之乃与相对为欢庆之既通贵乡里老旧素轻庆之者后见皆膝行而前庆之叹曰故是昔时沈公视诸沈为劫首者数十人士悉患之庆之诡为置酒大㑹一时杀之于是合境肃清人皆喜悦废帝狂悖无道衆劝之废立及柳元景等连谋以告庆之庆之与江夏王义恭不厚发其事帝诛义恭元景等以庆之为侍中太尉及义阳王昶反庆之从帝渡江总统衆军帝凶暴日甚庆之犹尽言谏争帝意稍不悦及诛何迈虑庆之不同量其必至乃开清溪诸桥以絶之庆之果徃不得度而还帝又忌之乃遣其从子攸之赍药赐死时年八十是嵗旦庆之梦有人以两疋绢与之谓曰此绢足度寤而谓人曰老子今年不免矣两疋八十尺也足度无盈余矣及死赠赙甚厚遣赠侍中太尉如故给鸾辂輼辌车前后羽葆皷吹谥曰忠武公未及葬帝败明帝即位追赠侍中司空谥曰襄公太始七年改封苍梧郡公庆之羣从姻戚由庆之在列位者数十人长子文叔位侍中庆之之死也不肯饮药攸之以被掩杀之文叔密取药藏录或劝文叔逃避文叔见帝断截江夏王义恭支体虑奔亡之日帝怒容致义恭之变乃饮药自杀文叔子昭明位祕书郎闻父死曰何忍独生亦自缢死元徽元年还复先封时改始兴为广兴昭明子昙亮袭广兴郡公齐受禅国除昭明弟昭略昭略字茂隆性狂儁不事公卿使酒杖气无所推下甞醉晚日负杖携家賔子弟至娄湖苑逢王景文子约张目视之曰汝是王约耶何乃肥而痴约曰汝沈昭略邪何乃瘦而狂昭略抚掌大笑曰瘦已胜肥狂已胜痴奈何王约奈汝痴何昇明末为相国西曹掾齐髙帝赏之及即位谓王俭曰南士中有沈昭略何职处之俭以拟前军将军上不欲违乃可其奏寻为中书郎累迁侍中王晏甞戯昭略曰贤叔可谓吴兴仆射昭略曰家叔晚登仆射犹贤于尊君以卿为初荫永元中与叔父文季俱被召入华林省茹法珍等进药酒昭略怒骂徐孝嗣曰废昏立明古今令典宰相无才致有今日以瓯投其面曰使为破靣鬼死时言笑自若了无惧容徐孝嗣谓曰见卿使人想夏侯泰初答曰明府犹忆夏侯便是方寸不能都豁下官见龙逢比干欣然相对霍光脱问明府今日之事何辞答之邪昭略弟昭光闻收兵至家人劝逃去昭光不忍舍母入执母手悲泣遂见杀时昭明子昙亮已得逃去闻昭光死乃曰家门屠灭独用生何为又絶吭而死时人叹其累世孝义中兴元年赠昭略太常昭光廷尉文季字仲达文叔弟也以寛雅正直见知尤善塞及弹碁在宋封山阳县五等伯位中书郎父庆之遇害诸子见收文叔谓之曰我能死尔能报遂自杀文季挥刀驰马去收者不敢追遂免明帝立为黄门郎领长水校尉明帝宴㑹朝臣以南台御史贺咸为柱下史纠不醉者文季不肯饮被驱下殿晋平王休祐为南徐州帝就褚彦回求干事人为上佐彦回举文季转骠骑长史南东海太守休祐被杀虽用薨礼僚佐多不敢至文季独徃墓展哀元徽初自祕书监出为吴兴太守文季饮酒至五斗妻王氏饮亦至三斗甞对饮竟日而视事不废昇明元年沈攸之反齐髙帝加文季冠军将军督吴兴钱唐军事初庆之死也攸之求行至是文季收攸之弟新安太守登之诛其宗族以复旧怨亲党无吹火焉君子以文季能报先耻齐国建为侍中领祕书监建元元年转太子右卫率侍中如故改封西丰县侯文季风采稜岸善于进止司徒褚彦回当时贵望颇以门戸裁之文季不为之屈武帝在东官于𤣥圃宴朝臣文季数举酒劝彦回彦回甚不平启武帝曰沈文季谓彦回经为其郡依然犹有故情文季曰惟桑与梓必恭敬止岂如明府亡国失土不识枌榆遂言及魏军动事彦回曰陈显达沈文季当今将略足委以边事文季讳称将门因是发怒启武帝曰褚彦回遂品藻人流臣未知其身死之日何面目见宋明帝武帝笑曰沈率醉也中丞刘休举其事见原后豫章王北宅后堂集㑹文季与彦回并善琶酒阑彦回取乐器为明君曲文季便下席大唱曰沈文季不能作伎儿豫章王嶷又解之曰此故当不损仲容之徳彦回颜色无异终曲而止永明中累迁领军将军文季虽不学发言必有辞采武帝谓文季曰南士无仆射多厯年所文季对曰南风不竞非复一日当世善其对明帝辅政欲以文季为江州遣左右单景儁宣㫖文季陈让称老不愿外出因问右执法有人未景儁还具言之延兴元年以为尚书右仆射明帝即位加领太子詹事尚书令王晏甞戯文季为吴兴仆射文季答曰琅邪执法似不出卿门建武二年魏军南伐明帝以为忧制文季镇夀春文季入城门严加备守魏军寻退百姓无所损永元元年转侍中左仆射始安王遥光反其夜遣于宅掩取文季欲以为都督而文季已还台明日与尚书令徐孝嗣共坐南掖门上时东昏已行杀戮孝嗣深懐忧虑欲与文季论时事文季辄引以佗辞终不得及事宁加镇军将军署府史文季以时方昏乱託老疾不豫朝机兄子昭略谓文季曰阿父年六十为员外仆射欲求免乎文季笑而不答未几见害先被召便知败举动如常登车顾曰此行恐徃而不返于华林省死年五十八朝野寃之中兴元年赠司空谥曰忠宪公文秀字仲逺庆之弟子也父邵之南中郎行参军文秀宋前废帝时累迁青州刺史将之镇部曲出次白下文秀说庆之以帝狂悖祸在难测欲因此衆力图之庆之不从及行庆之果见杀又遣直合江方兴领兵诛文秀未至而明帝已定乱时晋安王子勋据寻阳文秀与徐州刺史薛安都并同子勋反寻阳平定明帝遣其弟召之便归命请罪即安本任四年封新城县侯先是冀州刺史崔道固亦据歴城同反文秀遣信引魏魏遣慕容白曜援之及至而文秀已受朝命文秀善于抚御被魏围三载无叛者五年为魏所克终于北攸之字仲达庆之从父兄子也父叔仁为宋衡阳王义季征西长史兼行参军领队攸之少孤贫元嘉二十七年魏军南攻朝廷发三吴之衆攸之亦行及至建业诣领军将军刘遵考求补白丁队主遵考以为形陋不堪攸之叹曰昔孟甞君身长六尺为齐相今求士取肥大者哉因随庆之征讨二十九年征西阳蛮始补队主巴口建义授南中郎府板长兼行参军新亭之战身被重创事宁为太尉行参军封平洛县五等侯随府转大司马行参军晋时都下二岸扬州旧置都部从事分掌二县非违永初以后罢省孝建三年复置其职攸之掌北岸㑹稽孔璪掌南岸后又罢攸之迁员外散骑侍郎又随庆之征广陵屡有功被箭破骨孝武以其善战配以仇池歩矟事平当加厚赏为庆之所抑迁太子旅贲中郎攸之甚恨之前废帝景和元年除豫章王子尚车骑中兵参军直合与宋越谭金等并为废帝所宠诛戮羣公攸之等皆为之用命封东兴县侯明帝即位以例削封寻告宋越谭金等谋反复召直合㑹四方反叛南贼已次近道以攸之为宁朔将军寻阳太守率军据虎槛时王𤣥谟为大统未发前锋有五军在虎槛五军后又骆驿继至每夜各立姓号不相禀受攸之谓军吏曰今衆军同举而姓号不同若有耕夫渔父夜相呵叱便致骇乱此败道也请就一军取号衆咸从之殷孝祖为前锋都督失夫人情攸之内抚将士外谐羣帅衆并安之时殷孝祖中流矢死军主范潜率五百人投贼人情震骇并谓攸之宜代孝祖为统时建安王休仁屯虎槛总统衆军闻孝祖死遣宁朔将军江方兴龙骧将军刘灵遗各率三千人赴赭圻攸之以为孝祖既死贼有乘胜之心明日若不更攻则示之以弱方兴名位相亚必不为己下军政不一致败之由乃率诸军主诣方兴推重幷慰勉之方兴甚悦攸之既出诸军主并尤之攸之曰卿忘廉蔺宼贾事邪吾本以济国活家岂计此之升降明旦进战自寅讫午大败贼于赭圻寻进号辅国将军代孝祖督前锋诸军事薛常保等在赭圻食尽南贼大帅刘胡屯浓湖以囊盛米系流查及船腹阳覆船顺风流下以饷赭圻攸之疑其有异遣人取船及流查大得囊米寻克赭圻迁宁蛮校尉雍州刺史加都督袁顗复率大衆来入鹊尾相持既久军主张兴世越鹊尾上据钱溪刘胡自攻之攸之率诸将攻浓湖钱溪信至大破贼攸之悉以钱溪所送胡军耳鼻示之顗骇惧急追胡还攸之诸军悉力进攻多所斩获胡于是弃衆而奔顗亦奔走赭圻浓湖之平也贼军委弃资财珍货山积诸军各竞収歛唯攸之张兴世约勒所部不犯毫芥诸将以此多之攸之进平寻阳迁中领军封贞阳县公时刘遵考为光禄大夫攸之在御坐谓遵考曰形陋之人今何如帝问之攸之依实对帝大笑累迁郢州刺史为政刻暴或鞭士大夫上佐以下有忤意辄面加詈辱而晓达吏事自强不息士庶畏惮人莫敢欺闻有勐兽辄自围捕徃无不得一日或得两三若逼暮不禽则宿昔围守赋歛严苦徴发无度缮修船舸营造器甲自至夏口便有异图进监豫司之二郡军事进号镇军将军泰豫元年明帝崩攸之与蔡兴宗并在外藩同预顾命㑹巴西人李承明反蜀土搔扰时荆州刺史建平王景素被徴新除荆州刺史蔡兴宗未之镇乃遣攸之权行荆州事㑹承明已平乃以攸之为镇西将军荆州刺史加都督聚歛兵力养马至二千余匹皆分赋逻将士使耕田而食廪财悉充仓储荆州作部嵗送数千人仗攸之割留之簿上云供讨四山蛮装战舰数百千艘沉之灵溪裹钱帛器械巨积渐懐不臣之心朝廷制度无所遵奉富贵拟于王者夜中诸厢廊然烛达旦后房服珠玉者数百人皆一时絶貌江州刺史桂阳王休范密有异志欲以微㫖动攸之使道士陈公昭作天公书一函题言沈丞相送攸之门者攸之不开书推检得公昭送之朝廷后废帝元徽二年休范举兵袭都攸之谓僚佐曰桂阳今逼朝廷必声言吾与之同若不颠沛勤王必增朝野之惑于是遣使受郢州刺史晋熙王爕节度会休范平使乃还进号征西大将军开府仪同三司固让开府攸之自擅阃外朝廷疑惮之累欲征入虑不受命乃止四年建平王景素据京城反攸之复应朝廷景素寻平时有䑓直阁髙道庆家在江陵攸之初至州道庆在家牒其亲戚十余人求州从事西曹攸之为用三人道庆大怒自入州取教毁之而去道庆素便马攸之与宴饮于㕔事前合马槊道庆槊中攸之马鞍怒索刃槊道庆驰马而出还都说攸之反状请三千人袭之朝议虑其事难济髙帝又保持不许杨运长等常相疑畏乃与道庆密遣刺客赍废帝手诏以金饼赐攸之州府佐吏进其阶级时有象三头至江陵城北数里攸之自出格杀之忽有流矢集攸之马鄣泥其后刺客事发废帝既殒顺帝即位加攸之车骑大将军开府仪同三司齐髙帝遣攸之子司徒左长史元琰赍废帝刳斮之具以示之攸之曰吾宁为王陵死不作贾充生尚未得即起兵乃上表称庆幷与齐髙帝书推功攸之有素书十数行常韬在两裆角云是宋明帝与己约誓又皇太后使至赐攸之烛十挺割之得太后手令曰国家之事一以委公明日遂举兵其妾崔氏许氏谏曰官年已老那不为百口作计攸之指两裆角示之攸之素畜士马资用丰积至是战士十万鐡马三千将发江陵使沙门释僧粲筮之云不至都当自郢州回还意甚不悦初发江津有气状如尘雾从西北来正盖军上齐髙帝遣衆军西讨攸之尽锐攻郢州行事柳世隆屡破之昇明二年还向江陵未至城已为雍州刺史张敬儿所据无所归乃与第三子中书侍郎文和至华容之头林投州吏家此吏甞为攸之所鞭待攸之甚厚不以徃罚为怨杀㹠荐食既而村人欲取之攸之于栎林与文和俱自经死村人斩首送之都或割其腹心有五窍征西主簿茍昭先以家财葬攸之攸之晚好读书手不释卷史汉事多所记忆甞叹曰早知穷达有命恨不十年读书及攻郢城夜甞风浪米船沉没仓曹参军崔灵凤女先适柳世隆子攸之正色谓曰当今军粮要急而卿不以在意由与城内婚姻邪灵凤答曰乐广有言下官岂以五男易一女攸之欢然意解攸之招集才力之士随郡人双泰真有干力召不肯来攸之遣二十人被甲追之泰真射杀数人欲过家将母去事迫不获单身走入蛮追者既失之录其母去泰真既失母乃自归攸之不罪曰此孝子也赐钱一万转补队主其抑情待士如此初攸之贱时与吴郡孙超之全景文共乘一小船出都三人共上引埭有一人止而相之曰君三人皆当至方伯攸之曰岂有是事相者曰不验便是相书误耳后攸之为郢荆三州超之广州刺史景文南豫州刺史景文字𢎞达齐永明中卒于光禄大夫攸之初至郢州有顺流之志府主簿宗俨之劝攻郢城功曹臧寅以为攻守势异非旬日所拔若不时举挫锐损威攸之不从既败诸将帅皆奔散或唿寅俱亡寅曰我委质事人岂可幸其成而责其败乃投水死又仓曹参军金城边荣为府录事所辱攸之为荣鞭杀录事攸之自江陵下以荣为留府司马守城张敬儿将至人或说之使诣敬儿降荣曰受沈公厚恩一朝缓急便改易本心不能也城败见敬儿敬儿问曰边公何为同人作贼不早来荣曰沈荆州举义兵匡社稷身虽可灭要是宋世忠臣天下尚有直言之士不可谓之为贼身本不蕲生何须见问敬儿曰死何难命斩之荣欢笑而去容无异色太山程邕之者素依随荣至是抱持荣谓敬儿曰君入人国不闻仁恵之声而先戮义士三楚之人宁蹈江汉而死岂肯与将军同日以生敬儿曰求死甚易何为不许先杀邕之然后及荣三军莫不垂泣曰奈何一日杀二义士比之臧洪及陈容废帝之殒攸之欲起兵问之星人葛珂之珂之曰起兵皆候太白太白见则成伏则败昔桂阳以太白伏时举兵一战授首此近世明验今萧公废昏立明正逢太白伏时此与天合也且太白寻出东方利用兵西方不利故攸之止不下及后举兵珂之又曰今嵗星守南斗其国不可伐攸之不从果败攸之表檄文疏皆其记室南阳宗俨之辞也事败责之答曰士为知己岂为君辈所识遂伏诛攸之景和中与齐髙帝同直殿省申以欢好帝以长女义兴宪公主妻攸之第三子文和生二女并养之宫中恩礼甚厚及嫁皆得素旧公家营遣焉齐武帝制以攸之弟雍之孙僧昭为义兴公主后僧昭别名法朗少事天师道士常以甲子及甲午日夜着黄巾衣褐醮于私室时记人吉凶颇有应验自云为太山录事幽司中有所收录必僧昭署名中年为山隂县梁武陵王纪为㑹稽太守宴坐池亭蛙鸣聒耳王曰殊废丝竹之聴僧昭呪厌十许口便息及日晚王又曰欲其复鸣僧昭曰王欢已阑今恣汝鸣即便喧聒又甞校猎中道而还左右问其故答曰国家有边事须还处分问何以知之曰向闻南山虎啸知耳俄而使至复谓人曰吾昔为幽司所使实为烦碎今已自解乃开匣出黄纸书上有一大字字不可识曰敎分判如此及太清初谓亲知曰明年海内丧乱生灵十不一存乃苦求东归既不获许及乱百口皆殱僧昭位廷尉卿太清三年卒宗悫字元干南阳湼阳人也叔父少文髙尚不仕悫年少问其所志悫答曰愿乘长风破万里浪少文曰汝若不富贵必破我门戸兄泌娶妻始入门夜被劫悫年十四挺身与劫相拒十余人皆披散不得入室时天下无事士人并以文义为业少文既髙尚诸子羣从皆爱好坟典而悫任气好武故不为乡曲所知江夏王义恭为征北将军南兖州刺史悫随镇广陵时从兄绮为征北府主簿与悫同住绮妾与给吏牛泰私通绮入直而泰潜来就绮妾悫知之入杀牛泰然后白绮义恭壮其意不罪也后以补国上军将军元嘉二十二年伐林邑悫自奋愿行义恭举悫有胆勇乃除振武将军为安西参军萧景宪军副随交州刺史檀和之围区粟城林邑遣将范毗沙达来救区粟和之遣偏军拒之为贼所败又遣悫悫乃分军为数道偃旗潜进讨破之仍攻㧞区粟入象浦林邑王范阳迈倾国来逆以具装被象前后无际悫以为外国有狮子威服百兽乃制其形与象相御象果惊奔衆因此溃乱遂克林邑收其珍异皆是未名之寳其余杂物不可称计悫一毫无犯唯有被梳枕刷此外萧然文帝甚嘉之三十年孝武伐逆以悫为南中郎谘议参军领中兵及事平功次柳元景孝武即位以为左卫将军封洮阳侯孝建中累迁豫州刺史监五州诸军事先是乡人庾业家富豪侈侯服玉食与宾客相对膳必方丈而为悫设粟饭菜葅谓客曰宗军人串噉麤食悫致饱而退初无异辞至是业为悫长史带梁郡悫待之甚厚不以昔事为嫌大明三年竟陵王诞据广陵反悫表求赴讨乘驿诣都面受节度上停舆慰勉悫耸跃数十左右顾盻上壮之及行𨽻车骑大将军沈庆之初诞诳其衆云宗悫助我及悫至跃马绕城唿曰我宗悫也事平入为左卫将军五年从猎堕马脚折不堪朝直以为光禄大夫加金章紫绶有佳牛堪进御官买不肯卖坐免官明年复先职废帝即位为宁蛮校尉雍州刺史加都督卒赠征西将军谥曰肃侯配食孝武庙庭子罗云卒子元寳嗣悫从子夬字明扬祖少文名列隠逸传父繁西中郎谘议参军夬少勤学有局干仕齐为骠骑行参军时竟陵王子良集学士于西邸并见图画夬亦预焉齐郁林之为南郡王居西州使夬管书记以笔札贞正见许故任焉时与魏和通𠡠夬与尚书殿中郎任昉同接魏使皆时选也及文恵太子薨王为皇太孙夬仍管书记太孙即位多失徳夬颇自疎得为秣陵令迁尚书都官郎少帝见诛旧宠多被其灾唯夬与傅昭以清正免齐明帝以为郢州中从事以父老去官南康王为荆州刺史引为别驾梁武帝起兵迁西中郎谘议时西土位望唯夬与同郡乐蔼刘坦为州人所推服故领军萧颕胄深相委仗武帝受禅歴太子右卫率五兵尚书参掌大选天监三年卒子曜卿嗣论曰沈庆之以武毅之姿属殷忧之日驰驱戎旅所在见推其戡难定功盖亦宋之方邵及勤王之业克举台鼎之位已隆年致悬车官成名立而卒至颠覆倚伏岂易知也诸子才气并有髙风将门有将斯言得矣攸之地处上流声称义举専威擅命年且逾十终从诸葛之薨代徳其有数乎宗悫气概风云竟成其志夬蹈履清正用升显级亦各志能之士也南史卷三十七南史卷三十八钦定四库全书南史卷三十八唐李延夀撰列传第二十八柳元景柳元景字孝仁河东解人也髙祖纯位平阳太守不拜曾祖卓自本郡迁于襄阳官至汝南太守祖恬西河太守父凭冯翊太守元景少便弓马数随父伐蛮以勇穪寡言语有器质荆州刺史谢晦闻其名要之未及往而晦败雍州刺史刘道产深爱其能㑹荆州刺史江夏王义恭复召之道产谓曰乆规相屈今贵王有召难辄相留乖意以为罔罔服阕累迁义恭司徒太尉城局参军文帝见又知之先是刘道产在雍州有恵化逺蛮归懐皆出缘沔为村落戸口殷盛及道产死羣蛮大为寇暴孝武西镇襄阳义恭荐元景乃以为武威将军随郡太守及至广设方畧斩获数百郡境肃然随王诞镇襄阳元景徙为后军中兵参军及朝廷大举北侵使诸镇各出军二十七年八月诞遣尹显祖出赀谷鲁方平薛安都龎法起入卢氏田义仁出鲁阳加元景建威将军总统军帅后军外兵参军龎季明三秦冠族求入长安招懐闗陜乃自赀谷入卢氏卢氏人赵难纳之元景率军系进以前锋深入悬军无继驰遣尹显祖入卢氏以为诸军声援元景以军食不足难可旷日相持乃束马悬车引军上百丈崖出温谷以入卢氏法起诸军进次方伯堆去𢎞农城五里元景引军度熊耳山安都顿军𢎞农法起进据潼闗季明率方平赵难诸军向陜十一月元景率衆至𢎞农营于闗方口仍以元景为𢎞农太守初安都留住𢎞农而诸军已进陜元景既到谓安都曰卿无坐守空城而令龎公孤军深入宜急进军衆军竝造陜下列营以逼之竝大造攻具魏城临河为固恃险自守季明安都方平显祖赵难诸军频三攻未拔安都方平各列阵于城东南以待之魏兵大合轻骑挑战安都瞋目横矛单骑突阵四向奋击左右皆辟易杀伤不可胜数于是衆军竝鼔譟俱前魏多纵突骑衆军患之安都怒甚乃脱兠鍪解所带铠唯着綘衲两当衫马亦去具装驰入贼阵勐气咆勃所向无前当其锋者无不应刃而倒如是者数四每入衆无不披靡魏军之将至也方平遣驿骑告元景时诸军粮尽各余数日食元景方督义租并上驴马以为粮运之计遣军副栁元怙简歩骑二千以赴陜急卷甲兼行一宿而至诘朝魏军又出列阵于城外方平诸军竝成列安都并领马军方平悉勒歩卒左右掎角之余诸义军方于城西南列阵方平谓安都曰今勍敌在前坚城在后是吾取死之日卿若不进我当斩卿我若不进卿当斩我也安都曰卿言是也遂合战安都不堪其愤横矛直前杀伤者甚多流血凝肘矛折易之复入副谭金率骑从而奔之自诘旦战至日晏魏军大溃靣缚军门者二千余人诸将欲尽杀之元景以为不可乃悉释而遣之皆穪万嵗而去时北畧诸军王𤣥谟等败退魏军深入文帝以元景不宜独进且令班师诸军乃自狐闗度白杨岭出于长州安都断后宋越副之法起自潼闗向商城与元景㑹季明亦从胡谷南归竝有功而入诞登城望之以鞍下马迎元景时鲁爽向虎牢复使元景率安都等北出爽退乃迁再出北侵威信着于境外孝武入讨元凶以为谘议参军配万人为前锋宗悫薛安都等十三军皆隶焉时义军船乘小陋虑水战不敌至芜湖元景大喜倍道兼行至新亭依山建垒栅东西据险令军中曰鼓繁气易衰叫数力易竭但各衔枚疾战一聼吾营鼓音元景察贼衰竭乃命开垒鼓譟以奔之贼衆大溃劭更率余衆自来攻垒复大破之劭仅以身免上至新亭即位以元景为侍中领左卫将军寻转宁蛮校尉雍州刺史监雍梁南北秦四州荆之竟陵随二郡诸军事始上在巴口问元景事平何所欲对曰愿还乡里故有此授初臧质起义以南谯王义宣闇弱易制欲相推奉潜报元景使率所领西还元景即以质书呈孝武语其信曰臧冠军当是未知殿下义举耳方应伐逆不容西还质以此恨之及元景为雍州质虑其为荆州后患穪𤓰牙不宜逺出上重违其言更以元景为领军将军加散骑常侍封曲江县公孝建元年正月鲁爽反遣左卫将军王𤣥谟讨之加元景抚军将军假节置佐系𤣥谟后以为领南蛮校尉雍州刺史加都督臧质义宣竝反王元谟南据梁山垣䕶之薛安都度据歴阳元景出屯采石𤣥谟求益兵上使元景进屯姑熟元景悉遣精兵助王𤣥谟以羸弱居守所遣军多张旗帜梁山望之如数万人皆谓都下兵悉至由是克㨗与沈庆之俱以本号加开府仪同三司改封晋安郡公固让开府复为领军太子詹事加侍中大明三年为尚书令太子詹事侍中中正如故以封在岭南改封巴东郡公又命左光禄大夫开府仪同三司侍中中正如故又让开府乃与沈庆之俱依晋密陵侯郑袤不受司空故事六年进司空侍中中书令中正如故又固让乃授侍中骠骑大将军南兖州刺史留卫都下孝武晏驾与太宰江夏王义恭尚书仆射颜师伯竝受遗诏辅幼主迁尚书令领丹阳尹侍中将军如故加开府仪同三司给班劒二十人固辞班劒元景少时贫苦尝下都至大雷日暮寒甚颇有羁旅之叹岸侧有一老父自称善相谓元景曰君方大富贵位至三公元景以为戏之曰人生免饥寒幸甚岂望富贵老父曰后当相忆及贵求之不知所在元景起自将率及当朝理务虽非所长而有𢎞雅之美时在朝勲要多事产业惟元景独无所营南岸有数十畆菜园守园人卖菜得钱三万送还宅元景怒曰我立此园种菜以供家中啖耳乃复卖以取钱夺百姓之利邪以钱乞守园人孝武严暴无常元景虽荷宠遇恒虑及祸太宰江夏王义恭及诸大臣莫不重足屏气未尝敢私相徃来孝武崩义恭元景等竝相谓曰今日始免横死义恭与义阳等诸王元景与颜师伯等常相驰遂声乐酣饮以夜继昼前废帝少有凶德内不能平杀戴法兴后悖情转露义恭元景忧惧乃与师伯等谋废帝立义恭持疑未决发觉帝亲率宿卫兵自出讨之称诏召元景左右奔告兵刃非常元景知祸至整朝服乗车应召出门逢弟车骑司马叔仁戎服左右壮士数十人欲拒命元景苦禁之及出巷军士大至下车受戮容色恬然长子庆宗有干力而情性不伦孝武使元景送还襄阳于道赐死次子嗣宗绍宗茂宗孝宗文宗仲宗成宗秀宗至是并遇祸元景六弟僧景僧珍叔宗叔政叔珍叔仁僧珍叔仁及子姪在都下襄阳死者数十人元景少子承宗嗣宗子謩竝在孕获全明帝即位赠太尉给班劒三十人羽葆鼔吹一部谧曰忠烈公元景从父兄元怙大明末同晋安王子勋逆事败归降元景从祖弟光世留乡里仕魏为河北大守封西陵男与司徒崔浩亲浩被诛光世南奔明帝时位右卫将军顺阳太守子欣慰谋反光世赐死世隆字彦绪元景弟子也父叔宗字双驎位建威参军事早卒世隆幼孤挺然自立不与衆同虽门势子弟独修布衣之业及长好读书折节弹琴渉猎文史音吐温润元景爱赏异于诸子言于宋孝武得召见帝谓元景曰此儿将来复是三公一人为西阳王抚军法曹行参军出为武威将军上庸太守帝谓元景曰卿昔以武威之号为随郡今复以授世隆使卿门世不之公也元景为前废帝所杀世隆以在逺得免太始初四方反叛世隆于上庸起兵以应宋明帝为孔道存所败衆散逃隐道存购之甚急军人有貎相似者斩送之时世隆母郭妻阎竝见絷襄阳狱道存以所逆首示之母见首悲情小歇而妻阎号呌方甚窃谓郭曰今见不悲为人所觉唯当大恸以灭之世隆竟以免后为太子洗马与张绪王延之沈琰为君子之交累迁晋熙王安西司马加宁朔将军时齐武帝为长史与世隆相遇甚懽齐髙帝之谋度广陵也令武帝率衆同㑹都下世隆与长流参军萧景先等戒严待期事不行时朝廷疑惮沈攸之密为之防府州器械皆有素蓄武帝将下都刘懐珍白髙帝曰夏口是兵冲要地宜得其人髙帝纳之与武帝书曰汝既入朝当湏文武兼资人委以后事世隆其人也武帝乃举世隆自代转为武陵王前军长史江夏内史行郢州事昇明元年冬攸之反遣辅国将军中兵参军孙同等以三万人为前驱又遣司马冠军刘攘兵等二万人次之又遣辅国将军中兵参军王灵秀等分兵出夏口据鲁山攸之乗轻舸从数百人先大军下住白螺州坐胡牀以望其军有自骄色既至郢以郢城弱小不足攻攸之将去世隆遣军于西渚挑战攸之果怒昼夜攻战世隆随宜拒应衆皆披却武帝初下与世隆别曰攸之一旦为庆虽留攻城不可卒㧞卿为其内我为其外乃无忧耳至是武帝遣军主桓敬陈𦙍叔苟元宾等八军据西塞令坚壁以待贼疲虑世隆危急遣腹心胡元直潜使入郢城通援军消息内外竝喜郢城既不可攻而平西将军黄回军至西阳乗三层舰作羌胡伎沂流而进攸之素失人情本逼以威力初发江陵已有叛者至此稍多攸之大怒于是一人叛遣十人追竝去不返刘攘兵射书与世隆请降开门纳之攸之怒衔须咀之收攘兵兄子天赐女壻张平虑斩之军旅大散世隆乃遣军副刘僧麟缘道追之攸之已死征为侍中仍迁尚书右仆射封贞阳县侯出为呉郡太守居母忧寒不衣絮齐髙帝践阼起为南豫州刺史加都督进爵为公上手诏司徒褚彦回甚伤美之彦回曰世隆事陛下在危尽忠居忧杖而后起立人之本二理同极加荣增宠足以敦厉风俗建元二年授右仆射不拜性爱渉猎启髙帝借祕合书上给二千卷三年出为南兖州刺史加都督武帝即位加散骑常侍世隆善卜别龟甲价至一万永明初世隆曰永明九年我亡亡后三年丘山崩齐亦于此季矣屏人命典籖李党取笔及髙齿屐题帘箔旌曰永明十一年因流涕谓党曰汝当见吾不见也迁䕶军而卫军王俭脩下官敬甚谨世隆止之俭曰将军虽存𢎞眷如王典何其见重如此性清亷唯盛事坟典张绪问曰观君举措当以清名遗子孙邪荅曰一身之外亦复何湏子孙不才将为争府如其才也不如一经光禄大夫韦祖征州里宿德世隆虽已贵重每为之拜人或劝祖征止之答曰司马公所为后生楷法吾岂能止之哉后授尚书左仆射湘州蛮动遣世隆以本官总督伐蛮衆军仍为湘州刺史加都督至镇以方畧讨平之在州立邸兴生为御史中丞庾杲之所奏诏不问复入为尚书左仆射不拜乃转尚书令世隆少立功名晚専以谈义自业善弹琴世称栁公双琐为士品第一常自云马矟第一清谈第二弹琴第三在朝不干世务垂帘鼔琴风韵清逺甚获世誉以疾逊位拜左光禄大夫侍中永明九年卒诏给东园祕器赠司空班劒二十人谥曰忠武世隆晓数术于倪塘创墓与宾客践履十往五往常坐一处及卒墓工图墓正取其坐处焉所着龟经祕要二卷行于世长子悦字文殊少有清致位中书郎早卒谥曰恭世隆次子惔惔字文通好学工制文尤晓音律少与长兄悦齐名王俭谓人曰栁氏二龙可谓一日千里俭为尚书左仆射尝造世隆宅世隆谓为诣已徘徊乆之及至门唯求悦及惔遣谓世隆曰肾子俱有盛才一日见顾今故报礼若仍相造似非本意恐年少窥人尝预齐武烽火楼晏帝善其诗谓豫章王嶷曰惔非徒风韵清夹亦属文遒丽后为巴东王子响友子响为荆州惔随之镇子响昵近小人惔知将为祸称疾还都及难作竟以得免累迁新安太守居郡以无政绩免建武末为梁南秦二州刺史及梁武帝起兵惔举汉中以应梁武受命为太子詹事加散骑常侍武帝之镇襄阳惔祖道帝解茅土玉环赠之天监二年元㑹帝谓曰卿所佩玉环是新亭所赠邪对曰既而瑞感神衷臣谨服之无斁帝因劝之酒惔时未卒爵帝曰吾常比卿刘越石近辞巵酒邪罢㑹封曲江县侯帝因宴为诗贻惔曰尔寔冠羣后惟余实念功帝又尝谓曰徐元瑜违命岭南周书父子兄弟罪不相及朕已放其诸子何如惔曰罚不及嗣赏延于后今复见之圣朝时以为知言寻迁尚书左仆射年六十卒于湘州刺史谥曰穆惔度量寛博家人未尝见其喜愠甚重其妇颇成畏惮性爱音乐女伎精丽畧不敢视仆射张稷与惔狎密而为惔妻赏敬稷每诣惔必先相问夫人惔每欲见妓恒因稷请奏其妻隔幔坐妓然后出惔因得留目惔着仁政传及诸诗赋粗有辞义子昭位中书郎袭爵曲江侯惔弟恽字文畅少有志行好学善尺牍与陈郡谢卄瀹隣居深见友爱卄瀹曰宅南栁郎可为表仪初宋时有嵇元荣羊盖者竝善琴云传戴安道法恽从之学恽特穷其妙齐竟陵王子良闻而引为法曹行参军唯与王暕陆果善每叹曰暕虽名家犹恐累我也雅被子良赏狎子良尝置酒后园有晋太傅谢安鸣琴在侧援以授恽恽弹为雅㺯子良曰卿巧越嵇心妙臻羊体良质美手信在今夜岂止当今称竒亦可追踪古烈为太子洗马父忧去官着述先颂申其冈极之心文甚哀丽后试守鄱阳相聼吏属得尽三年丧礼署之文教百姓称焉还除骠骑从事中郎梁武帝至建业恽候谒石头以为征东府司马上牋请城平之日先收图籍及遵汉髙寛大之义帝从之徙为相国右司马天监元年除长兼侍中与仆射沈约等共定新律恽立性贞素以贵公子早有令名少工篇什为诗云亭臯木叶下壠首秋云飞琅邪王融见而嗟赏因书斋壁及所执白团扇武帝与宴必诏恽赋诗尝和武帝登景阳楼篇云太液沧波起长杨髙树秋翠华承汉逺彫辇逐风游深见赏美当时咸共称传歴平越中郎将广州刺史祕书监右卫将军再为呉兴太守为政清静人吏怀之于郡感疾自陈解任父老十余人拜表陈请事未施行卒初恽父世隆弹琴为士流第一恽每奏其父曲常感思复变体备写古曲尝赋诗未就以笔捶琴坐客过以筯扣之恽惊其哀韵乃制为雅音后传击琴自于此恽常以今声转弃古法乃着清调论具有条流齐竟陵王尝宿晏明旦将朝见恽投壶枭不絶停轝乆之进见遂晚齐武帝迟之王以实对武帝复使为之赐绢二十匹尝与琅邪王瞻博射嫌其皮阔乃摘梅帖乌珠之上发必命中观者惊骇梁武帝好奕棊使恽品定棊谱登格者二百七十八人第其优劣为棊品三卷恽为第二焉帝谓周舍曰吾闻君子不可求备具美栁恽可谓具美分其才艺足了十人恽着十杖龟经性好毉术尽其精妙少子偃字彦游年十二梁武帝引见诏问读何书对曰尚书又问有何美句对曰德唯善政政在飬民衆咸异之诏尚武帝女长城公主拜驸马都尉都亭侯位鄱阳内史卒子盼尚陈文帝女富阳公主拜驸马都尉后主即位以帝舅加散骑常侍盼性愚戆使酒因醉乗马入殿门为有司劾免卒于家赠侍中中䕶军后从祖弟庄清警有鉴识自盼卒后太后宗属唯庄为近兼素有名望深被恩礼位度支尚书陈亡入隋为岐州司马恽弟憕憕字文深少有大意好𤣥言通老易梁武帝举兵至姑熟憕与兄恽及诸友朋于小郊候接时道路犹梗憕与诸人同憇逆旅食俱去行里余憕曰宁我负人不人负我若复有追堪憇此客命左右烧逆旅舍以絶后追当时服其善断歴位给事黄门侍郎与琅邪王峻齐名俱为中庶子时人号为方王后为镇北始兴王长史王移镇益州复请憕帝曰栁憕风标才气恐不能乆为少王臣王祈请数四不得已以为镇西长史蜀郡太守在蜀亷恪为政益部怀之憕弟忱忱字文若年数嵗父世隆及母阎氏竝疾忱不解带经年及居丧以毁闻仕齐为西中郎主簿东昏遣巴西太守刘山阳由荆州袭梁武帝于雍州西中郎长史萧颖胄计未定召忱及其所亲席阐文等夜入议之忱及阐文竝劝同武帝颖胄从之以忱为宁朔将军累迁侍中郢州平颖胄议迁都夏口忱以巴崃未宾不宜轻舍根本摇动人心不从俄而巴东兵至崃口迁都之议乃息论者以为见机及梁受命封州陵伯歴五兵尚书祕书监散骑常侍改授给事中光禄大夫疾笃不拜卒谥曰穆忱兄弟十五人多少亡唯第二兄惔第三兄恽第四兄憕及忱三两年间四人迭为侍中复居方伯当世罕比子范嗣庆逺字文和元景弟子也父叔珍义阳内史庆逺仕齐为魏兴太守郡遭㬥水人欲移于杞城庆逺曰吾闻江河长不过三日命筑土而已俄而水退百姓服之后为襄阳令梁武帝之临雍州问京兆人杜恽求州纲纪恽言庆逺武帝曰文和吾已知之所问未知者耳因辟为别驾庆逺谓所亲曰天下方乱定霸者其吾君乎因尽诚协赞及起兵庆逺常居帷幄为谋主从军东下身先士卒武帝行营见庆逺顿舍严整每叹曰人人若是吾又何忧建康城平为侍中带淮陵齐昌二郡太守城内尝夜火衆竝惊惧武帝时居宫中悉敛诸门籥问栁侍中何在庆逺至悉付之其见任如此霸府建为从事中郎武帝受禅封重安侯位散骑常侍改封云杜侯出为雍州刺史加都督帝饯于新亭谓曰卿衣锦还乡朕无西顾忧矣始武帝为雍州庆逺为别驾谓曰昔羊公语刘𢎞卿后当居吾处今相观亦复如是曾未十年而庆逺督府谈者以为逾于魏咏之累迁侍中领军将军给扶出为雍州刺史庆远重为本州颇厉清节士庶懐之卒官赠开府仪同三司谥曰忠恵侯丧还都武帝亲出临之初庆逺从父兄世隆尝谓庆逺曰吾昔夣太尉以褥席见赐吾遂亚台司适又夣以吾褥席与汝汝必光我门族至是庆逺亦继世隆焉子津字元举虽乏风华性甚强直人或劝之聚书津曰吾常请道士上章驱鬼安用此鬼名邪歴散骑常侍太子詹事袭封云杜侯侯景围城既急帝召津问䇿对曰陛下有邵陵臣有仲礼不忠不孝贼何由可平太清三年城陷卒子仲礼勇力兼人少有胆气身长八尺眉目疎朗初简文帝为雍州刺史津为长史及简文入居储宫津亦得侍从仲礼留在襄阳马仗军人悉付之抚循故旧甚得衆和起家着作佐郎稍迁电威将军阳泉县侯中大通中西魏将贺㧞胜来逼樊邓仲礼出击破之除黄门郎稍迁司州刺史武帝思见其靣使画工图之初侯景潜图反噬仲礼先知之屡启求以精兵三万讨景朝廷不许及景济江朝野便望其至兼蓄雍司精卒与诸蕃赴援见推总督景素闻其名甚惮之仲礼亦自谓当世英雄诸将莫己若也韦粲见攻仲礼方食投箸被练驰之骑能属者七十比至粲已败仲礼因与景战于青塘大败之景与仲礼交战各不相知仲礼矟将及景而贼将支伯仁自后斫仲礼再斫仲礼中肩马陷于淖贼聚矟刺之骑将郭山石救之以免自此壮气外衰不复言战神情傲佷凌蔑将帅邵陵王纶亦鞭䇿军门每日必至累刻移时仲礼亦弗见也纶既忿叹怨隙遂成而仲礼常置酒髙㑹日作优倡毒掠百姓污辱妃主父津登城谓曰汝君父在难不能尽心竭力百代之后谓汝为何仲礼闻之言笑自若晚又与临城公大连不协景尝登朱雀楼与之语遗以金环是后开营不战衆军日固请皆悉拒焉南安侯骏谓曰城急如此都督不复处分如脱不守何靣以见天下义士仲礼无以应之及台城陷侯景矫诏使石城公大欵以白虎幡解诸军仲礼召诸将军㑹议邵陵王以下毕集王曰今日之命委之将军仲礼熟视不对裴之髙王僧辩曰将军拥衆百万致宫阙沦没正当悉力决战何所多言仲礼竟无一言诸军乃随方各散时湘东王绎遣王琳送米二十万石以馈军至姑熟闻台城陷乃沉米于江而退仲礼及弟敬礼羊鸦仁王僧辩赵伯超竝开营降贼时城虽沦陷援军甚衆军士咸欲尽力及闻降莫不叹愤论者以为梁祸始于朱异成于仲礼仲礼等入城竝先拜景而后见帝帝不与言既而景留栁敬礼羊鸦仁而遣仲礼僧辩西上各复本位饯于后渚景执仲礼手曰天下之事在将军耳郢州巴西竝以相付及至江陵㑹岳阳王詧南宼湘东王以仲礼为雍州刺史袭襄阳仲礼方观成败未发及南阳围急杜岸请救仲礼乃以别将夏侯强为司州刺史守义阳自帅衆如安陆使司马康昭如竟陵讨孙暠暠执魏戍人以降仲礼命其将王叔孙为竟陵太守副军马岫为安陆太守置孥于安陆而以轻兵师于漴头将侵襄阳岳阳王詧告急于魏魏遣大将杨忠援之仲礼与战于漴头大败并弟子礼没于魏魏相安定公待仲礼以客礼西魏于是尽得汉东仲礼弟敬礼少以勇烈闻麤暴无行检恒畧卖人为百姓所苦故襄阳有栁四郎歌起家着作佐郎稍迁扶风太守侯景度江敬礼率马歩三千赴援至都与景频战甚着威名台城陷与兄仲礼俱见景景遣仲礼经畧上流留敬礼质以为䕶军将军景饯仲礼于后渚敬礼谓仲礼曰景今来㑹敬礼抱之兄便可杀虽死无恨仲礼壮其言许之及酒数行敬礼目仲礼仲礼见备卫严不敢动遂不果㑹景征晋熙敬礼与南康王㑹理谋袭其城克期将发建安侯萧贲告之遂遇害临死曰我兄老婢也国败家亡实余之责今日就死岂非天乎论曰栁元景行己所资岂徒武毅当朝任职实兼雅道卒至覆族遭逢亦有命乎世隆文武器业殆人望也诸子门素所传俱云克构仲礼始终之际其不副也何哉岂应天方丧梁不然何斯人而有斯迹也南史卷三十八卷三十八考证南史卷三十八考证栁元景传时鲁夹向虎牢复使元景率安都等北出爽退乃迁迁当系还字之讹给班劒三十人班监本讹斑今改正栁惔传周书父子兄弟罪不相及梁书无父子兄弟四字栁惔弟恽传唯与王暕陆果善果应作杲栁忱传忱以巴崃未賔崃梁书作硖误栁庆逺传俄而水退退梁书作过问京兆人杜恽求州纲纪梁书少纪字栁仲礼弟敬礼传将发建安侯萧贲告之侯监本讹偞今改正又告之梁书作知而去之南史卷三十八考证南史卷三十九钦定四库全书南史卷三十九唐李延夀撰列传第二十九殷孝祖刘勔殷孝祖陈郡长平人也曾祖羡晋光禄勲父祖宦并不达孝祖少诞节好酒色有气干宋孝武时以军功仕至积射将军前废帝景和元年为兖州刺史明帝初即位四方反叛孝祖外甥司徒参军颍川荀僧韶建议衔命徴孝祖入朝上遣之时徐州刺史薛安都遣薛索儿等屯据津径僧韶间行得至说孝祖曰景和凶狂开辟未有朝野忧危假命漏刻主上曽不浃辰夷凶翦暴国乱朝危宜立长主公卿百辟人无异议而羣迷相扇构造无端贪利幼弱竞懐希幸舅少有立功之志长以气节成名若能控济河义勇还奉朝廷非唯匡主静乱乃可以垂名竹帛孝祖即日弃妻子率文武二千人随僧韶还都时普天同逆朝廷唯保丹阳一郡孝祖忽至衆力不少人情于是大安进孝祖号冠军将军假节督前锋诸军事御仗先有诸葛亮筒袖铠鐡帽二十五石弩射之不能入上悉以赐孝祖孝祖负其诚节陵轹诸将时贼据赭圻孝祖将进攻之与大将王𤣥谟别悲不自胜衆并骇怪泰始二年三月三日与贼合战每战常以鼓盖自随军中人相谓曰殷统军可谓死将矣今与贼交锋而以羽仪自标显若射者十手攅射欲不毙得乎是日中流矢死追赠建安县侯谥曰忠琰字敬珉孝祖族子也父道鸾宋衡阳王义季右军长史琰少为文帝所知见遇与琅邪王景文相埓前废帝永光元年累迁黄门侍郎出为山阳王休祐右军长史南梁郡太守休祐入朝琰乃行府州事明帝泰始元年以休祐为荆州㑹晋安王子勋反即以琰为豫州刺史土人前右军杜叔寳等并劝琰同逆琰素无部曲无以自立受制于叔寳二年正月帝遣辅国将军刘勔西讨之筑长围创攻道于东南角并作大虾蟇车载土牛皮䝉之三百人推以塞壍十二月琰乃始降时琰有疾以板自舆诸将帅靣缚请罪勔并抚宥之无所诛戮后除少府加给事中卒官琰性和雅静素寡嗜慾谙前世旧事事兄甚谨少以名行见称在夀阳被攻围积时为城内所懐附扬州刺史王景文征西将军蔡兴宗司空褚彦回并相与友善刘勔字伯猷彭城安上里人也祖懐义父颖之位并郡守勔少有志节兼好文义家贫仕宋初为广州增城令稍迁欝林太守大明初还都徐州刺史刘道隆请为宁朔司马竟陵王诞据广陵为逆勔随道隆受沈庆之节度事平封金城县五等侯除西阳王子尚抚军参军入直阁先是费沈伐陈擅不克乃除勔龙骧将军西江督䕶郁林太守勔既至随宜翦定大致名马并献珊瑚连理树上甚悦前废帝即位为屯骑校尉又入直合明帝即位江州刺史晋安王子勋为逆四方响应勔以本官领建平王景素辅国司马进据梁山㑹豫州刺史殷琰反叛召勔还都复兼山阳王休祐骠骑司马致讨时琰婴城固守自始春至于末冬勔内攻外御战无不捷善抚将帅以寛厚为衆所依将军王广之求勔所自乘马诸将并忿广之贪冒劝勔以法裁之勔懽笑即解马与广之及琰请降勔约令三军不得妄动城内士庶感悦咸曰来苏还都拜太子右卫率封鄱阳县侯迁右卫将军行豫州刺史加都督后徴拜散骑常侍中领军勔以世路紏纷有懐止足经始钟岭之南以为栖息聚石蓄水髣髴丘中朝士雅素者多徃游之明帝临崩顾命以为守尚书右仆射中领军废帝即位加兵五百人元徽初月犯右执法太白犯上将或劝勔解职勔曰吾执心行已无愧幽明若才轻任重灾眚必及天道宻微避岂能免桂阳王休范为乱奄至建业加勔使持节镇军将军置佐镇扞石头既而贼衆屯朱雀航南右军将军王道隆率宿卫向朱雀闻贼已至急信召勔勔战败死之事平赠司空谥曰昭公子悛悛字士操随父征竟陵王诞于广陵以功拜驸马都尉后为桂阳王征北中兵参军与齐武帝同直殿内并为宋明帝所亲待由是与武帝欵好悛本名忱宋明帝多忌反语刘忱为临雠改名悛焉齐武帝甞至悛宅昼卧觉悛自捧金澡罐受四升水以沃盥因以与帝前后所纳称此后迁安逺䕶军武陵内史郡南古江堤久废悛修朱毕而江水忽至百姓弃役奔走悛亲率厉之于是乃立汉寿人邵荣兴六世同爨悛表其门闾悛强济有世调善于流俗蛮王田僮在山中年垂百余嵗南谯王义宣为荆州僮出谒至是又谒悛明帝崩表求奔赴敕𢃄郡还都吏人送者数千万人悛人人执手系以涕泣百姓感之赠送甚厚桂阳之难加宁朔将军助守石头父勔于大航战死悛时遇疾扶伏路次号哭求勔尸勔尸顶复伤缺悛割髪补之持丧墓侧冬日不衣絮齐髙帝代勔为领军素与勔善书譬悛殷勤抑勉建平王景素反髙帝总衆悛初免丧髙帝召悛及弟愃入省欲使领支军及见皆羸削改貌乃止覇业初建悛先致诚节沈攸之事起加辅国将军后为广州刺史袭爵鄱阳县侯武帝自寻阳还遇悛驩宴叙旧停十余日乃下遣文恵太子及竟陵王子良摄衣履备父友之敬齐受禅国除平西记室参军夏侯恭叔上书以柳元景中兴功臣刘勔殒身王事宜存封爵诏以与运隆替不容复厝意也初苍梧废髙帝集议中华门见悛谓曰君昨直邪悛曰仆昨正直而之急在外至是上谓悛曰功名之际人所不忘卿昔在中华门荅我何其欲谢世事悛曰臣世受宋恩门荷齐眷非常之勲非臣所及敢不以实仰荅迁太子中庶子领越骑校尉时武帝在东宫毎幸悛坊闲言至夕赐屏风帷帐武帝即位改领军将军后拜司州刺史悛父勔讨殷琰平夀阳无所犯害百姓徳之为立碑记悛歩道从夀阳之镇过勔碑拜敬涕泣于州下立学校得古礼器铜罍甑豳山铜罍罇铜豆钟各二口献之迁长兼侍中车驾数幸悛宅宅盛修山池造瓮牖武帝着鹿皮冠披悛菟皮衾于牖中宴乐以冠赐悛至夜乃去后从驾登蒋山上数叹曰贫贱之交不可忘糟糠之妻不下堂顾谓悛曰此况卿也世言富贵好改其素情吾虽有四海今日与卿尽布衣之适悛起拜谢累迁始兴王前军长史平蛮校尉蜀郡太守行益州府州事初髙帝辅政有意欲铸钱以禅让之际未及施行建元四年奉朝请孔顗上铸钱均货议辞证甚博其略以为食货相通理势自然李悝曰籴甚贵伤人甚贱伤农人伤则离散农伤则国贫甚贱与甚贵其伤一也三吴国之闗奥比嵗时被水潦而籴不贵是天下钱少非谷穰贱此不可不察也铸钱之弊在轻重屡变重钱患难用而难用为累轻轻钱弊盗铸而盗铸为祸深人所盗铸严法不禁者由上铸钱惜铜爱工也惜铜爱工谓钱无用之器以通交易务欲令轻而数多使省工而易成不详虑其为患也自汉铸五铢至宋文帝歴五百余年制度世有废兴而不变五铢钱者明其轻重可法得货之宜以为开置泉府方牧贡金大兴镕铸钱重五铢一依汉法若官铸已布于人使严断翦凿轻小破缺无周郭者悉不得行官钱细小者称合铢两销以为大利贫良之人塞姦巧之路钱货既均逺近若一百姓乐业市道无争衣食滋殖矣时议多以钱货轻转少宜更广铸重其铢两以防人姦髙帝使诸州郡大市铜炭㑹晏驾事寝永明八年悛启武帝曰南广郡界䝉山下有城可二顷地有烧鑪四所髙一丈广一丈五尺从䝉城度水南百许歩平地掘土深二尺得铜又有古掘铜坑深二丈幷居宅处犹存邓通南安人汉文帝赐通严道县铜山铸钱今䝉山近在青衣水南青衣左侧并是故秦之严道地青衣县文帝改名汉嘉且䝉山去南安二百里案此必是通所铸近唤䝉山獠出云甚可经畧此议若立润利无极幷献䝉山铜一片又铜石一片平州铸鐡刀一口上从之遣使入蜀铸钱得千余万功费多乃止悛仍代始兴王鑑为益州刺史监益宁二州诸军事悛既借旧恩尤能承迎权贵賔客闺房供费奢广罢广司二州领资贡献家无留储在蜀作金浴瓮余金物称是罢任以本号还都欲献之而武帝晏驾欝林新立悛奉献减少欝林知之讽有司收悛付廷尉将加诛戮明帝启救之见原禁锢终身虽见废黜而賔客日至海陵即位以白衣除兼左戸尚书寻除正明帝立加领骁骑将军复故官驸马都尉悛厯朝见恩遇髙帝为鄱阳王锵纳悛妹为妃明帝又为晋安王宝义纳悛女为妃自此连姻帝室王敬则反悛出守琅邪城转五兵尚书悛兄弟以父死朱雀航终身不行此路明帝崩东昏即位改授散骑常侍领骁骑将军尚书如故卫送山陵路经朱雀航感恸至曲阿而卒赠太常常侍都尉如故谥曰敬子子孺字孝稚㓜聪敏七嵗能属文年十四居丧毁瘠骨立宗党咸异之叔父瑱为义兴郡携以之官常置坐侧谓賔客曰此吾家明珠也及长羡风采性通和虽家人不见其喜愠本州召迎主簿起家中军法曹行参军时镇军沈约闻其名引为主簿恒与游宴赋诗大为约所嗟赏累迁太子中舍人孺少好文章性又敏速甞在御坐为李赋受诏便成文不加㸃梁武帝甚称赏之后侍宴夀光殿诏羣臣赋诗时孺与张率并醉未及成帝取孺手板题戏之曰张率东南羙刘孺洛阳才揽笔便应就何事久迟回其见亲爱如此迁中书郎兼中书通事舍人厯太子中庶子尚书吏部郎累迁散骑常侍左戸尚书大同五年守吏部尚书出为晋陵太守在郡和理为吏人所称入为侍中后复为吏部尚书母忧以毁卒谥曰孝子孺少与从兄苞孝绰齐名苞早卒孝绰数坐免黜位并不髙唯孺贵显有文集二十卷孺弟览览字孝智十六通老易位中书郎以所生母忧庐于墓常再朞不甞盐酪食麦粥而已隆冬止着单布衣家人虑不胜丧中夜窃置炭于床下览因暧得寐及觉知之号恸欧血梁武帝闻其至性数使省视服阕除尚书左丞性聪敏尚书令史七百人一见并记名姓当官清正无所私从兄吏部郎孝绰在职颇通赃货览劾奏免官孝绰怨之常谓人曰犬噬行路览噬家人出为始兴内史居郡尤励清节复为左丞卒官览弟遵遵字孝陵少清雅有学行工属文为晋安王纲宣恵云麾二府记室甚见宾礼王立为皇太子仍除中庶子遵自随藩及在东官以旧恩偏䝉宠遇时辈莫及卒官皇太子深悼惜之与遵从兄阳羡令孝仪令曰贤从弟中庶奄至殒逝痛可言乎其孝友淳深立身贞固内含玉润外表澜清言行相符终始如一文史该富琬琰为心辞章博赡𤣥黄成采既以鸣谦表性又以难进自居吾昔在汉南连翩书记及黍朱方从容坐首鹢舟乍动朱鹭徐鸣未甞一日而不追随一时而不㑹遇益者三友此寔其人及𢎞道下邑未申善政而能使人结去思野多驯雉此亦威凤一羽足以验其五徳其见爱赏如此苞字孝尝一字孟尝悛弟子也父愃位太子中庶子苞三嵗而孤至六七嵗见诸父常泣时伯父悛绘等并显贵其母谓其畏惮怒之苞曰早孤不及有识闻诸父多相似故心中悲耳因而歔欷母亦悲恸初苞父母及两兄相继亡殁悉假瘗焉苞年十六始移墓所经营改葬不资诸父奉君母朱夫人及所生陈氏并扇席温枕叔父绘常叹服之少好学能属文家有旧书例皆残蠧手自编缉筐箧盈满梁初以临川王妃弟故自征虏主簿迁右军功曹累迁太子洗马掌书记侍讲夀安殿及从兄孝绰等并以文藻见知多预宴坐受诏咏天泉池荷及採菱调下笔即成天监十年卒临终唿友人南阳刘之遴託以丧事从俭苞居官有能名性和直与人交靣折其非退称其羙士友咸以此叹惜之绘字士章愃弟也初为齐髙帝行参军帝叹曰刘公为不亡也及豫章王嶷镇江陵绘为镇西外兵参军以文义见礼时琅邪王纲为功曹以吏能自进嶷谓僚佐曰吾虽不能得应嗣陈蕃然合下自有二骥也性通悟出为南康相郡人有姓赖所居名秽里頼谒绘绘戯嘲之曰君有何秽而居秽里此人应声曰未审孔丘何阙而居阙里绘嘿然不荅亦无忤意叹其辩速后厯位中书郎掌诏诰敕助国子祭酒何𦙍撰修礼仪永明末都下人士盛为文韦谈义皆凑竟陵西邸绘为后进领袖时张融以言辞辩捷周颙弥为清绮而绘音采不赡丽雅有风则时人为之语曰三人共宅夹清漳张南周北刘中央言其处二人间也鱼复侯子响诛后豫章王疑欲求葬之召绘为表言其事绘须臾便成嶷叹曰弥衡何以过此唯足八字云提擕鞠养俯见成人后魏使至绘以辞辩被敕接使事毕当撰语辞绘谓人曰无论润色未易但得我语亦难矣隆昌中兄悛坐事将见诛绘伏阙请代兄死明帝辅政救之乃免死明帝即位为太子中庶子安陆王宝旺为湘州以绘为冠军长史长沙内史行湘州事寳晊妃悛女也寳晊爱其侍婢绘夺取具以启闻寳晊以为恨与绘不协遭母丧去官有至性服阕为晋安王征北长史南海太守行南徐州事及梁武起兵朝廷以绘为雍州刺史固让不就衆以朝廷昏乱为之寒心绘终不受乃改用张欣泰转绘建安王车骑长史行府国事及东昏见杀城内遣绘及国子博士范云等赍其首诣梁武帝于石头转大司马从事中郎卒子孝绰孝绰字孝绰本名冉㓜聪敏七嵗能属文舅齐中书郎王融深赏异之与同载以适亲友号曰神童融毎曰天下文章若无我当归阿士阿士即孝绰小字也父绘齐时掌诏诰孝绰时年十四绘常使代草之父党沈约任昉范云等闻其名命驾造焉昉尤相赏好范云年长绘十余嵗其子孝才与孝绰年并十四五及云遇孝绰便申伯季乃命孝才拜之兼善草𨽻自以书似父乃变为别体梁天监初起家着作佐郎为归沐诗赠任昉昉报曰彼羙洛阳子投我懐秋作讵慰耋嗟人徒深老夫託直史兼褒贬辖司専疾恶九折多羙疹匪报庶良药其为名流所重如此后迁兼尚书水部郎奉启陈谢手敕荅曰羙锦未可便制簿领亦宜稍习顷之即真武帝时因宴幸令沈约任昉等言志赋诗孝绰亦见引尝侍宴于坐作诗七首武帝览其文篇篇嗟赏由是朝野改观累迁祕书丞武帝谓舍人周舍云第一官当知用第一人故以孝绰居此职后为太子仆掌东宫管记时昭明太子好士爱文孝绰与陈郡殷芸吴郡陆倕琅邪王筠彭城到洽等同见礼太子起乐贤堂乃使先图孝绰太子文章羣才咸欲撰録太子独使孝绰集而序之迁兼廷尉卿初孝绰与到溉兄弟甚狎溉少孤宅近僧寺孝绰徃溉许适见黄卧具孝绰谓僧物色也抚手笑溉知其旨奋拳撃之伤口而去又与洽同游东宫孝绰自以才优于洽每于宴坐嗤鄙其文洽深衔之及孝绰为廷尉携妾入廷尉其母犹停私宅洽寻为御史中丞遣令史劾奏之云携少妹于华省弃老母于下宅武帝为𨼆其恶改妹字为姝孝绰坐免官诸弟时随藩皆在荆雍乃与书论共洽不平者十事其辞皆䜣到氏又冩别本封至东宫昭明太子命焚之不开视孝绰免职后武帝数使仆射徐勉宣㫖慰抚之每朝宴常预焉及武帝为籍田诗又使勉先示孝绰时奉诏作者数十人帝以孝绰诗工即日起为西中郎湘东王谘议参军迁黄门侍郎尚书吏部郎坐受人绢一束为饷者所讼左迁信威临贺王长史晚年忽忽不得志后为祕书监初孝绰居母忧冬月饮冷水因得冷癖以大同五年卒官年五十九孝绰少有盛名而仗气负才多所陵忽有不合意极言诋訾领军臧盾大府卿沈僧畟等并被时遇孝绰尤轻之毎于朝集㑹同处公卿间无所与语反唿驺卒访道途间事由此多忤于物前后五免孝绰辞藻为后进所宗时重其文毎作一篇朝成暮徧好事者咸传诵写流闻河朔亭苑柱壁莫不题之文集数十万言行于时兄弟及羣从子姪当时有七十人并能属文近古未之有也其三妹一适琅邪王叔英一适吴郡张嵊一适东海徐悱并有才学悱妻文尤清㧞所谓刘三娘者也悱为晋安郡卒丧还建业妻为祭文辞甚悽怆悱父勉本欲为哀辞及见此文乃阁笔孝绰子谅字求信小名春少好学有文才尤悉晋代故事时人号曰皮里晋书位中书宣城王记室为湘东王所善王尝游江滨叹秋望之羙谅对曰今日可谓帝子降于北渚王有目疾以为刺己应曰卿言目眇眇以愁予邪从此嫌之孝绰弟潜字孝仪幼孤与诸兄弟相朂以学并工属文孝绰尝云三笔六诗三即孝仪六谓孝威也举秀才累迁尚书殿中郎敕令制雍州平等寺金像碑文甚宏丽晋安王纲镇襄阳引为安北功曹史及王为皇太子仍补洗马迁中舍人出为阳羡令甚有称绩后为中书郎以公事左迁安西谘议参军兼散骑常侍使魏还除中书郎累迁尚书左丞长兼御史中丞在职多所弹纠无所顾望当时称之出为临海太守时政网踈阔百姓多不遵禁孝仪下车宣下条制励精绥抚境内翕然风俗大变入迁都官尚书太清元年出为豫州内史侯景寇建业孝仪遣子励帅郡兵三千随前衡州刺史韦粲入援及宫城不守孝仪为前厯阳太守庄鐡所逼失郡卒孝仪为人寛厚内行尤笃第二兄孝熊早卒孝仪奉寡嫂甚谨家内巨细必先谘决与妻子朝夕供事未尝失礼时人以此称之有文集二十卷行于世第五弟孝胜位尚书右丞兼散骑常侍聘魏还为安西武陵王纪长史蜀郡太守纪僣号于蜀以为尚书仆射随纪出崃口兵败被执元帝宥之以为司徒右长史第六弟孝威气调爽逸风仪俊举初为安北晋安王法曹后为太子洗马中舍人庶子率更令并掌管记大同中白雀集东宫孝威上颂甚羙太清中迁中庶子兼通事舍人及侯景寇乱随司州刺史栁仲礼至安陆卒第七弟孝先位武陵王主簿与兄孝胜俱随纪军出崃口兵败元帝以为黄门郎迁侍中瑱字士温绘弟也少有行业文藻篆𨽻丹青并为当世所称时有荥阳毛恵逺善画马瑱善画妇人并为当世第一瑱妹为齐鄱阳王妃伉俪甚笃王为齐明帝所诛妃追伤遂成痼疾医所不疗有陈郡殷蒨善写人靣与真不别瑱令蒨画王形像幷图王平日所宠姬共照镜状如欲偶寝瑱乃宻使媪妳示妃妃视毕仍唾之因骂云故宜其早死于是恩情即歇病亦除差宠姬亦被废苦因即以此画焚之瑱仕齐厯尚书吏部郎义兴太守先绘卒论曰当太始之际二殷去就不同原始要终各以名节自立孝祖翫敌而亡盖其宜也刘勔出征久抚所在流誉行已之节赴蹈为期虽古之忠烈亦何以加此悛至性过人绘辞义克举诸子各擅雕龙当年方驾文采之盛殆难继乎孝绰中冓为尤可谓人而无仪者矣南史卷三十九卷三十九考证南史卷三十九考证殷琰传司空褚彦回监本缺褚字今增正刘悛子孺传字孝稚孝一本作季今从梁书刘孝绰弟潜传第二兄孝熊熊梁书作能刘瑱传宠姬亦被废苦宠一本作此南史卷三十九考证南史卷四十钦定四库全书南史卷四十唐李延夀撰列传第三十鲁爽薛安都邓琬宗越吴喜黄回鲁爽小字女生扶风郿人也祖宗之字彦仁仕晋官至南阳太守义熙元年起义以功为雍州刺史宋武帝讨刘毅与宗之因㑹江陵封南阳郡公自以非武帝旧隷屡建大功有自疑之志㑹司马休之见讨猜惧因与休之北奔尽室入姚氏顷之病卒父轨一名象齿便弓马膂力絶人为竟陵太守随父入姚氏及武帝定长安轨休之北奔魏魏以轨为荆州刺史襄阳公镇长社孝武镇襄阳轨遣亲人程整奉书规欲归南致诚以杀刘康祖徐湛之父不敢归文帝累遣招纳许以为司州刺史爽少有武艺魏太武知之常置左右及轨死爽代为荆州刺史襄阳公镇长社麤中使酒数有过失太武怒将诛之爽惧密懐归南计次弟秀小字天念颇有意略仕魏以军功为中书郎封广陵侯或告太武邺人欲反复遣秀检察幷烧石季龙残余宫殿秀常乘驿徃返是时病还迟为太武所诘秀复恐惧太武寻南攻因从渡河先是广平人程天祚为殿中将军有武力元嘉二十七年助戍彭城为魏军所获以善针术深被太武赏爱封南安公常置左右恒劝秀南归秀纳之及太武北还与爽俱来奔文帝悦以爽为司州刺史秀为荥阳颕川二郡太守是嵗元嘉二十八年也魏毁其坟墓明年四月入朝时太武已崩上更谋经略五月遣爽秀及程天祚等出许洛王𤣥谟攻碻磝不㧞败退爽亦收衆南还三十年元凶弑逆南谯王义宣起兵入讨爽与雍州刺史臧质俱诣江陵事平以爽为豫州刺史加都督至夀阳便曲意宾客爵命士人畜仗聚马如寇将至元凶之为逆也秀在建业元凶谓秀曰我为卿诛徐湛之矣方相委任以秀为右将军使攻新亭秀因此归顺孝武即位以为司州刺史加都督领汝南太守孝建元年二月义宣与爽谋反报秋当同举爽狂酒乖谬即日便起兵使其衆戴黄标称建平元年窃造法服义宣质闻爽已处分便狼狈同反爽于是送所造舆服诣江陵板义宣及臧质等文曰丞相刘今补天子名义宣车骑臧今补丞相名质平西朱今补车骑名修之皆板到奉行义宣骇愕爽所送法物并留竟陵县不聼进使爽直出厯阳自采石济军与质水陆俱下左军将军薛安都与爽相遇刺杀之传首建业进平夀阳子弟并伏诛薛安都河东汾隂人也世为强族族姓有三千家父广为宗豪宋武帝定闗河以为上党太守安都少以勇闻身长七尺八寸便弓马仕魏以军功为雍州秦州都统元嘉二十一年来奔求北还构扇河陜文帝许之孝武镇襄阳板为北𢎞农太守魏军渐强安都乃归襄阳二十七年随王诞板安都为建武将军随栁元景向闗陜率歩骑居前所向克捷后孝武伐逆安都领马军与栁元景俱发孝武践祚除右军将军率所领骑为前锋直入殿庭以功封南乡县男安都初征闗陜至臼口梦仰视天见天门开谓左右曰汝等见天门开不至是叹曰梦天门开乃中兴之象邪从弟道生亦以军功为大司马参军犯罪为秣陵令庾淑之所鞭安都大怒即日乃乘马从数十人令左右执矟欲徃杀淑之行至朱雀航逢栁元景遥问曰薛公何之安都跃马至车后曰小子庾淑之鞭我从弟今指徃刺杀之元景虑其不可驻车绐之曰小子无宜适卿徃与手甚快安都既回马元景复唿之令下马入车因让之曰卿从弟服章言论与寒细不异且人身犯罪理应加罚卿为朝廷勲臣云何放恣辄于都邑杀人非惟科律所不容主上亦无辞相宥因载俱归安都乃止其年以惮直免官孝建元年除左军将军及鲁爽反叛遣安都及沈庆之济江安都望见爽便跃马大唿直徃刺之应手倒左右范双斩爽首爽世枭勐咸云万人敌安都单骑直入斩之而反时人皆云闗羽斩颜良不是过也进爵为侯时王𤣥谟拒南郡王义宣臧质于梁山安都复领骑为支军义宣遣将刘谌及臧质攻𤣥谟𤣥谟命衆军击之使安都引骑出贼阵右横击陷之贼遂大溃转太子右卫率大明元年魏军向无盐遣安都领马军东阳太守沈法系统水军并授徐州刺史申坦节度时魏军已去坦求回军讨任榛见许㑹天旱水泉多竭人马疲困不能逺追安都法系白衣领职坦系尚方任榛大抵在任城界积世逋叛所聚棘榛深密难为用师故能久自保藏屡为人患安都明年复职改封武昌县侯景和元年为平北将军徐州刺史加都督明帝即位安都举兵同晋安王子勋时安都从子索儿在都明帝以为左军将军直合安都将为逆遣报之又遣人至瓜歩迎接时右卫将军栁光世亦与安都通谋二人俱逃携安都诸子及家累席卷北奔青州刺史沈文季冀州刺史崔道固并皆同反明帝遣齐髙帝率前将军张永等北讨所至奔散斩薛索儿时武卫将军王广之领军𨽻刘勔攻殷琰于寿阳道固部将傅灵越为广之军人所禽厉声曰我傅灵越也汝得贼何不即杀时生送诣勔勔躬自慰劳诘其叛逆对曰九州唱义岂独在我勔又问卿何不早归天阙乃逃命草间灵越曰薛公举兵淮北威震天下不能専任智勇委付子姪致败之由实在于此人生归于一死实无面求活勔壮其意送还建业明帝欲加原宥灵越辞对如一终不回改乃杀之灵越清河人也子勋平定安都遣别驾从事史毕衆爱下邳太守王焕等奏启事诣明帝归欵索儿之死也安都使栁光世守下邳至是亦率所领归降帝以四方已平欲示威于淮外遣张永沈攸之以重军迎安都惧不免罪遂降魏深安都从子也本名道深避齐髙帝偏讳改焉安都以彭城降魏亲族皆入北髙帝镇淮隂深遁来委身自结于髙帝果干有气力宋元徽末以军功至骁骑将军军主封竟陵侯沈攸之之难齐髙帝入朝堂豫章王嶷代守东府使深领军屯司徒右府分备建邺袁粲据石头豫章王嶷夜登西门遥唿深深惊起率军赴难髙帝即位除淮隂太守寻为直合将军转太子左率武帝即位迁左卫将军隆昌元年为司州刺史右将军卒邓琬字元琰豫章南昌人也父𦙍之宋孝武征虏长史光禄勋孝武起义初琬为南海太守以弟琼与臧质同逆逺徙仍停广州久之得还厯位丹阳丞大明七年车驾幸歴阳追思在藩之旧擢琬为给事黄门侍郎明年出为晋安王子勋镇军长史寻阳内史行江州事前废帝以文帝孝武并次居第三以登极位子勋次第既同深致嫌疑因何迈之谋乃遣使赍药赐死使至子勋典籖谢道迈主帅潘欣之侍书褚灵嗣等驰以告琬泣涕请计琬曰身南土寒士䝉先帝殊恩以爱子见託当以死报効景和元年冬子勋戎服出廒事宣旨欲举兵四坐未荅録事参军陶亮曰请効死前驱衆并奉旨㑹明帝定乱进子勋号车骑将军开府仪同三司令书至诸佐史并喜造琬曰暴乱既除殿下又开黄合实为公私大庆琬以子勋次第居三又以寻阳起事有符孝武理必万克乃取令书投地曰殿下当开端门黄合是吾徒事耳衆并骇愕琬与陶亮等缮甲器徴兵四方郢州刺史安陆王子绥荆州刺史临海王子顼㑹稽太守寻阳王子房雍州刺史袁顗梁州刺史栁元怙益州刺史萧恵开广州刺史袁昙逺徐州刺史薛安都青州刺史沈文季冀州刺史崔道固湘州行事何慧文吴郡太守顾琛吴兴太守王昙生晋陵太守袁标义兴太守刘延熙并同叛逆琬乃建牙于桑尾传檄建业购明帝万戸侯布绢二万疋金银五百斤其余各有差明帝遣荆州典籖邵宰乘驿还江陵经过襄阳袁顗驰书报琬劝勿解甲幷奉劝子勋即伪位琬乃称说符瑞令顾昭之撰为瑞命记造乘舆御服立宗庙设坛场矫作崇宪太后玺令羣僚上伪号于子勋泰始二年正月七日即位于寻阳城改景和三年为义嘉元年其日云雨晦合行礼忘称万嵗取子勋所乘车除脚以为辇置伪殿之西其夕有鸱栖其中鸮集其幰又有秃鹙鸟集城上拜安陆王子绥为司徒因雷电晦㝠震其黄合柱鸱尾堕地又有鸱栖其帐上琬性鄙闇贪吝过甚财货酒食皆身自量校至是父子并卖官鬻爵使婢仆出市道贩卖酣歌博奕日夜不休宾客到门者厯旬不得前内事悉委褚灵嗣等三人羣小竞为威福士庶忿怨内外离心矣明帝遣领军将军王𤣥谟领水军南讨吴兴太守张永为继尚书下符奉诏以四王㓜弱不幸陷难兵交之日不得妄加侵犯若有逼损诛翦无贷琬遣孙沖之等前锋一万据赭圻沖之于道与子勋书欲沿流挂㠶直取白下请速遣陶亮衆军相接分据新亭亮本无干略闻建安王休仁自上殷孝祖又至不敢进及孝祖中流矢死沈攸之代为前锋沖之谓陶亮曰孝祖枭将一战便死天下事定矣不湏复战便当直取京都亮不从明帝遣员外散骑侍郎王道隆至赭圻督战衆军奋击大破之琬又遣豫州刺史刘胡来屯鹊尾胡宿将攸之等甚惮之胡乡人蔡那佼长生张敬儿各领军𨽻攸之在赭圻胡因与那等共语那等说令归顺胡回军入鹊尾无他权略建安王休仁自武槛进据赭圻时胡等兵衆强盛逺近疑惑明帝欲绥慰人情遣吏部尚书褚彦回至武槛选用将帅以下申谦杜㓜文因此求黄门沈懐明刘亮求中书郎建安王休仁即使彦回拟选上不许曰忠臣殉国不谋其报临难以干朝典岂为下之节沈攸之等与刘胡相持久不决上又遣强弩将军任农夫等领兵继至攸之缮修船舸板材不周计无所出会琬送五千片榜供胡军用俄而风潮奔迅榜突栅出江胡等力不能制趂流而下泊攸之等营于是材板大足琬进袁顗都督征讨诸军事率楼船千艘来入鹊尾张兴世建议越鹊尾上据钱溪断其粮道胡累攻之不能克乃遣龙骧将军陈庆领三百舸向钱溪戒庆不须战陈庆至钱溪不敢攻越溪于梅根立砦胡别遣将王起领百舸攻兴世撃大破之胡率其余舸驰还顗更使胡攻兴世休仁因此命沈攸之吴喜佼长生刘灵遗刘伯符等进攻浓湖造皮舰千乘㧞其营栅苦战移日大破之顗被攻急驰信召胡令还张兴世既据钱溪江路阻断胡军乏食琬大送资粮畏兴世不敢下胡遣将迎之为钱溪所破夜走径趣梅根顗闻胡走亦弃衆西奔至青林见杀琬惶扰无计时张悦始发兄子浩丧乃称疾唿琬计事令左右伏甲戒之若闻索酒便出琬至谋斩晋安王封府库以谢罪悦曰宁可卖殿下求活邪因唿求酒再唿左右震慑不能应第二子询提刀出余人续至即斩琬悦因赍琬首诣建安王休仁降蔡那子道深以父为明帝効力被系作部因乱脱鏁入城执子勋囚之沈攸之诸军至江州斩子勋于桑尾牙下传首建业刘胡走入沔竟陵郡丞陈懐直宪子也断道邀之胡人马既疲困因随懐直入城告渴得酒饮酒毕引佩刀自刺不死斩首送建业张兴世弟僧彦追杀懐直取胡首窃有其功荆州闻浓湖平更议奉子顼奔益州就萧恵开典籖阮道预邵宰不同曰虽复欲西岂可得至遣使归罪荆州中从事宗景土人姚俭等勒兵入城执子顼以降刘胡南阳湼阳人也本以面坳黒似胡故名拗胡及长单名胡焉出身郡将稍至队主讨伐诸蛮徃无不捷蛮甚畏惮之明帝即位除越骑校尉蛮畏之小儿啼语云刘胡来便止宗越南阳叶人也本为南阳次门安北将军赵伦之镇襄阳襄阳多杂姓越更被黜为役门出身补郡吏父为蛮所杀越于市中刺杀讐人太守夏侯穆嘉其意擢为队主蛮有为冦盗者常使越讨伐徃辄有功家贫无以市马刀楯歩出单身挺战衆莫能当毎一捷郡将辄赏钱五千因此得买马元嘉二十四年启文帝求复次门移戸属冠军县许之二十七年随栁元景侵魏领马幢𨽻栁元怙有战功还补后军参军督护随王诞戯之曰汝何人遂得我府四字越荅曰佛狸未死不忧不得谘议参军诞大笑孝武即位以为江夏王义恭大司马行参军济阳太守臧质鲁爽反朝廷致讨越战功居多追奔至江陵时荆州刺史朱修之未至越多所诛戮又逼略南郡王义宣子女坐免官系尚方寻被宥追论前功封范阳县子大明三年为长水校尉竟陵王诞据广陵反越领马军𨽻沈庆之攻诞及城陷孝武使悉杀城内男丁越受㫖行诛躬临其事莫不先加捶挞或有鞭其面者欣欣然若有所得凡杀数千人改封始安县子前废帝景和元年进爵为侯召为游击将军直合领南济隂太守改领南东海太守帝凶暴无道而越谭金童太一并为之用命诛戮羣公及何迈等莫不尽心竭力故帝凭其爪牙无所忌惮赐与越等羙女金帛充牣其家越等武人麤强识不及逺感一徃意气皆无复二心帝时南廵明旦便发其夕悉聼越等出外宿明帝因此定乱明晨越等并入被抚接甚厚越改领南济隂太守本官如故越等既为废帝尽心虑明帝不能容之上接待虽厚内并懐惧上意亦不欲使其居中从容谓曰卿遭离暴朝勤劳日久兵马大郡随卿等所择越等素已自疑及闻此㫖皆相顾失色因谋作难以告沈攸之攸之具白帝即日下狱死越善立营阵每数万人止顿自骑马前行使军人随其后马止营合未尝参差及沈攸之代殷孝祖为南讨前锋时孝祖新死衆心并惧攸之叹曰宗公可惜故有胜人处而性严酷好行刑诛时王𤣥谟御下亦少恩将士为之语曰宁作五年徒不逐王𤣥谟𤣥谟犹尚可宗越更杀我谭金在魏时与薛安都有旧后出新野居牛门村及安都归国金常随征讨副安都排坚陷阵气力兼人孝建三年为屯骑校尉直合领南清河太守景和元年前废帝诛羣公金等并为之用封金平都县男童太一宜阳县男沈攸之东兴县男越州里又有武念佼长生曹欣之蔡那并以将帅显武念位至南阳太守长生宁蛮校尉曹欣之骁骑将军蔡那见子道恭传吴喜吴兴临安人也本名喜公明帝减为喜出身为领军府白衣吏少知书领军将军沈演之使写起居注所写既毕闇诵略皆上口演之尝作让表未奏失本喜经一见即写无所漏脱演之甚知之因此渉猎史汉颇见古今演之门生朱重人入为主书荐喜为主书吏进为主图令史文帝尝求图书喜开卷倒进之帝怒遣出㑹太子歩兵校尉沈庆之征蛮启文帝请喜自随为孝武所知稍迁至河东太守殿中御史明帝即位四方反叛喜请得精兵三百致死于东帝大悦即假建武将军简羽林勇士配之议者以喜刀笔吏不当为将不可遣中书舍人巢尚之曰喜随沈庆之累经军旅性既勇决又习战阵若能任之必有成绩喜乃东讨喜在孝武世既见驱使性寛厚所至人并懐之及东讨百姓闻吴河东来便望风降散故喜所至克捷迁歩兵校尉封竟陵县侯东土平定又率所领南讨迁寻阳太守泰始四年改封东兴县侯除右军将军淮阳太守兼太子左卫率五年转骁骑将军太守兼率如故其年大破魏军于荆亭六年又率军向豫州拒魏军加都督豫州诸军事明年还建业初喜东征白明帝得寻阳王子房及诸贼帅即于东枭斩东土既平喜见南贼方炽虑后翻覆受祸乃生送子房还都凡诸大主帅顾琛王昙生之徒皆被全活上以喜新立大功不问而心衔之及平荆州恣意剽虏赃私万计又尝对客言汉髙魏武本是何人上闻之益不悦后夀寂之死喜内惧因乞中散大夫上尤疑之及上有疾为身后之虑疑其将来不能事幼主乃赐死上召入内殿与言谑酬接甚欵赐以名馔并金银御器敕将命者勿使食器宿喜家上素多忌讳不欲令食器停凶祸之室故也及喜死发诏赙赠子徽人袭黄回竟陵郡军人也出身充郡府杂使稍至传教臧质为郡转为斋帅及去职以回自随质讨元凶回随从有功免军戸后随质于梁山败走被录遇赦因下都于宣阳门与人相打诈称江夏王义恭马客被鞭二百付右尚方㑹中书舍人戴明寳被系差回为戸伯奉事明寳竭心尽力明寳寻得原散委任如初启免回以领随身队统知宅及江西墅事性巧触类多能明寳甚宠任之回拳捷果劲勇力兼人在江西与诸楚子相结屡为劫盗㑹明帝初即位四方反叛明寳启帝使回募江西楚人得快手八百隷刘勔西讨累迁至将校以功封葛阳县男元徽初桂阳王休范为逆回以屯骑校尉领军隶齐髙帝于新亭创诈降之计回见休范可乘谓张敬儿曰卿可取之我誓不杀诸王敬儿即日斩休范事平进爵为侯改封闻喜县四年迁冠军将军南琅邪济阳二郡太守建平王景素反回又率军前讨城平之日回军先入又以景素让张敬儿奴倪奴明年迁右军将军沈攸之反以回为平西将军郢州刺史率衆出新亭为前锋未发而袁粲据于石头不从齐髙帝回与新亭诸将任候伯彭文之王宜兴等谋应粲攻高帝于朝堂事既不果髙帝抚之如旧回与宜兴素不协斩之宜兴吴兴人也形状短小而果劲有胆力少年时为劫不须伴郡县讨逐围绕数十重终莫能擒尝舞刀楯回使十余人以水交洒不能着明帝泰始中为将在夀阳间与魏战每以少制多挺身深入以平建平王景素功封长夀县男至是为屯骑校尉见杀回进军未至郢州而沈攸之败走回不乐停郢州固求南兖遂率部曲辄还改封安陆郡公徙南兖州刺史加都督齐髙帝以回専杀终不附己乃使召之及上车爱妾见赤光冠其头至足苦止不肯住及至见诛回既贵祇事戴明寳甚谨言必自名未尝敢坐躬至帐下及入内料检有无随乏供送以此为常回同时为将有南郡髙道庆凶险暴横求欲无已有失意者辄加捶拉徃徃有死者朝廷畏之如虎狼齐髙帝与袁粲等议收付廷尉赐死论曰凶人之济其身业非世乱其莫由焉鲁爽以乱世之请而行之于平日其取败也宜哉安都自致奔亡亦为幸矣邓琬以乱济乱终致颠陨宗越衅稔恶盈旋至夷戮各其职也吴喜以定乱之功荣未酬而祸集黄回以助顺之志福未验而灾生唯命也哉南史卷四十卷四十考证南史卷四十考证薛安都传父广为宗豪宋武帝定闗河以为上党太守北史作父广晋上党太守元嘉二十一年来奔北史真君五年与东雍州刺史沮渠康谋逆事发奔宋青州刺史沈文季季北史作秀明帝遣齐髙帝率前将军张永等北讨北史作明帝遣将张永讨安都黄回传竟陵郡军人也郡南本作都南史卷四十考证南史卷四十一钦定四库全书南史卷四十一唐李延夀撰列传第三十一齐宗室衡阳元王道度始安贞王道生始安王遥光曲江公遥欣安陆昭王𬗟新吴侯景先南丰伯赤斧衡阳公谌临汝侯坦之衡阳元王道度齐髙帝长兄也始与髙帝俱受学于雷次宗宣帝问次宗二子学业次宗答曰其兄外朗其弟内润皆良璞也仕宋位安定太守卒齐建元元年髙帝追加封谥无子髙帝以第十一子钧继钧字宣礼年五嵗所生区贵人病便加惨悴左右依常以五色䬳饴之不肯食曰须侍姨差年七嵗出继衡阳元王见髙帝未拜便涕泗横流髙帝执其手曰伯叔父犹父勿怨所以令汝出继以汝有意堪奉蒸甞故耳即敕外如先给通幰车雉尾扇等事事依正王区贵人卒居丧尽礼服阕当问讯武帝尫羸骨立登车三上不能升乃止典籖曹道人具以闻武帝即幸钧邸见之怆然还谓褚蓁曰昨见衡阳犹竒毁损卿可数相抚悦先是贵人以华钗厨子幷翦刻锦绣中倒炬凤皇莲芰星月之属赐钧以为玩弄贵人亡后每嵗时及朔望辄开视再拜哽咽见者皆为之悲性好学善属文与琅邪王智深以文章相会济阳江淹亦逰焉武帝谓王俭曰衡阳王须文学当使华实相称不得止取贵㳺子弟而已乃以太子舍人萧敷为文学钧常手自细书写五经部为一卷置于巾箱中以备遗忘侍读贺玠问曰殿下家自有坟素复何须蝇头细书别藏巾箱中答曰巾箱中有五经于检閲既易且一更手写则永不忘诸王闻而争効为巾箱五经巾箱五经自此始也居身清率言未甞及时事会稽孔珪家起园列植桐柳多构山泉殆穷真趣钧徃游之珪曰殿下处朱门游紫闼讵得与山人交邪荅曰身处朱门而情游江海形入紫闼而意在青云珪大羙之吴郡张融清抗絶俗虽王公贵人视之慠如也唯雅重钧谓从兄绪曰衡阳王飘飘有凌云气其风情素韵弥足可懐融与之游不知老之将至见赏如此厯位祕书监延兴元年为明帝所杀明帝立以永阳王子珉仍本国继元王为孙子珉字云玙武帝第二十子也初封义安郡王后改永阳永泰元年见害复以武陵昭王晔子子坦奉元王后始安贞王道生字孝伯髙帝次兄也仕宋位奉朝请卒髙帝即位追加封谥三子长凤次鸾是为明帝次𬗟是为安陆昭王凤字景慈仕宋位正员郎卒髙帝即位谥靖世子建武元年明帝追尊道生为景皇妃江氏为后立寝庙于御道西陵曰修安追封凤始安靖王改华林凤庄门为望贤门太极东堂画凤鸟题为神鸟而改鸾鸟为神雀子遥光嗣始安王遥光字元晖生而躄疾髙帝谓不堪奉拜祭祀欲封其弟武帝諌乃以遥光袭爵位中书郎明帝辅政诛赏诸事唯与遥光共谋议劝明帝併杀髙武诸子弟见从建武元年为扬州刺史三年进号抚军将军好吏事颇多惨害足疾不得同朝例常乘舆自望贤门入每与明帝久清闲言毕帝索香火明日必有所诛太子不悦学唯曼逰是好朝议令蔡仲熊为太子讲礼未半遥光从容曰文义之事此是士大夫以为伎艺欲求官耳皇太子何用讲为上以为然乃停讲永泰元年即本号为大将军给油络车帝不豫遥光数入侍疾帝疾渐甚河东王铉等七王一夕见杀遥光意也帝崩遗诏加遥光侍中中书令给扶永元元年给班劒二十人即本号开府仪同三司遥光多忌人有饷履者以为戱已大被嫌责刘绘甞为牋云智不及葵亦以忤㫖既辅东昏潜结江祏兄弟谋自树立弟遥欣在荆楚拥兵居上流密相影响遥光当据东府号令使遥欣急下潜谋将发而遥欣病死江祏被诛东昏召遥光入殿告以祏罪遥光惧还省便阳狂号哭自此称疾不复入台先是遥光行还入城风飘仪繖出城外遥光弟遥昌先卒夀春豫州部曲皆归遥光及遥欣丧还葬武进停东府前渚荆州衆力送者甚盛东昏诛江祏后虑遥光不自安欲转为司徒还第召入喻旨遥光虑见杀收集荆豫二州部曲于府东门衆颇怪其异莫知其指趣也遥光召亲人丹阳丞刘沨及城局参军刘晏中兵参军曹树生等并诸伧楚欲以讨刘暄为名夜遣数百人破东冶出囚尚方取仗又召骁骑将军垣厯生厯生随信至便劝遥光令率城内兵夜攻台辇荻烧城门曰公但乘舆随后反掌可得遥光意疑不敢出天稍晓遥光戎服至㕔事停舆处分上仗登城行赏赐厯生复劝出军遥光不肯望台内自变及日出台军稍至遥光于是戒严勅都下领军萧坦之屯湘官寺镇军司马曹武屯青溪大桥太子右率左兴盛屯东府门东篱门衆军围东城遥光遣垣厯生从西门出战台军屡北杀军主桑天爱初遥光问谘议参军萧畅畅正色拒不从既而畅与抚军长史沈昭略奔台人情大沮又垣歴生从南门出战为曹武所禽谓武曰卿以主上为圣明梅茹为贤相者则我当死且我今死卿明亦死遂杀之遥光闻厯生见获大怒于牀上自竦踊使杀厯生儿其晚台军射火箭烧东北角楼至夜城溃遥光还小斋令人反拒左右并踰屋出台军主刘国寳时当伯等先入遥光闻外兵至吹灭火扶匐下牀军人排合入斩之遥光举事四日而卒举事之夕月蚀识者以月为大臣蚀而既必灭之道未败之夕城内皆梦羣蛇缘城四出各共说之咸以为异台军入城焚屋宇且尽遥光㓜时甚贞正明帝倾意待之东昏为儿童时明帝使与遥光共斋居止唿遥光为安兄恩情甚至及遥光诛后东昏登旧宫土山望东府怆然唿曰安兄乃呜咽左右不忍视见思如此天下知名之士刘沨沨弟谦陆闲闲子綘司马端崔庆逺皆坐诛曲江公遥欣字重晖始安王遥光弟也宣帝兄西平太守奉之无后以遥欣继为曽孙遥欣髫齓中便嶷然明帝谓江祏曰遥欣虽㓜观其神彩殊有局干必成令器未知年命何如耳安陆昭王𬗟曰不患其兄弟不富贵但恐𬗟不及见耳言之惨然而悲始年七嵗出斋时有一左右小儿善弹飞鸟无不应弦坠落遥欣谓曰凡戱多端何急弹此鸟自空中翔飞何闗人事无趣杀此生亦复不急左右感其言遂不复弹鸟时少年通好此事所在遂止年十五六便博览经史弱冠拜中书郎明帝入辅遥欣与始安王遥光等参预政事凡所谈荐皆得其人由是朝野辐凑轩盖盈门延兴元年明帝以遥欣为兖州刺史时丰城公遥昌亦出镇寿春帝于便殿密宴始安王遥光亦在座帝惨然谓遥欣曰昭王云不患汝兄弟不富贵而言不及见如何因悲恸不自胜君臣皆呜咽侍者雨泪及泊欧阳岸忽谓左右曰比何都不见弹左右云有门生因弹见朂遂以此废所在皆止遥欣笑曰我小儿时聊复语耳那复遂断邪建武元年进号西中郎将封闻喜县公迁荆州刺史加都督改封曲江公明帝子弟弱小晋安王寳义有废疾故以遥光为扬州居中遥欣居陜西在外威权并在其门遥欣好勇聚畜武士以为形援永泰元年诏遥欣以本官领雍州刺史宁蛮校尉移州镇襄阳魏军退不行卒赠司空谥康公葬用王礼子几字徳𤣥年十嵗便能属文早孤有弟九人并㓜几恩爱笃睦闻于朝廷性温和与物无竞清贫自立好学善草𨽻书湘州刺史杨公则曲江公故吏也毎见几谓人曰康公此子可谓桓灵寳重出及公则卒几为之诔时年十五沈约见而竒之谓其舅蔡撙曰昨见贤甥杨平南诔文不减希逸之作始验康公积善之庆位中书侍郎尚书左丞末年専尚释敎为新安太守郡多山水特其所好适性逰履遂为之记卒于官子清亦有文才位永康令遥欣弟遥昌字季晖建武元年封丰城县公位豫州刺史卒谥宪公安陆昭王𬗟字景业善容止仕宋位中书郎建元元年封安陆侯为五兵尚书出为吴郡太守政有能名竟陵王子良与之书曰窃承下风数十年来姑蘓未有此政武帝嘉其能累迁宁蛮校尉雍州刺史加都督𬗟留心辞讼人人唿至案前亲自顾问有不得理者勉喻之退皆无恨为百姓所畏爱及卒丧还百姓缘沔水悲泣设祭于岘山为立祠谥曰昭侯明帝少相友爱时为仆射领卫尉表求解职私第展哀诏不许每临𬗟灵辄恸絶哭不成声建武元年赠司徒安陆王子寳晊嗣永元元年改封湘东王东昏废寳晊望物情归已坐待法驾既而城内送歀于梁武帝宣徳太后临朝拜太常不自安谋反及弟江陵公寳贤霄城公寳宏皆伏诛新吴侯景先髙帝从子也祖爰之员外郎父敬宗始兴王国中军景先少孤有至性随母孔氏为舅氏鞠养髙帝嘉之常相提携及镇淮隂以景先领军主自随防卫城内委以心腹武帝为广兴郡启髙帝求景先同行除武帝宁朔府司马自此常相随逐建元元年为太子左卫率封新吴县伯见委任势倾天下景先本名道先乃改为景先以避上讳初武帝少年与景先共车行泥路车久故壊至领军府西门车辕折俱狼狈景先谓帝曰两人脱作领军亦不得忘今日艰辛及武帝践阼诏以景先为兼领军将军拜日羽仪甚盛倾朝观瞩拜还未至府中门诏相闻领军今日故当无折辕事邪景先奉谢景先事上尽心故恩宠特密初西还上坐景阳楼召景先语故旧唯豫章王一人在席而已转中领军车驾射雉郊外景先常甲仗从廉察左右寻进爵为侯始昇明中沈攸之于荆州举兵武帝时镇江州盆城景先夜乘城忽闻壍中有小儿唿萧丹阳未测何人声声不絶试问谁空中应云贼寻当平何事严防语讫不复言即穷讨之了不见明旦以白帝帝曰攸之自无所至焉知汝后不作丹阳尹景先曰宁有作理寻而攸之首至及永明三年诏以景先为丹阳尹谓曰此授欲验徃年盆城壍空中言耳后假节司州诸军事卒谥曰忠侯子毅位北中郎司马性奢豪好弓马为明帝所疑忌王晏事败幷陷诛之南丰伯赤斧髙帝从祖弟也祖隆子卫军录事参军父始之冠军中兵参军赤斧以和谨为髙帝所知髙帝辅政为黄门侍郎淮陵太守顺帝逊位于丹阳故所立宫上令赤斧辅送至因留防卫薨乃还后为雍州刺史在州不营产利勤于奉公迁散骑常侍左卫将军武帝亲遇与萧景先相比封南丰县伯迁给事中太子詹事卒于家贫无绢为衾武帝闻之愈加惋惜谥懿伯子颕胄袭爵颖胄字云长𢎞厚有父风起家祕书郎髙帝谓赤斧曰颖胄轻朱被身觉其趋进转羙足慰人意迁太子舍人遭父丧感脚疾数年然后能行武帝有诏慰勉之赐以医药除竟陵王司徒外兵参军晋熙王文学颖胄好文义弟颖基好武勇武帝登烽火楼诏羣臣赋诗颖胄诗合㫖上谓颖胄曰卿文弟武宗室便不乏才上以颖胄勲戚子弟自中书郎除左军将军知殿内文武事得入便殿出为新安太守吏人懐之后除黄门郎领四厢直迁卫尉明帝废立颖胄从容不为同异乃引颖胄预功建武二年进爵为侯赐以常所乘白牛明帝每存俭约欲铸壊太官元日上夀银酒鎗尚书令王晏等咸称盛徳颖胄曰朝廷盛礼莫过三元此一器既是旧物不足为侈帝不悦后预曲宴银器满席颖胄曰陛下前欲壊酒鎗恐宜移在此器也帝甚慙后为庐陵王后军长史广陵太守行兖州府事是年魏扬声当饮马长江帝惧敕颖胄移居人入城百姓惊恐席卷欲南度颖胄以魏军尚逺不即施行魏军亦寻退仍为南兖州刺史加都督和帝为荆州以颖胄为西中郎长史南郡太守行荆州府事时江祏専执朝权此行由祏颖胄不平曰江公盪我辈出东昏侯诛戮羣公委任厮小崔陈败后方镇各懐异计永元二年十月尚书令临湘侯萧懿及弟卫尉畅见害先遣辅国将军刘山阳就颖胄兵袭梁武帝帝时为雍州刺史将起兵虑颖胄不同遣颖胄亲人王天武诣江陵声云山阳西上并袭荆雍书与颖胄劝同举兵颖胄意犹未决初山阳出南州谓人曰朝廷以白虎幡追我亦不复还矣席卷妓妾尽室西行至巴陵迟回十余日不进梁武帝复遣天武赍书与颖胄设竒略以疑之是时或云山阳谋杀颖胄以荆州同举山阳至果不敢入城颖胄计无所出夜遣钱唐人朱景思唿西中郎城局参军席阐文谘议参军柳忱闭斋定议阐文曰萧雍州畜养士马非复一日江陵素畏襄阳人人衆又不敌取之不可必制制之嵗寒复不为朝廷所容今若杀山阳与雍州举事立天子以令诸侯覇业成矣山阳持疑不进是不信我今斩送天武则彼疑可释至而图之罔不济矣忱亦劝焉颖胄乃斩天武以示山阳山阳大喜轻将歩骑数百到州阐文勒兵斩之传首于梁武东昏闻山阳死发诏讨荆雍颖胄有器局既唱大事衆情归之长沙寺僧铸黄金为龙数千两埋土中厯相传付称为下方黄鐡颖胄因取此龙以充军实乃叹曰徃年江祏斥我至今始知祸福之无门也十二月移檄建业三年正月和帝为相国颖胄为左长史进号镇军将军于是始选用方伯梁武屡表劝和帝即尊号颖胄使别驾宗史撰定礼仪上尊号改元于江陵立宗庙南北郊州府门城悉依建康官置尚书五省以城南射堂为兰台南郡太守为尹建武中荆州大风雨龙入栢斋中柱壁上有爪足处刺史萧遥欣恐畏不敢居之至是以为嘉福殿中兴元年三月颖胄为侍中尚书令监八州军事荆州刺史留卫西朝以弟颖达为冠军将军及杨公则等率师随梁武围郢城颖达会军于汉口与王茂曹景宗等攻陷郢城梁武进漂州使与曹景宗破东昏将李居士又从下东城初梁武之起也巴东太守萧恵训子璝巴西太守鲁休烈弗从举兵侵荆州败辅国将军任漾之于崃口颖胄遣军拒之而梁武已平江郢围建康时颖胄辅帝主有安重之势素能饮酒噉白肉脍至三斗自以职居上将不能拒制璝等忧愧发疾而卒州中祕之使似其书者假为教命时梁武围建康住石头和帝宻诏报颖胄凶问亦祕不发丧及建康平萧璝亦衆惧而溃和帝乃始发丧诏赠颖胄丞相前后部羽葆鼓吹班劒三十人輼辌车黄屋左纛梁天监元年追封巴东郡公丧还武帝车驾临哭渚次葬依晋王导齐豫章王故事谥曰献武弟颖达少好勇使气颖胄齐建武末行荆州事颖达亦为西中郎外兵参军俱在西府齐季多难颇不自安因与兄颖胄举兵颖达弟颖孚自建业为庐陵人修景智潜引与南归颖孚缘山逾嶂仅免道中絶粮后因食过饱而卒建康平梁武帝以颖达为前将军丹阳尹及受禅赠颖孚右卫将军封颖达作唐侯位侍中卫尉卿出为豫章内史意甚愦愦未发前预华林宴酒后于座辞气不悦沈约因劝酒欲以释之颖达大骂约曰我今日形容正是汝老䑕所为何忽复劝我酒举坐惊愕帝谓之曰汝是我家阿五沈公宿望何意轻脱若以法绳汝汝复何理颖达竟无一言唯大涕泣帝心愧之未几迁江州刺史少时悬瓠归化颖达长史沈瑀等苛刻为盗所害衆颇疑颖达或传谋反帝遣直合将军张豹子称江中讨盗实使防之颖达知朝廷之意唯饮酒不知州事后卒于左卫将军谥康侯子敏嗣位新安太守好射雉未甞在郡辞讼者迁于畎焉后张弩损腰而卒第七子斆太清初为魏兴太守梁州刺史宜丰侯循以为府长史梁州有古墓名曰尖冢或云张骞坟欲有发者辄闻鼓角与外相拒椎埋者惧而退斆谓无此理求自监督及开唯有银镂铜镜方尺斆时居母服清谈所贬衡阳公谌字彦孚髙帝絶服族子也祖道清员外郎父仙伯桂阳国下军宋元徽末武帝在郢欲知都下消息髙帝遣谌就武帝宣传谋计留为腹心昇明中为武帝中军刑狱参军南东莞太守以劳封安复县男建元初武帝在东宫谌领宿卫髙帝杀张景真武帝令谌启乞景真命髙帝不悦谌惧而退武帝即位除歩兵校尉南兰陵太守领御仗主斋内兵仗悉委付之心膂密事皆使参掌为左中郎将后军将军太守如故武帝卧疾延昌殿谌在左右宿直上崩遗敕谌领殿内事如旧鬰林即位深委信谌谌每请急出宿帝通夕不能寐谌还乃安转衞军司马兼卫尉丁母忧敕还本位守卫尉明帝辅政谌回附明帝劝行废立密召诸王典籖约语之不许诸王外接人物谌亲要日久衆皆惮而从之鬰林被废日初闻外有变犹密为手敕唿谌其见信如此谌性险无䕶身计及废帝日领兵先入后宫斋内仗身素𨽻服谌莫有动者海陵立转中领军进爵为公甲仗五十人入直殿内月十日还府建武元年转领军将军左将军南徐州刺史给扶进爵衡阳郡公明帝初许事克用谌为扬州及有此授谌恚曰见炊饭推以与人王晏闻之曰谁复为萧谌作瓯筯者谌恃勲重干豫朝政明帝新即位遣左右要人于外聼察具知谌言深相疑阻二年六月上华林园宴谌及尚书令晏等数人尽欢坐罢留谌晚出至华林合仗身执还入省上遣左右莫智明数谌曰隆昌之际非卿无有今日今一门二州兄弟三封朝廷相报政可极此卿恒懐怨望乃云炊饭已熟合甑与人邪今赐卿死谌谓智明曰天去人亦复不逺我与至尊杀髙武诸王是卿传语来去我今死还取卿矣于省杀之至秋而智明死见谌为崇诏乃显其过恶收付廷尉谌好左道吴兴沈文猷相谌云相不减髙帝谌喜曰感卿意无为人言也至是文猷伏诛谌兄诞字彦伟永明中为建康令与秣陵令司马廸之同乘行车前导四卒左丞沈昭略奏凡有卤簿官共乘不得兼列驺寺请免诞等官诏赎论延兴元年厯徐司二州刺史明帝立封安复侯征为左卫将军上欲杀谌以诞在边镇拒魏故未及行魏军退六旬谌诛遣梁武帝为司州别使诛诞诞子稜妻江淹女字才君闻谌死曰萧氏皆尽妾何用生恸哭而絶谌弟诔字彦文与谌同豫废立封西昌侯位太子左卫率诛谌之日辅国将军萧季敞启求收诔深加排苦乃至手相摧辱诔徐曰已死之人何足至此君不忆相提拔时邪幽冥有知终当相报季敞麤勐无行善于弥缝髙帝时为谌所奖説故累为郡守在政贪秽谌辄掩之后为广州刺史白日见诔将兵入城收之少日果为西江都䕶周世雄所袭军败奔山中为蛭所啮肉都尽而死惨楚备至后为村人所斩论者以为有天道焉临汝侯坦之字君平髙帝絶服族子也祖道济太中大夫父欣祖武进令坦之与萧谌同族为东宫直阁以勤直为文恵所知除给事中兰陵令武帝崩坦之率太孙文武度上台除射声校尉令如故未拜除正员郎南鲁郡太守少帝以坦之文恵旧人亲信不离得入内见皇后帝于宫中及出后堂杂狡狯坦之皆得在侧或遇醉后倮袒坦之辄扶持諌喻见帝不可奉乃改附明帝密为耳目隆昌元年追录坦之父勲封临汝县男少帝微闻外有异谋惮明帝在台内敕移西州后在华林园华光殿露着黄縠裈跂牀垂脚谓坦之曰人言镇军与王晏萧谌欲共废我似非虚传兰陵所闻云何坦之甞作兰陵令故称之坦之曰天下宁当有此谁乐无事废天子邪昔元徽独在路上走三年人不敢近政坐枉杀孙超杜幼文等故败耳官有何事一旦便欲废立朝贵不容造以论政当是诸尼师母言耳岂可以尼姥言为信官若无事除此三人谁敢自保安陆诸王在外宁肯复还道刚之徒何能抗此帝曰兰陵可好聼察作事莫在人后帝以为除诸执政应须当事人意在沈文季夜遣内左右密赂文季文季不受帝大怒谓坦之曰我赐文季不受岂有人臣拒天子赐坦之曰官遣谁送帝曰内左右坦之曰官若诏敕出赐令舍人主书送徃文季宁敢不受政以事不方幅故仰遣耳帝又夜醉乘马从西歩廊向北驰走如此两三将倒坦之谏不从执马控帝运拳击坦之不着倒地坦之与曹道刚扶抱还夀昌殿瑇琩牀上卧又欲起走坦之不能制坦之驰信报皇后至请譬良久乃眠时明帝谋废杀既与萧谌及坦之定谋少帝腹心直阁将军曹道刚疑外间有异密有处分谌未能发始兴内史萧季敞南阳太守萧颖基并应还都谌欲待二萧至借其威力以举事明帝虑事变以告坦之坦之驰谓谌曰废天子古来大事比闻曹道刚朱隆之等转已猜疑卫尉明日若不就事无所复及弟有百嵗母岂能坐聼祸败政应作余计耳谌惶遽明日遂废帝坦之力也海陵即位除黄门郎兼卫尉建武元年迁左卫将军进爵为侯东昏立为侍中领军将军永元元年母忧起复职加将军置府江祏兄弟欲立始安王遥光密告坦之坦之曰明帝取天下已非次第天下人至今不服今若复作此事恐四海瓦解我其不敢言及遥光起事遣人夜掩取坦之坦之科头着裈踰墻走逢台游逻主颜端执之坦之谓曰始安作贼遣人见取向于宅奔走欲还台耳君何见录端不荅而守防逾严坦之谓曰身是大臣夜半奔走君理见疑以为得罪朝廷若不信自可歩徃东府参视亦不荅端至小街审知遥光举事乃走还未至三十余歩下马再拜曰今日乞垂将接坦之曰向语君何所道岂容相欺端以马与坦之相随去比至新亭道中收遥光所虏之余得二百许人并有麤仗乃进西掖门开鼔后得入殿内其夕四更主书冯元嗣叩北掖门告遥光反殿内为之备向晓召徐孝嗣入左将军沈约五更初闻难驰车走趋西掖门或劝戎服约虑外军已至若戎衣或者谓同遥光无以自明乃朱服而入台内部分既立坦之假节督衆军讨遥光事平迁尚书左仆射丹阳尹右军如故进爵为公坦之肥黒无须语声嘶时人号为萧痖刚佷専执羣小畏而惜之遥光事平二十余日帝遣延明主帅黄文济围坦之宅诛之坦之从兄翼宗为海陵郡将发坦之谓文济曰从兄海陵宅故应无他文济曰海陵宅在何处坦之告之文济曰政应得罪仍遣收之检家赤贫唯有质钱帖子数百还以启帝原其死和帝中兴元年追赠坦之中军将军开府仪同三司论曰有齐宗室唯始安之后克昌明帝取之以非道遥光济之以残酷其卒至颠仆所谓亦以此终者也颖胄荆州之任盖惟失职及其末途倚伏岂预图之所致乎谌与坦之俱应顾託既以倾国亦以覆身各其宜矣南史卷四十一卷四十一考证南史卷四十一考证始安王遥光传太子右率左兴盛屯东府门东篱门屯东府门东离门一本作屯府东篱门焚屋宇且尽屋字一本作居字曲江公遥欣子几传好学善草𨽻书草阁本作章南丰伯赤斧子颖胄传梁武帝复遣天武赍书与颖胄遣监本误追今改从梁书颖胄使别驾宗史撰定礼仪史应作夬虽梁书宗夬本传未载此事而云故领军将军萧颖胄深相委仗每事谘焉其为夬无疑也颖胄遣军拒之而梁武已平江郢围建康监本缺郢字今从阁本增入衡阳公谌传谌每请急出宿帝通夕不能寐出宿监本讹宿出今据齐书改正临汝侯坦之传少帝以坦之文恵旧人亲信不离得入内见皇后离各本误难今改从齐书建武元年迁左卫将军建监本讹孝今从阁本坦之科头着裈踰墻走裈监本误禅今从齐书羣小畏而惜之惜一本作憎应从之南史卷四十一考证南史卷四十二钦定四库全书南史卷四十二唐李延夀撰列传第三十二齐髙帝诸子上齐髙帝十九男昭皇后生武帝豫章文献王嶷谢贵嫔生临川献王映长沙威王晃罗太妃生武陵昭王晔任太妃生安成恭王暠陆脩仪生鄱阳王锵晋熙王銶袁脩容生桂阳王铄何太妃生始兴简王鑑宜都王铿区贵人生衡阳王钧张淑妃生江夏王锋河东王铉李羙人生南平王鋭第九第十三第十四第十七皇子早亡衡阳王钧出继髙帝兄元王后豫章文献王嶷字宣俨髙帝第二子也寛仁𢎞雅有大成之量髙帝特钟爱焉仕宋为尚书左戸郎钱唐令髙帝破薛索儿改封西阳以先爵赐嶷为晋夀县侯后为武陵内史时沈攸之赕伐荆州界内诸蛮遂反五溪禁断鱼盐羣蛮怨怒酉溪蛮王田头拟杀攸之使攸之责赕千万头拟输五百万发气死其弟娄侯簒立头拟子田都走入獠中于是蛮部大乱抄掠至都城下嶷遣队主张英儿击破之田都自獠中请立而娄侯亦归附嶷诛娄侯于郡狱命田都继其父蛮衆乃安入为宋顺帝骠骑从事中郎诣司徒袁粲粲谓人曰后来佳器也髙帝在领军府嶷居青溪宅苍梧王夜中微行欲掩袭宅内嶷令左右儛刀㦸于中庭苍梧从墙间窥见已有备乃去髙帝忧危既切腹心荀伯玉劝帝度江北起兵嶷谏曰主上狂凶人不自保单行道路易以立功外州起兵鲜有克胜于此立计万不可失及苍梧殒髙帝报嶷曰大事已判汝明可早入顺帝即位转侍中总宫内直卫沈攸之之难髙帝入朝堂嶷出镇东府加冠军将军及袁粲举兵夕丹阳丞王逊告变先至东府嶷遣帐内军主戴元孙二千人随薛道深等俱至石头焚门之功元孙预焉先是王藴荐部曲六十人助为城防实以为内应也嶷知藴懐贰不给其仗散处外省及难作搜检皆已亡去上流平后武帝自寻阳还嶷出为都督江州刺史以定䇿功改封永安县公仍徙镇西将军都督荆州刺史时髙帝作辅嶷务存约省停府州仪迎物及至州坦懐纳善侧席思政王俭与嶷书曰旧楚萧条仍嵗多故政荒人散寔须缉理公临莅甫尔英风惟穆江汉来蘓八荒慕义庾亮以来荆州无复此政古人云朞用有成而公旬日成化岂不休哉初沈攸之欲聚衆开人相告士庶坐执役者甚衆嶷至镇一日遣三千余人见囚五嵗刑以下不连台者皆原遣以市税重多所寛假百姓甚悦禅让之间武帝欲速定大业嶷依违其事黙无所言建元元年髙帝即位赦诏未至嶷先下令蠲除部内昇明二年以前逋负迁侍中尚书令都督扬州刺史骠骑大将军开府仪同三司封豫章郡王㑹魏军动诏以嶷为南蛮校尉荆湘二州刺史都督八州寻给油络侠望车二年给班劒二十人其夏于南蛮园东南开馆立学上表言状置生三十人取旧族父祖位正佐台郎年二十五以下十五以上补之置儒林参军一人文学祭酒一人劝学从事二人行释菜礼以谷过贱聼人以米当口钱优评斛一百义阳劫帅张羣亡命积年鼓行为贼义阳武陵天门南平四郡界被其残破沈攸之连讨不禽末乃首用之攸之起事羣从下郢于路先叛结砦于三溪依据深险嶷遣中兵参军虞欣祖为义阳太守使降意诱纳之厚为礼遗于坐斩首其党皆散四郡获安入为中书监司空扬州刺史都督二州侍中如故加兵置佐以前军临川王映府文武配司空嶷以将还都修廨宇及路陌东归部曲不得赍府州物出城发江津士女观送数千人皆垂泣嶷发江陵感疾至都未瘳上深忧虑为之大赦三年六月壬子赦令是也疾愈上幸东府设金石乐使乘舆至宫六门武帝即位进位太尉增置兵佐解侍中增班劒三十人建元中武帝以事失㫖髙帝颇有代嫡之意而嶷事武帝恭悌尽礼未甞违忤颜色故武帝友爱亦深性至孝髙帝崩哭泣过度眼耳皆出血永明元年领太子太傅解中书监宋武以来州郡秩俸及杂供给多随土所出无有定准嶷上表请明立定格班下四方永为恒制从之嶷不参朝务而言事密谋多见信纳服阕加侍中宋元嘉制诸王入斋合得白服裙帽见人主唯出太极四厢乃备朝衣自此以来此事一断上与嶷同生相友睦宫内曲宴许依元嘉嶷固辞不奉敕唯车驾幸第乃白服乌纱帽以侍宴焉至于衣服制度动皆陈启事无专制务从减省并不见许又启曰北第旧邸本自甚华臣徃嵗作小眠斋皆补接为办无乖格制要是柽栢之华一时新浄东府又有此斋亦为华屋而臣顿有二处住止下情窃所未安讯访东宫𤣥圃乃有栢屋制甚古拙臣乃欲壊取以奉太子非但失之于前且补接既多不可见移亦恐外物或为异论不审可有垂许送东府斋理不上荅曰见别纸汝劳疾亦复那得不动何意为作烦长启事竟不从三年文恵太子讲孝经毕嶷求解太傅不许嶷常虑盛满又因官宴求解扬州授竟陵王子良上终不许曰毕汝一世无所多言武帝即位后频发诏拜陵不果行遣嶷拜陵还过延陵季子庙观沸井有水牛突部伍直兵执牛推问嶷不许取绢一疋横系牛角放归其家政在寛厚故得朝野欢心四年唐㝢之贼起嶷启上曰此段小冦出于凶愚天网宏罩理不足论但圣明御世幸甚不尔比借声聼皆云有由而然但顷小大士庶每以小利奉公不顾所损者大挞籍检功巧督䘏简小塘藏丁匿口凡诸条制实长怨府此目前交利非天下大计一室之中尚不可精宇宙之内何可周洗公家何甞不知人多巧古今政以不可细碎故不为耳为此者实非乖理但识理者百不有一陛下弟儿大臣犹不能伏理况复天下悠悠万品怨积聚党凶迷相类止于一处何足不除脱复多所便成纷纭上荅曰欺巧那可容宋世混乱以为是不蚊蚁何足为忧至今都应散灭吾政恨其不辩大耳亦何时无亡命邪后乃诏聼复籍注是时武帝奢侈后宫万余人宫内不容太乐景弟暴室皆满犹以为未足嶷后房亦千余人颖川荀丕献书于嶷极言其失嶷咨嗟良久为书荅之又为之减遣丕字令哲后为荆州西曹书佐长史王秀与其书题之云西曹荀君丕报书曰第五之位不减骠骑亦不知西曹何殊长史且人之处世当以徳行称着何遽以一爵髙人邪相如不见屈于渑池毛遂安受辱于郢都造敌临事仆必先于二子未知足下之贵足下之威孰若秦楚两王仆以徳为寳足下以位为寳各寳其寳于此敬宜于是直题云长史王君时尚书令王俭当朝丕又与俭书曰足下建髙人之名而不显髙人之迹将何以书于齐史哉及南郡纲纪启荆州刺史随王子隆请罪丕丕自申乃免又上书极谏武帝言甚直帝不悦丕竟于荆州狱赐死徐孝嗣闻其死曰丕纵有罪亦不应杀数千年后其如竹帛何五年嶷进位大司马八年给皁轮车寻加中书监固让嶷身长七尺八寸善持容范文物卫从礼冠百僚每出入殿省皆瞻望严肃自以地位隆重深懐退素北宅旧有园田之羙乃盛脩理之武帝甞问临川王映居家何事乐映曰政使刘瓛讲礼顾讲易朱广之讲庄老臣与二三诸彦兄弟友生时复击賛以此为乐上大赏之他日谓嶷曰临川为善遂至于斯嶷曰此大司马公之次弟安得不尔上仍以玉如意指嶷曰未若皇帝之次弟为善最多也嶷常戒诸子曰凡富贵少不骄奢以约失之者鲜矣汉世以来侯王子弟以骄恣之故大者灭身丧族小者削夺邑地可不戒哉称疾不利住东城累求还第令世子子亷代镇东府上数幸嶷第宋长宁陵隧道出第前路上曰我便是入他家墓内寻人乃徙其表阙骐驎于东冈骐驎及阙形势甚巧宋孝武于襄阳致之后诸帝王陵皆模范而莫及也永明末车驾数逰幸唯嶷陪从上甞出新林苑同辇夜归至宫门嶷下辇辞出上曰今夜行无使为尉司所呵也嶷对曰京辇之内皆属臣州愿陛下不垂过虑上大笑赐以魏所送氊车每幸第不复屏人敕外监曰我徃大司马第是还家耳嶷妃庾氏甞有疾瘳上幸嶷邸后堂设金石乐宫人毕至登桐台使嶷着乌纱帽极日尽欢敕嶷备家人之礼嶷谓上曰古来言愿陛下夀比南山或称万嵗此殆近貌言如臣所懐实愿陛下极夀百年亦足矣上曰百年复何可得止得东西一百于事亦济因相执流涕十年上封嶷诸子旧例王子封千戸嶷欲五子俱封启减人五百戸其年疾笃表解职不许赐钱五百万营功徳薨年四十九其日上视疾至薨乃还宫诏歛以衮冕之服温明祕器大鸿胪持节䕶丧事太官朝夕送祭奠大司马太傅二府文武悉停过葬诏赠假黄钺都督中外诸军事丞相扬州牧绿綟绶具九服钖命之礼侍中大司马太傅王如故给九旒鸾辂黄屋左纛虎贲班劒百人輼辌车前后部羽葆鼓吹丧葬送仪并依汉东平王苍故事嶷临终召子子亷子恪曰吾无后当共相勉励笃睦为先才有优劣位有通塞运有富贫此自然理无足以相陵侮勤学行守基业修闺庭尚闲素如此足无忧患圣主储皇及诸亲贤亦当不以吾没易情也三日施灵唯香火盘水干饭酒脯㯽榔而已朔望菜食一盘加以甘果此外悉省葬后除灵可施吾常所乘舆扇繖朔望时节席地香火盘水酒脯干饭㯽榔便足棺器及墓中勿用余物为后患也朝服之外唯下鐡环刀一口作冢每令深一二依格莫过度也后堂楼可安佛供养外国二僧余皆如旧与汝逰戯后堂船乘吾所乘牛马送二宫及司徒服饰衣裘悉为功徳子亷等号泣奉行武帝哀痛特至蔬食积旬太官朝送祭奠敕王融为铭云半岳摧峯中河坠月帝流涕曰此正吾所欲言也至其年十二月乃举乐宴朝臣乐始举上便歔欷流涕嶷薨后第库无见钱武帝敕货杂物服饰数百万起集善寺月给第见钱百万至上崩乃省嶷性汎爱不乐闻人过失左右投书相告置鞾中竟不视取火焚之斋库失火烧荆州还资评直三千余万主局各杖数十而已嶷薨后忽见形于沈文季曰我未应便死皇太子加膏中十一种药使我癕不差汤中复加药一种使利不断吾已诉先帝先帝许还东邸当判此事因胷中出青纸文书示文季曰与卿少旧因卿呈上俄失所在文季祕而不传甚惧此事少时太子薨又甞见形于第后园乘腰舆指麾处分唿直兵直兵无手板左右授一玉手板与之谓曰橘树一株死可觅补之因出后园合直兵倒地仍失手板羣吏中南阳乐蔼彭城刘绘吴郡张稷最被亲礼蔼与竟陵王子良牋欲率荆江湘三州僚吏建碑託中书侍郎刘绘营办蔼又与右率沈约书请为文约荅曰郭有道汉末之匹夫非蔡伯喈不足以偶三絶谢安石素族之台辅时无丽藻迄乃有碑无文况文献王冠冕彝伦仪形寓内自非一代辞宗难或与此约闾闬鄙人名不入第歘酬今㫖便是以礼许人闻命慙颜已不觉汗之霑背也建武中第二子子恪託约及太子詹事孔珪为文妃庾氏有女功妇徳嶷甚重之宋时武帝及嶷位宦尚轻家又贫薄庾氏常彻已损身以相营奉兄弟每行来公事晚还饥疲躬营饮食未甞不迎时先办虽丰俭随事而香净适口穆皇后不自营又不整洁上亦以此贵之又不妬忌嶷倍加敬重嶷薨后少时亦亡子廉字景蔼初嶷养鱼复侯子响为嗣子子廉封永新侯子响还本子廉为世子位淮陵太守太子中舍人前将军善抚诸弟十一年卒赠侍中谥哀世子子元琳嗣梁武受禅诏曰豫章王元琳故竟陵王昭胄子同齐氏宗国髙武嫡胤宜祚井邑以传于后降封新涂侯子廉弟子恪字景沖永明中以王子封南康县侯年十二和从兄司徒竟陵王子良髙松赋卫军王俭见而竒之建武中为吴郡太守及大司马王敬则于㑹稽反奉子恪为名而子恪奔走未知所在始安王遥光劝上併诛髙武诸子孙于是并敕竟陵王昭胄等六十余人入永福省令大医煮椒二斛并命办数十具棺材谓舍人沈徽孚曰椒熟则一时赐死期三更当杀之会上暂卧主书单景隽启依㫖毙之徽孚坚执曰事须更审尔夕三更子恪徒跣奔至建阳门上闻惊觉曰故当未赐诸侯命邪徽孚以荅上抚牀曰遥光几误人事及见子恪顾问流涕诸侯悉赐供馔以子恪为太子中庶子东昏即位为侍中中兴二年为相国谘议参军梁天监元年降爵为子位司徒左长史子恪与弟子范等甞因事入谢梁武帝在文徳殿引见谓曰夫天下之寳本是公器茍无期运虽有项籍之力终亦败亡宋孝武为性猜忌兄弟粗有令名者无不因事鸩毒所遗唯景和至朝臣之中疑有天命而致害者枉滥相继于时虽疑卿祖无如之何如宋明帝本为庸常被免岂疑得全又复我于时已年二嵗彼岂知我应有今日当知有天命者非人所害害亦不能得我初平建康城朝廷内外皆劝我云时代革异物心须一宜行处分我于时依此而行谁谓不可政言江左以来代谢必相诛戮此是伤于和气国祚例不灵长此是一义二者齐梁虽曰革代义异徃时我与卿兄弟宗属未逺卿勿言兄弟是亲人家兄弟自有周旋者不周旋者况五服之属邪齐业之初亦是甘苦共甞腹心在我卿兄弟年少理当不悉我与卿兄弟便是情同一体岂当都不念此作行路事此是二义且建武屠灭卿门我起义兵非惟自雪门耻亦是为卿兄弟报仇卿若能在建武永元之时拨乱反正我虽起樊邓岂得不释戈推奉我今为卿报仇且时代革异望卿兄弟尽节报我耳且我自借丧乱代明帝家天下不取卿家天下昔刘子舆自称成帝子光武言假使成帝更生天下亦不复可得况子舆乎梁初人劝我相诛灭者我答之犹如向言若茍有天命非我所杀若其无运何忽行此政是示无度量曹志亲是魏武帝孙入事晋武为晋室忠臣此即卿事例卿是宗室情义异他方坦然相期小待自当知我寸心又文献王时内斋直帐阉人赵叔祖天监初入台为斋帅在夀光省武帝唿问曰汝比见北第诸郎不若见道我此意今日虽是革代情同一家但今盘石未立所以未得用诸郎非唯在我未宜我亦是欲使诸郎得安耳但闭门髙枕后自当见我心叔祖即出具宣敕意子恪普通三年累迁都官尚书四年转吏部大通二年出为吴郡太守卒官谥曰恭子子恪兄弟十六人并入梁有文学者子恪子质子显子云子晖子恪常谓所亲曰文史之事诸弟备之矣不烦吾复牵率但退食自公无过足矣子恪亦渉学颇属文随弃其本故不传文集子恪次弟子操封泉陵侯王侯出身官无定凖素姓三公长子一人为员外郎建武中子操解褐为给事中自此齐末皆以为例永泰元年兄南康侯子恪为吴郡太守避王敬则难归以子操为吴郡太守永元中为黄门郎子操弟子范字景则齐永明中封祁阳县侯拜太子洗马天监初降爵为子位司徒主簿丁所生母忧去职子范有孝性居丧以毁闻服阕累迁大司马南平王从事中郎王爱文学士子范偏被恩遇常曰此宗室竒才也使制千字文其辞甚羙王命记室蔡薳注释之自是府中文笔皆使具草后为临贺王正徳长史正徳迁丹阳尹复为正徳信威长史领尹丞歴官十余年不出藩府而诸弟并登显列意不能平及是为到府牋曰上藩首僚于兹再忝河南雌伏自此重叨老少异时盛衰殊日虽佩恩宠还羞年鬓子范少与弟子显子云才名畧相比而风采容止不逮故宦途有优劣每读汉书杜缓传云六弟五人至大官唯中弟钦官不至最知名常吟讽之以况已也后为祕书监简文即位召为光禄大夫加金章紫绶以逼贼不拜其年葬简皇后使制哀策文理哀切帝谓武林侯萧谘曰此段庄陵万事零落唯哀册尚有典刑敕赉米千石子范无居宅寻卒于招提寺僧房贼平元帝追赠金紫光禄大夫谥曰文前后文集三十卷子滂确并少有文章简文在东宫时甞与邵陵王数诸萧文士滂确并预焉滂位中军宣城王记室先子范卒确位司徒右长史魏平江陵入长安滂弟干字思惕容止雅正性恬简善𨽻书得叔父子云之法九嵗补国子周易生祭酒袁昂深敬重之仕梁为宣城王谘议参军陈武帝镇南徐州引为司空从事中郎及受命永定元年除给事黄门侍郎时熊昙朗在豫章周廸在临川留异在东阳陈寳应在建安共相连结闽中豪帅立砦自保武帝患之令干徃谕以逆顺谓曰昔陆贾南征赵佗归顺随何奉使黥布来臣追想清风髣髴在目卿宜勉建功名不烦更劳师旅干至示以逆顺所在欵附其年就除建安太守天嘉二年留异反陈寳应助之又资周廸兵粮出㓂临川因逼建安干单使临郡不能守乃弃郡以避寳应时闽中宰守并受寳应署置干独不屈徙居郊野及寳应平都督章昭达以闻文帝甚嘉之超授五兵尚书卒谥静子子显字景阳子范弟也㓜聪慧嶷偏爱之七嵗封宁都县侯梁天监初降为子位太尉录事参军子显身长八尺状貌甚雅好学工属文甞着鸿序赋尚书令沈约见而称曰可谓明道之髙致盖幽通之流也又採衆家后汉考正同异为一家之书又启撰齐史书成表奏诏付祕阁累迁邵陵王友后除黄门郎中大通二年迁长兼侍中梁武帝雅爱子显才又嘉其容止吐纳每御筵侍坐偏顾访焉甞从容谓曰我造通史此书若成衆史可废子显对曰仲尼讃易道黜八索述职方除九丘圣制符同复在兹日时以为名对三年以本官领国子博士武帝制孝经义未列学官子显在职表置助教一人生十人又启撰武帝集幷普通北伐记迁国子祭酒加侍中于学递述武帝五经义迁吏部尚书侍中如故子显风神洒落雍容闲雅简通宾客不畏鬼神性爱山水为伐社文以见其志饮酒数斗颇负才气及掌选见九流宾客不与交言但举扇一撝而已衣冠窃恨然简文素重其为人在东宫时毎引与促宴子显甞起更衣简文谓坐客曰常闻异人间出今日始见知是萧尚书其见重如此出为吴兴太守卒时年四十九诏赠侍中中书令及请谥手敕曰恃才傲物宜谥曰骄子显甞为自序其畧云余为邵陵王友忝还京师逺思前比即楚之唐宋梁之严邹追寻平生颇好辞藻虽在名无成求心已足若乃登髙目极临水送归风动春朝月明秋夜早鴈初鸎开花落叶有来斯应每不能已也且前代贾傅崔马邯郸缪路之徒并以文章显所以屡上歌颂自比古人天监六年始预九日朝宴稠人广坐独受旨云今云物甚羙卿将不斐然赋诗诗既成又降㫖曰可谓才子余退谓人曰一顾之恩非望而至遂方贾谊何如哉未易当也每有制作特寡思功须其自来不以力搆少来所为诗赋则鸿序一作体兼衆制文备多方颇为好事所传故虚声易逺子显所着后汉书一百卷齐书六十卷普通北伐记五卷贵俭传三卷文集二十卷子序恺并少知名序太清中位中庶子卒恺太子家令恺才学誉望时论以方其父简文在东宫早引接之时中庶子谢嘏出守建安于宣猷堂钱饮并召时才赋诗同用十五剧韵恺诗先就其辞又羙简文与湘东王令曰王筠本自旧手后进有萧恺可称信为才子先是太学博士顾野王奉令撰玉篇简文嫌其书详畧未当以恺博学于文字尤善使更与学士删改太清中卒于侍中子显弟子云子云字景乔年十二齐建武四年封新浦县侯自制拜章便有文采梁天监初降爵为子及长勤学有文藻弱冠撰晋书至年二十六书成百余卷表奏之诏付祕阁子云性沉静不乐仕进风神闲广任性不羣夏月对宾客恒自裸袒而兄弟不睦乃至吉凶不相弔问时论以此少之年三十方起家为祕书郎迁太子舍人撰东宫新记奏之敕赐束帛累迁丹阳郡丞湘东王绎为丹阳尹深相赏好如布衣之交中大通三年为临川内史在郡以和理称人吏悦之还除散骑常侍歴侍中国子祭酒梁初郊庙未革牲牷乐辞皆沈约撰至是承用子云启宜改之敕荅曰此是主者守株宜急改也仍使子云撰定敕曰郊庙歌辞应须典诰大语不得杂用子史文章浅言而沈约所撰亦多舛谬子云作成敕并施用子云善草𨽻为时楷法自云善效钟元常王逸少而微变字体甞荅敕云臣昔不能㧞赏随时所贵规摹子敬多歴年所年二十六着晋史至二王列传欲作论草𨽻法言不尽意遂不能成畧指论飞白一事而已十许年始见敕㫖论书一卷商畧笔状洞彻字体始变子敬全范元常逮尔以来自觉功进其书迹雅为武帝所重帝甞论书曰笔力劲骏心手相应巧逾杜度羙过崔寔当与元常并驱争先其见赏如此出为东阳太守百济国使人至建业求书逢子云为郡维舟将发使人于渚次候之望船三十许歩行拜行前子云遣问之答曰侍中尺牍之羙逺流海外今日所求唯在名迹子云乃为停船三日书三十纸与之获金货数百万性吝自外荅饷不书好纸好事者重加赂遗以要酬答太清元年复为侍中国子祭酒二年侯景宼逼子云逃民间三年宫城失守奔晋陵馁卒于显云寺僧房年六十三所着晋书一百一十卷东官新记二十卷子特字世达早知名亦善草𨽻时人比之卫恒卫瓘武帝甞使特书及奏帝曰子敬之迹不及逸少萧特之书遂逼于父位太子舍人海盐令坐事免先子云卒遗启简文求为墓志铭帝为制铭焉子云弟子晖字景光少渉学亦有文才性恬静寡嗜慾甞预重云殿聴制讲三慧经退为讲赋奏之甚见赏卒于骠骑长史南史卷四十二卷四十二考证南史卷四十二考证豫章文献王嶷传江建来蘓建一本作汉又下文古人云朞用有成而公旬日成化岂不休哉用作月似俱应从之上数幸嶷第第各本俱讹弟今改正子廉弟子恪传使制千字文其辞甚羙王命记室蔡薳注释之此与梁书同惟隋书经籍志云千字文一卷梁国子祭酒萧子云注与此异子云传自云善效钟元常王逸少钟监本讹钟今改正南史卷四十二考证南史卷四十三钦定四库全书南史卷四十三唐李延夀撰列传第三十三齐髙帝诸子下临川献王映字宣光髙帝第三子也少而警悟羙言笑善容止仕宋位给事黄门侍郎南兖州刺史留心吏事自下莫不肃然令行禁止髙帝践阼为雍州刺史加都督封临川王甞致钱还都买物有献讣者于江陵买货至都还换可得微有所増映笑曰我是贾客邪乃复求利改授都督扬州刺史莅事聪敏府州曹局皆重足以奉禁令自宋彭城王义康以后未之有也永明元年为侍中骠骑将军五年即本号开府仪同三司七年薨映善骑射解声律工左右书左右射应接宾客风韵韶靡及薨朝野莫不惋惜赠司空九子皆封侯长子子晋永元初为侍中入梁为髙平太守第二子子游州陵侯为黄门侍郎谋反兄弟并伏诛长沙威王晃字宣明髙帝第四子也少有武力为髙帝所爱昇明二年代兄映为淮南宣城二郡太守晃便弓马初沈攸之事起晃多从武容赫奕都街时人为之语曰焕焕萧四繖其年迁西中郎将豫州刺史监三州诸军事髙帝践阼晃每陈政事辄为典籖所裁晃杀之上大怒手诏赐杖迁南徐州刺史加都督武帝为皇太子拜武进陵于曲阿后湖鬬队使晃御马军上闻之乂不悦临崩以晃属武帝处以辇毂近藩勿令逺出永明元年以晃为都督南徐州刺史入为中书监时禁诸王蓄仗在都下者唯置捉刀左右四十人晃爱武罢徐州还私载数百人仗还都为禁司所觉投之江中帝闻之大怒将纠以法豫章王嶷稽首流涕曰晃罪诚不足宥陛下当忆先朝念白象白象晃小字也上亦垂泣髙帝大渐时戒武帝曰宋氏若骨肉不相图佗族岂得乘其弊汝深戒之故武帝终无异意然晃亦不见亲宠当时论者以武帝优于魏文减于汉明后拜车骑将军侍中薨赠开府仪同三司武帝常幸钟山晃从驾以马矟刺道边枯蘖上令左右数人引之银纒皆卷聚而矟不出乃令晃复驰马㧞之应手便去每逺州献骏马上辄令晃于华林中调试之髙帝常曰此我家任城也武帝缘此意故谥曰威武陵昭王晔字宣昭髙帝第五子也母罗氏从髙帝在淮隂以罪诛晔年四嵗思慕不异成人每恸吐血髙帝敕武帝曰三昧至性如此恐不济汝可与共住每抑割之三昧晔小字也故晔见爱髙帝虽为方伯而居处甚贫诸子学书无纸笔晔常以指画空中及画掌学字遂工篆法少时又无棊局乃破荻为片纵横以为棊局指㸃行势遂至名品性刚颖儁出与诸王共作短句诗学谢灵运体以呈髙帝帝报曰见汝二十字诸儿作中最为优者但康乐放荡作体不辩有首尾安仁士衡深可宗尚颜延之抑其次也建元二年为会稽太守加都督上遣儒士刘瓛徃郡为晔讲五经武帝即位歴中书令祠部尚书巫觋或言晔有非常之相以此自负武帝闻之故无宠未甞处方岳于御坐曲宴醉伏地貂抄肉柈帝笑曰污貂对曰陛下爱其羽毛而疎其骨肉帝不悦性轻财重义有古人风罢会稽还都斋中钱不满万俸禄所入皆与参佐賔僚共之常曰兄作天子何畏弟无钱居止附身所须而已名后堂山为首阳盖怨贫薄也甞于武帝前与竟陵王子良闱棊子良大北及退豫章文献王谓晔曰汝与司徒手谈故当小相推让答曰晔立身以来未甞一口妄语执心疎婞偏不知悔好文章射为当时独絶琅琊王瞻亦称善射而不及晔也武帝幸豫章王嶷东田宴诸长王独不召晔嶷曰风景殊羙今日甚忆武陵上仍唿使射屡发命中顾四坐曰手何如上神色甚怪嶷曰阿五常日不尔今可谓仰借天威帝意乃释后于华林射赌凡六箭五破一皮赐钱五万文又上举酒劝晔曰陛下常不以此处许臣上回面不答豫章王于邸起土山列种桐竹号为桐山武帝幸之置酒为乐顾临川王映王邸亦有嘉名否映曰臣好栖静因以为称又问晔晔曰臣山卑不曾栖灵昭景唯有薇蕨直号首阳山帝曰此直劳者之歌也久之出为江州刺史上以晔方出镇求其宅给诸皇子遣舍人喻㫖晔曰先帝赐臣此宅使臣歌哭有所陛下欲以州易宅臣请不以宅易州帝恨之至镇百余日典籖赵渥之启晔得失征还为左戸尚书迁太常卿累不得志冬节问讯诸王皆出晔独后来上已还便殿闻晔至引见问之晔称牛羸不能取路上敕车府给副御牛一头敕主客自今诸王来不随例者不复为通公事还过竟陵王子良宅冬月道逢乞人脱襦与之子良见晔衣单进襦于晔晔曰我与向人亦复何异尚书令王俭诣晔晔留俭设食盘中菘菜䱒鱼而已俭重其率真为饱食尽欢而去寻为丹阳尹始不复置行事自得亲政转侍中护军将军给油络车又给扶二人武帝临崩遗诏为卫将军开府仪同三司大行在殡竟陵王子良在殿内太孙未至衆论喧疑晔衆中言曰若立长则应在我立嫡则应立太孙及郁林立甚见冯赖隆昌元年薨赠司空班劒二十人安成恭王暠字宣曜髙帝第六子也性清和多疾厯位南中郎将江州刺史侍中领歩兵校尉中书令永明元年为散骑常侍祕书监领石头戍事及夏薨鄱阳王锵字宣韶髙帝第七子也建元末武帝即位为雍州刺史加都督武帝服除锵方还始入觐拜便流涕武帝愕然问其故锵收泪曰臣违奉弥年今奉颜色圣颜损瘦所以泣耳武帝叹曰我复是有此一弟累迁丹阳尹永明十年为领军将军锵和悌羙令性谦慎好文章有宠于武帝领军之授齐室诸王所未为锵在官理事无壅当时称之车驾游幸常甲仗卫从恩待次豫章王嶷其年给油络车隆昌元年转尚书左仆射迁侍中骠骑将军开府仪同三司领兵置佐锵雍容得物情为郁林依信郁林心疑明帝诸王问讯独留锵谓曰闻鸾于法身何如锵曰臣鸾于宗戚最长且受寄先帝臣等年皆尚少朝廷之干唯鸾一人愿陛下无以为虑郁林退谓徐龙驹曰我欲与公共计取鸾公既不同我不能独办且复小聼及郁林废锵竟不知延兴元年进位司徒侍中如故明帝镇东府权威稍异锵每徃明帝屣履至车迎锵语及家国言泪俱下锵以此推信之而宫台内皆属意于锵劝令入宫发兵辅政制局监谢粲説锵及随王子隆曰殿下但乘油壁车入宫出天子置朝堂二王夹辅号令粲等闭城门上仗谁敢不同宣城公政当投井求活岂有一歩动哉东城人政共缚送耳子隆欲定计锵以上台兵力既悉度东府且虑难捷意甚犹豫马队主刘巨武帝时旧人诣锵请间叩头劝锵立事锵命驾将入复回还内与母陆太妃别日暮不成行典籖知谋告之数日明帝遣二千人围锵宅害锵谢粲等皆见杀凡诸王被害皆以夜遣兵围宅或斧斫关排墙呌噪而入家财皆见封籍焉桂阳王铄字宣朗髙帝第八子也永明七年为中书令加散骑常侍时鄱阳王锵好文章铄好名理人称为鄱桂铄清羸有冷疾常枕卧武帝临视赐牀帐衾褥性理偏诐遇其赏兴则诗酒连日情有所废则兄弟不通隆昌元年加前将军给油络车并给扶二人鄱阳王见害铄迁中军将军开府仪同三司不自安至东府见明帝及出处分存亡之计谓侍读山悰曰吾前日觐王王流涕呜咽而鄱阳随郡见诛今日见王王又流涕而有愧色其在吾邪其夜三更中兵至见害始兴简王鑑字宣彻髙帝第十子也性聪警年八嵗丧所生母号慕过人数日中便至骨立豫章文献王闻之抚其首呜咽谓髙帝曰此儿操行异人恐其不济髙帝亦悲不自胜初封广兴郡王袁彖时为祕书丞早有令誉髙帝盛重鑑乃以彖为友后改封始兴自晋以来益州刺史皆以良将为之宋泰始中益州市桥忽生小洲道士邵硕见之曰当有贵王临州刘亮为刺史斋前石榴树陵冬生华亮以问硕硕曰此谓狂华宋诸刘灭亡之象后二年君当终后九载宋当灭灭后有王胜憙来作此州冀尔时蜀土平硕始康人元徽二年忽告人云吾命终因卧而死后人见硕在荆州上明以一只故履缚左脚而行甚疾遂不知所之永明二年武帝不复用诸将为益州始以鑑为益州刺史督益宁二州军事加鼔吹一部胜憙反语为始兴硕言于此乃验先是劫帅韩武方常聚党千余人断流为暴郡县不能禁行旅断絶鑑行至上明武方乃出降长史虞悰等咸请杀之鑑曰武方为暴积年所在不能制今降而被杀失信且无以劝善于是启台果被宥自是巴西蛮夷凶恶皆望风降附行次新城道路籍籍云陈显达大选士马不肯就征巴西太守隂智伯亦以为然乃停新城十许日遣典籖张昙晳徃观形势俄而显达遣使人郭安明朱公恩奉书贡遗咸劝鑑执之鑑曰显达立节本朝必自无此昙晳还若有同异执安明等未晚居二日昙晳还説显达遣家累已出城日夕望殿下至于是乃前时年十四好学善属文不重华饰器服清素有髙士风与记室参军蔡仲熊登张仪楼商略先言徃行及蜀土人物鑑言辞和辩仲熊应对无滞当时以为盛事州城北门常闭不开鑑问其故于虞悰悰答曰蜀中多夷暴有时抄掠至城下故相承闭之鑑曰古人云善闭无闗键且在徳不在门即令开之戎夷慕义自是清谧于州园地得古冢无复棺但有石椁铜器十余种并古形玉璧三枚珍寳甚多不可皆识金银为蚕蛇形者数斗又以朱沙为阜水银为池左右咸劝取之鑑曰皇太子昔在雍有发古冢者得玉镜玉屏风玉匣之属皆将还都吾意常不同乃遣功曹何伫为之起坟诸寳物一不得犯性甚清在蜀积年未甞有所营造资用一嵗不满三万王俭常叹云始兴王虽尊贵而行履都是素士时有广汉什邡人段祖以淳于献鑑古礼器也髙三尺六寸六分围三尺四寸圆如筩铜色黑如漆甚薄上有铜马以绳县马令去地尺余灌之以水又以器盛水于下以芒茎当心跪注淳于以手振芒则声如雷清响良乆乃絶古所以节乐也五年鑑献龙角一枚长九尺三寸色红有文九年为散骑常侍祕书监领石头戍事上以与鑑久别车驾幸石头宴㑹赏赐寻迁左卫将军未拜遇疾上为南康王子琳起青阳巷第新成车驾与后宫幸第乐饮其日鑑疾上遣骑诏问疾相继为之止乐寻薨江夏王锋字宣颖髙帝第十二子也母张氏有容徳宋苍梧王逼取之又欲害锋髙帝甚惧不敢使居旧宅匿于张氏舍时年四嵗性方整好学书张家无纸札乃倚井栏为书书满则洗之已复更书如此者累月又晨兴不肯拂牕尘而先画尘上学为书字五嵗髙帝使学凤尾诺一学即工髙帝大悦以玉麒麟赐之曰麒麟赏凤尾矣至十嵗便能属文武帝时藩邸严急诸王不得读异书五经之外唯得看孝子图而已锋乃密遣人于市里街巷买图籍朞月之间殆将备矣好琴书盖亦天性常觐武帝赐以寳装琴仍于御前鼔之大见赏帝谓鄱阳王锵曰阇黎琴亦是柳令之流亚其既事事有意吾欲试以临人锵曰昔邹忌鼔琴威王委以国政乃出为南徐州刺史善与人交行事主文和别驾江祏等皆相友善后文和被征为益州置酒告别文和流泪曰下官少来未甞作诗今日违恋不觉文生于性王俭闻之曰江夏可谓善变素丝也工书为当时藩王所推南郡王昭业亦称工谓武帝曰臣书固应胜江夏王武帝答阇黎第一法身第二法身昭业小名阇黎锋小名也隆昌元年为侍中领骁骑将军寻加祕书监及明帝知权藩邸危惧江祏甞谓王晏曰江夏王有才行亦善能匿迹以琴道授羊景之景之着名而江夏掩能于世非唯七絃而已百氏亦复如之锋闻叹曰江祏遂复为混沌书眉欲益反弊耳寡人声酒是耽狗马是好岂复一豪于平生哉当时以为话言常忽忽不乐着修栢赋以见志曰既殊羣而抗立亦含贞而挺正岂春日之自芳在霜下而为盛冲风不能摧其枝积雪不能改其性虽坎壈于当年度后凋之可咏时鼎业潜移锋独慨然有匡复之意逼之行事典籖故不遂也甞见明帝言次及遥光才力可委之意锋答曰遥光之于殿下犹殿下之于髙皇卫宗庙安社稷实有攸寄明帝失色锋有武力明帝杀诸王锋与书诘责左右不为通明帝深惮之不敢于第收之锋出登车兵人欲上车防勒锋以手击却数人皆应时倒地遂逼害之江斆闻其死流涕曰芳兰当门不得不锄其修栢之赋乎南平王鋭字宣毅髙帝第十五子也位左戸尚书朝直勤谨未甞属疾永明七年出为南中郎将湘州刺史延兴元年明帝作辅害诸王遣裴叔业平寻阳仍进湘州鋭防合周伯玉大言于衆曰此非天子意今斩叔业举兵匡社稷谁敢不同鋭典籖叱左右斩之鋭见害伯玉下狱诛宜都王鑑字宣俨髙帝第十六子也生三嵗丧母及有识问母所在左右告以早亡便思慕蔬食自悲不识母常祈请幽冥求一梦见至六嵗遂梦见一女人云是其母铿悲泣向旧左右説容貌衣服事皆如平生闻者莫不歔欷清悟有学行永明十一年为南豫州刺史都督二州军事虽未经庶务而雅得人心举动每为籖帅所制立意多不得行州镇姑熟于时人发桓温女冢得金巾箱织金篾为严器又有金蚕银玺等物甚多条以启闻郁林敕以物赐之铿曰今取徃物后取今物如此循环岂可熟念使长史蔡约自徃修复纎毫不犯年十歳时与吉景曜商略先言徃行左右误排柟榴屏风倒压其背神色不异言谈不辍亦不顾视弥善射常以堋的大阔曰终日射侯何难之有乃取甘蔗挿地百歩射之十发十中永明中制诸王年未三十不得畜妾及武帝晏驾后有劝取左右者铿曰在内不无使役既先朝遗㫖何忍而违及延兴元年明帝诛髙武文恵诸子铿闻之冯左右从容雅歩咏陆机弔魏武云昔以四海为己任死则以爱子託人如此者三左右皆泣后果遣吕文显赉药徃夜进㕔事正逢八闗斋铿上髙坐谓文显曰髙皇昔宠任君何事乃有今日之行答云出不获已于是仰药时年十八身长七尺鑑状似兄嶷咸以国器许之及死有识者莫不痛惜初铿出合时年七嵗陶𢎞景为侍读八九年中甚相接遇后𢎞景隠山忽梦铿来惨然言别云某日命过无罪后三年当生某家𢎞景访以幽中事多祕不出觉后即遣信出都参访果与事符同𢎞景因着梦记云晋熙王銶字宣攸髙帝第十八子也隆昌元年位郢州刺史延兴元年见害河东王铉字宣𦙍髙帝第十九子也母张氏有宠于髙帝铉又最幼尤所留心髙帝临崩以属武帝武帝甚加意焉为纳柳世隆女为妃武帝与羣臣看新妇流涕不自胜豫章王嶷亦哽咽及明帝诛髙帝诸子以铉髙帝所爱亦以才弱年幼故得全初铉年三四嵗髙帝甞昼卧纒髪铉上髙帝腹上弄绳髙帝因以绳赐铉及崩后铉以寳函盛绳嵗时辄开视流涕呜咽人才甚凡而有此一至建武中髙武子孙忧疑铉朝见常鞠躬俯偻不敢正行直视寻迁侍中卫将军铉年稍长四年诛王晏以谋立铉为名铉免官以王还第禁不得与外人交通永泰元年明帝暴疾甚乃见害闻收至欣然曰死生命也终不斆建安乞为奴而不得仰药而卒铉二子在孩抱亦见杀论曰豫章文献王珪璋之质夙表天姿行已所安率由忠敬虽代宗之议早隆皇瞩而天伦之爱无亏永明故知为仁由已不虚言也自宋受晋终马氏遂为废姓齐受宋禅刘宗尽见诛夷梁武革齐弗取前辙子恪兄弟并皆录用虽见梁武之𢎞裕亦表文献之余庆昔陈思表云权之所存虽疎必重势之所去虽亲必轻原夫此言实存固本然就国之典既随代革卿士入朝作贵藩辅皇王託体同禀尊极仕无常资秩有恒数礼地兼隆易生猜疑武帝顾命情深尊嫡密图逺算意在求安以明帝同起布衣用存顾託遂韬永命于近戚寄重任于疎亲以为子弟布列外有强大之固支庶中立可息觊觎之谋表里相维洊隆家国曾不虑机能还衡权可制衆宗族殱灭一至于斯曹植之言逺有致矣南史卷四十三卷四十三考证南史卷四十三考证始兴简王鑑传道士邵硕见之曰当有贵王临州王监本讹一今改从阁本时有广汉什邠人叚祖以淳于献鑑古礼器也邠一本作邡宜都王铿传左右误排柟榴屏风倒压其背柟阁本作楠又榴一本作瘤误史臣论礼地兼隆易生猜疑猜疑阁本作推拟遂韬永命于近戚永一本作末南史卷四十三考证南史卷四十四钦定四库全书南史卷四十四唐李延夀撰列传第三十四齐武帝诸子文惠诸子明帝诸子武帝二十三男穆皇后生文恵太子竟陵文宣王子良张淑妃生庐陵王子卿鱼复侯子响周淑仪生安陆王子敬建安王子真阮淑媛生晋安王子懋衡阳王子峻王淑仪生随郡王子隆蔡婕妤生西阳王子眀乐容华生南海王子罕傅充华生巴陵王子伦谢昭仪生邵陵王子贞江淑仪生临贺王子岳庾昭容生西阳王子文荀昭华生南康王子琳颜婕妤生永阳王子珉宫人谢生湘东王子建何充华生南郡王子夏第六第十二第十五第二十二皇子早亡子珉继衡阳元王后文恵皇太子长懋字云乔小字白泽武帝长子也武帝年未弱冠而生太子姿容丰美为髙帝所爱宋元徽末除祕书郎不拜板辅国将军迁晋熙王抚军主簿事宁武帝遣太子还都髙帝方创霸业心存嫡嗣谓太子曰汝还吾事办矣处之府东斋令通文武賔客谓荀伯玉曰我出行日城中军悉受长懋节度我虽不行内外直防及诸门甲兵悉令长懋时时履行转祕书丞以与宣帝讳同不就歴中书黄门侍郎昇明三年髙帝将受禅以襄阳兵马重鎭不欲处他族出太子为雍州刺史加都督北中郎将宁蛮校尉建元元年封南郡王江左嫡皇孙封王始自此也先是梁州刺史范栢年颇着威名沈攸之事起候望形势事平朝廷遣王𤣥邈代之𤣥邈已至栢年迟回魏兴不肯下太子虑其为变乃遣説之许启为府长史及至襄阳因执诛之二年征为侍中中军将军置府鎭石头穆妃薨成服日车驾出临䘮朝议疑太子应出门迎左仆射王俭曰寻礼记服问君所主夫人丧太子嫡妇言国君为此三人为主䘮也今銮舆临降自以主䘮而至虽因事抚慰义不在弔南郡以下不应出门奉迎但尊极所临礼有变革权去杖绖移立户外足表情敬无烦止哭皇太子既一宫之主自应以车驾幸宫依常奉侯既当成服之日吉凶不相干宜以衰帻行事望拜止哭率由旧章尊驾不以临弔奉迎则惟常体求之情礼如为可安又其年九月有闰小祥疑应计闰俭又议以为三百六旬尚书明义文公纳币春秋致讥故先儒朞䘮歳数没闰大功以下月数数闰所以吴商云舍闰以正朞允协情理没闰之理固在言先并从之武帝即位为皇太子初髙帝好左氏春秋太子承旨讽诵以为口实及正位东储善立名尚觧声律工射饮酒至数斗而未尝举盃从容有风仪音韵和辩引接朝士人人自以为得意文武士多所招集㑹稽虞炎济阳范岫汝南周颙陈郡袁廓并以学行才能应对左右而武人畧阳垣厯生襄阳蔡道贵拳勇秀出当时以比关羽张飞其余安定梁天恵平原刘孝庆河东王世兴赵郡李居士襄阳黄嗣祖鱼文康绚之徒并为后来名将永明三年于崇正殿讲孝经少傅王俭令太子仆周颙撰为义疏五年冬太子临国学亲临䇿试诸生于坐问少傅王俭曲礼云无不敬义俭及竟陵王子良等各有酬答太子又以此义问诸学生谢几卿等一十人并以笔对太子问王俭周易干卦本施天位而説卦云帝出乎震震本非天义岂当相左俭曰干健震动天以运为徳故言帝出乎震俭又谘太子孝经仲尼居曾子侍义临川王映谘孝为徳本义太子并应机酬荅甚有条贯明年上将讯丹阳所领囚为南北二百里内狱诏太子于𤣥圃园宣猷堂录三署囚原宥各有差上晚年好游宴尚书曹事亦分送太子省视太子与竟陵王子良俱好释氏立六疾馆以养穷人而性颇奢丽宫内殿堂皆雕饰精绮过于上宫开拓𤣥圃园与台城北壍等其中起出土山地阁楼观塔宇穷竒极丽费以千万多聚异石妙极山水虑上宫中望见乃旁列修竹外施髙鄣造游观数百间施诸机巧宜须鄣蔽须臾成立若应毁撤应手迁徙制珍玩之物织孔雀毛为裘光彩金翠过于雉头逺矣以晋明帝为太子时立西池乃启武帝引前例求于东田起小苑上许之永明中二宫兵力全实太子使宫中将吏更番筑役营城包巷制度之盛观者倾都上性虽严太子所为无敢启者后上幸豫章王宅还过太子东田见其弥亘华逺壮丽极目于是大怒收监作主帅太子惧皆藏之由是见责太子素疾体又过壮常在宫内简于遨逰玩弄羽仪多所僭拟虽咫尺宫禁而上终不知又使徐文景造辇及乘舆御物虎贲云䍐之属上尝幸东宫忽忽不暇藏辇文景乃以佛像内辇中故上不疑文景父陶仁时为给事中谓文景曰终当灭门政当扫墓待䘮耳乃移家避之其后文景竟赐死陶仁遂不哭时人以为有古人风十年豫章王嶷薨太子见上友于既至造碑文奏之未及镌勒十一年春正月太子有疾上自临视有忧色疾笃上表告辞薨于东宫崇明殿时年三十六太子年始过立久在储宫得参政事内外百姓私咸谓旦暮继体及薨朝野惊惋焉上幸东宫上临哭尽哀诏歛以衮冕之服谥曰文惠葬崇安陵有司奏御服朞朝臣齐衰三月南郡国臣齐衰朞临汝曲江国臣并不服六宫不从服武帝履行东宫见太子服玩过制大怒敕有司随事毁除以东田殿堂处为崇虚馆郁林立追尊为文帝庙称世宗初太子恶明帝密谓竟陵王子良曰我意色中殊不悦此人当由其福徳薄所致子良便苦救觧后明帝立果大相诛害竟陵文宣王子良字云英武帝第二子也幼聪敏武帝为赣县时与裴后不谐遣人船送后还都已登路子良时年小在庭前不悦帝谓曰汝何不读书子良曰孃今何处何用读书帝异之即召后还县仕宋为邵陵王友时宋道衰谢诸王微弱故不废此官昇明三年为会稽太守都督五郡封闻喜公宋元嘉中皆责成郡县孝武后征求急速以郡县迟缓始遣台使自此公役劳扰髙帝践阼子良陈之请息其弊子良敦义爱古郡人朱百年有至行先卒赐其妻米百斛蠲一人给其薪苏郡合下有虞翻旧牀罢任还乃致以归后于西邸起古斋多聚古人器服以充之夏禹庙盛有祷祀子良曰禹泣辜表仁菲食旌约服玩果粽足以致诚使歳献扇簟而已时有山隂人孔平诣子良讼嫂市米负钱不还子良叹曰昔髙文通与寡嫂讼田义异于此乃赐米钱以偿平建元二年穆妃薨去官仍为丹阳尹开私仓振属县贫人先是太妃以七月薨子良以八月奉凶问及小祥疑南郡王应相待尚书左仆射王俭议以为礼有伦序义无徒设如令远则不待近必相须礼例既乖即心无取若疑兄弟同居吉凶舛杂财逺还之子自应开立别门以终丧事灵筵祭奠随在家之人再朞而毁庶子在家亦不待嫡而况储妃正体王室中军长奠之重天朝又行权制进退弥复非疑谓应不相待中军縓缟之日闻喜致哀而已不受弔慰至闻喜变除昆弟亦宜相就写情不对客从之武帝即位封竟陵郡王南徐州刺史加都督永明二年为䕶军将军兼司徒四年进号车骑将军子良少有清向礼才好士居不疑之地倾意賔客天下才学皆㳺集焉善立胜事夏月客至为设瓜饮及甘果着之文敎士子文章及朝贵辞翰皆发敎撰録是时上新视政水旱不时子良密启请原除逋租又陈寛刑息役轻赋省徭并陈泉铸歳逺类多翦凿江东大钱十不一在公家所受必须轮郭遂买本一千加子七百求请无地捶革相驱寻完者为用既不兼两囘复迁贸会非委积徒令小人每婴困苦且钱布相半为制永久或闻长宰须令输直进违旧科退容姦利五年正位司徒给班劒二十人侍中如故移居鸡笼山西邸集学士抄五经百家依皇览例为四部要畧千卷招致名僧讲论佛法造经呗新声道俗之盛江左未有武帝好射雉子良启谏先是左卫殿中将军邯郸超上书谏射雉武帝为止久之超竟被诛永明末上将复射雉子良复谏前后所陈上虽不尽纳而深见宠爱又与文惠太子同好释氏甚相友悌子良敬信尤笃数于邸园营斋戒大集朝臣衆僧至赋食行水或躬亲其事世颇以为失宰相体劝人为善未尝厌倦以此终致盛名八年给三望车九年都下大水吴兴偏剧子良开仓振救贫病不能立者于第北立廨妆养给衣及药十年领尚书令扬州刺史本官如故寻解尚书令加中书监文恵太子薨武帝检行东宫见太子服御羽仪多过制度上大怒以子良与太子善不启闻颇加嫌责武帝不豫诏子良甲仗入延昌殿侍医药子良启进沙门于殿戸前诵经武帝为感梦见优昙钵花子良案佛经宣旨使御府以铜为花挿御牀四角日夜在殿内太孙间日入参武帝暴渐内外惶惧百僚皆已变服物议疑立子良俄顷而苏问太孙所在因召东宫器甲皆入遗诏使子良辅政明帝知尚书事子良素仁厚不乐时务乃推明帝诏云事无大小悉与鸾参怀子良所志也太孙少飬于子良妃袁氏甚着慈爱既惧前不得立自此深忌子良大行出太极殿子良居中书省帝使虎贲中郎将潘敞二百人仗屯太极西阶之下成服后诸王皆出子良乞停至山陵不许进位太傅増班劒为三十人本官如故解侍中隆昌元年加殊礼劒履上殿入朝不趋赞拜不名进督南徐州其年疾笃谓左右曰门外应有异遣人视见淮中鱼无算皆浮出水上向城门寻薨年三十五帝常虑子良异志及薨甚悦诏给东园温明祕器歛以衮冕之服东府施䘮位大鸿胪持节监䕶太官朝夕送祭又诏追崇假黄钺侍中都督中外诸军事太宰领大将军扬州牧绿綟绶备九服钖命之礼使持节中书监王如故给九旒鸾辂黄屋左纛輼辌车前后部羽葆鼓吹挽歌二部虎贲班劒百人葬礼依晋安平王孚故事初豫章王嶷葬金牛山文惠太子葬夹石子良临送望祖硎山悲感叹曰北瞻吾叔前望吾兄死而有知请葬兹地及薨遂葬焉所着内外文笔数十卷虽无文采多是劝戒子良既亡故人皆来奔赴陆恵晓扵邸门逢袁彖问之曰近者云云定复何谓王融见杀而魏准破胆道路籍籍又云竟陵不永天年有之乎荅曰齐氏微弱已数年矣爪牙柱石之臣都尽命之所余政风流名士耳若不立长君无以镇安四海王融虽为身计实安社稷恨其不能断事以至于此道路之谈自为虚説耳苍生方涂炭矣政当沥耳听之建武中故吏范云上表为子良立碑事不行子昭胄嗣昭胄字景𦙍汎渉书史有父风位太常以封境边魏永元元年改封巴陵王先是王敬则事起南康侯子恪在吴郡明帝虑有同异召诸王侯入宫晋安王宝义及江陵公宝览住中书省髙武诸孙住西省敕人各两左右自随过此依军法孩抱者乳母随入其夜并将加害赖子恪至乃免自建武以来髙武王侯居常震怖朝不保夕至是尤甚及陈显达起事王侯复入宫昭胄惩往时之惧与弟永新侯昭颖逃奔江西变形为道人崔慧景举兵昭胄兄弟出投之慧景败昭胄兄弟首出投台军主胡松各以王侯还第不自安谋为身计子良故防合桑偃为梅虫儿军副结前巴西太守萧寅谋立昭胄昭胄许事克用寅为尚书左仆射护军以寅有部曲大事皆委之时胡松领军在新亭寅遣人説之松许诺又张欣泰尝为雍州亦有部曲昭胄又遣房天宝以谋告之欣泰闻命响应萧寅左右华永达知其谋以告御刀朱光尚光尚挟左道以惑东昏因谓东昏曰昨见蒋王云巴陵王在外结党欲反须官出行仍从万春门入事不可量时东昏日游走闻此説大惧不复出四十余日偃等议募健儿百余人从万春门入突取之昭胄以为不可偃同党王山沙虑事久无成以事告御刀徐僧重寅遣人杀山沙于路吏于麝幐中得其事迹昭胄兄弟与同党皆伏诛梁受禅䧏封昭胄子同为监利侯同弟贲字文奂形不满六尺神识耿介幼好学有文才能书善画于扇上图山水咫尺之内便觉万里为遥矜慎不传自娱而已好着述尝着西京杂记六十卷起家湘东王法曹参军得一府欢心及乱王为檄贲读至偃师南望无复储胥露寒河阳北临或有穹庐氊帐廼曰圣制此句非为过似如体目朝廷非关序贼王闻之大怒收付狱遂以饿终又追戮贲尸乃着懐旧传以谤之极言诋毁庐陵王子卿字云长武帝第三子也建元元年封临汝郡公武帝即位为郢州刺史加都督子卿诸子中无德又与鱼复侯子响同生故无宠徙都督荆州刺史始兴王为益州子卿解督子卿在镇营造服饰多违制度作瑇瑁乘具诏责之令速送都又作银灯金薄裹箭脚亦便速坏去凡诸服章自今不启专辄作者当得痛杖又曰汝比令读学今年转成长学既未得敕如风过耳使吾失气永明十年为都督南豫州刺史之镇道中戏部伍为水军上闻大怒杀其典籖遣宜都王铿代之子卿还第至崩不与相见隆昌元年为衞将军开府仪同三司置兵佐鄱阳王锵见害以子卿代为司徒所居屋梁柱际血出熘于地旬日而见杀鱼复侯子响字云音武帝第四子也豫章王嶷无子养子响后嶷有子表留为嫡武帝即位为南彭城临淮二郡太守子响勇力絶人开弓四斛力数在园池中帖骑驰走竹树下身无亏伤既出继车服异诸王每入朝辄忿拳打车壁武帝知之令车服与皇子同永明六年有司奏子响宜还本乃封巴东郡王七年为都督荆州刺史直合将军董蛮粗有气力子响要与同行蛮曰殿下癫如雷敢相随邪子响笑曰君敢出此语亦复竒癫上闻而不悦曰人名蛮复何容得藴借乃改名为仲舒谓曰今日仲舒何如昔日仲舒荅曰昔日仲舒出自私庭今日仲舒降自天帝以此言之胜昔逺矣上称善子响少好武带仗左右六十人皆有胆干数在内斋杀牛置酒与之聚乐令私作锦袍綘袄欲饷蛮交易器仗长史刘寅等连名密启上敕精检寅等惧欲祕之子响闻台使不见敕乃召寅及司马席恭穆谘议参军江愈殷昙粲中兵参军周彦典籖吴修之王贤宗魏景深等俱入于琴台下併斩之上闻之怒遣衞尉胡谐之游击将军尹畧中书舍人茹法亮领羽林三千人检捕羣小敕子响若来首自归可全其性命谐之等至江津筑城燕尾洲子响白服登城频遣信与相闻曰天下岂有儿反身不作贼直是麤疎今便单舸还阙何筑城见捉邪尹畧独荅曰谁将汝反父人共语子响闻之唯洒泣又送牛数十头酒二百石果馔三十舆畧弃之江流子响胆力之士王冲天不胜忿乃率党度洲攻垒斩畧而谐之法亮单艇奔逸上又遣丹阳尹萧顺之领兵继之子响即日将白衣左右三十人乘舴艋中流下都初顺之将发文惠太子素忌子响密遣不许还令便为之所子响及见顺之欲自申明顺之不许于射堂缢之有司奏絶子响属籍赐为蛸氏子响密作启数纸藏妃王氏裙腰中具自申明云轻舫还阙不得此苦之深唯愿矜怜无使竹帛齐有反父之子父有害子之名及顺之还上心甚怪恨百日于华林为子响作斋上自行香对诸朝士嚬蹙及见顺之呜咽移时左右莫不掩涕他日出景阳山见一猨透掷悲鸣问后堂丞此猨何意答曰猨子前日堕崖致死其母求之不见故尔上因忆子响歔欷良久不自胜顺之慙惧感病遂以忧卒于是豫章王嶷上表曰故庶人蛸子响识怀靡树见沦不逞肆愤一朝取陷凶德身膏草野未云塞衅但归罪司戮迷而知返抚事惟往载伤心目伏愿一下天矜使得旋窆余麓岂伊穷骸被德实且天下归仁上不许贬为鱼复侯安陆王子敬字云端武帝第五子也初封应城县公先是子敬所生早亡帝命贵妃范氏母养之而子及妇服制礼无明文永明中尚书令王俭议孙为慈孙妇为慈妇姑为慈姑宜制朞年服从之十年位散骑常侍抚军将军丹阳尹十一年加车骑将军隆昌元年迁都督南兖州刺史延兴元年加侍中明帝除诸蕃王遣中䕶军王𤣥邈征九江王广之袭杀子敬初子敬为武帝所留心帝不豫有意立子敬为太子代太孙子敬与太孙俱入参毕同出武帝目送子敬良久曰阿五钝由此代换之意乃息晋安王子懋字云昌武帝第七子也诸子中最为清恬有意思亷让好学年七歳时母阮淑媛尝病危笃请僧行道有献莲华供佛者衆僧以铜甖盛水渍其茎欲华不萎子懋流涕礼佛曰若使阿姨因此和胜愿诸佛令华竟斋不萎七日斋毕华更鲜红视甖中稍有根须当世称其孝感永明五年为南兖州刺史监五州军事六年徙监湘州刺史八年撰春秋例苑三十卷奏之武帝敕付祕合十一年为都督雍州刺史给鼔吹一部豫章王䘮服未毕上以边州须威望许得奏之启求所好书武帝曰知汝常以书读在心足为深欣赐以杜预手所定左传及古今善言隆昌元年为征南大将军江州刺史敕留西楚部曲助镇襄阳单将白直侠毂自随陈显达时屯襄阳入别子懋谓之曰朝廷命身单身而反身是天王岂可过尔轻率今欲将二三千人自随公意何如显达曰殿下若不留部曲便是大违敕旨显达因辞出便发去子懋计未立还鎭寻阳延兴元年加侍中闻鄱阳随郡二王见杀欲起兵赴难与参军周英防合陆超之议传檄荆郢入讨君侧事成则宗庙获安不成犹为义鬼防合董僧慧攘袂曰此州虽小孝武亦尝用之今以勤王之师横长江指北阙以请郁林之过谁能对之于是部分兵将入匡社稷母阮在都遣书欲密迎上阮报同产弟于瑶之为计瑶之驰告明帝于是纂严遣中䕶军王𤣥邈平西将军王广之南北讨使军主裴叔业与瑶之先袭寻阳声云为郢府司马子懋知之遣三百人守盆城叔业泝流直上袭盆城子懋先已具船于稽亭渚闻叔业得盆城乃据州自衞子懋部曲多雍土人皆勇跃愿奋叔业畏之遣于瑶之説子懋曰今还都必无过忧政当作散官不失富贵也子懋既不出兵攻叔业衆情稍沮中兵参军于琳之瑶之兄也説子懋重赂叔业子懋使琳之往琳之因説叔业请取子懋叔业遣军主徐𤣥庆将四百人随琳之入城僚佐皆奔散唯周英及外兵参军王皎更移入城内子懋闻之叹曰不意吾府有义士二人琳之从二百人仗自入斋子懋笑谓之曰不意渭阳翻成枭獍琳之以袖障靣使人害之故人惧罪无敢至者唯英皎僧慧号哭尽哀为䘮殡董僧慧丹阳姑熟人出自寒微而慷慨有节义好读书甚骁果能反手于背弯五斛弓当世莫有能者𤣥邈知其豫子懋之谋执之僧慧曰晋安举义兵仆实豫议古人云非死之难得死之难仆得为主人死不恨矣愿至主人大歛毕退就汤镬虽死犹生𤣥邈义而许之还具白明帝乃配东冶言及九江时事辄悲不自滕子懋子昭基九歳以方二寸绢为书参其消息并遗钱五百以金假人崎岖得至僧慧覩书对钱曰此郎君书也悲恸而卒陆超之吴人以清静雅为子懋所知子懋既败于琳之劝其逃亡荅曰人皆有死此不足惧吾若逃亡非唯孤晋安之眷亦恐田横客笑人𤣥邈等以其义欲囚将还都而超之亦端坐待命超之门生姓周者谓杀超之当得赏乃伺超之坐自后斩之头坠而身不僵𤣥邈嘉其节后为殡歛周又助举棺未出戸棺坠政压其头折即死闻之者莫不以为有天道焉随郡王子隆字云兴武帝第八子也性和美有文才娶尚书令王俭女为妃武帝以子隆能属文谓俭曰我家东阿也永明八年为都督荆州刺史隆昌元年为侍中抚军将军领兵置佐延兴元年转中军大将军侍中如故子隆年二十一而体过充壮常使徐嗣伯合芦茹丸以服自销损犹无益明帝辅政谋害诸王武帝诸子中子隆最以才貌见惮故与鄱阳王锵同夜先见杀文集行于世建安王子真字云仙武帝第九子也永明七年累迁郢州刺史加都督隆昌元年为散骑常侍护军将军延兴元年明帝遣裴叔业就典籖柯令孙杀之子真走入牀下令孙手牵出之叩头乞为奴赎死不从见害年十九西阳王子明字云光武帝第十子也永明元年封武昌王三年失国玺改封西阳十年为㑹稽太守督五郡军事子明风姿明净士女观者咸嗟叹之建武元年为抚军将军领兵置佐二年诛萧谌诬子明及弟子罕子贞同谌谋见害年十七南海王子罕字云华武帝第十一子也颇有学母乐容华有宠故武帝留心母尝寝疾子罕昼夜祈祷于时以竹为灯缵照夜此缵宿昔枝叶大茂母病亦愈咸以为孝感所致主簿刘鬷及侍读贺子乔为之赋颂当时以为美谈建武元年位护军将军二年见杀年十七巴陵王子伦字云宗武帝第十三子也永明十年为北中郎将南琅邪彭城二郡太守郁林即位以南彭城禄力优厚夺子伦与中书舍人綦母珍之更以南兰陵代之延兴元年明帝遣中书舍人茹法亮杀子伦子伦时镇琅邪城有守兵子伦英果明帝恐不即罪以问典籖华伯茂伯茂曰公若遣兵取之恐不即可办若委伯茂一小吏力耳既而伯茂手自执鸩逼之左右莫敢动者子伦正衣冠出受诏谓法亮曰积不善之家必有余殃昔髙皇帝残灭刘氏今日之事理数固然举酒谓亮曰君是身家旧人今衔此命当由事不获已此酒差非劝酬之爵因仰之而死时年十六法亮及左右皆流涕先是髙帝武帝为诸王置典籖帅一方之事悉以委之每至觐接辄留心顾问刺史行事之美恶系于典籖之口莫不折节推奉恒虑弗及于是威行州部权重蕃君武陵王晔为江州性烈直不可忤典籖赵渥之曰今出郡易刺史及见武帝相诬晔遂免还南海王子罕戍琅邪欲暂游东堂典籖姜秀不许而止还泣谓母曰儿欲移五歩亦不得与囚何异秀后辄取子罕屐繖饮器等供其儿昏武帝知之鞭二百系尚方然而擅命不改邵陵王子贞尝求熊白厨人荅典籖不在不敢与西阳王子明欲送书参侍读鲍僎病典籖吴修之不许曰应谘行事乃止言行举动不得自专征衣求食必须谘访永明中巴东王子响杀行事刘寅等武帝闻之谓羣臣曰子响遂反戴僧静大言曰诸王都自应反岂唯巴东武帝问其故答曰天王无罪而一时被囚取一挺藕一杯浆皆谘籖帅不在则竟日忍渇诸州唯闻有籖帅不闻有刺史竟陵王子良尝问衆曰士大夫何意诣籖帅参军范云答曰诣长史以下皆无益诣籖帅使便有倍本之价不诣谓何子良有愧色及明帝诛异已者诸王见害悉典籖所杀竟无一人相抗孔珪闻之流涕曰齐之衡阳江夏最有意而复害之若不立籖帅故当不至于此邵陵王子贞字云松武帝第十四子也建武二年见诛年十五临贺王子岳字云峤武帝第十六子也明帝诛武帝诸子唯子岳及弟六人在后时唿为七王朔望入朝上还后宫辄叹息曰我及司徒诸儿子皆不长髙武子孙日长大永泰元年上疾甚絶而复苏于是诛子岳等延兴建武中凡三诛诸王每一行事明帝辄先烧香呜咽涕泣衆以此辄知其夜当杀戮也子岳死时年十四西阳王子文字云儒武帝第十七子也永明七年封蜀郡王建武中改封西阳永泰元年见杀年十四衡阳王子峻字云嵩武帝第十八子也永明七年封广汉郡王建武中改封永泰元年见杀年十四南康王子琳字云璋武帝第十九子也母荀昭华盛宠后宫才人位登采女者依例旧赐玉鳯凰荀时始为采女得玉鳯凰投地曰我不能例受此武帝乃拜为昭华子琳以母宠故最见爱太尉王俭因请昏武帝悦而许之羣臣奉宝物名好尽直数百金武帝为之报答亦如此及应封而好郡已尽乃以宣城封之既而以宣城属扬州不欲为王国改封南康公禇蓁为巴东公以南康为王国封子琳永泰元年见杀年十四湘东王子建字云立武帝第二十一子也母谢无宠武帝度为尼明帝即位使还母子建永泰元年见杀年十三南郡王子夏字云广武帝第二十三子也上春秋髙子夏最幼宠爱过诸子初武帝梦金翅鸟下殿庭搏食小龙无数乃飞上天及明帝初其梦方验永泰元年子夏诛年七歳文惠太子四男安皇后生废帝郁林王昭业宫人许氏生废帝海陵恭王昭文陈氏生巴林王昭秀禇氏生桂阳王昭粲巴陵王昭秀字怀尚太子第三子也郁林即位封临海郡王隆昌元年为都督荆州刺史延兴元年征为车骑将军明帝建武二年改封巴陵王永泰元年见杀年十六桂阳王昭粲太子第四子也郁林立封永嘉郡王延兴元年出为荆州刺史加都督建武三年改封桂阳王四年为太常永泰元年见杀年八歳明帝十一男敬皇后生废帝东昏侯宝卷江夏王宝𤣥鄱阳王宝寅和帝殷贵妃生巴陵隐王宝义晋熙王宝嵩袁贵妃生庐陵王宝源管淑妃生邵陵王宝修许淑媛生桂阳王宝贞余皆早夭巴陵隐王宝义字智勇明帝长子也本名明基建武元年封晋安郡王宝义少有废疾不堪出人间止加除授为都督扬州刺史仍以始安王遥光代之转为右将军领兵置佐镇石头二年为南徐州刺史加都督东昏即位进征北将军开府仪同三司给扶永泰元年为都督扬州刺史三年进位司徒和帝西台建以为侍中司空梁武平建业宣德太后令以寳义为太尉领司徒诏云不言之化形于自逺时人皆云此实录也梁受禅封谢沐公寻封巴陵郡王奉齐后天监中薨江夏王寳𤣥字智深明帝第三子也建武元年封江夏郡王东昏即位为都督南徐兖二州刺史寳𤣥娶尚书令徐孝嗣女为妃孝嗣被诛离絶东昏送少姬二人与之寳𤣥恨望有异计明年崔慧景举兵还至广陵遣使奉寳𤣥为主寳𤣥斩其使因是发将吏防城慧景将度江寳𤣥密与相应开门纳慧景乘八㧏舆手执綘麾幡随慧景至都百姓多往投集慧景败收得朝野投寳𤣥及慧景军名东昏令烧之曰江夏尚尔岂复可罪余人寳𤣥逃奔数日乃出帝召入后堂以歩鄣裹之令羣小数十人鸣鼔角驰绕其外遣人谓曰汝近围我亦如此少日乃杀之庐陵王寳源字智泉明帝第五子也建武元年封和帝即位为车骑将军开府仪同三司中兴二年薨鄱阳王寳寅字智亮明帝第六子也建武初封建安郡王东昏即位为都督郢州刺史永元三年为车骑将军开府仪同三司鎭石头其秋雍州刺史张欣泰等谋起事于新亭杀台内诸主帅难作之日并前南谯太守王灵秀奔往石头帅城内将吏去车脚载寳寅向台城百姓数十人皆空手随后至杜姥宅日已欲暗城门闭城上人射之衆弃寳寅走寳寅逃亡三日戎服诣草市尉尉驰以启帝帝迎入宫问之寳寅涕泣称制不自由帝笑乃复爵位宣德太后临朝改封寳寅鄱阳王中兴二年谋反奔魏邵陵王寳修字智宣明帝第九子也建武元年封南平郡王二年改封中兴二年谋反宣德太后令赐死晋熙王寳嵩字智靖明帝第十子也中兴元年和帝以为中书令二年诛桂阳王寳贞明帝第十一子也中兴二年诛论曰守器之重邦家所冯观文惠之在东储固已有亏令德向令负荷斯集犹当及于祸败况先期夙陨愆失已彰而武帝不以择贤传之昏孽推此而论有冥数矣子良物望所集失在儒雅当断不断以及于灾非止自致䘮亡乃至宗祀覆灭哀哉夫帝王子弟生长尊贵情伪之事不经耳目虽卓尔天悟自得怀抱孤寡为识所陋犹多齐氏诸王并幼践方岳故辅以上佐简自帝心劳旧左右用为主帅州国府第先令后行饮食㳺居动应闻启端拱守禄遵承法度张弛之要莫敢厝言行事执其权典籖掣其肘处地虽重行止莫由威不在身恩未接下仓卒一朝事难总集望其择位扶危不可得矣路温舒云秦有十失其一尚存斯宋氏之余风及在齐而弥弊寳𤣥亲兼一体欣受家殃曽不知执柯所指跗蕚相从而败以此而图万事未知其髣髴也南史卷四十四卷四十四考证南史卷四十四考证文惠皇太子长懋传后明帝立果大相诛害果监本误东今改从阁本竟陵文宣王子良传赐其妻米百斛斛监本讹觧今改正庐陵王子卿传又作银灯金薄裹箭脚亦便速坏去灯阁本作镫鱼复侯子响传子响胆力之士王冲天冲监本作衡今从阁本临贺王子岳传字云峤峤监本误乔本卷文惠皇太子长懋字云乔此误复之今从阁本改正史臣论守器之重邦家所冯冯监本讹为今从南本南史卷四十四考证南史卷四十五钦定四库全书南史卷四十五唐李延夀撰列传第三十五王敬则陈显达张敬儿崔慧景王敬则临淮射阳人也侨居晋陵南沙县母为女巫常谓人云敬则生时胞衣紫色应得鸣鼓角人笑之曰汝子得为人吹角可矣敬则年长而两掖下生乳各长数寸梦骑五色狮子性倜傥不羁好刀劒尝与既阳县吏鬬谓曰我若得既阳县当鞭汝小吏背吏唾其靣曰汝得既阳县我亦得司徒公矣屠狗商贩徧于三吴使于髙丽与其国女子私通因不肯还被收录然后反善拍张补刀㦸左右宋前废帝使敬则跳刀高出白虎幢五六尺接无不中仍抚髀拍张甚为儇㨗补侠毂队主领细铠左右与夀寂之杀前废帝及明帝即位以为直合将军封重安县子敬则少时于草中射猎有虫如乌豆集其身摘去乃脱其处皆流血敬则恶之诣道士卜道士曰此封侯瑞也敬则闻之喜故出都自効后补既阳令昔日鬬吏亡叛勒令出遇之甚厚曰我已得既阳县汝何时得司徒公邪初至既阳县陆主山下宗侣十余船同发敬则船独不进乃令弟入水推之见乌漆棺敬则呪云若是吉使船速进吾富贵当改葬尔船须㬰入县收此棺葬之时军荒后县有一部劫逃入山中为人患敬则遣人致意劫帅使出首当相申论郭下庙神甚酷烈百姓信之敬则引神为誓必不相负劫帅既出敬则于庙中设酒㑹于坐收缚曰吾启神若负誓还神十牛今不得违誓即杀十牛解神并斩诸劫百姓悦之元徽三年随齐高帝拒桂阳贼于新亭敬则与羽林监陈显达宁朔将军高道庆乘舸迎战大破贼水军事宁带南太山守右侠毂主转越骑校尉安成王车骑参军苍梧王狂虐左右不自安敬则以髙帝有威名归诚奉事每下直辄往领军府夜着青衣扶匐道路为高帝听察髙帝令敬则于殿内伺机及杨玉夫将首投敬则敬则驰谒髙帝乃戎服入宫至永明门门郞疑非苍梧还敬则虑人觇见以刀环塞窐孔唿开门甚急衞尉丞颜灵寳窥见髙帝乘马在外窃谓亲人今若不开内领军天下㑹是乱尔门开敬则随帝入殿昇明元年迁辅国将军领临淮太守知殿内宿衞兵事沈攸之事起进敬则冠军将军髙帝入守朝堂袁粲起兵召领军刘韫直合将军卜伯兴等于宫内相应戒严将发敬则开闗掩袭皆杀之殿内窃发尽平敬则之力也政事无大小帝并以委之敬则不识书止下名然甚善决断齐台建为中领军髙帝将受禅材官荐易太极殿柱顺帝欲避土不肯出宫逊位明日当临轩顺帝又逃宫内敬则将舆入迎帝启譬令出引令升车顺帝不肯即上收泪谓敬则曰欲见杀乎敬则荅曰出居别宫尔官先取司马家亦复如此顺帝泣而弹指唯愿后身生生世世不复夭王作因缘宫内尽哭声彻于外顺帝拍敬则手曰必无过虑当饷辅国十万钱齐建元元年出为都督南兖州刺史封寻阳郡公加敬则妻怀氏爵为寻阳国夫人二年魏军攻淮泗敬则恐委鎭还都百姓皆惊散奔走上以其功臣不问以为都官尚书迁吴兴太守郡旧多剽掠有十数歳小儿于路取遗物敬则杀之以狥自此路不拾遗郡无劫盗又录得一偷召其亲属于前鞭之令偷身长扫街路久之乃令偷举旧偷自代诸偷恐为所识皆逃走境内以清仍入乌程从市过见屠肉枅叹曰吴兴昔无此枅是我少时在此所作也召故人饮酒説平生不以屑也迁护军以家为府三年以改葬去职诏赠敬则母寻阳国太夫人改授侍中抚军髙帝遗诏敬则以本官领丹阳尹寻迁㑹稽太守加都督永明二年给鼓吹一部㑹土邉带湖海人丁无士庶皆保塘役敬则以功力有余悉评敛为钱送台库以为便宜上许之三年进号征东将军宋广州刺史王翼之子妾路氏酷暴杀婢媵翼之子法朗告之敬则付山阴狱杀之路氏家诉为有司所奏山阴令刘岱坐弃市刑敬则入朝上谓敬则曰人命至重是谁下意杀之都不启闻敬则曰是臣愚意臣知何物科法见背后有节便言应得杀人刘岱亦引罪上乃赦之敬则免官以公领郡后与王俭俱即本号开府仪同三司时徐孝嗣于崇礼门候俭因嘲之曰今日可谓连璧俭曰不意老子遂与韩非同传人以告敬则敬则欣然曰我南沙县吏徼倖得细铠左右逮风云以至于此遂与王衞军同日拜三公王敬则复何恨了无恨色朝士以此多之十一年授司空敬则名位虽达不以富贵自遇初为散辈使魏于北馆种杨桞后员外郞虞长曜北使还敬则问我昔种杨桞树今若大小长曜曰虏中以为甘棠武帝令羣臣赋诗敬则曰臣几落此奴度上问之敬则对曰臣若解书不过作尚书都令史尔那得今日敬则虽不大识书而性甚警黠临郡令省事读辞下敎制决皆不失理明帝辅政密有废立意隆昌元年出敬则为㑹稽太守加都督海陵王立进位太尉明帝即位为大司马台使拜授日雨大洪注敬则文武皆失色一客旁曰公由来如此昔拜丹阳尹吴兴时亦然敬则大悦曰我宿命应得雨乃引羽仪备朝服导引出㕔事拜受意犹不自得吐舌久之帝既多杀害敬则自以髙武旧臣心怀忧惧帝虽外厚其礼而内相疑备数访问敬则饮食体干闻其衰老且以扂内地故得少安后遣萧坦之将斋仗五百人行晋陵敬则诸子在都忧怖无计上知之问计于梁武帝武帝曰敬则竖夫易为感唯应钖以子女玉帛厚其使人如斯而已上纳之吴人张思祖敬则谋主也为府司马频衔使上伪倾意待之以为游击将军遣敬则世子仲雄入东仲雄善弹琴江左有蔡邕焦尾琴在主衣库上敕五日一给仲雄仲雄在御前鼓琴作懊侬曲歌曰常叹负情侬郞今果行许又曰君行不净心那得恶人题帝愈猜愧永泰元年帝疾屡经危殆以张瓌为平东将军吴郡太守置兵佐密防敬则内外传言当有处分敬则闻之窃曰东今有谁秪是欲平我耳东亦何易可平吾终不受金甖金甖谓鸩酒也诸子怖惧第五子幼隆遣正员将军徐岳以情告徐州行事谢朓为计若同者当往报敬则朓执岳驰启之敬则城局参军徐庶家在京口其子密以报庶庶以告敬则五官王公林公林敬则族子也常所委信公林劝敬则急送启赐儿死单舟星夜还都敬则曰若尔诸郞要应有信且忍一夕其夜唿僚佐文武摴蒱赌钱谓衆曰卿诸人欲令我作何计莫敢先荅防合丁兴怀曰官秪应作尔敬则不声明旦召山阴令王询台传御史钟离祖愿敬则横刀跂坐问询等发丁可得几人库见有几钱物询祖愿对并乖旨敬则怒将出斩之王公林又谏敬则曰官讵不更思敬则唾其靣曰小子我作事何闗汝小子乃起兵招集配衣二三日便发欲劫前中书令何𦙍还为尚书令长史王弄璋司马张思祖止之曰何令高蹈必不从不从便应杀之举大事先杀朝贤事必不济及率实甲万人过浙江谓曰应须作檄思祖曰公今自还朝何用作此乃止朝廷遣辅国将军前军司马左兴盛直合将军马军主胡松三千余人筑垒于曲阿长冈尚书左仆射沈文秀为持节都督屯湖头备京口路敬则以旧将举事百姓担篙荷锸随逐之十余万衆至武进陵口恸哭乘肩舆而前遇兴盛山阳二柴尽力攻之官军不敌欲退而围不开各死战胡松领马军突其后白丁无器仗皆惊散敬则大呌索马再上不得上兴盛军容袁文旷斩之传首是时上疾已笃敬则仓卒东起朝廷震惧东昏侯在东宫议欲叛使人上屋望见征虏亭失火谓敬则至急装欲走有告敬则者敬则曰檀公三十六䇿走是上计汝父子唯应急走耳盖讥檀道济避魏事也敬则之来声势甚盛凡十日而败时年六十四朝廷漆其首藏在武库至梁天监元年其故吏夏侯亶表请收葬许之陈显达南彭城人也仕宋以军功封彭泽县子位羽林监濮阳太守𨽻齐髙帝讨桂阳贼于新亭垒刘勔大桁败贼进杜姥宅及休范死显达出杜姥宅大战于宣阳津阳门大破贼矢中左目而镞不出地黄村潘妪善禁先以钉钉柱妪禹歩作气钉即出乃禁显达目中镞出之事平封彭城侯再迁平越中郞将广州刺史加都督沈攸之事起显达遣军援台长史到遁司马诸葛导劝显达保境蓄衆密通彼此显达于坐手斩之遣表疏归心齐髙帝帝即位拜护军将军后御膳不宰牲显达上熊蒸一盘上即以充饭后拜都督益州刺史武帝即位进号镇西将军益部山险多不賔服大度村獠前刺史不能制显达遣使责其租赕獠帅曰两眼刺史尚不敢调我遂杀其使显达分部将吏声将出猎夜往袭之男女无少长皆斩之自此山夷震服永明二年征为侍中䕶军将军显达累任在外经高帝之忧及见武帝流涕悲咽上亦泣心甚嘉之八年为征南大将军江州刺史显达谦厚有智计自以人微位重每迁官常有愧惧之色子十余人诫之曰我本意不及此汝等勿以富贵陵人家既豪富诸子与王敬则诸儿并精车牛丽服饰当世快牛称陈世子青王三郞乌吕文显折角江瞿昙白鼻而皆集陈舍显达知此不悦及子休尚为郢府主簿过九江拜别显达曰凡奢侈者鲜有不败麈尾蝇拂是王谢家物汝不须捉此自随即取于前烧除之其静退如此豫废欝林之勲延兴元年为司空进爵为公明帝即位进太尉封鄱阳郡公加兵二百人给油络车后以太尉判鄱阳郡公为三公事而职典连率人以为格外三公上欲悉除髙武诸孙上微言问显达荅曰此等岂足介虑上乃止显达建武世心怀不安深自贬退车乘朽败导从卤簿皆用羸小侍宴酒后启上借枕帝令与之显达抚枕曰臣年已老富贵已足唯少枕枕死特就陛下乞之上失色曰公醉矣以年老告退不许永泰元年乃遣显达北侵永元元年显达督平北将军崔慧景衆军四万围南乡界马圈城去襄阳三百里攻之四十日魏军食尽噉死人肉及树皮外围急魏军突走显达入据其城遣军主庄丘黑进取南乡县魏孝文帝自领十余万骑奄至军主崔恭祖胡松以乌布幔盛显达数人担之出均水口台军缘道奔退死者三万余人显达素有威名着于外境至是大损䘮焉御史中丞范岫奏免显达官又表解职并不许以为江州刺史镇彭城初王敬则事起始安王遥光启明帝虑显达为变欲追军还事平乃寝显达亦怀危怖及东昏立弥不乐还都得此授甚喜寻加领征南大将军给三望车显达闻都下大相杀戮徐孝嗣等皆死传闻当遣兵袭江州显达惧祸十一月十五日举兵欲直袭建业以掩不备又遥指郢州刺史建安王寳寅为主朝廷遣后军将军胡松等据梁山显达率衆数千人发寻阳与松战于采石大破之都下震恐十二月潜军度取石头北上袭城宫掖大骇闭门守备显达马矟从歩军数百人于西州前与台军战再合大胜矟折手犹杀十余人官军继至显达不能抗退走至西州后乌榜村骑官赵潭注矟刺落马斩之篱侧血涌湔篱似淳于伯之被刑时年七十三显达在江州遇疾不疗之而差意甚不悦是时连冬大雪枭首朱雀而雪不集诸子皆伏诛张敬儿南阳冠军人也父丑为郡将军官至节府参军敬儿年少便弓马有胆气好射勐兽发无不中南阳新野风俗出骑射而敬儿尤多膂力稍宦至宁蛮行参军随郡人刘胡伐襄阳诸山蛮深入险阻所向皆破又击胡阳蛮官军引退敬儿单马在后贼不能抗山阳王休祐镇夀阳求善骑射士敬儿及襄阳俞湛应选敬儿善事人遂见宠为长兼行参军泰始初随府转骠骑参军署中兵领军讨义嘉贼与刘胡相拒于鹊尾洲启明帝乞本郡事平除南阳太守敬儿之为襄阳府将也家贫每休假辄佣赁自给尝为城东吴泰家担水通泰所爱婢事发将被泰杀逃卖棺材中以盖加上乃免及在鹊尾洲启明帝云泰以丝助雍州刺史袁觊为弩弦党同逆若事平之日乞其家财帝许之至是收籍吴氏唯家人倮身得出僮役财货直数千万敬儿皆有之先所通婢即以为妾后为越骑校尉桂阳王事起隶齐髙帝顿新亭贼矢石既交休范白服乘舆劳楼下敬儿与黄囘白髙帝求诈降以取之髙帝曰卿若办事当以本州相赏敬儿相与出城南放仗走大唿称降休范喜召至舆侧囘阳致髙帝密意休范信之囘目敬儿敬儿夺取休范防身刀斩之其左右百人皆散敬儿持首归新亭除骁骑将军加辅国将军髙帝置酒谓敬儿曰非卿之功无今日安帝以敬儿人位既轻不欲使便为襄阳重鎭敬儿求之不已乃微动髙帝曰沈攸之在荆州公知其欲何所作不出敬儿以防之恐非公之利也帝笑而无言乃除雍州刺史加都督封襄县侯部泊沔口敬儿乘舴艋过江诣晋熙王燮中江遇风船覆左右丁壮者各泅水走余二小史没船下求敬儿救敬儿两掖挟之随船仰得在水上如此翻覆行数十里方得迎接失所持节更给之至镇厚结攸之得其事迹密白髙帝终无二心又与攸之司马刘攘兵情欵及苍梧废敬儿疑攸之当因此起兵密问攘兵所言寄敬儿马镫一只敬儿乃为备昇明元年冬攸之乃遣使报敬儿劳接周至为设食讫列仗于㕔事前斩之集部曲顿攸之下当袭江陵敬儿告变使至髙帝大喜进号鎭军将军改督攸之至郢城败走其子元琰与兼长史江乂别驾傅宣等还江陆敬儿军至白水元琰闻城外鹤唳谓是呌声恐惧欲走其夜乂宣开门出奔城溃元琰奔宠洲见杀敬儿至江陵诛攸之亲党没入其财物数千万善者悉以入私送台者百不一焉攸之于汤渚村自经死居人送首荆州敬儿使楯擎之盖以青繖狥诸市郭乃送建业进爵为公敬儿在雍州贪残人间一物堪用莫不夺取于襄阳城西起宅聚物货宅大小殆侔襄阳又欲移羊叔子堕泪碑于其处置台纲纪谏曰此羊太傅遗德不宜迁动敬儿曰太傅是谁我不识及齐受禅转侍中中军将军迁散骑常侍车骑将军置佐史髙帝崩遗诏加开府仪同三司于家窃泣曰官家大老天子可惜太子年少向我所不及也及拜王敬则戏之唿为褚彦囘敬儿曰我马上所得终不能作华林合勲也敬则甚恨焉初敬儿微时有妻毛氏生子道门而乡里尚氏女有色貌敬儿悦之遂弃毛氏而纳尚氏为室及居三司尚氏犹居襄阳宅虑不复外出乃迎家口悉下至都启武帝不蒙劳问敬儿心自疑及垣崇祖死愈恐惧性好卜术信梦尤甚初征荆州每见诸将帅不遑有余计唯叙夣云未贵时梦居村中社树歘髙数十丈及在雍州又梦社树直上至天以此诱説部曲自云贵不可言由是不自测量无知又使于乡里为謡言使小儿辈歌曰天子在何处宅在赤谷口天子是阿谁非猪如是狗敬儿家在冠军宅前有地名赤谷既得开府又望班劒语人曰我车邉犹少班兰物敬儿长自荒逺少习武事既从容都下又四方宁靖益不得志其妻尚氏亦曰吾昔梦一手热如火而君得南阳郡元徽中梦一髀热如火君得本州建元中梦半体热寻得开府今复举体热矣以告所亲言其妻初梦次梦又言今举体热矣阉人闻其言説之事达武帝敬儿又遣使与蛮中交关武帝疑有异志永眀元年敕朝臣华林八关斋于坐收敬儿初左右雷仲显常以盈满诚敬儿不能从至是知有变抱敬儿泣敬儿脱冠貂投地曰用此物误我及子道门道畅道休并伏诛少子道庆见宥后数年上与豫章王嶷三日曲水内宴舴艋船流至御坐前覆没上由是言及敬儿悔杀之敬儿始不识书及为方伯乃习学读孝经论语初征为护军乃潜于密室中屏人学揖让答对空中俯仰妾侍窃窥笑焉将拜三司谓其妻嫂曰我拜后府开黄阁因口自为鼓声初得鼓吹羞便奏之又于新林姥庙为妾祈子祝神口自称三公其鄙俚如此始其母于田中卧梦犬子有角䑛之已而有娠而生敬儿故初名狗儿又生一子因狗儿之名复名猪儿宋明帝嫌狗儿名鄙改为敬儿故猪儿亦改为恭儿位正员郞谢病归本县常居上保村不肯出仕与居人不异与敬儿爱友甚笃及闻敬儿败走入蛮后首出原其罪崔慧景字君山清河东武城人也祖构奉朝请父系之州别驾慧景少有志业仕宋为长水校尉齐髙帝在淮阴慧景与宗人祖思同时自结及髙帝受禅封乐安县子为都督梁南秦二州刺史永明四年为司州刺史母䘮诏起复本任慧景每罢州辄倾资献奉动数百万武帝以此嘉之十年为都督豫州刺史欝林即位慧景以少主新立密与魏通朝廷疑之明帝辅政遣梁武帝至夀春安慰之慧景密启送诚劝进建武四年为度支尚书领太子左率东昏即位为䕶军时辅国将军徐世标专权号令慧景备员而已帝既诛戮将相旧臣皆尽慧景自以年宿位重转不自安及裴叔业以夀阳降魏即授慧景平西将军假节侍中䕶军如故率军水路征夀阳军顿白下将发帝长围屏除出琅邪城送之帝戎服坐楼上召慧景骑进围内无一人自随裁交数言拜辞而去慧景出至白下甚喜曰颈非复小竖等所折也子觉为直合将军慧景密与之期时江夏王寳𤣥鎭京口闻慧景北行遣左右余文兴説之曰朝廷任用羣小猜害忠贤江刘徐沈君之所见身虽鲁卫亦不知灭亡何时君今段之举有功亦死无功亦死欲何求所免机不可失今拥彊兵北取广陵收吴楚劲卒身举州以相应取大功如反掌耳慧景常不自安闻言响应于时庐陵王长史萧寅司马崔恭祖守广陵城慧景以寳𤣥事告恭祖恭祖先无宿契口虽相和心实不同还以事告寅共为闭城计寅心谓恭祖与慧景同谓曰废昏立明人情所乐宁可违拒恭祖犹执不同俄而慧景至恭祖闭门不敢出慧景知其异已泣数行而去中兵参军张庆延明巖卿等劝慧景袭取广陵及密遣军主刘灵运间行突入慧景俄系至遂据其城子觉至仍使领兵袭京口寳𤣥本谓大军併来及见人少极失所望拒觉击走之恭祖及觉精兵八千济江恭祖心本不同及至䔉山欲斩觉以军降京口事既不果而止觉等军器精严桞灯沈佚等谓寳𤣥曰崔䕶军威名既重乃诚可见既已脣齿忽中道立异彼以乐归之衆乱江而济谁能拒之于是登北固楼并千蜡烛为烽火举以应觉帝闻变以右衞将军左兴盛假节督都下水陆衆军慧景停二日便率大衆一时俱济江趣京口寳𤣥仍以觉为前锋恭祖次之慧景领大都督为衆军节度东府石头白下新亭诸城皆溃左兴盛走不得入宫逃淮渚荻船中慧景擒杀之慧景称宣德皇后令废帝为吴王时栁灯别推寳𤣥恭祖为寳𤣥羽翼不复承奉慧景嫌之巴陵王昭胄先逃人间出投慧景意更向之故犹豫未知所立此声颇泄灯恭祖始贰于慧景又恭祖劝慧景射火箭烧北掖楼慧景以大事垂定后若更造费用功多不从其计性好谈义兼解佛理顿法轮寺对客髙谈恭祖深懐怨望先是衞尉萧懿为豫州刺史自厯阳歩道征寿阳帝遣密使告之懿率军主胡松李居士等自采石济岸顿越城举火台城中鼓呌称庆恭祖先劝慧景遣二千人断西岸军令不得度慧景以城旦夕降外救自然应散不许恭祖请击义师又不许乃遣子觉将精甲数千人度南岸义师昧旦进战觉大败慧景人情离沮恭祖顿军兴皇寺于东宫掠得女妓觉来逼夺由是忿恨其夜崔恭祖与骁骑刘灵运诣城降慧景乃将腹心数人潜去欲北度江城北诸军不知犹为拒战城内出盪杀数百人慧景余衆皆奔慧景围城凡十二日军旅散在都下不为营垒及走衆于道稍散单马至蟹浦投渔人太叔荣之荣之故为慧景门人时为蟹浦戍谓之曰吾以乐赐汝汝为吾觅酒既而为荣之所斩以头内䲡篮中担送都恭祖者慧景宗人骁果便马矟气力絶人频经军阵讨王敬则与左兴盛军容袁文旷争敬则首诉明帝曰恭祖秃焉綘衫手刺倒敬则故文旷得斩其首以死易勲而见枉夺若失此勲要当刺杀左兴盛帝以其勇健谓兴盛曰何容令恭祖与文旷争功慧景平后恭祖繋尚方少时杀之觉亡命为道人见执伏法觉弟偃年十八便身长八尺博渉书记善虫篆为始安内史藏窜得免和帝西台立以为宁朔将军中兴元年诣公车尚书申冤言多指斥寻下狱死先是东阳女子娄逞变服诈为丈夫粗知围棊觧文义徧游公卿仕至扬州议曹从事事发明帝驱令还东逞始作妇人服而去叹曰如此伎还之为老妪岂不惜哉此人妖也隂而欲为阳事不果故泄敬则遥光显达慧景之应也旧史裴叔业有传事终于魏今畧之云论曰光武功臣所以能终身名者岂唯不任职事亦以继奉章明心存正嫡王陈拔迹奋飞则建元永明之运身极鼎将则建武永元之朝勲非往时位踰昔等礼授虽重情分不交加以主猜政乱危亡虑及举手扞头人思自免干戈既用诚沦犯上之迹敌国起于同舟况又疎于此也敬儿挟震主之勇当鸟尽之运内惑邪梦迹渉觊觎其至殱亡亦其理也慧景以乱济乱能无及乎南史卷四十五卷四十五考证南史卷四十五考证王敬则传敬则问我昔种杨桞树今若大小长曜曰虏中以为甘棠甘监本误明今从阁本陈显达传麈尾蝇拂是王谢家物汝不须捉此自随物阁本作许随一作遂一作逐今从监本以为江州刺史鎭彭城彭一本作盆张敬儿传敬则甚恨焉恨监本讹敬今从阁本南史卷四十五考证南史卷四十六钦定四库全书南史卷四十六唐李延夀撰列传第三十六李安人戴僧静桓康焦度曹武吕安国周山图周盘龙王广之李安人兰陵承人也祖嶷卫军将军父钦之薛令安人少有大志常拊髀叹曰大丈夫处世富贵不可希取三将五校何难之有随父在县宋元嘉中县被魏克安人寻率部曲自拔南归明帝时稍迁武衞将军领水军讨晋安王子勋所向克捷事平明帝大㑹新亭楼劳诸军主摴蒱官赌安人五掷皆卢帝大惊目安人曰卿靣方如田封侯相也安人少时贫有一人从门过相之曰君后当大富贵与天子交手共戏至是安人寻此人不知所在后为广陵太守行南兖州事齐髙帝在淮隂安人遥相结事元徽初除司州刺史领义阳太守及桂阳王休范起事安人遣军援都建平王景素起兵安人破其军于葛桥景素诛留安人行南徐州事城局参军王囘素为安人所亲盗绢二匹安人流涕谓曰我与卿契阔备尝今日犯王法乃卿负我也于军门斩之后为敛祭军府皆震服转东中郞司马行会稽郡事时苍梧纵虐齐高帝忧廹无计安人白髙帝欲于东奉江夏王跻起兵髙帝不许乃止髙帝即位为中领军封康乐侯自宋泰始以来内外频有贼宼将帅以下各募部曲屯聚都下安人上表以为自非淮北常备其外余军悉皆输遣若亲近宜立随身者听限人数上纳之故诏断衆募时王敬则以勲诚见亲至于家国密事上唯与安人论议谓曰署事有卿名我便不复细览也寻为领军将军魏攻夀春至马头诏安人御之魏军退安人沿淮进夀春先是宋时亡命王元初聚党六合山僭大号自云垂手过膝州郡讨不能擒积十余年安人生擒之斩建康市髙帝崩遗诏加侍中武帝即位为丹阳尹迁尚书左仆射安人时屡启密谋见赏又善结尚书令王俭故世传俭启有此授寻上表以年疾求退为吴兴太守于家载米往郡时服其清吴兴有项羽神护郡听事太守到郡必须祀以轭下牛安人奉佛法不与神牛着屐上听事又于听上八闗斋俄而牛死葬庙侧今唿为李公牛冢安人寻卒世以神为祟谥肃侯子元履幼有操业甚闲政体为司徒竟陵王子良法曹参军与王融游狎及王融诛郁林敕元履随右卫将军王广之北征密令于北杀之广之先为安人所厚又知元履无过甚拥护之会郁林败死元履拜谢广之曰二十二载父母之年自此以外丈人之赐也仕梁为吴郡太守度支尚书衡广青冀四州刺史戴僧静㑹稽永兴人也少有胆力便弓马事刺史沈文秀俱被魏虏后将家属叛还淮隂齐髙帝抚畜常在左右后于都私赍锦出事发系南兖州狱髙帝遣薛深饷僧静酒食以刀子置鱼腹中僧静与狱吏饮酒及醉以刀刻械手自折锁发屋而出归髙帝帝匿之斋内以其家贫年给谷千斛会魏军至僧静应募出战单刀直前魏军奔退又追斩三级时天寒甚乃脱衣口衔三头拍浮而还沈攸之事起高帝入朝堂遣僧静将腹心先至石头经略袁粲时苏烈据仓城门僧静射书与烈夜缒入城粲登城西南门列烛火坐台军至射之火乃灭囘登东门其党孙昙瓘骁勇善战每盪一合辄大杀伤官军死者百余人军主王天生殊死拒战故得相持自亥至丑有流星赤色照地坠城中僧静率力攻仓门手斩粲于东门外军烧门入以功除前军将军宁朔将军髙帝即位封建昌县侯位太子左卫率武帝践阼出为北徐州刺史买牛给贫人令耕种甚得荒情后除南中郞司马淮南太守永明八年巴东王子响杀僚佐武帝召僧静使领军向江陵僧静靣启上曰巴东王年少长史司马捉之太急忿不思难故耳天子儿过误杀人有何大罪今急遣军西上人情惶惧无所不至臣不敢奉敕上不答而心善之徙庐陵王中军司马髙平太守卒谥壮侯桓康北兰陵承人也勇果骁悍宋大明中随齐髙帝为军容从武帝在赣县泰始初武帝起义为郡所絷衆皆散康装担一头贮穆后一头贮文惠太子及竟陵王子良自负置山中与门客萧欣祖等四十余人相结破郡狱出武帝郡追兵急康等死战破之随武帝起兵摧坚陷阵旅力絶人所经村邑恣行暴害江南人畏之以其名怖小儿画其形于寺中病疟者写形帖着牀壁无不立愈后除襄贲令桂阳王休范事起康弃县还都就髙帝㑹事已平除员外郞元徽五年七月六日夜少帝微行至领军府帝左右人曰一府皆眠何不缘墻入帝曰我今夕欲一处作适待明日夜康与髙帝所养健儿卢荒向黑于门间听得其语明旦王敬则将帝首至扣府门康谓是变与荒黑拔白刃欲出仍随高帝入宫髙帝镇东府除武陵王中兵宁朔将军带兰陵太守常衞左右髙帝诛黄囘囘时为南兖州部曲数千欲收恐为乱召入东府停外斋使康数囘罪然后杀之时人为之语曰欲侜张问桓康除后军将军直合将军南濮阳太守建元元年封吴平县侯髙帝谓康曰卿随我日久未得方伯亦当未解我意正欲与卿先共灭虏耳三年魏军动康大破魏军于淮阳武帝即位卒于骁骑将军焦度字文绩南安氐也祖文珪避难居仇池宋元嘉中裴方明平杨难当度父明与千余家随居襄阳乃立天水郡略阳县以居之度少有气干便弓马孝武初青州刺史颜师伯出鎭滑台度领幢主送之与魏豹皮公遇交槊鬭豹皮公堕地禽其具装马手杀数十人师伯启孝武称度气力弓马并絶人帝召还充左右见度形状谓师伯曰此眞健人也补晋安王子勋夹毂队主随镇江州子勋起兵以度为龙骧将军为前锋所向无不胜事败逃宫亭湖为贼朝廷闻其勇甚患之使江州刺史王景文诱降之景文以为已镇南参军领中军直兵厚待之随景文还都常在府州内景文被害夕度大怒劝景文拒命景文不从明帝不知也以度武勇补晋熙王燮防合随鎭夏口武陵王赞代燮为郢州度仍留镇为赞前军参军沈攸之事起转度中直兵齐髙帝又使假度辅国将军屯骑校尉转右将军度容貌壮丑皮肤若漆质直木讷口不能出言晋熙王使毂主周彦与度俱在郢州彦有左右人与度父同名彦常唿其名使役之度积忿呵责彦曰汝知我讳明而恒唿明何也及在郢城尤为沈攸之所忿攸之大衆至夏口将直下都留偏兵守郢而已度于城楼上肆言骂辱攸之至自发露形体秽辱之故攸之怒改计攻城度亲力战攸之衆蒙楯将登度令投以秽器贼衆不能冒后唿此楼为焦度楼事宁度功居多封东昌县子东宫直合将军还都为贵戚追叙郢城时褰露秽䙝之事其戆如此为人朴涩欲就髙帝求州比及见竟不渉一语帝以其不闲政事竟不用后求竟陵郡不知所以置辞亲人授之辞百余言度习诵数日皆得上口㑹髙帝履行石头城度于大衆中欲自陈临时卒忘所敎乃大言曰度启公度启公度无食帝笑曰卿何忧无食即赐米百斛建元四年乃除淮阳太守性好酒醉辄暴怒上常使人节之度虽老而气力如故除游撃将军卒曹武字士威下邳人也本名虎头齐髙帝鎭东府使武与戴僧静各领白直三百人后为屯骑校尉带南城令石头平封罗江县男及高帝受禅改封监利县武帝即位累迁骁骑将军帝以虎头名鄙敕改之郁林即位进号前将军隆昌元年为雍州刺史建武二年进爵为侯东昏即位为前将军鎭军司马永元元年始安王遥光反武领军屯青溪大桥事宁转散骑常侍右衞将军武形干甚毅善于诱纳晚节在雍州致见钱七千万悉厚轮大郭他物称是马八百匹仆妾蔬食膳无膏腴尝为梅虫儿茹法珍设女妓金翠耀眼器服精华虫儿等因是欲诬而夺之人传武每好风景辄开库招拍张武戏帝疑武旧将领兼利其财新除未及拜遇诛及收兵至叹曰诸人知我无异意所以杀我政欲取吾财货伎女耳恨令衆辈见之诸子长成者皆见诛唯子世宗兄弟三人未冠繋尚方梁武帝兵至得免武虽武士颇有知人鉴梁武及崔慧景之在襄阳于时崔方贵盛武性俭啬无所饷遗独馈梁武谓曰卿必大贵我当不及见今以弱子相託每密送钱物并好马时帝在戎多乏就武换借未尝不得遂至十七万及帝即位忘其惠天监二年帝忽梦如田塍下行两边水深无底梦中甚惧忽见武来负武帝得过曰卿今为天下主乃尔忘我顾託之言邪我儿饥寒无衣昔所换十七万可还其市宅帝觉即使主书送钱还之使用市宅子世澄世宗并蒙抽擢三二年间迭为大郡世宗性严明颇识兵势末遂封侯富显厯位太子左卫率卒赠左散骑常侍左卫将军谥曰壮侯吕安国广陵人也宋大明末以将领见任隐重有干局为刘勔所称泰始二年为勔军副征殷琰以功封钟武县男累迁兖州刺史及沈攸之事起齐髙帝以安国为湘州刺史建元元年进爵为侯转右卫将军加给事中后改封湘乡侯武帝即位累迁光禄大夫加散骑常侍安国欣有文授谓其子曰汝后勿袴褶驱使单衣犹恨不称当为朱衣官也厯都官尚书太子左率领军将军安国累居将率在朝以宿旧见遇寻迁散骑常侍金紫光禄大夫给扶永明八年卒谥肃侯周山图字季寂义兴义乡人也家世寒贱年十五六气力絶衆食噉恒兼数人乡里猎戏集聚常为主帅指麾处分皆见从不事产业恒愿为将虽勇健而不闲弓马于书题甚拙谨直少言不尝説人短长与人周旋皆白首不异宋元嘉二十七年魏军至𤓰歩台符取健儿山图应募领白衣队主军功除员外郞加振武将军及镇军将军张永侵魏山图领二千人迎运至武原为魏军所追合战多伤杀魏军称其勇唿为武原将及永军大败山图收散卒守下邳城还除给事中冗从仆射直合将军山图好酒多失明帝数加怒诮后遂自改累迁淮南太守时盗发桓温冢大获寳物客窃取以遗山图山图不受簿以还官迁左中郞将齐髙帝辅政山图密启沈攸之久有异图宜为之备帝笑而纳之攸之事起武帝为西讨都督启山图为军副攸之攻郢城武帝令山图量其形势山图曰攸之为人性度险刻无以结固士心如顿兵坚城之下适所以为离散之渐耳及攸之败髙帝谓曰周公前言可谓明于见事矣建元元年封晋兴县男武帝践阼迁竟陵王镇北司马带南平昌太守以盆城之旧出入殿省甚见亲信义乡县长风庙神姓邓先经为县令死遂发灵山图启乞加神位辅国将军上答曰足狗肉便了事何用阶级为转黄门郞领羽林监四厢直卫山图于新林立墅舍晨夜往还上谓曰卿罢万人都督而轻行郊外自今往墅可以仗身自随以备不虞及疾上手敕问疾寻卒年六十四周盘龙北兰陵人也胆气过人尤便弓马宋泰始中以军功封晋安子元徽二年桂阳搆难盘龙时为冗从仆射随齐髙帝顿新亭稍至骁骑将军改封沌阳侯髙帝即位进号右将军建元元年魏攻寿春以盘龙为军主假节助豫州刺史垣崇祖拒魏大破之上闻之喜下诏称美送金钗以二十枚与其爱妾杜氏手敕曰饷周公阿杜明年魏攻淮阳围角城先是上遣军主成买戍角城辞于王俭曰今段之行必以死报衡门蓬戸不朱斯白小人弱息当得一子俭问其故荅曰若不杀贼便为贼杀弱息不为世子便为孝子孝子则门加素垩世子则门施丹赭至是买被围上遣领军将军李安人救之敕盘龙率马歩下淮阳就李安人买与魏拒战手所伤杀无数晨起手中忽有数升血其日遂战死首见斩犹尸据鞍奔还军然后僵盘龙子奉叔单马率二百余人陷阵魏军万余骑张左右翼围之一骑走还报奉叔已没盘龙方食弃筯驰马奋矟直奔魏阵自称周公来魏人素畏盘龙骁名莫不披靡时奉叔已大杀魏军得出在外盘龙不知乃东西触击魏军莫敢当奉叔见其父久不出复跃马入阵父子两骑萦搅数万人魏军大败盘龙父子由是名播北国形甚羸而临军勇果诸将莫逮永明五年为大司马加征虏将军济阳太守武帝数讲武尝令盘龙领马军校骑骋矟后以疾为光禄大夫寻出为兖州刺史进爵为侯角城戍将张蒲与魏潜通因大雾乘船入清中採樵载魏人直向城东门坐为有司所奏诏白衣领职八坐寻奏复位加领东平太守盘龙表年老才弱不可鎭邉求解职见许还为散骑常侍光禄大夫武帝戏之曰卿着貂蝉何如兜鍪盘龙曰此貂蝉从兜鍪中生耳寻病卒年七十九子奉叔勇力絶人少随盘龙征讨所在暴掠为东宫直合将军郁林在西州奉叔密得自进及即位与直合将军曹道刚为心膂奉叔善骑马帝从其学骑尤见亲宠得入内无所忌惮陵轹朝士就司空王敬则换米二百斛敬则以百斛与之不受敬则大惧乃更饷二百斛并金铪等物敬则有一内妓帝令奉叔求奉叔不通迳前从者执单刀皆半拔敬则跣走入内既而自计不免乃出遥唿奉叔曰弟那忽能顾奉叔宣旨求妓意乃得释与綦母珍曹道刚朱隆之共相唇齿煽弄威权奉叔常翼单刀二十口出入禁闱既无别诏门衞莫敢诃每语人云周郞刀不识君求武帝御角及舆并求御仗以给左右事无不从又求黄门郞明帝作辅固执不能得乃令萧谌萧坦之説帝出奉叔为外镇树腹心又説奉叔以方伯之重奉叔纳其言隆昌元年出为青冀二州刺史奉叔就帝求千戸侯帝许之明帝以为不可忽谓萧谌曰若不能见与千戸侯不复应减五百戸不尔周郞当就刀头取办耳既而封曲江县男奉叔大怒于衆中攘刀厉目切齿明帝説谕乃受及将之镇明帝虑其不可复制因其早入引往后堂执送廷尉尽之王广之字士林一字林之沛郡相人也少好弓马便㨗有勇力初为马队主随刘勔征殷琰兵既盛而合肥戍又阻兵为宼勔宣令军中求征合肥者以大郡赏之广之曰若得将军所乗马判能制之勔幢主皇甫肃谓勔曰广之敢夺节下马可斩勔曰观其意必能立功即推鞍下马与之及行合肥果拔勔大赏之即擢为军主广之于勔前谓肃曰节下若从卿言非唯斩壮士亦自无以平贼卿不赏才乃至此邪广之由此知名初封蒲圻子肃有学术善举止广之亦雅相推慕勔亡后肃更依广之广之盛相赏接启武帝以为东海太守不念旧恶如此广之后以征伐功位给事中冠军将军改封宁都县子齐髙帝废苍梧出广之为徐州刺史钟离太守沈攸之事起广之留都下豫平石头仍从髙帝顿新亭髙帝诛黄囘囘弟驷及从弟马兄子奴亡逸髙帝与广之书曰黄囘虽有微勲而罪过转不可容近遂启请御大小二舆为刺史服饰吾乃不惜为其启闻政恐得舆复求画轮车此外罪不可胜数第自悉之今启依法令广之于江西搜捕骃等建元元年进爵为侯武帝即位累迁右卫将军散骑常侍前军将军延兴元年为豫州刺史豫废郁林后拜镇南将军江州刺史进应城县公建武中位侍中镇军将军给扶后卒赠车骑将军谥壮公子珍国字德重仕齐为南谯太守有能名时郡境苦饥乃发米散财以赈穷之髙帝手敕云卿爱人治国甚副吾意永明初迁桂阳内史讨捕贼盗境内肃清罢任还都路经江州刺史桞世隆临渚饯别见珍国还装轻素叹曰此真良二千石也还为大司马中兵参军武帝雅相知赏谓其父广之曰珍国应堪大用卿可谓老蚌也广之曰臣不敢辞帝大笑帝每叹曰晚代将家子弟如珍国者少矣累迁游撃将军父忧去职建武末魏军围司州明帝使徐州刺史裴叔业攻㧞涡阳以为声援起珍国为辅国将军助焉魏将杨大眼大衆奄至叔业惧弃军走珍国率其衆殿故不至大败及㑹稽太守王敬则反珍国又率衆拒之永元中为北徐州刺史将军如故梁武起兵东昏召珍国以衆还都使出屯朱雀门为王茂所败乃入城密遣郗纂奉明镜献诚于梁武帝帝断金以报之时侍中卫尉张稷都督衆军珍国潜结稷腹心张齐要稷稷许之十二月丙寅旦珍国引稷于卫尉府勒兵入自云龙门杀东昏于内殿与稷㑹尚书仆射王亮等于西钟下使国子博士范云等奉东昏首归梁武后因侍宴帝曰卿明镜尚存昔金何在珍国曰黄金谨在臣肘不敢失坠厯位左卫将军加散骑常侍封滠阳侯迁都官尚书初珍国自以废杀东昏意望台鼎先是出为梁秦二州刺史心常郁怏酒后于坐启云臣近入梁山便哭帝大惊曰卿若哭东昏则已晚若哭我我复未死珍国起拜谢竟不答坐即散因此疎退久方有此进天监五年魏任城王澄攻钟离帝遣珍国为援因问讨贼方略对曰臣常患魏衆少不苦其多武帝壮其言乃假节与衆军同赴魏军退班师又出为南秦梁二州刺史㑹梁州长史夏侯道迁以州降魏珍国歩道出魏兴将袭之不果遂留镇焉改封宜阳县侯累迁丹阳尹卒赠车骑将军谥曰威子僧度嗣张齐字子向冯翊郡人少有胆气初事荆州司马垣厯生厯生酗酒遇下严酷不礼之及吴郡张稷为荆府司马齐复从之甚见重以为腹心齐尽心事稷稷为南兖州擢为府中兵参军梁武帝起兵东昏征稷归都督宫城诸军事齐夜引珍国就稷齐手自执烛定谋明旦与稷珍国即东昏于殿内齐手杀焉武帝受禅封齐安昌侯位厯阳太守齐手不知书目不识字在郡清整吏事甚脩天监四年魏将王足攻蜀围巴西帝以齐为辅国将军救蜀未至足退齐进戍南安迁巴郡太守初南郑没于魏乃于益州西置南梁州州镇草创皆仰益州取足齐上夷獠义租得米二十万斛十一年进假节督益州外水诸军齐在益部累年讨击蛮獠身无宁岁其居军中能身亲劳辱与士卒同勤苦自顿舍城垒皆委曲得其便调给衣粮资用人无困乏既为物情所归蛮獠亦不敢犯是以威名行于庸蜀巴西郡居益州之半又当东道冲要刺史经过军府逺渉多穷匮齐缘路聚粮食种蔬菜行者皆取给焉厯南梁州刺史迁信武将军征西鄱阳王司马新兴永宁二郡太守未发卒谥曰壮论曰宋氏将季乱离日兆家怀逐鹿人有异图髙帝观衅深视将符兴运李安人戴僧静桓康焦度曹武吕安国周山图周盘龙王广之等或早见诚款或备尽心力或受委方靣或功成麾下其所以自致荣宠夫岂徒然盖亦验人心之有归乐推之非妄也语云勇而无礼则乱观夫奉叔取进之道不亦几于乱乎其致屠戮亦其宜矣珍国明镜虽在而断金莫验报骂之义理则宜然台辅之冀其何爽也张齐人位本下志望易充绩宣所莅其殆优也南史卷四十六卷四十六考证南史卷四十六考证李安人传吴兴有项羽神䕶郡听事又一项羽神事顾炎武日知录所谓一事而互异者也曹武传后为屯骑校尉带南城令带监本误帝今改正吕安国传谥肃侯侯监本讹俟今改正史臣论报骂之义理则宜然台辅之冀其何爽也报骂二字不可解本传意望台鼎心常欎怏及酒后启帝因致疎退一叚梁书不载所谓报骂者或指此然必有讹字南史卷四十六考证南史卷四十七钦定四库全书南史卷四十七唐李延夀撰列传第三十七荀伯玉崔祖思苏侃虞悰胡谐之虞玩之刘休江祏荀伯玉字弄璋广陵人也祖永南谯太守父阐之给事中伯玉仕宋为晋安王子勋镇军行参军泰始初随子勋举事及事败还都卖卜自业齐髙帝镇淮阴伯玉为髙帝冠军刑狱参军髙帝为宋明帝所疑被征为黄门郞深懐忧虑见平泽有羣鹤乃命笔咏之曰八风儛遥翮九野弄清音一摧云间志为君苑中禽以示伯玉深指伯玉劝髙帝遣数十骑入魏界安置标榜魏果遣游骑数百履行界上髙帝以闻犹惧不得留令伯玉占伯玉言不成行而帝卒复本任由是见亲待髙帝有故吏东莞竺景秀尝以过系作部髙帝谓伯玉卿比看景秀不答曰数往候之备加责诮云若许某自新必吞刀刮肠饮灰洗胃帝善其荅即释之卒为忠信士后随髙帝还都除奉朝请髙帝使主家事武帝罢广兴还立别宅遣人于大宅掘树数株伯玉不与驰以闻髙帝善之髙帝为南兖州伯玉从转镇军中兵参军带广陵令初髙帝在淮阴伯玉假还广陵梦上广陵城南楼上有二青衣小儿语伯玉云草中肃九五相追逐伯玉视城下人头皆有草泰始七年又梦髙帝乘船在广陵北渚两腋下有翅不舒伯玉问何当舒帝曰却后三年伯玉梦中自谓是呪师凡六唾呪之有六龙出两腋下翅皆舒还复敛元徽二年而髙帝破桂阳威名大震五年而废苍梧谓伯玉曰卿梦今旦効矣昇平初仍为髙帝骠骑中兵参军带济阳太守霸业既建伯玉忠勤尽心常衞左右加前将军大见委信齐建元元年封南丰县子为豫章王司空谘议太守如故时武帝在东宫自以年长与髙帝同创大业朝事大小悉皆专断多违制度左右张景真偏见任遇又多僭侈武帝拜陵还景真白服乘画舴艋坐胡牀观者咸疑是太子内外祗畏莫敢有言者骁骑将军陈𦙍叔先已陈景真及太子前后得失伯玉因武帝拜陵之后密启之上大怒豫章王嶷素有宠政以武帝长嫡又南郡王兄弟并列故武帝为太子至是有改易之意武帝东还遣文恵太子闻喜公子良宣敕诘责并示以景真罪状使以太子令收景真杀之𦙍叔因白武帝皆言伯玉以闻武帝忧惧称疾月余日上怒不解昼卧太阳殿王敬则直入叩头启请往东宫以慰太子髙帝无言敬则因大声宣㫖往东宫命装束又敕大官设馔密遣人报武帝令奉迎因唿左右索舆髙帝了无动意敬则索衣以衣髙帝仍牵上舆遂幸东宫召诸王宴饮因逰𤣥圃园长沙王晃捉华盖临川王映执雉尾扇闻喜公子良持酒鎗南郡王行酒武帝与豫章王嶷及敬则自捧肴馔髙帝大饮赐武帝以下酒并大醉尽欢日暮乃去是日微敬则则东宫殆废髙帝重伯玉尽心愈见信使掌军国密事权动朝右每暂休外轩盖填门尝遭母忧成服日左率萧景先侍中王晏共载弔之五更使巾车未到伯玉宅二里许王侯朝士已盈巷至下鼓尚未得前司徒褚彦囘卫军王俭俱进继后方得前又倚听事久之中诏遣中书舍人徐希秀断哭止客久方得弔比出二人饥乏气息惙然切齿形于声貌明日入宫言便云臣等所见二宫门及斋合方荀伯玉宅政可设雀罗续复言外论云千敕万命不如荀公一命武帝深怨伯玉髙帝临崩指伯玉以属武帝即位伯玉忧惧上闻之以其与垣崇祖善崇祖田业在江西虑相扇为乱加意抚之伯玉乃安永明元年与崇祖并见诬伏诛而𦙍叔为太子左率吕文显叹曰伯玉能谋太祖而不能自谋岂非天哉初伯玉微时有善相墓者谓其父曰君墓当出暴贵者但不得久耳又出失行女子伯玉闻之曰朝闻道夕死可矣顷之伯玉姊当嫁明日应行今夕逃随人去家寻求不能得后遂出家为尼伯玉卒败亡崔祖思字敬元清河东武城人魏中尉琰七世孙也祖諲宋冀州刺史父僧护州秀才祖思少有志气好读书年十八为都昌令随青州刺史垣护之入尧庙庙有苏侯神偶坐䕶之曰唐尧圣人而与苏侯神共坐今欲正之何如祖思曰使君若清荡此坐则是唐尧重去四凶由是诸杂神并除齐髙帝在淮阴祖思闻风自结为上辅国主簿甚见亲待参豫谋议宋朝初议封髙帝为梁公祖思启髙帝曰谶云金刀利刃齐刈之今宜称齐实应天命从之自相国从事中郎迁齐国内史髙帝既为齐王置酒为乐羮脍既至祖思曰此味故为南北所推侍中沈文季曰羮脍吴食非祖思所解祖思曰炰鼈脍鲤似非句吴之诗文委曰千里莼羮岂关鲁卫帝甚悦曰莼羮故应还沈帝之辅政衆议将加九钖内外皆赞成之祖思独曰公以仁恕匡社稷执股肱之义君子爱人以德不宜如此帝闻而非之曰祖思逺同荀令岂孤所望也由此不复处任职之官而礼见甚重垣崇祖受密旨参访朝臣光禄大夫垣闳曰身受宋氏厚恩复蒙明公眷接进不敢同退不敢异祖思又曰公退让诚节故宜受之以礼次问冠军将军崔文仲文仲问崇祖曰卿意云何对曰圣人云知几其神又云见几而作文仲抚髀曰政与吾意同崇祖具説之及帝受禅闳存故爵文仲崇祖皆封侯祖思加官而已除给事中黄门侍郞武帝即位祖思启陈政事以为自古开物成务必以敎学为先宜太庙之南𢎞脩文序司农以北广开武校又曰刘备取帐搆铜铸钱以充国用魏武遣女皁帐婢十人东阿妇以绣衣赐死王景兴以折米见诮宋武节俭过人张妃房唯碧绡蚊帱三齐苮席五盏盘桃花米饭殷仲文劝令畜伎答云我不解声仲文曰但畜自解又曰畏解故不畜厯观帝王未尝不以约素兴侈丽亡也伏惟陛下体唐成俭踵虞为朴寝殿则素木卑搆膳器则陶瓢充御琼簪玉笏碎以为尘珍裘绣服焚之如草宜察朝士有柴车蓬馆髙以殊等驰禽荒色长违清编则调风变俗不俟终日又曰宪律之重由来尚矣寔宜清置廷尉茂简三官汉来习律有家子孙并传其业今廷尉律生乃令史门戸刑之不厝抑此之由又曰案前汉编户千万太乐伶官方八百二十九人孔光等奏罢不合经法者四百四十一人正乐定员唯置三百八十八人今户口不能百万而大乐雅郑元徽时校试千有余人后堂杂伎不在其数糜费力役伤败风俗今欲拨邪归道莫若罢杂伎王庭唯置钟簴羽戚登歌而已上诏报荅后为青冀二州刺史在政清勤而谦卑下士言议未尝及时事上更以敬重之未几卒上深加叹惜祖思叔父景真位平昌太守有惠政常悬一蒲鞭而未尝用去任之日土人思之为立祠子元祖有学行好属文仕至射声校尉武帝取为延昌主帅从驾至何美人墓上为悼亡诗特诏元祖使和称以为善永明九年魏使李道固及蒋少游至元祖言臣甥少游有班倕之功今来必令模写宫掖未可令反上不从少游果图画而归元祖厯位骁骑将军出为东海太守上每思之时节恒赐手敕赏赐有加时青州刺史张沖启淮北频岁不熟今秋始稔此境邻接戎宼弥须沃实乞权断谷过淮南而徐兖豫司诸州又各私断谷米不听出境自是江北荒俭有流亡之弊元祖乃上书谓宜丰俭均之书奏见从祖思宗人文仲位徐州刺史封建阳县子在政为百姓所惧除黄门侍郞领越骑校尉徙封随县尝献髙帝纒须绳一枚上纳受后卒于汝阴太守赠徐州刺史谥襄子苏侃字休烈武邑人也祖䕶本郡太守父端州中从事侃渉猎书传薛安都反引侃为其府参军使掌书记侃自㧞南归齐髙帝在淮上便自委结髙帝镇淮阴取为冠军录事参军时髙帝在兵久见疑乃作塞客吟以喻志曰宝纬紊宗神经淡序德晦河晋歴宣江楚云雷兆壮天山繇武直髪指秦关凝精越汉渚秋风起塞草衰雕鸿思邉马悲平原千里顾但见转蓬飞星严海净月澈河明清晖映幕素液凝庭金笳夜厉羽轊晨征干精潭而怅泗枻松洲而悼情兰含风而写艶菊笼泉而散英曲绕首燕之叹吹轸絶越之声欷园琴之孤弄想庭藿之余馨青闗望断白日西斜恬源靓雾垄首晖霞戒旋鹢跃逺波情緜緜而方逺思褭褭而遂多粤击秦中之筑因为塞上之歌歌曰朝发兮江泉日夕兮陵山惊颷兮瀄汨淮流兮潺湲胡埃兮云聚楚斾兮星悬愁墉兮思宇恻怆兮何言定寰中之逸鉴审雕陵之迷泉悟樊笼之或累怅遐心以栖𤣥侃达髙帝此旨更自勤厉遂见委付事深被知待桂阳之难帝以侃为平南录事领军主从顿新亭使分金银赋赐将士后为帝太尉谘议侃事髙帝既久备悉起居乃与丘巨源撰萧太尉记载帝征伐之功封新建县侯齐台建为黄门郞领射声校尉任以心膂帝即位侃撰圣皇瑞命记一卷奏之建元元年卒上惜之甚至谥质侯虞悰字景豫会稽余姚人也祖啸父晋左戸尚书父秀之黄门郞悰少以孝闻父病不欲见人虽子弟亦不得前时悰年十二三昼夜伏戸外问内竖消息问未知转呜咽流涕如此者百余日及亡终䘮日唯食麦䬳二枚仕宋位黄门郞宋明帝诛山阳王休祐至葬日寒雪厚三尺故人无至者唯悰一人来赴初齐武帝始从宦家尚贫薄悰数相分遗每行必唿帝同载帝甚徳之齐建元初为太子中庶子累迁豫章内史悰家富于财而善为滋味豫章王嶷盛馔享賔谓悰曰肴羞有所遗不悰曰何曽食疏有黄颔臛恨无之累迁太子右率永明八年大水百官戎服救太庙悰朱衣乘车卤簿于宣阳门外入行马内驱逐人被奏见原上以悰布衣之旧从容谓悰曰我当令卿复祖业转侍中朝廷咸惊其美迁祠部尚书武帝幸芳林园就悰求味悰献粣及杂肴数十舆大官鼎味不及也上就悰求诸饮食方悰祕不出上醉后体不快悰乃献醒酒鲭鲊一方而已欎林王立兼大匠卿起休安陵于陵所受局下牛酒坐免官隆昌元年以白衣领职欎林废悰窃叹曰王徐遂缚袴废天子天下岂有此理邪延兴元年领右军明帝立悰称疾不陪位帝使尚书令王晏赍废立事示悰以悰旧人引参佐命悰谓晏曰主上圣明公卿戮力宁假朽老以匡赞惟新乎不敢闻命因恸不自胜朝议欲纠之仆射徐孝嗣曰此亦古之遗直衆议乃止悰称疾笃还东诏赐假百日转给事中光禄大夫寻加正员常侍卒悰性敦实与人知识必相存访亲疎皆有终始世以此称之胡谐之豫章南昌人也祖廉之书侍御史父翼之州辟不就谐之仕宋为邵陵王左军谘议齐武帝为江州以谐之为别驾委以事任建元二年为给事中骁骑将军上方欲奨以贵族盛姻以谐之家人语傒音不正乃遣宫内四五人往谐之家敎子女语二年后帝问曰卿家人语音已正未谐之答曰宫人少臣家人多非唯不能得正音遂使宫人顿成傒语帝大笑徧向朝臣説之永明五年为左卫将军加给事中谐之风采瓌润善自居处兼以旧恩见遇朝士多与交游六年迁都官尚书上欲迁谐之尝从容谓曰江州有几侍中邪荅曰近世唯程道惠一人而已上曰当令有二后以语尚书令王俭俭意更异乃以为太子中庶子领左卫率谐之有识具每朝廷官缺及应迁代密量上所用人皆如其言虞悰以此称服之既居权要多所征求就梁州刺史范栢年求佳马栢年患之谓使曰马非狗子那可得为应无极之求接使人薄使人致恨归谓谐之曰栢年云胡谐是何傒狗无厌之求谐之切齿致忿时王𤣥邈代栢年栢年称疾推迁不时还谐之言于帝曰栢年恃其山川险固聚衆欲擅一州及栢年下帝欲不问谐之又言见兽格得而放上山于是赐死十年谐之转度支尚书领卫尉明年卒谥肃侯栢年本梓潼人土断属梁州华阳郡初为州将刘亮使出都谘事见宋明帝帝言次及广州贪泉因问栢年卿州复有此水不荅曰梁州唯有文川武乡廉泉譲水又问卿宅在何处曰臣所居廉让之间帝嗟其善荅因见知厯位内外终于梁州刺史虞玩之字茂瑶㑹稽余姚人也祖宗晋尚书库部郞父玫通直常侍玩之少闲刀笔汎渉书史仕宋为乌程令路太后外亲朱仁弥犯罪玩之依法案之太后怨诉孝武坐免官元徽中为尚书右丞齐髙帝参政与玩之书曰张华为度支尚书事不徒然今漕藏有阙吾贤居右丞已觉金粟可积也玩之上表陈府库钱帛器械役力州县转多兴用渐广虑不支月朝议优报之髙帝镇东府朝廷致敬玩之为少府犹蹑屐造席髙帝取屐亲视之讹黑斜鋭蒵断以芒接之问曰卿此屐已几载玩之曰初释褐拜征北行佐买之着已三十年贫士竟不办易髙帝咨嗟因赐以新屐玩之不受帝问其故荅曰今日之赐恩华俱重但蓍簪弊席复不可遗所以不敢当帝善之拜骁骑谘议参军霸府初开賔客辐凑髙帝留意简接玩之与乐安任遐俱以应对有席上之美齐名见遇玩之迁黄门郞先时宗世人籍欺巧及髙帝即位敕玩之与骠骑将军傅坚意检定之建元二年诏朝臣曰黄籍人之大纲国之政端自顷甿俗巧伪乃至窃注爵位盗易年月増损三状贸袭万端或戸存而文书已絶或人在而反託死叛停私而云隶役身强而称六疾此皆政之巨蠧敎之深疵若约之以刑则人伪已逺若绥之以徳则胜残未易诸贤并深明政体各献嘉谋玩之表言便宜多见采纳于是朝廷乃别置校籍官置令史限人一日得数巧以防懈怠既连年不已货贿潜通百姓怨望富阳人唐㝢之侨居桐庐父祖相传图墓为业㝢之自云其家墓有王气山中得金印转相诳惑永明二年冬㝢之聚党遂陷富阳至钱唐僭号置太子贼遂据郡又遣伪㑹稽太守孙泓取山阴时㑹稽太守王敬则朝正故㝢之谓可乘虚而袭泓至浦阳江而郡丞张思祖遣浃口戍主杨休武拒战大破之朝廷遣禁兵东讨至钱唐一战便散擒斩㝢之进兵平诸郡县台军乗胜百姓颇被强夺军还上闻之收军主前军将军陈天福弃市天福善马矟为诸将法上宠将也既伏诛内外莫不震肃玩之以久宦衰疾上表告退许之玩之于人物好臧否宋末王俭举员外郞孔逷使魏玩之言论不相饶逷俭并恨之至是玩之东归俭不出送朝廷无祖饯者中丞刘休与亲知书曰虞公散发海隅同古人之美而东都之送殊不蔼蔼玩之归家数年卒其后员外郞孔瑄就俭求㑹稽五官俭方盥投皁荚于地曰卿乡俗恶虞玩之至死烦人刘休字𢎞明沛郡相人也初为驸马都尉宋明帝居藩休为湘东国常侍不为帝所知袭祖南乡侯友人陈郡谢俨同丞相义宣反休坐匿之被系尚方孝武崩乃得出泰始初诸州反休素能筮知明帝当胜静处不预异谋休之系尚方也尚方令吴喜爱其才后投吴喜为喜辅师府录事参军喜进之明帝得在左右板桂阳王征北参军帝颇有好尚尤嗜饮食休多艺能爰至鼎味莫不闲解遂见亲赏长直殿内后宫孕者帝使筮其男女无不如占帝憎妇人妬尚书右丞劳彦远以善棊见亲妇妬伤其靣帝曰我为卿断之何如彦远率尔从旨其夕遂赐药杀其妻休妻王氏亦妬帝闻之赐休妾敕与王氏二十杖令休于宅后开小店使王氏亲卖皁荚扫箒以此辱之其见亲如此寻除员外郞领辅国司马中书通事舍人带南城令后为都水使者南康相善谈政体而在郡无异绩齐建元初为御史中丞顷之启言宋世载记六十厯斯任者五十有三校其年月不过盈岁于臣叨滥宜请骸骨四年出为豫章内史卒宋末造指南车髙帝以休有思理使与王僧䖍对共监试又元嘉中羊欣重王子敬正隶书世共宗之右军之体微轻不复见贵及休始好右军法因此大行云江祏字𢎞业济阳考城人也祖遵宁朔参军父德驎司徒右长史祏姑为齐髙帝兄始安贞王道生妃追谥景皇后生齐明帝祏少为明帝所亲恩如兄弟明帝为吴兴以祏为郡丞后除通直郞补南徐州别驾明帝辅政委以腹心引为骠骑谘议参军领南平昌太守时新立海陵人情未服祏每説明帝以君臣大节明帝转顾而不言明帝胛上有赤志常袐不传既而祏劝帝出以示人晋夀太守王洪范罢任还上袒示之曰人皆谓此是日月相卿幸无泄之洪范曰公日月在躯如何可隐转当言之公卿上大悦㑹直后张伯尹瓒等屡谋窃发祏忧虞无计每夕辄託事外出及明帝入纂议定加祏宁朔将军明帝为宣城王太史密奏图纬云一号当得十四年祏入帝喜以示祏曰得此复何所望及即位迁守卫尉安陆县侯祏祖遵以后父赠金紫光禄大夫父德驎以帝舅亦赠光禄建武二年迁左卫将军掌甲仗廉察四年转太子詹事祏以外戚亲要权冠当时魏军南伐明帝欲以刘暄为雍州暄时方希内职不愿远役投于祏祏谓明帝曰昔人相暄得一州便踬今为雍州傥相中乎上黙然俄召梁武帝谓曰今使卿为雍州阃外一以相委祏既见任遂远致饷遗或取诸王名书好物然家行甚睦待子姪有恩永泰元年明帝寝疾转祏侍中中书令出入殿省及崩遗诏转尚书左仆射祏弟卫尉祀为侍中皇后弟刘暄为卫尉与始安王遥光徐孝嗣萧坦之等辅政诫东昏曰五年中汝勿厝意过此自览勿复委人及即位祏参掌选事明帝虽顾命羣臣而意寄多在祏兄弟至是更直殿内动止关谘永元元年领太子詹事刘暄迁散骑常侍右卫将军帝稍欲行意徐孝嗣不能夺萧坦之虽时有异同而祏坚意执制帝深忌之孝嗣谓祏曰主上稍有异同讵可为相乖反祏曰但以见付必无所忧左右小人㑹稽茹法珍吴兴梅虫儿东海祝灵勇东冶军人俞灵韵右卫军人丰勇之等并为帝所委任祏常裁折之羣小切齿帝失徳既彰祏议欲立江夏王寳𤣥刘暄初为寳𤣥郢州行事执事过刻有人献马寳𤣥欲看之暄曰马何用看妃索煮肫帐下谘暄暄曰旦已煮鵞不烦复此寳𤣥恚曰舅殊无渭阳之情暄闻之亦不悦至是不同祏议欲立建安王寳寅密谋于遥光遥光自以年长属当鼎命微旨动祏祏弟祀以少主难保劝祏立遥光暄以遥光若立已失元舅之望不肯同故祏迟疑久不决遥光大怒遣左右黄昙庆于青溪桥道中刺杀暄昙庆见暄部伍人多不敢发事觉暄告祏谋帝处分收祏兄弟祀时在殿内疑有异遣信报祏曰刘暄似有谋今作何计祏曰政当静以镇之俄而召祏入见停中书省先是直斋袁文旷以王敬则勲当封祏执不与帝使文旷取祏以刀环筑其心曰复能夺我封不祏祀同日见杀祏任寄虽重而不忘财利论者以此少之祏等既诛帝恣意游走单骑奔驰谓左右曰祏常禁吾骑马小子若在吾岂能得此因问祏亲亲余谁答曰江祥今犹在也乃于马上作敕赐祥死祀字景昌位晋安王镇北长史南东海太守行府州事祀弟禧早卒有子廞字伟卿年十二闻收至谓家人曰伯既如此无心独存赴井死刘暄字士穆彭城人及闻祏等戮眠中大惊投出戸外问左右收至未良久意定还坐大悲曰不念江行自痛也遥光事起以讨暄为名事平暄迁领军将军封平都县侯其年茹法珍梅虫儿徐世标谮暄有异志帝曰领军是我舅岂应有此世标曰明帝是武帝同堂恩遇如此尚灭害都尽舅复焉可信乃诛之暄为人性软弱当轴居政每事譲江祏羣弟不得进官死之日皆怨之和帝中兴元年赠祏卫将军暄散骑常侍抚军将军并开府仪同三司祀散骑常侍太常卿论曰君老不事太子义烈之遗训也欲夫专心所奉在节无二伯玉始遵其事旋及诛夷有以验行之惟艰且知齐武之非𢎞量矣髙帝作牧淮兖将兴霸业崔苏睹微知着自同奔走虞悰笥饵之恩谐之心腹之寄并得攀光日月亦各时运之所跻乎玩之臧否之尤着在悬车之日是知嗣宗所诫盖亦逺有致乎江祏立辟非时竟蹈龙逢之血人之多僻盖诗人所深惧也南史卷四十七南史卷四十八钦定四库全书南史卷四十八唐李延夀撰列传第三十八陆澄陆慧晓陆杲陆澄字彦深吴郡吴人也祖劭临海太守父瑗州从事澄少好学博览无所不知行坐眠食手不释卷宋泰始初为尚书殿中郞议皇后讳班下应依旧称姓左丞徐爰案司马孚议皇后春秋逆王后于齐竝不言姓澄以意立议坐免官白衣领职郞官旧坐杖有名无实澄在官积前后罚凡至千数后兼左丞泰始六年诏皇太子朝服衮冕九章澄与仪曹郞丘仲起议服冕以朝实着经文秦除六冕汉明还备魏晋以来不欲令臣下服衮冕故位公者加侍官今皇太子礼絶羣后宜遵圣王盛典革近代之制累迁御史中丞齐建元元年骠骑谘议沈宪等家奴客为劫子弟被劾宪等晏然左丞任遐奏澄不纠请免澄官上表自理言旧例无左丞纠中丞之义诏外详议尚书令褚彦囘检宋以来左丞纠正而中丞不纠免官者甚衆奏澄謏闻肤见贻挠后昆上掩皇明下笼朝议请以见事免澄所居官诏澄以白衣领职永明元年累迁度支尚书寻领国子博士尚书令王俭谓之曰昔曹志缪悦为此官以君系之始无慙德俭尝问澄曰崇礼门有鼓而未尝鸣其义安在荅曰江左草创崇礼闼皆是茅茨故设鼔有火则扣以集衆相传至今又与俭书陈王弼注易𤣥学之所宗今若𢎞儒郑注不可废并言左氏杜学之长谷梁旧有麋信近益以范甯不足两立世有一孝经题为郑𤣥注观其用辞不与注书相类案𤣥自序所注衆书亦无孝经且为小学之类不宜列在帝典俭荅曰易体微逺实贯羣籍岂可专据小王便为该备依旧存郑髙同来説元凯注传超迈前儒谷梁小书无俟两注存麋略范率由旧式凡此诸议竝同雅论疑孝经非郑所注仆以此书明百行之首实人伦所先七略艺文竝陈之六艺不与苍颉凡将之流也郑注虚实前代不嫌意谓可安仍旧立置俭自以博闻多识读书过澄澄谓曰仆少来无事唯以读书为业且年位已髙今君少便鞅掌王务虽复一览便谙然见卷轴未必多仆俭集学士何宪等盛自商略澄待俭语毕然后谈所遗漏数百千条皆俭所未覩俭乃叹服俭在尚书省出巾箱几案杂服饰令学士隷事事多者与之人人各得一两物澄后来更出诸人所不知事复各数条并旧物夺将去转散骑常侍祕书监吴郡中正光禄大夫加给事中寻领国子祭酒竟陵王子良得古器小口方腹而底平可容七八升以问澄澄曰此名服匿单于以与苏武子良详视器底有字彷彿可识如澄所言隆昌元年以老疾转光禄大夫加散骑常侍未拜卒谥静子澄当世称为硕学读易三年不解文义欲撰宋书竟不成王俭戏之曰陆公书厨也家多坟籍人所罕见撰地理书及杂传死后乃出澄弟鲜得罪宋世当死澄于路见舍人王道隆叩头流血以此见原扬州主簿顾测以两奴就鲜质钱鲜死子晖诬为买券澄为中丞测遂为澄所抑世以此少之陆慧晓字叔明吴郡吴人晋太尉玩之𤣥孙也自玩至慧晓祖万载世为侍中皆有名行慧晓伯父仲元又为侍中时人方之金张二族父子真仕宋为海陵太守时中书舍人秋当见幸家在海陵假还葬父子真不与相闻当请发人修桥又以妨农不许彭城王义康闻而赏之王僧达贵公子孙以才慠物为吴郡太守入昌门曰彼有人焉顾琛一公两掾英英门戸陆子真五世内侍我之流亚子真自临海太守眼疾归为中散大夫卒慧晓清介正立不杂交游㑹稽内史同郡张绪称之曰江东裴乐也初应州郡辟举秀才厯诸府行参军以母老还家侍养十余年不仕齐髙帝辅政除为尚书殿中郞邻族来相贺慧晓举酒曰陆慧晓年踰三十妇父领选始作尚书郞卿軰乃复以为庆邪高帝表禁奢侈慧晓撰荅诏草为帝所赏引为太傅东合祭酒齐建元初迁太子洗马庐江何点常称慧晓心如照镜遇形触物无不朗然王思远恒如怀氷暑月亦有霜气当时以为实录慧晓与张融竝宅其间有池池上有二株杨栁㸃叹曰此地便是醴泉此木便是交让及武陵王晔守㑹稽上为精选僚吏以慧晓为征虏功曹与府参军沛国刘琎同从述职琎清介士也行至吴谓人曰吾闻张融与慧晓竝宅其间有水此必有异味故命驾往酌而饮之曰饮此水则鄙吝之萌尽矣何㸃荐慧晓于豫章王嶷补司空掾加以恩礼累迁安西谘议领冠军录事参军武帝第三子庐陵王子卿为南豫州刺史帝称其小名谓司徒竟陵王子良曰乌熊痴如熊不得天下第一人为行事无以压一州既而曰吾思得人矣乃使慧晓为长史行事别帝问曰卿何以辅持庐陵荅曰静以修身俭以养性静则人不扰俭则人不烦上大悦后为司徒右长史时陈郡谢朏为左长史府公竟陵王子良谓王融曰我府前世谁比融曰明公二上佐天下英竒古来少见其比子良西邸抄书令慧晓参知其事寻迁西阳王征虏巴陵王后军临汝公辅国三府长史行府州事复为西阳王左军长史领㑹稽郡丞行郡事隆昌元年徙为晋熙王冠军长史江夏内史行郢州事慧晓厯辅五政立身清肃僚佐以下造诣必起送之或谓慧晓曰长史贵重不宜妄自谦屈荅曰我性恶人无礼不容不以礼处人未尝卿士大夫或问其故慧晓曰贵人不可卿而贱者乃可卿人生何容立轻重于懐抱终身常唿人位建武初除西中郞长史行事内史如故俄征黄门郞未拜迁吏部郞尚书令王晏选门生补内外要局慧晓为用数人而止晏恨之送女妓一人欲与申好慧晓不纳吏曹郞令史厯政来谘执选事慧晓任已独行未尝与语帝遣主书单景儁谓曰都令史谙悉旧贯可共参怀慧晓谓景儁曰六十之年不复能谘都令史为吏部郞也上若谓身不堪便当拂衣而退帝甚惮之后欲用为侍中以形短小乃止出为晋安王镇北司马征北长史东海太守行府州事入为五兵尚书行扬州事崔慧景事平领右军将军出监南徐州朝议又欲以为侍中王亮曰济河须人今且就朝廷借之以镇南兖州王莹王志皆曰侍中弥须英华方镇犹应有选者亮曰角其二者则貂珰缓拒寇切当今朝廷甚弱宜从切者乃以为辅国将军南兖州刺史加督至镇俄尔以疾归卒赠太常三子僚任倕竝有美名时人谓之三陆初授慧晓兖州三子依次第各作一让表辞竝雅丽时人叹服僚学渉子史长于微言美姿容须眉如畵位西昌侯长史蜀郡太守倕字佐公少勤学善属文于宅内起两茅屋杜絶往来昼夜读书如此者数岁所读一徧必诵于口尝借人汉书失五行志四卷乃暗写还之畧无遗脱幼为外祖张岱所异岱尝谓诸子曰此儿汝家阳元也十七举本州秀才刺史竟陵王子良开西邸延英俊倕预焉梁天监初为右军安成王主簿与乐安任昉友为感知已赋以赠昉昉因此名以报之及昉为中丞簪裾辐凑预其䜩者殷芸到溉刘苞刘孺刘显刘孝绰及倕而已号曰龙门之游虽贵公子孙不得预也迁临川王东曹掾梁武帝雅爱倕才乃敕撰新漏刻铭其文甚美迁太子中舍人又诏为石阙铭敕襃美之赐绢三十匹累迁太常卿卒子纉早慧七岁通经为童子郞卒次𬗟有似于倕一看殆不能别缮字士儒倕兄子也父任御史中丞幼有志尚以雅正知名梁承圣中为中书侍郞掌东宫管记魏平江陵缮微服遁还建邺绍泰元年除司徒右长史御史中丞以父任所终固辞陈武帝作辅为司徒司马及受命位侍中出为新安太守文帝嗣位征为中庶子领歩兵校尉掌东宫管记缮仪表端丽进退闲雅趋歩蹑履文帝使太子诸王咸取则焉后复拜御史中丞犹以父所终固辞不许乃权换廨宇徙以居之太建中厯度支尚书侍中太子詹事尚书右仆射寻迁左仆射参掌选事别敕与徐陵等七人参议政事卒赠特进谥曰安子以缮东宫旧臣特赐祖奠缮子辩慧年数歳诏引入殿内进止有父风宣帝因赐名辩慧字敬仁缮兄子见贤亦方雅位少府卿卒闲字遐业慧晓兄子也有风槩与人交不茍合少为同郡张緖所知仕至扬州别驾齐明帝崩闲谓所亲人曰宫车晏驾百司将听冢宰主上地重才弱必不能振难将至矣乃感心疾不复预州事永元末刺史始安王遥光据东府作乱或劝去之闲曰吾为人吏何可逃死台军攻陷城闲以纲佐被收至杜姥宅尚书令徐孝嗣启闲不预逆谋未及报徐世标命杀之闲四子厥终完襄也绛字魏卿时随闲抱颈求代死不获遂以身蔽刀刃行刑者俱害之厥字韩卿少有风槩好属文齐永明九年诏百官举士同郡司徒左西曹掾顾暠之表荐厥州举秀才时盛为文章吴兴沈约陈郡谢脁琅邪王融以气类相推毂汝南周颙善识声韵约等文皆用宫商将平上去入四声以此制韵有平头上尾蜂腰鹤膝五字之中音韵悉异两句之内角征不同不可増减世唿为永明体沈约宋书谢灵运传后又论其事厥与约书曰范詹事自序性别宫商识清浊特能适轻重济艰难古今文人多不全了斯处纵有㑹此者不必从根本中来尚书亦云自灵均以来此祕未覩或暗与理合匪由思至张蔡曹王曽无先觉潘陆颜谢去之弥逺大旨欲宫商相变低昻舛节若前有浮声则后须切响一简之内音韵尽殊两句之中轻重悉异辞既美矣理又善焉但观厯代衆贤似不都闇此处而云此祕未覩近于诬乎案范云不从根本中来尚书云匪由思至斯则揣情谬于𤣥黄擿句着其音律也范又云时有㑹此者尚书云或闇与理合则美韵清讴有辞章调韵者虽有差谬亦有㑹合推此以往可得而言夫思有合离前哲同所不免文有开塞即事不得无之子建所以好人讥弹士衡所以遗恨终篇既曰遗恨非尽美之作理可诋诃君子执其诋诃便谓合理为闇岂如指其合理而寄诋诃为遗恨邪自魏文属论深以清浊为言刘桢奏书大明体势之致龃龉妥帖之谈操末续颠之説兴𤣥黄于律吕比五色之相宣茍此祕未覩兹论为何所指邪愚谓前英已早识宫征但未屈曲指的若今论所申至于掩瑕藏疾合少谬多则临淄所云人之着述不能无病者也非知之而不改谓不改则不知斯曹陆又称竭情多悔不可力强者也今许以有病有悔为言则必自知无悔无病之地引其不了不合为闇何独诬其一合一了之地乎意者亦质文时异今古好殊将急在情物而缓于章句情物文之所急美恶犹且相半章句意之所缓故合少语诊多义兼于斯必非不知明矣长门上林殆非一家之赋洛神池鴈便成二体之作孟坚精正咏史无亏于东主平子恢富羽猎不累于凭虚王粲初征他文未能称是杨修敏㨗暑赋弥日不献率意寡尤则事促乎一日翳翳愈伏而理赊于七歩一人之思迟速天悬一家之文工拙壤隔何独宫商律吕必责其如一邪论者乃可言未穷其致不得言曽无先觉也约荅曰宫商之声有五文字之别累万以累万之繁配五声之约髙下低昻非思力所学又非止若斯而已十字之文颠倒相配字不过十巧厯已不能尽何况复过于此者乎灵均以来未经用之于懐抱固无从得其髣髴矣若斯之妙而圣人不尚何邪此盖曲折声韵之巧无当于训义非圣哲𤣥言之所急也是以子云譬之雕虫篆刻云壮夫不为自古辞人岂不知宫羽之殊商征之别虽知五音之异而其中参差变动所昧实多故鄙意所谓此祕未覩者也以此而推则知前世文士便未悟此处若以文章之音韵同弦管之声曲美恶妍媸不得顿相乖反譬犹子野操曲安得忽有阐缓失调之声以洛神比陈思他赋有似异手之作故知天机启则律吕自调六情滞则音律顿舛也士衡虽云焕若缛锦宁有濯色江波其中复有一片是卫文之服此则陆生之言即复不尽者矣韵与不韵复有精麤轮扁不能言之老夫亦不辩尽此约论四声妙有诠辩而诸赋亦往往与声韵乖时有王斌者不知何许人着四声论行于时斌初为道人博渉经籍雅有才辩善属文能昌导而修容仪尝弊衣于瓦官寺听云法师讲成实论无复坐处唯僧正慧超尚空席斌直坐其侧慧超不能平乃骂曰那得此道人禄蔌似队父唐突人因命驱之斌笑曰既有叙勲僧正何为无队父道人不为动而抚机问难辞理清举四坐皆属目后还俗以诗乐自乐人莫能名之永元元年始安王遥光反厥父闲被诛厥坐系尚方寻有赦厥感恸而卒年二十八文集行于世时有㑹稽虞炎以文学与沈约俱为文恵太子所遇意眄殊常官至骁骑将军襄字师卿厥第四弟也本名衰字赵卿有奏事者误字为襄梁武帝乃改为襄字师卿天监三年都官尚书范岫表荐襄起家着作佐郞后昭明太子统闻襄业行启武帝引与逰处自庐陵王记室除太子洗马迁中舍人竝掌管记出为扬州中从事以父终此官固辞武帝不许听与府司马换廨居之昭明太子敬耆老襄母年将八十与萧琛傅昭陆杲每月常遣存问加赐珍羞衣服襄母常卒患心痛医方须三升粟浆时冬月日又逼暮求索无所忽有老人诣门货浆量如方剂始欲酬直无何失之时以襄孝感所致后为太子家令复掌管记母忧去职襄年已五十毁顿过礼太子忧之日遣使诫喻大通七年为鄱阳内史先是郡人鲜于琮服食修道法常入山採药拾得五色幡毦又于地中得石玺窃怪之琮先与妻别室望琮所处常有异气益以为神大同元年遂结门徒杀广晋令王筠号上愿元年署置官属其党转相诳惑有衆万余人将出攻郡襄先已率人吏修城隍为备及贼至破之生获琮时邻郡豫章安成等守宰案其党与因求货贿皆不得其实或有善人尽室罹祸唯襄郡枉直无滥人作歌曰鲜于抄后善恶分人无横死赖陆君又有彭李二家先因忿争遂相诬告襄引入内室不加责诮但和言解喻之二人感恩深自悔咎乃为设酒食令其尽欢酒罢同载而还因相亲厚人又歌曰陆君政无怨家鬬既罢雠共车在政六年郡中大宁郡人李睍等四百二十人诣阙拜表陈襄德化求于郡立碑降敕许之又表乞留襄固乞还太清元年为度支尚书侯景围台城以襄直侍中省城陷襄逃还吴景将宋子仙进攻钱唐㑹海盐人陆黯举义袭郡杀伪太守苏单于推襄行郡事时淮南太守文成侯萧宁逃贼入吴襄遣迎宁为盟主遣黯及兄子映公帅衆蹑子仙与战黯败走吴下军闻之亦散襄匿于墓下一夜忧愤卒襄弱冠遭家祸释服犹若居忧终身蔬食布衣不听音乐口不言杀害五十年侯景平元帝赠侍中追封余干县侯云公字子龙襄兄完子也完位宁逺长史琅邪彭城二郡丞云公五岁诵论语毛诗九岁读汉书略能记忆从祖倕与沛国刘显质问十事云公对无所失显叹异之及长好学有才思为平西湘东王绎行参军云公先制太伯庙碑吴兴太守张纉罢郡经途读其文叹曰今之蔡伯喈也纉至都掌选言之武帝召为尚书仪曹郞入直夀光省以本官知着作郞事累迁中书黄门郞兼掌着作云公善奕碁尝夜侍坐武冠触烛火帝笑谓曰烛烧卿貂帝将用为侍中故以此戏之时天泉池新制鳊鱼舟形狭而短帝暇日常泛此舟朝中唯引太常刘之遴国子祭酒到溉右卫朱异云公时年位尚轻亦预焉太清元年卒张纉时为湘州与云公叔襄兄晏子书曰都信至承贤兄子贤弟黄门殒逝非唯贵门䘮寳实有识同悲其为士流称重如此云公从父兄才子亦有才名位太子中庶子廷尉与云公竝有文集行于世云公子琼字伯玉幼聪慧有思理六岁为五言诗颇有词采大同末云公受梁武帝诏校定碁品到溉朱异以下竝集琼时年八岁于客前覆局由是都下号曰神童异言之武帝召见琼风神警亮进退详审帝甚异之十一丁父忧毁瘠有至性从祖襄叹曰此儿必荷门基所谓一不为少及侯景作逆携母避地于县之西乡勤苦读书昼夜无怠遂博学善属文陈天嘉中以文学累迁尚书殿中郞琼素有令名深为陈文帝所赏及讨周廸陈寳应等都官符及诸大手笔竝中敕付琼迁新安王文学掌东宫管记及宣帝为司徒妙简僚佐吏部尚书徐陵荐琼于宣帝言琼识具优敏文史足用进居郞署岁月过淹左西掾缺允膺兹选虽阶次小踰其屈滞已积乃除司徒左西掾寻兼通直散骑常侍聘齐太建中为给事黄门侍郞转中庶子领大着作撰国史后主即位直中书省掌诏诰至德元年除度支尚书参选事掌诏诰并判廷尉建康二狱事初琼父云公奉梁武敕撰嘉瑞记琼述其㫖而续焉自永定讫于至德勒成一家之言迁吏部尚书着作如故琼详练谱牒雅有识鑑先是吏部尚书宗元饶卒尚书左仆射袁宪举琼宣帝未之用至是居之号为称职琼性谦俭不自封植虽位望日隆而执志逾下园池室宇无所改作车马衣服不尚鲜华四时禄俸皆散之宗族家无余财暮年深懐止足思避权要恒谢疾不视事俄丁母忧初琼之侍东宫母随在官舍及䘮还乡诏加赠后主自制志铭朝野荣之琼哀慕过毁以至徳四年卒有集二十卷行于世子从典字由仪幼聪敏年八岁读沈约集见回文研铭援笔拟之便有佳致十二作栁赋其词甚美从父瑜特所赏爱及瑜将终命家中坟籍皆付之从典乃集瑜文为十卷仍制集序其文甚工从典笃好学业博渉羣书位太子洗马司徒左西掾陈亡入隋位着作佐郞尚书右仆射杨素奏从典续司马迁史记迄于隋其书未就坐弟受汉王谅职免后卒于南阳县主簿琰字温玉琼之从父弟也父令公梁中军宣城王记室参军琰幼孤好学有志操州举秀才累迁宣恵始兴王外兵参军直嘉德殿学士陈文帝听览余暇颇留心史籍以琰博学善占诵引置左右尝使制刀铭琰援笔即成无所㸃窜帝嗟赏久之赐衣一袭俄兼通直散骑常侍副琅邪王厚聘齐至邺而厚卒琰为使主时年二十余风气韶亮占对闲敏齐士大夫甚倾心焉太建初为武陵王明威府功曹史兼东宫管记丁母忧去官卒至德二年追赠司农卿琰寡慾鲜矜竞逰心经籍晏如也所制文笔多不存本后主求其遗文撰成二卷弟瑜字干玉少笃学美词藻州举秀才再迁军师晋安王外兵参军东宫学士兄琰时为管记竝以才学娱侍左右时人比之二应太建中累迁太子洗马中舍人瑜聪敏强记常受庄老于汝南周𢎞正学成实论于僧滔法师竝通大㫖时皇太子好学欲博览羣书以子集繁多命瑜抄撰未就而卒太子为之流涕亲制祭文仍与詹事江总论述其美词甚伤切至徳二年追赠光禄卿有集十卷瑜有从父兄玠从父弟琛玠字润玉梁大匠卿晏子之子也𢎞雅有识度好学能属文后主在东宫征为管记仍兼中舍人寻以疾失明将还乡里太子解衣赠之为之流涕太建八年卒至徳二年追赠少府卿有集十卷琛字洁王宣毅临川王长史丘公之子也少警俊事后母以孝闻后主嗣位为给事黄门侍郞中书舍人参掌机密琛性颇疎坐漏泄禁中语诏赐死陆杲字明霞吴郡吴人也祖徽字休猷宋补建康令清平无私为文帝所善元嘉十五年除平越中郞将广州刺史加督清名亚王镇之为士庶所爱咏二十三年为益州刺史亦加督䘏隐有方威惠兼着宼盗静息人物殷阜蜀土安之卒于官身亡之日家无余财文帝甚痛惜之谥曰简子父叡扬州中从事杲少好学工书画舅张融有髙名杲风韵举止颇类时称曰无对日下唯舅与甥为尚书殿中曹郞拜日八坐丞郞竝到上省交礼而杲至晚不及时刻坐免官后为司徒从事中郞梁台建为相国西曹掾天监五年位御史中丞性婞直无所顾望时山阴令虞肩在任赃污数百万杲奏收劾之中书舍人黄睦之以肩事託杲杲不荅梁武闻之以问杲杲荅曰有之帝曰识睦之不荅曰臣不识其人时睦之在御侧上指示曰此人是也杲谓曰君小人何敢以罪人属南司睦之失色领军将军张稷是杲从舅杲尝以公事弹稷稷因侍宴诉帝曰陆杲是臣亲通小事弹臣不贷帝曰杲职司其事卿何得为嫌杲在台号不畏强御为义兴太守在郡寛惠为下所称厯左戸尚书太常卿出为临川内史将发辞武帝于坐通启求募部曲帝问何不付所由呈闻杲荅所由不为受帝颇怪之以其临路不咎问后入为金紫光禄大夫特进卒谥质子杲素信佛法持戒甚精着沙门传三十卷弟煦学渉有思理位太子家令撰晋书未就又着陆史十五卷陆氏骊泉志一卷竝行于时子罩字洞元少笃学多所该览善属文简文居蕃为记室参军撰帝集序稍迁太子中庶子掌管记礼遇甚厚大同七年以母老求去公卿以下祖道于征虏亭皇太子赐黄金五十斤时人方之疏广母终后位终光禄卿初简文在雍州撰法寳聫璧罩与羣贤竝抄掇区分者数岁中大通六年而书成命湘东王为序其作者有侍中国子祭酒南兰陵萧子显等三十人以比王象刘邵之皇览焉论曰陆澄学称博古而用不合今夫干将见重于时贵其所以立断于事未能周务书厨得所讥矣叔明持身有检殆为人望雅道相传可谓载徳者也杲谅直见称罩文以取达亦足美乎旧陆徽着传事迹盖寡今以附孙杲上云南史卷四十八卷四十八考证南史卷四十八考证陆慧晓传父子真仕宋为海陵太守海陵梁书作东阳陆襄传出为扬州中从事以父终此官固辞中从事梁书作治中本卷襄父闲传仕至扬州别驾先是郡人鲜于琮服食修道法琮梁书作琛鲜于抄后善恶分人无横死赖陆君抄梁书作平又赖字下衍有字陆云公传时天泉池新制鳊鱼舟形狭而短狭梁书作阔南史卷四十八考证南史卷四十九钦定四库全书南史卷四十九唐李延夀撰列传第三十九庾杲之王谌何宪孔珪刘怀珍庾杲之字景行新野人也祖深之位义兴太守以善政闻父粲为宋南郡王义宣丞相城局参军王举兵见杀杲之幼有孝行宋司空刘勔见而竒之谓曰见卿足使江汉崇望杞梓发声解褐奉朝请稍迁尚书驾部郞清贫自业食唯有韮葅卄瀹韮生韮杂菜任昉尝戏之曰谁谓庾郞贫食鲑尝有二十七种累迁尚书左丞王俭谓人曰昔袁公作卫军欲用我为长史虽不获就要是意向如此今亦应须如我軰人也乃用杲之为卫将军长史安陆侯萧缅与俭书曰盛府元僚寔难其选庾景行汎渌水依芙蓉何其丽也时人以入俭府为莲花池故𬗟书美之厯位黄门吏部郞御史中丞参大选美容质善言笑尝兼侍中夹侍栁世隆在御坐谓齐武帝曰庾杲之为蝉冕所映弥有华采陛下故当与其即真上甚悦王俭仍曰国家以杲之清美所以许其假职若以其即真当在胡谐之后武帝尝与朝臣商畧酒后谓羣臣曰我后当得何谥羣臣莫有荅者王俭因目杲之从容曰陛下夀等南山方与日月齐明千载之后岂是臣子轻所仰量时人雅叹其辩荅杲之尝兼主客郞对魏使使问杲之曰百姓那得家家题门帖卖宅荅曰朝廷既欲扫荡京洛克复神州所以家家卖宅耳魏使缩鼻而不荅时诸王年少不得妄称接人敕杲之及济阳江淹五日一诣诸王使申游好再迁尚书吏部郞参大选事太子右卫率加通直常侍九年卒上甚惜之谥曰贞子荜字休野杲之叔父也仕齐为骠骑功曹史博渉羣书有口辩永明中与魏和亲以荜兼散骑常侍报使还拜散骑侍郞知东宫管记事后为荆州别驾前后纪纲皆致富饶荜再为之清身率下杜絶请託布被蔬食妻子不免饥寒齐明帝闻而嘉焉手敕襃美州里荣之初梁州人益州刺史邓元起功勲甚着名地卑琐愿名挂士流时始兴忠武王憺为州将元起位已髙而解巾不先州官则不为乡里所悉元起乞上籍出身州从事憺命荜用之荜不从憺大怒召荜责之曰元起已经我府卿何为茍惜从事荜曰府是尊府州是荜州宜须品藻憺不能折遂止累迁会稽郡丞行郡府事时承彫弊之后百姓凶荒米斗至数千人多流散荜抚循甚有理唯守公禄清节愈厉至有经日不举火太守永阳王闻而馈之荜谢不受天监元年卒停尸无以歛柩不能归梁武帝闻之诏赐绢百疋谷五百斛初荜为西楚望族兄子杲之又有宠于齐武帝荜早厯显官乡人乐蔼有干用素与荜不平互相陵竞蔼事齐豫章王嶷嶷薨蔼仕不得志自歩兵校尉求助戍归荆州时荜为州别驾益忽蔼及梁武帝践阼蔼以西朝勲为御史中丞荜始得㑹稽行事既耻之矣会职事微有谴帝以蔼其乡人也使宣㫖诲之荜大愤故发病卒子乔复仕为荆州别驾时元帝为荆州刺史而州人范兴话以寒贱仕叨九流选为州主簿又皇太子令及之故元帝勒乔听兴话到职及属元日府州朝贺乔不肯就列曰庾乔忝为端右不能与小人范兴话为鴈行元帝闻乃进乔而停兴话兴话羞慙还家愤卒世以乔为不坠家风乔子敻少聪慧家富于财好賔客食必列鼎又状貌丰美颐頬开张人皆谓夐必为方伯无馁之之虑及魏克江陵卒致饿死时又有水军都督禇萝靣甚尖危有从理入口竟保衣食而终王谌字仲和东海郯人晋少傅雅𤣥孙也祖庆员外常侍父元闵䕶军司马宋大明中沈昙庆为徐州辟谌为迎主簿又为州迎从事湘东王彧国常侍镇北行参军及彧即帝位是为明帝除司徒参军带薛令兼中书舍人谌有学义见亲遇常在左右帝所行惨僻谌屡諌不从请退坐此系尚方后拜中书侍郞明帝好围棊置围棊州邑以建安王休仁为围棊州都大中正谌与太子右率沈勃尚书水部郞庾珪之彭城丞王抗四人为小中正朝请禇思庄傅楚之为清定访问后为尚书左丞领东观祭酒即明帝所置总明观也迁黄门郞齐永明初累迁豫章王太尉司马武帝与谌相遇于宋明之世甚委任之厯黄门郞领骁骑将军太子中庶子谌贞正和谨朝廷称为善人多与之厚八年转冠军将军长沙王车骑长史徙庐江王中军长史又徙西阳王子明征虏长史行南兖府州事谌少贫常自纺绩及通贵后每为人説之世称其达九年卒谌从叔摛以博学见知尚书令王俭尝集才学之士总校虚实类物隶之谓之隶事自此始也俭尝使賔客隶事多者赏之事皆穷唯庐江何宪为胜乃赏以五花簟白团扇坐簟执扇容气甚自得摛后至俭以所隶示之曰卿能夺之乎摛操笔便成文章既奥辞亦华美举坐击赏摛乃命左右抽宪簟手自掣取扇登车而去俭笑曰所谓大力者负之而趋竟陵王子良校试诸学士唯摛问无不对为秣陵令清直请谒不行羽林队主潘敞有宠二宫势倾人主妇弟犯法敞为之请摛摛投书于地更鞭四十敞怒谮之明日而见代永明八年天忽黄色照地衆莫能解司徒法曹王融上金天颂摛曰是非金天所谓荥光武帝大悦用为永阳郡后卒于尚书左丞何宪字子思庐江灊人博渉该通羣籍毕览天阁寳祕人间散逸无遗漏焉任昉刘沨共执祕阁四部书试问其所知自甲至丁书説一事并叙述作之体连日累夜莫见所遗宗人何遁退让士也见而美之愿与为友宪位本州别驾国子博士永明十年使于魏时又有孔逷字世逺㑹稽山阴人也好典故学与王俭至交昇明中为齐台尚书仪曹郞屡箴阙礼多见信纳上谓王俭曰逷真所谓仪曹不沗厥职也俭为宰相逷常谋议幄帐每及选用颇失乡曲情俭从容启上曰臣有孔逷犹陛下之有臣永明中为太子家令卒时人唿孔逷何宪为王俭三公及卒俭惜之为撰祭文孔珪字德璋㑹稽山阴人也祖道隆位侍中父灵产泰始中晋安太守有隐遁之志于禹井山立馆事道精笃吉日于静屋四向朝拜涕泣滂沲东出过钱唐北郭辄于舟中遥拜杜子恭墓自此至都东向坐不敢背侧元徽中为中散大夫颇解星文好术数齐髙帝辅政沈攸之起兵灵产白髙帝曰攸之兵衆虽强以天时冥数而观无能为也髙帝验其言擢迁光禄大夫以簏盛灵产上灵台令其占候饷灵产白羽扇素隐几曰君有古人之风故赠君古人之服当世荣之珪少学渉有美誉太守王僧䖍见而重之引为主簿举秀才再迁殿中郞髙帝为骠骑取为记室参军与江淹对掌辞笔为尚书左丞父忧去官与兄仲智还居父山舍仲智妾李氏骄妬无礼珪白太守王敬则杀之永明中厯位黄门郞太子中庶子廷尉江左承用晋时张杜律二十卷武帝留心法令数讯囚徒诏狱官详正旧注先是尚书删定郞王植撰定律奏之削其烦害录其允衷取张斐注七百三十一条杜预注七百九十一条或二家两释于义乃备者又取一百七条其注相同者取一百三条集为一书凡一千五百三十二条为二十卷请付外详校擿其违谬诏从之于是公卿八座参议考正旧注有轻重处竟陵王子良下意多使从轻其中朝议不能断者则制㫖平决至九年珪表上律文二十卷録序一卷又立律学助敎依五经例诏报从之事竟不行转御史中丞建武初为平西长史南郡太守珪以魏连岁南伐百姓死伤乃上表陈通和之䇿帝不从征侍中不行留本任珪风韵清疎好文咏饮酒七八斗与外兄张融情趣相得又与琅邪王思逺庐江何㸃㸃弟胤竝款交不乐世务居宅盛营山水凭几独酌傍无杂事门庭之内草莱不翦中有蛙鸣或问之曰欲为陈蕃乎珪笑答曰我以此当两部鼓吹何必効蕃王晏尝鸣鼓吹候之闻羣蛙鸣曰此殊聒人耳珪曰我听鼓吹殆不及此晏甚有慙色永元元年为都官尚书迁太子詹事加散骑常侍三年珪疾东昏屏除以床舁之走因此疾甚遂卒赠金紫光禄大夫刘怀珍字道玉平原人汉胶东康王寄之后也其先刘植为平原太守因家焉祖昶从慕容徳南度河因家于北海都昌宋武帝平齐以为青州中从事位至员外常侍伯父奉伯宋世位至陈南顿二郡太守怀珍幼随奉伯至寿阳豫州刺史赵伯符出猎百姓聚观怀珍独避不视奉伯异之曰此儿方兴吾家本州辟主簿元嘉二十八年亡命司马顺则聚党东阳州遣懐珍将数千人讨平之宋文帝问破贼事懐珍让功不肯当亲人怪问焉懐珍曰昔国子尼耻陈河间之级吾岂能论邦域之㨗哉时人称之江夏王义恭出镇盱眙道遇懐珍以应对见重取为骠骑长史兼墨曹行参军孝建初为义恭大司马参军直合将军随府转太宰参军大明二年以军功拜乐陵河间二郡太守赐爵广晋县侯司空竟陵王诞反郡人王弼门族甚盛劝懐珍起兵助诞懐珍杀之帝嘉其诚除豫章王子尚车骑参军母忧去职服阕见江夏王义恭义恭曰别子多年那得不老对曰公恩未报何敢便老义恭善其对累迁黄门郞领虎贲中郞将桂阳王休范反加懐珍前将军守石头出为豫州刺史加督建平王景素反懐珍遣子灵哲领兵赴建邺沈攸之在荆楚遣使人许天保説结懐珍斩之送首于齐髙帝封中宿县侯进平南将军増督二州初宋孝武世齐高帝为舍人懐珍为直合相遇早旧懐珍假还青州髙帝有白骢马啮人不可骑送与懐珍别懐珍报上百匹绢或谓懐珍曰萧公此马不中骑是以与君耳君报百匹不亦多乎懐珍曰萧君局量堂堂宁应负人此绢吾方欲以身名託之岂计钱物多少髙帝辅政以懐珍内资未多征为都官尚书领前将军以第四子晃代为豫州刺史或疑懐珍不受代髙帝曰我布衣时懐珍便推懐投款况在今日宁当有异晃发经日疑论不止上乃遣军主房灵人领百骑进送晃谓灵人曰论者谓懐珍必有异同我期之有素必不应尔卿是其乡里故遣卿行非唯卫新亦以迎故懐珍还乃授相国右司马及齐台建朝士人人争为臣吏以懐珍为宋台右卫懐珍谓帝曰人皆迎新臣独送故岂以臣笃于本乎齐建元元年转左卫将军加给事中改封霄城侯懐珍年老以禁旅辛勤求为闲职转光禄大夫卒遗言薄葬赠雍州刺史谥敬侯子灵哲字文明位齐郡太守前军将军灵哲所生母尝病灵哲躬自祈祷梦见黄衣老公与药曰可取此食之疾立可愈灵哲惊觉于枕间得之如言而疾愈药似竹根于斋前种叶似茈嫡母崔氏及兄子景焕泰始中为魏所获灵哲为布衣不听乐及懐珍卒当袭爵灵哲固辞以兄子在魏存亡未测无容越当茅土朝廷义之灵哲倾产赎嫡母及景焕累年不能得武帝哀之令北使者请之魏人送以还南袭懐珍封爵灵哲位兖州刺史隆昌元年卒峻字孝标本名法武懐珍从父弟也父琁之仕宋为始兴内史峻生期月而琁之卒其母许氏携峻及其兄法鳯还乡里宋泰始初魏克青州峻时年八歳为人所略为奴至中山中山富人刘寳愍峻以束帛赎之教以书学魏人闻其江南有戚属更徙之代都居贫不自立与母竝出家为尼僧既而还俗峻好学寄人庑下自课读书常燎麻炬从夕达旦时或昏睡爇其须发及觉复读其精力如此时魏孝文选尽物望江南人士才学之徒咸见申擢峻兄弟不蒙选㧞齐永明中俱奔江南更改名峻字孝标自以少时未开悟晚更厉精明慧过人苦所见不博闻有异书必往祈借清河崔慰祖谓之书淫于是博极羣书文藻秀出故其自序云黉中济济皆升堂亦有愚者解衣裳言其少年鲁钝也时竟陵王子良招学士峻因人求为子良国职吏部尚书徐孝嗣抑而不许用为南海王侍郞不就至齐明帝时萧遥欣为豫州引为府刑狱礼遇甚厚遥欣寻卒久不调梁天监初召入西省与学士贺踪典校祕阁峻兄孝庆时为青州刺史峻请假省之坐私载禁物为有司所奏免官安成王秀雅重峻及安成王迁荆州引为户曹参军给其书籍使撰类苑未及成复以疾去因游东阳紫巖山筑室居焉为山栖志其文甚美初梁武帝招文学之士有高才者多被引进擢以不次峻率性而动不能随衆沉浮武帝每集文士䇿经史事时范云沈约之徒皆引短推长帝乃悦加其赏赉曽䇿锦被事咸言已罄帝试唿问峻峻时贫悴冗散忽请纸笔疏十余事坐客皆惊帝不觉失色自是恶之不复引见及峻类苑成凡一百二十卷帝即命诸学士撰华林徧略以高之竟不见用乃着辩命论以寄其懐论成中山刘沼致书以难之凡再反峻竝为申析以荅之㑹沼卒不见峻后报者峻乃为书以序其事其文论竝多不载峻又尝为自序其略云余自比冯敬通而有同之者三异之者四何则敬通雄才冠世志刚金石余虽不及之而节亮慷慨此一同也敬通逢中兴明君而终不试用余逢命世英主亦摈斥当年此二同也敬通有忌妻至于身操井臼余有悍室亦令家道轗轲此三同也敬通当更始世手握兵符跃马肉食余自少迄长戚戚无懽此一异也敬通有子仲文官成名立余祸同伯道永无血胤此二异也敬通旅力刚强老而益壮余有犬马之疾溘死无时此三异也敬通虽芝残蕙焚终填沟壑而为名贤所慕其风流郁烈芬芳久而弥盛余声尘寂寞世不吾知魂魄一去将同秋草此四异也所以力自为序遗之好事云峻本将门兄法鳯自北归改名孝庆字仲昌早有干略齐末为兖州刺史举兵应梁武封余干男厯官显重峻独笃志好学居东阳吴㑹人士多从其学普通三年卒年六十门人谥曰𤣥靖先生刘沼字明信中山魏昌人六世祖舆晋骠骑将军沼幼善属文及长博学位终秣陵令懐慰字彦泰懐珍从子也祖奉伯宋元嘉中为冠军长史父乗人冀州刺史死于义嘉事懐慰持䘮不食醯酱冬日不用絮衣养孤弟妹事寡叔母皆有恩义仕宋为尚书驾部郞懐慰宗从善明等为齐髙帝心腹懐慰亦预焉齐国建上欲置齐郡于都下议者以江右土沃流人所归乃置于𤓰歩以懐慰为辅国将军齐郡太守上谓懐慰曰齐邦是王业所基吾方欲以为显任经理之事一以委卿有手敕曰有文事必有武备今赐卿玉环刀一口懐慰至郡修城郭安集居人垦废田二百顷决沈湖灌溉不受礼谒人有饷其新米一斛者懐慰出所食麦饭示之曰食有余幸不烦此因着㢘吏论以达其意髙帝闻之手敕襃赏进督秦沛二郡妻子在都赐米三百石兖州刺史栁世隆与懐慰书曰胶东流化颍川致美以今方古曽何足云懐慰本名闻慰武帝即位以与舅氏名同敕改之后兼安陆王北中郞司马卒明帝即位谓仆射徐孝嗣曰刘懐慰若在朝廷不忧无清吏也子霁杳歊霁字士湮九岁能诵左氏传十四居父忧有至性每哭辄呕血家贫与弟杳歊励志勤学及长博渉多通梁天监中厯位西昌相尚书主客侍郞海盐令霁前后宰二邑竝以和理称后除建康令不拜母胡氏寝疾霁年已五十衣不解带者七旬诵观世音经数万遍夜中感梦见一僧谓曰夫人算尽君精诚笃志当相为申延后六十日余乃亡霁庐于墓哀恸过礼常有双白鹤循翔庐侧处士阮孝绪致书抑譬焉霁思慕不已未终䘮而卒着释俗语八卷文集十卷杳字士深年数岁征士明僧绍见之抚而言曰此儿实千里之驹十三丁父忧每哭哀感行路梁天监中为宣恵豫章王行参军杳博综羣书沈约任昉以下每有遗忘皆访问焉尝于约坐语及宗庙牺樽约云郑𤣥荅张逸谓为画鳯皇尾婆娑然今无复此器则不依古杳曰此言未必可安古者樽彞皆刻木为鸟兽凿顶及背以出内酒魏时鲁郡地中得齐大夫子尾送女器有牺樽作牺牛形晋永嘉中贼曹嶷于青州发齐景公冢又得二樽形亦为牛象二处皆古之遗器知非虚也约大以为然约又云何承天纂文竒博其书载张仲师及长颈王事此何所出杳曰仲师长尺二寸唯出论衡长颈是毗骞王朱建安扶南以南记云古来至今不死约即取二书寻检一如杳言约郊居宅时新搆阁斋杳为赞二首并以所撰文章呈约约即命工书人题其赞于壁仍报杳书共相叹美又在任昉坐有人饷昉酒而作榐字昉问杳此字是不杳曰葛洪字苑作木旁昉又曰酒有千日醉当是虚言杳曰桂阳程乡有千里酒饮之至家而醉亦其例昉大惊曰吾自当遗忘实不忆此杳云出杨元鳯所撰置郡事元鳯是魏代人此书仍载其赋三重五品商溪摖里昉即检杨记言皆不差王僧孺被使撰谱访杳血脉所因杳云桓谭新论云太史三代世表旁行邪上竝効周谱以此而推当起周代僧孺叹曰可谓得所未闻周舍又问杳尚书着紫荷橐相传云挈囊竟何所出杳曰张安世传云持橐簪笔事孝武皇帝数十年韦昭张晏注并曰橐囊也簪笔以待顾问范岫撰字书音训又访杳焉寻佐周舍撰国史出为临津令有善绩秩满县三百余人诣阙请留敕许焉后詹事徐勉举杳及顾协等五人入华林撰徧略书成以晋安王府参军兼廷尉正以足疾解因着林庭赋王僧孺见而叹曰郊居以后无复此作累迁尚书仪曹郞仆射徐勉以台阁文议专委杳焉出为余姚令在县清絜湘东王绎发教襃美之大通元年为歩兵校尉兼东宫通事舍人昭明太子谓曰酒非卿所好而为酒厨之职政为卿不愧古人耳太子有瓠食器因以赐焉曰卿有古人之风故遗卿古人之器俄有敕代裴子野知着作郞事昭明太子薨新宫建旧人例无停者敕特留杳焉仆射何敬容奏转杳王府谘议武帝曰刘杳须先经中书仍除中书侍郞寻为平西湘东谘议参军兼舍人着作如故迁尚书左丞卒杳清俭无所嗜好自居母忧便长断腥羶持斋蔬食临终遗命敛以法服载以露车还葬旧墓随得一地容棺而已不得设灵筵及祭醊其子遵行之撰要雅五卷楚辞草木疏一卷髙士传二卷东宫新旧记三十卷古今四部书目五卷文集十五卷并行于世歊字士光生夕有香气氛氲满室幼有识慧四岁䘮父与羣儿同处独不戏弄六岁诵论语毛诗意所不解便能问难十二读庄子逍遥篇曰此可解耳客问之随问而荅皆有情理家人每异之谓为神童及长博学有文才不娶不仕与族弟訏竝隐居求志遨游林泽以山水书籍相娱而已奉母兄以孝悌称寝食不离左右母意有所须口未及言歊已先知手自营办狼狈供奉母每疾病梦歊进药及翌日转有间効其诚感如此性重兴乐尤爱山水登危履崄必尽幽遐人莫能及皆叹其有济胜之具常欲避人世以母老不忍违每随兄霁杳从宦少时好施务周人之急人或遗之亦不拒也久而叹曰受人者必报不则有愧于人吾固无以报人岂可常有愧乎天监十七年忽着革终论以为形者无知之质神者有知之性有知不独存依无知以自立故形之于神逆旅之馆耳及其死也神去此馆速朽得理是以子羽沉川汉伯方圹文楚黄壤士安麻索此四子者得理也若从四子而游则平生之志得矣然积习生常难卒改革一朝肆志傥不见从今欲剪截烦厚务存俭易进不祼尸退毕常俗不伤存者之念有合至人之道且张奂止用幅巾王肃唯盥手足范冉敛毕便葬爰珍无设筵几文度故舟为棺子廉牛车载柩叔起诫絶坟陇康成使无卜吉此数公者尚或如之况为吾人而尚华泰今欲髣髴景行以为轨则气絶不须复魂盥漱而敛以一千钱市成棺单故裠衫衣巾枕履此外送往之具棺中常物一不得有所施世多信李彭之言可谓惑矣余以孔释为师差无此惑歛讫载以露车归于旧山随得一地地足为坎坎足容棺不须塼甓不劳封树勿设祭飨勿置几筵其蒸尝继嗣言象所絶事止余身无伤世教初訏之疾歊尽心救疗及卒哀伤为之诔又着悲友赋以序哀情忽有老人无因而至谓曰君心力坚勐必破死生但运会所至不得久留一方耳弹指而去歊心知其异试遣寻之莫知其所于是信心弥笃既而寝疾恐贻母忧乃自言笑勉进汤药谓兄霁杳曰两兄禄仕足伸供养歊之归泉复何所憾愿深割无益之悲十八年年三十二卒始沙门释寳志遇歊于兴皇寺惊起曰隐居学道清浄登仙如此三説歊未死之春有人为其庭中裁柿歊谓兄子弇曰吾不见此实尔其勿言至秋而亡人以为知命亲故诔其行迹谥曰贞节处士先是有太中大夫琅邪王敬𦙍以天监八年卒遗命不得设复魄旌旐一芦䕠借下一枚覆上吾气絶便沐浴篮舆载尸还忠侯大夫𡑞中若不行此则戮吾尸于九泉敬胤外甥许慧诏因阮研以闻诏曰敬𦙍令其息崇素气絶便沐浴借以二芦䕠凿地周身归葬忠侯此达生之格言贤夫玉匣石椁远矣然子于父命亦有所从有所不从今崇素若信遗意土周浅薄属辟不施一朝见侵狐䑕戮尸已甚父可以训子子亦不可行之外内易棺此自奉亲之情借土而葬亦通人之意宜两舍两取以达父子之志棺周于身土周于椁去其牲奠敛以时服一可以申情二可以称家礼教无违生死无辱此故当为安也訏字彦度怀珍从孙也祖承宗宋太宰参军父灵真齐镇西谘议武昌太守訏幼称纯孝数岁父母继卒訏居䘮哭泣孺慕几至灭性赴弔者莫不伤焉后为伯父所养事伯母及昆姊孝友笃至为宗族所称自伤早孤人有误触其讳者未尝不感结流涕长兄絜为聘妻尅日成婚訏闻而逃匿事息乃还本州刺史张稷辟为主簿主者檄召訏乃挂檄于树而逃陈留阮孝绪博学隐居不交当世恒居一鹿牀环植竹木寝处其中时人造之未尝见也訏经一造孝绪即顾以神交訏族兄歊又履高操三人日夕招携故都下谓之三隐訏善𤣥言尤精意释典曽与歊听讲钟山诸寺因共卜筑宋熙寺东涧有终焉之志尚书郞何烱尝遇之于路曰此人风神颕俊盖荀奉倩卫叔寳之流也命驾造门拒而不见族祖孝标与书称之曰訏超超越俗如半天朱霞歊矫矫出尘如云中白鹤皆俭岁之梁稷寒年之纤纩訏尝着谷皮巾披纳衣每游山泽辄留连忘返神理闲正姿貌甚华在林谷之间意气弥逺或有遇之者皆谓神人家甚贫苦併日而食隆冬之月或无氊絮訏处之晏然人不觉其饥寒也自少至长无喜愠之色每于可竞之地辄以不竞胜之或有加陵之者莫不退而愧服由是衆论咸归重焉天监七年卒于歊舍临终执歊手曰气絶便歛歛毕即埋灵筵一不须立勿设飨祀无求继嗣歊从而行之宗人至友相与刋石立铭谥曰𤣥贞处士善明懐珍族弟也父懐人仕宋为齐北海二郡太守元嘉末青州饥荒人相食善明家有积粟躬食饘粥开仓以救乡里多获全济百姓唿其家田为续命田善明少而静处读书刺史杜骥闻名候之辞不相见年四十刺史刘道隆辟为中从事懐人谓善明曰我已知汝立身复欲见汝立官也善明应辟仍举秀才宋孝武见其䇿强直甚异之泰始初徐州刺史薛安都反青州刺史沈文秀应之时州居东阳城善明家在郭内不能自拔伯父弥之诡説文秀求自効文秀使领军主张灵庆等五千人援安都弥之出门密谓部曲曰始免祸坑矣行至下邳乃背文秀善明从伯懐恭为北海太守据郡相应善明密契收集门宗部曲得三千人夜斩关奔北海族兄乗人又聚渤海以应朝廷而弥之寻为薛安都所杀明帝赠青州刺史以乗人为冀州刺史善明为北海太守除尚书金部郞乗人病卒仍以善明为冀州刺史文秀既降除善明海陵太守郡境邉海无树木善明课人种榆槚杂果遂获其利还为直阁将军五年魏克青州善明母在焉移置代郡善明布衣蔬食哀戚如持䘮明帝每见为之叹息转巴西梓潼二郡太守善明以母在魏不愿西行泣涕固请见许朝廷多哀善明心事元徽初遣北使朝议令善明举人善明举州乡北平田恵绍使魏赎母还时宋后废帝新立羣臣执政善明独事齐高帝委身归诚出为西海太守行青冀二州刺史善明从弟僧副与善明俱知名于乡里泰始初魏攻淮北僧副将部曲二千人东依海岛齐高帝在淮阴壮其所为召与相见引为安成王抚军参军后废帝肆暴高帝忧恐常令僧副微行伺察声论使密告善明及东海太守垣崇祖使动魏兵善明劝静以待之高帝纳焉废帝见杀善明为高帝骠骑谘议南东海太守行南徐州事沈攸之反高帝深以为忧善明献计曰沈攸之控引八州纵情蓄敛苞藏贼志于焉十年性既险躁才非持重起逆累旬迟回不进岂应有所待也一则闇于兵机二则人情离怨三则有掣肘之患四则天夺其魄本疑其轻速掩袭未备今六师齐奋诸侯同举此己笼之鸟耳事平高帝召善明还都谓曰卿䇿沈攸之虽张良陈平适如此耳仍迁太尉右司马齐台建为右卫将军辞疾不拜司空褚彦回谓善明曰髙尚之事乃卿从来素意今朝廷方相委待讵得便学松乔邪善明荅曰我本无宦情既逢知己所以戮力驱驰天地廓清朝廷济济鄙吝既申不敢昧于富贵矣髙帝践阼以善明勲诚欲与之禄召谓曰淮南近畿国之形胜非亲贤不居卿与我卧理之乃代明帝为淮南宣城二郡太守遣使拜授封新涂伯善明至都上表陈事凡一十一条其一以为天地开创宜存问逺方广宣慈泽其二以为京都逺近所归宜遣医药问其疾苦年九十以上及六疾不能自存者随宜量赐其三以为宋氏赦令蒙原者寡愚谓今下赦书宜令事实相副其四以为刘昶犹存容能送死境上诸城宜应严备其五以为宜除宋氏大明以来苛政细制以崇简易其六以为凡诸土木之费且可权停其七以为帝子王女宜崇俭约其八以为宜诏百官及府州郡县各贡谠言以𢎞广唐虞之美其九以为忠贞孝悌宜擢以殊阶清俭苦节应授以政务其十以为革命惟始宜择才北使其十一以为交州险敻要荒之表宋末政苛遂至怨叛今宜懐以恩德未应逺劳将士摇动邉甿又撰贤圣杂语奏之託以讽谏上优诏荅之又諌起宣阳门表陈宜明守宰赏罚立学校制齐礼开賔馆以接邻国上荅曰夫赏罚以惩守宰饰馆以待遐荒皆古之善政吾所宜勉更撰新礼或非易制国学之美已敕公卿宣阳门今敕停寡徳多阙思复有闻善明身长七尺九寸质素不好声色所居茅斋斧木而已牀榻几案不加刬削少立节行常云在家当孝为吏当清子孙楷栻足矣及累为州郡颇黩财贿崔祖思怪而问之荅曰管子云夷吾知我因流涕曰方寸乱矣岂暇为㢘所得金钱皆以赎母及母至清节方峻所厯之职㢘简不烦俸禄散之亲友与崔祖思友善祖思出为青冀二州善明遗书叙旧因相朂以忠槩及闻祖思死恸哭仍得病建元二年卒豫命薄殡赠左将军豫州刺史谥烈伯子涤嗣善明家无遗储唯有书八千卷高帝闻其清贫赐涤家葛塘屯谷五百斛曰葛屯亦吾之垣下令后世知其见异善明从弟僧副字士云位前将军封丰阳男卒于巴西梓潼二郡太守上图功臣像讃僧副亦在焉兄法䕶字士伯有学业位济阴太守论曰诗称抑抑威仪惟人之则又云其仪不忒正是四国观夫杲之风流所得休野行己之度盖其有焉仲和性履所遵徳璋业尚所守殆人望也懐珍宗族文质斌斌自宋至梁时移三代或以隐节取高或以文雅见重古人云立言立徳斯门其有之乎南史卷四十九卷四十九考证南史卷四十九考证庾杲之传父粲为宋南郡王义宣丞相城局参军监本缺宋南二字今増正孔珪传王晏尝鸣鼓吹候之候监本讹侯今改正刘霁传字士湮湮梁书作烜常有双白鹤循翔庐侧循梁书作驯刘杳传郑𤣥答张逸谓为画鳯皇尾婆娑然婆娑梁书作娑娑杳曰此言未必可安安一木作按有人饷昉酒而作榐字榐监本讹搌今改从梁书卿有古人之风故遗卿古人之器此与本卷孔珪传齐高帝饷珪父灵产白羽扇素隐几曰君有古人之风故赠君古人之服二语相同文集十五卷一本无此五字刘歊传忽有一老人无因而至梁书歊幼时尝独坐空室有一老公至门与此小异南史卷四十九考证南史卷五十钦定四库全书南史卷五十唐李延寿撰列传第四十刘瓛明僧绍庾易刘虬刘瓛字子珪沛郡相人晋丹阳尹惔六世孙也祖𢎞之给事中父惠临贺太守瓛笃志好学博通训义年五嵗闻舅孔熙先读管宁传欣然欲读舅更为説之精意聼受曰此可及也宋大明四年举秀才兄璲亦有名先应州举至是别驾东海王元曾与瓛父惠书曰此嵗贤子充秀州闾可谓得人除奉朝请不就兄弟三人共处蓬室一间为风所倒无以葺之怡然自乐习业不废聚徒教授常有数十丹阳尹袁粲于后堂夜集闻而请之指聼事前古栁树谓瓛曰人谓此是刘尹时树每想髙风今复见卿清徳可谓不衰矣荐为祕书郎不见用后拜安成王抚军行参军公事免瓛素无宦情自此不复仕袁粲诛瓛微服往哭并致赙助齐髙帝践阼召瓛入华林园谈语问以政道荅曰政在孝经宋氏所以亡陛下所以得之是也帝咨嗟曰儒者之言可寳万世又谓瓛曰吾应天革命物议以为何如瓛曰陛下戒前轨之失加之以寛厚虽危可安若循其覆辙虽安必危及出帝谓司徒褚彦回曰方直乃耳学士故自过人敕瓛使数入而瓛自非诏见未尝到宫门上欲用瓛为中书郎使吏部尚书何戢喻㫖戢谓瓛曰上意欲以鳯池相处恨君资轻可且就前除少日当转国子博士便即所授瓛笑曰平生无荣进意今闻得中书郎而拜记室岂本心哉后以母老阙养拜彭城郡丞司徒褚彦回宣旨喻之荅曰自省无廊庙才所愿唯保彭城丞耳上又以瓛兼总明观祭酒除豫章王骠骑记室参军丞如故瓛终不就武陵王曅为㑹稽太守上欲令瓛为晔讲除会稽郡丞学徒从之者转衆永明初竟陵王子良请为征北司徒记室瓛与张融王思逺书曰奉敎使恭召会当停公事但念生平素抱有乖恩顾吾性拙人间不习仕进昔尝为行佐便以不能及公事免黜此眷者所共知也量已审分不敢期荣夙婴贫困加以踈懒衣裳容髪有足骇者中以亲老供养褰裳徒歩脱尔逮今二代一纪先朝使其更自修正勉励于阶级之次见其繿缕或复赐以衣裳袁褚诸公咸加劝励终于不能自反也一不复为安可重为哉昔人有以冠一免不重加于首每谓此得进止之仪又上下年尊益不愿居官次废晨昏也先朝为此曲申从许故得连年不拜既习此嵗久又齿长疾侵岂宜摄斋河间之聼厠迹东平之僚本无絶俗之操亦非能偃蹇为髙此又聼览所当深察者也近初奉敎便自希得託迹客游之末而固辞荣级其故何邪以古之王侯大人或以此延四方之士有追申白而入楚羡邹枚而游梁吾非敢叨夫曩贤庶欲从九九之遗迹既于闻道集泮不殊而幸无职司拘碍可得奉温凊展私计志在此耳除步兵校尉不拜瓛姿状纤小儒业冠于当时都下士子贵游莫不下席受业当世推其大儒以比古之曹郑性谦率不以髙名自居之诣于人惟一门生持胡牀随后主人未通便坐门待荅住在檀桥瓦屋数间上皆穿漏学徒敬慕不敢指斥唿为清溪焉竟陵王子良亲往修谒七年表武帝为瓛立馆以杨烈桥故主第给之生徒皆贺瓛曰室美岂为人哉此华宇岂吾宅邪幸可诏作讲堂犹恐见害也未及徙居遇疾子良遣从瓛学者彭城刘绘顺阳范缜将厨于瓛宅营斋及卒门人受学者竝弔服临送瓛有至性祖母病疽经年手持膏药渍指为烂母孔氏甚严明谓亲戚曰阿称便是今世曾子称瓛小名也年四十余未有婚对建元中髙帝与司徒褚彦回为瓛娶王氏女王氏穿壁挂履土落孔氏牀上孔氏不悦瓛即出其妻及居母忧住墓下不出庐足为之屈杖不能起此山常有鸲鹆鸟瓛在山三年不敢来服释还家此鸟乃至梁武帝少时尝经伏膺及天监元年下诏为瓛立碑谥曰贞简先生所着文集行于世初瓛讲月令毕谓学生严植之曰江左以来隂阳律数之学废矣吾今讲此曾不得其彷彿学者美其退让时济阳蔡仲熊礼学博闻谓人曰五音本在中土故气韵调平今既东南土气偏诐故不能感动木石瓛亦以为然仲熊执经议论往往与时宰不合亦终不改操求同故坎壈不进歴年方至尚书左丞当时恨其不遇又东阳娄幼瑜字季玉着礼捃拾三十卷瓛弟琎字子璥方轨正直儒雅不及瓛而文采过之宋泰豫中为明帝挽郎齐建元初为武陵王曅冠军征虏参军曅与僚佐饮自割鹅炙琎曰应刃落爼是膳夫之事殿下亲执鸾刀下官未敢安席因起请退与友人会稽孔逷同舟入东于塘上遇一女子逷目送曰美而艶琎曰斯岂君子所宜言乎非吾友也于是解裳自隔或曰与友孔彻同舟入东彻留目观岸上女子琎举席自隔不复同坐兄瓛夜隔壁唿琎琎不荅方下牀着衣立然后应瓛怪其久琎曰向束带未竟其立操如此文惠太子召琎入侍东宫每上事辄削草寻署射声校尉卒于官时济阳江重欣亦清介虽处闇室如对严賔而不及琎也重欣位至射声校尉显字嗣芳瓛族子也父鬷字仲翔博识强正名行自居幼为外祖臧质所鞠养质既富盛恒有音乐质亡后母没十许年鬷每闻丝竹之声未尝不歔欷流涕梁天监初终于晋安内史显幼而聪敏六嵗能诵吕相絶秦贾谊过秦琅邪王思逺吴国张融见而称之号曰神童族伯瓛儒学有重名卒无嗣齐武帝诏显为后时年八嵗本名颋齐武帝以字难识改名显天监初举秀才解褐中军临川王行参军俄署法曹显博涉多通任昉尝得一篇缺简文字零落示诸人莫能识者显见云是古文尚书所删逸篇昉检周书果如其説昉因大相赏异丁母忧服阕尚书令沈约时领太子少傅引为少傅五官约为丹阳尹命驾造焉于坐策显经史十事显对其九约曰老夫昏忘不可受策虽然聊试数事不可至十显问其五约对其二陆倕闻之击席喜曰刘郎子可谓差人虽吾家平原诣张壮武王粲谒伯喈必无此对其为名流推赏如此五兵尚书傅昭掌着作撰国史显自兼廷尉正被引为佐及革选尚书五都显以法曹兼吏部郎后为尚书仪曹郎尝为上朝诗沈约见而美之命工书人题之于郊居宅壁后兼中书通事舍人再迁骠骑鄱阳王记室兼中书舍人后为中书郎舍人如故显与河东裴子野南阳刘之遴吴郡顾协连职禁中递相师友人莫不慕之显博闻强记过于裴顾时波斯献生师子帝问曰师子有何色显曰黄师子超不及白师子超魏人送古器有隐起字无识者显案文读之无滞考校年月一字不差武帝甚嘉焉迁尚书左丞除国子博士时有沙门讼田帝大署曰贞有司未辩徧问莫知显曰贞字文为与上人帝因忌其能出之后为云麾邵陵王长史寻阳太守魏使李谐至闻之恨不相识叹曰梁徳衰矣善人国之纪也而出之无乃不可乎王迁镇郢州除平西府谘议参军久在府不得志大同九年终于夏口时年六十三凡佐两府竝事骄王人为之忧而反见礼重友人刘之遴启皇太子为之铭志葬于秣陵县刘真长旧茔子莠恁臻臻早有名载北史显从弟㲄字仲寳形貌短小儒雅博洽善辞翰随湘东王在蕃十余年宠寄甚深当时文檄皆其所为位吏部尚书国子祭酒魏克江陵入长安明僧绍字休烈平原鬲人一字承烈其先吴太伯之裔百里奚子孟明以名为姓其后也祖玩州中从事父畧给事中僧绍明经有儒术宋元嘉中再举秀才永光中镇北府辟功曹并不就隐长广郡崂山聚徒立学魏克淮南乃度江昇明中齐高帝为太傅敎辟僧绍及顾欢臧荣绪以旌币之礼征为记室参军不至僧绍弟庆符为青州僧绍乏粮食随庆符之郁洲住弇榆山栖云精舍欣玩水石竟不一入州城泰始季年岷益有山崩淮水竭齐郡僧绍窃谓其弟曰夫天地之气不失其序若夫阳伏而不泄隂廹而不蒸于是乎有山崩川竭之变故伊洛竭而夏亡河竭而殷亡三川竭岐山崩而周亡五山崩而汉亡夫有国必依山川而为固山川作变不亡何待今宋徳如四代之季尔志吾言而勿泄也竟如其言齐建元元年冬徴为正员郎称疾不就其后帝与崔思祖书令僧绍与庆符俱归僧绍又曰不食周粟而食周薇古犹发议在今宁得息谈邪聊以为笑庆符罢任僧绍随归住江乘摄山僧绍闻沙门释僧逺夙徳往候定林寺髙帝欲出寺见之僧逺问僧绍曰天子若来居士若为相对僧绍曰山薮之人政当凿坯以遁若辞不获命便当依戴公故事既而遁还摄山建栖霞寺而居之髙帝甚以为恨昔戴颙髙卧牖下以山人之服加其身僧绍故云髙帝后谓庆符曰卿兄髙尚其事亦尧之外臣朕梦想幽人固已勤矣所谓迳路絶风云通仍赐竹根如意笋箨冠隐者以为荣焉勃海封延伯者髙行士也闻之叹曰明居士身弥后而名弥先亦宋齐之儒仲也永明中徴国子博士不就卒僧绍长兄僧𦙍能言𤣥仕宋为江夏王义恭参军王别为立榻比之徐孺子位冀州刺史子慧照元徽中为齐髙帝平南主簿从拒桂阳累至骠骑中兵参军与伯玉对领直建元元年为巴州刺史绥懐蛮蜒上许为益州刺史未迁卒僧𦙍次弟僧暠亦好学宋大明中再使魏于时新诛司空刘诞孝武谓曰若问广陵之事何以答之对曰周之管蔡汉之淮南帝大悦及至魏魏问曰卿衔此命当縁上国无相踰者邪荅曰聪明特达举袂成帷比屋之甿又无下仆晏子所谓看国善恶故再辱此庭位至青州刺史僧绍子元琳仲璋山宾并传家业山宾最知名山宾字孝若七嵗能言𤣥理十三博通经传居丧尽礼起家奉朝请兄仲璋痼疾家道屡空山宾乃行干禄后为广阳令顷之去官会诏使公卿举士左衞将军江祏上书荐山賔才堪理剧齐明帝不重学谓祏曰闻山宾谈书不辍何堪官邪遂不用梁台建累迁右军记室参军掌吉礼时初置五经博士山宾首应其选歴中书侍郎国子博士太子率更令中庶子天监十五年出为持节都督縁淮诸军事北兖州刺史普通二年徴为太子右衞率加给事中迁御史中丞以公事左迁黄门侍郎四年为散骑常侍东宫新置学士又以山宾居之俄以本官兼国子祭酒初山宾在州所部平陆县不稔启出仓米以赈百姓后刺史检州曹失簿以山宾为耗损有司追责籍其宅入官山宾不自理更市地造宅昭明太子闻筑室不就有令曰明祭酒虽出抚大蕃拥旌推毂珥金拖紫而恒事屡空闻搆宇未成今送薄助并诒诗曰平仲古称竒夷齐昔擅美令则挺伊贤东秦固多士筑室非道傍置宅归仁里庚桑方有系原生今易拟必来三径人将招五经士山宾性笃实家中尝乏困货所乘牛既售受钱乃谓买主曰此牛经患漏蹄疗差已久恐后脱发无容不相语买主遽追取钱处士阮孝绪闻之叹曰此言足使还淳反朴激薄停浇矣五年又假节摄北兖州事后卒官赠侍中谥曰质子山賔累居学官甚有训导之益然性颇踈通接于诸生多狎比人皆爱之所着吉礼仪注二百二十四卷礼仪二十卷孝经丧服义十五卷子震字兴道亦传父业位太子舍人尚书祠部郎余姚令山宾弟少遐字处黙亦知名位都官尚书简文谓人曰我不喜明得尚书更喜朝廷得人后拜青州刺史太清之乱奔魏仕北齐卒于太子中庶子子罕司空记室明氏南度虽晚并有名位自宋至梁为刺史者六人庾易字幼简新野人也徙居江陵祖玫巴郡太守父道骥安西参军易志性恬静不交外物齐临川王映临州表荐之饷麦百斛易谓使人曰走採麋鹿之伍终其解之毛衣驰骋日月之车得保自耕之禄于大王之恩亦已深矣辞不受以文义自乐安西长史袁承钦其风赠以鹿角书格蚌盘蚌研白象牙笔并赠诗曰白日清明青云辽亮昔闻巢许今覩台尚易以连理几竹翘书格报之建武三年诏徴为司空主簿不就卒子黔娄嗣黔娄字子贞一字贞正少好学多所讲诵性至孝不曽失色于人南阳髙士刘虬宗测并叹异之仕齐为编令政有异绩先是县境多勐兽暴黔娄至勐兽皆度往临沮界时以为仁化所感徙孱陵令到县未旬易在家遘疾黔娄忽心惊举身流汗即日弃官归家家人悉惊其忽至时易疾始二日毉云欲知差剧但尝粪甜苦易泄利黔娄辄取尝之味转甜滑心愈忧苦至夕每稽颡北辰求以身代俄闻空中有声曰徴君寿命尽不复可延汝诚祷既至政得至月末晦而易亡黔娄居丧过礼庐于冢侧梁台建黔娄自西台尚书仪曹郎为益州刺史邓元起表为府长史巴西梓潼二郡太守及成都平城中珍寳山积元起悉分与僚佐唯黔娄一无所取元起恶其异衆厉声曰长史何独为髙黔娄示不违之请书数箧寻除蜀郡太守在职清素百姓便之元起死于蜀郡部曲皆散黔娄身营殡敛擕持丧柩归乡里东宫建以中军记室参军侍皇太子读甚见知重诏与太子中庶子殷钧中书舍人到洽国子博士明山宾递日为太子讲五经义迁散骑侍郎卒弟于陵于陵字子介七嵗能言𤣥理及长清警博学有才思齐随王子隆为荆州召为主簿使与谢朓宗夬抄撰羣书子隆代还又以为送故主簿子隆为明帝所害僚吏畏避莫至唯于陵与夬独留经理丧事永元末除东阳遂安令为人吏所称梁天监初为建康狱平迁尚书功论郎待诏文徳殿后兼中书通事舍人拜太子洗马旧东宫官属通为清选洗马掌文翰尤其清者近代用人皆取甲族有才望者时于陵与周舍并擢充此职武帝曰官以人清岂限甲族时论以为美累迁中书黄门侍郎舍人如故后终于鸿胪卿弟肩吾肩吾字慎之八嵗能赋诗为兄于陵所友爱初为晋安王国常侍王毎徙镇肩吾常随府在雍州被命与刘孝威江伯摇孔敬通申子悦徐防徐摛王囿孔铄鲍至等十人抄撰衆籍丰其果馔号髙斋学士王为皇太子兼东宫通事舍人后为安西湘东王中录事谘议参军太子率更令中庶子简文开文徳省置学士肩吾子信徐摛子陵吴郡张长公北地傅𢎞东海鲍至等充其选齐永明中王融谢朓沈约文章始用四声以为新变至是转拘声韵弥为丽靡复踰往时简文与湘东王书论之曰比见京师文体懦钝殊常竞学浮疎争事阐缓既殊比兴正背风骚若夫六典三礼所施则有地吉凶嘉宾用之则有所未闻吟咏情性反拟内则之篇操笔冩志更模酒诰之作迟迟春日翻学归蔵湛湛江水遂同大传吾既拙于为文不敢轻有掎摭但以当世之作歴万古之才人逺则扬马曹王近则潘陆颜谢观其遣辞用心了不相似若以今文为是则昔贤为非若以昔贤可称则今体宜弃俱为盍各则未之敢许又时有効谢康乐裴鸿胪文者亦颇有惑焉何者谢客吐言天拔出于自然时有不拘是其糟粕裴氏乃是良史之才了无篇什之美是为学谢则不届其精华但得其冗长师裴则蔑絶其所长唯得其所短谢故巧不可阶裴亦质不宜慕故胸驰臆断之侣好名忘实之类决羽谢生岂三千之可及伏膺裴氏惧两唐之不传故玉徽金铣反为拙目所嗤巴人下俚更合郢中之聼阳春髙而不和妙声絶而不寻竟不精讨锱铢覆量文质有异巧心终愧妍耳是以握瑜懐玉之士瞻郑邦而知退章甫翠履之人望闽乡而叹息诗既若此笔又如之徒以烟墨不言受其驱染纸札无情任其摇襞甚矣哉文章横流一至于此至如近世谢朓沈约之诗任昉陆倕之笔斯文章之冠冕述作之楷模张士简之赋周升逸之辩亦成佳手难可复遇文章未坠必有英絶领袖之者非弟而谁每欲论之无可与语思言子建一共商㩁辩兹清浊使如泾渭论兹月旦类彼汝南朱白既定雌黄有别使夫懐䑕知慙滥竽自耻相思不见我劳如何及简文即位以肩吾为度支尚书时上流蕃镇并据州拒侯景景矫诏遣肩吾使江州喻当阳公大心大心乃降贼肩吾因逃入东后贼宋子仙破会稽购得肩吾欲杀之先谓曰吾闻汝能作诗今可即作若能将贷汝命肩吾操笔便成辞采甚美子仙乃释以为建昌令仍间道奔江陵歴江州刺史领义阳太守封武康县侯卒赠散骑常侍中书令子信刘虬字灵预一字徳明南阳湼阳人晋豫州刺史乔七世孙也徙居江陵虬少而抗节好学须得禄便隐宋泰始中仕至晋平王骠骑记室当阳令罢官归家静处常服鹿皮袷断谷饵术及胡麻齐建元初豫章王嶷为荆州敎辟虬为别驾与同郡宗测新野庾易竝遗书礼请之虬等各修牋荅而不应命永明三年刺史庐陵王子卿表虬及同郡宗测宗尚之庾易刘昭五人请加蒲车束帛之命诏徴为通直郎不就竟陵王致书通意虬荅曰虬四节卧疾病三时营灌植畅余隂于山泽託暮情于鱼鸟宁非唐虞重恩周召宏施虬精信释氏衣麤布礼佛长斋注法华经自讲佛义以江陵西沙洲去人逺乃徙居之建武二年诏徴国子博士不就其冬虬病正昼有白云徘徊檐戸之内又有香气及磬声其日卒年五十八虬子之遴之遴字思贞八嵗能属文虬曰此儿必以文兴吾宗常谓诸子曰若比之颜氏之遴得吾之文由是州里称之时有沙门僧惠有异识每诣虬必唿之遴小字曰僧伽福徳儿握手而进之年十五举茂才明经对䇿沈约任昉见而异之吏部尚书王瞻尝候任昉遇之遴在坐昉谓瞻曰此南阳刘之遴学优未仕水镜所宜甄擢即调为太学博士昉曰为之美谈不如面试时张稷新除尚书仆射託昉为让表昉令之遴代作操笔立成昉曰荆南秀气果有异才后位必当过仆御史中丞乐蔼即之遴之舅宪台奏弹皆令之遴草焉后为荆州中从事梁简文临荆州仍迁宣惠记室之遴笃学明审博览羣籍时刘显韦稜竝称强记之遴每与讨论或不过也累迁中书侍郎后除南郡太守武帝谓曰卿母年徳并髙故令卿衣锦还乡尽荣养之理转西中郎湘东王绎长史太守如故初之遴在荆府常寄居南郡忽梦前太守袁彖谓曰卿后当为折臂太守即居此中之遴后牛奔堕车折臂右手偏直不复得屈伸书则以手就笔叹曰岂黥而王乎周舍尝戏之曰虽复并坐可横政恐陋巷无枕后连相两王再为此郡歴祕书监出为郢州行事之遴意不愿出固辞曰去嵗命絶离巽不敢东下今年所忌又在西方武帝手敕曰朕闻妻子具孝衰于亲爵禄具忠衰于君卿既内足理忘奉公之节遂为有司奏免后为都官尚书太常卿之遴好古爱竒在荆州聚古器数十百种有一器似瓯可容一斛上有金错字时人无能知者又献古器四种于东宫其第一种镂铜鸱夷榼二枚两耳有银镂铭云建平二年造其第二种金银错镂古罇二枚有篆铭云秦容成侯适楚之嵗造其第三种外国澡灌一口有铭云元封二年龟兹国献其第四种古制澡盘一枚铭云初平二年造时鄱阳嗣王范得班固所撰汉书眞本献东宫皇太子令之遴与张纉到溉陆襄等参校异同之遴録其异状数十事其大畧云案古本汉书称永平十六年五月二十一日己酉郎班固上而今本无上书年月日子又案古本叙传号为中篇今本称为叙传又今本叙传载班彪事行而古本云彪自有传又今本纪及表志列传不相合为次而古本相合为次总成三十八卷又今本外戚在西域后古本外戚次帝纪下又今本髙五子文三王景十三王孝武六子宣元六王杂在诸传表中古本诸王悉次外戚下在陈项传上又今本韩彭英卢吴述云信惟饿隷布实黥徒越亦狗盗芮尹江湖云起龙骧化为侯王古本述云淮隂毅毅伏劒周章邦之杰子寔惟彭英仕为侯王云起龙骧又古本第三十七卷解音释义以助雅诂而今本无此卷也之遴好属文多学古体与河东裴子野沛国刘显恒共讨论古籍因为交好时周易尚书礼记毛诗并有武帝义疏唯左氏传尚阙之遴乃着春秋大意十科左氏十科三传同异十科合三十事上之帝大悦诏荅曰省所撰春秋义比事论书辞微旨逺编年之敎言阐义繁丘明传洙泗之风公羊宗西河之学铎椒之解不追瑕丘之説无取继踵胡母仲舒云盛因循谷梁千秋最笃张苍之传左氏贾谊之袭荀卿源本分镳指归殊致详畧纷然其来旧矣昔在弱年久经研味一从遗置迄将五纪兼晚秋晷促机事罕暇夜分求衣未遑披括须待夏景试欲推寻若温故可求别酬所问也始武帝于齐代为荆府谘议时之遴父虬隐在百里洲早相知闻帝偶匮乏遣就虬换谷百斛之遴时在父侧曰萧谘议踬士云何能得舂愿与其米虬从之及帝即位常懐之侯景初以萧正徳为帝之遴时落景所将使授玺绂之遴预知仍剃髪披法服乃免先是平昌伏挺出家之遴为诗嘲之曰传闻伏不鬬化为支道林及之遴遇乱遂披染服时人笑之寻避难还乡湘东王绎尝嫉其才学闻其西上至夏口乃密送药杀之不欲使人知乃自制志铭厚其赙赠前后文集五十卷子三达字三善数嵗能清言及属文州将湘东王绎闻之盛集宾客召而试之説义属诗皆有理致年十二聼江陵令贺革讲礼还仍覆述不遗一句年十八卒之遴深懐悼恨乃题墓曰梁妙士以旌之之遴弟之亨之亨字嘉㑹年四嵗出后叔父嵩及长好学美风姿善占对武帝之临荆州唯与虬谈虬见之遴之亨帝曰之遴必以文章显之亨当以功名着后州举秀才除太学博士仍代兄之遴为中书通事舍人累迁歩兵校尉湘东王绎谘议参军敕赐金策并赐诗焉大通六年出师南郑诏湘东王节度诸军之亨以司农卿为行台承制途出本州北界总督衆军杖节而西楼船戈甲甚盛老小缘岸观曰是前举秀才者乡部伟之是行也大致克复军士有功皆录唯之亨为兰钦所讼执政因而陷之故封赏不行但复本位而已久之帝读陈汤传恨其立功絶域而为文吏所抵宦者张僧𦙍曰外闻论者窃谓刘之亨似之帝感悟乃封为临江子固辞不拜之亨美绩嘉声在朱异之右既不协惧为所害故美出之以代之遴为安西湘东王绎长史南郡太守上问朱异曰之亨代兄喜不兄弟因循岂直大冯小冯而已又谓尚书令何敬容曰荆州长史南郡太守皆是仆射出入今者之亨便是九转在郡有异绩吏人称之卒荆土懐之不复称名号为大南郡小南郡子广徳亦好学负才任气承圣中位湘东太守魏平荆州依于王綝綝平陈太建中歴河东太守卒官之亨弟之迟位荆州中从事史子仲威少有志气颇涉文史梁承圣中为中书侍郎萧庄称尊号以为御史中丞随庄终邺中坦字徳度虬从弟也仕齐歴孱陵令南中郎録事参军所居以干济称梁武帝起兵时辅国将军杨公则为湘州刺史帅师赴夏口西朝议行州事者坦求行乃除辅国长史长沙太守行湘州刺史坦尝在湘州多旧恩道迎者甚衆齐东昏遣安成太守刘希祖破西台所选太守范僧简于平都希祖移檄湘部于是始兴内史王僧粲应之湘部诸郡悉皆蜂起州人咸欲汎舟逃走坦悉聚船焚之前湘州镇军钟𤣥绍潜应僧粲坦闻其谋伪为不知因理讼至夜城门遂不闭以疑之𤣥绍未及发明旦诣坦问其故久留与语宻遣亲兵收其家𤣥绍在坐未起而收兵已报具得其文书本末𤣥绍即首伏于坐斩之焚其文书余党悉无所问梁天监初论功封荔浦子三年迁西中郎长史蜀郡太守行益州事未至蜀道卒论曰刘瓛弟兄僧绍父子并业盛专门饰以儒行持身之节异夫茍得患失者焉庾易刘虬取髙一代其所以行己事兼隐徳诸子学业之美各着家声显及之遴见嫉时主或以非罪而斥或以非疾而亡异夫自古哲王屈己下贤之道有以知武皇之不𢎞元后之多忌梁祚之不永也不亦宜哉南史卷五十卷五十考证南史卷五十考证刘瓛弟琎传与友孔彻同舟入东与监本讹兴今改正刘显传陆倕闻之击席喜曰刘郎子可谓差人梁书闻之下无击席二字郎字下无子字又喜作叹今各本俱同从之明僧绍传隐长广郡崂山崂一本作劳顾炎武日知录本草天麻生太山崂山诸山则字本作崂若魏书地形志唐书姜抚传宋史甄栖真传作劳并传写之讹乃齐乘以为登之者劳又云一作牢邱长春又改为鳌皆鄙浅可笑今从监本勃海封延伯者髙行士也延监本误追从阁本明山宾传平仲古称竒夷齐昔擅美齐梁书作吾误庾易传易谓使人曰走採麋鹿之伍终其解之毛衣终其解之毛衣一本作终嵗鲜毛之衣庾于陵传迁尚书功论郎功论梁书作工部庾肩吾传朱白既定雌黄有别白梁书作丹刘之遴传必唿之遴小字曰僧伽福徳儿监本脱伽字今增正刘之亨传故美出之以代之遴为安西湘东王绎长史上文云之亨美绩嘉声在朱异之右既不协惧为所害则美字当系异字之误也今各本俱同姑仍之南史卷五十考证南史卷五十一钦定四库全书南史卷五十一唐李延寿撰列传第四十一梁宗室上吴平侯景长沙宣武王懿永阳昭王敷衡阳宣王畅桂阳简王融临川静惠王宏吴平侯景字子照梁武帝从父弟也祖道赐以礼让称居乡有争讼专赖平之又周其疾急乡里号曰墟王皆窃言曰其后必大仕宋终于书侍御史齐末追赠左光禄大夫三子长曰尚之次曰文帝次曰崇之尚之敦厚有器业为司徒建安主中兵参军一府称为长者迁歩兵校尉卒官梁天监初追谥曰文宣侯子灵钧仕齐为广徳令武帝起兵行㑹稽郡事顷之卒追封东昌县侯子謇嗣崇之仕齐官至东阳太守以干能显政尚严厉永明中钱唐唐瑀之反别衆破东阳崇之遇害天监初追谥忠简侯景崇之子也八歳随父在郡居丧以毁闻及长好学才辩有识断仕齐为永宁令政为百城最永嘉太守范述曽居郡号称亷平雅服景为政乃牓郡门曰诸县有疑滞者可就永宁令决以疾去官永嘉人胡仲宣等千人诣阙表请景为郡不许永元二年以长沙宣武王懿勲除歩兵校尉是冬懿遇害景亦逃难武帝起兵以景行南兖州事时天下未定沔北伧楚各据坞壁景示以威信渠帅相率面缚请罪旬日境内皆平武帝践阼封吴平县侯南兖州刺史加都督诏景母毛氏为国太夫人礼如王国太妃假金章紫绶景居州清恪有威裁明解吏职文案无壅下不敢欺吏人畏敬如神㑹年荒计口振恤又为饘粥于路以赋之死者给棺具人甚赖焉天监七年为左骁骑将军兼领军将军领军管天下兵要宋孝建以来制局用事与领军分权典事以上皆得呈奏领军垂拱而已及景在职峻切官曹肃然制局监皆近倖颇不堪命以是不得久㽞中寻出为宁蛮校尉雍州刺史加都督八年魏荆州刺史元志攻潺沟驱廹羣蛮羣蛮悉度汉水来降议者以为蛮累为边患可因此除之景曰穷来归我诛之不祥且魏人来侵每为矛楯若悉诛蛮则魏军无碍非长䇿也乃开樊城受降因命司马朱思逺宁蛮长史曹义宗中兵参军孟惠隽击志于潺沟大破之景初到州省除参迎羽仪器服不得烦扰吏人修葺城垒申警边备理辞讼劝农桑郡县皆改节自励州内清静抄盗絶迹十三年复为领军将军直殿省知十州损益事月加禄五万景为人雅有风力长于辞令其在朝廷为衆所瞻仰于武帝虽属为从弟而礼寄甚隆军国大事皆与议决十五年加侍中及太尉扬州刺史临川王宏坐法免诏景以为安右将军监扬州置佐史即宅为府景越亲居扬州固让至于涕泣帝弗许在州尤称明断符教严整有田舎老姥诉得符还至县县吏未即发姥语曰萧监州符如火汝手何敢留之其为人所畏敬如此迁都督郢州刺史将发帝幸建兴苑饯别为之流涕在州复有能名齐安竟陵郡接魏界多盗贼景移书告示魏即禁坞戍保境不复侵略卒于州赠开府仪同三司谥曰忠子励励字文约弱不好弄喜愠不形于色仕太子洗马母忧去职殆不胜丧每一思至必徒歩之墓或遇风雨仆卧中路坐地号恸起而复前家人不能禁景特所钟爱曰吾百年后其无此子乎使左右节哭服阕除太子中舎人景薨于郢镇或以路逺祕其凶问以疾渐为辞励乃奔波届于江夏不进水浆者七日庐于墓所亲友隔絶㑹叔父昙下诏狱励乃率昆弟羣从同诣大理虽门生故吏莫能识之后袭封吴平侯对扬王人悲恸呜咽傍人亦为陨涕除淮南太守以善政称迁宣城内史郡多勐兽常为人患及励在任兽暴为息又迁豫章内史道不拾遗男女异路徙广州刺史去郡之日吏人悲泣数百里中舟乘填塞各赍粮食以送励励人为纳受随以钱帛与之至新淦县岓山村有一老姥以槃檠䲡鱼自送舟侧奉上之童儿数十人入水扳舟或歌或泣广州边海旧饶外国舶至多为刺史所侵每年舶至不过三数及励至纎毫不犯歳十余至俚人不賔多为海暴励征讨所获生口寳物军资之外悉送还台前后刺史皆营私蓄方物之贡少登天府自励在州嵗中数献军国所须相继不絶武帝叹曰朝廷便是更有广州有诏以本号还朝而江西俚帅陈文彻出宼髙要又诏励重申蕃任未几文彻降附励以南江危险宜立重镇乃表台于髙凉郡立州敕仍以为髙州以西江督护孙固为刺史徴为太子左卫率励性率俭而器度寛裕左右尝将羮至胷前翻之颜色不异徐唿更衣聚书至三万卷披翫不倦尤好东观汉记略皆诵忆刘显执卷策励酬应如流乃至卷次行数亦不差失少交结唯与河东裴子野范阳张纉善卒于道赠侍中谥曰光侯励弟劝劝字文肃少以清静自立封西乡侯位南康内史太舟卿大寳元年与南康王会理谋诛侯景事发遇害劝弟勔勔字文祗封东郷侯位太子洗马及劝同见害勔弟勃位定州刺史封曲江乡侯大寳初广州刺史元景仲将谋应侯景西江督护陈覇先攻景仲迎勃为刺史时湘东王绎在荆州虽承制授职力不能制遂从之勃乃镇岭南为广州刺史后江表定以王琳代为广州以勃为晋州刺史魏克江陵勃复据广州敬帝承制加司徒绍泰中为太尉寻进为太保及陈武禅代之际举兵不从寻败遇害昌字子建景弟也位衡州刺史性好酒在州每醉径出人家或独诣草野刑戮颇无期度醉时所杀醒或求焉亦无悔也累迁兼宗正卿屡为有司所劾乆留都忽忽不乐遂縦酒虚悸在石头东斋引刀自刺而卒弟昂昂字子眀位轻车将军监南兖州初兄景再为兖州徳惠在人及昂来代时人方之冯氏徴为琅邪彭城二郡太守时有女子年二十许散发黄衣在武窟山石室中无所修行唯不甚食或出人间时饮少酒鹅卵一两枚人唿为圣姑就求子往往有效造者充满山谷昂唿问无所对以为祅惑鞭之二十创即差失所在中大通元年为领军将军久之封湘隂侯出为江州刺史卒谥曰恭侯昂弟昱字子真少而狂狷不拘礼度异服危冠交游冗杂尤善屠牛业以为常于宅内酤酒好骑射歴位中书侍郞每求试边州武帝以其轻脱无威望抑而不许迁给事黄门侍郞上表请自解帝手诏责之坐免官因此杜门絶朝觐普通五年坐于宅内铸钱为有司所奏下廷尉得免死徙临海郡行至上虞有敕追还令受菩萨戒既至恂恂尽礼改意蹈道持戒又精洁帝甚嘉之为晋陵太守下车励名迹除烦苛眀法宪严于姧吏旬日之间郡中大安俄而暴卒百姓行号巷哭市里为之諠沸设祭奠于郡庭者四百余人田舎有妇女夏氏年百余嵗扶曽孙出郡悲泣不自胜其惠化所感如此百姓相率为立庙建碑以纪其徳又诣都表求赠谥诏赠湘州刺史谥曰恭子文帝十男张皇后生长沙宣武王懿永阳昭王敷武帝衡阳宣王畅李太妃生桂阳简王融融为东昏所害敷畅齐建武中卒武帝践阼并追封郡王陈太妃生临川静惠王宏南平元襄王伟吴太妃生安成康王秀始兴忠武王憺费太妃生鄱阳忠烈王恢长沙宣武王懿字元达文帝长子也少有令誉解褐齐安南邵陵王行参军袭爵临湘县侯歴位晋陵太守以善政称永眀末为梁南秦二州刺史加督是嵗魏军入汉中遂围南郑懿随机拒击乃解围遁去又遣氐帅杨元秀攻取魏歴城等六戍魏人震惧边境遂宁永元二年裴叔业据豫州反懿以豫州刺史领歴阳南谯二郡太守讨之叔业惧遂降魏武帝时在雍州遣典籖赵景悦説懿兴晋阳之甲诛君侧之罪懿不荅既而平西将军崔慧景入宼奉江夏王寳𤣥围台城齐室大乱驰信召懿懿时方食投箸而起率鋭卒三千人入援武帝驰遣虞安福下都説懿曰诛贼之后则有不赏之功当明君贤主尚或难立况于乱朝何以自免若贼灭之后仍勒兵入宫行伊霍故事此万世一时若不欲尔便放表还歴阳託以外拒为事则威振内外谁敢不从一朝放兵受其厚爵高而无人必生后悔长史徐曜甫亦苦劝并不从慧景遣其子觉来拒懿击大破之乘胜而进慧景衆溃追斩之授中书令都督征讨水陆诸军事时东昏肆虐茹法珍王咺之等执政宿臣旧将并见诛夷懿既勲髙独居朝右深为法珍等所惮乃説东昏将加酷害徐曜甫知之密具舟江渚劝令西奔懿不从曰古皆有死岂有叛走中书令邪寻见留省赐药与弟融俱殒谓使者曰家弟在雍深为朝廷忧之中兴元年赠司徒宣徳太后临朝改赠太傅天监元年追崇丞相封长沙郡王谥曰宣武给九旒鸾辂黄屋左纛葬礼依晋安平王故事懿名望功业素重武帝本所崇敬帝以天监元年四月丙寅即位是日即见褒崇戊辰乃崇赠第二兄敷第四弟畅第五弟融至五月有司方奏追皇考皇妣尊号迁神主于太庙帝不亲奉命临川王宏侍从七月帝临轩遣兼太尉散骑常侍王份奉䇿上太祖文皇帝献皇后及徳皇后尊号既先卑后尊又临轩命䇿识者颇致讥议焉懿子业字静旷幼而明敏仕齐为太子舎人宣武之难与二弟藻象俱逃匿于王严秀家东昏知之收严秀付建康狱考掠备极乃以钳拔手爪至死不言竟以免祸天监二年袭封长沙王歴位祕书监侍中都督南兖州刺史运私邸米僦人作甓以砌城武帝善之徙湘州尤着善政零陵旧有二勐兽为暴无故相枕而死郡人唐睿见勐兽傍一人曰刺史徳感神明所以两勐兽自毙言讫不见衆并异之业性敦笃所在留意普通四年为侍中金紫光禄大夫薨谥曰元王文集行于世子孝俨嗣孝俨字希庄射䇿甲科除祕书郞太子舎人从幸华林园于坐献相风乌华光殿景阳山等颂其文甚美帝深赏异之薨谥曰章子眘嗣业弟藻藻字靖艺仕齐位着作佐郞天监元年封西昌县侯为益州刺史时邓元起在蜀自以有克刘季连功恃宿将轻少藻藻怒乃杀之既天下草创边徼未安州人焦僧护聚衆数万据郫繁作乱藻年未弱冠集僚佐议欲自击之或陈不可藻大怒斩之阶侧乃乘平肩舆巡行贼垒贼聚弓乱射矢下如雨从者举楯御箭又命除之由此人心大安贼乃夜遁藻命骑追击平之元年徴为太子中庶子初邓元起之在蜀也崇于聚敛财货山积金玉珍帛为一室名曰内藏绮縠锦罽为一室号曰外府藻以外府赐将帅内藏归王府不有私焉及是还朝轻装就路再迁侍中藻性谦退不求闻达善属文尤好古体自非公宴未尝妄有所为纵有小文成輙弃本歴雍兖二州刺史频莅州镇人吏咸称之推善下人常如弗及普通六年为军师将军与西丰侯正徳北侵涡阳輙班师为有司奏免官削爵土八年复封爵中大通三年为中军将军太子詹事出为丹阳尹帝每称其小字叹曰子弟并如迦叶吾复何忧入为尚书左仆射加侍中固辞不许大同五年迁中卫将军开府仪同三司中书令侍中如故藻性恬静独处一室牀有膝痕宗室衣冠莫不楷则常以爵禄太过每思屏退门庭闲寂賔客罕通简文尤敬爱之自遭家祸恒布衣蒲席不食鲜禽非公庭不听音乐武帝每以此称之出为南徐州刺史侯景乱藻遣世子彧率兵入援及城开加散骑常侍侯景遣其仪同萧邕代之据京口藻因感气疾或劝奔江北藻曰吾国之台铉任寄特隆既不能诛翦逆贼正当同死朝廷耳因不食而薨藻弟猷封临汝侯为吴兴郡守性倜傥与楚王庙神交饮至一斛每酹祀尽欢极醉神影亦有酒色所祷必从后为益州刺史侍中中护军时江阳人齐茍儿反衆十万攻州城猷兵粮俱尽人有异心乃遥祷请救是日有田老逢一骑浴铁从东方来问去城几里曰百四十时日已晡骑举矟曰后人来可令之疾马欲及日破贼俄有数百骑如风一骑过请饮田老问为谁曰吴兴楚王来救临汝侯当此时庙中请祈无验十余日乃见侍卫土偶皆泥湿如汗者是月猷大破茍儿猷在州颇僭滥客筵内遂有香橙不置连榻武帝末知之以此为愆还都以忧愧成疾卒谥曰灵以与神交也猷子韶字德茂初封上甲县都乡侯太清初为舎人城陷奉诏西奔及至江陵人士多往寻覔令韶説城内事韶不能人人为説乃疏为一卷客问者便示之湘东王闻而取看谓曰昔王韶之为隆安纪十卷説晋末之乱离今之萧韶亦可为太清纪十卷矣韶乃更为太清纪其诸议论多谢吴为之韶既承㫖撰着多非实录湘东王徳之改超继宣武王封长沙王遂至郢州刺史韶昔为幼童庾信爱之有断袖之欢衣食所资皆信所给遇客韶亦为信传酒后为郢州信西上江陵途经江夏韶接信甚薄坐青油幕下引信入宴坐信别榻有自矜色信稍不堪因酒酣乃径上韶牀践蹋肴馔直视韶面谓曰官今日形容大异近日时賔客满坐韶甚慙耻韶弟骏字徳款善草𨽻工文章晚更习武膂力絶人与永安侯确相类位尚书殿中郞起武将军封南安侯城陷为贼任约所礼谋召鄱阳嗣王范袭约反为所害猷弟朗字靖彻天监五年例以王子封侯歴太子洗马桂州刺史加都督性倨而虐羣下患之记室庾丹以忠諌见害帝闻之使于岭表以功自効丹父景休位御史中丞丹少有儁才与伏挺何子朗俱为周舍所狎初景休罢巴东郡颇有资产丹负钱数百万责者填门景休怒不为之偿既而朝贤之丹不之景休景休悦乃悉为还之为建康正坐事流广州朗弟明字靖通少被武帝亲爱封贞阳侯太清元年为豫州刺史百姓诣阙拜表言其徳政树碑于州门内及碑匠採石出自肥陵明乃广营厨帐多召人物躬自率领牵至州识者笑之曰王自立碑非州人也武帝既纳侯景大举北侵使南康王㑹理縂兵明乃拜表求行固请乃许之㑹理已至宿豫诏改以明代为都督水陆诸军趣彭城大圗进取敕曰侯景志清邺洛以雪讐耻其先率大军随机抚定汝等衆军可止于寒山筑堰引清水以灌彭城大水一沉孤城自殄慎勿妄动明师次吕梁十八里作寒山堰以灌彭城水及于堞不没者三板魏遣将慕容绍宗赴救明谋略不出号令莫行诸将每谘事輙怒曰吾自临机制变勿多言衆乃各掠居人眀亦不能制唯禁其一军无所侵掠绍宗至决堰水眀命将救之莫肯出魏军转逼人情大骇胡贵孙谓赵伯超曰不战何待伯超惧不能对贵孙乃入陈苦战伯超拥衆弗敢救曰与战必败不如全军早归乃使具良马载其爱妾自随贵孙遂没伯超子威方将赴战伯超惧其出使人召之遂相与南还眀醉不能兴衆军大败眀见俘执北人懐其不侵掠谓之义王及至魏魏帝引见眀及诸将帅释其禁送晋阳勃海王髙澄礼眀甚重谓曰先王与梁主和好十有余年闻彼礼佛文常云奉为魏主并及先王此甚是梁主厚意不谓一朝失信致此纷扰因欲与梁通和使人以眀书告武帝方致书以慰髙澄东魏除眀散骑常侍及闻社稷沦荡哀泣不舍昼夜魏平江陵齐文宣使送明至梁并前所获梁将湛海珍等皆听从眀归令上党王涣率衆送之是时太尉王僧辩司空陈覇先在建康推晋安王方智为太宰都督中外诸军事承制置百官涣军渐进眀与僧辩书求迎僧辩不从及涣破东关斩裴之横僧辩惧乃纳眀于是梁舆东度齐师北反眀至望朱雀门便长恸迄至所止道俗参问皆以哭对之及称尊号改承圣四年为天成元年大赦境内以方智为太子授王僧辩大司马遣其子章驰到齐拜谢齐遇眀及僧辩使人在馆供给宴㑹丰厚一同武帝时使及陈覇先袭杀僧辩复奉晋安王是为敬帝而以眀为太傅建安王报齐云僧辩隂谋簒逆故诛之仍请称臣于齐永为蕃国齐遣行台司马恭及梁人盟于歴阳眀年齐人徴眀覇先犹称蕃将遣使送眀疽发背死时王琳与覇先相抗齐文宣遣兵纳永嘉王庄主梁祀追谥明曰闵皇帝永阳昭王敷字仲达文帝第二子也少有学业仕齐为随郡内史招懐逺近士庶安之以为前后之政莫及眀帝谓徐孝嗣曰学士旧闻例不解理官闻萧随郡唯置酒清言而路不拾遗行何风化以至于此答曰古者修文徳以来逺人况止郡境而已帝称善徴为庐陵王谘议参军卒武帝即位赠司空封永阳郡王谥曰昭天监二年子伯游嗣伯游字士仁位会稽太守薨谥曰恭衡阳宣王畅文帝第四子也有美名仕齐位太常封江陵县侯卒天监元年追赠开府仪同三司封衡阳郡王谥曰宣三年子元简位郢州刺史卒于官谥曰孝葬将引柩有声议者欲开视王妃栁氏曰晋文已有前例不闻开棺无益亡者之生徒増生者之痛遂止少子献嗣桂阳简王融文帝第五子也仕齐位太子洗马与宣武王懿俱遇害天监元年赠抚军大将军封桂阳郡王谥曰简无子诏以长沙宣武王第九子象嗣象字世翼容止闲雅简于交游事所生母以孝闻位丹阳尹象生长深宫始亲庶政举无失徳朝廷称之再迁湘州刺史加都督湘州旧多勐兽为暴及象任州日四勐兽死于郭外自此静息故老咸称政德所感歴位太常卿加侍中兼迁祕书监薨谥曰敦子慥嗣慥字元贞位信州刺史有威惠太清二年赴援台城遇敕还蕃寻为张纉所搆书报湘东王曰河东桂阳二蕃掎角欲袭江陵湘东乃水歩兼行至荆镇慥尚军江津不以为意湘东至乃召慥深加慰喻慥心乃安后留止省内慥心知祸及遂肆丑言湘东大怒付狱杀之临川静惠王宏字宣达文帝第六子也长八尺美须眉容止可观仕齐为北中郞桂阳王功曹史宣武之难兄弟皆被收道人释惠思藏宏及武帝师下宏至新林奉迎建康平为中护军领石头戍事天监元年封临川郡王位扬州刺史加都督四年武帝诏宏都督诸军侵魏宏以帝之介弟所领皆器械精新军容甚盛北人以为百数十年所未之有军次洛口前军克梁城宏部分乖方多违朝制诸将欲乘胜深入宏闻魏援近畏懦不敢进召诸将欲议旋师吕僧珍曰知难而退不亦善乎宏曰我亦以为然栁惔曰自我大衆所临何城不服何谓难乎裴邃曰是行也固敌是求何难之避马仙琕曰王安得亡国之言天子扫境内以属王有前死一尺无却生一寸昌义之怒须尽磔曰吕僧珍可斩也岂有百万之师轻言可退何面目得见圣主乎朱僧勇胡辛生拔劒而起曰欲退自退下官当前向取死议者已罢僧珍谢诸将曰殿下昨来风动意不在军深恐大致沮丧欲使全师而反又私裴邃曰王非止全无经略庸怯过甚吾与言军事都不相入观此形势岂能成功宏不敢便违羣议停军不前魏人知其不武遗以巾帼北军歌曰不畏萧娘与吕姥但畏合肥有韦武武谓韦叡也僧珍叹曰使始兴吴平为元帅我相毗辅中原不足平今遂敌人见欺如此乃欲遣裴邃分军取夀阳大衆停洛口宏固执不听乃令军中曰人马有前行者斩自是军政不和人懐愤怒魏奚康生驰遣杨大眼谓元英曰梁人自克梁城已后乆不进军其势可见当是惧我王若进据洛水彼自奔败元英曰萧临川虽騃其下有好将韦裴之属亦未可当望气者言九月贼退今且观形势未可便与交锋张惠绍次下邳号令严眀所至独克下邳人多有欲来降惠绍曰我若得城诸卿皆是国人若不能破贼徒令公等失乡非朝廷弔人本意也今且安堵复业勿妄自辛苦降人咸悦九月洛口军溃宏弃衆走其夜暴风雨军惊宏与数骑逃亡诸将求宏不得衆散而归弃甲投戈填满水陆捐弃病者强壮仅得脱身宏乘小船济江夜至白石垒款城门求入临汝侯登城谓曰百万之师一朝奔溃国之存亡未可知也恐姦人乘间为变城门不可夜开宏无辞以对乃缒食馈之惠绍闻洛口败亦退军六年迁司徒领太子太傅八年为司空扬州刺史十一年正月为太尉其年冬以公事左迁骠骑大将军开府同三司之仪未拜迁扬州刺史十二年加司空十五年所生母陈太妃薨去职寻起为中书监骠骑大将军扬州刺史如故宏妾弟吴法夀性麤狡恃宏无所畏忌輙杀人死家诉有敕严讨法夀在宏府内无如之何武帝制宏出之即日偿辜南司奏免宏司徒骠骑扬州刺史武帝注曰爱宏者兄弟私亲免宏者王者正法所奏可宏自洛口之败常懐愧愤都下每有窃发輙以宏为名屡为有司所奏帝每贳之十七年帝将幸光宅寺有士伏于骠骑航待帝夜出帝将行心动乃于朱雀航过事发称为宏所使帝泣谓宏曰我人才胜汝百倍当此犹恐颠坠汝何为者我非不能为周公汉文念汝愚故宏顿首曰无是无是于是以罪免而縦恣不悛奢侈过度修第拟于帝宫后庭数百千人皆极天下之选所幸江无畏服玩侔于齐东昏潘妃寳屧直千万好食鲭鱼头常日进三百其佗珍膳盈溢后房食之不尽弃诸道路江本吴氏女也世有国色亲从子女徧游王侯后宫难免兄弟九人因权势横于都下宏未几复为司徒普通元年迁太尉扬州刺史侍中如故七年四月薨自疾至薨舆驾七出临视及薨诏赠侍中大将军扬州牧假黄钺并给羽葆鼓吹一部増班劒为六十人谥曰靖惠宏以介弟之贵无佗量能恣意聚敛库室垂有百间在内堂之后关籥甚严有疑是铠仗者密以闻武帝于友于甚厚殊不悦宏爱妾江氏寝膳不能暂离上佗日送盛馔与江曰当来就汝懽宴唯携布衣之旧射声校尉丘佗卿徃与宏及江大饮半醉后谓曰我今欲履行汝后房便唿后合舆径往屋所宏恐上见其贿货颜色怖惧上意弥言是仗屋屋检视宏性爱钱百万一聚黄牓标之千万一库悬一紫标如此三十余间帝与佗卿屈指计见钱三亿余万余屋贮布绢丝绵漆蜜纻蜡朱沙黄屑杂货但见满库不知多少帝始知非仗大悦谓曰阿六汝生活大可方更剧饮至夜举烛而还兄弟情方更敦睦宏都下有数十邸出悬钱立劵每以田宅邸店悬上文劵期讫便驱劵主夺其宅都下东土百姓失业非一帝后知制悬劵不得复驱夺自此后贫庶不复失居业晋时有钱神论豫章王综以宏贪吝遂为钱愚论其文甚切帝知以激宏宣㫖与综天下文章何限那忽作此虽令急毁而流布已逺宏深病之聚敛稍改宏又与帝女永兴主私通因是遂谋弑逆许事捷以为皇后帝尝为三日斋诸主并豫永兴乃使二僮衣以婢服僮踰阈失屦合帅疑之密言于丁贵嫔欲上言惧或不信乃使宫帅圗之帅令内舆人八人纒以纯绵立于幕下斋坐散主果请间帝许之主升阶而僮先趣帝后八人抱而擒之帝惊坠于扆搜僮得刀辞为宏所使帝祕之杀二僮于内以漆车载主出主恚死帝竟不临之帝诸女临安安吉长城三主并有文才而安吉最得令称宏性好内乐酒沉湎声色侍女千人皆极绮丽慎卫寡方故屡致降免宏子十人许可知者七人长子正仁字公业位祕书丞早卒谥哀世子正仁弟正义嗣正义字公威初以王子封平乐侯位太常卿南徐州刺史属武帝幸朱方正义修解宇以待舆驾初京城之西有别岭入江髙数十丈三面临水号曰北固蔡谟起楼其上以置军实是后崩壊顶犹有小亭登降甚狭及上升之下辇歩进正义乃广其路傍施栏楯翌日上幸遂通小舆上悦登望乆之敕曰此岭不足湏固守然亰口实乃壮观乃改曰北顾赐正义束帛后为东扬州刺史薨正义弟正德正徳字公和少而凶慝招聚亡命破冢屠牛兼好弋猎齐建武中武帝𦙍嗣未立养以为子及平建康生昭眀太子正徳还本天监初封西丰县侯累迁吴郡太守正徳自谓应居储嫡心常怏怏每形于言普通三年以黄门侍郞为轻车将军置佐史顷之奔魏初去之始为诗一絶内火笼中即咏竹火笼曰桢榦屈曲尽兰麝氛氲销欲知懐炭日正是履氷朝至魏称是被废太子时齐萧寳夤先在魏乃上表魏帝曰岂有伯为天子父作扬州弃彼密亲逺投佗国不若杀之魏既不礼之正徳乃杀一小儿称为己子逺营葬地魏人不疑又自魏逃归见于文徳殿至庭叩头武帝泣而诲之特复本封正徳志行无悛常公行剥掠时东府有正徳及乐山侯正则潮沟有董当门子暹世谓之董世子者也南岸有夏侯夔世子洪此四㓙者为百姓巨蠧多聚亡命黄昏多杀人于道谓之打稽时勲豪子弟多縦恣以淫盗屠杀为业父祖不能制尉逻莫能御车服牛马号西丰骆马乐山乌牛董暹金帖织成战袄直七百万后正则为劫杀沙门徙岭南死洪为其父夔奏系东冶死于徒暹坐与永阳王妃王氏乱诛三人既除百姓少安正徳淫虐不革寻除给事黄门侍郞六年为轻车将军随豫章王北侵正徳輙弃军委走为有司所奏下狱帝复诏曰汝以犹子情兼常爱故越先汝兄剖符连郡往年在蜀昵近小人犹谓少年情志未定更于吴郡杀戮无辜劫盗财物雅然无畏及还京师专为逋逃乃至江乘要道湖头断路遂使京邑士女早闭晏开又夺人妻妾略人子女徐敖非直失其配匹乃横尸道路王伯敖列卿之女诱为妾媵我每加掩抑冀汝自新了无悛革怨讐逾甚遂匹马奔亡志懐反噬遣信慰问冀汝能还果能来归遂我夙志谓汝不好文史志在武功令汝杖节董戎前驱岂谓汝狼心不改包藏祸胎志欲覆败国计以快汝心今当宥汝以逺无令房累自随敕所在给汝廪饩王新妇见理等当停太尉间汝余房累悉许同行于是免官削爵土徙临海郡未至徙所道追赦之八年复封爵正徳北还求交朱异帝既封昭眀诸子异言正徳失职大通四年特封临贺郡王后为丹阳尹坐所部多劫盗复为有司所奏去职出为南兖州在任苛刻人不堪命广陵沃壤遂为之荒至人相食噉既累试无能从是黜废转増愤恨乃隂养死士常思国衅聚蓄米粟宅内五十间室并以为仓自征虏亭至于方山悉略为墅蓄奴僮数百皆黥其面太清二年秋侯景反知其有姦心景党徐思玉在北经与正徳相知至是景遣思玉至建业具以事告又与正徳书曰今天子年尊姦臣乱国以景观之计日必败大王属当储贰中被废辱天下义士窃所忿慨大王岂得顾此私情弃兹亿兆景虽不武实思自奋正徳得书大喜曰侯景之意暗与人同天賛我也遂许之及景至正徳潜运空舫诈称迎荻以济景焉朝廷未知其谋以正徳为平北将军屯朱雀航景至正徳乃北向望阙三拜跪辞歔欷流涕引贼入宣阳门与景交揖马上退据左卫府先是其军并着绛袍袍里皆碧至是悉反之贼以正徳为天子号曰正平元年初童謡有之故以应也又世人相佷必称正平耳正徳乃以长子见理为太子以女妻景景为丞相与约曰平城之日不得全二宫又令畿内王侯三日不出者诛之及台城开正徳率衆挥刀欲入贼先使其徒守门故正徳不果乃复太清之号降正德为侍中大司马正徳入问讯拜且泣武帝曰惙其泣矣何嗟及矣正徳知为贼所卖深自咎悔密书与鄱阳嗣王契以兵入贼遮得书乃矫诏杀之先是正徳妹长乐主适陈郡谢禧正徳姦之烧主第缚一婢加玉钏于手以金寳附身声云主被烧死检取婢尸并金玉葬之仍与主通唿为栁夫人生一子焉日月稍乆风声渐露后黄门郞张准有一雉媒正徳见而夺之寻㑹重云殿为浄供皇储以下莫不毕集准于衆中咤骂曰张准雉媒非长乐主何可略夺皇太子恐帝闻之令武陵王和止之乃休及出送雉媒还之其后梁室倾覆既由正徳百姓至闻临贺郡名亦不欲道童謡云宁逢五虎入市不欲见临贺父子其恶之如是见理字孟节性甚凶麤长劒短衣出入廛里不为宗室所齿及肆逆甚得志焉招聚羣盗每夜輙掠劫于大航为流矢所中死正徳弟正则正则字公衡天监初以王子封乐山侯累迁太子洗马舎人恒于第内私械百姓令养马又盗铸钱大通二年坐匿劫盗削爵徙郁林帝敕广州日给酒肉南中官司犹处以侯礼正则滋怨诸父与西江督护靳山顾通室招诱亡命将袭番禺未及期而事发遂呜鼓会将攻州城刺史元景仲命长史元孝深讨之正则败逃于厠村人缚送之诏斩于南海有司请絶属籍收妻子诏听絶属籍妻子特原正则弟正立正立字公山初封罗平侯母江有宠初正仁之亡宏溺情曲制以正立为世子正立微有学宏薨后知非朝议表求让兄帝甚嘉焉诸侯例封五百戸正立改封实土建安县侯食邑一千戸后位丹阳尹薨谥曰敏子贲嗣贲字世文性躁薄正徳为侯景所立贲出投之专监造攻具以攻台城常为贼耳目南康嗣王㑹理谋袭景贲与中宿世子子邕告之贼矫封贲竟陵王子邕随郡王并改姓侯氏贲为宗正卿子邕都官尚书专权陵蔑朝政居尝昼卧见栁敬礼萧劝入室殴之贲惊起乞恩俄而贼恶其翻覆杀之正立弟正表封封山侯后奔乐山表弟正信正信字公理封武化侯与正立同生亦被宏钟爱然幼不慧常执白团扇湘东王取题八字铭玩之正信不知嗤之终常摇握位给事中卒南史卷五十一卷五十一考证南史卷五十一考证吴平侯景传梁武帝从父弟也从父弟监本误从弟父今从梁书改正长沙宣武王懿子猷传为吴兴郡守性倜傥与楚王庙神交饮至一斗下文遥祷请救大破齐茍儿与南齐书萧惠休事神谨故得美迁畧同猷子韶传湘东王徳之改超继宣武王封长沙王超疑系韶字之讹但各本俱同姑仍之桂阳简王融子象传位丹阳尹位监本讹于今改正临川静惠王宏传岂有百万之师轻言可退轻监本作卿今从阁本亲从子女徧游王侯后宫难免兄弟九人因权势横于都下难一本作男又注云一作难然俱不可解南史卷五十一考证南史卷五十二钦定四库全书南史卷五十二唐李延寿撰列传第四十二梁宗室下安成康王秀南平元襄王伟鄱阳忠烈王恢始兴忠武王憺安成康王秀字彦达文帝第七子也年十三呉太妃亡秀母弟始兴王憺时年九嵗与秀并以孝闻居丧累日不进饮文帝亲取粥授之哀其早孤命侧室陈氏并母二子陈亦无子有母徳视二子如己生秀美风仪性方静虽左右近侍非正衣冠弗之见由是亲友及家人咸敬焉仕齐为太子舍人长沙王懿平崔慧景后为尚书令居端右衡阳王畅为衞尉掌管籥东昏日夕逸游衆颇劝懿废之懿弗聼东昏左右恶懿勲髙又虑废立并间懿懿亦危之自是诸亲咸为之备及难作临川王宏以下诸弟姪俱隐人间罕有发泄唯桂阳王融及祸武帝兵至新林秀及诸亲并自抜赴军建康平为南徐州刺史天监元年封安成郡王京口自崔慧景乱后累被兵革人户流散秀招懐抚纳惠爱大行仍属饥年以私财赡百姓所济甚多六年为江州刺史将发主者求坚船以为斋舫秀曰吾岂爱财而不爱士乃教以牢者给参佐下者载斋物既而遭风斋舫遂破及至州闻前刺史取徴士陶潜曾孙为里司叹曰陶潜之徳岂可不及后𦙍即日辟为西曹时夏水汎长津梁断絶外司请依旧僦度收其价秀敎曰刺史不徳水潦为患可利之乎给船而已七年遭慈母陈太妃忧诏起视事寻迁荆州刺史加都督立学校招隐逸辟处士河东韩懐明南平韩望南郡庾承先河东郭麻等是歳魏县瓠城人反杀豫州刺史司马懐悦引司州刺史马仙琕仙琕籖荆州求应赴衆咸谓宜待台报秀曰彼待我为援援之宜速待敕非应急也即遣兵赴之及沮水暴长颇败人田秀以谷二万斛赡之使长史萧琛简州贫老单丁吏一日散遣百余人百姓甚悦荆州尝苦旱咸欲徙市开渠秀乃责躬亲祈楚望俄而甘雨即降遂获有年又武宁太守为弟所杀乃伪云士反秀照其姦慝望风首欵咸谓之神于荆州起天居寺以武帝游梁馆也及去任行次大雷风波暴起船舻沦溺秀所问惟恐伤人十三年为郢州刺史加都督郢州地居冲要赋敛殷烦人力不堪至以妇人供作秀务存约已省去游费百姓安堵境内晏然夏口常为战地多暴露骸骨秀于黄鹤楼下祭而埋之一夜梦数百人拜谢而去每冬月常作襦袴以赐冻者时司州叛蛮田鲁生鲁贤超秀据蒙笼来降武帝以鲁生为北司州刺史鲁贤北豫州刺史超秀定州刺史为北境捍蔽而鲁生超秀互相谗毁有去就心秀抚喻懐纳各得其用当时頼之迁雍州刺史在路薨武帝闻之甚痛悼焉遣南康王绩縁道迎候初秀之西也郢州人相送出境闻其疾百姓商贾咸为请命及薨四州人裂裳为白帽哀哭以迎送之雍州蛮迎秀闻薨祭哭而去丧至都赠司空谥曰康秀美容仪每在朝百寮属目性仁恕喜愠不形于色左右尝以石掷杀所养鹄斋帅请按其罪秀曰吾岂以鸟伤人在都旦临公事厨人进食误覆之去而登车竟朝不饭亦弗之诮也时诸王并下士建安安成二王尤好人物世以二安重士方之四豪秀精意学术搜集经记招学士平原刘孝标使撰类苑书未及毕而已行于世秀于武帝布衣昆季及为君臣小心畏敬过于踈贱者帝益以此贤之少偏孤于始兴王憺尤笃憺久为荆州刺史常以所得奉中分秀秀称心受之不辞多也昆弟之睦时议归之佐史夏侯亶等表立墓碑志诏许焉当世髙才游王门者东海王僧孑呉郡陆倕彭城刘孝绰河东裴子野各制其文欲择用之而咸称实録遂四碑并建世子机嗣机字智通位湘州刺史薨于州机美姿容善吐纳家既多书博学强记然而好弄尚力逺士子迩小人为州专意聚敛无政绩频被案劾将葬有司请谥诏曰王好内怠政宜谥曰炀所着诗赋数千言元帝集而序之子操嗣机弟推字智进少清敏好属文深为简文所亲赏普通六年以王子封南浦侯歴淮南晋陵呉郡太守所临必赤地大旱吴人号旱母焉侯景之乱守东府城陷推握节死之南平元襄王伟字文达文帝第八子也幼清警好学仕齐为晋安王骠骑外兵参军武帝为雍州虑天下将乱求迎伟及始兴王憺俄闻已入沔帝欣然谓佐史曰阿八十一行至吾无忧矣及起兵留行雍州州府事及帝克郢鲁下寻阳围建邺而巴东太守萧惠训子璝及巴西太守鲁休烈起兵逼荆州萧颕胄忧愤暴卒西朝兇惧徴兵于伟伟乃割州府将吏配始兴王憺往赴之憺至璝等皆降齐和帝诏以伟为都督雍州刺史天监元年封建安王初武帝军东下用度不足伟取襄阳寺铜佛毁以为钱富僧藏镪多加毒害后遂恶疾十三年累迁为左光禄大夫加亲信四十人嵗给米万斛药直二百四十万厨供月二十万并二卫两营杂役二百人倍先置防阁白直左右职局一百人以疾甚故不复出蕃而加奉秩十五年所生母陈太妃薨毁顿过礼水浆不入口累日帝每临幸抑譬之伟虽奉诏而殆不胜丧恶疾转増因求改封十七年改封南平郡位侍中左光禄大夫开府仪同三司大通四年为中书令大司马薨赠侍中太宰谥曰元襄伟性端雅持轨度少好学笃诚通恕趋贤重士常如弗及由是四方游士当时知名者莫不毕至疾亟丧明便不复出齐世青溪宫改为芳林苑天监初赐伟为第又加穿筑果木珍竒穷极彫靡有侔造化立游客省寒暑得宜冬有笼炉夏设饮扇每与宾客游其中命从事中郎萧子范为之记梁蕃邸之盛无过焉而性多恩惠尤愍穷乏常遣腹心左右歴访闾里人士有贫困吉凶不举者即遣赡卹之平原王曼颕卒家贫无以殡友人江革往哭之其妻儿对革号诉革曰建安王当知必为营理言未讫而伟使至给其丧事得周济焉每祁寒积雪则遣人载樵米随乏絶者赋给之晚年崇信佛理尤精𤣥学着二暗义制性情几神等论义僧宠及周舍殷钧陆倕并名精解而不能屈朝廷得失时有匡正子姪邪僻义方训诱斯人斯疾而不得助主兴化梁政渐替自公薨焉世子恪嗣世子恪字敬则𢎞雅有风则姿容端丽位雍州刺史年少未闲庶务委之羣下百姓每通一辞数处输钱方得闻彻賔客有江仲举蔡薳王台卿庾仲容四人俱被接遇并有蓄积故人间歌曰江千万蔡五百王新车庾大宅遂达武帝帝接之曰主人愦愦不如客寻以卢陵王代为刺史恪还奉见武帝以人间语问之恪大慙不敢一言后折节学问所厯以善政称太清中为郢州刺史及乱邵陵王至郢恪郊迎之让位焉邵陵不受及王僧辩至郢恪归荆州元帝以为尚书令司空贼平为扬州刺史时帝未迁都以恪宗室令誉故先使归镇社稷大寳三年薨于长沙未之镇也赠太尉谥曰靖节王恪弟恭恭字敬范天监八年封衡山县侯初乐山侯正则有罪敕让诸王独谓元襄王曰汝儿非直无过并有义方厯位监南徐州事时衡州刺史武会超在州子姪纵暴州人朱朗聚党反武帝以恭为刺史时朗已围始兴恭至缓服狥贼示以恩信羣贼伏其勇疋夜退三舍以避军吏请追恭曰贼以政苛致叛非有陈吴之心缓之则自溃急之则併力诸君置之明日朗遣使请降恭杖节受之一无所问即日收始兴太守张寳生及㑹超弟之子子仁斩之军门以其贿而虐也有司奏恭纵罪人专戮二千石有诏宥之迁湘州刺史善解吏事所在见称而性尚华侈广营第宅重斋歩阁模冩宫殿尤好賔友酣宴终辰坐客满筵言谈不倦时元帝居蕃颇事声誉勤心着述巵酒未尝妄进恭每从容谓曰下官厯观时人多有不好懽兴乃仰眠牀上看屋梁着书千秋万嵗谁传此者劳神苦思竟不成名岂如临清风对朗月登山泛水肆意酣歌也寻除宁蛮校尉雍州刺史便道之镇简文少与恭游特被赏狎至是手令朂以政事恭至州政绩有声百姓请于城南立碑颂徳诏许焉名为政徳碑是夜闻数百人大呌碑石明旦视之碑涌起一尺恭命以大柱置于碑上使力士数十人抑之不下又以酒脯祭之使人守视俄而自复视者竟不见之恭闻而恶焉先是武帝以雍为邉镇运数州粟以实储仓恭乃多取官米还赡私宅又典籖陈保印侵克百姓为荆州刺史庐陵王所启被诏徴还在都朝谒白服随例帝曰白衣者为谁对曰前衡山侯恭帝厉色曰不还我陈保印吾当白汝未已而保印实投湘东王王改其姓名曰袁逢恭竟不叙用侯景乱卒于城中诏特复本封元帝追谥曰僖侯子静字安仁少有美名号为宗室后进有文才而笃志好学既内足于财多聚经史散书满席手自讐校何敬容欲以女妻之静忌其太盛拒而不纳时论服焉然好戏笑轻论人物时以此少之位给事黄门侍郎深为简文所爱赏太清三年卒赠侍中恭弟祗字敬谟美风仪幼有令誉天监中封定襄县侯后厯位北兖州刺史侯景乱与从弟湘潭侯退谋起兵内援会州人反城应景祗遂奔东魏鄱阳忠烈王恢字𢎞达文帝第十子也幼聪颕七歳能通孝经论语义发擿无遗及长美风仪渉猎史籍仕齐位北中郎外兵参军前军主簿宣武王之难逃在都下武帝起兵恢藏伏得免大军至新林乃奉迎天监元年封鄱阳郡王除郢州刺史加都督初郢城内疾疫死者甚多不及藏殡恢下车遽命瘗埋又遣四使廵行州部境内大宁时有进筒中布者恢以竒货异服即命焚之于是百姓仰徳累迁都督益州刺史成都去新城五百里陆路往来悉订私马百姓患焉累政不能改恢乃市马千匹以付所订之家须则以次发之百姓頼焉再迁开府仪同三司都督荆州刺史普通七年薨于州诏赠侍中司徒谥曰忠烈恢美容质善谈笑爱文酒有士大夫风则所在虽无皎察亦不伤物有孝性初镇蜀所生费太妃犹停都后于都不豫恢未之知一夜忽梦还侍疾及觉忧遑废寝食俄而都信至太妃已瘳后有目疾久废视瞻有道人慧龙得疗眼术恢请之及至空中忽见圣僧及慧龙下钋豁然开朗咸谓精诚所致恢性通恕轻财好施凡厯四州所得奉禄随而散之在荆州尝从容问賔僚曰中山好酒赵王好吏二者孰愈衆未有对者顾谓长史萧琛曰汉时王侯蕃屏而已视事亲人自有其职中山聼乐可得任悦彭祖代吏近于侵官今之王侯不守蕃国当佐天子临人清白其优乎坐者咸服有男女百人男封侯者三十九人女主三十八人世子范嗣范字世仪温和有器识为卫尉卿每夜自廵警武帝嘉其劳苦出为益州刺史行至荆州而忠烈王薨因停自解武帝不许诏权监荆州及湘东王至范依旧述职遣弟湘潭侯退随丧而下大同元年以开通劒道克复华阳增封寻徴为领军将军侍中范虽无学术而以筹畧自命爱奇翫古招集文才率意题章亦时有竒致尝得旧琵琶题云齐竟陵世子范嗟人往物存揽笔为咏以示湘东王王吟咏其辞作琵琶赋和之后为都督雍州刺史范作牧莅人甚得时誉抚循将士尽获欢心于是养士马修城郭聚军粮于私邸时庐陵王为荆州既是都督府又素不相能乃启称范谋乱范亦驰启自理武帝恕焉时论者犹谓范欲为贼又童謡云莫怱怱且寛公谁当作天子草覆车邉已时武帝年髙诸王莫肯相服简文虽居储贰亦不自安而与司空邵陵王纶特相疑阻纶时为丹阳尹威震都下简文乃选精兵以卫宫内兄弟相贰声闻四方范以名应謡言而求为公未㡬加开府仪同三司范心宻喜以为謡验武帝若崩诸王必乱范既得衆又有重名谓可因机以定天下乃更收士衆希望非常太清元年大举北侵初谋元帅帝欲用范时朱异取急外还闻之遽入曰嗣王雄豪盖世得人死力然所至残暴非常非弔人之材昔陛下登北顾亭以望谓江右有反气骨肉为戎首今日之事尤宜详择帝黙然曰㑹理何如对曰陛下得之臣无恨矣㑹理懦而无谋所乗襻舆施版屋冠以牛皮帝闻不悦行至宿预贞阳侯明请行又以明代之而以范为征北大将军总督汉北征讨诸军事寻迁南豫州刺史侯景败于涡阳退保夀阳乃改范为合州刺史镇合肥时景不臣迹露范屡启言之朱异每抑而不奏及景围都范遣世子嗣与裴之髙等入援迁开府仪同三司台城不守范乃弃合肥出守东关请兵于魏遣二子为质魏人据合肥竟不助范范进退无计乃泝流西上军于嶷阳遣信告寻阳王大心大心要还九江欲共兵西上范得书大喜乃引军至盆城以晋熙为晋州遣子嗣为刺史江州郡县輙更改易于是寻阳政令所行唯在一郡又疑畏范市籴不通范乃复遣其弟观宁侯永将兵通南川助荘铁时二镇相猜无复图贼之志范数万之衆皆无复食人多饿死范竟发背而薨衆祕不发丧奉弟南安侯恬为主有衆数千范将侯瑱袭庄铁于豫章杀之尽併其军乃迎丧往郡于松门遇风柩沉于水钩求得之及于庆之逼豫章侯瑱以范子十六人降贼贼尽于石头坑杀之世子嗣字长胤容貌丰伟腰带十围性骁果有胆略倜傥不护细行而复倾身养士皆得死力范之薨也嗣犹据晋熙城中食尽士皆之絶侯景遣任约攻嗣时贼方盛咸劝且止嗣按剑叱之曰今日之战萧嗣効命死节之秋也及战遇流矢中不许拔带箭手杀数人贼退方命拔之应时气絶妻子为任约所禽初范既与寻阳王大心相持及嗣之死犹未敢发范丧范弟谘字世恭位衞尉卿封武林侯简文即位之后景周卫转严外人莫得见唯谘及王克殷不害并以文弱得出入卧内晨昏左右天子与之讲论六艺不辍于时及南康王会理事败克不害惧祸乃自疎谘不忍离帝朝觐无絶贼恶之令其仇人刁戍刺杀谘于广莫门外谘弟修字世和封宜丰侯局力贞固风仪严整九歳通论语十一能属文鸿胪卿裴子野见而赏之性至孝年十一丁所生徐氏艰自荆州反葬中江遇风前后部伍多致沉溺修抱柩长号血涙俱下随波摇荡终得无佗葬讫因庐墓次先时山中多勐兽至是絶迹野鸟驯狎栖宿檐宇武帝嘉之以班告宗室为兼衞尉卿美姿貌每屯兵周衞武帝视之移辇初嗣王范为衞尉夜中行城常因风便鞭箠宿衞欲令帝知其勤及修在职夜必再廵而不欲人知或问其故曰夜中警逴实有其劳主上慈爱闻之容或赐止违诏则不可奉诏则废事且胡质之清尚畏人知此职司之常何足自显闻者叹服时王子侯多为近畿小郡歴试有绩乃得出为边州帝以修识量宏逹自衞尉出镇钟离徙为梁秦二州刺史在汉中七年移风改俗人号慈父长史范洪胄有田一顷将秋遇蝗修躬至田所深自咎责功曹史琅邪王廉劝修捕之修曰此由刺史无徳所致捕之何补言卒忽有飞鸟千羣蔽日而至瞬息之间食虫遂尽而去莫知何鸟适有台使见之具言于帝玺书劳问手诏曰犬牙不入无以过也州人表请立碑颂徳嗣王范在盆城颇有异论武陵王大生疑防流言噂修深自分释求送质子并请助防武陵王乃遣从事中郎萧固谘以当世之事具观修意修泣涕为言忠臣孝子之节王敬纳之故终修之时不为不义一夕忽有狗据修所卧牀而卧修曰此其戎乎因大修城垒承圣元年魏将逹奚武来攻修遣记室参军刘璠至益州求救于武陵王纪遣将杨干运援之拜修随郡王璠还至嶓冡乃降于魏干运班师璠至城下説城中降魏修数之曰卿不能死节反为説客邪命射之间信遣至荆州元帝遣与相闻修中直兵参军陈晷甚勇有口求为觇候见获以辞烈被害乃遣谘议虞馨致武牛酒武谓曰梁已为侯景所败王何为守此孤城修荅守之以死誓为断头将军魏相安定公宇文泰遣书喻之力屈乃降安定公礼之甚厚未㡬令还江陵厚遣之以文武千家为纲纪之仆元帝虑其为变中使觇伺不絶于道至之夕命劫窃之及旦修表输马仗而后帝安修入觐望阁悲不自胜元帝亦恸尽朝皆泣寻拜湘州刺史长沙频遇兵荒人口凋弊修劝穑务分未朞流人至者三千余家元帝多忌动加诛翦修静恭自守埋声晦迹元帝亦以宗室长年深相敬礼及江陵被围问至即日登舟赴救至巴陵西而江陵覆灭敬帝立遥授修太尉迁太保时王室寖微修虽图义举力弱不能自振遂发背欧血而薨年五十二修弟泰字世怡封丰城侯歴位中书舎人倾竭财产以事时要超为谯州刺史江北人情犷彊前后刺史并绥抚之泰至州便偏发人丁使担腰舆扇繖等物不限士庶耻为之者重加杖责多输财者即放免之于是人皆思乱及侯景至人无战心乃先覆败始兴忠武王憺字僧逹文帝第十一子也仕齐为西中郎外兵参军武帝起兵憺为相国从事中郎与南平王伟留守齐和帝即位以憺为给事黄门侍郎时巴东太守萧恵训子璝等兵逼荆州萧颕冑暴卒尚书仆射夏侯详议迎憺行荆州事憺率雍州将吏赴之以书喻璝等皆降是冬武帝平建邺眀年和帝诏以憺为都督荆州刺史天监元年加安西将军封始兴郡王时军旅之后公私匮之憺厉精为政广辟屯田减省力役存问兵死之家供其穷困人甚安之是歳嘉禾生一茎六穂甘露降于黄阁四年荆州大旱憺使祠于天井有巨蛇长二丈出遶祠坛俄而注雨嵗大丰憺自以少年始居重任开导物情辞讼者皆立待符教决于俄顷曹无留事下无滞狱六年州大水江溢堤壊憺亲率将吏冐雨赋文尺筑之而雨甚水壮衆皆恐或请避焉憺曰王尊尚欲身塞河堤我独何心以免乃登堤叹息终日辍膳刑白马祭江神酹酒于流以身为百姓请命言终而水退堤立邴洲在南岸数百家见水长惊走登屋缘树憺募人救之一口赏一万估客数十人应募洲人皆以免吏人叹服咸称神勇又分遣诸郡遭水死者给棺槥失田者与粮种是嵗嘉禾生于州界吏人归美焉七年慈母陈太妃薨水浆不入口六日居丧过礼武帝优诏勉之使摄州任是冬诏征以本号还朝人歌曰始兴王人之爹赴人急如水火何时复来哺乳我荆土方言谓父为爹故云后为中衞将军中书令领衞尉卿憺性好谦降意接士常与賔客连榻坐时论称之九年拜都督益州刺史旧守宰丞尉嵗时乞丐躬歴村里百姓苦之习以为常憺至州停断严切百姓以苏又兴学校祭汉蜀郡太守文翁由是人多向方者十四年迁都督荆州刺史同母兄安成王秀将之雍州薨于道憺闻丧自投于地席槀哭泣不饮不食者数日倾财产赙送部伍大小皆取足焉天下称其悌十八年徴为侍中中抚军将军开府仪同三司领军将军即开府黄阁薨二宫悲惜舆驾临幸者七焉赠司徒谥曰忠武憺未薨前梦改封中山王䇿授如他日意颇恶之数旬而卒憺有恵西土荆州人闻薨皆哭于巷嫁娶有吉日移以避哀子亮嗣亮弟暎字文眀年十二为国子生天监十七年诏诸生口䇿宗室可否帝知暎聪解特令问䇿又口对并见竒谓祭酒袁昻曰吾家千里驹也起家淮南太守诸兄未有除命乃抗表让焉暎美容仪普通二年封广信县侯丁父忧隆冬地席哭不絶声不尝谷粒唯饮冷水因患症结除太子洗马诏以憺艰难王业追增国封嗣王陈让既不获许乃乞颁邑诸弟帝许之改封新渝县侯后居太妃忧泣血三年服阕为吴兴太守郡累不稔中大通三年野谷生武康凡二十二处自此丰穰暎制嘉谷颂以闻中诏称美后为北徐州刺史在任𢎞恕人吏懐之尝载粟帛游于境内有遇贫者即以振焉胜境名山多所寻履及征将还钟离人顾思逺挺义行部伍中暎见甚老使人问对曰年一百一十二嵗凡七娶有子十二死亡略尽今唯小者年已六十又无孙息家阙养乏是以行役暎大异之召赐之食食兼于人检其头有肉角长寸遂命后舟载还都谒见天子与之言往事多异所传擢为散骑侍郎赐以奉宅朝夕进见年百二十卒又普通中北侵攻穰城城内有人年二百四十嵗不复能食谷唯饮曾孙妇乳简文帝命劳之赐以束帛荆州上津乡人张元始年一百一十六嵗膂力过人进食不异至年九十七方生儿儿遂无影将亡人人告别乃至山林树木处处履行少日而终时人以为知命湘东王爱竒重异遂留其枕暎后歴给事黄门侍郎衞尉卿广州刺史卒官谥曰寛侯暎弟晔字通眀美姿容善谈吐初封安陆侯憺特所钟爱常目送之曰吾所深忧左右问其故荅曰其过俊发恐必无年及憺不豫侍疾衣不释带言与涙并憺薨扶而后起服阕改封上黄侯位兼宗正卿简文入居监抚晔献储徳颂迁给事黄门侍郎出为晋陵太守美才仗气言多激扬常乗折角牛谷木履被服必于儒者名盛海内为宗室推重特被简文友爱与新渝建安南浦并预宻宴号东宫四友简文日有五六使来往晔初至郡属旱躬自祈祷果获甘润郡雀林村旧多勐兽为害晔在政六年此暴遂息卒于郡初晔寝疾歴年官曹拥滞有司案谥法言行相违曰替乃谥替侯论曰自昔王者创业莫不广植亲亲割裂州国分建子弟是以大斾少帛崇于鲁衞盘石犬牙寄深梁楚梁武逺遵前轨蕃屏懿亲至于戚枝咸被任遇若萧景才辩固亦梁之令望者乎临川不才频叨重寄古者睦亲之道粲而不殊加之重名则有之矣而宏屡黩彞典一挠师徒梁之不纲于斯为甚正徳秽行早显逆心夙搆比齐襄而迹可匹似吴濞而势不侔徒为贼景之阶梯竟取国败而身灭哀㦲安成南平鄱阳始兴俱以名迹着美盖亦有梁之间平也南史卷五十二卷五十二考证南史卷五十二考证南平元襄王伟传倍先置防阁白直左右职局一百人倍监本误陪今改从梁书平原王曼颕卒家贫无以殡平原梁书作太原子恭传下官歴观时人多有不好懽兴兴一本作乐恭乃多取官米还赡私宅私梁书作𢎞误鄱阳忠烈王恢传文帝第十子也十梁书作九盖文帝十男恢居其末此总计髙祖兄弟而称为第十子耳中山聴乐可得任悦悦梁书作説子范传乃泝流西上军于嶷阳嶷梁书作摐大心要还九江欲共兵西上梁书共字下有治字范将侯瑱袭荘铁于豫章瑱监本讹填今从陈书改始兴忠武王憺传人歌曰始兴王人之爹徙梁书作徒史臣论盘石犬牙寄深梁楚梁书犬牙作凝脂寄深作树斯南史卷五十二考证南史卷五十三钦定四库全书南史卷五十三唐李延寿撰列传第四十三梁武帝诸子武帝八男丁贵嫔生昭眀太子统简文皇帝庐陵威王续阮修容生孝元皇帝吴淑媛生豫章王综董昭仪生南康简王绩丁充华生邵陵携王纶葛修容生武陵王纪昭明太子统字徳施小字维摩武帝长子也以齐中兴元年九月生于襄阳武帝既年垂强仕方有冡嗣时徐元瑜降而续又荆州使至云萧颕胄暴卒时人谓之三庆少日而建邺平识者知天命所集天监元年十一月立为皇太子时年㓜依旧于内拜东宫官属文武皆入直永福省五年五月庚戍出居东宫太子生而聪叡三嵗受孝经论语五嵗徧读五经悉通讽诵性仁孝自出宫恒思恋不乐帝知之毎五日一朝多便留永福省或五日三日乃还宫八年九月于寿安殿讲孝经尽通大义讲毕亲临释奠于国学年十二于内省见狱官将谳事问左右曰是皂衣何为者曰廷尉官属召视其书曰是皆可念我得判否有司以统幼绐之曰得其狱皆刑罪上统皆署杖五十有司抱具狱不知所为具言于帝帝笑而从之自是数使聴讼毎有欲寛縦者即使太子决之建康县谳诬人诱口狱翻县以太子仁爱故轻当杖四十令曰彼若得罪便合家孥戮今纵不以其罪罪之岂可轻罚而已可付冶十年十四年正月朔旦帝临轩冠太子于太极殿旧制太子着逺㳺冠金蝉翠緌缨至是诏加金博山太子羙姿容善举止读书数行并下过目皆忆每游宴祖道赋诗至十数韵或作剧韵皆属思便成无所点易帝大𢎞佛教亲自讲説太子亦素信三宝徧览衆经乃于宫内别立慧义殿专为法集之所招引名僧自立三谛法义普通元年四月甘露降于慧义殿咸以为至徳所感时俗稍奢太子欲以己率物服御朴素身衣浣衣膳不兼肉三年十一月始兴王憺薨旧事以东宫礼絶傍亲书翰并依常仪太子以为疑命仆射刘孝绰议其事孝绰议曰案张镜撰东宫仪记称三朝发哀者踰月不举乐鼓吹寝奏服限亦然寻傍絶之义义在去服服虽可夺情岂无悲铙歌辍奏良亦为此既有悲情宜称兼慕卒哭之后依常举乐称悲竟此理例相符谓犹应兼慕请至卒哭仆射徐勉左率周舍家令陆襄并同孝绰议太子令曰张镜仪记云依士礼终服月称慕悼又云凡三朝发哀者踰月不举刘仆议云傍絶之义义在去服服虽可夺情岂无悲卒哭之后依常举乐称悲竟此理例相符寻情悲之説非止卒哭之后縁情为论此自难一也用张镜之举乐弃张镜之称悲一镜之言取舍有异此自难二也陆家令止云多厯年所恐非事证虽复累稔所用意常未安近亦尝以此问外由来立意谓犹应有慕悼之言张岂不以举乐为大称悲事小所以用小而忽大良亦有以至如元正六佾事为国章虽情或未安而礼不可废镜吹军乐比之亦然书疏方之事则成小差可縁心声乐自外书疏自内乐自他书自己刘仆之议即情未安可令诸肾更共详衷司农卿明山宾歩兵校尉朱异议称慕悼之辞宜终服月于是付典书遵用以为永凖七年十一月贵嫔有疾太子还永福省朝夕侍疾衣不解带及薨步从丧还宫至殡水浆不入口每哭輙恸絶武帝敕中书舎人顾协宣旨曰毁不灭性圣人之制不胜丧比于不孝有我在那得自毁如此可即强进饮粥太子奉敕乃进数合自是至葬日进麦粥一升武帝又敕曰闻汝所进过少转就羸痩我比更无余病政为汝如此胷中亦填塞成疾故应彊加饘粥不俟我恒尔悬心虽屡奉敕劝逼终丧日止一溢不尝菜果之味体素壮腰带十围至是减削过半每入朝士庻见者莫不下泣太子自加元服帝便使省万㡬内外百司奏事者填塞于前太子明于庻事每所奏谬误巧妄皆即辩析示其可否徐令改正未尝弹纠一人平断法狱多所全宥天下皆称仁性寛和容衆喜愠不形于色引纳才学之士赏爱无倦恒自讨论坟籍或与学士商㩁古今继以文章着述率以为常于时东宫有书㡬三万卷名才并集文学之盛晋宋以来未之有也性爱山水于𤣥圃穿筑更立亭馆与朝士名素者游其中尝泛舟后池番禺侯轨盛称此中宜奏女乐太子不荅咏左思招隠诗云何必丝与竹山水有清音轨慙而止出宫二十余年不畜音声未薨少时敕赐太乐女伎一部略非所好普通中太军北侵都下米贵太子因命菲衣减膳每霖雨积雪遣腹心左右周行闾巷视贫困家及有流离道路以米密加振赐人十石又出主衣绢帛年常多作襦袴各三千领冬月以施寒者不令人知若死亡无可敛则为备棺槥每闻逺近百姓赋役勤苦輙敛容变色常以戸口未实重于劳扰吴郡屡以水灾不熟有上言当漕大渎以泻浙江中大通二年春诏遣前交州刺史王奕假节发吴吴兴信义三郡人丁就役太子上疏曰伏闻当遣王奕等上东三郡人丁开漕沟渠导洩震泽使吴兴一境无复水灾蹔劳永逸必获后利未萌难覩窃有愚懐所闻吴兴累年失収人颇流移吴郡十城亦不全熟唯信义去秋有稔复非恒役之民今日东境谷稼犹贵劫盗屡起所在有司皆不闻奏今征戍未归强丁疎少此虽小举窃恐难合吏一唿门动为人蠧又出丁之处逺近不一比得齐集已妨蚕农去年称为丰嵗公私未能足食如复今兹失业虑恐为弊更深且草窃多伺候人间虚实若善人从役则抄盗弥增吴兴未受其益内地已离其弊不审可得权停此功侍优实以不武帝优诏以喻焉太子孝谨天至毎入朝未五鼓便守城门开东宫虽燕居内殿一坐一起恒向西南靣台宿被召当入危坐逹旦三年三月㳺后池乗彫文舸摘芙蓉姬人荡舟没溺而得出因动股恐贻帝忧深诫不言以寝疾闻武帝敕看问輙自力手书启及稍笃左右欲启闻犹不许曰云何令至尊知我如此恶因便鸣咽四月乙巳暴恶驰启武帝比至已薨时年三十一帝临哭尽哀诏敛以衮冕谥曰昭明五月庚寅葬安宁陵诏司徒左长史王筠为哀册文朝野惋愕都下男女奔走宫门号泣满路四方甿庻及壃徼之人闻丧者哀恸太子性仁恕见在宫禁防捉荆子者问之云以清道驱人太子恐复致痛使捉手板代之频食中得蝇虫之属密置柈邉恐㕑人获罪不令人知又见后阁小儿摊戏后属有狱牒摊者法士人结流徒庻人结徒太子曰私钱自戏不犯公物此科太重令注刑止三嵗士人免官狱牒应死者必降长徒自此以下莫不减半所着文集二十卷又撰古今典诰文言为正序十卷五言诗之善者为英华集二十卷文选三十卷薨后长子东中郎将南徐州刺史华容公欢封豫章郡王次子枝江公誉封河东郡王曲江公詧封岳阳郡王封武昌郡王鉴封义阳郡王各三千戸女悉同正主蔡妃供侍一同常仪唯别立金华宫为异帝既废嫡立庶海内噂故各封诸子大郡以慰其心岳阳王詧流涕受拜累日不食初丁贵嫔薨太子遣人求得善墓地将斩草有卖地者因阉人俞三副求市若得三百万许以百万与之三副宻启武帝言太子所得地不如今所得地于帝吉帝末年多忌便命市之葬毕有道士善图墓云地不利长子若厌伏或可申延乃为蜡鵞及诸物埋墓侧长子位有宫监鲍邈之魏雅者二人初并为太子所爱邈之晚见疎于雅宻启武帝云雅为太子厌祷帝宻遣检掘果得鵞等物大惊将穷其事徐勉固諌得止于是唯诛道士由是太子迄终以此慙慨故其嗣不立后邵陵王临丹阳郡因邈之与乡人争婢议以为诱略之罪牒宫简文追感太子寃挥泪诛之邈之兄子僧隆为宫直前未知邈之姪即日驱出先是人间謡曰鹿子开城门城门鹿子开当开复未开使我心徘徊城中诸少年逐欢归去来鹿子开者反语为来子哭云帝哭也欢前为南徐州太子果薨遣中书舎人臧厥追欢于崇正殿解髪临哭欢既嫡孙次应嗣位而迟疑未决帝既新有天下恐不可以少主主大业又以心衔故意在晋安王犹豫自四月上旬至五月二十一日方决欢止封豫章王还任往謡言心徘徊者未定也城中诸少年逐欢归去来复还徐方之象也欢字孟孙位云麾将军江州刺史薨谥安王子栋嗣栋字元吉及简文见废侯景奉以为主栋方与妃张氏锄葵而法驾奄至栋惊不知所为泣而升辇及即位升武徳殿欻有廻风从地涌起翻飞华盖径出端门时人知其不终于是年号天正追尊昭明太子曰昭眀皇帝安王为安皇帝金华敬妃蔡氏为敬皇后太后王氏为皇太后妃为皇后未㡬行禅让礼栋封淮隂王及二弟桥樛并锁于宻室景败走兄弟相扶出逢杜崱于道崱去其锁弟曰今日免横死矣栋曰倚伏难知吾犹有惧初王僧辩之为都督将发谘元帝曰平贼之后嗣君万福未审有何仪注帝曰六门之内自极兵威僧辩曰平贼之谋臣为己任成济之事请别举人由是帝别敕宣勐将军朱买臣使行忍酷㑹简文已被害栋等与买臣遇见唿往船共饮未竟并沉于水河东王誉字重孙普通二年封枝江县公中大通三年改封河东郡王累迁南中郎将湘州刺史未㡬侯景宼建邺誉入援至青草湖台城没有诏班师誉还湘镇时元帝军于武城新除雍州刺史张纉宻报元帝曰河东起兵岳阳聚米将来袭江陵元帝甚惧沉米断缆而归因遣谘议周𢎞直至誉所督其粮衆誉曰各自军府何忽疑人使三反誉并不从元帝大怒遣世子方等征之反为誉败死又令信州刺史鲍泉讨誉并陈示祸福誉谓曰欲前即前无所多説泉军于石椁寺誉逆撃不利而还泉进军橘洲誉攻之又见败于是遂围之誉幼而有骁勇马上用弩兼有胆气能抚士卒甚得衆心元帝又遣领军王僧辩代鲍泉攻誉誉将溃围而出㑹其麾下将慕容华引僧辩入城遂被执谓守者曰勿杀我得一见七官申此谗贼死无恨主者曰奉令不许遂斩首送荆镇元帝返其首以葬焉初誉之将败引镜照靣不见其头又见长人盖屋两手据地噉其脐又见白狗大如驴从城出不知所在举甚恶之俄而城陷豫章王综字世谦武帝第二子也天监三年封豫章郡王累迁北中郎将南徐州刺史入为侍中镇右将军初综母吴淑媛在齐东昏宫宠在潘余之亚及得幸于武帝七月而生综宫中多疑之淑媛宠衰怨望及综年十四五恒梦一年少肥壮自挈其首对综如此非一综转成长心惊不已频宻问淑媛曰梦何所如梦既不一淑媛问梦中形色颇类东昏因宻报之曰汝七月日生儿安得比诸皇子汝今太子次弟幸保富贵勿洩综相抱哭毎日夜恒泫泣又毎靖室闭戸借地被髪席藁轻财好士分施不辍唯留身上故衣外斋接客分麤服厨厍恒致罄乏常于内斋布沙于地终日跣行足下生胝日能行三百里尝有人士姓王以屯踬投告综于时大乏唯有眠牀故皂复帐即下付之其降意下士以伺风云之㑹诸侯王妃主及外人并知此懐唯武帝不疑及长有才学善属文武帝御诸子以礼朝见不甚数综恒怨不见知每出蕃淑媛恒随之至镇时年十五尚裸袒嬉戏于前昼夜无别妃袁氏尚书令昻之女也淑媛恒节其宿止遇袁妃尤不以道内外咸有秽声综后在徐州政刑酷暴又有勇力制及奔马㩧杀驹犊常隂服微行着乌丝布帽夜出无有期度招引道士探求数术性聪敏多通每武帝有敕疏至輙忿恚形于颜色帝性严羣臣不敢轻言得失凡综所行弗之知也于徐州还频裁表陈便宜求经略邉境帝并优敕荅之徐州所有练树并令斩杀以帝小名练故累致意尚书仆射徐勉求出镇襄阳勉未敢言因是怒勉饷以白团扇图伐檀之诗言其贿也在西州于别室歳时设席祠齐氏七庙又累微行至曲阿拜齐明帝陵然犹无以自信闻俗説以生者血沥死者骨渗即为父子综乃私发齐东昏墓出其骨沥血试之既有徴矣在西州生次男月余日潜杀之既瘗夜遣人发取其骨又试之其酷忍如此每对东宫及诸王辞色不恭逊尝改嵗后问讯临川王宏出至中阁登宏羊车次遗粪而出居都下所为多如此者普通四年为都督南兖州刺史颇勤于事而不见賔客其辞讼则隔帘理之方幅出行垂帷于舆毎云恶人识其靣也初齐故建安王萧宝寅在魏综求得北来道人释法鸾使入北通问于宝寅谓为叔父襄阳人梁话母死法鸾説综厚赐之言终可任使综遗话钱五万及葬毕引在左右法鸾在广陵往来通魏尤数毎舎淮隂苗文宠家言文宠于综综引为国常侍六年魏将元法僧以彭城降帝使综都督衆军权镇彭城并摄徐州府事武帝晓别𤣥象知当更有败军失将恐综为北所禽手敕综令拔军毎使居前勿在人后综恐帝觉与魏安丰王元延眀相持夜潜与梁话苗宠三骑开北门涉汴河遂奔萧城自称队主见延眀而拜延眀坐之问其名氏不荅曰殿下问人有见识者延眀召使视之曰豫章王也延眀喜下地执其手荅其拜送于洛阳及旦斋内诸阁犹闭不开衆莫知所以唯见城外魏军呌曰汝豫章王昨夜已来在我军中城中既失王所在衆军皆退不得还者甚衆湘州益阳人任焕常有骓马乗之退走焕脚为抄所伤人马俱弊焕于桥下歇抄复至焕脚痛不复得上马于是向马泣曰骓子我于此死矣马因跪其前脚焕乃得上马遂免难综长史江华大府卿祖暅并为魏军所擒武帝闻之惊骇综至魏位侍中司空髙平公丹阳王梁话苗宠并为光禄大夫综改名缵字徳之追服齐东昏斩衰魏太后及羣臣并弔八月有司奏削爵土絶其属籍改子直姓悖氏未及旬日有诏复属籍封直永新侯久之乃䇿免吴淑媛俄遇鸩而卒有诏复其品秩谥曰敬使直主其丧及萧宝寅据长安反综复去洛阳欲奔之魏法度河桥不得乗马综乗马而行桥吏执之送洛阳魏孝荘初歴位司徒太尉尚帝姊夀阳长公主陈庆之之至洛也送综启求还时吴淑媛尚在敕使以综小时衣寄之信未逹而庆之败未㡬终于魏初综在魏不得志尝作聴钟鸣悲落叶以申其志当时莫不悲之后梁人盗其柩来奔武帝犹以子礼祔葬陵次直字思方位晋陵太守沙州刺史南康简王绩字世谨小字四果武帝第四子也天监七年封南康郡王十年为南徐州刺史时年七嵗主者有受货洗改解书长史王僧孺弗之觉绩见而诘之便即首服衆咸叹其聪警十七年为都督南兖州刺史在州以善政称寻有诏征还百姓曹乐等三百七十人诣阙上表称绩尤异一十五条乞留为州任优诏许之普通四年征为侍中云麾将军领石头戍军事五年出为江州刺史丁董淑媛忧居丧过礼固求解职乃徴授安右将军领石头戍军事寻加䕶军羸瘠不亲视事大通三年因感疾薨于任赠开府仪同三司谥曰简绩寡玩好少嗜欲居无仆妾躬事俭约所有租秩悉寄天府既薨后少府有南康国无名钱数千万子㑹理嗣㑹理字长才少聪慧好文史年十一而孤特为武帝所爱衣服礼秩与正王不殊十五为湘州刺史多信左右行事刘纳每禁之㑹理心不平证以赃货収送建业纳叹曰我一见天子使汝等知㑹理厚送资粮数遣慰喻令心腹于青草湖为盗杀纳百口俱尽累迁都督南兖州刺史太清元年督衆军北侵至彭城为魏师所败退归本镇二年侯景围城㑹理入援㑹北徐州刺史封山侯正表将应其兄正徳外託赴援实谋袭广陵㑹理撃破之方得进路台城陷㑹理归镇侯景遣前临江太守董绍先以武帝手敕召㑹理其僚佐曰绍先书岂天子意咸劝拒之㑹理用其典籖范子鸾计曰天子年尊受制贼虏今有手敕召我入朝臣子之心岂得违背且处江北功业难成不若身赴京都图之肘腋遂纳绍先绍先入以乌幡麾衆单马遣之至都景以为司空兼尚书令虽在宼手毎思匡复与西乡侯欢等潜布腹心要结壮士时范阳祖皓斩董绍先据广陵城起义期以㑹理为内应皓败辞相连及侯景矫诏免㑹理官犹以白衣领尚书令是冬景往晋熙都下虚弱㑹理复与桞敬礼及北兖州司马成钦谋之敬礼曰举大事必有所资今无寸兵安可以动㑹理曰湖熟有吾故旧三千余人昨来相知克期响集计贼守兵不过千人若大兵外攻吾等内应直取王伟事必有成纵景后归无能为也敬礼曰善于时百姓厌贼咸思用命建安侯贲以谋告王伟伟遂収㑹理及其弟通理时有钱唐禇冕㑹理之旧亦囚于省问事之所起考掠千计终无所言㑹理隔壁闻之遥曰禇郎卿岂不为吾致此邪然勿言王伟害㑹理等冕竟以不服伟赦之㑹理弟通理字仲宣位太子洗马封祁阳侯至是亦遇害通理弟乂理字季英生十旬而简王薨至三嵗能言见内人分散涕泣相送问其故或曰此简王宫人丧毕去耳乂理便号泣悲不自胜诸宫人见之莫不哀感为之停者三人服阕见武帝升殿又悲不自胜帝为之収涕谓左右曰此儿大必为竒士大同八年封安乐县侯乂理慷慨慕立功名每读书见忠臣烈士未尝不废卷叹曰一生之内当无愧古人博览多识有文才尝祭孔文举墓并为立碑制文甚美及侯景内宼乂理聚客赴南兖州随兄㑹理入援及城陷又随㑹理还广陵因入齐为质乞师行二日㑹景遣董绍先据广陵遂追获之防严不得与兄相见乃伪请先还都入辞母因谓其姊固安主曰兄若至愿使善为计自勉勿顾以为念前途亦思立効但未知天命何如耳至都以魏降人元贞忠正可以託孤乃以玉柄扇赠之贞怪不受乂理曰后当见忆㑹祖皓起兵乂理奔长芦为景所害元贞始悟其前言往収葬焉庐陵威王续字世䜣武帝第五子也天监八年封庐陵王少英果旅力絶人驰射应发命中武帝叹曰此我之任城也尝驰射于帝前续中两麞冠于诸人帝大悦中大通二年为都督雍州刺史宁蛮校尉大同元年迁江州刺史又为骠骑将军开府仪同三司又为都督荆州刺史薨赠司空谥曰威始元帝母阮脩容得幸由丁贵嫔之力故元帝与简文相得而与庐陵王少相狎长相谤元帝之临荆州有宫人李桃儿者以才慧得进及还以李氏行时行宫户禁重续具状以闻元帝泣对使诉于简文简文和之不得元帝犹惧送李氏还荆州世所谓西归内人者自是二王书问不通及续薨元帝时为江州闻问入合而跃屧为之破寻自江州复为荆州荆州人迎于我境帝数而遣之吏人失望续多聚马仗蓄养趫雄耽色爱财极意収敛仓储库藏盈溢临终有启遣中录事参军谢宣融送所上金银器千余件武帝始知其富以为财多徳寡因问宣融曰王金尽于此乎宣融曰此之谓多安可加也夫王之过如日月之食欲令陛下知之故终而不隠帝意乃解世子凭以非前诛死次子应嗣应不慧王薨至内库阅珍物见金铤问左右曰此可食否荅曰不可应曰既不可食并特乞汝他皆此类邵陵携王纶字世调小字六真武帝第六子也少聪颕愽学善属文尤工尺牍天监十三年封邵陵郡王普通五年以西中郎将权摄南徐州事在州轻险躁虐喜怒不恒车服僣拟肆行非法遨逰市里杂于厮𨽻尝问卖䱉者曰刺史何如对者言其躁虐纶怒令吞䱉以死自是百姓惶骇道路以目尝逢丧车夺孝子服而着之匍匐号呌籖帅惧罪宻以闻帝始严责纶不能改于是遣代纶悖慢逾甚乃取一老公短痩类帝者加以衮冕置之髙坐朝以为君自陈无罪使就坐剥褫捶之于庭忽作新棺木贮司马崔㑹意以轜车挽歌为送葬之法使妪乘车悲号㑹意不堪轻骑还都以闻帝恐其奔逸以禁兵取之将于狱赐尽昭眀太子流涕固谏得免免官削爵土还第大通元年复封爵中大通四年为扬州刺史纶素骄纵欲盛器服遣人就市赊买锦采丝布数百疋拟与左右职局防阁为绛衫内人帐幔百姓并关闭邸店不出台续使少府市采经时不能得敕责府丞何智通具以闻因被责还第恒遣心腹马容戴子髙戴𤓰李撤赵智英等于路寻何智通于白马巷逢之以槊刺之刃出于背智通以血书壁作邵陵字乃絶遂知之帝悬钱百万购贼有西州㳺军将宋鹊子条姓名以启敕遣舎人诸昙粲领斋仗五百人围纶第于内人槛中禽𤓰撤智英子髙骁勇踰墙突围遂免智通子敞之割炙食之即载出新亭四靣火炙之焦熟敞车载钱设盐蒜雇百姓食撤一脔赏钱一千徒党并母肉遂尽纶锁在第舎人诸昙粲并主帅领仗身守视免为庶人经三旬乃脱鎻顷之复封爵后预饯衡州刺史元庆和于坐赋诗十二韵未云方同广川国寂寞久无声大为武帝赏曰汝人才如此何虑无声旬日间拜郢州刺史太清二年位中衞将军开府仪同三司侯景搆逆加征讨大都督率衆讨景将发帝诫曰侯景小竖颇习行阵未可以一战即殄当以歳月图之纶发白下中江而浪起有物荡舟将覆识者尤异之及次钟离景已度采石纶乃昼夜兼道旋军入赴济江中流风起人马溺者十一二遂率西丰公大春新涂公大成等步骑三万发京口将军赵伯超请从径路直指钟山出其不意纶从之衆军奄至贼徒大骇分为三道攻纶纶大破之翊日贼又来攻日晚贼稍退南安侯骏以数十骑驰之贼回拒骏骏部乱贼因逼大军大军溃纶至钟山战败奔还京口军主霍俊见获贼送于城下逼云已禽邵陵王俊伪许之乃曰王小失利政为粮尽还京口俊为託逻所获非军败也贼以刀背殴其髀俊色不变贼义而舍之俊中书舎人灵超子也三年正月纶与东扬州刺史大连等入援至骠骑洲进位司空台城陷纶奔禹穴东土皆附临城公大连惧将害已乃图之纶觉乃去至寻阳寻阳公大心欲以州让之不受大宝元年纶至郢州刺史南平王恪让州于纶纶不受乃上纶为假黄钺都督中外诸军事纶于是置百官改听事为正阳殿内外斋省悉题署焉而数有变怪祭城隍神将烹牛有赤蛇绕牛口出南浦施安幄帐无何风起飘没于江于时元帝围河东王誉于长沙既久誉请救于纶纶欲往救之为军粮不继遂止乃与元帝书曰道之斯羙以和为贵况天时地利不及人和岂可手足肱支自相屠害即日大敌犹彊天讐未雪余尔昆弟在外三人如不匡救安用臣子如使逆宼未除家祸仍搆料今访古未或弗亡夫征战之理义在克胜至于骨肉之战愈胜愈酷捷则非功败则有丧劳兵损义亏失多矣侯景之军所以未窥江外者政为藩屏盘固宗镇彊密若自相鱼肉是谓代景行师景便不劳兵力坐致成效丑徒闻此何快如之元帝复书陈誉有罪不可解围之状纶省书流涕曰天下之事一至于斯左右闻之莫不掩泣于是大脩器甲将讨侯景元帝闻其盛乃遣王僧辩帅舟师一万以逼纶纶将刘龙武等降僧辩纶遂与子踬等十余人轻舟走武昌沙门法声与纶有旧藏之巖石之下时纶长史韦质司马姜伟先在外闻纶败驰往迎元帝复遣将徐文盛追攻之纶复収卒屯于齐昌郡将引魏军共攻南阳侯景将任约袭纶纶败走定州刺史田龙祖迎纶纶惧为所执复归齐昌行収兵至汝南魏所署汝南城主李素孝者纶之故吏开城纳之纶乃脩复城池收集士卒将攻竟陵魏闻之遣大将杨忠仪同侯㡬通攻破城执纶纶不为屈通乃卧大鼓使纶坐上杀之投于江岸经日色不变鸟兽莫敢近时飞雪飘零尸横道路周回数步独不霑洒旧主帅安陆人郝破敌敛之于襄阳葬之日黄雪雰糅唯冡圹所独不下雪杨忠知而悔焉使以太牢往祭殡焉百姓怜之为立祠庙岳阳王詧遣迎丧葬于襄阳望楚山南赠太宰谥曰安后元帝议追加谥尚书左丞刘㲄议谥法怠政交外曰携従之纶任情卓越轻财爱士不竞人利府无储积闻有輙求既得即散士亦以此归之初镇京口大造器甲既涉声论投之于江及后出征戎备颇阙乃叹曰吾昔造仗本备非常无事涉疑遂使零散今日讨抄卒无所资初昭明之薨简文入居监抚纶不谓徳举而云时无豫章故以次立及庐陵之没纶望滋甚于是伏兵于莽用伺车驾而台舎人张僧𦙍知之其谋颇洩又纶献曲阿酒百器上以赐寺人饮之而毙上乃不自安颇加衞士以警宫内于是传者诸相疑阻而纶亦不惧武帝竟不能有所废黜卒至宗室争竞为天下笑长子坚字长白大同元年以例封汝南侯亦善草𨽻性颇庸短尝与所亲书题云嗣王其人得书大骇执以谏坚坚曰前言戏耳人曰不愿以此为戏耳侯景围城坚屯太阳门终日蒲饮不抚军政吏士有功未尝申理疫疠所加亦不存恤士咸愤怨太清三年坚书佐董勋华白昙朗等以坚私室醖酿亟有烹宰不相霑及忿恨夜遣贼登楼城遂陷坚遇害弟确确字仲正少骁勇有文才尤工楷𨽻公家碑碣皆使书之除祕书丞武帝谓曰为汝能文所以特有此授大同二年封为正阶侯复徙封永福常在第中习骑射学兵法时人以为狂左右或进谏确曰聴吾为国家破贼使汝知之钟山之役确所向披靡羣贼惮之确每临阵对敌意甚详赡带甲据鞍自朝及夕驰骤往返不以为劳诸将服其壮勇军败贼使负砲不之知也确因隙自㧞得逹朱方及后侯景乞盟惮确及赵威方在外虑为后患启求召确入城诏乃召确为南中郎将广州刺史确知此盟多贰城必沦没欲先遣赵威方入确因南奔纶闻之逼确使入确犹不肯纶流涕谓曰汝欲反邪时台使周石珍在坐确曰侯景虽云欲去而不解长围以意而推其事可见今召我入未见益也石珍曰敕㫖如此侯岂得辞确执意犹坚纶大怒谓赵伯超曰谯州卿为我斩之当赍首赴阙伯超挥刃眄曰我识君耳刀岂识君确流涕而出遂入城及景背盟复围城城陷确排闼入启时武帝方寝确曰城已陷矣帝曰犹可一战否对曰人心不可臣向格战不禁缒下仅得至此武帝叹曰自我得之自我失之亦复何恨幸不累子孙乃使确为慰劳文谓曰尔速去谓汝父无以二宫为念及出见景景爱其旅力恒令在左右后从景仰见飞鸢羣贼争射不中确射之应弦即落贼徒忿嫉咸劝除之先是纶遣典籖唐法隆密导确确谓使者曰侯景轻恌可一夫力致确不惜死欲手刃之卿还启家王愿勿以一子为念后与景猎钟山同逐禽引弓将射景弦断不得发贼觉杀之武陵王纪字世询武帝第八子也少而寛和喜怒不形于色勤学有文才天监十三年封武陵王寻授扬州刺史中书诏成武帝加四句曰贞白俭素是其清也临财能让是其廉也知法不犯是其慎也庶事无留是其勤也纪特为帝爱故先作牧扬州大同三年为都督益州刺史以路逺固辞帝曰天下方乱惟益州可免故以处汝汝其勉之纪歔欷既出复入帝曰汝尝言我老我犹再见汝还益州也纪在蜀开建宁越嶲贡献方物十倍前人朝嘉其绩加开府仪同三司初天监中震太阳门成字曰绍宗梁位唯武王解者以武陵王于是朝野属意焉及侯景陷台城上甲侯韶西上至硖出武帝密勅加纪侍中假黄钺都督征讨诸军事骠骑大将军太尉承制大宝元年六月辛酉纪乃移告诸州征镇遣世子圆照领二蜀精兵三万受湘东王绎节度绎命圆照且顿白帝未许东下七月甲辰湘东王绎遣鲍检报纪以武帝崩问十一月壬寅纪总戎将发益镇绎使胡智监至蜀书止之曰蜀中斗絶易动难安弟可镇之吾自当灭贼又别纸云地拟孙刘各安境界情深鲁衞书信恒通二年四月乙丑纪乃僭号于蜀改年曰天正暗与萧栋同名识者尤之以为于文天为二人正为一止言各一年而止也纪又立子圆照为皇太子圆正为西阳王圆满竟陵王圆普南谯王圆肃宜都王以巴西梓潼二郡太守永丰侯撝为征西大将军益州刺史封秦郡王司马王僧略直兵参军徐怦并固谏皆杀之僧略僧辩弟怦勉从子也以谏且以怦与将帅书云事事往人口具以为反于已诛之永丰侯撝叹曰王不克矣夫善人国之基也今乃诛之不亡何待又谓所亲曰昔桓𤣥年号大亨识者为谓二月了而𤣥之败实在仲春今年曰天正在文为一止其能久乎丁卯元帝遣万州刺史宋簉袭圆照于白帝圆照弟圆正时为西阳太守召至鎻于省内初杨干运求为梁州刺史不得纪以为潼州刺史杨法深求为黎州刺史亦不得以为沙州刺史二憾不获所请各遣使通西魏及闻魏军侵蜀纪遣其将谯淹回军赴援魏将尉迟迥逼涪水杨干运降之迥即趋成都五月己巳纪次西陵军容甚盛元帝命䕶军将军陆法和立二城于峡口名七胜城锁江以断峡时陆纳未平蜀军复逼元帝甚忧法和告急旬日相继元帝乃拔任约于狱以为晋安王司马撤禁兵以配之并遣宣勐将军刘棻共约西赴六月纪筑连城攻絶铁锁元帝复于狱拔谢荅仁为步兵校尉配衆一旅上赴纪之将发也江水可掲前部不得行及登舟无雨而水长六尺刘孝胜喜曰殆天赞也将至峡有黒龙负舟其将帅咸谓天助及顿兵日久频战不利师老粮尽智力俱殚又魏人入劒阁成都虚弱忧懑不知所为先是元帝已平侯景执所俘馘频遣报纪世子圆照镇巴东留执不遣启纪云侯景未平宜急征讨已闻荆镇为景所灭疾下大军纪谓为实然故仍率衆沿江急进于路方知侯景已平便有悔色召圆照责之圆照曰侯景虽诛江陵未服宜速平荡纪亦以既居尊位宣言于衆敢谏者死蜀中将卒日夜思归所署江州刺史王开业进曰宜还救根本更思后图诸将佥以为然圆照刘孝胜独言不可纪乃止既而闻王琳将至潜遣将军侯叡傍险出法和后临水筑垒御琳及法和元帝书遗纪遣光州刺史郑安中往喻意于纪许其还蜀専制㟭方纪不从命报书如家人礼既而侯叡为任约谢荅仁所破又陆纳平诸军并西赴元帝乃与纪书曰甚苦大智季月烦暑流金铄石聚蚊成雷封狐千里以兹玉体辛苦行阵乃睠西顾我劳如何自獯丑凭陵羯胡叛换吾年为一日之长属有平乱之功膺此乐推事归当璧傥遣使乎良所希也如曰不然于此投笔友于兄弟分形共气兄肥弟痩无复相代之期让枣推梨长罢懽愉之日上林静拱闻四鸟之哀鸣宣室披图嗟万始之长逝心乎爱矣书不尽言大智纪别字也帝又为诗曰回首望荆门惊浪且雷奔四鸟嗟长别三声悲夜猿圆正在狱中连句曰水长二江急云生三崃昏愿贯淮南罪思报阜陵恩帝看诗而泣纪频败知不振遣署度支尚书乐奉业往江陵论和缉之计元帝知纪必破遂拒而不许于是两岸十余城遂俱降游撃将军樊勐率所领至纪所纪在船中遶牀而走以金掷勐等曰此顾卿送我一见七官卿必当富贵勐曰天子何由可见杀足下此金何之犹不敢逼围而守之法和驰启上密敕樊勐曰生还不成功也勐率甲士祝文简张天成㧞刀升舟犹左右奔掷第五子圆满驰来就父纪首既落圆满躯亦分法和收太子圆照兄弟三人问圆照曰阿郎何以至此圆照曰失计愿为公作奴法和叱遣之圆照字明周中大同初为益州东斋郎宋宁宋兴二都太守逺镇诸王世子皆在建邺质守帝特爱纪故遣以副纪纪之搆衅悉其谋也次弟圆正先见锁在江陵及纪既以兵终元帝使谓曰西军已败汝父不知存亡意欲使其自裁而圆正既奉此问便号哭尽哀以祸难之兴皆由圆照于是唯哭世子言不絶声上谓圆正闻问悲感必应自杀频看知不能死又付廷尉狱及见圆照曰阿兄何乃乱人骨肉使酷痛如此圆照更无所言唯云计误并命絶食于狱啮臂啖之十三日死天下闻而悲之圆正字明允纪第二子美风仪善谈论寛和好施爱接士人封江安侯歴西阳太守有恵政既居上流人附者甚衆及侯景作逆圆正収兵衆且一万后遂跋扈中流不从王命及景破复谋入蜀元帝将图之署为平南将军及至弗见使南平嗣王恪等醉而囚之时纪称梁王及纪败死为有司奏请絶纪属籍元帝许之赐姓饕餮氏纪最为武帝所爱武帝诸子罕登公位唯纪以功业显着先启黄扉兄邵陵王纶屡以罪黜心毎不平及闻纪为征西纶抚枕叹曰武陵有何功业而位乃前我朝廷愦愦似不知人武帝闻之大怒曰武陵有恤人拓境之勲汝有何绩太清初帝思之使善画者张僧繇至蜀图其状在蜀十七年南开宁州越嶲西通资陵吐谷浑内脩耕桑盐铁之功外通商贾逺方之利故能殖其财用器甲殷积马八千匹上足者置之内廐开寝殿以通之日落輙出步马便骑射尤工舞矟九日讲武躬领幢队及闻国难谓僚佐曰七官文士岂能匡济既东下黄金一斤为饼百饼为簉至有百簉银五倍之其他锦罽缯采称是毎战则悬金帛以示将士终不赏赐宁州刺史陈知祖请散金银募勇士不聴恸哭而去自是人有离心莫肯为用纪颇学观占善风角亦知不复能济瞻望气色叹咤天道椎牀声闻于外有请事者以疾辞不见既死埋于沙州不封无榇元帝以刘孝胜付廷尉寻免之初纪将僭号祅怪不一内寝栢殿柱绕节生花其茎四十有六靃靡可爱状似荷花识者曰王敦祅花非佳事也时蜀知星人説纪曰官若东下当用申年太白出西从之为利申嵗发蜀酉年入荆不可失也发蜀之嵗太白在西北及眀年则已东出矣论曰甚矣谗佞之为巧也夫言附正直迹在恭敬悦目㑹心无施不可至乃离父子间兄弟废楚嫡疎汉嗣可为太息良非一涂以昭眀之亲之贤梁武帝之爱之信谤言一及至死不能自明况于下此者也综处秦政之疑懐负尺之志肆行狂悖卒致奔亡庐陵多财为累雄心自立未及骋暴早卒为幸南康为政有方居丧以礼惜乎早夭不拯危季邵陵少而险躁人道顿忘晚致勤王其殆优矣武陵地居势胜卒致倾覆才轻志大能无及乎南史卷五十三卷五十三考证南史卷五十三考证昭眀太子统传徐元瑜降而续又荆州使至又监本误人今从南本时年幼依旧于内梁书于字上有居字应增入五嵗徧读五经悉通讽诵通一本作融胸中亦填塞成疾填梁书作圯不俟我恒尔悬心俟梁书作使不畜音声未薨少时敕赐太乐女妓一部畧非所好梁书无未薨二字又太作大诏遣前交州刺史王奕奕梁书作弁唯信义去秋有稔信义梁书作义兴为英华集二十卷梁书同应从南本改为文章英华集二十卷复还徐方之象也还监本作逺河东王誉传誉曰各自军府何忽疑人疑梁书作𨽻南康简王绩传天监七年封南康郡王七梁书作八少府有南康国无名钱数千万梁书无少字子乂理传大同八年封安乐县侯八监本误三今改从阁本又安乐梁书作建安邵陵携王纶传以西中郎将权摄南徐州事徐梁书作兖又云中大同元年出为统东将军南徐州刺史本书不载殆彼此互讹也恒遣心腹马容戴子髙戴𤓰李撒赵智英等于路寻何智通于白马巷逢之以槊刺之梁书作令客戴子髙于都巷刺杀之纶遂与子踬等十余人轻舟走武昌踬梁书作确下文确传确自台城出即在景左右旋欲手刃景为贼所杀则确未尝有走武昌事当以踬为是子确传后徙封永安安监本讹福今从梁书武陵王纪传震太阳门成字曰绍宗梁位唯武王解者以武陵王解者以武陵王梁书作解者以为武王者武陵王也较眀六月纪筑连城攻絶铁锁纪梁书作约误也上文元帝命陆法和锁江以断崃遣刘棻共任约西赴下文元帝复以谢荅仁上赴所谓赴者皆赴法和也则此攻絶铁锁自当属纪不当属约矣武陵王纪子圆正传识者曰王敦祅花非佳事也祅梁书作杖南史卷五十三考证南史卷五十四钦定四库全书南史卷五十四唐李延寿撰列传第四十四梁简文帝诸子元帝诸子简文二十子王皇后生哀太子大器南郡王大连陈淑容生寻阳王大心左夫人生南海王大临安陆王大春谢夫人生浏阳公大雅张夫人生新兴王大荘包昭华生西阳王大钧范夫人生武宁王大威褚修华生建平王大球陈夫人生义安王大昕朱夫人生绥建王大挚其临川王大款桂阳王大成汝南王大封乐良王大圜并不知母氏潘美人生皇子大训早亡无封其余不知不载哀太子大器字仁宗简文嫡长子也中大通三年封宣城郡王太清二年十月侯景宼建邺敕太子为台内大都督三年五月简文即位六月癸酉立为皇太子大宝二年八月景废简文将害太子时景党称景命召之太子方讲老子将下牀而刑人掩至太子颜色不变徐曰久知此事嗟其晚耳刑者将以衣带绞之太子曰此不能见杀乃指系帐竿下绳命取绞之而絶时年二十八太子性寛和兼神用端凝在贼中毎不屈意左右窃问其故荅曰贼若未须见杀虽复陵傲呵叱其终不敢言若见害时至虽一日百拜无益于死问者又曰官今忧逼而神貌怡然未喻此意荅曰吾自度死必在贼前若诸叔外来平夷羯宼必前见杀然后就死若其遂开拓上流必先见杀后取富贵何能以无益之愁横忧必死之命景之西上携太子同行及败归船往往相失所乗船入枞阳浦舟中腹心并劝因此入北太子曰自国家丧败志不图生主上蒙尘宁忍违离吾今若去乃是叛父非谓避贼天下岂有无父之国便涕泗呜咽命即前进贼以太子有器度每惮之恐为后患故先及祸承圣元年四月追谥哀太子祔太庙隂室寻阳王大心字仁恕简文第二子也幼而聪朗善属文中大通四年以皇孙封当阳县公大同元年为都督郢州刺史时年十三简文以其幼戒之曰事无大小悉委行事大心虽不亲州务发言毎合于理衆皆惊服太清元年为云麾将军江州刺史贪冐财贿不能绥接百姓二年侯景宼都大心招集士卒与上流诸军赴援宫阙三年台城陷上甲侯萧韶南奔宣宻诏加散骑常侍进号平南将军大宝元年封寻阳王初歴阳太守荘鐡以城降侯景既而又奉其母来奔大心以鐡旧将厚为其礼军旅之事悉以委之以为豫章内史景数遣军西上宼抄大心輙令鐡撃破之禽其将赵加娄贼不能进时鄱阳王范率衆弃合肥屯于栅口待援兵总集欲俱进大心闻之遣要范西上以盆城处之廪馈甚厚欲与戮力共除祸难㑹铁㨿豫章反大心令中兵参军韦约讨之铁败乞降鄱阳世子嗣先与铁善乃谓范曰昔与铁㳺处其人才略从横若降江州必不全其首领请援之乃遣将侯瑱救铁夜破韦约等营大心大惧于是二蕃衅起景将任约略地至盆城大心遣司马韦质拒战败绩时帐下犹有勇士千余人咸説曰既无粮储难以守固若轻骑往建州以图后举䇿之上也其母陈淑容不从抚胸恸哭大心乃止遂与约和二年将遇害遶牀谓贼厢公王僧贵曰我以全州归命何忍相苦乃见射而殒临川王大款字仁师简文第三子也初封石城县公位中书侍郎太清三年简文即位封江夏郡王大宝元年奔江陵湘东王承制改封临川王魏克江陵遇害南海王大临字仁宣简文帝第四子也大同二年封宁国县公少而敏慧年十一遭左夫人忧哭泣毁瘠以孝闻后入国学明经射䇿甲科拜中书侍郎迁给事黄门侍郎十一年长兼侍中出为琅邪彭城二郡太守侯景乱屯端门都督城南诸军事大宝元年封南海郡王出为都督东扬州刺史又除吴郡太守时张彪起义于㑹稽吴人陆令公颍川庾孟卿等劝大临投之大临曰彪若成功不借我力如其挠败以我説焉不可往也二年遇害南郡王大连字仁靖简文第五子也少俊爽能属父举止风流雅有巧思妙达音乐兼善丹青大同二年封临城县公七年与南海王俱入国学并射䇿甲科皆拜中书侍郎十年武帝幸朱方大连与兄大临并从武帝问曰汝等习骑不对曰臣等未奉诏不敢輙习敕令给马试之大连兄弟据鞍往还各得驰骤之节帝大悦即赐所乗马及为启谢辞又甚美帝他日谓简文曰昨见大临大连风韵可爱足慰吾老年迁给事黄门侍郎转侍中太清元年出为东扬州刺史侯景入宼建邺大连率衆四万来赴及台城没援军散还东扬州㑹稽丰沃粮仗山积东人惩景苛虐咸乐为用而大连恒沉湎于酒宋子仙攻之大连弃城走追及于信安县大连犹醉弗之觉于是三吴悉为贼有大宝元年封南郡王贼遣将赵伯超刘神茂来攻大连専委部将留异以城应贼大连弃走为贼所获侯景以为江州刺史二年遇害安陆王大春字仁经简文第六子也少博涉书记善吹笙天性孝谨体貌瓌伟腰带十围大同六年封西丰县侯拜中书侍郎后为宁逺将军知石头戍军事侯景内宼大春奔京口随邵陵王入援战于钟山军败肥大不能行为贼所获大宝元年封安陆郡王出为东扬州刺史二年遇害桂阳王大成字仁和简文第八子也初封新涂公太清三年简文即位封山阳郡王大宝元年奔江陵湘东王承制改封桂阳王大成性甚兇麤兼便弓马至江陵披甲夜出人谓为劫斫之遂失左髻魏克江陵遇害汝南王大封字仁叡简文第九子也初封临汝公太清三年简文即位封宜都郡王大宝元年奔江陵湘东王承制封汝南王魏克江陵遇害浏阳公大雅字仁风简文第十二子也大同九年封浏阳县公少聪警羙姿仪特为武帝所爱台城陷大雅犹命左右格战贼至渐衆乃自缒而下发愤感疾薨新兴王大庄字仁礼简文第十三子也性躁动大同元年封髙唐县公大宝元年封新兴郡王位南徐州刺史二年遇害西阳王大钧字仁博简文第十四子也性厚重不妄戏弄年七嵗武帝尝问读何书对曰学诗因令讽诵即诵周南音韵清雅帝重之因赐王羲之书一卷大宝元年封西阳郡王位丹阳尹二年监扬州遇害武宁王大威字仁容简文第十五子也羙风仪眉目如画大宝元年封武宁郡王二年为丹阳尹遇害皇子大训字仁徳简文第十六子也少而脚疾不敢蹑履太清三年未封而亡年十嵗建平王大球字仁玉简文帝第十七子也大宝元年封建安郡王性明慧夙成初侯景围台城武帝素归心释教每发誓愿恒云若有衆生应受诸苦衍身代当时大球年甫七嵗闻而惊谓母曰官家尚尔儿安敢辞乃六时礼佛亦云凡有衆生应获苦报悉大球代受其早慧如此二年遇害义安王大昕字仁朗简文帝第十八子也年四嵗母陈夫人卒便哀毁有若成人晨夕涕泣眼为之伤及武帝崩大昕奉慰简文呜噎不自胜左右莫不掩泣大宝元年封义安郡王二年遇害绥建王大挚字仁瑛简文第十九子也幼雄壮有胆气及台城陷乃叹曰大丈夫㑹当㓕虏属妳媪惊掩其口曰勿妄言祸将及大挚笑曰祸至非由此大宝元年封二年遇害乐良王大圜简文第二十子也大宝元年封后入周仕隋位内史侍郎元帝诸子徐妃生忠壮世子方等王贵嫔生贞恵世子方诸始安王方略袁贵人生愍懐太子方矩夏贵妃生敬皇帝自余不显忠壮世子方等字实相元帝长子也少聪敏有俊才善骑射尤长巧思性爱林泉特好散逸尝着论曰人生处世如白驹过隙耳一壶之酒足以养性一簟之食足以怡形生在蒿蓬死葬沟壑瓦棺石椁何以异兹吾尝梦为鱼因化为鸟方其梦也何乐如之及其觉也何忧斯类良由吾之不及鱼鸟者逺矣故鱼鸟飞浮任其志性吾之进退恒在掌握举首惧触摇足恐堕若使吾终得与鱼鸟同游则去人间如脱屣耳初徐妃以嫉妬失宠方诸母王氏以冶容倖嬖及王夫人终元帝归咎徐妃方等意不自安元帝闻之又恶方等方等益惧故述此论以申其志时武帝年髙欲见诸王长子元帝遣方等方等欣然升舟冀免忧辱行至繇水遇侯景乱元帝召之方等启曰昔申生不爱其死方等岂顾其生元帝省书叹息知无还意乃配歩骑一万使援台城贼每来攻方等必身当矢石城陷方等归荆州収集士马甚得衆和元帝始叹其能方等又劝修筑城栅以备不虞既成楼雉相望周廻七十余里元帝观之甚悦入谓徐妃曰若更有一子如此吾复何忧徐妃不荅垂泣而退元帝忿之因疏其秽行牓于大阁方等入见益以自危时河东王为湘州刺史不受令方等求征之元帝谓曰汝有水厄深宜慎之拜为都督令南讨方等临行谓所亲曰吾此叚出征必死无二死而获所吾岂爱生及至麻溪军败溺死方等之死元帝闻之心喜不以为戚后追思其才赠侍中中军将军扬州刺史谥忠壮世子并招䰟以葬之方等注范晔后汉书未就所撰三十国春秋及笃静子行于世元帝即位改谥武烈世子封子荘为永嘉王及魏克江陵荘年甫七嵗为人家所匿后王琳迎送建邺及敬帝立出质于齐敬帝太平二年陈武帝将受禅王琳请荘于齐以主梁嗣自盆城济江二月即帝位于郢州年号天启置百官王琳总其军国明年荘为陈人所败其御史中丞刘仲威奉以奔夀阳遂入齐齐武平元年授特进开府仪同三司封梁王齐朝许以兴复竟不果而齐亡荘在邺饮气而死贞恵世子方诸字眀智元帝第二子也幼聪警博学眀老易善谈𤣥风采清越特为元帝所爱母王氏又有宠及方等败后元帝谓曰不有所废其何以兴勿以汝兄为念因拜中抚军将军以自副又出为郢州刺史镇江夏以鲍泉为行事时元帝遣徐文盛与侯景将任约相持方诸年十五童心未革恃文盛在近不恤军政日与鲍泉蒱酒为乐侯景知之乃遣其将宋子仙从间道袭之百姓奔告方诸与鲍泉并不信曰文盛大军在下虏安得来始命闭门贼已入城方诸方踞泉腹以五色毦辫其须子仙执方诸以归王僧辩军至蔡洲景遂害之元帝追谥贞恵世子愍懐太子方矩字徳规元帝第四子也少勤学羙容止初封南安侯太清初累迁侍中中衞将军元帝承制拜王太子改名元良承圣元年十一月丙子立为皇太子及升储位昵狎羣下好着微服尝入朝公服中着碧丝布袴抠衣髙元帝见之大怪遣尚书周𢎞正责之因使太子师𢎞正佗日𢎞正谒见元帝问曰太子比颇受卿导不对曰太子圣徳乃未极日新幸无大过帝曰卿以我父子故未直言从容之间无失和峤之对便有废立计未及行而江陵丧亡遇害太子聪颕凶暴猜忍俱有元帝风敬帝承制追谥愍懐太子始安王方略元帝第十子贞恵世子母弟也母王氏王琳之次姉元帝即位拜贵嫔次妹又为良人并䝉宠幸方略益钟爱侯景乱元帝结好于魏方略年数歳便遣入关元帝亲送近畿执手歔欷既而旋驾忆之赋诗曰如何吾幼子胜衣已别离十日无由宴千里送逺垂至长安即得还赠遣甚厚江陵丧亡遇害贵嫔良人并更诞子未出阁无封失名论曰简文提挈宼戎元帝崎岖危乱诸子之备践艰棘盖时运之所钟乎忠烈以干蛊之材出冡嗣之任竟亦当年摈落通塞亦云命也哀哉南史卷五十四卷五十四考证南史卷五十四考证简文二十子传范夫人生武宁王大威威一本作感今从梁书建平王大球传大宝元年封建安郡王安梁书作平义安王大昕传大宝元年封义安郡王年封二字监本误宝云今改正元帝诸子传徐妃生忠壮世子方等壮一本作烈今从梁书又下文袁贵人生愍懐太子方矩梁书不载所生贞恵世子方诸传字明智明智梁书作智相史臣论忠烈以干蛊之材忠烈即忠壮本传元帝即位改谥武烈世子故也南史卷五十四考证南史卷五十五钦定四库全书南史卷五十五唐李延寿撰列传第四十五王茂曹景宗席阐文夏侯详吉士瞻蔡道恭杨公则邓元起张惠绍冯道根康绚昌义之王茂字休连一字茂先太原祁人也祖深北中郞司马父天生宋末爲列将克司徒袁粲以勲歴位郡守封上黄县男茂年数歳爲大父深所异常曰此吾家千里驹成门戸者必此儿也及长好读兵书究其大指性隐不交游身长八尺絜白美容仪齐武帝布衣时尝见之叹曰王茂先年少堂堂如此必爲公辅后爲台郞累年不调亦知齐之将亡求爲边职久之爲雍州长史襄阳太守梁武便以王佐许之事无大小皆询焉人或赞茂反帝弗之信赞者骤言之遣视其甲矟则虫网焉乃诛言者或云茂与帝不睦帝诸腹心竝劝除之而茂少有骁名帝又惜其用曰将举大事便害健将此非上䇿乃令腹心郑绍叔徃候之遇其卧因问疾茂曰我病可耳绍叔曰都下杀害日甚使君家门涂炭今欲起义长史那犹卧茂因掷枕起即袴褶随绍叔入见武帝大喜下牀迎因结兄弟被推赤心遂得尽力发雍部遣茂为前驱郢鲁旣平从武帝东下为军锋师次秣陵东昏遣大将王珍国盛兵朱雀门衆号二十万及战梁武军引却茂下马单刀直前外甥韦欣庆勇力絶人执铁纒矟翼茂而进故大破之茂勲第一欣庆力也建康城平以茂为护军将军迁侍中领军将军时东昏妃潘玉儿有国色武帝将留之以问茂茂曰亡齐者此物留之恐贻外议帝乃出之军主田安启求为妇玉儿泣曰昔者见遇时主今岂下匹非类死而后已义不受辱及见缢絜美如生舆出尉吏俱行非礼乃以余妃赐茂亦潘之亚也羣盗之烧神虎门茂率所领应赴为盗所射茂跃马而进羣盗反走茂以不能式遏姦盗自表觧职优诏不许加镇军将军封望蔡县公是岁江州刺史陈伯之叛茂出为江州刺史南讨之伯之奔魏时九江新经军宼茂务农省役百姓安之四年魏攻汉中茂受诏西御魏乃班师歴位侍中中衞将军太子詹事车骑将军开府仪同三司丹阳尹时天下无事武帝方敦文雅茂心颇怏怏侍宴醉后每见颜色武帝宥而不责进位司空茂性寛厚居官虽无美誉亦爲吏人所安居处方正在一室衣冠俨然虽仆妾莫见其惰容姿表瓌丽须眉如画为衆所瞻望徙骠骑将军开府同三司之仪江州刺史在州不取奉狱无滞囚居处被服同于儒素薨于州武帝甚悼惜之诏赠太尉谥曰忠烈公初茂以元勲武帝赐钟磬之乐茂在州梦钟磬在格无故自堕心恶之及觉命奏乐旣成列钟磬在格果无故编皆絶堕地茂谓长史江诠曰此乐天子所以惠劳臣也乐既极矣能无忧乎俄而病卒子贞秀嗣以居忧无礼为有司所奏徙越州后诏留广州与魏降人杜景欲袭州城长史萧昻斩之曹景宗字子震新野人也父欣之仕宋位徐州刺史景宗幼善骑射好畋猎常与少年数十人泽中逐麞鹿每衆骑赴鹿鹿马相乱景宗于衆中射之人皆惧中马足应弦辄毙以此爲乐未弱冠欣之于新野遣出州以匹马将数人于中路卒逢蛮贼数百围之景宗带百余箭每箭杀蛮蛮遂散走因以胆勇闻颇爱史书每读穰苴乐毅传辄放卷叹息曰丈夫当如是少与州里张道门善道门车骑将军敬儿少子也爲武陵太守敬儿诛道门于郡伏法亲属故吏莫敢收景宗自襄阳遣船到武陵收其尸迎还殡葬乡里以此义之仕齐以军功累加游击将军建武四年随太尉陈显逹北围马圈以竒兵二千破魏援中山王英四万人及克马圈显逹论功以景宗为后景宗退无怨言魏孝文率衆大至显逹宵奔景宗导入山道故显逹父子获全梁武为雍州刺史景宗深自结附数请帝临其宅时天下方乱帝亦厚加意焉表为竟陵太守及帝起兵景宗聚衆幷率五服内子弟三百人从军遣亲人杜思沖劝先迎南康王于襄阳即位武帝不从及至竟陵以景宗为军锋道次江宁东昏将李居士以重兵鎭新亭景宗被甲驰战居士弃甲奔走景宗皆获之又与王茂吕僧珍犄角破王珍国于大航景宗军士皆桀黠无頼御道左右莫非富室抄掠财物畧夺子女景宗不能禁及武帝入顿西城严申号令然后稍息城平封湘西县侯除郢州刺史加都督天监元年改封竟陵县侯景宗在州鬻货聚歛于城南起宅长堤以东夏口以北开街列门东西数里而部曲残横部下厌之二年十月魏攻司州围刺史蔡道恭城中负板而汲景宗望关门不出但耀军游猎而已及司州城陷爲御史中丞任昉所奏帝以功臣不问征爲右衞将军五年魏中山王英攻钟离围徐州刺史昌义之武帝诏景宗督衆军援义之豫州刺史韦叡亦援焉而受景宗节度诏景宗顿道人洲待衆军齐集俱进景宗欲专其功乃违敕而进遇暴风卒起颇有沉溺复还守先顿帝闻之曰此所以破贼也景宗不进葢天意乎若孤军独往城不时立必见狼狈今得待军同进始可大捷矣及韦叡至与景宗进顿邵阳洲立垒与魏城相去百余歩魏连战不能却伤杀者十二三自是魏军不敢逼景宗等器甲精新魏人望而夺气魏将杨大眼对桥北岸立城以通粮运每牧人过岸伐刍藁皆为大眼所略景宗乃募勇敢士千余人径度大眼城南数里筑垒亲自举筑大眼来攻景宗破之因得垒成使别将赵草守之因谓为赵草城是后恣刍牧马大眼遣抄掠辄为赵草所获先是诏景宗等预装高舰使与魏桥等为火攻计令景宗与叡各攻一桥叡攻其南景宗攻其北六年三月因春水生淮水曓长六七尺叡遣所督将冯道根李文钊裴邃韦寂等乘舰登岸击魏洲上军尽殪景宗使衆军复鼓噪乱登诸城唿声震天地大眼于西岸烧营英自东岸弃城走诸垒相次土崩悉弃其器甲争投水死淮水为之不流景宗命军主马广蹑大眼至濊水上四十余里伏尸相枕义之出逐英至洛口英以匹马入梁城缘淮百余里尸骸相借虏五万余人收其军粮器械山积牛马驴骡不可胜计景宗乃搜所得生口万余人马千匹遣献㨗先是旱甚诏祈蒋帝神求雨十旬不降帝怒命载荻欲焚蒋庙并神影尔日开朗欲起火当神上忽有云如繖倐忽骤雨如泻台中宫殿皆自振动帝惧驰诏追停少时还静自此帝畏信遂深自践阼以来未尝躬自到庙于是备法驾将朝臣脩谒是时魏军攻围钟离蒋帝神报敕必许扶助旣而无雨水长遂挫敌人亦神之力焉凯旋之后庙中人马脚尽有泥湿当时竝目覩焉景宗振旅凯入帝于华光殿宴饮连旬令左仆射沈约赋韵景宗不得韵意色不平启求赋诗帝曰卿伎能甚多人才英拔何必止在一诗景宗已醉求作不已诏令约赋韵时韵已尽唯余竞病二字景宗便操笔斯湏而成其辞曰去时儿女悲归来笳鼓竞借问行路人何如霍去病帝叹不已约及朝贤惊嗟竟日诏令上左史于是进爵为公拜侍中领军将军景宗为人自恃尚胜每作书字有不解不以问人皆以意造虽公卿无所推唯以韦叡年长且州里胜流特相敬重同宴御筵亦曲躬谦逊武帝以此嘉之景宗好内妓妾至数百穷极锦绣性躁动不能沉黙出行常欲褰车帷幔左右辄谏以位望隆重人所具瞻不宜然景宗谓所亲曰我昔在乡里骑快马如龙与年少辈数十骑拓弓弦作霹雳声箭如饿鸱叫平泽中逐麞数肋射之渴饮其血饥食其胃甜如甘露浆觉耳后生风鼻头出火此乐使人忘死不知老之将至今来扬州作贵人动转不得路行开车幔小人辄言不可闭置车中如三日新妇此邑邑使人气尽为人嗜酒好乐腊月于宅中使人作邪唿逐除徧徃人家乞酒食本以爲戏而部下多剽轻因弄人妇女夺人财货帝颇知之景宗惧乃止帝数宴见功臣共道故旧景宗酒后谬妄或误称下官帝故纵之以爲笑乐后为江州刺史赴任卒于道赠雍州刺史开府仪同三司谥曰壮子皎嗣景宗齐永元初任竟陵郡其第九弟义宗年少未有位宦居在雍州旣方伯之弟又是豪彊之门市边富人姓向以见钱百万欲埤义宗以妺适之义宗遣人送书竟陵谘景宗景宗题书后荅曰买犹未得云何已卖义宗贪镪遂成后随武帝西下歴位梁秦二州刺史向家兄弟凭附曹氏位登列卿后义宗爲都督征穰城军败见获于魏卒席阐文安定临泾人也孤贫渉猎书史齐初为雍州刺史萧赤斧中兵参军由是与其子颖胄善复歴西中郞中兵参军领城局梁武帝之将起兵阐文劝颖胄同焉仍遣客田祖恭私报帝并献银装刀帝报以金如意和帝称尊号爲卫尉卿颖胄曓卒州府骚扰阐文以和帝幼弱中流任重时始兴王憺留鎭雍部乃与西朝羣臣迎憺总州事故赖以宁辑帝受禅除都官尚书封山阳伯出为东阳太守在郡有能名冬至悉放狱中囚依期而至改封湘西侯卒官谥曰威夏侯详字叔业谯郡谯人也年十六遭父艰居䘮哀毁三年庐于墓侧尝有三足雀来集其庐戸衆咸异焉仕宋爲新汲令政有异绩豫州刺史叚佛荣班下境内爲属城表转中从事史仍迁别驾歴事八将州部称之齐明帝为刺史雅相器遇及辅政引详及裴叔业日夜与语详辄不酬帝以问叔业叔业以告详详曰不爲福始不爲祸先由此微有忤出爲征虏长史义阳太守及南康王爲荆州详爲西中郎司马新兴太守梁武帝起兵长史萧颖胄同创大举虑详不同以告柳忱忱曰易耳近详求昏未之许令成昏而告之不忧立异于是以女适其子虁大事方建西台以详爲中领军加散骑常侍南郡太守凡军国大事颖胄多决于详顷之颖胄卒梁武帝始兴王憺留守襄阳详乃遣使憺共参军国迁侍中尚书右仆射寻授荆州刺史详又固让于憺天监元年征爲侍中车骑将军封宁都县侯详累让乃更授右光禄大夫侍中如故给亲信二十人改封豊城县公三年迁湘州刺史详善吏事在州四载爲百姓所称州城南临水有峻峯旧传云刺史登此山辄代由是歴政莫敢至详于其地起台榭延僚属以表损挹之志后征爲尚书左仆射金紫光禄大夫道病卒上为素服举哀赠开府仪同三司谥曰景子亶嗣亶字世龙齐永元末父详爲西中郎南康王司马随府鎭荆州亶留都下爲东昏听政主帅及崔慧景作乱亶以捍御功除骁骑将军及梁武起兵详与长史萧颖胄协同密遣迎亶亶乃赍宣德皇后令令南康王纂承大统建邺平以亶爲尚书吏部郎俄迁侍中奉玺于帝天监六年累迁南郡太守父忧解职居䘮尽礼庐于墓侧遗财悉推诸弟八年起爲司州刺史领安陆太守服阕袭封豊城县公居州甚有威惠爲边人悦服歴都官尚书迁给事中右衞将军累迁吴兴太守在郡复有惠政吏人图其像立碑颂美焉普通五年爲中护军六年大举北侵先遣豫州刺史裴邃帅谯州刺史湛僧智等自南道攻寿阳未克而邃卒乃加亶使持节代邃与魏将河间王琛临淮王彧等相拒频战克㨗寻敕班师合肥须堰成复进七年夏淮堰水盛寿阳城将没武帝复遣北道军元树帅彭寳孙陈庆等稍进亶帅湛僧智鱼𢎞张澄等通流清涧将入淮肥魏军夹肥筑城出亶后亶与僧智还袭破之进攻黎浆贞威将军韦放自北道㑹焉两军旣合所向皆降凡降城五十二获男女口七万五千人诏以寿阳依前代置豫州合肥鎭改爲南豫州以亶爲豫南豫二州刺史加都督寿春久离兵荒百姓多流散亶轻刑薄赋务农省役顷之人戸充复卒于州鎭帝闻之即日素服举哀赠车骑将军谥曰襄州人夏侯简等表请爲亶立碑置祠诏许之亶美风仪寛厚有器量渉猎文史能専对宗人夏侯溢爲衡阳内史辞日亶侍御坐帝谓亶曰夏侯溢于卿疏近亶荅云是臣从弟帝知溢于亶已疏乃曰卿伧人如何不辩族从亶对曰臣闻服属易疏所以不忍言族时以爲能亶歴六郡三州不爲产业禄赐所得随散亲故性俭率居处服用充足而已不事华侈晚年颇好音乐有妓妾十数人并无被服姿容每有客常隔帘奏之时谓帘爲夏侯妓衣子谊袭封丰城县侯亶弟夔字季龙位大匠卿累迁司州刺史领安陆太守帅壮武将军裴之礼直合将军任思祖出义阳道攻平静穆陵阴山三闗克之时谯州刺史湛僧智围东豫州刺史元庆和于广陵入其郛魏将元显伯率军赴援僧智逆击破之夔自武阳出㑹僧智断魏军归路庆和于内筑栅自固及夔至遂请降凡降男女口万余人显伯闻之夜遁衆军追虏二万余人斩获不可胜数由是义阳北道遂与魏絶及郢州刺史元显逹降诏改爲北司州以虁爲刺史兼督司州封保城县侯中大通六年为豫州刺史如督豫州积歳连兵人颇失业夔乃率军人于苍陵立堰溉田千余顷岁妆谷百余万石以充储备兼赡贫人境内赖之夔兄亶先经此任至是夔又居焉兄弟并有恩惠于乡里百姓歌曰我之有州频得夏侯前兄后弟布政优优夔在州七年逺近多附之有部曲万人马二千匹并服习精彊爲当时之盛性奢豪后房伎妾曵罗绮饰金翠者百数爱好人士不以贵位自高文武賔客常满坐时亦以此称之卒于州谥曰桓子譔嗣官至太仆卿譔弟譒少麤险薄行常停乡里领其父部曲爲州助防刺史贞阳侯明引爲府长史明被魏囚复为侯景长史景反譒前驱济江顿兵上林馆破邸第及居人富室子女财货尽略有之明在州有四妾章于王阮竝有国色明被魏囚其妾竝还都第譒至破第纳焉鱼𢎞襄阳人身长八尺白晢美姿容累从征讨常爲军锋歴南谯盱台竟陵太守尝谓人曰我爲郡有四尽水中鱼鼈尽山中麞鹿尽田中米谷尽村里人庻尽丈夫生如轻尘栖弱草白驹之过隙人生但欢乐富贵在何时于是恣意酣赏侍妾百余人不胜金翠服翫车马皆穷一时之惊絶有眠牀一张皆是蹙柏四面周匝无一有异通用银镂金花寿福两重爲脚爲湘东王镇西司马述职西上道中乏食缘路採菱作菱米饭给所部𢎞度之所后人觅一菱不得又于穷洲之上捕得数百猕猴膊以爲脯以供酒食比及江陵资食复振逢敕迎瑞豫王令送像下都𢎞率部曲数百悉衣锦袍赫奕满道颇爲人所慕涂经夏首李抗斆其爲人抗舅元法僧闻之杖抗三百后爲新兴永宁太守卒官吉士瞻字梁容冯翊莲勺人也少有志气不事生业时征士吴苞见其姿容劝以经学因诵鲍照诗云竖儒守一经未足识行藏拂衣不顾年逾四十忽忽不得志乃就江陵卜者王先生计禄命王生曰君拥旄杖节非一州后一年当得戎马大郡及梁武起兵义阳太守王抚之天门太守王智逊武陵太守萧彊等竝不从命鎭军萧颖胄遣士瞻讨平之齐和帝即位以爲领军司马士瞻少时尝于南蛮国中掷博无禈褰露爲侪辈所侮及平鲁休烈军得绢三万疋乃作百裈其外并赐军士不以入室以军功除辅国将军歩兵校尉建康平爲巴东相建平太守初士瞻爲荆府城局参军浚万人仗库防池得一金革钩隠起镂甚精巧篆文曰钖尔金钩且公且侯士瞻娶夏侯详兄女女窃以与详详喜佩之及是革命详果封侯而士瞻不钖茅土天监二年入爲直阁将军歴位秦梁二州刺史加都督后爲太子右衞率又出爲西阳武昌二郡太守在郡清约家无私积始士瞻梦得一积鹿皮从而数之有十一领及觉喜曰鹿者禄也吾当居十一禄乎自其仕进所莅已久及除二郡心恶之遇疾不肯疗普通七年卒于郡赠左衞将军谥曰胡子子琨时在戎役闻问一踊而絶良乆乃苏不顾军制辄离所部遂以孝闻诏下旌异蔡道恭字怀俭南阳冠军人也父那宋益州刺史道恭少寛厚有大量仕齐爲西中郎中兵参军加辅国将军梁武帝起兵萧颖胄以道恭素着威略专相委任齐和帝即位爲右卫将军出爲司州刺史梁天监初论功封汉寿县伯进号平北将军三年魏围司州时城中衆不满五千人食裁半岁魏军攻之昼夜不息乃作大车载土四靣俱前欲以填壍道恭壍内作艨艟鬬舰以待之魏人不得进又潜作伏道以决壍水道恭载土㹠塞之相持百余日前后斩获不可胜计魏大造梯冲攻围日急道恭用四石乌漆大弓射所中皆洞甲饮羽一发或贯两人敌人望弓皆靡又于城内作土山多作大矟长二丈五尺施长刃使壮士执以刺魏人魏军甚惮之将退㑹道恭疾笃乃唿兄子僧勰从弟灵恩及将率谓曰吾所苦势不能久汝等当以死固节无令吾没有遗恨又令取所持节授僧勰曰禀命出疆旣不得奉以还朝方欲携之同逝可与棺柩相随衆皆流涕其年五月卒魏知道恭死攻之转急先是朝廷遣郢州刺史曹景宗赴援景宗不前至八月城内粮尽魏克之赠鎭西将军并寻购丧榇八年魏许还道恭丧其家以女乐易之葬襄阳传国至孙固早卒国除杨公则字君翼天水西县人也父仲怀爲宋豫州刺史殷琰将琰叛辅国将军刘勔讨琰仲怀力战死于横塘公则随父在军年未弱冠冐阵抱尸号哭气絶良久勔命还仲懐首公则敛毕徒歩负丧归乡里由此着名后梁州刺史范栢年板爲宋熙太守领白马戍主时氐贼李乌奴攻白马公则矢尽粮竭陷于宼抗声骂贼乌奴壮之要与同事公则伪许而图之谋泄单马逃归齐高帝下诏襃美除晋寿太守在任清絜自守迁扶风太守母忧去官雍州刺史陈显逹起爲宁朔将军复领太守顷之荆州刺史巴东王子响搆乱公则进讨事平迁武宁太守百姓便之入爲前军将军和帝爲荆州刺史公则爲西中郎中兵参军及萧颖胄协同梁武以公则爲辅国将军领西中郎谘议参军率兵东下和帝即位授湘州刺史梁武军次沔口公则率湘府之衆㑹于夏口时荆州诸军悉受公则节度虽萧颖逹宗室之贵亦隶焉郢城平武帝命衆军即日俱下公则受命先驱江州旣定连旌东下直造建邺公则号令严明秋豪不犯所在莫不赖焉大军至新林公则自越城移屯领军府垒北楼与南掖门相对尝登楼望战城中遥见麾盖纵神锋弩射之矢贯胡牀左右皆失色公则曰虏几中吾脚谈笑如初东昏夜选勇士攻公则栅军中惊扰公则坚卧不起徐命击之东昏军乃退公则所领多是湘溪人性懦怯城内轻之以爲易与每出盪辄先犯公则垒公则奖厉军士克获更多及城平内出者或被剥夺公则亲率麾下列陈东掖门衞送公卿士庶故出者多由公则营焉进号左将军还鎭南藩初公则东下湘部诸郡多未宾从及公则还州然后诸屯聚竝散天监元年进号平南将军封宁都县侯湘州宼乱累年人多流散公则轻刑薄敛顷之戸口充复爲政虽无威严然励已廉愼爲吏人所悦湘俗单门多以赂求州职公则至皆断之所辟皆州郡着姓武帝班下诸州以爲法四年征中䕶军代至乗二舸便发送故一无所取迁衞尉卿时朝廷始议北侵公则威名素着至都诏假节先屯洛口公则受命将发遘疾谓亲人曰昔廉颇马援以年老见遗犹自力请用今国家不以吾朽懦任以前驱方于古人见知重矣虽临涂疾苦岂可僶俛辞事马革还葬此吾志也遂彊起登舟至洛口寿春士女归降者数千戸魏豫州刺史薛恭度遣长史石荣等前锋接战即斩石荣遂北至寿春去城数十里而返疾笃卒于师武帝深痛惜之即日举哀谥烈侯公则爲人敦厚慈爱居家笃睦视兄子过于己子家财悉委焉性好学虽居军旅手不辍卷士大夫以此称之子瞟嗣有罪国除帝以公则勲臣特听庻长子眺嗣眺固让歴年乃受邓元起字仲居南郡当阳人也少有胆干性任侠仕齐爲武宁太守梁武起兵萧颖胄与书招之即日上道率衆与武帝㑹于夏口齐和帝即位拜广州刺史中兴元年爲益州刺史仍爲前军建康城平进号征虏将军天监初封爲当阳县侯始述职焉初梁武之起益州刺史刘季连持两端及闻元起至遂发兵拒守元起至巴西巴西太守朱士略开门以待先时蜀人多逃亡至是竞出投元起皆称起义应朝廷元起在道久军粮乏絶或説之曰蜀郡政慢若检巴西二郡籍注因而罚之所获必厚元起然之涪令李膺谏曰使君前有严敌后无继援山人始附于我观德若纠以刻薄人必不堪衆心一离虽悔无及膺请出图之不患资粮不足也元起曰善一以委卿膺退率富人上军资米俄得三万斛元起进屯西平季连始婴城自守时益州兵乱旣久人废耕农内外苦饥人多相食道路断絶季连计穷㑹明年武帝使赦季连罪许之降季连即日开城纳元起元起送季连于建康元起以乡人庾黔娄爲录事参军又得荆州刺史萧遥欣故客蒋光济竝厚待之任以州事黔娄甚清洁光济多计谋竝劝爲善政元起之克季连也城内财寳无所私勤恤人事口不论财色性能饮酒至一斛不乱及是絶之爲蜀土所称元起舅子梁矜孙性轻脱与庾黔娄志行不同乃言于元起曰城中称有三刺史节下何以堪之元起由此疎黔娄而政迹稍损在政二年以母老乞归供飬诏许焉征爲右衞将军以西昌侯萧藻代之时梁州长史夏侯道迁以南郑叛引魏将王景𦙍孔陵攻东西晋寿竝遣告急衆劝元起急救之元起曰朝廷万里军不卒至若寇贼侵淫方湏扑讨董督之任非我而谁何事怱怱便相催督黔娄等苦谏之皆不从武帝亦假元起节征讨诸军将救汉中比是魏已攻克两晋寿萧藻将至元起颇营还装粮储器械略无遗者萧藻入城求其良马元起曰年少郎子何用马为藻恚醉而杀之元起麾下围城哭且问其故藻惧曰天子有诏衆乃散遂诬以反帝疑焉有司追劾削爵土诏减邑之半封松滋县侯故吏广汉罗研诣阙讼之帝曰果如我所量也使让藻曰元起爲汝报讐汝爲讐报讐忠孝之道如何乃贬藻号爲冠军将军赠元起征西将军给鼓吹谥忠侯罗研字深微少有才辩元起平蜀辟爲主簿后爲信安令故事置观农谒者围桑度田劳扰百姓研请除其弊帝从之鄱阳忠烈王恢临蜀闻其名请爲别驾及西昌侯藻重爲刺史州人爲之惧研举止自若侯谓曰非我无以容卿非卿无以事我齐茍儿之役临汝侯嘲之曰卿蜀人乐祸贪乱一至于此对曰蜀中积弊实非一朝百家爲村不过数家有食穷廹之人什有八九束缚之使旬有二三贪乱乐祸无足多怪若令家畜五母之鸡一母之豕牀上有百钱布被甑中有数升麦饭虽苏张巧説于前韩白按劒于后将不能使一夫爲盗况贪乱乎大通二年爲散骑侍郎嗣王范将西忠烈王恢谓曰吾昔在蜀每事委罗研汝遵而勿失范至复以爲别驾升堂拜母蜀人荣之数年卒官蜀士以文逹者唯研与同郡李膺膺字公𦙍有才辩西昌侯藻爲益州以爲主簿使至都武帝悦之谓曰今李膺何如昔李膺对曰今胜昔问其故对曰昔事桓灵之主今逢尧舜之君帝嘉其对以如意击席者久之乃以爲益州别驾着益州记三卷行于世初元起在荆州刺史随王板元起爲从事别驾庾荜坚执不可元起恨之及大军至都荜在城内甚惧城平而元起先遣迎荜语人曰庾别驾若为乱兵所杀我无以自明因厚遗之少时又尝至其西沮田舍有沙门造之乞元起有稻几二千斛悉以施之时人称其二者有大度元起初爲益州过江陵迎其母母事道方居馆不肯出元起拜请同行母曰汝贫贱家儿忽得富贵讵可久保我宁死此不能与汝共入祸败及至巴东闻蜀乱使蒋光济筮之遇蹇喟然叹曰吾岂邓艾而及此乎后果如筮子铿嗣张惠绍字德继义阳人也少有武干仕齐爲竟陵横桑戍主母丧归乡里闻梁武帝起兵乃自归累有战功武帝践阼封石阳县侯位骁骑将军直合左细仗主时东昏余党数百人窃入南北掖门夜烧神虎门害衞尉张𢎞䇿惠绍驰率所领赴战贼乃散走迁太子右衞率以军功累増爵邑歴位衞尉卿左衞将军司州刺史领安陆太守在州和理吏人亲爱之征还爲左衞将军加通直散骑常侍仗甲百人直衞殿中卒谥曰忠子登嗣累有战功与湛僧智胡绍世鱼𢎞并爲当时骁将歴官衞尉卿太子左衞率卒官谥曰愍冯道根字巨基广平酇人也少孤家贫佣赁以养母行得甘肥未尝先食必遽还以遗母年十三以孝闻郡召爲主簿不就曰吾当使封侯庙食安能爲儒吏邪年十六乡人蔡道班爲湖阳戍主攻蛮钖城反爲蛮困道根救之匹马转战提双劒左右奋击杀伤甚多道班以免由是知名齐建武末魏孝文攻陷南阳等五郡明帝遣太尉陈显逹争之师入汋均口道根説显逹曰汋均水急不如悉弃船于酇城方道歩进显逹不听道根犹以私属从军及显逹败夜走頼道根指路以全寻爲汋均口戍副以母丧还家闻梁武帝起兵乃谓所亲曰金革夺礼古人不避扬名后世岂非孝乎因率乡人归武帝隶于王茂常爲前锋武帝即位爲骁骑将军封增城县男天监二年爲南梁太守领阜陵城戍初到阜陵修城隍逺斥候如敌将至者衆颇笑之道根曰怯防勇战此之谓也修城未毕魏将党法宗傅竖眼率衆二万奄至城下道根壍垒未固城中衆少莫不失色道根命开城门缓服登城选精鋭二百人出与魏军战败之魏军因退迁辅国将军六年魏攻钟离武帝诏豫州刺史韦叡救之道根爲叡前驱至徐州建计据邵阳洲筑垒掘壍逼魏城道根能走马歩地计马足以赋功城隍立办及淮水长道根乗战舰断魏连桥魏军败绩进爵爲伯改封豫宁县八年拜豫州刺史领汝阴太守爲政清简境内安之累迁右衞将军道根性谨厚木讷少言爲将能检御部曲所过村陌将士不敢虏掠每征伐终不言功其部曲或怨非之道根喻曰明主自鉴功之多少吾将何事武帝尝指道根示尚书令沈约美其口不论勲约曰此陛下之大树将军也歴处州郡和理清静爲下所怀在朝廷虽贵显而性俭约所居宅不修墻屋无器服侍衞入室则萧然如素士之贫贱者当世服其清退武帝亦雅重之微时不学旣贵粗读书自谓少文常慕周勃之器量十六年复为豫州将行武帝引朝臣宴别道根于武德殿召画工使图其形道根踧踖谢曰臣所可报国家唯余一死但天下太平恨无可死之地豫部重得道根人皆喜悦武帝每称曰冯道根所在能使朝廷不复忆有一州居州少时遇疾乞还朝廷征爲散骑常侍左军将军卒于官是日舆驾春祠二庙及出宫有司以闻帝问中书舎人朱异曰吉凶同日今可行乎对曰昔柳庄寝疾衞献公当祭请尸曰有臣柳荘非寡人之臣社稷之臣也闻其死请徃不释祭服而徃遂以襚之道根虽未爲社稷臣亦有劳王室临之礼也帝即驾幸其宅哭之甚恸谥曰威子懐嗣康绚字长明华山蓝田人也其先出自康居初汉置都䕶尽臣西域康居亦遣侍子待诏河西因留不去其后遂氏焉晋时陇右乱迁于蓝田绚曾祖因爲苻坚太子詹事生穆穆爲姚苌河南尹宋永初中穆率乡族三千余家入襄阳之岘南宋爲置华山郡蓝田县寄立于襄阳以穆爲秦梁二州刺史未拜卒绚伯元隆父元抚竝爲流人所推相继爲华山太守绚少俶傥有志气仕齐爲华山太守推诚抚循荒余悦服梁武起兵绚举郡以应天监元年封南阳县男除竟陵太守累迁太子左衞率甲仗百人与领军萧景直殿内绚身长八尺容貌絶伦虽居显职犹习武艺帝幸德阳殿戏马敕绚马射抚弦贯的观者悦之其日上使画工图绚形遣中使持以问绚曰卿识此图不其见亲如此时魏降人王足陈计求堰淮水以灌寿阳足引北方童謡曰荆山爲上格浮山爲下格潼沱爲激沟併灌鉅野泽帝以爲然使水工陈承伯材官将军祖暅视地形咸谓淮内沙土漂轻不坚实其功不可就帝弗纳发徐扬人率二十戸取五丁以筑之假绚节都督淮上诸军事并䕶堰作役人及战士有衆二十万于钟离南起浮山北抵巉石依岸筑土合嵴于中流十四年四月堰将合淮水漂疾复决溃衆患之或谓江淮多蛟能乗风雨决坏崖岸其性恶鐡因是引东西二冶鐡器大则釡鬲小则鋘锄数千万斤沉于堰所犹不能合乃伐树爲干填以巨石加土其上缘淮百里内冈陵木石无巨细必尽负担者肩穿夏日疾疫死者相枕蝇虫昼夜声合武帝愍之遣尚书右仆射袁昻侍中谢举假节慰劳并加蠲复是冬寒甚淮泗尽冻士卒死者十七八帝遣赐以衣袴十一月魏遣将杨大眼扬声决堰绚命诸军撤营露次以待之遣其子悦挑战斩魏咸阳王府司马徐方兴魏军小却十五年四月堰成其长九里下阔一百四十丈上广四十五丈高二十丈深十九丈五尺夹之以堤并树杞柳军人安堵列居其上其水清絜俯视邑居坟墓了然皆在其下或谓绚曰四渎天所以节宣其气不可久塞若凿湫东注则游波寛缓堰得不坏绚然之开湫东注又纵反间于魏曰梁所惧开湫魏人信之果凿山深五丈开湫北注水日夜分流湫犹不减其月魏军竟溃而归水之所及夹淮方数百里地魏寿阳城戍稍徙顿八公山此南居人散就冈垄初堰起徐州界刺史张豹子谓已必尸其事旣而绚以佗官来监作豹子甚慙由是谮绚与魏交通帝虽不纳犹以事毕征绚寻除司州刺史领安陆太守绚还征豹子不脩堰至其秋淮水暴长堰壊奔流于海杀数万人其声若雷闻三百里水中怪物随流而下或人头鱼身或龙形马首殊类诡状不可胜名祖暅坐下狱绚在州三年大修城隍号爲严整普通元年除衞尉卿未拜卒舆驾即日临哭谥曰庄绚寛和少喜惧在朝廷见人如不能言号爲长厚在省每寒见省官有繿缕者辄遣遗以繻衣其好施如此子悦嗣昌义之歴阳乌江人也少有武干爲冯翊戍主梁武帝爲雍州因事帝帝亦厚遇之及起兵板爲辅国将军军主每战必捷天监元年封永豊侯累迁北徐州刺史鎭钟离四年大举北侵临川王宏督衆军向洛口义之爲前军攻魏梁城戍克之五年冬武帝以征役乆诏班师魏中山王元英乘势追蹑攻没马头等城城内粮贮魏悉移归北议者咸谓无复南向帝曰此必进兵非其实也乃遣脩钟离城敕义之爲战守备是冬英果率衆数十万围钟离冲车毁西墉时城中衆才三千义之督帅随方抗御前后杀伤万计魏军死者与城平六年帝遣曹景宗韦叡率衆二十万救焉大破魏军义之率轻兵追至洛口而还以功进号军师将军再迁都督南兖州刺史坐以禁物出蕃为有司所奏免十三年累迁左衞将军是冬帝遣太子右衞率康绚督衆军作荆山堰魏将李昙定大衆逼荆山扬声决堰诏假义之节救绚军未至绚等已破魏军魏又遣大将军李平攻硖石义之又率朱衣直合王神念救之魏克硖石义之班师爲有司所奏帝以其功臣不问十五年授北徐州刺史义之不知书所识不过十字性寛厚爲将能得人死力及居藩任吏人安之改封营道县侯征爲䕶军将军卒于官帝深痛惜之谥曰烈子宝景嗣论曰永元之季虽时主昏狂荆雍二州尚未有衅武皇迹缘家酷首唱孟津之师王茂等运接昌期自致勤王之举若非天人启期岂得若斯之速乎其隆名显级亦各风云之感㑹也元起勤乃胥附功惟辟土劳之不图祸机先陷冠军之贬于罚已轻梁之政刑于斯爲失私戚之端自斯而启年之不永不亦宜乎张惠绍冯道根康绚昌义之攀附之始其功则未及羣盗焚门张以力战自着钟离邵阳之逼冯昌劳効居多浮山之役而康绚实典其事互有厥劳宠进宜矣先是鎭星守天江而堰实兴退舍而决岂人事乎其天道也南史卷五十五卷五十五考证南史卷五十五考证王茂传字休连连梁书作逺好读兵书究其大㫖兵书下梁书有駮畧二字曹景宗传毎箭杀蛮蛮遂败走杀字下梁书有一字义之出逐英至洛口义之昌义之也洛梁书作浴误夏侯亶传武帝复遣北道军元树帅彭宝孙陈庆等稍进庆字下梁书有之字亶对曰臣闻服属易疏所以不忍言族顾炎武云书以亲九族注同族髙祖以下是也非疏逺之谓汉书张敞传广川王同族宗室刘调等同族言其与王近亲也颜氏家训凡宗亲世数有从父有从祖有族祖此云不忍言族当时虽爲敏对于理未通亶弟夔传不以贵位自高高监本误事今改正鱼𢎞传通用银镂金花寿福两重两监本讹雨今改正罗研传鄱阳忠烈王恢临蜀闻其名请爲别驾请监本误谓今改正史臣论其功则未未梁书作轻今各本俱同姑仍其旧南史卷五十五考证南史卷五十六钦定四库全书南史卷五十六唐李延夀撰列传第四十六张𢎞䇿庾域郑绍叔吕僧珍乐蔼张𢎞策字真简范阳方城人梁文献皇后之从父弟也父安之青州主簿南蛮行参军𢎞䇿幼以孝闻母甞有疾五日不食𢎞䇿亦不食母彊为进粥𢎞策乃食母所余遭母忧三年不食盐菜几至灭性兄弟友爱不忍暂离虽各有室常同卧起世比之姜肱兄弟𢎞䇿与梁武帝年相辈幼见亲狎恒随帝游处毎入室常觉有云气体辄肃然𢎞䇿由此特加敬异建武末与兄𢎞胄从武帝宿酒酣移席星下语及时事帝曰天下方乱舅知之乎冬下魏军方动则亡汉北王敬则猜嫌已久当乘间而作𢎞䇿曰敬则张两赤眼容能立事帝曰敬则庸才为天下唱先尔主上运祚尽于来年国权当归江刘而江甚隘刘又闇弱都下当大乱死人如乱麻齐之厯数自兹亡矣梁楚汉当有英䧺兴𢎞策曰瞻乌爰止于谁之屋帝笑曰光武所云安知非仆𢎞策起曰今夜之言是天意也请定君臣之分帝曰舅欲斆邓晨乎是冬魏军攻新野齐明帝密诏武帝代曹武监雍州事𢎞䇿闻之心喜谓帝曰夜中言当验帝笑曰且勿多言𢎞䇿从帝西行仍参帷幄身亲劳役不惮辛苦齐明帝崩遗诏以帝为雍州刺史乃表𢎞䇿为録事参军带襄阳令帝观海内方乱有匡济之心密为储备谋猷所及唯𢎞䇿而已时帝长兄懿罢益州还为西中郎长史行郢州事帝使𢎞䇿到郢陈计于懿曰昔晋惠庸主诸王争权遂内难九兴外宼三作方今丧乱有甚于此六贵争权人握王宪制主画勑各欲专成且嗣主在宫本无令誉媟近左右蜂目忍人一居万机恣其所欲岂肯虚坐主诺委政朝臣积相嫌贰必大诛戮始安欲为赵伦形迹已露蹇人上天信无此理且性甚猜狭徒取祸机所可当轴江刘而已祏怯而无断暄弱而不才折鼎覆餗跂踵可待萧坦胷懐猜忌动言相伤徐孝嗣才非柱石听人穿鼻若隙开衅起必中外土崩今得外藩幸图身计及今猜防未生宜召诸弟以时聚集郢州控带荆湘西注汉沔雍州士马唿吸数万时安则竭诚本朝时乱则为国剪暴如不早图悔无及也懿闻之变色心未之许及懿遇祸帝将起兵夜召𢎞䇿吕僧珍入定议旦乃发兵以𢎞䇿为辅国将军主领万人督后部事及郢城平萧颕逹杨公则诸将皆欲顿军夏口帝以为宜乘势长驱直指建邺𢎞䇿与帝意合又访宁朔将军庾域域又同即日上道凡矶浦村落军行宿次立顿处所𢎞䇿预为图皆在目中城平帝遣𢎞䇿与吕僧珍先往清宫封检府库于时城内珍寳委积𢎞䇿申勒部曲秋毫无犯迁卫尉卿加给事中天监初加散骑常侍封洮阳县侯𢎞䇿尽忠奉上知无不为交友故旧随才荐㧞缙绅皆趋焉时东昏余党孙文明等初逄赦令多未自安文明又尝梦乘马至云龙门心惑其梦遂作乱帅数百人因运荻炬束仗得入南北掖门至夜烧神兽门总章观入卫尉府𢎞䇿踰垣匿于龙廐遇贼见害贼又进烧尚书省及阁道云龙门前军司马吕僧珍直殿省帅羽林兵邀击不能却上戎服御前殿谓僧珍曰贼夜来是衆少晓则走矣命打五鼓贼谓已晓乃散官军捕文明斩于东市张氏亲属脔食之帝哭之恸曰痛哉卫尉天下事当复与谁论诏赠车骑将军谥曰闵侯𢎞䇿为人寛厚通率笃旧故及居隆重不以贵地自髙故人賔客接之如布衣禄赐皆散之亲友及遇害莫不痛惜焉子缅嗣缅字元长年数嵗外祖中山刘仲徳异之曰此儿非常器非止为张氏寳方为海内令名也齐永元末兵起𢎞䇿从武帝向都留缅襄阳年始十嵗每闻军有胜负忧喜形于颜色及𢎞策遇害缅丧过于礼武帝毎遣喻之服阕袭封洮阳县侯起家秘书郎出为淮南太守时年十八武帝疑其年少未闲吏事遣主书封取郡曹文案见其断决乆惬甚称赏之再迁云麾外兵参军缅少勤学自课读书手不辍卷有质疑者随问便对略无遗失殿中郎缺帝谓徐勉曰此曹旧用文学且鴈行之首宜详择其人勉举缅充选顷之为武陵太守还拜太子洗马中舍人缅母刘氏以父没家贫𦵏礼有阙遂终身不居正室不随子入官府缅在郡所得俸禄不敢用至乃妻子不易衣裳及还都竝供之母振遗亲属虽累载所蓄一朝随尽缅私室常閴然如贫素者累迁豫章内史缅为政任恩惠不设钩距吏人化其徳亦不敢欺故老咸云数十年未有也后为御史中丞坐收捕人与外国使闘左降黄门兼领先职俄复旧任缅居宪司推绳无所顾望号为劲直武帝乃遣图其形于台省以励当官迁侍中未拜卒诏便举哀昭明太子亦往临哭缅抄后汉晋书抄三十卷又抄江左集未及成文集五卷缅弟缵缵字伯绪出继从伯𢎞籍武帝舅也梁初赠廷尉卿缵年十一尚武帝第四女富阳公主拜驸马都尉封利亭侯召补国子生起家秘书郎时年十七身长七尺四寸眉目疎朗神采爽发武帝异之尝曰张壮武云后八世有逮吾者其此子乎缵好学兄缅有书万余卷昼夜披读殆不辍手秘书郎四员宋齐以来为甲族起家之选待次入补其居职例不数十日便迁任缵固求不徙欲遍观阁内书籍帝执四部书目曰君读此毕可言优仕矣如此三载方迁太子舍人转洗马中舍人并掌管记缵与琅邪王钖齐名普通初魏使彭城人刘善明通和求识缵与钖缵时年二十三善明见而嗟服累迁尚书吏部郎俄为长史兼侍中时人以为早逹河东裴子野曰张吏部有喉脣之任已恨其晚矣子野性旷逹自云年出三十不复诣人初未与缵遇便虚相推重因为忘年之交大通中为呉兴太守居郡省烦苛务清静人吏便之大同二年徴为吏部尚书后门寒素一介者皆见引㧞不为贵门屈意人士翕然称之负其才气无所与让定襄侯袛无学术颇有文性与兄衡山侯恭俱为皇太子爱赏时缵从兄谧聿并不学问性又凡愚恭袛尝预东宫盛集太子戱缵曰丈人谧聿皆何在缵从容曰缵有谧聿亦殿下之衡定太子色慙或云缵从兄聿及弼愚短湘东王在坐问缵曰丈人二从聿弼艺业何如缵曰下官从弟虽竝无多犹贤殿下之有衡定举坐愕然其忤物如此五年武帝诏曰缵外氏英华朝中领袖司空已后名冠范阳可尚书仆射缵本寒门以外戚显重髙自拟伦而诏有司空范阳之言深用为狭以朱异草诏与异不平初缵与参掌何敬容意趋不协敬容居权轴賔客辐凑有过诣缵缵辄距不前曰吾不能对何敬容残客及是迁为让表曰自出守股肱入居衡尺可以仰首伸眉论列是非者矣而寸衿所滞近蔽耳目深浅清浊岂有能预加以矫心饰貎酷非所闲不喜俗人与之共事此言以指敬容也在职议南郊御乘素辇适古今之𠂻又议印绶官若备朝服宜竝着绶时竝施行改为湘州刺史述职经涂作南征赋初呉兴呉规颇有才学邵陵王纶引为賔客深相礼遇及纶作牧郢蕃规随从江夏遇缵出之湘镇路经郢服纶饯之南浦缵见规在坐意不能平忽举盃曰呉规此酒庆汝得陪今宴规寻起还其子翁孺见父不悦问而知之翁孺因气结尔夜便卒规恨缵恸儿愤哭兼至信次之间又致殒规妻深痛夫子翌日又亡时人谓张缵一盃酒杀呉氏三人其轻傲皆此类也至州务公平遣十郡慰劳解放老疾吏役及闗市戌逻先所防人一皆省併州界零陵衡阳等郡有莫傜蛮者依山险为居厯政不賔服因此向化益阳县人作田二顷皆异亩同颖在政四年流人自归户口増十余万州境大宁晚颇好积聚多写图书数万卷有油二百斛米四千石佗物称是太清二年徙授领军俄改雍州刺史初闻邵陵王纶当代已为湘州其后更用河东王誉缵素轻少王州府候迎及资待甚薄誉深衔之及至州誉遂託疾不见缵仍检括州府付度事留缵不遣㑹闻侯景宼建邺誉当下援湘东王时镇江陵与缵有旧缵将因之以毙誉兄弟时湘东王与誉及信州刺史桂阳王慥各率所领入援䑓下硖至江津誉次江口湘东王届郢州之武城属侯景已请和武帝诏罢援军誉自江口将旋湘镇欲待湘东至谒督府方还州缵乃贻湘东书曰河东戴樯上水欲袭江陵岳阳在雍共谋不逞江陵游军王朱荣又遣使报云桂阳住此欲应誉詧湘东信之乃覆船沉米斩缆而归至江陵收慥杀之荆湘因构嫌隙缵寻弃其部曲携其二女单舸赴江陵湘东遣使责让誉索缵部下仍遣缵向雍州前刺史岳阳王詧推迁未去镇但以城西白马寺处之㑹闻贼陷䑓城詧因不受代州助防杜岸绐缵曰观岳阳不容使君使君素得物情若走入西山举义事无不济缵以为然因与岸兄弟盟乃要雍州人席引等于西山聚衆乃服妇人衣乘青布舆与亲信十余人奔引等杜岸驰告詧詧令中兵参军尹正等追讨缵以为赴期大喜及至竝禽之缵惧不免请为沙门名法绪詧袭江陵常载缵随后逼使为檄固辞以疾及军退败行至湕水南防守缵者虑追兵至遂害之弃尸而去元帝承制赠开府仪同三司谥简宪公元帝少时缵便推诚委结及帝即位追思之尝为诗序云简宪之为人也不事王侯负才任气见余则申旦逹夕不能已已懐夫人之徳何日忘之缵着鸿寳一百卷文集二十卷初缵之往雍州资产悉留江陵性既贪婪南中赀贿填积及死湘东王皆使收之书二万卷竝摙还齐珍寳货物悉付库以粽密之属还其家次子希字子颜早知名尚简文第九女海盐公主承圣初位侍中缵弟绾绾字孝卿少与兄缵齐名湘东王绎尝䇿之百事绾对阙其六号为百六公位员外散骑常侍中军宣城王长史迁御史中丞武帝遣其弟中书舍人绚宣旨曰为国之急唯在执宪直绳用人之本不限升降晋宋时周闵蔡廓兼以侍中为之卿勿疑是左迁时宣城王府望重故有此㫖焉大同四年元日旧制仆射中丞坐位东西时当绾兄缵为仆射及百司就列兄弟竝𨗳驺分驺两涂前代未有时人荣之出为豫章内史在郡述制旨礼记正言义四姓衣冠士子听者常数百人八年安成人刘敬宫挟祅道遂聚党攻郡进宼豫州刺史湘东王遣司马王僧辩讨贼受绾节度旬月间贼党悉平十年复为御史中丞绾再为宪司弹纠无所回避豪右惮之时城西开士林馆聚学者绾与右卫朱异太府卿贺琛递述制旨礼记中庸义太清三年为吏部尚书宫城陷奔江陵位尚书右仆射魏克江陵朝士皆俘入闗绾以疾免卒于江陵次子交字少游尚简文第十一女定阳公主承圣二年官至秘书丞掌东宫管记庾域字司大新野人也少沉静有名乡曲梁文帝为郢州辟为主簿叹美其才曰荆南杞梓其在斯乎加以恩礼长沙宣武王为梁州以为录事参军带华阳太守时魏军攻围南郑州有空仓数十所域手自封题指示将士曰此中粟皆满足支二年但努力坚守衆心以安军退以功拜羽林监及长沙王为益州域随为懐宁太守罢任还家妻子犹事井臼而域所衣大布余俸专充供飬母好鹤唳域在位营求孜孜不怠一旦䨇鹤来下论者以为孝感所致永元初南康王板西中郎谘议参军母忧去职梁武帝举兵起为宁朔将军领行选武帝东下师次杨口和帝遣御史中丞宗夬劳军域乃讽夬曰黄钺未加非所以总率侯伯夬反西台即授武帝黄钺萧颕胄既都督中外诸军事论者谓武帝应致牋域争不听乃止郢城平域及张𢎞䇿议与武帝意同即命衆军便下域谋多被纳用覇府初开为谘议参军天监初封广牧县子后军司马出为宁朔将军巴西梓潼二郡太守梁州长史夏侯道迁降魏魏袭巴西域固守城中粮尽将士皆龁草供食无有离心魏军退进爵为伯于时兵后人饥域上表振贷不待报辄开仓为有司所纠上迁域西中郎司马辅国将军宁蜀太守卒于官子子舆子舆字孝卿幼而歧嶷五嵗读孝经手不释卷或曰此书文句不多何用自苦答曰孝徳之本何谓不多齐永明末除州主簿时父在梁州遇疾子舆奔侍医药言泪恒并长沙宣武王省疾见之顾曰庾録事虽危殆可忧更在子舆寻丁母忧哀至辄呕血父戒以灭性乃禁其哭泣梁初为尚书郎天监三年父出守巴西子舆以蜀路险难启求侍从以孝飬获许父迁宁蜀子舆亦相随父于路感心疾毎至必呌子舆亦闷絶及父卒哀恸将絶者再奉丧还乡秋水犹壮巴东有滛预石髙出二十许丈及秋至则才如见焉次有瞿塘大滩行侣忌之部伍至此石犹不见子舆抚心长呌其夜五更水忽退减安流南下及度水复旧行人为之语曰滛预如幞本不通瞿塘水退为庾公初发蜀有䨇鸠巢舟中及至又栖庐侧毎闻哭泣之声必飞翔檐宇悲鸣激切欲为父立佛寺未有定处梦有僧谓曰将修胜业岭南原即可营造明往履厯果见标度处所有若人功因立精舍居墓所以终丧服阕手足枯挛待人而起仍布衣蔬食志守坟墓叔该谓曰汝若固志吾亦抽簪于是始仕虽以嫡长袭爵国秩尽推诸弟累迁兼中郎司马大通二年除巴陵内史便道之官路中遇疾或劝上郡就医子舆曰吾疾患危重全济理难岂可贪官陈尸公廨因勒门生不得辄入城市即于渚次卒遗令单衣帢履以歛酒脯施灵而已郑绍叔字仲明荣阳开封人也累世居夀阳祖琨宋高平太守绍叔年二十余为安丰令有能名后为本州中从事史时刺史萧诞弟谌被诛䑓遣收诞兵使卒至左右惊散绍叔独驰赴焉诞死侍送丧柩衆咸称之到都司空徐孝嗣见而异之曰祖逖之流也梁武帝临司州命为中兵参军领长流因是厚自结附帝罢州还都谢遣賔客绍叔独固请愿留帝曰卿才幸自有用我今未能相益宜更思佗涂固不许于是乃还夀阳刺史萧遥昌苦要引绍叔终不受命遥昌将囚之乡人救解得免及帝为雍州绍叔间道西归补宁蛮长史扶风太守东昏既害朝宰颇疑于帝绍叔兄植为东昏直后东昏遣至雍州託候绍叔潜使为刺客绍叔知之密白帝及植至帝于绍叔处置酒宴之戱植曰朝廷遣卿见图今日闲宴是见取良㑹也賔主大笑令植登城隍周观府署士卒器械舟舻戎马莫不富实植退谓绍叔曰雍州实力未易图也绍叔曰兄还具为天子言之兄若取雍州绍叔请以此衆一战送兄于南岘相持恸哭而别续复遣主帅杜伯符亦欲为刺客诈言作使上亦密知宴接如常伯符惧不敢发上后即位作五百字诗具及之初起兵绍叔为冠军将军改骁骑将军从东下江州平留绍叔监州事曰昔萧何镇闗中汉祖得成山东之业宼恂守河内光武建河北之基今之九江昔之河内我故留卿以为羽翼前途不㨗我当其咎粮运不继卿任其责绍叔流涕拜辞于是督江湘粮运无阙乏天监初入为卫尉卿绍叔少孤贫事母及祖母以孝闻奉兄恭谨及居显要粮赐所得及四方遗饷悉归之兄室忠于事上所闻纎毫无隐每为帝言事善则曰臣愚不及此皆圣主之䇿不善则曰臣智虑浅短以为其事当如是殆以此误朝廷也臣之罪深矣帝甚亲信之母忧去职绍叔有至性帝尝使人节其哭顷之封营道县侯复为卫尉卿以营道县户凋弊改封东兴县侯三年魏围合肥绍叔以本号督衆军镇东闗事平复为卫尉既而义阳入魏司州移镇闗南以绍叔为司州刺史绍叔至创立城隍缮兵积谷流人百姓安之性颇矜躁以权势自居然能倾心接物多所举荐士亦以此归之徴为左卫将军至家疾笃诏于宅拜授舆载还府中使医药一日数至卒于府舍帝将临其殡绍叔宅巷陋不容舆驾乃止诏赠散骑常侍䕶军将军谥曰忠绍叔卒后帝尝澘然谓朝臣曰郑绍叔立志忠烈善必称君过则归已当今殆无其比见赏惜如此子贞嗣吕僧珍字元瑜东海范阳人也世居广陵家甚寒微童儿时从师学有相工厯观诸生指僧珍曰此儿有竒声封侯相也事梁文帝为门下书佐身长七尺七寸容貎甚伟曹辈皆敬之文帝为豫州刺史以为典籖带䝉令帝迁领军将军补主簿袄贼唐㝢之宼东阳文帝率衆东讨使僧珍知行军衆局事僧珍宅在建阳门东自受命当行毎日由建阳门道不过私室文帝益以此知之司空陈显逹出军沔北见而唿坐谓曰卿有贵相后当不见减深自努力建武二年魏军南攻五道竝进武帝帅师援义阳僧珍从在军中时长沙宣武王为梁州刺史魏军围守连月义阳与雍州路断武帝欲遣使至襄阳求梁州问衆莫敢行僧珍固请充使即日单舸上道及至襄阳督遣援军且获宣武王书而反武帝甚嘉之东昏即位司空徐孝嗣管朝政欲要僧珍与共事僧珍知不久当败竟弗往武帝临雍州僧珍固求西归得补卭令及至武帝命为中兵参军委以心膂僧珍隂飬死士归之者甚衆武帝颇招武勐士庶响从㑹者万余人因命按行城西空地将起数千间屋为止舍多伐材竹沉于檀溪积茅盖若山阜皆未之用僧珍独悟其指因私具橹数百张及兵起悉取檀溪材竹装为船舰葺之以茅竝立办衆军将发诸将须橹甚多僧珍乃出先所具每船付二张争者乃息武帝以僧珍为辅国将军歩兵校尉出入卧内宣通意㫖大军次江宁武帝使僧珍与王茂率精兵先登赤鼻逻其日东昏将李居士来战僧珍等大破之乃与茂进白板桥垒立茂移顿越城僧珍守白板李居士知城中衆少直来薄城僧珍谓将士曰今力不敌不可战亦勿遥射须至壍里当并力破之俄而皆越壍僧珍分人上城自率马歩三百人出其后内外齐击居士等应时奔散及武帝受禅为冠军将军前军司马封平固县侯再迁左卫将军加散骑常侍入直祕书省总知宿卫天监四年大举北侵自是僧珍昼直中省夜还祕书五年旋军以本官领太子中庶子僧珍去家久表求拜墓武帝欲荣以本州乃拜南兖州刺史僧珍在任见士大夫迎送过礼平心率下不私亲戚兄弟皆在外堂竝不得坐指客位谓曰此兖州刺史坐非吕僧珍牀及别室促膝如故从父兄子先以贩葱为业僧珍至乃弃业求州官僧珍曰吾荷国重恩无以报効汝等自有常分岂可妄求叨越当速反葱肆耳僧珍旧宅在市北前有督邮廨乡人咸劝徙廨以益其宅僧珍怒曰岂可徙官廨以益吾私宅乎姊适于氏住市西小屋临路与列肆杂僧珍常𨗳从卤簿到其宅不以为耻在州百日徴为领军将军直祕书省如先常以私车辇水洒御路僧珍既有大勲任总心膂性甚恭慎当直禁中盛暑不敢解衣毎侍御座屏气鞠躬对果食未尝举箸因醉后取一甘食武帝笑谓曰卿今日便是大有所进禄俸外又月给钱十万其余赐赉不絶于时初武帝起兵攻郢州久不下咸欲走北僧珍独不肯累日乃见从一夜僧珍忽头痛壮热及明而颡骨益大其骨法盖有异焉十年疾病车驾临幸中使医药日有数四僧珍语亲旧曰吾昔在䝉县热病发黄时必谓不济主上见语卿有富贵相必当不死俄而果愈吾今已富贵而复发黄所苦与昔政同必不复起竟如言卒于领军官舍武帝即日临殡赠骠骑将军开府仪同三司谥曰忠敬武帝痛惜之言为流涕子淡嗣初宋季雅罢南康郡市宅居僧珍宅侧僧珍问宅价曰一千一百万怪其贵季雅曰一百万买宅千万买隣及僧珍生子季雅往贺署函曰钱一千阍人少之弗为通强之乃进僧珍疑其故亲自发乃金钱也遂言于帝陈其才能以为壮武将军衡州刺史将行谓所亲曰不可以负吕公在州大有政绩乐蔼字蔚逺南阳淯阳人晋尚书令广之六世孙也家居江陵方颐隆准举动醖借其舅雍州刺史宗悫尝陈器物试诸甥姪蔼时尚幼而无所取悫由此竒之又取史传各一卷授蔼等使读毕言所记蔼略读具举悫益善之齐豫章王嶷为荆州刺史以蔼为骠骑行参军领州主簿参知州事嶷尝问蔼城隍风俗山川险易蔼随问立对若案图牒嶷益重焉州人嫉之或谮蔼廨门如市嶷遣觇之方见蔼闭合读书后为大司马记室永明八年荆州刺史巴东王子响称兵反及败焚烧府舍官曹文书一时荡尽齐武帝见蔼问以西事蔼占对详敏帝悦用为荆州中从事勑付以修复府州事蔼还州缮修廨署数百区顷之咸毕豫章王嶷薨蔼解官赴丧率荆湘二州故吏建碑墓所南康王为西中郎以蔼为谘议参军萧颕胄引蔼及宗夬刘坦任以经略天监初累迁御史中丞初蔼发江陵无故于船得八车辐如中丞健歩避道者至是果迁焉性公彊居宪䑓甚称职时长沙宣武王将𦵏而车府忽于库火油络欲推主者蔼曰昔晋武库火张华以为积油久灰必然今库若灰非吏罪也既而检之果有积灰时称其博物𢎞恕二年出为平越中郎将广州刺史前刺史徐元瑜罢归遇始兴人士反逐内史崔睦舒因掠元瑜财产元瑜走归广州借兵于蔼託欲讨贼而实谋袭蔼蔼觉诛之寻卒于官蔼姊适征士同郡刘蚪亦明识有礼训蔼为州迎姊居官舍三分禄秩以供焉西土称之子法才法才字元备幼与弟法蔵俱有美名沈约见之曰法才实才子为建康令不受奉秩比去将至百金县曹启输台库武帝嘉其清节曰居职若斯可以为百城表矣迁太舟卿寻除南康内史耻以让奉受名辞不拜厯位少府卿江夏太守因被代表求便道还乡至家割宅为寺栖心物表寻卒法蔵位征西録事参军早亡子子云美容貌善举止位江陵令承制除光禄卿魏克江陵衆奔散唿子云子云曰终为虏矣不如守以死节遂仆地卒于马蹄之下论曰张𢎞策惇厚慎密首预帝图其位遇之隆岂徒外戚云尔至如太清板荡亲属离贰缵不能叶和蕃岳克济陶冶之功而茍懐私怨以成衅隙之首风格若此而为梁之乱阶惜乎庾域郑绍叔吕僧珍等或忠诚亮荩或恪勤匪解缔构王业皆有力焉僧珍之肃恭禁者绍叔之勤诚靡贰盖有人臣之节矣蔼虽异帷幄之勲亦赞云雷之业其当官任事宠秩不亦宜乎南史卷五十六卷五十六考证南史卷五十六考证张缅传俄复旧任旧任阁本作为真张缵传帝执四部书目曰君读此毕可言优仕矣梁书帝作常君作若以粽密之属还其家密阁本作宻应改从之张绾传太清三年为吏部尚书三梁书作二吕僧珍传姊适于氏于一本作干因醉后取一甘食甘监本误升梁书尝因醉后取一柑食之应改从之乐蔼传张华以为积油久灰必然久灰阁本作万匹又注云匹一作石史臣论克济陶冶之功陶冶梁书作温陶应改从之南史卷五十六考证南史卷五十七钦定四库全书南史卷五十七唐李延夀撰列传四十七沈约范云沈约字休文呉兴武康人也昔金天氏有裔子曰昧为𤣥冥师生子允格台骀台骀能业其官宣汾洮障大泽以处太原帝颛顼嘉之封诸汾川其后四国沈姒蓐黄沈子国今汝南平舆沈亭是也春秋之时列于盟㑹鲁昭四年晋使蔡灭沈其后因国为氏自兹以降谱谍罔存秦末有沈逞徴丞相不就汉初逞曽孙保封竹邑侯保子遵自本国迁居九江之寿春官至齐王太傅封敷徳侯遵生骠骑将军逹逹生尚书令干干生南阳太守𢎞𢎞生河内太守朂朂生御史中丞奋奋生将作大匠恪恪生尚书闗内侯谦谦生济阳太守靖靖生戎戎字威卿仕为州从事説降剧贼尹良汉光武嘉其功封为海昏县侯辞不受因避地徙居㑹稽乌程县之余不乡遂家焉顺帝永建元年分㑹稽为呉郡复为呉郡人灵帝初平五年分乌程余杭为永安县呉孙皓寳鼎二年分呉郡为呉兴郡晋太康三年改永安为武康县复为呉兴武康人焉虽邦邑屡改而筑室不迁戎子鄷字圣通任零陵太守致黄龙芝草之瑞第二子仲髙安平相少子景河间相演之庆之昙庆懐文其后也仲高子鸾字建光少有髙名州举茂才公府辟州别驾从事史时广陵太守陆稠鸾之舅也以义烈政绩显名汉朝复以女妻鸾早卒子直字伯平州举茂才亦有清名卒子瑜仪俱少有至行瑜十嵗仪九嵗而父亡居丧毁瘁过于成人外祖㑹稽盛孝章汉末名士也深加忧伤毎抚慰之曰汝并黄中英爽终成竒器何遽逾制自取殄灭邪三年礼毕殆至灭性故兄弟竝以孝着瑜早卒仪字仲则笃学有雅才以儒素自业时海内大乱兵草并起经术废弛士少全行而仪淳深隠黙守道不移风操贞整不妄交纳唯与族子仲山叔山及呉郡陆公纪友善州郡礼请二府交辟公车徴竝不屈以夀终子曼字元禅左中郎新都都尉定阳侯才志显于呉朝子矫字仲桓以节气立名仕为立武校尉偏将军孙皓时有将帅之称呉平为欎林长沙二太守不就太康末卒子陵字景高晋元帝之为镇东将军命参军事子延字思长颕川太守始居县东乡之博陆里余乌村延子贺字子寕桓沖南中郎参军贺子警字世明惇笃有行业学通左氏春秋家产累千金后将军谢安命为参军甚相敬重警内足于财为东南豪士无进仕意谢病归安固留不止乃谓曰沈参军卿有独善之志不亦高乎警曰使君以道御物前所以懐徳而至既无用佐时故遂饮啄之愿尔还家积载以素业自娱前将军王恭镇京口与警有旧好复引为参军手书殷勤苦相招致不得已而应之寻复谢去子穆夫字彦和少好学通左氏春秋王恭命为前将军主簿谓警曰足下既执不拔之志髙卧东南故屈贤子共事非吏职婴之也初钱唐人杜炅字子恭通灵有道术东土豪家及都下贵望竝事之为弟子执在三之敬警累世事道亦敬事子恭子恭死门徒孙泰泰弟子恩传其业警复事之隆安三年恩于㑹稽作乱自称征东将军三呉皆响应穆夫在㑹稽恩以为余姚令及恩为刘牢之所破穆夫见害先是穆夫宗人沈预与穆夫父警不协至是告警及穆夫弟仲夫任夫预夫佩夫竝遇害唯穆夫子深子云子田子林子䖍子获全田子林子知名田子字敬光从武帝克京城进平建邺参镇军事封营道县五等侯帝北伐广固田子领偏师与龙骧将军孟龙符为前锋龙符战没田子力战破之及卢循逼都帝遣田子与建威将军孙季髙海道袭破广州还除太尉参军淮陵内史赐爵都乡侯义熙八年从讨刘毅十年从讨司马休之除振武将军扶风太守十二年武帝北伐田子与顺阳太守傅𢎞之各领别军从武闗入屯据青泥姚泓将自御大军虑田子袭其后欲先平田子然后倾国东出乃率歩骑数万奄至青泥田子本为疑兵所领裁数百欲击之傅𢎞之曰彼衆我寡难可与敌田子曰师贵用竒不必在衆𢎞之犹固执田子曰衆寡相倾势不两立若使贼围既固人情丧沮事便去矣及其未整薄之必克所谓先人有夺人之志也便独率所领鼓譟而进贼合围数重田子乃弃粮毁舍躬勒士卒前后奋击贼衆一时溃散所杀万余人得泓伪乘舆服御武帝表言其状长安既平武帝䜩于文昌殿举酒赐田子曰咸阳之平卿之功也即以咸阳相赏即授咸阳始平二郡太守大军既还桂阳公义真留镇长安以田子为安西中兵参军龙骧将军始平太守时赫连勃勃来宼田子与安西司马王镇恶俱出北地御之初武帝将还田子及傅𢎞之等竝以镇恶家在关中不可保信屡言之帝曰今留卿文武将士精兵万人彼若欲为不善政足自灭耳勿复多言及俱出北地论者谓镇恶欲尽杀诸南人以数十人送义真南还因据闗中反叛田子乃于𢎞之营内请镇恶计事使宗人敬仁于坐杀之率左右数十人自归义真长史王修收杀田子于长安槀仓门外是嵗十四年正月十五日也武帝表天子以田子卒发狂易不深罪也林子字敬士少有大度年数嵗随王父在京口王恭见而竒之曰此儿王子师之流也甞与衆人共见遗寳咸争趋之林子直去不顾年十三遇家祸既门陷祅党兄弟竝应从诛而沈预家甚彊富志相䧟灭林子兄弟沉伏山泽无所投厝㑹孙恩屡出㑹稽武帝致讨林子乃自归陈情率老弱归罪请命因流涕哽咽三军为之感动帝甚竒之乃载以别船遂尽室移京口帝分宅给焉林子博览衆书留心文义从克京城进平都邑时年十八身长七尺五寸沈预虑林子为害常被甲持戈至是林子与兄田子还东报讐五月夏节日至预政大集㑹子弟盈堂林子兄弟挺身直入斩预首男女无论长幼悉屠之以预首祭父祖墓及帝为扬州辟为从事领建熙令封资中县五等侯从伐慕容超平卢循竝着军功后从征刘毅参太尉军事复从讨司马休之武帝毎征讨林子辄摧锋居前时贼党郭亮之招集蛮晋屯据武陵武陵太守王镇恶出奔林子率军讨之斩亮之于七里涧而纳镇恶武陵既平复讨鲁軏于石城軏弃衆走襄阳复追蹑之襄阳既定权留守江陵武帝伐姚泓复参征西军事加建武将军统军为前锋从汴入河伪并州刺史河东太守尹昭据蒲坂林子于陜城与冠军檀道济同攻蒲坂龙骧王镇恶攻潼闗姚泓闻大军至遣伪东平公姚绍争据潼闗林子谓道济曰潼闗天岨所谓形胜之地镇恶孤军势危力屈若使姚绍据之则难图也及其未至当并力争之若潼闗事㨗尹昭可不战而服道济从之及至绍举闗右之衆设重围围林子及道济镇恶等道济议欲度河避其锋或欲弃捐辎重还赴武帝林子按剑曰下官今日之事自为将军办之然二三君子或同业艰难或荷恩罔极以此退挠亦何以见相公旗鼓邪塞井焚舍示无全志率麾下数百人犯其西北绍衆小靡乘其乱而薄之绍乃大溃俘虏以千数悉获绍器械资实时诸将破贼皆多其首级而林子献㨗书至每以实闻武帝问其故林子曰夫王者之师本有征无战岂可复増张虏获以示夸诞昔魏尚以盈级受罚此亦后乘之良辙也武帝曰乃所望于卿也初绍退走还保定城留伪武卫将军姚鸾精兵守崄林子衔枚夜袭即屠其城劓鸾而坑其衆绍复遣抚军将军姚赞将兵屯河上林子连破之绍又遣长史姚伯子等屯据九泉凭河固险以絶粮援武帝复遣林子累战大破之即斩伯子所俘获悉以还绍使知王师之𢎞绍志节沉勇林子每战辄胜白武帝曰姚绍气盖闗右而力以势屈但恐凶命先尽不得以衅齐斧尔寻绍疽发背死武帝以林子之验乃赐书嘉美之于是赞统后军复袭林子林子御之连战皆捷帝至阌乡姚泓扫境内兵屯峣栁时田子自武闗北入屯军蓝田泓自率大衆攻之帝虑衆寡不敌遣林子歩自秦岭以相接援比至泓已破走田子欲穷追进取长安林子止之曰往取长安如指掌尔复克贼城便为独平一国不赏之功也田子乃止林子威震闗中豪右望风请附帝以林子田子绥略有方频赐书褒美并令深慰纳之长安既平姚氏十余万口西奔陇上林子追讨至寡妇水转闘至槐里大军东归林子领水军于石门以为声援还至彭城帝令林子差次勲勤随才授用文帝出镇荆州议以林子及谢晦为蕃佐帝曰吾不可顿无二人林子行则晦不宜出乃以林子为西中郎中兵参军领新兴太守林子以行役久士有归心乃深陈事宜并言圣王所以戒慎祗肃非以崇威立武实乃经国长甿宜广建蕃屏崇严宿卫武帝深相训纳俄而谢翼谋反帝叹曰林子之见何其明也文帝进号镇西随府转加建威将军河东太守时武帝以方隅未静复欲亲戎林子固諌帝答曰吾辄当不复自行帝践阼以佐命功封汉夀县伯固让不许永初三年卒追赠征虏将军元嘉二十五年谥曰懐少子璞嗣璞字道真童儒时神意闲审文帝召见竒璞应对谓林子曰此非常儿也初除南平王左常侍文帝引见谓之曰吾昔以弱年出蕃卿家以亲要见辅今日之授意在不薄王家之事一以相委勿以国官乖清涂为罔罔也元嘉十七年始兴王濬为扬州刺史宠爱殊异以为主簿时顺阳范晔为长史行州事晔性颇疎文帝谓璞曰范晔性疎必多不同卿腹心所寄当密以在意彼行事其实卿也璞以任遇既深所怀辄以密启每至施行必从中出晔政谓圣明留察故深更恭慎而莫见其际也在职八年神州大宁又无谤黩璞有力焉二十二年范晔坐事诛时濬虽曰亲览州事一以付璞濬年既长璞固求辞事以璞为濬始兴国大农累迁淮南太守三十年元凶弑立璞以奉迎之晚见杀有子曰约其制自序大略如此约十三而遭家难潜窜㑹赦乃免既而流寓孤贫笃志好学昼夜不释卷母恐其以劳生疾常遣减油灭火而昼之所读夜辄诵之遂博通羣籍善属文济阳蔡兴宗闻其才而善之及为郢州引为安西外兵参军兼记室兴宗常谓其诸子曰沈记室人伦师表宜善事之及为荆州又为征西记室带闗西令齐初为征虏记室带襄阳令所奉主即齐文惠太子太子入居东宫为歩兵校尉管书记直永夀省校四部图书时东宫多士约特被亲遇每旦入见景斜方出时王侯到宫或不得进约毎以为言太子曰吾平生嬾起是卿所悉得卿谈论然后忘寝卿欲我夙兴可恒早入迁太子家令后为司徒右长史黄门侍郎时竟陵王招士约与兰陵萧琛琅邪王融陈郡谢脁南郡范云乐安任昉等皆游焉当世号为得人隆昌元年除吏部郎出为东阳太守齐明帝即位徴为五兵尚书迁国子祭酒明帝崩政归冢宰尚书令徐孝嗣使约撰定遗诏永元中复为司徒左长史进号征虏将军南河清太守初梁武在西邸与约游旧建康城平引为骠骑司马时帝勲业既就天人允属约甞扣其端帝黙然而不应佗日又进曰今与古异不可以淳风期万物士大夫攀龙附鳯者皆望有尺寸之功以保其福禄今童儿牧竖悉知齐祚之终且天文人事表革运之徴永元以来尤为彰着䜟云行中水作天子此又厯然在记天心不可违人情不可失帝曰吾方思之约曰公初起兵樊沔此时应思今日王业已就何所复思昔武王伐纣始入人便曰吾君武王不违人意亦无所思公自至京邑已移气序比于周武迟速不同若不早定大业稽天人之望脱一人立异便损威徳且人非金石时事难保岂可以建安之封遗之子孙若天子还都公卿在位则君臣分定无复异图君明于上臣忠于下岂复有人方更同公作贼帝然之约出召范云告之云对略同约㫖帝曰智者乃尔暗同卿明早将休文更来云出语约约曰卿必待我云许诺而约先期入帝令草其事约乃出懐中诏书并诸选置帝初无所改俄而云自外来至殿门不得入徘徊夀光合外但云咄咄约出云问曰何以见处约举手向左云笑曰不乖所望有顷帝召云谓曰生平与沈休文羣居不觉有异人处今日才智纵横可谓明识云曰公今知约不异约今知公帝曰我起兵于今三年矣功臣诸将实有其劳然成帝业者乃卿二人也梁䑓建为散骑常侍吏部尚书兼右仆射及受禅为尚书仆射封建昌县侯又拜约母谢为建昌国太夫人奉䇿之日吏部尚书范云等二十余人咸来致拜朝野以为荣俄迁右仆射天监二年遭母忧舆驾亲出临弔以约年衰不宜致毁遣中书舍人断客节哭起为镇军将军丹阳尹置佐史服阕迁侍中右光禄大夫领太子詹事奏尚书八条事迁尚书令累表陈让改授左仆射领中书令寻迁尚书令领太子少傅九年转左光禄大夫初约久处端揆有志台司论者咸谓为宜而帝终不用乃求外出又不见许与徐勉素善遂以书陈情于勉言已老病百日数旬革带常应移孔以手握臂率计月小半分欲谢事求归老之秩勉为言于帝请三司之仪弗许但加鼔吹而已约性不饮酒少嗜慾虽时遇隆重而居处俭素立宅东田瞩望郊阜常为郊居赋以序其事寻加特进迁中军将军丹阳尹侍中特进如故十二年卒官年七十三谥曰隠约左目重瞳子腰有紫志聪明过人好坟籍聚书至二万卷都下无比少孤贫约干宗党得米数百斛为宗人所侮覆米而去及贵不以为憾用为郡部傅甞侍宴有妓婢帅是齐文惠宫人帝问识坐中客不曰唯识沈家令约伏地流涕帝亦悲焉为之罢酒约厯仕三代该悉旧章博物洽闻当世取则谢𤣥晖善为诗任彦昇工于笔约兼而有之然不能过也自负髙才昧于荣利乘时射势颇累清淡及居端揆稍𢎞止足每进一官辄殷勤请退而终不能去论者方之山涛用事十余年未常有所荐达政之得失唯唯而已初武帝有憾于张稷及卒因与约言之约曰左仆射出作边州刺史已往之事何足复论帝以为约昏家相为怒约曰卿言如此是忠臣邪乃辇归内殿约惧不觉帝起犹坐如初及还未至牀凭空顿于户下因病梦齐和帝剑断其舌召巫视之巫言如梦乃唿道士奏赤章于天称禅代之事不由己出先此约甞侍宴㑹豫州献栗径寸半帝竒之问栗事多少与约各疏所忆少帝三事约出谓人曰此公䕶前不让即羞死帝以其言不逊欲抵其罪徐勉固谏乃止及疾上遣主书黄穆之专知省视穆之夕还増损不即启闻惧罪窃以赤章事因上省医徐奘以闻又积前失帝大怒中使谴责者数焉约惧遂卒有司谥曰文帝曰懐情不尽曰隠故改为隠约少时常以晋氏一代竟无全书年二十许便有撰述之意宋泰始初征西将军蔡兴宗为启明帝有勑许焉自此踰二十年所撰之书方就凡一百余卷条流虽举而採缀未周永明初遇盗失第五帙又齐建元四年被勑撰国史永明二年又兼着作郎撰次起居注五年春又被勑撰宋书六年二月毕功表上之其所撰国史为齐纪二十卷天监中又撰梁武纪十四卷又撰迩言十卷谥例十卷文章志三十卷文集一百卷皆行于世又撰四声谱以为在昔词人累千载而不悟而独得胷襟穷其妙㫖自谓入神之作武帝雅不好焉甞问周舍曰何谓四声舍曰天子圣哲是也然帝竟不甚遵用约也子旋字士规袭爵位司徒右长史太子仆以母忧去官因疏食辟谷服除犹絶粳粱终于南康内史谥曰恭集注迩言行于世旋弟趋字孝鲤亦知名位黄门郎旋卒子寔嗣寔弟衆衆字仲师好学颇有文词仕梁为太子舍人时梁武帝制千文诗衆为之注解与陈郡谢景同时召见于文徳殿帝令衆为竹赋赋成奏之手勅答曰卿文体翩翩可谓无忝尔祖累迁太子中舍人兼散骑常侍聘魏还为骠骑庐陵王谘议参军侯景之乱表求还呉兴召募故义部曲以讨贼梁武许之及景围台城衆率宗族及义附五千余人入援都军容甚整景深惮之梁武于城内遥授太子右卫率台城䧟衆乃降景景平元帝以为司徒左长史魏克江陵见虏寻亦逃归陈武帝受命位中书令帝以衆州里知名甚敬重之赏赐超于时軰性吝啬财帛亿计无所分遗自奉甚薄每朝㑹中衣裳破裂或躬提冠履永定二年兼起部尚书监起太极殿恒服布袍芒屩以麻绳为带又囊麦饭䬳以噉之朝士咸共诮其所为衆性狷急因忿恨遂歴诋公卿非毁朝廷武帝大怒以衆素有令望不欲显诛因其休假还武康遂于呉中赐死范云字彦龙南乡舞隂人晋平北将军汪六世孙也祖璩之宋中书侍郎云六嵗就其姑夫袁叔明读毛诗日诵九纸陈郡殷琰名知人候叔明见之曰公辅才也云性机警有识且善属文下笔輙成时人毎疑其宿构父抗为郢府参军云随在郢时呉兴沈约新野庾杲之与抗同府见而友之起家郢州西曹佐书转法曹行参军俄而沈攸之举兵围郢城抗时为府长流入城固守留家属居外云为军人所得攸之召与语声色甚厉云容貎不变徐自陈説攸之笑曰卿定可儿且出就舍明旦又召云令送书入城内饷武陵王酒一石犊一头饷长史栁世隆鲙鱼二十头皆去其首城内或欲诛云云曰老母弱弟悬命沈氏若其违命祸必及亲今日就戮甘心如荠世隆素与云善乃免之后除员外散骑郎齐建元初竟陵王子良为㑹稽太守云为府主簿王未之知后克日登秦望山乃命云云以山上有秦始皇刻石此文三句一韵人多作两句读之并不得韵又皆大篆人多不识乃夜取史记读之令上口明日登山子良令賔僚读之皆茫然不识末问云云曰下官甞读史记见此刻石文进乃读之如流子良大悦因以为上賔自是宠冠府朝王为丹阳尹复为主簿深相亲任时进见齐髙帝㑹有献白乌帝问此何瑞云位卑最后答曰臣闻王者敬宗庙则白乌至时谒庙始毕帝曰卿言是也感应之理一至此乎子良为南徐州南兖州云竝随府迁每陈朝政得失于子良寻除尚书殿中郎子良为云求禄齐武帝曰闻范云謟事汝政当流之子良对曰云之事臣动相箴谏諌书存者百有余纸帝索视之言皆切至咨嗟良久曰不意范云乃尔方令弼汝子良为司徒又补记室时巴东王子响在荆州杀上佐都下匈匈人多异志而豫章王嶷镇东府多还私邸动移旬日子良筑第西郊游戏而已而梁武帝时为南郡王文学与云俱为子良所礼梁武劝子良还石头并言大司马宜还东府子良不纳梁武以告云时廷尉平王植为齐武帝所狎云谓植曰西夏不静人情甚恶大司马讵得久还私第司徒亦宜镇石头卿入既数言之差易植因求云作启自呈之俄而二王各镇一城文惠太子甞幸东田观获稻云时从文惠顾云曰此刈甚快云曰三时之务亦甚勤劳愿殿下知稼穑之艰难无狥一朝之宴逸也文惠改容谢之及出侍中萧缅先不相识就车握云手曰不谓今日复见谠言永明十年使魏魏使李彪宣命至云所甚见称美彪为设甘蔗黄甘粽随尽絶益彪笑谓曰范散骑小复俭之一尽不可复得使还再迁零陵内史初零陵旧政公田奉米之外别杂调四千石及云至郡止其半百姓悦之深为齐明帝所知还除正员郎时髙武王侯竝惧大祸云因帝召次曰昔太宰文宣王语臣言甞梦在一髙山上上有一深阬见文惠太子先坠次武帝次文宣望见仆射在室坐御牀备王者羽仪不知此是何梦卿慎勿向人道明帝流涕曰文宣此惠亦难负于是处昭胄兄弟异于余宗室云之幸于子良江祏求云女婚姻酒酣巾箱中取剪刀与云曰且以为娉云笑受之至是祏贵云又因酣曰昔与将军俱为黄鹄今将军化为鳯皇荆布之室理隔华盛因出剪刀还之祏亦更姻他族及祏败妻子流离毎相经理又为始兴内史旧郡界得亡奴婢悉付作部曲即货去买银输官云乃先听百姓志之若百日无主依判送台又郡相承后堂有杂工作云悉省还役竝为帝所赏郡多豪猾大姓二千石有不善者辄共杀害不则逐之边带蛮俚尤多盗贼前内史皆以兵刃自卫云入境抚以恩徳罢亭候商贾露宿郡中称为神明迁广州刺史平越中郎将至任遣使祭孝子南海罗威唐颂苍梧丁密顿琦等墓时江祏姨弟徐艺为曲江令祏深以託云有谭俨者县之豪族艺鞭之俨以为耻至都诉云云坐征还下狱㑹赦免初梁武为司徒祭酒与云俱在竟陵王西邸情好欢甚永明末梁武与兄懿卜居东郊之外云亦筑室相依梁武毎至云所其妻甞闻跸声又甞与梁武同宿顾嵩之舍嵩之妻方产有鬼在外曰此中有王有相云起曰王当仰属相以见归因是尽心推事及帝起兵将至都云虽无官自以与帝素欵虑为昏主所疑将求入城先以车迎太原孙伯翳谋之伯翳曰今天文显于上灾变应于下萧征东以济世䧺武挟天子而令诸侯天时人事宁俟多説云曰此政㑹吾心今羽翮未备不得不就笼槛希足下善听之及入城除国子博士未拜而东昏遇弑侍中张稷使云衔命至石头梁武恩待如旧遂参赞谟谋毗佐大业仍拜黄门侍郎与沈约同心翊赞俄迁大司马谘议参军领録事梁台建迁侍中武帝时纳齐东昏余妃颇妨政事云甞以为言未之纳后与王茂同入卧内云又諌王茂因起拜曰范云言是公必以天下为念无宜留惜帝黙然云便疏令以余氏赉茂帝贤其意而许之明日赐云茂钱各百万及帝受禅柴燎南郊云以侍中参乘礼毕帝升辇谓云曰朕之今日所谓懔乎若朽索之驭六马云对曰亦愿陛下日慎一日帝善其言即日迁散骑常侍吏部尚书以佐命功封霄城县侯云以旧恩超居佐命尽诚翊亮知无不为帝亦推心仗之所奏多允云本大武帝十三嵗甞侍宴帝谓临川王宏鄱阳王恢曰我与范尚书少亲善申四海之敬今为天下主此礼既革汝宜代我唿范为兄二王下席拜与云同车还尚书下省时人荣之帝甞与云言及旧事云朕司州还在三桥宅门生王道牵衣云闻外述图䜟云齐祚不久别应有主者官应取富贵朕斋中坐读书内感其言而外迹不得无怪欲唿人缚之道叩头求哀乃不复敢言今道为羽林监文徳主帅知管籥云曰此乃天意令道发耳帝又云布衣时甞梦拜两旧妾为六宫有天下此妪已卒所拜非复其人恒以为恨其年云以本官领太子中庻子二年迁尚书右仆射犹领吏部顷之坐违诏用人免吏部犹为右仆射云性笃睦事寡嫂尽礼家事必先谘而后行好节尚竒专趋人之急少与领军长史王畡善云起宅新成移家始毕畡亡于官舍尸无所归云以东厢给之移尸自门入躬自营唅招复如礼时人以为难及居选官任寄隆重书牍盈案賔客满门云应答如流无所壅滞官曹文墨发擿若神时人咸服其明赡性颇激厉少威重有所是非形于造次士或以此少之初云为郡号廉洁及贵重颇通馈遗然家无蓄积随散之亲友武帝九钖之出云忽中疾居二日半召医徐文伯视之文伯曰缓之一月乃复欲速即时愈政恐二年不复可救云曰朝闻夕死而况二年文伯乃下火而牀焉重衣以覆之有顷汗流于此即起二年果卒帝为流涕即日舆驾临殡诏赠侍中卫将军礼官请谥曰宣勑赐谥曰文有集三十卷子孝才嗣孙伯翳太原人晋祕书监盛之𤣥孙鲁祖放晋国子博士长沙太守父康起部郎贫常映雪读书清介交游不杂伯翳位终骠骑鄱阳王参军事云从父兄缜缜字子真父蒙奉朝请早卒缜少孤贫事母孝谨年未弱冠从沛国刘瓛学瓛甚竒之亲为之冠在瓛门下积年恒芒屩布衣徒行于路瓛门下多车马贵游缜在其间聊无耻愧及长博通经术尤精三礼性质直好危言髙论不为士友所安唯与外弟萧琛善琛名曰口辩每服缜简诣年二十九髪白皤然乃作伤暮诗白髪咏以自嗟仕齐位尚书殿中郎永明中与魏氏和亲简才学之士以为行人缜及从弟云萧琛琅邪颜幼明河东裴昭明相继将命皆着名邻国时竟陵王子良盛招賔客缜亦预焉甞侍子良子良精信释教而缜盛称无佛子良问曰君不信因果何得富贵贫贱缜答曰人生如树花同发随风而堕自有拂帘幌坠于茵席之上自有闗篱墙落于粪溷之中坠茵席者殿下是也落粪溷者下官是也贵贱虽复殊途因果竟在何处子良不能屈然深怪之退论其理着神灭论以为神即形也形即神也形存则神存形谢则神灭形者神之质神者形之用是则形称其质神言其用形之与神不得相异神之于质犹利之于刀形之于用犹刀之于利利之名非刀也刀之名非利也然而舍利无刀舍刀无利未闻刀没而利存岂容形亡而神在此论出朝野諠譁子良集僧难之而不能屈太原王琰乃着论讥缜曰鸣唿范子曽不知其先祖神灵所在欲杜缜后对镇又对曰鸣唿王子知其先祖神灵所在而不能杀身以从之其险诣皆此类也子良使王融谓之曰神灭既自非理而卿坚执之恐伤名教以卿之大美何患不至中书郎而故乖剌为此可便毁弃之缜大笑曰使范缜卖论取官已至令仆矣何但中书郎邪后为宜都太守性不信神鬼时夷陵有伍相庙唐汉三神庙胡里神庙缜乃下教断不祠后以母忧去职居于南州梁武至缜墨缞来迎武帝与缜有西邸之旧见之甚悦及建康城平以缜为晋安太守在郡清约资公禄而已迁尚书左丞及还虽亲戚无所遗唯饷前尚书令王亮缜在齐时与亮同台为郎旧相友爱至是亮摈弃在家缜自以首迎武帝志在权轴而所懐未满亦怏怏故私相亲结以矫于时竟坐亮徙广州在南累年追为中书郎国子博士卒文集十五卷子胥字长才传父业位国子博士有口辩大同中常兼主客郎应接北使卒于鄱阳内史论曰齐徳将谢昏虐君临喋喋黔黎命悬晷刻梁武抚兹归运啸召风云范云恩结龙潜沈约情深惟旧竝以兹文义首居帷幄追踪乱杰各其时之遇也而约以高才博洽名亚董迁末迹为踬亦鳯徳之衰乎缜婞直之节着于终始其以王亮为尤亦不足非也南史卷五十七卷五十七考证南史卷五十七考证沈约传林子輙摧锋居前摧监本作推今改从阁本子旋传衆字仲师师一本作兴时梁武帝制千文诗衆为之注解顾炎武曰千字文有二本旧唐书经籍志千字文一卷萧子范撰又一卷周兴嗣撰是也今云梁武制千文诗则不独兴嗣子范二人矣又隋书经籍志兴嗣千字文国子祭酒萧子云注而梁书萧子范传谓子范作之记室蔡薳注释今云衆为之注解亦彼此互异范云传云入境抚以恩德罢亭候亭监本讹停今改从阁本梁武与兄懿卜居东郊之外东监本误筑又下文梁武毎至云所其妻甞闻跸声句跸误跋今俱改正家事必先谘而后行先谘监本误元诏今改从阁本交游不杂监本脱不杂二字今増入南史卷五十七考证南史卷五十八钦定四库全书南史卷五十八唐李延夀撰列传第四十八韦叡裴邃韦叡字怀文京兆杜陵人也世为三辅着姓祖𤣥避吏隐长安南山宋武帝入闗以太尉掾徴不至伯父祖征宋末为光禄勲父祖归宁逺长史叡事继母以孝闻祖征累为郡守毎携叡之职视之如子时叡内兄王憕姨弟杜恽并有鄊里盛名祖征谓叡曰汝自谓何如憕恽叡谦不敢对祖征曰汝文章或小减学识当过之然干国家成功业皆莫汝逮也外兄杜幼文为梁州刺史要叡俱行梁土富饶往者多以贿败叡虽幼独以廉闻宋永元初袁顗为雍州刺史见而异之引为主簿顗到州与邓琬起兵叡求出为义成郡故免顗之祸累迁齐兴太守本州别驾长水校尉右军将军齐末多故欲还鄊里求为上庸太守俄而太尉陈显逹䕶军将军崔慧景频逼建邺人心惶骇西土人谋之叡曰陈虽旧将非髙人才崔颇更事懦而不武天下真人殆兴吾州矣乃遣其二子自结于梁武及兵起檄至叡率郡人伐竹为筏倍道来赴有衆二千马二百匹帝见叡甚恱抚几曰佗日见君之面今日见君之心吾事就矣师克郢鲁平茄湖叡多建䇿皆见用大军发郢谋留守将上难其人乆之顾叡曰弃骐骥而不乘焉遑遑而更索即日以为江夏太守行郢州府事初郢城之拒守也男女垂十万闭垒经年疾疫死者十七八皆积尸于牀下而生者寝䖏其上每屋盈满叡料简隐䘏咸为营理百姓頼之梁台建徴为大理武帝即位迁廷尉封梁都子天监二年改封永昌再迁豫州刺史领厯阳太守魏遣衆来伐叡率州兵击走之四年侵魏诏叡都督衆军叡遣长史王超宗梁郡太守冯道根攻魏小岘城未能㧞叡廵行围栅魏城中忽出数百人陈于门外叡欲击之诸将皆曰向本轻来请还授甲而后战叡曰魏城中二千余人闭门坚守足以自保今无故出人扵外必其骁勇若能挫之其城自拔衆犹迟疑叡指其节曰朝廷授此非以为饰韦叡之法不可犯也乃进兵魏军败因急攻之中宿而城拔遂进讨合肥先是右军司马胡景略至合肥乆未能下叡案行山川曰吾闻汾水可以灌平阳即此是也乃堰肥水顷之堰成水通舟舰继至魏初分筑东西小城夹肥叡先攻二城既而魏援将杨灵𦙍帅军五万奄至衆惧不敌请表益兵叡曰贼已至城下方复求军且吾求济师彼亦徴衆师克在和古人之义也因战破之军人少安初肥水堰立使军主王懐静筑城于岸守之魏攻陷城乘胜至叡城下军监潘灵祐劝叡退还巢湖诸将又请走保三丈叡怒曰将军死绥有前无却因令取繖扇麾幢树之堤下示无动志叡素羸毎战不甞骑马以板舆自载督励衆军魏兵凿堤叡亲与争魏军却因筑垒于堤以自固起鬭舰髙与合肥城等四面临之城溃俘获万余所获军实无所私焉初胡景略与前军赵祖悦同军交恶志相陷害景略一怒自啮其齿齿皆流血叡以将帅不和将致患祸酌酒自劝景略曰且愿两虎勿复私鬭故终于此役得无害焉叡每昼接客旅夜算军书三更起张灯逹曙抚循其衆常如不及故投募之士争归之所至顿舎修立馆宇藩篱墉壁皆应凖䋲合肥既平有诏班师去魏军既近惧为所蹑叡悉遣辎重居前身乘小舆殿后魏人服叡威名望之不敢逼全军而还于是迁豫州于合肥五年魏中山王元英攻北徐州围刺史昌义之于钟离衆兵百万连城四十余武帝遣征北将军曹景宗拒之次邵阳洲筑垒相守未敢进帝怒诏叡㑹焉赐以龙环御刀曰诸将有不用命者斩之叡自合肥径隂陵大泽过涧谷輙飞桥以济师人畏魏军盛多劝叡缓行叡曰钟离今凿穴而䖏负户而汲车驰卒奔犹恐其后而况缓乎旬日而至邵阳初帝𠡠景宗曰韦叡卿鄊望宜善敬之景宗见叡甚谨帝闻曰二将和师必济矣叡扵景宗营前二十里夜掘长壍树鹿角截洲为城比晓而营立元英大惊以杖击地曰是何神也景宗虑城中危惧乃募军士言文逹洪骐驎等赍𠡠入城使固城守潜行水底得逹东城城中战守日苦始知有援于是人百其勇魏将杨大眼将万余骑来战大眼以勇冠三军所向皆靡叡结车为阵大眼聚骑围之叡以彊弩二千一时俱发洞甲穿中杀伤者衆矢贯大眼右臂亡魂而走明旦元英自率衆来战叡乘素木舆执白角如意以麾军一日数合英甚惮其彊魏军又夜来攻城飞矢雨集叡子黯请下城以避箭叡不许军中惊叡扵城上厉声呵之乃定魏人先于邵阳洲两岸为两桥树栅数百歩跨淮通道叡装大舰使梁郡太守冯道根庐江太守裴邃秦郡太守李文钊等为水军会淮水暴长叡即遣之鬭舰竞发皆临贼垒以小船载草灌之以膏従而焚其桥风怒火盛敢死之士拔栅斫桥水又漂疾倐忽之间藁栅尽壊道根等皆身自搏战军人奋勇唿声动天地无不一当百魏人大溃元英脱身遁走魏军趋水死者十余万斩首亦如之其余释甲稽颡乞为囚奴犹数十万叡遣报昌义之义之且悲且喜不暇答但呌曰更生更生帝遣中书郎周舍劳军于淮上叡积所获于军门舍观之谓叡曰君此获复与熊耳山等矣以功进爵为侯七年迁左卫将军俄为安西长史南郡太守㑹司州刺史马仙琕自北还军为魏人所蹑三闗扰动诏叡督衆军援焉叡至安陆増筑城二丈余更开大壍起髙楼衆颇讥其示弱叡曰不然为将当有怯时是时元英复追仙琕将复邵阳之耻闻叡至乃退帝亦诏罢军十三年为丹阳尹以公事免十四年为雍州刺史初叡起兵鄊中客隂双光泣止叡叡迁为州双光道候叡笑曰若従公言乞食于路矣饷耕牛十头叡扵故旧无所惜士大夫年七十以上多与假板县令鄊里甚懐之十五年拜表致仕优诏不许徴拜护军给鼓吹一部入直殿省居朝廷恂恂未甞忤视武帝甚礼敬之性慈爱抚孤兄子过扵己子厯官所得禄赐皆散之亲故家无余财后为䕶军居家无事慕万石陆贾之为人因画之扵壁以自玩时虽老暇日犹课诸儿以学第三子稜尤明经史世称其洽闻叡每坐使稜説书其所发擿稜犹弗之逮武帝方鋭意释氏天下咸従风而化叡自以信受素薄位居大臣不欲与衆俯仰所行略如佗日普通元年迁侍中车骑将军未拜卒于家年七十九遗令薄葬敛以时服武帝即日临哭甚恸赠车骑将军开府仪同三司谥曰严叡雅有旷世之度涖人以爱恵为本所居必有政绩将兵仁爱士卒营幕未立终不肯舍井灶未成亦不先食被服必扵儒者虽临阵交锋常缓服乘舆执竹如意以麾进止与裴邃俱为梁世名将余人莫及初邵阳之役昌义之甚徳叡请曹景宗与叡㑹因设钱二十万贯赌之景宗掷得雉叡徐掷得卢遽取一子反之曰异事遂作塞景宗时与羣帅争先启之㨗叡独居后其不尚胜率多如是世尤以此贤之叡兄纂阐并早知名纂仕齐位司徒记室特进沈约甞称纂扵上曰恨陛下不与此人同时其学非臣辈也阐为建宁县所得俸禄百余万还家悉委伯父䖏分鄊里宗事之位通直郎叡子放字元直身长七尺七寸腰带八围容貌甚伟袭封永昌县侯位竟陵太守在郡和理为吏人所称大通元年武帝遣兼领军曹仲宗等攻涡阳又以放为明威将军总兵㑹之魏大将军费穆帅衆奄至放军营未立麾下止有二百余人放従弟洵骁果有勇力单骑击刺屡折魏军洵马亦被伤不能进放胄又三贯矢衆皆失色请放突去放厉声叱之曰今日唯有死尔乃免胄下马据胡牀处分士卒皆殊死战莫不一当百逐北至涡阳魏又遣常山王元昭大将军李奖乞伏寳费穆等五万人来援放大破之涡阳城主王伟以城降魏人弃诸营垒一时奔溃衆军乗之斩获略尽禽穆弟超并王伟送建邺还为太子右卫率中大通二年徙北徐州刺史卒于镇谥曰宜侯放性𢎞厚笃实轻财好施扵诸弟尤雍穆每将逺别及行役初还常同一室卧起时比之三姜初放与吴郡张率皆有侧室懐孕因指为婚姻其后各产男女未及成长而率亡遗嗣孤弱放常赡䘏之及为北徐州时有贵族请昏者放曰吾不失信于故友乃以息岐娶率女又以女适率子时称放能笃旧子粲粲字长倩少有父风好学仗气身长八尺容观甚伟初为云麾晋安王行叅军后为外兵参军兼中兵时颍川庾仲容吴郡张率前辈才名与粲同府并忘年交好及王为皇太子粲自记室迁歩兵校尉入为东宫领直后袭爵永昌县侯累迁右卫率领直粲以旧恩任寄稠宻虽居职累徙常留宿卫颇擅权诞倨不为时辈所平右卫朱昇甞扵酒席厉色谓粲曰卿何得已作领军面向人大同中帝甞不豫一日暴剧皇太子以下并入侍疾内外咸云帝崩粲将率宫甲度台微有喜色问所由那不见办长梯以为大行幸前殿须长梯以复也帝后闻之怒曰韦粲愿我死有司奏推之帝曰各为其主不足推故出为衡州刺史皇太子出饯新亭执粲手曰与卿不为乆别乆之帝复召还为散骑常侍还至庐陵闻侯景作逆便简閲部下倍道赴援至豫章即就内史刘孝仪共谋之孝仪曰必如此当有𠡠安可轻信单使妄相惊动或恐不然时孝仪置酒粲怒以杯抵地曰贼已度江便逼宫阙水陆阻断何暇有报假令无𠡠岂得自安韦粲今日何情饮酒即驰马出部分将发㑹江州刺史当阳公大心遣使要粲粲乃分麾下配第八弟助第九弟警为前军粲驰往见大心曰上游蕃镇江州去都最近殿下情计实宜在先但中流任重当须应接不可阙镇今宜张军声势移镇盆城遣偏将赐随于事便足大心然之遣中兵栁昕帅兵二千随粲粲悉留家累于江州以轻舸就路至南洲粲外弟司州刺史栁仲礼亦帅歩骑万余人至横江粲即送粮仗给之并散私金帛以赏其战士先是安北鄱阳王范亦自合肥遣西豫州刺史裴之髙与其世子嗣帅江西之衆赴都屯于张公洲待上流诸军至是之髙遣船度仲礼与粲合军进屯新林王㳺苑粲建议推仲礼为大都督报下流衆军裴之髙自以年位髙耻居其下乃云栁节下已是州将何须我复鞭板累日不决粲乃抗言于衆曰今同赴国难义在除贼所推栁司州者政以乆捍边疆先为侯景所惮且士马精鋭无出其前若论位次栁在粲下语其年齿亦少于粲直以社稷之计不得复论今日贵在将和若人心不同大事去矣裴公朝之旧齿岂应复挟私以阻大计粲请为诸君解释之乃单舸至之髙营切让之之髙泣曰吾荷国荣自应帅先士卒頋恨衰老不能効命企望柳使君共平凶逆前谓衆议已定无俟老夫尔若必有疑当剖心相示于是诸将定议仲礼方得进军次新亭贼列阵于中兴寺相持至晚各解归是夜仲礼入粲营部分衆军旦日将战诸将各有据守令粲顿青塘当石头中路粲虑栅垒未立贼争之颇以为惮谓仲礼曰下官才非御武直欲以身狥国节下善量其宜不可致有亏䘮仲礼曰青塘立营廹近淮渚欲以粮储船乘尽就廹之此事大非兄不可若疑兵少当更差军相助粲帅所部水陆俱进时昏雾军人失道比及青塘夜已过半垒栅至晓未合景登禅灵寺门望粲营未立便率鋭卒来攻军败乘胜入营左右髙冯牵粲避贼粲不动兵死略尽遂见害粲子尼及三弟助警构従弟昂皆战死亲戚死者数百人贼传粲首阙下以示城内简文闻之流涕谓御史中丞萧恺曰社稷所寄唯在韦公如何不幸先死行阵诏赠䕶军将军元帝平侯景追谥忠贞子谅以学业为陈始兴王叔陵所引为中录事参军兼记室叔陵败伏诛放弟正正字敬直位襄陵太守初正与东海王僧孺善及僧孺为吏部郎叅掌大选宾友故人莫不倾意正独澹然及僧孺摈废正复笃素分有踰曩日论者称焉卒于给事黄门侍郎子载载字徳基少聪慧笃志好学年十二随叔父稜见沛国刘显显问汉书十事载随问应无疑滞及长博渉文史沉敏有器局仕梁为尚书三公郎侯景之乱元帝承制以为中书侍郎寻为寻阳太守随都督王僧辩东讨侯景景平厯位琅邪义兴太守陈武帝诛王僧辩乃遣周文育袭载载婴城自守载所属县并陈武旧兵多善用弩载收得数十人系以长锁令所亲监之使射文育军约曰十发不两中者死每发輙中所中皆毙相持数旬陈武帝闻文育军不利以书喻载以诛王僧辩意并奉梁敬帝𠡠𠡠载解兵载得书乃以衆降陈武帝引载恒置左右与之谋议徐嗣徽任约等引齐军济江据石头城帝问计于载载曰齐军若分兵先据三吴之路略地东境则时事去矣今可急扵淮南即侯景故垒筑城以通东道转输别令轻兵絶其粮运使进无所虏退无所资则齐将之首旬日可致帝従之永定中位散骑常侍太子右卫率天嘉元年以疾去官载有田十余顷在江乘县之白山至是遂筑室而居屏絶人事吉凶庆弔无所往来不入篱门者㡬十载卒于家载弟鼎鼎字超盛少通晓博渉经史眀隂阳逆刺尤善相术仕梁起家湘东王法曹叅军遭父忧水浆不入口者五日哀毁过礼殆将灭性服阕为邵陵王主簿侯景之乱鼎兄昻于京口战死鼎负尸出寄于中兴寺求棺无所得鼎哀愤恸哭忽见江中有物流至鼎所窃异之往视乃新棺也因以充敛元帝闻之以为精诚所感侯景平司徒王僧辩以为戸曹属累迁中书侍郎陈武帝在南徐州鼎望气知其当王遂寄孥焉因谓陈武帝曰眀年有大臣诛死后四嵗梁其代终天之厯数当归舜后昔周灭殷氏封妫汭于宛邱其裔子孙因为陈氏㒒观眀公天縦神武继絶统者无乃是乎武帝隂有圗僧辩意闻其言大喜因而定䇿及受禅拜黄门侍郎太建中以廷尉卿为聘周使加散骑常侍后为太府卿至徳初鼎尽货田宅寓居僧寺友人大匠卿毛彪问其故答曰江东王气尽于此矣吾与尔当葬长安期运将及故破产尔初鼎之聘周也甞遇隋文帝谓曰观公容貌不乆必大贵贵则天下一家嵗一周天老夫当委质愿深自爱及陈亡驿召入京授上仪同三司待遇甚厚每公宴鼎恒预焉性简贵虽为亡国之臣未甞俯仰当世时吏部尚书韦世康兄弟显贵隋文帝従容谓鼎曰世康与公逺近对曰臣宗族南徙昭穆非臣所知帝曰卿百代卿族岂忘本也命官给酒肴遣世康请鼎还杜陵鼎乃自楚太傅孟以下二十余世并考论昭穆作韦氏谱七卷示之欢饮十余日乃还时兰陵公主寡上为之求夫选亲卫栁述及萧玚等以示鼎鼎曰玚当封侯而无贵妻之相述亦通显而守位不终上曰位由我尔遂以主降述上又问鼎诸儿谁为嗣位答曰至尊皇后所最爱者当与之非臣敢预知也上笑曰不肯显言乎开皇十三年除光州刺史以仁义教导务𢎞清静州中有土豪外修边幅而内行不轨常为劫盗鼎于都㑹时谓之曰卿是好人那忽作贼因条其徒党姦谋逗遛其人惊惧即自首伏又有人客㳺通主家之妾及其还去妾盗珍物于夜逃亡寻扵草中为人所杀主家知客与妾通因告客杀之县司鞫问具得姦状因断客死狱成上于鼎鼎览之曰此客实姦而不杀也乃某寺僧詃妾盗物令奴杀之赃在某䖏即放此客遣人掩僧并获赃物自是部内肃然咸称其神道无拾遗寻追入京顷之而卒于长安年七十九正弟稜稜字威直性恬素以书史为业博物彊记当世士咸就质疑位终光禄卿着汉书续训二卷稜弟黯黯字务直性彊正少习经史位太府卿侯景济江黯屯六门寻改为都督城西面诸军时景于城外起东西二土山城内亦应之简文亲自负土哀太子以下躬执畚锸黯守西土山昼夜苦战以功授轻车将军加持节卒于城内初黯为太㒒卿而兄子粲为左卫率黯以常怏怏谓人曰韦粲已落骅骝前朝廷是能用才不识者颇以此闚之裴邃字深眀河东闻喜人魏冀州刺史徽之后也祖夀孙寓居夀阳为宋武帝前军长史父仲穆骁骑将军邃十嵗能属文善左氏春秋齐东昏践阼始安王萧遥光为扬州刺史引邃为叅军遥光败邃还夀阳㑹刺史裴叔业以夀阳降魏邃遂随衆北徙魏宣武帝雅重之仕魏为魏郡太守魏遣王肃镇夀阳邃固求随肃密圗南归梁天监初自㧞南还除后军谘议参军邃求边境自効以为庐江太守五年征邵阳洲魏人为长桥断淮以济邃筑垒逼桥每战輙克于是密作没突舰㑹甚雨淮水暴溢邃乘舰径造桥侧进击大破之以功封夷陵县子迁广陵太守与鄊人共入魏武庙因论帝王功业其妻甥王篆之密启梁武帝云裴邃多大言有不臣迹由是左迁始安太守邃志立功边垂不愿闲逺乃致书扵吕僧珍曰昔阮咸颜延有二始之叹吾才不逮古人今为三始非其愿也将如之何后为竟陵太守开置屯田公私便之再迁西戎校尉北梁秦二州刺史复开创屯田数千顷仓廪盈实省息邉运人吏获安乃相率饷绢千余匹邃従容曰汝等不应尔吾又不可逆纳其二匹而已入为大匠卿普通二年义州刺史文僧明以州入魏魏军来援以邃为信武将军督衆军讨焉邃深入魏境出其不意魏所署义州刺史封夀据檀公岘邃击破之遂围其城夀请降义州平除豫州刺史加督镇合肥四年大军北侵以邃督征讨诸军事先袭夀阳攻其郛斩门而入一日战九合为后军蔡秀成失道不至邃以援絶拔还于是邃复整兵收集士卒令诸将各以服色相别邃自为黄袍骑先攻拔狄邱甓城黎浆又屠安成马头沙陵等戍眀年略地至汝颍间所在响应魏夀阳守将长孙承业河间王元琛出城挑战邃临淮叹曰今日不破河间方为谢𤣥所笑乃为四甄以待之令直合将军李祖怜伪遁以引承业承业等悉衆追之四甄竞发魏衆大败斩首万余级承业奔走闭门不敢复出在军疾笃命衆军守备送丧还合肥寻卒赠侍中左卫将军进爵为侯谥曰烈邃沉深有思略为政寛眀能得士心居身方正有威重将吏惮之少敢犯法及卒淮肥间莫不流涕以为邃不死当大辟土字子之礼嗣之礼字子义美仪容能言𤣥理为西豫州刺史母忧居䘮唯食麦饭邃庙在光宅寺西堂宇𢎞敞松栢郁茂范云庙在三桥蓬蒿不翦梁武帝南郊道经二庙頋而叹曰范为已死裴为更生大同初都下旱蝗四篱门外桐栢凋尽唯邃墓犬牙不入当时异之厯位黄门侍郎武帝设无遮㑹儛象惊排突陛卫王公皆散唯之礼与散骑常侍臧盾不动帝壮之以之礼为壮勇将军北徐州刺史盾兼中领军将军之礼卒扵少府卿谥曰壮子政承圣中位给事黄门侍郎魏克江陵随例入长安之髙字如山邃兄中散大夫髦之子也颇读书少负意气常随叔父邃征讨所在立功甚为邃所器重戎政咸以委焉夀阳之役邃卒于军所之髙𨽻夏侯夔平夀阳仍除梁郡太守封都城县男时魏汝阴来附𠡠之髙应接仍除颍州刺史父忧还都起为光逺将军令讨平隂陵盗以为谯州刺史侯景之乱之髙为西豫州刺史率衆入援南豫州刺史鄱阳嗣王范命之髙总督江右援军诸军事顿张公洲栁仲礼至横江之髙遣船舸迎致仲礼与韦粲等俱㑹青塘及城陷之髙还合肥与鄱阳王范西上元帝遣召之以为侍中䕶军将军到江陵时之髙第六弟之悌在侯景中或传之悌斩侯景元帝使兼中书舍人黄罗汉报之髙之髙竟无言直云贼自杀贼非之髙所闻元帝深嗟其介直承制除特进金紫光禄大夫卒谥曰恭子畿官至太子右卫率魏克江陵力战死之之髙第五弟之平字如原少倜傥有志略以军功封费县侯承圣中累迁散骑常侍太子詹事陈文帝初除光禄大夫慈训宫徴卫尉并不就乃筑山穿池植以卉木居䖏其中有终焉志天康元年卒谥曰僖子子忌忌字无畏少聪敏有识量颇渉史传为当时所称侯景之乱招集勇力乃随陈武帝征讨及陈武帝诛王僧辩僧辩弟僧智举兵据吴郡陈武帝遣黄他攻之不能克命忌勒部下精兵自钱唐直趣吴郡夜至城下鼓譟薄之僧智疑大军至轻舟奔杜龛忌入据吴郡陈武帝嘉之表授吴郡太守天嘉五年累迁卫尉卿封东兴县侯及华皎称兵上流宣帝时为录尚书辅政尽命衆军出讨委忌总知中外城防诸军事宣帝即位改封乐安县侯厯位都官尚书及吴眀彻督衆北伐诏忌以本官监明彻军淮南平授豫州刺史忌善于绥抚甚得人和及明彻进军彭汴以眀彻为都督与眀彻俱进吕梁军败见囚于周授上开府隋开皇十四年卒于长安年七十三之髙第十二弟之横之横字如岳少好宾㳺重气侠不事产业之髙以其縦诞乃为狭被蔬食以激厉之之横叹曰大丈夫富贵必作百幅被遂与僮属数百人扵芍陂大营田墅遂致殷积梁简文在东宫闻而要之以为河东王常侍迁直合将军侯景之乱𨽻鄱阳王范讨景景济江仍与范世子嗣入援台城城陷退还合肥侯景遣任约逼晋熙范令之横下援未及至范薨之横乃还时寻阳王大心在江州范副梅思立密要大心袭盆城之横斩思立而拒大心大心以州降侯景之横与兄之髙归元帝位廷尉卿河东内史随王僧辩拒侯景景退迁东徐州刺史封豫宁侯又随僧辩破景景东奔僧辩命之横与杜崱入守台城及陆纳据湘州叛又𨽻僧辩南讨斩纳将李贤眀平之又破武陵王于峡口还除吴兴太守乃作百幅被以成其志魏克江陵齐遣上党王髙涣挟贞阳侯眀攻东闗晋安王承制以之横为徐州刺史都督衆军出守蕲城之横营垒未周而齐军大至兵尽矢穷遂于阵没赠司空谥曰忠壮子凤宝嗣论曰韦裴少年励俱以学尚自立晚节驱驰各着功于戎马观叡制胜之道谓为魁梧之杰然而形甚羸瘠身不跨鞌板舆指麾隐如敌国其器分有在隆名岂虚得乎邃自効边疆盛绩克举其志不遂良可悲夫二门子弟各着名节与梁终始克荷隆构将门有将斯言岂曰妄乎南史卷五十八南史卷五十九钦定四库全书南史卷五十九唐李延夀撰列传第四十九江淹任昉王僧孺江淹字文通济阳考城人也父康之南沙令雅有才思淹少孤贫常慕司马长卿梁伯鸾之为人不事章句之学留情扵文章早为髙平檀超所知常升以上席甚加礼焉起家南徐州从事转奉朝请宋建平王景素好士淹随景素在南兖州广陵令郭彦文得罪辞连淹言受金淹被系狱自狱中上书曰昔者贱臣叩心飞霜击扵燕地庶女告天振风袭扵齐台下官每读其书未尝不废卷流涕何者士有一定之论女有不易之行信而见疑贞而为戮是以壮夫义士伏死而不頋者以此也下官闻仁不可恃善不可依谓徒虚语乃今知之伏愿大王蹔停左右少加矜察下官本蓬戸桑枢之人布衣韦带之士退不饰诗书以惊愚进不买声名于天下日者谬得升降承眀之阙出入金华之殿何尝不局影凝严侧身扄禁者乎窃慕大王之义复为门下之宾备鸣盗浅术之余豫三五贱伎之末大王恵以恩光頋以颜色实佩荆卿黄金之赐窃感豫让国士之分矣常欲结缨伏剑少谢万一剖心摩踵以报所天不圗小人固陋坐贻谤缺迹坠昭宪身限幽圄履影弔心酸鼻痛骨下官闻亏名为辱亏形次之是以每一念来忽若有遗加以渉旬月廹季冬天光沉隂左右无色身非木石与狱吏为伍此少卿所以仰天搥心泣尽而继之以血者也下官虽乏鄊曲之誉然尝闻君子之行矣其上则隠扵帘肆之间卧于巖石之下次则结绶金马之庭髙议云台之上退则虏南越之君系单于之俱启丹册并圗青史宁争分寸之末竞锥刀之利哉下官闻积毁销金积谗摩骨逺则直生取疑于盗金近则伯鱼被名扵不义彼之二才犹或如是况在下官焉能自免昔上将之耻绛侯幽狱名臣之羞史迁下室至如下官当何言哉夫以鲁连之智辞禄而不反接舆之贤行歌而忘归子陵闭闗于东越仲蔚杜门扵西秦亦良可知也若使下官事非其虚罪得其实亦当钳口吞舌伏匕首以殒身何以见齐鲁竒节之人燕赵悲歌之士乎方今圣歴钦朙天下乐业青云浮洛荣光塞河西洎临洮狄道北距飞狐阳原莫不寖仁沐义昭景饮醴而已下官抱痛圎门含愤狱户一物之微有足悲者仰惟大王少垂眀白则梧邱之魂不愧于沉首鹄亭之鬼无恨于灰骨景素览书即日出之寻举南徐州秀才对策上第再迁府主簿景素为荆州淹従之镇少帝即位多失徳景素専据上流咸劝因此举事淹每从容进諌景素不纳及镇京口淹为镇军叅军领南东海郡丞景素与腹心日夜谋议淹知祸机将发乃赠诗十五首以讽焉㑹东海太守陆澄丁艰淹自谓郡丞应行郡事景素用司马栁世隆淹固求之景素大怒言于选部黜为建安吴兴令及齐髙帝辅政闻其才召为尚书驾部郎骠骑参军事俄而荆州刺史沈攸之作乱髙帝谓淹曰天下纷纷若是君谓何如淹曰昔项彊而刘弱袁衆而曹寡羽卒受一剑之辱绍终为奔北之虏此所谓在徳不在鼎公何疑哉帝曰试为我言之淹曰公雄武有竒略一胜也寛容而仁恕二胜也贤能毕力三胜也人望所归四胜也奉天子而伐叛逆五胜也彼志鋭而器小一败也有恩无威二败也士卒解体三败也搢绅不懐四败也悬兵数千里而无同恶相济五败也虽豺狼十万而终为我获焉帝笑曰君谈过矣桂阳之役朝廷周章诏乆之未就齐髙帝引淹入中书省先赐酒食淹素能饮啖食鵞炙垂尽进酒数升讫文诰亦办相府建补记室叅军高帝让九钖及诸章表皆淹制也齐受禅复为骠骑豫章王嶷记室参军建元二年始置史官淹与司徒左长史檀超共掌其任所为条例并为王俭所駮其言不行淹任性文雅不以着述在怀所撰十三篇竟无次序又领东武令参掌诏䇿后拜中书侍郎王俭尝谓曰卿年二十五己为中书侍郎才学如此何忧不至尚书金紫所谓富贵卿自取之但问年夀何如尔淹曰不悟眀公见眷之重永眀三年兼尚书左丞时襄阳人开古冢得玉镜及竹简古书字不可识王僧䖍善识字体亦不能谙直云似是科斗书淹以科斗字推之则周宣王之简也简殆如新少帝初兼御史中丞眀帝作相谓淹曰君昔在尚书中非公事不妄行在官寛勐能折𠂻今为南司足以振肃百僚也淹曰今日之事可谓当官而行更恐不足仰称明㫖尔于是弹中书令谢朏司徒左长史王缋护军长史庾𢎞逺并以託疾不预山陵公事又奏收前益州刺史刘悛梁州刺史阴智伯并赃货巨万辄收赴廷尉临海太守沈昭略永嘉太守庾昙隆及诸郡二千石并大县官长多被劾内外肃然眀帝谓曰自宋以来不复有严明中丞君今日可谓近世独歩累迁祕书监侍中卫尉卿初淹年十三时孤贫常采薪以养母曽于樵所得貂蝉一具将鬻以供养其母曰此故汝之休徴也汝才行若此岂长贫贱也可留待得侍中着之至是果如母言永元中崔慧景举兵围都衣冠悉投名刺淹称病不往及事平时人服其先见东昏末淹以祕书监兼卫尉又副领军王莹及梁武至新林淹微服来奔位相国右长史天监元年为散骑常侍左卫将军封临沮县伯淹乃谓子弟曰吾本素官不求富贵今之忝窃遂至于此平生言止足之事亦以备矣人生行乐须富贵何时吾功名既立正欲归身草莱耳以疾迁金紫光禄大夫改封醴陵侯卒武帝为素服举哀谥曰宪淹少以文章显晚节才思微退云为宣城太守时罢归始泊禅灵寺渚夜梦一人自称张景阳谓曰前以一匹锦相寄今可见还淹探怀中得数尺与之此人大恚曰那得割截都尽頋见邱迟谓曰余此数尺既无所用以遗君自尔淹文章踬矣又尝宿扵冶亭梦一丈夫自称郭璞谓淹曰吾有笔在卿䖏多年可以见还淹乃探怀中得五色笔一以授之尔后为诗絶无羙句时人谓之才尽凡所着述自撰为前后集并齐史传志并行于世甞欲为赤县经以补山海之阙竟不成子蒍嗣任昉字彦升乐安博昌人也父遥齐中散大夫遥兄遐字景逺少敦学业家行甚谨位御史中丞金紫光禄大夫始兴永眀中遐以罪将徙荒裔遥怀名请诉言泪交下齐武帝闻而哀之竟得免遥妻河东裴氏髙眀有徳行尝昼卧梦有五色采旗盖四角悬铃自天而坠其一铃落入懐中心悸因而有娠占者曰必生才子及生昉身长七尺五寸幼而聪敏早称神悟四嵗诵诗数十篇八嵗能属丈自制月仪辞义甚美褚彦囬尝谓遥曰闻卿有令子相为喜之所谓百不为多一不为少由是闻声借甚年十二従叔晷有知人之量见而称其小名曰阿堆吾家千里驹也昉孝友纯至每侍亲疾衣不解带言与泪并汤药饮食必先经口初为奉朝请举兖州秀才拜太学博士永眀初卫将军王俭领丹阳尹复引为主簿俭每见其文必三复殷勤以为当时无辈曰自传季友以来始复见于任子若孔门是用其入室升堂于是令昉作一文及见曰正得吾腹中之欲乃出自作文令昉㸃正昉因定数字俭拊几叹曰后世谁知子定吾文其见知如此后为司徒竟陵王记室参军时琅邪王融有才儁自谓无对当时见昉之文怳然自失以父䘮去官泣血三年杖而后起齐武帝谓昉伯遐曰闻昉哀瘠过礼使人忧之非直亡卿之寳亦时才可惜宜深相全譬遐使进饮食当时勉励囬即欧出昉父遥本性重槟榔以为常饵临终尝求之剖百许口不得好者昉亦所嗜好深以为恨遂终身不尝槟榔遭继母忧昉先以毁瘠毎一恸絶良乆乃苏因庐扵墓侧以终䘮礼哭泣之地草为不生昉素彊壮腰带甚充服阕后不复可识齐眀帝深加器异欲大相擢引为爱憎所白乃除太子歩兵校尉掌东宫书记齐朙帝废鬰林王始为侍中中书监骠骑大将军开府仪同三司扬州刺史录尚书事封宣城郡公使昉具草帝恶其辞斥甚愠昉亦由是终建武中位不过列校昉尤长载笔颇慕傅亮才思无穷当时王公表奏无不请焉昉起草即成不加㸃窜沈约一代辞宗深所推挹永元中纡意于梅虫儿东昏中㫖用为中书郎谢尚书令王亮亮曰卿宜谢梅那忽谢我昉慙而退末为司徒右长史梁武帝克建邺霸府初开以为骠骑记室参军専主文翰每制书草沈约輙求同署甞被急召昉出而约在是后文笔约叅制焉始梁武与昉遇竟陵王西邸従容谓昉曰我登三府当以卿为记室昉亦戏帝曰我若登三事当以卿为骑兵以帝善骑也至是引昉符昔言焉昉奉牋云昔承清宴属有绪言提挈之旨形乎善谑岂谓多幸斯言不渝盖谓此也梁台建禅让文诰多昉所具奉世叔父母不异严亲事兄嫂恭谨外氏贫阙恒营奉供养禄奉所收四方饷遗皆班之亲戚即日便尽性通脱不事仪形喜愠未甞形于色车服亦不鲜朙武帝践阼厯给事黄门侍郎吏部郎出为义兴太守嵗荒民散以私奉米豆为粥活三千余人时产子者不举昉严其制罪同杀人孕者供其资费济者千室在郡所得公田奉秩八百余石昉五分督一余者悉原儿妾食麦而已友人彭城到溉溉弟洽従昉共为山泽㳺及被代登舟止有绢七匹米五石至都无衣镇军将军沈约遣裙衫迎之重除吏部郎参掌大选居职不称寻转御史中丞祕书监自齐永元以来祕阁四部篇卷分杂昉手自讐校由是篇目定焉出为新安太守在郡不事边幅率然曵杖徒行邑郭人通辞讼者就路决焉为政清省吏人便之卒扵官唯有桃花米二十石无以为敛遗言不许以新安一物还都杂木为棺浣衣为敛阖境痛惜百姓共立祠堂于城南嵗时祠之武帝闻问方食西苑绿沉𤓰投之扵盘悲不自胜因屈指曰昉少时常恐不满五十今四十九可谓知命即日举哀哭之甚恸追赠太常谥曰敬子昉好交结奖进士友不附之者亦不称述得其延誉者多见升擢故衣冠贵㳺莫不多与交好坐上客恒有数十时人慕之号曰任君言如汉之三君也在郡尤以清洁着名百姓年八十以上者遣户曹掾访其寒温甞欲营佛齐调枫香二石始入三斗便出教长断曰与夺自己不欲贻之后人郡有蜜岭及杨梅旧为太守所采昉以冐险多物故即时停絶吏人咸以百余年未之有也为家诫殷勤甚有条贯陈郡殷芸与建安太守到溉书曰哲人云亡仪表长谢元龟何寄指南谁託其为士友所推如此昉不事生产至乃居无室宅时或讥其多乞贷亦随复散之亲故常自叹曰知我者亦以叔则不知我者亦以叔则既以文才见知时人云任笔沈诗昉闻甚以为病晚节转好着诗欲以倾沈用事过多属辞不得流便自尔都下士子慕之转为穿凿扵是有才尽之谈矣博学于书无所不见家虽贫聚书至万余卷率多异本及卒后武帝使学士贺縦共沈约勘其书目官无者就其家取之所着文章数十万言盛行于时东海王僧孺甞论之以为过于董生扬子昉乐人之乐忧人之忧虚往实归忘贫去吝行可以厉风俗义可以厚人伦能使贪夫不取懦夫有立其见重如此有子东里西华南容北叟并无术业坠其家声兄弟流离不能自振生平旧交莫有收䘏西华冬月着葛帔练裙道逢平原刘孝标泫然矜之谓曰我当为卿作计乃着广絶交论以讥其旧交曰客问主人曰朱公叔絶交论为是乎为非乎主人曰客奚此之问客曰夫草虫鸣则阜螡跃雕虎啸而清风起故氛氲相感雾涌云蒸嘤鸣相召星流电激是以王阳登则贡公喜罕生逝而国子悲且心同琴瑟言郁郁于兰茞道叶胶漆志婉娈于埙箎圣贤以此镂金板而镌盘盂书玉牒而刻钟鼎若乃匠石辍成风之妙巧伯牙息流波之雅引范张欵欵于下泉尹斑陶陶于永夕骆驿从横烟霏雨散巧歴所不知心计莫能测而朱益州汨彝叙粤谟训捶直切絶交游视黔首以鹰鹯媲人灵于豺虎蒙有猜焉请辩其惑主人听然曰客所谓抚弦徽音未逹燥湿变响张罗沮泽不睹鸿鴈髙飞盖圣人握金镜阐风烈龙骧蠖屈従道污隆日月连璧賛亹亹之𢎞致云飞雷薄显棣华之微㫖若五音之变化济九成之妙曲此朱生得𤣥珠扵赤水谟神睿以为言至夫组织仁义琢磨道徳懽其愉乐恤其陵夷寄通灵台之下遗迹江湖之上风雨急而不辍其音霜雪零而不渝其色斯贤逹之素交厯万古而一遇逮叔世人讹狙诈飈起溪谷不能踰其险鬼神无以䆒其变竞毛羽之轻趋锥刀之末扵是素交尽利交兴天下蚩蚩鸟惊雷骇然利交同源泒流则异较言其略有五术焉若其宠均董石权压梁窦彫刻百工鑪锤万物吐嗽兴云雨唿噏下霜露九域耸其风尘四海叠其熏灼靡不望影星奔借响川鹜鸡人始唱鹤盖成隂髙门旦开流水接轸皆愿摩顶至踵隳胆抽肠约同要离焚妻子誓殉荆卿湛七族是曰势交其流一也富埓陶白赀巨程罗山擅铜陵家蔵金穴出平原而聮骑居里闬而鸣钟则有穷巷之宾绳枢之士冀宵烛之末光邀润屋之微泽鱼贯凫踊飒沓鳞萃分鴈鹜之稻粱霑玉斝之余沥衔恩遇进款诚援青松以示心指白水而旌信是曰贿交其流二也陆大夫宴喜西都郭有道人伦东国公卿贵其籍甚搢绅羡其登仙加以敛颐蹙頞涕唾流沫骋黄马之剧谈縦碧鸡之雄辩叙温燠则寒谷成暄论严苦则春丛零叶飞沉出其頋指荣辱定其一言于是有弱冠王孙绮纨公子道不挂于通人声未遒扵云阁攀其鳞翼丐其余论附骐骥之旄端轶归鸿于碣石是曰谈交其流三也阳舒隂惨生灵大情忧合欢离品物恒性故鱼以泉涸而呴沫鸟因将死而鸣哀同病相怜缀河上之悲曲恐惧寘懐昭谷风之盛典斯则断金由扵湫隘刎颈起于苫盖是以伍员濯溉于宰嚭张王抚翼扵陈相是曰穷交其流四也驰骛之俗浇薄之伦无不操权衡执纎纩衡所以揣其轻重纩所以属其鼻息若衡不能举纩不能飞虽颜冉龙翰凤鶵曽史兰薰雪白舒向金玉渊海卿云黼黻河汉视若游尘遇同土梗莫肯费其半菽罕有落其一毛若衡重锱铢纩微彯撇虽共工之蒐慝驩兠之掩义南荆之跋扈东陵之巨猾皆为匍匐委蛇折支舐痔金膏翠羽将其意脂韦便辟导其诚故轮盖所游必非夷恵之室包苴所入寔行张霍之家谋而后动芒豪寡忒是曰量交其流五也凡斯五交义同贾鬻故桓谭譬之扵阛阓林囬谕之扵甘醴夫寒署逓进盛衰相袭或前荣而后悴或始富而终贫或初存而末亡或古约而今泰循环翻覆迅若波澜此则徇利之情未甞异变化之道不得一由是观之张陈所以凶终萧朱所以隟末断焉可知矣而翟公方䂓规然勒门以箴客何所见之晚乎然因此五交是生三衅败徳殄义禽兽相若一衅也难固易携讐讼所聚二衅也名陷饕餮贞介所羞三衅也古人知三衅之为梗惧五交之速尤故王丹威子以榎楚朱穆昌言而示絶有旨㢤有㫖哉近世有乐安任昉海内髦杰早绾银黄夙昭人誉遒文丽藻方驾曹王英跱俊迈聮衡许郭类田文之爱客同郑荘之好贤见一善则盱衡扼腕遇一才则扬睂抵掌雌黄出其脣吻朱紫由其月旦于是冠盖辐凑衣裳云合辎軿击轊坐客恒满蹈其阃阈若升阙里之堂入其隩隅谓登龙门之坂至扵顾盼増其倍价翦拂使其长鸣彯组云台者摩肩趋走丹墀者叠迹莫不缔恩狎结绸缪想惠庄之清尘庶羊左之徽烈及瞑目东粤归骸洛浦繐帐犹悬门罕渍酒之彦坟未宿草野絶动轮之宾藐尔诸孤朝不谋夕流离大海之南寄命瘴疠之地自昔把臂之英金兰之友曽无羊舌下泣之仁宁慕郈成分宅之徳呜唿世路崄巇一至于此太行孟门岂云嶃絶是以耿介之士疾其若斯裂裳裹足弃之长骛独立髙山之顶懽与麋鹿同羣曒曒然絶其雰浊诚耻之也诚畏之也到溉见其论抵之于地终身恨之昉撰杂传二百四十七卷地记二百五十二卷文章三十三卷东里位尚书外兵郎王僧孺字僧孺东海郯人也魏卫将军肃八世孙也曽祖雅晋左光禄大夫仪同三司祖凖之宋司徒左长史父延年员外常侍未拜卒僧孺㓜聪慧年五嵗便机警初读孝经问授者曰此书何所述曰论忠孝二事僧孺曰若尔愿常读之又有餽其父冬李先以一与之僧孺不受曰大人未见不容先甞七嵗能读十万言及长笃爱坟籍家贫常佣书以养母写毕讽诵亦了仕齐为太学博士尚书仆射王晏深相赏好晏为丹阳尹召补功曹使撰东宫新记司徒竟陵王子良开西邸招文学僧孺与太学生虞羲邱国宾萧文琰邱令楷江洪刘孝孙并以善辞藻游焉而僧孺与髙平徐夤俱为学林文惠太子欲以为宫僚乃召入直崇眀殿㑹薨出为晋安郡丞仍除侯官令建武初举士为始安王遥光所荐除仪曹郎迁书侍御史出为钱唐令初僧孺与乐安任昉遇于竟陵王西邸以文学㑹友及将之县昉赠诗曰唯子见知唯余知子观行视言要终犹始敬之重之如兰如芷形应影随曩行今止百行之首立人斯着子之有之谁毁谁誉脩名既立老至何遽谁其执鞭吾为子御刘略班艺虞志荀录伊昔有怀交相欣朂下帷无倦升髙有属嘉尔晨登惜余夜烛其为士友推重如此梁天监初除临川王后军记室待诏文徳省出为南海太守南海俗杀牛曽无限忌僧孺至便禁断又外国舶物髙凉生口嵗数至皆外国贾人以通货易旧时州郡就市囬而即卖其利数倍厯政以为常僧孺叹曰昔人为蜀郡长史终身无蜀物吾欲遗子孙者不在越装并无所取视事二嵗声绩有闻诏徴将还郡中道俗六百人诣阙请留不许至拜中书侍郎领着作复直文徳省撰起居注中表簿迁尚书左丞俄兼御史中丞僧孺㓜贫其母鬻纱布以自业甞携僧孺至市道遇中丞卤簿驱廹坠沟中及是拜日引驺清道悲感不自胜顷之即真时武帝制春景眀志诗五百字𠡠沈约以下辞人同作帝以僧孺为工厯少府卿尚书吏部郎参大选请谒不行出为仁威南康王长史兰陵太守行府州国事初帝问僧孺妾媵之数对曰臣室无倾视及在南徐州友人以妾寓之行还妾遂懐孕为王典籖汤道愍所纠逮诣南司坐免官乆之不调友人庐江何炯犹为王府记室僧孺乃与炯书以见其意后为安成王参军事镇右中记室叅军僧孺工属文善楷𨽻多识古事侍郎金元起欲注素问访以砭石僧孺答曰古人当以石为针必不用鐡説文有此砭字许慎云以石刺病也东山经髙氏之山多针石郭璞云可以为砭针春秋美疢不如恶石服子慎注云石砭石也季世无复佳石故以鐡代之尔转北中郎谘议参军入直西省知撰谱事先是尚书令沈约以为晋咸和初苏峻作乱文籍无遗后起咸和二年以至于宋所书并皆详实并在下省左户曹前厢谓之晋籍有东西二库此籍既并精详寔可寳惜位宦髙卑皆可依案宋元嘉二十七年始以七条徴发既立此科人姦互起伪状巧籍嵗月滋广以至于齐患其不实于是东堂校籍置郎令史以掌之竞行姦货以新换故昨日卑细今日便成士流凡此姦巧并出愚下不辨年号不识官阶或注隆安在元兴之后或以义熙在宁康之前此时无此府此时无此国元兴唯有三年而猥称四五诏书甲子不与长厯相应校籍诸郎亦所不觉不才令史固自忘言臣谓宋齐二代士庶不分杂役减阙职由于此窃以晋籍所余宜加寳爱武帝以是留意谱籍州郡多离其罪因诏僧孺改定百家谱始晋太元中员外散骑侍郎平阳贾弼笃好簿状乃广集衆家大搜羣族所撰十八州一百一十六郡合七百一十二卷凡诸大品畧无遗阙藏在秘阁副在左户及弼子太宰叅军匪之匪之子长水校尉深世传其业太保王𢎞领军将军刘湛并好其书𢎞日对千客不犯一人之讳湛为选曹始撰百家以助铨序而伤于寡畧齐卫将军王俭复加去取得繁省之衷僧孺之撰通范阳张等九族以代鴈门解等九姓其东南诸族别为一部不在百家之数焉普通二年卒僧孺好坟籍聚书至万余卷率多异本与沈约任昉家书埒少笃志精力于书无所不覩其文丽逸多用新事人所未见者时重其富博集十八州谱七百一十卷百家谱集抄十五卷东南谱集抄十卷文集三十卷两台弹事不入集别为五卷及东宫新记并行于世虞义字士光㑹稽余姚人盛有才藻卒于晋安王侍郎邱国宾吴兴人以才志不遇着书以讥扬雄萧文琰兰陵人邱令楷吴兴人江洪济阳人竟陵王子良甞夜集学士刻烛为诗四韵者则刻一寸以此为率文琰曰顿烧一寸烛而成四韵诗何难之有乃与令楷江洪等共打铜钵立韵响灭则诗成皆可观览刘孝孙彭城人博学通敏而仕多不遂常叹曰古人或开一説而致卿相立谈间而降白璧书籍妄耳徐夤髙平人有学行父荣祖位祕书监甞有罪系狱旦日原之而发皓白齐武问其故曰臣思愆于内而发变扵外当时称之论曰二汉求士率先经术近代取人多由文史观江任之所以効用盖亦㑹其时焉而淹实先觉加之以沉静昉乃旧恩持之以内行其所以名位自毕各其宜乎僧孺硕学而中年遭踬非为不遇斯乃穷通之数也南史卷五十九卷五十九考证南史卷五十九考证江淹传豫三五贱伎之末五阁本注一作王任昉传东昏中㫖用为中书郎谢尚书令王亮郎阁本作令误也主人听然听监本作忻梁书同今从阁本王僧孺传东海郯人也监本缺也字今増入撰起居注中表簿簿一本作薄今从梁书南史卷五十九考证南史卷六十钦定四库全书南史卷六十唐李延寿撰列传第五十范岫傅昭孔休源江革徐勉许懋殷钧范岫字懋宾济阳考城人也髙祖宣晋征士父羲宋尚书殿中郎本州别驾竟陵王诞反羲在城中事平遇诛岫幼而好学早孤事母以孝闻外祖颜延之早相题目以为中外之寳蔡兴宗临荆州引为主簿及蔡将卒以岫贫乏遗㫖赐钱二十万固辞拒之仕齐为太子家令文惠太子之在东宫沈约之徒以文才见引岫亦预焉岫文虽不逮约而名行为时軰所与博渉多通尤悉魏晋以来吉凶故事约常穪曰范公好事该博胡广无以加南乡范云谓人曰诸君进止威仪当问范长头以岫多识前代旧事也迁国子博士岫长七尺八寸姿容奇伟永明中魏使至诏妙选朝士有辞辩者接使于界首故以岫兼淮隂长史迎焉入为尚书左丞丁母忧居丧过礼朝廷频起并不拜朝廷亮其哀款得终丧制出为安成内史创立钧折行仓公私𢎞益征黄门侍郎兼御史中丞吏将送一无所纳永元末为辅国将军冠军晋安王长史行南徐州事梁武帝平建邺承制征为尚书吏部郎参大选天监五年为散骑常侍光禄大夫侍皇太子给扶累迁祠部尚书金紫光禄大夫卒官岫恭敬俨恪进止以礼自亲丧后蔬食布衣以终身每所居官恒以廉絜着称为长城令时有梓材巾箱至数十年经贵遂不改易在晋陵唯作牙管笔一双犹以为费所着文集礼论杂仪字训行于世二子褒伟傅昭字茂逺北地灵州人晋司𨽻校尉咸七世孙也祖和之父淡善三礼知名宋世淡事宋竟陵王诞诞反坐诛昭六岁而孤哀毁如成人为外祖所养十岁于朱雀航卖歴日雍州刺史袁顗见而奇之顗尝来昭所昭读书自若神色不改顗叹曰此儿神情不凡必成佳器司徒建安王休仁闻而悦之固欲致昭昭以宋氏多故遂不往或有穪昭于廷尉虞愿乃遣车迎昭时愿宗人通之在坐并当时名流通之贻昭诗曰英妙擅山东才子倾洛阳清尘谁能嗣及尔遘遗芳太原王延秀荐昭于丹阳尹袁粲深见礼辟为郡主簿使诸子从昭受学㑹明帝崩粲造哀䇿文乃引昭定其所制昭有其半焉粲每经昭户辄叹曰经其户寂若无人披其室其人斯在岂非名贤寻为总明学士奉朝请齐永明中累迁尚书仪曹郎先是御史中丞刘休荐昭于齐武帝永明初以昭为南郡王侍读王嗣帝位故时臣𨽻争求权宠唯昭及南阳宗夬保身而已守正无所参入竟不罹祸明帝践阼引昭为中书通事舍人时居此职者皆权倾天下昭独廉静无所干豫器服率陋身安麤粝常揷烛板牀明帝闻之赐漆合烛盘敕曰卿有古人之风故赐卿古人之物累迁尚书左丞梁武帝素重昭梁台建以为给事黄门侍郎领着作兼御史中丞天监三年兼五兵尚书参选事四年即真歴位左户尚书安成内史郡自宋来兵乱相接府舍穪凶毎昏旦间人鬼相触在任者鲜以吉终及昭至有人夜见甲兵出曰傅公善人不可侵犯乃腾虚而去有顷风雨忽至飘郡听事入隍中自是郡遂无患咸以昭贞正所致郡溪无鱼或有暑月荐昭鱼者昭既不纳又不欲拒遂餧于门侧郡多勐兽为害常设槛穽昭曰人不害勐兽勐兽亦不害人乃命去槛穽勐兽竟不为害歴祕书监太常卿迁临海太守郡有宻巖前后太守皆自封固専收其利昭以周文之囿与百姓共之大可喻小乃教勿封县令尝饷栗置绢于簿下昭笑而还之普通五年为散骑常侍金紫光禄大夫昭所莅官常以清静为政不尚严肃居朝廷无所请谒不畜私门生不交私利终日端居以书记为乐虽老不衰博极古今尤善人物魏晋以来官宦簿阀姻通内外举而论之无所遗失世穪为学府性尤笃慎子妇尝得家饷牛肉以进昭昭召其子曰食之则犯法告之则不可取而埋之其居身行已不负闇室类皆如此后进宗其学重其道人人自以为不逮卒谥曰贞长子谞位尚书郎湘东王外兵参军谞子准有文才梁宣帝时位度支尚书昭弟映字徽逺三嵗而孤兄弟友睦脩身励行非礼不动始昭之守临海陆倕饯之宾主俱懽日暮不反映以昭年髙不可连夜极乐乃自往候接同乘而归兄弟并已斑白时人美而服焉及昭卒映丧之如父年踰七十哀戚过礼服制虽除毎言辄恸天监中位乌程令卒于太中大夫子𢎞孔休源字庆緖㑹稽山隂人晋尚书沖之八世孙沖即开府仪同三司愉之世父也曾祖遥之宋尚书水部郎父佩齐通直郎休源十一而孤居丧尽礼毎见父手所写书必哀恸流涕不能自胜见者莫不为之垂泣后就吴兴沈麟士受经略通大义州举秀才太尉徐孝嗣省其䇿深善之谓同坐曰董仲舒华令思何以尚此可谓后生之准的也观此足穪王佐之才琅邪王融雅相友善乃荐之于司徒竟陵王为西邸学士梁台建与南阳刘之遴同为太学博士当时以为美选休源初到都寓于宗人少府孔登曽以祠事入庙侍中范云一与相遇深加襃赏曰不期忽觏清颜顿祛鄙吝观天披雾騐之今日后云命驾到少府登便拂筵整带谓当诣已备水陆之品云驻筯命休源及至命取其常膳止有赤仓米饭蒸鲍鱼云食休源食不举主人之馔髙谈尽日同载还家登深以为愧尚书令沈约当朝贵显轩盖盈门休源或时后来必虚襟引接处之坐右商略文义其为通人所推如此武帝尝问吏部尚书徐勉求一有学艺解朝仪者为尚书仪曹郎勉曰孔休源识见清通详练故事自晋宋起居注诵略上口武帝亦素闻之即日除兼尚书仪曹郎时多所改作毎逮访前事休源即以所诵记随机断决曾无疑滞吏部郎任昉常谓之为孔独诵迁建康狱正平反辩析时罕寃人后有选人为狱司者帝常引休源以励之除中书舍人后为尚书左丞弹肃礼闱雅允朝望时周舍撰礼疑义自汉魏至于齐梁并皆搜采休源所有奏议咸预编録再迁长兼御史中丞正色直绳无所廻避百寮惮之后为晋安王长史南郡太守行荆州府州事帝谓曰荆州总上流冲要义髙分陜今以十嵗儿委卿善匡翼之勿惮周昌之举也乃敕晋安王曰孔休源人伦仪表汝年尚㓜当每事师之寻始兴王憺代镇荆州复为憺府长史太守行府事如故在州累政甚有治绩平心决断请託弗行帝深嘉之歴祕书监复为晋安王府长史南兰陵太守别敕専行南徐州事休源累佐名蕃甚得人誉王深相倚仗常于中赍别施一榻云此是孔长史坐人莫得预焉其见敬如此歴都官尚书普通七年扬州刺史临川王宏薨武帝与羣臣议代居州任者时贵戚王公咸望迁授帝曰朕已得人孔休源才识通敏寔应此选乃授宣惠将军监扬州事休源初为临川王行佐及王薨而管州任时论荣之神州都㑹簿领殷繁休源剖断如流傍无私谒中大通二年加金紫光禄大夫在州昼决辞讼夜览坟籍每车驾廵幸常以军国事委之昭明太子薨有敕夜召休源入宴居殿与羣公参定谋议立晋安王纲为皇太子自公卿珥貂揷笔奏决于休源前休源怡然无愧时人名为兼天子四年卒遗令薄葬节朔荐蔬菲而已帝为之流涕顾谢举曰孔休源居职清忠方欲共康政道奄至陨没朕甚痛之举曰此人清介彊直臣窃为陛下惜之谥曰贞子休源风范彊正明练政体常以天下为己任武帝深委仗之累居显职性缜密未尝言禁中事聚书盈七千卷手自校练凡奏议弹文勒成十五卷长子云章颇有父风位东扬州别驾少子宗范聪敏有识度位中书郎江革字休映济阳考城人也祖齐之宋都水使者尚书金部郎父柔之齐尚书仓部郎有孝行以母忧毁卒革幼而聪敏早有才思六歳便解属文柔之深加赏器曰此儿必兴吾门九嵗丁父艰与第四弟观同生少孤贫傍无师友兄弟自相训朂读书精力不倦十六丧母以孝闻服阕与观俱诣太学补国子生举髙第齐中书郎王融吏部郎谢朓雅相钦重朓尝行还过候革时大寒雪见革弊絮单席而耽学不倦嗟叹久之乃脱其所着襦并手割半氊与革充卧具而去司徒竟陵王闻其名引为西邸学士弱冠举南徐州秀才时豫章胡谐之行州事王融与谐之书令荐革谐之方贡琅邪王汎便以革代之仆射江袥深相引接袥为太子詹事启革为丞袥时权倾朝右以革才堪经国令参掌机务诏诰文檄皆委以具革防杜形迹外人不知袥诛宾客皆罹其罪革独以智免除尚书驾部郎中兴元年梁武帝入石头时吴兴太守袁昂据郡拒义不从革制书与昂于坐立成辞义典雅帝深赏叹之令与徐勉同掌书记建安王为雍州刺史表求管记以革为征北记室参军带中庐令与弟观少长共居不忍离别苦求同行以观为征北行参军兼记室时吴兴沈约乐安任昉与革书云比闻雍府妙选英才文房之职总卿昆季可谓驭二龙于长途骋骐骥于千里途次江夏观卒革在雍州为府王所礼款若布衣后为建康正频迁秣陵建康令为政明肃豪彊惮之歴中书舍人尚书左丞晋安王长史寻阳太守行江州府事徙庐陵王长史太守行事如故以清严为属城所惮时少王行事多倾意于签帅革以正直自居不与典签赵道智坐道智因还都启事面陈革堕事好酒以琅邪王昙聪代为行事南州士庶为之语曰故人不道智新人佞散骑莫知度不度新人不如故迁御史中丞弹奏豪权一无所避后为镇北豫章王长史广陵太守时魏徐州刺史元法僧降附革被敕随府王镇彭城城既失守革素不便马汎舟而还途经下邳为魏人所执魏徐州刺史安丰王延明闻革才名厚加接待革穪脚疾不拜延明将害之见革辞色严正更加敬重时祖暅同被拘絷延明使暅作欹器漏刻铭革唾骂暅曰卿荷国厚恩已无报答乃为虏立铭孤负朝廷延明闻之乃令革作丈八寺碑并祭彭祖文革辞以囚执既久无复心思延明将加箠扑革厉色曰江革年六十不能杀身报主今日得死为幸誓不为人执笔延明知不可屈乃止日给脱粟三升仅余性命㑹魏帝请中山王元略反北乃放革及祖暅还朝上大宴举酒劝革曰卿那不畏延明害对曰臣行年六十死不为夭岂畏延明帝曰今日始见苏武之节于是以为太尉临川王长史时帝惑于佛教朝贤多启求受戒革精信因果而帝未知谓革不奉佛法乃赐革觉意诗五百字云唯当勤精进自彊行胜脩岂可作底突如彼必死囚以此告革及诸贵游又手敕曰果报不可不信岂可底突如对元延明邪革因乞受菩萨戒时武陵王纪在东州颇骄纵上以臧盾性弱不能匡正召革慰遣乃除武陵王长史㑹稽郡丞行府州事革门生故吏家多在东闻革应至并赍持缘道迎候革曰我通不受饷不容独当故人筐篚至镇唯资公俸食不兼味郡境殷广辞讼日数百革分判辩析曾无疑滞人安吏畏百城震恐琅邪王骞为山隂令赃货狼籍望风自解府王惮之毎侍䜩言论必以诗书王因此躭学好文典签沈炽文以王所制诗呈武帝帝谓仆射徐勉曰革果穪职乃除都官尚书将还赠遗一无所受送故依旧订舫革并不纳唯乘台所给一舸舸艚偏欹不得安卧或请济江徙重物以迮轻艚革既无物乃于西陵岸取石十余片以实之其清贫如此寻监吴郡时境内荒俭刧盗公行革至郡唯有公给仗身二十人百姓皆惧不能静寇革乃省游军尉百姓逾恐革乃广施恩惠盗贼尽息武陵王出镇江州乃曰我得江革又得革清贫岂能一日忘之当与其同饱乃表革同行除南中郎长史寻阳太守征入为度支尚书好奖进闾阎为后生延誉由是衣冠士子翕然归之时尚书令何敬容掌选序用多非其人革性彊直每朝宴恒有襃贬以此为权贵所疾乃谢病还家除光禄大夫优游闲放以文酒自娱卒谥曰彊子有集二十卷行于世革歴官八府长史四王行事三为二千石傍无姬侍家徒壁立时以此髙之长子敏早卒次子徳藻德藻字德藻好学美风仪身长七尺四寸性至孝事亲尽礼与异产昆弟居恩惠甚笃渉猎经籍善属文仕梁为尚书比部郎以父忧去职服阕后容貌毁瘠如居丧时及陈武帝受禅为祕书监兼尚书左丞寻以本官兼中书舍人天监中兼散骑常侍与中书郎刘师知使齐着北征道里记三卷还除太子中庶子迁御史中丞坐公事免后自求宰县补新渝令政尚恩惠颇有异绩卒于官文帝赠散骑常侍文笔十五卷子椿亦善属文位尚书右丞德藻弟从简少有文情年十七作采荷调以刺何敬容为当时所赏位司徒从事中郎侯景乱为任约所害子兼叩头流血乞代父命以身蔽刃遂俱见杀天下痛之徐勉字脩仁东海郯人也祖长宗宋武帝霸府行参军父融南昌相勉糿孤贫早励清节年六嵗属霖雨家人祈霁率尔为文见穪耆宿及长好学宗人孝嗣见之叹曰此所谓人中之骐骥必能致千里又尝谓诸子曰此人师也尔等则而行之年十八召为国子生便下帷专学精力无怠同时侪軰肃而敬之祭酒王俭毎见常目送之曰此子非常器也毎穪有宰辅之量射䇿甲科起家王国侍郎补太学博士时每有议定勉理证明允莫能贬夺同官咸取则焉迁临海王西中郎田曹行参军俄徙署都曹时琅邪王融一时才儁特相慕悦尝请交焉勉谓所亲曰王郎名髙望促难可轻衣裾融后果陷于法以此见推识鉴累迁领军长史初与长沙宣武王游梁武帝深器赏之及武帝兵至建邺勉于新林谒见帝甚加恩礼使管书记及帝即位拜中书侍郎进领中书通事舍人直内省迁临川王后军谘议尚书左丞自掌枢宪多所纠举时论以为穪职天监三年除给事黄门侍郎尚书吏部郎参掌大选迁侍中时师方侵魏候驿填委勉参掌军书劬劳夙夜动经数旬乃一还家羣犬惊吠勉叹曰吾忧国忘家乃至于此若吾亡后亦是传中一事六年除给事中五兵尚书迁吏部尚书勉居选官彛伦有序既闲尺牍兼善辞令虽文案填积坐客充满应对如流手不停笔又该综百氏皆避其讳尝与门人夜集客有虞暠求詹事五官勉正色答云今夕止可谈风月不宜及公事故时人服其无私天监初官名互有省置勉撰立选簿奏之有诏施用其制开九品为十八班自是贪冒茍进者以财货取通守道沦退者以贫寒见没矣后为左卫将军领太子中庶子侍东宫昭明太子尚糿敕知宫事太子礼之甚重毎事询谋尝于殿讲孝经临川王宏尚书令沈约备二傅勉与国子祭酒张充为执经王莹张稷柳憕王暕为侍讲时选极亲贤妙尽人誉勉陈让数四又与沈约书求换侍讲诏弗许然后就焉旧扬徐首迎主簿尽选国华中正取勉子崧充南徐选首帝敕之曰卿寒士而子与王志子同迎偃王以来未之有也勉耻以其先为戏答旨不恭由是左迁散骑常侍领游击将军后为太子詹事又迁尚书右仆射詹事如故时人间丧事多不遵礼朝终夕殡相尚以速勉上疏曰礼记问丧云三日而后歛者以俟其生也三日而不生亦不生矣顷来不遵斯制送终之礼殡以朞日润屋豪家乃或半晷衣衾棺椁以速为荣亲戚徒𨽻各念休反故属纩才毕灰钉已具忘狐鼠之顾歩媿燕雀之徊翔伤情㓕理莫此为大且人子承衾之时志懑心絶丧事所资悉关他手爱憎深浅事寔难原如觇视或爽存没违滥使万有其一怨酷已多岂若缓其告歛之辰申其望生之兾请自今士庶宜悉依古三日大歛如其不奉加以纠绳诏可其奏又除尚书仆射中卫将军勉以旧恩继升重位尽心奉上知无不为爰自小选迄于此职常参掌衡石甚得士心禁省中事未尝漏泄毎有表奏辄焚藁草博通经史多识前载齐世王俭居职已后莫有逮者朝仪国典昏冠吉凶勉皆预图议初勉受诏知撰五礼普通六年功毕表上之曰夫礼以安上化人𢎞风训俗经国家利后嗣者也唐虞三代咸必由之在乎有周宪章尤备因殷革夏损益可知虽复经礼三百曲礼三千经文三百威仪三千其大归有五即宗伯所掌典礼吉为上凶次之宾次之军次之嘉为下也故祠祭不以礼则不齐不庄丧纪不以礼则背死忘生者衆宾客不以礼则朝觐失其仪军旅不以礼则致乱于师律冠昏不以礼则男女失其时为国脩身于斯攸急洎周室大坏王道既衰官守斯文日失其序暴秦灭学埽地无余汉氏郁兴日不暇给犹命叔孙于外野方知帝王之为贵末叶纷纶递有兴毁及东京曹襃南宫制述集其散略百有余篇虽写以尺简而终阙平奏其后兵革相寻异端互起章句既沦爼豆斯辍方领矩歩之容事灭于旌鼓兰台石室之典用尽于帷盖至乎晋氏爰定新礼荀顗制之于前摰虞删之于末既而中原丧乱罕有所遗江左草创因循而已釐革之风是则未暇伏惟陛下睿明启运光天改物拨乱惟武经俗以文作乐在乎功成制礼𢎞于业定伏寻所定五礼起齐永明二年太子歩兵校尉伏曼容表求制一代礼乐于时参议置新旧学士十人止脩五礼谘禀卫将军丹阳尹王俭学士亦分住郡中制作歴年犹未克就及文宪薨遗文散逸又以事付国子祭酒何𦙍经渉九载犹复未毕建武四年𦙍还东山齐明帝敕委尚书令徐孝嗣旧事本末随在南第永元中孝嗣于此遇祸又多零落当时鸠集所余权付尚书左丞蔡仲熊骁骑将军何佟之共掌其事时礼局住在国子学中门外东昏之时频有军火其所散失又踰大半天监元年佟之启审省置之宜敕使外详时尚书参详以天地初革庶务权舆宜俟隆平徐议删撰欲且省礼局併还尚书仪曹诏㫖云礼坏乐缺故国异家殊寔宜以时修定以为永准于是尚书仆射沈约等参议请五礼各置旧学士一人人各自举学士二人相助抄撰其中有疑者依前汉石渠后汉白虎随源以闻请㫖断决乃以旧学士右军记室参军明山宾掌吉礼中军骑兵参军严植之掌凶礼中军田曹行参军兼太常丞贺玚掌宾礼征虏记室参军陆琏掌军礼右军参军事司马褧掌嘉礼尚书右丞何佟之总参其事佟之亡后以镇北谘议参军伏暅代之后又以暅代严植之掌凶礼暅寻迁官以五经博士缪昭掌凶礼复以礼仪深广记载残缺宜须博论共尽其致更使镇军将军丹阳尹沈约太常卿张充及臣三人同参厥务臣又奉别敕总知其事末又使中书侍郎周舍庾于陵二人复豫参知若有疑义所掌学士当职先立议通谘五礼旧学士及参知各言同异条牒启闻决之制㫖疑事既多嵗时又积制㫖裁断其数不少莫不网罗经诰玉振金声凡诸奏决皆载篇首具列圣㫖为不刋之则宁孝宣之能拟岂孝章之足云五礼之职事有繁简及其列毕不得同时嘉礼仪注以天监六年五月七日上尚书合十有二帙一百一十六卷五百三十六条宾礼仪注以天监六年五月二十日上尚书合十有七帙一百三十三卷五百四十五条军礼仪注以天监九年十月二十九日上尚书合十有八帙一百八十九卷二百四十条吉礼仪注以天监十一年十一月十日上尚书合二十有六帙二百二十四卷一千五条凶礼仪注以天监十一年十一月十七日上尚书合四十有七帙五百一十四卷五千六百九十三条大凡一百二十帙一千一百七十六卷八千一十九条又列副祕合及五经典书各一通缮写校定以普通五年二月始获洗毕窃以撰正履礼歴代罕就皇明在运厥功克成周代三千举其盈数今之八千随事附益质文相变故其数兼倍犹如八卦之爻因而重之错综成六十四也臣以庸识谬司其任淹留歴稔允当斯责兼勒成之初未遑表上寔由才轻务广思力不周永言慙惕无忘寤寐自今春舆驾将亲六师搜寻军礼阅其条章靡不该备可以悬诸日月颁之天下者矣诏有司案以遵行寻加中书令勉以疾求解内任诏不许乃令停下省三日一朝有事遣主书论决患脚转剧久阙朝觐固求陈解诏许疾差还省勉虽居显职不营产业家无畜积奉禄分赡亲族之贫乏者门人故旧或从容致言勉乃答曰人遗子孙以财我遗之清白子孙才也则自致辎軿如不才终为佗有尝为书戒其子崧曰吾家本清廉故常居贫素至于产业之事所未尝言非直不经营而已薄躬遭逢遂至今日尊官厚禄可谓备之毎念叨窃若斯岂由才致仰借先门风范及以福庆故臻此尔古人所谓以清白遗子孙不亦厚乎又云遗子黄金满籝不如一经详求此言信非徒语吾虽不敏寔有本志庶得遵奉斯义不敢坠失所以显贵以来将三十载门人故旧承荐便宜或使创辟田园或劝兴立邸店又欲舳舻运致亦令货殖聚歛若此衆事皆距而不纳非谓拔葵去织且欲省息纷纭中年聊于东田开营小园者非存播艺以要利政欲穿池种树少寄情赏又以郊际闲旷终可为宅傥获悬车致事寔欲歌哭于斯慧日十住等既应营昏又须住止吾清明门宅无相容处所以尔者亦复有以前割西边施宣武寺既失西厢不复方幅意亦谓此逆旅舍尔何事须华常恨时人谓是我宅古往今来豪富继踵髙门甲第连闼洞房宛其死矣定是谁室但不能不为培塿之山聚石移果杂以花卉以娱休沐用託性灵随便架立不存广大唯功德处小以为好所以内中逼促无复房宇近脩东边儿孙二宅乃借十住南还之资其中所须犹为不少既牵挽不至又不可中途而辍郊间之园遂不办保货与韦黯乃获百金成就两宅已消其半寻园价所得何以至此由吾经始歴年粗已成立桃李茂密桐竹成隂塍陌交通渠畎相属华楼回榭颇有临眺之美孤峯丛薄不无纠纷之兴渎中并饶荷䓈湖里殊富芰莲虽云人外城阙密迩韦生欲之亦雅有情趣追述此事非有吝心盖是事意所至尔忆谢灵运山家诗云中为天地物今成鄙夫有吾此园有之二十载今为天地物物之与我相校㡬何哉此直所余今以分汝营小田舍亲累既多理亦须此且释氏之教以财物谓之外命外典亦穪何以聚人曰财况汝常情安得忘此闻汝所买湖熟田地甚为舄卤弥复可安所以如此非物竞故也虽事异寝丘聊可髣髴孔子曰居家理事可移于官既已营之宜使成立进退两亡更贻耻笑若有所收获汝可自分赡内外大小宜令得所非吾所知又复应霑之诸女尔汝既居长故有此及凡为人长殊复不易当使中外谐缉人无间言先物后已然后可贵老生云后其身而身先若能尔者更招巨利汝当自朂见贤思齐不宜忽略以弃日也弃日乃是弃身身名美恶岂不大哉可不慎欤今之所敕略言此意政谓为家以来不事资产暨立墅舍似乖旧业陈其始末无愧怀抱兼吾年时朽暮心力稍单牵课奉公略不克举其中余暇裁可自休或复冬日之阳夏日之隂良辰美景文案间隟负杖蹑履逍遥陋馆临池观鱼披林听鸟浊酒一杯弹琴一曲求数刻之暂乐庶居常以待终不宜复劳家间细务汝交关既定此书又行凡所资须付给如别自兹以后吾不复言及田事汝亦勿复与吾言之假使尧水汤旱岂如之何若其满庾盈箱尔之幸遇如斯之事过并无俟令吾知也记云夫孝者善继人之志善述人之事今且望汝全吾此志则无所恨矣第二子悱卒痛悼甚至不欲久废王务乃为答客以自喻焉普通末武帝自算择后宫吴声西曲女妓各一部并华少赉勉因此颇好声酒禄奉之外月别给钱十万信遇之深故无与匹中大通中又以疾自陈移授特进右光禄大夫侍中中卫将军置佐史扶如故増亲信四十人两宫参问冠盖结辙有敕每欲临幸勉以拜伏有亏频启停出诏许之遂停舆驾及卒帝闻而流涕即日车驾临殡赠右光禄大夫开府仪同三司皇太子亦举哀朝堂有司奏谥居敬行简曰简帝益执心决断曰肃因谥简肃公勉虽骨鲠不及范云亦不阿意茍合后知政事者莫及梁世之言相者穪范徐云善属文勤着述虽当机务下笔不休常以起居注烦杂乃撰为流别起居注六百六十卷左丞弹事五卷在选曹撰选品三卷齐时撰太庙祝文二卷以孔释二教殊途同归撰㑹林五十卷凡所着前后二集五十卷又为人章表集十卷大同三年故佐史尚书左丞刘览等诣阙陈勉行状请刋石纪德即降诏立碑于墓焉悱字敬业糿聪敏能属文位太子舍人掌书记累迁洗马中舍人犹管书记出入宫坊者歴稔以足疾出为湘东王友俄迁晋安内史许懋字昭哲髙阳新城人魏镇北将军允九世孙也五世祖询晋征士祖珪宋给事着作郎桂阳太守父勇慧齐太子家令冗从仆射懋少孤性至孝居父忧执丧过礼笃志好学为州党所穪十四入太学受毛诗旦领师説晚而覆讲坐下听者常数十百人因撰风雅比兴义十五卷盛行于时尤明故事穪为仪注学起家后为豫章王行参军转法曹举秀才迁鳔骑大将军仪同中记室文惠太子闻而召之侍讲于崇明殿后兼国子博士与司马褧同志友善仆射江袥甚推重之号为经史笥梁天监初吏部尚书范云举懋参详五礼除征西鄱阳王谘议参军兼着作郎待诏文徳省时有请㑹稽封禅者武帝因集儒学士草封禅仪将行焉懋建议独以为不可帝见其议嘉纳之由是遂停十年转太子家令凡诸礼仪多所刋正以足疾出为始平太守政有能名加散骑常侍转天门太守中大通三年皇太子召与诸儒録长春义记四年拜中庶子是嵗卒撰述行记四卷有集十五卷子亨亨字亨道少传家业孤介有节行博通羣书多识前代旧事甚为南阳刘之遴所重梁太清初为西中郎记室兼太常丞侯景之乱避地郢州㑹梁邵陵王自东至引为谘议参军王僧辩之袭郢州素闻其名召为仪同从事中郎迁太尉从事中郎与吴兴沈炯对掌书记府政朝务一以委之晋安王承制授给事黄门侍郎陈武帝受禅为太中大夫领大着作知梁史事初僧辩之诛也所司收僧辩及其子頠尸于方山同坎埋瘗至是无敢言者亨以故吏抗表请葬之与故义徐陵张种孔奂等相率以家财营葬凡七柩皆改窆焉光大中宣帝入辅以亨贞正有古人风甚相钦重常以师礼事之及到仲举之谋出宣帝宣帝问亨亨劝勿奉诏宣帝即位拜卫尉卿卒于官亨初撰齐书并志五十卷遇乱亡失后撰梁史成者五十八卷梁太清之后所制文笔六卷子善心位尚书度支侍郎殷钧字季和陈郡长平人晋荆州刺史仲堪五世孙也曽祖元素宋南康相坐元凶事诛元素娶尚书仆射琅邪王僧朗女生子宁早卒宁遗腹生子叡亦当从戮僧朗启孝武救之得免叡有口辩司徒褚彦回甚重之谓曰诸殷自荆州以来无出卿叡歛容答曰殷族衰悴诚不如昔若此㫖为虚故不足降此㫖为实弥不可闻仕齐歴司徒从事中郎叡妻琅邪王奂女奂为雍州刺史启叡为府长史奂诛叡亦见害钧九歳以孝闻及长恬静简交游好学有思理善𨽻书为当时楷法南乡范云乐安任昉并穪美之梁武帝与叡少故旧以女永兴公主妻钧拜驸马都尉歴祕书丞在职启校定祕合四部书更为目録又受诏料检西省法书古迹列为品目累迁侍中东宫学士自宋齐以来公主多骄滛无行永兴主加以险虐钧形貎短小为主所憎毎被召入先满壁为殷叡字钧辄流涕以出主命婢束而反之钧不胜怒而言于帝帝以犀如意击主碎于背然犹恨钧自侍中出为王府谘议后为明威将军临川内史钧体羸多疾闭合卧理而百姓化其徳劫盗皆奔出境尝禽劫帅不加考掠和言诮责劫帅稽颡乞改过钧便命遣之后遂为善人郡旧多山疟更暑必动自钧在任郡境无复疟疾母忧去职居丧过礼昭明太子忧之手书诚喻服阕为散骑常侍领歩兵校尉侍东宫改领中庶子后为国子祭酒卒谥贞二子构渥钧宗人芸芸字灌蔬倜傥不拘细行然不妄交游门无杂客励精勤学博洽羣书幼而庐江何宪见之深相叹赏天监中位祕书监司徒左长史后直东宫学士省卒论曰范懋宾之徳美传茂逺之清令孔休源之政事江休映之彊直并加之以学植饰之以文采其所以取髙时主岂徒然哉徐勉少而励志发愤忘食脩身慎行运属兴王依光日月致位公辅提衡端执时无异议为梁氏宗臣信为美矣许懋业艺以经笥见推亨懐道好古以博览归誉其所以折议封禅求葬僧辩正直存焉岂唯文义而已古人云仁者有勇斯言近之殷钧徳业自居又加之以政绩文质斌斌亦足穪也南史卷六十卷六十考证南史卷六十考证傅昭传父淡善三礼知名宋世事宋竟陵王诞事监本作仕今从阁本郡有蜜巖监本脱蜜字今从阁本増入县令常饷栗置绢于簿下栗一本作粟孔休源传时周舍撰礼疑义监本缺义字又下文休源所有奏议咸预编録句缺録字今俱増入江革传㑹魏帝请中山王元畧反北请监本误讨今从魏书改正武陵王出镇江州乃曰我得江革又得革清贫岂能一日忘之又一本作文许亨传凡七柩皆改窆焉柩监本误枢今改正南史卷六十考证南史卷六十一钦定四库全书南史卷六十一唐李延寿撰列传第五十一陈伯之陈庆之兰钦陈伯之济隂睢陵人也年十三四好着獭皮冠带刺刀候邻里稻熟辄偷刈之尝为田主所见呵之曰楚子莫动伯之曰君稻幸多取一担何苦田主将执之因㧞刀而进曰楚子定何如田主皆反走徐担稻而归及年长在钟离数为刧盗尝援面觇人船船人斫之获其左耳后随乡人车骑将军王广之广之爱其勇每夜卧下榻征伐常将自随频以战功累迁骠骑司马封鱼复县伯梁武起兵东昏假伯之节督前驱诸军事豫州刺史转江州据寻阳以拒梁武郢城平武帝使说伯之即以为江州刺史子虎牙为徐州刺史伯之虽受命犹怀两端帝及其犹豫逼之伯之退保南湖然后归附与衆军俱下建康城未平毎降人出伯之辄唤与耳语帝疑其复怀翻覆㑹东昏将郑伯伦降帝使过伯之谓曰城中甚忿卿欲遣信诱卿须卿降当生割卿手脚卿若不降复欲遣刺客杀卿伯之大惧自是无异志矣城平封丰城县公遣之镇伯之不识书及还江州得文牒辞讼唯作大诺而已有事典籖传口语与夺决于主者伯之与豫章人邓缮永兴人戴承忠竝有旧缮经藏伯之息免祸伯之尤徳之及在州用缮为别驾承忠为记室参军河南褚緭都下之薄行者武帝即位频造尚书范云云不好緭坚拒之緭益怒私语所知曰建武以后草泽底下悉成贵人吾何罪而见弃今天下草创丧乱未可知陈伯之拥强兵在江州非代来臣有自疑之意且复荧惑守南斗讵非为我出今者一行事若无成入魏何减作河南郡于是投伯之书佐王思穆事之大见亲狎及伯之乡人朱龙符为长流参军竝乘伯之愚闇恣行姦险伯之子虎牙时为直合将军武帝手疏龙符罪亲付虎牙虎牙封示伯之帝又遣代江州别驾邓缮伯之竝不受命曰龙符健儿邓缮在事有绩台所遣别驾请以为中从事缮于是日夜説伯之云台家府库空竭无复器仗三仓无米此万世一时机不可失緭承忠等毎赞成之伯之谓缮今叚启卿若复不得便与卿共下使反武帝敕部内一郡处缮伯之于是集府州佐史谓曰奉齐建安王敎率江北义勇十万已次六合见使以江州见力运粮速下我荷明帝厚恩誓以死报使緭诈为萧寳寅书以示僚佐于听事前为坛杀牲以盟伯之先㰱长史以下次第㰱緭説伯之今举大事宜引人望程元沖不与人同心临川内史王观僧虔之孙人身不恶可召为长史以代元沖伯之从之仍以緭为寻阳太守承忠辅义将军龙符豫州刺史豫章太守郑伯伦起郡兵拒守程元沖既失职于家合率数百人使伯之典籖吕孝通戴元则为内应伯之毎旦常作伎日晡辄卧左右仗身皆休息元沖因其解弛从北门入径至听事前伯之闻呌自率出盪元沖力不能敌走逃庐山伯之遣使还报虎牙兄弟虎牙等走盱眙盱眙人徐文安庄兴绍张显明邀击之不能禁反见杀武帝遣王茂讨伯之败走间道亡命出江北与子虎牙及褚緭俱入魏魏以伯之为使持节散骑常侍都督淮南诸军事平南将军光禄大夫曲江县侯天监四年诏太尉临川王宏北侵宏命记室丘迟私与之书曰陈将军足下无恙幸甚幸甚将军勇冠三军才为世出弃燕雀之毛羽慕鸿鹄以髙翔昔因机变化遭遇明主立功立事开国穪孤朱轮华毂拥旄万里何其壮也如何一旦为奔亡之虏闻鸣镝而股战对穹庐以屈膝又何劣邪寻君去就之际非有他故直以不能内审诸已外受流言沉迷猖蹷以至于此圣朝赦罪责功弃瑕録用推赤心于天下安反侧于万物此将军之所知非假仆一二谈也昔朱鲔渉血于友于张绣剚刄于爱子汉主不以为疑魏君待之若旧况将军无昔人之罪而勲重于当代夫迷涂知反往哲是与不逺而复先典攸髙主上屈法申恩吞舟是漏将军松栢不翦亲戚安居髙堂未倾爱妾尚在悠悠尔心亦何可言当今功臣名将鴈行有序佩紫怀黄赞帷幄之谋乘轺建节奉疆塲之任并刑马作誓传之子孙将军独腼颜借命驱驰氊裘之长宁不哀哉夫以慕容超之强身送东市姚泓之盛面縳西都故知霜露所均不育异类姬汉旧邦无取杂种北虏僭号中原多歴年所恶积祸盈理至焦烂况伪孽昏狡自相夷戮部落携离酋豪猜贰方当系颈蛮邸县首藁街而将军鱼游于沸鼎之中燕巢于飞幕之上不亦惑乎暮春三月江南草长杂花生树羣鸎乱飞见故国之旗鼓感生平于畴日抚絃登陴岂不怆恨所以廉公之思赵将吴子之泣西河人之情也将军独无情哉想早励良规自求多福当今皇帝盛明天下安乐白环西献楛矢东来夜郎滇池解辫请职朝鲜昌海蹶角受化唯北狄野心崛强沙塞之间欲延嵗月之命耳中军临川殿下明徳茂亲总兹戎重方弔民洛汭伐罪秦中若遂不改方思仆言聊布往怀君其详之伯之得书乃于寿阳拥衆八千归降虎牙为魏人所杀伯之既至以为平北将军西豫州刺史永新县侯未之任复为骁骑将军又为太中大夫久之卒于家其子犹有在魏者褚緭在魏魏人欲用之魏元㑹緭戏为诗曰帽上着笼冠袴上着朱衣不知是今是不知非昔非魏人怒出为始平太守日日行猎堕马而死陈庆之字子云义兴国山人也㓜随从梁武帝帝性好棊毎从夜至旦不辍等軰皆寐唯庆之不寝闻唿即至甚见亲赏从平建邺稍为主书散财聚士恒思立效除奉朝请普通中魏徐州刺史元法僧于彭城求入内附以庆之为武威将军与胡龙牙成景儁率诸军应接还除宣勐将军文徳主帅仍率军送豫章王综入镇徐州魏遣安丰王元延明临淮王元彧率衆十万来拒延明先遣其别将丘大千观兵近境庆之击破之后豫章王弃军奔魏庆之乃斩关夜退军士获全普通七年安西将军兀树出征寿春除庆之假节总知军事魏豫州刺史李宪遣其子长钧别筑两城相拒庆之攻拔之宪力屈遂降庆之入据其城转东宫直合大通元年𨽻领军曹仲宗伐涡阳魏遣常山王元昭等东援前军至駞涧去涡阳四十里韦放曰贼锋必是轻鋭战㨗不足为功如不利沮我军势不如勿击庆之曰魏人逺来皆已疲倦须挫其气必无不败之理于是与麾下五百骑奔击破其前军魏人震恐庆之还共诸将连营西进据涡阳城与魏相持自春至冬各数十百战师老气衰魏之援兵复欲筑垒于军后仲宗等恐腹背受敌谋退庆之杖节军门曰须虏围合然后与战若欲班师庆之别有密敕仲宗壮其计乃从之魏人掎角作十三城庆之陷其四垒九城兵甲犹盛乃陈其俘馘鼓譟攻之遂奔溃斩获畧尽涡水咽流诏以涡阳之地置西徐州衆军乘胜前顿城父武帝嘉焉手诏慰勉之大通初魏北海王元颢来降武帝以庆之为假节颷勇将军送颢还北颢于涣水即魏帝号授庆之前军大都督自铚县进遂至睢阳魏将丘大千有衆七万分筑九垒以拒庆之自旦至中攻陷其三大干乃退时魏济隂王元徽业率羽林庶子二万人来救梁宋进屯考城庆之攻陷其城禽徽业仍趣大梁颢进庆之徐州刺史武都郡王仍率衆而西魏左仆射杨昱等率御仗羽林宗子庶子衆七万据荥阳拒颢兵强城固魏将元天穆大军复将至先遣其骠骑将军尒朱兆骑将鲁安等援杨昱又遣右仆射尒朱世隆西荆州刺史王罴据虎牢时荥阳未拔士衆皆恐庆之乃解鞍秣马宣喻衆曰我等才有七千贼衆四十余万今日之事义不图存须平其城垒一鼓悉使登城壮士东阳宋景休义兴鱼大愍踰堞而入遂克之俄而魏阵外合庆之率精兵三千大破之鲁安于阵乞降天穆兆单骑获免进赴虎牢尒朱世隆弃城走魏孝庄出居河北其临淮王彧安丰王延明率百僚备法驾迎颢入洛阳宫御前殿改元大赦颢以庆之为车骑大将军魏上党王元天穆又攻拔大梁分遣王老生费穆据虎牢刁宣刁双入梁宋庆之随方掩袭并降天穆与十余骑北度河庆之麾下悉着白袍所向披靡先是洛中謡曰名军大将莫自牢千兵万马避白袍自发铚县至洛阳十四旬平三十二城四十七战所向无前初魏庄帝单骑度河宫衞嫔侍无改于常颢既得志荒于酒色不复视事与安丰临淮计将背梁以时事未安且资庆之力用庆之心知之乃説颢曰今逺来至此未伏尚多宜启天子更请精兵并勒诸州有南人没此者悉须部送颢欲从之元延明说颢曰庆之兵不出数千已自难制今更増其衆宁肯为用魏之宗社于斯而灭颢由是疑庆之乃密启武帝停军洛下南人不出一万魏人十倍军副马佛念言于庆之曰勲髙不赏震主身危二事既有将军岂得无虑今将军威震中原声动河塞屠颢据洛则千载一时庆之不从颢前以庆之为徐州刺史因求之镇颢心惮之遂不遣魏将尒朱荣尒朱世隆元天穆尒朱兆等衆号百万挟魏帝夹攻颢颢据洛阳六十五日凡所得城一时归魏庆之度河守北中郎城三日十一战伤杀甚衆荣将退还时有善天文人刘灵助谓荣曰不出十日河南大定荣乃为栰济自硖石与颢战于河桥颢大败走至临颍被禽洛阳复入魏庆之马歩数千结阵东反荣亲自来追军人死散庆之乃落须髪为沙门间行至豫州州人程道雍等潜送出汝隂至都仍以功除右衞将军封永兴侯出为北兖州刺史都督缘淮诸军事㑹有祅贼沙门僧强自穪为帝土豪蔡伯宠起兵应之攻陷北徐州诏庆之讨焉庆之斩伯宠僧强传其首中大通二年除南北司二州刺史加都督庆之至镇遂围县瓠破魏颍州刺史娄起扬州刺史是𤣥寳于溱水又破行台孙腾豫州刺史尧雄梁州刺史司马恭于楚城罢义阳镇兵停水陆转运江湘诸州并得休息开田六千顷二年之后仓廪充实又表省南司州复安陆郡置上明郡大同二年魏遣将侯景攻下楚州执刺史桓和景仍进军淮上庆之破之时大寒雪景弃辎重走是嵗豫州饥庆之开仓振给多所全济州人李昇等八百人表求树碑颂徳诏许焉五年卒谥曰武庆之性祗慎每奉诏敕必洗沐拜受俭素不衣纨绮不好丝竹射不穿札马非所便而善抚军士能得其死力长子昭嗣梁世寒门达者唯庆之与俞药药初为武帝左右帝谓曰俞氏无先贤世人云俞钱非君子所宜改姓喻药曰当令姓自于臣歴位云旗将军安州刺史庆之第五子昕字君章七嵗能骑射十二随父入洛遇疾还都诣鸿胪卿朱异异访北间事昕聚土画城指麾分别异甚竒之庆之在县瓠魏骁将尧雄子寳乐特为敢勇求单骑校战昕跃马直趣寳乐雄即溃散后为临川太守太清二年侯景围歴阳敕召昕还昕启云採石急须重镇王质水军轻弱恐虏必济乃板昕为云骑将军代质未及下渚景已度江为景所禽令收集部曲将用之昕誓而不许景使其仪同范桃棒严禁之昕因说桃棒令率所领归降袭杀王伟宋子仙桃棒许之遂立盟射城中遣昕夜缒而入武帝大喜敕即受降简文迟疑累日不决外事泄昕弗之知犹依期而下景邀得之逼昕令更射书城中云桃棒且轻将数十人先入景欲裹甲随之昕不从遂见害少弟暄学不师受文才俊逸尤嗜酒无节操徧歴王公门沉湎諠譊过差非度其兄子秀常忧之致书于暄友人何胥兾以讽諌暄闻之与秀书曰旦见汝书与孝典陈吾饮酒过差吾有此好五十余年昔吴国张长公亦穪耽嗜吾见张时伊已六十自言引满大胜少年时吾今所进亦多于往日老而弥笃唯吾与张季舒耳吾方与此子交欢于地下汝欲笑吾所志邪昔阮咸阮籍同游竹林宣子不闻斯言王湛能𤣥言巧骑武子唿为痴叔何陈留之风不嗣太原之气岿然翻成可怪吾既寂漠当世朽病残年产不异于颜原名未动于卿相若不日饮醇酒复欲安归汝以饮酒为非吾以不饮酒为过昔周伯仁度江唯三日醒吾不以为少郑康成一饮三百盃吾不以为多然洪醉之后有得有失成厮养之志是其得也使次公之狂是其失也吾常譬酒之犹水亦可以济舟亦可以覆舟故江谘议有言酒犹兵也兵可千日而不用不可一日而不备酒可千日而不饮不可一饮而不醉美哉江公可与共论酒矣汝惊吾堕马侍中之门陷池武陵之第徧布朝野自言焦悚丘也幸茍有过人必知之吾生平所愿身没之后题吾墓云陈故酒徒陈君之神道若斯志意岂避南征之不复贾谊之恸哭者哉何水曹眼不识盃铛吾口不离瓢杓汝宁与何同日而醒与吾同日而醉乎政言其醒可及其醉不可及也速营糟丘吾将老焉尔无多言非尔所及暄以落魄不为中正所品久不得调陈太康中徐陵为吏部尚书精简人物缙绅之士皆向慕焉暄以玉帽簪揷髻红丝布裹头袍拂踝靴至膝不陈爵里直上陵坐陵不之识命吏持下暄徐歩而出举止自若竟无怍容作书谤陵陵甚病之后主之在东宫引为学士及即位迁通直散骑常侍与义阳王叔达尚书孔范度支尚书袁权侍中王瑳金紫光禄大夫陈襃御史中丞沈瓘散骑常侍王仪等恒入禁中陪侍游宴谓为狎客暄素通脱以俳优自居文章谐谬语言不节后主甚亲昵而轻侮之尝倒县于梁临之以刃命使作赋仍限以晷刻暄援笔即成不以为病而慠弄转甚后主稍不能容后遂搏艾为帽加于其首火以爇之然及于髪垂泣求哀声闻于外而弗之释㑹衞尉卿柳庄在坐遽起拨之拜谢曰陈暄无罪臣恐陛下有翫人之失辄矫赦之造次之愆伏待刑宪后主素重庄意稍解敕引暄出命庄就坐经数日暄发悸而死兰钦字休明中昌魏人也幼而果决趫㨗过人宋末随父子云在洛阳恒于市骗橐駞后子云还南梁天监中以军功至兾州刺史钦兼文徳主帅征南中五郡诸洞反者所至皆平钦有谋畧勇决善战歩行日二百里勇武过人善抚驭得人死力以军功封安怀县男累迁都督梁南秦二州刺史进爵为侯征梁汉事平进号智武将军改授都督衡州刺史未及赴职㑹西魏攻围南郑梁州刺史杜怀珤来请救钦乃大破魏军追入斜谷斩获畧尽魏相安定公遣致马二千疋请结邻好钦百日之中再破魏军威振邻国诏加散骑常侍仍令赴职经广州因破俚帅陈文彻兄弟并禽之至衡州进号平南将军改封曲江县公在州有惠政吏人诣阙请立碑颂徳诏许焉后为广州刺史前刺史新渝侯映之薨南安侯恬权行州事兾得即真及闻钦至岭厚货厨人涂刀以毒削瓜进之钦及爱妾俱死帝闻大怒槛车收恬削爵土钦子夏礼侯景至歴阳率其部曲邀景兵败死之论曰陈伯之虽轻狡为心而勇劲自立其累至爵位盖有由焉及丧乱既平去就不已卒得其死亦为幸哉庆之初同鷰雀之游终怀鸿鹄之志及乎一见任委长驱伊洛前无强阵攻靡坚城虽南风不竞晚致倾覆其所克㨗亦足穪之兰钦战有先鸣位非虚受终逢鸩毒唯命也夫南史卷六十一卷六十一考证南史卷六十一考证陈伯之传张绣剚刄于爱子剚监本作手今从阁本自旦至中攻䧟其三大千乃退梁书中作申退作降颢由是疑庆之乃宻启武帝疑监本讹陈今改正又梁书云颢由是致疑稍成疎贰虑庆之密启乃表髙祖与此小异破魏颕州刺史娄起扬州刺史是𤣥寳于溱水𤣥魏书作云南史卷六十一考证南史卷六十二钦定四库全书南史卷六十二唐李延寿撰列传第五十二贺玚司马褧朱异顾协徐摛鲍泉贺玚字徳琏会稽山隂人晋司空循之𤣥孙也世以儒术显伯祖道养工卜筮经遇工歌女人病死为筮之曰此非死也天帝召之歌耳乃以土块加其心上俄顷而苏祖道力善三礼有盛名仕宋为尚书三公郎建康令父损亦传家业玚少聪敏齐时沛国刘瓛为㑹稽府丞见玚深器异之尝与俱造吴郡张融指玚谓曰此生将来为儒者宗矣荐之为国子生举明经后为太学博士梁天监初为太常丞有司举脩宾礼召见说礼义武帝异之诏朝朔望预华林讲四年初开五馆以玚兼五经博士别诏为皇太子定礼撰五经义时武帝方创定礼乐玚所建议多见施行七年拜歩兵校尉领五经博士卒于馆所着礼易老庄讲疏朝廷博士议数百篇宾礼仪注一百四十五卷玚于礼尤精馆中生徒常数百弟子明经对䇿至数十人二子革季弟子琛并传玚业革字文明少以家贫躬耕供养年二十始辍耒就文受业精力不怠有六尺方牀思义未达则横卧其上不尽其义终不肯食通三礼及长徧治孝经论语毛诗左传为兼太学博士长七尺八寸雍容都雅吐纳蕴借敕于永福省为邵陵湘东武陵三王讲礼后为国子博士于学讲授生徒常数百人出为西中郎湘东王谘议参军带江陵令王于州置学以革领儒林祭酒讲三礼荆楚衣冠听者甚衆前后再监南平郡为人吏所怀寻兼平西长史南郡太守革至孝常恨食禄代耕不及为养在荆州歴为郡县所得俸秩不及妻孥専拟还乡造寺以申感思子徽美风仪能谈吐深为革爱先革卒革哭之因遘疾而卒季亦明三礼位中书黄门郎兼着作琛字国寳幼孤伯父玚授其经业一闻便通义理玚异之常曰此儿当以明经致贵玚卒后琛家贫常往还诸暨贩粟以养母虽自执舟檝闲则习业尤精三礼年二十余玚之门徒稍从问道初玚于乡里聚徒教授四方受业者三千余人玚天监中亡至是复集琛乃筑室郊郭之际茅茨数间年将三十便事讲授既世习礼学究其精微古述先儒吐言辩絜坐之听授终日不疲湘东王㓜年临郡彭城到溉为行事闻琛美名命驾相造㑹琛正讲学侣满筵既闻上佐忽来莫不倾动琛说经无辍曽不降意溉下车欣然就席便申问难往复从容义理该赡溉叹曰通儒硕学复见贺生今且还城寻当相屈琛了不酬答神用頺然溉言之王请补郡功曹史琛辞以母老终于固执俄遭母忧庐于墓所服阕犹未还舍生徒复从之琛哀毁积年骨立而已未堪讲授诸生营救稍稍习业普通中太尉临川王宏临州召补祭酒从事琛年已四十余始应辟命武帝闻其有学术召见文徳殿与语悦之谓仆射徐勉曰琛殊有门业仍补王国侍郎稍迁兼中书通事舍人参军礼事累迁尚书左丞诏琛撰新谥法便即施用时皇太子议大功之末可以冠子嫁女琛駮议曰令㫖以大功之末可得冠子嫁女不自冠自嫁推以记文窃犹致惑案嫁冠之礼本是父之所成无父之人乃可自冠故记称大功小功并以冠子嫁子为文非关唯得为子已身不得也小功之末既得自娶而亦云冠子娶妇其义益明故先列二服每明冠子嫁子结于后句方显自娶之义既明小功自娶即知大功自冠矣盖是约言而见㫖若谓缘父服大功子服小功小功服轻故得为子冠嫁大功服重故不得自嫁自冠者则小功之末非明父子服殊不应复云冠子嫁子也若谓小功之文言已可娶大功之文不言己冠故知身有大功不得自行嘉礼但得为子冠嫁窃谓有服不行嘉礼本为吉凶不可相干子虽小功之末可得行冠嫁犹应须父得为其冠嫁若父于大功之末可以冠子嫁子是于吉凶礼无碍吉凶礼无碍岂不得自冠自嫁若自冠自嫁于事有碍则冠子嫁子宁独可通今许其冠子而塞其自冠是琛之所惑也又令㫖推下殇小功不可娶妇则降服大功亦不得为子冠嫁伏寻此㫖若为降服大功不可冠子嫁子则降服小功亦不可自冠自嫁是为凡厥降服大功小功皆不得冠娶矣记文应云降服则不可宁得唯称下殇今不言降服的举下殇实有其义夫出嫁出后或有再降出后之身于本姊妹降为大功若是大夫服士父又以尊降则成小功其于冠嫁义无以异所以然者出嫁则有受我出后则有传重并欲使薄于此而厚于彼此服虽降彼服则隆昔实朞亲虽复再降犹依小功之礼可冠可娶若夫朞降大功大功降为小功止是一等降杀有伦服末嫁冠故无有异唯下殇之服特明不娶之义者盖缘以幼弱之故夭丧情深既无受厚他姓又异传重彼宗嫌其年㓜顿成杀畧故特明不娶以示本重之恩是以凡厥降服冠嫁不殊唯在下殇乃明不娶其义若此则不得言大功之降服皆不冠嫁也且记云下殇小功言下殇则不得通于中上语小功又不兼于大功若实大功小功降服皆不冠嫁上中二殇亦不冠嫁者记不得直云下殇小功则不可恐非文意此又琛之所疑也遂从琛议加员外散骑常侍旧尚书南坐无貂貂自琛始也迁御史中丞参礼仪如先琛性贪啬多受赇赂家产既丰买主第为宅为有司奏坐免官后为通直散骑常侍领尚书左丞参礼仪事琛前后居职凡郊庙诸仪多所创定每进见武帝与语常移晷刻故省中语曰上殿不下有贺雅琛容止闲雅故时人唿之迁散骑常侍参礼仪如故时武帝年髙任职者缘饰奸谄深害时政琛启陈事条封奏大畧其一曰今北边稽服政是生聚教训之时而天下户口减落诚当今之急务国家之于关外赋税盖微乃至年常租调动致逋积而人失安居宁非牧守之过其二事曰今天下宰守所以皆尚贪残罕有亷白者良由风俗侈靡使之然也欲使人守亷隅吏尚清白安可得邪今诚宜严为禁制导之以节俭贬黜雕饰纠奏浮华使衆皆知变其耳目改其好恶则易于反掌其三事曰斗筲之人诡竞求进运挈瓶之智徼分外之求以深刻为能以绳逐为务长弊増奸寔由于此今诚愿责其公平之効黜其残愚之心则下安上谧无徼倖之患矣其四事曰自征伐北境帑藏空虚今天下无事而犹日不暇给良有以也夫国弊则省其事而息其费事省则养人费息则财聚若言小费不足害财则终年不息矣以小役不足妨人则终年不止矣书奏武帝大怒召主书于前口受敕责琛曰朕有天下四十余年公车谠言日闻听览毎苦倥偬更増惛惑卿珥貂纡组博问洽闻不宜同于阘茸止取名字言我能上事恨朝廷不能受卿云今北边稽服政是生聚教训之时而人失安居牧守之过但大泽之中有龙有蛇纵不尽善不能皆恶卿可分明显出其人卿云宜导之以节俭又云至道者必以淳素为先此言大善夫子言其身正不令而行其身不正虽令不从朕絶房室三十余年不与女人同屋而寝亦三十余年于居处不过一牀之地雕饰之物不入于宫此亦人所共知受生不饮酒受生不好音声所以朝中曲宴未尝奏乐朕三更出理事随事多少事或少中前得竟事多至日昃方得就食既常一食若昼若夜无有定时疾苦之日或亦再食昔腰过于十围今之瘦削裁二尺余旧带犹存非为妄说为谁为之救物故也书云股肱惟人良臣惟圣向使朕有股肱可得中主今乃不免居九品之下不令而行徒虚言耳卿又云百司莫不奏事诡竞求进今不许外人呈事于义可否以噎废飡此之谓也若断呈事谁尸其任専委之人云何可得是故古人云専听生姦独任成乱何者是宜具以奏闻琛奉敕但谢过而已不敢有所指斥太清二年为中军宣城王长史侯景陷城琛被创未死贼求得之舆至阙下求见仆射王克领军朱异劝开城纳贼克等让之涕泣而止贼复舆送庄严寺疗之明年台城不守琛逃归乡里其年贼寇㑹稽复执琛送出都以为金紫光禄大夫卒琛所撰三礼讲疏五经滞义及诸仪注凡百余篇子翊位巴山太守司马褧字元表河内温人也曽祖纯之晋大司农髙密敬王祖让之员外常侍父燮善三礼仕齐位国子博士褧少传家业强力専精手不释卷沛国刘瓛为儒者宗嘉其学深相赏好与乐安任昉善昉亦推重之梁天监初诏通儒定五礼有举褧脩嘉礼除尚书祠部郎时创定礼乐褧所建议多见施行兼中书通事舍人每吉凶礼当时名儒明山宾贺玚等疑不能断者皆取决焉累迁御史中丞十六年出为宣毅南康王长史行府国并石头戍军事褧虽居外官有敕预文徳武徳二殿长名问讯不限日迁晋安王长史卒王命记室庾肩吾集其文为十卷所撰嘉礼仪注一百一十二卷朱异字彦和吴郡钱塘人也祖昭之以学解称于乡叔父谦之字处光以义烈知名年数嵗所生母亡昭之假葬于田侧为族人朱㓜方燎火所焚同产姊密语之谦之虽小便哀感如持丧长不昏娶齐永明中手刄杀㓜方诣狱自系县令申灵朂表上之齐武帝嘉其义虑相报复乃遣谦之随曹武西行将发㓜方子怿于津阳门伺杀谦之兄巽之即异父也又刺杀怿有司以闻武帝曰此皆是义事不可问悉赦之吴兴沈顗闻而叹曰弟死于孝兄狥于义孝友之节萃此一门巽之字处林有志节着辩相论幼时顾欢见而异之以女妻焉仕齐官至吴平令异年数嵗外祖顾欢抚之谓其祖昭之曰此儿非常器当成卿门户年十余好羣聚蒱博颇为乡党所患及长乃折节从师梁初开五馆异服膺于博士明山宾居贫以佣书自业写毕便诵徧覧五经尤明礼易渉猎文史兼通杂艺博奕书算皆其所长年二十出都诣尚书令沈约靣试之因戏异曰卿年少何乃不廉异逡廵未达其旨约乃曰天下唯有文义棊书卿一时将去可谓不廉也寻上书言建康宜置狱司比廷尉敕付尚书详议从之旧制年二十五方得释褐时异适二十一特敕擢为扬州议曹从事史寻有诏求异能之士五经博士明山宾表荐异年时尚少徳备老成在独无散逸之想处闇有对宾之色器宇𢎞深神表峰峻金山万丈缘陟未登玉海千寻窥映不测加以珪璋新琢锦组初搆触响铿锵遇采便发观其信行非唯十室所稀若使负重遥途必有千里之用武帝召见使说孝经周易义甚悦之谓左右曰朱异实异后见明山宾曰卿所举殊得人仍召直西省俄兼太学博士其年帝自讲孝经使异执读迁尚书仪曹郎入兼中书通事舍人后除中书郎时秋日始拜有飞蝉正集异武冠上时咸谓蝉珥之兆迁太子右衞率普通五年大举北侵魏徐州刺史元法僧遣使请举地内属诏有司议其虚实异曰自王师北讨克获相继徐州地转削弱咸愿归罪法僧惧祸其降必非伪也帝仍遣异报法僧并敕衆军应接受异节度及至法僧遵承朝㫖如异策焉迁散骑常侍异容貌魁梧能举止虽出自诸生甚闲军国故实自周舍卒后异代掌机密其军旅谋谟方镇改换朝仪国典诏诰敕书并典掌之每四方表疏当局簿领谘详请断填委于前异属辞落纸览事下议纵横敏赡不暂停笔顷刻之间诸事便了迁右卫将军启求于仪贤堂奉述武帝老子义敕许之及就讲朝士及道俗听者千余人为一时之盛时城西又开士林馆以延学士异与左丞贺琛递日述武帝礼记中庸义皇太子又召异于𤣥圃讲易大同八年改加侍中异博解多艺围棊上品而贪财冒贿欺罔视听以伺候人主意不肯进贤黜恶四方饷馈曽无推拒故逺近莫不忿疾起宅东陂穷乎美丽晚朝来下酣饮其中毎迫曛黄虑台门将阖乃引其卤簿自宅至城使捉城门停留管籥既而声势所驱薰灼内外产与羊侃相埓好饮食极滋味声色之娱子鵞炰鯂不辍于口虽朝谒从车中必赍饴饵而轻慠朝贤不避贵戚人或诲之异曰我寒士也遭逢以至今日诸贵皆恃枯骨见轻我下之则为蔑尤甚我是以先之自徐勉周舍卒后外朝则何敬容内省则异敬容质悫无文以纲维为己任异文华敏洽曲营世誉二人行异而俱见倖异在内省十余年未尝被谴司农卿傅岐尝谓异曰今圣上委政于君安得每事从㫖顷者外开殊有异论异曰政言我不能諌争耳当今天子圣明吾岂可以其所闻干忤天听太清二年为中领军舍人如故初武帝梦中原尽平举朝称庆甚悦以语异曰吾生平少梦梦必有实异曰此宇内方一之征及侯景降敕召羣臣廷议尚书仆射谢举等以为不可许武帝欲纳之未决尝夙兴至武徳合口独言我国家犹若金瓯无一伤缺承平若此今便受地讵是事宜脱至纷纭悔无所及异探帝微㫖答曰圣明御㝢上应苍𤣥北土遗黎谁不慕仰为无机㑹未达其心今侯景分魏国大半逺归圣朝若不容受恐絶后来之望帝深纳异言又感前梦遂纳之及贞阳侯败没帝忧曰今乃作晋家事乎寻而贞阳自魏遣使述魏相髙澄欲申和睦敕有司定议异又议以和为允帝从之其年六月遣建康令谢挺通直郎徐陵使北通好时侯景镇寿春疑惧累启请絶和及致书与异饷金二百两又致书于制局监周石珍令具申闻异纳其金而不停北使景遂反初景谋反合州刺史鄱阳王范司州刺史羊鸦仁并累有启闻异以景孤立寄命必不应尔乃谓使曰鄱阳王遂不许国家有一客并不为闻奏及贼至板桥使前寿州司马徐思玉先至求见于上上召问之思玉绐称反贼请闲陈事上将屏左右舍人髙善寳曰思玉从贼中来情伪难测安可使其独在殿上时异侍坐乃曰徐思玉岂是刺客邪何言之僻善寳曰思玉已将临贺入北讵可轻信言未卒思玉果出贼启异大慙贼遂以讨异及陆验为名及景至城下又射启言朱异等蔑弄朝权轻作威福臣为谗臣所陷欲加屠戮陛下诛异等臣歛辔北归帝问简文曰有是乎对曰然帝召有司将诛之简文曰贼特以异等为名耳今日杀异无救于急适足贻笑将来若祅氛既息诛之未晚帝乃止异之方倖在朝莫不侧目虽皇太子亦不能平至是城内咸尤异简文为四言愍乱诗曰愍彼坂田嗟斯氛雾谋之不臧褰我王度又制围城赋末章云彼髙冠及厚履并鼎食而乘肥升紫霄之丹地排玉殿之金扉陈谋谟之启沃宣政刑之福威四郊以之多垒万邦以之未绥问豺狼其何者访虺蜴之为谁并以指异又帝登南楼望贼顾谓异曰四郊多垒谁之罪欤异流汗不能对慙愤发病卒时年六十七诏赠尚书右仆射旧尚书官不以为赠及异卒武帝悼惜之方议赠事左右有善异者乃启曰异生平所怀愿得执法帝因其宿志特有此赠异居权要三十余年善承上㫖故特被宠任歴官自员外常侍至侍中四官皆珥貂自右衞率至领军四职并驱卤簿近代未之有也异及诸子自潮沟列宅至青溪其中有台池翫好毎暇日与宾客游焉四方馈遗财货充积性吝啬未尝有散施厨下珍羞恒腐烂毎月常弃十数车虽诸子别房亦不分赡所撰礼易讲疏及仪注文集百余篇子肃位国子博士次闰司徒掾并遇乱卒顾协字正礼吴郡吴人晋司空和六世孙也幼孤随母养于外氏外从祖右光禄大夫张永尝携内外孙姪游虎丘山协年数嵗永抚之曰儿欲何戏协曰儿政欲枕石漱流永叹息曰顾氏兴于此子及长好学以精力称外氏诸张多贤逹有识鉴内弟率尤推重焉初为扬州议曹从事举秀才尚书令沈约览其策而叹曰江左以来未有斯作为兼廷尉正太尉临川王闻其名召掌书记仍侍西丰侯正徳读正徳为巴西梓潼郡协除所部新安令未至县遭母忧刺史始兴王厚资遣之送丧还于崃江遇风同旅皆漂溺唯协一妨触石得泊焉咸谓精诚所致张率尝荐之于帝问协年率言三十有五帝曰北方高凉四十强仕南方卑湿三十已衰如协便为已老但其事亲孝与友信亦不可遗于草泽卿便称敕唤出于是以协为兼太学博士累迁湘东王参军兼记室普通中有诏举士湘东王表荐之即召拜通直散骑侍郎兼中书通事舍人大通三年霆撃大航华表然尽建康县驰启协以为非吉祥未即呈闻后帝知之曰霆之所击一本罚恶龙二彰朕之有过协掩恶扬善非曰忠公由是见免后守鸿胪卿员外散骑常侍卿舍人并如故自为近臣便繁㡬密毎有述制敕前示协时軰荣之卒官无衾以歛为士子所嗟叹武帝悼惜之为举哀赠散骑常侍谥曰温子协少清介有志操初为廷尉正冬服单薄寺卿蔡法度欲解襦与之惮其清严不敢发口谓人曰我愿解身上襦与顾郎顾郎难衣食者竟不敢以遗之及为舍人同官者皆润屋协在省十六载器服饮食不改于常有门生始来事协知其廉洁不敢厚饷止送钱二千协发怒杖二十因此事者絶于馈遗自丁艰忧遂终身布衣蔬食少时将娉舅息女未成昏而协母亡免丧后不复娶年六十余此女犹未他适协义而迎之晚虽判合卒无𦙍嗣协博极羣书于文字及禽兽草木尤称精详撰异姓苑五卷琐语十卷文集十卷并行于世徐摛字士秀东海郯人也一字士缋祖凭道宋海陵太守父超之梁天监初位员外散骑常侍摛㓜好学及长徧览经史属文好为新变不拘旧体晋安王纲出戍石头武帝谓周舍曰为我求一人文学俱长兼有行者欲令与晋安游处舍曰臣外弟徐摛形质陋小若不胜衣而堪此选帝曰必有仲宣之才亦不简貎乃以摛为侍读大通初王总戎北侵以摛兼宁蛮府长史参赞戎政教命军书多自摛出王入为皇太子转家令兼管记寻带领直摛文体既别春坊尽学之宫体之号自斯而始帝闻之怒召摛加诮责及见应对明敏辞义可观乃意释因问五经大义次问歴代史及百家杂记末论释教摛商较从横应答如响帝甚加叹异更被亲狎宠遇日隆领军朱异不悦谓所亲曰徐叟出入两宫渐来见逼我须早为之所遂承间白帝曰摛年老又爱泉石意在一郡自养帝谓摛欲之乃召摛曰新安大好山水任昉等并经为之卿为我临此郡中大通三年遂出为新安太守为政清静教人礼义劝课农桑朞月风俗便改秩满为中庶子时临城公纳夫人王氏即简文妃姪女晋宋以来初昏三日妇见舅姑衆宾皆列观引春秋义云丁丑夫人姜氏至戊寅公使大夫宗妇觌用币戊寅即丁丑之明日故礼官据此皆云宜依旧贯简文问摛摛议曰仪礼云质明赞见妇于舅姑杂记又云妇见舅姑兄弟姊妹皆立于堂下政言妇是外宗未审令所以舅延外客姑率内宾堂下之仪以备盛礼近代妇于舅姑本有戚属不相瞻者夫人乃妃姪女有异他姻觌见之仪谓应可畧简文从其议除太子左衞率及侯景攻陷台城时简文居永福省贼衆奔入侍衞走散莫有存者摛独侍立不动徐谓景曰侯公当以礼见何得如此凶威遂折侯景乃拜由是常惮摛简文嗣位进授左衞将军固辞不拜简文被闭摛不获朝谒因感气疾而卒年七十八赠侍中太子詹事谥贞子长子陵最知名陵字孝穆母臧氏尝梦五色云化为凤集左肩上已而诞陵年数嵗家人携以候沙门释寳志寳志摩其顶曰天上石麒麟也光宅寺慧云法师毎嗟陵早就谓之颜回八嵗属文十三通庄老义及长博渉史籍从横有口辩父摛为晋安王谘议王又引陵参宁蛮府军事王立为皇太子东宫置学士陵充其选稍迁尚书度支郎出为上虞令御史中丞刘孝仪与陵先有隙风闻劾陵在县赃污因坐免久之为通直散骑侍郎梁简文在东宫撰长春殿义记使陵为序又令于少傅府述今所制庄子义太清二年兼通直散骑常侍使魏魏人授馆宴宾是日甚热其主客魏收謿陵曰今日之热当由徐常侍来陵即答曰昔王肃至此为魏始制礼仪今我来聘使卿复知寒暑收大慙齐文襄为相以收失言囚之累日及侯景入寇陵父摛先在围城之内陵不奉家信便蔬食布衣若居哀恤㑹齐受魏禅梁元帝承制于江陵复通使于齐陵累求复命终拘留不遣乃致书于仆射杨遵彦不报及魏平江陵齐送贞阳侯明为梁嗣乃遣陵随还太尉王僧辩初拒境不纳明往复致书皆陵辞也及明入僧辩得陵大喜以为尚书吏部郎兼掌诏诰其年陈武帝诛僧辩仍进讨韦载而任约徐嗣徽承虚袭石头陵感僧辩旧恩往赴约约平武帝释陵不问以为尚书左丞绍泰二年又使齐还除给事黄门侍郎祕书监陈受禅加散骑常侍天嘉四年为五兵尚书领大着作六年除散骑常侍御史中丞时安成王顼为司空以帝弟之尊权倾朝野直兵鲍僧叡假王威风抑塞辞讼大臣莫敢言陵乃奏弹之文帝见陵服章严肃若不可犯为歛容正坐陵进读奏状时安成王殿上侍立仰视文帝流汗失色陵遣殿中郎引王下殿自是朝廷肃然迁吏部尚书领大着作陵以梁末以来选授多失其所于是提举纲维综覈名实时有冒进求官驰竞不已者乃为书宣示之曰永定之时圣朝草创干戈未息尚无条序府库空虚赏赐悬乏白银难得黄札易营权以官阶代于钱绢义在抚接无计多少致令员外常侍路上比肩谘议参军市中无数岂是朝章应其如此今衣冠礼乐日富年华何可犹作旧意非理望也所见诸君多踰本分犹言大屈未谕髙怀若问梁朝朱领军异亦为卿相此不踰其本分耶比是天子所㧞非闗选序梁武帝云世间人言有目色我特不目色范悌宋文帝亦云人岂无运命毎有好官缺辄忆羊𤣥保此则清阶显职不由选也既忝衡流诸贤深明鄙意自是衆咸服焉时论比之毛玠及宣帝入辅谋黜异志者引陵预其议废帝即位封建昌县侯太建中为尚书左仆射抗表推周𢎞正王劢等帝召入内殿曰卿何为固辞而举人乎陵曰𢎞正旧藩长史王劢太平中相府长史张种帝乡贤戚若选贤旧臣宜居后固辞累日乃奉诏及朝议北侵宣帝命举元帅衆议在淳于量陵独曰不然吴明彻家在淮左悉彼风俗将畧人才当今无过者于是争论数日不能决都官尚书裴忌曰臣同徐仆射陵应声曰非但明彻良将忌即良副也是日诏明彻为大都督令忌监军事遂克淮南数十州地宣帝因置酒举杯属陵曰赏卿知人七年领国子祭酒以公事免侍中仆射寻加侍中给扶十二年为中书监领太子詹事以年老累表求致事宣帝亦优礼之诏将作为造大斋令陵就第摄事后主即位迁左光禄大夫太子少傅至徳元年卒年七十七诏赠特进初后主为文示陵云他人所作陵嗤之曰都不成辞句后主衔之至是谥曰章伪侯陵器局深逺容止可观性又清简无所营树俸禄与亲族共之太建中食建昌户户送米至水次亲戚有贫匮者皆召令取焉数日便尽陵家寻致乏絶府寮怪问其故陵云我有车牛衣裳可卖余家有可卖不其周给如此少而崇信释教经论多有释解后主在东宫令陵讲大品经义学名僧自逺云集毎讲筵商较四坐莫能与抗目有青睛时人以为聪慧之相也自陈创业文檄军书及受禅诏策皆陵所制为一代文宗亦不以矜物未尝诋诃作者其于后进接引无倦文宣之时国家有大手笔必命陵草之其文颇变旧体缉裁巧密多有新意毎一文出好事者已传写成诵遂传于周齐家有其本后逢丧乱多散失存者三十卷陵有四子俭份仪僔俭一名报㓜而脩立勤学有志操汝南周𢎞直重其为人妻之以女梁元帝名为尚书金部郎中常侍宴赋诗元帝叹赏之曰徐氏之子复有文矣魏平江陵还建邺累迁中书侍郎太建初广州刺史欧阳纥举兵反宣帝令俭持节喻㫖纥见俭盛列仗卫言辞不恭俭曰吕嘉之事诚当已逺将军独不见周廸陈寳应乎纥黙然不答惧俭沮衆不许入城置俭于孤园寺纥尝出见俭俭谓曰将军业已举事俭须还报天子俭之性命虽在将军将军成败不在于俭幸不见留纥于是遣俭从间道驰还宣帝乃命章昭达讨纥以俭监昭达军纥平为兼中书通事舍人后主立累迁寻阳内史为政严明盗贼静息迁散骑常侍袭封建昌侯入为御史中丞俭公平无所阿附尚书令江总望重一时为俭所劾后主深委任焉祯明二年卒份少有父风九嵗为梦赋陵见之谓所亲曰吾幼属文亦不加此为海盐令有政绩入为太子洗马性孝弟陵尝疾笃份烧香泣涕跪诵孝经日夜不息如是者三日陵疾豁然而愈亲戚皆谓份孝感所致先陵卒仪少聪警仕陈位尚书殿中郎陈亡隐于钱塘之赭山隋炀帝召为学士寻除着作佐郎大业四年卒陵弟孝克有口辩能谈𤣥理性至孝遭父忧殆不胜丧事所生母陈氏尽就养之道梁末侯景宼乱孝克养母饘粥不能给妻东莞臧氏领军将军盾女也甚有容色孝克乃谓曰今饥荒如此供养交阙欲嫁卿与当世人望彼此俱济于卿如何臧氏弗许之时有孔景行者为侯景将多从左右逼而迎之臧氏涕泣而去所得谷帛悉以遗母孝克又剃髪为沙门改名法整兼乞食以充给焉臧氏亦深念旧恩数私致馈饷故不乏絶后景行战死臧氏伺孝克于途中累日乃见谓孝克曰往日之事非为相负今既得脱当归供养孝克嘿然无答于是归俗更为夫妻后东游居钱塘之佳义里与诸僧讨论释典遂通三论毎日二时讲旦讲佛经晚讲礼传道俗受业者数百人天嘉中除剡令非其好寻去职太建四年征为祕书丞不就乃蔬食长斋持菩萨戒昼夜讲诵法华经宣帝甚嘉其操行后为国子祭酒孝克毎侍宴无所食噉至席散当其前膳羞损减帝密记以问中书舍人管斌斌自是伺之见孝克取珍果纳绅带中斌当时莫识其意后寻访方知其以遗母斌以启宣帝嗟叹良久乃敕自今宴享孝克前馔并遣将还以饷其母时论美之至德中皇太子入学释奠百司陪列孝克发孝经题后主诏皇太子北面致敬祯明元年入为都官尚书自晋以来尚书官僚皆携家属居省省在台城内下舍门中有阁道东西跨路通于朝堂其第一即都官省西抵阁道年代久逺多有鬼怪毎夜昏之际无故有声光或见人着衣冠从井中出须臾复没或门合自然开闭居多死亡尚书周确卒于此省孝克代确便即居之经两载祅变皆息时人咸以为贞正所致孝克性清素好施惠故不免饥寒后主敕以石头津税给之孝克悉用设斋写经随尽二年为散骑常侍侍东宫陈亡随例入长安家道壁立所生母患欲粳米为粥不能常办母亡后孝克遂常噉麦有遗粳米者孝克对而悲泣终身不复食焉开皇十二年长安疾疫隋文帝闻其名行召令于尚书都堂讲金刚般若经寻授国子博士后侍东宫讲礼传十九年以疾卒年七十三临终正坐念佛室内有非常香气邻里皆惊异之子万载位太子洗马鲍泉字润岳东海人也父㡬字景𤣥家贫以母老诣吏部尚书王亮干禄亮一见嗟赏举为舂陵令后为明山宾所荐为太常丞以外兄傅昭为太常依制缌服不得相临改为尚书郎终于湘东王谘议参军泉美须髯善举止身长八尺性甚警悟博渉史传兼有文笔少事元帝为国常侍早见擢任谓曰我文之外无出卿者后为通直侍郎常乘髙幰车从数十左右繖盖服玩甚精道逢国子祭酒王承承疑非旧贵遣访之泉从者答曰鲍通直承怪焉复欲辱之遣逼车问鲍通直复是何许人而得如此都下少年遂为口实见尚豪华人相戏曰鲍通直复是何许人而得如此以为笑谑及元帝承制累迁至信州刺史方等之败元帝大怒泉与王僧辩讨之僧辩曰计将安出泉曰事等沃雪何所多虑僧辩曰君言文士常谈耳江东少有武干非精兵一万不可以往竟陵甲卒不久当至犹可重申欲与卿入言之泉许诺及僧辩如向言泉嘿然不继元帝大怒于是械系僧辩时人比泉为郦寄泉既专征长沙久而不克元帝乃数泉二十罪为书责之曰靣如冠玉还疑木偶须似猬毛徒劳绕喙乃从狱中起王僧辩代泉为都督使舍人罗重欢领斋仗三百人与僧辩往及至长沙遣通泉曰罗舍人被令送王竟陵来泉愕然顾左右曰得王竟陵助我经畧贼不足平矣乃拂席坐而待之僧辩入乃背泉而坐曰鲍郎卿有罪令旨使我鏁卿卿勿以故意见期命重欢出令示泉鏁之牀下泉颜色自若了无惧容曰稽缓王师罪乃甘分但恐后人更思鲍泉之愦愦耳僧辩色甚不平泉乃启陈淹迟之罪元帝寻复其任令与僧辩等东逼邵陵王于郢州郢州平元帝以世子方诸为刺史泉为长史行州府事方诸见泉和弱毎有谘陈未尝用使泉伏牀骑背为马书其衣作其姓名由是州府尽相欺侯景宻遣将宋子仙任约袭之方诸与泉不恤军政唯蒱酒自乐云贼何由得至既而传告者衆始命阖门城陷贼执方诸及泉送之景所后景攻王僧辩于巴陵不克败还乃杀泉于江夏沉其尸于黄鹤矶初泉梦着朱衣行水上及死举身带血而沉于江如其梦泉于仪礼尤明撰新仪三十卷行于世时又有鲍行卿以博学大才称位后军临川王録事兼中书舍人迁歩兵校尉上玉璧铭武帝发诏褒赏好韵语及拜歩兵靣谢帝曰作舍人不免贫得五校实大校例皆如此有集二十卷撰皇室仪十三卷乘舆龙飞记二卷弟客卿位南康太守客卿三子检正至并才艺知名俱为湘东王五佐正好交游无日不适人人为之语曰无处不逢乌噪无处不逢鲍佐正不为湘东王所知献书告退王恨之及建邺城陷正为尚书外兵郎病不能起景杂于死尸焚之王闻之曰忠非纪信利非象齿焚如弃如于是乎得君子以此知湘东王不仁检为湘东鎭西府中记室使蜀不屈于武陵王见害论曰夏侯胜云士患不明经术经术明取青紫如拾地芥耳于贺玚贺琛朱异司马褧其得之矣而异遂徼宠倖任事居权不能以道佐时茍取容媚及延寇败国实异之由祸难既彰不明其罪亦既身死宠赠犹殊罚既弗加赏亦斯滥夫太清之乱固其宜矣顾协清介足以追踪古人徐摛贞正仁者信乎有勇孝穆聪明特达缔搆兴王献替谋猷亮直斯在泉本文房之士毎处荷戈之任非材之责胜任不亦难乎南史卷六十二卷六十二考证南史卷六十二考证朱异传起宅东坡穷乎美丽晚朝来下酣饮其中朝一本作日子鹅炰鯂不辍于口鯂一本作䲡字书鯂音苏与甦同若䲡恐非佳品疑有讹字愍彼坂田坂南本作陂徐摛传简文被闭摛不获朝谒梁书闭字上有幽字徐陵传既忝衡流诸贤深明鄙意忝监本误尒今改正又陈书云既忝衡流应须粉墨所望诸贤深明鄙意较明白𢎞正旧藩长史王劢太平中相府长史陈书无中字徐俭传俭一名报报陈书作衆汝南周𢎞直重其为人直陈书作正徐陵弟孝克传欲嫁卿与当世人望彼此俱济当世陈书作富应改从之鲍泉传父㡬几梁书作机泉于仪礼尤明撰新仪三十卷行于世三梁书作四南史卷六十二考证南史卷六十三钦定四库全书南史卷六十三唐李延寿撰列传第五十三王神念羊侃羊鸦仁王神念太原祁人也少好儒术尤明内典仕魏位颍川太守与子僧辩据郡归梁封南城县侯歴安成武阳宣城内史皆着政绩后为青冀二州刺史神念性刚正所更州郡必禁止滛祠时青州东北有石鹿山临海先有神庙祅巫欺惑百姓逺近祈祷糜费极多及神念至便令毁撤风俗遂改后征为右衞将军卒于官谥曰庄及元帝初追赠侍中中书令改谥忠公神念少善骑射及老不衰尝于武帝前手执二刀楯左右交度驭马往来冠絶羣伍时复有杨华者能作惊军骑亦一时妙㨗帝深赏之华本名白花武都仇池人父大眼为魏名将华少有勇力容貌瓌伟魏胡太后逼幸之华惧祸及大眼死拥部曲载父尸改名华来降胡太后追思不已为作杨白花歌辞使宫人昼夜连臂蹋足歌之声甚悽断华后位太子左卫率卒于侯景军中神念长子遵业位太仆卿次子僧辩僧辩字君才学渉该博尤明左氏春秋言辞辩㨗器宇肃然虽射不穿札而有凌云之气元帝后为江州刺史僧辩随府为中兵参军时有安成望族刘敬躬者田间得白蛆化为金龟将销之龟生光照室敬躬以为神而祷之所请多騐无赖者多依之平生有徳有怨者必报遂谋作乱逺近响应元帝命中直兵参军曹子郢讨之使僧辩袭安成子郢既破其军敬躬走安成僧辩禽之又讨平安州反蛮由是以勇畧称元帝除荆州僧辩为贞毅府谘议参军代柳仲礼为竟陵太守及侯景反元帝命僧辩总督舟师一万赴援及至台城陷没侯景悉收其军实而厚加绥抚遣归竟陵于是倍道兼行西就元帝元帝承制以为领军将军及荆湘疑贰元帝令僧辩及鲍泉讨之时僧辩以竟陵间部下皆劲勇犹未尽来意欲待集然后上顿与泉俱入使泉先言之泉入不敢言元帝问僧辩僧辩以情对元帝性忌以为迁延不去大怒厉声曰卿惮行拒命欲同贼邪今唯死耳僧辩对曰今日就戮甘心但恨不见老母帝自斫之中其髀流血至地闷絶久之方蘓即送廷尉并收其子姪并系之其母脱簪珥待罪帝意解赐以良药故不死㑹岳阳军袭江陵人情骚扰元帝遣就狱出僧辩以为城内都督俄而岳阳奔退而鲍泉力不能克长沙帝命僧辩代之僧辩仍部分将帅并力攻围遂平湘土还复领军将军侯景浮江西寇军次夏首僧辩为大都督军次巴陵景既陷郢城将进寇荆州于是缘江屯戍望风请服僧辩并沉公私船于水分命衆军乘城固守偃旗卧鼓安若无人翌日贼衆济江轻骑至城下谓城中曰语王领军何不早降僧辩使答曰大军但向荆州此城自当非碍僧辩百口在人掌握岂得便降景军肉薄苦攻城内同时鼓譟矢石雨下贼乃引退元帝又命平北将军胡僧祐率兵援僧辩是日贼复攻城不克又为火舰烧栅风不便自焚而退有流星堕其营中贼徒大骇相顾失色贼帅任约又为陆法和所禽景乃烧营夜遁旋军夏首元帝以僧辩为征东将军开府仪同三司江州刺史封长宁县公命即率巴陵诸军沿流讨景攻㧞鲁山仍攻郢即入罗城又有大星如车轮坠贼营去地十丈变成火一时碎散有龙自城出五色光曜入城前鹦鹉洲水中景闻之倍道归建邺贼帅宋子仙等困蹙求输郢城身还就景僧辩伪许之子仙谓为信然浮舟将发僧辩命杜龛鼓譟掩至大破之禽子仙丁和等送江陵元帝命生钉和舌脔杀之郢州既平僧辩进师寻阳军人多梦周何二庙神云吾已助天子讨贼自称征讨大将军并乘朱航俄而反曰已杀景同梦者数十百焉元帝加僧辩侍中尚书令征东大将军僧辩频表劝进并蒙优答于是发江州直指建邺乃先命南兖州刺史侯瑱袭南陵鹊头等戍并克之先是陈武帝率衆五万出自南江前军五千行至盆口陈武名盖僧辩僧辩惮之既至盆口与僧辩㑹于白茅洲为盟于是升坛歃血共读盟文辞气慷慨皆泪下霑衿及发鹊头中江而风浪师人咸惧僧辩再拜告天曰僧辩忠臣奉辞伐罪社稷中兴当使风息若鼎命中沦请从此逝言讫风止自此遂泛安流有羣鱼跃水飞空引导贼望官军上有五色云双龙挟舰行甚迅疾景自出战于石头城北僧辩等大破之卢晖畧闻景战败以石头城降僧辩引军入据之景走朱方僧辩命衆将入据台城其夜军人失火烧太极殿及东西堂僧辩虽有灭贼之功而驭下无法军人卤掠驱逼居人都下百姓父子兄弟相哭自石头至于东城被执縳者男女裸露袒衣不免缘淮号呌翻思景焉僧辩命侯瑱裴之横东追景伪行台赵伯超自吴松江降侯瑱瑱送至僧辩僧辩谓曰卿荷国重恩遂复同逆今日之事将欲如何因命送江陵伯超既出僧辩顾坐客曰朝廷昔唯知有赵伯超岂识王僧辩乎社稷既倾为我所复人之兴废亦复何常宾客皆前称叹功徳僧辩戄然乃谬答曰此乃圣上威徳羣帅用命老夫虽滥居戎首何力之有焉于是逆寇悉平元帝即位授鎭卫将军司徒加班剑二十人改封永宁郡公侍中尚书令如故先是天监中沙门释寳志为谶云太嵗龙将无理萧经霜草应死余人散十八子时言萧氏当灭李氏代兴及湘州贼陆纳等攻破衡州刺史丁道贵而李洪雅又自零陵称助讨纳既而朝廷未达其心诏征僧辩就宜丰侯循南征为都督东上诸军事以陈武帝为都督西下诸军事先是陈武譲都督于僧辩僧辩不受故元帝分为东西都督而俱南讨焉寻而洪雅降纳纳以为应符于是共议拜洪雅为大将军尊事为主洪雅乘平肩大舆繖盖鼓吹羽仪悉备翼从入长沙城时纳等据车轮夹岸为城士卒皆百战之余器甲精严徒党勇锐蒙冲鬬舰亘水陵山时天日清明初无云雾军发之际忽然风雨时人谓为泣军百姓窃言知其败也三月庚寅有两龙自城西江中腾跃升天五色分明遥映江水百姓咸仰面目之父老咸聚而悲窃相谓曰地龙已去国其亡乎初纳造大舰一名曰三王舰者邵陵王河东王桂阳嗣王三人并为元帝所害故立其像于舰祭以大牢加其节盖羽仪鼓吹毎战辄祭之以求福又造二舰一曰青龙舰一曰白虎舰皆衣以牛皮并髙十五丈选其中尤勇健者乘之僧辩惮之稍作连城以逼焉贼不敢交锋并怀懈怠僧辩因其无备亲执旗鼓以诚进止羣贼大败归保长沙僧辩乃命筑垒围之而自出临视贼知不设备其党吴藏李贤明等蒙楯直进僧辩尚据胡牀不为之动指麾勇敢遂斩贤明贼乃退归初陆纳作逆以王琳为辞云若放琳则自服时衆军未之许而武陵王纪拥衆上流内外骇惧元帝乃遣琳和解之湘州乃平因被诏㑹衆军西讨寻而武陵败绩是时齐遣郭元建谋袭建邺又遣其大将东方老等继之陈武帝闻之驰报江陵元年即诏僧辩急下赴援僧辩次姑孰即留鎭焉先命豫州刺史侯瑱筑垒于东关以拒北军征吴郡太守张彪吴兴太守裴之横㑹瑱而大败之僧辩振旅归建邺承圣三年二月诏以僧辩为太尉车骑大将军顷之丁母忧母姓魏氏性甚安和善于绥接家门内外莫不怀之初僧辩下狱母流泪徒行将入谢罪元帝不与相见时贞惠世子有宠母诣合自陈无训涕泗呜咽衆并矜之及僧辩罪免母深相责厉辞色俱严虽克复旧都功盖宇宙母恒自谦损不以富贵骄物朝野称之谓为明哲妇人及亡甚见愍悼且以僧辩勲重故丧礼加焉命侍中谒者监护丧事谥曰贞敬太夫人灵柩将师建康又遣谒者至舟渚弔祭其年十月魏遣兵及梁王詧合衆将袭江陵元帝征僧辩于建邺为大都督荆州刺史未至而荆州已灭及敬帝初即梁王位僧辩预援立功承制进骠骑大将军中书监都督中外诸军事录尚书与陈武帝参谋讨伐时齐文宣又纳贞阳侯明以为梁嗣与僧辩书并贞阳亦频与僧辩书论还国继统之事僧辩不纳及贞阳与齐上党王髙涣至东关散骑常待裴之横军败僧辩遂谋纳贞阳仍书定君臣之礼因遣第七子显显所生刘并弟子珍往充质遣左户尚书周𢎞正至歴阳迎明又遣吏部尚书王通送启因求以敬帝为皇太子明报书许之僧辩遣使送质于邺贞阳求度衞士三千僧辩虑其为变止受散卒千人而已并遣龙舟法驾往迎贞阳济江之日僧辩拥檝中流不敢就岸末乃同㑹于江宁浦明践位授僧辩大司马领太子太傅扬州牧余如故陈武帝时为司空南徐州刺史因自京口举兵袭之僧辩常处石头城是日视事军人已踰城北而入南门又白有兵来僧辩与子頠遽走出合计无所出乃据南门楼拜请求哀陈武纵火焚之方共頠下就执陈武谓曰我有何辜公欲与齐师赐讨又曰何意全无防备僧辩曰委公北门何谓无备是夜及子頠俱被绞杀初僧辩平建邺遣陈武守京口推以赤心结㢘蔺之分且为第三子頠许娶陈武章后所生女未昏而僧辩母亡虽然情好甚密其长子顗屡諌不听至是㑹江淮人报云齐兵大举至寿春僧辩谓齐军必出江表因遣记室参军江旴以事报陈武仍使整舟舰器械陈武宿有图僧辩志及闻命留旴城中衔枚而进知谋者唯侯安都周文育而已外人但谓江旴征兵扞北安都舟舰将趣石头陈武控马未进安都大惧乃追陈武骂曰今日作贼事势已成生死须决在后欲何所望若败俱死后期得免斫头邪陈武曰安都嗔我乃敢进遂克之时寿春竟无齐军又非陈武之谲殆天授也顗承圣初位待中魏克江陵随王琳入齐为竟陵郡守齐遣王琳鎭寿春将图江左及陈平淮南杀琳顗闻之乃出郡城南登髙冢上号哭一恸而絶顗弟颁少有志节恒随梁元帝及荆州覆灭入于魏僧辩既亡弟僧智得就任约约败走僧智肥不能行又遇害僧智弟僧愔位谯州刺史征萧勃及闻兄死引军还时吴州刺史羊亮𨽻在僧愔下与僧愔不平密召侯瑱见禽僧愔以名义责填瑱乃委罪于将羊鲲斩之僧愔复得奔齐与徐嗣徽等挟齐军攻陈军败窜逸荒野莫知所之仰天叹曰讐耻不雪未欲身膏野草若精诚有感当得道路誓不受辱人手拔刀将自刎闻空中催令急去僧愔异之勉力驰进行一里许顾向处己有陈人踰越江山仅得归齐徐嗣徽高平人父云伯自青部南归位终新蔡太守侯景之乱嗣徽归荆州元帝以为罗州刺史及弟嗣宗并有武用嗣徽从征巴丘以功为太子右卫率监南荆州徐州之亡任秦州刺史嗣彦先在建邺嗣宗自荆州灭亡中逃得至都从弟嗣先即僧辩之甥复为比丘慧暹藏得脱俱还及僧辩见害兄弟抽刀裂眦志在立功俱逃就兄嗣徽密结南豫州刺史任约与僧辩故旧图陈武帝帝遣江旴说之嗣徽执旴送邺乞师焉齐文宣帝授为仪同命将应赴及石头败退复请兵于齐与任约王曅席臯同心度江及战败嗣徽堕马嗣宗援兄见害嗣彦为陈武军所禽辞色不挠而死任约王曅得北归羊侃字祖忻泰山梁父人也父祉北史有传侃少而瓌伟身长七尺八寸雅爱文史弱冠随父在梁州立功初为尚书郎以力闻魏帝常谓曰郎官谓卿为虎岂羊质虎皮乎试作虎状侃因伏以手抉殿没指魏帝壮之赐以珠剑正光中秦州羌莫折念生据州反仍遣其弟天生攻陷岐州寇雍州侃为偏将𨽻萧寳寅往讨之射杀天生其衆即溃以功为征东大将军东道行台领泰山太守进爵鉅平侯初其父祉恒使侃南归侃至是将举济河以成先志其从兄兖州刺史敦密知之据州拒侃侃乃率精兵三万袭之不克仍筑十余城以守之梁朝赏授一与元法僧同魏帝闻之使授侃骠骑大将军司徒泰山郡公长为兖州刺史侃斩其使魏人大骇令仆射于晖率衆十万及髙欢尒朱阳都等相继而至栅中矢尽南军不进乃夜溃围而出一日一夜乃出魏境至渣口衆尚万余人马二千匹将入南士卒竟夜悲歌侃乃谢曰卿等怀土幸适去留各拜辞而去侃以大通三年至建邺授徐州刺史併其兄黙及三弟忱给元皆拜刺史侃封髙昌县侯累迁太子左卫率侍中车驾幸乐游苑侃预宴时少府奏新造两刃矟成长二丈四尺围一尺三寸帝因赐侃河南国紫骝令试之侃执矟上马左右击刺特尽其妙观者登树帝曰此树必为侍中折矣俄而果折因号此矟为折树矟北人降者唯侃是衣冠余绪帝宠之踰于他者谓曰朕少时捉矟形势似卿今失其旧体殊觉不奇上又制武宴诗三十韵示侃侃即席上应诏帝览曰吾闻仁者有勇今见勇者有仁可谓邹鲁遗风英贤不絶是日诏入直殿省启尚方仗不堪用上大怒坐者非一及侯景作逆果弊于仗麤后迁都官尚书尚书令何敬容用事与之并省未尝游造左卫兰钦同侍宫宴词色少交侃于坐折之曰小子汝以铜鼓买朱异作父韦粲作兄何敢无宜适朱时在席后华林法㑹钦拜谢于省中王铨谓钦曰卿能屈膝康公弥见尽美然羊公意犹未释容能更置一拜钦从之宦者张僧胤尝侯侃侃曰我牀非阉人所坐竟不前之时论美其贞正太清元年为侍中㑹大举北侵以侃为寇军将军监作寒山堰事堰立侃劝元帅贞阳侯明乘水攻彭城不见纳既而魏援大至侃频言乘其逺来可击旦日又劝出战并不从侃乃率所领顿堰上及衆军败侃结阵徐还二年复为都官尚书侯景反攻陷歴阳帝问侃讨景之䇿侃求以二千人急据采石令邵陵王袭取夀春使景进不得前退失巢窟乌合之衆自然瓦解议者谓景未敢便逼都遂寝其䇿令王质往侃曰今兹败矣乃令侃率千余骑顿望国门景至新林追侃入副宣城王都督城内诸军事时景既卒至百姓竞入公私混乱无复次序侃乃区分防拟皆以宗室间之军人争入武库自取器甲所司不能禁侃命斩数人方得止是时梁兴四十七年境内无事公卿在位及闾里士大夫莫见兵甲贼至卒迫公私骇震时宿将已尽后进少年并出在外城中唯有侃及柳津韦黯津年老且疾黯儒而无谋军旅指撝一决于侃胆力俱壮简文深仗之及贼逼城衆皆兇惧侃伪称得外射书云邵陵西昌侯已至近路衆皆少安贼攻东掖门纵火甚盛侃以水沃灭火射杀数人贼乃退加侍中军师将军有诏送金五千两银万两绢万匹赐战士侃辞不受部曲千余人并私加赏赉贼为尖项木驴攻城矢石所不能制侃作雉尾炬施鐡镞以油灌之掷驴上焚之俄尽贼又东西起二土山以临城城中震骇侃命为地道潜引其土山不能立贼又作登城楼髙十余丈欲临射城中侃曰车髙壍虚彼来必倒可卧而观之及车动果倒衆皆服焉贼既频攻不㨗乃筑长围朱异张绾议出击之帝以问侃侃曰不可贼多日攻城既不能下故立长围欲引城中降者耳今击之出人若少不足破贼若多则一旦失利门隘桥小必大致挫衂不从遂使千余人出战未及交锋望风退走果以争桥赴水死者大半初侃长子鷟为景所获执来城下示侃侃谓曰我倾宗报主犹恨不足岂复计此一子幸早杀之数日复持来侃谓鷟曰久以汝为死犹在邪吾以身许国誓死行阵终不以尔而生进退因引弓射之贼以其忠义亦弗之害景遣仪同傅士哲唿侃与语曰侯王逺来问讯天子何为闭拒不时进纳尚书国家大臣宜启朝廷侃曰侯将军奔亡之后归命国家重鎭方城县相任寄何所患苦忽致称兵岂有人臣而至于此吾不能妄受浮说开门揖盗士哲曰在北之日久挹风猷愿去戎服得一相见侃为免胄士哲瞻望久之而去其为北人所钦慕如此后大雨城内土山崩贼乘之垂入苦战不能禁侃乃令多掷火为火城以断其路徐于城内筑城贼不能进寻以疾卒于城内赠侍中护军将军子球嗣侃少雄勇旅力絶人所用弓至二十石马上用六石弓尝于兖州尧庙蹋壁直上至五寻横行得七迹泗桥有数石人长八尺大十围侃执以相击悉皆破碎性豪侈善音律自造采莲棹歌两曲甚有新致姬妾列侍穷极奢靡有弹筝人陆大喜着鹿角爪长七寸儛人张净琬腰围一尺六寸时人咸推能掌上儛又有孙荆玉能反腰帖地衔得席上玉簪敕赉歌人王娥儿东宫亦赉歌者屈偶之并妙尽奇曲一时无对初赴衡州于两艖䒀起三间通梁木斋饰以珠玉加之锦缋盛设帷屏列女乐乘潮解缆临波置酒缘塘傍水观者填咽大同中魏使阳斐与侃在北尝同学有诏命侃延斐同宴賔客三百余人食器皆金玉杂寳奏三部女乐至夕侍婢百余人俱执金花烛侃不饮酒而好賔游终日献酬同其醉醒性寛厚有器局尝南还至涟口置酒有客张孺才者醉于船中失火延烧七十余艘所燔金帛不可胜数侃闻聊不挂意命酒不辍孺才慙惧自逃侃慰喻使还待之如旧第三子鵾字子鹏随侃台内城陷窜于阳平侯景以其妹为小妻唿还待之甚厚以为库真都督及景败鵾密图之乃随其东走景于松江战败惟余三舸下海欲向蒙山㑹景昼寝鵾语海师此中何处有蒙山汝但听我处分遂直向京口至胡豆洲景觉大惊问岸上云郭元建犹在广陵景大喜将依之鵾㧞刀叱海师使向京口鵾与王元礼谢答仁弟葳㽔并景之昵也三人谓景曰我等为王百战百胜自谓无敌卒至于此岂非天乎今就王乞头以取富贵景欲透水鵾抽刀斫之景乃走入船中以小刀抉船鵾以矟入刺杀之景仆射索超世在别船葳㽔以景命召之斩于京口元帝以鵾为青州刺史封昌国县侯又领东阳太守征陆纳加散骑常侍除西晋州刺史破郭元建于东闗迁东晋州刺史承圣三年西魏围江陵鵾赴援不及从王僧愔征萧勃于岭表闻僧辩败乃还为侯瑱所破遇害年二十八羊鸦仁字孝穆太山鉅平人也少骁勇仕郡为主簿普通中率兄弟自魏归梁封广晋侯征伐青齐间累有功绩位至都督北司州刺史及侯景降诏鸦仁督土州刺史桓和之仁州刺史湛海珍等趣县瓠应接景至仍为都督司豫二州刺史镇县瓠㑹侯景败于涡阳魏军渐逼鸦仁恐粮运不继遂还北司上表陈谢帝大怒鸦仁鸦仁惧顿军入淮上及侯景反鸦仁率所部入援太清二年景既背盟鸦仁乃与赵伯超及南康王㑹理共攻贼于东府城反为贼败台城陷景以为五兵尚书鸦仁常思奋发谓所亲曰吾以凡流受宠朝廷竟无报效以答重恩今若以此终没有余责因泣下见者伤焉三年出奔江西将赴江陵至东莞为故北徐州刺史荀伯道子晷所害临死以报效不终因而泣下后鸦仁兄子海珍知之掘晷伯父并祖及所生母合五丧各分其半骨共棺焚之半骨杂他骨作五袋盛之铭袋上曰荀晷祖父母某之骨鸦仁子亮侯景乱后移至吴州刺史随王琳以名将子见礼甚隆为人多酒无赖酒醉为阉竖所杀论曰王神念羊侃羊鸦仁等自北徂南咸受宠任既而侃及鸦仁晚遇屯剥侃则临危不挠鸦仁则守义以殒古人所谓心同铁石此之谓乎僧辩风格秀举有文武奇才而逢兹酷滥㡬致陨覆幸全首领卒树奇功事人之道于斯为得及时钟交丧地居元宰内有奥主而外求君遂使尊卑易位亲疎贸序既同儿戏且类奕棊延敌开衅实基于此丧国倾宗为天下笑岂天将启陈何斯人而斯谬也哀哉南史卷六十三卷六十三考证南史卷六十三考证王僧辩传既至盆口与僧辩㑹于白茅洲为盟陈书盆作湓洲作湾自石头至于东城监本缺于字今从阁本増入南史卷六十三考证南史卷六十四钦定四库全书南史卷六十四唐李延寿撰列传第五十四江子一胡僧祐徐文盛阴子春杜崱王琳张彪江子一字元亮济阳考城人晋散骑常侍统之七世孙也父法成奉朝请子一少慷慨有大志家贫以孝闻苦侍养多阙因终身蔬食仕梁起家为王国侍郎奉朝请上书言事为当轴所排乃拜表求入北为刺客武帝异之又启求观书祕阁武帝许之有敕直华林省其姑夫左卫将军朱异权要当朝休下之日賔客辐凑异不为物议所归欲引子一为助子一未尝造门其髙洁如此为遂昌曲阿令皆着羙绩后为南津校尉弟子四歴尚书金部郎大同初迁右丞兄弟性并刚烈子四自右丞上封事极言得失武帝甚善之诏曰屋漏在上知之在下其令尚书详择施于时政左戸郎沈炯少府丞顾玙尝奏事不允帝厉色呵责之子四乃趋前代炯等对对甚激切帝怒唿缚之子四乃㩀地不受帝怒亦歇乃释之犹坐免职及侯景攻䧟歴阳自横江将度子一帅舟师千余人于下流欲邀之其副董桃生走子一乃退还南洲收余衆歩赴建邺见于文徳殿帝怒之具以事对且曰臣以身许国常恐不得其死今日之事何所复惜不死阙前终死阙后耳及城被围开承明门出战子一及弟尚书左丞子四东宫直殿主帅子五并力战直前贼坐甲不起子一引矟撞之贼纵突骑衆并缩子一刺其骑骑倒矟折贼觧其肩时年六十二弟曰与兄俱出何面独旋乃免胄赴敌子四矟洞胸死子五伤脰还至壍一恸而絶贼义子一之勇归之面如生诏赠子一给事黄门侍郎子四中书侍郎子五散骑侍郎侯景平元帝又追赠子一侍中谥义子子四黄门侍郎谥毅子子五中书侍郎谥烈子子一续黄图及班固九品并辞赋文章数十篇行于世胡僧祐字愿果南阳冠军人也少勇决有武干仕魏位银青光禄大夫以大通三年避尒朱氏之难归梁频上封事武帝噐之拜文徳主帅归使戍项城魏克项城因入北中大通元年陈庆之送魏北海王元颢入洛阳僧祐又归梁除南天水天门二郡太守有善政性好读书爱缉缀然文辞鄙野多被謿谑而自谓实工矜伐弥甚晚事梁元帝侯景之乱西沮蛮反元帝令僧祐讨之使尽诛其渠帅僧祐諌忤㫖下狱大寳二年景围王僧辩于巴陵元帝乃引僧祐于狱拜为假节武勐将军封新市县侯令援僧辩将发泣下谓其子玘曰汝可开朱白二门吾不㨗则死吉则由朱凶则由白也元帝闻而壮之前至赤沙亭㑹陆法和至乃与并军大败景将任约军禽约送江陵侯景闻之遂遁后拜领军将军厚自封殖以所加鼓吹恒置斋中对之自娱人曰此是羽仪公名望隆重不宜若此答曰我性爱之恒湏见耳或出游亦以自随人士笑之承圣二年为车骑将军开府仪同三司及魏军至以僧祐为都督城东诸军事俄中流矢卒城遂溃徐文盛字道茂彭城人也家本魏将父庆之梁天监初自北归南未至道卒文盛仍统其衆稍立功绩大同末为宁州刺史州在僻逺羣蛮劫窃相寻前后刺史莫能制文盛推心抚慰夷人感之风俗遂改太清二年闻国难乃召募得数万人来赴元帝以为秦州刺史加都督授以东讨之畧东下至武昌遇侯景将任约遂与相持元帝又命䕶军将军尹悦平东将军杜幼安巴州刺史王徇等㑹之并受文盛节度大败约于贝矶约退保西阳文盛进㩀芦洲又与相持景闻之率大衆西上援约至西阳诸将咸曰景水军轻进又甚饥疲撃之必大㨗文盛不许文盛妻石氏先在建邺至是景载以还之文盛深徳景遂私通信使都无战心衆咸愤怨杜幼安宋簉等乃率所领独进大破景获其舟舰以归㑹景密遣骑间道袭陷郢州军中惧遂大溃文盛奔还荆州元帝仍以为城北面大都督又聚歛赃污甚多元帝大怒下令数其十罪除其官爵文盛私懐怨望帝闻之乃以下狱时任约被禽与文盛同禁文盛谓约曰何不早降令我至此约曰门外不见卿马迹使我何䖏得降文盛无以对遂死狱中隂子春字幼文武威姑臧人也晋义熈末会祖袭随宋武帝南迁至南平因家焉父智伯与梁武帝邻居少相善尝入帝卧内见有异光成五色因握帝手曰公后必大贵非人臣也天下方乱安苍生者其在君乎帝曰幸勿多言于是情好转密帝每有求如外府焉及帝践阼官至梁秦二州刺史子春仕歴位朐山戍主东莞太守时青州石鹿山临海先有神庙刺史王神念以百姓祈祷糜费毁神影壊屋舎当座栋上有一大蛇长丈余役夫打扑不禽得入海水尔夜子春梦见人通名诣子春云有人见苦破壊宅舎既无所託钦君厚徳欲憩此境子春心宻记之经二日而知之甚惊以为前所梦神因办牲醑请召安置一䖏数日复梦一朱衣人相闻辞谢云得君厚恵当以一州相报子春心喜供事弥勤经月余魏欲袭朐山间谍前知子春设伏摧破之诏授南青州刺史镇朐山又迁都督梁秦二州刺史子春虽无佗才行临人以亷洁称闺门混杂而身服垢污脚数年一洗言每洗则失财败事云在梁州以洗足致梁州败太清二年徴为左卫将军迁侍中属侯景乱元帝令子春随王僧辩攻平邵陵王又与左卫将军徐文盛东讨景至贝矶与景遇子春力战恒冠诸军㑹郢州陷没军遂退卒于江陵子铿铿字子坚博渉史传尤善五言诗被当时所重为梁湘东王法曹行参军初铿尝与賔友宴饮见行觞者因回酒炙以授之衆坐皆笑铿曰吾侪终日酣酒而执爵者不知其味非人情也及侯景之乱铿当为贼禽或救之获免铿问之乃前所行觞者陈天嘉中为始兴王中录事参军文帝尝宴群臣赋诗徐陵言之帝即日召铿预宴使赋新成安乐宫铿援笔便就帝甚叹赏之累迁晋陵太守员外散骑常侍顷之卒有文集三卷行于世杜崱京兆杜陵人也其先自北归南居于雍州之襄阳子孙因家焉父懐珤少有志节梁天监中累有军功后又立功南郑位梁秦二州刺史大同初魏军复围南郑懐珤命第三子嶷帅二百人与魏前锋战于光道寺溪矢中其目失马敌人交矟将至嶷斩其一骑而上驰以归嶷旅力絶人便马善射一日中战七八合所佩霜明朱弓四石余力斑丝纒矟长二丈五同心敢死士百七十人每出杀伤数百人敌人惮之号为杜彪懐珤卒于州谥曰桓侯嶷位西荆州刺史时谶言独梁之下有瞎天子元帝以嶷其人也㑹嶷改葬父祖帝敕图墓者恶为之逾年而嶷卒崱嶷弟也幼有志气居郷里以胆勇称后为新兴太守太清三年随岳阳王来袭荆州元帝与崱兄岸旧宻书邀之崱乃与岸弟幼安兄子龛等夜归元帝以为武州刺史封枝江县侯令随领军王僧辩东讨侯景至巴陵景遁加侍中进爵为公仍随僧辩追景至石头景败崱入㩀台城景平加散骑常侍江州刺史是月齐将郭元建攻秦州刺史严超达于秦郡王僧辩令崱赴援陈武帝亦自欧阳来㑹元建衆却崱因纵兵大破之元建遁时元帝执王琳于江陵琳长史陆纳等于长沙反元帝徴崱与王僧辩讨之及纳等战于车轮大败之后纳等降崱又与王僧辩西讨平武陵王于硖石旋镇遘疾卒谥曰武崱兄弟九人兄嵩岑嶷岌巚岸及弟嵸幼安并知名岸字公衡太清中与崱随岳阳王詧攻荆州同归元帝帝以为北梁州刺史封江陵县侯岸请以五百骑袭襄阳去城三十里城中觉之詧夜知其师掩襄阳以岸等襄阳豪帅于是夜遁归襄阳岸等知詧至遂奔其兄南阳太守巚于广平詧遣将尹正薛睴等攻㧞之获巚岸等并其母妻子女并斩于襄阳北门詧母龚保林数岸于衆岸曰老婢教汝児杀汝叔乃枉杀忠良詧命拔其舌脔杀而烹之尽诛诸杜宗族亲者幼弱下蚕室又发其坟墓烧其骸骨灰而扬之并以为漆䯛及建邺平崱兄弟发安宁陵焚之以报漆䯛之酷元帝亦不责也幼安性至孝寛厚雄勇过人与兄崱同归元帝帝以为西荆州刺史封华容县侯与王僧辩讨河东王誉于长沙平之又令助徐文盛东讨侯景至贝矶大破景将任约斩其仪同叱罗子通湘州刺史赵威方等仍进军大举汉口别攻拔武昌景度芦洲上流以压文盛幼安与衆军大败之㑹景宻遣骑袭陷郢州执刺史方诸人情大骇文盛由汉口遁归衆军大败幼安降景景以其多反覆杀之龛岑之子也少骁勇善用兵与诸父归元帝帝以为郧州刺史封中卢县侯与王僧辩讨平河东王誉又随僧辩下继徐文盛军至巴陵闻侯景陷郢州西上将至乃与僧辩等守巴陵景至围之数旬不克而遁迁太府卿定州刺史及衆军至姑孰景将侯子鍳逆战龛与陈武帝王琳等撃之大败子鍳遂至石头景亲㑹战龛与衆军大破之论功为最授东扬州刺史又与王僧辩降陆纳平武陵王及魏平江陵后齐纳贞阳侯明以绍梁嗣以龛为震州刺史吴兴太守迁南豫州刺史封溧阳县侯又加散骑常侍镇南大将军龛僧辩壻也始为吴兴太守以陈武帝既非素贵及为之夲郡以法绳其宗门无所纵舍武帝衔之切齿及僧辩败龛乃㩀吴兴以拒之频败陈文帝军龛好饮酒终日恒醉勇而无畧部将杜泰私通于文帝说龛降文帝龛然之其妻王氏曰覇先讐隙如此何可求和因出私财赏募复大败文帝军后杜泰降文帝龛尚醉不觉文帝遣人负出项王寺前斩之王氏因截髪出家杜氏一门覆矣王琳字子珩㑹稽山隂人也夲兵家元帝居藩琳姊妹并入后庭见幸琳由此未弱冠得在左右少好武遂为将帅太清二年帝遣琳献米万石未至都城陷乃中江沉米轻舸还荆稍迁岳阳内史以军功封建宁县侯侯景遣将宋子仙㩀郢州琳攻克之禽子仙又随王僧辩破景后拜湘州刺史琳果劲絶人又能倾身下士所得赏物不以入家麾下万人多是江淮群盗平景之勲与杜龛俱为第一恃宠纵暴于建邺王僧辩禁之不可惧将为乱启请诛之琳亦疑祸令长史陆纳率部曲前赴湘州身径上江陵陈谢将行谓纳等曰吾若不反子将安之咸曰请死相泣而别及至帝以下吏而使廷尉卿黄罗汉太舟卿张载宣喻琳军陆纳等及军人并哭对使者莫肯受命乃絷黄罗汉杀张载载性刻为帝所信荆州疾之如讐故纳等因人之欲抽其肠繋马脚使绕而走肠尽气絶又脔割被五刑而斩之元帝遣王僧辩讨纳纳等败走长沙是时湘州未平武陵王兵下又甚盛江陵公私恐惧人有异图纳启申琳无罪请复夲位求为奴婢元帝乃锁琳送时纳出兵方战㑹琳至僧辩升诸楼车以示之纳等投戈俱拜举军皆哭曰乞王郎入城即出及放琳入纳等乃降湘州平仍复琳夲位使拒武陵王纪纪平授衡州刺史元帝性多忌以琳所部甚盛又得衆心故出之岭外又授都督广州刺史其友人主书李膺帝所任遇琳告之曰琳蒙㧞擢常欲毕命以报国恩今天下未平迁琳岭外如有万一不虞安得琳力忖官正疑琳耳琳分望有限可得与官争为帝乎何不以琳为雍州刺史使镇武宁琳自放兵作田为国御捍若警急动静相知孰若逺弃岭南相去万里一日有变将欲如何琳非愿长坐荆南政以国计如此耳膺然其言而不敢启故遂率其衆镇岭南元帝为魏围逼乃徴琳赴援除湘州刺史琳师次长沙知魏平江陵已立梁王詧乃为元帝举哀三军缟素遣别将侯平率舟师攻梁琳屯兵长沙传檄诸方为进趣之计时长沙蕃王萧韶及上游诸将推琳主盟侯平虽不能度江频破梁军又以琳兵威不接翻更不受指麾琳遣将讨之不尅又师老兵疲不能进乃遣使奉表诣齐并献驯象又使献款于魏求其妻子亦称臣于梁陈武帝既杀王僧辩推立敬帝以侍中司空徴琳不从命乃大营楼舰将图义举琳将张平宅乗一舰每将战胜舰则有声如野猪故琳战舰以千数以野猪为名陈武帝遣将侯安都周文育等讨琳仍受梁禅安都叹曰我其败乎师无名矣逆战于沌口琳乗平舆执钺而麾之禽安都文育其余无所漏惟以周铁武一人背恩斩之锁安都文育置琳所坐舰中令一阉竖监守之琳乃移湘州军府就郢城带甲十万练兵于白水浦琳廵军而言曰可以为勤王之师矣温太真何人哉南江渠帅熊昙朗周廸懐贰琳遣李孝钦樊勐与余孝顷同讨之三将军败并为廸所囚安都文育等尽逃还建邺初魏尅江陵之时永嘉王庄年甫七嵗逃匿人家后琳迎还湘中卫送东下及敬帝立出质于齐请纳庄为梁主齐文宣遣兵援送仍遣兼中书令李騊駼册拜琳为梁丞相都督中外诸军録尚书事又遣中书舎人辛悫游诠之等赍玺书江表宣劳自琳以下皆有颁赐琳乃遣兄子叔寳率所部十州刺史子弟赴邺奉庄纂梁祚于郢州庄授琳侍中使持节大将军中书监改封安成郡公其余并依齐朝前命及陈文帝立琳乃辅庄次于濡湏口齐遣扬州道行台慕容俨率衆临江为其声援陈遣安州刺史吴明彻江中夜上将袭盆城琳遣巴陵太守任忠大败之明彻仅以身免琳兵因东下陈遣太尉侯瑱司空侯安都等拒之瑱等以琳军方盛引军入芜湖避之时西南风至急琳谓得天道将直取扬州侯瑱等徐出芜湖蹑其后比及兵交西南风翻为瑱用琳兵放火燧以掷瑱船者皆反烧其船琳船舰溃乱兵士投水死者十二三其余皆弃船上岸为陈军所杀殆尽初琳命左长史袁泌御史中丞刘仲威同典兵侍卫庄及军败泌遂降陈仲威以庄投歴阳又送夀阳琳寻与庄同入齐齐孝昭帝遣琳出合肥鸠集义故更图进取琳乃缮舰分遣招募淮南伧楚皆愿戮力陈合州刺史裴景晖琳兄珉之壻也请以私属导引齐师孝昭委琳与行台左丞卢率兵应赴沉吟不决景晖惧事泄挺身归齐齐孝昭赐琳玺书令镇夀阳其部下将帅悉聴以从乃除琳骠骑大将军开府仪同三司扬州刺史封㑹稽郡公又增兵秩兼给铙吹琳水陆戒严将观衅而动属陈氏结好于齐使琳更聴后图琳在夀阳与行台尚书卢潜不协更相是非被召还邺齐武成置而不问除沧州刺史后以琳为特进侍中所居屋嵴无故剥破出赤蛆数升汁落地化为血蠕动有龙出于门外之地云雾起昼晦㑹陈将吴明彻冦齐齐帝敕领军将军尉破胡等出援秦州令琳共为经畧琳谓所亲曰今太嵗在东南嵗星居牛斗分太白已髙皆利为客我将有丧又谓破胡曰吴兵甚锐宜长䇿制之慎勿轻闘破胡不从战军大败琳单马突围仅而获免还至彭城齐令便赴夀阳并许召募又进封琳巴陵郡王陈将吴明彻进兵围之堰肥水灌城而齐将皮景和等屯于淮西竟不赴救明彻昼夜攻撃城内水气转侵人皆患肿死病相枕从七月至十月城陷被执百姓泣而从之吴明彻恐其为变杀之城东北二十里时年四十八哭者声如雷有一叟以酒脯来至号酹尽哀收其血懐之而去传首建康悬之于市琳故吏梁骠骑府仓曹参军朱玚致书陈尚书仆射徐陵求琳首曰窃以朝市迁贸时传骨鲠之风歴运推移间表忠贞之迹故典午将灭徐广为晋家遗老当涂己谢马孚称魏室忠臣用能播羙于前书垂名于后世梁故建宁公琳洛濵余胄沂川旧族立功代邸効绩中朝当离乱之辰縂藩伯之任尔乃轻躬殉主以身许国寔追踪于徃彦信踵武于前脩而天厌梁徳尚思匡继徒藴包胥之念终遘苌𢎞之眚洎王业光启鼎祚有归于是逺迹山东寄命河北虽轻旅臣之叹犹懐客卿之礼感兹知已忘此捐躯至使身没九泉头行万里诚知马革裹尸遂其生平之志原野暴骸㑹彼人臣之节然身首异䖏有足悲者封树靡卜良可怆焉玚早造末僚预参下席降薛君之吐握荷魏公之知遇是用霑巾雨袂痛可识之颜回肠疾首切犹生之靣伏惟圣恩博厚明诏爰发赦王经之哭许田横之葬玚虽刍贱窃亦有心琳经莅夀阳颇存遗爱曽游江右非无旧徳比肩东阁之吏继踵西园之賔愿归彼境还修窀穸庶孤坟既筑或飞衔土之鷰丰碑式树时留堕泪之人近故旧王绾等已有论牒仰蒙制议不遂所陈昔亷公告逝即肥川而建营域叔孙云亡仍芍陂而植楸槚由此言之抑有其例不使夀春城下惟传报葛之人沧洲岛上独有悲田之客昧死陈祈伏待刑宪陵嘉其志节又明彻亦数梦琳求首并为启陈主而许之仍与开府主簿刘韶慧等持其首还于淮南权瘗八公山侧义故㑹葬者数千人玚等乃间道北归别议迎接寻有扬州人茅智胜等五人密送丧柩达于邺赠十五州诸军事扬州刺史侍中特进开府录尚书事谥曰忠武王葬给輼辌车琳体貌闲雅立髪委地喜怒不形于色虽无学业而强记内敏军府佐史千数皆识其姓名刑罚不滥轻财爱士得将卒之心少为将帅屡经丧乱雅有忠义之节虽夲图不遂齐人亦以此重之待遇甚厚及败为陈军所执吴明彻欲全之而其下将领多琳故吏争来致请并相资给明彻由此忌之故及于难当时田夫野老知与不知莫不为之歔欷流泣观其诚信感物虽李将军之恂恂善诱殆无以加焉琳十七子长子敬在齐袭王爵武平末通直常侍第九子衍隋开皇中开府仪同三司大业初卒于渝州刺史张彪不知何许人自云家夲襄阳或云左卫将军衡州刺史兰钦外弟也少亡命在若邪山为盗颇有部曲临城公大连出牧东扬州彪率所领客焉始为防合后为中兵参军礼遇甚厚及侯景将宋子仙攻下东扬州复为子仙所知后去子仙还入若邪义举征子仙不㨗仍走向剡赵伯超兄子稜为侯景山隂令去职从彪后懐异心伪就彪计请酒为盟引刀子披心出血自㰱彪信之亦取刀刺血报之刀始至心稜便以手案之望入彪心刀斜伤得不深稜重取刀刺彪头面被伤顿絶稜谓已死因出外告彪诸将言已杀讫欲与求富贵彪左右韩武入视彪已苏细声谓曰我尚活可与手于是武遂诛稜彪不死复奉表元帝帝甚嘉之及侯景平王僧辩遇之甚厚引为爪牙与杜龛相似世谓之张杜贞阳侯践位为东扬州刺史并给鼓吹室富于财昼夜乐声不息剡令王懐之不从彪自征之留长史谢岐居守㑹僧辩见害彪不自展㧞时陈文帝已㩀震泽将及㑹稽彪乃遣沈泰吴寳真还州助岐保城彪后至泰等反与岐迎陈文帝入城彪因其未定踰城而入陈文帝遂走出彪复城守沈泰说陈文帝曰彪部曲家口并在香巖寺可徃收取遂徃尽获之彪将申进密与泰相知因又叛彪彪复败走不敢还城㩀城之西山楼子及暗得与弟崑崙妻杨氏去犹左右数人追随彪疑之皆发遣惟常所飬一犬名黄苍在彪前后未曽舍离乃还入若邪山中沈泰说陈文帝遣章昭达领千兵重购之并图其妻彪眠未觉黄苍惊吠刧来便啮一人中喉即死彪拔刀逐之映火识之曰何忍举恶卿湏我者但可取头誓不生见陈蒨刧曰官不肯去请就平地彪知不免谓妻杨唿为郷里曰我不忍令乡里落佗䖏今当先杀乡里然后就死杨引颈受刀曽不辞惮彪不下刀便相随下岭到平䖏谓刧曰卿湏我头我身不去也唿妻与诀曰生死从此而别若见沈泰申进等为语曰功名未立犹望鬼道相逄刧不能生得遂杀彪并弟致二首于昭达黄苍号呌彪尸侧宛转血中若有哀状昭达进军迎彪妻便拜称陈文帝教迎为家主杨便改啼为笑欣然意恱请昭达殡彪丧坟冢既毕黄苍又俯伏冢间号呌不肯离杨还经彪宅谓昭达曰妇人夲在容貌卒苦日乆请蹔过宅庄餙昭达许之杨入屋便以刀割发毁面哀哭恸絶誓不更行陈文帝闻之叹息不已遂许为尼后陈武帝军人求取之杨投井决命时寒比出之垂死积火温燎乃苏复起投于火彪始起于若邪兴于若邪终于若邪及妻犬皆为时所重异杨氏天水人散骑常侍曒之女也有容貌先为河东裴仁林妻因乱为彪所纳彪友人吴中陆山才嗟泰等翻背刋吴昌门为诗一絶曰田横感义士韩王报主臣若为留意气持寄禹川人论曰忠义之道安有常哉善言者不必能行蹈之者恒在所忽江子一胡僧祐太清之季名宦盖微江则自致亡躯胡亦期之殒命然则贞劲之节嵗寒自有性也文盛克终有鲜诗人得所诫焉子春战乃先鸣幽通有助及乎梁州之败而以濯足为尤杜氏终致覆亡亦云图墓之咎吉凶之兆二者岂易知乎王琳乱朝忠节志雪仇耻然天方相陈义难𢎞济斯则大厦落构岂一木所能支也张彪一遇何懐死而后已惟妻及犬义悉感人记传所陈何以加此异乎南史卷六十四卷六十四考证南史卷六十四考证江子一传字元亮亮梁书作贞帝怒亦歇歇一夲作止胡僧祐传以大通三年避尒朱氏之难归梁梁书作以大通二年归国徐文盛传文盛深徳景遂私通信使都无战心私阁夲作密门外不见卿马迹使我何䖏得降䖏梁书作遽杜崱传太清三年三梁书作二王琳传有龙出于门外之地地一夲作池张彪传彪后至泰等反与岐迎陈文帝入城迎监夲误后今改从陈书南史卷六十四考证南史卷六十五钦定四库全书南史卷六十五唐李延寿撰列传第五十五陈宗室诸王永修侯拟遂兴侯详宜黄侯慧纪衡阳献王昌南康愍王昙朗文帝诸子宣帝诸子后主诸子永修侯拟字公正陈武帝之疎属也少孤贫质直强记武帝南征交阯拟从焉梁绍泰二年除员外散骑常侍明威将军以雍州刺史资监南徐州事武帝践阼广封宗室诏从子监南徐州拟封永修县侯北徐州刺史褒封钟陵县侯晃封建城县侯炅封上饶县侯从孙明威将军訬封䖍化县侯吉阳县侯諠仍前封信威将军祏封豫宁县侯青州刺史详封遂兴县侯贞威将军慧纪封宜黄县侯敬雅封宁都县侯敬泰封平固县侯文帝嗣位拟除丹阳尹坐事以白衣知郡寻复本职卒谥曰定天嘉二年配享武帝庙庭子党嗣遂兴侯详字文㡬少出家为沙门善书记谈论清雅武帝讨侯景召令还俗配以兵马从定建邺永定二年封遂兴县侯天嘉三年累迁吴州刺史五年讨周廸战败死之以所统失律无赠谥子正理嗣宜黄侯慧纪字元方武帝之从孙也渉猎书史负材任气从武帝平侯景及帝践阼封宜黄县侯除黄门侍郎太建十年吴明彻北侵败绩以慧纪为缘江都督兖州刺史至徳二年为都督荆州刺史及梁安平王萧巖晋熙王萧瓛等诣慧纪请降慧纪以兵迎之以应接功位开府仪同三司祯明三年隋师济江慧纪率将士三万人船舰千余乘沿江而下欲趣台城遣南康太守吕肃将兵据巫崃以五条铁销横江肃竭其私财以充军用隋将杨素奋兵击之四十余战争马鞍山及磨刀涧守险隋军死者五千余人陈人尽取其鼻以求功赏既而隋军屡㨗获陈之士三纵之肃乃遁保延洲别帅廖世宠领大舫诈降欲烧隋舰更决一死战于是有五黄龙备衆色各长十余丈骧首连接顺流而东风浪大起云雾晦㝠陈人震骇不觉火自焚隋军乘髙舰张大弩以射之陈军大败风浪应时顿息肃收余衆东走慧纪时至汉口为隋秦王俊拒不得进闻肃败尽烧公安之储伪引兵东下因推湘州刺史晋熙王叔文为盟主水军都督周罗㬋与郢州刺史荀法尚守江夏及建邺平隋晋王广遣一使以慧纪子正业来喻又使樊毅喻罗㬋其上流城戍悉解甲于是慧纪及巴州刺史毕寳并恸哭俱降慧纪入隋依例授仪同三司卒子正平颇有文学衡阳献王昌字敬业武帝第六子也梁太清末武帝南征李贲命昌与宣后随沈恪还吴兴及武帝东讨侯景昌与宣后文帝并为景囚景平拜长城国世子吴兴太守时年十六昌容貌伟丽神情秀朗雅性聪辩明习政事武帝遣陈郡谢哲济阳蔡景歴辅昌临郡又遣吴郡杜之伟授昌以经昌读书一览便诵明于义理剖析如流寻与宣帝俱往荆州魏克荆州又与宣帝俱迁长安武帝即位频遣使请宣帝及昌周人许而未遣及武帝崩乃遣之时王琳作梗中流昌不得还居于安陆王琳平后天嘉元年二月昌发自安陆由鲁山济江而巴陵王萧沇等率百僚上表请以昌为湘州牧封衡阳郡王诏曰可三月甲戌入境诏令主书舍人缘道迎接丙子济江于中流殒之使以溺告四月庚寅丧柩至都上亲临哭乃下诏赠假黄钺都督中外诸军事太宰扬州牧葬送之仪一依汉东平宪王齐豫章文献王故事谥曰献无子文帝以第七皇子伯信嗣伯信字孚之位西衡州刺史及隋师济江与临汝侯方庆并为东衡州刺史王勇所害南康愍王昙朗武帝母弟忠壮王休先之子也休先少倜傥有大志梁简文之在东宫深被知遇为文徳主帅顷之卒敬帝即位追赠南徐州刺史封武康县公武帝受禅赠司徒封南康郡王谥曰忠壮昙朗少孤尤为武帝所爱有胆力善绥御侯景平后起家着作郎武帝诛王僧辩留昙朗镇京口知留府事绍泰元年除中书侍郎监南徐州二年齐兵攻逼建邺因请和求武帝子姪为质时四方州郡并多未宾本根虚弱粮运不继在朝文武咸愿与齐和亲武帝难之而重违衆议乃决遣昙朗恐昙朗惮行或当奔窜乃自率歩骑京口迎之使质于齐齐背约遣萧轨等随徐嗣徽度江武帝大破之虏萧轨东方老等诛之齐人亦害昙朗于晋阳时陈与齐絶弗之知武帝践阼犹以昙朗袭封南康郡王奉忠壮王祀礼秩一同皇子天嘉二年齐人结好始知其亡文帝诏赠开府仪同三司南徐州刺史谥曰愍乃遣兼中郎令随聘使江徳藻迎昙朗丧柩三年春至都初昙朗未质于齐生子方泰方庆及将适齐以二妾自随在北又生二子方华方旷亦同得还方泰少麤犷与诸恶少年羣聚游逸无度文帝以南康王故特寛宥之天嘉二年以为南康王世子及闻昙朗薨于是袭爵南康王太建四年为都督广州刺史为政残暴为有司奏免六年授豫章内史在郡不修政事秩满之际屡放部曲为劫又纵火延烧邑居因行暴掠驱录富人征求财贿代至又淹留不还至都以为宗正卿未拜为御史中丞宗元饶所劾免官以王还第十一年起为宁逺将军直殿省寻加散骑常侍其年八月宣帝幸大壮观因大阅武命都督任忠领歩骑十万阵于𤣥武湖都督陈景领楼舰五百出于𤓰歩江上登𤣥武门亲宴羣臣以观之因幸乐游苑设丝竹会仍重幸大壮观集衆军振旅而还时方泰当从启称所生母疾不行因与亡命杨钟期等二十人微行往人间滛淳于岑妻为州长流所录又率人仗抗拒伤损禁司为有司所奏上大怒下方泰狱方泰初承行滛不承拒格禁司上曰不承则上测方泰乃投列承引于是兼御史中丞徐君整奏请解方泰所居官下宗正削爵土上可其奏祯明初为侍中陈亡与后主俱入长安隋大业中为掖县令方庆少清警渉猎书传及长有干略天嘉中封临汝县侯至徳二年累迁智武将军武州刺史初广州刺史马靖久居岭表大得人心士马强盛朝廷疑之以方庆为广州刺史以兵袭靖靖诛进号宣毅将军方庆性清谨甚得人和祯明三年隋师济江都督东衡州刺史王勇征兵于方庆欲与赴援台城时隋行军总管韦洸帅兵度岭宣隋文帝敕云若岭南平定留勇与丰州刺史郑万顷且依旧职方庆闻之恐勇卖已且欲观变乃不从勇使髙州刺史戴智烈斩方庆于广州而收其兵郑万顷荥阳人梁司州刺史绍叔之始族子也父旻梁末入魏万顷通逹有材干周武帝时为司城大夫出为温州刺史至徳中与司马消难奔陈拜散骑常侍昭武将军丰州刺史在州甚有惠政吏人表请立碑诏许焉初万顷在州甚被隋文帝知遇及隋文帝践阼常思还北及王勇杀方庆万顷乃率州兵拒勇降隋隋授上仪同寻卒文帝十三男沈皇后生废帝始兴王伯茂严淑媛生鄱阳王伯山晋安王伯恭潘容华生新安王伯固刘昭华生衡阳王伯信王充华生庐陵王伯仁张修容生江夏王伯义韩修华生武陵王伯礼江贵妃生永阳王伯智孔贵妃生桂阳王伯谋二男早卒无名伯信出继衡阳王昌始兴王伯茂字郁之文帝第二子也初武帝兄始兴昭烈王道谈仕梁为东宫直阁将军侯景之乱援台中流矢卒绍泰二年赠南兖州刺史封义兴郡公谥曰昭烈武帝受禅重赠太傅改封始兴郡王道谈生文帝及宣帝宣帝以梁承圣末迁于长安至是武帝遥以宣帝袭封始兴嗣王以奉昭烈王祀武帝崩文帝入纂帝位时宣帝在周未还文帝以本宗乏飨徙封宣帝为安成王封伯茂为始兴王以奉昭烈王祀赐天下为父后者爵一级旧制诸王受封未加戎号者不置佐使于是尚书入坐奏加伯茂宁逺将军置佐使除扬州刺史伯茂性聪敏好学谦恭下士又以太子母弟文帝深爱重之时军人于丹徒盗发晋郗昙墓大获晋右将军王羲之书及诸名贤遗迹事觉其书并没县官藏于袐府文帝以伯茂好古多以赐之由是伯茂大工草隶书甚得右军法迁东扬州刺史镇东将军开府仪同三司废帝时伯茂在都刘师知等矫诏出宣帝伯茂劝成之师知等诛后宣帝恐伯茂扇动朝廷乃进号中卫将军令入居禁中専与废帝游处时四海之望咸归宣帝伯茂深不平数肆恶言宣帝以其无能不以为意及建安人蒋裕与韩子髙等谋反伯茂并隂豫其事光大二年皇太后令黜废帝为临海王其日又下令降伯茂为温麻侯时六门之外有别馆以为诸王冠昏之所名为昏第至是命伯茂出居之宣帝遣盗殒之于车中年十八鄱阳王伯山字静之文帝第三子也伟容仪举止闲雅喜愠不形于色武帝时天下草创诸王受封仪注多阙及伯山受封文帝欲重其事天嘉元年七月丙辰尚书八坐奏封鄱阳郡王乃遣度支尚书萧睿持节兼太宰告于太庙又遣五兵尚书王质持节兼太宰告于太社其年十月上临轩䇿命䇿讫令王公以下并宴于王第六年为缘江都督平北将军南徐州刺史宣帝辅政不欲令伯山处边光大元年徙为东扬州刺史累迁征南将军护军将军加开府仪同三司给鼓吹并扶伯山性寛厚美风仪又于诸王最长后主深敬重之每朝廷有冠昏飨宴恒使为主及遭所生忧居丧以孝闻后主尝幸吏部尚书蔡征宅因往弔之伯山号恸殆絶因起为镇卫将军乃谓羣臣曰鄱阳王至性可嘉又是西第之长豫章已兼司空其亦须迁太尉未及发诏祯明三年薨寻属陈亡遂无赠谥长子君范未袭爵而隋师至时宗室王侯在都者百余人后主恐其为变乃并召入屯朝堂使豫章王叔英总督之又隂为之备六军败绩相率出降因从后主入长安隋文帝并配陇右及河西诸州各给田业以处之大业二年隋炀帝以后主第六女婤为贵人絶爱幸因召陈氏子弟尽还京师随才叙用由是并为守宰徧于天下君范位温县令新安王伯固字牢之文帝第五子也生而龟胸目通睛扬白形状眇小而俊辩善言论天嘉六年立为新安郡王太建七年累迁都督南徐州刺史伯固性嗜酒不好积聚所得禄奉用度无节酣醉以后多所乞丐于诸王中最为贫窭宣帝毎矜之特加赏赐性轻率好行鞭捶在州不知政事日出田猎或乘眠舆至于草间辄唿人从游动至旬日所捕麞鹿多使生致宣帝颇知之遣使责让者数矣十年为国子祭酒颇知𤣥理而墯业无所通至于擿句问难往往有奇意为政严苛国学有墯游不修习者重加榎楚生徒惧焉由是学业颇进十三年为都督扬州刺史后主初在东宫与伯固甚亲狎伯固又善謿谑宣帝毎宴集多引之叔陵在江州心害其宠隂求瑕疵将中以法及叔陵入朝伯固惧罪谄求其意乃共讪毁朝贤歴诋文武虽耆年髙位皆靣折无所畏忌伯固性好射雉叔陵又好开发冡墓出游田野必与偕行于是情好大协遂谋不轨伯固侍禁中毎有密语必报叔陵及叔陵奔东府遣使告之伯固单马驰赴助叔陵指麾知事不㨗便欲走会四门已闭不得出因趣白杨道台马容至为乱兵所杀尸于昌馆门时年二十八诏特许以庶人礼葬子及所生王氏并特宥为庶人国除晋安王伯恭字肃之文帝第六子天嘉六年封寻为吴郡太守时年十余嵗便留心政事官曹缉理歴位尚书左仆射后为中卫将军右光禄大夫陈亡入长安大业初为成州刺史太常少卿庐陵王伯仁字寿之文帝第八子天嘉六年立为侍中国子祭酒领太子左庶子陈亡卒于长安江夏王伯义字坚之文帝第九子天嘉六年封位金紫光禄大夫陈亡入长安迁于𤓰州道卒武陵王伯礼字用之文帝第十子天嘉六年立太建初为吴兴太守在郡恣行暴掠后为有司所劾十一年被代征还遂迁延不发为御史中丞徐君整所劾免陈亡入长安大业中为临洮太守永阳王伯智字䇿之文帝第十二子少敦厚有器局博渉经史太建中立累迁尚书左仆射后为特进陈亡入长安大业中为国子司业桂阳王伯谋字深之文帝第十三子太建中立位散骑常侍薨子酆大业中为番禾令宣帝四十二男柳皇后生后主彭贵人生始兴王叔陵曹淑华生豫章王叔英何淑仪生长沙王叔坚宜都王叔明魏昭华生建安王叔卿钱贵妃生河东王叔献刘昭仪生新蔡王叔齐袁昭容生晋熙王叔文义阳王叔达新㑹王叔坦王姬生淮南王叔彪巴山王叔雄吴姬生始兴王叔重徐姬生寻阳王叔俨淳于姬生岳阳王叔慎王修华生武昌王叔虞韦修容生湘东王叔平施姬生临贺王叔敖沅陵王叔兴曾姬生阳山王叔宣杨姬生西阳王叔穆申媫妤生南安王叔俭南郡王叔澄岳山王叔韶太原王叔匡袁姬生新兴王叔纯吴姬生巴东王叔谟刘姬生临江王叔显秦姬生新宁王叔隆新昌王叔荣其皇子叔叡叔忠叔泓叔毅叔训叔武叔处叔封八人并未及封三子早卒无名始兴王叔陵字子嵩宣帝之第二子也梁承圣中生于江陵魏克江陵宣帝迁关右叔陵留穰城宣帝之还以后主及叔陵为质天嘉三年随后主还朝封康乐县侯叔陵少机辩狥声名强梁无所推屈太建元年封始兴王奉昭烈王祀位都督江州刺史时年十六政自己出僚佐莫预焉性严刻部下慑惮诸公子姪及罢县令长皆逼令事已豫章内史钱法成诣府进谒即配其子季卿将领马仗季卿慙耻不时至叔陵大怒侵辱法成法成愤怨自缢而死州县非其部内亦征摄案之朝贵及下吏有乖忤者辄诬奏其罪陷以重辟四年迁都督湘州刺史诸州镇闻其至皆震恐股慄叔陵日益横征伐夷獠所得皆入己丝毫不以赏赐征求役使无有纪极夜常不卧执烛达晓唿召宾客说人间细事戏谑无所不为性不饮酒唯多置餚胾昼夜食噉而已自旦至中方始寝寐曹局文案非唿不得辄白笞罪者皆系狱动数年不省视潇湘以南皆逼为左右㕓里殆无遗者其中脱有逃窜辄杀其妻子州县无敢上言宣帝弗之知九年除都督扬州刺史十年至都加扶给油幢车叔陵居东府事务多关渉省合执事之司承意顺㫖即讽上进用之微致违忤必抵大罪重者至殊死道路借借皆言其有非常志叔陵修饰虚名毎入朝常于车中马上执卷读书高声长诵阳阳自若归坐斋中或自执斧斤为沭猴百戏又好游冡墓间遇有茔表主名可知者辄命左右发掘取其石志古器并骸骨肘胫持为翫弄藏之府库人间少妻处女微有色貌者并即逼纳十一年丁所生母彭氏忧去职顷之起为本职晋世王公贵人多葬梅岭及彭氏卒叔陵启求梅岭葬之乃发故太傅谢安旧墓弃去安柩以葬其母初丧日伪为哀毁自称刺血写湼槃经未及十旬乃日进甘膳又私召左右妻女与之姦合所作尤不轨浸滛上闻宣帝责御史中丞王政以不举奏免政官又黜其典籖亲事仍加鞭捶宣帝素爱叔陵不绳以法但责让而已服阕又为侍中中军大将军及宣帝不豫后主诸王并入侍疾叔陵隂有异志命典药吏砺切药刀及仓卒之际又命左右取劔左右不悟乃取朝服所佩木劔以进叔陵怒及翌日小歛后主哀顿俯伏叔陵以剉药刀斫后主中项太后驰来救焉叔陵又斫太后数下后主乳媪乐安君吴氏时在太后侧自后掣肘后主因得起叔陵仍持后主衣后主自奋得免长沙王叔坚以手搤叔陵夺去其刀仍牵就柱以其褶袖縳之弃池水中将杀之问后主曰即尽之为待也时吴媪已扶后主避贼叔坚求后主所在将受命叔陵多力因奋得脱突出云龙门驰车还东府唿其甲士断清溪桥道放东城囚以充战士又遣人往新林追所部兵马仍自被甲着白帽登城西门招募百姓散金银以赏赐外召诸王将帅无有应者唯新安王伯固闻而赴之叔陵聚兵仅得千人欲据城保守时衆军并缘江防守台内空虚叔坚白太后使太子舍人司马申急召右卫将军萧摩诃将兵至府西门叔陵事急遣记室韦谅送鼓吹与摩诃谓曰事㨗以公为台鼎摩诃绐报曰须王心膂节将自来方敢从命叔陵即遣戴洫谭骐驎二人诣摩诃摩诃执以送台斩于阁道下持其首徇东城仍悬于朱雀门叔陵自知不济遂入沉其妃张氏及宠妾七人于井中叔陵有部下兵先在新林于是率人马数百自小航度欲趣新林以舟舰入北行至白杨路为台军所邀伯固见兵至旋避入巷叔陵㧞刀追之伯固复还叔陵部下多弃甲溃散摩诃马容陈智深迎刺叔陵阉竖王飞禽斫之数十下马容陈仲华就斩首送台自寅至已乃定尚书入坐奏请依宋世故事流尸江中污潴其室并毁其所生彭氏坟庙还谢氏之茔后主从所奏叔陵诸子即日并赐死豫章王叔英字子烈宣帝第三子也寛厚仁爱太建元年封后位司空隋大业中位涪陵太守卒长沙王叔坚字子成宣帝第四子也母本吴中酒家婢相者言当生贵子宣帝微时因饮通焉生叔坚及贵召拜淑仪叔坚少而严整又颇使酒兄弟惮之好数术卜筮风角镕金琢玉并究其妙初封丰城侯太建元年封累迁丹阳尹初叔坚与始兴王叔陵并招聚宾客各争权宠甚不平毎朝㑹卤簿不肯为先后必分道而趋左右或争道而鬬至有死者及宣帝不豫叔坚与叔陵等并从后主侍疾叔陵隂有异志叔坚疑之微伺其所为及行逆赖叔坚以免以功进骠骑将军开府仪同三司扬州刺史寻迁司空将军刺史如故时后主患创不能视事政无大小悉决于叔坚权倾朝廷后主由是疎忌之孔范管斌施文庆等并东宫旧臣日夕隂持其短至徳元年乃诏令即本号用三司之仪出为江州刺史未发寻以为司空实欲夺其权又隂令人造其厌魅刻木为偶人衣以道士服施机闗能拜跪书夜于星月下醮之祝诅于上又令人上书告其事案验令实后主召叔坚囚于西省将黜之令近侍宣敕数之叔坚自陈为佞人所构死且慙见叔陵后主感其前功乃赦之免所居官以王还第后位中军大将军开府仪同三司荆州刺史秩满还都陈亡入隋迁于𤓰州叔坚素贵不知家人生产至是与妃沈氏酣酒不以耕种为事大业中为遂宁郡太守卒建安王叔卿字子弼宣帝第五子也性质直有材器容貌甚伟太建四年立位中书监陈亡入隋大业中为都官郎上党通守宜都王叔明字子昭宣帝第六子也仪容美丽举止和柔状似妇人太建五年立位侍中陈亡入隋大业中为鸿胪少卿河东王叔献字子恭宣帝第九子也性恭谨聪敏好学太建五年立位南徐州刺史薨赠司空谥康简子孝寛嗣隋大业中为汶城令新蔡王叔齐字子肃宣帝第十一子也风采明胆博渉经史善属文太建七年立位侍中陈亡入隋大业中为尚书主客郎晋熙王叔文字子才宣帝第十二子也性轻险好虚誉颇渉书史太建七年立位都督湘州刺史征为侍中未还而隋军济江隋秦王至汉口时叔文自湘州还朝至巴州乃率巴州刺史毕寳等请降致书于秦王王遣使往巴州迎劳叔文叔文与毕寳荆州刺史陈慧纪及文武将吏赴汉口秦王并厚待之及至京隋文帝坐于广阳门观叔文从后主至朝堂文帝使内史令李徳林宣㫖责其君臣不能相弼以致丧亡后主与其羣臣并愧惧拜伏莫能仰视叔文独欣然有自得志后上表陈在巴州先送款望异常例文帝嫌其不忠而方懐柔江表遂授开府宜州刺史淮南王叔彪字子华宣帝第十三子也少聪慧善属文太建八年立位侍中入隋卒于长安始兴王叔重字子厚宣帝第十四子也性质朴无伎艺宣帝崩始兴王叔陵为逆诛其年立叔重为始兴王以奉昭烈王后位江州刺史隋大业中为太府少卿寻阳王叔俨字子思宣帝第十五子也性凝重举止方正后主即位立位侍中入隋卒岳阳王叔慎字子敬宣帝第十六子也少聪敏十嵗能属文太建十四年立至徳中为丹阳尹时后主尤爱文章叔慎与衡阳王伯信新蔡王叔齐等日夕陪侍赋诗恒被嗟赏祯明元年出为湘州刺史加都督及隋师济江清河公杨素兵下荆州遣将龎晖略地至湘州州内将士克日请降叔慎置酒㑹文武酒酣叹曰君臣之义尽于此乎长史谢基伏而流涕湘州助防遂兴侯正理在坐起曰主辱臣死诸君独非陈国臣乎纵其无成犹见臣节青门之外有死不能今日后应者斩衆咸许诺乃刑牲结盟遣人诈奉降书于龎晖叔慎伏甲待之晖入伏兵发縳晖等以狥皆斩之叔慎招士衆数日中兵至五千人隋遣内阳公薛胄为湘州刺史闻龎晖死乃益请兵隋又遣行军总管刘仁恩救之未至薛胄禽叔慎秦王斩之汉口义阳王叔达字子聪宣帝第十七子也太建十四年立位丹阳尹入隋大业中为内史舍人绛郡通守武徳中位侍中封江国公歴礼部尚书卒巴山王叔雄字子勐宣帝第十八子也太建十四年立入隋卒于长安武昌王叔虞字子安宣帝第十九子也太建十四年立入隋大业中为髙苑令湘东王叔平字子康宣帝第二十子也至徳元年立入隋大业中为胡苏令临贺王叔敖字子仁宣帝第二十一子也至徳元年立入隋大业中位仪同三司阳山王叔宣字子通宣帝第二十二子也至徳元年立入隋大业中为泾城令西阳王叔穆字子和宣帝第二十三子也至徳元年立入隋卒于长安南安王叔俭字子约宣帝第二十四子也至徳元年立入隋卒于长安南郡王叔澄字子泉宣帝第二十五子也至徳元年立入隋大业中为灵武令沅陵王叔兴字子推宣帝第二十六子也至徳元年立入隋大业中为给事郎岳山王叔韶字子钦宣帝第二十七子也至徳元年立位丹阳尹入隋卒于长安新兴王叔纯字子洪宣帝第二十八子也至徳元年立入隋大业中为河北令巴东王叔谟字子轨宣帝第二十九子也至徳四年立入隋大业中为汧阳令临江王叔显字子亮宣帝第三十子也至徳四年立入隋大业中为鹑觚令新㑹王叔坦字子开宣帝第三十一子也至徳四年立入隋大业中为渉县令新宁王叔隆字子逺宣帝第三十二子也至徳四年立入隋卒于长安新昌王叔荣字子彻宣帝第三十三子也祯明三年立入隋大业中为内黄令太原王叔匡字子佐宣帝第三十四子也祯明二年立入隋大业中为寿光令后主二十二男张贵妃生太子深㑹稽王庄孙姬生吴兴王𦙍高昭仪生南平王嶷吕淑媛生永嘉王彦邵陵王兢龚贵嫔生南海王䖍钱塘王恬张淑华生信义王祗徐淑仪生东阳王恮孔贵人生吴郡王藩其皇子总观明纲统沖洽縚绰威辩十一人并未及封太子深字承源后主第四子也少聪慧有志操容止俨然左右近侍未尝见其喜愠以母张贵妃故特为后主所爱至徳元年封始安王位扬州刺史祯明二年皇太子𦙍废后主乃立深为皇太子隋师济江隋将韩擒虎自南掖门入百寮奔散深时年十余嵗闭合而坐舍人孔伯鱼侍隋军排合入深使宣令劳之曰军旅在道不乃劳也军人咸致敬焉隋大业中为枹罕太守武徳初为袐书丞卒官吴兴王𦙍字承业后主长子也太建五年二月乙丑生于东宫母孙姬因产卒沈皇后哀而养之以为己子后主年长未有嗣宣帝命以为嫡孙诏为父后者赐爵一级十年封永康公后主即位为皇太子𦙍性聪敏好学执经肄业终日不倦博通大义兼善属文时张贵妃孔贵嫔并爱幸沈皇后无宠日夜构成后及太子之短孔范之徒又于外合成其事祯明二年废为吴兴王加侍中卫将军入隋卒于长安南平王嶷字承岳后主第二子也方正有器局年数嵗风采举动有若成人至徳元年立位扬州刺史迁都督郢州刺史入隋卒于长安永嘉王彦字承懿后主第三子也至徳元年立位都督江州刺史入隋大业中为襄武令南海王䖍字承恪后主第五子也至徳元年立位南徐州刺史入隋大业中为涿令信义王祗字承敬后主第六子也至徳元年立位琅邪彭城二郡太守入隋大业中为通议郎邵陵王兢字承检后主第七子也祯明元年立入隋大业中为国子监丞㑹稽王庄字承肃后主第八子也容貌蕞陋性严酷数嵗时左右有不如意辄剟刺其靣或加烧爇性嗜酒爱博以母张贵妃宠后主甚爱之至徳元年立位扬州刺史入隋大业中为昌隆令东阳王恮字承厚后主第九子也祯明二年立入隋大业中为通议郎吴郡王藩字承广后主第十子也祯明二年封隋大业中为任城令钱唐王恬字承惔后主第十一子也祯明二年封入隋卒于长安江左承西晋诸王开国并以户数相差为大小三品大国置上中下三将军又置司马一人次国置中下二将军小国置将军一人余官亦准此为差武帝受命自永定讫于祯明唯衡阳王昌特加礼命至五千户自余大国不过二千小国则千户云论曰有陈受命虽疆土日蹙然封建之典无革先王永修等并以疎属列居蕃屏慧纪始终之迹其殆优乎衡阳南康地皆懿戚提携以殒惟命也夫文宣二帝诸子不一鄱阳岳阳风迹可纪古所谓维城盘石叔慎其近之乎南史卷六十五卷六十五考证南史卷六十五考证遂兴侯详传少出家为沙门沙陈书作桑衡阳献王昌传并为东衡州刺史王勇所害监本脱王字今从陈书増入南康愍王昙朗传武帝母弟忠壮王休先之子也先监本讹光今改从陈书子方泰传上登𤣥武门亲宴羣臣以观之亲监本讹观今改正上曰不承则上测测陈书作刑始兴王伯茂传旧制诸王受封未加戎号者不置佐使使据陈书应作史今各本俱同仍之新安王伯固传目通睛扬白睛陈书作精因趣白杨道台马容至为乱兵所杀尸于昌馆门陈书容作客应改从之又昌馆门上有东字晋安王伯恭传年十余嵗便留心政事官曹缉理官阁本作宫今从陈书以监本为是始兴王叔陵传命典药吏砺切药刀刀监本讹乃今改从阁本叔陵有部下兵先在新林林监本作安殆因新安王伯固而讹也上文云放东城囚以充战士又遣人往新林追所部兵马则为林字之误无疑矣湘东王叔平传大业中为胡苏令胡应从陈书作湖㑹稽王庄传隋大业中为昌隆令昌隆陈书作㑹昌吴郡王藩传为任城令任陈书作涪南史卷六十五考证南史卷六十六钦定四库全书南史卷六十六唐李延寿撰列传第五十六杜僧明周文育侯瑱侯安都欧阳頠黄法氍淳于量章昭达呉明彻杜僧明字𢎞照广陵临泽人也形貌眇小而有胆气善骑射梁大同中卢安兴为广州刺史南江督䕶僧明与兄天合及周文育并为安兴所启请与俱行频征俚獠有功为新州助防天合亦有材干预在征伐安兴死僧明复副其子子雄及交州豪士李贲反逐刺史萧谘谘奔广州台遣子雄与高州刺史孙冏讨贲时春草已生瘴疠方起子雄请待秋讨之广州刺史新渝侯萧映不听萧谘又促之子雄等不得已遂行至合浦死者十六七衆并惮役溃散禁之不可乃引其余兵退还萧谘启子雄及冏与贼交通逗遛不进梁武帝敇于广州赐死子雄弟子略子烈并豪侠家属在南江天合谋于衆曰卢公累叶待遇我等亦甚厚矣今见枉死而不能为报非丈夫也我弟僧明万人之敌若围州城召百姓谁敢不从城破斩二侯然后待台使至束手诣廷尉死犹胜生纵其不㨗亦无恨矣衆咸忼慨曰是所愿也唯足下命之乃与周文育等率衆结盟奉子雄弟子略为主以攻刺史萧映子略顿城南天合顿城北僧明文育分据东西吏人并应之一日之中衆至数万陈武帝时在高要闻事起率衆来讨大破之杀天合禽僧明及文育等并释之引为主帅武帝征交阯及讨元景仲僧明文育并有功侯景之乱俱随武帝入援建邺武帝于始兴破兰裕僧明为前锋斩裕又与蔡路飬战于南野僧明马被伤武帝驰救之以所乘马授僧明僧明上马复进杀数十人因而乘之大败路飬高州刺史李迁仕又据大臯入灨石以逼武帝武帝遣周文育为前军与僧明击走之迁仕与宁都人刘孝尚并力将袭南康陈武又令僧明与文育等拒之相持连战百余日卒禽迁仕送于武帝及帝下南康留僧明顿西昌督安城庐陵二郡军事梁元帝承制授新州刺史临江县子侯景遣于庆等寇南江武帝顿豫章命僧明为前驱所向克㨗武帝表僧明为长史仍随东讨军至蔡洲僧明率麾下烧贼水门大舰及景平除南兖州刺史进爵为侯仍领晋陵太守及荆州覆亡武帝使僧明率呉明彻等随侯瑱西援于江州病卒赠散骑常侍谥曰威陈文帝即位追赠开府仪同三司配享武帝庙庭子晋嗣周文育字景德义兴阳羡人也少孤贫本居新安寿昌县姓项氏名勐奴年十一能反覆游水中数里跳高六尺与羣儿聚戏衆莫能及义兴人周荟为寿昌浦口戍主见而奇之因召与语文育对曰母老家贫兄弟姊并长大困于赋役荟哀之乃随文育至家就其母请文育飬为己子母遂与之及荟秩满与文育还都见太子詹事周舍请制名字舍因为立名为文育字景徳命兄子𢎞让教之书计𢎞让善隷书写蔡邕劝学及古诗以遗之文育不之省谓𢎞让曰谁能学此取富贵但有大槊耳𢎞让壮之教之骑射文育大悦司州刺史陈庆之与荟同郡素相善启荟为前军主庆之使荟将五百人往新蔡悬瓠慰劳白水蛮蛮谋执荟以入魏事觉荟与文育拒之时贼徒甚盛一日中战数十合文育前锋䧟阵勇冠军中荟于阵战死文育驰取其尸贼不敢逼及夕各引去文育身被九创创愈辞请还葬庆之壮其节厚加赗遗而遣之葬讫㑹卢安兴为南江督䕶启文育同行累征有功除南海令安兴死后文育与杜僧明攻广州为陈武帝所败帝赦之后监州王劢以文育为长流深被委任劢被代文育欲与劢俱下至大庾岭诣卜者卜者曰君北下不过作令长南入则为公侯文育曰足钱便可谁望公侯卜人又曰君须臾当暴得银至二千两若不见信以此为验其夕宿逆旅有贾人求与文育博文育胜之得银二千两旦辞劢劢问其故文育以告劢乃遣之武帝闻其还大喜分麾下配焉武帝之讨侯景文育与杜僧明为前军克兰裕援欧阳頠皆有功武帝破蔡路飬于南野文育为路飬所围四面数重矢石雨下所乗马死文育右手搏战左手解鞍溃围而出与杜僧明等相得并力复进遂大败之武帝乃表文育为府司马李迁仕之据大臯遣其将军杜平虏入灨石鱼梁作城武帝命文育击之平虏弃城走文育据其城迁仕闻平虏败留老弱于大臯悉选精兵自将以攻文育文育与战迁仕稍却相持未解㑹武帝遣杜僧明来援别破迁仕水军迁仕衆溃不敢过大臯直走新淦梁元帝授文育义州刺史迁仕又与刘孝尚谋拒义军武帝遣文育与侯安都杜僧明徐度杜稜筑城于白口拒之文育频出与战遂禽迁仕武帝发自南康遣文育将兵五千开通江路侯景将王伯丑据豫章文育击走之遂据其城累功封东迁县侯武帝军至白茅湾命文育与杜僧明常为军锋及至姑熟与侯景将侯子鉴战破之景平改封南移县侯累迁散骑常侍武帝诛王僧辩令文育督衆军㑹文帝于呉兴围克杜龛又济江袭㑹稽太守张彪得其郡城及文帝为彪所袭文育时顿城北香巖寺文帝夜往趋之彪又来攻文育苦战遂破平彪武帝以侯瑱拥据江州命文育讨之仍除南豫州刺史率兵袭盆城未克徐嗣徽引齐人度江据芜湖诏徴文育还都嗣徽等乃列舰于青墩至于七矶以断文育归路及夕文育鼓譟而发嗣徽等不能制至旦反攻嗣徽嗣徽骁将鲍砰独以小舰殿文育乘单舴艋跳入砰舰斩砰仍牵其舰而还贼衆大骇因留船芜湖自丹阳歩上时武帝拒嗣徽于白城适与文育㑹将战风急武帝曰矢不逆风文育曰事急矣当决之何用古法抽槊上马而进衆军随之风亦寻转杀伤数百人嗣徽等移营莫府山文育徙顿对之频战有功最进爵寿昌县公给鼓吹一部及广州刺史萧勃举兵踰岭诏文育督衆军讨之时新呉洞主余孝顷举兵应勃遣其弟孝劢守郡城自出豫章据于石头勃使其子孜将兵与孝顷相㑹又遣其别将欧阳頠顿军苦竹滩傅泰据塶口城以拒官军官军船少孝顷有舴艋三百艘舰百余乘在上牢文育遣军主焦僧度羊东潜军袭之悉取而归仍于豫章立栅时官军食尽欲退还文育不许乃使人间行遗周廸书约为兄弟并陈利害廸得书甚喜许馈以粮于是文育分遣老小乘故船舫沿流俱下烧豫章所立栅伪退孝顷望之大喜因不设备文育由闲道信宿达芈韶芈韶上流则欧阳頠萧勃下流则傅泰余孝顷文育据其中间筑城飨士贼徒大骇欧阳頠乃退入泥溪作城自守文育遣严威将军周铁虎与长史陆山才袭頠禽之于是盛陈兵甲与頠乘舟而宴以廵傅泰城下因攻泰克之萧勃在南康闻之衆皆股慄其将谭世逺斩勃欲降为人所害世逺军主夏侯明彻持勃首以降萧孜余孝顷犹据石头武帝遣侯安都助文育攻之孜降文育孝顷退走新呉广州平文育还顿豫章以功授开府仪同三司王琳拥据上流诏侯安都为西道都督文育为南道都督同㑹武昌与琳战于沌口为琳所执后得逃归请罪诏不问复其官爵及周廸破余孝顷孝顷子公飏弟孝劢犹据旧栅扰动南土武帝复遣文育及周廸黄法氍等讨之豫章内史熊昙朗亦率衆来㑹文育遣呉明彻为水军配周廸运粮自率衆军入象牙江筑城于金口公飏伪降谋执文育事觉文育囚之送都以其部曲分隶衆军乃舍舟为歩军进据三陂王琳遣将曹庆救孝劢分遣主帅常衆爱与文育相拒自帅所领攻周廸呉明彻军廸等败文育退据金口熊昙朗因其失利谋害文育以应衆爱文育监军孙白象颇知其事劝令先之文育曰不可我旧兵少客军夕若取昙朗人皆惊惧亡立至矣不如推心抚之初周廸之败弃船走莫知所在及得廸书文育喜赍示昙朗昙朗害之于坐武帝闻之即日举哀赠侍中司空谥曰忠愍初文育之据三陂有流星坠地其声如雷地陷方一丈中有碎炭数斗又军市中忽闻小儿啼一市并惊听之在土下军人掘焉得棺长三尺文育恶之俄而廸败文育见杀天嘉二年有诏配享武帝庙庭子宝安嗣文育本族兄景曜因文育官至新安太守宝安字安民年十余嵗便习骑射以贵公子骄蹇游逸好狗马乐驱驰靡衣媮食文育之为晋陵以征讨不遑之郡令宝安监知郡事尤聚恶少年武帝患之及文育西征败绩絷于王琳宝安便折节读书与士君子游绥御文育士卒甚有威惠文育归复除呉兴太守文育为熊昙朗所害徴宝安还起为勐烈将军领其旧兵仍令南讨文帝即位深器重之寄以心膂精卒多配焉及平王琳颇有功周廸之破熊昙朗宝安南入穷其余烬天嘉二年重拜呉兴太守袭封寿昌县公三年征留异为侯安都前军异平除给事黄门侍郎衞尉卿再迁左衞将军领衞尉卿卒谥曰成子䂮嗣位晋陵定逺二郡侯瑱字伯玉巴西充国人也父𢎞逺累世为西蜀酋豪蜀贼张文蕚据白崖山有衆万人梁益州刺史鄱阳王萧范命𢎞逺讨之𢎞逺战死瑱固请复雠每战先锋遂斩文蕚由是知名因事范范委以将节之任山谷夷獠不附者并遣瑱征之累功授轻车府中兵参军晋康太守范为雍州刺史瑱除冯翊太守范迁镇合肥瑱又随之侯景围台城范乃遣瑱辅其世子嗣入援都及城陷瑱嗣同退还合肥仍随范徙镇盆城俄而范及嗣皆卒瑱领其衆依于豫章太守庄铁铁疑之瑱惧不自安诈引铁谋事因刃之据豫章之地后降于侯景将于庆庆送瑱于景景以瑱与己同姓託为宗族待之甚厚留其妻子及弟为质遣瑱随庆平蠡南诸郡及景败巴陵景将宋子仙任约等并为西军所获瑱乃诛景党与以应义师景亦诛其弟及妻子梁元帝授瑱南兖州刺史郸县侯仍随都督王僧辩讨景恒为前锋既复台城景奔呉郡僧辩使瑱追景大败之于吴松江以功除南豫州刺史镇姑熟及齐遣郭元建出濡须僧辩遣瑱扞之大败元建魏攻荆州王僧辩以瑱为前军赴援未至而魏克荆州瑱顿九江因衞晋安王还都承制以瑱为侍中江州刺史加都督改封康乐县公及司徒陆法和据郢州引齐兵来寇乃使瑱西讨未至而法和入齐齐遣慕容恃徳镇夏首瑱攻之恃徳食尽请和瑱还镇豫章僧辩使其弟僧愔与瑱共讨萧勃及陈武帝诛僧辩僧愔隂欲图瑱而夺其军瑱知之尽妆僧愔徒党僧愔奔齐是时瑱据中流甚强又以本事王僧辩虽外示臣节未肯入朝初余孝顷为豫章太守及瑱镇豫章乃于新吴县别立城栅与瑱相拒瑱留军人妻子于豫章令从弟奫知后事悉衆以攻孝顷自夏迄冬弗能克奫与其部下侯方儿不恊方儿下攻奫虏瑱军府妓妾金玉归于武帝瑱既失根本轻归豫章豫章人拒之乃趋盆城就其将焦僧度僧度劝瑱投齐瑱以武帝有大量必能容己乃诣阙请罪武帝复其爵位永定二年进位司空文帝即位进授太尉王琳至栅口又以瑱为都督侯安都等并隶焉天嘉元年二月王琳引合肥漅湖之衆舳舻相次而下瑱率军进兽槛洲明日合战琳军少却及夕东西风吹其舟舰并壊夜中有流星坠于贼营及旦风静琳入浦以鹿角绕岸不敢复出时西魏将史宁蹑其上流瑱闻之知琳不能持乆收军却据湖浦以待其弊及史宁至围郢州琳恐衆溃乃率船来下去芜湖十里而泊明日齐人遣兵助琳瑱令军中晨炊蓐食顿芜湖洲尾以待之将战有微风至自东南衆军施拍纵火定州刺史章昭达乘平虏大舰中江而进琳军大败脱走以免者十二三琳因此入齐其年诏以瑱为都督五州诸军事镇盆城周将贺若敦独孤盛等来攻巴湘又以瑱为西讨都督大败盛军以功授湘州刺史改封零陵郡公二年薨赠大司马谥曰壮肃配享武帝庙庭子浄藏嗣尚文帝女富阳公主侯安都字成师始兴曲江人也为郡着姓父捍少仕州郡以忠谨称安都贵后官至光禄大夫始兴内史安都工隶书能鼓琴渉猎书传为五言诗颇清靡兼善骑射为邑里雄豪侯景之乱招集兵甲至三千人陈武帝入援台城安都引兵从武帝攻蔡路飬破李迁仕克平侯景并力战有功封富川县子随武帝镇京口除兰陵太守武帝谋袭王僧辩唯与安都定计仍使安都率水军自京口趣石头武帝自从江乘罗落㑹之安都至石头北弃舟登岸僧辩弗之觉石头城北接冈阜不甚危峻安都被甲带长刀军人捧之投于女垣内衆随而入进逼僧辩卧室武帝大军亦至与僧辩战于听事前安都自内阁出腹背击之遂禽僧辩以功授南徐州刺史武帝东讨杜龛安都留台居守徐嗣徽任约等引齐宼入据石头游骑至于阙下安都闭门示弱令城中登陴看贼者斩及夕贼收军还石头安都夜令士卒密营御敌之具将旦贼骑至安都与战大败之贼乃退还石头不敢逼台城及武帝至以安都为水军于中流断贼粮运又袭秦郡破嗣徽栅收其家口得嗣徽所弹琵琶及所飬鹰遣信饷之曰昨至弟住处得此今以相还嗣徽等见之大惧寻求和武帝听其还北及嗣徽等济江齐之余军犹据采石守备甚严又遣安都攻之多所俘获明年春诏安都率兵镇梁山以备齐徐嗣徽等复入至湖熟武帝追安都还拒之战于耕坛南安都率十二骑突其阵破之禽齐仪同乞伏无芳又刺齐将东方老堕马㑹贼骑至救老获免贼北度蒋山安都又与齐将王敬宝战于龙尾使从弟晓军主张纂前犯其阵晓被创坠马张纂死之安都驰往救晓斩其骑士十二人取纂尸而还齐军不敢逼武帝与齐军战于幕府山命安都自白下横击其后大败之以功进爵为侯又进号平南将军改封西江县公仍督水军出豫章助豫州刺史周文育讨萧勃安都未至文育已斩勃并禽其将欧阳頠傅泰等唯余孝顷与勃子孜犹于豫章之石头作两城孝顷与孜各据其一又多设船舰夹水而阵安都至乃衔枚夜烧其舰文育率水军安都领歩骑登岸结阵孝顷俄断后路安都乃令军士竖栅引营渐进频致克获孜乃降孝顷奔归新呉请入子为质许之以功加开府仪同三司仍率衆㑹武昌与周文育西讨王琳将发王公以下饯于新林安都跃马度桥人马俱坠水中又坐䑽内坠于橹井时以爲不祥至武昌琳将樊勐弃城走文育亦自豫章至时两将俱行不相统摄因部下交争稍不平军至郢州琳将潘纯于城中遥射官军安都怒围之未克而王琳至弇口安都乃释郢州悉衆徃沌口以御之遇风不得进琳据东岸官军据西岸相持数日乃合战安都等败与周文育徐敬成并为琳囚总以一长鏁系之置于䑽下令所亲宦者王子晋掌视之琳下至盆城白水浦安都等甘言许赂子晋子晋乃伪以小船住䑽而钓夜载安都文育敬成上岸入深草歩投官军还都自劾诏并赦之复其官爵寻为丹阳尹出为南豫州刺史令继周文育攻余孝劢及王琳将曹庆常衆爱等安都自宫亭湖出松门蹑衆爱后文育为熊昙朗所害安都回取大舰遇琳将周炅周协南归与战破之禽炅协孝劢弟孝猷率部下四千家欲就王琳遇炅败乃诣安都降安都又进军于禽竒洲破曹庆常衆爱等焚其船舰衆爱奔庐山为村人所杀余衆悉平还军至南皖而武帝崩安都随文帝还朝乃与羣臣议翼奉文帝时帝谦让弗敢当太后又以衡阳王故未肯下令羣臣不能决安都曰今四方未定何暇及逺临川王有功天下须共立之今日之事后应者斩便按剑上殿白太后出玺义手解文帝发推就丧次文帝即位迁司空仍授南徐州刺史给扶王琳下至栅口大军出顿芜湖时侯瑱为大都督而指麾经畧多出安都及王琳入齐安都进军盆城讨琳余党所向皆下仍别奉中㫖迎衡阳献王昌初昌之将入致书于文帝辞甚不逊帝不怿召安都从容而言曰太子将至须别求一蕃吾其老焉安都对曰自古岂有被代天子愚臣不敢奉诏因自迎昌中流而杀之以功进爵清逺郡公自是威名甚重羣臣无出其右安都父捍为始兴内史卒于官文帝征安都为发丧寻起复本官赠其父散骑常侍金紫光禄大夫拜其母为清逺国太夫人仍迎赴都母固求停乡里上乃下诏改桂阳郡之汝城县为庐阳郡分衡州之始兴安逺二郡合三郡为东衡州以安都从弟晓为刺史安都第三子祕年九嵗上以为始兴内史并令在乡侍飬改封安都桂阳郡公王琳败后周兵入据巴湘安都奉诏西捍及留异拥据东阳又奉诏东讨异本谓台军自钱唐江上安都乃歩由会稽之诸暨出永康异大恐奔桃枝岭处巖谷间䜿栅以拒守安都躬自接战为流矢所中血流至踝安都乘舆麾军容止不变因其山陇为堰属夏潦水涨安都引船入堰楼船与异城等放拍碎其楼异与第二子忠臣脱身奔晋安虏其妻子振旅而归加侍中征北大将军仍还本镇吏人诣阙表请立碑颂美安都功绩诏许之自王琳平后安都勋庸转大又自以功安社稷渐骄矜招聚文武士骑驭驰骋或命以诗笔第其高下以差次赏赐之文士则褚玠马枢隂铿张正见徐伯阳刘珊祖孙登武士则萧摩诃裴子烈等并为之宾斋内动至千人部下将帅多不遵法度检问收摄则奔归安都文帝性严察深衔之安都日益骄慢表启封讫有事未尽乃开封自书之云又启某事及侍宴酒酣或箕踞倾倚尝陪乐游褉饮乃白帝曰何如作临川王时帝不应安都再三言之帝曰此虽天命抑亦明公之力宴讫又启便借供帐水饰将载妻妾于御堂欢会帝虽许其请甚不怿明日安都坐于御坐宾客居羣臣位称觞上夀初重云殿灾安都率将士带甲入殿帝甚恶之自是隂为之备又周廸之反朝望当使安都讨之帝乃使呉明彻讨廸又频遣台使案问安都部下检括亡叛安都内不自安天嘉三年冬遣其别驾周𢎞实自託于舍人蔡景歴并问省中事景歴录其状奏之称安都谋反帝虑其不受召明年春乃除安都为征南大将军江州刺史自京口还都部伍入于石头帝引安都宴于嘉徳殿又集其部下将帅会于尚书朝堂于坐收安都囚于西省又收其将帅尽夺马仗而释之因出景歴表于朝乃下诏暴其罪明日于西省赐死寻有诏宥其妻子家口葬以士礼初武帝尝与诸将宴杜僧明周文育侯安都为夀各称功伐帝曰卿等悉良将也而并有所短杜公志大而识暗狎于下而骄于尊矜其功不收其拙周侯交不择人而推心过差居危履崄猜防不设侯郎慠诞而无厌轻佻而肆志并非全身之道卒皆如言太建三年宣帝追封安都陈集县侯子亶为嗣欧阳頠字靖世长沙临湘人也为郡豪族少质直有思理以言行着于岭表父丧哀毁甚至家产累积悉让诸兄庐于麓山寺傍专精习业博通经史年三十其兄逼令从官梁左衞将军兰钦少与頠善故頠常随钦征讨钦南征夷獠禽陈文彻所获不可胜计大献铜鼓累代所无頠预其功还为直合将军钦征交州复启頠同行钦度岭而卒頠除临贺内史启乞送钦丧还都然后之任时湘衡界五十余洞不宾敕衡州刺史韦粲讨之粲委頠为都督悉皆平殄侯景构逆粲自解还都征景以頠监衡州台城䧟后岭南互相吞併兰钦弟前高州刺史裕攻始兴内史萧昭基夺其郡以兄钦与頠旧遣招之頠不从谓使曰高州昆季隆显莫非国恩今应赴难援都岂可自为跋扈及陈武帝入援都将至始兴頠乃深自结託裕遣兵攻頠武帝援之裕败武帝以王懐明为衡州刺史迁頠为始兴内史武帝之讨蔡路飬李迁仕也頠助讨平之梁元帝承制以始兴郡为东衡州以頠为刺史封新丰县伯侯景平元帝徧问朝宰使各举所知羣臣未对元帝曰吾已得一人矣欧阳頠甚公正本有匡济才恐萧广州不肯致之乃授武州刺史寻授郢州欲令出岭萧勃留之不获拜命寻授衡州刺史进封始兴县侯时萧勃在广州兵强位重元帝深患之遣王琳代为刺史琳已至小桂岭勃遣其将孙玚监州尽率部下至始兴避琳兵锋頠别据一城不往谒勃闭门高垒亦不相战勃怒遣兵袭頠尽收其赀财马仗寻赦之还复其所复与结盟魏平荆州頠委质于勃及勃度岭出南康以頠为前军都督周文育破禽之送于武帝帝释而礼之萧勃死后岭南乱頠有声南土且与武帝有旧乃授安南将军衡州刺史封始兴县侯未至岭頠子纥已克始兴及頠至岭南皆慑伏仍进广州尽有越地改授都督交广等十九州诸军事平越中郎将广州刺史王琳据有中流頠自海道及东岭奉使不絶永定三年即本号开封仪同三司文帝即位进号征南将军改封阳山郡公初交州刺史袁昙缓密以金五百两寄頠令以百两还合浦太守袭蒍四百两付儿智矩余人弗之知頠寻为萧勃所破赀财并尽唯所寄金独存昙缓亦寻卒至是頠并依信还之时人莫不叹伏之时頠合门显贵威振南土又多致铜鼓生口献奉珍异前后委积颇有助军国天嘉四年薨赠司空谥曰穆子纥嗣纥字奉圣颇有干略袭父官爵在州十余年威惠着于百姓宣帝以纥久在南服颇疑之太建元年徴为左衞将军其部下多劝之反遂举兵攻衡州刺史钱道戢诏仪同章昭达讨禽之送至都伏诛子询以年幼免黄法氍字仲昭巴山新建人也少劲捷有胆力日歩行二百里能距跃三丈颇便书疏闲明簿领出入州郡中为乡闾所惮侯景之乱于乡里合徒衆太守贺诩下江州法氍监知郡事陈武帝将踰岭入援建邺李迁仕作梗中途武帝命周文育屯西昌法氍遣兵助文育时法氍出顿新淦县景遣行台于庆来袭新淦法氍败之梁元帝承制授交州刺史资领新淦县令封巴山县子敬帝即位改封新建县侯太平元年割江西四郡置高州以法氍为刺史镇巴山萧勃欧阳頠来攻法氍破之永定三年王琳遣李孝钦樊勐余孝顷攻周廸且谋取法氍法氍援廸禽孝顷等三将以功授平南将军开府仪同三司熊昙朗于金口害周文育法氍共周廸讨平之天嘉三年周廸反法氍与呉明彻讨平廸法氍功居多废帝即位进爵为公太建五年大举北侵法氍为都督出歴阳于是为抛车及歩舰竖拍以逼之砲加其楼堞尅之尽诛其戍卒进兵合肥望旗降欵法氍禁侵掠躬自劳抚而与之盟并放还北以功加侍中改封义阳郡公七年为豫州刺史镇夀阳薨赠司空谥曰威子玩嗣淳于量字思明其先济北人也世居建邺父文成仕梁为将帅位梁州刺史量少善自居处伟姿容有干略便弓马梁元帝为荆州刺史文成分量人马令往事焉以军功封广晋县男侯景之乱梁元帝凡遣五军入援台量预其一台城䧟量还荆州元帝承制以为巴州刺史侯景西上攻巴州元帝使都督王僧辩入据巴陵量与僧辩併力拒景大败之禽其将任约进攻郢州获宋子仙仍随僧辩平侯景封谢沐县侯寻出为都督桂阳刺史及魏克荆州量保桂州王琳拥割湘郢累遣召量量外虽与琳往来而别遣使归陈武帝武帝受禅进位镇西大将军开府仪同三司天嘉五年徴为中抚军大将军量所部将率多恋本土并欲逃入山谷不愿入朝文帝使湘州刺史革皎征衡州且以兵迎量天康元年至都以在道淹留为有司奏免仪同余如故华皎构逆以量为征南大将军西讨大都督总率大舰自郢州樊浦拒之皎平并降周将长湖公元定等以功授侍中中军大将军开府仪同三司进封醴陵县公未拜出为南徐州刺史太建元年进号征北大将军给扶三年就江隂王萧季卿买梁陵中树季卿坐免量免侍中寻复侍中呉明彻之北侵也量赞成其事又遣第六子岑率所领从军淮南克定量改封始安郡公及周获呉明彻乃以量为都督水陆诸军事车骑将军都督南兖州刺史十四年薨赠司空章昭达字伯通呉兴武康人也性倜傥轻财尚气少时遇相者谓曰卿容貌甚善须小亏则当富贵梁大同中昭达为东宫直后因醉堕马鬓角小伤昭达喜之相者曰未也侯景之乱昭达率乡人援台为流矢所中眇其一目相者见之曰卿相善矣不久当富贵台城䧟昭达还乡里与陈文帝游因结君臣分侯景平文帝为呉兴太守昭达杖策来谒文帝见之大喜因委以将帅恩宠超于侪等陈武帝谋讨王僧辩令文帝还长城招聚兵衆以备杜龛频使昭达往京口禀承计画僧辩诛后杜龛遣其将杜泰来攻长城昭达因从文帝进军呉兴以讨龛龛平又从讨张彪于会稽克之累功除定州刺史时留异拥据东阳武帝患之乃使昭达为长山令居其心腹天嘉元年追论长城功封欣乐县侯寻随侯安都拒王琳昭达乘平虏大舰中流而进先锋发拍中贼舰王琳平昭达策勲第一二年除都督郢州刺史周廸据临川反诏昭达便道征之廸败走徴为䕶军将军改封邵武县侯四年陈宝应纳周廸共宼临川又以昭达为都督讨廸廸走昭达乃踰岭讨陈宝应与战不利因据上流为筏施拍其上坏其水栅又出兵攻其歩军方大合战㑹文帝遣余孝顷出自海道适至因并力乘之遂定闽中尽禽留异宝应以功授镇军将军开府仪同三司初文帝尝梦昭达升台铉及旦以梦告之至是侍宴酒酣顾昭达曰卿忆梦否何以偿梦昭达对曰当効犬马之用以尽臣节自余无以奉偿寻出为都督江州刺史废帝即位改封邵陵郡公华皎之反其移文并假以昭达为辞又频遣使招之昭达尽执其使送都秩满徴为中抚大将军宣帝即位进号车骑大将军以还朝迟留为有司所劾降号车骑将军欧阳纥据岭南反诏昭达都督衆军征之纥闻昭达奄至乃出顿洭口聚沙石盛以竹笼置于水栅之外用遏舟舰昭达居其上流装舰造拍以临贼栅又令人衔刀潜行水中以斫竹笼笼篾皆解因纵大舰突之大败纥禽之送都广州平进位司空太建二年征江陵时梁明帝与周军大蓄舟舰于青泥中昭达分遣偏将钱道戢程文季乘轻舟焚之周又于崃口南岸筑垒名安蜀城于江上横引大索编苇为桥以度军粮昭达乃命军士为长戟施楼船上仰割其索索断粮絶因纵兵攻其城降之三年于军中病薨赠大将军昭达性严刻每奉命出征必昼夜倍道然其所克必推功将帅厨膳饮食并同羣下将士亦以此附之每饮食必盛设女伎杂乐备羌胡之声音律姿容并一时之妙虽临敌弗之废也四年配享文帝庙庭子大宝袭邵陵郡公位丰州刺史在州贪纵百姓怨酷后主以太仆卿李晕代之乃袭杀晕而反寻被禽枭首朱雀航夷三族呉明彻字通炤秦郡人也父树梁右军将军明彻幼孤性至孝年十四感坟茔未修家贫无以取给乃勤力耕种时天下亢旱苗稼焦枯明彻哀愤每之田中号哭仰天自诉居数日有自田还者云苗已更生明彻疑其绐已及往如言秋而大获足充葬用时有伊氏者善占墓谓其兄曰君葬日必有乘白马逐鹿者经坟此是最小孝子大贵之徴至时果有应明彻即树之小子也及侯景寇都明彻有粟麦三千余斛而隣里饥餧乃白诸兄曰今人不图久柰何不与乡里共此于是计口平分同其丰俭羣盗闻而避焉頼以存者甚衆陈武帝镇京口深相要结明彻乃诣武帝帝为之降堦执手即席明彻亦微渉书史经传就汝南周𢎞正学天文孤虚遁甲略通其术颇以英雄自许武帝亦深竒之及受禅授安南将军与侯安都周文育将兵讨王琳及衆军败没明彻自抜还都文帝即位以本官加右衞将军及周廸反诏以明彻为江州刺史领豫章太守总衆军以讨廸明彻雅性刚直统内不甚和文帝闻之遣安成王顼代明彻令以本号还朝天嘉五年迁呉兴太守及引辞之郡帝谓曰呉兴虽郡帝乡之重故以相授废帝即位授领军将军寻迁丹阳尹仍诏以甲仗四十人出入殿省到仲举之矫令出宣帝也毛喜知其诈宣帝惧遣喜与明彻筹焉明彻曰嗣君谅闇万机多阙殿下亲实周召徳冠伊霍愿留中深计慎勿致疑及湘州刺史华皎隂有异志诏授明彻都督湘州刺史仍与征南大将军淳于量等讨皎皎平授开府仪同三司进爵为公太建五年朝议北征公卿互有异同明彻决策请行诏加侍中都督征讨诸军事总衆军十余万发都缘江城镇相续降款军至秦郡齐大将军尉破胡将兵为援破走之秦郡降宣帝以秦郡明彻旧邑诏具太牢令拜祠上冡文武羽仪甚盛乡里荣之进克仁州授征北大将军进封南平郡公进逼夀阳齐遣王琳拒守明彻乘夜攻之中宵而溃齐兵退据相国城及金城明彻令军中益修攻具又遏肥水灌城城中苦湿多腹疾手足皆肿死者十六七㑹齐遣大将皮景和率兵数十万来援去夀春三十里顿军不进诸将咸曰计将安出明彻曰兵贵在速而彼结营不进自挫其锋吾知其不敢战明矣于是躬擐甲胄四面疾攻城中震恐一鼓而禽王琳等送建邺景和惧而遁走诏以为车骑大将军豫州刺史増封并前三千五百戸遣谒者萧淳就夀阳授策明彻于城南设坛士卒二十万陈旗鼔戈甲登坛拜受成礼而退六年自夀阳入朝舆驾幸其第赐钟磬一部七年进攻彭城军至吕梁又大破齐军八年进位司空给大都督鈇钺龙麾寻授都督南兖州刺史及周灭齐宣帝将事徐兖九年诏明彻北侵令其世子慧觉摄行州事军至吕梁周徐州总管梁士彦率衆拒战明彻频破之仍迮清水以灌其城攻之甚急环列舟舰于城下周遣上大将军王轨救之轨轻行自清水入灌口横流竖木以铁锁贯车轮遏断船路诸将闻之甚恐议欲破堰抜军以舫载马马明戍裴子烈曰君若决堰下船船必倾倒岂可得乎不如前遣马出适会明彻苦背疾甚笃知事不济遂从之乃遣萧摩诃帅马军数千前还明彻仍自决其堰乘水力以退军及至清口水力微舟舰并不得度衆军皆溃明彻穷蹙乃就执周封怀德郡公位大将军以忧遘疾卒于长安后故吏盗其柩归至徳元年诏追封邵陵侯以其息慧觉嗣裴子烈字大士河东闻喜人梁员外散骑常侍猗之子少孤有志气以骁勇闻位北谯太守岳阳内史封海安伯论曰古人云知臣莫若君书曰知人则哲观夫陈武论将而周侯遇祸有以知斯言之非妄矣若不然者亦何以驱驾雄杰而创基拨乱者乎故瑱頠并自奔囚翻同有乱氍量望风景附自等诚臣良有以也昭达勤王之略逺符耿弇行已之方颇同呉汉既眇而贵亦黥而王吉凶之算岂人事也明彻属运否之期当辟土之任才非韩白识暗孙呉知进而不知止知得而不知丧犯斯不韪师亡国蹙宜矣哉南史卷六十六卷六十六考证南史卷六十六考证杜僧明传武帝顿豫章命僧明为前驱命陈书作㑹误周文育传文育对曰母老家贫兄弟姊并长大陈书无弟字后监州王劢以文育为长流深被委任长流下陈书有令字侯瑱传是时瑱据中流甚强甚强陈书作兵甚强侯安都传父捍少仕州郡捍陈书作文捍禽齐仪同乞伏无芳伏阁本作扶又芳陈书作劳放拍碎其楼陈书楼字下有雉字欧阳頠传兰钦弟前高州刺史裕攻始兴内史萧昭基夺其郡昭陈书作绍黄法氍传日歩行二百里陈书歩行日三百里于是为抛车及歩舰竖拍以逼之抛陈书作拍章昭逹传眇其一目眇监本讹𦕈今改正呉明彻传字通炤炤陈书作昭年十四感坟茔未脩脩陈书作偹到仲举之矫令出宣帝也毛喜知其诈诈一本作谋又遏肥水灌城又监本讹尺陈书云又迮肥水以灌城今改正南史卷六十六考证南史卷六十七钦定四库全书南史卷六十七唐李延夀撰列传第五十七胡颖徐度杜稜周铁虎程灵洗沈恪陆子隆钱道戢骆文牙孙玚徐世谱周敷荀朗周炅鲁悉达萧摩诃任忠樊毅胡颖字方秀呉兴人也伟姿容性寛厚梁末陈武帝在广州颖深自结託从克元景仲平蔡路餋李迁仕皆有功武帝进军顿西昌以颖为巴丘令镇大臯督粮运下至豫章以颖监豫章郡武帝率衆与王僧辩㑹白茅湾同讨侯景以颖知留府事梁承圣初元帝授颖罗州刺史封汉阳县侯寻除豫章内史随武帝镇京口齐遣郭元建出东闗武帝令颖率府内骁勇随侯瑱于东关大破之后从武帝袭王僧辩又随周文育于吴兴讨杜龛武帝受禅兼左衞将军天嘉元年除散骑常侍呉兴太守卒官谥曰壮二年配享武帝庙庭子六同嗣徐度字孝节安陆人也少倜傥不拘小节及长姿貎瓌伟嗜酒好博恒使僮仆屠酤为事初从梁始兴内史萧介征诸山洞以骁勇闻陈武帝在交阯乃委质焉侯景之乱武帝克广州平蔡路飬破李迁仕计画多出于度侯景平后追录前后战功封广徳县侯武帝镇朱方除兰陵太守武帝遣衡阳献王往荆州度率所领从焉江陵覆亡间行东归武帝东讨杜龛奉敬帝幸京口以度领宿衞并知留府事徐嗣徽任约等来寇武帝与敬帝还都时贼已据石头使度顿军于冶城寺明年嗣徽等又引齐寇济江度随衆军破之于北郊坛以功除郢州刺史兼领呉兴太守文帝即位累迁侍中中抚将军开府仪同三司进爵为公天嘉元年以平王琳功改封湘东郡公及太尉侯瑱薨于湘州以度代瑱为都督湘州刺史秩满复为侍中中军大将军文帝崩度预顾命许以甲仗五十人入殿省废帝即位进位司空薨赠太尉谥曰忠肃太建四年配享武帝庙庭子敬成嗣敬成幼聪慧好读书起家着作佐郎永定元年领度所部士卒随周文育侯安都征王琳于沌口败绩为琳所絷二年随文育安都得归父度为呉郡太守以敬成监郡光大元年为巴州刺史寻领水军随吴明彻平华皎太建二年以父忧去职寻起为南豫州刺史袭爵湘东郡公五年除呉兴太守随都督呉明彻北讨出秦郡别遣敬成为都督乘金翅自欧阳引埭泝江由广陵齐人皆城守弗敢出自繁梁湖下淮克淮隂山阳盐城三郡仍进克郁州进号壮武将军镇朐山坐于军中辄科订并诛新附者免官寻除安州刺史镇宿豫卒谥曰思子敞嗣杜稜字雄盛吴郡钱唐人也少落泊不为时知颇渉书传游岭南事梁广州刺史新渝侯萧映映卒从陈武帝平蔡路飬李迁仕皆有功梁元帝承制授石州刺史上陌县侯侯景平后武帝镇朱方以稜监义兴琅邪二郡武帝谋诛王僧辩引稜与侯安都等共议稜难之武帝惧其泄已乃以手巾绞稜稜闷絶于地因闭于别室军发召与同行及僧辩平后武帝东征杜龛等留稜与安都居守徐嗣徽任约引齐师济江攻台城安都与稜随方抗拒未尝解带贼平以功除右衞将军丹阳尹永定元年位侍中中领军武帝崩文帝在南皖时内无嫡嗣外有强敌侯瑱侯安都徐度等并在军中朝庭宿将唯稜在都独典禁兵乃与蔡景歴等祕不发丧奉迎文帝文帝即位迁领军将军以预建立功改封永城县侯位丹阳尹废帝即位加特进侍中光大元年解尹量置佐史给扶太建元年出为呉兴太守二年徴为侍中寻加特进䕶军将军三年以公事免侍中䕶军四年复为侍中右光禄大夫将军佐史扶并如故稜歴事三帝并见恩宠末年不预征役优游都下顷之卒于官赠开府仪同三司谥曰成配享武帝庙庭子安世嗣周铁虎不知何许人也语音伧重膂力过人便马槊事梁河东王萧誉以勇敢闻誉为湘州以为临蒸令侯景之乱梁元帝遣世子方等伐誉誉拒战大捷方等死铁虎功最及王僧辩讨誉于阵获之将烹焉铁虎唿曰侯景未灭柰何杀壮士僧辩竒其言宥之还其麾下及侯景西上铁虎从僧辩克任约获宋子仙每战有功元帝承制授潼州刺史封沌阳县子又从僧辩定建邺降谢答仁平陆纳于湘州录前后功进爵为侯陈武帝诛僧辩铁虎率所部降因复其本职徐嗣徽引齐寇度江铁虎破其水军嗣徽平迁太子左衞率寻随周文育拒萧勃文育命铁虎偏军袭勃禽勃前军欧阳頠又随文育西征王琳于沌口败绩与文育侯安都并为琳所禽琳见诸将与语唯铁虎辞气不屈故琳尽宥文育之徒独铁虎见害赠侍中䕶军天嘉三年文帝又诏配食武帝庙庭子瑜嗣程灵洗字𤣥涤新安海宁人也少以勇力闻歩行日二百里便骑善游素为乡里畏伏侯景之乱据黟歙聚徒以拒景景军据有新安新安太守湘西乡侯萧隐奔依灵洗灵洗奉以主盟梁元帝授灵洗谯州刺史资领新安太守封巴丘县侯后助王僧辩镇防及武帝诛僧辩灵洗率所领来援其夜力战于石头西门武帝军不利遣使招谕久之乃降帝深义之授兰陵太守仍助防京口及平徐嗣徽灵洗有功除南丹阳太守封遂安县侯后随周文育西讨王琳军败为琳所拘寻与侯安都等逃归累迁太子左衞率武帝崩王琳前军东下灵洗于南陵破之虏其兵士并获青龙十余乘以功授都督南豫州刺史侯瑱等败王琳于栅口灵洗逐北据有鲁山徴为左衞将军天嘉四年周廸重寇临川以灵洗为都督自鄱阳别道击之廸又走山谷间迁中䕶军出为都督郢州刺史废帝即位进号云麾将军华皎之反遣使招灵洗灵洗斩皎使以闻朝廷深嘉其忠因推心待之使其子文季领水军助防时周将元定率歩骑二万助皎围灵洗灵洗婴城固守及皎败乃出军蹑定定不获济江以其衆降因进攻克周沔州禽其刺史裴寛以功改封重安县公灵洗性严急御下甚苛刻士卒有小罪必以军法诛之号令分明与士卒同甘苦衆亦以此徳之性好播植躬勤耕稼至于水陆所宜刈获早晚虽老农不能及也妓妾无游手并督之纺绩至于散用赀财亦弗俭吝卒赠镇西将军开府仪同三司谥曰忠壮太建四年配享武帝庙庭子文季嗣文季字少卿幼习骑射多干略果决有父风灵洗与周文育侯安都等败于沌口为王琳所执武帝召陷贼诸子弟厚遇之文季最有礼容深见赏文帝嗣位除宣惠始兴王府限内中直兵参军累迁临海太守后乘金翅助父镇郢城华晈平灵洗及文季并有扞御之功及灵洗卒文季尽领其衆起为超武将军仍助防郢州文季性至孝虽军旅夺礼而毁瘠甚至服阕袭封重安县公随都督章昭达率军往荆州征梁梁人与周军多造舟舰置于青泥水中昭达遣文季共钱道戢尽焚其舟舰既而周兵大出文季仅以身免以功加通直散骑常侍太建五年都督呉明彻北讨至秦郡秦郡前江浦通涂水齐人并下大柱为杙栅水中文季乃前领骑勇抜开其栅明彻率大军自后而至攻克秦郡又别遣文季攻泾州屠其城进㧞旴𣅿仍随明彻围夀阳文季临事谨饬御下严整前后所克城垒率皆迮水为堰土木之功动踰数万置阵役人文季必先于诸将夜则早起迄暮不休军中莫不服其勤干每战为前锋齐军深惮之谓为程彪以功除散骑常侍带新安内史累迁北徐州刺史加都督后随明彻北侵军败为周所囚仍授开府仪同三司十一年自周逃归至涡阳为邉吏执送长安死于狱是时既与周絶不之知至徳元年后主知之赠散骑常侍又诏伤其废絶降封重安县侯以子响袭封沈恪字子恭呉兴武康人也深沉有干局梁新渝侯萧映之为广州兼映府中兵参军陈武帝与恪同郡情好甚昵萧映卒后武帝南讨李贲仍遣妻子附恪还乡寻补东宫直后以岭南勲除员外散骑侍郎仍令总集宗从子弟侯景围台城起东西二土山以逼城城内亦作土山应之恪为东土山主昼夜拒战以功封东兴侯及城䧟间行归乡武帝讨景遣使报恪恪于东起兵相应贼平后授都军副及武帝谋讨王僧辩恪预兵事武帝使文帝还长城立栅备杜龛使恪还武康招集兵衆及僧辩诛龛果遣副将杜泰袭文帝于长城恪时已出县诛龛党与武帝寻遣周文育来援长城文育至泰乃走及龛平文帝袭束扬州刺史张彪以恪监呉兴郡武帝受禅时恪自呉兴入朝武帝使中书舍人刘师知引恪令勒兵入因衞敬帝如别宫恪排闼入见武帝叩头谢曰恪身经事萧家来今日不忍见此事分受死耳决不奉命武帝嘉其意不复逼更以盪主王僧志代之帝践阼除呉兴太守永定三年除散骑常侍会稽太守歴事文帝及废帝累迁䕶军将军至宣帝即位除平越中郎将都督广州刺史恪未至岭前刺史欧阳纥举兵拒崄不得进朝廷遣司空章昭达讨平纥乃得入州兵荒之后所在残毁恪绥懐安辑被以恩惠岭表赖之后主即位为特进金紫光禄大夫卒谥曰光子法兴嗣陆子隆字兴世呉郡人也祖敞之梁嘉兴令父悛封氏令子隆少慷慨有志功名侯景之乱于乡里聚徒时张彪为呉郡太守引为将帅仍随彪徙镇会稽及文帝讨彪彪将沈泰呉宝眞申缙等皆降而子隆力战败绩文帝义之复使领其部曲文帝嗣位子隆力战领甲仗宿衞封益阳县子累迁庐陵太守周廸据临川反子隆随章昭达讨廸廸退走因随昭达讨陈宝应晋安平子隆功最迁武州刺史改封潮阳县伯革晈据湘州反以子隆居其心腹晈深患之频遣使招子隆不从攻又不克及晈败于郢州子隆出兵袭其后因与大军相㑹进爵为侯寻迁都督荆州刺史荆州新置居公安城池未固子隆修立城郭绥集夷夏甚得人和号为称职吏人诣阙求立碑颂美功绩诏许之卒谥威子之武嗣之武年十六领其旧军后为𢎞农太守乃𨽻呉明彻于吕梁军败逃归为人所害子隆弟子才亦有干略从子隆征讨有功除始平太守封始康县子卒于信州刺史钱道戢字子韬呉兴长城人也父景深梁汉夀令道戢少以孝行着闻及长颇有材干陈武帝微时以从妹妻焉武帝辅政道戢随文帝平张彪于㑹稽以功拜东徐州刺史封永嘉县侯天嘉元年为临海太守侯安都之讨留异道戢帅军出松阳以断其后异平以功拜都督衡州刺史领始兴内史后与章昭达讨欧阳纥纥平除左衞将军太建二年又随昭达征江陵以功加散骑常侍后为都督郢州刺史与仪同黄法氍攻下歴阳因以道戢镇之卒官谥曰肃子邈嗣骆文牙字旗门呉兴临安人也父裕梁鄱阳嗣王中兵参军事牙年十二宗人有善相者云此郎容貎非常必将逺致梁太清末陈文帝避地临安文牙母陈覩帝仪表知非常人宾待甚厚及帝为呉兴太守引文牙为将帅从平杜龛张彪勇冠衆军文帝即位封临安县侯位越州刺史初文牙母卒时兵荒至是始葬诏赠临安国太夫人谥曰恭太建八年文牙累迁散骑常侍入直殿省十年授丰州刺史至徳二年卒赠广州刺史子义嗣孙玚字徳琏呉郡呉人也父修道梁中散大夫以雅素知名玚少倜傥好谋略博涉经史尤便书翰仕梁爲邵陵王中兵参军事太清之难授假节宣勐将军军主王僧辩之讨侯景也王琳为前军琳与玚亲娅乃表荐为宜都太守后以军功封富阳侯敬帝立累迁巴州刺史及陈武帝受禅王琳立梁永嘉王萧荘于郢州征玚为少府卿仍徙都督郢州刺史总留府之任周遣大将军史宁乘虚攻之玚兵不满千人乘城拒守周兵不能克及王琳乘胜而进周兵乃解玚于是尽有中流之地既而遣使奉表归陈天嘉元年授湘州刺史封定襄县侯玚懐不自安乃固请入朝徴为侍中领军将军未拜文帝谓曰昔朱买臣愿为本郡卿岂有意授乎改授呉郡太守给鼓吹一部秩满徴拜散骑常侍中护军及留异反据东阳诏玚督舟师进讨异平迁镇右将军顷之出为建安太守太建四年为都督荆州刺史出镇公安为邻境所惮居职六年以公事免及呉明彻军败吕梁诏授都督缘江水陆诸军事寻授都督郢州刺史十二年坐疆场交通抵罪后主嗣位复爵邑歴位度支尚书侍中祠部尚书后主频幸其宅赋诗述勲徳之羙迁五兵尚书领左军将军侍中如故祯明元年卒官谥曰桓玚事亲以孝闻于诸弟甚笃睦性通泰有财散之亲友居家颇失于侈家庭穿筑极林泉之致歌钟舞女当世罕俦宾客填门轩盖不絶及出镇郢州乃合十数船为大舫于中立亭池植荷芰每良辰美景宾僚并集泛长江而置酒亦一时之胜赏焉常于山斋设讲肆集𤣥儒之士冬夏资奉为学者所称而处已率易不以名位骄物时兴皇寺朗法师该通释典玚每造讲筵时有抗论法侣莫不倾心又巧思过人为起部尚书军国器械多所创立有鉴识男女婚姻皆择素贵及卒尚书令江总为之铭志后主又题铭后四十字遣左戸尚书蔡徴就宅宣敕镌之其词曰秋风动竹烟水惊波几人樵径何处山阿今时日月宿昔绮罗天长路逺地久灵多功臣未勒此意如何时论以为荣玚二十一子第二子训颇知名位高唐太守陈亡入隋徐世谱字兴宗巴东鱼复人也世居荆州为主师征伐蛮蜒至世谱尤勇敢有旅力善水战梁元帝之为荆州刺史世谱将领乡人事焉侯景之乱因预征讨累迁至员外散骑常侍寻领水军从司徒陆法和与景战于赤亭湖时景军甚盛世谱乃别造楼船拍舰火舫水车以益军势将战又乘大舰居前大败景军禽景将任约景退走因随王僧辩攻郢州世谱复乘大舰临其仓门贼将宋子仙据城降以功除信州刺史封鱼复县侯仍随僧辩东下恒为军锋景平以衡州刺史资领河东太守西魏攻荆门世谱镇马头岸据有龙洲元帝授侍中都督江南诸军事镇南将军䕶军将军魏克江陵世谱东下依侯瑱绍泰元年征为侍中左衞将军陈武帝之拒王琳其水战之具悉委世谱世谱性机巧谙解旧法所造器械并随机损益妙思出人永定二年迁䕶军将军文帝即位歴特进右光禄大夫以疾失明谢病不朝卒谥曰桓周敷字仲逺临川人也为郡豪族敷形貎眇小如不胜衣胆力劲果超出时軰性豪侠轻财重士乡党少年任气者咸归之侯景之乱乡人周续合衆以讨贼为事梁内史始兴蕃王萧毅以郡让续续所部有欲侵掠毅者敷拥护之亲率其党捍送至豫章时梁观宁侯萧永长乐侯萧基丰城侯萧泰避难流寓闻敷信义皆往依之敷愍其危惧屈体崇敬厚加给䘏送之西上俄而续部下将帅争权杀续以降周廸廸素无簿阀又失衆心倚敷族望深求交结敷未能自固事廸甚恭廸大凭仗之廸据临川之工塘敷镇临川故郡侯景平梁元帝授敷宁州刺史封西丰县侯陈武帝受禅王琳据有上流余孝顷与琳党李孝钦等共围周廸敷助于廸廸禽孝顷等敷功最多熊昙朗之杀周文育据豫章将兵袭敷敷大破之昙朗走巴山郡敷因与周廸黄法氍等进兵屠之王琳平授散骑常侍豫章太守时南江酋帅并顾恋巢窟唯敷独先入朝天嘉二年诣阙进号安西将军令还镇豫章周廸以敷素出已下超致显达深不平乃举兵反遣弟方兴袭敷敷大破之仍从都督呉明彻攻破廸禽方兴再迁都督南豫州刺史廸又收余衆袭东兴文帝遣都督章昭达征廸敷又从军至定川县与廸相对廸绐敷求还朝欲立盟敷许之方登坛为廸所害谥曰脱子智安嗣位至太仆卿荀朗字深明颍川颍隂人也祖延祖梁颍川太守父伯通衞尉卿朗少慷慨有将帅大略侯景之乱据巢湖无所属台城䧟没后梁简文帝密诏授朗豫州刺史令与外蕃讨景景使仪同宋子仙任约等频征之不能克时都下饥朗更招致部曲衆至数万侯景败于巴陵朗截破其后军景平后又别破齐将郭元建于踟蹰山及魏克荆州陈武帝入辅齐遣萧轨东方老等来寇据石头朗自宣城来赴与侯安都等大破之武帝受禅赐爵兴宁县侯以朗兄昻为左衞将军弟晷为太子右衞率武帝崩宣太后与舍人蔡景歴祕不发丧朗弟晓在都微知之谋率其家兵䕶台事觉景歴杀晓仍系其兄弟文帝即位并释之因厚抚朗令与侯安都等拒王琳琳平迁都督合州刺史卒谥曰壮子法尚嗣法尚少倜傥有文武干略祯明中为都督郢州刺史及隋军济江法尚降入隋歴邵观绵丰四州刺史巴东敦煌二郡太守周炅字文昭汝南安成人也祖强齐梁州刺史父灵起梁庐桂二州刺史保城县侯炅少豪侠任气有将帅才梁太清元年为弋阳太守侯景之乱元帝承制改授西阳太守封西陵县伯以军功累迁都督江州刺史进为侯陈武帝践阼王琳拥据上流炅以州从之后为侯安都所禽送都文帝释之授定州刺史带西阳武昌二郡太守太建五年为都督安州刺史改封龙源县侯其年随都督呉明彻北讨所向克捷一月之中获十二城败齐尚书左丞陆骞军进攻巴州克之于是江北诸城及谷阳土人并诛其渠帅以城降进号和戎将军仍敕追炅入朝后梁定州刺史田龙昇以城降诏以为定州刺史封赤亭王及炅入朝龙昇以江北六州七镇叛入于齐齐遣歴阳王高景安应之于是令炅为江北道大都督总统衆军以讨龙昇斩之尽复江北之地进号平北将军卒于官赠司州刺史改封武昌郡公谥曰壮鲁悉达字志通扶风郿人也祖斐齐衡州刺史阳塘侯父益之梁云麾将军新蔡义阳二郡太守悉达幼以孝闻侯景之乱糺合乡人保新蔡力田蓄谷时兵荒都下及上川饿死者十八九有得存者皆携老幼以归焉悉达所济活者甚衆招集晋熙等五部尽有其地使其弟广达领兵随王僧辩讨平侯景梁元帝授北江州刺史敬帝即位王琳据有上流留异余孝顷周廸等所在蠭起悉达抚绥五郡甚得人和琳授悉达镇北将军陈武帝亦遣赵知礼授征西将军江州刺史悉达两受之迁延顾望武帝遣安西将军沈泰潜师袭之不能克齐遣行台慕容绍宗来攻郁口诸镇悉达与战大败齐军绍宗仅以身免王琳欲图东下以悉达制其中流遣使招诱悉达终不从琳不得下乃连结于齐齐遣清河王高岳助之㑹裨将梅天飬等惧罪乃引齐军入城悉达勒麾下数千人济江而归武帝帝见之喜曰来何迟也授北江州刺史彭泽县侯悉达虽仗气任侠不以富贵骄人雅好词赋招礼贤才与之赏会文帝即位迁呉州刺史遭母忧哀毁过礼因遘疾卒谥孝侯子览嗣弟广达广达字徧览少慷慨志立功名虚心爱士宾客自逺而至时江表将帅各领部曲动以千数而鲁氏尤为多仕梁为平南当阳公府中兵参军侯景之乱与兄悉达聚衆保新蔡梁元帝承制授晋州刺史王僧辩之讨侯景广达出境候接资奉军储僧辩谓沈炯曰鲁晋州亦是王师东道主人仍率衆随僧辩景平加员外散骑常侍陈武受禅授东海太守后代兄悉达为呉州刺史封中宿县侯光大元年迁南豫州刺史华晈称兵上流诏司空淳于量进讨军至夏口见晈舟师强盛莫敢进广达首率骁勇直冲贼军广达随水沉溺久之因救获免晈平授巴州刺史太建初与仪同章昭达入崃口招定安蜀等诸州镇时周图江左大造舟舰于蜀并运粮青泥广达与钱道戢等将兵掩袭纵火焚之仍还本镇广达为政简要推诚任下吏人便之及秩满皆诣阙表请于是诏申二年衆军北伐略淮南旧地广达与齐军会于大岘大破之斩其敷城主张元范进克北徐州仍授北徐州刺史十年授都督合州刺史十一年周将梁士彦围夀春诏遣中领军樊毅左衞将军任忠等分部趣阳平秦郡广达率衆入淮为掎角以击之周军攻陷豫霍二州南北兖晋等各自抜诸将并无功尽失淮南之地广达因免官以侯还第十二年与南豫州刺史樊毅北讨克郭黙城寻授平西将军都督郢州以上七州诸军事顿兵江夏周安州总管元景征江外广达命偏师击走之至徳二年为侍中改封绥越郡公寻为中领军及贺若弼进军钟山广达于白土冈置阵与弼旗鼓相对广达躬擐甲胄手执桴鼓率励敢死而进隋军退走如是者数四及弼乘胜至宫城烧北掖门广达犹督余兵苦战不息会日暮乃解甲靣台再拜恸哭谓衆曰我身不能救国负罪深矣士卒皆涕泣歔欷于是就执祯明三年依例入隋广达追怆本朝沦覆遘疾不疗寻以愤慨卒尚书令江总抚柩恸哭乃命笔题其棺头为诗曰黄泉虽抱恨白日自留名悲君感义死不作负恩生又制广达墓铭述其忠槩初隋将韩擒虎济江广达长子世真在新蔡乃与其弟世雄及所部奔擒虎遣使致书招广达广达时屯兵都下乃自劾廷尉请罪后主谓曰世真虽异路中大夫公国之重臣吾所恃赖岂得自同嫌疑之间乎加赐黄金即日还营广达有队主杨孝辩时从广达在军中力战陷阵其子亦随孝辩挥刀杀隋兵十余人力穷父子俱死萧摩诃字元𦙍兰陵人也父谅梁始兴郡丞摩诃随父之郡年数嵗而父卒其姊夫蔡路飬时在南康乃收飬之稍长果毅有勇力侯景之乱陈武帝赴援建邺路飬起兵拒武帝摩诃时年十三单骑出战军中莫有当者及路飬败摩诃归侯安都常从征讨安都遇之甚厚及任约徐嗣徽引齐兵为宼武帝遣安都北拒齐军于钟山龙尾及北郊坛安都谓摩诃曰卿骁勇有名千闻不如一见摩诃对曰今日令公见之及战安都坠马被围摩诃独骑大唿直冲齐军齐军稍解去安都乃免以平留异欧阳纥功累迁巴山太守太建五年衆军北伐摩诃随都督呉明彻济江攻秦郡时齐遣大将尉破胡等率衆十万来援其前队有苍头犀角大力之号皆身长八尺膂力絶伦其锋甚鋭又有西域胡妙于弓矢弦无虚发衆军尤惮之及将战明彻谓摩诃曰若殪此胡则彼军夺气君有关张之名可斩颜良矣摩诃曰愿得识其形状明彻乃召降人有识胡者云胡绛衣桦皮装弓两端骨弭明彻遣人觇伺知胡在阵仍自酌酒饮摩诃摩诃饮讫驰马冲齐军胡挺身出阵前十余歩彀弓未发摩诃遥掷铣鋧正中其额应手而仆齐军大力十余人出战摩诃又斩之于是齐师退走以功封亷平县伯寻进为侯位太仆卿又随明彻进围宿豫击走齐将王康徳以功除晋熙太守九年明彻进军吕梁与齐大战摩诃率七骑先入手夺齐军大旗齐军大溃以功授谯州刺史及周武帝灭齐遣其将宇文忻争吕梁忻时有精骑数千摩诃领十二骑深入周军从横奋击斩馘甚衆及周遣大将王轨来赴结长围连鏁于吕梁下流断大军还路摩诃谓明彻曰闻轨始鏁下流其两头筑城今尚未立公若见遣击之彼必不敢相拒彼城若立则吾属虏矣明彻奋髯曰搴旗陷阵将军事也长算远略老夫事也摩诃失色而退一旬之中水路遂断周兵益至摩诃又请曰今求战不得进退无路若潜军突围未足为耻愿公率歩卒乘马舆徐行摩诃驱驰前后必使公安达京邑明彻曰弟计乃良图也然老夫受脤专征今被围逼慙寘无地且歩军既多吾为总督必须身居其后相率兼行弟马军宜须在前摩诃因夜发选精骑八千率先冲突自后衆骑继焉比旦达淮南宣帝征还授右衞将军及宣帝崩始兴王叔陵于殿内手刃后主遂奔东府城摩诃入受敕乃率马歩数百趣东府城斩之以功授车骑大将军封绥建郡公叔陵素所蓄聚金帛累巨万后主悉以赐之改授侍中骠骑大将军左光禄大夫旧制三公黄合听事置鸱尾后主特诏摩诃开黄合门施行马听事寝堂并置鸱尾仍以其女为皇太子妃㑹隋总管贺若弼镇广陵后主委摩诃御之授南徐州刺史祯明三年元㑹徴摩诃还朝弼乘虚济江袭京口摩诃请率兵逆战后主不许及弼进钟山摩诃又曰弼悬军深入壍垒未坚出兵掩袭必克又不许及将出战后主谓曰公可为我一决摩诃曰从来行阵为国为身今日之事兼为妻子后主多出金帛赋诸军以充赏赐令中领军鲁广达陈兵白土冈居衆军南镇东大将军任忠次之护军将军樊毅都官尚书孔范又次之摩诃军最居北衆军南北亘二十里首尾进退不相知弼初谓未战将轻骑登山望见衆军因驰下置阵后主通于摩诃之妻故摩诃虽领劲兵八千初无战意唯鲁广达田端以其徒力战贺若弼及所部行军七总管杨牙韩洪员明黄昕张黙言达奚隆张辩等甲士凡八千人各勒阵以待之弼躬当鲁广达麾下战死者二百七十三人弼纵烟以自隐窘而复振陈兵得人头皆走献后主求赏金银弼更趣孔范范兵暂交便败走陈军尽溃死者五千人诸门衞皆走黄昕驰烧北掖门而入员明禽摩诃以送弼弼以刀临颈词色不挠乃释而礼之及城平弼置后主于徳教殿令兵衞守摩诃请弼曰今为囚虏命在斯须愿一见旧主死无所恨弼哀而许之入见后主俯伏号泣仍于旧厨取食进之辞诀而出守衞者皆不能仰视隋文帝闻摩诃抗答贺若弼曰壮士也此亦人之所难入隋授开府仪同三司寻从汉王谅诣并州同谅作逆伏诛年七十三摩诃讷于言恂恂长者至于临戎对寇志气奋发所向无前年未弱冠随侯安都在京口性好猎无日不畋游及安都征伐摩诃功居多子世亷有父风性至孝及摩诃凶终服阕后追慕弥切其父时宾故脱有所言及世亷对之哀恸不自胜言者为之歔欷终身不执刀斧时人嘉焉摩诃有骑士陈智深者勇力过人以平叔陵功为巴陵内史摩诃之戮也其子先已籍没智深收摩诃尸手自殡歛哀感行路君子义之颍川陈禹亦随摩诃征讨聪敏有识量渉猎经史解风角兵书颇能属文便骑射官至王府谘议任忠字奉诚小名蛮奴汝隂人也少孤微不为乡党所齿及长谲诡多计略旅力过人尤善骑射州里少年皆附之梁鄱阳王萧范为合州刺史闻其名引置左右侯景之乱忠率乡党数百人随晋熙太守梅伯龙讨景将王贵显于夀春每战却敌会土人胡通聚衆寇抄范命忠与主帅梅思立并军讨平之仍随范世子嗣率衆入援会京城陷旋戍晋熙侯景平授荡寇将军王琳立萧庄署忠为巴陵太守琳败还朝授明毅将军安湘太守仍随侯瑱进讨巴湘累迁豫宁太守衡阳内史华晈之举兵也忠预其谋及晈平宣帝以忠先有密启于朝廷释而不问太建初随章昭达讨欧阳纥于广州以功授直合将军迁武毅将军庐陵内史秩满入为右军将军五年衆军北伐忠将出西道击走齐歴阳王髙景安于大岘逐北至东闗仍克其东西二城进军蕲谯竝抜之径袭合肥入其郛进克霍州以功授员外散骑常侍封安复县侯吕梁之丧师也忠全军而还寻授忠都督夀阳新蔡霍州缘淮衆军霍州刺史入为左衞将军迁平南将军南豫州刺史加都督率歩骑趣歴阳周遣王延贵率衆为援忠大破之生禽延贵后主嗣位进号镇南将军给鼓吹一部入为领军将军加侍中改封梁信郡公出为呉兴内史及隋兵济江忠自呉兴入赴屯军朱雀门后主召萧摩诃以下于内殿定议忠曰兵法客贵速战主贵持重今国家足食足兵宜固守台城缘淮立栅北军虽来勿与交战分兵断江路无令彼信得通给臣精兵一万金翅三百艘下江径掩六合彼大军必言其度江将士已被获自然挫气淮南土人与臣旧相知悉今闻臣往必皆景从臣复扬声欲往徐州断彼归路则诸军不击而自去待春水长上江周罗㬋等衆军必沿流赴援此良计矣后主不能从明日歘然曰腹烦杀人唤萧郎作一打忠叩头苦请勿战后主从孔范言乃战于是据白土冈阵及军败忠驰入台见后主言败状曰官好往无所用力后主与之金两縢为我南岸收募人可为一战忠曰陛下唯当具舟檝就上流衆军臣以死奉衞后主信之勅忠出部分忠辞云臣处分讫即奉迎后主令官人装束以待忠久望不至时隋将韩擒虎自新林进军忠率数骑往石子冈降之仍引擒虎军共入南掖门台城平入长安隋授开府仪同三司卒年七十七隋文帝后以散骑常侍袁元友能直言于后主嘉之擢拜主爵侍郎谓羣臣曰平陈之初我悔不杀任蛮奴受人荣禄兼当重寄不能横尸云无所用力与𢎞演纳肝何其逺也子㓜武位仪同三司樊毅字智烈南阳湖阳人也祖方兴梁散骑常侍司州刺史鱼复县侯父文炽梁散骑常侍东益州刺史新蔡县侯毅家本将门少习武善骑射侯景之乱率部曲随叔父文皎援台城文皎于青溪战殁毅赴江陵仍𨽻王僧辩讨河东王萧誉以功除右中郎将代兄俊为梁兴太守领三州游军随宜丰侯萧循讨陆纳于湘州军次巴陵营顿未立纳潜军夜至薄营大譟军中将士皆惊扰毅独与左右数十人当营门力战斩十余级击鼓申令衆乃定焉以功封夷道县伯寻除天门太守进爵为侯及西魏围江陵毅率郡兵赴援会魏克江陵为后梁所俘久之遁归陈武帝受禅毅与弟勐举兵应王琳琳败奔齐太尉侯瑱遣使招毅毅率子弟部曲还朝太建初为丰州刺史封高昌县侯入为左衞将军五年衆军北伐毅攻广陵楚子城抜之击走齐军及吕梁丧师诏以毅为大都督率衆度淮对清口筑城与周人相拒霖雨城壊毅全军自抜寻迁中领军十一年周将梁士彦围夀阳诏以毅为都督北讨前军事十三年为荆州刺史后主即位改封逍遥郡公入为侍中䕶军将军及隋军济江毅谓仆射袁宪曰京口采石俱是要所各须鋭卒数千金翅二百都下江中上下防捍如其不然大事去矣诸将咸从其议会施文庆等寝隋兵消息毅计不行台城平随例入关卒毅弟勐字智武幼俶傥有干略及长便弓马胆气过人青溪之战勐自旦讫暮与侯景军短兵接战杀伤甚衆台城平随兄毅西上梁南安侯方矩为湘州刺史以勐为司马会武陵王纪举兵自汉江东下方矩遣勐随都督陆法和进军拒之勐手禽纪父子三人斩于䑽中尽收其船舰器械以功封安山县伯进军抚定梁益还迁司州刺史进爵为侯陈永定元年周文育等败于沌口为王琳所获琳乘胜将事南中诸郡遣勐与李孝钦等将兵攻豫章进逼周廸军败为廸所执寻遁归王琳琳败还朝天嘉二年授永阳太守太建中以军功封富川县侯歴散骑常侍荆州刺史入为左衞将军后主即位为南豫州刺史隋将韩擒虎之济江勐在都下第六子廵摄行州事擒虎进军攻陷之廵及家口竝见执时勐与左衞将军蒋元逊领青龙八十艘为水军于白下游奕以御隋六合兵后主知勐妻子在隋惧有异志欲使任忠代之令萧摩诃徐喻毅毅不悦摩诃以闻后主重伤其意乃止祯明三年入隋论曰梁氏云季运属云雷陈武帝杖旗扫难经纶伊始胡颖徐度杜稜周铁武程灵洗等或感会风云毕力驱驰之日或擢自降附乃赞兴王之始咸得配享清庙岂徒然哉沈恪行已之方不践非义之迹子隆持身之节无失事人之道仁矣乎钱道戢骆文牙孙玚徐世谱周敷荀朗周炅鲁悉达广达萧摩诃任忠樊毅等所以获用当年其道虽异至于功名自立亦各因时当金陵覆没抑惟天数然任忠兴亡之义无乃致亏与夫萧鲁所行固不同日持此百心而事二主欲求取信不亦难乎首领获全亦为幸也南史卷六十七卷六十七考证南史卷六十七考证胡颖传呉兴人也一本吴兴东迁人也徐敬成传起家着作佐郎永定元年陈书无佐字又元误为九程灵洗传遣使招谕久之乃降谕监本讹俞今改从陈书子文季传秦郡前江浦通涂水涂陈书作涂齐军深惮之谓为程彪彪一本作虎骆文牙传骆文牙字旗门陈书无文字文牙母陈覩帝仪表知非常人陈监本讹陵今改从阁本鲁广达传太建初与仪同章昭达入崃口招定安蜀等诸州镇招陈书作拓时周图江左一本周字下有氏将二字初隋将韩擒虎济江广达长子世真在新蔡乃与其弟世雄及所部奔擒擒遣使致书招广达各卷或称擒或称擒虎此则两行内亦有异同皆后人或加或删而未尽者也萧摩诃传一旬之中水路遂断周兵益至陈书无水路遂断四字南史卷六十七考证南史卷六十八钦定四库全书南史卷六十八唐李延夀撰列传第五十八赵知礼蔡景歴子征宗元饶韩子高华晈刘师知谢岐毛喜沈君理陆山才赵知礼字齐旦天水陇西人也父孝穆梁侯官令知礼渉猎文史善书翰陈武帝之讨元景仲也或荐之引为书记知礼为文赡速每占授军书下笔便就率皆称㫖由是恒侍左右深被委任当时计画莫不预焉武帝征侯景至白茅湾上表于梁元帝及与王僧辩论军事其文并知礼所制及景平授中书侍郎封始平县子陈受命位散骑常侍太府卿权知领军事天嘉元年进爵为伯王琳平授呉州刺史知礼沉静有谋谟每军国大事文帝辄令玺书问之再迁右将军领前军卒赠侍中谥曰忠子元恭嗣蔡景歴字茂世济阳考城人也祖点梁尚书左戸侍郎父大同轻车岳阳王记室参军景歴少俊爽有孝行家贫好学善尺牍工草𨽻为海阳令政有能名在侯景中与南康嗣王㑹理通谋匡复事泄被执贼党王伟保䕶之获免因客游京口侯景平陈武帝镇朱方素闻其名以书要之景歴对使人答书笔不停辍文无所改帝得书甚加钦赏即日授征北府中记室参军仍领记室衡阳献王昌为呉兴太守帝以乡里父老尊卑有数恐昌年少接对乖礼乃遣景歴辅之承圣中还掌记室武帝将讨王僧辩独与侯安都等数人谋之景歴弗之知部分既毕召令草檄景歴援笔立成辞义感激事皆称㫖及受禅迁祕书监中书通事舍人掌诏诰永定二年坐妻弟受周宝安饷马为御史中丞沈炯所劾降为中书侍郎舍人如故三年武帝崩时外有强宼文帝镇南皖朝无重臣宣后唿景歴及江大权杜稜定议祕不发丧疾召文帝景歴躬共宦者及内人密营歛服时既暑热须营梓宫恐斤斧之声闻外乃以蜡为祕器文诏依旧宣行文帝即位复为祕书监舍人如故以定策功封新丰县子累迁散骑常侍文帝诛侯安都景歴劝成其事以功迁太子左衞率进爵为侯常侍舍人如故坐妻兄刘裕依倚景歴权前后姦诡并受欧阳威饷绢百疋免官华晈反以景歴为武胜将军呉明彻军司晈平明彻于军中辄戮安成内史杨文通又受降人马仗有不分明景歴又坐不能匡正被收久之获宥宣帝即位累迁通直散骑常侍中书通事舍人掌诏诰仍复封邑太建五年都督呉明彻北侵所向克捷大破周梁士彦于吕梁方进围彭城时宣帝鋭意河南以为指麾可定景歴称师老将骄不宜过穷逺略帝恶其沮衆大怒犹以朝廷旧臣不加深罪出为豫章内史未行为飞章所劾以在省之日赃污狼籍帝令有司案问景歴但承其半于是御史中丞宗元饶奏免景歴所居官徙居会稽及呉明彻败帝追忆景歴前言即日追还以为征南鄱阳王谘议数日迁员外散骑常侍兼御史中丞复本爵封入守度支尚书旧式拜官在午后景歴拜日适逢舆驾幸𤣥武观在位皆侍宴帝恐景歴不预特令早拜其见重如此卒官赠太常卿谥曰敬十三年改葬重赠中领军祯明元年配享武帝庙廷二年车驾亲幸其宅重赠景歴侍中中抚军将军谥曰忠敬给鼓吹一部于墓所立碑景歴属文不尚雕靡而长于叙事应机敏速为当时所称有文集三十卷子徴嗣江大权字伯谋济阳考城人位少府封四会县伯太建二年卒于通直散骑常侍徴字希祥幼聪明精识强记年六嵗诣梁吏部尚书河南褚翔嗟其颕悟七嵗丁母忧居丧如成人礼继母刘氏性悍忌视之不以道徴供侍益谨初无怨色征本名覧景歴以其有王祥之性更名字焉陈武帝为南徐州召补迎主簿寻授太学博士太建中累迁太子中舍人兼东宫领直袭封新丰侯至徳中位太子中庶子中书舍人掌诏诰寻授左戸尚书与仆射江总知撰五礼事后主器其才干任寄日重迁吏部尚书每十日一往东宫于皇太子前论述古今得丧及当时政务又敕以廷尉寺狱事无大小取徴议决俄敕遣徴收募兵士自为部曲徴善抚䘏得物情旬月之间衆近一万位望既重兼声位熏灼物议咸忌惮之寻徙中书令中书清简无事或云徴有怨言后主闻之大怒收夺人马将诛之左右致谏获免祯明二年隋军济江后主以徴有干用令权知中领军事徴日夜勤苦备尽心力后主嘉焉谓曰事宁有以相报及决战于钟山南岗敕徴守宫城西北大营寻令督衆军战事陈亡随例入长安徴羙容仪有口辩多所详究至于士流官宦陈宗戚属及当朝制度宪章仪轨戸口风俗山川土地问无不对然性颇便佞进取不能以退素自业初拜吏部尚书启后主借鼓吹后主谓所司曰鼓吹军乐有功乃授蔡徴不自量揆紊我朝章然其父景歴既有缔构之功宜且如启拜讫即追还徴不修亷隅皆此类也隋文帝闻其敏赡召见顾问言辄会旨然累年不调久之除太常丞歴尚书戸部仪曹郎转给事郎卒子翼位司徒属入隋为东宫学士宗元饶南郡江陵人也少好学以孝闻仕梁为征南府外兵参军及司徒王僧辩幕府初建元饶与沛国刘师知同为主簿陈武帝受禅稍迁廷尉卿尚书左丞宣帝初军国务广事无巨细一以贯之台省号为称职迁御史中丞知五礼事时合州刺史陈褒赃汚狼籍遣使就渚敛鱼又令人于六郡乞米百姓甚苦之元饶劾奏免之呉兴太守武陵王伯礼豫章内史南康嗣王方泰等骄蹇放横元饶案奏皆见削黜元饶性公平善持法谙晓故事明练政体吏有犯法政不便时及于名教不足者随事糺正多所裨益迁南康内史以秩米三千余斛助人租课存问高年拯救乏絶百姓甚赖焉以课最入朝诏加散骑常侍后为吏部尚书卒韩子高会稽山隂人也家本微贱侯景之乱寓都下景平陈文帝出守呉兴子高年十六为总角容貌美丽状似妇人于淮渚附部伍寄载欲还乡里文帝见而问曰能事我乎子高许诺子高本名蛮子帝改名之性恭谨恒执备身刀及传酒炙帝性急子高恒会意㫖稍长习骑射颇有胆决愿为将帅及平杜龛配以士卒文帝甚爱之未甞离左右帝尝梦骑马登山路危欲堕子高推捧而升文帝之讨张彪也沈泰等先降帝据有州城周文育镇北郭香巖寺张彪自剡县夜还袭城文帝自北门出仓卒闇夕军人扰乱唯子高在侧文帝乃遣子高自乱兵中往见文育反命酬答于闇中又往慰劳衆军文帝散兵稍集子高引入文育营因共立栅明日败彪彪奔松山浙东平文帝乃分麾下多配子高子高亦轻财礼士归之者甚衆文帝嗣位除右军将军封文招县子及王琳平子高所统益多将士依附之其有所论进帝皆任使焉天嘉六年为右衞将军文帝不豫入侍医药废帝即位加散骑常侍宣帝入辅子高兵权过重深不自安好参访台阁又求出为衡广诸镇光大元年八月前上虞县令陆昉及子高军主告其谋反宣帝在尚书省因召文武在位议立皇太子子高预焉执送廷尉其夕与到仲举同赐死父延庆及子弟并原宥华晈晋陵既阳人也世为小吏晈梁代为尚书比部令史侯景之乱事景之党王伟陈武帝南下文帝为景所囚晈遇文帝甚厚及景平文帝为呉兴太守以晈为都录事深见委任及文帝平杜龛仍配以甲兵御下分明善于抚接解衣推食多少必均天嘉元年封懐仁县伯王琳东下晈随侯瑱拒之琳平知江州事后随都督呉明彻征周迪迪平以功进爵为侯仍授都督湘州刺史晈起自下吏善营产业又征川洞多致铜鼓及生口并送都下废帝即位改封重安县公韩子高诛后晈内不自安光大元年密启求广州以观时主意宣帝伪许之而诏书未出晈亦遣使引周兵又崇奉梁明帝士马甚盛诏乃以呉明彻为湘州刺史实欲以轻兵袭之虑晈先发乃前遣明彻率衆三万乘金翅直趣郢州又遣抚军大将军淳于量率衆五万乘大舰继之时梁明帝遣水军为晈声援周武帝遣衞公宇文直顿鲁山又遣柱国长湖公元定攻围郢州梁明帝授晈司空巴州刺史戴僧朔衡阳内史任蛮奴巴陵内史潘智䖍岳阳太守章昭裕桂阳太守曹宣湘东太守钱明并隷于晈又长沙太守曹庆等本隷晈下因为之用帝恐上流宰守并为晈扇惑乃下诏曲赦湘巴二州其贼主帅节将并许开恩出首晈以大舰载薪因风放火俄而风转自焚晈大败乃与戴僧朔奔江陵元定等无复船度歩趣巴陵巴陵城已为陈军所据乃降送于建邺晈遂终于江陵其党并诛唯任蛮奴章昭裕曹宣刘广业获免刘师知沛国相人也家本素族祖奚之齐淮南太守以善政闻父景彦梁司农卿师知本名师智以与敬帝讳同改焉好学有当务才博渉书传工文笔善仪体台阁故事多所详悉绍泰初陈武帝入辅以师知为中书舍人掌诏诰时兵乱后朝仪多阙武帝为丞相及加九钖并受禅其仪注多师知所定梁敬帝在内殿师知常侍左右及将加害师知诈帝令出帝觉遶牀走曰师知卖我陈覇先反我本不须作天子何意见杀师知执帝衣行事者加刃焉既而报陈武帝曰事已了武帝曰卿乃忠于我后莫复尔师知不对武帝受命仍兼舍人性疎简与物多忤虽位宦不迁而任遇甚重其所献替皆有𢎞益及武帝崩六日成服时朝臣共议大行皇帝灵座侠御人衣服吉凶之制博士沈文阿议宜服吉师知议云既称成服本备丧礼案梁昭明太子薨成服侠侍之官悉着衰斩唯着铠不异此即可拟愚谓六日成服侠灵座须服衰绖中书舍人蔡景歴江徳藻谢岐等同师知议时以二议不同乃启取左丞徐陵决断陵云案山陵卤簿吉部伍中公卿以下导引者爰及武贲鼓吹执盖奉车并是吉服岂容侠御独为衰绖若言公卿胥吏并服衰绖此与梓宫部伍有何差别若言文物并吉司事者凶岂容袵绖而奉华盖衰衣而升玉路邪同博士议谢岐议曰灵筵祔宗庙梓宫还山陵实如左丞议但山陵卤簿备有吉凶从灵舆者仪服无变从梓宫者皆服苴衰爰至士礼悉同此制此自是山陵之仪非关成服今谓梓宫灵扆共在西阶称为成服亦无卤簿直是爰自胥吏上至王公四海之内必备衰绖案梁昭明太子薨略是成例岂容凡百士庶悉此日服重而侍中至于武衞最是近官反鸣玉纡青与平吉不异左丞既推以山陵事愚意或谓与成服有殊陵重答云老病属纩不能多説古人争议多成怨府傅𤣥见尤于晋代王商取陷于汉朝谨自三缄敬同高命若万一不死犹得展言庶与羣贤更申扬𣙜文阿犹执所见衆议不能决乃具录二议奏闻上从师知议迁鸿胪卿舍人如故天嘉元年坐事免寻起为中书舍人复掌诏诰天康元年文帝不豫师知与尚书仆射到仲举等入侍医药帝崩豫顾命宣帝入辅师知与仲举等遣舍人殷不佞矫诏令宣帝还府事觉于北狱赐死初文帝敕师知撰起居注自永定二年秋至天嘉元年为十卷谢岐会稽山隂人也父达梁太学博士岐少机警好学仕梁为山隂令侯景乱流寓东阳景平依于张彪彪在呉郡及会稽庶事委之彪每征讨恒留岐监郡知后事彪败陈武帝引参机宻为兼尚书右丞时军旅屡兴粮储多阙岐所在干理深被知遇永定元年为给事黄门侍郎中书舍人兼右丞如故天嘉二年卒赠通直散骑常侍弟峤笃学为通儒毛喜字伯武荥阳阳武人也祖称梁散骑侍郎父栖忠中权司马喜少好学善草隶陈武帝素知之及镇京口命喜与宣帝往江陵仍敕宣帝谘禀之及梁元帝即位以宣帝为领直喜为尚书功论侍郎及魏平江陵喜与宣帝俱迁长安文帝即位喜自周还进和好之策陈朝乃遣周𢎞正等通聘及宣帝反国又遣喜入周以家属为请周冡宰宇文䕶执喜手曰能结二国之好者卿也仍迎柳皇后及后主还天嘉三年至都宣帝时为骠骑将军仍以喜为府谘议参军领中记室府朝文翰皆喜词也文帝尝谓宣帝曰我诸子皆以伯为名汝诸子宜用叔为称宣帝以访喜喜即条自古名贤杜叔英虞叔卿等二十余人以启之文帝称善文帝崩废帝沖昧宣帝录尚书辅政仆射到仲举等矫太后令遣宣帝还东府当时疑惧无敢厝言喜即驰入谓宣帝曰今日之言必非太后之意宗社至重愿加三思竟如其策右衞将军韩子高始与仲举通谋其事未发喜谓宣帝曰宜简人马配与子高并赐铁炭使修噐甲宣帝曰子高即欲收执何更如是喜曰山陵始毕邉寇尚多而子高受委前朝名为杖顺宜推心安诱使不自疑图之一壮士之力耳宣帝卒行其计及帝即位除给事黄门侍郎兼中书舍人典军国机密宣帝议北侵敕喜撰军制十二条诏颁天下文多不载论定策功封东昌县侯以太子右衞率右将军行江夏武陵桂阳三王府国事母忧去职诏封喜母庾氏东昌国太夫人遣员外散骑常侍杜𬗟图其墓田上亲与缅案图指画其见重如此歴位御史中丞五兵尚书参掌选事及得淮南之地喜陈安邉之术宣帝纳之即日施行帝又欲进兵彭汴以问喜喜以为淮左新平邉人未辑周氏始吞齐国难与争锋未若安人保境斯久长之术也上不从呉明彻卒俘于周喜后歴丹阳尹吏部尚书及宣帝崩叔陵构逆敕中庶子陆琼宣㫖令南北诸军皆取喜处分贼平加侍中初宣帝委政于喜喜数有谏争事并见从自明彻败后帝深悔不用其言谓袁宪曰一不用喜计遂令至此由是益见亲重喜乃言无回避时皇太子好酒徳每共亲幸人为长夜之宴喜尝言之宣帝太子遂衔之即位后稍见疎逺及被始兴王伤创愈置酒引江总以下展乐赋诗醉酣而命喜于时山陵初毕未及逾年喜见之不怿欲谏而后主已醉喜言心疾仆于阶下移出省中后主醒乃谓江总曰我悔召毛喜知其无病但欲阻我懽宴非我所为耳乃与司马申谋曰此人负气吾欲将乞鄱阳兄弟听其报雠可乎对曰终不为官用愿如圣㫖傅縡争之曰若许报雠欲置先皇何地后主曰当与一小郡勿令见人事耳至徳元年授永嘉内史喜至郡不受奉秩政𢎞淸静人吏安之遇丰州刺史章大宝举兵反郡与丰州接而素无备喜乃修城隍器械又遣兵援建安贼平授南安内史祯明元年徴为光禄大夫领左骁骑将军道卒有集十卷子处沖嗣沈君理字仲伦吴兴人也祖僧畟梁左戸尚书父廵元帝时位少府卿魏平荆州梁宣帝署金紫光禄大夫君理美风仪博渉有识鍳陈武帝镇南徐州廵遣君理致谒深见器重命尚会稽长公主及帝受禅拜驸马都尉封永安亭侯为吴郡太守时兵革未宁百姓荒弊君理总集士卒修饰器械深以干理见称文帝嗣位累迁左戸尚书天嘉六年为东阳太守天康元年以父忧去职自请往荆州迎柩朝议以在位重臣难令出境乃遣长兄君严往焉及还将葬诏赠廵侍中领军将军谥曰敬子太建中歴位太子詹事吏部尚书宣帝以君理女为皇太子妃赐爵望蔡县侯位侍中尚书右仆射卒赠翊左将军开府仪同三司谥曰贞宪君理弟君高君公君高字季高少知名性刚直有吏能位卫尉卿平越中郎将都督广州刺史甚得人和卒谥祁子君公自梁元帝败后常在江陵祯明中与萧瓛萧巖叛隋归陈后主擢为太子詹事君公博学有才辩善谈论后主深器之陈亡入隋文帝以其叛亡命斩于建康君理弟叔迈亦方正有干局位通直散骑常侍侍东宫陆山才字孔章呉郡呉人也祖翁宝梁尚书水部郎父汎中散大夫山才倜傥好尚文史范阳张缵缵弟绾并钦重之绍泰中都督周文育出镇南豫州不知书疏以山才为长史政事悉以委之文育南讨克萧勃禽欧阳頠计画多出山才后文育重镇豫章金口山才复为镇南长史豫章太守文育为熊昙郎所害昙朗囚山才等送于王琳未至而侯安都败淋将常衆爱由是山才获反累迁度支尚书坐侍宴与蔡景歴言语过差为有司所奏免官寻授散骑常侍迁西阳武昌二郡太守卒谥曰简子论曰赵知礼蔡景歴属陈武经纶之日居文房书记之任此乃宋齐之初傅亮王俭之职若乃校其才用理不同年而卒能膺务济时盖其遇也希祥劳臣之子才名自致迹渉便佞贞介所羞元饶始终任遇无亏公道名位自卒其殆优乎子高权重为戮亦其宜也华晈经纶云始既蹈元功殷忧之辰自同劲草虽致奔败未足为非师知送往多阙见忌新主谋人之义可无慎哉然晚遇诛夷非其过也毛喜逢时遇主好谋而成见废昏朝不致公辅惜矣沈陆所以见重固亦雅望之所致焉南史卷六十八卷六十八考证南史卷六十八考证蔡景歴传景歴对使人答书笔不停辍文无所改笔监本误等今改从陈书前后姦诡并受欧阳威饷绢百匹陈书诡作讹又欧阳下有武字今各本俱同仍之宗元饶传事无巨细一以贯之贯陈书作咨刘师知传好学有当务才务陈书作世毛喜传宣帝曰子高即欲收执何更如是陈书高祖惊曰子高谋反即欲收执何为更如是耶较详南史卷六十八考证南史卷六十九钦定四库全书南史卷六十九唐李延夀撰列传第五十九沈炯虞荔傅縡顾野王姚察沈炯字初明呉兴武康人也祖瑀梁寻阳太守父续王府记室参军炯少有儁才为当时所重仕梁为尚书左戸侍郎呉令侯景之难呉郡太守袁君正入援建邺以炯监郡台城䧟景将宋子仙据呉兴使召炯方委以书记炯辞以疾子仙怒命斩之炯解衣将就戮碍于路间桑树乃更牵往他所或救之仅而获免子仙爱其才终逼之令掌书记及子仙败王僧辩素闻其名军中购得之酬所获者钱十万自是羽檄军书皆出于炯及简文遇害四方岳牧上表劝进僧辩令炯制表当时莫有逮者陈武帝南下与僧辩会白茅湾登坛设盟炯为其文及景东奔至呉郡获炯妻虞氏及子行简并杀之炯弟携其母逃免侯景平梁元帝愍其妻子婴戮特封原乡侯僧辩为司徒以炯为从事中郎梁元帝徴为给事黄门侍郎领尚书左丞魏克荆州被虏甚见礼遇授仪同三司以母在东恒思归国恐以文才被留闭门却扫无所交接时有文章随即弃毁不令流布尝独行经汉武通天台为表奏之陈已思乡之意曰臣闻桥山虽掩鼎湖之灶可祠有鲁遂荒大庭之迹无泯伏惟陛下降徳猗兰纂灵丰谷汉道既登神仙可望射之罘于海浦礼日观而称功横中流于汾河指栢梁而高宴何其甚乐岂不然欤既而运属上僊道穷晏驾甲帐珠帘一朝零落茂陵玉盌遂出人间陵云故基与原田而膴膴别风余迹带陵阜而芒芒羁旅缧臣岂不落泪昔承明见厌严助东归驷马可乘长卿西反恭闻故实窃有愚心黍稷非馨敢望徼福但雀台之弔空怆魏君雍丘之祠未光夏后瞻仰烟霞伏増悽恋奏讫其夜梦有宫禁之所兵衞甚严炯便以情事陈诉闻有人言甚不惜放卿还㡬时可至少日便与王克等并获东归歴司农卿御史中丞陈武帝受禅加通直散骑常侍表求归飬诏不许文帝嗣位又表求去诏答曰当敕所由相迎尊累使卿公私无废也初武帝尝称炯宜居王佐军国大政多预谋谟文帝又重其才欲宠贵之会王琳入冦大雷留异拥据东境帝欲使炯因是立功乃解中丞加明威将军遣还乡里收徒衆以疾卒于吴中赠侍中谥恭子有集二十卷行于世虞荔字山披㑹稽余姚人也祖权梁廷尉卿永嘉太守父检平北始兴王谘议参军荔幼聪敏有志操年九嵗随从伯阐侯太常陆倕倕问五经十事荔对无遗失倕甚异之又尝诣徴士何𦙍时太守衡阳王亦造之𦙍言于王王欲见荔荔辞曰未有板刺无容拜谒王以荔有高尚之志雅相钦重还郡即辟为主簿荔又辞以年小不就及长羙风仪博覧坟籍善属文仕梁为西中郎法曹外兵参军兼丹阳诏狱正梁武帝于城西置士林馆荔乃制碑奏上帝命勒之于馆仍用荔为士林学士寻为司文郎迁通直散骑侍郎兼中书舍人时左右之任多参权轴内外机务互有带掌唯荔与顾协泊然静退居于西省但以文史见知寻领大着作及侯景之乱荔率亲属入台除镇西谘议参军如故台城陷逃归乡里侯景平元帝徴为中书侍郎贞阳侯僭位授扬州别驾并不就张彪之据会稽荔时在焉及文帝平彪武帝及文帝并书招之廹切不得已乃应命至都而武帝崩文帝嗣位除太子中庶子仍侍太子读寻领大着作初荔母随荔入台卒于台内寻而城陷情礼不申由是终身蔬食布衣不听音乐虽任遇隆重而居止俭素淡然无营文帝深噐之常引在左右朝夕顾访荔性沉密少言论凡所献替莫有见其际者第二弟寄寓于闽中依陈宝应荔每言之辄流涕文帝哀而谓曰我亦有弟在逺此情甚切他人岂知乃敕宝应求寄宝应终不遣荔因以感疾帝欲数徃临视令将家口入省荔以禁中非私居之所乞停城外帝不许乃令住兰台乘舆再三临问手敕中使相望于道又以蔬食积久非羸疾所堪乃敕曰卿年事已多气力稍减方欲杖委良须克壮今给卿鱼肉不得固从所执荔终不从卒赠侍中谥曰徳子及丧柩还乡里上亲出临送当时荣之子世基世南并少知名寄字次安少聪敏年数嵗客有造其父遇寄于门嘲曰郎子姓虞必当无智寄应声曰文字不辨岂得非愚客大慙入谓其父此子非常人文举之对不是过也及长好学善属文性沖静有栖遁志弱冠举秀才对策高第起家梁宣城王国左常侍大同中尝骤雨殿前徃徃有杂色宝珠梁武观之甚有喜色寄因上瑞雨颂帝谓寄兄荔曰此颂典裁清㧞卿之士龙也将如何擢用寄闻之叹曰美盛徳之形容以申击壤之情耳吾岂买名求仕者乎乃闭门称疾唯以书籍自娱岳阳王詧为会稽太守寄为中记室领郡五官掾在职简畧烦苛务存大体曹局之内终日寂然侯景之乱寄随兄荔入台及城陷遁还乡里张彪徃临川强寄俱行寄与彪将郑玮同舟而载玮尝忤彪意乃劫寄奔晋安时陈宝应据有闽中得寄甚喜陈武帝平侯景寄劝令自结宝应从之乃遣使归诚承圣元年除中书侍郎宝应爱其才託以道阻不遣每欲引寄为僚属委以文翰寄固辞获免及宝应结昏留异潜有逆谋寄微知其意言説之际每陈逆顺之理微以讽谏宝应辄引説他事以拒之又尝令左右读汉书卧而听之至蒯通説韩信曰相君之背贵不可言宝应蹶然起曰可谓智士寄正色曰覆郦骄韩未足称智岂若班彪王命识所归乎寄知宝应不可谏虑祸及已乃为居士服以拒絶之常居东山寺伪称脚疾不复起宝应以为假托遣人烧寄所卧屋寄安卧不动亲近将扶寄出寄曰吾命有所悬避欲安徃所纵火者旋自救之宝应自此方信之及留异称兵宝应资其部曲寄乃因书极谏曰东山居士虞寄致书于明将军使君节下寄流离艰故飘寓贵乡将军待以上宾之礼申以国士之眷意气所感何日忘之而寄沉痼弥留愒阴将尽常恐卒填沟壑涓尘莫报是以敢布腹心冐陈丹款愿将军留须臾之虑少思察之则瞑目之日所懐毕矣夫安危之兆祸福之机匪独天时亦由人事失之毫釐差以千里是以明智之士据重位而不倾执大节而不失岂惑于浮辞哉将军文武兼资英威动俗徃因多难杖劒兴师援旗誓衆抗威千里岂不以四郊多垒共谋王室匡时报主宁国庇人乎此所以五尺童子皆愿荷戟而随将军者也及高祖武皇帝肇基草昧初济艰难于时天下沸腾人无定主豺狼当道鲸鲵横击海内业业未知所从将军运动微之鍳折从衡之辨策名委质自託宗盟此将军妙筭逺图发于𠂻诚者也及主上继业钦明睿圣选贤与能羣臣辑睦结将军以维城之重崇将军以裂土之封岂非宏谟庙畧推赤心于物者也屡申明诏款笃慇懃君臣之分定矣骨肉之恩深矣不意将军惑于邪説翻然异计寄所以疾首痛心泣尽继之以血万全之策窃为将军惜之寄虽疾侵耄及言无足采千虑一得请陈愚算愿将军少戢雷震賖其晷刻使得尽狂瞽之説披肝胆之诚则虽死之日犹生之年也自天厌梁徳多难荐臻寰宇分崩英雄互起不可胜纪人人自以为得之然夷凶翦乱拯溺扶危四海乐推三灵眷命揖让而居南靣者陈氏也岂非歴数有在惟天所授当璧应运其事甚明一也主上承基明徳逺被天纲再张地维重纽夫以王琳之彊侯瑱之力进足以摇荡中原争衡天下退足以倔彊江外雄张偏隅然或命一旅之师或资一士之説琳即瓦解冰泮投身异域瑱则厥角稽颡委命阙庭斯又天假之威而除其患其事甚明二也今将军以藩戚之重拥东南之衆尽忠奉上戮力勤王岂不勲高窦融宠过呉芮析珪判野南靣称孤其事甚明三也且圣朝弃瑕忘过寛厚得人改过自新咸加叙擢至如余孝顷潘纯陀李孝钦欧阳頠等悉委以心腹任以爪牙胷中豁然曾无纎芥况将军舋非张绣罪异毕谌当何虑于危亡何失于富贵此又其事甚明四也方今周齐邻睦境外无虞并兵一向匪朝伊夕非有刘项竞逐之机楚赵连从之事可得雍容高拱坐论西伯其事甚明五也且留将军狼狈一隅亟经摧衂声实亏丧胆气衰沮高瓖向文政留瑜黄子玉此数人者将军所知首鼠两端唯利是视其余将帅亦可见矣孰能被坚执鋭长驱深入系马埋轮奋不顾命以先士卒者乎此又其事甚明六也且将军之强孰如侯景将军之衆孰如王琳武皇灭侯景于前今上摧王琳于后此乃天时非复人力且兵革已后人皆厌乱其孰能弃坟墓捐妻子出万死不顾之计从将军于白刃之间乎此又其事甚明七也歴观前古鉴之徃事子阳季孟倾覆相寻余善右渠危亡继及天命可畏山川难恃况将军欲以数郡之地当天下之兵以诸侯之资拒天子之命强弱逆顺可得侔乎此又其事甚明八也且非我族类其心必异不爱其亲岂能及物留将军身縻国爵子尚王姬犹且弃天属而弗顾背明君而孤立危急之日岂能同忧共患不背将军者乎至于师老力屈惧诛利赏必有韩智晋阳之谋张陈井陉之事此又其事甚明九也且北军万里逺鬬锋不可当将军自战其地人多顾后梁安背向为心修旿匹夫之力衆寡不敌将帅不侔师以无名而出事以无机而动以此称兵未知其利以汉朝呉楚晋室颕颙连城数十长戟百万㧞本塞源自图家国其有成功者乎此又其事甚明十也为将军计者莫若不逺而复絶亲留氏秦郎快郎随遣入质释甲偃兵一遵诏㫖且朝廷许以鐡劵之要申以白马之盟朕不食言誓之宗社寄闻明者览未形智者不再计此成败之效将军勿疑吉凶之几间不容发方今蕃维尚少皇子幼沖凡预宗枝皆蒙宠树况以将军之地将军之才将军之名将军之势而能克修蕃服北靣称臣宁与刘泽同年而语其功业哉岂不身与山河等安名与金石相弊愿加三思虑之无忽寄气力緜微余隂无几感恩懐徳不觉狂言鈇钺之诛甘之如荠宝应览书大怒或谓宝应曰虞公病笃言多错谬宝应乃小释亦以寄人望且容之及宝应败走夜至蒲田顾谓其子扞秦曰早从虞公计不至今日扞秦但泣而已宝应既禽凡诸賔客微有交渉者皆诛唯寄以先识免祸初沙门慧摽渉猎有才思及宝应起兵作五言诗以送之曰送马犹临水离旗稍引风好看今夜月当照紫微宫宝应得之甚悦慧摽以示寄寄一览便止正色无言慧摽退寄谓所亲曰摽公既以此始必以此终后竟坐是诛文帝寻敕都督章昭逹发遣寄还朝及至谓曰管宁无恙甚慰劳懐顷之帝谓到仲举曰衡阳王既出阁须得一人旦夕游处兼掌书记宜求宿士有行业者仲举未知所对帝曰吾自得之乃手敕用寄寄入谢帝曰所以蹔屈卿游蕃非止以文翰相烦乃令以师表相事也后除东中郎建安王谘议加戎昭将军寄乃辞以疾不堪旦夕陪列王于是令长停公事其有疑议就以决之但朔旦牋脩而已太建八年加太中大夫后卒寄少笃行造次必于仁厚虽僮竖未尝加以声色至临危执节则辞气凛然白刃不惮也自流寓南土与凡荔隔絶因感气病每得荔书气辄奔剧危殆者数矣前后所居官未尝至秩满裁朞月便自求解退常曰知足不辱吾知足矣及谢病私庭每诸王为州将下车必造门致礼命释鞭板以几杖侍坐尝出游近寺闾里传相告语老幼罗列望拜道左或言誓为约者但指寄便不欺其至行所感如此所制文笔遭乱并多散失傅縡字宜事北地灵州人也父彞梁临沂令縡幼聪敏七嵗诵古诗赋至十余万言长好学能属文太清末丁母忧在兵乱中居丧尽礼哀毁骨立士友以此称之后依湘州刺史萧循循好士广集坟籍縡肆志寻閲因博通羣书王琳闻其名引为府记室琳败随琳将孙玚还都时陈文帝使颜晃赐玚杂物玚託縡启谢词理周洽文无加点晃还言之文帝召为撰史学士再迁骠骑安成王中记室撰史如故縡笃信佛敎从兴皇寺慧朗法师受三论尽通其学寻以本官兼通直散骑侍郎使齐还累迁太子庶子后主即位迁祕书监右卫将军兼中书通事舍人掌诏诰縡为文典丽性又敏速虽军国大事下笔辄成未尝起草沉思者亦无以加甚为后主所重然性木强不持检操负才使气陵侮人物朝士多衔之会施文庆沈客卿以佞见幸专制衡轴而縡益疎文庆等因共谮之后主收縡下狱縡素刚因愤恚于狱中上书曰夫人君者恭事上帝子爱黔黎省嗜欲逺谄佞未明求衣日旰忘食是以泽被区宇庆流子孙陛下顷来酒色过度不䖍郊庙之神专媚滛昏之鬼小人在侧宦竖弄权恶忠直若仇讐视百姓如草芥后宫曳绮绣厩马余菽粟兆庶流离转尸蔽野货贿公行帑蔵损耗神怒人怨衆叛亲离恐东南王气自斯而尽书奏后主大怒顷之稍解使谓曰我欲赦卿卿能改过不縡对曰臣心如靣臣靣可改则臣心可改后主于是益怒令宦者李善度穷其事赐死狱中有集十卷縡虽强直有才而毒恶傲慢为当世所疾及死有恶蛇屈尾来上灵牀当前受祭酹去而复来者百余日时时有弹指声时有呉兴章华字仲宗家本农夫至华独好学与士君子游处颇通经史善属文侯景之乱游岭南居罗浮山寺专精习业欧阳頠为广州刺史署为南海太守頠子纥败乃还都后主时除太市令非其所好乃辞以疾祯明初上书极谏其大畧曰陛下即位于今五年不思先帝之艰难不知天命之可畏溺于嬖宠惑于酒色祠七庙而不出拜妃嫔而临轩老臣宿将弃之草莾谄佞谗邪升之朝廷今疆场日蹙隋军压境陛下如不改絃易张臣见麋鹿复游于姑苏矣书奏后主大怒即日斩之顾野王字希冯吴郡吴人也祖子乔梁东中武陵王府参军事父烜信威临贺王记室兼本郡五官掾以儒术知名野王幼好学七嵗读五经畧知大指九嵗能属文尝制日赋领军朱异见而竒之十二随父之建安撰建安地记二篇长而徧观经史精记嘿识天文地理蓍龟占候虫篆竒字无所不通为临贺王府记室宣城王为扬州刺史野王及琅邪王褒并为賔客王甚爱其才野王又善丹青王于东府起斋令野王画古贤命王褒书赞时人称为二絶及侯景之乱野王丁父忧归本郡乃召募乡党随义军援都野王体素清羸裁长六尺又居丧过毁殆不胜哀及杖戈被甲陈君臣之义逆顺之理抗辞作色见者莫不壮之城陷逃会稽陈天嘉中敕补撰史学士太建中为太子率更令寻领大着作掌国史知梁史事后为黄门侍郎光禄卿知五礼事卒赠祕书监右衞将军野王少以笃学至性知名在物无过辞失色观其容貌似不能言其厉精力行皆人所莫及所撰玉篇三十卷舆地志三十卷符瑞图十卷顾氏谱传十卷分野枢要一卷续洞㝠记一卷𤣥象表一卷并行于世又撰通史要畧一百卷国史记传二百卷未就而卒有文集二十卷时有萧济字孝康东海兰陵人也好学博通经史仕梁为太子舍人预平侯景功封松阳县侯陈文帝为会稽太守以济为宣毅府长史及即位授侍中太建中歴位五兵度支祠部三尚书卒姚察字伯审呉兴武康人呉太常卿信之九世孙也父僧坦梁太医正及元帝在荆州为晋安王谘议参军后入周位遇甚重察幼有至性六嵗诵书万余言不好戏弄励精学业十二能属文僧坦精医术知名梁代二宫所得供赐皆回给察兄弟为游学之资察并用聚蓄图书由是闻见日博年十三梁简文帝时在东宫盛修文义即引于宣猷堂聼讲论难为儒者所称及简文嗣位尤加礼接起家南海王国左常侍兼司文侍郎后兼尚书驾部郎遇梁室丧乱随二亲还乡里在乱离间笃学不废元帝于荆州即位授察原乡令后为佐着作撰史陈永定中吏部尚书徐陵领大着作复引为史佐太建初补宣明殿学士寻为通直散骑常侍报聘于周江左耆旧先在关右者咸相倾慕沛国刘臻窃于公馆访汉书疑事十余条并为剖析皆有经据臻谓所亲曰名下定无虚士着西聘道里记使还补东宫学士迁尚书祠部侍郎旧魏王肃奏祀天地设宫悬之乐八佾之儛尔后因循不草至梁武帝以为事人礼缛事神礼简古无宫悬之文陈初承用莫有损益宣帝欲设备乐付有司立议以梁武为非时硕学名儒朝端在位咸希㫖注同察乃博引经籍独违羣议据梁乐为是当时惊骇莫不慙服仆射徐陵因改同察议其不顺时随俗皆此类也后歴仁威淮南王平南建安王二府谘议参军丁内忧去职俄起为戎昭将军知撰梁史后主立兼东宫通事舍人知撰史至徳元年除中书侍郎转太子仆余并如故初梁室沦没察父僧坦入长安察蔬食布衣不聼音乐至是凶问因聘使到江南时察母韦氏丧制适除后主以察羸瘠虑加毁顿乃密遣中书舍人司马申就宅发哀仍敕申専加譬抑寻以忠毅将军起兼东宫通事舍人察频让不许俄敕知着作郎事服阕除给事黄门侍郎领着作察既累居忧戚斋素日久因加气疾后主尝别召见为之动容命停长斋令从晚食又诏授祕书监领着作奏撰中书表集歴度支吏部二尚书察自居显要一不交通尝有私门生不敢厚饷送南布一端花綀一匹察谓曰吾所衣着止是麻布蒲綀此物于吾无用既欲相款接幸不烦尔此人逊请察厉色驱出自是莫敢馈遗陈亡入隋诏授祕书丞别敕成梁陈二史又敕于朱华阁长参文帝知察蔬菲别日独召入内殿赐果菜指谓朝臣曰闻姚察学行当今无比我平陈唯得此一人开皇十三年袭封北绛郡公察在陈时聘周因得与父僧坦相见将别之际絶而复蘓至是承袭愈更悲感见者莫不为之歔欷丁后母杜氏丧解职在服制之中有白鸠巢于戸上仁夀二年诏除员外散骑常侍晋王侍读炀帝即位授太子内舍人及改易衣冠删定朝式预参对问大业二年终于东都遗命薄葬以松板薄棺才可容身土周于棺而已葬日止鹿车即送厝旧茔北不须立灵置一小牀每日设清水六斋日设斋食菜果任家有无不须别经营也初察欲读一蔵经并已究竟将终曾无痛恼但西向坐正念云一切空寂其后身体柔软颜色如恒两宫悼惜赠赗甚厚察至孝有人伦鉴识沖虚谦逊不以所长矜人専志着书白首不倦所着汉书训纂三十卷説林十卷西聘玉玺建康三钟等记各一卷文集二十卷所撰梁陈史虽未毕功隋开皇中文帝遣中书舍人虞世基索本且进临亡戒子思亷撰续思亷在陈为衡阳王府法曹参军会稽王主簿论曰沈炯才思之美足以继踵前良然仕于梁朝年已知命主非不文而位裁邑宰及于运逢交丧驱驰戎马所在称美用舍信有时焉虞荔弟兄才行兼着崎岖丧乱保兹贞一并取贵时主岂虚得乎傅縡聪警特达才气自负行之平日其犹殆诸处以危邦死其宜矣顾姚栖託艺文蹈履清直文质彬彬各践通贤之域美矣乎南史卷六十九卷六十九考证南史卷六十九考证虞荔传方欲杖委良须克壮一本杖作仗克作充弟寄传高瓖向文政留瑜黄子玉此数人者玉监本讹王今改正至于师老力屈惧诛利赏屈监本误君今改从南本脩旿匹夫之力衆寡不敌将帅不侔脩旿监本误宵旰今改从陈书南史卷六十九考证南史卷七十钦定四库全书南史卷七十唐李延夀撰列传第六十循吏吉翰杜骥申怙杜慧庆阮长之甄法崇傅琰虞愿王洪轨沈瑀范述曾孙谦何逺郭祖深昔汉宣帝以为政平讼理其惟良二千石乎前史亦云今之郡守古之诸侯也故长吏之职号曰亲人至于道德齐礼移风易俗未有不由之矣宋武起自匹庶知人事艰难及登庸作宰留心吏职而王畧外举未遑内务奉师之费日耗千金播兹寛简虽所未暇而黜已屏欲以俭御身左右无幸谒之私闺房无文绮之饰故能戎车嵗驾邦甸不扰文帝幼而寛仁入纂大业及难兴陜服六戎薄伐兴师命将动在济时费由府实事无外扰自此方内晏安甿庶蕃息奉上供徭止于嵗赋晨出暮归自事而已守宰之职以六朞为断虽没世不徙未及曩时而人有所系吏无茍得家给人足即事虽难转死沟渠于时可免凡百戸之乡有市之邑歌謡舞蹈触处成羣盖宋时之极盛也暨元嘉二十七年举境外捍于是倾资扫蓄犹有未供深赋厚歛天下骚动自兹迄于孝建兵连不息以区区江东蕞尔廹隘荐之以师旅因之以凶荒向时之盛自此衰矣晋世诸帝多处内房朝晏所临东西二堂而已孝武末年清暑方搆及永初受命无所改作所居唯称西殿不制嘉名文帝因之亦有合殿之称及孝武承统制度滋长犬马余菽粟土木衣绨绣追陋前规更造正光玉烛紫极诸殿彫栾绮节珠窓网戸嬖女幸臣赐倾府藏竭四海不供其欲殚人命未快其心明皇继祚弥笃浮侈恩不䘏下以至横流莅人之官迁变嵗属突不得黔灶未暇暖蒲密之化事未易阶岂徒吏不及古人乖于昔盖由为上所扰致化莫从齐高帝承斯奢纵辅立幼主思振人瘼风移百城为政未朞擢山阴令傅琰为益州刺史乃损华反朴恭已南靣导人以躬意存勿扰以山阴大邑狱讼繁滋建元三年别置狱丞与建康为比永明继运垂心政术杖威善断犹多漏网长吏犯法封刃行诛郡县居职以三周为小满水旱之灾辄加振䘏十许年中百姓无犬吠之惊都邑之盛士女昌逸歌声舞节袨服华粧桃花渌水之间秋月春风之下无往非适明帝自在布衣逹于吏事及居宸扆专务刀笔未尝枉法申恩守宰由斯而震属以魏军入伐壃塲大扰兵车连嵗不遑启居军国糜耗从此衰矣继以昏乱政由羣孽赋调云起徭役无度守宰多倚附权门互长贪虐裒刻聚歛侵扰黎甿天下摇动无所措其手足梁武在田知人疾苦及定乱之始仍下寛书东昏时杂调咸悉除省于是四海之内始得息肩及践皇极躬览庶事日昃聴政求瘼䘏隐乃命輶轩以省方俗置肺石以逹穷人劳已所先事唯急病元年始去人赀计丁为布在身服浣濯之衣御府无文锦之饰太官常膳唯以菜蔬圆案所陈不过三盏盖以俭先海内也故每选长吏务简亷平皆召见于前亲朂政道始擢尚书殿中郎到溉为建安内史左戸侍郎刘鬷为晋安太守溉等居官并以亷洁着又着令小县有能迁为大县令大县有能迁为二千石于是山阴令丘仲孚有异绩以为长沙内史武康令何逺清公以为宣城太守剖符为吏者往往承风焉斯亦近代奖劝之方也案前史各立循吏传序其德美今并掇采其事以备此篇云吉翰字休文冯翊池阳人也初为龙骧将军刘道怜参军随府转征虏左军参军随道怜北征广固赐爵建城县五等侯参宋武帝中军军事临淮太守复为道怜骠骑中兵参军从事中郎为将佐十余年清谨勤正甚为武帝所知赏元嘉中歴位梁南秦二州刺史徙益州刺史加督在任着美绩甚得方伯之体论者称之累迁徐州刺史监徐兖二州豫州梁郡诸军事时有死罪囚典籖意欲活之因翰八关斋呈事翰省讫语令且去明可更呈明旦典籖不敢复入唿之乃来取昨所呈事视讫谓曰卿意当欲宥此囚死命昨于斋坐见其事亦有心活之但此囚罪重不可全贷既欲加恩卿便当代任其罪因命左右收典籖付狱杀之原此囚生命其刑政类如此自下畏服莫敢犯禁卒于官杜骥字度世京兆杜陵人也高祖预晋征南将军曾祖耽避难河西因仕张氏苻坚平凉州父祖始还关中兄坦颇渉史传宋武帝平长安随从南还元嘉中位青冀二州刺史晚度北入南朝常以伧荒遇之虽复人才可施每为清途所隔坦恒以慨然尝与文帝言及史籍上曰金日磾忠孝淳深汉朝莫及恨今世无复此軰人坦曰日磾之美诚如圣诏假使出乎今世飬马不暇岂辩见知上变色曰卿何量朝廷之薄也坦曰请以臣言之臣本中华高族亡高祖因晋氏丧乱播迁凉土直以南度不早便以荒伧赐隔日磾胡人身为牧圉便超入内侍齿列名贤圣朝虽复㧞才臣恐未必能也上黙然北土旧法问疾必遣子弟骥年十三父使候同郡韦华华子𤣥有高名见而异之以女妻焉累迁长沙王义欣后军录事参军元嘉七年随到彦之入河南加建武将军魏撤河南戍悉归河北彦之使骥守洛阳洛阳城废久又无粮食及彦之败退骥欲弃城走虑为文帝诛初武帝平关洛致钟虡旧器南还一大钟坠洛水中至是帝遣将姚耸夫领千五百人迎致之时耸夫政率所领牵钟于洛水骥乃遣使绐之曰虏既南度洛城势弱今脩理城池并已坚固军粮又足所乏者人耳君率衆见就共守此城大功既立取钟无晚耸夫信之率所领就骥及至城不可守又无粮食于是引衆去骥亦委城南奔白文帝本欲以死固守姚耸夫入城便走人情沮败不可复禁上怒使建威将军郑顺之杀耸夫于夀阳耸夫呉兴武康人勇果有气力宋偏裨小将莫及十七年骥为青冀二州刺史在任八年惠化着于齐土自义熙至于宋末刺史唯羊穆之及骥为吏人所称咏后徴为左军将军兄坦代为刺史北土以为荣焉坦长子琬为员外散骑侍郎文帝尝有函诏敕坦琬辄开视信未及发又追取之敕函已发大相推检上遣主书诘责骥并检开函之主骥答曰开函是臣第四息季文伏待刑坐上特原不问卒官第五子幼文薄于行明帝初以军功封邵阳县男寻坐巧妄夺爵后以发太尉庐江王祎谋反事拜络事黄门侍郎废帝元徽中为散骑常侍幼文所莅贪横家累千金与沈勃孙超之居止接近又并与阮佃夫厚善佃夫既死废帝深疾之帝微行夜辄在幼文门墉间听其絃管积久转不能平于是自率宿卫兵诛幼文勃超之等兄叔文为长水校尉亦诛申怙字公休魏郡魏人也曽祖钟为石季龙司徒宋武帝平广固怙父宣宣从父兄永皆得归晋并以干用见知武帝践阼拜太中大夫宣元嘉初歴兖青二州刺史怙兄谟与朱脩之守滑台魏尅滑台见虏后得还为竟陵太守怙初为骠骑刘道怜长兼行参军宋受命辟东宫殿中将军度还台直省十年不请休息歴下邳北海二郡太守所至皆有政绩又为北谯梁二郡太守郡境边接任榛屡被寇抄怙到任密知贼来乃伏兵要害出其不意悉皆禽殄元嘉十二年迁督鲁东平济北三郡诸军事太山太守威恵兼着吏人便之二十一年冀州移镇歴下以怙为冀州刺史加督明年加济南太守孝武践阼为青州刺史寻加督齐地连歳兴兵百姓彫弊怙防御邉境劝课农桑二三年间遂皆优实性清约频处州郡妻子不免饥寒世以此称之后拜豫州刺史以疾徴还道卒死之日家无遗财子寔南谯太守谟子元嗣海陵太守元嗣弟谦临川内史永子坦孝建初为太子右卫率徐州刺史大明元年魏攻兖州孝武遣太子左衞率薛安都东阳太守沈法系北捍至兖州魏军已去坦建议任榛亡命屡犯邉人今军出无功宜因此翦扑上从之亡命先已闻知举村逃走安都法系坐白衣领职坦弃市羣臣为请莫得将行刑始兴公沈庆之入市抱坦痛哭曰卿无罪为朝廷所枉诛我入市亦当不久市官以白上乃原生命系尚方寻被宥复为骁骑将军疾卒子令孙明帝时为徐州刺史讨薛安都行至淮阳即与安都合弟阐时为济阴太守戍睢陵城奉顺不同安都安都攻围不能克会令孙至遣往睢陵説阐阐降杀之令孙亦见杀杜慧庆交阯朱䳒人也本属京兆曾祖元为宁浦太守遂居交阯父瑗字道言仕州府为日南九德交阯太守初九真太守李逊父子勇壮有权力威制交土闻刺史滕遯之当至分遣二子断遏水陆津要瑗收衆斩逊州境获宁后为龙骧将军交州刺史宋武帝义旗建进号冠军将军卢循窃据广州遣使通好瑗斩之义熙六年卒年八十四赠右将军慧庆瑗第五子也七年除交州刺史诏书未到其年春卢循袭破合浦径向交州慧庆乃率文武六千人拒循于石碕破之循虽破余党皆习兵事李逊子孙李奕李移李脱等皆奔窜石碕盘结俚獠各有部曲循知奕等与杜氏有怨遣使招之奕等受循节度六月庚子循晨造南津令三军入城乃食慧庆悉出宗族私财以充劝赏自登高舰合战放火箭循衆舰俱然一时散溃循中箭赴水死斩循及父嘏并循二子并传首建邺封慧庆龙编县侯武帝践阼进号辅国将军其年南讨林邑林邑乞降输生口大象金银古贝等乃释之遣长史江攸奉表献捷慧庆布衣蔬食俭约质素能弹琴颇好庄老禁断滛祀崇脩学校嵗荒人饥则以私禄振给为政纤密有如居家由是威惠霑洽姦盗不起乃至城门不夜闭道不拾遗卒追赠左将军以慧庆长子𢎞文为振逺将军交州刺史初武帝北征关洛慧庆板𢎞文行九真太守乃继父为刺史亦以寛和得衆袭爵龙编侯元嘉四年文帝以廷尉王徽为交州刺史𢎞文被征会得重疾牵以就路亲旧见其患笃劝待病愈𢎞文曰吾世荷皇恩杖节三世常欲投躯帝庭以报所荷况亲被徴命而可晏然者乎𢎞文母阮年老见𢎞文舆疾就路不忍别与到广州遂卒临死遣弟𢎞猷诣建邺朝廷甚哀之孝建中以豫章太守檀和之为豫州刺史和之先歴始兴太守交州刺史所在有威名盗贼屏迹每出猎勐兽伏不敢起阮长之字景茂一字善业陈留尉氏人也祖思旷金紫光禄大夫父普骠骑谘议参军长之年十五丧父有孝性哀感傍人除服蔬食者犹积载闲居笃学未尝有惰容初为诸府参军母老求补襄垣令督邮无礼鞭之去职后拜武昌太守时王𢎞为江州雅相知重引为车骑从事中郎元嘉十一年除临海太守在官常拥败絮至郡少时母亡葬毕不胜忧卒时郡田禄以芒种为断此前去官者则一年秩禄皆入后人始以元嘉末改此科计月分禄长之去武昌郡代人未至以芒种前一日解印绶初发都亲故或以器物赠别得便缄录后归悉以还之为中书郎直省夜往邻省误着屐出阁依事自列门下以闇夜人不知不受列长之固遣送曰一生不侮暗室前后所莅官皆有风政为后人所思宋世言善政者咸称之文帝深惜之曰景茂方堪大用岂直以清苦见惜子师门原乡令元嘉初文帝遣大使廵行四方兼散骑常侍王歆之等上言宣威将军陈南顿二郡太守李元德清勤均平姦盗止息彭城内史魏恭子亷惜脩慎在公忘私安约守俭久而弥固前宋县令成浦为政寛济遗咏在人前鲖阳令李熙国在事有方人思其政故山桑令何道自少清亷白首弥厉应加襃赉以劝于后各被褒赐歆之字叔道河东人曾祖愆期有名晋世官至南蛮校尉歆位左戸尚书光禄大夫卒官甄法崇中山人也父匡位少府卿以清闻法崇宋永初中为江陵令在任严整县境肃然于时南平缪士通为江安令卒官至其年末法崇在聼事士通前见法崇知其已亡愕然未言坐定云卿县人宋雅见负米千余石不还令儿穷弊不自存故自诉法崇因命口受为辞因逊谢下席而法崇为问缪家狼狈输送太守王华闻而叹美之法崇孙彬彬有行业乡党称善尝以一束苎就州长沙寺库质钱后赎苎还于苎束中得五两金以手巾裹之彬得送还寺库道人惊云近有人以此金质钱时有事不得举而失檀越乃能见还辄以金半仰酬往复十余彬坚然不受因谓曰五月披羊裘而负薪岂拾遗金者邪卒还金梁武帝布衣而闻之及践阼以西昌侯藻为益州刺史乃以彬为府录事参军带郫县令将行同列五人帝诫以亷慎至彬独曰卿昔有还金之美故不复以此言相属由此名徳益彰及在蜀藻礼之甚厚云傅琰字季珪北地灵州人也曾祖𢎞仁宋武帝之外弟以中表歴显官位太常卿祖劭字彦先员外散骑侍郎父僧祐山隂令有能名琰美姿仪仕宋为武康令迁山隂令并着能名二县皆谓之傅圣赐爵新亭侯元徽中迁尚书左丞母丧邻家失火延烧琰屋抱柩不动邻人竞来赴救乃得俱全琰股髀之间已被烟熖齐高帝辅政以山隂狱讼烦积复以琰为山隂令卖针卖糖老姥争团丝来诣琰琰挂团丝于柱鞭之密视有铁屑乃罚卖糖者又二野父争鸡琰各问何以食鸡一人云粟一人云豆乃破鸡得粟罪言豆者县内称神明无敢为偷琰父子并着奇绩时云诸傅有理县谱子孙相传不以示人昇明中迁益州刺史自县迁州近世罕有齐建元四年徴骁骑将军黄门郎永明中为庐陵王安西长史南郡内史行荆州事卒琰丧西还有诏出临哭时长沙太守王沉新蔡太守刘闻慰晋平太守丘仲起长城县令何敬叔故鄣县令丘寂之皆有能名而不及琰也沉字彦流东海人歴钱唐山隂秣陵令南平长沙太守清亷戒慎身恒居禄而居处日贫死之日无宅可憩故吏为营棺柩闻慰自有传仲起见沈宪传敬叔见子思澄传寂之字徳𤣥呉兴乌程人年十七为州西曹兼直主簿刺史王彧行夜还前驱已至而寂之不肯开门曰不奉墨㫖彧方于车中为教然后开彧叹曰不意郅君章近在阁下即转为主簿在县专以亷洁御下于时丹徒县令沈巑之以清亷抵罪寂之闻之曰清吏真不可为也政当处季孟之间巑之呉兴武康人性疎直在县自以清亷不事左右浸润日至遂鎻系尚方叹曰一见天子足矣上召问曰复欲何陈荅曰臣坐清所以获罪上曰清复何以获罪曰无以承奉要人上曰要人为谁巑之以手板四靣指曰此赤衣诸贤皆是若臣得更鸣必令清誉日至巑之虽危言上亦不责后知其无罪重除丹徒令入县界吏人候之谓曰我今重来当以人肝代米不然清名不立又有汝南周洽歴句容曲阿上虞呉令亷约无私卒于都水使者无以殡歛吏人为买棺器齐武帝闻而非之曰洽累歴名邑而居处不理遂坐无车宅死令吏衣棺之此故宜罪贬无论褒恤乃敕不给赠赙琰子翙为官亦有能名后为呉令别建康令孙亷亷因问曰闻丈人发姦擿伏恵化如神何以至此荅曰无他也唯勤而清清则宪纲自行勤则事无不理宪纲自行则吏不能欺事自理则物无凝滞欲不理得乎时临淮刘𤣥明亦有吏能歴山隂建康令政常为天下第一终于司农卿后翙又代𤣥明为山隂令问𤣥明曰愿以旧政告新令尹荅曰我有竒术卿家谱所不载临别当相示既而曰作县令唯日食一升饭而莫饮酒此第一䇿也翙天监中为建康令复有能名位骠骑谘议子岐岐字景平仕梁起家南康王左常侍后兼尚书金部郎母忧去职居丧尽礼服阕后疾废久之复除始新令县人有因鬬相殴而死死家诉郡郡录其仇人考掠备至终不引咎郡乃移狱于县岐即令脱械以和言问之便即首服法当偿死会冬节至岐乃放其还家狱曹掾固争曰古者有此今不可行岐曰其若负信县令当坐竟如期而反太守深相叹异遽以状闻岐后去县人无老少皆出境拜送号哭闻数十里至都除廷尉正入兼中书通事舍人累迁安西中记室兼舍人如故岐美容止博渉能占对大同中与魏和亲其使嵗中再至常遣岐接对焉太清元年累迁太仆司农卿舍人如故岐在禁省十余年机事密勿亚于朱异此年冬贞阳侯萧明伐彭城兵败囚于魏三年明遣使还述魏欲通和好敕有司及近臣定议左衞朱异曰邉境且得静寇息人于事为便议者并然之岐独曰高澄既新得志何事须和必是设间故令贞阳遣使令侯景自疑当以贞阳易景景意不安必图祸乱若许通好政是堕其计中且彭城去嵗丧师涡阳复新败退今使就和益示国家之弱和不可许异等固执帝遂从之及遣使景果有此疑遂举兵入寇请诛朱异三年迁中领军舍人如故二月侯景于阙前通表乞割江右四州安置部下当解围还镇敕许之乃于城西立盟求遣召宣城王出送岐固执宣城王嫡嗣之重不宜许之乃遣石城公大款送之及与景盟讫城中文武喜跃冀得解围岐独言于衆曰贼举兵为逆岂有求和及景背盟莫不叹服寻有诏以岐勤劳封南丰县侯固辞不受宫城失守岐带疾出围卒于宅虞愿字士恭会稽余姚人也祖赉给事中监利侯父望之早卒赉中庭橘树冬熟子孙竞来取之愿年数嵗独不取赉及家人皆异之宋元嘉中为湘东王国常侍及明帝立以愿儒吏学渉兼蕃国旧恩意遇甚厚除太常丞尚书祠部郎通直散骑侍郎帝性猜忌体肥憎风夏月常着小皮衣拜左右二人为司风令史风起方靣辄先启闻星文灾变不信太史不听外奏敕灵台知星二人给愿常内省直有异先启以相检察帝以故宅起湘宫寺费极奢侈以孝武庄严刹七层帝欲起十层不可立分为两刹各五层新安太守巢尚之罢郡还见帝曰卿至湘宫寺未我起此寺是大功徳愿在侧曰陛下起此寺皆是百姓卖儿贴妇佛若有知当悲哭哀愍罪高佛图有何功徳尚书令袁粲在坐为之失色帝大怒使人驰曵下殿愿徐去无异容以旧恩少日中已复召入帝好围碁甚拙去格七八道物议共欺为第三品与第一品王抗围碁依品赌戏抗饶借帝曰皇帝飞碁臣抗不能断帝终不觉以为信然好之愈笃愿又曰尧以此教丹朱非人主所宜好也虽数忤㫖而蒙赏赐犹异余人迁兼中书郎帝寝疾愿常侍医药帝尤好逐夷以银钵盛蜜渍之一食数钵谓扬州刺史王景文曰此是奇味卿颇足不景文答曰臣夙好此物贫素寻之甚难帝甚悦食逐夷积多胷腹痞胀气将絶左右启饮数升酢酒乃消疾大困一食汁滓犹至三升水患积久药不复効大渐日正坐唿道人合掌便絶愿以侍疾久转正员郎出为晋安太守在都不事生业前政与百姓交关质录其儿妇愿遣人于道夺取将还在郡立学堂敎授郡旧出蚺蛇胆可为药有遗愿蛇者愿不忍杀放二十里外山中一夜蛇还牀下复送四十里山经宿复归论者以为仁心所致海邉有越王石常隐云雾相传云清亷太守乃得见愿往就观视清彻无所隐蔽后琅邪王秀之为郡与朝士书曰此郡承虞公之后善政犹存遗风易遵差得无事以母老解职除后军将军褚彦回尝诣愿愿不在见其眠牀上积尘埃有书数袠彦回叹曰虞君之清至于此令人扫地拂牀而去迁中书郎领东观祭酒兄季为上虞令卒愿从省歩出还家不得诏便归东除骁骑将军迁廷尉祭酒如故愿尝事宋明帝齐初神主迁汝隂庙愿拜辞流涕建元元年卒愿着五经论问撰会稽记文翰数十篇王洪轨上谷人也宋太始中魏克青州洪轨得别驾清河崔祖欢女仍以为妻祖欢女説洪轨南归宋桂阳王之难随齐高帝镇新亭常以身捍矢高帝曰我自有楯卿可自防荅曰天下无洪轨何有哉苍生方乱岂可一日无公帝甚赏之后为晋夀太守多昧赃贿为州所按大惧弃郡奔建邺高帝辅政引为腹心建武初为青冀二州刺史悔为晋夀时货赇所败更励清节先是青州资鱼盐之货或彊借百姓麦地以种红花多与部下交以祈利益洪轨至一皆断之启求侵魏得黄郭盐仓等数戍后遇败死伤涂地深自咎责乃于谢禄山南除地广设茵席杀三牲招战亡者魂祭之人人唿名躬自沃酹仍恸哭不自胜因发病而亡洪轨既北人而有清正州人唿为虏父使君言之咸落泪永眀中有江夏李珪之字孔璋位尚书右丞兼都水使者歴职称为清能后兼少府卒沈瑀字伯瑜吴兴武康人也父昶事宋建平王景素景素谋反昶先去之及败坐系狱瑀诣台陈请得免罪由是知名为奉朝请尝诣齐尚书左丞殷沵沵与语及政事甚器之谓曰观卿才干当居吾此职司徒竟陵王子良闻瑀名引为府行参军领扬州部傅从事时建康令沈徽孚恃势慠瑀瑀以法䋲之衆惮其强子良甚相知赏虽家事皆以委瑀子良薨瑀复事刺史始安王遥光尝使送人丁速而无怨遥光谓同使吏曰尔何不学沈瑀所为乃令瑀专知州狱事湖熟县方山埭高峻冬月公私行侣以为艰明帝使瑀行脩之瑀乃开四洪断行客就作三日便办扬州书佐私行诈称州使不肯就作瑀鞭之四十书佐归诉遥光遥光曰沈瑀必不枉鞭汝覆之果有诈明帝复使瑀筑赤山塘所费减材官所量数十万帝益善之为建徳令敎人一丁种十五株桑四株柿及梨栗女子丁半之人咸懽悦顷之成林去官还都兼行选曹郎随陈伯之军至江州会梁武起兵围郢城瑀説伯之迎武帝伯之泣曰余子在都瑀曰不然人情匈匈皆思改计若不早图衆散难合伯之遂降初瑀在竟陵王家素与范云善齐未尝就云宿梦坐屋梁柱上仰见天中有字曰范氏宅至是瑀为帝説之帝曰云得不死此梦可验及帝即位云深荐瑀自既阳令擢兼尚书右丞时天下初定陈伯之言瑀催督运输军国获济帝以为能迁尚书驾部郎兼右丞如故瑀荐族人沈僧隆僧照有吏干帝并纳之以母忧去职起为余姚令县大姓虞氏千余家请谒如市前后令长莫能絶自瑀到非讼诉无所通以法䋲之县南又豪族数百家子弟纵横递相庇廕厚自封植百姓甚患之瑀召其老者为石头仓监少者补县僮皆号泣道路自是权右屏迹瑀初至富吏皆鲜衣美服以自彰别瑀怒曰汝等下县吏向得自拟贵人悉使着芒屦麤布侍立终日足有蹉跌辄加榜捶瑀微时尝至此鬻瓦器为富人所辱故因以报焉由是士庶骇怨瑀亷洁自守故得遂行其意后为安南长史寻阳太守江州刺史曹景宗卒仍为信威萧颖逹长史太守如故瑀性屈强每忤颖达颖达衔之天监八年因入谘事辞又激厉颖达作色曰朝廷用君作行事邪瑀出谓人曰我死而后已终不能倾侧面从是日于路为人所杀多以颖逹害焉子续累讼之遇颖逹寻卒事不穷竟续乃布衣蔬食终其身范述曾字子𤣥一字颕彦呉郡钱唐人也幼好学从余杭吕道恵受五经畧通章句道惠曰此子必为王者师齐文惠太子竟陵文宣王幼时齐高帝引述曾为之师友起家宋晋熙王国侍郎齐初至南郡王国郎中令迁太子歩兵校尉𢃄开阳令述曾为人謇谔在官多所諌争太子虽不能全用然亦弗之罪也竟陵王深相器重号为周舍太子左卫率沈约亦以述曾方汲黯齐明帝即位为永嘉太守为政清平不尚威勐甿俗便之所部横阳县山谷崄峻为逋逃所聚前后二千石讨捕莫能息述曾下车开示恩信凡诸凶党襁负而出编戸属籍者二百余家自是商旅流通居人安业励志清白不受馈遗明帝下诏襃美徴为游击将军郡送故旧钱二十余万一无所受唯得白桐木火笼朴十余枚而已东昏时拜中散大夫还乡里梁武帝践阼乃轻行诣阙仍辞还武帝下诏襃美以为太中大夫述曾生平所得奉禄皆以分施及老遂壁立无资以天监八年卒注易文言着杂诗赋数十篇后有呉兴丘师施亦亷洁称罢临安县还唯有二十笼簿书并是仓库劵帖当时以比述曾位至台郎孙谦字长逊东莞莒人也客居歴阳躬耕以飬弟妹乡里称其敦睦仕宋为句容令清慎强记县人号为神明宋明帝以为巴东建平二郡太守郡居山崃恒以威力镇之谦将述职敕募千人自随谦曰蛮夷不宾盖待之失节耳何烦兵役以为国费固辞不受至郡布恩惠之化蛮獠怀之竞饷金寳谦慰谕而遣一无所纳及掠得生口皆放还家奉秩出吏人者悉原除之郡境翕然威恩大着视事三年徴还为抚军中兵参军迁越骑校尉征北司马府主建平王将称兵患谦强直託事遣使至都然后作乱及建平诛迁左军将军齐初为钱唐令御烦以简狱无系囚及去官百姓以谦在职不受饷遗追载缣帛以送之谦辞不受每去官辄无私宅借空车廐居焉永明初为江夏太守坐被代辄去郡系尚方顷之免为中散大夫明帝将废立欲引谦为心膂使兼卫尉给甲仗百人谦不愿处际会辄散甲士帝虽不罪而弗复任焉梁天监六年为零陵太守年已衰老犹强力为政吏人安之先是郡多勐兽暴谦至絶迹及去官之夜勐兽即害居人谦为郡县常勤劝课农桑务尽地利收入常多于邻境九年以老徴为光禄大夫及至帝嘉其清洁甚礼异焉每朝见犹请剧职自効帝笑之曰朕当使卿智不使卿力十四年诏加优秩给亲信二十人并给扶谦自少及老歴二县五郡所在亷洁居身俭素牀施籧篨屏风冬则布被莞席夏日无帱帐而夜卧未尝有蚉蚋人多异焉年逾九十强壮如五六十者每朝会辄先衆到公门力于仁义行已过人甚逺从兄灵庆尝病寄谦谦行出还问起居灵庆曰向饮冷热不调即时犹渴谦退遣其妻有彭城刘融行乞疾笃无所归友人舆送谦舍谦开听事以受之及融死以礼殡𦵏衆咸服其行义末年头生二肉角各长一寸十五年卒官时年九十二临终遗命诸子曰吾少无人间意故自不求闻逹而仕歴三代官成两朝如我资名或蒙赠谥自公体耳气絶即以幅巾就葬每存俭率比见轜车过精非吾志也士安束以籧篨王孙倮入后地虽是匹夫之节取于人情未允今使棺足周身圹足容棺旐书爵里无曰不然旒表命数差可停息直僦轜牀装之以䕠以常所乘者为魂车他无所用第二子贞巧乃织细䕠装轜以篾为铃佩虽素而华帝为举哀甚悼惜之从子亷字思约父奉伯位少府卿淮南太守亷便辟巧宦齐时已歴大县尚书右丞天监初沈约范云当朝用事亷倾意奉之及中书舍人黄睦之等亦尤所结附凡贵要每食亷必日进滋㫖皆手自煎调不辞勤剧遂得为列卿御史中丞晋陵吴兴太守广陵高爽有险薄才客于亷亷委以文记爽尝有求不遂乃为屐谜以喻亷曰刺鼻不知啑蹋靣不知嗔啮齿作歩数持此得胜人讥其不计耻辱以此取名位然处官平直遂以善政称武帝尝曰东莞二孙谦亷而已何逺字义方东海郯人也父慧炬齐尚书郎逺仕齐为奉朝请豫崔慧景败亡事抵尚书令萧懿懿深保匿焉会赦出顷之懿遭难子弟皆潜伏逺求得懿弟融藏之既而发觉逺踰垣以免融遇祸逺家属系尚方逺遂亡度江因降魏入夀阳见刺史王肃求迎梁武帝肃遣兵援送武帝见逺谓张𢎞策曰何逺丈夫而能破家报旧徳未易人也武帝践阼以奉迎勲封广兴男为后军鄱阳王恢录事参军逺与恢素善在府尽其志力知无不为恢亦推心仗之恩寄甚宻迁武昌太守逺木倜傥尚轻侠至是乃折节为吏杜絶交游馈遗秋毫无所受武昌俗皆汲江水盛夏逺患水温每以钱买人井寒水不取钱者则摙水还之其他事率多如此迹虽似伪而能委曲用意车服尤弊素器物无铜漆江左水族甚贱逺每食不过干鱼数片而已然性刚严吏人多以细事受鞭罚遂为人所讼徴下廷尉被劾十数条当时士大夫坐法皆不受测逺度已无赃就测立三七日不款犹以私藏禁仗除名后为武康令愈厉亷节除滛祀正身率职人甚称之太守王彬廵属县诸皆盛供帐以待焉至武康逺独设糗水而已彬去逺送至境进斗酒只鹅而别彬戏曰卿礼有过陆纳将不为古人所笑乎武帝闻其能擢为宣城太守自县为近畿大郡近代未之有也郡经寇抄逺尽心绥理复着名迹朞年迁树功将军始兴内史时泉陵侯朗为桂州缘道多剽掠入始兴界草木无所犯逺在官好开途巷修葺墻屋人居市里城隍廐库所过若营家焉田秩奉钱并无所取歳暮择人尤穷者免其租调以此为常然其聴讼犹人也不能过絶而性果断人畏而惜之所至皆生为立祠表言政状帝每优诏答焉后歴给事黄门侍郎信武将军监呉郡在呉颇有酒失迁东阳太守逺处职疾强富如仇讐视贫细如子弟特为豪右所畏惮在东阳歳余复为受罚者所谤坐免归逺性耿介无私曲居人间絶请谒不造诣与贵贱书疏抗礼如一其所会遇未尝以颜色下人是以多为俗士所疾恶其清公实为天下第一居数郡见可欲终不变其心妻子饥寒如下贫者及去东阳归家经年歳口不言荣辱士类益以此多之其轻财好义周人之急言不虚妄盖天性也每戏语人云卿能得我一妄语则谢卿以一缣衆共伺之不能记也后为征西谘议参军中抚军司马卒郭祖深襄阳人也梁武帝初起以客从后随蔡道恭在司州䧟北还上书言境上事不见用选为长兼南梁郡丞徙后军行参军帝溺情内敎朝政纵弛祖深舆榇诣阙上封事其畧曰大梁应运功高百王慈悲既𢎞宪律如替愚軰罔识褫慢斯作各竞奢侈贪秽遂生颇由陛下宠勲大过驭下太寛故亷洁者自进无途贪苛者取人多径直弦者沦溺沟壑曲钩者升进重沓饰口利辞竞相推荐纳直守信坐见埋没劳深勲厚禄赏未均无功侧入反加宠擢昔宋人卖酒犬恶致酸陛下之犬其甚矣哉臣闻人为国本食为人命故礼曰国无六年之储谓非其国也推此而言农为急务而郡县苛暴不加劝奖本年丰歳稔犹人有饥色设遇水旱何以救之陛下昔歳尚学置立五馆行吟坐咏诵声溢境比来慕法普天信向家家斋戒人人忏礼不务农桑空谈彼岸夫农桑者今日济育功徳者将来胜因岂可堕本勤末置迩効赊也今商旅转繁游食转衆耕夫日少杼轴日空陛下若广兴屯田贱金贵粟勤农桑者擢以阶级惰耕织者告以明刑如此数年则家给人足亷让可生夫君子小人智计不同君子志于道小人谋于利志于道者安国济人志于利者损物图己道人者害国小人也忠良者捍国君子也臣见疾者诣道士则劝奏章僧尼则令斋讲俗师则鬼祸须解毉诊则汤熨散丸皆先自为也臣谓为国之本与疗病相类疗病当去巫鬼寻华扁为国当黜佞邪用管晏今之所任腹背之毛耳论外则有勉舍説内则有云旻云旻所议则伤俗盛法勉舍之志唯愿安枕江东主慈臣恇息谋外甸使中国士女南望怀寃若贾谊重生岂不恸哭臣今直言犯颜罪或容宥而乖忤贵臣则祸在不测所以不惮鼎镬区区必闻者正以社稷计重而蝼蚁命轻使臣言入身灭臣何所恨夫谋臣良将何代无之贵在见知要在用耳陛下皇基兆运二十余载臣子之节谏争是谁执事皆同而不和答问唯唯而已入对则言圣㫖神𠂻出论则云谁敢逆耳过实在下而讁见于上遂使圣皇降诚躬自引咎宰辅晏然曾无谦退且百僚卿士尠有奉公尸禄竞利不尚亷洁累金积镪侍列如仙不田不商何故而尔法者人之父母惠者人之仇讐法严则人思善徳多则物生恶恶不可长欲不可纵伏愿去贪浊进亷平明法令严刑罚禁奢侈薄赋歛则天下幸甚谨上封事二十九条伏愿抑独断之明少察愚瞽时帝大𢎞释典将以易俗故祖深尤言其事条以为都下佛寺五百余所穷极宏丽僧尼十余万资产丰沃所在郡县不可胜言道人又有白徒尼则皆畜飬女皆不贯人籍天下戸口几亡其半而僧尼多非法飬女皆服罗纨其蠧俗伤法抑由于此请精加检括若无道行四十已下皆使还俗附农罢白徒飬女听畜奴婢婢唯着青布衣僧尼皆令蔬食如此则法兴俗盛国富人殷不然恐方来处处成寺家家剃落尺土一人非复国有朝廷擢用勲旧为三陲州郡不顾御人之道唯以贪残为务廹胁良善害甚犲狼江湘人尤受其弊自三关以外是处遭毒而此勲人投化之始但有一身及被任用皆募部曲而扬徐之人逼以衆役多投其募利其货财皆虚名上簿止送出三津名在逺役身归乡里又惧本属检问于是逃亡他境侨戸之兴良由此故又梁兴以来发人征役号为三五及投募将客主将无恩存䘏失理多有物故辄刺叛亡或有身殒战场而名在叛目监符下讨称为逋叛录质家丁合家又叛则取同籍同籍又叛则取比伍比伍又叛则望村而取一人有犯则合村皆空虽肆眚时降荡涤惟始而监符犹下旧日限以严程上下任信下转相督促台使到州州又遣押使至郡州郡竞急切同趣下城令宰多庸才望风畏伏于是敛戸课荐其筐篚使人纳重货许立空文其百里微欲矫俗则严科立至自是所在恣意贪利以事上官又请断界首将生口入北及关津废替须加糺擿又言庐陵年少不宜镇襄阳左仆射王暕在丧被起为吴郡曽无辞让其言深刻又请复郊四星帝虽不能悉用然嘉其正直擢为豫章钟陵令员外散骑常侍普通七年改南州津为南津校尉以祖深为之加云骑将军秩二千石使募部曲二千及至南州公严清刻由来王侯势家出入津不忌宪纲侠藏亡命祖深搜检姦恶不避强御动致刑辟奏江州刺史邵陵王太子詹事周舍赃罪逺近侧足莫敢纵恣淮南太守畏之如上府常服故布襦素木案食不过一肉有姥饷一早青𤓰祖深报以疋帛后有富人効之以货鞭而狥衆朝野惮之絶于干请所领皆精兵令行禁止有所讨逐越境追禽江中尝有贼祖深自率讨之列阵未敢进仍令所亲人先登不时追斩之遂大破贼威振逺近长江肃清论曰善政之于人犹良工之于埴也用功寛而成器多焉汉世戸口殷盛刑务简阔郡县之职外无横扰劝赏威刑事多专断尺一诏书希经邦邑吏居官者或长子孙皆敷徳政以尽人和兴义让以存简久故龚黄之化易以有成降及晚代情伪繁起人减昔时务殷前世立绩埀风难易百倍若以上古之化御此世之人今吏之良抚前代之俗则武城弦歌将有未暇淮扬卧镇如或可勉未必今才陋古盖化有醇薄者也南史卷七十卷七十考证南史卷七十考证循吏传叙彫栾绮节珠窓网戸栾监本讹奕一本作栾今从南本杜骥传年十三父使候同郡韦华韦监本讹世今从阁本改杜慧庆传慧庆悉出宗族私财以充劝赏出监本讹为今改正传琰传久之复除始新令始监本讹如今改从南本虞愿传帝尤好逐夷以银钵盛蜜渍之一食数钵逐夷鲞鱼肠胃之别名也沈瑀传司徒竟陵王子良闻瑀名引为府行参军领扬州部传从事阁本无传字郭祖深传僧尼十余万资产丰沃监本缺僧字今増入南史卷七十考证南史卷七十一钦定四库全书南史卷七十一唐李延夀撰列传第六十一儒林伏曼容何佟之严植之司马筠卞华崔灵恩孔佥卢广沈峻孔子袪皇侃沈洙戚衮郑灼全缓张讥顾越沈不害王元规盖今之儒者本因古之六学以𢎞风正俗斯则王政之所先也自秦氏坑焚其道用缺及汉武帝时开设学校立五经博士置弟子员射䇿设科劝以官禄传业者故益衆矣其后大学生徒动至万数郡国黉舍悉皆充满其学于山泽者或就而爲列肆焉故自两汉登贤咸资经术洎魏正始以后更尚𤣥虚公卿士庶罕通经业时荀顗摰虞之徒虽议创制未有能易俗移风者也自是中原横溃衣冠道尽逮江左草创日不暇给以迄宋齐国学时或开置而劝课未博建之不能十年盖取文具而已是时乡里莫或开馆公卿罕通经术朝廷大儒独学而弗肯飬衆后生孤陋拥经而无所讲习大道之郁也久矣乎至梁武创业深愍其弊天监四年乃诏开五馆建立国学总以五经教授置五经博士各一人于是以平原明山賔呉郡陆琏呉兴沈峻建平严植之㑹稽贺玚补博士各主一馆馆有数百生给其饩廪其射策通明经者即除爲吏于是怀经负笈者云㑹矣又选学生遣就㑹稽云门山受业于庐江何𦙍分遣博士祭酒到州郡立学七年又诏皇太子宗室王侯始就学受业武帝亲屈舆驾释奠于先师先圣申之以䜩语劳之以束帛济济焉洋洋焉大道之行也如是及陈武创业时经丧乱衣冠殄瘁宼贼未宁敦奨之方所未遑也天嘉以后稍置学官虽博延生徒成业盖寡其所采缀盖亦梁之遗儒今并集之以备儒林云伏曼容字公仪平昌安丘人晋着作郎滔之曽孙也父𦙍之宋司空主簿曼容早孤与母兄客居南海少笃学善老易倜傥好大言常云何晏疑易中九事以吾观之晏了不学也故知平叔有所短聚徒教授以自业爲骠骑行参军宋明帝好周易常集朝臣于清暑殿讲诏曼容执经曼容素美风采明帝恒以方嵇叔夜使呉人陆探㣲画叔夜像以赐之爲尚书外兵郎尝与袁粲罢朝相㑹言𤣥理时论以爲一䑓二絶昇明末爲辅国长史南海太守至石门作贪泉铭齐建元中上书劝封禅髙帝以爲其礼难备不从仕爲太子率更令侍皇太子讲卫将军王俭深相爱好令与河内司马宪呉郡陆澄共撰丧服及竟又欲与定礼乐㑹俭薨建武中拜中散大夫时明帝不重儒术曼容宅在瓦官寺东施髙坐于聼事有宾客輙升髙坐爲讲説生徒常数十百人梁台建召拜司徒司马出爲临海太守天监元年卒官年八十二曼容多伎术善音律射驭风角医筭莫不闲了爲周易毛诗丧服集解老庄论语义子暅暅字𤣥曜幼传父业能言𤣥理与乐安任昉彭城刘曼俱知名仕齐位东阳郡丞鄞令时曼容已致仕故频以外职处暅令得飬焉梁武帝践阼兼五经博士与吏部尚书徐勉中书侍郎周舍总知五礼事出爲永阳内史在郡清洁政务安静郡人何贞秀等一百五十四人诣州言状湘州刺史以闻诏勘有十五事爲吏人所怀帝善之徙新安太守在郡清恪如永阳时人赋税不登者輙以太守田米助之郡多麻苎家人乃至无以为绳其厉志如此属县始新遂安海寕并同时生爲立祠徴爲国子博士领长水校尉时始兴内史何远累着清绩武帝擢爲黄门侍郎俄迁信武将军监呉郡事暅自以名軰素在远前爲吏俱称㢘白远累见擢暅循阶而已意望不满多託疾居家寻求假到东阳迎妹丧因留㑹稽筑宅自表解职诏以爲豫章内史乃出拜书侍御史虞㬭奏曰风闻豫章内史伏暅去歳启假以迎妹丧爲辞因停㑹稽不去入东之始货宅卖车以此而推则是本无还意暅歴典二邦少免贪浊此自爲政之本岂得称功常谓人才品望居何远之右而远以清见擢在位转隆暅深怀诽怨形于辞色天髙聼卑无私不照去年十二月二十一日下诏曰国子博士领长水校尉伏暅爲政廉平宜加将飬弗使恚望致亏士风可豫章内史岂有人臣奉如此之诏而不亡魂破胆归罪有司而冒宠不辞吝斯苟得故以士流解体行路沸腾辨迹求心无一可恕请以暅大不敬论有诏勿论暅遂得就郡徴爲给事黄门侍郎领国子博士未赴卒初暅父曼容与乐安任遥皆昵于齐太尉王俭遥子昉及暅并见知顷之昉才遇稍盛齐末已爲司徒左长史暅独滞于参军事及终名位畧相侔暅性俭素车服麤恶外虽退静内不免心竞故见讥于时然能推荐后来常若不及少年士子或以此依之子挺挺字士操㓜敏悟七歳通孝经论语及长博学有才思为五言诗善効谢康乐体父友乐安任昉深相叹异常曰此子日下无䨇齐末州举秀才䇿为当时第一梁武帝师至挺迎谒于新林帝见之甚悦谓之颜子引为征东行参军时年十八天监初除中军参军事居宅在潮沟于宅讲论语聼者倾朝挺三世同时聚徒教授罕有其比累为晋陵武康令罢县还仍于东郊筑室不复仕挺少有盛名又善处当世朝中势素多与交游故不能乆事隐静后遂出仕除南䑓书侍御史因事纳贿被劾惧罪乃变服出家名僧挺乆之藏匿后遇赦乃出大心寺㑹邵陵王为江州携挺之镇王好文义深被恩礼挺不堪蔬素因此还俗侯景乱中卒着迩説十卷文集二十卷子知命以其父宦途不进怨朝廷后遂尽心侯景袭郢州围巴陵军中书檄皆其文也言及西台莫不剧笔及景篡位爲中书舍人权倾内外景败被送江陵于狱幽死挺弟捶亦有才名爲邵陵王记室参军何佟之字士威庐江灊人晋豫州刺史恽六世孙也祖邵之宋员外散骑常侍父歆齐奉朝请佟之少好三礼师心独学强力专精手不辍卷读礼论三百余篇畧皆上口太尉王俭雅相推重起家扬州从事仍爲总明馆学士仕齐初爲国子助教爲诸王讲丧服结草爲绖屈手巾爲冠诸生有未晓者委曲诱诲都下称其髙儒建武中爲镇北记室参军侍皇太子讲时歩兵校尉刘瓛徴士呉苞皆已卒都下硕儒唯佟之而已当时国家吉凶礼则皆取决焉后爲骠骑司马永元末都下兵乱佟之常集诸生讲论孜孜不怠性好絜一日之中洗涤者十余遍犹恨不足时人称爲水滛有至性父母亡后常设一屋晦朔拜伏流涕如此者二十余年当世服其孝行于时又有遂安令刘澄爲性弥絜在县埽拂郭邑路无横草水翦虫秽百姓不堪命坐免官然甚贞正善医术与徐嗣伯埒名子聪能世其家业佟之自东昏即位以其兇虐乃谢病终身不渉其流梁武帝践阼以爲尚书左丞时百度草创佟之依礼定议多所禆益天监二年卒官故事左丞无赠官者帝特诏赠黄门侍郎儒者荣之所着文章礼议百许篇子朝隠朝晦严植之字孝源建平秭归人也少善荘老能𤣥言精解丧服孝经论语及长徧习郑氏礼周易毛诗左氏春秋性淳孝谨厚不以所长髙人少遭父忧因菜食二十三载仕齐为广汉王国右常侍仍侍王读及王诛国人莫敢视植之独奔哭手营殡歛徒跣送丧墓所为起冢葬毕乃还当时义之后为康乐令植之在县清白人吏称之梁天监二年诏求通儒修五礼有司奏植之主凶礼四年初置五经博士各开馆教授以植之兼五经博士植之馆在潮沟生徒常百数讲説有区叚次第析理分明每当登讲五馆生毕至聼者千余人迁中抚记室参军犹兼博士卒于馆植之自疾后便不受廪奉妻子困乏及卒丧无所寄生徒为市宅乃得成丧植之性慈仁好行隂徳在闇室未尝怠也少尝山行见一患者问其姓名不能答载与俱归为营医药六日而死为棺歛殡之卒不知何许人也又尝縁栅塘行见患人卧塘侧问之云姓黄家本荆州为人佣赁疾笃船主将发弃之于岸植之恻然载还疗之经年而愈请终身充奴仆以报厚恩植之不受遗以资粮遣之所撰凶礼仪注四百七十九卷司马筠字贞素河内温人也晋谯王承七代孙祖亮宋司空从事中郎父端字敬文齐奉朝请始安王遥光使掌文记遥光之败曹武入城见之端曰身䝉始安厚恩君宜见杀武叱令速去答曰死生命也君见事不㨗便以义师为贼武舍之去寻兵至见杀筠少孤贫好学师沛国刘瓛强力专精深为瓛所器及长博通经术尤明三礼梁天监初为既阳令有清绩入拜尚书祠部郎七年安成国太妃陈氏薨江州刺史安成王秀荆州刺史始兴王憺并以慈母表解职诏不许还摄本任而太妃在都丧祭无主中书舍人周舍议曰贺彦先称慈母之子不服慈母之党妇又不从夫而服慈姑小功服无从故也庾蔚之云非徒子不从母而服其党孙又不从父而服其慈母由斯而言慈祖母无服明矣寻门内之哀不容自同于常案父之祥禫子并受弔今二王诸子宜以成服日单衣一日为位受弔制曰二王在远世子宜摄祭事舍又曰礼云缟冠𤣥武子姓之冠则世子衣服宜异于常可着细布衣绢为领带三年不聼乐又礼及春秋庶母不世祭盖谓无王命者耳呉太妃既朝命所加得用安成礼秩则当祔庙五世亲尽乃毁陈太妃命数之重虽则不异慈孙既不从服庙食理无传祀子祭孙止是㑹经文武帝由是敇礼官议皇子慈母之服筠议宋朝五服制皇子服训飬母礼依庶母慈已宜从小功之制案曽子问云子游曰丧慈母礼欤孔子曰非礼也古者男子外有傅内有慈母君命所使教子也何服之有郑𤣥注云此指谓国君之子也若国君之子不服则王者之子不服可知又丧服经云君子子为庶母慈已者传曰君子子者贵人子也郑𤣥引内则三母止施于卿大夫以此而推则慈母之服上不在五等之嗣下不逮三士之息傥其服者止卿大夫寻诸侯之子尚无此服况乃施之皇子谓宜依礼刋除以反前代之惑武帝以为不然曰礼言慈母凡有三条一则妾子之无母使妾之无子者飬之命为母子服以三年丧服齐衰章所言慈母如母是也二则嫡妻之子无母使妾飬之慈抚隆至虽均乎慈爱但嫡妻之子妾无为母之义而恩深事重故服以小功丧服小功章所以不直言慈母而云庶母慈已者明异于三年之慈母也其三则子非无母正是择贱者视之义同师保而不无慈爱故亦有慈母之名师保既无其服则此慈亦无服矣内则云择于诸母与可者使为子师其次为慈母次为保母此其明文言择诸母是择人而为此三母非谓择取兄弟之母也何以知之若是兄弟之母其先有子者则是长妾长妾之礼实有殊加何容次妾生子乃退成保母斯不可也又有多兄弟之人于义或可若始生之子便应三母俱阙邪由是推之内则所言诸母是谓三母非兄弟之母明矣子游所问自是师保之慈非三年小功之慈也故夫子得有此对岂非师保之慈母无服之证乎郑𤣥不辩三慈混为训释引彼无服以注慈已后人致谬实此之由经言君子子者此虽起于大夫明大夫犹尔自斯以上弥应不异故传云君子子者贵人之子也总言曰贵无所不包经传互文交相显发则知慈加之义通乎大夫以上矣宋代此科不乖礼意便加除削良是所疑于是筠等请依制改定嫡妻之子母没为父妾所飬服之五月贵贱并同以为永制后为尚书左丞卒于始兴内史子夀传父业明三礼位尚书祠部郎曲阿令卞华字昭岳济隂宛句人晋骠骑将军壸六世孙也父伦之齐给事中华㓜孤贫好学年十四召补国子生通周易及长徧习五经与平原明山賔㑹稽贺玚同业友善梁天监中为安成王功曹参军兼五经博士聚徒教授华博渉有机辩説经析理为当时之冠江左以来钟律絶学至华乃通焉位尚书仪曹郎呉令崔灵恩清河东武城人也少笃学徧习五经尤精三礼三传仕魏为太常博士天监十三年归梁累迁歩兵校尉兼国子博士灵恩聚徒讲授聼者常数百人性拙朴无风采及解析经理甚有精致都下旧儒咸称重之助教孔佥尤好其学灵恩先习左传服解不为江东所行乃改説杜义毎文句常申服以难杜遂着左氏条义以明之时助教虞僧诞又精杜学因作申杜难服以答灵恩世并传焉僧诞㑹稽余姚人以左氏教授聼者亦数百人该通义例当世莫及先是儒者论天互执浑盖二义论盖不合浑论浑不合盖灵恩立义以浑盖为一焉出为长沙内史还除国子博士讲衆尤盛又出为桂州刺史卒官灵恩集注毛诗二十二卷集注周礼四十卷制三礼义宗三十卷左氏经传义二十二卷左氏条例十卷公羊谷梁文句义十卷孔佥会稽山隂人少师事何𦙍通五经尤明三礼孝经论语讲説并数十篇生徒亦数百人三为五经博士后为海盐山隂二县令佥儒者不长政术在县无绩太清乱卒于家子淑𤣥颇渉文学官至太学博士佥兄子元素又善三礼有盛名早卒卢广范阳涿人自云晋司空从事中郎谌之后也少明经有儒术天监中归梁位歩兵校尉兼国子博士徧讲五经时北来人儒学者有崔灵恩孙详蒋显并聚徒讲説而音辞鄙拙唯广言论清雅不类北人仆射徐勉兼通经术深相赏好后为寻阳太守武陵王长史卒官沈峻字士嵩呉兴武康人也家世农夫至峻好学与舅太史叔明师事宗人沈麟士在门下积年昼夜自课睡则以杖自击其笃志如此遂博通五经尤长三礼为兼国子助教时吏部郎陆倕与仆射徐勉书荐峻曰凡圣贤所讲之书必以周官立义则周官一书实为群经源本此学不传多歴年世北人孙详蒋显亦经聼习而音革椘夏故学徒不至唯助教沈峻特精此书比日时开讲肆群儒刘嵒沈宏沈熊之徒并执经下坐北面受业莫不叹服人无间言弟谓宜即用此人令其专此一学周而复始使圣人正典废而更兴勉从之奏峻兼五经博士于馆讲授聼者常数百人及中书舍人贺琛奉敇撰梁官乃启峻及孔子祛补西省学士助撰録书成入兼中书通事舍人出为武康令卒官传峻业者又有呉郡张及㑹稽孔子云官皆至五经博士尚书祠部郎太史叔明呉兴乌程人呉太史慈后也少善荘老兼通孝经论语礼记尤精三𤣥每讲説聼者常五百余人为国子助教邵陵王纶好其学及出为江州携叔明之镇王迁郢州又随府所至輙讲授故江州人士皆传其学峻子文阿文阿字国衞性刚强有旅力少习父业研精章句祖舅太史叔明舅王慧兴并通经术而文阿颇传之又博采先儒异同自为义疏通三礼三传位五经博士梁简文引为东宫学士及撰长春义记多使文阿撮异闻以广之及侯景㓂逆简文别遣文阿募士卒援都台城䧟与张嵊保呉兴嵊败文阿窜于山野景素闻其名求之甚急文阿穷廹登树自缢遇有所亲救之自投而下折其左臂及景平陈武帝以文阿州里表为原乡令监江隂郡绍泰元年入为国子博士寻领歩兵校尉兼掌仪礼自太清之乱䑓阁故事无有在者文阿父峻梁武时常掌朝仪颇有遗藁于是斟酌裁撰礼度皆自之出及陈武帝受禅文阿輙弃官还武康帝大怒发使徃诛之时文阿宗人沈恪为郡请使者寛其死即面縳鎻颈致于上前上视而笑之曰腐儒复何为者遂赦之武帝崩文阿与尚书左丞徐陵中书舍人刘师知等议大行皇帝灵座侠御衣服之制语在师知传及文帝即位尅日谒庙尚书左丞庾持奉诏遣博士议其礼文阿议曰人物推移质文殊轨圣贤因机而立教王公随时以适宜夫千人无君不败则乱万乗无主不危则亡当隆周之日公旦叔父吕召爪牙成王在丧祸㡬覆国是以既𦵏便有公冠之仪始殡受麻冕之策斯盖示天下以有主虑社稷之艰难逮乎末叶从横汉承其弊虽文景刑厝而七国连兵或踰月即尊或崩日称诏此皆有为而为之非无心于礼制也今国讳之日虽抑哀于玺绂之重犹未序于君臣之仪古礼朝庙退坐正寝聼群臣之政今皇帝拜庙还宜御太极前殿以正南面之尊此即周康在朝一二臣衞者也其壌奠之节周礼以玉作贽公侯以珪子男执璧此玉作瑞也奠贽竟又复致享天子以璧王后用琮秦烧经典威仪散灭叔孙通定礼尤失前宪奠贽不珪致享无帛公王同璧鸿胪奏贺若此数事未闻于古后相沿袭至梁行之夫称觞奉夀家国大庆四厢雅乐歌奏懽欣今君臣吞哀兆庶抑割岂同于惟新之礼乎且周康賔称奉珪无万夀之献此则前凖明矣愚以今坐正殿止行荐璧之仪无贺酒之礼谨撰谒庙还升正寝群臣陪荐仪注如别诏可施行寻迁通直散骑常侍兼国子博士领羽林监仍令于东宫讲孝经论语天嘉中卒赠廷尉卿所撰仪礼八十余条春秋礼记孝经论语义记七十余卷经典大义十八卷并行于时儒者多传其学孔子祛㑹稽山隂人也少孤贫好学耕耘樵採常怀书自随役闲则诵读勤苦自励遂通经术尤明古文尚书为兼国子助教讲尚书四十徧聼者常数百人为西省学士助贺琛撰録书成兼司文侍郎不就累迁兼中书通事舍人加歩兵校尉梁武帝撰五经讲疏及孔子正言专使子祛检閲群书以为义证事竟敇子祛与右衞朱异左丞贺琛于士林馆逓日执经后加通直正员郎卒官子祛凡着尚书义二十卷集注尚书二十卷续朱异集注周易一百卷续何承天集礼论一百五十卷皇侃呉郡人青州刺史皇象九世孙也少好学师事贺玚精力专门尽通其业尤明三礼孝经论语为兼国子助教于学讲説聼者常数百人撰礼记讲疏五十卷书成奏上诏付祕阁顷之召入夀光殿説礼记义梁武帝善之加员外散骑侍郎侃性至孝常日限诵孝经二十徧以拟观世音经丁母忧还乡里平西邵陵王钦其学厚礼迎之及至因感心疾卒所撰论语义礼记义见重于世学者传焉沈洙字𢎞道呉兴武康人也祖休季梁余杭令父山卿梁国子博士中散大夫洙少方雅好学不妄交㳺通三礼春秋左氏传精识强记五经章句诸子史书问无不答仕梁为尚书祠部郎时年盖二十余大同中学者多渉猎文史不为章句而洙独积思经术呉郡朱异㑹稽贺琛甚嘉之及异琛于士林馆讲制㫖义常使洙为都讲侯景之乱洙窜于临安时陈文帝在焉亲就习业及陈武帝入辅除国子博士与沈文阿同掌仪礼武帝受禅加员外散骑常侍位扬州别驾从事史大匠卿有司奏建康令沈孝轨门生陈三儿牒称主人翁灵柩在周主人奉使关右因欲迎丧乆而未反此月晦即是再周主人弟息见在此者为至月末除灵内外即吉为待主人还情礼申竟以事谘左丞江徳藻徳藻议谓王衞军云乆丧不𦵏唯主人不变其余亲各终月数而除此盖引礼文论在家内有事故未得𦵏者耳孝轨既在异域虽已迎丧还期无指诸弟若遂不除永絶昏嫁此于人情或未为允中原沦陷以后理有事例宜谘沈常侍详议洙议曰礼有变正又有从宜礼小记云乆而不𦵏者唯主丧者不除其余以麻终月数者除䘮则已注云其余谓傍亲如郑所解衆子皆应不除王衞军所引此盖礼之正也但魏氏东关之役既失亡尸柩𦵏礼无期时议以为礼无终身之丧故制使除服晋氏丧乱或死于虏庭无由迎殡江左故复申明其制李𦙍之祖王华之父并存亡不测其子制服依时释衰此并变礼之宜也孝轨虽因奉使便欲迎丧而还期未克宜依东关故事在此者并应释除衰麻毁灵祔祭若丧柩得还别行改𦵏之礼自天下㓂乱西朝倾覆若此之徒谅非一二宁可丧期无数而弗除衰服朝廷自应为之限制以义㫁恩徳藻依洙议奏可文帝即位累迁光禄卿侍东宫读废帝嗣位歴尚书左丞衡阳王长史行府国事梁代旧律测囚之法日一上起自晡鼓尽于二更及比部郎范泉删定律令以旧法测立时乆非人所堪分其刻数日再上廷尉以为新制过轻请集八座丞郎并祭酒孔奂行事沈洙五舍人㑹尚书省详议时宣帝録尚书集衆议之都官尚书周𢎞正议曰凡小大之狱必应以情政言依凖五聼騐其虚实岂可令恣考掠以判刑罪且测人时节本非古制近代以来方有此法起自晡鼔迄于二更岂是常人所能堪忍所以重械之下危墯之上无人不服诬枉者多朝晚二时同等刻数进退而求于事为𠂻若谓小促前期数致实罪不服如复时节延长则无愆妄欵且人之所堪既有强弱人之立意固亦多途至如贯髙榜笞刺爇身无完肤戴就熏针并极困笃不移岂关时刻长短掠测优劣夫与其杀不辜宁失不经罪疑惟轻功疑惟重斯则古之圣王垂此明法愚谓依范泉着制为允洙议曰夜中测立缓急易欺兼用昼漏于事为允但漏刻賖促今古不同汉书律歴何承天祖冲之祖暅父子漏经并自关鼓至下鼓自晡鼓至关鼓皆十三刻冬夏四时不异若其日有长短分在中时前后今用梁末改漏下鼓之后分其短长夏至之日各十七刻冬至之日各十二刻廷尉今牒以时刻短促致罪人不欵愚意愿去夜测之昧从昼漏之明斟酌今古之闻参㑹二漏之义舍秋冬之少刻从夏日之长晷不问寒暑并依今之夏至朝夕上测各十七刻比之古漏则一上多昔四刻即用今漏则冬至多五刻虽冬至之时数刻侵夜正是少日于事非疑庶罪人不以漏短而为捍狱囚无以在夜而致诬求之鄙意窃谓为宜依范泉前制宣帝曰沈长史议得中宜更博议左丞宗元饶议曰沈议非顿异范正是欲使四时均其刻数请冩还删定曹详改前制宣帝依事施行洙以太建元年卒戚衮字公文呉郡盐官人也少聪慧㳺学都下受三礼于国子助教刘文绍一二年中大义畧举年十九梁武帝敇䇿孔子正言并周礼礼记义衮对髙第除扬州祭酒从事史就国子博士宋怀方质仪礼义懐方北人自魏携仪礼礼记疏祕惜不传及将亡谓家人曰吾死后戚生若赴便以仪礼礼记义本付之若其不来即随尸而殡为儒者推许如此寻兼太学博士简文在东宫召衮讲论又尝置宴集𤣥儒之士先命道学互相质难次令中庶子徐摛驰骋大义间以剧谈摛辞辩从横难以答抗诸儒慑气时衮説朝聘义摛与徃复衮精采自若领答如流简文深加叹赏敬帝立为江州长史仍随沈泰镇南豫州泰之奔齐逼衮俱行后自齐逃还又随程文季于吕梁军败入周乆之得归卒于始兴王府録事参军衮于梁代撰三礼义记逄乱亡失礼记义四十卷行于世郑灼字茂昭东阳信安人也幼聪敏励志儒学少受业于皇侃梁简文在东宫雅爱经术引灼为西省义学士承圣中为兼中书通事舍人仕陈武帝文帝时累迁中散大夫后兼国子博士未拜卒灼性精勤尤明三礼少时尝梦与皇侃遇于途侃谓曰郑郎开口侃因唾灼口中自后义理益进灼家贫抄义疏以日继夜笔毫尽每削用之常蔬食讲授多苦心热若𤓰时輙偃卧以𤓰镇心起便读诵其笃志如此时有晋陵张崖呉郡陆诩呉兴沈徳威㑹稽贺徳基俱以礼学自命张崖传三礼于同郡刘文绍天嘉元年为尚书仪曹郎广沈文阿仪注撰五礼后为国子博士陆诩少习崔灵恩三礼义梁时百济国表求讲礼博士诏令诩行天嘉中位尚书祠部郎沈徳威字懐逺少有操行梁太清末遁于天目山筑室以居虽处乱离而笃学无倦天嘉元年徴出都后为国子助教毎自学还私室讲授道俗受业数百人率常如此迁太常丞兼五礼学士后为尚书祠部郎陈亡入隋官至秦王府主簿卒年五十五贺徳基字承业世传礼学祖文发父淹仕梁俱为祠部郎并有名当世徳基少㳺学都下积年不归衣资罄乏又耻服故弊盛冬止衣裌襦袴尝于白马寺前逢一妇人容服甚盛唿徳基入寺门脱白纶巾以赠之仍谓曰君方为重器不乆贫寒故以此相遗耳问姓名不答而去徳基于礼记称为精明位尚书祠部郎虽不至大官而三世儒学俱为祠部郎时论美其不坠全缓字𢎞立呉郡钱唐人也㓜受易于博士禇仲都笃志研翫得其精㣲陈太建中位镇南始兴王府谘议参军缓通周易老荘时人言𤣥者咸推之张讥字直言清河武城人也祖僧寳梁太子洗马父仲悦梁尚书祠部郎讥㓜聪俊有思理年十四通孝经论语笃好𤣥言受学于汝南周𢎞正毎有新意为先軰推服梁大同中召补国子正言生梁武帝尝于文徳殿释干坤文言讥与陈郡袁宪等预焉敇令论议诸儒莫敢先出讥乃整容而进谘审循环辞令温雅帝甚异之赐裠襦绢等云表卿稽古之力议㓜丧母有错綵经帕即母之遗制及有所识家人具以告之每嵗时輙对帕哽噎不能胜及丁父忧居丧过礼为士林馆学士简文在东宫出士林馆发孝经题讥论义徃复甚见嗟赏及侯景㓂逆于围城之中独侍哀太子于武徳后殿讲老荘台城陷讥崎岖避难卒不事景陈天嘉中为国子助教时周𢎞正在国学发周易题𢎞正第四弟𢎞直亦在讲席讥与𢎞正论议𢎞正屈𢎞直危坐厉声助其申理讥乃正色谓𢎞直曰今日义集辩正名理虽知兄弟急难四公不得有助𢎞直谓曰仆助君师何为不可举坐以为笑乐𢎞正尝谓人曰吾每登坐见张讥在席使人懔然宣帝时为武陵王限内记室兼东宫学士后主在东宫集宫僚置宴时造玉柄麈尾新成后主亲执之日当今虽复多士如林至于堪捉此者独张讥耳即手授讥仍令于温文殿讲荘老宣帝幸宫临聼赐御所服衣一袭后主嗣位为国子博士东宫学士后主尝幸钟山开善寺召从臣坐于寺西南松林下敇讥竖义时索麈尾未至后主敇取松枝手以属议曰可代麈尾顾群臣曰此即张讥后事陈亡入隋终于长安年七十六议性恬静不求荣利常慕闲逸所居宅营山池植花果讲周易老荘而教授焉呉郡陆元朗朱孟博一乗寺沙门法才法云寺沙门慧㧞至真观道士姚绥皆传其业讥所撰周易义三十卷尚书义十五卷毛诗义二十卷孝经义八卷论语义二十卷老子义十一卷荘子内篇义十二卷外篇义二十卷杂篇义十卷𤣥部通义十二卷㳺𤣥桂林二十四卷后主尝敇就其家冩入祕阁子孝则官至始安王记室参军顾越字允南呉郡盐官人也所居新坂黄冈世有乡校由是顾氏多儒学焉祖道望齐散骑侍郎父仲成梁䕶军司马豫章王府谘议参军家传儒学并专门教授越㓜明慧有口辩励精学业不舍昼夜弱冠㳺学都下通儒硕学必造门质疑讨论无倦至于㣲言𤣥㫖九章七曜音律图纬咸尽其精㣲时太子詹事周舍以儒学见重名知人一见越便相叹异命与兄子𢎞正𢎞直㳺厚为之谈由是声誉日重时又有㑹稽贺文发学兼经史与越名相埒故都下谓之发越焉初为南平元㐮王伟国右常侍与文发俱入府并见礼重寻转行参军大通中诏颷勇将军陈庆之送魏北海王颢还北主魏庆之请越参其军事时庆之所向克㨗直至洛阳既而颢遂肆骄纵又上下离心越料其必败以疾得归裁至彭城庆之果见摧衂越竟得先反时称其见机及至除安西湘东王府参军及武帝撰制㫖新义选诸儒在所流通遣越还呉敷扬讲説越徧该经艺深明毛诗傍通异义特善荘老尤长论难兼工缀文闲尺牍长七尺三寸美须眉武帝尝于重云殿自讲老子仆射徐勉举越论义越抗首而请音响若钟容止可观帝深赞美之由是擢为中军宣城王记室参军寻除五经博士仍令侍宣城王讲大同八年转安西武陵王府内中録事参军寻迁府谘议及侯景之乱越与同志沈文阿等逃难东归贼党数授以爵位越誓不受命承圣二年诏授宣惠晋安王府谘议参军领国子博士越以世路未平无心仕进因归乡栖隠于虎丘山与呉兴沈烱同郡张种㑹稽孔奂等毎为文㑹绍泰元年复徴为国子博士陈天嘉中诏侍东宫读除东中郎鄱阳王府谘议参军甚见优礼寻领羽林监迁给事中黄门侍郎国子博士侍读如故时朝廷草创疑议多所取决咸见施用毎侍讲东宫皇太子常虚已礼接越以宫僚未尽时彦且太子仁弱宣帝有夺宗之兆内懐愤激乃上疏曰臣梁世薄宦禄不代耕季年板荡窜身穷谷幸属圣期得奉昌运朝廷以臣㣲渉艺学逺垂徴引擢臣以贵仕资臣以厚秩二宫恩遇有异凡流木石知感犬马识飬臣独何人㒺怀报徳伏惟皇太子天下之本飬善春宫臣陪侍经籍于今五载如愚所见多有旷官辅弼丞疑未极时选至如文宗学府㢘洁正人当趋奉龙楼晨㳺夕论恒闻前圣格言徃贤政道如此则非僻之语无从而入臣年事侵廹非有邀求政是怀此不言则为有负明圣敢奏狂瞽愿留中不泄疏奏帝深感焉而竟不能改革及废帝即位拜散骑常侍兼中书舍人黄门侍郎如故领天保博士掌仪礼犹为帝师入讲授甚见尊宠时宣帝辅政华晈举兵不从越因请假东还或谮之宣帝言越将扇动蕃镇遂免官太建元年卒于家年七十七所着丧服毛诗老子孝经论语等义疏四十余卷诗颂碑志牋表凡二百余篇时有东阳龚孟舒者亦通毛诗善谈名理仕梁位寻阳郡丞元帝在江州遇之甚重躬师事焉天嘉中位太中大夫沈不害字孝和呉兴武康人也㓜孤而修立好学陈天嘉初除衡阳王府中记室参军兼嘉徳殿学士自梁季丧乱至是国学未立不害上书请崇建儒宫帝优诏答之又表改定乐章诏使制三朝乐歌词八首合二十曲行之乐府后为国子博士领羽林监敇修五礼掌策文谥议等事太建中位光禄卿通直散骑常侍兼尚书左丞卒不害通经术善属文虽博综经典而家无卷轴毎制文操笔立成曾无寻检汝南周𢎞正常称之曰沈生可谓意圣人乎着五礼仪一百卷文集十四卷子志道字崇基少知名位安东新蔡王记室参军陈亡入隋卒王元规字正范太原晋阳人也祖道实齐晋安郡守父玮梁武陵王府中记室参军元规八歳而孤兄弟三人随母依舅氏徃临海郡时年十二郡土豪刘瑱者资财巨万欲妻以女母以其兄弟㓜弱欲结强援元规泣请曰因不失亲古人所重岂得茍安异壌輙昏非类母感其言而止元规性孝事母甚谨晨昏未尝离左右梁时山隂县有暴水流漂居宅元规唯有一小船仓卒引其母妹并姑姪入船元规自执檝棹而去留其男女三人阁于树杪及水退俱获全时人称其至行少从呉兴沈文阿受业十八通春秋左氏孝经论语丧服仕梁位中军宣城王记室参军陈天嘉中为镇东鄱阳王府记室参军领国子助教后主在东宫引为学士就授礼记左传丧服等义国子祭酒新安王伯固尝因入宫适㑹元规将讲乃启请执经时论荣之俄除尚书祠部郎自梁代诸儒相传为左氏学者皆以贾逵服䖍之义难駮杜预凡一百八十条元规引证通析无复疑滞毎国家议吉凶大礼常参预焉后为南平王府限内参军王为江州元规随府之镇四方学徒不逺千里来请道者常数十百人陈亡入隋卒于秦王府东阁祭酒元规着春秋发题辞及义记十一卷续经典大义十四卷孝经义记两卷左传音三卷礼记音两卷子大业聪敏知名时有呉郡陆庆少好学徧通五经尤明春秋左氏传节操甚髙仕梁为娄令陈天嘉初徴为通直散骑侍郎不就永阳王为呉郡太守闻其名欲与相见庆辞以疾时宗人陆荣为郡五官掾庆尝诣焉王乃㣲服徃荣宅穿壁以观之王谓荣曰观陆庆风神凝峻殆不可测严君平郑子真何以尚兹鄱阳晋安王俱以记室徴不就乃筑室屏居以禅诵为事由是经传受业者盖鲜焉论曰语云上好之下必有甚焉者是以邹缨齐紫且以移俗况禄在其中可无尚欤当天监之际时主方崇儒业如崔严何伏之徒前后互见升宠于时四方学者靡然向风斯亦曩时之盛也自梁迄陈年且数十虽时经屯诐郊生戎马而风流不替岂俗化之移人乎古人称上徳若风下应犹草美矣岂斯之谓也南史卷七十一卷七十一考证南史卷七十一考证伏曼容传曼容多伎术伎监本讹俊今改从阁本何佟之传都下称其髙儒髙一本作醇沈洙传所以重械之下危墯之上无人不服诬枉者多一本墯作堕上作士顾越传诗颂碑志牋表凡二百余篇监本缺牋字今増从南本南史卷七十一考证南史卷七十二钦定四库全书南史卷七十二唐李延夀撰列传第六十二文学丘灵鞠檀超卞彬丘巨源王智深崔慰祖祖沖之贾希镜袁峻刘昭钟嵘周兴嗣呉均刘勰何思澄任孝恭颜协纪少瑜杜之伟颜晃岑之敬何之元徐伯阳张正见阮卓易云观乎人文以化成天下孔子曰焕乎其有文章自汉以来辞人代有大则宪章典诰小则申抒性灵至于经礼乐而纬国家通古今而述美恶非斯则莫可也是以哲王在上咸所敦悦故云言之不文行之不逺自中原沸腾五马南渡缀文之士无乏于时降及梁朝其流弥盛盖由时主儒雅笃好文章故才秀之士焕乎俱集于时武帝毎所临幸輙命群臣赋诗其文之善者赐以金帛是以缙绅之士咸知自励至有陈受命运接乱离虽加奨励而向时之风流息矣诗云人之云亡邦国殄瘁岂金陵之数将终三百年乎不然何至是也宋史不立文学传齐梁皆有其目今缀而序之以备此篇云尔丘灵鞠呉兴乌程人也祖系祕书监父道真䕶军长史灵鞠少好学善属文州辟从事诣领军沈演之演之日身昔为州职诣领军谢晦賔主坐处政如今日卿将来复如此也累迁员外郎宋孝武殷贵妃亡灵鞠献挽歌三首云云横广阶闇霜深高殿寒帝擿句嗟赏后为乌程令不得志泰始初坐事禁锢数年禇彦回为呉兴太守谓人曰此郡才士唯有丘灵鞠及沈勃耳乃启申之明帝使着大驾南讨记论乆之除太尉参军昇明中为正员郎兼中书郎时方禅譲齐髙帝使灵鞠参掌诏䇿建元元年转中书郎敇知东宫手笔尝还东诣司徒禇彦回别彦回不起曰比脚疾更增不复能起灵鞠曰脚疾亦是大事公为一代鼎臣不可复为覆餗其彊切如此不持形仪唯取笑适寻又掌知国史武帝即位为通直常侍寻领东观祭酒灵鞠曰人居官愿数迁使我终身为祭酒不恨也永明二年领骁骑将军灵鞠不乐武位谓人曰我应还东掘顾荣冢江南地方数千里士子风流皆出此中顾荣忽引诸伧軰度妨我軰涂辙死有余罪灵鞠好饮酒臧否人物在沈渊坐见王俭诗渊曰王令文章大进灵鞠曰何如我未进时此言达俭灵鞠宋时文名甚盛入齐颇减蓬髪弛纵无形仪不事家业王俭谓人曰丘公仕宦不进才亦退矣位长沙王车骑长史卒着江左文章録序起大兴讫元熙文集行于时子迟迟字希范八歳便属文灵鞠常谓气骨似我黄门郎谢超宗徴士何点并见而异之在齐以秀才累迁殿中郎梁武帝平建邺引为骠骑主簿甚被礼遇时劝进梁王及殊礼皆迟文也及践阼迁中书郎待诏文徳殿时帝着连珠诏群臣继作者数十人迟文最羙坐事免乃献责躬诗上优辞答之后出为永嘉太守在郡不称职为有司所纠帝爱其才寝其奏天监四年中军将军临川王宏北侵魏以为谘议参军领记室时陈伯之在北与魏军来拒迟以书喻之伯之遂降还拜中书侍郎迁司空从事中郎卒官迟辞采丽逸时有钟嵘着诗评云范云婉转清便如流风回雪迟点缀映媚似落花依草虽取贱文通而秀于敬子其见称如此仲孚字公信灵鞠从孙也少好学读书常以中宵钟鸣为限灵鞠尝称为千里驹也齐永明初为国子生王俭曰东南之羙复见丘生举髙第未调还乡里家贫乃结群盗为之计劫掠三呉仲孚聪明有智略群盗畏服所行皆果故亦不发为于湖令有能名太守吕文显当时倖臣陵诋属县仲孚独不为屈明帝即位为曲阿令㑹稽太守王敬则反乗朝廷不备反问至而前锋已届曲阿仲孚凿长冈埭㵼渎水以阻其路敬则军至遇渎涸果顿兵不得进遂败仲孚以拒守功迁山隂令居职甚有声称百姓謡曰二傅沈刘不如一丘前世傅琰父子沈宪刘𤣥明相继宰山隂并有政绩言仲孚皆过之齐末政乱颇有赃贿为有司所举将见収窃逃还都㑹赦不问梁武帝践阼复为山隂令仲孚长于拨烦善适权变吏人敬服号称神明政为天下第一后为卫尉卿恩任甚厚初起䨇阙以仲孚领大匠累迁豫章内史在郡更励清节顷之卒赠给事黄门侍郎丧将还豫章老㓜号哭攀送车轮不得前仲孚为左丞撰皇典二十卷南宫故事百卷又撰尚书具事杂仪行于世檀超字悦祖髙平金乡人也祖嶷之字𢎞宗宋南琅邪太守父道彪字万夀位正员郎超少好文学放诞任气解褐州西曹萧惠开为别驾超便抗礼惠开自以地位居前稍相陵辱而超举动啸傲不以地势推之张目谓曰我与卿俱是国家微贱时外戚耳何足以一爵髙人萧太后惠开之祖姑长沙景王妃超祖姑也故超以此议之惠开欣然更为刎颈之交后位国子博士兼左丞超嗜酒好谈咏自比晋郗超言髙平有二超又谓人曰犹觉我为优也齐髙帝赏爱之后为司徒右长史建元二年初置史官以超与骠骑记室江淹掌史职上表立条例开元纪号不取宋年封爵各详本传无假年表又制着十志多为左仆射王俭所不同既与物多忤史功未就徙交州于路见杀江淹撰成之犹不备也时有豫章熊㐮着齐典上起十代其序云尚书尧典谓之虞书则附所述通谓之齐书名为河洛金匮又有呉迈逺者好为篇章宋明帝闻而召之及见曰此人连絶之外无所复有迈逺好自夸而蚩鄙他人毎作诗得称意语輙掷地唿曰曹子建何足数哉超闻而笑曰昔刘季绪才不逮于作者而好抵诃人文章季绪𤨏𤨏焉足道哉至于迈逺何为者乎超叔父道鸾字万安位国子博士永嘉太守亦有文学撰续晋阳秋二十卷卞彬字士蔚济隂寃句人也祖嗣之中领军父延之弱冠为上虞令有刚气㑹稽太守孟顗以令长裁之积不能容脱帻投地曰我所以屈卿者政为此帻耳今己投之卿矣卿以一世勲门而傲天下国士拂衣而去彬险㧞有才而与物多忤齐髙帝辅政袁粲刘彦节王藴等皆不同而沈攸之又称兵反粲藴虽败攸之尚存彬意犹以高帝事无所成乃谓帝曰比闻謡云可怜可念尸着服孝子不在日代哭列管暂鸣死灭族公颇闻不时藴居父忧与粲同死故云尸着服也服者衣也孝子不在日代哭者禇字也彬谓沈攸之得志禇彦回当败故言哭也列管谓萧也髙帝不悦及彬退曰彬自作此后常于东府谒髙帝髙帝时为齐王彬曰殿下即东宫府则以青溪为鸿沟鸿沟以东为齐以西为宋仍咏诗云谁谓宋逺跂予望之遂大忤㫖因此摈发数年不得仕进乃拟赵壹穷鸟为枯鱼赋以喻意后为南康郡丞彬颇饮酒摈弃形骸仕既不遂乃着蚤蝨蜗虫虾蟇等赋皆大有指斥其蚤蝨赋序曰余居贫布衣十年不制一袍之緼有生所託资其寒暑无与易之为人多病起居甚疎萦寝败絮不能自释兼摄性懈堕懒事皮肤澡刷不谨澣沐失时四体㲰㲰加以臭秽故苇席蓬缨之间蚤蝨猥流滛痒渭濩无时恕肉探揣擭撮日不替手蝨有谚云朝生暮孙若吾之蝨者无汤沐之虑絶相弔之忧晏聚乎乆袴烂布之裳复不懃之讨捕孙孙子子三十五歳焉其畧言皆实録也又为禽兽决録目禽兽云羊性滛而佷猪性卑而率鹅性顽而傲狗性险而出皆指斥贵势其羊滛佷谓吕文显猪卑率谓朱隆之鹅顽傲谓潘敞狗险出谓文度其险诣如此虾蟇赋云纡青拖紫名为蛤鱼世谓比令仆也又云蝌斗唯唯群浮闇水唯朝继夕聿役如鬼比令史谘事也文章传于闾巷后歴尚书比部郎安吉令车骑记室彬性饮酒以瓠壶瓢勺杬皮为肴着帛冠十二年不改易以大瓠为火笼什物多诸诡异自称卞田居妇为傅蚕室或谓曰卿都不持操名器何由得升彬曰掷五木子十掷輙鞬岂复是掷子之拙吾好掷政极此耳后为绥建太守卒官永明中琅邪诸葛朂为国子生作云中赋指祭酒以下皆有形似之目坐事系东冶作东冶徒赋武帝见赦之又有陈郡袁嘏自重其文谓人云我诗应湏大材迮之不尔飞去建武末为诸暨令被王敬则贼所杀时有广陵髙爽博学多材刘蒨为晋陵县爽经途诣之了不相接爽甚衔之俄而爽代蒨为县蒨遣迎赠甚厚爽受饷答书云髙晋陵自答人问其所以答云刘蒨饷晋陵令耳何关爽事又有人送书于爽告踬云比日守羊困苦爽答曰守羊无食何不货羊籴米孙抱为延陵县爽又诣之抱了无故人之怀爽出从县阁下过取笔书鼓云徒有八尺围腹无一寸膓面皮如许厚受打未讵央爽机悟多如此坐事被系作镬鱼赋以自况其文甚工后遇赦免卒抱东莞人父㢘呉兴太守抱善吏职形体肥壮腰带十围爽故以此激之丘巨源兰陵兰陵人也少举丹阳郡孝廉为宋孝武所知大明五年敇助徐爰撰国史帝崩江夏王义恭取掌书记明帝即位使参诏诰引在左右自南䑓御史为王景文镇军参军宁丧还家元徽初桂阳王休范在寻阳以巨源有笔翰遣船迎之饷以钱物巨源因齐髙帝自启敇板起之使留都下桂阳事起使于中书省撰符檄事平除奉朝请巨源望有封赏既而不获乃与尚书令袁粲书自陈竟不被申沈攸之事髙帝又使为尚书符荆州以此又望赏异自此意常不满后除武昌太守拜竟不乐江外行武帝问之巨源曰古人云宁饮建邺水不食武昌鱼臣年已老宁死于建邺乃以为余杭令明帝为呉兴巨源作秋胡诗有讥刺语以事见杀时又有㑹稽孔广孔逭皆才学知名广字淹源美容止善吐论王俭张绪咸羙之俭常云广来使人废簿领匠不湏来来则莫聼去绪数巾车诣之每叹云孔广使吾成轻薄祭酒仕至扬州中从事逭抗直有才藻制东都赋于时才士称之陈郡谢卄瀹年少时游㑹稽还父荘问入东何见见孔逭不见重如此着三呉决録不传卒于卫军武陵王东曹掾又时有虞通之虞龢司马宪袁仲明孙诜等皆有学行与广埒名通之龢皆㑹稽余姚人通之善言易至歩兵校尉龢位中书郎廷尉少好学居贫屋漏恐湿坟典乃舒被覆书书获全而被大湿时人以比髙凤宪字景思河内温人待诏东观为学士至殿中郎口辩有才地使魏见称于北仲明陈郡人撰晋史未成而卒初仲明与刘融卞铄俱为袁粲所赏恒在坐席粲为丹阳尹取铄为主簿好诗赋多议刺世人坐徙巴州诜字休群太原中都人爱文尤赏泉石卒于御史中丞王智深字云才琅邪临沂人也少从陈郡谢超宗学属文好饮酒拙涩乏风仪仕齐为豫章王大司马参军兼记室武帝使太子家令沈约撰宋书疑立袁粲传以审武帝帝曰袁粲自是宋家忠臣约又多载孝武明帝诸亵黩事上遣左右语约曰孝武事迹不容顿尔我昔经事宋明帝卿可思讳恶之义于是多所省除又敇智深撰宋纪召见扶容堂赐衣服给宅智深告贫于豫章王王曰湏卿书成当相论以禄书成三十卷武帝后召见智深于璇明殿令拜表奏上表未奏而武帝崩隆昌元年敇索其书智深迁为竟陵王司徒参军免官家贫无人事尝饿五日不得食掘莞根食之司空王僧虔及子志分与衣食卒于家崔慰祖字悦宗清河东武城人也父庆绪永明中为梁州刺史慰祖解褐奉朝请父丧不食盐母曰汝既无兄弟又未有子𦙍毁不灭性政当不进肴羞耳如何絶盐吾今亦不食矣慰祖不得已从之父梁州之资家财十万散与宗族漆器题为日字日字之器流乎逺近料得父时假贳文疏谓族子纮曰彼有自当见还彼无吾何言哉悉火焚之好学聚书至万卷隣里年少好事者来从假借日数十袠慰祖亲自取与未尝为辞为始安王遥光抚军刑狱兼记室遥光好棊数召慰祖对戏慰祖輙辞拙非朔望不见也建武中诏举士从兄慧景举慰祖及平原刘孝标并硕学帝欲试以百里慰祖辞不就国子祭酒沈约吏部郎谢朓尝于吏部省中賔友俱集各问慰祖地理中所不悉十余事慰祖口吃无华辞而酬㩀精悉一坐称服之朓叹曰假使班马复生无以过此慰祖卖宅湏四十五万买者云宁有减不答曰诚异韩伯休何容二价买者又曰君但卖四十六万一万见与慰祖曰岂是我心乎少与侍中江祀款及祀贵常来候之而慰祖不徃也与丹阳丞刘沨素善遥光㩀东府反慰祖在城内城未溃一日沨谓之曰卿有老母宜出命门者出之慰祖诣阙自首系尚方病卒慰祖着海岱志起太公迄西晋人物为四十卷半成临卒与从弟纬书云常欲更注迁固二史採史汉所漏二百余事在厨簏可检写之以存大意海岱志良未周悉可写数本付䕶军诸从事人一通及友人任昉徐寅刘洋裴揆令后世知吾微有素业也又令以棺亲土不湏甎勿设灵坐祖沖之字文逺范阳遒人也曾祖台之晋侍中祖昌宋大匠卿父朔之奉朝请沖之稽古有机思宋孝武使直华林学省赐宅宇车服解褐南徐州从事公府参军始元嘉中用何承天所制歴比古十一家为密沖之以为尚疎乃更造新法上表言之孝武令朝士善歴者难之不能屈㑹帝崩而施行歴位为娄县令谒者仆射初宋武平关中得姚兴指南车有外形而无机杼毎行使人于内转之昇明中齐髙帝辅政使沖之追修古法沖之改造铜机圆转不穷而司方如一马均以来未之有也时有北人索驭驎者亦云能造指南车髙帝使与沖之各造使于乐游苑对共校试而颇有差僻乃毁而焚之晋时杜预有巧思造欹器三改不成永明中竟陵王子良好古沖之造欹器献之与周庙不异文惠太子在东宫见沖之歴法启武帝施行文惠寻薨又寝转长水校尉领本职沖之造安邉论欲开屯田广农殖建武中明帝欲使沖之廵行四方兴造大业可以利百姓者㑹连有军事事竟不行沖之解钟律博塞当时独絶莫能对者以诸葛亮有木牛流马乃造一器不因风水施机自运不劳人力又造千里舩于新亭江试之日行百余里于乐游苑造水碓磨武帝亲自临视又特善算永元二年卒年七十二着易老荘义释论语孝经注九章造缀述数十篇子暅之暅之字景烁少传家业䆒极精㣲亦有巧思入神之妙般倕无以过也当其诣㣲之时雷霆不能入尝行遇仆射徐勉以头触之勉唿乃悟父所改何承天歴时尚未行梁天监初暅之更修之于是始行焉位至太府卿暅之子皓志节慷慨有文武才略少传家业善算歴大同中为江都令后拜广陵太守侯景陷䑓城皓在城中将见害乃逃归江西百姓感其遗惠每相蔽匿广陵人来嶷乃説皓曰逆竖滔天王室如燬正是义夫发愤之秋志士忘躯之日府君荷恩重世又不为贼所容今逃窜草间知者非一危亡之甚累棊非喻董绍先虽景之心腹轻而无谋新克此州人情不附袭而杀之此一壮士之任耳今若糺率义勇立可得三二百人意欲奉戴府君勦除兇逆逺近义徒自当投赴如其尅㨗可立桓文之勲必天未悔祸事生理外百代之下犹为梁室忠臣若何皓曰仆所愿也死且甘心为要勇士耿光等百余人袭杀景兖州刺史董绍先推前太子舍人萧勔为刺史结东魏为援驰檄逺近将讨景景大惧即日率侯子鉴等攻之城陷皓见执被缚射之箭遍体然后车裂以徇城中无少长皆埋而射之来嶷字徳山㓜有竒节兼资文武既与皓义举邵陵王承制除歩兵校尉秦郡太守封永宁县侯及皓败并兄弟子姪遇害者十六人子法敏逃免仕陈为海陵令贾希镜平阳㐮陵人也祖弼之晋员外郎父匪之骠骑参军家传谱学宋孝武时青州人发古冢铭云青州世子东海女郎帝问学士鲍照徐爰苏寳生并不能悉希镜对曰此是司马越女嫁苟晞儿检访果然由是见遇敇希镜注郭子昇明中齐髙帝嘉希镜世学取为骠骑参军武陵王国郎中令歴大司马司徒府参军竟陵王子良使希镜撰见客谱出为句容令先是谱学未有名家希镜祖弼之广集百氏谱记专心习业晋泰元中朝廷给弼之令史书史撰定缮冩藏秘阁及左右曹希镜三世传学凡十八州士族谱合百帙七百余卷该䆒精悉皆如贯珠当时莫比永明中衞将军王俭抄次百家谱与希镜参怀撰定建元初希镜迁长水校尉伧人王泰寳买袭琅邪谱尚书令王晏以启明帝希镜坐被収当极法子栖长谢罪稽颡流血朝廷哀之免希镜罪后为北中郎参军卒撰氏族要状及人名书并行于时袁峻字孝髙陈郡阳夏人魏郎中令涣之八世孙也早孤笃志好学家贫无书每从人假借必皆抄冩自课日五十纸纸数不登则不止讷言语工文辞梁武帝雅好辞赋时献文章于南阙者相望焉天监六年峻乃拟扬雄言箴奏之帝嘉焉赐束帛除员外郎散骑侍郎直文徳学士省抄史记汉书各为二十卷又奉敇与陆倕各制新阙铭云刘昭字宣卿平原髙唐人晋太尉寔九世孙也祖伯龙居父忧以孝闻宋武帝敇皇太子诸王并徃弔慰官至少府卿父彪齐征虏晋安王记室昭㓜清警通老荘义及长勤学善属文外兄江淹早相称赏梁天监中累迁中军临川王记室初昭伯父肜集衆家晋书注干寳晋纪为四十卷至昭集后汉同异以注范晔后汉世称博悉卒于剡令集注后汉一百八十卷㓜童传一卷文集十卷子縚字言明亦好学通三礼位尚书祠部郎着先圣本记十卷行于世縚弟缓字含度为湘东王中録事性虚逺有气调风流跌宕名髙一府常云不湏名位所湏衣食不用身后之誉唯重目前知见钟嵘字仲伟颍川长社人晋侍中雅七世孙也父蹈齐中军参军嵘与兄岏弟屿并好学有思理嵘齐永明中为国子生明周易衞将军王俭领祭酒颇赏接之建武初为南康王侍郎时齐明帝躬亲细务纲目亦密于是郡县及六署九府常行职事莫不争自启闻取决诏敕文武勲旧皆不归选部于是凭势互相通进人君之务粗为繁密嵘乃上书言古者明君揆才颁政量能授职三公坐而论道九卿作而成务天子可恭己南面而已书奏上不怿谓太中大夫顾暠日钟嵘何人欲断朕机务卿识之不答曰嵘虽位末名卑而所言或有可採且繁碎职事各有司存今人主总而亲之是人主愈劳而人臣愈逸所谓代庖人宰而为大匠斲也上不顾而他言永元末除司徒行参军梁天监初制度虽革而未能尽改前弊嵘上言曰永元肇乱坐弄天爵勲非即戎官以贿就挥一金而取九列寄片札以招六校骑都塞市郎将填街服既缨组尚为臧获之事职虽黄散犹躬胥徒之役名实淆紊兹焉莫甚臣愚谓永元诸军官是素族士人自有清贯而因斯受爵一宜削除以惩浇竞若吏姓寒人聼极其门品不当因军遂滥清级若侨杂伧椘应在绥抚正宜严㫁禄力絶其妨正直乞虚号而已敇付尚书行之衡阳王元简出守㑹稽引为宁朔记室专掌文翰时居士何𦙍筑室若邪山山发洪水漂㧞树石此室独存元简令嵘作瑞室颂以旌表之辞甚典丽迁西中郎晋安王记室嵘尝求誉于沈约约拒之及约卒嵘品古今诗为评言其优劣云观休文衆制五言最优齐永明中相王爱文王元长等皆宗附约于时谢朓未遒江淹才尽范云名级又㣲故称独歩故当辞宻于范意浅于江盖追宿憾以此报约也顷之卒官岏字长丘位建康令卒着良吏传十卷屿字季望永嘉郡丞周兴嗣字思纂陈郡项人也世居姑熟博学善属文尝歩自姑熟投宿逆旅夜有人谓曰子才学迈世初当见识贵臣卒被知英主言终不测所之齐隆昌中侍郎谢朏为呉兴太守唯与兴嗣谈文史而已及罢郡因大相谈荐梁天监初奏休平赋其文甚羙武帝嘉之拜安成王国侍郎直华林省其年河南献舞马诏兴嗣与待诏到沆张率为赋帝以兴嗣为工擢拜员外散骑侍郎进直文徳夀光省时武帝以三桥旧宅为光宅寺敕兴嗣与陆倕各制寺碑及成俱奏帝用兴嗣所制自是铜表铭栅塘碣檄魏文次韵王羲之书千字并使兴嗣为文毎奏帝称善赐金帛后佐撰国史兴嗣两手先患风疽十二年又染疠疾左目盲帝抚其手嗟曰斯人而有斯疾手疏疽方以赐之任昉又爱其才常曰兴嗣若无此疾旬日当至御史中丞十七年为给事中直西省周舍奉敕注武帝所制歴代赋启兴嗣助焉普通二年卒所撰皇帝实録皇徳记起居注职仪等百余卷文集十卷呉均字叔庠呉兴故鄣人也家世寒贱至均好学有俊才沈约尝见均文颇相称赏梁天监初栁恽为呉兴召补主簿日引与赋诗均文体清㧞有古气好事者或斆之谓为呉均体均尝不得意赠恽诗而去乆之复来恽遇之如故弗之憾也荐之临川靖惠王王称之于武帝即日召之赋诗悦焉待诏着作累迁奉朝请先是均将着史以自名欲撰齐书求借齐起居注及群臣行状武帝不许遂私撰齐春秋奏之书称帝为齐明帝佐命帝恶其实録以其书不实使中书舍人刘之遴诘问数十条竟支离无对敕付省焚之坐免职寻有敕召见使撰通史起三皇讫齐代均草本纪世家已毕唯列传未就卒均注范曅后汉书九十卷着齐春秋二十卷庙记十卷十二州记十六卷钱塘先贤传五卷续文释五卷文集二十卷先是有济阳江洪工属文为建阳令坐事死刘勰字彦和东莞莒人也父尚越骑校尉勰早孤笃志好学家贫不婚娶依沙门僧祐居遂博通经论因区别部类録而序之定林寺经藏勰所定也梁天监中兼东宫通事舍人时七庙飨荐已用蔬果而二郊农社犹有牺牲勰乃表言二郊宜与七庙同改诏付尚书议依勰所陈迁歩兵校尉兼舍人如故深被昭明太子爱接初勰撰文心雕龙五十篇论古今文体其序略云予齿在逾立尝夜梦执丹漆之礼器随仲尼而南行寤而喜日大哉圣人之难见也廼小子之垂梦欤自生灵以来未有如夫子者也敷赞圣㫖莫若注经而马郑诸儒𢎞之已精就有深解未足立家唯文章之用实经典枝条五礼资之以成六典因之致用于是搦笔和墨乃始论文其为文用四十九篇而已既成未为时流所称勰欲取定于沈约无由自达乃负书候约于车前状若货鬻者约取读大重之谓深得文理常陈诸几案勰为文长于佛理都下寺塔及名僧碑志必请勰制文敕与慧震沙门于定林寺撰经证功毕遂求出家先燔须发自誓敕许之乃变服改名慧地云何思澄字元静东海郯人也父敬叔齐长城令有能名在县清㢘不受礼遗夏节至忽牓门受饷数日中得米二千余斛他物称是悉以代贫人输租思澄少勤学工文为游庐山诗沈约见之大相称赏自以为弗逮约郊居宅新构阁斋因命工书人题此诗于壁傅昭尝请思澄制释奠诗辞文典丽天监十五年敕太子詹事徐勉举学士入华林撰遍略勉举思澄顾协刘杳王子云钟屿等五人以应选八年乃书成合七百卷思澄重交结分书与诸賔朋校定而终日造谒每宿昔作名一束晓便命驾朝贤无不悉狎狎处即命食有人方之娄护欣然当之投晚还家所赍名必尽自廷尉正迁治书侍御史宋齐以来此职甚轻天监初始重其选车前依尚书二丞给三驺执盛印青囊旧事纠弹官印绶在前故也后除安西湘东王録事参军兼东宫通事舍人时徐勉周舍以才具当朝并好思澄学常逓日招致之后卒于宣惠武陵王中録事参军文集十五卷初思澄与宗人逊及子朗俱擅文名时人语曰东海三何子朗最多思澄闻之曰此言误耳如其不然故当归逊思澄意谓宜在己也子朗字世明早有才思周舍每与谈服其精理尝为败冢赋拟荘周马棰其文甚工世人语曰人中爽爽有子朗卒于国山令年二十四集行于世王子云太原人及江夏费昶并为闾里才子昶善为乐府又作鼓吹曲武帝重之敇曰才意新㧞有足嘉异昔郎恽博物卞兰巧辞束帛之赐寔惟劝善可赐绢十匹子云尝为自弔文甚美任孝恭字孝恭临淮人也曾祖农夫宋南豫州刺史农夫弟候伯位辅国将军行湘州事并任将帅孝恭㓜孤事母以孝闻精力勤学家贫无书尝崎岖从人假借每读一遍讽诵畧无所遗外祖丘它与武帝有旧帝闻其有才学召入西省撰史初为奉朝请进直夀光省为司文侍郎俄兼中书通事舍人敕遣制建陵寺刹下铭又启撰武帝集序文并富丽自是专掌公家笔翰孝恭为文敏速若不留思每奏称善累赐金帛少从萧寺云法师读经论明佛理至是蔬食持戒信受甚笃而性颇自伐以才能尚人于流軰中多有忽略世以此少之太清三年侯景㓂逼孝恭启募兵𨽻萧正徳正徳入贼孝恭还赴䑓䑓门闭侯景获之使作檄求还私第检讨景许之因走入东府城陷景斩剉之文集行于世颜协字子和琅邪临沂人也晋侍中含七世孙也父见逺博学有志行初齐和帝镇荆州以为録事参军及即位兼御史中丞梁武帝受禅见逺不食发愤数日而卒帝闻之日我自应天从人何豫天下士大夫事而颜见逺乃至于此协㓜孤飬于舅氏少以器局称博涉羣书工于草𨽻飞白时呉人范怀约能隷书协学其书殆过直也荆楚碑碣皆协所书时又有㑹稽谢善勋能为八体六文方寸千言京兆韦仲善飞白并在湘东王府善勋为録事参军仲为中兵参军府中以协优于韦仲而减于善勋善勋饮酒至数斗醉后輙张眼大骂虽复贵贱亲疎无所择也时谓之谢方眼而胷襟夷坦有士君子之操焉协家虽贫素而修餙邉幅非车马未尝出游湘东王出镇荆州以为记室时呉郡顾协亦在蕃邸与协同名才学相亚府中称为二协舅陈郡谢暕卒协以有鞠飬恩居丧如伯叔礼议者甚重焉又感家门事义不求显达恒辞徴辟游于蕃府而已卒元帝甚叹惜之为怀旧诗以伤之协所撰晋仙传五篇日月灾异图两卷行于世其文集二十卷遇火湮灭子之仪之推并早知名纪少瑜字㓜玚丹阳秣陵人也本姓呉飬于纪氏因而命族早孤㓜有志节常慕王安期之为人年十三能属文初为京华乐王僧孺见而赏之曰此子才藻新㧞方有髙名少瑜尝梦陆倕以一束青镂管笔授之云我以此笔犹可用卿自择其善者其文因此遒进年十九始游太学备探六经博士东海鲍皦雅相钦悦时皦有疾请少瑜代讲少瑜既妙𤣥言善谈吐辩㨗如流为晋安国中尉即梁简文也深被恩遇后侍宣城王读当阳公为郢州以为功曹参军转轻车限内记室坐事免大同七年始引为东宫学士邵陵王在郢启求学士武帝以少瑜充行少瑜羙容貌工槀草吏部尚书到溉尝曰此人有大才而无贵仕将㧞之㑹溉去职后除武陵王记室参军卒杜之伟字子大呉郡钱塘人也家世儒学以三礼专门父规梁奉朝请之伟㓜精敏有逸才年十五遍观文史及仪体故事时軰称其早成仆射徐勉尝见其文重其有笔力中大同元年梁武帝幸同泰寺舍身敕勉撰仪注勉以先无此礼召之伟草具其仪乃启补东宫学士与学士刘陟等抄撰群书各为题目所撰富教政道二篇皆之伟为序后兼太学限内博士大同七年梁皇太子释奠于国学时乐府无孔子颜子登歌词令之伟制文伶人传习以为故事再迁安前邵陵王刑狱参军之伟年位甚卑特以强识俊才颇有名当世吏部尚书张缵深知之以为廊庙之器陈武帝为丞相素闻其名召补记室参军迁中书侍郎领大着作及受禅除鸿胪卿余并如故之伟求解着作优敕不许再迁太中大夫仍敇撰梁史卒官文集十七卷颜晃字元明琅邪临沂人也少孤贫好学有辞采觧褐梁邵陵王兼记室参军时东宫学士庾信使府中王使晃接对信轻其少曰此府兼记室㡬人晃曰犹当少于宫中学士当时以为善对侯景之乱奔荆州承圣初除中书侍郎陈天嘉初累迁员外散骑常侍兼中书舍人掌诏诰卒赠司农卿谥曰贞子晃家世单门傍无戚援而介然修立为当世所知其表奏诏诰下笔立成便得事理有集二十卷岑之敬字思礼南阳棘阳人也父善纡梁世以经学闻官至呉宁令司义郎之敬年五嵗读孝经每烧香正坐亲戚咸加叹异十六策春秋左氏制㫖孝经义擢为髙第御史奏曰皇朝多士例止明经若颜闵之流乃应髙第梁武帝省其䇿曰何妨我复有颜闵邪因召入面试令之敬升讲坐敇中书舍人朱异执孝经唱士孝章武帝亲自论难之敬剖释从横左右莫不嗟服仍除童子奉车郎赏赐优厚十八预重云殿法㑹时武帝亲行香熟视之敬曰未㡬见兮突而弁兮即日除太学限内博士寻为夀光学士司义郎太清元年表试吏除南沙令承圣二年除晋安王宣惠府中记室参军时萧勃㩀岭表敇之敬宣㫖慰喻㑹魏克江陵仍留广州陈太建初还朝授东宫义省学士累迁南台书侍御史征南府谘议参军之敬始以经业进而博渉文史雅有词笔不为醇儒性谦谨未尝以才学矜物接引后进恂恂如也每母忌日营斋必躬自洒扫涕泣终日士君子以笃行称之十一年卒有集十卷行于世子徳润有父风位中军呉兴王记室何之元庐江灊人也祖僧达齐南䑓书侍御史父法胜以行业闻之元㓜好学有才思居䘮过礼梁天监末司空袁昂表荐之因得召见累迁信义令其宗人敬容位望隆重频相顾访之元终不造焉或问其故之元曰昔楚人得宠于观起有马者皆亡夫徳薄任隆必近覆败吾恐不获其利而招其祸识者以是称之侯景之乱武陵王以太尉承制授南梁州刺史北巴西太守武陵王自成都举兵东下之元与蜀中人庶抗表请无行王以为沮衆囚之元于舰中及武陵兵败之元从邵陵太守刘棻之郡俄而魏克江陵刘棻卒王琳召为记室参军及琳立萧荘署为中书侍郎王琳败齐王以为扬州别驾所居即夀春也及衆军北伐湘州刺史始兴王叔陵遣功曹史栁咸赍书召之之元始与陈朝有隙书至大惶恐读书至孔璋无罪左车见用遂随咸至湘州再迁中衞府谘议参军及叔陵诛之元乃屏絶人事着梁典起齐永元元年迄于琳遇获七十五年行事为三十卷陈亡移居常州之晋陵县隋开皇十三年卒于家徐伯阳字隐忍东海人也父僧权梁东宫通事舍人领祕书以善书知名伯阳敏而好学善色飬家有史书所读者近三千余卷梁大同中为侯官令甚得人和侯景之乱至广州依萧勃勃平还都陈天嘉中除司空侯安都府记室参军太建初与中记室李爽记室张正见左戸郎贺彻学士阮卓黄门郎萧诠三公郎王由礼处士马枢记室祖孙登比部郎贺循长史刘删等为文㑹友后有蔡凝刘助陈暄孔范亦预焉皆一时士也游宴赋诗动成卷轴伯阳为其集序盛传于世后除镇北新安王府中记室参军兼南徐州别驾带东海郡丞鄱阳王为江州刺史伯阳常奉使造焉王率府僚与伯阳登匡岭置宴酒酣命笔赋剧韵三十伯阳与祖孙登前成王赐以奴婢杂物后除镇右新安王府谘议参军事闻姉丧发疾卒张正见字见赜清河东武城人也祖善之魏散骑常侍勃海长乐二郡太守父修礼魏散骑侍郎归梁仍拜本职迁怀方太守正见㓜好学有清才梁简文在东宫正见年十三献颂简文深赞赏之梁元帝即位为彭泽令属䘮乱避地匡俗山陈武帝受禅正见还都累迁尚书度支郎撰史着士卒有集十四卷其五言尤善阮卓陈留尉氏人也祖诠梁散骑侍郎父问道梁岳阳王府记室参军卓㓜聪敏笃志经籍尤工五言性至孝父随岳阳王出镇江州卒卓时年十五自都奔赴水浆不入口者累日载柩还都度彭蠡湖中流遇疾风船㡬没者数四卓仰天悲号俄而风息人以为孝感之至陈天嘉元年为新安王府记室参军随府转翊右记室带撰史着士及平欧阳纥交阯夷獠徃徃聚为㓂抄卓奉使招慰交阯通日南象郡多金翠珠贝珍怪之产前后使者皆致之唯卓挺身而还时论咸伏其㢘后为始兴王中卫府记室参军及叔陵诛后主谓朝臣曰阮卓素不同逆宜加旌异至徳元年入为徳教殿学士寻兼通直散骑常侍副王话聘隋隋文帝夙闻其名遣河东薛道衡琅邪颜之推等与卓谈宴赋诗赐遗加礼还除南海王府谘议参军以目疾不之官退居里舍改构亭宇修山池卉木招致賔友以文酒自娯陈亡入隋行至江州追感其父所终遘疾卒论曰文章者盖情性之风标神明之律吕也藴思含豪逰心内运放言落纸气韵天成莫不禀以生灵迁乎爱嗜机见殊门赏悟纷杂感召无象变化不穷发五声之音响而出言异句写万物之情状而下笔殊形畅自心灵而宣之简素轮扁之言或未能尽然纵假之天性终资好习是以古之贤哲咸所用心至若丘灵鞠等或克荷门业或夙怀慕尚虽位有穷通而名不可灭然则立身之道可无务乎南史卷七十二卷七十二考证南史卷七十二考证文学传叙大则宪章典诰小则申抒性灵宪监本讹献今改正丘灵鞠传在沈渊坐见王俭诗一本渊作深俭注云一作徐子迟传迟字希范迟监本讹达今改正卞彬传我诗应湏大材迮之不尔飞去迮监本作迂今从阁本崔慰祖传悉火焚之火监本讹人从南本改正可冩数本付䕶军诸从事人一通南本脱事字今以监本为是何思澄传又作鼓吹曲鼓吹监本误取次今改从阁本任孝恭传初为奉朝请奉监本讹举今改正少从萧寺云法师读经论明佛理师监本讹谛今从阁本改正颜协传晋侍中含七世孙也含监本讹舍今改从南本杜之伟传年十五遍观文史及仪体故事体一本作礼岑之敬传位中军呉兴王记室呉兴监本误英与今改从阁本史臣论然则立身之道可无务乎身监本误少今从南本改正南史卷七十二考证南史卷七十三钦定四库全书南史卷七十三唐李延夀撰列传第六十三孝义上龚颕刘瑜贾恩郭世通严世期呉逵潘综张进之丘杰师觉授王彭蒋恭徐耕孙法宗范叔孙卜天与许昭先余齐人孙棘何子平崔怀顺王虚之呉庆之萧叡明萧矫妻羊公孙僧逺呉欣之韩系伯丘冠先孙淡华寳解叔谦韩灵敏刘沨封延伯呉达之王文殊乐颐之江泌庾道愍易曰立人之道曰仁与义夫仁义者合君亲之至理实忠孝之所资虽义发因心情非外感然企及之㫖圣哲遗言至于风离化薄礼违道丧忠不树国孝亦愆家而一代之甿权利相引仕以势招荣非行立乏嘷翔之感弃舍生之分霜露未改大痛已忘于心名节不变戎车遽为其首斯并轨训之理未𢎞汲引之涂多阙若夫情发于天行成乎己捐躯舍命济主安亲虽乗理闇至匪由劝赏而宰世之人曽㣲诱激乃至事隐闾阎无闻视聼考于载籍何代无之故宜被之图篆用存旌劝今搜缀湮落以偹阙文云尔龚颕遂宁人也少好学益州刺史毛璩辟为劝学从事璩为谯纵所杀故佐吏并逃亡颕号哭奔赴殡送以礼纵后设宴延颕不获已而至乐奏颕流涕起曰北靣事人亡不能死何忍举觞闻乐蹈迹逆乱乎纵大将谯道福引出将斩之道福母即颕姑也跣出救之得免及纵僣号偹礼徴又不至乃胁以兵刃执志终无囬改至于蜀平遂不屈节其后刺史至輙加辟引歴府参军州别驾从事史宋文帝元嘉二十四年刺史陆徽表颕节义遂不被朝命终于家刘瑜歴阳人也七嵗丧父事母至孝年五十二又丧母三年不进盐酪号泣昼夜不絶声勤身力以营𦵏事服除二十余年布衣蔬食言輙流涕常居墓侧未尝蹔违宋文帝元嘉初卒又元嘉七年南豫州举所统西阳县人董阳三世同居外无异门内无异烟诏榜门曰笃行董氏之闾蠲一门租布贾恩㑹稽诸暨人也少有志行元嘉三年母亡居丧过礼未𦵏为隣火所逼恩及妻栢氏号哭奔救隣近赴助棺榇得免恩及栢俱烧死有司奏改其里为孝义里蠲租布三世追赠恩天水郡显亲左尉郭世通㑹稽永兴人也年十四丧父居䘮殆不胜哀家贫佣力以飬继母妇生一男夫妻恐废侍飬乃垂泣瘗之母亡负土成坟亲戚或共赙助㣲有所受𦵏毕佣赁还先直服除后思慕终身如䘮者未尝释衣幍仁孝之风行于乡党隣村小大莫有唿其名者尝与人共于山隂市货物误得一千钱当时不觉分背方悟追还本主钱主惊叹以半直与之世通委之而去元嘉四年大使廵行天下散骑常侍袁愉表其淳行文帝嘉之敕榜表门闾蠲其租调改所居独枫里为孝行焉太守孟顗察孝㢘不就子原平字长恭又禀至行飬亲必以己力佣赁以给供飬性甚巧毎为人作正取散夫价主人设食原平自以家贫父母不办有肴味唯餐盐饭而已若家或无食则虚中竟日义不独饱湏日暮作毕受直归家于里籴买然后举爨父笃疾弥年原平衣不解带口不尝盐菜者跨积寒暑又未尝睡卧父亡哭踊恸絶数日方苏以为奉终之义情礼自毕茔圹凶功不欲假人本虽巧而不解作墓乃访邑中有营墓者助人运力经时展勤乆乃闲练又自卖十夫以供衆费窀穸之事俭而当礼性无术学因心自然𦵏毕诣所买主执役无懈与诸奴分务譲逸取劳主人不忍使每遣之原平服勤未尝暂替佣赁飬母有余聚以自赎既学构冢尤善其事每至吉嵗求者盈门原平所起必自贫始既取贱价又以夫力助之及父䘮终自起两间小屋以为祠堂毎至节嵗常于此数日中哀思絶饮粥父服除后不复食肉髙阳许瑶之罢建安郡丞还家以绵一斤遗之不受瑶之乃自徃曰今嵗过寒而建安绵好以此奉尊上下耳原平乃拜而受之及母终毁瘠弥甚仅乃免䘮墓前有数十畆田不属原平毎至农月耕者恒裸袒原平不欲使人慢其坟墓乃贸家资贵买此田三农之月輙束带垂泣躬自耕垦每出卖物裁求半价邑人皆共识悉輙加本价与之彼此相譲要使㣲贱然后取直宅上种竹夜有盗其笋者原平遇见之盗者奔走坠沟原平乃于所植竹处沟上立小桥令通又採笋置篱外隣里慙愧无复取者宋文帝崩原平号恸日食麦䬳一枚如此五日人曰谁非王臣何独如此原平泣而答曰吾家见异先朝䝉襃赞之赏不能报恩私心感动耳又以种𤓰为业大明七年大旱𤓰渎不复通船县令刘僧秀愍其穷老下渎水与之原平曰普天大旱百姓俱困岂可减溉田之水以通运𤓰之船乃歩从他道徃钱塘货卖每行来见人牵埭未过輙迅檝助之已自引船不假旁人若自船已度后人未及常停住湏待以此为常尝于县南郭鳯埭助人引船遇有鬬者为吏所録鬬者逃散唯原平独住吏执以送县县令新到未相谙悉将加严罚原平解衣就罪义无一言左右大小咸稽颡请救然后得免由来不谒官长自此乃始修敬太守蔡兴宗临郡深加贵异以私米馈原平及山隂朱百年妻各百斛原平誓死不受百年妻亦固辞㑹稽郡贵重望计及望孝盛族出身不减祕着明帝泰始七年兴宗欲举山隂孔仲智子为望计原平次息为望孝仲智㑹土髙门原平一邦至行欲以相敌㑹明帝别敕用人故二选并寝兴宗徴还都表其殊行举为太学博士㑹兴宗薨事不行卒于家三子一弟并有门行严世期㑹稽山隂人也性好施同里张迈等三人妻各产子歳饥欲弃而不举世期分食解衣以赡其乏三子并得成长同县俞阳妻荘年九十荘女阑七十并老病无所依世期饴之二十年死并殡𦵏宗亲严𢎞乡人潘伯等十五人荒年并饿死露骸不収世期买棺殡埋存育孩㓜宋元嘉四年有司奏榜门曰义行严氏之门复其身徭役蠲租税十年呉逵呉兴乌程人也经荒饥馑系以疾疫父母兄嫂及群从小功之亲男女死者十三人逵时病困隣里以苇席裹之埋于村侧既而亲属皆尽唯逵夫妻获全家徒四壁立冬无被袴昼则佣赁夜则伐木烧塼妻亦同逵此诚无有懈倦逵夜行遇勐兽勐兽輙下道避之朞年中成七墓𦵏十三棺隣里嘉之𦵏日悉出赴助送终之事亦俭而周礼逵时逆取隣人夫直葬毕衆悉以放之逵一无所受皆佣力报答焉太守张崇之三加礼命太守王韶之擢补功曹史逵以门寒固辞不就举为孝㢘潘综呉兴乌程人也孙恩之乱祅党攻破村邑综与父骠共走避贼骠年老行迟贼转逼骠骠语综我不能去汝走可脱幸勿俱死骠困乏坐地综迎贼叩头曰父年老乞赐生命贼至骠亦请贼曰儿年少自能走今为老子不去老子不惜死乞活此儿贼因斫骠综抱父于腹下贼斫综头面凡四创综当时闷絶有一贼从傍来相谓曰卿欲举大事此儿以死救父云何可杀杀孝子不祥贼乃止父子并得免乡人祕书监丘系祖廷尉沈赤黔以综异行荐补左戸令史除遂昌长嵗满还家太守王韶之临郡发教列上州䑓陈其行迹及将行设祖道赠以四言诗元嘉四年有司奏改其里为纯孝里蠲租布三世又宋初呉郡人陈遗少为郡吏母好食锅底饭遗在役恒带一囊每煑食輙録其焦以贻母后孙恩乱聚得数升恒带自随及败逃窜多有饿死遗以此得活母昼夜泣涕目为失明耳无所闻遗还入戸再拜号咽母豁然即明后又有河南孝㢘秦绵遭母丧送𦵏不忍复还乡人为作茅菴仍止其中若遇有米则食粥无米食菜而已哀号之声行者为之澘泪服讫犹不还家遇疾不疗卒临亡告人曰若死者无知固不宜独存有知则大获吾志张进之永嘉安固人也为郡大族少有志行歴五官主簿永寕安固二县领校尉家世富足经荒年散财救赡乡里遂以贫罄全济者甚多太守王味之有罪当见収逃避进之家供奉经时尽其诚力味之尝避地堕水沉没进之投水拯救相与沉沦乆而得免时劫掠充斥每入村抄暴至进之门輙相约勒不得侵犯其信义所感如此元嘉初诏在所蠲其徭役又孙恩之乱永嘉太守司马逸之被害妻子并死兵㓂之际莫敢収藏郡吏俞佥以家财冒难棺歛逸之等六䘮送至都𦵏毕乃归乡里元嘉中老病卒时又益州梓潼人张楚母疾命在属纩楚祈祷苦至烧指自誓精诚感悟疾时得愈见榜门曰孝行张氏之闾易其里为孝行里蠲租布三世身加旌命丘杰字伟跱呉兴乌程人也十四遭䘮以熟菜有味不尝于口嵗余忽梦见母曰死止是分别耳何事乃尔荼苦汝噉生菜遇虾蟇毒灵牀前有三丸药可取服之杰惊起果得瓯瓯中有药服之下科斗子数升丘氏世保此瓯大明七年灾火焚失之师觉授字觉授南阳湼阳人也与外兄宗少文并有素业以琴书自娯于路忽见一人持书一函题曰至孝师君苫前俄而不见舍车奔归闻家哭声一呌而絶良乆乃蘓后撰孝子传八卷宋临川王义庆辟为州祭酒主簿并不就乃表荐之㑹卒王彭盱眙直渎人也少丧母元嘉初父又䘮亡家贫力弱无以营𦵏兄弟二人昼则佣力夜则号感乡里并哀之乃各出夫力助作塼塼湏水而天旱穿井数十丈泉不出墓处去淮五里荷担逺汲困而不周彭号天自诉如此积日一旦大雾雾歇塼灶前忽生泉水乡隣助之者并嗟神异县邑近逺悉徃观之𦵏竟水便自竭元嘉九年太守刘伯龙依事表言改其里为通灵里蠲租布三世蒋恭义兴临津人也元嘉中晋陵蒋崇平为劫见禽云与恭妻弟呉晞张为侣晞张先行不在本村遇水妻息避水移寄恭家时録晞张不获禽収恭及兄协付狱科罪恭协并欵舍住晞张家口而不知劫情恭列晞张妻息是妇之亲亲今有罪恭身甘分求免兄协协列是戸主求免弟恭兄弟二人争求受罪郡县不能制依事上详州议以为并不合罪后除恭义成令协义招令徐耕晋陵延陵人也元嘉二十一年大旱人饥耕诣县陈辞以米千斛助官振贷县为言上当时议以耕比汉卜式诏书褒羙酬以县令大明八年东土饥旱东海严成东莞王道盖各以私谷五百余斛助官振䘏孙法宗一名宗之呉兴人也父随孙恩入海澨被害尸骸不収母兄并饿死法宗年小流迸至十六方得还单身勤苦霜行草宿营办棺椁造立冢墓𦵏送母兄俭而有礼以父尸不测入海寻求闻世间论是至亲以血沥骨当悉凝浸乃操刀㳂海见枯骸则刻肉灌血如此十余年臂胫无完皮血脉枯竭终不能逢遂衰绖终身常居墓所山禽野兽皆悉驯附每麕鹿触网必解放之偿以钱物后忽苦头创夜有女人至曰我是天使来相谢行创本不关善人使者逺相及取牛粪煮傅之即验一傅便差一境赖之终身不娶馈遗无所受宋孝武初扬州辟为文学从事不就卒范叔孙呉郡钱唐人也少而仁厚周穷济急同里范法先父母兄弟七人同时疫死唯余法先病又危笃䘮尸经日不収叔孙悉偹棺器亲为殡埋又同里施夫疾病父死不殡范苗父子并亡范敬宗家口六人俱得病二人丧没亲隣畏逺莫敢营视叔孙并为殡瘗躬䘏病者并皆得全乡曲贵其义行莫有唿其名者宋孝武孝建初除竟陵王国中军不就义兴呉国夫亦有义譲之美人有窃其稻者乃引还为设酒食以米送之卜天与呉兴余杭人也父名祖宋武帝闻其有干力召补队主从征伐封关中侯歴二县令天与善射弓力兼倍容貌严毅笑不觧颜文帝以其旧将使教皇子射元嘉二十九年为广威将军领左细仗元凶入弑事变仓卒旧将罗训徐牢皆望风屈谢天与不暇被甲执刀持弓疾唿左右出战徐牢曰殿下入汝欲何为天与骂曰殿下常来去云何即时方作此语只汝是贼手射劭于东堂㡬中逆徒撃之臂㫁乃见杀其队将张𢎞之朱道钦陈满与天与同出拒战并死孝武即位赠天与龙骧将军益州刺史谥曰壮侯车驾临哭𢎞之等各赠郡守给天与家长廪子伯宗殿中将军明帝泰始初领幢撃南贼于赭圻战没伯宗弟伯兴官至南平昌太守直合领细仗队主昇明元年与袁粲同谋伏诛天与弟天生少为队将十人同火屋后有一坑广二丈余十人共跳之皆度唯天生坠天生乃取实中苦竹剡其端使利交横布坑内更唿等类共跳并惧不敢天生乃复跳之徃反十余曽无留碍衆并叹服以兄死节为孝武所留心大明末为弋阳太守明帝泰始初与殷琰同逆被斩许昭先义兴人也叔父肇之坐事繋狱七年不判子姪二十许人昭先家最贫薄专独料诉无日在家饷馈肇之莫非珍新资产既尽卖宅以充之肇之诸子倦怠唯昭先无有懈息如是七载尚书沈演之嘉其操行肇之事由此得释昭先舅夫妻并疫病死亡家贫无以殡送昭先卖衣物以营殡𦵏舅子三人并㓜赡䕶皆得成长昭先父母皆老病家无僮役竭力致飬甘㫖必从宗党嘉其孝行雍州刺史刘真道板为征虏参军昭先以亲老不就补迎主簿昭先以叔未仕又固辞余齐人晋陵人也少有孝行为邑书吏宋大明二年父殖在家病亡信未至齐人谓人曰比肉痛心烦有如割截居常惶骇必有异故信寻至以父病报之四百余里一日而至至门方知父死号踊恸絶良乆乃蘓问父所遗言母曰汝父临终恨不见汝齐人即曰相见何难于是号呌殡所湏臾便絶州县上言有司奏改其里为孝义里蠲租布赐其母谷百斛孙棘彭城人也宋大明五年发三五丁弟萨应充行坐违期不至棘诣郡辞列棘为家长令弟不行罪应百死乞以身代萨萨又辞列自引太守张岱疑其不实以棘萨各置一处报云聼其相代颜色并悦甘心赴死棘妻许又寄语属棘君当门戸岂可委罪小郎且大家临亡以小郎属君竟未妻娶家道不立君已有二儿死复何恨岱依事表上孝武诏特原罪州加辟命并赐帛二十疋先是新蔡徐元妻许二十一䘮夫子甄年三嵗父揽愍其年少以更适同县张买许自誓不行父逼载送买许自经气絶家人奔赴良乆乃苏买夜送还揽许归徐氏飬元父季元嘉中八十余卒又明帝泰始二年长城呉庆恩杀同郡钱仲期子延庆属役在都闻父死驰还于庾浦埭逢庆恩手刃杀之自繋乌程狱呉兴太守郗颙表不加罪许之何子平庐江灊人也曽祖楷晋侍中祖友㑹稽王道子骠骑谘议参军父子先建安太守子平世居㑹稽少有志行事母至孝扬州辟从事史月奉得白米輙货市粟麦人曰所利无㡬何足为烦子平曰尊老在东不办得米何心独飨白粲毎有赠鲜肴者若不可寄致至家则不肯受母本侧庶籍注失实实未及飬而籍年已满便去职归家时镇军将军顾觊之为州上纲谓曰尊上年实未八十亲故所知州中差有微禄当启相留子平曰公家正取信黄籍籍年既至便应扶侍何容苟冐荣利乃归家竭力供飬元嘉二十年元凶弑逆随王诞入讨以为行参军子平以凶逆灭理故废已受职事宁自解末除呉郡海虞令县禄唯供飬母一身不以及妻子人疑其俭薄子平曰希禄本在飬亲不在为己问者慙而退母䘮去官哀毁踰礼每至哭踊顼絶方蘓属大明末东土饥荒继以师旅八年不得营𦵏昼夜号哭常如袒括之日冬不衣絮暑不避清凉一日以数合米为粥不进盐菜所居屋败不蔽风日兄子伯兴欲为葺理子平不肯曰我情事未申天地一罪人耳屋何宜覆蔡兴宗为㑹稽太守甚加矜赏为营冢圹子平居䘮毁甚及免䘮殆至不立㓜持操检敦厉名行虽处闇室如接大賔学义坚明处之以黙安贫守善不求荣进好退之士弥以此贵之卒年六十崔怀顺清河东武城人也父邪利鲁郡太守宋元嘉中为魏所获怀顺与妻房氏笃爱闻父见虏即日遣妻布衣蔬食如居丧礼嵗时北向流涕邪利后仕魏书戒怀顺不许如此怀顺得书更号泣怀顺从叔模为荥阳太守亦入魏模子虽居处改节不废婚宦宋大明中怀顺宗人冀州刺史元孙北使魏魏人问之曰崔邪利模并力屈归命二家子姪出处不同义将安在元孙曰王尊驱骥王阳回车欲令忠孝并𢎞臣子两遂泰始初淮北入魏怀顺因此归北至代都而邪利已卒怀顺絶而后苏载䘮还青州徒跣氷雪土气寒酷而手足不伤时人以为孝感䘮毕以弟在南齐建元初又逃归而弟已亡怀顺孤贫宗党哀之日敛给其斗米永明中卒王虚之字文静庐江石阳人也十三䘮母三十三䘮父二十五年盐酢不入口疾病着牀忽有一人来问疾谓之曰君病寻差俄而不见病果寻差庭中杨梅树隆冬三实又每夜所居有光如烛墓上橘树一冬再实时人咸以为孝感所致齐永明中诏榜门蠲其三世时又有顾昌衍江柔之江轲并以笃行知名昌衍呉人居䘮㡬致灭性王俭言之天子曰昌衍既有至行且张永之甥宜居礼闱以光郎署乃以为尚书库部郎柔之轲并济阳人柔之字叔逺孝悌通亮亦至䑓郎轲字伯伦贞严有行宗人江槩位至侍中性豪侈唯见轲则敬挹焉呉庆之字文悦濮阳人也寓居江兴宋江夏王义恭为扬州召为西曹书佐及义恭诛庆之自伤为吏无状不复肯仕终身蔬食后王琨为呉兴太守欲召为功曹答曰走素无人世情直以明府见接有礼所以奔走嵗时若欲见吏则是蓄鱼于树栖鸟于泉耳不辞而退琨追谢之望尘不及矣萧叡明字景济南兰陵人也母病风积年沉卧叡明昼夜祈祷时寒叡明下泪为之氷如筯额上叩头血亦氷不熘忽有一人以小石函授之曰此疗夫人病叡明跪受之忽不见以函奉母函中唯有三寸绢丹书为日月字母服之即平复于时秣陵朱绪无行母病积年忽思菰羮绪妻到市买菰为羮欲奉母绪曰病复安能食先尝之遂併食尽母怒曰我病欲此羮汝何心併啖尽天若有知当令汝哽死绪便闻心中介介然即利血明日而死叡明闻之大悲恸不食积日问绪尸在何处欲手自戮之既而曰洿吾刀乃止永明五年居母䘮不胜哀卒诏赠中书郎时又有鲜于文宗渔阳人年七嵗䘮父父以种芋时亡至明年芋时对芋呜咽如此终身姉文英适荀氏七日而夫亡执节不嫁及母卒昼夜哭泣遂䘮明萧矫妻羊字淑祎性至孝居父䘮哭輙吐血母尝有疾淑祎于中夜祈祷忽见一人在树下自称枯桑君曰若人无患令泄气在亥西南求白石镇之言讫不见明日如言而疾愈又时有羊缉之女佩任者乌程人随母还舅氏母亡昼夜号哭不饮食三日而亡乡里号曰女表又有晋陵呉康之妻赵氏父亡弟㓜遇嵗饥母老病笃赵诣乡里告乞言辞哀苦乡里怜之各分升米遂得免及嫁康之少时夫亡家欲更嫁誓言不贰焉又义兴蒋隽之妻黄氏夫亡不重嫁家逼之欲自杀乃止建元三年诏蠲表门闾又㑹稽永兴呉翼之母丁氏少䘮夫性仁爱遭年荒分衣食以饴里中饥饿者隣里求借未尝违同里陈攘父母死孤单无亲戚丁収飬之及长为营婚娶又同里王礼妻徐荒年客死丁隂为买棺器自徃歛𦵏元徽末大雪商旅断行村里比室饥饿丁自出盐米计口分赋同里左侨家露四䘮无以𦵏丁为办家椁有三调不登者代为送丁长子妇王氏守寡执志不再醮州郡上言诏表门闾蠲租税又㑹稽寒人陈氏有三女无男祖父母年八九十老无所知父笃癃病母不安其室遇嵗饥三女相率于西湖採菱尊更日至市货卖未尝亏怠乡里称为义门多欲娶为妇长女自伤茕独誓不肯行祖父母寻相继卒三女自营殡𦵏为菴舍居墓侧又永兴概中里王氏女年五嵗得毒病两目皆盲性至孝年二十父死临尸一呌眼皆血出小妹娥舐其血左目即开时人称为孝感又诸暨东洿里屠氏女父失明母痼疾亲戚相弃乡里不容女移父母逺住纻舍昼採樵夜纺绩以供飬父母俱卒亲营殡𦵏负土成坟忽空中有声云汝至性可重山神欲相驱使汝可为人疗病必得大富贵女谓是魅弗敢从遂得病积时隣舍人有溪蜮毒者女试疗之自觉病便差遂以巫道为人疗疾无不愈家产日益乡里多欲娶之女以无兄弟誓守坟墓不嫁为山劫所杀又呉兴乗公济妻姚氏生二男而公济及兄公愿干伯并卒各有一子姚飬育之卖田宅为取妇自与二男寄比隣家明帝诏为其二子婚表闾复徭役又呉郡范法恂妻禇氏亦勤苦执妇业宋昇明中孙昙瓘谋反亡命禇谓其子僧简曰孙越州先姑之姉子与汝父亲则从母兄弟交则义重古人逃窜脱不免汝宜収之昙瓘寻伏法禇氏令僧简徃歛𦵏年七十余永明中卒僧简在都闻病驰归未至禇已卒将殡举尸不起寻而僧简至焉公孙僧逺㑹稽剡人也居父䘮至孝事母及伯父甚谨年饥僧逺省飡减食以飬母及伯父兄弟亡贫无以𦵏身自贩贴与隣里供歛送终之费躬负土手种松栢兄姊未婚嫁乃自卖为之成礼名闻郡县齐髙帝即位遣兼散骑常侍虞炎等十二部使表列僧逺等二十三人诏并表门闾蠲租税呉欣之晋陵利城人也宋元嘉末弟慰之为武进县吏随王诞起义元凶遣军主华钦讨之吏人皆散慰之独留见执将死欣之诣钦乞代弟命辞泪哀切兄弟皆见原齐建元三年有诏蠲表之永明初广陵人童超之二息犯罪争死大守刘悛表以闻韩系伯㐮阳人也事父母谨孝㐮阳人隣居种桑树于界上为志系伯以桑枝䕃妨他地迁界上开数尺隣畔随复侵之系伯輙更改种乆之隣人慙愧还所侵地躬徃谢之齐建元三年蠲表门闾以夀终时有呉兴人闻人敻年十七结客报父仇为髙帝所赏位至长水校尉丘冠先字道𤣥呉兴乌程人也少有节义齐永明中位给事中时求使蠕蠕国尚书令王俭言冠先虽名位未升而义行甚重若为行人则苏武郑衆之流也于是使蠕蠕蠕蠕逼令拜冠先执节不从以刃临之冠先曰能杀我者蠕蠕也不能以天子使拜戎狄者我也遂见杀武帝以冠先不辱命赐其子雄钱一万布三十疋雄不受诣阙上书曰臣父执节如苏武守死如谷吉遂不书之良史甄之襃䇿万代之后谁死社稷建元四年车僧朗衔使不异抗节是同诏赠正员外郎此天朝旧凖臣父成例也今僧朗反𦵏冢茔臣父湮弃絶域语忠烈则亦不谢车论荼苦则彼优而此剧名位不殊礼数宜等乞申哀赠书奏不省孙淡太原人也世居长沙事母至孝母疾不眠食以差为期母哀之后有疾不使知也齐建元三年蠲表门闾卒于家华寳晋陵无钖人也父豪晋义熙末戍长安年八嵗临别谓寳曰湏我还当为汝上头长安陷寳年至七十不婚冠或问之寳輙号恸弥日不忍答也同郡薛天生母遭艰菜食天生亦菜食母未免䘮而死天生终身不食鱼肉又同郡刘怀𦙍与弟怀则年十嵗遭父䘮不衣絮帛不食盐菜齐建元三年并表门闾解叔谦字楚梁鴈门人也母有疾叔谦夜于庭中稽颡祈福闻空中语云此病得丁公藤为酒便差即访医及本草注皆无识者乃求访至宜都郡遥见山中一老公伐木问其所用答曰此丁公藤疗风尤騐叔谦便拜伏流涕具言来意此公怆然以四叚与之并示以渍酒法叔谦受之顾视此人不复知处依法为酒母病即差齐建武初以奉朝请徴不至时又有宗元卿庾震朱文济匡昕鲁康祚谢昌㝢皆有素履而叔谦尤髙元卿字希蒋南阳人有至行早孤为祖母所飬祖母病元卿在逺輙心痛大病则大痛小病则小痛以此为常乡里宗事之号曰宗曽子震字彦文新野人䘮父母居贫无以𦵏赁书以营事至手掌穿然后𦵏事获济南阳刘虬因此为撰孝子传文济字敬达呉兴人自卖以𦵏母太守谢卄瀹命为儒林不就昕字令先庐陵人有至性隐金华山服食不与俗人交母病亡已经日昕奔还号呌母即苏皆以为孝感所致康祚扶风人亦有至行母患乳痈诸医疗不愈康祚乃跪两手捧痈大悲泣母即觉小寛因此渐差时人以其有㝠应康祚位至屯骑校尉昌㝢陈郡人也为刘悛广州参军孝性甚至尝飬一鹄昌㝢病二旬而鹄二旬不食昌㝢亡而鹄遂飞去韩灵敏㑹稽剡人也早孤与兄灵珍并有孝性母寻又亡家贫无以营凶兄弟共种𤓰朝採𤓰子暮生已复遂办𦵏事灵珍亡无子妻胡氏守节不嫁虑家人夺其志未尝告归灵敏事之如母刘沨字处和南阳人也父绍仕宋位中书郎沨母早亡绍被敕纳路太后兄女为继室沨年数嵗路氏不以为子奴婢軰捶打之无期度沨母亡日輙悲啼不食弥为婢軰所苦路氏生溓兄沨怜爱之不忍舍恒在牀帐侧輙被驱捶终不肯去路氏病经年沨昼夜不离左右每有増加輙流涕不食路氏病差感其意慈爱遂隆路氏富盛一旦为沨立斋宇筵席不减侯王溓有识事沨过于同产事无大小必谘兄而后行沨妹适江祏弟禧与祏兄弟异常自尚书比部郎后为遥光谘议专知腹心任时遥光任当顾託朝野向沨如云沨忌之求出为丹阳丞虽外迁而意任无改及遥光举事旦方召沨沨以为宜悉唿佐史沨之徙丹阳丞也遥光以萧懿第四弟晋安王之文学畅为谘议领録事及召入遥光谓曰刘暄欲有异志今夕当取之遥光去嵗暴风性理乖错多时方愈畅曰公去嵗违和今欲发动顾左右急唿师视脉遥光厉声曰谘议欲作异邪因诃令出湏臾沨入畅谓曰公昔年风疾今复发沨曰卿视今夕处分云何而作此语及迎垣歴生至与沨俱劝夜攻䑓既不见纳沨歴生并抚膺曰今欲作贼而坐守此城今年坐公灭族矣及遥光败沨静坐围舍溓为度支郎亦奔亡遇沨仍不复肯去沨曰吾为人作吏自不避死汝可去无相守同尽答曰向若不逢兄亦草间苟免今既相逢何忍独生因以衣带结兄衣俱见杀何𦙍闻之叹曰兄死君难弟死兄祸羙哉又栁叔夜河东人父宗宋黄门郎叔夜年十六为新野大守甚有名绩补遥光谘议参军及事败左右扶上马欲与俱亡答曰吾已许始安以死岂可负之也遂自杀封延伯字仲连渤海人也世为州郡着姓寓居东海三世同财为北州所宗附延伯好学退譲事寡嫂甚谨垣崇祖为兖州请为长史不就崇祖轼其门不肯相见后为豫州上表荐之诏书优礼起家为平西长史梁郡太守为政清静有髙士风俄以疾免还东海于时四州入魏士子皆依海曲争徃宗之如辽东之仰邴原也建元三年大使廵行天下义兴陈𤣥子四世同居一百七口武陵邵荣兴文献叔并八世同居东海徐生之武陵范安祖李圣伯范道根并五世同居零陵谭𢎞寳衡阳何𢎞华阳阳黒头疎从四世同居诏俱表门闾蠲租税又蜀郡王续祖华阳郝道福并累世同㸑建武三年明帝诏表门蠲调役呉达之义兴人也嫂亡无以𦵏自卖为十夫客以营冢椁从祖弟敬伯夫妻荒年被略卖江北达之有田十畆货以赎之与同财共宅郡命为主簿固以譲兄又譲世旧田与族弟弟亦不受田遂闲废齐建元三年诏表门闾先是有蔡昙智乡里号蔡曽子庐江何伯玙兄弟乡里号为何展禽并为髙士沈顗所重常云闻蔡昙智之风怯夫勇鄙夫有立志闻何伯玙之风伪夫正薄夫厚云伯玙与弟㓜玙俱厉节操飬孤兄子及长为婚推家业尽与之安贫栝藁诲人不倦郡守下车莫不修谒伯玙卒㓜玙末好佛法翦落长斋持行精苦梁初卒兄弟年八十余王文殊字令章呉兴故鄣人也父没魏文殊思慕泣血终身蔬食不衣帛服麻緼而已不婚不交人物呉兴太守谢卄瀹聘为功曹不就立小屋于县西端拱其中嵗时伏腊月朝十五未尝不北望长悲如此三十余年太守孔琇之表其行鬰林诏榜门改所居为孝行里乐颐之字文徳南阳湼阳人也世居南郡少而言行和谨仕为京府参军父在郢病亡颐之忽悲恋涕泣因请假还中路果得父凶问便徒跣号咷出陶后渚遇商人附载西上水浆不入口数日尝遇病与母隔壁忍病不言啮被至碎恐母之哀己也湘州刺史王僧虔引为主簿以同僚非人弃官去吏部郎庾杲之尝徃候颐之为设食唯枯鱼菜葅杲之曰我不能食此母闻之自出常膳鱼羮数种杲之曰卿过于茅季伟我非郭林宗仕至郢州中从事弟预字文介亦至孝父临亡执手以託郢州行事王英预悲感闷絶吐血数升遂发病官至骠骑録事参军隆昌末预谓丹阳尹徐孝嗣曰外传借借似有伊周之事君䝉武帝殊常之恩荷託付之重恐不得同人此事人笑禇公至今齿冷无为效尤孝嗣故吏呉兴沈昇之亦説之曰昇之与君俱有项领之功今一言而二功俱解岂愿闻之乎君受恩二祖而更参惟新之政以君为反覆人事成则无处逃咎矣昇之草莱百姓言出祸己随之孰与超然谢病髙枕家园则与松栢比操风霜等烈岂不羙邪孝嗣并改容谢之预建武中为永世令人怀其徳卒官时有一媪年可六七十担檞簌叶造市货之闻预亡大泣弃溪中曰失乐令我軰孤独老姥政应就死耳市人亦皆泣其惠化如此江泌字士清济阳考城人也父亮之员外郎泌少贫昼日斫屧为业夜读书随月光光斜则握卷升屋睡极堕地则更登性行仁义衣弊蝨多绵裹置壁上恐蝨饥死乃复置衣中数日间终身无复蝨母亡后以生阙供飬遇鲑不忍食菜不食心以其有生意唯食老叶而已母墓为野火所烧依新宫灾三日哭泪尽继之以血歴仕南中郎行参军所给募吏去役得时病莫有舍之者吏扶杖投泌泌自隐䘏吏死泌为买棺无僮役兄弟共舆埋之后领国子助教乗牵车至染乌头见一老公歩行下车载之躬自歩去梁武帝以为南康王子琳侍读建武中明帝害诸王后泌忧念子琳访志公道人问其祸福志公覆香鑪灰示之曰都尽无余及子琳被害泌徃哭之泪尽续以血亲视殡葬毕乃去泌寻卒族人兖州中从事泌黄门郎悆子也与泌同名世谓泌为孝泌以别之庾道愍颕川陵人晋司空氷之𤣥孙也有孝行颇能属文少出孤悴时人莫知其所生母流漂交州道愍尚在襁褓及长知之求为广州绥宁府佐至南而去交州尚逺乃自负担冒险仅得自达及至交州寻求母虽经年日夜悲泣尝入村日暮雨骤乃寄止一家且有一妪负薪外还而道愍心动因访之乃其母也于是行伏号泣逺近赴之莫不挥泪道愍尤精相板宋明帝时山阳王休祐屡以言语忤颜见道愍託以已板为他物令道愍占之道愍曰此乃甚贵然使人多愆忤休祐以禇彦回详宻求换其板他日彦回侍明帝自称下官帝多忌甚不悦休祐具以状言帝乃意解道愍仕齐位射声校尉族孙沙弥亦以孝行着沙弥晋司空氷之六世孙也父佩玉仕宋位长沙内史昇明中坐沈攸之事诛时沙弥始生及年五嵗所生母为制采衣輙不肯服母问其故流涕对曰家门祸酷用是何为及长终身布衣蔬食为中军田曹行参军嫡母刘氏寝疾沙弥晨昏侍侧衣不解带或应针灸輙以身先试及母亡水浆不入口累日初进大麦薄饮经十旬方为薄粥终䘮不食盐酢冬日不衣绵纩夏日不解衰绖不出庐戸昼夜号恸隣人不忍闻所坐荐泪霑为烂墓在新林忽生旅松百许株枝叶鬰茂有异常松刘好噉甘蔗沙弥遂不食焉宗人都官尚书咏表言其状应纯孝之举梁武帝召见嘉之以补歙令还除轻车邵陵王参军事随府㑹稽复丁所生忧䘮还都济浙江中流遇风舫将覆没沙弥抱柩号哭俄而风静咸以为孝感所致后卒于长城令子持持字元徳少孤性至孝父忧居䘮过礼笃志好学仕梁为尚书左戸郎后兼建康监陈文帝为呉兴太守以为郡丞兼掌书翰天嘉初为尚书左丞封崇徳县子拜封之日请令史为客受其饷遗文帝怒之因坐免后为临安令坐杖杀人免还为给事黄门侍郎歴盐官令祕书监知国史事又为少府卿迁太中大夫领歩兵校尉卒持善字书每属辞好为竒字文士亦以此讥之有集十卷南史卷七十三卷七十三考证南史卷七十三考证孙法宗传一境赖之监本缺赖字今増入余齐人传余齐人晋陵人也晋陵下阁本尚有晋陵二字何子平传元嘉二十年元凶弑逆二系三之讹萧矫妻羊传同里陈攘父母死孤单无亲戚丁収飬之攘一本作穣又同里王礼妻徐荒年客死丁隂为买棺器自徃歛𦵏丁一本作山当以此为正隣舍人有溪蜮毒者女试疗之蜮监本作今改从阁本乡里多欲娶之娶监本讹要今改正禇氏令僧简徃歛𦵏徃监本误勐今改从阁本南史卷七十三考证南史卷七十四钦定四库全书南史卷七十四唐李延寿撰列传第六十四孝义下滕昙恭陶季直沈崇傃荀匠吉翂甄恬赵拔扈韩怀明禇修张景仁陶子锵成景儁李庆绪谢蔺殷不害司马暠张昭滕昙恭豫章南昌人也年五岁母杨氏患热思食寒𤓰土俗所不产昙恭歴访不能得衔悲哀切俄遇一桑门问其故昙恭具以告桑门曰我有两𤓰分一相遗还以与母举室惊异寻访桑门莫知所在及父母卒昙恭并水浆不入口者旬日感恸呕血絶而复苏隆冬不着茧絮蔬食终身毎至忌日思慕不自堪昼夜哀恸其门外有冬生树二株时忽有神光自树而起俄见佛像及夹侍之仪容光显着自门而入昙恭家人大小咸共礼拜乆之乃灭逺近道俗咸传之太守王僧䖍引昙恭为功曹固辞不就王俭时随僧䖍在郡号为滕曽子梁天监元年陆琏奉使廵行风俗表言其状昙恭有子三人皆有行业时有徐普济者长沙临湘人居䘮未𦵏而隣家火起延及其舍普济号恸伏棺上以身蔽火隣人徃救之焚炙已闷絶累日方蘓又有建康人张悌家贫无以供飬以情告隣富人富人不与不胜忿遂结四人作劫所得衣物三劫持去实无一钱入已县抵悌死罪悌兄松诉称与弟景是前母子后母唯生悌松长不能教诲乞代悌死景又曰松是嫡长后母唯生悌若从法母亦不全亦请死母又云悌应死岂以弟罪枉及诸兄悌亦引分全两兄供飬县以上谳帝以为孝义特降死后不得为例陶季直丹阳秣陵人也祖愍祖宋广州刺史父景仁中散大夫季直早慧愍祖甚爱异之尝以四函银列置于前令诸孙各取其一季直时年四岁独不取曰若有赐当先父伯不应度及诸孙故不取愍祖益竒之五岁䘮母哀若成人初母未病令于外染衣卒后家人始赎季直抱之号恸闻者莫不酸感及长好学澹于荣利征召不起时人号曰聘君后为望蔡令以病免时刘彦节袁粲以齐髙帝权盛将图之彦节素重季直欲与谋季直以袁刘儒者必致颠殒固辞不赴俄而彦节等败齐初为尚书比部郎时禇彦回为尚书令素与季直善频以为司空司徒主簿委以府事彦囘卒尚书令王俭以彦囘有至行欲谥文孝公季直曰文孝是司马道子谥恐其人非具美不如文简俭从之季直又请为彦囘立碑始终营䕶甚有吏节再迁东莞太守在郡号为清和后为镇西谘议参军齐武帝崩明帝作相诛锄异己季直不能阿意取容明帝颇忌之出为辅国长史北海太守邉职上佐素士罕为之者或劝季直造门致谢明帝留以为骠骑谘议参军兼尚书左丞迁建安太守为政清静百姓便之梁䑓建为给事黄门侍郎常称仕至二千石始愿毕矣无为久预人间事乃辞疾还乡里梁天监初就拜太中大夫武帝曰梁有天下遂不见此人十年卒于家季直素清苦絶伦又屏居十余载及死家徒四壁子孙无以殡歛闻者莫不伤其志事云沈崇傃字思整吴兴武康人也父怀明宋兖州刺史崇傃六岁丁父忧哭踊过礼及长事所生母至孝家贫常佣书以养天监二年太守栁恽辟为主簿崇傃从恽到郡还迎其母未至而母卒崇傃以不及侍疾将欲致死水浆不入口昼夜号哭旬日殆将絶气兄弟谓曰殡葬未申遽自毁灭非全孝道也崇傃心悟乃稍进食母权瘗去家数里哀至輙之瘗所不避雨雪每倚坟哀恸飞鸟翔集夜恒有勐兽来望之有声状如叹息者家贫无以迁厝乃行乞经年始获葬焉既而庐于墓侧自以初行䘮礼不偹复以𦵏后更行服三年久食麦屑不噉盐酢坐卧于单荐因虚肿不能起郡县举至孝梁武闻即遣中书舍人慰勉之乃诏令释服擢补太子洗马旌其门闾崇傃奉诏释服而涕泣如居䘮固辞不受官乃除永宁令自以禄不及养哀思不自堪未至县卒荀匠字文师颍阴人晋太保勗九世孙也祖琼年十五复父仇于成都市以孝闻宋元嘉末度淮逄武陵王举义为元凶追兵所杀赠员外散骑侍郎父法超仕齐为安复令卒官匠号恸气絶身体皆冷至夜乃蘓既而奔䘮每宿江渚商侣不忍闻其哭声梁天监元年其兄斐为郁林太守征俚贼为流矢所中死于阵䘮还匠迎于豫章望舟投水傍人赴救仅而得全及至家贫不时𦵏居父忧并兄服歴四年不出庐戸自括发不复栉沭发皆秃落哭无时声尽则系之以泣目眦皆烂形骸枯顇皮骨裁连虽家人不复识郡县以状言武帝诏遣中书舍人为其除服擢为豫章王国左常侍匠虽即吉而毁顇逾甚外祖孙谦诫之曰主上以孝临天下汝行过古人故擢汝此职非唯君父之命难拒故亦扬名后世所显岂独汝身哉匠乃拜竟以毁卒吉翂字彦霄冯翊莲勺人也家居襄阳翂㓜有孝性年十一遭所生母忧水浆不入口殆将灭性亲党异之梁天监初父为吴兴原乡令为吏所诬逮诣廷尉翂年十五号泣衢路祈请公卿行人见者皆为陨涕其父理虽清白而耻为吏讯乃虚自引咎罪当大辟翂乃挝登闻鼓乞代父命武帝异之尚以其童㓜疑受教于人敕廷尉蔡法度严加胁诱取其欵实法度乃还寺盛陈徽纆厉色问曰尔求代父死敕已相许便应伏法然刀锯至剧审能死不且尔童孺志不及此必为人所教姓名是谁若有悔异亦相听许对曰囚虽蒙弱岂不知死可畏惮顾诸弟㓜藐唯囚为长不忍见父极刑自延视息所以内断胷臆上干万乗今欲殉身不测委骨泉壤此非细故奈何受人教邪法度知不可屈挠乃更和颜诱语之曰主上知尊侯无罪行当释亮观君神仪明秀足称佳童今若转辞幸父子同济奚以此妙年苦求汤镬翂曰凡鲲鲕蝼蚁尚惜其生况在人斯岂愿韲粉但父挂深劾必正刑书故思殒仆冀延父命翂初见囚狱掾依法备加桎梏法度矜之命脱其二械更令着一小者翂弗听曰翂求代父死死囚岂可减乎竟不脱械法度以闻帝乃宥其父丹阳尹王志求其在廷尉故事并诸乡居欲于岁首举充纯孝翂曰异哉王尹何量翂之薄夫父辱子死斯道固然若翂有腼面目当其此举则是因父买名一何甚辱拒之而止年十七应辟为本州主簿出监万年县摄官朞月风化大行自雍还郢湘州刺史栁忱复召为主簿后秣陵乡人裴俭丹阳郡守臧盾扬州中正张仄连名荐翂以为孝行纯至明通易老敕付太常旌举初翂以父陷罪因成悸疾后因发而卒甄恬字彦约中山无极人也世居江陵数岁䘮父哀感有若成人家人矜其小以肉汁和饭饲之恬不肯食年八岁尝问其母恨生不识父遂悲泣累日忽若有见言形貌则其父也时以为孝感家贫养母常得珍羞及居䘮庐于墓侧恒有鸟𤣥黄杂色集于庐树恬哭则鸣哭止则止又有白鸠白雀栖宿其庐州将始兴王憺表其行状诏旌表门闾加以爵位恬官至安南行参军赵拔扈新城人也兄震动富于财太守樊文茂求之不已震动怒曰无懕将及我文茂闻其语聚其族诛之拔扈走免亡命聚党至社树呪曰文茂杀拔扈兄今欲报之若事克斫树处更生不克即死三宿三枿生十丈余人间传以为神附者十余万既杀文茂转攻傍邑将至成都十余日战败退保新城求降文茂黎州刺史文炽弟襄阳人也韩怀明上党人也客居荆州十岁母患尸疰每发辄危殆怀明夜于星下稽颡祈祷时寒甚切忽闻香气空中有人曰童子母须臾永差无劳自苦未晓而母平复乡里以此异之十五䘮父几至灭性负土成坟赙助无所受免䘮与乡人郭麻俱师南阳刘虬虬尝一日废讲独居涕泣怀明窃问虬家人答云是外祖亡日时虬母亦已亡矣怀明闻之即日罢学还家就养虬叹曰韩生无丘吾之恨矣家贫肆力以供甘脆嬉怡膝下朝夕不离母侧母年九十以夀终怀明水浆不入口一旬号哭不絶声有双白鸠巢其庐上字乳驯狎若家禽焉服释乃去及除䘮蔬食终身衣衾无所改梁天监初刺史始兴王憺表言之州累辟不就卒于家褚修呉郡钱塘人也父仲都善周易为当时之冠梁天监中歴位五经博士修少传父业武陵王纪为扬州引为宣惠参军兼限内记室修性至孝父䘮毁瘠过礼因患冷气及丁母忧水浆不入口二十三日每号恸輙呕血遂以毁卒张景仁广平人也父梁天监初为同县韦法所杀景仁时年八岁及长志在复讐普通七年遇法于公田渚手斩其首以祭父墓事竟诣郡自缚乞依刑法太守蔡天起上言于州时简文在鎭乃下教褒美之原其罪下属长蠲其一戸租调以旌孝行又天监中宣城宛陵女子与母同床眠母为勐兽所取女啼号随挐勐兽行数十里兽毛尽落兽乃置其母而去女抱母犹有气息经时乃絶乡里言于郡县太守萧琮表上诏榜其门闾又霸城王整之姉嫁为衞敬瑜妻年十六而敬瑜亡父母舅姑咸欲嫁之誓而不许乃截耳置盘中为誓乃止遂手为亡婿种树数百株墓前栢树忽成连理一年许还复分散女乃为诗曰墓前一株栢根连复并枝妾心能感木頽城何足竒所住戸有䴏巢常双飞来去后忽孤飞女感其偏栖乃以缕繋脚为志后岁此鷰果复更来犹带前缕女复为诗曰昔年无偶去今春犹独归故人恩既重不忍复双飞雍州刺史西昌侯藻嘉其美节乃起楼于门题曰贞义衞妇之闾又表于䑓后有河东刘景昕事母孝谨母常病癖三十余年一朝而瘳乡里以为景昕诚感荆州刺史湘东王绎辟为主簿陶子锵字海育丹阳秣陵人也父延尚书比部郎兄尚宋末为倖臣所怨被系子锵公私缘诉流血稽颡行路嗟伤逄谢超宗下车相访囘入县诣建康令劳彦远曰岂忍见人昆季如此而不留心劳感之兄得释母终居䘮尽礼与范云隣云每闻其哭声必动容改色欲相申荐㑹云卒初子锵母嗜莼母没后恒以供奠梁武义师初至此年冬营莼不得子锵痛恨恸哭而絶久之乃苏遂长断莼味成景儁字超范阳人也祖兴仕魏为五兵尚书父安乐淮阳太守梁天监六年常邕和杀安乐以城内附景儁谋复讐因杀魏宿预城主以地南入普通六年邕和为鄱阳内史景儁购人刺杀之未久重购邕和家人鸩杀其子弟噍类俱尽武帝义之每为屈法景儁家讐既雪每思报効后除北豫州刺史侵魏所向必推其智勇时以比马仙琕兼有政绩见怀北豫州吏人树碑纪徳卒谥曰忠烈云李庆绪字孝绪广汉郪人也父为人所害庆绪九岁而孤为兄所养日夜号泣志在复讐投州将陈显达仍于部伍白日手刃其仇自縳归罪州将义而释之梁天监中为东莞太守丁母忧去职庐于墓侧每恸呕血数升后为巴郡太守号良吏累迁衞尉封安陆县侯益州一二百年无复贵仕庆绪承恩至此便欲西归寻徙太子右衞率未拜而卒谢蔺字希如陈郡阳夏人晋太傅安之八世孙也父经北中郎谘议参军蔺五岁时父未食乳媪欲令先饭蔺终不进舅阮孝绪闻之叹曰此儿在家则曽子之流事君则蔺生之匹因名曰蔺稍授以经史过目便能讽诵孝绪每曰吾家阳元也及丁父忧昼夜号恸毁瘠骨立母阮氏常自守视譬抑之服阕吏部尚书萧子显嘉其至行擢为王府法曹行参军累迁外兵记室参军时甘露降士林馆蔺献颂武帝嘉之有诏使制北兖州刺史萧楷徳政碑又奉诏令制宣城王奉述中庸颂后为兼散骑常侍使魏会侯景入附境上交兵蔺母既虑不得还感气而卒及蔺还入境夜梦不祥旦便投列驰归及至号恸呕血气絶久之水浆不入口每哭眼耳口鼻皆血流经月余日因夜临而卒所制诗赋碑颂数十篇子贞贞字元正幼聪敏有至性祖母阮氏先苦风眩每发便一二日不能饮食贞时年七岁祖母不食贞亦不食往往如此母王氏授以论语孝经读讫便诵八岁尝为春日闲居诗从舅王筠竒之谓所亲曰至如风定花犹落乃追步惠连矣年十三尤善左氏春秋工草𨽻虫篆十四丁父艰号顿于地絶而复苏者数矣初贞父蔺以忧毁卒家人宾客复忧贞从父洽族兄暠乃共请华严寺长爪禅师为贞説法仍譬以母须侍养不宜毁灭乃少进饘粥及魏克江陵入长安暠逃难番禺贞母出家于宣明寺及陈武帝受禅暠还乡里供养贞母将二十年初贞在周尝侍周武帝爱弟赵王招读招厚礼之闻其独处必昼夜涕泣私问知母在乡乃谓曰寡人若出居藩当遣侍读还家后数年招果出因辞面奏请放贞还帝竒招仁爱遣随聘使杜子晖归国是岁陈太建五年也始自周还时始兴王叔陵为扬州刺史引祠部侍郎阮卓为记室辟贞为主簿寻迁府录事参军领丹阳丞贞知叔陵有异志因与卓自疎每有宴游辄以疾辞未尝参预叔陵雅重之弗之罪也及叔陵肆逆唯贞与卓不坐再迁南平王友掌记室事府长史汝南周确新除都官尚书请贞为让表后主览而竒之及问知贞所作因敇舍人施文庆曰谢贞在王家未有禄秩可赐米百石以母忧去职顷之敇起还府累启固辞敇不许贞哀毁羸瘠终不能之官舍吏部尚书姚察与贞友善及贞病笃问以后事贞曰孤子舋祸所集将随灰壤族子凯等粗自成立己有疏付之此固不足仰尘厚徳弱儿年甫六岁名靖字依仁情累所不能忘敢以为託是夜卒后主问察曰谢贞有何亲属察以靖答即敇长给衣粮初贞之病有遗疏告族子凯气絶之后若依僧家尸陁林法是吾所愿正恐过为独异可用薄板周身载以露车覆以草席坎山次而埋之又靖年尚小未閲人事但可三月施小床设香水尽卿兄弟相厚之情即除之无益之事勿为也殷不害字长卿陈郡长平人也祖汪齐豫章王行参军父髙明梁尚书兵部郎不害性至孝居父忧过礼由是少知名家世俭约居甚贫寠有弟五人皆㓜弱不害事老母养小弟勤剧无所不至士大夫以笃行称之年十七仕梁为廷尉平长于政事兼饰以儒术名法有轻重不便者辄上书言之多见纳用大同五年兼东宫通事舍人时朝政多委东宫不害与舍人庾肩吾直日奏事梁武帝尝谓肩吾曰卿是文学之士吏事非卿所长何不使殷不害来邪其见知如此简文以不害善事亲赐其母蔡氏锦裙襦毡席被褥单复毕备侯景之乱不害从简文入䑓及台城陷简文在中书省景带甲将兵入朝陛见过谒简文左右甚不逊侍衞者莫不惊恐辟易唯不害与中庶子徐摛侍侧不动简文为景所幽遣人请不害与居处景许之不害供侍益谨梁元帝立以不害为中书郎兼廷尉卿魏平江陵失母所在时甚寒雪冻死者塡满沟壑不害行哭寻求声不暂辍过见死人沟中即投身捧视举体冻僵水浆不入口者七日始得母尸凭尸而哭每辄气絶行路皆为流涕即江陵权殡与王襃庾信俱入长安自是蔬食布衣枯藁骨立见者莫不哀之太建七年自周还陈除司农卿迁晋陵太守在郡感疾诏以光禄大夫征还养疾后主即位加给事中初不害之还也周留其长子僧首因居关中祯明三年陈亡僧首来迎不害道卒年八十五不害弟不佞不佞字季卿少立名节居父䘮以至孝称好读书尤长吏术梁承圣初为武康令时兵荒饥馑百姓流移不佞循抚招集襁负至者以千数会魏克江陵而母卒道路隔絶久不得奔赴四载之中昼夜号泣居处饮食常为居䘮之礼陈武帝受禅除娄令至是第四兄不齐始于江陵迎母䘮柩归𦵏不佞居处之节如始闻问若此者又三年身自负土手植松栢每岁时伏腊必三日不食文帝时兼尚书右丞迁东宫通事舍人及废帝嗣立宣帝为太传录尚书辅政甚为朝望所归不佞素以名节自立又受委东宫乃与仆射到仲举中书舍人刘师知尚书左丞王暹等谋矫诏出宣帝衆人犹豫未敢先发不佞乃驰诣相府面宣诏㫖令相王还第及事发仲举等皆伏诛宣帝雅重不佞特赦之免其官而已及即位以为军师始兴王谘议参军后兼尚书左丞加通直散骑常侍卒官不佞兄不疑不占不齐并早亡事第二寡嫂张氏甚谨所得禄奉不入私室长子梵童位尚书金部郎司马暠字文昇河内温人也高祖柔之晋侍中以南顿王孙绍齐文献王攸后父子产即梁武帝之外兄也位岳阳太守暠幼聪警有至性年十二丁内艰哀慕过礼水浆不入口殆经一旬每号恸必至闷絶父母喻之令进粥然犹毁瘠骨立服阕以姻戚子弟入问讯梁武帝见其羸疾叹息久之字其小字谓其父曰昨见罗儿面颜顦顇使人恻然便是不坠家风为有子矣后累迁正员郎丁父艰哀毁愈甚庐于墓侧日进薄麦粥一升墓在新林连接山阜旧多勐兽暠结庐数载豺狼絶迹常有两鸠栖宿庐所驯狎异常承圣中除太子庶子魏克江陵随例入长安而梁宗屠戮太子殡瘗失所及周受禅暠以宫臣乃抗表求还江陵改𦵏辞甚酸切周朝优诏答之即敕荆州以礼安厝陈太建八年自周还宣帝特降殊礼歴位通直散骑常侍太中大夫卒有集十卷子延义字希忠少沉敏好学初随父入闗丁母忧䘮过于礼及暠还都延义乃躬负灵榇昼伏宵行冒履冰霜手足皲瘃至都遂致挛废数年乃愈位司徒从事中郎张昭字徳明吴郡吴人也㓜有孝性父熯常患消渴嗜鲜鱼昭乃身自结网捕鱼以供朝夕弟干字𤣥明聪敏好学亦有至性及父卒兄弟并不衣绵帛不食盐酢日唯食一升麦屑粥每一感恸必致欧血隣里闻之皆为涕泣父服未终母陆氏又卒兄弟遂六年哀毁形容骨立家贫未得大葬遂布衣蔬食十有余年杜门不出屏絶人事时衡阳王伯信临郡举干孝廉固辞不就兄弟并因毁成疾昭一眼失明干亦中冷苦癖年并未五十终于家子𦙍俱絶宣帝时有太原王知𤣥者侨居㑹稽剡县居家以孝闻及丁忧哀毁而卒帝嘉之诏改所居靑苦里为孝家里论曰自浇风一起人伦毁薄盖抑引之教导俗所先变里旌闾义存劝奨是以汉世士务修身故忠孝成俗至于乗轩服冕非此莫由晋宋以来风衰义缺刻身厉行事薄膏腴若使孝立闺庭忠被史䇿多发沟畎之中非出衣簪之下以此而言声教不亦卿大夫之耻乎南史卷七十四卷七十四考证南史卷七十四考证吉翂传冀延父命监本缺冀字今増入甄恬传又有白鸠白雀栖宿其庐一本无白鸠二字褚脩传脩少传父业梁书此下有兼通孝经论语善尺牍颇解文章数语谢蔺传旦便投列驰归列一本作劾殷不害传大同五年兼东宫通事舍人监本缺事字今从阁本増正南史卷七十四考证南史卷七十五钦定四库全书南史卷七十五唐李延寿撰列传第六十五隐逸上陶潜宗少文沈道䖍孔淳之周续之戴颙翟法赐雷次宗郭希林刘凝之龚祈朱百年关康之渔父禇伯玉顾欢杜京产易有君子之道四焉语黙之谓也故有入庙堂而不出徇江湖而永归隐避纷纭情迹万品若道义内足希㣲两亡藏景穷巖蔽名愚谷解桎梏于仁义示形神于天壤则名教之外别有风猷故尧封有非圣之人孔门谬鸡黍之客次则扬独徃之高节重去就之虚名或虑全后悔事归知殆或道有不申行吟山泽皆用宇宙而成心借风云以为气求志逹道未或非然故湏含贞飬素文以艺业不尔则与夫樵者在山何殊异也若夫陶潜之徒或仕不求闻退不讥俗或全身幽履服道儒门或遁迹江湖之上或藏名巖石之下斯并向时隐沦之徒欤今并缀缉以备隐逸篇焉又齐梁之际有释寳志者虽处非显晦而道合希夷求其行事盖亦俗外之徒也故附之云陶潜字渊明或云字深明名元亮寻阳柴桑人晋大司马侃之曽孙也少有高趣宅边有五栁树故尝着五栁先生传云先生不知何许人不详姓字闲静少言不慕荣利好读书不求甚解每有㑹意欣然忘食性嗜酒而家贫不能恒得亲旧知其如此或置酒招之造饮輙尽期在必醉既醉而退曾不吝情去留环堵萧然不蔽风日短褐穿结箪瓢屡空晏如也常着文章自娱颇示已志忘怀得失以此自终其自序如此盖以自况时人谓之实录亲老家贫起为州祭酒不堪吏职少日自解而归州召主簿不就躬耕自资遂抱羸疾江州刺史檀道济徃候之偃卧瘠馁有日矣道济谓曰夫贤者处世天下无道则隐有道则至今子生文明之世奈何自苦如此对曰潜也何敢望贤志不及也道济馈以粱肉麾而去之后为镇军建威参军谓亲朋曰聊欲絃歌以为三径之资可乎执事者闻之以为彭泽令不以家累自随送一力给其子书曰汝旦夕之费自给为难今遣此力助汝薪水之劳此亦人子也可善遇之公田悉令吏种秫稻妻子固请种粳乃使二顷五十亩种秫五十亩种粳郡遣督邮至县吏白应束带见之潜叹曰我不能为五斗米折腰向乡里小人即日解印绶去职赋归去来以遂其志曰归去来兮田园将芜胡不归既自以心为形役奚惆怅而独悲悟已徃之不谏知来者之可追实迷涂其未远觉今是而昨非舟遥遥以轻飏风飘飘而吹衣问征夫以前路恨晨光之熹微乃瞻衡宇载欣载奔僮仆欢迎弱子候门三径就荒松菊犹存携㓜入室有酒盈罇引壶觞而自酌盼庭柯以怡颜倚南牕而寄傲审容膝之易安园日渉而成趣门虽设而常关策扶老以流憩时矫首而遐观云无心以出岫鸟倦飞而知还景翳翳其将入抚孤松而盘桓归去来兮请息交而絶逰世与我而相遗复驾言兮焉求悦亲戚之情话乐琴书以消忧农人告余以春及将有事于西畴或命巾车或棹扁舟既窈窕以穷壑亦崎岖而经丘木欣欣以向荣泉涓涓而始流善万物之得时感吾生之行休已矣乎寓形宇内复几时曷不委心任去留胡为遑遑欲何之富贵非吾愿帝乡不可期怀良辰以孤徃或植杖而芸耔登东臯以舒啸临清流而赋诗聊乘化以归尽乐夫天命复奚疑义熙末征为着作佐郎不就江州刺史王𢎞欲识之不能致也潜尝徃庐山𢎞令潜故人龎通之赍酒具于半道栗里要之潜有脚疾使一门生二儿举篮轝及至欣然便共饮酌俄顷𢎞至亦无忤也先是颜延之为刘栁后军功曹在寻阳与潜情欵后为始安郡经过潜每往必酣饮至醉𢎞欲要延之一坐弥日不得延之临去留二万钱与潜潜悉送酒家稍就取酒尝九月九日无酒出宅边菊丛中坐乆之逄𢎞送酒至即便就酌醉而后归潜不解音声而畜素琴一张毎有酒适輙抚弄以寄其意贵贱造之者有酒辄设潜若先醉便语客我醉欲眠卿可去其真率如此郡将候潜逄其酒熟取头上葛巾漉酒毕还复着之潜弱年薄宦不絜去就之迹自以曽祖晋世宰辅耻复屈身后代自宋武帝王业渐隆不复肯仕所着文章皆题其年月义熙以前明书晋氏年号自永初以来唯云甲子而已与子书以言其志并为训戒曰吾年过五十而穷苦荼毒性刚才拙与物多忤自量为已必贻俗患僶俛辞事使汝幼而饥寒耳常感孺仲贤妻之言败絮自拥何慙儿子此既一事矣但恨隣靡二仲室无莱妇抱兹苦心良独罔罔少来好书偶爱闲情开卷有得便欣然忘食见树木交䕃时鸟变声亦复欢尔有喜尝言五六月北窻下卧遇凉风暂至自谓是羲皇上人意浅识陋日月遂徃疾患以来渐就衰损亲旧不遗每有药石见救自恐大分将有限也汝軰㓜小家贫无役柴水之劳何时可免念之在心若何可言然虽不同生当思四海皆兄弟之义鲍叔敬仲分财无猜归生伍举班荆道旧遂能以败为成因䘮立功佗人尚尔况共父之人哉颍川韩元长汉末名士身处卿佐八十而终兄弟同居至于没齿济北氾㓜春晋时操行人也七世同财家人无怨色诗云髙山景行汝其慎哉又为命子诗以贻之元嘉四年将复征命㑹卒世号靖节先生其妻翟氏志趣亦同能安苦节夫耕于前妻锄于后云宗少文南阳湼阳人也祖承宜都太守父繇之湘乡令母同郡师氏聪辩有学义教授诸子少文善居䘮为乡闾所称宋武帝既诛刘毅领荆州问毅府谘议参军申永曰今日何施而可永曰除其宿衅倍其惠泽贯叙门次显擢才能如此而已武帝纳之乃辟少文为主簿不起问其故荅曰栖丘饮谷三十余年武帝善其对而止少文妙善琴书图画精于言理毎游山水往辄忘归征西长史王敬𢎞毎从之未尝不弥日也乃下入庐山就释慧远考寻文义兄臧为南平太守逼与俱还乃于江陵三湖立宅闲居无事武帝召为太尉行参军骠骑道怜命为记室参军并不就二兄早卒孤累甚多家贫无以相赡颇营稼穑人有饷馈并受之武帝敇南郡长给吏役又数致饩赉后子弟从仕乃悉不复受武帝开府辟召下书召少文与鴈门周续之竝为太尉掾皆不起宋受禅及元嘉中频征竝不应妻罗氏亦有髙情与少文协趣罗氏没少文哀之过甚既乃悲情顿释谓沙门释慧坚曰死生之分未易可逹三复至教方能遣哀衡阳王义季为荆州亲至其室与之欢宴命为谘议参军不起好山水爱逺游西陟荆巫南登衡岳因结宇衡山欲怀尚平之志有疾还江陵叹曰老疾俱至名山恐难徧覩唯澄怀观道卧以游之凡所游履皆图之于室谓之抚琴动操欲令衆山皆响古有金石弄为诸桓所重桓氏亡其声遂絶唯少文传焉文帝遣乐师杨观就受之少文孙测亦有祖风测字敬微一字茂深家居江陵少静退不乐人间叹曰家贫亲老不择官而仕先哲以为美谈余窃有惑诚不能潜感地金㝠致江鲤但当用天之道分地之利孰能食人厚禄忧人重事乎齐骠骑豫章王嶷征为参军不起测答府云何为谬伤海鸟横斤山木母䘮身自负土植松栢嶷复遣书请之辟为参军测答曰性同鳞羽爱止山壑眷恋松云轻迷人路纵宕巖流有若狂者忽不知老至而今鬓已白岂容课虚责有限鱼鸟慕哉永明三年诏征太子舍人不就欲游名山乃写祖少文所作尚子平图于壁上测长子宾宦在都知父此㫖便求禄还为南郡丞付以家事刺史安陆王子敬长史刘寅以下皆赠送之测无所受赍老子庄子二书自随子孙拜辞悲泣测长啸不视遂往庐山止祖少文旧宅鱼腹侯子响为江州厚遣赠遗测曰少有狂疾寻山採药远来至此量腹而进松术度形而衣薜萝淡然已足岂容当此横施子响命驾造之测不见后子响不告而来奄至所住测不得已巾褐对之竟不交言子响不悦而退侍中王秀之弥所钦慕乃令陆探微画其形与已相对又贻书曰昔人有图画侨札轻以自方耳王俭亦雅重之赠以蒲褥笋席顷之测送弟䘮还西仍留旧宅永业寺絶宾友唯与同志庾易刘虬宗人尚之等往来讲说荆州刺史随王子隆至遣别驾宗忻口致劳问测笑曰贵贱理隔何以及此竟不答建武二年征为司徒主簿不就卒测善画自图阮籍遇苏门于行鄣上坐卧对之又画永业佛影台皆为妙作好音律善易老续皇甫谧高士传三卷尝游衡山七岭着衡山庐山记尚之字敬之亦好山泽征辟一无所就以寿终彧之字叔粲少文从父弟也早孤事兄恭谨家贫好学虽文义不逮少文而真澹过之征辟一无所就宋元嘉初大使陆子真观採风俗三诣彧之每辞疾不见告人曰我布衣草莱之人少长垄亩何宜枉轩冕之客子眞还表荐之又不就征卒于家沈道䖍呉兴武康人也少仁爱好老易居县北石山下孙恩乱后饥荒县令庾肃之迎出县南废头里为立宅临溪有山水之玩时复还石山精庐与诸孤兄子共釡庾之资因不改节受琴于戴逵王敬𢎞深贵重之郡州府凡十二命皆不就有人窃其园菜者外还见之乃自逃隐待窃者去后乃出人又拔其屋后大笋令人止之曰惜此笋欲令成林更有佳者相与乃令人买大笋送与之盗者慙不取道䖍使置其门内而还常以捃拾自资同捃者或争穟道虔谏之不止悉以其所得与之争者愧恧后每事辄云勿令居士知冬月无复衣戴颙闻而迎之为作衣服并与钱一万及还分身上衣及钱悉供诸兄弟子无衣者乡里少年相率受学道䖍常无食以立学徒武康令孔欣之厚相资给受业者咸得有成宋文帝闻之遣使存问赐钱三万米二百斛悉供孤兄子嫁娶征员外散骑侍郎不就累世事佛推父祖旧宅为寺至四月八日毎请像请像之日辄举家感恸焉道䖍年老菜食恒无经日之资而琴书为乐孜孜不倦文帝敇郡县使随时资给卒子慧锋修父业不就州辟孔淳之字彦深鲁人也祖惔尚书祠部郎父粲祕书监征不就淳之少有高尚爱好坟籍为太原王恭所称居㑹稽剡县性好山水每有所游必穷其幽峻或旬日忘归尝游山遇沙门释法崇因留共止遂停三载法崇叹曰缅想人外三十年矣今乃倾盖于兹不觉老之将至也及淳之还乃不告以姓除着作佐郎太尉参军竝不就居䘮至孝庐于墓侧服阕与征士戴颙王𢎞之及王敬𢎞等共为人外之游又申以婚姻敬𢎞以女适淳之子尚遂以乌羊繋所乘车辕提壶为礼至则尽欢共饮迄暮而归或怪其如此答曰固亦农夫田父之礼也会稽太守谢方明苦要之不能致使谓曰茍不入吾郡何为入吾郭淳之笑曰潜游者不识其水巢栖者非辩其林飞沉所至何问其主终不肯往茅室蓬戸庭草芜径唯牀上有数帙书元嘉初复征为散骑侍郎乃逃于上虞县界家人莫知所在弟黙之为广州刺史出都与别司徒王𢎞要淳之集冶城即日命驾东归遂不顾也元嘉七年卒黙之儒学注谷梁春秋黙之子熙先事在范晔传周续之字道祖鴈门广武人也其先过江居豫章建昌县续之八岁䘮母哀戚过于成人奉兄如事父豫章太守范寗于郡立学招集生徒逺方至者甚衆续之年十二诣寗受业居学数年通五经五纬号曰十经名冠同门称为颜子既而闲居读老易入庐山事沙门释慧逺时彭城刘遗人遁迹庐山陶深明亦不应征命谓之寻阳三隐刘毅鎭姑熟命为抚军参军征太学博士竝不就江州刺史毎相招请续之不尚峻节颇从之游常以嵇康高士传得出处之美因为之注武帝北讨世子居守迎续之馆于安乐寺延入讲礼月余复还山江州刺史刘柳荐之武帝俄辟太尉掾不就武帝北伐还鎭彭城遣使迎之礼赐甚厚毎曰眞高士也寻复南还武帝践阼复召之上为开馆东郭外招集生徒乘舆降幸并见诸生问续之礼记傲不可长与我九龄射于矍圃之义辩析精奥称为名通续之素患风痺不复堪讲乃移病钟山景平元年卒通毛诗六义及礼论注公羊传于世无子兄子景远有续之风戴颙字仲若谯郡铚人也父逵兄勃竝隐遯有高名颙十六遭父忧几于毁灭因此长抱羸患以父不仕复修其业父善琴书颙竝传之凡诸音律皆能挥手㑹稽剡县多名山故世居剡下颙及兄勃竝受琴于父父没所传之声不忍复奏各造新弄勃制五部颙制十五部颙又制长弄一部竝传于世中书令王绥尝携客造之勃等方进豆粥绥曰闻卿善琴试欲一听不答绥恨而去桐庐县又多名山兄弟复共游之因留居止勃疾患医药不给颙谓勃曰颙随兄得闲非有心于语黙兄今疾笃无可营疗颙当干禄以自济耳乃求海虞令事垂行而勃卒乃止桐庐僻逺难以养疾及出居呉下呉下士人共为筑室聚石引水植林开涧少时繁密有若自然乃述庄周大㫖着逍遥论礼记中庸篇三呉将守及郡内衣冠要其同游野泽堪行便去不为矫介衆论以此多之宋国初建元嘉中征竝不就衡阳王义季鎭京口长史张邵与颙姻通迎来止黄鹄山山北有竹林精舍林涧甚美颙憩于此涧义季亟从之游颙服其野服不改常度为义季鼓琴竝新声变曲其三调游弦广陵止息之流皆与世异文帝毎欲见之尝谓黄门侍郎张敷曰吾东廵之日当宴戴公山下也以其好音长给正声伎一部颙合何尝白鹄二声以为一调号为清旷自汉世始有佛像形制未工逵特善其事颙亦参焉宋世子铸丈六铜像于瓦官寺既成面恨痩工人不能改乃迎颙看之颙曰非面痩乃臂胛肥耳及减臂胛痩患即除无不叹服十八年卒无子景阳山成颙已亡矣上叹曰恨不得使戴颙观之翟法赐寻阳柴桑人也曽祖汤祖庄父矫竝高尚不仕逃避征辟法赐少守家业立室庐山顶䘮亲后便不复还家不食五谷以兽皮及结草为衣虽乡亲中表莫得见焉征辟一无所就后家人至石室寻求因复逺徙违避征聘遁迹幽深卒于巖石间雷次宗字仲伦豫章南昌人也少入庐山事沙门释慧逺笃志好学尤明三礼毛诗隐退不受征辟宋元嘉十五年征至都开馆于鸡笼山聚徒教授置生百余人㑹稽朱膺之颍川庾蔚之竝以儒学总监诸生时国子学未立上留意艺文使丹阳尹何尚之立𤣥学太子率更令何承天立史学司徒参军谢𤣥立文学凡四学竝建车驾数至次宗馆资给甚厚乆之还庐山公卿以下竝设祖道后又征诣都为筑室于钟山西巖下谓之招隐馆使为皇太子诸王讲䘮服经次宗不入公门乃使自华林东门入延贤堂就业二十五年卒于钟山子肃之颇传其业郭希林武昌人也曾祖翻晋世髙尚不仕希林少守家业征召一无所就卒子蒙亦隐居不仕刘凝之字隐安小名长生南郡枝江人也父期公衡阳太守兄盛公髙尚不仕凝之慕老莱严子陵为人推家财与弟及兄子立屋于野外非其力不食州里重其行辟召一无所就妻梁州刺史郭铨女也遣送丰丽凝之悉散之属亲妻亦能不慕荣华与凝之共居俭苦夫妻共乗薄笨车出市买易周用之外辄以施人为村里所诬一年三输公调求辄与之又尝认其所着屐笑曰仆着已败今家中觅新者备君此人后田中得所失屐送还不肯复取临川王义庆衡阳王义季鎭江陵竝遣使存问凝之答书曰顿首称仆不为百姓礼人或讥焉凝之曰昔老莱向楚王称仆严陵亦抗礼光武未闻巢许称臣尭舜时戴颙与衡阳王义季书亦称仆荆州年饥义季虑凝之馁毙饷钱十万凝之大喜将钱至市门观有饥色者悉分与之俄顷立尽性好山水一旦携妻子泛江湖隐居衡山之阳登髙岭絶人迹为小屋居之採药服食妻子皆从其志卒年五十九龚祈字盖道武陵汉寿人也从祖𤣥之父黎人竝不应征辟祈风姿端雅容止可观中书郎范述见之叹曰此荆楚之僊人也自少及长征辟一无所就时或赋诗而言不及世事卒年四十二朱百年㑹稽山隂人也祖凯之晋左卫将军父涛扬州主簿百年少有高情亲亡服阕携妻孔氏入㑹稽南山伐採若为业以若置道头辄为行人所取明旦已复如此人稍怪之积乆方知是朱隐士所卖须者随其所堪多少留钱取若而去或遇寒雪若不售无以自资辄自榜船送妻还孔氏天晴迎之有时出山隂为妻买缯采五三尺好饮酒遇醉或失之颇言𤣥理时为诗咏往往有髙胜之言隐迹避人唯与同县孔顗友善顗亦嗜酒相得辄酣对尽欢百年室家素贫母以冬月亡衣竝无絮自此不衣緜帛尝寒时就顗宿衣悉裌布饮酒醉眠顗以卧具覆之百年不觉也既觉引卧具去体谓顗曰緜定竒温因流涕悲恸顗亦为之伤感除太子舍人不就颜竣为东阳州发教饷百年谷五百斛不受时山隂又有寒人姚吟亦有高趣为衣冠所重竣饷吟米二百斛吟亦辞之百年卒山中蔡兴宗为㑹稽太守饷百年妻米百斛百年妻遣婢诣郡门奉辞固譲时人美之以比梁鸿妻关康之字伯愉河东杨人也世居京口寓居南平昌少而笃学姿状丰伟下邳赵绎以文义见称康之与友善特进颜延之等当时名士十许人入山候之见其散髪被黄布帊席松叶枕一块白石而卧了不相盻延之等咨嗟而退不敢干也晋陵顾悦之难王弼易义四十余条康之申王难顾逺有情理又为毛诗义经籍疑滞多所论释尝就沙门支僧纳学算妙尽其能征辟一无所就弃絶人事守志闲居弟䨇之为臧质车骑参军与质俱下至赭圻病卒瘗于水滨康之时得病小差牵以迎䘮因得虚劳病寝顿二十余年时有闲日辄卧论文义宋孝武即位遣大使廵行天下使反荐康之宜加征聘不见省康之性清约独处一室希与妻子相见不通宾客弟子以业传受尤善左氏春秋齐高帝为领军时素好此学送本与康之康之手自㸃定又造礼论十卷髙帝絶赏爱之及崩遗诏以入𤣥宫康之以宋明帝太始初与平原明僧绍俱征辞以疾时又有河南辛普明东阳楼惠明皆以笃行闻普明字文逹少就康之受业至性过人居贫与兄共处一帐兄亡仍帐施灵蚊甚多通夕不得寝而终不道侵螫侨居㑹稽㑹稽士子高其行当葬兄皆送金为赠后至者不复受人问其故答曰本以兄墓不周故不逆亲友之意今寔已足岂可利亡者余赠邪齐豫章王嶷为扬州征为议曹从事不就惠明字智逺立性贞固有道术居金华山旧多毒害自惠明居之无复辛螫之苦藏名匿迹人莫之知宋明帝召不至齐高帝征又不至文惠太子在东宫苦延方至仍又辞归俄自金华轻棹西下及就路回之丰安旬日之间唐㝢之祅贼入城涂地唯丰安独全时人以为有先觉齐武帝敇为立馆渔父者不知姓名亦不知何许人也太康孙缅为寻阳太守落日逍遥渚际见一轻舟陵波隐显俄而渔父至神韵萧洒垂纶长啸缅甚异之乃问有鱼卖乎渔父笑而答曰其钓非钓宁卖鱼者邪缅益怪焉遂褰裳渉水谓曰窃观先生有道者也终朝鼔枻良亦劳止吾闻黄金白璧重利也驷马髙盖荣势也今方王道文明守在海外隐鳞之士靡然向风子胡不赞缉熙之美何晦用其若是也渔父曰仆山海狂人不逹世务未辩贱贫无论荣贵乃歌曰竹竿籊籊河水浟浟相忘为乐贪饵吞钩非夷非惠聊以忘忧于是攸然鼔棹而去缅字伯绪太子仆兴曽之子也有学义宋明帝甚知之位尚书左丞东中郎司马禇伯玉字元璩呉郡钱塘人也高祖含始平太守父逷征虏参军伯玉少有隐操寡慾年十八父为之昏妇入前门伯玉从后门出遂徃剡居瀑布山性耐寒暑时人比之王仲都在山三十余年隔絶人物王僧逹为呉郡苦礼致之伯玉不得已停郡信宿才交数言而退宁朔将军丘珍孙与僧逹书曰闻禇先生出居贵馆此子灭景云栖不事王侯抗高木食有年载矣自非折节好贤何以致之昔文举栖冶城安道入昌门于兹而三焉却粒之士飡霞之人乃可蹔致不宜乆羁君当思遂其高歩成其羽化望其还策之日蹔纡清尘亦愿助为譬説僧逹答曰禇先生从白云游旧矣古之逸人或留虑儿女或使华隂成市而此子索然唯朋松石介于孤峯絶岭者积数十载近故要其来此冀慰日夜比谈讨芝桂借访荔萝若已窥烟液临沧洲矣知君欲见之辄当申譬宋孝建二年散骑常侍乐询行风俗表荐伯玉加征聘本州议曹从事不就齐高帝即位手诏呉㑹二郡以礼迎遣又辞疾上不欲违其志敇于剡白石山立太平馆居之建元元年卒年八十六伯玉常居一楼上仍葬楼所孔珪从其受道法为于馆侧立碑顾欢字景怡一字𤣥平呉兴盐官人也家世寒贱父祖竝为农夫欢独好学年六七岁知推六甲家贫父使田中驱雀欢作黄雀赋而归雀食稻过半父怒欲挞之见赋乃止乡中有学舍欢贫无以受业于舍壁后倚听无遗忘者夕则然松节读书或然糠自照及长笃志不倦闻呉兴东迁邵𤣥之能传五经文句假为书师从之受业同郡顾顗之临县见而异之遣诸子与游及孙宪之竝受经焉年二十余更从豫章雷次宗谘𤣥儒诸义母亡水浆不入口六七日庐于墓次遂隐不仕于剡天台山开馆聚徒受业者常近百人欢早孤读诗至哀哀父母辄执书恸泣由是受学者废蓼莪篇不复讲焉晚节服食不与人通每旦出戸山鸟集其掌取食好黄老通解隂阳书为数术多效验初以元嘉中出都寄住东府忽题柱云三十年二月二十一日因东归后元凶弑逆是其年月日也弟子鲍灵绶门前有一株树大十余围上有精魅数见影欢印树树即枯死山隂白石村多邪病村人告诉求哀欢往村中为讲老子规地作狱有顷见狐狸鼋鼍自入狱中者甚多即命杀之病者皆愈又有病邪者问欢欢曰家有何书答曰唯有孝经而已欢曰可取仲尼居置病人枕边恭敬之自差也而后病者果愈后人问其故答曰善禳恶正胜邪此病者所以差也齐高帝辅政征为扬州主簿及践阼乃至称山谷臣顾欢上表进政纲一卷时员外郎刘思効表陈谠言优诏并称美之欢东归上赐麈尾素琴永明元年诏征为太学博士同郡顾黯为散骑侍郎黯字长孺有隐操与欢不就征㑹稽孔珪尝登岭寻欢共谈四本欢曰兰石危而密宣国安而疎士季似而非公深谬而是总而言之其失则同曲而辩之其涂则异何者同昧其本而竞谈其末犹未识辰纬而意断南北群迷暗争失得无凖情长则申意短则屈所以四本竝通莫能相塞夫中理唯一岂容有二四本无正失中故也于是着三名论以正之尚书刘澄临川王常侍朱广之竝立论难与之往复而广之才理尤精诣也广之字处深呉郡钱塘人也善清言初欢以佛道二家教异学者互相非毁乃着夷夏论曰夫辩是与非宜据圣典道经云老子入关之天竺维卫国国王夫人名曰净妙老子因其昼寝乘日精入净妙口中后年四月八日夜半时剖右腋而生坠地即行七歩于是佛道兴焉此出𤣥妙内篇佛经云释迦成佛有尘劫之数出法华无量寿或为国师道士儒林之宗出瑞应本起欢论之曰五帝三皇不闻有佛国师道士无过老庄儒林之宗孰出周孔若孔老非圣谁则当之然二经所説如合符契道则佛也佛则道也其圣则符其迹则反或和光以明近或曜灵以示逺道济天下故无方而不入智周万物故无物而不为其入不同其为必异各成其性不易其事是以端委搢绅诸华之容剪髪旷衣群夷之服擎跽罄折侯甸之恭狐蹲狗踞荒流之肃棺殡椁葬中夏之风火焚水沉西戎之俗全形守礼继善之教毁貌易性絶恶之学岂伊同人爰及异物鸟王兽长往往是佛无穷世界圣人代兴或昭五典或布三乘在鸟而鸟鸣在兽而兽吼敎华而华言化夷而夷语耳虽舟车均于致逺而有州陆之莭佛道齐乎逹化而有夷夏之别若谓其致既均其法可换者而车可渉川舟可行陆乎今以中夏之性效西戎之法既不全同又不全异下育妻孥上絶宗祀嗜欲之物皆以礼伸孝敬之典独以法屈悖礼犯顺曾莫之觉弱䘮忘归孰识其旧且理之可贵者道也事之可贱者俗也舍华效夷义将安取若以道邪道固符合矣若以俗邪俗则大乖矣屡见刻舷沙门守株道士交诤小大互相弹射或域道以为两或混俗以为一是牵异以为同破同以为异则乖争之由淆乱之本也寻圣道虽同而法有左右始乎无端终乎无末泥洹仙化各是一术佛号正眞道称正一一归无死眞㑹无生在名则反在实则合但无生之敎赊无死之化切切法可以进谦弱赊法可以退夸强佛敎文而博道敎质而精精非麤人所信博非精人所能佛言华而引道言实而抑抑则明者独进引则昧者竞前佛经繁而显道经简而幽幽则妙门难见显则正路易遵此二法之辩也圣匠无心方圆有体器既殊用敎亦易施佛是破恶之方道是兴善之术兴善则自然为高破恶则勇勐为贵佛迹光大宜以化物道迹密微利用为已优劣之分大略在兹夫蹲夷之仪娄罗之辩各出彼俗自相聆解犹虫跃鸟聒何足述效欢虽同二法而意党道敎宋司徒袁粲託为道人通公駮之其略曰白日停光恒星隐照诞降之应事在老先似非入关方昭斯瑞又西域之记佛经之说俗以膝行为礼不慕蹲坐为恭道以三遶为䖍不尚踞傲为肃岂专戎土爰亦兹方襄童谒帝膝行而进赵王见周三环而止今佛法垂化或因或革清信之士容衣不改息心之人服貌必变变本从道不遵彼俗俗风自殊无患其乱孔老释迦其人或同观方设教其道必异孔老敎俗为本释氏出世为宗发轸既殊其归亦异又仙化以变形为上泥洹以陶神为先变形者白首还缁而未能无死陶神者使尘惑日损湛然常存泥洹之道无死之地乖诡若此何谓其同欢答曰案道经之作着自西周佛经之来始乎东汉年踰八百代悬数十若谓黄老虽乆而滥在释前是吕尚盗陈恒之齐刘季窃王莾之汉也又夷俗长跽法与华异翘左跂右全是蹲踞故周公禁之于前仲尼诫之于后又佛起于戎岂非戎俗素恶邪道出于华岂非华风本善邪今华风既变恶同戎狄佛来破之良有以矣佛道实贵故戒业可遵戎俗实贱故言貌可弃今诸华士女氏族弗革而露首偏踞滥用夷礼又若观风流敎其道必异佛非东华之道道非西夷之法鱼鸟异川永不相关安得老释二敎交行八表今佛既东流道亦西迈故知俗有精麤敎有文质然则道敎执本以领末佛敎救末以存本请问所归异在何许若以翦落为异则胥靡翦落矣若以立像为异则俗巫立像矣此非所归归在常住常住之象常道孰异神仙有死权便之説神仙是大化之总称非穷妙之至名至名无名其有者二十七品仙变成真真变成神或谓之圣各有九品品极则入空寂无为无名若服食茹芝延寿万亿寿尽则死药极则枯此修考之士非神仙之流也明僧绍正二敎论以为佛明其宗老全其生守生者蔽明宗者通今道家称长生不死名补天曹大乖老庄立言本理文惠太子竟陵王子良竝好释法呉兴孟景翼为道士太子召入𤣥圃衆僧大㑹子良使景翼礼佛景翼不肯子良送十地经与之景翼造正一论大略曰寳积云佛以一音广説法老子云圣人抱一以为天下式一之为妙空𤣥絶于有境神化赡于无穷为万物而无为处一数而无数莫之能名强号为一在佛曰实相在道曰𤣥牝道之大象即佛之法身以不守之守守法身以不执之执执大象但物有八万四千行説有八万四千法法乃至于无数行亦逹于无央等级随缘湏导归一归一曰囘向向正即无邪邪观既遣亿善日新三五四六随用而施独立不改絶学无忧旷劫诸圣共遵斯一老释未始于尝分迷者分之而未合亿善徧修修徧成圣虽十号千称终不能尽终不能尽岂可思议司徒从事中郎张翮作门律云道之与佛遥极无二吾见道士与道人战儒墨道人与道士辨是非昔有鸿飞天首积逺难亮越人以为凫楚人以为乙人自楚越鸿常一耳以示太子仆周颙颙难之曰虚无法性其寂虽同位寂之方其㫖则别论所谓逗极无二者为逗极于虚无当无二于法性邪足下所宗之本一物为鸿乙耳驱驰佛道无免二末未知髙鍳缘何识本轻而宗之其有㫖乎往复文多不载欢口不辩善于着论又注王弼易二繋学者传之知将终赋诗言志曰五涂无恒宅三清有常舍精气因天行游魂随物化鹏鵾适大海蜩鸠之桑柘逹生任去留善死均日夜委命安所乘何方不可驾翘心企前觉融然从此谢自克死日自择𦵏时卒于剡山时年六十四身体香软道家谓之尸解仙化焉还𦵏旧墓木连理生墓侧县令江山图表状武帝诏欢诸子撰欢文议三十卷又始兴人卢度字孝章亦有道术少随张永北侵魏永败魏人追急阻淮水不得过度心誓曰若得免死从今不复杀生湏臾见两楯流来接之得过然后隐居庐陵西昌三顾山鸟兽随之夜有鹿触其壁度曰汝坏我壁鹿应声去屋前有池飬鱼皆名唿之次第来取食乃去逆知死年月与亲友别永明末以寿终杜京产字景齐呉郡钱塘人也祖运刘毅卫军参军父道鞠州从事善弹棊京产少恬静闭意荣宦颇渉文义专修黄老会稽孔顗清刚有峻节一见而为款交郡命主簿州辟从事称疾去与同郡顾欢同契始寕东山开舍授学齐建元中武陵王晔为会稽齐高帝遣儒士刘瓛入东为晔讲瓛故往与之游曰杜生当今之䑓尚也京产请瓛至山舍讲书倾资供待子栖躬自屣履为瓛生徒下食孔珪周颙谢卄瀹竝致书以通殷勤永明十年珪及光禄大夫陆澄祠部尚书虞悰太子右率沈约司徒右长史张融表荐京产征为奉朝请不至于㑹稽日门山聚徒敎授建武初征员外散骑侍郎京产曰庄生持钓岂为白璧所囬辞疾不就卒㑹稽山隂人孔道徽守志业不仕与京产友善道徽父祐至行通神隐于四明山尝见山谷中有数百斛钱视之如瓦石不异採樵者竞取入手即成沙砾曽有鹿中箭来投祐祐为之养创愈然后去太守王僧虔与张绪书曰孔祐敬康曽孙也行动幽祗徳标松桂引为主簿遂不可屈此古之遗徳也道徽少厉高行能世其家风隐居南山终身不窥都邑豫章王嶷为扬州辟西曹书佐不至乡里宗慕之道徽兄子总有操行遇饥寒不可得衣食县令吴兴丘仲孚荐之除竟陵王侍郎竟不至永明中会稽钟山有人姓蔡不知名隐山中养鼠数千头唿来即来遣去即去言语狂易时谓之谪仙不知所终京产高祖子恭以来及子栖世传五斗米道不替栖字孟山善清言能弹琴刺史齐豫章王嶷闻其名辟议曹从事仍转西曹书佐竟陵王子良数致礼接国子祭酒何𦙍掌礼又重栖以为学士掌昏冠仪以父老归养栖肥白长壮及京产病旬日间便皮骨自支京产亡水浆不入口七日晨夜不罢哭不食盐菜每营买祭奠身自看视号泣不自持朔望节岁絶而复续呕血数升时何𦙍谢朏竝隐东山遗书敦譬诫以毁灭至祥禫暮梦见其父恸哭而絶初𦙍兄点见栖叹曰卿风韵如此虽获嘉誉不永年矣卒时年三十六当时咸嗟惜焉建武二年剡县有小儿年八岁与母俱得赤班病母死家人以小儿犹恶不令其知小儿疑之问云母尝数问我病昨来觉声羸今不复问何也因自投下牀扶匐至母尸侧顿絶而死乡隣告之县令宗善才求表庐事竟不行南史卷七十五卷七十五考证南史卷七十五考证宗测传荆州刺史随王子隆至遣别驾宗忻口致劳问忻一本作昕宗彧之传宋元嘉初大使陆子眞观採风俗眞监本作贞今从阁本沈道䖍传道䖍常无食以立学徒武康令孔欣之厚相资给受业者咸得有成监本脱者字今从阁本増入孔淳之传祖惔尚书祠部郎惔一本作琰关康之传河东杨人也杨监本讹扬今改正蚊甚多通夕不得寝而终不道侵螫道监本讹间今改从阁本顾欢传司徒从事中郎张翮作门律翮南本作融南史卷七十五考证南史卷七十六钦定四库全书南史卷七十六唐李延夀撰列传第六十六隐逸下臧荣绪吴苞徐伯珍沈麟士阮孝绪邓郁陶𢎞景诸葛璩刘慧斐范元琰庾诜张孝秀庾承先马枢臧荣绪东莞莒人也祖奉先建陵令父庸人国子助敎荣绪幼孤躬自灌园以供祭祀母丧后乃着嫡寝论扫洒堂宇置筵席朔望輙拜荐焉甘珍未尝先食纯笃好学括东西晋为一书纪录志传百一十卷隐居京口敎授齐高帝为扬州刺史徴荣绪为主簿不到建元中司徒禇彦回启高帝称述其羙以置祕阁荣绪惇爱五经谓人曰昔吕尚奉丹书武王致斋降位李释教诫并有礼敬之仪因甄明至道乃着拜五经序论常以宣尼庚子日生其日陈五经拜之自号披褐先生又以饮酒乱徳言常为诫永明六年卒初荣绪与关康之俱隐在京口时号为二隠呉苞字天盖一字怀徳濮阳鄄城人也儒学善三礼及老庄宋太始中过江聚徒敎学冠黄葛巾竹麈尾蔬食二十余年与刘瓛俱于禇彦回宅授瓛讲礼苞讲论语孝经诸生朝听瓛晚听苞也齐隆昌元年征为太学博士不就始安王遥光及江祏徐孝嗣共为立馆于钟山下敎授朝士多到门焉当时称其儒者自刘瓛以后聚徒讲授唯苞一人而已以夀终时有赵僧巖蔡荟皆有景行慕苞为人僧巖北海人寥廓无常人莫能测与刘善明友善明为青州欲举为秀才大惊拂衣而去后忽为沙门栖迟山谷常以一壶自随一旦谓弟子曰吾今夕当死壶中大钱一千以通九泉之路腊烛一挺以照七尺之尸至夜而亡时人以为知命蔡荟字休明陈留人清抗不与俗人交李撝谓江斆曰古人称安贫清白曰夷湼而不缁曰白至如蔡休明者可不谓之夷白乎又有鲁国孔嗣之字敬伯宋时与齐高帝俱为中书舎人并非所好自庐江郡守去官隠居钟山朝廷以为太中大夫卒徐伯珍字文楚东阳太末人也祖父竝郡掾史伯珍少孤贫学书无纸常以竹箭若叶甘蕉及地上学书山水暴出漂溺宅舎村邻皆奔走伯珍累牀而坐诵书不辍叔父璠之与颜延之友善还祛蒙山立精舎讲授伯珍往从学积十年究寻经史㳺学者多依之太守琅邪王昙生呉郡张淹并加礼辟伯珍应召便退如此者凡十二焉征士沈俨造膝谈论申以素交呉郡顾欢摘出尚书滞义伯珍詶答甚有条理儒者宗之好释氏老庄兼明道术歳尝旱伯珍筮之如期而雨举动有礼过曲木之下趋而避之早䘮妻晚不复重娶自比曾参宅南九里有高山班固谓之九巖山后汉龙丘苌隠处也山多龙须柽柏望之五采世唿为妇人巖二年伯珍移居之阶戸之间木生皆连理门前生梓树一年便合抱馆东石壁夜忽有赤光洞然俄尔而灭白雀一双栖其戸牖论者以为隐徳之感焉刺史豫章王辟议曹从事不就家甚贫窭弟兄四人皆白首相对时人唿为四皓建武四年卒年八十四受业生凡千余人伯珍同郡娄幼瑜字季亦聚徒教授不应征辟弥为临川王暎所赏异着礼据拾三十卷沈麟士字云祯呉兴武康人也祖膺期晋太中大夫父虔之宋乐安令麟士幼而俊敏年七歳听叔父岳言𤣥賔散言无所遗失岳抚其肩曰若斯文不絶其在尔乎及长博通经史有高尚之心亲亡居䘮尽礼服阕忌日辄流泪弥旬居贫织帘诵书口手不息乡里号为织帘先生尝为人作竹误伤手便流泪而还同作者谓曰此不足损何至涕零答曰此本不痛但遗体毁伤感而悲耳尝行路隣人认其所着屐麟士曰是卿屐邪即跣而反邻人得屐送前者还之麟士曰非卿屐邪笑而受之宋元嘉末文帝令仆射何尚之抄撰五经访举学士县以麟士应选不得已至都尚之深相接及至尚之谓子偃曰山薮故多竒士沈麟士黄叔度之流也岂可澄清淆浊邪汝师之麟士尝苦无书因㳺都下歴观四部毕乃叹曰古人亦何人哉少时称疾归乡不与人物通养孤兄子义着乡曲或劝之仕答曰鱼县兽槛天下一契圣人𤣥悟所以毎履吉先吾诚未能景行坐忘何为不希企日损乃作𤣥散赋以絶世太守孔山士辟不应宗人徐州刺史昙庆侍中怀文左率勃来候之麟士未尝答也隠居余千呉差山讲经敎授从学士数十百人各营屋宇依止其侧时为之语曰差山中有贤士开门敎授居成市麟士重陆机连珠毎为诸生之征北张永为呉兴请麟士入郡麟士闻郡后堂有好山水即戴安道㳺呉兴因古墓为山池也欲一观之乃住停数月永欲请为功曹麟士曰明府徳履冲素留心山谷是以被褐负杖忘其疲病必欲饰混沌以蛾睂冠越客于文冕走虽不敏请附高卿有蹈东海死耳不忍受此黔劓永乃止昇明末太守王奂永明中中书郎沈约并表荐之征皆不就乃与约书曰名者实之宾本所不庶中央无心空勤南北为恵反凶将在于斯麟士无所营求以笃学为务恒凴素儿鼔素琴不为新声负薪汲水并日而食守操终老读书不倦遭火烧书数千卷年过八十耳目犹聪明以反故抄写火下细书复成二三千卷满数十箧时人以为飬身静嘿所致制黒蝶赋以寄意着周易两繋庄子内篇训註易经礼记春秋尚书论语孝经䘮服老子要畧数十卷梁天监元年与何点同征又不就二年卒于家年八十五以杨王孙皇甫谧深逹尘死而终礼矫俗乃自为终制遗令气絶剔被取三幅布以覆尸及敛仍移布于尸下以为敛服反被左右两际以周上不复制覆被不湏沐浴唅珠以米裠衫先着禈凡二服上加单衣幅巾履枕棺中唯此依士安用孝经既殡不复立灵座四节及祥权铺席于地以设𤣥酒之奠人家相承漆棺今不复尔亦不湏旐成服后即塟作冢令小后祔更作小冢于滨合塟非古也冢不湏聚土成坟使上与地平王祥终制亦尔葬不湏轜车灵舫魌头也不得朝夕下食祭奠之法至于葬惟清水一盃子彜奉而行之州乡皆称叹焉阮孝绪字士宗陈留尉氏人也父彦之宋太尉从事中郎以清干流誉孝绪七歳出继从伯之之母周氏卒遗财百余万应归孝绪孝绪一无所纳尽以归之姊瑯琊王晏之母闻者咸叹异之乳人怜其传重辛苦辄窃玉羊金兽等物与之孝绪见而骇愕启彦之送还王氏幼至孝性沉静虽与童儿㳺戱恒以穿池筑山为乐年十三徧通五经十五冠而见其父彦之彦之诫曰三加弥尊人伦之始宜思自勗以庇尔躬答曰愿迹松子于瀛海追许由于穹谷庶保促生以免尘累自是屏居一室非定省未尝出户家人莫见其靣亲友因唿为居士年十六父丧不服緜纩虽蔬菜有味亦吐之外兄王晏贵显屡至其门孝绪度之必至颠覆闻其笳管穿篱逃匿不与相见曾食醤羙问之云是王家所得便吐餐覆醤及晏诛亲戚咸为之惧孝绪曰亲而不党何坐之及竟获免梁武起兵围建邺家贫无以㸑僮妾窃隣人墓樵以继火孝绪知之乃不食更令撤屋而炊所居以一鹿牀为精舍以树环绕天监初御史中丞任昉寻其兄履之欲造而不敢望而叹曰其室虽迩其人甚逺其为名流所钦尚如此自是钦慕风誉者莫不怀刺敛衽望尘而息殷芸欲赠以诗昉曰趣舎既异何必相干芸乃止唯与比部郎裴子野交子野荐之尚书徐勉言其年十余歳随父为湘州行事不书官纸以成亲之清白论其志行粗类管幼安以采章如似皇甫谧天监十二年诏公卿举士祕书监傅照上疏荐之与呉郡范元琰俱徴并不到陈郡袁峻谓曰往者天地闭贤人隠今世路已清而子犹遁可乎答曰昔周徳虽兴夷齐不厌薇蕨汉道方盛黄绮无闷山林为仁由已何关人世况仆非往贤之类邪初谢朏及伏暅应徴天子以为隠者茍立虚名以要显誉故孝绪与何𦙍并得遂其高志后于钟山听母王氏忽有疾兄弟欲召之母曰孝绪至性㝠通必当自到果心惊而反隣里嗟异之合药湏得生人葠旧传钟山所出孝绪躬歴幽险累日不逢忽见一鹿前行孝绪感而随后至一所遂灭就视果获此草母得服之遂愈时皆言其孝感所致有善筮者张有道曰见子隠迹而心难明自非考之龟蓍无以验也及布卦既揲五爻曰此将为咸应感之法非嘉遁之兆孝绪曰安知后爻不为上九果成遁卦有道叹曰此所谓肥遁无不利象实应徳心迹并也孝绪曰虽获遁卦而上九爻不发升遐之道便当髙谢许生乃着高隠传上自炎皇终于天监末勘酌分为三品言行超逸名氏弗传为上篇始终不耗姓名可录为中篇挂冠人世栖心尘表为下篇湘东王着忠臣传集释氏碑铭丹阳尹录研神记并先简孝绪而后施行南平元襄王闻其名致书要之不赴曰非志骄富贵但性畏庙堂若使麏麚可骖何以异夫骥騄初建武末青溪宫东门无故自崩大风拔东宫门外杨树或以问孝绪孝绪曰青溪皇家旧宅齐为木行东为木位今东门自坏木其衰矣武帝禁畜谶纬孝绪兼有其书或劝藏之答曰昔刘徳重淮南祕要适为更生之祸杜琼所谓不如不知此言羙矣客有求之答曰己所不欲岂可嫁祸于人乃焚之鄱阳忠烈王妃孝绪姊也王尝命驾欲就之㳺孝绪凿垣而逃卒不肯见王怅然叹息王诸子笃渭阳之情歳时之贡无所受纳未尝相见竟不之识或问其故孝绪曰我本素贱不应为王侯姻戚邂逅所逢岂关始愿刘敲曾以米馈之孝绪不纳㪣亦弃之末年以蔬食断酒其恒供养石像先有损坏心欲补之罄心敬礼经一夜忽然完复衆并异之大同二年正月孝绪自筮卦吾夀与刘着作同年及刘杳卒孝绪曰刘侯逝矣吾其几何其年十月卒年五十八梁简文在东宫隆恩厚赠子恕等述先志不受顾协以为恩异常均议令恭受门徒追论徳行谥曰文贞处士所着七录削繁等一百八十一卷并行于世初孝绪所撰髙隠传中篇所载一百三十七人刘㪣刘訏览其书曰昔嵇康所赞缺一自拟今四十之数将待吾等成邪对曰所谓荀君虽少后事当付钟君若素车白马之日辄获麟于二子敲訏果卒乃益二传及孝绪亡訏兄絜录其所遗行次篇末成絶笔之意云南岳邓先生名郁荆州建平人也少而不仕隠居衡山极峻之岭立小板屋两间足不下山断谷三十余载唯以涧水服云母屑日夜诵大洞经梁武帝敬信殊笃为帝合丹帝不敢服起五岳楼贮之供养道家吉日躬往礼拜白日神仙魏夫人忽来临降乘云而至从少妪三十并着绛紫罗绣袿䙱年皆可十七八许色艶桃李质胜琼瑶言语良乆谓郁曰君有仙分所以故来寻当相候至天监十四年忽见二青鸟悉如鹤大鼓翼鸣舞移晷方去谓弟子等曰求之甚劳得之甚逸近青鸟既来期会至矣少日无病而终山内唯闻香气世未尝有武帝后令周舍为邓𤣥传具序其事陶𢎞景字通明丹阳秣陵人也祖隆王府参军父贞孝昌令初𢎞景母郝氏梦两天人手执香鑪来至其所已而有娠以宋孝建三年丙申歳夏至日生幼有异操年四五歳恒以荻为笔画灰中学书至十歳得葛洪神仙传昼夜研寻便有养生之志谓人曰仰青云覩白日不觉为逺矣父为妾所害𢎞景终身不娶及长身长七尺七寸神仪明秀朗目疎睂细形长额耸耳耳孔各有十余毛出外二寸许右膝有数十黒子作七星文读书万余卷一事不知以为深耻善琴棊工草隷未弱冠齐髙帝作相引为诸王侍读除奉朝请虽在朱门闭影不交外物唯以披閲为务朝仪故事多所取焉家贫求宰县不遂永明十年脱朝服挂神武门上表辞禄诏许之赐以束帛敕所在月给伏苓五斤白蜜二升以供服饵及发公卿祖之征虏亭供帐甚盛车马塡咽咸云宋齐以来未有斯事于是止于句容之句曲山恒曰此山下是第八洞宫名金陵华阳之天周回一百五十里昔汉有咸阳三茅君得道来掌此山故谓之茅山乃中山立馆自号华阳陶隠居人间书札即以隠居代名始从东阳孙㳺岳受符图经法徧歴名山寻访仙药身既轻㨗性爱山水毎经涧谷必坐卧其间吟咏盘桓不能己己谓门人曰吾见朱门广厦虽识其华乐而无欲往之心望髙巖瞰大泽知此难立止自恒欲就之且永明中求禄得輙差舛若不尔岂得为今日之事岂唯身有仙相亦缘势使之然沈约为东阳郡守高其志莭累书要之不至𢎞景为人员通谦谨出处㝠㑹心如明镜遇物便了言无烦舛有亦随觉永元初更筑三层楼𢎞景处其上弟子居其中宾客至其下与物遂絶唯一家僮得至其所本便马善射晚皆不为唯聼吹笙而已特爱松风庭院皆植松毎闻其响欣然为乐有时独㳺泉石望见者以为仙人性好着述尚竒异顾惜光景老而弥笃尤明阴阳五行风角星算山川地理方圆产物毉术本草帝代年歴以算推知汉熹平三年丁丑冬至加时在日中而天实以乙亥冬至加时在夜半凡差三十八刻是汉歴后天二日十二刻也又以歴代皆取其先妣母后配飨地祗以为神理宜然硕学通儒咸所不悟又常造浑天象高三尺许地居中央天转而地不动以机动之悉与天相㑹云修道所须非止史官用是深慕张良为人云古贤无比齐末为歌曰水丑木为梁字及梁武兵至新林遣弟子戴勐之假道奉表及闻议禅代𢎞景援引圗谶数处皆成梁字令弟子进之武帝既早与之游及即位后恩礼愈笃书问不絶冠盖相望𢎞景既得神符袐诀以为神丹可成而苦无药物帝给黄金朱砂曾青雄黄等后合飞丹色如霜雪服之体轻及帝服飞丹有验益敬重之毎得其书烧香䖍受帝使造年歴至己巳歳而加朱点实太清三年也帝手敕招之钖以鹿皮巾后屡加礼聘并不出唯画作两牛一牛散放水草之间一牛着金笼头有人执绳以杖驱之武帝笑曰此人无所不作欲斆曵尾之龟岂有可致之理国家毎有吉凶征讨大事无不前以谘询月中常有数信时人谓为山中宰相二宫及公王贵要参候相继赠遗未尝脱时多不纳受纵留者即作功徳天监四年移居积金东涧𢎞景辟谷𨗳引之法自隠处四十许年年逾八十而有壮容仙书云眼方者夀千歳𢎞景末年一眼有时而方曾梦佛授其菩提记云名为胜力菩萨乃诣鄮县阿育王塔自誓受五大戒后简文临南徐州钦其风素召至后堂以葛巾进见与谈论数日而去简文甚敬异之天监中献丹于武帝中大通初又献二丹其一名善胜一名成胜并为佳寳无疾自知应逝逆尅亡日仍为告逝诗大同二年卒时年八十五颜色不变屈申如常香气累日氛氲满山遗令既没不湏沐浴不湏施牀止两重席于地因所着旧衣上加生裓裙及臂衣靺冠巾法服左肘录铃右肘药铃佩符络左腋下绕腰穿环结于前钗符于髻上通以大袈裟覆衾蒙首足明器有车马道人道士并在门中道人左道士右百日内夜常然灯旦常香火弟子遵而行之诏赠太中大夫谥曰贞白先生𢎞景妙解术数逆知梁祚覆没预制诗云夷甫任散诞平叔坐论空岂悟昭阳殿遂作单于宫诗祕在箧里化后门人方稍出之大同末人士竞谈𤣥理不习武事后侯景篡果在昭阳殿初𢎞景母梦青龙无尾自己升天𢎞景果不妻无子从兄以子松乔嗣所着学苑百卷孝经论语集注帝代年歴本草集注効验方肘后百一方古今州郡记圗像集要及玉匮记七曜新旧术疏占候合丹法式共祕宻不传及撰而未讫又十部唯弟子得之时有沙门释寳志者不知何许人有于宋太始中见之出入钟山往来都邑年已五六十矣齐宋之交稍显灵迹被发徒跣语嘿不伦或被锦袍饮啖同于凡俗恒以镜铜剪刀镊属挂杖负之而趍或徴索酒肴或累日不食预言未兆识他心智一日中分身易所逺近惊赴所居噂齐武帝忿其惑衆收付建康狱旦日咸见㳺行市里既而检校犹在狱中其夜又语狱吏门外有两舆食金钵盛饭汝可取之果是文恵太子及竟陵王子良所供养县令吕文显以启武帝帝乃迎入华林园少时忽重着三布帽亦不知于何得之俄而武帝崩文恵太子豫章文献王相继薨齐亦于此季矣灵味寺沙门释寳亮欲以纳被遗之未及有言寳志忽来牵被而去蔡仲熊尝问仕何所至了自不答直觧杖头左索绳掷与之莫之觧仲熊至尚书左丞方知言验永明中住东宫后堂从平旦门中出入末年忽云门上血汚衣褰裳走过至郁林见害果以犊车载尸出自此门舎故阉人徐龙驹宅而帝颈血流于门限焉梁武帝尤深敬事尝问年祚逺近答曰元嘉元嘉帝欣然以为享祚倍宋文之年虽剃须发而常冠下裙帽纳袍故俗唿为志公好为谶记所谓志公符是也高丽闻之遣使赍緜帽供养天监十三年卒将死忽移寺金刚像出置戸外语人云菩萨当去旬日无疾而终先是琅邪王筠至庄严寺寳志遇之与交言欢饮至亡敕命筠为碑盖先觉也诸葛璩字幼玫琅邪阳都人也世居京口璩幼事徴士关康之博涉经史复师徴士臧荣绪荣绪着晋书称璩有发擿之功方之壶遂齐建武初南徐州行事江祀荐璩于明帝言璩安贫守道悦礼敦诗如其简退可扬清厉俗请辟为议曹从事帝许之璩辞不赴陈郡谢脁为东海太守下教扬其风槩饷谷百斛梁天监中举秀才不就璩性勤于诲诱后生就学者日至居宅狭陋无以容之太守张友为起舎璩处身清正妻子不见喜愠之色旦夕孜孜讲诵不辍时人益以此宗之卒于家璩所着文章二十卷门人刘暾集而录之刘慧斐字宣文彭城人也父元直淮南太守慧斐少博学能属文起家梁安成王法曹行叅军尝还都途经寻阳㳺于匡山遇处士张孝秀相得甚欢遂有终焉之志因不仕居东林寺又于山北构园一所号曰离垢园时人仍谓为离垢先生慧斐尤明释典工篆𨽻在山手写佛经二千余卷常所诵者百余卷昼夜行道孜孜不怠逺近钦慕之简文临江州遗以几杖论者云自逺法师没后将二百年始有张刘之盛矣元帝及武陵王等书问不絶大同三年卒慧斐兄慧镜安成内史初元直居郡得罪慧镜歴诣朝士乞哀恳恻甚至遂以孝闻子昙浄字元光笃行有父风解褐安成王国左常侍父卒于郡昙净奔䘮不食饮者累日絶而复苏毎哭輙呕血服阕因毁成疾会有诏士姓各举四科昙净叔父慧斐举以应孝行武帝用为海宁令昙净又以兄未为县因以譲兄乃除安西行参军父亡后事母尤淳至身营飡粥不以委人母疾衣不觧带及母亡水浆不入口者殆一旬母䘮权瘗药王寺时天寒昙净身衣单布衣庐于瘗所昼夜哭临不絶声哀感行路未期而卒范元琰字伯珪一字长玉呉郡钱塘人也祖悦之太学博士征不至父灵瑜居父忧以毁卒元琰时童孺哀慕尽礼亲党异之及长好学博通经史兼精佛义然谦敬不以所长骄人祖母患痈恒自含吮与人言常恐伤物居家不出城市虽独居如对宾客见者莫不改容惮之家贫唯以园蔬为业尝出行见人盗其菘元琰遽退走母问其故具以实答母问盗者为谁答曰向所以退畏其愧耻今启其名愿不泄也于是母子祕之或有涉沟盗其笋者元琰因伐木为桥以度之自是盗者大慙一乡无复草窃齐建武初徴为曹武平西参军不至于时始安王遥光为扬州谓徐孝嗣曰曹武参军岂是礼贤之职欲以西曹书佐聘之㑹遥光败不果时人以为恨沛国刘瓛深加器异常表称之天监九年县令管慧辩上言义行扬州刺史临川王宏辟命不至卒于家庾诜字彦寳新野人也幼聪警笃学经史百家无不该综纬候书射棊筭机巧并一时之絶而性託夷简特爱林泉十畆之宅山池居半蔬食弊衣不修产业遇火止出书数篢坐于池上有为火来者答云唯恐损竹乘舟从沮中山舎还载米一百五十石有人寄载三十石及至宅寄载者曰君三十斛我百五十斛诜嘿然不言恣其取足隣人有被执为盗见劾妄欵诜诜矜之乃以书质钱二万令门生诈为其亲代之酬备隣人获免谢诜诜曰吾矜天下无辜岂期谢也梁武帝少与诜善及起兵署为平西府记室参军诜不屈平生少所㳺狎河东栁恽欲与交拒而弗纳普通中诏以为黄门侍郎称疾不起晚年尤遵释敎宅内立道塲环绕礼忏六时不辍诵法华经每日一徧后夜中忽见一道人自称愿公容止甚异唿诜为上行先生授香而去中大通四年因寝忽惊觉曰愿公复来不可乆住颜色不变言终而亡年七十八举室咸闻空中唱上行先生已生弥陁净域矣武帝闻而下诏谥贞节处士以显髙烈诜所撰帝歴二十卷易林二十卷续伍端休江陵记一卷晋朝杂事五卷总抄八十卷行于世子曼倩字世华亦早有令誉元帝在荆州为中录事毎出帝常目送之谓刘之遴曰荆南信多君子后转谘议参军所着䘮服仪文字体例老子义疏算经及七曜歴术并所制文章凡九十五卷子季才有学行承圣中位中书侍郎江陵平随例入长安张孝秀字文逸南阳宛人也徙居寻阳曽祖须无祖僧监父希并别驾从事孝秀长六尺余白晢羙须睂仕州中从事史遇刺史陈伯之叛孝秀与州中士大夫谋袭之事觉逃于盆水侧有商人寘诸褚中展转入东林伯之得其母郭以蜡灌杀之孝秀遣妻妾入匡山修行学道服阕建安王召为别驾因去职归山居于东林寺有田数十顷部曲数百人率以力田尽供山衆逺近归慕赴之如市孝秀性通率不好浮华常冠谷皮巾蹑蒲履手执并闾皮麈尾服寒食散盛冬卧于石上博渉羣书専精释典僧有亏戒律者集衆佛前作羯磨而笞之多能改过善谈论工𨽻书凡诸艺能莫不明习普通三年卒室中皆闻非常香梁简文甚伤悼焉与刘慧斐书述其贞白云庾承先字子通颍川鄢陵人也少沉静有志操是非不涉于言喜愠不形于色人莫能窥也弱歳受学于南阳刘虬强记敏识出于羣辈𤣥经释典靡不该悉九流七畧咸所精练辟功曹不就乃与道士王僧镇同㳺衡岳晚以弟疾还乡里遂居土台山梁鄱阳忠烈王在州钦其风味要与㳺处令讲老子逺近名僧咸来赴集论难蜂起异端竞至承先徐相酬答皆得所未闻忠烈王尤所钦重中大通三年庐山刘慧斐至荆州承先与之有旧往从之荆崃学徒因请承先讲老子湘东王亲命驾临听论议终日留连月余乃还山王亲祖道并赠篇什隠者羙之其年卒刺史厚有赠赙门人黄士龙让曰先师平素食不求饱衣不求轻凡有赠遗皆无所受临终之日诫约家门薄棺周形巾褐为敛虽蒙赉及不敢轻承敎旨以违平生之操钱布輙付使反时论髙之马枢字要理扶风郿人也祖灵庆齐竟陵王录事参军枢数歳而孤为其姑所飬六歳能诵孝经论语老子及长博极经史尤善佛经及周易老子义梁邵陵王纶爲南徐州刺史素闻其名引为学士纶时自讲大品经令枢讲维摩老子周易同日发题道俗听者二千人王欲极观优劣乃谓衆曰与马学士论义必使屈服不得空立客主于是数家学者各起问端枢乃依次剖判开其宗旨然后枝分派别转变无穷论者拱黙听受而已纶甚嘉之寻遇侯景之乱纶举兵援台乃留书二万卷付枢枢肆志寻览殆将周遍乃喟然叹曰吾闻贵爵位者以巢由为桎梏爱山林者以伊吕为管库束名实则刍芥柱下之言翫清虚则糠粃席上之説稽之笃论亦各从其好也比求志之士望涂而息岂天之不恵高尚何山林之无闻甚乎乃隠于茅山有终焉之志陈天嘉元年文帝征为度支尚书辞不应命时枢亲故并居京口毎秋冬之际时往㳺焉及鄱阳王为南徐州刺史钦其高尚鄙不能致乃卑辞厚意令使邀之枢固辞以疾门人劝请不得已乃行王别筑室以处之枢恶其崇丽乃于竹林间自营茅茨而居毎以王公餽饷辞不获己者率十分受一枢少属乱离凡所居处盗贼不入依託者常数百家目精洞黄能视闇中物有白䴏一双巢其庭树驯狎栏庑时至几案春来秋去几三十年太建十三年卒撰道觉论行于世论曰夫独往之人皆禀偏介之性不能摧志屈道借誉期通若使夫遇见信之主逢时来之运岂其放情江海取逸丘樊不得已而然故也且巖壑闲逺水石清华虽复崇门八袭高城万雉莫不蓄壤开泉髣髴林泽故知松山桂渚非止素玩碧涧清潭翻成丽曯挂冕东都夫何难之有南史卷七十六卷七十六考证南史卷七十六考证臧荣绪传自号披褐先生披监本讹彼今改正呉苞传腊烛一挺腊应作蜡今各本俱同仍之沈麟士传走虽不敏请附高卿有蹈东海死耳卿一本作节昇明末太守王奂永明中中书郎沈约并表荐之并监本讹呈今改从南本陶𢎞景传梁武帝尤深敬事问年祚逺近祚南本作数今从监本南史卷七十六考证南史卷七十七钦定四库全书南史卷七十七唐李延夀撰列传第六十七恩倖戴法兴徐爰阮佃夫纪僧真刘系宗茹法亮吕文显茹法珍周石珍陆验司马申施文庆沈客卿孔范夫鲍鱼芳兰在于所习中人之性可以上下然则谋于管仲齐桓有邵陵之师迩于易牙小白掩阳门之扇夫以霸者一身且有洿隆之别况下于此胡可胜言者乎故古之哲王莫不斯慎自汉氏以来年且千祀而近习用事无乏于时莫不官由近亲情因狎重至如中书所司掌在机务汉元以令仆用事魏明以监令専权在晋中朝常为重寄故公曾之叹恨于失职于时舎人之任位居九品江左置通事郎管司诏诰其后郎还为侍即而舎人亦称通事元帝用琅邪刘超以谨慎居职宋文世秋当周赳并出寒门孝武以来士庶杂选如东海鲍照以才学知名又用鲁郡巢尚之江夏王义恭以为非选帝遣尚之送尚书四十余牒宣敕论辩义恭乃叹曰人主诚知人及明帝世胡母颢阮佃夫之徒専为佞倖矣齐初亦用久劳及以亲信闗谳表启发署诏敕颇渉辞翰者亦为诏文侍郎之局复见侵矣建武世诏命始不关中书専出舎人省内舎人四人所直四省其下有主书令史旧用武官宋改文吏人数无员莫非左右要密天下文簿板籍入副其省万㡬严祕有如尚书外司领武官有制局监外监领器仗兵役亦用寒人爰及梁陈斯风未改其四代之被㤙倖者今立以为篇以继前史之作云尔戴法兴会稽山阴人也家贫父硕子以贩纻为业法兴二兄延夀延兴并修立延夀善书法兴好学山隂有陈戴者家富有钱三千万乡人或云戴硕子三儿敌陈戴三千万钱法兴少卖葛山隂市后为尚书仓部令史大将军彭城王义康于尚书中覔了了令史得法兴等五人以法兴为记室令史义康败仍为孝武征虏抚军记室掾及徙江州仍补南中郎典籖帝于巴口建义法兴与典籖戴明寳蔡闲俱转参军督䕶上即位并为南台侍御史同兼中书通事舎人法兴等専管内务权重当时孝建元年为南鲁郡太守解舎人侍太子于东宫大明二年以南下预密谋封法兴呉昌县男明寳湘乡县男闲时已卒追加爵封法兴转太子旅贲中郎将孝武亲览朝政不任大臣而腹心耳目不得无所委寄法兴颇知古今素见亲待虽出侍东宫而意任隆密鲁郡巢尚之人士之末元嘉中侍始兴王濬读书亦渉猎文史为上所知孝建初补东海国侍郎仍兼中书通事舎人凡选授迁转诛赏大处分上皆与法兴尚之参怀内外诸杂事多委明寳上性严暴睚眦之间动至罪戮尚之毎临事解释多得全免殿省甚頼之而法兴明寳大通人事多纳货贿凡所荐逹言无不行天下辐凑门外成市家产并累千金明寳骄纵尤甚长子敬为扬州从事与上争买御物六宫尝出敬盛服骑马于车左右驰骤去来上大怒赐敬死系明寳尚方寻被原释委任如初孝武崩前废帝即位法兴迁越骑校尉时太宰江夏王义恭录尚书事任同总已而法兴尚之执权日久威行内外义恭积相畏服至是慑惮尤甚废帝未亲万㡬凡诏敕施为悉决法兴之手尚书中事无大小専断之颜师伯义恭守空名而已尚之甚聪敏时百姓欲为孝武立寺疑其名尚之应声曰宜名天保诗云天保下报上也时服其机速废帝年已渐长凶志转成欲有所为法兴每相禁制谓帝曰官所为如此欲作营阳邪帝意稍不能平所爱幸阉人华愿儿有盛宠赐与金帛无算法兴常加裁减愿儿甚恨之帝尝使愿儿出入市里察听风謡而道路之言谓法兴为真天子帝为赝天子愿儿因此告帝曰外间云宫中有两天子官是一人戴法兴是一人官在深宫中人物不相接法兴与太宰颜柳一体往来门客恒有数百内外士庶莫不畏服之法兴是孝武左右复久在宫闱今将他人作一家深恐此坐席非复官许帝遂免法兴官徙付逺郡寻于家赐死法兴临死封闭库藏使家人谨录钥牡死一宿又杀其二子截法兴棺焚之籍没财物法兴能为文章颇行于世死后帝敕巢尚之曰不谓法兴积舋累愆遂至于此吾今自览万㡬卿等宜竭诚尽力尚之时为新安王子鸾抚军中兵参军淮陵太守乃解舎人转为抚军谘议参军太守如故明帝初复以尚之兼中书通事舎人南清河太守累迁黄门侍郎出为新安太守病卒戴明寳南东海丹徒人亦歴员外散骑侍郎给事中孝武时带南清河太守前废帝即位权任悉归法兴而明寳轻矣明帝初天下反叛以明寳旧人屡经戎事复委任之后坐纳货贿系尚方寻被宥位宣城太守昇明初老拜太中大夫病卒武陵国典书令董元嗣与法兴明寳等俱为孝武南中郎典签元嘉三十年奉使还都㑹元凶弑立遣元嗣南还报上以徐湛之等反上时在巴口元嗣具言弑状上遣元嗣下都奉表于劭既而上举义兵劭诏责元嗣元嗣答云始下未有反谋劭不信备加考掠不服遂死孝武事尅赠员外散骑侍郎使文士苏寳生为之诔焉大明中又有奚显度者南东海郯人官至员外散骑侍郎孝武尝使主领人功而苛虐无道动加捶扑暑雨寒雪不聼暂休人不堪命或自经死时建康县考囚或用方材压额及踝胫人间謡曰宁得建康压额不能受奚度拍又相戱曰勿反顾付奚度其酷暴如此前废帝尝戱云显度刻虐为百姓疾比当除之左右因唱尔即日宣杀焉时人比之孙晧杀岑昏徐爰字长玉南琅邪开阳人也本名瑗后以与傅亮父同名亮启改为爰初为晋琅邪王大司马府中典军从北征㣲宻有意理为武帝所知少帝在东宫入侍左右文帝初又见亲任遂至殿中侍御史元嘉十二年转南台御史始兴王濬后行参军复侍太子于东宫迁员外散骑侍郎文帝毎出军常悬授兵畧二十九年重遣王𤣥谟等北侵配爰五百人随军碻磝衔中旨临时宣示孝武至新亭江夏王义恭南奔爰时在殿内诈劭追义恭因即得南走时孝武将即大位军府造次不晓朝章爰素谙其事及至莫不喜悦以兼太常丞撰立仪注后兼尚书右丞迁左丞先是元嘉中使着作郎何承天草创国史孝武初又使奉朝请山谦之南台御史苏寳生踵成之孝建六年又以爰领着作郎使终其业爰虽因前作而専为一家之书上表起元义熙为王业之始载序宣力为功臣之断于是内外博议太宰江夏王义恭等二十五人同爰宜以义熙元年为断散骑常侍巴陵王休若尚书金部郎檀道鸾二人谓宜以元兴三年为始太学博士虞龢谓宜以开国为宋公元年诏曰项籍圣公编录二汉前史已有成例桓𤣥传宜在宋典余如爰议孝武崩营景宁陵以本官兼将作大匠爰便僻善事人能得人主微旨颇渉书传尤悉朝仪元嘉初便入侍左右预参顾问长于附会又饰以典文故为文帝所任遇大明世委寄尤重朝廷大礼仪非爰议不行虽复当时硕学所觧过之者既不敢立异议所言亦不见从孝武崩公除后晋安王子勋侍读博士谘爰宜习业与不爰答曰居䘮读䘮礼习业何嫌少日始安王子真博士谘爰爰曰小功废业三年䘮何容读书其専断乖谬皆如此前废帝凶暴无道殿省旧人多见罪黜唯爰巧于将迎始终无忤诛群公后以爰为黄门侍郎领射声校尉着作如故封呉平县子宠待隆密群臣莫二帝毎出行常与沈庆之山隂公主同辇爰亦预焉明帝即位以黄门侍郎改领长水校尉兼尚书左丞明年除太中大夫着作并如故爰执权日久上在蕃素所不恱及景和世屈辱卑约爰礼敬甚简益衔之泰始三年诏暴其罪徙交州及行又诏除广州统内郡有司奏以为宋隆太守除命既下爰已至交州久之听还仍除南康郡丞明帝崩还都以爰为济南太守复除中散大夫元徽三年卒年八十二爰子希秀甚有学觧亦闲篆𨽻正觉禅灵二寺碑即希秀书也爰之徙交州明帝召希秀谓曰比当令卿父还希秀再拜荅曰臣父年老恐不及后恩帝大嗟赏即召爰还希秀位骁骑将军淮南太守子泓甚闲吏职而在事刻薄于人少恩仕齐歴位台郎秣陵建康令湘东太守阮佃夫会稽诸曁人也明帝初出合选为主衣后又请为世子师甚见信待景和末明帝被拘于殿内住在祕书省为帝所疑大祸将至佃夫与王道隆李道儿及帝左右琅邪淳于文祖谋共废立时直合将军栁光世亦与帝左右兰陵缪方盛丹阳周登之有宻谋未知所奉登之与明帝有旧方盛等乃使登之结佃夫佃夫大悦先是帝立皇后普暂撤诸王奄人明帝左石钱蓝生亦在例事毕未被遣宻使蓝生候帝虑事泄蓝生不欲自出帝动止輙以告淳于文祖令报佃夫景和元年十一月二十九日晡时帝出华林园建安王休仁山阳王休祐山隂主并侍侧明帝犹在祕书省不被召益惧佃夫以告外监典事东阳朱幼又告主衣呉兴夀寂之细铠主南彭城姜产之产之又语所领细铠将临淮王敬则幼又告中书舎人戴明寳并响应明寳幼欲取其日向晓佃夫等劝取开门鼓幼预约勒内外使钱蓝生宻报建安王休仁等时帝欲南廵腹心直阁将军宗越等其夕并聼出外装束唯有队主樊僧整防华林阁是栁光世乡人光世要之即受命姜产之又要队副阳平聂庆及所领壮士会稽富灵符呉都俞道龙丹阳宋逵之阳平田嗣并聚于庆省佃夫虑力少更欲招合夀寂之曰谋广或泄不烦多人时巫觋言后堂有鬼其夕帝于竹林堂前与巫共射之建安王休仁等山隂主并从帝素不恱寂之见辄切齿寂之既与佃夫等成谋又虑祸至抽刀前入姜产之随其后淳于文祖缪方盛周登之富灵符聂庆田嗣王敬则俞道龙宋逵之又继进休仁闻行声甚疾谓休祐曰作矣相随奔景阳山帝见寂之至引弓射之不中乃走寂之追杀之事定宣令宿衞曰湘东王受太后令除狂主今已太平明帝即位论功夀寂之封应城县侯产之汝南县侯佃夫建城县侯王道隆呉平县侯淳于文祖阳城县侯李道儿新渝县侯缪方盛刘阳县侯周登之曲陵县侯富灵符恵懐县子聂庆建阳县子田嗣将乐县子王敬则重安县子俞道龙茶陵县子宋逵之零陵县子佃夫迁南台侍御史薛索儿度淮为寇山阳太守程天祚又反佃夫与诸军破薛索儿降天祚后转太子步兵校尉南鲁郡太守侍太子于东宫泰始四年以本官兼㳺击将军及辅国将军盖次阳与二卫参员直次阳字崇基平昌安丘人也位冠军将军卒时佃夫及王道隆杨运夫并执权亚于人主巢戴大明之世方之蔑如也尝正旦应合朔尚书奏迁元㑹佃夫曰元正庆㑹国之大礼何不迁合朔日邪其不稽古如此大通货贿凡事非重赂不行人有饷绢二百疋嫌少不荅书宅舎园池诸王邸第莫及女妓数十艺貎冠絶当时金玉锦绣之饰宫掖不逮也毎制一衣造一物都下莫不法效焉于宅内开渎东出十许里塘㟁整洁汎轻舟奏女乐中书舎人刘休尝诣之遇佃夫出行中路相逢要休同反就席便命施设一时珍羞莫不毕备凡诸火剂并皆始熟如此者数十种佃夫常作数十人馔以待宾客故造次便办类皆如此虽晋世王石不能过也泰始初军功既多爵秩无序佃夫仆从附𨽻皆受不次之位捉车人武贲中郎将傍马者员外郎朝士贵贱莫不自结而矜慠无所降意入其室者唯呉兴沈勃呉郡张澹数人而已明帝晏驾后废帝即位佃夫权任转重兼中书通事舎人加给事中辅国将军余如故欲用张澹为武陵郡卫将军袁粲以下皆不同而佃夫称勅施行又庐江何恢有妓张耀华美而有宠为广州刺史将发要佃夫饮设乐见张氏悦之频求恢曰恢可得此人不可得也佃夫拂衣出户曰惜指失掌邪遂讽有司以公事弹恢凡如此粲等并不敢执元徽三年迁黄门侍郎领右卫将军明年改领骁骑将军迁南豫州刺史歴阳太守犹管内任时废帝猖狂好出㳺走始出宫犹整羽仪队仗俄而弃部伍单骑与数人相随或出郊野或入市鄽内外莫不忧惧佃夫密与直阁将军申伯宗步兵校尉朱幼干天寳谋共废帝立安成王五年春帝欲往江乘射雉帝毎出常留队仗在乐㳺苑前弃之而去佃夫欲称太后令唤队仗还闭城门分人守石头东府遣人执帝废之自为扬州刺史辅政与幼等已成谋㑹帝不成向江乘故事不行干天寳因以其谋告帝帝乃收佃夫幼伯宗于光禄外部赐死佃夫幼等罪止一身其余无所问幼泰始初为外监配衣诸军征讨有济办之能遂官涉三品为奉朝请南髙平太守封安浦县侯干天寳其先胡人豫竹林堂功元徽中封鄂县子发佃夫谋以为清河太守右军将军昇明中齐高帝以其反覆赐死夀寂之位太子屯骑校尉南泰山太守多纳货贿请谒无穷有一不从便切齿骂詈常云利刀在手何忧不办鞭尉吏斫逻将后为有司所奏徙送越州至豫章谋叛乃杀之姜产之位南济阳太守后北侵魏战败见杀王道隆呉兴乌程人兄道迄渉学善书形貎又羙呉兴太守王韶之谓人曰有子弟如王道迄无所少道隆亦知书泰始二年兼中书通事舎人道隆为明帝所委过于佃夫而和谨自保不妄毁伤人执权既久家产丰积豪丽虽不及佃夫而精整过之元徽二年桂阳王休范举兵乃以讨佃夫道隆及杨运长为名休范奄至新亭见杀杨运长宣城懐安人素善射为射师性谨悫为明帝委信及即位亲遇甚厚后废帝即位与佃夫俱兼通事舎人以平桂阳王休范功封南城县子运长质木亷正修身甚清不事园宅不受饷遗而凡鄙无识唯与寒人潘智徐文盛厚善动止施为必与二人量议文盛为奉朝请预平桂阳王休范封广晋县男顺帝即位运长为宣城太守寻还家沈攸之反运长有异志齐髙帝遣骠骑司马崔文仲诛之纪僧眞丹阳建康人也少随逐征西将军萧思话及子恵开皆被赏遇恵开性苛僧真以㣲过见罚既而委任如旧及罢益州还都不得志而僧真事之愈谨恵开临终叹曰纪僧真方当富贵我不见也以僧真託刘彦节周颙初恵开在益州土反被围危急有道人谓之曰城围寻解檀越贵门后方大兴无忧外贼也恵开密谓僧真曰我子弟见在者并无异才政是萧道成且僧真忆其言乃请事齐高帝随从在淮隂以闲书题令荅逺近书疏自寒官歴至高帝冠军府参军主簿僧真梦蒿艾生满江惊而白之高帝曰诗人採萧萧即艾也萧生断流卿勿广言其见亲如此后除南台御史高帝领军功曹上将废立谋之袁粲褚彦回僧真启上曰今朝廷猖狂人不自保天下之望不在袁褚明公岂得黙已坐受夷灭存亡之机仰希熟虑高帝纳之高帝欲度广陵起兵僧真又曰主上虽复狂舋而累代皇基犹固磐石今百口北度何必得俱纵得广陵城天子居深宫施号令目明公为逆何以避此如其不胜则应北走窃谓此非万全䇿也上曰卿顾家岂能逐我行邪僧真顿首称无贰昇明元年除贠外郎带东武城令寻除给事中高帝坐东府高楼望石头城僧真在侧上曰诸将劝我诛袁刘我意未愿便尔及沈攸之事起从髙帝入朝堂石头反夜髙帝遣衆军掩讨宫城中望石头火光及呌声甚盛人懐不测僧真谓衆曰叫声不絶是必官军所攻火光起者贼不容自烧其城此必官军胜也寻而启石头平上出顿新亭使僧真领千人在帐内初上在领军府令僧真学上手迹下名至是报荅书疏皆付僧真上观之笑曰我亦不复能别也初上在淮隂修理城得古钖趺九枚下有篆文莫能识者僧真省事独曰何湏辩此文字此自久逺之物钖而有九九钖之徴也高帝曰卿勿妄言及上将拜齐公已克日有杨祖之谋于临轩作难僧真请上更选吉辰寻而祖之事觉上曰无卿言亦当致小狼狈此亦何异唿沲之冰转齐国中书舎人建元初带东燕令封新阳县男转羽林监迁尚书主客郎太尉中兵参军兼中书舎人高帝疾甚令僧真典遗诏永明元年丁父䘮起为建威将军寻除南太山太守又为舎人僧真容貎言吐雅有士风武帝尝目送之笑曰人生何必计门戸纪僧真堂堂贵人所不及也诸权要中最被眄遇后除前军将军遭母䘮开冡得五色两头蛇武帝崩僧真号泣思慕明帝以僧真歴朝驱使建武初除㳺击将军兼司农待之如旧欲令僧真临郡僧真启进其弟僧勐为镇蛮护军晋熙太守永泰元年除司农卿明帝崩掌山陵事出为庐陵内史卒于官僧勐后卒于晋熙太守兄弟皆有风姿举止并善𨽻书僧勐又能飞白书作飞白赋僧真子交卿甚有觧用宋时道人杨法持与髙帝有旧元徽末宣传宻谋昇明中以为僧正建元初罢道为宁朔将军封州陵男二年遣法持为军主领支军救援朐山永明四年坐役使将客夺其鲑禀削封卒刘系宗丹阳人也少便书画为宋竟陵王诞子景粹侍书诞举兵广陵城内皆死敕沈庆之赦系宗以为东宫侍书泰始中为主书以寒宦累至勲品元徽初为奉朝请兼中书通事舎人员外郎封始兴南亭侯带秣陵令齐高帝废苍梧明旦唿正直舎人虞整醉不能起系宗欢喜奉敕高帝曰今天地重开是卿尽力之日使写诸处分勅令及四方书疏使主书十人书吏二十人配之事皆称旨高帝即位除龙骧将军建康令永明初为右军将军淮陵太守兼中书通事舎人母䘮自觧起复本职四年白贼唐㝢之起宿卫兵东讨遣系宗随军慰劳遍至遭贼郡县百姓被驱逼者悉无所问还复人伍系宗还上曰此段有征无战以时平荡百姓安帖甚快也赐系宗钱帛上欲修白下城难于动役系宗启讁役在东人丁随㝢之为逆者上从之后车驾出武上履行白下城曰刘系宗为国家得此一城永明中魏使书常令系宗题荅祕书局皆𨽻之冄为少府郁林即位除宁朔将军宣城太守系宗久在朝省闲于职事武帝常云学士辈不堪经国唯大读书耳经国一刘系宗足矣沈约王融数百人于事何用其重吏事如此建武二年卒官茹法亮呉兴武康人也宋大眀中出身为小史歴斋干扶侍孝武末年鞭罚过度校猎江右选白衣左右百八十人皆靣首富室从至南州得鞭者过半法亮忧惧因縁启出家得为道人明帝初罢道结事阮佃夫累至齐高帝冠军府行参军及武帝镇盆城须旧驱使人法亮求留为武帝江州典籖除南台御史带松滋令法亮便僻觧事善于承奉稍见委信建元初度东宫主书除奉朝请补东宫通事舎人武帝即位仍为中书通事舎人除员外郎带南济隂太守与会稽吕文度临海吕文显并以姦佞谄事武帝文度为外监専制兵权领军将军守虚位而已天文寺常以上将星占文度吉凶文度尤见委信上尝云公卿中有忧国如文度者复何忧天下不宁文度既见委用大纳财贿广开宅宇盛起土山竒禽怪树皆聚其中后房罗绮王侯不能及又启上籍被却者悉充逺戍百姓嗟怨或逃亡避咎富阳人唐㝢之因此聚党为乱鼔行而东乃于钱塘县僣号以新城戍为伪宫以钱塘县为伪太子宫置百官皆傋三呉却籍者奔之衆至三万窃称呉国伪年号兴平其源始于虞玩之而成于文度事见虞玩之传法亮文度并势倾天下太尉王俭常谓人曰我虽有大位权寄岂及茹公永明二年封望蔡县男七年除临淮太守转竟陵王司徒中兵参军巴东王子响于荆州杀僚佐上遣军西上使法亮宣旨安抚子响法亮至江津子响唿法亮疑畏不肯往又求见传诏法亮又不遣故子响怒遣兵破尹略军事平法亮至江陵诛赏处分皆称敕断决军还上悔诛子响法亮被责少时亲任如旧广开宅宇杉斋光丽与延昌殿相埒延昌殿武帝中斋也宅后为鱼池钓台土山楼馆长廊将一里竹林花药之羙公家苑囿所不能及郁林即位除步兵校尉时有綦母珍之居舎人之任凡所论荐事无不允内外要职及郡丞尉皆论价而后施行货贿交至旬月之间累至千金帝给珍之宅宅邉又有空宅从即併取辄令材官营作不闗诏旨材官将军细作丞相语云宁拒至尊敕不可违舎人命珍之母随弟钦之作暨阳令钦之罢县还珍之迎母至湖熟輙将青氅百人自随鼓角横吹都下富人追从者百数钦之自行佐作县还除庐陵王骠骑正将军又诈宣勅使钦之领青氅珍之有一铜镜背有三公字常语人云征祥如此何患三公不至乃就蒋王庙乞愿得三公封郡王启帝求封朝议未许又自陈曰珍之西州伏事侍从入宫契阔心膂竭尽诚力王融姦谋潜构自非珍之翼卫扶侍事在不测今惜千戸侯谁为官使者又有牒自论于朝廷曰当世祖晏驾之时内外纷扰珍之手抱至尊口行处分忠诚契濶人谁不知今希千戸侯于分非过乃许三百户瞋恚形于言色进为五百户又不肯受明帝议诛之乃许封汝南县有杜文谦者呉郡钱塘人帝为南郡王文谦侍五经文句歴太学博士出为溧阳令未之职会明帝知权萧谌用事文谦乃谓珍之曰天下事可知灰尽粉灭匪朝伊夕不早为计吾徒无类矣珍之曰计将安出荅曰先帝故人多见摈斥今召而使之谁不慷慨近闻王洪軏与赵越常徐僧亮万灵㑹共语皆攘袂搥牀君其宻报周奉叔使万灵㑹魏僧勔杀萧谌则宫内之兵皆我用也即勒兵入尚书斩萧令两都伯力耳其次则遣荆卿豫让之徒因谘事左手顿其胷则方寸之刄足以立事亦万世一时也今举大事亦死不举事亦死二死等耳死社稷可乎若迟疑不断复少日录君称敕赐死父母为殉在眼中矣珍之不能用时徐龙驹亦当得封珍之耻与龙驹共诏因求别立事未及行而事败珍之在西州时有一手板相者云当贵毎以此言动帝又圗黄门郎帝尝问之曰西州时手板何在珍之曰此是黄门手板官何湏问帝大笑珍之时为左将军南彭城太守领中书通事舎人正直宿宣旨使即往蒋王庙祈福因收送廷尉与周奉叔杜文谦同死文谦有学行善言吐其父闻其死曰吾所以忧者恐其不得死地耳今以忠义死复何恨哉王经母所以欣王经之义也时人美其言龙驹以奄人本给安陆侯后度东宫为斋帅帝即位以后便佞见宠凡诸鄙黩杂事皆所诱劝位羽林监后合舎人黄门署令淮陵太守帝为龙驹置嫔御妓乐常住含章殿着黄纶帽被貂裘南靣向桉代帝画敕内左右侍直与帝不异前代赵忠张让之徒莫之能比封恵懐县男事未行明帝请诛之恳至乃见许曹道刚废帝之日直合省萧谌先入若欲论事兵随后奄进以刀刺之洞胷死因进宫内废帝直后徐僧亮甚怒大言于衆曰吾等荷㤙今日应死报又见杀道刚字景昭彭城人性质直帝虽与之狎而未尝敢詶帝恱市里杂事以为欢乐道刚辄避之益州人韩䕶善骑马帝尝唿入华林园令骑大赏狎之道刚出谓明帝主上犹是小儿左右皆湏正人使日见礼则近闻韩䕶与天子齐马并驰此导人君于危地道刚欲杀之既而遣人刺杀䕶及道刚死张融谓刘绘曰道刚似不为谄亦复不免也荅曰夫径寸之珠非不寳也而蜯之所病云何不疗之哉此道刚所以死也明帝即位高武旧人鲜有存者法亮以主者久事故不见疑位任如故先是延昌殿为武帝隂室蔵诸服御二少帝并居西殿及明帝居东斋开隂室出武帝白纱帽防身刀法亮歔欷流涕永泰元年王敬则事平法亮复受敕宣慰诸郡无所纳受东昏即位出法亮为大司农中书权利之职法亮不乐去固辞不受既而代人已到法亮垂涕而出卒官吕文显临海人也昇平初为齐高帝录尚书省事累迁殿中御史后为秣陵令封刘阳县男永明元年为中书通事舎人文显临事以刻覈被知三年带南清河太守与茹法亮等迭出入为舎人并见亲幸多四方饷遗并造大宅聚山开池时中书舎人四人各住一省世谓之四户既总重权势倾天下晋宋旧制宰人之官以六年为限近世以六年过久又以三周为期谓之小满而迁换去来又不依三周之制送故迎新吏人疲于道路四方守宰饷遗一年咸数百万舎人茹法亮于衆中语人曰何湏觅外禒此一戸内年办百万盖约言之也其后𤣥象失度史官奏宜修祈禳之礼王俭闻之谓上曰天文乖忤此祸由四戸仍奏文显等専擅愆和极言其事上虽纳之而不能改也文显累迁左中郎将南东莞太守故事府州部内论事皆签前直叙所论之事后云谨签日月下又云某官某签故府州置典签以典之本五品吏宋初改为七职宋氏晚运多以幼少皇子为方镇时主皆以亲近左右领典签典签之权稍重太明泰始长王临蕃素族出镇莫不皆出内教命刺史不得専其任也宗悫为豫州呉喜公为典签悫刑政所施喜公毎多违执悫大怒曰宗悫年将六十为国竭命政得一州如斗大不能复与典籖共临喜公稽䫙流血乃止自此以后权寄弥隆典籖递互还都一歳数反时主辄与间言访以方事刺史行事之美恶系于典签之口莫不折节推奉恒虑不及于是威行州郡权重蕃君刘道济柯孟孙等姦慝发露虽即显戮而权任之重不异明帝辅政深知之始制诸州急事宜宻有所论不得遣典籖还都而典签之任轻矣后以文显守少府见任使歴建武永元之世尚书右丞少府卿卒官茹法珍会稽人梅虫儿呉兴人齐东昏时并为制局监俱见爱幸自江祏始安王遥光等诛后及左右应敕捉刀之徒并専国命人间谓之刀敕权夺人主都下为之语曰欲求贵职依刀敕须得富豪事御刀时又有新蔡人徐世檦尤见宠信自殿内主帅为且合骁骑将军凡诸杀戮皆世檦所劝杀徐孝嗣后封临汝县子陈显达事起加辅国将军虽用䕶军崔慧景为都督而兵权实在世檦当时权势倾法珍虫儿又谓法珍虫儿曰何世天子无要人但阿侬货主恶耳法珍等与之争权遂以白帝帝稍恶其凶强世檦窃欲生心左右徐僧重宻知之发其事收得千余人仗及咒诅文又画帝十余形像备为刑斩刻射支觧之状而自作己像着通天冠衮服题云徐氏皇帝永元二年事发乃族之自是法珍虫儿并为外监口称诏敕中书舎人王咺之与相唇齿専掌文翰其余二十余人皆有势力崔慧景平后法珍封余干县男虫儿封竟陵县男崔慧景之平曲赦都下及南兖州本以宥贼党而羣凶用事刑辟不依诏书无罪家富者不论赦令莫不受戮籍其家产与慧景深相关为尽力而家贫者一无所问始安显达时亦已如此至慧景平复然或説王咺之云赦书无信人情大恶咺之曰政当复有赦耳复赦羣小诛戮亦复如先帝自羣公诛后无复忌惮无日不游走所有潘妃本姓俞名尼子王敬则妓也或云宋文帝有潘妃在位三十年于是改姓曰潘其父寳庆亦从改焉帝唿寳庆及法珍为阿丈虫儿及东冶营兵俞灵韵为阿兄帝与法珍等俱诣寳庆帝躬自汲水助厨人作膳为市中杂语以为谐谑又帝轻骑戎服往诸刀敕家游宴有吉凶辄往庆弔奄人王寳孙年十三四号为伥子最有宠参预朝政虽王咺之虫儿之徒亦下之控制大臣移易敕诏乃至骑马入殿诋诃天子公卿见之莫不慑息其佐成昏乱者法珍虫儿及王咺之俞寳庆俞灵韵祝灵勇范亮之徐僧重时崇济芮安泰刘文泰吕文庆胡耀光缪买养章道之杨敬子李粲之周管之范昙济石昙悦张恶奴王胜公王懐藻梅师济邹伯儿史元益王灵范席休文觧滂及太史令骆文叔大巫朱光尚凡三十一人又有奄官王寳孙王法昭许朗之许伯孙方佛念马僧勐盛劭王竺儿随要袁系世等十人梁武平建邺皆诛又朱兴光为茹法珍所疾得罪被系丰勇之与王珍国相知行杀皆免初左右刀勅之徒悉号为鬼宫中讹云赵鬼食鸭㔅诸鬼尽着调当时莫解梁武平建邺东昏死羣小一时诛灭故称为诸鬼也俗间以细剉肉糅以姜桂曰㔅意者以凶党皆当细剉而烹之也周石珍建康之厮𨽻也世以贩绢为业梁天监中稍迁至宣传左右身长七尺颇闲应对后遂至制局监带开阳令歴位直合将军太清三年封南丰县侯犹领制局台城未陷已射书与侯景相结门初开石珍犹侍左右时贼遣其徒入直殿内或驱驴马出入殿庭武帝方坐文徳殿怪问之石珍曰皆丞相甲士上曰何物丞相对曰侯丞相上怒叱之曰是名侯景何谓丞相石珍求媚于贼乃养其党田迁以为己子迁亦父事之景篡位制度羽仪皆石珍自出景平后及中书舎人严亶等送千江陵亶本为斋监居台省积久多闲故实在贼居要亚于石珍及简文建立亶学北人着靴上殿无肃恭之礼有怪之者亶曰吾岂畏刘禅乎从景围巴陵郡呌曰荆州那不送降及至江陵将刑于市泣谓石珍曰吾等死亦是罪盈石珍与其子昇相抱哭亶谓监刑人曰倩语湘东王不有废也君何以兴俱要斩自是更杀贼党以板柙舌钉钉之不复得语陆验徐驎并呉郡呉人验少而贫苦落魄无行邑人郁吉卿者甚富验倾身事之吉卿贷以钱米验借以商贩遂致千金因出都下散赀以事权贵朱异其邑子也故尝有徳遂言于武帝拔之与徐鳞两人递为少府丞大市令验本无艺业而容貎特丑先是外国献生犀其形甚陋故闾里咸谓验为生犀验驎并以苛刻为务百贾畏之异尤与之昵世人谓之三蠧司农卿傅岐梗直士也尝谓异曰卿任参国钧荣宠如此比日所闻鄙秽狼籍若使圣主发悟欲免得乎异曰外间谤讟知之久矣心茍无愧何卹人言岐谓人曰朱彦和将死矣恃谄以求容肆辩以拒諌闻难而不惧知恶而不改天夺其鉴其能乆乎验竟以侵削为能数年遂登列棘鸣佩珥貂并肩英彦仕至太子右卫率卒赠右卫将军逺近闻其死莫不快之驎素为邵陵王纶所憾太清二年为纶所杀司马申字季和河内温人也祖慧逺梁都水使者父𤣥通梁尚书左戸郎申早有风鉴十四便善奕棊尝随父候吏部尚书到溉时梁州刺史隂子春领军朱异在焉唿与棊申毎有妙思异观而竒之因引申游处太清之难父母俱没因此自誓担土菜食终身梁元帝承制累迁镇西外兵记室参军及侯景寇郢州申随都督王僧辩据巴陵毎进䇿皆见行用僧辩叹曰此生要鞬汗马或非所长若使抚衆守城必有竒绩僧辩之讨陆纳也于时贼衆奄至左右披靡申躬蔽僧辩蒙楯而前㑹裴之横救至贼乃退僧辩顾而笑曰仁者必有勇岂虚言哉陈太建中除秣陵令在职以清能见纪有白雀集于县庭复为东宫通事舎人叔陵之肆逆也事既不㨗出据东府申驰召右卫将军萧摩诃帅兵先至追斩之后主深嘉焉以功除太子左卫率封文始县伯兼中书通事舎人迁右卫将军歴事三帝内掌机宻颇作威福性忍害好飞书以譛毁朝之端士遍罹其殃参预谋谟乃于外宣说以为己力省中祕事往往泄漏性又果敢善应对能候人主颜色有忤己者必有微言赞之附己者因机进之是以朝廷内外皆从风靡初尚书右仆射沈君理卒朝廷议以毛喜代之申虑喜预政乃短喜于后主曰喜臣之妻兄髙帝时称陛下有酒徳请逐去宫臣陛下宁忘之邪喜由是废锢又与施文庆李脱儿比周赞杀傅縡夺任忠部曲以配蔡徴孔范是以文武觧体至于覆灭申尝昼寝于尚书下省有鸟啄其口流血及地时论以为谮贤之效也后加散骑常侍右卫舍人如故至徳四年卒后主嗟悼久之赠侍中护军将军进爵为侯谥曰忠及𦵏后主自为制志铭子琇嗣官至太子舎人施文庆不知何许人也家本吏门至文庆好学颇渉书史陈后主之在东宫文庆事焉及即位擢为中书舎人仍属叔陵作乱隋师临境军国事务多起仓卒文庆聪敏强记明闲吏职心筭口占应时条理由是大被亲幸又自太建以来吏道疏简百司弛纵文庆尽其力用无所纵舍分官聨事莫不振惧又引沈客卿阳恵朗徐哲暨恵景等云有吏能后主信之然竝不逹大体督责苛碎聚歛无厌王公大人咸共疾之后主益以文庆为能尤更亲重内外衆事无不任委累迁太子左卫率舎人如故祯明三年湘州刺史晋熙王叔文在职既久大得人和后主以其据有上流隂忌之自度素与羣臣少恩恐不为用无所任者乃擢文庆为都督湘州刺史配以精兵欲令西上仍征叔文还朝文庆深喜其事然惧居外后执事者持己短长因进其党沈客卿以自代未发间二人共掌机宻时隋军大举分道而进尚书仆射袁宪骠骑将军萧摩诃及文武羣臣共议请于京口采石各置兵五千并出金翅二百縁江上下以为防备文庆恐无兵从已废其述职而客卿又利文庆之任己得专权俱言于朝曰必有论议不假靣陈但作文启即为通奏宪等以为然二人赍启入白后主曰此是常事邉城将帅足以当之若出人船必恐惊扰及隋军临江间谍骤至宪等慇勤奏请至于冄三文庆等曰元会将逼南郊之日太子多从今若出兵事便废阙后主曰今且出兵若北邉无事因以水军从郊何爲不可又对曰如此则声闻邻境便谓国弱后又以货动江总总内为之游说后主重违其意而廹羣官之请乃令付外详议又抑宪等由是未决而隋师济江后主性怯懦不达军事昼夜啼泣台内处分一以委之文庆既知诸将疾已恐其有功乃奏曰此等怏怏素不服官廹此事机那可専信凡有所启请经略之计并皆不行寻敕文庆领兵顿于乐游苑陈亡隋晋王广以文庆受委不忠曲为谄佞以蔽耳目比党数人并于石阙前斩之以谢百姓沈客卿呉兴武康人也羙风采善谈论博涉羣书与施文庆少相亲昵仕陈累迁至尚书仪曹郎聪明有口辩颇知故事毎朝廷体式吉凶仪注凡所疑议客卿斟酌裁断理虽有不经而衆莫能屈事多施行至徳初以为中书舎人兼步兵校尉掌金帛局以旧制军人士人二品清官竝无闗市之税后主盛修宫室穷极耳目府库空虚有所兴造恒苦不给客卿毎立异端唯以刻削百姓为事奏请不问士庶并责闗市之估而又增重其旧于是以阳恵朗为太市令暨慧景为尚书金仓都令史二人家本小吏考校簿领毫釐不差糺讁严急百姓嗟怨而客卿居舎人总以督之毎歳所入过于常格数十倍后主大悦寻加客卿散骑常侍左卫将军舎人如故恵朗慧景奉朝请祯明三年客卿遂与文庆俱掌机宻隋师至文庆出顿乐游苑内外事客卿总焉台城失守隋晋王以客卿重赋厚歛以悦于上与文庆暨慧景阳恵朗等俱斩于石阙前徐哲不知何许人施文庆引为制局监掌刑法亦与客卿同诛孔范字法言会稽山隂人也曾祖景伟齐散骑常侍祖滔梁海盐令父岱歴职清显范少好学博涉书史陈太建中位宣恵江夏王长史后主即位为都官尚书与江总等并为狎客范容止都雅文章赡丽又善五言诗尤见亲爱后主性愚佷恶闻过失毎有恶事范必曲为文饰称扬赞羙时孔贵人絶爱幸范与孔氏结为兄妹宠遇优渥言聼计从朝廷公卿咸畏范因骄矜以为文武才能举朝莫及从容白后主曰外间诸将起自行伍匹夫敌耳深见逺虑岂其所知后主以问施文庆文庆畏范益以为然自是将帅微有过失即夺其兵分配文吏隋师将济江羣官请为备防文庆沮壊之后主未决范奏曰长江天壍古来限隔虏军岂能飞度邉将欲作功劳妄言事急臣自恨位卑虏若能来定作太尉公矣或妄言北军马死范曰此是我马何因死去后主笑以为然故不深备寻而隋将贺若弼陷南徐州执城主庄元始韩擒虎陷南豫州败水军都督髙文泰与中领军鲁广达顿于白塔寺后主多出金帛募人立功范素于武士不接莫有至者唯负贩轻薄多从之髙丽百济崑崙诸夷竝受督时任蛮奴请不战而已度江攻其大军又司马消难言于后主曰弼若登髙举烽与韩擒虎相应鼓声交震人情必离请急遣兵北据蒋山南断淮水质其妻子重其赏赐陛下以精兵万人守城莫出不过十日食尽二将之头可致阙下范冀欲立功志在于战乃曰司马消难狼子野心任蛮奴淮南伧士语并不可信事遂不行隋军既逼蛮奴又欲为持久计范又奏请作一决当为官勒石燕然后主从之明日范以其徒居中以抗隋师未阵而北范脱身遁免寻与后主俱入长安初晋王广所戮陈五佞人范与散骑常侍王瑳王仪御史中丞沈瓘过恶未彰故免及至长安事竝露隋文帝以其姦佞谄惑并暴其过恶名为四罪人流之逺裔以谢呉越之人瑳仪并琅邪人瑳刻薄贪鄙忌害才能仪候意承颜倾巧侧媚又献其二女以求亲昵瓘险惨苛酷发言邪谄故同罪焉论曰自宋中世以来宰御朝政万㡬碎宻不关外司尚书八坐五曹各有恒任卿以九卿六府事存副职至于冠冕搢绅仕疎人贵伏奏之务既寝趋走之劳亦息闗宣所寄属当事有所归通驿内外切自音旨若夫竭忠尽节仕子恒图随方致用明君盛典旧非本旧因新以盛旧者也狎非先狎因疎以成狎者也而任隔情疎殊涂一致权归近狎异世同揆故环缨敛笏俯仰晨昏瞻幄坐而竦躬陪兰槛而髙眄探求恩色习覩威颜迁兰变鲍久而弥信因城社之固执开壅之机长主君世振裘持领赏罚事殷能不踰漏宫省咳唾义必先知故窥盈缩于望景获骊珠于龙睡坐归声势卧震都鄙贿赂日积苞苴歳通富拟公侯威行州郡制局小司専典兵力云陛天居亘设兰绮羽林精卒重屯广卫至于元戎启辙武候还麾遮迾清道神行按辔督察往来驰鹜辇毂驱役分部亲承几桉领护所摄示总成䂓若徴兵动衆大兴人役优剧逺近断于外监之心谴辱诋诃恣于典事之口抑符缓诏姦伪非一书死为生请谒成市左臂挥金右手刋字纸为铜落笔由利染故门同王署家号金穴嫱媛侍女燕秦蔡郑之声琁池碧沼鱼龙雀马之翫莫不充牣锦室照彻青云害政伤人于斯为切况乎主幼时昏谗慝亦何可胜也南史卷七十七卷七十七考证南史卷七十七考证戴法兴传使家人谨录钥牡钥监本讹籥今改从阁本徐爰传上表起元义煕为王业之始王业一本作三乗纪僧真传歴至高帝冠军府参军主薄冠监本讹尉今改正人生何必计门戸纪僧真堂堂贵人所不及也堂堂一本作常常茹法亮传珍之迎母至湖熟輙将青氅百人自随氅一本作氅茹法珍传帝唿寳庆及法珍为阿丈虫儿及东冶营兵俞灵韵为阿兄冶各本俱讹治今从齐书刘休传改孔范传曾祖景伟齐散骑常侍监本缺曾字今增入南史卷七十七考证南史卷七十八钦定四库全书南史卷七十八唐李延夀撰列传第六十八夷貊上海南诸国西南夷海南诸国大抵在交州南及西南大海洲上相去或四五千里逺者二三万里其西与西域诸国接汉元鼎中遣伏波将军路博徳开百越置日南郡其徼外诸国自武帝以来皆朝贡后汉桓帝世大秦天竺皆由此道遣使贡献及呉孙权时遣宣化从事朱应中郎康泰通焉其所经过及传闻则有百数十国因立记传晋代通中国者盖鲜故不载史官及宋齐至梁其奉正朔脩贡职航海往往至矣今采其风俗粗着者列为海南云林邑国本汉日南郡象林县古越裳界也伏波将军马援开南境置此县其地从广可六百里城去海百二十里去日南南界四百余里北接九徳郡其南界水步道二百余里有西国夷亦称王马援所植二铜柱表汉家界处也其国有金山石皆赤色其中生金金夜则出飞状如萤火又出瑇瑁贝齿古贝沉木香古贝者树名也其华成时如鹅毳抽其绪纺之以作布布与纻布不殊亦染成五色织为斑布沉木香者土人斫断积以歳年朽烂而心节独在置水中则沉故名曰沉香次浮者栈香汉末大乱功曹区连杀县令自立为王数世其后王无嗣外甥范熊代立死子逸嗣晋成帝咸康三年逸死奴文簒立文本日南西卷县夷帅范稚家奴尝牧牛于山涧得二鳢鱼化而为铁因以铸刀刀成文向石咒曰若斫石破者文当王此国因斫石如断刍藁文心异之范稚尝使之商贾至林邑因敎林邑王作宫室及兵车器械王宠任之后乃谗言诸子各奔余国及王死无嗣文伪于隣国迓王子置毒于浆中杀之遂胁国人自立时交州刺史姜庄使所亲韩戢谢稚前后监日南郡并贪残诸国患之穆帝永和三年台遣夏侯览为太守侵刻尤甚林邑素无田土贪日南地肥沃常欲略有之至是因人之怨袭杀览以其尸祭天留日南三年乃还林邑交州刺史朱藩后遣督护刘雄戍日南文复灭之进宼九徳郡害吏人遣使告藩愿以日南北境横山为界藩不许文归林邑寻复屯日南文死子佛立犹屯日南征西将军桓温遣督䕶滕畯九真太守灌邃讨之追至林邑佛乃请降安帝隆安三年佛孙湏达复宼日南九徳诸郡无歳不至杀伤甚多交州遂致虚弱湏达死子敌真立其弟敌铠携母出奔敌真追恨不能容其母弟舍国而之天竺禅位于其甥国相蔵驎固谏不从其甥立而杀蔵驎蔵驎子又攻杀之而立敌铠同母异父弟曰文敌文敌复为扶南王子当根纯所杀大臣范诸农平其乱自立为王诸农死子阳迈立阳迈初在孕其母梦生儿有人以金席借之其色光丽夷人谓金之精者为阳迈若中国云紫磨者因以为名宋永初二年遣使贡献以阳迈为林邑王阳迈死子咄立簒其父复曰阳迈其国俗居处为阁名曰干阑门戸皆北向书树叶为纸男女皆以横幅古贝绕腰以下谓之干漫亦曰都漫穿耳贯小环贵者着革屣贱者跣行自林邑扶南以南诸国皆然也其王者着法服加璎珞如佛像之饰出则乘象吹螺击鼓罩古贝繖以古贝为幡旗国不设刑法有罪者使象蹋杀之其大姓号婆罗门嫁娶必用八月女先求男由贱男而贵女同姓还相婚姻使婆罗门引壻见妇握手相付咒曰吉利吉利为成礼死者焚之中野谓之火葬其寡妇孤居散髪至老国王事尼干道铸金银人像大十围元嘉初阳迈侵暴日南九徳诸郡交州刺史杜𢎞文建牙欲讨之闻有代乃止八年又宼九徳郡入四会浦口交州刺史阮弥之遣队主相道生帅兵赴讨攻区栗城不尅乃还十二年十五年十六年十八年毎遣使贡献献亦陋薄而宼盗不已文帝忿其违慠二十三年使交州刺史檀和之振武将军宗悫伐之和之遣司马萧景宪为前锋阳迈闻之惧欲输金一万斤银十万斤铜三十万斤还所略日南户其大臣䓯僧达谏止之乃遣大帅范扶龙戍其北界区栗城景宪攻城克之乗胜即克林邑阳迈父子并挺身逃奔获其珍异皆是未名之寳又销其金人得黄金数十万斤和之髙平金乡人檀冯之子也以功封云杜县子孝建三年为南兖州刺史坐酣饮黩货迎狱中女子入内免官禁锢后病死见胡神为崇追赠左将军谥曰襄子孝武孝建二年林邑又遣长史范龙跋奉使贡献除龙跋扬武将军大明二年林邑王范神成又遣长史范流奉表献金银器香布诸物明帝泰豫元年又遣使献方物齐永明中范文赞累遣使贡献梁天监九年文赞子天凯奉献白猴诏加持节督縁海诸军事威南将军林邑王死子弼毳跋摩立奉表贡献普通七年王髙戍胜铠遣使献方物诏以为持节督縁海诸军事绥南将军林邑王大通元年又遣使贡献大通二年行林邑王髙戍律陁罗跋摩遣使贡献诏以为持节督縁海诸军事绥南将军林邑王六年又遣使献方物广州诸山竝狸獠种类繁炽前后屡为侵暴歴世患之宋孝武大明中合浦大帅陈檀归顺拜龙骧将军檀乞官军征讨未附乃以檀为高兴太守遣前朱提太守费沉龙骧将军武期南伐并通朱崖道竝无功辄杀檀而反沉下狱死扶南国日南郡之南海西大湾中去日南可七千里在林邑西南三千余里城去海五百里有大江广十里从西流东入海其国广轮三千余里土地洿下而平博气候风俗大较与林邑同出金银铜钖沉木香象犀孔翠五色鹦鹉其南界三千余里有顿逊国在海崎上地方千里城去海十里有五王竝羁属扶南顿逊之东界通交州诸贾人其西界接天竺安息徼外诸国往还交易其市东西交㑹日有万余人珍物寳货无不有又有酒树似安石榴采其花汁停瓮中数日成酒顿逊之外大海洲中又有毗骞国去扶南八千里传其王身长丈二头长三尺自古不死莫知其年王神圣国中人善恶及将来事王皆知之是以无敢欺者南方号曰长颈王国俗有室屋衣服噉粳米其人言语小异扶南有山出金金露生石上无央限也国法刑人并于王前噉其肉国内不受估客有往者亦杀而噉之是以商旅不敢至王常楼居不血食不事鬼神其子孙生死如常人唯王不死扶南王数使与书相报荅常遗扶南王纯金五十人食器形如圆盘又如瓦塸名为多罗受五升又如椀者受一升王亦能作天竺书书可三千言说其宿命所由与佛经相似竝论善事又传扶南东界即大涨海海中有大洲洲上有诸薄国国东有马五洲复东行涨海千余里至自然大洲其上有树生火中洲左近人剥取其皮纺绩作布以为手巾与蕉麻无异而色微青黒若小垢洿则投火中复更精絜或作灯炷用之不知尽扶南国俗本躶文身被发不制衣裳以女人为王号曰桞叶年少壮健有似男子其南有激国有事鬼神者字混塡梦神赐之弓乘贾人舶入海混填晨起即诣庙于神树下得弓便依梦乗舶入海遂至扶南外邑柳叶人衆见舶至欲劫取之混填即张弓射其舶穿度一靣矢及侍者桞叶大惧举衆降混塡填乃敎柳叶穿布贯头形不复露遂君其国纳桞叶为妻生子分王七邑其后王混盘况以诈力间诸邑令相疑阻因举兵攻併之乃选子孙中分居诸邑号曰小王盘况年九十余乃死立中子盘盘以国事委其大将范蔓盘盘立三年死国人共举蔓为王蔓勇健有权略复以兵威攻伐旁国咸服属之自号扶南大王乃作大船穷涨海开国十余辟地五六千里次当伐金邻国蔓遇疾遣太子金生代行蔓姉子旃因簒蔓自立遣人诈金生而杀之蔓死时有乳下儿名长在人间至年二十乃结国中壮士袭杀旃旃大将范寻又攻杀长而代立更缮国内起观阁游戏之朝旦中晡三四见客百姓以蕉蔗龟鸟为礼国法无牢狱有讼者先斋三日乃烧斧极赤令讼者捧行七步又以金镮鸡卵投沸汤中令採取之若无实者手即烂有理者则不又于城中养鳄鱼门外圈勐兽有罪者辄以餧勐兽及鳄鱼鱼兽不食为无罪三日乃放之鳄大者长三丈余状似鼍有四足喙长六七尺两邉有齿利如刀劒常食鱼遇得麞鹿及人亦噉之苍梧以南及外国皆有之呉时遣中郎康泰宣化从事朱应使于寻国国人犹裸唯妇人着贯头泰应谓曰国中实佳但人亵露可怪耳寻始令国内男子着横幅横幅今干漫也大家乃截锦为之贫者乃用布晋武帝太康中寻始遣使贡献穆帝升平元年王竺旃檀奉表献驯象诏以劳费停之其后王憍陈如本天竺婆罗门也有神语曰应王扶南憍陈如心悦南至盘盘扶南人闻之举国欣戴迎而立焉复改制度用天竺法憍陈如死后王持棃陁跋摩宋文帝元嘉十一年十二年十五年奉表献方物齐永明中王憍陈如阇邪跋摩遣使贡献梁天监二年跋摩复遣使送珊瑚佛像并献方物诏授安南将军扶南王其国人皆丑黑拳发所居不穿井数十家共一池引汲之俗事天神天神以铜为像二靣者四手四靣者八手手各有所持或小儿或鸟兽或日月其王出入乗象嫔侍亦然王坐则偏踞翘膝垂左膝至地以白叠敷前设金盆香炉于其上国俗居䘮则剃除须发死者有四𦵏水葬则投之江流火𦵏则焚为灰烬土葬则瘗埋之鸟𦵏则弃之中野人性贪吝无礼义男女恣其奔随十年十三年跋摩累遣使贡献其年死庶子留陁跋摩杀其嫡弟自立十六年遣使竺当抱老奉表贡献十八年复遣使送天竺旃檀瑞像婆罗树叶并献火齐珠郁金苏合等香普通元年中大通二年大同元年累遣使献方物五年复遣使献生犀又言其国有佛发长一丈二尺诏遣沙门释昙寳随使往迎之先是三年八月武帝改造阿育王佛塔出旧塔下舎利及佛爪发发青绀色衆僧以手伸之随手长短放之则旋屈为蠡形按僧伽经云佛发青而细犹如藕茎丝佛三昧经云我昔在宫沐头以尺量发长一丈二尺放已右旋还成蠡文则与帝所得同也阿育王即铁轮王王阎浮提一天下佛灭度后一日一夜役鬼神造八万四千塔此即其一呉时有尼居其地为小精舎孙綝寻毁除之塔亦同灭呉平后诸道人复于旧处建立焉晋元帝初度江更修饰之至简文咸安中使沙门安法程造小塔未及成而亡弟子僧显继而修立至孝武太元九年上金相轮及承露其后有西河离石县胡人刘萨何遇疾暴亡而心犹喛其家未敢便殡经七日更苏説云有两吏见录向西北行不测逺近至十八地狱随报重轻受诸楚毒观世音语云汝縁未尽若得活可作沙门洛下齐城丹阳会稽竝有阿育王塔可往礼拜乃若夀终则不堕地狱语竟如坠高巖忽然醒寤因此出家名慧达游行礼塔次至丹阳未知塔处及登越城四望见长千里有异气因就礼拜果是先阿育王塔所屡放光明由是定知必有舍利乃集衆就掘入一丈得三石碑竝长六尺中一碑有铁函函中有银函函中又有金函盛三舎利及发爪各一枚发长数尺即迁舎利近北对简文所造塔西造一层塔十六年又使沙门僧尚加为三层即是武帝所开者也初穿土四尺得龙窟及昔人所舍金银环钏钗镊等诸杂寳物可深九尺许至石磉磉下有石函函内有鐡壶以盛银坩坩内有金镂甖盛三舎利如粟粒大圆正光洁函内有琉璃椀椀内得四舎利及发爪爪有四枚竝为沉香色至其月二十七日帝又到寺礼拜设无碍大会大赦是日以金钵盛水泛舎利其最小者隠不出帝礼数十拜舎利乃于钵内放光旋回久之乃当中而止帝问大僧正慧念曰见不可思议事不慧念荅曰法身常住湛然不动帝曰弟子欲请一舎利还台供养至九月五日又于寺设无碍大会遣皇太子王侯朝贵等奉迎是日风景明净倾都观属所设金银供具等物并留寺供养并施钱一千万为寺基业至四年九月十五日帝又至寺设无碍大会竖二刹各以金甖次玉甖重盛舎利及爪髪内七寳塔内又以石函盛寳塔分入两刹刹下及王侯妃主百姓富室所舍金银环钏等珍宝充积十一年十一月二日寺僧又请帝于寺发般若经题尔夕二塔俱放光明敕镇东邵陵王纶制寺大功徳碑文先是二年改造㑹稽鄮县塔开旧塔中出舎利遣光宅寺释敬脱等四僧及舎人孙照暂迎还台帝礼拜竟即送还县入新塔下此县塔亦是刘萨何所得也晋咸和中丹阳尹高悝行至张侯桥见浦中五色光长数尺不知何怪乃令人于光处得金像无有光趺悝乃下车载像还至长干巷首牛不肯进悝乃令驭人任牛所之牛径牵至寺悝因留像付寺僧每至夜中常放光明又闻空中有金石之响经一歳临海渔人张系世于海口忽见有铜花趺浮出取送县县人以送台乃施像足宛然合会简文咸安元年交州合浦人董宗之採珠没水底得佛光燄交州送台以施于象又合焉自咸和中得像至咸安初歴三十余年光趺始具初高悝得像后有西域胡僧五人来诣悝曰昔于天竺得阿育王造像来至邺下逢胡乱埋于河边今寻觅失所五人尝一夜俱梦见像曰已出江东为高悝所得悝乃送此五僧至寺见像歔欷涕泣像便放光照烛殿宇又瓦官寺慧邃欲摸写像形寺主僧尚虑损金色谓邃曰若能令像放光回身西向乃可相许慧邃便恳拜请其夜像即转坐放光回身西向明旦便许摸之像趺先有外国书莫有识者后有三藏那跋摩识之云是阿育王为第四女所造也及大同中出旧塔舎利敕市寺侧数百家宅地以广寺域造诸堂殿并瑞像周回阁等穷于轮奂焉其图诸经变并呉人张繇运手繇丹青之工一时冠絶西南夷诃罗陁国宋元嘉七年遣使奉表曰伏承圣主信重三寳兴立塔寺周满世界今故遣使一人表此微心呵罗单国都阇婆洲元嘉七年遣使献金刚指环赤鹦鹉鸟天竺国白叠古贝叶波国古贝等物十年呵罗单国王毗沙跋摩奉表曰常胜天子陛下诸佛世尊常乐安隠三达六通为世间𨗳是名如来是故至诚五体敬礼其后为子所簒夺十三年又上表二十六年文帝诏曰呵罗单婆皇婆逹三国频越遐海欵化纳贡远诚宜甄可并加除授乃遣使䇿命之二十九年又遣长史婆和沙弥献方物婆皇国元嘉二十六年国王舎利婆罗跋摩遣使献方物四十一种文帝䇿命之为婆皇国王二十八年复遣使贡献孝武孝建三年又遣长史竺那婆智奉表献万物以那婆智为振威将军大明三年献赤白鹦鹉大明八年明帝泰始二年又遣使贡献明帝以其长史竺湏罗逺前长史振威将军竺那婆智并为龙骧将军婆达国元嘉二十六年国王舎利不陵伽跋摩遣使献方物文帝䇿命之为婆逹国王二十六年二十八年复遣使献方物阇婆达国元嘉十二年国王师黎婆达呵陁罗跋摩遣使奉表曰宋国大主大吉天子足下教化一切种智安隠天人师降伏四魔成等正觉转尊法轮度脱衆生我虽在逺亦霑灵润槃槃国元嘉孝建大明中并遣使贡献梁中大通元年四年其王使使奉表累送佛牙及画塔并献沉檀等香数十种六年八月复遣使送菩提国舍利及画塔图并菩提树叶詹檀等香丹丹国中大通二年其王遣使奉表送牙像及画塔二躯并献火齐珠古贝杂香葯大同元年复遣使献金银琉璃杂寳香药等物干陁利国在海南洲上其俗与林邑扶南略同出斑布古贝槟榔槟榔特精好为诸国之极宋孝武世王释婆罗那邻陁遣长史竺留陁献金银寳器梁天监元年其王瞿昙修跋陁罗以四月八日梦一僧谓曰中国今有圣主十年之后佛法大兴汝若遣使贡奉礼敬则土地丰乐商旅百倍若不信我则境土不得自安初未之信既而又梦此僧曰汝若不信我当与汝往观乃于梦中至中国拜觐天子既觉心异之陁罗本工画乃写梦中所见武帝容质饰以丹青仍遣使并画工奉表献玉盘等物使人既至摸写帝形以还其国比本画则符同焉因盛以寳函日加敬礼后跋陁死子毗针邪跋摩立十七年遣长史毗员跋摩奉表献金芙蓉杂香药等普通元年复遣使献方物狼牙脩国在南海中其界东西三十日行南北二十日行北去广州二万四千里土气物产与扶南略同偏多栈沉婆律香等其俗男女皆袒而被发以古贝为干漫其王及贵臣乃如云霞布覆胛以金绳为络带金环贯耳女子则布以璎珞绕身其国累砖为城重门楼阁王出乗象有幡旄旗鼓罩白盖兵衞甚严国人説立国以来四百余年后嗣衰弱王族有贤者国人归向之王闻乃加囚执其锁无故自断王以为神因不敢害乃逐出境遂奔天竺天竺妻以长女俄而狼牙王死大臣迎还为王二十余年死子婆伽达多立天监十四年遣使阿撤多奉表婆利国在广州东南海中洲上去广州二月日行国界东西五十日行南北二十日行有一百三十六聚土气暑热如中国之盛夏谷一歳冄熟草木常荣海出文螺紫贝有石名坩贝罗初采之柔软及刻削为物暴干之遂大硬其国人披古贝如帊及为都缦王乃用斑丝者以璎珞绕身头着金冠髙尺余形如弁缀以七寳之饰带金装剑偏坐金髙坐以银蹬支足侍女皆为金花杂寳之饰或持白眊拂及孔雀扇王出以象驾舆舆以杂香为之上施羽盖珠帘其导从吹螺击鼓王姓憍陈如自古未通中国问其先及年数不能记自言白浄王夫人即其国女天监十六年遣使奉表献金席等普通三年其王频伽复遣使珠智献白鹦鹉青虫兠鍪琉璃器古贝螺杯杂香药等数十种中天竺国在大月支东南数千里地方三万里一名身毒汉世张骞使大夏见卭竹杖蜀布国人云市之身毒即天竺也从月支髙附西南至西海东至盘越列国数十每国置王其名虽异皆身毒也汉时覊属月支其俗土着与月支同而卑湿暑热人畏战弱于月支国临大江名新陶源出崑崙分为五江总名恒水其水甘羙下有真盐色正白如水精土出犀象貂鼠瑇瑁火齐金银铜铁金缕织成金罽细靡白叠好裘毾㲪火齐状如云母色如紫金有光曜别之则蝉翼积之则如纱縠之重沓也西与大秦安息交市海中多大秦珍物珊瑚琥珀金碧珠玑琅玕郁金苏合苏合是诸香汁煎之非自然一物也又云大秦人采苏合先笮其汁以为香膏乃卖其滓与诸国贾人是以展转来达中国不大香也郁金独出罽宾国华色正黄而细与芙蓉华里被莲者相似国人先取以上佛寺积日藁乃粪去之贾人以转卖与他国也汉桓帝延熹九年大秦王安敦遣使自日南徼外来献汉世唯一通焉其国人行贾往往至扶南日南交阯其南徼诸国人少有到大秦者孙权黄武五年有大秦贾人字秦论来到交阯太守呉邈遣送诣权权问论方土风俗论具以事对时诸葛恪讨丹阳获黝歙短人论见之曰大秦希见此人权以男女各十人差吏会稽刘咸送论咸于道物故乃径还本国也汉和帝时天竺数遣使贡献后西域反叛遂絶至桓帝延熹三年四年频从日南徼外来献魏晋世絶不复通唯呉时扶南王范旃遣亲人苏勿使其国从扶南发投拘利口循海大湾中正西北入歴湾邉数国可一年余到天竺江口逆水行七千里乃至焉天竺王惊曰海濵极逺犹有此人乎即令观视国内仍差陈宋等二人以月支马四疋报旃勿积四年方至其时呉遣中郎康泰使扶南及见陈宋等具问天竺土俗云佛道所兴国也人郭厖土饶沃其王号茂论所都城郭水泉分流绕于渠壍下注大江其宫殿皆雕文镂刻街曲市里屋舎楼观钟鼓音乐服饰香华水陆通流百贾交会器玩珍玮恣心所欲左右嘉维舎卫叶波等十六大国去天竺或二三千里共尊奉之以为在天地之中天监初其王屈多遣长史竺罗达奉表献琉璃唾壶杂香古贝等物天竺迦毗黎国元嘉五年国王月爱遣使奉表献金刚指环摩勒金环诸寳物赤白鹦鹉各一头明帝泰始二年又遣贡献以其使主竺扶大竺阿珍并为建威将军元嘉十八年苏摩黎国王那罗跋摩遣使献方物孝武孝建二年斤陁利国王释婆罗那隣陁遣长史竺留陁及多献金银寳器后废帝元徽元年婆黎国遣使贡献凡此诸国皆事佛道佛道自后汉明帝法始东流自此以来其教稍广别为一家之学元嘉十二年丹阳尹萧摹之奏曰佛化被于中国已歴四代而自顷以来更以奢竞为重请自今以后有欲铸铜像者悉诣台自闻兴造塔寺精舎皆先列言须许报然后就功诏可又沙汰沙门罢道者数百人孝武大明二年有昙标道人与羗人髙阇谋反上因是下诏所在精加沙汰后有违犯严其诛坐于是设诸条禁自非戒行精苦竝使还俗而诸寺尼出入宫掖交关妃后此制竟不能行先是晋世庾冰始创议欲使沙门敬王者后桓𤣥复述其义并不果行大明六年孝武使有司奏沙门接见皆尽敬诏可前废帝初复旧孝武宠姬殷贵妃薨为之立寺贵妃子子鸾封新安王故以新安为寺号前废帝杀子鸾乃毁废新安寺驱斥僧徒寻又毁中兴天寳诸寺明帝定乱下令修复宋世名僧有道生道人彭城人父为广戚令道生为沙门法大弟子幼而聪悟年十五便能经及长有异觧立顿悟义时人推服元嘉十一年卒于庐山沙门慧琳为之诔慧琳者秦郡秦县人姓刘氏少出家住冶城寺有才章兼内外之学为庐陵王义真所知尝着均善论颇贬裁佛法云有白学先生以为中国圣人经纶百世其徳𢎞矣智周万变天人之理尽矣道无隠旨敎罔遗筌聪叡廸哲何负于殊论哉有黑学道士陋之谓不照幽㝠之涂弗及来生之化虽尚虚心未能虚事不逮西域之深也为客主詶答其归以为六度与五敎并行信顺与慈悲齐立论行于世旧僧谓其败黜释氏欲加摈斥文帝见论赏之元嘉中遂参权要朝廷大事皆与议焉賔客辐凑门车常有数十两四方赠赂相系势倾一时方筵七八座上恒满琳着髙屐披貂裘置通呈书佐权侔宰辅会稽孔顗尝诣之遇賔客填咽暄凉而已顗慨然曰遂有黑衣宰相可谓冠履失所矣注孝经及庄子逍遥篇文论传于世又有慧严慧议道人并住东安寺学行精整为道俗所推时鬬场寺多禅僧都下为之语曰鬬场禅师窟东安谈义林孝武大明四年于中兴寺设斋有一异僧衆莫之识问名答言名明慧从天安寺来忽然不见天下无此寺名乃改中兴曰天安寺大明中外国沙门摩诃衍苦节有精理于都下出新经胜鬘经尤见重释学师子国天竺旁国也其地和适无冬夏之异五谷随人种不湏时节其国旧无人止有鬼神及龙居之诸国商估来共市易鬼神不见其形但出珍寳显其所堪价商人依价取之诸国人闻其土乐因此竞至或有住者遂成大国晋义熙初始遣使献玉像经十载乃至像高四尺二寸玉色洁润形制殊特殆非人工此像歴晋宋在瓦官寺先有徴士戴安道手制佛像五躯及顾长康维摩画图世人号之三絶至齐东昏遂毁玉像前截臂次取身为嬖妾潘贵妃作钗钏宋元嘉五年其王刹利摩诃遣使奉表贡献十二年又遣使奉献梁大通元年后王迦叶伽罗诃黎邪使使奉表贡献南史卷七十八卷七十八考证南史卷七十八考证林邑国传故名曰沈香次浮者栈香栈梁书作扶南国传王当楼居当梁书作常今各本俱同仍之开国十余辟地五六千里余监本讹徐今改正横幅今干漫也漫梁书作缦穆帝升平元年王竺旃檀奉表献驯象王各本讹天今从梁书火𦵏则焚为灰烬为监本讹于今从阁本大同元年累遣使献方物五年复遣使献生犀三年监本误九年今从梁书及下五年改正诏遣沙门释昙寳随使往迎之昙梁书作云干陁利国传宋孝武世王释婆罗那邻陁邻一本作怜婆利国传有石名坩贝罗梁书坩作蚶其国人披古贝如帊及为都缦王乃用班丝者梁书古作吉者作布南史卷七十八考证南史卷七十九钦定四库全书南史卷七十九唐李延夀撰列传第六十九夷貊下东夷西戎蛮西域诸国北狄东夷之国朝鲜为大得箕子之化其器物犹有礼乐云魏时朝鲜以东马韩辰韩之属世通中国自晋过江泛海来使有高句丽百济而宋齐间常通职贡梁兴又有加焉扶桑国在昔未闻也梁普通中有道人称自彼而至其言元本尤悉故并录焉髙句丽在辽东之东千里其先所出事详北史地方可二千里中有辽山辽水所出汉魏世南与朝鲜獩貊东与沃沮北与夫余接其王都于九都山下地多大山深谷无原泽百姓依之以居食涧水虽土着无良田故其俗节食好修宫室于所居之左大立屋祭鬼神又祠零星社稷人性凶急喜冦钞其官有相加对卢沛者古邹加主簿优台使者帛衣先人尊卑各有等级言语诸事多与夫余同其性气衣服有异本有五族有消奴部絶奴部慎奴部灌奴部桂娄部本消奴部为王微弱桂娄部代之其置官有对卢则不置沛者有沛者则不置对卢俗喜歌儛国中邑落男女每夜羣聚歌戱其人洁净自喜善蔵酿跪拜申一脚行皆走以十月祭天大会其公㑹衣服皆锦绣金银以自饰大加主簿头所着似帻而无后其小加着折风形如弁其国无牢狱有罪者则会诸加评议重者便杀之没入其妻子其俗好淫男女多相奔诱已嫁娶便稍作送终之衣其死有椁无棺好厚𦵏金银财币尽于送死积石为封列植松柏兄死妻嫂其马皆小便登山国人尚气力便弓矢刀矛有铠甲习战鬬沃沮东獩皆属焉晋安帝义熙九年髙丽王髙琏遣长史髙翼奉表献赭白马晋以琏为使持节都督营州诸军事征东将军高丽王乐浪公宋武帝践阼加琏镇东大将军余官竝如故三年加琏散骑常侍增督平州诸军事少帝景平二年琏遣长史马娄等来献方物遣谒者朱邵伯王邵子等慰劳之元嘉十五年冯𢎞为魏所攻败奔高丽北丰城表求迎接文帝遣使王白驹赵次兴迎之并令髙丽资遣琏不欲𢎞南乃遣将孙潄髙仇等袭杀之白驹等率所领七千余人生擒潄杀仇等二人琏以白驹等専杀遣使执送之上以逺国不欲违其意白驹等下狱见原琏每歳遣使十六年文帝欲侵魏诏琏送马献八百疋孝武孝建二年琏遣长史董腾奉表慰国哀再周并献方物大明二年又献肃慎氏楛矢石砮七年诏进琏为车骑大将军开府仪同三司余官并如故明帝泰始后废帝元徽中贡献不絶歴齐并授爵位百余歳死子云立齐隆昌中以为使持节散骑常侍都督营平二州征东大将军乐浪公梁武帝即位进云车骑大将军天监七年诏为抚东大将军开府仪同三司持节常侍都督王竝如故十一年十五年累遣使贡献十七年云死子安立普通元年诏安纂袭封爵持节督营平二州诸军事寕东将军七年安卒子延立遣使贡献诏以延袭爵中大通四年六年大同元年七年累奉表献方物太清二年延卒诏其子成袭延爵位百济者其先东夷有三韩国一曰马韩二曰辰韩三曰弁韩弁韩辰韩各十二国马韩有五十四国大国万余家小国数千家总十余万户百济即其一也后渐强大兼诸小国其国本与句丽俱在辽东之东千余里晋世句丽既略有辽东百济亦据有辽西晋平二郡地矣自置百济郡晋义熙十三年以百济王余映为使持节都督百济诸军事镇东将军百济王宋武帝践阼进号镇东大将军少帝景平二年映遣长史张威诣阙贡献元嘉二年文帝诏兼谒者闾丘恩子兼副谒者丁敬子等往宣旨慰劳其后每歳遣使奉献方物七年百济王余毗复修贡职以映爵号授之二十七年毗上书献方物私假台使冯野夫西河太守表求易林式占腰弩文帝并与之毗死子庆代立孝武大明元年遗使求除授诏许之二年庆遣上表言行冠军将军右贤王余纪十一人忠勤并求显进于是诏并加优进明帝泰始七年又遣使贡献庆死立子牟都都死立子牟大齐永明中除大都督百济诸军事镇东大将军百济王梁天监元年进大号征东将军寻为高句丽所破衰弱累年迁居南韩地普通二年王余隆始复遣使奉表称累破髙丽今始与通好百济更为强国其年梁武帝诏隆为使持节都督百济诸军事宁东大将军百济王五年隆死诏复以其子明为持节督百济诸军事绥东将军百济王号所都城曰固麻谓邑曰檐鲁如中国之言郡县也其国之有二十二檐鲁皆以子弟宗族分据之其人形长衣服洁浄其国近倭颇有文身者言语服章略与髙丽同唿帽曰冠襦曰复衫袴曰裈其言参诸夏亦秦韩之遗俗云中大通六年大同七年累遣使献方物并请湼槃等经义毛诗博士并工匠畵师等并给之太清三年遣使贡献及至见城阙荒毁并号恸涕泣侯景怒囚执之景平乃得还国新罗其先事详北史在百济东南五十余里其地东濵太海南北与句丽百济接魏时曰新卢宋时曰新罗或曰斯罗其国小不能自通使聘梁普通二年王姓募名泰始使随百济奉献方物其俗唿城曰健牟罗其邑在内曰啄评在外曰邑勒亦中国之言郡县也国有六啄评五十二邑勒土地肥羙宜植五谷多桑麻作缣布服牛乗马男女有别其官名有子贲旱支壹旱支齐旱古谒旱支壹吉支竒贝旱支其冠曰遗子礼襦曰尉觧袴曰柯半靴曰洗其拜及行与高丽相类无文字刻木为信语言待百济而后通焉倭国其先所出及所在事详北史其官有伊支马次曰弥马获支次曰奴往鞮人种禾稻纻麻蚕桑织绩有姜桂橘椒苏出黑雉真珠青玉有兽如牛名山鼠又有大虵吞此兽虵皮坚不可斫其上有孔乍开乍闭时或有光射中而虵则死矣物产略与儋耳朱崖同地气温暖风俗不淫男女皆露䯰富贵者以锦绣杂采为帽似中国胡公头食饮用笾豆其死有棺无椁封土作冢人性皆嗜酒俗不知正歳多夀考或至八九十或至百歳其俗女多男少贵者至四五妻贱者犹至両三妻妇人不婬妬无盗窃少诤讼若犯法轻者没其妻子重则灭其宗族晋安帝时有倭王赞遣使朝贡及宋武帝永初二年诏曰倭赞逺诚宜甄可赐除授文帝元嘉二年赞又遣司马曹达奉表献方物赞死弟珍立遣使贡献自称使持节都督倭百济新罗任那秦韩慕韩六国诸军事安东大将军倭国王表求除正诏除安东将军倭国王珍又求除正倭洧等十三人平西征虏冠军辅国将军等号诏并听之二十年倭国王济遣使奉献复以为安东将军倭国王二十八年加使持节都督倭新罗任那加罗秦韩慕韩六国诸军事安东将军如故并除所上二十三人职济死世子兴遣使贡献孝武大明六年诏授兴安东将军倭国王兴死弟武立自称使持节都督倭百济新罗任那加罗秦韩慕韩七国诸军事安东大将军倭国王顺帝昇明二年遣使上表言自昔祖祢躬擐甲胄跋涉山川不遑宁处东征毛人五十五国西服衆夷六十六国陵平海北九十五国王道融泰廓土遐畿累叶朝宗不愆于歳道迳百济装饰船舫而句丽无道图欲见吞臣亡考济方欲大举奄丧父兄使垂成之功不获一篑今欲练兵申父兄之志窃自假开府仪同三司其余咸各假授以劝忠节诏除武使持节都督倭新罗任那秦韩慕韩六国诸军事安东大将军倭王齐建元中除武持节都督倭新罗任那加罗秦韩慕韩六国诸军事镇东大将军梁武帝即位进武号征东大将军其南有侏儒国人长四尺又南有黑齿国裸国去倭四千余里船行可一年至又西南万里有海人身黒眼白裸而丑其肉羙行者或射而食之文身国在倭东北七千余里人体有文如兽其頟上有三文文直者贵文小者贱土俗欢乐物丰而贱行客不赍粮有屋宇无城郭国王所居饰以金银珍丽绕屋为壍广一丈实以水银雨则流于水银之上市用珍寳犯轻罪者则鞭杖犯死罪则置勐兽食之有枉则兽避而不食经宿则赦之大汉国在文身国东五千余里无兵戈不攻战风俗并与文身国同而言语异扶桑国者齐永元元年其国有沙门慧深来至荆州説云扶桑在大汉国东二万余里地在中国之东其上多扶桑木故以为名扶桑叶似桐初生如笋国人食之实如棃而赤绩其皮为布以为衣亦以为锦作板屋无城郭有文字以扶桑皮为纸无甲兵不攻战其国法有南北狱若有犯轻罪者入南狱重罪者入北狱有赦则放南狱不赦北狱在北狱者男女相配生男八歳为奴生女九歳为婢犯罪之身至死不出贵人有罪国人大会坐罪人于坑对之宴饮分诀若死别焉以灰绕之其一重则一身屏退二重则及子孙三重者则及七世名国王为乙祁贵人第一者为对卢第二者为小对卢第三者为纳咄沙国王行有鼓角导从其衣色随年改易甲乙年青丙丁年赤戊巳年黄庚辛年白壬癸年黑有牛角甚长以角载物至胜二十斛有马车牛车鹿车国人养鹿如中国蓄牛以乳为酪有赤棃经年不壊多蒲桃其地无鐡有铜不贵金银市无租估其昏姻法则壻往女家门外作屋晨夕洒扫经年而女不悦即驱之相恱乃成昏昏礼大抵与中国同亲丧七日不食祖父母丧五日不食兄弟伯叔姑姊妹三日不食设坐为神像朝夕拜奠不制衰绖嗣王立三年不亲国事其俗旧无佛法宋大明二年罽賔国尝有比丘五人游行其国流通佛法经像敎令出家风俗遂改慧深又云扶桑东千余里有女国容貎端正色甚洁白身体有毛发长委地至二三月竞入水则任娠六七月产子女人胷前无乳顶后生毛根白毛中有汁以乳子百日能行三四年则成人矣见人惊避偏畏丈夫食咸草如禽兽咸草叶似邪蒿而气香味咸梁天监六年有晋安人度海为风所飘至一岛登岸有人居止女则如中国而言语不可晓男则人身而狗头其声如吠其食有小豆其衣如布筑土为墙其形圆其戸如窦云河南宕昌邓至武兴其本并为氐𦍑之地自晋南迁九州分裂此等诸国地分西垂提挈于魏时通江左今採其旧土编于西戎云河南王者其先出自鲜卑慕容氏初慕容奕洛干有二子庶长曰吐谷浑嫡曰廆洛干卒廆嗣位吐谷浑避之西徙上陇度枹罕出凉州西南至赤水而居之地在河南故以为号事详北史其界东至叠川西隣于阗北接髙昌东北通秦岭方千余里盖古之流沙地焉乏草木少水潦四时恒有冰雪唯六七月雨雹甚盛若晴则风飘沙砾常蔽光景其地有麦无谷有青海方数百里放牝马其侧辄生驹土人谓之龙种故其国多善马有屋宇杂以百子帐即穹卢也着小袖袍小口袴大头长裙帽女子被发为辫其后吐谷浑孙叶廷颇识书记自谓曾祖奕洛干始封昌黎公吾盖公孙之子也礼以王父字为氏因姓吐谷浑亦为国号至其末孙阿豺始通江左受官爵弟子慕延宋元嘉末又自号河南王慕延死从弟拾寅立乃用书契起城池筑宫殿其小王并立宅国中有佛法拾寅死子度易侯立易侯死子休留代立齐永明中以代为使持节都督西秦河沙三州镇西将军䕶羗校尉西秦河二州刺史梁兴进代为征西将军代死子休运筹袭爵位天监十三年遣使献金装马脑钟二口又表于益州立九层佛寺诏许焉十五年又遣使献赤舞龙驹及方物其使或歳再三至或冄歳一至其地与益州隣常通商贾普通元年又奉表献方物筹死子呵罗真立大通三年诏以为寕西将军䕶羗校尉西秦河二州刺史真死子佛辅袭爵位其世子又遣使献白龙驹于皇太子宕昌国在河南国之东益州之西北陇西之地西羗种也宋孝武世其王梁瑾忽始献方物梁天监四年王梁弥博来献甘草当归诏以为使持节都督河梁二州诸军事安西将军东羗校尉河梁二州刺史陇西公宕昌王佩以金章弥博死子弥泰立大同七年复䇿授以父爵位其衣服风俗与河南略同邓至国居西凉州界羗别种也世号持节平北将军西凉州刺史宋文帝时王象屈耽遣使献马梁天监元年诏以邓至王象舒彭为督西凉州诸军事进号安北将军五年舒彭遣使献黄耆四百斤马四疋其俗唿帽曰突何其衣服与宕昌同武兴国本仇池杨难当自立为秦王宋文帝遣裴方明讨之难当奔魏其兄子文徳又聚衆葭芦宋因授以爵位魏又攻之文徳奔汉中从弟僧嗣又自立复戍葭芦卒文徳弟文度立以弟文洪为白水太守屯武兴宋世以为武都王武兴之国自于此矣难当族弟广香又攻杀文度自立为隂平王葭芦镇主死子炅立炅死子崇祖立崇祖死子孟孙立齐永明中魏南梁州刺史仇池公杨灵珍据泥切山归齐齐武帝以灵珍为北梁州刺史仇池公文洪死以族人集始为北秦州刺史武都王梁天监初以集始为持节都督秦雍二州诸军事辅国将军平羗校尉北秦州刺史武都王灵珍为冠军将军孟孙为假节督沙州诸军事平羗校尉沙州刺史隂平王集始死子绍先袭爵位二年以灵珍为持节督陇右诸军事左将军北凉州刺史仇池王十年孟孙死诏赠安沙将军北雍州刺史子定袭封爵绍先死子智慧立大同元年克复汉中智慧遣使上表求率四千戸归梁诏许焉即以为东益州其国东连秦岭西接宕昌其大姓有苻氏姜氏梁氏言语与中国同着乌皁突骑帽长身小袖袍小口袴皮鞾地植九谷婚姻偹六礼知书疏种桑蔴出䌷绢布漆蜡椒等山出铜铁书云蛮夷猾夏其作梗也已旧及于宋之方盛盖亦屡兴戍役岂诗所谓蠢尔蛮荆大邦为讐者乎今亦编录以偹诸蛮云尔荆雍州蛮盘瓠之后也种落布在诸郡县宋时因晋于荆州置南蛮雍州置宁蛮校尉以领之孝武初罢南蛮併大府而宁蛮如故蛮之顺附者一户输谷数斛其余无杂调而宋人赋役严苦贫者不复堪命多逃亡入蛮蛮无徭役强者又不供官税结党连郡动有数百千人州郡力弱则起为盗贼种类稍多戸口不可知也所在多深险居武陵者有雄溪樠溪辰溪酉溪武溪谓之五溪蛮而宜都天门巴东建平江北诸郡蛮所居皆深山重阻人迹罕至焉前世以来屡为人患少帝景平二年宜都蛮帅石宁等一百二十三人诣阙上献文帝元嘉六年建平蛮张维之等五十人七年宜都蛮田生等一百一十三人并诣阙献见其后沔中蛮大动行旅殆絶天门溇中令宋矫之徭赋过重蛮不堪命十八年蛮田向求等为宼破溇中虏掠百姓荆州刺史衡阳王义季遣行参军曾孙念讨破之免矫之官二十年南郡临沮当阳蛮反縳临沮令傅僧骥荆州刺史南谯王义宣遣中兵参军王谌讨破之先是雍州刺史刘道产善抚诸蛮前后不附者皆引出平土多縁沔为居及道产亡蛮又反叛至孝武出为雍州羣蛮断道台遣军主沈庆之连年讨蛮所向皆平事在庆之传二十八年正月龙山雉水蛮宼钞湼阳县南阳太守朱韶遣军讨之失利韶又遣二千人系之蛮乃散走是歳滍水诸蛮因险为宼雍州刺史随王诞遣使説之又遣军讨沔北诸蛮袭浊山如口蜀松三砦克之又围斗钱柏义诸砦蛮悉力距战军大破之孝武大明中建平蛮向光侯宼暴崃川巴东太守王济荆州刺史朱修之遣军讨之光侯走清江清江去巴东千余里时巴东建平宜都天门四郡蛮为宼诸郡人戸流散百不存一明帝顺帝世尤甚荆州为之虚弊云豫州蛮禀君后也盘瓠禀君事并具前史西阳有巴水蕲水希水赤亭水西归水谓之五水蛮所在并深岨种落炽盛歴世为盗贼北接淮汝南极江汉地方数千里宋元嘉二十八年西阳蛮杀南川令刘台二十九年新蔡蛮破大雷戍略公私船入湖有亡命司马黑石逃在蛮中共为宼文帝遣太子歩兵校尉沈庆之讨之孝武大明四年又遣庆之讨西阳蛮大克获而反司马黑石徒党三人其一名智黑石号曰太公以为谋主一人名安阳号谯王一人名续之号梁王蛮文山罗等讨禽续之为蛮世财所簒山罗等相率斩世财父子六人豫州刺史王𤣥谟遣殿中将军郭元封慰劳诸蛮使缚送亡命蛮乃执智安阳二人送诣𤣥谟孝武使于夀阳斩之明帝初即位四方反叛及南贼败于鹊尾西阳蛮田益之田义之成邪财田光兴等起义攻郢州克之以益之为辅国将军都统四山军事又以蛮戸立宋安光城二郡以义之为宋安太守光兴为光城太守封益之邉城县王成邪财阳城县王成邪财死子婆思袭爵云玉门以西达于西海考之汉史通为西域高昌迄于波斯则其所也自晋宋以还虽有时而至论其风土甚未能详今略备西域诸国编之于次云高昌国初阚氏为主其后为河西王沮渠茂䖍弟无讳袭破之其王阚爽奔于蠕蠕无讳据之称王一世而灭于魏其国人又推麴氏为王名嘉魏授为车骑将军司空公都督秦州诸军事秦州刺史金城郡公在位二十四年卒国谥曰昭武王子坚坚嗣位魏授使持节骠骑大将军散骑常侍都督𤓰州刺史西平郡公开府仪同三司高昌王其国盖车师之故地南接河南东近敦煌西次龟兹北隣敕勒置四十六镇交河田地髙宁临川横截栁婆洿林新兴宁由始昌笃进白刃等镇官有四镇将军及置杂号将军长史司马门下校郎中兵校郎通事舎人通事令史谘议谏议校尉主簿国人言语与华略同有五经歴代史诸子集靣貎类高丽辫发垂之于背着长身小袖袍缦裆袴女子头发辫而不垂着锦缬缨络环钏昏姻有六礼其地高燥筑土为城架木为屋土覆其上寒暑与益州相似备植九谷人多噉面及牛羊肉出良马蒲桃酒石盐多草木有草实如茧茧中丝如细纑名曰白叠子国人取织以为布布甚软白交市用焉有朝乌者旦旦集王殿前为行列不畏人日出然后散去梁大同中子坚遣使献鸣盐枕蒲桃良马氍㲣等物滑国者车师之别种也汉永建元年八滑从班勇击北虏有功勇上八滑为后部亲汉侯自魏晋以来不通中国至梁天监十五年其王厌带夷栗陁始遣使献方物普通元年遣使献黄师子白貂裘波斯锦等物七年又奉表贡献魏之居代都滑犹为小国属蠕蠕后稍强大征其旁国波斯盘盘罽賔焉耆龟兹疎勒姑墨于阗句般等国开地千余里土地温暖多山川少树木有五谷国人以面及羊肉为粮其兽有师子两脚骆驼野驴有角人皆善骑射着小袖长身袍用金玉为带女人被裘头上刻木为角长六尺以金银饰之少女子兄弟共妻无城郭毡屋为居东向开户其王坐金牀随太歳转与妻并坐接客无文字以木为契与旁国通则使旁国胡为胡书羊皮为纸无职官事天神火神每日则出戸祀神而后食其跪一拜而止𦵏以木为椁父母死其子截一耳𦵏讫即吉其言语待河南人译然后通呵跋檀周古柯胡密丹等国并滑旁小国也凡滑旁之国衣服容貎皆与滑同普通元年使使随滑使来贡献方物白题国王姓支名史稽毅其先盖匃奴之别种胡也汉灌婴与匃奴战斩白题骑一人是也在滑国东去滑六日行西极波斯土地出粟麦𤓰果食物畧与滑同普通三年遣使献方物龟兹者西域之旧国也自晋度江不通至梁普通二年王尼瑞摩珠那胜遣使奉表贡献于阗者西域之旧国也梁天监九年始通江左遣使献方物十三年又献波罗婆歩障十八年又献琉璃甖大同七年又献外国刻玉佛渴盘陁国于阗西小国也西隣滑国南接罽賔国北连沙勒国都在山谷中城周回十余里国有十二城风俗与于阗相类衣吉贝布着长身小袖袍小口袴地宜小麦资以为粮多牛马骆驼羊等出好毡王姓葛沙氏梁中大同七年始通江左遣献方物末国汉世且末国也胜兵万余戸北与丁零东与白题西与波斯接土人剪发着毡帽小袖衣为衫则开颈而缝前多牛羊骡驴其王安末深盘梁普通五年始通江左遣使来贡献波斯国其先有波斯匿王者子孙以王父字为氏因为国号国有城周回三十二里城髙四丈皆有楼观城内屋宇数百千间城外佛寺二三百所西去城十五里有土山山非过髙其势连接甚逺中有鹫鸟噉羊土人极以为患国中有优钵昙花鲜华可爱出龙驹马咸地生珊瑚树长一二尺亦有虎魄马脑真珠玫瑰等国内不以为珍市买用金银昏姻法下娉财讫女壻将数十人迎妇壻着金线锦袍师子锦袴戴天冠妇亦如之妇兄弟便来捉手付度夫妇之礼于兹永毕国西及南俱与娑罗门国北与泛慄国接梁中大通二年始通江左遣使献佛牙北狄种类寔繁蠕蠕为族盖匃奴之别种也魏自南迁因擅其地故无城郭随水草畜牧以穹庐居辫发衣锦小袖袍小口袴深雍鞾其地苦寒七月流澌亘河宋昇明中遣王洪轨使焉引之共谋魏齐建元三年洪轨始至是歳通使求并力攻魏其相国刑基祗罗回表言京房谶云卯金卒草肃应王歴观图纬代宋者齐又献师子皮袴褶其国后稍侵弱永明中为丁零所破更为小国而移其居梁天监十四年遣使献马貂裘普通元年又遣使献方物是后数歳一至焉大同七年又献马一疋金一斤其国能以术祭天而致风雪前对皎日后则泥潦横流故其战败莫能追及或于中夏为之则不能雨问其故盖以㬉云论曰自晋氏南度介居江左北荒西裔隔碍莫通至于南徼东邉界壤所接洎宋元嘉抚运爰命干戈象浦之絶威震㝠海于是鞮译相系无絶歳时以洎齐梁职贡有序及侯景之乱邉鄙日蹙陈氏基命衰微已甚救首救尾身其几何故西賮南琛无闻竹素岂所谓有徳则来无道则去者也南史卷七十九卷七十九考证南史卷七十九考证新罗传梁普通二年王姓募名泰始使随百济献方物泰阁本作秦倭国传安东大将军倭王齐建元中除武持节都督倭新罗任那加罗秦韩慕韩六国诸军事镇东大将军镇东大将军上阁本脱去三十字今从监本豫州蛮传西阳有巴水蕲水希水赤亭水西归水谓之五水蕲监本讹斩今从阁本蛮所在并深岨岨监本讹屺今从阁本波斯国传西去城十五里有土山土监本讹上今改正南史卷七十九考证南史卷八十钦定四库全书南史卷八十唐李延夀撰列传第七十贼臣侯景王伟熊昙朗周廸留异陈寳应侯景字万景魏之懐朔镇人也少而不羁为镇功曹史魏末北方大乱乃事邉将尔朱荣甚见器重初学兵法于荣部将慕容超宗未几超宗每询问焉后以军功为定州刺史始魏相高欢㣲时与景甚相友好及欢诛尔朱氏景以衆降仍为欢用稍至吏部尚书非其好也毎独曰何当离此反故纸邪寻封濮阳郡公欢之败于沙苑景谓欢曰宇文泰恃于战胜今必致怠请以数千劲骑至关中取之欢以告其妃娄氏曰彼若得泰亦将不归得泰失景于事奚益欢乃止后为河南道大行台位司徒又言于欢曰恨不得泰请兵三万横行天下要湏济江缚取萧衍老公以作太平寺主欢壮其言使拥兵十万专制河南杖任若已之半体景右足短弓马非其长所在唯以智谋时欢部将高昂彭乐皆雄勇冠时唯景常轻之言似豕突尔势何所至及将镇河南请于欢曰今握兵在逺姦人易生诈伪大王若赐以书请异于他者许之毎与景书别加微㸃虽子弟弗之知及欢疾笃其世子澄矫书召之景知伪惧祸因用王伟计乃以太清元年二月遣其行台郎中丁和上表求降帝召羣臣议之尚书仆射谢举等皆议纳景非便武帝不从初帝以是歳正月乙卯于善言殿读佛经因谓左右黄慧弼曰我昨梦天下太平尔其识之及和至校景实以正月乙卯日定计帝由是纳之于是封景河南王大将军使持节督河南北诸军事大行台承制如邓禹故事高澄嗣事为渤海王遣其将慕容绍宗围景于长社景急乃求割鲁阳长社东荆北兖请救于西魏魏遣五城王元庆等率兵救之绍宗乃退景复请兵于司州刺史羊鸦仁鸦仁遣长史邓鸿率兵至汝水元庆军夜遁鸦仁乃据悬瓠时景将蔡道遵北归言景有悔过志髙澄以为信然乃以书喻景若还许以豫州刺史终其身所部文武更不追摄阖门无恙并还宠妻爱子景报书不从澄知景无归志乃遣军相继讨景帝闻鸦仁已据悬瓠遂命羣帅指授方畧大举攻东魏以贞阳矦萧明为都督明军败见俘绍宗攻潼州刺史郭凤弃城走景乃遣其行台左丞王伟左戸郎中王则诣阙献䇿请元氏子弟立为魏王诏遣太子舎人元贞为咸阳王湏度江许即位以乗舆之副资给之高澄又遣慕容绍宗追景景退保涡阳使谓绍宗曰欲送客邪将定雌雄邪绍宗曰将决战遂顺风以阵景闭垒顷之乃出绍宗曰景多诡好乗人背使备之果如其言景命战士皆被短甲短刀但低视斫人胫马足遂败绍宗军禆将斛律光尤之绍宗曰吾战多矣未见此贼之难也尔其当之光被甲将出绍宗戒之曰勿度涡水既而又为景败绍宗谓曰定何如也相持连月景食尽诳其衆以为家口并见杀衆皆信之绍宗遥谓曰尔等家并完乃被发向北斗以誓之景士卒并北人不乐南度其将暴显等各率所部降绍宗景军溃散丧甲士四万人马四千疋辎重万余两乃与腹心数骑自硖石济淮稍收散卒得马步八百人南过小城人登陴诟之曰跛脚奴何为邪景怒破城杀言者而去昼夜兼行追军不敢逼使谓绍宗曰景若就禽公复何用绍宗乃纵之既而莫适所归马头戍主刘神茂者为韦黯所不容因是踣马乃驰谓景曰夀阳去此不逺城池险固韦黯是监州耳王若次近郊必郊迎因而执之可以集事得城之后徐以启闻朝廷喜王南归必不责也景执其手曰天敎也及至而黯授甲登陴景谓神茂曰事不谐矣对曰黯懦而寡智可说下也乃遣豫州司马徐思玉夜入说之黯乃开门纳景景执黯数将斩之久而见释乃遣于子悦驰以败闻自求贬削优诏不许复求资给即授南豫州刺史本官如故帝以景兵新破未忍移易故以鄱阳王范为合州刺史即镇合肥魏人攻悬瓠悬瓠粮少羊鸦仁去悬瓠归义阳魏人入悬瓠更求和亲帝召公卿谋之张绾朱异咸请许之景闻未之信乃伪作邺人书求以贞阳侯换景帝将许之舍人傅岐曰侯景以穷归义弃之不祥且百战之余宁肯束手受絷谢举朱异曰景奔败之将一使之力耳帝从之复书曰贞阳旦至侯景夕反景谓左右曰我知呉儿老公薄心肠又请娶于王谢帝曰王谢门高非偶可于朱张以下访之景恚曰㑹将呉儿女以配奴王伟曰今坐听亦死举大事亦死王其圗之于是遂懐反计属城居人悉占募为军士輙停责市估及田租百姓子女悉以配将士又启求锦万疋为军人袍中领军朱异议以御府锦署止充领赏不容以供邉用请送青布以给之又以台所给仗多不能精启请东冶鍜工欲更营造敕并给之景自涡阳败后多所征求朝廷含𢎞未尝拒絶是时贞阳侯明遣使还梁述魏人请追前好许放之还武帝览之流涕乃报明启当别遣行人帝亦欲息兵乃与魏通和景闻之惧驰启固谏帝不从尔后表疏跋扈言辞不逊又闻遣伏挺徐陵使魏不知所为元贞知景异志累启还朝景谓曰将定江南何不少忍贞益惧奔还建邺具以事闻景又招司州刺史羊鸦仁同逆鸦仁录送其使时鄱阳王范镇合肥及鸦仁俱累启称景有异志朱异曰侯景数百叛虏何能为役并抑不奏闻景所以姦谋益果乃上言曰髙澄狡猾宁可全信陛下纳其诡语求与连和臣亦窃所笑也臣行年四十有六未闻江左有佞邪之臣一旦入朝乃致嚻讟宁堪粉骨投命雠门请乞江西一境受臣控督如其不许即领甲临江上向闽越非唯朝廷自耻亦是三公旰食帝使朱异宣语答景使曰譬如贫家畜十客五客尚能得意朕唯有一客致有忿言亦是朕之失也景又知临贺王正徳怨望朝廷密令要结正徳许为内启二年八月景遂发兵反于豫州城内集其将帅登坛歃血是日地大震于是以诛中领军朱异少府卿徐驎太子左率陆验制局监周石珍为辞以为姦臣乱政请带甲入朝先攻马头木栅执太守刘神茂戍主曹璆等武帝闻之笑曰是何能为吾以折箠笞之乃敕斩景者不问南北人同赏封二千戸兼一州刺史其人主帅欲还北不须州者赏以绢布二万以礼发遣于是诏合州刺史鄱阳王范为南道都督北徐州刺史封山侯正表为北道都督司州刺史柳仲礼为西道都督通直散骑常侍裴之高为东道都督同讨景济自歴阳又令侍中开府仪同三司邵陵王纶持节董督衆军景闻之谋于王伟伟曰莫若直掩扬都临贺反其内大王攻其外天下不足定也兵闻拙速不闻工迟令今便须进路不然邵陵及人九月景发夀春声云游猎人不觉也留伪中军大都督王贵显守夀春城出军伪向合肥遂袭谯州助防董绍先降之执刺史丰城侯泰武帝闻之遣太子家令王质率兵三千廵江遏防景进攻歴阳太守庄铁铁遣弟均夜斫景营战没铁母爱其子劝铁降景拜其母铁乃劝景曰急则应机缓必致祸景乃使鐡为导是时镇戍相次启闻朱异尚曰景必无度江志萧正徳先遣大船数十艘伪载荻实拟济景景至江将度虑王质为梗俄而质被追为丹阳尹无故自退景闻未之信乃密遣觇之谓使者质若退折江东树枝为验觇人如言而返景大喜曰吾事办矣乃自采石济马数百疋兵八千人都下弗之觉景即分袭姑熟执淮南大守文成侯宁遂至慈湖南津校尉江子一奔还建邺皇太子见事急入靣启武帝曰请以事垂付愿不劳圣心帝曰此自汝事何更问为太子仍停中书省指授内外扰乱相刼不复通于是诠以扬州刺史宣城王大器为都督内外诸军事都官尚书羊偘为军师将军以副焉遣南浦侯推守东府城西丰公大春守石头轻车长史谢禧守白下既而景至朱雀航遣徐思玉入启乞带甲入朝除君侧之恶请遣了事舎人出相领觧实欲观城中虚实帝遣中书舎人贺季主书郭寳亮随思玉往劳之于板桥景北靣受敕季曰今者之举何以为名景曰欲为帝也王伟进曰朱异徐驎謟黩乱政欲除姦臣耳景既出恶言留季不遣寳亮还宫先是大同中童謡曰青丝白马夀阳来景涡阳之败求锦朝廷所给青布及是皆用为袍采色尚青景乘白马青丝为辔欲以应謡萧正徳先屯丹阳郡至是率所部与景合建康令庾信率兵千余人屯航北及景至彻航始除一舶见贼军皆着鐡靣遂弃军走南塘游军复闭航度景皇太子以所乘马授王质配精兵三千使援庾信质至领军府与贼遇未阵便奔景乗胜至阙下西丰公大春弃石头城走景遣其仪同于子悦据之谢禧亦弃白下城走景遣百道攻城纵火焚大司马东西华诸门城中仓卒未有备乃凿门楼下水沃火久之方灭贼又斫东掖门将入羊偘凿门扇刺杀人贼乃退又登东宫墻射城内至夜简文募人出烧东宫台殿遂尽所聚圗籍数百厨一皆灰烬先是简文梦有人画作秦始皇云此人复焚书至是而验景又烧城西马廐士林馆太府寺明日景又作木驴数百攻城上掷以石并皆碎破贼又作尖顶木其状似槥石不能破乃作雉尾炬灌以膏蜡丛下焚之贼既不克士卒死者甚多乃止攻筑长围以絶内外又启求诛朱异陆验徐驎周石珍等城内亦射赏格出外有能斩景首授以景位并钱一亿万布绢各万疋女乐二部庄铁乃奔歴阳绐言景已枭首景城守郭骆惧弃城走夀阳铁得入城遂奔寻阳十一月景立萧正徳为帝即伪位居于仪贤堂改年曰正平初童謡有正平之言故立号以应之识者以为正徳卒当平殄也景自为相国天柱将军正徳以女妻之景又攻东府城设百尺楼车钩城堞尽落城陷景使其仪同卢晖畧率数千人持长刀夹城门悉驱城内文武倮身而出贼交兵杀之死者三千余人南浦侯推是日遇害景使正徳子见理及晖略守东府城初景至都便唱云武帝已晏驾虽城中亦以为然简文虑人情有变乃请上舆驾廵城上将登城陆验谏曰陛下万乘之重岂可轻脱因泣下帝深感其言乃幸大司马门城上闻跸声皆鼓譟军人莫不屑涕百姓乃安景又于城东西各起土山以临城城内亦作两山以应之简文以下皆亲畚锸初景至便望尅定建邺号令甚明不犯百姓既攻不下人心离沮又恐援军总集人必溃散乃纵兵杀掠交尸塞路富室豪家恣意裒剥子女妻妾悉入军营又募北人先为奴者竝令自拔赏以不次朱异家黥奴乃与其侪踰城投贼景以为仪同使至阙下以诱城内乗马披锦袍诟曰朱异五十年仕宦方得中领军我始事侯王已为仪同于是奴僮竞出尽皆得志景食石头常平仓既尽便掠居人尔后米一升七八万钱人相食有食其子者又筑土山不限贵贱昼夜不息乱加殴棰疲羸者因杀以填山号哭之声动天地百姓不敢藏隠并出从之旬日间衆至数万景仪同范桃棒宻贪重赏求以甲士二千人来降以景首应购遣文徳主帅前白马游军王陈昕夜踰城入密启言状简文以启上上大悦使报桃棒事定许封河南王镌银券以与之简文恐其诈犹豫不决上怒曰受降常理何忽致疑朱异傅岐同请纳之简文曰吾即坚城自守所望外援外援若至贼岂足平今若开门以纳桃棒桃棒之意尚且难知一旦倾危悔无及矣桃棒又曰今止将所领五百余人若至城门自皆脱甲乞朝廷赐容事济之时保禽侯景简文见其言愈疑之朱异以手搥胷曰今年社稷去矣俄而桃棒军人鲁伯和告景并烹之至是邵陵王纶率西丰公大春新涂公大成永安侯确南安乡侯骏前谯州刺史赵伯超武州刺史萧弄璋步兵校尉尹思合等马步二万发自京口直㩀钟山景党大骇咸欲逃散分遣万余人拒战纶大破之于爱敬寺下景初闻纶至惧形于色及败军还尤言其盛愈恐命具舟石头将北济任约曰去乡万里走欲何之战若不㨗君臣同死草间乞活约所不为景乃留宋子仙守壁自将鋭卒拒纶阵于覆舟山北与纶相持㑹暮景退还南安侯骏率数十骑挑之景囘军骏退时赵伯超阵于𤣥武湖北见骏退仍率军前走衆军前乱遂败绩纶奔京口贼执西丰公大春纶司马庄丘慧逹直合将军胡子约广陵令霍儁等来送城下逼令云已禽邵陵王霍儁独云王小失利已全军还京口城中但坚守援军寻至语未卒贼以刀伤其口景义而释焉正徳乃收而害之是日鄱阳世子嗣裴之高至后渚结营于蔡洲景分军屯南岸十二月景造诸攻具及飞楼橦车登城车钩堞车阶道车火车并高数丈车至二十轮陈于阙前百道攻城以火焚城东南隅大楼因火势以攻城城上纵火悉焚其攻具贼乃退是时景土山成城内土山亦成以太府卿韦黯守西土山左卫将军栁津守东土山山起芙蓉层楼高四丈饰以锦罽捍以乌笙山峯相近募敢死士厚衣袍铠名曰僧腾客配二山交矟以战鼓呌沸腾昏旦不息土山攻战旣苦人不堪命栁津命作地道毁外山掷雉尾炬烧其橹堞外山崩压贼且尽贼又作虾蟇车运土石填壍战士升之楼车四靣并至城内飞石碎其车贼死积于城下贼又掘城东南角城内作迂城形如却月以捍之贼乃退材官将军宋嶷降贼因为立计引𤣥武湖水灌台城阙前御街竝为洪波矣又烧南岸居人营寺莫不咸尽司州刺史栁仲礼衡州刺史韦粲南陵太守陈文彻宣勐将军李孝钦等皆来赴援鄱阳世子嗣裴之高又济江柳仲礼营朱雀航南裴之高营南苑韦粲营青塘陈文彻李钦屯丹阳郡鄱阳世子嗣营小航南竝縁淮造栅及旦景方觉乃登禅灵寺门楼以望之见韦粲营垒未合度兵击之粲败景斩粲首狥城下桞仲礼闻粲败不遑贯甲举数十人赴之遇贼斩首数百仍投水死者千余人仲礼深入马陷泥亦被重创自是贼不敢济岸邵陵王纶又与临城公大连等自东道集于南岸荆州刺史湘东王绎遣世子方等兼司马呉曅天门太守樊文皎赴援营于洲子岸前高州刺史李迁仕前司州刺史羊鸦仁又率兵继至既而鄱阳世子嗣永安侯确羊鸦仁李迁仕樊文皎率衆度淮攻破贼东府城前栅遂营于青溪水东景遣其仪同宋子仙縁水西立栅以相拒景食稍尽人相食者十五六初援兵至北岸衆号百万百姓扶老携幼以候王师才过淮便竞剥掠征责金银列营而立互相疑贰邵陵王纶桞仲礼甚于讐敌临城公大连永安侯确逾于水火无有鬬心贼党有欲自拔者闻之咸止贼之始至城中才得固守平荡之事期望援军既而中外断絶有羊车儿献计作纸鸦系以长绳藏勅于中简文出太极殿前因西北风而放冀得书达羣贼骇之谓是厌胜之术又射下之其危急如此是时城中围逼既乆膎味顿絶简文上厨仅有一肉之膳军士煑弩燻鼠捕雀食之殿堂旧多鸽羣聚至是歼焉初宫门之闭公卿以食为念男女贵贱并出负米得四十万斛收诸府藏钱帛五十亿万竝聚徳阳堂鱼盐樵薪所取盖寡至是乃壊尚书省为薪撤荐剉以饲马尽又食饭焉御甘露厨有干苔味酸咸分给战士军人屠马于殿省间鬻之杂以人肉食者必病贼又置毒于水窦于是稍行肿满之疾城中疫死者大半初景之未度江魏人遣檄极言景反覆猜忍又言帝饰智惊愚将为景欺至是祸败之状皆如所陈南人咸以为谶时景军亦饥不能复战东城有积粟其路为援军所断且闻湘东王下荆州兵彭城刘邈乃説景曰大军顿兵已乆攻城不拔今衆军云集未易可破如闻军粮不支一月运漕路絶野无所掠婴儿掌上信在于今未若乞和全师而反景乃与王伟计遣任约至城北拜表伪降以河南自効帝曰吾有死而已宁有是议且贼凶逆多诈此言云何可信既而城中日蹙简文乃请武帝曰侯景围逼既无勤王之师今欲许和更思后计帝大怒曰和不如死简文曰城下之盟乃是深耻白刃交前流矢不顾上迟回乆之曰尔自圗之无令取笑千载乃听焉景请割江右四州地并求宣城王大器出送然后觧围济江仍许遣其仪同于子悦左丞王伟入城为质中领军傅岐议以宣城王嫡嗣之重有轻言者请劔斩之乃请石城公大款出送诏许焉遂于西华门外设坛遣尚书仆射王克兼侍中上甲乡侯韶兼散骑常侍萧瑳与于子悦王伟等登坛共盟右衞将军桞津出西华门下景出其栅门与津遥相对刑牲歃血南兖州刺史南康嗣王㑹理前青冀二州刺史湘潭侯退西昌侯世子彧率衆三万至于马卬洲景虑北军自白下而上断其江路请悉勒聚南岸敕乃遣北军并进江潭苑景又启称永安侯赵威方频隔栅诟臣云天子自与尔盟我终当逐尔乞召入城即进发敕竝召之景遂运东城米于石头食乃足又启云西岸信至高澄已得夀春钟离便无处安足权借广陵谯州须征得夀春钟离即以奉还朝廷时荆州刺史湘东王绎师于武成河东王誉次巴陵前信州刺史桂阳王慥顿江津竝未之进既而有敕班师湘东王欲旋中记室参军萧贲曰景以人臣举兵向阙今若放兵未及度江童子能斩之必不为也大王以十万之师未见贼而退若何湘东王不悦贲骨鲠士也毎恨湘东不入援尝与王双六食子未下贲曰殿下都无下意王深为憾遂因事害之景旣知援军号令不一终无勤王之效又闻城中死疾转多当有应之者既却湘东王等兵又得城中之米王伟且説景曰王以人臣举兵背叛围守宫阙已盈十旬逼辱妃主陵秽宗庙今日持此何处容身愿且观变景然之乃表陈武帝十失三年三月丙辰朔城内于太极殿前设坛使兼太宰尚书仆射王克等告天地神祗以景违盟举𤇺鼓譟初城围之日男女十余万贯甲者三万至是疾疫且尽守埤者止二三千人竝悉羸懦横尸满路无人埋瘗臰气熏数里烂汁满沟洫于是羊鸦仁柳仲礼鄱阳世子嗣进军于东府城北栅垒未立为景将宋子仙所败送首级于阙下景又遣于子悦乞城内遣御史中丞沈浚至景所无去意浚因责之景大怒即决石阙前水百道攻城昼夜不息丁卯邵陵王世子子坚帐内白云朗董勋华于城西北楼纳贼五鼓贼四靣飞梯衆悉上永安侯确与其兄坚力战不能却乃还见文徳殿言状须臾景乃先使王伟仪同陈庆入殿陈谢曰臣既与高氏有隙所以归投毎启不蒙为奏所以入朝而姦佞惧诛深见推拒连兵多日罪合万诛武帝曰景今何在可召来景入朝以甲士五百人自卫带劔升殿拜讫帝神色不变使引向三公榻坐谓曰卿在戎日乆无乃为劳景黙然又问卿何州人而来至此又不对其从者任约代对又问初度江有几人景曰千人围䑓城有几人曰十万今有几人曰率土之内莫非已有帝俛首不言景出谓其厢公王僧贵曰吾常据鞌对敌矢刄交下而意了无怖今见萧公使人自慴岂非天威难犯吾不可以冄见之出见简文于永福省简文坐与相见亦无惧色初简文寒夕诗云雪花无有蔕冰镜不安台又咏月云飞轮了无辙明镜不安台后人以为诗谶谓无蒂者是无帝不安台者台城不安轮无辙者以邵陵名纶空有赴援名也既而景屯兵西州使伪仪同陈庆以甲防太极殿悉卤掠乗舆服玩后宫嫔妾收王侯朝士送永福省撤二宫侍卫使王伟守武徳殿于子悦屯太极东堂矫诏大赦自为大都督都督中外诸军录尚书事其侍中使持节大丞相王如故先是城中积尸不暇埋瘗又有已死未敛或将死未絶景悉令聚而焚之臭气闻十余里尚书外兵郎鲍正疾笃贼曳出焚之宛转火中久而方絶景又矫诏征镇牧守各复本位于是诸军并散降萧正徳为侍中大司马百官皆复其职帝虽外迹不屈而意犹忿愤景欲以宋子仙为司空帝曰调和隂阳岂在此物景又请以文徳主帅邓仲为城门校尉帝曰不置此官简文重入奏帝怒曰谁令汝来景闻亦不敢逼后每征求多不称旨至于御膳亦被裁抑遂懐忧愤五月感疾馁崩于文徳殿景祕不发丧权殡于昭阳殿自外文武咸莫之知二十余日然后升梓宫于大极前殿迎简文即位及𦵏修陵使卫士以大钉于要地钉之欲令后世絶灭矫诏赦北人为奴婢者冀收其力用焉时东扬州刺史临城公大连据州呉兴大守张嵊据郡自南陵以上竝各据守景制命所行唯呉郡以西南陵以北而已六月景乃杀萧正徳于永福省封元罗为西秦王元景袭为陈留王诸元子弟封王者十余人以桞仲礼为使持节大都督𨽻大丞相参戎事十一月百济使至见城邑丘墟于端门外号泣行路见者莫不洒泣景闻大怒收小庄严寺禁不听出入大寳元年正月景矫诏自加班劔四十人给前后部羽葆鼓吹置左右长史从事中郎四人三月甲申景请简文禊宴于乐游苑帐饮三日其逆党咸以妻子自随皇太子以下并令马射箭中者赏以金钱翌日向晨简文还宫景拜伏苦请简文不从及发景即与溧阳主共据御牀南靣竝坐羣臣文武列坐侍宴四月辛卯景又召简文幸西州简文御素辇侍卫四百余人景衆数千浴铁翼卫简文至西州景等逆拜上冠下屋白纱帽服白布裠襦景服紫䌷褶上加金带与其伪仪同陈庆索超世等西向坐溧阳主与其母范淑妃东向坐上闻丝竹悽然下泣景起谢曰陛下何不乐上为笑曰丞相言索超世闻此以为何声景曰臣且不知岂独超世上乃命景起儛景即下席应弦而歌上顾命淑妃淑妃固辞乃止景又上礼遂逼上起儛酒阑坐散上抱景于牀曰我念丞相景曰陛下如不念臣臣何至此上索筌蹄曰我为公命景离席使其唱经景问超世何经最小超世曰唯观世音小景即唱尔时无尽意菩萨上大笑夜乃罢时江南大饥江扬弥甚旱蝗相系年谷不登百姓流亡死者涂地父子携手共入江湖或弟兄相要俱縁山岳芰实荇花所在皆罄草根木叶为之凋残虽假命须臾亦终死山泽其絶粒乆者鸟靣鹄形俯伏牀帷不出戸牖者莫不衣罗绮懐金玉交相枕借待命听终于是千里絶烟人迹罕见白骨成聚如丘陇焉而景虐于用刑酷忍无道于石头立大舂碓有犯法者擣杀之东阳人李瞻起兵为贼所执送诣建邺景先出之市中断其手足刻析心腹破出肝肠瞻正色整容言笑自若见其胆者乃如升焉又禁人偶语不许大酺有犯则刑及外族其官人任兼阃外者位必行台入附凶徒者竝称开府其亲寄隆重则号曰左右厢公勇力兼人名为库真部督七月景又矫诏自进位相国封太山等二十郡为汉王入朝不趋赞拜不名劔履上殿依汉萧何故事十月景又矫诏自加宇宙大将军都督六合诸军事以诏文呈简文简文大惊曰将军乃有宇宙之号乎初武帝既崩景立简文升重云殿礼佛为盟曰臣乞自今两无疑贰臣固不负陛下陛下亦不得负臣及南康王㑹理之事景稍猜惧谓简文欲谋之王伟因搆扇遂懐逆谋矣二年正月景以王克为太宰宋子仙为太保元罗为太傅郭元建为太尉张化仁为司徒任约为司空于庆为太师纥奚斤为太子太傅时灵护为太子太保王伟为尚书左仆射索超世为右仆射于大跨水筑城名曰捍国四月景遣宋子仙袭陷郢州刺史方诸景乗胜西上号二十万聫旗千里江左以来水军之盛未有也帝闻之谓御史中丞宗懐曰贼若分守巴陵鼓行西上荆郢殆危此上䇿也身顿长沙狥地零桂运粮以至洞庭非吾有此中䇿也拥衆江口连攻巴陵锐气尽于坚城士卒饥于半菽此下䇿也吾安枕而卧无所多忧及次巴陵王僧辩沉船卧鼓若将已遁景遂围城元帝遣平北将军胡僧祐与居士陆法和大破之禽其将任约景乃夜遁还都左右有泣者景命斩之王僧辩乃东下自是衆军所至皆捷先是景毎出师戒诸将曰吾破城邑净杀却使天下知吾威名故诸将以杀人为戱笑百姓虽死不从之是月景乃废简文幽于永福省迎豫章王栋即皇帝位升太极前殿大赦改元为天正元年有回风自永福省吹其文物皆倒折见者莫不惊骇初景既平建邺便有簒夺志以四方湏定故未自立既而巴陵失律江郢丧师勐将外歼雄心内沮便欲速僣大号又王伟云自古移鼎必湏废立故景从之其太尉郭元建闻之自秦郡驰还谏曰主上仁明何得废之景曰王伟劝吾元建固陈不可景意遂回欲复帝位以栋为太孙王伟固执不可乃禅位于栋景以哀太子妃赐郭元建元建曰岂有皇太子妃而降为人妾竟不与相见景司空刘神茂仪同尹思合刘归义王晔桑干王元頵等据东阳归顺十一月景矫萧栋诏自加九钖汉国置丞相以下百官陈备物于庭忽有鸟似山鹊翔于景册书上赤足丹嘴都下左右所无贼徒悉骇竞射之不能中景又矫栋诏追崇其祖为大将军父为大丞相自加冕十有二旒建天子旌旗出警入跸乗金根车驾六马备五时副车置旄头云䍐乐儛八佾钟簴宫悬之乐一如旧仪寻又矫萧栋诏禅位使伪太宰王克奉玺绂于已先夕景宿大庄严寺即南郊柴燎于天升坛受禅大风抜木旂盖尽偃文物竝失旧仪既唱警跸识者以为名景而言警跸非乆祥也景闻恶之改为备跸人又曰备于此便毕矣有司乃奏改云永跸乃以广栁车载鼓吹槖駞负牺牲辇上置垂脚坐焉景所带劔水精摽无故堕落手自拾取甚恶之将登坛有兎自前而走俄失所在又白虹贯日三重日青无色还将登太极殿丑徒数万同共吹脣唱吼而上及升御牀牀脚自陷大赦改元为太始元年方飨羣臣中会而起触扆坠地封萧栋为淮阴王幽之改梁律为汉律改左戸尚书为殿中尚书五兵尚书为七兵尚书直殿主帅为直寝景三公之官动置十数仪同尤多或疋马孤行自执羁绁以宋子仙郭元建张化仁任约为佐命元功竝加三公之位王伟索超世为谋主于子悦彭儁主击断陈庆吕季略卢晖略于和史安和为爪牙斯皆尤毒于百姓者其余王伯丑任延和等复有数十人梁人而为景用者则故将军赵伯超前制局监姬石珍内监严亶邵陵王记室伏知命此四人尽心竭力者若太宰王克太傅元罗侍中殷不害太常姬𢎞正等虽官尊止从人望非腹心任也景祖名乙羽周及簒以周为庙讳故改周𢎞正石珍姓姬焉王伟请立七庙景曰何谓七庙伟曰天子祭七世祖考故置七庙并请七世讳敕太常具祭祀之礼景曰前世吾不复忆唯阿爷名摽且在朔州伊那得来噉是衆闻咸笑之景党有知景祖名乙羽周者自外悉是王伟制其名位以汉司徒侯霸为始祖晋征士侯瑾为七世祖于是推尊其祖周为大丞相父摽为元皇帝于时景修饰台城及朱雀宣阳等门童謡曰的脰乌拂朱雀还与呉又曰脱青袍着芒屩荆州天子挺应着时都下王侯庶姓五等庙树咸见残毁唯文宣太后庙四周栢树独郁茂及景簒修南郊路伪都官尚书吕季略説景令伐此树以立三桥始斫南靣十余株再宿悉枿生便长数尺时既冬月翠茂若春贼乃大惊恶之使悉斫杀识者以为昔僵桞起于上林乃表汉宣之兴今庙树重青必彰陜西之瑞又景牀东邉香炉无故堕地景唿东西南北皆谓为厢景曰此东厢香炉那忽下地议者以为湘东军下之徴十二月谢荅仁李庆等军至建徳攻元頵李占栅大破之执頵占送京口截其手足徇之经日乃死景二年谢荅仁攻东阳刘神茂降以送建康景为大剉碓先进其脚寸寸斩之至头方止使衆观之以示威王僧辩军至芜湖城主宵遁侯子鉴率歩骑万余人度州并引水军俱进僧辩逆击大破之景闻之大惧涕下覆靣引衾卧良乆方起叹曰咄叱咄叱误杀乃公初景之为丞相居于西州将率谋臣朝必集行列门外谓之牙门以次引进赉以酒食言笑谈论善恶必同及簒恒坐内不出旧将稀见靣咸有怨心至是登烽火楼望西师看一人以为十人大惧僧辩及诸将遂于石头城西歩上连营立栅至于落星墩景大恐遣掘王僧辩父墓剖棺焚其尸玉僧辩等进营于石头城北景列阵挑战僧辩大破之景既退败不敢入宫敛其散兵屯于阙下遂将逃王伟按劔揽辔諌曰自古岂有叛天子今宫中卫士尚足一战宁可便走景曰我在北打贺拔胜败葛荣扬名河朔与髙王一种人来南直度大江取台城如反掌打邵陵王于北山破桞仲礼于南岸皆乃所亲见今日之事恐是天亡乃好守城当复一决仰观石阙逡廵叹息久之乃以皮囊盛二子挂马鞌与其仪同田迁范希荣等百余骑东奔王伟遂委台城窜逸侯子鉴等奔广陵王克开台城门引裴之横入宫纵兵蹂掠是夜遗烬烧太极殿及东西堂延合祕署皆尽羽仪辇辂莫有孑遗王僧辩命武州刺史杜崱救火仅而得灭故武徳五明重云殿及门下中书尚书省得免僧辩迎简文梓宫升于朝堂三军缟素踊于哀次命侯瑱裴之横追贼于东焚伪神主于宣阳门作神主于太庙收圗书八万卷归江陵杜崱守台城都下戸口百遗一二大航南岸极目无烟老小相扶竞出才度淮王琳杜龛军人掠之甚于宼贼号呌彻于石头僧辩谓为有变登城问故亦不禁也佥以王师之酷甚于侯景君子以是知僧辩之不终初景之围台城援军三十万兵士望青袍则气消胆夺及赤亭之役胡僧祐以羸卒一千破任约精甲二万转战而东前无横阵既而侯瑱追及景衆未阵皆举幡乞降景不能制乃与腹心人数十单舸走推堕二子于水自沪渎入海至胡豆洲前太子舎人羊鲲杀之送于王僧辩景长不满七尺长上短下眉目疎秀广䫙髙颧色赤少鬓低眡屡顾声散识者曰此谓豺狼之声故能食人亦当为人所食既南奔魏相髙澄悉命先剥景妻子靣皮以大鐡镬盛油煎杀之女以入宫为婢男三歳者并下蚕室后齐文宣梦猕猴坐御牀乃并煑景子于镬其子之在北者歼焉景性猜忍好杀戮恒以手刃为戏方食斩人于前言笑自若口不辍飡或先断手足割舌劓鼻经日乃杀之自簒立后时着白纱帽而尚披青袍头插象牙梳牀上常设胡牀及筌蹄着靴垂脚坐或跂戸限或走马遨游弹射鵶鸟自为天子王伟不许轻出于是郁怏更成失志曰吾无事为帝与受摈不殊及闻义师转近猜忌弥湥牀前兰锜自遶然后见客毎登武帝所常幸殿若有芒刺在身恒闻叱咄者又处宴居殿一夜惊起若有物扣其心自是凡武帝所常居处竝不敢处多在昭阳殿廊下所居殿屋常有鸺鹠鸟鸣唿景恶之毎使人穷山野捕鸟景所乘白马毎战将胜輙踯躅嘶鸣意气骏逸其有奔衂必低头不前及石头之役精神沮丧卧不肯动景使左右拜请或加箠䇿终不肯进始景左足上有肉瘤状似龟战应克㨗瘤则隠起分明如不胜瘤则低至日瘤隠陷肉中天监中沙门释寳志曰掘尾狗子自发狂当死未死啮人伤须臾之间自灭亡起自汝隂死三湘又曰山家小儿果攘臂太极殿前作虎视狗子景小字山家小儿猴状景遂覆陷都邑毒害皇家起自悬瓠即昔之汝南巴陵有地名三湘景奔败处其言皆验景常谓人曰侯字人邉作主下作人此明是人王也台城既陷武帝尝语人曰侯景必得为帝但不久耳破侯景字成小人百日天子为帝当得百日案景以辛未年十一月十九日簒位壬申年三月十九日败得一百二十日而景以三月一日便往姑熟计在宫殿足满十旬其言竟验又大同中太毉令朱耽尝直禁省无何梦犬羊各一在御坐觉而告人曰犬羊非佳物也今据御座将有变乎既而天子蒙尘景登正殿焉及景将败有僧通道人者意性若狂饮酒噉肉不异凡等世间游行已数十载姓名乡里人莫能知初言隠伏久乃方验人竝唿为阇梨景甚信敬之景常于后堂与其徒共射时僧通在坐夺景弓射景阳山大唿云得奴已景后又宴集其党又召僧通僧通取肉揾盐以进景问曰好不景荅所恨太咸僧通曰不咸则烂及景死僧辩截其二手送齐文宣传首江陵果以盐五斗置腹中送于建康暴之于市百姓争取屠脍羹食皆尽并溧阳主亦预食例景焚骨扬灰曾罹其祸者乃以灰和酒饮之首至江陵元帝命枭于市三日然后煑而漆之以付武库先是江陵謡言苦竹町市南有好井荆州军杀侯景及景首至元帝付谘议参军李季长宅宅东即苦竹町也既加鼎镬即用市南水焉景仪同谢荅仁行台赵伯超降于侯瑱生禽贼行台田迁仪同房世贵蔡夀乐领军王伯丑凶党悉平斩房世贵于建康市余党送江陵初郭元建以有礼于皇太子妃将降侯子鉴曰此小恵也不足自全乃奔齐王伟其先略阳人父略仕魏为许昌令因居颍川伟学通周易雅高辞采仕魏为行台郎景叛后髙澄以书招之伟为景报澄书其文甚羙澄览书曰谁所作也左右称伟之文澄曰才如此何由不早使知邪伟既协景谋谟其文檄竝伟所制及行簒逆皆伟创谋也景败与侯子鉴俱走相失潜匿草中直渎戍主黄公喜禽送之见王僧辩长揖不拜执者促之伟曰各为人臣何事相敬僧辩谓曰卿为贼相不能死节而求活草间颠而不扶安用彼相伟曰废兴时也工拙在人向使侯氏早从伟言明公岂有今日之势僧辩大笑意甚异之命出以狥伟曰昨及朝行八十里愿借一驴代步僧辩曰汝头方行万里何八十里哉伟笑曰今日之事乃吾心也前尚书左丞虞隲常见辱于伟遇之而唾其靣曰死虏庸复能为恶乎伟曰君不读书不足与语隲慙而退及吕季略周石珍严亶俱送江陵伟尚望见全于狱为诗赠元帝下要人曰赵壹能为赋邹阳解献书何惜西江水不救辙中鱼又上五百字诗于帝帝爱其才将舍之朝士多忌乃请曰前日伟作文有异辞句元帝求而视之檄云项羽重瞳尚有乌江之败湘东一目宁为四海所归帝大怒使以钉钉其舌于柱剜其肠颜色自若仇家脔其肉俛而视之至骨方刑之石珍及亶竝夷三族赵伯超赵革子也初至建邺王僧辩谓曰卿荷国重恩遂复同逆对曰当今祸福㤙在明公僧辩又顾谢荅仁曰闻卿是侯景枭将恨不与卿交兵荅仁曰公英武盖世荅仁安能仰敌僧辩大笑荅仁以不失礼于简文见宥伯超及伏知命俱饿死江陵狱中彭儁亦生获破腹抽出其肝臓儁犹不死然后斩之熊昙朗豫章南昌人也世为郡着姓昙朗跅弛不羁有膂力容貎甚伟侯景之乱稍聚少年据丰城县为栅桀黠劫盗多附之梁元帝以为巴山太守魏克荆州昙朗兵力稍强劫掠邻县縳卖居人山谷之中最为巨患及侯瑱镇豫章昙朗外示服从隂欲图瑱侯方儿之反瑱也昙朗为之谋主瑱败昙朗获瑱马仗子女甚多及萧勃踰岭欧阳頠为前军昙朗绐頠共往巴山袭黄法氍又报法氍期共破頠且曰事捷与我马仗乃出军与頠掎角而进又绐頠曰余孝顷欲相掩袭湏分留竒兵頠送甲二百领助之及至城下将战昙朗伪北法氍乗頠失援狼狈退衂昙朗取其马仗而归时巴山陈定亦拥兵立砦昙朗伪以女妻定子又谓定曰周廸余孝顷并不愿此昏必湏以强兵来迎定信之及至昙朗执之收其马仗并论价责赎陈初以南川豪帅歴宜新豫章二郡太守抗拒王琳有功封永化县侯位平西将军开府仪同三司及周文育攻余孝励于豫章昙朗出军㑹之文育失利昙朗乃害文育以应王琳琳东下文帝徴南川兵江州刺史周廸髙州刺史黄法氍欲㳂流应赴昙朗乃据城列舰遏廸等及王琳败走廸攻陷其城昙朗走入村中村人斩之传首建邺悬于朱雀航宗族无少长皆弃市周廸临川南城人也少居山谷有膂力能挽强弩以弋猎为事侯景之乱廸宗人周续起兵于临川梁始兴王萧毅以郡譲续廸占募乡人从之毎战勇冠诸军续所部渠帅皆郡中豪族稍骄横续颇禁之渠帅等乃杀续推廸为主梁元帝授廸髙州刺史封临汝县侯绍泰二年为衡州刺史领临川内史周文育之讨萧勃也廸按甲保境以观成败陈武帝受禅王琳东下廸欲自据南川乃总召所部八郡守宰结盟声言入赴朝廷恐其为变因厚抚之琳至盆城新呉洞主余孝顷举兵应琳琳以为南川诸郡可传檄而定乃遣其将李孝钦樊勐等南徴粮饷孝钦等与余孝顷逼廸廸大败之禽孝钦勐孝顷送建邺以功加平南将军开府仪同三司文帝嗣位熊昙朗反廸与周敷黄法氍等围昙朗屠之王琳败后文帝徴廸出镇盆口又征其子入朝廸趦趄顾望竝不至豫章太守周敷本属廸至是与法氍率其部诣阙文帝录其破熊昙朗功并加官赏廸闻之不平乃阴与留异相结及王师讨异廸疑惧乃使其弟方兴袭周敷敷与战破之又别使兵袭华晈于盆城事觉尽为晈禽天嘉三年文帝乃使江州刺史呉明彻都督衆军与高州刺史黄法氍豫章太守周敷讨廸不能克文帝乃遣宣帝总督讨之廸衆溃脱身踰岭之晋安依陈寳应寳应以兵资廸留异又遣第二子忠臣随之明年秋复越东兴岭文帝遣都督章昭逹征廸廸又散于山谷初侯景之乱百姓皆弃本为盗唯廸所部独不侵扰耕作肄业皆有赢储政令严明徴敛必至性质朴不事威仪冬则短身布袍夏则紫纱祙腹居常徒跣虽外列兵卫内有女伎挼绳破篾傍若无人然轻财好施凡所周赡毫釐必均讷于语言而衿怀信实临川人皆徳之至是并藏匿虽加诛戮无肯言者昭达仍度岭与陈寳应相抗廸复收合出东兴文帝遣都督程灵洗破之廸又与十余人窜山穴中后遣人潜出临川郡市鱼鲑临川太守骆文牙执之令取廸自効诱廸出猎伏兵斩之传首建邺枭于朱雀航三日留异东阳长山人也世为郡着姓异善自居处言语醖借为乡里雄豪多聚恶少陵侮贫贱守宰皆患之仕梁晋安安固二县令侯景之乱还乡里占募士卒太守沈廵援台让郡于异异使兄子超监知郡事率兵随廵出都及城陷异随梁临城公大连大连委以军事异性残暴无逺略私树威福衆并患之㑹景将宋子仙济浙江异奔还乡里寻以衆降子仙子仙以为乡道令执大连邵陵王纶闻之曰姓作去留之留名作同异之异理当同于逆虏侯景署异为东阳太守收其妻子为质行台刘神茂建义拒景异外同神茂而密契于景及神茂败被景诛异独获免景平后王僧辩使异慰劳东阳仍保据巖阻州郡惮焉魏克荆州王僧辩以异为东阳太守陈文帝平定㑹稽异虽有粮馈而拥擅一郡威福在已绍泰二年以应接功除缙州刺史领东阳太守封永嘉县侯又以文帝长女丰安公主配异第三子贞臣陈永定三年徴异为南徐州刺史迁延不就文帝即位改授缙州刺史领东阳太守异频遣其长史王澌为使入朝澌毎言朝廷虚弱异信之恒懐两端与王琳潜通信使及琳败文帝遣左卫将军沈恪代异为郡实以兵袭之异与恪战败乃表启逊谢时朝廷方事湘郢且羁縻之异知终见讨乃使兵戍下淮及建徳以备江路湘州平文帝乃下诏扬其罪恶使司空侯安都讨之异与第二子忠臣奔陈寳应及寳应平并禽异送都斩建康市子姪并伏诛唯第三子贞臣以尚主获免陈寳应晋安侯官人也世为闽中四姓父羽有材干为郡雄豪寳应性反覆多变诈梁时晋安数反累杀郡将羽初竝扇惑成其事后复为官军郷导破之由是一郡兵权皆自己出侯景之乱晋安太守宾化侯萧云以郡让羽羽年老但主郡事令寳应典兵时东境饥馑会稽尤甚死者十七八而晋安独丰沃士衆强盛侯景平元帝因以羽为晋安太守陈武帝辅政羽请归老求传郡于寳应武帝许之绍泰三年封侯官县侯武帝受禅授闽州刺史领会稽太守文帝即位加其父光禄大夫仍命宗正録其本系编为宗室寳应娶留异女为妻侯安都之讨异寳应遣师助之又资周廸兵粮出宼临川及都督章昭达破廸文帝因命讨寳应诏宗正絶其属籍寳应据建安湖际逆拒昭达昭达深沟高垒不与战但命为簰俄而水盛乘流放之突其水栅寳应衆溃执送都斩建康市论曰侯景起于邉服备尝艰险自北而南多行狡算于时江表之地不见干戈梁武以耄期之年溺情释敎外弛藩篱之固内絶防闲之心不备不虞难以为国加以姦囘在侧货贿潜通景乃因机骋诈肆行矫慝王伟为其谋主饰以文辞武帝溺于知音惑兹邪说遂使乘柎直济长江丧其天险扬旌指阙金墉亡其地利生灵涂炭宗社丘墟于是村屯坞壁之豪郡邑巖穴之长恣陵侮而为暴资剽掠以为雄陈武应期抚运戡定安辑熊昙朗周廸留异陈寳应等虽逢兴运未改迷涂志在乱常自致夷戮亦其宜矣南史卷八十卷八十考证南史卷八十考证侯景传澄知景无归志澄监本讹灯今改从齐书王若次近郊必郊迎因而执之郊迎监本讹廵警今从阁本改正遣南浦侯推守东府城推各本讹持今从监本陈文彻李钦屯丹阳郡上文云南陵太守陈文彻宣勐将军李孝钦此脱孝字大王以十万之师未见贼而退若何大监本讹夫今从阁本起自悬瓠即昔之汝南瓠监本讹匏今改正王伟传僧辩曰汝头方行万里何八十里哉监本脱八字今从上文伟曰昨及朝行八十里句增正南史卷八十考证