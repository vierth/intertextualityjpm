论语集解义疏钦定四库全书经部八论语集解义疏四书类提要等谨案论语集解义疏十卷魏何晏解梁皇侃疏晋书载郑沖与孙邕何晏曹羲荀顗等共集论语诸家训诂之善者义有不安辄改易之名集解今本乃独称何晏考陆徳明经典释文于学而第一下题集解二字註曰一本作何晏集解是独题何晏名其来久矣殆晏以亲贵总领其事欤侃梁书作偘葢字异文呉郡人青州刺史皇象九世孙武帝时官国子助教寻拜散骑侍郎兼助教如故大同十一年卒事迹具梁书儒林传传称所撰礼记义五十卷论语义十卷礼记义久佚此书宋国史志中兴书目晁公武读书志尤袤遂初堂书目皆尚着録迨干淳以后遂无复称引之者而陈氏书録解题亦遂不着録知其佚在南宋时矣惟唐时旧本流传存于海外康熈九年日本国山井鼎等作七经孟子考文自称其国有是书然中国无得其本者故朱彝尊经义考註曰未见今恭逢我皇上右文稽古经籍道昌乃发其光于鲸波鲛室之中借汎舶而登秘阁殆若有神物撝诃存汉晋经学之一线俾待圣世而复显者其应运而来信有非偶然者矣其经文与今本亦多异同如举一隅句下有而示之三字颇为冗赘然与文献通考所引石经论语合夫子言性与天道不可得而闻也下有已矣二字亦与钱曽读书敏求记所引髙丽古本合其疏文与余萧客古经解钩沈所引虽字句或有小异而大㫖悉合知其确为古本不出依託也至临之以庄则敬作临民之以庄则敬七经孟子考文亦疑其民字为误衍然谨守古本而不敢改知彼国递相传写偶然讹舛或有之亦未尝有所窜易矣何氏集解异同尤伙虽其中以包氏为苞氏以陈恒为陈桓之类不可据者有之而胜于明刻监本者亦复不少尤可以旁资考证也干隆四十六年十一月恭校上总纂官纪昀陆钖熊孙士毅总校官陆费墀论语集解义疏序梁皇侃撰论语通曰论语者是孔子没后七十弟子之门徒共所撰録也夫圣人应世事迹多端随感而起故为教不一或负扆御衆服龙衮于庙堂之上或南面聚徒衣缝掖于黉校之中但圣师孔子苻应頽周生鲁长宋游歴诸国以鲁哀公十一年冬从卫反鲁删诗定礼于洙泗之间门徒三千人达者七十有二但圣人虽异人者神明而同人者五情五情既同则朽没之期亦等故叹发吾衰悲因逝水託梦两楹寄歌頽壊至哀公十六年哲人其萎徂背之后过隙叵驻门人痛大山长毁哀梁木永摧隠几非昔离索行泪微言一絶景行莫书于是弟子佥陈往训各记旧闻撰为此书成而实録上以尊仰圣师下则垂䡄万代既方为世典不可无名然名书之法必据体以立称犹如以孝为体者则谓之孝经以庄敬为体者则谓之为礼记然此书之体适㑹多途皆夫子平生应机作教事无常凖或与时君抗厉或共弟子抑扬或自显示物或混迹齐凡问同荅异言近意深诗书互错综典诰相纷纭义既不定于一方名故难求乎诸类因题论语两字以为此书之名也但先儒后学解释不同凡通此论字大判有三途第一舍字制音唿之为伦一舍音依字而号曰论一云伦论二称义无异也第一舍字从音为伦説者乃衆的可见者不出四家一云伦者次也言此书事义相生首末相次也二云伦者理也言此书之中藴含万理也三云伦者纶也言此书经纶今古也四云伦者轮也言此书义㫖周备圆转无穷如车之轮也第二舍音依字为论者言此书出自门徒必先详论人人佥允然后乃记记必已论故曰论也第三云伦论无异者葢是楚夏音殊南北语异耳南人唿伦事为论事北士唿论事为伦事音字虽不同而义趣犹一也侃案三途之説皆有道理但南北语异如何似未详师説不取今亦舍之而从音依字二途并録以㑹成一义何者今字作论者明此书之出不专一人妙通深远非论不畅而音作伦者明此书义含妙理经纶今古自首臻末轮环不穷依字则证事立文取音则据理为义义文两立理事双该圆通之教如或应示故蔡公为此书为圆通之喻云物有大而不普小而兼通者譬如巨镜百寻所照必偏明珠一寸鉴色六合以蔡公斯喻故言论语小而圆通有如明珠诸典大而偏用譬若巨镜诚哉是言也语者论难荅述之谓也毛诗传云直言曰言论难曰语郑注周礼云发端曰言荅述为语今按此书既是论难荅述之事宜以论为其名故名为论语也然此语是孔子在时所説而论是孔子没后方论论在语后应曰语论而今不曰语论而云论语者其义有二一则恐后有穿凿之嫌故以语在论下急标论在上示非率尔故也二则欲现此语非徒然之説万代之绳凖所以先论已以备有圆周之理理在于事前故以论居语先也又此书遭焚烬至汉时合壁所得及口以传授遂有三本一曰古论二曰齐论三曰鲁论既有三本而篇章亦异古论分尧曰下章子张问更为一篇合二十一篇篇次以乡党为第二篇雍也为第三篇内倒错不可具説齐论题目与鲁论大体不殊而长有问王知道二篇合二十二篇篇内亦微有异鲁论有二十篇即今日所讲者是也寻当昔撰録之时岂有三本之别将是编简缺落口传不同耳故刘向别録云鲁人所学谓之鲁论齐人所学谓之齐论合壁所得谓之古论而古论为孔安国所注无其传学者齐论为瑯琊王卿等所学鲁论为太子太傅夏侯胜及前将军萧望之少傅夏侯建等所学以此教授于侯王也晚有安昌侯张禹就建学鲁论兼讲齐説择善而从之号曰张侯论为世所贵至汉顺帝时有南郡太守扶风马融字季长建安中大司农北海郑𤣥字康成又就鲁论篇章考齐验古为之注解汉鸿胪卿吴郡苞咸字子良又有周氏不悉其名至魏司空颖川陈羣字长文太常东海王肃字子雍博士炖煌周生烈皆为义説魏末吏部尚书南阳何晏字平叔因鲁论集季长等七家又採古论孔注又自下已意即世所重者今日所讲即是鲁论为张侯所学何晏所集者也晋太保河东卫瓘字伯玉晋中书令兰陵缪播字宣则晋广陵太守高平栾肇字永初晋黄门郎颕川郭象字子𤣥晋司徒济阳蔡谟字道明晋江夏太守陈国袁宏字叔度晋着作郎济阳江淳字思俊晋抚军长史蔡系字子叔晋中书郎江夏李充字𢎞度晋廷尉太原孙绰字兴公晋㪚骑常侍陈留周壊字道夷晋中书令颖阳范甯字武子晋中书令瑯琊王珉字季瑛右十三家为江熙字太和所集侃今之讲先通何集若江集中诸人有可採者亦附而申之其又别有通儒解释于何集无好者亦引取为説以示广闻也然论语之书包于五代二帝三王自尧至周凡一百四十人而孔子弟子不在其数孔子弟子有二十七人见于论语也而古史考则云三十人谓林放澹台灭明阳虎亦是弟子数也论语集解义疏叙魏何晏撰梁皇侃疏叙曰汉中垒校尉刘向言鲁论语二十篇皆孔子弟子记诸善言也疏太子太傅夏侯胜前将军萧望之丞相韦贤及子𤣥成等传之疏齐论语二十二篇其二十篇中章句颇多于鲁论疏瑯琊王卿及胶东庸生昌邑中尉王吉皆以教授之疏故有鲁论有齐论疏鲁恭王时尝欲以孔子宅为宫壊得古文论语疏齐论有问王知道多于鲁论二篇疏古论亦无此二篇疏分尧曰下章子张问以为一篇疏有两子张疏凡二十一篇疏篇次不与齐鲁论同疏安昌侯张禹本受鲁论兼讲齐説善者从之号曰张侯论疏为世所贵疏苞氏周氏章句出焉疏古论唯博士孔安国为之训説疏而世不传疏至顺帝之时南郡太守马融亦为之训説疏汉末大司农郑𤣥就鲁论篇章考之齐古以为之注疏近故司空陈羣太常王肃博士周生烈皆为之义説疏前世传受师説虽有异同不为之训解疏中间为之训解至于今多矣疏所见不同互有得失疏今集诸家之善説记其姓名疏有不安者颇为改易疏名曰论语集解疏光禄大夫闗内侯臣孙邕光禄大夫臣郑冲㪚骑常侍中领军安乡亭侯臣曹羲侍中臣荀顗尚书驸马都尉闗内侯臣何晏等上疏论语集解义疏钦定四库全书论语集解义疏卷一魏何晏集解梁皇侃义疏论语学而第一疏子曰学而时习之不亦悦乎註马融曰子者男子通称也谓孔子也王肃曰时者学者以时诵习也诵习以时学无废业所以为悦怿也有朋自远方来不亦乐乎註苞氏曰同门曰朋也人不知而不愠不亦君子乎註愠怒也凡人有所不知君子不愠之也疏有子曰註孔安国曰弟子有若也其为人也孝悌而好犯上者鲜矣註鲜少也上谓凡在已上者也言孝悌之人必有恭顺好欲犯其上者少也不好犯上而好作乱者未之有也君子务本本立而道生註本基也基立而后可大成也孝悌也者其为仁之本与註苞氏曰先能事父兄然后仁道可成也疏子曰巧言令色鲜矣有仁註苞氏曰巧言好其言语命色善其颜色皆欲令人悦少能有仁也疏曾子曰註马融曰弟子曾参也吾日三省吾身为人谋而不忠乎与朋友交言而不信乎传不习乎註言凡所传之事得无素不讲习而传之乎疏子曰导千乘之国註马融曰导者谓为之政教也司马法六尺为歩歩百为亩亩百为夫夫三为屋屋三为井井十为通通十为城城出革车一乘然则千乘之赋其地千城也居地方三百一十六里有竒唯公侯之封乃能容之虽大国之赋亦不是过焉苞氏曰导治也千乘之国者百里之国也古者井田方里为井井十为乘百里之国者适千乘也马融依周礼苞氏依王制孟子义疑故两存焉敬事而信註苞氏曰为国者举事必敬慎与民必诚信也节用而爱人註苞氏曰节用者不奢侈也国以民为本故爱养之也使民以时註苞氏曰作使民必以其时不妨夺农务也疏子曰弟子入则孝出则悌谨而信汎爱衆而亲仁行有余力则以学文註马融曰文者古之遗文也疏子夏曰贤贤易色註孔安国曰子夏弟子卜商也言以好色之心好贤则善也事父母能竭其力事君能致其身註孔安国曰尽忠节不爱其身也与朋友交言而有信虽曰未学吾必谓之学矣疏子曰君子不重则不威学则不固註孔安国曰固蔽也一曰言人不敢重既无威学不能坚固识其义理也主忠信无友不如已者过则勿惮改註郑𤣥曰主亲也惮难也疏曾子曰慎终追远民徳归厚矣註孔安国曰慎终者丧尽其哀也追远者祭尽其敬也人君能行此二者民化其徳而皆归于厚也疏子禽问于子贡曰夫子至于是邦也必闻其政求之与抑与之与註郑𤣥曰子禽弟子陈亢也字子禽也子贡弟子姓端木名赐字子贡也亢怪孔子所至之邦必与闻其国政求而得之耶抑人君自愿与为治耶子贡曰夫子温良恭俭让以得之夫子之求之也其诸异乎人之求之与也註郑𤣥曰言夫子行此五徳而得之与人求之异明人君自愿求与为治也疏子曰父在观其志父没观其行註孔安国曰父在子不得自专故观其志而已父没乃观其行也三年无改于父之道可谓孝矣註孔安国曰孝子在丧哀慕犹若父在无所改于父之道也疏有子曰礼之用和为贵先王之道斯为美小大由之有所不行知和而和不以礼节之亦不可行也註马融曰人知礼贵和而毎事从和不以礼为节亦不可行也疏有子曰信近于义言可复也註复犹覆也义不必信信不必义也以其言可反覆故曰近于义也恭近于礼远耻辱也註苞氏曰恭不合礼非礼也以其能远耻辱故曰近于礼也因不失其亲亦可宗敬也註孔安国曰因亲也言所亲不失其亲亦可宗敬也疏子曰君子食无求饱居无求安註郑𤣥曰学者之志有所不暇也敏于事而慎于言就有道而正马可谓好学也已矣註孔安国曰敏疾也有道者谓有道徳者也正谓问事是非也疏子贡问曰贫而无谄富而无骄何如子曰可也註孔安国曰未足多也未若贫而乐道富而好礼者也註郑𤣥曰乐谓志于道不以贫贱为忧苦也子贡曰诗云如切如磋如琢如磨其斯之谓与也註孔安国曰能贫而乐道富而好礼者能自切磋琢磨者也子曰赐也始可与言诗已矣告诸往而知来者也註孔安国曰诸之也子贡知引时以成孔子义善取类故然之往告之以贫而乐道来荅以切磋琢磨者也疏子曰不患人之不已知也患已不知人也註王肃曰但患已之无能知也疏论语为政第二疏子曰为政以徳譬如北辰居其所而衆星共之註郑𤣥曰徳者无为譬犹北辰之不移而衆星共之也疏子曰诗三百註孔安国曰篇之大数也一言以蔽之註苞氏曰蔽犹当也曰思无邪註苞氏曰归于正也疏子曰导之以政註孔安国曰政谓法教也齐之以刑註马融曰齐整之以刑罚也民免而无耻註孔安国曰苟免罪也导之以徳註苞氏曰徳谓道徳也齐之以礼有耻且格註格正也疏子曰吾十有五而志于学三十而立註有所成立也四十而不惑註孔安国曰不疑惑也五十而知天命註孔安国曰知天命之终始也六十而耳顺註郑𤣥曰耳顺闻其言而知其微㫖也七十而从心所欲不踰矩註马融曰矩法也从心所欲无非法者疏孟懿子问孝註孔安国曰鲁大夫仲孙何忌也懿谥也子曰无违樊迟御子告之曰孟孙问孝于我我对曰无违註郑𤣥曰孟孙不晓无违之意将问于樊迟故告之也樊迟弟子樊须也樊迟曰何谓也子曰生事之以礼死葬之以礼祭之以礼疏孟武伯问孝子曰父母唯其疾之忧註马融曰武伯懿子之子仲孙彘也武谥也言孝子不妄为非唯有疾病然后使父母之忧耳疏子游问孝註孔安国曰子游弟子也姓言名偃也子曰今之孝者是谓能养至于犬马皆能有养不敬何以别乎註苞氏曰犬以守御马以代劳能养人者也一曰人之所养乃能至于犬马不敬则无以别孟子曰养而不爱豕畜之也爱而不敬兽畜之也疏子夏问孝子曰色难註苞氏曰色难谓承望父母颜色乃为难也有事弟子服其劳有酒食先生馔註马融曰先生谓父兄也馔饮食也曾是以为孝乎註马融曰孔子喻子夏曰服劳先食汝谓此为孝乎未足为孝也承顺父母颜色乃是为孝耳疏子曰吾与回言终日不违如愚註孔安国曰回弟子也姓颜名回字子渊鲁人也不违者无所怪问于孔子之言黙而识之如愚者也退而省其私亦足以发回也不愚也註孔安国曰察其退还与二三子説释道义发明大体知其不愚也疏子曰视其所以註以用也言视其所行用也观其所由註由经也言观其所经从也察其所安人焉廋哉人焉廋哉註孔安国曰廋匿也言观人之终始安有所匿其情也疏子曰温故而知新可以为师矣註温寻也寻绎故者又知新者可以为师也疏子曰君子不器註苞氏曰器者各周其用至于君子无所不施也疏子贡问君子子曰先行其言而后从之註孔安国曰疾小人多言而行之不周也疏子曰君子周而不比註孔安国曰忠信为周阿党为比也小人比而不周疏子曰学而不思则㒺註苞氏曰学而不寻思其义理则㒺然无所得也思而不学则殆註不学而思终卒不得使人精神疲殆也疏子曰攻乎异端斯害也已矣註攻治也善道有统故殊途而同归异端不同归者也疏子曰由诲汝知之乎註孔安国曰由弟子也姓仲名由字子路也知之为知之不知之为不知是知也疏子张学干禄註郑𤣥曰子张弟子也姓颛孙名师字子张也干求也禄禄位也子曰多闻阙疑慎言其余则寡尤註苞氏曰尤过也疑则阙之其余不疑犹慎言之则少过也多见阙殆慎行其余则寡悔註苞氏曰殆危也所见危者阙而不行则少悔也言寡尤行寡悔禄在其中矣註郑𤣥曰言行如此虽不得禄得禄之道也疏哀公问曰何为则民服註苞氏曰哀公鲁君之谥也孔子对曰举直错诸枉则民服註苞氏曰错置也举用正直之人废置邪枉之人则民服其上矣举枉错诸直则民不服疏季康子问使民敬忠以劝如之何註孔安国曰鲁卿季孙肥也康谥也子曰临民之以庄则民敬註苞氏曰庄严也君临民以严则民敬其上也孝慈则忠註苞氏曰君能上孝于亲下慈于民则民忠矣举善而教不能则民劝註苞氏曰举用善人而教不能者则民劝也疏或谓孔子曰子奚不为政註苞氏曰或人以为居位乃是为政也子曰书云孝于惟孝友于兄弟施于有政是亦为政也奚其为为政註苞氏曰孝于惟孝者美孝之辞也友于兄弟善于兄弟也施行也所行有政道即是与为政同耳疏子曰人而无信不知其可也註孔安国曰言人而无信其余终无可也大车无輗小车无軏其何以行之哉註苞氏曰大车牛车輗者辕端横木以缚枙者也小车驷马车也軏者辕端上曲拘衡者也疏子张问十世可知也註孔安国曰文质礼变也子曰殷因于夏礼所损益可知也周因于殷礼所损益可知也註马融曰所因谓三纲五常也所损益谓文质三统也其或继周者虽百世亦可知也註马融曰物类相招势数相生其变有常故可豫知也疏子曰非其鬼而祭之谄也註郑𤣥曰人神曰鬼非其祖考而祭之是谄以求福也见义不为无勇也註孔安国曰义者所宜为也而不能为是无勇也疏论语集解义疏卷一论语集解义疏钦定四库全书论语集解义疏卷二魏何晏集解梁皇侃义疏论语八佾第三疏孔子谓季氏八佾舞于庭是可忍也孰不可忍也註马融曰孰谁也佾列也天子八佾诸侯六卿大夫四士二八人为列八八六十四人也鲁以周公故受王者礼乐有八佾之舞今季桓子僭于其家庙舞之故孔子讥之也疏三家者以雍彻註马融曰三家者谓仲孙叔孙秀孙也雍周颂臣工篇名也天子祭于宗庙歌之以彻祭今三家亦作此乐者也子曰相维辟公天子穆穆矣奚取于三家之堂註苞氏曰辟公谓诸侯及二王之后也穆穆天子之容也雍篇歌此曲者有诸侯及二王之后来助祭故也今三家但家臣而已何取此义而作之于堂耶疏子曰人而不仁如礼何人而不仁如乐何註苞氏曰言人而不仁必不能行礼乐也疏林放问礼之本註郑𤣥曰林放鲁人也子曰大哉问礼与其奢也宁俭丧与其易也宁戚註苞氏曰易和易也言礼之本意失于奢不如俭也丧失于和易不如哀戚也疏子曰夷狄之有君不如诸夏之亡也註苞氏曰诸夏中国也亡无也疏季氏旅于泰山子谓冉有曰汝不能救与註马融曰旅祭名也礼诸侯祭山川在其封内者也今陪臣祭泰山非礼也冉有弟子冉求也时仕季氏救犹止也对曰不能子曰呜唿曾谓泰山不如林放乎註苞氏曰神不享非礼林放尚知问礼泰山之神反不如林放耶欲诬而祭之也疏子曰君子无所争必也射乎註孔安国曰言于射而后有争也揖让而升下而饮註王肃曰射于堂升及下皆揖让而相饮也其争也君子註马融曰多算饮少算君子之所争也疏子夏问曰巧笑倩兮美目盼兮素以为绚兮何谓也註马融曰倩笑貌盼动目貌绚文貌也此上二句在卫风硕人之二章其下一句逸也子曰绘事后素註郑𤣥曰绘画文也凡画绘先布衆采然后以素分其间以成其文喻美女虽有倩盼美质亦须礼以成也曰礼后乎註孔安国曰孔子言绘事后素子夏闻而解知以素喻礼故曰礼后乎子曰起予者商也始可与言诗已矣註苞氏曰予我也孔子言子夏能发明我意可与共言诗已矣疏子曰夏礼吾能言之把不足徴也殷礼吾能言之宋不足徴也註苞氏曰徴成也把宋二国名也夏殷之后也夏殷之礼吾能説之把宋之君不足以成之也文献不足故也足则吾能徴之矣註郑𤣥曰献犹贤也我能不以其礼成之者以此二国之君文章贤才不足故也疏子曰禘自既灌而往者吾不欲观之矣註孔安国曰禘祫之礼为序昭穆也故毁庙之主及羣庙之主皆合食于太祖灌者酌郁鬯灌于太祖以降神也既灌之后别尊卑序昭穆而鲁为逆祀跻僖公乱昭穆故不欲观之矣疏或问禘之説子曰不知也註孔安国曰荅以不知者为鲁君讳也知其説者之于天下也其如示诸斯乎指其掌註苞氏曰孔子谓或人言知禘礼之説者于天下之事如指示以掌中之物言其易了也疏祭如在註孔安国曰言事死如事生也祭神如神在註孔安国曰谓祭百神也子曰吾不与祭如不祭註苞氏曰孔子或出或病而不自亲祭使摄者为之故不致敬于心与不祭同也疏王孙贾问曰与其媚于奥宁媚于灶何谓也註孔安国曰王孙贾卫大夫也奥内也以喻近臣也灶以喻执政也贾者执政者也欲使孔子求昵之故微以世俗之言感动之也子曰不然获罪于天无所祷也註孔安国曰天以喻君也孔子距之曰如获罪于天无所祷于衆神也疏子曰周监于二代郁郁乎文哉吾从周註孔安国曰监视也言周文章备于二代当从周也疏子入太庙註苞氏曰太庙周公庙也孔子仕鲁鲁祭周公而助祭也每事问或曰孰谓鄹人之子知礼乎入太庙每事问註孔安国曰鄹孔子父叔梁统所治邑也时人多言孔子知礼或人以为知礼者不当复问也子闻之曰是礼也註孔安国曰虽知之当复问慎之至也疏子曰射不主皮註马融曰射有五善一曰和志体和也二曰和容有容仪也三曰主皮能中质也四曰和颂合雅颂五曰兴武与舞同也天子有三侯以熊虎豹皮为之言射者不但以中皮为善亦兼取之和容也为力不同科古之道也註马融曰为力为力役之事也亦有上中下设三科焉故曰不同科也疏子贡欲去告朔之饩羊註郑𤣥曰牲生曰饩礼人君每月告朔于庙有祭谓之朝享也鲁自文公始不视朔子贡见其礼废故欲去其羊也子曰赐也汝爱其羊我爱其礼註苞氏曰羊在犹所以识其礼也羊亡礼遂废也疏子曰事君尽礼人以为谄也註孔安国曰时事君者多无礼故以有礼者为谄也疏定公问君使臣臣事君如之何註孔安国曰定公鲁君谥也时臣失礼定公患之故问也孔子对曰君使臣以礼臣事君以忠疏子曰关雎乐而不淫哀而不伤註孔安国曰乐而不至淫哀而不至伤言其和也疏哀公问社于宰我宰我对曰夏后氏以松殷人以柏周人以栗曰使民战栗也註孔安国曰凡建邦立社各以其土所宜之木宰我不本其意妄为之説因周用栗便云使民战栗也子闻之曰成事不説註苞氏曰事已成不可复説解也遂事不谏註苞氏曰事已遂不可复谏止也既往不咎註苞氏曰事既往不可复追非咎也孔子非宰我故厯言三者欲使慎其后也疏子曰管仲之器小哉註言其器量小也或曰管仲俭乎註苞氏曰或人见孔子小之以为谓之太俭乎曰管氏有三归官事不摄焉得俭乎註苞氏曰三归者娶三姓女也妇人谓嫁为归摄犹兼也礼国君事大官各有人大夫并兼今管仲家臣备职非为俭也曰然则管仲知礼乎註苞氏曰或人以俭问故荅以安得俭或人闻不俭更谓为得知礼也曰邦君树塞门管氏亦树塞门邦君为两君之好有反坫管氏亦有反坫註郑𤣥曰反坫反爵之坫也在两楹之间人君有别外内于门树屛以蔽之若与邻国君为好㑹其献酢之礼更酌酌毕则各反爵于坫上今管仲皆僭为之如是是不知礼也管氏而知礼孰不知礼也疏子语鲁大师乐曰乐其可知也已始作翕如也註大师乐官名也言五音始奏翕如盛也从之纯如也註从读曰纵也言五音既发放纵尽其声纯纯如和谐也皦如也註言其音节分明也绎如也以成矣註纵之以纯如皦如绎如言乐始于翕如而成于三者也疏仪封人请见註郑𤣥曰仪盖卫下邑也封人官名也曰君子之至于斯者吾未尝不得见也从者见之註苞氏曰从者是弟子随孔子行者也通使得见者也出曰二三子何患于丧乎天下之无道也久矣註孔安国曰语诸弟子言何患于夫子圣徳之将丧亡耶天下之无道也已久矣极衰必有盛也天将以夫子为木铎註孔安国曰木铎施政教时所振也言天将命孔子制作法度以号令于天下也疏子谓韶尽美矣又尽善也註孔安国曰韶舜乐名也谓以圣徳受禅故曰尽善也谓武尽美矣未尽善也註孔安国曰武武王乐也以征伐取天下故曰未尽善也疏子曰居上不寛为礼不敬临丧不哀吾何以观之哉疏论语里仁第四疏子曰里仁为美註郑𤣥曰里者民之所居也居于仁者之里是为善也择不处仁焉得智註郑𤣥曰求善居而不处仁者之里不得为有智也疏子曰不仁者不可以久处约註孔安国曰久困则为非也不可以长处乐註孔安国曰必骄佚也仁者安仁註苞氏曰唯性仁者自然体之故谓安仁也智者利仁註王肃曰智者知仁为美故利而行之也疏子曰唯仁者能好人能恶人註孔安国曰唯仁者能审人之好恶也疏子曰苟志于仁矣无恶也註孔安国曰苟诚也言诚能志于仁者则其余无恶也疏子曰富与贵是人之所欲也不以其道得之不处也註孔安国曰不以其道得富贵则仁者不处也贫与贱是人之所恶也不以其道得之不去也註时有否泰故君子履道而反贫贱此则不以其道而得之者也虽是人之所恶不可违而去之也君子去仁恶乎成名註孔安国曰恶乎成名者不得成名为君子也君子无终食之间违仁造次必于是颠沛必于是註马融曰造次急遽也颠沛僵仆也虽急遽僵仆不违于仁也疏子曰我未见好仁者恶不仁者好仁者无以尚之註孔安国曰难复加也恶不仁者其为仁矣不使不仁者加乎其身註孔安国曰言恶不仁者能使不仁者不加非义于己不如好仁者无以加尚之为优也有能一日用其力于仁者矣乎我未见力不足者也註孔安国曰言人无能一日用其力修仁者耳我未见欲为仁而力不足者也盖有之乎我未之见也註孔安国曰谦不欲尽诬时人言不能为仁故云为能仁有耳其我未见也疏子曰民之过也各于其党观过斯知仁矣註孔安国曰党党类也小人不能为君子之行非小人之过也当恕而无责之观过使贤愚各当其所则为仁也疏子曰朝闻道夕死可矣註言将至死不闻世之有道也疏子曰士志于道而耻恶衣恶食者未足与议也疏子曰君子之于天下也无适也无莫也义之与比也註言君子之于天下无适无莫无所贪慕也唯义之所在也疏子曰君子懐徳註孔安国曰懐安也小人懐土註孔安国曰重迁也君子懐刑註孔安国曰安于法也小人懐惠註苞氏曰惠恩惠也疏子曰放于利而行註孔安国曰放依也每事依利而行之者也多怨註孔安国曰取怨之道也疏子曰能以礼让为国乎何有註何有者言不难也不能以礼让为国如礼何註苞氏曰如礼何者言不能用礼也疏子曰不患无位患所以立不患莫已知也求为可知也註苞氏曰求善道而学行之则人知已也疏子曰参乎吾道一以贯之哉曾子曰唯註孔安国曰直晓不问故荅曰唯也子出门人问曰何谓也曾子曰夫子之道忠恕而已矣疏子曰君子喻于义小人喻于利註孔安国曰喻犹晓也疏子曰见贤思齐焉註苞氏曰思与贤者等也见不贤而内自省也疏子曰事父母几谏註苞氏曰几微也言当微谏纳善言于父母也见志不从又敬而不违劳而不怨註苞氏曰见志者见父母志有不从已谏之色则又当恭敬不敢违父母意而遂已之谏也疏子曰父母在子不远游游必有方註郑𤣥曰方犹常也疏子曰三年无改于父之道可谓孝矣註郑𤣥曰孝子在丧哀戚思慕无所改其父之道非心之所忍为也子曰父母之年不可不知也一则以喜一则以惧註孔安国曰见其寿考则喜见其衰老则惧也疏子曰古之者言之不妄出也耻躬之不逮也註苞氏曰古人之言不妄出口者为耻其身行之将不及也疏子曰以约失之者鲜矣註孔安国曰俱不得中也奢则骄溢招祸俭约则无忧患也疏子曰君子欲讷于言而敏于行註苞氏曰讷迟钝也言欲迟钝而行欲敏也疏子曰徳不孤必有邻註方以类聚同志相求故必有邻是以不孤也疏子游曰事君数斯辱矣朋友数斯疏矣註孔安国曰数谓速数之数也疏论语集解义疏卷二论语集解义疏钦定四库全书论语集解义疏卷三魏何晏集解梁皇侃义疏论语公冶长第五疏子谓公冶长可妻也虽在缧绁之中非其罪也以其子妻之註孔安国曰公冶长弟子鲁人也姓公冶名长缧黑索也绁挛也所以拘罪人也疏子谓南容邦有道不废邦无道免于刑戮以其兄之子妻之註王肃曰南容弟子南宫縚鲁人也字子容不废言见任用也疏子谓子贱註孔安国曰子贱鲁人弟子宓不齐也君子哉若人鲁无君子者斯焉取斯註苞氏曰若人者若此人也如鲁无君子子贱安得取此行而学行之疏子贡问曰赐也何如子曰女器也註孔安国曰言汝是器用之人也曰何器也曰瑚琏也註苞氏曰瑚琏者黍稷器也夏曰瑚殷曰琏周曰簠簋宗庙器之贵者也疏或曰雍也仁而不佞註马融曰雍弟子仲弓名也姓冉也子曰焉用佞御人以口给屡憎于人不知其仁也焉用佞也註孔安国曰屡数也佞人口辞捷给数为人所憎也疏子使漆彫开仕对曰吾斯之未能信註孔安国曰开弟子也漆彫姓也开名也仕进之道未能信者未能究习也子悦註郑𤣥曰喜其志道深也疏子曰道不行乗桴浮于海从我者其由也与註马融曰桴编竹木也大者曰筏小者曰桴也子路闻之喜註孔安国曰喜与已俱行也子曰由也好勇过我无所取材註郑𤣥曰子路信夫子欲行故言好勇过我也无所取材者言无所取桴材也以子路不解微言故戏之耳一曰子路闻孔子欲乘桴浮海便喜不复顾望故孔子叹其勇曰过我无所复取哉言唯取于己也古字材哉同耳疏孟武伯问子路仁乎子曰不知也註孔安国曰仁道至大不可全名也又问子曰由也千秉之国可使治其赋也註孔安国曰赋兵赋也不知其仁也求也何如子曰求也千室之邑百乘之家可使为之宰也註孔安国曰千室之邑卿大夫之邑也卿大夫称家诸侯千乘卿大夫故曰百乘也宰家臣不知其仁也赤也何如子曰赤也束带立于朝可使与宾客言也註马融曰赤弟子公西华也有容仪可使为行人也不知其仁也疏子谓子贡曰女与回也孰愈註孔安国曰愈犹胜也对曰赐也何敢望回回也闻一以知十赐也闻一以知二子曰弗如也吾与女弗如也註苞氏曰既然子贡弗如复云吾与汝俱不如者盖欲以慰子贡心也疏宰予昼寝註苞氏曰宰予弟子宰我也子曰朽木不可彫也註苞氏曰朽腐也彫彫琢刻画也粪土之墙不可圬也註王肃曰圬墁也二者喻虽施功犹不成也于予与何诛註孔安国曰诛责也今我当何责于汝乎深责之辞也子曰始吾于人也聴其言而信其行今吾于人也聴其言而观其行于予与改是註孔安国曰改是者始聴言信行今更察言观行发于宰我昼寝也疏子曰吾未见刚者或对曰申枨註苞氏曰申枨鲁人也子曰枨也慾焉得刚註孔安国曰慾多情慾也疏子贡曰我不欲人之加诸我也吾亦欲无加诸人註马融曰加陵也子曰赐也非尔所及也註孔安国曰言不能止人使不加非义于己也疏子贡曰夫子之文章可得而闻也註章明也文彩形质着见可得以耳目自修也夫子之言性与天道不可得而闻也已矣註性者人之所受以生者也天道者元亨日新之道也深微故不可得而闻也疏子路有闻未之能行唯恐有闻註孔安国曰前所闻未能及得行故恐后有闻不得竝行也疏子贡问曰孔文子何以谓之文也註孔安国曰孔文子卫大夫孔叔圉也文谥也子曰敏而好学不耻下问是以谓之文也註孔安国曰敏者识之疾也下问问凡在已下者也疏子谓子产有君子之道四焉註孔安国曰子产郑大夫公孙侨也其行已也恭其事上也敬其养民也恵其使民也义疏子曰晏平仲善与人交久而人敬之註周生烈曰齐大夫也晏姓平谥名婴也疏子曰臧文仲居蔡註苞氏曰臧文仲鲁大夫臧孙辰也文谥也蔡国君之守龟也出蔡地因以为名焉长尺有二寸居蔡僭也山节藻棁註苞氏曰节者栭也刻镂为山也棁者梁上楹也画为藻文言其奢侈也何如其智也註孔安国曰非时人谓以为智也疏子张问曰令尹子文註孔安国曰令尹子文楚大夫姓鬬名㝅字于菟三仕为令尹无喜色三已之无愠色旧令尹之政必以告新令尹何如也子曰忠矣曰仁矣乎曰未知焉得仁註孔安国曰但闻其忠事未知其仁也崔子弑齐君陈文子有马十乘弃而违之註孔安国曰皆齐大夫也崔杼作乱陈文子恶之捐其四十匹马违而去之也至于他邦则曰犹吾大夫崔子也违之之至一邦则又曰犹吾大夫崔子也违之何如子曰清矣曰仁矣乎曰未知焉得仁註孔安国曰文子避恶逆去无道求有道当春秋时臣陵其君皆如崔杼无有可止者也疏季文子三思而后行子闻之曰再思斯可矣註郑𤣥曰季文子鲁大夫季孙行父也文谥也文子忠而有贤行其举事寡过不必及三思也疏子曰甯武子註马融曰卫大夫甯俞也武谥也邦有道则智邦无道则愚其智可及也其愚不可及也註孔安国曰详愚似实故曰不可及也疏子在陈曰归与归与吾党之小子狂简斐然成章不知所以裁之也註孔安国曰简大也孔子在陈思归欲去故曰吾党之小子狂者进趋于大道妄穿凿以成文章不知所以裁制我当归以裁制之耳遂归疏子曰伯夷叔齐不念旧恶怨是用希註孔安国曰伯夷叔齐孤竹君之二子也孤竹国名也疏子曰孰谓微生高直註孔安国曰微生姓名高鲁人也或乞醯焉乞诸其邻而与之註孔安国曰乞之四邻以应求者用意委曲非为直人也疏子曰巧言令色足恭註孔安国曰足恭便僻之貎也左丘明耻之丘亦耻之註孔安国曰左丘明鲁大史也匿怨而友其人註孔安国曰心内相怨而外诈亲也左丘明耻之丘亦耻之疏颜渊季路侍子曰盍各言尔志子路曰愿车马衣轻裘与朋友共弊之而无憾註孔安国曰憾恨也颜渊曰愿无伐善註孔安国曰自无称已之善也无施劳註孔安国曰无以劳事置施于人也子路曰愿闻子之志子曰老者安之朋友信之少者懐之註孔安国曰懐安也疏子曰已矣乎吾未见能见其过而内自讼者也註苞氏曰讼犹责也言人有过莫能自责者也疏子曰十室之邑必有忠信如丘者焉不如丘之好学也疏论语雍也第六疏子曰雍也可使南面註苞氏曰可使南面者言任诸侯可使治国政也疏仲弓问子桑伯子註王肃曰伯子书传无见也子曰可也简註以其能简故曰可也仲弓曰居敬而行简以临其民不亦可乎註孔安国曰居身敬肃临下寛略则可也居简而行简无乃大简乎註苞氏曰伯子之简大简也子曰雍之言然疏哀公问曰弟子孰为好学孔子对曰有颜回者好学不迁怒不贰过不幸短命死矣今也则亡未闻好学者也註凡人任情喜怒违理颜渊任道怒不过分迁者移也怒当其理不移易也不贰过者有不善未尝复行也疏子华使于齐冉子为其母请粟子曰与之釡註马融曰子华弟子公西华赤字也六斗四升曰釡也请益曰与之庾註苞氏曰十六斗为庾也冉子与之粟五秉註马融曰十六斛为秉五秉合八十斛也子曰赤之适齐也乘肥马衣轻裘吾闻之也君子周急不继富註郑𤣥曰非冉求与之太多也疏原思为之宰註苞氏曰弟子原宪也思字也孔子为鲁司冠以原宪为家邑宰也与之粟九百辞註孔安国曰九百九百斗也辞让不受也子曰毋註孔安国曰禄法所当受无以让也以与尔邻里乡党乎註郑𤣥曰五家为邻五邻为里万二千五百家为乡五百家为党也疏子谓仲弓曰犁牛之子骍且角虽欲勿用山川其舍诸註犁杂文也骍赤色也角者角周正中牺牲也虽欲以其所生犁而不用山川宁有舍之乎言父虽不善不害于其子之美也疏子曰回也其心三月不违仁其余则日月至焉而已矣註言余人暂有至仁时唯回移时而不变也疏季康子问仲由可使从政也与子曰由也果註苞氏曰果谓果敢决断也于从政乎何有曰赐也可使从政也与子曰赐也达註孔安国曰达谓通于物理也于从政乎何有曰求也可使从政也与子曰求也艺註孔安国曰艺谓多才能也于从政乎何有疏季氏使闵子骞为费宰註孔安国曰费季氏邑也季氏不臣而其邑宰数叛闻闵子骞贤故欲用也闵子骞曰善为我辞焉註孔安国曰不欲为季氏宰语使者曰善为我作辞说令不复召我也知有复我者註孔安国曰复我者重来召我也则吾必在汶上矣註孔安国曰去之汶水上欲北如齐也疏伯牛有疾註马融曰伯牛弟子冉耕也子问之自牖执其手註苞氏曰牛有恶疾不欲见人故孔子从牖执其手也曰亡之註孔安国曰亡丧也疾甚故持其手曰丧也命矣夫斯人也而有斯疾也斯人也而有斯疾也註苞氏曰再言之者痛惜之甚也疏子曰贤哉回也一箪食一瓢饮註孔安国曰箪笥也瓢瓠也在陋巷人不堪其忧回也不改其乐贤哉回也註孔安国曰颜渊乐道虽箪食在陋巷不改其所乐也疏冉求曰非不悦子之道力不足也子曰力不足者中道而废今汝画註孔安国曰画止也力不足者当中道而废今汝自止耳非力极也疏子谓子夏曰女为君子儒无为小人儒註马融曰君子为儒将以明其道小人为儒则矜其名也疏子游为武城宰註苞氏曰武城鲁下邑也子曰女得人焉耳乎哉註孔安国曰焉耳乎哉皆辞也曰有澹台灭明者行不由径非公事未尝至于偃之室也註苞氏曰澹台姓灭明名也字子羽言其公且方也疏子曰孟之反不伐註孔安国曰鲁大夫孟之侧也与齐战军大败不伐者不自伐其功也奔而殿将入门䇿其马曰非敢后也马不进也註马融曰殿在军后者也前曰启后曰殿孟之反贤而有勇军大奔独在后为殿人迎为功之不欲独有其名故云我非敢在后距敌也马不能前进耳疏子曰不有祝鮀之佞而有宋朝之美难乎免于今之世矣註孔安国曰佞口才也祝鮀卫大夫名子鱼也时世贵之宋朝宋国之美人也而善淫言当如祝鮀之佞而及如宋朝之美难矣免于今世之害也疏子曰谁能出不由户者何莫由斯道也註孔安国曰言人之立身成功当由道譬由人出入要当从户也疏子曰质胜文则野註苞氏曰野如野人言鄙略也文胜质则史註苞氏曰史者文多而质少也文质彬彬然后君子註苞氏曰彬彬文质相半之貎也疏子曰人生也直註马融曰言人之所以生于世而自终者以其正直之道也罔之生也幸而免註苞氏曰诬罔正直之道而亦生是幸而免也疏子曰知之者不如好之者好之者不如乐之者註苞氏曰学问知之者不如好之者笃好之者又不如乐之者深也疏子曰中人以上可以语上也中人以下不可以语上也註王肃曰上谓上智之人所知也两举中人以其可上可下也疏樊迟问智子曰务民之义註王肃曰务所以化导民之义也敬鬼神而逺之可谓智矣註苞氏曰敬鬼神而不渎也问仁子曰仁者先难而后获可谓仁矣註孔安国曰先劳苦乃后得功此所以为仁也疏子曰智者乐水註苞氏曰智者乐运其才智以治世如水流而不知己也仁者乐山註仁者乐如山之安固自然不动而万物生焉智者动註苞氏曰自进故动也仁者静註孔安国曰无欲故静也智者乐註郑𤣥曰智者自役得其志故乐也仁者夀註苞氏曰性静故夀考也疏子曰齐一变至于鲁鲁一变至于道註苞氏曰言齐鲁有太公周公之余化也太公大贤周公圣人今其政教虽衰若有明君兴之者齐可使如鲁鲁可使如大道行之时也疏子曰觚不觚註马融曰觚礼器也一升曰爵三升曰觚也觚哉觚哉註觚哉觚哉言非觚也以喻为政不得其道则不成也疏宰我问曰仁者虽告之曰井有仁者焉其从之与註孔安国曰宰我以为仁者必济人于患难故问有仁人堕井将自投下从而出之否乎欲极观仁人忧乐之所至也子曰何为其然也君子可逝也不可陷也註苞氏曰逝往也言君子可使往视之耳不肯自投救之也可欺也不可罔也註马融曰可欺者可使往也不可罔者不可得诬罔令自投下也疏子曰君子博学于文约之以礼亦可以弗畔矣夫註郑𤣥曰弗畔不违道也疏子见南子子路不悦夫子矢之曰予所否者天厌之天厌之註孔安国曰等以为南子者卫灵公夫人也淫乱而灵公惑之孔子见之者欲因以説灵公使行治道也矢誓也子路不悦故夫子誓之曰行道既非妇人之事而弟子不悦与之咒誓义可疑也疏子曰中庸之为徳也其至矣乎民鲜能久矣註庸常也中和可常行之徳也世乱先王之道废民鲜能行此道久矣非适今也疏子贡曰如能博施于民而能济衆者何如可谓仁乎子曰何事于仁必也圣乎尧舜其犹病诸註孔安国曰若能广施恩恵济民于患难尧舜至圣犹病其难也夫仁者己欲立而立人己欲达而达人能近取譬可谓仁之方也己註孔安国曰更为子贡説仁者之行也方道也但能近取譬于己皆恕己所不欲而勿施人也疏论语集解义疏卷三论语集解义疏钦定四库全书论语集解义疏卷四魏何晏集解梁皇侃义疏论语述而第七疏子曰述而不作信而好古窃比于我老彭註苞氏曰老彭殷贤大夫也好述古事我若老彭祖述之耳疏子曰黙而识之学而不厌诲人不倦何有于我哉註郑𤣥曰人无有是行于我我独有之也疏子曰徳之不脩也学之不讲也闻义不能徙也不善不能改也是吾忧也註孔安国曰夫子常以此四者为忧也疏子之燕居申申如也夭夭如也註马融曰申申夭夭和舒之貎也疏子曰甚矣吾衰也久矣吾不复梦见周公也註孔安国曰孔子衰老不复梦见周公也明盛时梦见周公欲行其道也疏子曰志于道註志慕也道不可体故志之而己据于徳註据杖也徳有成形故可据也依于仁註依倚也仁者功施于人故可倚之也游于艺註艺六艺也不足据依故曰游也疏子曰自行束脩以上吾未尝无诲焉註孔安国曰言人能奉礼自行束脩以上则皆教诲之也疏子曰不愤不启不悱不发举一隅而示之不以三隅反则吾不复也註郑𤣥曰孔子与人言必待其人心愤愤口悱悱乃后启发为之説也如此则识思之深也説则举一隅以语之其人不思其类则不复重教之也疏子食于有丧者之侧未尝饱也子于是日也哭则不歌註丧者哀戚饱食于其侧是无恻隠之心也疏子谓颜渊曰用之则行舍之则藏唯我与尔有是夫註孔安国曰言可行则行可止则止唯我与颜渊同耳子路曰子行三军则谁与註孔安国曰大国三军子路见孔子独美颜渊以为已有勇至于夫子为三军将亦当唯与已俱故发此问也子曰暴虎凭河死而无悔者吾不与也註孔安国曰暴虎徒搏也凭河徒渉也必也临事而惧好谋而成者也疏子曰富而可求也虽执鞭之士吾亦为之註郑𤣥曰富贵不可求而得者也当修徳以得之若于道可求者虽执鞭贱职我亦为之矣如不可求者从吾所好註孔安国曰所好者古人之道也疏子之所慎齐战疾註孔安国曰比三者人所不能慎而夫子能慎之也疏子在齐闻韶乐三月不知肉味註周生烈曰孔子在齐闻习韶乐之盛美故忽于肉味也曰不圗为乐之至于斯也註王肃曰为作也不圗作韶乐至于此此此齐也疏冉有曰夫子为卫君乎註郑𤣥曰为犹助也卫君者谓辄也卫灵公逐大子蒯聩公薨而立孙辄后晋赵鞅纳蒯聩于戚卫石曼姑帅师围之故问其意助辄否乎子贡曰诺吾将问之入曰伯夷叔齐何人也子曰古之贤人也曰怨乎曰求仁而得仁又何怨乎註孔安国曰伯夷叔齐让国逺去终于饿死故问怨乎以让为仁岂怨乎出曰夫子不为也註郑𤣥曰父子争国恶行也孔子以伯夷叔齐为贤且仁故知不助衞君明也疏子曰饭蔬食饮水曲肱而枕之乐亦在其中矣註孔安国曰蔬食菜食也肱臂也孔子以此为乐也不义而富且贵于我如浮云註郑𤣥曰富贵而不以义者于我如浮云非已之有也疏子曰加我数年五十以学易可以无大过矣註易穷理尽性以至于命年五十而知天命以知命之年读至命之书故可以无大过也疏子所雅言註孔安国曰雅言正言也诗书执礼皆雅言也註郑𤣥曰读先王典法必正言其音然后义全故不可有所讳也礼不诵故言执也疏叶公问孔子于子路子路不对註孔安国曰叶公名诸梁楚大夫食采于叶僭称公不对者未知所以荅也子曰女奚不曰其为人也发愤忘食乐以忘忧不知老之将至也云尔疏子曰我非生而知之者好古敏而以求之者也註郑𤣥曰言此者勉劝人于学也疏子不语怪力乱神註王肃曰怪怪异也力谓若奡盪舟乌获举千钧之属也乱谓臣弑君子弑父也神谓鬼神之事也或无益于教化也或所不忍言也疏子曰我三人行必得我师焉择其善者而从之其不善者而改之註言我三人行本无贤愚择善从之不善改之故无常师也疏子曰天生徳于予桓魋其如予何註苞氏曰桓魋宋司马黎也天生徳于予者谓授我以圣性也合徳天地吉而无不利故曰其如予何也疏子曰二三子以我为隠子乎吾无隠乎尔註苞氏曰二三子谓诸弟子也圣人智广道深弟子学之不能及以为有所隠匿故解之也吾无所行而不与二三子者是丘也註苞氏曰我所为无不与尔共之者是丘之心也疏子以四教文行忠信註四者有形质可举以教也疏子曰圣人吾不得而见之矣得见君子者斯可矣註疾世无明君也子曰善人吾不得而见之矣得见有恒者斯可矣亡而为有虚而为盈约而为泰难乎有恒矣註孔安国曰难可名之为有常也疏子钓而不纲弋不射宿註孔安国曰钓者一竿钓也纲者为大纲以横絶流以缴系钓罗属着纲也弋缴射也宿宿鸟也疏子曰盖有不知而作之者我无是也註苞氏曰时人多有穿凿妄作篇籍者故云然也多闻择其善者而从之多见而识之知之次也註孔安国曰如此次于生知之者也疏互乡难与言童子见门人惑註郑𤣥曰互乡乡名也其乡人言语自专不达时宜而有童子来见孔子门人怪孔子见也子曰与其进也不与其退也唯何甚註孔安国曰教诲之道与其进不与其退怪我见此童子恶恶何一甚也人洁己以进与其洁也不保其往也註郑𤣥曰往犹去也人虚已自洁而来当与其进之亦何能保其去后之行也疏子曰仁逺乎哉我欲仁斯仁至矣註苞氏曰仁道不逺行之则是至也疏陈司败问昭公知礼乎註孔安国曰司败官名也陈大夫也昭公鲁昭公也孔子对曰知礼孔子退揖巫马期而进也曰吾闻君子不党君子亦党乎君娶于呉为同姓谓之呉孟子君而知礼孰不知礼註孔安国曰巫马期弟子也名施相助匿非曰党鲁呉俱姬姓也礼同姓不婚而君娶呉女当称呉姬讳曰孟子也巫马期以告子曰丘也幸苟有过人必知之註孔安国曰以司败之言告也讳国恶礼也圣人智深道𢎞故受以为过也疏子与人歌而善必使反之而后和之註乐其善故使重歌而后自和之也疏子曰文莫吾犹人也註莫无也文无者犹俗言文不也文不吾犹人者言凡文皆不胜于人也躬行君子则吾未之有得也註孔安国曰躬为君子行己未能得之也疏子曰若圣与仁则吾岂敢註孔安国曰孔子谦不敢自名仁圣也抑为之不厌诲人不倦则可谓云尔己矣公西华曰正唯弟子不能学也註马融曰正如所言弟子犹不能学也况仁圣乎疏子疾病子路请祷註苞氏曰祷祷请于鬼神也子曰有诸註周生烈曰言有此祷请于鬼神之事乎子路对曰有之诔曰祷尔于上下神祇註孔安国曰子路失㫖也诔祷篇名也子曰丘之祷之久矣註孔安国曰孔子素行合于神明故曰丘祷之久矣疏子曰奢则不逊俭则固与其不逊也宁固註孔安国曰俱失之也奢不如俭奢则僭上俭则不及礼耳固陋也疏子曰君子坦荡荡小人长戚戚註郑𤣥曰坦荡荡寛广貎也长戚戚多爱惧貎也疏子温而厉威不勐恭而安疏论语泰伯第八疏子曰泰伯其可谓至徳也已矣三以天下让民无得而称焉註王肃曰泰伯周太王之太子也次弟仲雍少弟曰季歴季歴贤又生圣子文王昌昌必有天下故泰伯以天下三让于王季其让隠故民家无得而称言之者所以为至徳也疏子曰恭而无礼则劳慎而无礼则葸註葸畏惧之貎也言慎而不以礼节之则常畏惧也勇而无礼则乱直而无礼则绞註马融曰绞绞刺也君子笃于亲则民兴于仁故旧不遗则民不偷註苞氏曰兴起也君能厚于亲属不遗忘其故旧行之美者也则民皆化之起为仁厚之行不偷薄也疏曾子有疾召门弟子曰启予足启予手註郑𤣥曰启开也曾子以为受身体于父母不敢毁伤之故使弟子开衾而视之也诗云战战兢兢如临深渊如履薄冰註孔安国曰言此诗者喻己常诫慎恐有所毁伤也而今而后吾知免夫小子註周生烈曰乃今日而后我自知免于患难矣小子弟子也唿者欲使聴识其言也疏曾子有疾孟敬子问之註马融曰孟敬子鲁大夫仲孙㨗也曾子言曰鸟之将死其鸣也哀人之将死其言也善註苞氏曰欲戒敬子言我且将死言善可用也君子所贵乎道者三动容貎斯逺暴慢矣正颜色斯近信矣出辞气斯逺鄙倍矣註郑𤣥曰此道谓礼也动容貎能济济跄跄则人不敢暴慢之也正颜色能矜庄严栗则人不敢欺诞之也出辞气能顺而説则无恶戾之言入于耳也笾豆之事则有司存註苞氏曰敬子忘大务小故又戒之以此也笾豆礼器也疏曾子曰以能问于不能以多问于寡有若无实若虚犯而不校註苞氏曰校报也言见侵犯而不校之也昔者吾友尝从事于斯矣註马融曰友谓颜渊也疏曾子曰可以託六尺之孤註孔安国曰六尺之孤谓幼少之君也可以寄百里之命註孔安国曰摄君之政令也临大节而不可夺也註大节者安国家定社稷也夺者不可倾夺之也君子人与君子人也疏曾子曰士不可以不𢎞毅任重而道逺註苞氏曰𢎞大也毅强而能决断也士𢎞毅然后能负重任致逺路也仁以为己任不亦重乎死而后已不亦逺乎註孔安国曰以仁为己任重莫重焉死而后已逺莫逺焉疏子曰兴于诗註苞氏曰兴起也言修身当先学诗也立于礼註苞氏曰礼者所以立身也成于乐註孔安国曰乐所以成性也疏子曰民可使由之不可使知之註由用也可使用而不可使知者百姓能日用而不能知也疏子曰好勇疾贫乱也註苞氏曰好勇之人而患疾已贫贱者必将为乱也人而不仁疾之已甚乱也註孔安国曰疾恶大甚亦使其为乱也疏子曰如有周公之才之美设使骄且吝其余不足观也已矣註孔安国曰周公者周公旦也疏子曰三年学不至于谷不易得也已註孔安国曰谷善也言人三嵗学不至于善不可得言必无及也所以劝人于学也疏子曰笃信好学守死善道危邦不入乱邦不居天下有道则见无道则隠註苞氏曰言行当常然也危邦不入谓始欲往也乱邦不居今欲去也臣弑君子弑父乱也危者将乱之兆也邦有道贫且贱焉耻也邦无道富且贵焉耻也疏子曰不在其位不谋其政也註孔安国曰欲各专一于其职也子曰师挚之始关雎之乱洋洋乎盈耳哉註郑𤣥曰师挚鲁太师之名也始犹首也周道既衰微郑卫之音作正乐废而失节鲁太师挚识关雎之声而首理其乱者洋洋乎盈耳哉聴而美也疏子曰狂而不直註孔安国曰狂者进取宜直也侗而不愿註孔安国曰侗未成器之人也宜谨愿也悾悾而不信註苞氏曰悾悾悫悫也宜可信也吾不知之矣註孔安国曰言皆与常度反故我不知也疏子曰学如不及犹恐失之註学自外入至熟乃可长久如不及犹恐失之耳疏子曰巍巍乎舜禹之有天下也而不与焉註美舜禹已不与求夭下而得之也巍巍者高大之称也疏子曰大哉尧之为君也巍巍乎唯天为大唯尧则之註孔安国曰则法也美尧能法天而行化也荡荡乎民无能名焉註苞氏曰荡荡广逺之称也言其布徳广逺民无能识名焉巍巍乎其有成功也註功成化隆高大巍巍也焕乎其有文章註焕明也其立文垂制复着明也疏舜有臣五人而天下治註孔安国曰禹稷契臯陶伯益也武王曰予有乱臣十人註马融曰乱理也理官者十人也谓周公旦召公奭太公望毕公荣公大颠闳夭散宜生南宫适其余一人谓文母也孔子曰才难不其然乎唐虞之际于斯为盛有妇人焉九人而已註孔安国曰唐者尧号也虞者舜号也际者尧舜交㑹之间也斯此也此此于周也言尧舜交㑹之问比于此周周最盛多贤才然尚有一妇人其余九人而已大才难得岂不然乎参分天下有其二以服事殷周徳其可谓至徳也已矣註苞氏曰殷纣淫乱文王为西伯而有圣徳天下之归周者三分有二而犹以服事殷故谓之至徳也疏子曰禹吾无闲然矣註孔安国曰孔子推禹功徳之盛言已不能复闲厠其闲也菲饮食而致孝乎鬼神註马融曰菲薄也致孝乎鬼神祭祀丰洁也恶衣服而致美乎黻冕註孔安国曰损其常服以盛祭服也卑宫室而尽力乎沟洫註苞氏曰方里为井井闲有沟沟广深四尺十里为城城闲有洫洫广深八尺也禹吾无闲然矣疏论语集解义疏卷四论语集解义疏钦定四库全书论语集解义疏巻五魏何晏集解梁皇侃义疏论语子罕第九疏子罕言利与命与仁註罕者希也利者义之和也命者天之命也仁者行之盛也寡能及之故希言也疏达巷党人曰大哉孔子博学而无所成名註郑𤣥曰达巷者党名也五百家为党此党之人美孔子博学道艺不成一名而已子闻之谓门弟子曰吾何执执御乎执射乎吾执御矣註郑𤣥曰闻人美之承以谦也吾执御者欲名六艺之卑也疏子曰麻冕礼也今也纯俭吾从衆註孔安国曰冕缁布冠也古者积麻三十升布以为之纯丝也丝易成故从俭也拜下礼也今拜乎上泰也虽违衆吾从下註王肃曰臣之与君行礼者下拜然后升成礼时臣骄泰故于上拜也今从下礼之恭也疏子絶四毋意註以道为度故不任意也毋必註用之则行舍之则藏故无专必也毋固註无可无不可故无固行也毋我註述古而不自作处羣萃而不自异唯道是从故不自有其身也疏子畏于匡註苞氏曰匡人误围夫子以为阳虎阳虎尝暴于匡夫子弟子颜克时又与虎俱往后克为夫子御至于匡匡人相与共识克又夫子容貌与虎相似故匡人以兵围之曰文王旣没文不在兹乎註孔安国曰兹此也言文王虽已没其文见在此此自此其身也天之将丧斯文也后死者不得与于斯文也註孔安国曰文王既没故孔子自谓后死也言天将丧斯文者本不当使我知之今使我知之未欲丧也天之未丧斯文也匡人其如予何註马融曰如予何者犹言奈我何也天之未丧此文也则我当传之匡人欲柰我何言其不能违天而害己也疏大宰问于子贡曰夫子圣者与何其多能也註孔安国曰大宰大夫官名也或呉或宋未可分也疑孔子多能于小艺也子贡曰固天纵之将圣又多能也註孔安国曰言天固纵之大圣之德又使多能也子闻之曰大宰知我者乎吾少也贱故多能鄙事君子多乎哉不多也註苞氏曰我少小贫贱常自执事故多能为鄙人之事君子固不当多能也疏牢曰子云吾不试故艺註郑𤣥曰牢弟子子牢也试用也言孔子自云我不见用故多能伎艺也疏子曰吾有知乎哉无知也註知者知意之知也言知者言未必尽也今我诚尽也有鄙夫来问于我空空如也我叩其两端而竭焉註孔安国曰有鄙夫来问于我其意空空然我则发事之终始两端以语之竭尽所知不为有爱也疏子曰凤鸟不至河不出圗吾已矣夫註孔安国曰有圣人受命则凤鸟至河出圗今天无此瑞吾已矣夫者不得见也河圗八卦是也疏子见齐衰者冕衣裳者与瞽者註苞氏曰冕者冕冠也大夫之服也瞽者盲者也见之虽少者必作过之必趋註苞氏曰作起也趋疾行也此夫子哀有丧尊在位恤不成人也疏颜渊喟然叹曰註喟然叹声也仰之弥髙钻之弥坚註言不可穷尽也瞻之在前忽焉在后註言忽怳不可为形象也夫子循循然善诱人註循循次序貎也诱进也言夫子正以此道劝进人有次序也博我以文约我以礼欲罢不能既竭吾才如有所立卓尔虽欲从之末由也已註孔安国曰言夫子既以文章开博我又以礼节节约我使我欲罢而不能已竭我才矣其有所立则又卓然不可及言已虽蒙夫子之善诱犹不能及夫子之所立也疏子疾病註苞氏曰疾甚曰病也子路使门人为臣註郑𤣥曰孔子尝为大夫故子路欲使弟子行其臣之礼也病闲曰久矣哉由之行诈也无臣而为有臣吾谁欺欺天乎註孔安国曰病少差曰闲也言子路有是心非唯今日也且予与其死于臣之手也无宁死于二三子之手乎註马融曰无宁宁也二三子门人也就使我有臣而死其手我宁死弟子之手乎且予纵不得大𦵏註孔安国曰君臣礼𦵏也予死于道路乎註马融曰就使我不得以君臣之礼𦵏有二三子在我宁当忧弃于道路乎疏子贡曰有美玉于斯韫匵而藏诸求善贾而沽诸註马融曰韫藏也匵匮也藏诸匵中也沽卖也得善贾宁卖之耶子曰沽之哉沽之哉我待贾者也註苞氏曰沽之哉不衒卖之辞也我居而待贾者也疏子欲居九夷註马融曰九夷东方之夷有九种也或曰陋如之何子曰君子居之何陋之有註马融曰君子所居者皆化也疏子曰吾自卫反于鲁然后乐正雅颂各得其所註郑𤣥曰反鲁鲁哀公十一年冬也是时道衰乐废孔子来还乃正之也故曰雅颂各得其所也疏子曰出则事公卿入则事父兄丧事不敢不勉不为酒困何有于我哉註马融曰困乱也疏子在川上曰逝者如斯夫不舍昼夜註郑𤣥曰逝往也言凡往者如川之流也疏子曰吾未见好德如好色者也註疾时人薄于德而厚于色故以发此言也疏子曰譬如为山未成一篑止吾止也註苞氏曰篑土笼也此劝人进于道徳也为山者其功虽已多未成一笼而中道止者我不以其前功多而善之也见其志不遂故不与也譬如平地虽覆一篑进吾往也註马融曰平地者将进加功虽始覆一篑我不以其见功少而薄之也据其欲进而与之也疏子曰语之而不惰者其回也与註颜渊则解故语之不惰余人不解故有惰语之时也疏子谓颜渊曰惜乎吾见其进也未见其止也註马融曰孔子谓颜渊进益未止痛惜之甚也疏子曰苖而不秀者有矣夫秀而不实者有矣夫註孔安国曰言万物有生而不育成者喻人亦然也疏子曰后生可畏也焉知来者之不如今也註后生谓年少也四十五十而无闻焉斯亦不足畏也已矣疏子曰法语之言能无从乎改之为贵註孔安国曰人有过以正道告之口无所不顺从之能必自改乃为贵也巽与之言能无悦乎绎之为贵註马融曰巽恭也谓恭巽谨敬之言也闻之无不悦者也能寻绎行之乃为贵也悦而不绎从而不改吾末如之何也己矣疏子曰主忠信无友不如己者过则勿惮改註慎其所主所友有过务改皆所以为益者也疏子曰三军可夺帅也匹夫不可夺志也註孔安国曰三军虽衆人心非一则其将帅可夺之而取匹夫虽微苟守其志不可得而夺也疏子曰衣弊緼袍与衣狐貉者立而不耻者其由也与註孔安国曰緼枲着也不忮不求何用不臧註马融曰忮害也臧善也言不忮害不贪求何用为不善疾贪恶忮害之诗也子路终身诵之子曰是道也何足以臧註马融曰臧善也尚复有美于是者何足以为善也疏子曰嵗寒然后知松栢之后凋也註大寒之嵗衆木皆死然后知松栢之小凋伤平嵗则衆木亦有不死者故须嵗寒而后别之喻凡人处治世亦能自修整与君子同在浊世然后知君子之正不苟容也疏子曰智者不惑註苞氏曰不惑乱也仁者不忧註孔安国曰不忧患也勇者不惧疏子曰可与共学未可与适道註适之也虽学或得异端未必能之道者也可与适道未可与立註虽能之道未必能以有所成立者也可与立未可与权註虽能有所立未必能权量其轻重之极也唐棣之华偏其反而岂不尔思室是逺而註逸诗也唐棣栘也华反而后合赋此诗以言权道反而后至于大顺也思其人而不得见者其室逺也以言思权而不得见者其道逺也子曰未之思也夫何逺之有哉註夫思者当思其反反是不思所以为逺也能思其反何逺之有言权可知唯不知思耳思之有次序斯可知矣疏论语乡党第十疏孔子于乡党恂恂如也似不能言者註王肃曰恂恂温恭貎也其在宗庙朝廷便便言唯谨尔註郑𤣥曰便便言辨貌虽辨而谨敬也朝与下大夫言侃侃如也註孔安国曰侃侃和乐貌也与上大夫言誾誾如也註孔安国曰誾誾中正貌也君在踧踖如也与与如也註马融曰君在者君视朝也踧踖恭敬貌也与与威仪中适之貌也疏君召使摈註郑𤣥曰君召使摈者有宾客使迎之也色勃如也註孔安国曰必变色也足躩如也註苞氏曰盘辟貎也揖所与立左右其手衣前后襜如也註郑𤣥曰揖左人左其手揖右人右其手一俛一仰故衣前后则襜如也趋进翼如也註孔安国曰言端正也宾退必复命曰宾不顾矣註孔安国曰复命白宾已去也疏入公门鞠躬如也如不容註孔安国曰敛身也立不中门行不履阈註孔安国曰阈门限也过位色勃如也足躩如也註苞氏曰过君之空位也其言似不足者摄齐升堂鞠躬如也屏气似不息者註孔安国曰皆重慎也衣下曰齐摄齐者抠衣也出降一等逞颜色怡怡如也註孔安国曰先屏气下阶舒气故怡怡如也没阶趋进翼如也註孔安国曰没尽也下尽阶也复其位踧踖如也孔安国曰来时所过位也疏执圭鞠躬如也如不胜註苞氏曰为君使以聘问邻国执持君之圭鞠躬者敬慎之至也上如揖下如授勃如战色足蹜蹜如有循註郑𤣥曰上如揖授玉宜敬也下如授不敢忘礼也战色敬也足蹜蹜如有循举前曳踵行也享礼有容色註郑𤣥曰享献也聘礼既聘而享享用圭璧有庭实也私觌愉愉如也註郑𤣥曰觌见也既享乃以私礼见愉愉颜色和也疏君子不以绀緅饰註孔安国曰一入曰緅饰者不以为领袖缘也绀者斋服盛色以为饰似衣斋服也緅者三年练以緅饰衣为其似衣丧服故皆不以饰衣也红紫不以为䙝服註王肃曰䙝服私居非公㑹之服者也皆不正䙝尚不衣正服无所施当暑缜絺绤必表而出註孔安国曰暑则单服絺绤葛也必表而出加上衣也缁衣羔裘素衣麑裘黄衣狐裘註孔安国曰服皆中外之色相称也䙝裘长短右袂註孔安国曰私家裘长主温也短右袂便作事也必有寝衣长一身有半註孔安国曰今被也狐貉之厚以居註郑𤣥曰在家以接宾客也去丧无所不佩註孔安国曰去除也非丧则备佩所宜佩也非帷裳必杀之註王肃曰衣必有杀缝唯帷裳无杀也羔裘𤣥冠不以弔註孔安国曰丧主素吉主𤣥吉凶异服故不相弔也吉月必朝服而朝註孔安国曰吉月月朔也朝服皮弁服也齐必有明衣布註孔安国曰以布为沐浴衣也疏齐必变食註孔安国曰改常食也居必迁坐註孔安国曰易常处也食不厌精脍不厌细食饐而餲註孔安国曰饐餲臰味变也鱼馁而肉败不食註孔安国曰鱼败曰馁也色恶不食臰恶不食失饪不食註孔安国曰失饪失生熟之节也不时不食註郑𤣥曰不时非朝夕日中时也割不正不食不得其酱不食註马融曰鱼脍非芥酱不食肉虽多不使胜食气唯酒无量不及乱沽酒市脯不食不撤姜食註孔安国曰撤去也齐禁薰物姜辛而不薰故不去也不多食註孔安国曰不过饱也祭于公不宿肉註周生烈曰助祭于君所得牲体归则以班赐不留神惠也祭肉不出三日出三日不食之矣註郑𤣥曰自其家祭肉也过三日不食是亵鬼神之余也食不语寝不言虽蔬食菜羮苽祭必齐如也註孔安国曰齐严敬貌也三物虽薄祭之必敬也疏席不正不坐乡人饮酒杖者出斯出矣註孔安国曰杖者老人也乡人饮酒之礼主于老者老者礼毕出孔子从而后出也疏乡人傩朝服而立于阼阶註孔安国曰傩驱逐疫鬼也恐惊先祖故朝服立庙之阼阶也疏问人于他邦再拜而送之註孔安国曰拜送使者敬之也疏康子馈药拜而受之註苞氏曰遗孔子药也曰丘未达不敢尝註孔安国曰未知其故故不尝礼也疏廐焚子退朝曰伤人乎不问马註郑𤣥曰重人贱畜也云子退朝者自鲁之朝来归也疏君赐食必正席先尝之註孔安国曰敬君惠也既尝之乃以班赐也君赐腥必熟而荐之註孔安国曰荐荐其先祖也君赐生必畜之侍食于君君祭先饭註郑𤣥曰于君祭则先饭矣若为先尝食然也疏疾君视之东首加朝服拖绅註苞氏曰夫子疾也处南牖之下东首加其朝服拖绅绅大带也不敢不衣朝服见君也疏君命召不俟驾行矣註郑𤣥曰急趋君命也出行而车既驾随之疏入大庙毎事问註郑𤣥曰为君助祭也大庙周公庙也疏朋友死无所归曰于我殡註孔安国曰重朋友之恩也无所归无亲昵也疏朋友之馈虽车马非祭肉不拜註孔安国曰不拜有通财之义也疏寝不尸註苞氏曰不偃卧四体布展手足似死人也居不容註孔安国曰为室家之敬难久也疏子见齐衰者虽狎必变註孔安国曰狎素相亲狎也见冕者与瞽者虽䙝必以貌註周生烈曰䙝谓数相见也必当以貌礼也凶服者式之式负版者註孔安国曰凶服者送死之衣物也负版持邦国之圗籍者也有盛馔必变色而作註孔安国曰作起也敬主人之亲馈也迅雷风烈必变註郑𤣥曰敬天之怒也风疾雷为烈也疏升车必正立执绥註周生烈曰正立执绥所以为安也车中不内顾註苞氏曰舆中不内顾者前视不过衡枙旁视不过輢毂也不疾言不亲指疏色斯举矣註马融曰见颜色不善则去之翔而后集註周生烈曰回翔审观而后下止也曰山梁雌雉时哉时哉子路供之三嗅而作註言山梁雌雉得其时而人不得时故叹之子路以其时物故供具之非其本意不苟食故三嗅而起也疏论语集解义疏巻五论语集解义疏钦定四库全书论语集解义疏卷六魏何晏集解梁皇侃义疏论语先进第十一疏子曰先进于礼乐野人也后进于礼乐君子也註先进后进谓士先后辈也礼乐因世损益后进与礼乐俱得时之中斯君子矣先进有古风斯野人也如用之则吾从先进註苞氏曰将移风易俗归之纯素先进犹近古风故从之疏子曰从我于陈蔡者皆不及门者也註郑𤣥曰言弟子之从我而厄于陈蔡者皆不反仕进之门而失其所也疏徳行颜渊闵子骞冉伯牛仲弓言语宰我子贡政事冉有季路文学子游子夏疏子曰囘也非助我者也于吾言无所不说註孔安国曰助犹益也言囘闻言即解无可发起增益于己也疏子曰孝哉闵子骞人不闲于其父母昆弟之言註陈群曰言闵子骞为人上事父母下顺兄弟动静尽善故人不得有非闲之言也疏南容三复白圭註孔安国曰诗云白圭之玷尚可磨也斯言之玷不可为也南容读诗至此三反覆之是其心慎言也孔子以其兄之子妻之疏季康子问弟子孰为好学孔子对曰有颜囘者好学不幸短命死矣今也则亡未闻好学者疏颜渊死颜路请子之车以为之椁註孔安国曰颜路颜渊之父也家贫故欲请孔子之车卖以作椁子曰才不才亦各言其子也鲤也死有棺而无椁吾不可徒行以为之椁以吾从大夫之后吾以不可徒行註孔安国曰鲤孔子之子伯鱼也孔子时为大夫故言吾从大夫之后不可以徒行是谦之辞也疏颜渊死子曰噫註苞氏曰噫痛伤之声也天丧予天丧予註天丧予者若丧已再言之者痛惜之甚也疏颜渊死子哭之恸註马融曰恸哀过也从者曰子恸矣子曰有恸乎註孔安国曰不自知己之悲哀过也非夫人之为恸而谁为恸疏颜渊死门人欲厚葬之子曰不可註礼贫富各有宜颜渊家贫而门人欲厚葬之故不听也门人厚葬之子曰囘也视予犹父也予不得视犹子也非我也夫二三子也註马融曰言囘自有父父意欲听门人厚葬之我不得制止也非其厚葬故云尔也疏季路问事鬼神子曰未能事人焉能事鬼曰敢问死曰未知生焉知死註陈群曰鬼神及死事难明语之无益故不荅也疏闵子骞侍侧誾誾如也子路行行如也冉有子贡侃侃如也子乐註郑𤣥曰乐各尽其性也行行刚强之貌也曰若由也不得其死然註孔安国曰不得以寿终也疏鲁人为长府闵子骞曰仍旧贯如之何何必改作註郑𤣥曰长府藏名也藏财货曰府仍因也贯事也因旧事则可何乃复更改作也子曰夫人不言言必有中註王肃曰言必有中善其不欲劳民更改作也疏子曰由之鼓瑟奚为于丘之门註马融曰言子路鼓瑟不合雅颂也门人不敬子路子曰由也升堂矣未入于室也註马融曰升我堂矣未入室耳门人不解谓孔子言为贱子路故复解之也疏子贡问曰师与商也孰贤乎子曰师也过商也不及註孔安国曰言俱不得中也曰然则师愈与子曰过犹不及也註愈犹胜也疏季氏富于周公註孔安国曰周公天子之宰卿士也而求也为之聚敛而附益也註孔安国曰冉求为季氏宰为之急赋税也子曰非吾徒也小子鸣鼓攻之可也註郑𤣥曰小子门人也鸣鼓声其罪以责也疏柴也愚註弟子高柴也字子羔愚愚直之愚也参也鲁註孔安国曰鲁钝也㑹子迟钝也师也僻註马融曰子张才过人失在邪僻文过也由也喭註郑𤣥曰子路之行失于吸喭也子曰囘也其庶乎屡空赐不受命而货殖焉忆则屡中註言囘庶几圣道虽数空匮而乐在其中矣赐不受敎命唯财货是殖忆度是非盖羙囘所以励赐也一曰屡犹毎也空犹虚中也以圣人之善道敎数子之庶几犹不至于知道者各内有此害其于庶几每能虚中者唯囘懐道深远不虚心不能知道子贡无数子病然亦不知道者虽不穷理而幸中虽非天命而偶富亦所以不虚心也疏子张问善人之道子曰不践迹亦不入于室註孔安国曰践循也言善人不但循追旧迹而已亦多少能创业然亦不能入于圣人之奥室也子曰论笃是与君子者乎色庄者乎註论笃者谓口无择言君子者谓身无鄙行也色庄者不恶而严以逺小人者也言此三者皆可以为善人也疏子路问闻斯行诸註苞氏曰赈穷救乏之事也子曰有父兄在如之何其闻斯行之也註孔安国曰当白父兄不可得自专也冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问註孔安国曰惑其问同而答异也子曰求也退故进之由也兼人故退之註郑𤣥曰言冉有性谦退子路务在胜尚人各因其人之失而正之疏子畏于匡颜渊后註孔安国曰言与孔子相失故在后也子曰吾以汝为死矣曰子在回何敢死註苞氏曰言夫子在已无所敢死也疏季子然问仲由冉求可谓大臣与註孔安国曰季子然季氏之子弟也自多得臣此二子故问之也子曰吾以子为异之问曽由与求之问註孔安国曰谓子问异事耳则此二人之问安足为大臣乎所谓大臣者以道事君不可则止今由与求也可谓具臣矣註孔安国曰言备臣数而已也曰然则从之者与註孔安国曰问为臣皆当从君所欲耶子曰弑父与君亦不从也註孔安国曰二子虽从其主亦不与为大逆也疏子路使子羔为费宰子曰贼夫人之子註苞氏曰子羔学未熟习而使为政所以贼害人也子路曰有民人焉有社稷焉何必读书然后为学註孔安国曰言治民事神于是而习亦学也子曰是故恶夫佞者註孔安国曰疾其以口给应遂已非而不知穷者也疏子路曾晳註孔安国曰曾晳曾参父也名㸃也冉有公西华侍坐子曰以吾一日长乎尔无吾以也註孔安国曰言我问汝汝无以我长故难对也居则曰不吾知也註孔安国曰汝常居云人不知己也如或知尔则何以哉註孔安国曰如有用汝者则何以为治乎子路卒尔而对註卒尔先三人对也曰千乗之国摄乎大国之闲加之以师旅因之以饥馑註苞氏曰摄摄迫乎大国之闲也由也为之比及三年可使有勇且知方也註方义方也夫子哂之註马融曰哂笑也求尔何如对曰方六七十如五六十註求性谦退言欲得方六七十如五六十里小国治之而已也求也为之比及三年可使足民也如其礼乐以俟君子註孔安国曰求自云能足民而己谓衣食足也若礼乐之化当以待君子谦之辞也赤尔何如对曰非曰能之愿学焉宗庙之事如㑹同端章甫愿为小相焉註郑𤣥曰我非自言能也愿学为之宗庙之事谓祭祀也诸侯时见曰㑹殷见曰同端𤣥端也衣𤣥端冠章甫诸侯日视朝服也小相谓相君礼者㸃尔何如鼓瑟希註孔安国曰思所以对故其音希也铿尔舍瑟而作对曰异乎三子者之撰註孔安国曰置瑟起对也撰具也为政之具也铿尔者投瑟之声也子曰何伤乎亦各言其志也註孔安国曰各言己志于义无伤之曰暮春者春服既成得冠者五六人童子六七人浴乎沂风乎舞雩咏而归註苞氏曰暮春者季春三月也春服既成者衣单袷之时也我欲得冠者五六人童子六七人浴于沂水之上风凉于舞雩之下歌咏先王之道归夫子之门也夫子喟然叹曰吾与㸃也註周生烈曰善点之独知时也三子者出曾晳后曾晳曰夫三子者之言何如子曰亦各言其志也已矣曰吾子何哂由也子曰为国以礼其言不让是故哂之註苞氏曰为国以礼礼道贵让子路言不让故笑之也唯求则非邦也与安见方六七十如五六十而非邦也者唯赤则非邦也与宗庙㑹同非诸侯如之何註孔安国曰明皆诸侯之事与子路同徒笑子路不让也赤也为之小相孰能为之大相註孔安国曰赤谦言小相耳孰能为大相者也疏论语颜渊第十二疏颜渊问仁子曰尅已复礼为仁疏马融曰尅己约身也孔安国曰复反也身能反礼则为仁矣一日尅己复礼天下归仁焉註马融曰一日犹见归况终身乎为仁由己而由人乎哉註孔安国曰行善在己不在人者也颜渊曰请问其目註苞氏曰知其必有条目故请问之也子曰非礼勿视非礼勿听非礼勿言非礼勿动註郑𤣥曰此四者尅己复礼之目也颜渊曰回虽不敏请事斯语矣註王肃曰敬事此语必行之疏仲弓问仁子曰出门如见大宾使民如承大祭註孔安国曰为仁之道莫尚乎敬也己所不欲勿施于人在邦无怨在家无怨註苞氏曰在邦为诸侯也在家为卿大夫也仲弓曰雍虽不敏请事斯语矣疏司马牛问仁子曰仁者其言也讱註孔安国曰讱难也牛宋人弟子司马犂也曰其言也讱斯谓之仁矣乎子曰为之难言之得无讱乎註孔安国曰行仁难言仁亦不得不难矣疏司马牛问君子子曰君子不忧不惧註孔安国曰牛兄桓魋将为乱牛自宋来学常忧惧故孔子解之曰不忧不惧斯谓之君子矣乎子曰内省不疚夫何忧何惧註苞氏曰疚病也内省无罪恶无所可忧惧也疏司马牛忧曰人皆有兄弟我独亡註郑𤣥曰牛兄桓魋行恶死丧无日我独为无兄弟也子夏曰商闻之矣死生有命富贵在天君子敬而无失与人恭而有礼四海之内皆为兄弟也君子何患乎无兄弟也註苞氏曰君子疎恶而友贤九州之人皆可以礼亲也疏子张问明子曰浸润之谮肤受之愬不行焉可谓明也已矣註郑𤣥曰谮人之言如水之浸润以渐成人之祸也马融曰肤受之愬皮肤外语非其内实也浸润之谮肤受之愬不行焉可谓逺也已矣註马融曰无此二者非但为明其徳行高逺人莫能及之也疏子贡问政子曰足食足兵令民信之矣子贡曰必不得已而去于斯三者何先曰去兵曰必不得已而去于斯二者何先曰去食自古皆有死民不信不立孔安国曰死者古今常道也人皆有之治邦不可失信也疏棘子城曰君子质而已矣何以文为註郑𤣥曰旧说云棘子城卫大夫也子贡曰惜乎夫子之说君子也驷不及舌註郑𤣥曰惜乎夫子之说君子也过言一出驷马追之不及舌也文犹质也质犹文也虎豹之鞹犹犬羊之鞹也註孔安国曰皮去毛曰鞹虎豹与犬羊别者正以毛文异耳今使文质同者何以别虎豹与犬羊耶疏哀公问于有若曰年饥用不足如之何有若对曰盍彻乎註郑𤣥曰盍者何不也周法十一而税谓之彻彻通也为天下通法也曰二吾犹不足如之何其彻也註孔安国曰二谓十二而税也对曰百姓足君孰与不足百姓不足君孰与足註孔安国曰孰谁也疏子张问崇徳辨惑註苞氏曰辨别也子曰主忠信徙义崇徳註苞氏曰徙义见义则徙意从之也爱之欲其生也恶之欲其死也既欲其生也又欲其死是惑也註苞氏曰爱恶当有常一欲生之一欲死之是心惑也诚不以富亦祇以异註郑𤣥曰此诗小雅也祇适也言此行诚不可以致富适以是为异耳取此诗之异义以非之也疏齐景公问政于孔子孔子对曰君君臣臣父父子子註孔安国曰当此时陈恒制齐君不君臣不臣父不父子不子故以此对也公曰善哉信如君不君臣不臣父不父子不子虽有粟吾岂得而食诸註孔安国曰言将危也陈氏果灭齐也疏子曰片言可以折狱者其由也与註孔安国曰片犹偏也听讼必须两辞以定是非偏信一言以折狱者唯子路可也子路无宿诺註宿豫也子路笃信恐临时多故故不豫诺也疏子曰听讼吾犹人也註苞氏曰言与人等也必也使无讼乎註王肃曰化之在前也疏子张问政子曰居之无倦行之以忠註王肃曰言为政之道居之于身无得懈倦行之于民必以忠信也疏子曰君子博学于文约之以礼亦可以弗畔矣夫註𤣥曰弗畔不违道也疏子曰君子成人之美不成人之恶小人反是疏季康子问政于孔子孔子对曰政者正也子帅而正孰敢不正註郑𤣥曰季康子鲁上卿诸臣之帅也疏季康子患盗问于孔子孔子对曰苟子之不欲虽赏之不窃註孔安国曰欲多情欲也言民化于上不从其所令从其所好也疏季康子问政于孔子曰如杀无道以就有道何如註孔安国曰就成也欲多杀以止姧也孔子对曰子为政焉用杀子欲善而民善矣君子之徳风小人之徳草也草尚之风必偃註孔安国曰亦欲令康子先自正也偃仆也加草以风无不仆者犹民之化于上也疏子张问士何如斯可谓之达矣子曰何哉尔所谓达者子张对曰在邦必闻在家必闻註郑𤣥曰言士之所在皆能有名誉也子曰是闻也非达也夫达者质直而好义察言而观色虑以下人註马融日常有谦退之志察言语见颜色知其所欲其念虑常欲以下人也在邦必达在家必达註马融曰谦尊而光卑而不可踰也夫闻者色取仁而行违居之不疑註马融曰此言佞人也佞人假仁者之色行之则违安居其伪而不自疑者也在邦必闻在家必闻註马融曰佞人党多也疏樊迟从游于舞雩之下註苞氏曰舞雩之处有坛墠树木故其下可游也曰敢问崇徳修慝辨惑註孔安国曰慝恶也修治也治恶为善也子曰善或问先事后得非崇徳与註孔安国曰先劳于事然后得报也攻其恶毋攻人之恶非修慝与一朝之忿忘其身以及其亲非惑与疏樊迟问仁子曰爱人问智子曰知人樊迟未达子曰举直错诸枉能使枉者直註苞氏曰举正直之人用之废置邪枉之人则皆化为直也樊迟退见子夏曰向也吾见于夫子而问智子曰举直错诸枉能使枉者直何谓也子夏曰富哉是言乎註孔安国曰富盛也舜有天下选于衆举臯陶不仁者逺矣汤有天下选于衆举伊尹不仁者逺矣註孔安国曰言舜汤有天下选择于衆举臯陶伊尹则不仁者逺矣仁者至矣疏子贡问友子曰忠告而善𨗳之否则止无自辱焉註苞氏曰忠告以是非告之也以善导之不见从则止必言之或见辱也疏曽子曰君子以文㑹友註孔安国曰友以文徳合也以友辅仁註孔安国曰友有相切磋之道所以辅成己之仁也疏论语集解义疏卷六论语集解义疏钦定四库全书论语集觧义疏卷七魏何晏集解梁皇侃义疏论语子路第十三疏子路问政子曰先之劳之註孔安国曰先导之以徳使民信之然后劳之易曰说以使民民忘其劳也请益曰无倦註孔安国曰子路嫌其少故请益曰无倦者行此上事无倦则可也疏仲弓为季氏宰问政子曰先有司註王肃曰言为政当先任有司而后责其事赦小过举贤才曰焉知贤才而举之曰举尔所知尔所不知人其舎诸註孔安国曰汝所不知者人将自举之各举其所知则贤才无遗也疏子路曰卫君待子而为政子将奚先註苞氏曰问往将何所先行也子曰必也正名乎註马融曰正百事之名也子路曰有是哉子之迂也奚其正註苞氏曰迂犹远也言孔子之言疏远于事也子曰野哉由也註孔安国曰野犹不逹也君子于其所不知盖阙如也註苞氏曰君子于其所不知当阙而勿据今由不知正名之义而谓之迂远也名不正则言不顺言不顺则事不成事不成则礼乐不兴礼乐不兴则刑罚不中註苞氏曰礼以安上乐以移风二者不行则有淫刑滥罚也刑罚不中则民无所措手足故君子名之必可言也言之必可行也註王肃曰所名之事必可得而明言也所言之事必可得而遵行也君子于其言无所苟而己矣疏樊迟请学稼子曰吾不如老农请学为圃子曰吾不如老圃註马融曰树五谷曰稼树菜蔬曰圃樊迟出子曰小人哉樊须也上好礼则民莫敢不敬上好义则民莫敢不服上好信则民莫敢不用情註孔安国曰情情实也言民化其上各以情实应也夫如是则四方之民襁负其子而至矣焉用稼註苞氏曰礼义与信足以成徳何用学稼以教民乎负者以器曰襁也疏子曰诵诗三百授之以政不逹使于四方不能専对虽多亦奚以为註专犹独也疏子曰其身正不令而行其身不正虽令不从註令教令也疏子曰鲁卫之政兄弟註苞氏曰鲁周公之封卫康叔之封也周公康叔旣为兄弟康叔睦于周公其国之政亦如兄弟也疏子谓卫公子荆善居室註王肃曰荆与蘧瑗史䲡竝为君子也始有曰苟合矣少有曰苟完矣富有曰苟美矣疏子适卫冉子仆註孔安国曰孔子之卫冉有御也子曰庶矣哉註孔安国曰庶衆也言卫民衆多也冉有曰旣庶矣又何加焉曰富之曰旣富矣又何加焉曰教之疏子曰苟有用我者朞月而已可也三年有成註孔安国曰言诚有用我于政事者朞月而可以行其政教必三年乃有成功也疏子曰善人为邦百年亦可以胜残去杀矣註王肃曰胜残者胜残暴之人使不为恶也去杀者不用刑杀也诚哉是言也註孔安国曰古有此言故孔子信也疏子曰如有王者必世而后仁註孔安国曰三十年曰世如有受命王者必三十年仁政乃成也疏子曰苟正其身矣于从政乎何有不能正其身如正人何疏冉子退朝註周生烈曰谓罢朝于鲁君也子曰何晏也对曰有政註马融曰政者有所改更匡政也子曰其事也註马融曰事者凡所行常事也如有政虽不吾以吾其与闻之註马融曰如有政非常之事我为大夫虽不见任用必当与闻也䟽定公问一言而可以兴邦有诸孔子对曰言不可以若是其几也註王肃曰以其大要一言不能正兴国也几近也有近一言可兴国也人之言曰为君难为臣不易如知为君难也不几乎一言而兴邦乎註孔安国曰事不可以一言而成也知如此则可近也曰一言而可以丧邦有诸孔子对曰言不可以若是其几也人之言曰予无乐乎为君唯其言而乐莫予违也註孔安国曰言无乐于为君所乐者唯乐其言而不见违也如其善而莫之违也不亦善乎如不善而莫之违也不几乎一言而丧邦乎註孔安国曰人君所言善无违之者则善也其所言不善而无敢违之者则近一言而丧国也䟽叶公问政子曰近者悦远者来䟽子夏为莒父宰问政註郑𤣥曰旧说曰莒父鲁下邑也子曰无欲速毋见小利欲速则不达见小利则大事不成註孔安国曰事不可以速成而欲其速则不达矣见小利妨大事则大事不成也䟽叶公语孔子曰吾党有直躬者註孔安国曰直躬直身而行也其父攘羊而子证之註周生烈曰有因而盗曰攘孔子曰吾党之直者异于是父为子隠子为父隠直在其中矣䟽樊迟问仁子曰居处恭执事敬与人忠虽之夷狄不可弃也註苞氏曰虽之夷狄无礼义之处犹不可弃去而不行也疏子贡问曰何如斯可谓之士矣子曰行已有耻註孔安国曰有耻有所不为也使于四方不辱君命可谓士矣曰敢问其次曰宗族称孝焉乡党称悌焉曰敢问其次曰言必信行必果硁硁然小人哉抑亦可以为次矣註郑𤣥曰行必果所欲行必敢为之硁硁者小人之貌也抑亦其次言可以为次也曰今之从政者何如子曰噫斗筲之人何足算也註郑𤣥曰噫心不平之声也筲竹器容斗二升者也算数也䟽子曰不得中行而与之必也狂狷乎註苞氏曰中行行能得其中者也言不得中行则欲得狂狷者也狂者进取狷者有所不为也註苞氏曰狂者进取于善道狷者守节无为欲得此二人者以时多进退取其恒一者疏子曰南人有言曰人而无恒不可以作巫医註孔安国曰南人南国之人也郑𤣥曰言巫医不能治无常之人也善夫註苞氏曰善南人之言也不恒其徳或承之羞註孔安国曰此易恒卦之辞也言徳无常则羞辱承之也子曰不占而已矣註郑𤣥曰易所以占吉凶也无恒之人易所不占也疏子曰君子和而不同小人同而不和註君子心和然其所见各异故曰不同小人所嗜好者同然各争其利故曰不和也疏子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之註孔安国曰善人善己恶人恶己是善善明恶恶着也疏子曰君子易事而难说也註孔安国曰不责备于一人故易事也说之不以道不说也及其使人也器之註孔安国曰度才而任官也小人难事而易说也说之虽不以道说也及其使人也求备焉疏子曰君子泰而不骄小人骄而不泰註君子自纵泰似骄而不骄小人拘忌而实自骄矜也疏子曰刚毅木讷近仁註王肃曰刚无欲也毅果敢也木质朴也讷迟钝也有此四者近于仁也疏子路问曰何如斯可谓士矣子曰切切偲偲怡怡如也可谓士矣朋友切切偲偲兄弟怡怡如也註马融曰切切偲偲相切责之貌怡怡和顺之貌也疏子曰善人教民七年亦可以卽戎矣註苞氏曰即戎就兵可以攻战也疏子曰以不教民战是谓弃之註马融曰言用不习民使之攻战必破败是谓弃之也疏论语宪问第十四疏宪问耻子曰邦有道谷註孔安国曰谷禄也邦有道当食其禄也邦无道谷耻也註孔安国曰君无道而在其朝食其禄是耻辱也克伐怨欲不行焉可以为仁矣註马融曰克好胜人也伐自伐其功也怨忌小怨也欲贪欲也子曰可以为难矣仁则吾不知也註苞氏曰此四者行之难者未足以为仁也疏子曰士而怀居不足以为士矣註士当志道不求安而懐其居非士也疏子曰邦有道危言危行註苞氏曰危厉也邦有道可以厉言行也邦无道危行言逊註逊顺也厉行不随俗顺言以逺害也疏子曰有徳者必有言註徳不可以忆中故必有言也有言者不必有徳仁者必有勇勇者不必有仁疏南宫适註孔安国曰适南宫敬叔鲁大夫也问于孔子曰羿善射奡盪舟註孔安国曰羿有穷之君也篡夏后相之位其臣寒浞杀之因其室而生奡奡多力能陆地行舟为夏后少康所杀也俱不得其死然註孔安国曰此二子者皆不得以夀终也禹稷躬稼而有天下夫子不荅註马融曰禹尽力于沟洫稷播殖百谷故曰躬稼也禹及其身稷及后世皆王也适意欲以禹稷比孔子孔子谦故不荅也南宫适出子曰君子哉若人尙徳哉若人註孔安国曰贱不义而贵有徳故曰君子也疏子曰君子而不仁者有矣夫未有小人而仁者也註孔安国曰虽曰君子犹未能备也疏子曰爱之能勿劳乎忠焉能勿诲乎註孔安国曰言人有所爱必欲劳来之有所忠必欲教诲之也疏子曰为命裨谌草创之註孔安国曰裨谌郑大夫名也谋于野则获谋于国则否郑国将有诸侯之事则使乗车以适野而谋作盟会之辞也世叔讨论之行人子羽修饰之东里子产润色之註马融曰世叔郑大夫游吉也讨治也裨谌既造谋世叔复治而论之详而审之也行人掌使之官也子羽公孙挥也子产居东里因以为号也更此四贤而成故鲜有败事也疏或问子产子曰惠人也註孔安国曰惠爱也子产古之遗爱也问子西曰彼哉彼哉註马融曰子西郑大夫彼哉彼哉言无足称也或曰楚令尹子西也问管仲曰人也註郑𤣥曰犹诗言所谓伊人也夺伯氏骈邑三百饭蔬食没齿无怨言註孔安国曰伯氏齐大夫骈邑地名也齿年也伯氏食邑三百家管仲夺之使至蔬食而没齿无怨言以当其理故也疏子曰贫而无怨难富而无骄易疏子曰孟公绰为赵魏老则优不可以为滕薛大夫也註孔安国曰公绰鲁大夫也赵魏皆晋卿也家臣称老公绰性寡欲赵魏贪贤家老无职故优滕薛小国大夫职烦故不可为也疏子路问成人子曰若臧武仲之智註马融曰鲁大夫臧孙纥也公绰之不欲註马融曰鲁大夫孟公绰也卞庄子之勇註周生烈曰卞邑大夫也冉求之艺文之以礼乐註孔安国曰如之以礼乐文成也亦可以为成人矣曰今之成人者何必然见利思义註马融曰义然后取不苟得也见危授命久要不忘平生之言亦可以为成人矣註孔安国曰久要旧约也平生犹少时也疏子问公叔文子于公明贾曰信乎夫子不言不笑不取乎註孔安国曰公叔文子卫大夫公孙拔也文谥也公明贾对曰以告者过也夫子时然后言人不厌其言也乐然后笑人不厌其笑也义然后取人不厌其取也子曰其然岂其然乎註马融曰美其得道嫌其不能悉然也疏子曰臧武仲以防求为后于鲁虽曰不要君吾不信也註孔安国曰防武仲故邑也为后立后也鲁襄公二十三年武仲为孟氏所谮出奔邾自邾如防使为以大蔡纳请曰纥非敢害也智不足也非敢私请苟守先祀无废二勲敢不避邑乃立臧为纥致防而奔齐此所谓要君也疏子曰晋文公谲而不正註郑𤣥曰谲者诈也谓召于天子而使诸侯朝之仲尼曰以臣召君不可以训故书曰天王狩于河阳是谲而不正也齐桓公正而不谲註马融曰伐楚以公义责包茅之贡不入问昭王南征不还是正而不谲也疏子路曰桓公杀公子纠召忽死之管仲不死曰未仁乎註孔安国曰齐襄公立无常鲍叔牙曰君使民慢乱将作矣奉公子小白出奔莒襄公从弟公孙无知杀襄公管夷吾召忽奉公子纠出奔鲁齐人杀无知鲁伐齐纳子纠小白自莒先入是为桓公乃杀子纠召忽死也子曰桓公九合诸侯不以兵车管仲之力也如其仁如其仁註孔安国曰谁如管仲之仁矣疏子贡曰管仲非仁者与桓公杀公子纠不能死又相之子曰管仲相桓公霸诸侯一匡天下註马融曰匡正也天子微弱桓公率诸侯以尊周室一正天下也民到于今受其赐註受其赐者谓不被发左衽之惠也微管仲吾其被发左衽矣註马融曰微无也无管仲则君不君臣不臣皆为夷狄也岂若匹夫匹妇之为谅也自经于沟渎而莫之知也註王肃曰经经死于沟渎之中也管仲召忽之于公子纠君臣之义未正成故死之未足深嘉不死未足多非死事既难亦在于过厚故仲尼但美管仲之功亦不言召忽不当死也疏公叔文子之臣大夫僎与文子同升诸公註孔安国曰大夫僎本文子家臣也荐之使与已竝为大夫同升在公朝也子闻之曰可以为文矣註孔安国曰言行如是可谥为文也疏子曰卫灵公之无道久也康子曰夫如是奚而不丧孔子曰仲叔圉治宾客祝鲍治宗庙王孙贾治军旅夫如是奚其丧註孔安国曰言君虽无道所任者各当其才何为当亡乎疏子曰其言之不怍则其为之难註马融曰怍慙也内有其实则言之不慙积其实者为之难也疏陈成子杀简公孔子沐浴而朝告于哀公曰陈恒杀其君请讨之註马融曰陈成子齐大夫陈恒也将告君故先齐齐必沐浴也公曰告夫二三子註孔安国曰谓三卿也孔子曰以吾从大夫之后不敢不告也君曰告夫二三子者註马融曰我于礼当告君不当告二三子君使我徃故复往也之二三子告不可孔子曰以吾从大夫之后不敢不告註马融曰孔子由君命之二三子告不可故复以此辞语之而止也疏子路问事君子曰勿欺之而犯之註孔安国曰事君之道嘉不可欺当能犯颜色谏争也疏子曰君子上达小人下达註本为上末为下也疏子曰古之学者为己今之学者为人註孔安国曰为己履道而行之也为人徒能言之也疏蘧伯玉使人于孔子孔子与之坐而问焉註孔安国曰伯玉卫大夫蘧瑗也曰夫子何为对曰夫子欲寡其过而未能也註言夫子欲寡其过而未能无过也使者出子曰使乎使乎註陈羣曰再言使乎善之也言使得其人也疏子曰不在其位不谋其政曾子曰君子思不出其位註孔安国曰不越其职也疏子曰君子耻其言之过其行也疏子曰君子道者三我无能焉仁者不忧智者不惑勇者不惧子贡曰夫子自道也疏子贡方人註孔安国曰比方人也子曰赐也贤乎我夫哉我则不暇註孔安国曰不暇比方人也疏子曰不患人之不已知患己无能也註王肃曰徒患己之无能也疏子曰不逆诈不亿不信抑亦先觉者是贤乎註孔安国曰先觉人情者是宁能为贤乎或时反怨人也疏微生亩谓孔子曰丘何为是栖栖者与无乃为佞乎註苞氏曰微生姓也亩名也孔子对曰非敢为佞也疾固也註苞氏曰疾世固陋欲行道以化人也疏子曰骥不称其力称其徳也註郑𤣥曰徳者谓调良之徳也疏或曰以徳报怨何如子曰何以报徳註徳恩惠之徳也以直报怨以徳报徳疏子曰莫我知也夫子贡曰何为其莫知子也註子贡怪夫子言何为莫知己故问也子曰不怨天不尤人註马融曰孔子不用于世而不怨天人不知己亦不尤人也下学而上达註孔安国曰下学人事上知天命也知我者其天乎註圣人与天地合其徳故曰唯天知已也疏公伯寮愬子路于季孙註马融曰愬谮也伯竂鲁人弟子也子服景伯以告註马融曰鲁大夫子服何忌也告告孔子也曰夫子固有惑志註孔安国曰季孙信才恚子路也于公伯寮也吾力犹能肆诸市朝註郑𤣥曰吾势能辨子路之无罪于季孙使之诛伯寮而肆也有罪既刑陈其尸曰肆也子曰道之将行也与命也道之将废也与命也公伯竂其如命何疏子曰贤者避世註孔安国曰世主莫得而匡之也其次避地註马融曰去乱国适治邦也其次避色註孔安国曰色斯举也其次避言註孔安国曰有恶言乃去也子曰作者七人矣註苞氏曰作为也为之者凡七人谓长沮桀溺丈人石门荷蒉仪封人楚狂接舆也疏子路宿于石门石门晨门曰奚自註晨门者阍人也子路曰自孔氏曰是知其不可而为之者与註苞氏曰言孔子知世不可为而强为之也疏子击磬于卫有荷蒉而过孔氏之门者曰有心哉击磬乎註蒉草器也有心谓契契然也既而曰鄙哉硁硁乎莫已知也斯己而已矣註此硁硁徒信己而已言亦无益也深则厉浅则揭註苞氏曰以衣渉水为厉揭揭衣言随世以行己若遇水必以济知其不可则当不为也子曰果哉末之难矣註未知己志而便讥已所以为果也末无也无难者以其不能解己道也子张曰书云高宗谅隂三年不言何谓也註孔安国曰高宗殷之中兴王武丁也谅信也隂犹黙也子曰何必高宗古之人皆然君薨百官总已註马融曰己已百官也以听于冢宰三年註孔安国曰冢宰天官卿佐王治者也三年丧毕然后王自听政也疏子曰上好礼则民易使也註民莫敢不敬故易使也疏子路问君子子曰修己以敬註孔安国曰敬其身也曰如斯而已乎曰修己以安人註孔安国曰人谓朋友九族也曰如斯而已乎曰修己以安百姓修己以安百姓尧舜其犹病诸註孔安国曰病犹难也疏原壤夷俟註马融曰原壤鲁人孔子故旧也夷踞也俟待也踞待孔子也子曰幼而不逊悌长而无述焉老而不死是为贼也註贼谓贼害也以杖叩其胫註孔安国曰叩击也胫脚胫也疏阙党童子将命矣註马融曰阙党之童子将命者传宾主之语出入也或问之曰益者与子曰吾见其居于位也註童子隅坐无位成人乃有位也见其与先生竝行也非求益者也欲速成者也註苞氏曰先生成人也竝行不差在后也违礼欲速成者也则非求益者也疏论语集解义疏卷七论语集解义疏钦定四库全书论语集解义疏卷八魏何晏集解梁皇侃义疏论语卫灵公第十五疏卫灵公问陈于孔子註孔安国曰军陈行列之法也孔子对曰俎豆之事则尝闻之矣註孔安国曰俎豆礼器也军旅之事未之学也註郑𤣥曰万二千五百人为军五百人为旅也军旅末事本未立则不可教以末事也疏明日遂行在陈絶粮从者病莫能兴註孔安国曰从者弟子兴起也孔子去卫如曹曹不容又之宋遭匡人之难又之陈㑹吴伐陈陈乱故乏食也子路愠见曰君子亦有穷乎子曰君子固穷小人穷斯滥矣註滥溢也君子固亦有穷时但不如小人穷则滥溢为非也疏子曰赐也汝以子为多学而识之者与对曰然註孔安国曰然者谓多学而识之也非与註孔安国曰问今不然耶曰非也予一以贯之註善有元事有㑹天下殊涂而同归百虑而一致知其元则衆善举矣故不待多学一以知之也疏子曰由知德者鲜矣註王肃曰君子固穷而子路愠见故谓之少于知德者也疏子曰无为而治者其舜也与夫何为哉恭已正南面而已矣註言任官得其人故无为而治也疏子张问行子曰言忠信行笃敬虽蛮貊之邦行矣言不忠信行不笃敬虽州里行乎哉註郑𤣥曰万二千五百家为州五家为邻五隣为里行乎哉言不可行也立则见其参于前也在舆则见其倚于衡也夫然后行也註苞氏曰衡轭也言思念忠信立则常想见参然在前在舆则若倚衡轭也子张书诸绅註孔安国曰绅大带也疏子曰直哉史鱼註孔安国曰卫大夫史䲡也邦有道如矢邦无道如矢註孔安国曰有道无道行直如矢不曲也君子哉蘧伯玉邦有道则仕邦无道则可卷而懐之註苞氏曰卷而懐谓不与时政柔顺不忤于人也疏子曰可与言而不与言失人不可与言而与之言失言智者不失人亦不失言註所言皆是故无所失者也疏子曰志士仁人无求生以害仁有杀身以成仁註孔安国曰无求生而害仁死而后成仁则志士仁人不爱其身也疏子贡问为仁子曰工欲善其事必先利其器居是邦也事其大夫之贤者友其士之仁者也註孔安国曰言工以利器为用人以贤友为助也疏颜渊问为邦子曰行夏之时註据见万物之生以为四时之始取其易知也乘殷之辂註马融曰殷车曰大辂左传曰大辂越席也昭其俭也服周之冕註苞氏曰冕礼冠也周之礼文而备也取其黈纩塞耳不任视听也乐则韶舞註韶舜乐也尽善尽美故取之也放郑声逺佞人郑声淫佞人殆註孔安国曰郑声佞人亦俱能感人心与雅乐贤人同而使人淫乱危殆故当放逺之也疏子曰人而无逺虑必有近忧註王肃曰君子当思虑而预防也疏子曰已矣吾未见好德如好色者也疏子曰臧文仲其窃位者与知栁下惠之贤而不与立也註孔安国曰栁下惠展禽也知其贤而不举为窃位也疏子曰躬自厚而薄责于人则逺怨矣註孔安国曰自责己厚责人薄所以逺怨咎也疏子曰不曰如之何註孔安国曰不曰如之何者犹言不曰柰是何也如之何者吾末如之何也己矣註孔安国曰如之何者言祸难已成吾亦无如之何也疏子曰羣居终日言不及义好行小惠难矣哉註郑𤣥曰小惠谓小小才智也难矣哉言终无成功也疏子曰君子义以为质礼以行之逊以出之信以成之君子哉註郑𤣥曰义以为质谓操行也逊以出之谓言语也疏子曰君子病无能焉不病人之不已知也註苞氏曰君子之人但病无圣人之道不病人不知已也疏子曰君子疾没世而名不称焉註疾犹病也疏子曰君子求诸己小人求诸人註君子责己小人责人也疏子曰君子矜而不争註苞氏曰矜矜庄也羣而不党註孔安国曰党助也君子虽衆不相私助义之与比也疏子曰君子不以言举人註苞氏曰有言者不必有徳故不可以言举人也不以人废言疏子贡问曰有一言而可以终身行者乎子曰其恕乎己所不欲勿施于人也疏子曰吾之于人谁毁谁誉如有可誉者其有所试矣註苞氏曰所誉辄试以事不空誉而已矣斯民也三代之所以直道而行也註马融曰三代夏殷周也用民如此无所阿私所以云直道而行也疏子曰吾犹及史之阙文也註苞氏曰古之史于书字有凝则阙之以待知者也有马者借人乘之今则亡矣夫註苞氏曰有马者不能调良则借人使乘习之孔子自谓及见其人如此至今无有矣言此者以俗多穿凿也疏子曰巧言乱德小不忍则乱大谋註孔安国曰巧言利口则乱德义小不忍则乱大谋也疏子曰衆恶之必察焉衆好之必察焉註王肃曰或衆阿党比周或其人特立不羣故好恶不可不察也疏子曰人能𢎞道非道𢎞人也註材大者道随大材小者道随小故不能𢎞人也疏子曰过而不改是谓过矣疏子曰吾尝终日不食终夜不寝以思无益不如学也疏子曰君子谋道不谋食耕也馁在其中矣学也禄在其中矣君子忧道不忧贫註郑𤣥曰馁饿也言人虽念耕而与不学故饥饿学则得禄虽不耕而不饥饿劝人学也疏子曰智及之仁不能守之虽得之必失之註苞氏曰智能及治其官而仁不能守虽得之必失之也智及之仁能守之不庄以莅之则民不敬註苞氏曰不严以临之则民不敬从其上也智及之仁能守之庄以莅之动之不以礼未善也註王肃曰动必以礼然后善也疏子曰君子不可小知而可大受也小人不可大受而可小知也註君子之道深逺不可以小了知而可大受小人之道浅近可以小了知而不可大受也疏子曰民之于仁也甚于水火註马融曰水火与仁皆民所仰而生者也仁最为甚也水火吾见蹈而死者矣未见蹈仁而死者也註马融曰蹈水火或时杀人蹈仁未尝杀人者也疏子曰当仁不让于师註孔安国曰当行仁之事不复让于师行仁急也疏子曰君子贞而不谅註孔安国曰贞正也谅信也君子之人正其道耳言不必有信也疏子曰事君敬其事而后其食註孔安国曰先尽力然后食禄也疏子曰有教无类註马融曰言人在见教无有种类疏子曰道不同不相为谋疏子曰辞达而已矣註孔安国曰凡事莫过于实足也辞逹则足矣不烦文艳之辞也疏师冕见註孔安国曰师乐人盲者也名冕也及阶子曰阶也及席子曰席也皆坐子告之曰某在斯某在斯註孔安国曰厯告以座中人姓氏及所在处也师冕出子张问曰与师言之道与子曰然固相师之道也註马融曰相导也疏论语季氏第十六疏季氏将伐颛臾冉有季路见于孔子曰季氏将有事于颛臾註孔安国曰颛臾宓牺之后风姓之国本鲁之附庸当时臣属鲁季氏贪其地欲灭而有之冉有与季路为季氏臣来告孔氏也孔子曰求无乃尔是过与註孔安国曰冉求为季氏宰相其室为之聚歛故孔子独疑求教也夫颛臾昔者先王以为东䝉主註孔安国曰使主祭䝉山也且在邦域之中矣註孔安国曰鲁七百里之邦颛臾为附庸在其域中也是社稷之臣也何以为伐也註孔安国曰己属鲁为社稷之臣何用灭之为也冉有曰夫子欲之吾二臣者皆不欲也註孔安国曰归咎于季氏也孔子曰求周任有言曰陈列就力不能者止註马融曰周任古之良史也言当陈其力度己所任以就其位不能则当止也危而不持颠而不扶则将焉用彼相矣註苞氏曰言辅相人者当能持危扶颠若不能何用相为也且尔言过矣虎兕出柙龟玉毁椟中是谁之过与註马融曰柙槛也椟柜也失毁非典守者之过耶冉有曰今夫颛臾固而近于费註马融曰固谓城郭完坚兵甲利也费季氏之邑也今不取后世必为子孙忧孔子曰求君子疾夫註孔安国曰疾如汝之言也舍曰欲之而必更为之辞註孔安国曰舍其贪利之説而更作他辞是所疾也丘也闻有国有家者不患寡而患不均註孔安国曰国诸侯也家卿大夫也不患土地人民之寡少患政治之不均平也不患贫而患不安註孔安国曰忧不能安民耳民安则国富盖均无贫和无寡安无倾註苞氏曰政教均平则不患贫矣上下和同不患寡矣大小安宁不倾危也夫如是故逺人不服则修文德以来之既来之则安之今由与求也相夫子逺人不服而不能来也邦分崩离析而不能守也註孔安国曰民有异心曰分欲去曰崩不可㑹聚曰离析而谋动干戈于邦内註孔安国曰干楯也戈㦸也吾恐季孙之忧不在颛臾而在萧墙之内也註郑𤣥曰萧之言肃也萧墙谓屏也君臣相见之礼至屏而加肃敬焉是以谓之萧墙后季氏之家臣阳虎果囚季桓子也疏孔子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣註孔安国曰希少也周幽王为犬戎所杀平王东迁周始微弱诸侯自作礼乐专行征伐始于隠公至昭公十世失政死干侯自大夫出五世希不失矣註孔安国曰季文子初得政至桓子五世为家臣阳虎所囚也陪臣执国命三世希不失矣註马融曰陪重也谓家臣也阳氏为季氏家臣至虎三世而出奔齐也天下有道则政不在大夫註孔安国曰制之由君也天下有道则庶人不议註孔安国曰无所非议也疏孔子曰禄之去公室五世矣註郑𤣥曰言此之时鲁定公之初也鲁自东门襄仲杀文公之子赤而立宣公于是政在大夫爵禄不从君出至定公为五世矣政逮于大夫四世矣註郑𤣥曰文子武子悼子平子也故夫三桓之子孙微矣註孔安国曰三桓者谓仲孙叔孙季孙也三卿皆出桓公故云三桓也仲孙氏改其氏称孟氏至哀公皆衰也疏孔子曰益者三友损者三友友直友谅友多闻益矣友便辟註马融曰便辟巧避人所忌以求容媚者也友善柔註马融曰面柔者也友便佞损矣註郑𤣥曰便辩也谓佞而辩也疏孔子曰益者三乐损者三乐乐节礼乐註动静得于礼乐之节也乐道人之善乐多贤友益矣乐骄乐註孔安国曰恃尊贵以自恣也乐佚游註王肃曰佚游出入不知节也乐宴乐损矣註孔安国曰宴乐沈荒淫渎也三者自损之道也疏孔子曰侍于君子有三愆註孔安国曰愆过也言未及之而言谓之躁註郑𤣥曰躁不安静也言及之不言谓之隠註孔安国曰隠匿不尽情实也未见颜色而言谓之瞽註周生烈曰未见君子颜色所趣向而便逆先意语者犹瞽者也疏孔子曰君子有三戒少之时血气未定戒之在色及其壮也血气方刚戒之在鬭及其老也血气既衰戒之在得註孔安国曰得贪得也疏孔子曰君子有三畏畏天命註顺吉逆凶天之命也畏大人註大人即圣人与天地合其德者也畏圣人之言註深逺不可易则圣人之言也小人不知天命而不畏也註恢疏故不知畏也狎大人註直而不肆故狎之也侮圣人之言註不可小知故侮之也疏孔子曰生而知之者上也学而知之者次也困而学之又其次也註孔安国曰困谓有所不通也困而不学民斯为下矣疏孔子曰君子有九思视思明听思聪色思温貌思恭言思忠事思敬疑思问忿思难见得思义疏孔子曰见善如不及见不善如探汤吾见其人矣吾闻其语矣註孔安国曰探汤喻去恶疾也隠居以求其志行义以达其道吾闻其语矣未见其人也疏齐景公有马千驷死之日民无得称焉註孔安国曰千驷四千匹也伯夷叔齐饿于首阳之下註马融曰首阳山在河东蒲坂县华山之北河曲之中也民到于今称之其斯之谓与註王肃曰此所谓以德为称者也疏陈亢问于伯鱼曰子亦有异闻乎註马融曰以为伯鱼孔子之子所闻当有异也对曰未也尝独立註孔安国曰独立谓孔子也鲤趋而过庭曰学诗乎对曰未也曰不学诗无以言也鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者矣陈亢退而喜曰问一得三闻诗闻礼又闻君子之逺其子也疏邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人也註孔安国曰小君君夫人之称也对异邦谦故曰寡小君当此之时诸侯嫡妾不正称号不审故孔子正言其礼也疏论语集解义疏卷八论语集解义疏钦定四库全书论语集解义疏卷九魏何晏集解梁皇侃义疏论语阳货第十七疏阳货欲见孔子孔子不见註孔安国曰阳货阳虎也季氏家臣而専鲁国之政欲见孔子使仕也归孔子豚註孔安国曰欲使往谢故遗孔子豚也孔子时其亡也而往拜之遇诸涂註孔安国曰涂道也于道路与相逢也谓孔子曰来予与尔言曰怀其寳而迷其邦可谓仁乎曰不可註马融曰言孔子不仕是懐宝也知国不治而不为政是迷邦也好从事而亟失时可谓智乎曰不可註孔安国曰言孔子栖栖好从事而数不遇失时不为有智也日月逝矣嵗不我与註马融曰年老嵗月已徃当急仕也孔子曰诺吾将仕矣註孔安国曰以顺辞免害也疏子曰性相近也习相逺也註孔安国曰君子慎所习也子曰惟上智与下愚不移註孔安国曰上智不可使强为恶下愚不可使强贤也疏子之武城闻絃歌之声註孔安国曰子游为武城宰也夫子莞尔而笑註莞尔小笑貌也曰割鸡焉用牛刀註孔安国曰言治小何须用大道也子游对曰昔者偃也闻诸夫子曰君子学道则爱人小人学道则易使也註孔安国曰道谓礼乐也乐以和人人和则易使也子曰二三子註孔安国曰从行者也偃之言是也前言戏之耳註孔安国曰戏以治小而用大道也疏公山不扰以费畔召子欲往註孔安国曰不扰为季氏宰与阳虎共执季桓子而召孔子也子路不悦曰末之也已何必公山氏之之也註孔安国曰之适也无可之则止耳何必公山氏之适者也子曰夫召我者而岂徒哉如有复用我者吾其为东周乎註兴周道于东方故曰东周也疏子张问仁于孔子孔子曰能行五者于天下为仁矣请问之曰恭宽信敏惠恭则不侮註孔安国曰不见侮慢也宽则得衆信则人任焉敏则有功註孔安国曰应事疾则多成功也惠则足以使人疏胇肹召子欲往註孔安国曰晋大夫赵简子之邑宰也子路曰昔者由也闻诸夫子曰亲于其身为不善者君子不入也註孔安国曰不入其国也胇肹以中牟畔子之徃也如之何子曰然有是言也曰不曰坚乎磨而不磷不曰白乎涅而不缁註孔安国曰磷薄也湼可以染皁者言至坚者磨之而不薄至白者染之于涅而不黑喻君子虽在浊乱浊乱不能汚也吾岂匏瓜也哉焉能系而不食匏觚也言匏瓜得系一处者不食故也吾自食物当东西南北不得如不食之物系滞一处也疏子曰由汝闻六言六蔽矣乎註六言六蔽者下六事谓仁智信直勇刚也对曰未也曰居吾语汝註孔安国曰子路起对故使还座也好仁不好学其蔽也愚註孔安国曰仁者爱物不知所以裁之则愚也好智不好学其蔽也荡註孔安国曰荡无所适守也好信不好学其蔽也贼註孔安国曰父子不知相为隠之辈也好直不好学其蔽也绞好勇不好学其蔽也乱好刚不好学其蔽也狂註孔安国曰狂妄抵触人也疏子曰小子何莫学夫诗苞氏曰小子门人也诗可以兴註孔安国曰兴引譬速类也可以观註郑𤣥曰观观风俗之盛衰也可以羣註孔安国曰羣居相切磋也可以怨註孔安国曰怨刺上政也迩之事父逺之事君註孔安国曰迩近也多识于鸟兽草木之名疏子谓伯鱼曰汝为周南邵南矣乎人而不为周南邵南其犹正墙面而立也与註马融曰周南邵南国风之始得淑女以配君子三纲之首王教之端故人而不为如向墙而立也疏子曰礼云礼云玉帛云乎哉註郑𤣥曰玉璋珪之属也帛束帛之属也言礼非但崇此玉帛而已所贵者乃贵其安上治民也乐云乐云钟鼓云乎哉註马融曰乐之所贵者移风易俗也非谓钟鼓而已也疏子曰色厉而内荏註孔安国曰荏柔也谓外自矜厉而内柔佞者也譬诸小人其犹穿窬之盗也与註孔安国曰为人如此犹小人之有盗心也穿穿壁也窬窬墙也疏子曰乡原徳之贼也註周生烈曰所至之乡辄原其人情而为己意以待之是贼乱徳者也一曰乡向也古字同谓人不能刚毅而见人辄原其趣向容媚而合之言此所以贼德也疏子曰道聴而涂説徳之弃也註马融曰闻之于道路则传而説之也疏子曰鄙夫可与事君也与哉註孔安国曰言不可与事君也其未得之也患得之註患得之者患不能得之也楚俗言也既得之患失之苟患失之无所不至矣註郑𤣥曰无所不至者言邪媚无所不为也疏子曰古者民有三疾今也或是之亡也註苞氏曰言古者民疾与今时异也古之狂也肆註苞氏曰肆极意敢言之也今之狂也荡註孔安国曰荡无所据也古之矜也㢘註马融曰有亷隅也今之矜也忿戾註孔安国曰恶理多怒也古之愚也直今之愚也诈而已矣疏子曰恶紫之夺朱也註孔安国曰朱正色紫闲色之好者恶其邪好而夺正色也恶郑声之乱雅乐也註苞氏曰郑声淫声之哀者恶其夺雅乐也恶利口之覆邦家也註孔安国曰利口之人多言少实苟能悦媚时君倾覆其国家也疏子曰予欲无言子贡曰子如不言则小子何述焉註言之为益少故欲无言也子曰天何言哉四时行焉百物生焉天何言哉疏孺悲欲见孔子孔子辞之以疾将命者出户取瑟而歌使之闻之註孺悲鲁人也孔子不欲见故辞以疾为其将命者不知己故歌令将命者悟所以令孺悲思也疏宰我问三年之丧期已久矣君子三年不为礼礼必壊三年不为乐乐必崩旧谷既没新谷既升钻燧改火期可已矣註马融曰周书月令有更火春取榆柳之火夏取枣杏之火季夏取桑柘之火秋取柞楢之火冬取槐檀之火一年之中钻火各异木故曰改火也子曰食夫稻也衣夫锦也于汝安乎曰安曰汝安则为之夫君子之居丧食㫖不甘闻乐不乐居处不安故不为也今汝安则为之註孔安国曰㫖美也责其无仁恩于亲故再言汝安则为之宰我出子曰予之不仁也子生三年然后免于父母之懐註马融曰子生未三嵗为父母所怀抱也夫三年之丧天下之通丧也註孔安国曰自天子达于庶人也予也有三年之爱于父母乎註孔安国曰言子之于父母欲报之徳昊天冈极而予也有三年之爱乎疏子曰饱食终日无所用心难矣哉不有博奕者乎为之犹贤乎已註马融曰为其无所据乐善生淫慾也疏子路曰君子尚勇乎子曰君子义以为上君子有勇而无义为乱小人有勇而无义为盗疏子贡问曰君子亦有恶乎子曰有恶恶称人之恶者註苞氏曰好称説人之恶所以为恶也恶居下流而讪上者註孔安国曰讪谤毁也恶勇而无礼者恶果敢而窒者註马融曰窒窒塞也曰赐也亦有恶也恶徼以为智者註孔安国曰徼抄也恶抄人之意以为己有也恶不逊以为勇者恶讦以为直者註苞氏曰讦谓攻发人之隂私也疏子曰唯女子与小人为难养也近之则不逊逺之则有怨疏子曰四十而见恶焉其终也已註郑𤣥曰年在不惑而为人所恶终无善行也疏论语微子第十八疏微子去之箕子为之奴比干谏而死註马融曰微箕二国名子爵也微子纣之庻兄箕子比干纣之诸父也微子见纣无道早去之箕子佯狂为奴比干以谏而见杀也孔子曰殷有三仁焉註马融曰仁者爱人三人行各异而同称仁以其俱在忧乱宁民也疏栁下惠为士师註孔安国曰士师典狱之官也三黜人曰子未可以去乎曰直道而事人焉往而不三黜註孔安国曰苟直道以事人于所至之国俱当复三黜也枉道而事人何必去父母之邦疏齐景公待孔子曰若季氏则吾不能以季孟之闲待之註孔安国曰鲁三卿季氏为上卿最贵孟氏为下卿不用事言待之以二者之闲也曰吾老矣不能用也孔子行註以圣道难成故云老矣不能用也疏齐人归女乐季桓子受之三日不朝孔子行註孔安国曰桓子季孙斯也使定公受齐之女乐君臣相与观之废朝礼三日也疏楚狂接舆歌而过孔子註孔安国曰接舆楚人也佯狂而来歌以欲感切孔子也曰鳯兮鳯兮何徳之衰也註孔安国曰比孔子于鳯鸟也鳯鸟待圣君而乃见非孔子周行求合故曰衰也往者不可諌也註孔安国曰已往所行不可复諌止也来者犹可追也註孔安国曰自今以来可追自止避乱隐居也已而已而今之从政者殆而註孔安国曰已而者言世乱已甚不可复治也再言之者伤之甚也孔子下欲与之言趋而避之不得与之言也註苞氏曰下下车也疏长沮桀溺耦而耕孔子过之使子路问津焉註郑𤣥曰长沮桀溺隐者也耜广五寸二耜为耦津济渡处也长沮曰夫执舆者为谁子路曰为孔丘曰是鲁孔丘与对曰是也曰是知津矣註马融曰言数周流自知津处也问于桀溺桀溺曰子为谁曰为仲由曰是鲁孔丘之徒与对曰然曰滔滔者天下皆是也而谁以易之註孔安国曰滔滔者周流之貌也言当今天下治乱同空舎此适彼故曰谁以易之也且而与其从避人之士也岂若从避世之士哉註士有避人之法有避世之法长沮桀溺谓孔子为士从避人之法也已之为士则从避世之法者也耰而不辍註郑𤣥曰耰覆种也辍止也覆种不止不以津告也子路行以告夫子怃然註为其不逹己意而便非已也曰鸟兽不可与同羣也註孔安国曰隐居于山林是与鸟兽同羣也吾非斯人之徒与而谁与註孔安国曰吾自当与此天下人同羣安能去人从鸟兽居乎天下有道丘不与易也註孔安国曰言凡天下有道者丘皆不与易也已大而人小故也疏子路从而后遇丈人以杖荷篠註苞氏曰丈人老者也篠竹器名也子路问曰子见夫子乎丈人曰四体不勤五谷不分孰为夫子註苞氏曰丈人云不勤劳四体不分殖五谷谁为夫子而索之耶植其杖而芸註孔安国曰植倚也除草曰芸也子路拱而立註未知所以荅也止子路宿杀鸡为黍而食之见其二子焉明日子路行以告子曰隐者也使子路反见之至则行矣註孔安国曰子路反至其家丈人出行不在也子路曰不仕无义註郑𤣥曰留言以语丈人之二子也长㓜之节不可废也君臣之义如之何其可废也註孔安国曰言汝知父子相养不可废反可废君臣之义耶欲洁其身而乱大伦註苞氏曰伦道也理也君子之仕也行其义也道之不行也已知之矣註苞氏曰言君子之仕所以行君臣之义也不必自道得行也孔子道不见用自已知之也疏逸民伯夷叔齐虞仲夷逸朱张柳下惠少连註逸民者筛行超逸者也苞氏曰此七人皆逸民之贤者也子曰不降其志不辱其身者伯夷叔齐与註郑𤣥曰言其直已之心不入庸君之朝也谓栁下惠少连降志辱身矣言中伦行中虑其斯而已矣註孔安国曰但能言应伦理行应思虑如此而已矣谓虞仲夷逸隠居放言註苞氏曰放置也不复言世务也身中清废中权註马融曰清纯洁也遭世乱自废弃以免患合于权也我则异于是无可无不可註马融曰亦不必进亦不必退唯义所在也疏大师摰适齐亚饭干适楚註孔安国曰亚次也次饭乐师也挚干共名也三饮缭适蔡四饭缺适秦註苞氏曰三饭四饭乐章名也各异师缭缺皆名也鼓方叔入于河註苞氏曰鼓撃鼓者方叔名也入谓居其河内也播鼗武入于汉註孔安国曰播犹揺也武名也少师阳击磬襄入于海註孔安国曰鲁哀公时礼毁乐崩乐人皆去阳襄皆名也疏周公谓鲁公註孔安国曰鲁公周公之子伯禽也封于鲁也曰君子不施其亲註孔安国曰施易也不以他人亲易其亲也不使大臣怨乎不以註孔安国曰以用也怨不见听用也故旧无大故则不弃也无求备于一人註孔安国曰大故谓恶逆之事也疏周有八士伯达伯适仲突仲忽叔夜叔夏季随季騧註苞氏曰周时四乳得八子皆为显士故记之耳疏论语集解义疏卷九论语集解义疏钦定四库全书论语集解义疏卷十魏何晏集解梁皇侃义疏论语子张第十九疏子张曰士见危致命註孔安国曰致命不爱其身也见得思义祭思敬丧思哀其可已矣疏子张曰执徳不𢎞信道不笃焉能为有焉能为亡註孔安国曰言无所轻重也疏子夏之门人问交于子张註孔安国曰问与人交接之道也子张曰子夏云何对曰子夏曰可者与之其不可者距之子张曰异乎吾所闻君子尊贤而容衆嘉善而矜不能我之大贤与于人何所不容我之不贤与人将距我如之何其距人也註苞氏曰友交当如子夏汛交当如子张疏子夏曰虽小道必有可观者焉註小道谓异端也致逺恐泥註苞氏曰泥难不通也是以君子不为也疏子夏曰日知其所亡註孔安国曰日知其所未闻也月无忘其所能可谓好学也已矣疏子夏曰博学而笃志註孔安国曰广学而厚识之也切问而近思註切问者切问于已所学而未悟之事也近思者近思于已所能及之事也若汛问所未学逺思所未逹则于所学者不精于所思者不解也仁在其中矣子夏曰百工居肆以成其事君子学以致其道註苞氏曰言百工处其肆则事成犹君子学以立其道也疏子夏曰小人之过也必则文註孔安国曰文饰其过不言其情实也疏子夏曰君子有三变望之严然即之也温聴其言也厉註郑𤣥曰厉严正也疏子夏曰君子信而后劳其民未信则以为厉已也註王肃曰厉病也信而后谏未信则以为谤已也疏子夏曰大徳不踰闲註孔安国曰闲犹法也小徳出入可也註孔安国曰小徳不能不踰法故曰出入可也疏子游曰子夏之门人小子当洒扫应对进退则可矣抑末也本之则无如之何註苞氏曰言子夏弟子但于当对宾客修威仪礼节之事则可然此但是人之末事耳不可无其本也故云本之则无如之何也子夏闻之曰噫註孔安国曰噫心不平之声也言游过矣君子之道孰先传焉孰后倦焉註苞氏曰言先传大业者必先厌倦故我门人先教以小事后将教以大道也譬诸草木区以别矣註马融曰言大道兴小道殊异譬如草木异类区别言学当以次也君子之道焉可诬也註马融曰君子之道焉可使诬言我门人但能洒扫而已也有始有卒者其唯圣人乎註孔安国曰终始如一唯圣人耳疏子夏曰仕而优则学註马融曰行有余力则可以学文也学而优则仕疏子游曰丧致乎哀而止註孔安国曰毁不灭性也疏子游曰吾友张也为难能也註苞氏曰言子张之容仪之难及者也然而未仁疏曽子曰堂堂乎张也难与并为仁矣註郑𤣥曰言子张容仪盛而于仁道薄也疏曾子曰吾闻诸夫子人未有自致者也必也亲丧乎註马融曰言人虽未能自致尽于他事至于亲丧必自致尽也疏曾子曰吾闻诸夫子孟庄子之孝也其他可能也其不改父之臣与父之政是难也註马融曰孟庄子鲁大夫仲孙速也谓在谅闇之中父臣及父政虽不善者不忍改之也疏孟氏使阳肤为士师註苞氏曰阳肤曾子弟子也士师典狱官也问于曾子曾子曰上失其道民散久矣如得其情则哀矜而勿喜註马融曰民之离散为轻漂犯法乃上之所为也非民之过也当哀矜之勿自喜能得其情也疏子贡曰纣之不善也不如是之甚也是以君子恶居下流天下之恶皆归焉註孔安国曰纣为不善以丧天下后世憎甚之皆以天下之恶归之于纣也疏子贡曰君子之过也如日月之蚀也过也人皆见之更也人皆仰之註孔安国曰更改也疏卫公孙朝註马融曰朝卫大夫也问于子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道焉夫子焉不学註孔安国曰文武之道未坠落于地贤与不贤各有所识夫子无所不从其学也而亦何常师之有註孔安国曰无所不从学故无常师也疏叔孙武叔语大夫于朝註马融曰鲁大夫叔孙州仇也武谥也曰子贡贤于仲尼子服景伯以告子贡子贡曰譬诸宫墙赐之墙也及肩闚见室家之好夫夫子之墙数仞不得其门而入者不见宗庙之美百官之富得其门者或寡矣註苞氏曰七尺曰仞也夫子云不亦宜乎註苞氏曰夫子谓武叔也疏叔孙武叔毁仲尼子贡曰无以为也仲尼不可毁也他人之贤者丘陵也犹可踰也仲尼如日月也无得而踰焉人虽欲自絶也其何伤于日月乎多见其不知量也註言人虽欲自絶弃于日月其何能伤乎适足自见其不知量也疏陈子禽谓子贡曰子为恭也仲尼岂贤于子乎子贡曰君子一言以为智一言以为不智言不可不慎也夫子之不可及也犹天之不可阶而升也夫子之得邦家者註孔安国曰谓为诸侯若卿大夫也所谓立之斯立导之斯行绥之斯来动之斯和其生也荣其死也哀如之何其可及也註孔安国曰绥安也言孔子为政其立教则无不立导之则莫不兴行安之则逺者来至动之则莫不和穆故能生则见荣显死则见哀痛也疏论语尧曰第二十疏尧曰咨尔舜天之厯数在尔躬註厯数谓列次也允执其中四海困穷天禄永终註苞氏曰允信也困极也永长也言为政信执其中则能穷极四海天禄所以长终也舜亦以命禹註孔安国曰舜亦以尧命已之辞命禹也曰予小子履敢用𤣥牡敢昭告于皇皇后帝註孔安国曰履殷汤名也此伐桀告天文也殷家尚白未变夏礼故用𤣥牡也皇大也后君也大大君帝谓天帝也墨子引汤誓其辞若此也有罪不敢赦註苞氏曰从天奉法有罪者不敢擅赦也帝臣不蔽简在帝心註言桀居帝臣之位也有罪过不可隐蔽以其简在天心故也朕躬有罪无以万方万方有罪在朕躬註孔安国曰无以万方万方不预也万方有罪我身过也周有大赉善人是富註周周家也赉赐也言周家受天大赐富于善人也有乱臣十人是也虽有周亲不如仁人註孔安国曰亲而不贤不忠则诛之管蔡是也仁人谓箕子微子来则用之也百姓有过在予一人谨权量审法度修废官四方之政行矣註苞氏曰权秤也量斗斛也兴灭国继絶世举逸民天下之民归心焉所重民食丧祭註孔安国曰重民国之本也重食民之命也重丧所以尽其哀重祭所以致敬也寛则得衆敏则有功公则民悦註孔安国曰言政教公平则民悦矣凡此二帝三王所以治也故传以示后世也疏子张问政于孔子曰何如斯可以从政矣子曰尊五美屏四恶斯可以从政矣註孔安国曰屏除也子张曰何谓五美子曰君子惠而不费劳而不怨欲而不贪泰而不骄威而不勐子张曰何谓惠而不费子曰因民之所利而利之斯不亦惠而不费乎註王肃曰利民在政无费于财也择其可劳而劳之又谁怨欲仁而得仁又焉贪君子无衆寡无小大无敢慢註孔安国曰言君子不以寡小而慢之也斯不亦泰而不骄乎君子正其衣冠尊其瞻视俨然人望而畏之斯不亦威而不勐乎子张曰何谓四恶子曰不教而杀谓之虐不戒视成谓之暴註马融曰不宿戒而责目前成为视成也慢令致期谓之贼註孔安国曰与民无信而虚克期也犹之与人也出内之吝谓之有司註孔安国曰谓财物也俱当与人而吝啬于出内惜难之此有司之任耳非人君之道也疏孔子曰不知命无以为君子也註孔安国曰命谓穷逹之分也不知礼无以立也不知言无以知人也註马融曰聴言则别其是非也疏论语集解义疏卷十