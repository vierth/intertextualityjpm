耶稣降世一千八百六十八年岁次戊辰上海美华书馆重刊天牖二光序昔真神创造天地后卽造二巨光分司昼夜盖以昼无旭日之光则地皆陷阱夜无皓月之光则物尽昏蒙故必造二光以照人身焉然有二光以照人身亦卽有二光以照人心二光云何则秉彝之性与福音之书是夫民之秉彝好是懿德是非好恶悉本大公当其始固自有炯然不昧者昭着于其中迨本性漓而灵光昧邪正混淆懵焉罔适所从神乃降圣书以启牖之使正道常昭如拨云雾而覩朗月灵机忽露若驱阴霾而见朝阳斯蔽者不终蔽明者可复明于以见天牖下民之至意焉今大美国耶稣教倪牧师有见于此而作是书开天关之秘钥阐天道之真诠以其昭昭使人昭昭俾知天之降衷于民者爲光之本天之传经于世者复光之明人能借此少助以自明其明德而爲斯世之光庶不负倪牧师觉世牖民之志云尔天牖二光小引且盈天地间皆人卽盈天地间皆道道也者古今共由之路人所不可须臾离者也故道若大路然得其途者康庄中正失其途者歧中又歧不能中路而立也不能半途而废也则毕生之所爲其终也必有所至行邪道者召于祸行正道者获以福差之毫釐失之千里道之所系诚重且大之务也人顾可忽视而缓图乎但道之术亦甚多矣而所以范围世人者惟一正道而已此固经天下之大经立天下之大本者有一定不易之程万世无弊之用无倚无偏自然合度卷之则退藏于密放之则弥六合四海之大无地不行万古之久无时或息亦孰敢违道悖道而不遵道而行哉乃或者谓道诚高矣美矣然何以知其爲正道辨而守之不失耶曰道不在外而在内也率性之谓道矣性者何也曰卽人受之于天所以别善恶定是非决邪正者也天父之赋畀真实无欺本体之灵明虚灵不昧欲知道者其必以性爲天牖之一光也慨自始祖受造之初天父赐之以善性明晓真道无所迷罔无所犹疑自违弃天命逞智营私神则离之罚之人遂愈趋愈远盖秉彝之良久不敌人心之险矣加以阅历深而趋避熟私心炽而道心微遂至昏昧无知迷途难返所谓危者愈危微者愈微而天理之公无以胜夫人欲之私则舍正路而不由古今已同出一辙也岂不哀哉今夫转移世运而挽回之者圣贤也穷物之理尽人之性者亦圣贤也特未能及夫天道之大端而明晰其意旨故我西土诸国代不乏人而最着名者则莫如二人其所论之端所止之处无不发明义理考订是非至详至确惟论事神之理救灵之法终无良规且尝叹息云吾愈知而觉不知者愈多愈明而知不明者愈广倘非天父赐鸿恩于人明显意旨天道终莫能明焉噫西土之圣贤其不知天道也有固然矣至东土之圣贤间代一出爲世伟人其溯生之初循性所具表道之用彰施发明固已遗世而独立矣乃所论之端所止之处亦与西土之圣贤大同而小异焉是天道之切要亦东土之圣贤所不知也余自西徂东于己土之圣贤尊之奉之其何敢渺忽异地之圣贤哉顾越其分之所当而推爲无所不知无所不能也则吾岂敢盖如是以尊之与彼自言不合于事之实不符实非所以尊圣贤乃适所以慢圣贤也当亦非彼之所乐受也夫岂不然然而千羊之皮不如一狐之腋也爝火之明不若日光之普也则所谓天纵之圣者非中华之孔氏乎其爲人也聪明睿知谦逊信实盛德美备其究道之大原而知其出于天则天道之何者爲切何者爲要当必言之无隐矣而何以论禘则以不知谢或人论生死则以未知答及门卽子贡亦言夫子之言性与天道不可得而闻也可见天道之高远非天父赐恩于人明显意旨而欲席地以谈天也有断断其不能者顾曲爲之说者曰孔氏之不知非不知也乃孔氏之谦逊与勉后学故也不知生死之要禘说之大孔氏苟能知之亦何必吝而不言乎卽当时不言亦必于旣出之后明指其所以然岂能终于不言乎孔氏而无言也孔氏之不能知之也明矣至于性与天道更爲道之要务而人所不可少者孔氏若知其实虽不与子贡言未必不与他人详论及之其终无言则其不知也又甚确矣且卽谓孔氏爲谦逊爲勉后学斯言也非所以尊孔氏正所以损孔氏也盖知无不言圣人之则孔氏其肯以虚伪爲谦逊乎子如不言小子何述孔氏其肯以贻误爲勉励乎故孔氏之不言孔氏之不知也孔氏之不自讳者正知之爲知之不知爲不知之意也独是道之纲领莫要于天人二端故樊迟问知孔子曰知人而已书曰知人则哲大学有云自天子以至于庶人壹是皆以修身爲本而修身不可以不事亲思事亲不可以不知人思知人不可以不知天是故不修身何以能尽人之本不事亲何以能修身不知人何以能事亲不知天何以能知人无论中华之大圣人以知天知人爲学道之基所必不可少者卽西土凡明于道义者亦莫不以爲然今以中华之论天人者畧言之其论天者书籍虽伙要未曾明指若何谓之天天与人有何相关且天有何旨示人如此要道均无确论其所言者惟浅尝耳并且常以主宰之天与苍苍之天浑而无分或配之以地或参之以人嘻是以至尊无上万物之原等于无知见造之物实悖理慢天之甚矣旣不知天自不知人故论人只论其日用易知者如五伦五常达道达德之属而不论其始终本末且不知爲人之分何者爲切要旣已获罪受祸有何挽回之法此而不明何言知人之道乎要之古昔圣贤虽名世挺生犹是人中之特出者耳当时风俗衰颓邪说聚讼举世从之而不以爲非上下神祇举世奉之而不以爲僭其何以分别邪正而显明天道耶此无怪终日不食终夜不寝徒思无益而终身茫茫不辨其所学之何从矣或又曰耶稣之教论神于天堂地狱实类于释道两教故每视爲荒诞不经耳不知如此数端之道世人所不可少者实天下万国无人不严究详论者也乃圣贤未得死后之据故不敢以空言传天道而释道两教遂剽其似而袭其名而中华无所他赖而从之是盖犹饥者甘食渴者甘饮入于人心之深者耳夫人旣切切于此道可知此道之最爲要务且见彼此所论不一更当细究以辨其真盖伪者真之对也天下有虚冒而相似者必有真实而可宝者则死后之天堂地狱诸事岂人之空谈耶抑果有实据耶闇昧无知何敢妄论天道第知天道之所以明显者非由于西土之圣贤乃由神之默示亦非由神之无所据乃实有确事之可征焉盖神视人之颛蒙无知暗迷无路本有此性几于散失而不能复天道也故大发恩慈不任暴弃而钖我以圣书光明吾心补全吾性使我能固持天道而不失是又以圣书爲天牖之一光也所谓圣书非出于人意乃本于神旨自天启示觉世牖民信而有征确乎可考吾侪诚能卽圣书而探索之则素所畧知之正道自此可以发明卽素所未知之正道亦自此可以显着邪说不致混淆而疑无或蓄奥旨自能透澈而理可类推矣今欲得圣书由神之据及圣书所载之道新旧约外可观天道溯原神道总论圣书註解等书于此详究精考则开卷有益恍然得天道而乐于永世至于本书所载惟以圣书切要之数端较之人性所发以得其正论云尔其命名天牖二光者譬之暮夜暗行昏不见物而中心之明时若一现则性爲一光之说也然大道当前不能坦行而无畏者盖其心之所明终不敌目之所睹故是道非道尚持两端之虑必俟以火烛之而始无他歧之遗悞则圣书之更爲一光之说也人若取圣书之显示者反覆考究非惟可复本性之光且可由天道而入天国获道之原而觌天父之荣光矣论神人性无不具知神之良知故虽以山海川原之广灵蠢秀野之分风俗嗜好之不同语言文字之各异而要未有不敬神不畏神之一国世人自知不能擅自爲人必有主宰之神高于人类掌我生死祸福之权定我贫富贵贱之分者顾虽知有神而不知真神惟一是以一方有一方之神一神有所司之事姓名不同大小不一慈悲救苦者则有若观音超度来生者则有若释迦报应善恶者则有若速报司辅理国家者则有若关圣帝君职司财禄者则有若财神神之位号悉数之而难终世代愈多鬼神愈衆拜祷愈繁心思愈昏愚夫愚妇幻想忘思奔走求福至于势穷时迫急则唿天天下之大莫不皆然呜唿是知有神而不知神之所以爲神也知拜神而不知我当若何以拜也圣书曰神惟一无始无终无形无像全知全能诸德兼备无处不在无时不临理天下万物大小之事而不倦应宇内兆民取求之用而不穷噫神旣无始无终永远自在矣若之何可以生年诞日姓氏名号与世俗之所谓神者等类而齐观耶且论神更有要道人所难测而圣书所明示者卽所谓三位一体之道是也盖神分而言之爲三合而言之爲一所谓三者乃天父圣子圣灵是也天父卽生人爱人而遣耶稣救之者圣子卽降生于世以示明正道拯救世人而爲救主耶稣者圣灵卽感化人以助人爲善而使之乐从正道者也由是观之可知真神之号不得以世人之称神者尊之惟称爲天父或上帝或真神或天主均无不可乃天下万国旣受其鸿恩属其大权而竟忘恩负义以木雕泥塑之像取逝世之人名供之拜之求之果何意哉论鬼今天下之人未有不畏鬼者窥其心度其意盖以鬼乃无形可见无迹可寻处处往来能知人事而于人之祸福多有蛊惑其心甚恶所好者损人害人之事所习者诱人惑人之技故惟恐其近我惟恐其虐我惟恐其困我以疾病惟恐其伤我之生命于是积恐成忌积忌成畏万国之人意归一致夫岂无故而然哉特以此言鬼虽知犹不知耳圣书论鬼云有一鬼王者称爲魔鬼本处天堂爲神驱使福荣骈集后违神命被神重罚见黜天阶于是自怨自弃侵敌神权欲诱世人获罪使以后同受地狱之永苦且魔鬼亦有党类爲之赞襄爲之驱遣常在世上诱惑羣民俾从异端致我以是爲非以非爲是获罪于天而受将来之公罚夫魔鬼在世窃弄威权亦非天父无制之之法也但我甘于爲恶舍神从魔故神任我自误落于魔鬼之陷阱耳今愿我侪回心转意归服天父求其赦免庇佑则魔鬼无由播弄而生前死后自不爲我害矣论人论人者必先究其本原从何而起从何而生此亦人所不能尽知者也世俗相传惟黄土搏人之说而已至问人之终何归何往则更无确论或曰人有三魂六魄或曰人死魂散如烟卽如中国圣人莫圣于孔子而亦未尝言之若论爲人以何者爲要何者爲重亦纷纷不一有人焉志在贪饕但营财利有人焉心躭逸乐惟事奢华或谋权势而欲威震乎寰区或慕才猷而欲名传于遐迩毕生碌碌至死而已至于释氏之徒则矫世俗之常情而以爲世事皆空惟茹素出家成佛而归于无有若此者人之爲人尚不自知其不知神不知鬼也不足异矣圣书曰神造人一男一女以土造身嘘之以气而成血肉之人爲世上万国之始祖迄于今盖六千年矣人之最贵者灵魂身体犹灵魂暂寓之室人身虽死灵魂则永存不灭灵魂离身体必至神前受善恶之报不能在世作鬼受人供祭亦不能如轮回之说自阴司再来投人畜之胎惟一生一死而世事已毕永报皆定由此观之爲人之要事当预备死后之永福是也故人宜究寻正道率循正路遵神之命守己之分至其所谓慕天国寻永生者亦非弃事业而不务捐亲戚而不顾深山绝壑坐食于人已也无论仕宦读书农工商贾各事其事各业其业惟本爱敬天父之心每日祈祷求神爲耶稣之功赦罪庇佑爲人若此庶可望天国之永福也矣论报应世人皆谓善有善报恶有恶报是以作恶之人心常惄然悚惶惕然畏惧无他知其有罪必有报虽或迟或速或隐或显报之之法不同而其爲报则一也地统千百国之大时综千万年之久要未有不讲求来生享福之处与来生受祸之所者小节纵有多端大意终归一致卽或自谓有识之人教衆人勿信此无凭之事而人不之服盖以生前有善恶之行死后卽有祸福之报爲不足信者未之有也中国论死后之报则有天堂地狱天堂乃至高至乐至荣华之地地狱乃受罪受罚受苦难之所天堂地狱之设本出于自然之道依理推测其有可必特世人以臆见立论故多有不合于正道者焉圣书论天堂地狱有据可考天堂则无疾病痛苦无烦恼忧惧无灾害祸患无悲伤惊恐爲永远快乐逍遥之地凡卑污不洁与行爲可憎及狂谬背乱诈伪不经之徒必不得入信主之人身体复活中心纯化爲善可与前代辞世之人相颉颃亲见天父之荣光永赞耶稣之圣德解释天父奥妙之旨感激耶稣慈善之怀而安乐智慧自无涯涘地狱则爲恶人受报之处非神欲人沉沦乃人不乐爲善自招其祸地狱之内亦未有十殿阎君如人世官吏判狱决囚等事亦不能罪满出狱再世投生爲人爲畜惟永受痛苦如烈焰焚烧爲忘恩负义违逆真神者之报愿世人回心转意悔改前非赖救主作中保求圣灵之启迪庶几上格天心转祸爲福焉耳论赦罪世人旣无不知罪与死后之报故多求赦罪之法然欲来罪之赦而不知罪之所以可赦则终不能赦或自谓当作善事积功德方可抵偿前罪或自知无功遂向世人所谓有功之神求其以彼功折我罪有人焉费钱施舍补路造桥而自以爲有功有人焉念佛诵经斋戒茹素而自以爲有德意者所作所爲必如此而后可以免罪邀福矣乎而不知皆非也试思南无般若波罗摩诃夜以继日念诵不辍所以如此究何意耶果能如此究何功耶问诸斯人斯人且不自知焉岂非徒劳无益哉至于以行善爲功者当知行善乃当然之分非格外之功卽爲善而善无不备不过自尽其分而已何功之有况今日之善未易备则前日之过焉能补且人苟得罪于人必于所得罪之人求其解释世人不善初非得罪于木雕泥塑之神佛则求之何益若知获罪于天而求赦于天上真神似矣然又必究问当若何以求之始能得其欢心如第以私意揣测焚香烛献礼物繁文多仪拜跪祈求未知其果能合于神意否耶圣书论人惟罪无功不依良心知善不爲知恶妄作忘神奉魔弃正从邪罪恶深重本当受死后之永苦且天法不变犯者无法可避我等适在无法之中而天父乃设一美法使耶稣从天下降屈己爲人受苦受辱至钉十字架而流其宝血夫耶稣本天上神子造天地之主所以受苦若此者皆代我之罪俾我罪得赦之故其功至足至满实能救赎天下万世之罪人人苟赖耶稣爲救主爲中保求天父爲耶稣全功赦我诸罪则耶稣之功一若可引爲己有而我之罪过亦卽可借以获免斯犯法之刑永远之苦自不至击我身而困我灵矣此卽天父所设赦罪之法赐与世人至贵至全爲天下无价之宝者也论从善古人有言爲恶则易爲善则难是非吾人不知善之当爲与恶之当去也乃无决定之志固执之功斯知其当爲而不爲知其当去而不去耳人旣难于爲善故中国多有劝人爲善者释氏言轮廻空谈何补道家尚修炼实意无存至于儒教则教人治国齐家正心诚意及伦纪纲常之道反复叮咛亹亹无已而儒教中能守其所习之规模者亦正不易得经训之外更有所谓善书如训俗遗规人生必读航中帆丹桂籍日省录报应录暗室灯感应篇阴隲文劝世文等类其书甚多其名虽异而其大旨要皆不出于劝善或谈仁义以鼓励明哲或假果报以启牖庸愚而人仍蹈其旧辙不知所观感者盖立教之本先漓斯爲善之力自穷也苟问爲善之难何以如此则其病皆本于人心盖外行虽能暂易而旧念时或复萌方知江山易改本性难移谚言诚不诬耳顾世人少爲善之法而圣书乃补之耶稣曰人非更生不能入神国所谓更生非外貌之事亦非人所能自爲乃真神之大能使我感激而鼓舞圣灵之慈爱使我去旧而换新然人之所以能感化也必由求而得之本性旣改所好自异乎从前志向善而悦之慕之犹饥者慕食渴者慕饮矣且神锐吾之志加吾之力使过日寡而善日益此非求神之明騐乎哉愿世人自思欲奋其力则力弱而不能振欲悟其心则心蔽而不能明知己之一无可恃与己之一无所能惟有望天父之拯救借耶稣之全功求圣灵之启迪而得爲救主之新民斯可预备与心洁者同享天国之福也已跋尾是书旣成幸阅之者不加拟议不致藐忽不以爲异邦之教于我无关然又当玩索圣书究寻奥旨实知此道之果真果伪则是书虽不能深解圣教之意而提撕警觉亦可使人由此小助以自得其精义焉尔愿诸君子感天父之恩思死后之报念爲人之要道信救世之良规勐然觉悟如梦初醒庶几保全真福行正路而得永生也已