序汉艺文志有泰壹襍子候岁二十二卷子赣襍子候岁二十六卷隋经籍志有东方朔岁占一卷此皆唐以前古籍今虽亡佚然可见雨旸寒燠关乎农事推测占验着有成书自昔然矣长乐梁茝林先生八闽硕彦敭历封疆政绩彪炳弱冠即嗜笔墨五十余年手不释卷葢仕学兼优者矣撰述之富我朝居一其己刻各种风行海内己不下六十余种而嗣君敬叔观察以名孝廉筮仕之江三十年来一官需次借得清闲从事铅椠近复蒐辑其未刻之书手自编纂次弟刊布农候襍占其一也是书自正月至十二月自天文地理人事时令至草木虫鱼凡有涉占验者旁征博引备列无遗分别部居有条不紊视隋志所收田家厯十二卷或加详矣昔齐有一足之鸟孔子以童谣占之曰天将大雨商羊起舞于是诸国水溢齐独有备无患刘子政载其事于说苑而曰圣人非独守道而已睹物纪卽得其应矣夫欲睹物而得其应非求之占验不可然则先生此书其有裨于旱涝之备而足以为圣天子敬授民时之助者岂小也哉樾幸与观察为同年生託于年家子之末得与校雠之役既毕书数语于其简瑞异日买田数亩归老于乌巾山之阳携此书与村夫子共读之课晴雨语桑麻不至为老农老圃所笑则先生之惠我多矣同治十有二年正月谷日年家子俞樾谨序农候杂占目录卷一正月二月三月四月五月六月七月八月九月十月十一月十二月卷二闰夜气寒热水火山海潮石井冰天地人卷三晴雨阴日月星斗河汉风云雾霞虹霓雷电霜露雪霰雹卷四谷蔬草花木禽兽鱼龙介虫田家宜忌蚕桑宜忌占候农候杂占卷一福州梁章鉅撰男恭辰校刊正月占元旦值甲谷贱人疫值乙谷贵民病值丙四月旱值丁丝绵贵值戊米麦鱼盐贵值己米贵蚕伤多风雨值庚田熟民病金铁贵值辛禾平麦麻贵值壬绢布豆贵米麦平值癸主禾伤人民厄见月令广义难拜年易种田田家五行云元旦雨雪吉引谚云云岁朝东北五禾大熟羣芳谱东北风主大熟引谚云云元旦清晨风自东南来岁大稔东风次之东北又次之西则歉西北有红黄云则稔白黑则歉见苏州府志岁旦西北风大水妨农功田家五行云壬癸亥子之方谓之水门其方风来主大水引谚云云正旦决八风风从南来大旱西南小旱西方有兵西北豆成北方中岁东北上岁东方大水东南疾疫见汉天文志元日甲寅谷畜贵丙寅油盐贵戊寅壬寅谷先贵后贱庚寅谷畜贵如上旬内先得丙寅雨少夏至雨多戊寅秋雨多壬寅冬雨多同上按开元占经云正月一日得寅谷贵尽十二日以占十二月元日甲申五谷有收丙申谷损虫食菜戊申六畜灾壬申涝同上元日乙卯荆楚米贵丁卯周秦米贵辛卯韩魏米贵癸卯宋鲁米贵同上一日鸡晴主人安国泰二日犬晴主大熟三日猪晴主君安四日羊晴主春暖臣顺五日马晴明四望无怨气六日牛晴明日月光明大熟七日人晴明民安君臣和八日谷夜晴五谷熟所值之日晴暖则安泰蕃息此通行占书按开元占经引京房占亦略同又九日主蚕江南民言正旦晴万物皆不成元丰四年正旦九江郡天无片云风日明快是年果旱见玉芝堂谈荟引谈苑按通行谚有云元旦黑农事吉谈苑引便民书亦云元日晴和无日色主有年其说屡验今人但知元旦要晴明实未确也一日值雨人食百草见农占一日晴一年丰一日雨一年歉同上今人谓元日宜晴亦有所本元旦有雷主禾麦皆吉见田家五行上旬得辛一日旱二日小收三四日主水麦半收五六日主小旱七分收七日八日主岁稔一云八日得辛主春旱不收又占书云一日得辛麦收十分二日禾蚕收三日四日田蚕全收五日六日麻粟麦蚕平收七日八日宜早禾麻麦粟少收丝贵见月令广义两说微有不同上旬三日得甲为上岁四日为中岁五日为下岁又资生书云月内有甲寅主米贱同上上旬一日得卯主十分收二日低田半收三日四日大水五日六日半收七日八日主春涝秋收同上上旬一日得辰雨多二日风多先旱低田全收七月雨多麻豆全收三日雨晴匀四日七分收五日六日丰稔七日水损田荞麦收八日先旱后涝九日大麦收主仲夏水灾十日旱禾半收十一日主冬大雪五谷不收十二日主大雪五谷收同上上旬一日二日得酉岁丰三日四日民安五日至十日中岁民不安十一十二日大熟一日乙酉荆楚吉丁酉周秦吉辛酉韩魏吉癸酉齐鲁吉己酉燕赵吉同上甲子丰年丙子旱戊子蝗虫庚子乱惟有壬子水滔滔只在正月上旬看见周益公日记按田家五行云十日无子人死一半田木命研北杂志云世谓正月三日为田本命又为田生日浙西人谓之夏正三言夏正之三日也俗以是日称水以重为上有年极验见无颜录年八风括到三月终此扬州谚谓正月初八也十二日为花朝晴则百果实夜尤宜晴雨则四十日夜雨久阴见田家五行按今人但知二月十二日为花朝而不知正月十二日亦为花朝也上元日晴春雨少谚云上元无雨多春旱清明无雨少黄梅见台笠须知立春日贮水谓之神水酿酒不坏见四时纂要立春日雨伤五禾见师旷占上旬甲乙日雨主春雨多丙丁戊己日雨主夏雨多庚辛日雨主秋雨多壬癸日雨主冬雨多见月令广义正月内有三子则叶少蚕多无三子则叶多蚕少有三卯则旱豆有收无则少收有三亥主大水见谈荟引周益公日记百年难遇岁朝春见岁时通考凡元日立春主民大安引谚云云按藜牀沈余崇祯元年元旦立春适值改元天道更始人事聿新圣作物覩其以不言示欤又按三冈识略则言节气相值之难非以为瑞也正月有甲子籴初贵后贱见开元占经引神农占熟不熟但看年头三箇六此通行谚谓正月初六十六二十六三日晴明则主丰熟也正月逢三亥湖田变成海浩然斋视听钞引吴谚云谓水之大也按道光壬辰正月初六己亥十八辛亥三十癸亥是岁大涝癸巳正月亦有三亥然一亥在立春前是岁无水灾正月日食人疫夏旱月食粟贵盗多见月令广义上元一夕晴麻小熟两夕晴麻中熟三夕晴麻大熟见谈苑禅师惠南云绝有验上元雾主水见台笠须知上元雨灌百物减半见乐清县志风吹上元灯雨打寒夕坟见纪历撮要正月十六日东南风为入门风主大熟见田家五行正月十六日古谓之磨耗日唐张说耗日饮诗云磨耗传兹日纵横道未宜但今不忌醉翻是乐无为见田家五行谓此日以不事事为宜如今社日谓之耗日官司不开仓库也正月十六谓之落灯夜晴主高低皆熟西北风主旱见陶朱公书秋收日月令广义云正月二十日为秋收日晴主秋成百果蕃茂按吴俗以正月二十日为天穿日晴则雨少如遇雨则雨水必多又按田家五行以十七为秋收日亦晴主秋成也正月见三白田公笑赫赫见朝野佥载晦日风雨耀贵禾恶见田家五行二月占二月朔值惊蛰主蝗虫值春分主岁歉风雨主米贵见陶朱公书二月内有三卯则宜豆无则早种禾见经世民事录二月甲戌日风从南来者稻熟乙卯日不雨者稻不熟见师旷占春分无雨病人稀陶朱公书云春分雨人灾引谚云云礼记月令择元日命民社注春事兴故祀社稷以祈农祥元日谓近春分前后戊日元吉也按潜确类书立春后第五戊日为春社立秋后第五戊日为秋社又按周礼社之日涖卜来岁之稼春社无雨莫种田岁时通考云春社日雨年丰果少按谈苑云社公社母不食旧水故社日必有雨谓之社公雨田家五行亦引谚云社公不喫干粮社日雨则谷重而果稀故曰社雨报年丰陆龟蒙诗几点社公雨一番花信风初二天晴东作兴初七八日看年成花朝此夜晴明好何虑连绵夜雨倾见陶朱公书二月八日东南风主水西北风主旱见月令广义按陶朱公书东南风谓之上山旗西北风谓之下山旗二月八日张大帝生日前后必有风雨甚准俗谓请客风送客雨正日谓之洗街雨初十日谓之洗厨雨见田家五行二月十九日为观音大士生日晴明为吉雨则谷菜百物少收同上二月十五日为劝农日晴明主丰风雨主歉见谈苑有利无利但看二月十二此吴谚见明诗综谓花朝日晴则百果少实也惊蛰闻雷米似泥同上引杂占春分日风自东来麦贱年丰南来五月先水后旱西来麦贵北来价倍见月令广义社了分米谷如锦墩分了社米谷如苔鲊社了分米谷不出村分了社米谷偏天下同上又田家五行云社在春分前主岁丰社在春分后主岁恶引谚云云花朝同上云云二月十五为花朝晴则百果实夜不宜晴宜阴雨二月朔日雨稻恶籴贵晦日雨人多疾见四时占候茶是草箬是宝农桑衣食撮要卷上二月摘茶略蒸色小变摊开搧气通用手揉以竹箬烧烟火气焙干以箬叶收故谚云云二月初二为上工日雨主妨农见陶朱公书三月占三月朔值清明主草木茂值谷雨主年丰风雨主民病木多虫雷主五谷熟雨勐主旱见月令广义三月朔日雷主旱无雷多盗见田家五行三月初三雨落至茧头白此杭州通谚又云三月初六为露白日是日雨则道路一白即雨一说三月三日清明之节将修事于水侧祷祀以祈丰年见卷施阁文集上巳有风梨有蠧本草纲目云梨花如雪六出上巳无风则结实必佳故古语云云四日雷岁熟五日阴蚕吉七日十六日南风主旱歉同上五日寒食便下田吴下田家志方言雨打墓头钱今岁好丰年一作雨打纸钱头麻麦不见收雨打墓头钱今年好种田月令广义云寒食日雨主岁丰引谚云云清明插柳青农夫休望晴门前插柳焦农夫好作娇农政全书引谚云云清明嫁九娘一去不还乡见田汝成游览志余一点雨一箇鱼农政全书云谷雨日雨主多鱼引谚云云清明要晴谷雨要雨河朔人谓清明雨为泼火雨见退斋雅闻谷雨日辰值甲辰蚕麦相登大喜忻谷雨日辰值甲午每箔丝棉得三觔田家五行引谚云云三月无三卯田家米不饱同上亦见周益公日记按开元占经亦云三月有三卯大豆好无三卯旱三月十一日为麦生日喜晴见嘉定县志三月十六日为黄姑浸种日其日西南风主大旱或云上乡人见此风即悬百文钱于檐下风力能动则举家失声相弔言风愈急愈旱也见月令广义廿七廿八吹得庙门开蛳螺蟛蚬哭哀哀见崑新合志言三月廿七廿八两日南风主旱引谚云云三月沟底白莎草变成麦嘉定县志云此月无雨麦乃有秋三月雪经日不消秋禾不成米贵三倍人相食见田家五行清明前一日为寒食必有疾风甚雨是日雨必多梅雨谚云晴明无雨旱黄梅见陶朱公书十六日风主桑叶贵谚云三月十六皎皎晴桑树头上见人情同上谷雨前一两朝霜主大旱是日雨主雨多同上四月占四月谓之雩月左传龙见而雩续汉书注称服虔云雩远也远为百谷求膏雨也四月初一见青天高山平地任开田四月初头满地涂丢了高田去种湖按四时占候云四月朔大风雨主大水小风雨主小水引谚云云此日最要紧四月朔值立夏主地动值小满主岁凶雨主水晴主旱见文林广记四月朔风从南来西来者秋籴贱逆此者贵见师旷占四月初一雨蒙淞六阳湖里好栽葱此扬州谚谓旱也立夏日南方有云主岁丰见田家五行立夏得食李能令颜色美立夏日俗尚啖李故是日妇人作李会取李汁和酒饮之谓之驻色酒一曰是日啖李不病夏见元池说林立夏不下田家莫耙月令广义谓立夏宜雨引谚云云按若夜雨多损麦及蚕立夏晴簑笠满田临立夏雨簑笠挂屋柱同上小满不满芒种莫管同上谓小满宜有雨则岁熟也有利无利只看四月十二纪历撮要云此日宜晴忌西南风按此与田家五行所引先后差两日其为宜晴则一也四月一日雨百泉枯言旱也二日雨傍山居言避水也三日雨骑木驴言踏车取水亦旱也四日雨余有余言大熟也见谈苑一番晕添一番湖塘农政全书云立夏日日晕主水引谚云云四月初八晴料峭高田好张钓四月初八乌漉秃不论上下一齐熟广信府志引周益公日记云云又引通考云四月初八日最宜密云不雨按沅湘农谚又云四月八日晴打鼓莳茅坪四月八日雨打鼓求木主四月八日晴鱼儿上高坪此湘邵间农谣按四时占候亦云四月八日雨鱼儿岸下死四月八日晴鱼儿上蒿林广信府志蒿林亦作高坪四月八日佛生日晴明果子好收成见田家五行虹见主米贵月蚀主岁饥晦朔大雨主蝗灾同上四月十二忌西风生喜东南风同上四月十四得东南风吉十六黄昏时日月对照主夏秋之交旱月上迟有白色主大水见月令广义有利无利但看四月十四田家五行云十四日晴主岁稔引谚云云又曰吕洞宾生日晴主岁稔有谷无谷但看四月十六同上引谚云云言是日可卜月影也四月十六日卜月谚云月上早低田收好稻月上迟高田賸者稀见月令广义又按羣芳谱云是月十六日立一竿量月影月当中时影过竿雨水多没田夏旱人饥长九尺主三时雨水八尺七尺主雨水六尺低田大熟高田半收五尺主夏旱四尺蝗三尺人饥四月十六雨飘飘高乡播种襍唠嘈四月十六多雨点乡人只把脚来赶俱主水见田家五行熟不熟但看四月二十六此通行谚吾郡又相传四月二十六天上一剥啄地下去一斛盖是日最忌雷声致富书云月内虹见主米贵五月占五月朔日当热而风雨者米贵人食草木此开元占经引京房占初一雨落井泉浮初二雨落井泉枯初三雨落连太湖周益公日记引谚云云朔日夏至晦日夏至并主五谷熟二日三日六日二十五日三十日同二十二日二十四日夏至主岁不熟见月令占候图又田家五行引谚云夏至端午前坐了种田年按玉芝堂谈荟坐了作抄手朔日风雨大饥风从北来人相残米贵十日得辰早禾半收十一日得辰五谷不收见月令广义端午晴干农夫喜欢同上引谚云云夏至雨名黄梅雨沾衣服皆败黦见周处风土记五月十三连夜雨来年早种白头田见田家五行五月十三雨满饶州好贩大碗见乐清县志夏至连端午家家卖儿女同上引谚云或作夏至伴端阳家家饥断肠连或作逢儿或作男又岁时记云夏至在初二三主米麦贵初七八米麦平二十大饥上旬米贱中旬大丰末旬大歉按此与月令占候图微有不同又按麈史大观戊子五月五日夏至安陆老农相谓云云秋稼不登冬艰食卖子以自给至有委于路隅者明年大旱人相食弃子不可胜数十五日谓之五日前十日谓之端午按古人五日皆当是十五日今楚俗亦以十五日为大端阳初五日为小端阳芒种端午前处处有荒田同上引谚云云又云雨芒种头河鱼泪流雨芒种脚鱼捉不着芒种雨百姓苦见谈苑芒种火烧天夏至雨连绵见古占年语芒种后逢壬立梅夏至后逢壬断梅通书芒种后逢壬日或庚或丙日进梅前半月为立梅立梅宜雨迟有雨主旱谚云雨打梅头无水饮牛雨打梅额河底开坼田家五行云一说主水谚云迎梅一寸送梅一尺大抵梅雨主旱虽有雨亦不多又雨打梅头云云更见四民月令按何景福诗雷声填填云羃羃雨打梅头麦穗黑老翁倚耒向天泣污邪水深耕不得与谚语相反今农家所占仍以古谚为验又按涌幢小品引俗语云芒种逢壬便立梅梅作霉霉后积水烹茶甚香冽可久藏一交夏至便迥别矣试之良验细思其理有不可晓者或者夏至一阴初生前数日阴正潜伏水阴物也当其伏时极净一切飞潜草木之气不能杂故独存本色为佳但取法甚难须以磁盆布空盛之霑一物即变贮之亦难其地宜高洁某年无雨挑河水贮之亦与常水异而香冽不及远矣芒种逢丙进霉小暑得未出霉见神枢经梅里西南时里潭潭风土记芒种后夏至前雨为黄梅雨最长久有一日西南风主时里三日雨又云西南风急名哭雨风主雨立至易过黄梅天日多几番颠见田家五行志言此时阴晴易变又云黄梅天气𨂝向老婆头边也要带了蓑衣箬帽去倒转黄梅四十天此通行谚黄梅雨未过冬青花未破冬青花若开黄梅便不来黄氏日钞梅雨中冬青花开主旱葢此花不落溼地引谚云云芒种为节者言时可以种有芒之谷故以芒种为名见三礼义宗芒种一声雷时中三日雨见农政全书打鼓送黄梅一去不复回此吴中谚言送霉日有雷则后少雨田家五行又引谚云迎梅雨送时雷送了并不回又云三梅三送低田白弄夏至在月头农家不须愁夏至在月中耽搁籴米翁月令广义云夏至在月初端午前则雨水调引谚云云又按古占年语云夏至月头一边喫一边愁夏至月中白饭满童童夏至月尾禾黄米价起则微有异急风急没慢风慢没月令广义云夏至日西南风主六月横水人殃引谚云云夏至无雨确里无米月令广义云夏至日雨谓之霖时雨主雨调岁稔引谚云云田家五行引谚云夏至日箇雨一点值千金月内有三卯宜稻及大豆见月令广义按京房占亦云五月无三卯旱甲申犹自可乙酉怕杀我苏州府志五月尤忌甲申乙酉日雨则有大水引谚云云按吴中旧事云是二日雨则大小麦不收又按二语宋时即有之见范石湖诗注五月壬子破大水穿山过此湘郡间农谣按今东南河防亦忌此日迎时雨送时雨嘉定县志云夏至后分为三节共十五日若初雨为迎时末雨为送时谚云高田只怕迎时雨低田只怕送三时葢初时雨主旱末时雨主潦也若中时而雷调之腰报亦主多雨谚云中时腰报没低田按台笠须知云末时得雷主久晴五月小种瓜喫不了见田家五行五月小水浸杨柳杪同上黄梅三时才出门蓑衣蒻笠必随身陆泳吴下田家志引方言如此时里一日风准黄梅三日雨羣芳谱夏至后半月名三时首三日为头时次五日中时后七日末时风在中时前二日大凶谚云云又按四时占候云五月雨忌中时若到末时微雨亦善故谚又云夏至未过水袋未破夏至先后各五日可种牡麻注牡麻有花无实见齐民要术种大豆夏至后二十日尚可种戴甲而生不用深耕同上陶朱公书云端午日晴主水雨主丝贵谚云端阳晒得干蓬头十片高田九片浮夏至在月初主水是日雨主风水大谚云夏至无云三伏热其日若雨年必丰见同上六月占六月初一一剂雨夜夜风潮到立秋农政全书引谚六月初三雨七月多哺时此福州谚俗以夏令午后雷雨一阵谓之哺时雨每发必连三日又月令广义云六月三日雨一阵上画耕田下画困俗谓眠为困也又纪历撮要云六月初三晴山篠尽枯零按玉芝堂谈荟作六月三日一阵雨夜夜风潮到处暑又谚云六月初三一箇阵早起耕田下晚困六月初六一箇阵七十二箇赶狗阵又谚云六月初三打一暴高山顶上都收稻义同朔日值夏至主大荒值小暑主大水值大暑主大疫见月令广义小暑一声雷稻熟做黄梅此杭州通行谚稻熟或作倒转颇验按谈苑称小暑雨名黄梅颠倒转主水六月雷不鸣蝗虫生见四时占候伏里西北风腊里船不通同上引谚主秋稻秕冬冰坚也又云夏末一阵雨赛过万斛珠言及时雨绝胜无价宝也按与羣芳谱天谱畧同又按夏至后三庚为初伏四庚为中伏立秋后初庚为后伏谓之三伏曹植谓之三旬见初学记阴阳书又魏氏春秋何晏以伏日食汤饼取巾拭汗面色皎然秋前生虫损一茎发一茎秋后生虫损一茎没一茎月令广义云月内西南风主虫伤稻秋前损根可再抽萌秋后损者不复抽矣引谚云云六月内逢甲乙丙丁无雨主旱月食亦主旱丙寅丁卯有雨主米贵虹见及晦日风亦主米贵见月令广义六月防初七月防半此福州谚也福州六七月间必有暴风俗唿为风台拔木偃禾百果皆空六月多发在初旬七月多发在中旬发必连三日初起北风转南风愈大而止六月秋要到秋七月秋不到秋谓早稻收获时也又南风吹过北有钱籴不得北风吹过南仓下无人担见古占年语六月必有三时雨田家以为甘泽农人相贺曰喜雨见荆楚岁时记六月有大雨名濯枝雨见周处风土记陶朱公书云六月六日晴主收干稻雨主有秋水又日蚀主旱七月占七月朔日虹见主年内米贵见田家五行秋霹雳损晚谷或作秋历鹿损万斛月令广义云立秋日有雷损晚稻农政全书云大抵秋雷多总损禾非但忌立秋日也立秋日天气晴明万物多不成见纪历撮要三日三石四日四石纪历撮要云立秋日有西南风主田禾倍收引谚云云立秋日虹见西方万物皆贵见田家五行立秋后虹见为天收虽大稔亦减分数见苏州府志月内有三卯田禾熟无三卯宜晚麦日月蚀主人灾甲子雷多暴疾见农政全书或问董勋云七月七日为良日饮食不同者何勋曰七月黍熟七日为阳数所以糜为珍见北堂书钞七月七无洗车八月八无蓼花同上云七日有雨名洗车雨主八月有蓼花引谚云云按荆楚时记云七月六日为洗车雨七日为洒泪雨稍异周书时训解处暑后又五日天地始肃又五日禾乃登按月令吕氏春秋并作农乃登谷又国语云处暑之既至蝱䗽之既多处暑雨不通白露枉相逢同上又见月令广义枉相逢作空用功又引谚云处暑根头白白露枉来霖田家五行云处暑喜雨引谚同枉相逢作枉用功处暑若还天不雨总然结实也无收此吴谚见崑新合志及嘉定县志七月十五日为荞杆生日雨主水见谈苑田家五行云十五荞杆生日雨谓之做荞生日主撩水稻有雷谓之打折杆头撩不成良田畏七月见麈史葢百谷秀实之时正需雨也立秋坤卦用事晡时西南凉风至黄云如羣羊宜粟谷见月令占候图十六日雨谓之洗钵盂主年荒葢十方大剎每年四月十六结夏上堂七月十六解夏散堂若雨来年荒歉必停堂也见陶朱公书八月占八月朔日值白露果谷不实值秋分主物价贵见岁时通考早禾怕北风晚禾怕南风见农政全书朔日晴主冬旱同上又云凡朔日宜晴惟此月朔日宜雨好种麦田家五行又云八月初一下一阵旱到来年五月尽则又一说也八月一日雨则角田下熟见谈丛角田豆也白露雨来一路苦一路农政全书云白露雨为苦雨稻禾沾之则白飒蔬菜沾之则味苦引谚云云又云白露前是雨白露后是鬼其时有片云即雨稻花见日正吐遇雨即收正吐之时暴雨忽来卒不能收遂致白飒之患若连朝雨反不为灾惟不免担阁吐秀有皮谷厚之病耳三日前雨稻三日后雨草见乐清县志白露雨占白露逢壬便立詹月令广义云八月初三至二十三为詹天雨入霑有雨出霑晴蜀语秋分后逢壬谓之入霑十日满谓之出霑霑谓雨多也十日内谓之霑天引谚云云按此语又与白露逢壬异而詹字则不如霑字之有意宜并存之八月雨谓之豆花雨见荆楚岁时记麦秀风摇稻秀雨浇月令广义引谚云云言将秀得雨则堂肚大谷穗长秀实后得雨则米粒圆收数足秋分日阴雨来岁吉晴明主无年同上又云是时酉时西方有白云起如羣羊为正气主大有年秋分秋社同一日低田尽叫屈同上引谚云云又云秋分在社前斗米换斗钱秋分在社后斗米换斗豆有三卯低田吉无三卯不宜麦同上按开元占经引神农占云八月有三卯麦大善故月令通考云八月有三卯三庚低田麦稻吉三庚二卯麦宜高田又杭州谚云三卯三庚麦出低坑三庚三卯麦出坳巧见田家五行秋社无雨莫种田园见农政全书八月一日二日三日以准来年正二三月之雨凡月色黄者其月少雨月色青者其月多雨同上八月十一日可卜来年水旱侵晨或隔夜于水边无风浪处作一水测字至晚看之若没主水露主旱平主小水名曰横港见田家五行八月十二日为盐生日十三日为卤生日雨则盐贵见嘉定县志八月十五晴正月十五看龙灯此通行谚又云云蔽中秋月雨打上元灯按月令广义作云罩中秋月雨打上元灯谓中秋无月主来年灯时雨又引一则云雨打上元灯早稻一束草八月二十四日为灶君生日若雨主柴荒米贵见田家五行八月二十四日为稻藳日是日雨虽得藳亦腐重九晴则藳干见苏州府志八月大无果卖见田家五行按以大字叶卖南方谚也十六夜看月色万里无云主来年大熟一云十六云遮月来年防水没见陶朱公书九月占九月自一日至九日以日占月遇此日风则此月谷贱见戎事类占九月朔日值寒露主冬寒值霜降主岁歉见文林广记及月令广义九月朔日风雨主春旱若东风半日不止主米麦贵见田家杂占重阳无雨一冬晴田家五行云重九晴则冬至元日上元清明四日皆晴雨则皆雨或作重阳戊雨一冬晴或作重阳雾雨一冬晴又作重阳戊遇一冬晴重阳酉遇一冬阴九月一日晴不如九日明九日明又不如十三灵月令广义引谚云云嘉定县志云九月十三日为稻箩生日宜晴又云十三晴不如十四灵十四晴钉鞾挂断鼻头绳按杭州谚亦云九月十三晴钉鞾挂断绳占书亦谓是日晴主冬晴柴贱又九月十三晴二句见冯梦祯快雪堂日记九日雨米成脯农政全书引谚云云又云重阳溼漉漉穰草千钱束重阳黑洞洞一年好收冬月令广义云九月九日是雨归路日有雨主来年熟九月重阳菱母消洋见吴下田家志重阳无雨望十三十三无雨一冬干同上引谚云云九月庚辰辛卯日雨主冬谷贵一倍见文林广记九月上卯日北风主来年三七月米大贵东风亦然西北平平见田家杂占九月雨为黄雀雨见提要录重阳占风色卜来年丰歉西北风名范丹口里风主荒东北风名石崇口里风主稔见陶朱公书十月占十月朔日风从东来春籴贱逆此者贵见齐民要术十月朔日为靴生日以其日阴晴卜一冬寒燠见苑署杂记一云是日晴则一冬晴雨则一冬雨最验十月朔日值立冬主灾异值小雪有东风春米贱西风春米贵其日用斗量米若缀在斗底来春米徙贵甚验见家塾事亲吴俗以十月初五日为五风生日此日有风则每五日风雨如期而至终岁皆然谓之五风信见天中记卖絮婆子看冬朝无风无雨哭号咷农政全书云立冬晴则一冬多晴雨则一冬多雨亦多阴寒引谚云云十月雷人死用耙推同上云月内有雷主灾疫立冬值朔日主灾异天雨血地出毛大雨则米大贵小雨则米小贵晦占与朔同见月令广义立冬日东南风为关仓风主来夏米贵见田家五行十五日晴主冬暖十六日晴主冬晴见月令广义十月有三卯主籴平无三卯主谷贵同上十月癸巳雾赤为兵青为殃见望气经十月十五十八十九二十七日太山府君上天卯时后有恶风如无风即雨又初八十五二十二日东岳府君朝玉帝主有大风见肘后神枢十月初一日初三日十九日二十日乃冬天会合日主有恶风同上小雪日东风春米贱西风春米贵见田家五行立冬之日水始冰又五日地始冻见周书时训解按易卦通验立冬不周风至水始冰而符瑞图云立冬北方广莫风至今考淮南王书不周风至后又四十五日广莫风乃至符瑞图说误也后汉书乌桓传其土地宜穄及东墙东墙似蓬草实如穄子至十月而熟十一月占十一月一日得壬主旱二日小旱三日赤旱四日五谷大熟五日小水六日大水七日河决八日海翻九日大熟十日小收十一十二日五谷不成见田家五行又纪历撮要引清台占法亦略同冬至雨年必晴冬至晴年必雨农政全书又引谚云干冬溼年坐了种田又云闹熟冬至冷淡年葢吴人尚冬至欲晴故也又谚云燥冬至溼年晏溼冬至燥年晏冬至前米价长贫儿受长养冬至后米价落贫儿转萧索按纪历撮要云冬至前若米价长往后必贱落则反贵引谚云云冬至在月头当了棉被买牛头冬至在月尾卖了牛头买棉被见农政全书冬至日数至元旦五十日者民食足若不满五十日者一日减一升有余日益一升最验见淮南术冬至日子时至平旦观云若青云北起岁丰民安黄云大熟黑云主水白云主人灾无云主凶前后日雪主来年饥馁兵革本日雪主有大盗横行见陶朱公书冬至西南百日阴半晴半雨到清明田家五行引谚云云南风吹我面有米也不贱北风吹我背无米也不贵嘉定县志云十一月十七为弥陀生日忌南风相传有偈云云极验冬至日南风昼至者民皆中于虚风则多病见京房易占续汉书礼仪志云冬至钻木改火按北堂书钞称西域诸国志云天竺十一月十六日为冬至麦秀十二月十六日为腊麦熟冬至日树八尺之表日中视其晷晷如度者岁美人和否则岁恶见易卦通验十七弥陀生日西北风主米贱月内雨雪多主冬春米贱有雷主春米贵见陶朱公书十二月占冬至后三戌腊祭百神续汉书礼仪志云季冬之月星回岁终阴阳以交劳农大亯腊或云腊者接也新故交接也葢自秦以后腊皆属十二月朔日值大寒有虎灾值小寒祥瑞来见月令广义上酉日雪主来年旱涝不均见田家五行十二月初三日俗唿为抝猫日他月初三晴则主半月之晴独此日宜雨见天中记立春在残年主冬暖谚云立春日暖冻杀百鸟卵见陶朱公书江湖间人常于岁除汲江水秤之至元日又秤重则主大水见麈史除夕可以秤水取长流水秤其轻重元旦又换取新水秤之以较两年之高下见田家五行腊鼓鸣春草生荆楚岁时记十二月八日为腊日引谚语云云除夕占风东北为上谚云今夜东北来年大熟东南风主来年水大又除夕烧盆爆竹与照田蚕看火色同见陶朱公书农候杂占卷三福州梁章鉅撰男恭辰校刊晴雨春雨乙卯夏籴贵夏雨丁卯秋籴贵秋雨辛卯冬籴贵冬雨癸卯春籴贵开元占经引黄帝要经春雨甲子赤地千里夏雨甲子乘船入市秋雨甲子禾头生耳冬雨甲子牛羊冻死此见朝野佥载其来最古其占亦最准赤地千里或作麦烂蚕死牛羊冻死或作雪飞千里田家五行云赤地或作尺地言行者苦雨尺地若千里也然则麦烂蚕死亦或作雨占欤又云一说夏雨甲子主秋旱四十日盖取久阴之后必有久晴谚云半年雨落半年晴亦此理也往年夏月忽值甲子日雨正以妨农为忧老农曰喜遇双日是雌甲子虽雨无妨后果少雨因考岁时杂占注云甲子值只日多验双日少验乃知老农之言有稽也冶至秋大收获骤雨不终朝迅雷不终日又望雨看天光望雪看天黄并见月令广义按田家五行志引道德经亦云骤雨不终日故又有快雨快晴之语雨住午下无数田家五行志久雨后若午前少住午后雨必多引谚如此春壬子雨人无食夏壬子雨牛无食秋壬子雨鱼无食冬壬子雨鸟无食一云壬子雨更须看甲寅日若晴谓之抝得过则不妨一说壬子雨丁丑晴则阴晴相半二日俱晴六十日内少雨二日俱雨六十日内多雨见田家五行故谚又有春雨壬子秧烂蚕死云云春丙寅光无水下秧夏丙寅光晒杀秧娘秋丙寅光干晒入仓冬丙寅光无雪无霜此延建间土谚光谓晴明谓丙寅日无雨即成旱象也春甲申雨主米贵秋甲申雨稻禾吐茅亦主谷贵见道山纪闻冬雨是麦命春雨是麦病乐清县志引谚甲午旬中无燥土田家五行引谚按吴下方言午作子甲雨乙抝同上又云甲日雨乙日晴乙日雨直到庚又云庚辛自拗寅午不同又云久晴逢戊雨久雨望庚晴按吴下方言云甲子日雨乙酉晴乙日雨直到庚申雨打六壬头低田便罢休同上又引谚云壬子是哥哥争奈甲寅何谓甲寅可望晴也按农田余话云世俗占候雨晴惟甲子壬子甲申甲寅四日最可凭甲申犹自可乙酉怕杀我田家五行云言申日雨尚庶几酉日雨主久雨闽中见四时甲申日雨则富家闭粜价必踊贵也初一下雨初二晴初二下雨不得晴此通行谚或曰初三雨过月半或曰初二雨上半月皆雨十六日雨下半月皆雨颇有验田家五行亦云朔日晴主月内晴日出早雨日出晏晴农政全书载老农云言久阴之余夜雨连旦正当天明之际云忽一扫而卷即日光出所以言早少刻必雨言晏者日出之后云晏开也是日必晴非日出真有早晏也云笼日雨不止见田家五行开门落雨喫饭晴此嘉湖俗谚谓春间清晨雨则午刻必晴也闭门雨开门晴田家五行云晏雨难晴俗谓之黄昏雨引谚云云十日晴不厌一日雨便厌同上凡雨喜少恶多十日雨连连高山也是田见明诗综载广信府田家谚按辰州田家谚亦云云大小漏天在雅州西北山谷高沈深晦多雨又黎县多风俗谓黎风雅雨见宋任弁梁益记日头晾昼大雨即到此福州谚故昼与到叶韵昼谓当午也久雨之日而当午忽现日光则仍雨也农政全书云凡久雨至午少止谓之遣在正午时遣或可晴午前遣则午后雨不可胜按俗谚亦云日若当昼见三日不见面占鹤神田家五行志鹤神己酉日下地东北方乙卯转正东庚申转东南丙寅转正南辛未转西南丁丑转正西壬午转西北戊子转正北癸巳上天在天上之北戊戌日转天上之南甲辰转天上之东己酉复下周而复始上天下地之日晴主久晴雨主久雨转方稍轻若大旱年虽转方天并不变谚云荒年无六亲旱年无鹤神又吴下方言云风吹鹤神口米长千钱斗后有一条云才逢癸巳上天堂己酉还归东北方乙卯正东才五日庚申选上六朝藏离位丙寅坤辛未值丙之日正当彊壬午干宫戊子坎对冲其位定相妨今以五行志校之乃知是论鹤神歌括亮一丈下一丈田家五行云久雨云黑忽然明亮主大雨至又云病人怕肚胀雨落怕天亮亦谓天亮即是雨候俄顷复雨耳夏末秋初一剂雨赛过唐朝百斛珠见羣芳谱天谱一说斛作囤早禾壮宜白撞见广东新语凡暴雨忽作雨不避日日不避雨雨点大而疏粤人谓之白撞雨引谚云云丙丁相鬭拗戊己不同天此建甯府谚谓丙丁戊己此两日晴雨往往不同也福州亦有庚辛相拗之说未雨先雷到夜不来未雨先风来也不凶见古占雨语以五卯日候西北有云如羣羊者即有雨见师旷占雨月额千里赤金楼子余初至荆州时孟秋之月阳亢日久月旦虽雨俄而便晴有人引谚云云葢旱征也交月无过念七晴农政全书引谚云云谓此日最宜晴也又云廿七廿八交月雨初二初三忽肯晴田家杂占又云二十五日谓之月交日有雨主久阴廿五廿六若无雨初三初四莫行船田家五行云月尽无雨则来月初必有风雨久雨不晴且看丙丁田家五行志引谚久雨久晴多看换甲同上久雨逢庚必晴久晴逢庚必雨此语到处有之庚取更变之意往往有验或曰久雨逢庚单日晴久晴逢庚双日雨以单日属阳于晴为近双日属阴于雨为近则所占愈精矣按田家四时占亦云久雨望庚晴逢庚则变遇甲方晴范石湖大雨纪事诗或云逢庚变或云换甲始葢用此谚月令广义又云逢庚只变遇甲双晴西南阵单过也落三寸见田家五行志言云阵起自西南来者必多雨每月廿四五间有雨往往成潦连至后月谓之骑月雨见陆放翁诗自注太婆年八十八弗曾见东南阵头发见田家五行志言云起自东南无雨又云干岁老人不曾见东南阵头雨没了田下旬雨不肯止谈苑云九江人最畏下旬雨引谚云云阴天卜晴谚云朝要看顶穿暮要四脚悬又云朝看东南晚看西北又云西北赤好晒麦并见田家五行戊午己未甲子齐便将七日定天机七日有雨两月泥七日无雨两月灰见杨慎古今谚甲寅乙卯晴四十五日放光明甲寅乙卯雨四十五日看泥水同上壬辰装担子癸巳上天堂甲午乙未雨茫茫同上执破无雨危成当灾同上神农治天下欲雨则至五日为行雨旬日为谷雨旬五日为时雨万物咸利故谓之神见尸子汉书董仲舒止雨闭诸阴门纵诸阳门管子云如天雨然泽下尺生上尺注泽从土降润有一尺则苗从下生上引一尺阴占元旦晴主人安国泰岁丰寇息若三日无风雨而阴和不见日色一岁大美见田家五行正旦微阴主大熟见羣芳谱开岁微阴不雨法当有年见陆游诗註立春天阴东风吉人民安果谷盛见腛仙神隐自正月一日至八日为鸡狗猪羊牛马人谷其日晴所主之物育阴则灾见东方朔占岁书按占岁书莫知由来其说已见于论衡物势篇及北史魏收传辽史以五日为马六日为牛微异雨水后阴多主少水高下田均大熟谚云正月阴坑好种田见台笠须知谢眺诗连阴盛农节台笠聚东菑三月三日阴不见日主蚕大吉见月令广义苏州府志云四月十六日晴则旱雨则水惟阴云为佳重午只喜薄阴但欲晒得蓬艾主丰见四时杂占熟不熟但看五月廿五六见月令广义又引谚云二十五六阴沈沈谷子压田塍按据羣芳谱五月二十六谚云则此日阴沈沈谷子压田塍专指二十六一日也秋分要微雨或阴天最妙见月令广义田家五行云双日白露有雨不损苗惟单日白露雨则损苗如连阴则不为害此日名天收十月初一阴柴炭贵如金玉芝堂谈荟引谚冬至西南风主久阴见田家五行十二月上旬酉日雨主冬春连阴两月见月令广义天将阴鸣鸠逐妇啼中林鸠妇怒啼无好音此土语也按梅尧臣诗天欲阴鹁鸪怒鸣鸠出又云楚人因此卜阴晴阴逐晴唿无定声土日多晴水日多阴七修类稿引谚语而释之曰土日其实得二数则地二己生火至水日其实得五数则天五己生土矣故土日多晴水日多阴急脱急着胜如服药粤述晁错曰粤地多阴少阳李待制曰南方地卑而土薄故阳气常泄阴气常盛阳气泄故四时常花三冬不雪一岁之蒸热过甚人居其间气多上壅肤多汗出腠理不密盖阳不反本而然阴气盛故晨昏多雾春秋雨淫一岁之间蒸溼过半盛夏连雨即复凄寒人易中溼肢体重倦多脚气等疾盖阴常盛而然阴阳之气偏而相搏一日之内气候屡变故谚云云日占大司徒以土圭之法测土深正日景以求地中日南则景短多暑日北则影长多寒日东则景夕多风日西则景朝多阴见周礼日晕主雨农政全书引谚按田家五行云凡正月丙丁日晕主旱戊己日主水庚辛日主兵壬癸日主江河决四月占同日晕黄主风雨时农田治同上南耳晴北耳雨日生双耳断风截雨同上日生耳主晴雨引谚云云又云若耳长而下垂通地则又名曰日幢主久晴日没臙脂红无雨也有风同上日没返照主晴俗名为日返隖又云日返隖明朝水没路日打洞明朝晒背痛或问二候相似而所主不同何也老农云返照在日没之前臙脂红在日没之后按山海经注云日西入则景反东照故曰反景杨雄赋所谓倒景也尚书宅西曰昧谷寅饯纳日属之仲秋葢倒景反照在秋为多其变千状有作胭脂红者故谚云云日头𨂝云障晒杀老和尚田家五行志日自云障起主晴引谚云云乌云接日明朝不如今日同上引谚云云又云日落云没不雨定寒又云日落云里走雨在夜半后以上皆主雨此言一朵乌云渐起而日正落其中者按陆放翁诗颇忧晴夜云吞日犹幸今朝雨压风自注俗以黑云接落日为风雨之候日落乌云半夜枵明朝晒得背皮焦同上言半天原有黑云日落云外其云必开散明日必甚晴也今夜日没黑云洞明朝晒得背皮痛见田家五行亦云日没后返照晒得猫儿叫日出早雨淋脑日出晏晒杀雁同上引谚亦见鹤林玉露按羣芳谱引范石湖占雨诗注作晒杀南来雁日初升有黑云在上下如飞鸟花办状本日申未时有雨见测海录日出生红云日没黑云接有大风雨同上早间日珥狂风即起申后日珥明日有雨午前日晕风起北方午后日晕风势愈狂早白暮赤飞沙走石日没暗红无雨无风返照黄光明日风狂同上雷掩日不动天色黄复赤皆主大风同上日落时西北方云起重叠数十层如层峦复障各各矗起主大风大水应在七日之内晕主雨重亦然同上太阳未出将晨时看日边黑云如旗帜如山峰如阵鸟如龙头如鱼如蛇如灵芝如牡丹主当日下午雨或日上下有紫黑云贯穿者应上午即雨见陶朱公书月占月离于毕俾傍沱矣见诗经又春秋纬引古语月丽于毕雨傍沱月丽于箕风扬沙月晕主风农政全书引谚云何方有缺即此方风来玉历璇玑云凡孟月七日仲月八日季月九日之夜月晕不已三日内有暴风甚雨田家五行云大风将至月晕重圆月赤天将旱同上又云月色鲜红明日雷雨青色亦同初三月下有横云初四日里雨倾盆同上云新月下有黑云横截名曰缴云不出三日有暴雨又云云如人头在月旁白风黑雨月仰船雨绵绵月挂弓昼夜雨见乐清县志月晕上难盪桨月量落好扦箔同上月如钩米价贵月如衡米价平见天文秘苑月如弯弓少雨多风月如仰瓦不求自下见江邻几杂志又罗大经鹤林玉露王逵蠡海录皆引此谚月偃偃水漾漾月子侧水无滴见玉芝堂谈荟月光生毛大水推濠此湘邵间农谣月照后壁人食狗食田家五行云新月落北主年荒米贵引谚云云月终岁无晕则天下偃兵同上月儿仰水渐长月儿昃水无滴七脩类稿引此而释之曰月有九行青白赤黑各二道皆出入于黄道之中不中而过南则为阳道不中而过北则为阴道行阳道旱行阴道水月借日为光月生时如仰瓦是行阴道矣如弓絃昃样是行阳道矣故知旱潦者以此月上早好收稻月上迟秋雨徐按谓六月十六日之月亦见羣芳谱月珥且戴不出百日主有大喜见荆州占月有圆光大如车轮者来日大风或三日后应之见陶朱公书星占星光闪烁不定主来日风星明灭不动主雨夏月星密主来日热见田家五行凡星自东流向西来日有雨自北流向东连日雨不断自北流向南来日阴而无雨自西流向东二内有风自西流向北来日风雨交作自南流向东主旱自北流向西主水自东流向北主雾自东流向南主火自西流向南水旱灾伤并自南流向西秋霜冬雪自东流向北七日内报盗贼同上孝经援神契岁星守星年丰又晋书天文志太白在南岁星在北名曰牝牡年谷大熟二月昏参星夕杏花盛桑叶赤见四民月令按一作桑叶白又按学津讨源本齐民要术桑作椹春秋元命苞咸池主五谷其星五者各以其职以精委其地也太乙一星乃天使之神主使十六神知风雨水旱兵革饥馑疾疫明而有光则吉暗则凶见星经八谷八星在垣外华葢之西主岁丰凶土官也一主稻二黍三大麦四小麦五大豆六小豆七粟八麻子明则八谷成暗则不熟同上天田二星在角之北主畿内之田火守之则旱水守之潦同上箕四星状如簸箕明大而直则五谷熟箕口歛则雨开则风箕以簸扬调弄为象又为播扬五谷之器诗曰维南有箕不可以簸扬同上又按荆州星占箕星一名卷舌动则大风至杵三星在箕南主杵臼之用纵主丰横主饥糠星在箕口前主簸扬糠粃明润则丰熟不见人相食同上农丈人一星在南斗西南主稼穑明则天下大稔按天元历理农坐箕东绕箕偃仰东熟西饥南旱北水此星当入箕度同上九坎九星在天田南主沟渠水旱所以导达泉流星小而明则吉同上罗堰二星在牛东南亦为拒马主隄塘壅蓄水潦灌溉田苗明大则有水灾黄河骤决同上内杵三星在人星东旁主春粮储正直与臼星相当则吉否则凶荒杵下四星为臼覆则大饥同上天仓六星在娄南仓谷所藏也明大而户开中多小星则丰稔多积聚其东南四星曰天庾主露积场圃之所也同上胃三星鼎足河之次又名大梁天中府天库密宫金星也为天之厨藏五谷之仓明则五谷丰稔天下和平同上按天官书胃为天仓又天皇会通云胃主五谷之府四渎四星在井南江淮河济之精也明大动摇则水泛滥同上天罇三星在井东北主盛饘粥积薪一星在积水东备庖厨之用与积水相去五尺以内则禾茂年丰若相去一丈以外则凶荒同上陶朱公书曰金水二星初出初入之日多主风雨葢月犯毕星分野必雨也又云月离箕宿则风月离毕宿则雨所谓箕毕好风雨也斗占夜占北斗若有云气苍润如鱼龙鳞状主当日大雨又北斗前方四星名魁有黑云掩于斗口主当夜雨北斗后斜三星名杓第七星曰天罡罡星前黄气明润主来日雨见陶朱公书黄昏时看北斗上云气之有无如乌云徧掩北斗主三日有雨斗间或一二星被云遮蔽主五日内有雨如斗中黑云低而广厚主当时有雨又云斗中有赤云气主旱谚云赤云蔽斗明日大热如黄云昏黑蔽斗亦主多风之象见同上白云遮北斗明日天变应未申时斗下有白云气皓色如水明日大风斗上下有云如飞絮止有大风斗中有云如鱼鳞明日变风云斗下黑云涌上者当夜风雨至如斗口有紫色黑气三日后有雷雨青色应木日赤色应火日黄色应土日白色应金日黑色应水日云气与霞彩亦同验斗下有电闪过斗及斗口者当夜有雨若闪不过斗应在明日黄云贯斗亦主来日大雨白云气不过三日内黑云贯斗即日风雨最验见同上河汉占星者元气之英水之精气上浮宛转随流名曰天河又名云汉银汉天汉天津绛河明河更曰长河曰秋河众星出焉见杨泉物理论天河从北极分为两条至于南极其一经南斗中过其一经东斗中过两河夹天转入地中过而下水相得又与海水合三水相荡而天运之故激涌而成潮见抱朴子按此可与潮占条参看尔雅析木谓之津箕斗之间汉津也注云箕笼尾斗南斗天汉之津梁也七夕天河去探米价回快米贱回迟米贵见纪历撮要去回谓隐见也按七月七夕视天河显晦卜价之丰歉盖老农有验之占云故谚又云日晕长江水月晖草头空又按丹铅总录卷二十一诗话类予旧日秋成诗云草头占月晕米价问天河即用此谚语王者有道则河绳直见纬书天河东西浆洗寒衣见玉芝堂谈荟河射角堪夜作犁星没水生骨见四民月令按田家五行志引谚云河东西好使犁河射角可夜作上句谓田家二月二上工也天河中有黑云生谓之河作堰又谓之黑猪渡河黑云对起一路相接亘天谓之天女作桥桥下濶又谓之合罗阵皆主大雨立至少顷必作满天阵名通界雨言广濶普徧也见农政全书按太平御览引黄子发相雨诗天河中有云如浴猪豨三日大雨萧立等谓之黑猪渡河荧惑火星也火星守天河及天河中星象稀少皆主旱辰星水星也汉泊即天河乃天之余气也水星守天河及天河中星象烦多皆主雨见陶朱公书风占春己卯风树头空夏己卯风禾头空秋己卯风水里空冬己卯风栏里空此通行谚田家五行则单言乙卯风树头空乙字或是己字之误一场春风对一场秋雨田家五行云春风多秋雨必多引谚云云凡风单日起者单日止双日起者双日止见田家五行西南转西北搓绳来绊屋同上引谚云云又云恶风尽日没又云日出三竿不急便宽大凡风至日出之时必略静谓之风让日并言隆冬之风行得春风有夏雨同上引谚云云言有夏时应雨可种田也非谓水必大又按后山丛谈为春之风数为夏之雨数小大缓急亦如之风急雨落人急客作同上引谚云云又谚云东风急备蓑笠言必雨也春风踏脚报同上引经验谚云云言易转方如人传报不停脚也一云既吹一日南风必还一日北风报答也二说俱应西南早到晏弗动草同上言早有此风而晚必静引谚云云东北风雨太公同上引谚云云言艮方风雨卒难得晴俗名曰牛筋风雨指丑位故也南风尾北风头同上言南风愈吹愈急北风初起便大引谚云云飓母同上船家名曰破蓬挂盖言见此物则蓬必为风所破按国史补云南海人言海风四面而至名曰飓风飓风将至则多虹蜺名曰飓母然三五十年始一见船䑲风田家五行云吴中梅雨过风弥日海人谓之船䑲风是日船䑲初回云此风与海棹俱至谚云白䑲风云起旱魃精空欢喜仰面看青天头巾落在麻圻里一说白棹作船䑲无精字五月有落梅风江淮以为信风见风俗通六月秋极早收七月秋慢慢收乐清县志云此言秋早则多飓风也六月西南天皎洁十二月西南天落雪同上礟车云起舟人急避又云云似礟车云形没雨定有风田家五行云此风候也按云起下散四野满目如烟如雾名风花主大风立至故谚云云苏诗云今日江头天色恶砲车云起风暴作又按李国史补云暴风之后有礟车云夏至前芒种后西南风急名曰哭雨风主雨立至见田家五行西风吹过午三日内有火此福州谚甯下甲申雨莫发乙酉风雨下犹自可风吹饿杀我乐清县志云冬月最忌乙酉风粤中濒海多风正二三四月发者为飓五六七八九月发者为台台甚于飓而飓急于台习海道者设为占候之法或按节序或辨云物正月初四日为接神飓初九日为玉皇飓十三日为关王飓二十九日为鸟狗飓二月初四日为白须飓三月初三日为元帝飓十五日为真人飓二十三日为妈祖飓四月初八日为佛子飓五月初五日为屈原飓十三日又为关王飓六月十三日为彭祖飓十八日为彭祖婆飓二十四日为洗炊笼飓七月十五日为鬼飓八月初五日为大飓旬九月九曰九降十月初一日亦为大台旬十八日为弥陀飓十二月二十四日为送神飓舟行大洋飓可支台不可支盖飓散而台聚也大约三月九月均多风故谚云三月三九月九无事莫到江边走正月初至八行船去还泊十三至十七观灯雨最急二月二与九元武风必有三月三日晴还要过清明五月端午前风高雨亦连七月降黄姑望后风始和重阳前后三四日忌九庙风又曰九降风飓风多挟雨九降风恆不雨而风春暴畏始冬暴畏终南风多间北风少断以上俱见测海录冬南夏北有风必雨田家五行志夏天北风主雨冬天南风主雪谚云云朝三暮七昼不过一广东风土记云南中五六月多风迄七月止朝发或三日止暮发或七日止昼发不过一日耳大害农穑按南越志南海熙安间多飓风飓者具西方之风也或曰惧风怖惧也将发则兆以断虹时为飓母初则自东而北而西而南乃止未止时三日鸡犬为之不甯甚至林宇悉拔覆舟杀稼暴风不终日田家五行志云凡风终日至晚必稍息南风之时兮可以阜吾民之财兮松窗梦语卷二蒲州为古蒲坂即虞帝都盐池所产为形盐又曰解盐不俟人工煎煮惟夜有南风即水面如冰实天地自然之利大舜抚絃歌风以阜民财正指此也春分明庶风至正封彊修田畴立秋凉风至报土功祀四乡见易卦通验南中六月有东南长风俗号黄雀风时海鱼变为黄雀因以名也见风土记河朔春时疾风数日一作三日乃止名吹花擘柳风见韵斋立秋坤卦用事晡时西南凉风至黄云如羣羊宜粟谷见占候图陶朱公书云伏里西北风主秋稻旱冬冰坚谚云伏多西北风到腊船弗通青龙风急大雨将来朱雀风回烈日晴燥白虎风至必有雨雾元武风生雨水相寻按寅卯时为青龙巳午时为朱雀申酉时为白虎亥子时为元武随时起风应于雨晴见同上云占云行东雨无踪车马通云行西马溅泥水没犁云行南雨潺潺水涨潭云行北雨便足好晒谷农政全书引谚云云亦见四民月令按中州方言亦云云朝东一场空云朝西观音老母披蓑衣云朝南水潭潭云朝北干砚墨见铁槎山房见闻录又孔平仲谈苑引占谚云云向南雨潭潭云向北老鹳寻河哭云向西雨没犁云向东尘埃没老翁云往东一场空云往西马溅泥云往北好晒麦见杨慎升庵经说按易曰密云不雨自我西郊天地之气东北阳也西南阴也云起东北阳倡阴必和故雨云起西南阴倡阳不和故不雨引谚云云是其验也京东一讲僧云云向南与西行则有雨向北与东行则无雨每试之绝有神验云走邵阳晒破脑浆云走安化冲烂新霸此湘邵间农谣见沅湘耆旧集旱年只怕沿江跳水年只怕北江红农政全书北江红一作太湖晴上句言亢旱之年望雨如望恩才见四方远处云生阵起或自东引而西自西引而东所谓沿江跳也则此雨非但今日不至必每日如之即是久旱之兆也涝年每至晚时雨忽至云稍浮北似霞非霞红光耀日雨必随作当主夜夜如此直至大暑而后已谓之北江红此吴语也故指北江为太湖鱼鳞天不雨也风颠同上此言云细细如鱼鳞斑者一云老鲤斑云障晒杀老和尚此言满天云大片如鳞故云老鲤往往试验各有准又云冬天近晚忽有老鲤斑云起渐合成浓阴者必有雨名曰护霜天黄云覆车五谷大熟见东方朔别传日旁云气青为虫白为兵赤为旱黑为水黄为丰此事类赋载周礼保章氏以五色云物辨吉凶之祲象又按易通卦验云冬至日见云迎送从其乡来岁美人和又春秋感精符云南至有云迎日者来岁大美五卯日候西北有云如羣羊者雨至矣见师旷占按京房易飞候凡候雨有黑云如羣羊奔如飞鸟五日必雨饰罗天海湖云谢华启秀卷一风花下注云云如斑驳形舟人谓之风花见济北集谚云京房易飞候曰有苍云细如杼轴蔽日月五日必雨山云蒸桂础润见淮南子四方有濯鱼云疾者立雨迟者雨少难至江汉云疾驶者即日雨见黄子发相雨书早看日出处有黑云积土之状主雨晚看日入处有黑云气状如累盂叠叠而起主雨又云晨旦云掩日当日主大雨见陶朱公书张仲才文始真经云五云之变可以卜当年之丰歉旱云烟火雨云水波见吕氏春秋雾占春雾花香夏雾热秋雾凉风冬雾雪此杭绍间谚花香谓晴也大雾三日必有甚雨雨未降不可冒行也此事类赋引帝王世纪语按测海录云雾三日浓必起狂风江淮人以立春连三日看湖中雾气高尺寸则水亦至其处如无雾必旱又以一九日占雾定四月之水二九日占五月三九日占六月四九日占七月五九日占八月以雾高之尺寸定水之有无及大小极验见月令广义霿淞重霿淞穷汉置饭瓮曾子固齐州冬夜诗自注引谚云云以为丰年之兆按东坡除夜大雪诗施注引农谚作霜淞打霿淞穷汉备饭瓮又见墨庄漫录引齐鲁人谚语冬月寒甚夜气塞空如雾着于林木凝结如珠玉旦起视之乃薄雪也见睍乃消谓之雾淞升菴诗话作霜淞打雪淞墐户录雪作霜一场冬雾一场春雪此吴中谚雾沟晴雾山雨蜀语山顶雾曰山戴帽引谚如此凡雾在山顶必雨按王充论衡云云雾雨之征也十月沫露塘瀊十一月沫露塘干田家五行云十月有雾俗唿为沫雾主来年水大相去百有五日水至老农咸谓极验或云雾着水面则轻离水面则重丹山天晴时忽有雾起回转如烟不过再朝雨必降见宜都山川记五月有雾主水谚云五月有迷雾行舟不问路见陶朱公书六月有雾主旱谚云六月有迷雾要雨直到白露见同上按两月相连所占不同如此十一月有雾主来年旱月令云仲冬行夏令大旱见同上腊月有雾露无水做酒醋农政全书云酉日尤准主旱引谚云云霞占早霞红丢丢晌午雨浏浏晚了红丢丢早晨大日头见明杨慎古今谚早霞暮雨晚霞晴此通行谚孔氏谈苑云京东人言朝霞不出门暮霞行千里言雨后朝晴尚有雨须得晚晴乃真晴也按范石湖诗亦载吴谚云朝霞不出市暮霞行千里又沅湘农谚亦云朝霞雨涟涟晚霞火烧天按又云朝霞于雨后乍有则定雨无疑或本晴天隔夜虽无今朝忽有则断之颜色倘间有褐色仍主雨满天谓之霞得过主晴霞不过主雨若西北有云雨当立至故京师谚云火烧云者晴云烧火者雨朝霞暮霞无水煎茶农政全书言此久晴之霞主旱又云暮霞若有火熖形而干红者非但主晴必主久旱之兆按朝霞晴作雨见李嘉祐诗报雨早霞生见耿湋诗落日烧雾明农夫知雨止见储光羲诗侵早火云不过中晚来火云一场空此吴中谚亦谓朝霞则雨暮霞则晴也元日日出时有红霞主丝贵见陶朱公书虹霓占螮蝀在东见诗经谓虹霓也朝隮于西崇朝其雨见诗经多验虹霓者天之忌也又曰虹霓不出贼星不行见淮南子豆卢署曰夫虹霓天使也降于邪则为沴降于正则为祥见祥验集东鲎晴西鲎雨农政全书云虹俗唿为鲎引谚云云又谚云对日鲎不到昼主雨言西鲎也若鲎下便雨则还主晴雨久而晚见于东则晴晴久而早见于西则雨见诗经注又郑元注日旁气白者为虹青赤者为霓虹霓纷错阴阳之沴也见宋务光论东霓日头西霓雨同上引谚云云又谚云南霓刀鎗北霓灾殃霓者斗之乱精也斗失度则虹霓见见春秋孔演图东扛日头西扛雨见传家宝扛谓虹也田家五行亦云虹挂东一场空虹挂西雨弥弥虹食雨主晴雨食虹主雨见田家五行云万历壬寅六月望日雨后偶出郊外忽东南鲎出旋为云蔽亟归来抵舍大雨如注且连雨数日虹下雨垂晴明可期断虹早挂有风不怕见测海录虹双出色鲜盛者为雄雄曰虹闇者为雌雌曰霓见尔雅注按霓亦作蜺常依阴云而昼见于日旁无云不见大阴亦不见率以日西见于东方四时常有之惟雄虹见藏有时祭邕曰阴阳不和则见为虹虹有青赤之色辄与日相互朝阳射之则在西夕阳射之则在东大率又与霞相映庄子曰阳炙阴成虹礼疏云日照雨滴则虹生盖云心漏日日脚射云故虹明耀异常诗谓之蝃蝀其字从虫俗谓之鲎其字从鱼又谓之旱龙依其形质而名之也五月二十九日有黑气堕温德殿东黑如车盖腾起奋迅五色有头体长十余丈形完似龙占者以虹蜺对见蔡邕奏议正月至八月凡有虹见主米麦贵见陶朱公书蝃蝀出自东无雨必生风同上雷占凡雷初发声微和者岁内吉勐烈者凶见农政全书当头雷无雨卯前雷有雨同上引谚云云吾闽有上昼雷下昼雨下昼雷三日雨之谚与卯前雷有雨占同未雨先雷船去步回同上引谚云云主无雨又见四民月令按凡雷声响烈者雨阵虽大而易过雷声殷殷然响者卒不晴未雨轰轰戽车莫停徐祯稷耻言引谚如此喻成事者后言也雷声浩大雨点全无见五灯会元录鼓山永安师语云今俗谚雷声大雨点小本此惊蛰前动雷一月断火灰见乐清县志按福州谚亦云惊蛰未至雷先起四十九日雨不止春雷始发其声拍拍格格历历者雄雷也旱气也其声音音依依大不震者雌雷也水气也见月令广义又见师旷经秋孛辘损万斛见范成大秋雷叹诗注雷初发在北方岁吉同上引𦡱仙占正月一日雷则七月有霜二月一日雷则八月有霜见谈苑雷发于春分前后一日主岁稔见羣芳谱春甲子雷五谷丰登田家五行云发雷喜甲子日主岁熟秋雷忌甲子日主岁凶八月一声雷遍地都是贼田家五行云八月内不宜雷引谚云云按贼字叶作平声当是北方之谚雷从金门起上旬者田熟见师旷占九月雷主谷贵见戎事类占雷鸣雪里主阴雨百日不止见农政全书梅雨雷低田拆舍回月令广义云言低田遇巨浸屋舍无用也大抵芒种后半月不宜雷谓之禁雷天故谚云云田家五行云或言雷声多及震响反旱往往有验雷时不盖酱俗言令人腹中雷呜见风俗通积风成雷见物理论惊蛰前后有雷谓之发蛰雷声初起从干方来主人民灾坎方来主水艮方来主米贱震方来主岁稔巽坤方来主蝗离方来主旱兑方来主五金长价一云未蛰先雷须见冰见陶朱公书十月雷主疫谚云十月雷路白雨来催又云正月雷多主人民不安见同上凡先雷后雨其雨小先雨后雷其雨大同上千里不同风百里不共雷见王充论衡雷耕房千里投荒杂录云雷入阴冥云雾之夕唿为雷耕晚视田中必有开垦之迹乃为嘉祥电占电激气也以为鞭策见淮南子天笑神异经注云笑者天口流火照灼今天不下雨而有电光是天笑也南闪半年北闪眼前杨慎补占阴晴谚诗电光分南北阴霁在俄晷自注引此二句半或作千言北闪必有大风雨也电光东南明日炎炎电光西北雨下连宿见广舆记按杭州谚亦有南闪火门开北闪雨就来之语电北来则南风起南风来则雨见测海录寒露前后有雷电主来年有水见陶朱公书电收麦酉阳杂俎云介休百姓夜止晋祠宇下有人叩门云介休王暂借霹雳车收麦遂见数人共持一物如幢授之扛上环缀旗旙十八叶每叶有电光起百姓遍报邻村及午注雨如绠风雷震电凡损麦千余顷霜占露凝为霜见蔡邕月令又按国语驷见而霣霜霣霜而冬裘具注云驷房星也每年初下只一朝谓之孤霜主来年歉连得两日以上主熟上有锋芒者吉平者凶见农政全书春霜不出三日雨此福州谚谷雨前一两朝霜主旱见月令广义冬前霜多主来年旱冬后霜多主晚年好见农政全书春宜连霜见乐清县志又云冬忌单日霜曰孤霜连夕则愈佳秋霜白露下桑叶郁为黄见古艳歌布谷鸣小蒜成秋霜熟芸薹足见田家岁时占引谚霜降而妇功成见家语卷帘庄秋冬不下霜明诗综诸城县汉王山西南五里有卷廉庄虽严冬无霜降里谚云云逸周书霜降之日豺乃祭兽又古今诗话北方白雁来则霜降谓之霜信霜始降则百工休见礼记月令齐民要术云凡麦穄于十月十一月十二月冻树日种之万不失一注冻树者凝霜封着木条也又云天雨新晴北风寒切是夜必霜二月三月有霜主大旱见陶朱公书露占立秋白露下易通卦验露阴阳之气也阴气盛则凝为霜雪阳气盛则散为雨露见大载礼触露不搯葵日中不剪韭齐民要术卷三种葵篇凡搯葵必待露解故谚云云桓帝永康元年秋八月魏郡言嘉禾生甘露降见后汉书东方朔游吉云之地汉武问之曰其国以云气占吉凶苦乐之事吉则满室云气五色照人着于草木皆成五色露味甘帝曰可得否朔乃东走至夕而还得元精青露盛之琉璃器以授帝帝遍赐羣臣得尝者老者皆少病者皆愈见洞冥记春秋佐助期武露布文露沈注甘露降其国布散者人尚武沈重者人尚文周处风土记白鹤性警至八月露降流于草叶上滴滴有声则鸣又春秋元命苞云霜以杀木露以润草又述征记作五明囊盛取百草头露洗眼眼明崑崙山有甘露以瑶器盛之如饴人君有盛德则下见拾遗记露为上池水史记扁鹊传注上池水谓水未至地盖承取露及竹木上水以和药天乳星在氐东北主雨露明则甘露降雨泽均见星经并列星图黍心初生畏天露令两人对持长索㮣去其露日出乃止见齐民要术背明国有含露麦穗中有露味甘如饴见王嘉拾遗记甘灵淋漉以霄坠嘉穗阿娜而盈箱见抱朴子甘露时雨厥壤可游见史记司马相如传甘露降和花雪表年见宋书乐志雪占农及雪泽夏小正註泽释也要宜麦见三白朝野佥载引西北人谚云云谓腊月有三番雪也按农政全书云冬至后第三戌为腊腊前三番雪谓之腊前三白大宜菜麦又李壁注王安石雪霁诗亦用此谚又韩琦诗尝闻老翁语一腊见三白是为丰年兆占验胜蓍策俱本此说冬无雪麦不结见种树书夹雨夹雪无休无歇农政全书言雨夹雪难得晴也引谚云云按宋诗中亦有夹雪雨难晴之句又按丹铅总录天文类雪两字音义各异𩂪音屑说文雨䨘为𩂪尔雅雨䨘为𩂪雪注冰雪杂下曰𩂪雪说文霰稷雪也诗补传曰粒雪郭璞尔雅注谓雨杂下也雪初作未成花圆如稷粒撒而下杜诗所云带雨不成花是也冬雪年丰春雪无见石成金传家宝腊雪是箇被春雪是箇鬼此吴中谚按种树书云腊雪宜菜麦若立春后雪则不宜凡雪日闇不积谓之羞明霁而不消谓之等伴主再有雪又是来年多水之兆见田家五行雪至地三日内即化者岁成民安七日不消者秋谷不成同上正月雪等雪二月雨不歇见乐清县志立春后遇火日雪则后一百二十日有疾风骤雨谓之雪报见台笠须知一作立春后遇何日雪则数至一百二十日后必有风名雪报风取雪汁渍原蚕屎五六日和谷种之能御旱故谓雪为五谷精也见氾胜之书按齐民要术谓雪汁使稼耐旱冬令以器埋土中治以此则收十倍董仲舒曰太平之世雪不封条弥毒害而已谢惠连赋云盈尺则呈瑞于丰年袤丈则表沴于阴德陶朱公书引农书云以雪汁浸种倍收且不生虫霰占暴雪诗先集维霰传霰暴雪也笺雪自上遇温气而抟谓之霰又大戴礼云阳之专气为霰按释名霰星也冰雪相搏如星而散花雪大明五年元日花雪降殿庭谢庄下殿花雪集衣还白上以为丰瑞于是公卿并作花雪诗史臣案霰为花雪草木花多五出花雪独六出见宋符瑞志米雪埤雅霰闽俗谓之米雪言其霰粒如米即所谓稷雪是也今名濇雪亦曰溼雪白居易诗风飘细雪落如米雪前锋杨万里诗雪花遣霰作前锋埶颇张皇欲暗空筛瓦巧寻疏处漏跳阶误到暖边融雹占苞冻伤谷见礼记后汉书延光二年河西雹如斗安帝问孔季彦对曰此阴乘阳之征又西京杂记董江都曰雹阴脇阳也按左传曰圣人在上无雹虽有不为灾十六国春秋石勒时雹起西河界平地三尺行人鸟兽死者万余树木摧折禾稼荡然勒问徐光光曰去年禁寒食介推帝乡之神故有此灾韩稜字伯师为下邳令吏民爱慕邻县皆雨雹伤稼稜界独无见东观汉记齐有山泉如井深不测春秋时雹从井出败伤五谷以柴塞之则止当雨不雨故反雹下夏雹者为蝗虫伤谷见易纬曾子曰阳之专气为雹气化盖沴也唐张鼎御雹赋当纯阳之用事有伏阴之相蒸九月雨雹不利牛马见文林广记刘居中至嵩山见大蜥蜴数百皆长三四尺各饮冰入口即吐雹如弹丸积之于侧忽震雷一声弹丸皆失明日人言昨午雹大作于某地乃知蜥蜴所为农候杂占卷二福州梁章鉅撰男恭辰校刊闰占闰者阳之余见白虎通按春秋元命苞夫闰正时以作事厚民生之道闰所以正中朔也见汉书律历志三年长一寸雷惊缩一寸七修类稿辨证类诸木中黄杨为难长按埤雅云黄杨木性坚俗言岁长一寸闰年倒退一寸亦不尽然然东坡诗云园中草木应无数只有黄杨厄闰年按本草云今试之但闰年不长耳梧桐可知日月正闰生十二叶一边有六叶自下数一叶为一月至上共十二叶有闰则十三叶视叶小者即知闰何月也见李昉太平御览遁甲经尧时有草生阶每月朔生一荚月半则生十五荚十六日后日落一荚月晦而尽若月小余一荚每以是占历名曰蓂荚又曰瑞草见帝王世纪按此或定闰之所由来欤唐元稹数蓂诗辨时常有素数闰或余青莲曰芙渠其根曰藕其行根如竹行鞭节生一叶一花花叶相耦故曰藕藕生应月月生一节遇闰则益一节见广雅释葃实一名慈姑其苗直而叶三角倒锐种之水田一株结十二实若岁之有闰则有十三实见苏轼物类相感志张季友闰赋以风以雨兮各得其序曰寒曰燠兮无悸于初夜占上八夜弗见参星月半夜弗见红灯农政全书上八日宜晴主收成此夜若雨元宵亦雨引谚云云按吴俗以正月八日为上八以参星卜一岁之水旱逮夜则老稚聚观参星过月西则多旱否则多水又八日为谷以此卜元日之晴雨故谚云云见苏州府志吴农率以正月十五夜月明时立一尺五寸之表于地于其夜子正一刻候之以验水旱大抵据表之长而中分之为七寸半者二若影适及七寸半为中正则是岁雨旸以时五谷丰稔又以两七寸半各十分之如影在七寸半以下为不及不及则是岁主旱每短七分半则旱至一分又短则旱之分数亦如之影在七寸半以上为太过过则主水每长七分半则水涨一分又长则水之分数亦如之见负暄野录二月十二夜宜晴葢二月最怕夜雨若此夜晴虽雨多亦无妨越人云二月内得十二个夜晴则一年内晴雨调匀又谚云十夜以上雨低田尽叫苦见岁时通考一夜春霜三日雨三夜春霜九日晴田家五行云惊蛰多霜主旱是月宜连夜霜二麦不怕神共鬼只怕四月八夜雨农政全书云立夏夜雨多损麦葢麦花夜吐雨多损花引谚云云按田家五行云八日昼雨主丰熟果实少大抵北方麦昼花忌昼雨南方麦夜花忌夜雨日暖夜中寒东海水也干同上言四月夜凉主少水引谚云云按此旱年通行谚十月雷鸣所当之乡骸骨盈野入夜尤甚见田家五行冬至日南风为虚风旧传入夜半发者其民皆卧而弗犯故其岁民得少病夜发而透至昼者民则中于虚风故多病见京房易占除夜东北风主五禾大熟见纪历撮要除夜犬不吠新年无疠疫除夜犬恶嘷新年多火盗月令广义引谚云云雨打五更日晒水坑农政全书云五更有雨次日必晴甚验引谚云云按吾闽亦有雨打五更头行人不用愁之说极验惟一连至天明则不验故又有雨怕落天明之语田家五行引谚云半夜五更西天明拔树枝又云日晚风和明朝再多又风自日中起者必善夜间起者必毒日内息者亦和夜半息者必大冻一夜起雷三日雨见乐清县志引东州人谚云云言雷自夜起必连日阴雨也吴谚亦云夜雷三日雨农政全书云夏秋之间夜晴而见远电俗谓之热闪在南主久晴在北主便雨引谚云云又云北闪俗谓之北辰闪主雨立至谚云北闪一夜无雨大怪言必有大风雨也又见台笠须知一个星保夜晴同上引谚云云此言雨后阴久但见一二明星此夜可晴天下太平夜雨日晴见田家五行言不妨农也明星照烂地来朝依旧雨同上言久雨天正当昏黑卒然云开便见满天星斗岂但明日不晴当夜即恐雨至若夜半后渐渐云开雨止星月朗然则又主晴无疑也按西溪丛话亦引谚云干星照溼土来日依旧雨又按王建诗照泥星出依然黑陆放翁诗夜夜溼星占雨候僧善珍诗照泥星复雨皆用此谚气占正月朔旦四面有黄气其岁大丰有青气杂黄主螟虫赤气大旱黑气大水见物理论按黄帝用事土气均和四方大熟河有云气状如船若一匹布维河不出十日大雨见天文要集斗旁有气往往而黑状如禽兽大如皮席不出三日必雨同上暴有黑云气如船发于日下当即雨见京房易飞候凡气欲出似甑上气勃勃上升气积为雾雾为阴阴气结为虹霓晕珥之属见隋书六月三日有雾则岁大熟见望气经按六月亦作七月地气发天不应曰雾见尔雅蜺日旁气也妻乘夫则见之见京房易占又按杨慎总录引谚云日出雨落公姥相扑谓阴阳之气不和当时必有虹也十一月一阳爻初起至此始彻阴气出地方尽寒气迸在上寒气之逆极故谓大寒见三礼义宗十一月中遇东南风谓之岁露有大毒若饥感其气开年着腹疾见台笠须知夏至日中赤气出直杂正气出右万物半死出左赤地千里见易通卦验保章氏以五云之物辨吉凶水旱丰荒之祲象周礼註云云气青为虫气白为丧气赤为兵荒气黑为水气黄为丰年埤雅水气在天为云水象在天为汉又诗云汉笺天河水气也精光转运于天按天官书汉者金之精气又汉者金之散气其本曰水汉星多则多水少则旱故曰河汉者水之气天气蒸溽溼气蒸腾望远气模煳将有雨见谢厚菴仰观录天低气昏游气迷漫云气四塞者雨征也见同上雷者太阳之激气也正月阳气动故始雷五月阳气盛故雷迅秋冬阳气衰故雷潜见王充论衡白气掩北斗并日月广密者大风恶雨之象每月初一日看北斗闲有白气润泽主本月多风雨每月交节气日早晨有丹霞之气主节内风雨顺时见陶朱公书晓看东方有五色气如锦过西者当日风雨如云雾气至中天而止者应三日后雨日没时看五色气自西而东者亦然同上寒热占春寒多雨水农政全书云春月宜和煖而反寒必多雨引谚云云又田家五行志云元宵前后必有料峭之风谓之元宵风故春寒惊蛰不冻虫寒到五月中见沅湘农谚清明断雪谷雨断霜见吴下田家志言天气之常可渐暖也上巳有霜三月冷见月令广义四月麦秀寒五月温和暖见吴下田家志方言四月八冻杀鸭明诗综引黔中谚黄梅寒井底干见月令广义谓立夏不宜热热则有暴水也清明谷雨寒死老鼠小满立夏寒些老郎爸此闽谚谓四月以前多见寒也未喫端午糭寒衣未可送见吴下田家志又陆务观五月十日晓寒诗短褐竟未送自註引此谚作布袄未可送俗谓典质曰送也土候地中寒温以宜见李庚西都赋夏至有雷三伏冷涌幢小品引俗谚又作夏至有风三伏热又感精符作夏至酉逢三伏热六月六晒得鸡蛋熟见古占年语谓六月宜热于田有益也别录云燕有谷寒不生五谷邹衍吹律而气暖谷生因名黍谷雨下便寒晴便热不论春夏与秋冬岭外问答云桂林气候与江浙相似再南数十里便异冬月久晴不离葛衣纨扇夏月苦雨则须袭被重裘大抵早温昼热晚凉夜寒一日而四时之气备六月不热五谷不结农政全书引谚云云又云六月葢夹被田里不生米言天气凉则雨多水大没田也按明诗综亦用此谚热极生风此通行谚六月葢夹被田里无张屁玉芝堂谈荟引谚早立秋暮飕飕夜立秋热到头此通行谚颇不爽热到头一作热不休此于一日之早晚辨立秋也按田家五行云六月秋便罢休七月秋热到头此于两月之间分立秋之早晚同一义也过了七月半人似铁罗汉见古占年语谓酷暑已退可望秋收农人有恃也田怕秋干人怕老穷月令广义引谚云云言秋中畏旱旱则必热秋热则伤稻也按通俗编亦云田怕秋旱人怕老贫踏梯摘茄子把扇吃馄饨岭南地暖草莱经冬不衰故蔬圃之中栽茄者宿根二三年渐长枝干乃成大树每熟时梯树摘之又其俗入冬好食馄饨往往稍热食须用扇故俗语云云见羣居解颐十月十六日为寒婆生日晴主冬暖农政全书云此说得之崇德举人徐伯和言彼处客旅远出专看此日若晴暖则不必多备衣服极有验也一日赤膊三日头缩同上言十二月谓之大禁月忽有一日稍暖即是大寒将至故谚又云大寒须守火无事不出门又云腊月廿四五锥刀不出土按田家五行志赤作脱头缩作龌龊大热无过未申大寒无过丑寅见田家五行志火中寒暑乃退见左传两春夹一冬无被暖烘烘农政全书云立春在残年主冬暖引谚云云月令广义又作雨春夹一冬牛栏九个空传家宝又作一年两头春饿死经纪人夏至未来莫道热冬至未来莫道寒豹隐纪谈引乡语云云土俗以二至后九日为寒燠之候也夏至后一九至二九扇子不离手三九二十七吃茶如蜜汁四九三十六争向路头宿五九四十五树头秋叶舞六九五十四乘凉不入寺七九六十三夜眠寻被单八九七十二被单添夹被九九八十一家家打灰墼冬至后一九至二九相唤不出手三九二十七篱头吹筚篥四九三十六夜眠如路宿六九五十四贫儿争意气七九六十三布衲两尶八九七十二猫狗寻阴地九九八十一犁爬一齐出四时皆是夏一雨便成秋海南地多暖少寒木叶冬夏常青然彫谢则寓于四时不似中土之必在冬也四时晴冽穿单衣阴晦须挟纩见海槎余录冬至极低天运近南故日去人远斗去人近北天气至故寒冽也夏至极起天运近北故斗去人远日去人近南天气至故蒸热也见姚信昕天论冬寒而数日忽暖者雪候也冷而羣鸟飞者亦雪候见仰观录冬雨必暖夏雨必凉见葛洪西京杂记水占汾水宜麻济水宜麦河水宜菽雒水宜禾渭水宜黍江水宜稻淮南子云稻生于水而不能生于湍濑之流水面生青靛天公又作变农政全书云水际生靛青主有风雨引谚云云正月上旬称水可卜一年水旱初一起用一瓦瓶每朝取之重则雨多轻则雨少初一日占正月初二日占二月余仿此见陶朱公书水底生青苔卒逢暴水来田家杂占云水底生苔主有暴水引谚云云大水无过一时周同上云此是吴中太湖东南之常事凡初冬大西北风湖水泛起吴江人家俱浸水中风息复平谓之翻湖水引谚云云水边经行闻得水有香气主雨水骤至极验或闻水腥气亦然同上河内浸成包稻种旣没复浮主有水同上十月水过滩大小麦一定滩乐清县志云十月水则来岁麦歉引谚云云一点雨似一个钉落到明朝也不晴一点雨似一个泡落到明朝未得了农政全书引谚云云言雨着水面上若起钉或有浮泡主卒未晴冬至前后泻水不走吴下田家志引方言四川嘉定州有金灯山山趾有渊每岁人日太守于此脩油卜故事谓以油洒水而观其纹占一岁丰歉洛阳妇女每于三月以荠花点油祝而洒之水中若成龙凤花卉之状则岁丰人吉谓之油花占见图经四川通志篆水在广安州其年丰水纹宛成篆籀文人羣见以之为占云新喻州有水湍沸涌白沙如米两岸堆积无穷唿为米沙以之候岁若一岸偏饶则其方必丰收见王孚安成记新昌水有一沙堆在县东北形如覆船每年丰稔水沙堆积不动若沙移向岸则其年俭见刘澄之鄱阳记史记赵中大夫白公复穿渠引泾水首起谷口尾入栎阳漑田四千余顷名之曰白渠人歌曰郑国在前白渠起后举插为云决渠为雨泾水一石其泥数斗且漑且粪长我禾黍衣食京师亿万之口魏史起为邺令引漳水灌邺田河内人歌曰引漳水灌邺旁千古斥卤生稻粱见文献通考史记云水工郑国凿泾水自中山西郊郀口为渠并北出东注洛三百余里以漑田收皆亩一钟于是关中为沃野杜家沟在成都府资县池水一泓澄彻清冷下即龙泉祠将雨云生窍穴雾弥空谷见成都志陶朱公书云地面溼并出水珠如汗主暴雨柱磉水流亦然得西北风解散则无雨重则水大轻则水小范致能岳阳风土记云傍湘之民岁暮取江水一斗岁旦取江水一斗较其轻重则知其年水势高下按此与除夕占同火占火耕水耨见前汉成帝纪田祖有神秉畀炎火⾒诗小雅烧薙行水利以杀草如以热汤可以粪田畴可以美土疆见礼月令火日多雨七修类稿云纳音虽火日其实得一数则天一已生水故火日多雨上火不落下火滴沰见崔实农家谚言丙日不雨丁日必雨也滴沰雨声火流星必定晴田家五行志久阴天息灯灯煤如炭红良久不过明日喜晴故谚又云久晴后火媒便灭主来日雨大火中则种黍菽淮南子术注大火东方苍龙之宿又按火大星也扶南东有火山国其山虽经霖雨火常燃山中有鼠时出山边求食人捕得之以毛作布名火浣布可以为衣见山海经南方有炎火山四月生火十二月火灭火灭之后草木渐生枝叶至火然草木叶落如中国寒时也取此木为薪炊饭燃之不尽且皮可织布服之亦名火浣布见元中记积油万石则自然生火见博物志云昔泰始中武库火积油所致也火井沈荧于幽泉左思蜀都赋注火井在临邛县欲出其火先以家火投之须臾隆隆如雷声焰出通天光辉十里以筒接之有光无炭又按火井即盐井也藁竹有火弗钻不燃见淮南子陆游曰火山其地锄深则烈燄不妨耕种见正字通连浑府遥火山西有井深不见底炎气上升常若微电以草爨之则烟生火发故名荧台见郡国志太原郡东有崖山每农田亢旱土人烧山以求雨俗传崖山神娶河伯女故河伯见火必降雨救之见酉阳杂俎薙氏杀草夏至日而夷之秋绳而芟之冬至日而耜之若欲其化也则以火火变之註谓以火烧其所芟薙之草已而水之则土亦和美见周礼积灰知风悬炭识雨释赞甯感应类从志注云以榆化灰聚置幽室中天若将风则灰皆飞扬称土炭二物使轻重等悬之雨则炭重晴则炭轻麦金也金王而生火王而死见许氏说文山占山海者财用之宝也田野辟则五谷熟而宝路开见盐铁论丰山着帽丰年之兆滁州丰山在州面南五里沛丰人常居之故名上有汉高祖庙天欲雨常有云气发山椒若巾帽然州志丰山北为幽谷地污下遽密四周皆山昏旭异态东下百余步为柏子龙坑一名龙潭西北顶上有双燕洞深四五丈能出龙雨故谚云云岘山张葢雨傍沱三水小牍安定郡有岘阳峰峰上有池如雨则云起池中若车然故谚云云射的白米一百射的元米一千水经注会稽有射的山远望如射侯土人以见之明暗占米价之低昂一百一千言价之高下也胸山戴帽即雨葢东原录海州胊山俗言云云葢谓云出覆冒其上为雨候也五葢雪普米贱如土雪若不均米贵如银一统志彬州五盖山于冬至以雪占年按湘中记五葢山山有五峰望之如葢乡人每岁以雪占年丰故土语云云雨未晴看云灵肇庆府射木山在阳春县东南十五里巍峩葱郁为县治山一名云灵山云幕其上则雨立至故谚云云见一统书并潜确类书鄱阳长寿山形似马白云出于鞍中崇朝而雨见宋永初山川记南山瀑布非朝则暮武功县太白山甚高上常积雪无草木半山有横雪如瀑布则澍雨人常以为候验之如离毕焉故语云云庐山戴帽平地安灶庐山系腰平地安桥庐山虽号九屏然其实不甚深山行皆绕大峰之足远望只一独山然比他山为最高云绕山腹则雨云翳山顶则晴故谚云云见吴船录又按述异记云庐山有康王谷北岭上有一城号为刘城天每欲雨辄闻山有鼓角笳箫之声村人以为候又按庐山记云天将雨则山有白云或冠峰巖或亘中岭谓之山带不出三日必雨又云天将雨山气如车马襄阳石梁山出云应验符合农人候之若白云起定雨黄云起则风黑云起则多病见物类相感志朝鲜有鳌山东一谷名曰高沙天将雨先期而鸣喷出云气云入洞则雨出洞则风大鸣则即日有验小鸣二三日乃验见朝鲜志汝南临汝县有小山曰崆峒其山洞穴如盎将大雨则白犬自穴出田夫以为候亦名玉烛峰见三水小牍陶朱公书云凡远山之色清朗主晴昏暗主雨小山不出云者忽然云起主非常大雨海占海水热谷不结海水凉谷登场明诗综琼州以海水占年每海水热则荒土谚故云海啸风雨多见玉芝堂谈荟海水知天寒见古诗十月忌初五海猪要起舞见测海录言海风于此日起也十一月初八日得壬主海翻见田家五行流波山下有然海千里民每汲之以代油秦始皇使人泛多艘往山岛取仙草舟人不知水性以烛跋投海火大发遍海延烧伤舟无数自此罕舟行惟于海畔汲用而已见溧栗手牍华亭市有一物如水桶而无底非金石竹木所制未有知其名与所用者有舶商见之以三百缗易之曰此名海井能收咸味海航必载淡水今得此但以大器贮海水置海井于中就中汲之皆淡水矣见癸辛杂志潮占初一月半午时潮初五二十夜岸潮天亮白遥遥下岸之潮登大汛干晴无大汛雨落无小汛田家五行志每半月逐日候潮时诗诀云午未未申申寅寅卯卯辰辰巳巳午午半月一遭轮夜潮相对起仔细与君论故谚云云十三二十七名曰水起是为大汛各七日二十初五名曰下岸是为小汛亦各七日故谚历云云凡天道久晴虽当大汛水亦不长若小汛虽雨落亦不以为意也卯酉之月阴阳之交故潮大于余月大梁析木河汉之津也朔望之后天地之变故潮大于余日日月会于酉曰大梁会于寅曰析木见宣昭潮候记月有盈虚潮有起伏故盈于朔望虚于两弦息于朒朓消于朏魄而大小准焉同上月之精主水是以月盛而潮大见抱朴子潮至八月十五独大于常潮远观若素练横江混混庉庉声若雷鼓见钱唐潮候图又按丛语姚宽曰或问四海潮皆平惟浙江涛至则亘如山岳奋如雷霆其故何也或云夹岸有山南曰龛北曰赭二山相对谓之海门岸狭势逼激而为涛钱武肃王以潮为田患始筑捍海塘在侯潮门外潮水昼夜冲激版筑不就因命强弩数百以射潮头又祷于胥山祠既而潮水避钱唐东激西陵遂成隄岸见五代史东海有牛鱼状如牛剥其皮悬之潮至则毛起潮退则毛伏见博物志䲡鱼长数千里穴居海底入穴则潮上出则潮下出入有定故潮长有期见风土记琼海之潮半月东流半月西流见寰宇记移风县有鸡鸣声清长如吹角潮至则鸣故名潮鸡见异物记又孙绰望海赋石鸡清响而应潮候潮草叶间有荚潮至即开退即合见兴化府志金陵钟山头佗寺第一峰有应潮井其泉与江潮盈缩相应同地志桂林圣水巖子时潮上午时潮落见广西志唐书地理志注云福州长乐郡太和七年筑立十斗门以御潮旱则潴水雨则洩之尽成良田乐史太平寰宇记云蛎山在海中潮上半没潮落方见故其上多蛎海上人云蛤蜊文蛤皆一潮生一晕见姚宽西溪丛语朱子名臣言行录云运河失湖水之利遂取给于江潮潮浊多淤河行阛阓中三年一淘为市井大患公始至浚二河以茅山一河受江潮以盐桥一河受湖水复造堰闸以为潮水蓄洩之限然后潮不入市按公即苏轼也石占五岳皆触石而出云不崇朝而雨见尚书大传临贺有石方二丈有磨刀斧迹春秋常明净秋冬则苔秽名雷公磨石见孟奥北征记佷山县有一山独立峻绝西北有石穴以烛行百步许有大石相去丈许俗名一为阴石一为阳石每水旱为灾鞭阴石则雨鞭阳石则晴见荆州记萍乡西城津有玉女冈天欲雨辙先涌五色气于石间俗称玉女披衣见王采安成记零陵山有石燕雨即飞止还为石见湘州记荆州永丰县东乡有卧石长九尺六寸其形似人而通体青黄隐起田若遇旱众农举而祭之小举小雨大举大雨见酉阳杂俎武昌城西有石鼓山山上有三石鼓鼓鸣则雨至见武昌志苏颋有一锦纹花石镂为笔架置于席间每天欲雨即津如汗逡巡而雨农人望雨者每就此为候见王仁裕开天遗事郁林郡有大石牛岁旱杀牛取血和泥泥石牛背则天雨去泥即晴见广州记临封县西石龙巖中有长石如龙岁旱洗之即雨至见一统志吴兴故彰县有梅溪山山根直竖一石高可百余丈四面陡绝其上有盘石员如车葢恆转如磨声若风雨土人号为石磨转驶则年丰迟则年俭农人每以为候见续齐谐记南康记覆笥山平湖中有石雁浮水面每至炎气代序则飞翔若知感候又汉阳记庐山顶上有池中列三石雁每霜降则飞汶山有盐石煎之得盐见华阳国志临川记县中石廪其中可容千斛廪口暗中有收放开则岁丰闭则岁歉井占郁林郡有古井名曰司命井半甘半淡潜通江海冬夏常盈周给阖境其水若竭即有荒歉之灾每以为候见广州记圣井冈在临城东北井四时不竭每遇田旱祷雨立应见南昌志夏至是日浚井改水见续汉书按春秋考异邮曰夏至井水跃故于是日改水陇中乏盐惟天水一井汲之可煮为盐见十六国春秋蓝田县玉案山有井水在井中常作冰虽夏不释长安不藏冰于此取之见舆地记艺文类聚称养生要术十二月腊夜持椒卧井旁无与人言内椒井中可除温病甚验凡欲穿井于夜气清明时置水数盆于地看何盆星光最大而明其下定有泉源见玉厯庐陵城中有一井分二色水或青或黄黄者若灰汁取作糜粥皆作金色每以济饥土人名灰汁为金因名金井见庐陵异物志卫有一夫负缶入井出而灌田终日竟一区邓晳过下车教之曰有机重后轻前命曰桔槔终日溉田百区不倦见说苑青州刺史张士平中年夫妇皆瞽一日遇书生为开井一眼汲新泉洗之目均如初因留其说以救世其要曰子午之年五月酉戌十一月卯辰为吉丑未之年六月戌亥十二月辰巳为吉寅申之年七月亥子正月巳午为吉卯酉之年八月子丑二月午未为吉辰戌之年九月未申三月丑寅为吉巳亥之年十月申酉四月寅卯为吉按其方位年月日时凿井即为福地士平拜受讫书生转瞬失去盖太白星官也见神仙感遇传穿井多有毒气五月五日以鸡毛试投井毛直下者无毒若迥旋不可食见葛仙翁传冰占春无冰梓慎曰今兹宋郑其饥乎岁在星纪而淫于元枵以有时灾阴不堪阳蛇乘龙龙宋郑之星也宋郑必饥元枵虚中也枵耗名也土虚而民耗不饥何为见左传光和六年冬东海东莱琅邪井中冰厚尺余冬大有年见后汉书冰者兵之象见公羊成十六年传冰方盛水泽腹坚令告民出五种见礼记冰结后水落主来年旱冰结后水涨名上水冰若坚厚主来年大水见农政全书冰泮而农桑起见家语东海员峤山有冰蚕长七寸有鳞角以雪覆之始为茧色五采织为文锦入水不濡入火不燎见拾遗记见一叶之落知岁将暮观瓶中之冰知天下之寒见淮南子景公伐鲁得东门无泽问曰鲁年谷何如对曰阴不凝阳冰厚五寸者寒温节则政平政平则年谷熟请礼鲁以息怨见晏子北人验时以天明三星入地为冰河之候正德丙寅冬至在十一月二十八日都下迟最迟而河冰亦迟冻是月望日与诸吉士早朝其试观之黎明三星正入地而河冰亦适合云见金台记闻二月二日见冰主旱见陶朱公书天占神农之时天雨粟神农耕而种之见周书力田不如逢年见史记天乃雨反风禾则尽起见书金縢椹釐釐种黍时凡黍穄三月上旬种时为上时四月上旬为中时五月下旬为下时夏种黍穄与植谷同时非夏者大率以椹赤为候故谚云云见齐民要术夏至后不没狗但雨多没橐驼五月及泽父子不相借凡种麻夏至前十日为上时至日为中时至后十日为下时孙注云麦黄种麻麻黄种麦均良候也谚云云者言及泽急也夏至后则非惟浅短皮亦轻薄此亦趋时不可失也父子之间尚不相假借极言天时之可贵耳同上五月锋八月耩见杨慎古今谚按锋锄也耩壅苗根五月䆊种八月犁种亩收十倍见齐民要术头有二毛好种桃立不踰膝好种橘果中易生者莫如桃而结实迟者莫如橘谚云云者言桃易待橘难待须及时为之也见曲洧旧闻寒食过了无时节娘养花蚕郎种田见吴下田家志方言上旬种者全收中旬中收下旬下收见齐民要术又引襍阴阳书曰禾生于寅壮于丁午长于丙老于戌死于申恶于壬癸忌于乙丑凡种五谷以生长壮者多实老恶死日种者收薄以忌日种者败伤又用成收满平日为佳又引氾胜之书曰小豆忌卯稻麻忌辰禾忌丙黍忌丑秫忌寅未小麦忌戌大麦忌子大豆忌申卯凡九谷各有忌日种之不避其忌则多伤败十月无工只有梳头喫饭工吴下田家志言天渐短而时可贵也社后种麦争回耧社前种麦争回牛士农必用引农语云云言夺时之急也雨师好黔风伯好滇龙洞田皆石底上惟寸土五日不雨则苗枯藁谚云云者言无五日不雨也雨师岂真有所好哉良由彼苍爱人之至惟恐禾荒民饥耳又云大理有风花雪月四景下关风上关花苍山雪洱海月今花斩伐无种风则处处有之下关稍盛耳自九月起至次年五月无日不排山倒岳声如嘶吼惟黎明稍息辰刻复起过下关桥必下盖整冠否则飞飏而去矣下关南望万里璧立一水中通其曲折处即风穴故虽晴和日此处仍大风不息岂风雨果有所好哉盖滇西瘴气特甚有风则散亦上天爱人之至故生风穴于其间耳要开吴淞江除是海龙王涌幢小品吴淞江久湮童谣云云均谓工决难成后巡抚海忠介倡议开濬而董其事者则推官龙宗武同知王成乐也其言始验当时累月不雨工故易集是贵天时焉按二申野录所载除是作须是忆余于道光七年在苏抚任内留心水利以吴淞江湮塞多年奏请筹款挑濬适值累月不雨半年竣事至今赖之虽曰人事岂非天时哉次年奏入以挑濬吴淞江议叙加一级前尘昨梦回首廿年附记于此地占周公时天下太平邱陵高下皆熟见盐铁论一季种田三季收稻三佛齐西北滨海舶入淡港入彭家里舍易小舟入港达其国土沃人稠地宜稼穑谚云云言收获广也见瀛涯胜览三月榆荚雨时高地疆士可种秫见氾胜之书雄田交阯田最为高腴旧有君曰雄王其佐曰雄侯其田亦曰雄田见番禺杂记溼耕泽耡不如归去齐民要术耕田篇凡耕高下田不问春秋不须燥溼得所为佳若水旱不调甯燥不溼孙注云燥虽耕块一经得雨地则粉解溼耕坚垎数年不佳谚云云者言其不审土宜而终于无益也戽水插秧乘船割稻谭苑醍醐卷五周礼三农有两训先郑云山农泽农平地农也后郑云原与隰及平地余谓先郑之说为是山农南方之刀耕火种巴蜀之雷鸣田是泽农广东之葑田云南之海簰是卽谚云云者也若原隰平地只可言中原不可该边甸也坐贾行商不如开荒荆川稗编王盘农书今汉沔淮颖率创开荒地当年多种脂麻等种有痛收致富者如旧稻塍内开毕便撒稻种直至成熟不须薅拔缘新开地内草根死净无荒可生更年年拣剔别无稗莠所收常倍于熟田盖旷闲既久地力甚足也谚云云言其获利多也十年九不收一收胜十秋武定府聂家洼在商河县西旧治县界有七十二洼遇丰大收遇潦则一苗不遗故谚云云嬾汉种荞麦嬾妇种菉豆羣芳谱谷谱耕荞麦地若耕二遍只耘一遍言不论地之瘠薄亦可种也谚又云种菉豆地不宜肥而宜瘦东路槟榔西路米粻明诗综琼州东界地瘠虽以羊骨壅田终鲜获腴壤多在西故谚云云元黄镇成诗土薄良苗稀稊稗日以长言土薄则苗少而莠多也高田种小麦终久不成穗见羣芳谱按尔雅翼古称高田宜黍稷下田宜稻麦小麦例须下田故古歌亦云云上乡熟不抵下乡一锅粥论浙西闭粜状本路惟苏湖常秀等州出米浩瀚常饱数路漕输京师自杭睦以东衢婺等州所产微薄不了本庄所食谚云云盖全仰苏秀等州来路以足官民之用见东坡集苏常熟天下足常州犇牛闸记方朝廷在故都时实仰东南财赋而吴中又为东南根柢语云云盖谓此闸尤为国用所仰迟速丰耗天下休戚在焉见渭南文集又按大学衍义补邱濬论国用臣按东南财赋之渊薮也韩愈谓赋出天下而江南居十九以今观之浙东西又居江南十九而苏松常嘉湖又居两浙十九也考洪武中天下夏税税粮以石计者总二千九百四十三万余而浙江布政使司二百七十五万二千余苏州府二百八十万九千余松江府一百二十万九千余常州府五十五万二千余是则一藩三府之地其民租比天下为重其粮额比天下为多窃以苏州一府计之以准其余苏州一府七县其垦田九万六千五百六顷而居天下八百四十九万六千余顷田数之中竟出二百八十万九千石税于天下二千九百四十三万额内其科征之重如此故谚又云苏松熟天下足考渭南文集松作常盖宋时松江属秀州也湖广熟天下足湖广古荆州地江汉若带衡荆作枕洞庭云梦为池中国之地四通八达莫楚若也楚固泽国耕稼甚饶一岁再获柴桑多仰给焉谚云云者言土地广沃而长江转输便易非他省比也见地图综要湖广总论姜思度有巧思知沟洫之利所在必发众穿凿先是太史令傅孝忠善占星时人语曰傅孝忠两眼看天姜师度一心穿地见唐书夏旱修仓秋旱离乡浙西地卑积水春夏厌雨故谚云云若浙东地高燥过雨即干得雨即耕然常患少耳见后山丛谈荆州记城南六里有温泉下数十亩十二月下种三月便登一年可三收绍兴五年江东帅臣李光言闽越之境皆有湖陂湖高于田田高于江海旱则放湖漑田涝则决田水入海故无水旱之灾见宋食货志人占最喜立春晴一日农夫耕田不费力见沅湘农谚言田于此日最要繁好着力也子欲富欲黄金覆麦生黄色伤于太稠稠者锄而稀之秋锄以棘柴耧之以壅麦根至春冻解转柴曳之突绝其干黄顶麦生复锄之到榆莱时注雨止侯土白背复锄似此不惜力则收必倍见齐民要术土之生五谷也人善治之则亩数盆一岁而再获之见荀子智如禹汤不如常耕齐民要术序自天子至庶人四肢不勤思虑不用而事治求赡者未之闻也神农仓颉圣人者也其于事也有所不能矣故赵过始于牛耕实胜耒耜之利蔡伦立意造纸岂方缣牍之烦且耿寿昌之常平仓桑宏羊之均输法益国利民不朽之术也故谚云云樊迟请学稼孔子答曰吾不如老农圣贤有所未达而况于凡庸者乎书云不昏作劳不服田亩越其罔有黍稷信然长老种芝麻此事差又差按七修类稿事物类种芝麻必夫妇同下其种收时倍多否则结稀且不实也谚云云者以僧无妇言虽用力而不得其人耳一年之计莫如种谷十年之计莫如树木齐民要术序天子亲耕皇后亲蚕况夫田父而怀窳惰乎李衡于武陵龙阳汎洲上作宅种橘千树临卒勅儿曰吾州里有千头木奴岁上一疋绢亦足用矣恒称太史公所谓江陵千树橘与千户侯等者也樊重欲作器物先种梓漆时人嗤之然积以岁月皆得其用向之笑者咸求假焉此人功之不可已也锄头三尺泽凡种麻地须耕五六遍倍盖之以夏至前十日下子又锄两遍仍须用意抽拔细弱不堪留者即去却一切但依此法除虫灾外虽小旱不至损何者缘盖磨数多故也又锄耨不断其时故谚云云古人云耕锄不以水旱息功必获丰年之收见齐民要术杂说粪田胜如买田凡农圃之家务要计置粪壤须用一人一牛或驴驾双轮小车诸处搬运积粪日久积少成多施之种艺稼穑倍收岁有增羡此人工之上计也夫扫除之猥腐朽之物人视之而轻忽田得之为膏腴惟勤于力田者知之诚以粪非贵重到处可立致所贵惜粪如惜金变恶为美种少收多故谚云云见荆川稗篇王盘农书北人水旱听命于天黄河之为中州患固矣然而有利存焉人自弃之耳使近河之民效南方水车之制而又分区筑港可通百里之远则人力正可为利也或仿古井田之制每田百亩四隅及中各穿一井每井可灌田二十亩四围筑以长沟深濶各丈余旱则掣井之水以灌田潦则放田之水以入沟无非尽力乎沟洫耳且穿田筑沟之费可按亩科派从此一劳永逸不但免害即以兴利随时用力不诚足恃哉见天下郡国利病书引谚云云荷锄待雨不如决渚见天禄阁外史言勿贪天功而废人力也农勤于朝女勤于宵宵必顾杼朝必顾雨同上言得时无怠也收麦如救火羣芳谱大抵农家之忙无过蚕麦若迁延从事秋苗亦悞锄治言人力之不可缓也麻耘地豆耘花种树书种诸豆子油大麻等若不及时去草必为草所蠹耗虽结实亦不多谚云云者麻须初生时耘豆虽开花亦可耘言须相缓急以施力也八月初一雁门开嬾妇催将刀尺裁见吴下田家志近家无瘦地遥田不富人农书居处篇引谚云云言民去田近色色利便可施力以致富也农候杂占卷四福州梁章鉅撰男恭辰校刊谷蔬占美田之法菉豆为上胡麻次之见齐民要术麦花昼开主水见农政全书按北方麦开花在昼南方麦开花在夜此言南土忽昼麦开花则主水也银花贱金花贵戒菴漫笔言稻花白而瓣少者米贱多而色黄则米贵麦过口不入口靖康元年麦多高于人者即而大雨损其十八鸡肋编引谚云云农政全书云麦宜肥地有雨佳故谚云无雨莫种麦又云麦怕胎里旱又云要喫麫泥里缠春雨更宜故又云麦收三月雨若三春有雨入夏时有微风此大有之年也黄帝始蒸谷为饭见周书南海晋安有九熟稻一岁九登见抱朴子正月之朝谷始也日至百日黍秫之始也九月敛实牟麦之始也见管子番禺有菜四叶相对昼开夜合名合欢菜见卢言杂记甘藷薯蓣之类生朱崖海中人种食之寿百余岁可以代谷见稽含南方草木状按清异录云岭外有玉枕藷又号三家藷又按吾乡山邑贫民每以藷切作米代饭罕有以米炊饭者则代谷之说益信有神曰紫相公主一方蔬菜之属所隶有天使主丰有辣判官主俭见清异录豆花憎见日见日则黄烂而根焦见齐民要术种瞿麦法以伏为时注一名地麫同上䪥宜白软良地三转乃佳同上种葱四月始锄锄遍乃剪剪与地平剪欲旦起避热时良地三剪薄地再剪八月止剪韭如葱法一岁不过五剪同上种韭法以升盏合地为处布子于围内注韭性内生不向外畏围种令科成同上种椒熟时收取黑子四月初畦种之注黑子一名椒目不用人手数近促则不生也同上荠以冬美芥以夏成见春秋繁露稻有盖下白正月种五月获获其茎根复生九月复熟见郭义恭广志胡麻俗唿芝麻性有八抝谓雨旸时薄收大旱方大熟开花向下结子向上炒焦压榨才得生油膏车则滑钻针乃涩也见庄绰鸡助编凡田烧去野草犁过种芝麻一年使草根腐化再种五谷谚云荒地种芝麻一年不出草盖芝麻叶上泻下雨露最苦草木沾之必萎凡花果之旁最忌芝麻见陶朱公书姜以通州出者佳宜沙地清明后三日取母姜种之培以蚕沙㙲以灰粪立夏后芽出棚遮烈日秋社採之迟则渐老成丝小雪前后将种晒干藏窖内免致冻损谚云养羊种姜子利相当同上草占黄帝问师旷曰吾欲知岁苦乐善恶可知否对曰岁欲丰甘草先生甘草荠也岁欲苦苦草先生苦草葶苈也岁欲恶恶草先生恶草水藻也岁欲旱旱草先生旱草蒺藜也岁欲疫病草先生病草艾也见师旷占按农政全书云草得气之先者皆有所验荠菜先生岁欲甘葶苈先生岁欲苦藕先生岁欲雨蒺藜先生岁欲旱蓬先生岁欲恶艾先生岁欲疫孟月占之此与师旷占所云大同小异冬至后五旬七日菖始生百草之先生者也乃始耕见吕氏春秋茆荡内春初雨过菌生俗唿为雷蕇多则主旱小则主水见农政全书草屋久雨菌生其上朝出晴暮出雨谚云朝出晒杀暮出濯杀同上看窠草一名干戈草谓其有刺故也芦茅之属丛生于地夏月暴热之时忽自枯死主有水同上茭草水草也村人尝剥其小白尝之以卜水旱甘甜主水馊气主旱同上取干艾藏之瓦器麦一石以艾一把间之顺时种之则收常倍见齐民要术南海有草丛生如籐蔓土人视其节以占一岁之风每一节则一风无节则无风名曰知风草见郭义恭广志头苎生子没杀二苎二苎生子旱杀三苎见农政全书不育五谷沙中生草名登相收之可食见宋史高昌国传藏麦先宜烈日中晒极干即将稻草灰铺缸底带热收藏复以草灰盖之用苍耳剉碎或和蚕沙入其中可免化蛾见陶朱公书早稻清明前晚稻谷雨后将稻种拣去粒长色红者河水浸之瓦器盛之画浸夜收芽长二三分候晴明天气抖松撒种盖以稻草灰同上花木占树无梅手无杯见羣芳谱果谱言梅实少秫亦少梧桐花初生时赤色主旱白色主水见农政全书扁豆凤仙五月开花主水同上并见花史杞夏月开结主水同上藕花谓之水花魁开在夏至前主水同上野蔷薇开在立夏前主水同上松栢之地其土不肥见国语襄阳山竹结实其米可食见旧唐书槐花开一徧糯米价长一徧同上夏至前后梓花落时多雨杭俗为梓花雨翟晴江诗梓花香散雨凄凄是也见东苑杂存凡竹笋透林者多有水见农政全书插柳莫教春知羣芳谱谓正二月皆可栽谚云云谓宜插在立春之前黄梅雨未过冬青花未破冬青花已开黄梅水不来田家五行云冬青花可占水旱引谚云云月令广义云梅雨中冬青花开主旱盖此花不落溼地故关系水旱也冬青花不落溼沙四民月令农家谚夏至日取菊为灰以止小麦蠧见荆楚岁时记春分分芍药到老不开花羣芳谱言芍药大约三年或二年一分分花自八月至十二月其津脉在根可移栽春月不宜以津脉发散在外也故谚云云木再花夏有雹李再花秋大霜见明杨慎古今谚按木不知何指惟酉阳杂俎曰杏再花云云杏花生种百谷见四民月令并梁武帝策文杏子开花可耕白沙商陆子熟杜鹃不哭见岁时杂占又按四民月令曰二月杏花盛可菑白沙轻土之田杏多实不虫本年秋熟见师旷占杏熟当年麦枣熟当年禾后山丛谈引谚云云枣树三年不算死群芳谱果谱枣性硬其生晚芽未出移恐难出如本年芽未出弗遽删除亦有久而后生者故谚云云诸榆性皆扇地故其下五谷不生见本草榆荚脱桑椹落见杨慎古今谚鞠荣而树麦时之急也见大戴礼锄花要趁黄梅信锄头落地长三寸羣芳谱棉谱锄棉者锄必七遍以上又当在夏至前谚云云者大抵苗宜稀锄宜密此要诀也桄榔树似栟榈而坚研其木取面多者至百斛以牛酪食之不饥见中南志熙甯十年六月己未饶州长山雨木子数亩状如山芋子味香而辛土人以为桂子亦曰菩提子是岁大稔见宋五行志温陵城留从守重加板筑植桐环绕枝叶蔚茂初夏花开极鲜红如叶先萌芽而花迟发则是秋五谷丰熟见泉州郡志孙炎云枫有寄生枝生毛名枫子天旱以泥泥之即雨永嘉大罗山有龙芽竹节稀长四五尺取之必有风雨雷电见汇苑详註三月桃花水下师古注桃方花时即有雨水川谷冰泮波澜盛涨故谓之桃花水盖三月桃花盛农人每侯时而种云见崔实月令吴中无尽菴有树春藁夏生梅雨过而舒叶既开则水定以卜水候最准有人辨之知为望水檀按二如亭木谱江南有一木至夏不发叶忽而叶生必有大水农人侯之以占水旱即此见簪云楼杂说齐民要术云五木者五谷之先欲知五谷但视五木择其木盛者来年多种之万不失一也飞禽占独春鸟声有似春鸣声多者五谷伤鸣声少者五谷熟见临海异物志鸦浴风鹊浴雨八哥儿洗浴断风雨农政全书引谚云云又云鹊巢低主水高主旱俗传鹊意既预知水则云终不使没杀故意愈低既预知旱则云终不使晒杀故意愈高又朝野佥载云鹊巢近地其年大水乌肚雨白肚风同上云海燕忽成羣而来主风雨引谚云云释义泰施三山观水出焉西流注于流沙是多文鳐鳐鱼身而鸟翼常游行东海以夜飞见则天下大穰见山海经朝鷽呌晴暮鷽呌雨本草纲目云山鹊处处有之状如鹊而乌色有文采赤嘴赤足尾长不能远飞说文以此谓知来事之鸟鸣鸠一名鴶鵴即今布谷也农事方起此鸟飞鸣桑间若云五谷可布种故云布谷见尔雅注又杜甫诗布谷催春种鹁鸠阴则屏逐其匹晴则唿之语云天将雨鸠逐妇是也见稗雅按本草释名布谷之名甚多皆因其声之近似而唿之如俗唿阿公阿婆割麦插禾脱却布袴之类又陈造布谷吟序人以布谷为催耕其声曰脱了袯袴淮农传其言云郭嫂打婆浙人解云一百八箇皆以意测之风翔则风雨舞则雨师旷禽经注云风禽鸢类越人谓之风伯飞翔则天大风一足乌一名商羊一名雨伯天将雨则飞鸣按天将大雨商羊鼓儛说苑鼓儛作起舞鸠鸣有还声者谓之唿妇主晴无还声者谓之逐妇主雨同上赤好鸦含水叫早主雨多人辛苦叫晏主晴多人安闲农作次第同上夜间听九逍遥鸟叫可卜风雨谚云一声风二声雨三声四声断风雨同上本草鹳仰天鸣号必有雨酉阳杂俎鹳羣飞旋绕必有风雨埤雅天将雨鹳长鸣而喜盖知雨者也又按禽经鹳俯鸣则阴仰鸣则晴又云人探巢取鹳子六十里旱以其能飞激云云散雨歇两说微异鹊羣飞翅声重必有雨雪同上鬼车鸟北人唿为九头虫夜听其声可卜晴雨自北而南谓之出窠主雨自南而北谓之归窠主晴同上朝𪃮晴暮𪃮雨同上夏秋间雨阵将至忽有白鹭飞过雨竟不至名曰截雨同上燕能兴波祈雨故有游波之号见本草释名按东坡物类相感志雷斆云河竭江枯投游波而立泛盖言河水旱干投燕于其中立涨也母鸡背负鸡雏谓之鸡驼儿主雨见禽经夏前喫井叫有车个恰喫无车个啸同上云喫井水禽也在夏至前叫主旱引谚云云关内唿黄莺为水鸦儿旱干时气如焚柴忽树头睍睆数声则滂沱立至见说苑鹈鹕一名淘河鹅鹳之属其状异常每来必主大水同上云近至正庚寅五月十八日方梅水涨忽见此怪数十自西而来众谓没田之兆一老农云不妨夏至前来曰犁湖至后曰犁涂以其嘴之形状似犁湖言水深涂言言水浅今至后八日此后雨脚断水退矣后果天晴高下皆得成熟田家五行同此云至前至后便分祸福两端可谓奇验占候者慎之又本草纲目卷四十七禽部鹈鹕原註按山海经云沙水多犁鹕其名自唿后人转为鹈鹕耳吴谚云至前来曰犁鹕主水至后来曰犁涂主旱其占同鹊巢知风之所在岁多风则巢于下枝见淮南子又云鹊巢口背何方则何方风大颇验干祐五年鸜鹆食蝗乃禁捕鸜鹆见五代史黄䳺口噤荞麦斗金后山丛谈引谚言夏中候黄䳺不鸣则荞麦可广种农人置雉尾于田中天将晴则尾直坚将雨则尾下垂见中和集上虞有鴈为民治田春则衔拔草根秋则啄去其秽是以县官禁民不得害此鸟犯则有刑无赦见十三洲记黄鸟黄鹂也或谓之黄栗留自关而东谓之仓庚又谓商庚自关而西谓之鹂黄或谓楚雀齐人谓之搏黍当椹熟时常鸣桑树间盖应节趋时之鸟性嗜双飞故里语云黄栗留看我麦黄椹熟否春扈趣耕夏扈耘见左传按崔实政论夏扈趣耘锄即窃脂鸟亦名播谷高兴县多容鸟其形似鸡而具五彩见则年丰见南越志长安城西双员阙上有一双铜雀一鸣五谷生再鸣五谷熟见魏文帝歌一云铜雀鸟名鸣则五谷熟辂过清河倪太守时大旱辂言树上已有少女微风树间又有阴鸟和呜雨应至矣果如所言见魏志管辂传焚鸡羽于空中能致风见淮南毕万术炎帝时有丹雀衔九穗禾帝拾其坠地者植于田食者老而不死见王嘉拾遗记走兽占钦山有兽状如豕而有牙名曰当康其名自叫见则天下大穰见山海经元日牛俱卧则苗难立卧半起则岁中平俱立则五谷熟见田家五行田畔园塍上有野鼠爬沙主大水至必到所爬处方止见农政全书鼠咬麦苗主不见收咬稻苗亦然同上又云倒在根下主砻下米贵衔在洞口主囷头米贵狗爬地主阴雨或眠灰堆高处亦主雨又狗咬青草吃则主晴又狗向吃水主水退同上铁鼠其臭可恶白日衔尾成行而出主雨同上猫儿吃青草主雨同上丝毛狗褪毛不尽主梅水未止同上猪来贫狗来富猫来开质库田家五行志凡六畜自来以占吉凶引谚云云犬生独家富足同上言犬生一子其家兴旺引谚云云麋十百为羣掘食草根其处成泥名曰麋畯傍此种稻不耕而获其利百倍见后汉郡国志南中久旱即以长绳系虎头骨投有龙处入水即数人牵制不定俄顷云起潭中雨亦随降龙虎敌也虽枯骨犹能激动见韦绚宾客嘉话按李绰尚书故实云徐州石潭与泗水通投虎头潭中可致雷雨象能耕舜葬苍梧下有羣象耕田禹葬会稽祠下亦有羣象耕田均见帝王世纪鹿能耕高启诗老鹿耕田驯似牛江豚见虽极晴亦风杜诗江豚吹浪夜还风有客诣董仲舒谈论微奥仲舒疑之客又云天欲雨仲舒戏之曰巢居知风穴居知雨卿非狐貍即是老鼠客化为老貍而去见刘义庆幽明录鱼占鱼儿秤水面水来没高㟁见玉芝堂谈荟岁时杂占凡鱼跃离水面谓之秤水主水涨高多少则离水多少见农政全书凡鲤鲫等鱼在四五月间暴涨时必散子散不尽水未止盛散则水势必定同上车沟内鱼来攻水逆上得鲇主晴得鲤主水谚云鲇干鲤溼又云鲫鱼主水鲿鱼主晴同上黑鲤鱼嵴翼长接其尾主旱同上开元初石鲸吼岁大熟见朝野佥载夏初食鲫鱼嵴骨有曲主水见田家杂占渔者网得死鳜谓之水恶其鱼着网即死也口开主水立至易过闭则来迟水旱无定同上虾笼中张得𩻰鱼主水同上夏至前田内洒死小鱼主水口开即至易过闭则反是同上獭窟近水主旱登岸主水有验见农政全书海鹞风伯使白袋雨师奴异鱼图赞补引雨航杂录海鹞鱼亦文鹞类也形如鹞有肉翅能飞石头齿如石板出主风又白袋鱼似牛而白自海入江则兆水患庐陵异物志开宝四年黔南上言江心有石鱼见按古记云广德元年二月大水退石鱼见部民相传以为丰年之兆关中有金鱼神相传周平王时十旬不雨遣祭天神金鱼跃出而雨降见述异记粤西桂林府安龙蟠山潭中有龙盘鱼四足有角丹腹修尾状似守宫能致风雨见酉阳杂俎新泷等州山田拣荒平处开为畦伺春雨邱中满贮水买鱼子散于田内一二年后鱼长大食草根并尽既为熟田又收鱼利及种稻且无稗草见岭表录异淮南子云天之雨也阴曀未集而鱼已噞矣注鱼潜居知雨龙占鳞虫三百六十龙为之长能幽能明能小能大能短能长春分而登天秋分而入渊见说文龙能变水东园丛说天将雨必先蒸溼云气腾结而后降雨又龙见而雨必旋至以雨主于龙乎则何待于蒸郁而后作雨也又有薄云而能作雨者且龙所取江河之水曾几何而竟为泛溢怀襄之患何哉盖云之为气水实存焉水无以自见可以为霡霂而不可致霶霈龙乃以一勺之水变之则云俱水也云从龙假龙之力以致之也立夏分龙之说到处有之盖龙于是时始分界行雨各有区域故有咫尺之间晴雨顿殊者龙为之也见谢肇淛五杂俎五月二十六日雨为分龙雨惟闽俗以夏至后雨为分龙雨见月令广义田家五行志云凡见黑龙主无雨纵有亦不多白龙下雨必到谚云黑龙护世界白龙坏世界又龙阵雨始自何一路只多行此路无处绝无谚云龙行熟路又龙下频主旱又谚云龙多乃旱交州水渊有神龙每旱州人以苪草置渊上流鱼则多死龙怒即时大雨见水经注四月二十日小分龙晴分懒龙主旱雨分健龙主雨见田家五行志五月十三日为龙生日当有风雨同上五月二十分龙次日有雨则岁丰无雨则旱同上云五月二十为大分龙日引两浙谚云云二十分龙廿一雨破车阁在弄堂里二十分龙廿一鲎扳到黄秧便种豆农政全书引谚云云又杭州谚云二十分龙二十雨四十九日晒龙衣二十分龙廿一雨车儿阁在衖堂里锁龙门分龙日无雨而有雷谓之锁龙门见田家五行志六月六下雨龙袍反洒四十天此扬州谚六月初八西北风惊动海中龙见陶朱公书立夏清风至而龙昇天见易通卦验龙举而景云属见淮南子上句虎啸而谷风至有僧讲经山寺一叟来听问其姓氏曰山下老龙也幸岁旱得闲听法僧曰能救旱乎曰天帝封闭江湖禁妄用僧曰此砚水可乎龙乃就砚吸水去俄雷雨大作水色多黑见幕斋燕谈僧涉者西域人能以秘咒下神龙每旱羣使咒龙请雨久之龙下钵中天乃大雨见晋书介占夏至日蠏上岸夏至后水到岸见农政全书㹠将风则踊鼍欲雨则鸣故里俗以鼍谶雨见埤雅月望则蚌蛤实羣阴盈月晦则蚌蛤虚羣阴亏按吴都赋蚌蛤珠胎与月亏全又唐书李敬贞取明水于秋中用蚌蛤一尺二寸者依法试之自人定至夜半得水四五升鳖探头可占晴雨谚云南望晴北望雨见农政全书朱鳖浮于波上必有大雨见淮南子又云黑蜧神虬潜泉而居将雨则跃罗浮山有龟渊渊有神龟龟鼻贯铜环若有人秽此渊便即澍雨见罗浮山记虾荒蠏乱合璧事类别集乱作兵按吴俗有此语谓其披坚执锐岁或暴至有兵象也又按平江纪事大德丁未吴中蠏厄如蝗平田皆满稻谷食尽故吴谚云云杂虫占上昼叫上乡熟下昼叫下乡熟终日叫上下齐熟月令通考上巳日听蛙声占水旱上下乡即高低田也引谚如此按南越笔记首句有田鸡二字叫字均作鸣田鸡叫得哑低田好稻把田鸡叫得响田内好荡桨玉芝堂谈荟引岁时杂占即唐人诗所谓田家无五行水旱卜蛙声是也蚁封户穴大雨将集见焦氏易林天将雨蝼蚁徙见论衡按民间占雨有蚁搬家之谣则其来亦古矣齐桓公伐孤竹山中无水隰朋曰蚁冬居岁阳夏居岁阴蚁壤土寸而有水乃掘之遂得水见韩子蜻蜓高谷子焦蜻蜓低一霸泥玉芝堂谈荟引谚水蛇蟠在芦青高处主水高若干涨若干回头望下水即至望上稍缓至见农政全书越裳国出百乐蛇每至春日融和则出鸣草中作丝竹金石之声人闻其声大喜谓年必丰盖瑞蛇也见蛇谱水蛇及白鳗入虾笼中皆主大风水同上富贵蛇色黄而青穴人家仓囷下米粟必多倍于所入其家大发见同上春暮暴暖屋木中出飞蚁主风雨平地中蚁阵作亦然见农政全书亦见田家五行泰华山有蛇名肥遗六足四翼见则天下大旱见山海经田角小螺儿名曰鬼蛳浮于水面主有风雨见农政全书杜恰叫三通不用问家公同上言石蛤虾蟆之属叫得响亮成通主晴引谚云云蚱蜢蜻蜓黄䖟等虫在小满以前生者主水同上冤苦冤苦我是蝎虎似恁昏昏怎得甘雨墨客挥犀卷三熙甯中京师久旱古法令坊巷各以大瓮贮水插柳枝泛蜥蜴使青衣小儿环绕唿曰蜥蜴蜥蜴兴云吐雾降雨滂沱放汝归去开封府准堂札责坊巷寺观祈雨甚急而不能多得蜥蜴每代以蝎虎蝎虎入水即死故京师小儿语云云按七脩类稿亦云祷雨用蜥蜴广捕无获多以壁虎代之民谚云壁虎壁虎你好喫苦想壁虎即蝎虎耳黄梅时内虾蟆尿曲主雨大曲大雨小曲小雨见农政全书蚯蚓俗名曲蟮朝出晴暮出雨同上地龙鸣来日晴此闽谚地龙蚓也久雨之后忽蚯蚓长鸣主晴谚云蚯蚓唱歌有雨不多同上蜻蛉鸣衣裘成蟋蟀鸣嬾妇惊见四民月令按古音录引通卦验注蛉作蜓又古今谚蛉作蚓又文录引诗疏蟋蟀作络纬又按毛诗草木虫鱼疏仅载趣织鸣懒妇惊二句然不及此条完备故兼录之六月无蝇新旧相登见羣芳谱言米价平也萤入榻主水发通行谚蜘蛛蝉叫稻生芒见吴下田家志方言天牛黑甲虫也长安夏中此虫出于篱壁间天必雨见酉阳杂俎郭璞曰蠓飞硙则天风舂则天雨言蠛蠓旋飞如硙则风至一上一下如舂则雨至矣蝔知雨至世谓之猥狗如天雨则豫于草木桥下干处藏其身矣见淮南子石尤江中虫名出必恶风舟人目打头风曰石尤风岭南人曰𩗗风黄河人曰孟婆也见杨慎外集贞观中终南县蝗损禾太宗至苑中取蝗数枚而咒之曰百姓有过在余一人尔其有灵但当毒我无害生灵将吞之侍臣恐致疾遽谏止太宗曰所冀移灾朕躬何疾之避遂吞之是岁蝗不为灾见唐书虾蟆羣聚从天请雨见焦氏易林蜗池鸣呵生我水潦云雨大会流成河海同上田家宜忌田祖即神农氏甲寅日死田主乙巳日死田父丁亥日死田母丙戌日死田夫丁亥日死后稷癸日死以上各日并忌开田播种种麦吉日庚午辛卯辛巳庚戌庚子辛丑种菜吉日庚寅辛卯壬戌戊寅种瓜吉日甲子己丑庚子壬寅乙卯辛巳种麻豆吉日甲子乙丑壬申丙子戊寅壬午壬寅禅师惠言尝言上元一夕晴麻小熟两夕晴麻中熟三夕晴麻大熟若阴雨麻不登占亦如此云绝有验买牛吉日丙寅丁卯庚午甲申丁酉戊戌庚戌戊午又正月寅戊戌日六月申卯未日穿牛吉日己丑戊辰辛未甲戌乙亥乙酉辛巳戊子乙巳乙卯戊午己未教牛吉日庚午壬午甲午辛亥壬子甲寅发牛吉日惊蛰后五子日甲丙戊三寅日丁癸二卯日己辛二未日乙丁己癸四酉日乙癸二亥日立春日占甲子日立春高乡熟丙子日立春同上戊子日立春同上庚子日立春低乡熟高乡不熟壬子日立春高低并熟乙丑日立春低乡熟丁丑日立春低乡熟高乡豆好己丑日立春低乡熟辛丑日立春高低并熟癸丑日立春同上丙寅日立春同上戊寅日立春低田熟庚寅日立春高低并熟壬寅日立春同上甲寅日立春低乡熟丁卯日立春高低并熟己卯日立春低乡大熟高乡不熟辛卯日立春高乡熟癸卯日立春同上乙卯日立春低乡熟戊辰日立春高低并熟庚辰日立春高低大熟壬辰日立春高低好施工甲辰日立春高低并熟丙辰日立春低乡熟己巳日立春低乡熟高处旱辛巳日立春高乡熟癸巳日立春同上乙巳日立春同上丁巳日立春低乡熟庚午日立春高乡熟壬午日立春高低并熟甲午日立春同上丙午日立春低乡大熟戊午日立春低乡熟辛未日立春高乡小熟癸未日立春高低并熟乙未日立春低乡熟丁未日立春高低大熟己未日立春高低并熟壬申日立春高乡大熟甲申日立春高乡熟丙申日立春低乡熟戊申日立春高低并熟庚申日立春低乡熟癸酉日立春高低并熟乙酉日立春低乡熟丁酉日立春高低并熟己酉日立春高低大熟辛酉日立春低乡熟壬戌日立春同上戊戌日立春高低大熟庚戌日立春高乡熟甲戌日立春同上乙亥日立春同上丁亥日立春同上己亥日立春同上辛亥日立春同上癸亥日立春高低并熟以上并见田家五行节录如右横十五䜿十六一亩田稳稳足碧里杂存亩法古今不同汉书盐铁议曰古以百步为亩汉高帝以二百四十步为亩今俗语云云盖以十五乘十六正是二百四十若古之百步以今弓准之则一亩当今四分强耳稻初发时用攩钯于稞行中搜松其根则旺攩所横根则根生向下五六日后耘去稗草再五六日又耘一次谚云一粥一饭饿不杀一耘一攩荒不杀见陶朱公书烧田吉日己未烧田凶日火隔壅田吉日用火为吉如丙寅丁卯甲戌乙亥之类壅田忌土鬼有九日癸巳甲午乙酉辛丑壬寅己酉庚戌丁巳戊午浸谷种吉日甲戌乙亥壬午乙酉壬辰乙卯下秧吉日辛未癸酉壬午癸未甲午甲辰乙巳丙午丁未戊申己酉乙卯辛酉己亥乙未种五谷总忌丁亥种麦吉日庚午辛未辛巳庚戌庚子辛卯八月三卯日种麦为上种麦忌日十二月丁日种粟吉日丁巳己卯乙卯己未辛卯三月三卯日种粟为上种豆吉日甲子乙丑壬申丙子戊寅壬午壬寅六月三卯日种豆为上又六月戌日为忌种黍吉日戊戌己亥庚子庚申壬申种荞麦吉日甲子壬申辛巳壬午癸未种麻吉日己亥戊申壬申甲申辛亥庚申正月三卯日种麻为上砻变忌日年月执破二辰砻变坐向忌方年月执破二方谷米入仓吉日庚午甲戌乙亥丙子己卯辛巳壬子癸未己酉戊子己丑庚寅乙未壬寅癸卯甲辰乙酉丙辰癸亥典田买田佃田吉日开满成收及黄道日典田买田佃田凶日戊己及赤口日见同上蚕桑宜忌蚕为龙精见秦观蚕书元日值己多风雨蚕伤见月令广义正月九日主蚕此日晴暖则滋生杭民亦多候之立春天无风民安蚕麦十倍见𦡱仙神隐正月半作白粥泛膏于上以祭神令蚕桑百倍见荆楚岁时记按以酒脯及豆粥插箸而祭之共夕迎紫姑以卜将来蚕桑义同正月有三子则叶少蚕多无三子则叶多蚕少见谈荟引周益公日记正月上甲风从东方来宜蚕见史天官书二月内虹见在西主蚕贵上句云在东主米贵见陶朱公书三月三日晴桑上挂银瓶三月三日雨桑叶生苔痕谈荟作三月三日雨桑叶无人取又月令广义云三日阴雨主年丰晴主旱而桑贵阴不见日主蚕大吉引谚云云按种树书云常以三月三日雨卜桑叶之贵贱谚云雨打石头偏桑叶三钱片或曰四日尤甚故杭人云三日犹可四日杀我又按岁时杂占引谚云雨打石头班桑叶钱价难雨在石上流桑叶好喂牛即三月三日占也又按三月三日天阴是日不雨蚕大熟又见五行志清明喜晴恶雨是日午前晴宜早蚕午后晴宜晚蚕见农政全书按立夏夜雨损蚕古诗云枯桑知天风下句云海水知天寒腊月栽桑桑不知便民纂要十二月掘坑深濶各二尺桑根埋下与地平次日筑实共桑倍荣故谚云云仙人难断叶价湖之畜蚕者多自栽桑不则豫租别姓之桑俗曰秒桑凡蚕一斤用叶百六十斤秒者先期约用银四钱既收而偿者约用五钱再加杂费五分蚕佳者用二十日辛苦收丝可收银一两余为棉为线矢可粪田皆资民家切用此农桑为国之根本民之命脉也湖郡在在有之德清尤多本地叶不足又贩于桐乡洞庭价随时高下倏忽悬绝故谚云云惟自栽与秒最为稳当不则谓之看空头蚕有天幸者往往趣之见涌幢小品按羣芳谱叶价作桑价舍北种榆九株蚕大得见杂五行书五月取桑椹濯以水取子阴干每肥田一亩荒久者善耕之以黍及椹子各三升三合和种之黍桑俱出锄令疏密调适黍熟获之桑生正与黍平以利镰刈之曝燥并火烧之桑至春生一亩食三箔蚕见氾胜之书蜀人以二月望鬻蚕器于市因作乐纵观谓之蚕市见统略按成都记三月三日远近祈福于龙桥命曰蚕市扶桑叶似桐初生如笋人竞食之实如梨而赤绩其皮为布为棉亦为纸见谈苑浴蚕吉日甲子丁卯庚午壬午戊午出蚕吉日甲子庚午癸酉壬午乙酉甲午乙未癸卯乙巳丙午丁未戊申甲寅戊午缲蚕吉日子寅午申酉亥及成收开日庚戌为蚕姑死日应避之陶朱公书云浙之嘉湖南浔等处徧地植桑吴郡亦然二月撒子苗长尺许粪壅冬月烧去其梢以草葢之春发止留旺者一枝余皆芟去明年锄熟地宽行栽之行不可正对压法春初以长枝攀下燥土压之则根易生腊月斫断移栽修法正月间削去枯枝及低小乱枝掘开根旁壅以粪泥接法仲春择桑木大如臂者约去地二三尺以刀剔去树皮取桑枝大如筯长一尺者削如马耳插入皮中即以桑皮缠定粪土包缚令不洩气即活有虫名桑牛急寻其穴桐油抹之即死占桑叶贵贱只看正月上旬木在一日则为蚕食一叶为甚贵木在九日则为蚕食九叶为甚贱凡遇午日忌锄桑园先资政公着书最富行世者已不下六十种其待刻者尚多筮仕浙省需次多暇蒐罗遗稿纂辑成编思欲毕先人之志举付梓人而寇扰以来已刻板片半归劫灰心滋痛焉又以多年浮沈羁宦枵如之橐何以胜兹因循者久之比提调书局枣梨丹墨日所讲求勉竭心力先以农侯杂占四卷付刊此书于古今占验之说凡有涉农候者无不采录而东南蚕桑利甲天下亦附后焉问雨课晴率时兴作其亦豳风流火授衣之意乎先以此稿本就正同年俞荫甫学使辄谓有用之书宠之以序劝付手民以公同好因勉副其意为之非惟继先志亦以重民事也遗编具在他日次第举行此书其嚆矢矣同治癸酉秋七月中澣梁恭辰敬识于知足知不足斋