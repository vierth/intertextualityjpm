孝经集传提要钦定四库全书经部六孝经集传孝经类提要等谨案孝经集传四卷明黄道周撰道周有三易洞玑别着録是书作于廷杖下狱之时其作书之㫖见于门人所笔记者曰孝经自不毁伤其身以不毁伤天下不恶慢一人以至享祀上帝真觉良知良能塞天塞地又曰孝经有五大义本性立敎因心为治令人知非孝无敎非性无道为圣贤学问根本一也约敎于礼约礼于敬敬以致中孝以导和为帝王致治渊源二也则天因地常以地道自处履顺行让使天下销其戾心觉五刑五兵无得力处为古今治乱渊源三也反文尚质以夏商之道救周四也辟杨诛墨使佛老之道不得乱常五也以是五者别其章分然后以礼记诸篇条贯丽之今自序中所谓五微义十二着义者不出于此实一书之纲宗也然其初説以引诗数处各为下章如中庸尚絅章今则仍附于各章之后葢亦自知其説之不安又其初欲先明篇章次论孝敬渊源三论反文归质似欲自立名目如大学衍义之体今本则仍依经文次第而杂引经记以证之亦与初例不同昔朱子作刋误后序曰欲掇取他书之言可发此经之㫖者别为外传顾未敢耳道周此书实本朱子之志而其推阐演绎致为精深其所自为注文体亦倣周秦古书无学究章比字栉之习葢刘敞春秋传之亚沈珩曰其引仪礼二戴记及子思孟子之言谓之大传经传各条之下先生以穷理所得畅厥发明谓之小传起草于崇祯戊寅卒业于癸未釐然大成非若紫阳仪礼犹有余憾陈有度曰孝经集传以一部礼记为义疏以孟子七篇为导引非郑孔所能明邢朱所逮喻虽推许太过然发明经义较他家实为深切平生大节亦无愧于此书尤非他家之託诸空谈者比矣干隆四十五年四月恭校上总纂官纪昀陆钖熊孙士毅总校官陆费墀原序孝经集传原序臣观孝经者道徳之渊源治化之纲领也六经之本皆出孝经而小戴四十九篇大戴三十六篇仪礼十七篇皆为孝经疏义葢当时师偃商参之徒习观夫子之行事诵其遗言尊闻行知萃为礼论而其至要所在备于孝经观戴记所称君子之教也及送终时思之类多绎孝经者葢孝为教本礼所由生语孝必本敬本敬则礼从此起非必礼记初为孝经之传註也臣绎孝经㣲义有五着义十二㣲义五者因性明教一也追文反质二也贵道徳而贱兵刑三也定辟异端四也韦布而享祀五也此五者皆先圣所未着而夫子独着之其文甚㣲十二着者郊庙明堂释奠齿胄养老耕耤冠昏朝聘䘮祭乡饮酒是也着是十七者以治天下选士不与焉而士出其中矣天下休明圣主尊经循是而行之五帝三王之治犹可以复也孝经集传卷一钦定四库全书孝经集传卷一明黄道周撰开宗明义章第一仲尼居曽子侍子曰先王有至徳要道以顺天下民用和睦上下无怨女知之乎曽子曰参不敏何足以知之子曰夫孝徳之本也教之所由生也复坐吾语女身体发肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身大雅云无念尔祖聿修厥徳右经第一章大传第一子曰君子无不敬也敬身为大身也者亲之枝也敢不敬与不能敬身是伤其亲伤其亲是伤其本伤其本枝从而亡子曰君子言不过辞动不过则百姓不命而敬恭如是则能敬其身能敬其身则能成其亲矣子曰君子也者人之成名也百姓归之名谓之君子之子是使其亲为君子也是为成其亲之名也已子曰古之为政爱人为大不能爱人不能有其身不能有其身不能安土不能安土不能乐天不能乐天不能成其身哀公问曰敢问何为成身孔子对曰不过乎物仁人不过乎物孝子不过乎物是故仁人之事亲也如事天事天如事亲是故孝子成身哀公曰敢问何贵乎天道也孔子对曰贵其不已如日月东西相从而不已也是天道也不闭其乆是天道也无为而成是天道也已成而明是天道也公明仪问于曽子曰夫子可谓孝乎曽子曰是何言与是何言与君子之所谓孝者先意承志谕父母于道参直养者也安能孝乎身者亲之遗体也行亲之遗体敢不敬乎故居处不庄非孝也事君不忠非孝也涖官不敬非孝也朋友不信非孝也战阵无勇非孝也五者不遂灾及其身敢不敬乎曽子曰君子之所谓孝者国人皆称愿焉曰幸哉有子如此所谓孝也父母既殁慎行其身不遗父母恶名可谓能终也夫仁者仁此者也义者宜此者也忠者中此者也信者信此者也礼者体此者也行者行此者也彊者强此者也乐自顺此生刑自反此作曽子曰君子旤之为患辱之为畏见善恐不得与焉见不善恐其及己也是故君子疑以终身曽子曰言不逺身言之主也行不逺身行之本也言有主行有本谓之有闻矣君子尊所闻则髙明矣行所知则广大矣髙明广大无它在加之意而已矣曽子曰人言不善而不违近于说其言説其言殆于以身近之也殆于以身近之殆于身之矣人言善而色葸焉近于不说其言不说其言殆于以身近之也殆于以身近之殆于身之矣曽子曰孝子不登髙不履危痺亦弗冯不苟笑不苟訾隐不命临不指居易俟命不兴险以徼幸孝子㳺之暴人违之出门而使不以或为父母忧也险途隘巷不求先焉以爱其身不敢忘其亲也乐正子春曰吾闻之曽子曽子闻诸夫子曰天之所生地之所养人为大矣父母全而生之子全而归之可谓孝矣君子一举足不敢忘父母一出言不敢忘父母一举足不敢忘父母故道而不径舟而不游不以父母之遗体行殆一出言不敢忘父母是故恶言不出于口忿言不及于己然后不辱其身不忧其亲则可谓孝矣曽子曰草木以时伐焉禽兽以时杀焉吾闻诸夫子断一树杀一兽不以其时非孝也右传十四则天子章第二子曰爱亲者不敢恶于人敬亲者不敢慢于人爱敬尽于事亲而徳教加于百姓刑于四海葢天子之孝也甫刑云一人有庆兆民頼之右经第二章大传第二子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以聼命错诸天下无所不行孟子曰人之所不学而能者其良能也所不虑而知者其良知也孩提之童无不知爱其亲也及其长也无不知敬其兄也亲亲仁也敬长义也无它达之天下也孟子曰爱人不亲反其仁治人不治反其智礼人不答反其敬行有不得者皆反求诸己其身正而天下归之孟子曰天下大悦而将归已视天下悦而归已犹草芥也惟舜为然不得乎亲不可以为人不顺乎亲不可以为子舜尽事亲之道而瞽瞍底豫瞽瞍底豫而天下化瞽瞍底豫而天下之为父子者定修政之记曰帝舜曰吾尽吾敬以事吾上故见为忠焉吾尽吾敬以接吾敌故见为信焉吾尽吾敬以使吾下故见为爱焉是以见爱亲于天下之民而见贵信于天下之君故吾取之以敬也吾得之以敬也子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事天子昔者天子为耤田千亩冕而朱纮躬秉耒诸侯为耤百亩冕而青纮躬秉耒以事天地山川社稷先古以为醴酪粢盛于是乎取之敬之至也昔者天子诸侯必有养兽之官及嵗时齐戒沐浴而躬朝之牺牷祭牲必于是取之君召牛纳而视之择毛而卜之吉然后养之君皮弁素积朔月月半廵牲所以致力孝之至也昔者天子诸侯必有公桑蚕室近川而为之筑官仭有三尺棘墻而外闭之大昕之朝君皮弁素积卜三宫夫人世妇之吉者入蚕室奉种浴于川桑于公桑风戾以食之嵗单世妇卒蚕奉茧以告于君遂献茧于夫人夫人副袆受之少牢以礼之及良日夫人缫三盆手遂布于三宫夫人世妇之吉者使缫遂朱绿𤣥黄之以为黼黻文章服既成君服以祀先王先公敬之至也卜郊受命于祖庙作龟于祢宫尊祖亲考之义也卜之日王立于泽亲聼誓命受教谏之义也郊之祭也䘮者不敢哭凶服者不敢入国门敬之至也祭之日君牵牲穆答君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也天子廵狩诸侯待于竟天子先见百年者八十九十者东行西行者弗敢过西行东行者弗敢过欲言政者君就之可也天子设四学当入学而太子齿食三老五更于太学天子袒而割牲执醤而馈执爵而酳冕而总干立于舞位凡三王养老皆引年八十者一子不从政九十者其家不从政瞽亦如之凡父母在子虽老不坐有虞氏养国老于上庠养庻老于下庠夏后氏养国老于东序养庶老于西序殷人养国老于右学养庻老于左学周人养国老于东胶养庻老于虞庠虞庠在国之西郊昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下久矣次乎事亲者也凡养老五帝宪三王有乞言五帝宪养气体而不乞言有善则记之为惇史三王亦宪既养老而后乞言亦㣲其礼皆有惇史曽子曰孝子之养老也乐其心不违其志乐其耳目安其寝处以其饮食忠养之孝子之身终是故父母之所爱亦爱之父母之所敬亦敬之至于犬马尽然而况人乎右传十六则诸侯章第三在上不骄髙而不危制节谨度满而不溢髙而不危所以长守贵也满而不溢所以长守富也富贵不离其身然后能保其社稷而和其人民葢诸侯之孝也诗云战战兢兢如临深渊如履薄冰右经第三章大传第三诸侯之于天子也比年一小聘三年一大聘五年一朝天子五年一廵守嵗二月东廵守至于岱宗柴而望祀山川觐诸侯问百年者就见之命太师陈诗以观民风命市纳贾以观民之好恶志淫好辟命典礼考时月定日同律量礼乐制度衣服以正之山川神祗有不举者为不敬不敬者君削以地宗庙有不顺者为不孝不孝者君绌以爵变礼易乐者为不从不从者君流革制度衣服者为畔畔者君讨有功徳于民者加地进律五月南廵守至于南岳如东廵守之礼八月西廵守至于西岳如南廵守之礼十有一月北廵守至于北岳如西廵守之礼归假于祖庙用特天子将出类乎上帝宜乎社造乎祢诸侯将出宜乎社造乎祢孔子曰诸侯适天子必告于祖奠于祢冕而出视朝命祝史告于社稷宗庙山川乃命国家五官而后行道而出告者五日而徧过是非礼也凡告用牲币反亦如之诸侯相见必告于祢朝服而出视朝命祝史告于五庙所过山川亦命国家五官道而出反必亲告于祖祢乃命祝史告至于前所告者而后聼朝而入天子赐诸侯乐则以柷将之赐伯子男乐则以鼗将之诸侯赐弓矢然后征赐鈇钺然后杀赐圭瓒然后为鬯未赐圭瓒则资鬯于天子天子命之敎然后为学小学在公宫南之左大学在郊天子曰辟雍诸侯曰頖宫天子诸侯无事则嵗三田一为干豆二为宾客三为充君之庖无事而不田曰不敬田不以礼曰暴天物天子不合围诸侯不掩羣天子杀则下大绥诸侯杀则下小绥大夫杀则止佐车佐车止则百姓田猎子曰道千乗之国敬事而信节用而爱人使民以时子曰贫而好乐富而好礼衆而以宁者天下其几矣诗云民之贪乱宁为荼毒故制国不过千乗都城不过百雉家富不过百乗以此坊民诸侯犹有畔者子曰天无二日民无二王家无二主尊无二上示民有君臣之别也春秋不称椘越之王䘮礼君不称天大夫不称君恐民之惑也子曰下之事上也虽有庇民之大徳不敢有君民之心仁之厚也是故君子恭俭以求役仁信让以求役礼不自尚其事不自尊其身俭于位而寡于欲让于贤卑己而尊人小心而畏义求以事君得之自是不得自是以聼天命诗云莫莫葛藟施于条枚岂弟君子求福不回其舜禹文王周公之谓与有君民之大徳有事君之小心右传八则卿大夫章第四非先王之法服不敢服非先王之法言不敢道非先王之徳行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙葢卿大夫之孝也诗曰夙夜匪懈以事一人右经第四章大传第四子曰君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之谨有所不足不敢不勉有余不敢尽言顾行行顾言君子胡不慥慥尔子曰仁之难成久矣惟君子能之君子不以所能者病人不以人所不能者愧人是故圣人之制行也不制以己使民有所劝勉愧耻以行其言是故君子服其服则文以君子之容有其容则文以君子之辞遂其辞则实以君子之徳君子耻服其服而无其容耻有其容而无其辞耻有其辞而无其徳耻有其徳而无其行子曰长民者衣服不贰从容有常以齐其民则民徳壹诗云彼都人士狐裘黄黄其容不改出言有章行归于周万民所望子曰为上可望而知也为下可述而志也则君不疑于臣臣不惑于其君伊诰曰惟尹躬及汤咸有一徳子曰王言如丝其出如纶王言如纶其出如綍故大人不倡㳺言可言也不可行君子弗言也可行也不可言君子弗行也则民言不危行而行不危言矣诗云淑慎尔止不諐于仪子曰苟有车必见其轼苟有衣必见其敝人苟或言之必闻其声苟或行之必见其成子曰言从而行之则言不可饰也行从而言之则行不可饰也故君子寡言而行以成其信则民不得大其羙而小其恶诗曰允矣君子展也大成曽子曰君子博学而孱守之㣲言而笃行之行必先人言必后人君子终身守此悒悒行无求数有名事无求数有成身言之后人扬之身行之后人秉之君子终身守此惮惮君子不絶小不殄㣲也行自㣲也不㣲人人知之则愿也人不知苟吾自知也君子终身守此勿勿也君子见利思辱见恶思诟嗜慾思耻忿怒思患君子终身守此战战也曽子曰君子虑胜气思而后动论而后行行必思言之言必思复之复之必思无悔亦可谓慎矣人信其言从之以行人信其行从之以复复宜其类类宜其年亦可谓外内合矣曽子曰君子己善亦乐人之善也己能亦乐人之能也己虽不能亦不以援人君子好人之为善而弗趣也恶人之为不善而弗疾也君子不先人以恶不疑人以不信不説人之过成人之美义则有常善则有隣苟有徳焉不求盈于人君子不絶人之欢不尽人之礼来者不豫徃者不慎去之不谤就之不赂亦可谓忠矣君子恭而不难安而不舒逊而不謟寛而不縦恵而不俭直而不径亦可谓知矣曽子曰君子乱言弗殖神言弗致也衆信弗主灵言弗与人言不信不和不唱流言不拆辞不陈人以所能言必有主行必有法亲人必有方多知而无亲博学而无方好多而无定者君子弗与也君子多知而择焉博学而算焉多言而慎焉博学而无行进给而不譲好直而径俭而好僿者君子弗与也夸而无耻彊而无惮好勇而忍人者君子弗与也亟达而无守好名而无体忿怒而为恶足恭而口圣而无常位巧言令色能小行而笃君子弗与也右传十则士章第五资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其禄位而守其祭祀葢士之孝也诗云夙兴夜寐无忝尔所生右经第五章大传第五记曰为人子者三赐不及车马故州闾乡党称其孝也兄弟亲戚称其慈也僚友称其弟也执友称其仁也交游称其信也见父之执不谓之进不敢进不谓之退不敢退不问不敢对此孝子之行也国君下齐牛式宗庙大夫士下公门式路马乗路马必朝服载鞭策不敢授绥左必式步路马必中道以足蹙路马刍有诛齿路马有诛凡执主器执轻如不克执主器操币圭璧则尚左手行不举足车轮曳踵立则磬折垂佩主佩倚则臣佩垂主佩垂则臣佩委君使士射不能则辞以疾言曰某有负薪之忧侍于君子不顾问而对非礼也君子行礼不求变俗祭祀之礼居䘮之服哭泣之位皆如其国之故谨脩其法而审行之去国三世爵禄有列于朝出入有诏于国若兄弟宗族犹存则反告于宗后去国三世爵禄无列于朝出入无诏于国惟兴之日从新国之法君子已孤不更名已孤暴贵不为父作谥君子将营宫室宗庙为先廐库为次居室为后凡家造祭器为先牺赋为次养器为后无田禄者不设祭器有田禄者先为祭服君子虽贫不鬻祭器虽寒不衣祭服为宫室不斩于丘木大夫士去国祭器不踰竟大夫寓祭器于大夫士寓祭器于士大夫士去国踰竟为坛位乡国而哭素衣素裳素冠彻缘鞮屦素簚乘髦马不蚤鬋不祭食不説人以无罪妇人不当御三月而复服天子视不上于祫不下于帯国君绥视大夫衡视士视五歩凡视上于面则敖下于带则忧倾则奸君命大夫与士肄在官言官在府言府在库言库在朝言朝朝言不及犬马辍朝而顾不有异事必有异虑故辍朝而顾君子谓之固在朝言礼问礼对以礼凡士相见贽冬用雉夏用腒左脰奉之以价请见主人凡三辞见三辞贽不获乃见之既见賔交拜送贽出賔再燕见主人三还贽曰既得见矣不获乃受之士见于大夫终辞其贽于其入也一拜其辱也賔退送再拜若常为臣者则礼辞其贽曰某也辞不得命不敢固辞賔入奠贽再拜主答一拜賔出凡三还贽賔受而去之下大夫相见以鴈上大夫相见以羔其见于君也不还贽以弥蹙为度子贡问士子曰行己有耻使于四方不辱君命可为士矣敢问其次子曰宗族称孝焉乡党称弟焉王子垫问曰士何事孟子曰尚志何谓尚志曰仁义而已矣杀一无罪非仁也非其有而取之非义也居恶在仁是也路恶在义是也居仁繇义大人之事备矣曽子曰君子不贵兴道之士而贵有耻之士也若繇富贵兴道者与贫贱吾恐其或失也若繇贫贱兴道者与富贵吾恐其羸骄也有耻之士富不以道则耻之贵不以道则耻之贫贱不以道则非吾耻也执仁与义而行之未笃故也夫妇㑹于墻隂明日或扬其言矣胡为其莫之闻也子言之儒有难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者子言之儒有居处齐难坐起恭敬言必先信行必中正道涂不争险易之利冬夏不争隂阳之和爱其死以有待也养其身以有为也其备豫有如此者子言之儒有今人与居古人与稽今世行之后世以为楷适弗逄世上弗援下弗推䜛謟之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者子言之儒有内称不辟亲外举不辟怨程功积事推贤而进达之不望其报君得其志苟利国家不求富贵其举贤援能有如此者子言之儒有澡身而浴徳陈言而伏静而正之上弗知也麤而翘之又不急为也不临深而为髙不加少而为多世治不轻世乱不沮同弗与异弗非也其特立独行有如此者子言之儒有上不臣天子下不事诸侯慎静而尚寛强毅以与人博学以知服近文章砥砺亷隅虽分国如锱铢不臣不仕其䂓为有如此者右传二十则庻人章第六用天之道分地之利谨身节用以养父母此庶人之孝也故自天子至于庶人孝无终始而患不及者未之有也右经第六章大传第六子云小人皆能养其亲不敬何以辨父子不同位以厚敬也书云辟不辟忝厥祖曽子曰孝有三大孝不匮中孝用劳小孝用力博施备物可谓不匮矣尊仁安义可谓用劳矣慈爱忘劳可谓用力矣子㳺问孝子曰今之孝者是谓能养至于犬马皆能有养不敬何以别乎子夏问孝子曰色难有事弟子服其劳有酒食先生馔曽是以为孝乎曽子曰民之本教曰孝其行之曰养养可能也安为难安可能也乆为难久可能也卒为难卒事慎行则可谓能终也子言之君子反古复始不忘其所繇生也是以致其敬𤼵其情竭力从事以报其亲不敢弗尽也曽子曰君子进则能达退则能静岂贵其能达哉贵其有功也岂贵其能静哉贵其能守也夫惟进之何功退之何守故君子有二观焉君子进则益上之誉损下之忧不得志不安贵位不博厚禄负耜而行道冻饿而守仁是君子之功守也曽子曰人之生也百嵗之中有疾病焉有老幼焉君子思其不复者而先施焉亲戚既歾虽欲孝谁为孝年既耆艾虽欲弟谁为弟故孝有不及弟有不时慎始思终其是之谓与曽子曰先忧事者后乐事先乐事者后忧事昔者天子日旦思其四海之内战战惟恐不能乂诸侯日旦思其四封之内战战惟恐失损之大夫士日旦思其官职战战惟恐不胜庻人日旦思其事战战惟恐刑罚之至也故临事而栗者鲜不济矣子言之仁有数义有长短大小中心㦧怛爱人之仁也率法而强之资仁者也诗云丰水有芑武王岂不仕诒厥孙谋以燕翼子数世之仁也国风曰我躬不閲皇恤我后终身之仁也子曰中心安仁者天下一人而已大雅曰徳輶如毛民鲜克举之我仪图之维仲山甫举之爱莫助之子曰诗之好仁如此乡道而行中道而废忘身之老也不知年数之不足也俛焉日有孳孳毙而后已大学曰自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也右传十二则孝经集传卷一孝经集传卷二钦定四库全书孝经集传卷二明黄道周撰三才章第七曽子曰甚哉孝之大也子曰夫孝天之经也地之义也民之行也天地之经而民是则之则天之明因地之利以顺天下是以其教不肃而成其政不严而治先王见教之可以化民也是故先之以博爱而民莫遗其亲陈之以徳义而民兴行身之以敬譲而民不争道之以礼乐而民和睦示之以好恶而民知禁诗云赫赫师尹民具尔瞻右经第七章大传第七子曰夫民教之以徳齐之以礼则民有格心教之以政齐之以刑则民有遯心故君民者子以爱之则民亲之信以结之则民不倍恭以涖之则民有孙心甫刑曰苖民匪用命制以刑惟作五虐之刑曰法是以民有恶徳而遂絶其世也记曰圣人参于天地竝于鬼神以治政也处其所存礼之序也玩其所乐民之治也故天生时而地生财人父生而师教之四者君以正用之故君者立于无过之地也夫礼必本于太一分而为天地转而为隂阳变而为四时列而为鬼神其降曰命其官于天也夫礼必本于天动而之地列而之事变而从时协于分艺其居人也曰养故礼义也者人之大端也所以讲信修睦而固人肌肤之㑹筋骸之束也所以养生送死事鬼神之大端也所以达天道顺人情之大窦也圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象徳矣乐者天地之和也礼者天地之序也和故百物皆化序故羣物皆别乐繇天作礼以地制过制则乱过作则暴明于天地然后能兴礼乐也天髙地下万物散殊而礼制行矣流而不息合同而化而乐兴焉春作夏长仁也秋歛冬藏义也仁近于乐义近于礼乐者敦和率神而从天礼者别宜居鬼而从地乐也者情之不可变者也礼也者理之不可易者也乐统同礼辨异礼乐之说管乎人情矣穷本知变乐之情也着诚去伪礼之经也礼乐偩天地之情达神明之徳降兴上下之神而凝精粗之体领父子君臣之节是故大人举礼乐则天地将为昭焉记曰礼乐不可斯须去身致礼以治躬则荘敬荘敬则严威致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威中心斯须不和不乐则鄙诈之心入之矣外貌斯须不荘不敬则慢易之心入之矣故乐也者动于内者也礼也者动于外者也乐极和礼极顺内和而外顺则民瞻其颜色而弗与争也望其容貌而民不生慢易焉故徳煇动于内而民莫不承聴理发于外而民莫不承顺故曰致礼乐之道举而措之天下无难矣乐者为同礼者为异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也乐繇中出礼自外作乐繇中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也子言之君子贵人而贱己先人而后己则民作让又云有国家者贵人而贱禄则民兴让尚技而贱车则民兴艺又云善则称人过则称己则民不争善则称人过则称己则怨益亡又云善则称人过则称己则民让善善则称君过则称己则民作忠天子有善譲徳于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也右传十五则孝治章第八子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王治国者不敢侮于鳏寡而况于士民乎故得百姓之懽心以事其先君治家者不敢失于臣妾而况于妻子乎故得人之懽心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下也如此诗云有觉徳行四国顺之右经第八章大传第八昔者圣人建隂阳天地之情立以为易易抱龟南面天子卷冕北面虽有明知之心必进断其志焉示不敢専以尊天也天子视学大昕鼓徴所以警衆也天子至命有司行事兴秩节祭先师先圣焉有司卒事反命始适东序释奠于先老遂设三老五更羣老之席位焉适馔省醴养老之珍具遂发咏焉退修之以孝养也反登歌清庙既歌而语言君臣父子长幼之道合徳音之致礼之大者也下管象舞大武大合衆以事逹有神兴有徳也正君臣之位贵贱之等有司告以乐阕王乃命公侯伯子男及羣吏曰反飬老幼于东序终之以仁也凡养老有虞氏以燕礼夏后氏以飨礼殷人以食礼周人修而兼用之五十飬于乡六十飬于国七十飬于学达于诸侯八十拜君命一坐再至瞽亦如之九十使人受天子欲有问焉则就其室以珎从七十不俟朝八十月告存九十日有秩五十不从力政六十不与服戎七十不与賔客之事八十齐丧之事弗及也有虞氏皇而祭深衣而飬老夏后氏収而祭燕衣而飬老殷人冔而祭缟衣而飬老周人冕而祭𤣥衣而飬老凡三王飬老皆引年八十者一子不从政九十者其家不从政废疾非人不飬者一人不从政父母之丧三年不从政齐衰大功之丧三月不从政祭之道孙为王父尸所使为尸者于祭者子行也父北面而事之以明子事父之道也尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿先期旬有一日君夫人皆致齐乃㑹于太庙君纯冕立于阼夫人副袆立于东房君执圭瓒祼尸大宗执璋瓒亚祼及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之此其义也古之人有言曰善终如始馂其是已尸亦馂鬼神之余也尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进而撤之下馂上之余也凡馂之道每变以衆所以别贵贱之等而兴施恵之象也祭有畀煇胞翟阍者恵下之道也有徳之君为能行此明足以见之仁足以与之能以其余畀下者也煇者甲吏之贱者也胞者肉吏之贱者也翟者乐吏之贱者也阍者守门之贱者也以至尊既祭之末不忘至贱以其余畀之是故明君在上则境内之民无有冻馁者矣古者明君爵有徳而禄有功必赐爵禄于太庙示不敢専也祭之日一献君降立于阼阶之南南乡所命北面史繇君右执䇿命之再拜稽首受书以归而舎奠于其庙孔子对哀公曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与公曰冕而亲迎不已重乎孔子愀然作色曰合二姓之好以继先圣之后以为天地宗庙社禝之主君何谓已重乎又曰昔三代明王之政必敬其妻子也有道妻也者亲之主也敢不敬与子也者亲之后也敢不敬与诸侯燕礼之义君立阼阶之东南南乡迩卿大夫皆少进定位也君席阼阶之上居主位西面特立莫敢适之义也设賔主使宰夫为献主臣莫敢亢也不以公卿为賔以大夫为賔明嫌之义也賔入中庭君降一等而揖之君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故礼无不答言上之不虚取于下也上明正道以道民民道之有功然后取其什一是以上下和宁而不相怨也聘礼上公七介侯伯五介子男三介所以明贵贱也介绍而传命君子于其所尊弗敢质敬之至也三譲而后传命三让而后入庙门三揖而后至阶三譲而后升所以致尊譲也君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也大夫士相见虽贵贱不敌主人敬客则先拜客客敬主人则先拜主人凡非弔丧非见国君无不答拜者大夫见于国君国君拜其辱士见于大夫大夫拜其辱同国始相见主人拜其辱君于士不答拜也非其臣则答拜之大夫于其臣虽贱必答拜之男女相答拜也五官之长曰伯是职方其傧于天子也曰天子之吏同姓天子谓之伯父异姓天子谓之伯舅九州之长入天子之国曰牧同姓天子谓之叔父异姓天子谓之叔舅国君不名卿老世妇大夫不名世臣姪娣士不名家相长妾君大夫之子不敢自称曰余小子大夫士之子不敢自称曰嗣子君子式黄髪下卿位入国不驰入里必式君命召虽贱人大夫士必自御之君无故不杀牛大夫无故不杀羊士无故不杀犬豕君子逺庖厨凡有血气之类弗身践也至于八月不雨君不举年不顺成天子素服乘素车食无乐君衣布搢本关梁不租山泽列而不赋土功不兴大夫不得造车马国君春田不围泽大夫不掩羣士不取麛卵嵗凶年谷不登君膳不祭肺马不食谷驰道不除祭事不县大夫不食粱士饮酒不乐卿大夫疾君问之无筭士壹问之君于卿大夫比葬不食肉比卒哭不举乐士比殡不举乐卿大夫之丧公视大敛君升商祝铺席乃敛天子及隣国之君亦皆使人弔其不淑也子曰舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其夀子言之曰后世虽有作者虞帝弗可及也已矣君天下生无私死不厚其子子民如父母有怛之爱有忠利之教亲而尊安而敬威而爱富而有礼恵而能散其君子尊仁畏义耻费轻实忠而不犯义而顺文而静寛而有辨故圣人耐以天下为一家以中国为一人非意之也必知其情辟于其义明于其利达于其患然后能为之圣人之所以治人七情修十义讲信修睦尚慈譲去争夺舎礼何以治之乎右传二十二则圣徳章第九曽子曰敢问圣人之徳无以加于孝乎子曰天地之性人为贵人之行莫大于孝孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来祭夫圣人之徳又何以加于孝乎故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也父子之道天性也君臣之义也父母生之续莫大焉君亲临之厚莫重焉故不爱其亲而爱它人者谓之悖徳不敬其亲而敬它人者谓之悖礼以顺则逆民无则焉不在于善而皆在于凶徳虽得之君子不贵也君子言思可道行思可乐徳义可尊作事可法容止可观进退可度以临其民是以其民畏而爱之则而象之故能成其徳教而行其政令诗云淑人君子其仪不忒右经九章大传第九记曰人者天地之徳隂阳之交鬼神之㑹五行之秀气也故天秉阳垂日星地秉隂窍于山川播五行于四时和而后月生也是以三五而盈三五而阙五行之动迭相竭也故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也天尊地卑君臣定矣髙卑以陈贵贱位矣动静有常大小殊矣方以类聚物以羣分则性命不同矣在天成象在地成形如此则礼者天地之别也地气上隮天气下降隂阳相摩天地相荡鼓之以雷霆奋之以风雨动之以四时煖之以日月而百化兴焉如此则乐者天地之和也化不时则不生男女无辨则乱升此天地之情也昔先王之制礼也因其物而致其义焉尔故作大事必顺天时为朝夕必放于日月为髙必因丘陵为下必因川泽是故天时雨泽君子达亹亹焉是故因天事天因地事地因名山升中于天因吉土以享帝于郊升中于天而凤凰降龟龙假飨帝于郊而风雨节寒暑时是故圣人南面而立而天下大治大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时并名与功偕有虞氏禘黄帝而郊喾祖颛顼而宗尧夏后氏禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王燔柴于泰坛祭天也瘗埋于泰折祭地也用骍犊埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云为风雨见恠物皆曰神有天下者祭百神诸侯在其地则祭之无其地则不祭郊之祭也迎长日之至也大报天而主日也兆于南郊就阳位也扫地而祭于其质也器用陶匏以象天地之性也于郊故谓之郊牲用骍尚赤也用犊贵诚也郊之用辛也周之始郊日以至卜郊受命于祖庙作龟于祢宫尊祖亲考之义也故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也郊之祭大报天而主日配以月夏后氏祭其闇殷人祭其阳周人祭日以朝及闇祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相廵以致天下之和郊所以明天道也帝牛不吉以为稷牛帝牛必在涤三月稷牛唯具所以别事天神与人鬼也万物本乎天人本乎祖此所以配上帝也郊之祭也大报本反始也天子七庙三昭三穆与太祖之庙而七诸侯五庙二昭二穆与太祖之庙而五大夫三庙一昭一穆与太祖之庙而三士一庙庶人祭于寝别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子所自出者百世不迁者也宗其继髙祖者五世则迁者也尊祖故敬宗敬宗尊祖之义也自仁率亲等而上之至于祖自义率祖顺而下之至于祢是故人道亲亲也亲亲故尊祖尊祖故敬宗敬宗故収族収族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐诗云不显不承无斁于人斯此之谓也唯圣人为能飨帝孝子为能飨亲飨者乡也乡之然后能飨焉是故孝子临尸而不怍君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也子曰郊社之义所以仁鬼神也禘尝之礼所以仁昭穆也馈奠之礼所以仁死䘮也射乡之礼所以仁乡党也食飨之礼所以仁賔客也明乎郊社之义禘尝之礼治国其如指诸掌乎天子者与天地参故徳配天地兼利万物与日月并明明照四海而不遗㣲小其在朝廷则道仁圣礼义之序燕处则聴雅颂之音行歩则有环佩之声升车则有和鸾之音居处有礼进退有度百官得其宜万事得其序诗云淑人君子其仪不忒其仪不忒正是四国此之谓也右传十七则孝经集传卷二孝经集传卷三钦定四库全书孝经集传卷三明黄道周撰纪孝行章第十子曰孝子之事亲也居则致其敬养则致其乐病则致其忧丧则致其哀祭则致其严五者备矣然后能事亲事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也右经第十章大传第十子事父母鸡初鸣咸盥潄栉縰笄总拂髦冠緌缨端韠绅搢笏左右佩用左佩纷帨刀砺小觿金燧右佩玦捍管遰大觿木燧偪屦着綦妇事舅姑如父母鸡初鸣咸盥潄栉縰笄总衣绅左佩纷帨刀砺小觿金燧右佩箴管线纩施縏袠大觿木燧衿缨綦屦以适父母舅姑之所及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉槃长者奉水请沃盥盥卒授巾问所欲而敬进之柔色以温之饘酏酒醴芼羮菽麦蕡稻黍粱秫唯所欲枣栗饴蜜以甘之堇荁枌榆免薧滫瀡以滑之脂膏以膏之父母舅姑必尝之而后退繇命士以上父子皆异宫昧爽而朝慈以㫖甘日出而退各从其事日入而夕慈以㫖甘父母舅姑将坐奉席请何乡将衽长者奉席请何趾少者执牀与坐御者举几歛席与簟县衾箧枕歛簟而襡之父母舅姑之衣衾簟席枕几不传杖屦只敬之勿敢近敦牟巵匜非馂莫敢用与恒食饮非馂莫之敢饮食在父母舅姑之所有命之应唯敬对进退周旋慎齐升降出入揖逊不敢哕噫嚏咳欠伸跛倚睇眎不敢唾洟寒不敢袭痒不敢搔不有敬事不敢袒裼不涉不撅䙝衣衾不见里父母唾洟不见冠带垢和灰请漱衣裳垢和灰请澣衣裳绽裂纫箴请补缀五日则燂汤请浴三日具沐其间面垢燂潘请靧足垢燂汤请洗少事长贱事贵共帅时子妇孝者敬者父母舅姑之命勿逆勿怠若饮食之虽不耆必尝而待加之衣服虽不欲必服而待加之事人代之已虽弗欲姑与之姑使之而后复之父母有婢子若庶子庶孙甚爱之虽父母殁殁身敬之不衰子有二妾父母爱一人焉子爱一人焉衣服饮食执事毋敢视父母所爱虽父母殁不衰子甚宜其妻父母不説出子不宜其妻父母曰是善事我子行夫妇之礼焉殁身不衰子妇无私货无私畜无私器不敢私假不敢私与妇或赐之饮食衣服布帛佩帨茝兰则受而献诸舅姑舅姑受之则喜如新受赐若反赐之则辞不得命如更受赐藏以待乏妇若有私亲兄弟将与之则必请其故赐而后与之亲在行礼于人称父人或赐之则称父拜之父命唿唯而不诺手执业则投之食在口则吐之走而不趋亲老出不易方复不过时亲癠色容不盛此孝子之疏节也父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故有忧者侧席而坐有䘮者専席而坐为人子者出必告反必面所游必有常所习必有业恒言不称老居不主奥坐不中席行不中道立不中门食飨不为槩祭祀不为尸听于无声视于无形不登髙不临深不苟訾不苟笑不服闇不登危父母存不许友以死不有私财冠衣不纯素孤子当室冠衣不纯采君有疾饮药臣先尝之亲有疾饮药子先尝之医不三世不服其药父没而不能读父之书手泽存焉耳母没而杯圈不能饮焉口泽之气存焉耳孝子将祭祀必有齐庄之心以虑事以具服物以修宫室以治百事及祭之日颜色必温行必恐如惧不及爱然其奠之也容貌必温身必诎如语焉而未之然宿者皆出其立卑静以正如将弗见然及祭之后陶陶遂遂如将复入然是故悫善不违身耳目不违心思虑不违亲结诸心形诸色而术省之孝子之志也君子有终身之䘮忌日之谓也忌日不用非不祥也言夫日志有所至而不敢尽其私也致齐于内散齐扵外齐之日思其居䖏思其笑语思其志意思其所乐思其所嗜齐三日乃见其所为齐者祭之日入室僾然必有见乎其位周还出户肃然必有闻乎其容声出户而聴忾然必有闻乎其叹息之声孝子将祭虑事不可以不豫比时具物不可以不备虗中以治之宫室既修墻屋既设百物既备夫妇齐戒沐浴奉承而进之洞洞乎属属乎如弗胜如将失之其孝敬之心至也与孝子之祭也尽其悫而悫焉尽其信而信焉尽其敬而敬焉尽其礼而不过失焉进退必敬如亲聴命则或使之也孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面立而不诎固也进而不愉疏也荐而不欲不爱也退立而不如受命敖也已彻而退无敬齐之色忘本也如是而祭失之矣文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明𤼵不寐有懐二人文王之诗也祭之明日明𤼵不寐飨而致之又従而思之祭之日乐与哀半飨之必乐已至必哀仲尼尝奉荐而进其亲也悫其行也趋趋以数已祭子贡问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也何神明之及交夫何济济漆漆之有乎反馈乐成荐其荐爼序其礼乐备其百官君子致其济济漆漆夫何恍惚之有乎祭不欲数数则烦烦则不敬祭不欲疏疏则怠怠则忘是故君子合诸天道春禘秋尝霜露既降君子履之必有悽怆之心非其寒之谓也雨露既濡君子履之必有憷惕之心如将见之乐以迎来哀以送往故禘有乐而尝无乐记曰福者备也者百顺之名也无所不顺者之谓备言内尽于已而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭又曰孝者畜也顺于道不逆于伦是之谓畜是故孝子之事亲也有三道焉生则养没则䘮䘮毕则祭养则观其顺也䘮则观其哀也祭则观其敬而时也尽此三道者孝子之行也是故先王之孝也色不忘乎目声不絶乎耳心志嗜欲不忘乎心致爱则存致悫则着着存不忘乎心夫安得不敬乎君子生则敬养死则敬享思终身弗辱也子夏问于孔子曰居父母之仇如之何夫子曰寝苫枕干不仕弗与共天下也遇诸市朝不反兵而鬭曰请问居兄弟之仇如之何曰仕弗与共国衔君命遇之不鬭曰居従父昆弟之仇如之何曰不为魁主人能则执兵而随其后曽子曰父母之雠不与同生兄弟之雠不与聚国朋友之雠不与聚乡族人之雠不与聚隣孟子曰吾今而后知杀人亲之重也杀人之父者人亦杀其父杀人之兄者人亦杀其兄然则非自杀之也一间耳右传二十九则五刑章第十一子曰五刑之属三千而罪莫大于不孝要君者无上非圣人者无法非孝者无亲此大乱之道也右经第十一章大传第十一子曰君子三让而进一揖而退事君三违而不出境则利禄也虽曰不要君吾不信也子曰君子畏天命畏大人畏圣人之言小人不知天命而不畏也狎大人侮圣人之言孟子曰杨氏为我是无君也墨氏兼爱是无父也无父无君是禽兽也杨墨之道不息孔子之道不着是邪説诬民充塞仁义也宰我问三年之䘮期已久矣君子三年不为礼礼必壊三年不为乐乐必崩旧谷既没新谷旣升钻燧改火期可已矣子曰食夫稻衣夫锦于女安乎曰安女安则为之君子之居䘮食㫖不甘闻乐不乐居处不安故不为也今女安则为之宰我出子曰予之不仁也子生三年然后免于父母之懐夫三年之䘮天下之通䘮也予也有三年之爱于其父母乎传曰三年之䘮何也曰称情而立文因以饰羣别亲疎贵贱之节而弗可损益也故曰无易之道也创鉅者其日久痛甚者其愈迟斩衰苴杖倚庐食粥寝苫枕块所以为至痛饰也三年之䘮二十五月而毕哀痛未尽思慕未忘然而以是断之者送死有已复生有节也天地间血气之属必有知有知之属莫不爱其类大鸟兽丧其羣匹越月踰时焉则必反廵过其故乡翔㢠廻焉鸣号焉蹢躅焉踟蹰焉然后乃能去之小者至于燕雀犹有啁噍之顷焉人于其亲也至死不穷将繇夫患邪淫之人与则彼朝死而夕忘之曾鸟兽之不若将繇夫修饬之君子与则三年之䘮二十五月而毕若驷之过隙然而遂之则是无穷也故先王为之立中制节使足以成文理则释之矣然且至亲则以期断何也曰天地则已易矣四时则已变矣在天地之中者莫不更始是以象之也然则何以三年也曰加隆焉尔也焉使倍之故再期也繇九月以下何也曰焉使弗及也故三年以为隆缌小功以为杀期九月以为间上取象于天下取法于地中取则于人人之所以羣居和壹之理尽矣故三年之䘮人道之至文者也夫是之谓至隆是百王之所同古今之所壹也未有知所繇来者也凡礼之大体体天地法四时则隂阳顺人情故谓之礼訾之者是不知礼之所繇生也夫礼吉凶异道不得相干取之隂阳也䘮有四制变而従宜取之四时也有恩有理有节有权取之人情也恩者仁也理者义也节者理也权者智也仁义礼智人道具矣其恩厚者其服重故为父斩衰三年以恩制者也门内之治恩掩义门外之治义断恩资于事父以事君而敬同贵贵尊尊义之大者也故为君亦斩衰三年以义制者也资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也曾子问曰三年之丧弔乎孔子曰三年之丧练不羣立不旅行君子礼以饰情三年之丧而弔哭不亦虗乎曾子问曰大夫士有私丧可以除之矣而有君服焉其除之也如之何孔子曰有君丧服于身不敢私服又何除焉于是乎有过时而弗除也君之丧服除而后殷祭礼也曾子问曰父母之丧弗除可乎孔子曰先王制礼过时弗举礼也非弗能勿除也患其过于制也故君子过时不祭礼也曾子问曰君薨既殡而臣有父母之丧则如之何孔子曰归居于家有殷事则之君所朝夕否曰君既启而臣有父母之丧则如之何孔子曰归哭而反送君曰君未殡而臣有父母之丧则如之何孔子曰归殡反于君所有殷事则归朝夕否大夫室老行事大夫内子有殷事亦之君所朝夕否曰君之丧既引闻父母之丧如之何孔子曰遂既封而归不俟子曽子又曰父母之丧既引及途闻君薨如之何孔子曰遂既封改服而往子夏问曰三年之丧卒哭金革之事无辟也者礼与初有司与孔子曰夏后氏三年之丧既殡而致事殷人既葬而致事记曰君子不夺人之亲亦不夺亲也此之谓乎子夏曰金革之事无辟也者非与孔子曰吾闻诸老耼昔者鲁公伯禽有为为之也今以三年之丧従其利者吾不知也子云孝以事君弟以事长示民不贰也故君子有君不谋仕惟卜之日称贰君丧父三年丧君三年示民不疑也父母在不敢有其身不敢私其财也示民有上下也故天子四海之内无客礼莫敢为主焉故君适其臣升自阼阶即位于堂示民不敢有其室也父母在馈献不及车马示民不敢専也以此坊民民犹忘其亲而贰其君子云父母在不称老言孝不言慈闺门之内戏而不叹以此坊民民犹薄于孝而厚于慈子云祭祀之有尸也宗庙之有主也示民有事也修宗庙敬祭祀教民追孝也以此坊民民犹忘其亲右传十四则广要道章第十二子曰教民亲爱莫善于孝教民礼顺莫善于悌移风易俗莫善于乐安上治民莫善于礼礼者敬而已矣故敬其父则子悦敬其兄则弟悦敬其君则臣悦敬一人而千万人悦所敬者寡而悦者衆此之谓要道也右经第十二章大传第十二孟子曰仁之实事亲是也义之实従兄是也智之实知斯二者弗去是也礼之实节文斯二者乐之实乐斯二者乐则生矣生则恶可已也恶可已则不知手之舞之足之蹈之记曰礼之于正国也犹衡之于轻重也绳墨之于曲直也规矩之于方圜也故衡诚悬不可欺以轻重绳墨诚陈不可欺以曲直䂓矩诚设不可欺以方圜君子审礼不可欺以奸诈是故隆礼繇礼谓之有方之士不隆礼不繇礼谓之无方之民敬让之道也故以奉宗庙则敬以入朝廷则贵贱有位以处室家则父子亲兄弟和以处乡里则长幼有序孔子曰安上治民莫善于礼此之谓也故朝觐之礼所以明君臣之义也聘问之礼所以使诸侯相尊敬也丧祭之礼所以明臣子之恩也乡饮酒之礼所以明长幼之序也昏姻之礼所以明男女之别也夫礼禁乱之所繇生犹坊止水之所自来也故以旧坊为无所用而壊之者必有水败以旧礼为无所用而去之者必有乱患故昏姻之礼废则夫妇之道苦而淫辟之罪多矣乡饮酒之礼废则长幼之序失而争鬭之狱繁矣丧祭之礼废则臣子之恩薄而倍死忘生者衆矣聘觐之礼废则君臣之位失而倍畔侵陵之败起矣故礼之教化也微其止邪也于未形使人日徙善逺罪而不自知也是以先王隆之也古者圣王重冠古者冠礼筮日筮賔所以敬冠事敬冠事所以重礼重礼所以为国本也故冠于阼以着代也醮于客位三加弥尊加有成也已冠而字之成人之道也见于母母拜之见于兄弟兄弟拜之成人而与为礼也𤣥冠𤣥端奠挚于君遂以挚见于卿大夫乡先生以成人见也成人之者将责成人礼也责成人礼焉者将责为人子为人弟为人臣为人少者之礼行焉将责四者之行于人其礼可不重与故孝弟忠顺之行立而后可以为人可以为人而后可以治人也昏礼者将合二姓之好上以事宗庙而下以继后世者也故君子重之是以昏礼纳采问名纳吉纳徴请期皆主人筵几于庙拜迎于门外入揖让而升聴命于庙所以敬慎重正也敬慎重正而后亲之所以成男女之别立夫妇之义也男女有别而后夫妇有义夫妇有义而后父子有亲父子有亲而后君臣有正故曰昏礼者礼之本也父亲醮子而命之迎子承命以迎主人筵几于庙而拜迎于门外壻执鴈入揖让升堂再拜奠鴈葢亲受之于父母也降出御妇车而壻授绥御轮三周先俟于门外揖妇以入共牢而食合卺而酳所以合体同尊卑以亲之也夙兴妇沐浴以俟见质明赞见妇于舅姑妇执笲枣栗段脩以见赞醴妇妇祭脯醢祭醴成妇礼也舅姑入室妇以特豚馈明妇顺也厥明舅姑共飨妇以一献之礼奠酬舅姑先降自西阶妇降自阼阶以着代也成妇礼明妇顺又申之以着代所以重责妇顺也妇顺者顺于舅姑和于室人而后当于夫以成丝麻布帛之事以审守委积葢藏是故妇顺备而后内和理内和理而后家可长久也乡饮酒之义主人拜迎賔于庠门之外三揖而后至阶三让而后升所以致尊让也盥洗扬觯所以致洁也拜至拜洗拜受拜送拜既所以致敬也尊让洁敬者君子之所以相接也君子尊让则不争洁敬则不慢不慢不争则逺于鬭辨矣不鬭辨则无暴乱之祸矣乡饮酒之义立賔以象天立主以象地设介僎以象日月立三賔以象三光古之制礼也经之以天地纪之以日月参之以三光政教之本也烹狗于东方祖阳气之𤼵于东方也洗之在阼其水在洗东祖天地之左海也尊有𤣥酒教民不忘本也賔必南乡介必东乡主人必居东方东方者春春之为言蠢也产万物者也月者三日则成魄三月则成时是以礼有三让建国必立三卿三賔者政教之本礼之大参也古者诸侯之射也必先行燕礼卿士大夫之射也必先行乡饮酒之礼故燕礼者所以明君臣之义也乡饮酒之礼者所以明长幼之序也故射者进退周旋必中礼内志正外体直然后持弓审固持弓审固然后可以言中此可以观徳行矣其节天子以驺虞诸侯以貍首卿大夫以采苹士以采蘩驺虞者乐官备也貍首者乐㑹时也采苹者乐循法也采蘩者乐不失职也故天子以备官为节诸侯以时㑹天子为节卿大夫以循法为节士以不失职为节故明乎其节之志以不失其事则功成而徳行立徳行立则无暴乱之患矣功成则国安故曰射者所以观盛徳也古者天子以射选诸侯卿大夫士射者男子之事也因而饰之以礼乐也故事之尽礼乐而可数为以立徳行者莫若射故圣王务焉古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不与于祭数与于祭而君有庆数不与于祭而君有让数有庆而益地数有让而削地故曰射者射为诸侯也此天子所以养诸侯兵不用而诸侯自为正之具也天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子所以养诸侯兵不用而诸侯自为正之具也以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣聘射之礼至大礼也质明而始行事日几中而后礼成非强有力者弗能行也故强有力者将以行礼也酒清人渇而不敢饮也肉干人饥而不敢食也日莫人倦斋庄正齐而不敢解惰以成礼节以正君臣以亲父子以和长幼此衆人所难而君子行之故谓之有行有行之谓有义有义之谓勇敢故所贵于勇敢者谓其能立义也所贵立义者谓其有行也所贵有行者谓其行礼也故贵勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳故圣王之贵勇敢强有力如此也右传十三则广至徳章第十三子曰君子之教也非家至而日见之也教以孝所以敬天下之为人父者也教以弟所以敬天下之为人兄者也教以臣所以敬天下之为人君者也诗云恺悌君子民之父母非至徳孰能顺民如此其大者乎右经第十三章大传第十三君子之所谓孝者非家至而日见之也合诸乡射教之乡饮酒之礼而孝弟之行立矣孔子曰吾观于乡而知王道之易易也主人亲速賔及介而衆賔从之至于门外主人拜賔及介而衆賔自入贵贱之义别矣三揖至于阶三让以賔升拜至献酬辞让之节繁及介省矣至于衆賔升受坐祭立饮不酢而降隆杀之义辨矣工入升歌三终主人献之笙入三终主人献之闲歌三终合乐三终工告乐备遂出一人扬觯乃立司正焉知其能和乐而不流也賔酬主人主人酬介介酬衆賔少长以齿终于沃洗者焉知其能弟长而无遗矣降説屦升坐修爵无数饮酒之节朝不废朝莫不废夕賔出主人拜送节文终遂焉知其能燕安而不乱也贵贱明隆杀辨和乐而不流弟长而无遗安燕而不乱此五行者足以正身安国矣国安而天下安故曰吾观于乡而知王道之易易也仲尼曰昔者周公摄政践阼而治抗世子法于伯禽所以善成王也成王幼不能涖阼以为世子则无为也是故抗世子法于伯禽使之与成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故养世子不可不慎也行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而衆知父子之道矣其二曰将君我而与我齿让何也曰有君在则礼然然而衆着于君臣之义也其三曰将君我而与我齿让何也曰长长也然而衆知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉君臣父子长幼之道得而国治语曰乐正司业父师司成一有元良万邦以贞教世子之谓也凡学世子及学士必时春夏学干戈秋冬学羽籥皆于东序小乐正学干大胥賛之籥师学戈籥师丞赞之胥鼓南春诵夏絃太师诏之瞽宗秋学礼执礼者诏之冬读书典书者诏之礼在瞽宗书在上庠凡祭与养老乞言合语之礼皆小乐正诏之于东序大乐正学舞干戚语説命乞言皆大乐正授数大司成论説在东序凡侍坐于大司成者逺近间三席可以问终则负墻列事未尽不问凡学春官释奠于其先师秋冬亦如之凡始立学者必释奠于先圣先师及行事必以币凡释奠者必有合也有国故则否凡大合乐必遂养老昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下久矣次乎事亲者也是故朝廷同爵则尚齿七十杖于朝君问则席八十不俟朝君问则就之而弟达乎朝廷矣行肩而不併不错则随见老者则车徒辟斑白者不以任而弟达乎道路矣居乡以齿老穷不遗强不犯弱衆不暴寡而弟达乎州巷矣古之道五十不为甸徒颁禽隆诸长者而弟达乎獀狩矣军旅什伍同爵则尚齿而弟达乎军旅矣孝弟𤼵诸朝廷行乎道路至乎州巷放乎獀狩脩乎军旅衆以义死之而弗敢犯也祀乎明堂所以教诸侯之孝也食三老五更于太学所以教诸侯之弟也祀先贤于西学所以教诸侯之徳也耕耤所以教诸侯之养也朝觐所以教诸侯之臣也五者天下之大教也食三老五更于太学天子袒而割牲执酱而馈执爵而酳冕而总干所以教诸侯之弟也是故乡里有齿而老穷不遗强不犯弱衆不暴寡此繇太学来者也天子设四学当入学而太子齿天子巡守诸侯待于竞天子先见百年者八十九十者东行西行者弗敢过西行东行者弗敢过欲言政者君就之可也一命齿于乡里再命齿于族三命不齿族有七十者弗敢先七十者不有大故不入朝若有大故而入君必与之揖让而后及爵者子言之父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲命之于民也亲而不尊鬼尊而不亲诗云岂弟君子民之父母岂以强教之弟以説安之乐而毋荒有礼而亲威庄而安孝慈而敬使民有父之尊有母之亲如此而后可以为民父母矣非至徳其孰能如此乎右传七则孝经集传卷三孝经集传卷四钦定四库全书孝经集传卷四明黄道周撰广扬名章第十四子曰君子之事亲孝故忠可移于君事兄悌故顺可移于长居家理故治可移于官是以行成于内而名立于后世矣右经第十四章大传第十四传曰所谓治国在齐其家者其家不可敎而能敎人者无之故君子不出家而成敎于国孝者所以事君也弟者所以事长也慈者所以使衆也康诰曰如保赤子心诚求之虽不中不逺矣未有学养子而后嫁者也一家仁一国兴仁一家让一国兴让一人贪戾一国作乱其机如此此谓一言偾事一人定国尧舜帅天下以仁而民从之桀纣帅天下以暴而民从之其所令反其所好而民不从是故君子有诸已而后求诸人无诸已而后非诸人所藏乎身不恕而能喻诸人者未之有也故治国在齐其家诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以敎国人诗云其仪不忒正是四国其为父子兄弟足法而后民法之也此谓治国在齐其家曾子曰君子立孝其忠之用礼之贵故为人子不能孝其父者不敢言人父不能畜其子者为人弟不能承其兄者不敢言人兄不能顺其弟者为人臣不能事其君者不敢言人君不能使其臣者也故与父言言畜子与子言言孝父与兄言言顺弟与弟言言承兄与君言言使臣与臣言言事君是故未有君而忠臣可知者孝子之谓也未有长而顺下可知者弟弟之谓也未有治而能仕可知者先修之谓也故曰孝子善事君弟弟善事长君子一孝一悌可谓知终矣曾子曰君子为小犹为大也居犹仕也备则未为备也而勿虑存焉事父可以事君事兄可以事师长使子犹使臣也使弟犹使承嗣也能取朋友者亦能取所与从政者矣赐与其宫室亦犹庆赏于国也忿怒其臣妾亦犹用刑罚于万民也是故为善必自内始也内人怨之虽外人亦不能立也曾子曰君子之于子也爱而勿面也使而勿貌也导之以道而勿强也宫中雍雍外焉肃肃兄弟怡怡朋友切切逺者以貌近者以情友以立其所能而远其所不能苟无失其所守亦可与终身矣记曰君子有三患未之闻患弗得闻也既闻之患弗得学也既学之患弗得行也君子有五耻居其位而无其言君子耻之有其言而无其行君子耻之既得之而又失之君子耻之地有余而民不足君子耻之衆均而寡倍焉君子耻之曾子曰君子无悒悒于贫无勿勿于贱无惮惮于不闻布衣不完蔬食不饱蓬戸穴牖日孜孜上仁知我吾无䜣䜣不知我吾无悒悒是以君子直言直行不宛言而取富不屈行而取位畏之见逐智之见杀固不难诎身而为不仁宛言而为不智则君子弗为也曾子曰君子以仁为尊天下之为富天下之为贵何为富则仁为富也何为贵则仁为贵也昔者舜匹夫也土地之厚得而有之人徒之衆得而使之舜惟仁以得之也是故君子脱富贵必勉于仁也昔者伯夷叔齐死于沟浍之间其名成于天下夫二子者居河济之间非有土地之厚货粟之富也言为文章行为表缀于天下是故君子思仁义昼则忘食夜则忘味日旦就业夕而自省以役其身亦可谓守业矣右传七则谏诤章第十五曾子曰若夫慈爱恭敬安亲扬名则闻命矣敢问子从父之令可谓孝乎子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以不争于父臣不可以不争于君故当不义则争之从父之令又焉得为孝乎右经第十五章大传第十五子曰事父母㡬谏见志不从又敬不违劳而不怨记曰为人臣之礼不显谏三谏而不听则逃之子之事亲也三谏不听则号泣而随之曾子曰君子之孝也忠爱以敬反是乱也尽力而有礼庄敬而安之微谏而不倦听从而不怠懽欣忠信咎故不生可谓孝矣尽力无礼则小人也致敬而不忠则不入也是故礼以将其力敬以入其忠饮食移味居处温愉着心于此济其志也曾子曰君子之孝也以正致谏士之孝也以徳从命庶人之孝也以力恶食曾子曰父母爱之喜而不忘父母恶之惧而无怨父母有过谏而不逆父母既歾必求仁者之粟而祀之此之谓礼终单居离问于曾子曰事父母有道乎曾子曰有爱而敬父母之行若中道则从若不中道则谏谏而不用行之如繇已从而不谏非孝也谏而不从亦非孝也孝子之谏逹善而不敢争辨争辨者作乱之所繇兴也繇已为无咎则宁繇已为贤人则乱孝子无私乐孝子无私忧父母所忧忧之父母所乐乐之孝子惟巧变故父母安之若夫坐如尸立如斋弗讯不言言必斋色此成人之善者也未得为人子之道也单居离问曰事兄有道乎曾子曰有尊事之以为已望也兄事之不遗其言兄之行若中道则兄事之兄之行若不中道则养之养之内不养于外则越也养之外不养于内则疏之也是故君子内外养之也单居离问曰使弟有道乎曾子曰有嘉事不失时也弟之行若中道则正以使之弟之行若不中道则兄事之绌事兄之道若不可然后舍之矣右传八则感应章第十六子曰昔者明王事父孝故事天明事母孝故事地察长幼顺故上下治故虽天子必有尊也言有父也必有先也言有兄也宗庙致敬不忘亲也修身慎行恐辱先也天地明察神明彰矣宗庙致敬鬼神着矣孝悌之至通于神明光于四海无所不通诗云自西自东自南自北无思不服右经十六章大传第十六凡三王敎世子必以礼乐乐所以修内也礼所以修外也礼乐交错于中发形于外是故其成也怿恭敬而温文立太傅少傅以养之欲其知父子君臣之道也太傅审父子君臣之道以示之少傅奉世子以观太傅之徳行而审喻之太傅在前少傅在后入则有保出则有师是以徳喻而敎成也师也者敎之以事而喻诸徳者也保也者慎其身以辅翼之归于道者也先王之所以治天下者五贵有徳贵贵贵老敬长慈幼此五者先王之所以定天下也贵有徳何为也为其近于道也贵贵为其近于君也贵老为其近于亲也敬长为其近于兄也慈幼为其近于子也是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之敎因而不改所以领天下国家也周公践阼庶子之正于公族者敎之以孝弟睦友子爱明父子之义长幼之序其朝于公内朝则东面北上臣有贵者以齿其在外朝则以官司士为之其在宗庙之中则如外朝之位宗人授事以爵以官其登馂献受爵则以上嗣庶子治之虽有三命不踰父兄其公大事则以丧服之精粗为序虽公族之丧亦如之以次主人若公与族燕则异姓为賔膳宰为主人公与父兄齿族食世降一等其在军则守于公襧公若有出疆之政庶子以公族之无事者守于公宫正室守太庙诸父守贵宫贵室诸子诸孙守下宫下室五庙之孙祖庙未毁虽为庶人冠取妻必告死必赴练祥则告族之相为也宜弔不弔宜免不免有司罚之至于赗承含皆有正焉公族无宫刑大辟谳于公公三宥之有司三致辟三宥不对走出致刑于甸人公使人追之有司对以无及反命公素服不举为之变哭于异姓之庙天道至教圣人至徳庙堂之上罍尊在阼牺尊在西庙堂之下县皷在西应皷在东君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也太庙之内敬矣君亲牵牲大夫赞币而从君亲制祭夫人荐盎君亲割牲夫人荐酒卿大夫从君命妇从夫人洞洞乎其敬也属属乎其忠也勿勿乎其欲其飨之也纳牲诏于庭血毛诏于室羮定诏于堂三诏皆不同位葢道求而未之得也设祭于堂为祊乎外故曰于彼乎于此乎一献质三献文五献察七献神大飨其王事与凡祭有四时春祭曰礿夏祭曰禘秋祭曰尝冬祭曰烝礿禘阳义也尝烝隂义也禘者阳之盛也尝者隂之盛也故曰莫重于禘尝古者于禘也发爵赐服顺阳义也于尝也出田邑发秋政顺隂义也故记曰尝之日发公室示赏也草艾则墨未发秋政则民弗敢草也故曰禘尝之义大矣先王之荐可食也而不可耆也卷冕路车可陈也而不可好也武壮而不可乐也宗庙之威而不可安也宗庙之器可用也而不可便其利也所以交于神明者不可同于安乐之义也酒醴之美𤣥酒明水之尚贵五味之本也黼黻文绣之美疏布之尚反女功之始也筦簟之安而蒲越稾鞂之尚明之也大羮不和贵其质也大圭不琢美其质也丹漆雕㡬之美素车之乘尊其朴也贵质而已矣所以交于神明者不可同于安䙝之义也天下无生而贵者也继世以立诸侯象贤也以官爵人徳之杀也死而谥今也古者生无爵死无谥礼之所尊尊其义也失其义陈其数祝史之事也故其数可陈也其义难知也知其义而敬守之天子之所以治天下也子曰武王周公其逹孝矣乎夫孝者善继人之志善述人之事者也春秋脩其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎右传九则事君章第十七子曰君子之事上也进思尽忠退思补过将顺其美匡救其恶故上下能相亲也诗云心乎爱矣遐不谓矣中心藏之何日忘之右经十七章大传第十七子言之事君先资其言拜自献其身以成其信是故君有责于其臣臣有死于其言故其受禄不诬其受罪益寡子曰事君大言入则望大利小言入则望小利故君子不以小言受大禄不以大言受小禄易曰不家食吉子曰事君不下逹不尚辞非其人弗自小雅曰靖共尔位正直是与神之听之式谷以女子曰事君逺而谏则讇也近而不谏则尸利也子曰迩臣守和宰正百官大臣虑四方子曰事君欲谏不欲陈诗云心乎爱矣遐不谓矣中心藏之何日忘之子曰事君难进而易退则位有序易进而难退则乱也又曰事君三违而不出竟则利禄也人虽曰不要吾不信也子曰事君慎始而敬终子曰事君可贵可贱可富可贫可生可杀而不可使为乱子曰事君军旅不辟难朝廷不辞贱处其位而不履其事则乱也故君使其臣得志则慎虑而从之否则孰虑而从之终事而退臣之厚也易曰不事王侯高尚其事子曰惟天子受命于天士受命于君故君命顺则臣有顺命君命逆则臣有逆命子云善则称君过则称已则民作忠君陈曰尔有嘉谋嘉猷入告尔后于内女乃顺之于外曰此谋此猷惟我后之徳于乎是惟良显哉又言之善则称亲过则称已则民作孝太誓曰予克纣非予武惟朕文考无罪纣克予非朕文考有罪惟予小子无良曾子曰君子虽言不受必忠曰道虽行不受必忠曰仁虽谏不受必忠曰智天下无道循道而行衡涂而偾手足不揜四支不被手足节四支説者申慇勤耳诗云行有死人尚或墐之此则非士之罪也有士者之羞也曾子曰天下有道则君子䜣然以交同天下无道则衡言不革诸侯不听则不干其上听而不贤则不践其朝是以君子不犯禁而入人境及郊问禁请命不通患而出危色则秉徳之士不讇矣曾子曰君子不讇富贵以为已説不乗贫贱以居己尊凡行不义则吾不事不仁则吾不长相奉仁义则吾与之聚羣向尔寇盗则吾与虑国有道则突若入焉国无道则突若出焉如此之谓义夫有世义者哉曰仁者殆恭者不入慎者不见使正直者迩于刑弗违则殆于罪是故君子错在高山之上深泽之汚聚橡栗藜藿而食之耕稼以老十室之邑昔者大禹见耕者五耦而式过十室之邑则下为有秉徳之士存也右传十五则丧亲章第十八子曰孝子之丧亲也哭不偯礼无容言不文服美不安闻乐不乐食㫖不甘此哀戚之情也三日而食教民无以死伤生毁不灭性此圣人之政也丧不过三年示民有终也为之棺椁衣衾而举之陈其簠簋而哀慼之擗踊哭泣哀以送之卜其宅兆而安措之为之宗庙以鬼享之春秋祭祀以时思之生事爱敬死事哀慼生民之本尽矣死生之义备矣孝子之事亲终矣右经第十八章大传第十八亲始丧鸡斯徒跣扱上袵交手哭踊恻怛疾痛干肝焦肺水浆不入口三日不举火故隣里为之糜粥以饮食之悲哀在中故形变于外痛疾在心故口不甘味身不安美三日而歛动尸举柩哭踊无数谓其已歛而不可复生也斩衰何以服苴苴恶貌也所以首其内而见诸外也斩衰貌若苴齐衰貌若枲大功貌若止小功缌麻容貌可也此哀之发于容体者也斩衰之哭若往而不反齐衰之哭若往而反大功之丧三曲而偯小功缌麻哀容可也此哀之发于声音者也斩衰唯而不对齐衰对而不言大功言而不议小功缌麻议而不及乐此哀之发于言语者也斩衰三日不食齐衰二日不食大功三不食小功缌麻再不食士与歛焉一不食故父母之丧既殡食粥朝一溢米莫一溢米齐衰之丧疏食水饮不食菜菓大功不食醯酱小功缌麻不饮醴酒此哀之发于饮食者也父母之丧居倚庐寝苫枕块不税绖带齐衰之丧居垩室芐翦不纳大功以席降以牀此哀之发于居处者也记曰始死充充如有穷既殡瞿瞿如有求而弗得既葬皇皇如有望而弗至练而慨然祥而廓然县子曰三年之丧如斩期之丧如剡三年之丧虽功衰不弔自诸侯逹于士如有服而将往哭之则服其服而往期之丧十一月而练十三月而祥十五月而禫练则弔既葬大功弔哭而退不听事焉期之丧未葬弔于乡人哭而退不听事焉子贡问丧子曰敬为上哀次之瘠为下颜色称其情戚容称其服少连大连善居丧三日不怠三月不解期悲哀三年忧东夷之子也凡三年之丧言而不语对而不问庐垩室之中不与人坐焉在垩室之中非见母不入门疏衰皆居垩室不庐庐严者也父母之丧居倚庐不涂寝苫枕凷非丧事不言君为庐宫之大夫士䄠之既葬拄涂庐不于显者君大夫士皆宫之凡非适子者自未葬以往于隐者为庐既葬与人立君言王事不言国事大夫士言公事不言家事君既葬王政入于国既卒哭而服王事大夫士既葬公政入于家既卒哭弁绖带金革之事无辟也君之丧三日子夫人杖五日既殡授大夫世妇杖子大夫寝门之外杖寝门之内辑之夫人世妇在其次则杖即位则使人执之子有王命则去杖国君之命则辑杖听卜有事于尸则去杖大夫于君所则辑杖于大夫所则杖辟踊哭泣哀以送之何也送形而往迎精而反也其往送也望望然汲汲然如有追而弗及也其反哭也皇皇然若有求而弗得也故其往送也如慕其反也如疑求而无所得也入门而弗见也上堂又弗见也入室又弗见也亡矣丧矣不可复即矣故哭泣辟踊尽哀而已矣怅焉怆焉惚焉忾焉心絶志悲而已矣故祭之宗庙以鬼享之徼幸复反也成圹而归不敢入处室居于倚庐哀亲之在外也寝苫枕块哀亲之在土也故哭泣无时服勤三年思慕之心孝子之志也人情之实也免丧之外行于道路见似目瞿闻名心瞿弔死而问疾颜色戚容必有以异于人也如此而后服三年之丧记曰丧礼哀慼之至也节哀顺变也君子念始之者也复尽爱之道也有祷祀之心焉北面求诸幽之义也拜稽颡隐之甚也饭用米贝不忍虚也以死者为不可别矣故旌以识之辟踊哀之至也有筭为之节也袒括发去饰之甚也愠哀之变也弁绖葛而葬与神交也周人弁而葬殷人冔而葬歠主人主妇为其病也君命食之也反哭升堂反诸其所作也主妇入于室反诸其所养也反哭之弔也哀之至也反而亡焉失之矣于是为甚殷人既封而弔周人反哭而弔孔子曰殷已悫吾从周既封主人赠而祝宿虞尸既反哭主人与有司视虞牲有司以几筵舍奠于墓左反日中而虞不忍一日离也是日也以虞易奠卒哭曰成事是日也以吉祭易丧祭明日祔于祖父其变而之吉祭也必于是日也殷练而祔周卒哭而祔孔子善殷丧之朝也顺死者之孝心也哀离其室也故至于祖考之庙而后行殷朝而殡于祖周朝而遂葬高子臯之执丧也泣血三年未尝见齿颜丁之执丧也始死皇皇焉如有求而弗得既殡望望焉如有从而弗及既葬慨焉如不及其反而息子思之母死于卫栁若谓子思曰子圣人之后也四方于子乎观礼子葢慎诸子思曰吾何慎哉吾闻之有其礼无其财君子弗行也有其礼有其财无其时君子弗行也吾何慎哉子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣丧三年以为极亡则弗之忘矣故君子有终身之忧无一朝之患也曾申问于曾子曰哭父母有常声乎曰中路婴儿失其母焉何常声之有有子与子游立见孺子慕者有子谓子游曰予壹不知夫丧之踊也予欲去之久矣情在于斯其是也夫子游曰礼有微情者有以故兴物者有直情而径行者夷狄之道也品节斯之谓礼自上世以来未之有舍也孔子曰啜菽饮水尽其欢斯之为孝歛首足形还葬而无椁称其财斯之为礼又言之丧不虑居毁不危身丧不虑居谓无庙也毁不危身谓无后也孔子之丧有自燕来观者舍于子夏氏子夏曰圣人之葬人与人之葬圣人也子何观焉昔者夫子言之曰吾见封之若堂者矣见若坊者矣见若覆夏屋者矣见若斧者矣从若斧者焉马鬛封之谓也今一日三斩板而已封尚行夫子之志乎哉子夏既除丧而见予之琴和之而不和弹之而不成声作而曰哀未忘也先王制礼而不敢过也子张既除丧而见予之琴和之而和弹之而成声作而曰先王制礼不敢不至焉子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也孔子在衞有送葬者夫子观之曰善哉为丧乎足以法矣小子识之子贡曰夫子何善尔也曰其往也如慕其反也如疑子贡曰岂若速反而虞乎子曰小子识之我未之能行也鲁人有周丰也者哀公执挚请见之而曰不可公曰我其已夫使人问焉曰有虞氏未施信于民而民信之夏后氏未施敬于民而民敬之何施而得此于民也对曰墟墓之间未施哀于民而民哀社稷宗庙之中未施敬于民而民敬殷人作誓而民始畔周人作㑹而民始疑苟无礼义忠信诚悫之心以涖之虽固结之民其不解乎孔子闲居子夏侍子夏曰敢问诗云凯弟君子民之父母何如斯谓民之父母矣孔子曰夫民之父母必逹于礼乐之原以致五至而行三无以横于天下四方有败必先知之此谓民之父母矣子夏曰民之父母既闻命矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而眎之不可得而见也倾耳而听之不可得而闻也志气塞乎天地此之谓五至子夏曰五至既得而闻之矣何谓三无孔子曰无声之乐无体之礼无服之丧敢问何诗近之孔子曰夙夜基命宥宻无声之乐也威仪棣棣不可选也无体之礼也凡民有丧匍匐救之无服之丧也子夏曰言则大矣美矣盛矣言尽于此而已乎孔子曰何为其然也君子之服此犹有五起焉子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐气志既从无体之礼上下和同无服之丧以畜万邦无声之乐日闻四方无体之礼日就月将无服之丧纯徳孔明无声之乐气志既起无体之礼施及四海无服之丧施于孙子右传二十三则孝经集传卷四