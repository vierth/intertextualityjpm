池北偶谈提要钦定四库全书子部十池北偶谈杂家类三提要等谨案池北偶谈二十六卷国朝王士祯撰凡谈故四卷皆述朝廷殊典及衣冠胜事其中如戊巳校尉裙帯官之类亦间及古制谈献六卷皆纪明中叶以后及国朝名臣硕徳畸人列女其中如论王潽张商英张綵之类间有惟斥其恶者盖附録也谈艺九卷皆论诗文领异标新实所独擅全书精粹尽在于斯谈异七巻皆记神怪则文人好竒之习谓之戯墨可矣池北者士祯宅西有圃圃中有池建屋藏书取白居易语以池北书库名之自为之记库旁有石帆亭尝与賔客聚谈其中故以名书前有自序康熈辛未作也干隆四十六年十月恭校上总纂官纪昀陆钖熊孙士毅总校官陆费墀序池北偶谈序予所居先人之敝庐西为小圃有池焉老屋数椽在其北予宦游三十余年无长物唯书数千卷庋置其中辄取乐天池北书库之名名之池上有亭形类画舫曰石帆者予暇日与客坐其中竹树飒然池水清澈可见毛髪游鯈浮沈往来于寒鑑之中顾而乐之则相与论文章流别晰经史疑义至于国家之典故厯代之沿革名臣大儒之嘉言懿行时亦及焉或酒阑月堕闲举神僊鬼怪之事以资嗢噱旁及游艺之末亦所不遗儿辈従旁记録日月既多遂成卷轴因忆二十年来官京师所闻见于公卿大夫之间者非甚不暇未尝不笔之简册散在箧中未遑编刬一日乃出䑕螙之余尽付儿辈总次第为一书区其条目曰谈故曰谈献曰谈艺曰谈异其无所附丽者稍稍以类相従凡廿六卷藏之家塾示吾子孙大之可以畜徳小亦可以多识贤乎博奕昔闻诸圣人之言矣康熈辛未秋渔洋山人王士祯序池北偶谈卷一钦定四库全书池北偶谈卷一刑部尚书王士祯撰特赐进士及第戊戌春世祖亲覆试江南丁酉贡士以古文诗赋拔武进吴珂鸣第一是年礼闱榜后上谕特赐珂鸣进士与中式举人张贞生等一体殿试寻改庶吉士同时崑山叶方蔼试瀛台赋甚工上深喜之踰年己亥秋复行㑹试叶中式赐一甲第三人及第部曹入词林郎中与司业较俸陞内院侍读自张允钦始内院词臣与台省一体年例外转监司自宋之绳始寻皆罢不行吏部自十八年停内陞与五部一例选郎金拱敬以加衔仅得太仆寺丞康熙九年始复故云二程后康熙八年车驾幸太学后允御史傅世舟请求二程子后于河南抚臣以明道二十一代孙宗昌伊川二十二代孙延祀名上俱为五经博士如朱坤例坤歙文公裔也十二年衍圣公孔毓圻疏请以子张子裔孙颛孙好贤为博士某年湖南巡抚请以濂溪裔孙周冕为博士部议皆格不行上考癸卯甲辰之间更定内外官考满之例营竞纷然未数年辄罢因话录载裴充为太常寺太祝语卿长曰本设考课为奖勤劳若一以官高下为优劣则卿合上上考少卿合上中考丞合上下考主簿合中考协律合下考某等合喫杖语虽谐谑实切情事古今一辙可叹也配享宋初定帝王庙配享功臣多不惬人意者如魏武以荀攸程昱配文帝以贾诩王朗配唐𤣥宗配享不及曲江广平肃宗配享不及汾阳邺侯皆不可解经筵日讲康熙庚戌七月上召翰林学士熊赐履至瀛台进讲道千乘之国一章继讲务民之义一章上大喜随命取经筵日讲仪注以进是嵗十月有㫖谕礼部帝王图治必稽古典学以资启沃之益经筵日讲允属大典宜即举行尔部详察典例择吉具仪来奏复内阁康熙九年十月内院复为内阁复翰林院官属一遵顺治十五年之旧以图海巴泰为中和殿大学士兼吏部尚书索额图李霨为保和殿大学士兼户部尚书魏裔介杜立徳为保和殿大学士兼礼部尚书对哈纳为文华殿大学士管刑部尚书事折尔肯哈占为中和殿学士塞赫达都为保和殿学士马朗古张鳯仪为文华殿学士靳辅为武英殿学士田种玉为文渊阁学士陈敳永为东阁学士折库纳熊赐履为翰林院掌院学士俱兼礼部侍郎傅而都嘉利亚国康熙己酉大西洋傅而都嘉利亚国贡使玛讷撒尔达聂入贡有㫖该国从来未通中国凡赐赉皆加一等其人物贡物与荷兰略同起居注康熙十年二月讲筵初开工部尚书王熙翰林学士兼礼部侍郎熊赐履进讲大学康诰曰克明徳章及尚书人心惟危道心惟微二句三月礼科给事中吴国龙疏请复设起居注得㫖报可药树监搜文昌杂录载元相诗松门待制应全逺药树监搜可得知云唐时殿门外有药树监察御史监搜之位在焉唐制百官入宫殿门必搜御史掌之太和中乃下诏宰臣奏事停其监搜康熙初御史李秀奏请百官佩刀虽上殿奏事亦尔后李御史棠疏罢之俄罗斯俄罗斯国以顺治十七年遣使入贡不知正朔自称一千一百六十三年读王弇州所记有明盛事及徐应秋谈荟所载因忆本朝盛事数则记录于左兄弟九列真定梁公清寛清逺清标兄弟相继为吏部侍郎清标歴户礼兵刑四部尚书大拜清寛清标皆给事中维本子清逺山东佥事维枢子皆前吏部尚书梦龙曽孙父子尚书宛平王公崇简以太子太保礼部尚书致仕子熙以礼部侍郎加尚书迁左都御史兵工二部尚书大拜公时六十余尚无恙父子同时显贵掖县张尚书忻以大司寇家居子文安公端拜相年三十六沧州戴尚书明説为户书子编修王纶以顺治乙未及第第二人王缙戊戌进士官御史父子宰相高阳李公霨前明文敏公国子大名成公克巩前明文穆公基命子皆父子宰相父子尚书灵夀傅大司空维鳞前明太宰永淳子父子皆尚书戊子北榜三及第顺治戊子顺天乡试第四名张永祺壬辰榜眼及第第五名戴王纶乙未榜眼及第第八名熊伯龙己丑榜眼及第甲午浙榜三状元顺治甲午浙江熊钟陵读学主试一榜状元及第者三人乙未史大成鄞人甲辰严我斯归安人庚戌蔡启僔徳清人徳清蔡氏二状元康熙庚戌状元蔡启僔壬戌状元蔡升元俱徳清人升元即启僔从姪戊戌三及第顺治戊戌鼎甲三人常熟孙承恩盐城孙一致全椒吴国对皆江南人皆中甲午顺天榜苏州㑹元状元顺治以来苏州㑹元六人乙未秦鉽长洲人丁未黄礽绪崇明人癸丑韩菼丙辰彭定求乙丑陆肯堂丁丑汪士鋐俱长洲人状元七人戊戌孙承恩常熟人己亥徐元文崑山人丁未缪彤吴县人癸丑即菼丙辰即定求己未归允肃常熟人乙丑即肯堂兼㑹状者三人崑山徐氏三及第崑山徐氏兄弟三人长干学康熙庚戌探花及第刑部尚书次秉义癸丑探花及第右庶子次元文顺治己亥状元及第以户部尚书大拜同胞三及第前明三百年所未有也惟宋李宗谔子昭遘昭遘子果卿果卿子士廉三世探花及第同邑一榜及第顺治己亥状元徐元文探花叶方蔼皆崑山人丁未状元蔡启僔榜眼孙在丰皆徳清人明崇祯癸未榜眼宋之绳探花陈名夏皆溧阳人僚壻状元武进杨修撰廷鑑吕阁学宫僚壻也一明崇祯癸未状元及第一顺治丁亥状元及第一邑甲科之盛本朝一邑科第之盛者无钖壬辰状元邹忠倚乙未探花秦鉽秦又㑹元也己亥榜眼华亦祥甲辰探花周𢎞崑山三徐兄弟及第外又有己亥探花叶方蔼徳清庚戌二及第外又有丙辰榜眼胡㑹恩壬戌状元蔡升元常熟戊戌状元孙承恩丙辰探花翁叔元己未状元归允肃全椒呉氏兄弟全椒吴氏兄弟同胞五人其四皆进士长国鼎前癸未进士官中书舍人三国缙顺治己丑进士四国对顺治戊戌进士榜眼及第官翰林侍读五国龙亦前癸未进士官礼科都给事中国对国龙孪生也国龙子晟康熙丙辰进士昺辛未进士榜眼及第父子学士桐城张礼书英兼翰林院学士掌院事子廷瓒同时官翰林侍读学士又同为日讲官兄弟学士华亭王左都鸿绪先为内阁学士二兄顼龄九龄皆翰林侍讲学士特恩赐㑹试顺治乙酉乡试山东法若真以五经疏闻于朝特㫖授中书舍人仍与㑹试丙戌遂入翰林其弟若贞同科进士给事中长洲彭氏二及第长洲彭氏定求丙辰状元宁求壬戌探花同曽祖兄弟难䕃异典顺治中御史张煊以忤溧阳相死世祖皇帝亲政后特以其子诸生基逺为太常少卿累陞兵部侍郎外迁苏松兵备副使康熙中直督尚书朱昌祚直抚尚书王登联中法死上亲政后其子颂寃以朱之子绂为兵部督捕理事官王之子盛唐为大理寺少卿两五经入翰林康熙丁卯顺天乡试海宁查嗣韩侯官林文英皆以五经疏闻特赐举人明年戊辰俱中式嗣韩榜眼及第文英庶吉士土鲁番表文土鲁番自顺治十三年入贡至康熙十二年国王玛墨忒塞伊忒韩复遣其臣兀鲁和隥等献马其表略云土鲁番国王某上言于乃圣乃仁天下治平皇帝陛下恭惟皇上一统攸同何异于古之占什特惠泽羣生相同乎昔之达剌汗法纪军威比隆于楷墨塞劳聪明格物嫓美乎伊思谦达尔皇上睿知天钖如日升之无不照皇上拨乱为治如月恒之无不临旌旂闪烁超越乎墨乌戚尔皇恩浩荡实出于度量寛仁国祚无疆而万国咸宁洪福靡际而皇图应运后称一千八十三年二月二十八日予昔在礼部见荷兰暹罗琉球诸国表文用金花笺文义皆如中国或谓是闽粤人代作也北岳祀典五岳皆祭于山独恒岳祭上曲阳自汉宣帝神爵元年始而恒山实在浑源州相传舜望于山川北至大茂山大雪不能前有石飞堕遂祀焉即今曲阳庙庙石长不满丈阔仅四尺余濮阳苏谷原侍郎疑石晋后燕云陷辽宋遂遥祀于此然史汉唐书之文明甚不始宋也沈存中笔谈云北岳谓之大茂山半属契丹以大茂嵴为界岳祠旧在山下石晋之后稍迁近内今祠乃在曲阳苏说本此也明𢎞治中马端肃公曽请改祠于山事下礼部竟格于倪文毅公按南园漫录云倪公父谦常奉命祀曲阳祷于神神指旁侍一人与之遂生公因名岳以是固执不肯改祀云顺治十七年上允刑科给事中粘本盛之请罢曲阳庙祀祀浑源千年因循之讹至是始釐正焉祭酒题名国初设祭酒满洲一员蒙古一员汉人一员顺治十七年裁去蒙古祭酒其满洲祭酒题名姑儿马吽阿都里贾禄宜昌阿阿礼瑚汉祭酒题名李若琳薛所蕴胡统虞高珩李呈祥王崇简李奭棠单若鲁沙澄冯溥吴伟业张士甄金鋐章云鹭熊伯龙李中白李仪古綦汝楫陈敳永单若鲁熊伯龙王守才宋徳宜李仙根杨正中徐元文沈荃冯源济王士祯李元振翁叔元曹禾汪霦吴苑张榕端孙岳颁司业题名国初设司业满洲二员蒙古一员汉人一员顺治十七年裁去䝉古司业其满洲司业题名东四旗司业李虎沙傅达礼白清额尹布葛思泰拜山西四旗司业蟒吉兔鄢代曹尔和花善满都虎达鼐汉人司业题名薛所蕴罗宪汶刘肇国吕缵祖李奭棠单若鲁王熙曹本荣姜元衡张永祺杨永宁陈敳永田种玉马晋允张贞生熊赐履熊赐玙宋徳宜李仙根胡简敬田麟杨正中吴国对杜臻吴本植陈廷敬王飏昌谭篆李天馥吴本植王封濚苏宣化周之麟叶方蔼蒋𢎞道朱之佐张玉书王维珍田喜刘芳喆彭孙遹徐倬彭定求董誾徐倬秦宗游吴涵彭㑹淇张豫章按国初官制祭酒陞内院学士后品级考既定遂陞读讲学士多或一年少或数月即迁去至康熙十二年重定品级考改读讲学士为五品祭酒仍旧四品与读讲学士较俸陞迁故崑山徐公任祭酒者余三年陞内阁学士兼礼部侍郎以去华亭沈公继之时复设詹事府遂陞少詹事兼侍讲学士康熙初詹事府两坊衙门既裁史官必歴司业然后得陞侍读故编修检讨无不为司业者率不数月即迁去康熙十四年复设坊局于是修撰编检多陞中赞而司业与之较俸陞读讲谕洗亦非三年余不得迁矣祭酒司业自国初未有题名予任祭酒与宛平刘公议补其阙因志梗槩云补乡试自庚申已后诸僭逆以次削平各省次第补行乡试故福建有庚申科主考户部郎中刘元勲大理寺评事白梦鼐广西贵州皆壬戌科广西主考翰林院编修乔莱刑部员外郎杨佐国贵州主考翰林院编修沈旭初户部主事陆钟吕云南四川皆癸亥科云南主考翰林院编修米汉雯户部主事高琯四川主考翰林院编修方象瑛吏部文选员外郎王材任坐次詹事府少詹事旧与掌詹同三品在京得乘四人肩舆后重定品级考改为四品在朝班列左右通政大理少卿下至大朝则三宫詹与大学士内阁掌院学士都御史列坐殿上两坊掌坊庶子侍读侍讲谕徳洗马诸官皆五品翰林而坐太常太仆少卿顺天府丞鸿胪正卿四品之上是又不论品级崇卑也壬戌癸亥间崔夏章蒋裕菴为少詹皆四人肩舆则以讲官加正詹故耳祭酒四品与读讲学士较俸陞迁朝班则坐诸学士下两坊庶子上康熙二十一年正月赐宴干清宫座次在东面西与朝班同二十年七月赐宴瀛台在南面北则序坐于太常卿佥都御史下太仆卿光禄卿上翰林结衔今翰林官结衔独列散官于本官之下如詹事祭酒等官则散官在上与部院诸司无异按周宗伯识小编云唐翰林学士皆以他官兼故学士结衔在本官下五代后唐置端明殿学士以赵鳯冯道为之后鳯迁礼部侍郎因求宰相任圜升学士于本官之上盖示贵重耳宋因之惟宰相则否本朝翰林列散官于本官之下与诸司异亦祖此意若宫坊以上兼翰林官者皆列兼官于本官之下散官亦列于上不复与翰林同矣翰林故事相沿多不知所出惟此考据为详又按五代㑹要云初置端明殿学士名目如三馆之例职在官下及赵鳯转侍郎令人讽任圜移职在官上至今为例中堂明洪武十五年设内阁大学士上命皆于翰林院上任十八年又命殿阁大学士左右春坊大学士俱为翰林院官故院中设阁老公座于上而掌院学士反居其旁诸学士称阁老曰中堂以此按湘山野录钱希白见王冀公钦若戏曰中堂遂有如此宰相乎又闻见录富郑公与康节食笋公曰未如中堂骨董之美元王恽秋涧有中堂事记记元初中书省事皆前此矣起居注明初甲辰年设起居注秩正四品以宋濂魏观为之吴元年改正五品后革十四年复设改正七品以单仲立为之久之复革万厯初张位始请复设江陵相定议以修撰编检史官充日讲者日轮一员记注起居兼录圣谕诏册等今日之制即本江陵遗意也盖明初起居注别为专官而万厯后乃归之史官尔然今制自掌院掌詹以下皆得充起居注官不专史官此其异也按唐六典起居郎二人从六品上掌录天子之动作法度以修记事之史属门下省起居舍人二人亦从六品上掌录天子之制诰徳音以修纪言之史属中书省此即古左右史之分职至明而合为一官今仍之耳郊劳安亲王平湖南康亲王平闽粤章泰贝子平滇黔凯归上皆郊劳于芦沟桥西二十里诸王都统满汉大学士尚书侍郎阿思哈尼哈番以上大臣皆从既至诘朝皇帝对天行三跪九叩头礼诸王大臣及出征王将军等随行礼毕上御黄幄诸王大臣侍班鸿胪寺引出征王将军等朝见行三跪九叩头礼礼毕赐茶囘宫禁师生唐人五代最重座主门生之礼明代尤甚万厯中门户既成一为师生终身以之惟嘉靖八年张璁霍韬为主考戒诸生不得修弟子礼本朝沿明之旧顺治十五年戊戌科给事中胡悉宁建言乡㑹试不分经房不称师生至康熙十八年己未科始复分房旧例而师生之禁仍旧初选方面顺治己丑㑹试后以两广初定需人遂用新进士候铨者二甲授参议三甲授知府进士释褐即为四品监司郡守盖剏例也然止此一科为然赐生员金康熙二十二年春二月驾幸五台驻跸完县召父老慰问赐金有蔡丹桂者自陈县学生员家贫无以为养上命讲飞龙在天利见大人及徳輶如毛毛犹有伦句称㫖赐白金五两金盘苹婆果六枚仍谕曰尔当努力读书开卷有益也事载西巡日录赐御笔讲义初上以御笔颁赐内阁翰林起居注诸臣即部院大僚皆不得与惟刑书蔚州魏公一拜赐耳康熙二十一年广西巡抚郝浴疏请颁赐御笔清慎勤三大字部议俞其请遂遣官徧赐各直省督抚云壬戌翰林检讨汪楫中书舍人林麟焻册封琉球癸亥翰林编修孙卓礼部郎中周灿册立安南亦以为请皆获颁赐琉球得守礼之邦安南得忠孝守邦各四大字其讲筵四书书经讲义成例颁赐在京三品大臣国子祭酒四品亦得拜赐在外则三品督抚及在籍三品大臣亦与焉二十四年颁赐易经讲义士祯以少詹亦得拜赐巡方世祖皇帝时时用部主事及中书舍人行人评事博士等官假监察御史衔巡按各直省差竣都察院殿最之最者得内陞京堂五品余则仍囘居本职不真授御史也后仍归御史而巡方亦停不遣康熙六七年间复用各部郎中以监察御史衔巡视盐课未几复旧翰林卿寺属太仆寺旧有丞后裁去増设满洲员外郎八人翰林院本无主事起居注馆既设増记注满洲主事四人中书舍人六人大中明太祖初定天下建国号意在大中既而祈天乃得大明故当时钱文有大中通宝閲江楼友人纪伯紫金陵人尝有诗云惆怅天涯头尽白杨花空满閲江楼佳句也按洪武初欲于狮子山顶作閲江楼先令儒臣作记故潜溪诸公集皆有此文楼实不果作发陵康熙二十二年陜西平凉府盗发韩康王定王二冢法司按律拟罪上以发掘前代帝王陵墓特令加等因谕歴代帝王陵应加守冢人户下九卿杂议并禁称故明废陵等语圣谕云凡云废者必如高煦等有罪废为庶人然后可彼生为藩王谁废之耶上之仁明如此督抚内陞康熙中总督内陞者秦督莫洛刑部尚书漕督帅颜保工部尚书浙督李之芳兵部尚书川陜总督哈占兵部尚书浙闽总督王隲户部尚书浙闽总督王国安刑部侍郎巡抚内陞者广东巡抚冯甦安徽巡抚薛柱斗山东巡抚张鹏贵州巡抚田雯俱刑部侍郎甘肃巡抚巴钖工部侍郎伊图户部仓场侍郎江苏巡抚余国柱左都御史贵州巡抚杨雍建兵部侍郎山东巡抚徐旭龄工部侍郎江苏巡抚赵士麟兵部督捕侍郎㑹元解元入翰林世祖极重科名自丙戌迄己亥㑹试第一皆入翰林惟丁亥李人龙不与后以阁荐为中书舍人壬辰程可则以磨勘被黜乙未邑同年伊翕菴举进士引见南海子上顾学士曰此人山东解元也遂改庶吉士后授御史官至都御史巡抚云南自辛丑至庚戌例又一变康熙癸丑上以㑹元韩菼为状元榜中解元皆改庶常丙辰亦以㑹元彭定求为状元乙丑以㑹元陆肯堂为状元凡一榜解元亦然遂为定例人遭逢固有幸不幸也按梦梁录宋时中省魁者殿试有陞甲恩例前十名亦如之京堂京堂本以待吏部科道官内陞者无径授之例康熙中张靖逆侯勇子云翼马文毅公雄镇子世济陈海巡启泰子汝器皆授大四品广西平乐进士袁景星陈忠愍公福弟夀皆授小四品赵都督应奎子衍祥许都督占魁子登隆皆授五品伯高檀弓伯高死于卫赴于孔子孔子曰吾哭诸赐氏遂命子贡为之主曰为尔哭也来者拜之知伯高而来者勿拜也金陵白评事仲调为汤隂王东臯吏部门生康熙丁巳吏部卒于家讣闻京师仲调为位而哭又于萧寺中受弔凡弔者拜之如子弟执父兄之丧盖古礼云外国封使国朝声教之逺梯航至者数十国而受封遣使者惟安南琉球二国安南又凡三遣始则康熙三年谕祭黎维禔奉使者侍读学士程芳朝继则康熙五年册封黎维禧奉使者编修吴光也六年八月维禧逐都统使莫元清夺其谅山高平地元清奔皈朝两广守臣以闻七年遣使宣谕则侍读李仙根职方主事杨兆杰为正副使琉球封王顺治中遣给事中张学礼行人王垓为正副使居闽数年罢归康熙初复遣时张已改御史王已迁户部郎中矣康熙十二年暹罗请封上以海道窎逺令以敕印付其使臣带往于事理甚便而亦不失柔逺之体按嘉靖二十年降安南国为安南都统使司仍以莫登庸为都统使国初定粤莫敬耀来归未受爵卒授其子元清都统使黎维禔亦来归未受封卒子维禧立康熙五年册封维禧安南国王康熙二十一年琉球安南复入贡遣编修孙卓仪制司郎中周灿往安南检讨汪楫中书舍人林麟焻往琉球二十三年暹罗复入贡云试录齿录科场试录齿录其来已久东观奏记载郑颢知举宣宗索科名记颢属祠部员外郎赵璘採访诸家科目记撰成十三卷始武徳元年至大中十年敕付翰林自今放榜后并写及第姓名及所试诗赋题目进入内仍仰所司逐年编次明三百年乡㑹试并沿其制康熙初停止至庚戌㑹试乃复旧例乡㑹试录仍进呈乙卯乡试以兵饷不足再停止寻又复布政陞尚书李文达公天顺日录载天顺二年以山东布政使陆瑜为刑部尚书四年以朝觐官布政使萧晅为礼部尚书又欲以布政使贾铨为户部尚书不果明盛时中外用人如此天启时以布政使张五典为兵部尚书则以其子御史铨死节盖异数也本朝顺治中布政使往往入为侍郎康熙初定品级考布政使内陞止于太常光禄卿而又不及太仆何也阙谥予乡启祯名臣阙谥者如钟司空龙渊毕司徒白阳曹司空见素先太师大司马霁宇公其尤着者曹通议葆素司空之兄也躬行实践号为醇儒品不在龙渊先生之下然名位稍卑例不得谥窃谓朝廷易名重典亦顾其人何如耳今例尚书以上乃得谥国史三品以上乃得立传其以名位湮没者多矣近王给谏北山疏请死节诸臣不必拘定品级皆当予谥以鼓忠义之气其论最正格于部议不行欧阳从祀今言嘉靖中议祀典进后苍文中子胡瑗欧阳修四人从祀欧阳以濮议故故孚敬特进之也予谓欧阳公人品学术亦自不愧然以世庙君臣之私进之则谬矣公之生也以此负谤其殁也以此从祀所谓求全之毁不虞之誉者也世祖御书西山新法海寺前对裂帛湖世祖皇帝翠华驻此瞻眺湖光因赐今名殿有巨碑刻敬佛二字笔势飞动世祖御书也文武互用本朝用人器使有不拘文武资格者以武臣改文职如顺治中总兵官李国英改四川巡抚后为总督川陜兵部尚书总兵官胡章改山东右布政使游击王肇春黄明改知府以文臣改武职如庄浪道参议朱衣客改随征四川总兵官吏部侍郎陈一炳户部仓场侍郎周卜世前总督浙闽兵部侍郎刘兆麒俱改都督同知佥事等衔充山西山东直隷等处援𠞰提督总兵官学士赠尚书本朝大臣身后例有恩䘏或予谥而赠官者絶少康熙十八年十一月翰林学士喇沙里卒以侍讲筵久特赠礼部尚书谥文敏盖异数云池北偶谈卷一池北偶谈卷二钦定四库全书池北偶谈卷二刑部尚书王士祯撰钟恭愍恩䘏明景帝易储钟恭愍公章恭毅公廖恭敏公皆极諌恭愍公疏先入死杖下被祸尤惨至英宗复辟特擢恭毅礼部侍郎恭敏复官大理少卿寻进侍郎成化中卒赠尚书而恭愍止赠大理寺丞恩䘏独薄当时亦无言之者五学士国朝官制设内三院曰国史曰秘书曰𢎞文院各有学士一员既设翰林院以内三院为内阁则止设阁学二员而别以一人掌翰林院事俱兼礼侍康熙十九年庚申乃有学士五人内阁徐立斋李容斋掌院叶讱菴而张敦复以讲学内直特陞翰林院学士李厚菴以军功超擢学士至是入京陛见奉特㫖入内阁四公皆兼侍郎叶则加尚书云近李谏臣王藻儒李倚江顾懿朴同时为内阁学士亦四人李去陆义山代之王擢户侍徐胜力代之陆乞休韩慕庐代之亦四人李选侍明光宗朝选侍李氏鼎革后尚存至康熙甲寅嵗五月十八日始卒明熹宗有老宫监言明熹宗在宫中好手制小楼阁斧斤不去手雕镂精絶魏忠贤每伺帝制作酣时辄以诸部院章奏进帝辄麾之曰汝好生看勿欺我故阉权日重而帝卒不之悟㑹议翰林记正统十年始命内阁与六部都察院通政司大理寺堂上官六科掌印官㑹议遂为例如合㑹儒臣则本院詹事府左右春坊司经局国子监皆与国朝制凡大事及章奏㑹议内则亲王贝勒大臣外则九卿詹事科道而内阁翰林院不与詹事府凡事皆得与坊局不与不避庙讳唐避太宗御讳率改世曰代予读皮袭美文薮多不讳世字鹿门𨼆书一条云三王之世民知生而不知化五帝之世民知化而不知徳又与元徴君书云惧来世圣人责乎无意于民又皆世民二字连用大名居士金史卫绍王本纪载尚宫左夫人郑氏骂胡沙虎事赞云于金掌奏目女官大名居士王氏所纪得资明夫人援玺事附着于篇则金时宫掖盖有记载女官矣读讲谕洗康煕中更定品级考后又定朝班坐次侍读侍讲班在谕徳洗马之上然凡郊庙祭祀谕洗皆与陪从而读讲则否及推陞祭酒则庶子与读讲皆得开列而谕洗则否又左右掌坊庶子正五品侍读侍讲学士从五品而庶子必陞讲学皆品级考之宜加审详者张真人隆庆中江西守臣言张氏职名赐印不载典制宜永裁革诏革去真人之号以为上清观提㸃万厯初复之相沿至今无釐正者使与衍圣公公然并列何哉有子万厯初训导侯贵上言论语成于有子曽子之门人子张不及有若进子张而坐有子于庑非是予尝谓十哲未允当进有子而黜宰我冉有贵之言诚不易之论及予为祭酒已具疏欲言之同人谓恐涉纷更而止至今以为憾宁陵城侍讲汤先生言初宁陵城小而卑吕新吾先生以刑侍家居谋大之县人难于改作或生怨谤公曰三十年后当知吾意至流贼之乱适三十年矣境内百姓携家入保者以数万计县人徳之为立祠明太宗称祖宋孝宗淳熙十五年太上皇崩洪迈请庙号世祖尤袤言光武以长沙王后布衣崛起不与哀平相继称祖无嫌太上继徽宗正统以子继父非光武比乃定号高宗明嘉靖十七年加上太宗庙号曰成祖岂未闻袤之言耶翰詹官朝班翰林记载翰林院朝房在午门外右第六区殿阁大学士本院学士以下皆在焉詹亊府在右第十八区詹事少詹事以下皆在焉今制内阁大学士本院学士詹事少詹事皆拜于殿上不与部院同班起居注康熙十年复设起居注馆在午门内之西与实录馆相对其官则自掌院学士詹事以下史官以上皆得充之初止八人后増至十六人今桐城张公以礼书兼掌院事亦为起居注官吏侍常书公兼掌院事亦然序秩翰林记凡修书考试等事书职名学士序于春坊大学士庶子之上读讲学士序于谕徳之上侍读侍讲序于府丞中允之上修撰序于赞善司直之上今春坊大学士府丞司直罢不设大抵学士在詹事之上少詹事在读讲学士祭酒之上庶子在侍读侍讲之上读讲在谕徳洗马之上中允赞善司业次之史官又次之庶吉士又次之批㫖翰林记宣宗时始令内阁杨士奇等及尚书兼詹事夏原吉蹇义凡中外章奏用小票墨书贴各疏面以进谓之条㫖中易红书批出今谓之票㫖尚沿其制而批红则内阁学士之职国初明史总裁国初顺治二年曽奉㫖纂修明史大学士刚林祁充格范文程冯铨洪承畴李建泰为总裁学士詹图赖衮伊图甯完我蒋赫徳刘清泰李若琳胡世安侍读学士高尔俨侍读陈具庆朱之俊为副总裁郎廷佐等九员为纂修官荐举优异康熙戊午荐举文学洪洞进士范鄗鼎以病辞巡抚疏参温㫖令遵前谕来京以副求贤至意比诸人至京又谕户部月给银米其不与五十人之选择高年者授以官部议皆授司经局正字特㫖改内阁中书舍人初太原傅山定兴杜越年皆七八十以老病请于吏部不与御试故部议不及特㫖傅山杜越等文行素着俱着授内阁中书右文之盛古未有也四布衣上尝问内阁及内直诸臣以布衣四人名字即富平李因笃慈谿姜宸英无钖严绳孙秀水朱彞尊也后公卿荐举独宸英不得与绳孙目疾是日应制仅为八韵诗阁中閲卷已不录上特令与因笃彞尊二人同授翰林是时宸英方在京师不免向隅信遇合有定命也閲卷四人大学士高阳李公宝坻杜公临朐冯公掌院学士崑山叶公上赐上优礼儒臣癸丑赐宴瀛台翰林官皆与戊午士祯同陈叶二学士内直时四五月间颁赐樱桃苹果及樱桃浆乳酪茶六安茶等物其茶以黄罗缄封上有六安州红印四月二十二日赐天花特颁御笔上谕云朕召卿等编纂适五台山贡到天花鲜馨罕有可称佳味特赐卿等使知名山风土也用乌丝阑书又赐御书人二幅士祯得存诚二字唐人张继枫桥诗廷敬得龙飞鳯舞四大字唐诗一首方蔼得存诚二字唐人崔国辅诗别赐士祯石刻二幅一清慎勤三大字一格物二字谕云去冬曽以石刻赐经筵诸臣时尔士祯未与故特颁赐八月入直又同陈叶张三学士和御制赐辅国将军俄启诗仍命次日携名字印章入内各书一幅即发养心殿装潢随御笔同赐之皆异数也考察翰林记载翰林官考察之法成化间本院学士㑹同内阁考察𢎞治元年令翰林官亦从吏部考察本朝翰林京察在吏部过堂例凡数变顺治中读讲谕洗中赞司业以上皆后堂相见具迎送之礼康熙癸丑始在前堂过半堂唿官及姓不唿名至己未则自少詹读讲学士直唿名矣京堂官自佥都御史大理少卿左右通政亦皆唿名体统陵替非古制也赐衣翰林记载洪武十四年赐翰林官罗衣各一袭永乐中赐内阁七人二品织金纻丝衣康熙中每冬赐内阁及学士日讲起居注官貂裘人一袭自癸丑后滇黔用兵辍赐赐居第翰林记洪武中赐编修罗复仁居第宣徳中赐杨溥第于东安门康熙丁巳上命左谕徳兼修撰张英内直讲书特赐第西华门内翰林院侍讲高士奇亦然后杜编修讷亦赐第厚载门明史开局康熙十七年内阁奉上谕求海内博学宏词之儒以备顾问着作时阁部以下内外荐举者一百八十六人十八年三月朔御试体仁阁下中选者彭孙遹等五十人有㫖俱以翰林用开局编修明史候补少卿一人邵吴逺改侍读监司汤斌李来泰施闰章三人郎中吴元龙一人改侍讲进士彭孙遹中书舍人袁佑等授编修贡举监生生员布衣倪粲等授检讨以原任翰林院掌院学士徐元文为监修官翰林院掌院学士叶方蔼右春坊庶子兼侍讲张玉书为总裁官开局内东华门外五十相石林燕语云本朝宰相自建隆元年至嘉祐四年一百四十年凡五十人明崇祯十七年间命相亦五十人可以观治乱矣加侍郎衔本朝监寺官加侍郎衔者絶少康熙元年以来惟钦天监管理厯法南懐仁加工部侍郎殁后赠礼部侍郎太医院使马之俊殁后亦赠礼部侍郎陈澔从祀康熙二十六年江西巡抚安世鼎疏言宋儒陈澔南康府都昌县人着礼记集説学者宗之当与程朱蔡沈胡安国并议从祀部覆陈澔礼经集説上有师承源流明白但性理精深之处未能遽逮程朱即较之蔡沈胡安国亦觉有间且生平行实湮没无考既已专祀于乡其着书立言之功亦足云报崇奉两庑未敢轻议西园杂记之诬海盐徐咸着西园杂记述嘉靖初议大礼极言张桂之论确不可易诸元老大臣徒以大功出一书生不胜其愤不论事之是非义之当否相率羣和力排之非至公正当之论又载慈夀皇太后饰美姬数十人列左右以惑帝尤为悖诞所谓不知世有廉耻事者矣内大臣本朝官制满洲勲旧别有内大臣不为阁部院官及八旗都统等官有军国重事在禁中与满洲大学士尚书等杂议按唐制两枢密使左右中尉称内大臣然彼乃中贵实异而名同耳夺情夺情非盛徳事唐宋名相多蹈之贤如曲江公亦所不免明新都杨文忠公屡疏力辞起复升菴谓国朝宰相不起复自公始前此三杨蹇夏诸名臣夺情者习为故常不知何以李文达独受恶名明末武陵夺情则有军旅之事较之无事之时自可末减湘潭王山长常着説雪武陵之寃亦自有理然漳浦之论固万古不易也从祀疏康熙二十年都察院佥都御史张吉午疏言故明翰林院学士方孝儒当建文靖难之际平居则阐道黜邪临难则成仁取义能以理学为天下倡其所着逊志斋集自程朱而后未多见也吏部尚书罗钦顺当正嘉之际学者蔑弃渊源谈空好异钦顺作困知记以正人心斥杂学似是之非明心性毫釐之辨至万厯启祯间圣道式微异端益炽赖有光禄少卿顾宪成都察院左都御史高攀龙倡正学于东林都察院副都御史冯从吾倡正学于闗右都察院左都御史刘宗周倡正学于浙东皆能羽翼圣经发挥贤传有功于理学名教并当急议从祀以光大典但此六臣或阻于忌讳或扼于权奸所以故明未及表章实为胜国之阙今正在纂修明史之时伏乞覃恩从祀登之学宫两庑使天下知正学常参文昌杂录载宋时百官日赴文徳殿东西向对立宰相一员押班再拜退谓之常朝又云唐制京司职事官有朔望参有五日参唯职事官五品并供奉官八品以上及员外郎监察御史太常博士则每旦参有常参官九参官六参官等春明退朝录唐有职事者谓之常参今隷外朝不釐务者谓之常参本朝顺治中月凡六朝世祖皇帝嫌其频数定以三旬逢五日常朝壬戌夏有㫖文武官每日五更入朝列班午门外候部院启奏官出始散归署既而大理寺司务赵时揖上疏言之寻有㫖九卿詹事掌印给事中掌道御史如故余併停赵杭州人琉球入学康熙二十三年册封琉球翰林院检讨汪楫中书舍人林麟焻等疏言中山王尚贞亲诣馆舍云下国僻处弹丸常惭鄙陋执经无地向学有心稽明洪武永乐年间常遣本国生徒入国子监读书今愿令陪臣子弟四人赴京受业事下礼部部覆史载唐贞观中兴学校新罗百济俱遣子入学琉球自明初始内附㑹典载大琉球国朝贡不时王子及陪臣之子皆入太学读书礼待甚厚又载洪武永乐宣徳成化间琉球官生俱入监读书今该国王尚贞以本国逺被皇仁倾心向学恳祈使臣汪楫等转奏愿令陪臣子弟四人赴京受业应准所请听其遣陪臣子弟入监读书时予为祭酒咨覆礼部畧云查太学志载洪武二十五年秋琉球国遣其子及陪臣之子日孜等入监命工部给罗绢为秋衣冬琉球中山王遣其舅仁悦慈等至永乐二年琉球中山王从子三五良亹等九人以谢恩至奏请入监给赐一如洪武中故事令工部建王子书房于监前以处之三年琉球山南王遣寨官子李杰至四年中山王遣寨官子石达鲁等六人至其后李杰石达鲁等每在监三年得乞归省九年中山王遣王相之子懐徳寨官子祖鲁古至十一年遣寨官子周鲁等三人至是年有奏归省者命礼部厚赐以荣其归是后乞归省或令候其使者还国以行永乐以后至于正徳常三四遣至嘉靖五年中山王遣官生蔡廷美等四人至十一年归国十七年遣梁炫等四人至二十三年归国寻又遣蔡朝用等五人至今在南雍处以光哲堂嵗时给衣物如例向慕文教琉球于诸国为最笃国家待之亦为最优云康熙二十七年琉球国王遣耳目官魏应伯等恭进朝贡方物又遣陪臣子弟梁成楫郑秉均阮维新蔡文溥等四人同贡使赴京入监读书于正贡方物外敬加屏风纸三千张嫩蕉布五十疋四相顺治中阁臣无定员自康熙元年至今二十年汉大学士止三人存内三院之旧也壬戌嵗宝坻杜公临朐冯公同致政归而宛平王公以前兵书大拜又两月余钱唐黄公以吏书汉阳吴公以礼书同日大拜始有四相前此癸丑嵗李杜冯三公在内阁而孝感熊公以翰林学士大拜亦四相大臣宫衔自康熙元年以后阁部大臣无加宫衔者壬戌十一月以太宗文皇帝实录告成加武英殿大学士礼部尚书勒公明公俱太子太傅少傅保和殿大学士户部尚书高阳李公太子太师致仕太子太傅保和殿大学士礼部尚书宝坻杜公太子太师致仕文华殿大学士刑部尚书临朐冯公太子太傅故太子太傅中和殿大学士吏部尚书都统公图公追赠少保仍兼太子太傅二十余年所未有也建祠壬戌冬广西巡抚郝中丞上疏为死节前巡抚广西都御史赠兵部尚书谥文毅马公雄镇平蛮灭寇将军巡抚广西兵部尚书谥忠烈傅公𢎞烈请建双忠祠诏允之疏畧云原任抚臣马雄镇当逆氛狂炽矢志不二幽禁三年骂贼而死原任抚臣将军傅𢎞烈仗义兴师临危不屈杀贼之心死而益烈二公真不愧俎豆者矣土鲁番表康熙二十一年土鲁番上言伏以我皇上犹昔者斯堪达尔之君一统金瓯札穆西特之君藻鑑五亦若化日普临率土景星光照万灵抑犹哈地穆之君广恩惠汝思他穆之君勇力絶伦譬之矛锋之鋭龙爪之威莫敢正向而视兹者恭候圣安窃照前经遣发进贡乌卢火者曽上谕五年一次进贡钦此所以悞此进贡者原因臣国遭逢荒乱今幸太平亟遣亦思喇木火者前往进贡至于以后应进贡物合当照密尔焦地音阿克剌覃进贡旧例但天朝建都极东臣国地居极西应否照旧进贡表请裁夺蒙古表康熙二十一年蒙古为请㫖事外藩蒙古王贝勒贝子公台吉等诸臣诚惶诚恐谨奏者向因逆贼吴三桂相率叛乱军民极其荼毒幸我皇上不惮身心之劳孜孜图治仰见天朝早臻太平是以祭告太祖皇帝太宗皇帝世祖皇帝复上太皇太后皇太后徽号涣颁恩诏大赦天下爰加赐赉率土俱欢恭上我皇帝尊号为至神大徳治平天下圣皇帝伏祈皇上俯准臣等所奏臣等不胜欣跃奉㫖朕自御极以来夙夜孜孜勤求化理期于中外乂安生民乐业今逆寇虽已荡平治化尚未孚洽前诸王大臣等请上尊号已经有㫖这藩王等所请亦不必行该部知道御书康熙十九年以御书手卷赐日讲起居注诸臣学士叶方蔼太极图説詹事沈荃心经侍读学士张玉书庄子説剑篇増起居注官辛酉四月増起居注日讲官八人汤荆岘秦对巖徐健菴曹峨眉王瑁湖朱竹垞严藕渔潘稼堂合旧讲官共十六人誊卷唐闫际美铺试蜡日祈天宗赋误书卫赐作卫驷榜出登第往参座主曰诸君试日天寒急景写札或不如法恐文书到西京须呈宰相请先辈各买好纸重来请印如法写净送纳抽其退本旧时直省小试解卷送礼部例须别誊净本亦是唐人遗意至乡试朱墨原卷解部即不得尔官年三十年来士大夫履历例减年嵗甚或减至十余年即同人宴㑹亦无以真年告人者可谓薄俗按洪容斋四笔宋时有真年官年之説至形于制书乃知此风由来逺矣独寇莱公不肯减年应举又司马郎传伯达志不减年以求成则汉魏间已有之柳条边哈达城在抚顺东北有哈达河其东揷柳结绳以界蒙古长亘千里南至朝鲜西至山海闗有私越者置重典名柳条边见高宫詹扈从东巡日纪朝鲜疏康熙十五年朝鲜国王李淳奏为臣先祖臣穆庄王横被野史诋诬敢陈寃痛情节冀许删改特示昭雪事臣五代祖昭敬王于明朝万厯戊申嵗薨逝元妃朴氏无子继妃金氏生一子甫三嵗庶子光海君珲嗣位盖以金氏遵先王意舍已出而为之请于中朝得准封也光海既立听信谗贼自生猜怨仇视母后幽闭别宫僇辱备至而戕兄杀弟屠灭诸姪殄絶彞伦无复人理内作色荒嗜慾无节外营宫室十年未巳斥逐耆老昵狎羣小繁刑重敛下民嗷嗷神人咸怒宗社将坠时有金瑬李贵等以昭敬王旧臣不胜邦国危亡之忧奋发忠愤誓靖内难乃于天启癸亥三月纠合义旅大集廷臣奔告王太妃于别宫宣教废珲迎立昭敬王孙绫阳君倧即臣曽祖父穆庄王也以太妃命权署国事遣使请命于明明朝始不允许后乃洞察本国事情特降封典此实当时天下耳目共所闻知穆庄王匡复之烈虽不敢上拟殷周废立之正亦可谓无愧汉宣此所以临莅东国二十有七年而功光往牒业垂后裔者也顷年陪臣之使还也偶于沿途买得皇明十六朝纪其中记本国癸亥年事直以篡逆书之其他污蔑之言不啻狼籍臣先父王渊自得此书居常腐心复虑明朝国乘复有诳谬方拟赴愬天朝祈加釐正不幸奄忽赍志未伸㷀㷀微臣奉此遗戒何敢一刻忘于中而重哀荐祸事有未遑淹延迟囘遂至今日此固臣之大罪而亦臣之日夜衔痛者也兹敢歴陈先祖臣穆庄王受诬事畧冀皇上之哀怜垂察焉其所谓十六朝纪不知撰次者为何许人而乃遽张讹伪掇拾怨谗一则曰倧走马试剑谋勇着闻常在废君左右用事二则曰密约继祖母王太妃以救火为名令兵入宫甚至谓绑缚废君投之烈燄嘻此岂人理之所可有者乎复有登莱巡抚袁可立侍郎毕自严诸人之疏至以媾倭等语大加诋诬夫以穆庄王之聪明仁孝素有令闻留心经术不学武事而谓之走马试剑自际昏乱弟死谗口屏处危懔莫保朝夕而谓之常在左右金墉十年内外隔絶圜门棘户穴通饮食而谓之密约祖妃其虚罔谬盭固已极矣而当废君之在位也戮太妃之父窜太妃之母夺太妃懐中八嵗之儿而杀之废君之与太妃非特子道已絶亦太妃父母之讐也然而终使昌邑山阳得以自全于放废之日者实赖我穆庄王泣涕惓惓上以寛太妃下以救羣臣以克尽乎保䕶之道也居则赡其衣食病则济以医药矜恤之谊始终不替故光海君癸亥三月见废至辛巳七月以天年终葬以壬午礼官供祭祀恩礼之厚无愧古昔彼投燄等语又何诬妄之太甚耶至于媾倭一款尤万万无理日本即小邦先世之深仇而隔海之外种也虽强弱不敌姑与之羁縻而既是我之仇邦又非我之匹偶今以童孺之騃儓隷之贱若指之为壻于倭则亦必骇然而愤怫然而怒矧以王室之亲贵介之尊宁有忍事忘耻结秦晋于异类之理哉穆庄王妃即昭敬王朝宰臣领敦宁府事韩复谦之女王之在邸以礼委禽及至癸亥进主中壸与王同受天子诰命冠服而其氏族之详亦既具于当时请封之奏臣不知登抚诸人何所徴据而作此不伦之语至上诬天子也伊时辽阳既阂登海初开中朝声息之流布于小邦者只是江东毛镇一路而已小邦情实之得达于中朝者亦只有江东毛镇一路而已文龙方且占据一岛积货自卫饰功行贿西面而邀勲爵慿威肆喝东向而责餽饷首尾将十年矣及其骄虐日肆意欲无厌或俵散低货而勒取貂参或多纵黠校而尽括民产或诱斩边民而虚充首级西圉骚然若在涂炭穆庄王既缵序知民不堪义责常切彼不悛改祇益嫌衅而小邦之所以受怼于文龙者有不可以一二计则文龙之巧作蜚语肆然搆诬于废兴之际者又岂可量哉因此而督抚有奏因此而礼部有疏始则以无罪见疑而为忧终则以至寃将伸而为幸上自先太妃下至百官民庶悉举废君淫暴无道斁伦乱纪之罪先穆庄王寛仁孝顺天与人归之状或直奏于天子或呈申于当路文龙亦反前説更上题本及其事实悉暴诬寃大伸明朝乃于天启乙丑嵗遣太监胡良辅等许准封典仍赐诰命丙寅又遣翰林院编修姜曰广等来颁诏敕兼以钖赉恩纶洊叠昭雪无余则环东土数千里亦既脱离覆盆而获见天日矣不料閲歴数纪之后兴亡百变之余尚有一种传讹未尽除于私相记载之中者也夫末俗多陂流言易讹斯固叔季之通患而齐东之人或未悉于秦雍交南之事多不详于燕代则草野之所纪述稗家之所论着容亦有此孟浪之失矣至于任当日之记註执当日之简䇿考证有据闻见亦该想不至于颠倒纰缪如野史者而倘或溺于传説眩于去取以之而布诸天下以之而传于后代其将为先祖九地之寃小邦百世之痛者为何如哉今臣仄闻天朝方修明朝史书其于传信纪实之际必有以正讹釐舛以成一代之正史小邦唿吁此正其时兹专差陪臣福善君李柟议政府参赞郑哲等毕陈卑悃仰渎天聪伏乞皇上特命修史诸臣细考明朝行查始末及小邦前后申奏删除註误快许湔雪以示劝惩以裁成永世之令典仍将印本宣赐小邦则非但小邦今日君臣受恩衔结糜粉是期抑臣之先祖先父亦将感泣于冥冥之中矣臣不胜大愿谨具奏闻特赐谥本朝最重易名之典官至尚书大学士乃得赐谥近惟翰林院掌院学士喇沙里公以讲筵旧劳又勤王事以死特赠礼部尚书谥文敏掌院学士叶公方蔼以讲筵旧劳特加礼部尚书寻迁刑部侍郎仍带掌院学士加礼书旧衔卒亦谥文敏掌詹学士沈公荃亦以讲筵旧劳加礼部侍郎仍掌府事卒谥文恪皆异数非常例也谥典古易名之典太常博士议之吏部考功奏行之有未允者所司驳之其重如此明掌于礼部本朝则内阁典籍司之每一人拟八谥或六谥以上内阁阁臣择其三四进呈御览钦定其一琉球世缵图琉球国或云流求或云留求自元以前不通中国明洪武五年中山王察度始遣使入贡入本朝为属国职贡不絶然纪载诸书不详其世次予门人汪翰林舟次使琉球归作中山沿革志进呈御览云世系沿革彼国有厉禁秘不以告多方购得琉球世缵图一卷令译者以汉文释之知其国自南宋始称王元延祐间国分为三明宣徳时复合为一自宋及今代已四易所谓姓欢斯者无据谓皆尚姓者亦非也世缵图载之如左大琉球国中山王舜天以来世缵图舜天舜马顺熙义本英祖大城英慈王城西威察度武宁尚思绍尚巴志尚忠尚思达尚金福尚泰久尚徳尚圆尚宣威尚真尚清尚元尚永尚宁尚丰尚贤尚质尚贞题名碑刘公嘉话录慈恩寺题名起于进士张莒题姓名于鴈塔下后书之于版遂为故事宋龎文英文昌杂录云本朝进士题名皆刻石于相国兴国两寺赵昇朝野类要云进士及第各集乡人于佛寺作题名乡㑹起于唐之慈恩寺塔也予按进士题名列诸梵刹于义无取至明乃立题名碑于国学题名记或学士或祭酒撰其典始重永乐壬辰已前在南雍今京师太学持敬门内诸碑则自永乐十四年丙申科始至崇祯十六年癸未科止螭首龟趺星罗林立一代之鉅观也本朝最为右文而题名碑止顺治丙戌一科丁亥已后无之当时不知何故废而不举后遂相沿此阙典也土地今吏部礼部翰林院衙门土地祠皆祀韩文公明南京吏部土地祠则祀蹇忠定公池北偶谈卷二池北偶谈卷三钦定四库全书池北偶谈巻三刑部尚书王士祯撰太学题名碑予前记本朝国学进士题名碑未立为阙典官祭酒时欲疏请未果丁卯御史言之礼部覆疏允行按水东日记云内官阮安督工建太学时悉取前元进士碑磨去刻字今三年一立石皆是物也此虽与五代时刘鄩守长安取古碑甃城事微不同然古蹟湮没亦可惜也祭禹陵康熙己巳二月上巡幸武林因渡钱塘亲谒大禹陵谕总督侍郎臣王隲曰朕巡行江表缅懐禹徳躬率羣臣展祭陵庙顾瞻殿宇圯倾礼器缺畧人役寥寥荒凉増叹愚民风俗崇祀淫祠俎豆馨香奔走恐后宜祀之神反多轻忽朕甚慨焉自昔帝王陵寝理应隆重培䕶况大禹道冠百王身劳疏凿奠宁率土至今攸赖岂可因循特书地平天成四字悬之宇下着地方官即加修理毕备仪物守祀人役亦宜増添俾规模𢎞整嵗时严肃兼赐银二百两给与守祀之人此后益令敬慎地方官亦须时为留心以副朕尊崇遐慕之懐其即遵谕行盖是行原因视河故于禹陵特加崇重如此翰詹之长康熙二十七年掌詹事府事礼部尚书汤公斌改工书以礼部左侍郎张公英兼管詹事府事二十八年翰林院掌院学士李公光地调通政使以文华殿大学士兼户部尚书徐公元文兼管翰林院事皆不设正员其后张公以礼书兼掌翰詹二衙门事正副考试官旧例翰林给事中同为考试官则翰林为正给事为副吏部与五部同为考试官则吏部为正五部为副独康熙壬子科户部郎中郭昌吏部主事彭襄同主广东试以郭为正彭为副辛酉科工科给事中许承宣翰林院编修汪霦同主陜西试以许为正汪为副今丙子科福建乡试亦以给事中党声振为正检讨王者臣为副此出偶然非故事也七品衔宋制见任官得应制科文官许二次武官一次谓之锁㕔国朝惟内阁中书舍人贡监出身者许应乡试举人出身者许应㑹试他即无之近江宁黄虞稷慈谿姜宸英以诸生荐入馆修史特加七品服俸覃恩得以其品貤封父母而实未授官也状元出典乡试旧例词林第一甲一名及第者止充㑹试同考官不出典各布政司乡试自康熙己酉科己亥状元徐元文以侍读典陜西试甲辰状元严我斯以修撰典山东试始变常例其后壬子科庚戌状元蔡启僔典顺天试乙卯科癸丑状元韩菼典顺天试丁巳科丙辰状元彭定求典顺天试辛酉科己未状元归允肃典顺天试丁卯科乙丑状元陆肯堂典江西试遂沿为例阁学明殿阁词林记有殿学阁学詹学翰学之名国朝阁臣大拜祇称中堂或称相公而内阁学士则称阁学按叶石林避暑录云宣和末陈亨伯以捕方贼功进龙图阁直学士称龙学显谟徽猷二阁直学士欲效之而难于称谟学猷学乃易为阁学此称阁学之始广文唐宋以来仕宦多乞乡郡以便养犹有古意明代始不得官本籍至广文寒官亦有越在万里者本朝广文皆铨本直省但不仕本郡耳印文明嘉靖中大同五堡之变失总兵官所佩征西前将军印职方请给新印海盐郑端简公时为主事议改印文柳叶篆或称别将军或増减其字以防诈伪且言胡忠安公在礼部失行在礼部之印改铸易为行礼部印此在内衙门且然况边镇兵权又反侧不靖时耶近用兵诸省恢复地方请印吏科给事中赵之符亦有此请部议未行然识者韪之癸未永乐癸未初即位天顺癸未南省火皆改于明年㑹试至崇祯朝六㑹试竟以癸未终此亦数也八股康熙二年以八股制艺始于宋王安石诏废不用科举改三场为二场首场策五道二场四书五经各论一首表一道判语五条起甲辰㑹试迄丁未㑹试皆然㑹左都御史王公疏请酌复旧章予时为仪制员外郎乃条上应复者八事三场旧制其一也尚书钱塘黄公善之而不能悉行乃止请复三场及寛民间女子裹足之禁教官㑹试五次不中者仍准㑹试三亊皆得俞㫖余五事后为台省次第条奏以渐皆复如寛科场处分条例复恩拔嵗贡复生童科嵗两考等是也督捕督捕衙门始兵部兼摄之顺治甲午尚书王公奏増设兵部督捕衙门满汉左右侍郎各一员满汉司官各六员后以太仆寺少卿协理旋改左右理事官秩四品视常仆少卿夀光魏昭华以大理寺卿首迁督捕侍郎后以建言徙塞外卒至康熙三十八年复裁事归刑部特㫖内陞顺治初太子太保永昌王公以户部郎中修赋役全书加太仆寺卿书成陞本部侍郎至尚书其后工部营缮郎中霍叔瑾以大工加仆少至通政使顺治乙未科予举南宫之嵗洪士铭以经畧辅臣文襄公子耿效忠以靖南王子世祖特㫖留部又特㫖以京堂内陞洪以仪制郎中迁太常少卿至太常卿耿以武选郎中迁太仆少卿至顺天府尹考选黄训读书一得云罗豫章文质公撰遵尧录称宋仁宗明道中宰相欲除二亲故为正言司谏帝谓祖宗法度台谏官须宸选若自大臣除则大臣过失谁敢言者仁宗此言可以为万世法结衔辍耕录云中书右丞相巴延所署官衔计二百四十二字明天启中魏阉擅权倣缙绅为内官便览首列已衔亦至二百许字古来权奸如出一辙勺中志畧云天启中凡司礼监题本年月之下上层排臣王体干臣魏忠贤下层排梁栋李永贞石元雅涂文辅诸人及刻内臣便览体干复让忠贤居首特高一字义王孙可望与李定国皆张献忠义子冒张姓号东府西府后献忠败死俱走入滇二人以争权积不相能可望战败乃降世祖皇帝方以文徳柔逺封可望义王世袭赐第东长安门外可望死其子徴灏袭封康熙十二年台省以为言下诸王大臣九卿㑹议降封义公改慕义公蜀绵州鹿头闗龎士元祠可望重修有石坊大书伪衔柱国太师兵部尚书凡数百字犹称张可望云义字谥明大学士高公谷谥文义二百七十年谥义者止此一人本朝顺治初大学士徳州谢公陞卒谥清义阁谥本朝谥法阁臣不由翰林皆得谥文如洪公谥文襄宋公谥文康王公金公皆谥文通孙公谥文定卫公谥文清李公谥文襄皆非翰林也詹事府国朝顺治中设詹事府皆以汉人翰林官兼之止设满洲詹事一员康熙初省十四年十二月十三日复设自詹事至正字满人汉人各一员而满人不兼翰林官初詹事府与九卿议政之列初设时失考故事久之乃复詹事次通政使大理卿之下少詹事次左右通政大理少卿之下然故事詹事与学士俱为实录等副总裁侍经筵今则有已迁正詹而仍为纂修者御史言之竟未釐正二十二年沈宫詹绎堂移文吏部争之是年春讲始侍经筵矣臣下私讳晋咸和三年拜王舒为抚军将军㑹稽内史舒疏父名㑹乞换他郡朝廷乃改㑹作郐宜城有夷水以桓温父名彞改蛮水后唐同光三年以郭崇韬父名𢎞改𢎞文馆为崇文馆长兴四年以马赟父名不欲斥其家讳改同平章事为同中书门下三品南唐元宗以董思安为漳州刺史思安辞以父名章特命改名南州又后主嗣位以钟皇后父名太章尊后为圣尊后于礼君所无私讳为臣下讳失礼意矣宰辅编年录宋宰辅编年录宋太常博士永嘉徐自明撰起建隆庚申迄嘉定乙亥凡二十卷明吕邦耀又为续录起嘉定九年迄祥兴二年凡二十六卷明雷郑王李诸公各撰公卿等表吴郡许重熙又为殿阁大臣年表近予从姊夫益都高梓尝为续表迄南渡乙酉而止惜其无年着书散佚殊可惜也赐御笔康熙丁巳夏以御笔格物二大字清慎勤三大字石刻赐日讲官翰林院学士陈廷敬侍读学士叶方蔼侍讲学士张英寻又赐英忠恕存诚等墨蹟又赐詹事府詹事沈荃龙飞鳯舞忠恕等墨蹟大字讲筵问答丁巳春夏上日御𢎞徳殿讲书是时初进讲通鑑讲义上每先自讲一过徳音清朗义理贯彻每有诘问皆出意表一日问诸葛孔明何如伊尹陈学士对以诸葛亮三代王佐伊尹之亚上问诸葛亮成就如何比得伊尹陈对以所遇之时不同叶读学对云伊尹圣人诸葛亮大贤大抵伊尹可比孔子诸葛亮可比颜渊上首肯一日讲博学之节上云知行孰重叶对云宋臣朱熹之説以次序言则知先而行后以功夫言则知轻而行重上云毕竟行重若不能行则知亦空知耳又一日讲一日暴之节上云古来君子小人不并立君子进则小人退小人进则君子退一定之理孟子此语説得最好于成龙陆龙其近日廉吏方面有黄州知府于成龙有司则嘉定知县陆龙其于永宁人贡士陆平湖人庚戌进士陆后补灵夀知县特召为御史于为上所深知数年中歴藩臬司使巡抚顺天辛酉嵗入见赉予甚厚上亲制诗赐之有郊圻王化始锁钥重臣膺之句寻擢兵部尚书总督江南江西宋官制宋初至元丰以前官制最为繁猥六部九寺皆为空官特以寄禄秩序班位而别以他官判职事如兵部事归枢密院户部工部归三司设审官院三班院流内铨判吏部之事设判礼部判贡院判礼部之事设判审刑院及详议官判刑部之事又有使有权使有权发遣使之名他如太常归判司礼院太仆归羣牧司鸿胪归客省之类官自官职自职名实舛互范文正公在政府奏言今六尚书九卿之职皆权知权判无一正官并是权假数易无定莫安其职如欲复三公九卿六尚书之任则体大难举愿且命两地辅臣兼领纲要仿周官三公下兼六卿如召公领冢宰芮伯领司徒毕公领司马遗意又杂引汉制三公分部九卿唐太宗时宰相兼职掌以为证又条列审官流内铨三司司农寺羣牧司国子监太常礼院三班院殿前马步军司审刑院大理寺刑部等职事并令两府兼判然以宰执分判六卿九寺更为侵官至元丰新制行六部置尚书侍郎而各以郎官属焉九寺各置卿少卿及丞簿之属为寺监官国子监置祭酒司业及丞簿之属为学官又有御史台有两省通谓职事官以唐文散阶换部寺省监官归釐本职如以金紫光禄大夫易吏部尚书银青光禄大夫易五部尚书正议大夫易列曹侍郎之类通谓阶官而食其俸即明制所本也但明制以六部合都察院通政司大理寺谓之九卿与詹事府俱得㑹议大政而太常太仆以下为小九卿本朝官制率沿明旧特于六部外设督捕𨽻兵部置满汉侍郎各一员理藩院尚书一员侍郎二员又设宗人府正令以觉罗为之府丞一员以汉人或汉军为之秩在副都御史下通政使大理卿上又设启心郎二员以乌金超哈为之即古之宗正也顺治十六年裁去尚宝寺迄今未置国朝官制国初内三院满洲大学士谓之榜式乌金超哈官大学士亦称榜式如范文肃公甯文毅公是也六部初不置尚书率以贝勒管部事置侍郎以佐之有满洲汉军汉人各二员后置尚书久之又省去汉军侍郎定为满汉尚书各一员侍郎各二员汉军亦有为汉侍郎者满洲郎中员外郎初称理事官副理事官后乃改从汉官之称惟协理兵部督捕太仆寺汉少卿二员改称理事官科道初亦称理事后改同汉人俱称给事中御史云宋四圣御押格物要论载王鲁斋押字跋云予观司马文正公之押署名而小花精神风致自然见于诚意之表唐末五季诸人押字莫不怪诡飘扬倾攲放荡宜乱亡之相寻也昔人重押字至有荟萃刻石以传者孙文定公颜山杂记载鳯皇山玉皇宫宋艺祖以下四圣御押惟仁宗泐阙因摹于此艺祖太宗真宗宋祠禄宋士大夫多领宫观食其祠禄予尝以问叶读学讱菴叶云宋置宫观官罢官者领之俾食其禄亦宋朝忠厚之一端也予考之不然神宗熙宁二年王安石为参知政事创制置三司条例司始行青苗均输等法出吕诲范纯仁钱公辅郑獬等于外罢富韩公弼平章事是年始増置宫观官丘文庄公世史正纲云王安石行新法而欲去异议者彼皆先朝旧臣素有闻望一旦去之无名乃为祠禄处之不知所为宫观者所业何道为之使者所治何事而一时士大夫甘心受其豢养何耶此盖安石増置之法非祖宗故事然终宋之世不改亦不典甚矣大学士兼尚书国朝入阁皆仍兼尚书衔惟康熙初益都孙文定公柏乡魏公前后俱以吏部尚书大拜而不兼尚书其后复改内三院为内阁魏公得兼礼部尚书文定则告归久矣学士大拜本朝以学士大拜者二人高阳李公丙戌进士戊戌大拜兼工部尚书孝感熊公戊戌进士乙卯大拜兼刑部尚书李年三十四熊年四十一学士兼侍郎琐缀录正统中陈高曹苗皆遥授各部侍郎仍供事翰林一时以为馆阁盛事今内阁学士掌院学士例皆兼礼部侍郎不为异典矣读卷今内阁九卿读卷但拟十卷呈御览各以首卷进呈候㫖命读则读不命则否水东日记载景泰辛未廷试日陈阁老得三卷向南房纸牕圏㸃则是明制读卷官亦着丹黄今无此制矣又九卿但论衙门不论官之崇卑如己未魏双鳯以督捕理事官壬戌科张鹏以通政司参议皆得读卷而宗人府丞太常卿等三品例不与翰林讲读学士多为收掌官于事体殊未当也先授编检科道世祖皇帝最重庶吉士每亲自考较乙未馆选丙申特先授汉书庶吉士王益朋王命岳等官六科给事中监察御史戊戌馆选己亥御试于南海子特先授清书庶吉士马晋允富鸿业等十人为编修检讨而陈敬殷观光二人革职皆非散馆故事国朝状元国朝状元多不永年中间惟丙戌傅阁学丁亥吕阁学大拜卒己丑刘修撰壬辰邹修撰戊戌孙修撰辛丑马侍读皆不数年而殁岂气数为之耶孙修撰之殁世祖章皇帝深悼惜之赐白金三百两归其丧盖旷典也三国贡物康熙丁未夏荷兰国甲娄吧王油烦吗绥极遣陪臣卑独攀呵闰等入贡内有刀剑八枚其柔绕指旃檀树四株各长二丈许西洋小白牛四高一尺七寸长二尺有奇白质斑文项有肉峰荷兰马四鋭头卓耳形态殊异又玻璃箱牡丁香哆啰尼绒之属是嵗暹罗国王森烈拍腊照古龙拍腊马嘑陆坤遣贡使握坤司答喇耶迈低礼贡六足龟孔雀驯象等物囘囘国贡牛三角三目云试卷称名宋吕申公试卷中自称名王柏题其后谓古意尚存盛如梓云淳化中立煳名之法祥符中立誊录之制则又在申公之前矣优老通政使司参议虞虞山云南昆明人以书受知世祖皇帝特授光禄寺署正供奉内庭康熙十六年世璎年八十余上念其先朝旧臣特自光禄寺丞擢本寺少卿迁通参久之御史或言其老病不任职上特令以礼致仕仍给全俸二十一年云南平世璎疏辞俸禄且乞骸骨特赐白金三百两驰驿囘籍途次贵州病卒赐宴褒忠康熙二十一年壬戌正月上元赐羣臣宴于干清宫异数也凡赐御酒者二大学士尚书侍郎学士都御史皆上手赐通政使大理卿以下则十人为一班分左右列命近侍赐酒且谕醉者令宫监扶掖独光禄卿马世济以文毅公子右通政陈汝器以赠兵侍前福建巡海道副使子特召至御座侧赐酒上之褒忠优厚如此翌日上首唱柏梁体昇平嘉䜩诗羣臣继和汝器句云励节褒忠感赐觞盖纪实云御制诗御制登城诗云城高千仞卫山川虎踞龙盘王气全车马往来云雾里民生休戚在当前真帝王诗也善果寺御书世祖御书赐𢎞觉禅师云洞房昨夜春风起遥忆美人湘江水枕上片时春梦中行尽江南数千里唐人岑参诗也在都城西善果寺乘肩舆本朝顺治初汉人京官亦多乘马予壬辰计偕入京师见高邮王文通公每入朝皆乘马其后始易肩舆三品以上用四人肩舆四品以下则二人耳然旗下大官例乘马无肩舆有之自近年始宋朝野类要云百司出局人从先报上马者盖旧礼只是乘骑自中兴以来始得乘肩舆也建炎朝野杂记云东都旧制耆徳大臣或宗室属近行尊者特㫖许乘肩舆建炎初上以维扬甎滑谓大臣曰君臣一体朕不忍使羣臣奔走危地可特许乘轿麈史谓唐时宰相乘马五代始用担子本朝近年惟文潞公以太师平章军国重事司马温公始为门下侍郎寻卧疾就拜左相不可以骑二公并许乘檐子皆异恩也外官肩舆不用帷盖盖古褰帷之意今惟江宁开封督抚司道府㕔县官皆用煖轿盖沿宋明都城之制至今未改耳兼衔翰林官迁吏部侍郎例兼翰林院学士至尚书则否其特用为他部侍郎者亦不兼学士近如李容斋迁户侍项眉山迁兵侍皆不兼衔惟叶文敏讱菴以翰林院掌院学士兼礼部侍郎加礼部尚书管刑部侍郎事前此未有也又杜肇余以吏侍兼翰林学士服阕补刑侍遂不兼衔及再迁吏侍亦不复兼学士则铨部之疎也甲子秋冬严存菴以詹事府少詹事董黙菴以翰林院侍讲皆超迁礼部侍郎则兼翰林院侍读学士其后王子言以正詹迁礼侍亦止兼侍读学士庚午予自少詹迁副都御史又迁兵侍亦不复兼学士衔矣宫衔康熙元年已后大臣无加宫衔者惟阁臣高阳宝坻临朐三公以世祖皇帝实录成晋宫衔其后宛平汉阳长洲三公以太祖实录圣训告成亦晋宫衔甲子四月刑侍南宫宋公以老病乞休上嘉其廉慎特加太子少保致仕丁卯四月巡抚直隷佥都御史于公亦加太子少保皆异数也谒陵诗康熙辛酉二月上谒孝陵诸公卿三品已上皆从多赋诗纪事刑书蔚州魏公环溪一诗极令人感动诗曰蓟门西望望皇畿共侍銮舆展谒归礼罢祾门云自阖梦回寝殿泪频挥老臣将去填沟壑何日重来拜翠微廿载承恩无寸补钟鸣漏尽尚依依予谓五六句最沁人心脾然是后汉宦者张让语耳安南始末安南入本朝顺治初莫敬耀来归未受爵而卒授其子元清为都统使居高平黎维禔亦来归未受封而卒康熙三年遣编修吴光礼部司务朱志逺谕祭维禔五年遣侍读学士程芳朝礼部郎中张易贲册封其子维禧为安南国王六年维禧夺元清高平地遣侍读李仙根兵部主事杨兆杰谕还之粤西孙延龄马雄叛元清负恩助逆病死其弟敬光为黎氏所讨来奔令地方官送归本国死于泗城土府爵除维禧死弟维䘺嗣维䘺死弟维祯嗣康熙二十二年遣侍读明图编修孙卓册封维祯为安南国王仍赐御笔扁额忠孝守邦四大字又遣侍读邬黑礼部郎中周灿谕祭两故王维禧维䘺二礼并举称盛事云周礼部使交趾诗周礼部星公陜西临潼人自安南使归有诗一卷颇见风土粗载数首于此谅山南去万峰稠细雨深林石径幽一水随人千百折中宵勒马问安州囘首燕台不计程空山坐待月初生干坤自是无遗照行尽天南一样明一枝挺出森青玉两叶分披展绿云名是千秋兼可噉长栽篱落䕶山村四围山色映晴岚此地交人号格甘竹树参差冬稻熟风光触目似江南沧江岸上有荒祠栘叶棉枝近水湄短柱高龛双锦鹤报功异域礼同之宸翰亲挥日月光龙书鳯篆照遐荒交人奉比羲文画首出中天颂圣皇才名奕奕世无双三译常思戴上邦别后懐君何处是寒风落日富良江闗门晓日拜天颜得识南交青琐班记得深林风雨夜多君相伴出茶山翠榦森森傍水涯梢垂雀尾乱纷挐秋来结就槟榔果交子逢人代煮茶衣冠文物重南疆何事闗名太不祥题曰畏天思此义万年带砺控炎荒周顺治己亥进士庶吉士林舍人使琉球诗康熙甲子莆田林舍人玉巖使琉球归有竹枝词一卷与周礼部同时示予并录数篇以志本朝文物之盛云手持龙节渡沧溟璀璨宸章䕶百灵清比胡威臣所切观风先到却金亭徐福当年採药余传闻岛上子孙居每逢卉服兰阇问欲乞嬴秦未火书日斜沙市趁虚多村妇青筐借绿莎莫惜筹花无酒盏人归买得小红螺疋练明河牛斗横冬冬衙鼓欲三更思乡坐拥黄䌷被静听盘牕蜥蜴声三十六峰瀛海环怒潮日夜响潺湲楼西一抹青林里露出烟萝马齿山射猎山头望海云割鲜挏酒醉斜曛纸钱挂道松楸老知是欢斯部落坟心斋生白室能虚棐几焚香把道书读罢慿阑笑幽独藤墙西角对棕榈庙门斜映红桥路海鸟高巢古柏枝自是岛夷知向学三间瓦屋祀宣尼王居山第兔园开松枥棕花倚石栽多少从官思授简不知若箇是邹枚奉神门内列鹓行乞把天书镇大荒唤取金縢开旧诏侏感泣説先皇閟宫甍桷压山原将享今看几叶孙二十七王禋祀在釐圭钖卣见君恩译章曽记莋都夷槃木白狼归汉时何似岛王懐圣徳工歌三拜鹿鸣诗宗臣清俊好儿郎学画宫眉十样糚翘袖招要小垂手簪花砑帽舞山香望仙楼阁倚崔嵬日看银山十二囘笙鹤綵云飞咫尺不教弱水隔蓬莱纤腰马上侧乘骑草圏银钗折柳枝连臂哀歌上灵曲月明齐赛女君祠久稽异域嵗将徂自笑流连似贾胡三老亦知归意速时时风色相铜乌林康熙庚戌进士与林同使者为汪检讨舟次别撰中山沿革志若干卷进呈御览二君皆予门人也池北偶谈卷三池北偶谈卷四钦定四库全书池北偶谈卷四刑部尚书王士祯撰亲谒孝陵康熙甲子冬大驾幸金陵亲谒明太祖孝陵上由甬道旁行谕扈从诸臣皆于门外下马上行三跪九叩头礼诣寳城前行三献礼出复由甬道旁行赏赉守陵内监及陵户人等有差谕禁樵采令督抚地方官严加巡察父老从者数万人皆感泣总督两江兵部侍郎王新命刻石纪事己巳春南巡再谒孝陵古今未有之盛举也殿试改期国朝毎科殿试之期在三月十五日自辛丑科后以三月十九日为万夀节遂改殿试于二十日至今为例壬戌科驾幸盛京谒陵改殿试于九月二十日戊辰科以大行太皇太后升遐改㑹试于二月十九等日殿试改三月二十六日云㑹试二亥顺治三年丁亥重行㑹试十六年己亥复重行㑹试日讲今上亲政后选翰林官直讲禁中先在𢎞德殿后移于干清宫讲官始则熊赐履继为史鹤龄孙在丰张英徐元文陈廷敬叶方蔼张玉书汤斌归允肃大抵以掌院学士一员与翰林官一员同讲止二员惟戊午陈叶日讲而上幸南海子叶偶病假旬日以张代之后叶疾愈入直遂三员同直讲史以编修归殁于家特赐祭𦵏其恩礼非外庭所敢望也朝报今之朝报或曰邸报亦有所本见王明清挥麈录赵昇朝野类要云朝报日生事宜也毎日门下后省编定请给事判报方行下都进奏院报行天下其有所谓内探省探衙探之类皆衷私小报率有漏洩之禁故隐而号之曰新闻盖自宋时已然又六科纶音册子号晚帖以当晚即知之次日乃登邸报故曰晚帖亦有小报谓之小抄台湾府县康熙二十二年台湾平设府一曰台湾府县三曰台湾曰鳯山曰诸罗又设总兵官分巡厦门道各一员驻焉幅员之广古未有也东野氏世袭康熙二十三年上东巡周公后裔七十三代孙世袭奉祀生员东野沛然上疏吁恩奉㫖交与该部礼部覆无庸议奉㫖周公承接道统继往开来功德昭着其子孙应给职衔着九卿詹事科道㑹同确议㑹议得周公后裔应授官职拨给祀田修葺庙宇行文该抚查明以沛然世袭五经博士如孔颜曾孟仲氏例先是沛然上疏行在上召问周公姬姓尔疏称东野何故沛然对曰昔鲁公伯禽季子鱼赐东野田一成因以为氏上曰周公庙庭何在对曰在阙里城东北二里上悦随御制祭文遣恭亲王致祭礼部尚书介山御前侍卫观保鸿胪寺卿穆成格阎兴邦太常寺寺丞张量馨山东提学道副使唐赓尧陪祭其后沛然卒子枝盛嗣为博士云是时子贡后裔端木谦端木直亦上疏请部议不允阶官避家讳予尝疑六朝以来朝廷为臣下避家讳至改州郡名者有之考愧郯录乃知宋时律文有私讳冒荣徒一年之禁四铨之法遇磨勘阶官之称与其三代讳相值者许其自陈授以次官谓之寄理遂以系之官称之首又李文简焘奏疏亦载雍熙二年有诏凡除官内有家讳者三省御史台五品文班四品以上许用式奏改余不许嘉祐六年翰林学士贾黯知审官院奏准下太常礼院大理寺同议言祖父之名子孙所不忍道不系官品之髙下并当回避乃诏凡府号官称犯祖父名而非嫌名及二名者并听回避其后韩绛除枢密副使自言枢字与祖名下一字同乞避免不许遵嘉祐之诏也宋敏求提举万夀观敏求父名绶自言夀字犯父嫌名诏改醴泉观则嘉祐之诏复不行矣及呉中复提举荆湖北路兵马中复父名举乞改称提辖诏以朝廷官称不当避守臣私讳遂不许然后知回避私讳唐宋以前载在律文亦孝治天下之意明代以来始刋削耳又焘疏引晋江统言其叔父春为宜春令与县同名故事职与祖父名同皆得改选而未有身与官职同名改选之例统以为身名所加亦施于臣子凡佐史朝夕必称厥官倘指实而语则触尊者讳或诡词回避则以私废公统以为身名与官职同者宜与祖父名为比武帝许之据此又不独回避先讳矣朝野类要云授职任而犯三代名讳者许避之而开禧初张嗣右除起居郎以犯讳辞免改名修注官其余若一名偏犯则不避武职丁忧武职旧无丁忧之例康熙二十四年四川提督何傅疏言窃惟议礼制度圣王御世之大权地义天经人子立身之大本养生莫如送死教孝所以作忠据䕫州副将孙斌呈详通䘮制礼旣无贵与贱之殊沿例宅忧乃有文与武之别俱属毛而离里忍絶裾以灭亲豺獭尚有一祭之知介胄岂无三年之爱臣久失怙恃见素韠而兴怀恭际休明沥丹心而上请实天下万世之公义非孙斌一人之私情伏恳特涣纶音定武职三年通䘮之例垂光史册得俞㫖遂为定制孝治之隆夐絶千古矣又浙江提督陈世凯上言武臣丁忧特其一节宜令读书识忠孝大义得温㫖已后武臣俱当留心典籍责令提镇倡率之访遗书康熙二十五年四月上谕礼部翰林院自古帝王致治隆文典籍具备犹必博採遗书用充秘府以广见闻而资掌故甚盛事也朕留心艺文晨夕披览虽内府书籍篇目粗陈而裒集未备因思通都大邑应有藏编野乘名山岂无善本宜广为访辑凡经史子集除寻常刻本其有藏书秘录作何给值採集及借本抄写事宜尔部院㑹同详议具奏务令搜罗罔佚以副朕稽古崇文之至意旋又奉㫖闗系经史方许採进时礼侍徐干学疏进宋朱震汉上易传并图説十五卷宋张浚紫巗易传九卷读易杂説一卷魏了翁大易集义六十四卷曾穜大易粹言十卷吕祖谦东莱书説十卷元金履祥尚书表注十二卷宋李樗黄櫄毛诗集解三十六卷赵鹏飞春秋经筌十六卷王与之周礼订义八十卷蔡节论语集説十卷李焘续资治通鑑长编一百六十八卷唐开元礼一百五十卷共十二部御书康熙二十三年驾幸阙里御书万世师表四字悬大成殿次年以四字颁行天下学宫又御书白鹿书院额庐山白鹿洞并赐监本五经四书其河南府二程祠邵康节祠鳯翔府横渠书院建宁府紫阳书院徽州府文公阙里长沙府石鼓书院皆颁御书学达性天大字古今罕觏之盛举也毁淫祠康熙丙寅擢江宁巡抚都御史汤斌礼部尚书掌詹事府事汤濒行疏毁呉下淫祠五通五显刘勐将五方贤圣等庙恭请上谕勒石上方山得俞㫖通行直省初汤以阁学迁巡抚过予邸舍予为言呉中妇女好入寺院烧香首当禁止汤以为然在呉遂力行之风俗一变若淫祠一节尤于世道人心裨益不小汤自言昔为方面时只遵宁陵吕叔简先生从政录行之其抚呉亦此志云戊己二官名汉元帝初元元年置戊己校尉屯田车师前王庭班书师古注自甲至癸皆有正位唯戊己寄治今所置无常居故取戊己为名或云戊己居中镇覆四方今所置校尉亦处西域之中抚诸国也然戊己自是两官后汉耿恭为戊校尉闗宠为己校尉是也荷兰贡物荷兰国自康熙六年入贡今二十五年台湾平设郡县其王耀汉连氏甘勃氏遣陪臣宾先吧芝复奉表进贡表词有云外邦之丸泥尺土乃是中国飞埃异域之勺水蹄涔原属天家滴露贡物大珊瑚珠一串照身大镜二面竒秀琥珀二十四块大哆啰绒十五疋中哆啰绒十疋织金大绒毯四领乌羽缎四疋绿倭缎一疋新机哔叽缎八疋中哔叽缎十二疋织金花缎五疋白色杂様细软布二百一十九疋文采细织布一十五疋大细布三十疋白毛里布三十疋大自鸣钟一座大琉璃灯一圆聚耀烛台一悬琉璃盏异式五百八十一块丁香三十担氷片三十二斤甜肉豆蔲四瓮厢金小箱一只内丁香油蔷薇花油檀香油桂花油各一礶葡萄酒二桶大象牙五支厢金鸟铳二十把厢金马铳二十把精细马铳十把彩色皮带二十佩厢金马铳中用绣彩皮带十佩精细马铳中用精细小马铳二十把短小马铳二十把精细乌铳十把厢金佩刀十把起花佩刀二十把厢金双利劔十把双利阔劔十把起金花单利劔六把照星月水镜一执江河照水镜二执雕制夹板三只起复赵昇朝野类要云已解官持服而朝廷特再推用者名起复起复即夺情也今人以禫后即吉为起复者误试官今诸司官初选即实授唯监察御史中书舍人必先授试职一年满内阁都察院方题实授沿明旧例也按明初范敏试吏部尚书李冕试礼部尚书徐恢试户部尚书茹常试兵部尚书开济试刑部尚书杨靖王暹试侍郎詹徽茹太素试都御史又有试给事中至正德中陆完为试都御史此例今人不知八旗开科八旗乡㑹试开科始于顺治辛卯壬辰至丁酉停止康熙己酉庚戌复举行至丙辰停止丁卯夏五月以亢旱肆赦再复开科之例按开科之例前后稍有不同顺治壬辰乙未满洲蒙古用满文另为一榜庚戌癸丑满洲蒙古槩用汉文即附汉人通为一榜辛未甲戌复开科例仍之征聘不至康熙己未博学宏词之征内外荐剡百八十余人不至者四人浙江应撝谦嗣寅江西魏禧氷叔山西范鄗鼎彪西陜西李颙中孚范登顺治辛丑进士阐明绛州辛复元先生之学与应李以理学着于南北唯魏以古文擅名其兄际瑞弟礼皆有诗名时号宁都三魏祭北海丁卯四月副都御史徐元珙疏请釐正祀典其畧云臣按歴代祀典唐望祀北海于洛州即今河南府也宋望祀北海于孟州即今怀庆府也明亦望祭于怀庆府我朝典制东海祀于莱州南海祀于广州二祀近海诚为允当西海则于蒲州望祭盖西海遥逺循宋明之旧而望祭之宜也至北海则仍祭于怀庆夫宋都于汴而怀庆在其北彼时幽燕皆非宋土即出国门而望北一祭亦权宜之计有明定鼎燕京仍往南而祭北海我朝因之殆非宅中以莅四海之义伏查北镇医无闾山在奉天府属今为北镇山海闗迤北之海非北海乎况盛京发祥重地土厚水深源流绵邈皇上声教四讫幅员之大亘古未有长白山水并乌龙鸭绿诸江亦尽朝宗于海则北海之祭不应仍在怀庆此祀典之急宜釐正者伏查顺治十七年科臣粘本盛题请改祭北岳于浑源州祈下部议嗣后告祭更定于迤北近海地界得㫖下九卿詹事科道㑹议上言明臣丘濬言京师东北乃古碣石沦海之地于此立祀就海而祭为宜濬所云碣石今在永平府但我朝幅员广大混同江水发源长白流入北海今北海之祭应改混同江边望祭可也得㫖允行周张后裔康熙二十四年佥都御史姚缔虞言宋儒周惇颐有开继之功下部议得㫖以惇颐二十九代孙嘉耀世袭五经博士二十六年户科给事中汪晋征言孔孟以来道学之统至宋周程张朱而始着乃程朱二氏久置世袭博士周惇颐子孙亦为博士其张载子孙应一体䘏录九卿等覆议顺治十二年八月据江南布政使司呈请朱熹裔孙煌礼部题授世袭五经博士康熙九年五月礼部覆御史傅世舟疏题授二程裔孙程宗昌程延祀世袭五经博士二十四年四月九卿詹事科道会议佥都御史姚缔虞疏题授周惇颐裔孙嘉耀世袭五经博士张载闗中大儒与濓洛并重载裔孙亦应照例授世袭五经博士陜西巡抚副都御史布哈疏请以载裔孙张梦熊应诏梦熊未及袭而卒以其子从先为博士台湾开科康熙丁卯夏四月福建提督张云翼疏请台湾乡试宜照甘肃宁夏例于闽塲另编字号额中一二名礼部覆准台湾新经归附文教初开应将台湾一府三县生员照甘肃宁夏之例另编字号额外取中举人一名得㫖允行是科五十一名苏峨鳯山县附学生习易经满洲乡试丁卯夏恩诏八旗满洲蒙古汉军原有定例同汉人一体开科取士前因用兵暂行停止今仍照旧举行礼部题请于直𨽻举人额外满洲蒙古取中举人十名另编满字号汉军取中举人五名另编合字号㑹试亦于汉进士额外满洲蒙古取中四名汉军取中二名皆与汉人一体作文考试盛京生员附入在京八旗本年乡试期迫俟庚午辛未科举行云汉尚书顺治初始设汉尚书吏部陈名夏户部谢启光礼部李若琳兵部刘余祐刑部党崇雅工部张鳯翔都察院掌院事左都御史房可壮后惟陈党二人拜相阁臣世祖时拜相者自同安洪文襄外直𨽻四人涿州冯文敏静海髙文端大名成公髙阳李文勤江南四人溧阳陈公武进吕公呉江金文通髙邮王文通山东四人德州谢清义掖县张文安安丘刘公聊城傅公山西二人曲沃李公卫文清河南一人商丘宋文康陜西一人寳鸡党公浙江一人海宁陈公四川一人井研胡公康熙已来拜相者直𨽻四人柏乡魏公寳坻杜文端宛平王公真定梁公江南五人长洲宋文恪崑山徐公丹徒张公合肥李公桐城张公山东三人益都孙文定临胊冯文毅武定李文襄山西一人沁州呉公湖广三人孝感熊公汉阳呉文僖大冶余公浙江一人钱塘黄文僖熊公罢相后再起为礼部尚书己卯复相千秋康氏本朝顺治已来直省民间一产三男者嵗有数十多不胜纪定例官给米三石布十疋而已按南唐时金陵人康国辅娶司马氏一产三男唐主以为瑞皆封将军号千秋康氏柳子厚集有为广南郑尚书奏百姓一产三男状侈为休征想尔时此事絶少故以为祥瑞而优异如此暹罗表康熙二十三年暹罗国进表云启奉大清国皇帝陛下伏以圣明垂统继天立极无为而治德教孚施万国不动而化风雅泽及诸彝巍巍莫则荡荡难名卑国世荷皇恩久沾德化微臣继袭践祚身属遐方莫能仰瞻天颜幸遇贡期敢効输欵颛遣正贡使坤孛述列瓦提二贡使臣坤巴实提瓦抒三贡使臣坤司吝塔瓦喳正通事坤思吝塔披彩辨事文披述嗒新礼嘑等梯航渡海赍捧金叶表文方物译书前至广省差官伴送京师朝贡进献代伸拜舞之诚恪尽臣子之职恭祝皇图巩固帝夀遐昌伏冀俯垂鉴纳存怀逺之义微臣瞻天仰圣不胜屏营之至太皇太后朝仪旧制元旦冬至及太皇太后皇太后万夀节上诣两宫行礼大学士尚书都统已上随驾诣宫前行礼侍郎已下则否二十年御史任某条奏部议随驾官如故侍郎已下于午门前行礼遂为定制裙带官宋时亲王南班之壻号曰西官又谓之裙带官见朝野类要耏耏水在予邑东鄙古西安城下又姓也左传文公十一年宋公于是以门赏耏班汉书功臣表有芒侯耏跖刘熙释名曰耳耏也停止闰月杨光先者新安人明末居京师以劾陈启新妄得敢言名实市侩之魁也康熙六年疏言西洋厯法之弊遂发大难逐钦天监监正加通政使汤若望而夺其位然光先实于厯法毫无所解所言皆舛谬如谓戊申嵗当闰十二月寻觉其非自行检举时已颁行来嵗厯至下诏停止闰月光先寻事败论大辟光先刻一书曰不得已自附于亚圣之辟异端可谓无忌惮矣王蜀闰丙戌年正月后因胡秀林向隐异同求得唐厯乃闰乙酉年十二月遂改用之宋元丰元年嵗在戊午闰正月知定州薛向缴进辽国厯乃在十二月古亦有此见呉曾漫录长白山内大臣觉罗武等谨题为遵㫖看验长白山事康熙十六年四月十五日内大臣觉罗武黙讷一等侍卫兼亲随侍卫首领臣费耀色一等侍卫臣塞䕶礼三等侍卫臣索鼐奉上谕长白山系本朝祖宗发祥之地今乃无确知之人尔等四人前赴镇守乌喇地方将军处选取识路之人往看明白以便酌量行礼臣等钦遵上谕于五月初四日起行本月十四日至盛京十六日由盛京起行本月二十三日至乌喇地方转宣上谕于将军等随查乌喇宁古塔及乌喇猎户所居村庄等处俱无确知长白山之人佥云曾逺望见惟都统尼雅汉之宗族戴穆布鲁原系採猎之人今已老退闲口称我辈原在额赫讷隂地方居住我虽不曾跻长白山之巅曾闻我父云如往猎于长白山脚下获鹿肩负以归途中三宿第四日可至家以此度之长白山离额赫讷隂地方不甚遥逺我不知其他等语因访问虽不曾至长白山如赴额赫讷隂地方水路几日可至陆路几日可至亦有知往额赫讷隂地方陆路之人否据管猎户噶喇大额黑等口称如乘马由陆路前赴额赫讷隂地方十日可至如乘小舟由水路而往途中全无阻滞二十日可至倘遇水涨阻滞难计日期有猎戸喀喇者知赴额赫讷隂地方陆路等语臣等随议毎人㩦三月粮而往又思或三月粮尽或马匹倒毙不能归家亦不可定随语镇守宁古塔将军巴海可载一船米于额赫讷隂地方豫备倘我辈米尽以便于彼处取用将军巴海云大船不能过松阿里河大险处当即载米十七小船至额赫讷隂地方豫备臣等即拟于六月初二日起行又思由水路而往倘遇水涨阻滞稽迟时日不能即至因与噶喇大额黑约我辈乘此马匹肥壮速由陆路往看俟看过长白山回时再由水路逆流而上前赴额赫讷隂地方约定臣等带领固山大萨布素于六月初二日起行经过文德痕河阿虎山库勒讷林祁尔萨河滹沱河沙布尔堪河纳丹佛勒地方辉发江法河木敦林巴克塔河纳尔浑河敦敦山卓龙窝河等处及至讷隂地方江干不意噶喇大额黑乘小舟而行半月程途七日齐至因语固山大萨布素我辈乘小舟由江中逆流前赴额赫讷隂地方汝带领官兵马匹由瓦努湖河逆流而上由佛多和河顺流而下前来额赫讷隂相会约定遣发去后臣等于十一日至额赫讷隂地方固山大萨布素等于初十日已至因前进无路一望林木臣等与固山大萨布素商议令萨布素闲散章京喀达与识路径之喀喇带领毎旗甲士二名前行伐木开路并谕如望见长白山可将行几日方得望见有几许路程相度明确来报我辈住二日亦即起行矣随于十二日遣发前行去后本日据固山大萨布素差人顾素前来报称我等别大人们行三十里至一山顶上望见长白山不甚遥逺似止有一百七八十里等语又续差艾喀来报称先差人来后又至一髙山顶上望见长白山甚明约有百余里山上见有片片白光等语臣等趁未有雨水之时急往看验长白山因留噶喇大额黑督捕珠玤于十三日起行十四日与固山大萨布素等㑹于树林中揣摩开路前进十六日黎明闻鹤鸣六七声十七日云雾迷漫不见山在何处因向鹤鸣处寻路而行适遇路蹊由此前进直至长白山脚下见一处周围林密中央平坦而圆有草无木前面有水其林离住札处半里方尽自林尽处有白桦木宛如栽植香木丛生黄花灿烂臣等随移于彼处住札歩出林外逺望云雾迷山毫无所见臣等近前跪诵纶音礼拜甫毕云雾开散长白山歴歴分明臣等不胜骇异又正值一路可以跻攀中间有平坦胜地如筑成台基遥望山形长阔近观地势颇圆所见片片白光皆氷雪也山髙约有百里山顶有池有五峰围绕临水而立碧水澄清波纹荡漾殊为可观池畔无草木臣等所立山峰去池水约有五十余丈地週围寛阔约有三四十里池北岸有立熊一望之甚小其绕池诸峰势若倾頽颇骇瞻视正南一峰较诸峰稍低宛然如门池水不流山间处处有水由左流者则为扣阿里乌喇河右流者则为大讷隂河小讷隂河绕山皆平林逺望诸山皆低相视毕礼拜下山之际峰头有鹿一羣他鹿皆奔独有七鹿如人推状自山峰陆续滚至山下闲散章京毕杨武里等驻立之处臣等不胜骇异因思正在乏食此殆山灵赐与钦差大臣者随望山叩谢收其七鹿臣等上山之时原有七人也自得鹿之处退至二三十歩回首瞻望又忽然云雾迷山臣等因清净胜地不宜久留于十八日言旋回至先望见长白山之处因云雾蒙笼遂不得复见山光矣二十一日回至二讷隂河合流之处二十五日回至恰库河此河乃讷隂东流㑹合之所二十八日正行之际适遇颁到敕㫖臣等不胜欢忭捧读敕㫖感激靡尽当经叩头谢恩讫二十九日因马瘦不堪驰驱自恰库河水路乘小舟而归经过色克腾险处图白黑险处噶尔汉险处噶大浑险处萨满险处萨克钖险处法克钖险处松阿里大险处多浑险处乘一叶小舟歴此大江九险得以无恙而渡者皆仰赖皇上洪福之所致也七月初二日回至乌喇地方又往看宁古塔等处地方于本月十二日至宁古塔徧看㑹宁府等处地方毕于七月十七日自宁古塔起行八月二十一日抵京师臣等奉命于人迹罕到之处创辟路径行于不见日色深林之际无一日阻滞得见长白山皆我皇上敬念祖宗诚心感格神明之效也缘系钦差事宜谨疏奏闻奉㫖长白山祖宗发祥重地竒蹟甚多山灵宜加封号永着祀典以昭国家茂膺神贶之意着礼部㑹同内阁详议具奏礼部覆疏金史大定十二年封长白山为兴国灵应王明昌四年又加封开天𢎞圣帝明洪武三年并去岳镇王公封号止称为神今本朝祭五岳五镇俱称岳镇之神相应将长白山封为长白山之神相择吉地建祠照五岳例毎年春秋二季致祭祭祀所行礼仪应用等物亦照五岳今未建祠之前应特遣大臣往封致祭其封神祭文及毎年春秋二次祭文交与翰林院撰拟工部酌量题请建造祠宇成日始行春秋二祭可也奉㫖这建祠致祭事宜着再详议具奏山东解元山东解元在明时仕多不达至顺治戊子吾邑伊中丞翕菴以乙未改翰林授御史今至节钺甲午大嵩赵庶常浮山以己未丙午郓城魏侍读子相以丙辰壬子滨州王检讨甲先以癸丑乙卯德州李编修紫澜以丙辰丁巳诸城王编修何思以己未辛酉德州孙检讨子未以乙丑丁卯阳谷刘庶常以辛未凡歴十五科而入翰林者八人崇祯纪事崇祯纪事呉郡姚宗典所着其中纪载多失实而独于宜兴故相盛称其功又见𢎞光大记一书亦多出传闻如云某年月日刘泽清杀其叔孔和孔和长山故相国青岳先生鸿训子部领义兵至淮泽清忌而杀之非其族也又云流贼伪制将军某至济南推官钟性朴死之钟字文子顺天人癸未进士本朝顺治初为济南府推官后擢提学道予即其庚寅首取士也而谓死流贼之难何也县名避年号顺治中改嘉兴府崇德县为石门县以避太宗年号也明穆宗朝亦改隆庆州为延庆州许重熙五陵注略曰宋时皆改郡邑名以就年号如祥符绍兴之类国初亦以洪武名其门避年号非古也𤣥狐本朝极贵𤣥狐次貂次猞猁狲𤣥狐惟王公以上始得服康熙十一年重定衣服等威之制三品以上始得服貂及猞猁狲未久复故日讲官每嵗赐貂自滇中告变停赐康熙十九年乃徧赐讲官九人遵化改州康熙十六年以孝陵故陞遵化县为州以丰润县属之知县郑侨生即陞知州后歴官湖广提学佥事乡饮酒礼康熙己酉顺天府尹疏请八旗一体行乡饮酒礼从之池北偶谈卷四池北偶谈卷五钦定四库全书池北偶谈巻五刑部尚书王士祯撰朱公遣婢帖总河尚书义乌梅麓朱公温然长者以清慎受知世祖皇帝后赍志以殁又无嗣子近见公遣婢帖真盛德事录之以示后生知前辈用心如此帖云前送回张氏女子原无大过只是娃子气好言教导不甚知省诚恐声色相加流入婢子一类所以量给衣饰还其父母初时原是待年五六日后便有遣归之意故自后并无半语谐谑犹然处子也而此女临去时哭泣甚悲旣恐人笑又恐人不相信不肖甚怜之足下可将此女原无大过完璧归赵一段缘由向其父母中媒昌言明白以便此女将来易于择壻也康熙中徐兖淮扬间人盛传朱公死为河神十一年总河王中丞徇民情疏请建祠济宁下部议寝其事按公此事与宋张乖崖及明左都御史沂州王公璟事略同王事见西园杂记申殷张永年申和孟节愍公长子有文章志行以诗名河朔间同学多为大官申独隐居不出有故人自京师寄书申报以诗云日日秋隂命笋舆故人天上落双鱼荷花未老新醪熟为道无闲作报书其简傲如此一时同隐广羊山中者有殷岳宗山张盖覆舆殷工五言古诗平生不解为近体常为睢宁令辄自罢归张善草书通轻侠晚值乱离凿坏以居不与人接人有侦之者或夜读经传达旦时或痛哭张赠申诗云草泽贤豪尽上书奎章阁外即公车我甘渔父因衰老独有涵光是隐居后发狂死和孟为立传刻其遗诗二巻韩计北平韩鼎业字子新流寓中州李空同墓在禹州山中为流贼所发韩收其骸骨𦵏之呉江计孝廉甫草游河北访谢榛墓于邺西门外为立碣表曰明诗人谢茂秦墓二事皆有古人之风按空同山在禹州与具茨接献吉本扶沟人且生于汴故取为号殁即𦵏焉非平凉之空同山也骆金吾骆养性字泰如京师人崇祯朝为大金吾熊鱼山姜如农二公俱以直言得罪下锦衣狱一日漏下二鼓一小中官持怀宗御笔至云谕骆某即取熊姜二犯絶命缴骆附奏缴㫖略云言官果有罪当明正典刑与天下共弃之今昏夜以片纸付臣杀二諌官臣不敢奉诏奏上帝怒为之霁二公皆得不死骆至顺治中尚在宋荔裳尝识之左良玉左良玉偃蹇武昌不奉朝命其东下以讨马阮为名实叛逆也侯方域为宁南侯传以私恩语多失实论者犹以是予之董卓传卓旣废立乃与司徒黄琬司空杨彪俱带铁锧诣阙上书追理陈蕃窦武及诸党人以从人望古来奸贼依倚盗名类同一辙如此张黻庐陵张干臣学士世祖黻明成化时仕为后军都督府经歴尝以救林见素得罪与陈白沙交善予从学士处见白沙送别诗手蹟云草阁春风忽两人坐临江水看江云寻常肝肺诗中写六十头颅镜里分落絮风惊还着树行人日出又离羣布帆逺下南京道望断梅闗不见君张氏以理学直谏为家学其渊源有自矣王烈女张秋王烈女名娇诸生王碧侯女风姿絶世而骀宕不羁崇祯辛巳冬张秋被兵将犯烈女女大骂而死血凝河氷经春不化葛端肃公家训德平葛端肃公为明嘉隆间名臣东阿于文定公称大臣有德望者独推公公与予家世姻娅先太师公长女公孙妇也尝读公家训谨录数则于左予初仕为彰德府推官视府篆遇冬至在赵王府庆贺毕王传令㫖各官即以朝服见予谓朝王旧礼皆吉服今遽更变不敢从王令长史持一册来云此书开载应朝服予谓旣非沿习又无素考一旦改度理不可从所持不知何典记未可遽信长史复启王大怒将引礼官拷掠欲以恐喝长史复来云殿下盛怒不具朝服恐不容见予曰不见亦得即请于朝违令㫖之罪亦可认若不应服而服则闗系甚大各官罪不可测闻宁藩初令各官朝服惟李梦阳不肯事竟如何长史往复良久日已髙王遂令照常吉服朝见后见崔后渠公云不图子有是识有是力也予在邺三年余毎公出必自赍盘费县驿私餽下程俱不敢受尝至汴城查盘事毕以余金买铜茶壶一具遇大风雪黄河氷不可渡待于河上仍鬻壶以为途费今闻里甲驿逓之费至于不可纪极如之何民不贫困流亡也予遇急缺风宪行取时年二十九嵗限以十月到部旧例选科道三十以上方得与若迟两月即合例予平生谓处事最不可用意才用意便非顺天命故依限赴部吕文选从周诧曰君年二十九例不得选台省予曰自知无分居数日授兵部主事守山海闗冢宰汪诚斋语左都御史王浚川公曰葛君年二十九更两月则及格矣渠不肯候是其人亦可取公曰是予山东提学时门生也在彰德甚有声崔后渠亟称之公又语予曰君不谋台省良有见居官何必台省能称职即是好官耳予乡平度李正夫以文选副郎改翰林部例一人出衙门则举同乡一人为代武城王舜渠及邢北原先荐予于正夫正夫遂告之冢宰文选皆曰可予素不识正夫特相过访屏人曰今见乡兄吾所举可谓得人且曰吕东汇欲兄一见予有难色正夫又曰兄谓铨曹不易见耶我当同兄一往予曰否否旣已见矣则当有言是渉于求吾弗能也正夫曰今求者多以为事当出于某故皆不得而兄顾以一见为难乎予曰鄙志以为不可求故不能从正夫又曰昨王道思荐李中麓东汇谓某已荐兄今胡如此予曰中麓两同年也素相厚得吏部犹我也况中麓不在京师岂可令士大夫谓某潜与之争乎请乡兄遂荐之正夫乃怅然罢去于是决用中麓矣予诣正夫谢相负之罪正夫曰予初不知兄之髙如是山东正气也吾重之有加于代吾为吏部矣郭君弼亦称道以为君子立身当如是后中麓以文选陞太常值予服阕以予前相让之意仍欲荐予与冢宰许松臯公曁文选王象山嘉宾言皆允乃作书促予北上时以日浅不可遂行比至都有旧吏部林东城春周枣山卿皆以起复先至中麓甚憾予迟旣数日偶吏部有胡缨溪鲸者不为衆僚喜议欲出之于外以为予地中麓间来语予予曰挤人而夺其位此岂君子之心果如所云予当乞病归必不忍就也且前日吾能让兄今顾可攘人乎中麓曰迂哉葛子予曰诚然宁迂勿躁也中麓意乃止越数日祠祭主事缺补之予在山海时陶真人仲文以辽阳库官任满回夹带军妻至闗诘出予发巡捕指挥徐鳯仪问究军妻解回原卫仲文家人依律问拟追问渠甚衔之渠妻与闗民张鸾妻结为姊妹仲文至京有真人之宠鸾与妻遂相往来徐是山纬守闗因盘诘武定侯郭勋家人被其诬奏至于逮系仲文语人曰山海主事亦可拿乎意盖在予也时予以起复至京詹角山语予曰此人不可不防予曰祸福固有定数不能宛曲求解听之而已予寻补礼部迁仪制郎中仲文时加礼部尚书择日来部到任予与衆僚议不可相见是日当託故皆不入部衆以为然至日渠来见四司无人各留一名帖而去竟亦无如之何也宁府宸濠反同谋者郡王将军而下若干人本犯皆令自尽家属发髙墻禁锢后命科道官各一人至彼看议姑容回本府为庶人旣得脱禁辄复营谋请封夏桂洲掌礼部时为之题覆酌量俱准袭中尉女皆为乡君已封若干人矣予在仪制有接踵奏请者予查刑部移来原题稿其祖若父皆亲同谋反人遂具稿叅驳呈严介溪宗伯严曰此事桂洲久已准行今遽变易桂老在阁岂不取怪况予亦江西人先已准封我乃叅之人其谓我何予曰郎中亦知桂翁在阁翻异所行必当致怒然法不可行只得据正题覆意外之祸听之而已旣具题桂洲竟拟㫖云某等你部里旣查系谋反者子孙都不准袭今后再有奏扰的治罪不饶全无怒意盖亦自知先题准之非得此一解永无后虞也宁藩逆废只令弋阳王以本爵管理府事渠乃无涯之心萌初求审理刑吏部题覆与之旣以教授辅导职卑耻同各府奏欲以审理辅导予在仪司叅之以为郡王府止有教授亲王乃有审理弋阳王虽理府事爵实郡王据称添有审理已为非分今又卑薄教授欲以审理辅导理刑之官非可以兼辅导若如所请将来陇蜀之请又不知其如何所据弋阳王拱樻非望奏渎祈天语严加戒饬雅宜安分恪守成宪无得仍前妄意奏扰自取罪愆奉㫖是拱樻屡有奏扰不务安静着今后恪遵宪章保守禄位毋得听信拨置自取罪愆明㫖昭然宜知警戒各衙门亦当稍知裁抑矣未几奏乞长史吏部郎选与长史二人又乞校尉兵部又题与校尉五十名其校尉巾带奏乞照例给与事在仪制司予谕其赍本人曰亲郡王各有体制原不相同今弋阳王欲全比亲王是入继亲王也何谓以本爵管理府事汝速归启王宜安分吾决不与渠曰兵部已与校尉校尉应有巾带予曰此自兵部大错校尉可有巾带决不可得后长史亦竟被言官叅革云予自陜西布政使入觐帑羡一无所㩦有时相子官太常尚宝同衆邀饮亦只照常送一帕仪吏白他省藩司未尝有以此送严管家者而顾以贻其主人恐嗔怪予曰厚则吾力实有不能相谅与否听之而已严管家者分宜家人严年也巡抚培养一方元气不比巡按专有发奸擿伏之任故贵寛简长厚予在河南只重循良有司不奖喜事猎虚名者更严禁贪酷之吏常刻木榜曰尔之俸薪皆出于民更残民以逞取充囊槖不有明罚必有幽责不于其身必于其子孙后予在吏部佐中外考察数四旧属官鲜以贪墨败者不可谓无所感孚也然待人而兴犹属庸士若豪杰则自知砥砺矣勉之勉之予在吏部四载余两推太宰一次相公各有所託且曰即以元辅次辅所荐为正陪予谓冢宰统百官均四海一遂柄用大闗君子小人之进退须从人望乌可徇人竟推南太宰周公延疏上大拂时相意得调㫖另推两员来看二公复申前请谓阁中已秘揭荐过非此二人不可予不能从明日东阙会推更推总宪屠公侨一廷相顾不言而罢予径出至端门杨虞坡兄趋来同行曰今日之举正人增气多矣兄不见环听者悚然乎疏上相公大怒果各具揭荐所嘱者且云吏部偏执意见越三日疏揭俱不发闻上共纳袍袖中左右莫测又数日忽宣召吏部守礼趋至迎和门中官捧御笔特㫖出批部疏面云着黙复职之任黙者福建李古冲时家居故云圣明总揽干断不惑私议两相受上眷知之深费许多心计竟不能用一私人岂寻常世主所及哉陶仲文旣荷宠异常入直万夀宫时于便殿赐坐赐食从容谈论闻上两次询大臣臧否至守礼则先发云此朕所素知是在礼部山陜河南有声者闻他清操如故陶出辄恚愤累日语其徒曰葛与川公好造化上毎访问诸大臣便先称之盖修旧怨不能遂其中伤也此自鬼神呵䕶然圣德髙明埒于大造吾子孙当世知所以报称可也丙辰自南京谢政归里旧宅已推与弟姪辈始自营第一区检笥中得二百余金查庄上畜粮仅数百石于是年期起室一进约数年竣工兴作之费毎至称贷尔辈其知缔造之艰兢兢保守之此宅以有家庙家塾几世未析百口同居势不得不从阔大以后子孙出居毎宅寛只许五楹深约三四进勿妄扳援此宅规制其同爨弟姪辈欲析居时除尔曾祖见产𤓰分之外各与城宅一区乡庄一所田二顷茔地数亩以称予亲亲之谊予在仕途三十年今得优游林下于世味淡然相忘似皆得简静力士大夫但有为名使人喜之心做官就要矫激自炫以急人知煦煦行惠至违道以要虚誉居乡必不能修己逺利表正风俗即知自好亦多甘为乡愿之行俟命君子所谓无入而不自得盖以立身行己自有法度对不自失而言耳顾居乡无难只要在家读书静坐不管门事敦伦理屏嗜慾勿干请有司禁絶假託用势者耳若做官要做人事事念念为义为公成败利钝皆无足计须先知内外检㸃卓然自立不依阿淟涊附人持法公平宅心忠恕勿恃一守而轻侪慢民勿为宦成而肆志傲物兢兢翼翼作事谋始凡自我行务上有益于朝廷下有利于生民而无求赫赫之名其庶矣大凡人能清约即能秉正事无不可为夫出处一机尔辈自今即学亷静无欲异日居官自当得力使人称为清白吏子孙可矣又二则曰同年中天植忠直吾不如郭君弼嘉靖癸巳十月予行取至京君弼为御史暇则相见十二日夜星陨如雨无一人建言者五日后君弼过我曰兄能为程舜敷否予曰兄欲为杨实卿乎盖杨曾论邵真人下狱追主使之人并逮舜敷不隐得谪故戏及君弼因曰星陨大变举朝无言者我言官也数日来甚不得已已草奏矣兄为我讨论之疏上三日不下君弼复过曰事不测矣少顷逮锦衣狱复奏上着拿来午门前打四十棍锦衣夹拶已近百矣两腿露骨死而复甦予视之初无悔意旣而巡按苏松釐奸剔弊临满止为朱玉峰建一坊题曰崇德为文衡山建一坊题曰表节虽顾味斋在阁中亦不及也后迁顺天巡抚时夏桂洲起用南来各巡抚皆候境上保定巡抚苏舜泽以书邀君弼君弼辞之未几以地方小事票令闲住旣以太宰熊北源荐起督宣大总兵张达轻出犯敌营阵亡事出顷刻君弼驻阳和相去二百里比夜始知给事中唐禹劾其不救下锦衣械系打一百谪戍镇鲁今十余年矣行乎患难无所怨尤忠直之性挫而愈厉是吾所瞠若者也雅性恪介吾不如呉汝荐盖其幼时性慕冲𤣥故于世味澹然无欲予在仪制时汝荐为户部郎中一日来司中见架上纸十余刀问曰此何用予曰将以换书曰此官物换书则其私也予曰户部亦有之兄何所用曰公则用余则贮司库以待来者后守庐州府治对有山所出柴木旧供府用曰此官物也计其值皆入库作正数他可知矣母卒于官扶䘮归宅为水所坏借其族兄房三间停柩且居之不谓陋也继补保定则宿于堂之东间十日始一入宅亷静之风僚属皆化时谷近沧为属髙阳令深服之巡抚真保时山陜地震阁臣以考察京官应之李南渠任其事九卿以下皆列为等第汝荐以李同年得在一等与严世蕃徐陟陆炜赵文华辈同列渠甚病之时予免归遗予书曰今次考察及九卿甚异事所谓一网打尽矣吾尚可久居此乎未几竟引疾归避居山寺数月不一至其家如此髙举岂吾所及公隆万间复起歴户部尚书左都御史功名气节一代仰之如山斗及其殁后毎生忌日祷祀冢祠下辄千百人文集若干巻孙尚寳卿昕翰林编修曦刻之家塾荐隐逸康熙十年浙抚范中丞荐山林隐逸鄞县葛世振明崇祯庚辰第二人翰林编修也旣以老疾辞不赴复奉温㫖敦迫再以疾辞遂允其请又荐布衣董汉䇿以科道试用寻为御史劾罢至下诸法司而秦督鄂善荐盩厔布衣李颙辞不至颙起田畯尝一就科举遂隐居读书修明横渠蓝田之学富平李天生因笃昔尝为予言之蔡卞白敏中人有不可以一节取者宋史载蔡卞歴扬广越润陈五州广州寳贝丛凑一无所取及徙越夷人清其去以蔷薇露洒衣送之即此一事论之虽与沉香载石同称可也而乃出于卞之巨姦白敏中在郎署李卫公器之多所延誉遗钱十万俾㑹省阁诸公宴已有日时秋霖渉旬贺拔悳员外求官不得将欲出京来别悳与敏中同年阍人告以方候朝官悳驻车留书叙灞游之困敏中得书叹曰士穷达当有时命岂有美馔上邀当路豪贵而反遗故人遂召悳先宴旣而朝贵闻与悳宴衆皆去异日敏中谢卫公以留故人负于推引卫公称之曰此真古人所为以此一节观之敏中过人逺甚然史称敏中受知德裕荐知制诰寻为翰林学士至大用及德裕之贬诋之不遗余力议者訾恶敏中相业略无足称怙威肆行卒谥曰丑而党附宗闵摈斥卫公尤为当世鄙薄秦太虚着论谓敏中不独负德裕抑且负国家聨语张忠定公一为司空两为总宪以功名着累朝又乡㑹试得人最盛如刘文正理顺呉忠节麟征冯中丞元飏尚书元颷夏考功允彝及周挹斋延儒辈皆门生也少时见公㕔一聨云门多将相文中子身系安危郭令公先忠勤公家训先髙祖泺川公登嘉靖辛丑进士为贵州叅议以王事殁于黔赠太仆寺少卿子六人长赠布政使之翰次户部左侍郎赠尚书讳之垣即先曾祖也次户部员外郎之辅次淮安府同知之城次浙江按察使之猷次髙阳知县之栋公教诸子最严家训云所存者必皆道义之心非道义之心勿汝存也制之而已矣所行者必皆道义之事非道义之事勿汝行也慎之而已矣所友者必皆读书之人非读书之人勿汝友也逺之而已矣所言者必皆读书之言非读书之言勿汝言也诺之而已矣今刻石忠勤祠中先祖方伯公督不肖兄弟恒举此训㕔事屏壁间亦皆书之忠勤公诸孙髙祖忠勤公一日拥诸孙膝上时伯祖太师公象干方伯公象坤光禄公象蒙皆方七八嵗公戏问太师曰汝将来中第几应曰第二问方伯曰第一问光禄亦曰第二公喜其后方伯中嘉靖甲子解元光禄隆庆丁卯太师隆庆庚午皆第二人如其言四伯祖孝亷公象泰癸酉亦第二人其后叔祖户部公象斗翰林公象节中丞公象恒皆以戊子先祖方伯公象晋以甲午叔祖考功公象春以癸卯相继乡荐皆成进士向见谈荟诸书所载多讹舛详述之司徒公歴仕录曾祖大司徒公常自纂歴仕录一卷谨录数则于左以为家训云予初选荆州府推官出京时即闻彼地士大夫有好请託者予槩不敢从时如江陵相公乃翁曹都宪年伯纪山公亦不徇从后遂絶无以竿牍来者乡官薛太守云泽自京师回传江陵公语曰王公大有执持我甚服之楚抚某公陞任取荆州杉板二十副计费数百金太守赵公难之以问予予曰公政绩甚着且屡登荐牍今送杉板是贿而求荐也不可赵公韪之已而荐竟居首赵公名贤汝阳人歴官南吏部尚书荆州府库有王府故禄银辽王差校尉取讨未发时孙太守入觐通判王某署府事王提库吏雷大夏立毙杖下其兄具告抚按俱行推官王三月不发犯人予欲报叅长史不得已始发下犯人十四名皆羁监王怒出府往道署署门闭遂至府前登鼓楼予与太守赵公同至鼓楼谒王王怒甚云王推官辱我我何面目管束诸宗仪赵公力辞罢去予随以事至省过荆门州谒巡抚同乡谷近沧公公曰王府事不可激予应曰亦不可徇公曰昔有神童见一老僧僧曰汝进一歩则死退一歩则亡神童应曰旁行一歩亦有何妨子正宜旁行时也予曰云何公曰子令家累且归而身出查盘俟王稍气平仍具文来我再添一官会鞫庶好担当予曰诺归即送家累杞县令姪象坤处次日遂赴永州月余回同岳州推官辛君㑹讯凡问军一徒五王怒愈甚然竟无所施王素不道后发髙墻禁锢云予为举人时以太仆府君忠勤死事入京乞卹时严世蕃用事贿赂公行予谓纵赂得之适足为先人辱遂竟归归督诸弟子姪昼夜闭户读书相继成立竟得卹典予以给事中充正使与礼部员外郎同年蹇理菴公册封郑府崇德王事完即日行餽谢甚腆一无所受理菴与予意同后理菴官至蓟辽总督兵部侍郎穆宗时陈皇后出中宫外人心不安予具疏请皇后正位中宫以端治本奉㫖后侍朕久无子多病移居别宫以畅意耳汝不知内庭事妄言耶再上疏言皇后乃先帝选择以遗陛下有闗雎樛木之德抑郁成疾已为不可乃云别宫畅意岂有夫妇睽离而畅者哉奉㫖后疾调理稍愈即还本宫湖广有大奸曰何心隐即何夫山即何两川即梁无忌即梁光益的名梁汝元本江西永丰人以侵欺皇木银两犯罪拒捕杀伤呉善五等六人初拟死罪后得末减充贵州卫军逃去各省及孝感县倏往倏来假讲学为名聚衆扰害地方种种不法各省歴年访缉不获皆有卷案万厯七年新店把总朱心学于祁门县获之予发候按察使查卷问理已而心隐病死后数年台省诸公尚有为何称寃者盖以假讲学之名遂为所惑实不知其有各省访拿卷案耳迄今公论始明予为户部侍郎管太仓见仓斛斗其一独大异常问之云凡粮到仓该仓斗级毎人先支一斗此旧规也予曰是何言即照常私与亦是违法况另置大斗乎即禁革之是年修总督仓塲公署或云此银例出各仓斗级予曰是乌可行宜乎大斗私索也乃与大司农张心斋公言部发帑金修之着为例予平日不嘱託官府故入仕亦不徇人请託万厯十八年太夫人夀日乡人具轴礼来贺者余三百人予曰某素不敢管人家闲事有何德于乡党敢劳诸君答曰正以公不説事不害人大家隂受其赐故来耳予初考选刑科即请益于掌科朱后菴公公曰切记不可听人主使为他人报私仇坏自己名节予佩服之后果有具稿暗送欲书予名者急谢去之月余同乡一道长却持此本问予予以实告不可染但唯唯越数日竟上之识者骇异果以此败官前辈渉歴事久多有髙见有疑难事不能自决不可不以咨问予曾有二事一请教兵部侍郎呉公望湖一请教兵部尚书张公心斋二公论甚透切予深服之予生平得朋友之益居多同学于公华峰等同僚吏部尚书赵公汝泉等同年兵部尚书刘公节斋等刘公在省尤相得予家居刘总督两广闻予病书来若疾痛之在其身寄桑寄生药者再兵部尚书邯郸张公𢎞轩总督蓟辽书来林下者二毎自念未能酬报吾子孙记之报之业师魏云汀先生讳智任知县同僚荆州府知府赵公汝泉名贤河南汝阳人吏部尚书徐公思重名学谟直𨽻嘉定人礼部尚书孙公山名用福建人知府江公心源名一麟都御史省中何公来山名起鸣四川人韩公元川名楫满州人通政梁公静斋名问孟河南人都御史张公湖东名卤仪封人都御史丁公观峰名懋儒东昌人知府朱公后菴名绘平定人少卿温公一斋名纯泾阳人尚书鸿胪寺贾公虚菴名儒鸡泽人左少卿南太仆刘公仁轩名稳衡阳人少卿许公敬菴名孚逺海盐人侍郎顺天府丞朱公越峥名南雍山隂人太仆卿户部张公心斋名学颜肥乡人兵部尚书刘公紫山名思问孟县人南户部尚书杨公梦山名巍海丰人吏部尚书王公云泽名廷瞻黄州人尚书王公后斋名友贤宁乡人尚书公生平笃于师友魏嵗贡智公之师也公旣贵常遇诸涂让其乘骑于魏扶持上下而身跨蹇驴以从乡人至今称之方伯公遗事先祖方伯公年九十余读书排纂不辍虽盛夏衣冠危坐未尝见其科跣常揭一聨于㕔事云绍祖宗一脉真传克勤克俭教子孙两行正路惟读惟耕斋中一聨云容人所不能容忍人所不可忍癸巳嵗作自祭文有云不敢䘮心不求满意能甘澹泊能忍闲气九十年来于心无愧可偕衆而同游可含笑而长逝盖实录云公年虽大耋时时夜梦侍先曾祖司徒府君或跪受扑责如过庭时云方伯公同学方伯公少在京邸从青州张见尧先生学同学者临胊冯文敏公蒙隂公文介公冯与公同年生方伯少两嵗兄事之后为诸生受知提学理菴蹇公召入书院凡四人则公及济宁于中丞若瀛临清栁尚书佐其一即文介也方伯公答人诗方伯公素不喜修炼之説恒掲宁静澹泊四字于壁读书眠食外惟瞑坐调息而已尝有答侯晋阳大叅一絶句云问余何事容颜好曾受髙人秘法传打叠身心无一事饥来喫饭倦时眠公殁时不肖年二十矣回忆公一言一行真羲皇以上人也按饥来喫饭倦时眠乃传灯录义海禅师语王阳明与人论学亦曾引之方伯公知人二伯祖方伯中宇公年十八领解为嘉靖甲子明年乙丑成进士歴仕山西左布政使卒官贫至无以殓抚按以下为醵金治后事乃得归清正名臣也公藻鑑尤精为河南提学时万厯壬午乡试榜将发直指问公曰解头当属何人公曰杞之周九臯否则汝阳李宗延耳已而周果领解李次之李公仕至户部尚书侍御公殉节伯父侍御百斯公登崇祯元年戊辰进士入翰林改御史甲申公家食已八年矣闻三月十九日之变同妻子尽节于几案间得手书一纸云京师卒破圣主殉社稷予闻之雪涕沾衣不及攀龙髯而殉命遂偕妻于氏子士和併命寝室命也奈何葬从薄从速随时也公清介忠信言笑不茍须眉若神𦵏日㑹者万人莫不流涕南城陈伯玑允衡论次公遗集比之宋江文忠万里云崑山归庄元恭诗云鼎湖痛絶竞攀龙城守诸公继扈从谁是简书无诮责独捐顶踵又从容九泉骨近平原庙千古名齐日观峰欣慕执鞭嗟隔世好凭诗句想遗踪王刘二竒士予乡王遵坦字太平益都人太仆少卿潆之子刘孔和字节之长山人相国鸿训之子二人皆负气跅相友善王居家桑谷刘居长白皆有林泉之美崇祯间见天下将乱散财结客甲申嵗孔和杀闯贼伪令率精骑万人南赴金陵至淮隂以兵属刘泽清泽清与孔和素交时为藩镇贵重无比然好为诗一日大会将吏广坐朗吟宾佐交口誉之孔和仰视独无语强问之曰公诚名将才然此事定复不急泽清怒罢酒宾客皆惶惧失次孔和傲然而出泽清益怒遣人追及舟中杀之已而金陵以为副总兵官则孔和死数日矣遵坦入本朝随肃王平蜀为巡抚四川都御史卒于阆刘有奕棋赠丘将军长歌云伏生之里大将出生来所志惟马革幕中已多指视功疆埸血战不胜笔堪嗟再谒典连敖不知三世还执㦸别君十载一瞬间歴尽锋镝与梏桎背贵那可入韩罪睛白聊足嘲呉刻多君谈笑贯索中坐待明光销蠧蚀昨闻广武拜军师圣主怀邦丈人吉如今驱战真市人聒聒怒蛙谁与轼愿君横臂障东海莫令桑梓生荆棘安有健儿把犁鉏但见春林巢小鳦从来外攘必内安隐忧不在河北贼夜凉浮白戒谈事更向局中问刼急已知文伟能办贼不待当塲辨白黑赞君敛手推棋枰论兵艾艾终羞吃君功定可勒燕然我诗空须锦罽织王有诗云怪鸱扑人山鬼叫草际幽燐旧年少古冢老貍夜宴宾髑髅为盘罗八珍𤣥熊文豹甘作使噤不敢言但相指夫君意气不自持拔劔向风劔光死一身谁遣困蓬蒿唿天喝月未足豪驴嵴如柴少鞯勒小挫风期非我曹愁多欢少天白头倒掷河水西向流一寸之心括千古元气茫茫生百忧金盆濯足锦为厠以此相酬已堪恚寄语听氷九尾儿鹧鸪啼上寒枫枝刘又有赠王诗云都无杀者黄江夏岂有食之严郑公后竟死刘泽清手与黄祖事絶类云丘名磊邹平人少为诸生有才名后走辽东诣军门上书积功至总兵官佩镇东将军印亦死泽清之手节义王氏亳州人李殿机妻也殿机父死于法母张氏没官给配象房校尉王福殿机因冒王姓继粥于红旗厄尔库家王氏在本籍年三十四嵗矣叔兄强之嫁誓死不从康熙二十八年觅夫至京师时殿机已配萧氏矣南城御史阮尔询具疏上闻竟为夫妇殿机萧氏皆断出为民同归于亳封丘古蹟同年岳给事镇九起家封丘知县有古循良之风唐髙达夫尝为县尉向无专祠岳于西门外剏祠祀之县南黄池北虫牢皆春秋古蹟又有青陵台韩凭妻冢岳皆为建祠立碑表之此事近今长吏所少池北偶谈卷五池北偶谈卷六钦定四库全书池北偶谈卷六刑部尚书王士祯撰李太守近日亷吏以松江知府李正华为第一正华贡士献县人予乡李御史按下江诛鉏豪右有海忠介之风中䜛被逮呉民号泣攀送者数万人旣登舟僚属皆在相视挥涕正华最后至㩦一酒瓢满酌送侍御慷慨言曰吾曹期不愧天日不愧朝廷不愧百姓耳成败利钝造物司之公今日之行荣于登仙诸君何至作楚囚相对耶侍御掀髯大笑诸君改容谢之后以考成不及格镌级去行之日囊无一钱松江人醵金数百强投舟中复人制一衣献之凡数千领正华一无所受松人走白巡抚中丞下檄使受之移书慰勉乃量受为行李之费旣归家骑一驴往来田间嵗一至郡城南鼎甫官河间时与之往还甚稔予过献问其所居在县西门数椽仅蔽风雨云重庆三忠献贼自荆州上崃攻陷重庆蜀抚都御史陈公重庆太守王公巴县令王公同日骂贼被磔死酆都林君明儁作三忠传今巴人立三忠祠祀之杨太常杨怀玉者以琴供奉明怀宗官太常丞鼎革后㩦赐琴流转呉越间文士多为赋诗絶似宋末注水云也同时有伊尔弢者㑹稽人亦以琴供奉禁中兴化李镜月有长歌赠之悽婉可诵二烈女丙寅六月福建巡抚张仲举疏言闽县未婚烈女呉淑鳯从容尽节矢志靡他连江县未婚烈女杨聨姐投缳就义百折不回部议奉㫖旌表文柔文柔者李之仪端叔配胡武平宿孙女也为东坡所知唿为法喜上人东坡南迁手自制衣以赆曰我一女子受此等人知复何憾耶见端叔自撰墓志二文正墓元耶律文正明李文正墓皆在都城西近畏吾村王文贞公云为孝亷时见耶律王墓上断碑尚可读二十余年来墓田归旗下此碑无从复问西涯墓抔土仅存明万厯时有进士王文迈者曾为封树畿辅人物志云公墓在阜城门外畏吾村后人式微丽牲之石不复有矣张綵张綵焦芳刘宇曹元皆为逆瑾爪牙腹心而綵又其乡人也苑洛见闻录独称綵遏止逆瑾功德数事谓大学士焦芳导瑾为恶刘宇首阿附瑾綵皆劝退之如是不下十余条孝子慈孙百世不改而苑洛以乡曲之故乱天下万世公是非亦见其愚矣蔡道宪蔡公道宪闽人以进士为长沙府推官数梦与宋李忠节公芾酬酢后天兵下湖南蔡殉节潭人嵗时报赛常见二公往来车骑甚盛全州谢石臞记其事云事叔至孝宣城施愚山少孤事叔誉至孝一日值叔诞辰大集亲戚上夀而叔以小故忤意坚卧不起愚山跪榻前移晷辛亥客都门毎忆叔辄涕泗事叔如此古人所希有也誉有遗诗一卷愚山属予为论定序而行之张待问予邑新城本长山县地元始为县閲长山志名宦宋止知县翟大顺一人丞簿则有明以前无考适閲东轩笔录得张待问一人知志之阙漏多矣张待问为淄川长山县主簿县有卢伯达者与曹侍中利用通姻复凭世廕大为邑患县令惮其势莫敢与较张一日承令乏适伯达以讼至庭即数其累犯杖之未几伯达之姪士伦来为本路转运使人皆为张危之或劝令自免去张曰卢公贤者肯衔隙以害公正之吏乎了不婴意一日士伦巡案至邑召张语之曰君健吏也吾叔赖君惩之今变节为善士矣为发荐章而去待问固不愧名宦乃士伦亦乡之贤大夫也录之以补志乘之阙孔公父子史载孔道辅原鲁使契丹优人以文宣王为戏道辅艴然径出渑水燕谈载元祐中上元驾幸迎祥池宴从臣伶人以先圣为戏刑部侍郎孔宗翰奏唐文宗时有为此戏者诏斥之今圣君宴犒羣臣岂容有此诏付检官置于理二事絶相类宗翰字周翰即原鲁子也庞严因话录角部载江淮一举人姓严登科记误书庞严遂赁舟丐食往夀春谒从事庞尹事极可笑按唐书庞严夀春人元和中登进士第元微之喜其文体类已歴太常少卿京兆尹姓名地里皆巧合其一人耶刘富川刘钦邻字邻哉号江屏其先江右人籍扬州之仪真顺治庚子举人辛丑进士筮仕广西富川知县甲寅贼陷富川刘不屈死之两广总督疏闻得㫖刘某忠愤死节深为可悯应得卹典从优议奏予在扬州时刘初释褐识其人恂恂儒素而大节如此可敬亦可哀也适见徐御史敬菴疏云守土者必有城存与存城亡与亡之义然后可以固封疆敌忾者必有宁使进尺勿使退寸之心然后可以克大敌今贼来则以请兵救援而出贼退又以随兵进𠞰而入守令逃窜而委责任于将弁将弁怠弛而望恢复于禁旅又云国家深仁厚泽培养臣工三十余年承平日久文武燕安绸缪牖户之计不深故捐躯徇国之志不决昔安史之乱杲卿力徇河北故十七郡皆归朝廷淮蔡之平裴度不与贼俱生不浃月而扫清巨寇臣就目前事势而论立欲削平僭逆必先振刷纪纲真药石之言也张商英宋张商英反复狙诈小人之尤杲禅师与天觉论元祐人才因问温公如何天觉曰大贤也杲曰相公在台諌时如何论他天觉曰只是后生时死急要官做故如此予尝谓便要官做亦何至仆温公之碑耶吾乡益都房安恪公天启中为御史为东林部党之魁而晚节不终顺治初为溧阳相所逐时年七十余矣京师邸舍器用皆自扃钥或以为言公曰老夫不久当复召耳予尝问其姪孙星显云公尝自言少年血气盛只是要官做其言与天觉相类孟氏云是集义所生者非义袭而取之也论人者不可不辨刘元子光州刘元子黄裳嵩阳先生绘之子也好谈兵倜傥负竒嵩阳守重庆铜梁大司马张襄宪公以童子见知爱如己子致署中与元子兄弟读书时元子十许嵗妬襄宪之才夜与弟黄鼎潜往缢之赖太夫人走救得免后襄宪开府元子尚在公车过襄宪公酒酣耳热辄谩骂襄宪逊谢而已元子后以兵部郎叅谋征倭军事徐东痴吾邑徐隐君夜字东痴又字嵇菴年二十九弃诸生隐居东臯郑潢河上掘门土室絶迹城市有朱桃椎杜子春之风癸亥春予及先兄过之欲约同志为搆草堂又遗书县令云元道州状举处士张季秀请县官为造草舍十数间给水田一二顷免其当户徭役令得保遂其志使士庶识亷耻之方又杨君谦苏谈所记中峰和上草堂乃冯海粟炼泥赵松雪搬运中峰涂壁呉人至今传为美谈明府能为此盛举继三公之后者亦佳话也竟不果朱浚卢奕之有杞华原栁氏之有璨韩忠献之有侂胄呉玠呉璘之有逆曦所谓君子之泽五世而斩也何燕泉余冬序录载朱文公曾孙浚为浙漕值贾似道当国时毎有札子白事必称某万拜按文公世系公长子塾塾生鑑鑑生浚浚仕至朝散大夫右文殿修撰两浙转运使吏部侍郎丙子元兵至福安州浚不屈死之浚能杀身成仁而不能不失身于权贵明末亦有之如张捷杨维垣是也浚死节事宋史及纲目皆不书王李掖县王汉字子房俶傥有经世才中崇祯丁丑进士为髙平河内二县令上书言事怀宗竒之召对擢御史巡按河南进巡抚都御史死永城贼刘超之难予少见其奏疏及小武当诗一篇真竒才也同邑李森先字琳枝崇祯庚辰进士入本朝为御史屡上疏论事切直三下刑部不少摧折巡按下江清刚端劲寘淫僧三拙优人王紫稼于法江南人莫不快之中忌者被逮呉中罢市哭送者万人世祖亷知之寻内擢卿寺而李不幸死矣李修髯长身饮酒无算家有椒雨园在南郭外日与酒徒酣饮其中醉则衣白衣徒歩歌唿过市巾帻攲侧酒痕狼籍有阳城之风黄熙绩顺治己亥海寇破京口𤓰仪宁国等处金陵几不守寇安庆推官黄熙绩力守全城辛丑论功罪监司守令以下死者数十人熙绩以前功特擢给事中仍世袭阿思哈哈番通判李皇诏亦得叙陞员外郎世袭阿达哈哈番黄闽人李楚人米元章二壻段拂呉激皆米元章之壻拂字去尘元章有洁癖见其名字喜曰旣拂矣又去尘真吾壻也以子妻之拂南渡后仕至叅知政事激字彦髙入金为翰林学士以诗乐府知名与蔡松年齐名号呉蔡体笃师谊汴梁王金章叅政常从老儒刘文竒学崇祯末刘家没于水王为置田园庐舍于苏门山中后年七十余病卒为之营𦵏情礼甚备予见其哭师诗哀乐有过人者其警句云门无司马求书使室有黔娄正被妻余不具录陶九成载檇李顾德玉𦵏其师新昌俞观光事此近之矣两郝天挺本末金元间有两郝天挺一为元遗山之师一为遗山弟子予考元史郝经传云其先潞州人徙泽州之陵川祖天挺字晋卿元裕之尝从之学裕之谓经曰汝貌类祖才器非常者是也其一字继先出于多啰别族父哈尚巴图尔元太宗世多着武功天挺英爽刚直有志略受业于遗山元好问累拜河南行省平章政事追封冀国公谥文定为皇庆名臣尝修云南实录五卷又註唐人鼓吹集十卷元时汉人赐号巴圗惟史天泽张𢎞范见辍耕录汉言勇也近常熟刻鼓吹集乃以为隐逸传之晋卿而致疑于赵文敏之序称尚书左丞又于尚书左丞上妄加金字误甚孙灵晖新城僻陋其在南北朝则长乐武强二县地也长乐今青州之髙苑武强今济南之长山偶读北齐书孙灵晖传乃予乡前哲而志不载因录于此孙灵晖长乐武强人也魏大儒秘书监惠蔚灵晖之族曾王父也灵晖少明敏有器度惠蔚一子早卒其家书籍多在焉灵晖七嵗便好学日诵数千言唯寻讨惠蔚手录章疏不求师友三礼三传皆通宗㫖时就鲍季详熊安生质问疑滞其所发明熊鲍无以异也举冀州刺史秀才射䇿髙第授员外将军后以儒术甄明擢授太学博士迁北徐州治中转潼郡太守天统中令朝臣推举可为南阳王绰师者吏部尚书尉瑾表荐之徴为国子博士授南阳王经王虽不好文学深相敬重启除其府谘议叅军绰除定州刺史仍随之镇绰所为猖蹷灵晖惟黙黙忧悴不能諌止绰欲以管记马子结为谘议叅军乃表请转灵晖为王师朝廷以王师三品启奏不合后主于启下手答云但用之仍手报南阳书并依所奏儒者甚以为荣绰除大将军灵晖以王师领大将军司马绰诛停废齐亡数年卒子万夀聪识机警博渉羣书有辞藻尤甚诗咏齐末阳休之辟为开府行叅军随奉朝请滕王文学豫章长史卒于大理司直忠勤公黔志列传先髙祖太仆府君死事于黔明世庙谕祭文有忠勤报国之褒故称忠勤公黔记名宦传云王重光济南新城人以进士为司空曹郎嘉靖中贵州左叅政㑹赤水黑白羿蛮叛公与叅将于某冲岚冒瘴疠勤事以死事闻赐祭赠太仆少卿公祠在永宁卫有指挥王之屏张朝者奉委采木不避险艰水涨有巨木阁滩头朝之屏先卒徒入水掀拨巨木溺死事闻赐𦵏今从祀公祠蠙衣生曰予闻王之先有王叟者与其妪力田作苦家赢儋石之储有穷措大夜穿其墉叟觉以戒妪是偷儿也扼其吭而烛之曰嘻君故儒士而顾穿窬耶夫妇甚怜惜之耳语曰勉旃勉旃吾终不暴君之短因出粟与之庾人无知者太仆盖其孙云由太仆而后益昌大今所称新城王是已此传同年某中丞抚黔时特录相寄时曲沃卫少师方有纂修一统志之请不一载滇黔告变志未进呈故具录于此死节富川知县刘钦邻死节之后又得数人谨书之饶寇陷浮梁知县王临元死之陷新昌典史诸士英死之临元山东平山卫人顺治辛丑进士浙寇陷武义署县事兰谿丞徐喆死之喆山西广昌人贡生海寇薄温州总兵官祖𢎞勲迎降巡道佥事陈丹赤死之丹赤福建闽县人顺治辛卯举人初赠光禄寺卿加赠通政使司通政使朱龙据定边堡以叛守备刘士英同其妻妾郭李俱死之孙崇雅以神木叛榆林道叅议杨三知全家死之三知顺天良乡人顺治丙戌进士赠光禄寺卿王赠光禄寺少卿喆赠浙江按察使司佥事刘士英赠叅将世袭拜他喇布勒哈番诸士英赠江南宣城县主簿段复兴段公复兴兖州阳谷人明末为秦中监司有威惠崇祯癸未冬李自成入闗西安陷诸郡瓦解贼檄至庆阳公怒裂之斩其使誓以死守十一月十六日贼陷庆阳公巷战力竭死之母夫人妻杨氏妾刘氏宗氏张氏子瑞女成曁婢仆七人皆自焚死秦人立祠春秋飨祀有祷辄应以比唐段太尉闗中人称二段云蒋氏王氏蒋氏淮安大河卫人许字山阳髙昂未娶而昂夭女趋䘮哭甚哀自矢不嫁毎嵗寒食必往祭墓今五十余尚在又康熙十六年闽逆初降巡抚杨熙疏请旌表孝子王鑑女惠贞惠贞年十六许字儒士杨俨俨死谋以身殉家人止之因请奔䘮自缢夫柩之侧王应熊巴县刘孝亷非眼作故大学士王公应熊传颇纪实无䛕词其赞云立朝孑孑居乡赫赫峻整力严夏日冬雪天资则美圣学未充责人无己居己不洪仗钺秉旄入相出将遇非其时用违其量民之焦垫其何能淑翰林有余宰相不足应熊以崇祯癸酉冬内传入阁办事不由枚卜在政府仅五月攻之者衆遂罢归后弟应熙与同邑户侍倪斯蕙子天和相轧遂成大狱倪氏倾覆殆尽巴人少之癸未周延儒罢相举应熊自代诏起田间比至周已赐死陈演不欲其入绐应熊止涿州而上疏力辞上以问陈陈对曰此要君之术耳上怒遂勒归南渡以为督师专办蜀寇甫抵遵义献贼已据成都隘将曾英拥衆数万驻重庆应熊无师可督蟒衣玉带端坐受庭谒而已丙戌冬肃王诛献贼于南部之鳯皇山假子孙可望奔重庆堕其城南入滇黔明年丁亥秋应熊卒于永宁之土城倪所居有巴字园俯临城堞南对涂山下有龙门浩擅巴郡江山之胜自题一聨云居临巴水真成字家对龙门好着书予昔过重庆闻之门人林举人云魏尚书格言蔚州魏环溪尚书顺治中以光禄丞养亲家居服阕以临胊冯相国易赍荐起为御史不五载至尚书所着有庸斋闲话与薛文清读书录同㫖偶录数则于此有不可知之天道无不可知之人事好名是学者病是不学者药居大臣而德不纯学不粹不如下僚居下僚而政不平刑不中不如素士为士而理不明学不正不如庶民偶见水与油而得君子小人之情状焉水君子也其性凉其质白其味沖其为用也可以澣不洁者而使洁即沸汤中投以油亦自分别而不相混诚哉君子也油小人也其性滑其味浓其为用也可以汚洁者而使不洁倘滚油中投一水必致搏激而不相容诚哉小人也五伦之外无道六经之外无文四书之外无学贫贱立品富贵立身方是天地间真男子成德毎在困穷败身多因得志为仙为佛论死后地位为圣为贤论生前地位此虚实有无之别世间第一种可敬人忠臣孝子世间第一种可怜人寡妇孤儿恭谨忍让是居乡之良法清正俭约是居官之良法呉芾云与其得罪于百姓不如得罪于上官李衡云与其进而负于君不如退而合于道二君皆宋人也合之可作出处铭父母有过子犹几谏谕亲于道心无欺慢兄弟有过岂容背讪面吐衷肠谁能离间匿怨而友良朋所患一人作伪一家习惯骨肉手足诪张为幻人而异情犬豕之豢家门喻魏环溪尚书圣人家门喻略载于左圣人门门辟正路三条中行狂狷门阈内外二界喻义喻利门内戒规三节老在得壮在鬭少在色门内畏箴三则畏天命畏大人畏圣人言门内赏罚二格怀德怀刑门内才品四种刚毅木讷门内课士三等行已有耻不辱君命宗族称孝乡党称弟言必信行必果门内黜士四等患得患失之鄙夫无忌惮之小人德之贼门内取士四科德行言语政事文学叩门三法反三隅悱愤入门一歩致知格物圣人家孝弟门户堂室圣人君子善人有恒䕶家四壁信忠行文向上三阶乐之好之知之自外达内四程权立适道共学自内达外四程礼动庄涖仁守知及传家四法游艺依仁据德志道成家四事乐忘忧愤忘食诲不倦学不厌圣门戒律庐陵张学士干臣作圣门戒律八条一名穿窬之类一名患得患失鄙夫一名妾妇一名垄断贱丈夫一名墦间乞人一名无忌惮小人一名德之贼一名不逺禽兽图谶汉光武好以图谶决事宣布天下桓谭以此得罪而苻坚以读谶杀王彫王佩此一事过光武逺矣其后乃以谶文入五将山竟为姚苌所执当是末路愦愦耶朱肜朱肜京兆人隐居不仕闫负使凉以肜与王勐并称坚以勐为侍中勐表让于肜其后勐死坚欲南寇引羣臣会议太极殿苻融石越等皆谏肜独赞之卒致淝水之败以至亡国此岂景略匹耶处士盗虚声何代无人冯可宗益都冯起震字青方老儒也工画竹有名启祯间时号冯竹子有子二人长可宾成进士官给事中好声妓侍妾数十人其弟可宗南渡掌锦衣卫事为冯阮牙爪尤豪侈自恣居第皆以紫檀为窻楹乙酉死于金陵同时有马文室者贵阳相之厮役也亦官都督金陵破官于其居宅井中淘金得数万两或为赋淘金行焉刘吏部刘吏部公㦷忼慨任侠意气自许尝游睢阳睢阳守赠遗颇厚归经人家墓田徘徊久之曰此地自佳惜𦵏不合法不急迁且有竒祸因迂道访其家具为主人道之曰公诚长者顾力不能迁奈何刘曰是易耳尽解槖中装与之而去此与汉书原渉事颇相类王公家书故尚书王公德完字希泉蜀广安州人万厯庚子临朐冯公琢菴南充黄公慎轩同侍皇长子日讲退谓王公曰今日皇长子閟言母后忧危状殆不自保冯又曰今日之计母后安则皇长子安而天下安否则危矣须得一人拚性命説破庶有济乎王公慷慨起曰此言官责公词臣可无言然某言之必死老母弱子以累慎轩矣疏入神宗大怒下诏狱究问主使之人当是时冯公自分不免王公备任惨毒但云道路喧传髙皇主使语不及他拜杖谪归天启中起废籍至户部尚书公之孙有冯予门人也以公狱中家书及冯黄二公手札示予敬录于此家书云十月二十八日男上中宫本盖中宫危则皇长子危长子危则宗庙社稷危此回天机括曲突徙薪上䇿男赤心为国奋不顾身冒昧陈言致皇上震怒拏送镇抚司考讯人臣尽忠报国独立敢言谁为主使皇上初震雷霆计且不测幸赖二祖列宗在天之灵皇上梦一金甲神人持鞭而挞宫殿动摇因此上心惊惧男遂免于廷杖止系镇抚司中出则无期也各衙门上三疏救皆不报男思人臣为宗庙社稷即死亦可不朽矧仗我祖宗父母积德累仁今得不死非圣主恩深焉能再造耶万里长途两位老母暮年闻此信息惊惶忧虑恐致成病则不孝之罪无所容于天地间矣冯公书云千古纲常万年宗社系兄此举盖向来所言止及国本而兄所言者事之本也烈心竒节与邹尔瞻等而所闗比尔瞻更大国史野史大书特书不一书矣雷霆之下笞箠惨并百僚悸心千夫陨涕寄九死于九闗幸而不死社稷实式灵之旣逆隆㫖干天谴士之处此当以忠智相兼有身在无忘主恩有舌在无谈国事事在身外身在世外鸥波萍迹足寄此生柴车就道形迹宜晦即遇故旧一夫一马亦勿受之貂珰满途百凡宁过慎耳行矣足下相与浅而意则深业已成千秋之事为千秋之人事事须与此举相称令龙逄黄绮合为一人乃为全盛若异日出而肩大任建大业则在天不在我然聊以兄之出处卜之也勿烦作报书有所欲言异日觅便相闻可耳黄书略云臣罪当诛兮天王圣明此语至当真见古人之心辟如父母反目泣谏不从大杖而走岂须臾忘怨慕哉常存此心自不见直言得罪有毫发之可矜负也天下人公共大事被兄一肩担尽所闗至大而弟所言欲百尺竿头更进一歩盖责备贤者爱不能已耳此事孙北海侍郎益智录载之止言黄而不及冯且录名臣亦不及文敏何哉陈忠愍陈都督福字东海陜西定边堡人积功至右都督驻䕫州予壬子使蜀见之真儒将也与予登夔府东城观八阵图谒白帝城昭烈庙奏军中之乐行酒极欢酒酣送予江岸执手殷勤而别此后予庐居闻陈迁宁夏总兵官寻滇黔告变陈百口尚在夔门时蜀中已陷贼以左将军印诱之招致百端陈皆执其使以闻朱龙辈叛乱据花马池等城讨平之进围固原朝论方倚为长城谓必办贼一日贼忽以五百人伪降陈坦然不疑置之左右陈部下有九营而自居中号令严肃日晡诸营不得相往来夜二鼓降人发难中军惊扰时大风雪诸营无敢趣救者遂刃陈取其元去此乙卯冬事也陈忠勇乃心王室今大帅无出其右其死也上震悼特赠为公谥忠愍擢其弟叅将竒为天津总兵官夀为光禄寺少卿今为右通政曹植司马顺呉江顾生庶其三余漫笔云三叔周之畔臣实殷之忠臣也説本陈同父若曹丕篡汉陈思王植变服而哭司马炎篡魏习阳亭侯顺叹曰事乖唐虞而假为禅名遂悲泣由是废黜而卒二公非汉魏之忠臣欤门户吾家自明嘉靖中先髙祖太仆公以甲科起家至隆万而极盛代有闻人当明中叶门户纷纭之时无一人濡足者亦可见家法之恭谨矣先伯祖太师霁宇公出入将相六十年与叶文忠公沈文端公郭文毅公辈师友之谊最厚故小人造东林同志录东林籍贯皆列焉先祖方伯公为礼部主事时乡人亓诗教韩浚势张甚以公名阀素有清望饵以铨曹欲引入其党公力却之遂触其怒丁巳以察典中伤里居者十余年此其梗槩也至从叔祖吏部为东林闻人而才浮于家法始一变矣夏瑗公幸存录云辛亥京察孙丕扬主之曹于汴汤兆京佐之而所处汤宾尹王绍徽辈则攻东林者也绍徽有清望而宾尹负才名故秦聚奎直纠其不平丁巳京察郑继之主之徐兆吉韩浚佐之而所处皆东林也世之所谓清流者一网尽矣是时有齐楚浙三党鼎峙齐为亓诗教韩浚辈楚为呉亮嗣官应震辈浙为刘廷元姚宗文辈而汤宾尹辈隂为之主于是有宣党崑党种种别名宣即宾尹崑则顾天埈也亓韩亓诗教莱芜人韩浚淄川人赵忠毅着论所目为四凶也皆同郡㑹山东缺铨司先方伯时官仪制主事同乡前辈皆属意亓韩欲攘以为德冀为之用属张华东公通殷勤时伯祖太师以蓟督召入中枢公曰朝廷威柄惟铨与枢讵有兄在本兵弟复为铨曹者力谢辞之亓韩怒不附己遂以察典中伤夏考功云丁巳之察不平弥甚竟无一人起而争之者盖在朝清流驱逐尽矣谅哉先是癸丑考选诸公皆以名德首推公时太师方以大司马召寓家书曰弟以资望应得台省且欲假归俟考选后乃入弟即回避例亦当改翰林公复书言王事孔棘且君命不宿于家不可以弟故迟君命即具呈回避公生平恬退如此髙忠宪髙忠宪公自言少年以气节自许以此一念受谴亦不畏及得罪逺窜值风雨困卧舟中数日天晴霁登岸入旅店中忽推窻见桃花烂然遂有悟并气节之想亦氷消矣崇祯三相夏瑗公云烈皇英明勤敏自当中兴而卒致沦䘮者以辅佐非人也庶几如范景文之博大好贤方岳贡之清勤忧国不失贤相惜用之稍晚谢陞不徇物情不违公论三公于二䣊皆虚公不滞但闯寇之难范死节最烈照耀千古方以直精微房入内闻变即自缢为仆所释欲再缢而寇已入受刑至惨终不屈死或惜其死稍晚然大节终无贬也谢又出方下矣郦道元郦道元史称严勐为中尉汝南王悦嬖人丘念弄权纵恣道元收付狱悦请于胡太后太后赦之道元杀念并劾悦时萧寳寅在闗中反状已露悦遂奏道元为闗右大使行至隂盘驿遇害世但知其文士耳二王好佛王右丞兄弟好佛多与名僧游处其山川梵字之作往往精妙然唐书王缙传载缙喜饭僧徒对扬启沃辄以因果为证毎西番有警辄使羣僧诵仁王经禳之大厯刑政日以陵迟缙又纵弟妹女尼等广纳贿赂如市贾焉孟子谓颂诗读书必知人论世㫖哉言乎薛佩玉予年来访求殉节者谨书之近又得贵州都匀知县薛君殉节状于同年子呉雯天章薛君讳佩玉山西芮城人辛丑进士出予友李宫詹容斋之门为人孤介质直临事不茍康熙十三年正月十一日滇逆至都匀戍将及兵士数千人内叛胁受伪印薛君不可登楼自缢仆薛策薛健救之曰汝误我非爱我也急麾去遂死其子镛今为诸生池北偶谈卷六池北偶谈卷七钦定四库全书池北偶谈卷七刑部尚书王士祯撰陈氏康熙十五年丙辰春甘肃抚臣疏称㑹宁县典史汪玉虹妻陈氏被执骂贼不辱投井死得㫖给银三十两立贞烈碑毕孺人叔祖翰检公讳象节字子度中万厯壬辰进士选庶吉士第一元配毕孺人年甚少于邸中从容立嗣告于匶前自缢死奉㫖旌表冯文敏公为传比𦵏有双鹤翔于墓所良久而去弹园杂志云万厯乙未夏翰林检讨王象节病危妻毕氏皇迫自缢家人觉之救免夫卒竟闭户缢死辛亥夏户部主事陈原道卒妻计氏哀恸不食泪尽血出死于柩旁道臣皆请旌表从之卓哉两烈妇事正相类纪之以劝天下之为人妇者偶閲此录附家乘马文肃家书无钖马文肃公以崇祯辛未登进士报至日其父涵虚公梦人告曰忠臣不事二君又少时梦自吟从今别却江南日化作啼䳌带血归之句后果殉甲申之难其答成忠毅公二柬云吾辈舍一死别无法吾不为其难谁为其难者国家大运一身大数总有天主之天予我以成仁取义固无憾也勉之吾辈正不必逊古人耳又云读教所谓是母是子羡之敬之成忠毅公柬云慷慨仗节易从容就义难吾辈将为其难乎抑为其易乎又柬云弟幸老母舍妹俱在此老母争欲先引决弟止之以从容慷慨二义为告弟志在为其难惧变起仓卒我辈无以自明故复以二义相商也文肃自跋云𤣥升一门四人俱死吾一室三人庶可相匹士夫多有削发为僧者虽于身体发肤受之父母之义未免有碍然亦不得己之苦心彼念上犹在南也与儿书略云忠孝二字是吾家风好守之一姐先死玉润后死女流得之尤称殊节吾可无憾矣玉润父母可善视之又云吾少于梦中曾吟诗二句此文文山语也曾向汝母言之旧嵗又梦汝祖父语我曰汝六十一嵗羁星在命过不得或谓必无是以中年填起金星为恩星也今成我以千秋之节又有两侍妾为我添此光彩何必非恩乎特与汝识之公孙翀字云翎康熙壬子举人年少有志节工诗文不愧家学与予善惜早卒未见其止耳苏门孙先生言行苏门孙征君钟元先生以康熙乙卯卒年九十二矣其自赞云问尔为谁曰嵗寒氏嵗旣云寒尔何为尔曰幼读书妄意青紫长知立身颇爱亷耻虽困公车屡蒙荐起骨脆胆薄不慕荣仕衣厌文绣食甘糠粃隐不在山逸不在水隐于举人七十年矣绕膝多男及门有士老而学易欲探厥㫖聊以卒嵗如斯而已先生十四嵗谒杨愍忠子尚寳补庭补庭问设在围城中内无粮刍外无救援当如何先生应声曰效死勿去尚寳叹曰足卜子生平矣天启中左浮丘魏廓园周蓼洲三公以珰祸被逮皆先生与鹿忠节之父及其甥壻张于度果中周旋于患难之中左公弟光明魏公子学洢周公友朱祖文皆主其家又与髙阳孙文正公书曰左魏诸君子善类之宗横被竒寃谁不扼腕昔卢次楩一莽男子耳谢茂秦以眇布衣行哭燕市曰诸君子不生为卢生地乃从千载下哀湘而弔贾乎李献吉在狱何仲黙致书杨邃菴求为引手康德涵义急同调至不自爱其名浮丘廓园之品固当直踞献吉何次楩敢望某一介书生尚负惭于茂秦阁下功德前无邃菴怜才扶世之感谅必激于中岂无意乎及三公死各坐赃数千先生又与鹿太公醵金代上之先生晚年语门弟子云吾生平尚友凡三变乙丑丙寅之际则慕陈太丘郭林宗癸甲之间则管幼安田子春今耄矣其惟卫武公乎奉圣夫人客氏弟光先介所知以名马贻先生以家贫不能具刍茭辞光先再致养马之需以病躯不能乘辞先生常语门人曰读有字底书要识无字底理又曰予五十年始识得一贫字尝有诗云为人百嵗只为子学道终身总学贫定力原从贫处得猿啼鬼啸也成邻先生家祭仪注略云晨起栉沐后入祠三揖自入小学便不可废朔望日焚香拜元旦昧爽设祭四拜四仲月用分至日各设祭行四拜礼子孙供职事凡佳辰令节寒食寒衣皆拜设时食忌日设食拜子孙素食不享客有事出门焚香拜归亦如之吉庆事卜期设祭儿女婚姻焚香以告生辰弥月设食以献新妇庙见设祭主妇率之行礼凡祭妇人另行礼各如仪先生尝题壁云人生最系恋者过去最冀望者未来最悠忽者见在夫过去已成逝水勿容系也未来茫如捕风勿容冀也独此见在之顷或穷或通时行时止自有当然之道应尽之心乃悠悠忽忽姑俟异日诿责他人嵗月虚掷良可浩叹先生孝友堂家规云迩来士大夫絶不讲家规身范故子孙鲜克由礼不旋踵而辱身䘮家者多矣祖父不能对子孙子孙不能对祖父皆其身多慙德者也家中之老老幼幼夫夫妇妇各无慙德此便是羲皇世界孝友为政政孰有大焉者乎先生前后庐墓六年常言少年妄意功名自双亲见背后哀痛穷苦中认取本来面目觉向来气质之偏先生尝言七十嵗工夫较六十而密八十嵗工夫较七十而密九十嵗工夫较八十而密汤孔伯斌云先生之学以慎独为宗以体认天理为要以日用伦常为实际康熙甲辰先生以大难录一事牵连北上途中语门人曰忧患恐惧最怕有所一有所则我心无主古来忠臣孝子义士悌弟只是能自作主张学者正在此处着力先生病革时语学者云近得一语实为要诀但未敢拈以示人许平仲能化老僧还俗此语通彻天德王道一齐了贯王董两烈妇王贞烈孔氏河南仪封人进士贞坛女适诸生王碧壶碧壶肃敏公七世孙也乙巳七月夫死自缢以殉死三日父母往哭之目忽开移时而瞑董烈妇孙氏山东福山人归莱阳董樵子道广道广死亦自缢将死语其弟曰归语父母勿悲我父母劬劳无以为报是所以报耳刁蒙吉刁蒙吉先生祁州人天启丁卯举人隐居讲学曾见其潜室札记二卷录二条于左为盖世豪杰易为慊心圣贤难易言趋吉避凶盖言趋正避邪也若认作趋福避祸便误左翼宸左翼宸先生应州人少失爱于继母薄氏以孝闻后举孝亷为嵩县令闯贼寇其境竭力拒守城陷被执将杀之薄以身蔽先生泣曰我继母也儿事我孝愿以身代孝儿贼感而释之居乡一介不取冬常单衣有老苍头世寳者制絮衣以进曰主人义不他受此衣寳力所营愿主人安之竟力却不受所着有知非集范吕二公范文忠公梦章甲申絶笔云坐卧小楼竟亦难耐故此决絶万厯中文忠为东昌府推官时雒阳吕忠节公为兖州府推官后同入为吏部郎天启甲子乙丑间同以忤珰归崇祯中又相继为南京叅赞兵部尚书文忠撰忠节太翁墓志谓予与介孺生平行径臭味无一不同卒皆以大节着吕公子兆琳字敬芝顺治己亥进士官御史与予善孙履恒康熙甲戌进士谦恒癸酉举人长白先生元张慎与名临读书长白山中淹贯经史生徒千里负笈屡征不起学者称长白先生元明善完颜令去思记云与齐处士张临善杨亷夫撰鲍孝子志又载先生至元间由丘园官至祭酒状元张梦臣中丞张朴大叅张诚等皆先生门人又邹平县北地名河沟有先生为其父阡表中自云为司业贰上庠仅半载与亷夫言相近元太史与先生同时记称处士不知何谓今长白山五龙池上有三贤祠祀伏生范文正公及先生也嘉靖中邹平丞朱仲恩梦一丈夫冠服朴异不类时人自称予有名无爵世所称长白先生者乃太学生张松逺祖也松尝记其事姪孙中丞仁轩公曾孙尚书华东公建先生祠于县东七里尚书为之记丘方山丘方山名鳯河南新安人以刀笔仕至南京龙骧卫经歴少读小学大学中庸礼记躬行有德日以朱墨二圏记别理欲有弟芜其田以为己分田多瘠先生即以己田易之已而沃弟田复芜先生又易之初仕献县丞称清官第一后自南京告老归居方山下乡党以为钱宣靖公后一人先生与洛阳尤西川时熙友善西川门人孟云浦化鲤状其行吕忠节公维祺作谥议予于纂修明史时曾以其行状谥议送史馆沈文端公家书归德沈文端公家书一通略云王父母赐扁曾央大哥往谢否尔已后只以不相见为主宁可礼节上差些勿要开了此端出入公门招惹是非且受劳苦拜客只可骑马不可乘车家下凡百俭素恬澹不要做出富贵底气象不惟俗様且不可长久大抵盛极则衰月满则亏日中则昃一定之理惟有自处退歩不张气燄不过享用不作威福虽处盛时可以保守近者江陵张老先生一败涂地只为其荣宠至极而不能自抑反张气燄以致有此可为明鉴我今虽做热官自处常在冷处必不肯多积财货广置田宅使身终之日留下争端自取辱名尔能体我此意凡百学好已知持满之道只愁尔一向做得门面大了无富之实有富之名日后子孙不免受累为今之计要减些田土损些受用衣服勿太华美器用宁可欠缺留些福量遗与后人此至理也秋夏粮及早上纳多加与些火耗各庄上人常约束他莫要生事舍与穷人绵袄一百箇趁早预备亲戚中贫者孤寡者暮年光景顷刻可过何苦如此只图洒落为快也我求归之意已与申老先生説过尚未见许沈埭近日颇知读书坊牌旣不能止随府县建在何处只是不可妨碍人家旣有自备木料官木料不必用之又寄子域云昨相知有书云地气自南而北今吾乡人半入南中矣予跋之云右归德沈文端公家书一通字字圣贤忠恕之㫖予欲续名臣言行录因从宋牧仲所借归手录藏之然以文端公敬慎如此而犹不免四明之忌仕路真可畏哉公为先伯祖太师公隆庆辛未㑹试房师其文集正续稿皆太师序刻之施允升宣城施允升先生愚山之祖也万厯中倡明讲学私淑盱江罗近溪与邹南臯焦澹园诸公游尝有罗姓者兄弟䦧墻先生要之家反复劝譬声泪俱下兄弟遂相抱而哭先生为之讲学歌诗三日始散去其叔祖某絶产千余金应归先生一介不取捐为义田以赡族又置义学以教族之子弟所着有中明子集若干卷王端毅公遗事三原王端毅公遗事凡四十则公子康敏公所述夏日京邸偶得一编读之因录一二则以自警公家法甚严子孙虽孩提无敢嬉笑于侧盛暑中必使着衣袜始侍左右尝曰教尔曹读书非为利达计也正欲使知为人底道理公谢政后有一通家子在官寄茶一篓公受之后复寄二篓亦受之但答书云令先君为时名臣吾子宜清白律己勿替家声何劳为老夫之故数数寄赠吾受之心甚不安此后勿再寄寄亦不受矣公门人蔡虚斋发志录一条云公尝问今学者满天下何故异才难得予对云是固有由上之人所以养之者本未尽其道下之人又幸际时之昇平而售之急耳以生所见言之如生稍知章句训诂人便举而进之于学宫矣未几作经义甫成篇便得补廪又未几作三塲文字便期中举人中进士矣一中进士则官已到手或无暇于学或自以为无用学矣其仕而能学者无几盖识见旣浅践履必薄规为必粗非所谓俟其熟而食之者也况自幼入小学所学多非学做人之实事人才之不如古以此公曰然吾儿子承裕今年二十三丙午年已中举人然吾未欲其急于仕且令静览羣书间閲世务冀他日得实用尔承裕即康敏公仕至戸部尚书杨斛山先生富平忠介斛山杨公清节冠一时其以建言罢出都夫人乘一驴公自歩从三原马谿田光禄生日声妓满堂闻公至急挥去设虀盐相对而已闗中士大夫至今能言之公裔孙绍武顺治己丑进士与予友尝遗公文集王东臯王东臯河南汤隂人丙戌进士久于铨曹一介不取恒居官廨虽胥吏亦服其清正同年范印心以平阳监司入觐念其贫怀金将遗之约同年馆卿钱綎同往语久之卒不敢言而退寒冬惟一羊裘数年不易也御史李某过汤隂见其居室庳陋叹其清节特疏荐之时王已自选郎改御史内陞京卿归里上有意以都御史召竟未及用而卒海内惜之满洲总宪某尝叹盐法之弊合肥龚端毅公曰古云有治人无治法但以两淮付王伯勉两浙付魏象枢各加佥都御史久任何患盐政不肃清乎丘文庄丘文庄公濬着世史正纲持论严正至其为相则逐三原王端毅公恶庄定山欲诛之何其明于论古而闇于立身如此耿公祖孙馆陶耿大叅明成化丙午举人𢎞治丙辰进士官御史以忤刘瑾谪官累官山西叅政其曾孙中丞如杞字楚材亦中万厯丙午举人丙辰进士廷对甲第悉同官遵化道副使以忤魏忠贤为阉党巡抚刘诏所诬逮系累官山西巡抚干支状貌无一不同中丞孙愿鲁亦中康熙丙午举人庚戌进士今为翰林编修周将军前明崇祯十五年本朝大兵入畿辅山东次年始北归封疆大帅无敢一矢加遗周将军遇吉时调防天津大兵至巡抚冯元飏令出战周以五百骑伏杨柳青大兵至邀击之自辰鏖战及酉其夜大兵徙营北去闻满洲诸公言壬癸入闗之役往来数千里如入无人之境惟见此一战耳周后与其夫人御闯宼死偏闗最烈三公荐人明𢎞治中闻托云将入境孝宗召阁臣刘文靖谢李二文正三公议遣廷臣整理边闗粮草初拟顾佐王俨上云掌印须留管家当各衙门官先生辈知之可举其有才力者三公退拟侍郎陈清李士实以进上改批用都御史刘仲宇通政司叅议熊伟按士实南昌人武宗时佐宸濠为大逆不识当日三公何以荐之自比古人王俭自比谢文靖张濬自比裴文忠王昭逺自比诸葛忠武侯史阁部康熙二十年呉江呉汉槎自宁古塔归京师驻防将军安某者老将也语之曰子归可语史馆诸君昔王师下江南破扬州时吾在行间亲见城破时一官人戴巾衣氅骑一驴诣军营自云我史阁部也亲王引与坐劝之降以洪承畴为比史但摇首云我此来只办一死但虑死不明白耳王百方劝谕终不从乃就死此吾所目击者史书不可屈却此人云乙将军乙将军邦才山东青州人以总兵官随史相守广陵同日授命任太守任民育山东济宁人中甲子乙榜为扬州知府亦不屈死志皆轶之南尚书工部尚书渭南南公二太巡抚福建时红毛番以明月珠珊瑚树异香火马诸珍寳物贿请互市公絶其使焚其贡物口占一诗云明月珊瑚贵莫言番书字字诳军门牙前立下焚珠令不敢持将献至尊授部将以方略讨之系其酋髙文律闽人立石平逺台以纪公绩此崇祯间事也康熙六年丁未五月荷兰贡使卑独攀呵闰等入贡时公姪廷铉为主客郎中与予共事为述之如此李忠定公从祀宋南渡人物李忠定公第一张魏公生平不强人意处甚多而为宋齐愈劾罢忠定尤南渡治乱之闗予往读名臣言行录恒欲着论以明之顷见邓左之张浚不当从祀歴代帝王庙议明白正大千古定案遂为阁笔其略云建功于中兴之际首当聨络公忠之人宋至靖康建炎之间人臣皆以缄黙柔媚输国于人为奉职而以恢复雪耻为不忠宋齐愈黄潜善汪伯彦之徒其尤也非李纲秉国整立规画何以成朝廷哉浚乃甘以身为潜善客与齐愈厚而隐其书立邦昌之罪劾纲以私意杀侍从致纲罢黜纲罢而两河相继沦陷失身非类得罪君子虽有随时倖立之功名而其亏䘮已不可赎矣夫从祀重典也谓宜黜浚而陟纲邓有仰止堂文集清峭可诵赵忠毅公择言康熙丁未读髙邑赵忠毅公闲居择言谨录数则于此太宰陈公有年典选予为主事一日谓予曰仆不敏必多过失幸教之予曰人惟清净日复一日安得有过陈公大笑曰是谓我不作事也因议用海公瑞何公以尚二公皆废弃而刚直为天下所畏陈公力言于政府竟皆起之沈户部榜湖广临湘人尝一再见予予癸巳春得罪归户部送之郊予抵里未几而使人来书曰夏季领俸念大贤家居而碌碌如榜乃食禄于朝可耻也谨以原封奉上予受之大臣以道事君不可则止非以位言也如是乃为大臣耳故鲁两生可为大臣近日如太宰孙公鑨陈公有年蔡公国珍可以为大臣矣孙太宰丕扬杨少宰时乔可惜也而杨更可惜以其亷慎耳近日讲学者薛文清之外崔后渠而已所谓极髙明而道中庸者也论语之文和平沖雅如楚狂衰鳯之歌庄子所载乃其全文而论语删之若迷阳迷阳等语断不可溷入论语中知此则知文体矣宋灾伯姬以待姆不至而死左传谓其女而不妇女待人妇义事也是时伯姬六十矣以待姆不至宁死于火此妇德之至也而曰不妇以为妇与女不同可不待姆而逃火岂不谬哉荷莜丈人遭乱世而农隐而子路以为无义以为乱伦然则孔子所谓无道则隐非耶论语之文此为难解寺人勃鞮晋文公之雠也及即位而见之初不肯见旣而见之曰不见者是吾恶心也吾请去之人孰无恶心皆能去之则为善人矣宋鄂州知州罗愿以父汝楫为御史时常附秦桧论岳武穆不敢入武穆庙一日自念吾政善姑往祀之再拜遂卒鄂州廪廪为干道淳熙间名臣其卒朱子尤痛惜之恨未见其止鄂人感其德为之图像以祀欧阳宜诸曰愿素行无愧于侯其卒也未必侯所为意者善恶之报不于其身则于其子孙栾盈非为汰而受栾黡之恶以杀其身亦理之或然者予谓罗公贤者以其父之搆陷武穆而又近于其庙愧恨不敢入五内切剥久矣一旦瞻其遗像大命遂倾惜哉小人之子孙惟宜愚不肖耳稍贤智则其苦皆若鄂州求死不得也宋太祖出兵下江南后主遣其臣徐铉来将以口舌胜赵普屡请择馆伴铉乃中批差三班院下名使臣以往铉反复问之其人声喏言不识字而已铉无如之何也即此一事太祖之智过普逺矣所谓无言谁敢酬可为处世之法王维王缙同名唐书宰相世系出琅邪文宪公俭后者有兰州刺史景景子缙秘书郎好畤丞昱昱子维此别一维缙也又河东王氏始赵州司马儒贤儒贤子扬州司马知节知节子协律郎胄胄子汾州司马处亷处亷子五人长维字摩诘尚书右丞次缙字夏卿相代宗又次繟江陵少尹次絃次紞太常少卿又太原王氏始右武卫大将军靖靖子右金吾卫大将军瓌瓌子缙太子詹事为雁门郡王智兴之父太原节度使宰之祖又别一王缙也宋王缙严州人官右司諌忤秦桧者凡四王缙邢太仆吾乡太仆邢公子愿以书法文章名神宗朝然其行谊甚髙初知南宫县同年渭南南公为枣强令㑹御史按真定皆在郡候察而南公病殁后事一无所备先生直入白御史曰南枣强死无为经纪后事者某愿请旬日之假驰往治䘮毕事后赴郡听察幸甚御史素重公名许之竟为停察事听往治䘮至今南氏子孙感公髙谊不忘御史亦贤者惜逸其姓字左公逸事左公居亲䘮至孝不出戸者三年拈慎终追逺题文读者无不泣下一日县令梦天帝榜其门云大孝格天又其从弟某家有狐为祟先生时在京师家书偶及之先生复书云邪不干正可善谕遣之书未至一日狐忽语家人云公在都谕我使去我何敢留遂无他公浩然之气通乎鬼神如此左公母徐烈母宁海州儒家女莱阳左公母也知书有大节明崇祯甲申左公衔命督饷江左母居京师三月京师陷公从兄吏部郎懋泰以车载母间道东归而身与张尚书郝侍郎徒歩以从至白沟河仰天叹曰呜唿此张公叔夜絶吭处也唿懋泰前责以不能死国吾妇人身受国恩不能草间偷活寄语吾儿勉之勿以我为念又见二公责之曰公大臣也除一死外无存身立命处二公勉之言讫而死盖出都不食已数日矣与左公之死相距仅一载莱阳宋孝亷林寺为予説朱子论苏王孔文仲号正人而攻伊川至谤为五鬼之魁朱子以蜀洛之故甘心苏氏更有甚焉其与汪尚书书云苏氏之学害天理乱人心妨道术败风教不在王氏之下其徒若秦观李廌皆浮诞轻佻士类不齿至其推尊张浚全以南轩交谊甚矣不党之难也可叹李忠定公周益公云淳熙末李忠定诸子皆不存其姪申之进公奏议请谥于朝孝宗似未习其人予为歴陈本末上曰张浚比耶有司请以忠定易名制曰可呜唿忠定岂浚之比哉孝宗贤君忠定名臣同时而不相知如此则忠定在绍兴中其弃置屏斥不亦宜乎二蔡后文丞相云莆中有二蔡其一派出君谟其一派出京卞京卞子孙惭其先人所为多自诡为君谟后予顷见江右齿录分宜相子孙中式者竟不列其髙祖名爵孝子慈孙百世不改可畏哉元人元名臣文士如伊喇楚才东丹王托云孙也亷希宪贯裕实辉和尔人也赵世贤马祖常雍古部人也富珠哩翀女直人也纳新果啰罗人也萨都拉色目人也郝天挺多啰别族也余阙唐古氏也颜宗道哈喇娄氏也扎实大食国人也辛文房西域人也事功节义文章彬彬极盛虽齐鲁呉越衣冠士胄何以过之康马武功康状元德涵三原马光禄伯循相友善康词锋如云马言不出口或靳之伯循曰但听德涵言论自足快意何待吾言孙太仆孙沙溪太仆故城人博雅有风调嘉靖间尝着无用闲谈四卷颇足解颐然持论时有过偏如驳考亭阳明俱为己甚又载彭文宪时信星士谈命言公百四十余嵗当有腹疾彭谓家人曰尔曹谨识之是年勿进吾生冷按此乃五代王祚事载宋人小説何得驾言文宪以此推之其纪述未必尽实录也戴京兆戴京曽初名曾子京字型逺杭州人登顺治己丑进士官山东提学清方孤峭人不可干以私所拔皆一时名士与施愚山先后齐名内陞大理寺丞予告久之起补稍迁顺天府丞再予告归幅巾野服参学径山絶迹公府人品为武林第一康熙辛酉卒两子亦相继卒天之报施善人何如哉先兄子侧为诸生戴拔第一复拔充贡赋最蒙击赏毎侍坐奉教如父兄焉重师汉人最重其师门生故吏至有弃官行服者荀爽师事李元礼贻书云久废过庭不闻善诱陟岵瞻望惟日为嵗直如子事父矣薄俗要当知此抱松女宣城诸生罗恺妻孙氏年始笄遇兵乱从姑避山中松下兵获姑将杀之孙亟出请以身代兵胁之去孙抱松大唿曰死耳义不可辱遂见害三日犹抱松不仆人唿为抱松女苏少公𦵏地眉州蟇颐山有老翁泉叶石林云东坡晚亦号老泉居士墨庄漫录云苏黄门薨于许王定国作挽词云徒泣巴山路空悲蜀道程弟兄仁达意千古各垂名注云公与东坡常泊巴江夜雨相约伴还蜀竟不果归今东坡𦵏汝公归眉王祥有言归𦵏仁也留𦵏达也又少公自作颍滨遗老传云先君之𦵏在眉山之东昔尝约祔于其廅虽逺不忍负也又卜居赋序云昔先君相彭眉之间指其庚壬曰此而兄弟之居也今子瞻不幸已藏郏山予年七十有三异日当追蹈前约昔贡少翁为御史大夫年八十一家居琅邪一子年十二自忧不得归𦵏元帝哀之许以王命办䕶其䘮谯允南年七十二终洛阳家在巴西遗令其子轻棺以归今予废弃久矣少翁之宠非所敢望而允南旧事或可庶几其赋云诸子送我歴井扪天庶几百年归扫故阡按长公𦵏汝州郏城县钓台乡上瑞里嵩阳峨眉山少公祔焉今河南志并载二公墓而四川志止载老苏墓不及少公定国之诗遗老传卜居赋之语岂不果耶外兄徐东痴适书来订此疑因书此复之白氏白氏许州人苏宗之母颍滨先生五世孙妇也年二十余即寡外家迎归窃议改醮白氏微闻之牵车径归曰我为苏学士家妇乃失身乎于宅东北为祭室画两先生像图黄州龙川故事于壁香火严洁躬自洒扫金天兴元年许州被兵白拜辞两先生前曰儿子往京师老妇死无恨即自缢于室年七十余见金史列女传池北偶谈卷七池北偶谈卷八钦定四库全书池北偶谈卷八刑部尚书王士祯撰介推説苑介子推十五为荆相堂下有二十五进士堂上有二十五老人是又一介子推也壮节王公传宋壮节王公复守徐州阖门死节宋史仅附书赵立传亦不详何许人一日读刘昌诗兴伯芦浦笔记乃知公为吾乡人传载世系官阶始末甚悉笔记十卷乃万厯中绥安谢兆申所钞丹阳贺氏藏本流传甚少因全录之传云公讳复字景仁淄州淄川县人也曾祖昊国子博士祖珍尚书虞部员外郎父愈澶州濮阳县令赠光禄大夫公少好读书博通史传慷慨有气节家有唐以来名臣画像每指颜杲卿像谓人曰士当艰难捐躯殉节当如颜公矣以门廕补官试大理评事迁本寺丞公家故饶财不乐私蓄尝率其里之贵豪遇郊嵗各输银绢十万以助赏赉郡国效之久之除京东辇运迁京东转运判官按部过淄川父老迎候公下车慰谢先是淄川苦调外苛征公尝与父老言他日或能奏蠲之至是以白公公曰官卑不敢言然重食吾言以为父老羞敢以私田之入代输三年除两浙转运副使时太平日久民不知兵方腊初叛所过守将望风奔骇公下令所部严保垒修战备竭力讨贼屡战有功贼平擢徽猷阁待制迁都转运使朱勔以花石奉艮岳多取漕舰以载号直逹纲公曰今宼起仓卒飞輓繁困而佞幸之徒犹实苑囿惑上心固执不与勔谮于上公疏奏谓不可以不急之务疲民费财擢龙图阁直学士以事忤宰相王黼降充龙图阁待制移知成都兴利去害民绘像立祠刻石高宗皇帝诏公知徐州尼雅满以衆数万薄徐徐城孤势危公合战数不利遂闭城拒守金人重围夹攻昼夜不息城中兵粮单竭死者甚衆敌势益张凡二十余日城陷公躬擐甲胄巷战竟日度不可御乃返州治易朝服南乡再拜曰臣受国厚恩当以死报今日得死所矣谓贼曰死守者我也监郡而次亡与焉可独杀我而舍僚吏与百姓其帅凛然叹异曰使南朝皆如公我岂得至此今汴京已陷二帝北去公尚为谁守乎公骂不絶口帅复説之曰必欲全活生灵请立降当为易官封就知此州公骂曰汝勿诱我我誓有死耳帅察其无降意命左右挝其口流血公含血噀之子倚在旁不胜愤突出见尼雅满顾手无挺刃得布囊盛甎掷之中其旁千戸长毙尼雅满怒执倚刳其心以祭千戸长欲惧公速降公不顾为帅敲死阖门百口俱遇害时建炎三年正月二十九日也帐下赵立求得公尸拜伏痛哭裹以裀褥藁𦵏于黄楼之侧累甓以志之敌退立具奏其事天子震悼诏特赠资政殿学士谥壮节给恩泽五资赙赠绢帛各二百疋初公未遇害筮而遇干六体不变术者曰灭门之象也公曰死生定数也茍获死所敢逃乎卒时年五十二徐人立庙祀公及倚亦号双庙勅赐名曰忠烈积官至正议大夫累赠光禄大夫娶赵氏濮邸肃恭僖王宗博之女封安平县主赠永康郡夫人再娶刘氏章献明肃皇后之姪徐州陷不食三日卒赠咸平郡夫人先是公长子佾从高宗过维扬及赵立已亡徐州有武卫军旧𨽻公义不他属愿从佾高宗闻之诏于枢密院创计议官特命佾为之仍领武卫绍兴八年和议成奏乞访先臣遗骸优诏许之行至泗州得疾抵徐城驿暴卒明年奉使蓝公佐迎䕶徽宗梓宫交割地界贻书当路漕使访公瘗所漕委幙属王之翰往焉故迹漫没莫得其处忽有老媪指谓之曰君非求王待制瘗所乎其在此间即所指求焉有冢岿然盖以兽瓦启视见大鼋覆其上回视老媪化为虎撤甓取骸聨络不断如鎻子骨独一手指阙之翰炷香祷须臾有指一节浮水上观者莫不叹骇之翰易棺敛菆于京师资圣院后子孙徙𦵏于兖州莱芜县先茔云绍兴十年承宣使田谔扈从显仁太后回銮佾子逵畱淄川一诗送谔云两地音尘隔死生十年常效执珪吟羡君已作辽东鹤顾我空存魏阙心日下既蒙新眷遇海边休忘旧知音倘怜万里亲庭在为向云山处处寻诗至而佾卒己一嵗矣蓝公佐使还一日侍上语次上曰王佾有儿女否奏曰佾五子流落中原居江南所生儿女尚幼弱上恻然诏令诸女入禁中命宫嫔保养之十余年赐金帛遣嫁右传得于公之𤣥孙黙傅山父子傅山字青主一字公之他太原人母梦老比丘而生生复不啼一瞽僧至门云既来何必不啼乃啼六嵗食黄精不乐谷食强之乃复食读十三经诸子史如宿通者崇祯中袁临侯督学山西为巡按御史张孙振诬劾被逮山槖饘左右伏阙上书白其寃马君常作义士传比之裴瑜魏劭乱后梦天帝赐以黄冠衲衣遂为道士装医术入神有司以医见则见不然不见也康熙己未征聘至京师以老病辞与范阳杜越君异俱授中书舍人归山工分𨽻及金石篆刻画入逸品子眉字夀毛亦工画作古赋数十篇常粥药四方儿子共輓一车暮抵逆旅辄篝灯课读经史骚选诸书诘旦成诵乃行否即予杖叶文庄论陶南村孙大雅作沧螺集有陶南村传载其不应淛帅台哈布哈南台御史绰罗辟举张士诚开府姑苏以军谘屈之亦谢不往洪武癸丑命守令举人才复以病免艺圃种菊有靖节之风又称其所着辍耕录文献足征其人品着述为世所重如此乃水东日记谓书史㑹要为杨文贞所不取又谓辍耕录可鄙岂恶其人者恶及储胥文庄亦有所不免耶何雌黄之过至此蔡赵二相子蔡绦京之子撰西清诗话宣和五年或言绦论议专以苏轼黄庭坚为本奉旨特落职勒停后山居士集有与鲁直书云正夫有幼子明诚颇好文义每遇苏黄半简数字必录藏以此失好于父正夫挺之字也蔡赵辈势能禁天下不敢习苏黄诗文而不能得之于其子异哉孙墢孙墢字艾菴浙人为福宁总兵官呉万福客闽逆叛于福州以书招诸大帅墢力劝呉公斩其使絶之发兵拒守而贼兵奄至吴公死之墢从死林舍人石来有诗弔之云誓师幕府劝移兵青史应传慷慨名死节千秋比袁粲肯教人笑禇涧生同时有嵇永仁者字畱山无钖人古文有名为制府范忠节公客亦从死欧刘刘原父与永叔相友善然原父常言好箇欧九可惜不读书仁宗尝问宰执刘敞何如魏公极称其才欧对曰刘敞文亦未佳其博雅足重也二公似以名高相失后村江西道中诗云每嘲介甫行新法常恨欧公不读书浩叹诸刘今已矣路傍乔木日萧疎梅宛陵取士元人刘性作宛陵集序云仁宗嘉祐二年欧阳公知贡举梅圣俞为试官得人之盛若眉山苏氏南丰曾氏郿张氏河南程氏皆出其间叶石林诗话谓是榜得苏子瞻为第二人子由及曾子固皆在选中今人止知苏曾为欧公门生不知张程二氏皆出其门矣又东坡兄弟生平于六一师弟之分极深然于宛陵祗称梅二丈亦所未解谥文公刘后村云谥古也复谥非古也封演云谥二字者一字为文一字为质世言欧阳永叔卒将谥文常秩时为太常博士议当谥文忠或谓必畱此以待介甫已而果然然唐宋以来谥文者独韩退之朱元晦为不愧他如白居易李翺陆希声权徳舆杨亿王安石姚燧欧阳𤣥辈皆谥文亦未尽允也独孤及云二字不必为褒一字不必为贬果在字数则是尧舜禹汤文武不如威烈慎靓王也齐桓晋文不如赵武灵秦庄襄楚考烈也唐人论如此则谓文必优于文忠亦未必然初元晦议谥文忠刘后村时年十七代其父尚左作驳议因止谥文其略曰正主庇民之学郁而未仲着书立言之功大畅于后合文与忠谥公似矣而非也有功于斯文而谓之文简矣而实也请以韩子之谥谥公右谥议见后村集第二十五卷乌程予乡长山刘青岳相国崇祯间殁于戍所予内大父张忠定公及诸乡大夫于朝房候乌程相祈代题给勘合温不可比入阁即日具掲次日而准给勘合之旨下矣杨凫岫宫谕玉堂荟记载此事云乌程之结主知亦非偶然也秦襄毅公年谱康熙癸亥冬十月偶从同年汶上岳给事镇九得单县秦襄毅公自撰年谱一卷乃公八十嵗以户部尚书家居时自述时嘉靖十七年也吾东新纂通志出庸妄之手前代名臣如公及曹县李襄毅公秉沂州王恭靖公璟皆削其名氏不载目今奉旨修一统志将何所据为文献之征耶因寓书高侍郎念东俾与巡抚徐中丞敬菴言之而录公言行数则于左方以补言行录之阙云为御史数忤内官谪沅陵县北容驿驿丞都御史轩公上章为予分辨畱中不出同僚或谓予曰足下何以处此官予曰事上临下素位而行持节守廉誓死不改景泰七年年三十一在北容搆茅屋三间题其扁曰安遇日读五经诸史日夕汎江以渔钓为乐又于轩前自题联云处困而亨有言不信予为御史时量褊不能容物由此一谪器量渐宏去就渐轻识趋渐明虽一时谪官而得终身受用天未必无意也天顺元年迁知雄县治民惟用絜矩二字御吏惟用易大畜豮豕之牙一爻至于刑罚一以钦恤为主忠国公石亨令人来讨雄县南坛旧基许以知府予不从人皆尤予未一载亨事败出其门者皆坐严谴有京差捕猎内臣害民予执法禁革诬奏系御史狱雄民击登闻鼔代诉者五千余人调府谷县县乃极边戎马之地予亦不敢鄙夷其民修学庙以兴文教筑城堡以严边防里甲公用钱每人一年上戸不过二钱八年巡抚徐公廷璋保任葭州知州释寃滥寛租赋五七日不用鞭扑同僚退而笑之予曰本州负税事有所由正当征收时吏书兵𨽻投託催粮惟事求取民既纳赂得有所挟因而延缓是岂徒民之罪哉时在坐致仕官数辈皆为泣下成化元年在葭州欲以二月十三日斋沐祈雨有父老百余诣县告曰本州边地苦寒每岁至四月方有雨此时祈雨徒劳心耳予曰天道焉可知也至期行香焚檄十五至十七连雨三日予乃发粟赈贷给民子种通借牛犋民大悦四月麦苗将黄乃选差公当老人催征五月十五日催完发运六月初三日告缴通闗在葭七月里甲公用每人止用银六分祷雨四次辄应或以事出境公干百姓闻予将回则喜曰雨来矣巡抚项公忠奏予才堪治繁调秦州道经西安项公谓予曰秦民难治皆以刁民作梗尔到彼有此等即打死申来予曰刁民人皆恶之所恶不同上司于刁民则恶其害人州县官于刁民则恶其害己但患御之无道耳茍御之有道刁民将化为良民若专事诛锄反使贪官得计耳项公笑而不言到秦一年三年拖欠粮草皆完健讼与盗贼敛迹项闻之喜曰秦州得人矣里甲公用钱上户一年不过银二钱秦州有啰哩户乃囘囘别种汉人不与通婚姻自相嫁娶有以兄弟娶姊妹者有以姑姨配甥姪者予访得清水秦安等县亦有啰哩乃移文各县令其共为婚姻秦俗尚鬼毎嵗清明日各办花山丧仪费至三四千金临期于城壕拾取死囚骨殖棺敛𦵏之云不如此则厉鬼降祸予严禁之曰尔民遇节弃祖墓不拜扫却妄费财物谄事疠鬼何耶使疠果能为祸予愿以身当之此风遂息服阕秦人三疏保畱吏部不准秦人日哭于东拱辰门吏部不得已将见任奏调别州仍授予秦州郭定襄伯赠行诗云早登金榜列儒绅谁不争先覩凤麟曾以霜威消瘴疠还将和气布阳春庙堂正拟征黄霸父老俄闻借宼恂不独儿童骑竹待郊原草木亦欣欣二王公荐士宋王文正公在政府谨惜名器叙进材品使人各得其所虽咈于己者亦不以私废公王沂公当国未常显拔一人范希文以为言公曰恩若己出怨将谁归二公真古大臣之风下此则朋党而已又下此则贿赂而已蒋虎臣翰林修撰蒋虎臣先生金坛人自号华阳山人幼躭禅寂不茹荤酒祖母梦峨睂山老僧而生生数嵗尝梦身是老僧所居茅屋一间屋后流泉遶之自伸一足入泉洗濯其上高山造天又数梦古佛入己室与之谈禅年十五时有二道人坐其门説山人有师在峨睂二百余嵗恐其堕落久之乃去顺治丁亥先生年二十三以一甲第三人及第入翰林二十余载率山居仅自编修进修撰终于史官性好山水徧游五岳及黄山九华匡庐天台武当不避蛇虎晚自史馆以病请告不归江南附楚舟上崃入峨睂山以癸丑正月卒于峨睂之伏虎寺临化有诗云偶向镬汤求避热那从大海去翻身功名傀儡场中物妻子枯髅队里人尝自谓蜀相蒋琬之后在蜀与修四川通志以琬故徧叩首巡抚藩臬诸司署前其任诞不羁如此𨼆逸𫝊宋史𨼆逸𫝊载种放而遗郭延卿延卿少与吕文穆张文定游𨼆居水南钱惟演畱守西京常率欧尹诸公访之旧唐书阳諌议入𨼆逸元史余阙不入忠义皆不可解孔明之学徐庄裕公读书续记云汉儒为学能见得静字惟孔明一人学以广才静以成学等语亦得规模领要王恭靖公逸事徐庄裕读书续记所载名臣六十四人中清古一条云王璟字廷采山东沂州人左都御史为巡抚坐忤权要免官后起为吏部侍郎左都御史正徳末士大夫当权竖乱政之后多营私殖政以贿成公门下不受私谒澹然如布衣时家无僮仆之奉田园之适惟读书课子孙而已去之日言官惜而畱之公嘉靖中谥恭靖近见新修山东通志削去公及李襄敏公秉秦襄毅公纮名不载因详着于此按恭靖公一字东臯成化进士以清节着闻擢南台御史改北巡视保定诸郡进光禄寺卿佥都御史总理两淮盐法浙东大饥被命赈济所全活四十万人巡抚保定乞罢皇庄以甦民困孝宗嘉纳之正徳丙寅入协理院事忤逆瑾矫旨罢瑾诛起抚山西时流贼入河东设险防御多所斩获召为吏部侍郎左都御史掌院事风裁清峻朝廷倚重之嘉靖初进太子太保乞归卒公未遇时肄业琅琊山寺夜半有巨手自窻入类人掌而有毛公取朱笔书一山字于上怪哀号乞免且言公贵人异日当至都宪公复援笔书一山字于下怪乃得出公为诸生与友人胡某同读书别业夏夜胡每苦热公辄言凉因易地而寝胡觉清风徐来都忘炎暑忽闻有人语曰此非王都宪乃胡教官耳叱之不见遗二莲叶于榻前公赴省试在途为雨阻三日逆旅主人子妇为狐所祟忽三日不至问之曰王公在此故不敢耳比公归主人以告求为除之公书王璟在此四字令置壁上狐遂絶迹公诸生时夜读书有嫌家持枪隔窻刺之公走避得免月下窥知为某閲三十余年未尝告人公后显贵其人以俵马差累求救于公公略无难色但笑曰某日夜若刺我死谁当救汝此后慎勿害人其人感泣谢罪其厚徳如此穆文简论王安石堂邑穆文简公𢎞治中乡举领解出王文成公之门为理学大儒然其学多入禅宗其古文精劲自子书出可匹崔文敏公后渠如送沈朝绶送王如行诸序可见予尤喜其与武城王文定公论王介甫书今录于此孔晖顿首纯甫先生足下昨在阳明先生坐上同观象山荆国祠堂记予时未敢谓然者必象山之意多为荆公恕不为人之社稷计不为天下生灵忧不为后学虑恕一夫而不悯天下后世此何心哉不然乃象山之偏见自喜也将以正名定罪释天下苍生之愤为社稷大计不当姑随也大舜殛鲧于羽山鲧之恶不大于安石安石之罪浮于鲧予谓以安石拟鲧可也鲧名重安石亦名重鲧悻直自用安石亦悻直自用鲧圮族安石亦圮族鲧陻汨安石亦陻汨鲧不能除天下之害亦不能成功安石祸及天下生灵生灵何辜宋之元气遂不复振其罪尚为不浮于鲧乎夫以倾人社稷流毒四海者尚取其志尧舜当取鲧之志矣何者鲧之志欲平水土也孟子曰食志乎食功乎安石之操介在古人一节之士甚多未可以一节而揜元恶也非圣人无法圣人作春秋以训万世安石独废之此不容诛矣安石秉周礼盖功利之心胜也何者周礼之政天无旷时地无旷利人无旷力此圣王所以富天下者尽三才之道者也安石慕其近似専以利言又无管仲之才所以万无一利而害不可胜言矣天下以为君子者安石恶之天下以为小人者安石好之好人之所恶恶人之所好此之谓拂人之性辟则为天下僇矣欲恕安石者是求为过高之论恐诬后学不浅不审聪鉴以为何如孔晖顿首穆文简论格物穆文简大学千虑论格物曰苍颉篇云格量度之也见文选运命论註此朱程以前书乃训诂之最古者以其书久废故见之者鲜考之内典隋智顗法华经文句解分别功徳品云格量功徳又云格量多少其一篇内格量字甚多此又在唐以前者大庄严经论云况复如来徳何可格量格量之义古皆用之而程子未之见意虽暗合而解释弗畅故使圣经难明然其为説合于圣门无疑岂前人所及哉问格之训至可终废乎曰不可当云格量物理以求其至其义始备此解甚新然文简学近于禅亦可见三进士出处本朝进士出身最竒者三乂一予同年任暄猷杞县人明末团结乡勇以御流寇南渡授官后军府左都督靖边伯豫王下江南投诚遂𨽻旗下中顺治壬辰进士以磨勘被黜复中乙未进士官至江西南贑道佥事一吴李芳邵阳人崇祯己卯举人粤西时官至左都御史投诚愿以科第进中康熙甲辰进士一钱世熹五河人南渡为副总兵官既而为浮屠久之复补诸生中康熙庚戌进士年已七十余未几卒杨文公宋王文正公尝言昔杨文公有言人之操履无若诚实吾每钦佩斯言文公为文正诵法如此而石介作怪説乃谓其蠧坏圣人之道讵不誖哉王东臯汤阴王东臯官文选郎中清介有执持为本朝吏部第一尝语同官尹澜柱曰宋岳忠武王吾汤阴人也王之言曰文官不要钱武官不怕死吾生平服膺斯言惟求无愧耳又曰作吏部无他才能只须守定不愆不忘率由旧章八字宋开之王在吏部同时以清直称者南宫宋开之亦以文选郎内陞归卧不出魏环溪疏荐之起鸿胪寺少卿庚申四月光禄寺少卿缺人应宋序转适光禄正卿亦缺特旨以宋为正卿后至刑部侍郎卒谥端悫薛忠武明鄞国忠武公薛禄胶州人其父居海岛为人牧羊时闻牧处有鼓乐声出地中心识之语忠武兄弟曰死即𦵏我于此后如其言𦵏焉已而勾军赴北平其兄不肯行忠武年少请往后从靖难师累功至大将军封阳武侯追封鄞国公其地至今号薛家岛苏章事宋人小説载坡公与章惇题名石壁事顷见耆旧续闻又一事极相类子厚为商州推官子瞻为凤翔幕签因差试官开院同途小饮山寺闻报有虎二人酒狂同勒马往观去虎数十步马惊不前子瞻乃转去子厚独鞭马向前取铜锣于石上戞响虎遂惊窜谓子瞻曰子定不如我旧闻乃檇李项氏抄白本也徐公长者宣城徐翁尚书元太父官浙江某县典史偶以言忤巡按御史受辱扑责羞愤自免归时尚书与弟通政元气皆失学翁每流涕忽忽不乐尚书兄弟跪请其故曰而兄弟皆废学吾无后矣因述受扑直指事复流涕不已尚书兄弟曰儿辈不类自今愿力学以慰大人心愿勿悲也乃发愤下帷兄弟相继登第尚书谒选得某府推官即直指之家也心私喜得报父怨濒行置酒戚友毕集候翁出称觞翁称疾坚卧不起尚书入跪问故且言此行冀得报夙怨何反不乐为翁曰此吾所以病也吾为小吏当日诚不为无过但直指稍过当耳且缘渠扑责激而罢归教子以有今日则直指乃吾恩人非仇也汝思报怨吾所以病汝往当以吾言开心告之尽捐夙嫌是吾子也否则非吾子也尚书唯唯翁乃起尽欢而罢时直指久失职家居闻尚书来恐甚郊迎尽礼尚书首述父命誓无芥蔕自是情好甚洽后翁跻大耋三子皆成进士两登九列焉此与蔡确父黄裳濒死属其子必报陈氏确既登政路遂以事寘恭公子世儒极典贤不肖霄壤矣王伦王伦宋臣其死不失为忠义金史不应载且与宇文虚中同贬尤非是张尚书堂邑张蓬𤣥自明时已为尚书入国朝为大司宼年已七十余一日侍宴上前下堦而仆世祖命内侍掖以行出长安门尚有诏追问能骑否徐讽令以礼致仕遂进所撰礼经乐经而去张公在明时为东林所推尝自作年谱谓甲申之变欲死而不得吏部侍郎孙二如谓已曰箕子不死者以洪范也公有礼乐二经道统在焉亦箕子之九畴也何必死盛王赞宝应乔圣任崇祯中以御史按浙江至金华遇山水暴涨舟不得进索挽舟者县令盛王赞唿曰农忙矣令请以身挽乔遂改而陆行仍荐之于朝时两贤之此与唐何易于事相类高文襄新郑高文襄为相恣横己甚至以赐䘏大礼大狱建言赠杨忠愍诸臣官起用葛端肃赵文肃诸公指为徐文贞之罪其疏有曰皇上先帝之亲子也议事者先帝之臣遗诸皇上者也而乃敢于悖君臣之义伤皇上父子之恩非所以训天下也此与章惇一辈小人倡为绍述之论者何异石琚玉堂嘉话载金丞相石琚致仕居乡闻司𨽻呵𨗳过门即起立客曰丞相何为如此公曰参军虽微朝廷命官也吾敢不敬先曾祖司徒公居乡亦然元法元宋子贞作耶律文正公神道碑云河南初破被俘掳者不可胜计及大军北还逃者什八九有诏停畱逃民资给饮食者皆死无论城郭保社一家犯禁余幷连坐由是百姓惶骇公进説曰十余年间存抚百姓以其有用故也若胜负未分虑涉携贰今敌国已破去将安往安有因一俘囚罪数百人者乎上悟诏停其禁张璁毅宗孝静皇后崩礼官议当循累朝故事后谥用十二字张璁独谓当用四字其党霍韬亦非之卒用八字璁寻以病告归他日世宗与李文康公时言及此事亦以为非是璁以庶僚躐致宰相惟敢于负孝宗敢于犯名教而不之恤术已售矣以故主之嫡后骨肉未寒虽数字之虚文亦断断持之徒欲以仇孝宗者媚世宗而卒为世宗所薄小人用心竟何益哉史兵部吾邑旧令史公讳能仁河南鹿邑举人崇祯间来为县清正而才刚柔互用至今尸祝之庚辰辛巳嵗大祲人多流亡时邑境甘露降于林木地生羊肚菜公赋诗曰上天降甘露徧地生羊肚饥食羊肚菜渴饮甘露乳涕泣告吾民慎无去乡土真仁人之言也后调繁淄川迁兵部主事去顺治辛卯复至县虽三尺之童亦束炬欢迎至十余里不絶可称循吏矣惜至今未祀名宦刻言行录顷见嘉靖中锓文信公集乃鄢懋卿所刻宋明名臣言行录浙人刘廷元所刻而序则出南乐魏相手笔也向见故相某公以书诫其孙谆谆以忠孝为训而考其平生大相剌谬亦此类伍宁方着书吴人伍宁方袁萃撰林居漫录弹园杂志续睂山论诸书攻李三才自比于苏明允辨奸论而其于当时台谏所推重定国是者则徐绍吉徐兆魁邵辅忠刘廷元数人也其后熹宗之际皆为阉党兆魁廷元至大司寇辅忠至大司马绍吉至都御史崇祯初定逆案数人皆褫职定罪是时袁萃已前殁矣至其书并攻孙立亭吕新吾诸公语尤狂悖金忠节金忠节公素精易理读邵康节先生集手书于后曰甲申之春定我进退进虽遇时外而勿内退若苦衷逺而弗滞外止三时逺不卒嵗优哉游哉庶毕吾世至甲申三月以兵部主事巡视皇城尽节玉河时有中官吕胖子同死二公骨不可辨其家人遂同𦵏玉河之岸焉公少好诵邹汝愚先生诗龙泉山下一书生偶占三巴第一名世上许多难了事市人何用苦相惊后果一十八嵗领顺天解忤珰削籍大节视汝愚无愧云姚端恪刑书桐城姚端恪公真实经济人也其好生之念尤出天性常拈句云尝觉胸中生意满须知世上苦人多命诸子各录一纸粘于壁淄川高世豪公戊子所得士也任南郑令卒官逋官粮二千余两妻子十三人例当没官公捐赀数百锾复醵金代输高妻子竟获免好行其徳皆此类公戊子典山东试闱中得先考功兄卷异之曰他日必为风雅名家遵典集遵典集亦伍袁萃撰所取章疏大抵党邪丑正如赵兴邦攻汤兆京孙居相亓诗教攻孙玮周起元徐兆魁攻顾宪成孙光裕攻高攀龙岳元声赵兴邦攻吕坤韩浚攻刘宗周姚宗文荐徐大化胡来朝荐邵辅忠徐兆魁皆推为千古公论而刘光复辈之论李三才尤详哉言之光复掲内訾及福清并及先少师谓少师以位育颜三才之堂去有余倖其诋毁君子可谓不遗余力至所标榜如邵赵二徐及刘廷元周应秋吕图南辈皆逆案中人而周忠惠刘念台诸公之死卒与日月争光桀犬之吠于君子何损毛发徒自秽耳若先少师之见毁于光复先方伯之被摈于亓韩今日观之何啻华衮乎袁萃自负干坤正气然乎否耶张氏甲寅闽贼作乱有陈某妻张氏早孀抚孤十二年矣贼至题诗壁上有句云干坤此际当自决遂雉经思南守陈君某为作𫝊双烈灵璧有诸生王餐秀者生二子长已娶而病其妇某氏侍汤药五年终始如一日疾亟既视含殓毕遂缢死其季未娶亦病妇某氏女也随其母来省夫疾遂不肯归父母趣之归曰身已字人嫁不嫁等耳病如是而秦越人视之乎遂侍左右五日夫死亦自缢殉之知县马君骢御亲诣其家弔祭池北偶谈卷八池北偶谈卷九钦定四库全书池北偶谈卷九刑部尚书王士祯撰鲁仲连新城东北锦秋湖上有鲁仲连陂传为鲁仲连所居按前书鲁仲连子十四篇在儒家辕固新城有地名牛固相𫝊辕固故里也未知所据前书艺文志齐后氏故二十卷齐孙氏故二十卷齐杂记十八卷辕固齐人説诗独不见于班史史但云鲁申公为诗训故而齐辕固燕韩生皆为之𫝊或取春秋采杂説咸非其本义云李颙种放赐告西归有一高士隠居三世以野蔌一盘诗一章赠放云接得山人号舍人朱衣前引到蓬门莫嫌野蔌无多味我是三追处士孙宋史列放隠逸传中予尝非之若此君差无愧耳近盩厔李颙两经征聘不出有古人之风颙以理学倡导关中刘念台先生刘念台先生居常敝帷穿榻瓦灶破釜士大夫饰舆马而来者多毁衣以入偶服紫花布衣士大夫从而效之布价顿昂㑹稽令赵士谔问疾至榻前见其单陋出而叹曰岂意今日得覩管幼安万厯丁巳京察韩浚刘廷元寻怨东林士谔时为考功争之曰刘大行之清修人所不堪此谔所亲见者乃止给事中徐耀使浙渡江来见先生辞之耀曰昔人不得见刘元城以为如过泗州不得见大圣耀如徒返何颜见乡之父老乎先生乃见之其为世所企慕如此黄少詹石斋祭告禹陵事竣谒先生及门者三先生不见曰际此乱朝岂大臣徜徉山水之日石斋闻之即行海宁吴忠节公麟征初第时常梦至一古寺有角巾而书碑者所书乃文信国零丁洋诗问之旁人曰山隂刘宗周也后二公先后殉国沈文端公商丘沈文端公家居生日族人上寿时明神宗遣使存问从弟某私语公曰兄位宰相蒙恩存问而羣从子姓济济如此可谓盛矣公愀然乆之曰弟以为盛吾方忧其衰耳弟愕然问故公曰吾乡宋立菴太宰家法可敬彼方当贵盛吾家不及也顷立菴生日吾预其家宴座中子弟数十人不闻饮啖声昨吾生日见诸子弟饮啖不顾长者家法如此是以知其衰也后沈再𫝊遂不振而宋庄敏公从孙文康公位宰相文康长子中丞今为江苏巡抚商丘三张张昉字于东崇祯庚午举人潜心伊雒之学不言而躬行甲申后居一土室不入城市时为五言诗学陶靖节书学颜平原守令欲一见不可得今七十余尚在其兄某少慕神仙弃家访道五十年不归弟翮字大羽頳面修髯状貌竒伟倜傥通轻侠一且渡江走大雄薙发为沙门独畱其髯数年刻期端坐而逝常给事常若柱山西人顺治丁亥进士改庻吉士授给事中居京邸惟孺人及一老仆供给使贫不能具饘粥居谏职数日上疏劾闯贼伪相牛金星当明正典刑以雪普天之恨坐褫即日赁一车夫妇共坐出国门老仆歩从行路皆叹息李忠定公世史正纲于李忠定公殁书观文殿大学士陇西公李纲卒于张浚则不书又引何彦澄家藏朱晦翁墨蹟一帖云十年前率尔记张魏公行实当时只据渠家文字草成后见他书所记多不同常以为恨揭徯斯云宋之不能中兴由张浚之逐李纲杀曲端引秦桧杀岳飞也中兴宋鑑云张魏公有不可解者二力攻李忠定而宁与汪黄同朝维扬之变国危矣曾微一言声时相之咎一不可晓也力引奸桧使至得政而宁与赵忠简语不相下二不可晓也中兴大事记云使浚移其攻忠定之笔而攻汪黄岂不快公议哉浚徒以有子南轩至今称为正人无识者至比之武侯谬矣江右邓左之着张浚不当从祀辨语载前卷中秦桧复谥宋宁宗嘉泰四年追封岳飞为鄂王开禧二年追夺秦桧爵谥谬丑此天下万世公议然实韩侂胄欲用兵而先有此举也乃边衅既开又诛侂胄以媚敌遂复秦桧爵谥则誖矣王东臯逸事王东臯长文选时内大臣某尝奉世祖皇帝旨逮工部侍郎张某至部以旨示满洲尚书韩代尚书以无汉字召公至属书之公难之曰以译字命郎中出上意耶某不敢不书大臣意耶某腕虽断不敢书也二公皆叹服其有执公尝宿部休沐甚少而选郎章奏甚烦五鼓启事视他司为多一羊裘着之十余年毛尽脱满洲同官聚谋曰王长官一寒至此奈何醵金制狐裘一貂帽一持遗公公不受曰伯勉生平不受人一钱何敢拜公等赐同官公言于冢宰冢宰力劝始受公改御史内陞时都御史以两淮盐法敝欲举公往公力谢不可曰内陞借补之员例不奉差今必以此事相付从前弊窦不敢欺隠以负主上遂止癖阮遥集有屐癖祖约有钱癖初不辨得失后客诣约有财物摒挡未了见客至便倾身障簏诣阮阮方吹火蜡屐叹曰未知此生当着几两屐神色闲畅于是胜负始判阮公高流何至与钱奴较优劣耶和长舆亦有钱癖当时与杜元凯王武子辈竝称典午人不顾名教流弊至此孙文定戒子益都孙文定公服官居乡恂恂亷慎其子寳侗有高才侍公京邸每乡试必遣归家戒不得入京闱尝曰吾为大臣汝又薄有文誉使或以一第相溷为结纳之阶平生亷隅扫地矣寳侗至今尚为诸生文定此一节真有唐质肃王忠肃二公之风杨国忠天寳九载杨国忠请复张易之兄弟官爵陆务观诗何至诏书褒五郎是也此与宋复秦桧谥明英宗立王振庙同成相国二世厚德大名成文穆公大拜后改作居第购得民居有树贞节坊者令勿毁其第遂低一隅其子青坛相国大拜后修家庙地为前明陈鸿胪之室有少卿坊适当辟门之冲当毁其后人式微召而告之曰吾亦故家也忝居相位讵忍坏故家之棹楔遂改辟门其屋当改造坊乆而攲頼屋以支修屋则坊圯乃并其坊新之人称其两世厚德云韦苏州韦苏州史失为立𫝊宋沈明逺始补𫝊其生平端末终亦未详集中有逢杨开府一篇少事武皇帝亡頼恃恩私后人遂疑为三卫而韵语阳秋因附㑹以为恃韦后宗族呓语武断可笑腐儒之见乃如此叶忠节叶映榴字丙霞江南上海县人顺治辛丑进士由庻吉士改部曹出视陜西学政稍迁湖北督粮参议戊辰武昌兵变从容拜疏公服自刭死奉㫖褒嘉特赠工部侍郎巳巳上南巡其子叶敷迎驾上谕礼部等衙门当楚省兵譁之际叶映橊尽节捐躯朕心深切悯悼特诏所司优赠亚卿兼予䘏廕今巡行江南见其子叶敷迎伏道旁弥增轸恻忠节之臣应特与谥以彰异数尔等㑹议具奏部覆特谥忠节丙霞故刑部侍郎有声子弱不胜衣在部曹与予为文章之交尝以䖍州围城中诗二百余篇属予序论竟未及报乃甫脱贑围复遭楚难疾风劲草大节凛然赠官易名迥出令甲之外死不朽矣姚平仲老学丛谈载陆务观姚将军赵宗印二诗惜不得姚名字今渭南文集有姚平仲𫝊庻斋岂未睹之耶郭希颜邪説明嘉靖中中允郭希颜以谪外家居上疏建储婴世宗之怒𫝊首九边后人怜其罪酷有为请谥者又或入其疏于名臣奏议中可笑按希颜此疏本以迁谪妄有觊觎固不必言其在词林见议礼诸臣骤贵又见相嵩以议兴献王祔庙称宗得大拜希颜遂建言欲黜孝宗武宗二庙不与九庙之数而以兴献上接宪宗公论恶之遂以计典罢斥其人穿窬之不若而论者不察犹厠诸直谏之列何哉黄毅菴宗伯野纪蒙搜备详其事且谓二祖列宗之灵实褫其魄此万世公论论世者之所当知边尚书𢎞治末孝宗上宾予郡边尚书华泉为兵科给事中疏劾太监张瑜太医刘泰高廷误用御药逮瑜等下狱大理卿杨守随谓同谳诸臣曰君父之事误与故同例以春秋许世子之律不宜轻宥此事与泰昌时孙文介论红丸事相类尚书工诗博雅为𢎞正间四杰之一世但知其文章而不知其丰裁如此又先生仲子习字仲学颇能诗其佳句云野风欲落帽林雨忽沾衣又薄暑不成雨夕阳开晚晴而老鳏贫窭至不能给朝夕以死则先生清节可知也王文成王文成公为明第一流人物立德立功立言皆踞絶顶康熈中开明史馆秉笔者訾謷太甚亡友叶文敏时为总裁予与之辩论反覆至于再四二十二年四月上宣谕汤侍读荆岘令进所着诗文且蒙召对中有王守仁论一篇上閲之问汤意云何汤因对以守仁致良知之説与朱子不相剌谬且言守仁直节丰功不独理学上首肯曰朕意亦如此睿鉴公明逺出流俗之外史馆从此其有定论乎仁宗徽宗元臣库库曰宋徽宗诸事皆能独不能为君耳炙輠録记周正夫曰仁宗皇帝百事不㑹只㑹做官家此语在库库之前可谓絶对苏叔党大节宋人议苏过叔党附梁师成师成妻死为服缌麻顾略其大节元袁伯长清容集有跋叔党竹石牧牛图云小坡竹石绰有父风后倅定武骂贼不屈死之其气节不坠光于前人矣事详挥麈録刘后村跋小米画云叔党之才百倍元晖元晖至侍从叔党死小官命也夫挥麈録又载叔党政和中召入禁中画窠石而终不遇武陵起复予尝论杨武陵夺情事后人论之过刻闻之山长教授云其父客严首昇周圣楷辈为武陵所抑遂腾谤书又当时与黄石斋先生矛盾故论者多少之耳予按礼曾子问云子夏问曰三年之丧金革之事无避也者非与子曰吾闻诸老聃曰昔者鲁公伯禽有为为之也注曰鲁有徐戎作难丧卒哭而征之公羊传闵子要绖以赴公难退而致位以究私恩春秋亦纪晋襄公墨缞之事汉唐以来遂有起复之礼能改斋漫録云前汉翟方进丧既𦵏二十六日除服起视事后汉桓焉为太子太傅以母忧自乞听以大夫行䘮踰年赐牛酒夺服宋王性之黙记云本朝不独宰相即百执事皆起复惟富郑公以太平而辞儒臣如杨大年王元之晏元献皆未持服富公之后如陈升之亦百日起复此葢朝廷体貎况在兵革之际按已上诸公非尽有金革之事若武陵则金幸之事也顾论者不责彼而责此何欤又考明初名臣亦多起复至罗一峯论李文达后此风始息夺情固非美事然南阳以一峯武陵以石斋独受恶名则不幸也圣楷字伯孔湘潭人有才名后为献贼伪常德知府发掘杨相祖墓最惨卒为献贼所杀真谛乐郊私语载杨琏真伽至海盐州寓城北德藏寺欲发掘陆左丞朱提举妻女之墓寺僧真谛闻之怒形于色杨五更肩舆拥衆出真谛忽起抽韦䭾杵奋击从者数百人不能拒人见真谛于衆中超跃每踰寻丈捷如鹰隼杨大惧遁去后二年真谛行脚峨眉不知所终此僧殊快人意但恨不在贼髠发诸帝陵寝时耳浙江人物西园杂记论两浙人物刘文成为谋臣之首宋文宪为文臣之首方正学为忠臣之首于忠肃为功臣之首宸濠之变孙忠烈首输忠死节王文成首倡义戡乱此皆韪也独谓世宗之初张罗峯首建议以成大礼此所谓貂不足狗尾续者耶两薛居正五代宋初有两薛居正其一钱唐人仕吴越武肃王官太尉卒谥贞显神鱼井何腾蛟字云从明末以都御史抚楚其先山隂人戍贵州黎平卫遂为黎平人所居有神鱼井素无鱼腾蛟生鱼忽满井五色巨鳞大者至尺余居人异之后腾蛟尽节死井忽无鱼野纪蒙搜黄毅菴尚书作野纪蒙搜明二百余年间大事稍备其持论颇正然不可解者二事其一谓李西涯与刘文靖谢文正为三仁其一嘉靖初大礼议主张桂軰而诋杨文忠也吴康斋李文达世论吴康斋太刻野纪蒙搜云与弼以布衣老儒一旦授五品侍从人皆诧为殊荣宁复过望葢与弼之聘荐自石亨亨小人后来败露舆论推求能无为盛德之累如蔡邕受知董卓遂䘮生平故不受耳与弼好遯不污见险能止见地优于杨时多矣此论甚公蒙搜又云王文恪评李文达云国朝三杨后得君最乆者无如李贤亦能展布才猷然当时亦以贿闻文达相业视三杨有过无不及后王亦入阁相业如何勿亦不自见其睫乎顷见施愚山在史馆作文逹列𫝊颇致微辞不敢谓然施或未覩毅菴此论耳司空表圣史谓司空表圣躁于进取前人辨之屡矣考一鸣集有答孙郃书益证史官之妄书略云古之山林者必能简于情累而后可乆今吾少也岔然不能自胜于胸中乃不诚于退者然亦穷而不揺辱而不进者盖自审已熟虽进亦不足救时耳彼一飰之罄或请济于其邻虽童子不可以空器绐之也矧当艰否之运吾君吾相方以爵秩来天下之贤将与之共拯其可沽虚而自售耶又云愚虽不佞为士大夫独任其耻者乆矣其可老而冒之耶韩吏部激李桂州之必行责杨道州无勇虽致二贤适自困亦何救于大患哉观此书躁进者肯为此语否史之妄不辨可知岘山幢宋人题名襄阳岘山羊公祠有石幢一枚凡六面高六尺每面濶九寸有盖有座一面直书下第一行刻使帖襄阳县第二行刻准庆厯七年十一月六日中书札子襄州奏当州城南五里有岘山一所上有古祠碑又有晋太傅仅存圣㫖字末行上存帖到速採石大字书刻上件其四面界作六层刻诗下题名又一面大书题名又幢一卧岘山上其文可辨者十三字曰石于山巅播清芬而不已余尽漫漶末云开国男张九龄撰前一幢诗可辨者三首尚书工部员外郎直龙图阁知襄州事王洙七言古诗云襄阳南出大路奔小山曰岘名特尊山形卑堕不峻极屹若巨首临江濆大山半宫不成霍絶水阙左非为亹砠巅赑屓戴危石箕踞曼衍罗芳荪汉流长骛滨其足东望弥迤皆平原槎头下瞰罟罶集蔡洲近眺田园蕃何物兹山匪秀出得使今古闻听喧自昔羊公好登览山名直为贤者存鹿门望楚镇区境凤林冠盖延山樊丹巖翠壁互幽胜日月亏蔽烟岚屯公胡遗彼而乐此谈者未始聊诊纶吾谓圣达竟超豁高览便欲周干坤孔登泰山小天下阮升广武竖会稽探穴禹书出之罘望海云涛翻此中风景亦虚远极目见尽江山源东吴未定劳机䇿置酒啸咏纾劳烦数顾温甫恤躬后誓将百岁游精魂对公盛德与山永正惟湛軰如公言今兹去公仅千载凛然英气犹轩轩我来追古一长息旧迹废毁成悲吞民豪占山童其木嘉植不得容本根利取薪苏积稛絭粥之陶旊供烧燔羊公无庙忽不祀但纵滛鬼歆牲蘩中亭有碑即堕泪至今观者怀仁恩于民何诛不足问非民忘德由官惛下教里邑复祠宇叙诸祭典跻之元思仁爱树恭所茇禁止樵伐修壖垣且欲王命得守固誊言状事驰九阍书闻天子报可金石款刻垂后昆遗爱朂尔风化常给事中知蔡州事吴育絶句羊公千载得清吟芳迹虽遥契昔心更与岘山为故事凛然风格照来今尚书屯田员外郎知光化军事李宗易律诗叔子祠荒岁已深异时贤守重登临岘山岑寂瞻风槩汉水灵长想德音奉诏始闻新缔葺有知那复叹湮沉又刋翠琰畱南夏先后功名照古今其端明殿学士尚书礼部侍郎李淑诸人诗皆缺已上每面十一行十二字名字可辨者范仲淹李淑吴育刘敞李宗易张去惑孙抗韦不伐李康伯贾黯裴昱马云黄通连庠又宋人饮饯题名甚多知名者张唐英赵德麟魏道辅岑巖起李方叔已上凡七则大者方员径寸小者杀其半字画端劲非俗书也予以康熈壬子过襄阳徘徊祠下未及摹搨止録诸公题名予门人淮隂张力臣有嗜古之癖辛亥过襄曾有拓本顷索之略録如右苏汝霖陈光龙广西孙延龄马雄之乱死节者前则巡抚马公雄镇富川知县刘公钦邻后则巡抚将军傅公𢎞烈又有间关贼中百折不囘乃心王室如提学道佥事苏公汝霖平乐县知县陈公光龙亦疾风劲草也苏弃家逃至肇庆军前题补布政使部议以品级太悬不允苏寻死于粤然军前题补品级相悬者不可胜计如胡一琏以佥事题补布政使是也独苏格于部议可叹陈仅题授梧州府同知寻以病请一妾邓氏一子粤郎皆死猺峒中读其与袁太常书甚可悲也苏字鹤洲石埭人壬辰进士陈黄陂人举人王秋澄王秋澄先生万厯中官吏部文选郎中力持公法政府权珰无所措手继者为顾泾阳孟云浦冯思豸皆效之遂相继黜逐伍袁萃林居漫録云然又尝荐起邹忠介赵忠毅诸公为正人所倚先生吾乡淄川人也王邦直王邦直字子鱼又字东𬈑即墨人以岁贡官盐山丞上疏罢归殚精声律之学聚书千百卷坐卧一小阁二十年成律吕正声六十卷其説谓君声最清管以三寸九分本吕氏春秋其数配之扬子云太𤣥缕析比合而以诸家九寸之説为非是万厯甲午诏修国史翰林周公如砥上其书史馆深为大学士南充陈公所叹赏周公云班固律厯志载即墨徐万且氏治太初厯第一而子鱼追配之于千载之后其外孙黄御史宗昌序刻之康熈十八年予在明史馆亦上其书杨襄毅蒲州东门外有两阜蜿蜒形家相传以为贵地杨襄毅公为吏部尚书时命堪舆择吉壤得此地以告公曰此关阖郡文章科第我曷为私之即于其地建文昌祠人皆服公厚德不可及后公长子俊民官至户部尚书第四子俊卿官锦衣余三子皆官监司俊卿子元祥元祥子世芳皆官詹翰世以为公厚德之报云元祥未弱冠登第入翰林早死母哭之恸一夕见梦曰母勿过伤儿当复来未几生遗腹子即世芳也未弱冠亦登第入翰林母犹及见之吴天章雯説大椿堂蒲州有大椿堂为杨襄毅王襄毅张文毅三公读书之所其后三公相继登进士第一大拜一至吏书一至兵书张即王之甥也山西至今𫝊为盛事黄诗黄先生端伯江西人精禅理少时见其瑶光阁集一卷皆宗门语乙酉以给事中殉节金陵将授命有报恩寺僧一轮趋过黄唿令代书一絶云对面絶思量独露金刚王若问安身处刀兵是道塲书毕从容就义死此诗载甲乙事案两萧后辽圣道二宗享国皆最乆皆有宫闱之变圣宗仁德皇后善琵琶法天后讷木锦诬其与琵琶工燕文显李文福通投书圣宗寝帐圣宗不之信其后竟为讷木锦所杀道宗宣懿皇后工诗尤善琵琶耶律伊逊诬其与伶官赵惟一通搆死才艺足为妇德之累况可躭音乐乎仁德事载契丹国志辽史本传不载宣懿事详焚椒録王若之王若之字湘客益都人明南京户部尚书基冢孙为人潇洒疎诞有晋人风致工尺牍好弹琴善五言诗尝刻尺牍五言四卷以门廕入官仕至长芦都转运使南渡官金陵大兵渡江若之转徙寓姑熟佛寺以书画鼎彝古金石文字自随车尚兼两洪文襄公谕之降不屈死王所寳古琴名桐笙今尚在其家徐铉南唐以徐铉使北请缓师后主曰卿行当止上江救兵勿令东下铉对曰今社稷所頼惟此救兵何可辄止臣此行未必能纾国难但置之度外耳此不惟纯臣之谊亦识事机后金人围汴京唐恪耿南仲軰专主和议止各道勤王兵遂致二帝北狩之祸非铉之罪人乎李师中苏明允预识荆舒之姦人皆服其先见同时李待制师中因邸吏报包希仁参政或曰朝廷自此多事矣师中曰包公无能为今鄞令王安石者眼多白甚似王敦他日乱天下必此人明允拟之王夷甫卢杞师中拟之王敦其识不相上下皆不减张安道吕献可今人但知老泉何也马骕马骕字骢御一字宛斯济南邹平人顺治己亥进士仕为淮安推官终灵壁令生而清羸博雅嗜古尤精春秋左氏学撰辨例三卷图表一卷随笔一卷名氏谱一卷又着绎史凡分五部一曰太古二曰三代三曰春秋四曰战国五曰外録合一百六十篇篇为一卷始开辟原始迄古今人表其书最为精博时人称为马三代崑山顾亭林尤服之康熈癸丑岁卒于官灵壁人皆为制服云芜湖烈妇江南初入版图时有禆将于芜湖掠一妇人义不受辱衣服上下缝纫周宻其夫访赎之主将坚不许妇悲愤投水死至晚泊舟舵前窸窣有声则妇尸已在次日泊舟复然以篙逐之俄顷复至又次日复然乃舁而弃之岸月余此将在船头纳凉忽大叫曰妇又至矣翻身落水而死二尹成化间歴城尹恭简公为小人所挤尹直着𤨏缀録尤极诽谤其书乆行于世至有不辨二尹邪正者一日閲李文凤月山丛谈公道较然因録于左方李云成化末小人用事南昌李孜省挟左道干进位尚书掌通政司託言神降有江西人赤心报国之语以太宰歴城尹公不右江西人乃计谋极力挤罢而用丰城李裕代之及荐泰和尹直入内阁起永新刘敷长宪台高安黄景贰礼部四人皆世称寡亷鲜耻者而新建谢一䕫安成刘宣俱不保晚节一䕫进工部尚书宣贰吏部物议沸然不平独服旴江何公乔新节行介特未几孜省诛死直等相继免公论始明云当时謡曰公道不如王恕选法不如尹旻张昭张昭济南蒲台人忠义前卫右千户所司吏英宗复辟石亨曹吉祥等恃宠卖官至三千余员昭奏之直𨽻山东大饥复上书言六事上皆从之后任南昌府司狱学士张元祯谓之曰君昔三疏位卑而议论甚高官小而事业则大已写入金縢令名无穷矣蒲志出庸手恐遗此公因读月山丛谈录之以存其人图文襄厚德大学士谥文襄图海公既定平凉军中论功取诸将偏禆士卒记功牌报部记过牌悉聚焚之不以语人其厚德如此子诺敏公今为刑部尚书人以为隂德之报前寳鸡令高君某云在军前亲见之钧阳二老一日与客谈及逆瑾时阁老刘宇曹元不知何许人及考列卿年表元南直𨽻含山人宇则河南钧州人与马端肃公同时同里马公勲德如泰山北斗至今人称钧阳公而宇曾不得比于蚍蜉之细官位之不足重人如此光孝寺铁塔文广州府光孝寺有铁塔一乃刘鋹所造上有文曰大汉皇帝以大寳十年丁卯岁敕有司乌金铸造千佛寳塔一所七层并相轮莲花座高二丈二尺保龙有庆祈凤厯无疆万方咸㡳于清平八表永承于交泰善资三有福被四恩以四月干德节设斋庆赞谨记后列中官姓名三帝陵诗一路荒山秋草里行人惟拜汉文陵唐人诗也四十二年如梦觉春风吹泪过昭陵宋人诗也祠官如可乞长奉泰陵园先帝侍臣空洒泪泰陵春望已糢煳明人诗也文帝仁宗孝宗三君德泽感人之深如此至诚古来名臣多矣然千百年后读史至诸葛忠武侯司马文正公之薨辄感动流涕者至诚为之也朱忠庄公遗疏明中丞朱忠庄公讳之冯本名之裔字德止号勉斋京师人金忠洁公铉其妹之夫也二公平日以理学相砥砺后皆死甲申之变公子丁未进士敦厚示公殉节时遗疏及家书各一通敬録之疏云我国家金瓯全盛不谓人心离散财用困穷一至于此此臣之所为痛哭流涕也臣力已竭臣罪滋深南望九叩一死以报我皇上念我太祖高皇帝功德高厚我皇上忧勤独深厯数无疆中兴可待唯以收人心培节义二者为先务而已收人心在爱民力爱民力在拔亷官此大学所以反覆于用人理财也我朝士气原振自逆珰摧折遂致亷耻风微从来仗节死义之士多在敢言极谏之中此宋朝所以待士仁厚也遗书云吾弟吾儿读书须读经世书佔毕之学无用也吕新吾先生呻吟语不可不读我以死报国此心慊然朝闻夕死原无二也勿以为念公死时有宣府诸生姚时中同日自经于学宫在疚记忠庄朱公着在疚记一卷语多精诣略载数条于左深山静坐十年使习与性离尘世顺应十年使外与内合为学之事或几化矣人自昼至夜当知何所事知者则性命生死俱了鸢飞戾天鱼跃于渊即是仕止乆速古之人修身见于世非诚不能诚则贯微显通天人一世不尽见百世必有见者纪纲之坏存乎风化气节之坏存乎培养人心之坏补偏救弊存乎执中约言之存乎朝廷圣人之死还之太虚贤人即不能无物而况衆人乎实变气质方是修身士憎兹多口则何以故曰持介行者不周世缘务独立者不协衆志小人相仇同类相忌一人扇谤百人吠声予尝身试其苦者数矣故君子观人则衆恶必察自修惟正已而不求于人待小人尤宜寛乃君子之有容不然反欲小人容我哉中者不落一物庸者不遗一物随事无私皆可尽性至命而忠孝其大者平日操持非实试之当境决难自信𨼆恶扬善圣人也好善恶恶贤人也分别善恶无当者庸人也颠倒善恶以快其谗谤者小人也赴大机者速断成大功者善藏同是中庸而有君子小人之别微矣哉池北偶谈卷九池北偶谈卷十钦定四库全书池北偶谈卷十刑部尚书王士祯撰崇祯五十相崇祯朝阁臣五十人韩炉孙承宗黄立极张瑞图李国施凤来来宗道杨景辰李标刘鸿训周道登钱龙钖成基命周延儒何如宠钱象坤温体仁吴宗达郑以伟徐光启钱士升王应熊何吾驺文震孟张至发林釬孔贞运黄士俊贺逢圣傅冠刘宇亮薛国观杨嗣昌程国祥方逢年蔡国用范复粹姚明恭张四知魏照乘谢陞陈演蒋德璟黄景昉吴甡魏藻德李建泰方岳贡范景文丘瑜初夫人刘太夫人先始祖妣初夫人诸城人年始笄一日忽为大风吹至新城之曹村时始祖琅琊公方为某大姓佣作未婚遂作合焉三世至颍川公而读书仕官四世至太仆公始大其门二百年来科甲蝉连不絶皆祖妣所出也万厯中吴门伍袁萃着林居漫録记其事后嘉兴贺灿然作漫録驳正于此条下云王氏之兴必有隂德此类语恠不知此事乃实録也又先司徒公万厯间以终养告归旧有抚楚时铜瓜二命工镕之忽成峰峦洞壑之状及南极老人西王母八仙之形无不酷肖是日先高祖妣一品刘太夫人九十寿辰也观者皆悚异此事载朱平涵相国涌幢小品中溪州铜柱记五代楚王马希范复溪州铜柱记云天䇿上将军江南诸道都统楚王希范天䇿府学士江南诸道都统掌书记通议大夫检校尚书左仆射兼御史大夫上柱国赐紫金鱼袋李宏臯撰粤以天福五年岁在庚子夏五月楚王召天䇿府学士李宏臯谓曰我烈祖昭灵王汉建武十八年平征侧于龙编树铜柱于象浦其铭曰金人汗出铁马蹄坚子孙相连九九百年是知吾祖宗之庆绪绵逺则九九百年昌于南夏者乎今五溪初宁郡帅内附古者天子铭德诸侯计功大夫称伐必有刋勒垂诸简编将立标题式昭恩信敢继前烈为吾纪焉宏臯承教濡毫载叙厥事盖闻䍧牱接境盘瓠遗风因六子以分居入五溪而聚族上古谓之要服中古渐尔覊縻洎帅号精天相名姎氏汉则宋均置吏稍静溪山唐则杨思兴师遂开辰锦迩来豪右时恣陆梁去就在心否臧由已溪州彭士愁世传郡印家总州兵布惠立威识恩知劝故能歴三四代长千万夫非德教之所加岂简书而可畏亦无辜于大国亦不虐于小民多自生知因而善处无何忽承间隟俄至动揺我王每尔含宏常加姑息渐为边患深入郊圻剽掠耕桑侵暴辰澧疆吏吿偪郡人失宁非萌作孽之心偶昧戢兵之法焉知纵火果至自焚时晋天子肇造丕基倚注雄德以文皇帝之徽号继武穆王之令谟册命我王开天䇿府天人降止备物在庭方振声明又当昭泰眷言僻陋可俟绥懐而边鄙上言各请効命王乃以静江军都指挥使刘勍率诸部将付以偏师钲鼓之声震动溪谷彼乃弃州保险结砦凭高唯有鸟飞谓无人到而刘勍䖍遵庙算宻运神机跨壑披崖临危下瞰梯冲既合水泉无汲引之门樵采莫通粮糗乏转输之路固甘衿甲岂暇投戈彭师杲为父输诚束身纳款我王愍其通变爰降招携崇侯感德以归周孟获畏威而事蜀王曰古者叛而伐之服而柔之不夺其财不贪其土前王典故后代蓍龟吾伐叛怀柔敢无师古夺财贪地实所不为乃依前奏授彭士愁溪州刺史就加检校太保诸子将吏咸复职员钖命有差俾安其土仍颁廪粟大赈贫民乃迁州城于平岸溪之将佐感恩向化请立柱以誓焉于戏王者之师贵谋贱战兵不染锷士无告劳肃清五溪震詟百越底平疆理保乂邦家尔宜无扰耕桑无焚庐舍无害樵牧无阻川涂勿矜激瀬飞湍勿恃悬崖絶壁荷君亲之厚施我不征求感天地之至仁尔怀宁抚茍违诫誓是昧神祇垂于子孙底尔族类䥫碑可立敢忘贤哲之踪铜柱堪铭愿奉祖宗之德𢎞臯仰遵王命谨作颂焉其词曰昭灵铸柱垂英烈手执干戈征百越我王铸柱庇黔黎指画风雷开五溪五溪之崄不足恃我旅争先若平地五溪之衆不足凭我师轻蹑如春氷溪人畏威仍感惠纳质归明求立誓誓山川兮告鬼神保子孙兮千万春推诚奉节𢎞义功臣天䇿府都尉武安军节度副使判内外诸司事永州团练使光禄大夫检校太傅使持节永州诸军事永州刺史兼御史大夫上柱国扶风县开国侯食邑一千户马希广奉教监临制造天福五年正月十九日溪州刺史彭士愁与五衆归明衆具件状饮血求誓楚王略其词镌于柱之一隅右据状溪州静边都自古已来代无违背天福四年九月蒙王庭发军收讨不顺之人当都头将本营诸团百姓军人及祖父本分田塲土产归明王化当州大乡三亭两县苦无税课归顺之后请祗旧额供输不许管界团保军人百姓乱入诸军四界刼掠竝盗逃去户人凡是王庭差纲收买溪货并都幕採伐土产不许辄有庇占其五姓主首州县职掌有罪本州申上科惩如别无罪名请不降官军攻讨若有违誓约甘请准前差发大军诛伐一心归顺王化永事明庭上对三十三天下将宣祗为证者王曰尔能恭顺我无差徭本州赋租自为供赡本都兵士亦不抽差永无金革之虞克保农桑之业皇天后土山川鬼神吾之推诚可以元鉴静边都指挥使金紫光禄大夫检校太保使持节溪州诸军事守溪州刺史上柱国陇西县开国男食邑三百户彭士愁武安军节度左押衙金紫光禄大夫检校司徒前溪州诸军事守溪州刺史兼御史大夫上柱国彭师佐武安军节度左押衙充溪州副使银青光禄大夫检校尚书右仆射守溪州三亭县令兼御史大夫上柱国彭师俗武安军节度左押衙左义胜第三都将银青光禄大夫检校刑部尚书前守富州别驾兼御史大夫上柱国彭师杲武安军节度左押衙充砂井镇遏使银青光禄大夫检校尚书左仆射兼御史大夫上柱国彭师椩武安军节度讨击副使左归义第三都将银青光禄大夫检校左散骑常侍兼御史大夫上柱国彭师晃铜柱高一丈二尺内入地六尺重五千斤并石莲花台维天禧元年十一月十五日移到至十六日竖立记予按陆游南唐书谓彭师暠不知其世家希蕚与弟希崇争国希蕚败见执希崇避杀兄名于是命师暠幽希蕚于衡山使甘心焉师暠叹曰畱后欲使我弑君耶吾岂为是哉至衡山与廖偃䕶视甚谨遂筑行府奉希蕚为衡山王请命金陵元宗为出师定楚乱希蕚遂入朝偃师暠俱从行马令南唐书云希崇遣彭师暠廖偃囚希蕚于衡山师暠奉希蕚为衡山王臣于南唐十五国春秋云希蕚入府视事吴宏彭师暠见希蕚皆释不杀赐希广死师暠𦵏之浏阳门外师暠疑即师杲也然则彭氏虽溪蛮乃马氏之忠臣与周行逢据湖南时有謡云满天太保满地司空观此碑所书盖自马氏时已然矣杜公厚德宝坻杜文端公德器厚重人不见其喜愠之色京师有无頼子偶与驺卒闹乘醉随公舆后辱詈公若不闻无頼子随至邸第詈不止乆之公遣问曰詈可已乎无頼子归酒既醒或告以昨辱宰相仓皇诣第谢罪公慰遣之仍与二金令改行生理无頼子惑泣而去岁时必至公门叩拜卒为善人予乡文定孙公司宼高公居乡亦然皆可为士大夫法成给事初益都冯公荐起魏光禄于田间并及成主事性于是魏授御史成授给事中成即魏己丑门生也曾以中书舍人假御史巡按福建有清声在京师却扫絶交游亦亷介之士然其着书自述有云不用磁器以木代之夫磁器非玉杯象箸之比讵可废之亦矫矣在省中无他建白惟请遣官清丈蜀省田增加赋税会有兵事其説不行𤨏缀録尹直𤨏缀録极诋尹恭简公予顷閲月山丛谈已録其説二公邪正了然可见又骆两溪南埜杂谈云吴康斋陈白沙卓然一代人物即有所短亦白璧微瑕而尹直𤨏缀録肆其丑诋所谓丑正恶直小人而无忌惮耳可见公论自在千古但骆议梅圣俞以私憾作碧云騢毁范文正公则非是碧云騢出魏泰之手假名圣俞耳泰即作东轩笔録者边大绶明末任丘人边大绶为米脂令发贼李自成祖父墓贼旋败衂走死王氏闻见録载唐末巢宼犯阙一道人诣安康守崔某请斸黄巢谷金统水泉源中得窟窟中有黄腰人举身自扑而死道人曰吾为天下破贼讫未几巢灭大驾还京古今事相类乃如此歆向后书祭遵传诏与骁骑将军刘歆武威将军刘向等伐公孙述按刘植传歆植之从兄字细君与植弟喜皆继植为骁骑将军封浮阳侯向植之子嗣植为昌城侯徙封东武阳侯歆乃向之从伯父也周璆陈蕃传蕃为乐安太守郡人周璆字孟玉高洁之士蕃字而不名特为置一榻去则悬之此亦仲举事在徐穉前二八俊八顾八及东京之末党人有八俊八顾八及之名太学所标榜也李膺杜宻以下为八俊郭泰范滂以下为八顾张俭刘表以下为八及至俭乡人朱竝上书告俭与同乡二十四人别相署号共为部党则以俭及檀彬褚凤张肃薛兰冯禧魏元徐干为八俊田林张𨼆刘表薛郁王访刘祗宣靖公绪恭为八顾朱楷田槃疎耽薛敦宋布唐龙嬴咨宣褒为八及中间惟张俭刘表同余皆异名字两黄祖孔融为北海相左丞黄祖劝融结袁曹融怒杀之此别是一黄祖皆汉末人楼䕶养吕公前书楼䕶传䕶为广汉太守莽子宇与吕寛谋以血涂莽第门发觉莽怒杀宇而吕寛亡寛父与䕶相知寛至广汉过䕶到数日有捕寛诏书至䕶执寛莽大喜征䕶入为前辉光又云䕶有故人吕公无子归䕶䕶身与吕公妻与吕妪同食及家居妻子颇厌吕公䕶闻之流涕责其妻子曰吕公以故旧穷老託身于我义所当奉遂养吕公终身按此吕公即吕宽父所谓与䕶相知者当是既执献寛而收养其父母耳䕶出入王氏以势利交得官又患难中杀故人子以媚权奸纵养其父母终身罪难末减孟坚既误收之游侠传中又载此事以为美谈首尾自相矛盾又误之误者也韩定辞唐末诗人韩定辞仕为镇冀深赵等州观察判官尚书祠部郎中兼侍御史为王镕聘刘仁恭与马彧倡和所谓崇霞台上神仙客学辨痴龙艺最多者事载全唐诗话按安阳集重修五代祖茔域记定辞乃忠献王琦四世伯祖忠献五代祖又宾称庻子府君歴仕镇帅王绍鼎景崇镕三世有子二人长定辞次昌辞昌辞仕为鼓城令即忠献王高祖也东坡尝书前诗而云定辞不知何许人岂未考其家世耶烈妇康熈十八年十月署江西巡抚布政使王新命上言浮梁县县丞饶绍德妻朱氏母权氏遇贼搜洗虑被汚辱皆投缳死十九年三月偏沅巡抚韩世琦上言浏阳县生员汪天溥妻鲁氏于十五年六月遭棚贼为乱于炉烟涸遇贼露刃迫胁抗骂不屈被杀礼部议旌表应徐二高士杭州应嗣寅征士名撝谦性至孝母病数年撝谦侍疾昼夜不懈母怜之强为娶妇终不入私室母卒逾祥禫始行合卺礼坐卧不下楼人罕梯接以经学教授里中生徒甚盛所着有周易应氏集解易学图説书经蔡註拾遗诗传翼礼学彚编春秋集解古乐书今文孝经辨定编注古本大学中庸本义语孟朱註大全拾遗较定文公家礼诸书康熈己未诏征不至卒于家自撰无闷先生传略云学不适时不好禅不喜王陆家言为文章不诡合自怡悦而已宻友多穷交经年不见与日见无异足迹不出百里而泰华溟渤皆于书册见之生不及古人而羲农尧舜若接声响也着书若干万言人来观者亦不吝同郡徐介字孝先陆圻景宣之甥也食贫隠居三十妻死不更娶一麻布头巾数十年不易尝集陶杜诗各一卷秦李宗吴苏门之秦李李王同时之宗吴诸子其文词高下不知何如然皆不失为君子而朱文公郑端简皆力诋之盖诸子恃才凌物或不能无以为小人则二公亦难以一手揜万世耳目也朱子左袒王介甫而诋二苏公论苏王二氏门人之文则宁取吕惠卿而不取少㳺又左袒张浚而终不得不推重李忠定君子不党吾不谓然司马公和安石诗司马文正公为中丞奏弹王安石言非行伪王制所诛非曰良臣实为民贼安石亦云自新法之行始终以为不可者司马君实也公集中载和安石二诗如安石明妃曲云汉恩自浅胡自深公则云妾身生死知不归妾意终期寤人主和烘蝨云醯酸蜹聚理固然尔辈披攘我当坐直如水火枘凿之不相入而君子小人之用心亦可见矣张子韶云温公之门一传而得刘器之再𫝊而得陈莹中介甫之门一𫝊而得吕惠卿再𫝊而得蔡确三传而得章惇四传而得蔡京五𫝊而得王黼张献忠黄巢张献忠乱蜀日城市祠庙焚燬无遗唯于梓潼县七曲山张亚子庙盛有增饰遇张桓侯庙亦不敢燬唐黄巢之乱所过多被杀伤然独厚于同姓如黄姓之家及黄冈黄梅等县皆以黄字得免盗贼行事相类如此罗文毅菽园杂记载状元罗应魁复官以病请告还乡从逰者颇衆遂立为乡约凡为不善者不齿大恶者弃之于是有强梁一二人被执投之水乡人不平讼于官而应魁适已卒其徒十余人皆坐谋杀人为罗伦从者律使应魁不死将置重辟矣予谓文毅嫉恶已甚不可为法适足为盛德之累耳丛氏文登丛大司空兰本汉秺侯金日磾之后相𫝊日磾四十五代孙永迁县之丛家岘家焉遂以为姓至今科名甚盛江西多淦氏旧传亦日磾后有金赋者为制置使宋高宗为加㸃水遂有淦姓详载予皇华纪闻耿逸菴张仲诚耿介字逸菴河南登封人顺治壬辰进士翰林检讨迁大名道副使康熈丙寅腊月礼部尚书掌詹事府汤潜菴疏荐之略云原任翰林院检讨转直𨽻大名道副使丁忧囘籍河南登封人耿介赋质刚方践履笃实服官冰蘖自矢家居淡泊自甘潜心经传学有渊源今虽年逾六旬精力尚健老成宿素罕见其俦迩者皇上念卫既齐之贤复其原官凡有寸长谁不思奋臣才具最下恩遇过隆岂敢窃位蔽贤自昧举知之义傥蒙鉴臣愚诚将介征取来京赐以引见可否录用自有睿裁非臣愚所敢擅议也吏部覆准下河南巡抚起送入京奉㫖从优授翰林院侍讲学士未几陞詹事府少詹事予曩为汤公作绘川书院诗有云轘辕有耿介上蔡有张沐着书各满家衆流滙川渎耿公实亷吏斋厨甘把菊张公赴征车万里向巴蜀正谓是也沐字仲诚顺治戊戌进士曾知内黄县后以魏尚书环溪荐起知四川资县谢病归烈女闽县旌表孝子王鑑女慧贞年十六许字儒士杨俨夫死谋以身殉家人防之因请奔䘮遂自缢林氏丁卯夏四月巡抚浙江金中丞以海宁县民陈云生母林氏年一百八岁尚勤纺绩疏请旌表部议给银建坊曰贞寿召平汉史召平凡两见一在萧何传劝何悉以家私财佐军得免祸一在齐哀王传诸吕欲为乱朱虚侯使人隂出告其兄齐王齐王与中尉魏勃谋发兵齐相召平闻之乃发兵入卫王宫使魏勃将勃既将以兵围相府召平曰道家言当断不断反受其乱遂自杀一召平耶智愚之悬殊乃若此杨尚书古道蒲州杨大司马既贵休沐归里有父执某老儒也所居陋巷蓬荜公往谒下车徒歩拜于牀下老儒直唿其名蒲人至今传之王方伯王庭字言逺嘉兴人顺治己丑进士初仕为广州府知府歴官山西布政使亷介不苟所至以清惠称罢官归足迹不入城市常衣布袍行田间人不知其二品大僚也年踰八十乃卒五言诗清真古澹有陶韦风与石湖邢昉相上下足称逸品何颜伪道学何心隠在万厯间屡变姓名诡迹江湖间所胁金帛不赀尝游吴兴诱其豪为不轨又与一富室子善偕之数百里外忽曰天下惟汝能杀我我且先杀汝绁之湖中取其家数百金然后纵之其党吕光者力敌百夫相与为死友又入蛮峒煽惑以兵法教其酋长事闻于朝先曾祖时为湖广巡抚捕之获于岭北置诸法罪状昭然有御史赵崇善者挟私憾追劾先公杀心隠媚江陵而推心隠讲学时先曾祖乆以戸部侍郎养亲家居矣虽事之本末自有公议而崇善㨗㨗幡幡良可畏也此事之详具载大宗伯周寅所先生识小编王弇州先生别集其所载颜山农挟诈赵文肃千金与姦良家妇为心隠所殴事尤丑山农即心隠讲学师也道学狼籍至此可叹可叹崇善此疏刻入万厯疏钞或未详何颜颠末者恐辄信之聊复述及以质公论云宋两唐伯虎宋唐伯虎字长孺初名瞻丹陵人庚之兄也治易春秋皆有家法性孝友史载其迎父泸南及临邛狱事时人以为难及附见文苑传王巩随手杂録云全州进士唐伯虎至冥司主者放还语伯虎曰到人间为我转法华经亦当劝人诵之后仕为梧州推官六十余卒纪载失实鼎革时小说纪载多失实尝于史馆见一书曰𢎞光大事记内言甲申年山东大姓新城王氏淄川韩氏起义兵尔时先伯父御史公全家殉节先祖布政公年八十余家居祭酒公奉侍避兵山中无义兵事其云韩氏盖韩氏有仆王某李某皆乗乱聚衆为羣盗亦非义师其济南以东举义者有长山刘相国之子孔和李侍郎化熈而记不及之又云流贼伪制将军至济南推官钟性朴死之按钟公字文子顺天人崇祯癸未进士国初为济南府推官迁本省提学道佥事予顺治庚寅自童子为诸生中辛卯郷试皆钟公所㧞乌有甲申死难事耶野史之不足信如此翟黄新序魏文侯与士大夫坐曰寡人何如君也翟黄曰君非仁君也文侯怒而逐翟黄次至任座对曰君仁君也曰子何以言之曰其君仁者其臣直向翟黄之言直臣是以知君仁君也文侯复召翟黄拜上卿唐魏文贞直諌忤太宗长孙皇后朝服而贺亦同此意赵孝亷赵孝亷起凤字羽圣德州人笃于行谊常撰一本歌以劝宗族作师友爼豆録人各为传赞又作一室合祀之毎节家祭后必及焉仍以馂其子孙加以粟帛岁时不絶乡里化之康熈甲寅年七十卒黄绾黄绾阳明之门人以议大礼附张桂得进用永嘉唿为平原十九客讲学之流弊至此烈女林氏清玉武平县人许字钟廷楷楷以康熈十八年四月自京囘中途病亡清玉闻讣痛哭竟往夫家拜灵慰姑候丧葬事毕解金耳环吞之而絶部覆旌表贺医闾贺医闾先生集一条先生闻巡按御史考试丁忧生员叹曰坏人伦坏风俗莫甚于此古人凡有䘮者天子之命三年不过其门教孝也忍心害理君子肯为之乎近日风俗日下方面大僚郡县有司凡地方富饶者无不营谋夺情督抚公然题畱吏部公然覆准不知一郡一县何以必不可少此一官而上下以贿成至于蒙面丧心如此使医闾而在不知如何扼腕矣医闾集又一条云内外文武罕不出于宦官宫妾之门安望天下之治予谓宋仁宗谋相于王素而欲得宦官宫妾不知名者此一事便卓絶千古王山随札张篑山讲学以言事谪归居庐陵王山有定巖覆笥峰木琴涧虎子巖诸胜皆伐木开道手自创辟篑山住此二年复应诏出殁于京邸又一年予入都门见其居王山时茅屋随札一卷想见此公学道刻苦非人所及略録数则于此王山金顶之胜在于髙尤在于孤然不高则不孤愈高则愈孤君子立身亦然絶顶惟高而孤虽天清气朗无昼不风风声四起衆山动揺人立其上脚根不稳风欲挟之而翔行者相顾裹足予独欲于震撼处放步然而危矣王山笋类多苦烹之亦有真味又产苦菜浸之一宿饥来啖之颇胜园蔬然以其苦多为人弃人生营营无日不苦日在苦中安之若饴至饮食细故非刀俎物命便不可下箸安得㩦此二苦味令饱尝耶王文成访地藏洞一异人值其睡方醒问第一义谛不答徐曰周濓溪程明道汝儒家两箇好秀才语毕复睡张子坐卧巖中有以仙术告者囘思自幼识字及壮奔奔波波老忽将至鸡鸣而起便秀才二字做不了何暇言仙巖栖一年日月逝矣内省多疚深自战兢敬写圣容奉以出入道大莫名非敢赞扬聊以自警赞曰古今一人大哉孔子天地终始要其立言非有殊旨道不逺人躬行而已诸儒沾沾新竒自喜门户异同慌惚疑似行非所知言大而侈悯我童蒙茫茫涯涘逐影捕风出彼入此行不顾言人视人指而今而后求归于是未能希贤尚勉为士登高自卑行逺自迩不善则改闻义则徙恭对圣容庻几有耻宿云雾座大雪忽念及康斋先生十月单衾彻夜至以夏布帐加覆毫无厌贫之意顿使人不暄自暖不火自温客来山中者辄赠竹杖强之登临或曰孝子不登高不临深或曰知命者不立乎巖墻之下予曰不然天下惟看破生死底人方不为生死所夺可为忠臣可为孝子可以乐天可以知命冷孝子冷孝子名昇益都颜神镇人诸生父植元好逺逰崇祯己卯岁适岭表鼎革后兵戈阻絶三十年孝子发愤依肇庆道赵君韫退往端州冀便咨访一日有乔某者亦山东人往西粤孝子跪请访求閲岁乔返微闻其父殁于龙州土司孝子遂辞去溯牂牁而上歴三百七十余滩自横州逹南宁又经迁隆思明行五千里遇那利人蔡郑二叟询知与其父旧为龙州土司客乃与偕往复与𦵏师谭姓者遇竟得父榇于龙州北门交𢃄桥侧负骸骨归孝子自叙其事为龙州扶榇记冷一寒士父殁三十年竟能觅遗骸于蛮荒万里之外视王绅滇南恸哭记尤难书之以风世云范文肃家法文肃范公家法最严子弟不稍假色笑长子官户部侍郎次子官翰林学士往往侍立终日不命之坐不敢坐故忠贞歴官督抚皆以清节着闻终殉逆藩之难论者以为家教云忠贞弟承勲今为云南总督侍郎六女广州顺德县李氏简姑定姑介姑洁姑寅姑璇姑遭滇宼之乱誓志同死聨臂投渊又南海县樵夫陈茂逢虎毙命妻张顺娘覔遗骸筑坟殉节礼部题准旌表南海县义女黄随香骂贼捐躯赴焰死礼部覆无旌表仆女之例陈太守陈龙巖福建晋江举人累官江宁知府居官以清介闻随州妖人朱方旦左道蛊惑四方督抚藩臬所至郊迎为立书院至金陵总督某公方延之衙署忽辕门传鼓声甚急遣问之陈立辕门外直对云无余事知府某以朱方旦左道惑衆来请发下鞫审正法以安地方耳制府虽怒其戅然素知其亷干亦不罪也后陈卒于官总督于成龙亲弔哭之足下黒子画墁録云郭忠武使浑忠武瑊洗足见汾阳足下有黑子捧玩乆之汾阳问其故浑答云瑊也足亦有之汾阳令跣足而视之笑曰不及我明皇杂録安禄山初事张韩公仁愿韩公尝令洗足韩公足下有黑子禄山窃窥视韩公问之禄山曰某贱人也不幸两足皆有黑子比公色黑而加大韩公观而异焉因加宠荐两令公功名相埓若禄山叛逆亦与韩公相似相岂足贵哉又北梦𤨏言载西门军容与吴行鲁事亦同岂一事而𫝊闻异词耶秦罗子孙説听载秦桧裔孙某宰汤隂绰有政声每欲谒忠武祠辄逡巡弗果将及瓜谓同僚曰少保虽与先世有恶岂在后嗣耶且吾守官无愧神明往谒何害遂为文祭之拜不能起呕血数升而死事在嘉靖初年魏庄渠提学河南归为所亲言之此与宋御史罗汝楫子鄂州知州愿事全相类汝楫附秦桧劾忠武愿即着尔雅翼以古文名朱子称为南渡第一者也宋公子鲍春秋文公十六年宋公子鲍礼于国人鲍美而艶襄夫人欲通之乃助之施既而夫人使昭公田于孟诸使帅甸攻而杀之左氏曰书曰宋人弑其君杵臼君无道也予以为丘明之言誖矣弑昭公者公子鲍为首恶罪不可薄观鲍日数于六卿之门又竭粟以贷国中此与商人田常軰何异襄夫人以祖母欲滛其孙为昭公之不礼于已辄先杀公子卬等而昭公不能救令之田欲杀之荡意诸言之而昭公不敢适诸侯盖襄夫人平日有冯太后武曌之恶公素畏之而鲍因嬖幸以隂肆簒弑之谋非一日矣故昭公弑鲍遂立虽曰王姬实鲍之谋善乎刘原父权衡曰公子鲍为不臣襄夫人为不母而宋公未有无道之实也且公子鲍欲盗其国而先施于民襄夫人欲通于鲍而遂弑其君宜推公子鲍为首恶不得轻此两人之罪反恶宋公也昔儒谓左氏是非谬于圣人不其然欤池北偶谈卷十池北偶谈卷十一钦定四库全书池北偶谈卷十一刑部尚书王士祯撰公文介公诗吾乡公文介公万厯中为词林宿望诗文淹雅絶句尤工如习家池云岘首岧嶤汉水长习池烟树野亭荒羊公流涕山公醉并枕残碑卧夕阳西郊金主钓台云化石遗纲入战图蓟门衰草钓台孤不知艮岳宫前叟得见南军入蔡无畿南问宋辽战地云战胜河东下蓟丘髙梁失御阵云愁六飞不入燕山府直见銮舆下广州明湖独眺云窄岸平桥万栁斜半城春水半人家东风吹雨宵来急一片乡心到海涯别邢子愿云南浦分携暮雨微平林望断送将归新诗一一题团扇陇首秋云片片飞衍元白诗寄冯用韫云千里襟期付此词邮筒珍重寄相思将来莫遣玲珑唱泪尽夷陵缓棹时生平有意皆成幻死去凭谁得报君灯影幢幢对疎雨一声哀雁入秋云济南晤李季重云一望并州雁影沈三年幽梦㟙湖隂歴城四面寒泉水堪照青陵台下心泉林寺云百里天涯一夕分月华中断怅离羣坐闻庄子城头水却忆夷吾台上云兰谿望金华山水云新安水色括苍烟煜煜金华婺女连灵异果应仙路近始知此是蔚蓝天百折桐江绕钓台四明云起接天台半空突出冰轮涌定是龙湫雁宕开南楼云十二楼开列玉京分明天上落层城檐前寂寂三珠树半夜鹤飞来上鸣掖县道中云齐疆行尽海云生处处看山自问名麦秀渐渐桑柘绿马头不见曲侯城襄阳云江上轻帆落浴凫镜中倒影数峰孤林莺送客巖花笑曽见铜鞮歌舞无南竺寺云晚霞挂重塔微月碧殿空林壑松桧响十里闻秋风皆不减唐人风致而列朝诗取之甚少不可解盖南人多抑西北也安磐诗安磐字松溪𢎞嘉间为都给事中有直声蜀之嘉定州人升菴先生友也其诗风神独絶而世罕知之予登凌云寺石壁刻诗甚伙惟松溪四絶句最为髙唱记其二云青衣江上水溶溶隔岸遥闻戒夜钟暂借竹牀听梵放月华初到第三峰林竹斑斑日上迟鸟啼花暝暮春时青衣不是苍梧野却有蛾睂望九疑盖凌云九峰枕青衣江之东而蛾睂三山正直其西至其地知其诗为工也彭西园彭尧谕号西园公子河南鹿邑人官通判崇祯末颇擅诗名予年十八九时与先兄考功同上公车于北道逆旅见壁上画兰石甚有风致其旁细字註曰西园侍儿乔施同写中书舍人呉郡文启美题其后云令人羡煞西园老携得西施共小乔后十余年重过之画犹宛然题一诗云无复湘中见汜人西园兰石怆如新低囘十五年前事只有蛛丝络暗尘此诗不复忆在京师彭庶子羡门为子诵之附识于此黄徐诗黄鲁直晚自刋定其诗止三百八篇徐昌国自选迪功集亦止三百余首昔人自爱其名如此倪仁吉女郎倪仁吉义乌人善写山水尤工篇什予尝见其宫意图诗其一云调入苍梧斑竹枝潇湘渺渺水云思听来记得华清夜疎雨银缸独坐时先考功兄曽得其全集倪手㮔方竹数十竿甚爱惜莱阳董樵处士游婺郡倪髙其人斫一枝赠之岐梁倡和集苏文忠公凤翔八观诗古今竒作与杜子美韩退之鼎峙文定皆有和作谓之岐梁倡和集然魄力不逮文忠矣文定作文忠墓志谓自黄州后其文一变如川之方至而辙瞠乎不能及然此早岁之作亦自不敌也颍滨集中如魏佛貍湖隂曲等篇亦是髙作纪映淮金陵纪青字竺远能诗少为诸生弃去入天台国清寺为僧久之复舍去其子映钟伯紫尤负诗名女名映淮字阿男尝有秦淮竹枝云栖鸦流水㸃秋光爱此萧疎树几行不与行人绾离别赋成谢女雪飞香及笄嫁莒州杜氏早寡年五十余以节终予在仪制时下有司旌表之予昔在秦淮赋诗云十里清淮水蔚蓝板桥斜日柳毵毵栖鸦流水空萧瑟不见题诗纪阿男伯紫见之殊不喜后二十年从子启大官莒学正访得其遗诗数篇其一云清谿有桃叶流水载佳人名以王郎久花犹古渡新檝摇秦代月枝带晋时春莫谓供凭揽因之可结邻又李花一孤村流水数间屋夕阳不见人牯牛麦中宿锦秋亭辨自夏庄桥渡时水而东并河北行内河外湖浩淼无际十里至湾头新博二邑分界处也时水自南而北小清故河自西而东滙于湾头与湖相望中亘长堤湾头烟火数百家夹河以居鹾舟渔艇鳞次市桥再渡湾头桥而北市廛尽处堤直如弦属于博昌城凡十里榉柳夹之两岸皆稻塍荷塘篱落菜圃与纬萧交错时十月下澣过之烟雨空蒙水禽矫翼黄叶满地人行其中宛若画图时见牧人蓑笠御觳觫归村落间邈然有呉越间意明日晴遂由东城骑行而南舍骑过石梁登架笔山山叠土为之三峰起伏杂植桃柳锦秋亭在东峰此亭元中统所建齐乘以为在东南城上而山乃嘉靖甲辰佥事黄鳌所筑则亭之移当在是时也北枕城堞西望河堤东南俯临极浦备烟波旷渺之趣因忆徐隠君旧示予锦秋亭辨具录于此以备兹亭故实使来者有所考焉北湖名锦秋新城博兴二县志皆以为本于坡诗其所谓诗即今志所载霜风收绿锦五言八句者是也予独疑诗中北阙字不类宋时事迹而东坡全集及单刻胶西集都无此首诗之气格亦不类然无据以夺之及閲元兵部侍郎于公钦齐乘锦秋亭一则乃知此诗即于公作所谓取坡诗命名者非此诗乃取和文与可横湖絶句而名之也后来作志者据钦书采入不细详文义牵连读去以致承袭譌误而不之改据钦所记亭为中统间邑人所建中统乃元初年号后苏公百数十年当时岂遂有亭可赋诗耶然何以知其取诗即横湖絶句也以其篇中连缀锦秋二字而知之也今钦诗霜锦云秋等字亦仍本此辄录钦原文并录苏诗于后齐乘一则锦秋亭博兴东南城上中统中邑人所建取坡诗命名盖齐地淄时般泺诸水滙为马车渎以入海博兴宛在水中舟檝交通鱼稻成市昔尝过之爱其风景絶类江南赋诗亭上云霜风收绿锦万顷水云秋海气朝成市山光晚对楼舟车通北阙图画入南州且食鲈鱼美吾盟在白鸥其鲈虽小亦四腮不减松江有莼菜齐人不识目鲈为豸云苏公横湖絶句贪看翠盖拥红糚不觉湖边一夜霜卷却天机云锦段从教匹练写秋光外祖季木王公世目博洽公北湖游记载钦常自济南华不注山下经小清河东入此湖折而南入时水至索镇舍舟归益都则知钦过此赋诗是其常所往来之地矣独记中于此诗偶失捡察尚沿旧志之讹而外伯祖康宇先生作志亦仍之安知后来不有据此而编入苏集者是不可不辨也谓宜于湖之北岸胜处祠苏于二公额以盟鸥更榜卷云写练四大字于其上庶俾后来知此缘起特为笔述俟吾地之大人君子有志乘籍者折衷焉岁在庚戌五月九日湖上老渔徐夜记雷雨津雷兵部雨津蜀之井研人明崇祯甲戌进士尝过楚题洞庭庙云我是人龙君亦龙吾今胡为乎泥中凭君借得青骢雨手揽风云满太空甲申后从张公玉笥监军死予识其子呉江知县珽珽字笏山张鲲诗邹平长白山醴泉寺即范文正公画粥处四山环合一溪带潆溪上有范公祠祠中多前代石刻有嘉靖十三年崧少山人张鲲八絶句最佳节录于左危阁烟霞出峰檐麋鹿来春泉落西磵声绕读书台台前碧玉树叶叶上青霄工师求大木隆栋万年朝风昼谿杨色烟春巖蕙香人言背絶壑才是上书堂山䕶埋金窟泉通画粥厨传灯衣钵在曽伴老龙图灵刹羣峰合名祠半日游难逢浮海术易集下山愁鲲河南钧州人诗名不甚着而诗之工如此张闪滇永昌张含愈光集升菴先生所定又闪继修允迪亦永昌产在启祯间有诗名端简王公以二公皆其乡前辈常欲合刻其诗丁未戊申间公为大司农以二公集属予选较刻之予谓闪集可删者过半非张匹敌当专刻张集而以闪集附后公以为然庚戌公乞骸骨归卧金陵不知竟果此志否李因笃富平李天生因笃年三十弃诸生博学强记十三经注疏尤极贯穿长律得少陵家法常以四十韵诗赠曹秋岳曹叹曰数百年无此作矣李有句云林谷闗音本干坤老彖才予谓理语经语最不易下坡公写杜诗至致远恐终泥停笔谓学人云此句不足为法王敬美云曹子建后作者多能入史语不能入经语谢康乐出而易辞庄语无不为用然则用经固以康乐为宗也陈伯玑陈伯玑允衡建昌南城人御史本子清羸如不胜衣五言诗古澹自成一家如寒日明孤城斜风下飞鸟又篮舆望归鸟日暮空城曲此类二十余篇不减王韦乱后寓黄山移鸠兹再移白下贫甚撰诗慰国雅及娄坚徐世溥遗文之类凡十余种又着古人几部若干卷康熙癸卯归豫章时施愚山周伯衡皆为江西监司为卜筑苏云卿东湖故居后数十年竟羸病死滕王阁诗南州滕王阁毁于金声桓之乱顺治中蔡尚书开府江右重新之海内名流多赋诗惟海盐彭羡门擅塲其警句云依然极浦生秋水终古寒潮送夕阳彭今为内阁学士兼礼部侍郎诗帐施愚山分守湖西制苎帐题诗其上寄林翁茂之一时名士多属和名曰诗帐或一絶句云斗帐殷勤白苎裁使君亲自写诗来孤山处士朝眠穏朝日烘门懒未开飞廉馆瓦元王文定秋涧集有飞廉馆瓦砚歌略云刘郎杳杳秋风客神鸟㝠飞忆初格豹章爵首尾蟠蛇建章千门风冽冽此亦在铜雀之前知汉瓦无不可为砚也赵州画水赵州画水世传是呉道子笔陆俨山大驾北还录云宣德间定州何生作也施宋康熙已来诗人无出南施北宋之右宣城施闰章愚山莱阳宋琬茘裳也昔人论古诗十九首以为惊心动魄一字千金施五言云秋风一夕起庭树叶皆飞孤宦百忧集故人千里归岳云寒不散江雁去还稀迟暮兼离别愁君雪满衣此虽近体岂愧十九首耶己未在京师登堂再拜求予定其全集宋浙江后诗颇拟放翁五古歌行时闯杜韩之奥康熙壬子春在京师求予定其诗笔为三十卷其秋与予先后入蜀予归之明年宋以臬使入觐蜀乱妻孥皆寄成都宋郁郁殁于京邸此集不知流落何地矣二戴戴本孝字务旃和州人诗画皆超絶尝在京师夜与友人谈华山之胜晨起即幞被往游其髙旷如此弟迻孝字无忝四十不娶亦有诗名皆老于布衣本孝贻予画自题诗云丛薄何蓊薉乔木无余阴斧斤向天地悲风摧我心不知时荣者何以答高深又云草木自争荣攀援与依附凌霄桑寄生滋蔓尚可惧惜哉不防微良材化枯树邝露邝露字湛若南海人狂生也负才不羁常敝衣趿履行歌市上旁若无人顺治初王师入粤生抱其所宝古琴不食死其诗名峤雅过贾谊宅三闾庙云浮湘七泽下灵渠牢落残云伴索居庚子日斜闻鵩鸟重阳沙淈见江鱼天高未敢重相问年少何劳更上书此去樊城望京国定从王粲赋归与露少客金陵游阮大鋮之门尝为阮序其集下僚能文近下僚中往往多才人娄县县丞施鸿字则威闽邵武人着史测十卷论南北朝事甚可听又雄县马之骦字旻徕两为江都寿张管河主簿撰诗防及张秋志各若干卷泰州州同知赵三麒字干符韩城人颇能诗有絶句云虞舜昔南巡不见南巡迹但余此墓旁一片潇湘石诗兆顺治己亥客京师日听刘公㦷吏部鼓琴赋诗赠之云与君更作他年约黄鹄山中访戴行至壬寅岁相遇于京口京口有黄鹄山在城南五六里即招𨼆寺宋戴颙故居也始悟前诗盖有定数云对句小説载李空同督学江西有一生姓名偶同李出对句云蔺相如司马相如名相如实不相如生应声云费无忌长孙无忌公无忌我亦无忌空同喜不知此对自宋有之见齐东野语云司马相如蔺相如果相如否长孙无忌费无忌能无忌乎盖后人傅㑹空同如夏忠靖尚书给事之对耳史辰伯史兆斗字辰伯呉江人处士明古之后徙居长洲博雅多藏书少及与刘子威王百谷交尤熟呉中典故康熙初卒年八十余汪苕文曰此翁死呉中文献絶矣秦中诸志志以简核为得体康德涵武功志最称于世嗣是闗中继起者则有赵浚谷之平凉府志胡可泉之秦州志汪来之北地志乔三石之耀州志王渼陂之鄠志韩五泉之朝邑志张光孝之华州志马慥之同州志刘九经之郿志皆称作者而渭南史莲勺记事尝知汾州之介休作志七卷义例精覈以上皆秦人而北地又秦疆也何大复雍大记亦与康同时作于闗中韩畕韩畕字石耕北平人乱后游江南徧歴台宕诸胜客死平湖畕善鼓琴尤工五言诗有句云春愁当二月酒渴起三更程明房宣城梅渊公常遗予墨朴一其坚如石文曰程明房造云程君房初字明房此盖其早年所制右车自广武君后古今人多以左车命名者汉功臣表有中牟共侯单右车严感遇严感遇乌程人少豪宕举止与俗异常畜一白鹊行止与俱鹊死哭之数日老而贫居山中穷僻处忍饥赋诗一日米尽友人遗白金一饼携之市米遇小汉玉器辄买以归玩弄之饿而僵仆几絶髙鐈髙鐈字渊颍保定人少从孙钟元先生学嗜酒好游名山水自负鎚凿每得诗必题石手镌之常游林虑竟日忘返闻峰下耕者喧唿回视向所来处乃知冲虎过也鐈有集数十卷其门人陈僖蔼公编集张文峙张可仕字文寺更名文峙字紫淀楚人家金陵能诗与归安茅元仪善茅死有姬杨宛以才色称戚畹田𢎞遇欲得之以千金寿文寺求喻意文寺絶弗与通范文贞公礼为上客公殉国文寺设位雨花台为文哭之崇祯末集子史成句为四言诗一卷讽切时事号击磬集弟可度字罽筏好佞佛一食清斋逌然终日费密费密字此度成都人少遇逆献之乱窜身西域不毛之地已乃溯汉江下游呉楚居淮南老焉常寓泰州泰州守知其贤为除徭役予曽见友人几上一卷偶取视之其首篇云大江流汉水孤艇接残春询之乃密作也遂赋诗与定交密跛一足后往苏门谒孙钟元称弟子着鹿峰集马黄马应龙字伯光安丘人都御史文炜子万厯壬辰进士歴礼部郎中卒博雅好古注道德经二卷考订古本周礼六卷叅同契二卷尚书七卷毛诗七卷艺林钩𤣥录二十六卷初为杞令纂杞乘四十八卷今安丘旧志二十八卷最精赡有体裁署其父文炜撰实应龙少时手笔也黄桢字德兆亦安丘人嘉靖癸未进士歴文选郎中与乐安李大仆舜臣齐名号为李黄有拟骚行于世伏生光武二图王维画伏生图今藏北平孙侍郎退谷家呉道子画光武燎衣图今藏新安程穆倩家和韵词先吏部兄作长调往往好压险韵一调叠韵有至十余阕者在杭州与宋茘裳曹顾菴倡和满江红词同用上杖状等字兄句云雨渗一犁田犊喜波添三尺河鱼上用史记河鱼大上语也又自课织帘还有手便从荷莜非无杖又易得浊醪谋若下难逢春水如天上又司马髙才元和腐彦渊博学真须杖怪吾徒底事暱虫鱼臣无状又堤栁已随坡老没竹枝谁驾廉夫上又漆后断纹仍可鼓削余方竹还堪杖又顾我已甘居庑下如公才合居楼上叠出不穷皆竒句也后在扬州与陈其年辈倡和念奴娇词同用屋字亦至十余往复如还似离骚传屈子句里龙堂鳞屋削迹艰虞擅塲风雅未遣中书秃又十载名塲相掎角戎子支驹逐鹿又我似小乘初禅愧他杯渡肆噉人间肉羡汝机锋殊自有已似南能稻熟又更贪清晓晶帘卧看膏沐此类甚多兄尝自跋云右小词诸阕皆杂次诸公韵诸公率谬许其押韵之工仆则自谓此实欲省思力如昔人云匆匆不暇草书耳尝谓诗不宜次韵次韵则虑伤逸气词不妨次韵次韵或逼出妙思其持论如此髙司寇诗淄川髙念东侍郎少时与兄解元绳东同举省试公车北上谒邹平尚书华东张公公言君辈少年登第不啻登仙老夫少年意气亦尔今老矣回忆五十年中功名官职都如嚼蜡更数十年君閲歴当自知之公辛巳以南总宪考满过家薨于里第司寇及兄癸未丙戌先后成进士司寇入翰林十年至佐铨已乃以事左迁又十余年再贰司寇忆尚书之语慨然赋诗云翘车北指五云边绪论追陪岂偶然晚节功名如嚼蜡少年科第似登仙旷怀久矣推先辈微语还堪悟后贤毕竟山中煨芋好十年宰相亦堪怜白堕琴髙叶石林举东坡独看红蕖倾白堕白堕人名此正如呉下馔鹅设客云请共过食右军不知此例正多如山谷诗春网荐琴髙琴髙亦人名皆自曹瞒惟有杜康作俑文太青文光禄太青戏作口吃诗云黠子向客共哆口漆栗笔蜜手柳酒本墨客挥犀凤州有三出手柳酒宣州有四出漆栗笔蜜也子使蜀过凤县弹丸小邑在栈道中所谓妓手纎白固无从见之驿酒殊薄劣柳自入栈亦颇稀少予近和海盐门人陈子文咏凤县金丝柳诗云凤州三絶无纎手又少旗亭酒共倾惟有金丝几株柳临江映驿拂人行龚陈诗先兄考功尝云合肥公流水青山送六朝才子语也陈其年浪卷前朝去英雄语也龚公自东粤归过金陵赋诗云绮阁临春玉树飘空江铁锁野烟消兴亡何限兰亭感流水青山送六朝陈有乌丝词三卷多瓌竒闺房游侠之词尤妙如春隂帘外天如墨又玉梅花下交三九虽秦李不能过也一絇丝往在京师呉门文㸃为予作读书图汪苕文题诗云借问邻家竞笙管一絇能络几多丝后改作一絇丝络几多时一日读马永卿懒真子云谚云一絇丝能得几时络喻小人逐目前之乐也絇字当作緰太𤣥经络之次五曰蜘蛛之务不如蚕一緰之利緰音七侯反与絇音同阿字音宋人谓汉唐人多以阿字为发语如阿娇阿谁阿家阿房宫之类则阿房之阿亦当作去声又山谷诗语言不韵无阿堵阿字反作平声子蜀道集诗有句云緑苔未央瓦黄土阿房宫本此韩翃诗句韩翃诗春衣晚入青杨巷细马春过皂荚桥按青杨巷在荆州梁何妥居白杨巷萧眘居青杨巷时人语曰时有二儁白杨何妥青杨萧眘皂荚桥在扬州晁无咎扬州诗曰皂荚村南三四里春江不隔一程遥双陂鬭起如牛角知是隋家万里桥裹鲊帖王右军裹鲊帖真蹟裹鲊味佳一一致君所须可示勿难当以语虞令凡十九字后有米友仁跋赵子昂诸人图记藏北平孙侍郎退谷家前有亡宋南廊库经手人郭墨印记凫翁黄诗春溪蒲薭没凫翁乐府化为白凫如老翁急就篇春草鸡翘凫翁濯颜师古注翁颈上毛也象凫在水中引濯其毛也黄诗盖出此与老翁义别汉郊祀志凫翁杂五采文又北齐武成帝湛小字凫翁北齐童谣云中兴寺内白凫翁四方侧听声噰噰道人闻之夜打钟三六王彬工篆𨽻与王志齐名时人语曰三真六草为天下宝刘孝绰称其兄弟孝仪孝威曰三笔六诗僧诗在京师出城送客偶憩野菴见壁上题诗甚有意义诗云春风迢递忆天台五月冰寒説五台无数好山游未尽秋霜又欲上眉来考之乃明嘉善西林寺僧雪溪圆映作也映有西林集林程诗句林君复诗阴沈画轴林间寺零乱棊枰葑上田写景最工近程孟阳有句云古寺正如昏壁画层湖都作水田衣语意本林而工又过之五代史草徐东痴髙士冬夜过宿因及从叔祖季木考功昔所藏书画云曽见有欧阳公五代史草藁一卷又杨廉夫诗草一卷涂乙宛然欧卷其后人漫送一许姓武弁不知流落何处矣又叔祖立宇中丞家有王右军画纺绩图朱璧揭钵图揭钵图凡见数本最后见朱璧本有邓文原赵仲穆及秋壑钤山二相图书最为竒古旧为先伯祖太师公所藏今归徐𨼆君东痴后有董思白书宝积经宾伽罗事又有呉匏菴沈石田二跋予所见太师故物此卷与李伯时摹支道元十六应真周文矩説劔图而三耳説劔图今入秘府按张昶呉中人物志云朱玉字君璧崑山人王振鹏界画见称于时玉尽得其技至顺壬午奉中宫教金图藏经佛像方不盈矩曲尽其妙所居虹月楼杨廉夫作记刘璋明书画史云何景髙善界画宗朱君璧玉盖以字行也阮怀宁金陵八十老人丁𦙍常与予游祖堂寺憩呈劔堂指示予曰此阮怀宁度曲处也阮避人于此山每夕与狎客饮以三鼓为节客倦罢去阮挑灯作传竒达旦不寝以为常燕子笺双金榜狮子赚诸传竒皆成于此所知录云大鋮既降本朝在营中诸公闻其有春灯谜诸剧问能自度曲否大鋮即起执板顿足而唱以侑酒池北偶谈卷十一池北偶谈卷十二钦定四库全书池北偶谈卷十二刑部尚书王士祯撰淅川二诗南阳淅川古商于地同年于道子尝令其地为予言金人侵宋时伐香严寺木造舟木中有纹理成诗云栽松种栢兴唐日解板乗舟破宋时可惜香严千载树等闲零落岁寒枝又顺治辛卯岁雷山道人伐松葺囘阳观诸生李霁明者祷于神质明松上有絶句字如虫蛀者云修庙还菑庙里松庙成松去鹤巢空不如留却青松在待得长生老化龙衆异之遂止彭侍郎诗淅川志载县人彭侍郎龙巢寺诗句云残碑犹宋字逝水自秦川最佳侍郎字用沈万厯甲辰进士先方伯公同年也新野马仲良有寄彭诗云春山春日好髙枕若为情窻户白云里朝昏芳草生把书看鸟灭卷钓数鱼行三家店词涿州三家店题壁一词不注名氏甚工客面京尘登临目送飞鸿絶不堪重説故国烟波濶一㸃孤灯一片朦胧月交明灭双眉寸结忍听秋蛩咽又上谷旅店有题壁云一将有余魏武帝百身莫赎楚怀王语极豪健亦无名氏霍亮雅霍亮雅曲周人倜傥任侠喜酒好樗蒱之戏亦工文章卒后申和孟为作传其邑人刘津逮哭以诗云门前债客雁行立屋内酒人鱼贯眠或曰此十四字是败家子弟小影耳丁野鹤诗徐东痴言少时于章丘逆旅见一客袴褶急装据案大嚼旁若无人见徐年少唿就语曰吾东武丁野鹤也顷有诗数百篇苦无人知子为我定之因掷一巨编示徐尚记其一律云陶令儿郎诸葛妻妻能炊黍子蒸藜一家命薄皆躭𨼆十载形劳合静栖野径看云双屐蜡石田耕雨半犁泥谁须更洗临流耳戛戞幽禽尽日啼野鹤晚游京师与王文安诸公倡和其诗亢厉无此风致矣新淦笔工宋岳侍郎珂玉楮集载唐世有刺郡江表者时宰嘱以新淦出笔託制以相寄刺史至召佳手一老父应命百日才得二管驰贡相府既讶其迟又薄其鲜试之乃絶不堪大怒曰数千里劳寄两管恶笔来刺史闻之惧欲罪老父老父诉曰使君勿草草我所制乃欧褚所用丐先示以相君翰墨再制茍不称甘就鼎镬既示之笑曰如此只消三十钱笔不日献五十管驰上之相一试大喜优赐匠者夜窻偶试毘陵张颢笔因为赋诗云世间未必无臯夔九疑虞舜不可追武皇鋭意开絶漠摧锋乃亦有卫霍嗟哉格物本一理顾人所用何如耳笔工在昔本市佣束毫傅管求售同谁云进伎不进道意匠辄与欧褚通䖍州刺史觅佳笔双筦何堪须百日星驰一骑到长安试手凤池随弃掷老奴恂慄丞相嗔能用此笔能几人愿窥翰墨减工制必使挥毫夸入神斗柄初囘开电笑槖籥果符人所料中山聚族倘未殚束帛那容及年少是知人才用舍识别惟一心臯䕫卫霍无古今妍媸能否惟在上所使此笔区区正其比我生识字仅一丁眼前所见徒毘陵未知当年新淦定何若正恐钟卫二王无合作君不见此老一去知几年当时鉴裁无复传纷纷鹅毛抱筩卖恰费书佣三十钱岳公忠武王孙所着有桯史金佗粹编等书此集凡八卷乃故衡王府钞本也集中又有赠李微之秘监诗自注云微之以吏馆牒来索予所撰东陲笔略此书不知尚传于世否识其目当更访之又学圃萱苏载唐宣州陈氏世能作笔家传右军求笔帖至唐柳公权求笔于宣城先予二管语其子曰柳学士能书当留此笔不尔退还即可以常笔予之柳果以为不入用别求遂予常笔陈曰吾先予二笔非右军不能用也与此絶相类沧溟蔡姬李沧溟先生身后最为寥落其宠姬蔡万厯癸卯年七十余矣在济南西郊卖胡饼自给叔祖季木考功见之为赋诗云白雪髙埋一代文蔡姬典尽旧罗裙邢太仆子愿有与孙月峰巡抚书云窃见李沧溟先生攀龙葆真履素取则先民镕古铸今蔚为代宝而今五亩之宅已非文靖之旧襄阳之里空标孟亭之名侗毎询访人士皆云李驹沦丧有子继亡止遗孽孙又复无母才离襁褓寄命嫠媪僦居竆巷托迹浮萍并日无粗粝之食经年鲜浆汁之馈伏愿明公下记所司略损公帑为赎数椽之敝屋小复白雪之旧居月或给米一石布若干疋借以长养壮发绵延后昆一线犹龙之绪实被如天之福斯文一脉其畴逆心观二事沧溟清节可知矣二中字音中兴中酒二中字音予尝言之适读王敬美集一段附着于后云中酒二字始见徐邈传中圣人义如中着之中而音反从平声樊哙传项羽既飨军士中酒颜注云饮酒之中也不醉不醒故谓之中义宜从平声而音乃竹仲切何也然古人诗如气味如中酒之类皆从平声无竹仲一读又宋王观国学林云老杜新数中兴年百年垂死中兴时中并去声烝民诗序曰任贤使能周室中兴焉陆德明音义曰中丁仲反观国按中字有钟衆二音音钟者当二者之中首尾均也音衆者首尾不必均但在二者之间尔此中兴之中所以音衆又如中年中叶中天中涂中诎之类皆当从衆论五言诗作古诗须先辨体无论两汉难至苦心摹倣时隔一尘即为建安不可堕落六朝一语为三谢不可杂入唐音小诗欲作王韦长篇欲作老杜便应全用其体不可虎头蛇尾此王敬美论五言古诗法予向语同人譬如衣服锦则全体皆锦布则全体皆布无半锦半布之理即敬美此意又尝论五言感兴宜阮陈山水闲适宜王韦乱离行役铺张叙述宜老杜未可限以一格亦与敬美旨同王奉常论诗话明诗本有古澹一派如徐昌国髙苏门杨梦山华鸿山辈自王李专言格调清音中絶同时王奉常小美作萟圃撷余有数条与其兄及济南异者予特拈出如云今之作者但须真才实学本性求情且莫理论格调又云诗有必不能废者虽衆体未备而独擅一家之长如孟浩然洮洮易尽祇以五言隽永千载并称王孟有明则徐昌国髙子业二君诗不同而皆巧于用短徐有蝉蜕轩举之风髙有秋闺愁妇之态更千百年李何尚有废兴二君必无絶响此真髙识迥论令于鳞大美早闻此语当不开后人抨弹矣先兄考功曩有题襄阳集一絶云鱼鸟云沙见楚天清诗句句果堪传一从时世矜髙唱谁识襄阳孟浩然用事作诗用事以不露痕迹为髙往董御史玉虬外迁陇右道留别予辈诗云逐臣西北去河水东南流初谓常语后读北史魏孝武帝西奔宇文泰循河西行流涕谓梁御曰此水东流而朕西上乃悟董语本此深叹其用古之妙忆秦娥词无钖秦检讨留仙从军荆州雨泊仙桃镇中夜闻琴声甚清越迹之乃一老书生也破檐数椽风貌朴野秦赋忆秦娥词赠之云西风切雁声凄断重伤别重伤别水村孤棹雨丝残叶天池雅调删繁节乱离时候谁人説谁人説朱絃暗响茅堂清絶记观宋子昭画丙辰二月二十一日过商丘宋子昭戸部观画李伯时白描十八应真最为竒妙有友谅益之二小印巨然山水为贾秋壑故物有悦生小印首有宣和之宝又勾龙爽蜡屐图呉仲圭山水卷为东原杜琼家藏后归沈恒吉恒吉即石田父后归呉文定有石田跋郭忠恕雪景黄居宝花鸟胡廷晖山水沈石田秋林读书宋元人画二册其髙房山小幅有鲜于伯机题云素有烟霞疾开图见乱山何当谢尘迹缚屋住云间赵松雪题云每爱侍郎山水絶与画史离羣谁似髙怀如许曽看香炉晓云展子䖍画髙欢归晋阳图最竒子䖍髙齐宇文周时人即不必确出其手亦唐宋髙手所临摹也范氏诗画吴桥节孝范氏名景姒文忠公女弟也好读书通经史尤工书画绘大士像彷彿龙眠有冰玉斋诗若干卷归同邑王世德二十而寡年三十九卒文忠撰墓志见集中反锦左传僖二十二年晋重耳及曹僖负羁馈盘飧寘璧焉受飧反璧今却餽曰反璧本此又昭十三年卫人餽叔向羮与一箧锦叔向受羮反锦则以反锦为词亦可而世无举此者右见瀛南子瀛南子邹平张松所着松字瀛涯博学好古读书十行俱下固安杨状元方城布政山东致先生于塾许以领解先生不可谢归竟不遇后以太学生仕止祁县令古刺水诗左公萝石手书一帖云乙酉年五月客燕之太医院从人有自市中买得古刺水者上镌永乐十八年熬造古刺水一礶净重八两礶重三斤内府物也挥泪赋此玉泉山下水远流帝陵前卢沟桥下水其流声溅溅瓶中古刺水制自文皇年制之扃天府元石流清泉列皇饮祖泽旨之如羮然逆寇犯天纪守陴臣匪贤君不弃社稷鼎髯垂自天经筵赤金几斤斧生炊烟况兹天府水宁不落市廛小臣侍筵者睹水心如煎再拜尝此水含之不忍咽心如南生柏泪似东流川捧之以南旋跪咏丰芑篇记观宋牧仲书画丁巳四月初二日过宋牧仲刑部邸舍观书画洛神赋全图卷长丈许山用矾头余皆丹碧上有元公主金闺小印是宋人临阎立本笔世祖顺治三年赐阁臣内府藏画百轴此其一也一郭河阳江山雪霁卷长丈三尺首有政和印尾宝字小印振之印旧是睢州袁司马家物一钟馗小妹图呉道子笔妹卓劔于地一鬼捧劔室旁侍一鬼在前按板而歌有元人乔篑山东成墨印乔中山印希世之宝印一宋人翎毛二十幅多雪景皆林椿吴炳马远作一宋元名人真蹟首有道君飞白看云二大字米芾李之仪陈升之诸帖康里子山临十七帖又无名氏临十七帖后题建文己卯三月临于海馆牧仲又云在武昌某士夫家见呉道子水墨普贤像甚竒又京师愍忠寺有贯休画罗汉十八轴世祖末呉人持以进御会崩遂粥寺中价七百金唐诗本六朝唐诗佳句多本六朝昔人拈出甚多略摘一二为昔人所未及者如王右丞积水不可极安知沧海东本谢康乐洪波不可极安知大壑东春草年年緑王孙归不归本庾肩吾何必游春草王孙自不归还家劔锋尽出塞马蹄穿本呉均野战劔锋尽攻城才智贫结庐古城下时登古城上本何逊家本青山下好登青山上莫以今时宠能忘昔日恩本冯小怜虽蒙今日宠犹忆昔时怜飒飒秋雨中潺潺石熘泻本王融潺湲石熘泻緜蛮山雨闻白发终难变黄金不可成本江淹丹砂信难学黄金不可成如何此时恨噭噭夜猿鸣本沈约噭噭夜猿鸣溶溶晨雾合孟襄阳木落雁南度北风江上寒本鲍明远木落江渡寒雁还风送秋郎士元暮蝉不可听落叶岂堪闻本吴均落叶思纷纷蝉声犹可闻崔国辅长信宫中草年年愁处生故侵珠履迹不使玉阶行则竟用庾诗全因履迹少併欲上堦生也杜诗本古谣汉桓帝时童谣云小麦青青大麦枯谁当获者妇与姑丈夫何在西击胡吏买马君具车请为诸君鼓咙胡杜大麦行全袭其语兵车行句调亦本此能字能奴登切又乃带切兽名熊属足似鹿説文曰能兽坚中故称贤能而彊壮称能杰也音奴登切字书三足鼈曰能音乃带切阮嗣宗咏怀诗谁云君子贤明达安可能与莱哉相叶阮瑀七哀诗身尽气力索精魂靡所能与来莱相叶则是贤能之能亦乃带切叶平罘罳顾太初説略引郑康成颜师古崔豹诸説辨罘罳之制甚详以为阙屏间刻镂鸟兽云气疏通连缀之状唐苏鹗引子虚赋罘网弥山证罘当为网顾以为非是予按柏梁诗上林令云走狗逐兔张罘罳则罘罳之为网明甚罘罳之为网户正以其象类网而借用耳阿房宫赋杜牧之阿房宫赋文之竒不必言然于事实殊戾按史始皇三十五年营作朝宫渭南上林苑中先作前殿阿房阿房宫未成二世元年还至咸阳曰先帝为咸阳朝廷小故营阿房为堂室今释阿房宫弗就是彰先帝举事过也复作阿房宫二年冬右丞相去疾左丞相斯将军冯刼谏止作阿房宫作者二世怒下去疾等吏去疾刼自杀斯就五刑是终秦之世阿房宫未成也又考史二十六年秦每破诸侯写放其宫室作之咸阳北坂上南临渭自雍门以东殿屋复道周阁相属所得美人钟鼓以充入之则牧之所赋妃嫔媵嫱王子皇孙辞楼下殿辇来于秦朝歌夜絃为秦宫人者指此此实不名阿房宫而谓有不见者三十六年非阿房事实矣予既辨此后读程大昌雍录赵与旹宾退录皆已辨之大略相同聊存之皎然贾岛诗唐文粹载皎然古意诗云一朝力士脱靴后玉上青蝇生一箇紫皇案前五色麟忽然掣断黄金锁才调集载贾岛诗妻是九重天子女身为一品令公孙鸳鸯殿里参皇后龙凤楼前拜至尊其俚已甚予尝合文粹及唐人选唐诗删为一集今刻于崑山尔雅翼序体宋淳熙初罗端良撰尔雅翼其自序皆四言间杂五六言叶韵文甚竒肆洪炎祖为之註序之变体也端良以淳安县社坛陶令祠堂二记得名小集五卷宋景濂苏平仲为序宋序亦仿尔雅翼序体而不及远矣李王二公书画丁巳秋嘉禾友人携示宋李公芾手札六通云李君实太仆所藏也其一云芾皇恐顿首再拜上覆芾阘茸无能猥继清献之绪为贫所迫冒昧宦游试吏于江陵司计之官甫幸善罢到侍郎选拟㑹稽征廛迟次罹罚继而间闗淮壖窃仪真鹾庾之禄几年又以内艰而去流离困踬无所告语静思庸戆乃分之宜自此絶意荣望敢意字民复在畿邑斐然学制宁逃伤锦之讥旷败必矣此芾之所甚惧也不图夤縁幸㑹获庇所天当赖余光下照匿瑕之仁庶免于戾此心切私憙自幸芾皇恐顿首再拜又王巖叟画梅一卷有南昌袁氏家藏珍玩子孙永保印忠彻印后有四明乌斯道十二絶句龟毛兔角龟毛兔角见楞严经然述异记亦云商纣之时大龟生毛兔生角乃兵甲将兴之象也故宋呉淑事类兔赋云为商纣而生角杜秋诗解幼读杜牧之杜秋娘诗考其始末略记之文宗太和五年春上与宰相宋申钖谋诛宦官申钖引吏部侍郎王璠为京兆尹以密旨谕之璠泄其谋郑注王守澄隂为之备上弟漳王凑贤有人望注令豆卢着诬告申钖谋立漳王上怒罢申钖为右庶子命守澄捕着所告晏敬则王师文等于禁中鞫之诬服左常侍崔元亮等力争于延英宰相牛僧孺亦言之乃贬漳王为巢县公申钖为开州司马九年巢公凑薨追赠齐王初李德裕为浙西观察使漳王傅母杜仲阳坐宋申钖事放归金陵诏德裕存处之㑹德裕离浙西牒留后李蟾如诏旨至是王璠李汉奏德裕厚赂仲阳隂结漳王图为不轨上怒甚宰相路隋曰德裕不至有此果如所言臣亦应得罪乃以德裕为宾客分司秋娘即仲阳也燕禖得皇子谓漳王也江充喻郑注豆卢着辈也王幽茅土削凑自漳王贬巢公也四朝三十载自宪宗元和二年诛李锜歴穆敬文凡四朝也又中字音中兴中字去声杜诗汉家新数中兴年杨仲𢎞诗一代人才颇中衰此字槩无平声中酒中字平声如气味如中酒浊贤清圣时中之皆平声此字槩无去声近人用二字往往交误姚福云中酒作去声于义为长盖中有中伤之义又今两京有治中唿作平声非是周礼天官凡官府都乡州及都鄙之制治中受而藏之郑司农曰中者要也谓其职治簿书之要也闺秀画徐元叹落木菴集云访江城毛休文于竺坞慧文菴出其母汝太君画扇十八面山水草虫无不臻妙三百年中大方名笔可与颉颃者不过二三而已近日闺秀如方维仪之大士倪仁吉山水周禧人物李因胡净鬘草虫花鸟皆入妙品安丘张杞园説曾见邢慈净发绣大士极工慈净子愿之妹又崔子忠青蚓二女亦工画女子善书胶州宋方伯子妇姜字淑斋自号广平内史善临十七帖笔力矫劲不类女子又髙密单某妾学右军楷书似黄庭遗教二经二人皆髫龀女子也陈洪绶诗陈洪绶以画名予尝见其小诗颇有致今录于此枫谿梅雨山楼醉竹坞茶香佛火眠清福不知今日忆神宗皇帝太平年阳关曲注坡公阳闗三絶其二云济南春好雪初晴行到龙山马足轻使君莫忘霅溪女时作阳闗肠断声龙山在济南郡城东七十里章丘城西南四十里古平陵城唐之全节也次公注云龙山桓温九日所登之山按此龙山在今江南之太平府与济南了不相涉诗意何縁及此可见注诗不易信如陆务观语周益公也杜律细芜湖萧尺木以画擅名江左常作杜律细一卷以为杜律无拗体穿凿可笑而援据甚博聊记一二条于此以资拊掌如江草日日唤愁生草音骚诗劳心慅慅又劳心草草皆牢骚之转音也盘涡鹭浴底心性底即低説文下也隋薛道衡使江南作人日诗首二句人笑之曰是底言低同轻忽之也独树花发自分明发音飞左传建而不斾音霏荀子议兵篇引作载发注发斾也分去声尔疋律谓之分郭璞读也此应作仄者若杜社日诗陈平亦分肉当作平然不合律亦作仄声盖此字元有二声十年戎马暗南国暗音庵书髙宗谅闇郑注作梁菴小室曰庵闭户曰闇不明曰暗异域宾客老孤城客音开元曲凡如青云客读书客俱作平声孤音故如姑作鼓沽作估箍作股例渭水秦川得见否得音登公羊传登来也注登得也则得可云登易豫繇豫大有得勿疑朋盍簪簪音尊得叶之又一双白鱼不受钓白音杯七命燕脾猩脣髦残象白灵渊之龟莱黄之骀叶鱼音勇荀子礼论丝歶缕翣礼记作鱼曰鱼跃沸池歶亦音勇易贯鱼叶宫人宠不平声沈韵载十一尤受音收傅𤣥诗悠悠建平皇泽未流朝选于衆乃子之授未闻细柳散金甲散平声生南反元诗酒户年年减山行渐渐难欲终心懒慢转觉意䦨散潘岳笙赋辍张女之妙弹罢广陵之清散散叶弹诸仿此崔孝廉予门人崔华孝廉字不凋太仓之直塘人性孤洁寡合画翎毛花卉甚工尤工诗清迥自异吴梅村尝目为直塘一崔其佳句云攲樯坐清昼薄冷出苹间又一寺千松内飞泉屋上行又此中枕簟客初到半夜梧桐风起时又丹枫江冷人初去黄叶声多酒不辞吴人目为崔黄叶云予论诗絶句云溪水碧于前渡日桃花红是去年时江南肠断何人㑹只有崔郎七字诗二句亦崔诗也宋林唐两义士陶南村辍耕录载唐义士珏玉潜林义士德𤾉景曦收葬宋陵骨事同异或谓昭陵玉匣走天涯等四首为唐作今考林集具载又冬青花一首亦载集中独所谓马箠问髐形一篇集无之似属唐作耳考林集有答唐玉潜诗云畎亩孤心老未衰一篱瘦菊一瓢诗黄埃赤日漫多事苍狗白云能几时山酒柏香春寿母按书芸冷夜唿儿横琴妙在无絃处何必知音有子期盖二公同时友善同为义举尔时各有诗纪事皆以冬青寄意而王筠菴郑明德二君所记传闻异词耳南村以东嘉去杭千里冬青岂易持去纵持去岂能不枯瘁疑是唐诗作林诗此则未取林集参互考证之也按林又有诗酬谢臯父云夜梦绕勾越落日冬青枝此尤可证又有精卫秦吉了南山有孤树蔡琰归汉图等篇皆可互相发明草木子亦以为林景曦唐玉蟾二公事叶世杰去元未远所记多元朝遗事闻见尤可据也明嘉靖初辽藩光泽王重刻霁山集序之甚详呉画余绣康熙丁未从同年徐敬菴处见秀水呉氏画扇二一学李小将军山水一洛神图妙入毫发呉字素闻其人亦天人也予在广陵时有余氏女子字韫珠年甫笄工仿宋绣绣仙佛人物曲尽其妙不啻针神曽为予绣神女洛神浣纱诸图又为西樵作须菩提像皆极工邹程村彭羡门皆有词咏之载倚声集世祖御笔康熙丁未上元夜于礼部尚书王公青箱堂恭覩世祖章皇帝御笔山水小幅写林峦向背水石明晦之状真得宋元人三昧上以武功定天下万几之余游艺翰墨时以奎藻颁赐部院大臣而胸中丘壑又有荆闗倪黄辈所不到者真天纵也汪静宜刘公㦷吏部姬汪氏静宜字稺嫺金陵人有诗云长信不知君意切相思犹隔两重云不须更买长门赋但画蛾睂以待君六月髙风振海吹遥遥亲舍白云陲谁知天上芳菲泪湿却新愁似断丝康熙丁未在京邸作也踰年归颍至青县覆舟死安问狐狸汉张纲曰豺狼当道安问狐狸西汉侯文署东部督邮对京兆尹孙宝曰豺狼当道不宜复问狐狸语在纲前唐才子传杨文贞东里集载唐才子传西域辛文房着十卷总三百九十七人皆有诗名当时其见于唐书者百人其行事不闗大体不足为劝戒者不录研北杂志记王执谦伯益事云同时有辛文房良史西域人并称能诗按全唐诗话唐诗纪事二书例皆以诗系人文房此书视二书当尤详备惜今无传矣元文类载文房苏小小歌一篇云东流水底西飞鱼衔得钱唐纹锦书几囘错认青骢马着处闲乘油壁车鹦鹉杯残春树暗葡萄衾冷夜窻虚莲子种成南北岸苦心相望欲何如黄媛介诗禾中闺秀黄媛介字皆令负诗名数十年近为予画一小幅自题诗云懒登髙阁望青山愧我年来学闭闗澹墨遥传缥缈意孤峰只在有无间皆令作小赋颇有魏晋风致少时太仓张西铭闻其名往求之皆令时已许字杨氏久客不归父兄屡劝之改字不可闻张言即约某日㑹某所设屏幛观之既罢语父兄曰吾以张公名士欲一见之今观其人有才无命可惜也时张方入翰林有重名不逾年竟卒皆令卒归杨氏豁堂诗钱塘正嵓禅师字豁堂赋诗清丽予于金陵灵谷寺见其同凡诗集二卷爱之略采数首于此御教塲中月直时下山全不道归迟三松影落半湖水一路沿钟到净慈扁舟赤壁酹西风千古雄雌在眼中欲得周郎重回顾铜絃铁板唱江东晋人名理宗庄老剡县风流説谢支虽为神州钟紫气惜君未见马驹儿几日春游徧若耶入城满面是烟霞正愁仙福难消受又喫人间御贡茶皆无香火气唐𢎞秀集中所少记观杜氏书画偶过杜子静编修出书画同观记其尤者于左一郭河阳摹王宰平泉图署臣郭忠恕奉旨摹有御府图书后有东坡李氏园诗子由书书法类长公署绍圣二年十月二日按长公以元祐八年自定州南迁绍圣二年公在惠州少公亦在谪所而此乃御府所藏不知何从书之此为可疑又有洛阳富直柔绍兴癸丑春题字景定壬戌重午臣贾似道敬观题字襄阳李友真陈懋钦陆祖凯至正元年六月题字张渥叔厚至正壬辰跋呉兴赵孟龥子俊跋商文毅公𢎞载跋子俊跋以为李文饶洛阳平泉且引陇右诸侯日南太守之句而卷首署李将军画中有伟丈夫设皋比亭中亭下壮士林立挟弓矢衣袴褶顾盼自雄按平泉为卫公别墅不应称将军若苏诗乃为李茂贞园作凤翔八观之一也茂贞以僖宗光启三年平李昌符寻为凤翔节度使园正其时营造诗中所谓云昔李将军负险乘衰叔者是也俗又称皇后园盖谓茂贞之妻然又不应称平泉又杜子美有王宰山水歌所谓能事不受相促迫王宰始肯留真蹟则当是开元大厯间人与文饶茂贞皆不相及皆不可解然画图清丽非俗笔富赵诸题字尤精妙聊记于此俟博学君子辨之一赵文敏山水卷山浓水澹一小舟出没烟霭中舟上人小如蝇头气韵生动可爱江岸有牧人驱两乌牛一啮水草一前行昻首若有待而鸣唤其羣者署延祐庚申岁子昻七字后有陵阳牟巘汉东孟淳呉兴周鲁三诗又邹立诚一诗云王孙去后草萋萋故国荒凉路欲迷梦入江南图画里绿隂愁煞杜鹃啼呉僧妙才诗云前汀水暖新蒲绿鸂鶒䴔䴖日日来路入平湖半烟树片帆何日雨中开二诗尤佳一米元章细楷黄庭内景经自署中岳外史首尾皆有绍兴内殿秘赏御印及贾似道姓名小印柯九思印南宫墨蹟传者多大字如此者尤为稀有闻孙退谷侍郎极赏之又元章行草奕棋图长歌后署元丰二年为宏斋笔势竒拔类黄鲁直诗云神仙缥缈何年别忽此逢迎山石裂前溪练瀑派玉帘更后云林雾痕缺聚头磕额方外人担肩抱蟾骨法新棋秤对奕环座看谁信樵斧忘青春我今发雪三千丈尚要崑崙撑顶上炉心且养九转丹拂刼铢衣记无恙宏斋出此卷皆方外一种閲世髙人面目相看皆三生歴刼中崑崙顶上聚首磕頟者划然良觌喜不自胜为书其左方元丰二年米芾后有文休承王元美二跋又元章九月十一日晓渡扬子五言古诗墨蹟有孤屿水中圆遥空海边濶之语殊有隂何风致后有董宗伯跋一梅花道人山水上方有竹间题五言絶句诗八分书苏黄诗品苏文忠作诗尝云效山谷体世因谓苏极推黄而黄每不满苏诗非也黄集有云吾诗在东坡下文潜少游上杂文与无咎伯仲耳此可证俗论傅㑹之谬野老记闻载林季野目鲁直诗未必篇篇佳但格制髙耳同父论曹瞒之非陈同父论曹操当合张鲁之资乘汉中之势整兵临蜀则刘璋震恐欲召昭烈而无所及即昭烈至亦不能御况荆州用武之国昭烈必不肯与人而径入蜀则璋不得不降璋降蜀平然后命夏侯渊张郃守之躬自还邺整兵向荆使许洛之兵冲其膺蜀汉之兵捣其嵴絶呉之粮援则荆州破昭烈蹙然后传檄江东虽有智者不能为呉谋矣近日临川传占衡平叔论刘晔云操破张鲁刘晔説以乘胜取蜀操不听説者咎操失此机事令蜀用法正计遂破渊郃军得汉中予以为不然操既平张鲁兵威已极士皆思归若复规益州艰在转运是强弩之末非所以保胜而自全也定河北讨乌丸犹踌躇前却荆呉果谋袭许倖而未成耳乌林以来操有戒心于江东久矣安肯远涉巴蜀操之用兵必顾万全皆类此也二説殊相矛盾予尝考其时昭烈入益州在建安十九年操破汉中在二十年是时昭烈已领益州牧有诸葛公为股肱法正为谋主赵张马超之属为爪牙刘巴彭羕之流皆处之显任尽其器能纲举目张蜀中已成磐石之势安得谓蜀人慑操之威必不拒守且谓昭烈不入蜀璋必出降如蒙者之道黒白耶陶诗甲子辨临川人傅平叔永初甲子辨云陶诗中凡题甲子者十皆是晋年最后丙辰安帝尚在琅邪未立虽知裕篡代形成何得先弃司马家年号而豫题甲子乎自沈约李延寿并为此説颜鲁公醉石诗亦云题诗庚子岁自谓羲皇人盖始以集攷之谓庚子后不复题年矣不知陶公之出处大节岂在区区耶晋书陶传削去甲子之説昭明靖节传亦无是语一在南史前一在宋书后同时若此不妄附㑹及读宋文宪公集乃知此论先发于潜溪平叔特踵其説耳宋跋渊明像云有谓渊明耻事二姓在晋所作皆题年号入宋之时惟书甲子则惑于传记之説而其事不得不辨今渊明之集具在其诗题甲子者始于庚子而迄于丙辰凡十有七年皆晋安帝时所作初不闻题隆安元兴义熙之号若九月闲居诗有空视时运倾拟古九章有忽值山河改之语虽未敢定于何年必宋受晋禅之后所作不知何故反不书甲子也其説盖起于沈约而李延寿着南史五臣註文选皆因之虽有识如黄庭坚秦观李焘真德秀亦踵其谬而弗之察独萧统撰本传以曽祖晋世宰辅耻复屈身后代朱元晦述纲目遂本其説书曰晋征士陶潜卒可谓得其实矣乌虖渊明之节其待书甲子而后见耶羽阳宫瓦橘轩杂录凤翔府古雍州秦穆公羽阳宫故基在焉其瓦有古篆羽阳千岁字昔云中马胜公得之隂字在砚之左竒古非铜雀所及东观余论云长安民献秦穆公羽阳宫瓦十余枚若今筩瓦然首有羽阳千岁万岁字老学丛谈云铜雀瓦皆阳字纪建安十三年造尝闻其土着人云瓦甚大一片可为四砚池北偶谈卷十二池北偶谈卷十三钦定四库全书池北偶谈卷十三刑部尚书王士祯撰林茂之戊申九月十六日偶过陈翰林子端所出手钞白云先生陈昻五言律二卷读之因忆辛丑壬寅间予在江南常与林茂之先生游为言白云出处甚竒时林方携其万厯甲辰以后六十年所作属予论定予谓先生昔能传一陈白云吾独不能传先生乎因为披拣得百五六十首皆清新婉缛有六朝初唐之风施愚山过广陵读之惊曰世几不知此老少年面目矣子真茂之知己也乙巳予见之金陵时两目已失明垂涕而别亡何遂卒今日读陈诗及钟退谷叙茂翁识陈始末感慨书之张浚书宋张魏公手书谒范文正公祠一絶云拜公祠庙识公颜神气如生晚不还守土小生偏感仰太平功业重如山后书枢密副使绵竹张浚顿首题字画甚拙诗亦劣御画牛戊申新正五日过宋牧仲慈仁寺僧舍恭覩世祖皇帝画渡水牛乃赫蹏纸上用指上螺纹印成之意态生动笔墨烘染所不能到又风竹一幅上有广运之宝放翁诗玉堦蟋蟀闹清夜金井梧桐辞故枝一枕凄凉眠不得唿灯起作感秋诗小説载此为蜀中某驿卒女诗放翁见之纳以为妾为夫人所逐又有卜算子词不合画春山依旧留愁住按劔南集此诗乃放翁在蜀时所作前四句云西风繁杵擣征衣客子闗情正此时万事从初聊复尔百年强半欲何之玉堦作画堂闹作怨后人稍窜易数字辄傅㑹或收入闺秀诗可笑也记观王氏书画华隂王𢎞撰字无异工书法博学能古文顷来京师观所携书画聊记之定武兰亭五字未损本有米元晖宋仲温二跋又仲温临赵文敏十七跋又兴唐寺石刻金刚经贞观中集王右军书又汉华山庙碑沈石田秋实图三物皆华州郭宗昌𦙍伯家物皆有𦙍伯跋语又李营丘古木贾秋壑题诗语潦倒可笑华亭董宗伯得之南充陈文宪公者亦有跋又所藏唐子华水仙图甚妙柏梁诗句法柏梁诗大官令云枇杷橘栗桃李梅语本可笑而后人多效之如韩文公陆浑山火云鸦鸱鵰鹰雉鹄鵾苏文忠公韩干牧马图云骓駓骃骆骊駵騵李忠定公题李伯时画马云骍骐骝骆骃骊黄陈后山上苏公云桂椒柟栌枫柞樟林艾山资中行云钟镈鼎鬲匜盘盂韩子苍诗莼藕藷芋蘘荷姜然皆施于歌行耳若邓林鸿鹄鵾鹏鵰鹗鹘鳟鲂鲦鲤鰋鲿鯋用之律则非矣盖皆本史游急就篇如鲤鲋蟹鱓鲐鲍鰕竽瑟箜篌琴筑筝骍騩骓駮骊駵驴牂羖羯羠䍮羝羭之类又仰山答潙山云瓶盘钗钏劵盂盆禅语偶亦相似石经孟子乔三石作石经记恨独无孟子谓自开成至今七百年无好事及此者近贾中丞始为补刻以成完书啸唐天宝末有峨眉陈道士善长啸能作雷鼓霹雳之音听者倾悚大理评事孙广着啸旨一卷有流云龙吟深溪虎髙柳蝉古木鸢巫崃猿等名其法不传族叔与盛字崧生开封太守曙峯公孙也美如冠玉性聪悟诗文伎艺寓目即工尤能曼声长啸响振林木崇祯壬午年死于兵刘公㦷诗刘吏部公㦷诗往往有风味尝有寄友人絶句云西湖小阁多晴月好友同舟半是僧寄语江南老桑苎秋山紫蕨忆行幐公㦷自编诗逸此予为口诵之公㦷喜以为予真能赏音也又公㦷友人某素嗜琴殁数年矣公㦷一日携诸姬郊行过其墓停车酹酒使诸姬于墓下各操一曲而去其标致如此汉印同年子蒲州呉雯字天章以博学宏词荐在京师偶得汉铜印文曰河声岳色雯家蒲州中条山南永乐镇临大河对岸即华岳三峰也雯有诗云门前九曲崑崙水万㸃桃花尺半鱼江陵宅诗荆州江陵相故宅今为公廨有人题诗云恩怨尽时方论定封疆危日见才难人传以为确论李天生説续后汉书元郝经伯常撰续后汉书窃取习凿齿汉晋春秋之义年表一卷本纪二卷列传七十九卷附录八卷共九十卷自云奋昭烈之幽光揭孔明之盛心祛操丕之鬼蜮破懿昭之城府明道术辟异端辨奸邪表风节甄义烈核正伪推本六经之初补苴二史之后谢陛少连季汉书所本也经文集三十卷黄俞邰家有之惜此书不传姚燧国统离合表序曰陈寿晋臣通鑑因之反帝魏而主蜀后为目录事皆书汉岂晚知其非欲正之而未及欤至纲目书出始曰汉中王即皇帝位统斯正矣而于其子独曰后主何哉且自建兴以及炎兴用天子制以临四方者实四十年邓艾至成都书帝出降明年犹书魏封故汉帝禅为安乐公亡国之余且然岂即位正始之年不帝而反曰后主乎其凡曰后主皆溺于熟口顺耳不思而失于刋正者也予按古来文人称操率曰魏武曰曹公于昭烈反曰先主曰刘某亦习而不察耳刘后村集云翁仲山作蜀汉书游丞相极称之犹议其书安乐公之非又庐陵贡士萧常作续后汉书大纲与仲山同而书后主曰少帝周丞相作序谓欧公议正统不黜魏其客章望之作明统论以辨之南轩经世纪年直以昭烈继献帝又引习凿齿汉晋春秋以蜀为正魏为篡考订详备二书不知尚存于世否耳双行耆旧续闻云后唐进士谒前辈各投所业一卷至两卷但于诗赋古调中取其最精者行两卷号曰双行已谓多矣桑魏公维翰只行五赋李相愚只行五首诗便取大名裴説补阙只行五言十九首至来秋复行旧卷今投贽诗文以多多为善者乃疥骆驼也时文诗古文予尝见一布衣有诗名者其诗多有格格不达以问汪钝翁编修云此君坐未尝解为时文故耳时文虽无与诗古文然不解八股即理路终不分明近见王恽玉堂嘉话一条鹿菴先生曰作文字当从科举中来不然而汗漫披猖是出入不由户也亦与此意同唐书予尝论新唐书不及旧书盖矜竒字句全失本色又制诏等文词率皆削去虽谓事増于前辞省于旧远逊旧书之详雅矣授正字诗三原孙枝蔚字豹人老诗人也以年授官放还山初得正字赋诗云一官如宠鹤万里本浮鸥献赋曽非晏童年况异刘山人今上路小妇免登楼临水看蝌蚪惟添错字愁王秋涧论文元秋涧王恽述承旨王公论文语曰入手当如虎首中如豕腹终如虿尾首取其勐腹取其楦穰尾取其螫而毒也见本集乔吉梦符论作今乐府法亦云凤头猪肚豹尾大槩起要美丽中要浩荡结要响亮见辍耕録秋涧又记鹿菴先生曰前汉列传多少好样度于后插一铭词篇篇是箇碑表墓志作者观此足矣不必他求也特达康熙己未春御试博学宏词诸儒阁臣拟进题有圭璋特达赋或未达其义按礼行人合六币圭以马璋以皮璧以帛琮以锦琥以绣璜以黼圭东方也马动物也璋南方也皮文物也皮马不上堂故圭璋特达于上然则璧琮琥璜皆非特达矣三复姓表名非伯越乘舟难效于陶朱志切投秦出境遂称于张禄此郑准为荆南节度使成汭复姓表也见钓矶立谈范文正公全袭用其语又蜀梼杌孟昶时翰林学士范禹偁冒姓张天成中登第复姓上郡守启曰昔年上第偶标张禄之名今日故园复作范雎之裔亦在文正之前而引用尤切辽史夏日过汪钝菴谈及辽史予言辽自圣宗统和六年开贡举岁放进士二三人及第自二十四年放杨佶等二十三人后及道宗时遂至百余人汉人由进士至大官者甚衆然列传所载皆耶律萧氏所谓五院六院及二舒敏国舅贵族而汉人不与即文学传王鼎外亦寥寥岂当时汉进士无一人事蹟可书者耶钝菴云此当时无史官失纪载之故也金国事蹟人物得元好问刘祁数君而传夫子曰文献不足杞宋无征正谓是也王振鹏元仁宗在东宫时材艺之士文章则翰林学士清河元复初书翰则翰林承旨呉兴赵子昻画山水则集贤侍读学士商德符而永嘉王振鹏其一也振鹏妙于界画运笔和墨丝分缕析左右髙下俯仰曲折方员平直曲尽其体而神气飞动不为法拘尝为大明宫图以献世称为絶艺延祐中迁祕书监典簿后拜千户佩金符总海运见虞伯生集摘句图予读施愚山侍读五言诗爱其温柔敦厚一唱三叹有风人之旨其章法之妙如天衣无缝如园客独茧约略举之若别绪不可理酒尽暮江头人日日初晴朔风一夜至月明无远近倚枕不能寐数篇是也至于清词丽句叠见层出予尝欲仿张为主客图之例摘其尤者列以为图与康乐池塘生春草元晖澄江净如练仲言露湿寒塘草月映清淮流并资艺苑谈助或诘予曰论诗固可摘裂如此耶予曰谢公与子弟论毛诗何句最佳或举杨柳依依雨雪霏霏公谓不如訏谟定命远犹辰告为有雅人深致夫三百篇尚然况骚选以下乎因作摘句图尽日孤云在青松满院寒山月长清夜江云无尽时花亚巖中树烟横溪上村到门闻午磬遶屋过寒泉人烟梅市白山色剡溪深片雨前峰过髙松独鹤还江路多春雨山村易夕阳野桥沙际滑山坞雪中深泉闻深树里山响乱流间共看谿上月正照城头山松火围寒坐溪窻闻夜渔夕阳沈积霭空翠辨前山明月来天柱长江入县楼莺声花屿暖龙气雨潭腥水绿澄湘浦天青入洞庭山厨连马枥官舍夺僧居清泉逢谷口老树识山家不辨翠微色秋山红叶重江城连夜雨山馆独吟身柳叶藏州寺梅花杂吏人明月非霜雪满城生夜凉春光门外水夕梦雨中灯黄叶连江下孤帆冒雨归野戍风中角江梅雪后花雨色江城暮滩声野寺秋谷云团小阁松露响寒宵乱山成野戍黄叶自江村波平岳麓寺天入洞庭船云树分曦早江村出雾迟云气凉依水鹤声清满林湖影涵官阁泉声满郡楼县门流水对城堞半山衔孤城春水岸归鸟夕阳村树叶春藏寺谿声夜满楼台迥收山郭江清送酒杯浦絶乂渔艇人荒种蛤田城郭千樯外汀洲片雨中芦渚起寒烧枫林明翠微风起帆争郭渔归浦挂罾看云孤阁暮听雨万峰秋孤村流水在尽日白云闲江帆连雉堞烟树暧渔村江桥红树外山郭夕岚边板桥三渡水枫桕一林霜溪藤翻翡翠渔艇唤鸬鹚云来见沧海雪净闻清钟树暗江城雨天青呉楚山野水合诸磵桃花成一村渌水通村港黄鱼出板桥髙柳不藏阁流莺解就人片石此天地荒祠自古今欲问垂纶意桐江秋水深飞瀑林中雨斜阳山半晴翠屏横少室明月正中峰清磬昼长寂片云晴自深烟寺初低柳江城半落花野蔓没丹灶天风来岳云竹色翠连屋林香清满山寒云终日住秋色一山归潭烟依槛集山色渡溪来露将松影白泉与磬声寒槛花经雨尽沙鸟过江飞果落跳松鼠萍开过水禽家传殉国劔身老钓鱼矶风流满江汉祇觉似君稀村径半牛迹山田多水声亭空木叶下风缓浦云留暮烟随野濶山翠入江明松雨连山响江云入寺来暮雀依寒竹仙猿下雪松翠合江天色愁连今古情疎磬夕阳外平田春水西水气垂天濶涛声裂地穿月照竹林早露从衣袂生影孤彭蠡雁路遶洞庭波生猺安䑕穴勐虎杂人羣人老三秋后舟临十八滩风笛荷花外渔灯苇叶间山势龟蛇鬭江流沔汉分惊涛自风雨树杪复重泉鹫岭横天碧龙湫到海深微雨洗山月白云生客衣予尝以暇日撰感旧山木二集所录愚山诗为多意犹未尽因别取五言近体为摘句图传诸好事者烛雏説苑齐景公使烛雏主鸟而亡之公怒欲杀之晏子曰请数烛雏之罪而杀之公止勿杀而谢焉汉书东方朔数汉武帝乳母五代史补敬新磨责中牟县令以滑稽囘人主之怒皆自晏子语得来林初文诗宣城老儒丘华林者工书法尝赋梅花诗百首以示梅禹金梅但为㸃句读而已一日闽人林初文孝廉以一絶句示梅云不待东风不待潮渡江十里九停桡不知今夜秦淮水送到扬州第几桥梅击节逐字为加圏赞丘见之愠曰林诗二十八字正得二十八圏吾诗百篇最少岂不直得二十八圏乎人传以为笑前辈墨蹟呉匏菴擢尚书告考妣文五月二十八日久旱始雨适校白集至春雨篇因次韵一首志喜字极妙李西涯诗秋来霜露满东园芦菔生儿芥有孙我与何曽同一饱不知何苦食鸡豚字极妙皇甫子循帖鄙集虽完甚不自满惧有议之者孰若爱我而删弃之乎谨以一部奉览足下深相知必能益我也即日汸顿首清甫表姪字甚拙归熙甫帖送行文为诸友所强极不欲作而出语辄犯时讳见昨所示舂容大雅之辞知其褊浅矣乞髙明裁示如不可出当别作数语酬之耳有光顿首淀山尊兄执事字亦拙钟退谷帖上巳清明各赋得数诗敬呈览谭君诗及酒牌看竟乞付来手惺上彭举先生字亦拙张崌崃帖明日之游不审约元翁否并问何时出城不劳再速也乂震川帖序文详委周尽赠人当如是矣僭复刋落数字为公任校雠之职耳鄙作令学徒誊稿至今未来容别上更有言请教也有光顿首淀山尊兄南来诗南来苍雪法师名读彻居呉之中峰常夜读楞严月明如水忽语侍者庭心有万厯大钱一枚可往捡取视之果然师贯穿教典尤以诗名尝有句云斜枝不碍经行路落叶全埋入定身一夜花开湖上路半春家在雪中山此类甚多己未二月师弟子秋臯过访説此秋臯有句云鸟啼残雪树人语夕阳山亦有家法黑猿图康熙戊申岁在京师见明宣宗御画黒猿图上方有御笔云宣德壬子之夏广西守臣都督山云以猿来进朕既一览而足间因几务之暇偶绘为图以资宴玩念卿辅理之勤宜与同之特用颁赐以见朕意赐少傅杨荣上有武英殿宝按壬子宣德七年也文敏自建文四年太宗即位以编修直文渊阁至是在殿阁三十年矣其进工部尚书谨身殿大学士则在永乐二十二年甲辰九月仁宗即位之后加少傅则在宣德五年庚戌四月也予又尝于祁县戴枫仲处见宣宗栗猿西山雪霁二幅瘗鹤铭门人淮隂张弨力臣耳聋而博雅好古康熙丁未十月挐小舟渡江至焦山观瘗鹤铭得仰石一凡六行存二十六字仆石一字在石下存三十字又二残字又一石侧立剥甚存七字仆石之背有宋人补刻三行按图列见存字鹤上皇岁得于华亭甲午岁化于朱方天其未遂吾翔遽也乃裹以𤣥黄之币藏乎兹山之下仙家𤣥石旌事篆铭不朽词曰相此胎禽浮丘华表留形义唯髣髴事亦微厥土惟宁后荡洪流前固重爽垲势掩华亭爰集真侣瘗尔夆山征君丹阳外仙尉江隂真宰按宋刘昌诗兴伯芦浦笔记载邵枢密亢摹本所存字华阳真逸撰上皇山樵鹤寿不知其纪也壬辰岁得于华甲午岁化于朱方天其未遂吾翔廓耶奚夺遽也迺裹以𤣥黄之币藏乎兹山之下仙家无竹故𤣥石旌事篆铭不朽词曰相彼胎禽浮丘予欲无言尔去鼓表留唯髣髴事亦微㝠尔将何之解化入惟宁后荡洪流前固重扃右华亭爰集真侣瘗尔丹阳真宰张云原石惟宁上见存厥土二字何以改作解化华亭上见存势掩二字何以改作未下势掩上又存爽垲二字何以改作荆门盖张今本视邵本又阙六十五字内存宋人补刻三十二字视邵本反多十三字即厥土爽垲势掩征君外仙尉江隂是也其竹入已下不完八字无形迹可考矣笔记据临海记有鹤飞入雷门鼓中孙恩破鼓鹤乃飞去事在晋安帝隆安三年断其非逸少书而据渔隠断其为陶隠居书张则据焦氏笔乘断其为顾况书王观国学林引颜氏家训曰学二王书之得体者有陶隠居又引道书云陶隠居道号华阳真逸茅山又近焦以是断其为陶书学林又云今世所得碑本不过二百字未尝有欧公所得六百余字者然邵本止一百二十余字叶文庄集崑山叶文庄公集世无刻本所传止水东日记四十卷予从其远孙翰林学士讱菴所见公集稿二册未编卷次序记碑志杂文凡二百四十六首附宣府志序例一卷后有叶氏族谱甚简质自髙祖以来俱载干支八字公自注三十五岁干支则庚子戊子庚辰丙子也又一册有巡抚宣府闗防诗文多手稿皆公亲笔㸃窜有涂乙至数行者公文章平实条畅盖德宣以后𢎞治以前文体大槩如此亦杨文贞王文恪诸公流派也国史经籍志载公集四卷不知何据学士云集至今未梓其弟方蔚则云公集旧已版行岁久失传耳补汉纲目宝应朱克生作汉孝平元始元年至光武建武元年纲目序云孝平之世王莽以外戚擅权宫闱恃太后朝堂列姦党弑帝弑后篡夺国玺朱文公纲目初始二年编年之下虽不与莽而甲子则书莽而削帝婴犹未敢以为然也是年莽废帝婴为定安公而婴尚存光武建武元年正月方望以帝婴复位于临泾则婴俨然帝也客曰婴废于定安第及长不辨六畜方望以婴称帝于临泾而纲目不许之以其不成帝也应之曰帝婴二岁太后已立为皇太子后改元安得不与以帝乎王莽篡位而帝婴在定安第犹夫春秋之公在干侯宋末之帝昺在厓山也既不许莽以正统则甲子应书帝婴在定安第而莽之伪号附焉至于六畜不辨乃莽使人守第禁出入则莽之罪也客曰莽之窃位冠以帝婴编年而汉帝元更始元年子亦附书何也予曰纲目亦未之许也纲目又不许元以正统则正统仍在婴矣元以诸将立之其去刘盆子刘信也几何后身降赤睂降王长沙则更始之不得称帝奚待辨哉予从纲目孝平元始起迄初始二年以下皆冠以帝婴之号歴十七年至乙酉建武元年止夫建武则汉有正统而帝婴已灭予乃韪朱文公之意而非敢与文公诤也自孝平元始元年至光武建武元年凡二十五年元诗双文诗世以为元微之自寓然吾观元氏长庆集中诲姪等诗云吾生长京城朋从不少然而未尝识倡优之门观此则小説未必真微之事也黄幡绰书唐明皇霓裳羽衣曲碑黄幡绰书今在蒲州见于奕正天下金石志雩史绳祖学齐佔毕辨杜牧之阿房宫赋未雩何龙雩当作云猗觉寮记亦议此句引北史髙那肱事以为牧之之误而又引尔雅蝀谓之雩云蝀虹也如此则读属下句意复而词不顺且龙字无着似当以史説为长綪猗觉寮记凡布物曰争布网曰争网布纸曰争纸合用綪字楚世家曰綪缴兰台徐广云系也音争今齐鲁俗语尚然干人丹浦欵言云杜诗干人何事网罗求当作于人杜牧之诗自滴堦前大梧叶干君何事动哀吟按此説则南唐元宗戏冯延已云吹皱一池春水干卿何事语固有本然千家註刘㑹孟本只作千字钱本注云晋作干或作于于字恐无义千字对上句在字亦未切子田之説是也评泊韩致尧诗白玉堂东遥见后令人评泊画杨妃李子田云评泊者论贬人是非人也今作评驳者非近诸本或作斗薄或转讹陡薄殊无意义万首絶句本作评泊当犹近古唐诗字音李子田举唐人诗用字音与今人别者如刘梦得停杯处分不须吹分作去声王建每日临行空挑战罗虬不应琴里挑文君挑皆上声也佶晓潄琼膏冰齿寒冰去声段成式玳牛独驾长担车长上声予按白氏长庆集中此例尤多如请钱不早朝请作平声四十着绯军司马司入声红阑三百九十桥十读如谌为问长安月如何不相离相思必切燕姬酌蒲桃烛泪黏盘垒蒲桃蒲上声三年随例未量移量平声金屑琵琶槽琵仄声之类子田皆未暇及又刘梦得几人雄勐得宁馨宁平声抛却丞郎争奈何争去声独孤及徒言汉水才容舠才去声卢纶人主人臣是亲家亲去声读如靓徐铉骑省集莫折红芳树但知尽意看自注云但平声予按老学菴笔记云但姓音读如檀又宋陶谷尖檐帽子卑凡厮厮入声宋文安三十六所春宫馆鄜州军司马也好画为屏亦如白诗又猗觉寮记举李商隠可惜前朝𤣥菟郡菟去声九枝灯檠夜珠圆唐彦谦灯檠昏鱼目释文檠音景前汉苏武传注音警唐人如此尚多未能枚举又陆游烧灰除菜蝗蝗仄声拭盘堆连展连上声今山东制新麦作条食之谓之连展连读如辇东坡诗左元放放作平声司马相如如作上声三原公诗三原王端毅公遗事载公巡抚三呉时题一寺壁絶句云彩鹢西飞日未斜江村两岸有人家吉祥寺里梅千树不到春来不着花亦宋文贞梅花赋之比杜茶村诗黄冈杜濬于皇晚号茶村老人少时咏苏长公堂堂复堂堂子瞻出峩睂早读范滂传晚和渊明诗合肥龚端毅公酒间常击节诵之以为二十字説尽东坡一生真不可及魏文靖公萧山魏文靖公诗传者絶少壬戌冬偶见黄子久画沙碛图一卷卷尾有文靖题诗云江村望极际春明匝地人家唤欲譍芳草一川潮滟滟娇莺随处柳层层茅茨逼水通幽岛苔径穿云接断塍回首夕阳天末堕老渔犹自未收罾秀丽可诵板桥诗白氏集有板桥诗云梁苑城西三十里一渠春水柳千条若为此路今重过十五年前旧板桥曽与玉颜桥上别更无消息到今朝今讹作刘梦得而説者疑中山集不载此诗盖未考长庆集耳赵松雪书杜集康熙辛酉六月在慈仁寺市见赵松雪手书杜诗一部用朱丝栏字作行楷末有新郑髙文襄公跋云赵文敏书前人以为上下三千年纵横十万里都无此书又有管志道跋冶源司马文正公诗话载青州刘槩孟节诗昔年曽作潇湘客槩弃官居野原山今州南四十里临朐县有冶源亦名冶泉有水竹之胜或云欧冶铸劔之地世为冯氏别业即文正所谓去人境四十里者也野原盖冶源之讹李侍郎六合李侍郎字退菴顺治戊戌己亥间予在京师辱忘年之契论诗文一字不轻放过其诗有云酒醒亭午后人忆秣陵西𤓰步新添水清明远送行此例数十句唐人絶调也有集二十卷手自编刬去留甚严甫刻成而病临殁戒其子曰我死后二十年始可行世今倏忽三十年矣其集世竟无知者实本朝一作手也顺治辛丑过扬州予造谒舟中因论近日布衣诗予举程嘉燧呉兆公曰终须还他邢昉第一四句诗祖咏试终南山望余雪诗云终南隂岭秀积雪浮云端林表明霁色城中増暮寒四句即纳卷或诘之咏曰意尽闫济美试天津桥望洛城残雪诗只作得廿字云新霁洛城端千家积雪寒未收清禁色偏向上阳残主司览之称赏再三遂唱过二事絶相类题韵皆同僧郢子僧澄瀚字郢子济宁人工诗有絶句云昨宵初罢上元灯又欲看山向秣陵骑马乘船都不㑹飘然谁识六朝僧为时所称归熙甫帖归熙甫与门生王子敬一帖云东坡易书二传曾求魏八不与此君殊俗恶乞为书求之畏公作科道不敢祕也借书雅人事乃亦徇势力如此且在嘉靖间世风已尔矣石鼓诗笔墨闲录云退之石鼓歌全学子美李潮八分小篆歌此论非是杜此歌尚有败笔韩石鼓诗雄竒怪伟不啻倍蓰过之岂可谓后人不及前人也后子瞻作凤翔八观诗中石鼓一篇别自出竒乃是韩公勍敌坡诗坡公送苏伯固五言诗云三度别君来此别真迟暮白尽老髭须明日淮南去酒罢月随人泪湿花如雾后夜逐君还梦绕江南路公自注效韦苏州予云此生查子词耳三尺唐诗空闻明主提三尺宋人云三尺乃歇后语此説非是予按汉书髙帝纪吾以布衣三尺取天下师古曰三尺劔也韩安国传所云三尺亦同而俗本或云提三尺劔劔字后人所加耳提三尺三字全用班书语安得谓之歇后出帝论濮议或问中一段全用五代史晋出帝论故着尝试论之曰句正谓出帝论也意尽祖咏试终南山雪诗主者少之咏对曰意尽王士源谓孟浩然每有制作伫兴而就宁复罢阁不为浅易山谷亦云吟诗不须务多但意尽可也古人或四句或两句便成一首正此意魏晋宋诗予选五言诗于魏独取阮籍为一卷而别于邺中诸子晋取左思郭璞刘琨为一卷而别于三张二陆之属陶渊明自为一卷宋取谢灵运为一卷附以诸谢鲍照为一卷附以颜延之之属盖予之独见如此偶读严沧浪诗话云黄初之后惟阮公咏怀极为髙古有建安风骨晋人舍阮嗣宗陶渊明外惟左太沖髙出一时陆士衡独在诸人之下又云颜不如鲍鲍不如谢与予意略同又晋人张陆辈惟景阳殊胜在太沖之下诸家之上傅𤣥篇什最多而可录极少如拟北方有佳人云一顾乱人国再顾乱人家千古笑柄较诸嘉隆七子剿袭古乐府尤纰谬也文海淳熙间诏临安府开文海周益公奏文海乃近时江钿编类殊无伦嵴莫若委馆阁官铨择本朝文章成一代之书孝宗然之遂以付吕祖谦书既成上问何以为名益公乞赐名皇朝文鑑见玉堂杂记按朱子亦有与东莱论文海书予在淮安𣙜闗日有书贾携故书求售内有写本文海及徐梦莘三朝北盟㑹编二书不果售至今以为憾池北偶谈卷十三池北偶谈卷十四钦定四库全书池北偶谈卷十四刑部尚书王士祯撰孙氏陆务观作孙夫人志云夫人幼有淑质故赵建康明诚之配李氏以文词名家欲以其学传夫人时夫人方十余歳谢曰才藻非妇人事也夫人威敏公沔四世孙李氏即易安也苏子美雪诗往读退之雪诗龙鳯交横飞及银杯缟带之句不觉失笑近读苏子美雪诗有云既以脂粉傅我面又以珠玉缀我腮天公似怜我貌古巧意装㸃使莫偕欲令学此儿女态免使埋没随灰埃据鞍照水失旧恶容质洁白如婴孩更为喷飰子美诗极为欧阳所推与石曼卿梅圣俞齐名而其俚恶乃至此何耶子美尝自言平生作诗被人比梅尧臣写字比周越可笑所谓人苦不自知耳欧阳词今世所传女郎朱淑真去年元夜时花市灯如昼生查子词见欧阳文忠集一百三十一卷不知何以讹为朱氏之作世遂因此词疑淑真失妇德纪载不可不慎也桃源诗唐宋以来作桃源行最传者王摩诘韩退之王介甫三篇观退之介甫二诗笔力意思甚可喜及读摩诘诗多少自在二公便如努力挽强不免面赤耳热此盛唐所以髙不可及字音全唐诗话唐诗纪事幷载马彧赠韩定辞诗云燧林芳草绵绵思尽日相㩦陟丽谯别后巏山上望羡君时复见王乔按字书音务颜氏家训云柏人城东北有孤山阚骃九州志以为舜纳于大麓即此山世俗或唿为宣务山予尝为赵州佐共太原王邵读柏人城西门内碑碑是汉桓帝时县人为令徐整所立铭云土有巏务山王乔所仙方知此巏务山也巏字遂无所出务字依诸字书即旄丘之旄也旄字字林一音忘付反今依附俗名当音权务耳入邺为魏收道之收大嘉叹其作赵州庄严寺碑铭云权务之精即谓此也予按此则马诗当作莫毫反耳定辞即忠献曾祖行东坡书此诗乃云不知何许人岂一时失于考据即二金石録赵明诚与其妇李易安作金石録其书最传曾子固亦集古篆刻作金石録五十卷见子开所撰行状今元丰类稿第五十卷所载金石録跋尾仅十五条盖未竟之书也曾书在赵前而世罕知者曾子固诗彭渊才恨曾子固不能诗今人以为口实今观类稿中诸篇亦荆公之亚但天分微不及耳若皇甫持正苏明允陈同父乃真不能诗也潞公诗文潞公承杨刘之后诗学西崑其妙处不减温李五言如云淡天迷楚楼髙地占秦哀筝两行雁小字数钩银巷陌三条月池塘十歩春府门初夜闭多少夜游人蘅薄频牵望杨林久驻镳香囊徒叩叩云月自苕苕翠佩传情密微波託意遥翩鸿渐髙逝翻恨隔神霄杨栁亭台暮梨花院落深玉池波湛湛珠幌影沉沉逺思随庄蝶春懐怯雍琴萱苏不蠲忿拥鼻独清吟小槛风惊叶幽庭露泫柯芳尘千里远幽恨九逥多萤影穿帘押蛩声出砌莎寸心无以写望月但长歌七言如小阁登临春暮时绮栏飞闼映游丝莺喧曲槛韩冯树藓晦幽庭贡禹綦闲对碧云吟桂水狂思长袂宿兰池徘徊望断江邉客采得瑶华寄与谁猎徧兰丛与桂枝巢居未必有先期灵台十仞乌随转阿阁三重鳯岂知度栁暗催蝉嘒嘒出云髙送雁离离汉宫玉树知何限争忍重吟画扇诗髙楼闲背夕阳登𣺌𣺌长懐不自胜锦瑟有时闻北里钿车何日到西陵地寒萱草犹难种天远瑶华岂易凭多谢苏门清啸客了无尘事染壶冰缥帙青箱次第开慨然英气转难裁莫言每事俱长徃须有清风属后来弹铗始知皆琐旅枕戈方信是雄才平生自信真非薄只是休容楚鸩媒苏文忠公常称潞公长律无一字无考据世犹未知其工妙如此明内乡李子田撰艺圃集近石门吴孟举撰宋诗钞皆遗潞公予偶读公集摘録如右地名容斋四笔载兴国宰书称潋水有驱䇿云潋水者彼邑一水耳郡中未尝知之近时人自系乡里多举其地一山一水或一古蹟令人茫然不知何地甚有割裂古名如常州称南兰而去陵字江宁称白钟盖合白门钟山而各去其一字此何説也又尝见诸城二士人诗卷一称苏台一称秦台或问之则苏台者谓超然台秦台谓琅邪台耳尤可絶倒王介甫诗王介甫白鹤吟云白鹤声可怜红鹤声可恶白鹤静无匹红鹤喧无数白鹤招不来红鹤挥不去长松受秽死乃以红鹤故云云当介甫得政变法争新法者白鹤也所谓招不来者是也吕惠卿之流乃红鹤也所谓挥不去者是也介甫之受秽岂不以惠卿辈耶此老好恶颠倒至此可怜哉张伯成注杜懐麓堂诗话云杜律乃张注非虞注宣德初有刋本按张性字伯成江西金谿人元进士尝着尚书补传独足翁吴伯庆有輓诗云笺疏空令传杜律志铭谁与继唐碑予在京师曾得张注旧本阎立本画孝经阎立本画孝经图一卷褚河南书故明大内物后归孙北海侍郎家相传明时东宫出阁例以此图为赐吴祭酒梅村诗每见丹青知圣孝累朝家法赐东宫是也壬戌冬杪于宋牧仲斋见之杜于皇语康熈三年予与杜于皇陈其年辈同在如臯修禊于冒氏水绘园赋诗或问杜阮亭诗何如答曰兴酣落笔揺五岳诗成啸傲凌沧洲又问君诗何如曰但觉髙歌有鬼神谁知饿死填沟壑吴皇后临兰亭唐文皇后惟宋髙宗最爱兰亭序常御笔临赐羣臣至宫闱亦化之按宋桑世昌兰亭考云宪圣慈烈皇后尝临兰亭帖佚在人间咸宁郡王韩世忠得之表献上验玺文知是中宫临本赐保康军节度使吴益刋于石时绍兴十七年秋七月丙寅又云太后居中宫时尝临兰亭山隂陆升之代刘珙春帖子云内仗朝初退朝曦满翠屏砚池浑不冻端为写兰亭刻吴琚家琚亦善书北固寺天下第一江山六大字琚笔也刘后村跋髙宗宸翰云大将韩蕲王髙价得硬黄本以为逸少真蹟驰献不知其为椒殿所书也周必大在翰苑时作太皇阁帖子云笔法似慈皇信哉应璩书语应璩与满公琰书云髙树翳朝云文禽蔽緑水甚似魏晋间人五言舞马杜诗舞马既登牀珊瑚钩诗话云舞马借之以榻也朱翌引乐府杂録云有马舞者拢马人着綵衣执鞭于牀上舞马蹀躞蹄皆应节是登牀而舞乃驭者而马应节于下也二説未知孰是漫兴秀水朱竹垞简讨云杜诗老去诗篇浑漫与今本皆讹作漫兴非也予考旧刻刘㑹孟本千家注本果皆作与字赵云躭佳句而语惊人言其平昔如此今老矣所为诗则漫与而已无复着意于惊人也刘后村集跋陈教授杜诗补注亦云或信笔漫与云云然近日所刋本仍作兴字略无辨证又云倪雁园简讨有宋刻十家宫词内王建太平天子朝元日作朝迎日亦新多父敦天马鼎祁县戴枫仲有多父敦一上有铭云多父作宝敦用祁睂寿万年子子孙孙永宝用凡十八字又有天马鼎一中凹处作马鼠形或云吕氏春秋周鼎作鼠令马履之据此当是周物祁工部诗工部主事祁珊洲予同年也广东东莞人尝知庐江县有诗云一夜东风吹雨过满江新水长鱼虾予每喜诵之二宋二程元宋本诚夫与弟褧显夫文学齐名亦号二宋程端礼敬叔与弟端学时叔俱以道学着名亦号二程寇主簿叶石林诗话载吴县寇主簿国宝一絶句云黄叶西陂水漫流籧篨风急滞扁舟夕阳暝色来千里人语鸡声共一丘语甚工且云寇徐州人尝从陈无已学予考后山集有赠国宝二絶句云承家从昔如君少得士于今孰我先口拟説诗心已解世间快马不须鞭又有和寇十一诗十数篇所谓画楼着燕春风里杨栁藏鸦白下东者是也又有赠寇荆山诗盖寇之字陈又有寇叅军集序称寇氏兄弟曰元老元弼元弼名其仕许州叅军盖国宝诸父云谑对莱阳姜吏部如须南渡后流寓吴郡与徐孝廉昭法友善一日同行阊门市姜顾徐曰桓温一世之雄尚有枋头之败徐应声曰项羽万人之敌难逃垓下之诛相与抵掌大噱市人皆惊后山诗陈无已平生皈向苏公而学诗于黄太史然其论坡诗谓如教坊雷大使舞又有诗云人言我语胜黄语扶竖夜燎齐朝光其自负不在二公之下然予反复其诗终落钝根视苏黄远矣任渊云无已诗如曹洞禅不犯正位切忌死语恐未尽然予独爱其二律云林庐烟不起城郭歳将穷云日明松雪溪山进晚风人行图画里鸟度醉吟中不尽山隂兴天畱忆戴公又白下官杨小弄黄骑台南路绿无央含红破白连连好度水吹香故故长蹲滑踏青穿马耳转危缘险出羊肠熟知南杜风流在预怯排门有断章后山集南阳王文庄公鸿儒𢎞治十二年刻于潞安有公序及魏衍集记元城王云天社任渊二序诗十二卷六百七十九首杂文八卷一百六十九首谈丛理究诗话长短句附焉共三十卷贺若琴曲有贺若最古澹相传以为宋太宗酷爱宫词中十小调子乃隋贺若弼所撰出湘山野录朱翌猗觉寮杂记云贺若夷也夷善鼓琴见王涯传又云东坡序武道士弹琴云贺若宣宗时待诏即若夷也鱼上木元人竹枝词云黄鱼得上青松树阿侬始是弃郎时然本草陶注鳗鲡鱼能缘树食藤花杂俎鲵鱼能上树赞曰有足若鲵大首长尾其啼如婴缘木弗坠宋祁方物略曰魶鱼出西山溪谷及雅江状似鲵有足能缘木秦镜诗淄川袁松篱孝廉得秦镜髙念东侍郎为赋诗云河山歴歴看来空万古消沉向此中便是秦时明月在可能还照栎阳宫兴亡转毂见何频照胆咸阳迹已陈多少人间怊怅事金人辞汉镜辞秦炯如秋水了无尘曾照阿房宫里人惟有玉姜今不死莲花掌上五云新唐年世总释戚光注云唐天祐元年二年三年四年五年六年七年八年九年十年十一年十二年十三年十四年十五年十六年十七年十八年十九年同光元年二年三年天成元年二年三年四年长兴元年二年三年四年应顺元年清泰二年三年昇元元年二年三年四年五年六年七年保大二年三年四年五年六年七年八年九年十年十一年十二年十三年十四年十五年中兴元年周显德六年七年宋建隆二年三年干德元年二年三年四年五年开宝元年二年三年四年五年六年甲戌岁乙亥岁左传竒文左传竒文以上叛下亦曰叛如王叛王孙苏是也男子丧妻亦曰寡崔杼生成及疆而寡是也男亦曰媵以井伯媵秦穆姬是也公羊谓昭公欲弑季氏则以上杀下亦可曰弑牛耳盟用牛耳卑者执之尊者莅之鄟泽之盟衞侯请执牛耳发阳之役衞石魋蒙之盟鲁孟武伯皆小国执牛耳惟鄫衍之役吴以大国执之不合盟礼故孟彘不从春秋谥春秋谥有三字者衞之贞惠文子是也有生赐者衞侯之于北宫贞子析朱成子是也有出奔而仍得谥者臧武仲中行文子是也有作乱被诛而仍得谥者崔武子栾懐子是也左传引尚书左传引尚书以禹谟作夏书僖二十四年地平天成文七年戒之用休襄三年成允成功二十六年与其杀不辜哀十八年官占惟能蔽志皆大禹谟也臯陶谟亦作夏书庄八年臯陶迈种德臯陶谟也此二篇今虞书以太甲作夏书昭十年欲败度太甲篇也今实商书以洪范作商书文五年沈潜刚克襄三年无偏无党皆洪范也今实周书虽古今叙书或有不同而太甲之为夏书尤不可解旂音刘贡父诗话云司马君实论九旗之名旗与旂相近缓急何以区别小雅庭燎夜向晨言观其旂左传龙尾伏辰取虢之旂当为芹音耳康熈己未御试博学鸿儒施愚山侍讲卷阁拟一等上亲閲定名第以旗字押韵偶误书旂遂改置二等亦由施素读二字不甚分别故也白莲诗陆鲁望白莲诗无情有恨何人见月白风清欲堕时语自传神不可移易苕溪渔隐乃云移作白牡丹亦可谬矣予少时在扬州过露筋祠有句云行人系缆月初堕门外野风开白莲袭勗华鳌袭勗字克懋一字懋卿章邱人少贫牧豕年三十始补诸生时邑中李太常伯华袁西野方尚金元词曲勗谓伤雅道独与济南殷正甫李于鳞许殿卿为古文辞相友善年六十以岁贡仕江都县训导迁威宁教谕开平衞教授归五年卒所着有懋卿集太极图解性命辨刘尚书白川称为朱元晦功臣王伯安诤友云勗父彪尝以输租诣京师见遗钱百缗于道辇载而驰及前遗钱者付之径去华鳌字空尘亦章邱人御史珩之孙邑诸生妙于绘事落笔辄题其上曰空尘诗画人丐之画辄瞪目不应当其意得迥出笔墨蹊径之外诗亦如之五言尤超诣题王仁甫卜筑云大隐不在山出处乃适意送吕中甫山人云秋老畱红叶风轻转白苹宿惠上人院云爱此疎林月兼之一磬清孤坐云雨霁闻啼鸟风停数落花过杨九山川上居云罏头畱宿火花径闭秋云人以拟浩然微云疎雨之句鳌亦沧溟友予少见其集今无从购矣鳌姓字亦见杨升菴集勗有寄沧溟絶句云瓜田十畞济城东云外青山小苑通流水桃花迷处所㡬家春树暮烟中鳌睡起自述云槐午睡方熟息肩者稚子老妻撼绳牀饭熟唿不起不能工磬折发乱无人理我懒我自知不要旁人喜袁崇冕袁崇冕字西野进士弼之子兄公冕弟轩冕皆用科第起家崇冕独以布衣终工金元词曲所着春游秋懐诸曲足叅康王之座与李中麓唱酬王渼陂曰雅俗相兼沨沨有余音杨方城曰神圣工巧元人之俦中麓曰金石之音𤣥黄之色其为名流击赏如此尝有客以黄莺学画睂词谒李太常坐客皆言佳西野后至太常曰翁素负知音试择佳句㡬何予已有定评西野目毕应声曰止起五字是词家语余无足取太常展手示之云止未老已投闲一句客皆大笑叹服同时有髙应玘者中麓弟子亦工词曲以贡仕为元城丞见知王元美魏懋权所着有醉乡归田诸稿其北门锁钥杂剧论者以为词人之雄又有张国筹者以贡仕为行唐知县善金元词曲所着有脱颖茅庐章台栁韦苏州申包胥等剧在袁西野李中麓伯仲间皆章邱人与太常同时又有张自慎者字敬叔商河人游中麓之门着金元乐府三十余种太原万伯修曰北曲一派海内索解人不得眼中独见张就山耳就山自慎别号也王鲁翁篆宋穆宾廷秀墓在女郎山之阳有石表一王寿卿鲁翁撰文并篆书有黄山谷赞云见鲁翁用笔可以酒酹阳冰之墓云云今移置文昌祠中朱文公书朱文公与徐赓载书云放翁诗读之爽然近代唯见此人为有诗人风致如此篇初不见其着意用力处而语意超然自是不凡令人三叹不能已近报又已去国不知所坐何事恐只是不合做此好诗罚令不得做好官也文公于诗颇邃故能识放翁诗佳处洛阳刘文靖公谓李杜只是酒徒真孟浪语三传元盛庶斋如梓老学丛谈云萧何传不言律令李邕传无一字及笔札五代刘昫传不书修唐史辛髙陆陆放翁晚年为韩侂胄作南园记为世所讥然当时文士实不止此辛稼轩词用司马昭假黄钺异姓真王故事髙似孙献诗九章每章用一钖字皆一时名人又叶绍翁四朝闻见录云莆阳陈谠文士也输灵壁石以寿韩刻金字于石至称之曰我王陈宣慰诗元陈伯通宣慰云中人跛而眇自述云肢伤一体娄师德目眇三分李雁门先兄西樵吏部甲辰岁以磨勘事下西曹锻鍊良苦兄谈笑赋诗有句云纵跛尚如习凿齿有肠终类佛图澄较陈句又胜之联句联句有人各赋四句分之自成絶句合之仍为一篇谢朓范云何逊江革辈多有此体顷见朱太史腾笑集中有古藤书坞送吴徴君魏上舍联句甚得齐梁之意今录于此握手古藤下秋深旅愁积归来西溪旁犹及种春麦我亦袖轻鞭明发辞紫陌倦鸟不同飞各自张旅翮二子澹雅才肯为时俗役英词迭相应如以桐扣石栁塘水潨潨蒲坂山驿驿改岁君到时古藤花满格大房一斗泉酿酒冰雪白酒熟君不来落花良可惜益都董楠字孟才工部尚书可威之叔也常撰古今联句诗集六卷与张之象回文类聚皆不可少之书人参诗人葠诗昔人甚少前已言之适读唐诗纪事又得段成式求人葠诗云少赋令才犹强作衆医多失不能唿九茎仙草真难得五叶灵根许惠无周繇遗柯古人葠诗云人形上品传方志我得真英自紫团慙非叔子空持药更请伯言当细看又髙丽采参讃云三桠五叶背阳向隂欲来求我椵树相寻椵音贾叶似桐湖湘诗髙念东侍郎以康熈戊申奉命祭告南岳在湖湘间有诗数百篇予喜其絶句录之如行人到武昌已作半途喜那识武昌南烟水五千里未入衡州郭先看衡州城城门垂薜荔大抵似巴陵绿净不可唾此语足千古天水澹相涵中有数声橹花放不知名稻秀犹能长芳草隐清流但听清流响两岸层层嶂孤城面面山横襟凭一叶睥睨洞庭间几月舟行乆今朝倦眼开千峯翔舞处一片大江来南岳云中尽东流海上忙他年图画里着我在潇湘芋火夜经声悲喜寒巖寺宰相世间人何与山僧事磨甎竟不成磨铜何不可寄语马大师努力菴前坐髙又有送人诗云故园小圃又东风杏子樱桃次第红明日春明门外路清明消遣马蹄中刘绮庄着书丹铅录极称唐刘绮庄桂楫木兰舟枫江竹箭流一篇其诗果不减太白升菴博雅亦未详绮庄何许人也按吴中人物志刘绮庄崑山尉研穷古今博考传记作类书一百卷号崑山编其平生着作最伙而所传祇此一诗可惜也诗使本朝事或谓作诗使事必用六朝已上为古此説亦拘墟不足信要之唐宋事须选择用之不失古雅乃可如刘后村诗専用本朝故实毕竟欠雅如鍊句岂非林处士鬻书莫是穆参军艰虞夷甫方谋窟老懒尧夫少出窝未爱潘郎唿作友便教米老拜为兄山房惜未从公择书局闻曾拟道原立志如欧母生儿似富公野人只识羮芹美相国安知食笋甘事先白傅求闲后衔似温公约史年公闲去伴种司谏我懒思寻靖长官清于坡老游杭市俭似乖厓在劔州军皆歌范老民各像乖厓贾董竒才无地立欧苏精鉴与人同安知李廌挥门外不觉刘几入彀中此类数十聨皆宋事也后见后村四六亦然乐天论诗乐天作刘白倡和集解独举梦得雪里髙山头白早海中仙果子生迟沈舟侧畔千帆过病树前头万木春以为神妙且云此等语在在处处应有灵物䕶之殊不可晓宜元白于盛唐诸家兴象超诣之妙全未梦见樊川集予旧藏杜牧之樊川集二十卷后见徐健菴所藏宋版本雕刻最精而多数卷考后村诗话云樊川有续别集三卷十八九皆许浑诗牧仕宦不至南海别集乃有南海府罢之作甚可笑朱新仲诗南宋朱舍人翌字新仲着猗觉寮杂记凡四百余条言甚博辨刘后村尝称其读杜诗云纵之逼説劔收之入檀弓二句未经他人道过人名字音崑山顾宁人诗有云落日江头送伍员秋风壠上别徐君偶来圯上逢黄石便向山中礼白云窃疑员字旧作王问切唐人语曰令君四俊苗吕崔员是也后见吴曾引春秋左氏传伍奢子员陆德明释文音云平声乃知顾诗用韵有据又如马援援字作延绢切无作平声者宋王景文诗云直翁自了生平事不了山隂陆务观放翁见之笑曰我字务观乃去声如何把做平声押了此虽谑语亦可为用字不详出处者戒心太平菴砚有渔于道士洑者得一砚八角制作古雅背镌心太平菴字盖陆放翁故物也和州项副使得之今归淄川毕载积州守唐舍人诗亡友唐耕坞宣城人故明中书舍人工楷法诗最清婉尝有句云残花野蕨围荒砦破帽疲驴避长官盖本徐文长诗疲驴狭路愁官长破帽残衫拜孝陵然宋王君玉已云疾风甚雨青春老瘦马疲牛绿野深未央宫铜奁顺治中渭南渔人于渭水中得秦时未央宫香奁一具铜绿如鹦鹉毛可爱溧阳狄秋水为潼关道兵备副使得之副使子亿予辛未所取士今官翰林唐人工书唐人留意书学即不以书名者往往有欧虞颜栁风气苏绛作贾岛墓志云善攻笔法得钟张之奥元王恽玉堂嘉话云李阳冰篆二十八字后有韦处厚李商隐题商隐字体絶类黄庭经然贾李不以书名予在京师所见元人诸题跋字画多工过今人甚逺徐丰厓论诗海盐徐丰厓诗谈云本朝诗莫盛国初莫衰宣正至𢎞治西涯倡之空同大复继之自是作者森起于今为烈当时前辈之论如此盖空同大复皆及西涯之门乃撰列朝诗选者力分左右袒长沙何李界若鸿沟后生小子竟不知源流所自误后学不浅商喜画京师外城西南隅圣安寺寺殿有商喜画壁康熈庚申冬髙念东刑侍将归淄川予与施愚山宋牧仲诸词人饮饯于寺共为聨句五十韵牧仲有句云画壁商喜留按崑山刘璋圭甫明书画史商喜善画山水人物画虎得勇勐之势今大西天经厰殿壁龙神及大轴文殊普贤变相亦喜笔喜宣德中授锦衣卫指挥牧仲云内官误也毛传如纪事孔文谷序唐诗纪事云诗三百篇毛传盖其纪事今为考亭所绌欲究遗经当必考之云云实名通之论宋王得臣麈史云关雎后妃之德也葛覃后妃之本也此一句孔子所题其下乃毛公发明之言耳其以为子夏所传必有授受之自惜世逺莫得而见也升菴引朱子白鹿洞赋有曰广青衿之遗问乐菁莪之长育或举以为问先生曰旧説亦不可废然则考亭之尽去小序终亦有不自安于心者乎欧阳子作诗本义其序问篇云毛诗诸序与孟子説诗多合故吾于诗常以序为证惟周南召南失者类多随而正之欧阳子所见岂出朱子下也读书台济南近有人耕田间掘得读书台三字石刻按此为宋侍郎张公掞读书处苏文忠公书也见元遗山济南行纪汉甆银槎宋荔裳观察藏汉甆盏二内有鱼藻文云在秦州时耕夫得之隗嚣故宫中吾兄西樵为作歌又有元人所造银槎最竒古腹有文曰至正壬寅吴门朱华玉甫制华玉号碧山武塘人见陶南村辍耕录灌婴庙瓦吉水李梅公侍郎有砚五瓣如梅花状质如黄玉杂翡翠丹砂之色累累坟起云是灌婴庙瓦一时文士多赋之故友邹程村作砚考引洪文敏容斋随笔灌瓦砚铭为证诸国墨元人陆友友仁墨史载外国制墨髙丽贡墨勐州为上顺州次之其文曰平卤城进贡或曰顺州贡墨或曰勐州贡墨李公择遗东坡墨半丸其印文曰张力刚云得之髙丽使者魏泰道辅云新罗墨有蝇饮其汁立死常戒人和药勿用新罗墨日本墨遍肌印文如柿蒂形陆子履奉使契丹得墨铭曰阳巖镇造者其国精品滕子济有墨一大笏为龙鳯之文面曰镇库万年不毁又西域僧为苏太简言彼国有佳墨中国不及是鸡足山古松为之金有刘法字彦矩常山人自制墨铭曰栖神巖造杨文秀金时以善墨闻其法不用松炬而用灯煤子彬传其法以授耶律文正楚材文正授子铸造一万丸铭曰玉泉万笏中山狼传中山狼传见马中钖东田集东田河间故城人正德间右都御史康德涵李献吉皆其门生也按对山集有读中山狼传诗云平生爱物未筹量那记当年救此狼则此传为马刺空同作无疑今入唐人小説亦如天禄阁外史之类三劔孙北海家藏三劔其一铜劔长尺余有鸟篆十字云吴季子之子保之永用劔篆甚竒古其一玉劔长尺有二寸博三寸中凿一孔剡其上若芒刃云有人得之成汤墓中其一鱼肠秀水朱处士彛尊云疑郑康成所谓大琰者也考之桃氏作劔未闻攻玉玉劔之载于六经者无之遂定以为圭因作释圭司马相如钱编修宫声有司马相如小玉印因忆元陆友仁得卫青玉印翰林虞伯生诸公皆有诗友仁因着印史按卫宏曰秦以前民皆以金玉为印唯其所好自秦以来唯天子之印称玺又以玉羣臣莫敢用按此宏説或不然又后世谓诏令为玺书按国语襄公在楚季武子取卞使季冶逆予之玺书注云古者大夫之印亦称玺池北偶谈卷十四池北偶谈卷十五钦定四库全书池北偶谈卷十五刑部尚书王士祯撰文俶本草寒山赵凡夫子妇文俶字端容妙于丹青自画本草一部楚词九歌天问等皆有图曲臻其妙江上女子周禧得其本草临倣亦入妙品禧弟子姚亦江隂人美而艶作画得俶遗意癸辛杂识云至元斥卖内府故书于广济库有出相彩画本草一部极竒又于杭太庙前尹氏书肆见彩画三辅黄图一部极精妙此亦其类也文㸃字与也文肃公孙俶从姪也画有衡山家法亦善花卉汪编修赠之诗云君家道韫擅才华爱写徐熈没骨花曾向儿时窥指诀笔端桃萼一枝斜寒碧琴记南昌王于一猷定作寒碧琴记云昔子瞻为登州司户叅军子由省之㩦琴游大海舟覆琴堕海后髙丽人得之献其王王知为苏氏物也藏之数百年迨明崇祯间髙丽困于兵请援遣总兵某帅师救之濒行赠以琴琴遂复还中国按东坡年谱元丰八年乙丑五月复朝奉郎知登州到郡才五日即以礼部郎官召作别登州举人诗有五日匆匆守之句公未尝为司户叅军且到郡非乆即召少公亦未尝省公于登也崇祯间亦未尝遣师援髙丽于一好竒诞每为人欺多此类国风图南宋马和之侍郎常写毛诗进御画家称其行笔飘逸时人目为小吴生又云善画人物佛像山水效吴装务去华藻自成一家髙孝两朝深重其画每亲书三百篇令和之图写戊申歳在京师得其画桧风羔裘素冠苌楚匪风四章每幅书本诗于后楷法殊妙有御府图书耿夫人诗吾邑耿侍御省亭妻徐氏都御史华平之母也有贤行能文章兵后失其集仅传寄子诗云家内平安报尔知田园歳入有余资丝毫不用南中物好做清官答圣时有德之言与捻脂弄粉者迥异朱文公书益都髙木王予从女兄之夫博雅君子也常遗予晦翁墨蹟一卷诗云风雪集歳宴揜关聊自休今晨展遐眺倚此寒幽巖同云暗空室皓彩迷林丘崩奔小涧歇飞舞增绸缪仰看鸾鹤翔俯视江汉流干坤有竒变澒洞惊两眸三酌不自温倚杖空㝠搜悲歌动华薄璀璨忽满裘向来一杯酒浩荡千里游亦复有兹赏㣲言寄清酬解㩦今几许光景逝不留懐人𦕈山岳省已纷愆尤对此竒絶境一懽生百忧茫然发孤咏逺思谁能收雪中与林择之祝弟登刘园之宴坐巖有懐南岳旧游赋此呈择之属和幷寄敬夫兄干道三年冬十二月上浣新安朱熹奉寄时灯下走笔右诗盖书寄南轩者昔人谓先生字学曹公今此书正类东坡先生卷首有柯敬仲题字后有欧阳圭斋及大梁班彦功跋竹枝昔人谓竹枝歌词虽鄙俚尚有三纬遗意山谷闻人歌刘梦得竹枝叹曰此奔轶絶尘不可追也梦得后工此体者无如杨廉夫虞伯生他如黄土作墻茅盖屋庭前一树紫荆花黄鱼上得青松树阿侬始是弃郎时等句皆入妙近见彭羡门岭南竹枝深得古意诗云木棉花上鹧鸪啼木棉花下牵郎衣欲行未行不忍别落红没尽郎马蹄妾家谿口小逥塘茅屋藤扉蛎粉墻记取榕隂最深处闲时来过喫㯽榔半年水宿半山居冬採香根夏採珠珠好须从蚌中覔香烧还仗博山鑪又山隂徐缄竹枝云勾践城南春水生水中鬭鸭自唿名伯劳飞迟燕飞疾郎入城时侬出城亦本色语也徐氏广陵徐氏女子工填词有入李易安之室者如珠帘轻掲憔悴怜黄叶忽忆小亭人乍别正是重阳时节当初一段清秋平分两地离愁试向西风寄问知他还似侬不起来慵向糚台倚乱绾凌云髻归期曾説栁青时镇日恹恹只是恼春迟小园昨夜西风劣笑落漫天雪侍儿佯笑卷帘纱却道玉梅已放满枝花独坐数归期花影重重日影低无计徘徊思好句支頥除却春愁没箇题闲门倚画楼西芳草青青失旧堤犹记当时人去处依依红杏花边卓酒旗看西风吹起满庭碎叶闭珠戸独坐还怯窻外芭蕉㸃㸃做尽凄切禁不住芳心欲折残灯挑尽隐隐半明半灭罗衾祇借香温热今夜里这愁肠胜似离别寛褪了裙儿几折妇人经济叶石林每令诸子女儿妇列坐説春秋近日武林黄夫人顾氏名若璞所着卧月轩文集多经济大篇有西京气格常与妇女宴坐则讲究河漕屯田马政边备诸大计副笄中乃有此人亦一竒也打毬诗三朝北盟㑹编载徽宗北狩至真定金人髙㑹击毬请帝赋诗诗曰锦裘骏马晓棚分一㸃星驰百骑奔夺得头筹须正过休令绰拨入斜门挥麈余话载道君禋祀礼成再赐太师暹字韵诗云归问雪中谁咏絮冥搜花底自廵檐佳句也黜朱梁纪年图长洲宋既庭作黜朱梁纪年图论其义严正略云王莽不得为新安禄山不得为燕全忠岂独得为梁乎且其时移檄兴复唐室者有晋岐蜀淮南四国或为唐之臣子或为唐之赐族则唐实未尝亡也今黜朱梁纪年而以晋岐淮南之称天祐者为主始于天祐四年至后唐庄宗同光元年而止亦春秋书公在干侯之义也图考唐昭宣光烈孝皇帝天祐元年天祐二年天祐三年天祐四年夏四月朱全忠僭称皇帝伪国号梁伪年号开平废唐帝为济隂王淮南四川移檄兴复唐室晋岐淮南称天祐五年春正月晋王李克用卒子存勗立朱全忠弑昭宣帝夏五月晋王伐伪梁夹寨破之晋岐淮南天祐六年六月伪梁刘知俊奔岐岐遣刘知俊伐伪梁灵州大败梁人晋岐淮南天祐七年伪梁遣兵袭镇州取深冀镇定推晋王为盟主晋遣兵救之晋岐吴天祐八年伪梁改号干化晋王伐伪梁军于柏乡大破之晋岐吴天祐九年春正月晋王及镇定之兵伐幽州二月朱全忠救之大败而还六月朱全忠为子友珪所杀晋岐吴天祐十年二月朱友贞杀友珪而自立晋岐吴天祐十一年晋岐吴天祐十二年朱友贞改伪年号曰贞明晋岐吴天祐十三年晋岐吴天祐十四年晋岐吴天祐十五年晋岐吴天祐十六年晋岐吴天祐十七年朱友贞改伪年号曰龙德晋岐吴天祐十八年晋岐吴天祐十九年晋岐吴天祐二十年晋王李存勗建国号曰后唐改元同光冬十月唐主入大梁朱友贞自杀唐毁伪梁宗庙废朱温朱友贞为庶人后唐庄宗光圣神闵孝皇帝同光元年尤悔菴乐府吴郡尤悔菴工乐府尝以临去秋波那一转公案戏为八股文字世祖见而喜之其所撰乐府亦流传禁中世祖屡称其才既而世庙升遐尤一为永平推官以细故罢去归吴中时时以乐府寓其感慨所作桃花源黒白卫二传竒尤为人脍炙予尝寄诗云南苑西风御水流殿前无复按梁州凄凉法曲人间遍谁付当年菊部头猿臂丁年出塞行㶚陵醉尉莫相轻旗亭被酒何人识射虎将军右北平尤为泣下康熈己未尤以召试入翰林为检讨孙樵论史孙樵云史家纪职官山川地理礼乐衣服宜直书一时制度使后人知某时如此某时如彼不当以秃屑浅俗则取前代名品以就简絶此病在唐人已有之近日艾千子訾謷沧溟弇州本此非创论也小乐府杨廉夫自负其五言小乐府尝云七言絶句体人易到吾门章木能之古乐府不易到吾门张宪能之至小乐府二三子不能惟吾能之耳向见吾友孙处士豹人数章颇竒略记于此萧俨向舒州君王怒未休楼髙苦无井不及景阳楼又置酒宣华苑嘉王好酒悲韩昭方用事涕泪莫轻垂史笔陈同甫作忠臣传以武庚为忠臣孝子之首孙可之作西斋录发凡起例大义凛然惜其书不传于后世是古今一大缺陷事诗地相肖范仲闇在金陵尝云钟声独宜着苏州用唐人姑苏城外寒山寺夜半钟声到客船如云聚宝门外报恩寺岂非笑柄予与陈伯玑论此因举古今人诗句如流将春梦过杭州满天梅雨是苏州二分无頼是扬州白日澹幽州黄云画角见幷州澹烟乔木隔绵州旷野见秦州风声壮岳州风味各肖其地使易地即不宜若云白日澹苏州或云流将春梦过幽州不堪絶倒耶记观宋荔裳画庚戌七月予寓公路浦莱阳宋荔裳北上过予所㩦名画甚伙因得纵观最竒者为郭河阳枯木刘松年罗汉赵松雪百马图黄子乆浮岚暖翠图文征仲松泉髙士图又元孤云处士主振鹏画维摩不二图一卷甚竒妙楷法类赵承㫖自记云至大元年二月初一日拜珠集赛第二日隆福宫花园山子上西荷叶殿内臣王振鹏特奉仁宗皇帝潜邸圣㫖临金马云卿画维摩不二图草本又云至大戊申二月仁宗皇帝在春宫出张子有平章所进故金马云卿茧纸画维摩不二图俾臣某临于东绢更叙説不二之因某谨按释典有云故唐僧皎然诗云禅女来相试将花欲染衣禅心定不起还捧旧花归东坡有坐上戴花诗云结习渐消留不住却须还与散花天又云毗耶居士谈空处结习已空花不坠试敎天女御铅华千偈澜翻无一语又云要令卧疾致文殊又臂痛谒告诗云小阁低窻晏卧温了然非嘿亦非言维摩未病吾真病谁识东坡不二门又维摩塑像诗云当其在时或问法俛首无言心自知杜工部题顾恺之画维摩像云虎头金粟影神妙独难忘又东坡题石恪画维摩云试观石子一处士麻鞋破帽露两肘能使笔端出维摩神通又过维摩诘某详观马云卿所作维摩不二图笔意超絶似亦悟入不二门岂非神通过于摩诘者乎某当时奉命临摹更为修饰润色之图成幷书其概略进呈因得摹本珍藏暇日展玩以自娱也东嘉王振鹏又丁南羽画师利像亦竒按元史以功臣穆唿哩赤老温博尔忽博尔术四族世领集赛之长集赛犹言更番宿卫也皇甫湜评韩文韩吏部文章至宋始大显其在当时皇甫湜号为知公者然其谕业一篇备论诸家之文不过曰韩吏部之文如长江万里一道冲飇激浪瀚流不滞然而施之灌溉或爽于用若有㣲词反不如李北海贾常侍沈谏议之流无贬词也若天不生欧公则公之文几湮没而不彰矣按持正此文出自袁昻书评后世敖陶孙王弇州诸家文评诗评皆仿之朝鲜诗邹平张尚书华东公刻朝鲜使臣金尚宪叔度朝天录一卷诗多佳句略载于此晓发平岛云三秋海岸初賔雁五夜天文一客星初至登州云南商北客簇沙头画鹢青帘几处舟齐唱竹枝聨袂过满城明月似扬州蓬莱阁云桥石已从秦帝断星槎惟许汉臣通登州次吴秀才韵云澹云轻雨小姑祠菊秀兰衰八月时水城夜景云五更残月水城头咏史何人独舣舟不向东溟觅归路还依北斗望神州夜坐闻击柝云击柝复击柝夜长不得息何人寒无衣何卒饥不食岂是亲与爱亦非相知识自然同袍义使我心肝恻九日云黄县城边落日朱桥驿里重阳菊花依然笑客鬓发又度秋霜东方曼倩里云夜开宣室俨珠旒执戟郎官走绿鞲首䑕辕驹俱碌碌汉庭纲纪一俳优早春云水际城边野马飞渐闻宫漏昼间稀东风日日蘼芜绿塞北江南总忆归王滩流水绕江涯江上松林是我家昨夜梦寻乌石路山前山后早梅花劳山説劳山在莱州府即墨县境中崑山顾宁人序劳山图志曰自田齐之末有神仙之论而秦皇汉武谓真有此人在穷山巨海之中于是八神之祠遍于海上万乘之驾常在东莱而劳山之名由此起矣山皆乱石巉巖下临大海偪仄难度其险处土人犹罕至焉秦皇登之是必万人除道百官扈从千人拥輓而后上也五谷不生环山以外土皆疎瘠海濵斥卤仅有鱼蛤亦须其时秦皇登之必一郡供张数县储偫四民废业千里驿骚而后上也于是齐人苦之而名曰劳山也杨太史致知小语曰山祖崑崙起自西北劳山居东南为中国山尽处行逺而劳所以名也二説未知孰是以理揆之顾説为长敬一主人诗镇国公敬一主人讳国鼒居沈阳以庚戌七月薨于京师性淡泊如枯禅老衲好读书善弹琴工诗画精曲理乐与文士游处常见其仿云林小幅笔墨淡逺摆脱畦迳虽士大夫无以踰也有恭寿堂诗一卷颇多警䇿今略录数篇登医无闾山观音阁云平生爱邱壑歴胜恣登眺医闾夙所期兹焉惬懐抱鸟道薄层云盘纡凌树杪系马憩中林拂石坐荒草野衲候柴荆朱颜髪皓皓问渠来何时云在此山老修岭逸惊麏斜阳忽归鸟古洞驾长虹细泉屡廻绕亭亭堦下松百尺参青昊杔根获斯地子落无人扫逶迤度几峯下瞰羣山小旷然豁心目顿觉离纷扰再上白云关万象咸可了石门破苍霭返景堕空杳烟霞情所钟登渉险亦好大海面巖岫波光动林表自古逓相传其中有蓬岛安期与羡门往事终缅邈滉瀁失端倪气色变昏晓岂识天地心物理费探讨泠然此游豫何用心悄悄戊申春日行次蓟门登独乐寺云春雨湿归鞅行色借以沐落日投蓟门遂寄禅宫宿谁为初地功髙楼倚空筑梯云歴层楹聊纵千里目廻飇逓晚钟薄雾笼寒竹芳草丽郊原新林变川陆岂意道路人复此慰幽独临风思近睽倚槛恣遥瞩渤海杳漭沆盘山亘纡曲安期驻秦銮广成降帝屋圣哲既已往陈迹遗巖谷空同与沧溟烟波恆断续宿向阳寺云圣朝存象法古寺复闻钟花引山门路云开野殿松髙斋谈静理逺屿淡秋容日暮还㩦杖月明林外峯赠正寓云老僧多逸兴五十学吟诗意出烟霞外情深揺落时依巖营丈室爱菊坐东篱欲共探幽胜邀君整杖藜游千山祖越寺登莲花峯云七岭行初尽千巖宿雾开路廻青嶂侧寺入白云隈洞戸闻清籁碑文暗绿苔莲花天际出渐觉絶尘埃龙泉寺云梵宇起中天重巗响碧泉虚堂清晓露幽壑静鸣蝉窻引螺峯翠松含象岭烟空怜名胜地尘世几髙眠宿香巗寺絶顶云雨霁空山夕寻幽入杳冥云封千涧白露濯万峯青飞鸟依檐宿流泉伏枕听朦胧空翠里孤月自亭亭大安寺云万仞盘危磴千峯此独尊山光澄宿雾海色上朝暾野殿松杉古残碑文字存悠然云外想何必问花源悼剰和尚云一叶流东土花飞辽左山同尘多自得玩世去人间古塔烟霞在禅关水月闲空悲留偈处今日共跻攀赠御院焦㝠道士云蓬壶连魏阙羽客侍金门邱壑心宁遂烟霞气自存谈经清漏永扫径落花繁西出函关叟何曾返故园秋懐云终朝成兀坐何处可招寻极目辽天濶幽懐秋水深浮云窥往事皎月对闲心兴到一樽酒沉酣据玉琴立秋云萧萧夜雨满皇州景物凄其大火流懐抱不堪闻落叶相思何处是南楼关河朔气催征雁塞草西风劲紫骝囘首云山忘歳月一声蝉噪又新秋秋懐寄耿驸马云八月霜飞秋色深郊原草木日萧森孤踪漫忆悬辽海万骑还思扈上林曾记邮亭风雨夕独懐京国歳寒心他时花满西川麓好对潺湲理玉琴丙午七夕立秋云寂寞天孙驻七襄殷勤乌鹊驾河梁相逢预恨离筵促别后应知清漏长玉露初寒丹桂冷金风时动碧罗香宵残归路迟环佩机杼经年罢晚糚丙午中秋云碧天如水夜初凉三五蟾光满帝乡何处笙歌侵晓漏几家砧杵急秋霜仙台深闭金茎露月殿髙悬桂子香独抱幽懐浑不寐西风雁唳到虚堂虞山孙旸录其诗传之岣嵝音岣嵝音训皆作去声予向有金山寄友人诗忆君楚泽佳风日也上岣嵝九面山或以为误按常熟顾充仲逹字义总略云岣嵝一字三音平声钩楼上声莒旅去声勾陋又按无可和尚通雅岣共于居侯果羽古后四切嵝龙朱郎侯陇丑郎豆四切史记音茍楼犹巃嵸茏苁可平可上也又张谓长沙土风碑五岭南指三湘北流邻连沧浪边遥岣嵝亦平读也集句梦溪笔谈亟称王介甫集句风定花犹落鸟鸣山更幽以为上句静中有动下句动中有静且云公始有集句诗有多至百韵者黄震曰荆公集句诸作其巧其博皆不可及近代颇有之然无如泗上施端教匪莪平生集句诗数千首属对精切纵横曲折无不如意偶举一章如赠鹦鹉长律云莫恨雕笼翠羽孤主人情意自辛劬人怜巧语情虽重鸟忆髙飞意正殊三舍郑牛徒识字千年丁鹤任歌唿多言应伴髙吟客学语还称问字徒始觉琵琶絃卤莽终怜吉了舌模煳文章辨慧皆如此事业纷呶亦大都归去不烦词客赋梦来还记陇头无劝君不必分明语且自三缄问世途格律寄託两诣妙境竒作也退谷论经学辛亥五月望后一日雨后过孙退谷先生城南书屋先生教以读书当通经因言元儒经学非后人所及盖元时天下有书院百二十各以山长主之教子弟以通经学经学既明然后得入国学即如吴渊颍程普德辈其集人多不知明初人犹多经学皆元时遗逸非后辈所及因出近日所撰诗经集解三十卷示予意主小序且言生平学问以朱子为宗独于毛诗不然予问吕氏读诗纪严氏诗缉如何先生云吕氏集衆説不甚成片段严氏太巧只似诗人伎俩非解经身分又言春秋程传考事不尽凭三传亦不尽离三传取义不尽拘类例亦不尽屏类例朱子因此书不敢复注春秋其推尊可谓至矣然其时以党祸方作至桓公九年阁笔未为完书予于是广集诸儒之説妄为补之有成书矣又言古本孝经与今传本迥别且言五经翼是十五年前所撰不过集诸经序论耳无当经学也时先生已七十有九读书日有程课着述满家可谓耄而好学者矣孝经庶人章江行杂录载温公先壠在鸣条山山有余庆寺公一日省墓至寺中有父老五六辈上谒进脱粟饭公享之既毕前启曰某等闻端明在县日与诸生讲书村人不及往听今幸为略説公即取纸笔书庶人章讲之既已复前曰自天子章以下各有毛诗两句此独无何也公黙然少许谢曰某平生虑不及此当思所以奉答老父出语人曰吾讲书难倒司马端明昨见东郡耿君隐之云曾见古本庶人章末引诗云昼尔于茅宵尔索绹朱淑贞璇玑图记辛亥冬于京师见宋朱女郎淑贞手书璇玑图一卷字法妍妩有记云若兰名蕙姓苏氏陈留令道质季女也年十六归扶风窦滔滔字连波仕苻秦为安南将军以若兰才色之美甚敬爱之滔有宠姬赵阳台善歌舞若兰苦加捶楚由是阳台积恨䜛毁交至滔大恚愤时诏滔留镇襄阳若兰不愿偕行竟挈阳台之任若兰悔恨自伤因织锦字为回文五彩相宣莹心眩目名曰璇玑图亘古以来所未有也乃命使赍至襄阳感其妙絶遂送阳台之闗中具舆从迎若兰于汉南恩好踰初其着文字五千余首世久湮没独是图犹存唐则天常序图首今已鲁鱼莫辨矣初家君宦游浙西好拾清玩凡可人意者虽重购不惜也一日家君宴郡倅衙偶于壁间见是图偿其值得归遗予于是坐卧观究因悟璇玑之理试以经纬求之文果流畅葢璇玑者天盘也经纬者星辰所行之道也中留一眼者天心也极星不动葢运转不离一度之中所谓居其所而斡旋之处中一方太微垣也乃叠字四言诗其二方紫微垣也乃四言回文二方之外四正乃五言回文四维乃四言回文三方之外四正乃交首四言诗其文则不回也四维乃三言回文三方之经以至外四经皆七言回文诗可周流而读者也绍定三年春二月望后三日钱唐幽栖居士朱氏淑贞书首有璇玑变幻四小篆后有小朱印予向见断肠集不载此文诸家撰闺秀诗笔者皆未之载宋桑世昌泽卿明云间张𤣥超之象撰回文类聚亦未收此家考功兄辑然脂集三百余卷多徴奥僻因録一通归之后有仇英实父补图四幅亦极妙按张萱周昉李伯时辈皆有织锦回文图此图殆有所本也鑑铭又回文类聚载唐妇人所作转轮钩枝八花鑑铭云花上八字枝间八字环旋读之四字为句逓相为韵其盘屈纠结为八枝者左旋读之自篇字起至词字止当就支脂字韵右旋读之自词字起至篇字止当就先仙字韵兹不具録蜀产明时蜀王府例以三月三日取薛涛井水制笺二十四幅以十六幅贡京师近督抚监司稍募工仿制殊不能佳予使蜀时访之井傍石臼尚存雕镌精丽井在锦江东亦名玉女津也按续博物志云蜀松花纸杂色流沙纸彩霞金粉龙鳯纸近年皆废惟十色绫纹纸尚在今絶响矣裴碑成都遭张献忠之乱金石文字一无存者惟武侯庙碑尚完好葢武丞相元衡帅蜀时裴栁二公皆在幕中实元和四年己丑也碑首称节度掌书记侍御史内供奉赐绯鱼袋裴度撰营田副使检校尚书吏部郎中兼成都少尹侍御史赐紫金鱼袋栁公绰书千字颂昔人欲另编千文有难之者曰枇杷二字如何破用遂止曽见武林卓珂月崇祯初作千字大人颂错综成章甚有思理枇字云郁尊黄金膳枇素木枇音七义取祭用素枇也杷字云姑妇任绩夫男秉杷杷田器也开章云大人御天君子名世立千秋基兴诸夏利髙文起家建景闰帝二百余年我皇陟位河澄寳出鳯举毛从虞云两旦汉日再中羣黎作乂列州攸同可谓髙文典册篇中岳伯分佐嵗星可招贡珠盈寸舍矢五扶投渊洁耳何伤盛朝帐染墨蹟帷集书囊武功称甲吉运始丁诚推韩毂令赏终缨皆警策方尔止刘贡父平生未甞议人长短有不韪必面折之退无一语此长者之行也亡友桐城方尔止潇洒有天趣每见人诵诗者辄为窜改其人不乐方亦不顾也然退未甞不称其长而揜覆其短予以此重之方事多可笑秀水李良年字武曽方一日与札故作増字李明日见曰先生误矣某字武曽非増也方曰吾正恐人误作武曽耳闻者皆笑宣炉注如臯冒辟疆博雅嗜古甞为桐城方詹事赋宣炉歌自为之注甚精核云宣炉最妙在色假色外炫真色内融从黯淡中发竒光爇火乆灿烂善变久不着火即纳之污泥中拭去如故假者虽火养数十年脱则枯藁宣庙时内佛殿火金银铜像浑而液又云寳藏焚金银珠寳与铜俱结命铸炉宣庙询铸工铜几炼始精工对以六火则殊光寳色现上命炼十二火条之复用赤火镕条于钢铁筛格上取其极清先滴下者为炉存格上者制他器炉式不规规三代鼎鬲多取宋瓷炉式仿之宣炉以百折彞乳足花边鱼鳅蚰蜓诸耳薰冠象鼻石榴足橘囊香奁花素方员鼎为最索耳分裆判官耳角端象鬲鸡脚扁番环六稜四方直脚漏空桶竹节等为下宣炉仿宋烧斑初年沿永乐炉制中年嫌其掩炉本质用番卤浸擦薫洗易为茶蜡末年愈显本色着色更淡后人评宣炉五等色栗殻茄皮棠梨褐色而藏经纸色为第一金鎏腹下为涌祥云金鎏口下为覆祥云鸡皮色覆手色火气乆而成也嘉靖后之学道近之施家皆北铸北铸间用宣铜器改铸铜非清液又小冶寒俭无精采且施不如学道多矣南铸以蔡家胜甘家蔡之鱼耳可方学道真宣炉本色之厄有二嘉隆前尚烧斑有取本色真者重烧有过求本色之露如末年淡色取本色真炉磨治一新甚有嵗一再磨景泰成化之狮头彞炉等后人伪易凿宣款以重其价宣炉又有呈様无款最真妙者后人得之以无款恐俗目生疑取宣别器有款者凿嵌毕竟痕迹难冺皆宣之厄也石溪亭蜀资江道中石溪桥有无名氏粉书一诗云桃花依旧放山青曲几焚香对画屏记得当年春雨后燕泥时污石溪亭先考功诗先考功西樵兄少时有诗曰雄风凉大壑雌蜺贯秋城时推警䇿按法苑珠林又有雄雷雌雷惠诠顺怡诗东坡最喜杭僧惠诠落日寒蝉鸣一篇至为和作施彦执又记其大慈坞祖塔上题一首云谷口两三家平田一望赊春深多遇雨夜静独鸣蛙云暗未通月林香始辨花谁惊孤枕晓涛白卷江沙此诗亦佳能改斋漫録载湖僧顺怡诗乆从林下游一首云韩子苍为予言后四句不同结句云唯闻犬吠声更入青松去按此即惠诠诗坡公所和者但本作青萝耳竹坡诗话作僧守诠冷斋夜话又载顺怡诗云乆从林下游颇识林下趣从渠緑隂繁不碍清风度闲来石上眠落叶不知数山鸟忽飞来啼破幽寂处又云荆公爱之则是惠诠诗自为坡和顺怡诗自为介甫所赏韩误记为一耳㢧縳道书谓一卷为一㢧佛书谓之一縳禅学云多罗树叶书二百四十縳縳与卷同砚北杂志云徐季海题佛经云上第几隔隔如梵夹也刘翼明东武刘子羽秀才有句云桃花栁絮春开瓮细雨斜风客到门谢道韫砚孙北海侍郎藏谢氏道韫小砚一有铭云丝红清石墨光洪璧资我文翰玉砅坚质末有道韫字家兄考功云详其文句可回读然倒正皆殊不工砅音厉水激石声作冰字用尤误恐非谢笔耳戏对世传夏忠靖公奉使江南与给事张某共事一日张登厕公戏之曰解衣脱冕而行给事给事张应声曰弃甲曳兵而走尚书尚书閲墨庄漫録载前句乃张焘谑胡世将语后句乃赵九龄戏对以谑李似矩尚书者也忠靖事葢出傅㑹鳯州古镜学斋佔毕载鳯州有遁赤山景徳中军人入一洞穴中有石镜台一镜围五寸背铸水族回环有铭三十二字云炼形神冶莹质良工当睂写翠对脸傅红如珠出匣似月停空绮牕绣幌俱涵影中方取镜闻洞后有风雨声此镜万厯中胶州赵氏自汴京得之海壑翁完璧自为记按张君房丽情集载王蜀时天雄军节度使王承休妻严氏有美色王衍爱幸之赐以糚镜其铭同池北偶谈卷十五池北偶谈卷十六钦定四库全书池北偶谈卷十六刑部尚书王士祯撰景范碑邹平县西南五六里有小山曰相公山山前有景相公墓墓上有碑虽阙文尚可读近于奕正作天下金石志亦未之载録于左云大周故银青光禄大夫中书侍郎同中书门下平章事上柱国晋阳县开国伯食邑七百户赠侍中景公神道碑铭并序翰林学士朝议郎尚书水部员外郎知制诰柱国赐绯衣袋臣扈载奉敕撰翰林待诏朝议郎守司农寺丞臣孙崇望奉敕书帝轩辕乘土徳之运其臣曰奢龙祝融能辨方域以制区夏帝妫氏禅陶唐之基其臣曰伯夷后䕫能典礼乐以和人神上古佐命之道焉三政嗣兴图史寖盛弥纶辅翼代有其人皆金䇿丹书绚缋功业垂其训聚而为坟典形其美流而为歌颂陋篆籀之质畧我则润之以之沦朽我则镂之以贞珉铭以纪功碑以志行千载之下粲然可观者其惟神道之表乎故中书侍郎平章事景公讳范皇朝元佐显徳二祀冬十一月薨于淄川郡之私第天子废视朝轸殱夺之念制赠侍中遣使赠奠饰终之典优而厚诏词臣文琰盛矣孔悝彝鼎不出庙门杜预丰碑空沈汉水姑自矜于名氏诚未显于邦家与夫辉煌帝恩导扬休烈者可同日而语也纶有直而叙之用丕显我大君之命臣闻景氏之先出于芈姓从楚王于梦泽差侍臣画汉于云台丹推名将济美垂生伟人维周之辅长山之下淄济为川地胜气清惟公故里夫嘉遁絶世髙卧于是者足以颢气而为生于是者足以而为世杰故公之先由烈考太仆府君之上曰王父賔大王父闰皆贞晦不仕介享天爵而巢许仲曰篆公世聿登相位而申甫之祥着矣昔者圣人之教天下也本之以仁义制之以经籍是谓人文是谓人以开物成务者所于此以公辅之位必由稽古升廊庙之才必以经术显而公以明经擢第于春官氏则贤哲之为吏于清阳掾于高密郡秩满而授范县令大鹏之翼铩北溟以未舒蛰雷之声殷南山而不然则于之通人之才变而顺则方圆之量不能局故公之佐县政也人谓其勤且洁矣典刑书也人谓其邑恪以使政而从入者则人谓其贤且能矣粤若日月之彩得天而大明风云之期遇屯而勃起磻谿璜我大周圣神恭肃文武孝皇帝建大功于汉室为北藩于魏邦初筵既开得贤斯盛于是我公而君臣之龙飞在天躬载曜灵至于霄极皇业肇建制以公为秋曹郎进阶至朝散大夫而万之枢惟圣人执左契临万邦经乆制大命日政之机国之大柄总于枢务者可谓重矣而公忠而贤公为左司郎中充枢密直学士寻转谏议大夫克职今皇帝嗣位之时登用旧臣而并人乘我大丧拥衆南寇亲征之举迅若奔雷分命大臣保釐于公仍拜贰卿振帝伐张黄钺白旄殪羣凶而皆尽参旗河鼓导清跸以言旋大祲既已平九服又已定时惟辅臣而公昌言可圣谟硕望可以镇流俗爰立之命帝心允孚六府肇修兵赋元大邦之调用公自立不回信而有守哉大运逢时洪钧在手资忠孝于君父享富贵之崇髙而尽悴之劳因成恙疢封章叠上优诏褒称听解利权专以列卿归第悬车故乡嗟风树之忽惊诉昊天兮何极见星而往夕露方多泣血以居晨浆屡絶哀与性尽卧疾而终享年五十有二观夫公之行事则其道也淳而粹充充焉无能称其言也直而肆謇謇焉无所忌耿介以自立强干以自故其仕也一命之卑三无悔吝古人之操何以尚也秉笔者得无愧于词矣许国夫人李氏嗣子太庙斋郎严信等灵光烝甞翼翼贤人子事终之礼佳城闭日长楸篲云勒铭垂休以示千古其词曰长白苍苍淄水汤汤哲人之生逢时㑹昌哲人之逝魂游故乡髙山兮峩峩逝水兮惊波而死山有頽坂水有髙岸人何世而弗新善有名兮独逺猗欤公兮时用丕显显徳三年嵗次丙辰十二月己未朔十日戊辰山泉翁诗青州城南花林疃泉石清幽有尘外之趣山泉翁题诗云山藏栁市无车马水隔桃源有子孙冯宗伯爱其语遂与钟司空约卜邻其地集词秀水朱竹垞集唐诗为填词一卷名蕃锦集殊有妙思畧録数阕于此燕语踏帘钩池北池南草緑京口情人别乆与君歌一曲有时半醉百花前山月皎如烛赠瑶华之旖旎得明珠十斛秋风清秋色白望尽青山独立披磵户度飞梁吟诗秋叶黄幽兰露香枫树吠犬鸣鸡几处苍翠晚染罗衣鸟还人亦稀江海茫茫春欲遍岸上无人野色寒来浅向晚因风一川满兰闺栁市芳尘断越女含情已无限洒雾飘烟天畔登楼眼此夜断肠人不见纱牕只有灯相伴此首咏春雨尤字字入神耕者王清臣天启初颍川张逺度买田颍南之中村地多桃花林一日㩦榼独游见耕而歌者徘徊疃间听之皆杜诗也遂唿与语耕者自言王姓名清臣旧有田畏徭役尽委诸其族今为人佣耕少曽读书客有遗一册于其舎者卷无首尾读而爱之故甞歌亦不知杜甫为何人也异日逺度过其庐见旧厯背煤字漫灭乃烧细枝为笔所书皆所作诗后经乱不知所在张独传其一篇云人生如泛梗飘飘殊无根饮啄得几许营营晨与昏对此春日好荷鉏出南原近观草色敷静听鸟语繁诸有弄花本杂沓呈真元晓然似供我宁不倒清樽有身贵适意穷达安足论此亦杜五郎之流欤草贤崔瑗善章草王隠谓之草贤此在草圣之前而人罕知之考功诗从叔祖季木考功跌宕使气常引镜自照曰此人不为名士必当作贼甞奉使长安饮于曲江赋诗云韦曲杜陵文物尽眼中多少可儿坟其傲兀如此有题项王庙乐府一篇云三章既沛秦川雨入闗更纵阿房炬汉王真龙项王虎玉玦三提王不语鼎上杯羮弃翁姥项王真龙汉王䑕垓下美人泣楚歌定陶美人泣楚舞真龙亦䑕虎亦䑕此诗刘公㦷絶爱之公与文光禄太青友善诗亦齐名三礼杨太史用賔致知小语云周礼仪礼大戴礼曰三礼丧礼𦵏礼祭礼亦曰三礼天神人鬼地祇亦曰三礼唐宋诗句晚唐人诗风暖鸟声碎日髙花影重晓来山鸟闹雨过杏花稀元人诗布谷叫残雨杏花开半村皆佳句也然总不如右丞兴阑啼鸟缓坐乆落花多自然入妙盛唐髙不可及如此蟹字韵诗顾姒字启姬杭州人适鄂生某康熙庚申从其夫至京师甞见所着静御堂集小赋诗词颇婉丽九日予与同人饮宋子昭工部小园限蟹字韵翌日鄂诗先就顾代作也其末云予本澹荡人读书不求解尔雅读不熟蟛蜞误为蠏予惊叹顾善歌所制词曲有一轮月照一双人面之句予最赏之梵雅安丘马礼部撰梵雅十二卷释言第一释义第二释相第三释教第四释佛第五释菩萨第六释声闻第七释外道第八释人伦第九释天文第十释地理第十一释鸟兽第十二安邦试録孙沙溪无用闲谈载安邦乡试録并其赋表极佳虽中华文士无以过之安邦者安南一道之名也试録题云洪徳二年辛夘初场四书义四篇五经义五篇二场制诏表各一篇三场诗赋各一篇四场长策一篇交趾明初为十四道之一盖沿中国科举之制而稍损益之耳其拟谢𤣥让前将军表曰奈彼氐秦生心猾夏逞虎贪狼噬之恶正尔凭陵赖风声鹤唳之威居然奔溃谅本皇天之助顺亦由庙筭之先几讵意图功骤加异宠言念百年之绩犹后即诛岂伊一战之劳敢先受赏木罂赋曰雪罍耻于荥阳振藁叶乎濉水士自闲于汔济人何择于善泅又云惜乎始终参差仓皇反复固陵之车桅不来齐村之祸坑自速智已局于挈瓶悔犹追于鼎足瓽轠启衅瓶羸告凶槛车之困未几钟室之恨何穷鸟言卉服何以有此亦竒矣粤风续九粤西风淫佚其地有民歌猺歌狼歌獞歌蛋人歌狼人扇歌布刀歌獞人舞桃叶等歌种种不一大抵皆男女相谑之词相传唐神龙中有刘三妹者居贵县之水南村善歌与邕州白鹤秀才登西山髙台为三日歌秀才歌芝房之曲三妹答以紫鳯之歌秀才复歌桐生南岳三妹以蝶飞秋草和之秀才忽作变调曰朗陵花词甚哀切三妹歌南山白石益悲激若不任其声者观者皆歔欷复和歌竟七日夜两人皆化为石在七星巖上下有七星塘至今风月清夜犹彷彿闻歌声焉同年睢阳吴冉渠淇为浔州推官采録其歌为粤风续九虽侏之音时与乐府子夜读曲相近因録数篇民歌曰妹相思不作风流待几时只见风吹花落地不见风吹花上枝思想妹蝴蝶思想也为花蝴蝶思花不思草兄思情妹不思家娘在一岸也无逺弟在一岸也无遥两岸人烟相对出独隔青龙水一条妹娇娥怜兄一箇莫怜多已娘莫学鲤鱼子那河又过别条河嫩鸭行游塘栅上娇娥尚细不曽知天旱蜘蛛结夜网想晴只在暗中丝妹相思妹有真心弟也知蜘蛛结网三江口水推不断是真丝科举秀才取红豆相思及早办前程黄菊花开九月九枝枝叶叶有娘名猺歌云思娘勐行路也思睡也思行路思娘留半路睡也思娘留半牀白马儿白马端正也难骑娘骑马头表马尾马辔尖尖妹陷比邓娘同行江边路却滴江水上娘身滴水一身娘未怪表凭江水作媒人黄蜂细小螫人痛油蔴细小炒仁香鸭儿细细着水面表缘细小爱怜娘狼歌六吞六齐度菊口笼大路无数岔江河无数曲望东西南北花色一般红又旧钱便好使旧米好做糍望北斗超生望有彭照顾各想心各愁心头如马践条条腊真力百色尽眉齐三十六图羊四十双图鸡獞歌口三六四里踏得耳花桃花脉淋了好花桃淋了密淋了细丝丝淋了离乙乙养勒佛排养勒花排菲里様对鸳鸯里様梁山伯山伯祝英台蛋歌错畔行过苏行巷鱼通水透到花街木樨花发香十里蝴蝶闻香水面来蛋船起离三江口只为无风浪来迟月明今网船头撒情人水面结相思鹿在髙山喫嫩草相思水面缉麻纱纹藤将来作马匹问娘鞍落在谁家狼人扇歌者书歌于扇字如蝇头一面则花鸟其词有云比万两千金睂心又睂意比火帝龙师结夫妻卦世担歌者峒人多以木担聘女或持赠所欢以五采齘作方段齘处文如鼎彞歌与花鸟相间字亦如蝇头布刀者峒人织具也书歌于刀上间以五采花卉明漆沐之又有师童歌者巫觋乐神之曲词不録彭氏诗邓州彭氏布政使禹峯女适李鸿鸿字青立文达公裔孙学士恒茂之子予门人也鸿亦能诗而才不及妇予甞序其蝶龛集刻之京师如咏白莲云月亦骄花色风偏送叶香刺绣云针宜停午倦牕喜趁新晴送外云山川日以逺雨雪天将寒皆佳句也又雷家湾云峯峯斜倚俯清漘一叶孤舟乱后身洞口白云鸡犬在此中大有避秦人金银洞云絶壁绳桥万壑深春风何意此登临安禅暂借蒲团力坐听神龙涧底吟又隂厓如幄俯青萝脉脉寒泉激素波豆大一舟沙际望四山香气鸟声和种桃栁云绕畦烟水望迷离种得桃枝间栁枝好是年年芳草地春晴须记听莺时惜香橙云几经剪拂始成林夏晚移牀就緑隂却怪一朝风雪恶惜香空负十年心此类数十篇皆可诵也超一子超一子者广陵殷氏女早寡学道三年坐化遗诗偈一卷有云静中无箇事反复弄虚空地老天荒后魂飞魄丧中有师闻道统无法度愚蒙忽底虚空碎夕阳依旧红又看花云土来浇灌水来栽颠倒工夫任我来满院春风花自语不将颜色向人开四六话宋王铚作四六话二卷与诗话赋话文话并𫝊于时又有作四六谈麈者唐宋以来重四六如此故温公知制诰以不能作四六辞识小编载洪武六年谕礼部尚书牛谅禁止四六文字并表笺亦然谅等乃録栁子厚代栁公绰谢上任表韩退之贺雨表以上命颁行天下以为式然其后制诰表笺皆用四六未甞变也宋元人集目秀水曹侍郎秋岳好收宋元人文集甞见其静惕堂书目所载宋集自栁开河东集已下凡一百八十家元集自耶律楚材湛然集已下凡一百十有五家可谓富矣近时石门吴孟举刻宋诗钞亦至百数十家多秘本而颍濵南丰尚不及载则未刻尚多也吴曽为予言唐樊宗师宋二刘公是公非集其家皆有之又甞见金陵黄俞邰徴刻唐宋元书目所载有金赵秉文滏水集二十卷元郝经陵川集三十九卷癸亥俞邰以徐都宪立斋疏荐入明史馆予时向之借书所见如李观集司空图一鸣集沈亚之下贤集栁开河东集王令广陵集牟巘陵阳集李之仪姑溪集耶律楚材湛然居士集皆目所未载者又予家所有张养浩归田类稿石介徂徕集尹洙河南集岳珂玉楮集则黄氏之所未备也近朝鲜入贡使臣至京亦多购宋元文集往往不惜重价秘本渐出亦风㑹使然水东日记云张文忠公全集今在故副都御史云中孙廷瑞家盖齐府旧物有欧阳圭斋序予所见本有富珠哩翀序而无圭斋序杼山集牒释昼杼山集十卷有湖州刺史于頔序诗七卷碑志𫝊赞书序二卷聮句一卷首载敕浙西观察使牒湖州当州皎然禅师集牒得集贤殿御书院牒前件集库内无本交阙进奉牒使请速写送院讫垂报者牒州写送使者故牒贞元八年正月十日牒都团练副使权判兼侍御史李元使润州刺史兼御史中丞王纬按唐六典集贤殿学士掌刋缉古今图籍凡天下图书之遗逸贤才之隠滞则承㫖而徴求焉当时一衲子之集至下敕观察使牒本州写送其于文事可谓勤矣后世如此等事岂可易得张睿卿雅通所编吴兴唐五家集畧同但作四卷王威宁诗予改官翰林侍讲时淄川唐济武太史寄诗云蜡烛五侯新制诰秋千三影旧郎中语虽巧特工妙后读王威宁诗有云江浙老成新运使户曹公道旧郎中乃知前辈已有此句法但工拙异耳武侯集宋龙泉叶氏习学记言序目云诸葛武侯集荀朂和峤令陈夀所定亮之言魏晋所不欲闻然且存之而不敢没非亮至诚孰能使之哉予谓是固忠武至诚动物之效而晋武帝之视宋哲徽二宗朂峤之视章惇蔡京辈务俾蘓黄诸公着作一字不存于世明太宗靖难后举世以方正学文章为讳其用心霄壤矣叶谓晋武好善忘雠自是盛事故其后裔虽乱而尚延㫖哉曹操杀孔北海其子丕独爱融文辞每叹曰扬班俦也募天下有上融文章者辄赏以金帛此又在晋武之前皆后世所不及叶水心论三国志叶水心谓陈夀三国志笔髙处逼司马迁但少文义縁饰终胜班固又云近世有谓三国志当更修定者盖见注所载尚有诸书不知注之所载皆夀弃余按陈夀之书古今訾謷者非一班氏良史以夀胜固殊不可解若其称名三国名义乖舛自陈同甫郝伯常诸人皆改正其书此外作者尤衆林霁山集有胡君季汉正义序杨亷夫正统辨其言尤着近世歙人谢陛少连季汉书出不惟名正言顺抑且文词斐然惜水心不及见耳驷不及舌叶氏之谓矣管夫人画祁县戴枫仲藏管夫人道昇小画一帧有细书十字云山回新绮阁竹揜旧朱门邢子愿太仆题云竹绕层楼罥网蛛丝丝缕缕貌昙瞿倦来素面流轻粉尚衣羊肝半臂无戴博雅有文与傅青主善有半可集毘陵集唐独孤及毘陵集二十卷有朝议大夫前守䖍州刺史陇西李舟序补阙安定梁肃后序末有祝允明跋云毘陵集二十卷祕藏天府世罕其𫝊吴文定公在东阁抄藏于家其孙经府君与贞山给事为内兄弟给事因得假归録之云诗三卷通八十二篇与今诗纪所载无异余赋一表二十七书二议九铭三颂一论一二碑五序五十一集序三赞六记述十二䇿书四文十二行状二碑铭五灵表一墓志二十七祭文九康熈癸亥闰六月借抄于晋江黄氏林艾轩驳诗本义宋林艾轩光朝与朱子同时同里説诗最不喜欧阳本义与赵子直书云诗本义初得之如洗肠胃读之三嵗觉得有未穏处大率欧阳二苏及刘贡父谈经多如此又一书驳本义闗雎樛木兔罝麟趾等解甚悉大抵欧阳本义虽未必尽合然较考亭尽去小序而以臆断不啻胜之未可厚非诵诗予六七嵗始入乡塾受诗诵至燕燕緑衣等篇便觉枨触欲涕亦不自知其所以然稍长遂颇悟兴观羣怨之㫖宋王融陈叔盥与乐轩陈藻读国风于古寺至采苹藻揜卷而泣顿悟中庸之㫖叔盥以告网山林亦之网山遂以藻见于其师林艾轩曰吾甞谓诗不歌易不画无悟入处今于元洁尤信知此者可与言诗然采苹之诗亦未见可泣处学杜宋明以来诗人学杜子美者多矣予谓退之得杜神子瞻得杜气鲁直得杜意献吉得杜体郑继之得杜骨它如李义山陈无已陆务观袁海叟辈又其次也陈简斋最下后村诗话谓简斋以简严扫繁缛以雄浑代尖巧其品格在诸家之上何也沈下贤集唐吴兴沈亚之下贤集十二卷古赋诗一卷杂文杂着三卷记二卷书二卷序一卷䇿问对一卷碑志表一卷行状祭文一卷有宋人序题元祐丙寅十月一日无名氏末有万厯丙午闽人徐兴公跋云钞诸焦太史者后附张祐杜牧李商隠三诗黄俞邰得之周栎园户侍户侍得之谢在杭方伯家下贤文大抵近小説家如记弄玉邢鳯等事鸡上木予赠徐隠君东痴诗云先生髙卧处柴门翳苦竹雪深门未开村鸡鸣乔木日午炊烟絶吟声出茅屋故友叶文敏公最爱之而不解鸡鸣乔木之句以为江南若见鸡上木鸣则以为妖孽矣然古诗已云鸡鸣髙树颠陶诗云鸡鸣桑树颠而谚亦有云鸡寒上树鸭寒下水此皆前习见语讱菴岂忘之耶佛手柑诗益都王太平有咏佛手柑诗云断此黄金体施于祇树林度人难下指合掌即𫝊心味向骈枝悟香从反覆寻诸天有真诀巨擘竞森森予每叹其工太平又甞作禅意诗数十篇木𤓰诗解紫阳解诗多失本意其甚者如木𤓰一章尤为穿凿辅广童子问亦知其非而不敢斥师説则欲尽抹倒小序家语以傅㑹其谬依违可笑云有学者请于先生曰某于木𤓰诗反复讽咏但见其有忠厚之意而不见其有䙝慢之情小序以为美齐桓恐非居后揣度者所能及或者其有所传也窃意桓公既殁之后卫文公伐齐杀长立幼卫人感桓公之惠而责文公之无恩故为是诗以风其上不然则家语所谓吾于木𤓰见苞苴之礼行焉岂凿空而为此言乎先生以为不然曰若以此诗为卫人欲报桓公之诗则齐桓之惠何止于木𤓰而卫人实未有一物报之也愚谓以此言之则小序之説亦傅㑹之失实无所据而先生疑以为男女赠答之词则亦以为卫风多淫乱之诗而疑其或然耳至于家语所载夫子之説乃王肃所纂集固难尽信而其言亦又无甚意味且于小序之作未知其孰为先后也其它解有女同车风雨子衿等篇皆傅㑹无理诸家之説斯为最下庙堂碑虞伯施夫子庙堂碑真蹟康熈壬戌江南一士夫㩦至京师或酬直五百金不许张学士素存云亲见之又有陆士衡真蹟一帖归户书真定梁公苍巖宋牧仲曽见之表语本乐天诗宋任忠厚坐上书入籍乆不得调投时相启云笼中剪羽仰看百鸟之翔岸侧沈舟坐閲千帆之过盖用白乐天诗沈舟侧畔千帆过病树前头万木春语后山师曽黄猗觉寮记云陈后山平生尊黄山谷末年乃云向来一瓣香敬为曽南丰人或疑之非也无已少学文于子固后学诗于鲁直各有师承是诗又有句云世虽嫡孙行名在恶子中又与林秀州书云有闻于南丰先生不敢不勉答晁深之书云始仆以文见南丰辱赐以教又妾薄命二篇至有杀身以相从之语自注为曽南丰作其推尊至矣至答秦觏书云仆于诗初无师法一见黄豫章尽焚其稿而学焉其自序源流甚明白惟于两蘓公虽在及门六子之列而其言殊不然其答李端叔书云两公之门有客四人黄鲁直秦少游晁无咎长公之客也张文潜少公之客也言外自寓倔强之意此则不可解耳虞掲虞道园序范徳机诗谓世论杨仲𢎞如百战健儿徳机如唐临晋帖掲曼硕如美女簪花而集如汉廷老吏曼硕见此文大不平一日过临川诘虞虞云外间实有此论曼硕拂衣径去留之不可后曼硕赴京师伯生寄以四诗掲亦不答未乆卒于位偶读梁石门寅集述此记之文士䕶前卢后王前千古一辙可笑也艾轩用法语吴子经临川人与欧阳文忠游着法语有云稚子夜啼拊背以之而不止取果饵与之而不止于是其母灭烛其父伏户下为鬼啸为狐鸣则其口如窒此事所以贵乎权也韩子苍谓其絶似庄子孝宗朝林艾轩在太学日试兵势䇿云譬如婴儿夜啼拊之不止啖之不止卒然灭烛伏户下为虎啸狐鸣则其喙如窒全用吴语校文者传以为笑少司成陈少南见之大惊叹曰此笔当与太史公争衡必寘首选林希逸作艾轩文集序载其事盖当时艾轩实窃吴词讪笑与赏叹者皆不知其本法语也蜀鑑蜀鑑十卷起秦人取南郑秦人伐蜀迄西南夷本末有文子嘉熈丁酉跋云与资中郭允蹈居仁共为此编又有姚咨嘉靖丙寅跋云是编予得之罗浮外史顾𤣥纬氏𤣥纬得之兵侍鄞范东明翁翁又得之章丘李中麓吏部辗转假録越二十余年予始得手钞凡六踰月乃毕夙兴夜寐无论寒暑盖不知老之将至是书予壬子入蜀时购之不可得康熈癸亥乃借之朱检讨钖鬯朱好写书多未刻祕本跋中李中麓氏藏书百六十年未散近始归崑山徐宫赞健菴梁溪顾氏书至孝亷修逺尤富后书归吴中丞伯成惟四明范氏天一阁书不以借人至今无恙余姚黄梨洲多就阅其秘本李元賔集唐李观元賔文集五卷附诗四篇始郊天颂终邠宁节度飨军记凡杂文五十篇诸碑铭亦有竒处至与孟简吏部奚员外诸书粗率叫呶如醉人使酒骂坐盖唐中叶已后江湖布衣挟行卷干荐绅延接稍迟赠遗稍薄则谤讟随之浸以成习观诸书可见编首有陆希声序谓始元賔举进士其文称居退之右元賔早世其文未极退之穷老不休故能卒擅其名又云元賔尚于辞故辞胜其质退之尚于质故质胜其辞予谓元賔视退之如跛鼈欲追骐骥未可以道里计也唐人不明理唐人多不明理如欧阳詹自明诚论先云文王周孔自性而诚者也颜子游夏得诚自明者也下却云尹喜自明诚而长生公孙𢎞自明诚而为卿张子房自明诚而辅刘公孙鞅自明诚而佐嬴此等议论可谓离经畔道宋儒之罪人也熊馆予蜀道诗有熊馆四时隂之句亡友叶文敏讱菴以为射熊馆乃汉上林馆名不可借用非也梦溪笔谈云熊于山中行数千里悉有跧伏之所必在石巖枯木中山民谓之熊馆讱菴或偶忘之耳又有句云东道连䏰按䏰音润蠢而颜师古地理志注音劬予从颜音唐人歌乐府唐人所歌乐府词曲率是絶句然又多剪截律诗别立名字殊不可晓如王右丞风劲角弓鸣一首截取前四句名戎浑扬子谈经处一首截取前四句名崑崙子旗亭伶人所歌髙常侍开箧泪霑臆一首本是长篇截取前四句名凉州歌是也又考教坊记诸曲名如胡渭州穆䕶子凉州伊州甘州之类皆载而无戎浑崑崙子之名潘髙金坛潘髙孟升南村诗雅语时入古人予最喜一絶句云黄鸦谷谷雨疎疎燕麦风轻上鮆鱼记得去年寒食节全家上冢泊船初武风子武风子云南之武定人名恬或言其先军卫官也甞行乞市中或寄宿僧寺状若清狂不慧特有巧思能于竹箸上烧方寸木炭画山水人物台阁鸟兽林木曲尽其妙甞画凌烟阁功臣瀛洲十八学士须睂意态衣褶剑履细若丝粟而一一生动或以酒延致之以箸散布其侧醉辄取画运斤成风藩王督抚藩臬大吏欲邀致即逃匿山谷不见也其箸一束直白金数星宦滇南者逺餽京师用充方物亦竒技也风子醉后或歌或笑或説论语有竒解年六十余卒卢氏杂记云故徳州王使君椅有笔一管约一寸许管两头各出半寸以来中间刻从军行一幅人马毛发屋木亭台逺水无不精絶每一事刻从军行二句云用䑕牙刻之故崔郎中鋋有王氏笔管记此其类焉铜雀砚辨崔后渠彰徳府志辨砚云世传邺城古瓦砚皆曰曹魏铜雀砖砚皆曰冰井盖徇名而未审其实魏之宫室焚荡于汲桑之乱赵燕而后迭兴代毁何有于瓦砾乎邺中记云北齐起邺南城屋瓦皆以胡桃油油之光明不藓筒瓦用在覆故油其背版瓦用在仰故油其面筒瓦长二尺阔一尺版瓦之长如之而其阔倍今或得其真者当油处必有细纹俗曰琴纹有花曰钖花传言当时以黄丹铅钖和泥积嵗乆而钖花乃见古塼大者方四尺上有盘花鸟兽纹千秋万嵗字其纪年非天保则兴和盖东魏北齐也又有塼筒者花纹年号如塼内圆外方用承檐熘亦可为砚宋刺史李琮元丰中于丹阳邵不疑家得唐元次山家藏邺城古塼砚背有花纹及万嵗字与邺中记合又曰大魏兴和二年造则唐贤所珍已出于南城矣扈从清凉诗髙侍讲扈从清凉山杂诗云仙跸陪游陟井参年来万里閲﨑嵚东西行徧闗山路三度春风宿羽林轻寒未放杏花枝树底停鞭感嵗时不止今年负花事漫将游迹比分司滱水溅溅出谷流沙原路僻草新抽鸡声亭午山村外报道邮籖过定州佛顶分来五髻青浮空鳯刹玉舆停茜衫黄帽揺金铎宫锦齐开梵宇经紫府仙山实奥区长松郁郁壑争趋兴来那得勾龙爽重写峯峦入画图新安城上有髙楼金粉香销几百秋传是章宗游赏地纤花细草满春洲野淀弥漫一望迷渔庄蟹舍接通隄逺天云树熹微里只少楼台似浙西池北偶谈卷十六池北偶谈卷十七钦定四库全书池北偶谈卷十七刑部尚书王士祯撰记观施愚山书画辛亥秋偶观施愚山所㩦书画东坡书二通其一与栁子玉宝觉师会金山诗又其一云吕梦得承事年八十三读书作诗手不废卷室如悬罄但贮古今书帖而已作诗示慈云老师后有常熟严文靖公跋又元人赵仲穆画竹愚山作记沈绎堂书之又徐渭画芭蕉自题云蕉叶屠埋短后衣墨描铁锈虎斑皮老夫貌此堪谁比朱亥椎临袖口时笔墨竒肆之甚二曹诗南史曹景宗赋竞病二韵诗盖与古语暗合僖七年郑大夫孔叔言于郑伯曰心则不竞何惮于病又宋曹翰平江南后久为环卫一日内宴羣臣赋诗翰以武人不预自陈少习为诗亦乞应诏太宗限刀字韵翰援笔立成诗云三十年前学六韬英名常得预时髦曾因国难披金甲不为家贫卖宝刀臂健尚嫌弓力软眼明犹识阵云高庭前昨夜秋风起羞㸔盘花旧战袍太宗览之骤迁数级二曹事絶相类大竒明懐宗御书在京师士夫家见明怀宗愍皇帝御书王维诗松风吹解带山月照弹琴十字笔势飞动上有崇祯建极之宝林茂之林翁茂之居金陵年八十余贫甚冬夜眠败絮中其诗有恰如孤鹤入芦花之句方尔止寄翁诗云积雪初晴鸟晒毛闲㩦幼女出林臯家人莫怪儿衣薄八十五翁犹緼袍及卒周栎园侍郎𦵏之钟山松筠菴诗康熙庚申刑侍高公再致政归淄川未行移居宣武门西松筠菴相国益都冯公过之流连竟日高公赠诗云戸倚双藤禅宇开无人知是相公来相看一笑忘朝市风味依然两秀才冯公和云隠几僧寮戸不开天亲无着忆从来而今老去浑忘却祗识维摩是辨才予亦和云二老前身二大士相逢半日画炉灰它年古寺经行地记取寒山拾得来墓志墓志之始事祖广记引炙毂子以为始于王戎冯鑑续事始以为起于西汉杜子春高承事物纪原以为始于比干槎上老舌引孔子之丧公西赤志之子张之丧公明仪志之之语予按擅弓孔子之丧云云盖职志之志犹今之主丧云尔改志作志不可也封氏闻见记青州古冢有石刻铭云青州世子东海女郎贾昊以为东海王越女嫁茍晞子又东都殖业坊王戎墓有铭曰晋司徒尚书令安丰侯王君铭凡数百字又魏侍中缪袭𦵏父母墓下题版文则魏晋以来例有之矣颍滨诗刻古北口一寺中有石刻苏颍滨诗云乱山环合疑无路小径萦回长傍溪彷彿梦中㝷蜀道兴州东谷鳯州西盖公元祐间奉使契丹时所题而辽人刻石者紫泥青溪暇笔云晋朝为诏以青纸紫泥紫泥犹今泥金之类盖泥紫色以书字也予按汉旧仪天子信玺六皆以武都紫泥封之青囊白素里两端无缝西京杂记云汉以武都紫泥为玺室加緑绨其上非以书字也萟林伐山云今之紫泥古谓之芝泥皆濡印染籕之具也姚説误宋诸帝书宋诸帝多工书如太宗及仁宗飞白而高宗其尤着者今徽宗书往往从书画题跋见之于京口鹤林寺曾见高宗书石刻青溪暇笔记明南京旧内忠实不欺之堂扁书清劲竒古类朱熹乃理宗御笔以赐郡守马光祖者太祖仍而不改云一技近日一技之长如雕竹则濮仲谦螺甸则姜千里嘉兴铜炉则张鸣岐宜兴泥壶则时大彬浮梁流霞盏则昊十九江宁扇则伊莘野仰侍川装潢书画则庄希叔皆知名海内如陶南村所记朱碧山制银器之类所谓虽小道必有可观者欤邓燿李宗城汝藩作邓彰甫传云彰甫名燿江阴人也其先世为唐宗人罹武瞾之乱避地日南迄宋大中时遂君其国凡八传至昊旵无嗣其女名昭圣主国事皆李姓也闽奸人陈日煚以诡计入赘袭取之始以避女主而逋终以立女主而亡事亦竒矣昊旵遗腹子萼育于舅氏冒邓姓实虞祸也三世以宦显其国至司空光逺公曰明者幼岐嶷国王器之妻以女拜左叅知初不知其为李氏裔也文皇帝时伊国逆臣黎季牦杀其主司空举义师伐之竟以德报怨矣㝷奉其幼主间道愬于阙廷季牦佯服恳请幼主归国甫入境伏发复杀之并及天使上赫然震怒特遣成国公朱能英国公张辅出师讨罪三禽伪王灭其国悉郡县之司空实先内附为向导厥功懋焉拜行在工部尚书公先世以宗亲王异域兹乃以陪臣躐九卿斯尤竒矣子师晦任州守以言事谪江阴尉遂家焉彰甫为司空九世孙虬髯白晳双眸炯然善细书絶技擅塲所书洛神赋纵横仅寸余竭目力始悉其缕析丝分毫芒彪炳八法精劲行伍井然又能于粒米上书一絶句异哉按后汉师宜官能于方寸间书千言颇自矜重间挈空囊过酒家书其壁观者云集酒大售因寛其直饮酣辄削书而去梁鹄受其法魏武重之可方驾矣康海学栁康德涵武功官师志学栁子厚先友记栁作独孤申叔墓碣末载其友十三人姓氏与先友记同一竒格屏山诗禅刘屏山子翚朱文公师也其屏山集诗往往多禅语如牧牛颂云软草丰苗任满前苍然觳觫卧寒烟直饶牧得浑纯熟痛处还应着一鞭径山寄道服云逺信殷勤到草菴却惭衰病岂能堪聊将佛日三端布为造青州一领衫粲粲休夸绮与纨纫兰制芰亦良难此袍徧满三千界要与寒儿共解颜此类是也先生常语文公曰吾少官莆田以疾病时接佛老之徒闻其所谓清净寂灭者而心悦之比归读儒书而后知吾道之大其体用之全乃如此故文公讲学初亦由禅入李镇东书昔人评谢康乐诗如初日芙蓉颜延之诗如镂金错采梁武帝取其语以入书评云李镇东书如芙蓉之出水文彩之镂金姑溪集宋李之仪端叔姑溪文集五十卷古赋诗十一卷铭赞一卷表启书四卷杂书一卷手简十七卷序一卷记二卷题跋五卷祭文青词二卷墓志三卷词曲三卷后集二十卷古赋诗十三卷铭赞一卷序跋一卷手简三卷志状二卷端叔在苏门名次六君子曩毛氏津逮祕书中刻其题跋观全集殊下秦晁张陈逺甚然其题跋自是胜塲杨铁厓二赋杨廉夫作悲舒王赋刺王安石云举周官之勦説兮胡独忌夫春秋宜天有变而弗畏兮人有谗而易售听鸣鸮以为鳯兮唾穷麟以为跛羊松栢老而剪弃兮喜植榆之骤长数语曲尽安石罪状可当爰书又摩厓碑赋云茍执温凊之小节兮不匹马而北方则千麾而万旟兮肯复効忠于耄荒又云迎上皇以来归兮嘑长庆之驩声歘南内其不祥兮起膝下之天兵使权臣其䑕变兮何李父之贷刑此残碑之堕泪兮与冻雨而交零两段或抑或扬尤深当肃宗功罪史笔也廉夫有东维子全集沧浪集宋苏舜钦子美沧浪集十五卷首有欧阳序古律诗八卷志状二卷书二卷上书疏状启表二卷记序杂文一卷有南宋施元之跋尾云苏子美集十五卷欧阳文忠公为之首序子美在宝元庆厯间有大名其文章瓌竒豪迈自成一家不幸沦落早世故生平所着止此而近时亦少见之元之因俾镂版于三衢又得尚书汪公圣钖所藏豫章先生诗为子美作也并附之左方干道辛卯六月己巳呉兴施某书徂徕集宋石介守道徂徕集二十卷诗卷辨説原释传録杂着五卷论二卷书六卷序一卷记一卷启表一卷石门呉孟举所贻宋刻也守道最折服者栁仲涂最诋諆者杨文公大年观魏东郊诗怪説可见其文倔强劲质有唐人风较胜栁穆二家终未脱草昧之气苏子美诗沧浪集有及第后与同年宴李丞相宅诗云拔身泥滓底飘迹云霄上气和朝言甘梦好夕魂王轩眉失旧敛举意有新况爽如秋后鹰荣若凯旋将一第常事而津津道之如此子美之早废不达已略可见矣昔人议孟郊春风得意马蹄疾之作子美何以异此皮陆唐本笠泽丛书四卷以甲乙丙丁为次前有自序及江湖散人传后有宋政和元年毘陵朱衮序乃江西士夫家旧本黄俞邰得之金陵饼肆中自跋云出鲁望手编唐本古雅殊可宝惜予旧藏皮袭美文薮十卷有袭美自序宋栁开仲涂序亦皮所自编也凡松陵唱和集诗二编俱不载栁仲涂集宋栁开仲涂河东文集十五卷附行状一卷门人张景所编其文多拗拙石守道极推尊之其过魏东郊诗上拟之臯䕫伊吕下拟之迁固王通韩愈殊为不伦东郊野夫传开所自述与补亡先生传皆载集第二卷又穆修伯长集代州冯秋水方伯顺治中刻之金陵文拗拙亦与开类诗尤不工唐末宋初风气如此其视欧苏真陈涉之启汉高耳景字晦之避难逋窜改姓名曰李田所至题曰我非东方儿木子也不是牛耕土田也欲识我踪迹一气万物母景作栁集序破题云一气万物之母也见湘山野録龙标宫词李太白清平调行乐词皆用飞燕昭阳事然予观王少伯宫词如平阳歌舞新承宠帘外春寒赐锦袍斜抱云和深见月朦胧树色隠昭阳玉颜不及寒鸦色犹带昭阳日影来皆为太真而作皆用昭阳事葢当时诗人之言多如此不独太白栁开论文元盛如梓恕斋丛谈载栁开论文曰古文非在词涩言苦令人难读在于古其理高其意然予读开河东集但觉苦涩初无好处岂能言之而不能行耶刋书恕斋丛谈云书籍版行始于后唐昔州郡各有刋行文籍寰宇书目备载之虽为学者之便而读书之功不及古人矣且异书多冺没不传后汉书注事最多所引书今十无二三如汉武秋风辞见于文选乐府文中子晦菴收入楚词后语然史记汉书皆不载艺文志又无汉祖歌词不知祖于何书予按五代会要后唐长兴三年四月敕差太子宾客马缟太常丞陈观太常博士段颙尚书屯田员外郎田敏充详勘九经官委国子监于诸色选人中召能书人端楷写出付匠雕刻每日五纸与减一选汉干祐间周礼仪礼公羊谷梁四经始镂版周广顺三年六月尚书左丞判国子监事田敏进印版九经书五经文字様各二部显德二年中书门下奏国子监祭酒尹拙状校勘经典释文三十卷雕造印版欲请兵部尚书张昭太常卿田敏同校勘叶梦得言唐栁玭训序言在蜀见字书雕本不始冯道监本始道耳河汾燕闲録隋开皇十三年遗经悉令雕版又毋昭裔有镂版之言葢刋书始隋暨唐至五代宋而始盛耳文表呉郡刘钦谟成化中督河南学政刻中州文表一书表章元六家遗文皆中州产也许文正公衡遗稿五卷附録一卷姚文公燧内集八卷钦谟自跋云闻之李中舍应祯云文公集五十卷松江士夫家有之南北奔走竟莫能致此乃録本多残缺视刻本不啻十之二又云在百泉召见姚裔孙鄙野质实不复事儒艺有文献公枢手书碧色笺特宝爱纸墨如新云雍古马文贞公祖常石田集五卷跋云得之光州兵侍霍公霍之居即文贞故石田庄也又云马中丞墓在光州西南十五里碑石赵孟頫书许文忠公有壬圭塘小稿三卷王文定公恽秋涧集六卷跋云公之子公仪公孺公孺子以可皆能文而子孙坟墓漫不知其所在富珠哩文靖公翀遗文二卷跋云文靖有集六十卷今多不传子逺死于忠逺妇死于节昌至邓州閲士籍得其后之习业于官者犹自称鲁叅政家云钦谟博雅好事尝撰呉先贤赞若干卷此书尤可爱重睢州汤潜菴学士出为江苏巡抚予语以当重刻之惜未果授经图崇文总目有授经图其书不传明周藩西亭王孙乃因章俊卿考索图增定之为四卷卷首有自序及西亭之子勤羮一跋图首授经世系次诸儒列传次诸儒着述歴代经解此书旧无刋本大梁水后西亭藏书数万卷皆付巨浸赖泉州黄俞邰家有写本康熙间与朱检讨竹垞同较定刻之金陵其书始行于世左传檀弓叙事刘知几云叙事之工以简为主因思左氏记晋平公饮酒杜蒉云辰在子卯云云几三四十言檀弓只以十七字尽之云子卯不乐知悼子在堂斯其为子卯也大矣语益简味愈长可为文章之法欧尹在洛同作双桂楼临园驿记永叔先成凡千余言师鲁止用五百许字永叔服其简古他日志师鲁曰文简而有法又云简而有法在六经中惟春秋足当之可知简字不易到也又类苑载眞宗御制法音集诏学僧于传法院笺注杨大年充提举一僧注六种震动㡬三百字大年都抹去自下止二句曰地体本静动必有变其简当若此拟古乐府古诗不必轻拟沧溟诸贤病正坐此前人拟古莫妙于陆机江淹冯班云江陆拟古诗如搏勐虎禽生龙急与之角力不暇气格悉敌今人拟古如牀上安牀但觉怯处种种不逮此论良是若傅𤣥艶歌行云一顾倾朝市再顾国为墟呆拙之甚所谓㸃金成铁手也王弇州云平子四愁千古絶唱傅𤣥拟之致不足言是笑资耳𤣥又有日出东南隅一篇汰去菁英窃其常语尤可厌者本词使君自有妇罗敷自有夫绰有余味乃益以天地正位之语正如低措大记旧文不全时以巳意续貂罚饮墨水一斗可也谅哉王慧诗王慧字兰韵太仓人同年长源督学之女有隽才所着凝翠轩诗一卷极多佳句闺词云轻寒薄煖暮春天小立闲庭待燕还一缕栁花飞不定和风搭在绣牀前又五言如杏花都揜屋杨栁半垂溪花阴依略彴竹色卷潇湘风怀看緑栁愁绪比黄杨纨扇三春月缃琴五夜霜七言如别去新篁方解箨重来芳树欲过头萧萧竹影遮红药细细波纹映白鱼才过轻雷收笋箬旋㪺新水试茶芽一枝香供宜金屋半醉红扶待画乂杨栁溪桥初过雨杏花楼阁半藏烟泪淹红袖伤离日愁在黄昏细雨中朱添小印思题扇钏擘轻罗忆㸃筹墻角红残桃结子石盆青浅菊分芽栁絮飞残青满径荳花零乱緑围村棠棃谢后犹花信樱笋过时已麦秋几处溪山留薜荔一秋风雨在芭蕉皆佳句也又宿田家偶见粘牕破纸乃韩偓香奁诗惜而赋絶句云丽情佳句有谁知瞥见牕前字半攲为惜风流埋没甚自㩦红烛拂蛛丝此等怀抱亦非㝷常闺阁所解会昌一品集李卫公一代伟人功业与裴晋公伯仲其会昌一品制集骈偶之中雄竒骏伟与陆宣公上下别集忆平泉五言诸诗较白乐天刘梦得不啻过之伊川尊诗小序程伊川云诗小序便是当时国史作如当时不作虽孔子亦不能知况子夏乎如大序则非圣人不能作又云问小序是何人作曰但看大序则可见矣曰莫是国史作否曰序中分明言国史明乎得失之迹葢国史得诗于采诗之官故知其得失之迹如非国史则何以知其所美所刺之人使当时无小序虽圣人亦辨不得曰圣人删诗时曾删改小序否曰有害义理处也须删改叶氏习学记言云作诗者必有所指故集诗者必有所系或记本事或释诗意皆在秦汉之前读诗者以其时考之以其义断之惟是之从可也欲尽去本序自为之説失诗意多矣题画诗三则往见倪云林小画自题诗云萧萧风雨麦秋寒把笔临摹强自寛赖有俞君相慰借松肪笋脯劝加餐又在京师人家见一诗云梓树花开破屋东邻墻花信几畨风闭门睡过兼旬雨春事依依是梦中末题云至正癸卯呈德机徴君右二诗皆佳又尝见破牕风雨卷武夷山樵者钱惟善题云一镫风雨寒牕破读书不知秋怒号怳如扁舟在江海但觉四壁皆波涛对牀高卧无此客倚劔长歌空二毛晓看庭树故无恙千峯云气落青袍金葢山人钱岳题云敬亭山下读书菴破纸牕寒尽自堪但怪蛟龙嘶匣底不知风雨暗江南云横黑海秋帆断花落彤楼晓梦酣五色石崩天顶漏须君手脱巨鳌鐕又罗塞翁画猿一轴余铿题云抛却故山久披图眼忽明老夫归未得説与晓猿惊韩性题云栗叶秋未黄连臂撼山雨白昼闻清啼愁云梦天姥数诗皆佳作也朱佐日张㫤景春呉中人物志云武后尝吟诗白日依山尽黄河入海流云云问是谁作李峤对曰御史朱佐日诗也赐綵百匹子承庆尝为昭陵輓诗入高等由是父子齐名按此诗诸集皆作王之涣之涣开元间诗人纪事诗话亦不载佐日名字张説不知何据鲍谢唐鲍防字子慎襄州人仕终工部尚书工诗与谢良弼齐名时亦称鲍谢见全唐诗话耶律文正诗元耶律文正湛然居士集十四卷中多禅悦之语其诗亦质率间有可采者略摘数篇管城从我自燕都流落遐荒万里余半札秋毫裁翡翠一枝霜竹剪琼琚锋端但可题尘景笔下安能划太虚聊复赠君为土物中书休笑不中书昔年萍水便相㝷握手临风话素心刻烛赋成无字句按徽弹彻没絃琴风来逺渡晚潮急雨过寒塘秋水深此乐莫教儿辈觉又成公案满丛林班姬零落到而今闻道翻身入道林歌扇舞裙忘旧业药炉经卷半新吟闲眠白昼三杯酒静对青松一曲琴更看他年栖隠处蓬山楼阁五云深狐死曾闻尚首丘悲予去国十年游崑崙碧耸日落处渤海西倾天尽头君子云亡真我恨斯文将丧是吾忧尚期晚节回天意隠忍龙庭且强留闲骑白马思无穷来访西城緑发翁元老规模妙天下锦城风景压河中花开杷榄芙蓉澹酒泛蒲桃琥珀浓痛饮且图容易醉欲凭春梦到卢龙闲乘羸马过蒲华又到西阳太守家玛瑙瓶中簪乱锦琉璃钟里泛流霞品尝春色批金橘受用秋香割木𤓰此日幽欢非易得何妨终老住流沙河中春晚我邀宾诗满云笺酒满巡对景怕㸔红日暮临池羞照白头新栁添翠色侵凌草花落余香着莫人且着新诗与芳酒西园佳处送残春万里西征出玉闗诗无佳思酒瓶干萧条异域年初换坎轲穷途腊已残身过碧云游极乐手遮西日望长安年光迅速如流水不管诗人两鬓斑已上数作颇有风味皆从军西域之作也儒将诗刘后村跋总管徐汝乙诗云宋武臣能诗者贺铸刘季孙为坡谷深许其后有刘翰武子潘柽德久尤为项平菴叶水心所赏重明景泰中有十才子汤叅将𦙍勣最着予见其东谷遗稿十卷了无可取成化间金陵姚福者世袭千戸着定轩集避喧録窥豹录及青溪暇笔若干卷予尝见暇笔草稿福手书也记轶事颇亦可喜而论诗肤陋如自记蔡琰归汉图诗云若使蕃儿能念母他年好作倒戈人所取彭三吾咏明妃诗云妾分嫁单于君恩本不孤画工休尽杀梦弼要人图谓得风人之体真三家村学究见识可为喷饭又尝见南皮李腾鹏撰明诗统取一诗云君王莫杀毛延夀留画商巗梦里贤腐儒所见略同乃尔又明名将如郭登戚继光陈第万表皆有诗名香奁诗眉山暗淡向残灯一半云鬟坠枕稜四体着人娇欲泣自家揉碎砑缭绫杨廉夫香籢诗也见集中今讹作韩偓非是仲殊诗漫録载僧仲殊诗云瑞麟香煖玉芙蓉画蜡凝辉到晓红数㸃漏移衙仗北一畨雨滴甲楼东梦游黄阁鸾巢外身卧彤帏虎帐中报道谯门初日上起来帘幙杏花风右在平江呈黄左丞安中作东坡所谓蜜殊也歌行引炙輠録云歌行引本一曲尔一曲中有此三节凡始发声谓之引引者导引也既引矣其声稍放故谓之行行者其声行也既行矣于是声音遂纵所谓歌也惟一曲备三节故引自引行自行歌自歌其音节有缓急而文义有终始故不同也正如大曲有入破滚煞之类今诗家分之各自成曲故谓之乐府无复异制矣又姜白石诗説云载始末曰引体如行书曰行放情曰歌兼之曰歌行悲如蛩螀曰吟通乎俚俗曰謡委曲尽情曰曲旉山杜牧之弔沈下贤诗云一夜小旉山下梦水如环佩月如襟坊刻讹作小孤与本题无涉按呉兴掌故旉山在乌程县西南二十里易曰震为旉旉花蒂也説卦山之东曰旉此山在福山东故名福山又名小旉山与旉山相连接唐诗人沈亚之下贤居此予乡华不注不作跗解亦与旉同义胡钉铰诗派茶谱记胡生以钉铰为业居近白苹洲旁有古冢每茶饮必酹之忽梦一人曰吾姓栁感子茗惠教子为诗后遂名胡钉铰诗若然则钉铰诗派乃本栁文畅耶又云溪友议列子墓在郑里有胡生家贫少为磨镜镀钉之业遇名茶美醖辄祭忽梦一人刀划其腹纳以一卷书既觉遂工吟咏号胡钉铰此一事而传载异耳排律唐人省试应制排律率六韵载诸英华者可考至杜子美元白诸人始增益至数十韵或百韵近日词林进诗动至百韵夸多鬬靡失古意矣呉惟信宋呉惟信中孚湖州人寓呉嘉定之白鹤村呉有糜先生者于九经注疏悉能成诵尝见中孚赋絶句云白发伤春又一年闲将心事卜金钱棃花落尽东风软商略平生到杜鹃亟下拜曰天才也老夫每欲效颦则汉高祖唐太宗追逐笔下矣观此可悟作诗三昧韩退之诗似论苏子瞻词似诗昔人谓如教坊雷大使舞终非本色正此意也刘令娴诗梁徐悱妻刘氏令娴孝绰之妹盛有才名其祭悱文清绮可诵及读玉台新咏所载令娴诗如光宅寺云长廊欣目送广殿悦逢迎何当曲房里幽隠无人声又有期不至云黄昏信使断衔怨心悽悽回灯向下榻转面闇中啼正如高仲武所云形质既雌词意亦荡勉名臣悱名士得此才女抑不幸耶妄补古碑崑山慧聚寺有毘沙门天王像唐杨惠之所塑旁二侍女尤佳徐稚山纪其事谓此像得塑工三昧具戒后人不可妄加修饰因思古人书画诗文宁阙疑不可妄补皆如此西园杂记载杭州中天竺佛殿后壁山水王叔明所画歳久剥落有逊斋子者补之为方棠陵豪所讥此古今通病也近见秦中诸碑如九成宫之属下方多刓缺俗人辄以恶书补之更数十年真面目不可复识矣池北偶谈卷十七池北偶谈卷十八钦定四库全书池北偶谈卷十八刑部尚书王士祯撰明宣宗画予尝见明宣宗画黑猿一轴有御笔题云镇守广西都督山云所进图中一横木猿臂挂其上不解何谓一日予门人常熟钱玉友从粤东来云岭外有黑猿大不盈尺二臂相通寐则臂挂于横木上一臂渐缩一臂渐长所谓通臂猿也乃知画贵格物妇人画近日妇人工画者海宁李因是菴善画松鹰及水墨花竹翎毛江阴周禧善人物花鸟其妹祜与之颉颃义乌倪仁吉秀水黄媛介皆工山水木石桐城方维仪白描大士张登集国史补称张登小赋有织成隠起往往蹙金之状摭言亦云如蹙金结绣而无痕迹王彦辅云曾在汴京相国寺得唐漳州刺史张登文集六卷权文公为序云诗赋之外杂文合一百二十篇又云求居寄别怀人三赋与证相一篇意有所激锵然玉振然所得书肆镂版裁六十六篇已亡其半彦辅欲续姚铉文粹録登之文不果惜也朝鲜採风録康熙十七年命一等侍卫狼瞫颁孝昭皇后尊谥于朝鲜因令采东国诗归奏呉人孙致弥副行撰朝鲜採风録皆近体诗也今择其可诵者粗载于此林悌诗十五越溪女羞人无语别归来揜重门泣向棃花月羸骖䭾倦客日暮发黄州可惜踏青节未登浮碧楼佳人金缕曲江水木兰舟寂寂生阳馆孤灯夜似秋白光勲诗秋草前朝寺残碑学士文千年自流水落日见孤云偶因休浣到沙门把酒题诗古寺存红藕一池风满院乱蝉千树雨连村深惭皓首从羁宦犹喜青山似故园闻説锦湖烟景异何时归棹问真源呉时鳯诗地即黄冈胜官如玉局闲居然小雪日唤作此堂颜金宏弼诗处独居闲絶往还只唿明月照清寒凭君莫话生涯事万顷烟波数叠山赵昱诗十年长揜故山扉尘土东华几染衣想得鑑湖春夜月子规应唤不如归姜克诚诗江日晓未生苍茫千里雾但闻柔橹声不见舟行处郑碏诗逺逺沙上人初疑双白鹭临风忽横笛廖亮江天暮成运诗江触春楼走天和雪岭围云从诗笔染鸟拂酒筵飞浮海知今是趋名悟昨非松风当夕起萧飒动荷衣白光勉诗旅泊依村日重游属暮年钟声隔岸寺人语渡湖船月上蒹葭逺烟横岛屿连夜深风更急落雁不成眠金宗直诗偶到仙槎寺巗空松桂秋鸜翻罗代葢龙蹴佛天幽细雨僧缝衲寒江客舟孤云书带草猎猎满池头为访招提境松间紫翠重青山半边雨落日上方钟语共居僧软杯随客意浓頽然一榻上相对鬓髼松竒迈诗南山松柏幽北山烟雾深游子暮何之庭树生秋阴归云向遥岑宿鸟栖前林幽怀杳不极清风吹我襟郑道传诗晓日出海东直照孤岛中夫子一片心正与此日同相去旷千载呜唿感予衷毛髪竖如竹凛凛吹英风鱼无迹诗马上逢新雪孤城欲闭时渐能消酒力浑欲冻吟髭落日无留景栖禽不定枝灞桥驴背兴应与故人期权应仁诗结屋倚青嶂㩦瓶盛碧溪径因穿竹细篱为见山低枕石巾粘藓栽花屐印泥繁华梦不到闲味在幽栖赵希逸诗春寒料峭酒微醒羁宦连年恨不平灯暗小牕闻马龁梦回孤枕数鸡鸣祇凭吾友论交道欲向何人説世情已判此身同许国与君终始寸心明鸭水西边是汉闗天扃地鐍限重湾荒烟乱碛麟州戍落日孤云马耳山风定空江波潋潋雪消春郭熘潺潺思家未得平安字归思惟应梦往还金诗杨花落尽草萋萋楚客伤离思转悽佳节一年寒食过乱山千疉子规啼虞翻去国身全老王粲登楼赋漫题想得天涯回白首昭阳江上夕阳低李达诗二妃昔追帝南奔湘水间有泪寄湘竹至今湘竹斑云深九疑庙日落苍梧山余恨在江水滔滔去不还郑士龙诗随意摊书坐孤吟对晚晖岸风帆腹饱洲雨荻芽肥篱缺通江色帘垂碍燕飞谁知采兰节和病试春衣郑之升诗细草闲花水上亭緑杨如画掩春城无人为唱阳闗曲独有青山送我行崔庆昌诗危石才交一径通白云千古祕仙踪桥南桥北无人问落木寒流万壑同水岸依依杨栁多小船遥听采莲歌红衣落尽秋风起日暮芳洲生白波栁永吉诗落叶鸣廊夜雨悬佛灯明灭客无眠仙山一蹑伤迟暮乌帽欺人二十年金质忠诗常苦愁肠日九回忽惊啼鸟报春来三年药物人犹病一夜雨声花尽开世事纷纷难自了天机衮衮逓相催平生久负凌云气怊怅如今半已摧林亿龄诗寂寞荒村隠少微萧条石径接柴扉身同流水世间出梦作白鸥江上飞山拥客牕云入座雨侵书榻叶投帏飘然又作抽簪计尘土何由化素衣崔夀峸诗老猿失其羣落日古槎上兀坐首不回想听千山响金净诗江南残梦日恹恹愁逐年华日日添双燕来时春欲暮杏花微雨下重帘郑知常诗桃花红雨燕呢喃绕屋春山间翠岚一顶乌纱慵不整醉眠花坞梦江南偰逊诗一夜山中雨风吹屋上茅不知溪水长祇觉钓船高李植诗春风急水下轻艭朝发骊阳暮汉江篙子熟眠双橹静青山无数过船牕权遇诗衙罢乘闲出郭西残僧古寺路高低祭星坛畔春风早红杏半开山鸟啼许筠诗重帘隠映日西斜小院回廊曲曲遮疑是赵昌新画就竹间双鹤坐秋花朴弥题平壤馆壁西京古蹟诗三十首遗田仪曹其六云檀下神人始此都至今遗庙古城隅不知当日阿实达亦有攀髯堕者无太师杖轶笔犹存旧事鸿蒙未足言惟有青山三尺墓东人须与孔林论周家井制出邹贤犹是其详不得传试向含毬门外望平郊十里是商田丹络元非赤土宜清泉何事涌中逵鹿卢汲取琼浆饮千载令人説太师高句骊起汉鸿嘉宫殿遗墟草树遮怊怅乙支文德死国亡非为后庭花朝天片石出江浔麟窟苔封草树深怊怅天孙何处去野棠花发古祠阴又送诏使还京师诗序并载于左皇上纪元之十七年戊午上驷武备二大人颁大行皇后谥于下国时则不佞谬膺寡君傧命之托驰迓龙湾因䕶其行抵王京二大人𫝊宣帝命以寡君有疾停郊迎仪前度使臣之回奏也小邦君臣且感且悸惟是饮冰之行莫肯虚徐请少留而不可得时值大歉公私未立殆不能备供亿之礼二大人大加伤一革浮费所索者惟诗文与书法而已寡君命朝绅或制或写以应槖中所赍萧然若寒士前此所未有也武备公仍将两朝宸翰示不佞暨都监诸官其书曰正大光明者即先皇帝笔今皇帝手书跋尾者也其曰清慎勤今皇帝笔也生龙活蛟之蜿蜒银钩铁画之劲健真可以叅造化惊风雨跋语珠光玉洁自有不可掩之华葢公世懋勲庸钖予蕃庶最以此珍玩不以出疆而舍之云海外鲰生非蒙天使眷顾则亦何途之从而获此大观也哉自临境至回斾首尾四十有二日不佞又伴至鸭緑江上大人徴诗若序要作他日不忘之资顾不佞素短于章句重以筮仕数十载劳攘簿书抛弃翰墨自惭不足以副大人之勤教也辞之益固命之益恳因略叙其槩兼呈篇什以供一粲云尔诗五言十韵有云纸上风雷隠毫端造化竒城路风旌掣沧江鼓角悲云云伴送使资宪大夫行司宪府大司宪兼成均馆大司成广州后人归巗李元桢神韵汾阳孔文谷云诗以达性然须清逺为尚薛西原论诗独取谢康乐王摩诘孟浩然韦应物言白云抱幽石緑篠媚清涟清也表灵物莫赏藴真谁为传逺也何必丝与竹山水有清音景昃鸣禽集水木湛清华清逺兼之也总其妙在神韵矣神韵二字予向论诗首为学人拈出不知先见于此梅诗宋梅圣俞初变西崑之体予每与施愚山侍读言及宛陵集施辄不应盖意不满梅诗也一日予曰扁舟洞庭去落日松江宿此谁语愚山曰韦苏州刘文房耶予曰乃公乡人梅圣俞也愚山为爽然久之周婴巵言周婴字方叔莆田人撰巵林十卷援据该博偶记其数条可资诗话者如石尤风引元相诗罔象睢盱频逞怪石尤翻动忽成灾义山古意诗去梦随川后来风竚石邮以石邮对川后葢竒相飞廉之属又古咄唶歌枣适今日赐谁当仰视之引方言云赐尽也潘岳西征赋若循环之无赐维摩诘经如来钵饭悉饱衆会犹故不赐太平广记引启颜録山东人谓尽为赐是也又光明经食已饱足饭不消瀃瀃与赐同予按集韵儩尽也见释典瀃洩水门南史有石瀃杼山诗应思石瀃访春泉石瀃清心胸不云尽义又杨用修曰唐人云君苗无姓宛委余编曰君苗姓应玚之从弟见文选注非也按陆云与兄平原书云前作登台赋极未能成而崔君苗作之又云君苗作愁霖赋极佳见兄文辄云欲烧笔研曹志苗之妇公其妇与儿皆能作文顷借其释询二十七卷当百余纸写之则君苗清河族也休琏与二陆相距且百年其从弟安得尚存复修少年铅椠事耶又高似孙纬略金楼子云刘子𤣥为水仙花赋时人谓不减洛神予固不敢望知几云云按金楼子者梁元帝也刘子𤣥知几也知几在证圣中作史通二十卷后以名类𤣥宗改名子𤣥在元帝后百余年矣御览引金楼子云刘休𤣥为水仙赋云云是南宋南平王铄也水仙乃水上神女陶𢎞景亦有赋高氏以休𤣥为子𤣥以水仙为花名岂不谬欤此类数十条皆足解颐胡元瑞陈晦伯作正杨笔丛等书以驳用修方叔作广陈谂胡尤为杨氏功臣予按以休𤣥为子𤣥正如书家以刘德升为景升也常棣叶韵诗常棣兄弟阋于墻外御其侮每有良朋烝也无戎刘原父七经小传云戎疑当作戍戍亦御也呉才老补音云务字古人读作蒙疑侮当作雺以叶戎童子问载朱子云戎汝二字古人通用是叶音汝也如南仲太祖太师皇父整我六师以修我戎亦叶汝也予按三説当以原父为长中晚诗句北齐房君豹有山池在歴城叅军尹孝逸将还邺词人饯宿于此自为诗曰风沦歴城水月倚华山树时人以比谢氏此自北齐诗诗薮误作中唐且讹华山为华阳方叔正之是矣至云猿啼洞庭树人在木兰舟句格近六朝而方叔疵之谓是晚唐面目则谬甚呉郡皇甫少𤣥百泉兄弟论诗以此二语为五言极则艺苑流传焉可诬也一鸣集唐司空图一鸣集十卷杂着八卷碑版二卷前有自序云所撰密史别编又有絶麟集述亦其自着也其与王驾论诗曰国初雅风特盛沈宋始兴之后杰出于江宁宏肆于李杜右丞苏州趣味澄夐如清沇之贯逵大厯十数公抑又其次元白力勍而气孱乃都市豪估耳又与李生论诗曰江岭之南凡是资于适口者若醯非不酸也止于酸而已若鹾非不咸也止于咸而已酸咸之外醇美者有所乏耳王右丞韦苏州澄澹精致格在其中岂妨于遒举哉晚唐诗以表圣为冠观此二书持论可见其所诣矣官衔官衔二字习俗相沿不识其义家语礼运篇云官有衔职有序注衔治也执辔篇云古之衔天下者以六官总治焉故曰衔四马者执六辔衔天下者正六官官衔之义本此封氏闻见记云铨曹闻奏之时先书旧官品于前次书拟官于后使新旧相衔不断如人口衔物又如马之有衔以制其首古人谓衔尾相属即其义也此臆説殊无所据邵潜邵潜字潜夫自号五岳外臣南通州人性傲僻不谐俗好嫚骂人人多恶之及与李本宁邹彦吉黄贞父陈仲醇诸公游所着友谊録循吏𫝊印史诸书多可𫝊者年五十无子娶后妻成久之嫌其贫老弃去一婢又为势豪所夺遂只身客如臯城西门年八十矣康熙乙巳予过臯访之茅屋三间黝黑如漆邵筋骨如铁白发鬖鬖被领双眸炯然具果䔩留予饮尚尽数觞与修禊冒氏洗钵池尚能与予辈赋诗陈其年云古今文人多穷然未有如邵先生者听其言怆然如刘孝标所自序也予去广陵闻邵即以是歳下世矣沈嘉客沈嘉客字无谋河间故城人居郑口性孤迥有洁癖与德州卢德水侍御临清汪未央孝廉交好以诗相倡和于呉交姚孟长杨子常顾麟士于梁交呉让伯徐霖苍与容城孙钟元尤善中年作闭闗疏送客不出篱落一亩之宫花竹清深图书充牣县令至必式庐复其徭役年八十余乃卒予尝爱其一絶云淮南作客逢春雨破帽疲驴几日程六合城南唿舴艋緑阴相送到南京名媛诗周婴方叔极称辨博然有不必辨者如诠钟辨文明太后青台雀歌杜兰香赠张硕诗数条不知名媛诗归乃呉下人伪託钟谭名字非真出二公之手何足深辨又向来坊间有明诗归更俚鄙可笑亦託名竟陵又足辨耶坊刻又有皇明通纪亦託名钟惺内载左都御史曹思诚为魏忠贤建祠事曹近刋寃揭云与惺素无仇怨惺何不自惺等语不知惺殁于天启乙丑而坊贾伪託之也曹氏遍愬京师与钟为难可发一笑此康熙二十年事去钟之殁已五十七年矣七子三独夫陆机五等诸侯论六臣犯其弱纲七子冲其漏网吕向注七子谓呉王濞七国刘更生𫝊春秋地震为在位执政太盛也不为三独夫动亦明矣师古曰独夫犹言匹夫也七子三独夫皆竒文二王诗画金陵王槩字安节善画山水其兄蓍字宓草工花卉翎毛兄弟皆能诗往往可诵蓍本名尸槩本名丐后改今名尝见槩两篇云虚牕吮笔临秋水葭菼苍苍冷到天为爱芙蓉江月好小亭长伴鹭丝眠又浔阳江水抱城流庾亮曾经此夜游亦是新凉当八月遂教高会擅千秋风骚接席无今古乔梓凌云富唱酬杰阁共传诗句好飞扬兴不减南楼槩诗人方文尔止壻也王右丞诗世谓王右丞画雪中芭蕉其诗亦然如九江枫树㡬回青一片扬州五湖白下连用兰陵镇富春郭石头城诸地名皆寥逺不相属大抵古人诗画只取兴会神到若刻舟縁木求之失其指矣契丹大金二国志契丹国志二十七卷宋淳熙七年祕书丞叶隆礼奉诏撰进其书帝纪十二卷后妃诸王外戚𫝊三卷列传四卷石晋降表宋澶渊誓书闗南誓书议割地界书共一卷南北朝馈献礼物外国贡献一卷四京州县沿革一卷风俗官制科举等一卷王沂公富郑公行程録一卷张舜民使北记等一卷诸番杂记歳时杂记二卷又大金国志四十卷宋端平元年淮西归正人改授承事郎工部架阁宇文懋昭上其书帝纪二十六卷开国功臣一卷文学二卷张邦昌録一卷刘豫録一卷立伪楚伪齐册文宋宗室随二帝北狩一卷两京制度陵庙仪卫官制科举兵制等四卷两国誓书一卷京府州县一卷初兴风俗一卷许亢宗行程録一卷金志记载与南迁録多相合与史多谬其文学传则全节取元好问中州集或云宋人伪造似也契丹志简净可观金志则仿其书而为之者耳王义山诗予向谓刘后村诗好用本朝人事近见宋末王义山稼村集效颦尤可厌如争道老泉生二秀最难锦水又三刘师鲁仅存遗集在乐天无限故人思田园彭泽菊三迳意思濂溪草一般上帝遣符徴范镇斯民失怙哭温公梅花牕下叅同契緑草庭前太极图榜文争㸔乖崖押士类欢唿常衮来无己许令叅后社庭坚端的是前身有时觅句㝷欧约不惯斟羔学党家此真下劣诗魔恶道坌出矣宋末如王义山何梦桂之流酸腐庸下而诗文独传至今文之𫝊不传信有命耶杜注国初选家注杜主宋绍兴呉若季海本若自序云凡称樊者樊晃小集也称晋者开运二年官书也称荆者王介甫四选也称宋者宋景文也称陈者陈无己也称刋及一作者黄鲁直晁以道诸本也又宋胡仔苕溪渔隠云子美集予所见者凡八家杜工部小集则润州刺史樊晃所序也注杜工部集则内翰王原叔洙所注也改正王内翰注则王宁祖也补注杜工部集则学士薛梦符也校定杜工部集则黄长睿伯思也重编少陵先生集并正异则东莱蔡兴宗也注杜诗补遗正谬集则城南杜田也少陵诗谱则缙云鲍彪也王承旨诗宋刻鉴戒録载前蜀兴圣太子随军王承㫖咏后主出降诗云蜀朝昏主出降时衔璧牵羊倒系旗二十万军齐拱手更无一箇是男儿此与花蘂夫人诗大同小异必有一误卢延让何光逺鉴戒録载王蜀卢侍郎延让献王建诗卷中有栗爆烧氊破猫跳触鼎翻之句后建与潘峭在内殿平章边事令宫人于炉中煨栗栗爆出烧损绣褥子建多疑每于炉中烧金鼎子惟徐妃二姊妹侍茶汤而已是夜宫猫误触鼎翻建曰栗爆烧氊破猫跳触鼎翻忆延让诗有此一联先辈裁诗信无虚境来日遂有六行之拜以俚鄙之词遂获显擢与孟公松月夜牕虚迥异如此人生穷通岂非命乎或云是卢延逊献宋太宗诗潘峭作潘美慈恩塔诗元白因传香于慈恩寺塔下忽覩章先辈八元诗吟咏竟日悉令除去诸家之诗惟留章作其五六句云回梯暗踏如穿洞絶顶初攀似出笼殊不成语不知元白何以心折如此盛唐高岑子美诸公同登慈恩寺塔赋诗或云秋色从东来苍然满关中五陵北原上万古青蒙蒙或云秋风昨夜至秦塞多清旷千里何苍苍五陵郁相望或云秦山忽破碎泾渭不可求俯视但一气焉能辨皇州此是何等气槩视章作真小儿号嗄耳每思高岑杜辈同登慈恩塔高李杜辈同登吹台一时大敌旗鼔相当恨不厠身其间为执鞭弭之役陶季宝应布衣陶字季一字昭万有着舟车集予为删定其客湖南闽中诸诗多似高岑龙标今日一作手也过东阿曹子建墓有句云可怜衰草地犹是建安人为时所称琉球二僧诗琉球天王寺有僧号瘦梅道人赋七夕诗云陶公帘外赤龙下汉武殿前青鸟来又万松院僧不羁有诗云黄叶落三径白云归数峯予门人汪翰林舟次林舍人石来康熙癸亥奉使其国见之石来有诗云瘦梅道者人不识梵夹吟题耸两肩赋得赤龙青鸟句樊南甲乙可同𫝊浮屠亦有不羁人祗树萧萧絶世尘唐体诗中风格好白云黄叶鬬清新诗三百非孔子所删孔子但正乐使各得其所而已未尝删诗观自卫返鲁云云可见且一则曰诗三百再则曰诵诗三百家语对哀公问郊亦曰臣闻诵诗三百不可以一献知古诗本来有三百篇非孔氏自删定也又左𫝊列国卿大夫燕飨赋诗率皆三百篇中之诗多在孔氏之前其非夫子手删了然可见叶水心习学记言云史记言古诗三千孔安国亦言删诗为三百篇按诗周及诸侯用为乐章今载于左氏者皆史官先所采定就有逸诗殊少矣不待孔子而后删十取一也论语称诗三百本谓古人已具之诗不应指其自删者言之也辅广亦谓司马迁言古诗三千传闻之误其説与予见略同敏速南唐近事载处士史虚白尝对客奕旁令学徒四五辈各秉纸笔先定题目随口而书略不停缀数食之间衆制皆就封氏闻见记雒县尉张陟在中书日试万言令善书者三十人各操纸执笔俱占题目身自巡席依题口授周而复始午后诗笔俱成得七千余字唐诗纪事长沙王璘日试万言崔詹事廉问表荐于朝先试之璘请十吏皆给笔札璘口授十吏笔不停缀首题黄河赋三千字复为鸟散余花落诗二十首皆可谓敏速矣又韦臯尝于二十四化设醮请符载撰斋词于时饮摩诃池上载命小吏十二人捧砚人分两题缓步池间各授口占其敏如此石敬瑭家庙碑朱简讨云曾于庙市见五代石敬瑭家庙碑梁周翰撰文翰虽不甚工亦是古物惜未购之此碑石今不知所在东绢蜀盐亭县有鹅溪县出绢谓之鹅溪绢亦名东绢子美诗我有一匹好东绢是也周紫芝诗百尺寒松老干枯韦郎笔妙古今无何如莫扫鹅溪绢留取天呉紫鳯图此虽谐谑然北征自作于赴行在时而题韦偃画松则在入蜀之后固不可同日语也魏野诗宋小説载魏野同寇莱公游陜郊某寺诗云若得时将红袖拂也应胜似碧纱笼湘山野録云添苏长安名姬也孙仅尹京兆日野寄诗云见説添苏亚苏小随轩应是珮珊珊孙爱之以示添苏喜如获宝求善笔札者大署其诗于壁野以事抵长安孙邀置府宅人未之知也有好事者与密过添苏家见其风貌鲁质固不前席野忽举头见壁所题乃索笔于侧别纪一絶云谁人把我狂诗句写向添苏绣户中闲暇若将红袖拂还应胜得碧纱笼添苏始知是野大加礼敬二説不同铁帆僧铁帆能诗顺治末予官扬州铁帆住木兰寺刘吏部公㦷闻之寄予书云是天寒衣衲重铁帆耶天寒衣衲重乃粤僧一灵句公㦷误记耳东坡在黄日参寥往视之京师士大夫寄书云闻有僧在彼是隔林彷彿闻机杼和尚耶坡笑语参寥云此是吾师七字号公㦷帖全用此语徐曹诗徐祯卿洞庭叶未下潇湘秋欲生一篇非太白不能作千古絶调也曹学佺亦有秦淮送别一篇云疎篱豆花雨逺水荻芦烟忽弄月中笛欲开江上船情致殆不减徐徐五集中有一絶云𣺌𣺌太湖秋水濶扁舟揺动碧琉璃松陵不隔东南望枫落寒塘露酒旗曹一絶可以相敌新林浦云夹岸人家映栁条𤣥晖遗迹草萧萧曾为一夜青山客未得无情过板桥题壁逸诗予少时与先兄考功同上公车每到驿亭辄题素壁笔墨狼借率不存稿逸去多矣数年来往往从友人口中得之怳忽如梦不忍尽割略记于此河口花明锦缆春砑缭绫子领边巾不知何事牵侬思欲疉红笺赋洛神不见湘中旧汜人西园兰石怆如新低佪十五年前句祗有蛛丝络暗尘闗河连夜雨驿路一声蝉风回邸阁闻铃䭾日落闗山见戍旗彷彿梦中㝷蜀道打包身度栈云西往迹流𫝊本事诗廿年如梦不堪思重来头白风情尽谁记巡檐绕柱时赵北燕南水四围此中避地可忘机垂垂芡实迎秋熟拍拍鸥羣接翅飞蟹舍都连黄篾舫钓人相映緑蓑衣淮南小别今三载鱼稻珠湖愿竟违白洪厓先世父侍御公崇祯中巡视茶马作西巡杂诗数十首有云不须赤打白洪厓予幼诵之不解为何语顷见丁谓戏白稹诗云五百青蚨两家缺赤洪厓打白洪厓葢用此论坡谷许彦周诗话云东坡诗不可轻议词源如长江大河飘沙卷沫枯槎束薪兰舟绣鹢皆随流矣珍泉幽涧澄泽灵沼无一㸃尘滓只是体不似江河耳林艾轩论苏黄云譬如丈夫见客大踏步便出去若女子便有许多糚裹此坡谷之别也明史乐府长洲尤展成晚以博学宏词入史馆在局中仿李西涯体作明史乐府百篇佳处殆不减李今略载数首于此作佳传云入学宫辞孔子衣带题诗自经死出史局别同官官方饲猪不暇看一死一生交情见留与若翁作佳𫝊阁门使云阁门使铁简赐谷长史兼理六王事当局不敢让臣谊应如是殿下百世后难逃一箇字下诏狱徽发死嗟乎此真文成子张辟彊豚犬耳生程济云为忠臣为智士死高翔生程济身免乎军中祭君免乎宫中剃君乘车臣执辔君登舟臣操枻寒则燎衣饥持糒四海从亡多故人道旁相见惟流涕万水千山风复雨送君还上金陵去天外龙蛇有日归鸿飞冥冥不知处靖难云七国反诛家令灌将军出山东定北平起讨齐黄曹国公出金陵亡建文君非景帝燕王亦非呉王濞靖难虽然百战功成败何常总天意太祖生男二十五为王为庶知谁主燕子高飞上帝畿纥干冻雀无毛羽可怜高煦亦英雄顷刻烧死铜缸中威武大将军云平阳侯张公子威武大将军三君一辙耳汉家天子自待边大同宣府往复还朕称将军封万戸骠骑当属江与钱旌旗猎猎向北驻楼船揺揺望南渡豹房家里乐未终更觅春江花月处朝登牛首山夕宿鳯皇台鄱阳凯歌何雄哉戎服簪花金银牌扬鞭却指隋堤笑一狩江都竟不回大礼云明伦典问谁作唱者璁和者萼笔者方削者霍浃与绾唯且诺天子有私臣朝中皆党人武夫何知咄郭勋配尔祖英烈传中山眙开平叹根本彗云根本彗腹心彗门庭彗羣妖扫地偷龙睡彗未退兮孛将至大冯君小冯君忠臣孝子出一门刺血上书动至尊但看六月飞霜雪君门之彗乃可灭河套寃云严夏两家鸡相鬬曾铣仇鸾分左右严鸡方胜夏鸡孤铣欲劾鸾胡为乎套未复身先死朝玺书墓西市将军横尸何足言宰相骈首宁无寃君莫哭君不见朱仙镇上风波狱长生药云五利戮文成死致一真人上天去复有紫府神霄两高士天子斋居日夜祷祠相公宿直争献青词赭衣半道断首满稽杀人媚天修𤣥奚为四十五年元气削王金方进长生药海瑞疏云世宗在位四十五建言诸臣尽圜土末年乃有海瑞疏直讦乘舆干上怒掷地不已遶殿步忠臣岂肯逃亡去大行宾天应释汝狱吏酒肴相劳苦但愿饱啖得死所谁知晏驾惊闻讣此日方看臣哭主当时尚拟子骂父逐新郑云华亭去分宜江陵逐新郑贤否故悬殊门戸总同衅主少国疑赖元老一留一去由冯保宰相踉跄出午门先皇顾命寒秋草大臣狱起重惊倒不怜身殁无遗表夫人泣涕致相公敬为故夫献微宝富贵何常忽易人江陵簿録还如埽噫嘻乎前人跌后人滑古来名位多相轧死姚崇算生张説赵高传云委鬼当头坐茄花满地红赵娆曹节竟私通涿州道上马游龙月华门前车鬬风内操挝鼓鸣刀弓犴狴流血朝班空祠堂昭德兼崇功干儿义子多如虫读史至此再三叹殆哉岌岌将作难满朝弹章君不见中宫独看赵高𫝊闱中诗淄川袁孝廉松篱名士也以康熙癸卯冠礼经壬戌尚困公车闱中赋诗云二十年前古战塲卧听谯鼓夜茫茫三条画烛连心爇一径寒风透骨凉若向缁尘埋鬓发凭谁青眼託文章明宵别后长安月偏照河桥栁万行武康陈孝廉兴公吟之至泣下是科袁竟下第乙丑病蛊卒无羊之什诗国风如燕燕蒹葭豳风东山七月诸篇述情赋景如化工之肖物即如小雅无羊之什云或降于阿或饮于池或寝或讹尔牧来思何蓑何笠或负其糇麾之以肱毕来既升即使史道硕戴嵩画手擅塲未能至此后人如何着笔池北偶谈卷十八池北偶谈卷十九钦定四库全书池北偶谈卷十九刑部尚书王士祯撰宋人絶句偶为朱钖鬯太史举宋人絶句可追踪唐贤者得数十首聊记于此亭亭画舸系春潭只待行人酒半酣不管烟波与风雨载将离恨过江南春阴垂野草青青时有幽花一树明晚泊孤舟古祠下满川风雨看潮生冷于陂水淡于秋逺陌初穷见渡头赖是丹青无画处画成应遣一生愁竹外桃花三两枝春江水暖鸭先知蒌蒿满地芦芽短正是河豚欲上时黄叶西陂水漫流籧篨风急滞扁舟夕阳暝色来千里人语鸡声共一丘露白霜红郭外田山浓水淡欲寒天参军抱病陪清赏一檄唿归亦可怜断肠声里无形影画出无声亦断肠想得阳闗更西路北风低草见牛羊梁州一曲当时事记得曾拈玉笛吹端正楼空春昼永小桃犹学澹燕支断云一叶洞庭帆玉破鲈鱼霜破柑好作新诗寄桑苎垂虹秋色满东南投荒万死鬓毛斑生入瞿唐滟滪闗未到江南先一笑岳阳楼上对君山江上荒城猿鸟悲隔江便是屈原祠一千五百年间事只有滩声似旧时夜雨连明春水生娇云浓暖弄微晴帘虚日薄花竹静时有乳鸠相对鸣目尽孤鸿落照边遥知风雨不同川此中有句无人见送与襄阳孟浩然独凭危堞望苍梧落日君山似画图无数栁花飞满岸晚风吹过洞庭湖来时秋雨满江楼归日春风度客舟回首荆南天一角月明吹笛下扬州棃花淡白栁深青栁絮飞时花满城怊怅西阑一株雪人生看得几清明到处相逢是偶然梦中相对两华颠还来共醉西湖雨不见跳珠十五年乌塘𣺌𣺌路平堤堤上行人各有㩦试问春风何处好辛夷如雪柘冈西扫地焚香闭阁眠簟纹如水帐如烟客来梦觉知何处挂起西牕浪接天曾作金陵烂漫游北归尘土变衣裘芰荷声里孤舟雨卧入江南第一州皂荚村南三四里春江不隔一程遥双堤鬬起如牛角知是隋家万里桥去年此日泊瓜洲衰栁萧萧客系舟白发天涯叹流落今宵听雨古宣州山驿萧条酒倦倾嘉陵相背去无情临流未忍轻相别吟听潺湲坐到明照江丹叶一林霜折得黄花更断肠商略此时须痛饮细腰宫畔过重阳洞庭木落万波秋説与南人亦自愁欲指呉淞何处是一行征雁海山头陌上花开蝴蝶飞江山犹是昔人非遗民几度垂垂老游女还歌缓缓归白发先朝旧史官风炉煮茗暮江寒苍龙不复从天下拭泪看君小鳯团濯锦江边忆旧游纒头百万醉青楼而今莫索梅花笑古驿灯前各自愁济南春好雪初晴行到龙山马足轻使君莫忘霅溪女时作阳闗肠断声琵琶絃急滚梁州羯鼓声高舞臂鞲破费八姨三百万大唐天子要纒头逍遥堂后千章木常送中宵风雨声误喜对牀㝷旧约不知漂泊在彭城秋来东阁凉如水客去山公醉似泥困卧北牕唿不醒风吹松竹雨凄凄千诗织就回文锦如此阳台墓雨何只有聪明苏蕙子更无悔过窦连波落日同骑段游倦依松石弄清流蓬莱汉殿春分手一笑相逢太华秋舟中一雨扫飞蝇半脱纶巾卧翠藤残梦未醒牕日晚数声柔橹下巴陵何人把酒慰深幽开自无聊落更愁幸有清溪三百曲不辞相送到黄州向来松桧欣无恙坐久复闻南磵钟隠隠修廊人语絶四山滴沥雪鸣风自爱新词韵最娇小红低唱我吹箫曲终过尽松陵路回首烟波十四桥夜暗归云遶柁牙江涵星影雁团沙行人怅望苏台栁曾与呉王扫落花征帆一似白鸥轻起揭船篷看晚晴梅子着花霜压岸自披风帽过临平苏词注东坡词行忧宝瑟僵乃用汉书金日磾传行触宝瑟僵语解者顾引杨行密绐朱延夀病目行触柱僵有何干涉乃知註书之难东坡放翁犹不敢居有以也胡恢书南唐书今止𫝊陆游马令二本胡恢书乆不𫝊惟江阴赤岸李氏有之李即忠毅公应昇之叔忘其名矣按恢金陵人梦溪笔谈称恢博物强记善篆𨽻韩魏公当国恢献诗云建业关山千里逺长安风雪一家寒公怜之令篆太学石经官华州推官而卒僧作制义明时南京五大寺僧每季考校于礼部命题即法华楞严等经其文则仿举子制义文义优者选充僧録等官某寺僧耳疑者曾刻其制义黄俞邰云曾见之孟子逸语孟子逸句有云人之所知不如人之所不知信矣见梁武帝答臣下神灭论又见释道安教指通局又君王无好智君王无好勇勇智之过生平患祸所遵正当仁义为本见萧子良与孔中丞书谢廷赞维园铅摘载之其语殊不类法言语法言春木之芚兮援我手之鹑兮二语全仿原壤歌貍首之斑然执女手之卷然珑刘节之有诗云虚堂微月影竛竮茗粥筵中解静听已许来年仍小泊未须催晓唱珑珑二字出扬子法言珑其声者其质玉乎则商玲珑作商珑玲亦何不可之有荀子语李广射虎没石饮羽荀子解蔽篇已云冥冥而行者见寝石以为伏虎也唐诗山风吹空林飒飒如有人荀子已云见植林以为后人也舩蜀人谓衣纽曰舩葢方言也海盐陆处士冰修赠予诗有洗足到门衣不舩之句用此谷水谈林释杜诗天子唿来不上舩乃引方言凿矣刘李中州集中如刘迎无党之歌行李汾长源之七律皆不减唐人及北宋大家南宋自陆务观外无其匹敌尔时中原人才可谓极盛非江南所及诗僧新城释成楚字荆菴受五戒于法庆今居灵巗颇能小诗落花云高枝忍别离逝水随飘荡雨后云青猿临涧饮白鸟向空翻秋日云风来夕沼緑荷败霜落秋山黄叶多山居云险崖句后叅宗旨陷虎机前验作家新霁云岚气千重萦嶂背清流万道出云根赠奚林大师云派衍灵山第一枝无言得髓是吾师偶然竖拂天花落絶胜空生晏坐时记之当续访其全云同时僧智泉者亦新城人有移竹诗云别去寒山寺来依明月楼亦有致诏语似诗汉光武诸书诏最有情态西京所无沿及明章亦然光武赐侯霸玺书云崇山幽都何可偶黄钺一下无处所古劲絶似汉人诗句又范书语往往有似诗者如柴门絶宾客仆妾盈纨素之类是也光武微时尝叹曰仕宦当作执金吾娶妻当得阴丽华亦似汉人乐府语蟛蜞集闽人林小眉明崇祯癸未进士才高隽异以伉直死狱与余赓之同难着蟛蜞集十卷同年张给事赤菴及其子人中走七千里以序相属引欧阳公序穆伯长袁石公序徐文长为比㑹予使东粤失其集聊识之俟索其本为序之肃府淳化帖予记陈卓曼仙补刻肃府淳化阁帖事门人海宁陈奕禧子文适寄所着臯兰载笔至中述兰帖始末甚详采録其略用备叅考肃府淳化阁本自庄王受封太祖赐之宋刻宪王时洮岷道颍川张鹤鸣得李子崇本于白下材官本于臯兰请肃王赐帖校讐见古法帖数段久缺而兹独全知为马房光怪以前物也姑苏温如玉南唐张应台为之双钩鹤鸣㩦之黔阳宪王乃镌石于兰未竟而薨世子识鋐卒业于万厯辛酉先后七年其初搨用太史纸程君房墨人间难得榻工间有私购者直五十千刻用富平石一百四十四叶二百五十三藏府东书园殿鼎革时石几沦缺顺治甲午洮岷道扬州陈卓补刻复成全璧然神明不备视初搨径庭矣乙卯平凉逆焰及兰靖逆奋威二将军自河西来军于龙尾臯兰之间攻城不下贼欲破石为礟伪知州徐某力救得免今移置州学有张尚书鹤鸣王尚书铎宪王父子四跋云进西岳赋表杜甫进封西岳赋表有云维岳授陛下元弼克生司空按旧书纪天宝九载正月羣臣请封西岳从之二月辛亥西岳庙灾制停封二月右相杨国忠守司空天雨黄土霑于朝服杜所谓元弼司空谓国忠也国忠以椒房进夤縁三公天下知其非据而甫独引大雅甫申之词以谀之可谓无耻他日作丽人行又云慎莫近前丞相嗔乃自为矛盾杜固诗史其人品未可知顾自许稷契亦妄矣蔡状元诗庚戌状元蔡崑旸公车过淮安谒山阳令邵某邵其乡人也批其名刺云查明回报蔡怒而去至京遂状元及第题一絶句于扇寄邵云去冬风雪上长安举世谁怜范叔寒寄语山阳贤令尹查名须向榜头㸔蔡后官春坊中允假归卒指掌图东坡先生指掌图于五代之君书法各异于梁曰梁太祖朱温于唐曰后唐庄宗讳某于晋周曰晋高祖姓石氏名某周太祖姓郭氏名某字仲文于汉则曰汉高祖睿文圣武昭肃皇帝姓刘氏名某岂非以五代惟后唐及汉得国差正而异其书法耶郭周七国条下书放钟离谟归江南按史钟谟𫝊但云其先会稽人不言本姓钟离离字岂误书抑衍文耶罗鄂州宋罗鄂州愿古文南渡后第一为朱文公所推重其尔雅翼后序通篇用韵尤属竒剏宋文宪公序鄂州小集因效其体亦韩文公志樊绍述之意然竒崛出鄂州下矣二内禅颂宋高宗绍兴内禅罗愿端良作帝统孝宗淳熙内禅王子后才臣作内禅颂皆仿典引贞符之体帝统有云神器大宝一朝可付十世必复留无嫌久报无移德俾我太宗之志获明于二百载之后又云选世至七复遇厥圣还之于宸极大统以正颂中有讽葢深致不满太宗之意此文似在王作之右近梁谿顾修逺撰宋文选止取王颂而不载帝统岂未覩鄂州文集耶避讳当改正古今避讳有沿袭不改者如秦始皇讳政以正月为征月晋避司马昭讳乐府以昭君为明君唐祖讳虎改虎林为武林吕后讳雉以雉为野鸡武后讳曌以诏书为制书鲍照为鲍昭杨行密据扬州州人改蜜为蜂糖钱元瓘据浙浙人改一贯为一千之类皆当改正西施程良孺读书考定云管子小称篇毛嫱西施天下之美人也自管子至呉越二百一十三年矣如果一西施不应先及相䑕鼫䑕诗相䑕孙奕云相地名陆玑云河东有大䑕能人立交前两脚于头上跳舞善鸣按地志相州与河东相邻荀子鼯䑕五技而穷本草广雅皆谓蝼蛄一名鼫䑕易晋如鼫䑕孔颖达正义引蔡邕劝学篇云鼫䑕五能不成一技荀子云云竝为蝼蛄也蜀恙泥妍媸尔雅释山独者蜀蜀虫名好独行无恙恙亦虫名风俗通云恙毒虫也春伤人神异经北大荒中有兽咋人则病名曰㺊㺊恙也如泥泥亦虫名妍媸皆虫名妍萤类身有光采蚩形蠢蠢然也魏南阳毕万之魏今蒲州之永乐镇非大名元城也韩愈之南阳今修武之南阳非南阳邓州也汉书地理志修武应劭曰晋始启南阳今南阳城是也秦昭纪魏入南阳以和白起𫝊攻南阳太行道絶之张仪𫝊魏絶南阳皆是䣜酇菽园杂记酇有二音一则旰切一才何切才何者县属沛国萧何初封邑则旰者县属南阳萧何子孙所封也读书考定萧何封䣜侯今世家作酇侯字相似之误也䣜才何切孟坚泗水亭碑文昌四友汉有萧何叙功第一受封于䣜古今字韵全书䣜酇二字竝见十五歌注云䣜县名在谯郡或作酇酇本音鹾前汉书功臣表酇直音赞史记功臣侯年表并同索隠曰酇县在沛方以智通雅云当时在南阳今在襄阳之光化者萧何封邑也沛县之酇本作䣜音嵯今在考城县汉地理志载南阳酇县侯国不言沛之䣜侯国非其明验乎升菴弱侯定以沛䣜为何封邑而云师古无据者谬也按䣜酇两音自是两字菽园混而一之读书考定主沛之䣜与杨焦旨同以何起沛封必近之而以班碑为据通雅则以师古注为据南阳萧何封邑音酇本春秋阴国唐为怀州阴城县有何庙高后封何夫人同为酇侯小子延为筑阳侯酇与筑阳同𨽻南阳郡也二説正相剌谬至沛郡之酇应劭音嵯师古曰此县本为䣜应音是也中古以来借酇字为之耳读皆为䣜而莽唿为赞治则此县亦有酇音然功臣表元符三年共侯庆以何曾孙绍封酇不言别是一酇菽园之説未知何据又按刘肃唐世説云凡封功臣多就本土张良封留是为成例按班固泗州亭碑云云汉书班氏所修泗州碑孟坚所作何须穿凿更制别音此驳师古注与杨焦二説同王苹歴城秀才王苹字秋史少年能诗颇清拔絶俗常有乱泉声里谁通屐黄叶林间自着书黄叶下时牛背晚青山缺处酒人行之句苹师田中丞漪亭而友呉徴士天章丙寅秋寄诗于予予偶以书寓巡抚张中丞南溟言苹之才中丞特召见引之客座且赠金焉苹之才中丞之谊皆尘中所少故记之月泉吟社宋末浦江呉渭倡月泉吟社赋田园杂兴近体诗名士谢翺辈第其高下诗𫝊者六十人清新尖刻别自一家予幼于外祖邹平孙公家见古刋本后始见琴川毛氏本常徧和之窃谓臯羽所品高下未尽当意因戏为易置次第如左春日田园杂兴第一名子进第二名魏子大第三名全泉翁第四名山南隠逸第五名蹑云第六名仙村人第七名方赏第八名高宇第九名俞自得第十名槐牕居士十一名东湖散人十二名徐端甫十三名仇近村十四名陈希邵十五名子直十六名司马澄翁十七名陈纬孙十八名闻人仲伯十九名君瑞二十名田起东二十一名罗公福谷音谷音二卷元清江杜本清碧所辑其人皆节侠跅弛之士诗亦岸异可喜常疑清碧自撰託名于人及得其清江碧嶂集观之殊庸肤无足取与所辑迥不类谷音吾友施愚山为湖西监司时亦尝刻于临江韦苏州李元宾集有代人上韦苏州书二篇刺韦褊急躁露殊不类其为人今録于左月日于法司上书郎中阁下彛不耽书嗜酒已至于老东西南北无立锥之地窃以阁下有经济之器因敷小人直戅之性非敢失色于左右侥求于去就不图行絓时禁坐贻伊戚惶怖无暇絷维不安仰天椎心收血续泪所言奔鹿触网飞蛾蹈火颠蹷糜排彛何以堪彛知过矣举家十口儿女幼弱寺中侨寄目下絶粒阁下锢彛在此令吏推责反覆忧难词理俱屈衰发一夕如经十秋素来无业只惯饮博罔曾负累以至讯问事过竒喘无祸不有且彛于天下何异株块比于阁下累蝼蚁如国家之事肉食者谋虽鞭之长胡及马腹况中筹之子如何敢及早闻阁下清节玉立洪量海纳军谋在握文藻盈帙中外腾口声归其高彛是用微诚庶彼知己不测阁下以言罪之尝闻不以言废人阁下何必取威于懦夫而后行令且明主有诽谤之木诸侯有乡校之议今主上何媿于禹阁下何短于郑卿伏惟念彛之失寛彛之责使得便当钳口匍匐铃下以救前非则㐲诸忠信越境不敢留也彛死罪死罪又代李图南上苏州韦使君论戴察书文多不具録梦山诗海丰杨梦山宫保太宰有存家稿八卷五言最简古得陶体明人所少予喜其一絶云前年视我山中病落日独骑骢马来记得任家亭子上连翘花发共衔杯予在京师日曾选订其集为三卷谢员外方山刻之黄夫人诗杨升菴夫人黄寄外诗曰归曰归愁歳暮其雨其雨怨朝阳乃黄鲁直答初和甫诗句也见豫章外集诗云君吟春风花草香我爱春夜璧月凉美人美人隔湘水其雨其雨怨朝阳兰荃盈怀报琼玖冠缨自洁非沧浪道人四十心如水那复梦为蝴蝶狂隃糜隃靡墨名后汉书西羌传有隃糜相曹鳯注云隃糜属右扶风今汧阳县也孙豹人诗孙豹人游焦山中流风浪大作舟人失色孙长啸咏诗云风起中流浪打船秦人失色海云边也知赋命元穷薄尚欲西归太华眠孙三原人流寓江都辽宫词莱州赵伯濬尝作辽宫词百首可与周宪王元宫词颉颃伯濬隠居登之松椒山躬耕着书去家五百里终身不归着皇纲録建文年谱平陵城后山丛谈云齐之龙山镇有平陆故城高五丈四方五里附城有走马台其高半之濶五之三上下如一其西与南则在内东北则在外莫晓其理今平陵城故址尚在在歴城章丘界所谓走马台者不可复识矣坡公诗济南春好雪初晴行到龙山马足轻即此地孟子之平陆则在今汶上县此城本东平陵唐齐王祐反县人不从太宗嘉之诏改县名为全节后山云平陆亦讹也终南草堂图程幼洪邸中閲宣和御府所藏摩诘终南草堂图上方横书王维终南峯草堂图九字为道君御书倪元镇题云予读岑参集有归终南草堂诗今摩诘之写是图也岂其赠别之作耶大抵高贤达士于谢政归闲之际不能无咏歌图绘以赠之昔卢鸿有嵩山草堂十图亦犹是也故徽庙标书以便后之览者此幅向为杜南谷先生所藏予得之日夕展对不惟诸品为之减色而吾侪之进取深有借于斯图矣黄子久题云右丞此图与雪谿捕鱼二卷同一笔致而秀婉过之岂其后先之分耶又梅道人呉仲圭紫芝俞和诗各一篇潞王琴故明潞藩敬一主人风尚高雅尝造琴三千张予犹见长安市上售其一有𨽻书中和二字又常仿宣和博古图式造铜器数千枚瘗地中予昔在金陵登𢎞济寺见临江石壁上刻其画兰极工焦山鼎诗焦山海云堂有古鼎一高一尺三寸二分腹径一尺五寸八分口径一尺四寸五分耳高三寸濶四寸二分足六寸一分深八寸二分腹有铭其词曰惟九月既望甲戌王于周宓于图室司徒疑南仲佑惠立中庭王唿史受册命惠曰官司王侧作钖汝𤣥衣束带戈琱㦸缟韠彤矢鋚銮旂世惠敢对扬天子丕显敷休用作尊鼎用享于烈考用周夀万年子孙永宝用此予兄弟手搨属新安程穆倩译本凡蚀二字疑六字阙九字秀水朱竹垞云其曰立中庭按毛伯敦铭文亦有之薛尚功释为立而杨南仲谓古立位同字古文春秋书公即位为公即立则是铭立字亦当读作位也鼎故京口某公家物分宜枋国时闻此鼎欲之某公不即献因嫁祸焉鼎遂入严氏严氏败鼎复归江南因置焦山寺中家兄摹为图赋长歌纪之予亦有五言古诗三十韵记事汪钝翁序之志公碑常白山醴泉寺志公碑唐开元乙卯立文作齐梁体可辨者十之三书法圆劲在欧虞间每行凡七十九字其下多断齾不存其碑阴乃志公像也碑可辨者録于此大唐齐州章丘县常白山醴泉寺志公之碑京大荐福寺奉敕庆缀文沙门𤣥荐福寺翻经院校勘沙门正智寺都维僧道寂建此寺昙花未出庸讵知寂灭之名觉日犹曷尝识苦空之相夫金仪下降舍灵净月之光宝教旁流云之润三车驾化工香不息所以化身周流于别土神于尘沙或十大声闻驻形一方菩萨纳景凉台观背岭以宣慈清辨起未掩白足佛法之月咸王城之舍葢生道境发若不人具谛幢高者与今此醴泉寺者是宋齐经文师即身之菩萨游神境来届兹山栖託巗阿聿修禅寂以为此地𤣥武之分青龙首以开疆据天齐而划野却尚父之居九合一匡齐桓公之霸国尔其常白山者迺摩天地晻映蔽亏抱泉石以娱神出云霞而养性山毛地发名花将软草连芳人绘形胜招提自后七级崇图起舍佉之五层重标战胜之门海目山亭妙相殚于变态虹梁鸟革大壮綵画尘凡香水调八解之风五音之説息心之辈见流注以超昇回面之徒仰幽闗而悟入时逢代属金林玉寥落幽巗我国家灌顶四天纂图千帝以佛乗为象马用道品为城郭八方起塔道形九聚盐情殷佛此精庐通尧日三齐族姓向梵境以翘诚四履仰释天而矫首又属中宗孝和皇帝龙兴汉道入天经周法界去景龙二年歳次子爰有齐州正智寺都维僧仁万俗姓李字道寂慨兹隳坠抗表宗天鉴至诚特赐名否而还泰山灵掩以重开法俗欢康人神一悦初师之行进表也梦乗船上山及翌赴朝所刂无碍岂非兴废定通悬期俶装东上将州三藏义净法师各代高僧天下重德先奉敕于大荐佛寺律以胜縁城在东倍增四降灵五德人天之表名扬宇宙之间圣难神功叵测及将命星发载达京时有身辍絃歌歳即以二月八日亲率合境老幼大会新寺表庆天恩又于之尊卑就列鴈行齐听忽见有醴泉三四尺深浅三尺余色净味甘爰符瑞典挹酌同饮咸觉蠲疴岂不以福圆三灵允答光扬宝滋液金场故上闻垂感有敕改名为醴寺仍更抽入册九僧住持行道自𤣥波再委王题重开日殿赫而昇月宫华而桂满若乃海精勤以齐深戒月澄空密雾禅灯焰室巧避轻风濯之龙洗毗之鸟眼长袪五住逺効四心刷鴈以飞云辔舍生之地续桂有情根轨足方鸣金鼔功不朽流福无穷斯竝先帝之本愿庄严法师幽赞威神之所致也又师游戏生死示俨如亲对即平时所将黒犬亦絫具厥无愿不从迺至有患心痛者但取庙前少土和水服之应时便愈遗形是託神灵保持由是梁寺史传师本俗姓朱氏金城人也少出家道林寺僧俭法师为和上业存禅宋太始初渐彰异迹居止不定饮食无时长发跣足每词同谶记言不虚发应验如神或视通于北分形遍于南国竒怪忽恍不可殚论以天监十三年歳次甲午十二月八日相奄然示终时有异香芬馥特敕厚加殡送𦵏于钟山独龙阜仍于墓所开善精舍敕陆倕制铭于冢内王筠勒碑于寺阴生及其去也以精灵度物哀怜庶类福祚皇王且彼託钟山此依常白彼𦵏龙阜此龙台前王挹风建开善之坟后帝倾醴至今大唐太极元年歳次壬子皇帝御天下之三载凡一百九十九年化化之縁古今无尽明明之德日月弥新其所变现之梗概之衆所未谅恭敬者随时受福疑慢者应念立征事迹繁伙不可备载当嘉声上彻先帝令左台监察御史宋务先亲加检覆八正所以知归一属縁获未曾有复命倍沃天心刺史杨元禧分符北极露冕东藩雨逐于行车仁风随于转扇黄金追鸟迹于上乗想绳宝地动天宫荐瑞香园延光帝载县丞主簿县尉舍羣物扬舲彼岸録事乡等门滋兰芽忠信满于州闾因果于䖍命奉九地荷于津通贝树披春帝王之遗文秩矣金诸佛之正道通矣迷津路菩萨运载之乗行矣之况𤣥天大造充溢于尽空净域鸿縁牢笼于无外昔迦如来垂赞叹之弥勒当表歌扬之偈若稽古训式树碑仍于铭曰义天兆昧优花未披但迷五藴孰辨三伊火宅耀我金仪神足继轨扬㽔有成观方戴表灵开纲燬我宝地坏我金场花残鹭沼烟辍龙香霞标歇灭石径荒凉万㝢乗皇千龄纂帝日月连飞行契念新高精标五门玉墀俶感银舆存欲赴天泉规国德寄诚坟庙传词翰墨瑞醴通流嘉祥允塞重光佛题宸极绀轩加沙先帝圣灵聿资神境冥扶黙赞分形散影既墓彼山又坟兹岭宝铎双振金绳共炳化真身永永功泉天宣闻诸典故镌金镂玉道该缁素式赞王猷净度勒像贤刼刋碑觉路开元三年歳次乙卯二月己酉朔十五日癸亥米太仆研山米太仆友石家藏一研山有七十二峯洞壑竒絶每天欲雨则水出欲霁则先燥太仆以五百金购之明末流寇入京师米氏奔迸以古器数簏寄亲戚家此物遂为一士夫所得又宝一风字砚太仆知六合县时尝入觐北京往返两月余砚墨犹未燥也康熙戊午夏公孙紫来知长葛县行取入都出砚示予为説如此紫来今官翰林侍讲池北偶谈卷十九池北偶谈卷二十钦定四库全书池北偶谈卷二十刑部尚书王士祯撰博罗韩氏女明末广州乱后有周生者市得一袴丹縠鲜好置牀侧衣桁上夜分将寝忽一好女子搴帏惊问之曰妾非人也生惧趋出比晓邻里闻之竞乘侦视闻有人声自袴中出若近若逺久之形渐见姿首绰约若在轻尘曰妾博罗韩氏女也城陷被贼俘掳横见凌逼骂贼而死此袴平生所着故附之以来诸公倘见怜愍为作佛事当徃生净土永脱轮回言讫呜咽衆共叹异乃为召僧礼佛焚袴自是遂絶程职方石臞説章格菴黄州曹石霞崇祯己夘解元癸未进士以文章名世父卒官顺宁旅榇未返万里入滇顺宁有民家生一儿七嵗不言一日忽语父曰楚人曹石霞吾门生也今日至此当往见之家人疑怪不信儿辄自往父母尾之至通衢果有肩舆来者儿从稠人中直前止其舆字而唿之曰石霞吾待汝久矣曹愕然儿又曰此地未可语当至邸舍告汝既至邸儿又曰可屏人阖戸如其言儿南向坐曰我章格菴正宸也一念之误三堕轮回始在豫继在粤在此候汝又数年矣今可随我去乎曹叹讶再拜曰某以父榇未返𦵏间闗万里逺涉南荒未能即从夫子请俟异日儿黙然久之曰然则吾先行待汝耳遂至其家是夕死矣曹赋诗纪异不数月竟卒于顺宁其子以榇归至某郡忽重不可举视其壁上乃有曹入滇时弔洪半石诗洪亦黄人藁𦵏于此乃启洪竁祷于榇前请同归𦵏于是遂行杨职方鄂州説道君画鹰杨职方又言武昌张氏有子妇为狐所媚百计驱之不获一日置酒召客张宣和御笔画鹰于堂上比客去狐夜分始至云几不免妇问之狐曰汝家堂上有神鹰见我即奋欲抟击微项有铁絙将不免矣质明狐去妇以语其夫或谓之曰画诚神物曷爇去其絙狐必不敢复至矣如其言至夕果有狐击死堂下后其家遭回禄共见鹰从火中飞去道州祠堂道州有濓溪先生祠堂近嵗周氏子孙有为诸生逋赋者州守张大成辽东人径诣祠堂枷锁先生像三日见诸弹章比年呉中奏销逋税唐荆川缪西谿诸公名列官戸亦不免云刘云山刘云山常州医也康熙丙午杭州有巨室子某病亟忽有一医到门曰我呉人刘云山也投一七而霍然赠之金不受曰他日寻我于毘陵之司徒庙巷踰月某至常询问庙侧有老人曰云山死三十七年矣顾云山生时信鬼神曾授梦于斯庙之神募地广其祠宇因自为像于神旁尚可识其形容也巨室子惊愕入拜其像宛然哭祭而去陈椒峯记其事趵突泉异济南趵突泉地中涌出三尺许余则方塘漫流清鑑毛发康熙庚戌藩臬置酒邀提督杨宫保忽大雷雨龙首入戸泉涌起丈余水大上诸公急唿骑水顷刻及马腹踣坠而死者数人从来未有之异也陈玉笥济宁陈益修字玉笥恂恂君子也明崇祯末济宁有回回杨生花等素豪猾武㫁乡里一旦欲毁闗忠义祠庙扩其居㕓陈号召诸生鸣于官惩首事者庙得以存及鼎革之际生花挟旧憾帅其党邀陈于天井闸箠之濒死仍以刀刓其睛啖之以矿灰实目眶弃诸野外家人舁归谓必无生理矣至夜陈昏愦中见绿衣神人强之以酒外青内白痛稍差次夜后见一神人以手击其脑后目中血出如注痛良已又次夜见一老妪食以杏李又以羊眼盈把令口吸之比觉双瞳烱然矣生花及其姪朴乘乱为盗族诛去陈事才八月也陈乙酉与弟尚谦同举省试丙戌登第官贵池知县仕至戸部主事予在京师见之锦裙宋绣陆鲁望云瓦官寺有陈叔寳羊车一轮天后锦裙一幅予在金陵游上瓦官寺犹见锦裙所制幡裙绀碧色锦作云龙纹四角缀十二铃焦山枯木堂有宋刻丝观世音像亦竒古六足龟暹罗国进贡有六足龟十枚比至京师止存其三其足前二后四趺趾相连予在主客时见之罗汉予在海陵一士夫家见毘卢国僧号罗汉自言明英宗土木之变始入中国能风雪中裸体而浴一日席上有胡桃罗汉以齿碎之凡数十枚旧住通州之军山以迁滨海界徙居海陵髙邮守某之祖传有小像一轴像上画一老僧相向坐自记此僧名罗汉毘卢国人一日守闻军山有毘卢僧心疑即其人试往谒乃与画上老僧了无差别葢已閲三世百年矣丙丁龟鑑丙午丁未从古以为厄嵗隂阳家云丙丁属火遇午未而盛故隂极必战亢而有悔也康熙丙午冬戸部尚书蘓纳海督抚尚书王登聫等搆死丁未春灾祲叠见彗星出太白昼见白眚出西北经月余是嵗七月辅臣蘓克萨哈诛死吾友程职方谓予欲裒辑前史所载丙丁灾变徴应为一书顷见宋理宗淳祐中柴望所上丙丁龟鑑十卷自秦荘襄王五十二年丙午迄五季后汉天福十二年丁未通一千二百六十载中为丙午丁未者二十有一备摭事实系以论㫁元至正中又有续丙丁龟鑑者补宋元事之阙前人已有此书当考据故明三百年中丙丁事应以续二书之后白乌康熙庚戌六合县民王振家庭树产白乌二督府麻勒吉表进于朝竒姓予在仪曹时见有宛平人碧某者吏误唿作碧其人不应问之云碧音如樊此万姓统谱竒姓通诸书所不载者又任给事云髙密有高姓音閦又禚姓音卓诸城有则姓音支又寿光有鳖姓河南有驴姓吾邑有俳姓壬子典试四川有副榜庹谋音拓明有指挥八通副将九聚近见山西乡试榜有峯姓因姓古铜器庚戌临淄人于古城畊田得铜器数百枚形制瑰异白诸官悉取入藩库无从考其欵识殊可惜也辛亥春京师草场火火烬得石数千百皆有峯峦之形不测其故又明末河南鄢陵人浚城壕得石数百皆有人物须眉宛然或谓恐伤地脉掩覆之后有兵地震定数宋小説载崔公谊为鄚州任丘簿熙宁初河北地震而公谊秩满挈家南归一日宿孙村马铺中风电阴黒夜半有急叩门者云传语崔主簿君合系地震压杀人数辄敢擅逃过河今已收魂岱岳到家速来崔自度必死乃兼程送妻孥至寿阳次日遂卒康熙戊申山东地大震莒州尤甚莒与日照县邻地震之夜凡日照人客莒者皆从崩压中得不死莒人客日照者皆死信有定数己未七月京师地震通州尤甚死者凡数百人梨花渔人㑹稽姜铁夫説其乡近嵗有渔人独居无家室所居有梨花数十树人唿为梨花渔人一夜月明放舟湖中闻岸上有人唿渡移船近之未抵岸其人已在舟中矣视之尼也年可十七八衣缟而姿首甚丽诘所从来不应将及家登岸穿林冉冉而去渔人心知非人明日晚归灯火荧然则尼已先在室中矣渔人稍疑惧尼曰我非人也居湖边某村父母自幼送我为尼今年月日死以与君有夙缘故来相从且君当得佳妇亦须我为作合幸勿讶也自此鸡鸣而去夜即复来如是将一载邻里皆闻渔人室有异香里中某氏有女及笄一日忽有鬼物凭之言祸福多竒中且云汝女病惟某渔人善医且夙缘当为某妇否者死矣其父母惧邀渔人至其家渔人不知所以固辞归迨暮尼复来告曰我与君夙缘已尽当从此辞此女当为君妇祟即我所为君何为耶渔人谊不负心因与盟誓尼感动泣下亦不复强明日渔人以告女之父母鬼遂不至不数月渔人竟卒麟宋荔裳观察説其乡赵鹏程者官彰徳太守府库中有一麟相传明武宗时土人所获误毙之以献于官贮库中赵任满欲取之吏不可乃㫁其一胫携归毛作黄色纹理如刻画蹄通明类黄玊宋常见之庆忌莱人张允恭明天启壬戌进士为南阳守浚河役夫夜宿岸侧闻桥下每夜有哭声共伺之乃一巨鼈因置铁镬烹之忽镬中人语曰勿杀我我当利汝衆惧益烈其火少顷无所闻启视之鼈已死剖腹得一小人长数寸许眉目宛然以献于守携之归识者谓即管子涸泽之精名曰庆忌是也康熙壬子嵗济南人炰鼈亦于腹中得小人如回回状人多见之杨李隋末酸枣邑所进玊李一夕忽长清阴数畆是夕院中人闻空中语云李木当茂帝欲伐之左右曰木德来助之应也不可伐又杨梅玉李同时结实帝问二果孰胜院中人曰杨梅虽好不及玉李之甘帝叹曰恶杨好李岂人情哉又民间歌云河南杨花落河北李花荣杨花飞去落何处李花结果自然成南唐将受呉禅江西杨化为李信州李生连理其亊前后略同又钓矶立谈载武义中童謡云江北杨花作飞雪江南李树玉团枝李花结子可怜在不似杨花无了期与隋謡亦相类记前生同年济宁邵峄辉自记前生为宁海州人纎细不爽后以己亥登进士为登州教官亲至所居里访其子得之为谋生计且教之读书为诸生又自知官止县令及迁呉江县知县遂辞疾归又其妻早卒邵知其再生馆陶某氏俟其髫而聘之复为夫妇河南张给事能记三生事李御史乐安李贡士皆能记前生事此耳目覩记之尤着者万维岳顺天万维岳中顺治丁酉京畿解元康熙庚戌成进士其入学题乃夫子循循然善诱人食饩则博我以文约我以礼丁酉领解首题即颜渊喟然章明年世祖御试题则克已复礼为仁自谓平生与复圣有因缘比庚戌㑹试三书题无颜子语自谓当落第榜发中式房师乃仪制主事曲阜颜修来也丁贞女丁贞女聊城之沙镇人靖难功臣某裔也贞女幼孤无兄弟依母以居及笄母欲议婚贞女曰母老矣又鲜兄弟不愿适人愿终身养母母不能强及母卒从兄某为议婚贞女又不许独处三十余年年五十矣闺范严肃里中人咸称曰贞女堂邑黄中丞七十丧偶闻贞女之名遣聘焉贞女先一日召其从兄语曰明日当有议婚者至吾将许之兄及娣姪辈谩应弗之信也诘旦黄氏蹇修已及门先是贞女缟衣数十年是日乃易色服既许字卜吉𦵏母始于归黄氏犹处子也中外子孙多人待之皆有恩礼东昌人传为美谈魏舎人妾魏舎人纳妾京师甫一月妾病且殆求归母家已而延魏至榻前操呉音曰某前生姑蘓人君前生逋吾五十金今来索偿事毕矣此去当生平阳某氏年十八即中甲科复与君有后缘语讫而逝此康熙辛亥春正月事也莫如孙侍郎退谷先生説昔为祥符令有人发一古冢乃东汉马武妾𦵏处中有石即武为其妾自制志文甚古字画精絶又有香奁一具中贮脂粉皆宛然奁底一小铜印镌妾莫如三字印在孙处碑归张给事文光家今不知所在急就篇有解莫如之句注云汉有毛莫如义臝同年张鹤洲行人尝乘一臝甚爱之康熙甲辰鹤洲以科场事下刑部饘粥不继乃以臝抵逋于人一日过市酸嘶悲鸣堕其新主而逸归张邸稍近之辄蹄啮不已家兄考功为赋义臝行呜唿此臝胜华歆贾充褚渊六臣之徒多矣龙睛呉江金文通公生时母夫人梦人告曰与汝子龙睛将来位极人臣公大拜后萧山瞽者陈生善相人试令相之曰乞儿相也衆骇笑已而至目大惊曰此龙睛也当位极人臣衆乃服能改斋漫录载陆农师言曽鲁公得龙嵴王安石得龙睛追写真宋宪使荔裳幼失恃每忆母夫人形容辄泣下呉门某生者自言有术能追写真人殁数十年皆可得其神似乃令设坛净室中自书符咒三日陈丹青纸笔令宋礼拜出扃鐍其戸戒毋譁比夜忽闻屋瓦有声已夜分闻掷笔于地铿然屋瓦复有声生乃开戸引视之灯烛荧然丹青纵横笔落地上而纸仍缄封未启启视则像已就宛然如生宋捧持悲泣重酬之生云过六十年则不复可追也蘓谷原逌旃璅言云澶渊宋佥宪敬夫幼失怙不识父形容请方海山人貌之持归家母夫人视之如生悲不自胜世或有此理耳善谑京师有市猾某者本骡马行牙人以附黄臕李至巨富一日堂成䜩士大夫壁间有孔窦客疑问之答曰手脚眼也葢工匠登降攀附置手足处宋荔裳在坐应声曰吾有对句矣乃头口牙也合坐大笑又莱人某者以散官居旗常狎一妇妇啮其舌持赴刑部令急骑追之宋适往视戏曰君所谓驷不及舌前定世事莫非前定所云动乎四体有不知其所以然者往予在淮南好观栈道图有兴化顾生符稹工此技妙入毫发予令画绢素屏扇凡十数自为长歌题之复以其一赠姊夫刘大田既而予有入蜀之役同行即刘君也辛亥嵗在京师沈文恪绎堂为侍读以小册索书予为书陆放翁诗云残年作客遍天涯下马邮亭便似家三叠凄凉渭城曲数枝闲澹阆中花擘牋授简相逢晚理髩薫衣一笑譁俱是邯郸枕中梦坠鞭不用忆京华比入蜀宿阆中乃忆前事真诗谶也因赋一诗寄沈葭萌闗外极天涯长忆西园夜鬭茶万事输他前定在今朝真看阆中花曩丁未嵗四月二十九夜梦中得絶句云溪铺翡翠映烟空溪上飞桥落彩虹爱玩花丛忆元相一枝浑卧碧流中既觉不知所谓末句则元微之使东川所赋亚枝红诗也至是过褒城亦騐予己酉奉使淮上过奉髙閲泰安州志至嬴博字辄心恶之辛亥壬子遂连遭浑沂两儿之痛入蜀时过百牢关作一诗怀诸兄结押庐字忽心动曰庐庐居也得勿不祥乎又閲劔南诗有云成都放榜第一人杨姓具庆下怆然有感又心恶之比榜放解元果杨兆龙也心益动时先慈宜人已见背予在万里外未知也昔阮孝绪于钟山听讲母王忽病兄弟将召之母曰孝绪至性冥通必当自到果心惊而返信有是哉工人善琴万厯末詹𢡟举者守颍州偶召木工詹适弹琴工立戸外矫首画指若议其善否者唿问之曰颇善此乎曰然使之弹工即鼔前曲一过甚妙詹大惊异诘所自工曰家在西郭外往见一老人贸薪入城担头常囊此因请观之闻其弹心复悦之遂受学耳詹予以金不受曰某贱工也受工之直而已又曰公琴皆下材工有琴即老人所贻今以献公果良琴也詹乃从竟学一时琴师莫能及卢昭容古月头陀歙人胡姓名明勲字半菴顺治丙戌居京口两膝忽患疡痛入骨髓数日宛成人面眉目口鼻皆具易医一百三十余人濒死者数矣辛卯十二月七日疮忽人言曰我梁时卢昭容也子害我于洛阳宫今日报汝医何能为诣佛懴悔可耳既甦即谢医发愿书经书水懴至九卷遂杖而起终三十六卷复闭闗书法华经华严经各一部遂能行又书湼槃经金光明经心地观经报恩经金刚经凡五百万字疮竟愈后在真州有降乩者书卢昭容邀半菴与㑹自画生时像首饰鳯髻衣宫衣问半菴洛阳宫相见今似否胡为悚然胡天启中官中书舎人尝收左忠毅公骸骨云义虎汾州孝义县狐岐山多虎明嘉靖中一樵人朝行失足堕虎穴见两虎子卧穴内深数丈不得出徬徨待死日将晡虎来衔一生麋饲其子既复以馂予樵樵惧甚自度必不免迨昧爽虎跃去暮归饲子复以馂与樵如是月余渐与虎狎一日虎负子出樵夫号曰大王救我须臾虎复入俛首就樵樵遂骑而腾上置丛箐中樵复跪告曰蒙大王活我今相失惧不免他患幸导我通衢死不忘报虎又引之前至大道旁樵泣拜曰蒙大王厚恩无以报归当畜一豚县西郭外邮亭下以候大王某日日中当至无忘也虎颔之至日虎先期至不见樵遂入郭居民噪逐生致之告县樵闻之奔诣县㕔抱虎痛哭曰大王以赴约来耶虎㸃头樵曰我为大王请命不得愿以死从大王语罢虎泪下如雨观者数千人莫不叹息知县莱阳人某也急趣释之驱至亭下投以豚大嚼顾樵再三而去因名其亭曰义虎亭宋荔裳作义虎行王于一作义虎传纪其事客氏刺顺治己亥在京师于慈仁寺市见鬻故书者卖一敝刺大书客氏拜三字寳应朱国桢以三钱得之赋客氏行予笑曰使当天启时此一纸过诏㫖逺矣驨先太师公曾于塞上得马一角按尔雅驨如马一角注元康八年九真郡猎得一兽大如马一角角如鹿茸即驨也王㑹图有俞人之虽马注虽马一角来阳伯来阳伯三原人神于医尤多技术常使人脱靴胫随之长几丈许靴亦如之尤精女红官呉中时刺绣之妙呉中闺阁无能及者来三原人万厯中进士官至布政使啖石仙人煑石世但传其语耳予家佣人王嘉禄者少居劳山中独坐数年遂絶烟火惟啖石为饭渇即饮溪涧中水遍身毛生寸许后以母老归家渐火食毛遂脱落然时时以石为饭毎取一石映日视之即知其味甘咸辛苦以巨桶盛水挂齿上盘旋如风后母终不知所往周府驯虎先祖方伯公为河南按察使时周王府有驯虎日惟啖豆腐数斤勐虎如此何异驺虞杨世荣杨世荣者汾阳人以鬻器为生夜梦人告之曰汝富贵至矣觉则身忽长二丈余一衣须布十八疋每食啖一烝羊用一鐡鞭重百六十斤邹平张方伯时知县事录为民壮后迁宁武道以之自随㑹流贼乱每步战杀贼贼皆披靡以积功至参将鼎革后不知所终金蟇先太师旧有金虾蟇一枚崇祯辛未溃卒陷城一贼得之置腰间辄爬其腹如是者数四贼怒击破之有白气冲天而去刘张二仙刘吏部公㦷刘先生传云刘任字𢎞父颍川人生而一瞳子正方登隆庆丁卯贤书尝着唐巾衣浅红窄衫乘骏马挟弹林薄间一日谓家人曰仙伯期我海上某日暂还题一诗有明白来时明白去君看直北起双凫之句遂瞑后十五年有故人从燕中来者云见先生书一诗于西山兰若僧曰日者一先辈畱此亦时时往来寺中问其状则先生也迟寺中数日待之不复至矣又同里张葵孝亷者发长等身无一茎异七嵗时读书楼上忽一黄冠来告曰从吾步空下即仙矣葵有难色黄冠叱之即能步空下居城东十里许一日有道士服过之者曰吾望气而来乃子耶幸勿堕落遂别去然张竟无他异鸠食麦康熙癸丑吾邑旱东山曹村有鸠千百成羣食麦近羽孽也蟙䘃砚张华东公崇祯丁丑三月游泰山宿大汶口偶行饭至河濵见水中光芒甚异出之则一石可尺许背负一小蝠一蚕腹下蝠近百飞者伏者肉羽如生蚕右天然有小凹可以受水下方正受墨公制为砚名曰多福砚铭之云泰山所钟汶水所浴坚劲似铁温莹如玉化而为生生百族不假雕饰天然古绿用以作砚龙尾继躅文字之祥自求多福尔雅蝙蝠服翼郭璞注齐人唿为蟙䘃因又名之曰蟙䘃砚公门人刘文正马文忠夏考功髙中丞诸公皆为铭赞亦竒物也荆州镜寃荆州有某氏子素亡赖一日于后圃筑墙夜梦一美女子前拜曰妾在地下数百载矣修炼将成明日大刼惧不可逃惟君救之妾胸前有古镜一枚君慎勿取但为妾复掩其藏誓报厚徳觉而厯厯能记明日集畚锸掘地未丈许果得一棺发之中有女子古糚靓服颜色如生胸前有镜方圆数寸寒光射人毛发某忆梦中语欲掩之其仆曰镜必有异第取何害某遂取之女子忽化为灰烬某骇甚遽掩其棺是夜复梦女子泣告曰吾炼形已成为汝所败然自刼数应尔于汝何尤汝但珍䕶吾镜吾当福汝某遂寳镜䖍奉之镜时时有声一旦女子来曰杨相公开府江陵思得竒才共济此功名之秋也试往军门献䇿吾当助汝时武陵杨相国督师驻荆某信其言遂往上谒杨公与之语某谈兵料敌髙议纵横不可穷诘公竒之延致幕中每有戎机辄与㕘决将闻于朝官之一日某以小过箠其仆仆竟死方在幕府不知为计女子忽至曰无伤也君但请暂归休沐舆尸以出吾能䕶汝如其言至辕门忽舆中血出如注军校辈惊视之得仆尸驰报府中召某问之但云罪当死既而语以兵事亦懵然不复能对公怒究其故某始对以女子所敎已都不知今镜尚在公命取镜镜忽作大声飞去自是女子不复至矣某竟瘐死狱中郑礼部次公在成都説池北偶谈卷二十池北偶谈卷二十一钦定四库全书池北偶谈卷二十一刑部尚书王士祯撰每牛虽马菌人竫人予在礼部见荷兰所进西洋小牛异之考王㑹图所载有数楚之毎牛注毎牛牛之小者王㑹图又有俞人之虽马注虽马一角大者曰麟按尔雅驨如马一角不角者骐大荒南经曰葢犹之山有小人名曰菌人东经有小人国名靖人或曰竫人银杏树观音像辛丑壬寅间京口檄造战舰江都刘氏园中有银杏一株百余年物也亦被伐及工人施刀锯则木之文理有观音大士像二妙鬘天然衆共骇异乃施之城南福缘菴中时蘓州瑞光寺有观音像亦大木中文理自然结成之唐童子松江唐童子勲五嵗而瞽年十二诗多可诵其先有汝询字仲言者亦瞽而能诗尝註唐诗传于世周宿来赠童子诗云家风师旷逺家学卜商传又永平孟元辅忠毅公子少而失明好读书聴辄成诵尝选唐人诗五十家亦竒人也体香先考功西樵于癸丑七月廿二日以哭先淑人不起属纩时口鼻中作栴檀莲华兰蕙种种异香凡三日夜益都髙木王予从姊之夫孝友忠信人也以康熙甲寅春捐馆病革时体中亦有异香此皆予闻见最确者黄须宋范公称过庭录载黄须传即今所传虬髯事也然其间云于汴州见太宗殊纰谬黄须儿曹操唿其子彰而此传李卫公所遇亦称黄须柳耆卿墓仪真县西地名仙人掌有栁耆卿墓按避暑录栁死旅殡润州僧寺王平甫为守出钱葬之真润地相接或即平甫所卜兆也予真州诗云残月晓风仙掌路何人为弔栁屯田普救寺西厢传竒河中有普救寺画墁録郭威宿师河中逾年登蒲坂以望城中愤蒲民固守曰城开日当尽诛之幕府曰若然守愈固矣第告之曰诛守城者余皆免城既开乃即其地为普救寺蒲志云旧名永清院院僧与郭威约城克之日不戮一人因改名普救寺二书大同小异然寺名实始五代传竒假以成文耳神女庙神鸦巫崃神女庙有神鸦迎送客舟陆放翁入蜀恨不及见予壬子冬下三崃至十二峯果有鸦十余往来旋绕以肉食投之即攫去十不失一其鸦比常鸦差小栖絶壁石洞中得食即入洞去天禄阁外史曰嘉陵之墟其鸟曰鸢临溪啄影则孕吐于口而生方密之通雅云嘉陵漾江之口下至巴东皆有神乌所谓嘉陵之鸢指此或谓山乌穴乳即尔雅之鸀三僧坡诗有琴聪蜜殊谓僧思聪仲殊也放翁笔记云思聪大观政和中以琴游权贵间遂还俗官御前使臣仲殊自缢以死参寥尤为坡公所喜政和中老矣亦还俗又墨荘漫录载吕温卿为浙漕屡起大狱复欲网罗参寥参寥本名昙潜东坡改之曰道潜吕索牒勘騐竟坐刑之还俗编管兖州一字字笔记云钱勰字穆范祖禹字淳本皆一字予按古如爰丝房乔颜籕刘乂之类皆一字字也今文士有寳应陶澂字季莱阳董樵字樵二人皆以布衣游于都门初不相识予为介之曰二君非但诗笔相当即一字字亦絶对也二君遂赋诗定交按龙川别志有隋时道士屈突无为字无不为晁景迂一字伯以父见陆务观文集刘敞刘攽兄弟字伯贡父仲原父见欧公所作原父墓志前凉张天钖字公纯嘏见十六国春秋此又三字字也陶一字昭万有太原傅山字青主一字公之佗赵广戴禄赵广合肥人李伯时小史伯时作画常令侍左右久遂善画尤工画马几乱真遭乱为贼胁之作画不肯从斫其右手乃以左手画大士宋南渡士夫家所藏伯时大士多是广笔戴禄者临邑邢子愿先生家僮亦精六书之学与子愿书往往乱真邢与寒家有姻娅之好予幼时多见屏幛间署子愿姓名率戴书也古石刻大梁城西水磨间有人掘地得一石有日月逝酒浆五字乃古篆也周栎园侍郎摹勒以传谓非仙者不能道施愚山有诗记之墨鱼蜀嘉州凌云乌尤山下有鱼曰墨鱼行则噀墨云郭璞注尔雅于此鱼食砚墨所化立春后泛子渔人以灯火照之辄止不去南越志谓乌鲗怀墨而知礼蜀本草图经云乌鲗名海鳔鮹九月乌入水所化不知即此一种否予在蜀见之铁汉和尚铁汉和尚居金陵牛首东峰下独坐数十年尝蓄二猿子自随有所须猿辄解意与龙眠方学士坦菴善特搆一轩方来即居之号曰坦轩和尚化去二猿悲鸣不食死葬于塔侧学士题其遗像云两箇猕猴杖一根献花石上独称尊怪公事事能超脱畱此赃私误子孙驸马懒真子云御马之副谓之驸马杜预尚主武帝拜镇南大将军给追锋车第二驸马吾乡有为尚书子壻者与妇兄同赴京师一日向友人诉廐吏云妇兄马肥吾马独瘦友人笑答曰彼正马也君驸马耳那得一例合坐大笑此虽戏语深合故实厚葬薄𦵏秦始皇穿治骊山上具天文下具地理汉文帝遗诏霸陵山川因其故毋有所改二君之贤愚人皆知之乃亦有相反者宋寿州张侍郎抚州晏丞相俱𦵏阳翟相去数里有盗发张墓得金寳珠玊甚多遂完其棺榇揜覆其穴继发晏公墓无所有器皆陶甓破其棺惟木胎金裹带一盗失望大恚以刀斧碎其骨而出世谓张以厚𦵏完躯晏以薄𦵏碎骨事之不可知如此鸟异益都县颜神镇康熙辛亥冬凫鴈驾鵞之属以千万计飞过城中皆堕地死逺近四山皆满甲寅春复然已而相国沚亭孙公薨于私第公世为镇人二玉玺顺治十七年富阳典史孙某解饷北上舟过髙邮见湖中夜有光令榜人迹之得玉玺水中方四寸六分盘龙双纽辨其篆文汉髙帝大风歌也十二月疏献于朝邓州人丁象煇赋大风玉玺歌又康熙四年十月初八日溧水民耕田得玉玺其文乃人心惟危十六字亦上于朝青原道场龙眠无可和尚本方姓故明崇祯庚辰进士早以文词知名乱后为浮屠曾住金陵髙座寺刘公㦷见之衣坏色破衲衣行纒束腰居然苦行头陀也最后住吉安青原山青原古道场也明王阳明邹东郭南臯诸先生亦讲学于此住山后有倒荆久枯忽发三枿㑹施愚山分守湖西讲学白鹭洲与之往来青原宗风一时复盛冰山康熙戊申予邑北锦秋湖中冰立如山髙可数丈许巖洞林峦皆具千峰万壑宛转闗通逺近走观之入其中者如在深山而表里洞彻类晶玉旬日始消异鸦邑东北耿氏墓林中有鸦一只碧色饮啄自异不与羣鸦为伍亦不见其蕃育人往往见之按唐书滕县有羣鸟嗛柴为城中有白乌碧乌各一又城东旬召店有白燕二居民家井中皆康熙十二三年间事昭烈券献贼破荆州时民家有汉昭烈帝借富民金充军饷券武侯押字纸墨如新见绥宼纪略蜀府鬼献贼据成都以蜀王府为宫所居人鬼相触一日闻后殿有歌吹声自往视之见有数十人手持乐器而皆不见其首大惊仆地乃移居北城楼不敢入宫马岱后黎州土司马金者蜀汉将军马岱之后张献忠在蜀以金印招之金得印掷之地誓衆拒之金时年十六未几卒张储张储字曼胥南昌人大学士位之弟多才艺医卜星相堪舆风角之术无不通晓万厯间游辽东归语人云吾观王气在辽左又观人家𦵏地三十年后皆当大贵行伍闾巷中儿童走卒往往多王侯将相天下其多事乎人以为狂既而其言果騐储年七十余卒其外孙夏吏部抑公云孝芝洛阳吕忠节公撰孝经大全三十年至崇祯十三年庚辰告成梦神人钖以丹篆又袖出一物如黒饴倐生二白角化为黄羝羊约七八寸优游草际谓公曰此孝芝也明日果有芝生庭中凡十八茎剷者误去一茎明日复生説者谓应十八章之数云公自作孝芝记十具牛王景略临终托其子皮十具牛为治田之资不为求官亦葛侯八百本桑之意今江淮以北谓牛四头为一具俗语亦有所本寿冢梁国儿仕姚秦封平舆侯尝于平凉自作寿冢将妻妾入冢饮䜩酒酣升灵牀而歌八十余乃卒可谓达者近淄川髙侍郎念东亦自作生圹时与友人唐翰林济武饮酒赋诗其中徳州程工部正夫自作一棺题曰休息菴自作铭刻其上酒酣便即偃卧有诗云版屋萧然密四周愚人息矣圣人休百年恍惚真疑梦万事纷纭已到头广栁何时催去驾猗兰此夕咏闲愁相烦雅客来欣赏莫待遥怜土一丘千里人南燕慕容超时髙句骊献千里人十人毕尚书淄川毕白阳先生明崇祯初为戸部尚书精心㑹计为时名臣时练饷新饷诸项日增台諌多归咎司农一言官以亢旱上疏有烹𢎞羊天乃雨之语先生笑谓人曰此非烹𢎞羊直是要烹白阳耳谑语王完虚中丞明万厯甲辰进士好诙谑初仕为邹平知县县与章丘接境一日与章令某相见令问足下以何年生对曰乙亥因问章令答云亦乙亥王笑云某是邹平一害兄便是章丘一害排调同年薛给事以才气自许常在淮隂酒间谓予云子文士耳异日终依我幕下予答曰恨吾子非严郑公耳汪苕文亦有诗调之云十载雕虫稍擅名未曽缚袴学长征他年若得登三事但取萧郎作骑兵引经德清陈端菴顺治己丑进士筮仕为新城令性仁厚毎杖人辄对之泣有王生者宅为人所夺久不给直讼于官陈不能决第好语曰毛诗云维鹊有巢维鸠居之王秀才独不能作鹊耶闻者笑之士大夫南史纪僧真得幸齐世祖请于上曰臣出自武吏阶荣至此即时无复所须唯就陛下乞作士大夫上曰此由江斆谢瀹我不得措意可自诣之僧真承㫖诣斆登榻坐斆顾左右曰移吾牀逺客僧真丧气而退告上曰士大夫固非天子所命六代时士大夫之重如此两周盘龙刘桃枝萧齐时两周盘龙一奉叔之父于淮阳大破魏军一徐州民与建康僧法智作乱为王元邈所诛南北朝两刘桃枝一北齐人洋湛间多拉杀诸王大臣在凉风堂杀斛律明月者一陈威卤将军克齐胊山城程蘓谑语元祐初司马公薨百官方有庆礼事毕往弔伊川引子于是日哭则不歌东坡然檀弓卫太史栁荘寝疾公曰疾革当祭必告公再拜稽首请于尸曰有臣栁荘也者非寡人之臣社稷之臣也闻其死请往不释服而往遂以襚之又梁左军将军冯道根卒是日上春祀二庙问中书舍人朱异曰吉凶同日今可行乎异引卫献公以对上即幸其宅伊川何未衷于此栾城遗言载此条则是颍濵事非东坡孙忌语南唐孙忌语冯延己曰仆山东书生鸿笔丽藻十生不及君诙谐歌酒百生不及君谄佞险诈累刼不及君双塔京师双塔乃安禄山史思明所造而刘侗景物畧不载元廼贤易之诗云安史开元日千金搆塔基世尊宁妄福天道自无私寳铎游丝罥铜轮碧藓滋停骖指遗蹟含愤立多时何老菴吾邑东六七里有何老菴何元时人修道于此独居数十年毎夜有蛇虎伴之菴后有积水曰豢龙池相传何老扰龙处虹桥板榕城书肆有虹桥板一片色黝而泽文理坚栗发声清越材中琴瑟云产武夷山中不辨何木也兴化林穆之赋虹桥板行记其事汉人唐人秦人昔予在礼部见四译进贡之使或谓中国为汉人或曰唐人谓唐人者如荷兰暹罗诸国盖自唐始通中国故相沿云尔马永卿引西域传言秦人我丐若马注谓中国人为秦人各以通中国时为称古今不易也真龙石龙宋中丞牧仲説顺治二年在京师见大内所藏真龙全身盘屈贮箧中一角五爪鳞甲如铁长丈余陈宫詹説巖説康熙十四年阳城张侍郎东山家凿石中有石龙一鳞甲头角宛然刻画亦长丈余净池鱼宗弟九青侍讲扶风人家渭水上去太白山二十里云太白一峯直上三十里盛夏雪霰不絶人无能登其巅者惟六月可上上有太白神殿以铁瓦覆之有五池有鸟红色大如雀池有滓秽则衔去之名净池鸟山竒寒无林木鸟兽此鸟亦不知栖止何所也按客座新闻云每堕叶则鸳鸯鸟衔出之红鱼有长丈余者五行陆象山云五行书以人始生年月日时所值晨推贵贱贫富夭寿祸福甚详乃独畧于智愚贤不肖曰纯粹清明则归之富贵福夀曰驳杂浊晦则归之贱贫夭祸易有否泰君子小人之道迭相消长各有盛衰纯杂清浊明晦之辨不在盛衰而在君子小人今顾畧于智愚贤不肖而必归之富贵贫贱寿夭祸福何耶沙随程氏云易以道义配祸福隂阳家独言祸福而不配以道义如此而诡遇获禽则曰吉得正而毙则曰凶故文中子曰京房郭璞古之乱常人也二説可互证常熟三鼎甲常熟南门地名山塘港琴川水经处三鼎甲居第相望中孙扶桑前赵东田后瞿文懿三公胪传年皆三十九尤竒扶桑弟举人旸为予説如此杜氏康熙丁酉山东东昌府馆陶县民妇杜氏年一百十三嵗载县志秦宣太后晏子语国策楚围雍氏韩令尚靳求救于秦宣太后谓尚子曰妾事先王日先王以髀加妾之身妾固不支也尽置其身于妾之上而妾弗重也何也以其少有利焉此等淫䙝语出于妇人之口入于使者之耳载于国史之笔皆大竒又晏子春秋景公葢姣圉人视景公僭者问之曰窃姣公也公将杀之晏子入见公曰色寡人故将杀之晏子曰婴闻拒欲不道恶爱不祥虽使色君于法不宜杀也公曰然若沐浴寡人将使抱背此段问答亦竒姚康伯崇祯时内殿石骤长数寸上以问大学士何文端公何谢不知归问其老友姚康伯康伯曰此璞也中必有玉翌日以对上命剖之果得玊上讶其博物何谢曰臣友姚康伯敎臣也因召见欲授以官不受姚字休那与文端俱桐城人张学士敦复説李频唐诗人李频字徳新睦州人名列唐书文艺传才调集所载中流欲暮见湘烟一篇其作也懿宗时为建州刺史卒见神黎岳郡人祠祀之宋绍兴中封灵显忠惠公后加灵佑善应王再加广济王又加福佑威济信顺王明洪武初改建州刺史之神载在祀典宋真文忠公序其诗今所传棃岳集是也诗人殁而为神未有如频之昭昭者寳蘂江浦周西水兵部名于漆幼不能言然颇能记前世为某邑人所常栖止处广庭中设一几庭前有红蔷薇一丛时时梦到其地七嵗时戏门前有僧过门顾之曰此郎有夙因周应声即能言家人惊喜因令读书一过目如宿习数月徧通经书左国史汉年十四读书山中精舍一日日夕憩溪边石上遇老僧谓曰郎忘七嵗门前相见时耶叩其名曰我寳蘂也闽人周因畱之舍中日夜与论象纬律厯六壬丁甲勾股洞章之术未半载尽通其説濒行复以黄河海道九边三图授之且曰吾数学未传人今当游四方访之又祕语周以十年之内天下必大乱君异代人物也自丙子迄甲申果九年而明亡皆如其言周入本朝以明经谒选人常念寳蘂别时赠诗有元夕灯前寻贾子秋风台下拜邹生之句未详所谓及谒选得房山令上元与僚属䜩于贾公祠问之唐诗人贾阆仙祠也问有子孙乎吏对有贾某者其裔也见以逋税繋狱周令急出之代完其逋是年秋调平谷令抵县日即出勘田畆夜宿山村古庙比晨视其额则邹衍祠也于是悟寳蘂之语一无爽焉周述其学着三才儒要三十卷追尊始祖唐以老子为𤣥元皇帝蜀王衍追尊王子晋为圣祖至道玉宸皇帝沈石兄莱阳沈石兄名迅明崇祯辛未进士官给事中鼎革后家居一日其佣奴鉏田见禾叶上皆有篆书如虫蚀者其文曰沈迅死是年沈祸作举家自焚枣栗白虎通义曰妇人之贽以枣栗腶修枣取其朝早起栗战慄自正也今齐鲁之俗娶妇必用枣栗谚云早利子也义本白虎通而稍讹南宋时太学生斋祭用枣子荔枝蓼花曰早离了也殊可捧腹矣一生七子明天启中大名民家一生七子俱成立毎疾病则七人同之王比部少寓天雄犹及见其第三子云康熙戊申安徽巡抚张中丞疏报歙县民呉士全妻吕氏一产四子同年李望石説顺治中按楚有汉川县民王某妻一产六子按北魏延兴三年秀容郡妇人一产四男四产十六男与此相似郝推官郝某失其名尝为湖广某郡推官一日送直指宿驿中夜坐篝灯倦而假寐恍惚见有白衣女子鍼刺其额惊觉遂就寝既卧又若有刺其股者创甚急唿童子然烛视之果有鍼在左股疑其刺客乃秉烛巡视室中空无所有至屋隅暗处有纬萧障之隙而窥焉见一物如大鸟人立遍体似水晶脏腑皆见见人即前攫急以手中挺逼之遂倚壁上不能起大唿从人破牕而入挺刃交下乃死竟不知其何怪也刘吏部公㦷説林四娘闽陈寳钥字绿厓观察青州一日燕坐斋中忽有小鬟年可十四五姿首甚美搴帘入曰林四娘见陈惊愕莫知所以逡巡间四娘已至前万福蛮髻朱衣绣半臂鳯觜鞾腰佩双劔陈疑其仙侠不得已揖就坐四娘曰妾故衡王宫嫔也生长金陵衡王昔以千金聘妾入后宫宠絶伦辈不幸早死殡于宫中不数年国破遂北去妾魂魄犹恋故墟今宫殿荒芜聊欲假君亭馆延客固无益于君亦无所损于君愿无疑焉陈唯唯自是日必一至毎张筵初不见有賔客但闻笑语酬酢久之设具䜩陈及陈乡人公车者十数辈咸在坐嘉肴㫖酒不异人世然亦不知何从至也酒酣四娘叙述宫中旧事悲不自胜引节而歌声甚哀怨举坐沾衣罢酒如是年余一日黯然有离别之色告陈曰妾尘缘已尽当往终南以君情谊厚一来取别耳自后遂絶有诗一卷长山李五絃司寇有写本云又程周量㑹元记其一诗云静锁深宫忆往年楼台箫鼓遍烽烟红颜力弱难为厉黒海心悲只学禅细读莲花千百偈闲看贝叶两三篇棃园髙唱君试听之亦惘然秦时人辽东医无闾山中有人斸参见毛人长丈许惊而却走毛人招之曰吾非妖魅乃秦时筑长城卒昔同辈数万人今仅七人在耳因问其饮食居处状曰始饥食松栢实渇饮溪水久之不复饥渇矣言已去如飞鸟友人某亲闻之操江宜中丞云又巴山中有白髯叟采樵者尝见之自云唐时人岳仪部石斋説离非女子故友南粤陆汉东孝亷有小砚是南汉刘鋹宫中物有鋹宫人离非女子篆铭卿死子幼此砚不知流落何所石埭令姚六康为予言之姚亦粤人谢在杭谢在杭闽之长乐人少读书邑萧氏园园素多怪异人无敢居者谢不之信一夕坐灯下忽一女子前拜且泣谢叱之女子曰妾负寃久求公申之非魅也妾湖州德清人幼随父客此同行某甲者中表戚也利父囊槖遂杀父恐妾鸣于官司併置诸死今数载矣公异日必官于湖望逮甲穷治扺罪使妾家知妾父子死所父子目瞑矣谢许之戒勿复出为祟自是竟无它是年谢中乡试果筮仕湖州推官抵任后即檄县捕甲至一讯立伏遂抵罪郡人以为神姚礼部曾令长乐为予言如此南江野人蜀张献忠之乱遗民奔窜山谷久之遂为野人南江有二野人能手格勐虎恒擘獐鹿啖之悬崖絶壁腾上如鸟隼虽其家人亲戚招之疾走不顾也岳仪部石斋南江人为予説尼涵光尼涵光江西宜黄人姓邹氏归谭大司马纶之孙其夫椎鲁不知书涵光弃去走京师上书请南迁不报㑹鼎革遂为尼毎谈故明门戸事源流甚晰居寳应朱秋崖曾见之陈百史秀水张侍郎流塞外时一夕召乩仙仙至大书云我陈百史也今为尚阳堡土地因谓诸公可召吾儿来时其子掖臣徙居尚阳家城外张谓城门下钥请俟明日又书云渠今夕饮城内某家往侦之果然比至凡书数百言皆言家事及训诫之语后在辽阳海宁相邸中亦往往见形与谈笑如平生宋齐丘语宋齐丘表请与故呉太子琏絶婚曰非独妇人有七出夫有罪亦可出此与左传人尽夫也之语可为絶对汉碑异姓金薤琳琅所载汉碑碑阴故吏门生姓名有絶异者如韩敕碑有麃充番加亓弓骨孔宙碑有叔如庐薤鲁峻碑敢东乡景君碑羽临水丘中炅立又汉碑阴有弟子门生门童故吏故民处士义士义民又有故修行故午香山门在香山县大海中忽起一石埂广十余丈长六里许首尾相属不㫁如莲之有茎中途瓮城名闗闸踰之抵门则如莲菂畨人依山筑城广袤四五里三面皆临巨浸惟北通地脉一茎耳海中诸峯包裹前十里为十字门如两眉横列而缺其正中又南十里为小横琴塞隘口又南稍折西为大横琴重案也番人之停舶必于湾湾之所在即名澳香山故有澳名浪白诸番互市其中而今之门则旧名濠镜地有南北二湾明万厯中有大西洋人至此乐之遂请濠镜为澳而就二湾停舶久之益自彼国遣衆聚居嵗输税五百金本朝除之番人安其业者已数世所居率依山为楼三层方者圆者三角者六角八角者俱为螺旋形以入其教曰天主其寺曰三吧髙十余丈于屋侧启门戸石作雕镂金碧照耀寺僧曰法王以时集男女礼拜其所奉曰天母名玛利亚抱一婴儿曰天主为耶稣被服珍怪障以琉璃望之毛发生动云汉哀帝时人也寺有风琴其琴铜絃弹之以和经呗并管箫诸乐器藏机木柜聫以丝绳轮牙相错一人转机则诸音并奏有定时台巨钟覆其下立飞仙台隅为撃撞形亦以机转之按时发响起子末一声至午初十二声复起午末一声至子初十二声昼夜循环无少爽前掲圆槃书十二辰俟某时钟动则蟾蜍移筹指某位有千里镜畨人持之登髙以望舶械仗颿樯可瞩三十里外又有玻璃千人镜多寳镜显微镜小自鸣钟自行表以及海洋全图璇玑诸器皆极工巧花有贝多罗丁香禽有五色鹦鹉么鳯倒挂兽有獴短狗其人昂鼻蜷发目深碧不眴贵女而贱男昼卧而夜起男有白黒二种白者贵黒者为奴衣以多罗尼辟支曳髙屐戴黒氊笠相见脱之以为礼腰佩长刀刀着地尺许间有握赤藤者则甚贵中四人而已其女子则华襔寳靥出以锦被䝉其首而跣足不袜其家政女子操之父死女袭其业男子则出嫁女家不得有二色犯者女诉之法王立诛死或许悔过则以铁钩钩其手足血流被体而免之中有议事亭畨目四人受命于其国更畨董市事凡市经四人议衆莫敢违及官司有令亦必下其议于四人者议得当以报闻其行贾之地曰马西以中国丝帛白铅易胡椒檀香蘓木以归且与马西约不得以所产市他国康熙辛未马西背约私与他国市人怒驾舸往所市之国责之马西患之遂相仇杀死者三百余人市道中絶稍西曰小西洋去中国万里半年始至所产有碧琉璃诸器极西曰大西洋去中国九万里三年始至往者以其太逺祗就旁岛迁贩未尝亲至其地也番舶之出以冬月冬月多北风其来以四五月四五月多南风既出则中黒白鬼一空计期当返则妇孺遶屋号唿以祈南风亦辄有騐其舵工素与海习虽卒遇飓母浮椒亦万不失一云右见龚兵部蘅圃珠江奉使记池北偶谈卷二十一池北偶谈卷二十二钦定四库全书池北偶谈卷二十二刑部尚书王士祯撰银瓦寺古镜谢郎中方山言明末德州修河堤于银瓦寺前地中得古镜一规制甚小照见隔城楼阁塔寺人物往来纎毫毕具寺僧深匿之今亡短人田少司寇漪亭言德州兵器库自明季扃鐍久顺治初有司开视之于室奥壁下见一短人身才尺许形如老翁徧体有毛左膝长跪左手垂而拳右足履地右肘拊膝而手承颐须发皓白攒眉闭目若悲苦之状顷之雷电绕屋失所在崂山道士崂山又名劳山在即墨界山中多一二百嵗人有髙密张生者读书道观观有老道士形貌怪丑执樵蘓之役张意忽之一日买二牛其家去山百余里苦无人遣送方踌躇顷道士忽谓张曰君似有所思得勿以牛故耶吾为君送之张异其言逡巡已失牛比归问家人曰某日某时有道人送二牛至忆其时正立谈顷也自是知非常人颇礼之又一日张为其徒説周易道人从牕外听之唿曰君所述皆俗説试叩之名理出人意表生受其学遂以説易擅东方一日薄暮大雷雨震电张闭门从牕隙中见天神数百辈围绕道士房如作礼状惊愕不敢喘息比达曙雨止开门视之道士门已反鐍寂无人矣是夜山中道观数十百处皆见道士焉宋孝亷数学云间宋孝亷幼清副都御史直方父也精数学直方生时预书一纸缄付夫人曰是子中进士后乃启视之至顺治四年丁亥捷南宫开前缄有一行字云此儿三十年后当事新朝官至三品寿止五十后果于康熙丙午以宗人府丞迁副都御史至三品明年丁未卒官年正五十也又尝与淮南白孝亷同年友善白亦精数学一日晨起谓夫人曰今年九月某日白兄当死渠无子我当渡江取别为治后事遂买舟渡江比至白已候门迎笑曰我固知兄今日必来相送遂闭门相对痛饮数日至期白无病而逝先生为治后事毕乃归归谓夫人曰白兄事已完吾明年三月亦当逝矣如期而卒宋有九籥集如稗官家刘东山杜十娘等事皆集中所载也张谷山张谷山颍州人日与小儿嬉戏人不知其有道者也张有表兄客蓟州一日除夕嫂方制馄饨祀先念夫而叹谷山在侧曰嫂无忧吾为嫂今日一至兄所请寄馄饨为信颍去蓟二千余里日未移晷已返云适至蓟见兄亡恙嫂笑其妄谷山探怀出家书及夫昔所絮衣云此岂妄耶自是人始惊其神异后入武当山不知所终遗二陶器盛夏盛肉不腐此与万回事相类刘公㦷吏部説陶松云陶松云者居呉江自谓少时遇许旌阳谓曰吾弟子三十余人皆在下界汝其一也今命汝以度人为功行汝其慎之常有一士夫徃谒陶求养生术陶语人曰此人不久当死安望长生问其故云凡人作亏心事一事则神缩一寸今观此君神才数寸耳竟如其言李神仙利津李神仙者占卜射覆多竒中霑化李吉津宫詹在京师一日问李前程事李书一聫云洗耳自同髙士洁披襟不让大王雄后半载宫詹以建言流徙出闗途次永平有一秀才迎道侧具刺自言贫苦求资助视其名则髙士洁也大骇叹及出闗一守备王姓素受宫詹恩闻公至逺来相送因为诵前诗及第六句王骇曰雄即某小字也李公太息以为定数不爽如此至康熙元年诏许生还李公一日偶举此事语长洲尤太史展成尤又骇曰此诗乃某昔年戏作论语诗中之一也李今已老尚往来燕赵齐鲁间洞庭神宋牧仲言其乡梁中翰奉使西粤时道出洞庭风日晴明唿风而渡忽雷雨骤至云气昼晦舟中人共见一神人美须髥戴乌纱巾骑异兽行水上兽身半在波涛中仅露头角后一人形貌怪伟衔兽尾而行其速如飞去船里许人兽皆渐腾上云雨晦冥遂不复见舟人以为洞庭之神也雷侍御子井研胡菊潭相国尝説其邑雷侍御某为县令时生一子八嵗而夭后复生一子年七八嵗一日晨睡不醒唤久之乃觉自云适见其兄来唿入一山似非人境且赠之诗云三生未了尘凡业一夕初完浑沌胎紫炁台前千刼尽白罗天外百花开正吟末句忽云父母唤汝可去为我致问安好也髙念东侍郎説前知郭学宪福山人兵部尚书君弼先生曾孙言其县人刘某少云游四方余二十年始归明末山东乱诸郡县皆严守御县令召刘问休咎刘云城必无恙守亦得不守亦得然某必死兵令笑曰城既无恙汝但留城中何患刘曰数定矣不可逃也遂辞去至城西一村村人皆避兵他徙刘独止不去适有两人避兵过之刘指东路曰此去直东凡有山林处皆可避即途遇敌骑毋恐必无害两人强之同行不可但云明日觅我骸骨于村西某树下即两君报我矣疾走勿复顾两人不得已趋去道遇铁骑络绎竟免俘执兵去如约访之果死树下矣城亦无恙乃告于令𦵏之地震康熙戊申六月十七日戌刻山东江南浙江河南诸省同时地大震而山东之沂莒郯三州县尤甚郯之马头镇死伤数千人地裂山溃沙水涌出水中多有鱼蟹之属又天鼓鸣钟鼓自鸣淮北沭阳人白日见一龙腾起金鳞烂然时方晴明无云气云梁尚书鄢陵梁尚书官陜西一日按部河州有通官四人迎于道左其一人望见梁公股栗伏地比至称病不谒梁怪之勒令出见一见怒甚即核其交通外彛侵冒军实罪状劾而杀之将服刑告人曰吾死固矣吾少时至一山寺见寺僧饶于赀吾以计杀而掠之今三十余年矣顷望见梁公之貌宛然僧也又一目𦕈吾死固矣尚书从孙曰缉侍御説刘尚书琴鄢陵刑部尚书刘公讱前刑书璟子也性嗜琴尝蓄一蕉叶琴其轻如蝉翼葢古物也一日昼寝初觉见一黄衣人坐而鼓之其声絶妙起视则无所覩矣公自是琴理益精河南乱后失琴所在王祭酒吾郡厯城明翰林王公敕字云芝成化甲辰进士及第第三人诸生时读书卧牛山寺夜见地有火光发之得石匣匣有书二册读之遂能御风出神知未来休咎生平异事甚多尝与僧采枸杞山上僧先下扣门公已先在启扃官河南四川督学试日诸生见销院牕庑各有一公危坐一日见白云一片命骑追之云落地化为石色如雪煑食之其甘如饴曰此云母也行辉县山中忽下舆拜曰丈乃在此令掘地得竒石置之百泉书院又于道左古垣中开视得紫石砚二枚各有鸳鸯一只雌雄相向尝云地如竹筛眼凡有异寳皆可见又采杞僧临终公问所欲曰欲富贵兼之公曰但可作一藩王耳朱书其背曰蜀王比王生第二子背上隠隠有书字尹恭简旻寝疾问之曰有大鹤入室飞旋已而飏去公之神也果然官终南国子祭酒预知死期怛化时四城门皆见公羽衣鹤氅而去如云水道人乡人于良乡道中遇鼔吹从南来视之乃公也王阳明素推服之张尚书鹤鸣为作传先赠司徒公生时大父方伯赠司徒公取公名名之民母鼻子民母嫡母也见汉服䖍注又王伯厚汉制考云始生子爲鼻子仓颉仓颉祠墓在寿光县城西门濒河刘丈和公县人也幼时读书外塾毎往返涉水辄有白须老人负之久之问何人答曰我仓颉所遣迎送公者他日富贵毋相忘公既贵后谒仓颉祠有侍者形容宛如所见遂新其祠墓云靖州鸡鹅靖州观音寺与副将某署相隣一日厨人宰鹅鹅忽飞上寺殿鸱尾僧异之因乞施寺中毎朝夕课诵鹅辄上殿谛听日食蔬饮水而已自顺治中至今二十余年尚在又明季寺有一鸡亦在佛前晨夕听经如是四十年化去一夕见梦老僧曰弟子已往生武冈王府三年后师可来一相视僧异其言及期往武冈郡王生子适三嵗矣不能言见老僧至忽问讯曰别师三载无恙乎僧归纪其事于石有呉君者从军湖南至寺亲见之蠢动俱含佛性信然赵解元赵浮山登州大嵩卫人顺治甲午领解乙未公车入京师居汾阳馆馆中㕔事有武安王神像赵居其侧偶狎一妓其父赵翁曾官通判里居放榜之夕忽梦入一大城有伟丈夫自委巷出揖翁问曰君非赵某耶曰是也曰吾潘姓闗帝下直日功曹也尔子本应今科髙第入翰林以近日得罪神明奏闻上帝且降罚矣顷之鼓乐驺从骈阗而至有神人峩冠盛服手黄纸功曹亟指示曰㫖下矣可俯伏听之翁如言窃视纸上则大书赵作舟三字以朱笔勒之功曹曰君可去矣郎君罪止罚科耳作舟既下第归入门翁诘其故且具述梦中所见作舟悚然后蹭蹬公车者二十四年署东平州学正康熙己未始登第改翰林院庶吉士亲述其事如此异马异牛癸亥在京师见一马索值千二百金通身毛如新鹅儿黄无一茎异惟尾鬛独黒又一马索值五百金通身如雪上作桃花文红鲜可爱又额驸石公家一紫花㹀牛文如海棠色施衔勒走及奔马云得之南中波斯犬尝于慈仁寺市见一波斯犬髙不盈尺毛质如紫貂耸耳尖喙短胫以哆啰尼覆其背云通晓百戏索价至五十金亦宋太宗桃花犬之属也梅异宣城自本朝来科甲久不振康熙己未施侍讲愚山髙检讨阮怀以辟荐孙编修予立茒编修楚畹以鼎甲四人同时入翰林时施园有梅三月复开四花其方位恰应四人所居人以为异梅孝亷渊公绘为图壬戌阮吉士亦入翰林或谓宣城有文昌阁久颓废甫新之五君遂相次入翰林云籖騐京师前门闗帝庙籖夙称竒验予顺治己亥谒选往祈初得籖云今君庚甲未亨通且向江头作钓翁玉兔重生应发迹万人头上逞英雄又云玉兔重生当得意恰如枯木再逢春尔时殊不解是年十月得扬州推官以明年庚子春之任在广陵五年以甲辰十月内迁礼部郎所谓庚甲者葢合始终而言之扬郡濒江故曰江头也然终未悟后二句所指至庚申年八月置闰而予以崇祯甲戌生实在闰八月过闰中秋四閲月遂蒙圣恩擢拜国子祭酒于是乃悟玉兔重生之义谚云饮啄皆前定讵不信夫名龟麟鳯龟龙并称四灵汉唐宋已来取龟字命名者不可胜纪至明遂以为讳殊不可解惟张太岳生时其母梦一大龟入室因名之曰龟后梦神人谓洩天机乃易名蜘蛛塔京师城西慈慧寺有蜘蛛塔万厯中少詹南充黄公平倩书碑平倩躭禅悦与僧愚菴善尝住此寺一日方诵金刚经次一蜘蛛缘案上向佛而俯驱之复来黄曰尔以听经来耶为诵终卷又为説情想因缘竟蜘蛛立蜕化去因以桑门法起塔复书碑记其事云义蜂冢金山有义蜂冢镇江府廨有蜂一筒逸出其王毙羣蜂相揉借争死之不下万余嘉靖中镇江严同知者为立义蜂冢徐尚书养斋作蜂冢歌纪事云羣蜂势方屯主蜂自残折意气许与成君臣义心欲奋秋阳烈摧躯抉股同死君田横门客多如云后人重死不重义奉头鼠窜何纷纷微虫感恩乃至尔吁嗟万灵不如此金山山髙江水寒孤冢苍茫为谁起西园杂记云严名应阶绿雪堂杂言云在北固山杨邃菴阁老表为义蜂冢万孔明成化中万安为相与万贵妃通族为古今笑柄然陈后主时都官尚书孔范与孔贵嫔结为兄妹已前此矣乃知奸邪行事亦有所本谢鳯宋谢鳯康乐之子超宗父也元嘉中为鄞令屡着灵异县人祠之元大德十二年饥有巨艘自南劔运米至鲒亭闻有人招之者曰吾谢鳯也人頼以活至正中宁海贼犯境官军逆战仰见大旗飞扬万骑云合旗有谢字骇贼而奔斩获无数贝琼清江集有谢公庙记懿徽二宗事相类学圃藼蘓载唐懿宗于苑中取石造山﨑危诘屈有若天成又命取终南草木植之山禽野兽纵其往复造屋室如庶人家未及半年竒花异草自然生满宫殿识者以为丘墟之象与宋徽宗艮岳事絶相类木晶门人南阳李鸿尝赠予印章色类栴檀质如玉上作龟纽甚精云是木晶海外产也宋诸相八字宋人小説载蔡京八字丁亥壬寅壬辰辛亥与东京郑粉儿子干支尽同猗觉寮杂记韩荘敏与呉冲卿王禹玉同诣天禄山人卦肆荘敏先云己未七月初九日寅时生禹玉午时生天禄皆云极贵后俱宰相能改斋漫录载曾布八字乙亥丁亥辛亥己亥与章惇同乙亥生章戏唿曾为四亥公又萧注八字癸丑乙丑乙丑丁丑王安石以辛酉十一月十二日辰时生韩绛以辰年辰月辰日辰时生布以大观元年八月二日卒其弟肇以三日卒先后才一日京与祖某父准皆以七月二十一日卒三世同忌日见老学菴笔记何中官勺中志略载𢎞治时中官何文鼎以宁寿侯事忤孝宗死后于宫中常戛铜缸为厉按西园杂钞云孝皇始甚怒既闻文鼎言然之止责置南京闲住郑端简公吾学编余云文鼎素忠直二张褰视御帷文鼎持大𤓰箠之几死泰陵竟不罪文鼎三説皆不同然死而为厉之説非实录相国孙云间某相国之孙某乞米于人归途无力自负觅一市佣代之嗔其行迟曰吾生相门不能肩负固也汝佣也胡为亦尔对曰吾亦某尚书孙也此闻诸董苍水孝亷者贵人子孙不可不知宋三贤八字富文忠公以甲辰正月二十日巳时生蘓子容以庚申二月二十二日巳时生王正仲以癸亥正月十一日申时生李公择孙莘老相善公择卒以元祐五年二月二日莘老以三日先后才一日俱见呉曾漫录左手把笔枣强宋中郎康熙丁未进士工诸体书后知获嘉县忽遘风疾遂以左手把笔其工不减于旧老学菴笔记载陆元长宗室不微梁子辅皆用左手作字胜于右手又赵广以左手画观音大士信有之矣故藩址济南徳藩故宫面南山负百花洲宫中泉眼以数十计皆澄泓见底石子如摴蒱然青州衡藩故宫乱后尚存望春楼及流觞曲池上有偃葢松葢数百年古物予顺治丙申饮于此甘橘绣毬尚数十株后丙午丁未间周中丞另建抚署乃即德藩废宫故址移衡藩木石以搆之落成壮丽甚衡藩废宫鞠为茂草矣放翁记长安民家契劵四至有云某处至花蕚楼某处至含元殿者古今皆然山无僧寺陆放翁云天下名山惟华山青城茅山无僧寺吾乡劳山亦无僧寺明万厯间憨山大师建海印寺于劳山寻为道流所讼谴戍粤东米太仆研米紫来翰林説其大父太仆公知六合县日蓄一古研甚寳惜一日渡江沈于水急悬重赏募善泅者下取之百计不能得但惋惜而已次早将解缆忽有红霞起水面其光烛天公曰必吾研也命舟人于其下索之研果随手出公大喜赏之如格煞风景予在江南时目撃煞风景者四事一金陵桃叶渡顺治初一县令邵姓者建桥其上榜曰利济一青溪长板桥明末为葛礼部寅亮所毁一焦山焦先祠像设作冕旒如王者旁设仪仗一金山筑城垒有镇江孔知府者曲阜圣裔也于诸门朱书干坎艮震等字山有裴头陀藏金洞孔改题曰开山第一洞毎举似人皆为捧腹白帽子张影绣庶常南宫人康熙戊午赴顺天乡试时其父病意不欲往父强之再三乃行是夜宿旅舍梦有人送一白帽子令着觉而恶之自是毎夜必梦心悸欲归而父书至言病良已遂勉终场事归途梦亦如初抵家父已久愈而报人寻至则张领解矣是夕遂不复梦明晨贺客麕至一客忽云邑中自大司马白公后久无冠冕者喜君继之张始怳然而悟白公讳圭前明正统某科解元累官兵部尚书宫侍御泰州宫侍御宗衮初名𢎞宗久困场屋欲更名一夕梦乡前辈林㑹元东城手书一册予之林公字子仁于是更名梦仁是科己酉遂举顺天乡试明年庚戌中㑹元癸丑殿试入翰林改御史名字予兄叔子十余嵗时在家塾一日㑹食有举焦太史姓名为问者或曰此无它亦如魏相字弱翁之类耳兄在末坐遥对曰非也此本考工记轮人竑其辐广以为之弱举坐惊叹以为夙慧老子唐追尊老子为𤣥元皇帝至宋政和中崇奉道教又诏陞老子于列传之首别为一帙尊道徳为大经御制註解令学者与易书等经分习之禁以耳耼伯阳命名其为两代尊奉如此论语䜟论语䜟云孔子读易韦编三絶铁挝三折漆书三灭后世但知韦编一语下二语遂不着又王原叔云颜子读书铁镝三摧风俗通古今注云赵髙用事献蒲为脯指鹿为马郑康成礼器注赵髙欲作乱以青为黒黒为黄今人但知鹿马一语髙僧传载支道林尝养一鹰人或问之答曰当以神俊今人但知其赏马不知其赏鹰惟坡公有支遁鹰马图诗世説郭林宗还乡里送车千乘独李膺与林宗共乘薄笨车上大槐坂观者望之若乔松之在霄汉然世止知同舟而不言同车王延喆明尚寳少卿王延喆文恪少子也其母张氏寿宁侯鹤龄之妹昭圣皇后同产延喆少以椒房入宫中性豪侈一日有持宋椠史记求粥者索价三百金延喆绐其人曰姑留此一月后可来取直乃鸠集善工就宋版本摹刻甫一月而毕工其人如期至索直故绐之曰以原书还汝其人不辨真持去既而复来曰此亦宋椠而纸差不如吾书岂误耶延喆大笑告以故因取新雕本数十部散置堂上示之曰君意在获三百金耳今如数予君且为君书幻千万亿化身矣其人大喜过望今所传有震泽王氏摹刻印即此本也又有持琥珀求售者中有蜘蛛形状如生索值百金延喆谓蛛果生耶曰然然则碎而视之果尔即偿百金否则一钱不直手碎之果有生蛛自内跃出行几上数巡见风化爲水乃立以百金偿之其豪快如此圣泉贵阳城西南有圣泉有贵人至辄沸起验之百不失一滇逆将倡乱云贵总督甘公文焜暨诸大吏一日游泉上泉不沸怪之未几乱作甘死之又陆郏县説孙可望在黔中时有僭逆之志至泉卜之水竟不至可望怒以礟撃之今泉上石栏礟痕尚存蘓文宋时谚云蘓文熟啖羊肉殿帅姚某性饕餮毎得坡公手帖辄换得羊肉数斤故坡有传语本官今日㫁屠之谑杜祁公为相清俭非㑹客不食羊肉按宋时京官日支羊肉钱故云厦门塼刻明季崇祯庚辰嵗有闽僧贯一者居鹭门夜坐见篱外坡陀有光连三夕怪之因掘地得古塼背印两圆花突起面刻古𨽻四行其文曰草鸡夜鸣长耳大尾干头衔鼠拍水而起杀人如麻血成海水起年灭年六甲更始庚小熙皥太平千纪凡四十字闽县陈衎盘生明末着槎上老舌一书备记其语至今癸亥四十四年矣识者曰鸡酉字也加草头大尾长耳郑字也干头甲字鼠子字也谓郑芝龙以天启甲子起海中为羣盗也明年甲子距前甲子六十年矣庚小熙皥寓年号也前年万正色克复金门厦门今年施琅克澎湖郑克塽上表乞降台湾悉平六十年海氛一朝盪涤此固国家灵长之福而天数已预定矣异哉风闻陈衎云风闻二字出汉书尉佗传风闻老夫父母墓已坏削又晋书顾和对王导曰明公宁使网漏吞舟何忍採风闻以察察为政少正陈衎云少正卯其人名卯而官少正也当时鲁郑皆有少正之官列于卿故子产亦称少正按氏族博考云以官为氏者有公正宗正少正正令等葢卯官少正其后列国为此官者子孙因以为氏耳郝氏遇仙霸州郝恭定公母李太夫人戸部侍郎杰之配也孕公时家有盗警夫人仓卒坠楼伤股忽有老妪诣门自言能疗且曰腹中儿当大贵吾并活之先一手摩股久之投药少许骨格格有声遂相属胎竟不堕酬以金帛辞弗受竟去不知所之后公中顺治丁亥进士厯官左都御史工刑礼戸吏五部尚书神黄豆神黄豆产滇之南徼西南彜中形如槐角子视常豆稍巨用筩瓦火焙去其黒殻碾作细末白水下之可永除小儿痘毒服法以毎月初二日十六日为期半嵗毎服半粒一嵗毎服一粒一嵗半毎服一粒半逓加至三嵗服三粒则终身不出痘矣或曰按二十四气服之以二十四粒为度云南赵玊峯中丞王子玠刑部説癸亥地震康熙癸亥十月初五日山西巡抚穆尔赛疏报太原府属地震凡十五州县而代州崞县繁峙为甚崞县城陷地中毁庐舍凡六万余间与丁未山东己未京师之灾相似族望唐人好称族望如王则太原郑则荥阳李则陇西赞皇杜则京兆梁则安定张则河东清河崔则博陵之类虽传志之文亦然迄今考之竟不知为何郡县人殊可恨宋人罢官者多居近畿不归其乡死即𦵏焉子孙亦遂占籍如鉅野晁氏东莱吕氏华阳范氏梓州蘓氏代居京师又如欧阳居颍而𦵏新郑蘓氏居许而𦵏郏后世过庐陵眉州者岂复可寻其彷彿耶此二者至明乃无之鱼石前即墨令周屺公説汧阳县有鱼石如馒头状破之即成两石各有一鱼形鳞鬛宛然以手摩揩之作鱼腥云此山一溪中所产石子尽然溪有鱼石娘子庙求石者必祷之不祷则石皆无鱼也前郏令陆云士又説新昌县有水帘洞洞口出石亦如馒头状人戏云欲得糖者或肉或菜者破之一一逼肖造物狡狯如此叫蛇粤西有叫蛇能唿人姓名应之即死然性畏蜈蚣逆旅主人毎以箧贮蜈蚣客至辄授之令置枕旁云夜半舍外有唿姓名者慎勿应但开箧纵蜈蚣蜈蚣即径去食蛇脑已仍还箧中泰山孝子顺治十年四月泰安州知州某于泰山下行忽见片云自山岭下云中一人端然而立初以为仙及坠地则一童子也惊问之曰曲阜人孔姓方十嵗母病私祷太山府君硕殒身续母命母病寻愈私来舍身巖欲践夙约不知何以至此知州大嗟异以乘舆载之送归蘓公墓郏县二蘓公墓明末剧寇呉宗圣作乱松柏剪伐无余顺治初知县张石只至谒墓下复为封树立碑增植松树千余株题诗云峨眉遥望独伤情树尽碑残野草生莫道荒村烟火絶山家今日是清明是夜梦一青衣曰东坡遣致谢问先生今何在曰在临汝公至彼当相见是嵗七月以事至汝州有青衣欵门遗一卷乃东坡墨蹟蜀冈送蘓伯固之岭南五言诗也青衣忽不见张异之因命工摹勒于石自记其本末如此洞溪物产陆次云洞溪纎志所载物产有絶竒者略记于此风鬼出黔中无形无影能以旋风摄人夜义产蜀之黎州穴生长七尺亦名曰玃路见妇人盗之入穴生子以杨为姓木客产粤洞中衣服举止与人不异在怳忽有无间野婆亦产粤西状如妪陟险如飞遇男子负去求合尝有人刺其腰间得一玉印篆文莫能识黄丈鬼生东粤身着黄衣能为疫疠潜牛居江中能上岸与牛鬭角软入水濡之复鬭其力甚鋭肉翅虎飞而下山食人食已复飞去月山丛谈云䕫州府有鬼物名小神子髙尺余一二十为羣依人以居自景泰间始有之皆异闻也成御史遇仙前御史乐安成公寳慈明崇祯中以疏救黄公石斋谴戍鼎革后隠崑嵛山中一日大雪登絶顶遥见松林中有人僵卧意其冻死趋而视之四面皆积雪无人迹其人衣木叶卧处丈许独无雪见公至蹶然而起曰候公久矣问其年云不记年嵗祗忆少在京师见杨椒山赴西市遂发愤出家学道耳向见左萝石沈周泉二公託讯公起居故候于此问二公何在曰在上帝左右因又言二公毎欲荐公自代沈公云成公正人顾尝疑我今其疑须释成公闻之惘然有间曰昔沈公疏论漳浦遗书及我我不答此事人无知者诚不妄矣道人自言有长生术当授公公曰吾陈人也以速死为幸长生何为道人曰聊试公耳二年后清明日当偕二公候公言毕谢去步履如飞公果以康熙戊戌清明无疾而逝响豆同年李侍郎奉倩言乐安县有孙公者年九十强健如四五十嵗人自言生平惟服响豆毎嵗槐子将熟时辄令人守之不令鸟雀啄落既成实即收作二枕夜听其有声者即响豆也因弃其余如是数易而得响豆所在毎树不过一枚毎嵗服不过一粒如是者数十年矣无他术也池北偶谈卷二十二池北偶谈卷二十三钦定四库全书池北偶谈卷二十三刑部尚书王士祯撰善庆菴老僧颜神镇善庆菴孙文定公香火院也有住持老僧年八十余辛未夏一日早起索浴罢唿侍者曰好语主人吾去矣遂陞座而寂壁间留偈云者箇臭皮袋撇下无罣碍洪炉烈焰中明月清风在惜忘其名矣万嵗古亦有人主自唿万嵗者新序梁君出猎见白雁羣公孙袭下车拂矢梁君援其手上车入庙门唿万嵗曰幸哉他人猎得禽兽吾猎得善言命名左氏𫝊申繻曰名有五不以国不以官不以山川不以隠疾不以畜牲不以器币按春秋诸侯公子卿大夫之名犯此者甚衆沿及汉初犹然如瘈疥疵痤虮虱狗彘掉尾之类见于史汉者不可枚举陆龟蒙小名録序云三代之时殷尚质直以生日名之如太甲太乙武丁是也周以伯仲次之如太伯仲雍叔达季厯之类是也自周以降随事而名之至有黒臀黒肱之鄙羊肩狐毛之异负刍之贱御宼之强杵白籧篨髠顽狂狡不夀不臣皆名不正而言不顺也然则繻之言何据乎东野氏东野志世表载鲁公少子鱼始以东野为氏子宗宗子雷雷子晖弟晞又六代灏弟淳七代缙弟绅十代绘弟纯十四代璋弟珙弟璜十六代辅弟输軏辕三代无此等名必出杜撰无疑独角青牛明时六月十二日御廐洗马于积水湖导以红仗中有数头锦帕覆之最后独角青牛至诸马莫敢先之见陆启浤叔度北京嵗华记葢崇祯年中事也今三伏日洗象亦导以红仗在宣武门西响水闸上明时洗象则自八月十二日始更三日为期亦见嵗华记前定唐人小説记王涯舒元舆兄弟事甚竒老学菴笔记一事絶相类苗刘之乱有内侍秦同老者被命荆楚前一日还行在尚未得对亦死焉又有萧中道者日侍左右忽得罪黜为外郡监前一日出城遂免事皆前定如此南宋国学南宋国学即岳忠武王故第其土地祠在东南隅神即忠武也封号曰正显昭徳孚忠英济侯见梦梁録又云景灵宫即韩蕲王赐宅秦罗子孙説聴载秦桧裔孙某宰汤阴绰有政声毎欲谒忠武祠辄逡巡弗果将及𤓰谓同僚曰少保虽与先世有恶岂在后嗣耶且吾守官无愧神明徃谒何害遂为文祭之拜不能起呕血数升而死事在嘉靖初年魏庄渠提学河南归为所亲言之此与宋御史罗汝楫子鄂州知州愿事全相类汝楫附秦桧劾忠武愿即着尔雅翼以古文名朱子称为南渡第一者也祀王右军同年冯再来刑侍尝着滇考有云初云南未知尊孔子祀王逸少为先师元世祖至元十五年除张立道中庆路总管始言于赛典赤建孔子庙置学舍嵗时率诸生行释菜礼后立道卒官与赛音齐并祠鄯阐城至今血食不絶以王右军为先师固竒且右军生平足迹未尝至滇滇人何为祀之皆不可解蜂分日谢臯父晞发集有粤山蜂分日记云瓯粤之南某山其民老死不知嵗厯惟户养蜂四时旦暮悉候之蜂之分也其日必吉人家无大小贸易皆趣成之事未及办则以待后之分日至于婚嫁兴作皆候焉蜂移之家若邻若仆无逺近逓相报不敢隠有贩者至其地留一年书蜂分之日凡百有竒归取厯验之皆黄道紫微天月德吉曜也其不分者非凶星则常日也物性之灵能通造化如此鬭駞鬭象圭塘小藁有鬭駞赋葢蹄角羽毛之属无不可教鬭者康熈中驾幸南苑观象与虎鬭虎竟为象所毙此又一竒也董宗伯高念东先生书来云昔闻宋直方中丞説董思白宗伯临终时忽索镜自诧作美人相郑刺史祠王玙似字鲁珍益都诸生也康熈元年省父保宁太守玉生归次鳯翔横水西迷失道时方五月暍甚遥见山麓屋宇隠隠出林表策马赴之可五六里至则古木叅天藤蔓纠结渐入阴翳不见曦景猬伏䑕窜栖鹘磔磔惊起丛薄间心悸欲返更误入败垣北得一亭蒿藜没径閴无人迹系马堦楹转入东北隅有堂巍然堂后素壁上题诗灭没不完有云残魂揺逺梦弱骨冷空山又云金刀断织韩香事千载衔寃泣月明方吟讽然疑之顷忽墻下窸窣有声一巨蛇出草间拔刃逐之乃引至别院一室类祠庙室中有塑像绿衣少年衣冠甚古室东西正黒如夜西北隅微茫有物如牀几不敢近稍以刃穴坏牖土石视之天光穿漏则一败柩耳睇其中丰髩纤足女子也虽衣花成土而依稀可辨胸压匕首剪刀出其左脇忆壁间诗殆以此因以土覆其身而出比纡㢠廻出林木日已将夕僮仆方徬徨道左乃觅路东行怳忽见一女子拊心倒行马前既而形随目瞩化身百千投逆旅假寐梦女子来云荷君厚意后十三年再得相见比觉问店主人云郑刺史祠也闯宼以来久为豺虎之窟欲焚其处而未果也然十三年后竟无所遇云造书法苑珠林云造书凡三人长名曰梵其书右行次曰佉卢其书左行少者苍颉其书下行按佉卢虱咤书隋言驴唇也西域有驴唇书莲叶书佛书之妄不必言其长梵而少苍颉亦阴抑儒书如谓宣圣为儒童菩萨之类坠石顺治十三年二月初十日午时宁陵县忽有响声自东北来黒气如斗光芒甚异坠落城中民家其形如石重二斤十四两见总督李尚书报䟽濮阳苏氏濮阳苏氏其先本元蒙古之后至谷原兵侍始以进士起家官至总制以文章名海内其祠堂藏始祖某所用铁槊重百斤至今尚存黄衣人康熈甲子春有刑部笔帖式某素奉神佛甚谨一日忽有旋风起庭际风息见黄衣人衣冠甚伟立庭中唿其名谓曰吾天神也以汝事神甚谨故降汝家可扫除东厢吾居之某焚香拜礼如所言次日黄衣忽问曰汝邻家有病者吾能愈之某𫝊语迎神果即日愈御史迈色者有妹病剧闻而拜求之黄衣曰当为汝查勘良久曰宿业深重以君䖍祷但可迟限三日终不能生也果三日卒已而求者踵至黄衣人谓某曰本以汝善人故来栖止今车马杂沓久且不利于汝吾当去此汝福本薄如甘贫可延夀命慎无妄求若有赢余则促算矣遂去不见汤学士梦左庶子汤潜菴夜梦登高山已陟其半忽一人自后越之先登汤鼔勇继之遂至山巅顾一室空无所有惟壁上悬麻姑仙坛记既觉不知所谓癸亥腊月阁学缺特用右坊王庶子俨斋甲子二月阁学复缺汤遂继擢上官日适某督抚䟽内有蔡姓名经者宛平王相公笑云蔡京宋奸臣胡同其音高阳李相公曰彼乃京字此麻姑仙坛记中所云蔡经耳汤闻之竦然事之前定如此是年六月特擢汤江苏廵抚葢麻姑坛在抚州而蔡经家吴之洞庭也蔡氏状元德清蔡翁者筑室落成梦人持一盘授之盘有四红笺笺各大书一一字后其孙奕琛为刑部侍郎南渡拜相官一品奕琛子启僔国朝康熈庚戌科状元及第启贤子升元康熈壬戌科状元及第皆其曾𤣥也两状元皆生于此宅升元从弟彬辛酉浙省解元人始悟四一字之兆升元生时其父梦一金甲神人持红笺大书悬其㕔事云第一甲第一名蔡升元遂以名之而字曰徴元及壬戌殿试日又梦如前升元及第其父年才四十六见只编德清老人蔡四者以服鹿角胶夀至百八嵗岂即其人耶瓷易经益都翟进士某为饶州府推官甚暴横一日集窰戸造青瓷易经一部楷法精妙如西安石刻十三经式凡数易然后成蒲城王孝斋官益都令曽见之吴汉槎吴江吴孝亷汉槎以顺治十五年流宁古塔二十余载康熈辛酉归至京师相见出一石砮其状如石作绀碧色云出混同江中乃松脂入水年久所结所谓肃慎之矢也又高丽碁子一枚乃砗磲所制又云宁古塔东北二百余里乃金之㑹宁府有断碑尚存书法如栁诚悬顷为一流人所碎碑文可以辨识者有俯瞰阙庭又文学盛于东观云羊马西域种羊或云以皮肉埋地或云以胫骨率用初冬季春未日其详见于异物志剡溪漫笔诸书吴立夫渊颖集有波斯国种羊皮书褥歌又元僧楚石诗自言羊可种不信茧成丝予尝考之不自立夫楚石始也北齐高昂诗陇种千口羊泉连百壶酒朝朝围山猎夜夜迎新妇形诸歌咏其来久矣双槐嵗钞以骨羊草马作对云云南越赕故地之西多荐草产善马始生若羔嵗中纽莎縻饮以米沈七年可御日驰数百里世称越赕骏见唐书赤虾子三都双槐嵗钞云东粤顺德县有地曰夀星塘山水幽胜有物名赤虾子如婴儿而絶小自树杪手相牵挂而下笑唿之声亦如婴儿续续垂下甫至地而灭俗谓蓬莱仙女遗类也诺臯记载昔有姚汪王三姓食都树皮饿死化为鸟都皮骨为猪都妇女为人都皆栖大树即如人形而絶小男女自相配偶在树根者名猪都在树尾者名鸟都在树尾可攀及者名人都左腋下有镜印阔二分其禁有山鹊法打土垄法食其巢味如木芝有术者周元大能禹步为厉术以左合赤索围木斫之树仆剖其中三都皆不能化乃执而烹之周侍郎栎园诗人都拥树形同鸟是也又月山丛谈载广西思恩县近村树杪有二人约长一尺五寸武人装束白竹纒芒屩其行如飞此当即赤虾子之类葢闽粤皆有之准字讳两见宋宼莱公准作相诸司公移讳其名改为准至今相沿不易汴京旧有平准务蔡京为相以其父名准改为平货务又官司公移皆避其名如京东京西皆改畿左畿右然予按求古录载泰安州冥福寺五代后唐长兴四年中书门下牒石刻已用准字唐韵二字竝收准字下注曰俗庄子平中准管子怀䋲与准钩准䋲文子放准寻䋲皆用此字不始宼公也师生同姓名古人同时同姓名者如毛遂陈遵韩翃李益往往有之然不闻师生同姓名也康熈癸丑㑹试今翰林学士张敦复为同考官本房中式举人张英海盐人丙辰㑹试编修马殿闻为同考官本房中式举人马鸣銮河南人吹笛宋人小説记张子韶言闾巷有人以卖饼为生吹笛为乐仅得一饱资即归卧其家取笛而吹如此有年邻有富人察其人甚熟欲委以财千余初不可坚谕之乃许诺钱既入手遂不闻笛声但闻筹算声耳其人大悔急还富人钱于是再卖饼明日笛声如旧此与唐刘伯刍所言安邑里粥饼人匆匆不暇唱渭城事絶相类今士大夫不及吹笛人者多矣青鸾双槐嵗钞有贞鸾烈鸳二诗因忆昔在扬州署中有青鸾二饮啄必俱一日其雄为鹿触死雌日夜哀鸣不忍聴闻数日亦死予感其义作青鸾操念佛鸟唐韦蟾岳麓道林诗静聴林飞念佛鸟细㸔壁画䭾经马按王得臣麈史安陆有念佛鸟小于鸜鹆色青黒常言一切诸佛宋元宪诗鸟解佛经言张齐贤守郡日为作古诗一篇鏊字擀字鏊鱼到切字书曰饼鏊今山东俚语尚然富郑公言太宗既下并州欲乘胜收复蓟门咨于衆叅知政事赵昌言对曰自此取幽州如热鏊翻饼耳殿前都指挥使唿延赞曰此鏊难翻又北梦琐言王蜀时有赵雄武能造大饼毎三斗面擀一枚大如数间屋因号赵大饼擀字亦俚语帨麈史谓野有死麕之诗曰舒而脱脱兮无感我帨兮妇人服饰独言帨者按内则注云帨妇人拭物之巾也居则设于门右佩则分之于左常以自洁之用也古者女子嫁则母结帨而戒之刀圭刀圭字常用之而未有确义碧里杂存云在京师买得古错刀三枚形似今之剃刀其上一圏如圭璧之形中一孔即贯索之处葢服食家举刀取药仅满其上之圭故谓之圭言其少耳泉布错刀皆古钱名风磨风扇西域哈喇赛玛尔堪诸国多风磨其制筑垣墻为屋高处四而开门门外设屏墻迎风室中立木为表木上用围置板乘风下置磨石风来随表旋动不拘东西南北俱能运转风大而多故也耶律文正诗冲风磨旧麦悬杵捣新粳又有风扇于帐房中高悬布幔下多用头发当面设䋲索牵动自然有风不用挥扇也见陈诚西域录笔芦姑熟青山李白墓生芦其形如笔号笔芦绩溪舒頔道原有诗云笔芦萧萧青山巅捉卧瓮人昔见朱竹垞简讨诗云捉卧瓮人选新格初不解及观通志有赵昌言捉卧瓮人格及採珠局格旋碁格金龙戏格等名始悟所谓正德钱于慈仁寺市见正德钱二面幕皆有文如蟠螭状与今制殊异正德又夏国伪年号也钱不知何年所造闫罗世𫝊赵定宇冯具区皆为闫罗王近闻比部张屏公言癸丑秋居保定忽夜梦至一官署堂庑宏壮见有官府衣冠坐于堂上披览文书视之乃先兄西樵也张与先兄昔同官交甚厚因前问此何地君所览是何文书先兄笑曰此非人间我已死为神主此文书察世人善恶耳张云然则我何为至此岂非死耶先兄答君不应死但此地不宜久留当即送归倐而梦觉张时未闻先兄之讣特至京师问之王太史曰西樵以今年七月死矣先兄殁时徧体作种种香当已证菩萨果位然平生忠厚正直死作闫罗王理亦有之释典谓闫罗是嗔相报身先兄以悲愤殁岂其徴乎虚实今墟市之称义取朝实暮虚也宛丘有羲神实罗苹路史注实者对虚之名天文旗中四星为天市其中星多则实虚则耗神农所在人民常实非若虚砦朝实而暮虚也地以实称亦竒犀角刀子周婴巵林载唐牛肃纪闻云牛腾唐郏城令中书令裴炎甥也炎遇害腾谪牂牁建安丞时中丞崔察用事贬官例皆辞行诛殛甚衆腾将见察惧不知所为忽遇一人谓曰公有犀角刀子乎曰有曰甚美授以神呪令见察时但俯伏掐诀而密诵呪七遍无患矣呪曰吉中吉迦戌律提中有律陁阿婆迦呵已而果免其难婴自云崇祯癸酉为县令所罗织庭谳时偶有象牙刀子以代犀刀掐诀诵呪如前亦获免因录之以𫝊于世闗忠义现身袁太常密山言顺治丙申年五月廿二日闗忠义忽现身广东韶州府西城上身凭女墻以右手捋髯时方亭午须眉面目厯厯可睹廿三日廿八日复现举城官民奔走礼拜总督尚书李栖鳯亲诣庙祭焉陆舟朱秋厓云寳应西去十里地曰黎城镇古黎王城也又西北七十里曰张公铺属天长县康熈乙巳二月二日张公铺人见平地中忽拥官舰数十帆樯楼橹毕具船首列羽旗大纛之属仪卫森然所过之地迅如飞鸟迹其过处草木皆靡竟不知何祥也兽种家语曰马十二月而生狗三月而生豕四月而生猿五月而生鹿六月而生虎七月而生虫八月而生淮南子本此魏畧云黄牛羌种孕身六月生广志云獠民皆七月生蜀郡记云诸獠娠七月生葢兽种也博野妇人郭宫庶快圃説博野有一妇人一生不饮食而育男女数人操作与常人无异亦罕疾病云不敢欺今市井俚语云不敢欺亦有所本国䇿秦兴师临周章颜率谓齐王曰不敢欺大国疾定所从出敝邑迁鼎以待命吴道子水陆画平阳普菴堂有吴道子画水陆百二十轴明世宗朝西河郡王城北有隙地𫝊为废寺址其地中间方数尺雨雪不濡中夜常见光怪王令人持畚锸发之五丈许得石函以铁绲二道束其外发之又得钖函最中函以木木函启轴见乃吴道子真蹟也王甚珍之王薨嗣王以乞挥使吕某吕又死其家贫落寺僧以恒直得之此崇祯间事予兄西樵使山右为赋长歌今载集中三西湖粤劔编云恵州丰湖在郡城西人唿为西湖东以城为储胥西南北三方皆羣山为卫俨然与武林相似苏长公曽买此湖为放生池出御赐金钱筑堤障水人号曰苏堤是天下有两西湖两苏堤也颍州亦有西湖坡知颍州谢表云出守三邦辄为西湖之长是又三西湖也天医俗説雷部击人必有天医随之或误击则旋活之近云南府有二人同行遇雷皆殛死其一人怳忽见一比邱坐其旁以手摩其脑曰汝不应死勿虑汝家人寻至矣时有目击者归告二人之家家人皆号泣至至则生矣比邱亦不见宗兄行人尔成説火神武进诸生杨某馆于某氏其人富而豪侈毎夜饮必三鼓一日醉归见馆中灯火甚盛从牕隙窃窥之见案边二烛卓立甚巨有绯衣人据案观书意其杨也明日询之杨对以实早寝未尝夜读然心怪之至夜假寐以伺近三鼓忽有大声𫝊唿排户而入随有二巨烛出地上已而红焰满室仆𨽻杂沓拥一绯衣人至据案而坐取案上书册翻之杨惧而叫唿绯衣人若不闻者将五鼓绯衣者徐起径趋杨卧处衆皆从之忽举牀四脚盘旋室中复掷之空中者数四天将曙又闻𫝊唿声寂无所见矣久之杨始甦起视门户扃鐍如故问院中人毫无所闻也因急谢主人归归数日火大作所居皆烬始悟所见乃火神耳杨后中乡试鸳鸯镜楚人王兰士者尝游江西一日遇风雨投宿古祠遂假寐门忽洞开见翁媪二人入祠直据上坐仆从十许人旁列复有二翁媪扶服入跪其前坐者怒数其罪顾从者鞭之数百跪者哀号乞怜且曰业生此不孝子不敢辞罪祈见释当碎其鸳鸯镜事犹可及也坐者沉吟释之王忽𠻳发声遂无所覩晨起雨霁将行忽有年少持一镜入拜祠下某怪而问之曰此鸳鸯镜汉物也视之背作鸳鸯二头益异之谓少年曰肯见售乎少年不可展转间镜忽坠地而碎少年方惊惋某告之曰汝必有失德坏人闺门事不实相告且有阴谴少年惧吐实乃与里中谢氏女约私奔期㑹祠中镜即女所遗也因语以夜来所见少年大悔恨再拜而去王视其额乃谢氏宗祠也鹿尽心顺治中安邑知县鹿尽心者得痿痺疾有方士挟乩术自称刘海蟾教以食小儿脑即愈鹿信之辄以重价购小儿击杀食之所杀伤甚衆而病不减因复请于乩仙复教以生食乃可愈因更生凿小儿脑吸之致死者不一病竟不愈而死事随彰闻被害之家共寘方士于法内江石壁鱼四川内江县儒学后有石壁甚竒明三百年中衣冠科第甲西蜀顺治末辉县冀应熊为成都知府好作擘窠大书一日至内江谒文庙爱石壁之竒书而鑱诸石石破有清泉一泓鱼十余头游泳其中见风水涸鱼皆化为石自是科甲不振炙輠集载有人以石子压纸或见欲得之酬价二十缗后破之乃有一鱼跃出其中泓然清流也又李后主有小石弹丸置研池中水终日不耗陶谷取之投地石裂中有小鱼跃出死自是研无复润泽矣松顶生兰予门生翰林汤西厓尝于湖南永州道中见古松数万株是宋刺史栁开所植亘数百里有兰寄生长松杈桠间可径丈葳㽔四垂时正作花香闻逺近其地曰竒兰铺草木寄生理固有不可解者驴驹媚座客偶举唐小説霍小玉𫝊中有驴驹媚不知何物按僧赞宁物类相感志云凡驴狗初生未堕地口中有一物如肉名媚妇人带之能媚姓异一两双五六七㭍八九第二第五第八九百皆姓也闻见记载县令妻伍氏县丞妻陆氏主簿妻漆氏事以为笑不过音同耳劔侠某中丞廵抚上江一日遣吏赍金三千赴京师途宿古庙中扃鐍甚固晨起已失金所在而门钥宛然怪之归告中丞中丞怒亟责偿官吏告曰偿固不敢辞但事甚疑怪请予假一月徃踪迹之愿以妻子为质中丞许之比至失金处询访久之无所见将归矣忽于市中遇瞽叟胸悬一牌云善决大疑漫问之叟忽曰君失金多少曰三千叟曰我稍知踪迹可覔车子乘我君第随徃冀可得也如其言初行一日有人烟村落次日入深山行不知㡬百里无复村疃至三日踰亭午抵一大布镇叟曰至矣君但入当自得消息不得已第从其言比入市则肩摩毂击万瓦鳞次忽一人来讯曰君非此间人奚至此告以故与俱至市口覔瞽叟已失所在乃与曲折行数街抵大宅如王公之居厯阶及堂寂无人戒令少待顷之𫝊唿令入至后堂堂中惟设一榻有伟男子科跣坐其上发长及骭童子数人执扇拂左右侍拜跪讫男子讯来意具对男子颐指语童子曰可将来即有少年数辈扛金至封识宛然问曰宁欲得金乎吏叩头曰幸甚不敢请也男子曰乍来此且将息了却去即有人引至一院扃门而去日予三餐皆极丰腆是夜月明如昼启后户视之见粉壁上累累有物审视之皆人耳鼻也大惊然无隙可逸去徬徨达晓前人忽来𫝊唿复至后堂男子科跣坐如初谓曰金不可得矣然当予汝一纸书辄据案作书掷之挥出前人复导至市口惝怳欵梦中急覔路归见中丞厯述前事叱其妄出书呈之中丞启缄忽色变而入移时𫝊令归舍并释妻子豁其赔偿吏大喜过望久之乃知书中大略斥中丞贪纵谓勿责吏偿金否则某月日夫人夜三更睡觉发截若干寸宁忘之乎问之夫人良然始知其劔侠也日照李洗马闻之望江龙简讨云八才子图今世𫝊孟襄阳王右丞辈七贤过闗图皆䇿蹇重戴青箱杂记亦云世𫝊潘阆安鸿渐八才子图皆策蹇重戴其为唐七贤宋初八才子不可得而详也东观余论跋滕子济所藏唐人出游图云此卷据其名题或有弗同时者而扬镳竝驱睇盼相语岂亦于世得意忘象者乎题名云宋之问王维李白高适岑参史白凡六人尤为不伦濮州女子明末山东将乱时濮州民家子周猱头者居负郭之周家村语多清狂人谓不慧一日自城中归过真武庙侧有双鬟女子立道旁树下絶色也谓周曰与君夙縁当为君妇遂㩦至家拜母母疑其踪迹俾子遣之女子笑曰我以夙縁奉天帝命为汝家妇谁能遣我久之事姑孝谨即邻里无不敬爱之周家素贫又值荒歉女子日具食养姑皆丰洁周被役筑城同事者戏语曰同执畚锸能俾君妇治馔相劳乎周归语妇答曰此不难但张帷幕吾自致之如其言果日获饱食一日潜告其姑曰此地不久必大乱不可留也曷避之乃徧辞邻里挈姑与夫担负去不知所徃未㡬榆林贼起濮被兵甚惨果如其言浦囘子浦囘子者固原人业染所居对城隍庙一道士夜坐庙门火光绕身浦意其异人献以茗果不纳浦益恭道士乃食其一枣谓曰子诚信有根器他日访我罗山浦如其言访之踰年归以道授其妻复去王辅臣乱后还家容色如少年邻人曹文珽者叩之曰久居终南山山中老人多眉长过面扱之两耳间者洞中有二黒猿见我执手甚欢其言即不能辨饮以瓢水清甘如醴由此不饥不寒雪天可着单衣旬日不食自若也归数日求见其妻妻拒之曰各做自家事何必相见浦因别去徐步出郭门邻人送之奔驰不及而返静宁州道士陜西静宁州一道士卖药于市手持小葫芦修广仅寸许倾之得土数升皆成金丹以予病者立已求者日衆不能给以麈尾一挥人人袂间各得三粒一日以小瓢贮丹任人自取极力多攫止得三粒数百人悉得药而瓢仍不空后不知所之王九臯王九臯字鹤鸣濮州人万厯壬午举人自少至老夜未尝寐终身不知有梦少时常遇闗忠义亲指隙地令为建祠今濮州大闗帝庙是也池北偶谈卷二十三池北偶谈卷二十四钦定四库全书池北偶谈卷二十四刑部尚书王士祯撰一家完聚浙东乱时诸暨陈氏女年甫十六为杭镇拨什库所得鬻于银工工逼之坚不肯从杭人郭宗臣朱胆生尚御公者剏义醵金以赎难民知女之义赎之方至忽友人某赎一童子问之即其夫也翌日赎一妪至乃其母也继又赎一妪至其姑也有两翁覔其妻踉跄至门即其父与翁也两家骨肉一时完聚询之葢将于十二月二十四日婚而兵忽奄至遂被掠云三人具衣帨治酒肴为之合卺给装而归之人以为女子贞节所感闗索云贵间有闗索岭有祠庙极灵云明初师征云南至此见一古庙庙中石炉插铁箭一钑其上曰汉将闗索至此云南平遂建闗索庙今香火甚盛月山丛谈云南平夷过曲靖晋宁过江川皆有闗索岭上各有庙葢前代凡遇高埠置闗闗吏备索以挽舁者故以名耳𫝊讹之久遂谓有是人而实妄也洗眼方右通政袁密山广西平乐人尝𫝊一洗眼方云宋元丰间某太守年七十双目不明遇仙人𫝊此方洗一年目力如童子录之如左毎嵗立冬日採桑叶一百二十片悬风处令自干毎月用十片水一椀于砂罐内煎至八分去渣温洗毎洗眼日清浄斋戒忌荤酒正月初五日二月初一日三月初五日四月初八日五月初五日六月初七日七月初七日八月初八日九月三十日月小则廿九日十月初十日十一月初十日十二月初一日治鸟伤凡鸟翅足折喂以芝蔴仍嚼烂敷患处即差见客座新闻宋三馆书目有潄二卷皆养鹰之法具医疗之术孙文定益都孙文定公世居颜神镇为童子时常五鼔入塾道遇一长人如方相状目睢盱可畏直前欲搏之公方悚惧自觉身骤长与之等且搏且却至孝水西岸玉皇宫其物忽不见公又常读书斋中有狐贻金豆数枚而去其家有金豆山房至今存焉男子生子福建总兵官杨富有嬖童生二子杨子名之曰天舍地舍魏惟度亲见之杨厯官江西提督近乐陵男子范文仁亦生子内兄张宾公亲见之采人葠本草图经人葠一桠至四桠各五叶今辽东采葠者识其苗不语急以纬帘覆其上然后集人发掘则得葠甚多否则苗倐不见发之无所得礼斗仪云下有人葠上有紫气理或然也康熈戊午予直内庭曽应制赋御苑人葠诗亲覩其树唐人诗咏人葠者絶少惟韩翃云上党人葠五叶齐温岐云松刺流空石差齿烟香风软人葠蘂白海棠范烈女者易州范良鼒女许字田未婚而夫死烈女闻之即自缢庭前有海棠一株方花时甚秾艳女死花忽变白一时文人竒之多为赋咏云端肃拜周礼九其一曰端肃今人止以为妇人之礼近见元人题跋末亦有书端肃拜者犹有古意三相女李腾空林甫女得道庐山李太白有送内往庐山寻女道士李腾空诗金陵张可度诗所谓父居黄阁女崆峒流水桃花石室中是也茅山有秦桧女绣大士像甚灵异居人不敢托宿见蒋説王安石女最工诗见觉范诗曰此浪子和尚耳见吴曽漫录又蔡卞妻亦安石女有文三奸皆有如此女子亦一竒也白骡异濮州兵侍谷原苏公祐总督宣大时一日闻边警亲率偏师出塞御之战衂与衆相失敌追急马蹶而死正仓皇间忽山上一白骡驰下公跃而乘之得驰入塞既至骡忽不见敌退遣人至其山迹之山有文昌祠白骡宛然在焉异姓近所闻见异姓再识如左若干昭涉诗移絮茄节栈冕招产腰闭坑缩维防戏波友昃虫鳖歹奴粟竹针线团圆续羸狡灰迮旦佴俳问风西弟谅抗朗晃角细荅扁银教兴行赏彦要䠠庹睢匽焉见犹玉环星邰是汝式上昶驷钞树又甲子科山西举人有因必芳曲沃人降纬介休人又泰和县早禾市廵检遆修纪涿州人广德州杭村廵检爨鑛河南人两裴廸唐有两裴廸一天宝诗人与王维杜甫友善一为王铎辟租庸招纳使朱温镇宣武辟节度判官既簒位拜右仆射温自岐还将吏皆赐迎銮叶赞功臣入见温目廸曰叶赞之功惟裴公有之见五代史杂𫝊黄巢黄巢自长安遁归奔于太山狼虎谷为其甥林言斩首送徐州其死明甚乃小説杜撰称其遁去为僧依张全义于洛阳曽绘已像题诗云记得当年草上飞铁衣着尽着僧衣天津桥上无人识独倚阑干看落晖按此诗乃元微之赠智度师絶句特改首句三陷思明三突围为耳此宋陶谷刘定之説癸辛杂志又云即雪窦禅师賔退录亦已辨之为此言者真乱臣贼子之尤也余闻录之讹余闻录记湖州吴进士为父乞夀词于李西涯西涯不许吴问人曰今爵位大于西涯者谁耶曰太师英国公张辅也吴具币求英公英公令门馆作诗与之吴得诗夸于人云黎媿曽笔记亦载其事不知英国公辅死土木之难与李相去甚逺黎博雅君子亦仍其谬何也禾山寺颜书永新县禾山寺傍有颜鲁公书龙溪两大字镌于石壁方广径丈数百年已来石壁如故而二字毎年辄徙下今离地不二尺矣郭文毅郭文毅贵盛时与汉阳老孝亷刘某者为姻一日刘之女眷至郭氏郭殊不加礼归而诉之孝亷郁郁以殁既数十年矣明末献贼屠武昌城市人民稀少有人入城过城隍庙见悬一牌云郭正域刘某一案候审时正白昼朱墨如新汉阳宗姪孟谷説女化男嘉靖中山西男子李良雨化为女子事载前史近见仁恕堂笔记庄浪二事甚竒一红尘驿军庄姓者妇寡有一女已字人年十二忽化为男子女羞不能自明及就婚其夫觉而闻之官乃以聘礼还之夫家聴其别娶而夫之母怜女之婉嬺又以其女归之今名庄启盛现为庄浪㕔书役丁巳秋又有庄浪女子十五嵗亦化为男与庄事仅隔十年皆在庄浪亦异闻也范忠贞范忠贞抚浙日杭之西溪有虎攫人遣卒往捕一日自诣水月和尚卜之告以故和尚答云山头大虫任打门内大虫休惹范不悟而去未㡬迁闽督遇逆藩之变竟以身殉始悟门内大虫之语挑战挑战二字见左𫝊宣十二年赵旃请挑战弗许唐人诗屡用之类要云两阵既立各以将出鬭谓之挑战剧谈录白敏中兴师讨吐蕃有酋帅衣绯茸裘乘白马出阵频召汉军鬭将有潞州小将善射驰马弯弧而出射中其项抽短劔踣于鞍上脱绯裘金带夺马而还又李临淮将白孝德斩贼将刘龙仙事亦相类又五代史周德威𫝊有陈章者号陈夜叉乘白马被朱甲以自异求阳五欲生致之德威出挑战禽之唐宋已来实有鬭将之事非尽稗官之妄説也箐鸡箐鸡产水西长尾白羽羽之周遭黒文縁之如澹墨所画或畜之见人辄避去终不驯扰门人黄自先官平逺府通判云然乐毅枣乐毅枣产吾乡大倍常枣云是乐毅伐齐所遗种也太平广记所载有王母仲思等名又有安期枣梁国夫人枣西京杂记上林有西王母枣出崑崙山而不及此先方伯羣芳谱云乐氏枣丰肌细核多膏肥美旧𫝊乐毅自燕㩦来太平寰宇记潍州贡毅氏枣今青城县产无核枣一名虚中即西京杂记之枵枣也上林又有颜渊李出鲁国井溢康熙二十四年长山一废寺有池水忽大溢衆往视之有物如牛伏池中人不敢逼次年邹平郭庄居民院中井鸣如牛吼水忽上溢祭之乃止短人丙寅春长山之苑城周村间有短人长可尺许须眉手足皆具能按拍而歌问之云年三十余矣岂巨灵焦侥之类耶黒牡丹曹州牡丹品类甚多先祭酒府君尝往购得黄白緑数种长山李氏独得黒牡丹一丛云曹州止诸生某氏有之亦不多得也范祠鸟长白山醴泉寺即范文正公读书处祠在佛殿东偏康熙间秋霖浃旬祠上漏下湿公像独不沾濡寺僧疑而窃窥之有大鸟张两翼翼上有火光正覆其上天霁遂失所在文昌阁鹳济南府学文昌阁有二鹳巢其上一日翔西郊为一军士射中其胫此鹳毎带箭出入人皆见之偶中丞閲军将士皆集辕门此军方负墻鹳忽飞翔其上矢坠焉军士异而取之俄觉耳中痒不可忍试以箭镞搔之墻忽压焉镞深入不可出军士叹曰此鹳报怨也吾其死矣数日果死万嵗后汉书韩稜𫝊窦宪为大将军威震天下尚书以下议欲拜之伏称万嵗稜正色曰礼无人臣称万嵗之制乃止然马伏波𫝊吏士皆伏称万嵗又吴良𫝊注东观记曰门下掾王望谄称太守功德掾史皆称万嵗无上将军滕抚𫝊建康元年阴陵贼徐鳯自称无上将军何进𫝊帝躬擐甲介马称无上将军行阵三匝而还人主自称将军与明武宗先后一辙至与剧贼同号尤可异也师资老子曰善人为不善人之师不善人为善人之资资之云者如诗小雅他山之石可以攻玉之义今俗谓受业为师同学为相资语葢有本然以同学为不善义亦可商师资之情后汉亷范对明帝语库厍松江有厍公山厍音舍字书注姓也后汉窦融𫝊金城太守厍钧按融𫝊章怀太子注引前书音义曰库氏即仓库吏后也本王嘉上哀帝䟽今羌中有库姓音舍云承钧之后风俗通云古守库大夫之后以官为氏然则库钧之姓为式夜切为苦故切汉书注亦未定其音训氏族博考云库氏有二汉仓氏库氏以官为氏又河南官氏志库傉官氏改为库氏则是苦故切之库又有二族矣竒姓通收入去声禡韵从舍音六丁祭酒旧不一二年辄迁去春秋丁祭无过四者顺治中淄川高念东侍郎为祭酒久不迁一日至阁洪文襄戏谓曰高先生可谓五丁开山矣高笑对曰无妨六丁六甲果三年始迁去予在成均迄四载始迁少詹戏为口占寄先生云嘉话曽闻役六丁任教人笑钝司成六丁今日还加二始信前贤畏后生然此官清简实宜恬静南史邱灵鞠有言人居官愿数迁使我终身为祭酒不恨也独学舍禀给皆久废用兵已来捐赀者率许在籍肄业期满该省布政使司径送吏部铨授雍中人才寥寥素餐为慙耳偏诸治安策今民卖僮者为之绣衣丝履偏诸缘又云白縠之表薄纨之里緁以偏诸服注曰如牙条以作履缘颜曰偏诸若今之织成以为要襻及标领者也杜诗客从西北来遗我翠织成注引广雅天竺有细织成宋书礼志诸织成衣帽锦帐纯金银器云母从广一寸以上皆为禁物高丽史献织成衣袄弓劔按子美诗题乃太子张舍人遗织成褥段葢褥帐衣帽要襻标领皆有织成而偏诸以为衣履之缘者乃织成之一耳银杏乡大夫有好为雅谈者问邻县一友人云闻贵乡多银杏然否友人不应问再三不已旁人皆匿笑终不悟葢银杏淫行音同也又江淮间一御史䟽陈水患内云臣乡下流之下流人亦𫝊以为笑赵康敏夀光赵康敏公故第为裔孙所鬻屡易主矣居者毎见朱衣人于堂中辄病后某官张姓者居之初入宅复见朱衣人悲叱咄唶张设拜遥谓之曰公子孙自不肖不能守先业此宅且数易主人与某无与公生名卿何不达而屡此见祟耶言甫毕朱衣以袂掩面入壁而没自是不复见墨芍药馆陶人家有墨芍药与曹州黒牡丹皆异种邵进士三世姻同年济宁邵士梅字峄晖顺治辛夘举人登己亥进士自记前生为栖霞人姓高名东海又其妻某氏死时自言当三世为夫妇再世当生馆陶董家所居濵河河曲第三家君异时官罢后独寓萧寺繙佛经时访我于此后谒选得登州府教授一日檄署栖霞教谕暇日访东海故居已不存求得其孙某为置田宅已而迁吴江知县谢病归殊无聊頼有同年知馆陶县因访之馆于萧寺寺有藏经一部寂寥中取閲之忽忆妻语随沿河覔之果得董姓者于河曲第三家家有女未字邵告以故且求县宰纵臾遂娶焉后十余年董病且死与邵诀曰此去当生襄阳王氏所居濵江门前有二栁树君㡬年后访我于此与君当再合生二子邵记其言康熙己未在京师时屡为予及同年傅侍御彤臣潘吏部陈伏言之赛从俭文登人赛从俭卜地葬亲于黄山南有邻某者阴图其地夜遗地主金老妪赴茔忽迷失道有二童子执炬前曰妪欲往赛氏茔乎吾为妪导中途谓曰此地诚善但汝家不能有赛氏当世科第天启之也言已忽不见妪乃在海港中及覔路至茔所则既葬矣妪悔述其故从俭曰汝言果不妄吾子孙有仕宦者即以十金赠书其言于券末后从俭知三河县子孙多仕郡县皆不负约康熙丙午元旦五更时近村人遥见茔前有二炬遶行曽孙玉纮以是秋举乡试明年登第己酉元旦复然玉纮子璋以是秋举乡试明年登第刘大成天启中文登生员刘大成以儒医耆德为乡党所推董修学宫凿泮池得一石函启之有女骼钗钏为徙瘗北城隍上次日复得一瓶中贮竹浆外勒八语云浜人花母刘支竹浆一匕济人广嗣功长南文焕发北屋城隍妥予之灵自后刘以竹浆施病者辄愈享年八十余生六子诸孙科第甚衆二狠石京口北固山甘露寺有狠石临潼骊山亦有狠石皇甫湜狠石铭曰狠石苍苍骊山之旁昔秦皇帝谋之不臧七十万人兹焉遑遑是也今人但知甘露寺矣舞蝇虎书言百兽率舞𫝊记所载如舞马舞象舞鸾舞鹤之属不一杜阳杂编载唐穆宗朝飞龙士韩志和本倭国人于御前出一桐木合方数寸中以丹砂养蝇虎子其形尽赤分为五队令舞梁州上召国乐以举其曲蝇虎盘廻宛转无不中节毎遇致词处则隠隠如蝇声曲终累累而退若有尊卑等级者然又续癸辛杂志临安呈水嬉者以大斛贮水小铜锣为节凡龟鳖鳅鱼之类皆名唿之即浮水面戴戏具而舞观此则虫豸水族皆能舞不独鸟兽矣水蚕吾乡山蚕食椒椿槲柘诸木叶而成茧各从其名故相国益都沚亭孙公作山蚕説曲尽物性文多不录唐小説载元和八年大轸国贡神锦衾水蚕丝所成云其国以五色石甃池塘採大柘叶饲蚕于池中始生若蚊睫游泳其间及长可五六寸池中有挺荷蚕经十五日即跳入荷中成茧自然五色亦谓灵泉丝山蚕水蚕皆物产之异热洛河卢氏杂説明皇射鹿取血煎酪赐哥舒翰及安禄山谓之热洛河禄山帐下健儿名曵落河恐因字音相近而傅㑹其説今齐鲁间以荞麦作面食名河洛俚名亦有所本老神仙献贼军中有老神仙者本邓州陈氏子少游终南遇一道士授异术能生死人后为献贼所得贼监军孙可望被酒刃其嬖妾以刀圭药投之立起于是贼中唿为神仙既而献贼误刃其爱妾洞脇溃腹复俾陈活之纳其肠以鍼纫之傅以药夹以木版以绳约之七日而甦献贼败入滇以病死蹇少保明少保蓟辽总督蹇公字汝上四川巴县人自记前两世为某卫指挥以坠马死往生山西某府赵氏名某登进士官至重庆太守与邑绅蹇公来誉善一日蹇设席召守饮守方坐堂皇闻吏白蹇公有使邀请即出就舆甫出门见大河阻路方异之若有人推坠河中惊而寤室庐非故而形躯已小在䙀褓中家人报蹇公入视曰男也继又𫝊报赵太守以痰病死矣蹇公为出涕自往䕶其䘮寻送夫人及二子归里心皆了了然无可奈何以义断割早成嘉靖乙丑进士自礼部郎出为故郡太守两子已长以通家礼来谒欲言不可姑隠忍之惟时时存䘏其家居三年迁山东提学副使乃诣故居致辞夫人请见不禁泣下夫人亦泣以通家故不知固即其夫也及两子送至境始屏人告以前生事执手泣别而诀贺相国明相国对扬贺公崇祯中枚卜诣京师舟至九江之鲟鱼嘴风浪大作公具袍笏拜祷舟上人忽见空中有绯衣神人执一黒鬼投水中风遽息公设祭大王庙以答神祐自是香火益盛日宰羊豕无算十三年蕲王欲兴复沩仰道场延三昧律师入楚过九江梦神告曰某九江神宋大王也前生与师及贺相公三人同在山中修道师不昧正因今为大师贺以福縁为宰相唯某一念之差为血食之神昨因鲟鱼嘴树妖欲覆贺舟某以前世因救之縁此宰杀日繁将来必堕无间地狱师明日过此必至庙中为我授记更布其事于四方使来祷祀者戒宰杀幸甚师如其言自是鲟鱼嘴行旅坦然矣此与冷斋夜话所记衖亭湖神託安息国王子建洪州大安寺事相类张道人商邱高辛镇有道人尝周游归德属邑貌类少壮虽长老自童幼见之形容不改莫知其年自云张姓鹿邑人居少林若干年武当若干年劳山若干年屈指百数十年矣一日募修某祠庙需石灰千斤人问所出曰自有之忽至一寡妇姑媳门求布施以孀且贫辞道人曰门前槐树旁有灰三千斤何云无也如其言掘之果然或问曰渠先祖建楼所余我常见之其家不知也颇能前知有问之者则曰我是颠子我是颠子日可行三百里崇祯末袁贼乱梁宋间致道人缚置地上驱所掠妇女裸体淫之遂败其道日行仅百五六十里亦谷食矣语人曰譬桶子已破再篐便难日者宜兴陈其年年四十余尚为诸生一日过京口有日者谓之曰君年过五十必入翰林宣城梅杓司因赠以诗曰朝来日者桥边过为许功名似马周至己未果以诸生应博学宏词荐授翰林院检讨时五十六又有范騋者字文园善相人谓武进周清原吴江徐釚皆当不由科甲入翰林己未皆授简讨其言良验范海宁人骧字文白之弟也龙异康熙壬子嵗吾邑李鹾副仲嘿家日正午忽有一物蜿蜒数尺鳞鬛可畏遍体如金色烂然夺目自院中入所居之室已复出形渐长大知其龙也忽云雾滃然如烟云庭中晦冥遂不见伊中丞翕菴云荷兰刀劔康熙六年荷兰国入贡其贡物有刀劔八枚皆可屈伸萦绕如带劔侠𫝊载种谔畜一劔可屈置盒中纵之复直张景阳七命论劔曰若其灵宝则舒屈无方斯之谓欤铜人闻西洋人钦天监管理监事加工部侍郎南怀仁言自大西洋入中国凡十万里海舶甚巨海口有铜人高不知其㡬由旬舶出其胯下或出其脇间乃入海洋不知何由铸造也山溪烈妇旌德县地曰山溪有民家女某氏嫁甫数月夫死无子又无舅姑伯叔遂归母家誓不更适人久之其父母私受乡人聘旦夕且娶女觉之自请于父母父母不能隠遂告以故女欣然曰嫁则嫁矣明日当一辞夫墓耳许之乃归房中晨起理糚易新衣内衣皆自缝纫行至溪上时山水暴涨女顾之喜至桥半急踊身入水死乘流数里罥岸树而止有石工某见之欲褫其衣衣结不可解忽以手自批其颊曰吾以父母欲夺吾节而死汝小人辄敢无状吾褫汝魄矣语毕而死观者莫不叹异父母为合𦵏故夫墓焉张廵妾徐蔼字吉人㑹稽诸生年二十五得瘕疾痛不可忍年余瘕能作人言濒死时见一白衣少妇问曰君识张睢阳杀妾事乎君前生为睢阳吾即睢阳之妾也君为忠臣吾有何罪杀之以飨士卒吾寻君十三世矣君世为名臣不能报复今甫得雪吾恨言讫妇不见蔼亦随逝庚申在京师其门人范思敬説童謡万厯壬子山东乡试济南童謡云三人两小太阳离岛是科解元乃长山徐海曙日升也又某科有童謡云山佳木一旦挑上天差我送羊角是科解元平度崔桓也康熙庚子又有童謡云一裹针三条丝是科解元新城李嗣真解副益都高三思也天启辛酉朱纯领解亦有一牛两尾之謡赵廷鑨顺治甲午有某生者应试济南濒入闱其仆忽死但胸前微暖及出闱仆忽蹶然而起生问之云适随主人入棘闱见号舍有红黄二色旗主人所居之舍则红旗也生喜曰果尔当娶某氏女妻汝仆难之生曰吾既为孝亷何虑彼不嫁其女乎既入二塲其仆又死如前比出复甦连唿可惜可惜生急问之曰主人已中解额因昨日一言今易莱阳赵廷鑨矣生然疑且半私心悔之及榜发榜尾一人即莱阳赵廷鑨也御马供奉周道言御廐有千里马毛色纯黒惟颅及四蹄白长可一丈腹有逆鳞高丽所贡也顾东桥何元朗丛説载分宜尝邀顾东桥乐工盈庭六七十人东桥顾从人赏银五钱遣之明日邀六卿则聴命如小生赏赐各二三两比年各省督抚中丞宴监司赏伶人多至四十金或六十金视分宜当日不啻什倍矣断肠草康熙庚申春有徽人方姓者商于都门与其徒八人合赀累千金往江南次河间之南腰跕宿焉其八人者与骡夫先食方以斋素独后忽一人且食且语曰断肠草如是者三方怪而问之曰君知食中有断肠草乎宜勿食其人曰然随视骡夫已如中恶状仆地矣方急唿衆人皆停筯而身自走通衢唿集居人召医视之曰中毒也急解之皆甦而骡夫食独多遂不救方因问某曰食时若有人在后告以断肠草者三聴其语随出诸口初不自知也诸商欲鸣之官居人力凂之仅以百金赂骡纲其主人竟漏网道路间不可不知恪妃世祖皇帝恪妃石氏滦州人户部侍郎申之女也申父维岳明万厯庚戌进士官某省副使㑹王府中官某鸩其王反诬其妃某弑逆抚按以下皆纳其贿将具狱矣维岳独持不可力雪妃寃至是申生恪妃竟入宫掖人以为妃之报云河套喇嘛嘉禾谭舟石延绥镇志云套中最尚佛教距榆林三百里外为砑抱山山左有水曰河泥津果勒右有泉曰博啰乌苏中有寺曰堵王延袤可十里两水环其前而合流其地名曰拜甡社寺中住持则班迪达喇嘛也寺一门二殿门名哈勒哈殿亦覆以琉璃瓦殿名萨藏中塑大喇嘛像傍皆供藏佛第二殿名堵王中亦塑大喇嘛像称曰布尔罕巴勒弟子译言佛与祖师也楹之东为莲花佛佛身高二尺顶涌一菡萏长可五寸许制甚巧有机捩之开便成莲菂上坐一三首佛花瓣中亦各有一佛卧焉楹之西为马头佛一佛坐以俟马头佛颈中挂三十六鬼头数珠貌甚狞恶当面飞来若欲扑噬状坐佛作欢喜容仰手舒臂迎之复以两足钩出其后是曰佛度而鬼头者皆以银凿成也傍皆供小藏佛设木龛三层大小参差无数四壁皆画天神及诸菩萨而金刚者长不过二尺余就次于东西墉下左刀矛右旛幢少北皆虞置柱黄金涂梁间悬缨络结成花胜者四殿立四柱空其中如楼不庋板垂四阿而室则十二开牕牖于上若重屋然殿后有塔名苏巴尔罕即大喇嘛蜕骨处山之半创一小殿名苏黙缭以周垣南启一门东西与北皆有配殿殿中供者名瓦窰圣类牟尼左供斡齐尔玛伊特类普贤右供和霜博迪苏类观音其山无石而有石子套部长以洁白圆润者人各集一堆名鄂博高丈余列山上自王以下皆有嵗之初夏作醮或三日或一月前期以佛头如盂者银足承之盛水用酒或白糖供于殿上佛头盂骨厚可寸许不类人之髑髅也经有三卷皆梵文诵或以百计以千计亦时时作乐乐器俱用银以人胫骨作管银筩承其上下吹之声如清角诵经毕取佛头盂中水人以匙分之自口至顶用手婆娑为获福矣复用柏树一枝缀五色小旗并刻木作刀劔弓矢植于堆上或其主有逺行则以一矢告反亦如之皆插于柏树之傍其镞或以金银为之任其朽人不敢犯时或旱涝亦往祈焉旱则喇嘛手顶以瓷钵水祷于山以口噀之雨如期至或雨时喇嘛曰此中不须雨亦以顶水噀之雨即分云而下涝则左手指间搢一小红旗掌中托一小浄水瓶右手捻诀而前至山上口诵梵语雨即止或有病诵经以禳兼以小红丸药救之即愈或其人中鬼以顶骨数珠压其顶或绕其中指是人即发颤自唿伏曰某鬼为祟顶骨数珠者以高僧顶骨中取圆厚如碁者为之其数亦一百八云其徒可三百人戒行亦与浮图相似但所饮食者乳湩牛羊耳池北偶谈卷二十四池北偶谈卷二十五钦定四库全书池北偶谈卷二十五刑部尚书王士祯撰刘吏部诗刘公㦷吏部在鳯阳与其友苏懋斿孝亷往龙兴寺与某禅师扣击竟日晚归遂化去是夜苏梦公㦷来微笑吟诗云六十年来一梦醒飘然四大御风轻与君昨日龙兴寺犹是拖泥带水行放生池京师沙窝门有放生池一区顺治中浙人范思敬者实创始焉初范尝梦到一院旁有禅室檐际悬木刻作鱼形有人指示云东坡先生居此遂入伏谒东坡与语久之云吾有王文正公泥金书法华一部今予汝取授之经尾署名王旦也坐侧有一人侍立云是何姓觉而异之既数年放生池成延一老宿居之范一日至院中堂宇宛与梦中相似禅室果有木鱼悬檐际既而与老僧坐语移晷老僧忽云贫道有一法宝藏之久矣今赠居士视之即王文正公金书法华经也室有募縁䟽为何侍御某书岂僧即东坡后身耶钓台郯城东南有台垒石为之甚峻而坚乡人𫝊为钓台或云大禹凿羽山通沭水作此台以镇水俗又唿为镇水台明世宗时一县令毁台取石及其半有大石板下有一巨荷叶尚鲜好有古劔尺余压其上下则一水泓然池中二鱼鼓鬛游泳令竟放鱼于河置劔于库而毁之自是郯罹水患遂迁今治黄给事説黄尝为郯令熊仙人楚人熊生者客某公家塾为童蒙师一旦谓具亲某生曰我修真有年合得仙道有书若干卷当以授子踰日又谓曰昨子不合作某事不应得仙明日我午刻当逝矣慎无窥伺闻室中声响乃启户至期阖户入寂无所闻顷之忽闻霹雳一声发牕视之香气絪緼熊生已端坐化去现形云端挥手别衆久之始没崇祯年间事也海宁陆冰修説萧氏钓矶立谈载契丹使至江南云萧氏与耶律氏相为终始谓江南诸萧虽享国日浅无大罪戾是以辽之萧氏为梁后也按辽史太宗以小汉为汴京留守赐姓名曰萧翰因称萧氏非本氏萧也立谈失考杞县状元明中州状元二人皆杞县人一正德甲戌孙襄敏公贤一崇祯甲戌刘文正公理顺相距百二十年礼部尚书汤公潜菴云蔡侍郎睢州蔡侍郎石冈𢎞治中进士方严正直生平遇鬼神事甚多汤荆岘先生言其为山西宪使时行部至一驿驿有鬼为祟人不敢宿驿卒以告公叱之比夜秉烛独卧堂中枕傍寘一劔三更时忽风起门洞开有一人被发跪牀下公起坐从容问之曰汝何人果有寃枉当告我为汝理之鬼径起由廊下出公拔劔随其后廊外皆荒草断垣至垣外眢井而殁公卓劔识之归而酣寝及晓从者皆至公集衆至其所缒视则有尸在焉讯诸驿卒云有某甲向开店于此移去数年矣此井其后圃也公立令捕至至则具服某年月日有行客㩦重赀宿其家谋而杀之投诸眢井家以此致富遂迁居公立寘诸法自后驿遂无他超然琅邪二台诸城李渭清太史言超然台上旧有苏文忠公三大字嘉隆间知县颜某字琅邪秦人幼时尝梦登琅邪台因以自号后果筮仕诸令秩满窃载苏书归而别以赝石易之今台上止存八分题名九字琅邪台上秦碑高数丈形制甚朴无趺首今可辨者仅臣斯臣去疾数字又台下入海十余里复有一碑毎海潮退时乃可见荻港神顺治丁酉十月当涂荻港水忽涌丈余有宋某者卧官舫梦神促之曰移船移船遽惊起缆已解俄岸崩如雷他舟皆溺女化男山东济宁有妇人年四十余寡数年矣忽生阳道日与其子妇狎久之其子鸣于官其事属怪异律无明文乃令闭置空室中给其饮食戊午年事也万眉山高学士在内直一日理内府书见有明成化中大学士万安进房术书一册装潢精致署臣安进字尚宛然劔术长兴人臧湘友少逢异人授以一卷书中有劔术臧颇得其𫝊海盐陆辛斋云尝见其劔合乃以雷击木雕成有铁丸二即雌雄劔也又方寸小㦸一又金穵耳一又有白金二两许余物尚五六件云鍊劔须寒天乃可鍊时时有雷电遶戸逼人毛发云岳阳改名宋史秦桧既杀岳忠武以岳州与其姓同改岳州为纯州岳阳军为华阳军其忮刻穿凿至此洞庭神康熙十八年湖广总督蔡毓荣䟽言舟至新祥倐遇暴风因䖍祷君山龙神灵应甚着得㫖封为洞庭湖之神遣官致祭韩湘像邯郸黄梁梦社㑹有道人疥癞遍体衣履垢敝见市中粥竹帘者辄卧其上恶而逐之毎一帘辄有一韩湘子像须眉宛然人竞市之粥者得利亡算梦解元万厯壬子山东乡试济南西郭有单叟者梦人告曰今科解元徐日升也明日见一士人徒行西来衣敝履穿彷徨市中叟试叩之云东昌人徐姓叩其名即日升也叟大惊异曰君必解元但留茆舍一切饮食洎塲屋之费吾皆任之他日富贵毋相忘耳徐惊喜不胜及榜发竟落第领解则长山徐日升海曙也后累官佥事尤生江南尤生者忘其郡县将赴乡试而苦贫无装具夜梦人告曰市桥下有白金二锭重二十两五更可往取之如其言而往无所见夜复梦如前又往亦无所遇桥侧有银工某者怪其早行频数邀而问之尤告以梦且叹鬼神㺯人如此至夜复梦如前更促其早往至则果有白金如其数银工又邀而问之对以故出示果白金也银工曰吾误矣昨闻君述梦聊镕铅钖为之以戏君耳不意误取箧中金以往然神先告之特假手于我此定数也即举以相赠已而中式乃倍酬银工焉李叅政仆己未七月廿八日京师地震前河东道叅政李元阳居采峪死焉其二仆皆死逾二日一仆复活云初地震时不知已死但见二伟丈夫各高丈余驱出门顾视同行者甚衆主人亦在焉顷之伟丈夫顾某曰汝不合在此人数内可速囘某曰某主人在是某将何之又数里复顾曰汝未去耶以杖击其背遂甦泣笋蜀梼杌载蓬池人程宗雅母疾泣竹林得冬笋则泣笋不止孟宗也洞庭丐者洞庭山有丐者貌似狂易常行乞道上夜则卧菴寺庑下僧厌苦之驱去复来汪钝翁尝记其数诗云不信干坤大超然世莫羣口吞三崃水脚踏万方云又有形总是假无象孰为真悟到无生地梅花满四邻又灯火辉煌庆此宵夜深儿女不相招破蒲团上三更梦那管明朝是嵗朝又一杖穿云到上方湖光山色总茫茫干坤有我能担担明月清风底太忙宣城烈妇宣城北门内旧有某烈妇坊近许州守阮士鹏居宅污秽不治一夜阮氏馆賔刘姓者梦烈妇来言曰吾苦节数十年蒙朝廷旌表建坊身后所得止此耳今子孙零落属之他人潴潦秽杂何以堪之刘瞿然醒白主人乃为重葺之士鹏今侍御尔询父也钱葆馚松江钱少司宼艰于嗣与夫人往天童祈子大师为集衆僧问谁愿随钱居士往衆皆不答一饭头老矣自言愿往已而钱果得子名鼎瑞字宝汾后易名芳标字葆馚词华丽藻有名东南中康熙丙午顺天乡试官中书舍人既而假归戊午以博学宏词荐值丁内艰不赴一日方与客坐斋中有僧至门持一椷书云自天童来舍人启视之殊不骇讶但云仓卒奈何明日晨起徧召亲故与诀索笔书一偈云来从白云来去从白云去笑指天童山是我旧游处微笑而逝定数泰和萧太常伯玉之姪孟昉家素封遭乱㩦珍货值千万至山中小菴菴僻甚人迹罕到萧氏香火院也有弥勒佛像值殿门项可启乃纳货其中人无知者忽大兵将袭贑州取道山中途出菴前以其僻陋初无意但稍驻午炊即行有卒系马弥勒像项上寻又一卒亦系一马于侧二马蹄啮遂曵像于地腹中珍货悉露卒走告其帅遂尽取之物之有定数如此罗汉米紫来言知长葛县时有剃发待诏名罗汉者家卫辉貌甚寝一日方剃发米家僮有吹笛者罗忽曰误矣命作一弄甚妙又令吹笙曰必和胡琴方可明日自制胡琴将来吹之迥异凡调米素善南曲因与究极音律虽吴中曲师不能过也时癸丑㑹试举人题𫝊至长葛其孟子题则尽其心者一节米叹其难罗汉为阐发𫝊註名理灿然又曰此章与宗门某某公案相发明因引诸尊宿语録如翻水米益竒之扣其所学颇记唐人诗数百篇亦晓篆𨽻自言有母妹在河北今辞公去当复来一别即往五台不归矣后亦竟不至焉徐蓉米侍讲言前令建昌县有县署水夫文三郎者颇文雅不类俗人米谢亊居南昌三郎亦随侍一日见家僮辈两素扇一画梅一画兰竹又书唐人絶句二首问之即文三郎妻徐蓉所作年才二十三化鹤南昌府驿路旁有精舍去江不逺溪水廻绕修竹万个风景清幽康熙初忽有伟丈夫幞被来宿貌甚雄竒居止旬日语操西音自言爱此地风土欲为僧寺僧难之曰吾槖中有百金装尽以相付但仰饘粥于此足矣乃从之遂落发毎日粥饭外即面壁不语或竟夕不卧亦不诵经叅禅如是六七年初不解衣或窃视两臂皆有铜圏束之莫测也一日与侪辈晚立江上有数人泊舟登岸望见之大惊趋前揖则挥手止之耳语移时别去戊申嵗忽沐浴礼佛遍别寺僧云明日当涅槃衆皆不信至期登台敷坐少顷火自鼻中出烟焰满空有白鹤自顶中飞出旋绕空际久之始没大衆皆见周伯衡时为南昌宪副述其事作化鹤记汤氏佣宋中丞牧仲言睢州汤氏有佣工人某者夫妇佣其家数年毎闻主人与客谈诗文辄窃聴一旦扃门去留书千言文词博奥自叙悲愤援据古今多出意表竟不知谁何也黄大王黄大王者河南某县人生为河神有妻子毎瞑目久之醒辄云适至某地踢㡬船好事者以其时地访之果有覆舟者皆不爽李自成灌大梁使人刼之往初决河水辄他泛溢不入汴城自成怒欲杀之水乃大入始贼未攻汴一日黄对客惨沮不乐问之曰贼将借吾水灌汴京奈何未㡬自成使果至黄至顺治中尚在郑端清世子郑端清世子让国自称道人造精舍怀庆郭外居之毎出坐竹兜四人舁之精邵康节之学宫中有一柜手自缄鐍毎嵗辄益一封遗令遇急乃开及其孙夀平王值河北流宼之乱发柜得破布衫五一阔大四稍窄小王躯干甚伟其弟四人则短小也遂衣而逃某年乱定归王府一旧人忽遇端清于山中云𫝊语诸孙当速去故里不可居也夀平兄弟以为妄不聴未㡬及难平阳僧平阳府南高河桥僧甚愿朴造桥工成遂结菴桥侧与一郡王交好一日王坐聴事见僧从外来问之不顾径入宫去未㡬报后宫得世子王心知其僧也后袭郡王夀九十乃终江河之异己未秋江南江鸣水立如山久之乃复其故又顺天府东安县河水暴涨居人见水中有物如蛟龙而目赤色后有白马随之目亦赤随涨徐去鄱阳湖异南安守孔兴训曲阜圣裔一日渡鄱阳湖见有物约长十余里许身有两翼自空中飞入湖黒质黄文掉尾波上行数里犹彷彿于水中见之时风日晴霁舟亦无恙竟不知其何怪也梦道士临清胡给事某夫人尝梦道士三人跪伏求救以告给事给事未之信诘旦入署道遇市侩驱牛三头见给事舆过三牛跪于前若乞哀者问之则将入屠肆矣捐白金九两赎之置放生池上是夕夫人复梦三道士来谢京师一妇人死见梦其女甥曰吾今为羊生某处汝赎我如言赎之置池上后夕又见梦曰感赎吾命更劳诵经超度我当往生翌日延僧于池上诵经呪羊亦随僧徒拜佛佛事毕而羊死矣帛白帛白姓同按帛道猷西天竺人居剡之沃洲然白氏长庆集沃洲山禅院记但作白其词曰昔道猷肇开兹山寂然嗣兴兹山乐天又垂文兹山异哉沃洲山与白氏其世有縁乎石镜湖南祁阳县浯溪有镜石高尺五寸阔二尺五寸石色黝黒如漆光可以鑑隔江竹木田塍厯厯皆见曽有人窃去即昏昧无所覩还之如初乔侍读石林言如此老僧鹿邑张太室字松麓予兄西樵门人也言顺治庚子年客京师长椿寺见一老僧深目长头畧似世人图画夀星之状问张乡贯因曰去夏邑㡬何张对曰百四十里僧曰彭嵩萝侍御亡恙耶张讶曰此百年前人也又问其子成立否曰夀过八袠考终久矣僧歔欷久之乂曰昔侍御与贫道为方外交其公子方在襁褓寄籍释氏为我弟子曽㡬何时皆成古人因㩦手入小院中指堦前牡丹曰此彭公手赠物植此百余年矣张云牡丹高六七尺大十五围曩见河南段凝之氏六十年牡丹不及其半信百年物也因问其年僧曰忘之矣张又曰于京师骨董店中遇张翁者苏州人自言与雍丘孟调之曽大父游厯厯能道其平生游猎处孟氏兄弟严事之如曽大父行亦百五六十嵗人也玉簪韩城县相𫝊有郭汾阳墓实非是墓石往往崩陷出金玉之属有诸生解某者得块玉如簪形簪之髻不知其何物也有贾胡一见请售生云须二十锾乃可贾即如数应之生又云适相戏耳必欲售非三十锾不可贾亦无难色既售问之曰此字洗也试以玉拂字字皆灭后转粥之西安得百二十锾比部张莲峯説墓树张君乂云韩城有苏属国司马子长二墓苏墓树枝皆南向司马墓树枝皆北向验之良然张公洞树康熙十八年江南造战舰凡千百年古树多被斧斤之厄宜兴张公洞有大银杏树数株相𫝊数百年物也廵抚下令苏松道方叅议亲往伐之树皆血出方惊悸得疾旬日卒方字干霄称亷吏又奉开府檄而竟死鬼神之灵谓何血影石黄侍中祠在金陵青溪之侧祠中有夫人血影石有无頼子醉溺石侧石忽起击之立死白廷评仲调説景公高座寺在长干雨花台台侧即景方二公祠顺治中一士人读书寺中月色皎甚开牕南眺戏语寺僧曰此景方诸公尽节处魂魄应犹恋此吾乌得见之僧别去士人独坐室中未寝忽有紫衣伟丈夫立牕外曰吾景大夫也士人惊起伏地遂不见亦白君説李道甫妾李尚书道甫性豪侈姬妾数十人道甫病将革唿诸姬问我即死谁当从我诸姬争言愿从死一姬最少美而艶独无语衆谯让之道甫既死姬更盛服靓糚诸姬怪问之曰公之嬖我以色也将从公地下而毁其貌岂公意乎坐匶侧七日不食死诸姬竟不能从鸡公山神康亲王䟽言大兵向驻永兴对垒之际鸡公山神示竖旗列队之异部议致祭允行焦桂花曹升六舍人曽于内库检视书籍见库房柱上有嘉靖间一帖记乌玉黄玉緑玉白玉红玉各若干斤玉璞七万㡬千斤后书答应焦桂花𫝊击砚图吴匏菴尝蓄一铜雀瓦砚甚珍之一日出示其友某公恶曹瞒拔劔击之立碎匏菴懊惜时沈石田在座乃援笔于便而作击砚图匏菴大喜崇祯间有都司胡琳者游吴中以十金购得之珍惜甚病且革手握扇不可解家人遂以殉琳武进士商丘人所藏又有蒲廷昌狮子一轴亦神品宋牧仲中丞説高阳民高阳民家子方十余嵗忽臂上生宿瘤痛痒不可忍医皆不辨何症一日忽自溃中有圆卵坠出寻化为石刘工部以一金售之治膈病如神颍州道士刘进士祖向言颍州一少年为邪所侵疾入膏肓家人谓不可活置之路傍忽一道士过之自言善医命取铁鎚重数十斤鎚病者头面父母泣谓病已至此铁鎚下首立碎矣道士笑曰无伤也鎚下病者若无所知辄有一美妇人长二寸许自口中跃出而灭凡百鎚口出百妇人大小形状如一少年立愈道士亦不复见牡丹欧阳公牡丹谱云牡丹出丹州延州东出青州南出越州而洛阳为天下第一陆务观作续谱谓在中州洛阳第一在蜀天彭第一今河南惟许州山东惟曹州最盛洛阳青州絶不闻矣客星光武与故人严光卧客星犯帝座桓帝与河南尹邓万博客星亦犯帝座老姜继世纪闻云李梦阳下狱祸且不测刘瑾家人老姜者告曰昔公不得志时李主事管昌平仓曽许吾家纳米领价获利乃忘之乎瑾遂释之令致仕此与王振欲杀薛文清公事相似华亭宋楙澄九籥集讹为逆瑾欲杀文清误矣且救空同者不止康对山也二相贻谋录载宋时试礼部士人皆祷于二相庙二相谓子游子夏游夏二相之名亦竒谨空黄鲁直云太祝辨九即拜也三曰空手拜头至手所谓拜手也唐人书末云谨空谓空手也风异康熙丙辰五月初一日京师大风昼晦有人骑驴过正阳门御风行空中至崇文门始坠地人驴俱无恙又有人在西山皇姑寺前比风息身已在京城内此灾祥之甚者丁巳三月上谕谕礼部帝王克勤天戒凡有垂象皆闗治理故设立専官职司占候所系甚重一切祥异理应不时具奏今钦天监衙门止有寻常节气尚有观验至今嵗三月初霜雾及以前星辰陵犯应占奏者并未奏闻皆由该监官蒙昧踈忽有负职掌尔部即行察议具奏以后钦天监占候本章内阁照例票拟批发大哉王言谨备録之涿州二生涿州有二生修州志偶削去二节妇不为立𫝊一日二人晚行恍惚见二妇在前直入城隍庙二人不觉随之入见二妇跪愬于神云苦节数十年久载旧志今为狂生某某所削寃苦无所伸二生亦前与之辨妇人执益力仓皇归家是夜皆卒鱼腹书张生太室言顺治十三年渡河至荆隆口龙王庙下见堤夫买得大鳣鱼长六尺许剖其腹得红锦袋一枚中藏珍珠一琲金约指四玉条脱一牛黄丸子一红甲二片香药一裹又私书一纸半已浥烂词甚悽惋似是妇人欲寄所私不遂投河死而入鱼腹也张赋鱼腹怨纪之名字之异宋桑世昌兰亭考载三米兰亭本有米尹仁尹知二跋注尹仁即友仁又范文度摹刻石本有温公跋旃蒙单阏厉陬壬戌晦涑水司马某公实观注温公曽字公实吴虎臣漫録载曽子固怀友一首其曰介卿者即王介甫少字也研北杂志云张曲江初名博物翟耆年籕史载李龙眠洗玉池篆款云元祐惟五年庚午正月初吉舒李叔时公麟韩文公慈恩塔题名称李翺翔之见本集石守道有读安仁学士诗一篇后村诗话云石曼卿旧字安仁支机石画墁録元丰末有人自两浙以昭陵玉匣兰亭与支机石同赍入京师欲上之不果王钦若云支机石予尝见方二寸不圜微剜正碧天汉左界北斗经其上支机之説本诞妄不经此石不知何据予在成都见西城石犀寺后严真观故址废圃墻隅有石麄如砂砾高六七尺许围如柱础蜀人相传为支机石尤可笑也池北偶谈卷二十五池北偶谈卷二十六钦定四库全书池北偶谈卷二十六刑部尚书王士祯撰三僧繁昌魏康孙进士之父素封而无子一日有僧造门乞施三百缗造桥不许僧遂然一指乞至再三终不许然三指始许之而僧死矣桥成而康孙生手缺三指焉又宣城孙榜眼予立之父勷故给事中也父孙翁艰于嗣一日见市中一僧以火然指问之曰愿得一茅菴足供大士像旁可坐卧诵经足迹不出门而免持钵之苦久之无一檀越办此者故然指耳翁曰吾为师了此愿僧即罢爇延至其家为结茅如僧言居三年一日送客忽见僧入后堂问之则夫人临蓐得一子矣方骇异菴中人来云僧已坐化子一指然状宛然同年史状元立菴鄞人其太公亦与一僧善一日见僧入宅覔之不见而状元生生而长斋成顺治乙未进士后官至礼部侍郎或云大成即僧之号大将军小将军钱舜举折枝牡丹一卷有蜀郡桑门公实悟光题云三月江南媚景天姚黄魏紫鬭争妍那知十丈将军树却在青城古洞前自注云青城山丈人观前牡丹二株一高十丈名大将军一高五丈名小将军琅邪秦碑诸城琅邪台秦碑石壁俯临海岸高数十丈海中复有一碑去岸数里潮上则没潮落则出其上嵗久皆蛎房所结不可辨识又始皇鞭石成桥处石路长数百丈无寸土石罅皆生小松才数寸海上人鬻为盆盎之玩孙真人三原民茍氏妇者病蛊胀诸医束手气已絶矣踰二鼓忽甦家人惊喜问之曰适已出门若将逺行者途遇一老人云吾已延孙思邈真人医汝可速返也及入门见真人已先在年可三十许以连环针针心窍上久之遂醒不知身之已死也视之果有上下二孔七日始合又十一年而终三原医士王文之説盐山糖树予昔使蜀曽闻其地有油井火井元人刘郁西征记云殢扫儿城有盐山如水晶状方侍御邵村怡亭杂记云缅甸有糖树酒树酒树实如椰子剖之皆酒色莹白而甘能醉人糖树细叶而柔榦以刀刺其本汁涓涓不絶经一昼夜始止色味如饧食之令人饱李子金李子金归德人诸生善钩股嘉量之术尝与侪軰聚饮邻人高楼衆谓子金能算此楼寻丈乎子金曰诺即用小尺就地上纵横量之良久自卧地睨视又久之跃起曰得之矣使一人缒上垂繘于地试之不爽铢黍又尝渡河晲视水面即能知水浅深石砮猗觉寮记辨楛矢石砮引晋肃慎𫝊魏景元以来供楛矢石砮晋元帝时诣江左贡石砮其地有山出石其利如铁唐黒水靺鞨𫝊云云予尝见吴江吴孝亷兆鶱自塞外㩦来石砮形如蛎石色如蒸栗云是混同江所产葢江边松脂入水所结非石也黄莲鄠县东三十里秦渡镇即文王丰邑故地有灵台址傍有灵沼周数十顷沼中产黄莲花然不常见花盛则县士人多登科甲者又有安石榴一株𫝊为汉上林种不时结实士人亦以为科甲之验鄠即上林故地也诗竹鄠县多竹园有诗竹茎短而叶大坚厚土人以代笺幅花仙花仙者居鄠县终南山之圭峯尝有武弁张某裹粮访之三日始至洞口鸟道险絶与之言但劝以孝弟更无他语故太保梁大将军供养甚诚仙常徃来其家毎至则闻风作自庭树而下唯啖果实不火食自言在山中恒与康对山王渼陂诸公相往还其貌瘦健而长髯声甚尖利不类人殆猿玃之属也鄠进士文登令王十洲説行雹邑北苏王庄民某粥姜于平原见主人次子昼卧不醒问之曰病乎主人曰非也子昨往田间忽云阴风起不觉身入云中见神人数十辈形状诡异各驾一车驾车者似羊而狞车中皆冰雹教之以手撒雹雹寒甚令纳手羊毳间顿煖如火方撒之顷或以蒲葵扇子障之须臾不知行㡬百里雹尽怳忽已在原处矣归家困甚寝未觉耳始知李卫公行雨非妄两五鬼五代时南唐冯延己及弟延鲁与魏岑陈觉查文徽等更相推唱时人谓之五鬼后蜀鹿䖍扆欧阳炯韩琮毛文钖闰选亦号五鬼李学颜新城诸生李学颜闱后于厯下候榜夜梦有人告云君名在第十八觉而喜甚榜将发行过藩司街旧例自领解以下皆有官马候赴鹿鸣宴㑹按名雁行排列李径至第十八匹前抚之曰明日即乘汝矣顾视圉人腰间有小牌书名乃李学颜也大恶之果落第空中妇人文登诸生毕梦求九嵗时嬉于庭时方午天宇澄霁无云见空中一妇人乘白马华袿素帬一小奴牵马络自北而南行甚纡徐渐逺乃不见予从姊居永清县亦尝于晴昼仰见空中一少女子美而艶糚朱衣素帬手揺团扇自南而北久之始没济宁妇人康熙丙寅嵗济宁南池侧居人王姓者与衆约㑹武当山进香既再往矣归为其妻述嵾岳竒丽之状妻亦欲往夫以道逺艰费难之妻恚而自经夫归惊懊言于衆衆为置榇殓之遂行比至河南某邑忽见其妻在路旁大树下坐憇以为鬼也曰若死矣胡为在此妻曰吾未尝死昨以需衆行期稍迟故先行至此相候不谓君辈濡滞吾候且数日矣今当同行胡谓鬼耶其夫疑惧不知所出衆曰吾等百余人渠即魅何怯之有遂偕行途中起居饮食皆无他异事竣归家登堂夫指榇示之曰尔既不死前日殓者何人妻曰吾实不死曷开视之及开视乃空棺耳今妻尚在山市文登崑嵛山有山市恒在清晨遥望之山化为海惟露一岛岛外悉波涛弥漫舟船往来山下人但觉在雾气中淄川西焕山亦有山市毎现城郭楼橹林木人马之状一如蓬莱海市嘉靖二十一年县令张其恊经山南麓始见之烟岚郁丽移时乃灭自后往往见之东郡恩县白马营茌平马令庄皆平原时于雨后见此异土人谓之地市老学菴笔记云太原以北晨行则烟霭中覩城阙状如女墻雉堞者天官书所谓气也黄连花本草黄连丛生一茎三叶叶似甘菊凌冬不凋四月开花黄色六月结实似芹子色亦黄江左者叶如小雉尾正月开花作细穂淡黄白色予闻蜀人云明时马湖府一缙绅应廵抚某之求求之深山丛箐中凡一枝重可二两者仅得十枝其一枝生絶壁间募人悬絙倒垂取之重至三两有老人云儿时即见之毎春开花大如椀红如山茶与本草所云不类化虎江都俞生説曽署定番州事亲见方番司土官之母化为虎后旬日一至家旋入山去又安顺府陶生有姊适人生子矣一旦随羣虎入山形体犹人与羣虎队行趫腾絶壁如履平地亦数日一至家抚视其子即去久之渐变虎形不复至又八角井一农家妇亦化为虎皆康熙二十年间事一家上夀康熙己巳春正月予同衍圣孔公翌辰大学士李公邺园兵部侍郎孙公怍庭送圣驾于济南府西之干石桥见厯城耆民刘子全者年八十五矣尚矍铄自云生母魏氏年百有三嵗尚在一姑嫁郭氏年百有七嵗一姑嫁夏氏年九十有八子全有五子十三孙家药山下子孙有为诸生者羣叹异之又闻章丘堪舆聂翁言曽游鉅野县至李家集见一老妪年百四十七嵗尚能纺绩忘其姓氏普陀石浙定海县有普陀巖石有大士像华鬘天然竹林鹦鹉善财龙女之形种种皆具琴客程生曽见数枚定海县今改镇海舟山置县赐名定海鬼粥砚淄川王某大理卿筠苍公曽孙也康熙己巳上元日游颜神镇城隍庙时方卓午遇一老叟持古砚自庙中出王曰粥乎叟曰适已粥之矣家尚有一砚与此类明日幸过访当以相赠不须价也且告以家在某村正王归路必经处翌日如言访之至村外一林墓侧有茅舍叟已候门见王曰渇乎有浆可饮但所居湫隘不敢延入君候于此饮毕当出砚相赠耳少选出浆饮之饮甫毕王遂发狂奔走直上山巅虽涧壑荆棘不避遇樵人数辈识之舁归其家迷不知人卧病数月始愈姓氏志董复亨章丘县志葢踵杨君谦𢎞治志而作雅有体裁末増姓氏志一卷其所着异姓有恩术沙弭芈信訾鬲法袭隆鉴东类部德绳邭勾絮楮善能盈匿付典太爼杲西禡书新城旧事云邑有仇姓俳姓其姓见姓物异三从兄士襄之妻张夏夕已寝榻忽离故处尺许四顾无所见忽覩梁间有小人二寸许垂首下窥小冠缁衣须眉厯厯久之飞去遂失所在遗其冠乃以木为之色黒如漆忠勤祠神现康熙二十二年新城大水城不没者三版先高祖太仆公忠勤祠在南郭外水已及堦势将入堂室司香火者张应祥晨往视水见一神人朝冠朱衣南面立水竟不入白云湖白云湖一名刘郎中陂在章丘县西北七里许周围六十余里有河泊所与泺淯二水㑹同入大清河邑乘载之甚明而张中丞南溟重濬小清河议乃云在浒山泺之东陶唐口之西按长山县无湖西距白云湖尚百里不知何据也五羖大夫河津人畅体元者少时梦神人唿为五羖大夫颇以自负及流宼之乱体元为贼掠囚絷一室冬夜甚寒于壁角得五羖皮覆其身乃悟神语葢戏之耳后以明经仕为雒南知县贤妾益都西鄙人某娶妾甚美嫡遇之虐日加鞭箠妾甘受之无怨言一夜盗入其居夫妇惶惧不知所为妾于暗中手一杖开门径出以杖击贼踣数人余皆奔窜妾厉声曰䑕子不足辱吾刀杖且乞汝命后勿复来送死贼去夫询其何以能尔则其父故受拳勇之技于少林以𫝊之女百夫敌也问何以受嫡虐而不言曰固吾分也何敢言自是夫妇皆重之邻里加敬焉今尚在心头小人安丘明经张某常昼寝忽一小人自心头出身才半尺许儒衣儒冠如伶人结束唱崑曲音节殊可聴説白自道名贯一与已合所唱节末皆其平生所经厯四折既毕诵诗而没张能忆其梗槩为人述之天上赤字顺治乙未冬夜天上有赤字如火移时始散沂莒间皆见之小猎犬八座某公未第时夏日常昼卧忽见一小人骑而入人马皆可寸余腰弓矢臂鹰鹰大如蝇继至一人亦如之牵猎犬大如巨螘二人绕屋盘旋久之甲士数千沓至星旄云䍐缤纷络绎分左右盂合围大猎室中蚊蝇无噍类其伏匿者辄缘壁隙抉出之一朱衣人下辇坐别榻衆次第献俘获已遂上辇肃队而出甲士皆从如烟雾而散起视一无所覩惟一小猎犬徬徨壁间取置箧中驯甚饲之不食卧则伏枕畔见蝇蚋辄啮去之事见蒲秀才松龄聊斋志异又宋中丞牧仲曽于柏乡魏相国座间见一小鹿长二寸许双角崭然与大鹿无异见中丞筠廊偶笔白毫乐安人左某流寓淄川能日行五百里必攀援树枝数转始得止足底有白毫长三寸许一日足痛毫落遂不能行又济宁人某充总河承舍畜一驴日行五百里往返京师仅五日二耳中有白毫各长五六寸行驶则挺出一日拔去鞭策不复前矣钱能南园漫録载太监钱能镇云南有王姓者业卖㯽榔致富人唿为㯽榔王能执其人曰汝庻民敢僭号二字王贿之方免近江宁知县陈永吉者吴逆之甥恃势贪恣大吏莫敢问常以迎上官至淳化镇主一富人家富人供奉极其丰腆冀得其欢陈视堂中有聨云海内存知己天涯若比邻唿富人诘之曰今海宼猖獗汝乃谓海内知己是欲反耳富人大恐索千金乃释之又过市肆见有以甘蔗为龙鳯形者皆以僭逆吓诈或至破家后陞中书舍人为张俊升给事劾罢曽祖父母今乡官称州县官曰父母抚按司道府官曰公祖沿明世之旧也张司徒南园漫録言其非矣谓称布政司为曽祖父母则尤可笑今不闻有此称矣女侠新城令崔懋以康熙戊辰往济南至章丘西之新店遇一妇人可三十余高髻如宫糚髻上加氊笠锦衣弓鞋结束为急装腰劔骑黒卫极神骏妇人神采四射其行甚驶试问何人停骑漫应曰不知何许人将往何处又漫应曰去处去顷刻东逝疾若飞隼崔云惜赴郡匆匆未暇蹑其踪迹或劔侠也从姪鹓因述莱阳王生言顺治初其县役某解官银数千两赴济南以木夹函之晚将宿逆旅主人辞焉且言镇西北不里许有尼菴凡有行槖者皆往投宿因导之往方入旅店时门外有男子着红帩头状貌甚狞至尼菴入门有㕔廨三间东向牀榻备设北为观音大士殿殿侧有小门扃焉叩门久之有老妪出应告以故妪云但宿西廨不妨久之持朱封鐍山门而入役相戒夜勿寝明灯烛手弓刀伺之三更大风骤作山门砉然而辟方愕然相顾倏闻唿门声甚厉衆急持械以待而廨门已启视之即红帩头人也徒手握束香掷于地衆皆仆比天晓始甦银已亡矣急徃市询逆旅主人主人曰此人时游市上无敢谁何者唯投尼菴客辄无恙今当往愬耳然尼异人吾代往求之至则妪出问故曰非为夜失官银事耶曰然入白顷之尼出妪挟蒲团敷坐逆旅主人跪白前事尼笑曰此奴敢来此弄狡狯罪合死吾当为一决顾妪入牵一黒卫出取劔臂之跨衞向南山径去其行如飞倏忽不见市人集观者数百人移时尼徒步手人头驱衞而返驴背负木夹函数千金殊无所苦入门唿役曰来视汝木夹官封如故乎验之良是掷人头地上曰视此贼不错杀却否衆聚观果红帩头人也衆罗拜谢去比东归再徃访之菴已鐍闭空无人矣尼高髻盛糚衣锦绮行纒罗袜年十八九好女子也市人云尼三四年前挟妪俱来不知何许人常有恶少夜入其室腰斩掷垣外自是无敢犯者僧三世报桐城诸生姚东朗有子三保生九嵗忽病三日不食惟饮水念佛倏变中州之音告其父曰吾前世河南僧也与道侣某同居吾有三十金彼请贷之不许遂中夜刼金及度牒而逃又杀吾以灭口吾投君家为君弟字嵩少彼亦投君家为女今嫁溧阳潘氏者是也彼六七嵗时吾不忍杀吾年十八阳禄终矣故再投君家为君之子彼今逺嫁吾不能报又须转世报之君前世为河南县令纳彼贿不之究今来君家两世二十七年衣食之费与贿足相抵吾往溧阳矣东朗曰寃尚可解乎曰唯佛力可解语毕而逝乙夘六月事也东朗往花山求见月律师忏悔师为礼水忏且令以三十金供僧忏罢而女孕堕胎矣竟无恙前一夕女梦僧登堂而譟身有火光久之乃去葢师力云两戴逵艺文类聚载戴逵皇太子箴广𢎞明集有戴逵与释慧命书此戴逵隋人非梁隐士戴安道貂参从祖考功公门生孙中丞天启中自辽东迁登抚考功从索貂参孙答书云貂不足参也鲁矣人𫝊以为笑寗尚宝汝颍集云寗尚宝中立字尔强万厯癸未进士家居不通賔客閴居一室人罕闚其户或觇之但见纸幅积座侧上皆作墨㸃或环之累累如贯珠人曰寗善羯鼓记柘枝之节耳终莫测也沧溟见梦施愚山在济南时为沧溟先生作墓碑文且为立后奉祀一夕梦三丈夫峨冠朱衣来谒一白髯者南面坐苍髯次之末坐者尤竒伟旦日拜墓下则三墓累累相次问其裔孙曰先生祖父三世葬此始悟苍白髯者先生之祖父也愚山适将往南山购石见墓道间有石仆地磨砻如新遂刻已文此事与研北杂志所载嵇侍中谢赵子昂书庙额事正相类吕鸿胪吕少卿沧州人顺治壬辰进士康熙乙巳冬病亟梦天帝召为东岳之神力辞不获因订后期遂引疾归里舟过张家湾忽沐浴更衣端坐曰时日近吾将去矣遂瞑舟中人隐隐见空中鼓吹驺从甚盛云罗池碑栁州罗池庙碑荔子丹兮蕉黄一石尚存相𫝊为苏文忠公书估客过栁江者搨一纸即无风波之虞乱后失去杂入筑城塼石中毎当筑处城辄圯有司知其异物色出之今置庙中南礼部鼎甫尝理栁州为予言祁侍郎明金坛祁西巖侍郎少为诸生有名尝馆某氏适乡试东家之子已通闗节于主司临期忽病以与祁素厚善告之比入塲立就七作喜甚自谓必售及将誊写手忽反背不能握笔遂纳卷太息而出自谓不复有科第之望矣下科竟中第官至户侍西洋画西洋所制玻瓈等器多竒巧曽见其所画人物视之初不辨头目手足以镜照之即眉目宛然姣好镜鋭而长如卓笔之形又画楼台宫室张图壁上从十步外视之重门洞开层级可数潭潭如王宫第宅廹视之但纵横数十百画如碁局而已陈丈人陈丈人居彞陵沙地坡顺治初年百有四嵗步履视聴不衰逺安知县周恵隆延之询其所得曰知事迟囘头早耳予之钱帛弗受起汕乂系彞陵风俗渔人春则起汕秋则丫系毎三月初八十八廿八三日相率扣拍令声振水面连歌彻昏晓必悲怆慷慨乃获多鱼惟三游洞以下十二碚以上数十里内为然谓之起汕八月九日捕取鲟鳇先布网而后用乂自钉头镇以往地皆曰系或曰枋有金钗系丫髻系等名谓之丫系亦如吴淞之起丛也白牡丹高淳县花山有白牡丹嵗开数枝种非人力亦无恒所有折者辄得疾施侍读愚山诗云空山石累累独立天风吹攀条莫敢折含芳贻阿谁九尾觥泰兴季御史家有古玉觥质如截肪中作盘螭螭有九尾作柄处螭首如血正赤觥底有窍与尾通九尾皆虚空宛转相属注酒皆满人以为鬼工月中女子德州赵进士仲启尝月夜露坐仰见一女子妆饰甚丽如乘鸾鹤一人持宫扇衞之逡廵入月而没此与予前所记二事相类羿妻之事信有之矣黄天应康熙十五年南海民黄天应年十四惟瞽母在堂从兄天㑹者亡頼也欲併其产绐天应同往伐竹椎杀之而瘗其尸既数月矣其母思子日夜泣忽夜半有叩门者告之曰尔子某月日为天㑹击杀瘗某处明日可往发之开户则閴无人迹如其言果得尸告之官寘天㑹于法李坤蔡琠字玉汝闽人以明经仕为粤东令罢官不归流寓山寺一日于市肆独饮忽有道人虬髯伟干顾盼甚异蔡揖之坐询其姓名曰秦人李坤居华山数十年矣因延至寺寓见蔡案上有周易曰颇读此乎蔡曰然试举一卦蔡为述其师説曰全未全未蔡因拜求其学曰可斋戒拜天四十九日拜老夫亦如之然后可教如其言乃为剖晰河洛精义皆出程朱之外蔡因旁及天文乐律竒门太乙六壬诸术曰此皆易之一端耳出一小箧随所问刺取诸家之书为蔡指示书凡㡬百卷皆出箧中箧才方寸而书不穷竟不能测也留止五年尽得其奥将别去语蔡曰此后二十年癸丑嵗汝必游京师是嵗十二月二十日即当扃门户百日不见一人否恐不免慎之慎之更㡬载某嵗某日与汝相见房山康熙十二年癸丑蔡客京师如其所戒是时果有妖人杨起龙之变都门戒严多所刑戮至二三月始定又二年乙夘某月日忽有童子叩门云师在房山相待蔡疾驰往道人独坐树下与语移晷别去云将归华山旧居蔡以易卜垂帘都门同年子吴天章与之游云学易者率莫测其藴也薛廷尉大武云坤字果成骡生子释典有三必死谓人抱病竹结实骡怀胎然康熙某年旗下人家有骡生子竟无恙池北偶谈卷二十六