赞灵集正统道藏三家本四卷续道藏賛灵集目録卷之一碑记灵济宫记修灵济宫志铭重修灵济宫记灵济眞人序鳌峰神秀图记卷二表札贺眞君褒封表贺金阙瑞旦表贺玉阙瑞旦表上元上眞君表上眞君祈安表乡民保眞君奏札卷三序䟽跋文眞君科式序眞君愿序重修灵济宫䟽徐仙翰藻跋上灵济宫勑额文上亲睦堂勑额文上燕喜堂勑额文谢雨丹悃卷四诗上眞君诗谒灵济宫夜宿灵济宫寳殿十奇峰眞仙八咏图赞灵集正统道藏三家本四卷续道藏賛灵集卷之一碑记灵济宫记福郡之望邑曰闽闽邑之望里曰积善灵济王祠盖一方之所仰焉帱荫而庇福者也初年徼福丐灵之人尝有以鸾箕渎神者一联之诗数语之谶事迹灵验今犹记诵而于文则未之闻也至后乡人聚首祷于祠下顾瞻庙宇瓦桷腐圯像图黯昧因相谓曰是可以致楬虔妥灵之意乎谋一新之而以箕卜神于是剡剡扬灵爲文以示之俾趣工焉及工逸事遂复有所谓神之告之一言一话胥文也嗣是而后大篇短章层见叠出翼者肢熊笔者腕脱观者瞳眩而神之文浩乎汪乎如硕灵黄而注渤𣿨邻之邑里竞相传写且敬且䟽且驳且愕是岂烟火食者所能道一语于其间哉闻之向者勑额之请神之姓字莫或前知父老取姓枚之既知姓徐而详则窅莫之闻今也世美之源灵迹之騐该且悉焉神一而已非固吝于前是数年之请而今焉爲是以震夫人也毋乃斯文将兴神预有以发其祥而阐其灵耶抑神之意化有所爲而爲之也噫是当有以谅神之心者如湍逆流喧豗澎湃终不若中流滔之无声以文而示乎人神盖得已而不容已者也三代无文人六经无文法上圣大贤凡其着书以垂世者非乐爲是之衒鬻也君臣之分微孔圣是以有春秋之笔仁义之迹熄孟氏是以有七篇之书王道果行兰陵令之书可不作也礼乐且正诗未亡则文中子彭琹汾水之阳矣元怪夫何有其化今其传后不寄之文奚寄焉神之心前乎圣贤之心也爲之碑而使之以知履历爲之签而使之以知吉凶山川之堙微也爲塞中之文以辟之风俗之薄恶也爲梁父吟以讥之敬念消亡士风頽靡爲絶笔吟爲非神赋以警之以至获麟之歌自辩之文变体之诗雅正奇崛千汇万状如英章濩夏之迭奏于耳如谷粟布帛之均适于用文乎文乎篇章句读云乎哉夫使居是里之人诵神之文鉴神之心一郷之中陶爲道义十室之邑薰爲忠信士焉而学农焉而畊工商焉而役作贸迁辟争也而礼逊嚚讼也而友助游闲也而力本则神于是时固可以游于圣不可知之天矣何以文爲神之署碑阴曰余虽倣柳侯之万一不得文公以记之何以示来者今观韩记之中自子严父诏妇顺夫指与夫入慈孝出友悌之外无长语是神所托于后之文公者不过以扶世教爲念也欤余袜线短能何敢望文公之万一鼋黾蜩螝非敢鸣于雷霆之下顾念神自石晋开运以入于闽余之始祖亦于五季由固始而来闽先代以来或营其地以建神之祠或请于朝而尚神之徽号奉神之祀兹有年矣乡人复相同志而成轮换之事来晜仍云冀神之庇未有涯也余欲无言焉得而无诸若夫神之姓氏之称世系之美灵验之事与夫庙宇创立修葺之年月备见于神自述之碑非牛马走所得以容其喙是不过着神作文之意而已俾一方之民食我桑椹怀我好音果胥而道艺忠信之归则瑶浆蠹勺不必实醢豚甘鸡不必荐溪毛燎水亦可苔神之心也无斁则神之惠人之贶也亦无穷气数循环无徃不复神之文而发祥阐灵于其前人以文而蜚英腾实于其后将见天宠褒崇宣封显赫神之荣也遡紫凌青駞金斛椒人之盛也于是之时必有大挥如椽之笔以记之事者矣余行当拭目以俟罔俾文公专美柳侯又闽踰崃江而南有山竦杰曰鳌峯山之南灵济仙宫也粤昔丛祠阴迹显着国用其勋民赖其庥徽号褒加祭式惟愼至于今日倚欤盛哉历岁既久庙之梁桶侈剥不治凭附丹青渐已黯昧时有乡民诣祠下枚卜乃事见而相谓曰是不足以揭虔妥灵也完而新之具尚一乃心力神喜其不婉婉耒下爲文以勉之于是裒诚鸠费戒工度材各肩其事有而无怠门之隘者广池之涸者聚一木一瓦之坏者易彩以饰像衣以章身文曹武兵亦加润色威状赫赫德扬明明见者闻者咸兹以恭愿乐其施而工告成焉时则秋八月也功不自有归之于神荐祼兴俯具事以告怀柔显思式告有相载扬其灵自序其所出历三代至五季以来启烈寿后所以委祉今日庙食兹土者有槩有详而爲之记也同事者愕然视悚然诵芒芒然笔且曰向者勑额之请卜姓曰徐是犹隐于圣不可知之矣今乃知出于偃王之裔信有验也请神记之以石昭冥冥而垂无穷有是而后文笔层现易卦有签断吉凶也梁父有唫亦劝戒也非神有赋昭冥漠也塞井有入辟禁忌也若跋若赋若辨若启若曲若偈千态万状愈出愈奇如倚空之岩崒嵂巍峭如怒风之涛汹涌澎湃噫何其文也夫文也者在天爲奎壁之精在地爲图书之寳在人爲朝廷之瑞今神也恍惚之间杳冥之际影不可见响不可闻而乃显之以文何也聪明正直粹乎其严威灵气𦦨赫乎其高不可见无所不见不可闻无所不闻出干入坤穷令遡古察来彰徃显微阐幽故能泄天精裂地寳发人瑞神之文神之德与天未丧文地不爱文使人得以展布斯文神也游于无声无臭之天可也不属之人乃属之神可叹也夫鳌峰之精龙首之英必有瑰奇之士出焉神其尚相斯文乎不然何乃发其祥也神之文曰予所作必有以爲异日之验进身之阶神之诗曰文章岂不贵君子终豹蔚岂我意哉造化循环无徃不复神而明之存乎其人可也其词鳌峰蜿蜒灵济之宫昭哉先烈孝思偃王施祠洪绵血食一方四民地利胥赖其庆怀柔左右赫赫耿光大掖斯文以发厥祥显相有严报本孔臧矢歌颂美百世不忘修灵齐宫志铭人之所事者神神之所依者人时值初吉景辰神赫厥灵剡剡爲文以任而任于同事者祇栗厥戒夙夜不敢忘怠是以粧褁圣像乃命司服其饬衣裳既就神自作履历刻铭诸碑灏灏乎噩噩乎似非世俗语所能道赫然惊人其谁不敢不进其所有以爲答同事者谋曰东西池涸矣谁不足以壮祠宫之瞻倪外附之壁坏矣诚不足以耸人心之畏敬龙首之井诚爲风土之害既废矣今塞斯井凿斯池画斯壁以媚神意亦将有利于人其宜乎同事曰可文章东阁二序之神捷蒙尘久矣时尚武事有欲去之而爲尚武之谋者其同事尝闻孔子有言曰文章必有武备武必有文备夫文治武功相资爲用此百世不易之道其可阙乎故上宰福禄三星之祠下土辅国安民之像先文后武各得其制同事又曰可外有门闾之故观内有藩翰之森严檐版之丹癯煇煌掖庭之粉黛冠絶至于补葺罅漏靡不究心独二库卑污不修且坏乡民大惧不任一日复与同事谋诸神曰从事于斯也久矣欲已之而不能休此意晓然神其知之告我以文曰修庙难惟义之归敢不喻所指于是椽栋之腐黑者盖瓦之破缺者垣墻之凸凹不齐者俱治而新之神于此时再䧏之记命库之名曰堂东有亲睦西爲燕喜俾凭附之质得以宣其列美矣茂矣诸好备矣虽曰同事者之所恊力是皆神之灵有以使其然而然也及将次就诸请其额于本路官緫管张公铎复尊祠曰宫笔椽字斗照人耳目凡道路观者车乘填塞叅日莫不张大称誉竦然而增敬东街之碑神之所自序也西阶之记人之所以賛厥美也神之文章者诸宫曰碑曰记曰签曰賛曰文曰赋曰启曰表曰卞曰议曰序曰颂曰诗曰曲曰行曰说其有集行于世焕然而可述也灵济之封旌褒前朝眞人之号道宣天休厥德章明垂誉终古此黄发耆艾野夫版尹之所愿颂非乡人一词之所能既七日复来与同事谨以牲醑用伸告成之礼就位于庭悚然深惟三载考绩亦既勤止惟神念厥功必有以相之使乡人均蒙其福世世承事宁可不知所自耶今欲刻诸石以记其事诚恐议者以爲专美之讥姑志岁月于灵济宫敢铭之曰受职九天燿灵下土神笔惊人沛然莫御饬以衣裳爲身之章亲睦燕喜命名日堂佣役徴工作新斯宫四方云集至日讫功三岁考绩各恭乃职其难其愼惟和帷一神既安止载人载喜钦若兹教是信是使惟尔有神福及吾民天鉴厥德钖号眞人图像辉彩洋洋如在尔民报祀万世不怠后之君子无废成美刻志于壁以賛攸始重修灵济宫记至元三十年十月闽积善里士交章君桂龙以书奉灵济王庙记来曰此神笔也里有古庙而无碑屋且圯夏五月沈君建翁修而作之桂龙与周仝等共谋而成其美八月工告讫功神赫厥灵载降之记将刻石命里林迪功延年书之且属予篆其额春一不敢辞署名惟谨十二月又奉古诗来曰此神意之所记也盍记诸春一心已诺而笔未暇明年正月亲来徴诺又出神所赐古今诗一篇凡六十五韵春一何与斯文乃褥神之勤如此昔江神尝揖王勃而告之曰滕王阁将作序子徃赋之时主人已宿构于其壻勃之文廼出不意岂当笔者固有数于其间耶于是焚香叩齿取记与诗端诵数过絶不类烟火食语而作曰异哉夫以聪明正直爲德者神之分也以威灵气焰动人者神之余也庙自石晋开运以来厥惟旧哉诸君精白承休者有年矣今日之事敢问其所以然章君对曰神之文不但此记此诗而已前乎数年灵明尚閟只联片字时而出之今剡剡扬灵灿然有文与人相接其所指归或勉以义或诱以善或劝以孝敬至于遇事立言则有塞井文有非神赋有画士传有壁像賛有梁甫等吟有获麟等歌若序若跋若启若辨若行若曲若颂若䟽千态万状愈出愈奇闻其风者嬴粮而景从苟以是心至神各随其所扣而告之一话一言胥文也桂龙与建翁等陟降左右靡不夙夜因事而谒文因文而证事得手应心如契如券故叶力于此以对扬神之休命予又作而叹曰斯文其庶几乎天降时雨山川出云嗜欲将至有开必先惟鬼神者得兆朕之先而文章者神明之律吕也自唐而后国朝以科目取士士生斯世争以文鸣蜀之神有梓潼者阐灵一方专宰科名九十四化之文一唱蜀士敬之爱之不啻如事父母凡擢危科跻显仕不敢曰己之能必曰神之赐由此它方之爲士在在尸而柷之梓潼之香火遂遍天下徽号之加莫尊焉今日之灵济即前日之梓潼也梓潼显于蜀灵济显于闽九十四化之文殆不足过将见神之香火亦犹梓潼之遍天下岂但剑惠于一方哉然斯文与天地并未尝一日泯没暂晦者必明暂否者必泰故神有以发其祥也神碑既立里之人士欢欣鼓舞时周君庄翁实献碑阴之文其言曰岳之神必降而后生申之神必䧏而后生尹今将生乎抑将生尹乎斯言也盖有以扶其手而擘其口者矣地灵日彰人杰日出异时必将以文鸣国家之盛非惟爲人士贺尤当爲神贺也神姓徐生爲人殁爲神功在国德在民世美之源流庙封之次序悉已见于神之所记此但书修庙降文立碑之槩尔章君又曰向日敕额方请之时神之氏讳莫能前知父老取姓枚卜之得姓曰徐从而名之曰望望者言其德可配于四望秩而祭之宜也今神自言吾爲江王讳知证吾弟饶王讳知谔式克正名而知本始予尝读五代史至吴之世家于齐王系之以感慨方其与刘威陶雅等佐行密起淮南盖一世之英雄也及得政如彼其专矣然且奉杨氏诸孤而臣之其视张文表之不事周保权岂不相迳庭哉宇宙无穷徃事尘土而有子二王流芳百年庙食万世呜唿齐王亦不死矣时上元前二日甲子记灵济眞人序神之氏讳爵里载在五代史晋开运之四年岁眞恊洽皇灵剡剡来䧏于兹以羲历策之历甲子二千之数有奇嘉熙二年蒙朝廷钖命攷之祭法宜在祀典每遇三元八节甲子庚申斗䧏之日人之有事于神宿戒斋祭纯素之道惟神是守守而勿失与神爲一一其一合乎自然而已黄帝得之以登云天西王母得之以坐乎少广今神之精魄不爽其聦明得之以与浮丘公王子晋司马子微冯大和诸人周游乎无极之天听之不闻其声其声挥绰视之不见其名其名高明四时得节万物不伤利泽施于天地后世其孰能知之昔南华先生举太宗师之言曰有眞人而后有眞知属者恭遇三十八代天师宣授太素凝神广道眞人以其知之所知每知之是爲师乎特爲补奏天京江王充九天金阙明道达德大仙显灵溥济眞人夫人许氏特授顺助仁惠仙妃饶王充九天玉阙宣化扶教上仙昭灵博济眞人夫人陶氏特授善助慈懿仙妃徽称赫奕爲龙爲先使在天之灵得以宣其烈今日太平物无违拒肃雨乂阳咸若有答乡士庶民莫不忻忻然而踊跃相与北向蹈舞拜手稽首上祝圣寿无疆且神德愿垂表后刻在金石序之以诗曰得一以灵兮谓之神神之爲神兮而能精窈窈冥冥兮无爲无形有性有清兮与道合眞夫号眞人兮飞奏天京特予功绩兮播于金石大仙上仙兮昇入九天雨旸不愆兮掌迼化之权尔民得保全兮喜跃踊跹执我豆笾兮孰敢不虔灵德之渊渊兮具颂是宣刻石永坚兮何千万年明远完教之玄法师福州蹃道録刘景福撰鳌峰神秀图记闽城南大江自西而东曰崃江度江又二十里许有山曰鳌峰擅群山之胜㨿诸水之会而祠在焉其旁屋字星聚棊布神依人之居而嵗时伏臈牲肴粢盛获食其土人赖神之休而长幼树畜率无水旱灾殄之虞获安其生此神人并立实阴阳至理世不能废也鳌峰二神相传徐姓南唐知诰诸弟长知证称金阙眞人次知谔称玉阙眞人谓在唐世尝将兵入闽过漳讨贼次鳌峰有功仙在芝屿天灯天乐降其地遂祠之按史知证温弟五子也封江王改封魏知谔温弟六子也封饶王改封梁国王延政延曦弟兄不恊国日乱唐遣其将支徽逐之乘胜克泉漳诸郡不书王在行御史失之欤以鳌峰秀拔奇伟山川融结宜神所凭托神拥山川明丰而禳祈祝祷若神所苔譬玉在山而木润珠在渊而水辉厥理有繇矧生功德其郷殁而祠之礼也翰林待诏长乐高廷礼氏其子熊走祷祠下盻眞相通如承面谕𧦑徴诸事豪发弗爽特诏因写鳌峰神秀图以报灵贶第徴子记之并述其槩以告于乡人永乐九年九月望日汉府纪善翰林院脩撰儒林郎闽人王褒记翰林院待诏长乐高廷礼画并书赞灵集正统道藏三家本四卷续道藏賛灵集卷之二表札贺眞君褒封表伏㠯天之文曰凤篆龙章其命有德神之名在丹台玉室何忧不仙妙用不可以思议舞蹈自形于手足某申贺恭惟九天灵济眞人好是正直亶此聪明默推生生化化之仁尤得杳杳冥冥之道克厥威克厥爱常怀儆戒之忧惟其能惟其人果沐褒封之宠衆皆曰可时懋廼功谁无折屐之欢敢效执鞭之贺伏念某苇苕寄迹草芥微生惟适之安仰圣庥之是荷卷言所自岂童子之不知进表陈情铭心知愧伏乞俯垂高听远察卑诚爰剡剡以扬灵廼穰穰而降福其养民也惠如雨露之所沾濡诞我祝如何与天地相爲悠久贺金阙瑞旦表伏㠯一封九重天荣授南昌之上宰九月十七日喜逢嵩岳之降神里社交欢人民胥庆恭惟九天金阙明道达德大仙显灵溥济眞人好是正直大以神通与日月而并明参天地之化育五十五愿发誓度人四百余年积功累行惟德是辅与道合眞施之万物得其宜措之四时得其序举皆蒙福孰敢忘恩同伸虎拜之诚恭祝兕觥之寿更冀积善乡一千余户口俱托帡幪大圣朝亿万载基图相爲长久臣下情无任瞻恋之至又伏㠯嵩岳储祥毓英才而出将入相风云庆会爲明神而辅国庇民瑞旦届值于九秋事业有光于五代恭惟九天金阙眞君系出偃王世封齐邑庙食五百余年之盛褒封三十二字之荣灵贶孔彰殊恩屡降惟此鳌峰之地杰荐臻虹渚之星流庸举兕觥用伸燕贺伏念沗登仙版职奉灵祠凡居覆焘之间莫匪帡幪之庇良以感恩之有日将何报祀于今时晨香夕灯常瞻烜赫朝钟暮鼓少备勤渠不辞潢潦之可羞惟冀神明之来格伏愿圣人在位抚华夏于万年神德彰灵亨褒崇于千载宫门肃静闾里康宁贺玉阙瑞旦表伏以雝雝在宫肃肃在庙主尔百神赫赫厥声濯濯厥灵相予肆祀时则历多年所式克至今日休臣惶恐惶恐顿首顿首恭闻大而圣圣而神诚则形形则着来也无涯去也无迹视之弗见听之弗闻聪明正直依人而行远近幽深知物之故天地合其德四时合其序名声昭于时利泽加于民维桑梓则必恭虽苹蘩而可荐伏念醮首某等与乡人处忝儒者流惟神其依不言所利雨旸时若天且不违况于人老安少怀民到于今受其赐士悦朝农悦野工歌肆商歌廛巍乎成功何以报德兹盖伏遇九天玉阙宣化扶教上仙昭灵博济眞人庆流瑞旦节应中元式月斯生与天齐寿让莱相独先于一日踵康王犹后于八朝其命维新而民阶乐聿庆崧岳降神之曰同伸华封请祝之诚桂魄初员辉暎东方之日蓬仙不老光联南极之星岂若身亲见之不知乎舞之也伏愿在其左在其右在其上不显亦临俾以富俾以寿俾以昌自今以始臣下情无任瞻恋之至又切以圣不可知之谓神感而则应民到于今受其赐靡也可忘式克至今日休不敢启上帝命臣诚惶诚恐顿首顿首恭闻无形之表至道之精轩辕皇帝启钥抽关太上老君传灯续印德而不德清虚怪寂寂之无宗玄之又玄廓落达生生之有妙周流六虚而无息主宰万物而不遗巍乎其有成功无以称其威德伏念臣志求诸道材下于人敷奏以言方寸地之阶愿借恪恭乃职咫尺天之威不违重念醮首某等致力于神绥我以福祠称灵济名被显封赫厥声濯濯厥灵雝雝在宫肃肃在庙虽桑梓必敬止维苹蘩可荐之兹遇中元集福之晨是乃上相诞生之旦干坤爲瑞闾里称欢是月在中式播崧岳生申之咏与天齐寿同伸华封祝寿之诚兹盖伏遇昊天玉皇上帝玉陛下緫元范于十方建大功于亿刼无有远迩均属照临凢有血气莫不尊用敷肾肠历以告臣尘凢浊质夙夜小心自惭蠢蠢无知敢曰高高在上斋戒沐浴以事帝对越在天聪明正直之谓神虔恭在位幸披云而睹日如临渊而履氷伏愿不闻亦式不显亦临有相之道俾富而昌俾耆而艾用钖厥民臣无任瞻天望圣激切之至上元上眞君表三阳开泰适人事之肇兴两阙如临谅天心之可格敷陈素愿益茂洪禧臣诚惶诚恐蝢首顿首恭惟九天二位眞君裔出偃王世封齐邑丕哉灵德等干坤覆载之功用以济民推雨露沾濡之泽神通自在正直无私庙食今四百年天封凡十六字人所见恩谁敢不敬伏愿䧏尔遐福载歌穰穰简简之诗保我后生爰咏蛰蛰绳绳之德上眞君祈安表咨寒怨暑特小人见浅之谋居安虑危惟君子知几而作虽自祷之久矣赖有阴以相之某申谢恭惟九天灵济眞君德配干坤泽垂雨露以显灵昭灵之德推溥济博济之心伏念某等受廛爲氓聚庐托处久席云天之庇敢倾葵日之诚弗克修持未知惭愧念震邻之警义贵在于恤邻然同井之安救当防于入井必也先事而能惧庶其后患以无忧更冀雨及我私实颖实栗实坚好钖用民福曰寿曰富曰康宁又神非类而不祀以其能于捍灾御难天作孽犹可违宁敢稽于修斋执戒拳拳唯谨战战若惊仰瞻灵德之在天俯拜皇恩而感地伏念某等枌榆同社桑梓连阴自惭坐井以无闻敬率居邻而有请谓民情可见昔曾闻己过之愆何帝怒不回今未免童蒙之渎岂药大夫怪迂之方未尽抑濮上人计筭之私已萌或饕餮如曹刿之无谋或纵臾如子阳之尊大谁敢执其咎亦盍及而求征日咎徴曰休固当祷之久矣灵之来灵之至毋廼亶其然乎勉力而行欲言恐僭未能姚斌当寘之罪天书译符篆之文台骀实沈是谓之妖神笔按春秋之法氛祲必去邪妄必除毋纵滔淫恣生荼毒吾所愿也神其鉴之兹盖伏遇九天金阙王阙眞君几前乃圣乃神允文允武歛之则有显灵昭灵之相散之则爲溥济博济之仁千百年之祀典森严十六字之褒封侈大威震雷霆之怒五岳尘埃功叅日月之光四方耳目驱疠鬼于山之左植保障于江之南海宇澄清里闬宁静下救群生之疾苦上休太上之慈悲好生之德虽洽于民心击壤之童何有于帝力伏愿息点捕劓终终始始各保安全藏疾纳污是是非非更爲覆护莫效荐芹之敬敢言结草之劳乡民保眞君奏札臣闻功谓道在无极之始冥冥窈窈不识不知非心思计度之所能也自太眞皇人紫笔定书然后学道者得以探其源洩其流撰成科典灵文耳目斯世今有神焉以修斋执戒爲功以济生度死爲誓发爲文辞合于科典凡曰长材秀民者莫不口交诵之其可稽于彻闻乎切见九天金阙眞人徐九天玉阙眞人徐声名冠世功德在民内察其行外观其迹委是骨像合仙有心积善建功笃好三寳之士若非宿幸縁会穷神而知化者孰能与此所着九眞妙戒化文九狱神灯科格醮三界科保马科并出于太上玄言究徴摘实自然成章灵音啸咏可以爲活刼津梁所谓闭门坐车者不计其岁月矣外有灵济特醮科本愿仪文七政灯科非敢以爲己功从民请也臣性识䟽愚爲言轻贱考事察能在臣识所当申请敬加丹鈆去取编成一集誊进在先已蒙圣恩将臣徐等诠补职任跻进仙阶今欲望圣慈允俞所请再将臣徐等所撰科典翻行三界合属去处各取遵禀照验施行不惟显灵济济度之功亦可以张吾军而感慰东南民心之所望也伏取指挥赞灵集正统道藏三家本四卷续道藏賛灵集卷之三序䟽跋文眞君科式序予尝以爲老子之道五千言尽矣后之学者不以未能遍观而尽识也惟汉天师之传得其宗迄今一千二百余载驰声耀誉闻诸四方上而公卿下而垊隶欲寿考康宁者莫不皈心而稽首今明而爲神曰灵济眞人以凭附之质用宣其灵岂非夙幸得天师所授鈆汞法何一点之珠光耿耿不灭回平作字一言一话焕乎其有文章予始闻之若骇且信旦疑一日袖香而来瞻仰祠下载睹所作碑记讃颂仰非世俗语疑乃信独此书一帙乡之士夫藏之甚愼不轻示人予索之久始得之焚香诵之数过其爲㫖义皆本于太上经典中抽绎出来幽深明溥与道合眞诸天隐梵迭奏和鸣济度之功誓弘海岳神机玄妙或隐或显是岂浅学近智者所能议哉虽然神而明之存乎眞人予累欲序而跋之诚恐识者有余食赘行之讥若乎眞人之德揭若日月后必有至人爲之序予畧言其大槩云正元三十年上元将仕佐郞路学教授欧阳公柱芳跋眞君愿序愿者眞人之愿也亦人之所愿也一跪一拜心之专也心之专善之至也人性之善犹水就下也不善不改是吾忧也吾是忧也此愿所以爲善者设是岂徒愿文乎哉仰观于天得数二十五俯法于地得数三十合而言得数五十五盖因此数得以成其愿若非与天地同功安能至此善人天地之纪也苟有一毫矫伪慢怠之意非吾之所谓愿也其可与善者同日语耶传曰善无常主恊于克一此无他始于是终于是不以半途而自画斯爲尽善而尽美矣善者福之基福者善之积唐高郢有言积善以致福不费财以求福福既可以不费财而求则爲善者可曰费财乎见善以相示闻善以相告凢吾同志当以此自相勉励庶无愧于天地亦无愧于眞人此又眞人所大愿也重修灵济宫䟽按五代史淮南世家齐王徐有子江王余王即今金阙玉阙二眞人也眞人素善文词灵感眞应东南之民赖神之庇何止蓍龟永乐庚寅歳大旱方岳大臣深以爲忧惟眞人尅期日降甘澍独着灵验达官士庶佥以庙貌倾頽不可不葺于以苔神灵之景贶敬裁短䟽遍扣高门椽笔大挥福有攸归者伏以弃职归仙千古文章光玉牒驻兵除寇万年香火奠金鳌甘棠追召伯之思芝草毓相庭之秀高其门广其宅依稀绣岭宫前穆如在赫如临恍惚锦官城外云霞闲绕玉窗深日月平临金阙逈善祥所萃长年生意津津福禄攸降积善公候衮衮爲大方之柱石作遐迩之权衡趋吉避凶寳笈琼书天上阅彰善痺恶金昆玉季世间游嵗时长是过庭趋霜露却怜仙屿近天朝中贵灵方药饵已先尝海国居民得雨枯苗还早熟苔痕又见入帘青草色半侵行履迹风飘碧瓦补天手重构新甍雨洗頽垣度地基仍乎旧贯弗克奋无前之勇曷繇成不世之功如椽大笔不已书之数仞宫墻俄顷成矣左傛溪右濑水紫台咫尺列仙源前玉几后蜚蓬文笔高撑牛女宿一人有庆万国咸亨谨䟽博陵林汉孟撰徐仙翰藻跋君子遭世之理作爲文章用奋厥志得以行其道非幸也宜也世固可以智力而致理欲志于道者以文章而求效于当世所必齐门抱璞荆山非不幸也亦宜也夫神之于昏默香冥之际亦可庸乎文章以惊动于人吁岂不怪哉徐仙翰藻之集记賛赋颂一编甚巨斟酌其辞不滥皆矫世激时之论幽明隔涉而仅有负俗累不能无惑焉愚意是乡之君子有志于道而遭夫理之世其道宜行而志不获夺故假以文章神其说执笔之顷果无容力于其间人也神也予不敢知否则河图洛书将爲羲姒出耳用是得不系其说而厠诸公之跋后云又神非人不因人非神不成今人神之所交接一言一话胥文也文其神乎神其人乎河图洛书似涉诡异虽羲姒大圣人以此徴而信之千百世而下愚庸之性其有爲之疑且惑乎以神之交读之考其辞靡不以圣贤之心爲心礼法刑政如视诸掌何乃汲汲焉而爲忧民也深神乎人乎能不爲之疑且惑也寄鱼龙而助风雨物情之论盖亦有矣愚故曰诚以明之虽存乎神明而诚之亦在乎人苟一事之莫决一辞之莫措虽欲假其声于人吾固不知其可也执笔之顷于予不得以逊其责使黄钟大吕之不奏瓦釜争鸣滔滔皆是岂不爲神之羞耶徐仙翰藻乃神之文集既盛传于衆予岂得不玉韫而藏诸上灵济宫勑额文伏以龙首轩昂鳌峰竦杰红尘化锦好布坛场青布成罗果符谶瑞一簇人烟寰会千年祠宇森严丝画鼎新规模壮丽恭惟灵济眞人神通广大正直聦明香火兴隆事迹灵验迩来化笔焕乎其有文章托此寓言劝之必以礼义碑铭建立功德昭彰昔膺勑额之荣今拜天封之侈名登仙籍位列仙班褒奖殊常恩光甚宠兹者伏遇緫管相公官高四品福荫三山有周公事鬼神之能得孔子明郊社之义考之祀典钖以宫名大笔如椽大字如斗使山川而改观与日月以争光里社煇煌士民欢悦诗曰天封灵济位眞仙福我生灵感二天榜额煇煌字如斗宫门壮观万千年伏愿金榜挂名之后风俗康淳乡闾忠美士农工商均其福雨旸寒暑恊其时岁岁豊登人人富贵更冀王封八字勑额金书香火万年年年上祝皇帝万岁万岁万万嵗上亲睦堂勑额文伏以教序人伦亲睦堂大书榜额字煇煌而今风俗归淳化万古名爲积善乡恭惟灵济眞君正直聦明雝雝在宫肃肃在庙森严左右赫赫厥声濯濯厥灵八字宣封千年圣迹既新斯手乃建斯堂民具尔瞻貌威而重风俗之淳自今以始孝悌之心油然而生伏愿挂额之后上下和仝幼有伦长有序里闾康宁老者安少者怀诗曰天理三纲及五常教民亲陆建斯堂尔民报事能如此异日门旌孝弟坊上燕喜堂勑额文伏以閟宫赫赫有神明左右森严綵画新保彼东方寿而富鲁侯燕喜作宫名恭惟灵济眞人清庙肃雝维神显相勑额金书八字后宫粉黛三千有翼有严随祷随应诸福毕至少陈祀专之勤吉梦追随果获男见之愿门闾壮丽榜额煇煌伏愿挂额之后宜尔子孙载命螽斯之德永钖祚胤妥歌既醉之诗诗曰鳌峰竦杰泄英灵青布成罗识可凭孔氏此时亲抱送崇嵩神降果主申谢雨丹悃乡民黄垣等切念夏逢不雨宜禳旱魃以潜消灵降自天祗伏眞仙而控愬三薰三沐载谢载祈涓取五月十八日敬发诚心虔邀道衆拜请洪恩灵济眞君诣鳌峰龙湫潭攀迎圣水午时至宫安奉遂蒙感应西南腾云未刻下雨是夜开启道场依科修奉特设龙王凈醮百拜朝天忏文当夜甘澍祁祁至二十日大霈霶𩃱田畴满足特伸荅谢延奉诸眞仍设龙王田祖诸品凈醮关祝南辰北斗列曜星灯寅修醮礼仰苔眞君贡奉菲仪大伸圆满设醮谢恩伏祈景贶惟冀曰旸曰雨恊二仪大顺之期如茨如梁降百谷用成之瑞亶怙九重之至德流入八表之有秋惧声沸击壤之歌千千惟耦圣寿享齐天之筭万万斯年绥和动植之滋生永乐雍熙之化恒下情无任不胜激切之至敬意賛灵集卷之三赞灵集正统道藏三家本四卷续道藏賛灵集卷之四诗上眞君白湖赵迪方山之阳有古神祠焉世传以爲五代徐知诰弟兄号金阙玉阙二眞人也眞人乃神明之冑殁几五百载矣其神之在天犹不弃于吾民也民之雨旸疾疫咸祷輙应迪不敏欲拜祠下有祷焉遂赋歩虚辞以献之圣人神明冑神洒太罗表綘节凌紫云翠盖连碧莜灵景无晦明清虚何皎皎瑞气玉洞浮霞容绛林表兹晨俨欲临鸾旌何缥缈务我区中人时爲释纷扰其二琳宫何苕荛高挹翠微顶英风百代灵神光四时耿仪容更尊严庙貌肃路寑碧殿炉烟寒白日栋云泠藐尔尘俗躯何由达灵景其三羽盖何翩翩灵氛降丹阙缥缈鸾凤音凉秋散林樾玉津流紫云神霄飘綘节羽衣星外沉仙乐空中歇太虚一寥寥倐尔採霞没惟听步虚声空余碧桃月其四棣华玉连枝帝勑司我土倐尔阴风来飒爽降灵雨疾疫赖神休凶荒託灵御机杳冥冥翊运昭昭着高寒太罗天阴莹清虚府王珮清霞裳羽盖肜云路泠然驭长风将朝紫霞去谒灵济宫左叅政永喜杨景𢖍上清张眞人奉命建廷禧之醮于灵济宫赋此以纪胜集川岳扬灵泰运开上清仙客䧏香来天坛醮启云旗下羽珮朝趋月殿回胜会已欣登寳地弱流未信隔蓬莱临风愿借瑶台鹤飞挫繁禧遍九垓前人三山飞翠接鳌峰紫府高寒遍太空丹鼎光腾千嶂月瑶台香度百花风神功烜赫昭灵贶帝德优崇钖封宫观何年兼赐眞时过白云中右叅政姑苏彭眘花簇香舆控紫鸾洞箫吹下丝云端九天星斗浮山殿五夜风雷绕石坛仙菓压枝丹荔熟清阴满院碧梧寒神功赫赫多灵贶永賛皇图万世安右叅政李烨停𩥵偷暇谒神宫石迳潢溪霭冥中双鸟隔窗啼昼白群芳联砌吐春红剖符当代膺王爵捍患他时纪武功灵阐一方垂惠泽大昭世享固无穷佥事凤阳周常一年两度到仙宫种杏心诚在报功妙药气看痊痼疾灵符常见振疲癃花衔洞口寻眞鹿雨暗峰腰听法龙勒石颁衣绵血食加封褒钖圣恩隆左叅政绍兴钱述暂停征骑陟鳌峰再拜频思伯仲功昔日干戈平祸乱千年庙食享秋冬词章应祷点奇验灵济褒荣钖大封护国庇民神力大雨旸时若泽时中兵科给事中三山曾玘曾统天兵渡崃江貔貅百万望风降金鳌血食眞无恭玉阙丹书却有双劔珮森严云缈楼台矗沓石崆岗英名不歇留今古况复雄文冠海邦户部员外绣江杨宁逺山青水秀应玄机天赐贤良镇渚矶昏晓能明灾与福毫厘判断是和非祠堂古在三山外灵贶分传四海知王裔飘然入仙籍流芳端的世间稀刑科给事中山阴朱纯恭持玉节遍历南闽因过鳌峰洪恩灵济宫载瞻载拜礼竣惟时庙官方率三五童子羽衣鹤氅乃邀至菊轩饮茶清话间因索诗以识敬谒之诚遂辞率成数体一律以彰圣朝神灵之万一云耳后者郢正幸甚恭持使节到南闽得驻征车竭二眞翼翼庙庭千仞起煌煌袍锦四时新琼碑纪绩来天上玉勅腾光照海滨祀典聿隆当盛世拟同社稷万年春户部主事沛邑孟式宣德壬子仲冬钦承朝命莅事闽藩道经金鳌峰愿瞻灵济宫祠赫然一新良由二眞克忠克孝功施社稷泽被生民又能斡运化机大阐灵贶翊卫圣躬是宜加以徽号享祀无穷以荅神庥此皆圣天子仁德之至眷爱之隆与天地相爲悠久岂偶然哉廼拜手稽首而赋诗曰曾于青史见英雄兄弟同心树大功已向生前偕尽孝要知殁后复输忠清宵好梦孚昭代赤石奇方愈圣躬庙貌尊严崇祀事生灵千古仰高风监察御史吉水杨政伯仲联翩葆大眞生膺王爵死爲神远驰玄翰传丹诀大着殊勋动紫宸仙籍崇阶褒钖重鳌峰严祀礼仪新香云飞出榕阴外俎豆年年秋继春奉使扶桑等国中贵官柴山承命统兵怀来荒服上钦一人下尽廼职留止三山久荷灵异兹者敬捧华旛賛扬圣号以爲淮海徃回之祈冀神鉴纳尤肃礼仪止于斋所胜境有感于怀遂联所搜以扬神德后之覩者幸见郢于斯文南闽之地多奇山洞庭太华相回还眞龙隐处毓圣迹浮光积翠盈林峦眞仙幽显不可测黙运天机播神德上以灵丹卫圣躬下施洪恩庇民厄曾闻兄弟同孝恭竭忠五代迈英雄生爲名臣死庙食扬庥显迹当无穷威灵庙貌世莫比坐拥江南八千里五云散尽露金鳌泻下龙泉一泓水予时领命怀外方竭诚至此永灵章但见幽禽对语苔花滑风吹涧谷多奇香君不见武陵樊口清絶处江山一见消尘虑何似今朝咫尺间分明得入神仙路华旛一坚突名峰上迎车马来长空有时环珮九霄眞一双青鸟鸣天风噫嚱斯境清不再有顾罄衷诚莫盃酒更冀炉烟永不磨须等天长与地久夜宿灵济宫白湖郭敬夫共到眞仙境清斋卧竹房梦回孤岛月寒入一襟霜夜气神鳌起秋声瑞鹤翔披衣不重寐杳霭识天香寳殿十奇峯金鳌峯白湖郭廙金鳌海上来秀色钟灵异髣髴苍龙蟠飞腾彩云气桂宇浮丹光芝房隐仙秘时瞻鹤驭回天香霭空翠陇西李叔义海上浮来一点金拥成丹窟岀云林神栖占断钟灵地能使眞风播古今白鹿峯曰湖郭廙白鹿名山翠若堆鹿随云去不知回抵今乱石溪头路犹想行踪寄緑苔陇西李叔义仙鹿啣花此地过因开禅刹絶岩阿青山不改名犹在长入林僧笑咏哦文笔峯白湖郭廙兹山凌空苍削立三神峙飞翠泻龙湫犹涵墨池水云迎笔阵回星绕云光起神机应发挥长以献明主陇西李叔义动势孤高耸翠华望中浑讶写烟霞谪仙梦断春风后不识峰头几度花莲花峯白湖郭廙南望莲峰万仞秋清沉玉井瑞光浮悬知夜夜飘香处散入琼仙十二楼陇西李叔义玉井移根上翠峦亭亭孤植出云端眞仙欲採琼芳日浑作瑶池醉后看飞蓬峯白湖郭廙蓬壸世外峰秀拔皆瑶草飞出三神来际此十奇好天开白玉壶夜照丹砂火仙人如可期披云事幽杳陇西李叔义瀛海飞来第几峰峰头晴削玉芙蓉朝元仙客躭清赏长上丹梯访鹤踪贪狼峯白湖郭廙斗际清辉不可攀何年耸翠峙人间金鳌一上遥相望犹似蓬壶若箇山陇西李叔义四面攅峰列画屏危标直上倚青冥有时静夜红光焕一道煌煌贯斗星方岩峯白湖郭廙方岩并崆峒神秀端可挹望若玄豹蹲影倒澄江碧上有茹芝翁长歌坐苔石子将拂尘衣日与白云适陇西李叔义絶顶凌空势若摧鹤飞仙路净无苔天风吹落悬崖瀑散作岩头半夜雷紫台峯白湖郭廙翠壁丹崖接上台春深缥缈紫云堆玉箫谁弄台前月应候鳌峰鹤驾回陇西李叔义紫气蒙蒙扫不开危基突出自天裁珮环眞落台前月知是神仙跨鹤来古城峯白湖郭廙古城今几家山空少陈迹苔迳絶香尘烟崖歛寒色风泠松桂潭月上藤萝石莫听乌夜蹄令人感畴昔陇西李叔义翠壁丹崖路不平行人犹道古城名风泉日送清泠调不带梅花铁笛声太平峯白湖郭廙玉烛调光降九霄千峰万壑度云謡太平一曲谁同唱好上金鳌百尺桥陇西李叔义太平景象浩无穷半落名山胜㮣中喜得神栖安此地阴崖草木被仁风眞仙八咏图鳌峤仙宫白湖郭廙灵贶昭仙界天香粲绮袍花迎双丝凤山拥一金鳌桂阙凌云起芝坛挂月高神机涵宇宙笔翰送波涛玉洞刘晨药瑶台阿母桃请看穹碣上万古勅书褒钓台李溥岧峣金鳌顶仰视屹千仞自从两仪分不与群峰并圣朝崇眞宫隶萼辉相映神机达九重睿藻垂双庆云林隐天香风泉杂仙磬那能挹清芬洗劫尘凢性陇西李叔义琳馆中峰起金鳌拥地回灵光天上合褒钖日边来丹凤啣瑶草青重进羽盃悠悠尘境外佳气胜蓬莱青门邵墉双阙巍巍远世氛空香浮翠日氤氲珮归月迥金鳌顶乐动云随白鹤群笔翰九天新宠沐衣冠五代旧殊勋遥瞻花萼相辉处千载灵光产异芬长乐陈棠琳宫标胜景鳌背石坚牢世治神灵阐山环气象高夜光腾贝阙春色醉仙桃旷古才英迈荣封沐宠褒龙湫飞瀑白湖郭廙积雨过仙顶飞湍带古湫夜闻双涧落晓入一溪流影倒银河夕声悬碧汉秋高栖惊梦鹤幽恠起潜虬远樵踈钟度还疑素练浮鳌峰清听处月在步虚楼陇西李叔义灵湫经宿雨飞瀑泻明河霁色澄氷鑑寒声出薛萝乱松惊鹤梦绕岸送渔歌濯足溪头月眞仙几度过钓台李溥六合看化始凿辟由天工蜿蜒蛰灵气湫潭秘鸿蒙银河天际来倒挂千尺虹上与星汉接下与江流通凉影美新月寒声逗踈风眞仙日醼赏清咏谁能同青门邵墉新霁灵湫逸兴多飞流百尺泻天河凌云宛若拖琼练带月还疑散玉珂乍起潜虬潭上听还惊联鴈日边过朝来直上金鳌望散作蓬壸碧海波长乐陈棠寒流千尺下云梯宛若瑶穹吐白霓奇语蜿蜒敷圣泽普爲人世洗凢泥竹巖霁雪白湖郭廙万竿凌絶壁六出霁氷花色借吴盐莹光分蒋迳斜翱翔宜瑞鹤萧爽寂神鸦一轶红尘香千寻翠羽遮郢人歌白雪仙灶泠丹砂却傍高眞境清芬仰棣华钓台季溥隐隐栖眞岩积雪閟幽邃修竹冻不开千林失苍翠晴光凝素华腊朔惊寒吹六出喜同云色兆丰年瑞仙居十二楼琼瑶宛相对一曲步虚词锵锵玉声碎陇西李叔义岩前云欲歛竹外雪初干远映遥台晓低笼翠袖寒虚明云母帐错落水晶盘深愧尘縁薄仙歌和独难青明邵墉峰凝晴翠拂云端六出飞花尚未干白鹤栖时浑不辨青鸾隐处却同看梁园赋就攀何及郢曲才高和独难更想双眞归珮晓天风远玉声寒长乐陈棠竹倚灵岩胜寒威瑞雪晴鹤鸾无限绕泉石有余清梦落三湘远神游万玉倾隐人怀拆笋路滑不堪行仙屿灵芝白湖郭廙一峰钟瑞蔼百卉让仙灵叶洒金茎露香凝紫府星汉池同晔晔啇谷自青青岂并三花秀仍兼九畹馨浮光凌月殿积翠敞云屏肯许山人採期延草木龄钓台李溥伊昔肇眞宫瑞草产其䖏九茎绚熙阳三秀结华露元气孕至和灵根世稀遇晔晔呈嘉祥煌煌蝧仙屿不让汉池生宁疗啇山茹兆迹几何年至今播芳𣁎陇西李叔义仙顶超群嵨灵芝异衆芳瑞移啇谷秀清夺汉地香云叶春凝紫金英晓孕黄肯分尘世采从此薄膏梁青门邵墉蓬嵨遥遥碧海涯世人传此产灵芝浮光夜落丹砂井挹翠朝涵太乙池鳌顶经残秋露馥啇岩歌罢夕阳迟何由舍得爲眞秘更上天坛一问师长乐陈棠地产灵芝紫叶繁仙人採秀得深根愧予空老瀛洲下安得名联四皓尊青浦归潮白湖郭廙遥浦青汀树归潮白海门多情环嵨屿不舍见晨昏泠蘸丹霞影寒兼璧月魂千家流故泽一道自仙源望极偏萦练吟余半落㢃尘缨如可濯鳌顶谒洪恩钓台李溥青浦潮初落暮雨江上来波光凈如洗万顷无纤埃石根蒲苇密沙碛凫鹭猜舟横两岸陋路转群峰开䟽凿非禹迹朝宗自东回沧浪起渔唱月夜绕仙台陇西李叔义青浦行吟处弥漫归早潮舟横芳草偃沙接大江遥回岸虚潭嵨危虹挂石桥仙槎从此达几度泛层霄青门邵墉远浦苍茫日未昏归潮一带似知源晴看白鸟余沙迹暝洗青苔露石痕乍入澄江还有信欲分沧海总难言观澜更上鳌峰顶何处朝宗是禹门长乐陈棠客行青浦近云引去潮赊怪木悬圩岸闲鸥立浅沙网收群钓罢帆落一舟斜竚看来满应乘博望槎南塘过客白湖郭廙迢递南塘路萦回太乙宫乱山看不尽过客思无穷乡国浮云外关河夕照中貂裘逢季子马首望梁公寄迹霜前鴈惊心海上蓬亨衢从此达谁问泣西东钓台李溥闽州富山海贾客争奔驰营营贪利涉来徃南塘陲蓬梗嗟旧迹萍水懽新知落日望烟火寒风吹鬓丝乡园寸心远孤云伤别离壶中日月长应咲尘世痴陇西李叔义闽南通驿传利涉兢奔驰羸马惊寒度轻轺带月移郷心萍梗迹客泪海天悲想得仙家乐空怜浮世痴青门邵墉旅思南塘野水深依依烟柳碧阴阴故园亲友知谁健别路莺花倦独吟鴈断心悬青浦月天空目送白云岑停𩥵好谒眞仙境一问徽音抵万金长乐陈棠车骑纷纭去复还南塘有路入青山幽芳可採鱼堪钓何事劳劳不暂闲木岭樵歌白湖郭廙木岭横山峤天风拂草衣採云行诵处竟夕浩歌归野寺初残磬人家半掩扉数声秋漠漠一曲月微微柯烂何人识山空听者稀回传鳌顶上老鹤祭清机钓台李溥西冈掩寒色木岭浮夕阴几处樵人归长歌发商音款乃振林木千岩落叶深初疑黄鸟弄又讶清猿吟碧涧杂幽听白云谐素心缥缈和仙乐南下明月岑陇西李叔义木岭开清晓樵歌度碧林依微山霭瞑飒沓涧云深恍讶溪猿啸还惊木客吟听来琳馆下远杂步虚声青门邵墉岧峣木岭抗浮尘樵子攀登不厌频躭读每惊山色晩浩歌长喜月华新数声惊起巢松鹤一曲催归採药人日暮鳌峰听渐近恍疑仙珮下天津长乐东棠樵歌声款乃木岭思幽沉送日随流水盘云出远林巢栖惊鹤梦洞隐骇龙吟余息沧浪调闻之一振襟钟山鴈塔白湖郭廙孤峰浮紫翠七级竞蘩华迥卓龙天近遥连鸟道斜留题皆国土问劫等河沙影倒维摩室香分太乙家夜灯然绮树晓座落昙花我爱观先达芳名耀碧纱钓台李溥钟山卫眞境屹立清江濆浮图倚层巅七级凌空云高标出沙界华构超尘氛题名联凤侣飞佩来鹤群久怀紫霞想永愿扬灵芬未能接丹梯景仰徒朝曛陇西李叔义钟山环寳地鴈塔倚层巓灯影秋云外铃音夕照边香名题俊士雅梵集龙天几欲投清赏何年谢俗縁青门邵墉名山寳级隔尘纷迥对眞官山白云百和炉香风共远九天钟磬夜初分花窗梵语空中静桂籍名登海内闻拟欲怀人一清眺寒声又听鴈离群长乐陈棠七级浮图鲜色新钟山擎翠势嶙峋题名自古多才彦能使前人觉后人