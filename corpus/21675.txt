炙毂子诗格王叡撰解题炙毂子诗格一卷唐王叡撰新唐书艺文志四崇文总目文史类中兴馆阁书目文史类直斋书录解题卷二十二宋史艺文志八及通志艺文略八均着录炙毂子诗格一卷唐王叡撰宋秘书省四库阙书目别集类录作诗格一卷二者实为一书王叡或作睿自号炙毂子生卒年不详王梦鸥炙毂子及其诗格考根据北梦琐言知其为蜀中新繁县人又杜光庭神僊感遇传有云进士王叡渔猎经史之士也孜孜矻矻穷古人之所未穷得先儒之所未得着炙毂子三十卷六经得失子史差谬未有不针其膏而药其肓矣年八十矣殕于彭山道中据此可以推知王叡当活动于唐宣宗至僖宗之时炙毂子诗格引及李郢诗据唐才子传卷八载郢为唐宣宗大中十年进士可知此书当成于其后此书首论章句所起述三四五六七八九言诗之起源颇类笔札华梁及文笔式句例之说继论诗之体裁先标名目后举诗例其中偶有疎误如三五七言体引高迈诗实为李白之作王梦鸥以高迈为高适之讹亦为误断中兴馆阁书目谓此书叙诗体式所始评其述作之要大致可概括其内容今以明刻本吟窗杂录为底本并以明钞本吟窗杂录诗法统宗和诗学指南本参校论章句所起三言起毛诗云摽有梅殷其靁四言起毛诗云关关雎鸠呦呦鹿鸣五言起毛诗云谁谓雀无角六言起毛诗云俟我于堂乎而七言起毛诗云尚之以琼华乎而八言起毛诗云不知我者谓我何求九言起于韦孟诗又始于李白云古来唯见白骨黄沙田三韵体李益塞下曲汉家今上郡秦塞古长城有日云常惨无风沙自惊当今圣天子不战四夷平连珠体柏梁殿玉缨翠佩垂轻罗香汗微渍朱颜酡为君起唱白纻歌清声袅云思繁多侧声体常建吊王将军墓尝闻关西将可夺单于垒今与山鬼邻残兵哭辽水六言体诗云白云千里万里明月前溪后溪君向长沙谪宦江潭春草萋萋三五七言体李白诗秋风清秋月明落叶聚还散寒鸟栖复惊相思相见知何日此时此夜难为情一篇血脉条贯体李太尉诗云远谪南荒一病身停舟暂吊汨罗人此诗首一句发语次一句承上吊屈原都缘靳尚图专国岂是怀王厌直臣此二句为颔下语用为吊汨罗之言万里碧潭秋景静四时愁色野花新此腹内二句取江畔景象不劳渔父重相问自有招魂拭泪巾此二句为断章虽外取之不失此章之旨互律体诗云八月九月芦花飞上四字全用侧声南溪老翁垂钓归上四字全用平声秋山入檐翠滴滴律全用平野艇倚槛云依依律全用侧背律体咏柳诗日落水流西复东春光不尽柳何穷巫娥庙里低含雨宋玉宅前斜带风此后第五句第二字合用侧声带起却用平声是背律也不将榆荚共争翠深感杏花相映红此是大才不拘常格之体讦调体李郢诗青蛇上竹一种色黄蝶隔溪无限情此种字合用平而用侧是讦调也双关体李端公诗却到城中事事伤惠休归寂贾生亡谁人收得章句箧句字亦合用平今用侧字亦是讦调独我重经苔藓房一命未沾为逐客万缘初尽别空王此一句哭贾生一句哭僧是双关也模写景象含蓄体诗云一点孤灯人梦觉万重寒叶雨声多此二句模写灯雨之景象含蓄凄惨之情两句一意体诗云如何百年内不见一人闲此二句虽属对而十字血脉相连句病体诗云沙摧金井竭树老玉阶平上句五字一体血脉相连若树与玉阶是二物各体血脉不相连句内迭韵体诗云风吹榆荚叶雨打木瓜花此诗荚叶瓜花末句迭韵