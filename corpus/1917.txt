湛渊静语提要钦定四库全书子部十湛渊静语杂家类三属提要等谨案湛渊静语二卷元白珽撰珽字廷玉钱塘人家于西湖有泉自竺山滙于其门珽名之曰湛渊因以为号是书为其友海陵周暕所编前有珽自序又有暕序题至大庚戌称珽是年六十三嵗则是生于宋理宗淳祐八年戊申元兵破临安时年二十七矣故其书于宋多内词然考珽入元以后以李衎之荐授太平路儒学正未㡬摄教授事寻转常州路教授陞江浙等处提举迁淮东盐仓大使再迁兰溪州判官乃致仕则食元之禄久矣而犹作宋遗民之词殆所谓进退无据者也是书乃其襍记之文据卷末有明人跋语称嘉靖丙午钞自崑山沈玉麟家而疑其不止此二卷殆残本欤厉鹗作宋诗纪事蒐采极博而此书开卷载理宗赐林希逸诗一篇鹗不及收则亦罕觏之笈矣其中如谓皎然铜盌为龙吟歌咏房琯事诗家未有引用者不知李贺昌谷集中实有假龙吟歌谓匡谬正俗为颜真卿作不知实出颜师古不免稍有疏舛辨文中子李徳林一条乃晁公武读书志之语辨常仪占月一条亦史绳祖学斋佔毕之説均未免偶相剽袭其载倪思论司马光疑孟一条谓王安石援孟子大有为之説欲神宗师尊之故光着此书明其未可尽信其説为从来所未及案晁公武读书志称王安石喜孟子自为之解其子雱与门人许允成皆有注释盖唐以前孟子皆入儒家至宋乃尊为经元丰末遂追封邹国公建庙邹县亦安石所为则谓光疑孟实由安石异议相激而成不为无见若以为但因大有为二语则似又出于牵合非确论也然其他辨析考证可取者多其记汴京故宫尤为详备在元人説部之中固不失为佳本矣干隆四十三年九月恭校上总纂官纪昀陆钖熊孙士毅总校官陆费墀原序湛渊静语原序湛渊静语者湛渊子与客语于静也湛渊姓名爵里不闻于时家西湖西有泉自竺山来及门而潴湛然下见白石若隔一膜爱之客至唿坐榻就渊四空无人林影在水掀髯剧谈大而天地之高厚细而品彚之化育至于圣贤之大训古今之明戒日用之小物下至滑稽诙谐任情极口谈辍则笑笑复谈两不知其是非非是也又病忘客退欲持以质诸人忘之矣于是具白垩寸遇所得随树石墻壁识之幸而不漫灭则子弟辈更书于册积三十年其不遂忘而获识之者盖百分一其识之而不遂漫灭获更识焉者盖十分一也风漂尘转走南北半天下所闻日益广得说日益多聚之一箧然犹以湛渊名者何居吁始予之爱渊而居之且以名吾爱也今予与渊相忘不知我之为渊渊之为我向所谓湛然者不在乎渊而在予方寸间矣岂区区一水云乎哉然谓之静犹及夫功名世故之末者人之情也人生如一杪忽于天地之大而能与天地配以其道可达乎二者也此道可独善卑卑为沮溺之为哉穷巖穴老箪瓢岂人之情人之不幸也时有不至特不可幸而强去之耳静常静动可常动乎故亦曰湛渊静语若夫漶漫丛脞无补于世教则稗官之设稗不及谷粟不愈于土炭耶是则茍存之意湛渊子自序湛渊先生有徳有言人也徃予客江左得相师友始取惟文墨议论歴年多且游其里乆廼知文行之美出乎天性五嵗能属对八嵗能赋小诗十嵗能刺股肉起母之疾既冠益孤贫依多书之家者二十年昼繙夜读无大故不出户庭文声猎猎起既仕喜推挽后来成就寒隐济人利物事人能诵言之所交南北知名士如文本心何潜斋刘须溪牟献之方万里夹谷士常阎子静姚牧庵卢处道诸公莫不礼遇相与为忘年之游期于逺大而先生泊然以退为乐将为河为海欲为川渎而止可乎二畆之宅竹树半之尝鼓一箧自随客至即屏去一日卧内见之乃所着有余师经子类训集翠裘等书也引证严宻言论醇正虽况説调笑具有微意非若今所谓杂说无益于学徒玩物䘮志惜污涂窜益不加比缉余哀其勤虑其乆致散轶勉为次苐併诗文合百卷静语其一也湛渊名满天下尝自谓平生受用全得谢上蔡去一矜字力文章翰墨所至传诵藏去如遇竒物余老矣尚惧美行为文所掩故因其索叙言之庶知余取友之道不茍也先生姓白氏名珽字廷玉钱唐人今年六十又三湛渊其山居故扁云至大庚戌夏四月二日友生海陵周暕伯旸甫叙湛渊静语卷一钦定四库全书湛渊静语卷一元白珽撰理宗圣徳天纵问学日新潜龙越邸日尝从多士賔兴较艺文场及即位中外称为文章天子林希逸兼崇政殿说书首进养性存心二说即日降御批云心者神明之舍欲养其性必存其心观卿进说姑以七言寓意云方寸中涵一太虚操存须用养工夫莹然镜净无纎翳一性聪明万理俱景定癸亥九月禋祀于太室礼毕上乗辂诣明堂连日阴雨不解至是辂次六部桥云色渐开日影穿漏都人忻庆时执绥官某见天颜和怿奏云此晴自陛下方寸中来上不语又奏臣闻陛下于禁中晨夕叩祈上亦不答又奏臣闻皇太子亦露祷宫中上始云卿何自知之曰臣传闻如此乞付史馆上复不答还内次日肆赦礼成内批出某人与郡伊川先生六代孙淮咸淳间为安庆倅明道年五十四卒二子相继早世无后淮之族尚蕃居池阳妇人不纒足不贯耳至今守之有中庸大学理粹一编文之繁简系乎人亦系乎代如春秋陨石于宋五公羊虽因经作传而曰闻其磌然视之则石察之则五多经七字而义犹有未尽论语君子之徳风小人之徳草草上之风必偃至孟子答滕文公已多二也字而刘向载泄冶之言曰夫上之化下犹风靡草东风则草靡而西西风则草靡而东在风所由而草为之靡多论语之半而意始显及观书有曰尔惟风下民惟草复减论语九言而意亦显刘向载楚荘王之言曰其君贤君也而又有师者王其君下君也而羣臣又莫君若者亡而书曰能自得师者王谓人莫己若者亡语意繁简不如是何以别圣经贤传有士人投启事于真西山以爵齿徳对师尚父又用运筹帷帐之中馆客哂之西山曰师尚父谓可师可尚可为人父汉书言帷幄史记作帷帐不可哂也古者及汉人用字如一之与壹二之与贰三之与叁其义皆同毛诗鸣鸠序刺不壹也而正文乃云其仪一兮孟子市价不贰赵岐注云无二价也本文用贰字注用此二字周礼天官参谓卿三人伍谓大夫五人则参与三伍与五通也所谓肆周礼法编悬之四八曰肆六六亡竒马援传今更共陆陆七则秦有漆娥台用此漆字捌广韵云无齿杷也本作扒今借为八九十百千万与玖拾伯千万皆有通用也文中子中说杜淹所撰中间多有踈谬处所以启或者之疑议然王氏子弟如王凝福时不无傅㑹于其间以张侈其门户且如王道篇云李徳林请见子与之言归有忧色门人问子子曰徳林与吾言终日言文而不及理门人退子援琴鼓荡之什门人皆沾襟焉又礼乐篇云安平公问政即徳林也余按史李徳林卒于开皇之十年时文中子甫七嵗固未有门人徳林何自而请见问政门人何自而闻琴流涕此亦踈谬之一端不但唐开国佐命功臣皆其弟子也方秋崖岳守南康日牓湖广纲梢据石间薄人于险横吾境者贾秋壑为湖广总领怒其不存体统诉于朝时论不以为然令与方邵武两易其任离郡日有綵旗饯之行者书云秋崖秋壑两般秋湖广江东又不侔直至南康寻体统江西又隔两三州五行天一生水平庵项氏谓雨雪霜露云雾霰雹成水之物皆降于天地二生火丹砂石火槐檀柞槱取火之物皆生于地此说是已然即人之一身求之亦可槩见人贪心动则涎生哀心动则泪生愧心动则汗生慾心动则精生方心之未动即太极也此心之动即太极之动而生阳也阳动而生水即天之生水也盖神存于心神为气主神动则气随气为水母气聚则水生所以呵聚而成润宋辛居士字夷仲隐于㐮阳汉水之西结庐竹林中春月鬻笋充酒资截竹成筒为酒器或问其故答曰我性爱竹与酒欲令此二物常并耳巴陵王休若徃造之居士善弹筝方坐林中弹筝不为礼少顷回语其子云取豹皮中五钱为殿下市瓜置筝共语王之賔客欲闻筝者指令居士弹居士曰辛非王门伶人何事见逼吾所以胜于君等正为举止自由若闻命鞠躬即与君等何异占对详雅衆不能屈胡文定公为之传眉州苏先生杲老泉之祖轻财好施急人之急孜孜若不及嵗凶卖田赈济其乡里逮秋熟人将偿之终怜其寠辞不受乆致破业厄于饥寒然未尝以为悔而好施益甚后三苏以文章名天下近世金坛刘漫塘父忘其名号云茅居士家贫尚义尝除夕絶粮转贷得斗粟忽所亲来贷米家人有难色居士曰我犹有借处彼谁与之分遗一半不少吝居乡曲多有济人利物之事后漫塘亦以文章显上天佑善其报不爽类此文字间一字各义曰假借亦有两字各义者荘子有戴晋人注梁之贤者姓戴字晋人非晋国人也亦犹扁鹊姓秦名缓字越人泗州大圣何人也出隋书西域传谓何国人也非谁何也檀弓记容居及叔仲皮妻鲁人也郑康成注谓鲁钝人也亦非鲁国人臯陶舜臣也周礼韗人为臯陶陶如字鼔匡也绛灌周勃灌婴也楚汉春秋谓高祖之臣别有绛灌一人也班马班固司马迁也左传自有班马之声注班别夜遁马不相见故鸣也巫咸商臣也周礼自有巫咸巫与筮同汉刘盆子魏自有刘盆齐孟尝君汉自有孟尝冯异传不忘巾车之㤙注卿名非春官掌车人之巾车史记楚灵王死于申亥为天下笑申亥人姓名非甲子杜诗亦人名非杜少陵诗丁寕告戒也左传伯棼射王汰辀及鼔附着于丁寕注辕上钲非告戒委蛇委曲也荘子泽有委蛇蛇如字神名也兰若佛寺之小者也选诗兰若生朝阳若亦如字兰与杜若也白社莲社也隋自有白社黒社贼鴈行兄弟序也礼兄之齿鴈行荘子自有鴈行避影行亦如字侧身行也束脩束脯也东汉刘般束脩至行为诸侯师注谨束脩洁也胡广传亦云束脩守善有所劝仰司空圗有亭曰三休三辅决録自有京兆三休皆有重名谓杜陵金元休韦甫休长陵第五文休吕布传亦自有三休之台谓其髙必三休乃至名义不同如此又如尧舜之禅云云禅亭亭南郊赋之云菡蓞名义之殊可拘一律哉国有灾异人君则避殿减膳彻乐示寅畏也事物纪原谓避殿始于汉景帝七国反召将军曰楚王卬等重逆无道朕素服避正殿非也事始又谓始于汉明帝将起北宫钟离意諌曰陛下躬自克责降避正殿益非也余尝见说苑曰魏御廪灾文侯素服避正殿又齐大旱晏子曰君诚避殿暴露与灵山河伯同忧其幸而雨乎又太公六韬曰凡国有难君避正殿召将曰社稷安危一在将军乃知景帝因军兴避殿命将正用此故事其来尚矣非始于景帝也淮南子载常娥事许慎注云常娥羿妻也羿请不死之药于西王母常娥窃之奔月后汉张衡遂引为証且云常娥託身于月是为蟾蜍尤可笑也余旧读汉志见谓黄帝使羲和占日常仪占月车区占星每疑所谓常娥即常仪之误然不敢臆决也及读周官注云仪义二字古皆音俄而洪丞相适尝引诗实维是仪协在彼中阿乐且有仪亦协中阿扬雄太𤣥亦以各遵其仪协不偏不颇而汉碑蓼莪皆书作蓼仪然后自信常娥即常仪明矣后人因其职占月故启此恍忽恠诞之论庐山之阳颠崖千尺下临大江崖之半悬络古木藤蔓有蜂室其上如五石瓮者四过而利之者下睨无䇿俄有二樵谋取之得其利可以共济于是一人缒巨木而下约二三十丈达得蜜无筭一人于其颠引䋲上下之蜜且尽则上之人欲专其利絶䋲而去不顾一人在下呌号乆之知不免采余蜜併其滓食之因不饥蹒跚石罅得一穴颇深暗顾见一物如蛟蠎蛰其中腥秽不可近又乆之忽开两目如钲光燄烁人然亦不动其人怖甚而无地可遁避且其中气燠可御寒因出没焉待尽而已忽一日雷声作其物蜿然而起雷再作则挺身由穴而出其人自念等死尔不若附之而去万一获免遂攀鳞而跃约一二里顷竟为此物所掉着地得不死后诉于官捕专利者杖杀之广信朱复之说一嵗而易火者五若多事后读洪范五行传乃知古人改火闗于时化火性炎上者也老则愈烈于是遇物輙燃若新火性柔青光荧荧无忽燎速炽之患横渠亦云四时改火盖水之为患常少火之为患常多寒食禁火以出新火必待尽熄天下之火然后出之也季春大火星高其时为之亦防其火炽也又火贵新而烹味佳是则古人鑚燧之意春取榆栁之火夏取杏枣之火季夏取桑柘秋取柞槱冬取槐檀或问朱文公四时取火何为季夏又取一畨曰土旺于未六月未月也故再取之顾凯之尝寄畵一㡡于桓𤣥皆平生所珍爱后竟为𤣥所攫缄闭空㡡如故还之凯之见封识不殊但失其畵直云妙畵变化而去亦犹人之登仙或者痴之余谓凯之不痴也当桓𤣥负甲兵之盛且将睥睨神器况珍物佳畵何足较乎一拂其意则身与畵俱亡矣𤣥异日出名畵示客客有食寒具汚之者遂惋怅竟日不思人之所爱犹我之所爱也至于讽帝禅位寻至败亡然后抽所服玉簮恱追兵几以自脱其痴甚矣楚之败于呉而出奔也潘子文以舟师败子期又以陵师败楚国大惕而惧亡子西喜曰乃今可为矣于是迁郢于鄀改纪其政以定楚国晋之遇楚于鄢陵也范文子曰唯圣人能外内无患自非圣人外寕必有内忧及既败楚文子曰君骄侈而克敌是天益其疾乃使祝宗祈死继而有三郄之难夫楚之屡败而子西独喜晋之大胜而文子独忧何也盖天下之事祸乱常生于玩愒之余而功业每成于忧惧之后故震雷虩虩而有笑言哑哑之效同人先笑而后有号咷之凶成败祸福每如此伊川解未济男之穷也绕庭䌷思且曰只是箇诸爻不得位终不能尽其义适有一桶匠庭下闻之遽云恐即是三阳失位伊川为之叹赏今未济觧虽不当位刚柔应也正用此语下云斯义也闻之成都隐者后晦菴见之谓三阳失位一语自出火珠林伊川不曽看许多杂文字故也虽然桶匠岂庸庸者哉胡元任渔隐丛话云山谷谓兰蕙丛生初不殊也至其发花一榦一花而香有余者兰一榦五七花而香不足者蕙兰似君子蕙似士大夫槩山林间十蕙而一兰也楚辞曰予既滋兰之九畹兮又树蕙之百畆以是知楚已贱蕙而贵兰矣蕙虽不若兰其视椒榝逺矣余谓不然此渔隐承山谷之误不深考耳今所谓兰蕙者皆非古之兰蕙也朱文公陈正敏辨之甚详今按本草云兰似泽兰生水旁紫茎赤节髙四五尺緑叶光润尖长有岐隂小紫花红白色而香五六月盛可佩饰蕙薫草也生下湿地麻叶方茎赤花黒实气如蘼芜可以已厉陈藏器注即零陵香也文公云蕙兰二物本草言甚详刘次荘云今沅澧所生花在春则黄不若秋紫之芬馥又鲁直云一榦一花而香有余者兰一榦数花香不足者蕙本草所言似泽兰则今处处有之蕙则自为零陵香尤不难识其与人家所种叶类茅花有两种如黄说者皆不相似刘说又词不分明大抵古之所谓香草必其花叶皆香而燥湿不变故可刈而为佩若今之所谓兰蕙则其花虽香而叶乃无气其香虽美而质弱易萎皆非可刈而佩也正敏云楚辞所咏香草曰兰曰荪曰曰葯曰虈曰芷曰荃曰蕙曰薰曰蘼芜曰江蓠曰杜若曰杜蘅曰䔾车曰㽞夷释者但一切谓之香草而已如兰一物或以为都梁香或以为泽兰或以为猗兰草今当以泽兰为正山中又有一种如火叶麦门冬春开花极香今唿为幽兰非真兰也荪则今之所谓石菖蒲者葯虈芷虽有四名止是一物今所谓白芷是也蕙即零陵香一名薫蘼芜即芎䓖苖一名江蓠杜若即山姜也杜蘅今人唿为马蹄香惟荃与䔾车留夷终莫能识也二先生所论如此始余尝疑汉官仪谓尚书郎含香握兰上殿岂有握生兰花面君之理是必燥物可嚢者又如魏武取蕙花为香烧及后来兰汤之类若用今日所谓兰蕙则腐草耳何香泽之有后得前二说始释然况离骚亦云余以兰为可恃兮羗无实而容长温公诗云楚人歌紫兰华叶无传乆循名意兹是谁得名真否益见非今兰也九畹百畆盖寓言耳九畹已是二百七十畆何得谓之贱彼贵此哉旧读天随生坡翁南轩三君子杞菊赋皆食菊之苖耳屈子夕餐秋菊之落英却是食其花近诚斋题寒緑轩诗黄金钱照红玉豆秋髙更觉风味多是食花也余屋后有菊二十余本亦尝羮其苖矣芳馨可爱但小苦至秋则花与枝叶大苦不可食按本草菊有二种一种紫茎气香而味甘美可作羮一种青茎而大作蒿艾气味苦不堪食名薏花非真菊如此则今所种槩多薏耳石湖有云呉下惟甘菊一种可食品卑下花细碎其余味皆苦信矣行当求所谓甘菊者栽数十百株于寓所以当蔬圃东坡杞菊赋末云吾方春食苖夏食叶秋食花冬食根庶几乎西河南阳之夀颕濵则不然有诗曰春初种菊助盘蔬秋晩开花挿满壶微物不多分地力终年乃尔任人须天随匕箸几时辍彭泽尊罍未遽无更拟食根花落后一依本草太伤渠长者之言也不待食菊而自夀矣䨇峯饶氏名鲁余干人也讲理极精如五行说曰洪范五行之畴一曰水二曰火三曰木四曰金五曰土说者以为此五行始生之序也盖河图之数一六居北二七居南三八居东四九居西五十居中而传谓天一生水地六成之地二生火天七成之天三生木地八成之地四生金天九成之天五生土而地十成之是为五行生成之序其说可谓有据而不诬矣然愚尝以理推之则疑其序必不然也何以言之水者气之津液也火者气之光芒也既有是气则其津液光芒一时皆具各随寓而成质固无先生水而后生火之理也至于木则土之精华金则土之精实必有是土而后英华有所发精实有所聚焉则木金亦安有先土而生之理哉且既有是土则其英华精实亦一时皆具各随寓而成质无先生木而后生金之理也以此观之则谓天一生水地二生火天三生木地四生金天五生土为五行所以生之序者吾有以知其必不然矣况阴阳交感之际其机间不容髪使天既生水越五而后地成之地既生火越五而后天成之则隂阳不相逮亦何自而成生物之功耶以此观之谓地六成水天七成火地八成木天九成金地十成土而为五行所以成之序者吾又知其必不然矣盖尝思之造化之初阴阳二气而已隂湿而阳燥阳燠而隂寒二者相摩则其寒且湿者蒸润而为水燠且燥者激烈而为火是二者以气交于空中而成质而无所待于土故皆轻清土则气之升降转旋而其渣滓圑聚凝结于中央以成形体者也土之形体既成然后二气之精得以蓄藏于其中相与醖醸以生物阳之盛者必发达条畅而为木阴之盛者则收缩坚凝而为金是二者以气交于地中而成质非土则不生故皆重浊由是言之五行之生水火居先木金居后而土居其中其卒不越乎三而已洪范之序盖以言五行方位之序而非始生之序也五行方位水北火南木东金西土居中央南北为经东西为纬东北为首西南为尾中央其总㑹也故其数之序先经而后纬上首而下尾而以总㑹者包括其中焉不然五事之目一貎二言三视四听五思亦岂始生之序然耶今试以人之始生明之方其禀气赋形之初惟阴血阳精之聚而已阴血水之象也阳精火之象也精血合然后胚胎而成形体形体土之象也形体具然后毛髪齿甲有所传而生焉毛髪木之象也齿甲金之象也造化之始其事窅茫莫可深诘人肖天地其理当无以异也若夫河圗之数一六居北二七居南三八居东四九居西五十居中则是五行方位所得自然之数而传所谓天一生水地六成之地二生火天七成之天三生木地八成之地四生金天九成之天五生土地十成之者盖即河图之数而以类分之则竒数属天阳之象也偶数属地阴之象也以列分之则一二六七经乎南北太阳太阴之象也三四八九纬乎东西少阴少阳之象也五与十综乎中央阴阳中气之象也故以前五数言之则天一者太阳之谓也地二者太阴之谓也天三者少阳地四者少阴天五阳中之谓也以后五数言之则地六者太阴之谓也天七者太阳之谓也地八者少阴天九者少阳地十者阴中之谓也天一与地六合于北是太阳与太阴交而生水之象也地二与天七合于南是太阴与太阳交而生火之象也天三与地八合于东是少阳与少阴交而生木之象也地四与天九合于西是少阴与少阳交而生金之象也天五与地十合于中央是阳中与隂中交而生土之象也观竒偶二数经纬错综以成自然之文则隂阳二气判合徃来以成天地之化者其象粲然可见矣大抵天地之化叅伍不齐而各有条故以五行言之其气质虽伍而所以生成之序则三其方位虽五而所以流行之序则或五而或四以十干观之则土与四行迭运而为五其数竒其象圆属乎天也以十二支观之则土寄王于四行而为四其数偶其象方属乎地也阴阳家所谓天干地支是也然属乎天者五分十干而毎行各得其两是以竒而函偶属乎地者四分十二支而每行各得其三是以偶而函竒二者盖天地清浊之气配合流行而隂阳竒偶交相错综之数如磨之旋两扇相合而其齿参差不齐此万变之所从出也或曰土一也属乎天者则是四行而迭运属乎地者则寄王于四方何也曰自天而言则土与四行均为天中之一物故其气之流行不得而独异自地而言则土乃地之本身而四行无不统焉故其气贯乎四者之中而无不在也曰或谓土王于夏秋之间者七十有二日或谓四季之月各一十有八日总之为七十有二日此迭运与寄王之说也其然乎曰是二说者一则得其数而失其期一则得其期而失其数皆窃闻其说而意之而未知所以说也盖土之休王不可得而见所可辨者干支而已故以言其期则凡嵗月日辰之值夫戊巳者即干土所王之期值夫辰戌丑未者即支土所王之期以其数则一嵗之中日与月之值夫戊巳者均之为七十二日其多寡与四行等往而又复或疑以日计之则一旬之中为戊巳者二日通一嵗三十六旬则为戊巳者信乎七十有二矣若夫以月计之则甲乙丙丁戊己庚辛壬癸之嵗为戊巳者才两月仅为日六十尔己庚之嵗为戊巳者四月则又为日百有二十焉何以言其为嵗均之为七十二日耶曰一嵗之中月十有二干凡一周而复过其两以一周言之则为戊巳者两月固止六十日尔以复过其两言之则又有余日存焉故通自甲至癸十嵗而计之则月之值戊巳者正相合值夫辰戊丑未者均之为百二十日其多倍于四行此皆有实而可据者也舍干支而语其期与数者吾未之信也曰五行流行之数以干支而别其异则固然干数十而支数十二其故何也曰天之中数五故气之属乎天者无适而不五五气各一阴阳故倍之成十地之中数六故气之属乎地者无适而不六六气各一隂阳故倍之成十二也曰干土二支土四何也曰以五气配五方则隂阳之中气合于中央而所以为土者一故倍之而成二以六气配六方则隂阳之中气互交于中央之上下而所以为土者二故倍之而成四也曰然则天之中气何以不互交于上下也曰天包上下故也地之中气何以不并交于中央也曰地据中央故也以此观之其竒其偶莫非天理之自然岂人所能损益也哉双峯五行之辨已极精到但以一为太阳七亦为太阳二为太隂六亦为太隂未易晓也南史载萧应庐陵王之次子王薨至寳库见金铤问左右曰是可食否曰不可应曰既不可食并乞与汝等不慧甚也然使人之慧者知金不可食而贱之与土同价则务本弃末天下无争民矣六经分章断句之难尚矣每见诸老论至此且附以管见类数条求是正之程氏于损益二卦爻辞分或益之作一句十朋之一句龟弗克违一句谓或之一言非一人可指之辞一人愿益之十人朋而从之虽龟筮亦协从弗克违矣而晦庵以或益之十朋之龟作一句谓十人朋聚如龟筮之先见可以决疑者而弗能违也似是程氏味长明夷六二爻用拯一句马壮吉一句当明夷之时既有所伤必用拯救其所拯救者必马健壮而获免之速则吉也书东渐于海西被于流沙朔南暨是句盖言声教于东西南北皆及之矣故结之曰声教讫于四海考工记知者创物巧者述之守之世谓之工旧本守之世谓之工作一句或以守之两字作一句今于守之世㸃断盖世守其业乃谓之工尔诗大序近世把安以乐怨以怒哀以思为一句予细讽味文意俱未通近得毛氏旧本乃知治世之音安乱世之音怨亡国之音哀以乐其政和以怒其政乖以思其民困如此断句谓如论语羿善射奡盪舟俱不得其死当㸃然禹稷云云是句却与若由也不得其死然不同又子在齐闻韶一章诸家说不一皆不若子在齐为一句闻韶三月一句不知肉味一句义自明白孟子非其有而取之者盗也一句充类至一句义之尽也一句墨氏兼爱一句摩顶放踵利天下一句为之一句盖前有利天下不为故也又毎见古人所㸃书句有极长者不用读要之句固有短长更加之读义理易见易之大象于本卦之上亦当加读如雷雨作明两作之类论语之赤尔何如㸃尔何如皆夫子唿其名而问之赤㸃之下皆当读子谓颜渊子谓仲弓亦皆当读盖与他人言颜冉也季康子问弟子孰为好学季子然问仲由冉求可谓大臣问字当读问夫子也又如孟子其为气也配义与道无是当读谓无是气则道义馁后又一馁字谓无道义则气馁此类甚多分章处如子曰文莫吾犹人也躬行君子则吾未之有得此夫子谦辞至若圣与仁则吾岂敢亦夫子谦辞上有若字下有两则吾似是一章盖多一子曰尔如五十以学易至皆雅言也恐只当作一章分两节盖五十以学易可以无大过矣子所雅言此夫子所常言作一节至于诗书执礼皆雅言也皆所常言作一节又如礼之用和为贵先王之道斯为美小大由之有所不行作一节知和而和不以礼节之亦不可行也作一节谢叠山注诗简兮篇有力如虎依古本属左手执籥亦甚有味亲民之职莫如守令然二者之间切民之利害莫如令毎读两汉循吏传则西京所载无非郡守班固至谓令若长不闻于时何也至于东京县令之号循吏者班班可攷则其故何耶后反覆谛玩颇得其说循吏之盛莫盛于西汉宣帝时宣帝谓吏民之本者太守也而不言令亲临见问观所由而察所行者刺史守相也而不及令谓与我同治而有玺书之勉金秩之宠者二千石也而不与夫令盖其时但知郡守之重不计县令之切于民宜其令长之不闻于时也东汉则不然光武方﨑岖兵马间闻卓茂仁爱不以宻令之微而擢居羣公之右闻祭彤清政不以㐮贲之小而増秩赐缣謡言单辞必为转易非轻于去取也虑夫用匪其人或为民害四百余县悉从减省非轻于更易也虑夫浮费冗食徒为民扰帝之于令审重如此其后出宰百里皆以郎官而孝亷行髙者为之亦足以见所重在此矣是以刘矩王涣仇覧童恢并以令长列于循吏传而鲁恭刘平与夫颍川之四长先后相望其绩章章不絶吾始知守令所以名闻两京者亦由上意之所崇重欤或谓皇甫湜韩门弟子而其学流于艰涩恠僻所谓目瞪舌涩不能分其句读者也如曰声震业光衆方惊爆而萃排之乘危将顚不懈益张又曰跂邪䟡异以扶孔氏又曰鲸铿春丽惊耀天下所以答李生书曰意新则异常异于常则怪矣词高则出衆出于衆则竒矣虎豹之文不得不炳于犬羊鸾鳯之音不得不锵于乌鹊金玉之光不得不炫于瓦石必崔嵬然后为岳必㴞天然后为海明堂之栋必桡云霓骊龙之珠必锢深渊此湜之文所以怪僻也余谓韩门之怪僻莫若樊宗师韩公为作墓志亦谓其文类多涩语如绛守居园池记云绛即东雍为守理所禀叅实沈分气蓄两河润有陶唐冀遗风余思晋韩魏之相剥剖世说总其土田士人令无硗杂扰宜得地形胜㵼水施法岂新田又蕞猥不可居州地或自有兴废人因得附为奢俭将为守恱致平理与益侈心耗物害时与自将失敦穷华终披夷不可知陴孤㒹跒倔元武踞守居割有北自甲卒苞大池泓横硖旁潭中癸次木瀑三尺余涎玉沫珠子午梁贯亭曰回涟虹蜺雄雌穹鞫觑蜃碍佷岛坻淹淹委委莎蘼蔓萝蔷翠蔓红刺相拂缀南连轩井阵中踊曰香承守寑睟思西南有门曰虎豹左画虎搏立万力千气厎发彘匿地弩肩脑口牙快抗雹火雷风黒山震将合右胡人鬅黄㠾櫐珠丹碧锦袄身刀桦檛縚白豹元斑饫距掌胛意相得东南有亭曰新前含曰槐有槐眉护䨴鬰䕃后頣渠决决縁池西直南折庑赴可宴可衙又东骞渠曰望月又东骞穷角池研云曰柏有柏苍官青士拥列与槐朋友巉隂洽色北俯渠憧憧来刮级廻西巽间黄原玦天汾水钩𢃄曰言谒行艮旦间逺岗青萦近楼台井闾㸃画察可四时合竒士观云风霜露雨雪所为发生收歛赋歌诗正东曰苍塘蹲濒西望瑶翻碧㶑光文切镂梨深挠挠收穷正北曰风隄乗携在右北廽股努墆捩蹴墉衘渠歆池南楯楹景恠爥蛟龙钩牵寳龟灵蠯文文章章隂欲垫㰹烟溃霭聚桃李兰蕙神君仙人衣裳雅治可㑹脱赤热西北曰鳌䖶原开咍储虚明茫茫嵬眼澒耳可大客旅钟鼔乐提鷴挈鹭池豪渠憎乖怜围正西曰白濵荟深梨素女雪舞百佾水翠披千幅迎西引东土长崖挟横埓日卯酉樵途坞径幽委虫鸟声无人风日灯火之昼夜刻漏诡姽绚化大小亭饾池渠间走池隄上亭后前陴乗墉如连山羣峰拥地髙下如原隰隄溪壑水引古自源三十里凿高槽絶窦为池沟沼渠瀑潨潺终出汩汩街衖畦町阡陌间入汾巨树木资土悍水沮宗族盛茂旁䕃逺映锦绣交果枝香畹丽絶地郡考其台亭沼池之増盖豪王才侯袭以竒意相胜至今过客尚徃徃有指可创起处余退常吁后其能无果有不补建者乎由于焬反者雅文安发土筑台为拒诛几附于污宫水本于正平轨病井卤生物瘠引古沃潮人便几附于河渠呜唿为附河渠则可为附于污宫其可书以荐后君子长庆三年五月十七日记读之使人口棘心懑何必廼尔布帛之文菽粟之味寒者资焉馁者取焉至于鲛绡龙骇人观聼于饥寒何有哉卢处道尝效其体戯䟦于后云辞习郁周嬴刘雍降以弊迤唐顺宪振昌黎辞里夷险矫惟绍述着述见未传见独是矫不甚哉古洛畅子纯甫珍竒钟古蓄樊记刻乆以栁城姚伯端甫涿郡卢氏子挚云亦颇得其怪涩之趣渊明杂诗气力渐衰损转觉日不如如押作去声东坡亦押蔺相如作去声磨而不磷之磷韩杜皆作平声押如方世无缁磷此道未磷缁恐自楚辞毛诗叶韵中来南渡简斋亦押作平声杜又有刺史似冦恂到郡宜竟借押作入声资昔切按恂传愿从陛下复借冦君一年字义取于人作入声与所取人作去声如左传寡君是以愿借助焉亦入声今皆承误读作去声潘岳诗有岂敢陋㣲官但恐忝所荷栁宗元平淮夷雅钖盾雕戈威命是荷荷皆作平声盖何天之衢何校灭耳百禄是何何可切又如字何荷通用故也岳诗前云引领望京室南路在伐柯五臣注南路京道伐柯者诗云伐柯伐柯其则不逺谓去京不逺岳如此命意不亦太过乎制诏天言也朝廷置官以代万几取武丁其代予言之意庀其职者不当载之私书孔子序三代诰命虽成王㓜冲灼知出于周公之手犹婉其辞为君讳之且诏照也如日之照于天下片言只简所以能感动人心者以为万乗之尊卷卷若此我何敢私之故于史册则各具载于本纪自昭明采册令一二于文选后之尝𨽻玉署者徃徃梓于私集是借重君父沽文章之名于臣子也至有不在其位而私集载拟制者殊失藻绘上命之意莫子山暇日山行遇一寺颇有泉石之胜因诵唐人絶句以快喜之云终日昏昏醉梦间忽闻春尽强登山因过竹院逢僧话又得浮生半日闲及扣其主僧庸僧也与语畧不相入屡欲舍去僧意以为檀施苛留作午供欝欝乆之殆不自堪因索笔以前诗错综其辞而书于壁曰又得浮生半日闲忽闻春尽强登山因过竹院逢僧话终日昏昏醉梦间禹导水有言至者有言过者有言㑹者以二水势均而相入谓之㑹如江㑹于汇济㑹于汶之类以大水合小水谓之过如河过洛汭过洚水之类凡言㑹言过者水也其言至者皆山泽名也若河至龙门至华隂至底柱皆山名也河至孟津则地名也河至大陆济至于菏皆泽名也至于澧至于东陵又陵名也杨诚斋觧否君子以俭徳辟难不可荣以禄云非能忍天下不可忍之穷则不能辟天下不可辟之难妙王褒始召见作圣主得贤臣颂时上颇好神仙故末章引彭祖松乔事以风之庶几引君于道及其安于禄位方士有言金马碧鸡神可祀而致者则鼔舞奔走以任其责曽无一语諌止何始终谬戾如此死于道路不为不幸魏徴始劝太宗行仁义后毎侍宴奏破阵武徳舞则俛首不顾至庆善乐则谛玩无己余毎读至此未尝不代王褒愧汗湛渊静语卷一湛渊静语卷二钦定四库全书湛渊静语卷二元白珽撰南渡后七帝皆櫕东粤五后櫕杭之赤山寳祐间西湖孤山太乙宫落成穆陵欲因原庙朝谒西出钱塘门幸新宫然后汎舟游南屏山之翠芳园歩辇还内于是台臣封章三学叩阍论列无虚日䟽格不行时张蟠为正言独䟽諌大畧云陛下祗谒西宫登舟驾辇䟦渉还内无非为天下生民祈福永年但中间一事未甚稳当敢不奏陈御舟游西湖过翠芳南向即赤山诸后櫕陵在焉陛下于是时即望拜耶但宴坐耶或囬舟背之而东耶合不令礼寺酌详其宜穆陵感悟即批依付出不复西幸不十日张蟠登政府可谓善諌善聴矣四皓之目说者不一园公或作圏公按颜鲁公匡谬正俗圈字引陈留风俗传云圏公为秦博士避地南山汉祖聘之不出惠太子即位以圏公为司徒又商于有耕者得石刻数种皆汉𨽻字云圏公神坐绮里季神坐角里先生神坐又各有神坐几盖汉惠帝曽为四人作碑祠于隐所故也姓氏书亦以圏为圏公之后如此则合作圏公然渊明圣贤羣辅録园公姓圏名秉字宣明陈留襄邑人常居园中故称园公则称园公亦可又得一说绮里季夏是一人黄公是一人今皆称绮里季非是且引陶诗黄绮之商山且当从黄绮及少陵黄绮终辞汉何不言夏绮而言黄绮又黄长睿东观余论载王元之尝有未必颈如樗里子也应头似夏黄公之句毕文简公亦讥之以为不当言夏黄公此说似谓季夏者如季騧季随之类然古亦有单以季为字者汉高帝张释之是已况呉志虞翻传注夏黄公四明人姓氏谱亦云夏黄公姓崔名廓字少通齐人隐居修道号夏黄公如此又非姓黄也岂文简别有所据耶若以陶杜为証恐大不然诗不以辞害意若然则杨马宜同时邑人争识马相如岂相如单姓马耶角里先生今人以角音鹿以角音觉二字辨于一竖之短长初不知头角之角篆作角下从両人本无竖下之文竖下盖俗书也音鹿音觉自是通用广韵有圏故诗谁谓雀无角何以穿我屋呉棫韵补角音鹿又山谷竹石牧牛诗石吾甚爱之勿遣牛砺角牛砺角尚可牛闘残我竹正作鹿韵押毛晃増韵去其圏于角里之甪上只从一撇未知所据盖角肉上出二竖象形也嵇康传列于晋书余毎疑其误康死之日实魏元帝景元三年又二年魏禅于晋则康何有于晋哉观其薄汤武一书可知其术业康以昭死孔融以操死于名教不为无补然禅代之际徃徃以成败论人此难言也使晋无江左百年之祚则八公而下凡所谓晋之佐命者不云同恶可乎颜延年五君咏黜王戎山涛㫖哉九族独章帝纪欧阳夏侯氏之说为长九族者父族四母族三妻族二父族四者父五属之内一也父之女昆弟适人者及其子二也己之女昆弟适人者及其子三也己之女子适人及其子四也母族三者母之父族一也母之母族二也母之女昆弟适人者及其子三也妻族二者妻之父族一也妻之母族二也晦菴在长沙区兄问性也有命焉之性是气禀之性命也有性焉之性是天命之性否先生曰某四十歳方得此说不意君早见及再三称赏朱夫子穷理之深用力之乆方有得于性理之学一见后进明理再三奨借以示劝勉今人为学既无积乆之功其于人又乏奨借之美徳恶乎进业恶乎修伊川曰圣贤之论天徳盖谓其天然完具之物若小有污坏则敬以修之俾复其明此即晦庵明善以复其初也书云敬修可愿诗云聿修厥徳皆自修之义若曰学以修性性何待修唐有文选学故一时文人多宗尚之少陵亦教其子宗文宗武熟读文选少陵诗多用选语但善融化不觉耳至如王勃诸人便不然滕王阁序层台耸翠上出重霄飞阁流丹下临无地即王巾头陀寺碑文层轩延袤上出云霓飞阁逶迤下临无地落霞与孤鹜齐飞秋水共长天一色即庾子山马射赋落花与芝盖齐飞杨栁共春旗一色能㧞出流俗自成一家韩栁李义山李翺数公而已滕王阁旧置王勃诗序碑当正位昌黎作重修滕王阁记居其旁古心江公治隆兴遂迁韩碑居正退勃于旁公尝刻碑隂畧云勃八代未变之文俳优语也昌黎文一变八代直至于道旧见墨本今忘之少陵落月满屋梁犹疑照颜色即宋玉神女赋其始来也若白日初出照屋梁其少进也皎若明月舒其光然此又出诗陈国风之月出皎兮佼人僚兮时好事者便谓少陵此两句尝治郑䖍妻疟疾有验良可笑也使燕日録载绍定癸巳北朝遣王檝来通好朝廷札京湖制司就着官邹之等六员使北朝审实于次年六月回抵汴中途崔丞相名立遣人下迎状以南京丞相系䘖向者癸巳春金主守绪亲提兵自黄龙冈转战败走归德汴围不解崔立以城降守绪一家尽没立自称郑王又自称丞相是日立出城迎酒数行同入城馆人使于都堂入自酸枣门又入封丘门经东华门外循宫墻转东角楼直西行过左掖门百余歩即五门门榜承天东登闻鼓院门两傍置两观东西各有朶楼引出五门楼数丈碧瓦朱甍无一损动又行百余歩即右掖门向南相对一门两傍皆居民行数十歩折而向西又行数十歩折而向北一门榜曰尚书省入门东偏学士院西偏御史台行二十余歩东偏一门榜曰吏礼户部西偏一门榜曰兵刑工部又数十歩两碑亭夹门一门颇壮榜曰都省门屋五楹两旁各五入门两井亭对峙东西两序各二十楹堂九间绘以碾玉甚宏丽榜曰都堂堂后一船斋通过接一大堂即宰执㑹食处堂东面南一位左丞相位堂西面南一位右丞相位傍各屋五间东西对峙系五府位次日徃相国寺寺门成刼灰止存佛殿一区髙广异常朱碧间错呉蜀精蓝所未有后一阁叅云凡三级榜曰资善之阁上有铜罗汉五百尊其寺旧包十院今存其八右偏定慈广慈善慈律院三智海禅院一东偏寳梵寳严寳觉律院三慧休禅院一寺通阛阓徃时毎月八次开寺聼商贾贸易出相国寺徃州桥桥下水即汴河分流徃昔漕渠过桥出丹鳯门即旧朱雀门此门直对五门相去数百歩出此门百歩即龙津桥此水系蔡河分流小舟徃来颇类临安内河但船少尔过桥不百歩即城门榜㑹朝其城自金人南迁促而小之去旧南薫门有数里逺复西入丹鳯门过州桥有文武两楼夹桥皆瑠瓈碧瓦不知名楼果何谓也此京城阛阓軿阗之最今荒墟矣过文武楼数歩东西两门以通徃来盖一直五门禁路遂用此两门通行自西偏一门出系州桥以西街衢窄狭屈曲行不百歩即上元驿朱温火刼李克用处止存其基又行数十歩即开封府治无丽谯仪门亦湫隘入门庭院广阔庭下草深没骑设㕔九间甚雄壮外郡所无又次日同官属看故宫室宫墻四角皆有楼髙数十尺其楼中一区高两旁各逓减三层以裹墻角入自左掖门向西行一二十歩横入一门号左昇龙门入此门即五门里大庆门外由峻廊上五门楼俯瞰城寺正望丹鳯楼复下楼望右昇龙门此两门盖通左右掖门五门非车驾出入不开左右掖门百官有司徃来横通左右昇龙以造大庆门外其门有三中曰大庆东曰日精西曰月华门旁亦列㦸入此门望见大庆殿两旁有井亭东西廊屋各数十间殿庭有两楼对峙东曰嘉福西曰嘉瑞大庆殿屋十一间龙墀三级旁朶殿各三间峻廊复与西庑相接殿壁畵四龙各长数丈询之宦者称金主询渡河来后所畵中间御屏亦畵龙上用小斗闘成一方井如佛宫寳盖中有一金龙以丝网罩之此即正衙也转御屏下峻阶数歩一殿曰德仪由徳仪殿出有三门中榜曰隆徳之门余二门榜左右隆平入此门东西两井亭望见隆徳殿即旧垂拱殿今更此名西廊屋各数十间殿亭中东一楼钟楼西一楼鼔楼殿屋五大间旁各朶殿三间阶止龙墀一级左朶殿峻廊接东上合门右朶殿峻廊接西上合门并楼屋下有门通徃来此常朝殿也此殿后峻阶数歩有旱船过又一庭院又一门榜曰仁安之门门外东西向两门东一门横截出东华门西一门横截出西华门入仁安门望见仁安殿殿宇龙墀两廊皆如隆徳䂓模止无东西合门在本朝为集英殿进士唱名在此新进状元以下并由东华门出金人改为仁安榜颜所改踪迹尚在自此后两殿有殿无门皆旱船连接两邉廊屋不丹雘止是黒漆牕户意必宫人位次此系内殿想百官不到前殿皆琉璃筒瓦此两殿并瓦止用琉璃楞屋嵴及用琉璃筒瓦圏屋檐一殿曰纯和一殿曰宁福后又一小殿连宁福如人家堂舍后龟头三面皆墻壁此即正寝两旁有两合亦设榻此殿后即内宫墻有门两重出后苑入苑门一直行数十歩有小溪桥度桥过溪一殿榜曰仁智溪中寻常水满内有龙舟今涸矣仁智殿下两巨石髙三丈广半之东一石有小碑刻勑赐卿云万态竒峰西一石上刻玉京独秀太平巖徽宗皇帝亲书刻石填金殿后用恠石垒成山髙百尺广倍最上刻石榜曰百泉山复挽水上自此流下至京玉涧又流至涌翠峰下有大涤洞水自洞门飞下山下有三池左右两池白莲中一池红莲山后乃厚载门也夹仁智殿东偏一桥度溪有亭曰临漪西偏一桥度溪有亭榜曰琼杯即曲水流觞两亭并在溪南自此东西两邉别有殿阁循溪而东皆垂杨复渡桥过溪一殿曰长生殿基稍髙下瞰一园殿后一亭曰广寒时盛暑中立少时浑无暑气长生殿东曰浮玉殿西曰涌金殿广寒亭东曰蓬莱殿西曰瀛洲又两亭一曰绮香一无题颜自此复渡溪桥西向东系毬塲有閲武殿自毬塲复向西望长生仁智殿直西行恠石垒成山甚高且广石砌一迳屈曲回旋以至山顶初过一石桥榜吕公洞旋折而上一亭垒秀山之正面一堂榜临溪其径皆夹以花竹前后不相望竹木断处忽然一亭类临溪堂又横截一亭宜芳一亭秀野一亭环翠一亭真乐皆结茅为屋了不知在城市中大抵苑中多植桧与木槿毎迳于花木排列湖石不可以数计出苑门入内宫墻门由宁福殿复出纯和殿西廊一门门复楼以修廊行二三十歩北有一门甚小榜隆徽此金人皇后宫入门一假山如门屏满庭尽花木槛䦨一楼对花圃楼上甚高敞无榜额过楼即琼芳殿楼屋殿屋隔尘尽双蟠鳯殿屋结顶金蟠鳯大率如人君殿宇上有鸱尾下无丹楹门牕户牖皆黒漆自此复西过长廊一楼牓豁然旁有玉清殿此皆金主询所造䂓模制度岂敢望旧宫室万一复由来路出纯和殿迤逦至大庆门外横从右昇龙门出即是本朝旧原庙一门榜启度之宫入宫门复有三门中曰徳昌左曰文昭右曰光兴三殿中左右亦同广即旧殿宇不知榜颜是否制度宏丽金碧辉耀出启度宫门复入右昇龙门过大庆门外出左昇龙门向东行一门向南榜曰圣寿宫左安㤗门右名昌门即金人太后宫或云本朝东宫金人更为太后宫入宫门直端一门榜曰徽音又一门曰光熈望见徽音殿及长乐殿入光翼门繁禧门有燕寿殿复出此宫由左掖门出所谓祕阁华舘了无所见左掖门之西五门之东即百官待漏所自五门望南向丹鳯门中间禁路两旁即千歩廊但余基址千歩廊尽处向东一屏墻绰楔门入门三二十歩面南一大门即太庙门内三门门上并畵蟠龙殿屋二十五间高大宏丽两旁脩廊东西各间一门与廊相通盖百官陪从入此两门甚便殿上十二室毎室尽榜金人祖先为号毎一室计二间东偏一门西偏一牕有牕处一间向西壁上嵌以小石室上下方广二尺以上石门一合开闭系蔵神主处遇祭奉神主出石室祭毕复藏殿宇皆羣小杂居粪壤堆积庭下草深数尺大内诸殿亦然元人乗马于殿上庭草没龙墀过者不胜故宫黍离之叹复出太庙向西行一屏墻绰楔门入门行二十歩西南一门即社坛周围皆墻四角有楼内有社稷二坛东西南北四门遇祭祀则开导迎四方之气次日又徃城西隅看故瑶华宫昔隆祐太后所居之宫仅存一殿相近琼林苑金明池苑余墻垣池存废沼出新城西偏即龙徳宫与厚载门相近徽宗皇帝所剏有殿二有舘四有亭二十有四近北军围城时拆毁殆尽止存熈春一杰阁髙百余尺巍然挿空非人间所有金人亦尝毁之竟不能登是阁见四围皆荷花用小桥通诸亭舘吁故宫自南渡迨今百余年中虽经金人营葺犹有存者鲍照尝有井谜曰一八五八飞泉仰流一八井字八角也五八析井字而四之则为十者四四十即五八也飞泉仰流谓垂绠取水而上之也今杭之塘西大明寺前井亦镌隐语于上云一人堂堂两曜垂光土深尺一㸃去氷旁二人同行不欠一邉三梁四柱足火然若有双钩两日全乃大明寺水天下无比也汉之循吏河南守呉公为首虽传叙亦称其谨身帅先居以亷平不严而民化当文帝即位之初疮痍甫定而治行为天下第一及入朝便能㧞贾谊于草茅中终隆汉业可不谓贤乎班马不为立传何耶岂简册脱落无所攷耶抑善为治者贵于无迹欤呉公者公岂名欤区区丁公吾知其名固有如呉公之贤嘉名不得闻耶或曰班氏见文帝时不是无循吏不立传者为不胜立也吁谈何容易又如张释之常问文帝曰周勃张相如何如人帝曰长者如此则上下知张相如为长者矣且与绛侯并称而后又为大将军击匃奴逐出塞即还当时虽受神筭于上而相如能不徼功生事以开邉衅益见其贤矣出处颠末亦无传可攷齐鲁大臣史失其名古今似此湮没者固不少余偶读至此切有感焉耳士之洁身厉行盖为身后区区之善名耳若道家所谓为善无近名名与身孰亲是皆私于一己之谓非兼善天下之谓也易辞善不积不足以成名又夫子曰疾没世而名不称人茍不复爱其名则悖逆狠暴之事欲为即为矣欲为即为虽严刑重戮有所不禁故春秋一书正为名教使后之人耻恶名慕令名以相劝勉也如呉公相如皆贵为朝廷贤臣且阙焉况巖穴士哉或问文节倪公思曰司马温公乃着疑孟何也答曰盖有为也当是时王安石假孟子大有为之说欲人主师尊之变乱法度是以温公致疑于孟子以为安石之言未可尽信也栁子厚答韦中立书云故吾毎为文章未尝敢以轻心掉之惧其剽而不留也未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明踈之欲其通亷之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也叅之谷梁以厉其气叅之孟荀以畅其支叅之荘老以肆其端叅之国语以博其趣叅之离骚以致其幽叅之太史以着其洁此吾所以旁推交通而为之文也为文之法备于是矣学者诚能如此用功文其有不过人者乎易以一阴生于下曰姤五阳在上犹盛也一隂初生于下至微也而爻辞曰系于金柅贞吉有攸徃见凶羸豕孚蹢躅戒之畏之凛乎若不可一朝居者及其再变而遯则隂己得位上之羣阳虽衆莫可得而谁何矣见几之早者则嘉遯之吉其系恋而不去者不至于剥床及肤而不已尝观有唐开元之治二十二年李林甫为三品即一阴初生之姤也至二十四年而牛仙客入二隂之遯成矣欲天下之不至于剥其可得乎前辈书翰徃来多尚情实忠告善道则有之未尝事虚文謟语相谀说也余尝见赵平逺出家藏忠肃公在荆襄时与史卫王徃来论国事书谓见信菴时一士人所献书有言不可者十条胪列凿凿皆精实语虽字畵不甚精楷涂之乙之略无避忌然真情实意浮于议论之表又尝见刘漫塘与史卫王书则曰大丞相弼亮两朝十九年矣而不敢一日释此重负自同于先越王何哉岂非以勲名已盛权势已隆欲奉身而退不可得乎某窃谓为此说者左右前后自为身计者之谋非所以为大丞相计也又一书曰四明山水胜处平泉之嘉花美木列植交䕃皆欣欣然若有待昼锦焜燿此其时欤某病少愈犹能手种树书蹑青鞵布韈聴役于长公少公之间惟所以命其与王中书则曰身外之荣曾不足以槩中心之愧一时之幸且将为无穷之羞大率前辈言语率皆爱人以徳较之近世笔精墨妙三熏心九顿首妩媚不情甘为粪苦足香之态者不侔矣蜀僧居简号北涧能诗叶水心有奉酬北涧诗后题云新诗尤佳三复愧叹然有一说不敢不告林下名作将以垂逺不可使千载之后集中有上生日诗此意幸入思虑何时共语少慰孤寂简遂锓此语于诗集之端前辈相与之情类如此文十二年随㑹能贱而有耻服䖍云能处贱又且知耻言不可汚辱愚按马援谓梁松窦固曰凡人为贵当可使贱如卿等当不可复贱居高坚自持勉思鄙言天下之言性者则故而已矣未知定说但见荘周有云吾生于陵而安于陵故也长于水而安于水性也不知吾所以然而然命也此适有故与性二字疑战国时有此语吕洞賔寒山子皆唐之士人尝应举不利不羣于俗盖楚狂沮溺之流观其所存诗文可知如寒山子诗其一云有人兮山陉云卷兮霞缨秉芳兮欲寄路漫兮难征心惆怅兮狐疑蹇独立兮忠贞前辈以为无异离骚语今行于世者多混伪作以谐俗尔今人唿平章为辨章见尚书大传唐传第一曰辨章百姓百姓昭明史记则又以为便章百姓昌黎袁氏先庙记亦用辨章二字伯夷叔齐扣马諌武王义不食周粟程子曰扣马諌不諌则不可知非武王诚有之也余意不食周粟只是不食他禄甘心薇藿于首阳今人便谓饿死非也至于史记云云谓父死不葬亦非也武王伐商即位已十一年父死乆矣故上蔡曰孔子称不念旧恶怨是用希盖于攻人之恶有所不暇况于念旧恶乎客有曰梨益齿而损脾枣益脾而损齿一呆子弟思乆之曰我食梨则嚼而不咽不能伤我之脾我食枣则吞而不嚼不能伤我之齿狎者曰你真是混沦吞却一箇枣也遂絶倒韩侂胄为相时尝招致水心叶适已在坐忽门外有以漫刺求见者题曰水心叶适候见坐中恍然胄以礼接之歴举水心进卷中语其客皆曰某少作也后皆改之毎诵改本精好逾之遂延入书院饭焉出一杨妃手卷令䟦其后索笔即书曰开元天寳间有如此姝当时丹青不及麒麟凌烟而及诸此吁世道判矣水心叶某䟦又出米南宫帖即䟦云米南宫笔蹟尽归天上犹有此纸散落人间吁欲野无遗贤难矣如此数卷辞简意足一坐骇然胄大喜宻语之曰自有水心在此岂天下有两子张耶其人笑曰文人才士如水心一等天下不可车载斗量也今日某不假水心之名未必蒙与进至此胄然之为造就焉其人姓陈名谠建寕人后举进士孟子曰出乎尔者反乎尔者也诗曰无言不酬无徳不报祸福无不自已求之者也唐路巖为相宻奏三品以上赐死皆令使者剔取结喉三寸以进验其必死及巖赐死使者乃取以进五代薛文杰以奸侫事闽王璘谓古制槛木踈阔更为之形如木柜櫕以鐡芒内向动輙触之既成呉兵围建州璘遣兵救之军及中途不进必欲得文杰而后行璘不得已遣出兵就以文杰所造槛车送军前脔食之祸福之反以自及者又不但来俊臣之鐡瓮也所贵乎儒者之学以其足以用天下国家也儒而不适于世用特腐儒耳奚益哉孔子为中都宰路无拾遗器不雕伪及为政于鲁也沈犹氏不敢朝饮其羊公慎氏出其滛妻慎溃氏奢侈踰法越境而徙以至堕三都而公室强却莱夷而侵疆归夫岂徒曰所闻者爼豆之事而已哉明道程先生之为县也辨藏钱之争㫁石佛之怪兴役以御水害则曰吾之董役乃治军法也故人不劳而事集及其均税法塞决堤折黏竿脯池龙河东义勇农隙则教以武事晋城之民遂为精兵陆梭山主其乡之义社或者举孔子不答卫灵公之问陈以难之先生曰男子生以弧矢长不能射则辞以疾文事武备初不可析古者有征讨公卿即为将帅比闾之长则伍两之长也卫灵公家国无道三纲将沦既见夫子猥至问陈故夫子答以爼豆而遂行夹谷之㑹三都之堕讨齐之请岂不知兵者其为委吏乗田则㑹计当牛羊茁壮使灵公舍战阵而问㑹计牧养之事则将遂言之乎执此而谓夫子诚不知军旅之事则亦难于言理矣故先生处之调度有方备御有实皆可为后世法象山先生守荆门科条政教无一不当于理至如申严保伍而羣盗屏息修筑子城而役者乐趋此儒者之所以有益于人国也今或者徒以髙谈性命为贤华丽文辞为能求之实用则无有焉其不至于误人天下国家也几希白驹过隙魏豹传注白驹日景也或谓日中之尘然荘子白驹过郄虽无明训至于忽焉无异骐骥之驰过隙也与夫礼记之若驷之过隙李斯之六骥过缺隙不过喻日晷之疾如于一隙中窥驰马非指为日景为尘也选诗亦有青骊逝骎骎诗有全篇用也字者墻有茨君子偕老是也文亦有全篇也字者如韩公祭潮州大湖神文欧阳醉翁亭记然却是祖语孟语云吾见其居于位也见其与先生并行也非求益者也欲速成者也又云囬也视予犹父也予不得视犹子也非我也夫二三子也孟云我非爱其财而易之以羊也宜乎百姓之谓我爱也曰无伤也是乃仁术也见牛未见羊也云云是以君子逺庖厨也之类荀子荣辱篇全用也字余篇亦多晋卫夫人善书羲之早年师事之绛州东库本一帖云卫稽首和南尾云弟子李氏卫和南思陵翰墨志云卫夫人名铄字茂漪晋汝隂太守李矩妻又羊欣笔阵图云尚书郎李充母以己姓卫自称李卫充必矩之子与翰墨志合国语施优谓里克曰主孟㗖我注大夫之妻从夫称主而孟则里克妻字也汉明徳太后马氏明谓明帝谥法思和纯淑曰徳妇人系于夫故曰明徳观前数说乃知古之妇人如文姜息妫例以夫之姓氏冠于己姓之上然亦有冠夫名于己姓之上者曹操卞夫人与杨太尉夫人袁氏书云卞顿首及杨夫人答书乃云彪袁顿首岂以卑答尊当尔耶赵烈侯好音郑歌者枪石欲赐田人万畆问公仲仲进牛蓄荀欣徐越三人皆贤士遂止赐田侯亦贤矣华州西岳庙有唐𤣥宗封西岳御书碑其髙数十丈接连数段为一碑八分书字几尺余旧有碑楼黄巢入闗人避于楼上巢怒併碑焚之楼既烬而字亦缺剥十存二三京兆姚嗣宗知华隂县时包希仁初为陜西都转运使才入境至华隂谒庙而县官皆从行希仁初不知焚碑之由谒神毕循行庙内见损碑顾谓嗣宗曰可惜好碑为何人烧了嗣宗操秦音对曰被贼烧了希仁曰要县官何用嗣宗曰县中只有弓手三四十人奈何贼不得希仁大怒曰安有此理若奈何不得要县官何用且贼何人至于不可捉也嗣宗徐曰都道姓黄名巢希仁觉其戏已嘿然而去后稷以播种启封其后世竟以农事王天下周公封鲁国之礼乐在焉孔子实出其地惟圣与贤固徳由天生然随其地见闻所甚着者而得之故周之农政鲁之礼乐冠万世而造极焉则山东出相山西出将有之老圃相传木芙蓉根三年不除误食之杀人因忆古乐府有云昔为芙蓉花今为断肠草以此皇甫谧髙士传驷马高盖其忧方大富贵而畏人不若贫贱而肆志仁人之言也畏人二字甚有味方蛟峰格言八句予尝书作两直轴悬于斋合富莫富于蓄道徳贵莫贵于为圣贤贫莫贫于未闻道贱莫贱于不知耻贫不安分谓之穷仕能行道谓之达得志一时谓之天流芳百世谓之寿人谓吕居仁语非也古者名与字皆可相唿于朋友间至唐犹然今不然矣如曾子怒子夏曰商汝何无罪之类唐诗李白逢杜甫皆是也后世惟唿以字亦有以字自称者近见观风堂帖所刋林和靖二诗皆自书君复奉呈某人又有紫醆帖亦书君复顿首慈公大师因攷颜籀高俭房乔封伦皆隋末唐初人时惟称师古士亷𤣥龄徳彛未见有名之者在当时尝以字行故师古注汉书直称颜师古𤣥龄注管子亦直称房𤣥龄但旧唐书既明言房乔字𤣥龄而新书乃谓房𤣥龄字乔又谓师古字籀不知欧公何所据遂以字易名也惟郭子仪字子仪张嘉贞字嘉贞李嗣业字嗣业白元光字元光候仲荘字仲荘名与字为一自简便皇朝类苑载党进本名进对人毎自称曰辉或问其故答曰各从其便尔此又莫晓如何周礼秋官夷貉二𨽻掌与鸟兽言故俗以舌音祝祝可以致犬唇音汁汁可以致猫鸡朱朱豕卢卢一切以为天地间自然之应故李白隐岷养禽千数唿皆就掌取食介葛卢公冶长等皆能知鸟兽语以余观之朱朱卢卢皆像其声祝祝声类兎雉汁汁声类䑕皆像其所欲攫而食者周礼亦云知其嗜欲至于葛卢公冶等亦各自有幻术假异类以神其诞也西夷康居与竺国隣俗多善幻此却与百兽率舞鳯凰来仪天人之感不同而先儒犹有鳯麟为簨簴之饰疑之也舟之最大者莫若木兰皮国其舟内有市井买卖机坊酒肆之类柂长数丈中积数年粮食以此观之元次山所作浮宫记恐不可谓之寓言乡党朝服拖绅说文作袉许慎东汉时所见论语本如此康节生不为训解之学尝曰经意自明苦人不知耳屋下架屋床上安床滋惑矣所谓陈言生活者也诗曰陈言生活不须矜自是中才皆可了朱仲晦云徐复平居以太𤣥授学者或劝着书复曰古圣诸书已具顾学者不能求复何为以徼名后世哉陆文安公不注释诸经曰六经乃注我者也二三君子之言逺矣荀奉倩以六籍为圣人糟粕据子贡言性与天道也象山尝与学者言六经几箇不分不晓底子曰贤信得及否数语相似然此因秦火或漆书相传遂致子曰有衍者却不可因咽废食则是𤣥言与顿悟本相近也匡衡字鼎传注云字以表徳岂人所自称而扬雄曰后世有杨子云必知𤣥苏章曰今日苏孺文与故人饮酒私恩也昌黎志李虚中云将疾谓其友韩愈退之曰王敦自谓王处仲皆自尊以临卑之谓古人唿字最重子思字其祖门人及孟子以后至于今唿仲尼仪礼皆字父祖汉袁盎兄子种亦字其父曰呉王骄日乆国多奸今丝欲刻治赤壁之战人皆知决䇿于周公瑾而不知亦发机于孔明也孔明之说孙权曰今战士还者及闗羽水军精甲万人刘琦合江夏战士不下万人且北方之人不习水战然能命勐将统兵数万与豫州协规同力破操必矣云云权大恱即遣周瑜程普鲁肃军水军三万随亮诣先主併力拒操遂败操于赤壁也史记李广传卫青问广等失道状曰青欲上书报天子军曲折班史増作失军曲折非是广时但失道不曽失军也予尝与方睦州论唐诗僧当以皎然灵彻为称首因言皎字清昼尝作铜盌为龙吟歌序曰故太尉房琯早嵗尝隐终南山峻壁之下徃徃闻龙吟声清而静涤人邪想时有好事僧潜戞以三金冩之唯铜声酷似他日房公偶至山寺闻林岭间有此声乃曰龙吟复迁于此矣僧因出其器以告公公命戞之惊曰真龙吟也大歴十三载秦僧传至桐江予使儿童戞金放之亦不减秦声也缁人或有讥者予曰此达僧之事可以嬉禅尔曹无以琐行自拘尝赋诗以见意歌曰逸僧戞盌为龙吟世上未尝闻此音一从太尉房公赏遂使秦人赏至今初戞徐徐声渐显乐章不管何人辨似出龙渊万丈底作怪声来近而逺未必全由戞者工真生虚无非盌中寥亮掩清狖萦囬凌细风遥闻不断在烟杪万籁无声天境空昨向天台宿华顶秋宵一吟更清逈能令听者易常性忧人忘忧躁人静今日铮锽江上闻蛟螭奔飞如得羣声过隂岭忽成雨响驻晴天将起云坐来吟尽江空碧却寻向者声无迹人生万事将此同暮贱朝荣动还寂又于万籁无声天境空下自注聴专一境则衆音不闻非万籁之无声也皎然此说更精到事亦不凡诗家未见有引用者史臣书武帝封禅事言其书秘其事禁独侍中奉车子侯典知之甫去泰山犹未至海上即书奉车子侯暴病一日死史臣之意微而显盖武帝自知其事多不经虑奉车子侯洩之贻笑天下后世故杀之耳世称元龙百尺楼按魏书许汜刘备在刘表坐共论天下士汜曰陈元龙豪气不除昔尝见之无客主意乆不语自上大牀卧使客卧下床备曰君有国士名今天下大乱望君忧国忘家有救世之意而君求田问舍言无可采何縁当与君语如小人欲卧百尺楼上卧君于地何但上下床之间耶表大笑如此则百尺楼事别无他传记当是备语要当𤣥徳百尺楼元龙上下床方得陈同甫名亮婺州人淳熈癸丑大魁作报家书云我第一滕强恕第二朱质第三乔行简第五是时三魁与第五名皆婺人盛哉谢朝士启有云衆人之所不乐寘在二三主上以为无他擢居第一盖答䇿论恢复颇不合朝论云汉武帝秋风辞幸河东祠后土时作也按本纪祠后土者六五幸河东一幸髙里幸河东皆在三月独始立祠脽上乃元鼎四年十一月也以昭明序攷之乃曰顾视帝京则有以符当时之诏曰廵省豫州观于周室之意以辞中物色考之乃曰木落鴈南则有以符十一月也盖其时尚循秦旧以亥为正十一月即夏正九月也辞作于此时无疑时方有事于五岳四夷而文中子以为乐极哀来乃悔心之萌何也武帝所谓乐极哀来者正为少壮几时奈老何耳畏死贪生之心实兆于此实锐于此厥后五利勇之之徒承风而自衒者以千万数于是内穷土木外穷河海至老无所得犹且覊縻不絶幸庶几遇之悔心何在焉借使有之岂非萌于子侯暴死之前着于蝗旱大搜之间而发于巫蛊祸妻子之后也秋风辞史记汉书艺文志皆不载独见之文选乐府文中子晦翁附入楚辞后至真西山文章正宗黜之岂有以乎南北国语载谢灵运父瑍无才能为秘书郎早卒灵运好臧否人物谢混患之欲加裁折谓弟瞻曰非汝不能乃与子弟共游使瞻与运共车运登车便商较人物瞻谓曰秘书早世谈者互有异同运黙然言论自此衰止若混瞻可谓爱人以徳且善保门户者与王臞轩迈尝自赞其畵像云早游诸老门晩入端平社即汝臞翁也入被丞相嗔出遭长官骂亦汝臞翁也谁教汝不曲不圆不聋不哑只片时金马玊堂一向山间林下然则今日畵汝者几分是真几分是假问天祈活百年一任羣儿描冩邵康节生日不赴盖有见也伊川生日亦不事饮宴前脩似此者多近刘极斋蜀人遇诞日必斋沐焚香端坐曰父忧母难之日也予自幼不幸不逮事父母遇是日即斋不出不荤不酒既仕虽出亦斋不戱笑不与䜩席此当为事也惟年老欲勉从子孙事亲之道则于斋祭之次日为寿犹或可也太宗开秦府日于城西筑文学馆以杜如晦房𤣥龄于志宁蘓世长薛收褚亮姚思亷陆徳明孔颕达李𤣥道李守素虞世南蔡允恭颜相时许敬宗薛元敬盖文达苏朂为十八学士后薛收卒召刘孝孙补之命阎立本畵其像禇亮作赞𤣥宗开元中于上阳宫含象亭以张説徐坚贺知章赵冬曦冯朝隐康予元侯行果李述张㑹真赵黙母煛吕向成冀真李子钊东方颕陆元泰余钦孙季良为十八学士命董蕚畵像御制赞为千载翰苑盛事然含象诸儒视前登瀛知名者盖鲜矣司马史记于货殖任侠佞幸三传尤拳拳致意焉者盖有所自伤也财之为物可以致用迁茍多财自可夤縁赎罪岂有终戾于辟之事次则使平日有豪侠之助必将挥金行赂上章营救争为之解纷者矣又其次则帝之左右皆䛕佞便嬖逄君之恶曾无一人为国家惜士类保忠良皆不足与为善者以此知三传正以述迁之己意精神全在是也父名其子或字其子若孙曰㓜曰少曰稚曰孺曰孙曰子或曰叟曰老曰龄曰翁曰伯曰叔皆欲其寿考延长之意然更有朱买臣字翁子赵充国字翁孙金日磾字翁叔兼之者也郭汾阳一日语子弟曰正阳庶寳方小儿之司命不可不熟读从容録所载如此不知何书岂兎园册之类耶左传僖廿三季隗曰我二十五年矣昭十三叔向曰我先君文公生十七年得士五人至于绛县老人使之年及于是昭公十九年矣皆谓齿也古者论齿称年此类甚衆则外丙二年仲壬四年亦为齿又主人焚冲或濡马褐以救之注冲车也褐马衣按此则古者马亦有衣湛渊静语卷二