悟真篇三注X悟眞篇序嗟夫人身难得光阴易迁罔测短修安逃业报不自及早省悟惟只甘分待终若临期一念有差堕三涂恶趣则动经尘劫无有出期当此之时虽悔何及故老释以性命学开方便门教人修种以逃生死释氏以空寂爲宗若顿悟圆通则直超彼岸如有习漏未尽则尚徇于有生老氏以炼养爲眞若得其要枢则立跻圣位如其未明本性则犹滞于幻形其次周易有穷理尽性至命之辞鲁语有毋意必固我之说此仲尼极臻乎性命之奥也然其言之常略而不至于详者何也盖欲序正人伦施仁义礼乐之教故于无爲之道未尝显言但以命术寓诸易象以性法混诸微言耳至于庄子推穷物累逍遥之性孟子善养浩然之气皆切几之迨夫汉魏伯阳引易道阴阳交媾之体作参同契以明大丹之作用唐忠国师于语录首序老庄言以显至道之本末如此岂非教虽分三道乃归一奈何后世黄缁之流各自专门互相非是致使三家宗要迷没邪歧不能混一而同归矣且今人以道门尚于修命而不知修命之法理出两端有易遇而难成者有难遇而易成者如炼五芽之气服七曜之光注想按摩纳淸吐浊念经持呪噀水叱符叩齿集神休妻绝粒存神闭息运眉间之思补脑还精习房中之术以至服炼金石草木之类皆易遇而难成者已上诸法于修身之道率皆灭裂故施功虽多而求效莫验若勤心苦志日夕修持止可以辟病免其非横一旦不行则前功渐弃此乃迁延𡻕月必难成功欲望一得永得还婴返老变化飞升不亦难乎深可痛伤盖近世修行之徒妄有执着不悟妙法之眞却怨神仙谩语殊不知成道者皆因炼金丹而得恐泄天机遂託数事爲名其中间惟闭息一法如能忘机绝虑卽与二乘坐禅颇同若勤而行之可以入定出神奈何精神属阴宅舍难固不免长用迁徙之法旣未得金汞还返之道又岂能回阳换骨白日而升天哉夫炼金液还丹者则难遇而易成要须洞晓阴阳深达造化方能追二气于黄道会三性于元宫攒簇五行合和四象龙吟虎啸夫唱妇随玉鼎汤煎金炉火炽始得玄珠成象太乙归眞都来片饷功夫永保无穷逸乐至若防危虑险愼于运用抽添养正持盈要在守雌抱一自然复阳生之气剥阴杀之形节气旣周脱胎神化名题仙籍位号眞人此乃大丈夫功成名遂之时也今之学者有取铅汞爲二气指脏腑爲五行分心肾爲坎离以肝肺爲龙虎用神气爲子母执津液爲铅汞不识浮沈甯分主客何异认他财爲已物唿别姓爲亲儿又岂知金木相克之幽微阴阳互用之奥妙是皆日月失道铅汞异炉欲望结成还丹不亦远乎仆幼亲善道涉猎三教经书以至形法书算医卜战陈天文地理吉凶死生之术靡不留心详究惟金丹一法阅尽羣经及诸家歌诗契论皆云日魂月魄庚虎甲龙水银朱砂白金黑钖坎男离女能成金液还丹终不言眞铅眞汞是何物也不说火候法度温养指归加以后世迷徒恣其臆说将先圣典教妄行笺註乖讹万状不惟紊乱仙经抑亦惑误后学仆以至人未遇口诀难逢遂至寝食不安精神疲顇虽询求徧于海岳请益尽于贤愚皆莫能通晓眞宗开炤心腑后至熙甯己酉𡻕因随龙图陆公入成都以夙志不回初诚愈恪遂感眞人授金丹药物火候之诀其言甚𥳑其要不繁可谓指流知源语一悟百雾开日莹尘尽鑑明考之仙经若合符契因念世之学仙者十有八九而达眞要者未闻一二仆旣遇眞诠安敢隐默罄所得成律诗九九八十一首号曰悟眞篇内七言四韵一十六首以表二八之数绝句六十四首按周易诸卦五言一首以象太乙续添西江月一十二首以周𡻕律其如鼎器尊卑药物斤两火候进退主客后先存亡有无吉凶悔吝悉备其中矣及乎篇集旣成之后又觉其中惟谈养命固形之术而于本源眞觉之性有所未究遂玩佛书及传灯录至于祖师有击竹而悟者乃形于歌颂诗曲杂言三十二首今附之卷末庶几达本明性之道尽于此矣所期同志览之则见末而悟本舍妄以从眞旹皇宋熙甯乙卯𡻕旦天台张伯端平叔序悟真篇三注X重刊道藏辑要悟眞篇紫阳眞人张伯端着紫贤眞人辥道光注子野眞人陆墅注上阳子陈致虚注七言律诗不求大道出迷途纵负贤才岂丈夫百𡻕光阴石火烁一生身世水泡浮只贪利禄求荣显不顾形容暗悴枯试问堆金等山岳无常买得不来无道光曰难莫难于遇人易莫易于成道今也现宰官长者之身结大道修丹之友炼一黍米于霎时之中立地成道此易莫易于成道也然纡紫怀金门深似海有道之士望望然而去之此难莫难于遇人也难莫难于遇人易莫易于成道今也百钱挂杖四海一身夙植灵根亲传大道然龙虎之缰易解刀圭之锁难开得药忘年炼铅无计此又遇人之易而成道之难也安有二事俱全哉正好密扣玄关千载一时十洲三岛者耶仙翁游成都遇靑城丈人得金液还丹之妙道惊叹成药之不难故作是诗结缘丹友其末章曰试问堆金等山岳无常买得不来无辞意迫切虽有拱璧以先驷马不如坐进此道仙翁远矣高山流水落落知音子野曰道不负人人自负道上阳子曰从古圣贤尊道贵德何谓道先天一炁之造化也何谓德积功累行以成圣也古之上士必先积德古之圣贤必先闻道未有不闻道而称圣未有不积德而曰贤旣曰贤矣却不精修妙道者则与凡流同归泯灭而已矣是不得名爲大丈夫百年荣显光阴如电金玉堆里难免无常且功如韩信富过石崇愈危身以弃生但殉名而殉货以自灭其躯故经云道之眞可以治身其绪余以爲国家其土苴以治天下是以积德曰贤积财曰愚愚而且富故业重贤而且贫必罪轻信夫天道好还者也仙翁悯世愚人贪财积业故作是书首以此诗讽劝世人崇修至道也人生虽有百年期夀夭穷通岂预知昨日街头方走马今朝棺内已眠尸妻财抛下非君有罪业将行难自欺大药不求争得遇遇之不炼是愚痴道光曰麟凤不世出神仙不常见有能空梦幻泡影之身可脱生老病死之苦爲人间希有之事道上逢师师边得旨下手速修犹太迟也仙翁作是诗末章且曰大药不求争得遇遇之不炼是愚痴其叮咛恳切如此吾侪未闻道者可卽求师已遇人者岂容痴坐宜结一时之黍米守抱九载之空仙心藏太虚神游八极露紫云之半面应仙试于玄都毋使许君专美于晋代子野曰知之非难行之惟难妙矣哉上阳子曰经云夫人上夀百𡻕中夀八十下夀六十除忧患死丧一月之间不过四五日而已一世之人尽贪名利爲可长享岂顾死期至哉仆每叹世之愚人一身之外急于妻子百计富贵一旦身没妻适他人幷以富贵爲后夫所有谁肯思前夫方在地狱中受业报也故仙翁云妻财抛下非君有罪业将行难自欺恻隐之至矣但欲世人修道以脱轮回多少负志自高之士已遇眞师直指大道乃欲待其功名志满愿足方炼金丹忽忽天不与年悔何能及岂非愚痴乎噫未闻者急求师已闻者卽求药人之夀夭不可预知也顿除执着更不愚痴信受奉行此可谓贤智者学仙须是学天仙惟有金丹最的端二物会时情性合五行全处虎龙蟠本因戊巳爲媒娉遂使夫妻鎭合欢只候功成朝北阙九霞光里驾翔鸾道光曰仙有数等阴神至灵而无形者鬼仙也处世无疾而夀永者人仙也飞空走雾不饥不渴寒暑不侵遨游海岛长生不死者地仙也形神俱妙与道合眞步日月无影入金石无碍变化无穷隐显莫测或老或少至圣至神鬼神莫能知蓍龟不能测者天仙也阴眞君曰若能绝嗜慾修胎息颐神入定脱殻投胎託阴阳化生而不坏者可爲下品鬼仙也若受三甲符箓正一盟威上淸三洞妙法及剑术尸解之法而得道者皆爲南宫列仙在诸洞府修眞得道乃中品仙也若修金丹大药成道或脱殻或冲举乃无上九极上品仙也丹法七十二品欲学天仙惟金丹至道而已此盖无中生有天地未判之前炼混元眞一之炁非后天地生五金八石朱砂水银黑铅白钖黄丹雄黄雌黄硫黄砒粉秋石草木灰霜雪冰滓质煮伏之类及自身津精气血液有中生有等物也惟眞一之炁圣人以法追摄于一时辰内结成一粒大如黍米号曰金丹又曰眞铅又曰阳丹又曰眞一之精又曰眞一之水又曰水虎又曰太乙含眞炁人得饵之立跻圣位此乃无上九极上品天仙之妙道世人罕得而遇也吾侪今得大道断念浮华凝神碧落毋爲中下之图当证无上九极上品天仙之位且眞一之炁生于天地之先混于虚无之中恍惚杳冥视之不见听之不闻搏之不得如之何而凝结以成黍米之珠哉圣人以实而形虚以有而形无实而有者眞阴眞阳也同类有情之物也虚而无者二八初弦之气也有气而无质两者相形一物生焉所谓一者眞一之炁而凝爲一黍米之珠也经曰元始悬一宝珠大如黍米在空玄之中者此其证也圣人恐泄天机以眞阴眞阳取喻靑龙白虎以两弦之气取喻眞铅眞汞也今仙翁诗曲中复以龙之一物名曰赤龙曰震龙曰天魂曰干家曰干炉曰玉鼎曰玉炉曰扶桑曰后弦曰东阳曰长男曰赤汞曰水银曰朱砂曰离日曰赤凤皆比喻靑龙之一物也又以虎之一物名曰黑虎曰兑虎曰地魄曰坤位曰坤鼎曰金炉曰金鼎曰华岳曰前弦曰西川曰少女曰黑铅曰偃月炉曰坎月曰黑龟皆比喻白虎之一物也又以龙之弦气曰眞汞曰姹女曰木液曰靑娥曰朱里汞曰性曰白雪曰流珠曰靑衣女子曰金乌曰离女曰牝龙曰眞火曰二八姹女曰玉芝之类一物也又以虎之弦气曰眞铅曰金公曰金精曰水中金曰水中银曰情曰黄芽曰金华曰素练郎君曰玉兔曰坎男曰雄虎曰眞水曰九三郎君曰刀圭之类一物也二物会时情性合者二物卽龙虎也靑龙在东属木木能生火龙之弦气爲火曰性属南谓之朱雀也白虎在西属金金能生水虎之弦气爲水曰情属北谓之玄武也木火金水合龙虎情性通四象会中央功归戊己土土者丹也此之谓眞五行全戊己爲媒娉者木在东金在西两情相隔谁爲媒娉惟有黄婆能打合牵龙就虎作夫妻戊己属土谓之黄婆龙虎虽处东西黄婆能使之欢会金木虽然间隔黄婆能使之交倂两者异眞一之炁濳两者同眞一之炁变眞人自出现此外药法象也丹熟人间功成天上九霞光里两腋风生非夙植灵根广施阴隲其孰能与于此哉子野曰天仙非金丹不能成道且道金丹是何物咦分明原是我家物寄在坤宫坤是人所言二物者何物也我与彼也彼我会则情性和而五行备龙虎卽情性而已且道这箇会字如何会所谓有用用中无用无功功里施功咦竹密不妨流水过山高岂碍白云飞戊已乃中也中者得其正位戊己者意土也彼我之意相合则夫妻之情欢悦而得矣苟阴之意虽欲求阳而阳之意未欲求阴则阴阳抗衡不相涉入则物不生矣所以戊己爲生物之乡生物系乎意也眞土无位眞意无形神哉神哉上阳子曰道光谓仙有数等有鬼仙人仙地仙神仙天仙而阴眞君又分上中下三品仙者皆欲明天仙爲高上盖天仙除金丹之道则余无他术矣金丹乃阴阳之祖炁卽太极之先天地之根也所谓二物者一干一坤也一有一无也一情一性也一离一坎也一水一火也一日一月也一男一女也一龙一虎也一铅一汞也一窍一妙也一玄一牝也一戊一己也一乌一兔也一精一气也一龟一蛇也一彼一我也一心一身也一金一木也一主一宾也一浮一沈也一刚一柔也一琴一剑也一阴一阳也皆云二物干坤爲二物之体阴阳爲二物之根龙虎爲二物之象男女爲二物之名铅汞爲二物之眞彼我爲二物之分精气爲二物之用玄牝爲二物之门惟先天混元眞一之炁乃产于二物之内故夫一阳者本干也因贪痴之后干之一阳乃寄于坤之中爻而成坎故一阴者乃坤也因错乱之后坤乃破干之全体损而成离则离中之物惟汞而已坎中之物却名曰铅铅从白虎而生故曰虎之弦气汞从靑龙而生故曰龙之弦气龙乃属木木能生火故曰龙从火里出虎乃属金金能生水故曰虎向水中生名之者物之体也用之者物中所产之物也故云二物会者一情一性之交会也一干一坤之欢会也一阴一阳之还会也因会方能有合戊己爲媒娉者媒者所以通两家之消息娉者所以传一时之过送然有内亦有外在外者卽泥丸翁云言语不通非眷属之谓也在内者戊己爲干坤之门戸爲阴阳之去来爲龙虎之起伏爲男女之媒娉以其铅西汞东间隔千里若非戊己两相媒娉而会合之则何由得产眞一之气哉夫妻者却非世间之所谓夫妻也世之夫妇以生男生女爲喜以损精神爲乐因之而有恩爱因之而有生老病死苦以相缠绊所以经云父母取其恩妻妾取其爱儿女取其形者皆因牵制于爱慾之场不能割断于富贵之域惟圣人则能相时而用不将不迎年壮而育妻子者续纲常也及乎四十而不惑不动心者不爲爱慾之所制也金丹之言夫妻者独妙矣哉又有内外亦有数说以虎而嫁龙外也以坎而适离外也以震男而求兑女外也至于以铅合汞内也以气合神内也以有入无内也皆无男女等相又能以苦爲乐亦无恩爱留恋且以割舍爲先交媾只半箇时辰卽得黍米之珠是以不爲万物不爲人乃逆修而成仙作佛者此爲金丹之夫妻也虽然家家有之而非自家所有者盖其见之不可用也若欲求之大要法财必于神州赤县者爲其用之不可见也夫欲修此金丹必先炼已以待阳生之时若无炼已之功则二物虽会媒娉虽合夫妻虽眞将见铅至而汞失应矣盖古仙圣师必炼此金液大还丹而后白日腾空如黄帝之鼎湖张葛许之飞升此但世之所知者岂胜言哉而其不知者亦岂胜言哉故传曰略记飞升者三万余人拔宅者八百余家皆此金丹之道得仙而又能积功累行岂有不翔鸾而朝北阙者乎此法眞中妙更眞都缘我独异于人自知顚倒由离坎谁识浮沈定主宾金鼎欲留朱里汞玉池先下水中银神功运火非终旦现出深潭日一轮道光曰此道至灵至圣至尊至贵至𥳑至易玄之又玄妙中之妙举世罕闻仙翁出乎其类独传深旨冲炤王眞人曰金丹之道举世道人无所许者惟平叔一人而已泰山邱垤河海行潦何敢望焉离☲爲阳而居南所以返爲女者外阳而内阴也是谓之眞汞坎☵爲阴而居北所以返爲男者外阴而内阳也是谓之眞铅后诗云日居离位翻爲女坎配蟾宫却是男此言坎是男离是女犹言父之精母之血日之乌月之兔砂之汞铅之银天之玄地之黄也此类者皆指龙虎初弦之气也顚倒主宾者阳尊高而居左曰主阴卑低而居右曰宾离爲火火炎上火与木之性俱浮爲阳故云主也坎爲水水流下水与金之性俱沈爲阴故云宾也此常道也今也离反爲女坎反爲男是主反爲宾而宾反爲主又道中取二弦顚倒之意爲主宾非取常道之主宾也金鼎者金爲阴物也鼎中有至阳之气是阴中有阳之象白虎是也玉池者玉爲阳物也池中有至阴之气是阳中有阴之象靑龙是也砂中汞龙之弦气也水中铅虎之弦气也修丹之士若欲以虎留龙必先驱龙就虎然后二气氲氲两情交合施功煅炼自然凝结眞一之精气也运火者火乃二弦之气旦是一昼之首爲六阳之元故曰旦圣人运动丹火有神妙之功不半时之中立得眞一之精一粒大如黍米现在北海之中光透帘帏若深潭现出一轮之赫日也非终旦者明一时之中金丹立成此外药法象也子野曰我本离而反阴彼本坎而反阳上下反常故称顚倒彼铅而沈沈乃降我汞而浮浮乃升以铅制汞彼爲主我爲宾入药镜云铅龙升汞虎降微哉微哉经云口爲玉池太和宫金鼎喻我玉池喻彼留我身中之汞住复得玉池之银制之则不致飞走银卽铅也火卽阴阳之气合而内行内行则温而和所以能融物之眞使其交媾阴阳之气不合卽非火矣今之学者以一息不间爲行火抑何谬哉殊不知一息不间者阴符也何哉二数属火一数属水合则爲二不合则爲一其妙在乎积阴之下一阳来复之时也所以火必以候继之其理明矣学者知其奥而运用之则阳气回于丹田之中发生光华如深潭之有日也其功岂不神哉上阳子曰妙之一字夫谁肯信异于人者世人迷于爱慾我却于爱慾之中而有分别何谓分别圣人以离坎顚倒而用之谓之水上火下以干坤顚倒而用之谓之地上于天以夫妇顚倒而用之谓之男下女上浮沈者火炎木浮而在上爲主水降金沈而在下爲宾此乃人之道也此谓世间法也此谓顺五行也今焉火木虽浮使之就下而反爲宾金水虽沈使之逆上而反爲主此谓之仙道也是出世间法也是谓水火旣济也是谓顚倒五行也金鼎玉池道光所註不出顚倒之机而又失欲留先下之义子野以金鼎喻我玉池喻彼此却合紫阳翁之意何哉缘自己之津精气血液者朱里汞也不可令其走逸故云欲留如彼之华池灵液丹井甘泉者水中银也卽先天一点眞阳之炁故云先下又欲留者但令其住而不令其去要取于人而不失于己先下者彼到而我待之铅至以汞迎之坎动则离受之金丹之道先要明此欲留先下四字之旨运火非终旦者火必得其温和而运之故参同契云发火初温微亦如爻动时纯阳翁云中宵漏永温温铅鼎光透帘帏盖万物化生之初其受阴阳之气只霎时中况此上仙之道其炼先天之炁又爲迅速故佛云如露亦如电者谓其至精至微而功甚速爲不可久也久则有损而亏神功若得此先天眞铅归于悬胎室内岂非深潭之现红日也虎跃龙腾风浪麤中央正位产玄珠果生枝上终期熟子在胞中岂有殊南北宗源翻卦象晨昏火候合天枢须知大隐居㕓市何必深山守静孤道光曰此言内药法象也夫眞一之精造化在外曰金丹又曰眞土吞入腹中卽名眞铅又曰阳丹此言虎卽金丹也龙者我之眞气也风浪者我之眞气自气海而出其涌如浪其动如风中央正位者卽丹田中金胎神室也乃结丹凝气之所玄珠者婴儿也又曰金液还丹夫金丹者先天之一炁交结而成爲母爲君爲铅故谓之虎也己之眞气乃后天而生爲子爲臣爲汞故谓之龙也金丹自外来吞入腹中则己之眞气自下元气海中涌起似风浪翕然凑之如臣之于君如子之于母其相与之意可知矣龙虎交合神室之中结成圣胎若果之在枝必熟若儿之在腹必生十月功圆自然脱胎神化无方矣南北者子午也宗源者起苗之初也晨昏者昼夜之首也子时乃爲六阳之首故爲晨午时乃爲六阴之首故爲昏晨则屯卦直事宜进火之候昏则蒙卦直事宜进水之候一日两卦始于屯卦蒙卦终于旣济未济周而复始循环不已故曰翻卦象参同契云朔旦屯直事至暮蒙当受昼夜各一卦用之依次序旣未至昧爽终则复更始是也一日两卦直事一月计六十卦一卦六爻幷干坤坎离四卦计三百八十四爻以应一年闰余之数干之初九起于坤之初六干之策三十有六六爻计二百一十有六坤之初六起于干之初九坤之策二十有四六爻计一百四十有四总三百六十应周天之数日月行度交合升降不出卦爻之内月行速一月一周天日行迟一年一周天天枢者斗极也一昼夜一周天而一月一移也如正月建寅二月建卯是也故曰月月常加戌时时见破军上士至人知日月之盈亏明阴阳之上下行子午之符火日爲昼月爲夜应时加减然后暗合天度故曰合天枢也至道之妙妙在于斯坎离升降生产灵药始结黄芽也金丹大药家家自有不拘市朝奈何见龙不识龙见虎不识虎逆而修之几何人哉片饷之间结成一珠大如黍米将来掌上看不得吞入腹中莫语人子野曰风浪麤者二气交感之景象也交感后风恬浪静採得药归中宫如黍米一粒从微至着卽以成胎温之养之终期成熟如果生枝上子在胞中而无别也中央正位乃黄庭也黄庭卽中丹田南北宗源者南爲离是我北爲坎是彼取彼坎中之爻复我离中而成干故曰翻卦象火见前註候者朝屯暮蒙之序朝而屯暮而蒙则晨昏动静自然符合天机也上阳子曰龙者离中之阴虎者坎中之阳降我家之龙则汞不至于逃逸伏彼中之虎则能得彼中之铅华风浪麤者是内外火候之法象切须愼之在外则临炉之时不愆不失在内则得丹之后保养无亏仙翁以一点眞阳而比虎者言虎之爲物最爲难制故易之履辞曰履虎尾咥人凶言履之不得其道则反咥人亦如狂风巨浪之中惟恐倾丧则于採药之时牢把一念犹内观其心心无其心外观其形形无其形远观其物物无其物之义却能迎之以意则玄珠产于丹田之中矣翻卦象者坎居上而离居下是爲水火旣济干在下而坤在上是爲地天泰兑处上而震处下是爲泽雷随艮居下而兑居上是爲泽山咸也天枢者斗罡也金丹之妙在天应斗之枢在身立人之极寂然不动感而遂通者此也释氏乃号金刚至人体此而早求丹此丹在人类中而有在市㕓中而求所谓神州赤县者乃大药所产之处固非深山大泽所出亦非名山洞府所有何哉山高则阳寡泽穷则阴孤有辈愚人言及修行便谓深山兀坐穷谷独居可也噫岂知达磨马祖之所爲哉马祖未修大药而枯坐求佛是有磿砖之讥达磨已向长芦而入室下功是向少林冷坐修之与行各有时耳故我师云静坐一件是得丹之后事也未能大隐市㕓何必深山守静孤乎仆每兴言及此未尝不爲之长叹大槩此章道光爲己得外丹而但言内药法象故云金丹自外来吞入腹中则已之眞气自下元气海中涌起似风浪翕然而凑之等语而子野则云风恬浪静又似相戾仙师之意各出其说者皆欲学人愼思而明辩之精修而熟行之临炉之际景象自现旣得眞一之铅归入神室惟当守讷犹果生枝上待时而熟子孕胞中待气而全时熟气全自然神化人人本有长生药自是愚迷枉摆抛甘露降时天地合黄芽生处坎离交井蛙应谓无龙窟篱鷃争知有凤巢丹熟自然金满屋何须寻草学烧茅道光曰甘露黄芽皆金丹之异名天地坎离乃龙虎之法象天地之气氤氲甘露自降坎离之气交会黄芽自生龙虎二弦之气交媾金丹自结矣此般至宝家家自有以其太近故轻弃之殊不知此乃升天之云梯也近世学者多执旁门非类孤阴寡阳有中生有易遇难成等法而治诸身不知斯道𥳑而易成有如井里之蛙篱间之鷃莫知有凤巢龙窟也黍米之珠旣悬天地之金可掬经曰地藏发泄金玉露形此其证也吁寻草烧茅终年毕𡻕呜唿老矣是谁之愆子野曰且道长生是何物咦子子孙孙因顺去逆来永夀叹谁知黄芽甘露俱是药名天地坎离其实人也天地合坎离交则药生矣凡夫愚子不知此道甘分待终如蛙鷃不知有凤巢龙窟也上阳子曰只前三诗已尽还丹之妙此章又出甘露降之旨太切也金丹之道人人有之家家有之愚者迷而不觉中常之人偶或闻之而不信受反爲毁谤易之泰卦曰天地交泰又曰天地交而万物通上下交而其志同也且一阳之气下降而一阴之气上腾则雨甘露若眞水润下而眞火炎上则结黄芽要知甘露黄芽卽先天一炁此炁才至卽结成丹然上下不交则其志不同天地不合则此气不降阴阳非类则黄芽不产仙翁显言甘露降者使人知乎地天交泰之理而坎离交合则使人知水火旣济之道嗟乎世人见闻不广若井蛙篱鷃安有远大之见也乌足得知玄牝之门以降甘露而生黄芽又乌足得知龙窟凤巢爲能呈瑞哉但以眼前非类如寻草烧茅等事大可笑也岂不闻纯阳翁云可惜九江张尚书服药失明神气枯不知还丹本无质翻饵金石何太愚谛观此语可不愼欤世人禀天地至淸之气而生故皆可以明圣贤之道奈有贤愚贫贱之分又况复遇盲师引入旁门者乎要知产药川源处只在西南是本乡铅遇癸生须急採金逢望远不堪尝送归土釡牢封固次入流珠厮配当药重一斤须二八调停火候託阴阳道光曰药在西南收归戊巳採取有时下功有日夫西南是坤方白虎之地也又坤方亦月生之处故曰本乡月是金水之精上下两弦金水合气而生是以金丹药物生产川源之处实出坤地铅遇癸生者时将子也金逢望远者月将亏也月之圆缺存乎口诀时之子午妙在心传周天息数微微数玉漏寒声滴滴符此眞人口口相传之密旨也奈何旁门纷纷以圭丹爲铅金用天癸时採取有同儿戏叶文叔又有坤纳癸之语又可笑也陆思诚作序云此诗传者多谬以铅爲若字以金爲如字甚失仙翁旨意岂知铅与金卽金丹也此皆未遇眞师妄自穿凿陆公发其端救鲁鱼之失祕其源恐竹帛之传吾侪亲授玄旨当自知之如或未然空玄之中去地五丈黍米之珠殊不易得也饵丹归黄庭土釡之中宜固济则胞胎不泄运火龙流珠之汞以配之则灵胎乃结也乌肝八两兔髓半斤两箇八两合成一斤故曰药重一斤须二八也火实无火託阴阳之气以调运之尔子野曰药出西南是坤位欲寻坤位岂离人分明说破君须记只恐相逢认不眞癸者药也迎其药之将生则急取之方可用苟迟则药已生质若质一生则爲后天之物所谓见之不可用也此时水源至淸有气无质一日仅有一时也入药镜云一日内十二时意所到皆可爲正此时也金逢望远者喻採药失时药气过矣如望后之月日亏一日谓之不堪尝鑑本自明因尘䝉而遂晦铅珠独露缘癸积而渐藏尘去则鑑体依然癸尽则铅华仍见铅当急採恐癸水渐渐而复生金亦如之借鑑尘昏昏而爲喻採得癸生之药入于丹田则当牢固封闭毋令渗漏以走灵药次运自己之阴汞配合爲一以结成圣胎封闭之法参同契云离气内荣衞坎乃不用聪兑合不以谈希言顺鸿蒙之谓也又云汞日爲流珠而阴阳相停则圣胎结若失于偏枯所谓毫发差殊不作丹也圣胎旣结非得火候调停岂能冀其成也上阳子曰易云西南得朋乃与类行西南爲坤同类之地铅所由产药在彼生兑乃代坤抱阳成坎兑之初癸是爲眞铅眞阳初动乃曰癸生天地以七日而来复复子也太阴以三日而出庚庚金也人身以三日而看经经铅也癸动后而生铅铅之初生名曰先天眞一之炁此炁号曰金华言铅言癸而不言水者取其气也铅生于癸后阳产于铅中採取眞铅借云炼丹其功只半箇时此合大造化也故一月止有一日一日止有一时夫此一时最不易得以其天地合德日月合明生生化化之眞机逆而修之超凡入圣故仙翁以癸生急採爲最切送归土釡配以流珠调其火候以成圣胎仆今泄天地之机者欲明仙翁切切之意上士于此有悟则宜勤行而勿疑其中调停火候细密之旨在人尽心而力行之深究其妙化老子曰微妙玄通爲上士也休炼三黄及四神若寻众草更非眞阴阳得类归交感二八相当合自亲潭底日红阴怪灭山头月白药苗新时人要识眞铅汞不是凡砂及水银道光曰三黄四神金石草木皆后天地生滓质之物安能化有形而入于无形哉经曰外物不可成胎缀花安能结子眞一之炁生于天地之先杳杳冥冥不可测度因二八相当之物合而成亲氤氲交感之中激而有象同类者无情之情不色之色乌肝八两兔髓半斤是也潭者阴也日者阳也山者阳也月者阴也潭底日红者阴中之阳也乃虎之初弦之气谓之红铅也纯阳无阴则阴怪灭也山头月白者阳中之阴也乃龙之初弦之气也谓之黑汞也初弦新嫩此药苗新也圣人以此二物于一时辰中造化成一粒阳丹结在北海之中赫然如日光透帘帏卽时吞入腹中点我阴汞则一身阴邪之气悉皆消灭亦如晓日之状自东海而升赫然炤耀则阴怪灭也已之阴汞在内丹田下峯之顶乍禀阳丹之气渐渐凝结其芽微嫩药苗新也亦如月之朔旦与日相交乍禀太阳之气三日日没之时则吐微光于西方庚位状若娥眉其光新嫩药苗新也此寓意于内外二药之象也夫外之眞铅眞汞卽龙虎初弦之气内之眞铅眞汞卽金丹也时人要识眞铅汞卽此是也余外非眞道此二眞物能有形入于无形爲仙子也凡砂凡汞莫与此伦矣经曰阳中之阴名曰姹女阴中之阳名曰金公此乃壶中夫妇紫府阶梯悟之者神仙现在目睫迷之者杳隔尘沙子野曰金丹乃眞阴眞阳交媾而成非外药之可爲也惟类字至紧要阴阳之合在于得类非其物类则徒尔爲也所以参同契云类同者相从事乖不成宝燕雀不生凤狐兔不乳马二八相当者在于得类得类则药物无亏耗鼎器无渗漏之患也药在下丹田爲火煅炼如日在潭一身之中阴气尽爲销铄也月白药苗新者水中金初生之时山头月乃喻其坎当居上之意所以成旣济之道三相类云关键有低昂兮周天遂奔走江河无枯竭兮水流注于海鼎器歌云阴在上阳下奔神哉神哉非眞师的传者何敢以私意猜度而至此耶汞是我家原有物铅是他家不死方若以凡砂水银是猜量到底枉猜量上阳子曰三黄如硫雌雄四神如石砂铅银仙翁以得类指示后人抑己深切盖金丹非金石草木只要眞阴眞阳故云得类类者如天必以地爲类如月必以日爲类如女必以男悟真篇三注X爲类则汞必以铅爲类也二八爲一斤之数又云十五者月之圆也鼎器歌云两七聚辅翼人皆直指同类之数相当者不先不后不多不少不小不大不争不怒不隐不瞒不惊不疑皆要相当方可交合而结丹潭底者卽参同契云眞人濳深渊之意一念坚凝袪除万虑则阴怪自灭山头者仙翁每喻玄门爲崑崙山也若水淸月白卽得新生之灵药此药非凡砂水银是眞铅眞汞卽灵父圣母之气彼凡父母之气顺故成人此灵父圣母之气逆故生仙生佛也阳里阴精质不刚独修一物转羸尫劳形按引皆非道服气飡霞总是狂举世漫求铅汞伏何时得见虎龙降劝君穷取生身处返本还元是药王道光曰阳里阴精已之眞精是也精能生气气能生神荣衞一身莫大于此油枯灯灭髓竭人亡此言精气实一身之根本也奈何此物属阴其质不刚其性好飞日逐前后便溺涕唾汗泪易失难擒不受制炼若不得混元眞一之丹以伏之无由凝结以成变化若或独修一物转见尫羸按引劳形皆非正道飡霞服气总是狂徒设若吞日月之精华光生五内运双关摇夹嵴补脑还精以至尸解投胎出神入定千门万法不过独修此阳里阴精之一物尔孤阴无阳如牝鸡自卵欲抱成雏不亦难乎如钟离翁云涕唾精津气血液七般物色总皆阴若将此物爲丹质怎得飞神上玉京以此言之一身之中非惟眞精一物属阴五脏六腑俱阴无阳分心肾爲坎离以肝肺爲龙虎用神气爲子母执津液爲铅汞得乎此至愚之徒执此等以治身而求纯阳之证深可悲哉参同契曰去冷加冰除𤍠用汤飞龟舞蛇愈见乖张假使二女共室颜色甚姝苏秦通言张仪合媒发辩利舌奋舒美辞推心调谐合爲夫妻弊发腐齿终不相知以女妻女以阴炼阴胡爲乎而絪緼胡爲乎而化生乎哉导引按摩炼气飡霞皆是小术止可辟病一旦不行前功俱废参同契云阴道厌九一浊乱弄元胞食气鸣肠胃吐正吸外邪昼夜不卧寐朔望未尝休身体日疲倦恍惚状若痴皆是狂爲去道远矣眞龙眞虎二八是也眞铅眞汞二弦之气是也此道至𥳑不繁至近匪远但学者执僻坚以旁门非类之药爲铅汞反以大道眞诀爲非深可悲伤故钟离翁云求仙不识眞铅汞谩读丹经千万篇不识箇中含蓄意谤他眞语作虚传故仙翁直指二物所产川源之处身从何生命从何有返此之本还此之源顚倒修之卽得眞龙眞虎自降眞铅眞汞自伏非药中王其孰能与于此哉或者以混元圭丹拟议圣道譬如接竹点月不亦远乎后天地生有形有质者皆非至药也盖形而下者非先天之道也子野曰易云男女媾精万物化生始我之有此身也亦由父母媾精而生倘有父无母有母无父身从何有哉作丹之要与生身意同但有逆顺之不同尔顺则生人逆则生丹逆顺之间天地悬隔也上阳子曰契云是非厯藏法内观有所思阴道厌九一浊乱弄元胞诸术甚众多千条万有余彭眞人云世人不达大道之宗元而无非旁门曲径此属多般皆爲左道乖讹天理悖乱至眞明违黄帝之言全失老君之旨本期永夀反尔伤生钟离翁云生我之门死我戸之义大哉上贤说到下稍无人承当何哉只爲世人执己而修则千条百径无非旁门者矣仙翁垂悯直言穷取生身处岂不忒露天机缘爲世人因业识中而来却又因业识中而去一阳奔失形虽男子而身中皆阴若执一已而修岂能还其元而返其本哉旣不能还元返本又将何以回阳换骨也是以大修行人求先天眞铅必从一初受气生身之处求之方可得先天眞一之炁以还其元而返其本也此谓男子修仙之道如此女人修仙则以乳房爲生气之所其法尤𥳑是以男子修仙曰炼气女人修仙曰炼形女人修炼先积气于乳房然后安炉立鼎行太阴炼形之法其道最易成也良有妙旨好把眞铅着意寻莫教容易度光阴但将地魄擒朱汞自有天魂制水金可谓道高龙虎伏堪言德重鬼神钦已知夀永齐天地烦恼无由更上心道光曰眞铅卽金丹也地魄在外药则白虎是也在内药卽金丹是也天魂在外药则靑龙是也在内药则己之眞精是也朱汞在外则龙之弦气是也在内则己之眞气是也水金在外则虎之弦气是也在内则金丹是也又谓之水中银此皆喻内外二事之药也倘日已过命则随灭吾侪着意寻师速炼金丹以超生死但将白虎擒龙自有靑龙制虎二气相吞而产金丹复将此丹擒自已之眞气眞气亦恋金丹而结圣胎也外之眞龙眞虎旣降则内之龙虎自伏内炼神魂鬼魄旣圣则外之神鬼自钦非道隆德备之士孰能与于此哉体化纯阳夀同天地逍遥物外自在人间万念俱空何烦恼之有也子野曰地魄乃铅也天魂乃汞也以铅制汞在彼我尔上阳子曰着意寻眞铅卽纯阳翁词云下手速修犹太迟从古圣师皆欲学者早下功入室眞铅一物最不易寻贫者患无财有财患无地有地患无物有物患无侣侣者外护也着意寻者先聚法财而后择地故仙翁曰始于有作无人见之句者若不得其善地则人见之而不可用也仆向未入室之先不甚注意于此及至入室之际竞竞着意寻择方知多有难能之事甚费苦辛因知着意寻之句犹不易得况惟世人得师一诀之后又只懡㦬时光岂知年迈日衰容易老死而已地魄卽所寻之物天魂卽我家所积之汞也东海靑龙能制西江之月魄西山白虎能炼我家之日魂魂魄媾精干坤比夀济人接物德益重而鬼神钦炼已虚心道愈高而龙虎伏阎浮之诸尘漏尽烦恼更无仙家之眞乐匪常得大自在惟方便第一之积功也黄芽白雪不难寻达者须凭德行深四象五行全借土三元八卦岂离壬炼成灵质人难识消尽阴魔鬼莫侵欲向人间留祕诀未逢一箇是知音道光曰龙之弦气曰白雪虎之弦气曰黄芽大药根源实基于此其道至简其事匪遥若非丰功伟行莫能遭遇眞师指授玄奥也道自虚无生一炁便从一炁产阴阳曰龙曰虎龙木生火虎金生水木火金水合成四象四象合而成大丹大丹之成实本于土土无定形分位四季四时不得四季眞土则四序不行造化何生焉是以四象五行全借土也壬者水也卽眞一之炁生于天地之先变而爲阳龙阴虎合而成丹丹土也龙木也虎金也谓之三性三元不离眞一之水变也八卦者眞一之炁一变爲天曰干爲父二变爲地曰坤爲母干以阳气索坤之阴气一索而生长男曰震再索而生中男曰坎三索而生少男曰艮此干交坤而生三阳坤以阴气索干之阳气一索而生长女曰巽再索而生中女曰离三索而生少女曰兑此坤交干而生三阴皆不离眞一之水变也故曰三元八卦岂离壬非惟三元八卦不离眞一之精自开辟以来凡有形质者莫不由此而成变化也眞一子云精乃天地之母阴阳之根水火之本日月之宗三才之液五行之祖万物赖之以生成千灵承之以舒惨至于气地高厚洞府名山玄象幽虚神仙圣众风雨晦朔春夏秋冬未兆之前莫不因此铅气产出而成变化也修丹之士得眞一之水者万事毕矣眞一之水以法化之爲眞一之黍珠吞归丹田运火十月烁尽羣阴化爲纯阳眞一之仙阴魔尸鬼逃遁无门善根种而灵骨生灵骨生而仙可冀灵骨之生善根之种也不于一生二二生千万亿无量生中积诸善根安得才出头来飘飘然有出尘气象噫走鬼行尸一瓶一钵便欲登仙神仙不易得也胡不扪已之心与平凡之心有以异乎我之仙事未有涯也必也广大变通以道爲己任独高一世鹤立鸡羣人笑我爲疎狂我知我非凡辈赤松黄精乃吾友蓬莱方丈是吾家自然遭遇至人传授至道结合心友叮咛丹成仙翁欲向人间留祕旨奈何子期之不遇怎生得箇我般人也子野曰黄芽者铅之精白雪者汞之气欲求之者非有德行不可土者戊已壬者眞一之水生生化化之祖炁也上阳子曰黄芽白雪皆混元𥥆冥之中所产眞一之炁前言眞铅要着意寻此乃言黄芽白雪不难寻者爲凭德行故也愚徒见此二诗似相矛盾岂知此道无德行者终不成丹谚曰言淸行浊休谈道若知道而未积德卽如鱼之无水灯之无油若何而成还丹哉四象五行三元八卦多端名色终不可无眞一之壬水我黄房公赞纯阳老仙云鼎攒乎四象五行药按乎三元八卦赤凤吐南方之髓乌龟含北海之精亦指此也皆祖于纯阳诗曰鼎随四季中央合药逐三元八卦行同一意也眞仙圣师虽慈悲引导实在乎人行尔此丹一成玉帝嘉赞天地万灵莫不钦仰故号无上至眞灵宝神妙九还大丹昔元始天尊说度人经玄坐空浮悬一宝珠大如黍米者是也释名大乘般若九品莲台光明藏大如意妙法灵感牟尼宝珠昔灵山会上龙女所献者此也其贵重无可称述岂世人所能识乎丹成则身圣阳神出现号曰眞人阴魔鬼贼化爲护法神身中靑龙白虎朱雀玄武三魂七魄三元九宫八部八景五脏八识皆化爲神三万六千精光化爲神兵矣仙翁当时欲以口授祕诀与人然一世鲜有信受奉行者噫拜师于缰锁之下杏林之后未之闻也草木阴阳亦两齐若还缺一不芳菲初开绿叶阳先唱次发红花阴后随常道卽斯爲日用眞源反此有谁知报言学道诸君子不识阴阳莫乱爲道光曰草木未生之初含孕至朴及其甲坼禀一气以萌芽故抽一𠏉以象一气次分两叶以象阴阳次两叶中复抽一叶以应三才过此以往渐渐长茂春生绿叶夏长红花此阳气使然也秋肃而结实冬杀而复本此阴气使然也・阴阳两齐化生不已若其缺一则万物不生也眞一子云孤阴不自产寡阳不自成是以天地氤氲万物化醕男女媾精万物化生此常道只斯爲日用也眞源反此者有顚倒互用之玄机学者苟不明此何以超生死也子野曰金丹之道与草木阴阳一同譬如草木方感阳气卽时发生芽蘖后必以花卉相继而开花谢则结实于中犹人得此一点眞阳之气其眞阴自然混合成胎阴阳相胥之意大率如此这些阴阳日用之常道但其眞源返处是则昧矣此所谓百姓日用而不知也上阳子曰天生二物曰动植也根爲植足爲动莫不皆禀乎阴阳二气草木爲植乃无情之物也亦趂阳春而生长结实也人物爲动乃有情之形若非阴阳二气则以何爲生育哉夫人爲物最灵者禀天地阴阳之正气而生反不知阴阳盛衰顺逆之道也仆今泄露到尽处也盖顺则爲凡父凡母逆则爲灵父圣母凡父凡母之气顺则成人谓之常道也灵父圣母之气逆则成丹是曰眞源反此者男返是女而女返是男也不遇眞师乱爲何益不识玄中顚倒顚争知火里好栽莲牵将白虎归家养产箇明珠似月圆漫守药炉看火候但安神息任天然羣阴剥尽丹成熟跳出樊笼夀万年道光曰以人事推之男儿固不能有孕火里固不可栽莲然神仙有顚倒之妙辄使男儿有孕亦犹火里栽莲夫日爲离是男返爲女月爲坎是女返爲男此顚倒也二物顚倒而生丹却将此丹点已之汞而结圣胎卽是男儿有孕岂非顚倒顚乎龙虎是眞一之精变爲二物分位东西实同出而异名也眞一之精属汞爲靑龙在东白虎本是眞一精之子寄体在西其家在东仙翁曰金公本是东家子送在西邻寄体生认得唤来归舍养配将姹女作亲情故此诗之意牵将白虎归家以靑龙结爲夫妇以产明珠其言似月圆者修丹之法先取上弦西畔半轮月得阳金八两次取下弦东畔半轮月得阴水半斤◑◐两箇半轮月合气而生丹故得金丹一粒似月圆也此外药法象也及得此丹吞入已腹中谓牵此白虎归已腹中配以我汞然后运阴符阳火煅炼而成金液还丹一粒亦重一斤此内药法象也似月圆者盖运火之卦一卦六爻六十四卦计三百八十四爻象一斤三百八十四铢也又外药法象似月圆者参同契云上弦兑数八下弦艮亦八两弦合其精干坤体乃成二八应一斤易道正不倾是也仙翁指示月圆之意要使学道者洞晓造化之旨也分内外二八之数不可一槩而论之也火者非世之凡火乃元始祖炁也亦无炉可守也靑霞子云鼎鼎非金鼎炉炉非玉炉火从离下发水向坎中符三性旣会合二物自然拘固济胎不泄变化在须臾高象先云天地氤氲男女媾四象五行随辐凑昼夜屯蒙法自然何必孜孜看火候此自然炉火也但安神息调治文武策符漏刻毋得分毫差忒不半箇时立得丹饵然后复依进退阴符阳火运用抽添防危虑险十月功圆剥尽羣阴体化纯阳跳出樊笼夀万年也此方爲金液还丹未能入妙更须抱元九载使气归神方爲九转金液大还丹也子野曰阴阳顚倒者阴中有阳阳中有阴火里栽莲火中有水阴中有阳杀中有生也白虎金精也白喻其质虎喻其难伏金精元是我家之物有生以来走在彼处今番认着用力牵归如月如珠药之象也得药而后温养之法安神定息任其自然而已矣非所谓守定药炉朝添八两暮换半斤也上阳子曰阴阳有顚倒之机金丹有返还之术火里栽莲以坎而实离白虎爲难制之物爲太乙所含之气牵将归家者以伏其气明珠爲丹旣已得丹运已汞调神息以养之庄子云眞人之息以踵广成子云丹灶河车休矻矻鹤胎龟息自绵绵此爲神息也待其阴尽阳纯以成眞人超凡入圣矣三五一都三箇字古今明者实然稀东三南二同成五北一西方四共之戊已自居生数五三家相见结婴儿婴儿是一含眞气十月胎圆入圣基道光曰木数三居东火数二居南木能生火二物同宫故二与三合而成一五也金数四居西水数一居北金能生水二物同宫故四与一合而成二五也戊已本生数五是三五也三五合而爲一故曰三五一也自古迄今能合三五一而成丹者实稀也一者丹也卽彼之眞一之炁乃先天地之母也我之眞一之气乃天地之子也以母炁伏子气如猫捕鼠而不走失也子母之气相恋于胞胎之中以结婴儿也所谓太乙含眞气者含眞一之气也如人怀胎十月满足自然降生圣胎功圆自然神圣故曰十月胎圆入圣基也子野曰三五一者金木水火土五行之数一者太极也五行不合则各一其性合则复爲一太极人能以五行合而爲一则复于混沌婴儿有兆矣所谓三家相见之义其妙如此十月数周时至气化自然符合先圣之机也上阳子曰天三生木地二生火火数二木数三三与二同性统爲一五木居于东法象爲靑龙龙之气爲汞火居于南法象爲朱雀木生火是木爲体火爲所生之气故木火爲一家然皆阳中之孤阴所以异名曰玄曰无曰妙者以其有木有火而无金水戊土也天一生水地四生金金数四水数一一与四同情统爲一五金居西法象爲白虎虎之气爲铅水居于北法象爲玄武金生水是金爲体水乃金所生之气故金水爲一家然皆阴中之寡阳所以异名曰牝曰有曰窍者以其有金有水而无木火已土也天五已土地十戊土戊土居坎已土居离戊已分则二土之数十戊已合则二土成圭而数五土居中央是爲一五总而言三五震木离火同性爲一家龙爲震戸汞产于中兑金坎水同情爲一家虎爲兑门铅生于内离已坎戊同根爲一家朱雀玄武相合而生物是云三家龙与朱雀意主生人虎与玄武意主杀人此世间法若欲出世间法则必顚倒制之功归戊已二土也何哉金本恋木慈仁而内怀从革之情无由自合木虽爱金顺义而内怀曲直之性岂得自媒欲使媒合功在二土以通其好且戊土生金则欲金气发旺而相胥已爲木克则先炼已珍重以求丹若不炼已待时则不能常应常静炼已旣熟却与戊合戊已一合则金木会金木会则龙虎交龙虎交则三五合一三五合一则三家相见三家相见则铅汞结铅汞结则婴儿成婴儿成则无非此之一气佛祖云干坤之内宇宙之间中有一室祕在形山此卽是太乙含眞气之妙是以五行分而各得其道五行合而生一气一气结而爲婴儿婴儿出而成眞人矣不识眞铅正祖宗万般作用枉施功休妻谩遣阴阳隔绝粒徒教肠胃空草木金银皆滓质云霞日月属朦胧更饶吐纳幷存想总与金丹事不同道光曰眞铅之要二八爲宗余皆非道枉施功耳破迷歌云休妻不是道阴阳失宗位休粮不是道死去作饿鬼王眞人曰学人刚强辞妻妾不念无爲无不爲盖道体法自然一切妄作乌可与金丹同日语哉子野曰休妻绝粒干甚么事草木金银有质之物云霞日月外邪客气吐纳存想皆出妄爲俱非眞铅制眞汞之义去金丹之道远矣上阳子曰眞铅乃灵父圣母之气若非此气将何入室而施功夫人生天地间禀凡父之精凡母之血而有其身故修仙做佛之道不外乎此而所异者须要灵父圣母方爲眞铅何谓灵常应常静之谓灵逆施造化之谓灵何谓圣太极初分之谓圣虎不伤人之谓圣有此灵圣方知眞铅之祖宗也人之一身焉有许多精气洩漏至尽身何能存若宝爱之则身健而命延夀永又得眞铅而炼之岂不仙乎世人若无明师决破眞铅一物虽行尽三千六百诸多旁门空自有损若望其成功奚可得哉万卷仙经语总同金丹只此是根宗依他坤位生成体种向干家交感宫莫怪天机都漏泄却缘学者自迷蒙若人了得诗中意立见三淸太上翁道光曰万卷丹经至当归一皆依坤母生成之理逆而修之种在干家交感之宫仙翁于此泄尽天机学者酷自迷䝉不肯近取诸身以明至道炼一黍米而宾于天也子野曰他爲坤位我是干家借彼坤中生物之气自种灵根于家园之下以成圣胎耳上阳子曰金丹之妙不出铅汞二物爲根宗也世人爲不知金丹之有根宗则不知内外二丹之妙夫安炉立鼎外也干家坤位外也离已坎戊外也金精木液内也红铅黑汞内也先天一炁内也惟此先天一炁虽曰在内而从外来故仙师有依他种向之密旨参同契云丹砂木精得金乃幷又云太阳流珠常欲去人卒得金华转而相因无非是此铅金一物但一世间男女生成之法而逆种于干宫故眞一子云更爲男女递作夫妻者此也眞仙圣师慈悲开谕接引当来用心悟真篇三注X至溥然不免泄尽天机学者奚可怀愚䝉之浅见起执迷之妄想多生谤毁惑乱仙经岂知一失人身万劫莫赎切宜三思谛观谛受咦世人若不迷䝉箇箇可办此事伏惟此书在在处处有百万神兵拥护岂可忽之一切学仙道伴因缘遭逢得遇此书特加敬仰信受奉行勿生惊疑勤而行之立跻天仙之位也重刊道藏辑要悟眞篇紫阳眞人张伯端着紫贤眞人辥道光注子野眞人陆墅注上阳子陈致虚注七言绝句先把干坤爲鼎器次搏乌兔药来烹旣驱二物归黄道争得金丹不解生道光曰经云日月本是干坤精圣人以干坤喻鼎器日月喻药物干坤卽眞龙眞虎日月卽龙虎之弦气也鼎鼎元无鼎药药元无药圣人假名託象立喻其要妙在眞一之精归于黄道也黄道卽中宫金丹凝结之处也子野曰我爲干鼎彼爲坤器干坤覆合则驱二气会于中宫加以进火养符毫发无差则金丹乌得不生焉上阳子曰鼎器者何也灵父圣母也干男坤女也药物者何也灵父圣母之气干男坤女之精驱此二家之物归炼于神室之中以成灵丹黄房公曰手握干坤口吞日月者是也安炉立鼎法干坤煅炼精华制魄魂聚散氤氲爲变化敢将玄妙等闲论道光曰积诸阳气爲天曰干在上而不润下积诸阴气爲地曰坤在下而不炎上此天地不交也不交则焉能造化而生万物哉盖天虽至阳而中有一阴之气故能降地地虽至阴而中有一阳之气故能升天天地二气氤氲万物化醕以此二气交合而成变化也金丹之道安炉立鼎煅炼精华以制魂魄莫不取法于天地也以类交结而成造化子母歌曰情交无用药气合无用语金丹以二气同类而成始自无中生有复自有中生无无形而能变化是以变化无穷此乃天机也子野曰安炉立鼎法效天地地天则泰天地则否至于氤氲变化之妙其旨微矣上阳子曰炉鼎是彼我干坤卽男女灵父圣母所媾之气曰精华又曰华池神水以此锻炼而成金丹则凡父凡母顺而成人亦效天地之造化耳休泥丹灶费功夫炼药须寻偃月炉自有天然眞火候不须柴炭及吹嘘道光曰或有人指两肾中爲偃月炉谁肯自认已错更将错路教人吁错之甚也偃月炉之形仰开如偃月样北海是也元始祖炁存焉中有自然眞火何用柴炭吹嘘之有子野曰叶文叔指两肾爲偃月炉是不知也谬註于世误人甚矣上阳子曰纯阳翁云曲江上见月华莹净此卽偃月炉也佛祖云西江皆此一窍而已偃月炉中玉蘂生朱砂鼎内水银平只因火力调和后种得黄芽渐长成道光曰偃月炉阴炉也中有玉蘂之阳气卽虎初弦之气朱砂鼎阳鼎也中有水银之阴气卽龙初弦之气金丹以此二弦之气调停和合之功种得一粒黄芽结成黍米之珠也上阳子曰偃月炉中玉蘂生卽阴中之阳坎中之金也朱砂鼎内水银平卽阳中之阴离中之火也阴阳二气相生黄芽方结成丹矣嚥津纳气世人行有药方能造化生鼎内若无眞种子犹将水火煮空铛道光曰嚥津纳气世人多行之殊不知皆后天地生至阴之物非先天之炁夫先天眞一之炁混于恍惚杳冥之间难求难见圣人以法伏之变炼成丹此炁是名眞种子经曰伏炁不服气服气须伏炁服气不长生长生须伏炁故得杳冥中精恍惚中物以此变炼成丹服归丹田中则万化自生矣故云有药方能造化生也此眞种子也若无眞种子空铛水火妄作施爲子野曰眞种子卽眞铅也契云植禾当以黍覆鸡用其卵上阳子曰物无阴阳安能生产人无眞种岂有姙孕嚥津纳气一已之阴孤阴不产独阳不生阴阳若眞方得眞种咦妙矣哉调和铅汞要成丹大小无伤两国全若问眞铅是何物蟾光终日照西川道光曰驱龙则汞火飞扬驾虎则铅光闪烁氤氲造化一粒先天之炁结成丹龙大虎小阳尊阴卑之义何伤之有金丹因上下两弦金水结成号曰眞铅蟾光者金水之精终日照者与日交光之旨也象阴阳交合之义西者金也川者水也金水生于西方也圣人以八月十五夜合金水之气结眞一之精故云蟾光终日照西川子野曰求铅伏汞之法要在调和使无太过不及之患太过则恐伤于彼不及则恐不结丹大小者言阴阳也易曰大往小来蟾光照西川水中有金也上阳子曰干之长男曰震言大也主产汞坤之少女曰兑言小也主产铅震兑调和何伤之有两国全者彼旣无亏我亦济事眞铅生于兑兑位乎西也未炼还丹莫入山山中内外尽非铅此般至宝家家有自是愚人识不全道光曰龙不在东溟虎不在西山家家自有逆而修之还丹可冀子野曰已失而复得者谓之还已去而复来者谓之返作丹之要非铅不可此铅家家有之惜乎人之不识之也上阳子曰世人但见一段奇山秀水则众皆言此地好修行古今多少人误了也岂知大川幽谷所有者木石麋鹿而已是皆非类不可煅炼大还丹也若炼还丹必求同类若求同类大隐市㕓仙翁前诗己云何必深山守静孤之句至此再题此意可谓深切此般眞铅家家有之人人有之只爲梦生醉死之场依稀过了噫不遇眞师谁人得识竹破须将竹补宜覆鸡当用卵爲之万般非类徒劳力争得眞铅合圣机道光曰竹器破矣用金木之类补之可乎若欲器完必以竹补之鸡将覆矣以土木之类抱之可乎若欲翼生必以卵覆之陶眞人曰竹破须竹续木破须木补屋漏以瓦葢人衰以类生若非同类用功徒劳参同契云同类易施功非类难爲巧欲作服食仙当以同类者盖人禀天地之秀气以有生眞铅是天地之母炁託同类之物孕而育之故眞铅爲母炁也我之眞气爲子气岂非同类之至妙者乎若修天仙必求同类是以合至圣之深机自然之大道也子野曰紫阳眞人说到这里可谓步步向前上阳子曰从来神仙不肯分明说说得分明笑杀人崔公入药镜也只三字义用铅不得用凡铅用了眞铅也弃捐此是用铅眞妙诀用铅不用是诚言道光曰凡铅者卽后天生滓之物眞铅者卽眞一之气也人之精气日逐飞散无由凝聚以结圣胎圣人炼眞铅取而服之凝结成砂日逐运火渐渐添汞汞气渐多铅气渐散添汞减铅其妙如此十月火足六百卦终铅气飞浮只留得一味干水银铅尽汞干化爲金液大丹体变纯阳与天齐夀故曰用了眞铅也弃捐用铅不用之说岂虚言哉学者问道至此则知师恩难报当盟心于天日之下誓当成道以答师恩若负师恩如负天日也子野曰用铅之法如捕鱼兔之筌蹄鱼兔赖筌蹄而得之旣得则筌蹄无用矣亦如铅池煎银银出不用铅矣知此义者则知用铅之妙诀矣上阳子曰老子经云天地无全功圣人无全能万物无全用深明斯旨则知用了眞铅卽弃之义虚心实腹义俱深只爲虚心要识心不若炼铅先实腹且教守取满堂金道光曰虚心则无我万物皆空淸其天君也实腹则炼铅干汞毋摇其精精者汞也守铅以实其腹腹实则金玉满堂矣一者丹也抱一以虚其心心虚则一尘不立方其虚也则鍊铅以制之及其实也则抱一以守之形神俱妙与道合眞修丹之士若炼铅金毋摇汝精精少则还丹不成矣子野曰心虚则念静一尘不立腹实则丹成四大牢固念静丹成形神俱妙上阳子曰非炼已功勤则欲心虚而不能非全精绝慾炼铅功熟则欲腹实而不能是故心虚而能应物腹实而乃全神虚心常应实腹常静常应常静常淸静矣今人以精气斵丧殆尽爲不识心仙翁教守取满堂金玉方爲返本还元也梦谒西华到九天眞人授我指玄篇其中𥳑易无多语只是教人炼汞铅道光曰我如来云惟此一事实余二卽皆非金丹之道除汞铅之外别无妙法子野曰高象先云日夕思眞不觉魂升玉京上帝怜之遂命西华太乙夫人指示金丹诀其篇有曰干坤阴阳之门戸干道男兮坤道女时人不识眞阴阳茫茫天地寻龙虎又云叔通从事魏伯阳相将笑入无何乡准连山作参同契留爲万古丹经王其言甚多只是教人明眞龙眞虎炼铅制汞而已叔通姓湻于讳斟上阳子曰志于道者神仙中人也虽一寝一息之间未尝暂忘故梦寐中常与眞仙上圣往来何也天无私亲亲于有德道自虚无生一炁便从一炁产阴阳阴阳再合生三体三体重生万物昌道光曰道本虚而乃有形之气气本实而乃无形之形有无相制则一生焉夫一生二二生三三生万物万物莫不负阴而抱阳冲炁以爲和方其未形冲和之炁不可见也及其旣形淸气爲阳浊气爲阴二气氤氲两情交媾曰天曰地曰人三物生焉易曰天地氤氲万物化醕男女媾精万物化生是以圣人探斯之赜而知源穷斯之神而知化故能返本还源顚倒陶镕逆施造化贼天地之母炁以爲丹盗阴阳之精气以爲火炼形返归于一气炼气复入于虚无故得身与道合微妙圆通变化无穷隐显莫测号曰眞人子野曰一生二二生三三生万物卽圣胎之眞身虽千百亿化而无穷故金丹四百字云一载生箇儿箇箇会骑鹤泥丸翁云一载胎生一箇儿子生孙兮孙又枝皆发明三生万物之义上阳子曰道生一炁一炁生形形中又含始炁是爲先天眞一之炁也此先天一炁顺则爲人逆则爲丹逆则男子怀胎顺则女子有孕此章专爲修行丹成阳神出胎再造阴阳复爲巳上事故云三体重万物昌也坎电烹轰金水方火发崑崙阴与阳二物若还和合了自然丹熟徧身香道光曰坎电者水中之火谓之阴火卽虎之弦气金水方者西北干方卽龙是也西北又是天门谓之玄门此言虎以阴中之火炤烁干龙龙卽发崑崙之火以应之二物之火相幷和合了则眞一之精自然凝结卽时採取服之则百骸俱理而香美矣参同契云金砂入五内雾散若风雨薰烝达四肢颜色悦泽好发白皆变黑齿落生旧所老翁复丁壮耆妪成姹女岂非眞香满身乎旣饵之后复运阴符阳火进退抽添不失其时金液还丹自然成熟满身增辉香且美矣此言内外二丹法象也子野曰坎电者水火也金水爲坤方水火交击于坤方採丹归巳自然一道眞一之气直透顶门与身中阴气混合徧体生香香生乃丹熟之验矣上阳子曰坎电者乃彼铅气发生之时我卽乘其时至发崑崙之火应之所谓一月止有一日一日止有一时者此也香透丹田一身调畅目明体健得丹之效也离坎若还无戊巳虽含四象不成丹只缘彼此怀眞土遂使金丹有返还道光曰契云坎戊月精离巳日光离巳象龙之弦气坎戊象虎之弦气戊巳眞土分居二位龙虎若无二土之气安能合併而使四象会于中央以成丹哉子野曰干坤坎离四象虽具若非戊己配合则欲返者不得返还者不得还上阳子曰四象卽干坤日月干坤乃坎离之体日月乃坎离之象戊巳乃坎离之门妙在彼此怀眞土何用意太切若非两家各以彼此二土合之则一气何由而往来金丹何由而还返也老子云玄牝之门是谓天地根者卽彼此二土也日居离位翻爲女坎配蟾宫却是男不会箇中顚倒意休将管见事高谈道光曰日中乌属阴故爲离女月中兔属阳故爲坎男谈不到此以管窥天子野曰离坎顚倒见律诗註上阳子曰离外阳而内阴是有外而无内坎外雌而内雄是有内而无外皆不得爲纯阳以坎配离是云顚倒今时学人不肯苦志求师惟记前人几件公案入广众中喃喃不住恃其机锋敏捷以逞干慧不思讹了舌头把做何用饶他悬河之辩反爲入道之魔愈见学卑识浅又安能具大方之眼而拜师于缰锁之下哉太上曰知者不言言者不知我太虚李眞人得丹之后闻寺讲经濳众听之出而叹曰他们说得是行不得我们行得又说不得仙翁怜悯此徒利口误身故曰休将管见事高谈取将坎位中心实点化离宫腹内阴从此变成干健体濳藏飞跃尽由心道光曰☲离外阳而内阴☵坎外阴而内阳移内阳点内阴卽成三干健之体此喻金丹是至阳之气号曰阳丹结在北海之中以法取来点离已之阴汞化爲纯阳之体然后运火抽添进退俱由我心运用也或者以金丹爲坎中一画此后天地生滓秽之物何敢比先天之道也抽铅添汞之法灼然见于是矣子野曰坎中之阳干也干动而陷于坤以成坎干却爲离修炼之法当于坎中取其一阳归还于离而复纯阳则修丹之法能事毕矣上阳子曰漆园庄老仙云鸿蒙云将谋报浑沌之德日凿一窍七日而浑沌死一世之人假父母一点眞阴眞阳而有此身浑浑全全无一亏欠及乎二八之年方得养就纯阳之全体已而鸿蒙云将者皆至六贼日戕于外七情夜残于内岂知纯阳交阴则亏全体而成离纯阴负阳则夺一气而成坎一切常人殆尽而已大修行人取坎还离是爲金丹之道也震龙汞自出离乡兑虎铅生在坎方二物总因儿产母五行全要入中央道光曰汞爲震龙属木木生火木爲火母火爲木子此常道之顺五行也如朱砂属火爲离汞自砂中生却是火返生木故曰儿产母也此五行顚倒之术也铅爲兑虎属金金生水金爲水母水爲金子此常道之顺五行也如黑铅属水爲坎银自铅中生却是水反生金故曰儿产母也此亦五行顚倒之术也不言银者铅中银谓之眞铅中央者下丹田大中极也太白眞人曰五行顚倒术龙从火里出五行不顺行虎向水中生二物互相生产而成四象会中宫合五行而结丹也子野曰大槪明儿产母之道上阳子曰震爲干之长男替父之志而行道兑爲坤之少女代母之位而行道震兑合而龙虎降离坎交而铅汞产饵丹归于中央神室也月才天际半轮明早有龙吟虎啸声便好用功修二八一时辰内管丹成道光曰仙翁所以指示月半轮者但发明二八两半轮之数取喻龙虎也此道妙用却在一时辰中分作六候只于两候中金丹立成尙余四候别有妙用不可尽言此皆天机难书竹帛口传心授是也愚者不得眞师却言药成于一时非止用一时辰者盖匹夫茫然不知所归私意揣度亦何谬甚若云非止用一时辰是将款以日辰奚爲至𥳑至易之妙也此道非人世间可得而闻者要须大德大善方许参求谨按大丹火记曰圣人下功之际造铅之初盗混元一周天之炁夺三千零七十三万正气之数聚于干坤之鼎会于生杀之舍天地之数夺尽日月之数夺尽龙虎之数夺尽阴阳五行之数夺尽生辰之数夺尽擒在一时辰中制造圣丹一粒大如黍米其重一斤至灵至圣至尊至贵爲天地之元精作一身之主宰可谓贼天地盗阴阳宇宙在乎手万化生乎身得成至眞仙子宾于上帝我祖师有言一时辰内管丹成岂虚语哉此其验也子野曰药生之时如月出庚而至丁乃上弦金半斤之气候斯时阴阳相逢易于交媾至于十五三阳圆照东方甲则月已一轮升天卽今二八之气候学者知其时而修炼则此一时之中金丹可成上阳子曰月才天际月初受日之微阳虎啸癸生虎旺先天之始炁时来勿失炉损难全紫阳老仙说到这里一步紧一步惟恐后人之不仙也愚夫浊子终日谈道以盲引盲旣不知龙吟虎啸爲何物又不知用功在那一时懵然无所知却谤老仙之语爲三峰採战之术可怜此徒只管罪深去了且道这一时是甚么时咦莫向天边寻子午身中自有一阳生华岳山头雄虎啸扶桑海底牝龙吟黄婆自解相媒合遣作夫妻共一心道光曰华岳乃西山月出之地以象虎雄虎乃虎初弦之气阴中之阳故曰雄虎扶桑乃东海日出之所以象龙牝龙乃龙初弦之气阳中之阴故曰牝龙二物间隔东西黄婆能使之交合结爲夫妻以产黄芽子野曰坎上离下调以中和之意则虎龙相爱如夫妇黄者中也婆者女之终称故无妒忌而能媒合黄婆之义中和尽焉上阳子曰山头雄虎危而难伏海底牝龙险而难降非有大力量大勐勇之士安能驾驭哉卽如金丹是一箇至阳之气居于恍惚不测之内危而难得险而难收自非积德重厚炼已纯熟安能施功而得之哉且道如之何得他共一心咦若求天上宝须用世间财西山白虎正猖狂东海靑龙不可当两手捉来令死鬬化成一块紫金霜道光曰海蟾云左手捉住靑龙头右手扯住白虎尾一时将来入口吞思量此物甚甘美算来只是水中金妙达玄机眞要理此言外象愚者未闻至道将两手捉两兽又非也子野曰西山白虎坎中金情东海靑龙离中木性二物𤢆恶猖狂不易擒捉若得法制之则彼此和合而化成丹这箇死字极有深理谚云欲求生富贵须下死工夫上阳子曰虎有伤人之理要思所以伏之龙有奔逸之患要思所以降之且道云何降伏云何死鬬咄耳目口三宝固塞勿发通眞人濳深渊浮游守规中者是也赤龙黑虎各西东四象交加戊巳中复姤自兹能运用金丹谁道不成功道光曰东乃赤龙之弦气也名曰姹女西乃黑虎之弦气也名曰金公二物卽砂中汞铅中银也赤龙黑虎合两弦之气交南北东西皆归戊己名曰刀圭一粒如黍米光明烜赫透入崑崙山八水俱朝会然后进阳火于复卦退阴符于姤爻自然运用抽添莫不头头中度而于金丹之道指日成矣子野曰龙东虎西所以间隔欲使相逢须凭戊巳旣得交媾产成紫金之丹养火于复姤之功矣上阳子曰我赵老师父因见一人尽日谈道每谓曾遇高人发明师卽前拜而问曰道不敢问且道龙虎爲何物人曰龙虎在汝身师曰作何状人曰肝肺是也师曰汝当入拔舌地狱受报去矣更莫向世间误赚人今紫阳翁指示龙虎二物忒杀切了夫我之物爲龙彼之物爲虎有彼我之分是云各西东龙之头爲已虎之尾爲戊龙虎因之而交会复姤由兹而运用金丹得之而成功咦知之非难行之惟难先且观天明五贼次须察地以安民民安国富当求战战罢方能见圣人道光曰五贼在天爲五星在地爲五岳在神爲五帝在隅爲五方在人爲五脏五音五气五性在物爲五行五色五金五谷五味是也阴符经曰天有五𧶂见之者昌人能见此逆而修之则宇宙在乎手万化生乎身也察地之理在于安民民爲邦本本固邦甯而国富矣是以圣人以身爲国以精爲民以火爲臣以丹爲君也丹火相须君臣庆会则天下平治一身之国富矣修丹之士若能观擒五贼逆而修之盗阴阳而运化则眞一之精可夺而已之阴汞立干矣精固气全求战必胜是以运火无差十月功圆则脱胎神化爲眞人仙子故曰战罢方能见圣人子野曰天者心也五贼者心中具五行之性五行各具一性则互相戕贼我之元气皆爲贼矣金主怒木主喜水主顺火主炎土主静此五行之性能见此五贼者则心无杂念体若太虚民安国富者一身之喻也身中精气神人民也精全气壮谓之民安四大康健谓之国富国富而战可克捷矣倘此心之妄想不除此身之根本不固盗贼蜂起精耗气散以此而战则必殒身而已何可得见圣人乎此章正是修心炼已筑基事业上阳子曰金丹之道先须炼已使神全气盛七情不动五贼不乱六根净尽精难摇动此谓贼不打贫家丹道之言五贼卽眼耳鼻舌意爲天之五贼色声香味触爲世之五贼爱慾贪嗔痴爲内之五贼天之五贼不谨于内则内之五贼蜂起世之五贼不除于外则天之五贼𧲣生是以眼见色则爱起而贼精耳听声则慾起而摇精鼻闻香则贪起而耗精口尝味则嗔起而走精身意遇触则痴起而损精五者日夜戕贼于身其精能有几何精一去则神气随之身则丧矣修行之人以身爲国以精气爲民精不动摇谓之民安神气充裕谓之国富以求丹爲战敌以先天一炁爲圣人炼已者去五贼之害而先宝精养气然后可以战胜而得先天眞一之炁仙师以战爲喻者使人恐惧修省愚者不明炼已去贼之害观此求战用将轻敌等语指爲三峰採战之说至于结不可解咦愚者自愚贤者自贤用将须分左右军饶他爲主我爲宾劝君临阵休轻敌恐丧吾家无价珍道光曰此篇明火候作用也将者火也左爲文火右爲武火夫运火自子至已六辰爲阳象春夏发生之德也故爲文火居左谓之阳火也自午至亥六辰爲阴象秋冬肃杀之刑也故爲武火居右谓之阴符也夫主爲阳而雄好争也宾爲阴而雌好静也饶他爲主我爲宾卽是守雌而不雄也持静而不争也此虑险防危之意也喻如宾之见主进退恭谨而不敢妄动也兵法曰以逸待劳又曰制人而不制于人此之谓也夫运火者道之用存乎火火之用存乎人先定刻漏以分子午次接阴阳以爲化基搬六十四卦于阴符鼓二十四气于阳火天关在手地轴由心回七十二候之要津攒归鼎内夺三千六百之正气辐凑胎中运用有方谨戒抽添精专运用虑其危防其险不使顷刻参差分毫差忒故得外接阴阳之符内生眞一之体苟或运心不谨节候差殊致使姹女逃亡灵胎不结而还丹无价之宝失矣故云临阵休轻敌而可不愼者乎子野曰以军将爲喻者盖兵乃凶器善用之可全性命若轻战易敌必致败亡採药之际当以彼我分爲左右军伍我爲左军彼爲右军动容周旋端谨诚肃无令一毫犯其严令庶可保全无失丧也上阳子曰左爲我右爲彼饶他爲主我爲宾彼居上而我居下彼欲动而我欲静也仙师言求丹乃以军敌爲喻者盖霎时间稍有不谨卽致败失可轻易乎金丹九还惟只半箇时中造化争驰虎龙交战夺天地主宰之造化夺太极未分之造化夺干坤交媾之造化夺阴阳不测之造化夺水火旣济之造化夺五行战克之造化夺万物生成之造化聚于顷刻而求一点先天眞炁以炼成丹其可不谨愼哉故此章专喻外丹法象若得外丹神仙之能事已毕是戒临阵休轻敌也修行之士做得这一着出来方云难事还丹只此实爲最难故如来云世尊说此难事是爲甚难者此也若稍轻敌七情六贼有一不防则吾家至粹至精之宝丧矣安可轻敌乎火生于木本藏锋不会钻研莫强攻祸发总因斯害已要须制伏觅金公道光曰经云火生于木祸发必克精生于身情动必溃不会钻研祸斯害已吕眞人曰火发七戸密牢关莫教烧破河车路此要须制伏觅金公也子野曰木中有火乃本来已抱此杀气矣倘其一发则木必焚盖此生杀之机隔一线地百姓昧此皆流于淫荡邪僻之归矣圣人察其火之将发以水制之则火不能爲害也上阳子曰木喻此身火喻精气锋比爱慾钻研比修炼夫人借父母精气而有此身日夜长大而精气复生乎我之身矣至于年壮我之精气且盛而爱慾之祸至矣不可得而制伏若欲制伏必得先天眞铅方可然不得眞师指示眞铅端的次第切莫强爲也金公本是东家子送在西邻寄体生认得唤来归舍养配将姹女作亲情道光曰金丹作用法象有阳中之阴复阳而又阴者有阴中之阳复阴而又阳者又有内药阴阳外药阴阳内三性外三性内五行四象外五行四象又有内外阴阳互用法象反反覆覆不可名状但默识心知可也吾侪亲承玄旨不可蹉跎如不遭逢眞旨莫能洞晓其端仙翁作诗重重发明者举一隅斯足也子野曰此章与前取将坎位中心实义同上阳子曰震是东家西是兑若求兑位莫离壬如此方是认得眞不可作容易唤来旣能唤来最紧关是归舍一节噫件件是难底勾当奚敢妄爲又安敢妄说世有一等地狱种子开口便去说禅说道赚到老死犹不知悔又岂能解圆悟禅师之语哉圆悟云脚根下廓尔是无禅之禅谓之眞禅如兔怀胚胎顶门上照燿是无道之道谓之眞道似蚌含明月此岂不是认得唤来归舍之妙乎姹女游行自有方前行须短后须长归来却入黄婆舍嫁箇金公作老郎道光曰姹女汞也谓之汞火游行有方者前行是外药作用一时中用两候故云须短也后行是内药作用一时中用四候故云须长也有此两用故曰自有方圣人下功炼金丹之初运汞火不出半箇时辰立得眞一之精大如黍米者饵之此爲前行须短也及乎服丹之后又运已汞火却有十月之功此爲后须长也黄婆舍乃神室卽金胎土釡是也金公卽眞铅也老郎卽纯阳之象也子野曰姹女已之阴汞前顺去后逆归顺去则片饷之间陷溺于彼逆归则自下而上周流一身落于中宫与眞铅合而结圣胎上阳子曰姹女是已之精游行有方者精有所行之熟路常人精每亏少但凡交感激挠一身之骨脉搅动一身之精髓情慾方动心君亦婬三尸搬于上七魄催于下方得精自两颈而上由五脏升泥丸与髓同下自夹嵴双关至外肾交媾此谓五浊世间法此谓游行自有方此爲常道之顺也金丹则不然行顚倒之法持逆修之道大修行人炼已纯熟身心不动魂魄受制情慾不干精气满盈如骤富之家何处不有金五待彼一阳初动之时先天眞铅将至则我一身之精气不动只于内肾之下就近便处运一点眞汞以迎之此谓前行短也眞铅旣度鹊桥之东汞与铅混合卽随眞铅升辘轳三车由双关夹嵴上入泥丸徧九宫注双目降金桥下重楼入绛宫冶炼此谓游行自有方此谓后须长也然后还归黄庭神室交结成丹此谓归来却入黄婆舍而嫁金公也此谓顚倒五行而逆修也及温养十月以成眞人与天齐夀是谓老郎仙师说得次第明白如此诸家所註皆略而不详者莫敢泄漏故也仆愿天下人愿后世万万人皆以此而成仙作佛仆亦甘受漏泄之咎眞仙圣师在上天地神明鉴之纵识朱砂与黑铅不知火候也如闲大都全借修持力毫发差殊不作丹道光曰金丹造化全借丁翁毫发差殊失之千里圣人传药不传火从来火候少人知子野曰虽识得眞铅眞汞不知火候圣胎不结何哉盖火性暖而能融物之眞使其交媾若无火则铅自铅汞自汞各不交矣上阳子曰鼎器药物仙师诗中发泄到尽处惟火候不留于文者盖必要师传若不得眞师口传虽知药物丹亦无成且火候次第自有数节岂愚人妄猜者所能知也契论丹经讲至眞不将火候着于文要知口诀通玄处须共神仙仔细论道光曰火记六百篇篇篇相似出入贯串与天合度天之所祕愼莫传之获遇眞师莫容卤莽仔细究竟子野曰火候丹中要非师勿妄猜上阳子曰有外火候有内火候古仙上圣丹经万卷不指火候者莫敢泄天宝也仆今指出内外火候愿后来学人箇箇成仙也参同契云三日月出庚外火候也崔公曰天应星地应潮外火候也纯阳翁云正一阳初动中宵漏永温温铅鼎光透帘帏外火候也这般提出大似分明广成子曰丹灶河车休矻矻鹤胎龟息自绵绵内火候也仙师诗曰谩守药炉看火候但安神息任天然内火候也未炼丹时最难得者是外火候也此乃有爲有作立基之事内火候则已得丹但任天然斯乃大休歇大自在无爲之功也八月十五翫蟾辉正是金精壮盛时若到一阳才起处便宜进火莫延迟道光曰八月十五是金水气旺之日一阳来起复乃天上之子时内外二火功夫宜疾进也子野曰金精壮盛如八月十五夜月月爲金金旺在酉八月建酉故以比喻此时进火炼之无待其旺过而衰也上阳子曰水淸金旺天上之蟾朗星辉铅遇癸生人间之药物可炼正是一阳初动便莫迟延毋令铅鼎渐亏空劳神用仙师此诗特言外火候也如此一阳才动作丹时铅鼎温温照幌帏受气之初容易得抽添运用切防危道光曰一阳子时造丹鼎内眞铅得火煅炼光透帘帏一时之中得之甚易及乎在内却有十月之功运用抽添要防危虑险也子野曰学者趁一阳动时而作丹铅鼎光生眞气易得及退藏于密尤当谨愼抽添上阳子曰崔公入药镜云受气吉防成凶意同玄珠有象逐阳生阳极阴来渐剥形十月霜飞丹始熟此时神鬼也须惊道光曰金液还丹者杳杳冥冥其中有精恍恍惚惚其中有物惚兮恍兮其中有象盖自冬至进以阳火逐一阳而生眞精夏至退以阴符剥至十月还丹始熟脱胎形化爲纯阳之仙岂惟万神宾伏而已子野曰玄珠者药之象药不能自生须感阳气而生自微至着阳极阴消十月数周大丹成就上阳子曰此言内丹法象抽添温养之事金丹大要书中所言抽添温养功夫甚详前弦之后后弦前药味平平气象全採得归来炉里煅煅成温养自烹煎道光曰月至三十日阳魂之金散尽阴魄之水盈轮故纯黑而无光法象坤☷故曰晦此时与日相交在晦朔两日之间日月交合同出同没至于初二日感阳光而有孕渐渐相离至初三日日没月卽现一阳于坤方娥眉于庚上于纯阴轮中生一阳光卽魄中生魂法象震☳此时人身金气初生药苗新也至初八日二阳生法象兑☱此时魄中魂半其平如绳故曰上弦弦前属阳弦后属阴阴中阳半得水中之金八两其味平平其气象全至十五日三阳备法象干☰此时阴魄之水消尽阳魂之金盈轮是以团圆纯阳而无阴故云望夫阳极则阴生十六日轮生一阴魂中生魄法象巽☴渐渐缺至二十三日二阴生法象艮☶此时魂中魄半亦平如绳故曰下弦也弦前属阴弦后属阳阳中阴半得金中之水半斤其味平平其气象全圣人採此二八擒居造化炉中烹炼温养以成还丹仙翁此章叮咛反覆使自己烹煎者良有妙哉意也子野曰前弦后后弦前乃日月合璧之后太阴将复生魂之时此时药材正新得其平平之味卽採归己与身中阴汞凝结始于温养终于烹煎此丹熟自然之事上阳子曰仙翁诗意惟欲指示三日药生一时便修炼者亦如太阴领览太阳初生之气以成金丹辥陆所註意同或者以前弦爲上弦以后弦爲下弦者非也长男乍飮西方酒少女初开北地花若使靑娥相见后一时关锁在黄家道光曰震爲长男卽龙也兑爲少女卽虎也北地卽阴物花卽阴气谓之阴火靑娥卽姹女龙之弦气谓之汞火修丹之士驱龙乍来就虎虎开阴戸之花以就龙龙卽动汞火与白虎交见之后一时封锁会于黄家以产金丹而成眞人子野曰三日生魂如震阳生于坤下金水本坤之阴气震爲来复食其坤之阴气故喻长男乍飮西方酒震来之地乃兑之位此地得其阳生消其阴气故喻少女初开北地花开卽发之义花乃阴气前有次发红花阴后随之句同靑娥卽木汞只此一时坎离交媾採药归巳封锁中宫也上阳子曰酒飮西方男女有东西之位花开北地人身辨南北之称道光已露出于前陆公复泄漏于后闻者受者信之愼之兔鸡之月及其时刑德临门药象之到此金砂宜沐浴若还加火必倾危道光曰二月爲德八月爲刑时当沐浴不宜加火恐倾危也夏氏曰物极必反理势然也故干之上九纯阳之极也圣人必以亢龙有悔戒之况金生于已旺于酉木生于亥旺于卯盖兔者卯之木鸡者酉之金也金主刑木主德刑德临门者卯酉爲二八之门乃日月出入之路阴阳昼夜之分也大道旣以阴阳日月爲主才到卯酉极旺之地便当沐浴以专气致柔无爲恬澹使沖和元阳充塞天地之间此心无外自然与太虚同体所谓百骸俱理正无爲若加添炎火则药物走失必倾危矣正是抽添运用却要防危也子野曰炼丹之法阳则进阳火阴则养阴符火符随其消长不可易之也兔鸡之月卯酉春秋平分之时阴中有阳阳中有阴故于此时不敢进火但以眞气薰烝而爲沐浴保其危险契云八月麦生阴中有生气二月榆死阳中有杀气也上阳子曰刑爲杀德爲功刑爲危险德爲保养旣得金砂在鼎须要温养保扶紫淸眞人尙有烟气满寥穴之叹可不愼乎日月三旬一遇逢以时易日法神功守城野战知凶吉增得灵砂满鼎红道光曰太阳太阴一月一合圣人则之故移一月之候在一日之中又移一日之候在一时辰内搬运符火守城则沐浴罢功野战则龙虎交媾神功者进火之度抽添进退虑险防危无忽无怠故得灵砂凝结也苟或阴阳错乱日月乖戾外火虽动内符不应必要进火退水知吉知凶旋斗厯箕暗合天度自然灵胎密就神鼎增辉也子野曰太阴太阳一月一度合璧修炼之法以时易日而交离坎时乃晦尽朔来药生之时卽非寻常时也上阳子曰一年十二度月圆月月有阳生之日一月昼夜三千刻刻刻寻癸生之时野战则採铅守城惟温养要知凶吉方保成功也否泰才交万物盈屯蒙二卦禀生成此中得意休求象若究羣爻谩役情道光曰冬夏二至爲一阴一阳之首子午二时爲一日一夜之元圣人运动阴符阳火协天地升降之道日月往来之理攒簇四时八节二十四气七十二候环列鼎中而生眞一之体故託诸卦象分擘于一月三旬之中以阐玄机以明火候若执而用爻象者非也但屯蒙爲众卦之首以象作用生成之始造化禀受之原故朝以屯暮以蒙也否泰运用阳升阴降春分阳气升到天地之中阴阳相半爲泰卦亦如月之上弦气候此时阴阳自然相交不进火候谓之沐浴秋分阴气降到天地之中阴阳相半爲否卦亦如月之下弦气候此时阴阳自然交结不进火候谓之沐浴斯亦法象如此何劳执诸卦象哉子野曰阴阳一交则万物生生而无穷使其交者火候也朝屯暮蒙乃行火之纲领学者知之则其余卦象皆自然而然上阳子曰天地未通爲否阴阳巳交爲泰屯禀生成之始蒙受养育之功此言内丹之道也卦中设象本仪形得象忘言意自明后世迷徒惟泥象却行卦气望飞升道光曰卦者火之筌蹄也伯阳作参同契演易象以明丹道喻干坤爲鼎器象巳腹中金胎神室又以坎离爲药物象灵胎中铅汞也干坤爲众卦之父母坎离乃干坤之眞精故以四卦居于中宫犹灵胎之在丹田处中以制外故以四卦不系运毂之数其六十卦分在一月之中搬运符火始自屯蒙终于旣未周而复始如车之轮运转不巳一日两卦直事三十日六十卦足幷干坤坎离四卦共六十四卦总三百八十四爻以象一年及闰月余三百八十四日象金丹二八一斤之数一斤计三百八十四铢此皆比喻设象如此苟明火候则卦爻爲无用学者反泥此而行卦气劳形苦思而望飞升者不亦悲乎得鱼忘筌得兔忘蹄若反执此筌蹄爲鱼兔去道远矣子野曰先师借易卦阴阳爲喻不过行自巳造化若泥象执文按图索骏者去道远矣上阳子曰丹道喻干坤爲鼎器者使知男女龙虎喻坎离爲药物者则知铅汞是龙虎所产之物世人执于易之辞不明卦之用不明卦之用不知易之道欲明易之道道在身中不属卦气天地盈虚自有时审能消息始知机由来庚甲申明令杀尽三尸道可期道光曰夫天地上下相去八万四千里冬至之日地中一阳升一日之中升四百六十六里零二百四十步五日爲一候升二千三百三十三里零一百二十步三候爲一气升七千里三气爲一节其卦属泰卽立春之日也升二万一千里二节爲一时计九十日阳气上升共前四万二千里正到天地之中是时春分之节其卦属壮阴中阳半其气变寒爲温万物发生之时也自此而后阳气升入阳位亦如前升九十日通前共一百八十日爲夏至之节阳气共升八万四千里而到天是时阳中之阳爲纯阳属干卦也其气变温爲𤍠万物茂盛之时其阳盈满天地之间故曰盈也阳极则阴生故夏至一阴自天而降亦如前十五日阴气下降七千里三气爲一节至四十五日立秋节阴气下降二万一千里其卦属否二节爲一时计九十日阴气下降共前四万二千里正到天地之中是时秋分之节其卦属观阳中阴半其气变𤍠爲凉万物结实之时也自此而后阴气降入阴位亦如前渐降九十日共前一百八十日爲冬至节阴气共降八万四千里而到地是时阴中之阴爲纯阴坤卦也其气变凉爲寒万物收藏之时也故曰虚也天地盈虚因月而见月从日生以月晦朔爲冬至初三日震庚月华生光以两日半三十时当爲一气之候初八日兑丁上弦应春分之节阴中阳半也至十五日干甲周满阳魂盈轮纯阳无阴故曰盈也比夏至之节月华盈轮爲纯阳十六日巽辛一阴生也二十三日艮丙下弦应秋分之节阳中阴半也三十日坤乙消尽明光阴魄盈轮纯阴无阳比冬至之节也故曰虚也圣人消息天地盈虚之机移一年气候在一月之中以初一日一阳生爲冬至两日半当一月气候至上弦时阴中阳半卽春分也至十五日得四月气候月光圆满爲纯阳之气盈轮故曰盈十六日一阴生爲夏至至下弦时阳中阴半卽秋分也三十日得十月节候月尽黑爲纯阴阴气消轮故曰虚终而复始循环不巳圣人运动阴符阳火一依天地盈虚循环升降周而复始依约六十四卦法庚甲圆缺之理亦犹人君申明号令戮尽阴尸道可期也子野曰学者见天地盈虚消息之理则而行之于巳趁其申明生庚满甲之令朔后望前採取天地盈时之气归于身中炼而成丹则尸鬼乌得不灭上阳子曰潮来则盈潮去则虚此天地之盈虚月满则盈月缺则虚此日月之盈虚春生夏长秋敛冬肃此四时之盈虚气旺则盈气散则虚此人身之盈虚癸生则盈望远则虚此金丹之盈虚长春眞人云犹气鞠之气气实则壮气馁则虚此气之盈虚最要人能消息用之学者下功之初先去三尸六贼炼得心如太虚六根净尽方可入室而炼大丹要得谷神长不死须凭玄牝立根基眞精旣返黄金室一颗灵光永不离道光曰阴阳不测之谓神感而遂通如谷应声故曰谷神夫神因气立气因精生精能生气气能生神故神气爲一身主宰一身爲神气之府形不得神而气不生神不得气而精不生神气精不得形则不能立三者相须始有生也若学长生根基全凭玄牝玄牝旣立然后长生可致万物莫不由此二物而生因此二物而死实爲天地之根五行之祖阴阳之元万化之基圣人凭此以成外丹借此以就内药故得眞精返于黄金之室变爲一颗灵光化形爲气化气爲神形神俱妙与道合眞隐显莫测眞精者乃华池中神水之眞金也又名金胎神室者乃丹田混元宫中有眞一之精在天爲天一之水也子野曰谷者养也玄牝者阴阳也人欲养神长生必须凭此阴阳旣济则金精复归我中宫如一颗明珠长存也上阳子曰谷神不死是谓玄牝玄牝之门是谓天地根此老子之言仙师再爲后人明之立根基者盖玄牝乃人身出入之门戸金丹由此而修合大修行人先要洞明玄牝之旨是阴阳媾精之处方得一颗灵光之珠也玄牝之门世罕知休将口鼻妄施爲饶君吐纳经千载争得金乌搦兔儿道光曰玄牝之门是谓天地根举世学人莫能知此非遇眞师指示孰能晓哉自开辟以来非此玄牝二物安能生万物哉夫内外二丹从此而立圣人祕之曰偃月炉悬胎鼎也金乌卽金丹也以此金丹乃能制已之阴汞似猫捕鼠如鹰搦兔不能逃遁或者以两肾中间混元一穴爲玄牝非也盖玄牝乃二物岂可通作一穴言之若无此二物何以造化万物岂可指凡体一穴而通论哉又以口鼻爲玄牝者大可笑也子野曰前章只说得玄牝二字再于此章发明一门字其理深妙门者出入往来之所阴阳交会之地不得心传口授之眞何可强猜而知之乎上阳子曰玄牝之门四字自老子指出之后后来眞师仙圣得以下手而炼大丹愚人以口鼻爲玄牝以吐纳爲是道如斯谬戾何由得乌兔之交合哉异名同出少人知两者玄玄是要机保命全形明损益紫金丹药最灵奇道光曰经云无名天地之始有名万物之母又云两者同出而异名方其无也眞一之炁不可见故爲天地之始及其有也眞一之珠现空悬中故爲万物之母在天曰离爲汞在地曰坎爲铅其本则一其用则异同谓之玄玄之又玄上士至人执此两者之玄机以明损益以治诸身则形可全而命可保所谓损者五行顺而常道有生有灭是也所谓益者五行逆而丹体常灵常存是也吁神圣哉纯阳紫金之药隐爲天地之始显爲万物之母故曰紫金丹药最灵奇当知仙翁嗟叹不尽之意也子野曰一炁分爲阴阳故有异名后皆从太极而生故曰同出此阴阳修炼之要机保我之命全我之形无损于彼有益于我神哉水中之金乎上阳子曰异名者有无也窍妙也始与母也玄与牝也此阴阳交合之所金丹化生之处上根之士必先悟此两者然后可炼紫金丹也始于有作人难见及至无爲众始知但见无爲爲要妙岂知有作是根基道光曰筌蹄方在手莫我知也夫到岸不须船十目俄瞠视凡圣杂市朝鱼龙混通衢懊恨世间人对面不相识子野曰採药行火得无爲乎但知无爲不知有作何以结丹上阳子曰到老无爲如何得药入室採铅是云有作大隐市朝又谁知觉欲成匡郭先立鄞鄂得一黍珠方是不错九载坐忘无爲功博行满三千与众共乐若只无爲不先有作此乃愚夫自相执着慇懃数语以诏后学黑中有白爲丹母雄里怀雌是圣胎太乙在炉宜愼守三田聚宝应三台道光曰铅中取银卽爲丹母朱里取汞卽爲圣胎二物感化结在炉中精明气候恪守规中分毫无差故得三性聚会结成丹宝上应三台也子野曰黑中有白是水中之金卽坎中之阳气人能採此眞阳之气结而成胎所谓雄里怀雌也採药之际当以太乙主人爲念倘不愼守人欲横流则丧吾珍主人得不爲之异乎上阳子曰黑中有白乃阴中有阳外丹法象雄里怀雌乃阳中有阴内丹法象太一在炉尤宜愼守则三田之宝聚矣恍惚之中寻有象杳冥之内觅眞精有无从此自相入未见如何想得成道光曰恍惚中有物者龙之弦气也杳冥中有精者虎之弦气也二弦之气恍恍惚惚杳杳冥冥视之不见听之不闻眞一之炁灵而无形眞一子云无者龙也有者虎也无者汞气也有者铅金也无因有激之而成象有因无感之而有灵故得黍米空悬霞光耀日也兀兀思存尘埃心地谁与共言矣子野曰炼金丹者须于杳冥恍惚之内得其眞精有象始爲了事若未得师传不可以智识猜度上阳子曰经云恍兮惚其中有物惚兮恍其中有象杳兮冥其中有精其精甚眞其中有信金丹之道斯言尽矣仙师再题出可谓甚亲甚切倘非言传心授之眞何必枯坐存想乎四象会时玄体就五行全处紫金明脱胎入口身通圣无限龙神尽失惊道光曰四象五行会时眞一之精结成黍米紫色光明密运于内将来脱胎入口通神天地龙神尽失惊也夏氏曰四象者靑龙白虎朱雀玄武也五行者金木水火土也大道虚无以金丹爲玄妙金丹虽妙不过攒簇五行和合四象也四象一会则玄体必就五行旣合则丹光自明非曰存心之火想肾之水也亦非曰肝爲龙肺爲虎也天生人物人生灵宝五行攒于此四象聚于此苟得玄机烹成大药脱胎入口超凡入圣无限龙神尽皆惊畏子野曰十月数周圣胎完具遍身通圣神明得不惊乎上阳子曰一得永得自然身轻到此功满丹灵方是大丈夫也华池宴罢月澄辉跨箇金龙访紫微从此众仙相见后海潮陵谷任迁移道光曰华池宴罢得丹成功脱胎神化肌肤若冰雪绰约若处子御气乘云遨游八极饱观尘世海变桑田也子野曰华池乃产药之地宴罢乃採药已足圣胎完备身外有身朝元谒帝蓬莱仙岛无所往而不可也上阳子曰华池卽曲江卽坎宫之戸金丹由是而成功圆到此天仙之位也此章亦紫阳仙师自颂以诏后世要知金液还丹法须向家园下种栽不假吹嘘幷着力自然果熟脱眞胎道光曰此道甚近家园自有宜急下功若非其类愈求愈远若得同类又何着力之有子野曰採药他家而归自己家园下栽培以至成熟自然之妙非用人力也上阳子曰还丹之法盖家园自有金花种子自可栽培不须炉火吹嘘功成丹熟脱胎方外道人圆顶禅衲要知家园之妙在朝市间维摩傅大士辈皆得此园而下种故如来号之曰给孤独园也休施巧伪爲功力认取他家不死方壶内旋添延命酒鼎中收取返魂浆道光曰修眞之士多执非类巧伪之法施功于已安有成就晚学不肯下问于人若悟他家有不死之药能于鼎中採取返本之阳丹腹内旋添延命之酒水火二物者乃修身之至宝不死之良方也子野曰此道乃眞阴眞阳逆合而盗其杀机中之生气耳卽非三峰採战其他巧伪淫荡之术酒与浆皆神水也上阳子曰前云家园下种此云他家不死岂非两物乎延命酒返魂浆二者卽眞精眞气经云仙人道士非有神积精累气以爲眞是也雪山一味好醍醐倾入东阳造化炉若过崑崙西北去张骞始得见麻姑道光曰雪山喻白色西方金之象比金丹一粒味若醍醐饵归丹田造化炉中崑崙在海水中我身之崑崙本在下元海水中生出状若崑崙故曰崑崙山实发火之处崑崙顶有门名曰玄门又曰天门又曰命门在西北干位张骞象干卦又象眞汞爲阴火麻姑象坤卦又象眞铅爲阳火言发火自崑崙玄门而入则鼎内眞铅始见眞汞而有变化方见眞胎内融眞火外接坤策变干策阴水返阳符两火交通铅汞结合神仙之道根本于斯张骞乘槎至月宫遇女宿喻其阴阳相会之意子野曰醍醐乃坎中金液取归离中离卽我也然后运之由尾闾经泥丸自腹中至丹田与身中阴汞混合爲一矣上阳子曰雪山乃至阴之地阴中有阳故云好醍醐经云醍醐灌顶者此也倾入者他反居上也我属东故云东阳我之玄门曰造化炉崑崙张骞道光巳解昔佛在雪山修行者卽此是也古人因有其地而名之故多假名以象物尔不识阳精及主宾知他那箇是疎亲房中空闭尾闾穴误杀阎浮多少人道光曰钟离翁云四大一身皆属阴不知何物是阳精盖阳精是眞一之精乃至阳之气号曰阳丹巳之眞气属阴爲一身之主以养百骸及阳丹自外来制巳之阴汞卽是阳丹返爲主而巳之阴汞返爲宾也二物相恋结成金砂自然不飞不走然后加火煅炼遂成还丹也故阳丹在外谓之疎巳之阴气在内谓之亲返此亲疎巳定宾主卽成道也迷徒不达此理却行房中御女之术强闭尾闾名爲炼阴以此延年实抱薪救火耳阴符经云火生于木祸发必克可不愼乎子野曰阳精实坎中之金虽从外来本身内之物惟有同出异名之一间耳上阳子曰阳精虽是房中得之而非御女之术若行此术是邪道也岂能久长故佛云是人行邪道不能见如来倘非眞师指示阳精之路则诸旁门皆爲邪道世之盲师以採阴三峰御女之术转相授受所谓以盲引盲及腊月三十夜到来反怨丹经虚诳终不回思自巳错谬故仙翁直露此诗万物芸芸各返根返根复命卽长存知常返本人难会妄作招凶往往闻道光曰经云万物芸芸各归其根归根曰静静曰复命复命曰常知常曰明不知常妄作凶夫人未生之前冥然无知混乎至朴及其生也禀以阴阳受之父母圣人立法逆而修之夺先天一炁以爲丹母贼阴阳始炁以爲化基炼形返入于无形炼气复归于至朴炼神而与道合眞故云返根复命卽常存也能知常道而返其本者圣人也是以长生不知常道而妄作者羣迷也是以招凶子野曰万物如草木之类犹能归根返本以厯𡻕月人爲万物之灵动至死地反不能如草木也此道乃归根返本之道却爲寻常妄爲而招凶也上阳子曰万物有归根之时至人明长生之理草木遇阴之极则归其根待春而复茂世人气血将衰须求归根之道可以回老可以返婴可以长生噫归根卽还丹也常者乃常俗之世法修诸常俗世法深深密密方能返本还元是爲知常所以大隐市廛者要人不能识也倘几事不密而爲之是以妄作而招凶谤故达磨远来东土求成佛者欲避凶而远谤也六祖禅师隐于四会猎人中者亦避凶而求成佛后道光禅师旣得石眞人传无奈之何只得复俗依有力以了兹事我重阳帝君居活死人墓以成道太虚眞人往武夷七月长生眞君往洛阳三年古人波波咤咤只爲此事今时学者偶记前贤一言两语以爲是道尽日谈论又有一辈小慧之人不参仙圣所爲乃谤修行之事曰世有生必有死安有久视之道此乃地狱种子甘分轮回次有执着之辈因人略指旁门小径便云能行旣不遇眞仙至人又不知归根复命又不知出世间法亦不知同类是何物倘或知之且不能韬晦于常俗中了其有爲之大事却无忌讳而妄爲者岂不招乎凶殃哉故经云知常曰明不知常妄作凶知常容容乃公是也欧冶亲传铸剑方莫耶金水配柔刚炼成便会知人意万里诛妖一电光道光曰欧冶铸剑上帝遣神女爲之侍炉制以金水配以柔刚剑成诛妖如一电光其间灵异若此圣人铸剑功亦如之以天地爲炉冶以阴阳爲水火配以五行制以神气炼成宝剑能曲能直能柔能刚能善能恶能圆能方心有所思意有所适飞扬诛斩一电光耳此乃自然神剑也修丹之士若无此剑犹取鱼兔而乏筌蹄也仙翁作欧冶之事而言之实玄珠之罔象也子野曰炼丹採药全凭慧剑降魔诛妖倏忽变化瞬息万里慧剑若无锋利妖魔岂不爲害乎上阳子曰要铸此剑非用凡金凡铁盖铸此神剑乃天地之根阴阳之骨内斩三尸外诛凶恶愚者以此剑杀其身圣人以此剑飞其神旌阳使五仙童女戏剑诛斩妖蛟洞宾以三淸宝剑精灵灭迹在佛亦云金刚宝剑实成仙佛之器耳敲竹唤龟吞玉芝鼓琴招凤飮刀圭近来透体金光现不与凡人话此规道光曰竹乃虚心之物无情之义也琴乃乐之正音和谐之义也龟卽黑虎凤卽赤龙龙之弦气曰玉芝虎之弦气曰刀圭言龙虎是无情之物而能交媾故曰敲竹犹两物相敲击之意龙虎相交爲夫妇是以和谐故曰鼓琴龙虎交则二弦之气相吞相啖炼就还丹透体金光玄黄灿烂风生两腋跳出人间子野曰玉芝刀圭皆药之异名药生坎中坎有干阳干爲金爲玉故喻爲玉芝刀圭敲竹鼓琴乃阴阳相求之和声竹则虚心应而无欲琴则正音和而不乱此声之感非寻常邪僻情伪郑衞之音唤龟招凤所谓本乎天者亲上本乎地者亲下入药镜谓之上鹊桥下鹊桥之义又离爲禽爲南方朱凤喻坎招离翕受其药离卽我也上阳子曰竹是中通外直之物爲其不直则敲之要其能应于物琴乃徽弦相和之意爲其不和则调之庶能克济所事玉芝卽干龙刀圭爲坤物唤龟属我招凤属彼若非太和则他安能招我凤乎修行之人卦气已过竹不应物可不击乎击卽敲也琴若不和可不调乎调卽鼓也是以七十八十至百二十𡻕皆可还丹是此道也中人常士乌可语此邪师妄人乌能知此此非眞仙圣师盟天口授孰得而知之乎昔我紫琼公常侍太虚眞人偶一辩士求见曰敲竹唤龟吞玉芝敢问我师如何是唤龟太虚曰唤龟我当语汝我且问你如何是敲竹辩士曰上上关捩太虚曰我不问上上关捩且说如何是敲竹辩士曰密密深机太虚曰你这言句是长连牀上学来底你将去与天下人论辩去我这里不是你唤龟处其人不悟令紫琼拖出后问紫琼曰汝知敲竹否曰寂然不动感而遂通曰汝知唤龟否曰礼下于人必有所得曰适来辩士何以不言紫琼曰彼未得师强猜不得太虚复诫曰知之非难行之爲难也药逢气类方成象道在希夷合自然一粒灵丹吞入腹始知我命不由天道光曰有物混成先天地生圣人强名之曰混元眞一之炁视之不见听之不闻搏之不得圣人以同类二八初弦之气感而遂通结成灵丹象空悬之中一粒宝珠取而饵之立干已汞化爲纯阳之躯与天齐年朝元子曰死生尽道由天地性命元来属汞铅岂非我命在我不在天耶子野曰道自是道淸净爲要药自是药得类乃成若求非类徒劳心力上阳子曰易云西南得朋乃与类行若二阳同处则成亢旱岂有情性相感哉二阴同室则必争安得阴阳相类哉盖阴从阳方爲类铅投汞方成药药化爲丹丹化爲神形神俱妙与道合眞是谓命在我也赫赫金丹一日成古仙垂语实堪听若言九载三年者尽是推延款日程道光曰金丹大药下功不逾半箇时立得服饵此言一日者圣人促一年气候在一月之中又以一月气候移在一日之中复以一日作用移在一箇时辰之内故通言一日仙翁曰以时易日法神功此取半箇时也金丹入口立跻圣地如此之妙奚可以九载三年而迁延𡻕月以款日程也哉子野曰作丹之法大要汞与铅合则片饷之间丹头卽结但究铅生之时斯时也万物萌芽有气无质水源至淸且道这时是甚么时咦今年初尽处明日未来时上阳子曰炼丹之法要知他家活子时也非天下之至妙孰能与于此哉大药修之有易难也知由我亦由天若非积行修阴德动有羣魔作障缘道光曰魔障在彼修持在我阴德旣宏灵丹可冀子野曰金丹大道古人以万劫一传非等闲之细事道旣高魔必盛非以阴德相扶恐有剉志之患上阳子曰前云我命不由天是造化之妙在乎我此章言由我亦由天盖修还丹须要先积阴德夫施与不求报阴德也积善无人知阴德也不陷人于险阴德也暗中作方便阴德也大修行人自已积德未充鲜不爲外魔所攻若能回思内省发大忍辱精进则魔障化爲阴德经云彼以祸来我以福往彼以怨来我以德报皆阴德之盛祛魔之功也三才相盗及其时道德神仙隐此机万化旣安诸虑息百骸俱理证无爲道光曰天地以四时盗万物故有荣枯而不能长荣万物以五味盗人故有生死而不能长生人以五行盗万物故有存毁而不能长存三盗旣宜三才旣安是以有生有死有荣有枯有存有毁有物有我纷纷而起循环无端此乃自然之道若能混此三盗爲一返其机而动之逆其时而食之则百体俱理而万化自安诸虑自息是无爲之道证矣子野曰盗者使人不知不觉而窃其所有之谓修炼之法窃天地之机盗杀中之生气尔得其理则百骸安上阳子曰盗者非世俗之所谓盗也是金丹之法盗其先天先地一点眞阳之始炁以炼还丹此乃道高德重神仙中人方能隐用此机而非谗德殄行庸常之人所可知之偶或知之非疑则惑何哉缘无德故也故云道德神仙隐此机阴符宝字逾三百道德灵文满五千今古上仙无限数尽于此处达眞诠道光曰二经爲羣经之枢辖诸子之机纽也上阳子曰阴符道德丹经之祖书上仙皆借之爲筌蹄修之成道然其旨意玄远世薄人浇不能达此故仙师作此悟眞篇使后学者一见了然易于领悟而行之尔是知阴符道德悟眞篇三书同一事也饶君聪慧过颜闵不遇眞师莫强猜只爲金丹无口诀教君何处结灵胎道光曰昔黄帝参广成子而授道老子感商容而授道尹眞人拜太上而授道祖天师感太上而授道许眞仙礼谌母而授道抱朴子眞人幼学道年至六十厯览万书知齐十哲慧过颜闵莫能自悟后遇郑思远眞人授之口诀方敢下手修炼大丹自上圣高眞祖师神仙皆以口口相传心心相授今仙翁自云曩以至人未遇口诀难逢遂至寝食不安后至熙甯己酉𡻕以夙志不回初诚愈恪遂感眞人授以金丹药物火候之诀正所谓指流知源语一悟百又契云着情于竹帛又恐泄天符若遂结舌喑绝道获罪诛是不敢祕亦不敢泄也隐在诸丹经中但要眞师指示而已后序云此悟眞篇中所歌咏大丹药物火候细微之旨无不备悉倘好事者夙有仙骨观之则智慧自明可以寻文解义如此乃天之所赐非某之辄传也然万万学人未闻一二也今道光又加註释然而亦不敢漏露轻泄吾侪旣学道自当不耻下问若耻下问则去道远矣若欲求道须勤下问切莫强猜千经万论惟布枝条至道不繁独传心印未遇眞师强猜不得子野曰非师口诀眞要则从何处而下手上阳子曰九流百家一应艺术皆可留之纸上或可以智慧猜晓而知惟独金丹一事非得眞师逐节指示不可强以意会或者得师略言鼎器而不知药生之时亦不成丹旣知药物而不知火候亦不成丹旣知火候而不知顚倒亦不成丹旣知顚倒而不知炼已细微亦不成丹旣知炼已细微而不知法财两用亦不成丹崔公入药镜云差毫发不成丹噫世之愚人恃其机锋欲以言语话会恃其聪慧欲以心领意会或因邪僻而行採战或只枯坐自谓无爲如此等所爲非但于身无益反爲法门之罪人也仙师慈悲甚至诗句迫切沾丏后来者多矣了了心猿方寸机三千功行与天齐自然有鼎烹龙虎何必担家恋子妻道光曰此言甚切何故不知返也上阳子曰天地之功春生夏长秋收冬藏万物荣枯星宿迁斡造化运转只三百六十日爲一始终之成功也修行之人制御心猿涤洗方寸收宝珠于爱河之内只半箇时守还丹于神室之中几三千日功备造化德伏鬼神岂非功行与天齐乎未炼还丹须速炼炼了还须知止足若也持盈未已心不免一朝遭殆辱道光曰若未炼丹急须下手时不待人旣炼丹毕抱一守成面壁九年斯道宏矣上阳子曰未炼还丹急须炼之若已炼丹急须去之佛云道成之后丹房器皿委之而去若不去之则心境现前恐有殆辱之患紫淸白眞人云半夜忽风雷此其证也是以达磨去长芦而入少林冷坐者无一朝之患也须将死戸爲生戸莫执生门号死门若会杀机明反覆始知害里却生恩道光曰阴阳五行顺之则生逆之则死此常道也不生之生则长生不顺之顺爲至顺此丹道也若能明此则害里生恩男儿有孕也上阳子曰诗云来时门戸急重修今人若达此理明生死之机识顚倒之用知返还之妙转生杀之戸以苦爲乐以忍收恩何忧其不仙乎祸福由来互倚伏还如影响相随逐若能转此生杀机反掌之间灾变福道光曰阳主生曰福阴主杀曰祸阴消则阳长阳极则阴生互相倚伏此常道也若以生杀之机逆而修之反掌之间灾中变福害里生恩男儿有孕此丹道也子野曰所谓五行顺行法界火坑五行顚倒大地七宝上阳子曰造化在吾掌握祸福由我修持顺则生人逆则生丹世人爲不知转生杀之机是以轮回而无了期又乌知成佛作仙之道止一反掌间耳修行混俗且和光圆卽圆兮方卽方显晦逆从人莫测教人争得见行藏道光曰被褐怀玉和光同尘剖破藩篱无我无人老子云和其光同其尘和同天人之际实修行之祕要子野曰外圆内方者是有爲也道之所爲奚可令人见之乎上阳子曰仙师广大慈悲非特以金丹之祕开悟后人幷以世间法终始叮咛何其切也夫金丹之最难者混俗也要深不可识者和光也虽有妙用而不露锋芒者方圆应世也濳搬造化而不显圭角者孰知行藏也凡此数者实爲大修行之上事道光得杏林之语卽弃僧伽黎复俗以了大事岂非混俗乎六祖得五祖之言入于猎人之中无人知觉岂非混俗乎我太虚眞人得黄房公妙旨去隐武夷七箇月方成道岂非和光乎今者黄缁之流圆其顶而衲其衣髽其髻而方其袍此岂知吾有大患爲吾有身之圣训乎又安知此身相悟真篇三注X反爲入室之大患乎所以大隐市廛者使人不可得而测度修出世间法者要人不得而知行藏故老子曰迎之不见其首随之不见其后又曰惟不可识故强爲之容明达到此回思愚夫俗子欲以机锋巧诈剽识淫荡而求道者远之又远矣盖仙翁惟恐后学不悟故于六十四首诗中字字明心言言贯性叮咛反覆泄尽天机直愿溥度羣生同登仙境可谓慈之至者也大修行人至此可不三复其诗以求成道之勋业乎重刊道藏辑要悟眞篇紫阳眞人张伯端着紫贤眞人辥道光注子野眞人陆墅注上阳子陈致虚注五言八句女子着靑衣郎君披素练见之不可用用之不可见恍惚里相逢𥥆冥中有变一霎火熖飞眞人自出现道光曰女子乃龙之弦气号曰木姬生于靑龙故云着靑衣也郎君乃虎之弦气号曰金郎生于白虎故云披素练也有质可见者乃后天生滓质之类故可见不可用无质不可见者初弦之气恍恍惚惚杳杳冥冥故可用不可见也惟混元眞一之炁生于天地之先居于恍惚之中出于杳冥之内絪緼磅礴通灵变化此无中生有也眞人者金丹也圣人移一年之气候攒在一时辰内又于一时辰中作六候只于二候之中运火煅炼立得眞一之气结成一粒现在北海之中如黍米岂非一霎时中火功一止眞人出现此道妙矣非遇眞师亲传口诀其孰与于此哉子野曰女子着靑衣木汞也郎君披素练水金也阴阳相合彼此以形质未露之炁交于杳冥恍惚之中庶乎可用倘形资旣兆则爲后天不可用矣上阳子曰此诗八句括尽一部丹经之妙用首句是震家事谓木汞属我二句是兑宫事谓金铅属他三句则生人物矣四句乃以炼丹五句爲入室下功六句乃防危虑险七句卽丹成九转八句谓行满三千仙师布流此诗者惟欲指出先天混元眞一之炁卽太乙所含之初炁学者可不求师乎西江月内药还同外药内通外亦须通丹头和合类相同温养两般作用内有天然眞火炉中赫赫长红外炉增减要勤功妙绝无过眞种道光曰夷门破迷歌云道在内来安炉立鼎却在外道在外来而坎离铅汞却在内此明内外二药也外药者金丹是也造化在二八炉中不出半箇时立得成就内药者金液还丹是也造化在自已身中须待十箇月足方能脱胎成圣二药作用虽略相同及其用功火候实相远矣吾侪下功外丹和合丹头之际龙虎交战之时金木相啖水火相激分毫不可差忒差忒大药不就内药和合丹头之际最愼防危虑险内药虽有天然眞火在土釡之中赫然长红亦须凭外炉勤功加减抽添运用令无差忒以至危殆也然内外眞火变化无穷者实借眞铅之妙绝也此物偏能擒汞不使飞走近叶文叔不达此理却言内药以眞火烹炼外药须假凡火增减呵呵葢未得师指以管窥天殊不知二药内外虽异其用实一道也所以有内外二药者人之一身禀天地秀气而有生託阴阳陶铸而成幻相故一形之中以精气神爲主神生于气气生于精精生于神修丹之士若执此身内而修无过炼精气神三物而已然此三者皆后天地所生纯阴无阳以此修持安能化形于纯阳而出乎天地之外耶钟离翁云涕唾精津气血液七般物色总皆阴又曰独修一物是孤阴眞一子曰孤阴不自产参同契曰牝鸡自卵其雏不全圣人知巳之眞精乃后天地生而属阴难擒易失是以採先天之一炁以眞阴眞阳二八同类之物擒在一时炼成一粒名曰至阳之丹号曰眞铅此造化却在外故曰外药却以此阳丹擒自已阴汞犹猫捕鼠耳阳丹是天地之母炁已汞乃天地之子气以母炁伏子气子母相恋岂非同类乎其造化在内故曰内药仙翁曰药逢气类方成象道在希夷合自然眞一子曰未有天地浑沌之前眞铅得一而生以渐生天地阴阳五行参同契曰先天地生巍巍尊高此皆证金丹是先天地之一炁也以先天阳丹点化已之阴汞爲纯阳更假阴阳符火运用抽添十月功足形化爲气气化爲神神与道合升入无形变化不测故能出乎天地之外立乎造化之表提挈天地而陶铸阴阳却不爲阴阳陶铸者是先天一炁使之然也其妙如此之绝故谓妙绝无过眞种安可以后天至阴之气类而爲内药耶安可用后天地生凡铅凡汞凡砂凡火非类滓质之物而爲外药也学道之士研穷本始精究邪正母惑诳邪诈装高道以误后来有如此者永堕三涂子野曰内丹之道与外药炉火之事颇同大槩汞非铅则不能伏知外事者内亦易知上阳子曰修行之人先须洞晓内外两箇阴阳作用之眞则入室下功成功易矣内药则一已自有外药则一身所出内药不离自己身中外药不离色相之中内药只了性外药兼了命内药是精外药是气精气不离故云眞种性命双修方证天仙也此道至神至圣忧君分薄难消调和铅汞不终朝早覩玄珠形兆志士若能修炼何妨在市㞐朝功夫容易药非遥说破人须失笑道光曰金丹入口立跻圣地岂非至神至圣乎煅炼只半箇时辰立得金丹形兆岂非至𥳑至易乎家家自有不拘市朝岂非至近乎以其至近是故说破令人失笑也得之者只恐无功无德忘师背道不足以胜其妙子野曰金丹之事爲其至灵故称神圣其所以爲灵者如立竿见影唿谷传声之谓非其他虚幻渺茫之术是此金丹惟铅与汞铅从他出汞向已生才办肯心玄珠有象功夫容易何必名山大泽以煅炼哉上阳子曰还丹之道功在降龙伏虎盗夺天地之造化是爲神妙寂然不动感而遂通是爲灵圣闻而遂信受而勤行者大根上器也闻而失笑诽谤者无分薄福者也铅汞交而玄珠兆是名金丹此金丹朝市家居日用夜作本自具足无所拘执世之愚人乃谓修行者必居深山必远市朝必出妻弃子必孤坐无爲方爲修道彼岂知眞阴眞阳之用哉白虎首经至宝华池神水眞金故知上善利源深不比寻常药品若要修成九转先须炼已持心依时採取定浮沈进火须防危甚道光曰首者初也首经卽白虎初弦之气却非採战闺丹之术若说三峰二十四品採阴之法是卽谤毁大道九祖永沈下鬼自身见世恶报也道不可毁犹天之不可阶而升也且夫眞一之炁在天曰眞一之水在虎曰初弦之气若炼在华池名曰神水此乃眞金之至宝皆不离眞一之精流厯诸处故有种种之异名以其能成就造化经曰上善若水葢眞一之水生于天地之先故曰上善源流甚深却不比寻常后天地生滓质之物九转爲九年在十月胎圆之后作用卽达摩面壁九年之功若欲修九转之妙者先须炼已以定浮沈以分宾主依时採取守雌不雄方免危殆运火十月自然形化爲气气化爲神抱元守一九载功成形神俱妙与道合眞圣人强名曰九转金液大还丹也子野曰男子二八而眞精通女子二七而天癸降当其初降之时是首经耶不是首经耶咦路逢侠士须呈剑琴遇知音始可弹神水卽首经也老子曰上善若水善利万物眞人以首经神水爲喻言其利生之功非其他圆散之外药九转乃火数周足丹熟之时欲得九转丹成持心炼已爲要上阳子曰白虎爲难制之物倘用之而不得其道甯无伤人之理首经爲难得之物倘求之不失其时必有天仙之分只此白虎首经强名先天一炁仙师太忒漏尽辥陆註之太详世之愚人若指爲採战之说或谓闺丹之术者则祸及于身学者若知三日月出庚之旨方许求华池神水之用还丹之道修之则易炼已最难故仙师戒人先炼已卽纯阳云还丹在人先须炼已待时何也葢火爲最灵之物人所不能测度者火却先知犹灯蘂焉凡火尙灵况眞火乎眞火卽已汞必先炼此眞火降此眞龙使无奔逸从我驱用然后可以制伏白虎而得至宝之眞金圣师用心至此惟恐后人不能炼已则时至临炉顷刻之功不得一粒至宝反至危困修行之人先当究竟炼巳之功也若要眞铅留汞亲中不离家臣木金间隔会无因须仗媒人勾引木性爱金顺义金情恋木慈仁相吞相啖却相亲始觉男儿有孕道光曰此言木金法象也家臣卽已之眞气也已之眞气因眞铅而凝结金丹金丹因已汞而有神功二物相须两情相恋乃能变化通灵铅爲金在外汞爲木在内二物间隔须仗黄婆制造成丹吞入腹中与己汞配合亦仗黄婆勾引二物旣合和了交接阴符阳火木性爱金顺义金情恋木慈仁内外金木二性相恋而其金情正直刚烈木性柔顺慈仁情性自爱自恋相吞相啖结爲夫妇以产婴儿在我腹中故云有孕此道妙矣倘非慈悲利物济人阴德之士则万劫难遇也子野曰汞出自家非铅不伏铅生坤宫所以间隔欲其汞铅相会非媒不可媒者合阴阳之用物之生乎一气者最亲虽彼此间隔而互相慕恋不可废弃所以木之性不得不爱金金之情不得不恋木何哉爲其同出乎一气故也若非洞晓阴阳深达造化其孰能与于此哉上阳子曰眞铅在造化窟中而生眞汞居造化身中而生不能持心炼已则汞走不能依时临炉则铅飞家臣者卽已汞若炼之熟则能随我之意而役用之木虽爱金而顺义非媒则不得其欢心金虽恋木而多情非媒则不能以自达媒旣通好则已结欢自相吞啖而男子怀胎也若不怀之以德惠之以仁则临事焉能随我之所用哉二八谁家姹女九三何处郎君自称木液与金精遇土却成三性更假丁翁煅炼夫妻始结欢情河车不敢暂留停运入崑崙峯顶道光曰二八阴数姹女卽我之眞汞也又曰木液九三阳数郎君卽阳丹也又曰金精二物交会丹田土釡之中卽成三性也丁翁者火也河车者水也卽阴阳符火日夕运转不停而河车流转不已之义也此言铅汞二物在土釡中须凭火功于内煅炼夫妇始结欢情是以阴符阳火不敢暂停诸般气候妙在一心运自崑崙顶注入温养灵胎以成金液还丹也子野曰汞属阴故云二八姹女铅属阳故云九三郎君汞乃木之液铅乃金之精得土爲媒三性交媾加以丁火炼之则铅汞融结夫欢妇合火性炎上丹爲火气下蒸则河车自然有路飞上泥丸也上阳子曰姹女卽离中之汞郎君乃坎中之铅土乃合二爲一之物金木得土方能媾结河车运入于崑崙峯顶矣七返朱砂返本九还金液还眞休将寅子数坤申但要五行成准本是水银一味周流徧厯诸辰阴阳数足自通神出入岂离玄牝道光曰九还七返者不离天地五行生成之数世人以寅子数至坤申爲九还七返者谬也返者返本还者还元天一生水地以六数成水㞐北积坎阴之气爲眞水故曰六㞐地二生火天以七数成火返南孕离而生砂故曰七返朱砂返本天三生木地以八数成木居东处震而爲汞故曰八归地四生金天以九数成金还西化兑而爲金故曰九还金液还眞天五生土地以十数成土居中变而爲丹也故曰金丹不出乎金木水火土而成故曰但看五行成准也水银爲汞汞卽眞一之气结而成精一变爲水在北二变爲砂在南三变爲木在东四变爲金在西五变爲丹在中此丹非天地不生非日月不产非四时不全非五行不就非总数不成是以徧厯诸辰阴阳数足自然变化通神也子野曰火乃七数金乃九数金火相胥作丹之要金非火不还火非金不返龙虎上经云丹术着明莫大乎金火此之谓也水中金故称水银内丹之成不出此一味尔得其妙则自然经厯诸辰时至气化要知欲得之妙非借玄牝不可得也上阳子曰朱砂爲汞金液爲铅情来归性是曰还丹本来只是先天一炁生于造化泉窟故号水银非此一味至宝之物何以结丹又非玄牝为之根本去来何由出入而变化哉雄里内含雌质负阴抱却阳精两般合和药方成点化魄灵魂圣信道金丹一粒蛇吞立变龙形鸡飡亦乃化鸾鹏飞入眞阳淸境道光曰雄里雌是龙之弦气阴抱阳乃虎之弦气也二气交合灵丹自结吞入腹中点化阳魂以消阴魄一粒如黍鸡飡蛇吸亦化龙鹏药之神圣如此子野曰阳中有阴阴中有阳阴阳相交魄灵魂圣上阳子曰我虽外雄其中惟雌我虽外白其中惟黑彼之阴中反抱阳精以阳点阴大药方成万物得此灵药皆能变化而况于人乎天地才经否泰朝昏好识屯蒙辐来凑毂水朝宗妙在抽添运用得一万般皆毕休分南北西东损之又损愼前功命宝不宜轻弄道光曰运火之始用功于屯蒙休功于旣未日夕搬用符火入于鼎中如车之轮辐凑于毂若百川之水朝宗于海运用抽添如此者眞一之精也一炁生阴阳阴阳生四象四象生五行五行生万物俱是眞一之炁变也故眞一之精爲天地父母阴阳之宗祖四象之元五行之根万物之基得此之一则万事毕矣损之又损方能尽得一之妙葢一之有象运阴阳符火以制之也旣得一吞归五内如前运阴符阳火以愼前功虑险防危不可轻动恐失命宝之玄珠也子野曰阴阳旣合乃行火之候辐凑毂者乃得药之功斯时浑沌复爲一太极不必分南北西东之限但当炤顾关防念头差动愼其前功倘怀一时之兴浓则忘平日之苦辛而废大事所以道不宜轻弄上阳子曰大修行人当思学道炼丹之难只此一粒之丹甚不易得费尽万苦千辛方能得之旣得之后侥倖全此命宝更宜深居闲处温养珍调损之又损者念欲灰而志欲奋功欲勤而境欲忘其未得丹之时行眞箇神仙之行若已得丹之后怀全无所得之心则一切事物不关心君而无险危直至功成火足而不怠也冬至一阳来复三旬增一阳爻月中复卦朔晨潮望罢干终姤兆日又别爲寒暑阳生复起中宵午时姤象一阴朝炼药须知昏晓道光曰冬至一阳生爲复卦每三十日又增一阳爻爲临卦爲泰爲大壮爲夬至四月六阳爲纯干乃阳火之候也阳极则阴生夏至一阴生爲姤卦每三十日增一阴爻爲遯卦爲否爲观爲剥至十月六阴爲纯坤乃阴符之候也阴极则阳生周而复始此一年之火候也圣人移一年火候在一月之中朔旦复卦两日半增一阳至十五日爲纯干十六日一阴生爲姤卦故曰望罢干终姤兆以阴初萌故爲之兆又将一月之候移在一日之中分爲寒暑温凉四时之气故以半夜子时一阳生爲复卦午时一阴生爲姤卦阳火阴符抽添运用进退亦依天地四时阴阳升降之道不得毫发差忒炼药须知昏晓者昏晓乃阴阳之道也子野曰冬至初一阳来复喻身中药生之时此时于一月终见此气候所以云三旬增一阳爻者月中之复卦也自复至干干满而姤姤卽药过之时金逢望远之候日又别爲寒暑言一日之内炼药气候半夜子时爲复日中午时爲姤学者炼药须要明其身中一阳之时天地一阳之时毫发无差金丹可望上阳子曰冬至潮候乃天地之造化铅遇癸生乃人身之造化天地一阳复而万物发人身一阳生而眞铅现此时不採不炼则过时溷浊药物不眞旣得一粒之丹与自已眞汞旣济而成干乃行阳火姤巽承领阴符日运已汞包固阳精故曰姤象一阴朝这里又须师指口授也不辨五行四象那分朱汞铅银修丹火候未曾闻早便称唿居隐不肯自思已错更将错路教人误他永劫在迷津似恁欺心安忍道光曰丹经万卷妙在参同又鼎器歌金丹之髓举世学人莫能晓解偶或遇盲师指示旁门非类便有脱漏之想未得吐故纳新之方便有飞云走雾之兴自高自是模范于人已旣不知悔悟误他亦溺迷津亏心失行多招恶报况又谤毁前文诈生议论安忍此哉子野曰语云中人以上可以语上也中人以下不可以语上也上阳子曰铅汞砂银土爲还丹之五行干坤坎离爲造化之四象火之爲物最异最灵炊薪笑而占客来宵灯蘂而卜财喜凡火尙犹如此眞火尤爲灵通故能生佛生仙功夺造化却缘愚子未遇眞师不知世有还丹之道但以空无狂荡锋辩矫诈瞽诱时人错到了处不肯回思失行不以罪福关心仆自闻师训后凡见此辈卽欲提省使归正道焉知浅识之徒僻而难诲噫庄仙云其人夭且劓者眞至言也德行修逾八百阴功积满三千均齐物我与亲冤始合神仙本愿虎兕刀兵不害无常火宅难牵宝符降后去朝天稳驾鸾车凤辇道光曰九载抱一行满功完道成德备物我俱忘何畏乎刀兵虎兕天降宝符身飞玉阙此大丈夫功成名遂之时也子野曰始因有作今入无爲无爲境界眞仙所居上阳子曰修行之人勤修德行广积阴功任他魔障百端惟以功行爲务存心如此虽有宿冤自然消散岂有刀兵虎兕之害哉功成之日伺诏飞升若张天师许旌阳葛仙翁皆道成之后白日升天今人乃谓神仙因宿世布种积劫修来非人可学又惑之甚彼岂知葛仙翁六十𡻕后方得闻道其勤苦有不可述者而后道成噫老子云古之善爲士者微妙玄通深不可识妙矣哉深不可识者炼大丹之时行有爲之道惟其深不可识故得行逾八百功满三千也牛女情缘道合龟蛇类禀天然蟾乌遇朔合婵娟二气相资运转本是干坤妙用谁能达此渊源阴阳否隔却成愆怎得天长地远道光曰牛郎织女一𡻕一交太阳太阴一月一合龟蛇以类蟠虬相扶皆阴阳二气使之然也实爲大道之根本金丹大药作用一般葢眞一之炁杳然无形若不得二八阴阳之气相交焉能降格兆形于黍米哉旣得丹饵之后不得阴阳符火絪缊焉能变化金液还丹哉参同契曰关关雎鸠在河之洲𥥆窕淑女君子好逑雄不独处雌不孤居玄武龟蛇蟠虬相扶以明牝牡竟当相须理之所在夫复何疑顚倒修之宇宙在乎手眞一子曰孤阴不自产寡阳不自成须假牝牡合气方能有胎仙之道也天地所以能长且久者阳交阴合自然之道也天不降地不腾四时不序万物不生仙翁于此章再三致意深于道者以意会之子野曰牛女天河边之二星每遇七夕假鹊桥会合龟蛇地下之物亦能交媾日月遇朔合璧是皆一阴一阳相求之道作丹之妙若以孤阴寡阳而无配得不乖乎上阳子曰牛女爲星宿蟾乌爲日月龟蛇甲类亦必阴阳二气而后资之运转今人乃孤阴寡阳深山兀坐以爲修道而欲长生何其大谬岂知阴阳否隔则不成造化而况修金丹之道乎又西江月丹是色身至宝炼成变化无穷更能性上究眞宗决了无生妙用不待他身后世见前获佛神通自从龙女着斯功尔后谁能继踵道光曰此道正是我达摩祖师西来底意祖祖相传皆此道也故六祖出曹溪一派马祖指爲西江水无非此意但后之人无心行道惟以口谈佛祖无可奈何拄杖棒喝百般譬喻使上根者行其道中器者悟其性下根者诵其言随人所适葢欲世人先存其性然后修命存性卽玉液炼已之功修命卽金液还丹之道愚者却谓我教禅宗一言之下顿悟成佛此乃诳惑迷愚安有是理哉要知金丹卽我教中最上一乘之妙子野曰丹是色身至宝只斯一语已尽大丹之旨何用多爲上阳子曰如来妙色身从凡世色身中来是以金丹至宝不在深山穷谷当于世间法中求之此丹一成变化无穷先要自性究达方可爲佛子已上事故道光云修性卽炼已修命卽还丹此非时人修来生福直要今生卽成佛果昔世尊灵山说法五千人退席惟一龙女于世尊前献一宝珠证佛成道也续七言绝句饶君了悟眞如性未免抛身却入身何似更兼修大药顿超无漏作眞人道光曰我如来法门悟性爲先然非上乘之妙义金丹之道得药爲上然必明心见性爲先若以悟性爲成佛万无是理若不炼性而求药恐致险危又曰大用未现前大法未明透一毫渗漏抛身入身若圆明炤了兼修金丹道成十极号曰眞人夫按摩吐纳谓之旁门以已合人谓之金丹金丹出于自然旁门出于使然金丹以月爲本出于庚金之方会于坎水之元金水相投结成造化谓之金丹也子野曰易云穷理尽性以至于命是谓性命同修是谓一阴一阳之道若止悟性未能了命是谓偏阴偏阳之疾而有抛身入身之患矣上阳子曰世人不知仙师末后多举释氏之说者要人必须性命兼修后人反谤其成道之后终须参佛何其诳哉彼了眞如性而不修丹者不能成佛也故首序云闭息一法与坐禅颇同若勤而行之可以入定出神奈何精神属阴宅舍难固不免长用迁徙之法旣未得金汞返还之道又岂能回阳换骨白日而升天哉故抛身入身者难免无漏修命之道直入无形大药者修命也性命双修形神俱妙与道合眞矣投胎夺舍及移居旧住名爲四果徒若会降龙幷伏虎眞金起屋几时枯道光曰眞金起屋何枯之有经云枯骨更生皆起成人而况黍米之珠者耶鄙哉投胎夺舍是四果之徒转阴灵之鬼耳降龙伏虎是还丹之妙子野曰金丹之道一得永得身外有身隐显莫测与投胎夺舍顽空之辈不同上阳子曰四果如须陀洹斯陀含阿罗汉阿那含是也投胎夺舍如五祖之投周氏胎者犹可望再世而修缘有道信爲能不昧故也否则一失人身则万劫轮回矣鑑形闭气思神法初出艰难后坦涂倏忽纵能游万国奈何屋旧却移㞐道光曰鑑形闭气思神之法初学甚难及其习熟坦然无碍瞬息之间徧游万国其英爽灵妙如此奈何其形属阴易弊难固不免投胎夺舍者也子野曰此言出阴神之法有屋旧移㞐之苦与阳神金丹之道不同上阳子曰闭气养息一阴而已饶经万劫终落空亡此非道也洞宾传载一日洞宾化作一道人游庐山开元寺见僧法珍坐禅二十年颇有戒行道人问曰坐可了道乎珍曰然道人曰佛戒贪嗔痴爲甚方其坐时谓无此心及其遇物不能暂忘偶着于爱则四种心纷然莫御若欲端坐先炼其心旣能炼心须伏其气旣能伏气虽终日睡眠而道在其中岂专在坐乎珍尙未悟道人乃与珍厯云堂见一僧方酣寝道人谓珍曰此僧平日何所爲珍曰打坐积功以求成佛道人曰吾与子少坐于此试观此僧坐功良久珍见睡僧顶门出一小赤蛇长三寸许缘牀自左足至地徧游遇涕唾食之后循上尿器中飮而去乃出轩外度小沟绕花若驻玩状复欲度一小沟以水溢而返道人当其来处以小刀插地迎之蛇见畏缩寻别径至牀右足循僧顶门而入睡僧遽惊觉问讯道人及珍曰吾适一梦与二子言之初梦从左门出逢斋供甚精食之又逢美酒飮之因褰裳度门外小江逢美女数十复欲度一小江水骤涨不能往遂回逢一贼欲见杀走从捷径至右门而入遂觉道人与珍大笑而去谓珍曰以牀足爲门以涕唾爲供以溺爲醖以沟爲江以花木爲美女以刃爲贼人之梦寝幻妄如此人以坐功而求道成佛可乎珍曰爲蛇者何道人曰此僧性毒每多嗔恨熏染变化已成蛇相他日瞑目卽受生于蛇矣可不惧哉吾吕公也见子精诚故来教子珍遂随往不知所终世之兀坐修佛者视此岂不愧乎释氏教人修极乐只缘极乐是金方大都色相惟兹实余二非眞谩度量道光曰借问瞿昙是阿谁原住西方极乐国调和二八产金精丈六金身从此得若人空此幻化身亲受圣师眞轨则掌握眞金一饷时始信仙家常咫尺道无彼我惟一而已子野曰金者万物之宝愈炼愈刚旷劫不坏释称大觉金仙者卽金丹之道也上阳子曰极乐者无去无来不生不灭直须搅长河爲酥酪倾醍醐以灌顶卽释氏之金丹也经云惟有一乘法余二卽非眞仙卽指色相中修行者惟此金液还丹之道余则无他可成佛矣俗语常言合圣道宜向其中细寻讨若将日用顚倒求大地尘沙尽成宝道光曰眞铅眞汞不离日用之间顚倒修之大地俱成至宝也古歌云朝朝只在君家舍日日随君知不知子野曰顚倒之机前卷悉以露尽石中岂无玉还他识宝人上阳子曰日用常行是道先哲云日用与夜作一般大修行人须向其中细细寻讨穷究得眞师指其造化方知尘沙可以成宝也悟眞篇后序切以人之生也皆缘妄情而有其身有其身则有患若无其身患从何有夫欲免夫患者莫若体夫至道欲体夫至道莫若明夫本心故心者道之体也道者心之用也人能察心观性则圆明之体自现无爲之用自成不假施功顿超彼岸此非心镜朗然神珠廓明则何以使诸相顿离纤尘不染心源自在决定无生者哉然其明心体道之士身不能累其性境不能乱其眞则刀兵乌能伤虎兕乌能害巨焚大浸乌足爲虞达人心若明镜鑑而不纳随机应物和而不唱故能胜物而无伤也此所谓无上至眞之妙道也原其道本无名圣人强名道本无言圣人强言耳然则名言若寂则时流无以识其体而归其眞是以圣人设教立言以显其道故道因言而后显言因道而返忘奈何此道至妙至微世人根性迷钝执其有身而恶死悦生故卒难了悟黄老悲其贪着乃以修生之术顺其所欲渐次导之以修生之要在金丹金丹之要在乎神水华池故道德阴符之教得以盛行于世矣葢人悦其生也然其言隐而理奥学者虽讽诵其文皆莫晓其意若不遇至人授之口诀纵揣量百种终莫能着其功而成其事岂非学者纷如牛毛而达者乃如麟角也伯端向己酉𡻕于成都遇师传授丹法自后三传非人三遭祸患皆不逾两旬当年疽生于项背近方追忆师之所戒云异日有与汝解缰脱锁者当宜授之余皆不许尔后欲解名籍而患此道人不之信遂撰此悟眞篇叙丹药本末旣成而求学者凑然而来观其意勤渠心不忍恡乃择而授之然而所授者皆非有巨势强力能持危拯溺慷慨特达能仁明道之士初再罹祸患心犹未知竟至于三乃省前过故知大丹之法至𥳑至易虽愚昧小人得而行之则立超圣地是以天意祕惜不许轻传于非其人也缘伯端不遵师语屡泄天机以其有身故每膺谴患此天之深戒如此之神且速敢不恐惧克责自今以往当钳口结舌虽鼎镬居前刀剑加项亦无复敢言矣此悟眞篇中所歌咏大丹药物火候细微之旨无不备悉好事者夙有仙骨观之则智虑自明可以寻文解义岂须伯端区区之口授耶如此乃天之所赐非伯端之辄传也其如篇末歌颂谈见性之法卽上之所谓无爲妙觉之道也然无爲之道齐物爲心虽显祕要终无过咎奈何凡夫缘业有厚薄性根有利钝纵闻一音纷成异见故释迦文殊所演法宝无非一乘而听学者随量会解自然成三乘之差此后若有根性勐利之士见闻此篇则知伯端得闻达摩六祖最上一乘之妙旨可因一言而悟万法也如其习气尙余则归中小之见亦非伯端之咎矣时元丰改元戊午嵗仲夏月戊寅日天台张伯端平叔再序悟眞篇者紫阳眞人成道之后作而授石杏林之文也若夫药物火候运用抽添在于诗中尽其玄旨矣外有西江月词一十二首赠白龙洞刘道人歌一篇读参同契一章及歌颂乐府等续集于后名曰悟眞篇外集尽性至命了生死超阴阳悉备于此矣虽老君世尊复出传道授人亦无过此书之妙也紫贤眞人辥道光再拜谨题