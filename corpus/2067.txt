青箱杂记提要钦定四库全书子部十二青箱杂记小説家𩔖一提要等谨按青箱杂记十卷宋吴处厚撰处厚字伯固邵武人皇祐五年进士初为将作丞以王珪荐授馆职出知汉阳军后擢知卫州卒其书皆记当代襍事亦多诗话晁公武读书志谓所记多失实又讥其记成都置交子务误以冦瑊为张咏案处厚以干进不遂挟怨罗织蔡确车盖亭诗骤得迁擢为论者所薄故公武恶其人併恶其书今观所记如以冯道为大人之𩔖颇乖风教不但记録之讹然处厚本工吟咏宣和画谱载其题王正升㶏景亭诗一首剡史载其自诸暨扺剡诗二首皆绰有唐人格意故其论诗往往可取亦不必尽以人废也干隆四十二年九月恭校上总纂官纪昀陆钖熊孙士毅总校官陆费墀青箱杂记卷一钦定四库全书青箱杂记卷一宋呉处厚撰雷徳骧长安人太祖时久居谏诤之任有直名与赵普有隙时普以勲旧作相宠遇方渥骧间请对言普专权容堂吏纳赂由是忤㫖贬商州司戸嵗余其子有隣挝登闻鼓诉寃鞫得其实堂吏李可度除名余党皆杖嵴黥配逺州出普知河阳召徳骧复旧官擢有隣守校书郎后普复入相徳骧恳乞致仕太宗勉之曰朕终保卿必不为普所挤有隣性亦刚鲠有父风太宗尝面谕有隣朕欲用汝父为相何如有隣对曰臣父有才畧而无度量非宰相器乃止有隣弟有终亦有才平蜀㓂最有功为宣徽使薨徳骧有终父子二人常并命为江南两路转运使当世荣之王禹偁赠诗二首其一曰江南江北接王畿漕运帆樯去似飞父子有才同富国君王无事免宵衣屏除奸吏魂应䘮养活疲民肉渐肥还有文场受恩客望尘情抱倍依依其二曰当时词气压朱云老作皇家谏诤臣章䟽罢封无事日朝廷犹指直言人题诗野舘光泉石讲易秋堂动鬼神棘寺下僚叨末路斋心唯祝秉鸿钧葢禹偁常出徳骧门下而徳骧深于易酷嗜吟咏故也有终有将畧自平蜀后人为立祠又尝以私财犒士贫不能足贷钱以给比捐舘时犹逋三万缗真宗特出内帑偿之故魏野哭有终诗曰圣代贤臣䘮何人不惨颜新祠人祭祀旧债帝填还卤簿尘侵暗铭旌泪洒班功名谁复继勅葬向家山洛阳龙门有吕文穆公读书龛云文穆昔尝栖偃于此初有友二人一人则温尚书仲舒一人忘其姓名而三人誓不得状元不仕及唱第文穆状元温已不意然犹中甲科遂释褐其一人径拂衣归𨼆后文穆作相太宗问昔谁为友文穆即以归𨼆者对遽以着作佐郎召之不起故文穆罢相尹洛作诗曰昔作儒生谒贡闱今提相印出黄扉九重鹓鹭醉中别万里烟霄达了归隣叟尽垂新鹤发故人犹着旧麻衣洛阳谩道多才子自叹遭逢似我稀所谓故人葢斥其友归𨼆者文穆有大第在洛中真宗祠汾时车驾幸止其㕔后人不敢复坐围以栏楯设御榻焉即今张文孝公宅是也张文孝公观以真宗幸亳嵗状元及第致仕枢密副使而其父尚无恙父名居业周易学究性友弟滞选调三十余年年六十余始转京秩以主客员外郎致仕见其子入践枢府授大府卿寿九十卒卒未逾年张公亦捐舘故谥文孝乃知张公贵达皆其父福庆所致李文正公昉深州饶阳人太祖在周朝已知其名及即位用以为相常语昉曰卿在先朝未尝倾陷一人可谓善人君子故太宗遇昉亦厚年老罢相毎曲宴必宣赴赐坐昉尝献诗曰微臣自愧头如雪也向钧天侍玉皇昉诗务浅切效白乐天体晩年与参政李公至为唱和友而李公诗格亦相𩔖今世传二李唱和集是也公有第在京城北家法尤严凡子孙在京守官者俸钱皆不得私用与饶阳庄课併输宅库月均给之故孤遗房分皆获沾济世所难及也有子宗谔仕至翰林学士篇什笔札两皆精妙太宗朝尝以京官带舘职赴内宴阁门拒之宗谔献诗曰戴了宫花赋了诗不容重覩赭黄衣无聊独出金门去恰似当年下第归葢宗谔尝举进士御试下第故诗因及之太宗即时宣召赴坐后遂为例虽选人带职亦预内宴自宗谔始也王文正公旦相真宗仅二十年时值四方纳欵海内无事天书荐降祥瑞沓臻而大驾封岱祠汾皆为仪衞使扈跸处士魏野献诗曰太平宰相年年出君在中书十四秋西祀东封俱已毕可能来伴赤松游世传真宗任旦为相常倚以决事故欧阳少师撰旦神道碑铭曰国有大事事有大疑匪卜匪筮公为蓍龟公虽荷真宗眷委之重毎慎密逺权以自防故君臣之间略无纎隙可窥公与杨文公亿为空门友杨公谪汝州公适当轴毎音问不及他事唯谈论真谛而已余尝见杨公亲笔与公云山栗一秤聊表村信葢汝唯产栗而亿与王公忘形以一秤栗遗之斯亦昔人鸡黍缟纻之意也世传王公尝记前世为僧与唐房太尉事颇相𩔖及将捐舘遗命剃发以僧服歛家人不欲止以缁褐一袭纳诸棺而已然公风骨清峭顷项微结喉有僧相人皆谓其寒薄独一善相者目之曰公名位俱极但禄气不丰耳故旦虽位极一品而饮㗖全少不畜声伎晚年移疾在告真宗尝密赍白金五千两旦表谢曰已恨多藏况无用处竟不受之其清苦如此彭齐吉州人才辩滑稽无与为对未第时常谒南丰宰而宰不喜士平居未尝展礼一夕虎入县廨咥所畜羊弃残而去宰即以㑹客彭亦预翌日彭献诗谢之曰昨夜黄斑入县来分明踪迹印苍苔几多道徳驱难去些子猪羊引便来令尹声声言有过録公口口道无灾思量也解开东阁留取头蹄设秀才南方谓押司録事为録公览者无不絶倒齐以大中祥符元年姚晔下及第仕至太常博士卒陈亚扬州人仕至太常少卿年七十卒葢近世滑稽之雄也尝着药名诗百余首行于世若风月前湖近轩窓半夏凉棊怕腊寒呵子下衣嫌春暖宿纱裁及赠祈雨僧云无雨若还过半夏和师晒作葫芦羓之𩔖极为脍炙又尝知祥符县亲故多借车马亚亦作药名诗曰地居京界足亲知借借寻常无歇时但㸔车前牛领上十家皮没五家皮览者无不絶倒亚常言药名用于诗无所不可而斡运曲折使各中理在人之智思耳或曰延胡索可用乎亚曰可沉思乆之因朗吟曰布袍袖里懐漫刺到处迁延胡索人此可赠游谒穷措大闻者莫不大笑亚与章郇公同年友善郇公当轴将用之而为言者所抑亚作药名生查子陈情献之曰朝廷数擢贤旋占凌霄路自是郁陶人险难无移处也知没药疗饥寒食薄何相悞大幅纸连粘甘草归田赋亚又别成药名生查子闺情三首其一曰相思意已深白纸书难足字字苦参商故要㯽郎读分明记得约当归逺至樱桃熟何事菊花时犹未回乡曲其二曰小院雨其凉石竹生风砌罢扇尽从容半下纱厨睡起来闲坐北亭中滴尽真珠泪为念壻辛懃去折蟾宫桂其三曰浪荡去未来踯躅花频换可惜石榴裙兰麝香销半琵琶闲抱理相思必拨朱弦断拟续断来弦待这寃家看亚又自为亚字谜曰若教有口便哑且要无心为恶中间全没肚肠外面强生稜角此虽一时俳谐之词然所寄兴亦有深意亚又别有诗百余首号澄源集有嵗旦示知己云收寒归地底表老向人间又与友人郊游云马嘶曾到寺犬吠乍行村送归化宰王秘丞赴阙云吏辞如贺日民送似迎时懐旧𨼆云排聨花品曽非僣爱惜苔钱不是悭亦自成一家体格亚性寛和累典名藩皆有遗爱然颇真率无威仪吏不甚惧行坐常弄瓢子不离懐袖尤喜唱清和乐知越州时每拥骑自衙庭出或由鑑湖缓辔而归必敲镫代拍潜唱彻三十六遍然后已亦其性也郎中曹琰亦滑稽辩捷尝有僧以诗卷投献琰閲其首篇登润州甘露阁云下观扬子小琰曰何不道卑吠狗儿肥次又閲一篇送僧云猿啼旅思悽琰曰何不道犬吠张三嫂座中无不大笑龙图刘晔亦滑稽辩捷尝与内相刘筠聚㑹饮茗问左右曰汤滚也未左右皆应曰已滚筠曰佥曰鲧哉晔应声曰吾与㸃也晔又尝与筠连骑趋朝筠马病足行迟晔谓曰马何故迟筠曰只为五更三言㸃蹄也晔应声曰何不与他七上八意欲下马徒行也青箱杂记卷一青箱杂记卷二钦定四库全书青箱杂记卷二宋呉处厚撰龚颕邵武人先仕江南归朝为侍御史尝愤叛臣卢绛杀其叔慎仪又害其家后绛来陛见舞蹈次颕遽前以笏击而踣之太祖惊问其故颕曰臣为叔父复讐非有他也因俯伏顿首请罪极言绛狼子野心不可畜太祖即下令诛绛而赦颕颕自负文学少许人谈论多所折难太宗朝知朗州士罕造其门独丁谓䞇文求见颕倒屣延迓酧对终日以至忘食曰自唐韩栁后今得子矣异日丁献诗于颕颕次韵和酧曰胆怯何由戴铁冠秪縁昭代奖孤寒曲肱未遂违前志直指无闻是旷官三署毎传朝客说五溪闲凭郡楼看祝君早得文场隽况值天堦正舞干慎仪亦任江南为尚书礼部侍郎崇政殿学士尝奉使岭表刘主囚之踰年不遣慎仪忧悸不知所出乃然顶祷佛愿舍宅建寺庶遂生还未几刘主女病谵语曰且急遣龚慎仪归国不然我即死刘主惧遣之慎仪寻归以宅为寺即今邵武玉堂里香严寺是也江南平以慎仪为歙州刺史卢绛领叛兵数千入其城慎仪坐黄堂治事有绛部曲小校熊进直前刄之举族遇害惟二女弗忍杀擕以自随比入闽中二女犹记忆乡里至玉堂香严寺徘徊不前曰此是我家就死足矣绛即杀之里老言慎仪为儿时戱于道傍有胡僧过目之曰此儿骨法亦贵但恨有㐫相恐不得令终竟如其言五代之际天下剖裂太祖启运虽则下西川平岭表收江南而呉越荆闽纳籍归觐然犹有河东未殄其后太宗再驾乃始克之海内自此一统故因御试进士乃以六合为家为赋题时进士王世则遽进赋曰搆尽干坤作我之龙楼鳯阁开穷日月为君之玉戸金关帝览之大恱遂擢为第一人是年李巽亦以六合为家赋登第赋云辟八荒而为庭衢并包有截用四海而作藩屛善闭无关此亦善矣然不若世则之雄壮巽字仲权邵武人以蜃楼土鼔周处斩蛟三赋驰名累举不第为乡人所侮曰李秀才应举空去空回知席帽甚时得离身巽亦不较至是乃遗乡人诗曰当年踪迹困泥尘不意乗时亦化鳞为报乡闾亲戚道如今席帽已离身葢国初犹袭唐风士子皆曵袍重戴出则以席帽自随巽后仕至度支郎中两浙转运使卒与王禹偁相友善今小畜集有送李仲权赴官序即巽也世传潘阆安鸿渐八才子图皆策蹇重戴又禹偁赠崔遵庆及第诗云且留重戴士风多则国初举子犹重戴矣天圣以前乌帻惟用光纱自后始用南纱迨今六十年复稍稍用光纱矣世传陈执中作相有壻求差遣执中曰官职是国家的非卧房笼箧中物壻安得有之竟不与故仁宗朝谏官累言执中不学无术非宰相器而仁宗注意愈坚其后谏官面论其非曰陛下所以眷执中不替者得非以执中尝于先朝乞立陛下为太子耶且先帝止二子而周王已薨立嗣非陛下而谁执中何足贵仁宗曰非为是但执中不欺朕耳然则人臣事主宜以不欺为先执中好閲人而解賔王最受知初为登州黄县令素不相识执中一见即大用勅举京官及后作相又荐舘职賔王仕至工部侍郎致政家雄富诸子皆京秩年七十余卒賔王为人方頥大口敦龎重厚左足下有黒子甚明大冯瀛王道诗虽浅近而多谙理若但知行好事莫要问前程须知海岳归明主未省干坤陷吉人之𩔖世虽盛传而罕见其全篇今并録之诗曰穷达皆由命何劳发叹声但知行好事莫要问前程冬去氷须泮春来草自生请君观此理天道甚分明又偶作云莫为危时便怆神前程往往有期因须知海岳归明主未省干坤陷吉人道徳几时曾去世舟车何处不通津但教方寸无诸恶狼虎丛中也立身世讥道依阿诡随事四朝十一帝不能死节而余尝采道所言与其所行参相考质则道未尝依阿诡随其所以免于乱世葢天幸耳石晋之末结衅边境惧无敢奉使者宰相选人道即批奏臣道自去举朝失色皆以谓堕于虎口而道竟生还又彭门卒以道为卖己欲兵之湘隂公曰不干此老子事中亦获免初郭威遣道迓湘隂道语威曰不知此事由中否道平生不曽妄语莫遣道为妄语人及周世宗欲收河东自谓此行若太山压卵道曰不知陛下作得山否凡此皆推诚任直委命而行即未尝有所顾避依阿也又契丹尝问道万姓纷纷何人救得而道发一言以对不啻活生灵百万葢俗人徒见道之迹不知道之心道迹浊心清岂世俗所知耶余尝与富文忠公论道之为人文忠曰此孟子所谓大人也张文定公齐贤洛阳人少时家贫父死无以葬有河南县史某甲为办棺歛公深徳之遂展兄事虽贵不替后赵普密荐齐贤于太宗太宗未用普即具列前事以为陛下若擢齐贤则齐贤他日感恩过于此太宗大恱未几擢齐贤为相齐贤相太宗真宗皆以亮直重厚称及晚娶薛氏妇真宗不恱一旦元㑹上寿齐贤已微醺进止失容坐是谪安州其麻曰仍复酣醟杯觞欹倾冠弁葢为是也齐贤常作诗自警兼遗子孙虽词语质朴而事理切当足为规戒其曰慎言浑不畏忍事又何妨国法须遵守人非莫举扬无私仍克己直道更和光此箇如端的天应降吉祥余尝广其意就毎句一篇命曰八咏警戒诗其一云慎言浑不畏言出患常随须信机枢发难容驷马追三缄事可见两舌业当知口是起羞本君且再思其二云忍事有何妨勿令心火扬火扬犹可灭心忿固多伤堪叹波罗密可怜歌利王从心更从刃字意好端详其三云国法须遵守金科尽诏条一毫如有犯三尺不相饶岂肯容姦黠何须恃贵骄自然逢吉庆神理亦昭昭其四云人非莫举扬万事且包荒殿上便犹掩车中吐不妨在他诚所短于已有何长须是常规检回头自忖量其五云无私仍克己克己又无私一事兼脩饰终身在有思公清多歛怨髙亢易招危更切循卑退方应履坦夷其六云直道更和光双脩誉乃彰直须和辅助和頼直交相恃直终多讦偏和又少刚能和又能直行已自芬芳其七云此箇如端的除非六句脩永为几杖诫更遗子孙谋本立方生道农勤乃有秋兹诗虽浅近至理可推求其八云天应降吉祥天理本茫茫舒惨虽无定荣枯却有常益谦尤効验福善更昭彰笼络无踈漏恢恢网四张皇祐嘉祐中未有谒禁士人多驰骛请託而法官尤甚有一人号望火马又一人号日游神葢以其日有奔趋闻风即至未尝暂息故也李侍郎仲容涛相之后吉徳恬退不与物校时人目为李佛子享年七十腊月八日无疾而逝观文丁公度为撰墓志叙其为人曰天禧中士风奔竞公在文舘淡然自守同列中负人伦之鉴者曰李公他日名位显年寿髙我辈俱不及迄今皆騐太祖庙讳匡𦙍语讹近香印故今世卖香印者不敢斥唿鸣罗而已仁宗庙讳贞语讹近蒸今内庭上下皆唿蒸饼为炊饼亦此𩔖钱武肃王讳镠至今呉越间谓石榴为金樱刘家留家为金家田家留住为驻住又杨行密据江淮至今民间犹谓蜜为蜂糖滁人犹谓荇溪为菱溪则俗语承讳久未能顿易故也刘温叟父名岳终身不听乐不游嵩华毎赴内宴闻钧奏回则号泣移时曰若非君命则不至于是此与唐李贺父名晋肃贺不敢举进士事颇相𩔖杜祁公衍常言父母之名耳可得闻口不可得言则所讳在我而已他人何预焉故公帅并州视事未三日孔目吏请公家讳公曰下官无所讳惟讳取枉法赃吏悚而退公酷嗜吟咏致政后作林下书懐诗曰从政区区到白头一生宁肯顾恩讐双凫乗鴈常深媿野马黄羊亦过忧岂是林泉堪佚老只縁蒲栁不禁秋始终幸㑹承平日乐圣唯能击壤讴然余不见野马黄羊事后读唐张说传乃见之则所谓吾肉非黄羊必不畏喫血非野马必不畏刺是已余皇祐壬辰嵗取国学解试律设大法赋得第一名枢密邵公元翰林贾公黯密直蔡公杭脩注江公休复为考官内江公尤见知语余曰满场程试皆使萧何惟足下使萧规对汉约足见其追琢细腻又所问春秋策对荅详备及赋押秋荼之密用唐宗赦受缣事诸君皆不见云只有秦法繁于秋荼密于凝脂然则君何出余避席歛衽自陈逺方寒士一旦程文误中甄采因对自文选策秀才文有解秋荼之密网唐宗赦受缣事出杜佑通典唐书即入载公大喜又曰满场使次骨皆作刺骨对凝脂惟足下用杜周传作次骨又对吹毛只这亦堪作解元余再三逊谢是举登科名在行间授临汀狱掾公作诗送余曰太学鲁诸生南州汉掾卿故乡千里外丹桂一枝荣莫叹科名屈难将力命争他年重射策词句太纵横葢公欲激余应大科故也枢密邵公亦蒙屡加论荐常谓余诗浅切有似白乐天一日閲相国寺书肆得冯瀛王诗一帙而归以语之公曰子诗格似白乐天今又爱冯瀛王将来捻取箇豁达李老遂皆大笑然余赋才鄙拙不能强为豪爽今齿已老而诗格定时时遣兴实有李老之风足见公之知言也熈宁中余辟定武管勾机宜文字公时牧郓州附所作诗一大轴并寄余诗曰流年直似隙中驹别后情懐懒似踈天上又颁新嵗厯床头未荅故人书慇懃鱼鴈功曹檄狼借盃盘上客鱼好在仲宣家万里从军苦乐定何如未几公即捐舘迄今追念知己每增感怆青箱杂记卷二青箱杂记卷三钦定四库全书青箱杂记卷三宋呉处厚撰真宗听政之暇唯务观书每观毕一书即有篇咏使近臣𢋫和故有御制看尚书诗三章看周礼三章看毛诗三章看礼记三章看孝经三章复有御制读史记三章读前汉书三首读后汉书三首读三国志三首读晋书三首读宋书二首读陈书二首读魏书三首读北齐书二首读后周书三首读隋书三首读唐书三首读五代梁史三首读五代后唐史三首读五代晋史二首读五代汉史二首读五代周史二首可谓近代好文之主也前世有翰林学士本朝咸平中复置翰林侍读学士以杨徽之夏侯峤吕文仲为之又置翰林侍讲学士以邢昺为之则翰林侍读与侍讲学士自杨徽之邢昺等始也景徳中上欲优宠王钦若乃特置资政殿学士以处之既而有司定议班在翰林学士下寻又置资政殿大学士亦以钦若为之而班在翰林承㫖之上则资政殿学士与大学士皆自王钦若始也后唐明宗不知书毎四方章奏止令枢密使安重诲读之而重诲亦不晓文义宰相孔循请置端明殿学士二员班在翰林学士上以冯道赵鳯为之则端明学士自冯道赵鳯始也国初亦尝置此职而班在翰林学士之下寻改逮明道初复改承明殿为端明再置端明殿学士而班在资政殿学士下以宋绶为之则本朝端明殿学士自宋绶始也本朝太宗御书及典籍图画寳瑞之物并藏于龙图阁而阁有学士直学士待制直阁故景徳初杜镐戚纶为龙图阁待制不数年镐迁龙图阁直学士班在枢密直学士下至祥符中镐又迁龙图阁学士而班在枢密直学士上则本朝龙图阁待制龙图阁直学士龙图阁学士皆自杜镐始也又祥符末年以崇文院检讨冯元为太子中允直龙图阁则本朝直龙图阁自冯元始也本朝真宗御集御书并藏于天章阁天圣末始置待制以范讽为之景祐中又置侍讲以贾昌朝赵希言王宗道为之则本朝天章阁待制天章阁侍讲自范讽贾昌朝等始也梁祖都汴庶事草创正明中始于今右长庆门东北创小屋数十间为三舘湫隘尤甚又周庐徼道咸出其间衞士驺卒朝夕喧杂毎受诏撰述皆移他所至太平兴国中车驾临幸顾左右曰若此卑陋何以待天下贤俊即日诏有司规度左舁龙门东北东府地为三舘命内臣督役晨夜兼作不日而成寻下诏赐名崇文院以东廊为昭文舘书库南廊为集贤院书库而廊以经史子集四部为史舘库凡六库书籍正副本八万卷斯亦盛矣昭文舘本前世𢎞文舘建隆中以其犯宣祖庙讳改焉至淳化初以吕祐之赵昻安徳裕句中正并直昭文舘则本朝昭文舘自吕祐之等始也集贤有直院有校理端拱初以李宗谔为集贤校理淳化初以和蒙为直集贤院则本朝直集贤校理自和蒙李宗谔始也史舘有直舘有脩撰有编脩有校勘有检讨太平兴国中赵隣几吕蒙正皆为直史舘掌脩撰而杨文举为史舘编脩是时脩撰未列于职至至道中始以李若拙为史舘脩撰雍熈中以宋为史舘校勘淳化中以郭延泽董元亨为史舘检讨则本朝直史舘脩撰史舘编脩史舘校勘史舘检讨自赵隣几吕蒙正李若拙杨文举宋郭延泽董元亨等始也本朝三舘之外复有秘阁图书故秘阁置直阁史置校理咸平中以杜镐为秘阁校理后充直秘阁则本朝直秘阁秘阁校理皆自杜镐始也岭南风俗相唿不以行第唯以各人所生男女小名唿其父母元丰中余任大理丞断賔州奏案有民韦超男名首即唿韦超作父首韦遨男名满即唿韦遨作父满韦全男女名揷娘即唿韦全作父揷韦庶女名睡娘即唿庶作父睡妻作婶睡韩退之罗池庙碑言歩有新船或以歩为渉误也葢岭南谓水津为歩言歩之所及故有罾歩即渔者施罾者有船歩即人渡船处然今亦谓之歩故扬州有瓜歩洪州有观歩闽中谓水涯为溪歩岭南谓村市为虚栁子厚童区乙传云之虚所卖之又诗云青箬褁盐归峒客绿荷包饭趂虚人即此也葢市之所在有人则满无人则虚而岭南村市满时少虚时多谓之为虚不亦宜乎又蜀有痰市而间日一集如痰疟之一发则其俗又以冷热发歇为市喻史记称四夷各异卜汉书称粤人以鸡卜信有之矣元丰中余任大理丞断岭南奏案韦庶为人所杀疑尸在潭中求而弗获庶妻何以铛就岸㸑煮鸡子卜之呪曰侬来在箇泽里来在别处少顷鸡子熟剖视得侬韦全曰鸡卵得侬尸在潭里果得之然不知所谓得侬者其兆如何也又有鸟卜东女国以十一月为正至十月令巫者赍酒肴诣山中散糟麦于空大呪唿鸟俄顷有鸟如雉飞入巫者懐中即剖其腹视之有一谷米嵗必登若有霜雪则多异灾又或击一丸或打杨枝或杓听旁人之语亦可以卜吉㐫葢诚之所感触物皆通不必专用龟策也乡人危序应举探省牓出门数歩即逢泥泞踌蹰未前有老妪指示曰秀才可低处过危即从之比看榜最末有名是嵗果及第此与摭言所载后来者必衔得事颇相𩔖原武郑公戬天圣中举进士尝与同辈赌彩选一坐尽负独戬赢数百緍是嵗第三人及第乡人上官极累举不第年及五十方得解赴省试游相国寺买诗一册纸已熏晦归视其表乃五代时门状一幅曰勅赐进士及第马极右极伏蒙礼部放牓勅赐及第谨诣李文定公迪美须髯未御试一夕忽梦𬒳人剃削俱尽迪亦恶之有解者曰秀才须作状元縁今嵗省元是刘滋已替滋矣非状元而何是嵗果第一人相国刘公沆累举不第天圣中将办装赴省试一夕梦𬒳人砍落头心甚恶之有乡人为解释曰状元不到十二郎做只得第二人刘公因诘之曰虽砍却头留沆在里葢南音谓项为沆留刘同音后果第二人及第马尚书亮知江宁府秩满将代一夕梦舌上生毛有僧解之曰舌上生毛剃不得尚书当再任已而果然刘郎中滋累举不第年余四十始遂登科尝梦有人提印满篮令己吞之滋有难色其人曰但任意吞看得几颗滋不得已吞至十四颗其印皆颗颗见于腹中后果厯十四任终韩魏公应举时梦打毬一捧盂八时魏公年仅弱冠一上登科则一捧盂八之应也孙枢密抃旧名贯应举时尝梦至官府潭潭深逺寂若无人大㕔上有抄録人名一卷意以为牓遍览无名偶覩第二名下有空白处抃欲填之空中人语曰无孙贯有孙抃梦中即填孙抃是嵗果第三名因梦得丁咸序应举时梦唱名有龙起骆起二人已过续有一龙蜿蜒腾上又有一骆驼继之不知其然比唱名有龙起骆起二人在其后乡人龚国隆应举时梦行道上歩歩俯拾黑豆一掬不知其然是嵗乡荐乃伯父郎中纪恤其乏路费以驿劵赠之遂沿路勘请以抵京师歩歩掬黑豆之应也然此微薄而国隆已兆于梦则其人赋分可知后国隆竟老场屋不沾一命乡人朱熈邻景祐中举进士梦造棺缺板而弗成是嵗止过省不及第晩遇推恩长史出身棺不全之应也青箱杂记卷三青箱杂记卷四钦定四库全书青箱杂记卷四宋呉处厚撰荀子曰相形不如论心谚曰有心无相相逐心生有相无心相随心灭此言人以心相为上也故心相有三十六相夫人尝言意气求官自须如此一也为事有刚有柔二也慕善近君子三也有美食常分惠人四也不近小人五也常行隂徳毎事方便六也从小能治家七也不厌人乞覔八也利人克己九也不遂恶贪杀十也闻事不惊张十一也与人期不失信十二也不易行改操十三也夜卧不便睡着十四也马上不回头顾十五也夜不令人生憎怒十六也不文过饰非十七也为人作事周匝十八也得人恩力不忘十九也自小便有大量二十也不毁善害恶二十一也怜孤济寡急物二十二也不助强欺弱二十三也不忘故旧之分二十四也为事衆人用之二十五也不多言妄语二十六也得人物毎生惭愧二十七也声美音有序二十八也当人语次不先起二十九也常言人善事三十也不嫌恶衣恶食三十一也方圆曲直随时三十二也闻善行之不倦三十三也知人饥渴劳苦常有以恤之三十四也不念旧恶三十五也故旧有难竭力救之三十六也已上三十六善皆全者当位极人臣寿考令终或有不全则祸福相折以次减杀具二十者刺史之位具十以上令佐之官具五七者亦须大富人之心相外见于目孟子曰知人者莫良于眸子胷中正则眸子了然胷中不正则眸子眊然此其大槩也而其间善恶又更多端凡䀤睮唊嗫者嫉妬人也盱睢者恶性人也䂅矘晃者憨人也䀡䁠珉者滛乱人也睢盱睒烁者邪人也弥词矒䁬者姦诈人也应徴拗者崛强人也羊目瞳者毒害人也睛色杂而光浮浅者心不定无信人也睛色光彩溢出者聦明人也睛色紫黒而光彩端谛者好𨼆遁人也睛色黄瞻视端直者慕道术人也睛多光而不溢不散彻而瞻视端直者慕道术人也睛急眨者若不嫉妬即虚妄人也又商臣王敦蜂目王莾露眼赤睛梁冀洞睛矘眄则恶逆之相亦见于目余昔年尝任汀州掌狱録见杀母黄曾其目睛黄小而光跌宛若蜂状则蜂目之恶逆尤验也昔人谓官至三品不读相书自识贵人以其阅多故也本朝巨公吕文靖夏文庄杨大年马尚书皆有人伦之鉴故其赏罚未尝妄谬而任使之际亦多成功李勣曰无福之人不可与其事斯言信矣夏文庄公谪守黄州时龎颕公为郡掾文庄识之异礼优待而龎尝有疾以为不起遂属文庄后事文庄亲临之曰异日管为贫宰相亦有年寿疾非其所忧龎语之曰已为宰相岂得贫耶文庄曰但于一等人中为贫耳故龎公晩年退老作诗述其事曰田园贫宰相圗史富书生为是故也又文庄守安州宋莒公兄弟尚皆布衣文庄亦异待命作落花诗莒公一聨曰汉皋珮冷临江失金谷楼危到地香子京一聨曰将飞更作回风舞已落犹成半面粧是嵗诏下兄弟将应举文庄曰咏落花而不言落大宋君当状元及第又风骨秀重异日作宰相小宋君非所及然亦须登严近后皆如其言故文庄在河阳莒公登庸以别纸贺曰所喜者昔年安陆已识台光葢为是也又枢密孙公固亦小官时曾谒文庄文庄许他日当践枢幄今亦騐焉杨公大年尤负藻鉴在翰林日与章郇公其事尝言郇公异日必作相已所不及又见着作佐郎张士进知其有宰相器即荐之由此大拜又乡人呉待问尝从公学公语其徒曰汝辈勿轻小呉小呉异日须登八座亦有年寿后皆如其言待问即春卿冲卿父也马尚书亮知庐州见翰林王公洙为小官马公曰子全似宋白异日官至八座由此异待通判疾之后罗织王公遂以罪免乃曰你这回更做宋尚书其后王公竟登近侍及卒赠尚书余尝谓风鉴一事乃昔贤甄识人物㧞擢贤才之所急非市井卜相之流用以贾鬻取赀者故春秋单襄公成肃公之徒毎遇㑹同则先观威仪以省祸福而前世郭林宗裴行俭又考器识以言臧否然余亦粗知大槩常与苖文忠公论之文公曰观子之论多取丰厚是则屠儿䬪饦师皆贵矣余复思之大凡相之所先全在神气与心术更或丰厚其福十全国语曰今王逺角犀丰盈而比顽童穷固则丰盈固贤哲相也太尉程公勘侍郎掌公禹钖俱以庚寅三月十日生程子时掌午时二公同年及第程作枢密副使晩年帅延安建节而掌以工部侍郎致仕位不逮于程而二公享寿脩短不差程以治平三年二月薨掌以其年三月捐舘翰林王公洙脩撰钱公延年俱以丁酉八月丑时生王十九日钱二十日钱以嘉祐六年六月卒时王公已病或谓王公起于寒素早嵗蹇剥庶可以免灾侍郎掌公曰钱虽少年荣进晩即滞留王虽早嵗竒蹇晩即迁擢长短比折祸福适均王公竟不起梁少卿吉府宋郎中咸俱乙未八月二日生梁申时宋巳时梁二十八已为太子中书舍通判饶州而宋犹未第客游鄱阳有日者妙于星术宋徃叩之日者曰秀才命似本州通判他日官职亦相𩔖寿则过之后皆如其言王端明素卢太尉政俱以丁未八月二十四日辰时生而王出于贵胄卢起于军伍王卒于边藩卢薨于殿帅事皆略同亦可恠也但卢之寿考有过于王得非以少年微贱耶张尚书方平李给事徽之王秘监端俱以丁未九月二十三日生张酉时李夘时王戌时迄今皆致政康强刘忱过鸣犊镇见所由张秀问其年甲与忱同辛酉八月二十四日生刘午时秀巳时后秀陜西効用有功累官至团练使卒卒之年忱任利路运使因出巡乗轿扑落崖亦几于死龙圗刘公晔未第前娶赵尚书晃之长女早亡而赵氏犹有二妹皆未适人既而刘公登科晃已捐舘夫人复欲妻之使媒妇通意刘公曰若是武有之徳则不敢为姻如言禹别之州则庶可从命葢刘公不欲七姨为匹意欲九姨议姻故也夫人诘之曰谚云薄饼从上揭刘郎才及第岂得便简㸃人家女刘公曰非敢有择但七姨骨相寒薄非某之对九姨乃宜匹遂娶九姨后生七子皆至大官七姨后适关生竟不第落泊寒馁暮年刘氏养之终身青箱杂记卷四青箱杂记卷五钦定四库全书青箱杂记卷五宋呉处厚撰小说载卢樵貌陋尝以文章谒韦宙韦氏子弟多肆轻侮宙语之曰卢虽人物不扬然观其文章有首尾异日必贵后竟如其言本朝夏英公亦尝以文章谒盛文肃文肃曰子文章有舘阁气异日必显后亦如其言然余尝究之文章虽皆出于心术而实有两等有山林草野之文有朝廷台阁之文山林草野之文则其气枯藁憔悴乃道不得行着书立言者之所尚也朝廷台阁之文则其气温润丰缛乃得位于时演纶视草者之所尚也故本朝杨大年宋宣献宋莒公胡武平所撰制诏皆婉美淳厚过于前世燕许韦杨逺甚而其为人亦各𩔖其文章王安国常语余曰文章格调须是官様岂安国言官様亦谓有舘阁气耶又今世乐艺亦有两般格调若朝庙供应则忌麄野嘲至于村歌社舞则又喜焉兹亦与文章相𩔖晏元献公虽起田里而文章富贵出于天然尝览李庆孙富贵曲云轴装曲谱金书字𣗳记花名玉篆牌公曰此乃乞儿相未尝谙富贵者故余毎吟咏富贵不言金玉锦绣而唯说其气象若楼台侧畔杨花过帘幕中间燕子飞梨花院落溶溶月栁絮池塘淡淡风之𩔖是也故公自以此句语人曰穷儿家有这景致也无公风骨清羸不喜肉食尤嫌肥羶毎读韦应物诗爱之曰全没些脂腻气故公于文章尤负赏识集梁文选以后迄于唐别为集选五卷而诗之选尤精凡格调猥俗而脂腻者皆不载也公之佳句宋莒公皆题于斋壁若无可奈何花落去似曾相识燕归来静寻啄木藏身处闲见游丝到地时楼台冷落收灯夜门巷萧条扫雪天已定复揺春水色似红如白野棠花之𩔖莒公常谓此数聨使后之诗人无复措词也杨文公为执政所忌母病谒告不俟朝㫖径归韩城与弟倚居踰年不调公有启谢朝中亲友曰介推母子愿归绵上之田伯夷弟兄甘受首阳之饿后除知汝州而希㫖言事者攻击不已公又有启与亲友曰已挤沟壑犹下石而弗休方困蒺藜尚关弓而相射范文正公㓜孤随母适朱氏因冒朱姓名说后复本姓以启谢时宰曰志在投秦入境遂称于张禄名非覇越乗舟乃効于陶朱以范睢范蠡亦尝改姓名故也又伪蜀翰林学士范禹偁亦尝冒张姓谢启云昔年上第误摽张禄之名今日故园复作范睢之裔然不若文正公之精切胡武平尝奉勅撰温成皇后哀册文受㫖以温成尝因禁卒窃发捍衞有功而秉笔者不能文其实公乃用西汉马何罗触瑟冯媛当熊二事以状其意曰在昔禁闱谁何弛衞触瑟方警当熊已厉览者无不叹服夏文庄公竦㓜负才藻超迈不羣时年十二有试公以放宫人赋者公援笔立成文不加㸃其畧曰降鳯诏于丹陛出蛾眉于六宫夜雨未回俨鬂云于帘戸秋风渐晓失钗燕于房栊又曰莫不喜极如梦心揺若惊踟蹰而玉趾无力眄睐而横波渐倾鸾鑑重开已有归鸿之势鳯笙将罢皆为别鹤之声于时银箭初残琼宫乍晓星眸争别于天仗莲脸竞辞于庭沼行分而掖路深沉步缓而回廊缭绕嫦娥偷药几年而不出蟾宫辽鹤思家一旦而郄归华表公举制科庭对策罢方出殿门遇杨微之见其年少遽与语曰老夫他则不知唯喜吟咏愿丐贤良一篇以卜他日之志不识可否公援笔欣然曰殿上衮衣明日月研中旌影动龙蛇纵横礼乐三千字独对丹墀日未斜杨公叹服数四曰真将相器也景徳中夏公初授舘职时方早秋上夕宴后庭酒酣遽命中使诣公索新词公问上在甚处中使曰在拱宸殿按舞公即抒思立进喜迁莺词曰霞散绮月沉钩帘卷未央楼夜凉河汉截天流宫阙鏁新秋瑶堦曙金茎露鳯髓香和云雾三千珠翠拥宸游水殿按梁州中使入奏上大恱夏公虽举进士本无科名以父殁王事授润州丹阳簿即上书乞应制举其畧曰边障多故羽书旁午而先臣供传遽之职立矢石之地忘家殉国失身行阵陛下哀臣孤㓜任之州县唯陛下辨而明之若陛下以枕石潄流为达臣世居市井若陛下以金牓丹桂为才则臣未忝科第若陛下以鸠杖鲐背为徳则臣始踰弱冠若陛下以荷戈控弦为勇则臣生本绵弱若陛下令臣待诏公车条问急政对扬紫宸指陈时事犹可与汉唐诸儒方辔并驱而较其先后矣真庙再三赏激召赴中书试论六首一曰定四时别九州圣功孰大论二曰考定明堂制度论三曰光武二十八将功业先后论四曰九功九法为国何先论五曰舜无为禹勤事功业孰优论六曰曾参何以不列四科论是嵗遂中制科淮隂侯庙题者甚多惟谏议钱公昆最为絶唱曰筑坛拜日恩虽厚蹑足封时虑已深隆凖早知同鸟喙将军应起五湖心徐州歌风台题者甚多惟尚书张公方平最为絶唱曰落魄刘郎作帝归樽前一曲大风辞才如信越犹俎醢安用思他勐士为临潼县华清宫朝元阁题者亦多惟陈文惠公二韵尤为絶唱曰朝元髙阁逈秋毫无𨼆情浮云忽以蔽不见渔阳城苏为酷嗜吟咏知湖州日有诗数十首惟一篇足为絶唱曰野艇闲撑处湘天景亦微春波无限緑白鸟自南飞栁色浓垂岸山光冷照衣时携一壶酒恋到晩凉归在宣城亦有诗十首皆以宣城为目内宣城花一首尤为清丽曰宣城花叠嶂楼前簇绮霞若非翠露陶潜栁即是红藏小谢家又常知邵武军亦有小诗十首唯一篇最善曰爱重八九月登髙下楼树红云白处寒瀬泊鱼舟唐路徳延有孩儿诗五十韵盛传于世近代洛中致政侍郎张公师钖追次其韵和成老儿诗亦五十韵合録之曰鬂发尽皤然眉分白雪鲜週遮延客话伛偻抱孙怜无病常供粥非寒亦衣绵假温推拥背借力仗搘肩貌比三峰客年过四皓仙唤方离枕上扶始到门前毎爱烹山茗常嫌饤石莲耳聋如塞纩眼暗似笼烟宴坐羸凭几乗骑困亸鞭头揺如转旋唇动若抽牵骨冷愁离火牙疼怯潄泉形骸将就木嚢槖尚贪钱胶睫干眵缀粘髭冷涕悬披裘腰懒系濯手袖慵揎擡举衣频唤扶持药屡煎坐多茵易破行少履难穿喜婢裁裙布嗔妻买粉钿房教深下幕牀遣厚铺毡琴听怜三乐圗张笑七贤看嫌经字小敲喜磬声圎食罢羔流袂盃余酒带涎乐来须遣罢医到久相延褁帽纵横掠梳头取次纒长吁思徃事多感听哀弦气注腰还重风牵口便偏墓松先遣种志石预教镌客到惟求药僧来忽问禅养茶悬灶壁晒艾曝椽怒仆空睁眼嗔儿谩握拳心惊嫌蹴踘脚软怕秋千局缩同寒狖摧豗似饱鸢观瞻多目眩牵动即头旋女嫁求红烛男㛰乞彩钱已闻捐几杖宁更佩韦絃宾客身非与儿孙事已传养和屏作伴如意拂相连久弃登山屐惟存负郭田呻吟朝不乐展转夜无眠唿稚临床畔看书就枕边冷疑懐贮水虚讶耳闻蝉束帛非无分安车信有縁伏生甘坐末绛老让行先拘急将风夜昏沉欲雨天鸡皮尘渐渍齯齿食频填毎忆居郎署常思钓渭川喜逢迎佛㑹羞赴赏花筵径狭容移槛堦危索减塼好生焚鸟网恶杀拆渔船既感桑榆日常嗟蒲栁年长思当弱冠悔不賸狂颠师钖年八十余卒又有喜子及第诗曰御榜今朝至见名心始安尔能俱中第吾遂可休官贺客留连饮家书反覆看世科谁不继得慰二亲难葢张尝有中魁甲者故得有世科之语李昉吕端同践文舘后各登台辅吕公赠李公诗曰忆昔僦居明徳坊官资俱是校书郎青衫共直昭文舘白首同登政事堂佐国庙谟君已展避贤荣路我犹妨主恩至重何时报老眼相看泪两行向敏中冦凖同以太平兴国五年登科后向秉钧㓂以使相知永兴军向作絶句赠冦㓂酬之曰玉殿登科四十年当时僚友尽英贤嵗寒惟有君兼我白首犹持将相权青箱杂记卷五青箱杂记卷六钦定四库全书青箱杂记卷六宋呉处厚撰王禹偁老精四六有同时与之在翰林而大拜者王以启贺之曰三神山上曾陪鹤驾之游六学士中独有渔翁之叹白乐天尝有诗云元和六学士五相一渔翁故也禹偁诗多记实中的作赵普挽词云𤣥象中台折皇家上相薨大功铭玉铉密事在金縢宋挽词曰先帝升遐日词臣寓直时柩前言顾命笔下定鸿基葢普尝密賛太宗而宋为内相宿直遇太宗升遐是夜草遗制立真宗故也云此事湜家亦不知唯以公挽词为传信刘昌言泉州人先仕陈洪进为幕客归朝愿𥙷校官举进士三上始中第后判审官院未百日为枢密副使时有言其太骤者太宗不听言者不已乃谓昌言闽人语颇獠恐奏对间陛下难㑹太宗怒曰我自㑹得其眷如此然昌言极有才思当下第作诗落句云惟有夜来蝴蝶梦翩翩飞入刺桐花后为商丘王禹偁赠诗曰年来复事堪嗟载笔商丘鬓欲华酒好未陪红杏晏诗狂多忆刺桐花葢为是也刺桐花深红毎一枝数十蓓藟而叶颇大𩔖桐故谓之刺桐唯闽中有之昔王维爱孟浩然吟哦风度则绘为圗以翫之李洞慕贾岛诗名则铸为像以师之近世有好事者以潘阆遨游浙江咏潮着名则亦以轻绡冩其形容谓之潘阆咏潮圗阆酷嗜吟自号逍遥子尝自咏苦吟诗曰发任茎茎白诗须字字清又贫居诗曰长喜诗无病不忧家更贫又崃中闻猿云何须三呌絶已恨一声多哭髙舍人云生前是客曾投卷死后何人与撰碑寄张咏云莫嗟黒发从头白终见黄河到底清皆佳句也故宋尚书白赠诗曰宋朝归圣主潘阆是诗人王禹偁亦赠诗云江城买药常将鹤古寺看碑不下驴其为明公赏激如此又魏野陜府人亦有诗名㓂莱公毎加前席野献莱公生日诗云何时生上相明日是中元以莱公七月十四日生故也又有赠莱公诗云有官居鼎鼐无地起楼台而其诗传播漠北故真宗末年尝有北使诣阙询于译者曰那箇是无地起楼台的宰相时莱公方居散地真宗即召还授以北门管钥世传魏野尝从莱公游陜府僧舍各有留题后复同游见莱公之诗已用碧纱笼䕶而野诗独否尘昏满壁时有从行官妓颇慧黠即以袂就拂之野徐曰若得常将红袖拂也应胜似碧纱笼莱公大笑又钱塘林逋亦着髙节以诗名当世名公多与之游天圣中丞相王公随以给事中知杭州日与唱和亲访其庐见其頽陋即为出俸钱新之逋乃以启谢王公其畧曰伏蒙府主给事差人送到留题唱和石一片拜世轩荣以庇风日衡茅改色猿鸟交惊夫何至陋之穷居获此不朽之竒事窃念顷者清贤鉅公出镇藩服亦常顾丘樊之侧微念土木之衰病不过一枉驾一式庐而已未有迂回玉趾厯览环堵当缨㽔之盛集摅风雅之祕思率以𢋫载始成编轴且复搆他山之坚润刋羣言之鸿丽珠聨绮错雕缛相照辇植置立贲于空林信可以夺山水之清晖发斗牛之寳气者矣迨景祐初逋尚无恙范文正公亦过其庐赠逋诗曰巢由不愿仕尧舜岂遗人又曰风俗因君厚文章到老醇其激赏如此王公随雅嗜吟咏有宫词云一声啼鸟禁门静满地落花春日长又野步云桑斧刋春色渔歌唱夕阳皆公应举时行卷所作也近世释子多务吟咏唯国初賛宁独以着书立言尊崇儒术为佛事故所着驳董仲舒繁露二篇难王充论衡三篇证蔡邕独断四篇斥颜师古正俗七篇非史通六篇荅杂斥诸史五篇折海潮论兼明録二篇抑春秋无贤臣论一篇极为王禹偁所激赏故王公与賛宁书曰累日前蒙惠顾謏才辱借通论日殆三复未详指归徒观其涤繁露之瑕劘论衡之玷眼了独断之瞽鍼砭正俗之疹折子𤣥之邪说泯米颕之巧言逐光庭若摧枯排孙郄似图蔓使圣人之道无伤于明夷儒家者流不至于迷复然则师胡为而来哉得非天祚素王而假手于我师者欤人臣作赋颂賛君徳忠爱之至也故前世司马相如吾丘寿王之徒莫不如此而本朝亦有焉吕文靖公贾魏公则尝献东封颂夏文庄公则尝献平边颂广文颂朝陵颂广农颂周伯星颂大中祥符颂灵寳真文颂龎颕公则尝献肇禋庆成颂今元献晏公宣献宋公遭遇承平嘉瑞来还所献赋颂尤为多焉王文穆公钦若临江军人母李氏父仲华尝侍祖郁任官鄂渚而李氏有娠就蓐之夕江水暴溢将壊廨舍亟迁于黄鹤楼始免身生男即公也时隔岸汉阳居人遥望楼际若有光景气象云又公昔嵗行圃田道中宿于村舍夜起视天中有赤文成紫微二大字光耀夺目使蜀还褒城路中有人展谒熟视刺字乃唐相裴度告公以黙定之语及言公他日当贵兹亦异矣后公每设坛礼神必朱篆紫薇二字陈之醮所又辍俸修晋公祠于圃田作记以述其肹蠁云真宗封岱祠汾虽则继述先志昭荅灵贶中外臣民恊谋同欲然实由文穆之力賛焉祠礼毕章圣登太山顶偕近臣周览前代碑刻内一碑首云朕钦若昊天真宗顾文穆笑曰元来此事前定只是朕与相文穆不惟𬒳章圣顾遇至于明肃太后亦深眷焉先是知邵武军呉植饷金于文穆而误投沂公之第沂公以闻植坐追停文穆以不知寝不问故植之贬词曰如何匪人渎我元老此可见矣世传文穆遭遇章圣本由一言之寤葢章圣践祚之初天下宿逋数百万计时文穆判三司理欠司一日抗䟽请尽蠲放以惠民上遽召诘之曰此若惠民曷为先帝不行公对曰先帝所以不行者欲以遗陛下使结天下人心于是上慼然颔之未几命宰府召试孝为徳本颂授右正言知制诰不数年遂大拜曹翰尝平江南有功后归环衞数年不调一日内宴太宗侍臣皆赋诗翰以武人不预乃自陈曰臣少亦学诗亦乞应诏太宗笑而许之曰卿武人宜以刀字为韵翰援笔立进因以寄意曰三十年前学六韬英名常得预时髦曾因国难披金甲不为家贫卖寳刀臂健尚嫌弓力软眼明犹识阵云髙庭前昨夜秋风起羞覩盘花旧战袍太宗览之恻然即自环衞骤迁数级柳崇仪开家雄于财好交结乐散施而季父主家多靳不与时赵昌言方在布衣旅游河朔因以谒开开屡请以钱乞赵季父不与开乃夜搆火烧舍季父大骇即出钱三百缗乞赵由此恣其所施不复吝也盛文肃公正刚蹇絶无它肠而性微狷急时为内相孙抃方召议舘职以文投之文肃大怒曰投贽尽皆邪道非公朝所尚呵责再三孙惶恐失措而退比试学士院孙夙夕忧其摈落文肃乃题所试卷为三等上其公正如此闽人谓子为囝谓父为郎罢故顾况有哀囝一篇曰囝生闽方闽吏得之乃絶其阳为臧为获致金满屋为髠为钳如视草木天道无知我罹其毒神道无知彼受其福郎罢别囝吾悔生汝及汝既生人劝不举不从人言果获是苦囝别郎罢心摧血下隔地絶天及至黄泉不得在郎罢前葢唐世多取闽童为阉奴以进之故况陈其苦以讽焉青箱杂记卷六青箱杂记卷七钦定四库全书青箱杂记卷七宋呉处厚撰谣䜟之语在洪范五行谓之诗妖言不从之罚前世多有之而近世亦有焉昔徐温子知训在广陵作红漆柄骨朶选牙队百余人执以前导谓之朱蒜天祐末广陵人竞服短袴谓之不及秋后十三年六月知训为朱瑾所杀焉则朱蒜不及秋之应也李昪先为徐温养子冒徐姓名知诰为昇州刺史童謡曰东海鲤鱼飞上天后竟即伪位李璟时朝中大臣多𬞞食月为十斋至明日大官具晩膳始复常珎谓之半堂食其后周师至淮上取濠泗扬楚泰五州而璟又割献滁和庐舒蕲黄六州果去唐国土疆之半则半堂食之应也王衍在蜀好私行恐人识之令民戴大帽又令民戴危脑帽狭小锐首即坠又衍朝永陵自为尖巾士民皆效之皆服妖也又毎宴怡神亭妓妾皆衣道衣莲花冠酒酣免冠髽髻为乐因夹脸连额渥以朱粉号曰醉粧此与梁冀孙寿事颇相𩔖后衍又与母同祷青城山宫人毕从皆衣云霞画衣衍自制甘州词令宫人歌之闻者悽怆又衍造上清宫成塑𤣥元皇帝及唐诸帝像衍躬自荐享城中士女游观阗咽谓之唐魂后国亡归唐至秦川驿遇害衍在蜀时童謡曰我有一帖药其名为阿魏卖与十八子其后衍兄宗弼果卖国归唐而宗弼乃王建养子本姓魏氏此其应也衍舅徐延琼造第新成衍幸之见其华丽乃于㕔壁大书一孟字葢蜀人谓孟为弱以戱之也其后孟知祥入蜀馆于其第见之叹曰此岂我之居乎遂据蜀而王传位至子昶国除昶未亡时蜀人质钱取息者毎将徙居必牓其门曰召主收赎葢周世宗累欲收蜀而不果至我太祖乃收之此其应也广南刘䶮初开国营搆宫室得石䜟有古篆十六其文曰人人有一山山值牛兎丝吞骨葢海承刘解者云人人有一大人也山山出也值牛者䶮建汉国嵗在丑也兎丝者晟袭位嵗在夘也吞骨者灭诸弟也越人以天水为赵为葢海指皇朝国姓也承刘者言受刘氏降也又干和中童谣曰羊二四日天雨至解者以羊是未之神是嵗辛未二月四日国亡天雨犹天水斥国姓又日寳末有稻田自海中浮来上鱼藻门外民聚观之布衣林楚材见而叹曰水鱼湫湫兮当时好事或有记其语洎王师至潘美为部署方悟为潘字光启中陈巖为福建观察使童謡曰潮水来山严没潮水去矢口出其后王潮果代巖而审知袭位乃其应也时又有谣曰骑马来骑马去葢光启丙午国亡之应也王审知治城城有钱文恶之命刬去而其文愈明又有謡曰风吹杨叶鼓山下不得钱来兵不罢后福州军校李仁福杀帅自立而归欵于金陵既而又叛李璟璟攻之仁福又求救于钱塘比钱塘兵至而江南围解获其将杨匡业乃其应也唐末刘建峯定长沙遣马殷领衆浚城濠得石碣有古篆十八其文曰龙举头猳掉尾羊为兄猴作弟羊归穴猴离次解者以殷干宁三年丙辰嵗代立乃龙举头也至干祐辛亥嵗国亡乃猳掉尾也殷子希范以己未嵗生又以开运丁未嵗薨乃羊归穴也又子希崇壬申嵗生后为江南所俘乃猴离次也又马希振亦殷之子清泰中卒葬长沙之陶浦掘得石碣其文曰乱石之壤絶世之冈谷变庚戌马氏无王葢马氏诸王雄于周广顺辛亥嵗迁于江南然其国之变实在庚戌嵗故也刘言世为马氏宿将节度郎州号刘齩牙及马氏将乱民间谣曰马去也不用鞭齩牙过今年其后边镐入长沙尽俘诸马归于金陵而镐亦为王逵所逐言是嵗亦为潘叔嗣所杀皆其应也龎巨昭善星纬之学唐末为容州刺史恶刘𨼆残虐乃归长沙或问湖南与淮南国祚短长巨昭曰吾入境来闻童謡曰三羊五马马离羣羊子无舍自今以后马氏当五主杨氏当三主后皆如其言唐末丹阳民常戱语曰待钱来待钱来及后钱镠授镇海军节度浙江西道观察处置使润州刺史遂据有钱塘乃其应也徐铉父延休博物多学尝事徐温为义兴县令县有后汉太尉许馘庙庙碑即许劭记嵗久字多磨灭至开元中许氏诸孙重刻之碑隂有八字云谈马砺毕王田数七时人不能晓延休一见为解之曰谈马言午言午许字砺毕石卑石卑碑字王田乃千里千里重字数七是六一六一立字此亦杨脩辩虀臼之比也诗以言志言以知物信不诬矣江南李观通经术有文章应大科召试第一尝作诗曰人言日落是天涯望极天涯不见家堪恨碧山相掩映碧山还𬒳暮云遮识者曰观此诗意此有重重障碍李君恐时命不偶后竟如其言陈文惠公未逢时尝作诗曰千里好山云乍歛一楼明月雨初晴观此意与李君异矣然则文惠致位宰相寿余八十不亦宜乎宋莒公庠知许州开西湖诗曰凿开鱼鸟忘情地展尽江湖极目天识者观诗意则知公位极一品矣孟郊下第诗曰弃置复弃置情如刀劒伤又甫及第诗曰昔日龊龊不足嗟今朝旷荡思无涯青春得意马蹄疾一日看尽长安花大凡进取得失葢亦常事而郊器宇不宏偶一下第则其情陨获如伤刀劒以至下泪既后登科则其中充溢若无所容一日之间花即看尽何其速也后郊授溧阳尉竟死焉丞相刘公沆庐陵人少以气义尝咏牡丹诗云三月内方有百花中更无述懐诗云虎生三日便窥牛猎食宁能掉尾求若不去登黄阁贵便须来伴赤松游奴颜婢舌诚堪耻羊狠狼贪自合羞三尺太阿星斗焕何时去取魏齐头皇祐初公出领豫章转运使潘风素有诗名乃以小孤山四十字示公公即席和呈文不加㸃诗曰擎天有八柱一柱此焉存石耸千寻势波留四面㾗江湖中作镇风浪里蟠根平地安然者饶他五岳尊览者皆知公有宰相器矣未几参大政遂正鼎席㓂莱公少时作诗曰去海止十里过山应万重及贬至雷州吏呈州圗问州去海几里对曰十里则南迁之祸前诗已预䜟也乖崖张公咏晩年典淮阳郡游赵氏西园作诗曰方信承平无一事淮阳闲杀老尚书后一年捐舘亦诗䜟也苏缄字宣甫性忠义喜功名皇祐中以秘书丞知英州值侬贼作乱他州皆不能守独缄捍御有功恩换阁职寻坐事贬房州司马嘉祐中复官权知越州诸暨县余与之同僚常赠缄诗曰燕颔将军欲白头昔年忠勇动南州心如鐡石老不挫功在桑榆晩可收后十有八年缄如邕管交趾叛攻城力战陷殁朝廷悯之赠奉国军节度使赐谥忠勇则所谓忠勇之谥已先于余诗䜟之矣本朝翰林苏公绅尝题润州金山寺一聨云僧依玉鑑光中住人踏金鳌背上行时公方举大科识者以人踏金鳌背上行乃荣入玉堂之兆已而果然公位止于内相岂亦诗之䜟耶王丞相随刻意于诗以谓诗皆言志不可容易而作尝有应制科人成锐集诗三篇国子博士侯君以献于随随览之乃亲笔尺牍荅侯君其略曰随拜启伏承贤良成秀才见访不及裁制三册文华宏逸学术该赡然览舒菊诗云綵槛应无分春风不借恩又野花诗云馨香虽有艳栽植未逢人实皆绮靡之辞未恊荣登之兆复閲别随州裴员外嘉句云慿髙看渐逺更上最髙楼谅惟再举合践髙科其好品藻如此锐许州临颕人后以献边事得官竟坐斥馁死于京师白居易赋性旷逺其诗曰无事日月长不覉天地濶此旷达者之词也孟郊赋性𥚹隘其诗曰出门即有碍谁谓天地寛此𥚹隘者之词也然则天地又何尝碍郊孟郊自碍耳王文康公赋性质实重厚作诗曰枣花至小能成实桑叶惟柔解吐丝堪笑牡丹如斗大不成一事只空枝此亦质实重厚之词也检正官张谔家起亭名允中葢取易允升义后谔迁太子中允停官或者解曰允中亭者官至中允而后必停也太子中书舍人陈有方知蕲水县临水创亭名必观葢取荀况君子必观于水之义或者解曰必观亭者必停官也后有方竟以罪免官而去青箱杂记卷七青箱杂记卷八钦定四库全书青箱杂记卷八宋呉处厚撰文章纯古不害其为邪文章艶丽亦不害其为正然世或见人文章铺陈仁义道徳便谓之正人君子及花草月露便谓之邪人兹亦不尽也皮日休曰余尝慕宋璟之为相疑其鐡肠与石心不解吐婉媚辞及覩其文而有梅花赋清便富艶得南朝徐庾体然余观近世所谓正人端士者亦皆有艶丽之词如前世宋璟之比今并録之乖崖张公咏席上赠官妓小英歌曰天教抟百花作小英明如花住近桃花坊北面门庭掩映如仙家美人宜称言不得龙脑薰衣香入骨维阳软縠如云英亳郡轻纱似蝉翼我疑天上婺女星之精偷入筵中名小英又疑王母侍儿初失意摘向人间为饮妓不然何得肤如红玉初碾成眼似秋波双脸横舞态因风欲飞去歌声遏云长且清有时歌罢下香砌几人魂魄遥相惊人看小英心已足我见小英心未足为我髙歌送一杯我今赠汝新翻曲韩魏公晩年镇北州一日病起作㸃绛唇小词曰病起厌厌画堂花谢添憔悴乱红飘砌滴尽胭脂泪惆怅前春谁向花前醉愁无际武陵回睇人逺波空翠司马温公亦尝作阮郎归小词曰渔舟容易入春山仙家日月闲绮窓纱幌映朱颜相逢醉梦间松露冷海霞殷匆匆整棹还落花寂寂水潺潺重寻此路难又曾脩古立朝最号刚方蹇谔常见池上有所似者亦作小诗寓意曰荷叶罩芙蓉圎青映嫩红佳人南陌上翠葢立春风王安国作诗多使酒楼尝语余曰杨文公诗有江南一酒楼堤栁拂人头李白题诗徧酒楼钱昭度诗亦有酒楼长忆钱塘江上望酒楼人散雨千丝子诗有几酒楼余荅曰吾诗有二酒楼安国曰足矣葢余有题九江琵琶亭小诗云夜泊浔阳宿酒楼琵琶亭畔荻花秋云沉鸟没事已徃月白清风江自流又余昔年尝送客西陵亦作小诗曰若耶溪畔醉秋风猎猎船旗照水红后夜钱塘酒楼上梦魂应遶浙江东安国俊迈而貌陋黒肥熈宁中与余同官于洛下尝谓余曰子可作诗赠我余因援笔戱之曰飞卿昔号温钟蕞思道通俛还魁肥江淹善啖笔五色庾信能文腰十围只知外貌之粉泽谁料满腹填珠玑相逢把酒洛阳社不管淋漓身上衣安国由此不恱毕文简公之壻曰皇甫泌少时不覉唯事蒲博时毕公作相累谕不悛欲面奏其事使加贬斥方启口云臣有女壻皇甫泌适值过庭有急报不暇敷陈他日又欲面奏亦如之若是者三值上内逼遽引袖起遥语毕曰卿累言壻皇甫泌得非欲转官耶可与转一资毕公不敢辩唯而退泌即转殿中丞后累典大郡以尚书右丞致仕年八十五卒嘉祐中选人郑可度厯十五考举主仅满五人内一人乃州北李少卿昭选待次二年余引见前一夕五更昭选卒其日值起居朝堂中讙言州北李少卿夜来有事铨吏知之即以撼可度愿得钱五千寝其事可度不与吏竟白铨主再㑹问罢引可度遂老死选调又选人张方赋性刚介尝以事忤上官为所罗织以赃罪废絶无改转之望后为临颕令时贾安公知许州怜其无辜即为奏雪罢任举主亦仅满磨勘入甲待次余二年将引见又丁家艰及服除谓举主彫䘮已尽则阙㑹问乃并存转着作佐郎至今无恙此又与郑可度不侔矣枢密孙公抃生数日患脐风已不救家人乃盛以盘合将弃诸江道遇老媪曰儿可活即与俱归以艾炷炙脐下遂活海有鱼虬尾似鸱用以喷浪则降雨汉栢梁台灾越王上厌胜之法乃大起建章宫遂设鸱鱼之像于屋嵴以厌火灾即今世之鸱吻是也春秋左氏传称三叛人以土地出求食而已贱而书名葢甚之则以其无廉耻之至也故今倡家谓之求食葢本乎此唐以前舘驿并给传徃来开元中务从简便方给驿劵驿之给劵自此始也曲有録要者録霓裳羽衣曲之要拍即唐书吐蕃传所谓凉州胡谓録要杂曲而今世语讹谓之録要梁髙祖为宣武节帅及受禅乃升汴州为开封府其诏曰兴王之地受命之邦集大勲有异庶方沾庆泽所宜加厚故丰沛着启祚之美襄邓有建都之荣用壮鸿基且旌故里则汴州为开封府自朱梁时也天清寺繁台本梁王鼓吹台梁髙祖常阅武于此改为讲武台其后繁氏居其侧里人乃唿为繁台则繁台之名始于此也左氏传曰魏大名也故魏府号大名府考工记㮚氏掌攻金其量铭曰时文思索故今世攻作之所号文思院苏有姑苏台故苏州谓之苏台相有铜雀台故相州谓之相台滑有测景台故滑州谓之滑台王禹偁徙蕲州到任谢上表曰宣室鬼神之问敢望生还茂陵封禅之文已期身后李淑到河中府谢上表曰长安日逺戴盆之望徒深宣室夜䦨前席之期不再王陶再来河南府谢上表曰田园仅足二䟽那见其复来羽翼已成四皓宁闻于再起三公表意一同到任未几皆卒景徳中河朔举人皆以防城得官而范昭作状元张存任并虽事业荒踈亦皆𬒳泽时有无名子嘲曰张存解放旋风砲任并能烧勐火油存后仕尚书并亦仕至屯田员外郎知要州卒庆厯丙戌嵗春牓省试以民功曰庸为赋题题面生梗难为措词其时路授饶瑄各场屋驰名路则云此赋须本赏饶则云此赋须本农故当时无名子嘲曰路授则家住关西打赏骂赏饶瑄则生居浙右你侬我侬本朝大官最享髙年者凡三人曰太傅张公士逊枢相张公昇少师赵公槩皆寿至八十六又二人次之曰陈文惠公尧佐至八十二杜祁公衍至八十一又一人次之曰富文忠公弼寿至八十余皆不及焉故文惠致政以诗寄太傅曰青云岐路游将遍白髪光隂得最多葢为是也太傅张公光化军人生百日始能啼襁褓中䘮其父母少孤贫读书武当山有道士见而异之曰子有道气可随我学仙公不欲道士亦弗强曰不然亦位极人臣公以淳化三年孙何下及第久困选调年几五十始转着作佐郎知邵武县还朝以文贽杨公大年比三日至门下连值杨公与同辈打叶子门吏不敢通公亦弗去杨公忽自窓隙目之知非常人延入欵语又观所为文以为有宰相器未几荐为御史寻充受春王友由此附㑹遂登台辅然公寛厚长者记存故旧尝与邵武姓鱼一僧相善及贵犹不忘为鱼奏紫方袍弟子守仙亦沾钖服晩年致政犹时时遗守仙物不絶荅书皆亲笔书语皆稠叠勤拳其敦笃如此公性喜山水宰邵武时多游僧舍至则吟哦忘归尝至西庵寺题诗曰西庵深入西山里筭得当年少客游密密石丛盘小径涓涓云窦泻寒流松皆有节谁青葢僧尽无心也白头欲刷粉牌书姓字调卑官冗不堪留又公尝至寳葢巖寺亦留题曰身为冠冕留心是云泉客毎到云泉中便拟忘归迹况兹寳葢巖天造清凉宅税车官道边谁知愿言适又公尝公牒至建宁县道洛阳村而山路险峭穹絶不可名状亦题二韵于村寺曰金谷花时醉几场旧游无日不思量谁知万水千山里枉𬒳人言过洛阳仁宗笃师傅恩遇公特厚致政后毎大朝㑹常令缀两府班公时已八十余而拜跪尚轻利仁宗恱乃飞白千嵗二字赐之公遽进歌以谢优诏荅之虽汉显宗之遇桓荣不是过也枢相张公昇字杲卿阳翟人大中祥符八年蔡齐下及第仕亦晩达皇祐中自润州解官时已六十余语三命僧化成曰运限恰好去未得未几除侍御史知杂事不十年作枢相退归阳翟生计不丰短㲲轻涤翛然自适乃结庵于嵩阳紫虚谷毎旦晨起焚香读华严庵中无长物荻帘纸帐布被革履而已年八十余自撰满江红一首闻者莫不慕其旷达词曰无利无名无荣无辱无烦无恼夜灯前独歌独酌独吟独笑况值羣山初雪满又明月交光好便假饶百嵗拟如何从他老知富贵谁能保知功业何时了筭箪瓢金玉所争多少一瞬光隂何足道但思行乐常不早待春来擕酒殢东风眠芳草少师赵公槩字叔平天圣初王尧臣下第三人及第为人寛厚长者留滞内相十余年晩始大用参贰大政治平中退老睢阳素与欧阳文忠公友善时文忠退居东颍公即自睢阳乗兴挐舟访之文忠喜公之来特为展宴而颍守翰林吕公亦预㑹文忠乃自为口号一聨云金马玉堂三学士清风明月两闲人两闲人谓公与文忠也青箱杂记卷八青箱杂记卷九钦定四库全书青箱杂记卷九宋呉处厚撰杨文公谈苑称楚僧惠崇工诗于近代释子中为杰出而欧阳公少师归田録亦纪其佳句则不甚多余尝见惠崇自撰句圗凡一百聨皆平生所得于心而可喜者今并録之书杨云卿别墅云河分岗势断春入烧痕青长信词云隂井生秋早明河转曙迟送逺上人西游云地形吞蜀尽江势抱蛮回江行晩泊云岭暮春猨急江寒白鸟稀上谷相公池上作云归禽动踈竹落果响寒塘赠陈六府云野人传相鹤山吏学弹琴夜坐云香浅氷生井宵分月上轩赠凝上人云掩门青桧老出定白髭长送选客云浪经蛟浦濶山入鬼门寒经縁公旧寺云遗偈传诸国留真在一峯塞上云河氷坚度马塞雪密藏鵰喜长公至云久别年颜改相逢夜话长𨼆者云多年不道姓几日旋移家宿东林寺云鸟归杉堕雪僧定石沉云上翰林杨学士云露寒金掌重天近玉䋲低栁氏书斋云着书惊日短弹劒惜春深上王太尉云探骑通畨垒降兵逐汉旗田家秋夕云露下牛羊静河明桑柘空舟行云林断城隍出江分岛屿回寄梅苏州云鎻城山月上吹角海鸥惊宿杨侍郎东亭云卷幔来风逺移牀得月多送程至云白浪分呉国青山隔楚天游𨼆静寺云空潭闻鹿饮踈𣗳见僧行送钱供奉巡警云劒佩明山雪旌旗湿海云梅鼎臣河亭云旷野行人少长河去鸟平宿肇公山斋云月髙山舍逈霜落石门深送卢经西归云霜多秦木逈云尽汉山孤濠梁夜泊云夜闲潮动舸秋逈月临城崔仰秋居云叶落风中尽虫声月下多赠裴使君云行县山迎舸论兵云绕旂早行云繁霜衣上积残月马前低秋夕云磬断虫声出峰回鹤影沉书韩退之屋壁云移家临丑石租地得灵泉秋夕懐长公云秋近草䖝乱夜遥霜月低观宴乡老云海鸥听舜乐山鬼醉尧觞赠素上人云中食下林狖夜禅移塜狐晩夏云扇声犹泛暑井气忽生秋江行早发云残月楚山晓孤烟江庙春宿翻经舘清少卿房云梵容分古像唐语入新经题王大保道院云鹤传沧海信僧和白云诗秋夕懐汪白诗云寒禽栖古栁破月入微云赠白上人云花漏沉山月云衣起海风喜陈助至云楼中天姥月座上杜陵人冬日野望云人归冈舍逈鴈过渚田遥送人牧荣州云山色临巴逈江流入汉清春申道中云湘云随鴈断楚路背人遥赠李道士云松风吹髪乱嵓熘溅碁寒栖霞寺云境闲僧度水云尽鹤盘空林逋河亭云古路随岗起秋帆转浦斜杨秘监池上云禽寒时动竹露重忽翻荷魏野山亭云岚重琴碁湿风长枕簟寒塞下云离碛鴈冲雪渡河人上氷寄白阁能上人云夜梵通云窦秋香满石丛陜西道中云关河双鬓白风雪一灯青送防秋杨将军云杀气生龙劒威风动虎旗瓜州亭子云落潮鸣下岸飞雨暗中峯贺刘舍人云日纒黄道逈春入紫微深除夜云寒灯催腊尽晓角唤春归幽并道中云鴈行沈古戍鵰影转寒沙送僧归天台云景霁云回合秋生𣗳动揺过陈搏旧居云乱水僧频过荒林鹤不还宿横江馆云露馆涛惊枕空庭月伴琴维邢道中云马渡氷河濶鵰盘喷日髙国清寺秋居云惊蝉移古栁鬬雀堕寒庭书平上人山房云松风传夕磬谿雾拥春灯观南郊天仗云霓旌揺曙景鳯吹绕春云赠义省上人云坐石云生袖添泉月入瓶昇平词云万国无刑治三边不战平国清寺云暝鹤栖金刹秋僧过石桥吕氏西斋云云残僧扫石风动鹤归松刘参幽居云风暖鸟巢木日髙人灌园杨都官池上云竹风惊宿鹤潭月戯春鹥书矫方屋壁云圭窦先知晓盆池别见天送陈舍人巡抚云月露踈寒柝云涛闪画旂宿齐上人禅斋云鹤惊金刹露龙蛰玉瓶泉春日㓂宫賛池上云暄风生木末迟景入泉心七夕云河来天上濶云度月边轻赠王道士云海人来相鹤山狖下听琴送孙荆州云画鹢浮秋浪金铙响夕云江城晩望云丹枫映郭逈緑屿背江深题王太保山亭云危熘含清瑟飞花㸃玉觞送李秦州云朱旗凌雪卷画角入云吹昼上人西斋云孤云还静境逺籁发秋空李太愽山庄云围碁分雪石汲井动金沙宫中词云井含春气碧楼转夕隂清送呉𡊮州云鸟暝风沉角天清月上旗寄肇公云斜吹鸣金钖归云拥石牀塞上云古戍生烟直平沙落日迟嗣上人云拂石云离箒尝茶月入铛舟行云逺屿迎樯出寒林带岸回送延上人云来时云拥衲别夜月随笻马蠙淮亭云路横岗烧断风转浦㠶斜上殿前戴太保云劒静龙归匣旗闲虎绕竿髙諲书斋云品画逢名岳横琴忆古贤太一山云云隂移汉塞石色入秦天塞上送人云地遥羣马小天濶一鵰平范溶园池云江花凌霰发山熘入池深猎骑云长风跃马路小雪射鵰天髙畧书院云古木风烟尽寒潭星斗深送段工部河北转运云渡河风动斾巡部雨霑车神宗朝皇嗣屡阙余尝诣阁门上书乞立程婴公孙杵臼庙优加封爵以旌忠义庶几鬼不为厉使国统有继是时适值郓王服药上览之矍然即批付中书授臣将作监丞勅河东路访寻二人遗迹乃得其家于绛州太平县诏封婴为成信侯杵臼为忠智侯因命绛州立庙嵗时致祭余所上书畧曰臣尝读史记世家考赵氏废兴之本末惟程婴公孙杵臼二人各尽死不顾难以保全赵氏孤儿最为忠义乃知国家传祚至今皆二人之力也葢下宫之难屠岸贾杀赵朔赵同赵括赵婴齐已赤族无噍𩔖惟朔妻有遗腹匿于公宫既而免身生男屠岸贾闻知索于宫中甚急于是朔妻置男袴中祝曰赵宗灭乎若无声及索儿竟无声乃得脱然则儿之无声葢天有所祚且天方启赵氏生圣人以革五代之乱拯天下于汤火之中而奄有焉使圣子神孙继继承承而不已则儿又安敢有声葢有声则不免不免则赵氏无复今日矣然虽天祚亦必赖公孙杵臼谬负他婴匿于山中卒与俱死以絶其后患又必赖程婴保持其孤遂至成人而立之以续赵祀即赵武子也于是赵宗复盛传十世至武灵王而遂以山河与秦俱覇其后为秦所併则子孙荡析散居民间今常山真定中山则古之赵地也故赵氏世为保州人而僖祖顺祖翼祖宣祖皆生于河朔以至太祖启运太宗承祧真宗绍休仁宗守成英宗继统陛下纉业向使赵氏无此二人以力衞襁褓孑然之孤使得以全则承祀无遗育矣又安能昌炽以至于此故臣深以谓国家传祚至今皆二人之力也二人死皆以义甚可悼痛虽当时赵武为婴服䘮三年为之祭奠春秋祠之世勿絶然今不知其祠之所在窃虑其祠或废而弗举或举而弗葺而弗封三者皆阙典也左氏曰鬼有所归乃不为厉自宋有天下甲子百二十二年于兹矣而二人忠义未见褒表庙食弗显故仁宗在位厯年至多而前星不耀储嗣屡阙虽天命将启先帝以授陛下然或虑二人精魄久无所归而亦因是为厉也何哉葢二人能保赵孤使赵宗复续其徳甚厚则赵宗之续国统之继皆自二人为之也况二人者忠诚精刚洞贯天地则其魂常游于天空而百世不灭臣今欲朝廷指挥下河东北晋赵分域之内访求二人墓庙特加封爵旌表如或自来未立庙貌即速令如法崇建着于甲令永为典祀如此则忠义有劝亦可见圣朝不负于二人者矣龙圗燕公肃雅多巧思任梓潼日尝作莲花漏献于阙下后作藩青社出守东颍悉按其法而为之其制为四分之壶参差置水器于上刻木为四方之箭箭四觚面二十五刻刻六十四面百刻总六千分以効日凡四十八箭一气一易铸金莲承箭铜乌引水下注金莲浮箭而上有司唯谨视而易之其行漏之始又依周官水地置泉法考二交之景得午时四刻一十分午为正南北景中以起漏焉以梓潼在南其法昼增一刻夜损一刻青社稍北昼增三刻颍处梓青之间昼増二刻夜损亦如之仍作宣秘漏其徳天愈密焉兹亦张平子之流也本朝之制诰待制止系皂鞓犀带迁龙圗阁直学士始赐金带燕公为待制十年不迁乃作陈情诗上时宰曰鬓边今日白腰下几时黄于是时宰怜其老未几迁直学士燕公登科最晩年四十六始用㓂莱公荐转京官晩登文舘列侍从作直学士时已六十余矣青箱杂记卷九青箱杂记卷十钦定四库全书青箱杂记卷十宋呉处厚撰真宗朝有王犍者汀州长汀人少时薄游江界至星子县夜宿逆旅遇道士授黄白术未尽其要后再遇其人于茅山相擕至厯阳指示灵草并传以合和密诀试皆有騐仍别付灵方环劒缄縢之书戒曰非遇人君慎勿轻述犍后以佯狂抵禁配流岭南时供奉官阁门祇候谢得权适总巡兵颇闻其异犍后窜归阙下徳权乃舘于私第錬成药银上进真宗异之命解军籍使刘承珪诘其事犍以师戒甚严终不敢泄唯愿见至尊面陈于是承珪乃为犍改名中正俾诣登闻始得召见即授许州散掾留止京师寻授神武将军致仕仍给全俸迁髙州刺史康州团练使前后贡药金银累巨万数辉彩絶异不𩔖世寳当时赐天下天庆观金寳牌即其金所铸也然中正亦不敢妄费唯周济贫乏崇奉仙释今汀州开元寺乃其施财所建也卒赠镇南军节度使此近古所未闻也乖崖张公咏尹益部日值李顺兵火之后羣政未举因謏一吏词不伏公曰这莫要劒喫彼云謏不得喫劒则得公命斩之以狥军吏愕眙相顾自是始服公威信李顺党中有杀耕牛避罪亡逸者公许其首身拘母十日不出释之复拘其妻一宿而来公断云禁母十夜留妻一宵倚门之望何踈结髪之情何厚旧为恶党因又逃亡许令首身犹尚顾望就命斩之于是首身者继至并遣归业蜀民由此安居公平顺贼之明年复有刘旴相继叛命公命讨平之既而凯旋忽有持首级来者公曰当奔突接战之际岂暇获其首此必战后斫来知复是谁殿直段伦曰如学士之言真神明当时随伦为先锋入贼用命者皆中伤𬒳体何尝获首级公乃先録中伤之人而以持首级来者次之于是军伍欢跃又皇祐中侬贼叛命狄青讨之青临行上言以谓古之师还以讯馘首告割耳鼻则有之不闻有获首者秦汉以来方有是事故获一首则赐爵一级因谓之首级然开争启倖莫此之甚故军士争首级以致相杀又其间多以首级为货售于无功不战之人非所以劝愿一切寝罢如师有功则差次其劳全军加赏无功则斟酌其罪全军加罚庶令上下一心不专自为私计则决胜之道也从之遂大捷然则青之智识亦公之智识也公布衣时素善陈抟尝因夜话谓抟曰某欲分先生华山一半住得无抟曰余人则不可先辈则可及旦取别抟以宣毫十枝白云台墨一剂蜀牋一角为赠公谓抟曰㑹得先生意取某入閙处去曰珍重抟送公回谓弟子曰斯人无情于物达则为公卿不达为王者师公常感之后尹蜀乗传过华隂寄抟诗曰性愚不肯林泉住强要青流拟致君今日星驰劒南去回头慙愧华山云公布衣时常至郑州宿于逆旅遇一人气貌甚古与之语曰尘外子不言姓氏自称神和子质明为别语公曰他日相公候于益州后公典益部疡生于首祷于龙兴观夜梦昔年神和子告之曰头疮勿疑不是死病及觉语道士文正之尝收得郑韶处士赠神和子歌因索而阅之益异其事公乃建大阁上下十四间号仙游阁歌至今刻石存焉公离蜀日以一幅书授蜀僧希白其上题须十年后开其后公薨于陈凶讣至蜀果十年启封乃乖崖翁真子一幅戴𨼆士帽褐袍绢带其傍题云依此様冩于仙游阁兼自撰乖崖翁真賛云乖则违衆崖不利物乖崖之名聊以表徳徒劳丹青绘冩凡质欲明此心服之无斁至今川民皆依様家家传冩李复圭三世皆知滑州天圣中其祖康靖公若谷知庆厯中其父邯郸公淑又知及后八年复圭又知前此邯郸公尝迎侍康靖题诗于州廨曰滑守如今是世官阿戎出守自金銮郡人莫讶留题别孙息期同住此看后复圭刻䂖记其事一曰仰承诒训允契冥兆兹亦异也刘沆与乡人尹鑑少同场屋刘已登第大拜皇祐中尹以恩牓始登第还乡刘以诗送之少年相欵老相逢乡举虽同遇不同我已位尘三事后君方名列五科中荣登莫计名髙下宦达须由善始终若到乡关人见问为言归思满秋风仁宗朝内臣孙可久赋性恬澹年踰五十即乞致仕都下有居第堂北有小园城南有别墅每良辰美景以小车载酒优游自适石曼卿常过其居题诗曰南北沾河润幽深在禁城叠山资逺意让俸买闲名闭户断蛛网折花移鸟声谁人识髙趣朝𨼆石渠生屯田外郎栁永亦赠诗曰故侯幽𨼆直城东草𣗳扶踈一畞宫曾珥貂珰为近侍却纡绦褐作闲翁高吟拥鼻诗懐壮雅论盱衡道气充厌尽繁华天上乐始将踪蹟学冥鸿可久好吟咏效白乐天格尝为陜西驻泊为乐天搆祠堂于郡城大阜之顶中安绘像仍缮冩平生謌诗警策之句徧于旧墉晩年着归休集行于世年七十余卒内臣裴愈字益之亦好吟咏真宗朝衘命江南搜访遗书名画归奏称㫖用是累居三舘秘阁职任有诗送鲁秀才南游云东呉山色家家月南楚江声浦浦风闻蝉诗云杨栁影踈秋霁月梧桐叶坠夕阳天皆其佳句有子曰湘字楚老亦有诗名明道中仁宗御便殿试进士房心为明堂赋和气致祥诗亦命湘赋之湘蹈舞再拜数刻而成仁宗嗟赏左右中人为之动色其和气致祥诗曰君徳承天道冲融恊太和卿云呈瑞早膏泽应时多煦集连枝木嘉扶异颖禾五星还聚井丹鳯更巢阿薮泽无遗士边防久息戈黔黎逢至化稽首载𢋫歌他诗亦𩔖此有肯堂集行于世翰林李公淑为之作序曰予尝嘉河东父子起银珰右貂能以属辞拔其伦益之三朝侍内老不废学又课厉二子使皆有立约已慎履如周仁石庆而楚老孳孳嗜书克自淬琢云湘又喜为小词尝在河东路走马承受有咏并门浪淘沙小词云鴈塞说并门郡枕西汾山形髙下逺相吞古寺楼台依碧障烟景遥分晋庙鏁溪云箫鼓仍存牛羊斜日自归村惟有故城禾黍地前事销魂复有咏汴州浪淘沙小词仁宗命録进亦嘉之其词曰万国仰神京礼乐纵横葱葱佳气鏁龙城日御明堂天子圣朝㑹簮缨九陌六街平万物充盈青楼絃管酒如渑别有隋堤烟栁暮千古含情杨文公深达性理精悟禅观捐舘时作偈曰沤生复沤灭二法本来齐要识真归处赵州东院西丞相王公随亦悟性理捐舘时知河阳作偈曰画堂灯已灭弹指向谁说去住本寻常春风扫残雪是夕薨凌晨大雪实正月六日曹司封修睦深达性理知邵武军时常以竹簟赠禅僧仁晓因作偈与之曰翠筠织簟寄禅斋半夜秋从枕底来若也此时人问道凉天卷却暑天开张尚书方平尤达性理有人问祖师西来意张作偈荅之曰自从无始千千刼万法本来无一法祖师来意我不知一夜西风扫黄叶陈文惠公亦悟性理尝至一古寺作偈曰殿古寒炉空流尘暗金碧独坐偶无人又得真消息富文忠公尤达性理熈宁余官洛下公时为亳守遗余书记为访荷泽诸禅师影像余因以偈戯之曰是身如泡幻尽非真实相况兹纸上影妄外更生妄到岸不须船无风休起浪唯当清静观妙法了无𧰼公荅偈曰执相诚非破相亦妄不执不破是名实相既又以手笔贶余曰承此偈见警美则美矣理则未然所谓无可无不可者画亦得不画亦得就其中观像者为不得不观像者所得如何禅在甚么处假不以有无为碍者近乎通也思之思之文之神妙莫过于诗赋见人之志非特诗也而赋亦可以见焉唐裴晋公作铸剑㦸为农器赋云我皇帝嗣位三十载也寰海镜清方隅砥平驱域中尽归力穑示天下弗复用兵则平淮西一天下已见于此赋矣范文正公作金在镕赋云傥令区别妍媸愿为轩鑑若使削平祸乱请就干将则公负将相器业文武全才亦见于此赋矣公又为水车赋其末云方今圣人在上五日一风十日一雨则斯车也吾其不取意谓水车唯施于旱嵗嵗不旱则无所施则公之用舍进退亦见于此赋矣葢公在寳元康定间遇边鄙震耸则骤加进擢及后晏静则置而不用斯亦与水车何异王沂公有物混成赋云不缩不盈赋𧰼宁穷于广狭匪彫匪斵流形罔滞于盈虚则宰相陶钧运用之意已见于此赋矣又云得我之小者散而为草木得我之大者聚而为山川则宰相择任羣材使小大各得其所又见于此赋矣宋莒公兄弟平时分题课赋莒公多屈于子京及作鸷鸟不双赋则子京去兄逺甚莒公遂擅场赋曰天地始肃我则振羽而独来燕鸟焉知我则凌云而自致又曰将翺将翔讵比海鹣之翼自南自北若专霜隼之诛则公之特立独行魁多士登元宰亦见于此赋矣青箱杂记卷十