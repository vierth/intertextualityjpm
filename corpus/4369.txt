上清九真中经内诀正统道藏三家本一卷洞神部众术类上清九眞中经内诀太虚眞人南岳上仙赤松子述饵丹砂法以丹砂一斤熟擣不簁淳苦酒三升合和相得于微火上煎之令可丸服如麻子日再服四十日腹中百病尽除愈三尸皆去服之百日肌肤坚强服之千日司命去死籍与天地相保日月相望攺形易容饵炼丹砂陆沈变化长生久视白发更黒齿落更生从垣东见垣西覩视黄泉方用丹砂三斤擣重绢簁之盛铜器盆中以淳苦酒九升浸之令如泥状置髙处使干浸之如前法率一斤丹砂尽三升苦酒常爆之三十日当紫色持不污手引如饴可丸矣大如麻子日服三丸常服平旦吞之服药先斋戒三十日沐浴五香服之一日三虫下服之六日心下积聚诸症腹中所苦尽去服之六十日则有所见服之一年白发黒齿落生服之二年色如十五时神人持紫案食之上有紫芝问而食芝无敢惊恐定心自安方物自来至使百鬼皆可致其一神名上其二神名曰青其三神名爲情乃万物唿名可致入水爲波入金爲汁视万里外彻见五藏可爲眞人诸神皆知之出入无间道成立致服药但少饮酒耳八十老妪服之更得有子丈夫妇人皆可服常以井华水服之欲作药当斋戒洁清先夏至作药母夏至后作服药禁生鱼酒及犬肉生菜五辛肥滑传非其人殃及子孙得其人乃与之作药男子爲乃能使人矣又法丹砂一斤末下簁纯漆二升淳苦酒三升凡三物合相得微火上煎之合可丸丸如麻子日三服和药正月忌亥二月忌寅三月忌巳四月忌申五月九月还从亥可知当取王相日和并服亦当忌未日又避自刑日及忌四时春忌戊辰己巳夏忌戊申己酉秋忌戊戌己亥冬忌戊寅己卯不可合服又合药皆以天时明日吉醮太一法诸饵丹砂八石及云母百草丸散欲延年养性求神仙之法当祭太一君不祭者作药皆不成纵成服之无益不能使人得仙不能延年益寿长生不死故言祭太一者太一下临之或遣玉女下神气所加合药成服之有验皆斋戒称臣作丸者药临剂当祭作饵者临然火乃祭作散者须成乃祭之皆先具诸草药罗列着太一座前间乃祭祭太一者用案无案用盘南向用酒五杯脯五朐枣二盘酒多少随意倶令心正意尽乃爲神灵所临耳馔祭享者用酒五斗脯五斤枣二升鹿脯亦可用唯只可用麈当耳安置毕烧香主人载拜谨请九天二眞人髙皇太上帝君九天三老君太上眞人太上玉女九炁丈人九老仙都君太清仙王天眞太一君地眞太一君太一玉童太一玉女黄罗紫罗明仙二郎华盖火光使者下临座席主人载拜叩头自抟今日乞爲某甲除七世以来下及某身千罪万过移灾徙厄令一切消除长生乆视今当合某种杂药投诸太一上君太一君监临共服黄宫紫盖之下愿药无纵无横无飞无扬和合神炁华精正黄谨奉天神神药盛明明师举火玉女侍傍分天之炁太一乃临主人某甲载拜因即三上觞毕乃送辤前奠杯酒仰伸忱愫所上微薄蒙君降顾上下欢乐醉饱爲度主者百神回车就路曽孙某甲愿各拥护蒙天之福将神之助消灾解罪皆当如语富贵延年长蒙福祚诸受载拜所求皆遇醮青龙白虎朱雀玄武诸符法启大道太一君直符使者主符玉女斗中眞人君今日甲子加清明男生某甲上受飞度九厄等诸符谨于星宿下清酒枣脯甘香降席就坐当令某甲佩符辟却兇殃五兵百虫不得中伤官灾消憩衆邪灭亡不逢疾苦逺辟虫狼见符止不敢起某甲载拜蒸苣胜法欲得清净冥室不欲令唱露与素女对歩各三歩九迹弟子在午师在子各叩齿三通弟子右行师左行各相复位素女还在子师居午上苣胜居中央两手相叉三取上元炁师祝曰苣胜皇皇太一余粮九日九蒸饵之金珰苣胜将开玉润金浆升仙度世位同仙王素女呪曰苣胜苣胜天道来应妾履玄纲仙人来承服之昇仙位同安期与素女蒸胡麻法欲得明眉目口炁香洁好脣齿整𩛙衣裳沐浴兰汤不欲令妊身妇女恶眼怀毒人触之触之则药不成矣徒服之无益也行三炁运五炁五嚥七炁七嚥九炁九嚥自此以后九炁輙九嚥炁通而止亦与天坠露阳之炁同先师李君口传不载之于𥿄札也惧泄天文故祕之勿妄传非其人殃及汝身仙道难成也上清九眞中经内诀