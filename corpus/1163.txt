作邑自箴作邑自箴序作邑自箴作邑自箴卷一作邑自箴序甞谓子男之任实难其人汉之郎官出宰百里圣朝鼎新法度以逹官称荐者録之予滥绾铜章才微识隘何以承流宣化民社之重可不勉焉剽闻郷老先生论爲政之要仅得一百三十余说从而着成规矩述以劝戒又几百有余事釐爲十卷目之曰作邑自箴置之几案可以矜式政和丁酉秋七月李元弼持国待次广陵书作邑自箴卷第一正已先生曰凢欲治人先湏正已孔子曰其身正不令而行其身不正虽令不从临事当无心无心则公有心则偏传曰公生明偏生闇古语云长民有三莫一曰无事莫㝷二曰有罪莫放三曰事多莫怕爲政之要当湏逺嫌疑罢张设广闻见杜䜛佞审情伪察弊病示信令省追唿戢人吏抑豪强拯孤危奖孝友罪疑惟轻功疑惟重千古之明戒可不佩服才者处已必有余𥙿清而通乃可以有容肃而和可以尽人之情也谦和廉谨勤然不出此五字推而广之则逹矣冩下定状则难乎先衆人之心以逆之也或者曰公事如家事官物如已物岂有不集不惜者耶乗酒方怒皆不冝书断并决栲罪人上官误有沮駮公事不可谓理胜在我輙于应荅之间失上下之分必曰任气苞容然后谓之刚柔此则未敢闻也筵㑹戒深夜仍不可併作民间田圃切忌独游寺观非有公干或请谒无侣勿往签书笔墨縁私干纸札㕔上灯烛悉湏自备待賔茶汤仍湏炭火之类多给时新馈献之物虽曰厚荅之亦不可受至如同官惠口味之属医人供纳圎散岂可径转归家其有包苴者皆饬㕔吏视过筵㑹使妓弟湏整肃罢即公人押归其家稍晚即给烛仍防不测治家亏物价不如多与钱多与钱不如少买物买于他州县尤妙灯心皂角湏月置茸线染色计两数収买不惟事简兼更见用勿放尼妇出入収生之妇事毕亦然卖买出入钱物置都暦拘辖免渉瓜履市买文暦湏置两本以防去失日责㕔吏覆筭于系头后系书委的依得见卖实直上色价例方可签押暦纸三十幅一给仍以私记印其缝作木牌方尺余冩告示或刻或金付市买随身以示行衆节级杖直㨂搯㕔子之类令买已物及借与人干置其意安在不可不可随行衣笼中物置暦交付主管人遇有添减结转过押随行差市买一名准备缓急买饮食之类亦置収支钱暦缓急买物不必湏㝷行人但就近多支钱収买无害此语题于暦首同官骨肉过从多招谤议苟或沾亲则无如之何然亦不冝数耳香矾盐酒之类自有行人者不必于官务収买其间有不得巳于本务沽买者丁寕专匠于监官当靣两平称量押单子前来当㕔再隔手称量讫责专匠领钱及无大带过官物结罪文状外事不冝对家人辈论持恐生悔吝常用斗秤丈尺之属先依公较定封号责付库子収掌应买物并委库子当㕔两平称量仍告示供知委状处事境内事皆欲预知子细湏知册子最爲先务才礼上便出牓十数要閙处井鎭市晓谕无亲戚门客秀才医术道僧人力之类随行仍牒管下官监埸务照㑹举人系与在县公人亲者难爲接见预戒㕔吏取知委状狱具并大小杖称量如法用火印仍令秤子自书姓名于其上以金定不能书则吏代之止令花押截自到任日应管钱物都数勒逐案开排结罪供申开库逐一合暦尾所管数目具状自収禁囚并知在门留人数及未结絶事逐案亦开项供析巳上井押録系书勒郷司供出村分地形髙平低下仍画图子三本㕔所燕息之处各张一本内一本连所供文状入架阁库圗子以色牌子别之以防水旱易于检视检旱以低爲先涝以髙爲先官物当精视小人冝善待此言虽浅其旨颇深人吏自以欺罔爲心何甞顾瑕玷官贠十分关防不免作过况寛假之耶稍见罪犯尽理施行文移不可失错虽无情弊三犯者勘责自置手簿籍记公人小可罪愆累犯酌情行遣遍谕前日过失其有以功𥙷过者分明说谕公人带酒容最爲不佳冝严戒之通知条法大字楷书牓要閙处晓告民庶郷村粉壁如法誊冩难结转簿书往往因循拖下湏逐案置版子具簿暦名件开说日结旬结月结季结半年结之类请押字以金过毎日签押先置书案上押讫勾点了即洗去勾点墨自然不敢拖空年季月旬申之类冩图二本张里外坐隅应管钱物亦然遇収文则掲贴应簿书湏用一様好纸择能书人真楷题靣常切爱䕶㓗净公宇门䆫什物花木之属悉书于牓仍着籍同官通签押遇有倒损増添即时书凿什物之属仍题号于其上可刻者刻之置入门到廊暦应系赴县送纳钱物画时抄上呈押内入门暦门子抄转収掌逐库自来各有库子处各自置暦其入门暦止用一道所在官纸多不置柜对鎻牛马皮角之类或只廊上顿放深属不便去失架阁文字刑名不轻益当在意也公事文移差失不许首改者若旋折换便是私罪第一不可同官失和多因小人间谍此冝察也可询即询之切无置疑非意相干可以理遗古老云时下靣赤过后得力眞药石言也亲故若非土居者不冝使之外住及纵令出入不若以理遣之旣去便湏取索公人寺观形势戸有无乞托借徣钱物之类作邑自箴卷第一作邑自箴作邑自箴卷二作邑自箴卷第二处事圣节道埸多不精专甚非臣子钦奉之道当责行首预先保明合用僧徒前期三日戒㓗候道埸毕方得出院若犯荤酒及六时行道㸔转之类稍渉懈怠许人陈告仍不辍躬亲点检出牓寺门戒群小喧杂传舍亭馆湏当严㓗桥梁道路尤冝修治卑下之地其有不可塡叠者常令除去积水空闲官屋旧有官贠秀才居占切无起遣其间或有孤遗无所归者若于条制有碍更湏详度渡船并买扑税埸多邀难过往至于官贠秀才或𬒳轻侮湏严出牓示戒约内渡船只可载六七分巳下塞空窰踈墓林警㓂之一端也他州县差人前来追赃㑹问之类不冝住滞枉费盘纒便生恶语非紧切事差人下郷奈搔扰何差占白直人过数罪名颇重切经虑也凢驱使置暦劳逸得均自然畏服诸色公人日逐衙喏所在皆置暦自书姓名不能则吏代之官贠坐㕔首先呈押不到者申纠谓之夘暦此不可阙者州府官贠到县日一见之凌晨遣人吏往彼唱喏非惟人情周至亦所以奉州郡之礼也架阁文字若自来不至齐整作知县牒县重行编排日轮手分贴司二名入库置暦限与号数逐晚结押诸案架阁文字外封上题冩架阁人吏姓名花字押应点数勑书逐一以案卷勘对遂无漏落上司帖牒逐司置一牌长尺许前刻曰某司帖牒后贴纸一幅逐一自书了即勾押当挂目前诸牓示责主管人领状连入案逐案置发引帖簿抄上所给日限令承差人批领去日时捉事人多不置簿拘辖只慿公案往往重叠支了赏钱大率词讼湏是当㕔果决靣谕罪名不尔即生枝蔓其情轻法重于理可恕欲从轻科者便令当㕔勘状若稍稽缓吏人受赂遂成枉法赃二十贯文官贠例当冲替凢罪人兇狡难恕当行勘断者尽勘岀难容情理穿入案欵婚田暧昧者只勾近邻近亲人照证买卖有契要而輙相昏頼者不必勾人稍行根治便见本情差雇人马船车作匠之类置簿轮转逐名后多空素纸批凿差雇月日仍各给手把暦子对凿日逐廊下小可罪人造立匣拘其手男女异处自不喧閙弓手手力置牌书单名亲自轮拨批注优重缓急合选择驱使者晓谕合当人知仍置差使暦差役合告示户头便于引内分明冩定某人今差充某投庻免动揺人戸仍出牓县门空处县事多处词状限辰时前着到限巳时前缴跋再限之类限午时前仍置四大箱箱额钉牌子曰词状曰着到曰缴跋曰再限过时収之如此则无积下公事紧切者不在此限形势公事入禁画时出牓立赏钱严责承勘司狱不得出外仍告示门子知委狱中不可置圊厠止用木桶早晚打併多是于出粪所在走失罪人囚食湏加意点检不令减尅其见在狱粮等三数日一点㸔米豆切不冝出剰钉重囚枷四道叶轻囚两道铁叶各更用软麻绳于前后枷里紧拘縳封号重囚以铁索长八尺于一头安麄铁鋜如大拇指大用砧槌欵曲鋜其一足以软帛厚褁勿令磨攃候出禁以二小铧车拽开其鋜湏精熟好铁庻屈伸不折长枷于左闪末凿窍可客三指每夜禁囚上匣了通以长铁索贯之多以响铃系索上禁囚枷杻钉叶索之类不辍躬亲点检罪轻之人先令本案申举未肯通吐实情判押讫方可枷禁若行栲讯亦先立判牢狱墻壁门䆫常切周视务要牢壮狱吏不期一呵酒暑月不设蚊帱定牢用一牌具见禁人姓名书贴晚即呈覆如何绷匣禁囚令冬暖夏凉时与洗浴自少疾病冬月临上匣时人与热熟水一盃夏月旋汲水与喫凢酒醉人当官无礼髙声未得枷吊打栲且押下申报差人㸔管候酒醒依法行遣逐日轮贴书一名于案侧执笔抄节所判出状词其判语则全録税物见得色额湏逐戸给单子纽定折纳数目印押讫责付甲头赍俵免得更来计㑹仍责郷司委无大计及漏落结罪文状漏落者自甘陪塡境内无主丘菆常湏检察苟有隳损地主修饰在官地内者责干当人寺院寄菆见有子孙在他州县者行牒催令迁葬交易牙人多是脱漏客旅湏召壮保三两名及递相结保籍定姓名各给木牌子随身别之年七十巳上者不得充仍出牓晓示客旅知委折变税赋要知折物贵贱无令贫下戸却折纳贵物夏秋税差科才下便牓逐村大字楷书告示人戸除差甲头外更不刬刷重叠差人下郷切虑搔扰才入中限即逐村简径出牓五七道指定日限勾人戸勘决作邑自箴卷第二作邑自箴作邑自箴卷三作邑自箴卷第三处事耆鎭判状事巳了毕限十日缴连赴县先取知委告示应在县公人并耆鎭等凢判状帖引之类有朱印火急字者违限一日急字者违限两日其余违五日并勘决仍出牓发放司前凢判索钱物状量多寡寛与日限却湏逐限要还及分数于状上用印子告示冩状钞书铺戸毎名召土着人三名保识自来有行止不曽犯徒刑即不是吏人勒停配军㨂放老疾不任科决及有䕃赎之人与本县典史不是亲戚勘㑹得实置薄井保人姓名籍定各用木牌书状式并约束事件挂门首仍给小木印印于所冩状钞诸般文字年月前如违县司约束指挥断讫毁噼木牌印子更不得开张书铺内有改业者仰赍木牌印子赴官送纳亦行毁弃他人不得冒名行使身死者妻男限十日送纳应鎭耆庄宅牙人根括置籍各给手把暦遇有典卖田产即时抄上立契月日钱数逐旬具典卖数申县乞催印契其暦半月一次赴县过押狡猾人戸多将田产冩立白契私约年限质当钱物及至过限钱主将契投税勘㑹之时业主却称系准折债负此等不用深治但责限三五日还钱或过限还钱不足情愿印契不尔无以杜絶情倖凢闘讼乞勾所争人父母妻女之类照证意在搔扰切冝详度不可一例追唿公事已施行者不可却凭两争人情愿不争文状踈放凢告人罪犯事状未明各湏収禁虽得实情亦且本家知在候断讫逐便买卖牛马之类所在郷仪过却定钱便付买主牛畜口约试水草三两日方立契劵若有疾病已过所约日限卖主不伏却烦官方与夺人有巳交价钱未立契劵巳立契劵未还价钱盖不知律有正条湏録全条晓示牛马牙人并诸郷村知委免兴词讼一家田土典卖与数家爲主者𥘉出帐目之时务要速售大冩顷畒疆界买主爲见价贱更不较计经隔年月互论侵占及至打量例各不足除契中立定硬界自合止依硬界外其界至不明先依年深契内顷畒摽拨各于契背分明批凿印押给付以絶后讼和赁民间动用帐设之类应副过往分明置暦収管候还日令供领状并请赁钱酒务沽卖不行乆例动乐招邀若扑牌子之类便有赌愽之弊非所冝也诸色公人各子细供家状一本置簿抄上贴司召主戸三人保有行止立籍钱谷簿暦十日一次差郷书手磨筭朱书保明于计头后仍别供结罪状入案逐司诸般钱物湏置都暦一处拘辖以防散失凢弓手银楪子逐箇子细秤盘仍印押帖引在外多不缴纳村落所谓出烧帖钱者是无拘系也典卖田产不画时推収税租经隔年月猝难理㑹郷司重叠刷出拖欠人戸爲挠不细以好纸作一簿子应系上州等处送纳钱物画时抄上常置几案限日缴纳朱钞并呈回文亲自勾销㕔上置一柜凢巳絶公事未暇封题入架阁库者鎻于其中以防去失勘问罪人未可便行栲掠先安排下小杖子喝下所栲数目欲行栲打却且权住更且子细闪问待其欲说不说持疑之际乗势栲问若未尽本情又且略住杖子再三盘诘甞留杖子数目未要打尽自然畏慑不敢抵讳罪人犯状明白倚頼兇顽累经绷栲未肯招承者但昼夜不得令睡立在㕔前不过三两日便通本情然湏择有心力狱子三五名专一㸔守不得稍渉懈怠仍差节级不辍髙声提举以防踈失凢勘罪人切不可非理拗绷吊但吊起一足直身令立巳自难受収禁罪人湏逐牢差定狱子分明交与人数及縁身有无疾病痕伤责状入案押狱节级状后系书公事伺候勾干照人罪轻不当収禁者不必责付鎭耆知在但只出帖云押去勾某人限几日同出头手分各置逐日工课暦子分受公事了即勾销日下实不能了者批凿行遣因依呈押取责逐耆长所管郷分图子阔狭地里村分四至开说某村有某寺观庙宇古迹亭馆酒坊河渡廵铺屋舍客店等若干及耆长壮丁居止各要至县的确地里委无漏落诣实结罪状连申置簿抄上内寺观庙亭馆倒塌酒坊客店开闭仰即时申举以慿于簿内批凿寺庙等依旧兴修坊店复有人开赁亦仰申报作邑自箴卷第三作邑自箴作邑自箴卷四作邑自箴卷第四处事判状执状词状白纸不押状申盗贼检尸落丁僧道判慿投契析戸报牛马死佃产案后赃罚寄杖収禁知在纳钱勘罪再限申桥道亭馆损坏杂事巳上据多寡分阔狭雕印板如一幅纸大均爲四幅或所在更有可添门类临时裁入用薄板二片如其纸大逐日早贴所印纸在板两靣逐幅末后旋落日押字置书案上一一亲自冩号件数内判状词状指擿上簿闲慢者略去余合上簿者上讫对勾谓之公事单子逐日晚掲下连粘押缝以青夹䌷袋子封収入宅次日取出相换粘缀不可散失十日一次封起以千字文爲号家中以柜封鎻事未了者检举行遣其纸以俸钱买任满纳与交代词状入沓铺在案上或上或下取㸔以防计㑹有首罪状要在先也㨂搯经手官钱各认一色様钱以彩色染攃穿一文于瓣头爲号仍供称说某人认某年代钱以某色染攃用纸封题使姓名印子以防欠陌官贠秀才家书并湏置暦二道拘収发送罪人遮眼用熟青绢一方叠作四指阔连耳遮系切不得以纸笼子罩盖头靣付鎭耆定夺婚田事于帖后连素纸十幅印缝仰两争并邻保人冩于其上以防拆换手分贴司之类所在优重不均盖有说也但将诸案或轮出外鎭场务去处令衆曹行叅议立定优重分数却将逐名行过案分具出优重比折轮差自无偏曲凢绷吊罪人直上大绳谓之定命绳罪人取力全在此绳湏是多用好麻打造稍磨攃动即易去出外㸔谒先点狱中防守人封鎻狱外门仍别差节级监守令时复隔门提举刷汤枷杻置暦轮差节级监管务要㓗净狱中常要㓗净荐蓆之类一一整齐匣前置小牀子搘起罪人脚跟令通气脉遂无疮肿保牌多以爲末事盗发火起所系不轻冝一新之陈状索钱除明有保人委的卖过物色违约不偿自合严限催还于法不合监禁其余假作卖物或称借钱无利不必究见本情但只寛与日限若不押状送糹贫民缓急借贷受纳不阻滞人戸爲上所纳之物不必过当退换䌷绢上分明用㨂子姓名印子打钞用木牌子文曰得牌与钞得钞还牌造五等簿将郷书手耆戸长隔在三处不得相见各给印由子逐戸开坐家业却一处比照如有大叚不同便是情弊仍湏一年前出牓约束人戸各推令名下税数着脚次年正月巳后更不得旋来推割俵和预买䌷绢钱多是诡名冒请以此出限不纳有费行遣但于初俵钱时加意关防前期五七日告示耆戸长各正身至日出头逐一识认请人是与不是戸头仍赍戸帖表照如无戸帖要去年纳钞呈验若系剏初立戸郷司保明虽有文帖钞仍于甲帖后耆戸长委保逐甲支钱合除官钱若干令甲头自数在堦上库子交数其逐贯细分库子亦不得犯手令甲头自俵坊埸课利冩图常挂坐侧坊埸钱若见今开沽只令本处耆长催纳不必差人如或容纵拖坠先决耆长自然得足若系旧欠当㕔令认每十日或半月一次纳若干湏管依限赍纳赴县或就州纳讫呈验朱钞亦不必差人监催待其一次违限不纳便严监督顽猾者勘决锢身差役不可仓猝先将等第簿今逐郷抄出用朱书某年曽充某役曽不曽爲事故未满抵替今空闲实及几年然后更将物力并税簿点对子细方可依条定或同官可委即委之起催税赋和买诸般合纳钱物等逐色置簿开逐管户长催数并郷司各置収分钞暦子更抄都暦毎埸发到朱钞先当㕔点筭都数抄上都暦讫方分上逐郷暦子即时朱凿逐色簿纽计数呈押然后勒郷司就㕔前销入文簿次日早同官聚㕔便要销押朱脚才欲起催税赋先抄出一县共若干戸长毎一名戸长管催若干戸都若干贯石匹两又逐一戸长各具所管戸口及都催税赋数湏先开戸头所纳大数后通结计一都数以一册子冩録每一限只令筭结催到见欠数亲将比磨若催及都数则是正数巳足其余残零可缓缓催之盖无縁逐戸戸尽数得足其郷书手惟要关留戸长磨税及要戸戸尽足其弊不可举也木牌杂记事以备遗忘常置目前亭馆马铺船开坐毉人坐住上姓名雇人马船车则例其床榻倚卓荐蓆之类尤湏留意仍别钉小版牌咨白过往官贠秀才凢遭旱蝗水溢湏早出牓示并状式不可直候逼限出牓有悞逺郷披诉旣预有四色牌子图岂敢妄来陈状廊下枷吊罪人用东西廊牌子施冩罪人姓名付逐廊狱子专切㸔守人数多即添差弓手仍责定节级或杖直不住点检提举差夫役惣计家业钱均定遂无偏曲夫队未起前勾集队头遂人当靣给画一戒约指作邑自箴作邑自箴卷五作邑自箴卷第五规矩前正已治家处事三说可以书绅广其余意立作规矩使人吏遵而行之以警不逮知县专行戒约如左一早晨诸案簿书于两廊各于箱内排备逐案依资次转上㕔押司録事过押一簿书日结旬结之类并不得拖空仍同官签押令圎备一簿书不得交互案分及地上顿放揉折点涴一簿书有差误处先具状申陈方得揩改画时用朱印其状印司连粘准备缓急取索照使一簿书遇非次取索点检凢失脚拾件不曽销押及一事以上失行罪逐案緫三十押或五事以上押録同科一簿书逐旬轮官点检置暦一道具有无失错批上点官押讫次日同官聚㕔典押执暦呈覆通签一行遣并巳絶各限当日销凿簿书内巳絶者即时封印付架阁司入暦収系类聚呈覆入库一申状井钱糓文字并不得揩改一公事文牒本案行讫更合关过别案者限画时一诸处取索急速文字当行典押等关留在县连夜供报一合要勑条并架阁文字照使并先具状经官贠判押付主管人上簿讫方得借出依限催纳入库不得衷私借出一续降并冲改条贯限画时签贴用印不得揩改其合出牓晓示者限当日一应行文字签押用印圎备方得发出一司房中见行文字常切籖号齐整准备官贠不测亲到司房点检如有毁弃无用故纸亦湏成卷収顿不得将出及不得与要用文字交杂一提转并应系到县官贠有告示先到或探闻将欲前来仰典押画时冩用呈押遍指挥合点去处取知委状仍关报前程及邻近县鎭一押録巳下各置对读印子分明印于文牒年月前申状止印案检其申状年月前用眞楷书到发日时内申状押録同对读于状检上用印子一未絶事常切检举行遣不得无故稽迟押録不住点检如违押録同罪一领词状着到及勘断公事㕔子典押等非唿唤不得上㕔一吏人不得輙出县衙门如有事故请暂假不经宿者取覆请牌子具事目执付门子放出仰门子即时前来报覆如判得假状即执付主假故簿人吏书在假日时官贠押讫方得前去至叅假日亦湏书凿日时官押以慿乆逺照㑹该与不该行遣公事一非吏人不得輙入司房虽是吏人无事不得交互案分一诸色公人男女家人之类不得入县衙门若送饮食之类许暂到司房便出一于官贠秀才处整㑹事理不得乱入名邈言词仍先呈草检一官贠整㑹事并湏行牒不得以引帖告示非官贠申者止行引告示干当人一别州县鎭追㑹公事之类一如本县事施一仓库牢狱主典不辍照管稍有损动火急乞修整毎有雨雪取覆开仓库恐有踈漏一典卖田产据推収状郷司画时当㕔凿簿呈押一人戸诸杂拖欠课利等官贠指挥令出引催促者于引帖内分明声说只交付朱钞前来对簿勾销不得乱勾人赴县朱钞销讫却赍付本人取交领状连入案一催到诸般钱物计㑹门子上门暦讫仰直㕔狱子将到头先令主典抄上簿暦候公事稀少与文帖一处呈押一诸案未了事件不得重叠出引帖发出除条限举催外余并半月一次刬刷发引簿具出引帖名件勾元受引帖人出头取指挥一押録分定帐状之类举催一诸案着到公事依先后取状内急切者临时取指挥一公事八县门门子不得阻节或有酒醉并心恙之人及持棒杖之类投衙即不得放入先来报覆不得缚打一诸案并郷司有未了公事文书等或程限巳逼各不得请假其日生公事无故不了科怠慢之罪勒上宿结絶一应系官文书不得将归私家一诸处帖牒并当㕔呈覆开拆一上司判状帖牒等凿头付逐案分受讫除元有日限外并于前靣粘白纸一小片节略朱书事目呈覆请限行遣火急字限半日急字限一日湏管报应结絶如合出追㑹者临时别乞限一钱库常切排垜齐整与暦尾库经相照仍常冩空头门牌以备官贠不期到来点检一罪人有案后监纳赃赏钱之类并先附文簿签押讫方得领过断遣一应诸处申解捉到公事本案当㕔取状系甚人下手捕获签押入案一知县上州或出外回县诸案曽承受过条贯并诸处文牒及已断未了公事逐一具节目呈覆押録点检系书一应系钱谷钞合用县印者铺在书案上当官贠靣前使印一禁囚先责毉人状具有无疮病当㕔着枷一罪人未吐实情先湏立判同官通签讫方行栲讯一禁囚疮病当手毉人置暦注疾状逐日具増减分数呈押不管失所一逐案承勘罪人并取状之类并立于行廊堦下不得入司房中一禁囚枷上姓名大字眞书三五日一易务要分明一应禁勘罪人仰本案取覆立赏出牓一狱中上牓条贯仰主典常切读示令狱子知委一狱中禁系数多或有徒巳上囚其狱子不得请假有急切事故者典押节级保明一狱中早晨报平安讫仰主典将狱外门即时下鎻有合牵拽出罪人旋行取覆一在禁公事勾追干照人未到稍违引内日限仰主典禀覆一合解州罪人别无追㑹仰主典请限结解一见禁未断公事并差役未定如有人撰造语言起动人戸者许诸色人陈告一在禁罪人并勾到在县人虽些小疾患或故疾发动仰监管人即时申报委毉人㸔理一送罪人饮食仰门子画时转与当㕔狱子立便点检呈覆方得给付不得用磁器铜铁家事及不得用筯止得用木匙一不系狱中防守人不得輙入狱中一遇収禁重囚仰押狱节级取覆添人防守一棒杖尖物刄器磁器金银钱酒不得将带入狱中一禁囚家属送到衣𬒳等物置暦抄上仰门子先押来当㕔上暦呈押讫方得转入狱中其给出者责领状附案仍批销文暦一未用杻枷绳棒之类不得安顿在有罪人牢房中一上宿手分毉人等并湏未上灯齐足一典押诸色公人等𬒳差或随官贠出外归县并须画时公叅不得托故因循在外一年终帐状限次年正月二十日半年帐状限次半年孟月十五日毎季帐状限次季孟月𥘉十日月帐状限次月𥘉五日旬申帐状限次旬二日夏秋税管额帐当年五月一日纳毕单状税满限四十日并要申发讫呈检一承受引帖人凢勾追两人巳上湏约定时日齐集出头即不得先后勾唿却于所在关留枉费盘缠及妨营运一差人诣鎭耆长等处取责人戸文状湏是唿集邻保对衆供冩或不能书字湏令代冩人对衆读示亲押花字其代冩人及邻保亦湏系书以爲照证一退状置暦拘収委直日手分封题别置柜封鎻一诸色公人见寄居或过往官贠秀才不得慢易无礼一诸色公人敢带酒容及将酒入县衙门并当从重科断一刷汤枷杻置暦轮差节级监管湏要絜净一不得将罪人擅便拗苦虐绷吊一罪人疾患画时牒官取责口词便轮毉人守宿日申加减状仍置暦遍押同官一应系狱中守宿人系是罪人亲戚仰画时自陈权行抵替作邑自箴卷第五作邑自箴作邑自箴卷六作邑自箴卷第六劝谕民庻牓知县劝戒民庻如后一耆宿常切敎诲卑㓜及诱谕邻里眷属等孝顺父母友爱兄弟和睦亲知切勿耽酒赌钱非理作事一父母敎训子孙当拣择业次稍有性格者自㓜便令亲近好人读书应举忽尔及第光荣一郷信知诗书之贵也不能读书便学爲农农者质朴悠乆治身之本也一农工啇贩各务勤俭不得因循破荡家产上失父母甘旨下阙妻男衣食一失思虑猝难拯救一少长相逢虽非亲识各存礼皃如有后生未甚歴事或得耆宿苦口相劝乃是至诚相爱切湏听受仍加逊谢不得輙生嫌恨一大凢娶妻要正家道或嫌嫁装微薄亲家不和妇人年髙男子年小有乱婚姻之理但得夫妇年齿相当不必论縁房之多少也一兇悍之人好习武艺収藏兵器非惟条法不轻或恃頼些小能解夸逞强梁因而结集便成杀夺遂置极刑小或流配虽有至亲救汝无计冝三思而戒之一顽民处诈不思败露若于私下欺诈良善事小不欲理㑹便爲得路到官根究立见本情汝冝省已以务诚实一所在多有无图之辈并得替公人之类或规求财物或夸逞兇狡敎唆良民论诉不干巳事或借词冩状烦乱公私县司不住察探追捉到官必无轻恕一民间居止只隔篱壁语音相闻不得輙出秽言以妨邻舍父子兄弟同坐或来陈诉必定从重科断其在街市秽语仰地分干当人指约稍有不伏収领赴官一犯放火杀人作贼赌钱侮慢尊长欺压良善斫害人牛马剐剥人林木恐吓人财物等罪不惟条法不轻若到县司必定严行禁勘一自来景蹟顽恶载在文簿之人如肯改悔不作前非却服业次愿爲良民者仰经县自陈待慿勘㑹所犯后来行止当议除落顽恶姓名一浮浪及行止不明或慿恃顽恶出不逊言语欺陵街巷非理搔扰乞托爲活等人仰邻保衆共起遣出离县界如不伏起遣宻来告官当议依法施行一民间多作社㑹俗谓之保田蚕人口求福禳灾而巳或更率歛钱物造作器用之类献送寺庙动是月十日有妨经营其间贫下人戸多是典剥取债方可应副又以畏惧神明不敢违衆或是争气强湏入㑹愚民无知求福者未必得福禳灾者未必无灾汝辈但孝顺和睦省事长法不作社㑹献送自然天神祐助家道吉昌汝若不孝不睦非理作事虽日日求神祷佛亦不免灾祸也一夏秋税赋并预买匹帛及合纳钱物诸般欠负等才见县司起催切依牓上日限便趂有物之际送纳了足不得却将钱与戸长甲头承催之人拖延过时直至勾追枉遭刑责其合纳钱物终要输官何縁蠲免一误放牛马之类践食田苗或盖屋筑墻偶侵疆界地主未得经官陈诉先且以理咨问犯人犯人便湏谢过陪备退还若是不伏便仰告官罪必有归一凢有贼发火起仰邻保立便递相叫唤急疾救应不湏等候勾追却致悞事若官司点检或保衆首说有不到之人其牌子头并地分干当人一例勘决一鎭市郷村有行止不明无图运作过之人并开柜坊沽卖私酒之家仰地分干当人或邻保宻来告官若或隐情因事彰露𬒳别保人戸告发其邻保及干当人的不容恕一诸色行铺不得輙将人戸寄付并修整及染练物色之类解卖其知情収解承买之人亦当严断一有田园之人切湏时复躬亲照管明立界至耕种及时断赁如约佃客诚实湏加饶润一佃戸勤强便足衣食全借主家照顾不得偷瞒地利作事诚信湏晓尊卑莫与主家争气邀勒主人待要移起𬒳人窥见所爲便是养家之道一放债人戸切湏饶润取债之人轻立利息寛约日限即不得计套贫民虚装价钱质当田产及强牵牛畜硬夺衣物动用之类凖折欠钱其欠债人戸亦不得昏頼失信湏防后来阙乏全借债主缓急接济一凢作营运务要乆长取利岂可便要成立家资切不可货卖假伪物色及用私斗秤尺大収小出剥刻贫民却将钱财非理破使恶积祸生汝冝前悔一应陈状理㑹事其见行未絶者縁新官到巳自刬刷催促外切虑人戸爲见新旧官交替之际再将巳经县司理断事烦紊官方并仰陈状人于状内分明声说今来所理㑹事即未曽经本县理断如后异同甘罪不词一应人戸自执去判状湏是付耆长正身仍取批収慿由収掌一应冩状钞之人县司巳籍定姓名各给木牌于门首张挂并有官押印子于钞上印号仰人戸子细询问即不得令无木牌印子人书冩状钞之类如人戸自能书冩即于状钞上称说系某亲书并湏楷书冩状式某郷某村耆长某人耆分第几等人戸姓某见住处至县衙几里所论人系某郷村居住至县衙几里右某年若干在身有无疾䕃今爲某事伏乞县司施行谨状年月日姓某押状一应籍定冩状钞书铺戸不得爲见县司指挥不系籍人不得书冩状钞却致邀难人戸多要钱物如察探得知必定开落姓名一应百姓年七十或笃疾及有孕妇人并不得爲状头一应系州城下居住人戸不得诣县中陈状一应官私债负今并寛给日限还纳不得更似日前故作拖延右各知委年月日作邑自箴卷第六作邑自箴作邑自箴卷七作邑自箴卷第七牓耆壮知县约束耆壮如后一耆长各置承受簿一靣壮丁置脚暦一道凢承受诸般判状帖引等及交付与壮丁缴跋文字并将簿暦对行批凿内有耆长亲自赴县缴跋者逐案批収各湏将簿暦随身准备取索点检一本耆差壮丁解送公事于状内塡实日时其状折角实封用木龊子发来一申解公事只得于状内略说事情即不得一靣取责夹细文状及不得枝蔓乱勾人戸前来如闘打伤损者各指要切照证之人仍不得过二人解押赴县一耆长只得管干闘打贼盗烟火桥道等公事一承受人戸执去判状给与慿由一当切修治道路桥梁及去除积水不得阻滞人马往来一临近道路坑壍勒地主塡叠不管损䧟人马一近路井口勒令用塼石砌甃窄小不可下人土并用塼石砌甃不得者止用麄大枋木作井口架于其上并各以栏干遮䕶一道路有疾病无养之人立便擡舁责付就近客店店戸毉人如法㸔承用药治疗具病状当日申县候较损日将领赴县出头其店戸毉人当议支与钱物一里堠粉壁及牓示常切照管不得稍有损坏一空窰常湏塡塞墓林有丛宻者告报墓行剥令稍踈恐藏贼盗一年少无残疾男子或在郷村求乞者转押出县界一称县中官贠亲识于郷村起动人戸寺观仰速来报覆以慿依法施行一田野间或有蝗虫之类损坏苗稼仰画时申县仍一靣唿集保衆打扑一受县帖勾人凢两名巳上湏约定日时同共出头即不得先后勾追于所在关留有妨晨业一取责人戸文状湏是唿集邻保对衆供冩或不能书字令代冩人对衆读示令亲押花字勒代冩人并邻保系书照证一帖引上有火急字者违限一日急字者违限两日其余三日事不了勘决若于限内实不能了者具因依疾速申来当议量展日限輙敢妄乞展限者罪不轻恕一地分无主丘坟常切照管不得令人侵耕损动一店舍内有官贠秀才啇旅宿泊严切指挥邻保夜间廵喝不管稍有踈虞一县司行去公事湏是用心干当但如自已紧切事干办自然速了若或慢易必定勘决一耆壮解押公事并湏正身右仰知悉年月日牓客店戸知县约束客店戸如后一逐店常切洒扫头房三两处并新净荐蓆之类祗候官贠秀才安下一官贠秀才到店安下不得喧閙无礼一客旅安泊多日颇渉疑虑及非理使钱不着次第或行止不明之人仰宻来告官或就近报知捕盗官贠一客旅不安不得起遣仰立便告报耆壮唤就近毉人㸔理限当日内具病状申县照㑹如或耆壮于道路间擡舁病人于店中安泊亦湏如法照顾不管失所候较损日同耆壮将领赴县出头以慿支给钱物与店戸毉人等一客旅出卖物色仰子细说谕止可令系籍有牌子牙人交易若㦯不曽说谕啇旅只令不系有牌子牙人交易以致脱漏钱物及拖延稽滞其店戸当行严断一说谕客旅凢出卖系税行货仰先赴务印税讫方得出卖以防无图之辈恐吓钱物况本务饶润所纳税钱一说谕客旅不得信慿牙人说作髙擡价钱賖卖物色前去拖坠不还不若减价见钱交易如是乆例賖买者湏立壮保分明邀约右仰知委年月日才礼上牓无亲戚门客等随行知县事牓勘㑹今月日到任并无亲戚并门客秀才及毉术僧道人力之类随行窃虑有妄作上件名目之人在外作过湏至晓示者右出牓某处如有妄作上件名目之人起动人戸并寺观行铺公人等仰诸色人収捉赴官以慿尽理根勘施行各令知委年月日作邑自箴卷第七作邑自箴作邑自箴卷八作邑自箴卷第八冩状钞书铺戸约束某县今籍定书铺戸某人许令书冩状钞诸般文字具约束下项一词状前朱书事目一状钞中紧切处不得揩改一据人戸到铺冩状先湏子细审问不得添借语言多入闲辞及论诉不干已事若实有合诉之事湏是分明揩定某人行打或某人毁骂之类即不得称疑及虚立证见妄攀人父母妻女赴官意在凌辱若勘见本情其冩状人亦行勾勘一不得爲见不系籍人不得书冩状钞等便輙邀勒人戸多要钱物方肯书冩如县司察探得知必行根治一巳有判状或文帖勾追对㑹事理并已认还钱未了再押出头并不得冩状却来烦紊官方如有词说但随着到当官分析一百姓年七十或笃疾及有孕妇人并不得爲状头状式某郷某村耆长某人耆分第几等人戸姓某见住处去县衙几里所人系某郷村居住至县衙几里右某年若干在身有无疾䕃今爲某事伏乞县司施行谨状年月日姓某押状一应系状钞之类并要眞揩书冩将给去木龊子分明印于年月前其状内千钱谷数目并闘打月日并作大字右给牓付某人切在依禀如违前项指挥必定勘决毁噼木龊子更不得书冩文字的不虚示年月日夏秋税起催先出此牓知县事牓访闻人戸自来递相倣俲不依限送纳税赋唯务行用钱物与催税之人以此因循遂遭刑责以至枷项监催方得了足盖是愚民全无识虑湏至告示者右仰诸郷村通晓父老详认今来告示互相讲劝愚顽之人若将重叠行用与催税人钱物不如趂有物之际相添及早纳足戸下税物不唯公私省力亦免人戸枉遭刑责又縁税物终湏要纳若候官中勾追巳是过时猝难办集转见费力县司今来除给帖付戸长外更不别差人下郷催促恐生搔扰若有妄作县司催税之人起动人戸仰収领赴县以慿严断其递年顽猾欠税人戸已抄出姓名如入中限输纳未足先次勾决枷项监纳的不虚行晓示年月日税到中限便出此牓知县事牓勘㑹先行告示更不差人下郷催税恐生搔扰今来巳及中限全未见大叚纳及分数湏至别有告示者右散行告示郷村人戸仰火急前来了纳戸下税物县司巳指定某月某日先勾第一等至第三等欠戸勘决其第四等第五等欠戸于某月某日勾追施行的不虚示年月日牙人付身牌约束某县某色牙人某人付身牌开坐县司约束如后一不得将未经印税物货交易一买卖主当靣自成交易者牙人不得阻障一不得髙擡价例賖卖物货拖延留滞客旅如是自来体例賖作限钱者湏分明立约多召壮保不管引惹词讼右给付某人遇有客旅欲作交易先将此牌读示官押公人家状式某人郷贯系第几等戸三代某年几在身有无疾患别有无借䕃亲戚一亲兄弟几人一妻某氏系某人女一男几人一女几人一某于某年月日投充某役或投充手分某年月日行甚案实及若干月日替罢见行甚案一有无功过一祖父母父母曽未迁葬右所供并是诣实如后异同甘伏深罪不词谨状年月日书市买牌知县㕔本㕔収买诸般物色并是先支上等实直见卖价钱者右仰行人验认牌上书押先于市买处交取上等实直见卖价钱方得供物其市买輙敢支中下等钱及于牌外妄有取索賖荷立便赴本㕔出头驿舎亭舘马铺咨白小版牌某拜闻过往官贠秀才如到此歇泊什物阙少扫洒不至㓗净或㸔管人不在本处祗候切望垂示当依理行遣具位某拜闻作邑自箴卷第八作邑自箴作邑自箴卷九作邑自箴卷第九判状印板推税本保取承认状仍勒赍契帖赴县限日析戸本耆勘㑹有无祖父母父母在堂如祖父母父母巳死即今孝服满与未满及有无诸般违碍如无祖父母父母及孝服巳满别无诸般违碍即许均分各赍分帐赴县仍取隣保结罪状申限日落丁本保勘㑹的实身死年月日取隣保结罪状申限日佃产本保打量𤱔歩四至勘㑹甚年月日产主身死有无承分之人即今何人爲主与下状人同赴县限日索钱物小印子今据所索钱物寛给日限湏是依限还纳如更拖延必定勘决劝谕牓余忝命来长是邑第愧无以及民朝廷法令明白颁告郡县欲纳民于厚守今职在宣化今採摭风俗之疵者直书劝言闻诸郷党一农惰则地利薄而衣食不足旣失思虑致夫身爲窃盗䧟于罪辱者多矣农者生之本也但勤于耕种自然丰足不求于人一邑人修学者少盖有可学之材而弃之不教也大率愚民以经营财利爲先不知有诗书之贵冝择其子弟有性格者使之就学尔之门第光荣可待一父能教子不能择其业而教之爲啇贩者不如爲工巧啇贩者食其财而财有尽工巧者食其艺而艺无穷也教子爲工又不如爲农工巧浮伪而农专朴也一所在作社㑹祈神祷佛多端率歛或爲竒巧之物贡献寺庙动经旬月奔走失业甚则伤财破产意在求福禳灾而巳因㑹喧竞返遭刑贵者往往有之求福未必得福禳灾未必无灾神佛正直丗乃钦重岂利兇恶之徒供献便増福祥吉人不能供献輙贻灾祸此乃愚下之民不经思虑爲人瞽惑又以衆喜成俗争气相髙以不随衆爲耻郷风习惯不闻至言终未开悟尔辈但心行慈孝自然享福不作非理便是灾一先圣有言谨身节用以养父母庶人之孝也大率愚民不根义理恣纵其性懒墯则废业踈散则躭酒贪夺则赌博争气则闘讼恃强则相击皆不能谨身之过也身旣不谨则费用无节财产破散日用不足由此冐犯盐酒之禁以至屠牛铸钱劫掠爲事一䧟深刑追悔何及汝冝念父母之恩厚重难报谨身节用自然家道吉昌一兄弟恩义不轻或有父母在堂巳各居止或异财本父母旣云则争分而兴怨此乃不顾廉耻贪利忘义者也汝冝三省之一小人娶妻则论财以至于失懽此无恩义者也妇年长而夫㓜弗合婚姻之理而家道不正夫妇家道之本不可不正也一顽民以欺诈爲心不顾败露之祸冒耕田土侵占地界藏家财以瞒骨肉寄产业以避差傜撰造语言扇揺人衆虚装词讼烦紊官方不唯祸速其身亦爲子孙之患汝冝省已以务诚实一民有兇悍而好习武艺者収藏兵器结集杀夺便置极刑小或流配父母妻子相随满狱救汝不能此常闻也冝鉴戒之一豪横兼并之家放债倍取利息略无猒足又于斗秤之间大収小出刻剥贫民取其膏血以爲歌舞饮博之用婚姻䘮葬奢僣过度恶积贯盈灾祸连至汝冝前思无致后悔也一推兹过恶民庶易习而难改县今欲教之不能家至戸到惟汝衆耆宿委曲谕之于邻里亲知使祇县令之言无忽月日具位押戒约夫队头知县事今戒约夫队头某人如后一不得歛掠夫衆钱物一点检合用动使之类各湏如法齐足一㨂择雇召人夫如有疾病老弱之人押出头呈验一土儿靣阔一尺五寸底阔八寸深七寸仍湏壮实一严切指纳夫衆不得喫酒赌钱及作非违并喧閙争打一夫衆虽未到工役处亦湏于寨内止宿一夫衆有不安者画时具姓名申乞毉疗一常切点检火长如法做造饭食不得令减刻米面之类衷私粜卖一部辖人夫不得蓦越工役处出寨归寨亦依次第一逢见别县人夫放今先行不得作閙一经过州县镇市更湏齐整不得喧閙一做罢饭食便令打灭火烛一工役处分得地料湏管饱及元抛丈尺右画一约束在前仰队头某人依应遵守如稍有违必定依理施行年月日具位押作邑自箴卷第九作邑自箴作邑自箴卷十作邑自箴拾遗第十登途湏知必用之物未行前点茶药勿同笼箧药气酷烈无近衣服硬物置在箧笥者厚雨具常随身笼箧不能御雨者预一物𥚹檐绳攀切湏牢壮乗驿马者不可枉路罕开笼箧旣鎻加封仍其缝𥘉程惜人马力笼箧夜悉封鎻仍系定以防缓急投宿先顾屋壁欹损并视后床下及僻处闭门先周视停灯冝僻左岀语避嫌早行勿慿鸡声向晚少饮酒犯寒不冝早洗靣食后早行择侣仍居其后饮食先以银铺之类熏即弃去勿言所至询风土饮啖之冝凢居湫隘出入湏快便入驿舍有后至官髙或口衆者让与佳处寓官私舍屋戒戕贼花木及题毁䆫壁遭大雹如跨马则缷鞍韀顶戴而坐庻免损伤胃热以冷水洗靣则生疮瘰家有孕者所在询収生之妇非亲非旧特见顾者察之或有问某人所爲所在虽知勿告虑其罔测仆使有过黙记之切勿诃责或可遣即遣之遇货物不当其价勿买非相知人书信不可附行缓急要用之物号记其处上渡船筏或人多冝作畨次过之骑马过水当缓其辔仍不可视水若视水则目眩不可坐视马鬃爲上河冻湏踏冰过不唯不可乗马仍自携一五七尺以上麄棒未举歩先叩冰厚薄或误踏冰透急横棒碍之遂免坠下大小车行带斧凿鍫䦆以防急用江州车仍带准备耳子更湏附绳檐三五副以备般剥暑月湏携腊茶大蒜黄腊乌梅白矾川椒荆芥磂黄等行至如薄绵衣披亦不可阙葱白寸切四时皆可携以备乏水饮也方在后中暍巳不省人事者与冷水喫即死但且急去衣服令仰卧头髙以日中热沙土或温温炉灶中灰壅之复以稍热汤蘸手巾熨腹脇间良乆甦醒尤不冝便与冷物喫冻死者以藁荐或氊褥卷定使人衮之时时开㸔若渐活即与温粥饮不可与热饮食至如踏雪足冻止以冷水洗濯若用热汤或喫热物其指径落矣切戒之惊怖死者以温酒一两杯灌之即活冒热行常嚼黄蜡一块如栗子大不住嚥津遂免中暑腊茶亦佳魇不省者移动卧处些子徐徐唤之即省夜间魇者元有灯即存灯元无灯切不可灯照欲骡马不嘶鸣者以盐擦口唇或以塼石坠尾渇无水饮者烂嚼生葱一寸可抵二升水力奔走极渇咽干者呷少麻油即解毎呷止可半茶脚许过则爲害矣此爲乏水而设也才觉伤暑微煖好酒引三五杯凉处睡便愈备急药方凢中蛊毒或不能语或头痛心悲切或呕血但嚼大豆香甜者急刺雄鸡冠取血半盏许酒调下立解中百药毒者取五倍子烂嚼温水下爲末调亦佳驴涎马汗入疮以乌梅白矾各一两许槌碎以水一大椀同煎十数沸淋洗肛道至疮口良乆再洗又方以头上垢腻和壁土贴疮口上汤火伤以浓酒脚调黄丹涂日三五次手指误入门銊子内取不出以热醋淋之皮皱即出又方以热灰汁淋之尘沙入眼中以尖笔点浓好墨抹睛上下即止才觉中暑烂嚼大蒜一两瓣新水送下心脾痛以良姜并饼炉中黒煿等分爲细末醋汤调下一钱暴吃逆但闭气良乆愈鱼骨之类鲠喉中但至心黙念云五顺东流三遍急呷水或羮汤嚥之立下若爲他人即念七遍入水中令呷亦効大乌梅呵子一升同煎半升热服巳成痟渇或暴㵼冝以三寳丹治之牡砺生硫黄巳上䓁分爲末用生姜自然汁煑面煳和元如梧桐子大空心盐汤吞下二十元止㵼米饮下打扑伤折川椒芍药牛膝自然铜当归金毛狗嵴木鳖子巳上七味等分爲末毎一两白面一两拌匀以童子小便调稀稠得所用软纸数重摊药在上褁缚损处每七日一易觉干以温小便润之蜈蚣蛇蝎等伤以鬼盖传之切不可近口又方以生鐡于石上磨水取浆涂之疮用桂末以鸡子清调以鸡翎子扫日三两次又方煑菘菜汤洗妙作邑自箴卷第十淳熈巳亥中元浙西提刑司刋