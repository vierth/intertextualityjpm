丸经元阙名撰提要丸经二卷元无名氏撰是经共分三十二章分上下二卷全面论及捶丸游戏之规则技巧方法器具品行等有说郛本夷门广牍本津逮秘书本续百川学海本等此据津逮秘书本整理丸经集叙捶丸古战国之遗策也粤若稽古庄子之书昔者楚庄王偃兵宋都得市南勇士熊宜僚者工于丸士众称之以当五百人乘以剑而不动捶九丸于手一军停战而观之庄王免于敌而霸降世尚习盖闻而知之未造其理也至宋徽宗金章宗皆爱捶丸盛以锦囊击以彩棒碾玉缀顶饰金缘边深求古人之遗制而益致其精也且夫饱食终日无所用心不有博奕者乎为之犹贤乎已而圣人称之方今天下隆平边陲宁谧将帅宴安于橐弓服矢之际士卒嬉游于放牛归马之余苟非弹石习闲何以临机而制敌也至如芳春永昼长夏留阴秋朗气清冬晴雪霁高飙微动纤云不惊半酣乍醒饫饱舍饣甫于斯块坐鞅掌岂不肌肤固会而筋骸束焉者几希矣宜乎视土燥湿坚坌而安基择地平峻凹凸以制胜拽肘运杖击杓收窝体无低昂意无急躁手持欲固意运欲和诚足以收其放心养其血脉而怡怿乎神情者矣不以勇胜不以力争斯可以正己而求诸身者也由是观之抑亦卫生之微奥而训将练兵之一伎也宜乎君子不器而与众乐之考古今制作之详索筹算多少之计述为丸经二卷增注简谅好事者从而咏歌之因书以为序龙集壬午孟春上浣书于宁志斋之西轩丸经卷上承式章第一捶丸之制全式为上破式次之违式出之让采索窝忘撺成算因动为击对权不易乖令背式罚不可恕趋时争利赏不为加胜负靡常色斯举矣崇古章第二灵台潜虚较若画一会其至当精艺无二先登者生之徒后撞者死之计逾土仑越纵从累其主放土安基随土仑起垒矜能丧善方欺苟瞒挂窝住傍致疑成隙因人上画正赛诡随览而记之神斯会矣审时章第三作有时乐有节有时则事不废有节则志不妨无时无节则事废而志妨有时有节则身安而志逸因地章第四地形有平者有凸者有凹者有峻者有仰者有阻者有妨者有迎者有里者有外者平者勿失凸者有取凹者有行峻者欲缓阻者欲越妨者用巧迎者勿及里者里之外者外之立飞者囊行蹲者所称既备无不胜矣择利章第五土有坚者有坌者有燥者有湿者坚者损之坌者益之燥者湿者随形处之因地之利制胜之道也定基章第六基纵不盈尺横亦不盈尺纵长也横阔也皆不满一尺也纵平声择地而处之直向而画之瓦砾则除之权弯者利陷权直者利凸作基不左立丸不处基外权不击基足不踏基手不拭基无易基无毁基后碍家傍不处基不践家傍恐有作也故动复择基两反不许作此御奸之术也取友章第七恭必泰浮必乱泰者善之徒乱者恶之徒君子小人其争也不同其朋也有异君子之争艺高而服众小人之争奇诈而谋利是故会朋必以君子而远小人也昔楚庄王为匏居之台宴者相者赞者而皆贤者伍举称之灵王为章华之台宴者相者赞者皆非贤者伍举谏之捶丸会朋不可不慎也正仪章第八劚场建旗合众同乐恪慎其仪各事其事奔竞躁逸号呶喧哗比于败群不可与也有斐君子其仪不忒安如闲如夭如申如周旋闲雅不劳神于极以畅四肢非手之舞之足之蹈之耶置序章第九初击者择基而安其次随处而作其次择基谓之强初击不容谓之阻强者君子恶之小人作之基既处已总投于地以次行列取而安之远者先近者后左者先右者后所以置先后之序也试艺章第十权有立者撺当立而运十数为全副八数为中副其次为小副飞者立者次及十棒不可改制行者不可使飞飞者不可使行扑棒单手者当立运者也蹲者行者撺棒是也飞者远者立近者蹲无阻则行有阻则飞行者不蹲飞者随宜有阻不定行无阻不定飞有阻多飞无阻多行返此则迷是以持欲固运欲和无低昂不起身疾也无空权心手相对古之法也记止章第十一丸至之所当以杖画勿前勿后勿左勿远唯画于右可去寸许长亦相比凡动于我令安画首勿远勿后彼乃为败我若无画彼虽为败吾亦任去不可复位相去分厘及有妨阻无复动移中身为败复从我击制财章第十二富不出微财贫不出重货富出微财则耻贫出重货则竭智者有力财不绝愚者无方将恐竭不绝者必胜之基将竭者必败之道衍数章第十三十数九数为大会八数七数为中会六数五数为小会四数三数为一朋二人为单对十数八数六数可分不分从之九数七数五数四数三数皆不分分者相朋也不分者各逞其能也相朋者一朋胜多为赢各逞者他不胜而我胜为赢于三会中俱胜一败免一败者一朋一败勿免其取一日不三会有遗不为输昨所得今不用义也运筹章第十四大筹二十中筹十五小筹一十初胜三次胜二后胜一初胜次次胜后后胜四四者不可用也最上多初其中多次其下多后复有争先满三竭五胜得一无再争上者不偏能中者亚之下者阻其偏不可行矣是故必擅可也决胜章第十五众为已败之形吾为决胜之妙人皆见我所以中之能而莫知吾所以制胜之能妙之妙者也风坠而中不可为胜若不隔土仑可准初中抑亦乘机决胜之妙也出奇章第十六致于死地则无生致于生地则无怯死而复生生而复死谓之出奇君子无所怯小人有所惧无怯者坦然有惧者戚若坦则多胜戚则多败多胜者神舒而气和多败者色厉而内荏智者察之迫而胜之若陨大石于高山矣丸经卷下权舆章第十七权舆始计也造衡自权始造车自舆始丸准轮轮量权权量身琢磨之失虽能亦败突者宽薄遥者窄厚偏欹为乖端为中不预磨削不毁心嵴先刃次嵴后平其心赘木为丸乃坚乃久无窦为劣轻重欲称工从主料以理善胜者不恃力唯恃地制器章第十八工欲善其事必先利其器器利艺精心手相应临事发机无不中也正棒头打八面倒棒斜插花卧棒斜插花撺棒斜插花皮塔斜插花燕尾斜插花倒棒翻卷帘底板基儿胲里基儿两肩基儿山口四面基儿山口四面打皮塔山口打棒尾背身打土儿背身打翻杖背身弹棒背身正棒背身扑棒竹撅儿打四边皮塔打八面近双弹棒远双弹棒三根弹棒叠柄弹棒三撅三球弹棒双撅双球倒棒打撺井里拔正棒头翻撅儿棒尾皮塔棒尾打四边棒上安偏棒棒上安正棒棍儿飐棒前撅翻过后后撅掀过前棍子翻撅儿杓儿翻撅儿土尖砖角球上球翻杖直杖纽杖靴尖雁点头泥撅儿泥虾蟆正棒头倒棒头土尖棒尾飐棒积棒打燕尾远近小土儿取材章第十九取材之方不可不察秋冬取木用其坚也筋胶以牛用其固也竹取劲干用其刚也朴斫以时用其柔也适宜章第二十远近随宜各安其能远无百步之遥近必盈丈之外远多则疲近多则弱远者难从近者易行有力者利远无力者利近远者拙粗也近者巧细也百步之遥不可再半百之遥不可数各适其宜而已矣处用章第二十一熟地必革毋教以利阻利勿许假权勿从错丸弃之为妨出之阴结为奸非击为败代施倍罚驭众处用之道也现形章第二十二击不他视专睹其丸他视伤权专睹必利夫击球时眼勿看窝而下棒专观于球必得其利权从心心从形从心先形从形必中从形者胜从力者败从力虽胜谓之侥幸善行章第二十三行止者嫌爱之端行止善则可敬不善则可鄙厌言语者荣辱之阶讷于言敏于行正己践言是为善行言行有常君子贵之宁志章第二十四心之所之定而处之勿徇于己赧莫赧于易耻莫耻于复既易既复同朋尽败悬有三曰高曰平曰低不可用也集智章第二十五善巧者不以力善争者不以奇善巧者左右逢其源善争者嘿嘿而取胜奇怪索隐谓之侮平易无颇谓之德奇怪者人所未睹也平易者众所共知也奇怪数出君子疾之小人玩之举要章第二十六众集纭纭吾将傍通鼎足难通勇者必胜有强力之中有势末之巧有不虞之中有求中之蹶故先度为上先度后动百发百中先动后度百发百蹶故曰差之毫厘失之千里此决胜之要智者所守也知几章第二十七先人者制人后人者制于人制人者人皆仰之制于人者人皆卑之人仰之三军之帅也人卑之匹夫之谅也几者动之由事之微胜负之先见者也知几知微君子哉守中章第二十八击高当逾致远当臻不逾不臻为败之名所操从人所主从胜操不从人主不从胜君子不为也玩心章第二十九斯术无方制心为上心体既明玩心为上玩心者观其形听其声有怯于心必显诸形显诸形者我得迫而胜之怯者无复既无以复我可纵横纵之横之彼心愈惊彼惊我宁必胜之征初胜勿骄骄而必失慎终如始乃可无敌贵和章第三十君子无所争和而不同奴颜巧言佞也正虑随情和也和而不同君子贵之便佞取赢君子不贵也待傲章第三十一以多待一曰傲众不悦一曰孤轻佻曰贱取恶曰凶跛足目盲伛偻耳聋不可与也残疾者不与嬉乐便佞之徒不足道也是故贵贱不相效同类必相求多胜无矜色数败无恚容君子也知人章第三十二观志知人观心知己心欲宁志欲逸气欲平体欲安貌欲恭言欲讷有诸中必形诸外胜负决矣正赛行矣体不安貌不恭作于意见于色形于言小人也心平气和不形于色不作于意君子也