小清华园诗谈清王寿昌卷上总论诗有四正性情宜正志向宜正本源宜正是非取舍宜正诗有六要心要忠厚意要缠绵语要含蓄义要分明气度要和雅规模要广大诗有四清心境欲清神骨欲清气味欲清意致音韵欲清诗有三真言情欲真写境欲真纪事欲真诗有三超识见欲超气象欲超语意欲超诗有四高格欲高兴欲高地步欲高手眼亦欲高诗有四近宜近情宜近理宜近风雅宜近画图诗有三深情欲深意欲深味欲深诗有三浅意欲深而语欲浅炼欲精而色欲浅学欲博而用事欲浅诗有三严纪律欲严对仗欲严弃取欲严诗有三宽声病无碍者宜宽如蜂腰鹤膝之类俗论太刻者宜宽如论杜诗每联上句第七字上去入间用之类瑜多瑕少者宜宽诗有三留留好意以待发挥留好字以助警策留好韵以振精神诗有四不可骨不可露气不可浮情不可过意不可偏诗有四勿伤炼勿伤气曲勿伤意淡勿伤味瘦勿伤神诗有三不尽景尽情不尽语尽意不尽兴尽味不尽诗有三可借故事可借字意可借古人句可借诗有三不欲胜文不欲胜质境不欲胜情情不欲胜理诗有五不可失丽不可失之艳新不可失之巧淡不可失之枯壮不可失之粗豪奇不可失之穿凿诗有五可五不可可颂不可谀可刺不可讪可怨不可疾可乐不可淫可哀不可伤诗有四能四不可不能能放不可不能收能入不可不能出能唿不可不能应能即不可不能离诗以古为主以高为上自然者次之浑然者次之超然者次之纯粹精炼者次之清新秀逸壮健者次之奇丽瘦淡者次之古体欲无句近体欲无字古体有句则体弱近体有字则气薄古体何以无句曰十九首诗之祖也吾见其诗矣未见其句也尔后惟陶堪嗣响至谢乃有句可摘而格斯降已近体何以无字曰江流天地外山色有无中王维汉江较诸树点千家小天围万岭低岑参西亭观眺奚啻天道人殊哉唐人七古气势纵横文情变幻如神龙翔空离奇天矫不可方物诚为诗境奇观然只可调之唐体不可谓之古体何也以古气皆已发泄无遗也作字者可以篆隶入楷书不可以楷法入篆隶作诗者可以古体入律诗不可以律诗入古体以古体作律诗则有唐初气味以律诗入古体便落六朝陋习矣然于转韵长篇则又可不拘条辨何谓性情曰诗以道性情未有性情不正而能吐劝惩之辞者三百篇中其性情亦甚不一而总归于无邪故虽里巷之歌谣皆可为万世之典训自时厥后以代而衰遂至流为放辟邪侈而不可止间有贤者崛起其间各树骚坛之帜而往往不能无偏倚驳杂之弊略而言之如李少卿之偏于忿憾曹孟德之偏于深险阮嗣宗之偏于幽愤张茂先之偏于浮华郭景纯之偏于隐怪陶元亮之偏于高尚鲍参军之偏于感时疾俗谢康乐之偏于矫情肆志江文通之偏于繁艳沈休文之偏于琐屑庾之偏于绮靡又如王杨卢骆之偏于浮薄李太白之偏于豪纵刘梦得之偏于褊狭孟东野之偏于孤峭玉川子之偏于险怪李长吉之偏于奇幻白香山之偏于坦率元微之之偏于柔媚李义山之偏于瑰异温飞卿之偏于婉弱其馀诸贤亦各有弊惟杜少陵性情真挚忧国爱君之意盎然于楮墨之间犹有诗人遗意但多忧伤感愤拟诸三百实为变风变雅终非盛世之音若韩昌黎以唐代名儒性情颇得其正故篇什之间每吐德音然以文笔为诗往往不免过于豪放要之古来作者各有短长学者贵取其所长弃其所短驯而至于温柔敦厚之归则雅颂之音庶可复睹耳又曰于亲当如束广微之补南陔谢康乐之述祖德暨孟东野之慈母手中线游子身上衣临时密密缝意恐迟迟归谁言寸草心报得三春晖游子吟近体当如君此卜行日高堂应梦归莫将和氏泪滴着老莱衣岳雨连河细田禽出麦飞到家调膳后吟好送斜晖殷遥送友人下第归省暨刘梦得之兄弟尽鸳鸾归心切问安贪荣五彩服遂挂两梁冠侍膳曾调鼎循陔更握兰从今别君后常向德星看送太常萧博士弃官归养赴东都于君当如行行重行行虽去国而犹念故君湛露改寒司王融渌水曲虽游豫而必箴王度处常则如杜少陵之花隐掖垣暮啾啾栖鸟过星临万户动月傍九霄多不寝听金钥因风想玉珂明朝有封事数问夜如何春宿左省遇变当如李义山之玉帐牙旗得上游安危须共主君忧窦融表已来关右陶侃军宜次石头岂有蛟龙愁失水更无鹰隼与高秋昼号夜哭兼幽显早晚星关雪涕收重有感暨少陵之时危思报主衰谢不能休张燕公说之遥遥西向长安日愿上南山寿一杯钱员外起之霄汉常悬捧日心之类斯为纯臣耳至若孔文举之岩岩锺山首痛疾权奸之跋扈陈思王之微阴翳阳景欲延汉祚于式微则又耿耿孤忠可与日月争光者矣于兄弟当如陈思之赠白马康乐之与惠连近体则如少陵之乱后嗟吾在羁栖见汝难草黄骐骥病沙晚嵴令寒楚设关城险吴吞水府宽十年朝夕泪衣袖不曾干第五弟丰独在江左近三四岁寂无消息觅便寄此柳柳州之零落残魂倍黯然双垂别泪越江边一身去国六千里万死投荒十二年桂岭瘴来似墨洞庭春尽水如天欲知此后相思梦常在荆门郢树烟别舍弟宗一至若少陵之此时同一醉应在仲宣楼及弟劝兄酬何怨嗟则不减常棣之歌右丞之遥知兄弟登高处遍插茱萸少一人则无殊陟冈之咏此外若谢宣远瞻之答灵运则励以令猷少陵之送侍御则望其搏击是又能于友于之外勉之以德者于夫妇则当如苏子卿之别妻顾彦先荣之赠妇潘安仁之悼亡暨张正言谓之南园春色正相宜大妇同行小妇随竹里登楼人不见花间觅路鸟先知樱桃解结垂檐子杨柳能低入户枝山简醉来歌一曲参差笑杀郢中儿春园家宴元微之之谢公最小偏怜女嫁与黔娄百事乖顾我无衣搜画箧泥他沽酒拔金钗野蔬充膳甘长藿落叶添薪仰古槐今日俸钱过十万为君营奠复营斋遣悲怀于朋友则当如苏李之赠答陶靖节之停杜少陵之梦李白韩昌黎之我愿身为东野化为龙四方上下逐东野虽有离别无由逢近体当如刘虚之寄江韬求孟六遗文王摩诘之酌酒与裴迪李校书端之愁心一倍长离忧夜思千重恋旧游秦地故人成远梦楚天凉雨在孤舟诸溪近海潮皆应独树边淮叶尽流别恨转深何处写前程惟有一登楼宿淮浦忆司空文明刘梦得之一夜霜风凋玉芝苍生望绝士林悲空怀济世安人略不见男婚女嫁时遗草一函归太史孤坟三尺近要离朔方徙岁行当满欲为君刊第二碑哭吕衡州元微之之乐事难逢岁易徂白头光景莫令孤弄涛船更曾观否望市楼还有会无自注望市楼苏之胜地眼力少将寻案犊心情且强掷枭卢孙园虎寺随宜看不必遥遥羡镜湖戏赠乐天与送崔侍御之岭南二十韵皆恳切周详无微不至尤见交情之笃云何谓志向曰在心为志发言为诗志淫好辟古有明征矣且如魏武在篡汉故多雄杰之辞陈思志在功名故多激烈之作步后志在虑患每有忧生之叹伯伦志在沉饮特着酒德之篇刘太尉琨志在勤王常吐伤乱之言陶彭泽志在归来实多田园之兴谢康乐志在山水率多游览之吟他如颜延年志在忿激则咏五君张子同志和志在烟波则歌渔父宋延清志在邪媚因赋明河之篇刘梦得志在尤人乃作看花之句凡此之伦不一而足惟本工部志在君亲故集中多忠孝之语曲礼曰志之志至诗亦至焉不信然乎故学者欲诗体之正必自正其志向始何谓本源曰仇仁父曰古体吾主选近体吾主唐近体主唐可也古体主选无乃已疏乎或请其说曰不有三百篇乎吾于古体得斯干之纵横变幻焉吾于近体得陟岵之情深意远焉何谓是非取舍曰好贤如缁衣恶恶如巷伯故贤愚不分不足以论人是非不辨不足以论事取舍不明不足以御事变而服人心是故太冲咏史其是非颇不乖人心所同然嗣宗咏怀其予夺几可继春秋之笔削他如陶题甲子见受禅之非宜谢过庐陵雪沉冤于既死此后惟杜工部论事则云幽蓟馀蛇豕干坤尚虎狼诸侯春不贡使者日相望慎勿吞青海无劳问越裳大君先息战归马华山阳有感下同丹桂风霜急青梧日夜凋由来强地未有不臣朝授钺亲贤往卑宫制诏遥终依古封建岂独听箫韶又韩公本意筑三城拟绝天骄拔汉旌岂谓尽烦回纥马翻然远救朔方兵胡来不觉潼关溢龙起犹闻晋水清独使至尊忧社稷诸君何以答平诸将下同回首扶桑铜柱标冥冥氛未全销越裳翡翠无消息南海明珠久寂寥殊锡曾为大司马总戎皆插侍中貂炎风朔雪天王地只在忠臣翊圣朝论人则如蜀主窥吴幸三峡崩年亦在永安宫翠华想像空山里玉殿虚无野寺中古庙杉松巢水鹤岁时伏腊走村翁武侯祠屋常邻近一体君臣祭祀同咏怀古迹下同诸葛大名垂宇宙宗臣遗像肃清高三分割据纡筹策万古霄一羽毛伯仲之间见伊吕指挥若定失萧曹运移汉祚难恢复志决身歼军务劳如此等作读之可见其经济之实学笔削之微权焉他如汉家青史上计拙是和亲社稷依明主安危妇人岂能将玉貌便拟靖胡尘地下千年骨谁为辅弼臣戎昱和蕃暨猿鸟犹疑畏简书风常为护储胥徒令上将挥神笔终见降王走传车管乐有才真不忝关张无命欲何如他年锦里经祠庙梁父吟成恨有馀李商隐筹笔驿又西师万众几时回哀痛天书近已裁文吏何曾重刀笔将军犹自舞轮台几时拓土成王道从古穷兵是祸胎陛下好生千万寿玉楼常御白杯汉南书事数诗亦其后劲者矣何谓忠厚曰平子四愁悲路远之莫致子建七哀愿为风以入怀塘上行陆机拟作之愿君广末光照妾薄暮年被弃而犹怀愿恋石首城谢灵运作之皎皎明发心不为岁寒欺遭谗而素心不渝可谓厚矣然此非徒臣罪当诛天王圣明为是善则归亲过则归己之语而已也必其至诚恻怛之意充溢于中随其所发无非慈祥岂弟之音如元次山结之追唿尚不忍况乃鞭挞之舂陵行杜少陵之彤廷所分帛本自寒女出自京赴奉先县咏怀乃为真忠厚耳他如岑嘉州参之不择南州尉高堂有老亲楼台重蜃气邑里杂鲛人海暗三山雨花明五岭春此乡多宝玉慎莫厌清贫送张子尉南海虽不必为忠厚之语而忠厚之意自盎然于楮墨之间乃所谓仁义之人其言蔼如者馀如王右丞之执政方持法明君无此心刘随州长卿之得罪风霜苦全生天地仁钱员外之穷达恋明主耕桑亦近郊裴仆射度之道直身还在恩深命轻轻之类亦犹有诗人温厚之遗云何谓缠绵曰如古之客从远方来遗我一端绮及少陵之暂往比邻去空闻二妙归幽栖诚简略衰白已光辉野外贫家远村中好客稀论文或不愧重肯款柴扉范二员外邈吴十侍御郁特枉驾阙展待聊寄此作白香山之平生心迹最相亲欲隐墙东不为身明月好同三径夜绿杨宜作两家春每因暂出犹思伴岂得安居不择邻何独终身数相见子孙还作隔墙人欲与元八卜邻先有此寄是也何谓语要含蓄义要分明曰张曲江九龄之孤鸿海上来池潢不敢顾侧见双翠鸟巢在三珠树矫矫珍木巅得无金丸惧美服患人指高明逼神恶今我游冥冥弋者何所慕感遇及少陵之锦城丝管日纷纷半入江风半入此曲只应天上有人间能得几回闻赠花卿是也何谓和雅曰晋白舞歌及渊明之孟夏草木长绕屋树扶疏众鸟欣有吾亦爱吾庐既耕亦已种是还读我书穷巷隔深辙颇回故人车欢言酌春酒摘我园中蔬微雨从东来好风与之俱览周王传流观山海图俯仰终宇宙不乐复何如读山海经是也近体如贾舍人至之银烛朝天紫陌长禁城春色晓苍苍千条弱柳垂青琐百啭流莺绕建章剑声随玉墀步衣冠身惹御炉香共沐恩波凤池上朝朝染翰侍君王早朝大明宫呈两省僚友暨杨司业巨源之晴明紫阁最高峰仙掖开帘范彦龙五色天书辞焕烂九重春殿语从容彩毫应染炉烟细清仍含玉漏重二十年前同日喜碧霄何路得相逢寄中书同年舍人如此等作皆雍容和雅盛世之音也何谓广大曰颜延年之郊祀曲水释奠以及侍游诸作气体崇闳颇堪嗣响雅颂近体则沈宋燕许右丞辈亦时有宏壮之观然终不如少陵之安得壮士挽天河尽洗甲兵长不用暨舜举十六相身尊道何高秦时任商鞅法令如牛毛及洛阳宫殿化为烽休道秦关百二重沧海未全归禹贡蓟门何处尽尧对朝廷衮职虽多预天下军储不自供稍喜临边王相国肯销金甲事春农诸将此真禹稷己溺之心三百篇后无此度量矣何谓气象曰绛帻鸡人报晓筹尚衣初进翠裘九天阊阖宫殿万国衣冠拜冕旒日色才临仙掌动香烟欲傍衮龙浮朝罢须裁五色诏声归到凤池头王维和贾至舍人早朝大明宫之作不谓之诗中天子不可也昔人评王摩诘为诗中王子讼堂寂寂对烟霞五柳门前聚晓鸦流水声中视公事寒山影里见人家观风竞美新为政计日还知旧触邪可惜陶潜无限酒不逢篱菊正开花崔峒题桐庐李明府官舍不谓之穷陬县令不可也何谓真曰自来言情之真者无如靖节写景之真者无如康乐玄晖纪事之真者无如潘安仁左太冲颜延年少陵皆兼而有之故往往有生字拙句人皆不解其故不知乃直书所见初不假乎雕饰者但嫌其发泄太尽耳如言情陶但云衔戢知何谢冥报以相贻杜则曰誓将与夫子永结为弟昆又曰过门更相唿有酒斟酌之杜则云高声索果栗欲起还被肘又曰脱有经过便念来存故人杜则云何时一尊酒重与细论文写景康乐但云昏旦变气候山水含清晖杜则曰岱宗夫如何齐鲁青未了玄晖但云天际识归舟中辨江树杜乃曰吴楚东南坼干坤日夜浮又云白日丽飞甍参差皆可见杜则曰俯视但一气焉能辨皇州又云馀霞散成绮澄江净如练杜则曰锦江春色来天地玉垒浮变古今其气韵非不超越前人而格则变矣独其彭衙北征诸作叙事抒情曲折如绘诚有非潘颜诸子所能者谓之诗史岂不信然此外如李君虞益之问姓惊初见称名忆旧容卢郎中之少孤为客早多难识君迟司空文明曙之乍见翻疑梦相悲各问年又如太白之秋色无远近出门尽寒山摩诘之远树带行客孤城当落晖岑嘉州之秋色从西来苍然满关中五陵北原上万古青钱员外之返照乱流明寒空千嶂净又如韩吏部之元和圣德诗柳柳州之平淮夷雅李义山之韩碑西郊百韵等作皆切实缔当之至者何谓古曰君子防未然不处嫌疑间瓜田不纳履李上不整冠嫂叔不亲授长幼不比肩劳谦得其柄和光甚独难周公下白屋吐哺不及餐一沐三握发后世称圣贤古君子行是也他如少陵之饮中八仙歌犹有古意存焉近体则车皋薄暮望徙倚欲何依树树皆秋色山山惟落晖牧童驱犊返猎马带禽归相顾无相识长歌怀采薇王绩野望暨沈卿期之龙池跃龙龙已飞龙德先天天不违池开霄汉分黄道龙向天门入紫微邸第楼台多气色君王凫雁有光辉为报寰中百川水来朝此地莫东归龙池篇此等诗乃太羹玄酒之味咸英韶之音非世俗所能知者但学者不可不本源于此何谓高曰古诗十九首尚矣其次则陈思之白马七篇彭泽之饮酒六首左太冲之咏史颜延年之五君亦皆邈不可追者近体则宋员外之问之归来物外情负杖阅岩耕源水看花入幽林采药行野人相问姓山鸟自唿名去去独吾乐无能愧此生陆浑山庄王右丞之晚年惟好静万事不关心自顾无长策空知返旧林松风吹解带山月照弹琴君问穷通理渔歌入浦深酬张少府暨沈卿之卢家少妇郁金堂海燕双栖玳瑁梁九月寒砧催木叶十年征戍忆辽阳白狼河北音书断丹凤城南秋夜长谁为含愁独不见更教明月照流黄古意崔司勋颢之昔人已乘黄鹤去此地空馀黄鹤楼黄鹤一去不复返白千载空悠悠晴川历历汉阳树芳草萋萋鹦鹉洲日暮乡关何处是烟波江上使人愁黄鹤楼是也何谓自然曰古诗如今日良宴会庭中有奇树是也其次则子建之公宴美女二篇暨渊明之少无俗韵性本爱丘山误落尘网中一去三十年羁鸟恋旧林池鱼思故渊开荒南野际守拙归园田方宅十馀亩草屋八九间榆柳荫后檐桃李罗堂前暧暧远人村依依墟里烟狗吠深巷中鸡鸣桑树颠庭户无尘杂虚室有馀闲久在樊笼里复得返自然归园田居周弘让之行行访名岳处处必流连遂至一岩里灌木上参天忽见茅茨屋暧暧有人烟一士开门出一士唿我前相看不道姓焉知隐与仙留赠山中隐士亦庶几焉近体则王子安之城阙辅三秦风烟望五律与君离别意同是宦游人海内存知己天涯若比邻无为在歧路儿女共沾巾送杜少府之任蜀州太白之青山横北郭白水绕东城此地一为别孤蓬万里征浮游子意落日故人情挥手自兹去萧萧班马鸣送友人又见说蚕丛路崎岖不易行山从人面起傍马头生芳树笼秦栈春流绕蜀城升沈应已定不必问君平送友人入蜀右丞之杜门不复出久与世情疏以此为长策劝君归旧庐醉歌田舍歌笑读古人书好是一生事无劳献子虚送孟六归襄阳少陵之细草微风岸危樯独夜舟星垂平野阔月涌大江流名岂文章着官应老病休飘飘何所似天地一沙鸥旅夜书怀张正言之八月洞庭秋潇湘水北流还家万里梦为客五更愁不用开书帙偏宜上酒楼故人京洛满何日复同游同王征君湘中有怀等篇是也何谓浑然曰上山采蘼芜及忆梅下西洲是也太冲之郁郁涧底松渊明之昔欲居南村亦其次也近体则杜员外之独有宦游人偏惊物候新霞出海曙梅柳渡江春涉气催黄鸟晴光转绿忽闻歌古调归思欲沾巾和晋陵陆丞早春游望沈卿之长歌游宝地徙倚对珠林雁塔风霜古龙池岁月深绀园澄夕霁碧殿下秋阴归路烟霞晚山蝉处处吟游少林寺孟山人浩然之八月湖水平涵虚混太清气蒸梦泽波撼岳阳城欲济无舟楫端居耻圣明坐观垂钓者徒有羡鱼情临洞庭上张丞相岑嘉州之诏出未央宫登坛近总戎上公周太保副相汉司空弓抱关西月旗翻渭北风弟兄皆许国天地荷成功奉送李太保兼御史大夫充渭北节度使即光尉光弼弟及联步趋丹陛分曹限紫微晓随天仗入暮惹御香归白发悲花落青羡鸟飞圣朝无阙事自觉谏书稀寄左省杜拾遗杜少陵之带甲满天地胡为君远行亲朋尽一哭鞍马去孤城草木岁月晚关河霜雪清别离已昨日因见古人情送远张正言之楚地劳行役秦城罢鼓鼙舟移洞庭岸路入武陵溪江月随人影山花趁马蹄离魂将别梦先已到关西送裴侍御归上都七言则杜少陵之蓬莱宫阙对南山承露金茎霄汉间西望瑶池降王母东来紫气满函关移雉尾开宫扇日绕龙鳞识圣颜一卧沧江惊岁晚几回青琐点朝班秋兴群山万壑赴荆门生长明妃尚有村一去紫台连朔漠独留青冢向黄昏画图省识春风面环空归月夜魂千载琵琶作胡语分明怨恨曲中论咏怀古迹高常侍之黄鸟翩翩杨柳垂春风送客使人悲怨别自惊千里外论交却忆十年时开汶水孤帆远路绕梁山匹马迟此地从来可乘兴留君不住益凄其送前卫县李き少府皇甫曾之长安雪后见归鸿紫禁朝天拜舞同曙色渐分双阙下漏声遥在百花中炉烟乍起开仙仗玉成行引上公共荷发生同雨露不应黄叶久从风早朝日寄所知等作是也何谓超然曰古之迢迢牵牛星司马绍统彪之百草应节生及渊明之结庐在人境而无车马喧问君何能尔心远地自偏采菊东篱下悠然见南山山气日夕佳飞鸟相与还此中有真意欲辨已忘言饮酒是也其次则王右丞之下马饮君酒问君何所之君言不得意归卧南山陲但去莫复问白无尽时送别亦庶几焉近体则杜员外之行止皆无地招寻独有君酒中堪累月身外即浮露白宵钟彻风清晓漏闻坐携馀兴往还似未离群秋夜宴临津郑明府宅沈卿之闻道黄龙戍频年不解兵可怜闺里月长在汉家营少妇今春意良人昨夜情谁能将旗鼓一为取龙城杂诗太白之陶令辞彭泽梁鸿入会稽我寻高士传君与古人齐卧留丹壑天书降紫泥不知杨伯起早晚向关西口号赠征君卢鸿又牛渚西江夜青天无片登舟望秋月空忆谢将军余亦能高咏斯人不可闻明朝挂帆去枫叶落纷纷夜宿牛渚怀古右丞之清川带长薄车马去流水如有意暮禽相与还荒城临古渡落日满秋册迢递嵩高下归来且闭关归嵩山作中岁颇好道晚家南山陲兴来每独往胜事空自知行到水穷处坐看起时偶然值邻叟谈笑无还期终南别业岑嘉州之正月今欲半陆浑花未开出关见青草春色正东来夫子且归去明时方爱才还须及秋赋莫即隐蒿莱送杜佐下第归陆浑别业郎士元之暮蝉不可听落叶岂堪闻共是悲秋客那知此路分荒城背流水远雁入寒陶令东篱菊馀花可赠君送钱大马戴之孤与飞鸟千里片时间念我何留滞辞家久未还微阳下乔木远色隐秋山临水不敢照恐惊平昔颜落日怅望七言则张燕公说之去岁荆南梅似雪今年蓟归雪如梅共知人事何常定且喜年华去复来边镇戍歌连日动京城燎火彻明开遥遥西向长安日愿上南山寿一杯幽州新岁作贾阆仙岛之此心曾与木兰舟直到天南潮水头隔岭篇章来华岳出关书信过泷流峰悬驿路残断海浸城根老树秋一夕瘴烟风卷尽月明初上浪西楼寄韩潮州愈周朴之东南一境清心目有此千峰插翠微人在下方冲月上鹤从高处破烟飞岩深水落寒侵骨门静花开色照衣欲识蓬莱今便是更于何处学忘机桐柏观僧齐己之麓山南面橘洲西闻道新斋与竹齐野客可曾将鹤赠山僧未说有诗题窗中罨霭千嶂枕上潺月一溪此处正安吟榻好松阴冷湿壁新泥闻尚颜上人创新居有寄等作是也七言之自然者如汉文皇帝有高台此日登临曙色开三晋山皆北向二陵风雨自东来开门令尹谁能识河上仙翁去不回且欲近寻彭泽宰陶然共醉菊花杯崔曙九日登望仙台呈刘明府少陵之一片花飞减却春风飘万点正愁人且看欲尽花经眼莫厌伤多酒入唇江上小堂巢翡翠苑边高冢卧麒麟细推物理须行乐何用浮名绊此身曲江李东川颀之朝闻游子唱离歌昨夜微霜初渡河鸿雁不堪愁里听山况是客中过关城曙色催寒近御苑砧声向晚多莫见长安行乐地空令岁月易蹉跎送魏万之京岑嘉州之回风度雨渭城西细草新花踏作泥秦女峰头雪未尽胡公陂上日初低愁窥白发羞微禄悔别青山忆旧溪闻道辋川多胜事玉壶春酒正堪携首春渭西郊行呈蓝田张二主簿沧洲子朱湾之寻得仙源访隐沦渐来深处渐无尘初行竹里惟通马直到花间始见人四面山谁作主数家烟火自为邻路逢樵客何须问朝市如今不是秦寻隐者朱九山人草堂等作是也诗之慷慨悲歌者易见精神其富贵颂扬及其所希冀者往往委靡不振少陵所以特出流辈良由是耳他如许郢州浑金陵怀古云玉树歌残王气终景阳兵后戍楼空楸梧远近千官冢禾黍高低六代宫石燕拂晴亦雨江豚吹浪夜还风英雄一去豪华尽惟有青山似洛中何啻精神百倍然而钱员外起登乐游原晴望上中书李侍郎云爽气朝来万里清凭高一望九愁轻不知凤沼霖初霁但觉尧天日转明四野山河通远色千家砧杵动秋声遥想青丞相府何时开阁引诸生结句失粘亦未学不字字精神也何谓气韵曰如张睢阳巡之试一临虏骑附城阴不辨风尘色安知天地心门开边月近战苦阵深旦夕更楼上惟闻横笛音闻笛及祖员外咏之燕台一去客心惊笳鼓喧喧汉将营万里寒光生积雪三边曙色动危旌沙场烽火侵胡月海畔山拥蓟城少小虽非投笔吏论功还欲请长缨望蓟门是也何谓格调曰如张燕公之凉风吹夜雨萧瑟动寒林正有高堂宴能忘迟暮心军中宜剑舞塞上重笳音不作边城将谁知恩遇深幽州夜饮暨李东川之新加大邑绶仍黄近与单单去洛顾眄一过丞相府风流三接令公香南川粳稻花侵县西岭霞色满堂共道进贤蒙上赏看君几岁作台郎送綦毋三是也何谓精曰如王右军之仰视碧天际俯瞰渌水滨寥阒无涯观寓目理自陈大矣造化工万殊莫不均群籁虽参差我无非新兰亭集暨常少府建之清晨入古寺初日照高林曲径通幽处禅房花木深山光悦鸟性潭影空人心万籁此俱寂惟闻钟磬音破山寺后禅院杜少陵之花近高楼伤客心万方多难此登临锦江春色来天地玉垒浮变古今北极朝廷终不改西山寇盗莫相侵可怜后主还祠庙日暮聊为梁父吟登楼是也若众香天上梵仙宫钟磬寥寥半碧空清景乍开松岭月乱流常响石楼风山河杳映春外城阙参差晓树中欲尽出寻那可得三千世界本无穷武元衡春题龙门香山寺非不着意求精而未免太觉费力便乏自然之趣炼字不如炼句炼句不如炼意炼意不如炼格何谓炼字曰如王子安之兰气薰山酌松声韵野弦岑嘉州之涧花然暮雨潭树暖春之类是也何谓炼句曰如少陵之美花多映竹好鸟不归山太白之山随平野尽江入大荒流刘随州长卿之竹怜新雨后山爱夕阳时之类是也何谓炼意如左太冲之非必丝与竹山水有清音庾子山之今朝梅树下定有咏花人常少府之天际一帆影预悬离别心暨王湾之空路青山外行舟绿水前潮平两岸阔风正一帆悬海日生残夜江春入旧年乡书何处达归雁洛阳边次北固山下之类是也何谓炼格如古之橘柚垂华实乃在深山侧闻君好我甘窃独自雕饰委身玉盘中历年冀见食芳菲不相投青黄忽改色人倘欲我知因君为羽翼及右丞之绝域阳关道胡沙与塞尘三春时有雁万里少行人苜蓿随天马葡萄逐汉臣当令外国惧不敢觅和亲送刘司直赴安西少陵之西蜀樱桃也自红野人相赠满筠笼数回细写愁仍破万颗匀圆讶许同忆昨赐沾门下省退朝擎出大明宫金盘玉箸无消息此日尝新任转蓬野人送朱樱其馀如秋兴八首诸将五篇等作皆格之最整炼者也何谓壮曰如曹孟德之短歌碣石陆士衡之勐虎行等篇是也近体则杜工部之玉露凋伤枫树林巫山巫峡气萧森江间波浪兼天涌塞上风接地阴丛菊两开他日泪孤舟一系故园心寒衣处处催刀尺白帝城高急暮砧秋兴是也若拟脍楼兰肉蓄怒时未扬秋鼙无退声夜剑不隐光虎队手驱出貌篇心卷藏古今皆有言勐将出北方孟郊勐将吟便不免粗豪矣因自笑曾有偶兴一律云于今尚作仲宣哀颠倒英雄有是哉虎气怒摇山月堕龙文斜射塞开天留一剑酬知己士肯终身老不才击筑歌残还痛哭悲风猎猎起吹台其叫哮亦已甚矣何谓健曰广武原西北华夷此浩然地盘山入海河绕国连天远树千门色高樯万里船乡心日云暮犹在楚城边张祜登广武原暨少陵之风急天高猿啸哀渚清沙白鸟飞回无边落木萧萧下不尽长江滚滚来万里悲秋常作客百年多病独登台艰难苦恨繁霜鬓潦倒新停浊酒杯登高是也何谓清曰如谢希逸庄之夕天霁晚气轻霞澄暮阴微风清幽幌馀日照青林收光渐窗歇穷园自荒深绿池翻素景秋槐响寒音伊人倘同爱弦酒共栖寻北宅秘园暨沈卿之独游千里外高卧七盘西山月临窗近天河入户低芳春平仲绿清夜子规啼浮客空留听褒城闻曙鸡夜宿七盘岭任翻之楚国多春雨柴门喜晚晴幽人临水坐好鸟隔花鸣野色连空阔江流接海平门前向溪路今夜月分明春晴张燕公之空山寂历道心生虚谷迢遥野鸟声禅室从来尘外赏香台岂是世中情间东岭千重山树里南湖一片明若使巢由同此意不将萝薜易簪缨氵邕湖山寺杨司业巨源之白鸟栖庭树枝绿尊仍对菊花篱许询本爱交禅侣陈人传有好儿明月出秋馆思远泉经雨夜窗知门前长者无虚辙一片寒光动水池题贾巡官林亭是也何谓新曰如太白之江城如画里山晓望晴空两水平明镜双桥落彩虹人烟寒橘柚秋色老梧桐谁念北楼上临风怀谢公秋登宣城谢北楼于良史之春山多胜事赏玩夜忘归掬水月在手弄花香满衣兴来无远近欲去惜芳菲南望钟鸣处楼台深翠微春山月夜暨苏许公之东望望春春可怜更逢晴日柳含烟宫中下见南山尽城上平临北斗悬细草偏承回辇处飞花故落舞觞前宸游对此欢无极鸟弄歌声杂管弦奉和春日幸望春宫应制刘梦得之长爱街西风景到君居处便开颜清光门外一渠水秋色墙头数点山疏种碧松过月朗多栽红药待春还莫言堆案无馀地认得诗人在此间秋日题窦员外崇德里新居是也何谓秀曰如郭景纯璞之翡翠戏兰苕容色更相鲜绿萝结高林蒙茏盖一山中有冥寂士静啸抚清弦放情凌霄外嚼蕊挹飞泉赤松临上游驾鸿乘紫烟左挹浮丘袂右拍洪崖肩借问蜉蝣辈宁知龟鹤年游仙近体如孟襄阳之义公习禅寂结宇依空林户外一峰秀阶前众壑深夕阳连雨足空翠落庭阴看取莲花净方知不染心题义公禅房岑嘉州之鸡旌旗露未干独有凤凰池上客阳春一曲和皆难和贾至舍人早朝大明宫之作是也何谓逸曰古之逸调不可枚举略指其概如左太冲之皓天舒白日灵景耀神州列宅紫宫里飞宇若浮峨峨高门内蔼蔼皆王侯自非攀龙客何为来游被褐去阊阖高步追许由振衣千仞冈濯足万里流咏史是也近体则如刘虚之道由白尽春与青溪长时有落花至远随流水香门向山路深柳读书堂幽映每白日清辉照衣裳阙题李太白之燕支黄叶落妾望白登台海上碧断单于秋色来胡兵沙塞合汉使玉关回征客无归日空悲蕙草摧秋思王右丞之褒斜不容宪之子去何之鸟道一千里猿声十二时官桥祭酒客山木女郎祠别后同明月君应听子规送杨长史赴果州储太祝光羲之县官清且俭深谷有人家一径入寒竹小桥穿野花碓喧春涧满梯倚绿桑斜自说年来稔前村酒可赊张谷田舍少陵之江上愁多雨萧萧荆楚秋高风下木叶永夜揽貂裘勋业频看镜行藏独倚楼时危思报主衰谢不能休江上陈羽之水隔群物远夜深风起频霜中千树橘月下五湖人听鹤忽忘寝见女如得邻明年还至此共看洞庭春春园即事贾浪仙之半夜长安雨灯前越客吟孤舟行一月万水与千岑岛屿夏起汀洲芳草深何当折松叶拂石剡溪阴忆吴处士暨太白之凤凰台上凤凰游凤去台空江自流吴宫花草埋幽径晋代衣冠成古丘三山半落青天外二水中分白鹭洲总为浮能蔽日长安不见使人愁登金陵凤凰台少陵之春山无伴独相求伐木丁丁山更幽涧道馀寒历冰雪石门斜日到林丘不贪夜识金银气远害朝看麋鹿游乘兴杳然迷出处对君疑是泛虚舟题张氏隐居是也何谓奇曰语之奇者如右丞之仙官欲住九龙潭毛节朱幡倚石龛山压天中半天上洞穿江底出江南瀑布杉松常带雨夕阳彩翠忽成岚借问迎来双白鹤已曾衡岳送苏耽送方尊师归嵩山意之奇者如元微之之霆轰电延数声频不奈狂夫不借身纵使被雷烧作烬宁殊埋骨为尘得成蝴蝶寻花树倘化江鱼掉锦鳞必若乖龙在诸处何须惊动自来人放言格之奇者如少陵之城尖径仄旌旆愁独立缥缈之飞楼峡坼霾龙虎卧江清日抱鼋鼍游扶桑西枝对断石弱水东影随长流杖藜叹世者谁子泣血迸空回白头白帝城最高楼是也然奚必尔哉但如右丞之日落江湖白潮来天地青少陵之路危行木杪身远宿端张祜之地盘山入海河绕国连天曹松之汲水疑山动扬帆觉岸行柳子厚之山腹雨晴添象迹潭心日暖长蛟涎可矣子美之白摧朽骨龙虎死黑入太阴雷雨垂已不免于骇人至玉川子月蚀等篇则凿矣何谓丽曰美人香草古人原有而云后人不究其言遂至流为郑卫之音如西昆香奁之类可谓流荡忘返矣不知延年之羽林郎子建之美女篇宋子侯之董娇饶繁钦之定情篇之类皆非漫为婉媚以摇动人心其大旨实有在耳要之情有所寄则思妇怨女之辞可以悟君亲于顷刻意无所指则男女赠答之语徒以启荡子之邪淫所以同一情诗张茂先不及陈思王之可贵者其所指异也然不必尔也古体如康乐玄晖诸作近体杜员外之年光陌上发香辇禁游草绿鸳鸯殿花红翡翠楼天杯承露酌仙管杂风流今日陪欢宴皇恩不可酬梨园亭侍宴应制暨少陵之城上春覆苑墙江亭晚色静年芳林花着雨胭脂湿水荇牵风翠带长龙武新军深驻辇芙蓉别殿漫焚香何时诏此金钱会暂醉佳人锦瑟傍曲江对雨如此等作不必皆绮罗兰麝而亦何尝不丽若王容之宝髻耀明香罗鸣玉大是诸女儿一一皆春态入花花不见穿柳柳阴碎东风拂面来由来亦相爱大是女虽乐府之体不嫌其艳然已太冶矣至若绣衣公子宴池塘淑景融融万卉芳珠翠照天春未老管弦临水日初长风飘柳线金成穗雨洗梨花玉有香醉后不能离绮席拟凭青帝系斜阳刘兼贵游则不惟冶而且荡矣殷红浅碧旧衣裳取次梳头ウ淡妆夜合带烟笼晓日牡丹经雨泣残阳低迷隐笑原非笑散漫清香不似香频动横波阿母等教见小儿郎元稹莺莺诗则不惟荡而且淫矣昔人谓狮子搏象用全力搏兔亦用全力余以为杜诗亦然故有时似浅而实不浅似淡而实不淡似粗而实不粗似易而实不易此境最难然其秘在深入浅出四字耳如舍南舍北皆春水但见群鸥日日来花径不曾缘客扫蓬门今始为君开盘飧市远无兼味樽酒家贫只旧醅肯与邻翁相对饮隔篱唿取尽馀杯客至浅矣而不可谓之浅清江一曲抱村流长夏江村事事幽自去自来梁上燕相亲相近水中鸥老妻画纸为棋局稚子敲针作钓钩多病所须惟药物微躯此外复何求江村淡矣而不可谓之淡若去年花里逢君别今日花开又一年世事茫茫难自料春愁黯黯独成眠身多疾病思田里邑有流亡愧俸钱闻道欲来相问讯西楼望月几回圆韦应物寄李儋元锡便不禁咀嚼矣何谓瘦曰如刘随州之相思楚天外梦寐楚猿吟更落淮南叶难为江上心衡阳问人远湘水向君深欲逐征帆去茫茫何处寻逢郴州使因寄郑协律及右丞之积雨空林烟火迟蒸藜炊黍饷东漠漠水田飞白鹭阴阴夏木啭黄鹂山中习静观朝槿松下清斋折露葵野老与人争席罢海鸥何事更相疑积雨辋川庄作少陵之露下天高秋气清空山独夜旅魂惊疏灯自照孤帆宿新月犹悬双杵鸣南菊再逢人卧病北书不至雁无情步檐倚杖看牛斗银汉遥应接凤城夜是也若看秋水心无事坐对寒松手自栽庐岳高僧留偈别茅山道士寄书来燕知社日辞巢去菊为重阳冒雨开浅薄将可称献纳临歧终日独迟徊皇甫冉秋日东郊则似近枯矣何谓深曰少陵之夜阑更秉烛相对如梦寐暨喜心翻倒极呜咽泪沾巾情之深也不为困穷宁有此缘恐惧转须亲意之深也天明登前途独与老翁别味之深也又情之深者白乐天之银台金阙夕沉沉独宿相思在翰林三五夜中新月色二千里外故人心渚宫东面烟波冷浴殿西头钟漏深犹恐清光不同见江陵卑湿足秋阴八月十五日夜禁中独直对月忆元九是也意之深者杜子美之瞿唐峡口曲江头万里风烟接素秋花萼夹城通御气芙蓉小苑入边愁珠帘绣柱围黄鹄锦缆牙樯起白鸥回首可怜歌舞地秦中自古帝王州秋兴是也吵之深者李义山之井络天彭一掌中漫夸天设剑为峰阵图东聚夔江石边柝西悬雪岭松堪叹故君成杜宇可能先主是真龙将来为报奸雄辈莫向金牛访旧踪井络是也何谓曲曰有心许斧子言当采五芝芝草不可得汝亦不能来汝来当可得芝草与汝食右英夫人吟势曲矣而语未曲也不为怜同病何人到白刘长卿语曲矣而意未曲也若高常侍之谪去君无恨闽中我旧过大都秋雁少只是夜猿多东路山合南天瘴疠和自当逢雨露行矣慎风波送郑侍御谪闽中暨王右丞之明到衡山与洞庭若为秋月听猿声愁看北渚三湘远恶说南风五两轻青草瘴时过夏口白头浪里出湓城长沙不久留才子贾谊何须吊屈平送杨少府贬郴州如此深婉乃为真曲耳忆幼时曾有宫怨一绝云闻道君恩重果然胜太山遥遥才一望压损翠眉弯似亦得曲字之意者何谓严曰如右丞之扬子谈经处淮王载酒过兴阑啼鸟缓坐久落花多径转回银烛林开散玉珂严城时未启前路拥笙歌从岐王过杨氏别业应教及贾员外曾之铜龙晓辟问安回金辂春游博望开渭水晴光摇草树终南佳气入楼台招贤已从商山老乘还征邺下才臣在东周独留滞欣逢睿藻日边来奉和春日出苑瞩目应令韩吏部之天仗宵严建羽旄春送色晓鸡号金炉香动螭头暗玉声来雉尾高戎服上趋承北极儒冠列侍映东曹太平时节身难遇郎署何须叹二毛奉和卢四兄曹长元日朝回是也何谓沈雄曰如宋员外之帐殿郁崔巍仙游实壮哉晓连幕卷夜火杂星回谷暗千骑出山鸣万乘来扈从良可赋终乏天才扈从登封途中作暨少陵之昆明池水汉时功武帝旌旗在眼中织女机丝虚夜月石鲸鳞甲动秋风波漂菰米沈黑露冷莲房坠粉红关塞极天惟鸟道江湖满地一渔翁秋兴是也何谓豪宕曰昔闻洞庭水今上岳阳楼吴楚东南坼干坤日夜浮亲朋无一字老病有孤舟戎马关山北凭轩涕泗流杜甫登岳阳楼及柳柳州之城上高楼接大荒海天愁思正茫茫惊风乱芙蓉水密雨斜侵薜荔墙岭树重遮千里目江流曲似九回肠共来百粤文身地犹自音书滞一方登柳州城楼寄漳汀封连四州刺史是也何谓典重曰如张燕公之东壁图书府西园翰墨林诵诗闻国政讲易见天心位窃和羹重恩叨醉酒深载歌春兴曲情竭为知音恩敕丽正殿书院宴应制暨韩昌黎之南伐旋师太华东天书夜到册元功将军旧压三司贵相国新兼五等崇鸳鹭欲归仙仗里熊罴还入禁营中长惭典午非材职得就官即至公晋公破贼回重拜台司奉和是也何谓俊爽曰如右丞之风劲角弓鸣将军猎渭城草枯鹰眼疾雪尽马蹄轻忽过新丰市还归细柳营回看射雕处千里暮平观猎刘梦得之相门才子称华簪扶节东行捧德音身带霜威辞凤阙口传天语到鸡林烟开鳌背千寻碧日浴鲸波万顷金想见扶桑受恩处一时西拜尽倾心送源中丞充新罗册立使是也何谓明净曰如少陵之落日放船好轻风生浪迟竹深留客处荷净纳凉时公子调冰水佳人雪藕丝片头上黑应是雨催诗陪诸贵公子丈八沟携妓纳凉晚际风雨暨卢郎中纶之半夜中峰有磬声偶逢樵者问山名上方月晓闻僧语下界林疏见客行野鹤巢边松最老毒龙潜处水偏清愿得远公知姓字焚香洗钵过浮生夜投丰德寺谒液上人是也诗贵有神如龙出水风声急海鹤鸣皋日色清诵之觉有一片天籁悠然于耳目之间他如同一翻字而返照入江翻石壁终不如孤月浪中翻之活者返照之翻尚在石壁孤月之翻即在浪中也至若五更鼓角声悲壮三峡星河影动摇读之令人心神惕然此是何等神气记幼时先祖铁公讳极字建中每于花间小酌辄唿寿昌至前口授唐诗数首一日诵星斗疏明禁漏残紫泥封后独凭栏露和玉屑金盘冷月射珠光贝阙寒天衬楼台笼苑外风吹歌管下端长卿为长门赋未识君臣际会难韩中秋禁直诵至前六句忽觉无限晶光异彩陆离于眉睫之间一片金石清音琳郎于檐隙之际此盖有自然之神韵溢乎楮墨之外初非人力所能与也此条语意虽含而不露然学者诚于前数语内细玩之则知翻字之神即在浪字上托出风声之神即在龙出水四字上托出鹤鸣之神即在日色清三字上托出其馀皆可触类而求之也受业曹仓谨识卷下颂美当如应吉甫祯之华林园沈休文之乐游苑近体则当如张曲江之宗臣事有征庙算在休兵李太白之君王多乐事还与万方同暨右丞之渭水自萦秦塞曲黄山旧绕汉宫斜銮舆迥出千门柳阁道回看上苑花里帝城双凤阙雨中春树万人家为乘阳气行时令不是宸游玩物华奉和圣制从蓬莱向兴庆阁道中留春雨中春望之作与少陵之得归茅屋赴成都直为文翁再剖符但使闾阎还揖让敢论松菊久荒芜鱼知丙穴由来美酒忆郫筒不用沽五马旧曾谙小径几回书札待潜夫将赴成都草堂途中先寄严郑公皆美不忘规最为得体若李巨山峤之承恩咸已醉恋赏未还镳及遽惜欢情歌吹晚挥戈更却曜灵回暨宋延清之不愁明月尽自有夜珠来皆导君以乐而忘返殊非臣卜其昼未卜其夜之心也至若丽藻飞来自相庭五文对错八音清初瞻绮色连霞色又听金声继玉声才出山西文共武欢从塞北弟兼兄白头老尹三川上双和阳春喜复惊令狐楚奉和仆射相公酬忠武李相公见寄之作则太近谀矣韦孟之讽谏诗辞严义正真所谓法语之言然惟保傅之尊乃可其馀当如曹子建之煮豆然豆萁章怀太子之种瓜黄台下意虽迫切而辞甚凄惋闻者无不恻然动心近体则当如太白之宫中谁第一飞燕在昭阳右丞之明珠归合浦应逐使臣星及张正言之铜柱朱崖道路难伏波横海旧登坛越人自贡珊瑚树汉使何劳獬豸冠疲马山中愁日晚孤舟江上畏春寒由来此货称难得多恐君王不忍看杜侍御送贡物戏赠皆能寓严厉于和平乃所谓婉而多风者至李义山钧天虽许人间听阊阖门多梦自迷则更婉矣若沈卿之金榜扶丹掖银河属紫阍那堪将凤女还以嫁乌孙玉就歌中怨珠辞掌上恩西戎非我匹明主至公存送金城公主吐蕃应制已欠含蓄至左迁凡二纪重见帝城春老大归朝客平安出岭人每行经旧处却想似前身不改南山色其馀事事新刘禹锡初至长安则似痛诋矣若夫刘公之赠五官中郎将也曰勉哉修令德北面自宠珍则规之以正少陵之送严公入朝也曰公若登台辅临危莫爱身则责之以忠张秘书之寄苏州白使君也曰此处吟诗向山寺知君忘却曲江春则晓之以义他如魏郑公征之赋西汉太宗谓其每言必约我以礼李景伯之咏回波至忠称为此直谏之臣此又非寻常讽谕之可比矣刺恶之诗贵字挟风霜庶几闻者足戒如阮嗣宗之黄鹄游四海中路将安归咏怀颜延年之君子失明德谁与偕没齿秋胡诗语虽含蓄而义实凛然他如太白古别离于父子君臣之际不胜忿激悲痛之情少陵丽人行于戚里嬖幸之间无限迫切隐忧之意亦可谓淋漓尽致矣近体如李义山之东征日调万黄金几竭中原买斗心军令未闻诛马稷捷书惟是报孙歆但须巢阿阁岂假鸱在泮林可惜前朝玄菟郡积骸成莽阵深随师东又七国三边未到忧十三身袭富平侯不收金弹抛林外却惜银床在井头彩树转灯珠错落绣檀回枕玉雕锼当关不报侵晨客新得佳人字莫愁富平少侯此外如柳子厚射工飓母之类李德裕毒雾沙之句虽甚切直而终不失为风雅之遗若破却千家作一池不栽桃李种蔷薇蔷薇花落秋风起荆棘满庭君始知贾岛下第题壁则无怪乎其犯众怒已怨诗如冉冉孤生竹比之绿衣似不减其敦厚悲与亲友别较诸谷风实倍觉其和平他如婕妤之纨扇子建之佳人皆怨而不怒尚有诗人之遗焉近体如宋员外之度岭方辞国停轺一望家魂随南翥鸟泪尽北枝花山雨初含霁江欲变霞但令归有日不敢怨长沙度大庾岭李义山之曾共山翁把酒时霜天白菊绕阶墀十年泉下无人问九日尊前有所思不学汉臣栽苜蓿空教楚客咏江蓠郎君官贵施行马东阁无因再得窥九日皆能寓悲凉于蕴借然不如韩昌黎之一封朝奏九重天夕贬潮阳路八千欲为圣朝除弊事肯将衰朽惜残年横秦岭家何在雪拥蓝关马不前知汝远来应有意好收吾骨瘴江边左迁至蓝关示侄孙湘虽不无怨意而终无怨辞所以为有德之言也若日高犹掩水窗眠枕簟清凉八月天泊处或依沽酒店宿时多傍钓鱼船退身江海应无用忧国朝廷自有贤且向钱塘湖上去冷吟醉二三年白居易舟中晚起语虽近卫风之简兮而心实似赌气他如迢递高城百尺楼绿杨枝外尽汀洲贾生年少虚垂涕王粲春来更远游永忆江湖归白发欲回天地入扁舟不知腐鼠成滋味猜意雏竟未休李商隐安定城楼宜不免令狐氏之切齿也至若李益之感恩知有地不上望京楼则竟成乱臣贼子语矣唐人之诗有清和纯粹可诵而可法者如北斗挂城边南山倚殿前标金阙迥树杪玉堂悬半岭通佳气中蜂绕瑞烟小臣持献寿长此戴尧天杜审言蓬莱三殿侍宴奉敕咏终南山高岭逼星河乘舆此日过野含时雨润山杂夏多睿藻光岩穴宸襟洽薜萝悠然小天下归路满笙歌宋之问夏日仙萼亭应制寒山上半空临眺尽寰中是日巡游处晴光远近同川明分渭水树暗辨新丰岩壑清音暮天歌起大风张说奉和圣制登骊山瞩眺应制孙逖之香阁东山下烟花象外幽悬灯千嶂夕卷幔五湖秋画壁馀鸿雁纱窗宿斗牛更疑天路近梦与白游宿门寺崔颢之闻君为汉将虏骑罢南侵出塞清沙漠还家拜羽林风霜臣节苦岁月主恩深为语西河使知余报国心赠梁州张都督客行逢雨霁歇马上津楼山势雄三辅关门扼九州川从陕路去河绕华阴流向晚登临处风烟万里秋题潼关楼李白之羽林十二将罗列应星文霜仗悬秋月霓旌卷夜严更千户肃清乐九天闻日出瞻佳气葱葱绕圣君侍从游宿温泉宫作群峭碧摩天逍遥不计年揆寻古道倚树听流泉花暖青牛卧松高白鹤低语来江色暮独自下寒烟寻雍尊师隐居岑参之谷口来相访空斋不见君涧花然暮雨潭树暖春门径稀人迹檐峰下鹿群衣裳与枕席山霭碧氤氲高冠谷口招郑杜甫之东郡趋庭日南楼纵目初浮连海岱平野入青徐孤嶂秦碑在荒城鲁殿馀从来多古意临眺独踌躇登衮州城楼又清秋望不极迢递起层阴远水兼天净孤城隐雾深叶稀风更落山迥日初沉独鹤归何晚昏鸦已满林野望刘长卿之到君幽卧处为我扫莓苔花雨无时落松风终日来路经深竹过门向远山开岂得长高枕中朝正用才集梁耿开元寺所居院许浑之红叶晚萧萧长亭酒一瓢残归太华疏雨过中条树色随关迥河声入海遥帝乡明日到犹自梦渔樵赴阙题潼关驿僧处默之路自中峰上盘回出薜萝到江吴地尽隔岸越山多古木丛青霭遥天起白波下方城郭近钟磬杂笙歌圣果寺崔颢之太华俯咸京天外三峰削不成武帝祠前欲散仙人掌上雨初晴河山北枕秦关险驿路西连汉平借问道傍名利客何如此地学长生行经华阴李颀之远公遁迹庐山岑开士幽居树林片名孤窥色相清池皓月照禅心指挥如意天花落坐卧房春草深此外俗尘都不染惟馀玄度得相寻题公山池杜甫之老去悲秋强自宽兴来今日尽君欢羞将短发还吹帽笑倩旁人为正冠蓝水远从千涧落玉山高并两峰寒明年此会知谁健醉把茱萸仔细看九日蓝田崔氏庄兵戈不见老莱衣太息人间万事非我已无家寻弟妹君今何处访庭闱黄牛峡静滩声转白马江寒树影稀此别应须各努力故乡犹恐未同归送韩十四江东觐省楚王宫北正黄昏白帝城西过雨痕返照入江翻石壁归拥树失山村衰年肺病惟高枕绝塞愁时早闭门不可久留豺虎乱南方实有未招魂返照佳辰强饮食犹寒隐几萧条戴冠春水船如天上坐老年花似雾中看娟娟戏蝶过幔片片轻鸥下急湍白山青万馀里愁看直北是长安小寒食舟中作皇甫冉之北人南去雪纷纷雁叫汀洲不可闻积水长天随远客荒城极浦足寒山从建业千峰出江至浔阳九派分借问督邮才弱冠府中年少不如君送李录事赴饶州刘长卿之春风倚棹阖闾城水国春寒阴复晴细雨湿衣看不见花落地听无声日斜江上孤帆影草绿湖南万里情东道若逢相识问青袍今已误儒生赠别严士元钱起之未央月晓度疏钟凤辇时巡出九重雪霁山门迎瑞日开水殿候飞龙轻寒不入宫中树佳气常浮仗外峰遥羡枚皋扈仙跸偏承霄汉渥恩浓和李员外扈从温泉宫韦应物之夹水苍山路向东东南山豁大河通寒树依微远天外夕阳明灭乱流中孤村几岁临伊岸一雁初晴下朔风为报洛阳游宦侣扁舟不系与心同自巩洛舟行入黄河即事寄府县僚友郎士元之石林精舍武溪东夜叩禅扉谒远公月在上方诸品静心持半偈万缘空苍苔古道行应遍落木寒泉听不穷更忆双峰最高顶此心期与故人同赠钱起秋夜宿灵台寺见寄卢纶之东风吹雨过青山却望千门草色家在梦中何日到春来江上几人还川原缭绕浮外城阙参差落照间谁念为儒逢世难独将衰鬓客秦关长安春望刘禹锡之渡头轻雨洒寒梅际溶溶雪水来梦渚草长迷楚望夷陵土黑有秦灰巴人泪应猿声落蜀客船从鸟道回十二碧峰何处所永安宫外是荒台松滋渡望峡中昔人谓诗有别材而别实非诗之正体但于庄雅严正之中偶杂一两篇亦足豁人心目如游名山大川者忽遇断崖曲港则耳目为之一新如闻咸英韶者忽听移宫换羽则神思为之一豁是别亦诗中不可少之一境也兹于唐人中录取数则以为学者楷式如李白之白鹭洲前月天明送客回青龙山后日早出海来流水无情去征帆逐吹开相看不忍别更进手中杯送殷淑杜甫之凉风起天末君子意如何鸿雁几时到江湖秋水多文章憎命达魑魅喜人过应共冤魂语投诗赠汨罗天末怀李白去郭轩楹敞无村眺望赊澄江平少岸幽树晚多花细雨鱼儿出微风燕子斜城中十万户此地两三家水槛遣心释景之翁居处静鸟入门飞早起钓鱼去夜深乘月归露香菰米熟烟暖荇丝肥潇洒尘埃外扁舟一草衣叟王维之桃源四面绝风尘柳市南头访隐沦到门不敢题凡鸟看竹何须问主人城上青山如屋里东家流水入西邻闭户着书多岁月种松皆作老龙鳞春日与裴迪访吕逸人不遇李白之鹦鹉来过吴江水江上洲传鹦鹉名鹦鹉西飞陇山去芳洲之树何青青烟开兰叶香风暖岸夹桃花锦浪生迁客此时徒纵目长洲孤月向谁明鹦鹉洲杜甫之爱汝玉山草堂静高秋爽气相鲜新有时自发钟磬响落日更见渔樵人盘剥白鸦谷口栗饭煮青泥坊底芹何为西庄王给事柴门空闭锁松筠崔氏东山草堂王建之百官朝下五门西尘起春风满御是黄帕盖鞍呈过马红罗系项斗回鸡馆松枝重墙头出渠柳条长水面齐惟有教坊南草色古苔阴地冷凄凄早春五门西望张籍之端坐吟诗忘忍饥万人中觅似君稀门连野水风常到驴放秋原夜不归日暖乘收新落叶天寒更着旧生衣曲江亭上频频见为爱鸬鹚雨里飞赠项斯李山甫之柳碍东风一向斜春阴澹澹野人家有时三点两点雨到处十枝五枝花万井楼台疑绣画九原松柏似烟霞年年今日谁相问独卧长安泣岁华寒食韩之旅舍残春宿雨晴恍然心迹忆咸京树头蜂抱花须落池面鱼吹柳絮行禅伏诗魔归净域酒冲愁阵出奇兵雨梁免被尘埃污拂试朝簪待眼明残春旅舍于鹄之少年初拜大长秋半醉垂鞭见列侯马上抱鸡三市斗袖中携剑五陵游玉箫金管迎归院锦袖红妆拥上楼更向苑西新买宅月波春水入门流公子行朱长文之芜城西眺极苍流漠漠春烟间戍楼瓜步早潮吞建业蒜山晴雪照扬州隋家故事不能问鹤在仙池期我游春眺扬州西冈寄徐员外如一山门作两山门两寺原来一寺分东涧水流西涧水南峰起北峰前台花发后台见上界钟清下界闻遥想吾师行道处天花桂子落纷纷白居易寄韬光禅师已是诗中外道至于杂取地理人物之名成篇乃小巧游戏非大方所尚集中无此不为不备也诗之可宽者如前人所论王勃披襟乘石磴之字意重沓陈子昂银烛灶青烟之八腰字皆仄刘庭芝之寒尽鸳鸯被春生玳瑁床庭阴幕青霭帘影散红芳被床庭帘字连用杜审言之酒中堪累月身外即浮霜白宵钟彻风清晓漏雨月霜风字连用沈期昔年分鼎地前四句句首之昔年今日一旦千秋叠用杜审言独有宦游人中四句腰字之出渡催转叠用宋之问复道开行殿前六句腰字开列吹动回入叠用杜甫南国昼多雾中二联腰字之行宿吹语叠用贾至南州有赠之前六句句首越井湘川江边海内岭峤京华连用皇甫冉落日凭危堞中二联腰字之通绕依动叠用王维绛帻鸡人报晓筹之衣服字太多且重衣字色字刘沧之经过此地无穷事一望凄然感废兴渭水故都秦二世咸阳秋草汉诸陵天空绝塞闻边雁叶尽孤村见夜灯风景苍苍多少恨寒山半出白层咸阳怀古每上句第七字皆去声且事世二字又一韵又萧寺楼台对夕阴澹烟疏磬散空林风生寒渚白动霜落秋山黄叶深净独看晴塞雁月明遥听远村砧相思不见又经岁坐向松窗弹玉琴秋日山寺怀友不惟中四句风生霜落净月明平头而每上句第七字亦皆去声有唐以诗取士其律甚严而当时名家犹不拘如此后人乃执此等病以绳诗岂其律较唐尤来耶抑亦不知诗者之妄谈耳然亦有虽似无害而实不可援以为例者如沈期之长歌游宝地不惟中四句雁塔龙池绀园碧殿既已叠用而首句之宝地珠林结语之归路山蝉又复重沓杨廉之万乘临真境重阳眺远空慈浮雁塔定水映龙宫宝铎含飚响仙轮带日红天文将瑞色辉焕满寰中奉和九日登慈恩寺浮图应制中四句之上三字语意一类温庭筠山近觉寒早草堂霜气晴树凋窗有日池满水无声果落见猿过叶干闻鹿行素琴机虑尽空伴夜泉清早秋山居中四句之树凋池满果落叶干叠用僧皎然之不下南昌县书斋每日野花当砌落山鸟逐人还有兴常临水无时不见山千峰数可尽不出小窗间题沈少府书斋重三不字高之巫峡啼猿数行泪衡阳归雁几封书青枫江上秋天远白帝城边古木疏连用四地句此外如老杜之韦曲花无赖家家恼杀人石角钩衣破藤枝刺眼新之句法岑嘉州塞花飘客泪边柳挂乡愁涧水吞樵路山花醉药栏之字法孟山人鱼龙亦避骢岑嘉州为官好欲慵韦苏州浦树远含滋之韵脚温飞卿野桥连寺月高竹半楼风之对法参差韦左司孤村几岁临伊岸一雁初晴下朔风之对仗不伦张秘书向人风倒酒瓶之诙态可哂杜牧之一岭桃花红锦マ半溪山水碧罗新及李咸用蜀魂叫回芳草色鹭莺飞破夕阳烟之晚唐习气可厌韦苏州之宫树野烟和宫树如何和野烟是语病也钱员外之幽溪鹿过苔还静苔本自静不应鹿过而忽有动时乃着还字是无味也如此之类不可枚举要皆不可为训者尔唐人有诗虽佳而不免有病初学不可不知者如王勃春日还郊之后四句卢照邻春晚山庄之前四句陈子昂晚次乐乡县之前解骆宾王秋雁之中四句张九龄三月三日申王园亭宴集之中二联之类皆失黏唐初诗律未严是以诸家之作时有出入虽非病而亦不得不以为病若徐安贞闻邻家理筝之中二联高送李き少府之前解夜别韦司士之中二联宋之问嵩山石淙侍宴之前解王维积雨辋川之前解送方尊师归嵩山之后解岑参九日使君席之前解暮春虢州东亭之中二联卢纶酬崔侍御之前半得耿司法书之前半钱起赠阙下裴舍人之前四句韦应物自巩洛舟行入黄河之前解司空曙长安晓望之后解之类皆失黏斯则真所谓病也又刘梦得暮霞千万状宾鸿次第飞及酒对青山月琴韵白风皆不论平仄王昌龄之江上巍巍万岁楼篇中凡四用叠字如此之伦皆白璧之瑕明珠之也到有全不拘律者如王勃之陇坂长无极苍山望不穷石径萦疑断回流映似空花开绿野雾莺啭紫岩风春芳勿遽尽留赏故人同入秦川界杜审言之今年游寓独游秦春日京中有怀王维之酌酒与君君自宽人情反覆似波澜白首相知犹按剑朱门先达笑弹冠草色全经细雨湿花枝欲动春风寒世事浮何足问不如高卧且加餐酌酒与裴迪岑参之娇歌急管杂青丝银烛金杯映翠眉使君地主能相送河尹天明坐莫辞春城月出人皆醉野戍花深马去迟寄声报尔山翁道今日河阳胜昔时夜送严河南李白之宛溪霜夜听猿愁去国常如不系舟独怜一雁飞南海却羡双溪解北流高人屡解陈蕃榻过客难登谢楼此处别离同落叶朝朝分散敬亭秋寄崔侍御杜甫之青蛾皓齿在楼船横笛短箫悲远天春风自信牙樯动迟日徐看锦缆牵鱼吹细浪摇歌扇燕蹴飞花落舞筵不有小舟能荡桨百壶那送酒如泉城西陂泛舟如此之类不胜枚举此体在五言中谓之齐梁体唐初七言中亦有此体然只可偶一为之不可援以为例也唐人佳句有可以照耀古今脍炙人口者如陈拾遗之古木生际归帆出雾中玄宗皇帝之春来津树合月落戍楼空张子容之草迎金埒马花待玉楼人孟襄阳之松月生夜凉风泉满清听荷风送香气竹露滴清响微淡河汉疏雨滴梧桐太白之地形连海尽天影落江虚山随平野尽江入大荒流池花春映日窗竹夜鸣秋岑嘉州之寻河愁地尽过碛觉天低竹深喧暮鸟花缺露春山日没鸟飞疾山高过迟少陵之水流心不竞在意俱迟气生虚壁江声走白沙暗水流花径春星带草堂綦毋拾遗之塔影挂清汉钟声扣白崔曙之空色不映水秋声多在山轻归海疾月满下山迟钱员外之一叶兼营渡孤带雁来一径入溪色数家连竹阴惊蓬连雁起牧马入多郎士元之河源飞鸟外雪岭大荒西皇甫冉之驿路收残雨渔家带夕阳李校书之抱琴看鹤去枕石待归韦苏州之乔木生夏凉微吐华月李嘉之野渡花争发春塘水乱流贾浪仙之过桥分野色移石动根杨司业之炉烟添柳重宫漏出花迟严维之柳塘春水漫花坞夕阳迟刘方平之万影皆因月千声各为秋张秘书之长因送人处忆得别家时崔峒之清磬度山翠来竹房于良史之风兼残雪起河带断水流李义山之惜花春起早爱月夜眠迟池光不受月野气欲沉山晚凉风过竹深夜月当花马戴之猿啼洞庭树人在木兰舟张乔之夜火山头市春江树杪船杜荀鹤之风暖鸟声碎日高花影重僧处默之到江吴地尽隔岸越山多僧齐己之前村深雪里昨夜一枝开早梅沈卿之间树色千花满竹里泉声百道飞高常侍之开汶水孤帆远路绕梁山匹马迟岑嘉州之到来函谷愁中月归去溪梦里山李东川之一声已动物皆静四座无言星欲稀琴歌送别太白之瑶台含雾星辰满仙峤浮空岛屿微城隅绿水明秋日海上青山隔暮少陵之雷声忽送千峰雨花气浑如百和香陶岘之鸦翻枫叶夕阳动鹭立芦花秋水明刘随州之汉口夕阳斜渡鸟洞庭春水远连天韩之蝉声驿路秋山里草色河桥落照中司空文明之风吹晓漏经长乐柳带晴烟出禁城刘方平之秋后见飞千里雁月中闻捣万家衣杨司业之立马望秋塞静射雕临水晚天晴刘梦得之马思边草拳毛动雕盼青睡眼开元微之之绕郭烟岚新雨后满山楼阁上灯初许郢州之溪初起日沈阁山雨欲来风满楼李频之去雁远冲梦雪离人独上洞庭船赵嘏之残星几点雁横塞长笛一声人倚楼韦庄之心如岳色秦地梦逐河声出禹门载酒客寻吴苑寺倚楼僧看洞庭山方干之树影不随明月去溪声常带落花来鹤盘远势投孤屿蝉曳残声过别枝项斯之月明古寺客初到风动门僧未归僧隐峦之溪边十里五里花外三峰两峰雪此等句当与日星河岳同垂不朽古人名句如范蔚宗之山梁协孔性黄屋非尧心陆士衡之夕息抱影寐朝徂衔思往和风飞清响鲜垂薄阴潘安仁之归雁应兰游鱼动圆波谢康乐之白抱幽石绿筱媚清涟日相辉映空水共澄鲜春晚绿野秀岩高白屯颜延年之庭昏见野阴山明望松雪鲍明远之松色随野深月露依草白谢宣城之日华川上动风光草际浮叶低知露密崖断识重简文帝之落花还就影惊蝉乍失林丘迟之风迟山尚响雨息犹积庾肩吾之残虹收度雨缺岸上新流何水部之薄岩际出初月波中上岸花临水发江燕绕樯飞夜雨滴空阶晓灯暗离室江暗雨欲来浪白风初起王籍之蝉噪林逾静鸟鸣山更幽阴铿之大江静犹浪扁舟独且征莺随入户树花逐下山风江令之见桐犹识井看柳尚知门露洗山扉月霜开石路烟萧悫之泉高下熘急松古上枝平庾子山之荷风惊浴鸟桥影聚行鱼树宿含樱鸟花留酿蜜蜂早雷惊蛰户流雪长河流炀帝之山虚弓响彻地迥角声长杨越公之风起洞庭险烟生梦深薛道衡之遥原树若荠远水舟如叶人归落雁后思发在花前孔绍安之坠叶还相覆落羽更为群明馀庆之剑花寒不落弓月晓逾明等句皆高华名贵可诵可法者佳句自来难得有偶如谢叔源混之水木湛清华康乐之池塘生春草明月照积雪鲍令晖之鸿归知客寒谢宣城之喧鸟覆春洲香风蕊上发江文通之秋日悬清光任之叠嶂易成响庾肩吾之山翠下添流颜之推之鸡鸣起戍人鲍泉之莲寒池不香庾子山之人衣香一园城影入黄河又梅花之枝高出手寒薛道衡之空梁落燕泥沈卿之高树早凉归宋员外之衔花翡翠来常理之小胆空房怯孟襄阳之渔子宿潭烟常少府之茅亭宿花影岑嘉州之新雨带秋岚少陵之月挂客愁村刘随州之千峰共夕阳春归在客先司空文明之山翠借厨烟贾浪仙之僧敲月下门少陵之天颜有喜近臣知钱员外之深树来鸟不知杨司业之千花成塔礼寒山白香山之碓无人水自舂杜牧之之枕绕泉声客梦凉项斯之山当日午回峰影之类皆系兴会所至偶然而得强欲偶之虽费尽苦思终不能敌是盖有不可以力争者然贾浪仙鸟从并口出积思至数年始得人自岳阳来之对戴叔伦偶得句云夕阳山外山欲以尘世梦中梦对之殊不惬意偶行郊外时春雨初霁行潦纵横忽得春水渡旁渡之对是知物莫不有偶亦由人无恒心耳倘有偶得佳句而不能属对者宜题于清雅幽洁之处庭轩花竹之间常玩味而讽咏之久之必有悠然来会者发端语如皑如山上雪皎如间月明远效之而为直如朱丝绳清如玉壶冰神气虽减而风味不减生年不满百长怀千岁忧太白效之而为处世若大梦胡为劳其生体格虽逊而工力不逊他如渴不饮盗泉水热不息恶木阴之排潜虬媚幽姿飞鸿响远音之清洒郢客吟白雪逸响飞青天及暮从碧山下山月随人归却顾所来路苍苍横翠微之超俊东风何时至已绿湖上山及春草纷碧色佳人旷无期之森秀挽弓当挽强用箭当用长之古劲熊罴咆我东虎豹号我西我后鬼长啸我前狨又啼之突兀险肆落日山水好漾舟信归风之清丽恬南山塞天地日月石上生之奇峭江上调玉琴一弦清一心之静细夜坐不厌湖上月昼行不厌湖上山暨日色欲尽花含烟月明欲素愁不眠之潇洒清逸君不见黄河之水天上来与弃我去者昨日之日不可留乱我心者今日之日多烦忧之豪放近体如海上生明月天涯共此时之清远犬吠水声中桃花带雨浓及窗影摇群动墙阴载一峰之幽秀人事有代谢往来成古今之奥衍山暝听猿愁沧江急夜流暨南楼渚风起树杪见沧波之遒迈片雨过城头黄鹂上戍楼及送客飞鸟外城头楼最高之俊逸天官动将星汉地柳条青暨莽莽万重山孤城山谷间之沈毅万壑树参天千山响杜鹃之浏亮夫子何为者栖栖一代中暨世上漫相识此翁殊不然之挺老万壑树声满千岩秋气高之警炼孤与飞鸟千里片时间之超远他如岑嘉州之亭高出鸟外客到与齐钱员外之山色不厌远我行随趣深皇甫侍御之暝色赴春愁归人南渡头王贞白之山色四时碧溪光七里清皆可法也七律发端倍难于五言如杜员外今年游寓独游秦愁思看春不当春之奥折钱员外之二月黄鹂飞上林春城紫禁晓阴阴暨卢允言东风吹雨过青山却望千门草色之幽秀刘得仁御林闻有早莺声玉槛春香九陌晴之朗润窦叔向夜合花开香满庭夜深微雨酒初醒之逸司空文明迢弟山河拥帝京参差宫殿接平之沉郁杜牧之之江涵秋影雁初飞与客携壶上翠微之清超温飞卿之澹然空水共斜晖曲岛苍茫接翠微之苍秀元微之之凤有高梧鹤有松偶来江外寄行踪之松爽尚可备脱胎换骨之用然但宜师其势不当仿其意如太白凤凰台诗已不免世俗訾议不若崔司勋黄鹤楼之于龙池篇如鸣蝉之脱壳而出也结句贵有味之味弦外之音言情则如沈休文之梦中不识路何以慰相思陈后主之当由分别久梦来还自疑包融之春梦随我心悠扬逐君去王右丞之解缆君已遥望君犹伫立钱员外之惟怜一灯影万里眼中明李昌符之乍归犹似客邻叟亦相过奚贾之君是何年隐如今成白头岑嘉州之山回路转不见君雪上空留马行处丁仙芝之酒后留君待明月还将明月送君回太白之愿随夫子天坛上与仙人扫落花又请君试问东流水别意与之谁短长借问欲栖珠树鹤何年却向帝城飞高常侍之圣代即今多雨露暂时分手莫踌蹰张秘书之愿君到处自题名他日知君从此去韩之别后依依寒梦里共君携手在东田纪事则有颜特进延之之屡荐不入官一麾乃出守谢法曹惠连之腰带准畴昔不知今是非木兰之雄兔脚扑朔雌兔眼迷离双兔傍地走安能别我是雄雌太白之吾亦澹荡人拂衣可同调少陵之万方频送喜无乃圣躬劳戎昱之自有卢龙塞烟尘飞至今右丞之玉靶角弓珠勒马汉家将赐霍嫖姚少陵之西蜀地形天下险安危须仗出群材元微之之我是玉皇香案吏谪居犹得住蓬莱写景则有左太冲之相与观所尚逍遥撰良辰谢康乐之惜无同怀客共登青梯鲍明远之不见长河水清浊俱不息萧悫之不愁花不飞到畏花飞尽储太祝之想见中林士岩扉常不关太白之只愁歌舞散化作彩飞少陵之天寒翠袖薄日暮倚修竹刘随州之溪花与禅意相对亦忘言钱员外之曲终人不见江上数峰青张若虚之不知乘月几人归落月摇情满江树白香山之到岸请君回首望蓬莱宫在海中央马戴之别有一条投涧水竹筒斜引入茶铛伍乔之山磬数声敲暝天寓讽则有王仲宣之克符周公业奕世不可追傅长虞咸之但愿隆弘美王度日清夷谢宣城之故人心尚尔故心人不见沈休文之愿以潺沫君缨上尘杜少陵之故老思飞将何时议筑坛愿闻哀痛诏端拱问疮痍刘随州之行当蒙顾问吴楚岁频饥李东川之早晚荐雄文似者故人今已赋长杨卢允言之几日政声流户外九江行旅得相欢书怀则有魏文帝之弃置勿复陈客子常畏人阮步兵之愿睹卒欢好不见悲别离刘太尉之何意百炼钢化为绕指柔孟山人之永怀愁不寐松月夜窗虚韦苏州之何因不归去淮上有秋山杜员外之寄语洛城风日道明年春色倍还人太白之仰天大笑出门去我辈岂是蓬蒿人少陵之同学少年多不贱五陵衣马自轻肥又鱼龙寂寞秋江冷故国平居有所思言乐则有苏许公之宸游对此欢无极鸟弄歌声杂管弦言哀则有少陵之夜阑更秉烛相对如梦寐是皆一唱而三叹慷慨有馀音者宜以诗生韵不宜以韵生诗意到其间自然成韵者上也句到其间韵自来凑者次也以句求韵尚觉妥者又其次也若由韵而成诗是诗由韵生而非由我作诗之下者也诗之天然成韵者如谢康乐之远岩映兰薄白日丽江皋鲍明远之复涧隐松声重岩伏色谢宣城之鱼戏新荷动鸟散馀花落柳恽之亭皋木叶下陇首秋飞萧悫之芙蓉露下落杨柳月中疏泉鸣知水急来觉山近庾子山之路高山里树低马上人骆义乌之楼观沧海日门对浙江潮杜员外之日气含残雨阴送晚雷宋延清之风来花自舞春入鸟能言郭代公之久戍人将老长征马不肥杨师道之芳草无行径空山正落花陈拾遗之风泉夜声杂月露宵光冷张燕公之洞房悬月影高枕听江流张曲江之去舟乘月后归鸟息人前宗楚客之太液天为水蓬莱雪作山王右丞之楼高万户上辇过百花中远树蔽行人长天隐秋塞五湖三亩宅万里一归人隔牖风惊竹开门雪满山孟襄阳之落日池上酌清风松下来微淡河汉疏雨滴梧桐太白之即事已如梦后来我谁身碧敛海色流水折江心岑嘉州之近钟清夜寺远火点江村高常侍之夕阳连积水边色满秋空海对羊城阔山连象郡高崔曙之斜光照疏雨秋气生白虹少陵之无风出塞不夜月临关入帘残月影高枕远江声远水兼天净孤城隐雾深地平江动蜀天阔树浮秦祖员外之林藏初霁雨风退欲归潮李东川之芳草日堪把白心所亲秋声万户竹寒色五陵松渔舟带晚火山磬发孤烟李嶷之月色遍秋露竹声兼夜泉刘随州之香随青霭散钟过白来钱员外之村落通白茆茨隐红叶李冶之远水浮仙棹寒星伴使车贾浪仙之转壑惊飞鸟穿山踏乱李义山之五更疏欲断一树碧无情温飞卿之鸡声茅店月人迹板桥霜沈卿之汉家城阙疑天上秦地山川似镜中岑嘉州之朝登剑阁随马夜渡巴江雨洗兵少陵之路经滟双蓬鬓天入沧浪一钓舟刘随州之长安万里传双泪建德千峰寄一身杨夔之数片石从青嶂得一条泉自白来贾浪仙之山钟夜渡空江水汀月寒生古石楼温飞卿之波上马嘶看棹去柳边人歇待船归李义山之内苑只知含凤嘴属车无复插鸡翘李郢之兰叶露光秋月上芦花风起夜潮来谭用之之秋风万里芙蓉国暮雨千家薜荔村之类是也韵之自然与句凑者谢宣城之端楚山见林表吴岫微范彦龙之江干远树浮天末孤烟起梁元帝之远树里出遥船天际归沈卿之小池残暑退高树早凉归陈拾遗之岩悬青壁断地险碧流通张燕公之千峰出浪险万木抱烟深李巨山之霞仙路近琴酒俗尘疏太白之边月随弓影胡霜拂剑花右丞之窗中三楚尽林外九江平白回望合青霭入看无李东川之万物我何有白空自幽少陵之片天共远永夜月同孤钱员外之牛羊下山小烟火隔深郎士元之河源飞鸟外雪岭大荒西李尚书忄登之飞北阙轻阴散雨歇南山积翠来高常侍之白劝尽杯中物明月相随何处眠少陵之豫章翻风白日动鲸鱼跋浪沧溟开思家步月清宵立忆弟看白日眠钱员外之长乐钟声花外尽龙池柳色雨中深李君虞之几处吹笳明月夜何人倚剑白天元微之之萱近北堂穿土早柳偏东面受风多李义山之一春梦雨常飘瓦尽日灵风不满旗温飞卿之不见水应有恨偶逢鸥鹭便成家李群玉之城临战垒黄晚马度寒沙夕照微吴融之低远渡帆来重潮落寒沙鸟下频之类是也以句求韵而尚妥者江文通之庭树发红彩闺草含碧滋沈卿之月明三峡晓潮满九江春陈拾遗之野戍荒烟断深山古木平太白之霜威出塞早色渡河秋丘为之鸟与孤帆远烟和独树低刘随州之春风吴渚绿古木剡溪深钱员外之鹊惊随叶散萤远入烟流郎士元之春色临关尽黄出塞多张正言之看花寻径远听鸟入林迷皇甫冉之草色村桥晚蝉声江树稀许浑之鱼沈秋水净鸟宿暮山空宋员外之岩边树色含风冷石上泉声带雨秋少陵之桤林碍日吟风叶笼竹和烟滴露梢卢允言之路绕寒山人独去月临秋水雁空惊刘梦得之沉舟侧畔千帆过病树前头万木春许郢州之山翠万重当槛出水光千里抱城来温飞卿之雕边认箭寒重马上听笳塞草愁之类是也至若陆士衡之鲜肤一何润秀色若可餐谢宣城之池北树如浮竹外山犹影沈休文之野棠开未落山樱发欲然杜员外之标金阙迥树杪玉堂悬孟山人之天边树若荠江畔洲如月太白之檐飞宛溪水窗落敬亭常少府之战馀落日黄军败鼓声死王右丞之鳌身映天黑鱼眼射波红岑嘉州之逐虏西逾海平胡北到天高常侍之思深常带别声断为兼秋少陵之薄岩际宿孤月浪中翻又孤雁谁怜一片影相失万重张均之水光浮日出霞彩映江飞韦苏州之日落群山阴天清百泉响钱员外之月临朱戟静河近画楼明卢允言之覆阵乌鸢起烧山草木鸣李义山之晚晴风过竹深夜月当花少陵之子规夜啼山竹裂王母昼下旗翻三年笛里关山月万国兵前草木风钱员外之轻寒不入宫中树佳气常浮仗外峰皇甫侍御之家住层城邻汉苑心随明月到胡天白香山之清句三朝谁是敌白须四海半为兄李义山之夜卷牙旗千帐雪朝飞羽骑一河冰郑都官谷之饮涧鹿喧双派水上楼僧踏一梯吴融之水上驿流初过雨树笼是去不离莺沈彬之边骑不来沙路失国恩深后海城荒一韵之响遂能振起百倍精神此又不可不知者从来咏物之诗能切者未必能工能工者未必能精能精者未必能妙李建勋惜花无计又花残独绕芳丛不忍看暖艳动随莺翅落冷香愁杂燕泥干绿珠倚槛魂初散巫峡归梦又阑忍把一尊重命乐送春招客亦何欢落花切矣而未工也罗隐似共东风别有因绛罗高卷不胜眷若教解语应倾国任是无情亦动人芍药与君为近侍芙蓉何处避芳尘可怜韩令功成后孤负华过此身牡丹又暖触衣襟漠漠香间梅遮柳不胜芳数枝艳拂文君酒半里红依宋玉墙尽日无人疑怅望有时经雨自凄凉旧山山下还如此回首东风一断肠杏花暨李中之森森移得自山庄植向空庭野兴长便有好风来枕簟更无梦到潇湘荫来砌藓经疏雨引下溪禽带夕阳约羽人同赏处安排棋局就清凉竹工矣而未精也雍陶之双鹭应怜水满池风飘不动顶丝垂立当青草人先见行傍白莲鱼未知一足独拳寒雨里数声相叫早秋时林塘得尔须增价况与诗人物色宜咏双白鹭精矣而未妙也郑谷之暖戏烟芜锦翼齐品流应得近山鸡雨昏青草湖边过花落黄陵庙里啼游子乍闻征袖湿佳人才唱翠眉低相唿相唤湘江阔苦竹丛深春日西鹧鸪暨杜牧之金河秋半虏弦开外惊飞四散哀仙掌月明孤影过长门灯暗数声来须知胡骑纷纷在岂逐春风一一回莫厌潇湘少人处水多菰米岸莓苔早雁如此等作斯为能尽其妙耳拟古贵得其神而后求之气韵而后求之趣味而后求之格调而后乃求诸语意之间太白拟古而不似古苏州效陶而不似陶谢康乐邺中八首如排雾瞩圣明披对清朗等辞终不改生平本色江文通杂拟三十如凉风荡芳气碧树先秋落诸句究不似汉魏古音其田居一篇可谓得其神似然杂诸陶集中后人犹辨其为江诗者神韵不同也自是以还代相仿效优孟衣冠聊存仿佛耳惟陶征君荣荣窗下兰密密堂前柳初与君别时不谓行当久出门万里客中道逢嘉友未言心先醉不在接杯酒兰枯柳亦衰遂令此言负多谢诸少年相知不忠厚意气倾人命离隔复何有拟古虽不规规揣称而神韵自不减于古人其后则李义山之胜概殊江右佳名逼渭川虹收青嶂雨鸟没夕阳天客鬓行如此沧波坐渺然此中真得地漂荡钓鱼船河清与赵氏昆季燕集拟杜工部暨人生何处不离群世路干戈惜暂分雪岭未雪天外使松州犹驻殿前军坐中醉客延醒客江上晴杂雨美酒成都堪送老当垆仍是卓文君杜工部蜀中离席如此等篇神情虽不能全肖然已得其八九矣吊古之诗须褒贬森严具有春秋之义使善者足以动后人之景仰恶者足以垂千秋之炯戒如左太冲之咏史则曰何世无奇才遗之在草泽不胜动人以遗贤之忧李太白之怀祢衡则曰才高竟可施寡识冒天刑不禁深人以恃才之惕谢宣城之孙权城感盛衰于倏忽知书轨之荐必同杜少陵之九成宫慨遗迹于雕墙见夏殷之鉴不远他如溪回松风长苍鼠窜古瓦不知何王殿遗构绝壁下阴房鬼火青坏道哀湍泻万籁真笙竽秋色正潇洒美人为黄土况乃粉黛假当时侍金舆故物独石马忧来借草坐浩歌泪盈把冉冉征途间谁是长年者杜甫玉华宫这体如少陵之丞相祠堂何处寻锦官城外柏森森映阶碧草自春色隔叶黄鹂空好音三顾频烦天下计两朝开济老臣心出师未捷身先死长使英雄泪满襟蜀相钱员外之汉家无事乐时雍羽骑年年出九重玉帛不朝金阙路旌旗常绕彩霞峰且贪原兽轻黄屋岂畏渔人犯白龙薄暮方归长乐观垂杨几处绿烟浓汉武出猎李义山之紫泉宫殿锁烟霞欲取芜城作帝家玉玺不缘归日角锦帆应是到天涯于今腐草无萤火终古垂杨有暮鸦地下若逢陈后主岂宜重问后庭花隋宫玄武湖中玉漏催鸡鸣埭口绣襦回谁言琼树朝朝见不及金莲步步来敌国军营漂木前朝神庙销烟煤满宫学士皆颜色江令当年只费才南朝温飞卿之苏武魂销汉使前古祠高树两茫然边雁断胡天月陇上羊归塞草烟回日楼台非甲帐去时冠剑是丁年茂陵不见封侯印空向秋波哭逝川苏武庙如此诸作其凄恻既足以动人其抑扬复足以惩劝犹有诗人之遗意也至若刘梦得之王楼船下益州金陵王气黯然收千寻铁锁沉江底一片降幡出石头人世几回伤往事山形依旧枕寒流从今四海为家日故垒萧萧芦荻秋西塞山怀古读前半篇暨义山敌国军营二句今人凛然知忧来之无方祸至之无日而思患预防之心不可不日加惕也吁至矣