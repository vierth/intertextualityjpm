翼菴禅师语录翼菴禅师语录卷之一小师序灯等记住天台国清禅寺语据室诸佛心量广一尺此方地面广一尺诸佛心量广一丈此方地面广一丈诸佛法身长一尺箇条拄杖长一尺诸佛法身长一丈箇条拄杖长一丈踏着此方地面坐得这箇座子提起箇条拄杖开得此箇法门钟钟鸣鼓鼓响文殊绝罗笼普贤脱知解举措尽光明咳唾皆元象卓拄杖曰出手钉得虚空橛许汝丛林作榜样上堂指法座云有一句子广越虚空高踰华泰从未有人说着我既无心直上分明举似何妨遂陞座云是非心思意拟之所及拈香曰此一瓣香凌岱岳而流辉历璇玑而运炤庄严百世界千世界无量万亿世界以为佛事总山河大地草木丛林尽为衲僧异口同音莫能赞此少分殊勋爇向宝炉耑申供养始祖释迦文佛大和尚恭愿金轮统御睿泽滂流民康物阜鼓腹以讴歌海晏河清梯山而入贡次拈香曰此一瓣香不从别处得来本自胸襟流出至大至刚浩然充塞以荫物也为云为盖以展化也为瑞为祥十百世千百世光明赫奕无尽无穷爇向炉中供养饮光尊者直下六十九世先祖大和尚暨及当山历代开法诸大知识伏愿宪台柱石阖郡宰官增荣禄位霖雨苍生齐展经纶之手以助无为之治末上拈香曰此一瓣香根源竖穷南岳枝叶横亘天台云霞莫能绚其璀璨江河难以泽其光华炳然透过三法提尽古人之未到奇变恢张百方显发爇向炉中供养开万世宗眼集千古大成即此景德堂上前住灵巖后住南岳先师退翁老和尚用酬法乳之恩歛衣就座维那白椎云法筵龙象众当观第一义师云第一义谛不必他求若是摩霄俊鹘便合乘时止泺困鱼徒劳激浪僧问恢弘妙道端在乘时超越之作不胜颙望师曰旷大劫来有此一转僧曰与么则把住干坤无迹放行祖席辉煌也师曰不图验在今日僧曰活握玄机后高提新令威师曰且要取足观光僧礼拜师曰更须向上转去僧问国清祖席诸圣法场或隐或现佛眼难窥如何是和尚开凿人天之用师曰一举不载说僧曰远别吴山来赴赤城如何是不涉程途句师曰致使我如此着甚来繇僧曰昔年招手意趺坐待师归师曰你也没量罪过我也没量罪过僧一喝师便打僧问杖头日月挑入天台未到松门请通消息师曰夜雨山草滋僧曰与么则随身旋转任逍遥师曰你还知爽籁生古木么僧礼拜师曰道人优昙花迢迢远峰绿僧问寒拾呵呵笑优昙此日开如何是不落古今同别句师曰千峰蒸寒碧生我一片秋僧曰则山色无高下也师曰随风落空谷心与松俱休僧曰境耶人耶师曰平生得失心付之空悠悠僧问千峰齐拱立如何是笑隐远来句师拈拄杖曰祗此一笻霜翠僧曰数里入云峰如何是途路得力句师曰别无方物堪将僧曰满目尽光辉如何是国清利生句师曰放出鞋袋里一捻烟云不妨与汝斗彩乃云清风两泼向松门早见赤城山霞标万丈金地岭翠耸千寻何须徘徊双涧之滨始信清音匝地直上五峰之顶方知碧影摩天心外无法包含镜里森罗法外无心函盖空中万象所以未达境唯心起种种分别达境唯心巳分别即不生随以拂子向上一划曰诸仁随山僧手看无量诸佛国土一时现前礼仪三百威仪三千着清净衣底教伊烧火扫地着光明衣底教伊运水搬柴但以上无攀仰下绝巳躬自然常光现前箇箇壁立千仞若祗契胆提心图长兔头一角白是诸仁之过却怪新国清不得下座晚参蓦地草鞋底脱不管鼻孔山蓝巉脱向深山角落里横横竖竖竖竖横横无不放光动地脚尖头踢出来底是什么干矢橛先老和尚忌辰小参大光明幢照耀一四天下纵具千手神用莫能障其少分壬子秋九月二十七夜一时平空倾倒脚下孝子慈孙尽力扶树不起刻志于万世师法者非有四目八臂十十与五五肝肠空自苦活计拙劳生惭愧毫无补拈拄杖曰幸有此个俵手惟冀诸仁互相成褫小参千圣下口不得不是栗棘蓬亦非铁糁馅性燥平生底一嚼百杂碎不愁伊不提掇空明吞吐自在其如齿牙生涩未免一场特地石梁回小参僧问风动幡动仁者心动和尚作么生师靠拄杖曰待我寻思记得无僧曰学人则不然师曰你作么生僧展两手师曰原来只在者里乃云溪山无隔碍光明处处透五百应真倒跨长鲸向诸仁眼里进耳里出耳里进眼里出广作游戏神通三昧见汝不惺惺缩入国清柱杖子里去也蓦拈柱杖曰而今提到者里且作么生安置从教立在古屏畔待使丹青入画图挂钟板小参以椎指钟板曰法象方图用不偏对扬飞辨洞人天真宗无碍全提得迸出虚空句句玄随各击一下开鑪日邑侯王护法设斋两序耆旧请上堂僧问寒拾来也请高着眼师便喝进云龙耶象耶师云乘风奋迅正在此时进云甚么处着得伊师云何得自甘泥伏进云谢师指示师云一众笑你问达磨西来一字无全凭心地用工夫因甚又道过去心不可得师空劫巳前徒指注进云现在心渐师云今时展转错商量进云未来心又作么生师云笑倒灯笼入露柱乃云不历地位阶级贵于得入剎那际三昧随喝一喝云是迅雷贯顶之时等破一切之时虚空消殒之时云山各变之时昇腾自在之时廓彻无碍之时驰骤天衢之时发扬幽閟之时时之义大矣哉说法不以时总是非时说决了不以时错过好时节乘风奋迅正在此时复喝一喝云泥伏自甘更待何时至日上堂僧问一阳初复六管飞灰的的本生是何面目师云动也进云入门一棒赏伊罚伊师云爆出来底可是当家种草进云仰观从上风规喜见于今不坠师云西天论勺论升东土论石论担问击鼓鸣钟预通消息白拂乌藤和盘托出现前一众尽知音何必丰干更饶舌师云为汝不知无住之本僧一喝师云平地顿高三尺进云则拂开全体也师云不须雷奋青霄进云平添意气转见风流师云何待云垂大地问群阴剥尽也如何是阳春消息师云一枝破腊遍界流芳进云不涉荣枯句又作么生师云硕果垂垂得也无进云四句百非外黑白自分明师云盛以瑚琏簋簋登之清庙明堂问出身一句敢请师宣师云提得石鼓也未进云第一义谛又且如何师噼头打下云莫待虚空震动乃云尽干坤大地是当人本体向噼划不开处透出一线生机蓦竖拂子云无住之本平地顿高三尺枝枝簇锦不须雷奋九霄叶叶生风何待云垂四野目前遮不住动用莫能收击拂子云于此得其事则转运在我不得则运转由他转运在我廓尒悬殊而云霞千变运转由他浑焉周匝而冰轮独耀掷拂子云唯善决择庶乎其不差矣小参师云突出难辨罕逢快便直下来也噼箭噼箭遂旋风打散小参切忌道着道着则头角生以手弹竹篦云山僧道了也头角作么生代曰三十年后看乃云只恐苍天叫不灵白云徒自布劳生弥天罪犯无容雪索向深深深处行示众举无文和尚至日小参揽之不盈把扑散复成团滴水冰生师云斗增岳渎精神未可歇去赶到罗纹结角崖崩石裂巳见虚空粉碎正好进程师云还教大地平沉直饶会得一线长巳经指注莫漫商量要且未会长一线本无头尾讨甚背面直饶会得长一线倒用横拈色色成现要且未会一线长巳得随时裁制何妨在处更张所以乡谈相似一音演唱何彼何此州县不同自南自北自西自东开先即不然会得年年岁岁不会岁岁年年扰扰匆匆遇缘即宗晨鸡暮钟匹是话东风唤冬作夏真人面前不说假唤夏作冬从教打脱空一线短长谁管得无文印子未到糢煳因甚机先扑碎雪霜尽处是春风挨到红稀绿暗侯鹧鸪啼醒玉芙蓉示众举无文和尚至日小参花擘将来堪作甚么滴水冰生师云犹是转句未可歇去师云或者得到半提崔崩石裂师云未是向上全提正好进程师云冲开碧落层霄一任横提竖掇直饶会得一线长师云双收亦须双放要且未会长一线师云双放还着双收直饶会得长一线师云抽爻何复抚象要且未会一线长师云换象仍复抽爻所以乡谈相似师云六般神用空不空州县不同师云一颗圆光色非色开先郎不然师云另是一番境界扰扰匆匆师云抹煞顶眼晨鸡暮钟师云荡尽玲珑唤冬作夏师云颠倒是非出而似之一似本色唤夏作冬师云推倒露柱笑煞灯笼一线短长谁管得师云扑碎陶唐太乙盘雪霜尽处是春风师云太阳不在箕三度腊八日上堂僧问世尊成道也未审说何等法师云或三或五自西自东进云学人打退鼓还有分也无师云一回落在眼里昧却万古晴空僧一喝师云你不着便犹可作么生救取天下老宿僧礼拜师便打云抹煞顶门只眼从教地彻天通问明星刺破眼睛敢请为伊折合师云东西十万南北八千进云则度人巳毕也师云会得揽真成立何妨色相宛然进云罕闻如是举扬师云可知逗到天明依旧揭过一边僧云金风吹玉管那个是知音师哂之乃云必待炫耀巳灵而后称提向上恐禁不住当来下生者汉笑脱下颔历历云衢经纬离离天阙文章你诸人自巳父母所生清净宝目可着得这些子零星却物固为上逐物亦不为下拈灯笼向佛殿里将山门来灯笼上神则神矣若为体而明之蓦竖拂子云释迦老子来也在这拂子头上放百宝光光中涌出千叶莲座有化如来而坐其上一一光明皆遍示现十恒河沙且道是智慧耶德相耶掷下拂子云一翳如在眼空花缭乱飞晚参以手候火拈瓣香插向炉中随暧视左右一匝曰如是大陀罗尼神玅章句举集虚空之中卍字千轮回旋奋迅而今在我襟袖以极万类盖缘秪是未曾观何得自轻而弃绝乃朗吟曰体明无尽寻常事奇特商量满眼泥小参今朝腊月二十五白雪阳春同遍普阿哆补万象森罗齐起舞云门大师在𨍏铄钻里努出头来道我当年一曲无过此也遂左右顾视曰你道当年是甚么曲菩萨峦腔音韵别听得分明和不齐除夕小参举僧问三峰师翁如何是腊月三十日到来底事师翁曰寒林无宿客进云来日又何如师翁日四海听龙吟先师南岳退翁和尚曰小子于诸昆中受恩至深与众独异故敢于老师分上往往大胆放肆老汉处丛林无恙之时专惯说太平禅而今设有问南岳如何是腊月三十日到来底事南岳向道励志扶宗报佛恩德更问来日事如何向道正是时良久叹息曰二三百年之间卒未有以大慰禅子之望秪为自完不暇何能有所成立建明果能时时有相持之忧皇皇不安于寝食何患杨岐正脉不大光耀于后五百世哉复嗟叹久之下座师曰知时者是大沙门此何时也小子敢不以老师之言为玉律金科遂回视一众曰伏望诸兄弟同心而供济巳未元旦两序请上堂维那白槌云法筵龙象众当观第一义师曰第一义谛卯正三刻十二分早巳考钟伐鼓云集宝王殿上尽情花擘了也而今何用更为宣说良久曰一众都不跃然而退我知之矣才落意地便与此事悬隔则不能迥脱有无超越情量苟向形名未兆之前着得只眼自尔不为数运推迁时序转换且新新无住元始一句又作么生随以拂子画此相曰威音自此开生面不为群机有覆藏因雪小参问如何是的的本生面目代曰一向经历惯何须更照磨一日今日看来灼然另是一番一日夜半正明天晓不露一日表见丛林愈增清绝一日虽则纷纭甚是洒落一曰非唯和光抑且同尘一曰未即填沟塞壑分明举似何妨一曰且喜不落在别处一曰净光无碍也一曰住在这里终成一色一曰大地无寸土住在甚么处一曰不开心意路踏着便成蹊一曰不蹑前踪更下一转一曰比拟将来便不相似一曰不可更道澄潭绝影夜月流辉一曰而今讳不得也一曰迥然难掩遍地阳春乃曰的的本生面目固是一向经历不着照磨今日看来灼然另是一番历历表见丛林自尔愈增清绝更须知他十二时中虽则纷纭甚是洒落非惟和光抑且同尘若道外是则非处处净光无碍坐住这里终成一色直饶光境俱亡寸土不立到底不开心意路一经踏着便成蹊且毕竟如何即得比拟将来便不相似因雪小参的的得到虚空粉碎眼光烁破四天下有甚目前自巳自巳目前而不一透一切透一转一切转转种种色为一色转种种相为一相转差别为平等转晦昧为光明转艳丽为明淡转热恼为清凉转枮为荣转黑为白转垢为净转粗为精转杂染根尘为灵光独耀转无边剎境为净妙一真转森罗万象为月窟冰壶转草木丛林为琼楼玉殿道是玲珑峻峭却又荒寒平远道是荒寒平远却又峻峭玲珑如上境界一一转得透得美则美矣未尽善也何故不见云门道尽大地无纤毫过患犹是转句不见一色始是半提须知更有向上全提时节诸仁要知向上全提时节么良久云红炉一点曾收得散作干坤浩荡春解制上堂着甚来由攒攒簇簇致使我将一把沙东抛西撒全不顾你眼里本来清净光明此段过患实是难为而今索性听你到处露布你且作么生露布来从解脱门来未曾有一法障得你去从解脱门去未曾有一法系得你若道无端又添一把你也没量罪过我也没量罪过真个着甚来由四月八日早参竖起拂子曰此万德之身本自纤尘不立何消向九龙口边使蛮手脚泼浪泼赖以致纷纷借借这箇那箇这箇不是那箇苏卢苏卢那箇不是这箇㗭唎㗭唎这箇即是那箇那箇便是这箇苏卢㗭唎娑诃于此委得一切智智清净无二无二分无别无断如其不然莫怪国清向汝诸人顶门上各与一杓随声便喝而起小参举雪窦曰干坤之内宇宙之间中有一宝挂在壁上达磨九年不敢正眼觑着如今衲僧要见噼嵴便打师曰宝非宝日杲杲上上机无处讨雪窦眼里无筋认着个葫芦以常平生累他鈌齿老胡桩桩地拶破冷壁国清看来干坤之内宇宙之间中有一宝开眼也着合眼也着达磨老子教他坐地搆去若是雪窦打破壁来与汝相见小参举云门曰三乘十二分教达磨西来放过也休若不放过不消一喝雪窦举了便喝复曰大众好喝落在甚么处若要鼻孔撩天辨取者一喝师曰三乘十二分教是拭疮疣故纸弃之十万里外肯屑把眼相着有甚放他不过气宇如王底阿师心粗胆大一时裂破舌头到底不能损益雪窦费尽老力依然莫可如何若要端的还你落处随喝一喝曰直得五峰七塔向太虚空里一齐点首道三十年后吾道大行何妨借汝诸人鼻孔出气复喝一喝曰不可于此剎那流入意地结夏日开秧小参昨有僧问如何得一夏不空过山僧向道随堕类堕随堕类堕一夏不空过步行骑水牛入泥入水入净入岁入弥勒楼阁入三眼国土入大圆觉海入玅庄严路阿必律帝普天上去挑土齐一变至于鲁鲁一变至于道蓦顾左右曰是甚么道早底八十日迟底九十五随喝一喝曰此又是一气唿成底勿以异常而群心大疑彼此自不相孤负中夏小参国清事事不足富有五月松风拟将卖与人间秪恐难为喝价以其滞阁不行莫若及时俵散随连挥拂子曰宽袍大袖底与他平装单襟狭量底与他蒲装赤体无依底作么生装复连挥拂子曰好怪山僧不尽情天中节小参以拂子作此相曰正与么时赫赫地烁破四天何消艾旂蔽日蒲剑挥空兰汤沐芳华以登上药而后诸邪匿影杂毒消形那更容他着布皮棍捉吉撩棒向山门前肆小伎俩此段光明人人之所固有如或看时不见暗昏昏山僧信手书道符子以为助发复作此相曰将去用得灵妙自然天道永昌示众入夏十日也寒山子作么生代曰随地摘杨花又曰有顺不撒沙又曰眉毛三尺二又曰经历悬殊又曰难为描邈又曰有甚提掇不起又曰事事问他推不知又曰眼眨眨地看话随又曰挈挈波波混是非又曰门户苦支当随成颂十首眼光透空劫随地摘杨花不管生攒簇千差与万差有愿不撒沙灰土满头面是处卖风流但不令人见眉毛三尺二合有惊人句信口道出来依然无本处经历悬殊唤冬作夏可知礼也不当一笑难为描邈将错就错不碍痴憨何妨落拓朝朝执帚松门有甚提掇不起问着噼面三拳至竟是何道理事事问他推不知颓然尊贵合如斯台山十万八千丈聊协囊中一句诗无佛之处急走过眼贬贬地看话堕拾得相将携手归伸出拳头一样大挈挈波波混是非失便宜是得便宜划时拍手呵呵笑拈得分明说与谁门户苦支当随流能得妙放去又收来灯笼齐𨁝跳示众入夏十日也水牯牛作么生代曰早晚防出入又曰未必皮下无血又曰风风雨雨好知音又曰逢人便举又曰全不欠少又曰卧看荆棘自参天又曰空里漫寻踪又曰步步通途绝崄巇又曰赚他岐路久徘徊又曰西水流急随成颂十首双角无栏桊早晚防出入笑他斗鸡人这箇也不识未必皮下无血一锥答着便知安得临济瞎驴尽情破灭家私及节应时一句子风风雨雨好知音劫初田地齐翻转万壑千岩自在身谁谓无知逢人便举道得分明未便相许本色草料全不欠少林下水边东垒西倒心境如如老放闲卧看荆棘自参天风流越样堪图画鼻孔累垂不着穿无心印泥水空里漫寻踪直下超随类还来芳草中步步通途绝崄巇溪东历尽又溪西须知云外无云处别有风光一段奇逐队随群同得入赚他岐路久徘徊莫贪是处风华好度毕应须及早回西水流急也须好看逗到而今齿疏眼暗小参举何如是十智同真拈针箇作鼻孔使用一同一质不妨捏聚二同大事试放开看三总同参直得干坤震动四同真智演出波罗密却似天边月五同遍普尽十方世界一时周匝六同具足目前旨略不怕取则七同得失更有一格莫作等闲八同生杀咬人火急九同音吼许汝商量十同得入恐觅箇出头处不得与甚么人同得入拙郎君与谁同音吼七箇八箇作么生同生杀手也不惜口也不惜何物同得失一任贬剥那箇同具足败阙尤甚何物同遍普且看支离何人同真智流布诸方难为收拾孰能摠同参秪宜柱杖子那箇同大事举似天下人何物同一质更要我饭饱弄着那颂曰要状状不成欲名名不得解一以贯之何妨打几橛作息日纷然眉毛恣狼借所以拙郎君巧妙无人识小参举僧问洞山如何是佛山曰麻三斤师曰觅他纤毫过患了不可得有甚么说但不应于无分剂中强立分剂致使堂堂古佛被数量管带一切时中迥绝情见渗漏其可得乎而今设有问如何是佛向道拶着便骨出且国清为人在什么处少问恐不免也伽蓝殿上樑邑侯王护法进士潘护法到寺陞座僧问琼台夜月光分万八峰峦玉阙清箫声遍三千洞壑是报身边量是化身边量师云荡荡乎民无能名僧云谁其能则之师云别有一人为汝显说僧云若然者则丹凤迥翔于此日联翩五彩耀人寰也师云一任瞻之仰之僧问西来的意即不问现前一句事如何师云金风吹玉管僧云不易有此师云举世少知音僧问万古一时事辉煌在目前敢请和尚重为举杨师云今日一会尽是作家宰官僧云直得人天赞仰佛祖忻欢师云何用丰干更饶舌僧云一众得沾恩否师云礼拜了退僧问上仙来也请以大乘而安立之师云且待须臾自当证知僧云更须高着眼师云是诚天然独尊之概乃云佛国上仙本自随机应现匪得圣朝柱石发扬表彰争能耀古辉今圆觉伽蓝从昔庄严无相一经当代伟人鼎新奠丽争看焕日摩云中枢奉重神明肃穆以难思功位双彰宾主雍容而契合以转正法轮之手向上全提于第一义而不动以天然独尊之概是处照临于毫端量而偏普殊勋不宰示无外之威严至化无为运洪机于閟密于以屏翰名蓝昭垂万祀于以金汤法苑崇焕千秋人天赞仰佛祖忻欢山以高而旷远水以蓄而泓深随回视左右云且道以何因缘而乃有此气吐烟霞当灏渤松门凉月好吹箫谢雨上堂万里无云向青天背上痛与三十棒直得虚空神陡时翻转面孔在汝诸人顶门上震大法雷显大法眼说大法要雨大法雨柱杖子踊跃庆快连忙暗里抽枝枝上结一个大葫芦一生二二生三三生无量无数且道无量无数底甚么良久云信知吾道遍干坤小参汝剌脚与么来法华塘为汝说大事因缘木鱼山为汝说无声三昧解脱门为汝说智智清净七宝幢为汝说净光无碍更来者里讨什么碗掷拂子便起至日小参可怜生这个时节惺惺底固是惺惺梦梦底依然梦梦若不为汝提回便则不侔合于从上蓦竖拂子云于此剎那际入得转字法门转到尽头极底处透出一线顿使山河大地草木丛林生机活泼锦簇花攒且结底什么果掷下拂子云看郎有分腊八日圆菩萨戒邑侯王护法儒学邹护法设斋请上堂僧问拈出千华佛土亦如其数荣敷一叶法身光遍虚空否师云过去如是如是未来如是如是现在如是如是僧云恁么则毛头心地通摄河沙也师云当当常有因故僧回视左右一匝云谁不忍者说师云僧忍默然故是事如是持僧问望月瞻星如何是性师云目前了了不争多僧云作么生脱师云秪在目前千万里僧云则洒洒落落随处安身立命也师打一棒云不得向者里耽着僧云动容扬古路不堕悄然机师又打云赠尔珊瑚一百鞭乃震声一喝云如天下状如雷遍震如云腾盖如雨悬澍揽之不盈掬圆满无余扑散复成团混茫绝迹谓是体性虚空华光三昧一切智智清净谓是如来智慧德相无二无二分无别无断故如是受持一心而行是为孝顺至道之法千华上佛千百亿禅迦于赫赫师子座趁放不可思议光光中舒千辐轮手三摩诸新学菩萨顶当当常有因故当当常住法身蓦拈柱杖云丈六紫磨金也不屈着你持钵回小参举雪峰上堂尽大地撮来如粟米大抛向面前漆桶不会打鼓普请看师云雪峰古佛小当人家国清甚是不甘世界大底千粒万粒拈向钵盂里不假纤力平空托住如是神用各具有之有甚不会何消打鼓看他这里道得一转也见国清有人一众屏息随起身曰漆桶漆桶小参红炉燄里拈来片雪散作普天春色直得森罗万象草木丛林一时簇绽于以壮烟云之色子以添渤澥之澜西来大意不须煖室商量少室真宗何用望空启告曩谟佛陀曩谟达磨曩谟僧伽总然将得虚空来蓦击竹篦云还教博取虚空去除夕小参逗到这个时节处处水尽山穷蓦喝一喝云于此通得气转得身元自天高地厚日月煌煌水远山长风光冉冉衍无住之真机韶华溢目固常存之正脉景物依然如其忽略拖延动经累劫国清也只莫可如何复喝一喝急须发越莫漫踌躇庚申元旦两序请土堂僧问是日拟头起愿开无住机师云甚么处不光明灿烂僧云与么则一提同遍普也师云不了目前万缘差别僧一喝云其干碍也何有师云伏惟一众庆幸僧问天上下称独尊底如何分布诸舍利而起无量塔师云一由二有一亦莫守僧云则全身独露也师云除此之外更须别转僧一喝师云仍是旧伽陀僧问新岁巳临旧岁何往师云天高地厚日月煌煌僧云不涉新旧更请宣扬师默然僧云人人无不覆师云且过者边来乃起身拈香云秪此一瓣弥纶万有化育群机伏愿圣作物睹云起龙骧天下太平法轮常转随就座竖起柱杖云看看释迦老子在国清柱杖头上放无量万亿种种光明于此光中化无量亿诸佛一时同声转元始一字法轮所谓天得之以清地得之以宁人得之以贞物得之以荣日月得之以炤临山水得之以高深且道柱杖子得之又作么生随卓一卓云不知多少妙尽在一枝藤元霄晚参喝一喝云此是般若锋亦名金刚燄终日挥天截地被山僧一吹化成一道清光逼塞广寒宫殿直得山河大地草木丛林如宝丝网重重映彻百万亿灯明如来一时乘境举集虚空之中涌现无碍真智宝光如珠贯下如云拥聚处处联辉斗彩何以都卢摄在这里随挥拂子云何以瞻仰少分之一佛诞日赤城招隐居朗月禅宿设斋上堂僧问释迦未降皇宫辽天鼻孔在甚么处师云实是难为遮掩进云则天上下唯我独尊也师云特地惊张遭人怪笑僧一喝师云何不慎当初僧问和尚今日为世尊降生陞座是否师云总之播弄目前进云云门打杀伊未审有何过师云不解炤管自巳进云忽有箇透得荆棘林底如何相接师打云好怪我不近人情进云果尔当阳独露师又打乃云旷大劫来希图一日应清净境应清净玅境应无垢光明上智境应最胜光明智智境境上施为错却自巳屋里真佛若秪孤峰独拔古涧寒澄检点将来有甚气息稍具一分衲僧手脚口上出来口上打眼上出来眼上打明头出来明头打暗头出来暗头打庶不致彼肆骄于内而烜赫于外增益韶阳意气无忝临济门墙方好喫我国清漏沙锅里饭普请种稻小参山前一片闲田自从旷劫以至于今出生无上上无等等不可称不可量至圆至净之审尽大地人日日奉持须臾不可离者道也今日种底稻岂是这个道今日种底稻不是这个道是甚么道随呵呵大笑云一生分别取舍则非所谓道也六月望日保稻小参道不远人人不远道道之于人如展握然人如展手道以握拳但于展握之际有丝毫道理情见往来则去道远矣今者油然如云生生正未有巳将来圆实如珠处处铺天撒地若更有所说是增益非道也如无所说是减损非道也且毕竟如何即是随掷拂子曰应如是知如是见如是信解不生法相我说是人宗门上将中秋小参举寒山子偈曰吾心似秋月碧潭清皎洁无物堪比伦教我如何说师曰吾之常住真心本自虚灵绝迹而强拟之曰秋月碧潭如斯比伦抑亦极矣如何却言无物大小寒山不自知言之悖而谬也国清不是抑人扬巳贵图如实而说吾心不是月无圆亦无缺虽无缺与圆却解知时节随掷拂子曰觌面甚分明何须更饶舌翼菴禅师语录翼菴禅师国清语录卷二侍者力端等录大殿成谢宪台卢大护法上堂僧问力之所不可涯量愿之所不可穷极者是何人斯师云巳有样子进云庶几不虚此日师云安排则未易成现却相当僧左右顾视云仰冀观瞻同资欣慰师云古今一致谁其不然僧问万法当前即不问重光古剎事如何师云如来宫殿无有边进云五峰环翠人皆见双涧回澜谁共看师云自然觉者处其中进云人中境境中人师云你即今在甚么处僧问向上玄关即且置钟鸣鼓响请师宣师云你得入门也未进云一击亡所知底还肯相为否师云礼拜头须着地进云恁么则得闻于未闻师云今日一会不是偶然乃拈柱杖卓一卓云此一毛端量处涌现大宝王剎广博崇丽清净光明无量诸佛安住其中现成正觉转妙法轮此一毛端量处遍法界虚空界一一毛端量处悉亦如是其一一毛端量处所现大宝王剎以等法界无量无边清净妙宝庄严之具而为严饰所谓宝峰庄严宝壑庄严宝树庄严宝华庄严宝云庄严宝座庄严宝帐庄严宝盖庄严宝幢庄严宝幡庄严宝灯庄严宝香庄严宝墙垣庄严宝阶陛庄严宝门闼庄严宝栏楯庄严宝窗牖庄严宝琉璃庄严宝铃铎庄严宝缯綵庄严宝敷具庄严如是不可思议清净妙宝庄严尽从第一威德成就众事大功德天一念善根所起具足无量宝藏庄严如是庄严不着庄严是真庄严不着则无相无相则解脱无着无相解脱则能转此无量庄严回施一切广大清净同归真际无上菩提复拈柱杖云秪此不着纤力能转无量庄严随卓一卓云转宝峰为功德山巍巍无过其上转宝壑为甚深义渊渊莫尽其底转宝树为庄严林头头戛玉锵金转宝华为微玅果在在流香发燄转宝云为摩尼聚普雨无量珍奇转宝座为须弥峰超越一切智顶转宝帐为月明帘就里颓然尊贵转宝盖为光明云示现无边佛剎转宝幢为玅色身显拔无碍真智转宝幡为法藏带通贯一切义句转宝灯为净光幢烁破一四天下转宝香为戒定慧庄严五分法身转宝墙垣为法城堑卫持佛正法藏转宝阶陛为无等级高蹈毘卢顶𩕳转宝门闼为法阃域聚集无量义趣转栏楯为玲珑性是处净光无碍转宝窗牖为法光门出生无量真智转宝琉璃为真金像一任瞻仰取足转宝璎珞为妙庄严布垂万德身云转宝铃铎为妙圆通洞彻十方虚空转宝缯綵为妙光网重重交互争辉转宝敷具为千辐轮净妙不可思议复卓柱杖云柱杖子转如是无量庄严巳涌身虚空高七多罗树稽首赞叹而说偈曰一毛度空可得边众剎为尘可知数如是庄严无上士所住行愿无能量师诞日两序请上堂问百草头上打失鼻孔直得天雨四花大统纲宗中事不敢造次相及秪有一句高广莫逾虽不足以当大望幸勿竟孤来意师云收名定价巳非一日进云旷劫以前不易如是师云稽之弗谬质之无拟进云果尔不屈则遭逢有据师云汝既知时我不再三进云悦于耳目者从之师云其然岂然僧随作礼云鸡足山高万里青师云何见之远也问秪是这个与五峰并耸双涧同长将作微分供养和尚其肯慈纳否师云惟其所得而自贵珍进云巳见跃然出中更异布于四表师云古道在日用交手相付进云永领其极致无过于是也师云见不及此则转入杳渺进云但不遗乎从上自然无负于方来师随卓柱杖云安得不勤勤慼慼而历落申明问山门踢倒琉璃佛殿扶起灯笼是甚境界师云我爱韶阳新定机进云银蝉初出海何处不分明师云识得自巳也未进云其奈目前何师便打进云耳听终难会师又打云但不负于巳自不孤于人迺回视一众云恒作思惟共营此事如日月之丽天则曷胜庆幸随拈起拄杖云是汝一出头来非不尝于此切而犹然无点气息得不负于生成苟能别制一转省径省心就地下个橛子皆足以超越圣凡生灭之表不假视听思行而聪明得主随卓一卓云天命本源无住着一花五叶自年年笑隐彬西堂同邵圣遇居士设斋请上堂问胸字杳分无量义不勉而中顶珠尝照百旬不思而得今也觌露乘时敢请凭空着彩师云有甚么处盖覆伊进云老胡既隔绝纳子多违背其奈之何师云吾将揭露以告进云则诸暗相汞不能昏也师云巳过关者尚须料拣僧一喝云今日转处果与寻常不同师随声打趁问登山涉水不假他力因甚主人公推三托四师云吾尝于此切进云千里寻知巳因甚一言不相挈师云往往如斯进云威音王巳前成佛久矣即今更为何事师便打云所以尔也进云白云尽处是青山行人更在青山外师哂之乃云多诸高流以法而住簇簇逼将来何以厌饱而各信取随卓拄杖云此是入道之初章于今三十年也都无名字执着何从摹拟而彷彿之于方便中而为之辞阇黎有分山僧有分设问用此奚为二时禅悦焉续彼彼出家行脚于坐立地搆得去三斤麻一疋布何用别人简较我不似没罅子截断他舌头复卓柱杖云尽古今天下无道理者直取其切要通其变而巳华严道场开启儒学徐护法设斋请上堂僧问转如是汪洋沖融广大悉备之根本法轮十方云集普现于前若为发辞以相赞颂师曰表示将来便不相似僧曰今日一会尽是作家宰官师曰亲受宣闻端在于此进曰信位巳彰果则未也师曰证入法界不离一剎那际僧曰则楼阁门前参请巳毕师曰善财即今在甚么处僧一喝师曰得也乃竖起拂子曰看看光相现也尽十方华藏庄严世界微尘数诸佛菩萨五十三人善知识种种无量甚深广大三昧海法门都卢摄入此一光中光中涌出一四天下微尘数不可说不可说云台宝网瞻仰少分之一者应时获得清净光明陀罗尼无着无缚陀罗尼跃然出中陀罗尼明照一切陀罗尼广博崇隆陀罗尼辞辨注射陀罗尼雅思渊才陀罗尼文身句身陀罗尼波腾云涌陀罗尼珠联花贯陀罗尼超越无上陀罗尼吉祥如意陀罗尼如是陀罗尼于理理圆于事事备于国国治于家家齐于身身修于心心正于意意诚于知知致于物物格随击拂子曰得非近而有征远而可按者乎进士玉京潘护法祈嗣华严道场圆满设斋请上堂僧问拄杖子穿过般若波罗密门不用敲开金锁脚尖头踏翻华藏毘卢性海宁须提变玉符师曰是渠面门众齿之间作么生僧曰非心思意拟之所能料师曰安知其交光相罗如宝丝网僧曰善财之福慧本无能过者师曰你道是谁家之子僧曰现在可验师曰一众许汝有个见处僧曰即今巳后不敢更饶舌也师曰知即得僧问灵光独耀觌面相呈照用无私如何超向师拈拄杖曰虽是易见而且难识僧曰无量法门善财从何门而入师卓柱杖曰直须向这里得路僧曰则千古意分明也师曰秪恐知之者寡僧问七处九会一句全收未审是那一句师曰偏界森罗难遁质僧曰则明明无盖覆历历绝囊藏也师日十五日来你向甚处留心僧曰千器同圆孤辉特耀师曰不信道僧曰和尚有个瞥地某甲亦不敢讳师曰向后逢人不得错举僧问甚深般若获最殊胜既巳积集坚固若为安住圆满师曰以玉尺取之不得僧曰君臣道合五位齐彰时如何师曰以连环解之无穷乃曰小善财挈挈波波历尽百城烟水路途长短山海高深一点瞒你不得其奈旷日抛家不解转身就父而今既到大楼阁前弹指门开即便得入一切宝藏珍奇是汝之所固有随喝一喝曰要用直须用眼目莫定动戒子明华设斋请上堂僧问百千三昧无量法门一一交光愿通线道师指香曰此是戒香定香慧香解脱香解脱知见香僧曰既然人人本具因甚被诸尘所蔽师曰嗅着些子自不寻常僧曰则清净比丘不入涅槃也师曰鼻孔辽天岂是国清之过乃卓拄杖曰如是知一切法即心自性成就慧身若由他悟则国清得大过患而今浩浩然历历然于身无所取于修无所着于法无所住当下智入三世而悉平等有何八万四千甚深般若波罗密门而不排身直入领揽其全随喝一喝曰不磨智勇超前烈恐负空明自在提佛成道日圆戒弟子完素设斋请上堂僧问戒香芬馥遍界悉闻宝网光舒洞彻心地如何是心地法师曰举似分明即属限量僧曰则体备一切含灵也师曰剎那流入圆布交加僧曰玛瑙阶前同一色是何境界师曰此众尽是簇新菩萨僧问五峰山内弘演毘尼梵网交罗愿通一线师曰直饶上下漫漫终是昧他不得僧曰若然识得心大地无寸土师曰证入一真境界直须翻转虚空僧曰一众领取师曰但能觌露无私定然烁破一切僧问雷音响振直提向上全机法雨均霑普润大千沙界向上宗乘即不问弘开宝戒事如何师曰好生摆动精神僧曰因戒生定因定发慧秪如未登坛时一句又且如何指示师曰到处洪机历掌僧曰法筵平等四众归宗未审阿谁沾恩师曰佛子住此地即是佛受用僧曰然则若天若人皆承此恩力也师曰于我何有哉僧礼拜曰五峰苍翠惊时眼双涧泉声足可听也师曰直须亲到者里始得僧问如何是代佛宣扬一句师曰别人道不得僧曰如何接物利生句师曰你即今居何品位僧曰如何是传佛心印句师曰重重绵缝开僧曰三句蒙师指末后事如何师曰再问复何为乃曰生佛未形巳前段事本自条然絜素拟于无相光中起纤毫修学之心希望备美完具以序其原则不思议清净本身欲其处处透脱自在无碍安可得哉毕竟如何发扬蹈厉以拓其真智随竖起拂子曰入此门来无住着何妨随地便彰名名既巳彰而纪纲宗要一着至竟莫能决择事非小小今将振铎而开启之先激发其志气后乃交手相付以变其节数如见不及此转入杳渺得不勤勤慼慼而历落申明随连击拂子曰直饶不作道理会而亦不能尽道个惟其所用应物随时是诚梦梦何以告其通变更新更提内转外转宜乎茫然其不知畔岸如斯输诚苦口抑亦极矣奋然发赫赫之略以续照昭之统国清不惜手脚与伊抹煞顶眼以洞烛其从上之阃奥挥拂子大喝下座腊月十四日晚参比来天气寒冽无位真人面门鼻孔冻缺半边幸赖通天手脚拨转阳和居以庄严报土琪树风前瞳瞳红日玉壶影里霭霭苍烟苏噜㗭唎㗭唎苏噜隐显全该自是不关章句密怛悝孤密怛悝智精秘互严试请君为甄别若也知得今日说底即是明朝消息明朝消息即是今日说底则一切智智清净无二无分无别无断其或未然刚是诸仁讳却立春日小参寒梅几点昨夜先开诸仁者还知也无知则天上人间浑焉周匝不知则人间天上廓尔全该佛种道种菩提种人华觉华悲愿华等行发动渐次生萌山以之而崇高水以之而深远人以之而精彩物以之而生生神而明之触类而长之吾固知其莫之为而为莫之至而至秪如不涉生缘壁立万仞个条衲僧柱杖又且如何任运卓立干坤无异色光华触处自披靡小参昨有人问如何是肉眼向他道普如何是天眼晓如何是慧眼得如何是法眼鑑如何是佛眼深迺曰浑囵抛出未免知希花擘将来无妨口过一一为汝颂出普普普昭示无方所透过威音更那边拾得寒山齐起舞晓晓晓万里冰霜皎过患纤毫不可寻十方洞达无边表得得得顿达本乡国恢廓无涯胜妙门全机要领渠能扼鑑鑑鑑瞻听如雷电曾经灭向瞎驴边故得焕然而等现深深深枯木听龙吟五中且喜销镕尽真际平提亘古今晚参举金刚经曰一切圣贤皆以无为而有差别拈起柱杖曰这个是无为法差别在甚么处卓一卓曰一种是声无限意那堪听与不堪听佛诞日弥勒大士开光奕是西堂键关众信设斋请上堂僧问于一时中成就五百亿天子证无生法忍是相好光明也是梵音清雅也师曰云蔚霞蒸与昔日无异僧曰则时时普示于人也师曰渠无面目何处逢渠僧点胸曰我有肝肠方知是我师曰拽脱手中叉袋口始知无物不包罗僧曰即今拽脱又如何师曰打鼓普请看僧问如何是宾中主师曰寒拾丰干咠耳语如何是主中宾师曰抽牵全借里头人如何是宾中宾师曰谓言洒落却纷纭如何是主中主师曰天上人间无等与僧不礼而退师哂然僧问未出母胎度人巳毕未审度底是甚么人师曰入得国清门好喫国清棒僧曰巳出母胎因甚杳无踪迹师曰你即今在那里僧拟议师便喝僧曰五眼之中开点底是那一只眼师噼头打下乃曰烂烂然于漏尽时一回落在眼里昧却万古晴空不以一重去一重而以一重添一重无怪乎笑口扯开十丈指天上下金盆沐浴小儿从此过二百四十日亦罹是患不可将为小小国清忝承七鬯自来胆大心粗敢道本有光中不妨更着一点何也揽真成立色相宛然山河大地日月星辰皆妙明真性之所显现何过患之有随拈拄杖曰木上座闻与么说欣庆无量涌身虚空高七多罗树而作是言此固不错彼亦不恶了了根源见之如昨一时参毕了无言弹指门开宝楼阁有一人焉于此弹指应念得入入巳还闭经行坐卧常在其中堂奥宏深浑无向背或时高唱摩诃衍迥出于百非之表安之以第二位阿谁敢说不是辛酉元旦两序请上堂拈香云此一瓣香揽之于毫釐充之于山岳供养尽浮幢王剎诸正偏知甚深妙典弘法圣师恳祷之诚在漏尽五更初仰承维那早巳显发尽情而今踏上个层台面不妨更宣一过一愿金轮统御圣寿难量二愿海甸清宁岁时丰稔三愿人人悟涅槃心个个开正法眼迺揽衣就座云有一人焉在此元会将举吾道之大以告随震威一喝云向所覆藏秘密一时揭露无遗十方洞达捷化风行何剎不披拂韶华何物不仰承发肓随处作主立处皆真主宾肃穆而照用同时功位双彰而君臣道合一之日如是二之日亦然三之日以至无量百千万亿日无日不与眉间白毫交相映彻复喝一喝云神之灵圣之化试请测其涯涘小参入得勐字法门近之如火聚入得利字法门触之如太阿入得迅字法门闻之如雷霆入得疾字法门饮之如蛊毒此人若到者里未有喫棒分在何也洗骨换肠徒自尔通身手眼谩为参为蛀空弥勒阇维此宝炬三昧其得之者如须弥山流出金光遍满法界化成琉璃于琉璃中放百宝光一一光明示现成住坏空望之如日瞻之如云尽道巳归兜率影迹不留讵知别展风规分身无量秪如虚空背面作么生定离位之新机良久云邈然独立慨然我怀本无位次宁用安排遂烧却立首座西堂陞座大统纲宗中先须识句国清有三句电光影里扯得住红旌一角是不堕平实句霹雳声中捉败白拈老贼是不滞孤危句销镕三尺霜华坐致太平寰宇是超越双关句有不依住此三句亦无不依住知解则能挈千圣之符振群纲之领随喝一喝曰岂不绰绰然有余裕哉小参若见诸相非相即见如来竖起拂子曰此是非相作么生见如来迺放下曰及尽今时看处诚如如向上绝安排天然一种真尊贵岂在华台与宝台祈晴小参拄杖子欲习初干未与如来法流水接卓一卓云即以此心中中流入圆妙开敷从真玅圆重发真玅尽得尽浮幢王剎洋溢汪注而无际无涯其奈明眼衲僧处处逐浪随波不解众流截断冀其体净用明函盖无遗如丽天之杲日不可得也山僧不惜神用一时翻转虚空随震声一喝云不愁个个顶门上不烨烨生光师诞日弟子力端力进力蕴力本设斋请上堂问迦文放眉间白毫照东方万八千土此是有限量底如何是无限量底师云非识情之所能测进云南北东西又何足道师云汝之所知无越于此进云岂终不得其际耶师云殆智眼之未开耳问元始初开即不问山河并永事如何师云秪在目前进云因甚自相悬隔师云要且难睹进云说同道别则不得也师云固合如是进云谢师答话师云月明帘外转身难问金风初振玉露翻凉于此时中请师一语师云若将耳听终难会进云恁么则五峰耸出云端外双涧波含塔影深师云眼处闻声始得知进云果见揭开新日月眼前别是一干坤师云门户泼天从尔入上头关捩更须通僧便归位师云更待何时问无俟于言而心悦者其进东池之桃乎其吹缑岭之笙乎师云我有知乎哉进云若然者则天机不张而五官悉备师云无知也进云动干坤该万象底又是甚么师云有鄙夫问于我空空如也进云不知其然何以及此师云我叩其两端而竭焉乃云过去正法明如来入无生如幻三昧张咸池古乐于五峰之间始作翕如也纵之纯如也皦如也绎如也洋洋乎彩动光流居谷满谷在坑满坑三世诸佛不觉手之舞之足之蹈之于剎那际闻所闻尽尽闻不住空觉极圆空所空灭寂灭现前国清拄杖子虽则领揽无心而得止之于有穷流之于无止威音以前其始无首娄至以后其卒无尾汝等各具双双卷叶一似清风瞥届视之而无迹听之而无声虑之而不知趁之而不及既竭其才则如有所立卓尔更欲进而究其端倪测其底蕴极其本闻昏昏默默不知其然苟至于愚可载而与俱良久以手向空扑云一曲两曲山高水深年年此日谁是知音佛成道日邑侯胡护法防守张护法儒学杨护法徐护法进士潘护法乡绅范护法同阖邑文学居士等请上堂僧问历历云衢经纬离离天阙文章印空则寒芒玉垒印水则霞彩珠联人在境中巳见转归自巳境在人中如何融会目前师曰不碍揽真无妨成立僧曰而今盖覆伊不得也师曰秘密藏中善为汝置僧曰仁者见之谓之仁智者见之谓之智师曰百姓日用而不知故君子之道鲜矣僧曰一会灵山与昔日无异师曰汝小子识之乃云白云不系青山顶刚有去来明月长悬古涧心幸无偏照苟光境以俱亡的的一真不肆骄于内则廓尔虚涵如寂灭以现前森森列象不烜赫于外则冷然独耀冷然独耀故能廓尔虚涵廓尔虚涵自得冷然独耀随以拂子作此相曰礼之用和为贵先王之道斯为美老天释迦如何妄认些少零星以为一切众生之智慧德相便下座除夕晚参因汝颠倒知见方有往来往者巳到极处来者看他转头众中见与么说以为实情苦屈只知的的历历是本地风光安知变变奇奇是日旋三昧言曩谟佛陀言曩谟达磨言曩谟僧伽话到岁寒心巳见青青松柏雪中看辛酉小春大国宾庭熙王太翁法名序胜六十寿同令嗣贡生汝琇郡司马汝瑜文学汝珣等启建大悲忏道场四七日圆满设斋请上堂天地与我同根万物与我一体此言广大无尽悠久无疆之寿命也同根则悠久一体则广大且作么生说个同根一体底道理随竖起拂子云从无住本立一切法三际纵周通达无碍天以无住为本而普盖地以无住为本而普载四时以无住为本而普行万物以无住为本而普生生生无住则广大广大则无尽无尽则悠久悠久则无疆广大无尽悠久无疆之寿命总之不出吾人之心吾人之心圆褁太虚无欠无余弥纶万有无倚无偏亘古今而不变历浩劫以常新所以观自在菩萨行深般若波罗密多时照见五蕴皆空五蕴既空心地明彻心同日万象不能逃影质心同月空界碧潭清皎洁心同星象纬云衢历历呈心同风锦绣山川披拂中心同雨普滋物物真堪取心同雷泼天生意一时回心同云妙德清凉盖覆人心同花无限风光度岁华心同香缭绕氤氲为举扬心之所禀发而为用如是光明如是清净如是广大如是圆满如是无碍如是无尽转而为慈悲为柔和为忍辱为谦恭为偏摄为出生为摧折为安慰为永离为游历为照烛为度越为发挥为拥护为救疗为利济为不坏为常住菩萨与天地同根万物一体体一而用别根同而机异显着于事业昭宣乎文章人人可得而见谁谓菩萨之言性与天道不可得而闻弟子序胜从广大圆满无碍大悲心流出种种佛事一切殊胜所谓道场庄严殊胜香花殊胜餚馔殊胜因缘殊胜果报殊胜福慧殊胜功德殊胜以此殊胜仰报亲恩无恩不报普利群生无生不利紫合丹台註绵长之寿算凤毛麟趾起奕叶之家声总之愿力殊胜随心所僧出师云滴水冰生未可放过僧一喝师云崖崩石裂正好进程僧礼拜师打一棒云三十年后此话大行也僧出师问如何祖师西来意僧云踏着秤鎚硬似铁师云甚处得来者消息僧云和尚处得师云莫谤山僧好师落堂见禅众无人处不觉为之大哭有僧出师问不是心不是物不是佛是甚么僧云路逢死蛇莫打杀师云无底篮子盛将归时如何僧云疑杀天下人师休去少选师问死蛇打杀也还活也无僧一喝师云未见峥嵘头角僧拟进师打云直须向者里化去僧便礼拜师呵呵大笑僧问适来哭而今因甚却笑师云你道哭底是笑底是僧云不是不是师云毕竟作么生僧云又被风吹别调中师呵呵大笑僧出伫立师问阇黎不是不将来山僧不是不祗对僧展两手师云你道有如是道理无如是道理僧无语师云你不问我我不答你僧问如何诸佛出身处师云清波无透路僧云意旨如何师云再问复何来师唤有斐斐礼拜拂袖归位师云是甚么道理斐云不向和尚道师云为甚不道僧云知音不必频频举师休去僧问万法归一一归何处师云寒山灶门一片石有力者夜半负之而去问不触不背是如何师云恰僧再问师云增一毫不得减一毫不得问如何诸佛出身处师云松风埋古殿僧拟议师云觅之不可见僧出师问不用如何若何便请单刀直入僧便喝师亦喝僧又喝师云败也僧问不与万法为侣者是什么人师云巍巍独坐大雄峰僧问唤作竹篦则触不唤作竹篦则背不触不背唤作甚么师云一字两头垂僧礼拜师云本之不着画僧问如何祖师西来意师云进一步迷其理退一步失其事僧云谢师指示师云逢人切莫错举师竖竹篦云直钓钓金鳞曲钓钓跛鳖山僧掷钓也还有冲浪金鳞么僧便喝师云将谓鲸鲵澄巨浸却嗟蛙步辗泥沙僧礼拜起师云钓竿斫尽重栽竹不计功程得便休僧问唤竹篦则触不唤竹篦则背不触不背毕竟唤作甚么师云三玄收不得四句岂能该维那云则截断两头光烯烯地去也师云老老大大作这般见解那问师师云倚天长剑逼人寒师问不是心不是佛是什么僧云露又云突出难辨师云观世音菩萨将钱买胡饼放下手来却是馒头僧出礼拜起师噼头一棒曰不用低头思量难得僧曰不思量时如何师曰踏着秤鎚硬似铁问僧不是心不是物不是佛是什么僧曰筑着磕着师云筑着磕着个什么曰一状领过师曰领过后时如何曰家里人说家里话师曰甚处学这虚头来僧无语师曰可知礼也问如何是真佛师曰只应元亮是仙才如何是真法师曰水穷山尽石门开如何是真道师曰亲入桃源又转来问如何是第一句师曰金毛狮子何处讨曰如何是第二句师曰七珍八宝连尘扫曰如何是第三句师曰扶起不妨又推倒又僧问如何是真佛师曰乘境何常不出来曰如何是真法师曰岂肯隈刀避箭曰如何是真道师曰庶几不相孤负问如何是第一玄师曰辽空镞发贵机先曰如何是第二玄师曰箭落群空血溅天曰如何是第三玄师曰万象森罗一串穿问如何是第一句曰本之不兆如何是第二句曰传之奚取如何是第三句曰寥寥雄机落落虚宇问如何是第一句曰不辞向道只恐钝置如何是第二句曰还怪得钝置么曰如何是第三句曰罪过罪过问如何是第一句曰悔不慎当初如何是第二句曰他后作么生如何是第三句曰好事不如无师一日垂问菩提本无树山门前底从甚处得来一曰某甲从来疑着一曰他秪管拄地撑天一曰特出难辨一曰国清门下一曰万古当空立何劳更举扬一曰露一曰总教大地承荫去僧请师代师代曰和尚有个瞥地某甲即道又曰打鼓普请看就雨风放荡自在趁云霞舒卷随心从今撒手纵横去莫问通玄奇特情通玄末后偈翼菴禅师语录翼菴禅师真如语录卷一小师序璋等记己酉春中朱郡侯葵石同阖郡缙绅孝廉文学居士暨令弟子葆子蓉令嗣范臣迪臣令孙辰始子上等请住真如禅寺上堂指法座云是甚所在争受容易道不得齐肩句子幸自可怜生应须高着眼便陞拈香云此一瓣香推出虚空光腾万象端为供养始祖释迦文佛大和尚恭愿一人高拱四海晏清此一瓣香超越事理函盖正偏具有十方通贯之量该摄一切差别之门普同供养饮光尊者直下六十八世先祖大和尚伏愿阖郡尊官绅衿护法凭将补衮调羹用助显驰雷掣电机此一瓣香广大分晓云廓天布不争尺寸于形名之间唯收实效于言意之表奉为开山远祖黄檗运禅师中兴师翁三峰藏和尚伏愿鹤洲郡伯续佛寿于靡涯长水耆英播道声于无尽更冀孙枝赫奕振今古之洪谟正令轩腾辟人天之深域丈上拈香云此一瓣香大智必然点首小根未免惊疑处处无碍净光是甚么烂木橛单为供养心雄手辣直抟取三千大千之人不拘限量登时超然于祖佛之上薄祖佛而不为本师南岳退翁老和尚聊以表示渊源敢云酬恩报德宝林和尚白椎云法筵龙象众当观第一义师云蓦地一椎玄路杳绝有向鸟道上展手底出来放样问握新符入祖室巳见风规上古摩九霄抚四海愿观枢要今时师云那转不曾烂却进云逸格之资自不惜其唇吻师云幸留而今秪对进云直是罕遇师云实无一字相欺问担佛着肩上行底出语固无碑记祖佛为师者提到宗乘的旨争好一字不对师云事难忉怛进云面赤何如语直师云着甚来由进云岂止人天为师师云莫怪撒沙进云恐拂诸方所欲师竖拂子云这箇唤作甚么僧顾第二位云为汝得彻困师云匪遇上根宜慎辞哉问法布真如纪代者三矣同时不识祖巳自全彰父父子子箇段话愿为拈出师云何用繁辞进云今日莫是独彰子道么师云廓达门户一览洞然进云此事知非勉强师云故作崤函真如罪过问从上法要如何阐扬师云真如从不曾呵口气到你面上进云特地上来便好徒然师云又肯将捻土塞你眼里乃曰清净心光中流出三句深远莫伦悠长无际是不从前一地至最后地得入实是超越一切法地得见屋里佛真法身故于一切处而无所碍一切处而无所拘弗取裁于匠手照用齐彰弗稽度于哲人理事兼到匪同一格鼓激脐轮气海敲磕牙关排叠胜玅成其义句设问如何是第一句有扣弗应遗斯机候如何是第二句赫定厥初万口相庆如何是第三句回环言外旨奕叶劫前香于三句外更请一句直饶量取河沙算他过去未来现在亦无有穷尽乃举三峰藏师翁上堂曰第一句荐得大地江湖尽放光第二句荐得逢着观音问弥勒第三句荐得舌拄上腭师曰尽干坤人口到这里百杂碎何消脚下孙子更用敲骨取髓痛下针锥底手脚穿过髑髅拶破鼻孔既尔忝居祖室敢不称述宪章第一句荐得等是借路经过就中却甚奇特第二句荐得但有来者不亏欠伊总识伊来处第三句荐得如何有出人底路喝一喝云你且识取者箇随拽拄杖下座当晚小参僧问如何是第一句师随声喝曰临济来也如何是第二句师曰讹言乱众如何是第三句师曰整理不得也随左右顾视曰直下不受整理掇转过量境界一元和二佛陀三达磨到处辊辊地管他甚名身句身喝一喝曰者里一时透去便见天地悬殊这里透不去不好不说他周匝有余如何是第一句周匝有余如何是第二句鸳鸯绣了不度金鍼如何是第三句万古悠悠有谁着眼上堂有一两句上大人口不能言拄杖子谨代与语乃拈拄杖东向一点曰是诸人生长句西向一点曰是诸人安立句向上一点曰是诸人升入一切智乘句是流出一切法奥句通身是一句遍身是一句山河大地是一句草木丛林是一句四七二三祖是一句天下老和尚是一句心到手到是一句布之文字是一句更有一句甚么处去随卓拄杖曰没底篮儿满着装黄金索子锁不住去去果尔不屈则遭逢有据时有僧跃出曰某甲是句不是句师噼头打下曰我屈着你甚么处晚参铁蛇横古路全不照管自己底目前彩凤舞丹霄秪是播弄目前底自己目前自己不立纤毫自己目前了无过患开眼直看脚下彻见宗师血脉灼然谁是其人随拈拄杖云吹毛不动遍地刀鎗卓一卓曰作么生荆棘林中太平得路小参有句无句如藤倚树任你攀枝摘叶一朝树倒藤枯看你无所措手足拈起拄杖曰向虚空里钉得这橛便可以为天下之大经立天下之大本其或未然百姓日用而不知君子之道鲜矣姚江孙太夫人请上堂生佛未具以前段事秪在当人脚跟下有甚些须难会底道理上来也步步登高下去也通身无碍主宾玄要左右逢源意句事理心手相应何待拳倒浮幢王躩翻香水海然后凡圣心平等高低路坦夷脚脚但秪与么去迢迢空劫即今时其如情存向背意度玄微四相宛然诸尘立对则目前一切差殊形色音声尚不能于自分境不相踰越如何得不起灭尽定而现诸威仪不舍凡夫法而行诸胜行而今要得速疾相应与你放出面门箇无位人看喝一喝曰果尔三头六臂努目一嗔噼破华山分两路万年流水不知春拽取占波与新罗斗额复喝一喝请职事上堂维那才白椎师喝住曰不待第二椎便性燥平生光扬宗眼驰驱龙象云起霞蒸叱咤群灵乌飞兔走罔弗声和气顺那敢失候违时何必森罗敲磕才知动盪无私万象铿锵始见对扬有准踏着圣凡命脉抉开祖佛心髓底出来证验随拈拄杖卓一卓曰者里着眼令不虚行中夏小参至道无难唯嫌拣择前是山门后是佛殿不须息见钟作钟鸣鼓作鼓响何用求心坐时但坐行时但行日上月下水寒山深是法住法位世间相常住于中及节应时了无向背拈拄杖卓一卓曰天地与我同根万物与我一体今年蚕麦熟罗睺罗儿与一文复卓一卓曰狼借不少小参今日看定诸兄弟了也诸兄弟千里万里盘山涉岭来到这里挨他赤日冷月不无所图我这里清寥寥干嚗嚗没星子元字脚到诸兄弟苦苦来我这里图箇甚么诸兄弟死不肯放过真如真如又肯便恁放过诸兄弟真如与诸兄弟同一处住同一见闻同一起倒同一出入明明地开提明明地展拓不肯欺诸兄弟又肯昧诸兄弟自是诸兄弟于一切时一切处和合佛和合祖和合一切法句以是之故塞自悟门不见古人道不假记只字亦不用一功亦不用眨眼亦不用呵气大坐着绍却西天段事犹是望上心不息直须嫌佛不作嫌法不说于此门中始有少分相应虽然秪如未到玄源如何究理乃拈起拄杖曰借者上座作箇指南随卓一卓曰入得门来事事奇见闻声色不思议山青水绿元无事尽是诸人力使之钱学宪珥信请为高太夫人对灵陞座蓦拈拄杖曰放出无碍净光卓一卓曰迸开心地灵源滔滔灏灏郁郁隆隆河图不能象章亥不能步固是钱母之本事何借真如为举扬虽然苟非格外垂慈争得俯开后叶复拈拄杖卓一卓曰山河大地本无依成化含生功用奇识得无依真佛母天风木叶总全提知事化菜柴小参也奇茎草之上现不可称不可说无数无量玉殿琼楼有不可称不可说无数无量恒沙化身诸佛诸大菩萨于中安住出大音声而唱是言诸法从本来还从本地入得是三昧者能使入于掌轮彼亦不碍此亦不觉可以纵可以横可以离可以合可以贵可以贱可以近可以远山僧坐地观光好不起而称颂随卓拄杖曰蓦地出只手一举四十九不消弹指顷箇箇尽知有普请搬柴小参一举四十九便该尽竺干震旦问十方尘剎问过现未来问山河大地问应知箇段义庆喜结集不到童寿翻译不来智莫能知之而识岂能识苦苦劳他森罗万象日月星辰风雨晦明雷霆霹雳尽令提纲全生全不主全用全不用更问东堆西堆法身长短三转内三转外人搬柴柴搬人云门道底小参法身不解喫饭欠一粒也不得剩一粒也不得漆桶不会打鼓普请看总是与么野狐精见解咸通年巳前咸通年后作不得箇影响更向枯桩非枯桩上明他尽把格则何由出窍饶是净裸裸赤洒洒没可把古佛与露柱相交道将一句来苏噜㗭哩莎诃师四十诞辰葵石居士暨阖寺耆宿设斋请上堂问无上法王有大罗尼门流出一切智智清净是大神咒耶是大明咒耶师曰从朝至暮念千念万不是念不到进曰实谓罕闻师曰得共林泉相与啮嚼此事也须庆幸进曰若然则谨当奉行师曰可一掌置而熟视进曰自非善巧师无能决此理师曰展事投机今日验乃曰若欲全举除非直与随震声喝一喝曰遍干坤动天地底是什么驴汉与么承领得下不假庄严天然尊贵超超然于等妙二觉之表决定不流至第二念过去如是如是未来如是如是现在如是如是如是之法妙绝言诠明明了了无闷不宣放于六合而无外卷于一密而无内但得一切无心自能在处周匝复喝一喝曰设有一法过于是者我此一喝不作一喝用小参举僧问智门如何是般若体门曰蚌含明月如何般若用门曰兔子怀胎雪窦曰非唯把定世界亦乃安贴家邦若善参详便请丹霄独步灵巖储和尚曰言前定夺铁壁无门格外称提剑锋有路不是破尽和合识相灭尽相续心相不能凌凭北斗截断众流蹴踏东山随波逐浪而况头头事存函盖着着理应箭锋珠锁九曲智门不费神功玉解连环雪窦大伤心力秪如着灯笼向佛殿里将山门来安灯笼上是般若体是般若用良久曰不得于亲不可以为人不顺乎亲不可以为子其明觉之谓欤师拈竹篦画一画曰般若体用一时画破了也茫茫匝地普天甚处讨他光境饶你如今不被一切有无诸法阂亦不依住无阂亦无不依住知解要见智门雪窦岂止如隔须弥若是我灵巖老师随喝一喝曰待你这箇舌头得到口里或者摸着边皮也不定小参拈起拄杖曰生掘路土造佛何尝内意先立文彩绕后秪是临时捏合应手从心奇奇离离高高低低无不是他成就慧身底时节如待古殿重开华赫庄整才始想见威灵不同冥杳随放下卓一卓曰将知你秪是漆桶法华经期为辰始居士保福求名上堂喝一喝曰雅思渊才文中王乘是宝乘直至道场将次说法饶益无尽正是昇腾之时正是显发之时正是得自在之时正是施无畏之时金声玉振匝地风光虎骤龙骧平添意气不独鹏程搏万里更看良骥快先声所谓名花万种唯采优昙大宝千般先求如意自然到处称尊随方受用此正属外转事且内转一句毕竟作么生道门庭尽是儿孙事祖父闲闲不自知云间弟子香忍六十诞辰请上堂喝一喝曰达得一切名身句身说事固不妨说理亦不碍目前历历孤明似地擎山不知山之孤峻处处不滞通贯十方如石含玉不知玉之无瑕所谓的的本生面目原具万德千轮不用黄金裹贴自能吞日月光看他元和佛陀达磨是甚么干矢橛箇段意旨真如从威音王巳前第一会说法时秘之金柜曾未显露今日有桩紧要人事不辞尽情揭示当阳随声喝一喝曰岂不灵音落落殊应章章又喝一喝曰纵横无不是何用更商量侍者湘晓为圆修顺二七请小参举云门示众曰天堂地狱镬汤鑪炭盖却你头三世诸佛在你脚跟下三十年后鼻孔撩天师曰埋没人家男女说甚三十年后若轻易放他三世诸佛出头则不能于镬汤鑪炭里成等正觉刀山剑树上游戏神通以慈心三昧安住忍地寻常得此便固不在言还知鼻孔在我手里么随以拂子击禅床曰快生脱取去鹤洲太守葵石居士营寿域上堂金刚般若波罗蜜受命仁人群善集守正持源古道存心事光明曜千佛祖灯继烛法路开者也之乎展巴鼻摄受方来不等闲情深一往何洋溢惟笃所信而贵珍百世之上成特立百世之下符契同所以单言寿金石金石浩劫永不磨幽隐何能掩其蹪精莹直射古皇前从兹及尽未来际炳炳琅琅不可诬紫芝朱草结灵气以之为己则心安以之为人则用备以之昭垂则无穷以之立向则永利随拈拂子画相复书封字曰以此正眼密弘之垂休光照千百祀文节法师三週忌设供上堂竖起拂子曰知向里许承当不见有承当者莫坐住一色么不是荡尽来时风高月冷他亦不居底争得透过十方以空劫转自己受想悉寂灭以自己转空劫心量亦无有到者里便能撒手毘卢顶上转身威音那边不住无相剎剎分身不住有相尘尘绝迹秪者是净光无碍之真过外是无纵横展拓之本事无二无分苏噜㗭唎无断无别㗭唎苏噜过去诸佛现在诸佛未来诸佛无不从之流出一切智智清净今日即将此箇法门庄严文师报土究竟空无所得惟愿一肩领荷既是空无所得且道又领荷箇甚么随以拂子向上点曰顶门一道光明透始信山僧见不差赤肩沈邑宰请为尊翁袭予奉政大夫对灵小参揽衣就座随旋视左右一匝曰今此诸大众如本未曾有还知古往过去劫中正法明如来所说神咒名曰总持一字真言明明密密密密明明卷舒无际隐显同源么真如于彼如来会中亲闻是咒秘之金柜曾未显示今日特为袭翁大夫分明朗诵一遍随以拂向空划曰还闻么切恐袭翁视之不静其听未远不妨更举一遍复以拂子向空划曰还闻么若也闻得便是径直往西方底随身公验是以我此法门若非证入难晓宗猷赤肩邑宰以尊翁所得所证将欲饶益无尽特请真如重为阐扬前来既以再三而今不可更有所说勉意勿获而巳秪得奉为解释务使尽大地一切众生知得箇道总持一字真言彼彼不杂重重无碍如宝丝网交光相罗能以一字摄百千万亿以百千万亿该通一字若论总纲举目张原不动若论持此事何曾待所思若论一横亘十方无等匹若论字河洛交呈不相似若论真圣圣相传古到今若论言声轮无碍透三千若论明无不从之禀曜灵若论密佛眼从教觑不及若论卷国土山河随我转若论舒时中体用自如如若论无虚空背看未生图若论际是中境界难思议若论隐六门廓达常虚静若论显丽天日映琉璃眼若论同如布阳春大地中若论源愿普悲长塞大千所以道是他能与一切法安名一切法与他安名不得其受持之者持到无所得时并这无所得亦不可得忽然信口念着则无始尘垢一时销落金刚体上发大智光方知苏噜㗭唎㗭唎苏噜尽从当人大悲心中流出说到这里众中有箇晓事禅客出来扼腕向前曰从上诸说本但以假言说是际无所有不得名字相和尚与么刻划得不乖于佛意乎山僧随以拂子噼口撼曰这话堕阿师便下座报荐请小参以拂子击案一下曰如是我闻十方国土廓周沙界此三句中一句如天普盖一句如地普擎一句如日普照第一句中涌出八千宝树琼枝玉叶芳馥分布一一树下设黄金座众宝为足饰无量高四丈九尺大众你道坐此座当说什么法他道向下文长且看第二句作么生第二句便是经题上底字以字不成八字不就不可教我更下註脚也与么则秪有第三句在若说第三句沈母陈夫人有灵便应作礼而去虽然三段不同且毕竟如何是收归上科一句随掷下拂子曰釐奴光放三千丈白牯欣欣笑不休启建法华长期葵石居士设斋上堂拈拄杖卓一卓曰如上之所说巍巍乎眼见荡荡乎耳闻以知过去法知现在亦然不分别未来无有三种相何有于所知以无所知故赴群机而不竭烛万象以无私复卓一卓曰六万余言七轴章尽情卷叠在当场其有不蒙斯利者真如誓不成正觉复连卓两卓曰佛佛相宣称善吉敷陈妙旨绝囊藏小参然于一一法依根叶分布拈起拄杖曰者箇是根何处得一一法随卓两卓曰者箇是一一法那里得根来乃放下问僧曰会么曰不会师曰不会最亲切复示颂曰亲言消一句妙语不须多赵州东壁上历落挂葫芦小参雨歇农方作天空蝉尽鸣始见望朝又巳念日真如堂中坐卧固亦不恶或若当此一问将如之何直下信得临济德山不足标榜弗作奇特商量一任寒暑里经冬过夏祈晴小参大用现前不存规则拄杖子智通无碍东海鲤鱼打一棒鸳鸯湖里浪滔天正恁么时长耳古佛遥从金地放一道宝光照耀诸人顶门复于光中唱言是大神咒是大明咒是无上咒是无等等咒能除一切苦真实不虚大众因甚说到者里不见道一二三四五大地无寸土复其见天心日轮正当午上堂拈起拄杖曰千仞壁立所在而者上座一踏到顶不见高峻难上者卓一卓曰盖为他迥绝扳揽了无依倚又卓一卓曰都道便恁住了却也进进无巳涅槃门解脱门般若门八万四千深法门处处排身直入头头领揽其全而于我此法门望之尚远其如智勇不磨视超前烈真如与汝放通线道复卓一卓曰一击响玲珑轰喧宇宙通知音才侧耳项羽过江东小参今朝日丽风和蔼然佳气山僧与拄杖子结伴游于无量甚深行处明明无际了了无边瞥尔打箇眼花见长水坡前彩云堆上涌出七宝莲花白银为茎黄金为叶甄叔迦宝以为其台真珠罗网次第庄严有化如来坐宝华中从其面门放五色光即于光中现五趣身一一趣身有万八千种形类一一形类现百千种身一一身中复有无量恒河沙等身于四恒河沙等一一身中复现四天下大地微尘等身于一微尘身中现三千大千世界微尘等身于一尘身中复现于十方一一方面各百千亿诸佛世界微尘等数身乃至虚空法界不思议众生等身一一身光喻如大龙蟠兰椿轮蒨练粲烂山僧睹斯光相如是净妙如是殊胜心生恋慕目不暂舍尔时如来即摄光明绕身七匝还从顶入蓦拈拄杖问曰是你正当与么时回互不回互回而更相涉不尔依位住掷下曰参同不二心归堂喫茶去小参蓦指堂前露柱曰者汉于荆棘林中出身可易月明帘外脱体应难泯然闻见不到秪缘定等虚空兀尔缘虑俱忘自是心同藁木实头句子刀斧斫难开真佛法身黄金里不就迥出六尘之境堂堂无盖覆直造一相之门了了没遮栏目前无纤毫过患一任挨拶将来自己不见有一色转难放他过去当体击碎般若解脱便能到处成立道场犹未称全提时节好笑云门大师道你作么生不说禅致使埋没人家男女箇箇担枷过状虽然渠能与古佛相交且毕竟是第几机明明理极忘情谓箇里如何喻得齐小参棒喝向尔不能施语言向尔使不着硬剥剥鍼不札露裸裸风不入是这般底有什用处秪合向人家檐下今日明日前秋后秋桩桩地立到驴年咄山僧与汝着方便不与一法作对便是无诤三昧尔当成佛在威音王巳前小参举金刚经云若见诸相非相即见如来法眼云若见诸相非相即不见如来德山原和尚曰若见诸相非相噼嵴打下良久曰何故如斯之事如来明见无有错谬师曰前头却实后底打不着若见诸相非相蓦卓拄杖曰山河大地有什么过晚参举雪窦显和尚示众曰大施门开无壅塞忽有箇衲僧出来雪窦倒退八百里何以临危不悚人师曰真如不像雪窦凭空捏合欺诳平人大施门开无壅塞东边来底与他三斤麻西边来底与他一疋布忽有箇打中间来底又与他箇甚么便拈棒噼头打云我欠少你箇甚么何故但不孤于己自不负于人小参超毘卢之谈越释迦之句喝一喝曰迥然不在者里直是十万八千果尔大用现前那复更存轨则又喝一喝曰看看千岁宝掌变作灯笼走入露柱里去口口道光非照境境亦非存光境俱忘复是何物直饶与么犹在半途未是透脱一路复喝一喝中秋小参尽十方世界是自己光明未曾有一人用着真如于无数量中略露目前些子随拈竹篦曰看看彩云堆上彩云飞长水坡前长水遶有眼目兄弟熟不知天上月圆人间月半天上人间流光不断箇段意旨了了明明谁家叠得在折袋里直下真际平提神通各露不妨与你箇助显法门遂起身曰归堂喫茶小参空手把锄头揭谛揭谛步行骑水牛波罗揭谛人从桥上过波罗僧揭谛桥流水不流菩提萨婆诃蓦起身炷香曰其不与现前诸兄弟同证是三昧者有如此善谨白洪州法昌石叶和尚讣至上堂天下莫不向风朗然知所宗式足征我石兄和尚令不虚行也夫宗师血脉或圣或凡森罗万象日月星辰他方此土有情无情俱入此宗喝一喝曰九天之云下垂复喝一喝曰四海之水皆立俨然胜概不寻常令人千古空相忆投远语上座三七越明日设供上堂真如可煞健忘不省三七廿一刚才洗脚上床无端记起时日一夜转侧踌躇寻段话作头供养直是觅起处不得忽闻风撼塔铃则知尽大地是一转语随拍绳床角曰这里拶去东家作驴复右拍曰那边转得西家作马七出八没风流儒雅蓦喝一喝曰调高何患知音寡小参举三峰藏和尚揸周不取一物微笑而巳灵巖储曰自为即得又曰他后将何为人尧封潜曰何不与拄杖子随声便喝师曰三代礼乐止于是哉取此为祖门令嗣岂不赚杀人腊八日小参雪窦明觉和尚曰见一则瞎却眼知一则翳却眼翳生则天上人间瞎却则三头六臂迦文老子秪为这点星光落向父母所生清净宝目中一生坐定在者里道是一切法不迁揽真成立色相宛然不知带累杀天下莽荡禅和不解照管自己一味播弄目前随拈拄杖卓一卓曰真如事不获巳向灸疮瘢上更着一爝汝等诸仁作么生与箇老子雪屈良久曰人无远虑必有近忧因雪上堂世界一真依何成立大观平等作么建明遍干坤没罅子空缺体明无尽尽大地作一句商量神用自通更说甚十方虚空一时粉碎森罗万象杳绝踪由争禁得无位真人寒毛卓竖空中大象意气平添又何必玉阶锁断始契劫前银碗盛来方明一色到者里十方佛是眼中花十方花是眼中佛毕竟是甚么人境界蓦掷拂子曰面目现在小参昼见日夜见星三家村里纳税汉请过一边南作北东作西蝎尾蛇头一试之底与他馒头蒸饼喫随出拳云也不屈着你除夕小参左右顾视曰也须自着忖量浆水钱固是讨头脑不着粥饭钱将甚么抵偿可怜生桩桩地坐看北斗立觑黄河有三言两语难为出口无情面汉子可是放得你过蓦卓拄杖曰果尔一下下交到所在登时端由确乎不拔便是得大无畏之时得大自在之时动扬古路何用商量或若未然又卓一卓曰你但领下明朝看消息翼菴禅师语录翼菴禅师真如语录卷二小师序璋等记元旦上堂于一切诸法无所行而观诸法如实相昨朝旧岁今日新年威仪相酢人事周圆同堂俎豆陈列灿然发扬章表无閟不宣更待伐鼓敲钟说无论有山僧实是未曾问人借得口葵石郡侯暨诸绅衿长者居士举放生社设斋上堂问何事尽天下人跃然而起师曰今日一会不是小缘进曰若然者则千花绣锦凭仗春风万类飞潜全承渠力也师曰且道承渠箇甚么力进云引领云天无任怀想师云作不世出之佛事须还没量大人进曰珍护顺时法门永赖师曰诚如所言吾计得之矣乃曰此广大平等慈济之心即诸佛列祖之心在天而天不能笼盖在地而地不能阻碍云霞千变江河长流从上相传谓之心地藏谓之清凉幢亦云善净亦云宝印亦云不退轮亦云法界总持建功建德布阴布阳秪在当人善得本有无涯之量不碍之常弥纶沙界而无物不周化被群机而迹无偏寄中庸不云乎大哉圣人之道发育万物峻极于天道非明德至善之人其何能崇隆荷担近来丛林例皆浮摹轨迹擘划声文以致吾道转入杳渺据实而论苟非没量大人难与激扬提唱随以拂子指生物曰且道是有生耶是无生耶若道有生是着有相若道无生是着无相有无生灭断常作其取舍希望得佛得菩提得涅槃抑亦未矣从来真如实际迥绝名模那有如是道理欲明西来远旨看取目前万化喝一喝曰一处起千处百处云兴一处没千处百处不识云兴则天上人间翱翔自在不识则三江七泽游泳无方所以云无量劫来原解脱何须更问知不知知得是箇甚么不知又是箇甚么然必走上箇路始见地阔天空曩谟佛陀曩谟达磨曩谟僧伽曩谟观自在菩萨具大悲心者那里不是你出身之处昇腾之时尚涉迟疑回旋涸辙复喝一喝曰路透清波平彻底生机鱍鱍看随流小参诸法无法体而说惟是心不见于自心而起于分别江南两浙春寒秋热观世音菩萨将钱买胡饼放下手来却是生铁上堂八万四千非凤毛多虚不如少实三十三人入虎穴说到何如行到喝一喝曰真如今日为众竭力不顾危亡赤身直入去也还有见义勇为者么又喝一喝曰者箇所在岂同儿戏开得这张口自能雾起云腾用得者副手何难风行草偃虚空中勒马七纵八横电影里操旗东涌西没纵擒在我杀活临时非但踞虎头亦能收虎尾复连喝两喝大雄山下忽相逢落落声光皆振地二月八日烧香从佛口生从法化生得佛法分底者箇时节少不得爇一炷香殊不知此香来处且道从什么处来乃拈起一瓣曰昔日迦叶亲闻此旨眼是净光无碍正法眼心是光明清净涅槃心竺干四七东土二三直下第五叶临济慧照大师于实相无相微妙法门中建立真佛真法真道三句而不依住此三句亦无不依住知解始终同此香光智智清净无二无分无别无断无别无断即且置香光在什么处还拈得出么若拈得出是甚蛇毒蝎毒蛊毒生金银毒管教天下老和尚觑着则眼瞎嗅着则脑裂若拈不出而我试放一道遂插向炉中乃喝曰于此光不透脱目前有物为碍一切事一切理如何得翫弄神变展拓开提而今众中还有一句透过三句一切照用任听纵横咳唾掉臂转动施为尽是佛慧尽是法光尽为道用者么若有不妨奇特若无莫怪欺汝诸人谩汝诸人不见我灵嵒本师退翁老和尚昔于轸翼分野南岳福严般若台最轮前尽情说此香光如杲日丽天僻壤遐陬无不蒙照今脚下儿真如善鄻于东震旦国秀州管内二月八日高天厚地之中又显示箇什么随大喝两喝曰丈夫自有冲天志不向如来行处行虞在钦薛楚玉两护法放生设斋上堂问何法得解脱一切师曰我不画地以限进曰是则大智绝罗笼也师曰无人孟浪过你进曰其然岂然师曰或者磕着未定进曰还得全体超越也无师曰岂徒见山高而水清问无底篮盛将来底如何得箇不违物性师曰其至是者心孰不动进曰审尔则同业异报师曰子将微芒感应之机乎进曰也显南岳门下师曰有恁么一件事乃曰江河无心碍你头头自在涵泳于父母未生以前你无心碍江河着着截断众流于奔腾浩渺之乡所谓自己法性海中去来绝迹逆顺同源苟忘情于逆顺自无滞于去来诸相不生逆顺何咎此则于心无心于迹绝迹又何有于去来逆顺之分是以心随万境转转处实能幽随流认得性无喜亦无忧到者里江河与你将来合作得箇甚么喝一喝曰参同不二心普教成佛去出队回上堂东山演和尚曰太平不会禅一向外边走腊月三十日赢得一张口真如不唧熘撞着恶辣手把住要说禅无计脱身走秪得随氀𣯜打开布袋口随喝一喝曰慎勿实诸所无但愿空诸所有早参瞳神筑气毬梦里打三更未央鸡乱叫茫茫踏白行塔影黑入水玎珰殿角铃闻中既透脱见处定精明我亦从中入非惟观世音喝一喝曰背后底是甚么人小参夜来好一寤睡霜钟打作两橛还有知幻即离不作方便离幻即觉亦无渐次底么良久曰归堂喫茶晚参自古先德皆有出人之路真如不甘心坐他第二把椅子蓦竖竹篦曰然亦莫越于此有驰骤天衢底神足请从者里放步一众却立师曰莫谓杨岐山势崄前头更有最高峰晚参问僧一句当天八万生死门永绝如何是当天一句一曰要头斫取去一曰痛领一问一曰欲举恐惊众一曰有耳咸知一曰口似鼻孔末上一僧曰佛殿挂在灯笼上师曰甚处见得僧拟进师噼头打曰依旧缩入露柱里去也僧却问如何是当天一句师随声便喝曰打脱明月前又曰左断了也元臣居士病中感梦饭僧小参学般若菩萨法喜禅悦为乐是为真乐云门大师曰一切智通无障碍拈起拂子曰释迦老子来也可不是法喜禅悦之乐然事不孤起云门当初肯无端说梦真如今日肯无端说梦蓦喝一喝曰划时打开两片势不能自己天中来底菩萨人中来底菩萨羊中来底菩萨一杓两杓噼面掷三杓四杓如何当座中脱有箇不惧法尘底直下善得吾心自能显诸神用天地此一梦也万物此一梦也咳唾遍验宗风此一梦也弹指永提法命此一梦也又喝一喝曰起沉痾消宿障何尝不是此梦良久曰此梦此梦寂然不动感而遂通八横七纵复喝一喝曰我此一众如何受用曹侍御秋岳放生设斋上堂僧才出师曰作么生体尽万类之情僧曰天施地摄其益无方师曰不可漠然无所报效僧曰岂尽蠢蠢之流师喝之僧亦喝师曰因此知是非常或者有尔语话分又僧问护生须是杀杀尽始安居此固是去底如何是住底师曰曩谟三漫哆没陀喃进曰秪者便是保任么师曰无人知此意僧一喝师曰你拟问五千天子那僧以目顾两行曰一众记取师曰好道去时亦似来时乃举东山演祖上堂曰山僧今日将山河大地尽作黄金该有情无情总令成佛去然后东山不入者保社何故争之不足让之有余师曰物之有待于我谓我至德神化广洽潜通而未有能测者也演祖具如是深悲如是挚愿如是神力如是奇变如是成就如是度脱如是利乐如是饶益行深般若之观自在无过于斯但不应于空际中立分限其欲使尽天下深造夫大同无我之域不綦难哉争似真如今日将使卵胎湿化一切含生蓦喝一喝曰尽向者里横裂直用腾天潜泉渊渊浩浩各遂其情而真如初不曾出者保社亦不曾入者保社岂不一道平怀浩然大均复喝一喝曰将谓别有长处小参问还有不识祖师底人么师蓦竖竹篦曰寻常得此便僧曰也是仁义道中师曰划断即不可僧曰何患知之者寡师曰三十年后乃曰通明底人什么物与么来与他五箇餬饼三箇䭔咬着也由他咬不着也由他忽若问他钵盂匙箸与露柱相去多少他道寻常得此便不消与么分开被山僧一时划断仁义道中为合如是不合如是良久云西天令严此土还较小参举睦州上堂曰观自在菩萨行深般若波罗蜜多时信受奉行问僧曰我适来念甚么僧曰和尚念经州曰此老古锥心不负人面无惭色师曰咄这喫饭老得与么滚滚没碑记念到驴年也念不着正句真如有道补缺真言一时布施大众蓦竖竹篦曰谛听谛听上堂打鼓打钟上来肯教兄弟负屈拈起拄杖曰不获巳共兄弟葛藤然终不敢撒尿着兄弟头上有底见与么说扼腕向前噼面一嘘茫茫宇宙几箇男儿仔细拣点有甚气息或若不甘休更作箇伎俩难怪唐突直向道锋铓迅速总是痴顽万里无云青天犹在希罕甚照用同时人境俱夺会与不会都卢是错蓦拽拄杖下座晚参的的祖师命脉秪在当人舌尖头上不是挨拶得来岂同石里迸出喝一喝曰血滴滴地和心髓倾尽也自己固无惭色傍观宁免惊疑有不重己灵蔑视诸圣底总不屑把眼相看好算他不是一员放常没意智了事汉脱更依违顾瞻复喝一喝曰我也没量罪过你也没量过小参真如不敢欺罔贤圣埋没兄弟僧出曰如何是真佛曰但莫憎爱洞然明白如何是真法曰两箇蒸饼一斗好面如何是真道曰你不问我我自着便又问如何是第一句更无上上第二句是何模样若是第三句真如实诚不敢欺罔贤圣埋没兄弟随从容轮指曰拶到者里把不住收来放去闲指注一百五十我自领七十二棒肯君恕张侍郎蘧林王方伯迈人项邑宰嵋雪钱别驾留史放生设斋上堂僧问山梁吐绶之姿春池吠月之质将宣无上神咒而呵护之还得超然独脱也无师曰汝岂不知冲开尽是通霄路透出无非解脱门耶僧曰有与么事那师曰何更疑谬僧曰是则杭翼婺印霞起云蒸与昔日无异师曰诚非怀握之所玩僧曰昭然历然无过于是师长吁曰五浊波涛海何人识此心僧问如何是大地众生住处师曰荡尽无量劫来隔岫之云僧曰于真如分中还有些子相违处么师曰更须豁开未生以前当空之日僧曰则无相光中常得显现也师曰当为空王如来作礼乃曰观世音菩萨以悲愿力于一切众生中现一切身而说法曰汝等沉溺以来今日昧昧明日蒙蒙妄缘前尘分别影事从劫至劫解脱无期今幸值遇其时好不与你方便随喝一喝曰于剎那际得是无上顶王三昧廓然荡豁洞彻十虚光明寂照充塞河沙出没三界如日处空流转六趣如云投壑于来于去绝踪由在天在人善时节复喝一喝曰各宜展布以报恩德小参极明白底事你等因什反不明白天地定位山泽通气风雷相薄水火不相射得之于心不由外纷失之于旨前尘来使者箇是极明白底你等因什反不明白喝一喝曰参小参举鼓山示众僧出曰某甲咨和尚山曰吔僧曰轮中不得转时如何山曰珍重拈曰一句超然又曰出古今之独断早参东方发红照跨下床来大开眼了色色是兄弟自家屋里事不解把得便用秪管来替真如讨真如甚生不耐烦蓦喝一喝曰莫怪粗糙小参禅子所重者我知其必不是钵饭盂水只字片言则禅子所重者何禅子所重者曰戒曰定曰慧曰因果曰品行曰节义曰廉耻庶几近之矣然则禅子真正所重何禅子真正所重者真佛真法真道真正宗师真正纲要是名真正学道人敢问兄弟何为真佛何为真法何为真道阿那箇是真正宗师唤什么作真正纲要具何眼目是真正学道人记得我南岳老和尚僧问如何是真佛曰相见何曾不注脚如何是真法曰岂是闲开两片皮如何是真道曰劝君不用栽荆棘前三转巳为兄弟一口喝定也而今有问阿那箇是真正宗师向他道从你脚下过却归掷钵去也再问唤什作真正纲要莫听他老秃奴颠言倒语至于真正学道人不道无只是少时有僧跃出曰聻便噼头打下曰不见道才有所重便成窠臼良久曰来来我适才道才有所重便成窠臼不是真如胆小替兄弟担忧自是兄弟陷下麤心不明那窍且如何是那窍随咳嗽一声曰料掉料掉小参一向傍地为诸人着力今日劳倦之甚口嬾得开手嬾得动正拟放身睡去不晓事禅客揭帘直入咨上座如何是祖师西来意向道去去我今日劳倦甚你总不将为事便恁放过又岂干真如事小参离却上来说处别行得一转是名过量人直入尊贵路非仅仅从般若门解脱门涅槃门而来故能到处把扼要领恢廓无涯喝一喝小参离却上来说处你便近前三步叉手当胸将谓是也我不是你将谓不是我却是你秪者是不是处别寻谛实路三十年后勐然踏着岂止十万迢迢小参离却上来说处齿牙缝边落出一段两段不立孤危天然峭绝指拟他不得刻画他不得逼仄他不得是他别无伎俩只是省径省心喝一喝师诞日众请小参白日青天下难为盖覆伊三尺一丈六巍巍何巍巍是岂以报化之缘所可添饰法身边量得而分疏据实商量父母所生之眼彻见尽大地是箇自己不谬纤毫浑焉周匝若也坐着白云争倒悬殊廓尔大喝一喝曰奋然提起燄燄莫邪太平寰宇更斩痴顽佛不干理道不涉事意句全销人境俱夺上下前后左右那一处奈何得所以山僧有时赤肉团上壁立千仞有时十字街头合水和泥向合水和泥处却也千仞壁立向千仞壁立处却也合水和泥到者里遇明则暗遇贱则贵即不问秪如着高一着步阔一步毕竟是甚么人随掷下拂子曰且待须臾自当证知知事化柴回小参真如院里第一句直是没些子罅缝莫说在今踞曲彔水天下知识目瞪口呿便是马祖百丈临济德山到者里管取结舌有分秪为道不断语言路不绝心智故蓦拈拄杖曰者汉虽是生来条直却也十分莽卤不着思量无容拟议随卓一卓曰一时满口道尽直得开眼也是合眼也是横拈也是竖拈也但可惜你诸仁一向麤心筑着磕着处处打作两橛又争怪得小参凡有言说尽属葛籐荡尽目前依旧热发喝一喝曰但秪不避来锋直下提纲有路同参至上堂征滹沱历数起法运艰危非向那边承当得却来者里横三竖四坐一去七其何能金玉其声雷霆其作上下二千年通贯七十代随卓拄杖喝一喝曰秪此全机耀古今不须格外论奇特小参佛法大意地久天长大尽三十日小尽二十九天下衲僧漫脱空释迦老子失却口小参问僧他未彰名余不能取如何是空劫底自己僧曰须弥顶上击金钟师曰揭却脑盖又问风高月冷荡尽来时如何是空劫底目前僧曰绿水光中古木清师曰错认定盘星又问十字纵横一真不立如何是目前底自己僧曰海门山长安道师曰谁是能举又问倒翻森象罔辨踪由如何是自己底目前僧茫茫烟水连芳草师曰照顾脚下僧却问如何是空劫底自己师曰浑焉周匝如何是空劫底目前师曰廓尔悬殊如何是目前底自己师曰庭前柏树子聻如何是自己底目前师曰两重公案小参举惕予方问曰山河大地一击百杂碎舌覆三千底甚处插脚师曰直得寒毛卓竖彬远曰真如门下师曰更待何时问飏一微尘普摄十方界眼似针锋者如何履践师曰今日明日彬远曰风寒雨又寒师曰仔细好生看问是非不立凡圣绝踪十字纵横底何处蹲坐师曰无论晋魏彬远曰相随来也师曰更不再勘问歌跃青山云水即阇黎不处人天者合居何国师曰以自展而无窒彬远曰高高下下师曰实式临之问建无生法因甚拄杖头瞎却衲僧眼师曰不可将为小小彬远曰此话巳行遍天下师曰遂以为常问震涂毒鼓因甚者队汉主今命根不断师曰不意问到者里彬远曰退后退后师曰付与驴年问越过佛祖底到者里为甚不着便师曰官不容针彬远曰某甲秪管看师曰留与后人贬剥问巳者便请一转师曰莫教屈着彬远曰勾下属何人师曰三千里三千里小参日来天气寒冽滴水便是滴冻法报化身不可秪收摄在一处不因一事不长一智随拈起拂子曰穿却你鼻孔却向脚跟下走出东西南北土旷人稀天上天下唯我独尊复以拂子划一划曰十方世界百杂碎何处更有释迦老子阿呵呵将此身心奉尘剎是则名为报佛恩小参喫了饭没些子意智口悬东壁眼挂西山毫端许言之本末者皆为自欺云从龙风从虎圣人作而万物睹一华一佛国一叶一释迦北郁单越打鼓南赡部州上堂蓦拈拄杖卓一卓曰灵山一会与今日何异祈雨小参盏子扑落地碟子成七片飞底飞上三十三天走底走入金刚轮水际穿过大云轮宝楼阁中触发轮盖龙王恣意展无边之用统彼持大云雨疾行之者乘云行者着云衣者生云中者能作云者云雷响者住云中者云天冠者云庄严者乘大云者云中隐者云中藏者披云发者耀云光者云围遶者处大云者云璎珞者向阎浮提界卷电奔雷击山荡壑直得陆地波涛从空涌沸山僧见伊作如是大神变事甚生欢喜踊跃虚空里助伊箇霹雳蓦震声喝曰一举直透无边谁箇自甘泥伏小参万里不挂片云青天皎皎虽则目空宇宙过患全无真如秪是没棒到伊喫何也翻不得箇副太虚面孔转有甚么用处蓦拈拄杖卓一卓曰日月星辰一时黑也顶门上霹雳固是不妨惊众脚跟下龙过还曾收得也未蓦提袈裟角下座小参盏子扑落地碟子成七片事有赫赫于耳目之前不得从而掩之直心方杜其外求守己难称乎大用动而能变变则不可测识随喝一喝曰看看南山云起也众拟举首复喝一喝曰看看北山雨下也众又拟举首乃倚拄杖笑曰汝能从事乎此无循乎迹以求其旨则山僧不得而欺之矣久晴瓦裂快些散去各各照管单头自家的漏洞小参盏子扑落地碟子成七片锵然泠然韵动崖谷视之既静其听斯远观世音菩萨急忙将篮里底活泼鲤鱼提起一吹乘风直飞上天去也良久曰要得云行雨施且看日下三刻小参响露鸣风载陈难辩苏噜㗭唎㗭唎苏噜深中浅浅中深妙绝无门击禅床曰作者须知暗里惊小参喝一喝曰令下急急日驰五百流沙浪阔熊耳山高云从龙风从虎南北东西太莽卤假使心通无量时总是者里喫棒数小参竖起竹篦曰见之不采强作主宰见之却采磕破脑盖采而不采不采而采好箇三家村里纳税汉你若梦得见三家村里纳税汉朝旃檀暮沉水供养你咒愿你且如何得梦见去弥勒觑不着释迦说不得表见丛林非等闲千古万古为规则蓦击一击小参举明觉见僧来拈拄杖云我两手分付你作么生僧退身云不敢觉曰为甚棒上不成龙僧曰三十年后恐孤负和尚觉放下拄杖曰吽吽师曰求其临深履薄战兢自持者盖亦鲜矣者僧虽能慎始厥终可惜志有余而气不足雪窦拟钓金鳞争奈清波不犯而今莫有乘风激浪者么良久曰险小参举僧问古德进一步时如何撞墙撞壁退一步时如何堕坑落堑不进不退时如何立地死汉师曰一队一队多见如此甚生苦屈今日设问真如进一步时如何天垂宝盖退一步时如何地涌金莲不进不退时如何曩谟观世音菩萨曩谟大慈悲菩萨小参见应合眼闻莫举头固是祸不入慎家之门药山何以弄狮子若道一切不是句山河大地甚处得来小参僧出曰有甚么了期师曰嬴得泥人眼赤曰抬上抬下师曰不越于此乃竖起拂子曰文殊堂里万菩萨到处觅不得元来总在者里秪赢得泥人眼赤将来有甚么了期因事小参拈起拄杖曰看看作么生门风如何图度蓦卓一卓曰思议不及处转过者边来十地满心尚尔觅踪迹不着那来名身句身与羊鹿之人平空描邈所以云活物不定傍来不绍但得此清净光透过十方便能入净入秽入弥勒楼阁入三眼国土鼓盪灵源神通游戏到者里毕竟作么生是随随收放如事如理底句复卓拄杖曰一言截断千江口万仞峰头始得闲举遂首座立僧上堂称提从上来事秪要揽得大纲在手纵横展拓太虚不痕以空劫转目前阇黎即是老僧以自己转空劫老僧即是阇黎阇黎与老僧名不干事事不干名依执滞名与他玄隔蓦卓拄杖曰尽干坤口人到者里百杂碎诸人或若不知问取堂中第一座小参钵里饭桶里水一言半句古人葛藤你两无交涉僧出曰埋没两字未易道师曰坐是滥食那曰真箇不可思议师厉声曰难道你便算得箇无惭愧人小参钵里饭桶里水尘沙诸佛千箇作团万箇作块牙如剑树锋稜稜底到口便百杂碎你道他还害痛么众屏息随起身曰人无远虑必有近忧小参直出他家尊贵路何缘合水更和泥僧出曰某甲粉骨碎身去也师曰还知三十三天那段事么曰他亦不受师曰你看者驴汉良久乃曰拟有补于宗门不是一劫两劫得休小参喝一喝曰风急急雨急急上下四维挨不入又喝一喝曰者里挨得入四维上下无等匹复喝一喝曰试看祖宗标格小参立地决发黄河奔放一四天下饶你有逆浪上千里万里底手脚不消一下子便退堕中流如何向者里得箇入作喝一喝小参且不得麤心一例横该抹将去道是坐断天下人舌头须知更有那窍在走道禅流秋风箭急既到我者里切实向你说喝一喝曰且不得麤心小参雪雪尽大地作一句说冷似冰霜细如米末临济点着便知转身走过新罗国德山你向伶俐何事愁眉不悦咄更要我说一句舌头直是生铁小参拟捏些与兄弟只恐兄弟走作一僧出曰谛实一路如何下脚师曰又肯东道西道曰则古今迢然也师曰好生去又僧出曰不辨大机若为建立师大声曰我与上座有什冤仇僧罔然师曰者里下得一转尽干坤无敌小参如何是真佛师曰闹市一箇两箇僧近前三步师曰见即不可僧拜下师曰长安虽乐小参九夏寒巖雪戛地清风三冬枯木花亘天霜燄美则美矣善则未善不见道谈玄举唱埋没宗乘无说无言屈辱从上髑髅峰后即不问你马镫里藏身道一句来无对乃拈拄杖曰昨见垂杨绿今逢落叶黄随卓一卓小参雪雪大地山河无空缺没得些子到我说大家团聚喫茶汤固是衲僧好时节小参看看春到也有甚饆饠䭔子快下将来若惮真如格致错锷旋生退缩有双手伸不出有张口开不得可不错过了好时好节没奈何替你说秪为寻常茫茫地循一切境把山河大地草木丛林总属别人屋里物喝一喝曰直下来叹奇哉卷尽五千四十八春风到处掌中开小参看看又是春风也野火烧不尽底槎槎枒枒包裹不来齐脱绽纵横向背莫端倪正与么时风暖鸟声碎日高花影重是有句是无句良久曰不可教山僧更下注脚也小参青天敷翠色朝日含丹辉荡尽目前纷纶不错靠着自己过患宁无但不依他作解何妨颠倒如风眼孔没遮拦脚头忙蹴踏八万四千应手开满把珠玑乱抛撒拍案一下曰札谷日小参一时从地涌出尽十方世界没罅子空缺东来西来南来北来不问颗里几米米里几颗一任上载下载下载上载肯像他小家子说升合担石话忽慢人限量人你禅和家闻三下普请鼓扁担横斫不开箇箇如王气宇无论千斛万斛一下倾在乂口里担得来始得担不来饿杀你喝一喝曰我肯小当人佛日晦山和尚讣闻设供小参大统纲宗中事在风云不测之中喝一喝曰晦山和尚来也直得干坤震裂山岳动摇见汝诸人不勐着精彩却归佛日寺去也大众一切驰求心歇无过斯时佛位祖位圣位贤位宝几珍御全不放在眼里更说甚三身四智五眼六通所以直须识句若不识句难作箇话会且如何是句复喝一喝曰纵横展拓气如王慧业文章转法光提尽古人之未到始知神化本无方小参山河无隔碍光明处处透拄杖子涌身虚空穿过南阎浮提北郁单越脚跟下历过无数坑坎堆阜土石诸山还依本位而住眼前绿水匹练横拖背靠浮图一锥迥卓衲僧道我会也忽若骑驴入尔钵囊里牵牛入尔鞋袋中身背上知得些子轻重自不以真如无伎俩败阙当风流小参拈起拄杖曰热喫一顿出身白汗了指望一茎艹上现玉殿琼楼那知遭人拶着却又担不出将山门来灯笼上底手脚盖为寻常住在周匝有余不解一转一切转如何得着着天地县殊即今要与云门相见但不遂物意移自尔云兴雷起赴笑隐临行小参我意不欲与么实是勉勿获巳随拈拄杖连卓两卓曰秪在一段一段担得到人前不遍于理而适于事天上人间干坤函盖万化千变逐浪随波体净用明无流不截复卓一卓曰后五日有人领得箇段节要始知真如不是闲和尚翼菴禅师语录翼菴禅师真如语录卷三小师序璋等记小参露柱证明如是我闻僧出曰收取虾蟆口不得师曰一杓臭屎拦面泼僧曰终不相孤负师曰露柱证明问事有形段短长阔狭随人看理无相状虚空合喫多少棒师曰教有明文僧曰某甲如是师曰露柱证明问总上来也是甚么人师曰巳有名字僧曰谁是当者师曰露柱证明问千圣位不践渠在甚么处师曰青色光明云黄色光明云僧曰如是我闻师曰露柱证明小参有恁一段事不可讳去也喝一喝曰离此章句别有商量奇人罕遇小参脚尖头踢出来底筑着磕着火燄里炽然说底处处了却筑着磕着处处了却三千剎海夜沉沉十方世界空索索蓦顾侍者曰急着锁却僧堂门小参檐头雨滴滴地苏卢苏卢㗭唎㗭唎谓是秘尽底呈似你谓是密不从疏处起与么造次说了道箇深领担枷过状屈辱先宗是你不与么山僧没可把鼻孔在者里拈来蓦头打随拈拄杖卓两卓小参问正与么时不是佛祖经历处等破一切趋进几程师曰不欲得商量僧曰洎合箇中会师曰撩着便休去问如何是亲切为人底句师曰今日风头硬僧曰太尽情也师曰那容你回避小参良久曰非究竟不与阇黎通拍左膝曰这里即易拍右膝曰这里即难小参堕落三途人深达罪福相江西马大师南岳让和尚小参举僧问灵巖储和尚今夜起居安否巖曰石虎咽松风师曰四山孤月朗石虎咽松风不放投机处难教话路通结篱小参旱地钉桩目前无法拔脱不去横七竖八僧拟进师曰决定透不过秪是重添绳索小参千圣不能到是何之道万法用无亏是何之机左卓拄杖曰虎啸风生右卓拄杖曰霞飞电走乃横按曰三十年后莫道山僧和泥合水小参清风白月透幽关毕竟以何为妙诀横撒竖撒不是妙诀明打暗打不是妙诀草鞋底下常𨁝跳底道不消说也还要钝置你疾焰过锋眼中电掣髑髅常吟是决不决晚参僧出拈起袈裟角曰不落绻缋请师便道师曰上座莫性躁僧曰某甲识好恶师呵呵大笑僧问一众闹浩浩几人有孔窍师拈拄杖曰要把瞿昙蓦面欺僧曰识甚好恶师亦呵呵大笑僧出曰是何心师曰你与我道僧曰某甲识好恶师乃呵呵大笑曰我钝置犹可你钝置我忒煞小参问粪堆头上突起万法该通一句道将来一僧曰总属和尚一云紫璘奉供山堂刊定一云苏卢诃萨师云赚杀须弥鼻孔长小参僧问无言宣祖意时如何师云清风浩浩僧云不消斟酌也师云肩横一枝钖何处问踪由僧问赫日光中谁不了师曰拈得鼻孔未僧曰举起须弥也师便打小参片云收岳面浪自静潇湘断头船子下扬州也代云一时着便又云一时着便洗脚上去十字纵横作么提纲良久曰放去收来总不伤此箇踪由堪继绍举僧投子雪覆芦花时如何子云明白无边际师曰山河不是你眼睛举龙门上堂良久曰山僧今日与诸人同参一员真善知识便下座师拈拄杖曰真善知识来也合有一句子众不散师以拄杖打趁小参瓮里大悲身是他苦有誓愿那怕坐久成劳出之一语未敢颙望绝渗漏处道一句来无对师自代曰伏惟伏惟又云古今榜样祈晴小参卓拄杖曰久雨不晴答金乌飞上钟楼角复卓一卓云脱却壳千里万里阿喇喇小参若实情理论衲衣下那容你分条折缕益州布扬州绢纵横舒卷用绝商量冬月是冬寒夏月是夏热吾今巳再三汝合知时节小参问僧终日忙忙那事无妨如何是那事一日有人问着某甲不讳一曰心不负人一曰不可不秪对和尚一曰抑逼人作么一曰黄连未是苦末上一僧礼拜便退师曰一总讨头不见留待三日后看小参一句净尽摘却你眉毛换却你眼睫忽有箇衲僧出来高声云吽吽但向道谤斯经故获罪如是小参一切仍旧便是无事人也古今日月古今山河僧堂佛殿常相对翠柏苍松浥露寒钟作钟鸣鼓作鼓响耳孔里宽宽急急面门上苦苦乐乐曾不差误一丝许良久复曰此是什么楼台殿阁道得诸佛接手句许汝十字纵横小参历劫来事秪在如今一句当堂头顶天脚踏地万机不到眼见色耳闻声一切处不须管带自然常光现前壁立万仞拈拄杖卓一卓曰诸人不得向者里住着不得向者里坐着直须勐虎口边作活毒蛇头上安排更不钉桩摇橹回头别有生涯复卓一卓小参欲得现前莫存顺逆拈起拄杖曰拄杖子骑山门入佛殿磕着释迦撞倒弥勒仁者见之谓之仁智者见之谓之智卓一下曰千年苍玉精化为秋水骨海神护不得鳌头忽擎出复连卓两卓一日曰虚空无口凭何说木屐嘴长三尺二一僧出曰岂无和尚在师曰你说谁听僧曰不是别人师便打之小参动容扬古路不欲得商量汝等各各下去一众痴立师曰曩谟观世音菩萨曩谟大慈悲菩萨秋夜小参我心似秋月碧潭清皎洁无物堪此伦教我如何说师喝一喝曰森罗万象一时失却踪由也果向者里开得只眼逢人抖擞满头灰笑骂丰干这老贼也怪你不得复喝一喝曰贼贼小参碧潭捞摝透脱何时空界指标秪得其体顶门上光燄甚生烜赫耐耐无人用着正恁么时觅得箇也依旧扶篱摸壁要得不离当处眼目人天乃以拂子打圆相曰当随山僧手看倘涉迟疑不待孤猿叫敢保一场懡㦬小参久雨忽晴露出眼睛林间泥滑滑时叫两三声小参问真如一句穿破天下人髑髅几箇得知痛痒师曰却是山僧罪过僧曰则劳而无功也师曰举似天下问万人丛里千人众中不向一人不背一人此人如何师曰敬礼常住三宝僧曰某甲出家三十年也师曰事非草草乃曰有物先天地不是宝公曲尺亦非志公剪刀领过得底阇黎无分山僧无分一僧出师便起小参百鸟不来春又过不知谁是住菴人与么说话过惯了清平日子忽朝干坤侧日月星辰一时黑还开得恁般口么要得崄夷一致动静双忘拈起拄杖曰须向者里讨箇入路连卓两卓曰我不汝欺小参大凡沙门不可秪一路也认定一路不名活路直下得路便行亦未是性爆更向草鞋边耽耽阁阁转脑回头乌飞兔走小参从上法印不从人得便与么去天地悬隔尽力道不得底句不是河南便是河北唧唧秃却我舌也又曰秃却我舌哑却你口昨夜洞埋千尺雪石门冻折数株松行化街坊小参拈起拄杖曰法无横径道绝孤危遇着通人一锥一答卓一卓曰多虚如何少实千语终归一当肉案头边块块皆精丧车幕里声声是血暮暮朝朝朝朝暮暮总不可为汝诸人註脚别欲语君安乐法正忙却未有闲时小参参须离心意识参学须出凡圣路学朝来问讯客至烧香上一画短下一画长蓦掷拄杖曰丹凤自腾霄汉去寒鸦犹是噪斜阳小参三世诸佛不知有狸奴白牯却知有拈起拄杖曰看看三世诸佛走入狸奴白牯队里去也何故两段不同收归上科小参左右顾视曰好大哥将谓如来惠汝三昧耶昨日栽茄子今日种冬瓜一声河漏子和月落谁家全色光明云参退喫茶去小参行不得底如何说口在脚下说不得底如何行踏着舌头从中一句试请定当小参举洞山解夏上堂曰秋初夏末兄弟或东去西去直须向万里无寸草处去良久曰秪如万里无寸草作么生去石霜闻曰出门便是草太阳延曰直道不出门亦是草漫漫地师曰好笑好笑者一队汉通身在草里打辊有什么碑记殊不知人人脚跟下当地无私超今迈古若也据令而行秪合一坑埋却小参至道无难唯嫌拣择甜瓜彻蒂甜苦瓠连根苦南泉手刃花猫赵州指出庭柏隔山人唱鹧鸪辞错听胡笳十八拍连喝两喝小参至道无难唯嫌拣择百草头老僧横拈也是竖拈也是闹市里天子开眼也着合眼也着忽若蚯蚓穿过耳窍虾蟆跳入眼睛或高或下忽喜忽嗔自是不归归便得五湖烟景有谁争小参至道无难唯嫌拣择头上天脚下地行便行坐便坐发长僧貌丑闭户怕天寒庭台一夜雪乌盆变白盆文殊拍手笑普贤努目嗔眼里无筋者茫茫一世贫靠拄杖曰相逢尽道休官好林下何曾见一人小参拈拄杖卓一卓曰触目不会道运足焉知路苍天苍天便恁么去巳是不堪更拟踏步向前添你三斤麻一疋布有甚用处虽然如是争肯辜负复以拄杖卓一卓小参终日把钵盂噇饭不知嚥下多少祖师搅得肚里七上八落若解临时一疴便了我也不惜手脚汝一筹便掷下拄杖小参一切圣贤皆以无为法而有差别竖拂子曰者箇是无为法差别在甚么处击禅床曰一种是无限意有堪听有不堪听小参尽大地是拄杖子那箇是自己苏嚧苏嚧尽大地是自己那箇是拄杖子㗭唎㗭唎拄杖子与自己是同是别苏嚧苏嚧㗭唎㗭唎于此明得一切智智清净无二无二分无别无别故于此不明山河碍你眼睛拄杖子穿你鼻孔莫道无事好小参大道之源天宽地窄草鞋底穿倾湫倒岳小参问莲花未出水时如何师曰照顾自己出水后如何师曰播弄目前又问莲花未出水时如何师曰烟草茫茫出水后如何师曰湖光落落乃曰莲花未出水照彻威音到娄至莲华出水后霞光端不籍东风小参拈拄杖曰甚生次第事特地作难艰乃卓一卓旋顾大众下座小参问大坐着绍却西天段事还假记只字用一功眨箇眼呵口气么师曰洞山和尚若在必然大笑进曰何假少方便师曰岂能测其涯涘僧一喝师曰浅乃曰有句无句如藤倚树卓拄杖曰孟八郎汉和根截断也免得天下老和尚东扳西援若待树倒藤枯方才休去歇去有甚么干复卓拄杖曰孟八郎汉因事小参诸佛说不到底倒腹倾肠有甚么碑记祖师行不到底筑着磕着几时是住头口上两片皮脚下一方地若卵生若胎生若湿生若化生谁敢获易他一毫发许秪如一人发真归源十方虚空悉皆销陨者一队汉又拟着向甚处良久曰人无远虑必有近忧小参清净法眼鑑地辉天不雕心印花攒锦簇若是箇绝无依倚尽却今时底当阳扑破直得大地冰销圣凡乞命顶门独瞎管教日月沉辉干坤失色犹未是衲僧能事而况向赤日里东觑西捕白地上胡镌乱镂其欲绍隆祖位标榜古今何异刻粪作旃檀煮沙成嘉馔此人若到者里且教后架里坐何也待伊鼻孔端正款款为渠证据小参举陆亘大夫问南泉曰弟子家中有一片石或时坐或时卧拟镌作佛得否泉曰得亘曰莫不得么泉曰不得师曰尽道老大南泉随大夫脚跟转还曾梦见么真如口门无锁与你箇方便拈拂子曰得与不得一串穿却独坐虚窗花开叶落小参盏子扑落地碟子成七片连得便行底眼里何曾见喝一喝小参举永嘉曰摩尼珠人不识如来藏里亲收得师曰大小永嘉将常住物归衣钵下既曰收得谁是不识真如不敢囊藏索性和栲栳倾出以手作此相曰四生六道一光中狂夫犹自问弥勒小参青山青白云白至道无难唯嫌拣择巢知风穴知雨现成公案不得错举伶俐衲僧正好喫棒小参释迦不出世达磨不西来正当与么时也好箇时节叵耐后来队汉莽莽卤卤竞向虚空里钉上一橛不是脱节翻空便见枝生丫外卓拄杖曰真如今日若不和根斫倒难免葛藤遍界小参喝一喝曰森罗万象日月星辰都卢在里许逼逼塞塞了也着上些无烟火种鼓起没底󵐖籥直得烈燄弥空流光遍界三世诸佛历代祖师尽从此中示现尘剎众生皆承此光一时成等正觉乃至世间工巧诸伎艺尽向者里现行此事且道于诸人分上又作么生复喝一喝曰全火秪侯着小参一字不着画碧眼胡僧笑点头满口拈提满口乐拣灼然谛当商量不下代云旋风不左转小参拈起拄杖曰这汉二十年前破家散宅直得前不搆村后不迭店杖头白月脚底青山不知历过多少长亭短亭今日既到这里脚跟还得点地也未乃靠拄杖曰空亭独立向谁说鹊噪鸦鸣柏树间小参者里更不穿汝诸人鼻孔果有勿贪香饵锦鳞当烧饼香而供养之不图矫矫物外庶几龟鑑方来若总是今日岂不笑脱弥勒下颔小参问如何是一语三昧师曰今朝腊月二十五如何是爱语三昧师曰看看冬尽也如何是正语三昧师曰即便春风至问如何是祖师禅师曰我不欲惊众如何是如来禅师曰山僧落地也乃举古德颂曰我作佛事渊乎玅哉空山无人水流花开师曰正好买艹鞋行脚小参若据实论量尽十方世界觅一人伴侣不可得那来天上人间者箇那箇既不解慎初逗漏遗踪实无走路喝一喝曰尔诸禅德果能进步竿头从教分身遍界复喝一喝小参如是知如是见如是信解不生法相拈拂子曰唤作什么直饶道得更有一处碍着击禅床便起小参曰不管你眼里无筋僧出曰请师引验师曰皮下没点血僧嘘嘘师曰列下小参午夜灯光连晓照茶烟香篆十分清山僧抖擞尿肠说窗外黄鹂又一声小参拈拄杖卓一卓曰相及不相及试道看无对师曰谩说而今小参问言宣非旨孰曰有是师曰展开两手进曰触处逢渠岂喻真虚师曰拈却了也进曰不假功成将何法尔师曰又何妨进曰法尔不尔俱为唇齿师曰也不恶问以心中眼观身外相时如何师曰黄鹤楼前鹦鹉洲进曰是真善知识师曰乘言者丧乃曰真正成坏翫弄神变入一切境入弥勒楼阁入净玅国土入无差别国土入解脱国土且任诸人点头拈起拄杖曰把定干坤又奚为入作随画一画曰跨得这步十方世界一时周匝小参问如何是学人自己师曰闻普请鼓声么进曰这箇岂是自己师曰摘杨花摘杨花问如何是佛师曰刀斫不入如何是法师曰火烧不着如何是僧师曰水洒不湿问尽大地是金刚正体二时粥饭向甚处疴师曰莫怪山僧少方便进曰尽大地是涅槃妙心六道轮回从甚处得师曰你看这驴汉乃举古德曰心随万境转转处实能幽随流认得性无喜亦无忧师曰但知随例餐鎚子也得三文买草鞋小参手上出来手上打口里出来口里打一僧出曰净裸裸赤洒洒时如何师便打僧曰某甲话在师复打曰者咬粪团汉小参横按拄杖曰恁么会得妄自囚执不恁么会避火投溺掷下拄杖曰果是金毛师子子三千里外见淆讹小参僧问目前无法意在目前时如何师曰穿窗透牖动地摇天僧拜起师曰站者边着师良久乃曰目前无法意在目前穿窗透牖动地摇天会得年年岁岁不会岁岁年年小参曰是甚所在争受容易代曰将来不相似又曰取性道一句又曰浑崙底取性乱动舌头相续也大难代曰善来文殊复曰饱喫饭了说真如涅槃善来文殊皮下还有血么代曰展转淆讹又曰十二时中如方木逗于圆孔还淆讹么代曰须到如此又曰东西南北有甚么过小参四众围绕时三点前三点后道是无相涅槃天魔泥干唱快跌宕金鎚勒咽索白棒拥将行良久喝一喝小参问遍干坤动天地底是真如体是真如用师曰好箇问头问一花开敷千叶周匝古佛不着便更是不可说也请和尚救取天下尊宿师曰劳而无功僧曰未是把定干坤句师曰留与后人贬剥小参问学人不见有自己时如何师曰死水不藏龙进曰如何是活水龙师曰不见有自己问实际理地如何进步师曰当下不留人进曰东边立了西边立还相见也无师曰划时送千里乃曰实论此事顺邈将来便不相似小参问如何是印空底句师曰青霄无异路如何是印水底句师曰日往月来如何是印泥底句师曰春尽落花飞问两只水牯牛双角无栏桊时如何师曰拦下问七纵八横时如何师曰鸟道无前乃曰你剌脚与么来早是没交涉也岂况繁辞率尔乱说蓦拈拄杖曰是者一队队合喫多少小参曰不可无风起浪僧曰髑髅干尽也师曰作底影响僧引退师曰玲珑八面言思断平地翻为荆棘林小参师方举一切智通无障碍一僧背后跃出师拈拂子曰穿却你鼻孔却向脚跟下过去也僧曰阿剌剌师曰接取小参问一字根极时如何师曰依依对看进曰是何之说师曰辽绝殊特不可至僧曰及尽后时如何师曰口似鼻孔小参举雪窦上堂曰干坤之内宇宙之间中有一宝挂在壁上达磨九年不敢正眼觑着如今衲僧要见噼嵴打师曰推倒墙壁走却达磨宝在什么处若是雪窦棒教自喫小参曰威音王巳前且无正句代曰东南西北或曰向去底如猫捕鼠却来底似驴觑井代曰切忌五更初复曰凿石得玉破尘出经喻如掌中观物决定了了品题高价须有一句代曰瑕生也又曰不可别安箇题目复曰若也函盖相应箭锋相拄须知方木逗圆孔中临机始得无过代曰于此门中说箇话小参风动幡动心动为你拈了也向甚处见祖师代曰叮咛损君德又曰不得春风花不开或曰煦日灿开天际雪祖师心印作何颜色代曰露复曰春风吹绽岭头梅衲僧巴鼻长之多少代曰深小参僧出师曰有一转正要秪对你僧曰只看今日师曰余人争得闻僧曰不着便也师曰成办箇事只看今日稍不着便又是明日无对师曰脑后更添一椎小参拈拄杖曰若是以强凌弱有甚么难我不敢将汝诸人作新到画一画曰一味只管喫吽吽小参僧问至道无难唯嫌拣择坐杀天下人若不拣择争得明白走杀天下人一等是祖师门下且听那箇好师曰将谓是咬人狮子僧曰捩转鼻孔也师曰风驰电激渐僧曰直偏地无行路师曰看取眉毛有几许小参眼里有筋底认定秪这便是但见眉毛厮结刀斧斫不开那知鼻孔同风冷煖不相到不是向大火聚里打得箇背翻筋斗来争得箇副钢硬齿牙生铁嵴骨纪纲箇着如日处空云蒸霞蔚渠本心日照月临谁能留碍天之高地之厚水之远山之长上下曲彔床底几曾得似者汉良久曰不可更分皮肉骨髓也小参也大奇一从火燄里打得箇筋斗来眉依旧横鼻依旧直身若虚空心如墙壁伎俩全无气息没些惺惺直是惺惺历历直是历历带累兜率陀天箇汉下颔都笑脱咦别处着你不得小参曰今日且不说破留与后人贬剥下座小参僧出曰一举不再说师曰涅槃心易晓差别智难明复曰涅槃心易晓差别智难明观世音菩萨将钱买胡饼放下手来却是馒头罕逢穿耳客多见刻舟人小参举僧问干峰和尚曰十方薄伽梵一路涅槃门未审路头在什么处峰以拄杖画曰在者里僧后请益云门门拈起扇子曰扇子𨁝跳上三十三天筑着帝释鼻孔东海鲤鱼打一棒雨似盆倾会么师曰谁能出不由户何莫由斯道也诚哉是言矣者僧向涅槃门里直往直来犹自讨略头不着干峰虽则一期径捷争奈这僧岐路横生更劳他韶阳老子入水入泥把拽不入如今要识路头么高声曰看脚下小参举香巖和尚示众曰若论此事如人上树口御树枝脚不踏树手不攀枝树下忽有人问如何是祖师西来意不对他又违他所问若对他又丧身失命当恁么时作么生即得时有虎头招上座出众曰树上即不问未上树待请和尚道巖乃呵呵大笑雪窦显曰树上道即易树下道即难老僧上树也致将一问来妙喜曰吞得栗棘蓬透得金刚圈看了这般说话也是泗洲人见大圣师曰尝行粥饭僧向来问一荅十问十荅百及乎鼓两片皮却向虚空中绚彩枯木上糁花直是令人好笑苟非虎头上座根下一刀争得应时瓦解雪窦虽解弄箇花手心未免踏着相似影子径山妙善取譬争奈不顾傍观真如匪敢裁抑古人秪贵铲除途辙还会么切忌向语脉里转却小参举米和尚令僧去问仰山曰今时人还假悟也无仰曰悟即不无争奈落在第二头米深肯之师曰米胡抱璞投琛仰山一鑑收下虽则来风深辨然检点将来岂止落在第二头当时若问真如今时人还假悟也无但呵呵冷笑直教米胡箇汉更疑三生六十劫小参举雪峰问僧见说大德曾为天使来是否僧曰不敢峰曰又争解恁么来僧曰仰慕道德岂惮关山峰曰汝犹醉在出去僧便出峰乃召大德僧回首峰曰是甚么僧亦曰是甚么峰曰者漆桶僧无语峰顾谓镜清曰好箇师僧向漆桶里折倒清曰和尚岂不是据款结案峰曰也是我寻常用底忽若唤回向伊道是什么被他道这漆桶又作么生清曰成何道理峰曰我与么及伊汝又道据款结案伊与么及我汝又道成何道理一等是恁么时节其间有得有不得清曰不见道醍醐上味为世所珍遇斯等人翻成毒药师曰青山叠叠万壑潺潺脚头脚底步步行宽不忝为天使来及乎被他拈出一箇黑漆桶子直得目瞪口呿撞壁撞墙雪峰虽则费尽手脚其奈犹未勦绝若是真如待他亦曰是什么噼嵴便打果是箇汉管取鼻孔撩天小参举明觉问僧你见雪窦后录未僧曰见觉曰向什处见我僧曰也知和尚是川中人觉拈拄杖打一下曰梦见拈曰惭愧大小乳峰自己口里掉下底涎唾不能掩取犹自倩人收拭苟非从苗辨地因语识人底未免当面错过如今要识雪窦么喝一喝小参举僧问安国师如何是本身卢舍那安曰与老僧过净缾来僧将净缾至安曰却安旧处着僧送至本处复来诘问安曰古佛过去久矣师曰大小国师浪得其名才被箇驴前马后汉轻轻一拶直得尾拖千尺至今收又收不得缩又缩不迭当时若是真如待他将净缾至便与扑破果是箇汉踏取毘卢顶上行颂曰伐柯伐柯其则不远睨而视之犹以为远茶筵垂代以两手托果盘曰和盘托出也袍袖宽大底还倾得尽么代曰不可总作沙弥行者见解又曰胡饼里讨汁又曰冰梨雪藕一片两片自可清凉肺腑因什向胡饼里讨汁代曰也是又曰绝倒傍观又曰也是不喫他人家三箇胡桃两块糖当烧饼香而供养之即今罗列满前喫即是不喫即是代曰苦死难为人又曰不是上座惜又曰我总不惜合有一分到你代曰深怀恐惧又曰更烦人事又曰只这人事箇箇不知来处向后有人问作么生举代曰不敢谤上座又曰总在里许或拈起胡饼曰微尘诸佛总在里许具慧眼衲僧辨得尽么代曰抬起手看又曰稳便将取去复曰假饶十分抬起手也只得一半你试道箇完乐句子看代与蓦口𡎺又曰噇却多少又曰一尘一佛国眼底物物是尘你噇却多少释迦老子代曰一箇蒸饼三盏茶又曰口门没底复曰尽大地团作枚蒸饼𡎺得住么代曰与一众作笑具又曰得恁辊辊地复曰古人道不解转身吐气者不得子喫你恁样辊辊地得上口也未代曰幸好一碗茶又曰上座眼光不放阔又曰嫌甚么或曰至道无难唯嫌拣择这箇是定州盆那箇是饶州碗是拣择不是拣择代曰到者里有口无开处又曰菱角尖尖尖似锥复曰菱角尖尖尖似锥如何下口代曰茶又喫却也又曰你若喫尽又在解脱深坑喫不尽又不唧熘作么生代曰若不是某甲又曰相席打令复曰相席打令逐物意移掇退果桌置一问来代曰洎共上座作道理又曰不可口挂壁上也复曰一向挂壁张口还喫茶么代曰有人说到里者又曰更道一句看或曰拈起糖饼一噼两片是三句中那一句代曰盏子扑落地碟子成七片又曰收复曰盏子扑落地碟子成七片睦州可煞狼籍有好使令底另换一人来代曰额上不贴牓又曰叶刀子使得甚快复曰菜刀子亦能杀人亦能活人因甚要用金刚王宝剑代曰须到如此又曰肯惜眉毛复曰不惜眉毛者能有几箇代曰信手拈信口道又曰郑州梨青州枣复曰郑州梨青州枣触目未尝无临机何不道代曰上座大煞教令又曰齿不得合又曰齿不得合着甚来由代曰抚掌三下又曰岂止今日或曰今日将名品荔枝和皮肉去了送向你口里也不得道吞却即祸事代曰须是裂破舌头又曰莫要茶喫么复曰曾到也喫茶不曾到也喫茶且道赵州前头为人后头为人代曰有谁道不得又曰舌头不出口复曰茶正香饼正熟舌头不出口底作甚滋味代曰不用别人又曰某甲不是新到复曰拈却赵州喫茶去新到来参将何款顾代曰馒头蒸饼聻又曰少停又曰馒头蒸饼不妨尽你饱食我要问你三心中点那一心代曰今日供养较细又曰是伊不肯住也或曰胡饼𡎺不住底超谈禅客向后作么生代曰有甚碑记又曰令我攒眉复曰宝云泉煮峒山岕也不甚恶何用攒眉代曰也是又曰金果早朝猿摘去随拈起金柑曰金果早朝猿摘去这箇聻代曰是你与么问那又曰不可不识复曰亲从金刚窟里来底因甚玻璃盏子也不识代曰舌拄上腭又曰塞断人口复曰言无味说无味无味之谈塞断人口拈却胡饼道一句来代曰伏惟又曰以空噇空复曰物物不可以空噇空代曰上座佛法身心何在又曰还将得完栾饼角子来么或曰气宇如王箇阿师完栾饼角子不要为什反用半截底代曰谢和尚降尊就卑又曰牙如利剑斫复曰牙如利剑斫囫囵梅子不妨一咬百杂碎蓦伸手曰还我核子来代曰有人问了也又曰七箇八箇又曰吞却三箇四箇即不无你还吐得七箇八箇代曰可惜许又曰忒费汤火复曰费汤火底不要现成底快便将来代曰福州橄榄两头尖复随指橄榄曰者箇是橄榄者箇是盆子能以一义为无量义能以无量义为一义你道盆里有几颗颗里有几盆代曰有一人道得又曰巩县茶缾饶州磁碗或曰无二无二分无别无断故因甚拈起巩县茶缾却是饶州磁碗代曰不得向者里问又曰东壁打西壁复曰推倒墙壁走却达磨还见灯笼么代曰更须仔细又曰入水见长人复曰入水见长人茶碗里上座为甚不出头代曰是渠害羞又曰老老大大又曰省力复曰省力道一句代曰添香着又曰槎槎枒枒柏子香面门一突装得满满尖尖当得少分供养么代曰肯屈着你又曰参退喫茶去复曰金色光明云参退喫茶去寻常还有者箇时节么代曰达么纵有真消息总落当人第二机中秋垂语尽大地是箇月轮总在山僧一指头上竖起指云何处见有一点来放开一句作么生代曰南阎浮提北郁单越又曰参退喫茶去又曰山河无隔碍光明处处透傅大士步行骑水牛走遍南阎浮提北郁单越却入拄杖子里去也还见么代曰将谓有衲僧孔窍犹是屎窖里作炒又曰灼然复曰灼然百千人中未有一人到此境界不用藏身露影对明一句快道将来代曰高也着低也着又曰高也着低也着狼籍不少还可以一致苕帚否代曰和尚不使别人又曰便与么去也复曰便与么去偪塞虚空虽欲回避时直是无回避处作么生代曰不虚踏破草鞋又曰除却须弥山拈却佛殿嵴复曰一颗圆光明巳久时人知有除却须弥山拈却佛殿嵴与我通箇消息代曰落在众人前又曰增一毫不得减一毫不得又曰增一毫不得减一毫不得我也知你亲更要问你山僧裂破胡饼因什害帝释鼻孔受痛代曰逻逻哩又曰可知礼也复曰可知礼也只一笑只者一笑作么商量代曰拈放脑后复曰一人举首一人圆后即不问你脚跟下道将一句来代曰珍重下去又曰东西南北又曰东西十万南北八千纵横约来不离这里虽然如此向后不得错举代曰叮咛损君德又曰须弥纳芥子复曰我心似秋月碧潭清皎洁纳须弥于芥子掷芥子于无垠是我寻常用底拈放一边尔诸人向甚处见寒山代以手打圆相拓起曰聻又曰见一则瞎汝眼乃曰尔诸禅衲向后遇人切忌三头六臂翼菴禅师语录翼菴禅师通玄语录卷之一侍者力端等录上堂拈香云此一瓣香从正法眼藏中流出成清净轮供养始祖释迦牟尼文佛伏愿龙图丞奠凤常新此一瓣香从涅槃妙心中流出成光明轮供养历代开法宗师暨本寺开山第一代韶国师及皇明中兴天童悟祖老和尚惟冀孙枝繁衍正法昌明此一瓣香从实相无相微妙法门中流出成处处无碍净光明轮供养中兴国清后住灵巖慈受阁上本师退翁和尚用酬法乳之恩上首白椎竟僧问鸟啼花笑满目青山莫便是没量大人住处么师曰一段因缘天上来僧云其中事作么生师云不屈宗乘遭逢有据僧礼拜师云也须亲到者里一转始得乃云一着凭空起古今硬剥剥为佛祖师活卓卓开人天眼蓦拈拄杖云看看通玄拄杖化为龙吞却干坤世界云门大师忍俊不禁道学我者拙似我者死被山僧噼头一棒直得饮气吞声何也行到定然能说到得亲自尔用来亲举韶祖偈云通玄峰顶不是人间心外无法满目青山悟祖曰通玄峰顶别是人间秪缘不荐错认青山师曰若也荡尽目前自得眼空宇宙依然靠着自巳宁免局于方隅新通玄不图炫耀巳灵秪贵称提从上迺云通玄峰顶高出人间脚头到处占断青山靠拄杖下座上堂通玄峰顶风云不次不是人间日月有恒心外无法从他逼塞虚空满目青山觅甚纤毫过患上堂香炉峰气融融千秋月万古风蓦拈柱杖曰划破重重锦缝好看宝印当空上堂青山无异路步步绝回互直上通玄峰茫茫空四顾上堂举沩山普请次此外更有何法静板鸣几曾锁断奔驰一僧抚掌呵呵大笑归去不属渐次如何通信沩曰此是观音入理之门却为虚空钻耳穴至晚间问其僧又将泥水滞春风你见甚么道理实诚不敢相欺僧曰朝来未喫饭闻板声欢喜直得天下归仁沩曰赚杀人才有纤毫万劫不如此沩山之所以尔也颂曰万里眼开泥水路飞腾直上无回互朴落非他仍是渠佛堕祖堕菩萨堕天童悟祖忌日上堂一着凭空风行雷厉千机顿赴岳撼波腾只者是从上先宗立命之神符据要之关节若欲克绳祖武远绍门风不是将一转来慱一下去直须向和声送出时兜底掀翻浑身放倒处连赃捉败纵具恁么手脚做他烜赫儿孙正未可在随拈起柱杖云看看悟祖一生用不尽底得到通玄手中转换落落地定点窄之淆讹控驰纵之去住你独角擎天来我当头拽脱你你四稜蹋地来我首尾收据你你涌现琼楼王殿来我尽情折卸你你拥驾银山铁壁来我立地推倒你你四方八面来我旋风打散你你开旗展阵来我乘间擒住你总不恁么来挝动涂毒鼓八万四千毛窍窍窍如金刚钻擂来擂去三百六十骨节节节如夺命丹攻上攻下然而不立死者未之有也众中有箇是他脚下滴血孙子出来道通玄将一棒恁样搬弄是则是但秪下手不紧何也如载一车宝剑将一柄出来用了又将一柄出争如我秪消寸铁却能杀人通玄便随声问他你底寸铁聻他若拟议便与噼头一棒云我者箇一向缩在指甲缝里你说的确长几许悟祖见与么登答笑口扯开十丈曰诸供养中法供养最是真精进是名真法供养不待三十年后敢保此话大行禅堂上樑小参拈拄杖卓一卓云踏在这个区处直须具有逼死蛇化神龙之手脚若不具有逼死蛇化神龙之手脚土石砖瓦安能使之放光动地跨入个条门限直须具有点顽铁成精金之本事若不具有点顽铁成精金之本事竹头木屑如何教他作用通天所以云法无定相遇缘即宗道不虚行因人而显山僧忝绍悟祖之门风拈起拄杖云合行悟祖之法令死蛇来也与三十神龙来也与三十放光动地底来也与三十顽铁来也与三十精金来也与三十作用通天底来也与三十直得山河大地草木丛林是佛是祖若圣若凡都卢打成一片并这一片亦教纤尘不立然后从处处无碍净光中突出向上全提一句如杲日之丽长空若冰轮之临广莫是汝诸人还彀得着也无若彀得着则见我天童老祖涌身通玄峰顶高十万八千丈其或未能且看生面开今日别有声光在后时上堂是法住法位拈拄杖卓一卓云此通玄峰顶是诸人所依住之法位也若耽住此玄纵得虚明自照不是通玄峰顶直饶不依住此玄亦无不依住知解亦未是通玄峰顶且如何是通玄峰顶登之不假白云梯自在全提向上机上堂诸人总道得到我之通玄峰顶还见通玄峰顶也未若真个得见我之通玄峰顶且问你如何是通如何是玄如何是峰如何是顶有者道处处净光无碍之谓通头头妙叶无方之谓玄玲珑峻拔无极之谓峰空明廖廓无上之谓顶此是人间之通玄峰顶非不是人问之通玄峰顶不是人间之通玄峰顶毕竟是何人得到拟心早巳落平地卓拄杖云迥绝扳跻秪是他上堂问通玄峰顶是何面目师云若有面目则非通玄曰何以庐山有真面目乎师曰汝身在此山中耶乃云若有一人发真归元十方虚空悉皆销殒不是通玄面目见见之时见非是见见犹离见见不能及亦不是通玄面目一切智智清净无二无分无别无断亦不是通玄面目扇子𨁝跳上三十三天筑着帝释鼻孔东海鲤鱼打一棒雨似盆倾亦不是通玄面目观世音菩萨将钱买胡饼放下手来却是馒头亦不是通玄面目若然者则通玄之面目毕竟不可得而见也秪者毕竟不可得见底莫便是否随呵呵大笑曰通玄非面目面目非通玄渊渊其渊浩浩其天者个决不是通玄上堂到头无路是通玄峰顶犹然在半天到了通玄重到顶方知无路是通玄上堂举五祖演和尚示众人之性命事第一须是我有知乎哉欲得成此无知也先须防于有鄙夫问于我若是真空空如也人叩其两端而竭焉颂曰头固不欠尾亦不剩竭尽两端透出性命上堂举五祖演和尚示众人之性命事第一须是待渠转过身来欲得成此另自与伊方便先须防于正坐不当堂因我得礼你若是真从这里倒从这里起人明暗双双是何道理颂曰从这里倒从这里起明暗双双是何道理上堂举五祖演和尚示众人之性命事第一须是浑焉周匝欲得成此廓尔悬殊先须防于情不附物若是真一切智智清净人无二无分无别无断颂曰天上月圆人间月半无二无分无别无断上堂举五祖演和尚示众人之性命事第一须是灵光独耀欲得成此迥脱根尘先须防于不拘文字若是真本自圆成人即如如佛颂曰本自圆成谁是得者唤作如如早变了也大悲圣像起工上堂尽森罗万象是大悲光明幢是大悲千手眼是大悲无碍心是大悲陀罗尼喝一喝曰从这里一时成就慧身自尔不由他悟不由他悟则现仪皆法法莫大于得其本本立则道生道生一一生二二二生三三生万物喝一喝云雷奋青霄枝枝撑玉复喝一喝曰云垂大地叶叶锵金又喝一喝曰如意宝珠从信得放开仙掌快擎来老和尚十周忌上堂三千六百日以前尽大地是一口太阿剑撄之者命根立断三千六百日以后太阿剑是一箇尽大地磕着底毛骨不留正当三千六百日半勺清泉一炷香平易处煞有淆讹确实处不无商量何也南岳门中事贵奇正以相生在净光而变夺于此奉重死者生俨然灼见分身之舍宅在于隐身于此背驰生者死无数争知立命之先驱在于夺命蓦拈拄杖云老和尚来也将尽大地是一口太阿剑按在手上以太阿剑是一箇尽大地陷在脚心尔诸人向甚么处出头作么生相见卓一卓云不得通玄开线道是谁敢踏顶门行上堂举寒山因赵州游天台路次相逢山见牛迹问曰还识牛么州云不识山指牛迹曰此是五百罗汉游山州云既是罗汉为甚么却作牛去山曰苍天苍天州呵呵大笑山曰作甚么苍天苍天山曰这厮儿宛有大人之作师曰大小寒山与这伙废忘不通利底在牛迹里头出头没自谓游戏神通成就众生净佛国土带累十八上破家散宅底老儿苦苦叫断苍天而苍天不为之应却又饰辞褒赞以为宛有大人之作乃拈起拄杖云通玄今日将这伙撩天鼻孔一时穿却收也不离我者里放也不离我者里且道者里是甚所在卓一卓曰须知云外无云处别有通玄一段奇上堂举拾得一日扫地次寺主问汝名拾得因丰干拾得汝归汝毕竟名箇甚么姓箇甚么拾得放下苕帚叉手而立寺再问拾得拈帚扫地竟去寺主罔测寒山搥胸云苍天苍天拾得问汝作甚么山曰不见东家人死西家助哀二人作舞哭笑而去师曰拾得本生名氏虽则陈露昭昭其奈天不可得而象地不可得而形一念普观无量劫底亦不可得而知无怪乎寺主之茫然也寒山枉着哭笑一上至竟註疏不出随回视一众云且道拾得毕竟是何名氏良久云待虚空落地时即向汝道上堂举寒山因众僧灸茄次将茄串向僧背上打一下僧回首山呈起茄串云是甚么僧云这风颠汉山向旁僧云这汉不知费却我多少盐酱师云寒山落得费尽盐酱这汉到底不知滋味旁僧徒自嚥津横竖嚼他不着可惜这许多茄子堆烂在常住地面此段罪过不同小小诸人还识这风颠汉么蓦拈起拄杖云是甚么上堂举沩山灵祐禅师至国清受戒才到松门寒山与拾得从路旁透出作大虫吼三声祐屼然无对寒山云自从灵山一别直至而今还相记么祐亦无对拾得拈起拄杖云老兄唤者个作甚么祐又无对山云休休别后伊三生为国王总忘却也师曰寒拾在三世国王面前竭尽本事露尽丹衷冀其敦故旧之谊续夙昔之欢安知彼自以尊严无上而不为之睬听一片心机白白送在水里虽然我要问他这两箇咆哮大虫毕竟作么生摄伏个条杀活拄杖毕竟作么生拈弄不见道声色之于化民末也兵者圣人不得巳而用之是知端拱无为垂衣裳而治天下者其唯尧舜也欤癸亥元旦上堂僧问爆竹一声催腊去人人尽道是新年新之与旧是同是别师拈起拄杖云莫认这个作实法僧云则于法自在而无党无偏也师云击碎目前无剩迹归元逞物任施为僧云荣发一切端在斯时师曰背面总提如不见青青黯黯那边看僧一喝师曰鼓角动也乃云尽天下人总道今朝是第一个日子既知是第一个日子则知有第一时分第一时分中有第一义谛第一义谛中有第一三昧第一三昧中有第一句子随震威一喝云此一句子虽从第一三昧中而生而不为第一三昧之所摄不为第一义谛之所诠不为第一时分之所收不为第一日子之所该而能该第一日子收第一时分诠第一义谛摄第一三昧有如是第一威德有如是第一自在有如是第一奇胜有如是第一神变故得如狮子之高步众会如慧日之炤烛中天如雷霆之荣发万物如春波之捷赴大川千圣挹其光华群生被其至化尊之为万象主而不自专于万象推之为第一人而不自居于第一焕乎其有文章巍乎其有成功荡荡乎吾无得而名焉大士开光玉京潘进士请上堂菩萨本有心光亘古亘今通天彻地何籍重新开点而后显诸神用耶东震旦天台支提山通玄沙门不敢增益毫末于春风浩荡时谨即以广大圆满无碍大悲心流出一切智智清净之光还复纳之顶门正眼以及通身遍身八万四千烁迦罗眼随以拂子向空点云看看其光晃耀如紫金山千日并炤所不能及光之色相种种不同别异无量或如如意珠燄轮掌上舒或如垂罥索巳解诸有缚或如应量器积贮无上味或如按莫邪炤雪倚天遮或如跋折罗摧伏诸邪魔或如金刚杵怨敌无能拒或如施无畏显发其正气或如日摩尼幽闇生光辉或如水月晶热恼得冰清或如架弓箭神机速于电或如杨柳枝甘露洒随宜或如白玉尘缕缕随风舞或如琉璃瓶注水声冷冷或如执旁牌祸崇自推排或如擎斧钺威严不可说或如碧玉环温润且斓斑或如宝莲华皎洁无纤瑕或如宝璎珞千光互交错或如大圆镜智智同清净或如合笥箧全璞好藏挟或如五色云鸾凤舞纷纭或如提军持高步梵天时或如吹法螺法令听摩诃或如击法鼓历乱心花舞或如张伞盖覆护于在在或如持数珠圆明意自如或如秉宝铎拔苦与之乐或如紫玉玺提持能彻底或如火燄轮烁彼诸群昏或如扶几杖至顶高无上或如胸合掌翘勤无异想或如顶化佛端严甚殊特或如展经卷亲对黄金面或如化宫殿不随胎藏转或如不退轮坚固菩提身或如与髻珠摩顶在须臾或如葡萄朵繁盛其果蓏或如洒甘露无处不遍布而今总摄持斯文实在兹如是种种光具含千手眼一一手眼中长放无量光无量摄一光一光复无量交罗其光光犹如宝丝网是知垂慈愿普绝无不了之因缘仰吁情深安有虚应之果报因缘会遇果报斯彰因而无量光由之以开显以拂子点一点云不离此一光垂慈愿普无虚仰吁之深情仰吁情深自得垂慈之普愿因而无量光由之以交感又以拂子点一点云不离此一光华云涌处瞻礼翘勤光相垂时蒙恩果遂其开显也原无剩迹其交感也安可思议此之大悲境界以广大圆满无碍为归向从毕竟同成毕竟异从毕竟异归究竟同如灵源濬脉散万派而还共朝宗似精魄流光影百川而原非二月随以拂子点一点云也不离此一光放下拂子云而今收此一光还归拂子从教一切智智清净之光如云如盖覆汝诸仁顶门盘旋而不散庄严玉翁护法上堂喝一喝云此是顶王三昧其得之者无不兼容并包谓其广大也广大出主其中谓其圆满也圆满不越于外谓其无碍也无碍通于中外而中外之中外无得而拟也其无碍也为何如其圆满也为何如其广大也为何如到者里扯个心包太虚量周沙界来配合直沧溟之一粟耳若然者则广大也我广大之圆满也我圆满之无碍也我无碍之与过去正法明如来何预焉若与过去正法明如来有预而玉翁所生之国土殊胜品位隆崇则非过去正法明如来之所致以其与过去正法明如来无预故玉翁所生之国土殊胜品位隆崇莫之为而为莫之至而至也且毕竟功归何所复喝一喝云不可不谓之至也上堂举韶国师初参法眼因僧问法眼如何是曹源一滴水法眼云是曹源一滴水韶闻豁然开悟师云曹源一滴水瞪目不见底一叶落当风波浪滔天起诸仁还知韶国师么揭开心外原无法快见壶中别有天上堂香炉峰瑞霭腾腾擂鼓洞圆音历历有眼如盲有耳如聋底到来作么生与伊个方便乃拈拄杖卓一卓云千年桃核里幸有旧时仁上堂声前活路大海不宿死尸劫外灵机喷啑辊出师子呵呵呵啰啰哩天上人间知几几上堂拈起拄杖云历劫不知名卓一卓云古今收不得横按云千圣立下风以手弹三下云谁敢当头上堂炎炎赫日烁石流金虚空藏菩萨善得安身法门上高山下平地撞着道伴交肩过唤转头来与伊个护身符子止止不须说我法妙难思上堂过去诸如来斯门巳成就清凉幢子高多少现在诸菩萨今各入圆明琉璃殿上行扑倒也须粉碎未来修学人当依如是法拈拄杖卓一卓云无量义中时一说浑家遂上渡头船上堂一径直二周遮衲僧会得撒土抛沙捏出祖师心髓五色披离似凤努开菩萨面孔千般绰约如花不解慎初空护末放教长笛出烟霞上堂举应菴华禅师示众云尽力道不得底句不在天台定在南岳师云玄关瞥转佛祖难窥正纽傍提人天罔测通玄有箇道处南岳天台句非句走盘珠向空中住上堂有佛处不得住枉向这条路上打箇回合无佛处急走过空教草鞋底脱三千里外逢人不得错举无妨无妨恁么则不去也从来姿韵爱风流摘扬华摘杨华生涯簇绽凭君意须是成家解破家弟子姚文焕万伟请为尊慈三七对灵陞座追本报所生无越于启悟十地顿然超宁复沦诸趣请我为敷扬谛听我示谕以拂子击案一下云具是大勇识等破一切句一切了无依自复其本素火热风动摇水湿地坚固然于一一法根茎枝叶喻云礽不可量一花一佛土赫奕起真宗是处大光裕伟业焕文明法灯亦分布灌溉心地开香乳乘空注佛佛而母之何取人天路忉利花雨飞缤纷无旦暮泳游性海中缘感随相赴机致正繁兴众流齐截住珍御巳全抛琐屑无心顾灵光独迥然四山顶高步智用绝罗笼度尽复谁度室内自闲闲儿孙将底付以拂子作相云触处生光辉团圞无回互弟子方振宗母潘氏五十寿上堂一切智智清净是母无二无分无别无断是子子啐母啄莫之为而为非默化于荒忽之中子觉母壳莫之至而至岂伺候于毫发之间母不自知为母于业则含生于体则载物是为真母子不自知为子于业则云礽于体则随顺是为真子子之于母浑然相忘而游于法性之海故日用应缘而错母之于子廓尔卢而住于净智之地何时中机感之不赴所以未到者个田地进一步理上三生六十劫退一步事上三生六十劫若到者个田地进一步总持机变一噼华山分两路退一步别有商量万年流水不知春亲亲之道犹星日之联辉佛佛之寿如山河之带砺更讨甚竺土大仙东西密付好教他台岳丰干更为饶舌孝华仁侍者二七小参剡溪风雨愁相对寂尔抽身太不情本事独能人莫及深深海底解横行力仁力仁果能脚脚到底则沧溟之浅深瞒汝一毫不得要知宇宙之宽广还须随我上通玄勐回首漫沉吟蓦卓拄杖云得到顶头双眼碧不消指点自分明松隐居法姪冰华和尚大悲忏期圆满同监院三贤请就本菴上堂僧问通玄云叆叇法雨润冰翁如何是灵巖的的大意师竖起拂子云此是收顶句进云通结其在斯乎师云着眼听得分明犹未是观音入理之门进云更不消说长生话也师云果解旁通线道不妨与汝商量三贤问设供修斋即不问松隐堂中忏期巳圆功归何所师云琉璃瓶贮得此花进云昨夜出山露片云今日和尚到来是何消息师云玛瑙钵盛得此果贤便礼拜师云福慧足矣问层岩形虎踞空瀑势龙飞是目前句非目前句师云其辨之者草木为之稽首进云更有一句作么生师云土石为之放光进云则诸佛云集于无垢界中也师云谁道不是大悲神力之所致乃震威一喝云于此收顶句中着眼听得分明草木为之稽首土石为之放光谁道不是大悲神力之所致其广大也竖穷三际横遍十方其圆满也包含森象亟盖干坤其无碍也在谷满谷在坑满坑其功德也斗充佛座量莫能穷其果证也高超等妙福慧隆崇其度脱也尽虚空界法性身同如是广大如是圆满如是无碍如是功德如是果证如是度脱谁得而广大之谁得而圆满之谁得而无碍之谁得而功德之谁得而果证之谁得而度脱之我法姪冰华和尚以一念大悲心而总持之也所以云心同虚空界量等虚空法证得虚空时无是无非法通玄到者里更有所说是增益非道也若无所说是减损非道也道在我冰华法姪三贤监院师至万年祝寿堂头法叔老和尚暨两序大师请上堂问当年临济访平田今日通玄登法座是同是别师云昨向浅草中信手打着一个进云正是卧龙才奋迅丹凤便翱翔也师云争看麒麟头角焕然虎豹文章进云一堂风冷淡千古意分明师云不待三十年后敢保此话大行问万年春色差胜蓬壶寿量品中愿为收取师云问得恰好答亦不难进云未兆形名是何消息师云当初记得分明甚待到今朝一字无进云是为某甲说为答某甲话师云伶俐衲子目不徒然僧礼拜云伏惟伏惟师云一句迥超千圣外松萝不与月轮齐问古剎重光即不问玄峰独踞是如何师云秪有天在上更无山与齐进云和尚今日到来利生接物一句又作么生师云举头红日近回首白云低进云可谓天高群象正海阔百川潮也师云秪要十分成现将来用得恰好乃云天台南岳不隔毫端万年松在祝融峰元是平田常住物谁知平田常住物元来长在祝融峰既绝远近之殊亦无彼此之异一切智智清净无二无分无别无断于无二无分无别无断中演出一道无量寿真言随竖起拂子云重重碧影摩天蜜怛哩孤击一下云落落圆音匝地蜜怛哩智复以拂子作收此相云千岁宝掌当年游历浙东西看尽隹山水若会得这个意岂止千岁而巳随暧视左右一匝云自古及今体会这个意底岂竟寂尔无闻迺起身靠拄杖呵呵大笑云分明说向你秪有我万年法叔老和尚佛诞日举西堂后堂陞座问炽然说法大地得闻和尚陞堂是谁秪领师云剩得一身刚带影见人无力举藤条进云如何是真实为人句师靠却拄杖僧拜而起师云十分抑逼将来秪得倩一转打发乃喝一喝云此无碍辨门应手拓得开自尔领得无尽法财衲僧巴鼻师子爪牙杀活拄杖是我故有何虑不听我使唤轻轻将山河大地一击百杂碎舌覆三千底荡然无所倚而后飏一微尘普摄十方歌跃青山阇黎即云水调翻白雪云水即阇黎非措置之所能岂安排之可得苟能当体穿来一下收在钵袋里最初威音末后娄至有口没处开有手没处插天然胜概迥尔独尊无佛处说佛无法处说法无僧处说僧是为转大法轮朝得之则夕被于天下夕得之则不越宿而被天下复喝一喝云其孰能踰于此乙丑四月二十四日举彬远璋子继住通玄上堂师曰临末垂梢日归根得旨时喜将收顶句分付克家儿便下座翼菴禅师语录原书阙神无方而易无体此寒山子之诗也以其无体故横斜圆转而莫可端倪于无端倪诘其端倪则可以与可以怨可以悲可以喜可以警可以惕可以愤可以悱可以抑可以扬以其无方则神出鬼没变化不测于不可测而窃测之随方而易随地而易随时而易随事而易随人而易随境而易随法而易随情而易随声而易随韵而易易者无能见其体神者无能测其方究其所以为体体无其体是为无体究其所以为方方无其方是为无方无体无方忽焉而九天忽焉而九地高高莫究其极渊渊靡尽其际云门扇子𨁝跳上三十三天筑着帝释鼻孔东海鲤鱼打一棒雨似盆倾此寒山诗之骨也一切智智清净无二无分无别无断观音菩萨将钱买胡饼放下手来却是馒头拽取占波与新罗斗额此寒山诗之髓也其知此者不区区自陷于牛迹而废天下之巨观翼菴于溟渤中将勺水以益之多见其不知量也庚申夏六月天台国清沙门翼菴善酇序于二隐堂寒山子诗集序朝议大夫使持节台州诸军事守剌史上柱国赐绯鱼袋闾丘胤撰寒山子者不知何许人也自古老见之皆谓贫人风狂之士隐居天台唐兴县西七十里号为寒巖每于兹地时来国清寺寺有拾得知食堂寻常收贮残饭菜滓于竹筒内寒山若来即负而去或长廊徐行叫唤快活独言独笑时僧遂捉骂打趁乃驻立抚掌呵呵大笑良久而去且状如贫子形貌枯悴一言一偈理合其意沉而思之隐况道情凡所启言洞该玄默乃桦皮为冠布裘破敝木屐履地是故至人遯迹同类化物或长廊唱咏唯言咄哉咄哉三界轮回或于村墅与牧牛子而歌笑或逆或顺自乐其性非哲者安可识之矣胤顷受丹丘薄宦临途之日乃萦头痛遂召医治转重乃遇一禅师名丰干言从天台山国清寺来特此相访乃命救疾师舒容而笑曰身居四大病从幻生若欲除之应须净水乃持净水上师师噀之须臾祛殄乃谓胤曰台州海岛岚毒到日必须保护胤问曰未审彼地当有何贤堪为师仰师曰见之不识识之不见若欲见之不得取相迺可见之寒山文殊遯迹国清拾得普贤状如贫子又似风狂或去或来在国清寺库院走使厨中着火言讫辞去胤进途至任台州不忘其事到任三日后亲往寺院躬问禅宿果合师言乃令勘唐兴县有寒山拾得是否时县申称当县界西七十里内有一严巖中古老见有贫士频往国清寺止宿寺库中有一行者名曰拾得胤往礼拜到国清寺问寺众此寺先有丰干禅师院在何处并拾得寒山子见在何处时僧道翘答曰丰干禅师院在藏经后即今无人住得每有一虎时来此吼寒山拾得二人见在厨中僧引胤至丰干禅师院乃开房唯见虎迹乃问僧宝德道翘禅师在日有何行业僧曰丰干在日唯攻舂米供养夜乃唱歌自乐遂至厨中灶前见二人向火大笑胤便礼拜二人连声唱胤自相把手呵呵大笑叫唤乃云丰干饶舌饶舌弥陀不识礼我何为僧徒奔集递相惊讶何故尊官礼二贫士时二人把手走出寺令逐之急走而去即归寒巖胤乃重问僧曰此二人肯止此寺否乃令觅房唤归寺安置胤归郡遂制净衣二对香药等特送供养时二人更不返寺使就巖送上而见寒山子高声唱曰贼贼退入巖穴乃云报汝诸人各各努力入穴而去其穴自合莫可追之其拾得迹沈无所令僧道翘寻其往日行状唯于竹木石壁书诗并村墅人家厅壁上所书文句三百余首及拾得于土地堂壁上书言偈并纂集成卷胤栖心佛理幸逢道人乃为赞曰菩萨遯迹示同贫士独居寒山自乐其志貌悴形枯布裘敝止出言成章谛实至理凡人不测谓风狂子时来天台入国清寺徐步长廊呵呵抚指或走或立喃喃独语所食厨中残饭菜滓吟偈悲哀僧俗咄捶都不动摇时人自耻作用自在凡愚难值即出一言顿祛尘累是故国清图写仪轨永劫供养长为弟子昔居寒山时来兹地稽首文殊寒山之士南无普贤拾得定是聊申赞叹愿超生死国清翼菴和尚和寒出诗卷之上原韵重巖我卜居鸟道绝人迹庭际何所有白云抱幽石住兹凡几年屡见春冬易寄语钟鼎家虚名定何益和韵善言无言言善迹无迹迹迹迹印虚空言言迸铁石铁石本浑囵虚空无变易千载到于今谁能领其益凡读我诗者心中须护净悭贪继日廉谄曲登时正驱遣除恶业归依受真性今日得佛身急急如律令吾辈学道人心肠要干净是毒尽销镕无邪不皈正取之逢其源纵之率其性未到真无为莫漫强使令可笑寒山道而无车马踪联溪难记曲叠嶂不知重泣露千般草吟风一样松此时迷径处形问影何从客到先惊问闲庭印虎踪石顽多磊磊云兀自重重泼翠当轩竹鸣涛夹松都来生健羡毕世愿依从欲得安身处寒山可长保欲风吹幽松近听声愈好下有斑白人喃喃读黄老十年归不得忘却来时道家说在松门松门不常保一切但无心自然随虚好不用苦营营觅地休吾老人生不患此所患不知道吾心似秋月碧潭清皎洁无物堪比伦教我如何说生佛未形前条然本素洁浑囵抛向君不必零星说山中何太冷自古非今年叠嶂恒凝雪幽林每吐烟草生芒种后叶落立秋前此有沉迷客窥窥不见天当门一块石飞坠自何年磊落蒙苍藓玲珑逗晓烟约之不退后推亦不向前索性莫移动留之待补天城中峨眉女珠珮何珊珊鹦鹉花前弄琵琶月下弹长歌三日响短舞万人看未必长如此芙蓉不耐庭花风欲妒春兴半兰珊独抛幽琴去深林石上弹清泉惟自酌明月共谁看繁露沾衣袂寥寥午夜寒俊杰马上郎挥鞭指柳杨谓言无死日终不作梯航四运花自好一朝皮萎黄醍醐与石室至死不湖上谁家郎沿提绾绿杨青春不肯住何航万物荣当谢四山青又黄昨里三尺土谁尝寒山多幽奇登者皆惊慑月照水澄澄风吹草猎猎凋梅雪作花枯木云充叶触雨转鲜灵非晴不可涉石梁险而奇到者心惊慑冰雪擘空飞风雷日奔猎潭深长坠丝水急难留叶不是此中人看你如何涉巖前独静坐圆月当天耀万象影现中一轮本无照廓然神自清含虚洞玄妙因指见其月月是心枢要吾有一着子亘古长辉耀半满及偏圆虚明能绝照若也早留心定然不得妙临济小厮儿死煞立纲要吾家好隐沦居处绝嚣尘践草成三径瞻云作四邻助歌声有鸟问法语无人今日娑婆树几年为一春夙昔振清沦风标迥绝尘名山常作友秋月静为邻胸次空群象眼中无一人时时忘管带从不计冬春琴书须自随禄位用何为投辇从贤妇中车有孝儿风吹曝麦地水溢沃鱼池常念鹪鹩鸟安身在一枝极其大有为而得到无为浑忘工技者何来和伎儿明明悬宝鑑历历照清池心境长如此光腾百万枝弟兄同五群父子本三州欲验飞凫集须旌白兔游灵瓜梦里受神橘座中收乡国何迢递同鱼寄水流一堂同聚首北县与南州久有天台念无缘得一游烟霞鞋袋贮诗句钵囊收境致牢牢记归家语学流一为书剑客三遇圣明君东守文不赏西征武不勋学文兼学武学武兼学文今日既老矣余生不足云一自成名后何人不识君调羹和大鼎借箸树洪勋济济思多士熙熙在广文千秋垂竹帛旦暮复何云庄子说送终天地为棺椁吾归此有时惟须一幡箔死将餧青蝇弔不劳白鹤饿着首阳山生廉死亦乐绝后一堆柴无棺亦无椁不贪七宝台何屑金银箔杨柳拂迦陵香云下鸾鹤去去将何之无心归极乐人问寒山道寒山路不通夏天冰未释日出雾胧朦似我何由届与君心不同君心若似我还得到其中人生第一义心地要开通若不打教彻终为物所朦百灵原本共千圣自来同得到如如也逢缘不借中天生百尺树剪作长条木可惜栋梁材抛之在幽谷年多心尚劲日久皮渐秃识者取将来犹堪拄马屋有鸟东南来翔云集乔木乔木苦招风喃喃入幽谷既得保其真无愁羽毛秃不可无心中飞鸣弋者屋驱马度荒城荒城重客情高低旧雉堞大小古坟茔自振孤蓬影长凝拱木声所嗟皆俗骨僊史更无名日夜守心城疏虞却在情一时乘便入即刻鬼为茔无可施威法徒劳驱喝声奋然挥智剑敢保永除名鹦鹉宅西国虞罗捕得归美人朝夕弄出入在庭帏赐以金笼贮扃哉损羽衣不如鸿与鹄飖飏入云飞飘泊三千日如何尚不归青蛾怨闰阁白发老庭帏路远难稍信霜寒谁授衣天教生羽翼也傍塞鸿飞玉堂挂珠帘中有婵娟子其貌胜神僊容华若桃李东家春雾合西舍秋风起更还三十年还成甘蔗滓吾有岁寒枝留之以赠子贞心幸自持莫谩夸桃李桃李本繁华艳慕人争起狂风一阵来满地成泥滓父母续经多田园不羡他妇摇机轧轧儿美口㗻㗻拍手催花舞搘颐听鸟歌谁当来叹贺樵客屡经过石女嫁石夫媒人不用他欢情两相得生下一㗻㗻语言初未会先解唱讴歌此意无人晓春秋暗里过家住绿巖下庭芜更不芟新藤垂缭绕古石竖才巖山果猕猴摘池鱼白鹭啣僊书一两卷树下读喃喃我爱龙松好虬枝不受芟吹来风谡谡相对石巖巖子落樵争拾花开鸟不啣何来仙苑客长共语喃喃四时无止息年去又年来万物有代谢九天无朽摧东明又西暗花落复花开惟有黄泉客冥冥去不回闲立松门下幽人天际来言言超象表不为物情摧意地平空广心花忽漫开如何便飘举些望莫能回岁去换愁年春来物色鲜山花笑缘水巖树舞青烟蜂蝶自云乐禽鱼更可怜朋游情未巳彻晓不能眠说法不拟古意句爱新鲜入眼如浮叶迷空似薄烟自矜家法好我道实堪怜犹自不番悔凭教长夜眠手笔太纵横身材极魁伟生为有限身死作无名鬼自古如此多君今争奈何可来白云里教你紫芝歌堂皇何堂皇洵是人中伟平空一念疑白日生暗鬼缠绵不肯去通身没奈何三行俱胝咒不及浩然歌粤自居寒山会经几万载任运遯林泉栖莲观自在巖中人不到白云常叆叇纲草作卧褥青天为被盖快活枕石头天地任变改天高莫能覆地厚何能载是身是非身无在无不在高秋廓太虚春风吹叆叇自来能盖人从不受人盖劫石或可移斯之绝更改有一餐霞子其居讳俗游论时实萧爽在夏亦如秋幽涧常沥沥高松风飕飕其中半日坐忘却百年愁杖头挑日月台岳任遨游看尽千巖雪重探万木秋风来声淅沥云在意萧飕趺坐长林下平消万斛愁妾家邯郸住歌声亦抑扬赖我安隐处此曲旧来长既醉莫言归留连日未央儿家寝宿处绣被满银床倚杖秋光好枫林善举扬联翩文锦错杳霭笛声长跌宕诗初就婆娑乐未央何来更飒沓舖韵满琴床快搒三翼舟善乘千里马莫能造我家谓言最幽野巖穴深嶂中云雷竟日下自非孔丘公无能相救者遶遍七须弥重来骑俊马乘风随所之极目惟旷野飒飒秋满天冷冷月未下咄嗟井里人问我胡为者智者君抛我愚者我抛君非愚亦非智从此继相闻入夜歌明月侵晨舞白云焉能住口手端坐鬓纷纷昙花亭上人无日不思君如何自疏旷音信不相闻古洞照明月青山罩白云待君君不至愁思转纷纷茅栋野人居门前车马疏林幽偏聚鸟溪阔本藏鱼山果携儿摘皋田共妇鉏家中何所有唯有一床书寻常经历处何事日生疏飘泊多时节浮沉几雁鱼待持修月斧同秉种松鉏莫更劳吾望重重远寄书登陟寒山道寒山路不穷溪长石磊磊涧涧草蒙蒙苔滑非关雨松鸣不假风谁能超世累共坐白云中济水流源远穷之不可穷既非来积石难与问洪蒙激浪初非石成文不在风谁能乘一叶稳稳泛其中六极常婴困九维徒自论有才遗草泽无艺闭蓬门日上巖犹暗烟消谷尚昏其中长者子箇箇总无裈三冬愁倚雪心事共谁论下幙香腾屋开帘月到门朝朝来爽气日日见黄昏自有娘生裤宁须用尔裈杳杳寒山道落落冷涧滨啾啾常有鸟寂寂更无人淅淅风吹面纷纷雪积身朝朝不见日岁岁不知春立立长案下行行双涧滨萧萧时坐石兀兀等何人淡淡月盈面微微露满身悠悠日复夜忽忽夏还春白云高嵯峨绿水荡潭波此处闻渔父时时鼓棹歌声声不可听令我愁思多谁谓雀无角其如穿屋何四望山峨峨轻凫漾碧波无穷莲叶里透出一声歌一声声应远悠漾水中多求之不可得愁思将如何少年何所愁愁见鬓毛白白更何所愁愁见日逼迫移向东岱居配守北邙宅何忍出此言此言伤老客念汝心不休为汝头颅白四山风火来越发见逼迫逼迫思来归我有黄金宅汝真似吾儿不以汝为客闻道愁难遣斯言谓不真昨朝始趁却今日又缠身月尽愁难尽年新愁更新谁知席帽下元是昔愁人日卖三担假难卖一担真卖真难得信卖假易荣身假恐终须败真当久愈新劝君守真实漫作弄虚人两龟乘犊车蓦出路头戏一虿从傍来苦死欲求寄不载爽人情始载被沉累弹指不可论行恩却遭剌频频唤不回弄沙土为戏宝藏无人看田园将谁寄生之二十年秪望堪遗累今也将如何说着心如剌三月蚕犹小女人来採花便蝴蝶水掷虾蟆罗袖鏖梅子金鎞挑笋芽斗论争物色此地胜余家寒山何所有瑶草杂琪花满壁书蝌蚪当门踞石蟆狼芒撑笋角簏嫩放茶芽物物勾留我欣然此住家东家一老婆富来三五年昔日贫于我今笑我无钱渠笑我在后我笑渠在前相笑傥不止东边复西边一群好兄弟个个美少年同气常争气无钱不当钱大兄死弟后小弟死兄前零藩今俱尽孤凉冢边富儿多鞅掌触事难祗承仓米巳赫赤不贷人斗升转怀钩距意买绢先拣绫若至临终日弔客有苍蝇我初非小当所贵解膺承从不说担硕何曾论斗升倾仓还倒廪簇锦视花绫将去凭君用毋争微利蝇白鹤啣苦花千里作一息欲往蓬莱山将此充粮食未达毛摧落离群心惨恻却归旧来巢妻子不相识家有一小厮出入勤作息蔽形以敝衣充腹以食意地甚开通心肠多隐侧国清寺里人个个都不识惯居幽隐处乍向国清中时访丰干老仍来看拾公独回上寒巖无人话合同寻究无源水源穷水不穷干硗一块土隆起平田中丰登凭地母雨水靠天公性本生来劣根苗迥异同真源如可得脉脉润无穷生前太愚痴不为今日悟今日如许贫总是前生今生又不修来生还如故两岸各无船渺渺应难渡撒手舍筌第何须重假悟如斯既未能到处生做头白齿黄来颓然仍是故若也舟可抛筏亦谁渡璨璨卢家女旧来名莫愁贪乘摘花马乐搒採莲舟膝坐绿熊席身披青凤裘哀伤百年内不免归山丘家藏大道浆何处得来愁白日唿苍狗重溟泛铁舟生风非假扇御冷不须裘笑傲空今古浮提渺一丘氏眠邹分妻邯郸杜生母二人同共老一种好面首昨日会客场恶衣排在后只为着破裙喫他残麸夫麸夫笑有不平事二子共一母大子矮婆娑小子长出首矮者坐高车长者随在后一个厌珍馐一个咬麦麦独卧重巖下蒸云昼不消室中虽叆心里绝喧嚣梦去游金阙魂归度石桥抛除闹我者历历树间瓢为众苦谋食愁情不暂消乍来舍恬寂重复入尘嚣高卧思华顶长歌怀断桥他年丛翠里定结一团瓢夫物有所用用之各有宜用之若失所一鈌复一亏圆凿而方柄悲哉空尔为骅骝将捕鼠不及跛猫儿人生之去取要在合机宜机宜如不合喫尽自家亏险仄路难涉吾将安所为还自乐吾乐嗔从造化儿谁家长不死死事旧来均始忆八尺汉俄成一聚尘黄泉无晓日青草有时春行到伤心处松风愁杀人离合而合离灼然理自均无劳苦思筭碌碌辊红尘开眼不觉晓冥然度一春超超居物表始是自由人骝马珊瑚鞭驱驰洛阳道自怜美少年不信有衰老白发会应生红颜岂长保但看北邙山箇是蓬莱岛于焉得放心岩壑安吾道日月任教忙干坤徒尔老铁石或可移元真我独保长生不可求杳杳仙山岛竟日长如醉流年不暂停埋着蓬蒿下晓日何冥冥骨肉消散尽魂魄几凋零遮莫铁口无因读老经毬抛急水上念念不流停喻得真亲切求之甚杳冥无功伸一问着处转飘零争似虚窗下长看无字经一向寒山坐淹留三十年昨来访亲友大半入黄泉渐灭如残烛长流似逝川今朝对孤影不觉泪双悬长行三万里休去八千年无尽冤家类消清一勺泉九天开日月一法印山川空界碧潭里明明万古悬相唤採芙蓉可怜清江里游戏不觉暮屡见狂风起浪捧鸳鸯儿波摇鸂鷘子此时居舟楫浩荡情无已我有一俊猊盘踞青莎里凭空翻踯来四座皆惊起尽力教会伊法在迷其子摇荡干坤中炽然说无已杨柳暗如烟飞花飘似霰夫居离妇州妇住思夫县各在天一涯何时复相见寄语明月楼莫贮双飞燕胁之不相入因水而为霰消散下长空缤纷满州县大地与山河一时都不见伤心客未归愁说家园燕有酒相招饮有肉相唤喫黄泉前后人少壮须努力玉带暂时华金钗非久饰张翁与郑婆一去无消息掉下残零星乱拾口中喫香臭总不知咀嚼空劳力腌有自家珍褒赞虚辞饰一念生惭惶别有真消息可怜好丈夫身体极稜稜春秋未三十才艺百般能金羁逐侠客玉馔集良朋唯有一般恶不传无尽灯茅庐初出汉头角何稜稜傲慢无先辈夸张我独能才经一颠蹶忙乱叫亲朋肯听人提点堪世灯桃花欲经夏风月催不待访觅汉时人能无一箇朝朝花迁落岁岁人移改今日扬尘处昔时为故人不见来翘首日以待才方得口音说道在人亡无见期世事因之改一脚落污泥茫茫苦海我见东家女年可十有八西舍竞来问愿姻夫妻佸烹羊煮众命聚头作淫杀含笑乐呵呵啼哭受殃决问佛便竖指臭骨头十八堪笑老俱胝秪以此相佸童子亦如之无心得合杀一刀斫断他却也甚果决田舍多桑园牛犊满厩辙肯信有因果顽皮早晚裂眼看消磨尽当头各自活纸裤瓦作裈到头冻饥杀寒山道坦平千圣同一辙拟心踏着他早已成花裂百草头老僧逍遥何快活撞着拾得公呵呵直笑杀我见百十狗箇箇毛鬇鬤卧者乐自卧行者乐自行投之一块骨相与啀喍争良由为骨少狗多分不平壁上画狮子牙爪何峥山宁喝之不一吼驱之亦不行虎狼肆其志到处咆哮争一朝真底出世界自清平极目兮长望日云四茫茫鸱鸦饱腲腇鸾凤饥徬徨骏马放石碛蹇驴能至堂天高不可问在沧浪忽生天际想烟月共微茫至人去已远朝夕心惶惶惶惶终无已恍然如在堂至竟不可见老泪空浪浪洛阳多女儿春日逞华丽共折路边花各持押高髻髻高花匼匝人见皆睥睨别求酸酸怜将归见夫婿遍界不曾藏如日中天丽谁谓摩尼珠犹然在佛髻用之无终穷何事从旁睨才智果如之定是高门婿春女衒容仪相将南陌陲看花愁日晚隐树怕风吹年少从傍来白马黄金羁何须久相弄儿家夫婿知谁家新别业辉映山之陲罗袖朝朝舞笙歌夜夜吹唿卢堂上客杂沓门前羁面块寒酸子称言旧知群女戏夕阳风来满路香缀裙金蛱蝶抑髻玉鸳鸯角婢红罗缜阉奴紫锦裳为观失道者发白心惶惶清晓出湖上芙蕖浥浥香拟唿舟子採生怕惊鸯鸳鸯忽飞起痴傍我衣裳感物情能尔徘徊自不惶若人逢鬼魅第一莫惊惧捺硬莫采渠唿名自当去烧香请佛力礼拜求僧助蚊子叮铁牛无渠下觜处神明瞰吾庐非唯暗室惧白日青天中昭然无所去远之既未能敬之何以助慎独苟不渝安然随处处浩浩黄河水东流长不息悠悠不见清人人寿有极苟欲乘白云曷由生羽翼唯当鬓发时行住须努力作本不住作息亦无所息日夜常流光曷知其纪极漫夸吞海鲸宁羡摩天翼驰逐天下人劳劳空费力乘兹朽木船採彼纴婆子行至大海中波涛复不止唯斋一宿粮去岸三千里烦恼从何生愁哉缘苦趣拟玑之眇邈吾将以语子子如不我登安然卑自止周旋尘壒中往复乎闾里销或耻拘虚随应奋而起默默永无言后生何所述隐居在林薮智境何由出枯藁非坚卫风霜成天疾工牛耕石田未有得稻日昨者涉汶阳如云稼难述生意泼天开悔不一早出寄言林下人流光如矢疾切莫漫蹉跎崛起从今日山客心悄悄常嗟岁序迁辛勤采芝朮搜斥讵成僊庭廓云初卷林明月正圆不归何所为桂树相留连垂老毛白观河见不迁如斯能了得即是地行僊万古花开落长空月缺圆瑶台与乐土随尔意留连有人兮山陉云卷兮霞缨秉芳兮欲寄路漫兮难征心惆怅兮狐疑蹇独立兮忠贞目无逆于心何妨乎遶我以烟带霞缨心无逆于物复何碍乎注射于鸟飞云征无毫端许木末之可言冷冷然以独保乎我之贞卜择幽居地天台更莫言猿啼雾冷岳色草门连落叶覆松室开池引涧泉已甘休万事採蕨庆残年至道本渊旷无中迸一言一立二随至千万如珠连璨璨映白日冷冷发清泉从兹说不断休去待驴年益者益其精可名为有益易者易其形是名为有易能益复能易当得上僊籍无益复无易终不免死厄一以该万亿言之诚有益万亿复于一此理不耳易益而不可易千秋光典借无益而可易是以遭火厄徒劳说三史浪自看五经洎老捡黄籍依然注白丁筮遭连蹇封生主卢危星不及河边树年年一度青华顶盘空上从生未一经草深埋细路屋老住单丁六月不知暑高秋秪见星凌空起长啸闲煞万山青碧涧泉水清寒山月华白默知神自明观空境逾寂一着起平空无从分黑白黑白分无从境复何喧寂我今有一襦非罗亦非绮借问作何色不红亦不紫夏天将作衫冬天将作被冬夏递互用长年只者是年年三月中满地花如绮各各竞芳菲纷纷红紫天公甚巧玅幻出一锦被仔细看将来却也又不是白拂旃檀柄馨香竟日闻柔和如卷雾摇曳似行云礼奉宜当暑高提复袪尘时时方丈内将用指迷人可怜圆顿教有耳不曾或承览过如云纷纷闲学解簇簇聚根尘到老不知舍空为一世人多少般数人百计求名利心贪觅荣华经营圆富心未片时歇奔突如烟气家眷实团圆一唿百诺至不过七十年冰消瓦解置死了万事休谁人承后嗣水浸泥弹丸方知无意智命坐巨蟹宫流年甚不利日日事熏修以贱而役贵非独得人憎淘尽臭死气赢得恶名声无一处不至我以慈受之深得善安置百年忧患所无后嗣佛祖如鑑临愿钖以上智去家一万里提剑击匈奴得利渠即死失利汝即殂渠命既不惜汝命有何辜教汝百胜术不贪为上谟声闻视为婢菩萨唿为奴未能超等玅敢保命随殂无忌生狂解终身积罪辜循循蹈绳墨从上有嘉谟天高高不穷地厚厚无极动物在其中凭兹造化力争头觅饱暖作计相噉食丙果都未详盲儿问乳色天命无古今谁能究其极知变而知常灼然借渠力在足常运奔在口能饮食等破一切来骑盖诸声色有人把榕树唤作白旃檀学道多沙数几个得泥丸弃金却担草谩他亦自谩似聚沙一处成圆也火出色非关物生香不在檀如斯彻肝胆应得定心九佛祖莫能讳众生常自谩明明历历事特地艰难推寻世间事仔细总要知凡事莫容易尽爱讨便宜护即敝成好毁即是成非故知杂滥口背面总由他冷暖我自量不信奴唇皮汝之所患者日用而不知不知固亲切但恐失便宜知之离四句知之绝百非知之不可得非汝而谁伊得在知之髓母得知之皮寻思少年日游猎向平陵国使职非愿神仙未足称联翩骑白马喝兔放苍鹰不觉大流落皤皤谁见矜天音出众鸟自昔说迦陵本有具诸内名当如实称灵光依佛座恶性远鹯鹰寄语悠悠者虚声莫谩矜翼菴禅师语录国清翼菴和尚和寒山诗卷之下原韵不须攻人恶不须伐已善行之则可行卷之则可卷禄厚忧责大言深虑交浅闻兹若念兹小儿当自见和韵物类之相应深微而玅善草莽或而舒鱼忽而卷秋月扬明辉秋江蓄清浅固是莫之为起灭将谁见富儿会高堂华灯何炜煌此时无烛者心愿处其傍不意遭排遣还归暗处藏益人明讵损频讶惜余光慧日炫我目注射何煌煌四天得其正三天得其傍掩之莫能掩藏之不可藏所怪冥盲者无从见尔光世有聪明士救苦探幽文三端自孤立六艺越诸君神气卓然异精彩超众群不识箇中意逐境乱纷纷至宝不自宝至文不自文如尔之炫耀胡为独见君剷彩埋深壑和光入众群居常能独葆尘境绝纷纷层层山水秀烟霞锁翠微岚拂纱巾湿露霑草衣足蹑方履手执古藤枝更观尘世外梦境复何为平居能炤管流注见其微了了空诸有闲闲老衲衣卓然固尔本无害披乎枝待到无为日无为无不为满卷才子诗溢壶圣人酒行爱观牛犊坐不离左右霜露入茅檐月华明瓮牖此时吸两瓯吟诗三两首灵堂孝未满曹山爱颠酒越样逞风流无能出其右未曾广所见宁免窥于牖若是特达人定然忙点首止宿鸳鸯鸟一雄兼一雌衔花相共食刷羽每相随戏入烟霄里宿归沙岸湄自怜生处乐不夺凤凰池是黑不渝白知雄漫守雌声气各以类奇偶镇相随奇鸣山之麓偶应水之湄森然住法位鳞贯羽差池贫驴欠一尺富狗剩三寸若分贫不平中半与困始取驴饱足却令狗饥类为汝熟思量令我也愁闷不取十丈木拘拘持尺寸为其力不能所以长受困尺寸得所安十丈亦可顿小大使由之何必多愁闷田家避暑月斗酒共谁欢杂杂排山果疏疏围酒樽芦萧将代蓆蕉叶且克盘醉后搘颐坐须弥小弹丸恬神听鼓乐得之情愈欢欢情何以见陶然在一樽一樽酣未尽佐之以蔬盘大醉眇天地笑看掌上丸新谷尚未熟旧谷今已无就贷一斗许门外立踟蹰夫出教间妇妇出遣问夫悭惜不救乏财多为累有而未尝有无而未尝无及尽无与有搔首空踟蹰踟蹰复叹息不了则非夫决绝从今日毋甘为世愚画栋非吾宅青林是我家一生俄尔过万事莫言赊济渡不造筏漂沦为採花善根今未种何日见生芽天台好山水处处是吾家风月初非借烟霜不用赊千岩飞雪瀑万壑簇冰花清籁此俱寂冷然发道芽出生三十年常游千万里行江青草合入塞红尘起鍊药空求僊读书兼咏史今日归寒山枕流兼洗耳白雪无从听朝朝闻下里下里得于心亦可以兴起因知三百篇不是廿一史此言淡而远聊以写意耳世有多事人广学诸知见不识本真性与道转悬远若能明实相岂用陈虚愿一念了自心开佛之知见明明在目前有眼不曾见见之日以亲不见日以远今之学道人总是了心愿万劫与千生不得真知见鸟弄情不堪其时卧草庵樱桃尚杳杳杨柳正毵毵旭日衔青嶂晴云洗绿潭谁知出尘俗驭上寒山南明破即不堪重来问翼菴竹篦光烁烁麈尾毛毵毵狮子已出窟苍龙不在潭抹过北山北却在南山南昨日何悠悠场中可怜许上为桃李径下作兰荪渚复有绮罗人舍中翠毛羽相逢欲相唤脉脉不能语沙界一浮沤名色有如许此是河之洲彼云河之渚潜者以为鳞翔者以为羽物类不可齐千言而万语子之何遑遑卜居须自审南方瘴疠多北地风霜甚荒陬不可居毒川难可饮魂兮归去来食我家葚退后说不会近前道不审事理鬲迷失瞒盰何太甚瞬目而饮恭光相如可饮烨烨古灵芝莫作灰堆葚昨夜梦乡见妇机中织驻梭若有思擎梭似无力唿之回而视况复不相识应是别多年鬓毛非旧色巧玅石女儿撺梭不解织云鬓嬾教梳也道春无力纷纷陌路人遮莫闲相识真个得如之立地起诸色人生不满百常怀千载忧自身病始可又为子孙愁下视禾根下上看桑树头秤槌落东海到底始知休道之不行矣浮海寄深忧古圣且犹尔吾生宁勿愁昔看花满面今见白盈头甘与劳生侣悲心无日休世有一等流悠悠似木头出语无知解云我百不忧问道道不会问佛佛不求仔细推寻着茫然一场愁百岁平分半看看已到头祖灯将次灭无日不忧碧海惊空阔金鳞何处求苍苍如眷念应得慰余愁董郎年少时出入帝京里衫作嫩鹅黄容仪画相似常骑白雪马拂拂红尘起观者满路傍箇是谁家子见解得在霄无能洞其里纵教摩撮来到底不相似我今有一言划地平空起无里亦无尽情说向子浪造凌霄阁虚登百尺楼养生仍夭命诵读讵封侯不用从黄口何须厌白头未能端似箭且莫曲如巍巍登玉殿赫赫住琼楼随意图千子无心羡五侯宝莲时衬足珠幔日垂头设立千般计众生尽数钩人以身为本本以心为柄本在心莫邪心邪丧本命未能免此殃何言懒照镜不念金刚经却令菩萨病夜起仰空视中天垂斗柄忽忆未生前何处安身命身命已了了扑破归元镜透得两重光更有三种病下愚读我诗不解却嗤诮中庸读我诗思量云甚要上贤读我诗把着满面笑杨修见幼妇一览便知玅研味寒山诗句句似讥诮谁知讥诮中无限佛心要多半口头言读之令人笑笑罢转思量浅近而深玅自有悭惜人我非悭惜辈衣单为舞穿酒尽缘歌醉常取一腹饱莫令两脚儽蓬蒿钻髑髅此日君应悔气岸何雄雄随行三百辈名场辊不休利薮心如醉逗到末梢头一身空儽儽跌倒烂泥中徒然生懊悔夕阳下西山草木光晔晔复有朦胧处松萝相连接北中多伏虎见我奋迅鬣手中无寸刃争不惧慑慑渺渺莲花洋其光甚辉晔红将珠雨飞碧与长天接华鲸驾山来鼓浪扬发鬣黑风吹舡舫惊慑不惊慑出身既扰扰世事非一状未能舍流俗所以相追访昨弔徐五死今送刘三葬日日不得闲为此心悽怆百事不干怀头头皆善状幽人天际来特地遥相访松烟适乍开毛颖幸未葬研吮写新诗何处生悲怆有乐且须乐时哉不可失虽云一百年岂满三万日寄世是须臾论钱莫啾唧孝经末后篇委曲陈情毕造化相循还有得便有失须知欢乐时即是悲愁日欢至情怩怩愁来语唧唧悲欢两不关是为真了毕独坐常忽忽情怀何悠悠山腰云漫漫谷口风飕飕猿来树袅袅鸟入林啾啾时催鬓飒飒岁尽老惆惆忘言空咄咄得意自悠悠歌残音杳渺弹罢韵萧飕香云腾娜袅松籁发𠺕啾满目天然趣何来心事惆一人好头肚六艺尽皆通南见趁向北西见趁向东长漂如汎萍不息似飞蓬问是何等色姓贫名曰空谷响随声应虚灵处处通无从寻去住不定在东迅速同飞电飘扬若断蓬问伊何所出真性自来空有树先林生计年逾一倍根遭陵谷变叶被风霜改咸笑外凋零不怜内文彩皮肤脱落尽唯有真实在玉阙连琼台胜与诸境倍瑶草常纷披灵芝无变改旷劫到于今日日生光彩试问尘世中何物得长在可贵天然物独立无伴侣觅他不可见出入无门户促之在方寸延之一切处你若不信受相逢不相遇法以佛为亲佛以法为侣互为增上缘开拓其门户法是佛心光佛是法居处二见两俱忘会有真符遇秉志不可卷须知我匪席浪造山林中独卧磐陀石辩士来劝余速令爱金璧凿墙植蓬蒿若此非有益长天以为幕大地以为席头枕须弥山脚伸到积石梦至仙山中授我双白璧此情虽不真说着生欢益以我栖迟处幽深难可论无风萝自动不雾竹长昏涧水缘谁咽山云忽自屯午时庵内坐始觉日头倚昵成薄俗苟且擅持论夫子为邪伪夷齐指昧昏神龙潜窟宅野魅似云屯忍使成长夜终当见晓暾忆昔过逢处人间逐胜游乐山登万仞爱水汎千舟送客琵琶谷携琴鹦鹉洲焉知松树下抱膝冷飕飕乍可常拘谨母为汗漫游群轻能折轴积羽亦沉舟险绝蚕丛道平长白鹭洲争如茅屋下风致尽萧飕报汝修道者进求虚劳神人有精灵物无字复无文唿时历历应隐处不居存叮咛善保护勿令有点痕内湛而外摇无能淆其神如风之吹水荡漾成波文水性初非动波文不久存澄潭中夜月何处觅他痕精神殊爽爽形貌极堂堂能射穿七札读书览五行经眠虎头枕昔坐象牙床若无阿堵物不啻冷如霜三日一小参五日一上堂为汝得彻困直示以周行拗折拄杖子掀翻曲彔床万千无一个此念冷于霜客叹寒山子君诗无道理吾观乎古人贫贱不为耻应之笑此言谈何疏阔矣愿君似今日钱是急事尔君子生非异善假于物理物理苟不知诚足以为耻懵懂到于今颠毛巳白矣从兹汲汲然异得达心尔从生不往来至死无仁义言既有枝叶心怀便譣诐若其开小道缘此生大伪诈说造云梯削之成棘剌欲得天下安其必去仁义言之甚不稽是以心多诐将何以返之併力攻诸伪纯乎抱一真眼里无荆剌一瓶铸金成一瓶埏泥出二瓶任君看那箇瓶牢实欲知瓶有二须知业非一将此验生因修行在今日去古巳远矣谁将振而出如欲大其名必也基其实名实果久当声闻非一一敢期以自效磨砺从今日余家有一窟窟中无一物净洁空堂堂光华明日日蔬食养微躯布裘遮幻质任你千圣现我有天真佛捷化如风行发达乎万物从兹及未来日日是好日人竞採其华我独取其质呈似智者看却言不是佛我见谩人汉如篮盛水走一气将归家篮里何曾有我见被人谩一似园中韭日日被人伤天生还自有冰稜肆脚行剑刃放步走一似履虚空冰剑我何有无生无不生端然不是韭权借以取譬是谁得知有不见朝垂露日烁自消除人身亦如此阎浮是寄居傎莫因循过且令三毒袪菩提即烦脑尽令无有余筭得极清楚未免费承除一笔勾下也其意将何居我自有造化宁为造化袪知足而安命绰然有裕余水清澄澄莹彻底自然见心中无一事万境不能转心既不妄起永劫无改变若能如是知是知无背面纵目之所观总名曰法见及尽有与无是处随他转虚空本迢然物象不迁变扑破古菱花将何作背面说食终不饱说衣不免寒饱喫须是饭着衣方免寒不解审思量只道求佛难回心即是佛莫向外头看夏月是夏热冬月是冬寒当寒时有热当热时有寒此理甚皎皎何必生疑难高超物外眼应作如是看可畏轮回苦往复似翻尘蚁巡环未息六道乱纷纷改头换面孔不离旧时人速了黑暗狱无令心性昏身披三事衲长揖谢风尘何为重剌脑涉猎日纷纷寂莫林泉下从无有一人嗟哉复嗟哉伶俐智常昏可畏三界轮念念未曾息才始似出头又却遭沉溺假使非非想盖缘多福力争似识真源一得即永得阴界与众缘平消出入息常转如是经定然不沦溺般若具真知解脱有巨力究竟到其中无智亦无得昨日游峰顶下窥千尺崖临危一株树风摆两枝开雨飘即零落日晒作尘埃嗟见此茂秀今为一聚灰挨到极头处如临万仞崖一扑直见底疑团划地开秪因难舍命依旧蒙尘埃再过几春夏通身是冷灰自古多少圣叮咛教自信人根性不等高下有钝真佛不肯认置力枉受困不知清净心便是法王印卒问验其知急期观其信淬磨见其利力鎚因其钝利者快而便钝者顿而困知者了而明信者可而印我闻天台山山中有琪树永言欲攀上莫绕石桥路缘此生悲叹幸居将已慕今日观镜中飒飒鬓垂素国清山门前行列菩提树子老无人收年长落路是物诚难得子何不思慕菩提本无树吾将抱其素养子不经师不及都亭鼠何曾见好人岂闻长者语为染在薰莸应须择朋侣五月贩鲜鱼莫教人笑汝嗤嗤无礼仪皮体具于鼠虾蟆教读书似解圣贤语居上尊其师两行排学侣人而不如之反使他笑汝徒闭蓬门坐频经岁月迁唯闻人作鬼不见鹤成僊念此那堪说随缘须自怜回瞻郊郭外古墓犁为田居止无常定频年屡播迁功名不成就辄欲求神僊神僊求不得忙忙更可怜劝君早休去耕种祖翁田时人见寒山各谓是风颠貌不起人目身唯布裘缠我语他不会他语我不言为报往来者可来向寒山人说济颠颠济颠不是颠语语离窠臼头头出盖缠未能识其人安得知其言相知复相识秪有古寒山自在白云闲从来非买山下危须策杖上险捉藤攀涧畔松常翠谿边石自斑友朋虽阻绝春至鸟关关出生仙佛府秪此天台山华顶独峻拔巍巍不可攀长看云起灭多见石斓斑雪顶庞眉叟终身不出关自乐平生道烟萝石洞间野情多放旷长伴白云闲有路不通世无心孰可攀石床孤夜坐圆月寒上山山中不肯住何事来人间辘轳随上下无日得安闲势豪才拜望权贵又追攀到头干打哄作速好还山大海水无边鱼龙万万千递互相食噉冗冗痴肉团为心不了绝妄想起如烟性月澄澄朗廓尔照无边如斯之等类其数有万千正经不去做随处弄泥团通身是壒𡒁满眼迷尘烟到底不知止南边复北边自见天台顶孤高出众群风摇松竹韵月现海潮频下望山青际谈玄有白云野情便山水本志慕道伦世已无伯乐谁空骥北群骅骝与騄耳运磨使频有士如新篁意气徒干云虽则徒干云轩然迈等伦死生元有命富贵本由天此是古人语吾今非谬传聪明好短命痴騃却长年钝物丰财宝惺惺汉无钱九圣之所作两曜悬中天历世以为宝千秋其传读之如面命死后犹生年隹言与懿行是我真财钱三五痴后生作事不真实未读十卷书强把雌黄笔将他儒行篇唤作盗贼律脱体似蝉虫咬破他书帙得既其外文未既其内实内实根于心外文由于笔笔到心随之自尔成声律声律锵锵然不觉盈书帙人生在尘蒙恰似盆中虫终日行遶遶不离此盆中神僊不可比烦恼计无穷岁月如流水须臾作老翁冬冰坚且厚难以语夏虫以彼之所笃止于一时中达士教以道即物而推穷皤皤百岁老的是白头翁有鸟五色文栖桐食竹实徐动合和仪鸣中施礼律昨来何以至为君蹔时出傥闻絃歌声作舞欣今日去名者无忧守名者累实无忧则超然累实则物律拘律不放纵超然而独出守名者如星去名者如日寒巖深更好无人行此道白云高岫闲青嶂孤猿啸我更何所亲畅志自宜老形容寒暑迁心珠甚可保草衣缕绿好执帚松门道对石发浩歌披云起啸论心话明月秪有丰干老拍板与竹筒至今得完保千云万水间中有一闲士白日游青山夜归巖下睡倏尔过春秋寂然无尘累快哉何所依静若秋江水世传寒山子是文殊大士应化来国清灶前闲打睡一身光烯烯潇洒无所累出处不可寻如月印秋水劝你休去来莫恼他阎老失脚入三涂粉骨遭千擣长为地狱人永隔今生道勉你信余言识取衣中宝山中常踏碓坠石思卢老圆明灿若珠筛过重新擣功用亦如之传得黄梅道日日长奉持米麦豆三宝高高峰顶上四顾极无边独坐无入知孤月照寒泉泉中且无月月自在青天吟此一曲歌歌终不是禅中道亦不立何有于两边众流俱截断澄湛一泓泉倒影树历历彻底真见天此是清虚理如何唤作禅鹿生深林中饮水而食草伸脚树下眠可怜无烦恼繁之在华堂餚膳极肥好终日不肯尝形容转枯藁把柄破苕帚闲看百草赢生欢喜输便烦恼烦恼乱纷披欢喜重齐好因此小儿嬉得以悟荣藁花上黄莺子关关声可怜美人颜似玉对此弄鸣絃翫之能不足眷恋在韶年花飞鸟亦散洒泪春风前生来穷彻骨从不受人怜肝胆赤如火心肠直似絃长悲今日口不是昔年年摇尾肮脏者唯图闹眼前我见利智人观着便知意不假寻文字直入如来地心不逐诸缘意根不忘起心意不生时内外无余事苦觅西来意西来本无意春花开满山秋果落满地从地而坠落还从地生起别更有奇特不是现成事君看叶里花能得几时好今日畏人攀明朝待谁扫可怜娇艳情年多转成老将世比于花红颜岂长保寒寝勿模样犹言𡓍塌好衣服常褷心地肯扫扫得有工夫不知岁月老岁其不我与是物能恒保有人笑我诗我诗合典雅不烦郑氏笺岂用毛公解不恨会人稀只为知音寡若遣趁宫商余病莫能罢忽遇明眼人即自流天下我读寒山诗意不在风雅所贵警惕人使之各悟解如以声律求未免和者寡善诱谆谆然欲罢不能罢言既无口过何妨满天下寒山无漏巖其岩甚济要八风吹不动万古人传妙寂寂好安居空空离讥诮孤月夜长明圆日常来照虎丘兼虎谿不用相唿召世间有王传莫把同周邵我自遯寒巖快活长歌笑吾辈之居处世人所不要问或知幽清不能领真玅玅虽领未能其必不我诮松风彻夜吹山月淡相照纵是紫泥封亦不应他召闲来读诗经雅颂及周邵忽然会我心拍手呵呵笑有箇王秀才笑我诗多失云不识蜂腰仍不会鹤膝平侧不解压凡言取次出我笑你作诗如盲徒咏日世求荣显人患得复患失既肯折其腰得不屈其膝犹如剧戏然一出又一出我自安林泉陶陶乐长日丰干禅师诗余自来天台凡经几万回一身如云水悠悠任去来逍遥绝无闹忘机隆佛道世间岐路心众生多烦恼兀兀沉浪海漂漂轮三界可惜一灵物无始被境埋电光瞥然起生死纷尘埃寒山特相访拾得常往来论心话明月太虚廓无碍法界即无边一法普遍该和廿载离天台欲回不得回挨排到今日始得重归来山深绝喧闹寂寂松门道更有未归人替他生懊恼峰头看云海了然上下界上界日头出下界被云埋忽然消散去城市出尘埃戴笠何处客遥从山下来自言情见忘已得到无碍无碍则净光法法尽通该本来无一物亦无尘可拂若能了达此不用坐兀兀已绝眼中物何有于电拂时常洒洒然不自守枯兀和拾得大士诗出家要清闲清闲即为贵如何尘外人却入尘埃里一向迷本心终朝役名利名利得到身形容已顀悴况复不遂者卢用平生志可怜无事人未能笑得汝和同见不为奇独见斯为贵如玉之未形指其在石里初意非求荣亦不干其利独出我之见勿使心枯悴彼之见未明是以拂我志我志终不渝再三以语汝佛舍尊荣乐为愍诸痴子早愿悟无生办集无上事后来出家者多缘无业次不能得衣食头钻入于寺日月易迁流我独念之子之子恋尘寰不知极则事极则事如何得之无渐次如子肯来归共老青山寺若论长快活唯有隐居人林花长似锦四季色常新或向巖间坐旋瞻丹桂轮虽然身畅逸却念世间人久在山中住不识山外人偶向山下去耳目陡然新纷纷南北客簇簇杂蹄轮羽扇半遮面冷笑山中人迢迢山径峻万仞险隘危石桥莓苔绿时见片云飞瀑布悬如练月影落潭辉更登华顶上犹待孤鹤期息影重巖久不知世路危时闻山鸟鸣日见溪云飞秋水生白月异样发光辉至人已孤往我心将谁期我见顽钝人灯心拄须弥蚁子啮大树焉知气力微学咬两茎菜言与祖师齐火急求忏悔从今辄莫迷八桂峰头望白云何弥弥平舖山半腰山头霭翠微此峰独显拔不与众峰齐其中失路者我将指其迷君见月光明照烛四天下圆明挂太虚莹净能潇洒人道有亏盈我见无衰谢状似摩尼珠光明无昼夜语彼居上人其心当愈下心下多谦光谦光则潇洒潇洒均蒙恩没齿生感谢余固所不能黾勉于夙夜余住无方所盘礡无为理时陟涅槃山或翫香林寺寻常只是闲言不干名利东海变桑田我心谁管你地运之兴衰灼有固然理昔是瓦砾场俄成金碧寺施者日填门尽云求福利福利在汝边我无可与你右手握骊珠右手执慧剑先破无明贼神珠吐光燄伤嗟愚痴人贪爱那生厌一堕三涂间始觉前程险我欲斩痴顽长操三尺剑稜稜般若锋咄咄金刚燄寰宇已太平时中无可厌闲处更隄防无从肆其险我诗也是诗有人唤作偈诗偈总一般读时须仔细缓缓细披寻不得生容易依此学修行大有可笑事入风雅是诗涉道理是偈道理入风雅平易而精细风雅涉道理精细而平易若更分异同却又多其事从来是拾得不是偶然称别无亲眷属寒山是我兄两人心相似谁能狗俗情若问年多少黄河几度清天台有寒拾无处不名称拾小自为弟寒大居然兄非唯同意智而且同性情问他住那里长年在国清各有天真佛号之为宝王珠光日夜照玄玅卒难量盲人常兀兀那肯怕灾殃唯贪媱佚业此辈实堪伤天然无尽藏取用任张王明月连车载清风平斗量一贪阿堵物争免压油殃举世茫茫是我心宁不伤闲入天台洞访人人不知寒山为伴侣松下