摩诃阿弥陀经衷论X卍XXX佛说摩诃阿弥陀经衷论叙摩诃阿弥陀经一卷邵阳魏居士会译先世父梅叔公所校定也今耕心复述衷论六篇提要钩玄以补本经所未及既卒业敬为叙曰中夏净宗始于扶柳安公成于匡卢远公下逮天台永明薪传不绝及有明云栖宏公专以是为化度正轨着书满家亦精亦博世以为净业中兴之祖无愧色也我国家政教兼隆旁及出世之学雍正中世宗宪皇帝既定龙藏教典复御选历代禅师语录开示天下輙取云栖法语为殿惟以度生为急悉刬门户之私盖自佛法东来未尝有此乌唿盛巳干嘉之际丰润讷堂大师复倡教于红蠡资福寺戒律精严规模宏远每阐先佛度生之要至泪随声堕闻者靡不涕泗霑衣故参学之徒非忘身求道者莫敢闚其牖迄今遗范具存蔚为海内道场之冠则匡卢法席俨然未散众生之慧命所系岂偶然哉耕心少承家学既尝受业于先世父颇悉红蠡宗恉及参省一大师于扬州复具通现证三昧之故沈潜研索几三十年乃敢就先世父所定本经僭加论说盖欲借是以上报佛恩且为效法红蠡诸君子更进一解意讷堂省一两大师端居清泰寂光或相视而笑未可知X也方今世道陵夷邪说蠭起不但先佛之无上正觉旷世未闻即处世圣人道悳彝伦之诲亦视为老生常谈不可理喻虽号称贤俊亦頫首一辞今乃持此以贻海内众生冀其悟入讵有诉合之望然惑业虽奢真如自在先佛之至道微言不容遽泯则后学之羡文赘说亦无取深缄苟遻出世哲人其必有以知此矣光绪三十年太岁在甲辰春正月菩萨戒弟子元澍正定王耕心谨撰佛说摩诃阿弥陀经衷论叙竟佛说摩诃阿弥陀经衷论佛说摩诃阿弥陀经魏居士叙曰莲池大师舍大本弥陀及观经而专宗小本弥陀固巳偏而不全矣及云栖法彚栞大本弥陀经又专用魏译且谓四十八愿古今流通夫天亲菩萨无量寿偈巳言誓二十四章是西域古本如是故汉吴二译宗之为二十四愿自魏译敷衍加倍重复沓冗前后雷同是以唐译省之为四十六愿宋译省之为三十四愿是古不流通今X亦不流通也加之五痛五烧冗复相等惟宝积经唐译无之故无量寿经至今丛林不列于日课使我佛世尊因该果海果彻因源之大愿不章于世岂非净土经教之大憾哉谨会数译以成是经无一字不有来历庶几补云栖之缺憾为法门之善本矣或谓据子别本经注仿云栖弥陀疏一一销归自性且爱不尽不出娑婆彼玻瓈砗磲珊瑚玛瑙黄金白银真珠宝树楼阁璎珞天乐何预性分中事而经言极乐世界津津道之者何曰此法身报化之自然也娑婆世界本华藏世界第十三重众生视为坎坑土石者世尊以神足摄之立地皆为琉璃宝地及摄神足还复如故此生佛因果之异感也众生无不有六根有六根即有六尘六入是以目欲极天下之色耳欲极天下之音舌欲极天下之味鼻欲极天下之香身欲极天下细滑之触心欲极天下快意之法其求而得之者为诸天福报不知天福享尽之易堕也其次为人道人道终身为形骸妻子所役苦乐相半且富贵溺人易入三途也在家之难如此即出家之僧宗教二门自智者永明宗教合修而外余皆大乘自命欲由初地以登十地动经长劫且菩萨有隔阴之迷云门青艹堂五祖戒其前车之鉴此竖出三界之所以难也是以大圣觉王悯之輙于竖出三界之外创横出三界之法即妄全真会权归实揽大海水X为醍醐变大地为黄金一声唤醒万德洪名人人心中有无量寿佛放光动地剖尘出卷自衣获珠乃知欲为苦本欲为道本欣不极则厌不至厌不极则三界不得出如是向往如是取舍如是出离而后一礼拜一观想一持名念念仰弥陀如慈父如疾苦之唿天如逃牢狱而趋宝所虽欲心之不专不可得矣不然者口持洪名心悬世乐欲其竟出三界也不亦难哉菩萨戒弟子魏承贯谨撰梅叔公记曰大部阿弥陀经古译有五得失互见皆非善本至南宋舒龙王氏乃成大阿弥陀经二卷义例虽颇胜古译犹不免疏漏之嫌近世邵阳魏居士复本云栖大师之说徧考诸译别为一书包举纲宗文辞简当乃得为是经之冠冕顾仍曰无量寿经适与曹魏康法师译本同名则当正者一经书佛名或作无量寿或作阿弥陀使读者靡所适从转不如龙舒旧本之画一则当正者二其余字句亦多未安是皆后学所宜审无取依违也今荫福再事校讐俾归严整且定全经为二十四章既本文义自然亦法弥陀庄严净土愿数定经名为摩诃阿弥陀悉从梵文以别龙舒旧号庶几此经之定本矣问有校语皆随文附见以谂读者輙先书大恉于篇首以志岁月同治十二年癸酉冬十一月净宗弟子正定王荫福记菩萨戒弟子承贯邵阳魏源会译X菩萨戒弟予元澍正定王耕心衷论如是我闻一时佛在王舍国耆阇崛山与大比丘众千二百五十人俱皆是诸大声闻众所知识其名曰憍陈如尊者大目犍连尊者舍利弗尊者迦叶尊者阿难尊者如是等诸大弟子而为上首又有普贤菩萨文殊师利菩萨弥勒菩萨及贤劫中一切菩萨皆来集会此诸菩萨皆具无量行愿植众德本具诸功德行权方便游诸佛国普现一切供养诸佛化导众生达众生相通诸法性譬善幻师幻诸男女等相于彼相中实无所得入空无愿无相三昧而能具足总持无量百千三昧住深定门悉覩现在无量诸佛于一念中徧游佛土分别众生语言哀愍如巳眷属誓成诸佛无量功德超诸声闻缘觉之地又有比丘比丘尼五百人清净优婆塞七千人清净优婆夷五百人欲界天子八十万色界天子七十万徧净天子六十万梵天一亿如是无量大众一时云集右第一章如是至上首一魏居士曰罗汉诸名各本或用梵语或用华语今止酌列五尊者以例其余荫福按佛在旧作佛住舍国旧作舍城今皆从汉译订如文以后经文字句闲有未安皆从诸译订正义例仿此不具述又有至之地二魏居士曰此赞菩萨功德一节宋译无之今从四译而节其冗辞又有至云集三魏居士曰此九句各译无之从汉译增盖此经普被上中下三根宜首列凡圣X男女在家出家四众以表当机尔时世尊威光赫奕如融金聚又如浮明镜影畅表里现大光明数千百变尊者阿难即自思惟今日世尊诸根悦豫清净光颜巍巍宝剎庄严从昔以来所未曾见喜得瞻仰生希有心即从座起偏袒右肩长跪合掌而白佛言世尊今日入大寂定住甚奇特广大之法住诸佛所在最胜之道为念过去未来诸佛耶为念现在他方诸佛耶惟愿宣说利益一切尔时世尊告阿难言善哉善哉阿难汝为哀愍利益诸众生故能问如是微妙之义汝今斯问胜于供养一天下阿罗汉辟支佛布施累劫诸天人民蜎飞蝡动之类功德百千万倍何以故当来诸天人民一切含灵皆因汝问而得度脱故阿难如来出世难值难见如优昙华偶尔一现汝今所问多所饶益我当为汝演说开化一切右第二章尔时至表里一魏居士曰五句参用魏唐二译现大至百变二魏居士曰此八字依汉吴二译增尊者至有心三魏居士曰以上二行参用汉魏二译即从至一切四魏居士曰以上三行参用各译字句尔时至之义五魏居士曰哀愍二句用唐译汝今至脱故六魏居士曰此节用汉吴二译阿难至一切七魏居士曰末七句用魏译参用各译字句佛告阿难乃往过去久远无量不可思议无央数劫X有佛出世名世自在王如来住世四十二劫彼佛法中有一比丘名曰法藏本是国王闻佛说法寻发无上正真道意弃国捐王行作沙门智慧勇勐无能踰者诣世自在王如来所顶礼佛足向佛合掌而白佛言唯然世尊我巳发无上正觉之心愿佛为我广宣诸佛净土庄严令我于世得无等觉成大菩提时世自在王佛语法藏比丘庄严佛土汝当自摄比丘白佛斯义弘深非我境界惟愿世尊为我敷演尔时世自在王佛知其高明志愿深广即为广说二百一十亿诸佛剎土天人善恶国土麤妙应其心愿悉现与之时彼比丘闻佛所说严净国土皆悉覩见起发无上殊胜之愿其心寂静志无所着修习功德发大誓愿摄取庄严具足五劫往诣世自在王佛言我今为菩萨道欲令我后作佛时于八方上下诸无央数佛中智慧光明功德都胜诸佛国者宁可得否佛言譬如大海一人斗量经历劫数尚可穷底人至心求道何愿不得右第三章佛告至二劫一魏居士曰原本由世自在王佛上溯住劫五十二佛与然镫佛相首尾唐宋二译皆逆数而上汉吴诸译则顺数而下或谓然镫为释迦授记之师不应法藏发心乃在五十二佛之后或谓古佛同名者多无可适从且过去古佛数不胜数既非经谊所关故今阙之即从世自在王起以息疑诤彼佛至佛言二魏居士曰此X下各本有偈或四字句或五字句或七字句惟吴译无之今从吴译唯然至不得三魏居士曰以上十二行用魏译参取吴译时法藏比丘稽首礼足绕佛三帀合掌而住白佛言世尊我巳摄取庄严佛土清净之行惟垂听察第一愿设我成佛国中无三恶道设有地狱饿鬼畜生乃至闻其名者不取正觉第二愿设我成佛国中天人纯是化生无有胎生亦无女人其他国女人有愿生我国者命终即化男身来我剎土生莲华中华开见佛若不尔者不取正觉第三愿设我成佛国中天人若形色不同尚有好丑不悉金色身三十二相者不取正觉第四愿设我成佛国中天人若不皆识宿命下至知百千亿那由他诸劫事者不取正觉第五愿设我成佛国中天人若不得天眼下至见百千亿那由他诸佛国者不取正觉第六愿设我成佛国中天人若不得天耳下至闻百千亿那由他诸佛所说不悉受持者不取正觉第七愿设我成佛国中天人若不得见他心智下至知百千亿那由他诸佛国中众生心念者不取正觉第八愿设我成佛国中天人若不得神足于一念顷下至不能超过百千亿那由他诸佛国者不取正觉第九愿设我成佛国中天人若不得漏尽住灭尽定及决定证大涅槃者不取正觉第十愿设我成佛国中天人若不悉得广长舌说法善巧辩才无碍者不取正觉第十一愿设我成佛光X明若有限量不徧照百千亿那由他诸佛国普胜诸佛光明令彼十方众生触此光明身意柔輭罪垢灭除命终皆得生我国者不取正觉第十二愿设我成佛寿命若有限量下至百千亿那由他劫者不取正觉第十三愿设我成佛国中声闻若有数量乃至三千大千世界众生悉成缘觉于百千劫悉共计校能知其数者不取正觉第十四愿设我成佛国中天人寿命亦皆如佛无有限量永无生死除其本愿示现修短自在若不尔者不取正觉第十五愿设我成佛国中天人若不皆身具无边光明照曜诸佛国土者不取正觉第十六愿设我成佛名声普闻十方世界无量诸佛若不悉咨嗟称叹我名者不取正觉第十七愿设我成佛十方众生闻我名号发菩提心至心信乐欲生我国乃至临终十念求生若不见佛与大众围绕现其人前者不取正觉惟除五逆诽谤正法第十八愿设我成佛他方佛土诸菩萨众来生我国究竟必至一生补处除其本愿自在所化为度脱一切众生故徧游佛国修菩萨行者虽生他国终不受三途苦永不退失善根若不尔者不取正觉第十九愿设我成佛国中天人虽住声闻缘觉之位而能承佛神力供养诸佛一食之顷若不能徧至无数无量诸佛国者不取正觉第二十愿设我成佛国中天人衣服饮食应念所需自然化现在前乃至于诸佛所种种供养香华幢盖璎珞音乐应念圆满无所从来X无所从去乃至欲求诸佛就供以佛神力应念即得他方诸佛舒臂来此受其供养若不尔者不取正觉第二十一愿设我成佛国土清净皆悉照见十方一切诸佛世界若不尔者不取正觉第二十二愿设我成佛国中有无量道场树高或百千由旬或四百万由旬诸菩萨欲见诸佛净国庄严悉于宝树闲见犹如明镜覩其面像若不尔者不取正觉第二十三愿设我成佛自地以上至于虗空宫殿楼观池流华树国土所有一切万物皆以无量杂宝百千种香而共合成严饰奇妙超诸天人其香普熏十方世界供养诸佛菩萨闻者皆修佛行若不如是不取正觉第二十四愿设我成佛所有他方佛剎声闻缘觉闻我名号不发大心不得坚固不退转究竟成就阿耨多罗三藐三菩提者不取正觉佛告阿难尔时法藏比丘说此愿巳以偈颂曰我建超世愿必至无上道斯愿不满足誓不成等觉我于无量劫不为大施主普济诸贫苦誓不成等觉我至成佛道名声超十方究竟有不闻誓不成等觉离欲深正念净慧修梵行志求无上尊为诸天人师供养一切佛具足众德本愿慧悉成满得为三界雄如佛无碍智通达靡不照愿我功德力等此最胜尊斯愿如克果大千应感动虗空诸天神当雨真妙华佛告阿难法藏比丘说此颂巳应时普地六种震动天雨妙华以散其上自然音乐空中赞言决定必成无上正觉X右第四章时法至正觉一魏居士曰魏译四十八愿唐译四十六愿宋译三十六愿惟汉吴二译皆止二十四愿而天亲菩萨无量寿偈亦云誓二十四章则西天本同也今遵汉吴以免重复至每愿中字句兼取各译所长以成完善荫福按设我成佛旧本成作得辞非雅训今据唐译本改正如文佛告至妙华二魏居士曰此偈汉吴二译无之唐译每句七字魏宋二译每句五字今用魏译略节数句佛告至正觉三魏居士曰此用魏译阿难法藏比丘于其佛所诸天魔梵龙神八部大众之中发斯弘誓愿巳一向专志庄严妙土所修佛国开廓广大超胜独妙于阿僧祇劫修行布施持戒忍辱精进禅定般若六波罗蜜亦教人行六波罗蜜以大庄严具足众行三昧常寂智慧无碍住空无相无愿之法无作无起众法如化或为长者居士豪姓尊贵或为剎利国王转轮圣帝或为六欲天主乃至梵王常以四事供养恭敬诸佛由成就如是诸善根故随所生处有无量宝藏自然涌出身诸毛孔出无量香普熏世界无量众生闻之皆发阿耨多罗三藐三菩提心于一切法皆得自在所说诸愿靡不成就如是无量百千亿劫功德圆满乃入佛位现在西方去阎浮提十万亿佛剎有世界名曰极乐佛名阿弥陀成佛以来于今十劫有无量无数菩萨声闻围绕说法X右第五章阿难至如化一魏居士曰此处魏唐宋译皆有称颂法藏修行数十句皆不出六波罗蜜之内今用汉吴二译较简括其庄严以下六句兼取魏译或为至佛位二魏居士曰此参取各译字句荫福按所说诸愿下旧惟作皆悉得之四字文率义略殊不成语今依龙舒译本增定为靡不成就至乃入佛位二十字庶不失先佛开示净宗至道郑重分明之意现在至说法三魏居士曰又一向出生菩萨经佛言我念过去无量阿僧祇劫有佛号宝功德威宿劫王彼佛将入涅槃为众广说法本陀罗尼时有轮王名曰持火王有太子名曰不思议胜功德生年十六从彼如来闻是法本即于七万岁中精勤修习未曾睡眠亦不偃侧端坐一处不贪财宝及以王位不乐自身得值九十亿百千那由他佛诸佛说法尽能闻持修习厌家薙发而作沙门复于九万岁中修习此陀罗尼复为众生分别显示一生之中力精教化令八十亿百千那由他众生得发道心至不退地尔时不思议胜功德比丘岂异人乎即阿弥如来是也此明法藏所修本行足与经文互证阿难彼佛所放光明徧照东方恒沙佛剎南西北方四维上下亦复如是若化顶上圆光或一二三四由旬或百千由旬或亿万由旬或照一二佛剎百千佛剎乃至徧照无量无边无数佛剎是故阿弥陀佛亦X名无量光佛如是光明普照十方一切世界其有众生遇斯光者垢灭善生身意柔輭若在三途极苦之处有缘见此光明皆得休息命终皆得解脱若有众生闻其光明功德日夜称说至心不断随意所愿得生其国右第六章阿难至佛剎一魏居士曰光明远近不同处汉吴二译皆指他方诸佛魏唐二译亦同惟宋译属阿弥陀佛自身圆光随意大小最为得之盖放光与圆光不同诸佛成道说法未有不放光照大千世界者岂有十方佛光拘止寻丈之理至阿弥陀佛化身接引众生则光亦有大小随其所现庶不碍诸佛功德平等之谊是故至其国二魏居士曰无量光下各本尚有十二种光明佛号皆摄于无量之中今节去以省重复众生遇光以下用汉吴二译复次阿难阿弥陀佛有无量无数声闻之众譬喻算数所不能及阿难彼大目犍连神通第一三千大千世界所有一切星宿众生于一昼夜悉知其数假使百千万亿声闻神通之力皆如大目犍连一一声闻寿百千万亿岁尽其寿命数彼声闻百分之中不及一分复次阿难譬如大海深八万四千由旬广阔无边假使有人出身一毛碎为百分细如微尘以一毛尘沾海一滴此毛尘水较海孰多阿难彼目犍连等声闻之众尽其形寿所知数者如毛尘水所未知者X如大海水彼佛及诸菩萨寿量劫数亦复如是右第七章复次至海水一魏居士曰以上各译略同其字句用魏宋二译彼佛至如是二魏居士曰此寿量句用唐译增又其国土七宝诸树周满世界金树银树瑠璃树玻瓈树真珠树砗磲树玛瑙树或有二宝三宝四宝五宝六宝七宝转共合成根茎枝干此宝所成华叶果实他宝所作或有宝树黄金为根白银为身瑠璃为枝玻瓈为梢真珠为叶砗磲为华玛瑙为果其余诸树诸宝辗转相互亦复如是行行相望枝枝相对叶叶相当又阿弥陀佛有道场树高四百万里其本周围五十由旬枝叶四布二十万里一切众宝自然合成珍妙宝网罗覆其上微风吹动演出无量妙音流徧国中若有众生覩菩提树闻声齅香尝其果味触其光影念树功德皆得五根清净住不退转至成佛道右第八章又其至相当一魏居士曰各译皆将每树根柯枝叶华果与七宝辗转互配演成七段过于繁悉无关佛法今省并之末三句用汉魏译增又阿至佛道二魏居士曰道场树一节宋译无之此用魏唐二译荫福按道场树一节实见宋译第三十六章惟与他译字句不同魏居士以为无其文非也复次阿难彼佛国土清净严饰宽广平正无丘陵坑X坎荆棘沙砾土石等山黑山雪山宝山金山须弥山铁围山大铁围山惟以黄金为地尔时阿难闻是语巳白世尊言若无须弥山其四天王天忉利天依何而住佛语阿难四禅天色究竟天依何而住当知众生业因果报不可思议诸佛神力亦不可思议彼佛净土本无人天之别惟顺余方示有三界右第九章复次至思议一魏居士曰此节魏唐宋三译略同彼佛至三界二魏居士曰人天三界四句宋译无之此从魏唐二译增入复次阿难彼佛国土虽无大海而有泉池处处交流其水深广或十由旬二十由旬三十由旬乃至百千由旬其水清净具八功德又水两岸复有无数栴檀香树吉祥果树华果恒芳光明照曜若彼众生过浴此水欲至足者欲至膝者乃至欲至顶者或欲冷者温者急流者缓流者其水一一随众生意令受禅定之乐其宝池中纯是莲华有他方众生来生其国者即于莲华中自然化生结跏趺坐又于水中出种种声佛法僧声止息声无性声波罗蜜声十力四无所畏声神通声无作声无生无灭声寂静声大慈大悲声喜舍声灌顶受记声众生闻如是种种声巳其心清净与声中说法相应无诸分别成熟善根永不退于阿耨多罗三藐三菩提心其有不愿闻声者即如定中一无所闻右第十章魏居士曰此章皆用宋译惟莲华化生X四句及不愿闻声二句宋译无之从汉唐二译增复次阿难彼国菩萨或于晨朝欲供诸佛思香华等作是念时香华璎珞幢幡网盖及诸伎乐随意即至其所散华即于空中结成华盖或十由旬或数十百千由旬乃至徧覆三千大千世界供养诸佛巳即于晨朝还到本国若思饮食汤药衣服卧具等亦复如是此诸菩萨所需之食实无食者但见色闻香以意为食身心柔輭无所味着事巳化去时至复现其香味或有不欲闻者即无所闻又复思念摩尼宝等庄严及宫殿楼观堂宇房阁或大或小或高或下或处虗空或在平地或依宝树而住随意所现无不具足其诸菩萨阿罗汉各自行道中有在地讲经诵经者有在地受经听经者有在地经行者思道及坐禅者有在虗空讲经诵经者有在虗空受经听经者有在虗空经行者思道及坐禅者中有未得须陀洹道者则得须陀洹道未得斯陀含道者则得斯陀含道未得阿那含道者则得阿那含道未得阿罗汉道者则得阿罗汉道未得阿惟越致者则得阿惟越致各自行道莫不自在右第十一章复次至所闻一魏居士曰此节参用唐宋魏三译又复至具足二魏居士曰此节用宋译惟虗空平地二句从汉译增其诸至自在三魏居士曰此节用汉译增又各译有乞人不如帝王帝王不如轮王轮王不如忉利诸天辗转相倍不X如无量寿国云云一节但或赞宫殿或赞威势或赞菩萨容貌各本互异无所适从且非义谛所关故舍彼取此较于行人观心有益复次阿难彼佛国土每于晨食时香风自起吹动宝树宝网出微妙音演说苦空无常无我诸波罗蜜其有闻者尘劳垢习自然不起风触其身如比丘得灭尽定复吹树华落放地上徧满佛土随色次第而不杂乱輭妙如兜罗緜足履其上蹈下四寸随足举巳复还如故过一时后其华自然没入于地随其时节复雨新华一日之中如是六反右第十二章魏居士曰此章字句参用魏唐宋译复次阿难彼佛国土复有众鸟住虗空界出种种音犹如佛声说法普闻世界皆是佛力化作非实畜生右第十三章魏居士曰化鸟七句各译无之今从唐译但彼在下文今移于此复次阿难彼佛国土无日月星曜昼夜之象亦无劫数之名亦无山川高下林苑家室于一切处既无标示亦无名号亦无取舍分别惟有众宝莲华周满世界一一宝华百千亿叶其华光明无量种色青色青光白色白光黄色黄光紫色紫光一一华中出三十六百千亿光一一光中出三十六百千亿佛一一诸佛又放百千光明普为十方说微妙法各各安立众生于佛泥洹之道右第十四章复次至分别一魏居士曰此节字句X参取诸译惟有至之道二魏居士曰此节宋译无之用魏唐译增复次阿难不独我今称赞阿弥陀佛光明功德东方过恒河沙数世界诸佛如来亦各出广长舌相放无量光说诚实言称赞阿弥陀佛不可思议功德西方南方北方恒河沙数世界诸佛亦复如是四维上下恒河沙数世界诸佛亦复如是何以故欲令众生闻彼佛名发清净心忆念受持归依供养求生彼界得不退转故右第十五章魏居士曰此章用宋译与魏唐各译大同小异复次阿难十方世界诸天人民如有至心愿生彼国凡有三辈其上辈者舍身出家而作沙门发无上菩提之心一向专念阿弥陀佛修诸功德愿生彼国此等众生临寿终时阿弥陀佛与诸大众现其人前即随彼佛往生其国便于七宝华中自然化生住不退转应时即得智慧神通自在其中辈者十方世界诸天人民如有至心愿生彼国虽不能行作沙门大修功德当发无上菩提之心一向专念阿弥陀佛多少修善奉持斋戒供养三宝以此回向愿生彼国其人临终阿弥陀佛化现其身光明相好具如真佛与诸大众现其人前即随化佛往生其国住不退转功德智慧次于上辈者也其下辈者十方世界诸天人民如有至心愿生彼国假使不能作诸功德当发无上X菩提之心一向专意乃至十念念阿弥陀佛愿生其国若闻法欢喜信乐不生疑惑乃至一念念彼佛者以至诚心愿生其国此人临终梦见彼佛亦得往生功德智慧次于中辈者也右第十六章魏居士曰此章皆用魏译视唐宋二译文义完善此三辈当观经上中二品而无其下三品佛告阿难彼国菩萨皆当究竟一生补处除其宿愿为众生故以弘誓力入生死界度脱有情随意而作佛事阿难彼佛国中诸声闻众身光一寻菩萨光明照百由旬或千由旬又有二菩萨最尊第一光明普照三千大千世界阿难白佛彼二菩萨其号云何佛言一名观世音一名大势至此二菩萨现居此界作大饶益摄念佛人生彼佛国阿难其有众生得生彼国其钝根者见佛闻法成就二忍其利根者得不可计无生法忍又彼菩萨乃至成佛不受恶趣神通自在除以宿愿生他方五浊恶世示现同彼常识宿命右第十七章魏居士曰此章皆用魏译而参取各译字句又此下各本有赞彼国菩萨功德数百言宋译巳省三分之二今全省之至此下汉吴魏译皆有佛告弥勒劝进往生及五痛五烧数千言繁冗复沓不类佛语唐宋二译皆无之今从后二译阿难汝起面西顶礼尔时阿难即从座起合掌面西五体投地而白佛言我今愿见极乐世界阿弥陀佛X供养礼拜种诸善根即时阿弥陀佛于其掌中放无量光普照一切诸佛世界于此世界所有黑山雪山金山宝山目真邻陀山须弥山铁围山大海江河丛林树木及天人宫殿一切境界无不照见譬如日出明照世间亦复如是声闻菩萨一切光明皆悉隐蔽尔时会中天龙八部人非人等皆见极乐世界种种庄严及见阿弥陀佛声闻菩萨围绕恭敬譬如须弥山王出于大海尔时极乐世界过此西方百千俱胝那由他国以佛威力如对目前彼见此土亦复如是右第十八章魏居士曰以上皆用宋译间取各译字句尔时世尊告弥勒菩萨言汝见极乐世界从地以上至色究竟天诸庄严否汝闻阿弥陀佛大音演说妙法宣布一切佛剎化众生否汝见彼国众生游处虗空宫殿随意或徧至十方供养诸佛否弥勒菩萨白佛言世尊如佛所说一一皆见世尊云何彼土众生亦有宫殿处地不能游行虗空神通自在者耶佛言此乃彼国化城边地众生由彼在世时不了诸佛不思议智大乘广智最上胜智但信罪福修习善本愿生其国此人命终时生彼国边界七宝城中其城纵广各二千里城中亦有舍宅宝树宝池供养如第二忉利天其人于其城中凡五百岁不能游行虗空不能见佛闻法譬如转轮圣王有七宝牢狱若诸小王子得罪幽此宫中衣食供帐伎乐如转轮王而以金X锁系其两足此诸王子宁乐处彼否弥勒言不也但以种种方便求出佛告弥勒此诸众生亦复如是又如此土众生处母胎中尚未出胎一切无所见闻此等众生亦复如是虽处华胎而不能见佛闻法与此土处胎无异由其宿命所种善根不能离相不求佛慧妄生分别视生佛国如求人天福报是故因果相感生此化城虽有余乐而以不见佛为苦待彼众生久知悔责求离彼处乃能往诣阿弥陀佛所供养闻法既闻法开悟巳乃得徧至诸佛世界修其功德此等众生暂离三界轮回信慧未全尚复如是况乃世智聪辩取相分别情执深重但求人天福田增益邪心永在三界狱中云何得免轮回出离生死弥勒当知众生在此五浊恶世精进一日一夜胜在天上为善百岁所以者何天上多乐少苦故在此忍界精进十日十夜胜在他方佛国边地为善千岁所以者何佛界边地多乐少苦故右第十九章尔时至皆见一魏居士曰以上皆用宋译间取各译字句世尊至生死二魏居士曰此节参取魏唐二译其汉吴文亦相仿惟宋译不指边地化城而指生天为胎生则天上亦属化生且佛与弥勒问答语气亦太浅近故不从之惟末数句略参取其意又案菩萨处胎经云佛言过此西方十二亿那由他剎有懈慢国快乐安隐人欲往生阿弥陀佛国若从此国过人多染着即愿生其X中遂不得到弥陀佛土若人见此不贪不爱即得越过至安乐国又宝积经有一比丘闻佛赞扬东方不动如来佛剎功德心生贪着而白佛言我今愿生不动佛剎佛告比丘彼国不以爱着而得往生惟有植诸善本修诸梵行得生彼国此二经皆可与此相证即十六观经之下品往生不得见佛也此经三辈往生皆上中品而以下品属疑城边地弥勒至苦故三魏居士曰此节各译相仿惟此土为善胜于极乐也世界当指疑城边地言之诸译未免以辞害意故酌增边地二字弥勒菩萨白佛言世尊今此娑婆世界及诸佛剎有几多菩萨得生极乐世界佛言弥勒我此娑婆世界有七十二那由他菩萨巳曾供养阿弥陀佛植众德本当生彼国其诸小行菩萨修小功德当来得往生者不可胜计复次阿难难忍佛剎有十八亿菩萨生彼国土宝藏佛剎有九十亿菩萨生彼国土火光佛剎有二十二亿菩萨生彼国土无量光佛剎有二十五亿菩萨生彼国土世镫佛剎有六十亿菩萨生彼国土龙树佛剎有千四百亿菩萨生彼国土无垢光佛剎有二十五亿菩萨生彼国土师子佛剎有千百八亿菩萨生彼国土吉祥峰佛剎有二千百亿菩萨生彼国土仁王佛剎有千亿菩萨生彼国土华幢佛剎有一亿菩萨生彼国土光明王佛剎有十二亿菩萨生彼国土得无畏佛剎有六十九亿菩萨生彼国X土此外十方世界无量佛国其往生者亦复如是昼夜一劫说不能尽右第二十章魏居士曰此章皆用宋译惟末四句从魏译增若有善男子善女人得闻阿弥陀佛名号深心信乐至诚归依无所疑惑当知此人夙世巳曾于诸佛所种诸善根非小乘比若于此经书写供养受持读诵为他演说乃至于一昼夜思惟彼剎及佛身功德此人命终假使三千大千世界满中大火亦能超过生彼国土是人巳曾值过去佛受菩提记一切如来同所称赞无上菩提随意成就右第二十一章魏居士曰此用宋译参取各译字句荫福按菩提记旧本误提为萨殊胶今依宋译改正如文佛语弥勒我悲此土众生尽其形寿为心走使无田宅忧田宅无财宝忧财宝无眷属忧眷属适然得之又忧非常水火盗贼怨家债主焚漂劫夺日夜怔营无有休息身亡命终弃捐之去莫谁随者又或于所怨仇更相报复于所恩爱互相贪恋世世转剧或父哭子或子哭父兄弟夫妇更相哭泣惟巳之神识独生独死独往独来苦乐自当无能代者或有勉修福田情执深重但求人天有漏果报祗增生死不出轮回永劫以来流转五道忧畏勤苦不可胜言变化殃咎异处善恶自然追逐去无所至窈窈冥冥别离久X长道路不同会见无期甚难甚难此皆不了佛智不信佛语不拔生死轮回根本迷没愚痴苦海无有出期当知众生处此五浊恶世长受五痛五烧于诸世界中最可怜愍何谓五浊劫浊命浊见浊众生浊烦恼浊是为五浊何谓五痛五烧生时痛老时痛病时痛死时痛患难穷苦痛淫欲火烧瞋忿火烧贪盗火烧邪伪火烧愚痴火烧是为五痛五烧我今于此五浊恶世劝导众生出五浊离五痛断五烧说此易行难信之法是为甚难当知众生或闻阿弥陀佛名号悲悚信乐深心归依者皆是宿种善根巳曾供养诸佛若闻阿弥陀佛名号不敬不信不乐受持者皆由恶道中来不种善根所致右第二十二章魏居士曰汉吴魏三译皆有佛告弥勒劝进往生及五痛五烧等数千言唐宋二译皆无之固较简净但于我佛悲心苦口觉迷之恉又恐有缺考汉吴译皆有生老病死苦五痛之语窃意当初佛说五痛不过如此后人辗转附益故失其真今故于前三译中决择精粗存此一节以资持诵而起悲信惟中间人天福田五句各译无之今采宋译增人佛语弥勒如来出世难值难见诸佛经法难得难闻若闻此经信乐受持难中之难无过此难当来之世经道灭尽我以慈悲哀愍特留此经止住百岁其有众生值斯经者随意所愿皆可得度过是以往阿弥X陀经亦灭惟余阿弥陀佛四字广度羣生汝等皆当受持我语广流末法毋令断绝右第二十三章佛语至得度一魏居士曰此节皆用魏译过是至羣生二魏居士曰此四句各译无之今从大集经增入使人知此净土法门为末法第一律梁且使人免法灭之惧又瑜伽师地论云劫尽之时阿弥陀佛四字世间无能念全或能一字或能二字若有能念全四字者即为天人师是知法愈末则根愈钝又法苑珠林言饿鬼地狱有菩萨悯之教以念佛皆不成声或以佛号写其手掌字不能现是知业障愈重则信受愈难故人身难得佛法难闻况净土横超三界至易简至难信经末丁宁告戒以难中之难无过此难读者当发深庆幸深悲恐方不负金口属付之苦心也尔时佛说此经无量众生皆发无上正觉之心万二千那由他人得清净法眼二十二亿诸天人民得阿那含果八百比丘漏尽意解四十亿菩萨得不退转以弘誓功德而自庄严于将来世当成正觉尔时三千大千世界六种震动光明普照十方国土百千音乐自然而作无量妙华雨满虗空佛说是经巳尊者阿难及弥勒菩萨天龙八部一切大众皆大欢喜信受奉行右第二十四章魏居士曰此用魏宋二译衷论一X佛说摩诃阿弥陀经解脱生死之渊源大部弥陀诸经之第一本也先佛遗教以发明生死之故为全体以开示解脱生死诸方为大用生死病也诸方药也众生苟不知生死之为病先佛亦奚以药为如巳能知生死之病则先佛必揭至神之药以为贶可知也度生之方虽有禅净教律诸宗之别而若禅若教获效至艰度生未广惟净土一宗普被三根靡所不统上上根不能踰其阈下下根亦可涉其藩但具至心皆可转凡入圣故净土一宗实足兼诸家之长而诸家所长不足以握净宗之要以此先佛既徧寄其说于大乘教典复专说净土诸经以定普度众生之极轨此大小两部弥陀诸经所由来也夫先佛心源所寄恻怛如此诸经所陈精切如此而至今世谛家犹不知生死解脱为何事即禅那家亦或妄肆讥弹何欤此无他既疏典坟复争门户其智不足以知此其仁遂亦不足以任此而巳龙藏至言浩如烟海虽非若辈所能闚即先圣格致之方亦不解其精意所存毫无闻见輙直趣三途悍然不顾亦可哀矣考净土一宗流别虽多终以持名念佛为上第而持名诸经复有大小弥陀两部之别大弥陀经古译有六其第一本三卷曰无量清净平等觉经后汉月支三藏法师支娄迦谶所译也第二本二卷曰阿弥陀经亦名阿弥陀三邪三佛萨楼佛檀过度人道经吴月支三藏法师支谦所译也第三本二卷曰无量寿经魏三X藏法师康僧铠所译也第四本二卷在大宝积经内曰无量寿如来会唐三藏法师菩提流志所译也第五本三卷曰无量寿庄严经宋西域三藏法师法贤所译也第六本二卷曰大弥陀经宋龙舒居士王日休所会译也以上六本竝见干隆三年钦定龙藏彚记长洲彭居士绍升以龙舒译本义有未安复校订魏译无量寿经着起信论三卷经文丰缛论亦精当是为此经之第七本咸丰中邵阳魏居士谓诸家及龙舒译本犹未尽善乃会译众本别为一书仍名无量寿经则为此经之第八本矣彭氏魏氏成书皆在重订龙藏之后故藏本缺焉每进益上亦净土家所宜知也小弥陀经译本有二第一本一卷亦名阿弥陀经姚秦三藏法师鸠摩罗什所译也第二本一卷曰称赞净土佛摄受经唐三藏法师玄奘所译也二文大同小异而秦译尤精故明云栖大师祩宏为作疏钞四卷者是也先佛说经义有详略故分大小两部而大部之文足该小部以其具述阿弥陀佛创建净土之正因非小部所能详备也魏氏会译本复上援汉译订四十八愿为二十四愿以祛诸家译本之误其文亦简切不支故尤非诸家所及云同治中先世父梅叔公尝言魏氏经文足以冠冕大部诸经而当校正者犹有数事一日正名谓经名无量寿与康译无别而文辞回殊适以滋后学之惑也二曰正实谓经书佛名或作无量寿或作阿弥陀为例巳疏X而古今修净业者惟念阿弥陀佛未尝有念无量寿佛者则经书佛名当仍依龙舒旧文以作阿弥陀佛为是其余文字亦尚有可议者因博考众本手自校讐且定经名曰摩诃阿弥陀摩诃华言所谓大也大义改从梵文所以别龙舒旧本也校订既讫且议行世公遽归道山厥志未酬亦是经之缺典矣耕心年二十余偏好方策颇究汉宋诸家学术之要空腹高心不可一世又闻昌黎韩氏排斥佛老号称大儒心尤慕之其后虽习闻先曾王父椒园公尝以谤佛罹神谴及悔过自新乃深通佛乘遂以循吏名当世而为意气所蛊殊不谓然且隐事腹诽然实不知佛乘之是非为何如也及先世父参宛平瑞安法师于江宁因具通红蠡宗恉家居习静时以教授子弟于小子耕心期许尤切耕心因得尽闚大乘诸经论乃知至道微言本非世谛所能解而举世梦梦颠倒是非尤非六道天人之福及光绪初复闻扬州省一大师现证念佛三昧为海内净业宗师第一乃竭诚参叩更备悉净宗得失之奥既归辄身体力行渐有证入更徧征藏典益知讲师之空言不足敌大师之实行其后以身膺世网不欲蹈位卑言高之咎默默自将用辞讥病迄今巳二十余年矣近以年将迟暮颇虞衰朽且方值国家多难邪说横行或儒或佛几无税驾之所明发不寐时切隐忧乃取先世父所校经本系以衷论若干万言以示后学其文上援教乘下抒X心得尤必举现证三昧之心传以为修持归宿意在发挥实际不欲徒尚空谈由是此经此论非同非异亦同亦异即经义所遗亦旁推交通无所不具庶期上报佛恩下缵净宗几绝之绪即儒佛之倾危亦欲借是以奏拨乱反正之勣知我罪我惟愿上质十方诸佛无暇与流俗竞短长也如有阔疏则补缺拾遗仍以俟真修实证及博通大乘之至人不敢自是也先曾王父讳定柱初授云南知县道光十年终浙江按察使先世父讳荫福故江南沛县知县求通是经者第一当知生死之故第二当知解脱生死诸法第三在修净业以超生死第四在持名念佛以超生死第五在现证念佛三昧以超生死今悉本此义为文且益以或问终焉经所详者略之经所略者详之合者离之离者合之所谓非同非异亦同亦异也不如是则先佛度生之弘愿无由明此经不尽之宗恉亦无由具且无以统括诸宗为至道之根柢云乌唿生死事大无常迅速此岂託空言昧实效者所能悉哉志在出世之哲人苟欲取法乎上其毋忽诸生死之实有二一曰分段生死二曰变易生死分段生死者四大和合谓之生四大分散谓之死轮回六道之生死也变易生死者因移果易易麤为精谓之生舍所住位谓之死进趋一乘之生死也分段生死固有生死之生死也变易生死本无生死之生死以X度生无巳乘大悲弘愿以入界内故亦假名生死也犹滞分段生死是为界内是为六凡众生巳证变易生死是为界外是为四圣正果犹滞界内是为处世巳超界外乃为出世也界内六凡惟趋生灭本情以造业本业以受生其轮回六道或荣或瘁或苦或乐而卒无实乐之可凭苟不能进趣真如其苦与瘁终无巳时故曰固有之生死界外四圣分证真如本性以进道皆乘大悲弘愿以遨游三界拯济众生其来也必有所为其往也必有所证驯至十地等觉上极无上正等正觉而后巳故曰本无之生死固有之生死有升有降且升一而降九虽至生天犹不能超然于分段之外所谓轮回之苦者此也本无之生死有升无降进止自由且每进益上以度生酬愿乃有此生死故不得以生死论也巳超生死之外仍入生死界内以度众生者是为菩萨是为大乘既超生死之外遂证相似涅槃不生不灭惟蕲独善不复以度生为念者是为声闻缘觉是为中小二乘中小二乘适为诸佛所诃以其无意度生显悖大乘必不能进证无上正觉故也变易生死如贤哲之擢官虽有迁移每进益上分段生死如流民之就食即有荣枯终无依据总覈十界之究竟永证涅槃之乐者惟有一乘诸佛长罹生死之灾者惟在六道众生而巳众生轮回虽有六道之殊尤必以人道为枢纽人道众生积善业者百无一二积恶业者数逾恒沙即以善业论X如不能修出世福慧惟积界内善因极其所至不过生天天道寿命虽长果报虽胜终在分段生死之内福报既终仍当沦坠既从沦坠则三途之害终不能免天道如此余道可知善业如此恶业可知即无善无恶者亦可知故凡不能超脱于三界之外者无论善恶三途之害皆不能翛然无累以巳生复死巳死复生生必有来死必有往生死相缠莫知所极纵修善果不过一生两生不失善道稍一失足复从沦坠矣以一隙有漏之明心不敌无始业习之厚势有必至理有固然不足怪也所谓了生死即了此分段之生死所谓解脱生死即解脱此分段之生死而巳而界内众生以不通二种生死之故因不知修证之方既不解修证之方上焉者不过经画太空自辟门户以成其处世之学下焉者必致固执惑业力竞三途上或上升仅成浅喜下至下降遂抱深忧历劫茫茫共沦长夜诸佛所谓可怜愍者正在此辈岂不悲哉夫讳疾忌医固可骇怪即当壮健时遽嘲卢扁不知壮健之人亦有衰病之一日得失虽异谬妄不殊贤哲苟具真知不识何以自处生死之故至道之源大略如此蹈常袭故及甘食悦色之伦亦可以爽然自失矣三界诸天下及地狱分段生死之境也六道升降分段生死之果也十二类生分段生死之相也或升或降轮回不息分段生死之险巇也一堕三途动经尘X劫众生业力不可思议地狱之惨酷鬼畜之沉沦亦不可思议分段生死之鉅灾也生巳复死死巳复生累经胎狱而不辞屡换面具而无愧虽欲径归断灭不知本无断灭之事亦无断灭之理分段生死之大累也方生方死莫能自由亦终不肯自由分段生死之妙因也或愚或智或贤或不肖或富或贵或贫或贱无一得免且终不肯自蕲解免或反深恶出世大圣人之望人解免吾不知其何说也所谓生死之故如是焉而巳诸佛菩萨之所悲念念此辈也诸佛菩萨之所化度度此辈也然而此辈若闻非闻若见非见若知非知方赪面戟指诟谤不巳且力拒出世大圣人之悲念化度焉乌唿吾不知其果何说也求通生死之故当先知方量次知心量不知方量则聪明局于一隅不知心量则智慧霾于世谛生死之故且无由通或至历劫不知其所以然终从沦坠而后巳可哀也心量源也方量流也心量因也方量果也然心量之说近取诸身稍具超世之识者或能知之方量之说每以为非耳目所及莫不疑为荒诞或视为庄列之寓言不知诸佛及等觉菩萨巳圆证真如故能徧通其理徧履其境因以开示众生不辞精悉彼诸佛菩萨悲念众生化度众生犹日不暇给乌肯向小儿虫豸辈妄作寓言翻成戏论哉然而大惑者且终身不解不愚者且终身不灵每持此见为障道之具本经所陈几成虗设则推阐方量之纲要以X通其狂惑谅亦先佛所深许矣所谓方量柰何法界有十统分四土十界者一佛界二菩萨界三缘觉界四声闻界五天界六人界七阿修罗界八畜生界九饿鬼界十地狱界四土者一曰常寂光土诸佛所居也二曰实报庄严士十地菩萨所居也三曰方便有余土缘觉声闻所居也四曰凡圣同居土寄报诸圣及天人以下众生所居也自诸天以下下至地狱统名三界亦曰六道天人修罗为善道畜生饿鬼地狱为恶道三善道为善业众生受生之处三恶道亦曰三途皆恶业众生退堕之处也三界者欲界色界无色界也由地狱以上上极六欲天统为欲界以皆有男女情欲也由六欲天以上以次递上复有初禅三天二禅三天三禅三天四禅九天统为色界以惟有色身竝无男女情欲也由色界天以上以次递上复有四空天统为无色界以竝无色身惟有魂识如鬼神也是为三界二十八天六欲天之下复有地居三天以次递上复有空居一天空居天以上即欲界之初天矣是为三界三十二天则诸天之全也诸天之名具如大佛顶首楞严等经所纪兹不具述修罗有四或摄人趣或摄鬼趣或摄畜生趣惟修罗王执持世界力洞无畏能与梵天及天帝释四天争权惟修天福不修天慧其所卜居邻于日月为天之附庸故为天趣所摄亦得别为一界也寂光实报及方便有余三土为四圣界以皆出世圣人所居也天人以下X下至地狱为六凡界虽曰凡圣同居而圣为寄报故仍谓之六凡也娑婆同居界内凡圣各二凡二者一恶众生即四趣也二善众生即人天也四趣谓三途及修罗也修罗有天福无天德故亦谓之恶趣也圣二者一实圣即四果辟支通教六地别十住圆十信后心通惑虽尽报身犹在皆名实也二权圣谓寂光实报方便三土中法身菩萨及妙觉佛为度有缘众生示现同居皆为权也权实诸圣或寄报三界诸天或示现人世故名是土曰凡圣同居也所谓圣谓声闻四果以上巳出三界分段生死诸圣人也所谓凡谓天人以下六道三途未出三界分段生死诸众生也以心有迷悟故有圣凡之别既别圣凡遂有四土十界四土虽恢弘无际要皆此一心所感召而巳如无分段生死及界内界外之异诸佛菩萨且无所用其悲愿无所用其化度矣此方量之大纲三界之实义也凡一天一地一日一月一须弥山上自初禅天梵天以下下自铁围山𦦨摩罗王地狱界以上为一小世界如此千小世界有一二禅天覆之是为一小千世界积此小千世界至一千有一三禅天覆之是为一中千世界则百万小世界矣积此中千世界至一千有一四禅天覆之是为大千世界则十万万小世界矣一大千世界通为一佛化度之境亦名三千大千世界者繁复不厌之词也化度者化此度此三界六道中之分段众生也佛所化度自菩萨以下莫X不兼容并包而惟以界内分段众生为尤急不可不知也先佛释迦牟尼世尊所化度之境曰娑婆世界吾辈所居为娑婆世界中之一小世界此小世界有四大洲中国所统为南洲以在须弥山之南也亦曰支那亦曰震旦楼炭经所谓葱河以东名震旦是也八方上下虗空无尽则世界无尽世界无尽则众生无尽众生无尽则生死无尽生死无尽则化度无尽即诸佛亦无尽如大方广佛华严经所陈者是也十方世界皆有净有秽此娑婆世界适为秽土以众生恶业视他方尤重故独现此秽土也他方净土虽伙惟西方阿弥陀佛极乐世界通四土为一土永绝三途六道分段生死之苦故独为纯净非十方净土所能及其化度因果及一切依正庄严皆如本经所陈详绎自见极乐世界在此娑婆世界之西去此世界十万亿佛世界亦如本经所陈是也今禅宗及世谛诸家不考藏典乃以西域天竺当之谬妄甚矣此又十方世界之大略极乐净土之方位也所谓心量柰何虗空无尽世界无尽则众生之心量亦无尽心量者心所能至之分量也诸佛量周法界既通法界之事理且履法界之胜境是为巳证之心量众生尚滞生死虽未能遽履其境未尝不可先通其事理因以渐臻其胜境是为未证之心量巳证之心量不可思议未证之心量亦不可思议先哲所谓心佛众生三无差别者是巳夫佛与众生相去不可X以日劫计今乃以为无别何哉以众生之心果欲为善终必至善果欲为恶终必至恶果欲学道即无不学道果欲念佛即无不念佛果欲往生亦无不往生或好世谛即仍在世谛或好出世即无不出世上至诸佛下极地狱无不惟此一心所造先佛所开示者巳徧震三千大千世界而下达之众生仍一无所解意以为与我无涉吾不知果能与彼无涉与否殊不敢必此十方诸佛所以悲念无巳者欤故惟心净土自性弥陀者无非此众生之心性惟心秽土自性三途者亦无非此众生之心性惟在众生之自择而巳红蠡醒大师曰吾人现前一念之心全真成妄全妄即真终日不变终日随缘夫不随佛界之缘而念佛界便念九界不念三乘便念六凡不念人天便念三途不念鬼畜便念地狱以凡在有心不能无念以无念心体惟佛独证自等觉以还皆悉有念凡起一念必落十界更无有念出十界外者以十法界更无外故每起一念为一受生之缘果知此理而不念佛者未之有也若此心能与平等大慈大悲依正功德以及万德洪名相应即念佛法界也能与菩提心六度万行相应即念菩萨法界也以无我心与十二因缘相应即念缘觉法界也以无我心观察四谛即念声闻法界也或与四禅八定以及上品十善相应即念天法界也如与五戒相应即念人法界也若修戒善等法兼怀瞋慢胜负之心即落修罗法界若以缓輭X念下品十恶即堕畜生法界或以缓急相半心与中品十恶相应便堕饿鬼法界若以勐炽心与上品十恶相应即堕地狱法界矣十恶者即杀盗淫妄言绮语恶口两舌贪瞋邪见是也反此则为十善当密自检点日用所起之念与何界相应者多与何界相应者勐则他日安身立命之处不劳更问人矣又曰一切境界惟业所感惟心所现即其现处当体即心凡在有心不能无境不现佛境便现九界之境不现三乘之境便现六凡之境不现天人鬼畜之境便现地狱之境佛与三乘所现境界虽优降不同要皆受享法乐而巳三界诸天所现之境惟受禅定五欲之乐人道之境苦乐相问各随其业多少不同鬼畜之境苦多乐少至于地狱则纯一极苦如人梦中所现山川人物皆依梦心所现若无梦心必无梦境设无梦境亦无梦心故知心外无境境外无心全境即心全心即境若于因中察果当须观心设于果处验因当须观境故曰未有无心境曾无无境心果必从因因必克果苟真知此心境因果一如不二之理犹不肯念佛求生净土者吾不信也心量方量之义备见三藏教典不胜称引今大师所论独能提纲挈领毫无余蕴学者亦可以知其概矣衷论二先佛说法五十年统九界圣凡谆谆教诲本尝一日厌倦直至涅槃而后巳顾不曰阐教不曰论道惟曰X说法何也以先佛所开示者无非解脱生死之实法也众生造业之法万别千差无所不具故先佛度生之法亦万别千差无所不具今综核大纲凡有五宗所谓禅宗净宗教宗律宗密宗也禅宗有五曰沩仰曰临济曰曹洞曰云门曰法眼是也净宗惟一庐山是也教宗有三曰天台曰贤首曰慈恩天台贤首为性宗慈恩为相宗也律宗惟一南山是也密宗虽无所不统而厥宗不显其初祖则洛阳广福寺国师金刚智也禅宗以彻见本性为究竟以参究话头为修持之法净宗以往生西方极乐净土为究竟以专念阿弥陀佛为修持之法教宗义繁学有定慧皆以断惑证果为究竟以诸家止观为修持之法然断惑证果诸宗皆同不独教宗为然特教宗所论尤详悉尔定学诸法有六妙门禅有十六特胜有通明观有九想观有八念观有十想观有八背舍观有八胜处观有十一切处观有九次第定有师子奋迅三昧有超越三昧有王三昧慧学诸法有发声闻心有发辟支心有发四弘愿六度心有体空观有次第三观有圆顿妙观所以修定谓之止所以修慧谓之观三观空假中是也圆顿妙观亦名一心三观亦名摩诃止观亦名大乘止观法门是也以上诸止观统括大小诸乘皆出世之学也此外复有根本四禅有四无量心有四无色定皆界内之禅定也统论禅定凡有四种一者世间禅即根本四禅及四无量心四无色定也X修持者惟证天果不能出分段生死故曰世间也二者亦世间亦出世间禅谓六妙门十六特胜及通明观利根依此发真断惑钝根或亦随禅受生故曰亦世间亦出世间也慧学体空一观亦统三乘惟次第三观及圆顿妙观纯为大乘修持之法然以上诸家止观名字虽存修习者少近世志在出世者大率或归禅宗或归净宗而或禅或教或律尤当以回向往生净土为第一义以诸宗繁杂且多退堕惟横超生死事半功倍苟证念佛三昧尤足囊括诸宗即三昧未就但能临终正念亦可往生既获往生即永无退堕之缘其得失相去判若天渊故非诸宗所能竝论也律宗以身心兼净为究竟以备持菩萨以下具戒为修持之法既巳受戒复犯戒者其罪几至不通忏悔近世受戒之徒几以犯戒为游戏三昧其升沈功罪不问可知矣密宗持诵诸陀罗尼呪是也陀罗尼此云总持以能总括一切佛法也所谓总持谓持诵陀罗尼者既忏宿业亦涤心业亦度含灵亦消灾难亦可折伏鬼神亦可回向往生净土亦可断除诸惑明自本心见自本性然持诵者必持戒禁语掩关专念念至一心不乱乃能现证三昧所求如愿如寻常散念则其效亦减不可概论也三藏诸经为显部诸陀罗尼为密部所谓显谓依文解义依解起行无不可通也所谓密谓译音不译义如军中之口号信矢惟宜令到奉行应答无误无取求解亦不必求解也X故持诵者惟当依文口诵余无别法而昧者不知转以不能解义为疑更有冒昧释子不知此义强为解诂亦可怪矣饭所以疗饥忽责以不能御寒衣所以御寒忽责以不能疗饥不知其体用所在皆谬妄之说也诸陀罗尼或出佛说或出法身菩萨说或出鬼神说其威神赫奕神效不测者有大悲尊胜准提楞严等呪各呪皆有本经其持诵之法仪轨亦多而惟以持戒禁语掩关专念为第一义其余不必拘滞其说具见大悲陀罗尼经及首楞严经流俗不解此说或拘文牵义至不敢持诵妄人或任意侮慢致遭鬼神之诃谴皆下愚之过不足论也阿弥陀佛四字皆属梵文亦与诸呪同故持呪念佛其法大率无异惟念佛之究竟专在往生而以忏愿等事为兼摄持呪惟在忏愿而以往生为兼摄耳此五宗修持诸法皆学者所宜知也先佛所谓全体不过二端一曰真如一曰生灭是也明自本心见自本性伏除三惑是为真如未明本心未见本性三惑具在是为生灭真如者不生不灭不垢不净不增不减出世四圣及三界六凡所同具之本性也生灭者亦生亦灭亦垢亦净亦增亦减三界六凡上暨实报庄严诸菩萨所分具之三惑也三惑者一曰见思二曰尘沙三曰无明见思三界众生之惑也尘沙声闻缘觉之惑也无明十地菩萨之惑也三界众生囊括三惑无所不具而尤以见思一惑为X分段生死之根本由是教宗立三观以破三惑证三智成三德修空观者破见思惑证一切智成般若德修假观者破尘沙惑证道种智成解脱德修中观者破无明惑证一切种智成法身德既破见思然后能先后上证缘觉声闻四果超然于分段生死之外所谓出世也再破尘沙且分破无明乃能证十地菩萨诸果复尽破无明则三惑尽破即上证佛果所谓无上正等正觉也三惑以次分破则真如以次递显必三惑尽破无余然后真如无所不具即先佛之体用亦无所不备此教宗之说也禅那参究之法用心犀利且琢磨入微必破末后牢关然后谓之彻悟既抵彻悟则三惑俱断惟以净除现业流识为务盖由慧以入定故见功超卓如此如中夏六祖大鑑及五宗诸师所证者皆是也然后世众生业力愈厚道力愈微禅那一宗所悟所修稍有差池转多泣歧之叹上上根既万中无一仅获薄悟遽欲圆超生死决不足恃转不能如净土一宗普被三根之为得矣永明寿禅师曰有禅无净土十人九蹉路阴境忽现前瞥尔随他去老成见到之言昭晰如此诚愿解脱生死者不可不知也修禅教诸宗以蕲解脱为竖出生死修净土一宗以蕲解脱为横出生死竖出者谓自下而上惟在此界断惑证果以出生死也横出者谓由此至彼往生西方净土以出生死也竖出生死惟仗自力见思惑毫X发未断即不能超脱无累横出生死兼仗佛力见思未断亦能往生既得往生则无业可造永无退堕之虞如本经所明者是也见思未断虽非往生之究竟但得临终时正念分明念佛不辍即往生可必以视竖出诸宗实有难易之别本师释迦牟尼佛及十方诸佛所以并赞者以此唐宋后诸宗师所以竭力劝导者亦以此前辈论辩至详即本经亦开示不厌无矣赘说果能深求其故毋以解脱正宗为空谈之具斯可矣衷论三专修净业以蕲往生极乐净土是为净宗净宗之流别亦有数家一曰持名二曰观想三曰持诵大乘陀罗尼呪回向往生四曰持诵大乘诸经回向往生其说具见诸经所陈不可殚述而终以持名为第一修持正法持名者口诵心惟阿弥陀佛是也观想之法详见观无量寿佛经虽亦净业之大宗而观境恢弘非凡夫心力所能到且有正观邪观之防其繁难殊甚故古今从未有专修观想求生净土者则其难可知且观想之要惟在当面见佛而持名果至一心不乱亦必当面见佛竝极乐依正庄严亦无不现在目前古经如般舟三昧文殊般若诸经所陈今人如省一大师所现证者皆是是持名一宗足兼观想无取舍易就难古今修净业者所以必以此经为往生正行也持呪以下诸行门虽有其说修习者亦尟盖解X脱生死为人界第一大事苟通其说断不肯姑舍正行转骛旁门以图徼幸也治净业者必先具信愿二轮二轮不具必不能依解起行可知也二轮之先导有两事焉一则考究典籍一则亲师取友也无典籍则师友无以收警策之功无师友则典籍无以奏观感之效盖师友乃活泼之典籍典籍为精详之师友二者皆不容偏废解脱生死之至道非荒疏谬妄之徒所能袭取也两事巳完二轮巳具然后能依解起行修习无疑出世之豪杰其毋因陋就简反致一蹶不振也衷论四持名念佛亦有二法一念四字佛一念六字佛念六字佛见观经第十六观所谓合掌叉手称南无阿弥陀佛是也念四字佛见本经及小弥陀经如本经所谓一向专念阿弥陀佛及惟余阿弥陀佛四字广度羣生又小弥陀经所谓执持名号是也四字六字虽若无别而惟念四字出自本经且南无二字终属增益之文是修净业者尤当以专念四字佛为持诵之正轨矣修净业者有三事一曰念佛二曰持戒三曰修福念佛为正行持戒修福为助行所谓依解起行者此也念佛之法复有三科一曰平居定课二曰平居散课三曰刻期闭关专念现证三昧专念之法别见后文定散二课乃净业之正轨故先出其说以为初学告X荒陋之区尚不知念佛为何事不嫌覶缕也念佛定课当先于净室供西方三圣金像或画像一轴像必东向行人礼拜必西向乃称如仪每日课时先盥漱焚香然后合掌向西至心膜拜顶礼礼拜巳诵曰南无本师释迦牟尼佛次曰南无十方三世诸佛次曰南无西方极乐世界接引导师阿弥陀佛次曰南无观世音菩萨次曰南无大势至菩萨次曰南无清净大海众菩萨礼诵巳然后诵云栖大师祩宏西方愿文一徧或诵大慈菩萨回向发愿偈一徧皆可文与偈虽繁简不同而厥义无别以两文皆以回向往生为主且能总括菩萨四弘誓愿无遗也回向巳然后退坐向西至心称念阿弥陀佛或千声或数千声多至万声不等念巳复礼拜而退是为定课之仪轨清净大海众菩萨以上为序课称念阿弥陀佛为正课也每日定课时之早晚及念佛之多少皆在行人自量其时其力为准无定程也如行役于外不能供像礼拜者当向西合掌立礼惟念阿弥陀佛而诵偈回向亦不可缺所谓散课者每日定课外无论何时何地但值无事及不对客时无论行住坐卧皆当称念阿弥陀佛或默持或出声持或金刚持皆无不可但不必持珠记数耳金X刚持者惟脣齿微动字字分明而未尝出声是也以上定课仪轨古法亦繁简不同惟此折衷允当可为定法然此乃为在家二众言之若出家二众每日当三时上殿礼拜持诵或直法庐山分六时礼念乃天下丛林久废不讲或转借门庭施设自文其谬俾先佛之良法美意湮没无传深可悼痛今惟怀柔红蠡山修持严密故不三二年辄有正念往生之人可敬也散念之法则无论在家出家皆当如法修习乃可渐收一心之效如不能念兹在兹往生实未敢必行人宜自省也至十念往生之法虽出本经而据余所见诸净业家或修习颇勤年当迟暮反退初心或临命终时神明昏愦径失正念者时时有之若惟修十念辄能往生者实未尝亲见盖末法众生业习日厚又非三千年前之善根可比既未亲见即不敢依文证实以自误误人通识之士尚其鉴诸云栖西方愿文曰稽首西方安乐国接引众生大导师我今发愿愿往生惟愿慈悲哀摄受弟子某甲普为四恩三有法界众生上求诸佛一乘无上菩提道故专心持念阿弥陀佛万德洪名期生净土又以业重福轻障深慧浅染心易炽净德难成今于佛前翘勤五体披沥一心投诚忏悔我及众生旷劫至今迷本净心纵贪瞋痴染秽三业无量无边所作罪垢无量无边所结冤业愿悉消灭敢从今日立深誓愿远离恶法誓不更造勤修圣道誓不退堕誓成正觉誓度众生阿弥X陀佛以慈悲愿力当证知我当哀悯我当加被我愿禅观之中梦寐之际得见阿弥陀佛金色之身得历阿弥陀佛宝严之土得蒙阿弥陀佛甘露灌顶光明照身手摩我头衣覆我体使我宿障自除善根增长疾空烦恼顿破无明圆觉妙心廓然开悟寂光真境常得现前至于临命终时预知时至身无一切病苦戹难心无一切贪恋迷惑诸根悦豫正念分明舍报安详如入禅定阿弥陀佛与观音势至诸圣贤众放光接引垂手提携楼阁幢幡异香天乐西方圣境昭示目前令诸众生见者闻者欢喜感叹发菩提心我于尔时乘金刚台随从佛后如弹指顷生极乐国七宝池内胜莲华中华开见佛见诸菩萨闻妙法音获无生忍于须臾间承事诸佛亲蒙授记得授记巳三身四智五眼六通无量百千陀罗尼门一切功德皆悉成就然后不违安养回入娑婆分身无数徧十方剎以不可思议自在神力种种方便度脱众生咸令离染还得净心同生西方入不退地如是大愿世界无尽众生无尽业及烦恼一切无尽我愿无尽愿今礼佛发愿修持功德回施有情四恩总报三有齐资法界众生同圆种智大慈回向发愿偈曰十方三世佛阿弥陀第一九品度众生威德无穷极我今大皈依忏悔三业罪凡有诸福善至心用回向愿同念佛人感应随时现临终西方境分明在目前见闻皆精进共生极乐国见佛了生死如佛度一切X观无量寿佛经曰修净业者当生西方极乐国土欲生彼国者当修三福一者孝养父母奉事师长慈心不杀修十善业二者受持三归具足众戒不犯威仪三者发菩提心深信因果读诵大乘劝进行者如此三事名为净业佛告韦提希汝今知否此三种业乃是过去未来现在三世诸佛净业正因今按先佛所示净土因地诸善业莫详于此足以补本经所缺学者当知五浊恶世之五痛五烧诸苦非力持此三净业者决不能免念佛以治内心积善以励外行然后得为净宗中人然后得以往生净土舍此不为虽念佛精勤适与大乘菩提相反其所证可知此三净业乃先佛实事求是之诲不可忽也第一科不言忠以事君者盖为出家二众言之若在家士大夫身为臣子自当视孝养奉事之例以起行不待烦言也慈心不杀谓不杀众生也若枉杀人更不待论矣十善者一身三业杀盗淫也二口四业妄言绮语恶口两舌也三意三业贪瞋痴也十事竝行谓之十恶业十事皆不行谓之十止善但不为恶亦得谓之善也止善之外复能力反十恶增修善行然后谓之十善业反恶修善者如不杀之外复能赎放生命慎恤刑罚不肯妄坐一人乃为不杀之善业不盗之外复能赈济穷困乃为不盗之善业不淫之外复能保全贞节乃为不淫之善业不妄言之外复能以至诚恻怛之说教人改过迁善及解惑学道乃为不妄言之善业不X绮语之外复能以纵横博辩之说教人改过迁善及解惑学道乃为不绮语之善业不恶口之外复能以准情酌理之说教人改过迁善及解惑学道乃为不恶口之善业不两舌之外复能以怀忠抱信之说教人改过迁善及解惑学道乃为不两舌之善业不贪之外复能亲亲仁民由近及远布施不倦或推贤让能以人事君不肯苟据禄位乃为不贪之善业不瞋之外复能苦口婆心解人仇讐息人讼狱乃为不瞋之善业不痴之外复能正谊明道以德慧术智维持国家天下之政教及一切倾危变乱乃为不痴之善业则十善之全也十善之义一反一正一止有三重进退姑以三界论之至善极果足以上生诸天至恶极果足以下沦阿鼻地狱故先佛成规惟以十善为天道正因然充其分量且先以定慧实亦永证无上正觉之正因故净宗因地亦必以此为福业之要领也旧说十善业不杀之外惟曰放生不盗之外惟曰施食不淫之外惟曰梵行不妄之外惟曰诚实不绮之外惟曰质直不两舌之外惟曰和诤不恶口之外惟曰常輭不贪之外惟曰不争不瞋之外惟曰慈悲不痴之外惟曰因缘盖皆讲师之说故惟据出家者为言不知先佛所建五戒十善乃统出家在家之四众悉归陶铸决非出家二众狃于一隅者所宜独擅以止善不过自守行善必归化度众生乃合先佛立言之恉今说不妄惟曰诚实说不绮惟曰质直云云X局于一隅不知扩充实未能尽其分量今新说推本人界四众之要务为言所以扩十善未尽之义孤陋之说不足论巳三归谓归依佛法僧三宝也众戒谓在家五戒出修沙弥十戒比丘僧二百五十戒比丘尼三百五十戒及菩萨十重四十八轻诸戒也不犯威仪谓行止坐卧诸威仪皆不得少背戒律也发菩提心谓发菩提四弘誓愿也四弘誓愿者一曰众生无边誓愿度二曰烦恼无尽誓愿断三曰法门无量誓愿学四曰佛道无上誓愿成此四弘愿乃大乘十地菩萨之正因亦即十方无量诸佛上证极果之正因愿虽有四尤以度生为第一义必发此愿乃为大乘不发此愿即为中小二乘所证之果虽亦超然生死之外而永无成佛之期适为诸佛所不取必回小向大然后直趣菩提每进益上此大小诸乘及成佛不成佛之分也修净业者当专效阿弥陀佛以发愿度生为主其不知发愿者既获往生亦必回小向大与他方世界之中小二乘终局偏小者不同故本经三品往生莫不曰发无上菩提之心也深信因果者因以种言果以实言如农圃之树艺必先下种然后成实世无无种之实亦无无实之种此二字乃世出世间十界四土万理万事之总名而流俗失考惟以善恶感应当之谬矣盖善恶感应虽亦在因果之中而非因果名实之正义如惟以善恶感应为因果是犹执一木一石以为山执一指一节以为人山与人X必不肯应也读诵大乘者大乘诸教典乃化度众生进趋极果之正因非小乘独善之学可比故修净业者必以通解大乘为至道渊源也劝进行者者生死之故解脱之方非世谛众生所能遽解必借师友之劝导乃能证入此尤度生之要义故又以劝进为净业之终也以上三福乃念佛之助行亦万善之纲宗于世出世间诸善业无所不统故先佛亦以此为净业之正因然非至心念佛回向往生则此三福转以前无乡导适仅成人天之果此又助行之实义治此经者不可不察也净土之学有六要六要皆通则朗然大觉与佛同俦所圆证者更在禅教诸家之上六要皆不通则仍困轮回不出生死何所底止虽诸佛亦不能预知矣六要柰何若戒若定若慧是为出世三德修净业者依此三德各各权实是也昔净宗诸大师虽未尝推阐及此而若理若事皆具见先佛遗教如日月经天江河行地不容阳为不知以自误误人也权戒者惟持具戒不能进修三福也实戒者既持具戒复进修三福如观经所陈也权定者惟能终身念佛未证一心不乱也宝定者闭关专念现证一心不乱内则伏除见思二惑外则面见阿弥陀佛依正庄严及十方诸佛也权慧者深通净宗信解行证诸说不为世谛所摇夺也实慧者闭关专念巳证一心不乱巳获实定复精进专念不巳更见真如本性径发一切智慧如X文殊般若诸经所陈也修净业者果能始于权戒终于实慧然后得收净业之全功往生净土必超登上品如有权无实如本经所陈虽亦庶几往生设为宿业所缚仍不免捍格之虞此本经未尽之蕴所以必待弥纶也权戒实戒之义如上章所陈是也权定之义惟依定散二课终身念佛孳孳不倦但不为内惑所缠外缘所挠亦得往生净土如木经所谓至心愿生彼国一向专念阿弥陀佛是也本经所谓专念谓惟念佛号不杂余业非闭关专念现证三昧之义也净土之学亦精亦博备见一切教典先佛所示实定实慧诸义巳详别经故本经无述焉然学者如不解现证三昧之说则实定实慧遂无进趋之缘虽念佛终身而心业犹在心业既在虽获往生终非净宗之究竟故本经所示惟得谓之权定也近有讲师古崑未达先佛净宗权实二义及闭关专念现证三昧之法惟以终身念佛不倦为宗着念佛要诀一篇其目曰第一不贪静境第二不参是谁第三不除妄想第四不求一心其意以为终身念佛亦得姑名一心不乱亦可径遂往生如因妄想难除一心难证反失进修之路则自误尤甚其说盖专为畏难苟安之徒痛下砭鍼诚可广度含灵为本经之一助然主持太过流弊亦多何也一适阻上智进修之地二适开中下退惰之缘三上违古经四下负今验五未达净宗之大全转为X禅教两宗所深鄙乘除功过终非第一了义也以余所见净业诸君子有初志甚勤垂老退堕者有信愿颇真忽自寻烦恼致死非命者有素行念佛无不通晓及临命终时反失正念不得往生者有既名念佛复以意见参禅空腹高心致失心病狂者纷纷籍籍无事生事反置先佛遗教于不问大率皆以身缠宿业复昧真修故转贻流俗之笑柄此了义之说所以不可不讲也参究念佛本后世伪妄之说非先佛遗教所有崑师所论四事惟此一端至精至确然亦先哲所巳言不为创获若不贪静境乃更为躁妄人力树赤帜尤不可训念佛者下学上达之至道必先却外境乃能渐静心境果静外境心境之能静不静尚不敢知今乃先以静境为禁是必一传众咻转能学道矣亦异闻也实定之义如小弥陀经所陈是也其文曰若有善男子善女人闻说阿弥陀佛执持名号若一日若二日若三日若四日若五日若六日若七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土舍利弗我见是利故说此言若有众生闻是说者应当发愿生彼国土先佛所示实定之义如此净宗正因第一在发愿往生第二即在念佛至一心不乱果能念佛至一心不乱然后谓之实定临命终时即任运往生必无退失正念之虑必一心不乱然后谓之念佛三昧三昧者正定也正定者实定也此X本经所缺之义必当补以此文者然历代讲师释此文者靡不疏舛虽博如云栖之疏钞精如灵峰之要解亦显与经义背驰有不可不亟正者原经文之义本谓念佛之人如能专心念至一日一心不乱或远至七日一心不乱其人至临命终时佛即与圣众现前接引其人自能心不颠倒任运往生所谓一日至七日乃指一心不乱在定之期非谓念佛一日至七日即能得一心不乱也一心不乱之期多则七日少则一日皆名念佛三昧久暂虽异一心则同果能一日不乱即不难七日不乱故无事区别也修净业者当知一心不乱即为念佛三昧而念佛三昧决无七日即证之理学者果能先具信愿力求三昧当闭关专念必念至一心不乱然后得为现证三昧一心不乱是为实定实定之期不妨七日亦不妨多日而至少亦必须一日若念至一心不乱之期则各视其人业力之厚薄宿根之深浅果能数月即证一心巳属上根若犹未能则百日千日皆不可定无论七日决无遽证之理即百日亦断不敢必超脱生死之大事一心不乱之实定不可误信讲师谬解以七日之轻心掉之及求而不得复不知谬解之失反腹诽先佛之遗文本无实效则一误再误其妄弥甚矣规通经文亦无谬巧惟自若一日起至一心不乱止通为一句读之则其义自明无多博辩也若者或也谓或一日一心不乱或七日一心不乱也即解作如字其义X亦通唐译本则直作或字尤无迂曲总之一日七日皆指一心不乱而言非指念佛之期而言也如以一七日为念佛之期是先佛直谓众生念佛七日或少至一日即可径证三昧矣自先佛垂教至今几三千年既无其事则亦无其理并经文亦不作此解可知学者勿为旧说所惑可巳权慧之义如上章所陈深通净宗是也欲通净宗之大全必先备绎净宗教典且加以亲师取友自然义理通明不致为流俗所惑其悍然不顾力趋三途者大抵皆以不能读书不求甚解乃终归自欺耳业力所在虽出世圣人亦不能强度无足辩也实慧之义谓内见真如外见诸佛也其说繁𦣱故别见后章云此六要之义净业大用之全也衷论五光绪七年春余参省一大师于扬州净慧寺次年春輙依所闻于大师者闭关专念三期乃巳虽颇有所证莫敢自是也及大师示寂于丹徒竹林寺余远求事状敬为之传且着澍庵大师传附焉于是念佛三昧实定实慧之效靡所不具而余皆得窃闻之亦末法中一大事因缘巳今复上援古经下征今验述现证念佛三昧论一篇以补本经所缺盖上溯初参省师时巳二十余年矣夫解脱生死为法界第一事现证念佛三昧为解脱第一法本经所未具则般舟诸经恢于昔古经所未显则省澍两师襮于今此皆先X佛哀悯众生现是神变而净宗之全体大用乃益以彰乌唿岂偶然哉般舟三昧经曰若沙门白衣所闻酉方阿弥陀佛剎常念彼方佛不得缺戒一心念若一日昼夜若七日七夜过七日巳见阿弥陀佛觉不见梦见之如梦中所见不知昼夜不知内外不在冥故不见不蔽碍故不见菩萨心作是念时诸佛国境界名大山须弥山其有幽冥之处悉为开辟目亦不蔽心亦不碍是菩萨摩诃萨不持天眼彻视不持天耳彻听不持神足到于佛剎不是生彼剎乃见便于是间坐见阿弥陀佛闻所说经悉受得从三昧中能具足为人说之此古经之一也文殊般若经曰欲入一行三昧应处空间舍诸乱意不取相貌系心一佛专称名字随彼方所端身正向能于一佛念念相续即是念中能见过去未来现在诸佛念一佛功德与念无量佛无二阿难闻法犹住量数若得一行三昧诸经法门一一分别皆悉了知昼夜宣说智慧辩才终不断绝阿难多闻辩才百千等分不及一此古经之二也大般若经曰佛告曼殊室利菩萨能正修一相庄严三昧疾证菩提应离喧杂不思众生相专念一如来审取名字善想容仪即得普观三世诸佛即得诸佛一切智慧此古经之三也大佛顶首楞严经曰大势至法王子白佛言超日月光佛教我念佛三昧譬如有人一专为忆一人专忘如是二人若逢不逢或见非见二人X相忆二忆念深如是乃至从生至生同于形影不相乖异十方如来怜念众生如母忆子若子逃逝虽忆何为子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开如染香人身有香气此则名曰香光庄严我本因地以念佛心入无生忍今于此界摄念佛人归于净土佛问圆通我无选择都摄六根净念相继得三摩地斯为第一此古经之四也华严经兜率偈赞品曰以佛为境界专念而不舍此人得见佛其数与心等又佛不思议法品如来十种佛事谓若有众生专心忆念则得现前心不调顺则为说法等此古经之五也大集经曰若人专念一方佛或行或坐至七七日现身见佛即得往生此古经之六也法华三昧观经曰众生一称南无佛者皆作佛惟一大乘无二三一切法一相一门所谓无生无灭毕竟空相习如是观五欲自断五盖自除五根增长即得禅定此古经之七也以上皆先佛所示念佛三昧起教经文或专主阿弥陀佛言或不专主阿弥陀佛言或正或变厥义益完而数千百年来推阐无人几成绝学今所见依解起行径证三昧者惟省一及澍庵两大师而巳先佛之良法美意昭晰如此而众生皆见如未见废弃如遗惑亦甚矣般舟经所陈专以定言即上文所谓实定也文殊般若及大般若经所陈专以慧言即上文所谓实慧也凡证念佛三昧者必先X定后慧未有获慧而不获定者如学者巳证实定复闭关专念不巳乃能由定以发慧此定慧自然之次第也学者如志求发慧必发愿上请乃获现证如知修而不知蕲请亦未必现证盖念佛三昧尤以发愿蕲请为主不可忽也七经之外更有开示念佛三昧诸文如小弥陀经唐译小弥陀经坐禅三昧经大集贤护经鼓音声王等经亦无不发挥切挚要皆不出定慧二义无出七经外者而小弥陀经巳备见上文故不复具述云众生心念有三一曰善念二曰恶念三曰杂念而总名妄念所谓见思惑者此三念也所谓生灭心者此三念也所谓六根六尘者此三念也所谓业障及轮回根本者此三念也下根众生多蓄恶念中根众生多蓄杂念上根众生多蓄善念而亦不免恶杂诸念若下根众生或终身未尝有一念之善或且以恶杂诸念为义所当有之正念千差万别不可胜穷也众生蓄念纯善者万中无一且不知出世之胜因真如之至善纵有微善终为恶杂所扰仍归生灭故与恶杂二事同名妄念也又真如实际必以此心自能作主为根本禅宗如是净宗亦如是苟非如是则定非实定慧亦非实慧矣修净业者方念佛时心所忆念惟当在佛如仍杂余念是名虽念佛实非念佛其心不专一及不能自主可知心既不能自主遂致不能专一则念佛之外虽别涉善念亦当与恶杂诸念同X名妄念乃自然之理其过在念不专一心不自主非善之为过仍此心之自为过焉而巳心当念佛而心不在佛即心当念善而心不在善可知即推之万事万物之得失亦无不可知此至道之微言真如之实际亦即诚伪之大防而众生下愚几索解人不得其可哀矣先佛之为教专在祛除妄念以为出世之资及至善之本故所示祛妄之法不可胜计而惟以念佛三昧为至精至卓念佛三昧者秉真念以祛妄念妄念既尽真念独存诸念既尽惟阿弥陀佛一念独存然后乃成三昧三昧者华言正定所谓一心不乱所谓禅定是也既证三昧巳以云出世则往生净土圆超上品以云处世则诸恶净尽至善日增故念佛三昧囊括一切三昧实兼出世处世之大本大原而下愚不察亦可哀矣巳证三昧乃契真如巳证三昧乃止至善巳证三昧乃能决定往生解脱分段生死巳证三昧乃能转凡入圣忽超世出世间而下愚不察转以谤佛为古今通义通儒不察转以谤佛为门户标准禅宗亦不察转以念佛为依附影响且藐视诸佛第一三昧以自是其虗诳之愚亦可哀矣念佛三昧有二等第一曰根本三昧第二曰究竟三昧学者闭关念佛必念至一尘不染万缘俱寂心中惟存四字佛号虽强觅妄念亦了不可得然后得为一心不乱既证一心不乱然后谓之根本三昧根本三昧即上文所谓实定也学者既证根本三昧复进X修不巳且尝预发见性之愿然后圆觉妙心廓然开悟明自本心见自本性乃得谓之究竟三昧究竟三昧即上文所谓实慧也既证根本三昧则阿弥陀佛十方诸佛及极乐世界一切依正庄严无不普现目前一切宫室墙壁山川林麓皆不能障碍极乐此界悉诉合为一古经如般舟三昧及华严诸典所陈今验如省一大师所证者是也既证究竟三昧则面见弥陀亲闻说法诸经法门靡不通解智慧辩才终不断绝即得诸佛一切智慧古经如文殊般若及大般若诸典所陈今验如澍庵大师所证者是也夫念佛之体用内在祛除伪妄外在决定往生今巳证实定则妄心净尽巳操临终往生之符根基巳建有进无退是为三昧之要领念佛之祯祥故以第一三昧为根本三昧也既证实定复进修不巳则由定发慧乃一切三昧自然之次第既能见自本性自然妙契真如上同佛慧是为三昧之止境念佛之极功故以第二三昧为究竟三昧也然行人必开关禁语专心修习都摄六根净念相继乃得圆证根本三昧巳证根本三昧复进修不巳乃得进证究竟三昧如巳证根本三昧不复进修亦必滞于半途不能进证究竟如省一大师以未通教典向上之诲既获实定輙不复进修今稽其所证殊无向上之效惟澍庵大师关期既长且秉志坚劲故兼获定慧竟证三昧之全其所持诵虽属大悲陀罗尼而证验之功与念佛无差别X也盖诸佛之于众生虽慈悲无量仍必待众生之自修不懈乃能弥进弥上若修持之方有所未尽诸佛亦不能强拽使前此则学道自然之征验不易之通途非空谈般若者所能欺饰也元明以来净宗诸大师亦尝上考古经而不能下征今验故于二等三昧之名实次第皆无所发明今余综核古今且据所亲验者敬出此义以饷真修实证之徒此固先佛巳陈之绝诣省澍两师既证之实功非余一巳私智所能创辟也今流俗讲师畏难苟安颇以闭关念佛为讳惟愿优游持名以冀徼幸往生下愚无识一唱百和巳习为故常致现证三昧一宗几成绝学此净业之深忧也然上根豪杰之士决不致为流俗所惑因悉白所知别述新法以为天下后世告心慕至道者谅必有以自处矣闭关念佛亦曰专念法门般舟三昧及文殊般若诸经所示详矣论者或以为本经独无专念之法是殊不然本经第十六章所谓一向专念阿弥陀佛即平日定散二课念佛之法第十九章所谓众生在此五浊恶世精进一日一夜及十日十夜即闭关专念之法也如非闭关专念尚何精进尚何十日十夜之有忘庸不察乃疑本经无专念之法卤莽甚矣修净业者如惟依定散二课念佛以冀徼幸往生则专念之法不足持赠如有志向上必欲真修实证二种三昧具握往生见性之符则闭关专念之法固有不可不X亟讲者近世云栖大师不知现证三昧必待闭关专念乃奏实效复不知流俗闭关之无法致滋谬妄乃转以闭关念佛为讥病其理殊不可解以中兴净土之宗师而所见如此使专念之诀几无定论现证三昧几成绝学致净土一宗愈趋愈下无足怪矣专念之法为说虽繁实则行所无事而巳如不能行所无事必且无事生事尤非余之所敢知矣所谓新法者有五要有五戒五要者一曰择地二曰择人三曰预约曰曰刻期五曰仪轨五戒者一曰禁语二曰屏事三曰持斋四曰谢客五曰防退而无上纲要不过一事一事者舍饮食便溺卧寐三事外口惟诵佛诵不得住心惟忆佛忆不得住耳惟听佛听不得住饮食便溺时口虽不得诵佛心中未尝不可忆佛既卧亦然及寐乃巳巳醒复续此专念之定法也口不诵佛是为外断心不忆佛是为内断外断犹有不得巳时如有内断是心不在佛矣心不在佛尚何专念之有凡修念佛三昧者虽屏绝外缘专心持诵胸中妄念犹纷至沓来澜翻不巳如先将以怠惰不能制心一处则一心之效愈难妄冀此学道者所以必贵精进也择地之法当以丛林古剎及僻静园林为得所必外远市嚣内绝宾客始免解说之烦行道之室当以三楹独院为率三楹中以西一楹为供佛之室以东一楹为行人卧室以中一楹庋置杂物或为从人之卧室供佛室内宜悬西方三圣画像一轴或惟供阿X弥陀佛金像一躯像必东向像前案上惟设香鑪一案前惟设蒲团一行人设坐必倚东壁坐必西向供佛室内像座香鑪蒲团之外别无余物所以净心目绝外缘也卧室内惟置卧榻衾枕及必用衣服笔墨纸砚茶具行厕虎子之属一切典籍玩器皆屏弃不设亦所以绝外缘也如不用行厕便溺宜在院内去佛室僻远之所埽除宜有定时以免妄人喧竞院外总门当使执役之人自外下钥非送饮食盥汤之属不得妄开舍执役一人之外亦不得使他人阑入每日开门惟当以四度为准余非有意外要事亦不得妄开此闭关之宗要也葢专念之法以谢客禁语为第一善计门不下钥或致外人阑入行人既因禁语不能醻对必致启人怪诧内亦自增烦恼故尤不可不慎也择人之说有二一曰护关之人二曰服役之人护关之人无非亲友同志惟属其屏绝外人不得阑入关室及禁绝附近之喧竞余无他事也然亦必得笃实之人乃无忘忽之虑如因忘忽致增意外之扰亦鉅患也服役之人多则二人少则一人必诚朴可倚始终如一者乃可託之事后之犒尤不可少其事不过刻期传送饮食盥汤暨递送衣服溺器及事过下钥等数端无所谓劳瘁也然或值谬妄小人饮食不以时至致饥不得食渴不得饮或忘失下钥使外人阑入无故酿成烦恼亦鉅患也如有意外之事必须使令者当写简付之此笔墨之所以设也如行X人胆怯不能独居静室即使其人傍晚入关在外室伴宿亦可特意外之扰或不能免总宜以独居为是耳预约之说有四凡闭关之人如别无罣碍固属胜缘其余无论沙门白衣凡有父母师长者如关期之内值其危疾即无不破期出关之理或行人自染危疾及适遇意外之事亦有不得不出关者行人当入关之前即宜预属家人及护关之人设遇意外必当如某人某事方得寄书专请出关其余无论何事皆不得张皇妄请无理取閙此一事也行人在关惟当一心念佛决无偻指计日之理如巳证一心则心无他念固不知出关为何日即未证一心为日太久亦必不记出关之期此当于入关前先属服役之人俟关期既满之次日即书一简请行人出关庶无计日之憧扰此又一事也外门必终日下钥始免外人之阑入护关及服役之人必终日不离乃能防范意外之扰此又一事也他如饮食必须刻时传送不得或早或晚便溺必须刻时扫除不得或勤或惰亦一事也盖行人既巳禁语即不能复涉外缘如非预定约束必致临时侜张不可理解执役之人固多下愚更尟笃实事前谆谆告诫事后不吝犒劳其信受奉行犹不敢必如行人不知告诫径以冐昧从事则此辈之懈惰荒唐必更不可问不预则废小事且然况禁语念佛欲证三昧之大事乎刻期之法亦有数端一曰小期二曰大期小期为试修三昧者设大期为正X修三昧者设也专念之法尤以刻期为枢要初学如不知闭关之法虑有差误不妨先刻小期以习之修习既熟然后再刻大期庶无疑滞小期少则十曰多则二三十日不等若大期则当以百二十日为定程以为期太长必有严寒溽暑之虞为期稍短复不足为现证之地也百二十日长期或在春夏之际或在秋冬之际春夏当以正二三四或二三四五四月为节秋冬当以七八九十或八九十十一四月为节过此则巳及严寒溽暑关房之内既不得裸袒向佛亦不便围鑪炽炭多滋外扰故必宜以此两期为定也且行人色身亦有强弱如体弱之人持诵至百二十日之久巳不免有气羸之弊正可借严寒溽暑二时以培体气以息精神以为后期勇勐精进之地如不解此义势必进锐退速转非修习之诚矣顾此特为中人以下及外缘不备者立说若上根求道之士不顾身命不问寒暑勇勐直前决无退惰誓必以现证为期者亦未必无人近世如澍庵大师正居此等此则非寻常刻期所能限制中下等辈所能测量惟在行人之自审而巳仪轨有二一曰回向发愿二曰执持勿失发愿之义复有通有别忏悔求生净土及发菩提大心等愿古人所巳言者为通例行人自发之愿为别例心苟肫切无论为通为别皆能如愿以偿如非肫切虽有别愿亦属空言无补且自发别愿者必先通教典俾所发之愿无不与正觉相应始免流X弊若不通教义妄发不宜发之愿转不如惟以通愿回向为得矣考通愿之外如发别愿惟为父母忏罪求福深合教义多能克果其余皆当以通愿为主若怀挟谬妄或妄冀神通及前知之属即为波旬说正行人之大戒不可不慎也通愿之文博而精者有云栖大师之西方发愿文约而精者有大慈菩萨之念佛发愿偈专念回向当以愿文为主行人入关之第一日先以黄纸庄书愿文焚香礼佛巳即于佛前火化然后如上文所列平常定课之仪先诵本师释迦牟尼佛以次至清净大海众菩萨而止乃复口诵愿文一徧即退坐念佛自此后百二十日内每日惟专念阿弥陀佛四字名号不复再萦他念他事直至出关而后巳此闭关专念第一日发愿之仪轨也西方愿文义意精赡凡忏业求生发菩提心及现证根本究竟二种三昧诸义巳无所不具如行人入关专念用此文回向时但于文内当加被我句下删去愿禅观之中梦寐之际二句九字别增伏愿百二十日关期之内径获一心遂证三昧下接得见阿弥陀佛云云即于闭关专念所蕲请者亦无所不备第欲修专念法门必先取此文讲习娴熟然后文中所愿即我心所愿果能执持毋失自然驯至感通若不解其义意之精即与无愿无异不可不知也然此犹为能通文字者言之若不通文义之人但知有专念现证之法入关时止宜礼佛默祷惟求一心不乱及当面见X佛则他义亦无所不包不必执着愿文也盖闭关之法惟以决志专念为第一义余皆不免为第二义此又不可不知也念佛三昧乃出世至道之第一事闭关专念以期现证又为念佛之第一法既曰专念惟在执持勿失巳尔无他仪轨也然执持勿失精义至多则又有无仪轨之仪轨在焉是故饮食时口不能诵佛心中仍念佛不断即仪轨也便溺时口不必诵佛心中仍念佛不断亦仪轨也上牀就卧时口不必诵佛心中亦念佛不断亦仪轨也舍此三事外心口之间无不念佛之地亦仪轨也佛室之内惟行人一人得入虽执役之人亦不得入亦仪轨也坐时无论跏趺无论平坐皆无不可惟不得以倾侧忘敬亦仪轨也坐倦不妨经行佛前然当缓步安详亦不得以踔厉忘敬亦仪轨也在佛室不得短衣亦仪轨也夜卧惟解长衣不得竝去里衣亵衣亦仪轨也早则五更即起迟则黎明即起好睡者无妨早眠不得迟起亦仪轨也白昼不得卧寐亦仪轨也入关以前当沐浴更衣以示洁关期之内不得再以洗浴废事亦仪轨也关期之内不得以观书消遣不得流连外庭卧室以消遣亦仪轨也关期之内非有要事书简付外不得以写字消遣亦仪轨也关期之内除第一日焚香礼佛化愿文及期满焚香礼佛始退外余惟每日早起入关室时礼佛一次余时礼佛虽无定次皆不必焚香亦仪轨也平时定课念佛皆当持珠记数闭X关专念不得再以持珠记数致增外扰亦仪轨也此皆无仪轨之仪轨也佛之所以属望众生者惟在一心不乱众生所以闭关念佛者亦惟在悉屏外缘以冀庶几得证一心不乱此专念之第一义也若不知此义或以礼佛为敬而不知以专念为敬或以洗沐为洁而不知以专念为洁则上违先佛之遗教下背专念之真修巳负执事废理之愆若号称闭关而不肯谢客不肯禁语是直以专念良法为游戏之具尤不足与议矣此又专念中之弘纲巨恉也所谓禁语者人关以后此口舍念佛外不得复作他语也所谓禁事者入关以后此身舍念佛外不得复营他事也所谓持斋者入关以后食皆纯素不得少杂荤酒也此则专为白衣言之若比丘二众固巳持斋于平日矣比丘平日如不能持斋戒杀悉屏荤酒是巳破先佛之根本大戒巳不得预沙门之列其必不能专诚念佛可知不足与辩也所谓谢客者入关以后舍执役人外不得复见一客也所谓退堕者入关以后舍父母师长忽染危疾及自身危疾意外祸患外不得无故出关也盖刻期若干日行人当入关之初发愿之际既巳上陈佛前矣危疾祸患未必适遇则无故出关亦未必果有其事是退堕之戒几同虗设矣不知佛法之神力不可思议众生之业力亦不可思议以余所见有号称专念而不胜其心业之烦恼假託小事以出关者有不胜其心业之烦恼径背护持及X执役之人逃遁以出关者无事生事自欺欺佛委学道之奇方贻流俗之谤议如此则退堕之戒乌得以为虗设哉乌唿不学之科第尸位之公卿薄福众生犹不能强致矧转凡入圣之良法法界中之第一三昧讵可以忽突从事哉众生果能证此三昧固巳优入圣流永无退堕即如法专念不肯怠惰得终一期其忏除宿业裨益心性之实亦巳不可思议此退堕之戒所以不得不悽怆往复谆切言之也以上五要五戒总名专念十法是为真修实证念佛三昧之正诀本此诀以专念犹不能获一心证三昧者有之矣若不知此诀惟随流俗念法或颇闻此诀而心业深厚别持谬妄之见视为弁髦仍从流俗之念法以为得计则从古至今未有能证三昧者也依正诀励真修一期未得现证犹可续订后期果能终身不懈必有现证之日如自安谬妄蔑弃正诀既悖佛心复违教典而犹欲一心不乱妄冀见佛是无异缘木求鱼戴盆望天矣胡可得哉胡可得哉然教典昭昭毫无疑义乃千余年来立说诸前辈皆勤求理观不务事修使先佛之圣法几成绝诣其能依诀真修实证者舍省一大师外竟未见有第二人盖非真修实证之果难实依解起行之不易遘并知此良法正诀者亦寥寥无几焉尔上根跖实之徒乌可不详事考镜自定从违哉闭关念佛蕲证三昧首在一心专念乃能渐证一心X非优游鱼雅与妄念相缠者所能企及也一心专念之法外则屏绝诸缘内则精心果力心口之间把定佛名字字不懈乃得谓之专念乃得谓之执持若口诵佛名心驰八极未具执持之真修乌能证一心之实效所谓道力终胜业力者盖为真能执持者言非为不能执持者言也苟未具执持之要即悉屏外缘亦何益哉众生当平居阅历外缘时毕生与妄念相依反觉此心宴然似无妄念及闭关专念则妄念之来或如飙驰霆震或如悽管繁弦或如茧剥千丝或如沙延万里卑则欲障高则理障駮则无理取閙种种诸障综其大要中理之念不过十三非理之念不止十三非理非非理之念复不止十之三四行人值此当知所谓生灭心者即此所谓见思惑者即此此辈正我生死之渊源轮回之根本造化之所以牢笼我者以此鬼神之所以闚测我者亦以此此皆伪我非真我也不但恶杂诸念为谬妄之尤即所谓善念亦谬妄之尤何也至道之要惟在妙契真如由我作主非净除妄念不能一心不乱非一心不乱不能妙契真如非妙契真如不能本性以起用由我作主果能本性起用由我作主然后善无不存乃真行善恶无不绝乃真止恶心如太虗一尘不染造化虽神不足牢笼鬼神虽幽莫能闚测十方诸佛皆我故人三藏教典皆我陈语五宗公案皆我乡谈回忆故我不值一噱巳此皆证道之至言亦学道之实事也行人X果能先通此理先知此事然后知专念之鹄舍阿弥陀佛四字之外罔非妄念心知其妄且勤事修自然伪我潜消真我日显矣所谓事修者非他仍此一心执持毫不放舍之念法而巳一心之境此口在佛此心在佛形神寤寐无不是佛乃得有进无退必成三昧如不知此义或心恨妄念激昂忼慨力逐使行无行期也或心畏妄念痛哭流涕虔祷使去无去志也乌唿悉屏外缘执持之难犹若此彼不屏外缘与阿弥陀佛若以淡漠相遭者其所获当何如哉近世学道之人非谬妄不经即波旬之说其智不足以知此其仁遂亦不足以任此诸佛所怜悯者正在此辈故余不惮烦言再三申警葛藤无巳不知血性男子出世至人果以为何如也先哲论念佛三昧者厥误有十十误具存适为真修实证之害不可不察也十误者一七日刻期之误二不坐不睡之误三高声念佛之误四事持理持之误五参究念佛之误六集众念佛之误七执着观想之误八执着事忏之误九因陋就简之误十避难趋易之误也秦译小弥陀经曰若有善男子善女人闻说阿弥陀佛执持名号若一日若二日若三日若四日若五日若六日若七日一心不乱其人临命终时云云唐译小弥陀经曰若有净信诸善男子或善女人得闻如是无量寿佛无量无边不可思议功德名号极乐世界功德庄严闻巳思惟若一日夜或二或三X或四或五或六或七系念不乱是善男子或善女人临命终时云云此两经之原文也秦译之义当以执持名号为一句以若一日若二日直至一心不乱自为一句唐译之义当以闻巳思惟为一句以若一日夜或二或三直至系念不乱自为一句其意谓行人念佛如能念至一日一心不乱或远至七日一心不乱即可操他日往生之券其人临命终时即心不颠倒径遂往生尔一日至七日乃念佛一心不乱获定之期非念佛一日或至七日即可一心不乱即可遂获实定也秦译之义如此唐译之义亦如此其文本无奥衍亦无差谬而博如云栖之疏钞精如灵峰之要解无不误以获定之期为闭关专念之期以是行人遂有念佛打七之说不知决无此理亦无此事非先佛经文之误实后世解诂之疏而举世梦梦莫不奉为典要不可解也夫念佛三昧乃先佛至圆至顿专修定慧以解脱生死之极功也以至圆至顿之极功而以为七日可证有是理乎徧考传记固未尝见一人念佛七日即证三昧者既未尝见一人之征验而以为果有其事可乎盖众生以沈沦生死之故历无量劫乃有今日惟其未具出世之定慧乃有沈沦惟其沈沦乃有生死故众生无论富贵无论贫贱无论智愚贤不肖既有生死即具宿业既尟定慧即具现业宿现诸业虽有厚薄之分决无纯净之理现业之累苟具贤智犹可以忏悔解免非贤非智之伦巳X不可期其余更不足论今乃以念佛专修仅至一二百日即获一心即证三昧既忏宿现诸业复操往生之券非至圆至顿何能臻此所谓圆顿者谓苟具真修决能实证云尔非谓念佛七日即可收实证之效也如谓念佛七日即可收实证之效则大地众生数千百年之内几无一人无此七日之暇是大地众生但有此七日功夫即无不立证念佛三昧即无不超然于生死之外矣岂不异哉所谓念佛三昧者内则一心不乱外则并见西方三圣十方诸佛及极乐此土诉合为一如省一大师所证者是也所谓一心不乱谓此心惟有阿弥陀佛其余诸念纤毫不存是也所证如此是为实定是为根本三昧根本三昧巳决非七日所能遽证无论究竟三昧矣以余所见由专念而证实定者仅有省一大师一人其径证究竟三昧由定发慧者惟澍庵大师一人而巳澍公专念至三年之久余更未尝面加参叩故其证入之期不敢輙定若省公则以童真出家无纤毫之过犹必专念至两期之久乃证根本三昧若余所亲历更专念至三期之久自揣所证仅得一日一心而所见诸佛光相犹未能真切并根本三昧亦未敢遽承则其难可知学道之徒决不敢大言欺世以自误误人以此知念佛七日即证一心决非经文之本义亦非人世所宜有虽获罪云栖诸老亦不敢辞惟在后学之自审而巳世有决真修实证之志者惟当依新定百二十X日之长期闭关专念庶几犹有实证之日如谓不然则非余之所敢知巳此七日刻期之误也昔有修般舟三昧者执不坐不睡之文未及两月雨腿胕肿病不能兴竟破期出关不能卒业余参省公时尝以此义为质省公曰专修念佛三昧惟在悉屏诸念渐证一心果证一心则精神壮健自然不困决不欲睡自然不饥决不欲食余昔在关所证其效如此乃先得一心然后自然不睡非未得一心先以不睡强制遂可径证一心也余昔在关既得一心时虽腹内不饥心不欲食而每值饭来必强食少许恐不食太久转致人怪诧也省公之言如此则妄执不坐不睡之文以强求三昧者其谬可知然非此等开示旦不知不睡之效实在巳证一心之后其说之精切如此实足为后世法程学道者如妄执旧说先自戕贼是则格致未精自贻伊戚非旧说之咎此不坐不睡之误也唐人紫阁法师谓高声念佛易得三昧余昔颇信其说闭关两期皆以高声持诵而心乱弥甚及第三期深求其故乃知不乱之实惟在安详专念不在高声高声持诵必致心逐神驰转非善计以此低声详念仅使耳闻乃得渐有证入而两期二百余日昼夜声喧竟致气虗之病以此知紫阁之说乃丛林念佛之陋习非期证三昧之真修如深信其说且转滋流弊此高声念佛之误也灵峰小弥陀经要解曰执持则念念忆佛名号然有事持理持事持者信有西方阿X弥陀佛而未达是心作佛是心是佛但以决志愿求生故如子忆母无时暂忘理持者信有西方阿弥陀佛是我心具是我心造即以自心所具所造洪名为系心之境令不暂忘也今按先佛净宗遗教惟有专心持念之诲专心持念惟在事特别无所谓理持也后世说经之徒或内詟禅那或外博教典惟恐净业之不玄不妙每强生枝节竞进葛藤如云栖之疏钞灵峰之要解皆穷高极深惟恐不得当者是也不知净土之要专在事修无取理观果能进证二种三昧其穷高极深且兼摄法界一切三昧断非诸宗所能及何也以定慧并圆且操往生之劵故也禅宗所长惟在证悟证悟之后犹当埽除现业流识甫能上事诸佛解脱生死若现业流识一毫未净解脱生死犹不敢必净宗则果证二种三昧固巳现生近事诸佛亦获证悟亦决往生其能兼得禅宗所长可知禅宗且然其能冠冕诸宗之三昧亦可知然此等实证皆自事修专念中来决非空谈玄妙者所能及玄妙犹无取空谈更何事持理持之有如必以理持为玄妙则少通数卷教典者皆能称述尤不足异然则上企三昧者惟在决志真修以期实证而巳空谈博辩果何益哉此事持理持之误也二种三昧皆以一心不乱为权舆然必先具根本三昧乃得进证究竟三昧世所谓百尺竿头再进一步是也二种三昧次第秩然不容紊乱诸经具在可覆按也云栖大师未能会X通遗教不知念佛三昧有定慧之别輙以持名念佛所证之一心为事一心以参究念佛所证之一心为理一心虽先佛遗教绝无参究念佛之说亦在所不顾不知何意也且禅宗参究话头数逾恒沙亦何取强易念佛为参究净宗念佛本无疑义今因参究念佛转生疑义讵非枝节且以参究念佛为理是以持名念佛为非理矣先佛所谓念佛之理决不如此诸经具在亦可覆按无取空谈也又参究念佛虽获一心仍不能外见诸佛及极乐净土心净土净然后得为念佛三昧今既不然尚何一心尚何三昧之有盖大师本以参究念佛得破本参故执着枝节之旧法毅然不让不知其说不足增益禅宗适足破坏净业且使先佛所示二种三昧之正宗皆湮没无传非细故也二种三昧之别巳详见上文而参究之非尤不容不辩此参究念佛之误也修念佛三昧者必外绝诸缘然后能内证一心必内证一心然后能外见净土及一切诸佛此专念之法所以必当以禁语屏事为首务也集众念佛乃丛林之仪轨非专修三昧者所尚尤妄者至男女淆杂反致讥嫌实非细故如不通世故率意招邀决无丝粟之实功且来意外之烦恼亦可惜巳此集众念佛之误也净土行人如蕲转凡入圣当以闭关持名为第一义如误执观想以期见佛且不知有邪观之虞其惑弥甚盖持名既证三昧则诸佛现前净土此方䜣合为一心净则土净乃X持名之实效亦何必别事观想反招邪观如不解此义是持名念佛之全体大用犹未具真知灼见即妄事观想亦决无所得矣一门深入乃学道之正宗行证之要诀若朝三暮四乌足以语至道哉此执着观想之误也念佛之实功一心不乱而巳苟证一心是为实定以云出世则先后现证二种三昧决定上品上生翛然于生死万物之表以云经世则诸恶电埽众善云屯高据孔门之四科兼获叔孙氏之三不朽名臣循吏皆其绪余无待勉强以云神僊则立致决定沖举深通生死之故者且无所用其沖举焉盖见思既尽则无明尘沙诸惑亦势必循叙渐尽非如此不足以证究竟三昧也然欲兼证此等三昧舍闭关专念之法别无谬巧而愚者不察乃别务事忏反昧真修且或误以事忏为真修讵非笑柄此深悉定慧渊源者所以每见净土忏愿诸仪未尝不慨然太息也然则期证三昧者亦惟闭关专念而巳他不足道也此执着事忏之误也欲通念佛之纲宗必先具通禅那教律祕密诸家之纲宗必先具通经世圣人四科三不朽之纲宗必先具通格物致知之纲宗然此数端非首以读书次以亲师取友者决不可得非力除门户之邪见者决不可得非先具兼善之志者亦决不可得如惟据寻常讲师之一论一说及儒家神僊家之空谈排斥鲜有不受其惑者盖虽净宗诸家书其浅陋者亦或不可偏信其他可知此融会贯通X之所以为难因陋就简之所以不可不慎也然则苟欲入此保社岂门户之瞀儒无知之僧道及甘食悦色全躯保妻子之徒所得与哉此因陋就简之误也念佛三昧诸家三昧之冠冕也惟其兼综经世出世之长故得为诸家三昧之冠冕以冠冕诸家之三昧流俗乃欲以轻心掉之常法持之以冀征验可乎上文专念法门乃余徧考先佛之教典亲覩真修实证之至人且尝身历真修实证之得失乃敢不避讥嫌具陈所见盖愿普告天下后世之志士仁人且冀徧息天下万世之邪教诐行实徧质诸佛不惑之说也然苟无其人道不虗行自念衰病日侵尚婴世网不复能进证三昧之极功深以自愧若其说之精切着明则固有不容易者斯世果有兼通经世出世之豪杰当知超脱分段生死以转凡入圣舍此别无尽善之方庶几勉力真修进图现证三昧既足师表人天亦可悉备六度万行普拯含灵且适为鄙说之显证如不察区区悲悯之衷惟欲以避难就易之方妄希三昧或不能上考古经下征今验别事空谈反疏实义俾现证之传不显于世以自误误人则载胥及溺亦末如之何巳余旧作念佛顿渐偈曰修渐不修顿无由证三昧业力仍纠缠道力不难退修顿亦修渐杀敌期致果跖实废空谈诸佛皆印可顿渐两不修安愚无善计不解超轮回终受三途制顿渐两俱修见佛亦见性现为人天师终归无上乘此念佛顿渐X之分亦避难趋易之得失也十误之说如此虽本经之赘言实法界之了义即见斥于出世之先哲亦所不辞非好辩也不得巳也旧作省一大师传曰省一大师名失考俗姓高氏扬州江都人世为农家至大师尤端悫年十二执母丧哀毁不巳意谓人不可无母无母且不可为人由是发出世想而以父阻不果行及年十九父亦没及投天峰寺薙染旋受具戒于扬州天宁寺其幼时尝闻人言凡出家者悉登上果意深悦之及巳出家屡求修持之法无知者久之始闻净土之学于焦山僧輙自立课程专志持名不辍又数年复有告以刻期求证念佛三昧者大师乃喜曰必如此乃称圆顿不然且郁郁毕世奚为也遂发愿闭关念佛百二十日期现证三昧巳入关妄念纷乘澜翻不止期巳满无所得师大恨规再举誓必得乃巳又数年复掩关于扬州初念时杂妄如故至五十日犹未巳师大戚弥加恳挚如是者二十余日返观心境觉情识破坏妄念渐息意乃稍慰又久之觉妄念之扰日不过三五至即见阿弥陀佛卓立空际金容炳然庄严微妙不可名状师礼拜巳私念曰佛巳在前溷溺卧寐皆不便奈何巳而洒然曰父母于子犹不以污秽为嫌况佛哉由是勇勐精进持诵益虔又久之心境廓然与太虗同善念恶念及细微杂念纤毫不存动静如一心口之际惟余佛名欲求妄念亦了不可得至是神气X倍充不复卧寐亦无饥渴食至则食亦无所苦外境则光明洞彻极乐此土䜣合为一所居之室墙壁皆隐诸佛菩萨充满大空金地莲池七宝行树及空际地上宫室楼台目力所届多不胜数所行坐处境界如一光耀无间亦不别昼夜其超胜博丽多净土诸经所未及故不能徧识焉一日方持诵间见前有宝莲华二华上天人貌与诸菩萨同而神似其父母裁一注视其一人巳缓步至前果母也欣然谓师曰汝以我故发心出家汝今证道我与汝父亦以汝故得超生净土今奉佛饬特来慰汝师方起立母止之曰佛正在前不可以我故扰汝定力汝志巳慰他日净土好相见也言巳遂隐再视宝莲则与大地众华披拂相糅迷不知处所矣自证三昧后心境净境不变不退直至期满出关乃巳师言当在关时心境寂然不知久暂及既出追溯其时盖不啻二十日云师证三昧时年几三十后虽为无事道人终日念佛繙经未尝自怠既老眉发俱白而颜色温润状貌嶷然有参谒者惟语以入道缘起及所证境界每戒人曰认真念佛佛不汝欺也又曰苟证三昧往生乃可必然不能闭关禁语一心持诵三昧无由证也或以禅教为问輙谢不知其教人绝无矫饰如此故虗妄之徒见师面靡不爽然自失者师年六十余尝一主天宁寺法席旋谢去光绪十一年四月六日示寂于丹徒竹林寺塔在夹山之青龙麓世寿七十有四法腊五X十有五赞曰道力业力不敌久矣而世之治净土者辄以散心持名蕲脱生死岂不异哉余昔久闻大师名至光绪七年春始得参礼于扬州净慧寺大师谆谆劝导意若以为可教者余后虽颇依大师口诀以自策而所证微浅不足仰嗣高躅时用自愧然于大师所付属者服膺不忘犹冀没齿精进必得一当以相报而大师巳不及待矣净土一宗自匡庐创制迄今几千五百年涉其藩者不可胜计而求如大师之真修实证垂范百世者殊不多觏盖空言实践之不能相卯贝如此夫出世之学非他跖实之学也法门之要无过净土净土之要无过掩关持名现证三昧徧征教乘昭晰无疑而历古宗匠未尝建议及此实正觉第一缺憾今大师起而振之陶冶法界之功殆有不可思议者余辄不自外远征事状证以所闻敬为传以喻后学海内修净业者苟不欲陷溺巳灵当视此为标准焉如谓不然请质之释迦弥陀及十方诸佛他非所知也今按大师所证者为根本三昧根本三昧所谓实定也如巳获根本三昧复事进修则由定发慧必进证究竟三昧惜大师不考教典辄以此为止境也根本三昧如禅宗之破本参而定力尤深为益尤鉅以惟破本参仅得为证道之初基其定甚暂亦不足径超生死念佛巳证根本三昧则内境先巳肃清乃得心净土净外见诸佛及西方净土遂握往生之符视禅宗破参之徒得失悬绝矣是为今验X之一旧作澍庵大师传曰澍庵大师江南甘泉人或曰仪征莫能详也少时粗犷无赖不持戒律尝居扬州禅寺以与饭头相竞秽骂无礼主僧怒对众诃谴之且曰如不速改且夏楚出院师愤恨思所以讐主僧者中夜忽自悔曰若所为纵能讐主僧如鬼神何巳思湔耻之术惟在自修而学道之方自顾蔑如于是辗转终夜天且曙忽悟曰吾闻至心持大悲神呪者无不彻法源证上果吾虽无知犹能诵此奈何以无术自阻邪明日谒主僧礼谢自陈愿闭关三年专持神呪乞假静室且助衣食之费主僧喜从之师遂移居藏经阁朝夕持诵不懈胸悬一牌书曰禁语有登阁者欲与语辄指牌以示如是者三年乃出既出则神采顿殊抑抑自下见者皆敬异之而莫测其所证云何也扬州俗好啜茶茶社中坐客恒满师亦不时往时海内方尚考证之学客有析经籍疑义于师侧者相诂难甚苦师笑不语客问故师曰卿曹所谈皆有佚脱何相难为客请其说师輙为客各诵所论书且诵且解娓娓不巳客相顾骇服由是师以博通典籍名士人从问经史者无虗日久之乃知师于内外方策九流百家下逮小说短书凡一切文字不待目涉无不能暗诵者轻薄少年或试诘以绮语书师亦应声诵无疑以是竞传神异号称圣僧时仪征阮文达公方予告家居闻师名试与语师亦醻对不倦文达X叹异之谓师所证超然于人天之表非佔毕者所能测云咸丰纪元师巳老惫犹时出应客见少年游戏无节者辄叹曰后生不习正业惟事嬉游老僧且死不得见矣不日灾害将至不知若辈何以自脱也少年或反脣相稽复黯然不答越二年粤匪陷扬州师示寂巳逾年其言乃验师晚年屏处惟以写经自课所书华严残帙余犹及见之闻所书至多扬州丛林时有藏弆者赞曰大悲陀罗尼威神赫奕包举法界于世出世间之学无所不统先民持诵者证验非一其本经所载良法美意昭如日星而流俗无识不能上考古文下征今验惟仅以为禳祸辟邪之具谬矣大师以下劣凡夫骤登圣域迹其所获非见思惑尽圆证声闻极果者不能臻此乃当时惟知其神而不知其所以神卒未闻有闻风兴起者则信乎上智不常神勇难觏如大师者讵非法门龙象毅然大丈夫哉江都释祥开尝习大师者也每为余言少见大师辄不敢仰视故无由霑溉法乳自求解脱至今以为憾噫求道者无他谬巧惟在精专苟蕴不挠之志则大师之成规具在又何憾焉今按大师所证者为究竟三昧究竟三昧所谓实慧也大悲陀罗尼乃观世音菩萨所说观世音菩萨过去劫中作佛巳竟以度生之愿无止期今复现为西方净土阿弥陀佛之左辅故持此陀罗尼者或兼修定慧或发愿往生但具真修无不证果其征验与念佛无异详见大悲陀罗X尼经兹不具论大师专念之期远至三年遂由定发慧径证三昧上品其往生与否则视乎发愿回向末由考定而所证如此固巳超然于分段生死之外无俟推求矣究竟三昧如禅宗之彻悟而所证尤超如文殊般若经所示者是巳是为今验之二则三昧之全也衷论六或问般舟三昧及大集经或刻期七昼夜或刻期七七日现生见佛其说当与小弥陀经文同今独谓小弥陀之七日乃实定之期非念佛之期何欤答曰般舟之文所重先在一心念大集之文所重先在专念闭关专修三昧者如果能一心念佛专心念佛自然妄念易息一心易证无论七七日可以见佛即七昼夜之短期亦未尝不可见佛此心净土净之实义实事非妄说也无如见思诸惑乃众生妄念之本亦众生分段生死之基众生方以见思妄念为现在之真我舍此几无栖泊之处此妄念之所以不易尽念佛实定之所以不易成也此非格物致知真修实证之君子决不能闚其是非奥赜而世俗方且以念佛为易修易证之一事其荒谬几不可以理喻可哂也故般舟诸经虽有刻期七昼夜诸文实非大地众生所能集事学道之伦既愿实事求是实证三昧不可执此等遗文以自欺也若小弥陀经文则实以七日为在定之期非念佛之期详绎原文本无疑义前说巳X审不必执般舟之文强发难端致误众生定慧之实效也或问念佛一心不乱有三解厥义安在答曰不乱为一解一心为一解念佛一心不乱为一解也止观家专修禅定祛除业惑乃不乱之说参究家专持话头别无杂念乃一心之说净土家专念阿弥陀佛驯至惟存佛号净无余念是为一心不乱之说此三解也体弱之人专修念佛三昧有以气虗为虑者当依六妙门禅先习数随二法而以阿弥陀佛四字代一二三四数目等字其法坐定后当入息时心中先默念一阿字第二息再念弥字第三息再念陀字第四息再念佛字一息一字周而复始口不出声即无气虗之患亦仍不失念佛法门修习既久既能不伤中气且能渐致气旺寝祛妄念精进不懈然后闭关出声专念则三昧易成与冒昧入关者迥别此先修不乱后修一心之养气真诀亦新法也长期念佛高声持诵颇伤中气亦不能石豕磨入细速致一心余昔误信紫阁之说致增病痛故不惮繁复再申劝诫不可不察也或问念佛入门之要厥义安在答曰信愿二轮无不真切是为念佛入门之要若信愿非真决不肯认真念佛非入门第一要务欤红蠡醒大师曰真为生死发菩提心以深信愿持佛名号十六字为念佛法门一大纲宗若真为生死之心不发一切开示皆为戏X论世间一切重苦无过生死生死不了生死死生生生死死出一胞胎入一胞胎舍一皮袋取一皮袋苦巳不堪况轮回未出离免堕落猪胞胎狗胞胎何所不钻驴皮袋马皮袋何所不取此箇人身最为难得最易打失一念之差便入恶趣三途易入而难出地狱时长而苦重七佛以来犹为螘子八万劫后未脱鸽身畜道时长巳极鬼狱时长尤倍久经长劫何了何休万苦交煎无归无救每一言之衣毛卓竖时一念及五内如梵是故即今痛念生死如丧考妣如救头然也然我有生死我求出离而一切众生皆在生死皆应出离彼等与我本同一体皆是多生父母未来诸佛若不念普度惟求自利则于理有所亏心有未安况大心不发则外不能感通诸佛内不能契合本性上不能圆成佛道下不能广利羣生无始恩爱何以解脱无始怨愆何以解释积劫罪业难以忏除积劫善根难以成熟随所修行多诸障缘纵有所成终堕偏小故须称性发大菩提心也然大心既发应修大行而于一切行门之中求其最易下手最易成就至极稳当至极圆顿者则无如以深信愿持佛名号矣所谓深信者释迦如来梵音声相决无诳语弥陀世尊大慈悲心决无虗愿且以念佛求生之因必感见佛往生之果如种瓜得瓜种豆得豆响必应声影必随形因不虗弃果无浪得此可不待问佛而能自信者也况吾人现前一念心性全真成妄全妄即X真终日随缘终日不变横徧竖穷当体无外弥陀净土总在其中以我具佛之心念我心具之佛岂我心具之佛而不应我具佛之心耶往生传载临终瑞相班班列列岂欺我哉如此信巳愿乐自切以彼土之乐回观娑婆之苦厌离自深如离厕坑如出牢狱以娑婆之苦遥观彼土之乐欣乐自切如归故乡如趋宝所总之如渴思饮如饥思食如病苦之思良药如婴儿之思慈母如避怨家之持刀相迫如堕水火而急求救援果能如此恳切一切境缘莫能引转矣然后以此信愿之心执持名号持一声是一九莲种子念一句是一往生正因直须心心相续念念无差惟专惟勤无杂无间愈久愈坚转持转切久之久之自成片段入一心不乱矣诚能如此若不往生者释迦如来便为诳语弥陀世尊便为虗愿有是理哉其说之精切着明如此学者可以深省矣或问儒家之辟佛厥义安在答曰先佛开示悉出世之至道也出世之至道其要虽在解脱生死其绪余犹足范围天下之政教弘深奥博不可骤通也如欲通其体用所在必先知若何为生死若何为解脱生死若何无方量若何为心量若何为明心若何为见性若何为净宗若何为禅宗若何为教宗若何为律宗若何为密宗若何为显密之别若何为大乘若何为中小二乘若何为大小诸乘之别若何为菩提大心若何为六度万行若何为阿耨多罗三藐三菩提X若何为念佛若何为参禅若何为戒若何为定若何为慧若何为解悟若何为证悟若何为诸家三昧若何为念佛三昧若何为因果之实义若何为儒释之真诠其子目虽更仆难穷其弘纲鉅恉大抵不过此数端非博涉教典不能融会非至心亲师取友不能贯通乃诸儒惟据门户之私心莫不以先入之鄙言为主所以决不能知其精义所在也然先儒所以不能知佛者其过不止在门户之私转在不知处世圣人格物致知之义如能先通处世先圣格致之微于先佛之弘纲鉅恉必不肯不考其体用渊源辄加诬谤之理故凡诸儒之谤佛非不知佛也亦仍不知先圣儒术之精义而巳不足怪也夫生死之故天下第一大事也解脱生死天下第一至道也今乃以不考其典籍不亲其师友之故遂不能稍通其说此非不解格致之精义而何尤冐昧者虽颇闻其生死之说而仍以挥斥为名诬罔为利则不知六道之阽危鬼神之祸福分段生死之艰虞果能与彼无涉与否如犹有豪发之相涉恐决非门户之私冐昧之论所能捍御解免巳此心悦至道者所深悲也诸儒之辟佛唐以前犹粗粝无识宋元后乃弥近精微然博辩如朱子自称悔悟如罗整庵皆自谓至精至密究与先佛遗教之得失豪发无与适成其不克真通格物致知之过此心悦至道者所深悲也曰然则诸儒之辟佛亦有过欤答曰先佛为法界之大师其说专在解X脱生死徧济含灵凡有血气心性之伦皆当归仰且纯善无恶纯诚无伪今乃挟一隅之见以辟之谤之乌得为无过诸儒苟能正谊明道功德兼隆上裨国家政教下拯黎庶艰危处为真儒出为名臣循吏即有谤佛之愆亦当末减若无道不学绝无功德及人外假儒术高名内实逞其甘食悦色全躯保妻子之素亦复踵袭谬妄辄谤及纯善无恶解脱生死之正觉别天地神祇昭布森列讵能免降鉴之严切哉此尤心悦至道者所深悲也或问流俗之辟佛厥义安在答曰流俗之辟佛不过举业之徒文辞之彦及无识之妄庸此辈偶闻理学之名犹切齿以道况无上正觉哉无道不学之尤靡不具徙家忘妻之见欲其心通出世之至道冤苦甚矣大率宿业深厚者其性情无不躁妄其识见无不凡陋其行履无不邪僻其心声无不诈伪其甚者至以君父为外物祖先为疣赘盖非如此不足以增长宿业沦落三途亦不足致诸佛之悲悯太息莫可如何焉不足辩也或问吾王氏入道始末答曰先曾王父椒园公讼过记曰余家世业儒笃奉六籍自五祀以外无杂祭墪之左洁室一楹妥先圣四配主列祀神武关汉寿帝司命文昌帝配以斗魁以礼官祭日虔祀无怠近百年矣室中未尝有二氏书及像设曾王父厚庵公官江南廉名满吴下僦民居邻火及甍朝服告天火中X见白鹦鹉反风灭火又檄輓库纲渡黄河中流暴飇裂帆百口震号俄覩金容炳煜致分风断流之异乃手绘普陀大士妙相报再生德余童龀时日从先妣炷香顶礼及十岁过乡墪闻其师方授诸弟孟子书训曰杨者何今道家是也墨者何今佛家是也能以言距道与佛即圣人之徒也闻之大欣悦其言归则诧人曰吾异日必且为圣贤自是日寻诸老儒互以能诋佛相褒诩不复肯顶礼大士顾实不知佛义云何也年十七举于乡旅谒座主少宗伯阿雨斋先生先生顾余曰贤英龄儁发前路未可限顾老夫一言相赠他日得志愿勿辟异端余愕问何谓也先生哂曰覩贤勇形于色聊相规耳贤诚欲距异端试言异端何等余以佛老对先生曰孔孟时有杨墨无佛老以佛老为杨墨乃儒者之言非孔孟之言也夫异端异其端也所谓端即孟子恻隐羞恶四端是也其言不仁不义无礼无智是杨墨之弊其言为仁为义为礼为智则非杨墨之弊也非徧观其言恶能别乎今世士君子罕行孔孟之言惟以辟佛老张门户以自鸣为儒其下者病天堂地狱之说不便于巳所为亦姑诋之以纾其怖惮徒为佛者所窃笑此未必遂为圣人徒也吾贤自审之而巳余闻之意为怃然归而默察巳所言论行事其乖谬圣人者益众气由是稍稍愧沮然而前相与诋佛诸老儒日相过从互申曩说余中虽欿歉顾惮其讥病聊复推波助澜𦦨弗为X衰干隆丙午邑中大疫道殣如麻率以七日不汗死余二十一日三震战三不汗奄然气尽神历房闼出衢中将适东郭岳祠顾见西来戈甲如云人马皆长寻丈询前驱者曰关神武帝受敕征台湾冦也俄覩神武櫜鞬御赤马龙刀在握神采熠熠余当衢迎拜顿颡尘中一仰视则黼几巳具神武衮冕秉圭东面垂拱余涕泣陈所苦吁乞庇宥神武厉声叱曰汝知罪乎汝以先世积德籍注乡荐后四年当登辛丑进士第福禄未艾岂谓汝自得举以来童昏无识忘先世功德自诩才隽憍慢嫉忌恶人胜巳轻率愎戾衔恚睚眦凌侮侪辈多怀意恶讦发人短喜谈闺阁谈谐愒日亵引圣典种种积慝恶簿等身而且不覩二氏之书妄肆臆毁心无忌惮貌附圣贤尤犯天律所深恶游巡使者日有奏报发不胜擢是以上帝震怒初削科名今削寿籍将堕恶道岂吾所能垂祐乎余闻震慄丧魄崩角求活矢自湔艾既久久神武颜色稍霁微頫首曰止姑观汝后修余泥首敬谢再仰视金容巳杳衢中阒无人皇恐亟趋归入门历榻呻而寤则覩真官朱衣玉颜从两童子搴帘入曰奉帝命来活汝两童登榻各手短杖击余体击头头汗击胸胸汗濈然溼重衾至膝而止遂能张目索饮翼日扶杖起诣神武像前匍伏谢自是始稍知悔惧窃意圣贤之言积庆余殃迪吉逆凶皆以诱掖中下之人使不为不善而巳二氏之说亦以发明善庆恶殃之理X而巳其言之明罪福憷愚悍者士可得见而知闻而悟其言之绝思议通于穆者士见而未必遂知闻而未必遂悟况无闻无见乎病稍瘥假一榻养疴禅寺稍稍涉猎藏典初览小乘虽不敢如昔诟谤顾于胸中颇亦时有扞迕意杂疑信次及中乘帖然意适窃谓率是净修高当不失冉闵下亦不减乐正克也后历大乘渊乎妙哉人性本善天道融通以智仁勇造生安学利以孝弟慈利天下国家节围万物而无心陶冶万物而无情视听言动操本运末中规中矩而不勉生死人鬼原始要终有物有则而能贞执一可以贯万朝闻可以夕死洙泗邹峄之传蕴其妙未及言引其绪未及详凡以世多中下欲使由贤入圣而佛氏则兼以世不绝大智超诣非难欲竝使由凡跻圣若乃及其成功则一也何惑乎天地灵祇倾向翼赞之乎余初从呓谇十年日谓佛言害于吾师孔孟之道至是乃知释流附益害道之说嗟诚有之顾万万非佛意若佛之道与孔孟竝立万万不相害微特不相害又无不足以发明孔孟之言凡所谓蕴妙未及言与言之不能详者忆向来读书二十年但以华饰诳妄弋猎科名其于圣贤墙庑不啻马牛其风乃由徧观佛书而后志气稍稍通障翳稍稍尽愧厉稍稍生趋向稍稍坚心痗背汗不敢不求勉为善人然后回念向时貌圣贤实悖圣贤其获罪宫墙良不可逭也自丙午忏罪湔洗三年慄慄临履巳酉夏先妣X遘疾几绝感神武示拯于梦梦佥同家人皆惊叹明年庚戌神武又示先妣梦督余上春官锁闱宵分肸蠁降灵遂忝与甲榜迄今佹遇危惫屡示呵护如响信乎帝神在天下如水在地中无过不惩无善不拯亦惟人自决其法圣贤与悖圣贤而巳余躬历罪福曲邀神贷始得稍稍观览佛书渐以达于圣贤之义世固不乏英彦才儁毅然气岸以圣贤自命余敢不避诟厉备疏始末敬告来贤果贤者自揣能真为文周孔孟无防暂束佛书不观苟未能抑亦何恃能无惧也公之自述如此其后以知县起家洊历监司廉明勤笃如于清端陆清献诸君子且识量高远能断大事道光中尝面奉圣谕褒奖以循吏名当世此外垂训之文及所注金刚般若等经皆多所发明具见椒园居士集兹不赘述及我世父梅叔公上承遗训尝谓公之学虽偏精教典而于净土一宗未尝致力因求其说于红蠡瑞法师获闻精奥退居之暇每以教家庭子弟耕心传习既久复闻现证三昧之说于扬州省大师因得具悉其体用所在此则吾王氏入道之始末因缘也曰椒园之蔚为循吏梅公之处家孝友此皆吾儒所固有亦复何与佛氏遽名家学答曰明德亲民达道达德实皆儒家所固有生死之故解脱之方四土三乘十二类生横超竖超三界诸法门及无上正觉之升沈显晦亦岂儒家所固有哉儒家所以不能知佛者惟在生死之故及上逮无上X正觉一切奥义此正古今儒佛得失之林亦吾王氏所由学道之渊源也且我椒园公先以谤佛罹神谴后以徧绎教典忏悔树立乃得处为通儒出为循吏我世父梅叔公亦尝自言非通红蠡之学必不能徼幸闻道勉为善人则先佛之秉无缘慈以普度众生者固巳不可思议即其拯吾王氏于水火者亦岂有极哉然两公之一闻千悟实以天资高朗本属志士仁人故能从容自树如此若无志不仁方且以诟谤谲诈为能虽诸佛现前亦无由济其陷溺矣此又天下智愚贤不肖升沈所在亦吾王氏所当深警也或问佛僊家亦尝辟佛厥义安在答曰神僊上果惟在生天而天道仍在六道之内佛言生天之果虽寿至八万余劫如生死未了寿尽仍当沦坠不能超然于分段生死之外也先佛所示大中小三乘遗教靡非解脱生死良方凡不能解脱生死不得超然于六道轮回之外者皆三乘所未有夫勤苦生天虽寿历多劫仍当沦坠以视正修净宗径得往生阿弥陀佛清泰世界永无退堕之虞者其得失实判若天渊尚何辟佛之足云余昔尝受内丹真诀于先师梁先生其后先生自谓年过八十为家缘所累结胎无望且尝感异梦恐旁入鬼神道中因使耕心详论净土之学不三两月怃然自失翻然改图径为一劳永逸之计遽发愿念佛朝夕无间至临终时悉屏喧杂志气清明合掌正念诵佛而逝其获往生净土具有征验X可谓豪杰之士矣求僊纲要在外积众善内修金丹脱胎之后尤在度广有缘徧拯诸苦必驯致天僊而后巳惟知勤修内丹不知积善感应之理巳不能决定成就况瞢修瞎炼不知兼济为何事亦何神僊之足云学者苟跂净土宗恉当考大小弥陀诸经所陈乃通解脱生死之正义毋执神僊之说昧解脱之原以自诳也又内丹结胎必在获定之后念佛如获实定巳证根本三昧决定往生其得失更不待辩志在长生久视者可以语矣或问先儒辟佛首以委弃伦理为大诟厥义安在答曰此谬说也先佛教人本有四众之别所谓比丘僧比丘尼优婆塞优婆夷是巳诸经之首莫不具此四众不容不见也比丘二众犹可以为委弃伦理彼在家学道如优婆塞夷二众亦何委弃伦理之有且观经净业三福首以孝养父母为第一义本统四众言之读者不察阳为不知出家之徒亦不得阳为不知也先佛遗规惟有辞亲出家之说无弃亲出家不顾奉养之义如优婆二众则更不待言佛法所希至远至大故不得不辞亲出家如果真修实证不但上度一世之父母且能徧度累劫之父母昆弟及一切有缘辟佛者纵不知此四众之说亦未必无闻其所以阳为不知者盖深恐妨我甘食悦色全躯保妻子之私故託至高之人理以箝制其口不知适启心通至道者所深鄙可惜也X或问僧家之得失亦有说欤答曰乌唿僧家之得失乌得为无说盖辞亲出家所以为解脱生死也而此辈真通生死之故者千中无一焉严持戒律天人所钦众所共仰也而此辈严持戒律者百中无一焉惟真修乃获实证也而此辈由真修以抵实证者万中无一焉其破坏戒律啖名嗜利奔走势位逸乐终身之属乃不知凡几此正诸佛诸天所深憾亦诟佛诸儒之所深憾也先儒所辟正在此等而不知此乃流俗之僧法非正觉之佛法持此以诟先佛之正法虽僧家有以自取亦流俗终身不解之大惑不可不辩也如僧家果能严持戒律驯至清修梵行深入佛海即不知佛者亦未必遽加谤议惜多为惑业所锢既不能会通教典亲师取友以蕲真修实证流弊所极遂若无可救药者亦心悦至道者所深悲也或问欲通佛法大义当读何书欲通净宗实义当读何书其先后次第亦有说欤答曰欲通佛法当自真通净宗始先儒以不解净宗要领因不能解佛法之大义或不知方量心量之奥辄以大小弥陀诸经所陈极乐庄严及往生之说为庄列寓言不知先佛无寓言也必先通净宗然后能探索教典徧通诸宗此愿通诸宗之次第也治教典者当先读论藏次读经律二藏则得失易明如先读经藏往往转增烦惑殊非善计此愿读教典者之切实次第也净宗诸论有无量寿经优波提舍一卷净土十疑论一卷西方要X诀二卷念佛三昧宝王论三卷龙舒净土文十卷莲宗宝鑑十卷净土或问一卷念佛直指二卷净土指归二卷净土生无生论一卷续净土生无生论一卷净土法语一卷乐邦文类六卷西方合论十卷净土晨钟十卷净土警语一卷西归直指五卷无量寿经起信论三卷观无量寿佛经约论一卷阿弥陀经约论一卷西方公据二卷念佛警策二卷净土浅说三卷念佛百问一卷净业知津一卷念佛四要诀一卷红蠡彻悟大师语录二卷净宗诸经大小弥陀两部有无量清净平等觉经三卷阿弥陀经二卷无量寿经二卷别行大宝积经无量寿如来会二卷无量寿庄严经三卷大弥陀经二卷彭居士新校无量寿经三卷世父梅叔公新校魏居士会译摩诃阿弥陀经一卷阿弥陀佛经一卷称赞净土佛摄受经一卷后出阿弥陀偈经一卷开示观想者有观无量寿佛经一卷诸经解诂最要者有云栖大师阿弥陀佛经疏钞四卷藕益大师阿弥陀佛经要解一卷观无量寿佛经疏妙宗钞三卷开示念佛三昧者有般舟三昧经三卷大集贤护经五卷文殊所说般若经一卷阿弥陀鼓音声王陀罗尼经一卷观世音得大势菩萨受记经一卷净宗传记有往生集一卷净土圣贤录九卷续净土圣贤录四卷以上目录惟少芟凡鄙诸论今所备记则净宗之全也禅宗要典有六祖坛经景德传灯录五灯会元指月录续指月录雍正御X选历代禅师语录禅关策进密宗要典有大悲陀罗尼经准提陀罗尼经尊胜陀罗尼经教宗要典大乘般若宝积大集华严涅槃五大部外有首楞严经楞伽经妙法莲华经金刚般若经圆觉经维摩经小乘诸经四阿含外有四十二章经地藏本愿经楼炭经律宗要典大乘有梵网经菩萨戒本经小乘有比丘僧尼优婆塞夷诸戒本推阐诸宗大义要典有憨山梦游集云栖法彚先哲古论有宗镜录心赋万善同归集诸宗传记有释迦世谱佛祖通载高僧传四编神僧传禅林僧宝传训诂掌故之要有教乘法数翻译名义集法苑珠林一切经音义其全目见雍正钦定龙藏彚记不具述发挥诸宗大义之书永明寿禅师宗镜录尤称绝诣而古今几无通其说者可惜也或问净宗权舆及阐教着书始于何代答曰无量清净平等觉经译于后汉是为净宗入中国之始有晋扶柳道安法师尝着往生论六卷是为净宗阐教着书之始及安公传其学于庐山远法师乃集净宗之成如征授受源流安公实为净宗之鼻祖以所着往生论今佚不存故议者惟推庐山为本宗初祖而安公信解行证之详皆就湮没可惜也或问获证三昧现生见佛先佛所示详矣今世现证者惟省公一人不识尊宿先哲亦有见佛如省公者比欤答曰前世现生见佛者晋有庐山远法师刘居X士程之刘宋有葛济妻纪氏唐有释怀感慧日自觉法照大行及尼净真宋有永明寿禅师及遵式显超孙居士忠吕宏妻吴氏姚母某氏元有释梵琦明有唐居士时近世有余母宗氏皆见净土圣贤录而临终见佛及旁见子史诸家典籍者不与焉稽其所获上足以证先佛遗经下足以证省公今验及本论之说亦学者所宜知也或问入道之正轨答曰志士仁人入道之根柢读书求友入道之阶梯此皆入道之正轨也必先具志士仁人之资乃能读有用之书交有益之友必扩充志士仁人之分量然后足为孝弟足为忠贞足以独善一身足以兼善天下博通古今正变折衷儒术异同高据孔氏之四科遂兼叔孙氏之三不朽亦必扩充志士仁人之分量然后能修净业正因足证念佛三昧遂通教乘纲宗肩任六度万行由是以渐希无上正等正觉则处世出世之全巳释家所谓佛性即此志士仁人之性也神僊家所谓僊骨即此志士仁人之骨也宋元后儒家讲学必有宗恉余谓不必别立宗恉惟以志士仁人为宗恉巳罄无不尽无俟他求也若无志不仁力求下达视方策如仇讐以师友为弁髦惟以甘食悦色全躯保妻子为至德要道甚者且纵欲败度以恶为能知进而不知退知存而不知亡知得而不知丧驯至邪正不辨向背乖宜持此处家必无不败之家持此处国亦无不败之国持此以X辅翼天下必至颠倒是非挠乱政教惟恐天下不乱而后巳不能扩充志仁其流弊遂至此极此正谊明道之伦所由悽怆痛心也其不足以上希至道抑可知矣盖学者必先通人理然后能上通天理必真通天人之故然后能企出世之正觉若人理犹不能解遽欲上通诸佛奥义乌可得哉方今盛世虽决无此辈而春秋之所责备者正在此辈前史之所讥弹者亦正在此辈三途之所招邀鬼神之所切齿诸佛之所悲悯者亦正在此辈此亦读书君子法界众生所宜留意也昔龙舒居士着净土文惟知劝勉杂流论及宰官转无深警之语不知古昔宰官虽因惑造业至不可思议而既秉辅翼政教之权苟能深通因果稍悟正觉其兼济天下福被苍生之功德亦必不可思议非方外诸公区区补苴罅漏者所能竝论故因此论之成輙殿以志士仁人之说焉乌唿广额屠儿放下屠刀俨然千佛一数闻道之君子无忽此老生常谈也佛说摩诃阿弥陀经衷论竟