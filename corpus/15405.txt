古文尚书通论辑本礼记通论辑本清姚际恒一古文尚书通论辑本二礼记通论辑本古文尚书通论辑本总论某之攻伪古文也直搜根柢而略于文辞然其句字诚有显然易见者篇中不暇枚举特统论于此句法则如或排对或四字或四六之类是也字法则如以敬作钦善作臧治作ㄨ作乱顺作若信作允用作庸汝作乃无作罔非作匪是作时其作厥不作弗此作兹所作攸故作肆之类是也此等字法固多起伏氏书然取伏书读之无论易解难解之句皆有天然意度浑沦不凿奥义古气旁礡其中而诘曲聱牙之处全不系此梅氏书则全借此以为诘曲聱牙且细咀之中枵然无有也譬之楚人学吴语终不免舌本闲强耳观凡于逸书不皆改作弗无皆改作罔尤可类推舜典浚哲文明温恭允塞浚哲文明温恭允塞八字袭诗与易夫人知之独不知王延寿鲁灵光殿赋云粤若稽古帝汉祖宗浚哲钦明王粲七释云稽若古则叡哲文明允恭玄塞方兴所上较延寿赋易钦为文粲七释易叡为浚允为温而玄字乃移用于下则是皆袭前人之文又不得谓袭诗与易也夫舜典出于南齐延寿汉人粲汉魏人何由皆与舜典增加之字预相暗合耶其为方兴所袭自明又汉魏时人以诗易所称称后王可也今以商王之浚哲温恭周王之允塞混加之于舜乌乎可也大禹谟六府三事允治凡左传文皆顺释于后者兹皆逆释于前又藏却六府三事字面别出于下文帝舜口中至原有义而行之谓之得礼亦系释书辞竟忘着落且戒之用休三句文固联贯而义自为三据此既将九歌之义层层逆释下即当接以劝之以九歌一句方直捷不得又照逸书原辞将戒之用休二句别自二义者夹于中闲使九歌之义上下隔越悉欠文理也使书辞果有水火金木土谷等句左氏不当屑屑释之矣可不辨自明五子之歌厥弟五人御其母以从因五子称子凭空撰出一母彷佛与凯风七子相似相似者本意为用此一怨字耳盖孟子有凯风何以不怨则凯风不宜怨此与小弁之诗亲与兄之过大皆宜怨者也胤征乃季秋月朔辰弗集于房瞽奏鼓啬夫驰庶人走伪作古文者改夏四月为季秋月朔意谓夏与周制异若然则太史引证不合平子亦当折之矣何为噤不一语瞽奏鼓二句逸书原谓急于救日食非怠惰不救填入殊不相合仲虺之诰成汤放桀于南巢惟有德襄二十九年传季札曰圣人之弘也而犹有德案札之观乐闻声审音即能知帝王之德辨众国之风史迁称其见微而知清浊是也自虞夏以讫春秋皆札自为论撰绝无一语扳据诗书之文若谓尚书先有此语而札乃扳据为说安在其为知乐耶其见舞象箾南钥者曰美哉犹有憾与犹有德正是一例句法若是则文王亦当自为有憾耶札之此语乃是评汤之韶濩即如孔子谓武未尽善意邢邵甘露颂乐无德沈约谢示乐歌启观乐帝所远有德皆足证若是则武王亦当自为未尽善耶今误以评乐之言加之成汤之身而仲虺释之史臣书之将圣人青天白日心事全驱入模餬暧昧之乡岂不重可叹耶圣人之道顺时而巳时常揖让则为揖让时当征诛则为征诛易曰汤武革命顺乎天而应乎人是俯仰皆无矣苟有丝毫之圣人必不为之观汤誓今朕必往之辞及论语玄矣昭告之语岂是抱负恧者耶兼弱攻昧取乱侮亡推亡固存邦乃其昌取乱侮亡填左传引仲虺语兼弱攻昧及推亡固存皆袭左传语邦乃其昌仿左传国之道也国之利也等语宣十二年随武子曰见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武武字下误衍王字今删曰无竞惟烈抚弱耆昧以务烈所可也案左传惟取乱侮亡一句为仲虺语兼弱攻昧为古武经语故引书以明兼弱引诗以明耆昧又引诗以明抚弱耆昧也若书辞果有兼弱攻昧取乱侮亡二句左传安得分取乱侮亡句为仲虺之言分兼弱攻昧句为武之善经乎又安得以兼弱攻昧句为提纲以取乱侮亡句为条目乎此弊窦之了然者孙文融批点左传云仲虺之诰中原有兼弱二字此以作断语觉未妥阅此不觉捧腹夫左氏之文为千古绝调安得此未妥之义皋后人指摘乎使左氏受冤久矣今日始雪汤诰凡我造邦无从匪彝无即慆淫各守尔典以承天休作伪者误以文武之教令为汤之教令所谓张帽李戴者是其原文以天道赏善而罚淫领句下用故字接曰故凡我造邦无从非彝无即慆淫各守尔典以承天休彝字即应上善字慆淫即应上淫字天字即应上天道今割去领句别置于前此处数句全失照应剽敓古义既已乖舛不符又复隔越不贯胡其至此耶伊训臣下不匡其刑墨臣下不匡其刑墨安国传墨刑凿其额涅以墨颖达疏犯颜而谏臣之所难故设不谏之刑以励臣下此特据伪孔传杜撰别无所出蔡氏引刘侍讲曰墨即叔向所谓夏书昏墨贼杀皋陶之刑贪以败官为墨案左引夏书谓昏墨贼三者皆当杀非刑名也此云其刑墨乃五刑涅额之名也且此非贪罪作伪者原自不引左传其意欲以为不谏者有刑然又以不谏之刑本无所出因之姑从轻典云尔刘氏以左传宜杀之墨解伪书涅额之墨是伪书之墨本是刑名者反不谓之刑名左传之墨本非刑名者反谓之刑名矣何两误也太甲上先王昧爽丕显坐以待旦先王昧爽丕显易左传旦字为爽字者避下句袭孟子坐以待旦旦字也咸有一德详篇义疑史臣所纪当是尹与汤如虞之君臣作明良喜起歌相似故曰咸有一德但此不为歌为文耳诸经传记于伊尹并无告归致仕之事作伪者见书序茫无可据遂凿空撰出伊尹复政一节以取配合周公复政之意将咸有一德篇本属尹在汤朝赞襄于汤者移入在太甲朝陈戒于太甲夫赞襄于汤而曰咸有一德似乎喜君臣同德之助庆明良交泰之休于义可也若陈戒于太甲而曰咸有一德是尹以己德告太甲则为矜功伐善非人臣对君之言矣且事其孙而追述与其祖为一德得无鞅鞅非少主臣乎此是非之至明而易晓者司马贞反据此以史迁记于成汤朝为颠倒失序某尝谓其一经而及他经至此又知及诸史传志者更不少可慨也伊尹既复政厥辟将告归乃陈戒于德篇中凡句末用德字者十一乃陈戒于德常厥德夏王弗克庸德眷求一德咸有一德惟天佑于一德惟民归于一德惟天降灾祥在德惟新厥德臣为上为德可以观德是也句末用一字者四德惟一终始为一惟和惟一协于克一是也句末用一德字者四眷求一德咸有一德惟天佑于一德惟民归于一德是也其句内所用一字德字又不在此数通篇将题字面纠缠缴绕此殆学语者所为耳后非民罔使民非后罔事后非民罔使民非后罔事本仿国语夏书曰众非元后何戴后非众罔与守邦礼记太甲曰民非后无能胥以宁后非民无以辟四方但二者皆以民非后在上兴起下后非民乃是告君语义今倒置之则是告民语义不容出伊尹对太甲之口矣说命上王宅忧亮阴三祀既免丧其惟弗言无逸篇乃或亮阴三年不言其惟不言言乃雍说命上则亮阴三祀既免丧其惟弗言以为相表里矣不知无逸其惟二字本是承接上句三年不言语气则上句不言二字不可删也又是唤起下句言乃雍语气则下句言乃雍不可删也今上下皆删独皋此句其惟二字竟无着落语气不完何以便住泰誓伏书之誓甘誓汤誓牧誓费誓秦誓凡五篇誓辞之体告众皆以行军政令及赏罚之法为主告以左右御马之攻正用命弗用命之赏罚者甘誓也告以不宜惮此征役明其赏罚者汤誓也告以称比立之法步伐之数者牧誓也告以戎器牛马刍粮期会诸事者费誓也若秦誓则因败悔过别是一格大抵古誓虽识当时告众之言然后人亦可借以见一代之兵制岂徒然丑诋敌国如后世檄文已乎中亦有略数敌罪如甘誓曰威侮五行怠弃三正汤誓举桀之时日曷丧语牧誓举受用妇言与崇信多罪者今泰誓上中下三篇仅有赏罚二语绝口不及军政惟是张目疾首洗垢索瘢若恐不尽呜唿誓辞至此荡然扫地矣融此言本辨伪书乃竟教人以作伪书法矣按此条为阎氏引马融辨伪泰誓后所引姚氏之按语同力度德同德度义昭二十四年传刘子谓苌弘曰甘氏又往矣对曰何害同德度义大誓曰纣有亿兆夷人亦有离德余有乱臣十人同心同德是同德度义本苌弘语所以兴起大誓离德同德之义也今贸贸不察袭左此语于引大誓之前而又列诸泰誓中岂有同德度义为大誓之辞而下接以太誓曰耶古人袭左其显露败阙多此类但左氏之书岂能掩人不见而天下万世人日读左氏之书卒亦无厘订及此者何也杜预注度谋也言唯同心同德则能谋义子朝不能于我何害其义本与逸书四句联属今将逸书四句另置于中篇此下接之曰受有臣亿万惟亿万心予有臣三千惟一心彼有德字兼心字此仅有心字无德字全不照应又增同力度德一句以配合同德度义左氏度字本谋度之度今作揆度之度同力度德犹可解同德度义便不可解矣而孔传乃强为之解曰德钧则秉义者强夫德既钧矣又何谓之秉义乎岂义在德之外更居德之上乎岂纣与武之德钧而武独为秉义者乎即如其解又何以兴起下引大誓离德同德之义乎种种述谬摘不胜摘刘炫左传注案孔安国云德钧则秉义者强苌弘此言取彼为说必其与彼德同乃度义之胜负但使德胜不畏彼强故即引泰誓而劝其务德杜为不见古文故致此谬颖达曰彼尚书之文论两敌对战揆度有义者强此论甘氏又往既不能同德何能度义属意有异与书义不同刘以为杜违尚书之文而规其过非也案刘炫反据伪传以诋杜之非颖达又驳刘注以证杜之是刘孔诸君皆不幸生古文之后徒作此纷纭耳旅獒蔡氏解西旅贡獒召公以为非所宜受作训以戒王窃以前此驱虎豹犀象而远之此反有取于一獒恐无是理武成篇既言归马矣此又虑其畜马而谆戒何耶獒当如马郑二家作豪解尚可周官周本纪云成王既绌殷命袭淮夷归在丰作周官与书序同而鲁周公世家则云成王在丰天下已安周之官政未次序于是周公作周官官别其宜作立政其云成王作者不必成王自作云周公作者亦奉成王命为之也君臣一体正可想见序与史本不抵梧作伪者仅见序合周纪不参以鲁世家遂谓成王作周官矣考立政所官名与周官之六卿卿有其四而爵位复迥别自余则无一同者作伪者盖以立政周公作周官成王作庶可掩其不同之不知成王作周官时周公尚在乎不应成王显与之违周公既没乎又可以周公肉未寒而尽反之乎必不尔矣况立政周官实皆出周公一人手笔决不自矛盾祗惜秦火以后无由睹当日真周官云何耳自阜成兆民以上皆为王言下又王曰忽于中闲入六年至大明黜陟一段为史臣纪事语夹杂凌乱无此体格六年五服一朝周家想三年一朝故叔向曰明王之制使诸侯闲朝以讲礼杜注谓十二年有四朝是也逮春秋降文襄世霸简之至五岁而朝子大叔称其不烦诸侯果如伪书六年一朝子大叔不妄语乎且上云六服此云五服少却一服则多却一年又不知如何分年作朝法耳君陈至治馨香感于神明僖五年传曰详宫之奇原文所谓馨香本属黍稷而言黍稷者本属祀神言意谓祀神所重在德苟有德矣其馨香非第黍稷而巳乃明德之馨香也今其上既无黍稷字突然曰至治馨香夫馨香于至治何与耶此处既不言祀神事下又突然曰黍稷非馨夫黍稷于治民何与耶种种述谬皆为吞剥周书成语故余读三国志张纮传纮笺曰自古有国有家者咸欲修德政以比隆盛世至于其治多不馨香窃以此伪作者之所本毕命越三日壬申王朝步自宗周于至丰今毕命较三统历所引增至于丰者案宅洛系大事须告文王之庙故言至于丰命毕公何必尔且君陈毕公等果至丰告庙两人自当一例而独毕命云然者盖因逸书毕命有丰刑二字既不可解故就用其丰字傅会以为至于丰亦犹今伊训以逸书伊训方明作乃明耳冏命周本纪王道衰微穆王闵文武之道缺乃命伯冏申诫太仆国之政作冏命复宁纪谓太仆国之政非太仆正也命伯冏申诫之非命伯冏为太仆正也与书序绝不相侔附录姚际恒立方亦以经与传同出一手伪则俱伪笑世人但知辨伪传而不知辨伪经未免触处成碍耳似暗指朱子言余问何谓也立方曰如辨伊训传太甲继汤而立之非矣则于伪经王徂桐宫居忧不能通盖未有太甲服仲壬之丧而处祖墓旁者辨泰誓上传武王承袭父年之非矣则于伪经大勋未集九年大统未集不能通盖未有文王不受命改元而得称九年者蔡沈徒为曲解不足据故莫若俱伪之俱伪之斩却葛藤矣癸酉冬薄游西泠闻休宁姚际恒字立方闭户着书攻伪古文萧山毛大可告余此子之廖偁也日望子来不可不见之介以交余少余十一岁出示其书凡十卷亦有失有得失与上梅氏郝氏同得则多超人意见外喜而手自缮写散各条下其尤害义理者为录于此论威克厥爱允济四句曰此袭左传吴公子光曰吾闻之曰作事威克其爱虽小必济任威灭爱之言必是祖述桀纣之残虐而云者且又出乱臣贼子口其不可为训明甚光所与处者鱄诸之辈所习谋者弒逆之事焉知诗书者耶后世申商之法厥由以兴今作伪者但以吾闻之曰为书辞不知既载圣经生心而害政发政而害事罪可胜诛乎李卫公问对臣按孙子曰卒未亲附而罚之则不服已亲附而罚不行则不可用此言凡将先有爱结于士然后可以严刑也若爱未加而独用峻法鲜克济焉太宗曰尚书云威克厥爱允济爱克厥威允罔功何谓也靖曰爱设于先威设于后不可反是也若威加于先爱救于后无益于事矣故惟孙子之法万代不刊案卫公问对亦系假托然尚知辨正尚书之非可为有识又东坡书传先王之用威爱称事当理而已不惟不使威胜爱若曰与其杀不酣宁失不经又曰不幸而过宁僣无滥是尧舜以来常务使爱胜威也今乃谓威胜爱则事济爱胜威则无功是为尧舜不如申商也而可乎此胤后之党临敌誓师一切之言当与申商之言同弃不齿而近世儒者欲行勐政辄以此借口某不可以不辨案苏氏驳辨可谓当矣其所斥近世儒者必王安石与盘庚传后之君子同论小大战战四句曰据说我若不除桀桀必除我是汤之伐桀全是为自全免祸计非为救民涂炭也若圣人果非以救民为亟则为其臣子自宜生死惟命岂可作平等一辈观为此先发制人之策耶说得成汤全是一片小人心肠绝不知有君臣之分者殊可怪叹如此实乃增汤之岂惟不能释汤之已乎论将告归曰此既造为复政因造为告归下又有今嗣王新服厥命则是太甲归亳后尹辄翩然归矣殊谬不然君奭曰在太甲时则有若保衡保衡伊尹也襄二十一年左传曰伊尹放太甲而相之卒无怨色是尹奉太甲归后作相之日方长今据其说伊尹于太甲初丧时即放之而自摄奉太甲归后旋即复政若始终竟未尝相太甲者太甲去而我皋太甲来而我去何相避之深也唐孔氏曰殷本纪云太甲崩子沃丁立沃丁序云沃丁既葬伊尹于亳则伊尹犹及沃丁之世汤为诸侯已得伊尹比至沃丁始卒伊尹寿年百有余岁此告归之时已应七十左右也案孔疏伊尹以百余齿之人七十左右未名为老太甲后为贤君称太宗享国绵长乃竟置伊尹于不问未尝一日皋相王室伊尹亦优游私邑安享以没而终其身恝然其君盖万万无是理也礼记通论辑本曲礼上是篇兼记礼之经曲经者君臣上下吉凶朝觐之仪曲者饮食居处进退步趋之节其曰曲礼者惟举其细者为名盖谦辞也诸儒纷纷解释俱无是处若因曲字便以为有曲而无经则春秋止纪二时无冬夏矣曲礼多精要语上篇尤为初学切用虽不无未醇处及间杂后世事然不以累全篇也又上篇疑有窜入处详文下曲礼曰毋不敬俨若思安定辞安民哉夫学者如此则可以安民矣不必主出仕者注疏主人君言尤非下同陈氏集说载刘氏说黄叔阳曰敬不专指容貌刘氏失之按黄说亦非也刘以曾子动容貌三段分配毋不敬三句固属纽合然敬字文不从心说文肃也仪文整肃之义宋儒全认作心谓之主一无适将敬字说作老氏抱一无为之旨使学者流入虚寂上去最是害事黄说盖本宋儒也因附辨于此敖不可长欲不可从志不可满乐不可极敖王肃音五高反遨游也长卢植马融并音直良反乐皇氏音岳皆可从从胡邦衡谓如字左传鲁君世从其失亦非然则孔子不云从心欲乎贤者狎而敬之畏而爱之爱而知其恶憎而知其善积而能散安安而能迁安安而能迁从来鲜有明解郑氏曰谓己今安此之安图有后害则当能迁甚迂曲费解吕与叔曰安安者不能迁怀于居也按士而怀居以贫未能安居故其未免求安若己自安居何必欲其迁乎朱仲晦曰虽安安而能徙义增虽字既非语气又增义字以孟子云处仁迁义也然则记文岂歇后耶六句中每二句义自为对若将安安能迁说入学问则与上积而能散判然不侔假使积而能散用字不若此之显然恐亦要说入学问矣宋儒解经务求幽深最是弊处按此句与易系辞井居其所而迁义同安安者安其所安常若不动而自能迁流及物与积而能散正是一例语大抵此六字皆取人所不易能者言之故冠以贤者狎者不易敬故贵敬畏者不易爱故贵爱爱者不易知恶故贵知恶憎者不易知善故贵知善积者不易散故贵能散安安者不易迁故贵能迁也疑事毋质直而勿有疑事毋质二句亦从来鲜有明解凡每节数不可字数毋字皆一例语若如旧解以疑为心疑直为直道将二句或合说或分说不知上四句言财难分之事下二句必无忽说入学问者从此为解所以愈不明耳按少仪毋身质言语即此义今合两处参之疑事为人所疑之事凡为人所疑毋亟面质于人久之其事自直待其直也彼甚愧悔仍勿自有可也汉直不疑为人疑盗金正得此意少仪毋身质言语亦谓人之言语及我毋身质之毋身质犹言毋面质也礼从宜使从俗二如字一例二从字一例礼与使非一例祗取从宜从俗为一例耳解者疑礼与使非一例多作别解疏引皇氏谓礼从宜亦属出使郝仲与谓礼从宜为统语使从俗为举一事明之俱非使谓出使或谓役使人亦非夫礼者所以定亲疏决嫌疑别同异明是非也徐伯鲁曰孔氏曰嫌疑同异是非之属在礼甚众今姑各举一事为证愚按疏义如此而集说引之不详遂使读者谓此章专为丧礼而发误矣按徐氏之说是巳然疏独引丧礼误在疏而不在集说咎集说不当引则可柰何咎其引之不详乎疏见集说礼不妄说人不辞费此二句下三句两举礼字各一例礼不妄求说人辞即辞命之辞不烦费以为佞亦不妄说人之类也胡邦衡谓不辞烦费殊与圣人宁俭之旨反且贫者不以货财为礼不可通矣吴幼清之祖以说作税谓以物遗人妄说人是不当用而用辞费是当用而不用益穿凿孙文融评辞费二字为例字法知言哉礼闻取于人不闻取人礼闻来学不闻往教朱仲晦曰此两段其寔互明一事取于人者童蒙求我取人者我求童蒙取于人所以彼有来学无取人所以我无往教黄叔阳曰记者两举礼闻似不专明一事礼闻取于人必待君求而后出不取于人必不枉道以徇人礼闻来学童蒙求我不闻往教匪我求童蒙按朱说合四句为一黄说分四句为二皆有未安此处二礼字既各一例四闻字又共一例分而合者也陈用之曰礼闻取于人不闻取人所以勉其学者礼闻来学不闻往教所以戒其教者此说得之道德仁义非礼不成共由之谓道存心之谓德礼之所共由处即是道礼之存心处即是德道德统名礼则实有是心而行之一端也不得将礼与道德分别比论况可谓道德由礼而成乎中庸言亲亲为仁尊贤为义其等杀礼之所生是礼由仁义而生岂可谓仁义由礼而成乎孟子谓仁义礼智根于心而分为恻隐羞恶辞让是非之四端又岂可谓恻隐羞恶之心由辞让之心而成乎以理按之无一是处是以君子恭敬撙节退让以明礼自道德仁义至则志不慑凡五段皆举礼字极论之文既浅率义亦乖舛与前后文不类曲礼本摭拾群言其不加以简择与抑后之庸妄者有所窜入与摘出各详其下是故圣人作为礼以教人使人以有礼知自别于禽兽说得圣人制礼全是为使人别于禽兽免为聚麀之行耳何以麤鄙至此大上贵德其次务施报礼尚往来往而不来非礼也来而不往亦非礼也此全是老氏之学孔子曰礼云礼云玉帛云乎哉玉帛正是施报往来之物而反务之尚之乎孟子曰辞让之心礼之端也又曰仁义礼智根于心是礼者本心而具由德而出也德与礼不可分别为说今将来分别上次则是太古之时解者谓太上为帝皇之世原未尝有是礼礼特起于衰世解者谓其次为三王之世其事不出于施报往来与德绝无与矣此与老子失道而后德失德而后仁失仁而后义失义而后礼同义又与老子太上下知有之其次亲之誉之句法相同义亦相近或疑施报是玉帛德即指在玉帛之先者不知其往来即释施报字而曰礼尚又为往不来来不往为非礼则其以无礼为德施报为礼而分别德礼为说明矣且上云道德仁义非礼不成此云太上贵德其次务施报亦相矛盾或又谓老子云上德不德又云民之老死不相往来何也曰上德不德本为重道而言今云太上贵德未曾根道字故也老死不相往来即太上贵德之义若礼则尚往来故非所贵耳正是一例语吁言礼若此岂得为圣人之徒与富贵而知好礼则不骄不淫贫贱而知好礼则志不慑虽负贩者必有尊也而况富贵乎此二句分别负贩与富贵为说有重富贵轻贫贱之意不可为训且其语义亦未明了一解谓虽负贩者犹知有所尊况富贵乎一解谓虽负贩之至贱犹不敢慢而必有所尊况富贵者人之所共敬者乎人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期颐艾耆从鲁颂俾尔耆而艾分出老耄从左传老将至而耄及之分出老而传郑氏曰传家事任子孙是谓宗子之父按宗子在又传子为宗子是有两宗子矣可乎曾子问宗子虽七十无无主妇则宗子七十犹祭不传也越国而问焉必告之以其制越国而问孔氏曰越国犹他国也他国问己国君之政按越字而可训他字左传云古者越国而谋当谓此老臣越他国他国问之也谋于长者必操几杖以从之长者问不辞让而对非礼也操几杖以从之此写意法盖以示不可与谋于敌者同耳凡为人子之礼冬温而夏清昏定而晨省在丑夷不争在丑夷不争解者皆以一朝之岔忘身及亲为说未免太粗且与冬夏晨昏居家之节不类而丑夷二字亦未醒不若取棠棣诗之义言之一家之中妻子兄弟所谓丑夷也好合既翕所谓不争也而父母其顺矣夫为人子者三赐不及车马故州闾乡党称其孝也兄弟亲戚称其慈也僚友称其弟也执友称其仁也交游称其信也三赐不及车马郑氏以不及为不受按及字不可训受又妄援伪周礼大宗伯三命受位之文以三命为三赐以受位为受车马尤谬且君赐安可辞凡卿大夫有父在者悉不得乘车马而徒行矣必不可通郝仲舆谓三赐三命虽有车马入里门不乘以不及为不乘亦牵强按坊记曰父母在馈献不及车马此处语意与同当即是其解但三赐二字终觉鹘突更详之群居五人则长者必异席此指乡里中父兄之党而言然父事兄事之文不可油王制云父之齿随行兄之齿鴈行父事兄事亦即此意观肩随二字可见不然即父兄之党而以父兄事之不为兼爱乎肩随即鴈行此分长十年五年以为兄事与肩随礼言之不同也父母存不许友以死不有私财不服闇谓不从事于幽暗之地恐致跌仆或生嫌不登危即不登高之义曲礼皆杂取古语此两处语故上有孝子字也凡跌堕毁伤肢体皆邕亲事故云惧邕亲后儒恐复上登高诸义以不服闇为不欺人所不见不登危为不行险以徼幸说入立身行己上去不协父母存不许友以死父母即不存亦可许友以死乎此报仇之说不可训为人子者父母存冠衣不纯素孤子当室冠衣不纯采无父曰孤当室嫡子为父后者此人虽无丧冠衣之纯犹不采也若不当室则否盖父为长子三年故长子亦异于众子耳深衣云孤子衣纯以素与此同不言当室略也郝仲舆谓纯为如字与深衣之文不合不可从且此为倒字文法犹云不素纯采纯耳长者与之提携则两手奉长者之手负剑辟咡诏之则掩口而对负剑郑氏谓负为置之于背剑为挟之于旁辟咡诏之谓倾头与语按古文用字虽间有奇险然未有称挟之于旁为剑者且亦扶挟小儿于胁下而行者胡邦衡引欧阳氏阡表剑汝立于旁为证不知彼正循郑之误解耳且少仪云有问焉则辟咡而对是辟咡者本教童子对问之理今属长者言是反教长者以语童子之礼矣不可通孔氏曰亦令见长者所谓而复习之此曲说也且以扶持之婴儿不知诏之何语欲令其对何语而能遽教其为掩口之礼乎孔氏又曰童子虽未能掩口而对长者教其为之以为后法此亦曲说也黄氏谓长者之身或负剑者将诏告幼童不便于屈身俯临而语之辟咡者偏就近耳而诏之也此本说童子对问之礼郄说长者负剑无谓刘孟冶谓长者或从童子背后而俯首与之语则童子如负长者然长者以手挟童子于下则如带剑然长者俯与童子语有负剑之状非真负剑也此以童子为如负长者以长者挟童子为如带剑尤足发哂徐伯鲁谓长者负小儿于背如负剑然史记左右谓秦王曰王负剑负剑即其证也按彼负剑实是剑据此负剑是负小儿乌足为证愚按曲礼杂取古语负剑辟咡本古语乃是二事谓童子当为长者负剑犹操几杖之意对长者问当辟咡也记者恐人未解辟咡二字故复释之曰诏之则掩口而对与少仪有问焉则辟咡而对同从长者而上丘陵则必乡长者所视曲礼皆杂取古语凡其所言先生长者君子皆不必分疏将入户视必下入户奉扃视瞻毋回户开亦开户阖亦阖有后人者阖而弗遂疏引熊氏曰少仪云排闼脱屦于户内者一人而己矣一人之屦在户内其户外有二屦则三人也下文云离坐离立毋往参焉则知户内二人不得参之故知户外二屦当有三人按户外二屦亦祗户内二人耳不必与少仪之文关会此等执礼解礼最为穿凿礼言本不同故难执礼解礼其间有切合者引之可也然甚少其余不合者必强合之则横生枝节断乎不可后放此下文离坐离立谓两人并在一处坐立不得相参又别一义非从户外来本欲入户之说也今如其说将户内二人言闻亦不可入矣不与本文之义戾乎奉扃未详孔氏谓凡当奉扃之时必两手乡心而奉之今人户虽不奉扃其手若奉之者然甚迂曲陆农师谓小启之两手奉户志扃处此说姑存之毋践屦毋踖席抠衣趋隅必慎唯诺踖蹴也即践意谓不蹴他人之席与不践他人之屦系一例语而与玉藻登席不由前为躐席义异躐席乃超躐之意即学记学不躐等之躐也大夫士出入君门由闑右不践阈此本论语立不中门行不履阈为说由闑右即释所以不中门之意也下云主人入门而右主人与客让登主人先登客从之拾级聚足连步以上上于东阶则先右足上于西阶则先左足肃客成十六年左传云三肃使者杜云肃手至地盖犹今之俯手拱也拾级拾更也主先登一级然后客等一级自此主客更迭皆然射者拾发投壶者拾投踊者抬踊皆同此义郑氏谓读为陟非并坐不横肱授立不跪授坐不立解礼不可执礼如此云堂上接武堂下布武接武者足相接也布武者布散其武不相接也玉藻云君与尸行接武大夫继武士中武则彼接武者是每移足半蹑之继武者是足相接即此处之接武也中武者是迹间容足即此处之布武也盖作者非一人又武名此处二彼处三所以不同不得比合而言也郑氏于此处接武解为每移足半蹑之以合于玉藻之接武于此处布武解为每移足各自成迹不半相蹑以合于玉藻之继武不知此处但言凡人行堂上堂下之礼非指君与尸及大夫行之礼凡人行堂上既非君与尸若每移足半蹑之不亦缓乎堂上不趋则堂下宜趋可知若仅以足相接尤非所宜而于布字义亦不协至于玉藻之中武又当施之何所乎所谓不可执礼解礼者如此类是矣奉席如桥衡曰桥郑氏谓桔未知是否陈可大以桥梁之桥成容若驳之谓古称梁不称桥是也请席何乡请衽何趾席南乡北乡以西方为上东乡西乡以南方为上请衽何趾玉藻云寝恒东首此与之违主人不问客不先举此一节教弟子布宾主相见之席法其下因详宾主相见之仪也若非饮食之客则客之非饮食者是但为相见之客耳盖饮食之客其席宜密迩方足酬酢尽欢若宾客相见其席务须开广容丈方足周旋揖让于其间而不至于相亵也此即下虚坐尽后食坐尽前之意郑氏以记云若非饮食之客遂杜撰为讲问之客盖执文王世子凡侍坐于大司成者远近间三席之文而附会之也即云讲问之客亦与侍坐于大司成者绝不类国子于大司成尊卑分严故必须间三席若为平常讲问自宜稍近何必亦如大司成之远乎下云侍坐于所尊敬无余席如其解则曲礼自为矛盾矣此席间之间如字文王世子远近间三席之间去声二间字亦不同郑于文王世子间字亦为如字作容训尤谬说详本篇夫来讲问者非弟子于师即卑幼于尊长不当称客今俨然主客相敌而雍容揖逊至于主人跪而正席在教者不应过贬若是也郑又曰虽来讲问犹以客礼待之异于弟子其辞遁可见又客既来问何为反待主人先问其非讲问之客为尤明后世踵郑之误解称师席为函丈若是则师亦当跪而正弟子之席矣可为发噱执礼解礼之误如此跪即两膝着地之跪坐通名跪跪不通名坐也侍坐于君子君子欠伸撰杖屦视日蚤莫侍坐者请出矣撰治具之意郑氏谓犹持也非侍坐于君子若有告者曰少闲愿有复也则左右屏而待间去声隙也郑氏以为空间音闲非乡长者而屦跪而迁屦俯而纳屦郑氏曰就屦谓独退也乡长者而屦谓长者送之也朱仲晦曰长者送之非是但谓虽降阶出户犹乡长者不敢背耳按郑谓长者送之固未然然郑分为两时事解则是不然既云跪而举之不当又云跪而迁屦矣此疑两处之文姑姊妹女子子已嫁而反兄弟弗与同席而坐弗与同器而食父子不同席若后人行文第云姊妹已嫁而反兄弟弗与同席云云足矣必连姑与女子子言者以出嫁有此三等也此古人迂执处更不补兄弟之子与父耳故日月以告君齐戒以告鬼神为酒食以召乡党僚友以厚其别也按取妻日月告君此疑春秋时制亦属有位者言非庶民也周礼凡取判妻入子者皆书之正袭此不得引以为证齐戒以告鬼神左传郑公子忽取于陈陈针子讥其先配而后祖以未告鬼神也取妻不取同姓故买妾不知其姓则卜之按丧服小记云复与书铭妇人如不知姓则书氏盖姓与氏别常有氏之传远寖微而昧其姓者若今人不分姓氏统名为姓则岂有不知姓之人哉说详丧服小记下寡妇之子非有见焉弗与为友此谓寡妇之子非有先见于我我则弗与为友盖我若先往见恐致嫌也郑氏曰有谓其奇才卓然众人所知若是寡妇之子其得齿于人者鲜矣幼既无父天又不授以奇才异能使其不得齿于人数而无与为友岂不可哀哉名子者不以国不以日月不以隐疾不以山川左传鲁申繻所言较此无不以日月多不以官不以畜牲不以器币父前子名君前臣名女子许嫁笄而字内则云十有五年而笄二十而嫁则十五以后二十以前皆笄之时故不言年数可与内则互相备曲礼诸文每段皆取文义相生委委属属若断若连极为有致如此节本言男女之字因男子之字遂及君父前名之义以之厕于中间何其绝去板腐比偶之迹善读书者兼以此意处处检校最得古文之妙因叹后儒将礼记割裂分类岂非夏虫之见耶主人未辩客不虚口仪礼曲礼古人各自为书未尝相通郑氏执礼解礼牵强附会反使本文诸义皆误最为害事如葱处末则曰殊加也盖因公食礼正馔惟有葱酰无葱故云殊加不知既谓此为士大夫与宾客燕食之礼何为反殊加于公食大夫礼乎一也于酒浆处右则曰此言若酒若浆耳两言之则左酒右浆盖因公食礼设酒于豆东又设浆饮于稻西郑氏注云酒在东浆在西所谓左酒右浆是也今以但云酒浆处右不合左酒右浆之说乃以为若酒若浆之一记文明言二郑言一何耶且据彼处右者浆也若酒亦处右不仍不合其左酒右浆之说乎二也于主人未辩客不虚口则曰虚口谓酳也据酳是食竟饮酒荡口之名今以虚口为酳也盖因公食礼宾三饭宰夫执觯浆饮宾坐祭遂饮是彼三饭竟饮浆而漱故谓此三饭竟饮酒而酳以见其事相当而彼为漱此为酳又以见私客异于公食之礼也不知虚口者是为主人食殽未客不敢先虚其口以示食竟所以俟主人也今以虚口为饮酒荡口迂妄无稽三也共食不饱共饭不泽手泽沾渍也古之饭者以手着盛器中故与人饭手须洁净不可用汗污沾渍其手也玉藻父没而不能读父之书手泽存焉尔泽字与此同毋羹毋絮羹毋刺齿毋歠醢客絮羹主人辞不能亨客歠醢主人辞以窭濡肉齿决干肉不齿决毋嘬炙古人取饭以手着器中故有抟饭之说放饭孟子赵注曰大饭是也少仪毋放饭下曰小饭而亟之则放饭为大饭可知大饭谓含餔多小饭谓含餔少也郑氏曰放饭弃手余饭于器中人所秽孔氏曰手取饭若黏着手不得弗放本器中当弃于篚无篚弃于会会簋盖也郑注既迂孔疏尤凿弃于篚与会已固不食之矣然则终弃之乎抑使仆隶贱人食乎既在篚与会是不终弃而与仆隶贱人食明矣彼亦人子其能堪耶絮羹絮字如澡絮之絮谓以箸旋转之也此共十五毋字一不字不字指齿决干肉孟子曰放饭流歠而问无齿决可见毋字重不字轻古人用字不苟如此卒食客自前跪彻饭齐以授相者主人兴辞于客然后客坐齐酱齐也按齐与同葅之属菜肉通称内则所引为曲礼之文非内则曰献孰食者操酱齐此不言酱但言齐略也郑氏以为酱属混此一节若在口不虚客之下为顺但记者于中间杂入侍食礼及零星食礼讫然后以卒食之礼终之下另言侍饮之礼此与前男子二十冠而字一节相似记中此类甚多徐氏集注载张氏说谓此为错简当在客不虚口原作口不虚客今径改之下按礼记传于汉世未经壁藏火焚安得有错简凡集注中所载张说错简者皆妄也今集注之书重刻盛行恐人惑其说故辨之后仿此侍饮饮字原作食依今本改于长者酒进则起拜受于尊所长者辞少者反席而饮长者举未釂少者不敢饮礼言不同此节注疏执礼解礼之谬有二拜受于尊所郑氏执燕礼曰燕饮之礼向尊然遗拜受之义孔为之说曰燕礼大射设尊在东楹之西尊面有鼻鼻向尊示君有此惠也乡饮酒及卿大夫燕则设尊于房亡户间宾主得夹尊示不敢专惠也今云拜受于尊所当是燕礼燕礼不云拜受于尊所乡饮酒亦无此语宜是文不具耳孔欲牵合此文反疑彼文为不具一也长者举未釂少者不敢饮郑氏执燕礼曰君卒爵而后饮孔氏曰此与燕礼合而与士相见及玉藻违孔盖以士士字原作是今径改相见及玉藻皆云卒爵而俟君卒爵故也于是谓此为燕饮正礼玉藻及士相见为私燕之礼其偶合者合之其不合者则加以武断二也郝仲舆曰按玉藻及士相见礼皆云君赐爵卒爵而俟君卒爵是以先饮为礼也故礼不必强同敏于从尊者之命先饮可也让以待尊者之命后饮亦可也解者谓公私不同饮岂私燕遂无导饮之礼乎此说调停二礼之异亦可通附载之长者赐少者贱者不敢辞上言侍食侍饮下言赐果赐余则此赐当亦指饮食也苟不明此义启少贱贪得之心也御食于君君赐余器之溉者不写其余皆写郑氏谓溉为陶梓器若萑竹器则不溉殊杜撰凡器无不可溉涤岂萑竹之器便不可溉涤乎且即陶梓器不溉遂唿以为溉尤不可通按溉即既字史五帝纪溉执中而天下徐广注古既字作水旁说文既小食也既与饩气通中庸既禀称事又气与既通论语肉虽多不使胜食气写即泻事此谓惟气之小食在正馔之外者不泻于他器其余皆泻于他器而后食也释礼者于溉字有边旁不知即古既字于写字无边旁不知即今泻字其不谙字义如此馂余不祭父不祭子夫不祭妻陈可大曰此谓助祭执事或为尸而所得馂之余肉以归则不可以之祭其先虽父之尊亦不以祭其子夫之尊亦不以祭其妻此说本朱仲晦是盖承上馂余不祭言且合孔子君赐食先尝不祭惟腥则熟以荐也郝仲舆曰子生则馂父之余子死则父不得以所食之余祭之妻生则馂夫之余妻死则夫不得以所食之余祭之此说亦可存孔氏曰馂者食余之名祭谓祭先也凡食余悉祭若父得子余夫得妻余不须祭者言其卑故也按此谓豆间之祭者古人每食必祭不分卑者之食况父得子余夫得妻余此事不当有太迂曲熊氏谓年老传家事于子孙子孙有宾客之事故父得馂其子余夫得馂其妻余者谓宗妇与族人妇燕饮有余夫得食之其迂曲如此且于文义亦不甚协陈可大又一说曰此祭是每食必祭之祭食人之余及子进馔于父妻进馔于夫皆不祭而食按妻主中馈凡夫之食皆妻为之及其年高为子所养若是则人一生每食终无祭之日矣尤难通御同于长者虽贰不辞偶坐不辞偶坐不辞另为一义不连御同于长者为天子却瓜者副之巾以絺为国君者华之巾以绤为大夫累之士疐之庶人龁之尝疑却瓜细事当日礼记及此不知何故四析半剖奚与尊卑横断中裂宁皆犯礼故孔氏为之说曰非为平常之日当时大会公庭之时也此说虽于庶人有碍庶人不当有公庭会食之事然不得不作如是解耳黄郝二氏极驳疏义之非谓礼不可欺于暗室公庭有礼平日岂遂无礼求之太深正不必耳父母有有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故言不惰对医及问疾者言必勤恳变味谓兼味也顺对下变貌为言古人之文随意不拘如此然以兼味为变味亦殊可会有忧者侧席而坐有丧者专席而坐此承上节则有忧单指亲疾也侧席席不正也专席不与人共也郑氏以侧为特侧与专同义于是训专为单皆牵强水潦降不献鱼水潦降疏引左传水潦方降以为天降下水潦鱼难得故不献又谓或谓鱼豊足故不献二说正相反未知孰是也徐氏集注引张氏谓水潦降时鱼方孕故不取以献胡邦衡以水潦降为水涸鱼易得故不献皆非献田宅者操书致献田宅者操书致知在阡陌之后汉儒之言也凡遗人弓者张弓尚筋弛弓尚角右手执箫左手承弣尊卑垂帨若主人拜则客还辟辟拜主人自受由客之左接下承弣乡与客并然后受尊卑垂帨郑氏曰授受之仪尊卑一诸解皆承之非也此句单承客授而言凡敌者曰予上遗下曰赐下予上曰献此本言敌者相遗之礼今特与尊卑而言以该敌者凡馈物必拜送今左右皆有执持凡于尊卑一皆磬折垂帨而已不拜送也故下节云若主人拜则客还辟辟拜虽主人拜受亦不答拜也下文方言主人受之礼曰主人自受极然后受也若上节言主人受而亦垂帨失文理矣进剑者左首剑首琫也小雅鞞琫有珌少仪云泽剑首即泽此也孔氏谓拊环非饰羔鴈者以缋饰羔鴈者以缋郑氏谓诸侯大夫布天子大夫以画此本士相见礼下大夫以鴈饰之以布为说也不知此第论缋非论布帛布独不可缋乎君子不尽人之欢不竭人之忠以全交也吕与叔曰欢谓好于我也忠谓尽心于我也好于我者望之不深尽心于我者不要其必致则不至于难继也此说是刘执中谓人致其欢与忠于我而益加恐惧谦晦不敢竭尽人之欢与忠焉此说虽工却于全交之义不协方性夫谓竭尽人之欢与忠则人之所以施我者厚矣我或无以报之则人将这我而交亏矣此说逆料人施而望报非也为君尸者大夫士见之则下之君知所以为尸者则自下之尸必式乘必以几君知所以为尸者此句重拈有意盖为尸者皆君之臣君知所以为尸则弗臣矣郑氏谓幼不能尽识有告者乃下之迂甚居丧之礼毁瘠不形视听不衰升降不由阼阶出入不当门隧升降不由阼阶孔氏据士虞礼士虞礼原误作士于周礼今径改祔祭称孝子同于吉得升阼阶案圣人制为三年之丧以立其大防其小者如升阶出入之类皆后之推人子之心为言所以佐礼所未逮亦以听人子之自尽而已孔氏必为之定其不由阼阶休止之日其执礼解礼不迂且凿乎杂记上云孤子降自阼阶与此不同说见杂记生与来日死与往日凡殡殓葬卒哭虞祔祥禫等期在生者皆为来日在死者皆为往日故曰生与其为来日死与其为往日而其使孝子尽礼于来日追丧于往日之意自在言表其义不过如此郑氏曰生数来日谓成服杖以死明日数也死数往日谓殡殓以死日数也此士礼丈夫以上皆以来日数士丧礼曰死日而袭厥明而小殓又厥明大殓而殡则死三日而更言三日成服杖似异日矣丧大记曰士之丧二日而殡三日之朝主人杖二者相推其然明矣按郑谓士死殡殓与生者成服杖不同日故纽合成服杖以死明日数为生与来日殡殓以死日数为死与往日然丧大记云士之丧二日为殡则是死之第三日也仍是以死明日数何得为死数往日乎且以成服仗释生字以殡殓释死字以数字释与字以死明日释来日以死日释往日当日记者岂皋如许字义不发但为此浑沦之辞以待后人释乎吾不敢信也知生者吊知死者伤知生而不知死吊而不伤知死而不知生伤而不吊此谓礼贵乎诚不容伪也然亦惟古礼为然若今世与人之子为友其父死不能不伤其死矣与人之父为友父死而于其子不能不吊其生矣又古云生者为吊死者伤今人谓生者为伤死者为吊正相反然于死者伤吊亦得通称赐人者不曰来取与人者不问其所欲赐人者不曰来取与人者不问其所欲王介甫谓为人养廉得之朱仲晦分君子小人说乃承方性夫解玉藻赐君子与小人不同日之误也邻有丧舂不相里有殡不巷歌相诗歌名荀卿有成相篇汉志有成相杂辞意古舂者或歌之郑氏以相为送杵声无据适墓不歌哭日不歌送丧不由径送葬不辟涂潦临丧则必有哀色执绋不笑讲义谓送丧则知生者送葬则知死者陆农师谓送丧有服者送葬不必有服皆似凿按送丧言其在途送葬言其在墓礼不下庶人礼不下庶人此语若鹘突赖有注疏为之斡旋郑氏曰为其遽于事且不能备物孔氏曰酬酢之礼不及庶人皆是也黄敏求疑庶人不可无礼乃谓其文连续上文为乘车之礼不为庶人而下凿甚陈氏集说引之不可从刑不上大夫刑不上大夫郑氏执周礼之说谓在八议轻重不在刑书夫议其轻重非即刑书乎又引周礼掌囚凡有爵者与王之同族奉而适甸师氏以待刑杀夫既云刑杀何云刑不上大夫乎愚按其解莫备于贾谊之说矣曰古者礼不及庶人刑不至君子所以厉橱臣之节也其在大谴大诃之域者闻谴诃则白冠牦缨盘水加剑造寝室而请其罪耳上弗使执缚系引而行也其有中罪者闻命而自弛上不使人颈盩而加也其有大罪者闻命则北面再拜跪而自裁上不使人捽抑而行之也今家语亦有此乃撮取贾文耳此正释刑不上大夫之义颇为明白正大何必引周礼不经之说而且与本文仍无交涉者哉史载笔士载言前有水则载青旌前有尘埃则载鸣鸢前有车骑则载飞鸿前有士师则载虎皮前有挚兽则载貔貅行前朱雀而后玄武左青龙而右白虎招摇在上急缮其怒进退有度左右有局各司其局载笔载言春秋会盟之事骑始见于春秋渐行于战国皆后世之说也以四兽为招摇星画旗尤纬稗之说无与礼事可删也父之雠弗与共戴天兄弟之雠不反兵交游之雠不同国此亦衰世之习非先王之法也圣人以直报怨之旨谓何交游之雠更入游侠尤不可训凡祭于公者必自彻其俎疏言谓士非夫人之讳虽质君之前臣不讳也妇讳不出门大功小功不讳卒哭乃讳古礼与今异今生时己讳矣二名不偏讳或云偏当作如是文义更明不逮事父母则不讳王父母其言亦有渗漏处若不逮事父母而王父母抚之者亦将不讳乎郑氏以其未可通谓此为庶人适士以上庙事祖虽不逮事父母犹讳祖又非按中下士祖祢共一庙庶人祭寝亦共事祖祢岂以有庙无庙而分讳不讳乎此何礼也君所无私讳则公讳自可知大夫之所有公讳辟君讳则私讳亦可知也此古人立言之妙或因有大夫字遂于玉藻士于君所言大夫没矣之文谓言公讳则君与大夫凡所当讳者皆在其中此不谙文义而作为支蔓也凡讳至期而止大功小功不讳是也杂记下云王父母兄弟世父叔父姑姊妹子与父同讳按王父母于父为祖于己为曾祖服小功于父为兄弟于己为世父叔父服期于父为世叔叔父姑于己为从祖从姑服小功于父为姊妹于己为姑服期与大功则是大小功皆讳矣繁缛难行礼言之不同也马彦醇执杂记之文为杂记言以父之讳而讳之是大功小功有所谓讳也大功小功不讳言其不与父同讳者而已按此但言大小功不讳未尝有所分别如上文逮事父母不逮事父母之例何必强为纽合乎皆执礼解礼之谬外事以刚日内事以柔日刚日谓甲丙戊庚壬柔日谓乙丁己辛癸郑氏谓出郊为外事是郊亦为外事春秋传曰甲午治兵孔氏谓外事郊外之事俱是已然郊特牲曰郊之用辛又春秋凡郊皆用辛何也孔氏谓内事郊内之事社稷是郊内是巳然郊特牲曰祀社日用甲书召诰曰戊午社于新邑何也孔又谓郊社尊不敢同外内之义此自谓郊社之外他礼然则果何礼乎此一说之不可通也崔氏以其不可通谓外事指用兵之事内事指宗庙之祭用兵之事谓诗吉日庚午春秋壬午大阅甲午治兵是已然春秋乙卯战于邲己巳战于城濮濮字原阙今补辛巳战于殽之类何也宗庙之事谓少牢馈食用丁巳春秋己卯蒸乙酉吉禘于庄公丁丑作僖公主辛巳有事于大庙是已然洛诰戊辰王在新邑烝祭岁崔氏谓告祭非常礼此曲说士虞礼始虞用柔日三虞作哭俱用刚日何也此又一说之不可通也陈可大谓巡狩朝聘会盟皆外事冠昏皆内事然春秋盟会多柔日何也丧祭鬼事或用柔日冠昏人事用柔日何也女昏或称内男冠称内何也此又一说之不可通也然则内外事必当属何等事耶郝仲舆曰其说附会小雅吉日诗未足凭或有然凡卜筮日旬之外曰远某日旬之内近某日丧事先远日吉事先近日礼文本明大半为注疏解坏其尤误世者多在强分天子诸侯大夫士也如既文曰凡则天子至士皆在其内矣孔曰以旬之外曰远某日为大夫礼旬之内曰近某日为士礼执仪礼少牢特牲以证无论少牢非专言大夫礼特牲非专言士礼而凡卜筮日之非专言祭日也即下云丧事先远日吉事先近日岂大夫惟丧事士惟吉事乎不可通矣乃又谓丧事先远日虽士亦应今月下旬先卜来月下旬则亦不能坚持其旬外远某日为大夫礼之说矣丧事先远日本宣八年左传云礼卜葬先远日辟不怀曰为日假尔泰龟有常假尔泰筮有常卜筮不过三卜筮不相袭卜筮不过三因鲁四卜郊春秋讥之而云卜筮不相袭因左传晋献公卜取骊姬不吉公曰筮之而云注说不误表记亦有此文郑又曰袭因也大事则卜小事则筮分大事小事非也然不相袭之义于洪致谋及卜筮龟从筮从之说未免不合诸家以其不合多曲为之说吕与叔曰凡常事卜不吉则不筮筮不吉则不卜若大事则先筮而后卜此周礼说洪致龟筮并用故知不相袭者非大事也陆农师曰大事先筮而后卜筮不吉虽卜可也非所谓袭谓若卜筮不吉又卜筮之方性夫曰三卜之矣而又卜之是卜与卜相袭也筮亦然马彦醇曰大事有时曰而用卜小事无时日而用筮天子无筮而以卜为主诸侯有守筮而以筮为主以故不相袭也按吕说分常事大事记文无此义陆说亦迂折方说仍是卜筮不过三之义马说即表记之文分大事小事天子诸侯记文皆无此义大抵古人之言多有不合者如曲礼与洪致正不为之隐避耳君车将驾则仆执策立于马前已驾仆展軨效驾奋衣由右上取贰绥跪乘执策分辔驱之五步而立君出就车则仆并辔授绥左右攘辟车驱而驺至于大门君抚仆之手而顾命车右就车门闾沟渠必步效犹前文效马效羊之效谓进献也郑氏谓白巳驾此臆解奋说文翚也大飞奋衣谓衣如飞鸟鼓趐此古人用字之妙郑谓振去尘何其迂执乎驺骤通马疾行曰驰不驰而小疾曰骤缓行曰步上文五步下步路马皆此义故天子车驾出行因曰步洛诰所引为武成文作洛诰误王朝步自周是也门闾沟渠必步谓君车所过凡道有门闾隘则不可疾行沟渠高下疾行恐致倾覆仆御者法当以步也门闾必步即下国中以策彗恤勿驱及入国不驰之义步字与上骤字相应此句不蒙上顾命车右就车另为一义郑孔误连上文作解谓君子不诬十室过门闾必式则臣下步行沟渠是险阻恐有倾覆故勇士亦须下扶持之此车右勇士之礼按君式贤人之礼则有之从无式庶民门闾之事若然何独曰式某贤之闾乎下君子入里必式谓入乡里始式则其余不式可知人君岂反式乎必不然矣所谓不诬十室此即论语十室之邑必有忠信之说曲引无涉车右君车之右即所以扶持君车也岂必下车步行始必扶持乎以诏仆御之礼而谓之诏勇士之礼皆迂拙之甚者也客车不入大门妇人不立乘犬马不上于堂故君子式黄发下卿位入国不驰入里必式卿位郑氏谓卿之朝位则是人君下臣之虚位必无此理吕与叔谓卿立于位以候君过君过之则下非卿之虚位也亦迂折且如是何不避之无使君劳乎愚按此君子指人臣而言故下曰入国入里谓凡为大夫士者必下卿之位贵贵也此位字亦不必定于朝位君命召虽贱人大夫士必自御之御郑氏训迓自当如是解但前后言御车此独以御为迓终可疑介者不拜为其拜而蓌拜蓌从似谓尨茸不谓顺之象唐陆氏孔氏谓挫也挫损其威恐非古人用字之义郑氏谓犹诈也益属臆说字书竟以蓌字义为诈且音诈可笑也国君不乘奇车奇读如奇耦之奇犹郊特牲云鼎俎奇奇车犹后世言单车君行必有陪乘谓之副车上文之乘君乘车是也所以备非常故国君不乘单车而出郑氏释为奇正之奇非国中以策彗恤勿驱尘不出轨慧音遂徐虽醉反恤勿旧读窣没今如字策彗策之如彗者彗帚也恤者少少不加深策也勿驱所以明其恤也尘不出轨所以状其勿驱也勿驱犹入国勿驰郑氏读恤勿谓搔摩杜撰乘路马必朝服载鞭策不敢授绥左必式步路马必中道以足蹙路马刍有诛齿路马有诛国君下齐牛式宗庙熊氏谓宜云下宗庙式齐牛是也以足蹙路马皆有诛即以诛训这然亦过严非先王之典礼也曲礼下执行子之器则上衡国君则平衡大夫则绥之士则提之衡与绥皆准车上之器为言衡高七尺七寸中人八尺衡盖与眉齐绥登车之索正立执绥盖与手齐上衡者在眉之上平衡者与眉齐绥之者在心之下与手齐当执绥处曰绥之如挽其绥也后云国君绥视大夫衡视与此同但此以高下言彼以远近言也郑氏以衡为心以绥为妥非又此处以绥为下后国君绥视以绥为高前后游移故益知不足凭也立则磬折垂佩主佩倚则臣佩垂主佩垂则臣佩委立则磬折垂佩一句汛言立容宜如此也因垂佩而及主臣縢立之仪君有时不垂佩者则佩倚是也臣有时不止垂佩者则佩委是也孔氏谓此是授受时礼盖附会上尊卑垂帨而云绝不足据何独不得曰言语时即古者君受朝觐皆立执玉其有借者则裼无借则袭袭字原作亵依今本改郑氏曰借藻也有藻为文裼见美亦文无藻为质袭充美亦质按藻缫通郑此说盖误执觐礼奠圭于缫上及周礼典瑞缫借之文也孔氏引皇氏义谓聘礼有垂缫屈缫以垂缫为有借屈缫为无借不知缫者连缀于圭上可垂可屈非此之所谓有借无借者也觐礼因圭本无借故拜时谓以缫奠非缫即借也典瑞以缫借连言非是而与此有借无借亦别况为借即缫又不应谓之缫借矣聘礼云上介不袭执圭屈缫授宾聘礼记云凡执玉无借者袭则是屈缫与无借自分两义安得合而为一乎且聘礼执圭皆袭惟执璧无缫安得谓垂缫为有借则裼乎又垂缫可谓之无借而反谓之有借屈缫可谓之有借而反谓之无借皆不可通也郑又曰圭璋特而袭璧琮加束帛而裼亦是也此本聘礼为说盖以有束帛为有借无束帛为无借正是此文之义不当以为后一说耳孔氏不谙注意又误疏之曰聘礼云宾袭执圭又云公袭受玉于时圭璧皆屈缫聘礼一屈一垂介既屈缫则宾授公受不言垂缫自可知此以为屈缫亦误所谓无借者袭宾裼奉束帛加璧享是谓有借者裼按以缫为借者郑前一说也以束帛为借者郑后一说也今以郑前一说释无借者袭以郑后一说释有借者裼尤失礼如其壁无缫正自宜袭今乃反裼何得取为有借则裼之证乎疏又有因郑后一说而更误者引皇氏曰郑云亦是者非但人有裼袭其玉亦有裼袭云圭圭字原作主今径改璋特而袭者上公享王圭以马享后璋以皮皮马既不上堂惟特有圭璋不可露见必以物覆袭之也云璧琮加束帛而裼者既有束帛承玉上惟用轻细之物蒙覆以裼之也按袭裼从来指人无指玉者岂容杜撰且所谓以物覆袭与用轻细之物蒙覆以裼者此二物果何物耶郝仲舆踵其说而又变之谓以赤手执之为裼以衣重掩其手执之为袭按聘礼云公侧受宰玉裼降立如郝义裼字不当在受之下矣又曰宾袭迎于外门外宾亦迎如郝义袭裼字不当在迎之上矣又玉藻上言裘之裼袭下接执玉龟袭亦可云以衣重掩其手乎郝又曰行礼之服无倏裼倏袭升降授受须臾不上堂不入次易服何所然则执玉必冬裘而后可乎按古人行礼多有如此迂重者郝溺今以疑古故不谓然其实非也檀弓记子游一吊之顷亦先裼后袭固不嫌于倏变也裼袭不必专指裘夏月衣亦有裼袭也郝又引诗载衣之裼谓单曰裼然则亦是单非赤手矣与己说矛盾引之何为乎此本无足辨恐人惑其说故辨之此与聘礼记凡执玉无借者袭之说同无借者袭则有借者裼矣君使士射不能则辞以疾言曰某有负薪之忧不能而托疾此恐未宜侍于君子不顾望而对非礼也前云辞让而对言其出之口也此云顾望而对言其见之形也更深妙可思君子行礼不求变俗祭祀之礼居丧之服器泣之位皆如其国之故谨修其法而审行之郑氏以下文言去国之事遂以此节亦作去国解非也文无去国字其云谨修审行乃是有治民之这者岂去国之曰乎曲礼文固皆相因此云如其国之故故下云人臣去国也非下云去国此亦云去国也居丧未葬读丧礼既葬读祭礼丧复常读乐章陈用之曰非丧而读丧礼非人子之情非葬而读祭礼则非孝子之情此说释记文自是然毕竟丧祭二礼平时不一寓目临时读之能一一自尽否得无犯临渴掘井之诮乎此处似当更详不可全油也龟筴几杖席盖重素袗絺绤不入公门苞屦扱厌冠不入公门书方衰凶器不以告不入公门席盖吕与叔谓坐席御日前雨之盖此说是又与几杖为一类也郑氏谓载丧车引杂记士輤苇席以为屋蒲席以为裳帷然则何独举士之丧车为言乎此执礼解礼之谬也孔氏曰举士为例卿大夫丧车亦不不字原敓今径补得入此辞遁处成容若主郑说驳吕说谓卿大夫公门内听事岂容不敷席而坐又岂容不以盖蔽雨日按若加隆大臣则席盖亦或得入如尸与七十得入几杖是也若其常恐未宜公事不私议公事不私议谓议公事者当公议之不可私也郑氏谓嫌若奸是也马彦醇曰季孙使冉有访田赋于仲尼仲尼不对而私于冉有季孙用田赋非孔子所能止其私于冉有岂得已哉按孔子本无公议之这又季孙使人访则是反属于私尤非公也比拟皆失安得取彼文私字证此私字而为孔子斡旋乎无谓甚矣集说集注皆载其说故辨之凡家造祭器为先牺赋为次养器为后凡家造亦统言之不必以家为大夫下云大夫士祭器不踰竟则士亦有祭器矣牺赋吕与叔曰亦器也牺牲之器如牢互盆簝之属赋兵赋也其器如弓矢旗物弓剑之属愚按牺亦祭器但其粗而易为者耳无田禄者不设祭器有田禄者先为祭服先为祭服则得设祭器可知此对仗立言之妙又以祭服易成故耳郑氏谓器可假祭服宜自有然则祭器可不必自有矣不知不然此执则礼运大夫祭器不假为非礼之说也按王制以大夫祭器不假为礼则礼运之说非也郑既不别是非又强添假字以解此文皆谬孔氏曰缘人形参差衣服有大小不可假借故宜先造祭器之品量同官同既可暂假故营之在后虽极意挽回然而费辞甚矣大夫士去国踰竟为坛位乡国而哭素衣素裳素冠彻缘鞮屦素乘髦马不蚤鬋不祭食不说人以无罪妇人不当御三月而复服孔氏曰此大夫士三谏而不从又曰大戴礼云大夫俟放于郊三年得环乃还得玦乃去此国踰三月乃得不同者得玦之后从郊至竟三月之内行此礼按记文言大夫士去国不必定是三谏不从若果三谏不能则当逃之矣即下文即不然如孟子三宿出昼是也乃引大戴记被放俟郊三年之说有何交涉乎且大戴记言三年言郊曲礼言三月言竟又无得玦之说何得曰得玦之后从郊至竟三月之内行此礼乎孔氏好为附会如此大夫士见于国君君若劳之则还辟再拜稽首君若迎拜则还辟不敢答拜此言大夫士初见于君之礼也大夫士从外来故君有劳之之礼及迎拜之礼郑以聘礼释之非是记文但言大夫士不言大夫士聘言国君不言他国之君也按聘礼致馆受几受币私觌君劳归饔饩宾莫不稽首何独以劳之之一端偶合而遂谓聘礼乎聘礼君拜迎宾不答拜君拜送宾不顾不顾即不答拜使果为聘礼又安得但言答拜不言拜送乎郑于君劳前补曰宾见君既拜矣聘礼宾私觌己拜主君后主君始劳故补之孔氏曰聘礼无还辟之文文不备耳皆执礼解礼穿凿附会之甚者也注疏之以为聘礼者有故以下云君于士不答拜此处言君拜士似不合故以为聘礼耳不知云君若迎拜若者未定之辞有迎拜亦有不迎拜者在内君若劳之亦同释经不可以辞害意况其辞本自明白何烦他说乎又聘礼士相见礼君亦皆拜士说见后大夫士相见虽贵贱不敌主人敬客则先拜客客敬主人则先拜主人此言大夫士初相见之礼也大夫士互为主客各以相敬而先拜不论主客亦不论大夫士也郑氏但曰尊贤尤不分同国异国孔氏乃以为使臣受劳己竟次见彼国卿大夫异国则尔同国则否若然尊卑之礼不施于同国乎按士相见礼云先生异爵者请见之则辞辞不得命先见之与此微不同凡非吊丧非见国君无不答拜者此言答拜之礼而举不答拜者以见之也见国君即前文大夫士见于国君君若迎拜不敢答拜之义嫌与君亢宾之礼也郑氏谓国君见士不答拜若然当云国君见士不当云见国君矣又吊丧见君皆一例指往吊往见之人若于吊指往吊者于见又指受见者亦无此文理且于下文君于士不答拜复大夫见于国君国君拜其邕士见于大夫大夫拜其辱同国始相见主人拜其邕此言拜邕之礼也大夫见于国君士见于大夫言初为大夫与士见于君与大夫君与大夫拜其邕此指尊者之拜辱礼贤也同国始相见言同在一国初为大夫见大夫初为士见士主人拜其邕此指敌者之拜辱谢先施也曰同国者盖以若云大夫见大夫大夫拜其邕士见士士拜其辱岂成文理故曰同国曰主人所以包括之此正文章善断制处孔氏油同国字便以为上四句是异国亦以聘礼释上四句误矣且因此同国字并上文数处皆以为异国更误矣君于士不答拜也非其臣则答拜之大夫于其臣虽贱必答拜之男女相答拜也此又言答拜不答拜之礼也按拜邕与答拜均是君之拜上言君拜大夫邕不言拜士辱此言君于士不答拜义正同则上言拜大夫辱者其指本国明矣若为异国何不亦连言士乎又此处始言非其臣则上文数处皆指本国更明矣按聘礼云聘使还士介君皆答拜士相见礼云士见国君君答壹拜与此不同孔氏曲解之皆非已上五节皆言大夫士见国君与大夫士相见之礼郑孔不察乎此惟执聘礼为说所谓执礼解礼之谬如此诸解皆从之吁礼之汨没于注疏者多矣国君春田不围泽大夫不掩群士不取麛卵王制云天子不合围诸侯不掩群此云国君春田不围泽大夫不掩群不同者盖末世诸侯儗天子大夫拟诸侯故记者各举所闻言之其实无不同也孔氏以与王制不同而曰王制上文云天子诸侯无事则岁三田郑谓夏不田谓夏时也周礼四时田而云三田者下因云不合围则知彼亦夏礼也按周礼田四时不可信王制三田自是周制郑因周礼四时田而疑王制三田为夏制孔又因郑以三田为夏制而并疑王制不合围为夏制所谓以讹传讹者是矣大夫私行出疆必请反必有献士私行出疆必请反必告君劳之则拜问其行拜而后对大夫士有献又私行出疆似皆衰世之礼国君去其国止之曰奈何去社稷也大夫曰奈何去宗庙也士曰奈何去坟墓也国君死社稷大夫死众士死制此两节自注疏以来皆误合为一节以致混乱不楚又泛引古事分别经权此皆不察文义及事理漫为说者也两节各自为义因上有社稷字遂生出下节曲礼文多如此观大夫士言死众死制不言宗庙坟墓可见矣即止国君去社稷与国君死社稷似同一事而寔别何则去社稷者可以不去故人止之如卫成鲁昭之类宗社未亡不得因内乱而辄去也死社稷者不可以去故须死之如宗社已亡不得尚流离琐尾于他国及如后世欸降之事是也孔氏不得此旨谓国君死社稷不去国为正礼太王去国为权法夫太王为狄所侵非自致内乱之比固可以去故盂子有请择二者之说又宗社未亡邑于岐山以图兴复亦非流离他国之比岂可遂这以死而谓不死为权法乎且其时邠人从之如归市未闻有止其去国者何得纽合两节之文而以太王作证也如其说去国既为权法臣民奈何止之岂止其夫国乃是欲其死也至于大夫与士则谓去宗庙坟墓为三谏不从及或以罪见黜谓死众死制为冠难及教令若是此两处之文既别何为独于去国死社稷而纽合之耶黄叔阳拾疏之余说竟以上节为权下节为经上节为下人为上之义下节为上人守正之义尤凿谬不足辨君天下曰天子朝诸侯分职授政任功曰予一人天子通称予一人自称郑氏谓皆摈者辞非也崩曰天王崩复曰天子复矣告丧曰天王豋假措之庙立之主曰帝按天王之称始见于春秋周祔庙不称帝而此称帝秦汉之礼也吕与叔疑为殷世未然天子未除丧曰予小子生名之死亦名之此说考于周初则不合如周颂闵予小子洛诰以予小子扬文武烈非尽未除丧之称而顾命称予一人钊又非尽予小子也郑氏于前君大夫之子不敢自称曰余小子以为未除丧称正未考耳郑氏曰生名之曰小子王死亦名之曰小子王晋有小子侯是僭取于天子号也按郑因上有予小子之称遂撰一小子王之名以实其生名死名以侯证王既不类又谓小子侯为僭天子号尤无据吕与叔祖其说反疑上予小子予字为衍益可笑又曰春秋书王子勐卒不言小子者臣下之称与史策之词异也夫春秋非即史策乎史策非即臣下之称乎此何说也吴吴字原误作吕今径改幼清曰春秋景王崩悼王未踰年入于王城不称天王而称王子勐所谓生名之也死不称天王崩而称王子勐卒所谓死亦名之也按此说似是而亦非也春秋称王子勐者所以别于王子朝也又子勐以秋入而十月卒未成乎为君故仅称名设令子勐无子朝之嫌而位又踰一二年之久虽未除丧而死春秋亦必不称其名也使记文果如其说以为春秋辞例则记文误矣天子有后有夫人有世妇有嫔有妻有妾曲礼此文但为列名不为定数犹存古意若周礼之错杂侈陈昏义之附会定数郑氏之谬妄定夕皆一扫而空之可也按此叙嫔于世妇下则世妇贵于嫔也昏义乃云九嫔二十七世妇周礼袭之世儒但传习彼说而于曲礼之近古者反不一及焉何也妻为对夫人通称诗艳妻煽方处则后亦称妻也或者取妻为栖息之义妾为接见之礼以见天子之妻妾备耳不必油孔氏引郑注内则妻之言齐也与夫敌体谓彼是判合齐体此是进御于王之时暂有齐同之义然则世妇嫔妾亦暂有齐同何以不名妻也可笑如此五官致贡曰享此皆周制郑氏谓殷制非也按记中如旧称中庸子思作缁衣公孙尼子作三年问荀卿作月令吕不韦作王制汉博士集此其可知者其不可知者大抵不出周秦汉初人也夫以周秦汉初之人其于载籍所遗皋耳目所记不过周之中叶以后为多若文武之制固以邈若隔代况能及于文武以前孔子所叹为不足征者乎郑氏以误信周礼之故其注礼记凡于周礼不合者或曰殷制或曰夏殷制或曰虞夏殷制而目为殷制者尤多以其尚近周也一切武断紊乱礼文莫斯为甚记中间有取周以上之制与周比类而言者此固载籍耳目所仅得什一于千百者也如檀弓于棺制王制养老礼分虞夏殷周郊特牲于祭之所尚分虞殷周檀弓于色之所尚礼器于尸礼郊特牲于冠礼分夏殷周虽其中亦不无附会然必皆标举时代疏析名目末尝蒙混紊越于其间则其不加标举疏析者统属之周是可知矣故此章所言不能果必其为文武之制但在伪周礼未出以前要为近古而可信无如今人耳目全受蔽于周礼又加郑氏以此等记文断为殷礼宜乎日有真周礼在前直摈弃而不道也岂不重可叹哉按天官乃总名配天王而言非别有天官如周礼专属之大宰也以下六大五官六府六工皆天官也六府六工卑于六大五官又以五官为主五官者司空司徒虞廷有之周初增以司马见于牧誓详古文尚书又有司寇见于立政司士则惟见于此其名既多近古而官亦备是焉六大者大宰即冢宰有代君摄百官之任大宗即虞之秩宗主祭祀天地鬼神者故皆不列五官之内若大史以下职次渐轻以及六府六工自皆不敌五官其受大宗以下及六府六工之成以质于天子者亦惟五官故曰五官致贡曰享试观此文六大五官六府六工之职何详而别也六典五众六职六材之名何典而该也即此已足见其大又何取于繁文侈义贻误人国之周礼哉五官之长曰伯是职方其摈于天子也曰天子之吏天子同姓谓之伯父异姓谓之伯舅自称于诸侯曰天子之老于外曰公于其国曰君五官即上司徒等官证疏是疏别引熊氏为五等诸侯吴幼清谓五侯不可从五官之中有司徒司马司空其爵为三公其出封于畿外以统诸侯则号曰伯五官之长曰伯是职方者谓以五官之长者谓之是职主四方者也此与王制千里之外设方伯一节之义略同方伯即州伯王制云八州八伯各以其属属于天子之老二人分天下下字原作子今径改以为左右曰二伯此云五官之长曰伯下文又称天子之老当是此二伯无疑但未云二耳郑氏于上之不合周礼者则属之殷于此可合公羊传周公主陕东召公主陕西之说又属之周倏殷倏周前后移夺即此可见其谬妄矣孔氏为之说曰殷改置二伯与周同尤足哂也于外曰公于其国曰君外他国也曰公曰君皆他人称之也郑皆以为自称而解外为自其私土之外天子畿内何其费如许曲折耶下于外曰侯于其国曰君亦同此解九州岛之长入天子之国曰牧天子同姓谓之叔父异姓谓之叔舅于外曰侯于其国曰君五官之长合五官之长也九州岛之长每一州之长也不可油上为解此即王制之州伯盖诸侯也王制言八州除畿内而言此言九州岛并畿内而言伯不言入天子之国而此云入者伯自内而出故不言入牧自外而入故言入也孔氏谓伯不出故不言入非是二伯称伯父伯舅州牧称叔父叔舅按觐礼云同姓大国则曰伯父其异姓则曰伯舅同姓小邦则曰叔父其异姓则曰叔舅但以侯国之大小为言非复二伯周牧之义此属春秋辞命所称与曲礼又别矣郑氏曰牧尊于大国之君而谓之叔父辟二伯也亦以此为尊郑意盖见觐礼大国之君称伯此处牧亦为大国之君称叔与之不合故为是迂曲之解不知曲礼言在前之制觐礼言在后之制无是纽合也观此以仪礼为经礼记为传者可知其妄矣二伯同姓称伯父州牧同姓称叔父晋文公霸类二伯而僖二十八年左传王曰叔父此等处有合有否然义亦不甚殊不必曲为解释也其在东夷北狄西戎南蛮虽大曰子于内自称曰不谷于外自称曰王老夷狄戎蛮虽大曰子此本春秋传例称楚为子为言惟实正其爵曰子非夷之也庶方小侯人天子之国曰某人于外曰子自称曰孤庶方小侯旧解皆蒙上节谓戎狄子男君不知此是附庸小国之君以其地小其列于四夷之后夷地亦有大者所以上曰虽大曰子张氏以为错简谓当在上节之上则又谬矣天子当依而立诸侯北面而见天子曰觐天子当宁而立诸公东面诸侯西面曰朝按朝觐二字始见于虞书群后四朝及日觐四岳群牧肆觐东后之文古惟天子受群臣朝此音招见之朝曰朝又诸侯自本国来亦曰朝若觐则释诂祗属见义故凡上见下下见上皆曰觐大雅有韩侯入觐之文于是后人乃以诸侯自本国来朝天子为觐仪礼有觐礼是也然朝终属正名觐礼云诸侯前朝又云乘墨车载龙旗弧韣乃朝以觐礼而仍云朝意可见矣又春秋僖二十八年公朝于王所亦是也此分朝觐为二义未甚确至于周礼大宗伯春曰朝夏曰宗秋曰觐冬曰遇此袭大戴记尤不足据意欲凑合四时故其言朝觐即取此朝觐其言遇则取下诸侯未及期相见之遇其言宗乃其所增则又取江汉朝宗于海然彼云水与朝君何涉哉郑注云宗尊也欲其尊王然则余三时皆不尊王乎会遇自是春秋诸侯之事周初盛王无此今郑氏妄执以解谓朝为春见觐为秋见则记文先秋后春何其倒置又谓夏宗依春冬偶依秋则记文阙言宗遇礼待其补之矣又谓觐礼今存朝宗遇礼今亡是曲礼既阙言宗遇礼仪礼又阙朝宗遇礼何二礼均有所阙而周礼独完耶种种谬不可殚述愚按此分朝觐以觐是诸侯自本国来朝故但言诸侯诸侯在外者也朝是天子受群臣之朝见故兼言诸公诸公在内者也天子南面北面者面天子也东面西面者公侯自相面也公侯北面天子其前后则皆东西分次序立若行觐礼则诸侯北面之前后亦西面可知觐礼云诸侯皆受舍于朝同姓西面北上异姓东面北上诸侯觐不言西面公侯朝不言北面文互见也郑谓东面西面为生气文北面为杀气质孔释之谓东面西面则气分布北面则气不分布皆稚说也诸侯未及期相见曰遇相见于却地曰会诸侯使大夫问于诸侯曰聘约信曰誓牲曰盟此皆本春秋例为说天子无过会礼或援周礼冬日遇为天子此所言遇为诸侯周礼时见曰会为天子此所言会为诸侯者皆非聘者左传云明王之制岁聘以志业中庸云朝聘以时以聘天子言此言诸侯自相聘亦春秋时事也誓盟亦春秋诸侯事若尚书誓辞乃征伐告众之言郑举以为证亦谷梁云诰誓不及五帝盟诅不及三王诸侯见天子曰臣某侯某其与民言自称曰寡人诸侯见天子曰臣某侯某犹玉藻诸侯之于天子曰某地之守臣某郑氏曰其为州牧则曰天子之老臣某侯某盖以觐礼大国之君天子称伯前文州牧亦类大国之君天子称叔不相合说详本文故又于此处补其所称此郑氏之礼也夫二伯自称于诸侯曰天子之老今州牧见天子得称天子之老不反踰于二伯乎尤谬自称曰寡人犹玉藻于敌以下曰寡人其在凶服曰适子孤临祭祀内事曰孝子某侯某外事曰曾孙某侯某前文云大夫士之子不敢自称曰嗣子某则诸侯子未除丧称嗣子某矣此又云适子孤是有两称即一篇之中其不合如此况他篇他经乎益可见其不可执礼以解礼矣死曰薨复曰某甫复矣既葬见天子曰类见言谥曰类类郑氏谓犹象又以上类字为象诸侯下类字皆象聘问皆凿且谬王子雍以下类字为请谥必以其实类于生平之行其说近是然于上类见未有发明郝仲舆谓诸侯将葬类举其生平行事请于天子为谥曰类既葬嗣君入见天子即称先君之谥明以类见也言谥曰类择类之义也其说似上下贯通然必须于文前补未葬一层终觉牵强姑且阙疑既葬见天子此礼亦可疑郑氏执周礼典命以皮帛继子男之说不足据故孔氏亦谓春秋之义三年除丧之后乃见天子也然考文元年左传晋襄公既祥先且居劝其朝王则既祥亦可见但不必既葬耳诸侯使人使于诸侯使者自称曰寡君之老郑氏谓此诸侯之卿上大夫以玉藻云上大夫曰下臣摈者曰寡君之老也然此处不分上下大夫又彼是摈辞此是自称无庸强合天子穆穆诸侯皇皇大夫济济士跄跄庶人僬僬此等是形容之辞全不必油天子之妃曰后诸侯曰夫人大夫曰孺人士曰妇人庶人曰妻大夫妻称世妇未闻称孺人孺人之名始见于此又妇人对男子之称妻对夫之称后夫人亦皆妇人皆妻也以此分别贵贱恐未允公侯有夫人有世妇有妻有妾夫人自称于天子曰老妇自称于诸侯曰寡小君自称于其君曰小童自世妇以下自称曰婢子子于父母则自名也老妇之称恐少者非所宜寡小君论语是邦人称诸异邦亦非夫人自称也列国之大夫入天子之国曰某士自称曰陪臣某于外曰子于其国曰寡君之老使者自称曰某于其国曰寡君之老疏谓其国为自国中若是则对本国人不当代君称寡且于前文诸侯使人使于诸侯自称曰寡君之老相类悉不协吕与叔谓其国蒙上于外之辞亦谓异邦义或然也天子不言出诸侯不生名君子不亲恶诸侯失地名灭同姓名出与名亦本春秋传例而误其谓天子不言出者以春秋天王出居于郑也不知天子何不可出言但不可言奔故曰居当云天子不言奔可也谓诸侯不生名亦非春秋诸侯出奔亦名又谓失地名灭同姓名非其谓失地名者以春秋荆以蔡侯献舞归也此被执书名非失地也其谓灭同姓名者以春秋卫侯毁灭邢也不知其下书卫侯毁卒因下书名而误连下也君子不亲恶一句郑氏承上作解谓天子诸侯有大恶君子所远出名以绝之按上谓不出不名正论其事也若下谓出名为恶君子故不亲多却一转文义不贯且以天子诸侯为恶以书法出名为不亲甚牵强郝仲舆谓亦是春秋辞例为叛臣亡子不纳其疑举邾庶其以漆闾邱来奔之事总属臆测愚按当是天子不言出二句为一段君子不亲恶为一段诸侯名为一段曲礼之文虽别为一段恒复相连有以意相似连言者有以文相似连言者如此句与下死寇曰兵之类此以文相似连言也为人臣之礼不显谏三谏而不听则逃之子之事亲也三谏而不听则号泣而随之三谏不听则逃之与公羊传曹羁三谏不从遂去之之说同然其言臣子之谏亦各有弊人臣云不显谏与论语勿欺而犯之之意违事亲直云三谏即蒙上人臣之说然此复论语事父母几谏一节一段委宛曲折蔼然纯孝之意又逃者以春秋时言则可恐不能行于大一统之世也君有疾饮药臣先尝之亲有疾饮药子先尝之医不三世不服其药此等言伎术亦可商和扁未闻其上世若庸医虽十世恐亦难服其药也问天子之年对曰闻之始服衣若干尺矣问国君之年长曰能从宗庙社稷之事矣幼曰未能从宗庙社稷之事也问大夫之子长曰能御矣幼曰未能御也问士之子长曰能典谒矣幼曰未能典谒也问庶人之子长曰能负薪矣幼曰未能负薪也曲礼之文虽分段落义多连如谓儗人必于其伦即为下五对发端亦可今故合为一节若其不可合者又不得因义之钩连而误合也上言国君之年下言大夫士庶之子其文不同不必油大抵皆问其子之年也如曰天子之年即天子之子之年也大夫之子即大夫之子之年也少仪国君亦言子与此同然此于天子国君不言子也不过以若言天子国君之子嫌于嫡庶无分故直言天子国君耳郑氏曰四十强而仕五十命为大夫郑见上言天子国君下言大夫士庶之子故分别为解以为天子国君继统其年不定故问其年士大夫四十五十年有定制故问其子如此分别岂不滞甚可笑彼盖不知天子国君即天子国君之子与士大夫之子同故以士大夫当生比论以致不成一例语义也长者亦祗出幼之名非谓四十五十如其说士大夫四十五十不须问则天子之年非有定制四十五十亦须问矣何以曰始服衣若干尺乎且庶人之年亦无定制何以亦问其子乎疏引熊氏曰庶人亦问其子者顺上大夫士而言之辞遁可见又其妄者直谓年当作子益可笑矣御是御车古人于射御之事既长则皆习之不必为大夫之子讳诗曰又良御忌问国君之富数地以对山泽之所出问大夫之富曰有宰食力祭器衣服不假问士之富以车数对问庶人之富数畜以对叶少蕴以言不及义为耻曷为问富其言非也先王之法制禄分田诸侯大夫以及士庶凡封地爵禄田里树畜皆有品节限度不可过不可不及故各有其富如此设为问富各以其富答之者所示先王之法也如是则上下相安于礼制而天下均平矣苟不循此则在上者畜聚敛之臣与夫畜牛羊察鸡豚以病乎下庶人以封植之利享王侯之奉以僭乎上或均失其富则公卿而乘牛车庶人而死道路者有之此皆后人无其品节限度之所致也则问富之说盖亦有深意存焉奚可贬之乎天子祭天地祭四方祭山川祭五祀岁诸侯方祀祭山川祭五祀岁大夫祭五祀岁士祭其先四方郑氏谓句芒祝融后土蓐收玄冥五官之神此左传之文而月令有之按五祀即月令所谓户中熘门行行字原误作户今径改则四方或亦如月令之旨未可知不然四方非可空向而祭而虞书望秩山川之礼又属祭山川解者亦混入祭四方非矣郑又谓祭于四郊此附会周礼小宗伯兆五帝于四郊之文殊未然记乃是四方非四郊也天地郑无释孔氏谓五天帝配以五人帝又谓天神有六地神有二种种纬书非礼不经之说悉不可用然亦皆郑说而排纂于此也五祀是周制故王制曾子问士丧礼皆有之而月令疏其名为户中熘门行也祭法增司命泰厉为七甚不经郑氏因祭法之说反目此为殷制误矣此文不言士祭五祀士丧礼云祷于五祀与此不同吕与叔疑不得祭而得祷然未有祷而不祭者凡祭有其废之莫敢举也有其举之莫敢废也非其所祭而祭之名曰淫祀淫祀无福淫祀本为求福语以无福立义斩然天子以牺牛诸侯以肥牛大夫以索牛士以羊豕索牛左传襄二年以索马牛皆百匹杜注索谓简择好者此索字应同其解谓不及诸侯之肥但简择好者用之耳郑氏曰肥豢于涤也索求得而用之盖以大夫牲不养于涤也甚无据孔氏曰楚语观射父云大者牛羊必在涤三月小者犬豕不过十日大夫索牛士羊豕既不在涤三月当十日以上但不知其日数耳由疏所引观之则索者岂是临时求得而用之之义耶支子不祭祭必告于宗子此谓支子欲祭其先必告宗子而后行郑氏谓宗子有故支子当摄而祭夫宗子若有故必命支子代祭支子何必又告之耶凡祭宗庙之礼牛曰一元大武豕曰刚豚曰腯肥羊曰柔毛鸡曰翰音犬曰羹献雉曰疏趾兔曰明视脯曰尹祭鱼曰商祭鲜鱼曰脡祭水曰清涤酒曰清酌黍曰芗合罪曰芗萁稷曰明粢稻曰嘉蔬韭曰豊本盐曰咸鹾玉曰嘉玉币曰量币此节之义有不可解者不必强解蔬说文云凡草菜可食者通名为蔬则稻亦蔬属陈可大谓蔬与疏同非祭王父曰皇祖考王母曰皇祖妣父曰皇考母曰皇妣夫曰皇辟皇说文大也尔雅君也称君者亦大之义古尊死之号皇为通称注单释为君谓有君德后世不敢用皇字以注疏之说也生曰父曰母曰妻死曰考曰妣曰嫔易尚书称父曰考不必死也自有此文后世从之矣嫔之称后世不用寿考曰卒短折曰不禄郑氏曰谓有德行任为大夫士而不为者老而死从大夫之称少而死从士之称郑意谓疑大夫不寿考寿考不为大夫何以曰卒士不短折短折不为士何以曰不禄两说相妨于是以为有德行任为大夫士而不为者何其迂折之甚乎曲礼本杂取诸说不必纽合陈可大曰彼以位之尊卑言此以数之修短言也是天子视不上于祫不下于带国君绥视大夫衡视士视五步凡视上于面则敖下于带则忧倾则奸玉藻云凡侍于君视带以及祫即此视不上于祫不下于带之义也陆农师曰不敢言视天子恭也国君大夫放此绥视以所视绥之远近为节衡视以所视衡之远近为节绥视游目远于祫矣衡视游目又远于绥矣直言士视五步耳与上相备也然则天子国君大夫游目亦不过此按此解绥衡之说是也但士相见礼云若父则游目则天子国君大夫悉下得游目可知更详之大飨不问卜不饶富大飨谓郊祀天地大祫禘之类日月素定故不问卜周礼大祭皆言卜不可从郑氏谓祭于明堂莫适卜此亦附周礼莫适卜之文故以五帝属之殊迂僻陈用之谓飨宾按以人交人本不用卜何必言之此亦狃于周礼大祭祀皆卜言卜故别立一说耳凡执天子鬯诸侯圭卿羔大夫鴈士雉庶人之挚匹童子委挚而退野外军中无挚以缨拾矢可也妇人之挚椇榣脯修枣栗纳女于天子曰备百姓于国君曰备酒浆于大夫曰备埽洒此言问名之答词上而以纳女该之郑氏狃纳女二字而云为不亲迎故自致女不亦迂乎檀弓上此篇疑义特多伪言百出观其文儇便隽利亦可知是贤者过之一流人故不必言之其皆实与义之皆正尔列下帖然其中亦有可采者学者宜分别择焉可也篇中凡言春秋事与经传多错互夫明明经传而且异之况其无可证据者乎读檀弓者当知之此篇为子游门人之后人所记疑义各详文下公仪仲子之丧檀弓免焉仲子舍其孙而立其子檀弓曰何居我未之前闻也趋而就子服伯子于门右曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否立孙檀弓免焉郑氏谓故非为礼以非仲子以下章子游麻衰吊谓子司寇知之或有然然欲正人非礼已而先为非礼甚迂而不可训也伯子答后檀弓不复再语另接子游问孔子则记者归重子游初未尝以檀弓为知礼也故谓此篇为子游门人之后人所记不误事亲有隐而无犯左右就养无方服勤至死致丧三年事君有犯而无隐左右就养有方服勤至死方丧三年事师无犯无隐左右就养无方服勤至死心丧三年隐犯皆指谏言事亲有隐无犯即论语几谏之义事君有犯无隐即论语勿欺而犯之义郑氏看隐犯作两义故别以隐为不称扬过失误矣此处诸儒己多驳过然郑之以隐犯为两义者以事师曰无犯无隐有难通也而前儒于此则不能了不知此隐犯亦与上同义既为人师安有过失使弟子谏盖记文亦就君亲之隐犯为凑合而言耳养说文供养也非独指饮食凡供养皆是故郑解有方为不可侵官若无方是无专职事事皆当为之也方丧方字已为后世以日易月开端矣心丧三年曰心似乎无服故郑引若丧父而无服以证之然愚谓师恩有重轻任人为之故丧服不言以其无一定之服耳非竟无服也季武子成寝杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也吾取其大而不许其细何居命之哭凡古事古礼有与后世悬殊者不可执今以疑古也如记文明谓武子成寝室而存杜氏之葬于西阶下当时容有此事而郑氏谓夷人冢墓以为寝按杜氏仍来请合葬则未尝夷可知也张子厚谓此必是殡岂容城中有墓皆非也请合葬焉张子厚又谓掘其柩以归合葬陆农师亦谓请迁于外而合葬之皆非也子上之母死而不丧门人问诸子思曰昔者子之先君子丧出母乎然子之不使白也丧之何也子思曰昔者吾先君子无所失道道隆则从而隆道污则从而污伋则安能为伋也妻者是为白也母不为伋也妻者是不为白也母故孔氏之不丧出母自子思始也诸儒解此事或谓礼宜为出母齐衰杖期或谓礼不宜丧出母或谓丧出母为圣人处权不丧出母为子思守礼或谓礼为出母齐衰杖期而为父后者无服伯鱼子上皆为父后伯者乃贤者之过子思正欲用礼纷纷诸辨皆可不必孔子必无三世出妻之事也黄叔阳曰夫子年十九娶宋亓史记注作上家语作亓并字误官氏明年生子适鲁昭公赐之二史记无二字鲤鱼夫子荣君之赐因以名其子而字之曰伯鱼至六十六而夫人亓官氏卒传记之所可考者昭然如此岂可以为世出其妻乎按黄之前说乃史记注引家语其六十六夫人卒之事史记家语皆无之彼说固难信今欲辟彼说而伪撰其事以为证又乌乎可孔子曰拜而后稽颡颓乎其顺也稽颡而后拜颀乎其至也三年之丧吾从其至者此云稽颡后拜士丧礼皆云拜稽颡丧大记亦云每拜稽颡与此不同孔氏谓士丧礼诸文拜稽颡者为拜之时先稽颡此执礼解礼之曲说也又孟子述子思再拜稽首而受稽首再拜而不受是吉礼其于受不受亦分拜于稽首之先后与凶礼同此等礼今无由考不必强为之说也郑氏以拜稽颡稽颡拜分周殷益谬若拜与稽首稽颡诸义则有可考者拜者字从两手从下两手为拜也内则云凡男拜尚左手凡女拜尚右手则拜之用手之为义甚明尚书云拜手少仪手拜皆是也先两膝着地次用两手相交但折腰俯首而巳荀卿云平衡曰拜谓首与腰齐也吉凶礼皆用之稽首者先两膝着地次两手到地乃俯其首下至于手荀卿云下衡曰稽首谓首下于腰也吉礼用之稽颡者较稽首之首至手者为重首至地其两手开也凡首至地惟颡贴地故谓之稽颡荀卿云至地曰稽颡凶礼用之此三者之大较也惟拜则即起以用手不用首故也稽首稽颡则迟起故曰稽稽者稽皋之义以迟为敬以用首故也惟拜又为总名亦兼稽首而言拜通稽首稽首不通拜也如尚书拜手稽首则分别言之其余若论语拜下礼也孟子使己仆仆尔亟拜之类皆兼稽首而言也又少仪妇人肃拜此立拜也亦名拜皆不可以辞害意此外又有顿首者不见于诸经惟左传穆嬴日抱太子顿首于宣子及申包胥乞秦师九顿首而坐为陡顿之义与稽义正相反以首叩地而速起凡急遽有求仓卒致情时用之此礼之变非列于拜礼中也自周礼作妄为列于九拜之一而注者不达释为平常吉拜是误以顿首为稽首矣其后遂以顿首易稽首之称无复有稽首者沿流及今反以稽首为凶拜尤谬误之可笑者也又立而折腰曰揖论语揖所与立乡饮酒礼作亦曰肃曲礼肃客而入左传三肃使者大抵与今之拱同今则以鞠躬俯首近地为揖微鞠躬俯首举手为拱又不同孔子既得合葬于防曰吾闻之古也墓而不坟今丘也东西南北之人也不可以弗识也于是封之崇四尺孔子先反门人后雨甚至孔子问焉曰尔来何迟也曰防墓崩孔子不应三孔子泫然流涕曰吾闻之古不修墓古也墓而不坟今则坟矣岂生今反古乎东西南北之人在后人目孔子则可安有孔子预知自疑之理古不修墓不知古果有此制否即有之任其崩坏而不修则是失于本心又不止于生今反古之愆矣子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣丧三年以为极亡则弗之忘矣故君子有终身之忧而无一朝之患故忌日不乐丧三年以为极亡则弗之忘言丧虽三年为极但既亡则终弗之能忘矣故即以故君子云云陈可大谓既葬曰亡此本中庸章句解事亡如事存亡字以为既葬则曰反而忘焉之说此解殊牵强今陈直以亡为既葬益非矣君子有终身之忧无一朝之患从来解者皆贴亲丧说殊不然终身之忧似忌日矣一朝之患郑氏谓毁不灭性陈可大谓指上必诚必信所以无冢宅崩毁之事并迂又与下故忌日不乐义不贯按此二句乃古语孟子引之故此用故字孟子用是故字记文取有终身之忧句唤起忌日不乐义无一朝之患是陪说孟子则取无一朝之患句以明上文横逆之事有终身之忧是陪说孟子又解有终身之忧为忧其未能如舜观此同一有终身之忧句记文作忌日用孟子作如舜用则释古人之书者其可粘滞执着死古人句下哉祭义作君子有终身之丧此方专指忌日孔子少孤不知其墓殡于五父之衢人之见之者皆以为葬也其慎也盖殡也问于聊曼父之母然后得合葬于防此伪妄之说前儒多辨之不更赘夏后氏尚黑大事敛用昏戎事乘骊牲用玄殷人尚白大事敛用日中戎事乘翰牲用白周人尚赤大事敛用日出戎事乘騵牲用骍此文巳为不韦月令开端尚黑白赤未详其义疏引旧说谓正色有三然青黄非正色乎郑氏以物生色黑及芽白萌赤解之此纬书注甚凿陈可大谓禹治水尚水色水非黑色观禹贡别言黑水可见汤征伐得天下尚金色于周无可言乃取五行相之义以为火胜金吴幼清祖其说变相为相生谓夏以金德主黑水色水者金之所生周以木德王赤火色火者木之所生于殷无可言为以水德王白金色金者水之所从生又与上义反皆凿谬揆此则三代尚色之义恐附会也周戎事乘騵取大雅驷騵彭彭为说而因以为夏乘骊殷乘翰耳然六月诗比物四骊采诗乘其四骐周岂端用騵乎殷戎事乘翰取易白马翰如为说以翰字代白马义甚谬陆德明谓翰又作无据穆公之母卒使人问于曾子曰如之何对曰申也闻诸申之父曰哭泣之哀齐斩之情饘粥之食自天子达布幕卫也縿幕鲁也器泣之哀数句似从孟子来以其易齐疏为齐斩也语孟中未有斩字幕分布縿或是当时奢俭之别郑氏布为诸侯縿为天子殊武断若谓曾申以鲁僭用天子礼讽穆公不宜用先世所习用者而申欲一旦异之亦迂矣晋献公将杀其世子申生公子重耳谓之曰子盍言子之志于公乎世子曰不可君安骊姬是我伤公之心也曰然则盍行乎世子曰不可君谓我欲弒君也天下岂有无父之国哉吾何行如之使人辞于狐突曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而图吾君伯氏苟出而图吾君申生受赐而死再拜稽首乃卒是以为共世子也以为共世子郑氏曰可以共孝则未之有若然凡孝子必当谥以孝而后可为孝乎迂亦甚矣郑氏之说盖误本于梁余子养曰死而不孝不如逃之不知此乃当时谏阻申生伐皋落氏故为耸其言以希动听若羊舌大夫曰违命不孝子其死之非又以死为孝耶孔氏援春秋曰晋侯杀其世子申生父不义也陷亲于不义故曰不孝其说尤悖人子以孝名者多不幸处其变即以舜之大孝尚不能掩其父母之顽嚚亦可曰陷亲于不义而非孝乎后儒因郑孔此说遂群以申生为不孝陈守之尤极诋之曰申生之死于亲可言而不言而且惧伤公之心于义可逃而不逃而且谓天下岂有无父之国以至忘其躬之不阅而且恤国家之多难不顾生死之大节而且谨再拜之末仪呜唿申生之孝孰有加于此数言也惟以伤亲之心为大故不言惟以不可处无父之国为大故不逃忘躬而且恤国家之多难死不忘忠也临死而且谨拜之末仪死不忘敬也其极诋之者非所以极赞之乎至谓其可以言何以知之谓其躬之不阅何以见之尤妄矣吁人臣人子不幸而遭逢事穷势竭乃为此死忠死孝之事千古岂有印板之忠孝乎哉后此宋儒高托中行以千古瑰异崭之行加抑下不之许可皆自此一种议论有以启之耳若是则人心益无感激风俗日以偷漓徒取便于拘文牵义旅进旅退之俦耳岂不可叹哉鲁人有朝祥而暮歌者子路笑之夫子曰由尔这于人终无己夫三年之丧亦已久矣夫子路出夫子曰又多乎哉踰月则其善也论语记孔子问者出后而有言者二一为南宫适出赞其为君子尚德一为宰我出斥其不孝不仁赞与斥皆不必面尽故待其出尔若朝祥莫歌之非子路笑之既是奚为面故斥之而引其旨待其出后始发乎圣人教人必不如是也鲁庄公及宋人战于乘丘县贲父御卜国为右马惊败绩公队佐车授绥公曰未之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也末之卜郑氏解谓微哉卜国无勇然古无但称人之氏者况君乎或以卜为卜筮皆未详也郑解此为这卜国意疑不及县贲父则县贲父不当独死遂谓二人皆死尤臆测士之有诔自此始郑引士冠礼生无爵死无谥按诔与谥有别郑以诔为谥非后放此檀弓所记事实多与春秋经传无似而又多互异当以经传为正不必为之附会求合也庄十年经云公败宋师于乘邱非鲁败也陈用之以为庄公败于二人未死之前宋人败于二人既死之后吕东莱以为止是马惊败不预军之胜负此皆曲为附会者曾子寝疾病乐正子春坐于床下曾元曾申坐于足童子隅坐而执烛童子曰华而睆大夫之箦与子春曰止曾子闻之瞿然曰唿曰华而睆大夫之箦与曾子曰然斯季孙之赐也我未之能易也元起易箦曾元曰夫子之疾革矣不可以变幸而至于旦请敬易之曾子曰尔之爱我也不如彼君子之爱人也以德细人之爱人也以姑息吾何求哉吾得正而毙焉斯已矣举扶而易之反席未安而没檀弓多毁曾子而誉子游此一章亦毁曾子也曾子于大夫之箦已不当受即受之亦不当服用乃于临没之顷因人言而始易之岂死不可僭踰生独可僭踰乎使非执烛之童子曾子不将以不正毙耶且谓以执烛之童子能别服制之宜否知义理之是非而子春曾元辈乃罔知匡正且为其隐讳不即救止是曾子之门人子弟尚不及童子之识为深可耻也千载之下动以此事啧啧言曾子因于人死称易箦奉为美谈殊不知记文之诬焉耳盖附会论语曾子有疾章造此一事其云举扶而易之仿启予手启予足而云也曰吾得正而毙焉斯已矣放而今而后吾知勉夫而云也始死充充如有穷既殡瞿瞿如有求而弗得既葬皇皇如有望而弗至练而慨然祥而廓然郑氏曰皆忧悼在心之貌颟顸不分殊谬按廓开也廓然闭塞之久至此始稍开也孔氏谓寥廓情意不同而己亦岂可通大抵人子有终身之丧固然已此文则从始死至大祥别形孝子为哀之隆杀酌人情事理以言之另是一义初不相妨解者必欲据终身之丧为说其亦固矣邾娄复之以矢盖自战于升陉始也鲁妇人之髽而吊也自败于台鲐始也言妇人吊意欲见无男子耳然妇人夫死又吊他人于情事未协南宫绦之妻之姑之丧夫子诲之髽曰尔毋从从尔尔毋扈扈尔盖榛以为笄长尺而总八寸下二句是记者语因言髽而笄总之制故加盖字以别之此檀弓用字法篇中多有之孔氏皆以盖字从疑辞岂下章孔子盖寝疾七日而没亦疑辞乎孔之以此为疑辞者其说曰恶或用栉或用榣故丧服有栉故夫子称盖以疑之此执仪礼之栉意谓不当云榣也然则孔子读仪礼不熟耶可笑也按栉者梳也非木名丧服郑注云以栉之木为之或曰榣贾疏云玉藻云沐用樿栉发晞用象栉故郑云栉者以节之木为则是谓樿木也其说详明据孔意云亦当恶或用樿同栉或用榣今但以栉对榣言混甚然其误实始于郑也丧服言栉之木檀弓言榣礼言不同何必辄为附合致妄以盖字为疑辞耶孟献子禫县而不乐比御而不入夫子曰献子加于人一等矣按孔孟之说皆言三年之丧未有二十几月之说亦未有大小祥禫之名其短折于二十几月者不知起于何时自诸礼始有祥禫之名而短折者始一定而不可复变矣兹不具论至于禫月以及作乐礼又无明文则所谓短折者仍无一定之说今从之者不过东汉晋儒悬揣臆断而已又可笑也试详之郑氏谓二十五月大祥二十七月禫二十八月作乐孔氏疏之曰郑据杂记云父父字下原衍母字今删在为母为妻十三月大祥十五月禫为母为妻尚祥禫异月岂容三年之丧乃祥禫同月又据间传士礼云中月而禫中月间一月也据丧服小记云妾附于妾祖姑亡则中一以上而附又学记云中年考校皆以中间又下云祥而缟是月禫徙月乐谓大祥者缟冠是月禫谓是此月而禫各自为义又文二年公子遂如齐纳币公羊讥其丧娶又以鲁人朝祥而莫歌及丧服四制云祥之日鼓素琴及孔子五日弹琴不成声十日成笙歌并此献子禫县之乐皆据省乐忘哀非正乐也此郑氏之说也王子雍谓二十五月大祥其月为禫二十六月作乐孔氏疏之曰王据下云祥而缟是月禫徒月乐又与上鲁人朝祥而莫歌孔子曰踰月则善是皆祥之后月作乐也又据三年问云三年之丧二十五月而毕又士虞礼中月而禫是祥月之中也与尚书文王中身享国谓身之中间同又文二年冬公子遂如齐纳币是僖公之丧至此二十六月左氏曰纳币礼也此王氏之说也按郑氏王氏二说皆谬执于一故未尽然何则自圣人制三年之丧其后变礼者又非一人后人必欲执一说以而通之自有所不能也今愚于记中凡言禫与作乐之不合者悉平心意其文以解不稍有牵强而得其说为三焉三年问云三年之丧二十五月而毕是谓禫即在祥月之内又丧服四制云祥之日鼓素琴又下孔子既祥五日弹琴而不成声十日而成笙歌此以二十五月为禫亦以二十五月作乐一说也上云鲁人朝祥而莫歌孔子曰踰月则善二十五月大祥踰月是二十六月禫可以作乐此云孟献子禫县而不乐亦当是二十六月禫禫祭后即可作乐又丧记云禅而内无哭者乐作矣故也以此二十六月为禫亦以二十六月作乐一说也间传及士虞礼皆云中月而禫中月是间一月二十五月大祥则二十七月禫又杂记云期十三月大祥十五月禫与此亦合又下云祥而缟是月禫徙月乐是月者对徙月而言若二十六月禫则二十七月乐郑若依二十七月禫则二十八月乐此以二十七月为禫或二十七月二十八月作乐一说也然则曷为其说之或迟或蚤不同若是曰变礼者非一时记礼者非一人故其言互异也郑王各执一说凡于诸礼文及他经事迹其合可合可二字疑应作可合者合之其不可合者必逞其辞以强合所以礼愈杂而多端而后人究不得一是之从予故悉取其不合者疏列如右使学者览之自可了然于心目之间而亦可择而从焉矣其择而从焉奈何曰与为其蚤者宁为其迟者何也昔者圣人之制三年之丧也而何以短折之也既以短折之则本吾仁孝之心从其短之长犹愈乎其短之短也云尔夫曰三年之丧则是三期也自春秋时蔑礼成风始有短折为一期者故宰我亦有期可已矣之问而夫子力折之孟子劝滕文公行三年之丧而父兄百官皆不欲此又可证也于是秦汉诸儒起而斟酌于其间定为二期又加三月之禫着于礼文较之一期虽若犹愈而所歉者固已多矣呜唿父母之丧何事也而可以调停斟酌于其间乎孔子曰子生三年然后免于父母之怀不知此三年亦短折否试以此诘之应无不怃然者矣昔者唐王元感曾建三年之议而世迄无从之者其亦滔滔之势固有所不可返者与丧大记云禫而内无哭者乐作矣故也又云禫而从御吉祭而复寝则是禫祭后则可以乐可以御而献子独否夫子所以叹其加于人一等也此善之之辞而陈晋之陆农师之徒皆言献子过于礼夫子非以为得礼特称其加于人一等而已呜唿礼虽不可过不可不及然丧礼非他礼可比三年又非期功可比丧过乎哀不愈于不及乎且可食而不食则灭性可除服而不除则为失礼谓之过可也此第不乐不御耳岂可谓之为过哉孔子既祥五日弹琴而不成声十日而成笙歌此与上鲁人朝祥而暮歌章之义悖违则记者之妄可知矣郑氏曰谓踰月且异旬祥亦凶事用远日孔氏曰祥是凶事用远日故十日得踰月若其卜远不吉虽祥后十日亦不成笙歌以其未踰月也按本文但言十日不言踰月郑孔虽极意斡旋终是未通有子盖既祥而丝屦组缨玩盖字而字郑氏讥有子近是孔氏孔氏二字原误作孔子今径改亦以为疑辞不知何疑之有子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王制礼行道之人皆弗忍也子路闻之遂除之行道郑氏谓行仁义以道为道理之道非方性夫胡邦衡皆谓与孟子行道之人弗受同义是指道路之人然未免轻道路之人而重吾党亦失礼今按先王制礼宜作一顿谓先王制礼如此若论弗忍即行道之人死亦不忍也而任情而违礼乎伯鱼之母死期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之母死期年哭而讶其甚以禁抑之虽常人亦不尔又父岂不识其子之声者而问其为谁显见其造作也舜葬于苍梧之野盖三妃未之从也季武子曰周公盖祔孟子云舜卒于鸿条当以孟子为正此谓葬于苍梧之野不足信尧二女尚书孟子皆同是二妃也此三字或二字之误张衡思元赋哀二妃之未从李善注引礼记亦云二妃郑氏直据三字为解引昏义天子后一夫人三云不立正妃但三妃谓之三夫人诞妄殊甚昏义岂作于唐虞之世乎疏引帝王世纪之说亦附会记文者不足取证曾子之丧浴于爨室亲死不浴于适室而浴于爨室前文毁曾子此又毁曾元一辈也大功废业或曰大功诵可也诗大雅虡业维枞周颂设业设虡尔雅大版谓之业乃县钟磬之架也故谓习乐为业诵谓诵其诗不作乐也子张病召申详而语之曰君子曰终小人曰死吾今日其庶几乎此亦袭曾子吾知免夫之义然其言有弊生死者人道之常恒言曰生死若死为小人则生为君子乎为小人乎书言舜陟方乃死孔子谓颜渊吾以女为死矣舜与颜子亦小人乎曲礼曰庶人曰死此分贵贱而言也今分品诣而言便不可通且曾子述战兢之诗而曰吾知免夫何尝自诩为君子而诋世为小人耶曾子曰始死之奠其余阁也与阁庋藏食物之名始死之奠用阁之余此注疏说似是阁余作余阁亦倒装字法也陆农师曰其余幸得更生若有待焉如先儒说以阁之余奠不惟于文不安亦大夫七十而有阁则大夫死有无阁者矣此说新巧然近牵强至于大夫七十而有阁乃王制之说不当驳于此曾子曰小功不为位也者是委巷之礼也子思之哭嫂也为位妇人倡踊申祥之哭言思也亦然马彦醇曰记曰妻之昆弟为父后者死哭之适室子为主袒免哭踊夫入门右异于叔嫂之丧以子为主则妇人不当倡踊也愚按哭异姓之亲而使其子为主亦迂反不若使其妻倡踊而哭之可也然以为言思为申祥妻之昆弟者出郑注彼谓说者云然是在郑亦未定之辞恐未可全据作解耳曾子在圣门首得闻道后世有颜曾之目子思申祥皆其后进曾子乃举二人以为行礼之法亦恐未然古者冠缩缝今也衡缝故丧冠之反吉非古也孔氏曰古吉凶冠同直缝周吉冠横缝若丧冠犹直缝是丧冠与吉冠相反故曰丧冠之反吉恐时人因谓古亦丧冠与吉冠反故释云非古也按吉凶之制正宜有别如其说反谓古之无别为是而今之有别为非矣不可通此盖谓古之丧冠直缝吉冠横缝后世丧冠亦皆横缝是丧冠反同于吉冠非古也曾子谓子思曰伋吾执亲之丧也水浆不入于口口字原误作日依今本改者七日子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起曾子宁不达礼而过情若此且以是夸于示人迨子思以中道折之而始沮安有此事乎且水浆不入于口七日亦无生理曾子曰小功不税则是远兄弟终无服也而可乎丧服小记云降而在缌小功者则税之是正小功不税也与此异伯高之丧孔氏之使者未至冉子摄束帛乘马而将之孔子曰异哉徒使我不诚于伯高此仿论语冉子与子华之母粟五秉为说不足信伯高死于卫赴于孔子孔子曰吾恶乎哭诸兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野于野则已疏于寝则已重夫由赐也见我吾哭诸赐氏遂命子贡为之主曰为尔哭也来者拜之知伯高而来者勿拜也此云兄弟吾哭诸庙杂记云有殡闻远兄弟之丧哭之侧室若无殡当哭诸正寝此云师吾哭诸寝奔丧云师哭诸庙门外与此不同当以杂记奔丧为正郑孔分杂记奔丧为周礼此为殷礼非此增所知哭诸野甚迂伯高死哭诸子贡家而命子贡为主尤迂子夏丧其子而丧其明曾子吊之曰吾闻之也朋友丧明则哭之曾子哭子夏亦哭曰天乎予之无罪也曾子怒曰商女何无罪也吾与女事夫子于洙泗之间退而老于西河之上使西河之民疑女于夫子尔罪一也丧尔亲使民未有闻焉尔罪二也丧尔子丧尔明尔罪三也而曰尔何无罪与子夏投其杖而拜曰吾过矣吾过矣吾离群而索居亦已久矣子夏曰商闻之矣死生有命则其丧子丧明之事必不足信朋友丧明则哭之此礼明系捏造唿友以名无礼孰甚师其人而使人疑其为师此真得师传之善者乃以为罪乎下章云子夏既除丧予之琴和之而不和弹之而不成声哀未忘也其于亲亦孝矣又何罪之有衰与其不当物也宁无衰不当物郑氏谓粗精广狭不应法制然则以制度之小失而谓并衰可无服理岂可通按左传曰服以将礼礼以行事事有其物物有其容今君之容非其物也即此物字义谓服不称其情实也然此自一说夫人无哀戚之心固为不孝若并其丧服而去之则与禽兽何异记言未免过激而有弊耳齐衰不以边坐大功不以服勤齐衰不以边坐与有丧者专席而坐同义孔子之卫遇旧馆人之丧入而哭之哀出使子贡说骖而赙之子贡曰于门人之丧未有所说骖说骖于旧馆无乃已重乎夫子曰予乡者入而哭之遇于一哀而出涕予恶夫涕之无从也小子行之圣人安有吊而不哭哭而不哀者亦安有无涕者而谓之遇于一哀而出可异郑氏知其不可通解遇哀为遇主人哀陈可大驳以为上既云入而哭之哀何必迂其说以为主人哀是也然本文一字自明正与遇字相应若主人何为称一哀乎颜渊之丧馈祥肉孔子出受之入弹琴而后食之程正叔谓受祥弹琴殆非圣人举动此疑其说之诬也吴幼清谓孔子此日弹琴适在受祥肉之先记者不悟云然此疑其说之讹也然大抵诬尔非讹也孔子与门人立拱而尚右二三子亦皆尚右孔子曰二三子之嗜学也我则有姊之丧故也二三字皆尚左孔子有姊丧其立必用此手尚右法甚迂二三子不知群学孔子手尚右法更迂孔子蚤作负手曳杖消摇于门歌曰泰山其颓乎梁木其坏乎哲人其萎乎既歌而入当户而坐子贡闻之曰泰山其颓则吾将安仰梁木其坏哲人其萎则吾将安放夫子殆将病也遂趋而人夫子曰赐尔来何迟也夏后氏殡于东阶之上则犹在阼也殷人殡于两楹之间则与宾主夹之也周人殡于西阶之上则犹宾之也而丘也殷人也予畴昔之夜梦坐奠于两楹之间夫明王不兴而天下其孰能宗予予殆将死也盖寝疾七日而没圣人将死负手曳杖消摇门闾又作歌示死以庄生放达之习点圣人令人可憾孔子平日不居圣人安得以泰山梁木哲人自居说梦言死尽属荒唐其诬妄不辨可知吴幼清亦指此章为妄然又谓圣人自应知此岂待占梦以此作驳郝仲舆亦祖其说其理流入异端不可不辨圣人生死亦与常人同安能预知故死生之说圣人所不道观答季路未知生焉知死可见矣夫预知死期端坐示寂此浮屠氏之所震而惊焉者也而以是为圣人重乎是不必以梦而知亦不必以不梦而知正怪记文附会孔子预知死乃驳之者反加甚焉不犹抱薪而救火哉孔子之丧门入疑所服子贡曰昔者夫子之丧颜渊若丧子而无服丧子路亦然请丧夫子若丧父而无服既曰若丧父又曰无服其语终有碍说见前事亲有隐章子张之丧公明仪为志焉褚幕丹质蚁结于四隅殷士也孔子以子路使门人为臣尚云欺天岂有其丧兼用三代之礼乎又记子张之丧云殷士者所以别于孔子之兼用三代也夫孔子子张皆周人也一则兼用三代一则纯用前代诬罔圣贤以生今反古其可乎子夏问于孔子曰居父母之仇如之何夫子曰寝苫枕干不仕弗与共天下也遇诸市朝不反兵而曰请问居昆弟之仇如之何曰仕弗与共国衔君命而使虽遇之不曰请问居从父昆弟之仇如之何曰不为魁主人能则执兵而陪其后较曲礼又多从父昆弟一节此等大抵皆战国游侠之风故认为正事着为常言而不之觉也此以作圣贤答问犹可恨孔子之丧二三子皆绖而出群居则绖出则否郑氏谓群为七十二弟子相为朋友服张子厚谓群居则绖出则否丧常之礼绖而出特厚于孔子陆农师为二三子谓七十子群谓三千之徒其不一如此易墓非古也墓苟完固自不必易有所损坏易亦自可礼宜变通何必执古以诏今耶此与前孔子谓古不修墓之说同子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也此礼字自指在外仪文及用财言不可油曾子吊于负夏主人既祖填池推柩而反之降妇人而后行礼从者曰礼与曾子曰夫祖者且也且胡为其不可以反宿也从者又问诸子游曰礼与子游曰饭于牖下小敛于户内大敛于阼殡于客位祖于庭葬于墓所以即远也故丧事有进而无退曾子闻之曰多矣乎予出祖者填池郑氏改为彻奠谬池以竹为之衣以青布所谓池视重熘也填谓悬铜鱼以实之也陆农师以池为殡坎填为填土臆解也多矣乎予出祖者此句文虽古而义疏脱注疏谓言子游所说出祖之事胜于我所说出祖郝仲舆以多为多言谓曾子自悔出祖之说为多成容若谓自悔其于出祖之事多此一吊使主人至于反柩受吊而违礼其使解者多端如此曾子袭裘而吊子游裼裘而吊曾子指子游而示人曰夫夫也为习于礼者如之何其裼裘而吊也主人既小敛袒括发子游趋而出袭裘带绖而入曾子曰我过矣我过矣夫夫是也记者之义是以未小敛前之吊裼裘为是袭裘为非故以此志曾子之过今按未小敛前主人尚未成服则吊者原无一定服制然主人未变服者以昏迷不暇且或未备也若吊者先变服自无不可况主人已徒跣亦不当服吉服矣安见子游之是而曾子之非乎曾子于此遂逊过不遑夫岂其然此与上章皆誉子游而毁曾子子夏既除丧而见予之琴和之而不和弹之而不成声作而曰哀未忘也先王制礼而弗敢过也子张既除丧而见予之琴和之而和弹之而成声作而曰先生制礼不敢不至焉陆农师曰师也过商也不及今其除丧者如此盖学之之力也李氏曰此亦见师也过商也不及也由此则子夏过者也子张不及者也而子曰师也过商也不及盖夫子之言言其学道也惟其情之过故于学为不及惟其情之不及故于学为过愚按记者之语本欲附会论语师过商不及故为此说然言子夏之事反属之过子张之事反属之不及乃其误也观下又作子夏弗敢过子张不敢不至之言则可知其意本欲以子夏为不及子张为过者也首尾之义颇为衡决陆李二说皆为之迂回其解而李说尤刻入然总不得记者之意按桧风素冠毛传曰子夏三年之丧毕见于夫子授琴而弦衎衎而乐作而曰先王制礼不敢不及夫子曰君子也与此正相反于此可见此等之说大抵附会安可尽信哉司寇惠子之丧子游为之麻衰矣麻绖文子辞曰子辱与弥牟之弟游又辱为之服敢辞子游曰礼也文子退反哭子游趋而就诸臣之位文子又辞曰子邕与弥牟之弟游又辱为之服又辱临其丧敢辞子游曰固以请文子退扶适子南面而立曰子邕与弥牟之弟游又邕为之服又辱临其丧虎也敢不复位子游趋而就客位此亦誉子游与檀弓免公仪仲子丧同说见彼章将军文子之丧既除丧而后越人来吊主人深衣练冠待于庙垂涕洟子游观之曰将军文氏之子其庶几乎亡于礼者之礼也其动也中按士丧礼始死为君出小敛以后为大夫出是始死且迎宾况除丧乎此礼可疑幼名冠字五十以伯仲死谥周道也此云冠字五十以伯仲士冠礼云二十称伯某甫仲叔季与此不同按士冠礼之说是字本无伯仲曲礼云女子许嫁笄而字女子之字单指伯仲则男子字时亦加以伯仲可知也记文分别字与伯仲为非说孔氏曰士冠礼二十已有伯某甫仲叔季者二十为字之时虽云伯仲皆配某甫而言至五十直唿伯仲尔此执仪礼强解曲说也古有单以伯仲名者以南仲是也此自以仲为字非必五十始唿而其前别有字也又如仲山甫仲尼仲弓岂皆二十时所称之字哉必不然矣贾氏仪礼疏曰殷质二十为字之时兼伯仲叔季唿之周文二十为字之时未伯仲至五十乃加而唿之故檀弓云五十以伯仲周道也以仪礼为殷礼尤谬记文谓周之学者行殷礼今反古岂可为训子柳之母死子硕请具子柳曰何以哉子硕曰请粥庶弟之母子柳曰如之何其粥人之母以葬其母也不可既葬子硕欲以赙布之余具祭器子柳曰不可吾闻之也君子不家于丧请班诸兄弟之贫者粥庶弟之母以葬其母苟稍具人性者亦必不为此何以见子柳之贤而记之乎君子曰谋人之军师败则死之谋人之邦邑危则亡之危则亡之解者或谓亡为亡去或谓亡亦为死论事理见危授命无教人亡去者然论文义则上下死亡二字当有别亡乃是亡去其义非矣叔孙武叔之母死既小敛举者出户出户袒且投其冠括发子游曰知礼论人自当明示得失今作子游为反语刺讥非宜扶君卜人师扶右射人师扶左君薨以是举郑氏援周礼太仆职谓卜人当为仆人谬从母之夫舅之妻二夫人相为服君子未之言也或白同爨缌郑氏曰二夫人犹言此二人也时有此二人同居死相为服者甥居外家而非之此解相为二字固明而甥非之之义系添出未允张子厚曰此是甥自幼居从母之家或舅之家孤稚恩养直如父母不可无服所以为之服也非是从母之夫与舅之妻相对如何得此称既言从母与舅故知是甥为二夫人者为之服也此说是已但相为二字未明二夫人三字亦欠自然吴幼清曰有妻之姊妹子依从母家同居者又有夫之甥依舅家同居者念其鞠育之恩故一为从母之夫服一为舅之妻服二夫人谓妻之姊妹之子与从母之夫也谓夫之甥与舅之妻也此说即张说较张为明郝仲舆曰母之姊妹曰从母其夫则今谓之母姨夫也母之兄弟曰舅其妻则今谓舅母也礼为从母小功从母之夫无服为舅缌舅之妻无服二夫人犹言此二人一人则妻之姊妹子也幼依母姨夫家一人则夫之外甥也幼依舅母家同居恩养如父母故一人为母姨夫服一人为舅母服故曰相为服此礼所不载故曰君子未之言因引或人语明之此说即吴说较吴说为尤明何也张以二夫人皆指死者吴以二夫人一指生者一指死者郝则以二人皆指生者相为二字既甚明二夫人三字亦自然愚尝谓解经以后出者为胜此可见也故备载之曾子与客立于门侧其徒趋而出曾子曰尔将何之曰吾父死将出哭于巷曰反哭于尔次曾子北面而吊焉闻父死择地而哭夫岂人情且曾子立于门侧赴者适从门入岂有不知而问其徒者事情亦不似孔子曰之死而致死之不仁而不可为也之死而致生之不知而不可为也是故竹不成用瓦不成味木不斲琴瑟张而不平竽笙备而不和有钟磬而无簨虡其曰明器神明之也此一段言理甚正有子问于曾子曰问丧于夫子乎曰闻之矣丧欲速贫死欲速朽有子曰是非君子之言也曾子曰参也闻诸夫子也有子又曰是非君子之言也曾子曰参也与子游闻之有子曰然然则夫子有为言之也曾子以斯言告于子游子游曰甚哉有子之言似夫子也昔者夫子居于宋见桓司马自为石三年而不成夫子曰若是其靡也死不如速朽之愈也死之欲速朽为桓司马言之也南宫敬叔反必载宝而朝夫子曰若是其货也丧不如速贫之愈也丧之欲速贫为敬叔言之也曾子以子游之言告于有子有子曰然吾固曰非夫子之言也曾子曰子何以知之有子曰夫子制于中都四寸之棺五寸之以斯知不欲速朽也昔者夫子失鲁司寇将之荆盖先之以子夏又申之以冉有以斯知不欲速贫也此亦誉子游而毁曾子曾子既与子游同闻之夫子何以子游知之而己不知告于有子何以有子又知之也且既闻子游之解释矣何以犹不知而又问于有子曰子何以知之记者一则曰曾子以斯言告于子游再则曰曾子以子游之言告于有子总说得曾子如木偶人一般嗟乎以诏吾道而即唯之人乃于此何等事而茫昧若此宗圣何酣遭此诬罔可恨也观其亦欲以有子为先知愈于曾子于曾子曰参也与子游闻之而有子即曰然则夫子有为言之正不知参与子游共闻之言何以便知夫子有为言之也此等处情理舛杜撰之尤着此不惟其事之诬其理尤悖棺之制孟子言无使土亲肤尽于人心而已亦非欲不朽也使存此心势必将仍为向魋之石而后可矣说圣人之仕为不欲速贫其妄尤不待辨又史记孔子失鲁司寇在定十四年之楚在哀六年相隔甚远焉得有失鲁司寇之荆之事其子夏冉有之荆尤莫须有盖家语有此二事作者借之衍成一篇文字以行其毁誉之私耳仲宪言于曾子曰夏后氏用明器示民无知也殷人用祭器示民有知也周人兼用之示民疑也曾子曰其不然乎其不然乎夫明器鬼器也祭器人器也夫古之人胡为而死其亲乎自古用明器其后渐有用祭器者下章孔子所叹为死者而用生者之器殆于用殉是也仲宪见时人有用明器者有用祭器者遂谓夏用明器殷用祭器周人兼用之此无稽之说故曾子重言其不然谓明器鬼器也可用祭器人器也不可用谓若殷用人器为不死其亲则古人何为用鬼器而死其亲乎甚言祭器之不可用也周人兼用其非自见故曾子不复辨自注疏以来皆误认仲宪三代所用之言以为实然谓此是夏殷质文异尚曾子但辨其无知有知诸说之非而不辨其三代所用之说之非岂不误乎观其文但举明器祭器为言不以无知有知为言自可见盖辨明器祭器之说明而无知有知诸说可不攻而自破矣此与上孔子曰之死而致死之章下宋襄公葬其夫人章孔子谓为明器章皆通不然如旧解谓曾子未尝非祭器则与前后章皆为不通矣余说见下两章公叔木有同母异父之昆弟死问于子游子游曰其大功乎狄仪有同母异父之昆弟死问于子夏子夏曰我未之前闻也鲁人则为之齐衰狄仪行齐衰今之齐衰狄仪之问也按妇人夫死携其子改嫁故其子有异父又谓之继父今世委巷间有之若士大夫家自无此据公叔木狄仪皆母改嫁所携之子故俱曰有同母异父之昆弟死夫失礼之礼何足为问而圣门诸贤且与之谆谆议礼观子夏及记者之言皆举鲁俗说则是比比者皆是矣亦可怪也又按公叔木郑氏谓木当为朱春秋作戍卫公叔文子之子夫公叔文子卫大夫也文子卒其妻岂容改嫁而且使其子养于异父家有异父昆弟死之事乎左传史称戍骄殆亡文子卒卫侯始恶之以其富也逐之奔鲁若然则必无是事也或曰此出母也夫文子即出妻何至使其子随母而嫁亦必无是事也然曰公叔即非戍亦自是他公族矣总之必无此记言不足信也子思之母死于卫柳若谓子思曰子圣人之后也四方于子乎观礼子盖慎诸子思曰吾何慎哉吾闻之有其礼无其财君子弗行也有其礼有其财无其时君子弗行也吾何慎哉伯鱼之妻未必有他适之事子思亦必不以亲丧而作吾何慎哉之语县子琐曰吾闻之古者不降上下各以其亲滕伯文为孟虎齐衰其叔父也为孟皮齐衰其叔父也孔氏谓上其字指滕伯文下其字指孟皮二句文同不应异说马彦醇谓二其字皆指二孟郝仲舆谓皆指滕伯文郝说似长曾子曰尸未设饰故帷堂小敛而彻帷仲梁子曰夫妇方乱故帷堂小敛而彻帷曾子与仲梁子二说记者两存之不置是非解者以仲梁子之说为非恐失其意观下曾子子游二说记者直断曾子为非可见矣小敛之奠子游曰于东方曾子曰于西方敛斯席矣小敛之奠在西方鲁礼之末失也此亦誉子游而毁曾子县子曰绤衰繐繐字原作缌依今本改裳非古也子蒲卒哭者唿灭子臬曰若是野哉哭者改之杜桥之母之丧宫中无相以为沽也沽与士丧礼记姚氏所引为既夕礼文作士丧礼记者误云弓矢之新沽功同义夫子曰始死羔裘元冠者易之而已羔裘元冠夫子不以吊上言小敛前吊丧之礼下因引夫子之事以明之孔氏解始死为亲始死按问丧云亲始死鸡斯徒跣扱上则孝子当投冠扱以示凶变岂但云易之而巳乎云易之而巳者指吊者之辞也又上下两羔裘元冠亦不应一指孝子一指吊宾此与曾子袭裘而吊正合记者前后摭拾为说亦不自知其矛盾耳孔因其与子游裼裘相妨故解为亲始死其实非也子游问丧具夫子曰称家之有亡子游曰有亡恶乎齐夫子曰有毋过礼苟亡矣敛首足形还葬县棺而封人岂有非之者哉记中封字郑氏皆改作窆非司士贲告于子游曰请袭于床子游曰诺县子闻之曰汰哉叔氏专以礼许人此亦誉子游此语虽似嘲讽寔以见子游之知礼也宋襄公葬其夫人酰醢百瓮曾子曰既曰明器矣而又实之按春秋宋襄公卒在僖二十三年至文十六年襄公夫人犹在安得有此事其诬可知孔氏谓襄公初取夫人死在前后取夫人死在后此曲说无稽且襄公夫人为襄王姊必不为襄公后取夫人也曾子此言援古之但用明器以证不当实之之义也若既夕礼陈明器有麦稷酰醢酒醴此自春秋以来之礼郑孔见士礼实明器与此说相妨遂以大夫以上人鬼兼用宜空鬼实人今明器祭器皆实故讥之此臆说也又谓夏专用明器半实之殷专用祭器半虚之周兼用明器人器人器实之明器虚之故误认前章仲宪之言为实然而又据臆妄分虚寔此郑孔之礼耳孟献子之丧司徒旅归四布夫子曰可也司徒鲁之上卿旅归四布献子以赙布上之司徒司徒使其旅归之四方也疏引熊氏曰献子家臣为司徒故左传叔孙氏之司马戾是家臣亦有司徒司马也此说非孟献子家臣安得称司徒传所云者叔孙为司马其陪臣亦得称司马故云子夏问诸夫子曰居君之母与妻之丧居处言语饮食衎尔此语可不出宾客至无所馆夫子曰生于我乎馆死于我乎殡此仿论语朋友死无所归于我殡为说然客方至而儗其死殊不通国子高曰葬也者藏也藏也者欲人之弗得见也是故衣足以饰身棺周于衣周于棺土周于反壤树之哉孟子称墨之治丧以薄为其道此是其一种议论孔子之丧有自燕来观者舍于子夏氏子夏曰圣人之葬人与人之葬圣人也子何观焉昔者夫子言之曰吾见封之若堂者矣见若坊者矣见若覆夏屋者矣见若斧者矣从若斧者焉马鬣封之谓也今一日而三斩板而己已封尚行夫子之志乎哉王子雍以圣人之葬人与句绝是也郑释与字为及字以圣人之葬人句绝孔氏曰圣人之葬人与人之葬圣人皆用一礼而子远来何所为观乎殊非语气郑孔所以为此解者恐谓人之葬圣人无足观则与前章公西赤为志用三代之礼相矛盾耳不知此明言一日三板以若斧封与前翣披崇旐丰俭正自矛盾安能为之掩乎君即位而为椑岁一漆之藏焉按下云天子之棺四重以水兕革棺亲身则此椑非亲身矣诸侯无兕革亲身乃以椑耳复楔齿缀足饭设饰帷堂并作父兄命赴者父兄从父从兄也奔丧云凡丧父在父为主则父即丧主又为何人命之非亲父可知父母丧兄即丧主非亲兄可知士丧礼主人命赴者而作云父兄命赴者似不同然此以孝子昏迷不必定出诸己故曰父兄士丧礼主人亦大言之郑氏遂谓上为大夫以上然则大夫以上无父兄则将如何丧不剥奠也与祭肉也与剥露也奠谓脯醢祭肉谓牲肉玩语气二也与字平列不当是否谓丧之不露用巾有此二者郑氏谓脯醢之奠不巾此据士丧礼始死及殡后朝夕奠皆无巾而云不知礼言不同不必强合孔氏又以既夕朝庙礼奠用巾是脯醢亦巾为其在堂恐埃尘故巾之记文据室内按记文未必如此分别耳朝奠日出夕奠逮日逮日逮日未没也郑氏谓阴阳交接庶几遇遇字原作过今径改之按阴阳交接乃子午二时非日出日没也方性夫谓象生时之食张氏谓不以阴幽死其亲其说皆得之父母之丧哭无时使必知其反也父母之丧虽未殡前哭不绝声若殡后朝夕哭哀至则哭故有无时之哭气绝复续曰反哭虽无时但不可使灭性故曰使必知其反也间传云斩衰之哭若往而不反齐衰之哭若往而反即此反字意彼分别斩齐言之此则总言斩齐之哭不可灭性也旧解皆以使为出使非练练衣黄里縓缘葛要绖绳屦无絇角填鹿裘衡长袪袪裼之可也说文云縓亦黄色纁浅绛色尔雅云一染谓之縓再谓之赪三染谓之纁则縓是一染之色微兼赤黄纁浅绛乃始成赤也郑氏曰縓纁之类于间传又曰浅绛色则直以縓为纁矣殊混裼裘上加衣之名吉时用之练以前不用故曰裼之可也但裼上多一袪字未详郑氏谓有袪而裼之似非语气郝仲舆谓见裘曰裼裘在练衣内微露其袖口亦非郝凡解裼字皆以见裘为说最属杜撰诗载衣之裼明以襁褓类岂但露见之义乎有殡闻远兄弟之丧虽缌必往非兄弟虽邻不往此段疑有误字不必强解天子之棺四重水兕革棺被之其厚三寸杝棺一梓棺二四者皆周棺束缩二衡三衽每束一柏以端长六尺衽未详其制必是与束同类所用之物物故五束有五衽也注疏谓小要其形两头广中央小先凿棺边及两头合际处作坎形以小要连之令固棺縢相对每束之处以一行之衽连之此说未然小要之名据郑谓汉时所用然则岂即是衽士丧礼云掘肂见衽丧大记云士殡见衽岂有既纳坎中而又得见者乎其对棺与盖际为坎连之者乃是钻也说见丧大记君棺下天子之哭诸侯也爵弁绖衣或曰使有司哭之为之不以乐食郑氏以绖为衍字此误执周礼王吊诸侯弁绖缌衰故以此为不见尸柩不吊服故不应绖也不知吊既弁绖遥哭亦可弁绖何得因周礼吊服用绖遂去此处绖字乎其欲去绖字又为之说曰麻不加于采不知此言常礼天子至尊似未可以拘也天子之殡也菆涂龙輴以加斧于上毕涂屋天子之礼也下篇云天子龙輴为帱诸侯輴而设帱此不言帱而言盖言诸侯不得为象之制故此惟言而曰天子之礼也鲁哀公诔孔丘曰天不遗耆老莫相予位焉呜唿哀哉尼父郑氏曰尼父因其字以为之谥盖父乃丈夫之美称岂谥乎郑欲以诔为谥故为此妄国亡大县邑公卿大夫士皆厌冠哭于大庙三日君不举或曰君举而哭于后土言失师丧地乃春秋时事也孔子恶野哭者此野自是郊野之野但与前孔子云所知吾哭诸野矛盾檀弓多有如此者今解者或谓是子皋讥野哭之野或谓哭不以礼曰野皆曲说未仕者不敢税人如税人则以父兄之命税裞同通作襚以衣赠死也按此说亦可商未仕而亲没者其何以税人乎玉藻云亲在行礼于人称父则已仕而亲在者固可不必称父也祥而缟是月禫徒月乐说见前孟献子禫下按禫而徙祭之后可以作乐此云徙月乐者或后贤以不忍而迟之故为是说与据文义禫字作祥字为顺或字误朱仲晦遂谓丧礼只二十五月马彦醇祖述之以其不合于鲁人朝祥暮歌孔子谓踰月则善孟献子禫而不乐孔子谓加人一等及孔子既祥十日成笙歌诸章之义乃极论魏王氏二十五月服终之是郑氏二十七月服终之非嗟乎即如郑说三年之丧已短去九月而若辈必欲短去其十一月者是诚何心哉檀弓下君之适长殇车三乘公之庶长殇车一乘大夫之适长殇车一乘郝仲舆曰郑以此车为殉葬之隅车载牲体藏之圹中者即所谓遣车非也又杂记云遣车视牢具置于四隅故郑以四隅为圹中而以遣车为明器又后章晏子遣车一乘及墓而反云及墓反则是人所乘车明矣愚按郑于杂记遣车视牢具下有此说然亦用与字为疑词而杂记又云既遣而包其余既夕礼云包牲取下体是当日实有此等礼又左传定三年邾子先葬以车五乘殉五人亦可证余说见杂记上若下云晏子遗车一乘及墓而反是谓遣车止一乘以其俭于亲礼窆后皋宾拜送宾今窆讫即反以其俭于宾乃是两事非一事也邾子丧礼之车必谓人所乘者非是故辨之君于大夫将葬吊于宫及出命引之三步则止如是者三君退朝亦如之哀次亦如之引纼同柩车索也下云吊于葬者必必字原作不今改执引君尊故命人引之三命引犹耕三推之义注疏以引为引去之引谓夺孝子情甚迂季武子寝疾蟜固不说齐衰而入见曰斯道也将亡矣士唯公门说齐衰武子曰不亦善乎君子表微及其丧也曾点倚其门而歌记者举蟜固着凶服问疾曾点倚门而歌皆以见武子为人所恶耳陈可大谓善蟜固之存礼讥曾点之废礼分别优劣大失记者之意按武子虽当卒时其势自盛其后即悼子平子蟜固何人敢以凶服入武子之门而武子不得已而佯喜之乎其门又安得容人倚而歌乎其言曾点者以其为狂故也云歌者亦附会论语言志时鼓瑟也余友阎百诗曰按武子卒于昭七年而襄二十二年孔子生襄公三十一年薨至昭七年孔子十七岁史记仲尼弟子传惟子路最长少孔子九岁即以点同子路之岁是时仅七八龄其能倚门而歌乎况未必同子路之岁则更幼矣尤足证其妄妻之昆弟为父后者死哭之适室子为主袒免哭踊夫入门右使人立于门外告来者狎则入哭父在哭于妻之室非为父后者哭诸异室孔氏孔氏原误作孔子今径改曰此云子为主袒免哭踊则夫入门右亦哭踊知者以上文申祥祥字原误作详今径改之哭言思妇人倡踊故知夫入门右亦踊但文不备耳按彼云妇人倡踊此云子为主袒免哭踊彼此不同安得妄为纽合乎余说详上小功不为位章有殡闻远兄弟之丧哭于侧室无侧室哭于门内之右同国则往哭之据此云有殡闻远兄弟之丧各哭于家同国往哭上篇但云有殡闻远兄弟之丧虽缌必往未免欠分明子张死曾子有母之丧齐衰而往哭之或曰齐衰不以吊曾子曰我吊也与哉此亦似毁曾子曾子尝问三年之丧吊乎夫子曰三年之丧而哭吊不亦虚乎则曾子果不应吊矣或谓此为伤死非吊生也然杂记云三年之丧不吊如有服将往哭之则服其服而往曾子于子张无服则亦不应往伤其死也有若之丧悼公吊焉子游摈由左此誉子游礼凶事尚右摈由左则尊者居右齐谷王姬之丧鲁庄公为之大功或曰由鲁嫁故为之服姊妹之服或曰外祖母也故为之服记礼者但言服制之事说者必谓鲁庄公不应服国之丧非记文意王姬齐襄公夫人鲁庄公母文姜齐襄公女弟王姬乃鲁庄公母舅之妻或何以有外祖母之说此赘帷殡非古也自敬姜之哭穆伯始也敬姜朝夕哭垂其帷是能守礼别嫌今男子从之故曰非古也与杂记朝夕哭不帷之说同复尽爱之道也有祷祠之心焉望反诸幽求诸鬼神之道也北面求诸幽之义也此言复而郑氏祷五祀其舛拜稽颡哀戚之至隐也稽颡隐之甚也隐痛也上言拜稽颡大论人子丧亲为此拜稽颡之礼乃哀戚之至痛也下文当言稽颡为痛之甚所以释稽颡之义也不必求深孔氏曰就拜与稽颡二事之中稽颡为痛之甚按凶通用拜若谓以拜与稽颡二事较而稽颡为痛之甚不成拜虽非痛之甚而亦为痛也不可通矣孔氏以其不合于稽颡而后拜之义分周礼殷礼尤非奠以素器以生者有哀素之心也惟祭祀之礼主人自尽焉尔岂知神之所飨亦以主人有齐敬之心也齐侧皆反杨慈湖曰此章及下子游曰既葬而食之未见其有享之者呜唿鬼神之道不如是也形有生死神无生死故孔子之祭如鬼神之实在今子游以为未见其享之是求鬼神之道于形也愚按记文岂知神之所飨与未见其有飨本说得执滞不通而杨氏以形亡神在释氏之说驳之尤为纰缪不可不辨惟孔子曰祭如在一如字下得甚活至哉言乎二说皆折倒弁绖葛而葬与神交之道也有敬心焉周人弁而葬殷人冔而葬注疏谓冠素弁以葛为环绖其要带仍用麻或谓葛为葛带未详孰是然葬时用此冠带恐未宜故郑氏谓天子诸侯礼者以大夫士三月而葬则其时尤近故不得不作天子诸侯礼耳歠主人主妇室老为其病也君命食之也成容若曰亲丧三日不食过此恐致灭性惟士则邻里劝其食糜粥大夫以上则君之糜粥命之食故曰歠主人主妇室老歠使之歠粥也疏云为其歠粥病困故君命食疏饭是以食之与歠分为二矣此本陆氏说愚按丧大记云大夫之丧主人室老子姓皆食粥是三日后本应食粥不必君为之劝也今解为过三日不食记记字原误作说今径改文无此义未免添补当以疏说为是葬于北方北首三代之达礼也之幽之故也古皆葬于北方后世乃有择地之说其变而之吉祭也比至于祔必于是日也接不忍一日未有所归也上云是日也以虞易奠盖未葬曰奠虞始曰祭也此云是日也以吉祭易丧祭盖虞曰丧祭卒哭始曰吉祭也明日祔于祖父者卒哭祭之明日祔于祖庙而为祔祭也其变而之吉祭也比至于祔必于是日也接者变字即上易字承上言自丧祭易为卒哭之吉祭也比至于明日祔祭必于卒哭祭之日接而行之不忍其一日未有所归也与上弗忍一日离对上言是日葬是日虞故为弗忍己之一日离其亲此言今日卒哭明日祔庙故为弗忍使其亲每一日无有所归其义如此郑氏以此变字引士虞礼他用刚日即谓他字孔氏引丧服小记赴葬者赴虞者三月而后卒哭谓不及时而葬为变此即郑注士虞礼之说皆牵强附会不可从君临臣丧以祝桃茢执戈恶之也所以异于生也丧有死之道焉先王之所难言也按丧大记云大夫之丧将大敛君往巫止于门外祝先入又士丧礼云大敛而往巫止于庙门外祝代之小臣二人执戈先二人后当以此二说为正此增桃茢之文乃附会襄二十九年左传使巫以桃茢先袚殡此盖为恶臣之死非礼也而孔氏以此为天子礼彼为诸侯礼尤臆说丧之朝也顺死者之孝心也其哀离其室也故至于祖考之庙而后行殷朝而殡于祖周朝而遂葬周朝而遂葬既夕朝与之合然僖八年致哀姜左传云不殡于庙则茀致也则周亦殡于祖矣与此不合或春秋礼而此说非周初礼而春秋变之皆未可知不必强合也乃服氏解庙为殡宫杜氏谓不以殡朝庙皆未允郑氏谓春秋变周之文从殷之质此用何休之说尤谬从来皆谓周末文胜如其说则是周末质胜矣其曰明器神明之也涂车刍灵自古有之明器之道也孔子谓为刍灵者善谓为俑者不仁不殆于用人乎哉此意盖疑时代递迁从葬者日趋新巧所以防其流弊也意谓惟为明器者知丧道其后渐有用生者之器者不殆于用象人殉葬乎哉其后果有为俑以象人者不殆于用人乎哉用殉用人有分别凡物从葬通曰殉故殉亦训从孟子以身殉道是也由是用偶人从葬亦曰殉用人从葬通曰殉也郑氏不识殉字义徒以人从葬为殉因曰杀人以卫死者曰殉若然则用殉用人了无分别记文何为前后分言之乎上章仲宪言于曾子谓夏用明器殷用祭器周人兼用此无稽之说故曾子辨之从来解者皆误认为实然于此章亦以明器属夏生者之器属殷为俑属周谓孔子善夏而非殷周殊缪况此言生者之器非祭器也言为俑非兼周也亦绝不相通若必据三代为说则为俑岂文武制耶固执可笑如此生者之器必不定是祭器上章言竹不成用瓦不成味木不成斲皆明器也反是则皆生者之器穆公问于子思曰为旧君反服古与子思曰古之君子进人以礼退人以礼故有旧君反服之礼也今之君子进人若将加诸膝退人若将队诸渊毋为戎首不亦善乎又何反服之礼之有仿孟子礼为旧君有服章为说卫司徒敬子死子夏吊焉主人未小敛绖而往子游吊焉主人既小敛子游出绖反哭子夏曰闻之也与曰闻诸夫子主人未改服则不绖此言子夏事与曾子袭裘而吊同总以子游为知礼也然此事频见亦可厌曾子曰晏子可谓知礼也已恭敬之有焉有若曰晏子一狐裘三十年遣车一乘及墓而反国君七遣车七乘大夫五遣车五乘晏子焉知礼曾子曰国无道君子耻盈礼焉国奢则示之以俭国俭则示之以礼郝仲舆曰介同礼器云诸侯七介七牢大夫五介五牢又杂记云遣车视牢具遣奠牲体包裹送死者俗世用牢车载而之墓故有子讥其非礼郑氏读为个为包肉之数以遣车为涂车载其包埋之圹中附会其谬也按郝谓介同驳郑附会为个是也其谓遣车为送葬之车非载牲体之车则非说详上君之适长殇下此以遣车视介之数犹杂记云遣车视牢具也有子讥其不当用牲粻当用脯醢非讥其用牢车也郝故错解以附会之耳国昭子之母死问于子张曰葬及墓男子妇人安位子张曰司徒敬子之丧夫子相男子西乡妇人东乡曰噫毋曰我丧也斯沾尔专之宾为宾焉主为主焉妇人从男子皆西乡郑氏以我丧也斯沾句注注字原误作住今径改谓沾读曰觇国昭子自言之大家有事人尽视之专犹司也于语气未协郝仲舆以我丧也斯沾尔专之为一句谓沾尔犹言沾沾尔自我貌戒子张曰尔无谓我丧我遂沾然自主之孙文融曰本欲自专却用毋曰字唤起正是恣肆人气此二说互相明似得之穆伯之丧敬姜昼哭文伯之丧昼夜哭孔子曰知礼矣文伯之丧敬姜据其床而不哭曰昔者吾有斯子也吾以将为贤人也吾未尝以就公室今及其死也朋友诸臣未有出涕者而内人皆行哭失声斯子也必多旷于礼矣夫旷于礼大约谓好内而远贤孔氏谓疏薄宾客朋友之礼吴幼清谓旷废居室之礼而溺于燕私好内之情俱偏季得子之母死陈亵衣敬姜曰妇人不饰不敢见舅姑将有四方之宾来亵衣何为陈于斯命彻之郑氏曰言四方之宾严于舅姑按此义非舅姑不当与四方之宾较量严否也意谓妇人在生不饰不敢见舅姑今其死也有四方之人来何为不饰乎盖以生喻死以舅姑喻四方之宾耳有子与子游立见孺子慕者有子谓子游曰壹不知夫丧之踊也予欲去之久矣情在于斯其是也夫子游曰礼有微情者有以故兴物者有直情而径行者戎狄之道也礼道则不然人喜则斯陶陶斯斯犹犹斯舞舞斯愠愠斯戚戚斯叹叹斯辟辟斯踊矣品节斯斯之谓礼人死斯恶之矣无能也斯倍之矣是故制绞衾设篓翣为使人勿恶也始死脯醢之奠将行遣而行之既葬而食之未有见其飨之者也自上世以来未之有舍也为使人勿倍也故子之所刺于礼者亦非礼之訾也犹郑氏谓当为摇言身动摇也岂有歌而摇者吴幼清祖郑说谓当为手动舞为足蹈尤杜撰郝仲舆谓犹如字与由通自然向赴之意人歌则抵掌顿足按节而应谓之犹若是则仍与摇之说相似矣按说文嗂字徐锴引礼斯犹谓犹即嗂嗂喜也其说似是舞斯愠一句诸家之说尤不一陆德明谓衍文孔氏谓郑本无此句又谓郑又一本云舞斯蹈蹈斯愠刘原父改记文云人喜则斯陶陶斯斯犹犹斯舞舞斯蹈矣人恼则斯愠愠斯戚戚斯叹叹斯辟辟斯踊矣孔氏又依文为解曰且喜怒相对哀乐相生若舞而无节形疲倦厌事与心违所以怒生曲礼云乐不可极即此谓也按以上诸说凭臆增删者既未足据顺文解释者又不可通然则如何盖作者之意本取喜之为舞愠之为踊以见其皆当品节也其文却于舞字之下愠字上顺势直下即用斯字为过接不得更端另起耳而循环相生之义亦是隐然可见必如孔氏油定作解岂不死古人句下必如刘氏之属对整齐古人又安有此印板文字哉吴侵陈斩祀杀厉师还出竟陈太宰使于师夫差谓行人仪曰是夫也多言盍尝问焉师必有名人之称斯师也者则谓之何太宰曰古之侵伐者不斩按祀不杀厉不获二毛今斯师也杀厉与其不谓之杀厉之师与曰反尔地归尔子则谓之何曰吾王讨敝邑之罪又矜而赦之师与有无名乎按乃吴之太宰仪乃陈之行人恰好更换岂记者有意为戏耶颜丁善居丧始死皇皇焉如有求而弗得及殡望望焉如有从而弗及既葬慨焉如不及其反而息此与上篇始死充充如有穷章各自为义不必强合子张问曰书曰高宗三年不言言乃讙有诸仲尼曰胡为其不然也古者天子崩王世子听于冢宰三年仿论语无谓知悼子卒未葬平公饮酒师旷李调侍鼓钟杜篑自外来闻钟声曰安在曰在寝杜蒉入寝历阶而升酌曰旷饮斯又酌曰调饮斯又酌堂上北面坐饮之降趋而出平公唿而进之曰蒉曩者尔心或开予是以不与尔言尔饮旷何也曰子卯不乐知悼子在堂斯其为子卯也大矣旷也太师也不以诏是以饮之也尔饮调何也曰调也君之亵臣也为一饮一食妄君之疾是以饮之也尔饮何也曰蒉也宰夫也非刀匕是共又敢与知防是以饮之也平公曰寡人亦有过焉酌而饮寡人杜篑洗而扬觯公谓侍者曰如我死则必毋废斯爵也至于今既毕献斯扬觯谓之杜举知悼子郑氏谓晋大夫荀盈是也盈荀罃之子陈可大谓荀罃误徐伯鲁谓盈亦作罃尤欠分晓公叔文子卒其子戍请谥于君曰日月有时将葬矣请所以易其名者君曰昔者卫国凶饥夫子为粥与国之饿者是不亦惠乎昔者卫国有难夫子以其死卫寡人不亦贞乎夫子听卫国之政修其班制以与四邻交卫国之社稷不邕不亦文乎故谓夫子贞惠文子文子以死卫君经传不见其余之说悉不足据可知矣石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执视之丧而沐浴佩玉者乎不沐浴佩玉石祁子兆卫人以龟为有知也此与左传昭十三年楚共王埋璧事相类又昭二十六年左传云王后无适则择立长年钧以德德钧以卜故后世凡适死即立庶之长者此循古制必年钧始以德德钧始以卜耳今观楚共王石骀仲未闻年德之钧而辄鬼神用卜疑皆非古制矣此石骀仲事于卜之中而见其德固甚奇然石祁子不沐浴佩玉而卜者何以必先谓沐浴佩玉则兆此处恐难通当是寓言耳又后以龟有知以其能知吉凶非以其能知邪正也义亦未确子路曰伤哉贫也生无以为养死无以为礼也孔子曰啜菽饮水尽其欢斯之谓孝敛首足形还葬而无称其财斯之谓礼按啜菽饮水尽其欢斯谓之孝此非圣人之言孟子称墨为以薄为道斯其殆类之矣王制云五十异粻六十宿肉七十贰膳八十常珍九十饮食不违寝膳饮从于游可也又云六十非肉不饱孟子曰七十非肉不饱观此则菽水之不可为饱也明矣孝亲以养志为上然而曾子养志必有酒肉曾元养口体亦必有酒肉则菽水非养亲之餐具又明矣夫养口体者此酒肉养志者亦此酒肉可曰吾养志也而遂不需此哉苟养志而不需此是反不若养口体者之为愈也彼将曰我以菽水尽其欢较胜于以三牲之养而不尽其欢者然而欢则尽矣其如亲之腹馁何亲之腹馁而犹曰吾能尽其欢吾不信也按内则所详旨甘柔滑诸餐具皆所以诏人子养亲者此岂独为富者设而贫者固无与乎彼汉之茅容非贫者乎后世之士有家贫无以养亲志气衰惰辄用此语以借口不知古人正不然家贫亲老不择官而仕如三釜心乐捧檄色喜此皆为人子之恒理盖孟子谓仕有时乎为贫则父母在益可知矣大抵贫而负高隐之志者亲没为之可也亲在故降志以求之一介不取立身之大节也使亲而饥饿亦当稍贬以遇之后汉啬夫孙姓赋民钱市衣与父吴佑谓揰以亲故受污辱之名所谓观过知仁是也此足见一班则庶乎亲之志与体皆获所养斯乃谓之孝矣记文偏而有弊殊非吾儒中正之道特为拈出以破从来之惑焉又传称子路自食藜藿为亲负米二百里之外然则虽以子路之贫固未尝以菽水养也王子雍曰熬而食曰啜孔子曰以菽水为粥以常啜之饮水更无余物以水而已吴幼清曰澄尝食于北方至贫者之家不惟无饭亦无粥但以豆煮汤每人所食约豆一掌所掬杂以米一二十粒煮汤一盂揽起啜之而以疗饥始悟古所谓啜菽盖如此无蔬菜可羹但熟煮白水饮之故啜菽饮水为至贫者之家孔疏谓以豆为粥非也观此上诸说其解菽水者若此呜唿此其以为养亲之餐具乎哉仁人孝子当必有恻然于心者矣卫有太史曰柳庄寝疾公曰若疾革虽当祭必告公再拜稽首请于尸曰有臣柳庄也者非寡人之臣社稷之臣也闻之死请往不释服而往遂以襚之与之邑裘氏与县潘氏书而纳诸棺曰世世万子孙毋变也柳庄于卫为社稷之臣经传未见当祭必告非谓不释祭服而往襚也皆不足据仲遂卒于垂壬午犹绎万入去钥仲尼曰非礼也卿卒不绎述春秋事不误但谓仲尼谓非礼则不然此循汉人之说也季得子之母死公输若方小敛般请以机封将从之公肩假曰不可夫鲁有初公室视丰碑三家视桓楹般尔以人之母尝巧则岂不得以其毋以尝巧者乎则病者乎噫弗果从公输若名般与于小敛之事郑氏解若般为两人断方小为句谬也般尔以人之母尝巧至病者乎谓尔以他人之母试巧则何不如己母试巧乎不以己母试巧则亦有所病之乎郑氏又断则岂不得己为句谓以己字同解为岂不得休己亦谬也工尹商阳与陈疾追吴师及之陈疾谓工尹商阳曰王事也子手弓而可手弓子射诸射之毙一人韔弓又及谓之又毙二人每毙一人揜其目止其御曰朝不坐燕不与杀三人亦足以反命矣孔子曰杀人之中亦有礼焉按昭公二年左传楚子使荡侯潘子司马督嚣尹午陵尹喜帅师围徐以惧吴未尝有追吴师之事又商阳临敌不用命而以私怨其君何礼之有诸侯伐秦曹共公卒于会诸侯请含使之袭襄公朝于荆得王卒荆人曰必请袭鲁人曰非礼也荆人强之巫先拂柩荆人悔之按此亦与春秋传互异襄襄字原误作哀不今径改二十八年十二月楚得王薨是时公方及汉初欲止卒至楚诸侯五日而殡至时得王已在殡矣二十九年正月有楚人使公亲襚之事盖致襚诸礼可在殡后杂记上云致礼委衣于殡东是也此易请襚为请袭易拂殡为拂柩盖误以得王为犹未殡也滕成公之丧使子叔敬叔吊进书子服惠伯为介及郊为懿伯之忌不入惠伯曰政也不可以叔父之私不将公事遂入此鲁昭三年事郑氏以忌为怨左传杜注亦同孔氏孔氏原误作孔子今径改遂谓敬叔杀懿伯此附会之说也刘氏以忌为忌日似非孺子之丧哀公欲设拨问于有若有若曰其可也君之三臣犹设之颜柳曰天子龙輴而帱诸侯輴而设帱为榆沈故设拨三臣者废輴而设拨窃礼之不中者也而君何学焉天子龙輴而帱诸侯輴而设帱孔氏曰天子之殡载柩于龙輴累材作而题凑其木帱覆棺上而后涂之诸侯以輴载柩不画为龙亦累木为设木于上以梼之不为题凑有横木覆之亦油涂其上按孔言诸侯之制非是诸侯明言设帱是无矣安得云亦累木为乎盖帱者木作四柱加以题凑架屋其上如之周棺梼则垂地而后涂之故帱诸侯则但木环缭不列四柱象亦题凑其上如帱之四垂而已故曰设帱亦油涂之帱帐也孔以帱为盖棺物故有设木于上以帱之而为题凑有横木覆之之说皆臆度也为榆沈故设拨郑氏曰以水洗榆白皮之汁以播于地引輴车滑此说迂陆农师曰榆性坚忍所谓不剥不沐十年成毂是也然以性沈难转亦所载沉也故须拨拨虽不可知然谓之拨则以拨輴可知郑氏谓拨所谓绋非是按丧大记大夫二綍二碑废輴用轴而设拨故曰窃礼之不中者也此说近是然拨终无解郝仲舆谓拨作綍大绳即绋也棺自有引别用大绳以引柩车此乃郑解亦臆说季子皋葬其妻犯人之禾申详以告曰请庚之子皋曰孟氏不以是罪予朋友不以是弃予以吾为邑长于斯也买道而葬后难继也郑氏谓季子皋恃橱虐民是但谓即高柴或氏季恐未然高柴为费宰下文子皋为成宰费为季氏邑成为孟氏邑也又家语称柴足不履影启蛰不杀方长不折此禾己成而反犯之正与相反也后儒以其为柴也多曲护之陈可大谓夫子尝曰柴也愚按此亦愚而过虑之一端就愚字上作解致为可笑郝仲舆谓子皋知大体其说尤非理土而未有禄者君有馈焉曰献使焉曰寡君违而君薨弗为服也仕而未有禄即仕而不受禄也君有馈焉曰献使焉曰寡君谓君有馈不曰赐而曰献其将命之使不曰君而曰寡君所以隆礼之也注疏以仕未有禄引王制位定然后禄之之义为解所以于下文皆说不去谓君有馈焉曰献为有馈于君曰献使焉曰寡君为使他国自称己君曰寡君然则仕而得禄者独不当然耶孔氏曲为说曰嫌其或异故明之也于违而君薨更说不去则曰此一条则异也辞遁如此虞而立尸有几筵卒哭而讳生事毕而鬼事始已既卒哭宰夫执木铎以命于宫曰舍故而讳新自寝门至于库门未葬以生事之既葬以鬼事之故虞而立尸有几筵虞以前祭无尸但有奠席而无几筵此谓通礼皆然孔氏曰此虞祭而有几谓士大夫礼故士虞礼云祝免澡葛绖带布席于室中东面右几是也若天子诸侯则葬前有几故周礼司几筵云丧事案几按周礼之说不足据且此章云虞而立尸有筵卒哭而讳之法相同下言讳事云执木铎命于宫而上言虞事亦属天子诸侯可知岂必士大夫乎舍故讳新郑氏谓故为高祖之父当迁者此易纬之说不可从曲礼云逮事父母则讳王父母岂应讳及四世乎此是谓孝子之父平日讳父与祖今为孝子之祖与曾祖故舍其曾祖之故讳而讳父之新讳也军有忧则素服哭于库门之外赴车不载韔军有忧则素服哭于库门之外此亦据左传秦穆公败于殽素服郊次向师而哭之事为说有焚其先人之室则三日哭故曰新宫火亦三日哭此援春秋成三年新宫灾三日哭之事为说先人之室即宗庙也按新宫宣公之宫以其新成故曰新宫其三日哭礼也春秋公谷传及礼郑注皆无异词惟胡得侯曰新宫者宣宫也不曰宣公宫者神主未迁也礼有焚其先人之室则三日哭先人之室盖尝寝于斯食于斯会族属于斯故有焚其室则哭之礼神主未迁而哭于人情何居按胡以新宫为神主未迁以记文先人之室为居室皆谬既以哭焚先人之室为礼又以哭新宫为非礼则记文取证前后不符矣释礼之家多援其说是误解春秋而并及于礼也孔子过泰山侧有妇人哭于墓者而哀夫子式而听之使子路问之曰子之哭也壹似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政勐于虎也此全类诸子寓言吕览淮南之俦也鲁人有周丰也者哀公执挚请见之而曰不可公曰我其已夫使人问焉曰有虞氏未施信于民而民信之夏后氏未施敬于民而民敬之何施而得斯于民也对曰墓之间未施哀于民而民哀社稷宗庙之中未施敬于民而民敬殷人作誓而民始畔周人作会而民始疑苟无礼义忠信诚悫之心以之虽固结之民其不解乎说者多以殷人作誓谓夏书已有甘誓周人作会谓左传巳有禹会涂山之说为之斡旋其意不知此二句自不可易不必斡旋也殷人作誓指汤誓以臣伐君者而言非甘誓可比周人作会指春秋五霸而言周初固无此礼其禹会涂山之说恐荒远未可信也然此二句又自谷梁告誓不及五帝盟诅不及三皇中来延陵季子适齐于其反也其长子死葬于博之间孔子曰延陵季子吴之习于礼者也往而观其葬焉其坎深不至于泉其敛以时服既葬而封广轮揜坎其高可隐也既封左袒右还其封且号者三曰骨肉归复于土命也若魂气则无不之也无不之也而遂行孔子曰延陵季子之于礼也其合矣乎季子吴人不以长子之柩归于祖墓俾得遂丘首之愿乃葬于齐地何也及葬魂则曰魂气无不之此释氏之说所谓形灭神不灭也左袒为吉事凶事尚右如是岂得为合礼邾娄考公之丧徐君使容居来吊含曰寡君使容居坐含进侯玉其使容居以含有司曰诸侯之来邕敝邑者易则易于则于易于杂者未之有也容居对曰容居闻之事君不敢幽其君亦不敢遗其祖昔我先君驹王西讨济于河无所不用斯言也容居鲁人也不敢忘其祖春秋时推鲁人知礼故曰鲁人下章仲叔妻丧夫亦同郑氏以鲁钝解非易于二字甚奇然终费解子思之母死于卫赴于子思子思哭于庙门人至曰庶氏之母死何为哭于孔氏之庙乎子思曰吾过矣吾过矣遂哭于他室檀弓于伯鱼妻再嫁事屡见可厌前以子思为吾何慎哉之语此又以子思自以其哭为过皆不似天子崩三日祝先服五日官长服七日国中男女服三月天下服虞人致百祀之木可以为棺椁者斩之不至者废其祀刎其人官长士在其中丧服四制云七日授士杖而此云五日礼言不同孔氏分别士之有地德深无地德薄又引崔氏说分朝廷之土邑宰之士皆臆断也虞人致百祀之木以下其说不经齐大饥黔敖为食于路以待饿者而食之有饿者蒙袂辑屦贸贸然来黔敖左奉食右执饮曰嗟来食扬其目而视之曰予惟不食嗟来之食以至于斯也从而谢焉终不食而死曾子闻之曰微与其嗟也可去其谢也可食此似仿孟子尔而与之行道之人不受之语造出此事然又增曾子之说于后大失孟子之旨矣千古志士为之损气邾娄定公之时有弒其父者有司以告公瞿然失席曰是寡人之罪也曰寡人尝学断斯狱矣臣弒君凡在官者杀无赦子弒父凡在宫者杀无赦杀其人坏其室其宫而猪焉盖君踰月而后举爵臣弒君两段郑氏曰言诸臣子孙无尊卑皆得杀之其罪无赦孔氏驳之曰子孙无问尊卑皆得杀之则似父之杀祖子得杀父矣陆农师亦驳之曰弒父者凡在宫子孙皆得杀之是父子兄弟相杀终无已时也其说皆是已陆又曰凡在官者杀无赦谓杀君者同一官府亦坐焉耳杀父放此吴幼清驳之曰陆谓同一官府之人亦坐杀君之罪果是逆杀之党则自应杀之若不与杀谋而一府一宫之人皆连坐刑不亦滥乎其说亦是已又曰在官在宫谓被者之群臣子孙非谓行弒者之群臣子孙也然则被杀者为祖行弒者为父犹之子得杀父矣成容若曰诸儒议论纷纷皆因凡在宫句似子亦可以杀弒祖之父于情性有碍耳若从疏中所云在宫诸本或为在官则于文义顺矣此改记文亦不足信又引汪氏曰谓讨其与弒君父之人凡闻乎故者皆诛之而不赦非谓在官在宫者尽诛之也如此解亦非本文义愚按诸说之中似陆说为顺此是邾娄定公一时忿激不暇循理亦为此言观下杀其人坏其室其宫等语正是一例在定公则为失言在记者可以无记晋献文子成室晋大夫发焉张老曰美哉轮焉美哉奂焉歌于斯哭于斯聚国族于斯文子曰武也得歌于斯哭于斯聚国族于斯是全要领以从先大夫于九京也北面再拜稽首君子谓之善颂善祷献文子似即赵武然武未尝谥献文郑氏以晋为晋君以献为贺殊迂发似即落成之意轮郑氏谓轮囷然是盘曲意非高大也此指节梲之盘曲奂宽广意诗伴奂尔游此指舍宇之宽广歌哭取哀乐二义为言郑氏谓歌为祭祀奏乐拘也孔氏又谓大夫祭无乐而春秋时或有之尤拘要领孔氏谓古者重罪要斩亦非也周穆王作吕刑惟举墨劓剕宫大辟之五刑未有所谓要斩者大抵要斩车殉皆起于战国申商之法春秋时亦无之此云要领盖作记者之语耳又按晋语赵文子为室张老谏其砻椽无此颂祷之语大抵皆附会增饰也仲尼之畜狗死使子贡埋之曰吾闻之也敝帷不弃为埋马也敝盖不弃为埋狗也丘也贫无盖于其封也亦予之席毋使其首陷焉路马死埋埋字原误作理依今本改之以帷此谓丘也贫无盖家语亦知孔子将行雨而无盖夫盖之为物甚微孔子虽贫未必至是即至是亦奚足为圣人重若谓盖为车盖则孔子从大夫之后不可徒行矣此皆附会之言路马死埋之以帷亦似本鲁公乘马堑而死以帷裹之为说季孙之母死哀公吊焉曾子与子贡吊焉阍人为君在弗内也曾子与子贡入于其而修容焉子贡先入阍人曰乡者已告矣曾子后入阍人辟之涉内熘卿大夫皆辟位公降一等而揖之君子言之曰尽饰之道斯其行者远矣此又毁曾子而及子贡君在辄欲阑入而为阍人所拒入马而修容因修容而卿大夫辟位君降等而揖之皆齐东野人之语也孔子之故人曰原壤其母死夫子助之沐椁原壤登木曰久矣予之不托于音也歌曰狸首之班然执女手之卷然夫子为弗闻也者而过之从者曰子未可以已乎夫子曰丘闻之亲者毋失其为亲也故者毋失其为故也前儒谓此歌即诸侯大射狸首之歌或者是也但其所谓狸首之斑然虽不可知其义然必非如孔疏所云斲棺材文采似狸之首也执女手之卷然女音汝谓两手相执而卷然以见亲厚之意亦非如疏所云孔子之手如女子之手卷卷然而柔弱也盖诗意言天子致亲于其臣原壤引之以况己之致亲于孔子耳此与论语原壤夷俟章有不可比合而论者盖檀弓率多附会难以尽信也宋儒必欲取而较论或谓彼为尽朋友之义此为全故旧之恩或谓夫子周旋中礼或谓夫子经权得宜或谓夷俟不可不教诲歌乃大恶若要理会不可但已只得且休凡此诸说为圣人解驳皆似可已赵文子与叔誉观于九原文子曰死者如可作也吾谁与归叔誉曰其阳处父乎文子曰行并植于晋国不没其身其知不足称也其舅犯乎文子曰见利不顾其君其仁不足称也我则随武子乎利其君不忘其身谋其身不遗其友晋人谓文子知人文子其中退然如不胜衣其吶吶然如不出诸其口所举于晋国管库之士七十有余家生不交利死不属其子焉此与晋语多同并植二字乃廉直二字之讹叔仲皮学子柳叔仲皮死其妻鲁人也衣衰而缪绖叔仲衍以告请繐衰而环绖曰昔者吾丧姑姊妹亦如斯末吾禁也退使其妻繐衰而环绖以子柳为皮之子以上其妻为子柳之妻以衍为皮之弟子柳之叔以告为告子柳以请为子柳请以曰为衍答以退为子柳退以下其妻亦为子柳之妻此郑孔之说也以子柳为皮之子以上其妻为子柳之妻以衍为子柳之兄弟以告为告子柳以请亦为衍请以曰亦为衍语以退为子柳退以下其妻亦为子柳之妻此近世成容若之说也以子柳为皮之师以上其妻为皮之妻以衍为皮之弟以告为告子柳以请亦为衍请以曰亦为衍语以退为衍退以下其妻为衍之妻为夫之兄服此郝仲舆之说也以子柳为皮之师以上其妻为皮之妻以衍为皮之子以告为告其母以请亦为衍请以曰为皮妻答以退为衍退以下其妻为衍之妻为舅服此孙文融之说也按如郑氏及成氏之说皆以首句学字训作字解未安而郑作衍既告子柳又请衍又告更迂折如郝氏孙氏之说于首句顺矣但郝说无子柳之答似疏孙说于首句之子柳全失照应更且皆以两其妻为两人亦不协四说之中似成说较直捷然终以学字未安为难通耳大抵檀弓系高才人手笔不肯为旨明辞顺之文故时似脱略其义卒难通晓解者各竭所见以求之而终不可尽通则非解者之故乃作者之故矣然于此亦正见古文之妙郑氏以此章鲁人为鲁钝之人尤凿上邾娄考公章犹为男子此则妇人难这以知礼岂亦以鲁钝论耶盖檀弓必鲁士所作以鲁为知礼之国故特举此妇人亦较胜于男子为衣衰缪绖之重服而不为繐衰环绖之轻服也乐正子春之母死五日而不食曰吾悔之自吾母而不得吾情吾恶乎用吾情郑孔以乐正子春之悔为悔其不以实情勉强而至五日似非语气当以悔其不能如曾子七日之说为是岁旱穆公召县子而问然曰天久不雨吾欲暴而奚若曰天则不雨而暴人之疾子虐毋乃不可与然则吾欲暴巫而奚若曰天则不雨而望之愚妇人于以求之毋乃己疏乎徙市则奚若曰天子崩巷市七日诸侯薨巷市三日为之徒市不亦可乎此附会左传僖二十一年公欲焚巫之事孔子曰卫人之祔也离之鲁人之祔也合之善夫郑孔以祔为合葬以离之为有以间其中以合之为合葬两棺置中皆似臆说陈用之曰卫之俗有存于殷鲁之俗一本于周殷之所尚者尊尊故凡昭穆之附于庙者离之而不亲周之所尚者亲亲故凡昭穆之附于庙者合之而不尊按此说虽辨但昭穆既附庙又何以离之义亦未允当阙王制说者多以周礼王制孟子三书并言为之较量异同此无识之士也乃有信周礼疑王制甚至有信周礼王制疑孟子者尤无识之甚者也王制非周礼可比孟子又非王制可比出于王莽刘歆之书宁足敌汉文令博士所集之书汉文令博士所集之书又宁足敌孟子之书耶又曰王制所言皆周制也其与孟子异者以其故易孟子之文故耳其与周礼异者则以周礼本非周制也郑氏解王制尽举而归之于夏殷朱仲晦解孟子则又以其与周礼王制异而疑之而阙之何哉按史记封禅书云文帝使博士诸生剌六经作王制唐陆氏孔氏皆谓出卢植所云未悉其由来也王制虽采剌群言而成然其中之文有同有异其义有得有失兹特详为明辨云王者之制禄爵公侯伯子男凡五等诸侯之上大夫卿下大夫上士中士下士凡五等按周室爵禄之制孟子有之然谓诸侯去籍仅闻其略汉博士去孟子又数百年且经秦火岂反得闻其详此义固夫人知之矣故其言爵禄大率依仿孟子其与孟子异者愚必以孟子为正为之详别其下然其所以与孟子异者皆是欲避雷同之耳非有他义也知此可尽免纷纷之疑矣此取孟子之文而小异之也孟子曰天子一位公一位侯一位伯一位子男同一位凡五等王制去天子分分男为二亦凡五等孟子曰君一位卿一位大夫一位上士一位中士一位下士一位凡六等孟子言臣王制言诸侯臣孟子连君为六等王制去诸侯为五等凡此皆与孟子异也然上何以不连言天子合子男为五等而诸侯臣之爵即王臣之爵下何以不言王臣而言诸侯臣且以不连言诸侯为六等其如此者所以避雷同之也然而辞异则义亦异而是非出焉矣故必当以孟子为正今按后儒解此节牵合王制以从孟子者曲说也反以王制为正者悖见也如孟子首言天下之爵列天子与君亦为一位以见先生制爵与群臣共天下而不自私之心今去之则失其义矣陈用之曰此言制爵之法孟子言班爵之法制出于天子故不必言天子班首于天子与君故兼天子与君言之按制爵即所以为班班即出于所制班制二字有何分别此曲说也徐伯鲁曰天子制礼君与臣异则王制为长此悖见也又如孟子以子男同禄故亦同爵曰同一位列为一等王制分为二等未免近混方性夫曰孟子以子男合为一此则离为二者盖彼所言者位之等此所言者名之等按孟子言一位此不言者文从省耳安得泥孟子位字而于此添一名字乎此曲说也又如王制不言王臣之爵言诸侯臣之爵下又言王臣之禄前后参差亦较孟子为疏孔氏曰王朝之臣本是事王今王制统天下故不自在其数谓制统天下之君及天下之臣取君臣自相对故不取王臣也按先有王臣而后有天下之臣若不取王臣何以通明爵制且下言王臣之禄何以又不取君臣相对乎周希圣曰王朝之臣入则为公卿出则为公侯伯子男而其禄又同故言五等之君则兼之矣按出入本无常法非可举以为论爵禄之制内外相维安得云言外则兼内乎此皆曲说也天子之田方千里公侯田方百里伯七十里子男五十里不能五十里者不合于天子附于诸侯曰附庸此取孟子之文而易地字为田字也孟子曰天子之制地方千里公侯皆方百里伯七十里子男五十里凡四等不能五十里不达于天子附于诸侯曰附庸今王制取其文而易地字为田字亦所以避雷同也陈用之谓禄以田为主以其制禄故虽地亦谓之田此解近之乃有好为穿凿者实以田亩为解如陈可大则与孟子全异矣季明德且以孟子之地而亦为田矣叶少蕴又牵合乎周礼矣皆足惑世故辨之陈氏曰天子以下皆言田而不言地者以地有山林川泽原隰夷险之不同若限以地里而不计田里则井地不均谷禄不平矣按后章言田之实数曰山陵林麓川泽沟渎城郭宫室涂巷三分去一不知此所云天子之田千里者已三分去一乎抑未乎如未三分去一则天子之田仅为六百余里而不得谓之千里既谓实田必已三分去一矣则天子之地又为一千三百余里而不得谓之千里若是不与孟子之文全相剌缪乎且井地不均谷禄不平为有国者禁毫强兼并而言若先王画地分封之初岂为是乎又曰田数有二分田之里以方计如方里而井是也分服之田以袤计如二十五家为里是也不知此云天子之田者以方计耶以袤计耶季氏曰三分去一之说本王制然考之孟子天子之制地方千里不千里不足以待诸侯则畿内天子之地当实田田既损除用必不足故王制于此亦言方千里云云而不言地按此谓孟子之地当为王制之田者屈孟子以从汉儒殊为悖妄且千载而下重代古人忧乏用又可笑也叶氏曰周官大司徒言诸公之地封疆方五百里下至诸男犹方百里与此制异者周官合山林川泽而言则谓之地王制止于可食之地则谓之田以其地方五百里而去山林川泽取其可食者半则是附庸在其中以其田方百里皆可食之地而山林川泽不在焉则是附庸在其外由此观之周公斥大九州岛之界公侯之国盖有增多附庸而百里七十里五十里之制亦无增损然百里七十里之国其大足以兼附庸五十里之国小不足以兼附庸故司徒之职言诸子之地封疆方二百里其食者四之一是去山林川泽而其一应于实封五十里诸男之地封疆方百里其食者四之一乃止于二十五里不应实封之数何也则疑诸男为附庸之国此周司徒所以列于殷以备五等而其实则附庸也按此说窃周礼司徒先郑之注最为牵合无理据云五百里去山林川泽可食者半则为二百五十里附庸在其中除应得一百里附庸乃有一百五十里不几末大于本乎又谓诸子地二百里其食者四之一固合五十里之数然王制诸男亦五十里周礼则一百里如其四分之一仅得二十五里又不合于五十里之数于是疑周礼为附庸然终以王制明分子男与附庸则谓王制诸男为殷礼焉呜唿岂有王制公侯伯子皆言周而男独言殷乎即三尺之童亦知其谬矣已上三说皆误以田字实作田亩解故至此然则实王制偶易孟子之一字使然耳君子立言固不可不慎哉若郑氏之说则又异是其言曰此地殷所因夏爵三等之制也殷有鬼侯梅伯春秋变周之文从殷之质合伯子男以为一则殷爵三等者公侯伯也异畿内谓之子周武王初定天下更立五等之爵增以子男而犹因殷之地九州岛之界尚狭也周公摄政致太平斥大九州岛之界制礼成武王之意封王者之后为公及有功之诸侯大者地方五百里其次侯四百里其次伯三百里其次子二百里其次男百里按郑解王制皆以与周礼不合故执周礼之说而以王制为殷礼此其谬之始见者也其谓夏殷爵三等者元命苞云周爵五等法五精春秋三等象三光说者因以为文家爵五等质家爵三等又礼纬含文嘉云殷爵三等夏亦三等皆纬言不经之说疏驳纬书为不可用可为有见又引武成列爵惟五分土惟三以证郑武王初定天下之说则误盖郑不见古文也又谓殷爵惟公侯伯三等然以殷有箕子微子则曰异畿内谓之子不审何以知子属畿内采地之爵乎即曰属之畿内何以遂不得列于公侯伯乎又桓十一年公羊传云郑忽何以名伯子男一也何休云春秋变周之文从殷之质命伯子男以为一何休之说亦属乖违若公羊之意本谓合伯子男皆称子此自成说郑引证之意乃是谓合伯子男皆称伯说同而义不同不可通矣郑本欲执周礼五等之爵五等之土为主而以王制为殷制然王制土为三等与周礼异爵为五等与周礼同于是介于殷与周之间而曰武王初定天下更立五等之爵增以子男而犹因殷之地九州岛之界尚狭也如此乃得伸其周礼之说其用意可谓巧矣岂知周公于武王相去几何而遽能斥大武王时地界使百里而为五百里七十里而为三百四百里五十里而为百里二百里虽稚子亦不信之矣王介甫曰王制封国三等古者九州岛之地以及四海之内莫不各有君长苟斥而大之而增百里至五百里则所绌废削灭非一国也此于人情似不合也且孟子之言何可废也孟子之言乃与鲁人之言不同此时鲁已不知其始封之大小又子产一同之言与孟子合则五百里之言亦不足信也按介甫本信周礼以致误天下此亦能辨之则周礼之荒诞为何如又足哂也天子之三公之田视公侯天子之卿视伯天子之大夫视子男天子之元士视附庸此取盂子之文而与之皆差一等也孟子天子之卿受地视侯此言视伯孟子大夫受地视伯此言视子男孟子元士受地视子男此言视附庸然皆当以孟子为正孟子不言公者巳将公属于五等而不属于六等周初上公皆出封其在内者不过留相王室故不言也若言公受地视公亦失言之法矣附庸既不达于天子自不列天子公侯伯子男四等之内故曰元士受地视子男若曰视附庸则天子班禄于天下者凡四等而班禄于王朝者反五等何其参差不伦乎要之王制以天子之卿视伯大夫视子男元士视附庸如此则内外齐等孰不知之不知孟子以卿之宜视伯者而视侯以大夫之宜视子男者而视伯以元士之宜视附庸者而视子男以中下士视附庸自不言可知皆升一等为言者盖天下之势在外者恒易重在内者恒易轻惟以此制禄则内外常得其平且使内者亦乐于出外者不忧于入而人情亦均矣此内外相维之正法若夫为强干弱枝之说以机权测圣心者犹未足语此耳自平王以后外之势日重内之势日轻尾大之势成而王室寝微矣然后知先王之制为不可易也呜唿汉之博士诸生似未喻此又奚怪夫后世之儒反是王制而心疑孟子哉其曲解此文以合孟子者有三家陈用之曰周官有卿而无三孤与上大夫是孤与上大夫同为六卿故上大夫之为卿则受地不过七十里此王制所谓天子之卿视伯也孤之为卿则受地有至于百里此孟子所谓天子之卿受地视侯也孟子又曰大夫受地视伯者言上大夫也附庸虽不能五十里总大率而言之亦可谓之五十里此所以或言元士视子男或言元士视附庸按王制本言卿今必改为大夫以凑合孟子大夫视伯之说孟子王制本同言附庸不能五十里今必曰亦可谓之五十里以凑合孟子元士视子男之说呜唿何其妄与叶少蕴曰入而与王论道为三公出而居六卿则为大夫是公卿大夫士固有相同者也故三公与六卿其田同视公侯卿与大夫其田同视伯大夫与元士其田同视子男及附庸此说合公卿大夫而为一益混陆农师曰此与孟子所言各差一等非不同也孟子言受地尔盖天子之卿之田视伯即受地视侯他放此按谓视伯即视侯是以上所言公侯田方百里者三分去一而为田七十里也然记文均一言田此既以天子之三公之田为实田上何得又以公侯田方百里者为非实田耶制农田百亩百亩之分士农夫食九人其次食八人其次食七人其次食六人下农夫食五人庶人在官者其禄以是为差此取孟子之文也孟子分上上次中中次下为五等此但以上次下为五等所以避与孟子雷同也然而稍混矣周礼则为三等与此又异所以避与孟子王制雷同也孔氏强执周礼以解曰司徒上地家七人中地家六人下地家五人凡三等郑注云自二人至十人为九等一家男女七人以上则授之上地所养者众也男女五人以下则授之下地所养者寡也止以七人六人五人为率者举中而言也如郑言上地家七人者谓中地之上家六人者谓中地之中家五人者谓中地之下以此推之下地之上家四人下地之中家三人下地之下家二人则上地之上家十人上地之中家九人上地之下家八人是有九等此经地惟有五等者大司徒所云农夫授田实有九等此经据准庶人在官者之禄最下者五人故从上农夫至五人而已按郑注周礼三等附会为九等者欲以包孟子王制之五等而阴合之也其为说固谬孔氏又引周礼郑注以释王制是承其谬也陈用之又承之而为说曰周官上地家七人中地家六人下地家五人则农夫之差三等而已此则五等者先王之于民养之欲其富保之欲其庶故家七人者必授以九人之上地家六人者必授以七人之中地下地则以地称人而巳如其说下地家五人者亦当授以六人之中地矣然于五人之下地推说不去则曰以地称人其辞遁如此又曰郑氏谓自二人以至于十为九等则是二人三人四人下地之三等也五人六人七人中地之三等也八人九人十人上地之三等也孟子王制举上中地而不及下周礼举中地而不及上下然周礼言上地中地下地而孟子王制或言上次下次孟子无下次或言上中下王制上次下是九等之地在其中矣孰谓各举其偏哉此说既屈孟子王制以从周礼又屈孟子王制周礼以从郑注噫礼书之言其悖如此误世者不浅矣诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄此取孟子之文也于孟子大国一段从卑逆叙至尊而田禄之积者愈明于孟子次国小国二段删繁并归于简而卿禄之异者特着大见手法必如是之避雷同而后乃可也程正叔曰孟子之时去先王未远载籍未经秦火然而班爵禄之制巳不闻其详令之礼书皆掇拾于灰烬之余而多出于汉儒一时之附会奈何欲尽信而句为之解乎愚谓谓王制不必句为之解是已然诸儒之执周礼以解王制者可不辨乎屈孟子以从王制者更可不辨乎必芟除其谬说而后王制之真面目见矣王制之真面见而后亦可不必句为之解矣又曰已上皆王制取孟子之文愚谓既有孟子则王制之言可废次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫此取左传成三年臧宣叔之言也按上云诸侯之上大夫卿下大夫上士中士下士凡五等此又有中卿下卿之名与上诸侯之臣五等抵牾又其言小国有上中下卿亦与下小国二卿抵牾也其有中士下士者数各居其上之三分郑氏曰谓其为介若特行而并会也黄叔旸驳之曰士皆有职岂有为介而行空国而出乎是矣郑又曰此据大国而言大国之士为上次国之士为中小国之士为下士之数国皆二十七人各三分之上九中九下九孔氏疏以为各居上三分之二胡邦衡驳之曰先儒谓居上三分之二据经只云居其上之三分并不云三分之二又前云上士倍中士中士倍下士岂亦是大国士为上次国士为中小国士为下亦是矣然其为说曰士之数各二十七人三分之上士之数居大半中士下士之数各居上士之三亦非也后章三等侯国皆云上士二十七人如其说不与后相违背乎方性夫曰言三等之国止曰上士二十七人则知中下之士诸侯之国或有或亡矣故以其有言之其有者一有一亡之辞也三分者三分而等之也上士二十七人中下之士与之为三分焉则合焉而八十一士矣数各居其上之三分犹言各与上为三分也按上云中士倍下士上士倍中士何得云或有或亡且以各居其上之三分为各与上为三分语义亦不协陆农师曰后言上士二十七人未有中士下士之数故此言之三分分字读如去声谓若上士二十七人则中士下士各八十一人此说似可通然天子之中下士其数不知几何记文未详天子中下士之数反详侯国终有未晓天子之县内方百里之国九七十里之国二十有一五十里之国六十有三凡九十三国名山大泽不以鸐其余以禄士以为间田此一章三段凡四海之内一段为畿外天子之县内一段为畿内凡九州岛一段总结之自注疏而下诸儒所解致为繁多如牛毛茧丝不易析理大抵郑氏执周礼之说而以畿外一段为殷制畿内一段为夏制其说固非矣诸儒多驳郑而或以为皆三代地制又或执周礼之说以强通为周制者亦非也然诸儒止知驳郑后儒又止知驳前儒反不察记文之是非则是循其流而忘其源也今先取诸儒驳记文之说节录之而附以鄙见于后以俟来哲之参稽云王介甫曰九州岛之地今可以见若皆以为国则山川沮泽不可以居民独立一君孰为之民乎此盖去古久远书籍散亡自孟子时已不得周家班爵禄之详况于焚书之后汉文之世乎杨敬仲曰公羊说殷三千诸侯周千八百诸侯孝经说亦云周千八百诸侯此或据古志而云汉博士求其说而不获遂为之说曰四海之内九州岛州方千里州建百里之国三十七十里之国六十五十里之国百有二十凡二百一十国八州千百八十国又天子之县内方百里之国九七十里之国二十有一五十里之国六十有三凡九十三国合为千七百七十三国以应周千八百诸侯之数又曰诸侯之建不知其所自始人群生天地之间皆有血气不能以无欲欲则争争则图斗则伤伤则杀其天地之美稍公且正者则足以服其比邻比邻归之凡百取平焉则五有长十有长百有长千有长其德愈大所服愈广是故有小国之君有大国之君其为君为长者地丑德齐莫能相尚其间有圣人出焉举天下咸归服之是为帝为王夫所谓为君为长者皆诸侯也大小多寡之数岂得而预定既弗克预定矣则又岂能新立法更易之增损之以合王制所言之数耶虽有更世易代武王克商灭国五十尔余率因其旧则周所封建亦不多矣朱仲晦曰封国之制汉儒之说只是立下一个算法非惟施之当今不可行求之昔时亦有难晓且如九州岛之地冀州极阔河东河北皆属焉雍州亦阔陕西五路皆属焉若青徐豫则疆界有不足者矣设如夏时封建之国至商革命之后不成地多者却其国以予少者如此则彼必不服或以生乱又如周王以原田与晋文其民不服至于伐之盖世守其地不肯遽从他人又曰建国必因山川形势无截然可方之理石梁王氏曰天子县内以封者或三分之一或半之又除山川城郭涂巷沟渠则奉上几何李氏曰此以九州岛千七百七十三国未必皆实数也故春秋之世见于经者九十余国而吴楚与焉疑其无如是之多也按已上诸儒之说犹皆未得要领也记文所言地理之数颇为错杂不齐周章无定今欲断其事理之是非必先考求其文义文义得而事理之是非自见矣亦可不必辨矣凡四海之内为一段天子之县内为一段其篇末记者亦作两段文自释之今必合篇末之文并论而后此两段之文可明学者合前后观之可也凡四海之内一段言畿外八州之制天下九州岛王畿居中其外八州州各方千里画为百区区方百里是为方百里者百此以开方之法推之千里合之万里所谓百里开方者也封公侯方百里之国三十去三十区尚余七十区是方百里者七十也此下伯子男之国又变言此七十区为区方千里此以再倍开方之法推之千里合十万里所谓千里开方者也伯七十里之国开方四百九十里一区建七十里之国二尚余二十里凡六十国共去二十九区四十里尚余四十区六十里此余数仍以百里开方者言子男五十里之国开方二百五十里一区建五十里之国四凡百二十国共去三十区尚余十区六十里此余数仍以百里开方者言以是为附庸间田天子之县内一段言畿内一州之制百里之国亦以百里开方者言七十五十里之国亦以千里开方者言今按记者之言所以如此者何也盖其意谓以地言则禹贡之九州岛孟子海内之地方千里者九其数固不可增减矣以禄言则孟子天子千里公侯百里伯七十里子男五十里四等之地上既取而述之其数亦不可增减矣以国言则当时古志有周千八百国说见郑注又欲合之而不可少矣于是欲以四等之地分之于九千里之中厘而为千八百国之数然诚有所甚难计数推之是必畿外八州每州为二百一十国畿内一州为九十三国如是乃得千七百七十三国之数既得千七百七十三国之数而其于千八百国之数亦所差无几而可合其说矣故其谓畿外每州千里凡百里之国三十七十里之国六十五十里之国百有二十大国少而小国多者亦欲便于以一州为有二百一十国也然而犹有所不能合何则假如开方之法千里而为万里从横四达尽之矣此恒法也使皆以此言之则百里之国三十去三千里矣七十里之国六十去四千二百里矣五十里之国百二十去六千里矣如是共有一万三千二百里其数且溢于万里之外更于何处得有余地可为附庸间田耶于是不得已又以七十五十里之国以再倍开方之法言之千里而为万里万里而为十万里焉以是参错其间使地不增而自多里不减而各足而寔则缩小之以凑合其正余之数至三等所余之地既于百里之国下曰其余方百里者七十是以百里开方者言矣七十五十里之国之余地不便更以千里开方者言故亦同百里之国云作者之意如此虽然试以实数稽之公侯之国固各得百里矣伯七十里之国二国合于百里之内且有余焉于是三分中除去一分寔得四十六里有奇子男五十里之国四国合于百里之内是于十分中除去其半寔得二十五里若然伯国尚不及子男之数子男仅得其半且不及附庸之数大国自多小国愈少名存寔亡斯岂先王分封之意乎且均此地也何以倏而十倍之数算倏而以百倍之数算又倏而仍以十倍之数算如是之错杂不齐周章无定是其徒事巧于纽合而不顾其说之荒诞也诸儒作文为解者既昧于此其能疑而辨者固不为无见然终不知其所以然犹之乎弗得也今察出记者之意昭昭如是则其言之不足为典要明矣而自注疏以下纷纷争主为何代之制者不亦可以群息其喙哉天子百里之内以共官千里之内以为御百里以供官则过约千里以为御则过侈皆非允当千里之外设方伯五国以为属属有长十国以为连连有帅三十国以为卒卒有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯王制皆刺群言而作前后所言不必符合如上言畿外公侯伯子男此言属长连帅卒正州伯不知又本何书而云故绝不相同陈用之曰古之官有常名有异名外而公侯伯子男此常名也及寄以连属之法则为属长连帅卒正州伯此异名也此曲说不足辨然州伯二伯则有之曲礼九州岛之长入于天子之国曰牧即此州伯也五官之长曰伯即此二伯也又诗周南召南及公羊传自陕而东周公主之自陕而西召公主之之说即此天子之老二人分天下以左右曰二伯也郑氏以州伯属殷谓唐虞及周皆曰牧又以二伯属周其谓周曰牧者据周礼云八命作牧也其以二伯属周者据周礼云九命作伯也若然则以殷之州伯属于周之二伯斯可矣不为笑资乎千里之内曰甸千里之外曰采曰流按禹贡五日里甸服五百里侯服五百里绥服五百里要服于百里荒服是谓五服洛诰有侯甸男邦采卫亦谓五服夏周服数之可征信者惟此周礼职方氏以洛诰五服增蛮夷镇蕃为九服又大行人易蛮服为要服以夷镇蕃为九州岛之外世壹见其余六服每岁壹见故又有六服之名悉不足据此云千里内曰甸千里外曰采曰流甸采见于禹贡洛诰流则未闻其余服又皆无之此或出他书或文有脱误皆不可知可置勿论而诸儒必欲附会牵合之甚无谓也其执禹贡以解者郑氏曰流谓九州岛之外禹贡荒服之外三百里蛮二百里流陈用之曰采则禹贡所谓侯服之百里采也流则禹贡所谓荒服之二百里流也侯服近故举其内者则凡服之在内者可知荒服远故举其外者则凡服之在外者可知刘原父曰此据绥服居中而言内千里外千里则五服可知采亦当作菜声误也刘孟治曰荒服之内有流王制自千里之甸直言及于二千里之流其执周礼以解者孔氏曰千里之外谓规方千里之外若于王城五百里之外以殷制言之中国方三千里耳采取美物故曰采周则王畿之外面别三千里采取美物则大行人六服所贡物是也马彦醇曰均是采也而周官之于贡有祀嫔器币之异者有远近之差也已上诸说皆于本文毫无交涉可不辨自明载之以见牵附之谬耳又陈可大曰尚书之于六服或言侯甸而不及采男卫或言侯甸男卫而不及采与此甸采流同按尚书叙事之文故可略举以为说记文摭述典故安得亦尔此又曲说也天子三公九卿二十七大夫八十一元士郑氏曰此夏制也明堂位曰夏后氏官百举成数也按郑以周官三百六十故不谓之周明堂位殷官三百故亦不谓之殷而独谓之夏不知彼言百此言百二十而犹曰举成数谬矣石梁王氏曰唐虞稽古建古惟百夏商官倍注独引明堂位谓夏官百非也按尚书周官乃伪书不足据且郑未见尤失考按三公之名见于老子九卿之名见于考工记周礼不列三公正职惟散见之文中尚书周官列三公于六卿之前其九卿则周礼周官皆无之而六卿则王制又无之是九卿者或当为周制也以周礼周官皆伪而考工记乃周时之书也后儒皆不识九卿主何官或谓合三少六卿为九三少六卿见于周礼周官皆不足据又司徒司马司空即三公也不可又列于六卿说详下节及古文尚书周官大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人按前章云小国之上卿位当大国之下卿中当其上大夫下当其下大夫则是小国亦有上中下之卿此云小国二卿与前抵牾后章云小国之卿一命此云皆命于其君与后抵牾盖博士泛乘礼文为之故其言不同如此郑氏曰小国亦三卿一卿命于天子二卿命于其君此文似脱误耳郑之意则不因与前后抵牾而云盖执周礼言之也太宰职设其参傅其伍参谓三卿伍谓五大夫小国亦同故曰小国亦三卿也大司马大国三军次国二军小国一军皆命卿为之故曰一卿命于天子也若是则据周礼以改礼记益妄矣又其于上段天子三公既言夏制此处不得再言周制故亦不言为何代制而孔氏不喻郑意反从更之以为夏制盖以上段天子三公郑云夏制又以下段大国之卿不过三命亦不合周礼故也然又曰冢宰云设其参傅其伍郑云参谓三卿伍谓五大夫周礼五等国悉三卿五大夫二十七士与此同且曾子问是明当时周法而云国家五官则五大夫观孔此说则又不能坚其为夏制之说矣其矛盾又如此吁郑孔过信周礼即此以观两人周章回惑之状亦可想见矣又郑云或者欲见畿内之国二卿与此则无聊迁就之辞耳而宋儒乃以为实然李氏曰畿外举大国次国以见小国畿内举上卿以见大夫陆农师曰小国二卿皆命于其君此非脱误着畿内之国二卿耳上言畿外下言畿内亦互相挟此二说殆又扬郑之波也又曰崔氏曰大国三卿者依周制而言谓立司徒兼冢宰之事立司马兼宗伯之事立司空兼司寇之事故左传云季孙为司徒叔孙为司马孟孙为司空此是三卿也以此推之故知诸侯不立冢宰宗伯司寇之官也大夫何以五人谓司徒之下置小卿二人一小宰一小司徒司空之下置小卿二人一小司寇一小司空司马之下惟置一小卿小司马也故何休注公羊云古者诸侯有司徒司空上卿各一下卿各二司马事省上下卿各一愚按何休又注公羊年公羊传云天子有大司徒大司马大司空皆三公官名也诸侯有司徒司马司空皆卿官也其说是第不能通其说于九卿五大夫之下故注襄十一年又有此说而崔氏从而附会之悉臆说也盖天子三公为司徒司马司空九卿即如王制所言大宗大乐正司寇及曲礼所言六大五官之类若冢宰则三公兼之诸侯三卿亦司徒司马司空五大夫亦如上所言九卿诸官但今不可明考其小国二卿五大夫以二司属二卿余一司亦大夫为之不然三司当缺何一司乎太抵公卿大夫是爵三九等是数司徒等是官爵数自是爵数官名自是官名凡司徒以下之官天子有之诸侯亦有之大国诸侯有之小国诸侯亦有之不若是诸侯无以为国矣第其爵数则有异耳自周礼以冢宰司徒宗伯司马司寇司空平列为六官而古文尚书周官因袭其说至今遂不可动摇矣又周官以三公列六官之前不知三公即司徒司马司空安得又为六官乎牧誓有司徒司马司空即诸侯三卿后人第见侯国之官止于此所以又有诸侯无冢宰宗伯司寇之说皆是以传者也吁周之官制散佚于他经传间有可考者而自伪周礼周官一切浠乱之古义沦亡世人之耳目蔽锢久矣其说并详古文尚书周官又曰此文所言诸侯卿大夫似合周制但谓小国二卿与上小国之上卿一段谓小国有三卿者原自抵牾有谓大国三卿皆命次国二命一不命小国二卿皆不命夫诸侯之臣皆王臣合则皆命何独以小国而不命又何独以次国而一命一不命尤不无可疑宋儒曲解之有谓受命于天子为隆受命于其君为杀不知所谓隆者隆大夫乎抑隆诸侯乎自必曰隆诸侯也以其大国皆命而知之也然如是则天子得以操其权掣其肘反不若小国之黜陟自由矣命是爵命固非天子择其人然用其人则必请命于天子黜其人亦然故曰二国不得黜陟自由岂可谓之隆乎因此又有谓控制大邦优假小国者然圣人立制之初必不以机权待下如此也皆非确义天子使其大夫为三监监于方伯之国国三人据方伯者天子选于二百一十国之中而任之也其德隆其位尊矣乃以三大夫监之何与按书序大诰有三监之说旧以为管蔡霍监武庚此得无取而附会为说耶天子之县内诸侯禄也外诸侯嗣也县内诸侯世禄而不嗣位外诸侯得嗣位郑氏分县内诸侯为贤外诸侯为有功其说是但县内诸侯止属卿大夫言复云大夫不世爵即此且单言大夫不言卿矣孔氏乃谓畿内公卿大夫非也公爵非有大勋劳者不得为如周召为公虽皋相王室自有封国子岂不嗣乎但记文内外诸侯之称义本不甚明所以郝仲舆疑之曰畿内诸侯不得赐爵畿外诸侯享国继世是使内臣不如外臣也如谓内诸侯不皆贤外诸侯岂尽贤乎苟不得斯旨鲜有不如郝氏之疑者矣又如内官世禄外官世爵先王不过揆天下之理与势使之初不能尽计其后之流弊也而后儒于内诸侯不得世爵必举春秋讥尹氏武氏仍叔为说谓卿既世袭权移于下驯至三家专鲁六卿分晋则内诸侯不世官之制先王防微杜渐之意深矣不知此仅见得一边若春秋以后外诸侯侵却王室以底于亡不又是先王之耶宋儒解礼全务肤辞蔓衍而不归于理率此类也制三公一命卷若有加则赐也不过九命次国之君不过七命小国之君不过五命卷音古本反郑氏曰虞夏之制天子服有日月星辰周礼曰诸公之服自衮冕而下如王之服按记文云三公一命卷者谓公本八命加一命则服衮也故周礼司服袭之曰公之服自冕而下如王之服郑因信以为周制其又云虞夏之制天子服有日月星辰者盖因典命有上公九命衣服皆以九为节故以虞十二章之制去日月星辰杜撰为九章以合之其说最为乖谬世儒巳多不信而辨之不更详赘按记文前以公侯为大国伯为次国今又以侯为次国亦参差大国之卿不过三命下卿再命小国之卿与下大夫一命郑孔以上三公次国之君小国君合于典命以为周制又以此小国卿之命不合于典命以为夏殷制夫均此王制之文也倏而言周倏而言夏殷所谓虽童稚亦不信之矣陆农师谓周礼小国再命此云一命盖言畿内小国之卿如此与上小国二卿皆命于其君同郑氏谓或者欲见畿内之国二卿与是也李氏谓大国所谓诸侯之国小国则所谓庶方小侯之国此二说又欲牵合周礼而强同之盖亦巧言之俦也凡官民材必先论之论辨然后使之任事然后爵之位定然后禄之任事然后爵之位定然后禄之其实自任事以后即爵之爵之斯禄之矣然后欴辞以见慎重之义不必油定为解孔氏疏檀弓仕而未有禄者引此位定然后禄之之文为证不知彼言仕而不受禄者如所谓宾师之位若平常之仕无禄何以劝士乎爵之通卿大夫士言陈可大第谓爵以一命之位其说浅陋拘狭亦误油其辞而云然耳爵人与朝与士共之刑人于市与众弃之是故公家不畜刑人大夫弗养士遇之涂弗与言也屏之四方唯其所之不及以政示弗故生也爵人刑人二义即孟子国人皆曰贤皆曰可杀之意士亦当为众此特变文耳实作士字解便滞示弗故生也疑有脱误字似谓不欲其生也郑氏谓不畜刑人屏四方即虞书五流五宅周则墨者使守门劓者使守关宫者使守内刖者使守囿者使守积按公家不畜刑人与公羊传君子不近刑人之说同自是正论此谓周制无疑周礼则以刑余戮邕之人分属五者之守最为乖谬此春秋侈肆之主所为岂可为法然亦偶用之不一一尽如周礼云也至谓此以周以前之制夫云士遇之涂弗与言且屏之远方不欲其生其严绝之如此周家乃悉取而置之宫苑关津积贮要地不啻心膂之任何其与前代之制大相剌谬耶必不然矣孔氏因以为爵人于朝刑人于市亦皆殷法周则爵人特假祖庙而拜授之举洛诰为说有爵者刑于甸师氏举周礼为说夫册命周公此系大事自应特祭文武之庙若授一卑爵定不必尔且朝庙一体云庙亦自该庙也又谓诸侯爵人因尝祭之日引祭统一献君降立于阼阶之南云云按祭统此文上云古者明君孔若主非周制之说恐又以古者为夏殷矣周礼甸师氏之言必不可据且刑人于市亦大概言之岂必定此有爵者而举此为证耶尤可笑也诸侯之于天子也比年一小聘三年一大聘五年一朝此取左传之文而小异之也按昭三年左传子大叔云文襄之霸也其务不烦诸侯令诸侯三岁而聘五岁而朝又昭十三年左传叔向云明王之制诸侯岁聘以志业间朝以讲礼云云按此周制本三年一朝其后晋文襄欲不烦诸侯故简为五年一朝但子太叔语无比年一小聘句三岁而聘亦无大字此必春秋后人据晋文襄之制为说又增以小聘之文而汉博士采之以为周制耳然则此是诸侯朝霸主之法乃以为诸侯朝天子乎且聘者诸侯使大夫相问之名起于春秋之世周初亦无诸侯聘者况以为诸侯聘天子乎诸侯有朝天子无聘天子也郑氏曰此大聘与朝晋文襄霸时所制此说是又曰虞夏之制诸侯岁朝周之制侯甸男采卫要服六者各以其服数来朝此说非也尧典五载一巡狩群后四朝是谓巡狩之年诸侯朝于方服之下其间四年四方诸侯各一朝非谓四方诸侯每岁朝也若其周礼六年六服递一朝之说不足据也五月南巡守至于南岳如东巡守之礼八月西巡守至于西岳如南巡守之礼十有一月北巡守至于北岳如西巡守之礼归假于祖祢用特假音格祢乃礼反此取虞书之文而增益之也五年一巡守恐亦是周治虞制如虞书云格于艺祖用特此亦云格于祖祢用特观洛诰文王骍牛一武王骍牛一正合则知虞周有同制也若十二年一巡守此伪周礼周官之说不足据详古文尚书周官天子将出类乎上帝宜乎社造乎祢诸侯将出宜乎社造乎祢上帝天也郑氏谓五德之帝所祭于南郊者妄也天子无事与诸侯相见曰朝考礼正刑一德以尊于天子此取谷梁传文也隐十一年滕侯薛侯来朝传曰天子无事与诸侯相朝正也考礼修德所以尊天子也天小赐诸侯乐则以柷将之赐伯子男乐则以将之诸侯赐弓矢然后征赐鈇钺然后杀赐圭瓒然后为鬯未赐圭瓒则资鬯于天子赐弓矢铁钺然后淂征杀此衰世之事非盛王之制也史记文王囚羑里纣释之赐弓矢鈇钺使得征伐此必当时有此说而史记采之以为说耳然其事非寔也文王大圣人必不以美女文马逢君之恶自求苟免即云其臣为之文王岂不知而听之耳且所求者释罪耳既释之矣又赐之弓矢鈇钺使得专征揆之情理亦所必无也骎骎乎三分有二之势纣岂不知之以纣为荒淫则可以纣为愚騃则未也若夫文王伐崇伐密见之于诗当时以邻国而伐之不恭其或受命于天子或请于天子均未可知然借曰文王受赐专征也自古及今如文王之得专征而终恪守臣节者能有几人而可于有道之世预立其制曰赐弓矢然后征赐鈇钺然后杀乎今以周之赐臣者证之平王赐晋文公秬鬯一卣彤弓卢弓一彤矢卢矢百马四匹襄王赐晋文公大辂戎辂之服彤弓一彤矢百弓矢千秬鬯一卣虎贲三百人渐而侈矣其弓矢之赐则皆以诸侯强大征伐有功而赐非赐而后得征也非可并论则夫赐鈇钺则从未有闻者以周之季世卑事诸侯尚无之而谓殷纣之世已有乎谓周世立其制乎吁自当时好事者为西伯得专征之说而因之贻夫春秋桓文之悖逆汉世篡莽之篡弒其害不可胜言矣管仲曰五侯九伯女寔征之此假召公命太公之言当时止为搂诸侯以伐诸侯张本夸大其辞耳彼召公亦人臣何以得命太公征伐耶孔子曰天下有道则礼乐征伐自天子出此不易之常经诸侯即有征伐亦必天子命之暂假事权事毕则已非常法也后儒误信记文又为之拘牵比儗尤属失礼疏引崔氏谓晋文虽受弓矢不受鈇钺不得专杀故执卫侯归之于京师夫卫侯无大罪恶即使晋文受鈇钺安得杀之乎公谷以晋文所为春秋恶之而况杀耶孔氏曰鲁无弓矢之赐陈恒弒君孔子请讨之者春秋之时见邻国篡逆亦得与征伐按孔子请讨自是正义即不必春秋之时亦宜然也然则赐弓矢然后征之说又未为确论矣又曰惟赐圭瓒然后为鬯此是周时之制盖本江汉诗厘尔圭瓒秬鬯一卣为说又以文侯之命云赐秬鬯一卣则圭瓒自在其中可知礼器云诸侯相朝灌用郁鬯此后来之僣用者天子命之教然后为学小学在公宫南之左大学在郊天子曰辟雍雍侯曰頖宫郑氏曰此大学小学殷之制孔氏曰郑知然者以下文殷人养国老于右学养庶老于左学则左学小右学大此云小学在公宫南之左故知殷制也其说皆凿谬夫以在公宫南之左即为左学何知在郊者即为右学乎则右学在公宫南之左又何以知郊在公宫南之右乎是其徒事臆测而无所稽也且辟廱頖宫皆为周制岂有方言殷又言周而不别以时代者又此所言乃诸侯之学下文殷人右学左学乃天子之学也以是为证尤失考矣天子辟廱取大雅镐京辟廱为说也诸侯頖宫取鲁颂既作泮宫为说也昔人谓辟廱頖宫皆非学名极论其妄甚是详见诗大雅鲁颂天子将出征类乎上帝宜乎社造乎祢禡于所征之地受命于祖受成于学出征执有罪反释奠于学以讯馘告类禡取诗是类是禡执以罪反以下取诗执讯获丑及在頖献馘为说也然此节疑非一处之文故受命二句言祖不言祢执有罪反以下第取诗说又不及祖祢与社解者必为之处处补衬无谓天子诸侯无事则岁三田一为干豆二为宾客三为充君之庖无事而不田曰不敬田不以礼曰暴天物此取谷梁传文也桓四年公狩于郎传曰春曰田夏曰苗秋曰搜冬曰狩四时之田用三焉惟其所先得一为干豆二为宾客三为充君之庖故此亦云岁三田郑氏曰三田者夏不田盖夏时也周礼春曰搜夏曰苗秋曰甐冬日狩郑据周礼以周为四时田故取纬书之说以三时田属夏制不知周制正用三时田也考之公谷与王制皆合则周礼谓四时田者妄可知矣公羊传曰春曰苗秋曰搜冬曰狩此列三时谷梁列四时者古有是说故左传亦云然而谷梁下文即有用三之语公羊无用三之语而止列三时一也孔氏曰又郑释废疾云岁三田谓以三事为田即下一曰干豆之等休之言当以证为正云观此孔巳将郑之别说不用为正而后儒反全遵郑何耶谷梁之文犹可强解作三事若公羊则明列三时而无夏而王制岁三田自谓一岁三田果如郑之别说以三田为以三事为田则岁字不为闲文乎天子不合围诸侯不掩群天子杀则下大绥诸侯杀则下小绥大夫杀则止佐车佐车止则百姓田猎疏引熊氏曰天子四时田猎皆围但不合耳若诸侯虽春田不围夏秋冬皆得围亦不合耳故曲礼云国君春田不围泽此诸侯是畿内诸侯为天子大夫者故曲礼云大夫不掩群按如其说本文天子下当有四时二字又诸侯上当有内字且无下上言天子下即言大夫者其中又当有诸侯一句岂一一皆漏乎执礼解礼其弊如此余说详曲礼下大绥下小绥周礼大司马取以为旗弊之说佐车大司马取以为乃设驱逆车之说故田仆又云掌佐车之政设驱逆之车是也郑执周礼解此不误但不知周礼袭此耳然旗弊弊字用意过深驱逆之意全失古意皆足见其为伪也獭祭鱼然后虞人入泽梁豺祭兽然后田猎鸠化为鹰然后设罻罗草本零落然后入山林昆虫未蛰不以火田不麛不卵不杀胎不殀夭不覆巢前云天子岁三田此云豺祭兽然后田猎曲礼云士不取麋卵内则云秋宜犊麛下云韭以卵此云不麛不卵皆不合冢宰制国用必于岁之杪五谷皆入然后制国用用地小大视年之丰耗以三十年之通制国用量入以为出用地小大视年之丰耗注疏皆平列说非盖用平地小大校之则所入之多寡可以观年之丰耗也以三十年之通制国用说见下祭用数之仂丧三年不祭唯祭天地社稷为越绋而行事丧用三年之仂丧祭用不足曰暴有余曰浩祭丰年不奢凶年不俭丧三年不祭或谓三年宜祭唯祭天地社稷为越绋而行事或谓亦不宜越绋行事致辨纷纷郝仲舆曰按丧祭皆大礼皆至祭礼则祭为重情则丧为切如以情三年不祭可也如以礼郊社越绋未为不可而说者疑之尝观周书顾命成王初丧嗣君冕服受命见诸侯于内朝受圭币乘黄而后释冕反丧服此非周公之礼与则祭天地越绋于何不可此说可谓通达矣程正叔曰古人居丧百事皆如礼虽废祭祀可也今人百事皆如常特于祭祀废之则不若无废为愈也按儒者论古各主一说固自无妨第谓今人居丧百事皆如常其立说则有弊不可为训人子于亲丧其哀本出至情不假强饰圣人又制为丧礼使之百事皆变易其常而后情文备至固不以古而隆不以今而替也今愤世俗之有不孝者百事皆如常遂谓不若无废祭祀为愈是以礼分今古预料丧礼惟古人能行今人不能行矣若是何不并丧礼而废之吁古礼具在也后世皆有君师之教也固可晏然而听世之居丧者百事皆如常乎今欲其不废祭祀而目之以百事皆如常则是坚其百事如常之心而必不可反于百事皆如礼矣且以此百事皆如常之人而这之以祭祀又安贵有此祭祀哉按僖二十三年左传曰卒哭而祔祔而作主特祀于主尝蒸禘于庙尝蒸禘四时吉祭也与此三年不祭之说异据葬后亦可祭左传说似长暴急也即下无六年之畜曰急之意凶年不俭虽似曰凶年用凶年之仂然或引杂记以下牲之语恐未然二处语意不同不必强合也国无九年之蓄曰不足无六年之畜曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐此取谷梁传文也庄二十八年臧孙辰告籴于齐传曰国无九年之蓄曰不足无六年之蓄曰急无三年之蓄曰国非其国按三年耕必有一年之食九年耕必有三年之食此是立个式样必须以三十年之通而计之故曰以三十年之通盖天道虽不可知然其间或一二年一见或五六年一见通计之者三年内外必有一年之灾故三年当有一年之食三倍推之九年当有三年之食又三倍推之二十七年当有九年之食三十年者举成数也苟一二年一灾则三年不能有一年之食者有之五六年一灾则三年不止于一年之食者有之惟于三十年之中通计有九年之灾则亦通计有九年之蓄于是随时取给灾多者虽尽用之不患不足灾少者即存皋之不妨有余故曰以三十年之通有旱干水溢民无菜也上节所谓以三十之通制国用者其亦如此天子七日而殡七月而葬诸侯五日而殡五月而葬大夫士庶人三日而殡三月而葬三年之丧自天子达此取左传之文而增益以为说也隐元年传曰天子七日而葬同轨毕至诸侯五月同盟至大夫三月同位至士踰月外姻至故此以为天子七月而葬诸侯五月而葬大夫士庶人三月而葬又因以殡日同其葬月之数而为天子七日殡诸侯五日殡大夫士庶人三日殡也其不言士踰月葬踰日殡者又因士丧礼虞礼本是三日而殡三月而葬故不得言之然则大夫与士同未免混矣且兼庶人言大夫与庶人同尤混矣孔氏曰左传云大夫三月士踰月此摠云大夫士三月而葬者其实大夫三月者除死月为三月士三月者数死月为三月正是踰越一月故言踰月耳此说陈氏集说巳驳之不复赘大抵左传之说第以其某某至而言未必足为葬期之成法其言士踰月既与丧礼抵牾而其言天子诸侯葬期亦不无可疑何则葬后为虞虞后为卒哭人子同此哀哀同此哭何以天子卒哭如是之迟士庶人卒哭如是之蚤人有崇卑岂哭有隆杀与所以杂记又有卒哭之期亦难通说见彼文至于五日七日不殡不独夏时必不可行即余三时亦有未便者此亦可疑也庶人县封葬不为雨止不封不树丧不贰事自天子达于庶人丧从死者祭从生者支子不祭此节分为四段共详于下陈用之曰县封县棺而下之封士而痊之方性夫曰封之名虽一然有所谓掩坎之封有所谓积土之封若檀弓言县棺而封即掩坎之封也若礼器言邱封之大即积土之封也此言不封亦不积土而巳按此二说为两封字分解是已然云不封终有可疑上古不封不树周世日趋天文何独庶人犹掩坎而不得积土不使数世后之子孙悉不知祖宗乎故曰可疑也不为雨止亦因春秋书敬嬴定公之葬雨不克而左传以为礼故以为庶人则当不为雨止而与诸侯异也陈用之曰天子崩王世子听于冢宰三年则丧不贰事亦不特庶人而已愚按丧不贰事句本不连上庶人句皆解者之自误也且自天子句更不连下丧从死者二句何也丧从死者祭从生者此礼如中庸所言大夫士则可若继世为天子及创业而王者丧祭皆用天子之礼岂得犹云丧从死者祭从生者乎故以丧不贰事句连上庶人句既误以自天子句连下丧从死者二句亦误也今特正之天子七庙三昭三穆与大祖之庙而七诸侯五庙二昭二穆与大祖之庙而五大夫三庙一昭一穆与大祖之庙而三士一庙庶人祭于寝今以此节分为三项一庙制一昭穆之亲一昭穆之位逐项详之如左所谓庙制者郑氏谓此为周制是也记礼者皆周末秦汉间人凡其所言自属周制鲜有及于周以上者有之则必冠以时代故以此谓周制为是凡礼器曾子问谷梁家语荀卿所言七庙皆同若夏殷庙制经传既无明文不可考也郑又谓殷则六庙夏则五庙此据礼纬稽命征命决诸说全不在信所以王子雍别立为异说以排之谓凡七庙者皆不称周室意谓夏殷皆然故伪古文尚书咸有一德曰七世之庙可以观德则殷亦俨然七庙此出萧手改易吕览中所引商书五世之庙语说详古文尚书本篇是其谓夏殷七庙者亦不可信也所谓昭穆之亲者王子雍谓文武不在常庙之数三昭三穆是高祖之父及高祖之祖庙为二祧并亲庙四是也郑氏曰七者大祖及文王武王之祧与亲庙四此说非朱仲晦述郑意而阐明之其言曰谓后稷始封文武受命而王故三庙不毁与亲庙四而七武王初有天下之时后稷为大祖而祖绀居昭之北庙太王居穆之北庙王季居昭之南庙文王居穆之南庙犹为五庙而已至成王时则祖绀祧王季迁而武王祔至得王时则大王祧文王迁而成王祔至昭王时则王季祧武王迁而得王祔自此以上亦皆且为五庙而祧者藏于太祖之庙至穆王时则文王亲尽当祧而别以有功当宗则别立一庙于西北而谓之文世室于是成王迁昭王祔而为六庙矣至共王时武王亲尽当祧而亦以有功当宗故别立一庙于东北谓之武世室于是得王迁昭王祔而为七庙矣自是以后则穆之祧者藏于文世室昭之祧者藏于武世室而不复藏于大庙矣按如此凭臆说礼则亦何难但谓文武在三昭三穆之中不知此制定于文武乎抑定于周公乎如谓定于文武未有预立其制诏子孙曰勿祧吾庙也如谓定于周公则文武方在祖祢四亲庙之中也然定于共王乎又未闻其有制礼之名而为此七庙之制也且谓文武当祧而以有功不祧自此而下设又有大功者崛起必不可祧将易其制为八庙乎抑去其四亲之一而仍为七庙乎则谓文武在三昭三穆之中者不可通矣况本文云三昭三穆明是顺下之词不当有文武在内也至于文世室武世室乃明堂位不经之言不足为据说详本篇又谓藏祧主于二世室尤杜撰所谓昭穆之位者从来有两说一为张氏璪郑氏未详何名何氏洵直之说一为陆氏佃之说今先节录各说于前其后则申以鄙论焉张氏曰周制王季为昭文王为穆武王为昭成王为穆则所谓父昭子穆也然则王季亲尽其庙既迁武王自右而上从王季之位而不嫌于尊文王何也盖昭穆以定位也武王既为昭矣则其位在左自为尊卑而无与于文王之穆也又四时常祀各于其庙不偶坐而相临此其所以进居王季之位而不嫌于尊文王也及乎合食于太祖之庙则王季文王更为昭穆而世次虽远不可谓无尊卑之序矣盖礼有三本而祖者类之本故孙常从祖而不从父武王常从王季而为昭成王常从文王而为穆所以庙制世次并行而不相害今若以王季亲尽毁庙文王自右而左居昭位武王自下而上居穆位及合飨之祭而文王复为穆武王更为昭则是一身既为昭矣又有时而为穆既为穆矣复有时而为昭不惟乱昭穆之名又考之经传无所据矣且生而居处没而殡葬以至祔祭入庙为尸赐爵皆孙从祖而不从父所以昭穆常用世次奚至于庙次独不然乎郑氏曰王季之时以大王为穆至惠王时历十八君而谓之穆文王之时以王季为昭至惠王时历十八君而谓之昭宫之奇曰大伯虞仲大王之昭虢仲虢叔王季之穆大伯虞仲者大王之子虢仲虢叔者王季之子大王于庙次世次为穆故谓其子为昭王季于庙次世次为昭故谓其子为穆武王时庙次以文王为穆得王时庙次以武王为昭至襄王之世亦谓其子曰文王之昭武王之穆周大夫富辰既言之矣曹伯之臣候儒又曰曹叔振铎文之昭也先君唐叔武之穆也襄王距文王之时无虑十有八世景王之子恭王距襄王又七世而远定四年卫大夫祝驼之言犹曰曹文之昭晋武之穆由此论之昭常为昭穆常为穆虽百世无易也何氏曰说者谓父昭子穆何常之有其意以谓庙次与世次不同故昭穆迁徙无常位不知庙次与世次一也说者引鲁语曰工史书世宗祝书昭穆知庙次昭穆与世次异臣以为不然工史所书者帝系世本之属宗祝所书者几筵表着之位自其谱牒则谓之世据其班秩则谓之昭穆此离而言之者也又楚语曰宗庙之事昭穆之世此合而言之者也既曰昭穆之世则庙次昭穆果与世次不同乎此一说也陆氏曰昭穆者父子之号昭以明下为义穆以恭上为义方其为父则称昭方其为子则称穆岂不胶哉张璪何洵直是昭常为昭穆常为穆左不可迁于右右不可迁于左既为昭矣有又时而为穆是乱昭穆之名此说非也苟为昭者不复为穆为穆者不复为昭则是昔常事父为之者今虽有子不得为父苟复为父则巳为是乱父子之名可乎如以王季为昭文王为穆武王为昭成王为穆得王为昭昭王为穆其后穆王入庙王季亲尽而迁则王文宜自右而左居昭位武王宜自下而上居穆位成王昭王宜居昭位得王穆王宜居穆位所谓父昭子穆是也说者或以左传大伯虞仲太王之昭虢仲虢叔王季之穆管蔡郕霍文之昭也晋应韩武之穆也又以书称穆考文王乃谓文王世次居穆武王世次居昭王季亲尽而迁则武王入王季之庙为昭文王仍为穆得王入武王之庙为昭成王仍为穆穆王入康王之庙为昭昭王仍为穆即是观之子复为昭父更为穆尊卑失序乱昭穆非礼意窃以为世次与庙制不同世次无迁法而庙制亲尽则移盖周自后稷至文武十有六世此世次也世次自不窋为昭鞠陶为穆推迁而下至季当昭次文王当穆次故左传以世次推之则昭生穆穆生昭而太伯虞仲管蔡郕霍于周为昭虢仲虢叔晋应韩于周为穆杜预所谓以世次计是也王者世次虽历无穷而庙祀七世礼有迭毁如王季亲尽而迁则昭穆移易有如文王今弗与王季对而对武王则父道在文王武王宜居穆庙岂可不即七庙分定昭穆而欲仿先儒远攀世次令文王庙常为穆武王庙常为昭乎至于酒诰所谓穆考文王则如诗之昭考烈考云尔且孙从王父之说本施于祔故礼曰从祖食庙与迁庙异迁则不得谓之从也祭统曰昭穆者所以别父子远近长幼亲疏之序故有事于大庙则昭穆咸在而不失其伦若昭常为昭穆常为穆则子或压父尊卑失序岂所谓不失其伦也此一说也今以愚按之二说皆未然也若从张郑何三氏之说则谓昭常从昭穆常从穆如祖绀王季武王三昭得王入则祧祖绀升王季武王而康王居武王之庙穆不动大王文王成王三穆昭王入则祧大王升文王成王而昭王居成王之庙昭不动所谓子复为昭父更为穆尊卑失序诚有然已此固必不可通若从陆氏之说从来祖考相承庙次应同世次不当庙次自庙次世次自世次又如左传所称大王之昭王季之穆文之昭武之穆等语果以昭穆一定不移庙次与世次无别者不然所谓文之昭者以文为穆而昭其子也今文有时而为昭武之穆者以武为昭而穆其子也今武有时而为穆然则历久而犹称文之昭武之穆者何耶而谓庙次与世次果不同耶借曰庙次与世次不同也称世次者何为必以昭穆言即此亦可了然矣则其说仍有难通也然则昭穆之位果何若曰庙次依世次而定世次依庙次而称庙次世次自当合一必无有二之理其谓不同者妄也盖三昭三穆之制定于周公行于成王当时祖绀为昭大王为穆王季为昭文王为穆武王为昭迨成王崩而为穆其时适当六庙整齐制度已毕不复更益故后之称世次者一准乎成王时周公初定昭穆之称与夫得王时方六庙整齐所以有昭穆之称耳其后得王崩始入成王之庙祧祖维而昭穆一变矣以文武言之文王居穆者居昭武王居昭者居穆至祧大王时而昭又不变穆文王仍居穆武王仍居昭凡三易而迁六庙已尽于是所藏祧主之庙若文武自别立庙与合食太祖之如祖绀太王王季文王武王成王六世一依得王时之庙次而世次自同则所谓庙次之昭穆者此也所谓世次之昭穆者亦此也故后世昭穆之称既本于成得时之昭穆又本于合食大庙永永不变之昭穆而云而其六庙递迁之或变或不变者不与焉以其为暂而非常法也故曰庙次与世次合一也若国语云工史书世宗祝书昭穆纪世者本史职纪昭穆者本祝职此一事而两用者又云宗庙之事昭穆之世此则单以庙中而言前儒各见一隅不能通达主昭常为昭穆常为穆者油昭穆之名而紊父子之序岂可为训主昭复为穆穆复为昭者固得之矣举以左传诸说则不能达而始以庙次世次不同为解亦混而失理也又曰祭法云适士二庙而此云士一庙取左传降杀以两为说故不云二庙而亦但云士也此疑附会郑氏曰谓诸侯之中士下士名曰官师者上士二庙是则然矣然举上可知中下未有举中下以知上者也郝仲与曰大夫祭不得越祢祖士庶人则并王父母不得祭岂人情乎此说非也大夫以下庙制虽递减而祧者仍祭非不祭也或奉祀于适寝群主合享与后世祠堂之制相似祭法墠鬼说虽为不经然亦云官师一庙王考无庙而祭之可见矣但郑氏于官师一庙注云祖祢同庙则又谬庙无二主自天子至士庶皆然所以定其庙制之数若数主可合一庙则又如后世祠堂之制虽千百主一庙足矣何必为之定其庙数哉天子诸侯宗庙之祭春曰礿夏曰禘秋曰尝冬曰烝按四时祭名诸经传于秋冬皆无异惟春夏则不同王制春曰礿夏曰禘祭统同此一说也郊特牲及祭义皆云春禘此一说也天保诗云禴祠烝尝桓八年公羊传云春曰祠夏曰礿周礼同皆无禘名此一说也礼言不同盖如此然人亦未有异说也自周礼为春祠夏礿之说而异说乃起矣如郑氏以王制为夏殷祭名以郊特牲春禘禘字为误当为礿又以祭义春禘为夏殷礼陈用之以郊特牲祭义为夏礼马彦醇以王制为虞夏礼虙氏以王制祭统为殷礼郊特牲祭义夏礼陆农师谓春可以谓之礿亦可以谓之禘夏可以谓之禘亦可以谓之礿吴幼清谓春夏祭名皆记者之误礿当为祠禘当为禴凡此诸说或以礼记诸篇所言为前代礼或以为误或改其字以从周礼则皆溺于周礼之故也愚按礿禘尝烝当是周礼其周礼祠礿尝烝乃殷礼也何也禴祠烝尝之诗在于文武初其时或尚未行禘礼故举前代之礼为言耳若禘则始于周祭法谓虞夏殷皆用之未然后儒因诗与周礼无禘遂谓禘非时祭亦未然诸侯不当用禘此以天子诸侯连言非是说俱详于天子犆禘节天子祭天地诸侯祭社稷大夫祭五祀天子祭天下名山大川五岳视三公四渎视诸侯诸侯祭名山大川之在其地者五祀之名由来已久月令谓户中熘门行又曲礼天子诸侯大夫皆祭五祀此云大夫祭五祀即曲礼之五祀盖云天子祭天地自得兼祭社稷五祀可知云诸侯祭社稷自得兼祭五祀可知而其名亦即月令之名也自祭法增司命泰厉为七祀属之天子又有三祀二祀一祀其说皆不经郑氏独信为周礼而以曲礼所言为殷礼又欲以此之所言为周礼故谓此五祀为司命中熘门行厉以合于祭法诸侯之五祀又谓此祭谓大夫有地者其无地祭三祀是其以祭法诸侯之五祀强合于此处大夫以祭法大夫之三祀撰出一无地之大夫而属之其诪张惑乱可胜道哉又曰天子祭天下名山大川诸侯祭名山大川之在其地者此取僖公元年公羊传曰天子有方望之事无所不通诸侯山川有不在其封内者则不祭也天子诸侯祭因国之在其地而无主后者因国本左传晏子曰爽鸠氏始居此地而后季萴因之之因天子犆礿祫禘袷尝祫烝诸侯礿则不禘禘则不尝尝则不烝烝则不礿诸侯礿犆禘一犆一袷尝祫烝袷王者之祭曰禘禘帝也祭帝之称丧服小记云王者禘其祖之所自出以其祖配之大传同按周之始祖所自出本帝也故曰禘尔雅云禘大祭也若祫之名惟见于曾子问祫祭于祖七庙五庙无虚主虚主惟祫祭及王制其文言天子诸侯三时之祫而已又文二年经云大事于太庙杜预以大事为禘是也惟公羊传云大事者何大祫也毁庙之主陈于太庙未毁庙之主皆升合食于太祖然小记之称禘谓以其祖配之者即是合毁庙未毁庙之主而配之也故韩诗外传云禘取毁庙之主皆升合食于太祖是也则公羊之云亦即是禘第其时鲁未必禘其祖之所出故公羊特变文以起例尔是知袷即禘之别名也贾逵刘歆谓一祭而二名孔氏曰左传无祫文祫即禘也取其叙昭穆谓之禘取其合群祖谓之祫诸说皆是但王者得以祭帝故谓之禘诸侯不得行禘则以袷属诸侯为宜然曾子问以袷兼天子言者因虚主为说故以七庙五庙连言不得油也总之天子大祭惟此禘春秋诸侯如鲁与晋所行者亦此禘惟文二年经有大事之文公羊因而别名为祫且云五年而再殷祭则俨若禘与祫为二者于是后之言禘与祫者始皆以为二矣自有公羊传文而以禘与祫为二者纬书云三年一袷五年一禘其云三年者即本公羊以文二年大事为祫之说也其云五年者即本公羊五年而再殷祭之说也于是韦玄成议礼谓一禘一祫张纯陈奏直据纬书以及郑氏作注且之又矣赵伯循谓以其祖配之仅是始祖不合群祖此言禘自禘也如是则使子孙不得见祖宗之源远祖宗不得见子孙之流长于祖宗之精神隔绝不通殊非所宜而庙堂之上寥寥两主群昭群穆咸不在又何以称大祭乎后儒信公羊之说谓之大祫此言祫自祫也于是有以为禘大于祫者此马融王肃孔晁据逸礼而云也有以为祫大于禘者此郑氏据公羊而云也有以禘为三年丧毕之祭者此杜预据春秋而云也禘祫本三年丧毕之所有事何也以丧三年不祭也春秋闵二年吉禘于庄公左传云速也公羊云吉者未可吉者也谷梁云丧事未毕而举吉祭故非之也是吉禘者本非所宜行左襄十五年晋人曰以寡君之未禘祀亦同此义诸儒不达遂以禘为三年丧毕之祭此误解春秋吉禘二字也于是有以吉禘列干大禘之外别为一禘者又有谓新君即位新主入庙审谛昭穆为此一禘不再禘者皆瞽说也禘应于太庙而云庄公者此春秋沿袭之失有以祫为三年丧毕之祭者此郑氏据公羊而云也若士虞礼云哀荐祫事此言三虞之礼分祫事虞事成事以为辞耳不足之为据即曰丧毕而祫岂葬毕而祫耶凡此诸说皆非也即王制所云天子犆礿祫禘祫尝祫烝亦本公羊而云也公羊以大事为大祫故王制特举祫义为言而以祫配入禘尝烝三祭之中不知可曰祫尝祫烝而不可曰祫禘何也尝蒸惟合群庙禘为大祭不止于合群庙且禘其祖之所自出也则禘自该祫何必又云祫禘乎若夫礿禘尝烝自为天子每岁四时之祭夏者大也百物壮盛致享得豊故于此时行禘而以为大祭明堂位云季夏六月以禘礼祀周公于太庙今四月也杂记云七月日至可以有事于祖今五月也祭统亦云夏禘则禘在夏可知禘既在夏则每岁行之又可知所谓大祭者此也所谓时祭者亦此也自王制特举祫义为言而以祫配入禘于是后之言祫者又以为二言禘者又以为二矣自有王制此文而以祫为二者杨氏复曰祫祭有二曾子问云祫祭于祖则祝迎四庙之主王制云天子祫尝祫烝此时祫也公羊传公毁庙之主陈于太庙未毁庙之主皆升合食于太祖此大祫也陈用之曰有三年之祫有时祭之祫时祭之祫小祫也三年之祫大祫也不知祫无有二祫者合也合毁庙未毁庙之主而名也时祭既合之矣三年而又合之何为乎三年之合有加于此时祭之合乎曰无加也无加何以分大小也凡此诸说皆非也陈又曰小祫止于未毁庙之主大祫则及于毁庙之主礼记曰周旅酬六口又曰祫于太庙祝迎四庙之主夫天子旅酬止于六尸诸侯迎主止于四庙非小祫而何按旅酬六尸此礼器文孔氏曰大祫多主而惟六尸者先儒与王肃并云毁庙无尸但有主也又陆农师曰周九庙而旅酬六尸盖言成得之世文武亲未尽犹在七庙之数此时祭何必大祫此说是又按祫祭于祖则祝迎四庙之主此曾子问文迎主止四庙者其毁庙之主藏于太庙故也以禘为二者郑氏据周礼春祠夏礿则禘别为殷祭此以禘为大祭也以王制春礿夏禘为殷礼此以禘为时祭也陈用之曰殷礼春礿夏禘而五年之禘为大禘诗颂长发大禘是也周礼春祠夏礿而五年之禘不称大禘诗颂雝禘太祖是也此即祖郑说其引诗序为证又误诗序以长发为大禘以雝为禘太祖前儒多辨其非杨氏曰长发诗但述玄王以下不及所自出何玄子曰周人禘喾以后稷配之今雝诗无及于喾稷者且篇末又以文母为言于禘何与马端临曰大传所谓禘其祖之所自出以其祖配之大禘也祭义所谓春禘秋尝王制所谓天子祫禘时禘也不知禘无有二王制所言之禘即大禘也大传所言之禘即时禘也中庸禘尝之义乃撮取四时中二祭为言所以取对郊社曾子问亦云尝禘郊社祭统亦云莫重于禘尝僖三十三年左传云烝尝禘于庙则禘即在时祭之中而非别有大禘明矣夫禘必以时举若谓时举者便非大禘则大禘必将不以时举而后可乎凡此诸说皆非也王制此一节可疑者五禘不当加以祫名一也诸侯不当有禘此云者祗缘见春秋诸侯用禘故耳二也又礿则不禘四句谓诸侯岁阙一时之祭亦有难通下云士有田则祭无田则荐庶人春荐韭夏荐麦秋荐黍冬荐稻云云夫士无田与庶人亦皆得荐岂诸侯反不得四时祭乎郑无以通之则谓虞夏诸侯岁朝废一时祭此不惟虞书群后四朝之文非如此解若道远之国有须经数时者又不止之废一时矣则将如何此岂可通又因此文通谓诸侯岁阙一祭为不禘不知曰禘则不尝又曰禘一犆一祫则禘自可知何得云然乎三也禘一犆一祫禘者禘其祖之所自出以其祖配之岂有犆者亦缘见春秋吉禘于庄公左传云禘于武公僖公襄公故云耳不知鲁之用禘以得祀文王之故不过用天子之礼乐亦如歌雍舞俏之类已耳而禘之义则已失之故有不禘其祖之所自出而但合毁庙未毁庙之主于太庙者又有不于太庙而于群庙者皆不足为据四也天子曰犆礿祫禘祫尝祫烝诸侯曰礿犆禘祫尝祫烝祫其文与天子倒不知何意郑氏谓天子先祫而后时祭诸侯先时祭而后祫若然既有礿禘尝烝四时之祭又有大祫在此三时祭之先后不惟误分祫与时祭且祭不欲数安有一岁之中如是之数者必不可通陈用之以其不可通又谓天子言犆礿诸侯言礿犆天子言祫禘祫尝祫烝诸侯言尝祫烝祫此特变文而巳非有异也若然直是稚子之以文为戏耳岂煌煌谈典制之文而如此乎五也郑氏曰天子诸侯之丧毕合先君之主于祖庙而祭之谓之祫后因以为常鲁礼三年丧毕而祫于太祖明年春禘于群庙自尔之后五年而再殷祭一祫一禘按文二年公羊传云大事者何大祫也何休云又从僖八年数之知为大祫传又云五年而再殷祭何休曰三年祫五年禘又礼纬亦云三年一祫五年一禘按郑皆本公羊何休传注及礼纬为说前巳胪列其非矣然亦不胜辨惟一说可以直破其妄故附于后据公羊之意谓僖八年秋七月禘于太庙从此以后三年一祫数则十一年祫十四年祫十七年祫二十年祫二十三年祫二十六年祫二十九年祫三十二年祫文二年祫也五年一禘数则从僖八年禘十三年禘十八年禘二十三年禘二十八年禘三十三年禘文五年禘则文二年正当祫故知经大事为祫矣不知从僖八年数之则十一年祫十三年禘随次而下至僖二十三年当并为禘祫何得云五年而再殷祭也公羊之说既非而郑之非可不攻而自破矣天子社稷皆大牢诸侯社稷皆少牢大夫士宗庙之祭有田则祭无田则荐庶人春荐韭夏荐麦秋荐黍冬荐稻韭以卵麦以鱼黍以豚稻以鴈孟子曰惟士无田则亦不祭此多大夫或俱以失位言则可耳黄叔阳谓大夫士无功德而未赐圭田者然则大夫竟不得祭乎此谬解也前云庶人祭于寝此云大夫士无田则荐则大夫士且有不得祭者况庶人乎要之祭为总名王制摭拾礼文故语多不一不得油也凡庶人之荐盖以韭长适当卵育稻豋适当鴈来取时物之相配其它意亦相似方性夫以阴阳相配甚凿以麦黍属南方之谷为阳稻属西方之谷为阴夫麦黍正属西方之谷稻正属南方之谷若以成熟之时则秋荐黍黍亦属西也诸侯无故不杀牛大夫无故不杀羊士无故不杀犬豕庶人无故不食珍庶羞不踰牲燕衣不踰祭服寝不踰庙大夫祭器不假祭器未成不造燕器大夫祭器不假此说是礼运以大夫祭器不假为非礼非也皇氏以有地无地大夫别之未确按曲礼无田禄者不设祭器前云大夫士有田则祭无田则荐则无田禄者始无祭器安得竟谓大夫不当有祭器乎曲礼又云士寓祭器于士则士亦得有祭器矣又曰祭器未成不造燕器与曲礼祭器为先养器为后义同古者公田借而不税市廛而不税关讥而不征林麓川泽以时入而不禁夫圭田无征用民之力岁不过三日田里不粥墓地不请此章皆取孟子之文而以言周制也古者云者乃秦汉时人称周之辞公田借而不税即孟子助者借也之义郑氏因孟子殷人七十而助便为殷制不知孟子不又曰虽周亦助乎市廛而不税关讥而不征林麓川泽以时入而不禁即孟子市廛而不征关讥而不征及述文王洽岐之政曰关市讥而不征泽梁无禁是也郑氏谓周礼国凶札则无门关之征其意亦欲以此市关不税不征为殷制果尔殷家何宽周家何酷耶且此为文王之政焉有文王定其制而周公敢改之乎夫圭田无征夫字或为余夫脱余字余夫与圭田即孟子卿以下圭田五十亩余夫二十五亩而云无征足补孟子所未备郑又谓此即周礼载师之士田以任近郊之地税什一其意亦欲以此无征为殷制不知孟子告滕文公为国皆述周家分田制禄之法至以殷制而引大田之诗曰虽周亦助则其前后皆言周制自可知岂有圭田余夫独为殷制乎夫周之卿以下圭田皆无征而郑必谓士田有征何也孔氏曰殷政宽厚重贤人周则税之嗟乎周家以忠厚立国故开基八百年为前古后今之所无奈何诬之至此乎此固郑执礼解礼之谬而实周礼之诬周以启之也孔氏以用民力岁不过三日强合周礼均人丰年公旬用三日中年公旬用二日无年公旬用一日之说又以此为周制何王制所言倏殷倏周若此乎周礼公旬旬字本是十日之旬郑注周礼欲牵合王制以旬作均亦无周礼上均人如是而下均字又作旬字者大抵郑孔解礼记本意未尝不欲以为周制凡周礼之不合而可以强合者亦必强合之其必不可强合者乃始以为殷制而已又曰用民之力岁不过三日呜唿此先王不忍人之心不忍人之政也周礼重征繁役悉乱世之政后儒反执之以解礼其贻害后世有不可胜言者可胜叹哉司空执度度地居民山川沮泽时四时量地远近兴事任力凡使民任老者之事食壮者之食周之官制周礼既伪而尚书周官又伪皆不足据赖有王制略叙冢宰司徒司马司空诸职尚足见当时官制什之二三焉后人反因周礼周官而疑王制非所谓颠倒见乎或曰前于祫禘之说多不谓然兹独官制而信之何耶曰祫禘之说盖本春秋时沿者而言故多疑互若夫官制即春秋战国尚多与周初未甚变更汉初去古未远博士必有考据而以较夫王莽时之周礼东晋出之周官相越万万矣向来习闻习见之耳目得此为之顿易则此篇之传好古尚论者其亦曷可少哉各职俱详论其下按司空之名见于虞书尧时以平水土为亟故首命禹宅百揆而兼其职周制多本于虞是以王制亦首叙司空焉自周礼以司空为掌邦事而以度地居民之政属之司徒盖其意欲以司徒配地官故耳然于司空更无可言则不得不阙之诪张为幻紊乱巳极致后人又以考工记续补不知考工记本六工之书与司空了无干涉后世之人竟不知司空专职为何事矣得此尚见司空之真面目也此谓平水土安居民为司空之职首言取丈尺之度度地方为城邑井疆以居民也因地之山川沮泽因天之四时于是量地远近制为城邑井疆使民兴事任力而其所使民者又宽其劳厚其糈有如此凡居民材必因天地寒暖燥湿广谷大川异制民生其间者异俗刚柔轻重迟速异齐五味异和器械异制衣服异宜修其教不易其俗齐其政不易其宜上言度地居民谓定其城邑井疆此言凡居民材谓定其民居宫室观下总叙中国夷蛮戎狄皆有安居和味宜服利用备器可见凡居民材即上凡官民材材字不必油解言凡所以居民材者必因天地寒暖燥湿广谷大川异制如寒者墐塞之暖者疏通之燥者处之以低湿者处之以高又因川谷之势而为之凡此皆异制也而民生其间亦异俗因而性情五味器械衣服皆异齐异和异制异宜矣但在修其教不必易其俗齐其政不必易其宜耳郑氏谓居民材为使其材艺堪地气非也人生于寒地自能堪寒生于暖地自能堪暖岂必待上之人择其材艺堪地之气寒暖者而使之居寒居暖乎陈可大因郑释材为材艺有所难通又谓居为储积材为日用所须之物如毡裘可以备冬絺络可以备暑车以行陆舟以行水若是又与下衣服器械复亦非也凡居民量地以制邑度地以居民地邑民居必参相得也无旷土无游民食节事时民咸安其居乐事劝功尊君亲上然后兴学按虞书命禹作司空继以命弃播百谷又继以命契作司徒此言地邑民居相参斯无旷土游民然后兴学故下接司徒之事盖仿虞书为言尚存古意不若周礼之颠倒黩乱也已上言司空之职司徒修六礼以节民性明七教以兴民德齐八政以防淫一道德以同俗养耆老以致孝恤孤独以逮不足上贤以崇德简不肖以绌恶虞书云百姓不亲五品不逊汝作司徒敬敷五教在宽王制本此为言易五数为七按司徒本主教周礼以司徒为地官故全杂入司空之事甚谬又按司徒主教教者教以人伦也人伦即礼也故此先言礼后言教若大宗则掌其仪文大史则掌其典册耳故周礼谓宗伯掌邦礼者亦谬也命乡简不帅教者以告耆老皆朝于庠元日习射上功习乡上齿大司徒帅国之俊士与执事焉不变命国之右乡简不帅教者移之左命国之左乡简不帅教者移之右如初礼不变移之郊如初礼不变移之遂如初礼不变屏之远方终身不齿注疏执周礼解此者有二谬乡乡之有司也注疏以乡为乡大夫又以遂为遂大夫皆合周礼于郊则无可言曰此亦乡大夫临之一谬也习射上功习乡上齿即乡射乡饮酒礼谓自元日始皆于乡之庠习之也注疏周礼州长射于州序在州学党正酒以正齿位在党学谓初时耆老聚会于庠学党择元日州学习射党学习乡各在一处不得同日若是则有庠学州学党学三学矣支蔓殊甚更不知州何以必习射党何以必习乡耳二谬也此文凡四不变三初如礼盖元日是一年三不变三如初礼是二年至四年不变乃屏之远方是五年然不寔下年数亦大言之耳郑氏又执学记九年大成以解此文于每年之下加以中年中年者间一年也于不变屏之远方下已足九年之数又不复云中年孔氏为之说曰九日限极不须云中年也郑孔执礼解礼率合无理如此果尔亦当以王制所言为七年小不成九年大不成矣岂非笑资乎又云王制或言司徒或言大司徒一也司空司马司寇等官同其云大者必以后以诸侯有此等官故加天子以大字别之耳周礼之分大小皆非古制方性夫曰此言大司徒则知上所言司徒者兼小司徒也盖欲俊士执事以激群众非大司徒躬率之不可然则上文修六礼七教诸事又可不必大司徒躬率即如此解经触着成碍矣王制乐正分大小其司徒则有大无小足证司徒等官大字者非小矣命乡论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士学国学也升之学曰俊士郑氏曰可使习礼者夫既升于学其人岂仅能习礼而已乎此附会书传适子二十入大学之文不可从升于学者不征于司徒曰造士升于学者本是俊士但自此不征于司徒而为乐正所造之士故又曰造士其升于司徒者不征于乡二句只是带说连类以明之之义与曰造士意不贯已上言司徒之职将出学小胥大胥小乐正简不帅教者以告于大乐正大乐正以告于王主命三公九卿大夫元士皆入学不变王亲视学不变王三日不举屏之远方西方曰棘东方曰寄终身不齿此本虞书命夔典乐教冑子为言说者谓即宗伯之大司乐固不足据又有据王制谓大司乐不当属宗伯当属司徒亦非也典乐在虞为九官之一故知亦不属于司徒也上言贱者必四不变然后屏之今贵者二不变而即屏之岂贵者反严于贱者哉不然也王制掇拾群书其言故多不合后儒犹欲执礼解礼不亦惑乎或谓乡遂为三年大比之时国子为九年大成之后亦臆意大乐正论造士之秀者以告于王而升诸司马曰进士若以大乐正为即周礼宗伯之大司乐则大司乐为中大夫岂以司徒贵卿不得告于王而反籍此中大夫乎非可知矣盖大乐正即虞廷典乐之官所以教冑子者国学人材是其专这故得告于王而司徒不复与与耳已言乐正之职大夫废其事终身不仕死以士礼葬之司徒教养之司马爵禄之二者相参焉周礼司马有司士一条正袭其意后人遂得借口以释此文耳有发则命大司徒教上以车甲此又言司徒与司相参之事也但司马虽任进退爵禄然军政乃其本职王制所言正似略岂示治世右文而左武之意与已上言司马之职凡执技论力适四方臝股肱决射御凡执技以事上者祝史射御医卜及百工凡执技以事上者不贰事不移官出乡不与士齿仕于家者出乡不与士齿此言技人之事不知何属司寇正刑明辟以听狱讼必三刺有旨无简不听附从轻赦从重按刺字从刀以刀却牍书名于简曰刺三刺者覆按狱辞凡三以求其情其或但有旨意而无核实者不听也刺之为杀又别一义自周礼大司寇袭此三刺为说曰以三刺断庶民狱讼之中一曰讯群臣二日讯群吏三曰讯万民听民之所刺宥而郑氏引之为证今按王制三刺使果如其讯群臣诸说宁有不自疏明之理且刺与讯又绝不同周礼以刺为讯甚属乖异然终以刺字无着落则曰听民之所刺宥既以刺为讯又以刺为杀何周章至此耶说者曰刺而谓之讯者讯之然后刺故也夫所谓讯者必虚其中而听之凡刺与宥皆先无所主方可岂可先以刺为主乎且其于司刺职则直云壹刺曰讯群臣矣则又岂物讯之然后刺乎缪乱如此而郑注王制必以周礼实之千载人群相信从无有疑而辨者良可叹也无简不听本吕刑语附从轻赦从重亦本尚书与其杀不酣宁失不轻及省灾肆赦之义凡制五刑必即天论邮罚丽于事即天论即皋陶谟天讨有罪及吕刑非尔惟作天牧之意丽于事即吕刑惟时苗民匪察于狱之丽之意郑氏曰即或为则论或为伦亦近是但于下父子君臣义复郝仲舆以天字句绝亦非凡听五刑之讼必原父子之亲立君臣之意以权之意论轻重之序慎测浅深之量以别之悉其聪明致其忠爱以尽之疑狱与众共之众疑赦之必察小大之比以成之疑狱与众共之众疑赦之为一义必察小大之比以成之为一义比犹例也所以比例成狱与上义不蒙然郄联下节此曰以成之下曰成狱辞是也自孔氏误解以为此言虽疑而赦之不可直尔而赦当必察旧法轻重之例以成于事夫既已赦之矣又云不可直尔而赦当必察按云云以误解书之故而立意残酷使人遵其言而用之其不造福于斯民甚矣诸家多仍其误惟陈可大曰比犹例也小者有小罪之比大者有大罪之比察而成之无往非公也其说与上不蒙得之成狱辞史以狱成告于正正听之正以狱成告于大司寇大司寇听之棘木之下大司寇以狱之成告于王王命三公参听之三公以狱之成告于王王三又然后制刑郑氏以执周礼谓正为乡师之属棘木为左右九棘之位以一宥曰不识再宥曰过失三宥曰遗忘解此三又皆非也正何以知是乡师之属周礼左右九棘附会此棘木之下为说也又当作宥是已三宥即如文王世子所言三宥之意不必定以三事寔之且其以为不识过失遗忘尤有可议王制所言是听讼察小大之比成狱辞以来史以成告于正正以成告于大司寇大司寇以成告于王王命三公参听三公又告于王如此详慎岂尚有不识过失遗忘之浅显易见者而不知宥直待王始宥之乎周礼之诬说不可用明矣使三刺三宥果皆如周礼所言王制何以隐而不以示人即不明于此亦当明于后如六礼七教之类乃必待周礼一一详释之则又是礼记为经周礼为传耶可笑也究之三宥之说亦有可商先王行法以诚实为主疑狱合宜详慎再三至于果有确当其罪无可疑者亦岂必如是乎是徒为虚文而启人主市恩于已委过于下之心矣凡作刑罚轻无赦刑者侀也侀者成也一成而不可变故居子尽心焉轻无赦即无轻赦乃倒装字法谓轻易为赦则民多犯法故不可也若云虽轻不赦其言则峻刻矣凡执禁以齐众不赦过有圭璧金璋不粥于市命服命车不粥于市宗庙之器不粥于市牺牲不粥于市戎器不粥于市用器不中度不粥于市兵车不中度不粥于市布帛精麤不中数幅广狭不中量不粥于市奸色乱正色不粥于市锦文珠玉成器不粥于市衣服饮食不粥于市五谷不时果实未熟不粥于市木不中伐不粥于市禽兽鱼不中杀不粥于市关执禁以讥禁异服识异言命服不粥于市则他服可粥矣云五谷不时果食未熟鸟兽鱼不中杀不粥于市则时熟中杀者可粥矣又云衣服饮食不粥于市不可晓孔氏以为与珠玉连文据华美者言此为饰说耳已上言司市之职五十养于乡六十养于国七十养于学达于诸侯八十拜君命一坐再至瞽亦如之九十使人受郑氏以国为国中小学学为大学者因下文殷人养国老于右学养庶老于左学遂附会上文小学在公宫南之左大学在郊而因以此国为国中小学学为大学也不知右学左学绝不合小学在公宫南之左大学在郊之文而小学大学又绝不合养于国养于学之文皆牵合无谓且此文明分国与学为言岂得谓国亦为学乎按养于乡养于国犹杖于乡杖于国之义养于学即下文养于庠序学胶诸义耳五十始衰六十非肉不饱七十非帛不暖八十非人不暖九十虽得人不暖矣此与孟子五十非帛不暖七十非肉不饱之文不同非人不暖之人当这之人子与五十杖于家六十杖于乡七十杖于国八十杖于朝九十者天子欲有问焉则就其室以珍从九十天子有问方性夫曰前言巡守之礼曰问百年者就见之而此言九十者何也彼之所言则一国之老又不必有爵者故其礼为杀此之所言则天下之老惟有爵者而已故其礼为备按此说亦未悉此所问者问其道德及政事彼所问者但问其年耳非仅谓有爵与无爵也七十不俟朝八十月告存九十日有秩告存谓每月遣人告问而抚存孔氏谓告问存否非也五十不从力政六十不与服戎七十不与宾客之事八十齐丧之事弗及也五十不从力政其义是周礼乡大夫国中以七尺以及六十野自六尺以及六十有五皆征之此苛政不可用也又祭义云五十不为甸徒则未六十即不与服戎矣其说不同陆农师曰祭义五十不为甸徒即此所谓不与力政虽不为徒犹以为士是未免服戎之事也此曲说五十而爵六十不亲学七十致政唯衰麻为丧五十而爵与曲礼艾服官政同或以为士或以为大夫也郑氏必谓命大夫者以王制为殷法殷则士无爵故也不可从不亲学或谓不能备弟子之礼或谓以前未学至六十始亲学晚矣故不亲学二说未知孰是有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊郑氏曰皆学名也异者四代相变耳或上西或上东按郑注惟此数语是其余之说皆附会前小学在公宫南之左大学在郊之文也其注小学在公宫南之左大学在郊则曰殷之制又附会此处殷人养国老于右学养庶老于左学之文也何以见之其云上庠右学大学也在西郊此本大学在郊为说也其云下庠左学小学也在国中王宫之东此本小学在公宫南之左为说也盖以云虞殷同制也其云东序东胶亦大学在国中王宫之东此又反大学在郊为说也其云西序虞庠亦小学也西序在西郊周立小学于西郊此又反小学在公宫南之左为说也盖以为夏周与虞殷异制也后世鄙儒见郑此等之说以为得成去古未远其言典制必有所据而遵信之即有心疑其非者然亦不得究其说之所从来则亦姑置之今为摘抉其根柢以见郑之执礼解礼其武断欺世如此郑又谓或贵在郊据本文惟谓虞庠在国之西郊初未尝以为贵则其妄亦可见矣又谓周之小学为有虞氏之庠制其云周之小学固非其云有虞氏之庠制亦非也岂有大学为东胶而反以小学法有虞氏之庠制乎此必谓周养庶老之地适在昔日虞庠之地其虞庠之地在国之西郊耳此外别有解者又有二家陆农师曰三老五更者天子之大老也故于大学养之记曰养三老五更于大学是也国老庶老则养于小学而巳按王制无养三老五更于大学之文何以知其皆为小学此臆解也郝仲舆曰上庠国学下庠乡学夏以东序为国学西序为乡学上左也殷以右为国学左为乡学上右也周建东胶于国东为国学建庠于西郊为乡学亦尚左也此说虽近是然亦无征未敢以为必然耳有虞氏皇而祭深衣而养老夏后氏收而祭燕衣而养老殷人冔而祭缟衣而养老周人冕而祭玄衣而养老郑氏曰夏尚黑而黑衣裳殷尚白而缟衣裳周则兼用之玄衣素裳郑欲强合上修而兼用之之文故为此说但据朝服或是素裳而玄端则玄裳黄裳杂裳爵弁亦纁裳周人何尝皆用素服乎谓夏黑裳殷缟裳尤武断按记文但言衣不必增以裳然以玄衣论之是纁裳何也记文云冕而祭玄衣而养老则此为冕服衣以象天故用玄服以象地故用纁玉藻云衣正色裳间色纁赤黄色间色也郑注周礼司服亦云凡冕服皆玄衣纁裳正此之证彼以不合素裳之说故隐其冕服而用朝服为说耳凡三王养老皆引年八十者一子不从政九十者其家不从政废疾非人不养者一人不从政父母之丧三年不从政齐衰大功之丧三月不从政将徙于诸侯三月不从政自诸侯来徙家期不从政引尔雅陈也谓陈其年数如八十九十分别而存恤之也按以上言养老之政可谓详悉矣然犹是枝叶耳孟子曰西伯善养老制其田里教之树畜导其妻子使养其老此养老之根本也少而无父者谓之孤老而无子者谓之独老而无妻者谓之矜老而无夫者谓之寡此四者天民之穷而无告者也皆有常饩此取孟子述文王治岐之政语天民犹天下之民瘖聋跛断者侏儒百工各以其器食之此取国语八疾为说荀子五疾亦同道路男子由右妇人由左车从中央父之齿随行兄之齿雁行朋友不相踰轻任并重任分班白者不提挈君子耆老不徒行庶人耆老不徒食徒行出论语遂生出徒食妙方一里者为田九百亩方十里者为方一里者百为田九万亩方百里者为方十里者百为田九十亿亩方千里者为方百里者百为田九万亿亩方一里者为田九百亩取孟子方里而井井九百亩之文已下以开方之法推之十里为百里是十倍也九万亿亩当是九千亿亩旧说是自恒山至于南河千里而近自南河至于江千里而近自江至于衡山千里而遥自东河至于东海千里而遥自东河至于西河千里而近自西河至于流沙千里而遥西不尽流沙南不尽衡山东不尽东海北不尽恒山凡四海之内断长补短方三千里为田八十万亿一万亿亩东不尽东海西不尽流沙取禹贡东渐于海西被于流沙为说又变朔南暨之文以为南不尽衡山北不尽恒山也其云不尽者亦较禹贡为说彼言声教之所讫此言疆理之所讫也方百里者为田九十亿亩山林陵麓州泽沟渎城郭宫室涂巷三分去一其余六十亿亩按孟子曰海内之地方千里者九而前亦云凡四海之内九州岛州方千里此云方三千里自属误文孔氏以三三而九曲解之固是不得巳之见陈可大又以为方百里为田九十亿亩则方三千里当云八万一千亿亩如疏义亦沿误释之也此说三千里之误反以疏义为误益足以欺后学徐伯鲁又谓若九千里则下文亩数合若三千里则不合必有一误此又持两端之见无取也郝仲舆曰此明前文千里内曰甸外曰采曰流州制九州岛之地自禹贡五服称五千里周礼九服称六千里秦汉以后开拓至万里今据所记甸采流四方不过三千里盖周衰以后之地此说亦非也前文甸采流之说因宜脱误而此一段又不尽合必云据甸采流方四方三千里周衰以后之地不知周衰何所指若春秋战国之周何有三千里若通言列国又奚啻三千里则孟子方千里者之说反不足凭何且本文明曰四海之内断长补短则亦不止言甸采流三千而巳何必执一说以强通耶古者以周尺八尺为步今以周尺六尺四寸为步古者百亩当今东田百四十六亩三十步古者百里当今百二十一里六十步四尺二寸二分郑氏曰周尺之数未尝闻之按礼制周田以十寸为尺盖六国是时多变乱法度或言尺八寸按郑谓周田以十寸为尺者疏以职据玉人职云镇圭尺有二寸及桓圭九寸之说也但王制言八尺为步不言寸数说文有云尺八寸周尺也郑云或言周尺八寸者必是当时之书有此说耳其以十寸为尺者见周礼考工记诸文其云周尺十寸他经传未有其说郑误信周礼谓六时多变乱法度或言周尺八寸尺以为十寸后世尺为八寸谬矣盖王制所两云周尺乃八寸尺也后世变乱法度以八寸尺六尺四寸变乱八寸尺八尺故王制之言曰古者以周尺八尺为步今以周尺六尺四寸为步以见今之曰田里增多于古如此也若谓以八寸尺八尺为变乱十寸尺八尺此岂本文意乎又六尺四寸者短于又尺十分之二不可油六尺四寸以为八八六十四言之陈用之曰周尺八尺为步今以周尺六尺四寸为步后世四寸乃八尺耳方性夫曰古者以八尺为步后世则以六尺四寸为步者以八八六十四言之则以古尺当今适八寸尔此二说亦谬若是十寸尺六尺四寸即是八寸尺八尺正是相合何必言之下文何以云古者百亩云云乎此全不察本文且即如其说以八尺之八寸尺曰周尺以六尺四寸为十寸尺亦曰周尺不有两周耶所以陈用之蔡元定之徒皆以周法十尺八尺为文嗟乎使周尺果有两孔子何以曰谨权量审法度乎故知本文两周尺皆八寸无疑也若其分步数之古大王制乃汉儒作是也以古为周今为秦汉史记言秦以六尺为步是也然管子司马法亦皆言六尺为步则春秋以来已有自其所谓古者指周初而言与陈用之以春秋时六尺为步遂谓古者六尺为步而疑王制八尺之不同季明德又袭其说一以司马为宗极论王制之附会其以宗藩司举所得周尺为据盖言漫无稽矣古者百亩以下之考之古皆不合而不合之中解者又有不同焉郑氏曰或曰周尺八寸则步更为八八六十四寸以此计之古者百亩当今百五十六亩二十五步古者百当今百二百五里孔子曰古者以八寸为尺今以周尺八尺为步则一步有六十四寸令以周尺为六尺四寸为步则一步有五十二寸是今步比古步每步剩出一尺二寸以此计之为古者百亩当今东田百五十二亩七十一步有余与此百四十六亩三十步不相应也又今步每步剩古出十二寸以此计之则古之百里当今百二十三里一百一十五步一十寸与此言百二十一里六十步四十二寸二分又不相应陈可大曰愚按疏义所算亦误当云古者八寸为尺以周尺八尺为步则一步有六尺四寸今以周尺六尺四寸为步则一步有五尺一寸二分是今步比古步每步剩出一尺二寸八分以此计之则古者百亩当今东田百五十六亩二十五步一寸六分有奇与此百四十六亩二十步不相应里亦微此推之愚按陈说即注说也疏第以六尺四寸之四寸寸分为寸则以八分为寸所以不同耳又曰东田亦未详方性夫谓诗所为南东其亩然此言东无南字郝仲舆谓古帝都西北垦田偏在东南周秦汉偏居西中原称东土故曰东田按古于本时各地在后稷开粒食之先公刘往彻田之至皆在于西河曾在东且南耶天子之县内方千里者为方百里者百封方百里者九其余方百里者九十一又封方七十里者二十一为方百里者十方十里者二十九其余方百里者八十方十里者七十一又封方五十里者六十三为方百里者十五方十里者七十五其余方百里者六十四方十里者九十六此从孟子上农夫食九人一句推出月令孟春之月日在营室昏参中旦尾中尝考二十八宿之名三代未有即尔雅星名亦不全合而月令昏旦之中其不全合亦然盖月令自据当时周历而云也尧典唯见虚昴二星而火非房星鸟又无可征自孔传以鸟为南方朱鸟谓朱鸟该南方七宿不知朱雀玄武青龙白虎等名此后世之说始见于曲礼而史记以列宿分属之尧时宁有此乎且于彼三时不言元武青龙白虎何独于春言朱雀又虚昴以宿言何独于房心之宿言火又虚昴各属秋冬何独以房心二宿为夏且以朱鸟该七宿属春观此则其不可以列宿强合尧典明甚况月令于列宿尚不全合而后人乃欲以月令强合尧典尤惑之甚者也下仲春昏弧中旦建星中郑氏曰孤在舆鬼南建星在斗上孔氏曰仲夏昏亢中尚书云日永星火不同者星火总为大火月令举其月初尚书总举一月故不同也仲秋昏牵牛中尚书云峨中星虚仲冬昏壁中尚书云日短星昴不同者亦是月令举其初朔尚书总举一月之中理亦不异熊氏云弧与建星非二十八宿而昏明举之者由弧星近井建星近斗井有三十三度斗有二十六度其度既宽不知何日的至井斗之中故举孤星建星也郑惟云弧在鬼南其实仍在井之分域此仲春昏弧中尚书云日中星鸟不同者如郑意南方七宿总为鸟星井星则鸟星之分故曰星鸟与此同也愚按此说无论鸟非朱鸟七星即日弧星当井鬼之间属之朱鸟七宿矣若谓建星近斗斗属北方玄武岂属朱鸟乎孔明知之所以但举井鬼而不言斗也陈用之曰书于仲夏举房心而月令举亢书于仲秋举虚而月令举牛书于仲冬举昴而月令举壁则书之中星常在后而月令中星常在前盖月令举月本书举月中也按此即袭孔说其言夏秋冬而不言春与孔正同大抵义理有所不通故其辞遁穷如此孔氏曰三统历立春昏毕度中去日八十九度正月中昏井二度中去日九十三度元嘉历立春昏昴九度中月半昏觜觿一度中皆不昏参中计正月昏参中依三统历在立春后六日参星初度昏得中也盖月令昏明中星在一月之内有中者皆得载之但二十八宿其星体有广狭相去远近或月节月中之日昏明之时前星已过于午后星未至正南又星有明暗见有早晚明者则昏早见而旦晚没暗者则昏晚见而旦早没所以昏明之星不可正依历法但举大略耳按孔举汉二历以见日躔中星之不同乃是岁差之法也天有三百六十五度四分度之一岁有三百六十五日四分日之一天度四分之一有余岁日四分之一不足故天渐差而西岁渐差而东所谓岁差者如此自晋虞喜发其端而唐一行阐而已孔似未达斯旨乃谓星体有广狭及星有明暗见有早晚未免鹘突耳其日甲乙甲丙戊庚壬为阳乙丁己辛癸为阴阴所以佐阳故郑氏曰乙不为月名者君统臣功也孔疏未明其帝大皞其神勾芒圣人不语怪力乱神自左氏记蔡氏之言有句芒等五官名及受氏姓封为上公祀为贵神诸说本属荒诞而月令因之以为五神又增配五帝后人遂以为君臣之号悉不足信也其虫鳞尚书于鸟兽言孳尾希革毛毨氄毛皆体察造物化生之意以知时令自是确当不易此以鳞羽毛介五虫分配四季五行殊凿且无意义其音角律中太蔟以五音配四季五行可余说见中央土下同以十二律配十二月可其数八郑氏曰数者五行佐天地生物成物之次也易曰天一地二天三地四天五地六天七地八天九地十而五行自水始火次之木次之金次之土次之木生数三成数八但言八者举其成数孔氏曰郑注易系辞云天一生水于北地二生火于南天三生木于东地四生金于西天五生土于中地六成水于北与天一并天七成火于南与地二并地八成木于东与天三并天九成金于西与地四并地十成土于中与天五并也是水数一成数六火数二成数七木数三成数八金数四成数九土数五成数十故此云木生数三成数八云举其成数者金木水火以成数为功也皇氏用先儒之义以为金木水火得土而成以水数一得土数五故六也火数二得土数五为成数七木数三得土数五为成数八金数四得土数五为成数九此非郑义今所不取愚按书之洪致自言五行易之系辞自言阴阳奇耦各不相通郑据五行解易辞分别天地生成之数今又以解易辞者解月令縢谬也月令所谓其数八者固以五行言然亦非天地生成之谓孔疏引皇氏之说所不取者乃是也盖五行之始于一而至于五故一二三四合五而成六七八九以见土无定位无成名无专气必以水火木金四者合之而水火木金成土亦成矣若如郑分成之数月令何为但言成数而遗生数乎若曰以成数为功故举之夫生数统于成数成数本之生数生数岂反无功乎于是于中央推说不去则又曰言生数窃恐作月令者必不举此遗彼及此同彼异之若是耳其味酸其臭膻五味配五行本洪致五臭则月令所增也其祀户祭先脾五祀之说见于曲礼王制及士丧礼其以户中熘门行之名分配于四时中央者则见于月令也春祭先脾夏祭先肺中央祭先心秋祭先肝冬祭先肾皆无意义所以诸家之解悉不可通郑氏曰祀之先祭脾者春为阳中于藏值脾脾为尊按五藏之位肺在前心次之肝次之脾次之肾为下则肝为中可直阴中之秋矣脾非中何以直阳中之春一合一否余可类推此一说之不可通也孔氏曰所以春位当脾者牲立南首肺最在前而当夏肾最在后而当冬从冬稍前而当春从肾稍前而当脾故春位当脾从肺稍却而当心故中央主心从心稍却而当肝故秋位主肝此直据牲之五藏而当春夏秋冬之位按谓肾则在后而当冬则肺在前宜当春矣何以当夏其或云稍前或云稍却可见无一定之位故辞费如此何得据牲之五藏而当四时之位乎此二说之不可通也马彦醇曰春祭先脾为其木胜而养土夏祭先肺为其火胜而养金秋祭先肝为其金胜而养木至其静而辩于物于道为复于时为藏各反其木冬祭先肾为是故也土于气为中而主五行心于形为中而主五官中央祭先心为是故也按此说尤混于春夏秋以相先言于冬以所属者言于中央以居中言一事而分三义此三说之不可通也吴幼清曰以人身五藏之次明之肺最在上心次于肺故候心肺二脉皆在中部肾最在下故候肾脉在下部四时之则夏至日近北极去地最高肺之位象之故夏祭先肺夏至后日渐南夏末比夏至之日微下心之位象之故中央先祭心秋分春分日在赤道平分天地之半而当其腰脾肝之位象之故春先祭脾秋祭先肝冬至日近南极最下肾之位象之故冬祭先肾按如其脉部之说肝脾在中部土在中央正宜取脾肝何以反取上部之心乎如其日行之说肝脾俱在中位何以知脾单属春肝单属秋乎亦无确义且脾本次于肝其谓肝之于脾者妄矣此四说之不可通也至明张氏执五行相胜之说谓中央先祭心心当作肾冬祭先肾肾当作心改古人之书以就己说益妄不足辨东风解冻蛰虫始振鱼上冰獭祭鱼鸿雁来凡十二月每月二气为二十四气每月六侯为七十二候皆后世所造月令固无之二十四气始于汉太初历七十二候后魏始入于历而伪周书始妆点之为五日一候故孔氏凡二十四气每三分之七十二气气间五日有余故一年有七十二候也据此皆撮取月令之文为之者也而月令则不然其纪候每月多寡不一寡则或四多则或九又叙参差每月取行文章法相配不于一处见之也徐伯鲁习见后世历书整排六候以月令之叙次隔越每指为错简大可嗤也且月令纪候中多兼叙事如孟春草木萌动下言王命布农事仲春玄鸟至下言祀高媒事雷乃发声始电下言木铎令民事余不备述未尝止为一句如后世之纪候也又如季春以鸣鸠拂羽戴胜降桑叙于毋伐桑柘之下孟夏以靡草死麦秋至叙于聚畜百药之下季夏以土润溽暑大雨时行叙于烧薙行水之上余不备述此取上下文义联属也此之不辨安得溺今以疑古乎上古作历无所谓气但有候耳尧时敬授人时既审日月星辰又必验之民与禽兽之间此纪候之祖也下此多散见于春秋内外传其夏小正则专述其义盖古人见候之所着即可以定时以是令民事而布政尔若夫所谓气分至启闭此八者春秋分夏冬至立春立夏为启立秋立冬为闭乃四递嬗之大端不可与其它縢列为二十四况其它亦即是候何必多增以名色乎观此则月令犹为近古矣后世二十四气固多增设而七十二候尤为附会也谓五日一候于何验之谓每三分之以为七十二候夫气之所至即为候气与候又何以别之且必欲取盈此数便多牵凑之弊今以气候二者考之于月令如仲春始雨水仲夏小暑至孟秋白露降季秋霜始降皆是也乃取以为气何耶白露降既取以为气又仍列于候气候相重犹可笑也言候者必准于六故于月令之多者删之而月令孟冬止有四候曰水始涸地始冻雉入大水为蜃虹藏不见于是无以足其数乃取其命有司之辞曰天气上腾地气下降闭塞而成冬以为二候焉不知孟春亦曰天气下降地气上腾正与此反正何为取此而遗彼乎且命有司之辞曰天气上腾地气下降天地不通闭塞而成冬四句文义贯通直下岂可截作二候乎更不通也鸿雁来吕纪作候雁北是不应仲秋言来孟春亦言来说见季秋下天子居青阳左乘鸾路驾仓龙载青旗衣青衣服仓玉食麦与羊其器器字原作气依今本改疏以达郑氏曰凡此车马衣服皆取于殷时而有变焉非周制也周朝祀礼戎猎车服各以其时不以四时异按周礼亦非周制月令亦非殷制执周礼为周制谓月令为殷制是两误耳殷礼孔子无征岂吕不韦反得征之孟子曰夫明堂者王者之堂也则是王者听政之所南面向明而治终岁有大事必在于是焉可知矣而月令曰春居青阳夏居明堂秋居总章冬居玄堂如是则春秋冬三时皆不得居明堂矣而冬时北面尤非所宜又以中央正位名为大室仅于每季月之十八日居之如是则四时之正皆不居中央矣其以青阳明堂总章玄堂之大庙取配四时以各分之以为左右取配十二月以大室取配土王月计天子一岁之中凡迁徙其居者一十有六次十二月徙十二次季月徙四次是十六次也又如朱元晦九室之说十二月徙八次余以随室之方位开门故也四季月徙四次则亦十二次也不将日无宁处乎又车马旗衣服悉分五色几同近世梨园子弟演剧花簇好看矣人之食性嗜好不同恐不能拘某时而食某物又一切器用什物熟习既久岂能屡易大抵皆可言而必不可行者也仓龙释者曰马八尺以上为龙若然则龙马岂能必得尤不可训食麦与羊亦无意义郑氏谓麦实有孚甲属木或谓麦为火谷或谓麦以金王而生当属金皆无定论郑氏谓羊火畜时尚寒食之以安性夫曰御寒则冬时尤宜食何以不食乎或谓羊属土或谓兑为羊当属金亦无定论余三时放此不详辨是月也以立春先立春三日大史谒之天子曰某日立春盛德在木天子乃斋立春之日天子亲帅三公九卿诸侯大夫以迎春于东郊还反赏公卿诸侯大夫于朝命相布德和令行庆施惠下及兆民庆赐遂行毋有不当按帝大皞神句芒等名本左传其所言迎春于东郊或如贾马蔡王之说谓即迎大皞句芒犹可也郑又别据纬文谓苍帝灵威仰炎帝亦熪怒白帝白招拒黑帝光纪尤为诬诞矣孔氏曰郑独以为苍帝灵威仰者以礼器云飨帝于郊而风雨节寒暑时大皞是人帝何能使风雨寒暑得时按礼器飨帝于郊即郊祀上帝之礼岂所谓灵威仰乎且既曰人帝亦当能使风雨寒暑得时不然祀之何为乎然记文亦祗言迎春于东郊未尝言祭某帝总不必以某帝实之耳乃命大史守典奉法司天日月星辰之行宿离不货毋失经纪以初为常郑氏多以月令为殷礼独因此处典法二字可合于周礼六典八法遂以凡日月行度之离宿谓离读如俪宿俪谓其属冯相氏保章氏相与宿偶当审候伺甚矣其妄也宿皋止也离经历也即诗月离于毕之离谓候日月星辰皋止经历之处为祥为灾无令差货也是月也天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝籍天子三推三公五推卿诸侯九推反执爵于大寝三公九卿诸候大夫皆御命曰劳酒此言祈谷不言郊然亦可谓郊左传云郊祀后稷以祈农事是也乃祈谷之郊而非郊天大祭之郊也上帝即天郑谓大微之帝帝籍即天子之田郑谓天神借民力所治之田皆诞妄孔氏疏天神之田曰国语谓宣王不籍千亩虢文公谏曰夫民之大事在农上帝粢盛于是乎出是籍田共上帝故曰为天神借民力所治之田按虢文公又曰民之蕃庶于是乎生则何不可谓之民田而必谓之天神之田乎曲说如此保介即田官之副郑氏谓车右亦非周颂吁嗟保介而云如何新畬于皇来牟若车右之勇士何必问之以新畬来牟乎御车右也王命布农事命田舍东郊皆修封疆审端径术善相丘陵坂险原隰土地所宜五谷所殖以教道民必躬亲之田事既饬先定准直农乃不惑审端径术郑执周礼夫间有遂遂上有径以术作遂不知术遂古字通春秋文十二年秦伯使术来聘公羊作遂是月也命乐正入学习舞郑氏曰习舞为仲春将释菜又于仲春上丁命乐习舞释菜下云将舞必释菜于先师以礼之郑谓前习舞为将释菜是释菜用舞也后谓将舞必先释菜是释菜本不用舞也前后矛盾按文王世子曰择菜不舞则释菜本不用舞故孔氏无说而详于仲春之下余亦详彼处毋聚大众毋置城郭毋卵王制云春荐韭韭以卵与此不合毋置城郭大抵谓春方发阳勿为蔽固之义孟春行夏令则雨水不时草木蚤落国时有恐行秋令则其民大疫猋风暴雨总至藜莠蓬蒿并兴行冬令则水潦为败雪霜大挚首种不入挚至同尚书西伯戡黎大命不挚蔡氏谓伤折非月令于每月之末皆作此一段注疏各有误解向来皆踵其误无有觉者今详之其云孟春仲春季春行夏令者于此则分言三月于彼则统言一时不定谓孟春行孟夏令也郑氏于孟春行夏令曰巳之气乘之按孟春行夏令曰雨水不时仲春行夏令曰国乃大旱季春行夏令曰时雨不降此三句文异义同不过谓夏属火则水少之义何所别巳气乘之为雨水不时午气乘之为国乃大旱未气乘之为时雨不降乎余仿此不备论且本文亦有不足尽据者如草木蚤落当属秋何以属夏孟春行秋令曰其民大疫季春行夏令曰民多疾疫民疫属秋又属夏其义何居余亦不备论是其正言四时且多游移之病况可谓此之孟仲季月必合彼之孟仲季月乎此注之误解者也若其谓每月行某令则应某事者盖指天道变常阴阳舛错则灾沴之应乃有如此而人主鉴是所当预为修省以维持调护之之意自在言外如孟春行夏令国时有恐则当防患行秋令其民大疫则当救疾行冬令首种不入则当备荒其义如是焉尔而孔氏曰从上以来论当月施令之事施之顺时则气序调适施令失所则灾害滋兴此以下论政失致灾之事此盖拾刘向五行传之余说初非记文意也试即依其以孟春行孟夏令言之孟夏之月所施之政如命乐师习合礼乐命大尉赞杰俊遂贤良行爵出禄必当其位毋大田猎断薄刑决小罪出轻系等事岂天子于孟春时或一行之即足以招灾致害乎余不备论是其说必不可通所以后儒多疑之黄叔阳曰四时之令分而言之虽有对时育物之异合而言之亦有相通互法之机此篇云反某令则有某应则是四时各专其政而不可相通者其限于时而废阙者多矣洪致论休咎丑五行孔子作春秋不着事应欲人君无所不谨也若必着之一有不中其不怠且玩乎郝仲舆曰王者奉天时行四时之令虽有先后而通融调剂权时用中非举一废余也若谓某时反某令则召某灾十二月各专一事而不相通政之拘于时废阁者多矣按上二说固是但不辨疏之误解而咎于记文非也此疏之误解者也仲春之月日在奎昏弧中旦建星中仲春昏旦举弧与建星二者皆非宿名注疏曲说非是余详孟春其味酸其臭膻其祀户祭先脾孙文融曰全同孟春独夹锺二字异何不用简叙法下节亦只大庙二字异按此驳月令之为文诚是命有司省囹圄去桎梏毋肆掠止狱讼囹圄旧说皆谓周曰圜土乃秦狱名非也圜土之名出周礼未足据按宣四年左传曰圄伯嬴于轑阳而杀之则囹圄正是周狱名也是月也玄鸟至至之日以大牢祠于高媒天子亲往后妃率九嫔御乃礼天子所御带以弓韣授以弓矢于高媒之前此附会商颂玄鸟之诗为此说也先雷三日奋木铎以令兆民曰雷将发声有不戒其容止者生子不备必有凶灾先雷三日此语未允天官家推日月星辰行度故能逆知日月之食若雷之发声则无由知之解者或以为春分前三日或以为春分后三日或以为惊蛰前数日欲为记文弥缝无非臆论日夜分则同度量钧衡石角斗甬正权概按虞书岁二月东巡守同律度量衡此因巡守其方而校验之耳今亦谓二月日夜分之时而始平之未免附会矣量者龠合升斗斛之总名甬据旧解为斛衡石亦权类义皆重复又仲秋曰同度量平权衡正钧石角斗甬此不过变文以示异耳陆农师曰仲春钧衡石以角斗甬以正权概变也变者阳事仲秋平权衡以正钧石以角斗甬阴有顺而已此求之过深况记文仲春钧字作均平解仲秋钧字乃三十斤之谓字且异义乃欲拘牵文法以求之乎是月也毋竭川泽毋漉陂池毋焚山林以网罟入水曰漉陆德明亦谓竭非天子乃鲜羔开冰先荐寝庙鲜吕纪作献是昭四年左传曰祭寒而藏之献羔而启之是也又曰火出而毕赋火出季春也此于仲春言之不合郑氏谓后乃赋之者既主传文兼主周礼凌人夏颁冰为说然岂有二月开冰而四月始颁者乎上丁命乐正习舞释菜天子乃帅三公九卿诸侯大夫亲往视之仲丁又命乐正入学习乐祭用丁日未详郑氏但引夏小正丁亥万舞入学而不详其义疏亦无论马彦醇曰释菜用丁为文明故也此世俗之说仪礼少牢祭祖日用丁巳岂亦为文明耶陈可大曰必用丁者以先庚三日后甲三日也按以易释月令说巳非撮取易中两处之文又两处每二句仅撮取一句合夹出丁字与猜谜相似大可笑也此本刘原父言郝仲舆曰丁当也当祭日也丁成也乐以教成也亦臆说愚前谓郑氏于孟春曰习舞为仲春将释菜是释菜用舞于仲春曰将舞必释菜于先师是释菜不用舞前后矛盾今据孔疏犹足为证其言曰郑以经习舞释菜恐共是一事故云将欲习舞必先释菜必知然者按文王世子云释菜不舞是知释菜不为舞也必知先有释菜者以大胥云舍菜合舞舍即释也观孔疏此说非矛盾而何郑因月令习舞在前释菜在后故云习舞为仲春将释菜有因周礼释菜在前习舞在后故又云将舞必释菜于先师若是则何取于注经哉按习舞释菜吕纪作入舞舍菜高注曰命乐官正率卿大夫之子入学宫习舞也舍犹置也初入学宫必礼先师置彩帛于前以贽神也按诸礼云释菜或云奠菜解者皆以菜为芹藻之类惟吕纪高注不同今摘出亦可以广异闻是月也祀不用牺牲用圭璧更皮币记文前云祀高禖用大牢又云献羔开冰此云祀不用牺牲是自为矛盾也黄叔阳曰此虽云爱物之仁其流之弊将至以为牺牲非古礼也此说甚是用圭璧更皮币孔氏曰应祀之时圭璧更易此牺牲非但用圭璧更易又用皮币以更之此解迂曲非记意盖亦谓以主璧更其皮币以皮亦兽皮故耳仲春行秋令则其国大水寒气总至寇戎来征行冬令则阳气不胜麦乃不熟民多相掠行夏令则国乃大旱暖气早来虫螟为害寇戎来征郑氏曰金气动也然则非特八月矣余不备论是月也天子乃荐鞠衣于先帝鞠菊通鞠衣未详所用之意郑氏谓鞠衣黄桑之服为将蚕求福祥之服此因周礼内司服之鞠衣而混解及之也夫曰鞠衣取象鞠之黄也何以又谓之黄桑之服何不直曰黄桑衣而曰鞠衣乎古无祈蚕之礼亦似杜撰借曰有之下文明曰麦祈实此何以不言祈蚕且下文别言别言蚕事则此处必非言蚕矣或谓即下祈麦然尚间命舟牧覆舟一节安得通之命舟牧覆舟五覆五反乃告舟备具于天子焉天子始乘舟荐鲔于寝庙乃为麦祈实潜诗序曰季冬荐鱼春荐鲔月令于季春季冬言荐鲔荐鱼与之合祈麦亦祈于上帝也郑氏曰不言所祈承寝庙可知按谷麦一类孟春祈谷于上帝此何以祈于寝庙乎不可通天子布德行惠命有司发仓廪赐贫穷振乏绝开府库出币帛周天下勉诸侯聘名士礼贤者名士郑氏谓不仕者近是疏引皇氏谓贤者名士之次较量高下非田猎罝罘罗网毕翳餧兽之药母出九门九门郑氏曰天子九门者路门应门雉门库门皋门城门近郊门远郊门关门按周礼阍人郑司农注云王之五门皋门雉门库门应门路门郑氏增以城门近郊门远郊门关门记所谓九门非实有称九如九逵九衢之谓即曰实有之亦是秦制安得以周之门制混填而妄凑之耶又若路门以内天子之居当曰入不当曰出矣而九门为天子都城之门皆可称城门何得以为一门其郊门关门亦取孟子臣闻郊关之内为说悉杜撰也孔氏曰自路门皋门以内皆宫殿所在非田猎之处亦禁罗网毒药不得出者此等门内虽有宫殿所在亦有林苑及空闲之处得有罗网及毒药所施按文王之囿方七十里别属郊野之地故刍荛雉兔皆得以往若天子路门皋门宫寝林苑所在百姓安敢以罗网毒药入之岂有空闲之处乎如孔氏之说可谓欲盖弥彰矣是月也命野虞毋伐桑柘鸣鸠拂其羽戴胜降于桑具曲植籧筐后妃齐戒亲东乡躬桑禁妇女毋观省妇使以劝蚕事蚕事既登分茧称丝效功以共郊庙之服毋有敢惰禁妇女毋观吕纪高注以为游观是也古人称游为观齐景公问晏子吾何修而可以比于先王观即此义郑氏以为去容饰非是月之末择吉日大合乐天子乃帅三公九卿诸侯大夫亲往视之按乐为总名吹与舞皆乐中之事凡或言习舞或言大合乐或言大合吹亦各出以见异耳解者不必油命国傩九门磔攘以毕春气郑氏曰此难难阴气也阴寒至此不止害将及人所以及人者阴气右行又于仲秋天子乃难下云此难难阳气也阳气至此不衰害将及人者阳气左行又于季冬命有司大难下云此难难阴气也难阴始于此阴气右行按郑于此三时之难其说之谬有六于季春季冬皆云难阴气而一云阴寒害人一不云阴寒害人所以然者据彼以春时贵阳气故以阴气右行为害秋时贵阴气故以阳气左行为害若冬时则正贵阴气所以不能云阴寒害人然则何以难耶其说不一一谬也若以季春为阴寒害人亦当于季秋为阳暑害人若于仲秋为阳暑害人亦当于仲春为阴寒害人今无仲春季秋之难何也二谬也季冬谓难阴始于此者阴气右行则季夏亦当谓难阳始于此阳气左行今无季夏之难何也三谬也又于季春下曰此月之中日行历昴昴有大陵积尸之气气佚则厉鬼随而出又于仲秋下曰此月宿直昴毕昴毕亦得大陵积尸之气气佚则厉鬼亦随而出又于季冬下曰此月之中日历虚危虚危有坟墓四司之气为厉鬼将随强阴出害人按星经司命司禄司危司非各二星在虚北各主天下寿命爵禄安泰危败是非之事本非凶星第史迁云四司鬼官之长故郑即以鬼官之长附会为厉鬼将随强阴出害人诞妄难信四谬也据云昴毕亦得大陵积尸之气则孟夏日在毕何以不难五谬也据云仲秋月宿直昴毕是仲冬月宿则虚危季冬日历虚危既难则仲冬月直虚危何以不难六谬也孔疏之谬亦有三于仲秋下曰十一月阳气至于虚危而不难十二月阴气至于虚危而为难者以十一月阳气初起未能与阴相竞故无疾疫可难六月宿直柳鬼阴气至微阴始动未能与阳相竞故无疾害可难也季冬亦阳初起而为难者以阴气居虚危按郑谓阴气阳气者皆是宜阴而阴宜阳而阳而阳过时阴阳之邪气也其谓季冬日历虚危虚危有坟墓四司之邪气为阴气也今谓十一月阳气至虚危又曰阳气初起又曰六月阴气至微则是以阳生于子阴生于什之阴阳为过时之阴阳矣混杂不楚一谬也又曰季冬行大难称大则贵贱皆为也季春云国难熊氏云惟天子诸侯有国为难此云天子乃难惟天子得难阳气阳是君象则诸侯以下不得难阳气也按谓阳气害人则此阳是属邪气若君象之阳乃正阳之气可云天子难此君象之阳乎然则邪气之阳即庶人亦可难何得谓天子得难诸侯亦不得难也二谬也季春季冬皆难阴气何以一则有国者始可为一则贵贱皆为之三谬也难虽非古礼然论语有之乡俗所行由来久矣大是袪疫除沴之义据郑引王居明堂礼云季春出疫于郊以禳春气汉时三月三日临水修禊袚除灾衅即其意又曰仲秋九门磔攘以发陈气御止疾疫其义不过如此特月令不言耳非如郑孔创为诞妄不经之说以致种种谬如此也其本文云国难天子难大难者皆取行文立异非有殊别观逸礼不分可见又云以毕春气以达秋气以送寒气毕春气谓毕止春灾之气送寒气以寒字代冬字以送字代毕字亦取行文立异非有殊别也若仲秋未毕则言达而已孔疏及诸解亦皆屑屑比拟殊无谓季春行冬令则寒气时发草木皆肃国有大恐行夏令则民多疾疫时雨不降山林不收行秋令则天多沈阴淫雨早降兵革并起民多疾疫郑氏曰六月宿直鬼鬼为天尸按孟春亦言行秋令则其民大疫七月宿直觜参岂亦天尸乎既可见其强合月令之非又可见其附会列宿之谬蝼蝈呜蚯蚓出王瓜生苦菜秀蝼蝈郑氏谓蛙非郝仲舆谓土狗似蟋蛴者是也王瓜郑氏曰萆挈也今月令云王萯生夏小正云王萯秀如郑说王瓜即王萯无疑王萯本草谓菝俗名土茯觔兼明书谓栝楼非或又谓即今所食俗名之黄瓜益谬命大尉赞桀俊遂贤良举长大行爵出禄必当其位大尉秦官而上言封诸侯又非秦事也月令之庞杂可见农乃登麦天子乃以彘尝麦先荐寝庙王制庶人荐麦以鱼而此云天子以彘尝麦不知皆何所分别取义也蚕事毕后妃献茧乃收茧税以桑为均贵贱长幼如一以给郊庙之服祭义云世妇奉茧以示于君遂以献夫人故郑云后妃受内命妇献茧然礼言不同不必强合是月也天子饮酎用礼乐郑氏曰酎谓重酿之酒春酒至此始成与群臣以礼乐饮之于朝此说据左传襄二十二年见于尝酎及史汉尝酎献金皆是在庙之祭非在朝燕饮也孟夏行秋令则苦雨数来五谷不滋四鄙入保行冬令则草木蚤枯后乃大水败其城郭行春令则蝗虫为灾暴风来格秀草不实四鄙入保谓乡鄙之民或避寇或就食以入城堡毋烧灰毋暴布灰吕纪作炭是高注谓草木未成不欲夭物若灰则何以禁其烧乎是月也日长至阴阳争死生分君子斋戒处必掩身毋躁止声色毋或进薄滋味毋致和节耆欲定心气百官静事毋刑以定晏阴之所成月令以夏至为长至冬至为短至郊特牲言迎长日之至盖以冬日为长至盖月令指冬夏至而言以至训极郊特牲指冬至之后而言以至训到似郊特牲之说为长故今世以夏至为短至冬至为长至也止声色郑氏引纬书及干凿度谓人主与群臣从八能之士作乐五日证月令为非人皆知其妄不复辨晏晚也阳乘朝气阴乘暮气故曰晏阴郑氏训晏为安孔疏谓正定身中安阴之所成牵强殊甚温风始至蟋蟀居壁鹰乃学习腐草为萤温风吕纪作凉风是高注曰夏至后四十六日立秋节故曰凉风始至按孟秋曰凉风至此于季夏故曰始至又蟋蟀居壁鹰乃学习以蟋蟀之秋吟者而此时已居壁矣以鹰隼之秋挚者而此时已学习矣是皆取物之感气候之先者为言也若温风则四月已至何待六月乎陈可大不达乎此以其难通训至为极按下凉风盲风之至皆非训极安得此独训极乎且曰始极文义岂通命渔师伐蛟取鼍登龟取鼋命渔师郑氏曰四者甲类秋乃坚成周礼曰秋献龟鱼又曰凡取龟用秋时是夏之秋也作月令者以为此秋据周之时也周之八月夏之六月因书于此似误也按郑执周礼强解月令故谓周礼据夏时月令误据周时如是以纽合之不知月令皆据夏时必无此独据周时者且问周礼宜据周时何以反据夏时耶可为一笑是月也命妇官染采黼黻文章必以法故无或差货黑黄苍赤莫不质良毋敢诈伪以给郊庙祭祀之服以为旗章以别贵贱等给之度给吕纪作级是不可以兴土功不可以合诸侯不可以起兵动众毋举大事以摇养气毋发令而待以妨神农之事也水潦盛昌神农将持功举大事必有天殃仲春云以妨农之事此言以妨神农之事神农之事即农事也特变文耳郑氏遂谓为土神发令而待出慏役之令以豫惊民民惊则心动是害土神之气皆妄季夏行春令则谷实鲜落国多风欬民乃迁徙行秋令则邱隰水潦禾稼不熟乃多女灾行冬令则风寒不时鹰隼蚤鸷四鄙入保鲜落之鲜平声方性夫谓即庄子所谓草木不待黄而落是其帝黄帝其神后土郑氏曰后土亦颛顼氏之子曰黎兼为土官孔氏曰昭二十九年左传颛顼氏有子曰黎为祝融共工氏有子曰句龙为后土知此经后土非句龙而为黎者以句龙初为后土后转为社后土官阙黎则兼之邱氏驳之曰五行独土神称后者后君也位居中统领四行故称君也按左传云句龙为后土后土为社则是句龙一人而配两祭位非转为社神也月令土既是五行之神以句龙配之正与左传文合得成失之于前颖达徇之于后皆非也愚按不特郑谓黎兼土官孔谓句龙转社神之非即以后土为句龙以合左传又安足据耶古以天为上帝地为后土是后土乃地之总名今月令因中央属土遂以后土为神其实附会也又因黄为中色属土遂以帝为黄帝亦附会也其虫郑氏曰象物露不隐藏虎豹之属恒浅毛孔氏曰大戴礼及乐纬云鳞虫三百六十龙为之长羽虫三百六十凤为之长毛虫三百六十麟为之长介虫三百六十龟为之长虫三百六十圣人为之长郑所云皆据四时之物与鳞羽毛介相似者言之不取五灵之长故中央不言人西方狐貉之属东方兼言蛇北方兼也陈可大曰人为虫之长郑氏以为虎豹之属吴幼清遂祖陈说为人类之贵犹土之尊以郑为非不知此说已属孔疏驳过不用者也按大戴礼诸子书谓虫三百六十圣人为长其说自属不经然亦第取字为义非以圣人为虫也今油之以月令其虫为人然则月令唿人为虫乎谬妄可笑如此然郑谓虫为虎豹之属亦非也虫乃螾之属郑意亦以土为尊须得虫之尊大者当之故曰虎豹之属又明知虎豹为毛虫不得为虫而曰象物露见不隐藏恒浅毛斯其为诐遁之辞也与其音宫律中黄锺之宫月令以五音配五行以十二律配十二月皆可也今以土为宫音矣于十二律之外无律可配乃以为律中黄锺之宫非也若是则有十三律矣郑氏谓十二律转相为声具终于六十按六十者声也非律也今云律中黄锺之宫若从此推之又云黄锺之商云云不更有六十律乎且黄锺属子月而黄锺之宫分属四季土王之月此又何理与郑又谓十二管还相为宫而不得谓之黄锺之宫矣孔疏引贺玚曰黄锺是十一月管何缘复应此月此说已能见其大意而孔乃曲为解曰土无候气之法取黄锺宫声以应土耳非候气也别无候土气之管故也按谓取声相应非候气夫气应斯声应岂声应者气反不应乎又谓土无候气之管夫截竹曰管斯名曰律若既无管何得名之不与本文律中之说相背戾乎虽然所谓土无候气之管之说于本文固相背戾于理则为不诬也于理既为不诬则本文律中之说吾安得而信之哉凉风至白露降寒蝉鸣鹰乃祭鸟用始行戮用始行戮下云戮有罪严断刑故郑氏蒙上鹰乃祭鸟解然语义终不类是月也毋以封诸候立大官毋以割地行大使出大币郑氏执祭统之说谓古者于尝出田邑此其月也而禁封诸侯割地失其义按月令主夏出秋取之义不必执祭统之说以驳之也孔氏曰郑惟云不封诸候及割地失其义则毋立大官毋行大使无出大币为得理以其收敛之月故也按月令之辞等尔何以一是一否注疏执礼解礼之谬如此盲风至鸿鴈来玄鸟归群鸟养羞鸿鴈来吕纪作侯鴈来是不应仲秋言鸿鴈季秋又言鸿鴈也说见季秋下是月也养衰老授几杖行糜粥饮食此与郊特牲秋食耆老之说同乃命司服具饬衣裳文绣有恒制有小大度有长短衣服有量必循其故冠带有常具饬衣裳谓秋当授衣之节此时乃宜具饬先统言之也文绣有恒指衣裳之文绣必须有常制有小大度有长短也衣服有量必循其故指衣裳之制度必须有量以循其故也其义如此郑氏分衣裳为祭服衣服为朝燕及他服迂滞特甚是月也日夜分雷始收声蛰虫坯户杀气浸盛阳气日衰水始涸水始涸郑氏谓八月宿直毕雨未止及引周语天根见而水涸为九月以月令为非亦拘也云始涸者非必谓尽涸耳陈可大曰水本气之所为春夏气至故长秋冬气返故涸鸿雁来宾爵入大水为蛤鞠有黄华豺乃祭兽戮禽考月令从吕纪季冬言鴈北乡者雁始回北乡也夏小正所谓见鴈而后数其乡是也孟春言候鴈北者候鴈候时之鴈北自南至北也仲秋言候鴈来者来自北至南也季秋又言鸿鴈来宾者鸿乃鴈之大者宾滨同王莽传率土之宾以其时更寒鸿鴈悉来南而宅于水滨也郑氏以宾为宾客之宾谓客至未去殊迂陈可大又以为仲秋先至者为主季秋后至者为宾尤无理是月也申严号令命百官贵贱无不务内以会天地之藏无有宣出孟子曰秋省敛而助不给则此时遇有歉乏必宜发藏捐赈月令务为此胶滞之说使人主法之岂不误乎是月也大飨帝尝牺牲告备于天子大响帝祭天也尝时祭祖庙也其牺牲皆告备于天子合诸侯制百县为来岁受朔日与诸侯所税于民轻重之法贡职之数以远近土地所宜为度以给郊庙之事无有所私为来岁者为来岁之正月也盖受来岁之朔日与税贡之法诸侯有地远者必于九月定其制郑氏曰秦以建亥之月为岁首于是岁终使诸侯及乡遂之国受此法焉然则诸侯之地远者岂能至乎月令主夏时非以建亥为岁首说详孟冬命仆及七驺咸驾载旌旐授车以级整设于屏外司徒搢扑北面誓之仆指御车之人郑氏以周礼戎仆及御夫释之七驺亦当时之制郑氏以周礼趋马职释之疏引皇氏以七驺为六马亦谬旌旐二物也郑氏以周礼司马之七旗释之疏直以司常之九旗言皆绝不合大抵郑执周礼解月令尤谬据其谓周礼周之礼也而以释秦礼何耶至于司徒之誓郑注司马仲冬大阅则以月令之季秋为误注司马有司表貉誓民则又谓有司为大司徒以合于月令其或从或否前后矛盾又如此天子乃厉饰执弓挟矢以猎命主祠祭禽于四方郑氏曰司马职曰罗弊致禽以祀祊按此司马中秋治兵之文其于司马中冬大阅致禽馌兽于郊注云月令季秋天子既田命主祠祭禽四方郑既以周礼中秋释月令季秋又以月令季秋释周礼中冬其展转谬误如此蛰虫咸俯在内皆墐其户乃趋狱刑毋皋有罪收禄秩之不当供养之不宜者禄秩不当供养不宜终岁宜然不必此时始收也前后多放此不一一悉其祀行祭先肾行谓道路往来之处冬时祀此殊无义亦可见配合之强矣郑氏曰冬阴盛寒于水祀之于行从辟除之类也按下云盛德在水又仲冬命有司祈祀四海大川名源渊泽是方祈祀之不暇反辟除之乎谬矣又因檀弓有毁宗躐行遂以为行在庙门外之西及祀之于上亦凿矣淮南子时则训冬祀井故陈用之以行字为井字解然观仲冬命有司祀井泉则此处必非井字也郝仲舆曰谓行即井古者井间有道道间有沟故曰井按道亦谓之井者以井田阡陌之道得名非泉井之井也解者以行为泉井之井不过合冬时水之所有事耳如郝说不仍是行乎水始冰地始冻雉入大水为蜃虹藏不见郑氏曰大蛤曰蜃晋语吕纪韦注高注皆无异说独陈可大以为蛟属引晋张华识蛇化为雉以证不知蛇化为雉何以证雉化为蛟又按晋语赵简子曰雀入于海曰蛤雉入于淮为蜃鼋鼍鱼莫不能化据文义为蜃蛤一类故下推广为语曰鼋鼍鱼莫不能化若果蛤为蛟属蛟即鼋之属矣何必推广为说乎是月也命大史衅龟筴芮城日句占兆句审卦吉凶是察阿党则罪无有掩蔽郑氏执周礼龟人上春衅龟为上春建寅之月秦以十月建亥为正欲以岁首衅龟按月令縢非以建亥为岁首说见下吕纪作察阿上乱法者则罪罪字原作逐今依吕氏春秋改之无有掩蔽是则罪乃绝句也命有司曰天气上腾地气下降天地不通闭塞而成冬自此下三节亦皆命辞所以详其事也坏城郭戒门闾修键闭慎管钥固封疆备边竟完要塞谨关梁塞蹊径何氏曰键是门闾之后树两木穿上端为孔闭者谓将扃关门以内孔中吴幼清曰键闭二字何氏说得之管者之牝钥者之矣郑氏注误以键闭为之牝牡遂别释管钥为搏键器孔氏亦从其误是以徒费辞而义愈不明愚按键字从金属金为之楗字从木属木为之皆所以为关门止限之具何氏之说但是木键耳饬丧纪辨衣裳审棺椁之厚薄茔丘垄之大小高卑厚薄之度贵贱之等级茔吕纪作营是是月也大饮烝此言烝祭也月令于季冬言尝于此言烝四时之祭所见者二或作者错举为说不必备也郑氏执豳风十月涤场之诗以为十月农功毕天子以其诸侯群臣饮酒于大学以正齿位谓之大饮其礼亡又引周礼党正职为证按豳诗所言止谓农功己毕小民尊君亲上故跻堂称觥以祝天子万寿耳诗及序既无饮烝之说而月令又涉豳诗一字何得妄援以相合耶其曰饮酒于大学者据毛传也以正齿位即党正职文岂天子与群臣亦正齿位耶又曰其礼亡可见其辞遁也天子乃祈来年于天宗大割祠于公社及门闾腊先祖五祀劳农以休息之郑氏曰此周礼所谓蜡祭也按周礼党正国索鬼神而祭祀则以礼属民而饮酒于序以正齿位此即指蜡祭而郑于上大饮烝己引党正职文于此劳农休息句又引之故于天子祈年下不能再引但曰周礼蜡祭此辞遁处也则其前后所引党正蜡祭事皆无一合可知又党正饮酒在蜡之后今大饮在蜡祭前孔氏乃为之说曰天子诸侯群臣大饮在蜡祭之前其可笑如此月令相传作于不韦其纪月悉用夏时縢非以建亥之月为岁首也观其于十月而曰祈来年则十月非岁首矣于十二月而曰数将几终岁且更始且又曰以待来岁之宜则十二月为岁终矣按秦政二十六年始以十月为岁首而不韦十二年己死其作月令正为相之时故悬之国门莫敢易其一字则谓月令十月为岁首其妄可知自郑氏于季秋合诸侯制百县下主建亥之说诸家误从至今皆聋瞽相传者也宋儒目左传为秦人所作举宫之奇曰虞不腊矣为证谓秦始用腊按史秦惠文王十二年初腊正义曰始效中国为之故曰初腊是腊乃周制而秦因之也又始皇三十一年十二月改腊曰嘉平则秦正不名腊也晋侯以十二月灭虢遂袭虞宫之奇有不腊之说周腊在十二月此叙于十月是皆建亥之月正本左传乃反因月令以疑左传乎宋儒坐不考如此秋既祀门此又云门闾既以五祀分配四时中央此又云腊五祀错杂不一天子乃命将帅讲武习射御角力郑氏曰为仲冬将大阅按月令仲冬无大阅之文安得以周礼强入之饬死事此犹孟冬言饬丧纪之义前饬其纪此饬其事也盖冬为收藏故言死丧之事郑氏以为饬军士战必有死志其意欲暗合仲冬大阅附会可笑且与下命有司毋起大众之义相左也命有司曰土事毋作慎毋发盖毋发室屋及起大众以固而闭地气沮泄是谓发天地之房诸蛰则死民必疾疫又随以丧命之曰畅月命之曰畅月根上文来皆反说也云如是之泄发则以闭藏之时而为宣畅之月非宜也后人不喻称十一月为畅月误矣是月也命奄尹申宫令审门闾谨房室必重闭省妇事毋得淫虽有贵戚近习毋有不禁奄尹陈可大谓群奄之长是也郑氏欲强合周礼内宰掌治王之内政故以为领率群奄之官可不从日短至则伐木取竹箭陈可大分大曰竹小曰箭成容若明其为一物以驳陈故是然又以竹箭为竹之可为箭者非也竹箭谓竹之细美而锐者故尔雅云东南之美有会稽之竹箭焉礼器云如竹箭之有筠也皆非谓竹之可为箭也且古名矢亦不名箭自刘熙释名始曰矢亦谓之箭则箭其实俗称耳取竹箭者以为诸器物之用亦不专为作矢也命有司大难旁磔出土牛以送寒气陈用之曰土胜水牛善胜水故可以胜寒气善耕故可以示农耕之早晚按此取月建丑及土胜水之义故曰无取寒气牛善耕意在内是月也命渔师始渔天子亲往乃尝鱼先荐寝庙尝鱼必先荐寝庙而后尝也命乐师大合吹而罢郑氏曰岁将终与族人大饮作乐于大寝以缀恩也王居明堂礼季冬命国为酒以合三族君子说小人乐今按月令不言饮酒之事王居明堂礼不言作乐之事如何合得来郑之牵合类如此是月也日穷于次月穷于纪星回于天数将几终岁且更始专而农民毋有所使此节皆协韵或分岁且更始三句别为一节或分专而农民二句别为一节者皆非曾子问当时老子之徒欲绌吾儒以崇其师故庄子有孔子问礼于老聃之说而史迁妄述之世俗遂为口实可叹也此篇多作吾闻诸老聃及老聃云之语论语孔子之徒多曰吾闻诸夫子此用其说以见孔子为老子之弟子也夫老子绝仁义毁礼孔子必不问礼于彼而津津述其所闻如此此为老庄之徒所作无疑后儒无识漫采入记遂致以儒书而甘心崇老绌儒更可恨也至其问答多近迂僻鲜可施之实用而蹖驳处时见三日众主人卿大夫士如初位北面太宰太祝太宗皆裨冕少师奉子以衰祝先子从宰宗人从八门哭者止子升自西阶殡前北面祝立于殡东南隅祝声三曰某之子某从执事敢见子拜稽颡哭祝宰宗人众主人卿大夫士哭踊三者三降东反位皆袒子踊房中亦踊三者三袭衰杖奠出太宰命祝史以名告于五祀山川子生三日少师奉而稽颡哭踊以尽丧礼恐不协于事情曾子问曰如已葬而世子生则如之何孔子曰太宰太宗从太祝而告于祢三月乃名于祢以名告及社稷宗庙山川按天子诸侯之适子皆称世子君薨无子如后宫有遗腹将举或已有庶子后夫人有遗腹将举是月宜暂命摄主行事以待生男则立之犹可也若云已葬而世子生天子七月而葬诸侯五月而葬此云摄主不知何人盖以国不可一日无君故须摄主也然岂可摄至七月五月之久而又移易之乎况男女未可卜若非男则又如何此礼恐未可通孔子曰诸侯适天子必告于祖奠于祢冕而出视朝命祝史告于社稷宗庙山川乃命国家五官而后行道而出告者五日而过是非礼也凡告用牲币反亦如之冕而出视朝尊天子也郑氏曰为将庙受也孔氏曰诸侯视朝当用元冠缁衣素裳今视朝而服裨冕之服者按觐礼侯氏裨冕天子受之于庙故郑云为将庙受也愚按祭义云诸侯为籍百亩冕而青纮乐记云魏文侯曰吾端冕而听古乐此亦将为庙受乎下诸侯相朝亦于庙受又何以仅服朝服乎孔又曰为将庙受习其礼故着冕服其说尤陋皆执礼解礼之谬也命祝史告于社稷宗庙山川宗庙谓祖祢以上之庙统言之郑谓临行又告宗庙孔谓一告再告则记文为重复矣乃命国家五官而后行五官者三卿为司徒司马司空之官并中大夫二人亦有专职故同谓之五官说详古文尚书周官郑氏谓五官为五大夫岂有诸侯出不命卿而命大夫者乎孔氏曰卿或从君行或虽在国皋守如三公然总主群吏不专主一事且尊之既命五大夫则卿亦命之可知此皆枝辞遁说也陆农师曰言命五官其一官盖从行矣春秋传六卿和公室宋也二王之后六官备与按左传宋六卿有右师司城诸名非周礼之六卿安得谓宋备六官且谓此言宋乎又谓一官从行曲礼五官岂亦一官从行乎郝仲舆曰五官卿大夫上中下士按此是爵之五等非五官也从无合称卿大夫士为五官者且出行亦不必命及士也巳上诸说于五官皆不能通如此故详之凡告用牲币反亦如之郑谓牲当为制字之误孔氏曰必知诸侯不用牲者约下文云币帛皮圭以告故知不用牲不知上言牲下言皮圭者互见也岂必执油曾子问曰并有丧如之何何先何后孔子曰葬先轻而后重其奠也先重而后轻礼也自启及葬不奠行葬不哀次反葬奠而后辞于殡遂修葬事其虞也先重而后轻礼也服丧小记云父母之丧偕先葬者不虞祔待后事犹可也此谓母丧自启及葬不奠行不哀次何异路人乎郑氏以其未可通作不奠父解然本文明云奠先重而后轻矣孔子曰宗子虽七十无无主妇非宗子虽无主妇可也郝仲舆曰此章亦不似圣人语七十之宗子继娶取老妇乎取幼女乎幼则非偶老则改节乌可为宗致其言良是曾子问曰将冠子冠者至揖让而入闻齐衰大功之丧如之何孔子曰内丧则废外丧则冠而不醴彻馔而扫即位而哭如冠者未至则废按檀弓云有殡闻远兄弟之丧同国往哭异国乃哭于家则门外之丧皆当往哭何为哭于家乎况冠之时冠毕往哭可也奚为彻奠扫哭于冠位岂不甚迂乎如将冠子而未及期日而有齐衰大功小功之丧则因丧服而冠因丧而冠亦迂期年数月期皆未远何不待丧毕而冠乎除丧不改冠乎孔子曰天子赐诸侯大夫冕弁服于太庙归设奠服赐服于是乎有冠醮无冠醴有冠醮无冠醴郑氏曰醴重醮轻按士冠礼醴质醮文醴一酌而已醮则三酌安得云醴重醮轻乎郑依违迁就如此徐伯鲁曰二句有误当云有冠醴无冠醮则又未然此或礼言不同姑阙之曾子问曰祭如之何则不行旅酬之事矣孔子曰闻之小祥者主人练祭而不旅奠酬于宾宾弗举礼也昔者鲁昭公练而举酬行旅非礼也孝公大祥奠酬弗举亦非礼也昭公取同姓孔子尚云知礼此以行祭之小失而并上及孝公皆曰非礼其得为孔子之言乎曾子问曰相识有丧服可以与于祭乎孔子曰缌不祭又何助于人相识有丧服可以与于祭乎据上应云相识之丧可与于祭盖以朋友称相识以缌服称丧服耳故应之曰缌尚不得祭已之宗庙何得助他人之祭乎郑氏谓已有丧可以助所识者祭否如此解不但不合文义且与上两问亦复盖大功小功即丧服也与馈奠与祭即所识者祭也岂有不相识而与其馈奠及祭者乎曾子问曰废丧服可以与于馈奠之事乎孔子曰脱衰与奠非礼也以摈相可也此篇大抵每章有数问者皆是一事而更端起义解者必须联贯始得如此章曾子初问大功可以与他人之馈奠乎孔子不答问意但答以唯有服之人可为所服者奠曾子又疑小功轻于大功或可与他人之祭乎又答以唯有服之人可为所服者奠曾子又疑缌轻于小功可以与他人之祭乎始直答以缌尚不得祭已之宗庙何得助他人之祭乎曾子又疑缌服虽不可祭或脱缌服可以与他人之馈奠乎答以脱衰与奠非礼也以摈相可也凡曰馈奠曰祭皆指丧祭而言不必添出吉祭自方性夫于第三问曰此所谓祭盖吉祭故虽缌麻之轻亦不与吴幼清郝仲舆皆仍之如是则另生枝节使前后之旨皆不联贯矣故正之曾子问曰昏礼既纳币有吉日女之父母死则如之何孔子曰使人吊如婿之父母死则女之家亦使人吊父丧称父母丧称母父母不在则称伯父世母婿已葬婿之伯父致命女氏曰某之子有父母之丧不得嗣为兄弟使某致命女氏许诺而弗敢嫁礼也婿免丧女之父母使人请婿弗取而后嫁之礼也女之父母死婿亦如之此章之义人皆知其乖舛不复赘其曲解者皆非如婿亲迎女未至而有齐衰大功之丧则如之何孔子曰男不入改服于外次女入改服于内次然后即位而哭曾子问曰除丧则不复昏礼乎孔子曰祭过时不祭礼也又何反于初以齐衰大功之丧而废昏礼见舅姑宗庙之礼亦乖舛诸儒多驳不复赘孔子曰嫁女之家三夜不息烛思相离也取女之家三日不举乐思嗣亲也三月而庙见称来妇也择日而祭于祢成妇之义也三月而庙见四句孔氏曰舅姑既没昏夕同牢礼毕三月乃奠菜于舅姑之庙故昏礼云舅姑既没则妇入三月乃奠菜是也昏礼奠菜之后更无祭舅姑之事此云祭于祢者盖谓奠菜也则庙见奠菜祭祢是一事也按孔此说本是但本文四句似乎重复尚有所未详故后儒多疑为两事不知士昏礼舅姑没则三月庙见是庙见祭祢下云女未庙见亦同其必云择日而祭祢者盖谓时至三月又须卜日也如此则本文不为之重复可免纷纷之有疑议矣曾子问曰女未庙见而死则如之何孔子曰不迁于祖不祔于皇姑婿不杖不菲不次归葬于女氏之党示未成妇也此释上义然亦疑其过归葬女氏之党尤过虽曰成妇为大此未成妇但共牢合卺妻道已成生而迎之死而归之可乎曾子问曰取女有吉日而女死如何孔子曰婿齐衰而吊既葬而除之夫死亦如之夫死亦如之郑氏补斩衰亦是但本文与注皆不言除服后若何夫男除服后自应再取矣女既斩衰而吊于夫家可归而再适乎后世虽有未嫁夫死终身不适人者甚至有往殉于夫家者然此等节烈至行人所难为之事圣人亦祇任人自为初不以是立教也今记文必云夫死亦如之郑又为之实其事曰女服斩衰则其后若何此处当酌丧之二孤则昔者卫灵公适鲁遭季桓子之丧卫君请吊哀公辞不得命公为主客入吊得子立于门右北面公揖让升自东阶西乡客升自西阶吊公拜兴哭得子拜稽颡于位有司弗辨也今之二孤自季康子之过也郑氏以得子拜稽颡为非当哭踊其说未然岂有客吊而主人不拜稽颡者况邻国之君乎当云哀公不当哭得子当哭踊庶可按卫灵公以鲁哀公二年先季桓子卒不应有此事郑氏改为卫出公并无稽当七庙五庙无虚主虚主者唯天子崩诸侯薨与去其国与祫祭于祖为无主耳吾闻诸老聃曰天子崩诸侯薨则祝取群庙之主而藏诸祖庙礼也卒哭成事而后主各反其庙君去其国大宰取群庙之主以从礼也祫祭于祖则祝迎四庙之主主出庙入庙必跸老聃云郑氏曰老聃古寿考者之号石梁王氏曰此老聃非作五千言者按庄子载孔子与老聃问对之语史老庄传云姓李名耳谥聃然则皆非与此皆欲为记文盖护而为此语耳并可恨子游问曰丧慈母如母礼与孔子曰非礼也古者男子外有傅内有慈母君命所使教子也何服之有昔者鲁昭公少丧其母有慈母良及其死也公弗忍也欲丧之有司以闻曰古之礼慈母无服今也君为之服是逆古之礼而乱国法也若将行之则有司将书之以遗后世无乃不可乎公曰古者天子练冠以燕居公弗忍也遂练冠以丧慈母丧慈母自鲁昭公始也按仪礼丧服齐衰三年章云慈母如母又小功章云君之子为庶慈己者郑氏引此二条以为彼皆言大夫以下此子游与夫子间答皆言国君故无服不知天子诸侯绝期于庶母缌庶母慈已者小功固无服矣若慈母既谓如母则父在期父卒三年国君亦绝乎则如父之义云何也即曰不必如是之重服而昭公之欲丧亦非全不合礼者有司何至谓之逆礼乱法也可见此章之义与仪礼原自不同郑氏为之牵引证合反使两处之义皆不能明亦何必然也郝仲舆以其难通解慈母为外人妇则又武断矣郑氏曰昭公年三十乃丧齐归又无戚容是不少又安能不忍于慈母此非昭公明矣未知何公也按郑谓非昭公亦是又不强实以何公尤是而孔氏据伪撰家语以为孝公殊无谓此篇所言春秋之事类多无稽如上章卫灵公吊季得子既非灵公亦非孝公此章既非昭公亦非孝公何必自为纷扰乎大抵此章之说因昭公娶同姓为不知礼故附会其不知礼之事如此耳曾子问曰诸侯相见揖让入门不得终礼废者几孔子曰六请问之曰天子崩大庙火日食后夫人之丧雨沾服失容则废此等问礼之事有之未尝用无之未尝阙曾子问曰天子尝禘郊社五祀之祭伞簋既陈天子崩后之丧如之何孔子曰废曾子问曰当祭而日食大庙火其祭也如之何孔子曰接祭而已矣如牲至未杀则废此与曲礼皆云天子五祀郑氏必主祭法七祀而云关中言之执礼解礼之谬也郑氏曰接祭而已疏曰接捷也不迎尸也非是郊特牲云既灌然后迎牲则迎尸本在杀牲前今以接祭为不迎尸下文云如牲至未杀则是杀牲在迎尸前矣孔氏曰迎尸有二祭初迎尸于奥行灌礼灌毕而后出迎牲行朝践礼是一然后退而合享更迎尸入坐于奥行馈熟礼是二愚按郑谓不迎尸者自谓祭初若退复迎尸入奥祭已将毕又何必言乎明是曲说陈可大因谓接祭为概无迎尸于奥及迎尸入坐等礼尤误矣日食与火不同日食虽当救然亦不必废祭也至于火其在太庙固无论矣即在群庙又岂可晏然而祭乎天子崩未殡五祀之祭不行既殡而祭其祭也尸入三饭不侑酳不酢而已矣自启至于反哭五祀之祭不行已葬而祭祝毕献而已王制云丧三年不祭唯祭天地社稷为越绋而行事前儒已有疑之者今云天子崩既殡即祭五祀但杀其礼何耶疏引郑氏谓天地社稷去殡处远则踰越此绋而往五祀去殡处近暂往则还故不为越绋如其说则王制当云丧三年祭惟祭天地社稷为越绋而行事矣甚矣执礼解礼之谬也曾子问曰大夫之祭鼎俎既陈笾豆既设不得成礼废者几孔子曰九请问之曰天子崩后之丧君薨夫人之丧君之大庙火日食三年之丧齐衰大功皆废外丧自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭于死者无服则祭凡以上此等问答皆类琐细迂僻鲜可见诸日用苟逆料未然之事以言礼天下事何可尽耶曾子问曰三年之丧吊乎孔子曰三年之丧练不群立不旅行君子礼以饰情三年之丧而吊哭不亦虚乎此说与檀弓有殡闻远兄弟之丧虽缌必往不合似檀弓是曾子问曰父母之丧不除可乎孔子曰先王制礼过时弗举礼也非勿能弗除也患其过于制也故君子过时不祭礼也郑孔释殷祭为大小二祥释过时不祭为时祭按谓过时弗举礼也统凡礼言之然则二祥过时何以独举不可通矣徐氏集注用张氏之说曰殷祭宗庙之盛祭必君服除而后行宗庙之殷祭谓不复行除丧之祭也徐伯鲁曰郑注君服除而后行二祥祭则与下节相戾然亦自知其不通故以适子追祭支子不追祭为言愚以经无明文故不敢从曾子因孔子殷祭之言以不复有祥禫之祭故又问如此孔子答以先王制礼各以其时若已过时则不追举今此弗除父母之丧者非弗能弗除也恐其踰礼制而不敢也再言过时不祭为礼以明弗除之为不可也此说得记文之意矣然愚以为记文之义非也虽曰祥禫过时其祭自不可不行否则父母之丧终身不除矣曾子曰父母之丧弗除可乎此驳良是故曰记文之义非也记文之义非而郑注之义则又是矣文王世子按此篇之首文王之为世子一章文王谓武王曰一章成王幼一章及仲尼曰昔者周公一章皆系妄夫窜入自余之文凡为四义教世子及士之法一庶子正公族之礼二天子视学养老之礼三后附世子之记四此原文也其所以窜入者何盖当新莽之世谶纬繁兴波及经传谄谀之徒造为周公践祚本篇及践天子之位诸说明堂位邪说有作往圣受诬此记中凡有窜入所由来也其于是篇欲言周公践阼然意以为宜先言文武而后及于公方为联贯于是首言文王次言武王其言文王则以此篇本言世子事乃取后附世子记依仿其文以文王砌入复将其文增益见文王之为圣不同于寻常世子事事有加焉其为实避雷同之故也以是冠于篇首而命其篇名曰文王世子其言武王则第从文王为世子带入谓武王亦然复谓文王有疾武王不寝迨愈而寝寝而梦遂生出武王梦与九龄一事然后及于周公践阼焉盖作伪之人之大旨如此也不知是篇本与文王无涉其首曰凡学世子乃言教世子之法非言世子所自行事后附世子记始言所自行宜如此耳今首言文王之为世子便失本篇之意又与后世子记多不合岂有出一人之手而前后自为抵牾如此者其窜入自灼然易明不然依其前后之文直儿童而已矣曾是古人而有此乎或者曰文王为世子之孝行后世流传已久今以为伪作岂文王不当若是耶不知非也自古无不大孝之圣人如舜与文王周公孔子应无不同然其孝有传有不传者则以所处之地异也舜以父母之顽嚚而其孝益着此固人子之所不忍言而亦其所不得辞者也若文王之父王季因心则友其为慈父可知纵使文王尽孝亦无所流传于简策而为后世所称述然千之下无不共其孝者则以其为圣人也圣人五伦咸尽固不特孝之一端而其所以为孝者又不特此区区问视之节以是而言文王亦浅哉其测之矣虽然此于文王固无损可不必辨辨之者以其言周公践阼之谬妄也而自不得不并及之以见其伪首章既伪则下二章之伪亦何俟辨之而后见哉武王帅而行之不敢有加焉文王有疾武王不说冠带而养文王一饭亦一饭文王再饭亦再饭旬有二日乃闲文王谓武王曰女何梦矣武王对曰梦帝与我九龄文王曰女以为何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七乃终武王九十三而终按作伪者欲言周公事故此处先言文王袭后世子记附会其事又欲避忌雷同每事增加之以见文王为圣人不同于寻常世子以此欺世人而郑孔不达情理果受其欺且为之曲解焉其曲解处凡三今并论之郑氏于世子记朝夕至于大寝之门外曰日中又朝文王之为世子非礼之制孔氏曰文王为世子是圣人之法不可以为常行故此记寻常世子之礼按礼一而已圣人此礼常人亦此礼何有圣人常人之分且他礼皆不分圣常何独于世子礼而分之乎人皆可为尧舜自当以圣人为法取法圣人尚有仅得乎常人者况取法常人将并不得为常人矣凡经书之言皆所以垂世立教今既谓文王所为非礼之制若是则常人固不能行而圣人又不待教不知存此章于简策何为乎孔氏曰凡常世子朝父母每日唯二今文王增一时又三者皆称朝并是圣人之法按朝夕见父母之礼圣人不过立此法以诏人子耳苟使无事虽终日不离亲侧可也使有事即偶阙一二时亦无不可也今必增一时为圣人岂属当论曲解一也郑氏于世子记色忧不满容曰不及文王行不能正履按既云色忧不满容则其行止自不能如常可知何必又申行不能正履一句今乃为之强分等级曲解二也郑氏于世子记尝馔曰又不及文王一饭再饭按礼亲死后人子饮食始为之限若亲疾之时原未有限制此等处亦听人子自尽曲礼云父母有疾食肉不至变味饮酒不至变貌世子记云亦不能饱此可以见大意矣今必以一饭再饭便为圣人窃恐圣人无此印板法推其说亲既没将终不饭乎曲解三也观郑孔之曲解益明文本之伪矣问人何梦妄一武不解字妄二预知年数妄三以年与人妄四父益子算妄五子受不辞妄六呜唿齐谐志怪不意乃见于世之所为经者而况又为冷淡之齐谐阘茸之志怪也耶成王幼不能莅阼周公相践阼而治抗世子法于伯禽欲令成王之知父子君臣长幼之道也成王有过则挞伯禽所以示成王世子之道也文王之为世子也谓周公践阼罔诬先圣人尽知之不辨作伪者主言周公践阼第云成王幼示之以为君臣之道耳乃必言示成王世子之道何与盖欲与本篇言世子相关会又所以接上之言文武为世子事也不知武王既崩何必更教成王以世子之道成王已为君何不教成王以为君之道而教以世子之道乎迂凿无理之甚矣终以成王无父何由教以世子之道于是扯伯禽来曰抗世子之法于伯禽而伯禽无酣代人受挞则又极冤枉总之为齐东野人之语也凡学世子及学士必时春夏学干戈秋冬学羽钥皆于东序小学正学干大胥赞之钥师学干戈钥师丞赞之胥鼓南春诵夏弦大师诏之瞽宗秋学礼执礼者诏之冬读书典书者诏之礼在瞽宗书在上庠此节之义郑孔执周礼以解者其谬有三此言小乐正下节言大乐正郑执周礼有大司乐有乐师因以大乐正当大司乐小乐正当乐师不知周礼官名悉不足据孔又谓诸侯谓之小乐正天子谓之乐师亦无稽谬一此言钥师钥师丞孔执周礼有钥师无钥师丞因谓钥师丞或诸侯之礼或异代之法谬二南谓象箾南钥郑执周礼旄人舞夷乐谓南为南夷乐而胥以鼓节之按旄人止言夷乐无南名亦无胥以鼓节之之文唯纬书有四方夷乐之说及明堂位有南蛮之乐之说其于周礼亦不相涉牵引尤无谓且教世子不以雅乐而以夷乐可乎又四夷何以唯一谬三王制云春秋教以学礼冬夏教以学书此云春夏学干戈秋冬学羽钥又云春诵夏弦秋学礼冬读书礼言不同此在一节且然况他篇乎陈用之谓此主教世子王制主教造士未然凡侍坐于大司成者远近间三席可以问终则负墙列事未尽不问大司成总司成均之官郑氏谓即周礼师氏新安王氏谓即周礼大司乐皆执周礼解此谬远近间三席郑氏曰闲犹容也席之制广三尺三寸三分则是所谓函丈也按郑解曲礼若非饮食之客则布席席间函丈妄欲附会此处大司成为讲问之客说见曲礼故于此处远近间三席亦附会为函丈也不知曲礼自云若非饮食之客此自云大司成两处所指之人绝不相类安得妄合为一又间去声隔也谓国子于大司成尊卑分严凡远近间隔三席之地不敢相逼但可以问而止耳郑欲附会函丈则以闲为如字谓犹容也按函为容闲岂为容乎其曰犹容辞遁可见矣又谓席制广三尺三寸三分此盖以一丈破而为三之数尤迂凿可笑不知当时制度之人何故欲以三席合一丈之数而定其制为三尺三寸三分乎其必预知后人欲合曲礼函丈之说故然耶噫凡始立学者必释奠于先圣先师及行事必以币作此篇者不知何时人其所云先圣先师亦不知何指郑氏谓先圣若周公孔子鲁国祀之先师若礼高堂生等按周以前未闻有圣人而在下位若孔子者安得举孔子作证自汉高祖始以大牢祀孔子后世乃祀孔子于学则此所言者岂汉后礼耶不然也其所谓先圣者殆指前代有天下之圣人与若先师者古人凡诗书礼乐以及百工技艺皆有之所谓一家之师志不忘初也以为若礼高堂生等义亦不备凡大合乐必遂养老释奠必有合为合乐有国故则否为岁凶后儒皆如此解不用郑说不复缀凡大合乐必遂养老郑引仪礼乡饮酒乡射明日息司正之文解遂字为用附合其明日皆无理凡语于郊者必取贤敛才焉或以德进或以事举或以言扬曲艺皆誓之以待又语三而一有焉乃进其等以其序谓之郊人远之于成均以及取爵于上尊也孔氏曰郊西郊也周以虞庠为小学在西郊按此取王制虞庠在国之西郊之说然王制不又云大学在郊乎吴幼清谓即王制不率教者自乡移之郊夫既为不率教者尚有待于教矣今不详教之之方而但曰必取贤敛才云云语亦未协大抵礼言不同执礼解礼俱无是处耳谓之郊人至未重申语于郊之义盖谓成均天子之学成均之士皆得取爵于上尊今以其初在郊故谓之郊人为其远之于成均以及取爵于上尊也远字贯下始立学者既兴器用币然后释菜不舞不受器乃退傧于东序一献无介语可也不舞孔氏曰大胥云春舍菜合舞似释菜为舞者彼谓春欲合舞之时先行释菜之礼不谓释菜之时则合舞也按周礼本不足据况今执其不合者以强通之益谬矣东序即国学之东庑郑氏据王制虞庠在西郊东序在东郊此为虞庠之西郊而乃退傧于东郊甚迂无介语可也孔氏谓无介无语非也胡邦衡谓无介但语可也是如此乃与上合语之礼诏之于东序合朱仲晦曰语即前经合语之等言可也明释菜时未可语礼尚严也按合语者祭毕旅酬之时言说先王礼法合相告语也若释菜时本无可语乌得云礼尚严乎可也文法对上一献无介而言非对释菜时而言此又祖胡氏说而误者也立大傅少傅以养之欲其知父子君臣之道也大傅审父子君臣之道以示之少傅奉世子以观太傅之德行而审喻之太傅在前少傅在后入则有保出则有师是以教喻而德成也师也者教之以事而喻诸德者也保也者慎其身以辅翼之而归诸道者也记曰虞夏商周有师保有疑丞设四辅及三公不必备唯其人语使能也四辅自谓师保疑丞三公乃司徒司马司空非太师太傅太保也自伪书周官袭前人之说以太师太傅太保为三公说详本篇后人信之所以于此所言四辅皆疑而不能解盖以若为师保疑丞则三公即缺其一而下文又不当云及三公矣吴幼清谓四辅为疑丞辅弼削去师保增出辅弼殊妄且以辅又为辅尤不协观此则三公非师傅师保明甚而伪书之不合于古者于此益可见矣行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也说详篇名下及成王幼章此章又假仲尼之言以诬周公践阼也其云为人子然后可以为人父云云皆一派矫饰之辞所以斡旋成王无父之故也又云以为世子则无为也尤毕露其遁辞矣刘氏云此言周公践阼遂启明堂位周公践天子之位之说其后驯致新莽居摄篡汉之祸实此语基之按刘氏谓记文在新莽之前故为此说不知此正新莽时之言也若非谄附新莽何为无故而罔诬先圣此可断之以理者也礼记为戴圣所删其人在成帝前后即其删后至后汉马融尚增入月令明堂位乐记诸篇自郑氏作注礼记始为定本传之至今矣然则以前为人所妄窜者何可悉计耶庶子之正于公族者教之以孝弟睦友子爱明父子之义长幼之序庶子与燕义及燕礼之庶子名同而实异彼职甚卑在士之后此以为正公族之官故不同郑氏曰庶子司马之属掌国子之倅为政于公族者按周礼庶子职袭此庶子而为诸子取庶诸音近郑引以释此谬司士亦司马之属掌群臣之班正朝仪之位也按周礼司士职即袭此郑引以释此亦谬若公与族燕则异姓为宾膳宰为主人公与父兄齿族食世降一等世降一等孔氏曰假令本是齐衰一年四会食大功则三会食小功则再会食缌麻则一会食郝仲舆曰品物隆杀会遇疏密视世次亲疏如从兄弟比兄弟降一等之类以郝说为该且不凿其在军则守于公祢公若有出疆之政庶子以公族之无事者守于公宫正室守大庙诸父守贵宫贵室诸子诸孙守下宫下室庶子以公族之无事者守于公宫此句虽总下文然但总诸父诸子二句不总正室守大庙句也孔氏以正室为公卿大夫之适子非也此自指嗣君以其承重为祭主故守太庙若公卿大夫之适子则何与矣下章言君臣之道其为嗣君尤可见贵宫贵室下宫下室郑氏以贵宫贵室为路寝以下宫为亲庙以下室为燕寝殊属参差陆农师谓贵宫贵室若鲁公之庙下宫下室若群公之庙此以宫室皆为庙也方性夫亦主宫室皆为庙言曰贵宫贵室为昭庙下宫下室为穆庙父为昭故诸父诸兄守昭庙子为穆故诸子诸孙守穆庙然孙非穆何以亦守穆庙则说不去故益无取胡邦衡谓贵宫下宫皆人所居之宫贵室下室皆亲庙此以宫为居以室为庙也陈可大谓宫以庙言室以居言此以宫为庙以室为居也按古人言人所居与庙或曰宫或曰室本无定论故致纷纷之解然观下章单以贵室下室与大庙并言则室或是指庙如胡氏所云耳五庙之孙祖庙未毁虽为庶人冠取妻必告死必赴练祥则告族之相为也宜吊不吊宜免不免有司罚之至于赗赙承含皆有正焉承襚衣也衣承于身珠玉含于口公族其有死罪则磬于旬人其刑罪则纤剸亦告于甸人公族无宫刑狱成有司谳于公其死罪则曰某之罪在大辟其刑罪则曰某之罪在小辟公曰宥之有司又曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也反命于公公素服不举为之变如其伦之丧无服亲哭之磬罄同尽也谓尽命于甸人郑氏曰县缢杀之盖附会县磬之说谓县之如磬然凿甚告如字郑氏谓读鞠亦非张氏曰公曰宥之下脱有司曰在辟公又曰宥之十字朱仲晦曰素服下脱居外不听乐五字亲哭之下脱于异姓之庙五字按公曰宥之一宥也公又曰宥之二宥之也及三宥三宥也何尝脱居外不听乐五字于异姓之庙五字下章固有之然下章所释与前文多不同古人文正以变化见长亦何尝脱王者奉天以行赏罚虽公族不可容以私有司又不可违王命而专杀则王三宥而追之曰必赦有司对曰无及是上下交为欺诈矣乌乎可素服居外不听乐私丧之也骨肉之亲无绝也公族无宫刑不翦其类也数节本释前文而多与前文参差于此正见古文之妙解者必欲其前后字字相符恐古人无此印板文字耳始之养也适东序释奠于先老遂设三老五更群老之席位焉适馔省醴养老之珍具遂发焉退修之以孝养也东序说见前三老五更始见于此五更解者谓更事之更或谓更当为叟皆非盖取年之最高者三人为三老次高者五人为五更此五人将来更迭为三老故曰五更礼运此周秦间子书老庄之徒所撰礼运乃其书中之篇名也后儒寡识第以篇名言礼故采之后来二氏多窃其旨而号为吾儒者亦与焉详篇内诚恐惑世乱道之书也昔者仲尼与于蜡宾事毕出游于观之上喟然而叹仲尼之叹益叹鲁也言偃在侧曰君子何叹孔子曰大道之行也与三代之英丘未之逮也而有志焉一起便类南华家法郑氏谓蜡亦祭宗庙孔氏引月令孟冬祈来年于天宗大割祠于公社及门闾腊先祖五祀以证不知月令自杂秦法若郊特牲八蜡则未尝言祭宗庙也孔氏又曰祭百神曰蜡祭宗庙曰息民郑注郊特牲云息民与蜡异今以下云出游于观之上故知是祭宗庙也定二年雉门灾及两观鲁之宗庙在雉门外左按孔谓宗庙在雉门外左者据祭义云建国之神位右社稷左宗庙也然则孔子焉知非出自公社耶何必以此牵合而自违郑注郊特牲之说哉今大道既隐天下为家各亲其亲各子其子货力为己大人世及以为礼城郭沟池以为固礼义以为纪以正君臣以笃父子以睦兄弟以和夫妇以设制度以立田里以贤勇知以功为己故谋用是作而兵由此起禹汤文武成王周公由此其选也此六君子者未有不谨于礼者也以着其义以考其信着有过刑仁讲让示民有常如有不由此者在埶者去众以为殃是谓小得以老庄解此文者郑氏于兵由此起下曰老子曰法令滋章盗贼多有于是谓小得下曰大道之人以礼于忠信为薄陈用之曰庄子述伯成子高对禹之辞尧治天下不赏而民劝不罚而民畏今子赏罚而民且不仁德自此衰刑自此立大同小得之辨也观郑陈之解不烦更驳矣又庄子唿尧舜禹汤文武曰此六子者此文唿禹汤文武成周曰此六君子者笔法亦相类观分别大同小得之旨全是以尧舜传贤禹汤传子为分别战国异端之徒本有至于禹而德衰不传贤而传子之说孟子之门人述以为问非孟子力辟之无以解当时之惑不意后人犹以此等文采入礼记岂目未睹孔孟之书者耶孟子曰人人亲其亲长其长而天下平此吾儒之道也此文曰人不独亲其亲子其子是谓大同此墨子之道也言偃复问曰如此乎礼之急也孔子曰夫礼先王以承天之道以治人之情故失之者死得之者生诗曰相鼠有体人而无礼人而无礼胡不遄死是故夫礼必本于天殽于地列于鬼神达于丧祭射御冠昏朝聘故圣人以礼示之故天下国家可得而正也前文轻礼则根柢于老庄此文重礼又特貌似圣人言耳全不计其矛盾也此篇皆一人之作不知者见其有是有否以为参误矣后仿此言偃复问曰夫子之极言礼也可得而闻与孔子曰我欲观夏道是故之杞而不足征也吾得夏时焉我欲观殷道是故之宋而不足征也吾得坤干焉坤干之义夏时之等吾以是观之夏殷之礼孔子既叹不足征若又赘此二语于下则是足征也文义且不通况其诬妄乎夏时取孔子行夏之时为说坤干取孔子乘殷之辂为说地地载物故以为首悉荒谬不足辨后儒以大戴记之夏小正实夏时以周礼之归藏实坤干总同一无稽也故玄酒在室醴醆在户粢醍在堂澄酒在下陈其牺牲备其鼎俎列其琴瑟管磬钟鼓修其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜醴醆粢醍澄酒郑氏强执周礼酒正泛齐醴齐盎齐醍齐沈齐之五齐以配合之不知周礼本袭此等字义以为五齐之名不得复引为证也且此是四周礼五此无泛齐字义周礼无元酒皆不合而以周礼五之四配合此四之三尤谬然后退而合亨体其犬豕牛羊实其伞簋笾豆铏羹祝以孝告嘏以慈告是谓大祥此礼之大成也祭礼不过五礼之一端不得谓礼之大成孔子曰呜唿哀哉我观周道幽厉伤之吾舍鲁何适矣鲁之郊禘非礼也周公其衰矣杞之郊也禹也宋之郊也契也是天子之事守也故天子祭天地诸侯祭社稷我观周道幽厉伤之吾舍鲁奚适矣此依左传孙湫谓鲁秉周礼及韩宣子谓周礼尽在鲁为说然不明言鲁秉周礼之故而第以周与鲁较恐当时之鲁未必遂愈于周其言殊有碍鲁之郊禘非礼也周公其衰矣又与上舍鲁奚适之旨不蒙且孔子必不谓鲁郊禘为非礼此因论语禘自既灌而往与或问禘之说两章附会为说也谓周公其衰尤谬孔子叹吾衰而不梦见周公岂及叹周公之衰乎杞宋郊禹契其事亦属无稽孔子既称杞宋文献无征安得又以郊天配祖之典凿凿而言之乎即以杞言史称殷时禹后封已绝至武王求禹后得东楼公封之于杞其国甚微则殷周之世必无得郊之礼可知孔氏又谓祭法夏郊鲧殷郊冥今以鲧冥之德薄故更郊禹契盖时王所命此说尤武断不知出何典记然祭法郊鲧郊冥本之国语此云禹契与之异亦足见其非确矣诸侯非问疾吊丧而入诸臣之家是谓君臣为谑此数节文义多有可疑祝嘏莫敢易其常古亦非礼之要何为大假郑氏曰假亦大也祝嘏辞说自是宗祝巫史职掌之事藏于宗祝巫史何得便谓幽国孔氏于宗祝巫史添之家二字士亦有祭器安得大夫无之世无以假为礼之事则安得可以不假为非礼乎不独与王制大夫祭器不假抵牾己也三年之丧何以期即可使新有昏者何以期不可使新有昏之说本庄子曰取妻者止于外不得复使也愚谓此篇为老庄之徒所撰复何疑乎与家仆杂居齐齿亦有不可尽拘者公叔文子与家臣僎同升诸公孔子贤之矣谓天子诸侯大夫有田国采以处子孙为制度尤未允夫不以嘉谋善政遗子孙为制度而但以有田禄家国即为制度其可训乎子孙贤能守之不贤其何以守也天子言田亦不可解故政者君之所以藏身也是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也谓政为藏身是老子其政闷闷其民醇醇光而不耀诸说之旨郑氏曰藏谓光辉于外而形体不见盖得之此是老子柔退家法故天生时而地生财人其父生而师教之四者君以正用之故君者立于无过之地也玩其所乐民之治也是老子小国寡民甘食美服安居乐俗之旨天生时而地生财人其父生而师教之是老子我无为而民自化我无事而民自富之旨又易系辞曰所居而安者易之序也所乐而玩者爻之辞也此似袭其文法上二句语义费解下二句玩字亦不协故君者所明也非明人者也君者所养也非养人者也君者所事也非事人者也故君明人则有过养人则不足事人则失位故百姓则君以自治也养君以自安也事君以自显也故礼达而分定故人皆爱其死而患其生非明人者也是老子非以明民将以愚之及庄子朝三暮四之旨孔子曰民可使由不可使知以使民由为主与此义殊别则君则字郑氏谓明字是观下养君事君一例应上可见后儒因其说之未允黄氏以郑谓则为明为非陈可大据则字反以上三明字为俱误皆失之明字郑氏释为尊或释为视或释为明辨观法或释为指人之失此又皆因其说之未允而曲为辞也谓君非养人民当养君是启人主汰侈之心也孟子曰劳心者治人治人者食于人此不言劳心义别谓君非事人民当事君是启人主骄蹇之心也孟子引子思曰古之人有言曰事之云乎岂曰友之云乎谓礼达分定人当爱死患生是启人主残虐之心也爱生恶死人心所同孟子曰所欲有甚于生者所恶有甚于死者此言生人羞恶之良君子省察之功非是言君上于民礼达分定之谓也悉不可为训此是老子忍刻家法故用人之知去其诈用人之勇去其怒用人之仁去其贪用人之智去其诈此是老子权术家法所谓斸张者也仁何以近贪说不去朱仲晦竭力为之斡旋未见其可也故圣人耐以天下为一家以中国为一人者非意之也必知其情辟于其义明于其利达于其患然后能为之博施济众尧舜犹病此吾儒之旨也以天下为一家中国为一人此老子之旨而流为墨子之兼爱也宋儒装大冒头作西铭全本此何谓人情喜怒哀惧爱恶欲七者弗学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信修睦谓之人利争夺相杀谓之人患故圣人之所以治人七情修十义讲信修睦尚辞让去争夺舍礼何以治之中庸喜怒哀乐四者人情之大端亦该之矣今曰七情遗中庸之乐而增惧爱恶欲似不成文理若必如此说则古人一字本有一义凡悦好忻忧悲伤等字亦何莫非情乎故知七情之说非确佛氏爱欲为五欲根尘等说同此且情之出于正者为善流于邪者为恶孟子曰乃若其情则可以为善矣今概谓七情非善须圣人治以礼谬也饮食男女人之大欲存焉死凶贫苦人之大恶存焉故欲恶者心之大端也人藏其心不可测度也美恶皆在其心不见其色也欲一以穷之舍礼何以哉又谓饮食男女人之大欲存焉死凶贫苦人之大恶存焉佛氏爱憎二境同此此欲恶二端盖凡有生之所不能无固非不善但当勿为其非礼者可也今谓美恶在中不见于色藏而不可测欲一以穷之舍礼何以谓以礼穷人心亦难通大抵欲合礼运篇名故强增礼字非其本旨也其言深察隐以逆为治非圣王顺人情感人心之教势必流于捐饮食绝男女以断除其欲学无生度苦厄以解脱其恶而后已吁此释氏虚无寂灭之学预见于此者也其中言十义又以儒言夹杂之而掩其迹其诪张如此谓美恶皆在其心不见其色于理亦未协孟子曰胸中正则眸子了焉胸中不正则眸子眊焉此美恶皆可见也又曰其生色也晬然见于面盎于背施于四体四体不言而喻此美之可见者也故人者其天地之德阴阳之交鬼神之会五行之秀气也此本体仿易系辞曰干道成男坤道成女及立天之道曰阴与阳立地之道曰柔与刚立人之道曰仁与义为说展转附益更流异端后来二氏之徒多窃其旨如宋道士陈抟之太极图宋儒之图说是也其一图分黑白者也阴阳也一图土居中水金居右火木居左五行也以画连下一图者朱仲晦曰此无极二五所以妙合而无间也下二图者成男成女也万物化生也朱又曰惟人也得其秀而最灵则所谓人道者于是乎在矣太极图窃其旨也图说曰无极而太极即此天地之德之说也曰太极动而生阳动极而静静而生阴静极复动一动一静互为其根即此阴阳之交之说也曰分阴分阳两仪立焉阳变阴合而生水火木金土五气顺布四时行焉五行一阴阳也即此五行之说也曰无极之真二五之生即此鬼神之会之说也曰惟人也得其秀而最灵行既生矣神发智矣即此五行之秀气之说也是图说窃其旨也至若西铭曰圣其合德亦即此人者天地之德之说也曰贤其秀也亦即此五行之秀气之说也大抵礼运为道家的脉魏伯阳见后陈抟以道家而阐发之宋儒以儒家而阴托之惑世滋甚乃有无识之士谓礼运真圣贤之遗言汉儒所不能道盖以其言之有合于宋儒也不知宋儒正从此出耳故天秉阳垂日星地秉阴窍于山川播五行于四时和而后月生也是以三五而盈三五而阙郑氏曰必三五者播五行于四时也一曰水二曰火三曰木四曰金五曰土合为十五之成数也陆农师曰垂阳也窍阴也播阴阳也老子曰道生一一生二二生三三阴阳冲气也五行是矣三然后有中五然后有中和中之所生也和而后月生也是以三五而盈三五而阙此言阴阳中而为五行五行播而为四时四时和而十有二月生焉月以盈阙为节故皆以三五按陆氏于记文三五之说推其本于老子较郑为确矣今更详之记文之三五盖谓播五行于四时天三生木而播于春地二生火而播于夏一五也地四生金而播于秋天一生水而播于冬一五也天五生土而播于四时之间一五也三五成十五之数也此四时之所以定也所播者既和而十有二月生焉以一月言之月之盈阙一如其数此十二月之所以定也故曰三五而盈三五而阙寔则其所谓三者本老子道生三之说也所谓五者本老子三生万物冲气以为和之说也所以曰播五行于四时和而后月生也易惟言阴阳生万物此云三生万物盖以有三斯有中冲气即中有中斯育五行乃中和之妙用也不言四五者既从省文又藏五行于三之中而不露也其本老子盖如此又东汉魏伯阳作参同契本此三五为说参同契古本原有二图见道藏今世行本为人删去其图即宋儒所传之陈抟太极图盖陈抟窃之者其分黑白为阴阳者乃水火匡廓图也水火即坎离也朱仲晦曰参同以坎离为药余者为火候土中水金右火木左以画连下一图者乃三五至精图也三五者子水数一午火数二是为三戊己土数五是为五与此又微不同又唐清凉国师华严疏序解曰天地未分谓之一气天地始分即有五运形质已具谓之太极转变五气遂成五会其说亦本此图说五气与此同唐圭峰禅师图觉疏讲易四德曰惟此四故是五行故其以五行列四时之先亦本此故曰二氏之徒多窃其旨也五色六章十二衣还相为质也以六和六章取配六律以十二食十二衣取配十二月十二管悉不经之说月令四时中央衣食各别已属不经况谓十二月有十二衣十二食乎庄子有正味正色之语此云还相为质质即正义亦同庄子故人者天地之心也五行之端也食味别声被色而生者也郑氏曰此言兼气性之效也按西铭曰天地之塞吾其体即此五行之端之说也盖以五行为五气以又郑谓此为气之效故用孟子塞乎天地之间塞字曰天地之帅吾其性即此天地之心之说也盖以郑谓此为性之效故用孟子气之帅也帅字其借吾儒以饰其异说者如此西铭如此宜乎正蒙以礼运为礼之达也与此只说得人生成形赋性甘食悦色上半截事其下半截践形尽性以及动心忍性之功全然遗却所以为异端之学看他下节又说入肤廓大话去便知何谓四灵麟凤龟龙谓之四灵故龙以为畜故鱼鲔不淰凤以为畜故鸟不獝麟以为畜故兽不狘龟以为畜故人情不失此亦依仿易文言与天地合其德与日月合其明与四时合其序与鬼神合其吉凶为说然彼亦祇言与合此言为本为端为柄为纪为量为徒更执滞难通矣礼义以为器亦是视礼义为在外之物非由内出与告子以人性为仁义犹以杞柳为桮桊之说同以天地为本以下复释上文又全属空衍无义味皆所谓肤廓大话也麟凤龙何从而畜更迂诞故先王患礼之不达于下也故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也故宗祝在庙三公在朝三老在学王前巫而后史卜筮瞽侑皆在左右王中心无为也以守至正宗庙委之宗祝朝廷委之三公学校委之三老前巫后史祷祠纷若卜筮瞽侑尊信鬼神王居于中其心无为以守至正画出一清净黄老面目来吁王道岂如是乎孔子言舜无为而治非言心无为也老庄之学只是心无为后来释氏又将此心看成空空洞洞本来无一物驱入涅盘中去谓之形灭神存则更幽渺矣又太极图说曰圣人定之以中正仁义而主静中正即此中正改为主静而增以仁义故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故自郊社祖庙山川五祀义之修而礼之藏也上云祀社于国所以列地利此云礼行于社而百货可极郊社并为国之大典如其说则为货利而已矣谬甚郑氏释货为金玉之属本是孔氏以其义之未允增入五谷不知食货有别洪致八政分食与货为二也是故夫礼必本于大一分而为天地转而为阴阳变而为四时列而为鬼神其降曰命其官于天也大一本庄子大一形虚及主之以大一又荀子以归大一吕览强为之名谓之大一又太一星名丹元子作太乙又易名太一干凿度有太乙下九宫法又作数名有君基太乙五福太乙诸名皆道家及谶数之学也分而为天地即老子天得一以清地得一以宁之说列而为鬼神即老子神得一以灵之说官于天亦本庄子夫礼必本于天动而之地列而之事变而从时协于分艺其居人也曰养其行之以货力辞让饮食冠昏丧祭射御朝聘上云礼必本于大一分而为天地此又云礼必本于天动而之地皆空泛不实游移无定之语所谓强纳以礼者也故礼义也者人之大端也所以讲信修睦而固人肌肤之会筋骸之束也所以养生送死事鬼神之大端也所以达天道顺人情之大窦也故唯圣人为知礼之不可以已也故坏国丧家亡人必先去其礼祇缘见礼在外故以为固肌肤之会筋骸之束而已故圣王修义之柄礼之序以治人情故人情者圣王之田也修礼以耕之陈义以种之讲学以耨之本仁以聚之播乐以安之前云礼也者君之大柄此又云圣王修义之柄礼之序可见皆是游移无定之言又前云以四时为柄故礼也者义之实也协诸义而协则礼虽先王未之有可以义起也孔子曰君子义以为质礼以行之此云礼也者义之实也则是礼以为质义以行之矣与孔子说正相反且云礼为义之实则义为礼之文乎礼器云义理礼之文也辨见本篇又孟子以礼为义之节文而此以礼为义之实与孟子说亦相反此皆告子义外之旨故与圣贤之说乖反如此协诸义而协则礼虽先王未之有可以义起也此又与上所言之旨违既是礼为义之实义为礼之文何得又谓礼协诸义而协未有者可以义起乎此正合义以为质礼以行之之说矣惟义以为质礼以行之所以礼协诸义而协未有者可以义起也其自相乖反又如此故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也安之以乐而不达于顺犹食而弗肥也礼义学仁乐顺六者不相交粘礼乐一例仁义一例今曰从礼为义从义为学从学为仁从仁为顺可通乎又学是总名可括礼乐仁义不得间于其中顺字尤无意义悉欠达故圣王所以顺山者不使居川不使渚者居中原而弗敝也用水火金木饮食必时合男女颁爵位必当年德用民必顺故无水旱昆虫之灾民无凶饥妖孽之疾故天不爱其道地不爱其宝人不爱其情故天降甘露地出醴泉山出器车河出马图凤皇麒麟皆在郊棷龟龙在宫沼其余鸟兽之卵胎皆可俯而窥也则是无故先王能修礼以达义体信以达顺故此顺之实也此纯乎谶纬之言据郑注器谓银瓮丹甑出援神契据孔疏山出器车出礼纬斗威仪河出马图凤皇麒麟皆在郊棷出中候握河纪尧时河图龙衔亦文绿色注云龙而形象马故云马图及凤皇巢阿阁鸟兽之卵胎皆可俯而窥本庄子至德之世鸟鹊之巢可攀援而窥礼器篇名礼器郑氏谓其记礼使人成器徐伯鲁谓明礼乐之不可无犹器用之不可阙并非陈可大谓行礼者明用器之制近是然有未尽也作此篇者乃当时之儒而杂老氏之教者故见礼为后起不过器而已于是言多少大小高下文质之不同而取以名篇尔此篇固有踳驳处然较礼运犹胜又多取郊特牲之文为说尚不失典刑未可全弃列中帖知其取郊特性者观篇中文辞格制自可了然后儒第见礼器于郊特牲之前遂谓礼器在前郊特牲在后失之矣礼器是故大备大备盛德也礼释回增美质措则正施则行其在人也如竹箭之有筠也如松柏之有心也二者居天下之大端矣故贯四时而不改柯易叶故君子有礼则外谐而内无怨故物无不怀仁鬼神飨德筠竹节也竹节均故曰筠谓竹箭无心而其劲在节松柏无节而其坚在心二者大端可见所以能贯四时而不改柯易叶也在人有礼亦如竹箭之有筠松柏之有心也人既有礼则外谐内无怨物怀仁鬼神飨德亦如竹箭有筠松柏有心则贯四时而不改柯易叶也郑氏以筠为竹之青皮又因下有外内字遂以竹箭贴外谐以松柏贴内无怨使前后文义杂乱不明诸解皆从之何与先王之立礼也有本有文忠信礼之本也义理礼之文也无本不立无文不行礼具于四德非吾心以外物所谓辞让之心是也若忠信则是此心诚实无妄之谓又别一义非可以忠信与礼并言也况谓忠信为礼之本乎祇缘老氏崇尚虚无朴素见得此礼只是玉帛纷华故深嫉之以为忠信之薄而乱之首此云忠信礼之本也忠信既为之本则礼为礼忠信之薄矣儒言而老义似是而实非学者读之不觉也至云义理礼之文也尤悖孔子曰君子义以为质礼以行之孟子曰心之所同然者何也谓理也义也是礼所以行义而义理皆吾心之物何得谓礼之文乎且忠信亦无非义理也忠信即理其所以宜忠宜信处即义又不得将义理与忠信对言也孔子曰信以成之则信亦所以成义而忠信又不得较义理为文本也老子以仁义为后起故见得义理甚粗且好质恶文欲尽去其文而自守其率易俭啬故其学大抵以义理为礼之文以义理为礼之文则此外别无所谓礼之文是之谓无体之礼将一切揖让周旋恭敬交际必欲尽灭而后已噫如此言礼实同毁礼于吾儒有毫厘千之别乌可以弗辨哉礼也者合于天时设于地财顺于鬼神合于人心理万物者也是故天时有生也地理有宜也人官有能也物曲有利也故天不生地不养君子不以为礼鬼神弗飨也居山以鱼为礼居泽以鹿豕为礼君子谓之不知礼人官有能顶上人心言官司也如所谓心之官旧解谓爵位之官非是居山不以鱼虌为礼居泽不以鹿豕为礼如此言礼甚粗然第谓贫贱之民力难远物不以为贵则可耳即如下士庶人祭用特豚及夏有鱼麦之荐使其居山将不用鱼居泽将不用豕乎非通论矣故必举其定国之数以为礼之大经礼之大伦以地广狭礼之厚薄与年之上下是故年虽大杀众不匡惧则上之制礼也节矣此与王制制国用必于岁之杪及用地小大视年丰凶诸说同义然此亦是制耳而谓礼之大经大伦得无过与礼时为大顺次之体次之宜次之称次之尧授舜舜授禹汤放桀武王伐纣时也诗云匪革其犹聿追来孝天地之祭宗庙之事父子之道君臣之义伦也社稷山川之事鬼神之祭体也丧祭之用宾客之交义也羔豚而祭百官皆足大牢而祭不必有余此之谓称也诸侯以龟为宝以圭为瑞家不宝龟不藏圭不台门言有称也羔豚大牢总言天子诸侯之祭言羔豚以见小言大牢以见大耳礼有以多为贵者天子七庙诸侯五大夫三士一天子之豆二十有六诸公十有六诸侯十有二上大夫八下大夫六诸侯七介七牢大夫五介五牢天子之席五重诸侯之席三重大夫再重天子崩七月而葬五重八翣诸侯五月而葬三重六翣大夫三月而葬再重四翣此以多为贵也豆数郑氏执仪礼周礼解之惟聘礼八豆为上大夫及公食大夫六豆为下大夫与此合其余悉否周礼掌客公之豆四十侯伯之豆三十有二子男之豆二十有四与此皆不合周礼大抵极尚繁侈如膳夫王之食品致为不经此饔饩之数亦自应不合也郑以此所言为堂上之数如公十六加东西夹各十二为四十侯十二加东西夹各十为三十二子男十二加东西夹各六为二十四按东西夹者聘有西夹六豆及东方亦如之之文郑因取而附会之以礼记之少凑合周礼之多谓礼器所言者堂上也周礼所余者夹室也不知礼器周礼皆直言豆数礼器未尝独举堂上周礼未尝分别堂上与夹室礼器与周礼不相谋礼器周礼与仪礼又不相谋也孔氏亦谓郑以意量之盖已不能为之揜矣且据其意应以周礼子男合此上大夫而周礼子男除夹室各六则为十二又不合上大夫八矣然何不云子男堂上八如是既可与侯伯不同说见下又可合上大夫八而其不能云子男堂上八者则以仪礼夹室各六止于二十又不合周礼二十四故也然何不云子男堂上八夹室各八如是乃可合周礼二十四而其不能云子男夹室各八者则又以仪礼止言夹室六不合仪礼故也所以于此竟不言之辞穷昭然可见若然徒虚举周礼子男何为可笑乎又其谓周礼侯伯十二子男亦十二全无降杀亦未允总之渗漏百出也介副也字与通檀弓下国君七大夫五与此同天子之席五重周礼司几筵天子席惟三重疏引熊氏谓天子祫祭席五重禘则宜四重时祭三重此亦曲说天子葬时五重郑引士丧礼下篇陈器曰抗木横三缩二加抗席加茵用疏布缁剪有幅亦缩二横三此士礼一重天子则五重或谓棺四重与而五此亦一说有以少为贵者天子无介祭天特牲天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢天子一食诸侯再大夫士三食力无数大路繁缨一就次路繁缨七就圭璋特琥璜爵鬼神之祭单席诸侯视朝大夫特士旅之此以少为贵也此节之文可疑者二一则食数也仪礼特牲祭尸九饭少牢祭尸十一饭应以多为贵岂反贵少乎论语鲁有三饭四饭之乐官则诸侯亦非止于再矣陈用之谓正饭贵多加饭贵少恐臆说徐伯鲁谓此皆公庭礼会之食私食则否若然公少而私多益失理矣一则鬼神之祭单席也顾命四席皆曰敷重即重席也今以单席为贵何与至若诸侯相朝灌用郁鬯此后世诸侯僭用者亦不得举以为礼洛诰秬鬯二卣君赐之王制云诸侯未赐圭瓒则资鬯于天子是也大路繁缨一就次路繁缨七就郊特牲云大路繁缨一就先路三就次路五就郑注郊特牲谓礼器七字误于义或然盖此篇多取郊特牲为说如此节云祭天特牲天子适诸侯诸侯膳以犊此郊特牲文则此处亦取之可知但郑执周礼巾车五路如玉路繁缨十有二就之类是以多为贵与此不合因谓此为殷祭天之车则妄矣按顾命四辂路同大辂缀辂先辂次辂此周之辂也而郊特牲大路先路次路有其三第少缀路耳岂得遂谓殷制乎大抵顾命四路执周礼五路解者并误兹不详有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也孔氏曰特牲少牢礼尸入举奠觯是尊者举觯特牲主人受尸酢受角饮是卑者举角按特牲又云酌尸以角旅以觯然此未可单举一边而言之矣五献郑氏执周礼大行人子男享礼五献以此为子男之享礼亦未然据义例为贵者皆指天子诸侯诸侯以下渐不为实矣则此亦指诸侯可知也有以下为贵者至敬不坛扫地而祭天子诸侯之尊废禁大夫士棜禁此以下为贵也废禁无足故曰废棜禁有足郑氏以棜禁为无足非此云大夫士棜禁玉藻云大夫用棜士用禁亦相合何也承酒尊皆谓之禁大夫之禁足稍低形制似棜故谓之棜实无大分别故此言大夫兼士也郑氏曰大夫用斯禁士用棜禁谬按仪礼乡饮酒斯禁斯禁即禁此言士礼而郑强执周礼乡大夫职以解乡饮酒礼故以斯禁为大夫所用特于此处明之不知玉藻云大夫用杅士用禁今云大夫用斯禁士用杅禁则全与玉藻违矣此云大夫士杅禁本以大夫为主兼士而言今云士用杅禁则别去所主而反卑属所兼矣郑武断一经而必多方以为之地以误及他经类如此余见玉藻礼有以文为贵者天子龙衮诸侯黼大夫黻士元衣纁裳天子之冕朱绿藻十有二旒诸侯九上大夫七下大夫五士三此以文为贵也天子龙衮以下孔氏执周礼上公亦衮又侯伯鷩子男毳孤卿肴絺大夫玄士爵弁元衣纁裳而以此为夏殷礼天子之冕朱绿藻郑氏执周礼天子五采藻而以此为似夏殷礼皆非也方性夫曰藻以五采特曰朱绿则举其华者以该之也亦与杂带君朱绿同义注疏必以为前代而非周甚不必也按此虽属调和之说然义亦自通诸侯九上大夫七下大夫五士三孔氏执周礼旒数随命数而以此为夏殷礼亦非也尝叹郑孔于王制之不合周礼者皆以为夏殷礼今于礼器亦然孔子于夏殷礼已无征而周末秦汉之人反能征之噫愚亦甚矣有以素为贵者至敬无文父党无容大圭不琢大羹不和大路素而越席牺尊疏布鼏樿杓此以素为贵也郑氏以琢为篆之误以牺为娑皆谬而即孔氏亦不从之古之圣人内之为尊外之为乐少之为贵多之为美是故先王之制礼也不可多也不可寡也唯其称也上数节大意言礼之有称因历举多少大小高下文质诸器之不同两两相对为言但取行文章法好看其实只在器数上见礼与圣人礼云礼云之旨正相刺谬吁此其所以为礼器与管仲镂簋朱纮山节藻梲君子以为滥矣晏平仲祀其先人豚肩不揜豆澣衣濯冠以朝君子以为隘矣按山节藻梲论语本指臧文仲今指管仲杂记亦同然则臧文仲亦有所效法耶抑后之记者之附会也孔子曰我战则克祭则受福盖得其逆矣我战则克二句本效特性结春田之语盖田以习战因取其获以供祭祀故有此二句今列于此颇不协故知礼器引郊特牲也孔氏曰祗应云祭受福连言战者以二句相连故引之然上亦何尝专言祭乎又此二句在郊特牲结田猎之义犹可今作孔子之言并非矣圣人不应如此自诩且战岂能必克孔子临事而惧之说谓何祭先岂为邀福下文祭祀不祈之说又谓何君子曰祭祀不祈不麾蚤不乐葆大不善嘉事牲不及肥大荐不美多品祭祀不祈谓祭先也若祈年祈縠则可牲不及肥大荐不美多品按左传云博硕肥腯祭统云苟可荐者莫不咸在郊特牲云不敢用常亵味而贵多品则此二句未免义邻俭啬矣孔子曰臧文仲安知礼夏父弗綦逆祀而弗止也燔柴于奥夫奥者老妇之祭也盛于盆尊于瓶郑氏曰奥为爨字之误或作按论语王孙贾论奥则奥有别奈何以奥为爨或为乎礼也者犹体也体不备君子谓之不成人设之不当犹不备也体有大有小有显有微大者不可损小者不可益显者不可揜微者不可大也故经礼三百曲礼三千其致一也未有入室而不由户者中庸云礼仪三百威仪三千皆言仪也此云经礼三百曲礼三千似放其语然亦失之夫经礼者五品之人伦尽之矣安得有三百乎自有此说而后之解中庸者又据此以礼仪为经礼威仪为曲礼误之误也然此经礼曲礼亦不过谓礼之大小有如此耳初未尝指一书而言之也郑氏则以周礼为经礼朱仲晦则以仪礼为经礼夫作礼器者大抵周秦间人其时周礼未出安得预指之至于仪礼其书本名为仪正是曲礼之类乃反以为经礼何耶且必欲各凭臆见求一书以实之古今陋学洵有同揆矣其致一也谓虽有三百三之多要其极致则一而已矣郑氏以一为诚陈可大以一为敬皆谬郑陈以下文有诚敬字故云然不知记文每段为义初何尝联合乎周坐尸诏侑武方其礼亦然其道一也夏立尸而卒祭殷坐尸周旅酬六尸曾子曰周礼其犹醵与立尸坐尸说见郊特牲举斝角下武郑氏谓无字声之误郝仲舆曰武步也方谓行礼进退之方尸不动而诏侑行礼皆祝与佐食辈行之三说未详孰是君子曰礼之近人情者非其至者也郊血不大腥三献爓一献孰按郊与大飨三献皆有血腥爓孰郑氏曰远近备古今也尊者先远此善斡旋记文处然谓三献为祭社稷五祀一献为祭群小祀盖比拟周礼司服絺冕玄冕由子男五献以下差之则无谓耳郊特牲以此为不飨味而贵气臭此云礼近人情非其至未免过于作意便成语病礼岂有不出于人情者而曰近之非其至乎郊特牲此篇立义多醇正而文气亦古礼器多本此详篇内则作者之时代亦约略可知矣篇中述冠昏之义两章记后有冠义昏义两篇说者谓此两章本于后两篇今误在此不知后两篇皆掇拾此两章而为之其所增者义多蹖驳绝不相类明者当自知之郊特牲而社稷大牢天子适诸侯诸侯膳以犊诸侯适天子天子赐之礼大牢贵诚之义也故天子牲孕弗食也祭帝弗用也孔氏谓此以郊祭名篇先儒说郊其义有二郑氏以为天有六天丘郊各异王氏难郑以天体无二郊即圜丘圜丘即郊此郑王二家之大旨也愚按郑说皆本周礼及纬书周礼如司服王祀昊天上帝则大裘而冕祀五帝亦如之小宗伯兆五帝于四郊之类是也纬书如紫微宫为天帝太微宫有五帝座星青帝曰灵威仰赤帝曰赤熪怒白帝曰白招拒黑帝曰汴光纪黄帝曰含枢纽之类是也故郑谓冬至祀于圜丘者天皇六帝也夏至祀于南郊者感生帝也五时迎气者五天帝也感生帝别于四帝是有六天后儒因谓凡祭之数圜丘与郊二五时迎气五通为七九月大飨八雩祭九是有九祭也呜唿天何如是之多祭何如是之数耶自古惟冬至祀天于南郊下曰郊之祭也迎长日之至是也周礼圜丘之名盖不可信此外惟孟春祈縠亦名郊止此二郊而巳说详下郊之用辛也下至于经传或称帝或称上帝者皆天也若周礼称天曰昊天上帝曰天神曰大神纬书称天曰天皇大帝曰紫微大帝曰北极耀曰魄宝皆不经之说也五帝之名诗书无之始见于月令为大皞炎帝少皞颛顼黄帝后儒以周礼为五天帝因谓月令为五人帝马贾王之徒则以周礼同月令皆为人帝不主天帝之说夫月令迎四时于四郊亦止言迎时不言迎帝自周礼有兆五帝于四郊之文而郑氏遂附会以为迎帝焉以及周礼言祀五帝等诸祀昊天上帝服大裘而冕纬书灵威仰赤熪怒诸名亦皆不经之说也凡此皆不辨可知其妄矣第郑谓六天郊丘异祭王谓一天郊丘同祭即无论有识者亦知是王而非郑然而当日王之难郑终不足以尽折其非而后世之儒又多持依违两可之见者何也则皆以周礼一书误之也郑倚周礼为经得以阴用其纬书之邪说当西汉之末谶纬盛行周礼亦显于其际安知周礼之五帝非即如纬书所云乎则周礼几何而不同于纬书也而王主月令五人帝之说按之周礼自为不合乃不能明言周礼之伪而其云郊丘同祭仍惑于周礼为说此非王之难郑终不足以尽折其非者乎历视宋儒所说如刘执中谓郑天有六为误又谓周礼五帝为正经唐与政谓肃谓迎气明堂皆祭人帝若是则周礼烟祀五帝皆非祭天可也陈用之谓肃合郊丘而一则是以五帝为人帝则非有天地则有五方有五方则有五帝果以月令五人帝为五帝则前此岂无司四时者乎此皆执周礼以伸王者陆农师谓合郑王而以理折之天固有六而祭寔无异此祖述郑说而以示为郑王调停者其识尤陋此非后世之儒多持依违两可之见者乎故曰皆周礼一书误之也礼器郊特牲各自为书辑记者偶萃为一处又适叙礼器于郊特牲之前耳其实作礼器者在郊特牲之后何以见之礼器分别大小多少等义皆摭拾诸礼文为之其云祭天特牲天子适诸侯诸侯膳以犊及大路繁缨一就次路繁缨七就皆取郊特牲之文而小变之者郑氏于此节曰此以小为贵也孔氏曰郊特牲文承礼器之下覆说以小为贵之事郑氏又于大路繁缨节曰此因上说以少为贵者嗟乎礼记四十九篇果为一人之作乎其在前者果其人之前作在后者果其人之后作乎甚可嗤也此节本文明言贵诚其无贵小之意大路繁缨节是说尊卑之制亦并无贵少之意今悉外本文而远承前篇立说亦可谓固哉为礼矣大路繁缨一就先路三就次路五就郊血大飨腥三献爓一献孰至敬不飨味而贵气臭也诸侯为宾灌用郁鬯灌用臭也大飨尚腶修而已矣说见上郑氏以礼器次路七就七字为误不知礼器取此也而其或小变之或字误均未可知余详礼器郊血四句及诸侯为宾二句皆言不飨味而贵气臭之义其文亦错落浑古礼器以郊血四句言礼之近人情者非其至以诸侯为宾二句言礼之以少为贵则礼器之取此明矣孙文融曰腶修非气臭但不极味言尚此则此外皆飨其臭耳此论甚细郑氏释为亦不享味诸家皆混承之非是大飨君三重席而酢焉三献之介君专席而酢焉此降尊以就卑也陈用之谓周礼天子之席不过三重诸侯之席止于二重则国君之席三重者是殷之制如其说则殷礼反文于周礼耶三献之介大夫也君专席而酢则大夫亦应是专席礼器谓大夫之席再重亦所谓小变之者孔氏曲解以为大夫席虽再重今为介降一席祗合专席孔氏之礼也飨褅有乐而食尝无乐阴阳之义也凡饮养阳气也凡食养阴气也故春褅而秋尝春享孤子秋食耆老其义一也而食尝无乐饮养阳气也故有乐食养阴气也故无声凡声阳也郑氏曰褅当为禴之误王制曰春禴夏褅按郑据周礼以王制为夏殷礼而又改此文以合王制可谓紊乱礼文之甚矣礼言从来不同祭义亦曰春褅秋尝岂皆误耶按商颂顾子烝尝鲁颂秋而载尝皆有乐又祭统大尝褅升歌清庙下管象而此谓无乐者意欲以阴阳分有乐无乐因以有乐无乐分褅尝耳欲伸已说未免有凑合之弊凡祭未有无乐者或以仪礼三篇言卿大夫之祭皆无乐不知仪礼不言乐耳非无乐也鼎狙奇而笾豆偶阴阳之义也笾豆之寔水土之品也不敢用亵味而贵多品所以交于旦明之义也按有司彻言陈六豆乡饮酒义言六十者三豆八十者五豆则此奇偶之说恐未尽然诸家曲解之非是宾入大门而奏肆夏示易以敬也卒爵而乐阕孔子屡叹之奠而工升歌发德也歌者在上匏竹在下贵人声也乐由阳来者也礼由阴作者也阴阳和而万物得孔氏曰飨礼已亡今约大射及燕礼解之按大射礼主人纳宾宾入及庭公升即席乃奏肆夏燕礼记云若以乐纳宾则宾入庭奏肆夏此云宾入大门谓朝聘既毕受燕享之时燕则大门是寝门飨则大门是庙门愚按谓燕则入寝门飨则入庙门又谓朝聘既毕受燕飨之时不知此之入门入寝门乎入庙门乎何混而不分也陈用之曰哀公问言入门而金作则不止肆夏言升歌则止于清庙言下管则止于象此言入门而奏则止于肆夏言升歌则不止于清庙言匏竹则不止于象招陈说其不同又如此然陈又分哀公问为飨礼此兼燕礼亦臆说记文无分别燕飨之义大抵本之襄四年左传金奏肆夏之三及三夏天子所以飨元侯也诸说其谓入门而奏肆夏与家语入门而金作未始不同即左传所谓金奏肆夏也此等处正不必以牵缀强解为能事耳旅币无方所以刖土地之宜而节远迩之期也龟为前列先知也以钟次之以和居参之也虎豹之皮示服勐也束帛加璧往德也孔氏谓往德北本为任德按当以任德为是又礼器言尊德义亦相近则非往德益可知朝觐大夫之私觌非礼也大夫执圭而使所以申信也不敢私觌所以致敬也而庭寔私觌何为乎诸侯之庭为人臣者无外交不敢贰君也据文义首言国君朝觐于邻国大夫从君而行私觌非礼也其大夫执圭专使而聘所以申信也亦不敢私觌所以致敬也然而庭寔私觌何为乎诸侯之庭哉为人臣者无外交示不敢贰君也自注疏解此文因乡党孔子执圭私觌故于大夫执圭而使二句补聘宜私觌之义于不敢私觌二句又遥缴上朝觐之大夫不宜私觌之义甚为迂折全失本文两所以直下语气按古者相见必以礼故朝觐聘使皆有私觌之礼记者必以私字为不可训故言此不知言私者所以别于公耳人臣固不可有外交私觌不得遂为外交也记文本属过而曲解之则又非记文意矣大夫而飨君非礼也大夫强而君杀之义也由三桓始也杀乃降杀之杀注疏作杀戮之杀非孔氏曰按三桓之前齐公孙无知卫州吁宋长万皆以强盛被杀此云由三桓始者据鲁而言按上云由齐桓公始由赵文子始皆统天下言非言鲁国何独此言鲁国乎辞遁可知然三桓不见有飨君事不知记文何据而云诸侯之宫县而祭以白牡击玉磬朱干设钖冕而舞大武乘大辂诸侯之僭礼也台门而旅树反坫绣黼丹朱中衣大夫之僭礼故天子微诸侯僭大夫强诸侯胁于此相贵以等相觌以货相赂以利而天下之礼乱矣诸侯不敢祖天子大夫不敢祖诸侯而公庙之设于私家非礼也由三桓始也白牡大路皆指周言郑氏谓殷天子礼盖因明堂位殷白牡及大路殷路也而云不知鲁颂白牡骍刚顾命大辂在宾阶面周何尝不用白牡大路乎明堂位之言决不可信且亦未闻殷诸侯有僭礼者郑氏之言何其不审量而出乎绣黼谓衣领上刺绣为黼形释器所谓黼领是也绣即尚书黼黻絺绣之绣郑氏改绣为绡非孔氏曰五色备曰绣白与黑曰黼不得共为一物故以绣为绡按白与黑曰黼五色备曰绣此考工记云对举则其义如是分言则绣为黼形何以不可共为一物之有诸侯五句文亦主三桓而言以其祖桓公而以桓庙设于私家也故言大夫不敢祖诸侯而先以诸侯不敢祖天子作起故于大夫下有说而于诸侯下无说也于诸侯无说者鲁有文王庙自周公时已有之矣然据正义诸侯不敢祖天子大夫不敢祖诸侯此二语凛如冰霜烈日不独大夫祖诸侯之非而诸侯祖天子其非自同不得以鲁有周庙郑祖厉王遂谓大勋懿戚所宜有也孔氏于大夫不敢祖诸侯引左传凡邑有宗庙先君之主曰都以为之说左传乃春秋时制不可援以说礼也天子存二代之后犹尊贤也尊贤不过二代此节之义向有两说一云二王之前更立三代之后为三恪据乐记武王克商未及下车封黄帝尧舜之后及下车封夏殷之后也一云二王之前但存一代通二王为三恪存三恪者不过于三以通三正此据左传封胡公以备三恪之语也崔氏曰郊特牲云存二代之后尊贤不过二代又诗二王之后来助祭又公羊说云存二王之后所以通三正以上皆无谓二王之后为三恪之文若更立一代通备三恪则非不过二代之意左传云封胡公以备三恪者谓上同黄帝尧舜非下同夏殷为三恪也此主前一说也唐天宝议曰按二王三恪经无正文崔灵恩据礼记陈武王之封遂以为通存五代窃恐未安今据二代之后即谓之二王三代之后即谓之三恪武王所封偶契二王之后非历代通法故记云尊贤不过二代示政必由旧因取通已为三也其二代之前第三代者虽远难师法岂不得录其后故亦存之因谓之三恪左传云封胡公以备三恪是也是知无五代也此主后一说也今列之于上以备参考然此等之礼亦第可行于周而不能通其说于周以后何也如秦亦一代汉兴将与周并封之乎是则所谓天子存二代之后者亦非百世通行之礼矣又按崔氏之说与记文之义相合徐伯鲁本之故曰存夏殷二王之后而封黄帝尧舜之后谓之三恪通典之说与记文相违郝仲舆本之故云凡古神明后先王皆欲存之今谓尊贤不过二代何居君子南向答阳之义也臣之北面答君也大夫之臣不稽首非尊家臣以避君也君之南向答阳之义所谓南面而听天下向明而治是也非为答臣之故若臣之北面则为答君故也又非答阴之义语似对而义实异大夫为诸侯之臣于其君不使稽首所以尊诸侯也诸侯之为天子之臣于其臣必用答拜所以尊天子也然则实似大夫尊家臣诸侯尊大夫矣恐致后如鲁之政逮于大夫与三桓子孙微则奈何故有制礼本善而积久不能无弊者此类是也记文曰非尊家臣此一语殊有关系孔子曰三日齐一日用之犹恐不敬二日伐鼓何居家语云季桓子将祭齐三日而二日钟鼓之音不绝与此文合孔子曰绎之于库门内祊之于东方朝市之于西方失之矣郑氏诸解多混祊绎为一又以祊为祭于门外且以为绎祭于门外皆误凡祭从无在庙门外者楚茨诗曰祝祭于祊毛传曰祊门内也释宫曰閍即祊谓之门李巡曰閍庙门名孙炎曰祊谓庙门也其谓之门谓之庙门者皆指门内非门外也假如言堂言室自谓堂内室内非堂外室外可知本篇后云索祭祝于祊不知神之所在于彼乎于此乎或诸远人乎祭于祊尚曰求诸远者与盖室与堂庭在内为近庙门在外为远故曰求诸远也祭统曰诏祝于室而出于祊盖本此求诸远之文以远为出谓由室出也礼器曰设祭于堂为祊于外故曰于彼乎于此乎亦本此求诸远之文以远为外谓堂之外也今本文谓祊之于东方为失则祊宜在庙门内之西方也此经传言祊义也春秋宣八年壬午犹绎縠梁曰绎者祭之明日之享宾也公羊曰绎者何祭之明日也祭义曰祭之明日明发不寐享而致之又从而思之尔雅曰绎又祭也丝衣诗序曰绎宾尸也今本文谓绎之于库门为失则绎应在庙门内在库门内是庙门外也下云库门之内戒百官也太庙之命戒百姓也则库门在庙门外可知又家语卫庄公变宗庙易市朝高子问孔子孔子答之如此云此经传言绎之义也总而论之祊与绎名不同也祊是求索于门之义绎是绎思无已之义义不同也祊是今日之祭绎为明日又祭时不同也绎不可在库门内祊不可在东方地不同也则祊与绎其不可混也明矣郑氏于楚茨诗曰祊门内平生待宾客之处孝子不知神之所在故博求之礼宜于庙门外之西室又以祊为门外矣于楚茨诗曰与祭同日既以祊为祭之日矣于礼器为祊乎外曰枋祭明日之绎祭也又以祊为祭之明日矣于此章曰此二者同时而大名曰绎与下文索祭祝于祊曰谓之祊者以于绎祭名也则又混祊于绎矣于此章曰绎又于其堂神位于西也孔氏曰绎祭之礼当于庙门外之西堂则并以绎为门外矣凡如是之错乱无定不一其说者何也盖由误泥祭统出于祊与礼器为祊于外之文而认祊为门外也然又见言祊之文本在门内于是以门内之祊属之正祭而门外之祊则属之于绎焉故不难混祊于绎既以祊属之于绎又不难以祊为祭之明日既以祊为门外又不难并以绎为门外其相因致误如此孔氏曰凡祊有二种一是正祭之时既设祭于庙又求神于庙门之内诗楚茨云祝祭于祊注云祊门内平生宾客之处与祭同日也二是明日绎祭之时设馔于庙门外之西室方谓祊即上文云祊之于东方注云祊之礼宜于庙门外之西室是也此循郑之其解礼有若儿戏而陈氏礼书严氏诗缉悉本之呜唿郑氏释礼不惮一人而先后异词一事而彼此异义故礼文因郑氏之注而紊乱寔甚矣陆农师及近世朱汝砺亦皆驳郑纺绎相混之非然未尝为之考订祊绎之正义与郑所以致误之由及凡祭从无在庙门外者则人终未能晓然故详辨之如此社祭土而主阴气也君南乡于北墉下答阴之义也日用甲用日之始也天子大社必受霜露风雨以达天地之气也是故丧国之社屋之不受天阳也薄社北牖使阴明也按社是祭地名与郊祭天为对立社祭地因名社犹于郊祭天因名郊也记文此节及下节是言社天子适四方以下是言郊其文亦两两相对如郊曰大报天而主日也社曰社祭土而主阴气也郊曰兆于南郊就阳位也社曰君南乡于北墉下答阴之义也郊曰郊所以明天道也社曰社所以神地之道也郊曰用辛社曰用甲郊曰大报本反始也社曰所以报本反始也则社为祭地明矣至所谓社稷者稷统五谷而言以其首种先成也稷从土生故稷附于社土以生稷故祭社亦兼祈报农事也荀子曰社祭社稷祭稷然祭社必及稷祭稷必及社故有言社而该稷者召诰戊午乃社于新邑马融曰言社则稷在其中是也其于祈谷农事有单言社者诗甫田曰以社以方云汉曰方社不莫是也有兼言社稷者载芟诗序春借田而祈社稷良耜诗序秋报社稷是也是故王者有天下必立社此社即记文所谓大社也此外惟亡国之社即记文所谓丧国之社及薄社也立亡国之社所以寓鉴戒之意而侯国亦社之侯国以本朝之社谓之周社见左传其亳社春秋书亳社灾左传阳货盟亳社此鲁之亳社也左传鸣于亳社此宋之亳社也又左传闲于两社杜注谓周社亳社是也是王者祇有大社及亡国之社别无他社明矣自祭法王为群姓立社曰大社王自为立社曰王社诸侯为百姓立社曰国社诸侯自为立社曰侯社其云大社国社是已云王社侯社则杜撰之名他经传无见也因而自汉以后类皆二社亡国社不立一稷议者纷然或欲合二社以为一或欲异二社之所向其于王社或谓建于大社之西或谓建于借田或谓在库门内之右皆莫能定其处陈用之又谓王社侯社为国中之土朮无预农事不置稷大社国社农之祈谷在焉皆有稷凡此者皆祭法之言误之也至于周礼大司乐夏日至祭泽中之方丘不言社而言地非也而方丘之名亦无稽又昭二十九年左传句龙为后土后土为社为五祀之一稷为田正烈山氏之子曰柱为稷周弃亦为稷国语亦云农能植百谷周弃继之祀以为稷后土能平九州岛祀以为社祭法本之亦皆不经未敢信而郑氏谓社五土之神稷为原隰之神是谓地神其祭配以句龙后稷贾马王之徒谓社祭句龙稷祭后稷是谓人鬼纷纷各主神鬼以相争难皆一扫而空之可也若郊则惟天子得祭而社则自天子至庶民皆得祭之所以然者尊父亲母之义也大夫不得别立社祭法云大夫以下成群立社曰置社谓大夫以下成群是也置社立社之名亦杜撰说者谓大夫与民族居百家以上共立一社庶民则二十五家为一社见杜注后世里社即其遗意也下云惟为社事单出里左传云书社千清邱之社月令云仲春命民社此皆言民社也下云惟社邱乘供粢盛此言大夫社也凡郊社之义郊特牲为近古故予以是为主而详注其说焉此云日用甲而召诰用戊则不同社所以神地之道也地载万物天垂象取财于地取法于天是以尊天而亲地也故教民美报焉家主中熘而国主社示本也惟为社事单出里唯为社田国人毕作惟社邱乘供粢盛所以报本反始也唯为社事单出里此言民社也郑氏执周礼都鄙公卿大夫之采地谓往祭社于都鄙非也唯为社田国人毕作此言天子诸侯社也为祭社田猎也唯社邱乘共粢盛此言大夫社也疏引皇氏谓大夫以下无借田故以邱乘之民共之是也季春出火为焚也然后简其车赋而历其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福此因言社而及田猎之事盖以凡田者必誓于社以习军旅故也下以祭则受福句泛言田猎获禽以祭之事非单指祭社也周礼大司马仲春搜田祭社即袭此文为说而易季春为仲春其云祭社即附会以祭则受福之文也郑氏执周礼解此文亦以此为田以祭社既已自谬又见周礼祭社是仲春心疑此云季春为误于是又执司爟季春出火而民用火遂谓记者误以季春出火为亲誓社如是则其田以祭社者自在仲春而非季春矣不知司爟季春出火亦即袭此文也况豳诗田事本行于季月周礼之仲春岂可为据乃谓作记人为误呜唿周礼出西汉之末曾是周秦闲人而误读之乎既取周礼仲春之事以此季春为误又取周礼季春之事以此季春为误令作记之人直无处开口矣郊之祭也迎长日之至也大报天而主日也兆于南郊就阳位也扫地而祭于其质也器用陶匏以象天地之性也于郊故谓之郊牲用骍尚赤也用犊贵诚也天子适四方先柴诸本多别为一节郝氏本合之皆作郊祀之礼谓此为在外告天之礼以下为每岁祭天之礼从之孔氏谓易说曰三王之郊一用夏正夏正建寅之月也此言迎长日者建卯而昼夜分分而日长也按此文本谓王者郊祭在子月冬至之日故云迎长日之至此自为不易之典周礼大司乐冬日至祭天于圜丘即袭此为说而易郊以为圜丘郑见周礼与此不合故以彼为子月祭天于圜丘之事此为寅月郊天之事郊自郊圜丘自圜丘也不知经传从来言郊祀郊社其事祗行于郊所谓于郊故谓之郊者别无有圜丘之名圜丘周礼杜撰之说也王子雍以为郊即圜丘圜丘即郊犹不能出周礼之致围耳郑既用易纬之说以此为建寅之月而于迎长日之至句无以通之则曰建卯而昼夜分分而日长按长日之至谓前此日已极短自冬至而日长复至焉月令以夏至为长至至作极解此至作到解又不同此第以日之长短论也若云建卯昼夜分而日长则以日与夜较而分长短矣其一味欺世不顾有识者勘破如此且以寅月而即迎卯月之日抑何豫事乃尔又可发哂也天报天而主日天体为阳日又阳气也长日至又阳气始生也故曰主日犹上云社祭土而主阴气也祭义云大报天而主日配以月者盖天地虽分祀而祭天之时地亦从祀则主日亦宜配以月耳周希圣谓大报天当以昊天为主此言主日误郝仲舆谓以日主天则是日尊而帝反卑此皆油其辞而不能通者然则社祭土而主阴气何不亦驳之云主阴气误阴气尊而土反卑乎若郑谓天之神日为尊此本周礼天神为说殊诞周郝之说又误于郑耳兆于南郊就阳位也南方为阳人君南郊行郊礼答阳之义犹上云君南乡于北墉下答阴之义也郑氏曰日太阳之精也蒙上主日之义解又误郊之用辛也周之始郊日以至郑氏曰言日以周郊天之月而至阳气新用事顺之而用辛日此说非也郊天之月而日至鲁礼也三王之郊一用夏正鲁以无冬至祭天于圜丘之事是以建子之月郊天示有事也用辛日者凡为人君当齐戒自新耳周衰礼废儒者见周礼尽在鲁因推鲁礼以言周事按郑谓日以周郊天之月而至此说非者此董仲舒刘向之说也不知其说正是何则日以至即上长日之至同指冬至之郊言郑执周礼圜丘之说以郊与圜丘异故以上节为寅月之郊曲解长字谓迎卯月长日而此云日以至并无长字则其为日至更无以辨矣于是不得已以为子月之冬至焉然又意此为子月不仍混于周礼之子月乎于是以为非子月之圜丘而子月之郊焉然又意王者从无子月祭圜丘又子月郊者于是以为鲁无子月之圜丘而有子月之郊焉然又意本文明云周之始郊日以至安得以为鲁事乎于是驳记文曰周衰礼废儒者见周礼尽在鲁因推鲁礼以言周事焉鸣唿其作伪亦良拙而其用心亦良苦矣则皆误信周礼之过也诸儒自王子雍而下亦多知郑解上节为寅月之郊之非及解此节为鲁郊之非然终不知周礼之圜丘不足据故其言多格格不达又不得郑之隐意亦不能尽发其纰缪而使人信也孟子曰我知言盖以此哉董仲舒刘向解冬至不误而解辛字为阳气辛用事亦非也郑非其言冬至故亦不用其解辛字之说而别以为人君当齐戒自新尤非也夫凡祭独不当齐戒自新乎王子雍用董刘之说又曰始者对建寅祈壳之郊为始张子厚曰自冬至之日以乐降神为郊之始而未祀既降神乃用辛日而祀陆农师曰郊之用绝句言郊之用者辛也今周之始郊日以至已上诸解亦皆迂折且失语气陈可大曰问郊之用辛者何谓谓周家始郊祀适遇冬至之辛日自后用冬至后辛日也此解于上下文意贯通唿应了然尝谓解经以后出而胜者此也第谓自后用冬至后辛日犹欠分明冬至后三辛皆可用但必卜之故春秋书卜郊壳梁传有上辛中辛下辛之说也下云卜郊亦是也徐氏集注既用陈解又谓记文以用辛为非礼记文无非之之意王者之郊惟冬至为最大此正郊也外此则孟春祈壳亦名郊此郊之小者犹之夏大雩之类耳冬至之郊以郊特牲此文为正孟春之郊则月令孟春元日祈谷于上帝及左传孟献子曰祀郊后稷以祈农事是故启蛰而郊是也然此孟献子言郊月令不言郊也王子雍虽分冬至建寅为二郊以排郑说然王者实惟一郊而已其正郊与非正郊王有所未达耳卜郊受命于祖庙作龟于祢宫尊祖亲考之义也卜之日王立于泽亲听誓命受教谏之义也献命库门之内戒百官也大庙之内戒百姓也卜郊卜子月三辛也陈可大引曲礼大飨不问卜之语谓大飨不宜卜按礼言不同不必执此例彼况大飨有数义曲礼未尝专谓郊祭之大飨也又谓卜既用冬至则有定日此油前解用冬至后辛日之说不知春秋卜三辛非定用冬至后辛日也春秋卜安知春秋以前不亦卜奚必始于鲁乎又谓但云卜郊则非卜日不知春秋云卜郊即卜日也又谓下文言帝牛不吉或为卜牲不知春秋原分卜郊卜牛此文是卜郊下文帝牛不吉是卜牛也百官百姓之分未详郑氏以百姓为王之亲方性夫以为诸侯陈可大以为族姓之臣郝仲舆以为勋业世家皆臆测无定说祭之日王皮弁以听祭报示民严上也丧者不哭不敢凶服汜埽反道乡为田烛弗命而民听上祭之日王被衮以象天戴冕璪十有三旒则天数也乘素车贵其质也旗十有二旒龙章而设日月以象天也天垂象圣人则之郊所以明天道也记文前后言郊社之礼皆指王者非指诸侯甚明郑氏以其云被衮不合周礼王祀昊天上帝则服大裘而冕之文以其云象天不合其所谓冕衣裳九章无日月星辰故曰此鲁礼也后儒依阿其说皇氏曰鲁用王礼故称王孔氏曰作记者既以鲁礼而云周郊遂以鲁侯而称王俱属不通之论郑氏又以素车为殷路谓周公之郊用殷礼不知鲁既僭用郊何为不用本朝礼而用殷礼乎孔氏曰公羊传云周公用白矣鲁公用骍刚周公既用殷之白牡故知用殷礼也夫诗言白牡骍刚不过取其色之红白斑然以为文章尔谓祀周公鲁公分殷周礼尤可笑至若方性夫周希圣亦皆目记文为前代礼凡此皆执周礼以误解礼记者也陈用之曰王之祀天内服大裘外服龙衮衮所以袭大裘也若是则周礼何以遗言衮记文何以遗言裘乎陆农师云周礼祭天王乘玉辂建大常郊特牲祭天王乘素车建大旗则祭天有两旗两车也乘玉路建大常即道之车也驭之以适郊乘素车建大旗即事之车也驭之以赴坛尤迂凿可笑又曰司常日月为常交龙为旗旗有升降之龙盖无三辰而郊特牲云龙章而设日月何也曰此大旗也非诸侯之所常建若然则周礼交龙之旗反为小旗非王者所用乎凡此皆执周礼以牵合礼记者也皆无是处万物本乎天人本乎祖此所以配上帝也郊之祭也大报本反始也孝经云郊祀后稷以配天宗祀文王于明堂以配上帝此言万物本乎天人本乎祖又言所以配上帝也天即上帝记文之言为是天子大蜡八伊耆氏始为蜡蜡也者索也岁十二月合聚万物而索飨之也大蜡八郑氏以为先啬一司啬二农三邮表畷四猫虎五防六水庸七昆虫八方性夫去昆虫而分猫虎张子厚去昆虫而增百种说者多以张说为是伊耆氏郑氏以为古天子号陈用之以为古官名孔氏以为神农陈可大以为尧十二月郑氏以为建亥周希圣以为建丑皇氏以为三代各以十二月为蜡皆未详孰是也蜡之祭也主先啬而祭司啬也祭百种以报啬也飨农及邮表畷禽兽仁之至义之尽也古之君子使之必报之迎猫为其食田鼠也迎虎为其食田豕也迎而祭之也祭坊与水庸事也郑氏以先啬为神农以司啬为后稷陆农师以先啬为田祖司啬为田畯谓若稷则自于秋报之矣陆说似优水庸郑氏以为沟陆农师谓水绝句庸事也为句陆说似未然曰土反其宅水归其壑昆虫毋作草木归其泽皮弁素服而祭素服以送终也葛带榣杖丧杀也蜡之祭仁之至义之尽也黄衣黄冠而祭息田夫也野夫黄冠黄冠草服也徐伯鲁曰土反四句祝辞也方氏言其时事如此是也或油毋字以为祈祷之辞不知礼有报有祈本不相通方报而即祈非礼也愚按此正是油处方报之时亦自可祈观甫田之诗秋田祭方社报田祖而云祈甘雨求仓箱盖可证矣杂记云大夫弁而祭今谓王皮弁素服已属过况葛带榣杖俨然丧服乎记文似迂陈用之谓执事者之服未见其必然也黄衣黄冠而祭郑氏谓既蜡腊先祖五祀此臆说又与下息田夫一句又不相贯野夫黄冠草服岂王者同于野夫乎方性夫谓助祭者之服亦未见其必然也记文此等处不必强解大罗氏天子之掌鸟兽者也诸侯贡属焉草笠而至尊野服也罗氏致鹿与女而诏客告也以戒诸侯曰好田好女者亡其国天子树瓜华不敛藏之种也大罗氏一段似不涉蜡祭之事天子树瓜华又不接诏告之事且文义多未详不必强解八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功移宽纵意与玉藻疾趋则欲发而手足毋移移字同郑氏以此移字为羡以玉藻移字为靡迤皆未然恒豆之菹水草之和气也其醢陆产之物也加豆陆产也其醢水物也笾豆之荐水土之品也不敢用常亵味而贵多品所以交于神明之义也非食味之道也此言天子之恒豆加豆也郑氏执周礼醢人之说与此不同遂以此属诸侯谬矣鼎俎奇而笾豆偶阴阳之义也黄目郁气之上尊也黄者中也目者气之清明者也言酌于中而清明于外也鼎俎奇二句重出黄目为上尊明堂位云周以黄目盖天子礼也郑氏执周礼司尊彝列黄彝于六彝之四遂谓周所造于诸侯为上其用意用辞可恨如此冠义始冠之缁布之冠也大古冠布齐则缁之其緌也孔子曰吾未之闻也冠而敝之可也玉藻缁布冠缋緌则此言无緌者殆真属大古与士冠礼乃易服服元冠元冠帛为之易其缁布冠为元冠以见君其居常必仍服缁布冠敝乃弃之其此与士冠礼合适子冠于阼以着代也醮于客位加有成也三加弥尊喻其志也冠而字之敬其名也孔氏曰若夏殷醮用酒每一加则一醮于客位周则用醴三加毕乃一醮于客位按此乃误解士冠礼若不醴则醮用酒之文也士冠礼本谓国俗不同有此两义皆可行之非以醮用酒为夏殷礼也诸解皆仍之非委貌周道也章甫殷道也毋追夏后氏之道也周弁殷冔夏收三王共皮弁素积孔氏曰委貌一条谓三加始加之冠周弁一条谓第三所加之冠皮弁一条谓弟二所加之冠按此因士冠礼始冠为缁布冠再冠为皮弁三冠为爵弁故为此说诸家皆漫不加察而仍之今证其解之误有六白虎通曰夏冠饰最大毋追言其追大也商饰微大章甫者尚未与极其本相当也周饰最小委貌委曲有貌也则三冠之制既别安得同谓之缁布冠乎一也前文云大古冠布则二代之冠非布可知也二也贾公彦曰庶人虽服委貌而俭者服缁布陈用之曰论语云羔裘元冠不以吊左传刘定公谓赵孟吾与子弁冕端委以治民临诸侯晏平仲端委立于虎门国语晋侯端委以入武宫董安于曰端委以随宰人盖端衣委貌士以为祭服大夫士以为朝服私朝服之天子至士亦以为齐服故刘定公晋侯董安于皆得以服之范文子以杖击其子折委笄士冠礼缁布冠有缨无笄则委貌与缁布异矣观上二说则二冠不同三也论语云端章甫儒行云孔子冠章甫之冠则非缁布冠可知四也以周弁为爵弁似可然其余则非弁也五也其所配第一条言始加第二条言三加第三条言再加参错不顺六也天子之元子士也天下无生而贵者也继世以立诸侯象贤也以官爵人德之杀也死而谥今也古者生无爵死无谥合上无大夫节为一节解此节文者注疏悉误宋明诸家亦多未协今以愚意解之曰此释有士冠礼无大夫冠礼之义谓从来无大夫冠礼第有昏礼有昏礼未详或云备再娶何也五十始爵为大夫冠礼行在二十时何大夫冠礼之有微特大夫无冠礼即诸侯亦无冠礼盖夏以前天子诸侯皆传贤故诸侯不必皆继世其初亦行士礼无诸侯冠礼诸侯之有冠礼夏之末造也以正论微特诸侯之世子即天子之元子亦士也亦宜行士冠礼盖必有是德乃能任是位天下无生而贵者也而况诸侯乎而况大夫乎诚以夏之末造为诸侯者因其祖父德隆子孙得以继世而立谓之象贤遂有未冠而父没者所以有诸侯冠礼耳言诸侯则天子可知若大夫则择贤如故官爵其人不得世因其德之杀也所以无大夫冠礼也辟如谥典谥及无爵者此今之失礼也若古周初则生无爵死亦无谥言此以况今世有诸侯冠礼之失古者诸侯与大夫皆无冠礼也以上言冠义记后冠义盖拾此之余也此可摘出以为冠义一篇礼之所尊尊其义也失其义陈其数祝史之事也故其数可陈也其义虽知也知其义而敬守之天子之所以治天下也此合论语义以为质礼以行之之义婿亲御授绥亲之也亲之也者亲之也敬而亲之先王之所以得天下也出乎大门而先男帅女女从男夫妇之义由此始也妇人从人者也幼从父兄嫁从夫夫死从子夫也者夫也夫也者以知帅人者也夫也者夫也下夫字当音扶扶持之义扶持云者能以其知帅人者也昏礼不用乐幽阴之义也乐阳气也昏礼不贺人之序也昏礼不用乐一段与曾子问取妇之家三日不举乐思嗣亲之义同幽阴之义以孝子思嗣亲则思入于幽阴所以不用乐若用乐则气象阳矣故曰幽阴之义也郑氏谓欲使妇深思其义非也徐伯鲁谓思嗣亲于幽阴而感伤亦非嗣亲岂是嗣于幽阴耶人之序即嗣亲义天地合以下至此言昏义记后昏义盖拾此之余也此可摘出以为昏义一篇有虞氏之祭也尚用气血腥爓祭用气也记文凡分别虞夏殷周之所尚亦以意为行文如此不必深油如谓有虞之祭尚气而不尚声虞书戛击鸣球搏拊琴瑟以咏祖考来格非尚声乎孔氏谓记文为四时常祭虞书为大袷祭此曲说也殷人尚声臭味未成涤荡其声乐三阕然后出迎牲声音之号所以诏告于天地之间也此谓殷人尚声者因那诗奏鼓磬管之文而云下谓周人尚臭者因生民诗香升居歆之文而云周人尚臭灌用鬯臭郁合鬯臭阴达于渊泉灌以圭璋用玉气也既灌然后迎牲致阴气也萧合黍稷臭阳达于墙屋故既奠然后墙萧合膻芗陈用之曰言既灌然后迎牲既奠然后萧是迎牲奠盎皆在既灌之后而萧又在既奠之后祭义设燔燎膻芗见以萧光在朝事之节而朝事之初有迎牲奠盎之礼祭义郊特牲之文虽异其事一也郑以祭义所言为朝事之萧以郊特牲所言为馈食之萧非矣愚按陈说是已然第驳郑之非尚未详郑之所以非也祭止有一朝事萧即祭义所谓建设朝事燔燎膻芗见以萧光是也若馈食则别无萧之礼郑见此文萧在既奠之后疑非朝事萧而祭义之朝事萧反无所属乃以汉礼取牲膟墙燎于炉炭制肝于郁鬯而燔之谓之朝事萧其注礼器天子制祭详本篇及下文诏祝于室坐尸于堂亦皆云然以实祭义之说则此处馈食萧之说自坚矣其武断欺世如此故祭义孔疏曰一祭之中再度萧朝践燔膟墙之时亦有萧也此孔之曲郑失也又郑曰染以脂合黍稷烧之诗云取萧祭脂据其说明是脂为膻黍稷为芗矣乃又以膻为馨何耶吴幼清曰郁合鬯臭萧合黍稷臭当作臭字绝句郑以臭字属下句者非按臭字绝句乃释文也臭字属下句乃庾氏非郑氏也吴皆失考诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎或诸远人乎祭于祊尚曰求诸远者与礼器血毛诏于室即本此诏祝于室也羹定诏于堂即本此坐尸于堂也纳牲诏于庭即本此用牲于庭也于彼于此礼器指堂与祊言以堂该室庭此指堂室庭言而别以祊祭作惝怳之辞其文古其义赡则此为胜矣故知礼器本此也诏祝于室坐尸于堂郑氏谓朝事时是也但谓洗肝于郁鬯主人亲制其肝所谓制祭也此以汉礼解礼器制祭之文又以解制祭者解此文欲附会朝事馈食有两萧之说详上陆农师不知其出于汉礼求其说而不得乃以为殷礼祊之为言倞也肵之为言敬也富也者福也首也者直也相飨之也嘏长也大也尸陈也倞郑氏谓索方性夫谓强俱非郝仲舆谓掠尤非陈可大谓远近之愚谓当是远大之意尸陈也谓象神而陈郑氏谓宜为主不宜为陈亦非祊之为言倞也至飨之也此是训嘏长也至陈也此是诂毛血告幽全之物也告幽全之物者贵纯之道也血祭盛气也祭肺肝心贵气主也祭黍稷加肺祭齐加明水报阴也取膟膋燔燎升首报阳也左传观射父曰毛以示物血以告杀又曰祀以一纯此似本之为说既曰告全贵纯则一牲而肺肝心皆祭无去此取彼可知故曰祭肺肝心贵气主也月令以三者分配夏秋季夏近凿郑氏依明堂位不经之言分配夏殷周亦不可从也按祭义云荐黍稷羞肺肝首心又特牲馈食云佐食取黍稷肺祭授尸又云宾长以肝从又云肵俎心舌少牢馈食亦同则凡祭于三者皆用之自可知又牲有五藏此言肺肝心者取其皆在上为气主脾肾在下不为气言故不言也肺尤在上故特牲少牢皆首举之此文下亦云黍稷加肺唯言肺也不然依分时代牲藏有五而代止三若一并来更不知作何分配岂不可笑乎记文但云齐未云五齐郑氏曰五齐加明水此误执周礼解礼记也又曰则三酒加元酒也周礼无元酒此并误解周礼矣明水涗齐贵新也凡涗新之也其谓之明水也由主人之絜着此水也此释上祭齐加明水之义明水涗齐即祭齐加明水也观此云其谓之明水也由主人之絜着此水也则周礼司烜所谓以鉴取明水于月者其妄可知矣君再拜稽首肉袒亲割敬之至也敬之至也服也拜服也稽首服之甚也肉袒服之尽也肉袒服之尽也孔氏曰言心虽内服外貌不尽今肉袒是服之竭尽孔意谓拜稽首外貌犹不尽以肉袒为尽陈可大误解其旨谓拜稽首言服顺之诚在内今肉袒则内袒皆服矣分拜稽首为内肉袒为外岂可通祭称孝孙孝子以其义称也称曾孙某谓国家也祭祀之相主人自致其敬尽其嘉而无与让也称曾孙某谓国家也郑氏谓诸侯祀五庙也于曾祖以上称曾孙而已皇氏又补大夫三庙亦得称曾孙皆非按曲礼诸侯临祭祀内事曰孝子某外事曰曾孙某此言谓国家正与外事之说同又庾氏谓士宾主之礼相告以揖让之仪祭祀之礼则是主人自致其敬尽其善故诏侑尸者不告尸以让是其无所与让也此一说也陆农师曰相主妇也故曰尽其嘉而无所与让也是之谓夫妇亲之让宾客之事也嘉夫妇之事也此一说也郝仲舆曰凡称辞皆相礼者称之称孝称曾不谦让者主人自致子孙之敬尽礼仪之善相与其致尽不与其让也此一说也按庾说谓不告尸以让似牵强陆说谓相为主妇尤凿郝说谓相称孝称曾不谦让称曾岂得谓之不谦让愚意谓相是相祭祀之礼者祭祀虽用相然主人有时自致其敬尽其嘉而不复让相之诏告也下腥肆三句亦皆贴主人说其义庶上下联贯云腥肆爓腍祭岂知神之所飨也主人自尽其敬而已矣举斝角诏妥尸古者尸无事则立有事而后坐也尸神象也祝将命也古者尸无事则立固是周人称夏殷之礼然礼器遂谓夏立尸殷坐尸周坐尸必凿分三代为说而殷周又同此礼器之附会也缩酌用茅明酌也醆酒涗于清汁献涗于醆酒犹明清与醆酒于旧泽之酒也按周礼司尊彝曰郁齐献酌即袭此汁献涗于醆酒也曰醴齐缩酌即袭此缩酌用茅也曰盎齐涗酌即袭此醆酒涗于清也又酒正五齐一日泛齐二日醴齐三日盎齐四日醍祭五日沈齐又三酒一曰事酒二曰昔酒三曰清酒观司尊彝之文止用二齐而又增郁齐其袭记文处弊窦显然故其言率佛彷规模初无实义也郑氏不悟反执周礼以解则惑之甚矣见虎贲貌类中郎似亦不误乃直以虎贲为中郎且舍中郎而从虎贲其可乎试详其说记曰缩酌并非醴齐也郑则以周礼醴齐缩酌谓泲醴齐以明酌又谓五齐醴尤浊欺世不已甚乎孔氏曰不言泛齐与醴齐同又曰其实泛酒亦浊可见终不能为之掩护矣郑又欲以明酌配事酒但以三酒之中事酒为本文既曰明酌不便以配事酒因而但曰事酒之上其辞遁又可见记曰醆酒并非盎齐也郑则以周礼盎齐为醆酒记言醆酒涗于清以醆酒之浊也今郑以清配清酒谓盎齐差清和之以清酒泲之亦谬也然终以清酒与盎齐不甚胶粘又曰盎齐必和之以清酒皆久味相得若是则混清酒于昔酒并误解周礼矣记曰汁献涗于醆酒周礼本袭之以为郁齐献酌郑何以独不合之为说盖有所不能也何也司尊彝分郁齐醴齐盎齐为三今既以醆酒为盎齐若以汁献涗于醆酒合于郁齐献酌不又以郁齐为盎齐乎故不能也于是谓献读为莎有意与周礼郁齐异尔然既谓事酒泲醴齐清酒泲盎齐何不并谓昔酒泲汁献如是则使三酒整齐亦奚不可盖又有所不能也何也既谓清酒泲盎齐如其说则汁献涗于醆酒当是盎齐泲汁献岂复得曰昔酒泲汁献乎故又不能也于是为之说曰不以三酒泲秬鬯者秬鬯尊也嗟乎郑为此狡狯伎俩而底里终毕露若此复何益哉记谓旧泽之酒当时自必有说今不可考周礼袭此以为昔酒郑反以昔酒解旧泽之酒亦皆谬也或曰子之驳郑披肤见髓得毋伤干刻乎曰欲明记文不得复顾注矣曰然则记文宜如何解曰记为注疏尘封久矣今为辨明则记文之真面目悉出任人寻绎皆可自得何必复为之训诂乎祭有祈焉有报焉有由辟焉由用也辟除也用以攘除灾祸也内则此内字兼男女而言篇中于二十而冠曰内而不出则即此内字义也此篇足与曲礼相辅而行曲礼之文精练内则之文郁勃皆三代之遗也篇中多详饮食之制或者因是而少之非也此正教孝之大者也王制云六十非肉不饱孟子曰七十非肉不饱盖六十七十气血已衰必借此血肉之物以补虚益羸是肉食诚不可离而求尽其燔炙脍切调和烹饪诸法以悦其口而养其体者端有赖于子若妇矣至于稻米浆饮饵粢之属其拣择方法又不待言也檀弓菽水尽欢也之说此墨者以薄为道不可训世详本篇使示以内则之篇能无怃然自失者乎昔孟子论曾子为养志曾元为养口体要之养志大孝也养口体亦小孝也苟但以菽水为养曾养口体之不若矣虽然养志与养口体皆曰必有酒肉则养志亦必借养口体以见而此篇为教孝之大又何疑哉首源子读内则至父母唾洟不见冠带垢和灰请漱衣裳垢和灰请澣衣裳绽裂纫箴请补五日则燂汤请浴三日具沐其间面垢燂汤请足垢燂汤请洗而又曰若饮食之虽不耆必尝而待加之衣服虽不欲必服而待加之事人代之已虽弗欲姑与之而姑使之而后复之曰嗟乎此真孝经也世有为人子者能竭其力如此哉能视听于无形与声如此哉世传孝经率肤语尔世人贵耳贱目循名忘实类如此不孝壮失父母亦非幼矣回念实愚无知也及稍有知而父母已不逮事读内则一篇辄不觉其泪之淫淫也亦愿世之读内则者及父母之存毋忽焉凡内则所言事父母之事皆人情之所最难而不肯为者夫为人所难能斯所以为孝也予尝欲摘取内则去其非事亲之文以为孝书俾人人习读是固皆切实可行非同肤词泛说虽不能尽法然必有以感发其天良而不能自己者此其为益良非浅矣第世无从予如何如何即以是为孝经亦奚不可者宋人于礼记摘取大学予摘取内则未知孰为优劣也后王命冢宰降德于众兆民首二句乃后人妄加也其文义与本篇绝不相类此正如后世文章家作冠冕冒子自是后人见识古人决不为此也盖缘篇中多详饮食之制周礼冢宰皆剽窃之而后之崇尚周礼者妄加于首以见与内则相符合耳今为拈出将来巨眼者自能辨之必不以愚言为谬也燕义首章亦与此同说详彼处又郑氏因周礼司徒掌教冢宰不掌教故谓此后王为诸侯冢宰为司徒兼职作如是之曲解不知周礼饮食诸官正属于冢宰郑意不及耳后儒徒辨其释后王冢宰之谬更不知其种种之由也子事父母鸡初鸣咸颖漱栉縰笄总拂髦冠緌缨端绅搢笏左右佩用左佩纷帨刀砺小觿金燧右佩玦捍管遰大觿木燧偪屦着綦纷帨郑氏谓拭物之佩巾固是但于纷字不加详按顾命玄纷纯孔注云纷即组之小别则组亦织类纷帨谓组织之帨云尔后儒疑为二物陈用之谓自巾言之谓之纷自拭物言之谓之帨陈可大谓纷以拭器帨以拭手皆臆说郝仲舆谓纷即帨尤混觿郑谓象骨为之按上古制物多用牛角故字从角至三代始用玉今世传古玉小觿多有之未有象骨为者玦有数种一为平时所佩以取决断之义庄子曰佩玦者事至而断是也一为着于右手大指以弦开弓体者即诗决拾之决其制又别今世传古玉名指机决是也一为大戴记曰得玦乃去其所指乃今世传古玉如环而中断者是其物俗又名裂也此是以上二玦非裂也裂则不当佩矣捍未详郑谓即决拾之拾恐臆说管未详郑谓笔彄尤无据按彄说文弓弩端弦所居也非笔所用且古未有笔笔即刀也不知其所谓笔者刀乎抑毛颖乎亦未详悉也遰未详郑谓刀亦未可信经传言刀即曰未有言遰者郝仲舆谓遰通按遰音逝音位郝必以音彘故云耳尤可笑金燧木燧皆取火物其金燧又可鉴容但必用二燧未详郑执周礼司烜夫遂取明火于日遂以金遂为夫燧不知周礼夫燧即袭内则木燧也详本书且周礼亦谓夫遂取明火于日鉴取明水于月以其祭祀之用与此取火以供日用者不同安得牵合之皇氏因附会为晴用金燧阴用木燧按论语钻燧改火但言木燧则阴晴皆用可知若是又何必金燧耶妇事舅姑如事父母鸡初呜咸颖漱栉縰笄总衣绅左佩纷帨刀砺小觿金燧右佩箴管线纩施縏大觿木燧衿缨綦屦縏鞶通按下云男鞶革女鞶丝鞶本以皮为之后用丝又作縏缨有二曲礼云女子许嫁缨此缨是笄上所垂之饰即如男冠緌缨也此许嫁之缨也此云衿缨下云男女未冠笄者衿缨此衣之缨也女子未嫁已嫁及男童皆有之郑氏谓此为示系属主许嫁之缨言非矣故陈用之驳之以为许嫁之缨既嫁夫说之无所复用是也陈可大谓缨为香囊尤误下云男女未冠笄者衿缨皆佩容臭即今香囊也使缨为香囊则容臭又是何物乎由命士以上父子皆异宫昧爽而朝慈以旨甘日出而退各从其事日入而夕慈以旨甘父子异宫郑氏曰崇敬其说未明从来解者皆以为父与子异宫非也古人聚族而居凡疏者异宫亲兄弟皆同宫无异宫者况父子乎此所云由命士以上父子皆异宫者以命士以上其禄丰厚宫室可广兄弟之子繁多凡为父子者皆得异宫以处故曰父子皆异宫也谓父子皆异宫实则为兄弟异宫父子同宫耳彼误认为父与子异宫者昧皆字之义矣又按丧服世父母叔父母传曰昆弟之义无分然而有分者则辟子之私也子不私其父则不成为子故有东宫有西宫有南宫有北宫异居而同财此正明父子皆异宫之义注疏执礼解礼多不合此宜执仪礼为解而顾昧之何耶张子厚虽亦引此为说然其旨仍是前说也命士以上昧爽时有朝君之事此云昧爽而朝亦是立个方法如此及凡非朝时及家居者言耳在父母舅姑之所有命之应唯敬对进退周旋慎齐升降出入揖游不敢哕噫嚏咳欠伸跛倚睇视不敢睡洟寒不敢袭痒不敢搔不有敬事不敢袒裼不涉不撅亵衾不见里父母唾洟不见冠带垢和灰请漱衣裳垢和灰请澣衣裳绽裂纫箴请补缀五日则燂汤请浴三日具沐其间面垢燂燔请足垢燂汤请洗少事长贱事贵共帅时不有敬事不敢袒裼玉藻曰裘之裼也见美也即此袒裼之义谓有敬事始裼以见美否则父母之前不敢为容饰也曰袒裼者连袒为辞耳朱仲晦谓父母之前不敢袒裼裸裎敬事如习射之类按习射不可谓敬事且安有人子袒裼裸裎于父母之前而烦告诫者哉男不言内女不言外非祭非丧不相授器其相授则女受以篚其无篚则皆坐奠之而后取之外内不共井不共湢浴不通寝席不通乞假男女不通衣裳内言不出外言不入男子入内不啸不指夜行以烛无烛则止女子出门必拥蔽其面夜行以烛无烛则止道路男子由右女子由左男子入内不啸郑谓啸为叱嫌有隐使也疏谓如有奸私不以言语显使人但讽叱而已陈可大曰啸为异声骇人之听闻故家庭之间不可郑读啸为叱不如本字为是如有非礼举动安得不叱以儆之愚按不啸不过谓不可异声骇人之听闻此义已足郑说固非陈说亦有误处啸为蹙口出声不定为高声也后世云长啸乃始长而高矣郑改为叱者必误以啸为高声也陈驳郑谓不可改为如有非礼安得不叱以儆之郑所谓叱者乃隐使人也陈误认为呵叱之叱又足笑也子妇有勤劳之事虽甚爱之姑纵之而宁数休之子妇未孝未敬勿庸疾怨姑教之若不可教而后怒之不可怒子放妇出而不表礼焉子妇孝者敬者此提语谓子妇孝者敬者当如下文所云也又对下子妇未孝未敬而言郑氏解为恃孝敬之爱殊迂既逆与怠矣父母尚以为孝敬而爱之乎表外示之意不表礼谓不外示以礼貌也父母有过下气怡色柔声以谏谏若不入起敬起孝悦则复谏不说与其得罪于乡党州闾宁孰谏父母怒不说而挞之流血不敢疾怨起敬起孝论语数言耳将来写得郁勃淋漓如许父母有婢子若庶子庶孙甚爱之虽父母没没身敬之不衰婢子郑氏谓所通贱人之子非也婢子即女婢之通称曲礼自世妇以下自称曰婢子左传秦穆姬曰若晋君朝以入则婢子夕以死檀弓陈干昔曰使吾二婢子夹我是也此婢子乃是父母平日怜爱之传婢没后无子而弗嫁者也谓此婢子及庶子庶孙此三种人俱为父母所甚爱虽父母没必没身敬之不衰焉若庶子之母自为庶母敬之不待言矣即父妾之无子而弗嫁者敬之亦不待言矣自古正室之外凡所生子不论妾婢皆名庶子经传从未闻于庶子之下别有婢子一等也曾是既有子而尚称其母为婢者乎母以子贵之义安在矣且如其说本文何为列婢子于上庶子于下乎无一可通嗟乎郑以闾阎细民不知礼义之称而以解先贤之礼真足贻笑千矣子有二妾父母爱一人焉子爱一人焉由衣服饮食由执事毋敢视父母所爱虽父母没不衰家庭琐事写得委曲如许文心精妙不独立义之严正也此等不必定有其事皆写意法此与上不欲食必尝而待不欲衣必服而待皆人情之所最难而不肯为者能之所以为孝也子甚宜其妻父母不说出子不宜其妻父母曰是善事我子行夫妇之礼焉没身不衰郝仲舆曰此章之言未免少偏如舜之父母未必说二女则将出之乎若妇犯淫妒诸恶纵容之亦礼之不衰乎予谓此执礼以求之之过也记文之意只是矫人情之私妻子而不顾父母者读之不觉通身汗下此言其常若其变则自别有以处此岂得油乎父母虽没将为善思贻父母令名必果将为不善思贻父母羞邕必不果此孝弟为仁之本脚注也舅没则姑老家妇所祭祀宾客每事必请于姑介妇请于冢妇舅姑使冢妇毋怠不友无无礼于介妇舅姑若使介妇毋敢敌耦于冢妇不敢并行不敢并命不敢并坐不友无礼于介妇承上毋字言谓冢妇不可恃其尊而不友爱以无礼于介也毋敢敌耦即领下三不敢之义郑氏以敌耦为掉磬非陈可大以敌耦为欲求分任劳逸而以下三不敢另讲亦非凡妇不命适私室不敢退妇将有事大小必请于舅姑子妇无私货无私畜无私器不敢私假不敢私与妇或赐之饮食衣服布帛佩帨兰则受而献诸舅姑舅姑受之则喜如新受赐若反赐之则辞不得命如更受赐藏以待乏妇若有私亲兄弟将与之则必复请其故赐而后与之一赐而曰如新受赐曰如更受赐曰请其故赐描摹工妙佩帨兰贴妇人用物亦雅适子庶子祇事宗子宗妇虽贵富不敢以贵富入宗子之家虽众车徒舍于外以寡约入子弟犹归器衣服裘衾车马则必献其上而后敢服用其次也若非所献则不敢以入于宗子之门不敢以贵富加于父兄宗族若富则具二牲献其贤者于宗子夫妇皆齐而宗敬焉终事而后敢私祭子弟犹归疑有误字不必强解饭黍稷稻罪白黍黄粱稰穛膳膷臐膮醢牛炙醢牛胾醢牛脍羊炙羊胾醢豕炙醢豕胾芥酱鱼脍雉兔鹑鷃饭一段孔氏执周礼膳夫六谷食酱六食有麦是天子礼以此黍稷稻罪为诸侯礼不知周礼乃袭后牛宜稌之文不足据详后膳一段与仪礼公食大夫陈设次第略同惟膮牛炙间多一醢字故郑氏以为衍按此以内则名篇本训门内法则首详子妇事父母舅姑之节次详饮食之制所以养亲者虽其中不无天子诸侯大夫士庶之不同然记者亦但举此为训使凡子妇之养亲者虽不必备具或于其中取法焉要亦圣王之所不禁也若篇名公食大夫其义自别不可执以证此内则仪礼孰为前后固不可考大抵后人虽用前人之文然其立义则各有在后人第依其义以释其文可矣何必改此以从彼乎自此下言饮食之制郑孔执滞用周礼妄释者尤多逐段详辨于下饮重醴稻醴清糟黍醴清糟罪醴清糟或以酏为醴黍酏浆水醷滥酒清白羞糗饵粉酏郑孔执周礼酒正浆人以解此文不知皆周礼袭此也酒正浆人二职以四饮属酒正以六饮属浆人四饮一曰清即此重醴清糟之清也不言糟者意以王礼不去糟后夫人各有清糟见酒正浆人二职文取其与此别也二曰医即此醷也以音近亦取别也三曰浆即此黍酏也六饮一曰水即此水也二曰浆即此浆也三曰醴即此重醴也四曰凉即此滥也以音近亦取别也五曰医即醷也说见上但四饮即六饮中之四彼意欲分为酒浆二职故变此文之六以为十但不知浆人何以取六饮中之一为名而酒正中何以又有浆其中错互重复无聊填凑之状显然可见然则执周礼以解礼记者不亦可以已乎酒分清白二种清言其质白言其色也周礼酒正袭此变为三酒以清为清酒别立事酒昔酒二名杜撰迂僻郑氏因以事昔二酒释此白字不独二不可合一且白何以为事昔事昔何以为白可笑殊甚糗饵粉酏周礼笾人袭此为糗饵粉餈易酏为餈亦取音近而移酏字于醢人羞豆曰酏食糁食郑乃以此文为脱餈字而于酏字则以醢人酏食糁食为证谓当为餰又转合于内则饘酏及狼臅膏以与稻米为酏之酏据郑之见于周礼之合者合之其不合者便为脱为误则一周礼足矣余不可尽废乎予谓礼因注疏而亡不诬也陆农师曰糗饵笾人所谓糗饵粉餈醢人所谓酏食言糗饵则餈可知言粉酏则糁可知此又执周礼以调和礼记其于郑亦鲁卫之间也然犹赖此等说礼记得以不废则较郑为优耳食蜗醢而食雉羹麦食脯羹鸡羹折稌犬羹兔羹和糁不蒌郑氏曰目人君燕食所用也此执周礼食医六食故以上饭一段黍稷稻罪为诸侯此有麦当为天子然前后又多与周礼不合则似诸侯故于此处但曰人君以为为天子可于后言诸侯者曰一十六物似皆人君燕所食也以为为诸侯可其含煳两端如此濡豚包苦实蒌濡鸡醢酱实蓼濡鱼卵酱实蓼濡醢酱实蓼腶修蚳醢脯羹兔醢麋肤鱼醢鱼脍芥酱麋腥醢酱桃诸梅诸卵盐卵酱郑氏谓卵读为鲲鲲鱼子盖以鸟卵不可为酱鱼子乃湿生非卵生故耳其实未必然也后儒竟释卵酱为鱼子酱不考郑改字之由益陋矣按卵酱疑卵盐为之故名与古人食物多与今人殊五味皆兼如苦乃荼也蒌味亦非止辛周颂予又集于蓼此辛苦之菜故以为多难之喻下云夏多苦观此则今人罕食苦止食四味耳郑氏曰自蜗醢至此一十六物似皆人君燕所食也其馔则乱孔氏曰似皆人君燕所食也者按周礼掌客云诸侯相食皆鼎簋十有二其正馔与此不同其食臣下则公食大夫礼具其文与此又异故疑是人君燕食也云其馔则乱者按上陈庶羞有膷臐膮有牛炙牛胾始云羊炙豕炙而依牲大小先后而陈此则先云雉羹后云脯羹又先云鸡羹后云犬羹不依牲之次第又饭食在簋醢羹之属在豆是上下杂乱故云其馔则乱也按此为人子养亲之礼郑孔不知以天子诸侯比儗固己不殊说梦且于其为周礼所袭用者皆得以牵合伸其论说其为周礼所遗又与仪礼不合者便不能通之辞穷若此则何为矣凡食齐视春时羹齐视夏时酱齐视秋时饮齐视冬时凡和春多酸夏多苦秋多辛冬多咸调以滑甘牛宜稌羊宜黍豕宜稷犬宜罪雁宜麦鱼宜孔氏曰依经方春不食酸夏不食苦秋不食辛冬不食咸四时各减其时昧此与经文及郑注多其时味以养气不同者经方所云谓时气壮者减其时味以杀盛气此经所云食以养人恐气虚羸故多其时味以养气也按世无两是之理食以养人为主皆取其补虚助气何分壮老且饮食之道顺之则益违之则损若谓壮者宜杀盛气不必养气则壮者几何不逆其卫生之宜而致病且死哉假如依其说春时老少共食一处其于酸味老者不但食而且多之壮者不但不多而且不食有是事理乎以理揆之记云多食注云多其时味以养气者是也经方之言非也孔又曰此云牛宜稌犬宜罪而上云折稌用犬羹者此据尊者正食上据人君燕食以滋味为美故也按记文前后之说不同此疑从两处之文采入正不必为之曲解然观一篇之中而异同若是则执他经以求尽同者亦可以已矣周礼食医袭此文易视为牛宜稌六句大抵谓谷食肉食相宜之法自周礼袭之注疏便以为天子之食而以黍稷稻罪为诸侯之食非也春宜羔豚膳膏芗夏宜腒鱐膳膏臊禾宜犊麛膳膏腥冬宜鲜羽膳膏膻凡肉干者皆名腒鱼干者皆名鱐郑氏谓腒为干雉孔氏曰士相见礼云冬执雉夏执腒故知腒为干雉按士相见礼腒字蒙上雉而言自应属雉他处之腒岂犹属雉耶如此释经亦为不善变矣羽者凡羽族皆是亦不独雁郑独以为雁者又岂以雉为士所执雁为大夫所执耶皆可笑也膏之芗臊腥膻俱未详郑氏谓牛膏芗犬膏臊鸡膏腥羊膏膻按后云羊冷毛而毳膻犬赤股而躁臊以臊属犬膻属羊似合然后以豕为腥非鸡也以牛为非芗也又不合则以为牛犬鸡羊者似未确然也郑氏曰八物四时肥美为其大盛煎以休废之膏节其气也孔氏曰八物得四时之气尤盛为人食之弗胜按禽兽之肉皆足养人故人食之何为大盛何为有食之弗胜者苟食之弗胜不如弗食矣且腒鱐乃干物又何为得时气肥美而大盛乎尤不可通孔疏郑休废之膏以牛犬鸡羊本五行传土金木火谓春宜羔豚膳膏芗者春为木王牛中央土木克土木盛则土休废故用休废之牛膏下仿此按以芗臊腥膻属牛犬鸡羊尚未确然见上若以牛犬鸡羊属土金木火尤不合也思言貌视何以应牛犬鸡羊传语固自无稽今郑孔之说其谬有三传以豕应听属木此则春宜豚又食土畜以生木何也一谬也且祇四物于五行阙水何可配属如其说亦当补一条云豕北方水土克水土盛则水休废宜用休废之豕膏而且四时皆宜用之何以不言也二谬也又其说当云春木盛木克土土衰故食土畜之膏以助之今云木盛用休废土畜之膏正相反下仿此三谬也方性夫曰春木用事之时脾土有所不胜故以牛芗之土气助养脾也此反郑说而正之与愚所驳第三谬正同然其说当乎亦非也于五行则阙水于五脏则阙肾肾独不当养乎其谬与郑等耳周礼庖人袭此文易宜为行鲜字作字牛修鹿脯田豕脯麋脯脯麋鹿田豕皆有轩雉兔皆有芼爵鷃蜩范芝栭菱椇枣栗榣柿瓜桃李梅杏楂梨姜桂按修脯轩皆腌渍物之名大概长者为修大而重者为脯薄而轻者为轩郑氏谓轩读为宪宪藿叶切也孔氏谓麋鹿田豕非但为脯又可生食大切为轩其说皆非盖由于误解下肉腥细者为脍大者为轩之文也下文谓凡肉腥之物细切者可以为脍大切者可以为轩今郑孔认为切之细者名为脍切之大者名为轩故误以轩为切为大切耳下文又曰野豕为轩与此田豕皆有轩正同其野豕为轩承上麋鹿鱼为菹之文郑于此不能通其说又曰轩菹类按腌渍菜名菹后因以腌渍肉之湿者为菹轩乃腌渍之干者则轩正是菹类其解为是然则前谓之为切为大切者误可知矣不然一轩字岂有两义乎又按少仪曰牛与羊鱼之腥聂而切之为脍麋鹿为菹野豕为轩而聂而不切谓大切也切谓细切也则聂乃是大切而轩之非大切明矣此言禽兽昆虫诸果草木之类凡三十一物皆诏子妇事亲以奉饮食者所宜知也第天子可备用庶人不可备用耳故下有大夫燕食一节略以明大夫士庶之羞焉郑氏执周礼膳夫羞用百有二十品谓此为人君燕食所加庶羞疏谓人君为诸侯周礼天子羞用百有二十品记者不能次录以己之误反咎记者不亦冤乎大夫燕食有脍无脯有脯无脍士不贰羹胾庶人耆老不徒食燕食燕居之常食也郑氏以燕食为飨礼岂有大夫燕宾而脍脯不备者乎孔氏曰士不贰羹胾谓士燕食也若朝夕常食则不二羹食自诸侯以下至于庶人无等又岂有士常食得贰羹胾而燕宾反不得贰者乎余说见后羹食下脍春用葱秋用芥豚春用韭秋用蒌脂用葱膏用薤三牲用藙和用醢兽用梅鹑羹鸡羹鴽酿之蒌鲂鱮烝雏烧雉芗无蓼芥辛菜用之即如葱之调和食物也郑独以芥为芥酱盖上云鱼脍芥酱不知此总论脍非单属鱼也郑之附会类此不食雏狼去肠狗去肾狸去正嵴兔去尻狐去首豚去脑鱼去乙去丑凡云不食云去者其不利人与不堪食两义皆在内郑氏皆以为不利人非后儒皆从此推说殊凿不食雏陆农师谓固美矣然犹不食雏他物可知此又近戒杀之说非记文意乙尔雅云鱼肠谓之乙此说甚明郑氏谓东海鰫鱼有骨名乙在目傍状如篆乙食之鲠人不可出此颇附会且本文但言鱼不言何鱼也牛夜鸣则庮羊泠毛而毳膻狗赤股而躁臊鸟皫色而沙鸣郁豕望视而交睫腥马黑嵴而般臂漏雏尾不盈握弗食舒鴈翠鹄鸮胖舒凫翠鸡肝鴈肾鸨奥鹿胃泠零通泠毛而毳谓羊毛零落而细腥如字郑改为星非其改之意想以上春宜羔豚一节以腥属鸡此以腥属豕因其不合故改耶庮膻臊腥漏皆古文字法周礼易漏为蝼无意义郑反据之谓漏当为蝼如蝼蛄臭尤不通周礼内饔袭此文易郁为狸望视为盲胝漏为蝼肉腥细者为脍大者为轩或曰麋鹿鱼为菹为辟鸡野豕为轩兔为宛脾切葱若薤实诸醢以柔之大者为轩与野豕为轩轩字同义盖菹类也言切之大者可以为轩说见前牛修下郑氏于大者为轩则曰大切于野豕为轩又曰菹类其以轩为大切非也以轩为菹类是也郑又于细者为脍曰脍者必先轩之所谓聂而切之也以聂证轩即谓轩为大切之意非也于麋鹿鱼为菹野豕为轩曰菹轩聂而不切即谓轩为菹类之意是也或曰以下乃少仪之文则知少仪在内则之前以上言饮食之制凡宜食不宜食之物乃造作煎和之法多有不可详者又有不合于今者盖古今异制土地异俗食性异宜或有然也然不可详而必求详之则凿不合于今而必牵强以为说则违心矣羹食自诸侯以下至于庶人无等大夫无秩膳大夫七十而有阁天子之阁左达五右达五公侯伯于房中五大夫于阁三士于坫一前云士不贰羹胾此云羹食自诸侯以下至于庶人无等毕竟两说有碍此疑从两处采入不必曲解天子诸侯庙制皆有东西房及东西夹室知诸侯有东西夹室者公食大夫立于东夹南宰东夹北是也大夫士皆东西房说见礼器天道至教下但无夹室下妻将生子居侧室指大夫士言此侧室非夹室也庙制若此正寝可知尔雅云无东西房有室曰寝陈用之曰其文对庙言之则庙寝也此文谓天子之阁五左右达各五者在于左右夹室也公侯伯于房中五者公侯伯虽有夹室但以阁之五分设于东西房中渐近也大夫于阁三士于坫一者蒙上言皆在东西房可知孔氏诸大夫于夹室误也岂诸侯不得于夹室而大夫反得于夹室乎此误本于郑氏曰大夫言于阁与天子同处又谓士于室中为土坫此既不知为房又未敢直言夹室而但曰室中其含煳可见阁木为之有门坫土为之犹爵之坫陆农师谓凡阁皆用坫非大夫七十始有阁士为坫则无阁陆谓士亦有阁亦非凡养老有虞氏以燕礼夏后氏以飨礼殷人以食礼周人修而兼用之凡五十养于乡六十养于国七十养于学达于诸侯八十拜君命一坐再至瞽亦如之九十者使人受五十异粻六十宿肉七十贰膳八十常珍九十饮食不违寝膳饮从于游可也六十岁制七十时制八十月制九十日修唯绞紟衾冒死而后制五十始衰六十非肉不饱七十非帛不暖八十非人不暖九十虽得人不暖矣五十丈于家六十杖于乡七十杖于国八十杖于朝九十者天子欲有问焉则就其室以珍从七十不俟朝八十月告存九十日有秩五十不从力政六十不与服戎七十不与宾客之事八十齐丧之事弗及也五十而爵六十不亲学七十致政凡自七十以上唯衰麻为丧凡三壬养老皆引年八十者一子不从政九十者其家不从政瞽亦如之凡父母在子虽老不坐有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊有虞氏皇而祭深衣而养老夏后氏收而祭燕衣而养老殷人冔而祭缟衣而养老周人冕而祭玄衣而养老自凡养老至此六章除不坐一章外王制与此同论见王制以注疏皆详于彼也凡养老五帝宪三王有乞言五帝宪养气体而不乞言有善则记之为惇史三王亦宪既养老而后乞言亦微其礼皆有惇史亦微其礼郑氏郑谓依违言之求而不切若然是以虚伪从事矣可乎孔氏曲解不切以为不偪切非也陈可大直解亦微其礼为不诚切以求之忘本文而从郑尤可笑孙文融曰微其礼者盖以为余事所重仍在宪得之此一章言养老辞义古奥而王制独无之故知以上王制取内则也淳熬煎醢加于陆稻上沃之以膏曰淳熬淳毋本段毋字皆误作母今径改煎醢加于黍食上沃之以膏曰淳毋陆稻未详孔氏谓陆地之稻郝仲舆驳之谓稻乌有陆种者是也然自解陆为干燥历陆则不通矣毋郑氏谓读为模模象也作此象淳熬甚迂按凡煎膏味厚者为母从其中所出味薄者为子故曰淳毋炮取豚若将刲之刳之实枣于其腹中编萑以苴之涂之以谨涂炮之涂皆干擘之濯手以摩之去其皽为稻粉糔溲之以为酏以付豚煎诸膏膏必灭之雊镬汤以小鼎芗脯于其中使其汤毋灭鼎三日三夜毋绝火而后调之以酰醢此节但言炮豚一物将如字谓若刲之刳之须实枣于腹也云若将者以见未刲刳前宜备枣以实之也郑氏欲强合周礼膳夫八珍之数以将为牂详后谓此节言炮豚炮牂二物谬妄殊甚观下云以付豚何以不言付将且前后皆言羊下节即言捣珍取牛羊此何以独为牂且不为牂而为将此亦浅鲜易见其谬妄者而世儒以其所言合于周礼八珍之说遂漫不加察至今贸贸焉从其说无敢异者可叹也芗即上芗无蒌之芗郑谓使之香美亦非捣珍取牛羊麋鹿之肉必韧每物与牛若一捶反侧之去其饵孰出之去其皽柔其肉饵即上为稻粉糔溲之以为酏以付于肉者亦即下稻米二肉一合以为饵是也郑氏谓筋腱殊杜撰饵之非筋腱不辨自明且牛羊麋鹿之筋腱皆可食古自与今同何必去之乎孔氏曰饵筋腱也者以经云去其饵又去其皽皽既为皮莫则饵非复是皮莫故以为筋腱如疏说使下无去其皽之文则又必以饵为皮莫矣可笑哉是疏之说要亦不得已而从之尔其每为注之供状如此郝仲与解饵不误然谓饵干肉熟则去饵又非也下云孰出之则此承捶反侧之句肉固未尝孰也盖饵易熟肉难熟饵煎熟即去其皽也郑若死油去字解所以误耳为熬捶之去其皽编萑布牛肉焉屑桂与姜以酒诸上而盐之干而食之施羊亦如之施麋施鹿施皆如牛羊欲濡肉则释而煎之以醢欲干肉则捶而食之郑氏曰此七者周礼八珍其一肝膋是也孔氏曰七者谓一淳熬二淳模三四炮取豚若牂五捣珍六渍七熬云其一肝膋则糁下肝膋也但作记之人文不依次故在糁下陈之按郑执周礼膳夫珍用八物之文以此章妄合其数最为可笑后世皆承其谬误而罔觉也此章亦不过列叙饮食之制与前数章等并未尝以此章为八亦未尝以为珍也自周礼袭此为八珍之说其珍字即取文中捣珍珍字也若记文果以八为珍何以竟无其说且何为独以捣云珍而他处不云珍乎不必辨而可明者但周礼所取之八今不可知其意姑以数按之亦不合如一淳熬二淳母三炮豚四捣五渍六熬熬即上淳熬之熬即此见记文初无分别也七糁八肝膋九酏则为九而非八如郑意又以糁与酏合醢人糁食酏食谓羞豆之食不在其数则为七而非八于是无以合之乃以将字作牂字增一炮羊以为八焉其妄诞欺世如此说见前郝仲舆不从郑炮羊之说并连糁酏以为八驳郑谓若糁酏非珍乃豆羞之实然则珍岂不荐之豆乎其说若是但自列其数仍是九而非八且堕周礼及郑氏之云雾不浅也孔氏又因肝膋在糁下反冤作记之人文不依次嗟乎自周礼有八珍之文郑氏牵合于内则后之解内则者无不逐段详列其数甚至有以为错为脱者即此而观礼经残阙不幸又有周礼以乱之始于郑氏误信周礼继以诸儒误信郑注其相沿致误至于如此礼虽欲不亡何可得哉故曰礼亡自汉至今矣糁取牛羊豕之肉三如一小切之与稻米稻米二肉一合以为饵煎之郑氏以此节并下取稻米节强合周礼醢人糁食酏食不知周礼正袭此也孔氏又曰此先陈糁食者亦记人不次冤哉故妾虽老年未满五十必与五日之御将御者齐漱澣慎衣服栉縰笄总角拂髦衿缨綦屦虽婢妾衣服饮食必后长者妻不在妾御莫敢当夕必与五日之御男子五日一接妇人与音预郑氏谓此为诸侯礼五日御九女附会谬说也妻不在妾御莫敢当夕郑谓避女君之御日尤谬盖既以上分别夫人以下两两而御则是当夕矣于此说不去故又为此谬解也又郑于此以当夕为女君之御日而于小星之诗又引此文谓凡妾御于君不当夕尤自露破绽如此妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门子生男子设弧于门左女子设帨于门右三日始负子男射女否孔氏曰妻既居侧室则妾亦当然按侧室妻暂居也妾则常居也何必言乎国君世子生告于君接以大牢宰掌具三日卜士负之吉者宿齐朝服寝门外诗负之射人以桑弧蓬矢六射天地四方保受乃负之宰醴负子赐之束帛卜士之妻大夫之妾使食子按桓六年左传子同生接以大牢卜士负之士妻食之此与同郑氏谓接为捷捷食其母甚迂杜注谓世子生以大牢之礼接见之亦未然按生子得以接续宗祀故名接其礼用大牢以飨祀下云接子择日是也诗孔氏谓持也以手维持其说是仪礼少牢诗怀之之诗亦同郑氏训为承未然陆农师指为斯干之诗方性夫谓使明诗者负子期于能言皆凿甚按贾谊新书论悬弧之礼曰东方射东南方射南中央射高西方射西北方射北其说犹近理此以中央为天地夫射天则是商武乙也而可训乎凡接子择日冢子则大牢庶人特豚士特豕大夫少牢国君世子大牢其非冢子则皆降一等上云三日文在接以大牢之下盖指下士负之以下诸事也解者皆以接子亦为三日则与此处择日矛盾矣于是为之斡旋是自误也三月之末择日翦发为鬌男角女羁否则男左女右是日也妻以子见于父贵人则为衣服由命士以下皆漱澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面夫入门此寝门也故有阼阶郑氏因上节言妻生子居侧室谓此为侧室门非也下文妻遂适寝谓复夫之燕寝与下妾遂入御同不可误油为以前在侧室也姆先相曰母某敢用时日祇见孺子夫对曰钦有帅父执子之右手咳而名之妻对曰记有成遂左还授师子师辩告诸妇诸母名妻遂适寝执子之右手者即下子能食食教以右手之意夫告宰名宰辩告诸男名书曰某年某月某日某生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府夫入食如养礼诸男对上诸妇言犹男妇同族尊卑皆该之下之诸母指慈母乳母之类也注疏以诸妇为同族卑者之妻诸母为尊者之妻又以诸男为举其卑者卑者尚告则告诸父可知如其说上何以列诸母于诸妇下此又何以举诸男而遗诸父皆是自作漏阙耳适子庶子见于外寝抚其首咳而名之礼帅初无辞郑氏于上节谓人君见世子于路寝于此节适子庶子见于外寝谓外寝君燕寝也于下节妾将生子三月之末见于内寝谓内寝适妻寝也孔氏曰宫至之制前有路寝次有君燕寝次夫人正寝卿大夫以下前有适室次有燕寝次有适妻之寝但夫人燕寝对夫人及适妻之寝及侧室为在外故郑前注云外寝君燕寝也注疏说是陆农师谓内寝为适寝外寝为路寝以郑谓外寝为燕寝为非然则适庶既见于路寝世子亦见于路寝可知不将混而无别耶故辨之公庶子生就侧室三月之末其母沐浴朝服见于君摈者以其子见君所有赐君名之众子则使有司名之上节适子庶子见于外寝此又言公见庶子者既加详其礼又以见庶子自名众子使有司名之之不同也众子孔氏谓众妾之子非也陆农师曰经有世子有适子有庶子有众子适子世子之母弟众子庶子之弟此说甚明由命士以上及大夫之子旬而见冢子未食而见必执其右手适子庶子已食而见必循其郑氏谓旬为均非朱仲晦谓旬如字别记异闻不待三月亦非此承上言谓由命士以上及大夫之子既见之后自此每旬而见盖有慈母及食母之类示有期也若下士及庶人则妻自养子其见无期不必言矣冢子未食而见必执其右手适子庶子已食而见必循其首此谓天子诸侯见子之礼也旧以上由命士以上三句合此为一节所以于旬而见之文从来不得其解今正之未食已食当如孔氏谓与后夫人礼食之前后郝仲舆以食为朝食按上言卿大夫见子具视朔食岂有天子诸侯反未朝食而行见子之礼乎六年教之数与方名七年男女不同席不共食八年出入门户及即席饮食必后长者始教之让九年教之数日十年出就外傅居宿于外学书计衣不帛襦礼帅初朝夕学幼仪请肄简谅内而不出以尚未有室未理男事常宜在家之内勤学而不出也出如负笈从师经营四方之类又非出就外传之出也十有五年而笄二十而嫁有故二十三年而嫁聘则为妻奔则为妾凡女拜尚右手郑氏曰婉谓言语也娩之言媚也媚谓容貌也其谓婉为言语谬按孔氏曰按九嫔注云妇德贞顺妇言辞令妇容婉娩妇功丝枲则婉娩合为妇容此分婉为言语娩为容貌者郑意以此上下备其四德以婉为妇言娩为妇容听从为妇顺执麻枲以下为妇功如疏之说郑于婉字两处作两解但欲迁就本文不顾所解字义前后矛盾其不足凭如此奔则为妾如从媵或买之未有六礼闻命即往趋焉谓之奔左传疲于奔命是也非是自往而奔如所谓淫奔者郑氏曰妾之言接也闻彼有礼走而往焉以得接见于君子此误以奔为淫奔也闻彼有礼女子何以知其然且以有礼之人而与淫奔之人合安在其为有礼乎又收皋逃亡之身犯大律其可笑如此