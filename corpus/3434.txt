无上九霄玉清大梵紫微玄都雷霆玉经正统道藏三家本一卷洞真部本文类无上九霄玉清大梵紫微玄都雷霆玉经尔时元始天尊在龙汉元年是岁摄提格太极肇开三才巳立天尊居皓庭霄度天中与天主及十方诸天说讃混沌演飏太空灵风流鸣琪林翛翛庆云漫天万象静黙时有玉宸大道君无上老君侍无上老君口与心言我昔无始劫来种何善根修何善果而得我身超凌三界上賔玉清爲人天师三界所式上以禆大罗元始之化下以賛上清灵寳之风亿劫遭逢千生庆幸老君未形于言天尊曰卿勿多慊玉宸大道君能爲开陈卿但谛听玉宸大道君受天尊敕乃于皓庭先拜天尊次揖天主天尊坐九琼飞霞翠虚灵光之舆天主侍坐亦有八景大霞丹晨之辇道君侍天尊右亦坐玉云羽霄绮霞太碧之舆而十方诸天各有青林羽空浮盖之辇亦有大丹飞仙五云散景之辇杂以霄灵流映玉眸大仙之车紫琅金曜阳明羽翮之车建九节舞仙之干胎灵玉幽八素之旛九霞之斾三云之旂八凤吟空九鸾歌梵左仙賔云右仙賔霞钧天广乐左右罗陈羽衣霓裳前后迭奏天乐礼毕十华朗清四气澄霁道君乃自昇玉华九仙素元之舆举圭揖仙绵顾万天历览羣眞萧然自适怃然自噫徐及老君曰卿妙恢太清之境尊居大有之庭人天所瞻龙神所畏五帝罗拜万仙侍迎不自爲荣仍乃自贬上勤玄览何至朕言朕爲卿陈卿合开悟老君降舆前玉宸而拜曰朕以元始爲父而以玉宸兄之是不言而悟不译而知第自谦勤上溷省览请霁天威朕当自敷老君复还所座乃举金光六素明霞之如意面向天尊复对道君遂大震威尔时天地震动黑云弥漫神风鼓天飞山走岳万龙飞跃电火交飞云师前唿两骑后啸大冬天鼓万蛰震惊时有衆中太阳九龙皇君徃昔爲玄都九嶷九夷沧水使者亦分身爲南上受鍊眞人今受天尊符命爲九天採访使者越班秉圭翔云而出飞干旋巽端圭再拜拜巳长跪于天尊前乃说呪曰吾是九老仙都君敕汝五方雷部神五方雷神速到坛敢有后至先灭形急急如律令九天採访使者乃歩九龙卷水驱云飞飌之罡而遂就座尔时于天尊之右忽有九斗阳芒流金火铃大将军与火铃大仙苍牙霹雳大仙天丁力士六丁玉女六甲将军九天啸命风雷使者九天苍龙监兵飞云吏九天流金烈电火铃吏雷令使者领诸麒麟虎豹獬豸白泽兵马部衆至皓庭所倏于九天採访使者之前环阶列序罗拜舆下使者告言尔等知否吾昔于混沌无始以前大朴以先亦有三才亦分三界吾于彼时是爲五雷君是所部所属又𨽻于无上元君无上元君即今老君是其五雷君今即吾是是诸神等咸启是言臣等隔隂实昧夙因今奉至言罔不遵奉得悟玄旨用懋祗焉臣闻雷霆者天地之枢机天枢地机阳雷隂霆枢隂机阳雷善霆恶夫谓万物厥有至符至符隂玄乃职生灭东三南二北一西四此大数之祖而中央五焉雷霆得天地之中炁故曰五雷无上元君徃得九五之道盖东方自壬子而归庚九数北方自丙子而归庚五数其余庚子归庚而一戊子归庚而三甲子归庚而七所以得九五之道者而帝雷霆也壬子爲东方之根丙子爲北方之源甲爲雷庚爲霆甲庚爲雷霆之号令壬爲雷霆之局丙爲雷霆之㑹子爲雷霆之宗甲中有巳壬中有丁丙中有辛庚中有乙是故甲庚丙壬雷主之乙辛丁巳霆主之惟戊癸化火以虚其中是爲雷霆之主若夫九五之道者雷霆自北而东自子而巳皆阳也得九五雷霆之道所以统天威乃可以荣枯万物起灭四时今吾五雷君乃得三一雷霆之道三乃东之祖数一乃北之生数是盖北鄕子爲雷局东鄕卯爲雷门其得三一亦无殊于九五皆雷霆之道也臣等𥋏莅雷霆天地杖直幸知古始敢不敷陈上渎眞慈不胜昧死九天採访使者于是黙然老君曰卿等沃朕丹心可嘉可敬审如卿语朕有宿勋今五雷君茂领採访实朕所慕卿等当知昔在劫初玉清神母元君是浮黎元始天尊之后长子爲玉清元始天尊其第九子位爲高上神霄玉清眞王长生大帝专制九霄三十六天三十六天尊爲大帝统领元象主握隂阳以故雷霆之政咸𨽻焉雷局于北雷门于东雷火于南雷令于西甲庚丙壬爲阳雷乙辛丁已爲隂霆戊癸以爲雷火之司则是九天採访使者总御四序控制五行彼使者则眞王是是诸鬼神咸作善言臣等夙生庆幸乃今方知元始天尊闻是语竟复还大罗玉宸道君亦还眞境太上老君寻复太清于是九天採访使者亦返紫玄景曜之府皓庭霄度天君寻白太皇万福眞君曰我等十方诸天与诸龙神各领部属趣驾九霄徃谒眞王当以天尊之慈言上简眞王之夙命以慰三界万灵之观听焉曰然时天君及十方诸天同诣九霄初立九霄玉清门下次有玉枢舍人领所官曹出立门下九虎森立六虬横前舍人出迎久乃得入复入九霄玉府门门内有瑶光玉书之扁扁曰高上神霄之天天中有五殿东曰青华南曰凝神西曰碧玉北曰蘂珠中曰长生又有东西华台四曹四局外有大梵紫微之阁仙都火雷之馆复有玉枢院五雷院氏阳院仙都火雷院及雷霆都司太乙雷霆司北帝雷霆司蓬莱都水司及诸曹院子司亿万兵骑各分将校上有雷霆泰省玄省都省三省六部八寺四司诸司馆阁各有官僚东西华台咸𨽻其所时十方诸天咸谒王所王遣侍香玉童侍轩玉女各一员致诚天君前乃启天君言眞王大帝以三界事繁悔不早令车轮分形散影相延别殿当以建午之月其月五日辟南宫火铃玉眸飞霞之宅咸希见集是诸天人徘徊不返复告玉女使复王曰十方诸天是承天尊言大帝大帝眞王天有玄经经有妙旨昔在无始劫前曾亦演说名爲无上九霄玉清大梵紫微玄都雷霆玉经我等闻斯语巳乐欲即闻玉女还奏奏巳大帝敕允大帝敕北斗征伐司大帅北斗防衞司大帅使前语曰十方诸天欲朕说经朕所祕藏天尊有敕卿等可同太尉黄鈇绛节雷霆大使尚父尚书大宰雷霆令㑹判府知府同知领事佥书与尚书侍郎卿监郎中校籍以下官最干政务官同侍琼舆上登三天有顷二帅还奏百辟巳集于三省三省巳辨都省巳集大帝昇元皇洞眞总虚大云之辇三省五府六部八寺百辟随侍白鹤歌青鸾吟麒麟舞云白泽啸风大帝辇行百辟车随火轮火官四衞左右玉虎前翼金龙后御诣三天门下首谒太上玉京太极左宫仙翁于天机省次谒九州都仙太史高明大使于天枢省后谒三天扶教辅元大法师于泰玄都省复谒玉清元始法师玉堂大教主于凤凰阁次登太上无极大道太上丈人太上道君太上老君天帝君天帝丈人九老仙都君九炁丈人百千万重道炁千二百官君太清王陛下讫大帝复以大丹玉符下付罡风浩炁界主者黄道黑道典官次则天地之间诸部雷霆干系鬼神齐集大帝之后大帝上朝三清三清玉女飞散玉华徧飘罡风神烟玉云洒渺紫都大帝端圭肃服立于陛右大梵明晨侍郎唿云尊太上上天至尊天帝无极无上皇帝坐殿此即元始天尊也天尊曰朕弟尔来朕有三万六千宫宫有三万六千主宫女主三万六千世界事朕犹不屑卿朕弟也何庸尔勤大帝拜兴奏曰朕言无上九霄玉清大梵紫微玄都雷霆玉经万劫一传混沌判久此寳宜泄朕不敢私取自圣训天尊曰可大帝辤天尊敕大罗无极神公同三天大丞相于玉梵明皇之馆会昊天玉皇上帝及后土皇地祇大帝在天帝下坐地祇在大帝下坐神公对大帝坐大丞相在神公下坐天尊敕以玉醴用太微金液以次用八麟爲脯九凤爲腊三龙爲炙四虎爲脍久之饮罢神公丞相同辤大帝复觐玉清大帝敕长生殿四局左右司録事即日誊剡奏谢三天天帝地皇同之大帝还坐长生殿天帝地皇同坐玉舆十方诸天悉有琼辇诸天龙神各立陛阶大帝黙坐良久呪曰雷大雷二雷三雷四雷五唵吽吽三檀那呕嘻唯咁哔唎咤急急召汝名天下知速至速至急急如律令唵吽吽韩难延干夷摄复谓天帝地皇曰是此十方诸天欲爲演说眞诠天帝地皇启大帝言十方诸天悬徯斯久大帝慈愍当无所靳大帝曰朕适呪巳姑少俟之少顷五帅部衆龙兵虎骑唿风啸雨飞雷激电散云霹雳喧轰震动闪烁霹雳大帝敕五雷使者系五雷号令牌一声天地肃然大帝于是说经大帝曰朕爲浮黎元始天尊之子玉清神母元君之男玉清元始天尊之弟太上老君之叔儿妇日月眷属星辰奴皁风霆车马云雾出无入有隐圣显凡策空驾晨乘空蹑梵三官飈举五帝景从朕胡爲尊敢不自效是故效心三界戮力五行凡尔天龙鬼神孰不知焉时有雷神火师挺班端简立大帝前稽首长跪而言曰悯哉弃贤世界一切衆生君臣父子夫妇兄弟主客朋友亲戚奴仆羽毛鳞甲飞走动植根荄甲坼情与无情徃昔劫中至今有生以来亿劫尘劳今身紫垢贪嗔痴爱萌于立身行已之间杀盗邪淫形于举心动念之际心三口四人百巳千有漏幻躯无边罪障是非海阔人我山高不审若爲能免雷令大帝曰未有天地先有吾身未有吾身先有根本生根死本乃天宫地法之门生死轮转如螘旋磨如以生死爲无则天地有昼夜焉昼夜有日月焉是生死不可无而罪福寿天荣枯宠辱是非人我名利财禄实附隷于生死之间性命系焉所以东北方有风雷地狱此特雷令之怒耳其罪之微太乙简阅其罪之着三尸上奏其罪之尤三官鼓笔风刀立至其罪尤甚事渉雷霆阳有鞭尸之刑隂有裂体之宪人间私语天闻若雷暗室欺心神目如电可不愼之若夫士农工商僧尼道俗上自天子下及庶人命遭彗孛之临身爲魔魅之扰皆我雷霆之政实临之大帝曰雷霆者主天之灾福持物之权衡掌物掌人司生司杀检押启闭管籥生成上自天皇下自地帝非雷霆无以行其令大而生死小而荣枯非雷霆无以主其政雷霆政令有所𨽻焉隷雷霆之政令者各有攸君今皆爲尔一一解说咸用遵奉以敬以寅大帝曰三清上圣所以雷霆之祖也十极至尊所以雷霆之本也昊天玉皇上帝所以号令雷霆也后土皇地祇所以节制雷霆也大帝曰吾爲高上神霄玉清眞王长生大帝其次则有东极青华大帝九天应元雷声普化天尊九天雷祖大帝上清紫微碧玉宫太乙大天帝六天洞渊大帝六波天主帝君可韩司丈人眞君九天採访眞君是爲神霄九宸大帝曰尔等十方诸天曾亦知乎故凡下界有禳谢水火斩星伐庙断蛟却虎驱瘟辟邪上解天罗下解地戹与夫年灾月祸星戹命妖三世冤憎七生凶㑹鬼神注射魔魅陷殃有死有生有巳有不巳并用奏牍九宸次申诸司大帝曰玉府判府眞君玉府左右侍中左右仆射天雷上相玉枢使相斗枢上相上清司命玉府右卿五雷院使君雷霆都司元命眞君此皆雷霆之枢要故谓之九司并用申之别有五方雷王五方雷霆大帝君亦申之大帝曰日宫太阳帝君雷霆赖以威月府太隂皇君雷霆頼以神北斗九皇眞君雷霆赖以枢辖在昔元始天尊敕太清无上元君令九州都仙太史高明大使判雷霆泰省事太上玉京太极左宫仙翁判雷霆玄省事三天扶教辅元大法师判雷霆都省事复以浮丘大仙佥书雷霆三省事自余以次官曹并领所治或曰兼司或曰分司其所出治或巡察官司则曰行司四官阙员皆应选人徃昔劫中曾巳选迁是此四官复当降世领户化民功成复还所治大帝曰十方诸天尔等当知此经玄妙不宣下士吾昔承天尊敕使吾九霄玉清之府出给符简宣传吿命付授箓诰开度生死生身受度死魂受鍊出离地狱登眞度命所是元始符命并听九霄奉行吾此九霄玉清之天内摄朱陵火府南昌上宫受鍊司南昌下宫受度司上清黄箓之院太清黄箓普光之馆元始有命佐官三员以司符命隷吾本天命大罗无极神公判上清黄箓院事号爲郁罗翘眞人一也复命玉清元始法师充上清黄箓院使号爲眞定光眞人二也次命玉堂大教主充上清黄箓院副使号爲光妙音眞人三也用是三佐以领本天济生度死之事凡尔鍊度等事并须奏九宸申九司然后启吿三佐上关三省徧闻日月宫曹北斗府署故得历关诸天敕制地祇普告三界苟或不尔千符百简天地渺茫大帝曰人世帝皇若于保镇国祚抚安黎元夑调四时节度二炁能以锦缯织此经理饰以金匮里以石函藏诸海岳即得人民安堵风两顺时百谷以穰万物以康国无兵戈俗皆富寿是经在处即有飞天神王十方丈人天丁力士狼吏虎贲天驺甲卒察姦钩骑都官仆射驿亭令驿亭丞罡风骑置吏驿马上章吏飞符破庙吏隂神决吏阳神决吏飞龙骑吏随所护持大帝复吿十方诸天丈人曰吾昔于浮黎碧落之天与十方无极大圣同侍元始于空歌寳黍之中元始说始青大灵之章吾于尔时发大愿言五百劫后数否运蹇元元被殃曡尸高山流血旷野无复如今万象太平隂阳无恙矣雷霆者执天地之中炁理天地之中政综劾祸福佐理天枢统御隂阳摄循地纪吾爲雷霆之主当以身先之即合代彼一切衆生受诸魔恼然则以是功勤未若元始说是灵章爲是玄妙人可开悟今吾此经无殊厥旨亦从是经启吾玄㑹是诸衆生得闻此经玉楼气断银海花残即得超度不经地狱尔时十方诸天同时稽首称善天帝地皇亦曰善哉天龙鬼神生大欢恱金童舞香玉娥散花大帝曰世人起心动念动行不善唐突天地秽亵日月毁呵风雨裸触星辰背负君师逆辱父母欺心朋旧傲睨亲邻杀害孳生抛撒米谷大秤小斗欺罔圣贤酷法残形伤灭禽畜私淫暗盗诲毒助𠒋贪诸所荣嗔诸所弱天嗔地怒鬼妬神憎有能命九霄诸曹官吏上元一品仙官或正一道士就于楼观靖卢或于家庭建坛吿盟请诵玉经或一日三日或五日或七日皆当启白上灵首谢愆过祈以本命魂神乞藏玉宫仰关天丁爲行㔶盖是故三官罢对黒簿停追免爲雷嗔不受天谴回心向善即得吉祥大帝曰若或有人爲天娇地魈山精石怪五行妖祟三界魔凶及诸社庙伤亡𡨚尸执对惊魂丧乱五内违和人鬼交心无复常态吾即遣命魔前驱大将军与九天捉鬼云路无面目大神金刀功曹领诸天丁区别人鬼违者斩尸大帝曰禳水之法申闻水府扶桑大君水府冯夷君波神玄冥君徧牒五湖大神四海龙王九江水帝四渎源公九河主者崐崘河源君河魁大神及蓬莱都水使者可令速除水怪障回狂澜馘灭妖残勿爲民害大帝曰谢火之法申闻南方荧惑君火神祝融君雷火阏伯君火部回禄君火铃将军徧牒南方火部主火大神五方飞火掷火流火大神掌火书金经大仙火部判官丙丁童子胜火大将腾光大神可令祓除火孽清静民区无使赫炎流毒万姓穰水谢火亦须牒太歳某甲君水属月府火属日宫大帝曰凶星见于人国恶曜照于人身此元始有移星易宿之道至于妖星逆宿不系五星十一曜二十八宿及紫微垣内星者皆听斩之先次奏九宸申九司次乃奏北极紫微大帝申北斗七王宫听其自然斩落之矣伐庙则不然凡有庙神不正皆当先牒本属城隍次申奏凡遇丙日许得奏闻当有检校官司无不奉行大帝曰若复有人病笃不救四肢失衞皆当奏请天医使者尚药灵官治病使者法炙金童前来救治奏乞玉炁化流神丹下甦皇民使复神观如被祟害亦复如然大帝曰定蛟如禳水法却虎即号令当路土地主者神虎玉女玉女摄虎者也断瘟之法移牒五瘟使者太岁尊神皆当移文雷霆都司大帝曰鬼神託爲家先勒求祭祀变幻百怪使就供承抛甎掷瓦搥门击戸撒沙放火惊鸡弄狗悬蛇挂鼠送影传声凡曰害人悉以罪论大帝曰九霄玉清府有东灵上相瑞光仙师六华玉霙使者散花玉女主雪将军回风结云使者所以掌雪雹事分隷月府太隂皇君大帝曰国土亢旱人民焦熬鱼鸟惊烦草木脆萎妖魅爲殃烈燄焚空火伞四张赤地千里皆当上启东井箕星使者天门东壁使者金关毕宿使者三山太乙木郎大神四溟四丁大神即使驱龙卷水兴云致雨大帝曰久雨淋淫宜于所在城隍社稷里域之司称是篱落崩坼沟渠淫溢上告太阳九龙皇君祈遣九斗阳芒流金火铃大将军封潭锁海止雨禁龙卷雾收云开天耀日大帝曰尔等雷神火师知吾种种方便垂示教科今说是经难可得遇若或有人得之不祕轻泄漏慢当知是人名紊三元罪移八籍其受持者可以昭灵是有五方雷霆神吏主之今当爲尔一一解说雷神火师曰臣知之矣臣请宣示雷神火师对大帝前稽首长跪乃自致辞臣闻五方雷霆神吏夙受元始天尊悬记辅賛眞王统理雷政臣久矣欲示世人今非得旨臣竟祕之臣谓云东方雷霆风雨云电之神唿风亚咄遮黎义鸠罗南方雷霆风雨云电之神氷鸠鸬煖炎寮石阿雄西方雷霆风雨云电之神荣耀灵朗重延闪鸠陀北方雷霆风雨云电之神卢刑勐横天霸钊振鸠中央雷霆风雨云电之神孙眞耳多伯言旭执圭臣谓此诸神吏威灵气燄消烁风云广大神通凌磨日月可以动摇海岳而能舞簸干坤是爲天帝之所使雷部之最灵凡课诵此经之时诸多神吏领所部隷闻唿其名皆悉降坛大帝曰然东方青阳神青帝青龙圣光烕灵震动霹雳勐烈大将军瞿亨南方火车火炬正阳雷电噉吼霹雳大将军孔光西方白电君电光闪烁霹雳雷公电母八灵八猖邵阳雷公大将军衞眞北方烜赫电光霹雳黑云奔雾六波卷水震雷闪烁大将军尾青中央震电驱雷飞云噉吼威勐勇烈正直霹雳大洞统领八方雷车大将军吟灵东方五雷神君紫庭眞人各各部领歘火大神雷公电母驾车持斧浮空而至西方五雷神君巨雷毒神罗列左右飞印天丁五雷使者雨部尊神驾车持斧浮空而至南方五雷神君木郎大神各各部领流铃将军风伯雨师驾车持斧浮空而至北方五雷神君都水大神各各部领霹雳大神五雷使者合部威灵驾车持斧浮空而至中央五雷神君黄衣使者蛮雷之神罗列左右六甲六丁兴云致雨江河淮济岳渎之神驾车持斧浮空而至六波天主帝君玉府上卿五雷使玉枢院眞君雷霆都司元命眞君蓬莱都水使者中央黄帝东方青帝南方赤帝西方白帝北方黑帝雷伯青帝上清赤天大法君上清玉府元命左文君玉枢院副使元君雨师元君雨师文人雷令青君火伯风霆君风火元明君龙雷君电光元圣君卷水龙君东灵上相元君斗中眞人天雷眞宰神雷眞宰龙雷仙宰水雷仙眞雷令主者天雷上相五雷院副使掌火书金经大仙霹雳大仙火铃大仙苍牙大仙主雷大神歘火大神负光仙吏震威大神典雷大神引领大神火目电光大将衆目大神执节领军将军雷火阏伯神负光勐将瑞光仙师掌风火龙骑吏震山沸海大神掌霹雳火光银牙耀目威神上清玉府元天大法师斗中枢相雷令天师玉眞耀灵仙师雷师皓翁玉雷皓师禁师赵俟治病伐恶法师上清司命玉府右卿四明公賔元君俟雷公火车元帅洞阳幽灵君火光流精君金精清思仙娘虚皇大华天雷风领君斗中都水左使者斗中都水右使者斗中六通使者五雷左大判官五雷右大判官五雷左判官五雷右判官伏雷博士掌善簿判官三五铁面火车大将军太歳大将军三五邵阳主帅流金火铃大将军霹雳典籍功曹霹雳复勘功曹霹雳记名书过功曹掌恶簿判官掣雷挥斧上命使者火铃威天公吏日晃阳光太极吏掌苗稼五谷上吏玉光金精上吏吹海扬波驰役吏陈雪华勐吏斩木伐妖开山火令神追雹系电神吏掌水潦分野灾殃上吏掌山林旷野溪谷主吏雷城主吏雷威勐吏执节都吏风雷神吏掌书判官雷车判官五雷直符吏黑面神荼雷车左领将军雷车右领将军主籍吏神决风云上吏飞云走电大神吏掌雷车黑炁神吏吞魔啖妖天甲神吏擒龙捉孽撼山大神掌火辂金车上吏丹元掌罪刑部正眞吏勘覈妖魔校正善恶主吏察善恶孝逆忠和都吏掌雷鼓鬼帅都部吏掌罡风天汉起雨兴云吏威劔震灵吏天雷掌火令掌四季风雨吏掌霹雳火吏负天担石太微令掌天书文籍令掌车令福元将吏掌霹雳火光吏掌鬼政龙书吏西台雷两龙圈治水吏追风布云虎吏掌兵骑甲卒吏掌雷风雪雹电火勐将龙队监兵使者霹雳搜龙使者律令使者苍牙使者五雷使者南宫火铃使者雷阵左右车使者散云歴黑使者缚魂监送使者霹雳火车腥烟使者霹雳禁炎迸火使者霹雳四望使者霹雳火猪黑犬使者霹雳倒提摧拉使者霹雳回车使者掣电轰雷奔云使者掌兵甲横身飞云使者驱风雷电雹斧斤使者移山翻海铁甲使者云中使者洞风鼓震天威赤文使者江河使者三十六雷鼓力士降雹力士摧邪力士左持幢眞人右持幢眞人紫光童子玉光童子掌箓童子捧劔童子雷光玉女童子雷师童子雹师童子执幢童子三五邵阳将军邵阳雷公火车将军起罡将军六龙将军黄帝雷公将军青帝雷公将军赤帝雷公将军白帝雷公将军黑帝雷公将军天雷晃光将军水雷电光将军邀后扑杀掷大将军霹雳号黑将军霹雳杀伐将军玉枢殿下左神将玉枢殿下右神将蓬莱殿下左神将蓬莱殿下右神将北极殿下左神将北极殿下右神将各领部衆浮空而至大帝曰黑龙赤马炎炎昌运当出霄吏无隐祕要大帝复曰是诸神吏能消灾戹能衞身形解释冤憎翻禳盟诅芟邪立正灭恶扬清伐庙诛邪断瘟辟蛊疗民疾病使人吉康昔元始天尊用此神吏时有呪曰緑水清波湛湛清千钧斧刄背头轻傍河柳𣗳风吹倒报着嫦娥也不惊轻时轻似空中尘重时重似千秤铁白时白似天上雪红时红似猩猩血织女四哥勾娄吉利登僧得色急急如律令雷神火师及诸天人闻说呪巳天昏地黑风动雷飞雷雹喧轰雾雨奔裂山河震响宇宙昏昏大帝曰火师火师如是灵如是神不自我不自尔不自神不自鬼一念所至夫复自然大帝曰北极紫微大帝统临三界掌握五雷天蓬君天猷君翊圣君玄武君分司领治天罡神河魁神是爲召雷檄霆之司九天流金火铃大将军天丁力士六丁玉女六甲将军是爲节度雷霆之使九天啸命风雷使者雷令使者火令大仙火伯风令火令风伯四目皓翁苍牙霹雳大仙是爲摄辖雷霆之神火伯风霆君风火元明君电光元圣君雨师丈人仙君是爲雷霆风雨之主中有三五邵阳雷公火车铁面之神中有负风勐吏银牙耀目歘火律令大神狼牙勐吏大判官五雷飞捷使者五方雷公将军八方云雷大将五方蛮雷使者三界蛮雷使者九社蛮雷使者实司其令用賛其权大帝曰昊天玉皇上帝统天无爲万化所始后土皇地祇承天禀命主执隂阳夫人顶天履地得此神书并当知感每于清旦立东南向祝曰臣凡胎浊质走骨行尸历劫迨今罪如山海伏望太上无极大道无上至眞三寳慈父圣母十方诸天丈人九霄雷霆帝眞金后玉妃卿师使相法界眞灵溥运慈悲曲垂原赦赐臣太上十方五雷金光火云正一眞炁流注臣身中三焦九宫五脏六腑之内使得名籍太霄身腾玉府谢世返质游行太空大帝说经将竟天帝地皇先还玉阙十方天主各举仙飞雷神火师趣辤而返雷霆主宰咸侍眞王大地云翔虚空雾洒云庆五彩露飞八甘甘露庆云薰蒸宇宙满国和乐万俗太平大帝领仙巡幸皓庭大帝复谓雷霆执事侍宸仙监仙卿仙郎玉郎等曰吾有九霄玉清大梵紫微仙都九符併用传宣卿等谛听玉清大梵唿风玉符玉清大梵名雷玉符玉清大梵起云玉符玉清大梵致雨玉符玉清大梵兴电玉符玉清大梵祷雪玉符玉清大梵借潮玉符玉清大梵摧魔玉符玉清大梵请晴玉符尔时大帝眞王付授九符以与雷霆主宰盟曰玉经皆内天隐文中皇太玉之书固所当祕一如寳符犹当听受卿等威烈闻此符命火急施行雷霆主宰列班王前咸拜且曰敢不公勤敬遵圣训大帝遂召北斗征伐司帅臣北斗防御司帅臣北斗行台乌衣皂旗使者承受玉轩复归九霄长揖皓庭即昇瑶辇五云翼辂九烟衞辕前鸣八鸾后舞万鹤琼花载道璇露霏霏雷霆衆眞骖随后乘大帝复坐蘂珠之殿十方天人雷霆主宰罗拜露章称谢雷神火师恭对帝所稽首而前即献洞章曰大帝临皓庭身飞玉霞舆天人拥五云听演紫仙书寳语腾瑶梵金枢度玉符复还蘂珠殿鸾鹤飞仙都是时蘂珠殿头领仙舍人引领羣眞退辤帝所咸相谓曰信受奉行无上九霄玉清大梵紫微玄都雷霆玉经