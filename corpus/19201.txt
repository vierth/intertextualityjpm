天妃显圣录序一序二序三天妃显圣录附录天上圣母源流因果天后本支世系考贤良港祖祠考湄洲庙考册使显应记九则述异记二则汪册使灵异记二则莆田令显应记二则苏总兵灵应事跋一跋二后记序一尝闻天下名山大川之胜每多精华发越之奇盖地灵所钟非生圣人以兴而居君师之任则生神人以理阳治阴而弘天地之化此理之常有必然者吾莆之外岛有湄洲屹大海中一孤屿也浩浩漭漭吞吐日月山崒山上突下以浮青石巉峨而映紫而天妃熏修于其间岂非山川之精华所发越者乎考诸谱载天妃吾宗都巡愿公之女也诞降于有宋建隆元年生而灵异少而颖慧长而神化湄山上白日飞升相传谓大士转身其救世利人扶危济险之灵与慈航宝筏度一切苦厄均属慈悲至性得无大士之递变递现于人间乎自宋兴以来威灵昭赫有祷必应历世弥远圣德弥彰而神功广大尤着于江淮河海之中上为国家保卫转输下为生民拯扶陷溺于是外国之舣上运之艇贾舸朝泛渔舟晚渡凌海国而无波泊天涯而若路即有危瀑惊飙颠连唿吸舟人望空号祝神妃闪忽遥临或香闻座次或火耀桅头则万迭狂涛一苇飞渡帖若安澜使东南泽国之以海为田者得与中州沃壤之民并较桑麻同游化日神之功大矣着矣亘古今不可少矣故累代锡命宠颁褒封洊锡湄山宫殿皆奉天朝遣官创建迄于今璇宫壮丽宝树披离梳楼指旭日以迎曦天阁干云霄而直上噫异矣夫上古有功德在国家者皆登祀典况天妃秉坤仪司水德辅国庇民之功着于百世则谓神之灵爽直与经天之日月行地之江河运干坤而不息可也余自京师归偶于案头得显圣录一编捧而读之不觉悚然而起曰天妃之英灵昭着有如是乎余忝列秩宗三礼是司异日肇举祀典望秩山川奉匕鬯以祝神庥佐我国家亿万年无疆之治余将有厚望焉惜乎显圣一录尚多阙略姑盥手而为之序以俟后之釆辑而梓传赐进士第荣禄大夫太子太保礼部尚书兼翰林院学士裔侄孙尧俞熏沐拜题序二湄洲天妃之神自宋迄今垂八百载历着灵迹应辑录有书兹僧照乘刻而传之夫书以传信也而神之信固不待书也古来所传纪实之书多矣其描写诡诞杰特令人读之愕焉而且疑焉疑者何异之也神异迹不一吾以为无可疑夫天下变怪莫过于海今扬帆而来者上自朝绅下至贾鬻靡不瞻拜璇宫斋心祇奉以出入于蜃搂鳌穴之间即或阴风怒号樯倾楫摧寄命顷刻虽上天济物之意且几乎穷而神灵所庇如见其形如闻其声百祷百应遂能转骇浪为安流凌汪溟若枕席举人世所诧异不经见之事皆可恃之以为常又何疑乎虽然福善祸淫天固不爽而善之灵神亦弗昧今使天下瞻拜之伦肃邀神贶而违心悖义之辈复无指摘则人将狃狃则玩玩则邪辟之萌又不可遏息则有时一二示警者正所以坚善信之心耳故至诚感神理有必然响应之灵实不可度不可射之妙诸如唿吸可通光风倏忽者诚有所携神机亘出惊愕意外非他纪异之所为怪诞者比也则是书之传又何疑焉前赐进士第通议大夫礼部左侍郎兼翰林院侍读学士黄起有熏沐题序三湄州天妃吾有林氏唐邵州刺史公九世女孙也林族俱出自唐明经擢第太子詹事上柱国披公后则妃之高曾余诸祖也际五季扰攘之秋以曾祖弃官归隐厥后移居海之滨妃自是诞焉今世祀祖祠尚在予过而瞻拜之迁界后梓里丘墟庙宇圯坏因遣工置木石整造之矣粤闻神妃显着所传轶事神奇未有不令人骇听而疑其说之诞耳近奉册命而渡沧溟南望烟波茫无津畔尔时夏汛已过不便放舟乃于怡山院谕祭祝告甫毕风飙忽而北转颇觉默有神助遂决意解缆而行乘风破浪鼓棹中流云水低连上下无际置身苍茫之中窃以为风涛阻绝屈指届期殆未可以日月计且云水道极其艰虞余素不谙临深履险纵一苇之所如向不见殊礁怪石多之虑瞬息千里才二三昼夜径到其处彼处臣人莫不以为长江天堑飞渡而下斯盖见佑于默默中而弗觉焉者乎逮夫典礼事竣方图返棹而狂澜汹涌澎湃稽天樯撼舟横桅楫为之断裂震荡漭沧四无足峙顷忽间十殿一全之势舟中人咸谓惟神可祷以无咎果尔一祝而倾者少安裂且不坏然而淼淼巨浸奔蹴却迷天日夜来帆影浮沉几不知所税驾不意昏黑飘泊之顷恍有二火晶光熠熠桅舰之前私幸有赫神灵于昭于天差可借以无恙因而随波翌驶轻舟已过万重异哉其丕着如斯乎奇感殊应孰不称神孰不疑诞苟非处身变现之景安知英光之昭灼如是其离离也又安信纪录之传载如是其历历弗诬也八百载灵慈于今为烈利济讵不大哉今者奉俞旨荣貤特隆春秋肄祀盛典以答鸿庥夫岂过举是而为之序赐进士出身户部江南清吏司主事前内阁撰文中书舍人加一级辛酉顺天同试官奉命册封琉球赐蟒玉加正一品族孙麟焻盥沐拜识天妃显圣录历朝显圣褒封共二十四命宋徽宗宣和四年给事中允迪路公使高丽感神功奏上赐顺济庙额高宗绍兴二十五年封崇福夫人二十六年封灵惠夫人二十七年加封灵惠昭应夫人孝宗淳熙十年以温台剿寇有功封灵慈昭应崇善福利夫人光宗绍熙元年以救旱大功褒封进爵灵惠妃宁宗庆元四年加封助顺六年朝廷以神妃护国庇民大功追封一家开禧改元以淮甸退敌奇功加封显卫嘉定改元以救旱并擒贼神助加封护国助顺嘉应英烈妃理宗宝佑改元以济兴泉饥加封灵惠助顺嘉应英烈协正妃三年以神佑加封灵惠助顺嘉应慈济妃四年以钱塘堤成有功加封灵惠协正嘉应善庆妃开庆改元以火焚强寇有功进封显济妃元世祖至元十八年以庇护漕运封护国明着天妃二十六年以海运借佑加封显佑成宗大德三年以庇护漕运加封辅圣庇民仁宗延佑元年以漕运遭风得助加封广济文宗天历二年以怒涛拯溺加封护国辅圣庇民显佑广济灵感助顺福惠徽烈明着天妃遣官致祭天下各庙皇明太祖洪武五年以神功显灵敕封昭孝纯正孚济感应圣妃成祖永乐七年以神屡有护助大功加封护国庇民妙灵昭应弘仁普济天妃建庙都城外额曰弘仁普济天妃之宫宣宗宣德五年六年以出使诸番得庇俱遣太监并京官及本府县官员诣湄屿致祭修整庙宇皇清康熙十九年将军万以征剿厦门得神阴助取捷并使远遁具本奏上敕封护国庇民妙灵昭应弘仁普济天妃二十三年琉球册使汪以水道危险荷神护佑复命奏请春秋祀典又将军侯施以澎湖得捷默叨神助奏请加封俱差官賷香帛诏诰到湄褒嘉致祭历朝褒封致祭诏诰宋光宗绍熙元年加封灵惠妃诏奉天承运皇帝诏曰古今崇祀岳渎怀柔百神礼所不废至于有功国家有裨民社者报当异数灵慈福利夫人林氏灵明丕着惠泽亶敷累有御灾捍患之勋今见救旱恤民之德参赞既弘爵宠应尊兹特进封为灵惠妃秩视海岳之崇典叙春秋之重尚其服兹徽命以懋鸿庥于勿替钦哉元世祖至元十八年封护国明着天妃诏制曰惟昔有国祀为大事自有虞望秩而下海岳之祀日致崇极朕恭承天休奄有四海粤若稽古咸秩无文惟尔有神保护海道舟师漕运恃神为命威灵赫濯应验昭彰自混一以来未遑封爵有司奏请礼亦宜之今遣正奉大夫宣慰使左副都元帅兼福建道市舶提举蒲师文册尔为护国明着天妃于戏捍患御灾功载祀典辅相之功甚大追崇之礼宜优尔其服兹新命以孚佑我黎民阴相我国家则神之享祀有荣永世无极矣世祖至元二十六年加封显佑诏制曰惠泽调雨旸之序镇四海而保无虞祥光映风浪之区护岁漕而克有济忠贞卫国慈惠宁民先朝已着于纶褒今日宜申其宠命益旌徽号允协佥言元祀报功独超天极之贵水行受职永赞皇运之昌祗服徽恩懋弘宠贶可嘉封显佑成宗大德三年加封辅圣庇民诏制曰利涉洪波显造化难名之德尊崇懿号传神明不朽之荣锡宠章亶为殊典仁宗延佑元年加封广济诏制曰爱人利物仁克着于重溟崇德报功礼宜崇乎异数肆颁纶命用举隆仪护国明着天妃林氏聪明通达道心善利当临危履险之际有转祸为福之方祥扬迭驭曾闻瞬息危樯出入屡见神光有感即通无远弗届顾东南之漕运实左右之凭依不有褒恩曷彰圣迹于戏爵以驭贵宜宣懿号之加海不扬波尚冀太平之助可加封护国庇民广济明着天妃文宗天历二年加封徽烈诏制曰阴阳不测惟神克尽燮理之道河山永定在国尤资转运之功故祀典所载莫重于怀柔圣迹所彰当加于崇奉兹览外廷之奏允惟漕运之艰不有护持曷臻浮达护国明着天妃天地锺灵山川炳慧风转舵摧屡救吾民之厄火流水净常全藩舶之危至于暵浸之失时莫不祷祠而请命其御大灾悍大患焉若此则德懋官功懋赏也宜之爰极徽称亶为异数于戏褒封二十字鸿号聿隆允有无穷之誉庙食亿万年龙光孔焕尚其永孚于休弘阐灵慈益章宠贶可封护国辅圣庇民显佑广济灵感助顺福惠徽烈明着天妃天历二年八月己丑朔日祭直沽庙文曰国家以漕运为重事海漕以神力为司命今岁两运咸借匡扶江海无风涛之虞朝野有盈宁之庆帝用钦嘉谨遣使者奉香仰答灵贶惟亿万年神永保之十六日甲辰祭淮安庙文曰转运资于溟海积贮重乎京师乘风驾浪神明是司裕国足民朝廷攸赖臣衔命请淮之庙恭致御香以报以祈惟神鉴格尚申佑之癸丑祭平江庙文曰至广者海也海之大百川会焉至正者神也神之命百灵听焉惟国之本资于食而岁之运浮于海既历溟渤之中常有风波之险今兹运艘接舳偕来微神阴相将奚致焉谨洁牲醴备乐舞以答明赐惟神居歆永保无斁乙卯祭昆山庙文曰姑苏之滨太仓之口运道所繇出也浮江涉海冲风而击浪也怒涛狂澜鲸吸而鳌掷也万里澎湃险不可测也巍巍圣妃临下有赫也望洋不惊风波以息也春夏所输咸达于京实灵贶也奉命禋祀报明德也神之保之长无极也丁巳祭露漕庙文曰三江控东南之会春艎夏舶云集转输圣神临之济险拯危实国家之所式凭而官民之所仰赖也今岁漕运风澜恬然护国之功着于百世谨奉香展牲庸申昭谢尚冀灵爽垂休无极甲子祭杭州庙文曰杭为大藩财赋所聚国计之重倚于东南今兹两运咸利攸往长江息浪万樯云集大海安澜永资粒食神之相之厥勋炳焉景贶既渥福禄是绥巍巍庙庭牲荐孔硕用崇明典与国咸休丁卯祭越庙文曰于越之域外负大海三江东注运道所经惟神春佑赫赫显应弘开慈惠济我粮漕万里一息静无风涛徽烈茂昭天地同功何以报赐恭献琼浆自今伊始岁其清宴万世无疆壬申祭庆元庙文曰浙水东郡襟江带海漕道远涉万里波涛神妃降鉴丕着弘功息偃狂飓迅扫妖氛转运咸利国储充盈永颂明德百世扬休己丑祭台州庙文曰洪惟天妃自天降临功侔化育德配玄穹瀚海安澜风帆顺飞弗惊弗震是凭是依惟兹运道实赖扶持恭承帝命报答灵威佑我邦家永膺多福甲午祭永嘉庙文曰国家积贮海运为重春秋转输风波不测乃凌大海而安澜涉长江而飞渡神所以卫之者厥功宏矣特遣臣奉香祷祀惟灵惟圣其永敷慈惠以励相我国家辛丑祭延平庙文曰剑之水兮潺湲渺长溪兮汪洋峙灵宫兮在上镇海岳兮瑶坛缤纷兮羽旄絪缊兮天香海不扬波兮安流飘祥扬兮引舟徼大惠兮罔极济我漕兮无忧望白云兮天际乘彩鸾兮悠悠献琼觞兮式歌且舞作神主兮永镇千秋己巳祭闽宫文曰朝廷岁遣使奉香灵慈之庙以答明赐今春逮夏漕舟安流悉达京师其护国之功庇民之德莫盛于此是用瞻礼闽宫吉蠲荐羞惟神昭格佑我皇运以宏天休丁未祭莆田白湖庙文曰天开皇元以海为漕降神于莆实司运道显相王家弘济兆民盛烈休光终古不灭特遣臣虔修祀事承兹休命永锡嘉祉于万斯年百禄是宜戊申祭湄洲庙文曰惟干坤英淑之气郁积扶舆以笃生大圣炳灵于湄洲为天地广覆载之恩为国家弘治平之化特命臣恭诣溟岛虔修岁祀秩视海岳光扬今古于戏休哉癸丑祭泉州庙文曰圣德秉坤极闽南始发祥飞升腾玉辇变现蔼天香海外风涛静寰中麟凤翔民生资保锡帝室借劻勷万载歌清宴昭格殊未央皇明太祖高皇帝洪武五年壬子正月敕封昭孝纯正孚济感应圣妃遣官貤祭御祭文曰奉天承运皇帝制曰国家崇报神功郊社旅望而外非有护国庇民丰功峻德者弗登春秋之典明着天妃林氏毓秀阴精锺英水德在历纪既闻御灾捍患之灵于今时尚懋出险持危之绩有裨朝野应享明禋朕临御以来未及褒奖兹特遣官貤诏封为昭孝纯正孚济感应圣妃其服斯徽命宏佐休光俾清宴式观作睹之隆康阜永着赫濯之赐钦哉成祖永乐七年钦差太监郑和往西洋水途适遇狂扬祷神求庇遂得全安归奏上奉旨差官致祭赏其族孙宝钞各五百贯本年又差内官张悦贺庆送渤泥国王回舟中危急祷神无恙归奏奉旨差官致祭本年又差内官尹璋往榜葛剌国公干水道多虞祝祷各有显应回朝具奏圣上以神功浩大重裨国家遣太监郑和太常寺卿朱焯驰传诣湄山致祭加封护国庇民妙灵昭应弘仁普济天妃奉天承运皇帝制曰惟昭孝纯正圣妃林氏粹和灵惠毓秀坤元德配苍穹功参玄造江海之大惟神所司佑国庇民夙彰显应自朕临御以来屡遣使诸番及馈运粮饷经涉水道赖神之灵保卫匡扶飞扬翼送神光导迎欻忽感通捷于影响所以往来之际悉得安康神之功德着在天壤必有褒崇以答灵贶兹特加封护国庇民镳灵昭应弘仁普济天妃仍建庙于都城外赐额曰弘仁普济天妃之宫爰遣人以牲醴庶羞致祭惟神其鉴之永乐十三年钦差内官甘泉送榜葛剌国王海中危急祷祝获安诣庙致祭永乐十三年钦差内官侯显往榜葛剌国往来危惧祈祷屡助显应奉旨诣庙致祭十一月又委内官张源到庙御祭一坛永乐十五年钦差内官王贵通莫信周福率领千户彭佑百户韩翊并道士诣庙修设开洋清醮永乐十六年又差内官张谦到庙御祭着本府官员陪祭宣宗宣德五年钦差太监杨洪等出使诸外国神功加佑风波无虞特遣官祭告制曰惟妙灵昭应天妃林氏嵩岳孕灵巽坤合体嘘风吸雨统江淮河海之宗佑国庇民济天地东南之险适承水德乃亮玄工海不扬波维尔嘉绩朕式钦焉兹特虔修牲醴遣官祭告神其鉴临尚飨宣德六年钦差正使太监郑和领兴平二卫指挥千百户并府县官员买办木石修整庙宇并御祭一坛制曰兹遣郑和等道涉江海往返诸番惟神有灵默加佑助俾风波无虞人船利涉浮达之际咸赖底绥特以牲醴祭告神其飨诸康熙十九年神助万将军克敌厦门奏上钦差礼部员外郎辛保等赍香帛诏诰加封致祭奉天承运皇帝制曰国家怀柔百神式隆祀典海岳之祭罔有弗虔若乃明祗效灵示天心之助顺沧波协应表地纪之安流聿弘震迭之威克赞声灵之渥岂系人力实惟神庥不有褒称曷彰伟伐维神锺奇海徼绥奠闽疆有宋以来累昭灵异顷者岛氛不靖天讨用张粤自禡牙以逮奏凯历波涛之重险如枕席以过师潮汐无虞师徒竞奋风扬忽转士气倍增歼鲸鱼见于崇朝成貔貅之三捷神威有赫显号宜加特封尔为护国庇民妙灵昭应弘仁普济天妃载诸祀典神其佑我兆民永着安澜之绩眷兹景命益昭重润之休敬遣礼官往修祀事维神鉴之琉球正使汪林等题为圣德与神庥等事臣等一介小儒遭逢圣主特允会推遣使海外临轩天语如典如谟臣等凛遵训诲恭捧御览诏敕及谕祭文三道星驰赴闽于二十二年六月二十日谕祭海神天妃于怡山院是时东风正勐群言夏汛已过未易开洋乃行礼甫毕风声忽转柁楼旌旗尽皆北向臣等知属天妃示异决计放舟二十三日辰刻遂出五虎门过东沙山一望茫茫更无山影日则双鱼引道夜则万鸟回翔助顺效灵不可殚述以海道考之二十四日当过小琉球花瓶屿鸡笼淡水诸山而是日辰刻已过彭佳山酉刻已过钓鱼屿不知诸山何时飞越二十五日应见黄尾屿不知何以遂踰赤屿二十六日夜见姑米山又不知何以遂至马齿山此时琉球接封之陪臣唯恐突如入境彼国无所措手再拜恳求暂泊澳中容其驰报乃落篷而篷不得下抛椗而椗不可留瞬息已入琉球之那霸港直达迎恩亭前矣时方辰刻距开洋三昼夜耳臣等未经蹈险视等寻常而彼国臣民莫不相看咋舌群言自古迄今未有神速如此者其称圣人在上海不扬波则圣人在上海可飞渡远人骇叹如此臣不敢不据实奏闻至于贫瘠小邦常苦风旱乃者典礼既竣甘雨如倾飓风不作群欣足食凡此天泽之应何非圣德之感洵足流光史册焜耀千秋者也臣等洁己励众幸免愆尤冬汛归舟还思利涉而其时御笔诏敕尽留海邦百神呵护不可复冀风涛震撼浪与天高掀嵌无已人皆颠覆臣等当百死一生之际惟有忠诚自信必无他虞烟灶尽委逝波无由得窥彼岸于是肃将简命共吁天妃谓神既受封圣朝自应佑臣返节如其获济当为神乞春秋祀典永戴皇恩虔祷方终神应如响于时束桅之铁箍已断十三而桅不散系篷之顶绳一断不可复续而篷不堕桅前之金拴裂逾尺而船不坏有此三异可叹神功伏乞敕下礼臣议举春秋二祭着地方官敬肃奉行则海疆尽沐神庥履坦无非圣泽矣伏乞睿鉴施行奉旨该部议奏靖海将军侯福建提督施为神灵显助破逆请乞皇恩崇加敕封事窃照救民伐暴示天威之震扬辅德效灵见神明之呵护闽之湄洲岛有历代敕封天妃往来舟楫每遇风涛险阻唿之获安前提督万曾经题请敕封臣奉命征剿台湾康熙二十一年十一月师次平海澳澳离湄州水道二十里许有天妃庙缘迁界圯毁仅遗数椽可蔽神像臣因稍为整扫以妥神庙左有一井距海数武踩止丈余芜秽不治臣驻师其间时适天旱七月余该地方人民咸称往常雨顺井水已不能供百日今际此愆阳又何能资大师所需臣遣人淘浚泉忽大涌自二十一年十一月至次年之三月昼夜用汲不竭供四万众裕如也此皆皇上峻德格天使神功利我行师也臣乃立石井傍额之曰师泉以志万古不朽且率各镇营弁捐俸重建庙宇及康熙二十二年六月十六二十二等日臣在澎湖破敌将士咸谓恍见天妃如在其上如在其左右而平海之人俱见天妃神像是日衣袍透湿与其左右二神将两手起泡观者如市知为天妃助战致然也又先于六月十八夜臣标暑左营千总刘春梦天妃告之曰二十一日必得澎湖七月可得台湾果于二十二日澎湖克捷七月初旬内台湾遂倾岛投诚其应如响且澎湖八罩虎井大海之中井泉甚少供水有限自臣统师到彼每于潮退就海次坡中扒开尺许俱有淡水可餐从未尝有及臣进师台湾彼地之淡水遂无矣均由我皇上至仁上达昊苍故无往而不得神庥俾臣克底成功非特赐显号无以扬幽赞之美彰有赫之灵臣拟于班师叙功之日一起题请加封近接邸报册封琉球正使汪楫以圣德与神庥等事具题请封因先以其灵异详陈伏乞皇上睿鉴敕封并议加封奉旨该部议奏部题遣官献香帛读文致祭祭文由翰林院撰拟香帛由太常寺备办臣部派出司官一员前往致祭康熙二十三年八月二十四日奉旨依议钦差礼部郎中雅虎等賷香帛到湄诣庙致祭御祭文曰国家茂膺景命怀柔百神祀典具陈罔不祗肃若乃天休滋至地纪为之效灵国威用张海若于焉助顺属三军之奏凯当专译之安澜神所凭依礼宜昭报惟神锺灵海表绥奠闽疆昔借明威克襄伟绩业隆显号禋享有加比者虑穷岛之未平命大师之致讨时方忧旱光泽为枯神实降祥泉源骤涌因之军声雷动直捣荒陬舰阵风行竟趋巨险灵旗下飐助成破竹之功阴甲排空遂壮横戈之势至于中山殊域册使遥临伏波不兴片帆飞渡允兹冥佑岂曰人谋是用遣官敬修祀事溪毛可荐黍稷惟馨神其佑我家邦永着朝崇之戴眷兹亿兆益弘利赖之功惟神有灵尚克鉴之福建水师提督蓝以康熙六十年克复台湾叨神显助至雍正四年题请匾联文曰题为神功显着仰恳睿鉴特加恩褒事窃照显灵效顺具见盛世之征祥申锡追封弥彰圣朝之巨典闽省有湄洲屹立大海岛屿中建庙宇崇祀天妃宝像其英灵昭着历代褒封昭然可考迨我朝康熙十九年佐助前提督臣万正色克复金厦两岛二十二年佑相前靖海将军臣施琅奏捷澎台种种灵应护国庇民俱蒙圣祖仁皇帝览奏敕封钦差致祭特隆祀典缘厦岛台湾二处俱属闽海要地各有创庙宇供奉天妃宝像仰赖神庥六十年台匪倡乱臣同前任提臣施世骠亲统水陆官兵配驾商哨船只前往讨逆维时六月兴师各士卒感佩圣祖仁皇帝深仁厚泽踊跃用命但恐频发台飓因而致祝垂庇果荷默相波恬浪息且凡大师所到各处井枯甘泉倏尔腾沸足供食用再如六月十六日午臣等督师攻进鹿耳门克复安平镇正及退潮之际海水加涨六尺又有风伯效顺俾各舟师毋庸循照招路鱼贯而行群挤直入至十七十九等日会师在七昆身血战杀贼时值炎蒸酷暑其地处在海中乃系盐潮涨退之所万军苦渴异常臣复仰天祈祷适当潮退各军士遍就昆身坡中扒开尺许俱有淡水可餐官兵人等无不骇异咸称若非圣祖仁皇帝天威远被曷致有神灵效顺若此窃拟分平台湾南北二路后即欲缮疏题请追褒不虞提臣施世骠身殁军前臣时躬处海外未由陈奏幸于雍正三年十一月内趋赴阙庭叩觐天颜面奏神功灵验请乞赐赠匾联以志不朽随蒙圣主谕臣于回任后缮疏题请兹臣合就遵旨备叙情由具题仰恳我皇上特布殊恩赐给匾额联章俾臣制造悬挂湄洲台厦三处庙宇再天妃灵神实水师之司命仍请恩加敕部详议追封先代圣德弥彰而神功愈显将见鲸鲵永遁海宇共庆升平波浪长恬商渔咸歌乐业矣臣谨缮疏题请伏乞圣主睿鉴赐给敕部详议追封施行为此具本谨题请旨雍正四年正月十七日谢恩疏文题为恭报悬挂天妃神祠御书匾额日期事雍正四年七月初三日承准礼部札开为颁发御书匾额事祠祭清吏司案呈雍正四年五月十一日内阁交出天妃神祠匾额御书神昭海表四字应将神昭海表四字交与福建提塘送往并知照水师提督敬谨制造悬挂可也为此合札前去查照施行等因到臣承准此续于本年九月十二日据臣家人林世雄在京賷捧御书神昭海宇四字到厦臣即郊迎至署恭设香案望阙叩头讫随敬谨恭摹召匠绘成匾式遵照原题应悬挂湄洲厦门台湾三处天妃神祠将恭摹字样并绘成匾式分送台湾总兵臣林亮海坛总兵臣朱文召匠制造择吉敬谨悬挂去后所有厦门天妃神祠臣遵即制造匾额择吉于本年十二月十一日敬谨悬挂又于十二月十三日准台湾总兵臣林亮咨称台湾天妃神祠御书匾额遵即制造完竣业经择吉于本年十一月二十八月会同台湾文武官员恭迎至祠敬谨悬挂合将日期咨覆等因续于十二月十七日又准海坛总兵臣朱文咨称湄洲天妃神祠御书匾额遵即制造完竣经择吉于本年十二月十一日亲率属员恭迎至祠敬谨悬挂合将日期咨覆等因各到臣准此窃照神灵效顺允协盛世祥征宸翰特颁弥朋圣朝巨典闽省有天妃英灵彰着历代褒封昭然可考康熙六十年间台匪倡乱臣同前任提臣施世骠亲统官兵前往讨逆维时六月兴师各士卒感佩圣祖仁皇帝深仁厚泽踊跃用命但恐时值台飓频发之候临行虔祝垂庇果荷显灵默相处处效顺经臣面奏请乞赐赠匾联以志不朽业蒙我皇上特颁御书神昭海表四字臣奉到随即恭摹制造匾额择吉敬谨悬挂厦门天妃神祠仍绘成匾式分送台湾总兵臣林亮海坛总兵臣朱文循照召匠制造择吉敬谨悬挂台湾湄洲二处天妃神祠去后兹准各咨报悬挂日期前来具见宸翰辉煌神功有赫允垂亿万年盛典行将鲸鲵永遁海宇共庆升平波浪长恬商渔咸歌乐业矣所有敬谨悬挂天妃神祠御书匾额各日期理合缮疏题报伏乞皇上睿鉴施行为此具本谨具奏闻雍正四年十二月二十日天妃诞降本传天妃莆林氏女也始祖唐林披公生子九俱贤当宪宗时九人各授州剌史号九牧林氏曾祖保吉公乃邵州剌史蕴公六世孙州牧圉公子也五代周显德中为统军兵马使时刘崇自立为北汉周世宗命都点检赵匡胤战于高平山保吉与有功焉弃官而归隐于莆之湄洲屿子孚承袭世勋为福建总管孚子惟悫讳愿为都巡官即妃父也娶王氏生男一名洪毅女六妃其第六乳也二人阴行善乐施济敬祀观音大士父年四旬余每念一子单弱朝夕焚香祝天愿得哲胤为宗支庆岁己未夏六月望日斋戒庆赞大士当空祷拜曰某夫妇兢兢自持修德好施非敢有妄求惟冀上天鉴兹至诚早锡佳儿以光宗祧是夜王氏梦大士告之曰尔家世敦善行上帝式佑乃出丸药示之云服此当得慈济之贶既寤歆歆然如有所感遂娠二人私喜曰天必锡我贤嗣矣越次年宋太祖建隆元年庚申三月二十三日方夕见一道红光从西北射室中晶辉夺目异香氤氲不散俄而王氏腹震即诞妃于寝室里邻咸以为异父母大失所望然因其生奇甚爱之自始生至弥月不闻啼声因命名曰默幼而聪颖不类诸女甫八岁从塾师训读悉解文义十岁余喜净几焚香诵经礼佛旦暮未尝少懈婉变季女俨然窈窕仪型十三岁时有老道士玄通者往来其家妃乐舍之道士曰若具佛性应得渡人正果乃授妃玄微秘法妃受之悉悟诸要典十六岁窥井得符遂灵通变化驱邪救世屡显神异常驾云飞渡大海众号曰通贤灵女越十三载道成白日飞升时宋雍熙四年丁亥秋九月重九日也窥井得符妃少时与群女闲游照妆于井中忽见神人捧铜符一双拥井而上有神侍仙官一班仿佛迎护状诸女骇奔妃受之不疑少顷乘虚而化众报父母及里邻视铜符果出神授莫不惊异自此符咒径可辟邪法力日见玄通常身在室中神游方外谈吉凶祸福靡不奇中机上救亲秋九月父与兄渡海北上时西风正急江上狂涛震起妃方织忽于机上闭睫游神颜色顿变手持梭足踏机轴状若有所挟而惟恐失者母怪急唿之醒而梭坠泣曰阿父无恙兄没矣顷而报至果然彼时父于怒涛中仓皇失措几溺者屡隐似有住其舵与其兄舟相近无何其兄之舵摧舟覆盖妃当闭睫时足踏者父之舟手持者兄舵也化草救商屿之西有乡曰门夹当港口出入之冲石多礁错杂有商舟渡此遭风舟冲礁侵水舟人哀号求救妃曰石多头商舟将溺可急拯众见风涛震荡不敢向前妃乃掷草数根化成大杉排驾至前舟因大木相附得不沉少顷风渐平浪渐息舟中人相庆皆以为天助及阁岸整理舟楫倏见大木瓢流不知所向询乡人方知化木附舟悉神姑再造力菜甲天成湄洲有小屿住旁流中一日妃游至其地适母遣人以菜子油遗之妃倾之地上遂抽芽解甲灿然青黄布满山堘不烦播种四时不绝自生自熟于荒烟断沁之间茎干花叶可以荐神供佛名曰菜子屿乡人采之为仙葩神卉至今犹野香郁郁斥卤之外洵为胜概挂席泛槎妃时欲渡江值舟中篷桨不备舟子以风涛汹涌不敢解缆妃曰无事此即草席代之令人悬于桅端帆起舟驶恍若凫鸥之浮沫白云一苇入水不濡碧海孤帆与波俱出追狂飙而鼓棹破巨浪而旋槎观者惊为飞渡铁马渡江时渔民往北采捕海岸乏舟妃渡水无楫取檐前所悬铁马鞭而策之跨江如奔电追风人见青骢行水天马腾空且怪且愕及登岸又不见解鞍嘶秣尤为惊异祷雨济民妃年二十一岁时莆大旱山焦川涸农民告困通郡父老咸曰非神姑莫解此厄县尹诣妃求祷妃往祈焉拟壬子申刻当雨及期日已午烈焰丽空片云不翳尹曰姑殆不足称神乎未几阴霾四起甘澍飘洒平地水深三尺西成反获有秋众社赛日咸欢唿顶礼称神姑功德不可思议降伏二神先是西北方金水之精一聪而善听号顺风耳一明而善视号千里眼二人以金水生天出没西北为祟村民苦之求治于妃妃乃杂迹于女流采摘中十余日方与之遇彼误认为民间女子将近前妃叱之遽腾跃而去一道火光如车轮飞越不可方物妃手中丝帕一拂霾障蔽空飞扬卷地彼仍持铁斧疾视妃曰敢掷若斧乎遂掷下不可复起因咋舌伏法越两载复出为厉幻生变态乘涛骑沫滚荡于浮沉荡漾之中巫觋莫能治妃曰江河湖海水德攸锺彼乘旺相之乡须木土方可克之至次年五六月间络绎问治于妃乃演起神咒林木震号沙石飞扬二神躲闪无门遂拜伏愿皈正教时妃年二十三龙王来朝东海多神怪渔舟多溺妃曰此必怪物为殃乃命舟鼓枻至中流风日晴霁顷望见水族辏集锦鳞彩甲跳跃煦沫远远涛头拥一尊官类王子仪容鞠躬嵩唿于前水潮汹涌舟人战栗不已妃曰不须忧传示免迎突然水色澄清海不扬波始知龙王来朝以后凡遇妃诞辰水族会洲前庆贺是日渔者不敢施罛下钓收伏晏公时有负海怪物曰晏公每于水中趁江豚以嘘风鼓水妖以击浪翻溺舟楫深为水途大患妃游至东溟见一碧万顷水天涵泓半晷间江心澎湃舟子急唿曰桅舵摇撼矣妃令抛椗见一神掀髯突睛金冠绣袖随潮升降触缆拂樯形如电扫雷震妃色不动显出灵变忽旋风翻浪逆湃倒澎彼伏神威叩谢荡舟而还但一时为法力所制终未心服继假逞色相变一神龙挟雾翼云委蛇奔腾妃曰此妖不除风波不息乃抛椗中流龙左翻右滚机破技穷仍还本象唯见整然衣冠俨一尊人驻椗不动妃命投下糹律绳彼近前附摄不觉随摄随粘牢固难解飘荡浮于水上始惧而伏罪妃嘱之曰东溟阻险尔今统领水阙仙班护民危厄由是永依法力为部下总管灵符回生岁祲疫气盛行黄县尹合家病笃吏告以湄屿神姑法力广大能起死回生救灾恤难尹斋戒亲诣请救妃曰此系天数何敢妄干尹哀恳曰千里宦游全家客寓生死悬于神姑幸悯而救之妃念其素称仁慈代为忏悔取菖蒲九节并书符咒令贴病者门首煎蒲饮之病者立瘥尹喜再生之赐举家造门拜谢自此神姑名彻寰宇矣伏高里鬼高里乡突有阴怪含沙侵染百病村人共诣神姑求治妃知为山僻小木精作祟取符咒贴病者考头众如命而行闻屋瓦响处一物如鸟拚飞而去妃迹其所之扫穴除之比至遽幻作一小鸟匿树抄只见渺渺林端炎起一团黑气妃曰不可留此为桑梓忧追擒之唯一鹪鹩唧唧将符水一洒鸟踏空而坠并无形体仅存一摄枯发举火焚之突见本相兀兀一小鬼子叩拜曰愿皈台下服役收之先是符咒未至之前一宵于民间忽语人曰我将别当飨我主人具仪礼宴之次晨符咒至即从屋上出去盖亦预知法力难逃也奉旨锁龙妃二十六岁春正月霪雨至夏淋漓弗止闽浙尽罹其灾省官奏闻天子命所在祈祷莆人诣请神姑妃曰上下多获戾于帝故龙为灾亦数使然今既奉天子命当除厥祸为我邑造福见白虬奔跃冲突又青黄二龙洊荡于漭苍之表妃焚灵符忽有神龙面王冠荷戟而前曰奉帝罚此一方何可逆命妃曰诚知玉旨降灾但生民遭困已极下界天子为民请命当奏上帝赦之遂锁住白虬彼一青一黄尚腾波翻覆妃乃焚香祭告遽有金甲神人逐潮似追寻状天大霁秋且告稔有司特奏神姑锁龙神功奉旨致币报谢浙省水灾亦渐平断桥观风吉蓼城西有石桥跨海当周道往来之津一日忽怪风扫地霹雳如雷桥柱尽折人病涉水相传风伯为灾妃往观焉遥望一道黑气喷薄迷天知二孛为祟因演出灵变俾其远遁戒乡人晦冥风雨毋犯之收伏嘉应嘉佑时有二魔为祟一曰嘉应一曰嘉佑或于荒丘中摄魄迷魂或于巨浪中沉舟破艇妃至遂逃于云天杳渺之外适客舟至中流风翻将沉见赤面金装当前鼓跃妃立化一宝货舟拍浮而游嘉佑即舍客舟乘潮而前妃以咒压之击刺落荒遂惧而伏妃又从山路独行嘉应不知为民间美姝将犯之妃拂飞尘霾彼遂幻变腾掀终不越故处若有限距而无门突出者因悚然退避但魔心未净岁余复作蛊害妃曰此物不归正道毕竟为妖为孽令人各焚香斋戒奉符咒自乘小艇象渔者遨游烟波之中嘉应见之即冲潮登舟坐于桅前不觉舟驶到岸妃伫立船头遽悔罪请宥并收为将列水辟仙班共有一十八位凡舟人值危厄时披发虔请求救率得其默佑湄山飞升宋太宗雍熙四年丁亥妃年二十九秋九月八日妃语家人曰心好清净尘寰所不乐居明辰乃重阳日适有登高之愿预告别期众咸以为登临远眺不知其将仙也次晨焚香演经偕诸姊以行谓之日今曰欲登山远游以畅素怀道门且长诸姊不得同行伤如之何诸人笑慰之曰游则游耳此何足多虑妃遂径上湄峰最高处但见浓云横岫白气亘天恍闻空中丝管声韵叶宫征直彻钧天之奏乘风翼霭油油然翱翔于苍旻皎日间众咸欷骇惊叹祗见屋虹辉耀从云端透出重霄遨游而上悬碧落以徘徊俯视人世若隐若现忽彩云布合不可复见嗣后屡呈灵异乡之人或见诸山岩水洞之旁或得之升降跌坐之际常示梦显圣降福于民里人畏之敬之相率立祠祀焉号曰通贤灵女时仅落落数椽而祈祷报赛殆无虚日显梦辟地湄屿初建庙宇甚窄狭有长者之子善信居山之西妃乃托之梦曰我庙宇卑隘为我扩之当昌尔后是夜夫妇协梦清晨造庙拜答愿依神命乃辟地购金增厥式廓庙貌启而维新焉祷神起碇季春有商三宝者满装异货要通外国舟泊洲前临发碇胶弗起舟人入水见一怪坐碇不动急报客大惊登岸询洲人此方何神最灵或曰本山灵女极称显应遂诣祠拜祷恍见神女优游碇上鬼怪辟易其碇立起乃插香一瓣于祠前石间祝曰神有灵此香为证愿显示征应俾水道安康大获赀利归即大立规模以答神功迨泛舟海上或遇风涛危急拈香仰祝咸昭然护庇越三载回航全安复造祠见前所插瓣香悉盘根萌芽化成三树正值三月二十三日神诞枝叶丛茂香气郁郁缤纷商人奇其感应捐金创建庙宇焕乎改观及宋仁宗天圣中神光屡现善信者复感灵异广大其地廊庑益增巍峨枯楂显圣宋哲宗元佑元年丙寅莆海东有高墩去湄百里许常有光气夜现渔者疑为异宝伺而视之乃水漂一枯楂发焰渔人拾置诸家次晨视之楂已自还故处再试复然当夕托梦于宁海墩乡人曰我湄洲神女其枯楂实所凭也宜祀我当锡尔福父老异之告于制干李公公曰此神所栖也吾闻湄有神姑显迹久矣今灵光发见昭格必为吾乡一方福叩神之庇其在斯乎遂募众营基建庙塑像崇祀号曰圣墩祷应如响铜炉溯流宋哲宗元符初莆南六十里地名曰枫亭其溪达海系南北通津戊寅潮长时水漂一铜炉宝色烨然溯流而至乡人观者如堵咸啧啧称奇众下水取而藏之是夕枫人同得梦云我湄神也欲为尔一乡造福相传异其事爰备香花奉铜炉至锦屏山下草构数椽祀焉凡祷祝者无不应验里人林文可感神灵默佑割田与众募建以广之朱衣着灵宋徽宗宣和四年壬寅给事中允迪路公奉命使高丽道东海值大风震动八舟溺七独公舟危荡未覆急祝天庇护见一神女现桅竿朱衣端坐公叩头求庇仓皇间风波骤息借以安及自高丽归语于众保义郎李振素及墩人备述神妃显应路公曰世间惟生我者恩罔极我等飘泊大江身濒于死虽父母爱育至情莫或助之而神姑唿吸可通则此日实再生之赐也复命于朝奏神显应奉旨赐顺济为庙额蠲祭田税立庙祀于江口圣泉救疫宋高宗绍兴二十五年春郡大疫神降于白湖旁居民李本家曰瘟气流行我为郡请命于帝去湖丈许有甘泉饮此疾可瘳境内罗拜神赐但此地斥卤疑无清流以神命凿之及深犹不见泉咸云此系神赐勉加数锄忽清泉沸出人竞取饮之其冷若醴汲者络绎于路至相争攘朝饮夕瘥人皆腾跃拜谢曰清泉活人何啻甘露真有回生之功乃甃为井号曰圣泉郡使者奏于朝诏封崇福夫人托梦建庙绍兴二十六年丙子以郊典特封为灵惠夫人二十七年莆城东五里许有水市诸舶所集曰白湖岁之秋神来相宅于兹章氏邵氏二族人共梦神指立庙之地丞相俊卿陈公闻之验其地果吉因以奉神岁戊寅庙成三十年流寇刘巨兴等啸聚直抵江口居民虔祷于庙忽狂风大震烟浪滔天晦冥不见神灵现出空中贼惧而退既而复犯海口神又示灵威贼遂为官军所获奏闻天子诏加封灵惠昭应夫人温台剿寇宋孝宗淳熙十年癸卯福建都巡检羌特立奉命征剿温州台州二府草寇官舟既集贼船蚁水面众甚惧方相持之际咸祝曰海谷神灵惟神女夫人威灵显赫乞垂庇护隐隐见神立云端軿盖辉煌旗幡飞飙俨然闪电流虹贼大骇俄而我师乘风腾流贼舟在右急拨棹冲击之获贼首并擒其党余舟宗四散奔溃奏凯而归列神阴相之功奏于朝奉旨加封灵慈昭应崇善福利夫人救旱进爵宋光宗绍熙元年庚戌夏大旱万姓号唿载道神示梦于郡邑长曰旱魃为虐我为君为民请命于天某日甲子当雨及期果银竹纷飞金飙喷澍焦林起润暵谷生春郡邑交章条奏天子诏神福民殊勋应褒封进爵颁诏进封灵惠妃以彰圣灵瓯闽救潦宋宁宗庆元四年戊午瓯闽苦雨滂沱不止漂屋荡崖春夏仓廪告匮民不聊生有司请蠲议赈莆人虔祷于神夜梦神示之曰人多不道厥罚常阴故上天困此一方人今尔众虔恭我为尔奏于帝帝矜之越三日当大霁且锡有秋之贶至期果见扶桑破晓旸谷春生早禾得水而桀西成大熟省官奏闻奉旨加封助顺以报厥功平大奚寇戊午秋大奚寇作乱调发闽省舟师讨之舳舻相接将士枕戈岛寇巨舰衔尾而至锐不可当众惧各请神香火以行与贼遇于中流彼居上风难以取胜众祷于神曰愿借神力扫妖氛上慰天子讨叛之心下救万民蹂躏之苦顷刻间昏雾四塞返风旋波神光赫濯显现遂冲突无前渠魁就擒余凶或溺或溃扫荡无遗凯奏具陈神阴佑大勋奉旨诏神为国家讨贼其议加封号以答神庥一家荣封庆元六年朝廷以神妃护国庇民功参玄造人本乎亲庆自先贻于是颁诏封妃父为桢庆侯又改封威灵侯又以显赫有裨民社加封为灵感嘉佑侯母王氏封显庆夫人兄封灵应仙官神姊封为慈惠夫人佐神紫金山助战宋宁宗开禧改元乙丑冬金人仆散揆从八迭滩潜渡淮聚哨淮甸王师启行北伐人心汹涌求庇于神至直隶安丰戎冯戒严神示梦于将领异再遇等曰金人犯顺北顾贻忧若等锐志克敌吾当助威以佐天子初战于花靥镇神现灵云端众望空中若有万马驰骋状知为神力呵护贾勇向前大炮碎其酋长贼遂却又会战于柴金山贼甚猖獗临阵时复见旌旗闪空将领严令督战兵士拥楯而进敌乃披靡获马百余匹斩馘数百人贼复大聚合肥闻云端锵锵有剑戟声贼益惧且战且退遂解合肥之围全师返旆人唱铙歌天子闻神兵阴助有护国大功加封显卫以答神庥助擒周六四嘉定改元戊辰秋草寇周六四哨聚犯境舟舰不可胜计时久旱后人穷无赖者多既困赤地遂入绿林乘乱劫掠庐舍寥落阖邑哀祷于神神示之梦曰六四罪已贯盈特釜中游鱼耳当为尔歼之越四日入境喊声动地忽望空中有剑戟旗帜之形各相惊疑退下舟遽冲礁阁浅尉司驾艇追之获其首余凶悉就俘寇平境内悉安奏上天子奉旨加封护国助顺嘉应英烈妃钱塘助堤宋理宗嘉熙元年浙省钱塘潮翻江堤横溃大为都省患波涌浩荡版筑难施都人号祝于神妃忽望水波汹涌时涛头上艮山祠若有所限拒而水势倒流不前者因之水不冲溢堤障得成永无泛圯之患众咸称神力捍御有司特奏于朝奉旨神功赫濯大有裨于朝家议加封号以答灵感拯兴泉饥宝佑改元莆与泉大旱谷值腾涌饥困弗支老幼朝夕向祠前拜祷梦神夜告曰若无忧米艘即至矣初广地贾客挺装米上浙越偶一夜神示梦曰兴泉若饥米贵速往可得利客寤而喜谓神示必获利滋倍遂载入兴入泉南艘辐辏民借以不饥米价反平郡人颇矜天幸商人怏怏言神梦不验询其得梦之由方悟神为二郡拯饥又思前夕米艘即至之梦果属不虚咸叹再造神功焚香拜谢天子闻之诏褒封助顺嘉应英烈协正妃三年又以显灵加封灵惠助顺嘉应慈济妃四年丙辰以浙江堤岸告成加封灵惠协正嘉应善庆妃火烧陈长五开庆改元岁在己未陈长五兄弟纵横海上去来于兴泉漳之间杀掠逞凶家无安堵三那困请命于神郡守徐公梦神示之曰当殄此贼以靖地方徐公素敬信神妃即率寨官石玉等励兵备之朝廷督王宪使镕克期剿贼越八月贼三舟入湄岛将屠掠蓼禧祷于神弗允解衣偃卧廊庑下悖慢不敬俄有火焚其身肉绽皮烂痛楚哀唿贼大惧退遁舟中神起顺风诱之出港忽天日晦冥大雨骤至及开霁贼三舟已在沙埔上胶浅不动宪使王镕曰此神授也逆贼当歼灭矣挥兵急击贼奔溃先擒长五郭敬叔等帅兵追至莆禧擒长六长七乘潮退遁后追至福清并俘之磔于市胁从者罔治徐公具陈神妃庇助之功宪使奏上天子勒议典礼进封显济妃两司捐万楮助修宫殿以报神贶怒涛济溺天历元年夏备海道万户府分司运粮至大海遭飓风骤起巨浪连天七日夜不息人困力疲运艘几于翻覆舟人哀号仰祷神妃求佑会日暮有形从空而下掩映舟中辉耀如画宛见神灵陟降少顷怒涛顿平船上觉异香缤郁自此水道无虞径抵直沽都省奏闻奉旨差翰林国史院学士普颜实理钦赍御香驰驿致祭二年漕运复借神妃默庇无失加封护国辅圣庇民显佑广济灵感助顺福惠徽烈明着天妃遣官黄份等驰传具礼专诣湄洲特祭并致祭淮浙闽海等处各神庙共祭一十八所神助漕运至顺元年庚午春粮船七百八十只自太平江路太仓刘家港开洋遇大风突起波撼星辰桅樯飘荡数千人战栗哀号官吏恳祷于神妃言未已倏阴云掩霭恍见空中有朱衣拥翠盖伫立舟前旋有火照竿头晶光如虹舟人且惊且喜无何风平浪息七百余艘飘流四散正集合整理篷浆解缆而进又闻空中有语云可向东南孤岛暂泊众郎撑舟依孤岛旁方抛碇江上狂飙迅发暴雨倒峡舟人相慰曰非神灵指示我等皆在鼍宫蛟窟矣次日晴霁遂达直沽交卸中书奏神护相之功奉旨赐额曰灵慈拥浪济舟洪武七年甲寅泉州卫指挥周坐领战船哨捕忽遇飓风大作冲泊阁礁舟人环泣稽首唿神妃求庇黑夜间倏见神火悬空毕照桅樯皆现周喜曰吾闻海上危急时得神火照耀虽危亦安神其佑我乎俄而巨浪跃起将船荡浮从石多隙真逾矶北顺流驶至岸边时天欲曙差认港迹始得无恙归至泉立庙奉祀仍运木赴湄屿修整宫殿其杉木未载者浮水面自飘流到湄木头各有天妃二字众皆奇之自是重建寝殿及香亭鼓楼山门复塑圣像制旗鼓沿途鼓欲送至祖庙时又有张指挥领兵出海默祝神妃保佑果得显应由泉装载大料来湄洲构一阁于正殿之左名曰朝天阁药救吕德洪武十八年兴化卫官吕德出海守镇得病甚危笃求祷于神梦寐间见一神女俨然降临命侍鬼持丸药辉莹若晶珀示之曰服此当去二竖正接而吞之遽寤香气犹蔼蔼未散口渴甚取汤饮呕出二块物顿觉神气爽豁宿痾皆除遂平复如初是夕梦神云畴昔之夜持药而救尔者乃慈悲观音菩萨示现也当敬奉大士吕德感神灵赫奕遂捐金创建观音堂于湄屿广州救太监郑和永乐元年钦差太监郑和等往暹逻国至广州大星洋遭风舟将覆舟工请祷于天妃和祝曰和奉命出使外邦忽遭风涛危险身固不足惜恐无以报天子且数百人之命悬唿吸望神妃救之俄闻喧然鼓吹声一阵香风飒飒飘来宛见神妃立于桅端自此风恬浪静往返无虞归朝复命奏上奉旨遣官整理祖庙和自备宝钞五百贯亲到湄屿致祭旧港戮寇永乐三年钦差太监等官往西洋舟至旧港遇萑苻截劫顺流连舰而至势甚危急众望空罗拜恳祷天妃忽见空中旌旗旆旆云巅影耀沧溟突而江流激浪帜转帆翻贼艘逆潮不前官兵忽荡进上流乘潮挥戈逐之一击而魁首就俘再击而余孽远溃自此往返平静回京奏神功广大奉旨着福建守镇官整盖庙宇以答神庥梦示陈指挥全胜永乐七年钦差太监统领指挥陈庆等往西洋贼觇知垂涎宝货率数十艘于中流截劫正值上风奔流如飞我舟被困众俱股栗陈庆曰奉君命到此数百人在茫茫大海中须决雌雄尚可生还骑虎之势安可中下兵法谓置之死地而后生正在今日众曰不若拜祷天妃庆从之是宵陈庆梦神语曰今夜风急可乘昏雾溯流而上翌日佐尔一帆风歼此丑类庆以告内使棹向前比晓已居上流贼逆风不得进我舟离贼已远众欲远遁庆复曰长江万里西国迢遥回首不见家山彼狡尔鲸鲲岂能忘情于我若飘泊偷安恐贼党出没烟波终入其网今风信顺便殆神授也急击勿失遂励兵奔冲而下远望神俨现空中闪烁如虹如电贼骇愕风急舟骋贼篷被官桅倒插破裂陈庆挥刃越舟贼首投水钩而俘之余悉就擒获货物军器无算内使及陈指挥率众叩谢神妃曰反败为功转祸为福再造之德山高水深复命奏上奉旨褒嘉委官重置庙中器皿亲赍诣庙致祭助战破蛮永乐十八年正月倭寇哨兵渡海钦差都指挥张翥统领浙江定海卫水军防御距海相持日本惯习水战分舟师据海口我师樵汲道绝兵士困甚同叩祷天妃拜请水仙忽波心撼激贼舟荡漾浪中撑东涌西我舟与贼船首尾相击半晷间贼篷繂绳断我舟中一兵披发跳跃大唿曰速越舟破贼翥发令曰此神所命先登者重赏遂奋勇冲杀擒获甚多其投水死者不计其数全收破蛮之功事闻于上奉旨遣御史刘麟内官孔用唐贞诣庙致祭送长生鹿二对东海护内使张源永乐十九年钦差内使张源往榜葛剌国于镇东海洋中官舟遭大风掀翻欲溺舟中喧泣源急叩天妃求佑言未毕忽见狂风旋舞中有赤旆飞扬众疑其不祥须臾风息浪平舟人踊跃欢忭皆曰顷赤旆飞扬实神灵返飓之力及自外国还特制袍幡诣庙拜谢本年太监王贵通等又奉命往西洋祷祝显应奏上遣内官修整祖庙备礼致祭琉球救太监柴山洪熙元年四月钦差内官柴山往琉球载神香火以行至外洋一夕云雾晦冥山方假寐梦神抚其几曰若辈有水厄当慎之吾将为汝解及寤不敢明言只严戒舵工加谨正扬帆而进突阴霾蔽天涛翻浪滚咫尺不相辨孤舟飘泊于洪波之中桅樯颠倒舟中坠水者数人舵工急取大板乱掷水中数人攀木而浮随波上下唿天求救哀声震天迨薄暮见灯光自天而来风倏静浪倏平舵工函拨棹力救堕水者争攀附登舟感庆再生之赐回京奏上奉旨遣官致祭拜答神功庇太监杨洪使诸番八国宣德五年庚戌十二月钦差太监杨洪统领指挥千百户及随从人等驾船大小三十只装载彩币赏赐阿丹暹罗爪哇满剌加苏门答刺木骨都束卜剌哇竹步八国虔恭奉祀神妃朝夕拜祷保佑一日舟至中流天日清雾远望大屿横峙海中上多怪石错生海物众曰舟中沉郁已久盍登岸少舒各夺磴而上又见旁有小矶一女子携筐采螺蜃竞赴矶迫视之洪恐其肆慢趋前呵止女子忽不见回首大屿已没方知前所登屿即巨鳌浮现其美女乃天妃现身救此数十人也各叩首谢归奏上奉旨赍香致祭托梦除奸嘉靖中奸臣严嵩当权残害忠义御史林公讳润拟附本纠之夜间草藁未毕乃曰似此必无两静但含默非吾初志假寐几上梦神妃语之曰权奸蠹国公报主忠诚必俞所奏当不负厥梗直寤而叹曰奸臣播虐忠良神人共愤天妃乃有除奸之灵若此本得旨当庙祀血食春秋果章奏而帝俞允遂建庙于涵江东卓地面以答英光妆楼谢过天启乙丑戊辰间萑苻草寇李魁奇出没南溟结伙入吉了抄掠复迤辶里到贤良港港人拥神像江头示以神灵梓乡冀免扰害神乃显梦于酋长曰而焚掠了城为祸酷烈今尚欲困吾父母之邦若不速退将歼尔类仍啸聚弗去俄而狂飙跃浪荡散其舟大舡沉溺余者沦落波中自是悔罪乞宥风且不静愿起盖梳妆楼一座并塑圣像以谢过乃得风靖遂移舟出港备牲醴香花到湄买置木料装运前来建造俯伏叩拜清朝助顺加封康熙庚申年二月十九日舟师征剿驻崇武与敌对垒夜梦天妃告之曰吾佐一航北汛上风取捷随使其远遁次日果得北风骤起敌遂披靡大败而退至二十六日舍厦门入台湾内地海宇自是清宁万将军大感神助立即具本奏神保佑之力圣上甚慰阴功钦赐御香御帛差官赍诏到湄庙加封致祭起盖钟鼓楼及山门大总督姚奉命征剿以海道艰虞风波险阻不易报效中心恳挚极力图维素信神灵赫濯祷应如响恳祈阴光默佑协顺破逆于康熙二十一年差官到湄洲祖庙就神前致祝许愿俾不负征剿上命即重修宫殿答谢鸿庥乃于二十二年三月二十三日天妃悦旦特委兴化府正堂苏到湄庙设醮致祭随带各匠估置木料择吉起盖钟鼓二楼及山门一座宫宇由是壮观大辟宫殿大总督姚时议征剿虽不辞责重任大之艰而逾堑越沧不无风波飘荡之虑一片忠诚孚格惟恃神灵默相以故天威一震寰服人心于康熙二十二年七月初旬台湾果倾心向化举岛输诚总督捧颁恩敕前至台湾因少西北正风又恐逗留诏命自福省放舟于八月二十三日亲到湄洲诣庙具疏神前虔祝顺风愿大辟殿宇以报神功于是神前拈准将东边朝天阁改为正殿舟尚未开二十五夜见船上放光深感神明有赫即捐金付兴防厅张同同知林升估价置买木料乃边朝天阁另为起盖遂择吉建造正殿已经安基竖梁缘兴防厅张丁艰谢事总督祈祷疏文福建总督姚启圣谨抒愚衷上请天妃主裁而言曰四海广阔惟神是凭风涛顺逆亦惟神是主是神之权大德尊适足侔天地而并日月也今者荷神有灵助除六十年猖狂之大寇竟停五六月台飓之大风除生灵之大害立朝廷之殊功启圣得以安享太平皆尊神之默佑也今启圣亲总舟师遴福宁州总兵黄大来参政道刘仔捧颁恩敕前至台湾因尚少西北正风是以越庙求神冀借一帆早到台地启圣百叩稽首之下见庙貌尚有未妥寸心甚为不安况正殿朝南而朝天楼山门各俱西向亦非宜于神灵之所凭依也今启圣议以正殿既朝南则朝天楼钟鼓楼山门俱宜开辟朝南此为一议如神意定于朝西则门山钟鼓楼止须盖完惟将朝天楼升高改为正殿而以原庙为神寝宫此又为一议若神意不准二议原欲仍旧向启圣亦惟神是听不敢有违启圣既经目击不敢吝惜敬陈三议分列三辟惟神裁定托梦护舟随征同知林升同总兵官游澎奉委往抚台湾于康熙二十二年九月初五日由湄洲放洋初六晚至台湾十五日自彼开驾而十八夜梦天妃在船有四人戴红帽从水仙门而上问其所来答曰舟船有厄将为尔护十九早舟过柑桔屿舟次搁浅舵折四尺将溺众惊惧投拜神前恳求庇佑倏见天妃现身降灵保护乃得平稳十九晚收进八罩报复成功总督慰甚同知林升到家虔诚答谢涌泉给师靖海将军侯施于康熙二十一年十月奉命征剿大师云屯于平海此地斥卤樵汲维艰只有神宫前小井一口甚浅当炎天旱候尤为枯竭数万军取给炊爨弗继将军侯乃祝诸神以大师札住愿借神力俾源源可足军需祷毕而泉水涌溢真不异耿恭拜井之奇因是千万军取用不竭爰额之曰师泉井作师泉志以着神庥师泉井记今上御极之二十一载壬戌孟冬予以奉命统率舟师徂征台湾貔虎之校犀甲之士简阅而从者三万有余众驻集平海之澳俟长风破巨浪以靖扫鲛窟爰际天时旸亢泉流殚竭军中取汲之道遥遥难致而平澳迁徙之壤介在海陬昔之井廛尽成堙废始得一井于天妃行宫之前距海不盈数十武渍卤浸润厥味咸苦其始未达深源其流亦复易罄询诸土人咸称是井曩仅可供百家之需至隆冬泽愆水涸用益不赡允若兹则三军之士所借以朝饔夕餐者果奚恃欤予乃殚摅诚愫祈吁神聪拜祷之余不崇朝而泉流斯溢味转甘和绠汲挹取之声昼夜靡间歕涌滋溉略不显其亏盈之迹凡三万之众咸资饮沃而无唿癸之虑焉自非灵光幽赞佐佑戎师歼殄妖氛翼卫王室未有弘阐嘉祥湛泽汪濊若斯之渥者也因镌石纪异名曰师泉昭神贶也在易地中有水曰师师之行于天下犹水之行于地中既着容民畜众之义必协行险而顺之和是知师以众正乃克副大君讨贰抚顺怀柔万邦之命而扬旌海外发轫涯涘神异初彰闿惠覃布诞惟圣天子赫濯之威以致百灵效顺山海征奇亶其然乎昔贰师剑刺大宛之山而流水溢出耿恭拜祷硫足代石勒之井而清泉奔涌并能拯军士于渴乏着万里之奇功乃今井养不穷三军获福予之不敏曷以答兹鸿嘉之赐哉是用勒之贞珉以志不朽云灯光引护舟人将军侯施于康熙二十一年十月舟次平海因谋进取于十二月二十六夜开船一宵一日仅到乌坵洋因无风不得行令驾回平海未到澳而大风倏起浪涌滔天战舰上下随涛浮漾外洋天水淼茫十无一存之势次早风定差船寻觅及到湄州澳中见人船无恙且喜且骇曰似此风波安得两全答曰昨夜波浪中我意为鱼腹中物矣不意昏暗之中恍见船头有灯笼火光晶晶似人挽厥缆而径流至此众曰此皆天妃默佑即棹回报上将军侯因于康熙二十二年正月初四早率各镇营将领赴湄致谢遍观庙宇捐金调各匠估价买料重兴梳妆楼朝天阁以显灵惠澎湖神助得捷康熙二十二年六月内将军侯奉命征剿台湾澎湖系台湾中道之冲萑苻窃踞出没要津难以径渡侯于是整奋大师严饬号令士卒舟中咸谓恍见神妃如在左右遂皆贾勇前进敌大发火炮我舟中亦发大炮喊声震天烟雾迷海战舰衔尾而进左冲右突凛凛神威震慑一战而杀伤彼众并淹没者不计其数其头目尚踞别屿我舟放炮攻击遂伏小舟而遁澎湖自是肃清先是未克澎湖之时署左营千总刘春梦天妃告之曰二十一日必得澎湖七月可得台湾果于二十二日澎湖克捷其应如响又是日方进战之顷平海乡人入天妃宫咸见天妃衣袍透湿其左右二神将两手起泡观者如市及报是日澎湖得捷方知此时即神灵阴中默助之功将军侯因大感神力默相奏请敕封并议加封奉旨神妃已经敕封即差礼部郎中雅虎等赍御香御帛到湄诣庙致祭时将军侯到湄陪祭见佛殿僧房尚未克竣随即捐金二百两凑起琉球阴护册使康熙二十二年钦差册封琉球赐蟒玉正一品汪林等官时在福省于六月二十日谕祭天妃于怡山院是时东风正勐不意行礼甫毕旗帜忽皆北向遂解缆而行所有应历水程悉若飞渡而下才二昼夜即到马齿山遽至那霸港直达迎恩亭前琉球之人皆谓从来封驾未有若此飞渡而来迄夫典礼告竣开驾而回狂涛震撼巨浪滔天舟中人皆颠覆烟灶等物尽委逝波茫无彼岸诚万难获全天使官肃将简命共吁神妃求佑返节无恙当为奏请春秋祀典永荷神庥虔祷方终神应如响黑夜中漂泊众见舟竿上有二灯笼光焰在前时束桅铁箍巳断十三桅应散而尚全系篷之顶绳断不可续篷宜堕而犹悬桅拴裂逾尺桅应倒而仍柱船不及坏因急驶往归闽海港中使复奏请春秋附录天上圣母源流因果第一章求佳儿大士赐丸天后林氏女也先世自唐迄宋代有功绩世勋承袭遂家于莆田父惟悫公尤好善乐施敬奉大士年四旬余止一子焚香祝天愿得佳儿己未六月夜梦大士告曰上帝式佑尔善授以丸药遂孕第二章闻异香我后降世宋太祖建隆元年庚申三月二十三日方夕红光射室异香氤氲乃诞天后为惟悫公第六女也第三章遇道人秘传玄诀后生而聪颖八岁悉解文义十岁即好佛经十三岁遇老道士曰若具佛性应得度入正果授以玄微秘法第四章窥古井喜得灵符后年十六时与诸女游窥古井忽见神人捧铜符一双上有仙官拥护群女骇奔后受之不疑自此法力玄通屡显神异第五章运神机停梭救父时值九秋后父兄两舟济海西风正急波涛震奔后方织忽心动遂闭睫神驰手持梭足踏机轴若有所挟而恐失之之意第六章闻疾唿失柁哭兄机上凝神毋怪急乎后醒而泣曰父得保全兄已没矣始知顷所足踏者父之舟手持者兄之舵唿醒舵摧竟不获救第七章资民食泻油生菜湄有小屿在旁流中后游其地适母遗以菜子油后即倾地皆抽菜甲灿然青黄布满山塍至今四时不绝遂名为菜子屿第八章渡沧海指席为帆一日后欲渡海舟楫不整舟人难之后指草席曰无妨即此可凭矣悬之竿若凫鸥之出没追狂飙而鼓棹破巨浪而旋槎观者惊为飞渡第九章救舟人小草成杉屿西有山曰夹山礁石林立船不敢近一日风涛震撼舟人哀号人莫能救后掷草数根化成大杉排空舟得以附焉第十章解旱灾甘霖沛野后年二十一莆田大旱父老咸称非神姑莫解尹诣请许之拟壬午申刻当雨至期大沛甘霖遂获有秋人皆欢唿颂德第十一章策铁马代楫渡江一日渡江无楫遂策檐前铁马快若奔腾人骇为青骢行水上天马骤空中只不见其解鞍嘶秣耳第十二章收神将演咒施法后年二十三收顺风耳千里眼为将先是二神为祟西北民间苦之求治于后后曰此金水之精乘旺所锺我当以火土克之乃演咒施法二神遂惧而皈依焉今俱封为将军第十三章率水族龙子来朝东海多神怪后乃命枻中流风日澄霁中见水族骈集龙子鞠恭于前后敕免朝即退至今天后诞辰犹然庆贺是日渔者不敢施罟下网第十四章投法绳晏公归部有晏公者浮海为怪后先施法力制之虽仗神威未能诚服后又逞色变龙兴涛滚浪来犯后舟后投下律纟代彳绳随摄随粘牢固难解始惧而伏罪后嘱曰东溟险阻尔当护民收为部下总管第十五章莆田尹求符救疫岁祲疫莆田县尹合家病笃吏告以请救尹乃斋戒诣求后曰此天灾何敢妄干念其仁慈素着代为忏悔取菖蒲九节书符贴并煎饮之立瘥自此名彻寰中矣第十六章高里鬼现相投诚高里乡突有阴怪为祟人咸求治于后符咒贴处如鸟飞遁后迹其穴扫除见一团黑气中惟鹪鹩小鸟踏空而坠化为枯发焚之即现本相乃一小鬼也叩拜投服焉第十七章逐双龙春夏雨止后年二十六岁自春至夏霪雨不止省官奉天子命所在祈祷莆人诣请于后后允为邑造福后见白虬奔跃二龙游荡乃画灵符锁住白虬遽有金甲神人逐二龙遁莆即大霁秋且告稔奉旨致币报功第十八章驱二孛南北津通吉蓼城西有桥跨海南北通津忽一日怪风扫地桥柱尽折行人病涉焉后知二孛为祟遥见黑气冲霄即演灵术驱之人渡如故第十九章破魔道二嘉伏地时有二魔一曰嘉应一曰嘉佑或于荒坵中或于巨浪中为害或于客舟中流现赤面金装当前鼓跃后化宝舟出没波涛间嘉佑舍客舟而就后船后以咒压之遂惧伏嘉应从山路犯后后拂尘霾任其腾跃终不越故处遂悚惧而遁然魔心未净后岁复作乃得归正第二十章证仙班九日升天宋太宗雍熙四年丁亥重九日同诸姊登高于湄峰山巅恍闻空中丝管韵叶八音齐奏仰见銮舆翠盖仪皂幢旛杂踏而至后乃跨云而上众咸欷歔惊异俄而彩云布合不复见矣嗣后屡呈灵异相率立祠号曰通贤灵女第二十一章示地利创始建庙宋高宗绍兴二十六年丙子以郊典特封灵惠夫人次年秋神来相宅取莆城东之水示民曰白湖梦示章邰二族丞相陈后卿闻之验地果吉兴工创建庙宇第二十二章驱水怪咸愿捐金商人三宝货船忽椗胶不起舟人入水见一怪坐椗各惊惶诣祠祈祷恍见神后飘渺前来怪即遁椗立起三宝许愿捐金改观庙貌第二十三章凭枯楂圣墩立庙宋哲宗元佑元年丙寅莆东有墩常现光迹之一枯楂也渔人拾之归楂自还故处再试亦然乡人获梦知楂为神所凭制干支公闻之募建庙号为圣墩第二十四章得铜炉锦屏建祠哲宗元符初莆之南有地曰枫亭其溪通津达海戊寅潮长时漂一铜炉宝光陆离枫人收之同梦后嘱爰备香花奉至锦屏山下建祠以祀第二十五章护粮船额颁灵惠元文宗至顺元年庚午春粮船开洋遇风桅樯漂荡战栗哀号忽祥云霭霭见空中朱衣拥盖灯火垂光既而风息得获全安奉旨赐额曰灵惠第二十六章疗民疫井号圣泉宋孝宗干道二年春大疫神降于民李本家言曰白湖旁可凿泉得饮以除疫病果然泉味清冽饮如甘露朝吸而夕瘥焉人感回生之功甃为井号曰圣泉第二十七章答神庥千秋崇祀海邦履险临于不测之机神灵呵护应于非常之际或化蝴蝶蜻蜓绕桅樯而垂引或令瑞禽燕雀示舟楫以无虞至于明灯璀璨慈悲灵济于若隐若现之间瑞气氤氲显赫神通乎可望可即之下总在一诚可格未可思议名言者也第二十八章助皇师一将成功孝宗淳熙十年癸卯福建都巡检羗特立奉命征剿温台二府草寇相持意怯共祝神灵垂庇恍见神立云端旗幡飞飙俨如虹电我师乘风腾流贼舟在后急拨棹击之获其首而擒其党请于朝更加封焉第二十九章止阴潦转歉为丰宋宁宗庆元四年戊午瓯闽霪潦民不聊生祷于神梦曰人多不道上天困此一方耳予念若辈恭虔奏请矜赦越三日大霁且锡有秋第三十章除水患收魔为将后念嘉应未归正道究为妖孽乃化一舟乘之应见即冲潮登舟坐于桅前及岸见后立船头应乃仓皇请宥并收为将第三十一章明前迹神槎再现莆东宁海桥头众方渡见光中缥渺浮一古木其状绝异顺流而前人莫之识至夕乡人得梦知当年显应神槎云第三十二章助讨逆合家受封大奚寇作乱闽师讨之贼势甚锐众请香火以行得借神威返风旋波擒其渠魁扫荡无遗具奏阴佑大勋诏议加封合家荣赠宁宗庆元六年朝廷以神妃护国庇民功参玄造人本乎亲庆自先贻于是颁诏封妃父为积庆侯又改封威灵侯又以显赫有裨民社加封为灵感嘉佑侯母王氏封显庆夫人兄封灵应仙官神姊封为慈惠夫人第三十三章显圣威金人碎首宋宁宗开禧改元乙丑金人仆散揆潜渡淮王师启行梦神告曰吾当助威初战花靥镇再战紫金山三战合淝皆云端显圣王师贾勇贼将披靡大炮碎其酋长斩馘无算上闻加封灵惠第三十四章率神将周寇亡身宁宗嘉定改元戊辰草寇周六四犯境灾后人民无赖既困赤地遂入绿林劫掠日盛尉师袭之梦神示助越四日入境忽见空中有旗帜之影贼惊惧退舟遽冲礁搁浅尉师驾艇追之获其首余凶悉平奏上加封第三十五章钱塘江遏水成第堤宋理宗嘉熙元年钱塘潮决溃堤涌波为患郡人号祝忽望艮山祠若有限拒水势倒流人得以施版筑遂获堤成第三十六章兴泉郡招商买米理宗宝佑改元兴泉旱饥困弗支求祷者络绎神乃示梦云若无忧米即至矣因又示梦广商云兴泉苦饥速往可倍利舶集价平共相怏怏人语感梦之由始悟救二郡生灵也第三十七章庙廊下火焚恶党理宗开庆改元己未贼陈长五兄弟三人杀掠兴泉漳三郡八月贼三舟入湄岛登岸据庙裸体偃卧神火烧之退遁舟中忽而晦冥诱之出港搁浅宪使王镕会兵击之至福清俘磔乃神助之力也诏复加封显济第三十八章波涛中默佑漕船元文宗天历元年运漕入海遇风七昼夜不息舟人哀祷见灯光从空掩映异香馥郁遂尔波恬浪静奉旨遣官致祭浙闽等处庙一十五处并加徽号第三十九章现火光明师无恙明太祖洪武七年泉州卫指挥周坐领战船哨捕遇风搁浅舟人环唿神救忽见神火荧煌俄而巨浪送船进港指挥周立庙泉州以报德第四十章授丸药吕德回生洪武十八年兴化卫吕德疾笃梦神授丹令吞之呕物二枚遂痊复梦告曰救尔者乃大士示现尔当敬奉之德乃捐金建观音堂于湄第四十一章闻仙乐郑和免险明成祖永乐元年钦差太监郑和等往暹罗经大星洋舟将覆祷之俄闻天乐浮空异香缥渺宛见神立桅左返风灭浪乃得挂帆奏请遣官致祭第四十二章过小矶杨洪脱灾明宣宗宣德五年钦差太监杨洪等赍赐物于诸番一日至中流见大山横峙舍舟登山以舒沉郁见旁一小矶有女子携筐采螺因往观之其大山忽不见大山者巨鳌也方知神后点悟云第四十三章草弹章托梦除奸明世宗嘉靖间严嵩专权误国御史林润拟纠弹草假寐间梦神告曰公心忠诚本上必准后果然遂建庙于涵江第四十四章悯军行流泉解渴康熙二十一年十月靖海将军侯施奉命征剿师屯平海地多斥卤樵汲维艰惟神宫前一小井炊爨弗继将军求祷之而清泉泛溢不异耿恭拜井之奇爰曰师泉作志以着灵显第四十五章平澎湖阴麾神将康熙二十二年六月将军侯奉命征台路过澎湖萑苻窃踞要津难以经渡于是整奋大师连发火炮恍见神麾旗率将助战遂克共众钦差赍御香帛致祭第四十六章过石甘硈梦佑王臣康熙二十二年总督姚既基台湾有随征同知林升总兵游澎自台回梦带红帽四人至前问所从来曰护尔及过石甘硈舵折将覆竟无虞并见天后护焉第四十七章昼夜顺风护册使康熙二十二年钦差汪楫林麟舟皮等册封琉球正东风甚勐谕祭于怡山院甫毕而南风三画夜直达迎恩亭琉球骇为飞渡复命奏请春秋祀典第四十八章春秋崇祀沛皇恩康熙五十八年己亥册封琉球使海宝徐葆光等往返海道风少不顺则祈祷天后即获安吉后复命奏准春秋祀典第四十九章佑漕船利运天津道光六年江南漕船从上洋海运二月二十六七等日西北风暴大作势甚勐烈漕船正抵黑水大洋迭遭风暴各船齐下太平筐竹上亶下随风漂淌历数日夜危急之顷若有神助往返水程几万里一千余号漕船齐抵天津米石毫无漂失在船舵工水手二三万人并未损伤一名尤为向来未有之事巡抚陶奏请海运化险为平显应尤着加封安澜利运扁额第五十章送册使奉诏中山道光十九年己亥册封琉球国正使翰林院修撰林鸿年副使翰林院编修高人铿途中两次猝遇风暴正在汪洋万顷之中人力莫施举舟惶悚虔诚祈祷皆获化险为夷奏请加封泽潭海宇四字第五十一章警惫兵显灵上海道光二十一年英夷犯浙苏松戒严有客兵驻札上海潮州会馆裸卧神前秽亵殊甚七月十五夜兵于梦中似有人击骇奔唿救邻人亦惊起但见黑衣人无数提械追击从此兵皆叩头悔罪焉天后本支世系考唐天子詹事讳披生九子皆官刺史世称九牧第六子唐邵州刺史谥忠烈讳蕴生子讳愿愿生四子第三子圉仕闽王审知为州牧即后之高祖也子保吉弃官隐于贤良港保吉生子孚为福建总管孚生惟悫为都巡官惟悫生洪毅及六女后其第六女也洪毅生一子传数世而成巨族皆居于港现分为六房其祖祠所奉乃本支之先代也所修家乘昭穆亦复秩然世有以后尊荣奄为己房所出将其先代而改易之按后之高曾祖父兄皆出仕其父兄又经敕封奚堪泯没当年端州刺史公房提学所作序文已昭然可考毋烦置辨又有云后父名愿不应犯六世祖讳细思五代递及宋初纷纷多事且托处海滨想亦末计及此今阅其祖祠神主及其族谱皆称惟悫则相传名愿者非贤良港祖祠考港之祖祠前代已有建立明永乐十九年上以天后屡着灵异闻祖祠圯坏特命内官赴港修整及嘉靖时倭人扰攘民居尽被毁独祠不坏祠内供奉始祖唐邵州刺史公暨后之高曾祖父兄并后宝像顺治辛丑年奉文迁界子姓将神主宝像暂寄于涵江天后宫祠遂圯康熙二十年展界复回乡人同子姓鸠工建造赴涵请历代神主供于寝堂宝像供于中厅春秋二祭皆在于斯世传祠内宝像系异人妆塑各处供奉之像皆不能及以迁界寄奉涵江至复界时子姓到涵请回涵之里人不肯乃同诣神前卜筊得九十九圣筊涵江里人遂备船用彩亭鼓吹送宝像登舟船甫开雷雨骤至随船之后而船不沾濡既入祠雷雨大作水溢堂庑乡族之人不能行礼口祝于后雷雨实时屏息风扫地干瞻拜者莫不诧异嗣后凡有到祠请香火者多有雷雨随之至今犹然湄洲庙考天后于宋雍熙四年九月九日到湄洲飞升里人立祠祀焉仅落落数椽而祈祷报赛殆无虚日后有商人三宝感戴神庥捐金创建庙宇宋仁宗天圣中神光屡现荷庇佑者鸠资广大其地庙庑益增巍峨明洪武七年指挥周坐重建寝殿香亭鼓楼山门复塑宝像又有张指挥建一阁于正殿左边名朝天阁永乐初年诏扩大庙宇不时致祭宣德六年遣官修整庙宇国朝康熙二十二年总督姚起盖钟鼓楼山门又将东边朝天阁改为正殿将军施建梳妆楼及朝天阁佛殿僧房庙宇由是壮观按天后宫庙建立者多即莆田一邑已有平海涵江莆禧黄石吉了白湖圣墩江口及城中之文峰宫西岩等处不可尽述兹以湄洲为后升天之地故独详焉考之册使显应记九则一嘉靖十三年册使陈侃高澄舟至姑米山发漏唿祷得塞而济归值飓风桅樯俱折忽有红光烛舟乃请筊起柁又有蝶雀示象冠服祷请立碑风乃弛还请春秋祀典二嘉靖四十年册使郭汝霖李际春回闽日飓将发有二雀集舟之异及飓发失柁汝霖等为文以告风乃息更置柁一异鸟集桅不去三万历七年册使萧崇业谢杰针路舛错且柁叶失去虔祷之次俄有一燕一蜻蜓飞绕船左右遂得易柁四万历三十年册使夏子扬王士桢舟过花瓶屿无风而浪祷于神得风顺济归舟柁索四断失柁者三大桅亦折水面忽见神灯异雀来集东风助顺五崇祯元年册使杜三策杨抡归舟飓作折柁牙数次勒索皆断舟中有奇楠木高三尺三策等捐千金购刻神像俄有奇鸟集樯端舟行若飞一夜抵闽六本朝康熙二年册使张学礼王垓归舶过姑米飓作桅左右欹龙骨半折忽有火光荧荧霹雳起风雨中截断仆桅柁旋不止勒索皆断祷神起柁三祷三应易绳下柁有一鸟若雁绿嘴红足集战台上舟人喜曰天妃遣来引导也遂达定海七康熙二十二年册使汪楫林麟舟皮归舟飓三昼夜舟上下倾反水满舱中虔祷天妃许请春秋祀典桅篐断而桅不散顶绳断而篷不落与波上下竟保无虞八康熙五十八年册使海宝徐葆光多用卯针几至落漈虔祷得改用乙辰针又筊许二十八日见山果见叶坚复祷得西北风一夜抵港归舟至凤尾山旋风转船篷柁俱侧唿神复正至七星山飓作椗走几触礁唿神获免九干隆二十一年册使全魁周煌舟泊姑米候风忽飓台作连三昼夜椗绳尽断龙骨触礁而折底穿入水唿吁之顷众见神火起于桅顶焚招风旗而落又海面灯光浮来若烟雾笼罩状船遂牢搁礁上得不沉溺以次获济登岸归舟至石盘阻雾不进祷得见山既起椗雾复合风雨雷电交作落帆叶不下舟欹甚再祷再霁赖以安行述异记二则一迩年有洋船失风飘至一岛金光耀目不能正视抵岸乃金山也岸旁沙石皆紫金同舟者甚喜竞持锤凿取之俄见山顶一人金冠金甲朱裈跣足舞剑而来疾若飞逼舟众惧海舟素奉后供瓣香求救忽后降一客曰此金山神也汝等窃金为祸不小今我来救汝即持枪登樯杪命舟中呜金鼓助战与神拒敌良久神不能胜而去舟无所损遂免于厄二海怪多作黑浪浪中鬼物披发登舟舟人持兵器驱逐之或出没乘船灵旗豹尾天昏日惨投以香饼或纸钱始没海鳅如驾奔涛撞舟两目如日牙如山峰或舟行入蜃气中楼阁城市宛然阴翳白日忽雨多至壤船舟人叩请天后降神见星星如流火集帆樯上唿吸之间百灵成集澄波一色水平如镜共相庆幸得免沈溺矣汪册使灵异记二则一汪楫录有神异一条康熙二十年九月十四日黎明梦与同官乔莱登一山瞻仰有碧霞元君庙疑为泰山神下拜神衣饰如妃后命坐辞神曰公操人爵之柄坐宜也因坐已复赐食一器觉以告莱二十一年元旦谒关帝得签诗有一纸官书火速催扁舟东下浪如雷句三月与中书林麟舟皮同充册封琉球国使葢林字石莱乔字石林乃知梦与签诗莫非预定独疑与泰山神无涉行次杭州楫时方疏请谕祭天妃及登吴山谒天妃宫见旛书碧霞元君越日于孩儿巷得天妃经一函详书历代封号始知崇祯十三年加封碧霞元君示梦者盖即天后也二又云使臣登舟必先迎请天妃奉柁楼上而以拏公从祀拏公者福建拏口人尝行贾卧舟中闻神语曰某日将行毒于某处公谨伺之至期果见一人抛毒物水中公投水收取尽食之遂卒以是面作靛色后为土神明兵攻闽不即下出牌誓曰入城不留一人公化为耆老进曰若改杀为留当献城从之请以水灯为号时荻芦门水深不设备而居民以神诞日放灯于此明兵望灯入公拥沙助之遂克城果不杀一人后以功封护国天下兵马司协佑尊王海船必奉之者以海上多礁雾专借神力导引云臣周煌亦循例奉迎香火上船姑米之险石塘之雾神实有灵焉因详访闽人云公实卜姓以业拏舟为神故称拏公今各省藩司库神皆明时命以公主之故人亦多奉为财神莆田令显应记二则一国朝干隆丙午台湾林爽文作乱均奉委随福公相东渡生擒林逆丁未五月凯旋内渡舟行四日时将晚已望见大旦门矣舟子曰日将夕未可入口请寄椗明早再进公相云已望见厦门尚欲在海中飘荡一夜耶下令进口其时已近黄昏清风徐来舟乃旁行顷刻晦暗不知所向舟人大恐乃下二椗舟竟不停举船皆惶惧正在危急间舟子忽喜曰前有火光妈祖来也众前望隐约之间如有人坐小舟中以火刀击石碎火四出舟子曰速转舵向火行一瞬息而舟已进口矣自古渡台未有夜进大旦门者盖门边多石夜行难以趋避故耳公相大悦实时登岸次晨赴天后宫进香许愿在京师盖妈祖庙云二国朝干隆丁未冬福公相总督闽浙因海贼林明灼率匪船十余只在浙闽洋面行劫商旅患之公相饬两省舟师围捕知舟师未肯出力特派均同守备郑玉楷二人率兵五百驾商船十只出洋督缉兼令查舟师之勤惰而密报焉均与守备郑玉楷同日出洋首先拏获大盗陈开开一名解省公相大悦批禀奖励均等在海上搜捕一日下午舟人曰天太暖恐夜间有风现已望见斗米应收澳正言间忽大雾弥漫四望不见不能收澳时已将暮转开出外洋以定南针向东行二寸香又向西行如此往返舟如颠簸夜深风愈大时约三更舟子在天后座前烧香大惊曰妈祖去矣顷刻香火延烧座前红彩举船皆大惊而风浪更巨忽报蓬下水矣又报桅损矣又闻大响一声舟子哭曰舵出门矣船全赖舵而舵又赖肚带以系之今肚带断而舵出门船不能主听死而已其时兵丁中有名番仔者能下水舟子曰如伊下水能将肚带按好亦万死之一生也因唤番仔告以故并厚赏之番仔曰此时要钱何用同一死也不过要我先死我愿先死诸人苟能不死善视我妻子可也遂慨然脱衣下水去约有一更次忽闻舵工曰舵上有人声岂番仔来耶乃放索系其上船番仔怒曰我为汝一船百余人性命下水汝等乃不我接应耶众唯唯逊谢之舵工即令人收船头小轮良久又大响一声众惊以为船破舟人曰其声似舵归门非破也乃执火焚香大喜曰妈祖来矣均问汝何以知之曰来试视之均匍匐而往见神像满面汗珠流下均惊骇伏地其时风浪尚大舟子曰妈祖来且毋恐乃以二钱在神前卜曰向东去神当助我乃令舵工转舵向东水声盈耳语不闻声约一时许天将明舟人上桅顶遥望曰已见罗湖澳可速行不多时舟忽屹然不动方惊讶间舟子笑曰已进口在沙上搁浅矣均乃出舱登岸其余九船亦相继而至众相庆焉偏看船上无一物不损而船竟无恙实时登岸觅船匠修整器具仍与郑守戎分船出洋抵白犬贼船望见斩椗而逃我船尾追至磁澳贼船冲礁登山我兵分头往捕获贼五十余名即回五虎门而公相已先五日赴粤督兵安南矣此一役也遇雾之夜圣像汗流神佑彰彰均亲目所见是以终身敬奉弗敢懈云嘉庆庚午春均转饷入都舟过清江敬诣天后宫拈香本庙道士问天后出身及家乡事迹均讶曰本庙奉敕建立于今多年何志书竟未之见耶道士曰岂但道士未见即往来大人先生偶然言及亦下问于道士而道士茫无以对均即于神前焚香心许愿归去刷印志书一百部寄奉庙中嘱道士分送往来士大夫披览俾得知神灵普济且广见闻也福建兴化府莆田县知县候选同知军功世袭恩骑尉广宁张均谨识苏总兵灵应事简放福建漳州镇总兵官镶白旗蒙古英保佐领下苏勒芳阿前因入觐丹墀仰蒙天训奉命南旋于庚辰荷月下浣舟抵天妃闸时河流横急船只被冲旁倒幸得履险如夷悉赖天后圣母神灵默佑回念神功敬谨捐刷天后显迹志书百部施送以昭灵贶云尔跋一按天后志书不一有敕封志显圣录显应录昭应录述异记要皆各就所见以记其事自干隆戊戌图志全集之书成而天下皆奉为善本矣第流传日广翻刻日多若不慎为校正恐滋承讹之诮旧本圣迹图自大士赐丸至春秋崇祀凡四十八图以下三图系道光年间上洋寿恩堂增入咸丰丁巳乍川陈氏立愿重梓其板旋遭兵燹同治乙丑武彝潘邱二氏复经翻刻板存闽中建群会馆今同人以刷印未便谋为重刊先属孙孝廉承谟参阅并增入金柳二将军封号奏片及汪委员灵应记兹复为编次删定因序而付之梓梓成并书缘起于后蛟川周巨涟跋二原本天后敕封志显应录昭应录刻板俱存福建兴化而江浙二省未见善板况原本亦属少见今虔诚绘像拜里居古迹绘图敬刻又灵笘圣签及道光六年海运加封事实一半补刻名之曰天后圣母圣迹图志幸望贵商船主发心许愿敬印天后圣母圣迹图志布送各省传流广大功实无量但船在海洋许愿只知敬戏而敬戏一日之诚敬送是书显彰圣迹绵传百世之功较之敬戏胜万倍也信心高明善士必以为然者也圣迹图志板存于浙西木商毁于兵燹顾后之灵显何与于是书而奉后者究不可无是书脱不踵而梓之将穷乡僻壤曷以知神灵之历久弥彰封典之有加无已耶浙商爰取旧本校其讹字付之剞劂寄板于闽之安澜会馆俾奉祀者资印订焉同治庚午孟夏镇海孙承谟敬识后记记载天妃灵迹的书籍有敕封志显圣录显应录昭应录述异记等数种今已不可多见我们只从省立台北图书馆找到一部木刻本的天妃显圣录此书不知刊于何年仅在目次之前有住持僧照乘发心刊布徒普日徒孙通峻熏沐重修的字样书首有湄洲胜境图已缺一页余三页也都残破不大看得清楚绘图之后接着是三篇序文皆未载明作序的年代第一篇序是林尧俞撰的他说余自京师归偶于案头得显圣录一册捧而读之又说惜乎显圣一录尚多阙略姑盥手而为之序以俟后之采辑而梓传足见此录原是一部旧有的书第二篇序是黄起有撰的他也只说天妃历着灵迹应辑录有书兹僧照乘刻而传之并未说明这书是谁辑录的第三篇序是林麟舟皮撰的他在序文里详述他于康熙二十二年奉命册封琉球所受天妃保佑的情形也没有述及此书的来历又此刊本的目次起于列朝诰敕以次为天妃诞降窥井得符以迄庇杨洪出使八国共计四十四个项目而本文首列历朝显圣褒封共二十四命次列历朝褒封致祭诏诰再次始为天妃诞降窥井得符以迄庇太监杨洪使诸番八国等四十三段记述然则目次中的列朝诰敕是指上述本文的前两部分而言何以目次的项目和正文前两部的标题不同我们猜测旧录所载列朝诰敕原只包有宋元明三代褒封和致察的诰敕这个刊本里所载清朝的诰敕是后来加入的因为文字的分量多了所以剖成两部分一称历朝显圣褒封共二十四命一称历朝褒封致祭诏诰但没有改动旧录的目次现在这两部分正文里还留着皇明的字样足见旧录是辑于明代刊于明代的清朝人把清朝的诰敕加入了当然用上皇清的字样但没有删去皇明的皇字又此刊本的目次于庇杨洪出使八国之后先空两行再附四行文字前二行为天妃功德崇隆威灵烜赫累代褒封荣典纶音洊锡自古神明显着未有如共二十九字后二行则分列师泉井记灯光引护舟人澎湖神助得捷琉球阴护册使四个项目这四项文字显然是后来附入的决非旧录所有但正文内接着庇太监杨洪使诸番八国之后尚有托梦除奸迄涌泉给师八段文字再下面才接到上述师泉井记等四个项目因此我们又猜想这部天妃显圣录最早的本子是从列朝诰敕到庇杨洪出使八国共四十四个项目第二次辑录的本子可能加上了托梦除奸到涌泉给师八个项目最后增辑的本子又加上师泉井记等四个项目而正文之首列朝诰敕的剖析为二并且增入清朝的诰敕大约是在第三次辑录的时候这样办的省立台北图书馆又藏有天上圣母源流因果一册系日本大正六年台北保安堂石印本此书未载列朝褒封和致祭的诰敕只述天妃的灵异事迹大半与显圣录相同惟明代部分不若显圣录所载之多清代部分则比显圣录多载干隆嘉庆道光间事可见天妃的故事是像滚雪球样的越滚越大现在把这部书作为附录印在后面以供参考从这两部书里所述的许多灵异之事看来天妃的神通真是广大她能身处室中神游方外她能变小草为大木驱铁马以行空她又能降伏妖魔禳除灾疫她更能祷雨防旱拯饥救潦大约因为她生长在福建的海边所以对于护航济溺的本领特别大她能在狂飙怒涛之中樯摧桅折之顷指引海舟救助乘客而天妃也就因为这个缘故逐渐转变为航海者的保护女神了原来元朝最重海运东南漕船都赖天妃的护持才得安全到达北方因此元代诸帝屡降诏敕或加封或致祭这是天妃被尊为航海神的第一步明永乐宣德之际中国下西洋的使臣络绎不绝他们也无不仰赖天妃的保佑因此成祖宣宗又有加封和致祭的诏敕这是天妃被尊为航海神的第二步清康熙间万将军之克敌于厦门靖海将军之获捷于澎湖以及汪林二使之册封琉球皆蒙神庥康熙皇帝也因此降了几道加封赐祭的诏敕这是天妃被尊为航海神的第三步由于元明以来的君主大臣们都奉天妃为航海神而加以崇祀流风所播民间就更加相信了于是沿海各省的诸府州县莫不建立天后宫一切飘洋过海的船只上莫不供奉天妃神位台湾居民原是从闽粤渡海而来的他们和内地之间的往还当然繁数他们要求天妃保护的心思当然迫切他们对天妃的信奉因此格外虔诚台湾因此也到处建有天妃庙这些庙里的香火之盛也许还过于内地呢天妃的故事既然流传得如此之久天妃的神灵既然成为民间普遍信仰的对象天妃的庙宇既然广建在沿海各省和台湾各地研究民俗学的人似乎可以把天妃当作一个专题来加以研究这个刊本只供给研究者以最基本的材料我们相信假如再从正史方志和私家着述中做一次广泛的搜索一定可以找到更多可贵的数据兹就近日偶尔看到的书本里抄出三条有关天妃的参考资料借作本刊的补录一娄东刘家港天妃宫石刻通番事迹记明宣德六年岁次辛亥春朔正使太监郑和王景弘副使太监朱良周满洪保杨真左少监张达等立其辞曰敕封护国庇民妙灵昭应弘仁普济天妃之神威灵布于巨海功德着于太常尚矣和等自永乐初奉使诸番今经七次每统领官兵数万人海船百余艘自太仓开洋由占城国暹罗国爪哇国柯枝国古里国抵于西域忽鲁谟斯等三千余国涉沧溟十万余里观夫鲸波接天浩浩无涯或烟雾之溟蒙或风浪之崔嵬海洋之状变态无时而我之云帆高张昼夜星驰非仗神功曷能康济直有险阻一称神号感应如响即有神灯烛于帆樯灵光一临则变险为夷舟师恬然咸保无虞此神功之大概也及临外邦其蛮王之梗化不恭者生擒之寇兵之肆暴掠者殄灭之海道由而清宁番人赖以安业皆神之助也神之功绩昔尝奏请于朝廷宫于南京龙江之上永传祀事钦承御制记文以彰灵贶褒美至矣然神之灵无往不在若刘家港之行宫创造有年每至于斯即为葺理宣德五年冬复奉使诸番国舣舟祠下官军人等瞻礼勤诚祀享络绎神之殿堂益加修饰弘胜旧规复重建岨山小姐之神祠于宫之后殿堂神像粲然一新官校军民咸乐趋事自有不容己者非神之功德感于人心而致乎是用勒文于石并记诸番往回之岁月昭示永久焉二嘉庆十一年六月二十四日上谕本日递到温承惠李长庚由五百里拜发二折据称蔡逆匪船于五月二十八日在鹿耳门内先经副将王得禄等配载兵船冲入贼队攻获盗船三只歼毙贼匪甚多贼匪窜出鹿耳门适值风狂浪大复又击破十余只淹毙贼匪无数续被官兵擒获贼匪二百余名复经李长庚在大岝等处洋面了见贼船溃逃击沉一只又拏获贼船三只歼擒贼匪一百七十余名等语伊二人奏报情形大略相同此次贼船溃逃之际适值台飓大作将船击毙多只而兵船无一损失官军声势倍增此实仰赖天神佑助曷胜钦感着发去大小藏香各五炷交温承惠亲诣沿海各处天后宫敬谨代朕祀谢并默祈速净贼氛三嘉庆十四年七月上谕阿林保等奏省城骤发飓风损坏房屋田禾恳请加恩一折已降旨抚恤缓征并准其动项修葺矣该省五月内业经被水今复猝遇风灾实堪悯恻但此次海飓大作公廨民居兵船商船无不损坏甚至伤毙人口漂没田禾迥非寻常灾祲推原其故或吏治民风均有不能感召天和之处该暑督等必当震动恪恭自加警省实心实力抚恤灾区并于地方一切事务认真办理除莠安良庶可虔祈昊佑并着于天后宫敬谨致祀以迓神庥将此谕令知之钦此从上录刘家港天妃宫的碑记上我们知道天妃不但保护郑和等航程的安全还帮助他们殄灭寇兵生擒蛮王按郑和初下西洋会擒旧港酋长陈祖义再使时又擒锡兰国王亚列苦奈儿及其家属最后又遇苏门答剌王子苏干利谋弒王杀和和便将他讨擒了而且郑和等出使外洋七次他们所到的地方南至爪哇西及红海西南达非洲东岸竟皆蒙天妃的佑助天妃之灵真是无往不在了又从上录嘉庆十一年六月的上谕上我们知道海上战争也是靠着天妃之助而获胜利的所以嘉庆皇帝特发藏香着人到沿海各处天后宫去代他祀谢但在上录嘉庆十四年七月的上谕上福建省城猝遭风灾损失很重风是从海上来的福建又是天妃的桑梓之乡天妃何以不阻遏这个飓风的袭击呢原来是当地的吏治民风都有不能感召天和之处天妃就不得不让福建官民受一次严重的教训所以嘉庆皇帝不但不抱怨天妃的袖手旁观反而着该署督阿林保等到天后宫去敬谨致祀以迓神庥这更是一个有趣的看法