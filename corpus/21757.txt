辍锻录方南堂撰有诗人之诗有学人之诗有才人之诗才人之诗崇论闳议驰骋纵横富赡标鲜得之顷刻然角胜于当场则惊奇仰异咀含于闲暇则时过境非譬之佛家吞针咒水怪变万端终属小乘不证如来大道学人之诗博闻强识好学深思功力虽深天分有限未尝不声应律而舞合节究之其胜人处即其逊人处譬之佛家律门戒子守死威仪终是钝根长老安能一性圆明诗人之诗心地空明有绝人之智慧意度高远无物类之牵缠诗书名物别有领会山川花鸟关我性情信手拈来言近旨远笔短意长聆之声希咀之味永此禅宗之心印风雅之正传也故作诗未辨美恶当先辨是非有出入经史上下古今不可谓之诗者有寻常数语了无深意不可不谓之诗者会乎此可与入诗人之域矣诗必言律律也者非语句承接义意贯串之谓也凡体裁之轻重章法之短长波澜之广狭句法之曲直音节之高下词藻之浓淡于此一篇略不相称便是不谐于律故有时宁割文雅收取俚直欲其相称也杜子美云老支渐于诗律细呜乎难言之矣未有熟读唐人诗数千百首而不能吟诗者未有不读唐人诗数千百首而能吟诗者读之既久章法句法用意用笔音韵神致脱口便是是谓大药药之不效是无诗种无诗种者不必学诗药之必效是谓佛性凡有觉者皆具佛性具佛性者即可学诗三百篇而下由汉魏以迄六朝代有传诗而余独以唐人为归周监于二代郁郁乎文哉吾从周古云诗有别材非关书也诗有别趣非关理也此说诗之妙谛也而未足以尽诗之境如杜子美雨露之所濡甘苦齐结实白乐天野火烧不尽春风吹又生韩退之拘幽操孟东野游子吟是非有得于天地万物之理古圣贤人之心乌能至此可知学问理解非徒无碍于诗作诗者无学问理解终是俗人之谈不足供士大夫之一笑然正有无理而妙者如李君虞嫁得瞿塘贾朝朝误妾期早知潮有信嫁与弄潮儿刘梦得东边日出西边雨道是无晴却有晴李义山八骏日行三万里穆王何事不重来语圆意足信手拈来无非妙趣可知诗之天地广大含宏包罗万有持一论以说诗皆井蛙之见也作诗不能不用故实眼前情事有必须古事衬托而始出者然用事之法最难或侧见或反引或暗用吸精取液于本事恰合令读者一见了然是为食古而化若本无用意处徒取经史字面铺张满纸是侏儒自丑其短而固高冠巍屐绿衣红裳其恶状愈可僧也知有前期在难分此夜中毋将故人酒不及石尤风此司空文明送别之作也仅二十字情致绵渺意韵悠长令人咀含不尽似此等诗熟读数十百篇又何患不能换骨诗中点缀亦不可少过于枯寂未免有妨风韵然须典切大雅稍涉浓缛便尔甜俗可厌吾最爱周繇送人尉黔中云公庭飞白鸟官俸请丹砂亦何雅切可风也点缀与用事自是两路用事所关在义意点缀不过为颜色丰致而设耳今人不知遂以点缀为用事故所得皆浅薄无大深意今日晨起读元次山舂陵行悲恻者久之日运下趋今人不独学问不如古人性情亦大悬绝安得如结者百十辈布满天下耶唐人最善于脱胎变化无迹读者惟觉其妙莫测其源如谢惠连捣衣云腰带准畴昔不知今是非张文昌白纻词则云裁缝长短不能定自持刀尺向姑前裴说寄边衣云愁捻银针信手缝惆怅无人试宽窄非皆本于谢语乎又金昌绪打起黄莺儿莫教枝上啼啼时惊妾梦不得到辽西岑嘉州则脱而为枕上片时春梦中行尽江南数千里至家三拜先生则又从岑诗翻出云昨日草枯今日生羁人又动故乡情夜来有梦登归路未到桐庐已及明或触影生形或当机别悟唐人如此等类不可枚举解得此法五经廿一史皆我诗心也李遐叔吊古战场文其存其没家莫闻知人或有言将信将疑悁悁心目寝寐见之陈陶则二十四字化而为十四字云可怜无定河边骨犹是春闺梦里人可谓犹龙之笔作诗最忌敷陈多于比兴咏叹少于发挥是即南北宗所由分也诗人体物入微真能笔通造化乔知之长信宫树云馀花鸟弄尽败叶虫书遍沈佺期芳树云啼鸟弄花疏游蜂饮香遍偶一歌咏一则秋气萧条一则春光明媚即此可悟用字法咏物诗不宜多作用意用笔俱从雕刻尖巧处着想久之笔仗纤碎求一二高视阔步之语昭彰跌宕之文不可得矣咏物题极难初唐如李巨山多至数百首但有赋体绝无比兴痴肥重浊止增厌恶惟子美咏物绝佳如咏鹰咏马诸作有写生家所不到贞元大历诸名家咏物绝少唯李君虞早燕云梁空绕复息檐寒窥欲遍直是追魂摄魄之训馀无所见元和以后下逮晚唐咏物诗极多纵极巧妙总不免描眉画角小家举止不独求如杜之咏马咏鹰不可得见即求如李之早燕大方而自然者亦难之难矣白乐天歌行平铺直叙而不嫌其拖踏者气胜也张文昌乐府急管繁弦而不觉其跼蹐者趣胜也古人有一二语独臻绝胜不惟后之作者不能仿佛即其全集中亦不复再见是盖一时兴会所致不能强得也然是皆写景则然若言情述事非苦思不得果能到思路断绝处自有奇语人情真至处最难描写然深思研虑自然得之如司空文明乍见翻疑梦相悲各问年李君虞问姓惊初见称名忆旧容皆人情所时有不能苦思遂道不出陈元孝云诗有两字诀曰曲曰出观此二联益知元孝之言不谬亭皋木叶下陇首秋云飞芙蓉露下落杨柳月中疏太液沧波远长杨高树秋如此写景岂晚唐人所得梦见高适李颀不独七古见长大段气体高厚即今体亦复见骨格坚老气韵沉雄余最爱李颀一篇云青青兰艾本殊香察见泉鱼固不祥济水至清河自浊周公大圣接舆狂千年魑魅逢华表九日茱萸作佩囊善恶死生齐一贯只应斗酒任苍苍眼中胸中何等宽阔可谓见得到说得出作诗以意为主而句不精炼妙意不达也炼句以达为主而音不合节虽达非诗也然则音韵之于诗亦重矣哉今人不知误以高响为音韵其失之更远音韵之说消息甚微虽千言万语不能道破惟熟读唐人诗久而自得赴奉先县五百字当时时歌诵不独起伏关键意度波澜煌煌大篇可以为法即其中琢句之工用字之妙无一不是规矩而音韵尤古淡雅正自然天籁也唐诗至元和间天地精华尽为发泄或平或奇或高深或雄直旗鼓相当各成壁垒令读者心忙意乱莫之适从就中惟昌谷集不知其妙处所在良由余之性所不近也能令百世而下读其诗可想其人无论其诗之发于诚与伪而其诗已足观矣储光羲田家杂咏云见人乃恭敬曾不问贤愚虽若不能言心中亦难诬非浮沉玩世用拙保身之士乎钱起罢章陵令山居第二首云丘壑趣如此暮年始栖偃赖遇无心云不笑归来晚非备尝世味甘心泉石之士乎至韦苏州元次山诗不必考其本末辨其诚伪一望而信其为悱然忠厚淡泊近道之君子也韩退之吕温诗不必论其时世究其言行一望而知其为热中躁进好事取为之人也其不可掩如此诗有语意相同而工拙大相远者如贾长江走月逆行云亦可为形容刻划之至矣试与韦苏州乔木生夏凉流云吐华月较之真不堪与之作奴贺黄公云东坡云论画以形似见与儿童邻赋诗必此诗定非知诗人此言论画犹得失参半论诗则深入三昧旨哉斯言是可与入道者也体裁惟七律最难须五十六字无一牵凑平近而不庸熟清老而不俚直高响而不叫号排宕而不轻佻尤忌删去两字便可作五言诗读欲除诸病惟熟读少陵及大历诸名家则得之矣晚唐自应首推李杜义山之沉郁奇谲樊川之纵横傲岸求之全唐中亦不多见而气体不如大历诸公者时代限之也次则温飞卿许丁卯次则马虞臣郑都官五律犹有可观外此则邾莒之下矣温飞卿五律甚好七律惟苏武庙五丈原可与义山樊川比肩五七古排律则外强中干耳立题最是要紧事总当以简为主所以留诗地也使作诗义意必先见于题则一题足矣何必作诗然今人之题动必数行盖古人以诗咏题今人以题合诗也诗中不宜有细注脚一题既立流连往复无非题中情事何必更注若云时事之有关系者不便直书题中亦不应明注诗下且时事之有关系者目前人所共知异代史传可考又何必注若寻常情事无关重轻而于题有合者非注不明既云于题有合自应一目了然又何须注若云于题无甚关合注解正所以补题此即牵强凑泊之谓也乌足云诗用事选料当取诸唐以前唐以后故典万不可不入诗尤忌以宋元人诗作典故用康熙己卯庚辰以后一时作者古诗多学韩苏近体多学西昆空疏者则学陆务观浸淫濡染三十年其风不变究之徒有其貌古人精神所在正未尝窥测及之然风雅道丧犹未极也近有作者谓六经史汉皆糟粕陈言鄙三唐名家为熟烂习套别有师传另成语句取宋元人小说部书世所不流传者用为枕中秘宝采其事实摭其词华迁就勉强以用之诗成多不可解令其自为疏说则皆逐句成文无一意贯三语者无一气贯三语者乃僴然自以为博奥奇古此真大道之波旬万难医药者也但愿天地多生明眼人不为其所迷惑使流毒不远是厚幸矣古人于事之不能已于言者则托之歌诗于歌诗不能达吾意者则喻以古事于是用事遂有正用侧用虚用实用之妙如子美荆南兵马使太常卿赵公大食刀歌云万岁持之护天子得君乱丝为君理此侧用法也刘禹锡葡萄歌云为君持一斗往取凉州牧此虚用法也李颀送刘十云闻道谢安掩口笑知君不免为苍生此实用也李端寻太白道士云出游居鹤上避祸入羊中此正用也细心体认得其一端已足名家学之不已何患不抗行古人耶孟东野集不必读不可不看如列女操塘下行去妇词赠文应道月赠郑鲂送豆卢策归别墅游子吟送韩愈从军诸篇运思刻取迳窄用笔别修词洁不一到眼何由知诗中有如此境界耶所谓语不惊人死不休者非奇险怪诞之谓也或至理名言或真情实景应手称心得未曾有便可震惊一世子美集中在在皆是固无论矣他如王昌龄奸雄乃得志一篇云一人计不用万里空萧条千古而下读之觉皇甫郦之论董卓张曲江之判禄山李湘之策庞勋古来恨事历历在目寻常十字计关宗社非惊人语乎李太白之秦人相谓曰吾属可去矣一往桃花源千春隔流水以史中叙事法用之于诗但觉安祥妥适非惊人语乎刘禹锡之风吹落叶填宫井火入荒陵化宝衣李商隐之于今腐草无萤火终古垂杨有暮鸦不过写景句耳而生前侈纵死后荒凉一一托出又复光彩动人非惊人语乎韦应物之欲持一瓢酒远慰风雨夕落叶满空山何处寻行迹高简妙远太音声希所谓舍利子是诸法空相非惊人语乎若李长吉必借瑰辞险语以惊人此魔道伎俩正仙佛所不取也要之作诗至今日万不能出古人范围别寻天地唯有多读书镕炼淘汰于有唐诸家或情事关会或景物流连有所欲言取精多而用物宏脱口而出自成局段入理入情可泣可歌也若舍此而欲入风雅之门则非吾之所得知矣辍锻录