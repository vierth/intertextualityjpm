编珠钦定四库全书子部十一编珠类书类提要臣等谨案编珠二卷旧本题隋杜公瞻撰补遗二卷续编珠二卷则国朝康熈戊寅詹事府詹事钱塘髙士竒所辑也是书隋志唐志皆不着録自士竒始刋行其序称于内库废纸中得之原目凡四卷佚其半遍覔不可得辄因原目补为四卷又广其类之未具者为二卷今考其书首有大业七年公瞻自序称奉勅撰进其结御题着作佐郎兼散骑侍郎又有徐干学序称杜公瞻无表着谈薮载隋京兆杜公瞻尝邀杨玠过宅酒酣嘲谑者即此公瞻无疑今观其书隷事为对畧如徐坚初学记之体但前无叙事后无诗文原目分天地山川居处仪卫音乐服玩珍宝缯綵酒膳黍稷菜蔬果实车马舟楫所存者音乐以上五门而已顾隋炀帝讳广故广川改长河而此书桂林水条下引广州山川记治鸡水条下引广州记栢心柱条下引伏滔北征记称广陵县城南门三条路条下引班固西都赋披三条之广路隋髙祖之父讳忠故隋书忠节传改诚节而此书斩马剑条下引汉书王莽斩董忠事此犹可曰临文不讳未必尽拘又菖蒲海一条与茱萸江为对菖字従艹无疑矣而条下所註乃引汉书西域传于阗河与葱岭合东流注菖蒲海今检汉书乃蒲昌非菖蒲也唐以前书不应荒谬至此此亦尚可曰一时失记如张九龄之悮用弋人何慕王维之悮用栁生左肘至于音乐门南城鼓一条引乐府解题曰鼓吹曲有巫山髙战城南则非惟文理未安且乐府解题一书古不着録始见于崇文总目云不知撰人名氏列于吴兢乐府古题要解之后郭茂倩乐府诗集汉铙歌上之囘篇引之直题曰吴兢虽未必确然其书晚出必非六朝旧籍无疑也公瞻安得而见之或明人所依托士竒偶未审欤杨士竒文渊阁书目张萱内阁书目俱不着録永乐大典于前代类书如四六丛珠截江网之类无不具採亦不登其一字知其出明中叶以后矣以其採撷词华颇为鲜艶士竒所补所续亦皆取唐以前事较他类书为近古故疑以传疑姑存以备叅考焉干隆四十四年二月恭校上总纂官纪昀陆钖熊孙士毅总校官陆费墀原序编珠原序皇帝在江都日好为杂咏及新体诗偶缘属思顾谓侍读学士曰今经籍浩汗子史恢博朕每繁閲览欲其故实简者易为比风爰命微臣编录得窥书囿故目之曰编珠其朱书者故实墨书者正义时大业七年正月奉勅撰进勒成四卷着作佐郎兼散骑侍郎臣杜公瞻谨序编珠四卷隋大业七年着作佐郎杜公瞻奉勅撰也凡十四门门各有类惟取其事之切于用者故卷袠不多攷隋经籍唐艺文二志并无此书他书録亦皆不着葢凋零磨灭久矣詹事江村高公偕余奉命校勘阁中书籍得之已逸其后二卷詹事喜而录之旣南归则又加之是正而博采故实以补其阙仍为四卷又广其门类之未备者外为二卷而编珠乃烂然成书矣按歴代史志有杂家而无类书新唐志始别为一目自魏晋以逮南北朝君臣宴集每喜征事以觇学问类书于是渐多然今世传欧阳询虞世南徐坚所排纂皆唐初时人而志所载隋以前书如皇览类苑寿光书苑华林遍畧等书当时极贵重其卷帙颇繁今皆无一简存者即如戴安道颜延之之纂要沈约之袖中记珠丛其书不过一二卷亦尽已散逸独编珠犹得其半詹事从而补缀使残缺以完岂非快事与阁中书籍虞山钱氏以为数代之遗编在是而明末多燬于兵火以余所见万厯时张萱内阁书目存者十不得一二犹往往有宋雕旧本并皇史宬所藏永乐大典鼎革时亦有佚失往者尝语詹事值皇上重道右文千古罕遘当请命儒臣重加讨论以其祕本刋録颁布用表扬前哲之遗坠于万一余老矣詹事孜孜好古能阐幽表微幸来日勿忘此言也杜公瞻亦无表着谈薮尝载隋京兆杜公瞻尝邀阳玠过宅酒酣嘲谑者即此公瞻无疑吾未知其人何如顾得借我詹事以存此书有厚幸已康熙三十二年十月朔日健庵徐干学书曩直大内南书房奉命检閲内库书籍于废纸堆中得隋着作佐郎杜公瞻编珠一册原目凡四卷遗其半遍覔不可得因手钞之藏笥箧间己巳归寓平湖端居多暇出而校讐爱其精粹辄因原目补为四卷又广其类之未具者为二卷其于着作撰述本㫖未知何如乃其书则不致以残缺为人所弃矣顷侍养南归发旧簏得之友人谓是编宜公同好可废玉溪獭祭勿等之仲任异书徒袐枕中已也乃重加㸃勘增删而付诸锓康熙三十七年戊寅夏五朔詹事府詹事兼翰林院侍读学士江邨高士竒书于清吟堂凡例五则一杜公瞻原本凡存二卷后二卷止存原目不量固陋因而补之未免续貂庶成全璧一原本计十有四部于事物亦略该矣然有天地而无岁时则束晳之辨奚征有果实而无花木则终军之对莫办至如人伦文学并重儒林鸟兽鱼虫旁资谈柄卷帙虽简不可以不备也因成续编珠二卷一原本二卷每部中多有增补非陋其不赡也为征事者广异闻多多益善耳一补本但用隋以前事恐入后代与原本体例不合也续本则隋唐㕘用宋以后事例不采其有宋人书载唐事者间一用之一字尚新颖对取工巧兔园常谈槩刬不录或事涉隠僻不合于用者亦从割置编珠卷一卷一钦定四库全书编珠卷一隋杜公瞻撰天地部九野四荒吕氏春秋曰天有九野中央曰钧天东方曰苍天北方曰玄天西北方曰幽天西方曰皓天广雅作成天西南方曰朱天南方曰炎天东南方曰阳天又太玄经亦有九天尔雅曰地有四荒孤竹北户西王母日下也天柱地轴列子曰共工氏怒触不周山天柱折地维絶河图括地象曰崑崙之山横为地轴天维地脉宋玉大言赋曰壮士歘兮絶天维北斗戾兮泰山夷山海经曰洞庭穴在长沙巴陵今吴县南太湖内有山山有洞庭穴地道潜形名曰地脉日车月驭李尤九曲歌曰年岁晚暮时已斜安得壮士翻日车司马相如上林赋曰阳乌骖乘纎阿为驭注曰纎阿月驭也日回乌翼云起鱼鳞左思蜀都赋曰阳乌回翼于高标吕氏春秋曰山云草莽水云鱼鳞旱云烟火雨云水气神女为云姮娥託月宋玉高唐赋序曰襄王梦一妇人曰妾在巫山之阳高唐之隅朝为行云暮为行雨张衡灵宪曰羿请不死药于王母姮娥窃之奔月宫日下桑枝月中桂树山海经曰旸谷上有扶桑十日所浴九日居下枝一日居上枝虞喜安天论曰俗传月中仙人桂树今视其初生见仙人之足渐已成形桂树后生破环月连珠星抱朴子曰月初生如破环易纬曰至德之明日月若合璧五星如连珠编珠星破镜月尚书中候曰天地开辟甲子冬至日月如悬璧五星若编珠古诗曰藁砧今何在破镜飞上天金波月玉叶云汉书郊祀歌曰月穆穆以金波日华耀以宣明崔豹古今注曰黄帝与蚩尤战于涿鹿之野常有五色云气金枝玉叶止于帝上有花葩之象因而作华葢又陆机云赋曰玉叶金柯车葢云弓弦月魏文帝诗曰西北有浮云团团如车葢释名曰弦月之名也其形一旁曲一旁直若张弓上弦也重轮月连葢云古今注曰汉明帝时太子舍人作歌诗四章以赞太子之德一曰日重光二曰月重轮三曰星重耀四曰海重润易通卦验曰冬至初阳云如树木立春如积水春分如白鹄糓雨如连葢立夏如赤珠夏至如水波寒露如冠缨霜降上如羊下如磐石绛衣云素扇月兵书曰韩云如布赵云如牛楚云如日宋云如车鲁云如马卫云如犬周云如轮秦云如行人魏云如鼠齐云如绛衣越云如龙蜀云如囷班婕妤诗曰新制齐纨素皎洁如霜雪裁为合欢扇团圞状明月西北云东南日汉武故事曰宣帝祠甘泉紫云从西北来散于殿前古乐府词曰日出东南隅照我秦氏楼濯枝雨触石云周处风土记曰六月常有大雨名濯枝雨春秋公羊传曰泰山之云触石而出肤寸而合不崇朝而雨徧天下南箕月北斗云春秋説文曰星有好风月离于箕又诗小雅云维南有箕不可以簸扬易飞候曰北斗旁有云黑苍色细如杼轴蔽日月五日必雨北堂月西牖风陆机乐府诗曰安寝北堂上明月入我牖照之有光彩览之不盈手孙绰诗曰迢迢云端月灼烁霞间星清商激西牖澄景烛南楹五日风一旬雨论衡曰太平之时五日一风风不鸣条盐铁论曰周公之代旬而一雨雨必以夜丘陵皆熟覆船云倒井雨京房易飞候曰天晴而有黒云如覆船于日下当雨傅玄诗曰霖雨如倒井黄潦起洪波湍流激垣墙门庭若决河枯竹雪拔树风汉书王莽传曰天凤二年大雪关东尤甚深者一丈竹枝皆枯晋中兴征祥记曰永昌元年大风拔树百根应皷雨叩钟霜史筌武昌记曰凤凰山有石皷石皷鸣天必大雨左思蜀都赋曰应鸣皷而兴雨山海经曰丰山有九钟霜降则鸣动花风润叶雨杨泉物理论曰风怒则飞砂扬砾喜则摇枝动花西京杂记曰董仲舒答鲍敞云太平之世雨不破块润叶也凝檐霜润草露曹毗咏冬诗曰寒冰盈渠结素霜竟檐凝春秋元命苞曰隂阳散而露下露下以润其草木也少男风童女电管辂别传曰辂遇清河太守时天旱辂曰今夕当雨树中已有少女微风树间又有阴鸟和鸣又少男风起衆鸟乱翔其应至矣果大雨傅玄诗曰童女掣电策童儿挽雷车真人气处士星闗令内传曰老子西游之流沙尹喜望紫烟而叹曰此真人之气也晋阳秋曰谢敷隠居若耶山日犯少㣲星一名处士星俄而敷死黄云赤雪傅玄菊花赋曰纷漫衍以弥望若黄云之依中原晋朝杂事曰太康七年十一月河阴下赤雪绛雪赤云汉武内传曰仙之上药有玄霜绛雪东方朔别传曰有赤云如冠珥上以问朔朔曰不大雨即日晕后数日果大雨丹霞素雾左思蜀都赋曰舒丹气而为霞湘州记曰曲江县有银山山多素雾荣光佳气尚书中候曰尧沈璧于河荣光出河休气四塞后汉书曰舂陵佳气郁郁葱葱雌霓雄雷月令曰季春之月虹始见注曰雄曰虹雌曰霓师矌占曰相春雷始起其音拍格拍格者雄雷主旱其鸣依依隠隠不大霹雳者雌雷主水君子大王风角曰风不及地二三尺者此仁人君子之风宋玉风赋曰夫风起青苹之末盛怒于土囊之口縁于太山之阿舞于松栢之下徘徊椒桂之间翺翔激水之上猎蕙草离秦蘅北上玉堂跻乎罗帷经乎洞房所谓大王之雄风也动沙塸吹死灰此庶人之雌风也决河倒洛上见倒井雨中夏侯孝若雷雨赋曰若覆河而悬井似翻伊而倒洛马头鸭子汉书曰武帝元年十一月雨雹大如马头晋中兴书曰泰兴三年海盐县雨雹大如鸭子戊申云壬子雨黄子发相雨书曰戊申日候日欲入时上有冠云不问大小视四方黒者大雨青者小雨管辂曰今夕当雨传曰近壬子日位满星中已有水气食顷至也五色露九光霞洞㝠记曰东方朔游吉云之地武帝问曰何名吉云曰其国常以云气占吉凶若吉事则满室云起五色照着于草树皆成五色露露味甘十洲记曰朱霞九光饮龟露生兽风洞㝠记曰元封二年数遏国献能言龟一颈长一尺二寸东方朔曰惟承桂露以饮之十洲记曰炎洲在南海中上有风生兽似豹青色以铁椎锻其头数十下乃死张其口向风须臾而起樊英雨蓟子云楚国先贤传曰樊英隠于壶山尝有暴风从西南起英谓学者曰成都市火甚盛因含水西向潄之乃令记其时日后有从蜀郡来者云是日大火有云从东起须臾大雨火遂灭搜神记曰蓟子训到洛见公卿数十处后数十处皆有云起从星月干日云尚书洪范曰庶民维星星有好风星有好雨月之从星则以风雨注月经于箕则多风离于毕则多雨京房风雨要诀占候曰朝雨法有黒云如一匹皂干日中即一日大雨二匹二日雨三匹十日雨树上日井中星淮南子曰日西垂景在树端谓之桑榆言其光在桑榆树上也尸子曰自井中视星所见不过数星自丘上以望则见始出也非明益也势使然也私心井中也公心丘上也绀碧霜玄黄露王子年拾遗记曰广延国常雨青雪氷霜之色皆如绀碧洞㝠记曰武帝问东方朔曰若云五色露可得否朔乃东走至夕而还得玄黄青露盛之玩器以授帝帝徧赐羣臣老者尝之皆少疾病皆愈天酒地汁神异经曰西北海外有人长二千里两脚中间相去千里腹围千余里但日饮天酒五斗张华注云天酒甘露也五经通义曰阴乱则为雾从地汁也玉虹金雾搜神记曰孔子作春秋制孝经旣成斋戒向北辰而拜告备于天乃浃郁起白雾赤虹自上而下化为黄玉拾遗记曰平沙千里色如金细如粉风沙起如雾亦曰金雾缯云丝雨易通卦验曰立秋浊阴云出如赤缯张协诗曰金风扇景节丹霞启阴期腾云似漏网密雨如散丝甜雪甘霜拾遗记曰西王母进周穆王以嵰州甜雪又曰嵰州霜甘也风母雨人刘欣期交州记曰风母出九德县似猿见人若慙屈颈打死得风还活盛弘之荆州记曰临贺界有卧石似人而色青黄隠起此乡若旱祭之必雨饮星梦月续晋阳秋曰桓玄庶母马氏本袁真之妓与同列薛氏郭氏夏夜同出月下有铜瓮水在其侧见一流星堕瓮中如火珠乃相谓曰此吉祥也于是各以瓢杓接取薛郭并不得马最后取星入瓢中饮之若有感而懐玄谢庄月赋曰委照而吴业昌沦精而汉道融注梦月入懐生子为帝王逃雨避雷文子曰若与俗处犹走而逃雨无处不濡湿也盛弘之荆州记曰湖阳县春秋蓼国樊重之邑也重母畏雷为石室避之悉以文石为堦砌山川部白雪山紫云石临海记曰郡内有白雪山层巖皓丽如雪吴兴记曰县南二里有三岭皆秀石崔嵬玄丹杂色状如紫云挂鹄水盘龙山临海记曰郡西有白鹄山山水下注遥望如倒挂白鹄郭縁生述征记曰鼓县盘龙山石上有大人迹又诸葛亮云钟山龙盘石头虎踞金舆山玉轮坡述征记曰朗公谷金舆山孤峰瓌秀在泰山郡任豫益州记曰复江水源出玉轮坡下女郎山新妇石汉水记曰女郎山昔有贞女栖于此山卒即葬焉擣衣石犹在山头郑缉之东阳记曰永康山有新妇石长松磴春草巖穆天子传曰天子南还昇长松之磴至钘山之阳东阳记曰北山南面有春草巖巖涧尽生龙须草桂英巖枫林岭徐先生南岳记曰仙岭数百步得桂英巖昔人于此採桂英谢灵运游名山志曰枫林岭石潭溪桂林岭白昼结阴盛夏凝氷近山之逺逺山之近有若罗縠映于巖间俯观木末仰视星罗㫁云山明月崃述征记曰临沂县蒙山望之如横云中㫁庾仲雍荆州记曰巴东三崃一名明月崃玉女冈仙人石王孚安成记曰玉女冈天欲雨水便涌出于石间色有玄黄故人谓之玉女披衣罗浮山记曰浮山东有别山山上石门楼楼北有六石各髙十余丈俨若人状故谓之仙人石披衣石掣练泉上见玉女冈桓氏临汝记曰灵谷山半巖有瀑布晴日望之如掣练玉女台皇后室嵩髙山记曰山北有玉女三台汉武于此见三仙女故名荆州图副曰新野县东安陆山山下有石室谓之皇后避雷室屏风石障日山孔灵符㑹稽记曰赤城山有石桥桥上有石屏风横絶桥上伏琛齐地记曰平昌郡有并山峰高障日圣渚水仙坛石名山志曰石匮下有渚土人谓之圣人渚南岳记曰仙人坛青石而有白石文可容人坐东望湘水如白带水声如琴鸟鸣如歌万嵗水千秋池三齐畧记曰不其城西南方有万嵗水水北有万嵗亭是汉武帝造益州记曰城东有平阳山山间有池周围数顷名千秋池桐树山桂林水永嘉记曰郡西有桐树山又有柘林水梧桐水桃枝水广州山川记曰有白灵水白沙水灵鸟水牛鼻水桂林水阴阳石风雨池荆州图副曰银山县西有二大石并立穴中俗云阴阳石阴石常湿阳石常燥每水旱居人作威仪服饰往入穴中旱则鞭其阴石雨则鞭其阳石雷次宗豫章记曰洪井北有风雨池山高水激霏散逺洒如风雨弥泛于数百里中燕尾洲鸡头水荆州记曰江陵城南岸有燕尾洲洲上有城南岳记曰衡山县白马山山上有泉名鸡头水暴练河萦带海刘荟劭山记曰黄河去劭山二百余里望之如暴练罗浮山记曰浮山东岭杳㝠东南望海有如萦带治鸡水烂鸟泉华阳国志曰越嶲郡南有汤泉冬夏常热其源可以治鸡豚又裴渊广州记曰龙州县石径里有一涧流热水足治鸡鸭丘渊之征齐道里记曰曲城县有汤泉鸟坠辄烂九层山百尺水张僧鉴浔阳记曰庐山周围四百余里叠嶂九层崇巖万仞齐地记曰平昌郡有弩山山中有池名百尺水八支河九派江汉书沟洫志曰北条八支注曰本有九河今塞其一郭璞江赋曰源二分于崌崃流九派于浔阳虎牙山鸟翅石荆州图副曰夷陵县有虎牙山石文黄白有似虎牙东阳记曰郡内有九声石形如鸟翅龙尾溪兔头岘徐道士名山畧记曰罗浮有龙尾溪续述征记曰梁父县有兔头岘鸑鷟岘鳯凰冈征齐道里记曰营丘北十里有鸑鷟岘下带长涧郭仲产荆州记曰安陆县有鳯凰冈中有黄琼墓黄牛江白狗崃盛弘之荆州记曰西陵崃有黄牛江其途难进语曰朝发黄牛暮宿黄牛三朝三暮黄牛如故又夷陵县有黄牛滩永初山川记曰归乡县有白狗崃形影起伏如狗菖蒲海茱萸江汉书西域传曰于阗河与葱岭合东流注菖蒲海亦名盐泽其水冬夏不増减湘州记曰邵陵县有大溪名茱萸江地脉湖天脐海周处风土记曰太湖中有山山下有穴濳行地中无所不通谓之洞庭地脉春秋括地象曰河有九曲发崑崙为地首至积石为地门出龙门为天桥至卷重山为地咽贯砥柱触阏流山为地喉至洛汭为地腰至大伾山为地齿至大陆为地腹东至碣石入于海为天脐新妇滩美人濑汉水记曰梁州有新妇滩黄金滩习凿齿南征赋曰停美人之名濑眺越女之奇石束马山坠牛岭史记曰齐桓公西伐登束马悬车卑耳之山汉水记曰从魏兴郡至南郑城九百里有坠牛阳都寒泉三岭皆极髙峻天台地肺支遁天台山铭序曰剡县西有天台山盖仙圣之所栖翔道士之所鳞萃终南山记曰神水一名地肺可避洪水歌山舞水东阳记曰歌山在吴宁县南相传昔有船从此下过见一女子登山而歌故名乂荆州记曰冯乘县亦有歌山纪义宣城记曰盖山有舞水闻人歌舞水即出涌应节银山金水湘州记曰曲江县有银山山多素雾永初山川记曰新安县有金水又戴祚西征记曰洛阳建春门外有金水入金谷坞石崇所居也竹山桂水山海经曰竹山出竹水饶苍玉楚词曰桂水兮潺湲扬流兮津津移山逃石庾仲雍荆州记曰舞阳有移山山本在北峰因风雨一夜移为南峰湘州记曰曲江县有逃石本在桂阳夜因雷雨失之故名逃石尧山舜涧三齐略记曰尧山者尧巡狩所登山山顶有祠祠边有栢栢枯而复生不知㡬世石上有尧迹东有尧水南岳记曰舜涧东出舜庙庙下有舜溪丹溪玄涧郭璞游仙诗曰虽欲腾丹溪云螭非我驾十洲记曰玄洲在北海中上有玄涧涧水如蜜饮之长生兰巖桂岭名山志曰兰巖在兰溪口竦二峯峯头如鸟翅又曰桂岭左右丛生桂树逺望则空翠相映浓淡色分谷王水伯老子曰江海所以能为百谷王者以其善下也孝经援神契曰河者水之伯上应天汉之中孝水贪泉潘岳西征赋曰挹孝水以濯缨嘉美名之在兹荆州记曰桂阳郡有横溪名贪泉太湖少海越记曰太湖周三万三千顷吴地理志云周行五百余里山海经曰无皋之山南望㓜海幼海即少海也汤谷温泉荆州记曰新野城北有紫山山东有温水名曰汤谷南都赋云汤谷涌其后郭义恭广志曰温泉西者在新丰北者在广平又汉水记曰汉水有温泉冬夏长沸望见白气冲天能愈百病又荆州记曰新阳县惠泽中有温泉直渎枉渚伏滔北征记曰九井山西北有吴将甘宁墓占者云有王气孙皓凿其后十数里名曰直渎荆州图副曰临沅县有枉山山西有溪溪口有小湾名枉渚楚词曰朝发枉渚夕宿辰阳风门火井刘欣期交州记曰风山在九真风门在山顶常吐长风益州记曰火井在临卭县卓王孙家又名王孙井汉室之隆则炎赫弥炽桓灵之际火势渐㣲诸葛一瞰而更盛至景曜元年人以烛投之即灭其年蜀并于魏风井云泉荆州记曰风井夏则风出冬则风入寰中记曰齐国有山山有云泉春夏出云以桑柴塞之即止金井玉泉荆州记曰益阳县有金井昔有金人以杖量地辄成井疑是昔人採金谓之金井抱朴子曰崑崙蓬莱等山其上百虫鸟兽饮玉井及玉泉者皆长生不死桥势如星沙形似月华阳国志曰蜀郡城西南有七桥云李氷所造上应七星太康地记曰西海居延县流沙形如月初生五六日也落星浦分风湖山谦之南徐州记曰临沂县前有落星山今云班渎即縁江图所谓落星浦盛弘之荆州记曰宫亭湖庙神有灵验涂旅祈祷能使湖中分风而帆南北马穿穴龙沸潭荆州记曰佷山县北有石穴云昔有马从穴出因复还入濳行乃出汉中汉中人失马亦尝出此穴因名马穿穴丹阳记曰句容县东三十里有龙冈冈岭有龙沸潭闻人声水便沸动常日则不动长松坂弱栁江穆天子传曰天子南还升于长松之坂注曰坂有长松縁江记曰西江别支为弱栁江覆笥山翻车岘邓德明南康记曰平固县覆笥山上有笥贮玉牒记故山因笥为名江乘地记曰城东四十五里竹里山王途所经甚倾险行者号为翻车岘主簿山令史石周景式庐山记曰主簿山在胡郎庙南山下有温泉王韶之南康记曰湘源有长濑其傍石或像人形或似牛羊土人名人形者为令史青黄井温冷泉异物志曰庐陵城中有一井中有二色水半青半黄黄者灰汁取作糜粥皆金色土人名灰汁为金因名为金井幽明録曰艾县辅山有温冷二泉发源相去数尺热泉可煮鸡豚冷泉若氷又江乘汤泉半温半冷共同一壑熨斗陂香炉石襄阳耆旧传曰宜城县东北角有熨斗陂王隠晋书曰洛阳宫西宜秋里门东向南壁石生地中始髙三尺如香炉形人多祀之银穴金冈沈懐逺南越志曰遂城县夫人山之东北有银穴常出乌银沙顾微广州记曰四㑹县有金冈行人往往见金于冈侧方山圆海袁山松宜都记曰西陵东北有方山其岭四方素崖如壁十洲记曰蓬莱山周回五千里山外有圆海环绕水色黑盐石酒泉华阳国志曰汶山有盐石煎之得盐十洲记曰瀛洲有玉膏山出泉如酒味名为玉酒编珠巻一编珠卷二卷二钦定四库全书编珠卷二隋杜公瞻撰居处部仪鳯楼鸣鸾殿晋宫阙名曰洛阳有仪鳯楼西京杂记曰汉掖庭有月影台云光殿鸣鸾殿濯龙门走马观范晔后汉书曰明德马皇后诏曰吾前至濯龙门见上外戚问起居者车如流水马如龙三辅黄图曰长安有走马观铜龙楼金爵阙汉书曰元帝常召隠太子出铜龙门班固西都赋曰设璧门之鳯阙上觚稜以栖金爵九龙门三雀观后汉书曰张让等诛何进袁术烧南宫九龙门以胁让三辅黄图曰长安有三雀观万岁殿千秋门三辅黄图曰长安有万嵗殿华延儁洛阳记曰洛阳有千秋门万春门八风台二云殿汉书郊祀志曰王莽作八风台所费万金西京杂记曰成帝设云幄云幕于甘泉殿谓之二云殿凌云台飞雨殿洛阳记曰凌云台髙十三丈铸五龙飞鳯凰焉三辅黄图曰长安有飞雨殿又名飞云殿凌霄阁承云台洛阳宫殿名曰洛阳有凌霄阁汉宫阁名曰长安有承云台承云殿清暑殿凉风台洛阳记曰洛阳有清暑殿三辅故事曰长安有神明台西南师子圏有凉风台芙蓉堂芷若殿晋宫阙名曰洛阳有芙蓉堂班固西都赋曰后宫则有掖庭椒房后妃之室合欢増城安处常宁芷若椒风披香发越兰林蕙草鸳鸾飞翔之列椒华堂蕙草殿晋宫阙名曰洛阳有椒华堂下见芷若殿蒲陶宫豫章馆三辅黄图曰长安有蒲陶宫张衡西京赋曰昆明灵沼黒水玄沚豫章珍馆揭焉中峙馺娑宫储胥观汉宫阁名曰长安有馺娑宫汉武故事曰帝于甘泉作储胥观以避暑长乐宫永宁殿三辅黄图曰长安有长乐宫汉宫阁名曰长安有获福殿永宁殿永夀殿长秋殿永延殿望仙宫招隠馆汉宫阁名曰武帝于华阳立望仙宫于东海亦立望仙宫皆有道士十二人沈约宋书曰雷次宗隠庐山文帝征诣都为筑招隠馆玉瑱楹金精柱班固西都赋曰彫玉瑱以居楹裁金璧以饰珰魏略曰大秦国人以金精为屋柱栢心柱梅花梁伏滔北征记曰广陵县城南门得故栢柱三皆栢心也盖吴王濞时门柱陶季直京都记曰太元中改搆太极殿忽有一柱流于石南津津吏以闻恰是梅株因书梅花梁以志之千步殿百亩室汉书曰贾山曰秦为阿房之殿高数十仞东西五里南北千步新序曰周宣王为大室盖百亩堂上三千户羣臣莫敢有諌者二轨门三条路王延夀鲁灵光殿赋曰高门拟于阊阖方二轨而并入班固西都赋曰披三条之广路立十二之通门鸣鹄园栖龙岫邺中记曰邺中有鸣鹄园胡桃园西京杂记曰梁孝王苑中有落猿巖栖龙岫翔鳯池细栁仓长杨榭三辅故事曰汉文时大将军周亚夫军于细栁今唿石礉是也礉西细栁仓东有嘉仓班固西都赋曰天子乃登属玉之馆歴长杨之榭注曰长杨上林也緑房绛阙陆机赋曰緑房窈窕瑶台炳焕成公绥赋曰排阊阖之丹扉经绛阙之金地彤轩翠观曹植七启曰彤轩紫柱文榱华梁张协七命曰翠观岑青雕阁霞连甲观乙坊汉书曰成帝生于甲观画堂晋宫阙名曰洛阳有甲乙坊丙丁坊韩台鲁殿孙子荆有登韩王故台赋王延夀有鲁灵光殿赋柘观椒房三辅黄图曰长安有柘观应劭汉宫记曰皇后居椒房以椒涂其室也蕙楼兰室楚词曰菌阁兮蕙楼古诗曰妾家兰室桂为梁中有郁金苏合香画室雕堂陈思王画赞序曰汉明帝雅好图画别作画室张协七命曰兰宫祕宇雕堂绮笼阳台阴牖春秋繁露曰高堂多阳广室多阴刘桢鲁都赋曰阳牕含辉阴牖纳光阴堂明室徐干齐都赋曰歴阴堂行北轩张协七命曰幽堂昼密明室夜朗六门九户西京杂记曰哀帝为董贤起大第搆五殿洞六门柱壁皆画云气花葩山水怪石间以绨锦饰以金玉张衡西京赋曰大厦躭躭九户开辟金墀玉磶曹植七启曰绮井含葩金墀玉箱张衡西京赋曰彫楹玉磶绣栭云楣玉梁金柱楚词曰红壁沙坂玄玉之梁邺中记曰太武殿以金为柱铜櫩银壁洛阳宫殿簿曰太极殿铜櫩广九尺汉武故事曰上起神室铸银为壁玉楼金室十洲记曰崑崙山有金台五所居玉楼之下淮南子云南方之极有石城金室青铺緑柱张景阳赋曰朱户青铺刘桢七举曰緑柱朱榱丹柱红梁灵光殿赋曰素壁曜以月照丹柱歙赩而电烻刘桢七举曰丹墀缥壁紫柱红梁绮疏镂槛灵光殿赋曰悬栋结阿天牕绮疏注曰天牕髙牕也绮文也疏刻镂之状也张衡西京赋曰三阶重轩镂槛文㮰玉户金铺扬雄甘泉赋曰排玉户以飏铺徐干齐都赋曰彤玉隈兮金铺锹鎗飞櫩浮柱张衡西京赋曰反宇业业飞櫩䡾䡾灵光殿赋曰浮柱岧嶤以星悬云楣星柱王褒甘泉颂曰概云气以为楣下见浮柱木衣绨锦土画黼黻张衡西京赋曰木衣绨锦土被朱紫王粲七释曰土画黼黻木刻龙蛇道南宅郡北庐吴志曰周瑜与孙策同年友善瑜推道南大宅以舍策升堂拜母有无通共魏志曰管宁闻公孙度令行于海外遂至辽东度虗馆以待之既往见度乃庐于山时避难者多居郡南而宁居郡北示无迁志织楚门编蓬户沈约郊居赋曰织宿楚而成门借外扉而为户子夏对夫子曰书之论事昭昭若日月之明离离若参辰之错行商所受于夫子者志之不敢忘也虽退而穷思河济之壤室编蓬为户于中弹琴瑟咏先王之道则可发愤慷慨矣一柱台三阶阁博物志曰江陵有台甚大而惟有一柱衆梁皆共此柱古诗云阿阁三重阶地户天门神异经曰东南有石井其方百丈上有二石阙有榜着六题曰地户又曰东北大荒中有金阙高百丈上有明月珠径三寸光照千里中有金阶入两阙中名天门三台九室五经异义曰天子有三台灵台以观天文时台以观四时施化囿台以观鸟兽鱼鼈汉宫殿名曰神明台武帝造高五丈上有九室今人谓之九天台武帝求神仙置九天道士百余人铜户席门烈士传曰吴王阖闾畏王僚之子庆忌作石室铜户以备之汉书曰陈平家贫以席为门然门外多长者车辙人门神阙周官曰设车宫辕门为坛壝宫设㦸门为帷宫设旌门无宫则供人门注无宫陈列周卫则立长人以为门南康记曰归义山去县七百里下有石城高数丈逺望嵯峨灵阙腾空故老谓之神阙窟室㘭堂左传曰楚子享郄至为窟室夜饮而县焉庄子曰覆杯水于㘭堂之上则芥为之舟置杯焉则胶水浅而舟大也仪卫部鸾旗鹤盖张衡东京赋曰鸾旗皮轩通帛綪斾刘桢鲁都赋曰日暮罢朝车骑就衢盖如飞鹤马如游鱼天毕云罕张衡西京赋曰华盖乘辰天毕前驱东京赋曰云罕九斿阘㦸轇轕日羽星旄家语曰子路对夫子曰由愿赤羽若日白羽若月周书曰成王时楼烦献星旄即珥旄也羽盖蜺旃宋玉髙唐赋曰云霓为旌翠羽为盖张衡西京赋曰弧旌枉矢虹旃蜺旄玉甲犀铠董卓别传曰卓孙年十七卓为作小铠胄以玉为甲騠骑出入杀人如蚤虱曹植表曰先帝赐臣黒犀铠一环锁二三剑六弓列子曰魏孔周其祖得殷氏之宝剑一曰含光二曰承影三曰霄练周礼曰司弓者掌六弓四弩八矢三刀五剑崔豹古今注曰汉文帝有宝刀三一曰百錬二曰青犊三曰漏影吴越春秋曰越王允常请欧冶子作五剑一曰纯钩二曰湛卢三曰豪曹又名盘郢四曰鱼肠五曰巨阙五刀六剑曹植宝刀赋序曰建安中魏王造宝刀五枚三年乃就以龙熊鸟雀为识太子得一余及弟饶阳侯各得一焉古今注曰吴皇帝有宝剑六一曰白虹二曰紫电三曰辟邪四曰流星五曰青㝠六曰百里电刀星剑张协文身刀铭曰繁文波回流光电照吴越春秋曰伍子胥过江解其剑与渔父曰此剑中有七星北斗其直百金霜戈花剑曹毗军中诗曰挥戈辉白刃燄燄若寒霜晋灼曰古剑首以玉作井鹿卢其形似莲花麒麟幡孔雀眊古今注曰魏诏东方郡国以青龙信南方以朱鸟信西方以白虎信北方以玄武信畿内以黄龙信亦以麒麟幡庾廙与燕王书曰今致孔雀眊二枚燕尾旌龙头角刘桢鲁都赋曰建燕尾之飞旌晋安帝纪曰桓玄置龙头角黄龙信翠鳯旗上见麒麟幡李斯上书秦王曰今陛下建翠鳯之旗树灵鼍之鼓六钧弓百石弩春秋左氏传颜髙之弓六钧魏明帝诗曰长㦸十万队幽冀百石弩发机若雷迅一发连四矢骇犀剑错象鞭东观汉记曰光武赐陈导骇犀剑张华诗曰横箸刻玳瑁长鞭错象牙玉珥剑银镂弩楚词曰抚长剑兮玉珥注曰珥剑镡也沈氏南越志曰龙川县石溪乡有山号营冈冈间有水常有铜弩牙流出水皆似银镂纎㣲巧丽相传为越王营弩处萧条剑宛转弓士孙瑞表曰臣有古萧条剑一枚谨简日赍诣禁阁邺中记曰石虎女骑皆手握雌黄宛转弓金错刀玉具剑张衡四愁诗曰美人赠我金错刀何以报之英琼瑶东观汉记曰光武使冯异击赤眉赐乘舆七尺玉具剑鱼肠剑龙鳞刀上见五剑魏文帝典论曰太子作百辟宝刀一曰灵宝文似灵龟二曰含章采似丹霞三曰素质锋似崩霜刀身剑铗又名露陌刀亦曰龙鳞之刀百金刀千户剑杨泉物理论曰有阮师之刀者天下之宝初阮师作刀于七月庾申日遇金神教以水火之齐五精之錬依行其术作刀三年而丧明刀长不过四五尺一口不至百金请不得也吴越春秋曰秦客薛烛善相剑越王以纯钩示之王曰客有买此剑者有市之乡三十骏马千疋千户之都二其可与乎烛曰不可臣闻王之造此剑赤堇之山破而出钖若耶之溪涸而出铜欧冶子因天地之精悉其伎巧造为此剑佩此者吉宜王带之不可遗人斩铁刀切玉剑蒲元别传曰元于斜谷为诸葛亮铸刀三千口言汉水不任淬蜀水爽烈是谓大金之元精刀成以竹筒纳铁珠满中举刀㫁之应手而落列子曰昔西戎献周穆王昆吾之剑切玉如泥含光剑漏影刀上见三剑下见三刀紫电剑丹霞刀上见六剑下见龙鳞刀斩马剑贯犀弩汉书曰王莽使虎贲以上方斩马剑斩董忠曹植与司马仲达书曰若使飞船不鬭而飞楫不行何须并代之马贯犀之弩乎龟文剑蛇影弩吴越春秋曰干将作二剑采五山之精合六金之英阳为龟文阴为漫理风俗通曰汲令应郴请主簿杜宣赐酒时北壁上悬赤弩照杯中如蛇宣恶之成病郴后知之使宣还饮故处意解之其病寻愈鸡翘车鸾鸣辂蔡邕独断曰鸾旗车编羽毛引系幢旁俗名鸡翘车潘岳借田赋曰五辂鸣鸾九斿扬斾琼钑入蕊云䍐晻蔼九重盖八觚殳续汉书曰灵帝时讲武平乐观建十重五彩华盖高十丈建九重华盖高九丈说文曰殳以杸殊人也礼殳以积竹八觚长丈二尺建于兵车旅贲以先驱飞云辂明月旗张衡东京赋曰结飞云之祫辂树翠羽之华盖司马相如子虚赋曰驾驯驳之驷乘雕玉之舆靡鱼须之桡旃曳明月之珠旗注以明月珠饰旗也虹霓旌日月盖杨修许昌宫赋曰建日月之太常杂虹霓之旌旄楚辞曰建日月以为葢兮载玉女于后车玄钺朱旄崔豹古今注曰玄钺诸公主得建之武王以黄钺斩纣故玉者以为戒太公以玄钺斩妲己故妇人以为戒也东京赋曰属车九九乘轩并毂弩重旃朱旄青屋五麾三节谷梁传曰日有食之鼓用牲于社用牲非礼也天子救日置五麾陈五兵五鼓诸侯置三麾陈三兵三鼓礼记曰凡君召以三节二节以走一节以趋注节以明信传君命召急则持二缓则持一结旌析羽礼记曰德车结旌郑注曰结谓收敛之也德车乘车也周礼曰析羽为旌游车所建注曰游车木路也王以田也析羽皆五色文熊皮豹尾徐爰释疑要畧注曰乘舆黄麾内有羽林班弓箭手左右执事官带熊皮冠谓之髦头蔡邕独㫁曰属车八十一乘最后车悬豹尾以前皆皮轩虎皮为之也百里剑九合弓上见六剑周官曰天子之弓合九而成规诸侯合七而成规大夫合五而成规士合三而成规鹤胫矛羊头矢方言曰矛骹如鹤胫者谓之鹤膝骹音敲胫也又曰凡箭镞三者谓之羊头其薄广而长薄谓之錍丙午剑庚申刀抱朴子曰以五月丙午日取铜铸剑带之入水蛟龙不敢近下见百金刀緑沈弓白的弩刘邵赵都赋曰其用器则六弓四弩緑沈黄间堂溪鱼肠丁令角端华阳国志曰秦昭襄王时白虎为害自秦蜀巴汉患之秦王乃募国中有能杀虎者邑万家于是闗中夷廖中等作白的弩于髙楼上射虎死之耀曰甲乘风弩班固燕然山铭曰玄甲耀日朱旗绛天慎子曰弩弱而增髙者乘于风也天子剑圣人弓庄子谓赵文王曰臣闻大王喜剑臣有三剑惟王所用有天子之剑以燕谿石城为锋齐代为锷晋卫为嵴周宋为镡韩魏为铗此剑一用匡诸侯天下服矣诸侯之剑以智勇士为锋以清㢘士为锷以贤良士为嵴以忠圣士为镡以豪杰士为铗此剑一用如雷霆之震也庶人之剑蓬头突髩垂冠曼胡之缨短后之衣瞑目而语相击而前无异鬭鸡一旦命以絶矣今大王有天子之位而好庶人之剑臣窃为大王薄之战国策曰楚人有好以弱弓㣲缴加归雁之上者顷襄王闻而召问之对曰见鸟六双王何不以圣人为弓以勇士为缴时张而射之此六双者可得而囊载也道德胄策略旗盐铁论曰以道德为胄以仁义为剑莫之敢当汤武是也陈思王征蜀论曰今将以谟谋为剑㦸策略为旌旗唐弓夏箭周礼司弓掌六弓之法六弓王弓弧弓夹弓庾弓唐弓大弓子虚赋曰右夏服之劲箭左乌号之彤弓注服盛箭器夏后氏之良弓名烦弱其矢亦良即烦弱箭服也故曰夏服又庾信马射赋曰夏箭三成素弓青镞楚辞曰带长剑兮挟素弓魏志曰挹娄在扶余东北千余里弓长四尺青石为镞猊甲金银铠左传曰棠彛三甲注吴王僚所被猊甲弓箭不入又楚蛟郑兕皆神甲也述异记曰干罗者慕容廆十一世祖也忽一夕见一神着金银襦铠自天而坠盖鲜卑神也音乐部神钲圣鼓罗浮山记曰浮山东有两石鼓扣之其音清越所谓神钲也左思魏都赋曰神钲迢递于高峦灵响时惊于四表王韶之始兴记曰秦凿阳山桂阳县阁下鼓便自奔逸息于临武遂之洛阳因名圣鼓今临武有圣鼓城鳯箫鹤鼓列仙传曰箫史教弄玉吹箫作鳯鸣居数年鳯凰来止其屋夫妇一旦皆随鳯去地理志曰㑹稽雷门鼓有白鹤飞入于是鼓声闻于洛阳人或破之鹤遂飞去短箫长笛蔡邕礼乐志曰鼓吹短箫铙歌军乐传曰黄帝岐伯作所以扬德建武劝士也马融有长笛赋东舞南歌魏文帝铜雀园诗曰齐倡发东舞秦筝奏西音张衡南都赋曰齐童唱兮列赵女坐南歌兮起郑舞雅舞安歌陆机乐府诗曰悲歌丽清响雅舞播幽兰楚词曰缓节兮安歌才舞妍歌刘邵赵都赋曰中山名倡襄国妖女狄鞮妙音邯郸才舞曹植乐府诗有妍歌篇西域吹南城鼓古今注曰横吹胡乐张骞为博望侯入西域传其法于西京唯得摩诃兜勒一曲乐府解题曰鼓吹曲有巫山高战城南武溪笛渔阳鼓古今注曰武溪深者马援南征所作援门生袁寄生善吹笛援作歌以和之名曰武溪深语林曰祢衡被武帝谪为鼓吏正月十五日试鼓击渔阳之曲渊渊有金石声齐童吟卢女弹陆机乐府诗曰闲夜命清友置酒迎风观齐童梁父吟秦蛾张女弹古今注曰魏武闻有卢女者年七嵗善琴能为新声帝乃召焉淮南舞河西讴张衡舞赋序曰客有观舞于淮南者美而赋之孟子曰王豹处于淇而河西善讴七鞶舞九曲歌张衡舞赋曰歴七鞶而纵蹑鲍照诗曰七鞶起长袖李尤有九曲歌震木歌转波舞列子曰秦青善歌声震林木响遏行云刘桢鲁都赋曰身如转波苦寒行积雪曲古乐府有苦寒行宋玉讽赋曰兰房粤室止臣其中中有鸣琴焉臣援而鼓之为秋竹积雪之曲北郑曲西秦歌宋玉笛赋曰师矌将为阳春北郑之曲假途南国焉张华乐府诗曰妙舞起齐赵悲歌出西秦游龙飞燕傅毅舞赋曰体如游龙袖如素蜺张衡舞赋曰裾似飞燕袖若回雪走马飞龙琴操曰走马引者樗里牧恭为父报寃杀人亡于山林之下有天马夜降围其室夜觉而走以为吏追及明视乃天马之迹援琴而作走马引古乐府有飞龙引西城北里陆机诗曰西城多雅舞总章饶清弹鸣簧发丹唇朱絃绕素腕阮籍咏懐诗曰北里多奇舞濮上有微音挥电奔星陆机诗曰轻裾犹电挥双袖如雾散刘桢鲁都赋曰纵縠袖以终曲若奔星之赴河採菱折栁楚词曰陈钟按鼓造新歌涉江採菱发阳阿注曰阳阿楚人歌曲名古今注曰横吹有折栁曲衡山竹笛汶阳篠笙宋玉笛赋曰尝观衡山之阳见竒簳异干罕节潘岳笙赋曰河汾之宝有曲沃之悬匏邹鲁之珍有汶阳之孤篠笛写龙音箫象鳯翼马融长笛赋曰近闻双笛从羌起羌人伐竹未及已龙鸣水中音相似风俗通曰按作箫其形参差象鳯之翼十管长三尺归风送逺操流郑激楚声西京杂记曰赵飞燕有宝琴名曰鳯凰皆金玉隠起为龙鳯螭鸾古贤列女之象亦善为归风送逺之操魏武帝乐府诗曰流郑激楚度中宫商感心动意绮丽难忘短长侧大小游琴歴曰琴曲有长侧短侧长清短清又有大游小游白鱼叹楚妃叹诸曲百年歌九秋曲晋陆机有百年歌罗敷艳歌曰丹唇含九秋妍迹凌七盘九秋曲名绳上舞水中歌汉官典职云以丝绳系两柱相去数丈两女倡对舞行于绳上异苑曰乘矶山下临清川昔有渔父宿于川夜闻水中有絃歌之音宫商和畅清弄谐密鸡鸣曲蟹行清晋志曰武帝受禅罢鸡鸣诸曲名存者惟汉世街谣江南采莲乌生八九子白头吟之属琴歴曰琴曲有中挥清畅志清蟹行清看客清便僻清婉转清乌生子鳯将雏上见鸡鸣曲应璩百一诗曰为作陌上桑及言鳯将雏连臂歌折腰舞西京杂记曰贾佩兰歌上台之曲连臂踏地为节歌赤鳯凰来又曰戚夫人作翘袖舞折腰舞玄云白露汉武内传曰西王母命侍女安法婴歌玄云曲襄阳耆旧传曰白露歌曲名白麟赤鳯汉书曰武帝元狩元年冬十月幸雍祠五畤获白麟作白麟之歌下见连臂歌贪志杀心韩诗外传曰孔子鼓琴曽子子贡侧门而聴曽子曰夫子琴声殆有贪狼之志子贡以告子曰参习知音矣向者丘鼓琴有䑕出游狸见于屋厌目曲嵴求而不得丘以琴淫其声参以丘为贪不亦宜乎华峤汉书曰人有以酒召蔡邕者客弹琴于屏邕濳聴之曰以乐召我而有杀心何也琴者曰我向见螳螂方向鸣蝉一前一却我心惟恐螳螂之失蝉也此岂为杀心而形于声者乎猿笛鳯笙酉阳杂俎曰猿臂可为笛吹之其声圆于竹曹植乐赋曰乌鸟起舞鳯凰吹笙反潮浮水濳居録曰崔文子能吹反潮之笛吹已积潮横下险于广陵之涛洞㝠记曰汉武帝悬浮金轻玉之磬浮金者自浮于水上也编珠卷二编珠卷三卷三钦定四库全书编珠卷三补遗詹事府詹事高士奇撰服玩部玉衣珠服列子云周穆王时西极之国有化人来穆王敬之为筑中天之台日日献玉衣旦旦荐玉食左思吴都赋云矜其宴居则珠服玉馔花鞾翠帽魏志曰武帝与杨彪书云今遗足下织成花鞾一緉吴志曰陆逊破曹休于石亭还上脱翠帽以赐逊文舄绣鞾陆续裳衣经云冬服纯青裘履文舄慕容皝与顾和书云今致绣鞾一緉鹤袍凫舄四王遗事云惠帝与成都王自邺还洛阳旣至赐中书监卢志云鹤绫袍一领列仙传曰王乔为叶令每朝乘二舄乃凫也珠袍贝带搜神记曰有谈生读书通夕不寐夜有女子求为生妻经三年生一儿后妇求去将生入华堂曲奥室以珠袍赠生史记曰闳儒婉佞贵幸与上卧起故惠帝时郎中皆贝带傅脂粉蝉翅鹊尾汉书曰秦狱法吏冠柱后惠文冠注惠一作蟪蝉也冠细如蝉翅今御史冠又曰高祖为亭长以竹皮为冠注以竹始生皮为冠今鹊尾冠是也铁柱金颜汉官仪曰侍御史冠法冠一曰柱后以铁为柱徐爰释句曰通天冠金博山蝉为之谓之金颜虎皮鹖尾梁书曰萧琛着虎皮鞾䇿桃枝杖直造王俭与语大悦后汉舆服志云羽林左右监皆冠鹖尾之冠玉玦金环东观汉纪曰明帝诏曰冯鲂以忠孝典兵出入八年数进忠言直谏其还故爵为杨邑侯赐以玉玦晋书曰羊祐五岁时于邻家李氏树中探取金环云是先时所藏即其前身也鳞衣羽裙楚词曰鱼鳞衣兮白霓裳注鱼鳞衣杂五采为衣如鳞文也白霓裳素练也眞人三君内传曰南极夫人被锦服青羽裙四角帽三英裘束晳近游赋曰帽引四角之缝裙有三条之杀毛诗曰羔裘宴兮三英粲兮鹿皮帽鹄氅裘宋书曰何尚之在家常着鹿皮帽及拜开府沈庆之于殿前戏之曰尚之何不着鹿皮帽世说曰谢万与安诣简文着白纶巾鹄氅裘相见辄清谈移日芙蓉冠薜荔裳眞人三君内传曰太上丈人着流霞羽袍芙蓉之冠楚词曰采薜荔以为裳青羽丹霞上见前羽裙注阮籍淸思赋云厌白玉以为面覆丹霞以为裳黑犀簪丹豹履班固与弟超书曰今遗仲叔瑇瑁黑犀簪王子年拾遗记曰穆王起春霄之宫西王母来焉纳丹豹文履青凤裘朱蠙履拾遗记曰周昭王以青凤之毛为二裘一曰燠质一曰暄肌常以御寒也刘桢鲁都赋曰纎纎丝履灿烂鲜新表以文綦缀以朱蠙芙蓉裳瑇瑁袜扬雄反骚曰衿芰荷之绿衣兮被芙蓉之朱裳班固与窦宪牋曰将军怜固乃赐以玉躬所着瑇瑁袜三具组帷綵帐庾阐扬都赋曰皇帝乃坐路寝御组帷成公绥洛神赋曰綵帐照野丹绛烛天碧复帐紫绡帷濑乡记注曰老君碧复帐孔子青复帐拾遗记曰孙权居昭阳之宫倦暑乃展紫绡帷紫锦帷黑缇幕拾遗记曰汉武帝以珊瑚为牀紫锦为帷又曰武帝好微行于池旁游官以漆为柱铺黑缇之幕器服乘舆皆尚黑色云母幌火齐屛语林曰满奋体羸畏风侍坐晋武帝屡顾看云母幌武帝笑之拾遗记曰董偃尝卧延清之室上设火齐屏风列灵黂之烛龟甲屏麟角杖洞㝠记曰上起神明台有金牀象席杂玉为龟甲屏风刘向别传有麒麟角杖赋白玉牀赤花簟梁宣帝咏牀诗曰衡山白玉镂汉殿珊瑚支东官旧事曰太子纳妃有赤花双文簟荃牀椰席曹植九咏曰蕙帱兮荃牀西京杂记曰赵飞燕为皇后其女弟上椰叶席麡角牀龙头枕异物志曰白麡狼形似鹿而角触前向皮可作履袜角正四据南人因以作踞牀东宫旧事曰皇太子纳妃有龙头髻枕银环钩副之又拾遗记曰魏帝宫中有虎头枕绿沈屏白绮扇宋元嘉起居注曰十六年御史中丞刘桢奏风闻前广州刺史韦朗于广州所作银涂漆屏风二十三牀又绿沈屏风一牀请以见事追朗前所居官班孟坚集有白绮扇赋金镂炉银华镜邺中记曰石季龙冬月为复帐四角安纯金银镂凿香炉东宫旧事曰皇太子纳妃有着衣大镜尺八寸银华小镜尺二寸四规镜九层炉抱朴子曰明镜或用一或用二谓之四规镜西京杂记曰丁谖作九层博山香罏镂以奇禽怪兽皆自然生动紫熊褥翠羽帘拾遗记曰周灵王起昆昭之台设狐腋素裘紫熊大褥一人以指弹席而暄风入室洞㝠记曰汉武起招灵阁翠羽麟毫为帘灵蛇髻骇鸡钗採兰杂志曰甄后旣入魏宫宫庭有一绿蛇口中衔赤珠若梧子大每日后梳粧则盘结一髻形于后前后异之因效而为髻号灵蛇髻黄香九宫赋曰剥骇鸡以为钗注骇鸡犀也纲衣练帽拾遗记曰西方析沦国其俗淳和人寿三百岁缀草毛为纲衣元狩六年献纲衣一袭帝惧后世征求之焚于九逵之道荆州记曰桓司空游于灵溪刘盛公着练帽以杖荷屐与桓语语毕负荷而去语镜馋灯拾遗记曰周灵王时有韩房者献火齐镜广三尺暗中视物如昼向镜语则镜中影应声而答荆州记曰南方有鱼多脂照纺绩则暗照宴则明谓之馋灯鼯裘虎枕吴书曰陆逊破曹休上大会命逊舞解所着白鼯子裘赐之西京杂记曰李广与兄游猎㝠山北见勐虎一矢毙之断其头为虎枕囊帐楯冠独异志曰汉文帝尝集谏书囊为帐舆服杂事楚汉㑹于鸿门项羽图危高祖樊哙闻急乃裂衣包楯戴以为冠排入羽营青緺白艾史记曰东郭先生拜二千石佩青緺绶焦贡易林曰二千石官白艾绶注以艾草染之故曰艾绶吹纶絮画石牀汉书曰齐国有吹纶絮颜师古注纶似絮而细名吹者言可吹嘘也梁简文帝诗枝间通粉色叶底暎吹纶疑是美人衣饰拾遗记曰董偃常卧延清之室以画石为牀盖石文如画也石体甚轻出郅支国四等三条先贤传曰戴良嫁女绿裙四等繁钦定情诗曰何以合欢欣纨素三条裙粹白流黄吕氏春秋曰天下无粹白之狐而有粹白之裘取诸衆白也江淹赋慙幽闺之琴瑟晦高堂之流黄注会稽竹簟供御号为流黄又诗中妇织流黄谓绢也珍宝部招凉珠辟寒玉拾遗记曰燕昭王怀黒蚌之珠当隆暑体自轻凉号曰招凉珠汉武内传曰西王母降集灵台佩辟寒之玉九品珠三棘玉沈怀远南越志曰珠有九品大五分以上一寸七八分为大品有光彩一边小平似覆釡者名珰珠次为走珠次为滑珠次为磥砢珠次为官雨珠次为税珠次为葱符珠墨子曰和氏之璧夜光之珠三棘六异此诸侯所谓良宝黄枝宝赤水珠林邑记曰黄枝洲上户口殷富多明珠杂宝山海经曰三珠树生赤水上其树如栢叶皆为珠珠照乘玉辉山史记曰魏王谓齐威王曰若寡人国小尚有径寸之珠照车前后十二乘陆机文赋曰石蕴玉而山辉水怀珠而川媚三色珠九华玉沈约宋书曰文帝诏太史令钱乐之作小浑天安二十八宿中外以白眞珠及青黄三色珠为三象星日月五星悉居黄道西京杂记曰高祖斩白蛇剑上有七采珠九华玉为饰杂厠五色琉璃为匣剑在室光景犹照于外也蚌蛤胎鲸鲵目文选曰蚌蛤珠胎与月亏全裴氏广州记曰鲸鲵目即明月珠故死不见有目精丹泉珠苍野贝任嘏道论曰丹泉之珠沈于黄泥璠玙之宝藏于裔石山海经曰赤水之东苍梧之野有文贝三珪八贝庄子曰楚昭王延屠羊以三珪之位注诸侯上卿皆执珪汉书曰王莽时八贝四寸八分以上二枚为一朋三寸六分以上一朋二寸四分以上一朋一寸二分以上一朋荆璆鲁宝刘越石诗曰握中有玄璧乃是荆山璆逸论语曰璠玙鲁之宝玉也琼华瑶蘃诗曰尚之以琼华乎而刘桢清虑赋曰错华玉以茨屋骈雄黄以为墀纷以瑶蘃糅以玉荑渭川金禺山玉述异记曰翁仲孺家贫力作居渭川一旦天雨金于其家由是与王侯争富管子曰玉起于禺山金起于汝汉珠起于赤野紫光赤气晋永和起居注曰庐江太守路永表言于谷城北见水岸边紫赤光得金一枚状如印齿地镜图曰黄金之气赤千万斤以上光大若镜盘鸣山耀室拾遗记曰少昊时金鸣于山银涌于地或如龟蛇之类乍似人鬼之形崔鸿后燕录曰董统上言于慕容垂曰臣闻陛下之奇有六焉厥初之奇金光耀室探鸠化鹊刘义庆幽明录曰长安有张氏者昼独处室有鸠自入止于对牀张恶之披怀祝曰鸠尔来为我祸耶止承尘为我福耶入我怀鸠翻飞入怀以手探之不知所在而得一金带钩焉又曰常山张颢为梁相有鸟如山鹊飞堕地即化为一圆石颢椎破之得一金印文曰忠孝侯印萤飞牛跃梁书曰林邑有山赤色其中生金夜则出飞状如萤火幽明录曰巴丘山有金冈冈上有黄金潭潭上有黄金濑古有钓于此潭者获一金鎻引之遂满一船而有金牛出声钓人骇惧牛因奋跃还潭三品六名汉书食货志曰古者金有三品赤金为下注赤金丹阳铜也又汉书曰新莽始建国之二年作金银龟贝钱布之品名曰宝货凡五物六名二十八品凤衔鸟吐拾遗记曰黄帝之子名青阳是曰少昊一名摰有凤衔珠致于庭少昊入而怀之照于天下又有瀛洲有鸟身绀丹翼名曰藏珠每鸣翔则吐新珠累斛又燕昭王时有黑鸟白头集王之所衔洞光之珠圆径一尺色黑如漆悬之室内百神不能隐其精灵夫余如枣馆陶如李广志曰夫余地出美珠大如酸枣古今注曰章帝元和元年明珠出馆陶大如李有光耀三年明珠出豫章海中大如鸡子围四寸八分利火清水述异记曰南蛮多利火珠大者如鸡卵光照数尺日中以艾借珠辄有火出宣室志曰冯翊严生游岘山得一珠大如弹丸黑色有光视之莹彻如水焉以示西国胡人曰此是清水珠也即命注水浊缶以珠投之俄而澹然清彻胡人以三十万货之玛瑙榼瑇瑁钗凉州记曰吕纂咸宁二年盗发张骏陵得玛瑙钟榼魏繁钦诗曰何以表别离耳后瑇瑁钗砗磲椀瑇瑁梳魏文帝有砗磲椀赋高文与妇书曰今致瑇瑁梳一枚金犀玉马神异经曰西方日宫之外有山长十余里广二三里高百余丈皆大黄金不杂土石不生草木上有金人高五丈余皆纯金名曰金犀异苑曰晋东瀛王腾字元迈鎭邺游常山时天大雪平地数尺营门前方数丈融液不积掘得玉马高尺余琩珫玉磥砢珠山海经曰琩珫蛮夷系耳玉也下见九品珠乌栖玉蛇粪银刘桢清虑赋曰结东阿之扶桑接西雷乎烛龙上青艧之山蹈琳珉之涂玉树翠叶上栖金乌异苑曰弘农杨子阳闻土中有声掘得玉㹠长可尺许屋栋间自漏秫米三年昼夜不息米坠旣止忽有一青蛇长数尺住在梁上每落粪辄成碎银子阳由是遂富酬浆玉入冢珠搜神记曰杨伯雍汲水作义浆有一人就饮以石遗之雍种石遂生白璧其地一顷名玉田列仙传曰吴王夫差女名紫玉旣死童子韩重至冢前哭祭之女乃见形将重入冢遗径寸明珠金车玉瓮齐书曰王者至孝则出金车王者有厚德则金人游于后池瑞应图曰玉瓮者圣人之应也不汲自盈王者饮食有节则出又曰王者宴不及醉刑罚中人不为非则银瓮出龙伏鸟藏史记曰明月之珠藏于蚌中龙伏之音史龙属也下见鸟吐玉叶珠花汉武故事曰上起神屋庭植玉树以珊瑚为枝碧玉为叶洞㝠记曰帝起甘泉望风台台上得白珠如花一枝帝以饰九华之盖望之若照月黄澒紫磨淮南子曰玞五百岁为黄澒又五百岁生黄金又千岁为黄龙注玞美石林邑记曰上金为紫磨金又曰扬迈金虹玉凤珠搜神记曰孔子制孝经旣成斋戒告天降赤虹化为黄玉拾遗记曰黄帝之子名青阳有白云之瑞号为白帝有凤衔明珠致于庭帝乃拾珠怀之以照天下玉果金膏穆天子传曰披图视典用观天子宝器玉果璇珠烛银黄金之膏注玉果石似美玉烛银银有精光如烛金膏犹玉膏有精汋也烛银膏玉江总贞女崃赋曰含照耀之烛银渧潺湲之膏玉石江歴白泽图曰黄金之精名石汲冢周书曰正西崑崙请以江歴龙角为献江歴即江骊珠名辟兵照魅广志曰蕃碛之中有圣铁焉含之可以辟兵拾遗记曰方丈山有池泥色若金百鍊可为金色青照鬼魅若镜不得藏形抵鼃弹鹊燕丹子曰太子自喜得荆轲与俱之东宫临池而观轲拾瓦投鼃太子令人奉盘金轲用抵鼃复进轲曰非为太子爱金也但臂痛耳吕氏春秋曰以随侯之珠弹千仞之雀世必笑之何也所用重所要轻也靺鞨琉璃丹铅录曰靺鞨国名古肃愼地其地产宝石大如巨栗中国谓之靺鞨魏略曰大秦国出赤白黒黄青白绀缥红紫十种瑠璃缯綵部鸾章锦鹤文绫拾遗记曰周灵王起昆昭之台以享羣臣张鸾章锦文如鸾翔谢惠连诗曰客从远方来遗我鹤文绫连烟绣列烛锦洞㝠记曰元鼎元年起仙灵阁编翠羽麟毫为帘有连烟之绣拾遗记曰嶿支国人时来贡献有列锦文似列灯烛鱼口绫蝉翼纱地理志曰润州贡水纹方文鱼口绣叶花纹绫海物异名记曰泉女织纱轻如蝉翼名蝉纱华蚕丝藻龙绣列仙传曰园客者济阴人貌美邑人多欲妻之客终不娶尝种五色香草积十数年服食其实忽有五色蛾集香草上客収而荐之以布生华蚕焉至蚕时有一女自来助客养蚕得茧大如瓮每一茧练六七日丝乃尽缫讫此女与园客俱仙去洞㝠记曰甘泉宫有霞光绣藻龙绣加五采成六币王充论衡曰绣之未刺锦之未织丝帛何以异哉加五采之巧施鍼缕之饰则文章炫燿学士有文章其犹丝帛布五色之功周礼曰合六币圭以马璋以皮璧以帛琮以锦琥以绣璜以黻此六物者以成诸侯之好荐地从风汉武内传曰帝七月七日扫除宫掖之内设座大殿之上以紫罗荐地燔百和香然九微灯以待王母王孙子曰随珠耀日罗衣从风绛文金简张敞东宫旧事曰太子纳妃有綘眞文罗幅被一绛眞文罗袴七太上黄庭经曰黄庭为不死之道受者斋九日然后受之结盟立誓期以勿泄古者盟以玄云之锦九十尺金简凤文之罗四十匹垂雾引烟子虚赋曰郑女曼姬垂雾縠沈休文诗曰长烟引轻素注言如縠之状也霞散冰鲜文选诗曰余霞散成绮沈约谢勅赐绢葛启曰素采冰鲜绮文霜洁走龙锦缉鹤绫洞㝠记曰甘泉宫有走龙锦翻鸿锦梁庾肩吾谢白绮绫启曰图云缉鹤邺市稀逢写雾传花丛台罕遇紫锦囊青绫被汉武内传曰帝见西王母巾卷中有一卷小书盛以紫锦之囊汉官典职仪曰尚书郎直供白绫青绫被蝉翼绡虎文锦魏文帝诗曰素绡白如雪轻华比蝉翼汉官仪曰虎贲中郎将衣纱縠单衣虎文锦袴白毳绿藤广志曰桐木叶有白毳取其毳淹织缉以为布裴氏广州记曰蛮夷不蚕採木棉以为絮剥古绿藤绩以为布南炎火浣西蜀橦华广志曰火鼠之毛为布浣之于火振之如雪又魏志曰汉时梁冀以火浣布为单衣蜀都赋曰布有橦华面有桄榔注橦木出西蜀花可作布火鼠布冰蚕丝神异经曰南方有火山生不烬之木中有鼠重二百斤毛长二尺余细如丝色白取其毛织以作布用之若垢污以火烧之即洁拾遗记曰东海圆峤山有冰蚕长七寸有鳞角以雪霜覆之则生茧五色丝织为文锦入水不濡从风罗吸花锦王孙子曰随珠耀日罗衣从风南史曰武帝尝以吸花丝锦赐丽娟命作舞衣春暮宴于花下舞时故以袖拂落花满身都着舞态愈媚谓之百花舞柹叶绫橦华布广志曰柹叶今时绫名下见西蜀橦华云锦白雪丝上见金简晋杨泉蚕赋曰尔乃丝如凝膏其白如雪大文绫方空縠苻丕答谢玄书曰今饷大文绫罗各五十匹汉书肃宗纪曰诏齐相省冰纨方空縠吹纶絮释名曰縠纱也方空者纱薄如空也或云空孔也即今之方目纱园客茧野女丝上见华蚕丝山海经曰诸天之野有女子跪树欧丝注蚕类也鸳文被蝉翼绡古诗云文彩双鸳鸯裁为合欢被下见蝉翼白越黄丝明德马后传曰赐诸贵人白越三千端白越布也吴越春秋曰越王允常使民男女入山採葛作黄丝布献之吴王桐布泉纱上见白毳下见蝉翼纱鼠布鲛绡神异记曰朔方谓之冰天冰有厚至百尺者冰下有鼠但食冰毛长百尺可以为布暑天服之凉冷逼人又曰鲛人泉客织轻绡于泉室出以卖之白缚黄绨周礼内司服注素纱今之白缚也陆刿邺中记曰石季龙冬月施熟锦流苏斗帐四角安纯金龙头衔五色流苏或用黄绨博山文锦或用紫绨大小明光锦冰纨金缕纨素也冰纨色鲜洁如冰也见方空縠魏略曰大秦国有金缕杂色绫流黄织素六朝诗中妇织流黄谓绢也古诗云新人工织缣故人工织素黄润绀绫扬雄赋曰筒中黄润一端数金细布也汉武内传曰西王母侍女服绀绫之袿缕繐毾㲪尔雅释名布曰列诸缕繐注繐慧也齐人谓凉为慧言服之轻细凉慧也通俗文曰氍细者谓之毾㲪阿钖纻缟汉书曰被阿钖注阿细缯也钖布也又曰曳纻缟注纻织纻也缟鲜支也冯媛饰车楚王衣马汉书曰冯夫人出塞以锦车史记曰楚庄王有爱马衣以文绣大登高小登高大茱萸小茱萸陆刿邺中记曰锦有大登高小登高大茱萸小茱萸又有大明光小明光大交龙小交龙酒膳部玄碧缥青列仙传曰安期先生与神女会圆丘酣玄碧之香酒曹植赋曰苍梧缥青宜春赞夏吴录曰安成宜春县出美酒风土记曰酒则五䴵赞夏𬎼宾显名梁市阮厨列仙传曰酒客梁市上酒家客也作酒常美日得万钱有过而逐之酒便酸败魏氏春秋曰阮籍以世多故禄仕而已闻步兵厨多美酒营人善酿求为校尉酃水程乡吴录曰湘东酃县有酃水土人以水为酒名荆州记曰桂阳一郡程乡有酒官青田玄鬯古今注曰乌孙国有青田核得水则成酒味甚淳美饮尽更注随尽随成名曰青田酒抱朴子曰玄鬯倾弃而不羞醨酪专灌于丘园在镐过沛毛诗曰王在在镐岂乐饮酒史记曰汉高祖过沛置酒酣乃击筑为歌苍梧皁荚张华轻薄篇曰苍梧竹叶宜城九酝神仙传曰葛仙翁斩皁角树为杯用以盛酒酒味益妙湘东豫北上见酃水张协七命曰荆南乌程豫北竹叶玄醴白醝潘安仁金谷诗曰醴染朱颜但愬杯行迟孙诜三公山下禊赋曰九醖白醝百药长千岁藏汉书王莽诏曰酒者百药之长嘉会之好抱朴子曰黄帝酒泉法以麴米和药成丹一斗酒内一升水藏之千岁其味常好玉馔珍肴左思吴都赋曰竞其区宇则并疆兼巷矜其宴居则珠服玉馔辛延年羽林郎歌云不意金吾子娉婷至我庐就我求珍肴金盘脍鲤鱼西旅东墙王粲七释曰西旅游粱御宿素粲瓜州红麴参糅相半软滑膏润入口流散傅㢲七诲曰孟冬香秔上秋膏粱彫胡菰子舟具东墙濡润细滑流泽芬芳南海秬东湖菰吕氏春秋曰饭之美者元山之禾不周之粟阳山之穄南海之秬徐干七喻曰南土之秔东湖之菰熊蹯鸡跖左传曰晋灵公使宰夫胹熊蹯不熟杀之寘诸畚载以过朝吕氏春秋曰善学者若齐王食鸡必食其跖数千而后足也殷圃夏山公孙尼子曰殷纣为肉圃帝王世纪曰夏桀为肉山脯林尧萐汉林论衡曰尧时萐脯生于厨中厨中自生肉脯薄如萐形摇鼓生凉汉书曰武帝为酒池肉林令外国客徧观之象白燕翠张协七命曰燕髀猩脣髦残象白吕氏春秋曰肉之美者隽燕之翠迷荡之腕百薄鲊五侯鲭交州记曰百薄濑有断溪尝有砍茨者忽于茨内见鱼眼径尺似魶鱼砍以为鲊得百薄故名百薄濑语林曰娄护字君卿歴游五侯之门每旦五侯遣饷之君卿乃合五侯所饷鲭之而美所谓五侯鲭君卿之为也烹猴斟雉淮南子曰楚有烹猴者召其邻人邻人以为犬羮而甘之后闻其为猴据地而尽吐其所食此未知味者也楚词曰彭铿斟雉帝何飨王逸注曰彭铿彭祖也好和滋味善斟雉羮事帝尧尧得羮而飨之豺羹鲎酱楚词曰内鸧鸽鹄味豺羮只交州记曰蟹鲎形如龟色黑十二蟹足在腹下雌负雄而行南方用以作酱鼋羮雀炙王粲七释曰鼋羮臛晨凫宿鷃萧广济孝子传曰王祥后母病欲黄雀炙乃有黄雀数十飞入幕内因以供母凤卵牛心博物志曰轩辕之国民食凤卵饮甘露语林曰王右军年十一周顗异之时絶重牛心炙客来未噉先割噉右军乃知名韭萍虀蓂荚饭世说曰石崇为客作豆粥咄嗟立办恒冬天得韭萍虀王恺不能及乃密货帐下都督问所以都督曰豆至难煮惟预作熟客至但作白粥以待之韭萍虀是捣韭根杂以麦苗耳刘公干清虑赋曰虞氏之爨火珠之甑炊嘉禾之米和蓂荚之饭五云浆十字饼汉武故事曰西王母次药有五云之浆王隐晋书曰何曾字颖考位太常性豪侈大官所供蒸饼上不坼作十字不食胡麻饭露葵羮列仙传曰汉明帝永平中剡县有刘晨阮肇入天台山採药迷失道路见二女唤刘阮姓名因邀过家供胡麻饭及山羊脯噉之宋玉讽赋曰主人之女为臣炊彫胡之饭烹露葵之羮劝臣食红面粉粱潘尼赋曰红面之饭糅以茨粱五味道洽余气芬芳傅毅七激曰凫鸽之羮粉粱之饭琼靡瑶蕋楚词曰精琼靡以为粻王逸注曰精凿也靡屑也粻粮也言精凿玉屑以为粮也张衡思元赋曰屑瑶蕋以为粮兮㪺白水以为浆文章酒甲子觚谯周赞曰文章作酒能成其味以金买酒不言其贵注五加皮一名文章草酿酒主益人道家用以煮石考古图曰兹女觚象觚父庚觚甲子觚并酒器郑伯谷刘伶裈左传曰郑伯有嗜酒为窟室而夜饮朝至未巳朝者曰公焉在曰吾君在壑谷邓粲晋纪曰刘伶纵酒放荡或脱衣裸形在屋中人见讥之伶曰吾以天地为宅舍以屋宇为裈衣诸君自不当入吾裈中又何恶乎兰英竹叶枚乘七发曰兰英之酒酌以涤口张衡七辨曰玄酒白醴蒲萄竹叶欢伯圣人易林曰酒为欢伯除忧来乐适体颐性魏志曰太祖禁酒而人窃饮之故难言酒以白酒为贤人清酒为圣人事酒衢尊周礼曰辨三酒之物一曰事酒二曰昔酒三曰清酒注事酒如今之醳酒也昔酒久酒今之旧醳也清酒今之冬酿夏成者也淮南子曰圣人之道犹中衢而致尊耶注道六通谓之衢尊酒器淫醟狂药汉书曰中山淫醟谓湛酒也醟音泳孙季舒尝诣石崇饮傲慢过度崇欲表免之裴楷闻之谓曰足下饮人狂药责人正礼不亦乖乎崇乃止濡首腐肠易有孚于饮酒濡其首养生论曰胶醴腐人之肠胃二人饮三鬼酣异苑曰东阳徐公见二人对饮与徐公一杯醉卧其旁比醒不复见刘义庆幽明录云汉建武元年东莱人姓也家尝作酒一日见三奇客共持麴饭至索酒饮饮竟而去顷有人来云见三鬼酣醉于林中屑蘃饭透花张衡思元赋曰屑瑶蘃以为粮兮㪺白水以为浆品物类聚曰吴兴米炊之甑香人以此米擣为名透花龙羮蚁酱述异记曰章帝元和中大雨有一青龙堕于宫中帝命烹之赐羣臣龙羮各一杯北户录曰广人掘大蚁卵为酱名蚁子酱干饭水餐汉书曰胡邵为淮南太守使铃下阁外炊暴作干饭阁内不设釡甑北堂书钞顾和与蔡节度书曰宜食水餐夏侯家浆酪水餐独胜于羮也珠柱鲊水精盐草木记云採珠人取珠柱肉作鲊吴时外国传云天竺国有石盐白如水精虎盐鱼酱周礼笾人职云朝事之笾其实䵄蕡白黑形盐注筑盐形似虎晋武帝与山涛书云兼致鱼酱一斗玉屑琼枝吴筠饼说细似华山之玉屑白如梁甫之银泥楚词云折琼枝以为羞注羞脯也四神守三鸟取幽明录云海中有金台上有百味之食四大神常守护之山海经云三危之山三青鸟居之注三青鸟主为西王母取食者编珠卷三编珠卷四卷四钦定四库全书编珠卷四补遗詹事府詹事高士奇撰黍稷部九谷五种周礼曰廪人掌九谷以待匪颁赒赐稍食月令曰季冬之月令吿民岀五种计耦耕事注五种五谷种也合颖连茎魏収后魏书曰许谦字元逊子洛阳为雁门太守家田三生嘉禾皆异陇合颖春秋説题词曰嘉禾之滋茎长五尺五七三十五故连茎三十五穗以成盛德六穗三苗虞预会稽典录曰谢承迁吴郡督邮岁穰嘉禾六穗生于部属尚书大传曰成王时有苗异茎而生同为一穗人有上之者王召周公而问之公曰三苗为一穗天下其和为一乎北里禾南山豆史记曰管仲说桓公曰古之封禅者北里之禾所以为盛西汉杨恽诗曰田彼南山芜秽不治种一顷豆落而为萁人生行乐耳须富贵何时照九阿齐万亩阮籍诗曰垂颖临曾城余光照九阿曹植颂曰秀吐穟万亩齐平荫盖陇百秽不生九熟再种抱朴子曰南海晋安有九熟之稻杨孚异物志曰交趾冬又熟农者一岁再种半夏一旬蔡邕月令章句曰十月获稻人君尝其先熟故在九月熟者谓之半夏王子年拾遗记曰东有融泽五谷多良有浃日之稻言一旬而生也香穗紫芒周处风土记曰稴稻之青穗米皆青白也郭义恭广志曰有虎掌稻紫芒稻赤穬稻南方有蝉鸣稻五里香三月种魏文帝与朝臣书曰江表惟长沙名有好米何得比新城稉稻耶上风吹之五里闻香崔实四民月令曰三月可种秔稻龙枝凤冠王子年拾遗记曰东极之东有龙枝之粟言其枝屈曲如游龙也食之善走又曰有凤冠粟似凤之冠食之令人多力德精仁卉瑞应图曰嘉禾五谷之长盛德之精也晋征祥説曰王者盛德则嘉禾生嘉禾者仁卉也禾二米麦九穗晋征祥説曰嘉禾生其大盈箱一稃二米崔鸿前凉录曰永嘉元年嘉麦一茎九穗生于姑臧麦两岐禾九穗东观汉纪曰张堪为渔阳太守劝民耕种以致殷富百姓歌曰桑无附枝麦秀两岐张君为政乐不可支齐书曰孝武时固始县嘉禾一茎六穗新蔡县又获一茎七穗一茎九穗西山禾东极豆阮籍诗曰岂若西山草琅玕与丹禾拾遗记曰东极之东有倾离之豆见日即倾叶食之歴岁不饥豆茎皆大若指绿色烂熳数亩黑穬白稉广志曰稉有乌稉黑穬又有青幽白夏之名袁淮观殊俗曰河内青稻新城白稉黑粟赤黍崔豹古今注曰武帝建元四年天雨粟宣帝地节四年长安雨黑粟竟宁元年南阳山都县雨粟色青黑味苦大者如小豆小者如麻子韩子曰吴起欲攻秦小亭置一石赤黍于东门外令人能徙于西门外者赐之上田宅人争徙之乃下令曰明日攻秦能先登者与之大夫赐之上田宅于是攻之一朝而拔琼膏玉粒拾遗记曰东极之东有琼脂粟质白如玉柔滑如膏食之多寿又曰员峤之山名环丘上有方湖千里多大鹊高一丈羣飞于湖际衔採不周之粟于环丘之上粟生穗高五丈其粒皎然如玉也青芊稻红苣麻广志曰青芊稻六月熟累子稻白汉稻七月熟此三种大且长拾遗记曰东极之东有倒叶麻如倒苣红紫色亦名红冰麻食之令人颜色洁白鲜好五梁禾三味麦续仙传曰王莽种五梁禾于殿前先以鹤髓玳瑁犀玉二十余物渍种此黄帝谷仙之术也注五梁禾即五色禾元晏春秋曰衞伦过元晏取糗粮以进元晏尝之曰麦也有杏李奈三味三果之熟也不同时子焉得兼之伦笑而不言退谓人曰士安之识过刘子阳吾家多园树杏发糅以杏汁李奈发又糅以李奈汁故兼此三味耳简文诗粮持三味麦衣进八蚕绵摇枝粟倒叶麻拾遗记曰东极之东有摇枝粟言其枝长而弱无风自摇食之多寿下见红苣麻蝉鸣稻虮子粱郭义恭广志曰蝉鸣稻五月熟稻有盖下白正月种五月获获其茎根复生九月复熟又曰盐钻粱粒如虮子魏文帝以为粥长生米同颖禾梁简文帝谢赉长生米启曰食乃民天之贵粒有延龄之名借此资身因斯养性尚书曰唐叔得禾异亩同颖献诸天子王命归周公于东作归禾红冰赤穬上见红苣麻下见紫芒木禾膏黍山海经曰崑崙墟上有木禾禾长五寻又曰广都之野后稷葬焉爰有膏黍膏稷旅生草化东观汉记曰建武二年天下野谷旅生麻菽尤盛江表传曰孙亮五凤元年交趾稗草化为稻祖灵天贶曹植魏德论讴曰猗猗嘉禾惟谷之精昔生周朝今植魏庭献之庙堂以昭祖灵宋武帝嘉禾赞曰维殷粤周有穗表祯非原非泽乃瑞乃灵庶借天贶广兹化清叶芗萁潘安仁射雉赋曰闚䦓叶幎歴乍见麦也礼记曰祭宗庙之礼粱曰芗萁蕫粱稆米禾秀为穗而不成者谓之蕫节尔雅谓之蕫粱汉武帝纪曰野谷旅生曰稆米一囊千斛汉书东方朔曰侏儒长三尺余俸一囊粟臣朔长九尺余亦俸一囊粟侏儒饱欲死臣朔饥欲死语林曰陈寿将为三国志谓丁梁州曰若可觅千斛米见借当为尊公作佳传丁不与遂以无传菜蔬部嘉树芳菰吕氏春秋曰余瞀之南有菜名嘉树其色若碧曹植七启曰芳菰精泽霜蓄露葵玄都绮葱碧海琅菜汉武内传曰七月七日西王母降遗帝玄都绮葱一本又曰西王母曰仙之上药有碧海琅菜罽宾菜具区菁西域传曰罽宾地温和冬食生菜吕氏春秋曰菜之美者具区之菁春韭冬葵齐书曰周颙独处山舍王俭问曰卿山中何食曰赤米白盐绿葵紫蓼太子问菜何者胜曰春初早韭秋末晚菘列仙传曰丁次都不知何许人为辽东丁氏作奴丁氏常使买葵冬得生葵问何得此葵云从日南买来三亩葱一畦韭晋令曰居洛阳内园菜欲以当课者听其引长流灌紫葱可各三亩汉书曰龚遂劝民令人一口种五十本葱一畦韭百本薤七菜三韭蜀都赋曰五肉七菜胜掩腥臊齐书曰庾杲之食常有韭葅瀹韭任昉戏之曰谁谓庾郎贫食常有二十七种谓三种韭也食菜三种种葱百年杜兰香别传曰香降张硕赍瓦榼酒七子樏樏多菜而无他味亦有世间常菜辄有三种色或丹或紫一物与海蛤相象并有非时菜硕云食之亦不甘然一食七八日不饥列仙传曰阮丘蛆山上种葱百余年乃去菜佣葱肆汉书曰周纡为洛阳令下车先问大姓主名吏数闾里豪彊以对纡厉声曰本问贵戚若马窦等辈岂能知此卖菜佣乎于是贵戚跼蹐京师肃清梁书曰吕僧珍为冠军将军封平国侯其先以贩葱为业及僧珍贵其兄子弃业求官僧珍不许曰汝等自有常分岂可妄求但当速归葱肆耳秋蓄菜春加葱月令曰仲秋之月乃命有司趣民务蓄菜庄子曰春月饮酒加葱以通五脏北蕃葵南山蕨陆机园葵诗曰翩翩晚彫葵孤生寄北蕃被蒙覆露惠微躯后时残晋书曰齐王冏秉政张翰谓顾荣曰天下纷纷未已吾本山林人无望于时久矣当采南山蕨饮三江水凝露葵负霜薤文选曰青青园中葵凝露待日晞潘安仁赋曰白薤负霜倭国菜天门葱魏志曰倭国地温和冬夏食生菜春秋元命苞曰天门山上有葱所种畦陇悉着行人㧞取者悉絶若请神而求即不㧞自出奇异辛香葵园葱岭陆机诗曰种葵北园中葵生郁萋萋西河旧事曰葱岭在炖煌西八十里其山高大上生葱故曰葱岭㧞葵遗蒜史记曰公仪休为鲁相食葵而美㧞其园葵弃之高士传曰周党见闵仲叔食无菜遗之生蒜仲叔曰我欲省烦耳今更作烦耶受而不食剪韭献芹后汉书曰郭林宗见友来夜冒雨剪韭作炊饼嵇康絶交书曰野人有映曝背而美芹子者欲献之至尊虽有区区之意亦已疎矣挑菜弃蔬孝子传曰范宣挑菜伤指大哭人问其故答曰身体发肤不敢毁伤故啼高士传曰鲍焦周末人隐居不仕终日採蔬而食子贡曰今子恶其君处其土食其蔬何志行之相违也焦遂弃其蔬而饿死孝子菜仙奴葵孝子传曰孝子洛阳公尝辇水作浆以给过者不取其直天神化为书生问公何不种菜曰无种即遗数升公种之化为白璧余皆为钱下见冬葵随风薤倾日葵荆山图曰佷山县山下有石牀傍生野薤人往乞者神或许之则风吹薤叶制其分人随风偃而剪之不得过越陆机园葵诗曰朝荣东北倾夕颖西南晞㓙墟菜寿木华汉书张竦曰古叛逆之国潴其宫室以为污池名曰㓙墟虽生菜蔬而民不食吕氏春秋曰菜之美者崑崙之苹寿木之华赤木之叶一宿葵三种菜博物志曰陈葵子微炒令爆咤散着热地中遍踏之暮种朝生不过宿下见食菜丰本伤根祭宗庙之礼韭曰丰本古诗曰採葵莫伤根伤根葵不生菄风海月吴都赋曰草则菄风扶留菄风菜名通作东谢灵运诗曰扬帆采石华挂席拾海月石华附石生海月如镜野菜可食金盐玉豉王屋山人云何以得长年何不食石蓄金盐何以得长寿何不食石用玉豉金盐五加也玉䜴地楡也皆可煮石而饵钻冰蒙露夏侯湛赋曰见芳荠之时生被畦畴而独繁钻重冰而挺茂蒙严霜以发鲜陆机园葵诗曰翩翩晚彫葵孤生寄北蕃被蒙覆露惠微躯后时残象蛤如饴上见三种菜毛诗堇荼如饴留韭㧞葵晋书曰庾公就陶侃食韭每留白陶问何为云欲种陶叹曰吾子非惟风流兼有为政之实下见㧞葵酿蓼书葵傅毅七激云鴽酿之蓼注酿谓杂切也北齐书曰彭城王攸种葵种三亩常被人盗取王密书葵叶明旦入市看之遂得偸者师旷占苻坚梦师旷占曰欲知牛马之贵贱秋葵下小葵生牛马贵大葵不虫牛马贱异苑曰苻坚将欲南师梦葵生城内明日以问妇妇曰若征军远出难为将也漆室忧监门泣列女传曰鲁漆室女倚柱而啸邻妇曰欲嫁乎曰吾忧鲁君老而太子少也妇曰此鲁大夫之忧女曰昔晋客舍吾家系马于园马佚践吾园葵使吾终岁不厌葵味韩诗外传曰鲁监门女婴相从绩中夜泣曰衞世子不肖是以泣其偶问其故曰宋司马得罪于宋奔鲁马食吾园葵是岁亡利一半由是观之祸福相及也枯夏御冬抱朴子曰荠麦大蒜仲夏而枯毛诗曰我有旨蓄亦以御冬果实部缃桃缥李西京杂记曰汉武初修上林苑羣臣远方各献名果有缃核桃紫文桃霜桃金城桃左传曰齐都霜露李房陵缥李马肝李鸭卵桃郭义恭广志曰麦李细小有沟道有黄建李青皮李马肝李赤李房陵李汉武内传曰西王母以七月七日降帝宫命侍女索桃须臾侍女以玉盘盛桃七枚如鸭卵形圆色青以呈王母王母以五枚与帝自食二枚勾鼻桃细腰枣邺中记曰石虎苑中有勾鼻桃重二斤半广志曰枣有狗牙鸡心牛尾羊角猕猴细腰之名青田梨玄洲柰永嘉记曰青田村人多种梨有一株名曰官梨一围五寸用以供献又名御梨列仙传曰谢元卿遇神仙设玄洲白奈张公梨韩衆李广志曰洛阳北邙张公夏梨海内惟有一树广都梨重六斤数人分食之洞㝠记曰琳国生玉叶李色如碧玉昔韩衆尝饵此李因名韩衆李一名韩终李西平柑南安栗范甯表曰南昌令廨列西平里有一柑树枯死一年今年更生枝叶丰茂王褒僮约曰南安拾栗採橘注曰南安县名出好栗橘黄苞柑玄室柰潘岳笙赋曰披黄苞以授柑倾缥瓷以酌醽南岳夫人传曰夫人姓魏名华存性好神仙季冬夜半有四眞人降夫人静室因设玄室紫柰绛实灵瓜金杏玉瓜地理志曰分流山上多杏大如梨黄如橘土人谓之汉帝杏亦曰金杏抱朴子曰五原蔡诞入山而还欺家人云至崑崙山有玉瓜光明洞彻而坚须以玉井水洗之软而可食羊角枣狸头瓜邺中记曰石虎园中有羊角枣三子一尺广志曰凡瓜之所出以辽东庐江炖煌之种为美有鱼瓜缣瓜狸头瓜密筩瓜女臂瓜羊骸瓜哀家梨朱仲李世说曰桓南郡每见人不快辄嗔曰君得哀家梨当复不蒸食否潘岳闲居赋注曰房陵朱仲有李园三十六所三元柰五色瓜南岳夫人传曰南岳夫人还王屋山王子乔等并降时夫人与四眞人为宾主设三元紫柰史记曰邵平故秦东陵侯秦亡后为布衣种瓜长安城东瓜有五色六出杏八稜柿西京杂记曰上林苑有蓬莱杏东海都尉于台献一株花杂五色六出云是仙人所食者地理志曰梁侯国有乌椑柿八稜杏酪桃胶荆楚岁时记曰孙楚祭介之推云饧一盘醴酪二盂今寒食有杏酪麦粥即其类也抱朴子曰桃胶以桑木炭渍服之愈百病久服体有光能絶谷又神仙传曰高丘公服桃胶而得仙度索桃房嵣枣山海经曰东海有山名度索上有大桃屈蟠三千里名曰蟠桃洞㝠记曰房嵣细枣出房嵣山山临碧海此枣万年一实笮之有膏可用然灯汉武帝元鼎元年起招仙阁进房嵣枣夫人枣王母桃广志曰梁国园出大白枣又有夫人枣述异记曰崑崙山有仙人桃其色赤表里照彻得霜乃熟又名王母桃鼠李鸡菱述异记曰杜陵有金李大者夏李小者鼠李风土记曰翠水中菱如飞鸡故名翻鸡菱四角菱三节蔗本草注曰菱䔖也一名芰一名水栗茎上有刺花黄白色有数种或四角或三角或青苞或紫苞八九月间熟世说曰扶南蔗一丈三节见日即消见风即折鹿心柿狸首瓜广志曰柿有数种有如牛心者有如鸡鸭卵者又有名鹿心者陆机瓜赋曰金钗蜜筩小青大斑元骭素腕狸首虎蟠鸿头芡羊髓瓜周礼注曰芡鸡头一名鸿头下见狸头瓜中山栗大谷梨何晏九州论曰中山好栗潘岳闲居赋曰张公大谷之梨合枝李同蔕瓜西京杂记曰汉武初修上林苑羣臣各献远方果树有合枝李续汉书曰安帝元初三年平陆有瓜异本同蔕冰谷瓜玉门枣郭子横洞㝠记曰有龙肝瓜长一尺花红叶素生于冰谷所谓冰谷素叶瓜汉武内传曰七月七日西王母当下帝设玉门之枣黄中李紫轻梨游仙记曰王母居龙月城有名李实上皆有黄中二字王母惜之过于蟠桃又曰老子西游太眞王母供以紫轻梨千年一花冬月乃煎胶食之身轻如太虚万岁桃三月枣拾遗记曰螃螗山去扶桑五万里日所不及有桃树千围其花青黑色万岁一实广志曰西王母枣三月熟在衆果之先三花枣五色杏异苑曰太元中南郡江陵县有枣树一年忽生桃李枣三种花下见六出杏赌博瓜鹿卢枣列仙传曰谿父者南郡鄘人居山间仙人教之服闾海边诸洞中仙人赌博瓜数千头令瞑目乃上方丈山郭璞曰子细腰者今谓之鹿卢枣再熟橘又生瓜潘岳橘赋曰余斋前橘树冬夏再熟齐书曰韩灵敏兄灵珍早孤并有孝性家贫无以营葬共种半亩瓜朝採暮又生遂办葬事瓶梨斗柚辛氏三秦记曰汉武帝园一名樊川一名御宿有大梨如五升瓶落地则破取者以布囊承之名含消梨广志曰成都有柚大如斗夏橘霜桃张勃吴录曰朱光为建安太守有橘冬月树上覆裹之至明年春夏色变青味尤酸絶美上林赋云卢橘夏熟卢黑色也盖近是乎西京杂记曰汉武初修上林苑羣臣各献远方名果有紫文桃金城桃霜桃霜下可食鬼梨仙杏幽明录曰成彪兄丧昼夜哭兄提二升酒一盘梨就之引酌相劝彪问略答良久泻余酒着瓶中絜甖而去述异记曰杏园洲在南海中多杏云仙人所种汉时常有人舟行遇风泊此洲五六月日食杏得不死官梨御橘永嘉记曰青田村人多种梨有一株名曰官梨一围五寸以供献异物志曰交趾有橘官长一人秩二百石主岁贡御橘抱柰乞瓜孝子传曰王祥后母庭中有柰树始着子使祥守视昼驱鸟雀夜惊虫鼠时雨忽至祥抱树至曙母见之恻然幽明录曰孙钟富春人与母居至孝种瓜为业有三年少来乞瓜为钟定墓地出门悉化为白鹤梅腊梨胶山海经曰云山之上其实干腊郭璞注曰腊干梅也下见紫轻梨玉叶金衣洞㝠记曰琳国去长安九万里生玉叶李色如碧玉李尤七叹曰金衣素里斑理内充滋味伟异淫乐无穷金衣谓橘也车马部步舆卧辇张敞东宫旧事曰太子有步舆一邺中记曰石虎南郊有金根辇云母辇武刚辇数百乘虎皇后出乘高路辇香衣辇或朱漆卧辇朱毂紫盖续汉书舆服志曰小使车者兰舆皆朱赤毂白盖赤帷从驺骑四十人皆追捕考索有所敇取者之所乘也魏収后魏书曰安车紫盖朱里与公侯同子男皁盖青里青牛白鹿闗令内史曰老君乘青牛车过京邑葛洪神仙传曰沈义学道于蜀中与妻共载道逢白鹿车一乘珠轮铜较华覈騧马赋曰鞍罽缉裘珠轮玉光许愼说文曰较车骑上曲铜钩也三盖七香汉官仪曰金根车有三盖一曰芝车魏武帝与杨彪书曰今赠足下画轮四望通幰七香车二乘牸牛二头轮重牙辕两尾董巴舆服志曰乘舆金根车五乘轮皆朱斑重牙贰毂张揖埤苍曰轻车辕两尾瑇瑁厢茱萸辋周迁舆服杂事曰五辂两厢之后皆用瑇瑁鵾翅注曰鵾大鸟名其羽纎利故车厢象之石崇奴劵曰作车当取大良白槐之辐茱萸之辋记里为营内传曰黄帝游幸天下以车记里又晋舆服志曰记里鼓车过江亡失制度谢安率意造焉及获京师旧辇形制无差汉书曰衞青伐匈奴以武刚车自环为营三望五色沈约宋书曰沈庆之每朝贺常乘猪鼻无幰车左右从者不过三五人每农桑剧月无人从行过者不知其为三公也及废帝赐三望车谓人曰我每游履田园有人时与马成三无人时与马成二今乘此车安所用之乎汉官仪曰天子有五色车皆驾四马又宋书曰立车五色安车亦如之皆天子之车也豹尾鹿角汉官仪曰豹尾车右武衞队正一人在车执弓箭晋纪曰马隆讨羌依八阵图作偏厢车地广为鹿角车路狭则为木屋施于车上且战且前弓矢所及应弦而倒青龙紫燕吕氏春秋曰伊尹说汤曰天子不得至味故须青龙之匹遗风之乘西京杂记曰文帝自代还有良马九匹皆天下骏也一名浮云一名赤电一名絶羣一名逸骠一名紫燕一名绿离骢一名龙子一名驎驹一名絶尘号为九逸歕玉流珠穆天子传曰天子东游于黄泽宿于曲洛曰黄之沲其马歕沙皇人威仪黄之泽其马歕玉皇人寿谷傅亮乘舆马赋曰挥沬成雾流汗如珠奔霄追电拾遗记曰周穆王即位巡行天下驭八龙之骏名曰絶地翻羽奔霄越影踰辉超光腾雾挟翼古今注曰秦始皇有七马名曰追风白兔蹑景追电飞翮铜爵晨凫麟形鸡目张骏山海经图画赞曰敦山有兽其名为谷麟形一角尚书大传曰散宜生之犬戎氏取美马骢身朱鬛鸡目者取八九焉陈于纣之廷房精震象瑞应图曰马为房星之精又曰龙马者神马河水之精也梁元帝答齐国双马书曰河精耀采似伏波之铸铜震象飞文笑东瀛之刻玉金埓玉珂王隐晋书曰王武子好马买地试马谓之金埓梁简文帝西斋行马诗曰晨风白金络桃花紫玉珂影斜鞭照耀尘起足蹉跎紫茸翠饰魏志曰百官各有紫茸题头高桥鞍一具盐铁论曰古者绳鞚草鞮皮荐而已其后代以革鞍铁镳为饰又其后有金银翠毛之饰又有障泥障汗鞙尾亦从鞍以为饰徘徊舆驰逐车晋书曰桓玄体大不堪乘马作徘徊舆施转闗令回动无滞说苑曰晋平公为驰逐之车挂之以犀错之以羽立于殿下羣臣得观焉田荖三过而不观公大怒荖曰桀以奢亡纣以侈败是以不敢观也平公乃去车霹雳辒辌魏志曰太祖还官渡与袁绍合战绍为高橹起土山射营中衆大惧太祖乃为发石车击绍楼皆破绍衆号曰霹雳车孟康曰辒辌车形如衣车有牕牖闭之则温开之则凉故名辟恶追锋古今注曰辟恶车秦制也桃弓苇矢所以祓不祥太卜令一人在车前执弓箭傅子云追锋车施通幰遽则乘之飞车猎辇括地图曰奇肱民能为飞车从风远行汤时西风久奇肱车至于豫州去玉门四万里邺中记曰石虎好游猎体壮大不堪乘马作猎辇使二十人舁之坐处施转闗若射鸟兽宜有所向开身而转之苇车楡毂汉书云袁闳为沛相乘苇车到官以清亮称风俗通云桑车楡毂声闻数里俗说凡人柔桑作车又以楡为毂牢强朗彻声响乃闻数里鸾车云辇仙志太眞丈人登白鸾之车汉武内传曰西王母乘紫云之辇九逸三羸上见紫燕相马经伯乐曰凡相马之法先除三羸五驽乃相其余果下水中魏志曰濊国出果下马汉时恒献之高三尺乘于果树下行汉书曰武帝时天马出渥洼水中又元狩二年马生余吾水中连钱夹镜梁元帝诗曰长安美少年金络饰连钱颜延之赭白马赋曰双瞳夹镜两权协月桃林兰池山海经曰夸父山北有林曰桃林广三百里中有良马梁元帝后园看骑马诗曰良马出兰池连翩驱桂枝齿平耳竖汉书曰衞琯奏马高五尺九寸以上齿未平不得出关注马十岁齿平相马经曰马耳欲得相近而前竖小而厚东臯北野晋刘恢诗曰东臯有一骏名曰千里驹尔雅騊駼北野之良马度绳恋栈风俗通曰疲马不能度绳按绳疑作渑齐有渑水裁广三四步言马之疲不能度此水也晋纪曰桓范出赴曹爽宣王谓蒋济曰智囊往矣济曰驽马恋栈豆爽必不能用也舟楫部梁丽吴庄子曰梁丽可以冲城司马彪注曰丽小船也张揖埤苍曰吴船也音彫翔凤飞龙陶季直京都记曰宋孝武渡六合龙舟翔凤而下三千四十五艘舟航之盛三代二京无比晋宫阁名曰天泉池中有紫宫舟曜阳舟飞龙舟灵芝池中有鸣鹤舟指南舟舍利池中有云母舟鹢首鸭头方言曰船首或谓之阁又谓之鹢首注曰今江东贵人船前作青雀是其象也吴志曰太傅诸葛恪制为鸭头船余皇太白春秋左传曰吴伐楚战于长岸吴获其乘舟余皇以归蜀王本纪曰秦为太白船万艘欲以攻楚驰马逐龙古今注曰孙权名小船为驰马洞㝠记曰露池西有昆灵池方四百步中有逐龙舟苍隼青雀晋令曰水战有飞云船苍隼船先登船飞鸟船王隐晋书曰陶侃击蜀贼王眞眞以钩得上侃青雀船五楼三翼吴志曰曹公出濡须孙权使董袭督五楼船住濡须口越絶书曰越为大翼中翼小翼船以资军战鹦鹉鸜鹆蜀王本记曰蜀王有鹦鹉舟舆服杂事曰远国朝贡越海则有大船一名鸜鹆合木为槽梅筏栢桴地理志曰梅湖者昔有梅筏沈于此湖有时浮出至春则开花流满湖矣越絶书曰木客大冢者勾践父允常冢也初徙瑯琊使楼船卒伐松栢以为桴故曰木客芦竺二稗荃桡吴录曰孙䇿欲渡江舫少乃夜伐芦为竺二稗以佐渡船人楚词曰荃桡兮兰旌注曰荃一作荪香草也雾柂风帆张华游仙诗曰游仙迫西极弱水隔流沙云榜鼓雾柂飘忽凌飞波风土记曰帆从风之幔也又傅玄赋曰云帆齐张撞雷挟电洞㝠记曰昆灵池中有撞雷舟又曰昆灵池中有凌波舰挟电舰鲸吞龙负吴都赋曰长鲸吞航修鲵吐浪豫章记曰吴勐坐郭璞事被収载往南令船弗开户船主闻船下有声如在木杪试窃观之有二龙负舫一夕至宫亭湖还豫章文鹢翠虬司马相如子虚赋曰怠而后发游于清池浮文鹢扬桂栧张翠帷建羽盖傅毅洛都赋曰停清沼以汎舟浮翠虬与玄武鸿毛青翰洞㝠记曰影娥池中有鸿毛舟说苑曰鄂君乘青翰之舟张翠羽之盖会钟鼓之音越人拥楫而歌曰今夕何夕兮搴洲中流今日何日兮得与王子同舟山有木兮木有枝心悦君兮君不知于是鄂君揄袂而拥之举绣被而覆之若树叶如莲花湘州记曰绕川行舟遥望若一树叶风土记曰漂汎如散莲花注曰漂汎者言船之在水如莲花散落浮于川也风骇云浮月移日转夏侯弼吴都赋曰巖巖船舻汎汎杨舟雍河杰峙风骇云浮杨修出征赋曰泛顺风而囘舻徐月移而日转飞凫鸣鹤抱朴子曰屈原没汩罗之日人皆命舟楫以迎之至今以为竞渡或以水车谓之飞凫亦曰水马下见飞龙青桐赤桧风土记曰青大船即诸葛恪所造鸭头船也樟柟诸木皆多曲理盘节最为坚劲杨泉五湖赋曰赤桧为櫂檀桨细坚金船瑶楫瑞应图曰王者德盛则金人下乘金船游王后池抱朴子曰琼艘瑶楫无涉川之用土船石帆世本云廪君姓巴氏与樊氏曋氏相氏郑氏凡五姓皆争事鬼神以土为船彫文画之而沈于水约船浮者当以为君他姓船不能浮独廪君船浮因立以为君长永嘉记曰郡有石如帆相传有神人以破石为帆故云兰鹢葱鹙谢朓赋云列攒笳兮极浦弭兰鹢兮江浔刘桢鲁都赋云绿鹢葱鹙注皆船名五会七帆艺海泂酌曰五会舟名合五板以为船也吴时外国传曰从加郍调州乘大舶张七帆顺风一月余乃入大秦国水龙飞马隋文帝诏曰陈国未尽藩节诚须责罪兴师若命水龙终当屈战谓战船也江表传曰孙权名舸为马言飞驰如马之走陆地也雀室牂柯释名曰船上屋曰卢其上重室曰飞卢又在其上曰雀室于中候望若鸟雀之惊视也异物志曰有一山在海内小而高俗人谓之越王牂柯牂柯系船杙也荷盖桂牕曹植拟楚词曰溯流兮远迈贝船兮荷盖梁元帝诗曰青雀归松涧临流影桂牕瓜皮竹节王濬集云瓜皮船本图仓卒用之耳宁可深入敌境耶山海经曰衞丘之田有大竹可为舟注曰一节竹为之载土赠竹吴书曰洪规罢郡会稽归无资粮又不欲令人知乃载土而返又曰褚珍字孔琏罢乌伤令单船而返故人羊衡就乞土物惟抽船下一竹赠之曰东南之美唯竹箭贞而节也戙戨吴志曰吕蒙袭关羽昼伏其精兵中使白衣人摇橹以进博雅云戙戨所以系船藏骨楫裹头篙袁宏东征赋曰櫂弱楫之弗施投洪流之藏骨盛弘之荆州记曰鱼复县瞿塘滩上有神庙极灵验刺史二千石经过者皆不得鸣皷角商旅恐触石有声以布裹篙头绣帆丝筰倦游录曰刘濬白舫百棹皆绣帆青帘多载妓女汉鼓吹曲云桂树为君船青丝为君筰注筰作也起也起舟使动行也编珠卷四编珠续编珠卷一钦定四库全书续编珠卷一詹事府詹事髙士奇撰歳时部花裀叶幄开元遗事曰学士许慎春日与亲友宴花圃中不张幄设坐但使僮仆聚落花铺坐下曰吾自有花裀谢万春游赋曰幂丰叶而为幄靡翠草而成裀荑结翠麦含金南齐王俭春夕诗曰青荑结翠藻黄鸟弄春飞梁鸿诗曰维季春兮华色麦含金兮方秀祝富贵鞭聪明元微之诗曰富贵祝来何所遂聪明鞭得转无机自注曰祝富贵鞭聪明皆俗传正旦童稚语放生爵却鬼丸孔丛子曰邯郸民以正月旦献爵于赵王而缀以五采王大悦申叔以告子顺子顺曰正旦放之示有生也海録曰梁武帝元旦赐群臣却鬼丸庾肩吾诗金簿图神燕朱泥却鬼丸灵辰耗日唐李峤人日诗曰七日最灵辰以人为万物之灵也正月十六日谓之耗磨日张説耗日饮酒诗曰上月今朝减流传耗磨辰但令不事事同醉俗中人此日必饮酒官司不令开库薰天酹水述征记曰人日作煎饼于中庭谓之薫天玉烛寳典曰元日至晦日人并为酺食度水士女悉湔裳酹酒于水湄以为度厄打毬鬭卵初学记曰寒食打毬注引刘向别録曰蹴鞠黄帝所造本兵势也鞠与毬同玉烛寳典曰寒食城市有鬭鸡卵之戏又以卵染蓝茜杂色仍加雕镂递相饷遗靧面花生子果虞世南史略曰北齐卢士深妻崔氏春日以桃花和雪与儿靧面云取红桃取白雪与儿洗面作光悦取白雪取红花与儿洗面作妍华事文类聚曰李泌请以二月朔为中和节因赐民间以青囊盛瓜李果种相问遗号献生子东堂㑹北海船晋起居注曰海西泰和六年三月庚午朔诏曰三日临流杯池依东堂小㑹夏仲御别传曰仲御诣洛三月三日洛中王公以下并至南浮桥边褉朱服耀路仲御时在船中曝药见此辈稳坐不动贾公见之奇其节走问为谁不应重问乃徐答曰㑹稽圵海闲民夏仲御黄雀风丹鱼水周处风土记曰仲夏长风扇暑注云此节东南常有风俗名黄雀长风郦道元水经注曰丹水出丹鱼先夏至前十夜伺之鱼浮水赤色上照如光百索带五时花唐百官志曰中尚署五日进百索绶带赐学士诸官夀索北朝妇人五日进五时图五时花施之帐上傅墨卿诗百鍊鑑从江上铸五时花向帐前施蓄兰蹋草大戴礼曰五月五日蓄兰为沐浴楚辞云浴兰汤兮沐芳华荆楚嵗时记曰以五月五日并蹋百草採艾以为人悬门户上以禳毒气镂氷嘘雪唐书曰杨国忠子弟以奸媚结朝士每至伏日取坚氷镂为龙鳯形饰以金环綵带置雕盘中递送王公大臣惟张九龄不受词林海错曰庾肩吾少事陶先生颇多艺术尝夏㑹客向室嘘气成雪氷厨风观越絶书曰阖闾庖所凡夏日供帐饮食曰氷厨潘岳关中记曰晋帝作迎风观寒露台以避炎暑锦棚氷帛开元遗事曰长安富家每至暑伏中各于林亭内植畵柱以锦结为棚召名姝为避暑㑹杜阳编曰唐同昌公主当暑盛时取澄氷帛挂于南轩满座皆思挟纩火流木歛诗七月曰七月流火宋伏系之秋懐曰于是景宇肃澄风髙木歛感凉扫热初学记曰晋傅咸有感凉赋序吴融苦热行曰何当一夕金风发为我扫除天下热空帷树缺葢荷唐太宗秋日诗曰荷疎一葢缺树冷半帷空同心脍连理花玉烛宝典曰洛阳人家七夕乞巧使蜘蛛结万字装同心脍造明星酒致虚阁杂爼曰薛瑶英于七月七日剪綵作连理花千余朶以阳起石染之当午散于庭中随风而上徧空中如五色云霞谓之渡河吉庆花明眼囊㸃额墨述征记曰八月一日作五明囊盛取百草头露以洗眼眼明荆楚嵗时记曰八月一日以朱墨㸃小儿额为天灸以厌疫端正月泬寥天昌黎诗曰三秋端正月今夜出东溟宋玉九辩曰泬寥兮天髙而气清羊饼鹿糕玉烛宝典曰洛阳人家重阳日造迎凉脯羊肝饼荆楚嵗时记曰民间九日作糕上置粉面小鹿数枚号食禄糕龙吹日鱼负氷淮南子曰烛龙在雁门北蔽于委羽之山不见日以目照之开为昼暝为夜吹为冬嘘为夏易通卦验曰大雪鱼负氷郑注曰鱼负氷上近氷也良月养日左传曰鲁公叔出奔卫三年而复之使以十月入曰良月也就盈数焉夏小正曰五月时有养日十月时有养夜养日日浸永也养夜夜浸永也进退晷送迎云易通卦验曰冬至之日树八尺之表日中视其晷晷进则水晷退则旱进谓长于度也春秋感精符曰冬至有云迎送日者来嵗美宋忠注曰云迎日出云送日没也一阳巾七緉袜玉烛寳典曰洛阳人家冬至煎饧綵珠戴一阳巾曹植冬至献袜表曰亚嵗迎祥履长纳庆拜表奉贺并献纹履七緉袜若干执鼗藏彄东汉后纪曰嵗除大傩选中黄门子弟十嵗以上十二嵗以下百二十人为侲子皆赤帻皂衣执大鼗鼓风土记曰腊日以后叟妪各随其侪为藏彄分为二曹以较胜负人伦部王主上臣汉记曰君有六有王主治主存主衰主危主亡主体正性仁心明志固为人不为已是为王主董子曰上臣事君以人中臣事君以身下臣事君以货三忠五孝韩诗外传曰以道覆君而化之大忠也以徳调君而辅之次忠也以是谏非而怨之下忠也孝经援神契曰天子孝曰就诸侯孝曰度卿大夫孝曰誉士孝曰究庶人孝曰蓄又见旧唐书八务七业魏氏春秋曰诸葛亮作八务七识六怒五惧皆有条章诫励诸子弟晋书曰刘殷字长盛有子七人各受一经一门之内七业俱成泣像诺书汉书曰金日磾母教诲两子有法度上闻嘉之病死诏图畵日磾每见像常涕泣吴志曰顾悌字子通每得父书常扫洒几筵舒书于上拜跪读之每句应诺毕复再拜雀入鸠栖萧广济孝子传曰王祥后母病思黄雀求之不得祥忧叹乃有雀数十飞入幕母感怜之广州先贤传曰项琦苍梧人母䘮独身成坟有白鸠栖息庐侧见人輙去见琦则留泣叱牛感鸣鹤晋书赵至字景真诣师受业闻父耕叱牛声投书而泣曰我未能养使老父劳苦晋中兴书曰吴隠之执䘮家贫无人助哭每至哭卧之时常有双鹤鸣呌扬州米蜀郡鱼宗躳孝子传曰何子平为扬州从事月俸得白米輙货市粟麦人问之答曰尊老在东不办常得米何容独食白粲萧广济孝子传曰杜孝巴郡人少失父与母居至孝役在成都母喜食生鱼孝于蜀截大竹筒盛鱼二头塞之以草祝曰我母必得此因投中流妇出汲乃见筒取视有二鱼笑曰必我壻所寄熟而进之懐瓜进果萧广济孝子传曰殷恽生而谨愿七嵗䘮父哀号毁瘁不为戏弄得瓜果可啖之物懐持进母未尝先食陆彻广州先贤传曰罗威字徳仁年八嵗䘮父事母至孝耕耘为业令召署门下吏不就朝暮供侍异果珍味随时进前也湔帬舖席圵史窦泰母夣风雷有娠朞而不产甚惧巫者曰渡河湔帬产子必异便向水上忽见一人云当生贵子可徙而南母从之生泰为御史中尉林邑记曰东邑王阳迈母夣神铺金席于地儿落地席上金光照耀生芹执砚晋书曰刘殷祖母王氏盛冬思芹而不言殷知之时年九嵗乃于泽中恸哭忽有芹生得斛余又曰范乔字伯繇五嵗时祖馨抚乔首曰恨不见汝成人以所用砚与之后乔每执砚涕泣孝肥萌健东观汉记曰赵孝字长平沛国蕲人兄弟怡怡王莽时天下乱人相食弟礼为贼所得孝闻卽自縳诣贼曰礼久饿羸瘦不如孝肥并放之又曰倪萌字子明齐国临淄人仁孝敦笃遭嵗仓卒兵革并起人民馁饿相啖与兄俱出城採蔬为赤眉贼所得欲杀啖之诣贼叩头言兄老羸瘠不如萌肥健愿代兄贼义而不杀孟元纺绩魏覇耕桑益部耆旧传曰李孟元质性恭顺与叔子就同居就有痼疾孟元推所有田园悉以与就夫妇纺绩自给汉记曰魏覇字乔卿济隂人为鉅鹿太守念兄嫂在家勤苦乃服粗粝不食鱼肉妇子亲耕桑不到官舍与兄弟子同苦乐分俸同衣汉记曰孔奋弟奇在雒阳为诸生奋分禄俸以供其粮用四时送衣下至脂烛每食甘美輙分以遗奇陈留志曰李铨平丘人有至行兄前母子后母不爱而衣食皆使下于铨铨始五嵗觉已衣服胜兄即脱不着须兄得已同然后服之上酒下牀晋书何曾闺门整肃无声乐嬖幸之好与妻相见正衣冠相待如賔已南向妻北面再拜上酒酬酢既毕便出汉记曰樊英有疾妻使婢拜问英下牀答拜陈实怪问之英曰妻者齐也礼无不答稽含扇徐淑钗晋稽含伉俪诗曰裁彼双丝绢着以同功绵夏揺比翼扇冬卧蛩蛩氊汉秦嘉寄妻徐淑书曰间得此镜既明且好意甚爱之故以相与并寳钗一双好香四种素琴一张淑报书曰素琴之作明镜之鉴当待君还未奉光仪则寳钗不列也未侍帷帐则芳香不发也忍饥对饮事文类聚曰山涛初为布衣家贫谓其妻韩曰忍饥寒我后当作三公不知卿堪作夫人否耳及涛荣贵贞慎俭约南史曰齐沈文季饮酒五斗妻王氏亦至三斗为吴兴太守常对饮竟日而事不废楚贞姫梁髙行列女传曰楚白胜早死其妻不嫁吴王闻其美使大夫操金百镒白璧一双以聘焉乃辞曰白公不幸而死妾愿守其坟墓以终天年吴王贤其节号曰楚贞姫又曰梁有贤妇早寡不嫁梁王使相聘之乃曰妇人之义一往不改弃义而从利无以为人以刀割鼻曰刑余之人殆可释矣王髙其节号曰髙行义桓贞姜汉刘长卿妻桓鸾女长卿卒有一男十五而夭乃刑其耳沛相上奏题其门曰景行义桓楚昭王夫人齐侯女王出游留夫人渐台之上闻江水大至使使者迎夫人忘持符夫人曰王与宫人约召者必以符今使者不持符妾不敢从水至而死乃号曰贞姜俱见列女传琴客墨娥顾况宜城访琴客诗序云琴客宜城爱妾姑臧记曰太守张宪多妓妾酌酒者号龙津女传食者号仙盘使代书札者号墨娥换香者号麝姫掌诗稾者号双清子谈易带经晋书曰王湛字叔仲宗族皆以为痴兄子济与谈易剖析精妙大竒之武帝尝问济曰卿家痴叔死未济曰臣叔不痴山涛已下魏舒已上又曰皇甫谧字士安少时不好学偶得瓜果与叔母任氏母曰三牲之养无慰我心对之流涕谧感激带经而农兄饭姊钱汉书曰帝问第五伦曰闻卿为吏不过从兄饭有之乎对曰臣少遭饥乱实不敢妾过人饭帝大笑风俗通曰太原郝子亷一介不取过姊留饭密留五十钱而去外妺内宾左传曰声伯嫁外妹管于奚之女于施孝叔郄犨来聘声伯夺施氏妇以与之外妹谓同母异父也仪礼曰有司彻曰主人洗献内宾于房中内宾姑姊妹也此舅此甥是母是子晋王悦造其舅范寗寗曰卿风流隽望后来之秀悦曰不有此舅焉有此甥范逵谓陶侃母曰非是母不生是子南郭东陵列子曰列子既师壶丘子林友伯昏瞀人反居南郭从之游者百数宋纪曰诏徴士周勣于东陵立学裹粮受业者百余人东面西唐东观汉记曰明帝即位尊桓荣以师礼帝幸太常府令坐东面设几杖㑹百官后汉书曰髙鳯南阳人专精诵读为名儒教授西唐山中尹班毛薛汉记曰尹敏字幼季与班彪相厚每相与谈昼则至㝠夜则彻明史记曰赵有处士毛公藏于博徒薛公藏于卖浆家魏公子无忌从此二人结游也如水抚尘礼记曰君子之交淡如水小人之交甘若醴君子淡以成小人甘以壊东方朔与公孙弘书曰同类之游不以逺近为故是以东门先生居蓬户空穴之中而魏公子一朝以百骑尊宠之吕望未尝与文王同席而坐一朝让以天下半大丈夫相知何必以抚尘而游垂髪齐年哉炊臼望庐酉阳杂爼曰江淮王生善卜有贾客张瞻将归夣炊臼中问王生生曰君归不见妻矣臼中炊无釡也瞻归妻已卒晋潘岳悼亡诗曰望庐思其人入室想所厯帷屏无髣髴翰墨有余迹文学部编珠绨袠绣囊绨袠绣囊后汉书杨厚传曰厚祖父春卿善图谶学临殁谓子统曰吾绨袠中有先祖所传秘记为汉家用尔其修之汉书曰马融勤学夣见林花如错绣夣中摘此花食之及寤见天下文词无所不领畧时人号为绣囊内外记上下经益部耆旧传云景鸾字汉伯少随师学经渉七州之地作易説及诗解文句兼取河洛名为奥集又撰礼内外记曰礼略列仙传曰老子入秦过函谷关关令尹喜强使着书作道徳上下经二卷舌黑唇香洞㝠记曰董谒字仲元武都人常过人家于座以笔题掌还家以竹箨写之书竟则䑛掌中字舌为之黑世谓之仲元掌録刘治敦学赋曰清香于唇吻系芳乎胸臆静潜志于一懐用摛之乎八极经神易圣范曅郑玄论云玄括囊大典网罗衆家世谓之经神唐书衞大经䆳于易人谓之易圣珍驾玉圃思元赋曰御六艺之珍驾兮游道徳之平林结典籍而为罟兮驱儒墨而为禽抱朴子曰陆机之文犹玄圃积玉言叶辞条王充论衡曰学问习熟则能推论兴文文由外而滋未必实才与文相副也且浅意于华叶之言无根荄之深不见大体也陆机文赋曰虽衆辞之有条必待兹而效绩王赋阮章孔书陆议魏文典论曰王粲长于词赋陈琳阮瑀之表章书记今之俊也李充翰林论曰孔文举之书陆士衡之议斯可谓成文矣鸡碑雀箓晋中兴书曰戴逵总角时以鸡卵汁溲白瓦屑作郑玄碑自为文而自镌之词丽器妙唐丁用晦序曰学惭䑕狱智乏鸡碑用此北齐书曰百里相秦名存雀箓萧张附沛姓在河书飞兎钩鱼陈琳答东阿王笺曰清词妙句炎絶焕景譬犹飞兎流星超山越海龙骥所不追况驽马可得齐足哉陆机文赋曰于是沈辞怫悦若游鱼衔钩而出重渊之深雕玉镂氷杨子法言曰或曰良玉不雕美言不文何谓也曰玉不雕璠玙不作器言不文典谟不作经盐铁论曰内无其质而外学其文若畵脂镂氷费日损功粲匹扬俦魏文帝典论曰王粲长于词赋徐干时有逸气然粲匹也又曰孔融体气髙妙有过人者然不能持论理不胜词至于杂以嘲戏及其时有所善班扬俦也葄枕图史嚼茹典坟唐李揆传曰葄枕图史葄音祚借也刘騊駼与窦季玮书曰君嚼茹坟典履公子行投斧约绳庐江七贤传曰文党字翁仲未学之时与人俱入丛林谓人曰吾欲逺学先试投我斧髙木上斧当挂乃仰投之斧果上挂因之长安受经晋书曰刘实字子真少贫苦卖牛衣以自给然好学手约绳口诵书博通古今翔鸟驱驴盐铁论曰曾子读礼倚山而吟山鸟下翔汉书曰李固驱驴负书折挝斫屧论语谶曰孔子读易韦编三絶铁挝三折漆书三灭南史齐江泌少贫昼则斫屧为业夜则乘月读书路蒲孙柳汉书曰路温舒字长君父使牧羊温舒取泽中蒲截以为牒编用写书楚国先贤传曰孙敬编柳以写经本晨夜诵习柳箧曹仓唐书柳璨少孤贫好学光化中登进士迁左拾遗公卿朝野託为牋奏以其博奥目为柳箧拾遗记曰曹曾虑先文湮没乃积石为仓以藏书故谓曹氏书仓义府理窟左传曰诗书义之府也又汉桓帝时謡天下义府陈仲举郭子云张凭举孝亷出诣刘真长俱谒抚军既前抚军与之言谈咨嗟称善称为理窟翰薮谈林文选云纵词源于月径披翰薮于云扄世语云裴仆射善谈时人谓之谈林粘蜜粲花益部耆旧传曰刘子政谈论津津甘如粘密天寳遗事曰李白有天才每与人谈论皆成句读如春葩丽藻粲于齿牙时人号为粲花之论含玉吐金撑霆裂月傅元峤情赋序曰我太宗文皇帝命臣作西征赋又命陈齐诸臣作箴皆含玉吐金烂然成章司空图与王驾书曰吾适自编一鸣集撑霆裂月劼作者之肝脾亦当吾言之无怍也文肃不虚林宗无愧㑹稽典録云虞歆字文肃厯郡守有髙操曹植为东阿王东阿先有三十碑铭多非实植皆毁除之以歆碑不虚独全焉后汉郭泰传曰泰卒四方㑹葬者共刻石立碑蔡邕为碑文曰吾为碑铭多矣皆有惭徳惟郭有道无媿耳十字百函蜀志曰王平字子均巴西人手不能书所识不过十字而占授作书皆有意沈约宋书曰刘穆之朱龄石并便尺牍尝于髙祖坐与龄石共答书自旦至日中穆之得百函龄石得八十函而穆之应对无度垂金屈玉萃昴张箕法书苑窦泉小篆赞曰丞相斯法神虑精深钗头屈玉鼎足垂金齐王僧虔书赋曰沈若云郁轻若蝉扬稠必昴萃约实箕张凌云垂露蔡邕篆书体曰扬波振激龙跃鸟震延颈胁翼体似凌云王谙文字志曰垂露书如悬鍼而不遒劲婀娜若浓露之垂汉中郎曹喜所作驱鸠致獭朝野佥载曰润州兴国寺苦鸠鸽栖梁上秽汚尊客张僧繇乃于东壁畵一鹰西壁畵一鹞自是鸠鸽不复来齐谐记曰魏明帝游洛水水中有白獭美净可爱见人輙去帝欲见之而不可得侍中徐景山于畵板作两鰡鱼悬置岸上于是羣獭争逐一时执得帝甚嘉之十全万变周礼曰医师掌医之政令以供医事歳终则稽其事以制其食十全为上十失一次之失二失三又次之十失四为下吕子曰良医病万变药亦万变病变而药不变向之夀民今为殇子矣金液银丸梁帝劝医文云更六一于金液改三七于银丸瓦占碁卜庾阐蓍龟论曰殊方之卜或责象草木或取类瓦石吉凶之应不异蓍龟元微之诗病赛乌称鬼巫占瓦代龟方术记曰有十二碁卜黄石公用之行师万不失一磨车轮扇邺中记曰石虎有磨车置石磨于车上行十里輙磨十斛西京杂记曰丁缓作七轮扇连以七轮大皆径尺并相连续一人运之满堂生风续编珠卷一编珠续编珠卷二钦定四库全书续编珠卷二詹事府詹事髙士竒撰花木部尘尾松龙鳞栁周景式庐山记曰石门北巖有松数百树攒生絶崖上南临石门涧中仰视之离离如骈尘尾号麈尾松陈琳栁赋曰龙鳞鳯翼绮错交施守宫槐䕶门草尔雅曰守宫槐叶昼聂宵炕注聂合炕张也物类志曰䕶门草出常山取置户下或有过其门者草必叱之一名百灵草王孙木帝女桑续博物志曰王孙一名黄孙或曰黄昏木似梧桐枝叶互相结风来解使人捐忿嵇康种于舍前山海经曰宣山上有桑其枝四出叶大尺赤理青华名曰帝女之桑五木精百药长典术曰桃者五木之精能压伏邪气説文曰桂江南树百药之长郎榆人栁广志曰郎榆无荚材任车用有善蚕者出渤海以供官三辅故事曰汉苑中柳状如人形曰人栁一日三眠三起枫子桃奴南方草木状曰枫香树子大如鸭卵二月华发乃连着实八九月熟曝干可烧惟九真郡有之庾信诗曰枫子留为械桐孙待作琴陶真君曰桃终冬不落者为桃枭亦云桃奴桂子松人骆賔王游灵隠寺诗曰桂子月中落天香云外飘玉䇿记曰千载松树其中有物或如青牛或如青犬或如人皆夀万嵗青犬白羊上见松人金陵记曰茅山有野人见一使者牵一白羊野人问居何地曰偃葢山随至古松下而没松形果如偃葢使者乃松树精羊乃茯苓耳槐市栁衙三辅黄图曰元始元年起明堂辟雍为博士舍三十区为㑹市植列槐树数百行诸生朔望㑹此市论议树下中朝故事曰曲江池畔多柳号为栁衙以其成行排列也天街两畔多槐亦号槐衙申椒辛桂离骚曰杂申椒与菌桂韩诗外传曰姜桂因地而生不因地而辛女因媒而嫁不因媒而亲桐云桂露万毕术曰桐木成云注取十石大瓮满水中置桐木葢之至三四日气如云形洞㝠记曰酆过国献能言之龟盛青玉匣东方朔曰惟桂露以饮之模楷文章淮南王木谱曰模木生周公冡上其叶春青夏赤秋白冬黒以色得其正也楷木生孔子冡上其枝疎而不屈以质得其直也谯周巴蜀异物志曰文章草赞曰文章作酒能成其味以金买草不言其贵即五加皮也仙杏佛桑述异记曰东海郡尉于台有杏一株花杂五色六出号曰仙人杏余皇日疏曰佛桑出岭南花类芍药二三月开不灰无患玄览曰上党有不灰之木蘸以石脑油则然古今注曰拾栌木曰无患者昔有神巫能作符劾百鬼以此木为棒杀之世人相传以此木为鬼所恶取为器以厌鬼故号无患又纂文曰实可以去垢八桂五芝山海经曰臯涂之山多桂木八树成林言其大也神农经曰山川云雨五行四时隂阳昼夜之精以生五色神芝赤名丹芝黄名金芝白名玉芝黑名玄芝紫名木芝舜华尧韭説文曰舜木槿也朝华暮落吴氏本草曰菖蒲一名尧韭一名昌阳淮南子云昌羊日及夜舒郭义恭广志曰日及木槿也拾遗记曰汉灵帝时南国献夜舒荷其叶夜舒昼卷睡莲夣草段公路北户録曰睡莲叶如荇而大其花布叶数重不房而蕊当夏昼开夜缩入水与夣草昼缩入地遇夜复出二者相背夣草色红即方朔献武帝者长卿简子萧子云赋曰长卿晚翠简子秋红注长卿草中药名徐长卿也简子藤生縁树木实如梨出齐民要术蜻蜓树麒麟草酉阳杂爼曰娄约居常山据禅座有一野妪手持一树植之于庭言此是蜻蜓树鳯翔退耕传曰唐元和时馆阁汤饮待学士者煎以麒麟草朱英紫脱礼斗威仪曰人君乘土而王其政太平逺方之神献其朱英紫脱并瑞草也华苹萐莆孝经援神契曰王者徳至于地则华苹感注并头莲也白虎通曰萐莆瑞草也王者孝徳至则生迎凉却睡酉阳编曰迎凉草碧色盛暑时挂之牕户间则凉风自至洞㝠记曰有五味草初生味甘花时味酸食之使人不眠名却睡草武帝时多末国献此长生不死邺中记曰金华殿后有皇后浴室种双长生树冬日不彫世人谓之西王母长生树十洲记东海祖洲有不死之草生琼田中人已死者以草覆之即活三花五味裴渊广州记曰嵩山记曰嵩寺有思惟树即贝多也有人坐贝多树下思惟因名焉树与衆木异一年三花下见却睡知风迷阳郭义恭广志曰南海琼州有草名知风土人视其节以占一歳之风候每一节则一风无节则无风庄子楚狂之歌曰迷阳迷阳无伤吾行其肤多刺罥足故云玉脂石胆抱朴子曰玉脂芝生于有玉之山玉膏流出凝而成芝以无心草汁和之须臾成水服之益夀又曰松脂入地千年变为茯苓又千年为琥珀又千年为石胆又千年为威喜长乐花忘忧草晋傅咸紫花赋序曰紫花一名长乐花旧生于蜀东界特饶其华耐久可厯冬而服博物志神农经曰中药养性谓合欢蠲忿萱草忘忧也青岚帚绀文钱陈陶咏竹诗曰青岚帚亚思君祖緑润偏多忆蔡邕蔡邕竹赞曰緑润碧鲜绀文紫钱鸟兽部三文六像皇甫谧帝王世纪曰黄帝服斋于中宫坐于玄扈乃有大鸟状如鹤体备五色三文成字首文曰顺徳背文曰信义膺文曰仁智鳯也论语摘衰圣曰鳯有六像九苞六像者头像天目像日背像月翼像风足像地尾像纬同心共命宋书曰同心鸟王者徳及遐方则至释氏经曰极乐国有迦陵频迦共命之鸟昼夜六时出和雅音杜工部道林寺诗莲花交响共命鸟藏珠吐绶拾遗记曰瀛洲有鸟如鳯名藏珠每鸣翔则吐珠累斛仙人常以珠饰裳述异记曰吐绶鸟五色出巴东山中天晴淑景则吐绶长一尺须臾还吞之隂晦则不吐一名锦带功曹石印金钩干寳搜神记曰常山张颢为梁相有鸟如鹊飞坠地化为圆石颢椎破之得金印文曰忠孝侯印后官至太尉又曰长安有张氏者有鸠飞入室张祝曰为我福耶入我懐鸠飞入懐以手探之得金带钩焉自是子孙盛昌闗西称张氏传钩候日知风洞㝠记曰毕勤国贡细鸟以笼盛数百头形如大蝇善鸣国人常以此鸟候时亦名候日虫帝置宫内有集宫人衣者輙蒙爱幸曲礼曰前有尘埃则载鸣鸢注鸢知风尘埃风所为也嘉宾巧妇古今注曰雀一名嘉宾言栖宿人家如宾客尔雅曰桃虫鹪其雌鴱俗名巧妇朱翁乌鬼风俗通曰唿鸡曰朱朱俗云鸡本朱氏翁化为之䕫州图经曰崃中人谓鸬鹚为乌鬼蜀人皆养此鸟使捕鱼杜甫诗曰家家养乌鬼信鸥义鹘禽经曰鸥信鸟也张华注云随潮往来故谓之信鸥又曰鹰不击伏鹘不击姙其义性如此竹鹊木鹄墨子曰公输削竹木为鹊鹊成飞三日不下自以为巧异苑曰魏有隠游者献木鹄于安釐王王曰此有形无用者也夫作无用之器奸民也欲加刑焉游曰王知有用之用未悟无用之用也请为王翔之乃取而骑焉飞去穷乌饿雉梁何逊穷乌赋曰时复枪榆决至触案穷归若中气而自堕似惊弦之不飞博物志翟雉长尾遇雨雪惜其尾栖髙树杪不敢下食往往饿死唤起催归韩退之诗唤起牕全曙催归日未西注唤起声如络纬春晓鸣江南云春唤催归即子规此物催人归故云含樱鸟升蕖鸭庾信诗树宿含樱鸟花留酿蜜蜂谓莺也洞㝠记曰玄都翠水上有升蕖鸭赤色每止于芙蕖上不食五谷惟唼叶上露亦曰丹毛凫探花使决云儿李徳裕有桐花鳯扇赋刘缋云即东坡词所谓倒挂緑毛么鳯是也此鸟以十二月来名探花使好集美人钗上天寳遗事曰申王有髙丽赤鹰岐王有北古黄鹘上甚爱之每猎必置驾前号决云儿青衣童子碧海舍人太平广记曰后魏元道康斋前常有双燕为巢忽一日一化为青衣童子一化为青衣女子语道康曰今我便归无以留别夀卿更四十嵗以此相报言讫复为双燕飞去隋书宦者刘继诠献芙蓉鸥二十四只毛色如芙蓉帝甚喜曰鸥字三品鸟宜封碧海舍人锦带功曹金衣公子上见吐绶鸟开元遗事曰明皇于禁苑中见黄莺唿为金衣公子知更雀应湖鸡天寳遗事曰裴耀卿勤于政事夜阅案牍常养一雀每夕自更初有声至漏尽则急鸣裴唿为知更雀孙绰望海赋曰石鸡清响以应潮临海异物志曰伺潮鸡潮水上则鸣弔鹤贺燕陶侃传曰侃丁母忧在墓下忽有二客来弔不哭而退仪服鲜洁知非常人随而看之但见双鹤飞而冲天淮南子曰大厦成而燕雀相贺嗽月鸣风拾遗记曰嗽月兽形似豹饮金泉之液食银石之髓夜喷白气其光如月可照数十亩轩辕时获焉周书曰吐谷浑西北有流沙万里夏有热风伤行人风将发老驼知之即引项鸣埋鼻沙中人以为候即以氊蔽鼻口其风须臾即过不尔则死嗅石听氷拾遗记曰瀛洲有兽名嗅石状如麟不食生卉不饮浊水嗅石则知有金玉吹石即开述征记曰北风劲河氷始合要须狐行云此物善听听氷下水无声然后过河虎仆獭妇博物志曰有兽緑文似豹名虎仆毛可为笔出羽民国俗名九节狸皇甫松赋书抽虎仆射用牛螉束晳发蒙记曰獭以猿为妇又庄子齐物论曰猿猵狚以为雌猵狚獭也麋暖牛眠博物志曰麋暖泽草而食其塲成泥名曰麋暖民随此暖种稻其收百倍陶侃传曰侃微时丁艰将葬忽失牛见一老父曰前见一牛眠山坞中其地葬者位极人臣哀雌泣子博物志曰昔日南有四象各有雌雄其一雌死其雄泥土着身不饮酒食肉时流涕若有哀状蒋济万机论曰庄周妇死而歌曰通性命者以卑及尊死生不悼周不可论也夫象见子皮无逺近必泣周何忍哉黄衣紫缬刘义庆幽明録曰陈郡谢鲲常宿一亭中此亭从来杀人夜分忽有一黄衣唿幼舆开户鲲令伸臂于牕中竭力牵之臂脱乃去明日视之乃鹿臂寻血获焉陶潜搜神后记曰淮南来氏于田种豆忽见有二女色甚美着紫缬繻青裾天雨而衣不湿其臂先挂一铜镜镜见二鹿以刀砍获脯之狗歌䑕舞述异记曰宋元嘉中嘉兴县朱休之家有一犬向休之曰言我不能歌听我歌梅花今年故复可明年当奈何至来年兄弟相鬬并囚系前汉书昭帝时燕有䑕舞于王宫一日一夜时燕王旦谋反将败之象又京房易传曰诛不原情厥妖䑕舞丁栎韩卢桓谭新论曰夫畜生贱也然有尤善者皆见记识故马称骅骝骥騄牛誉郭椒丁栎战国䇿曰淳于髠谓齐王曰韩卢者天下之壮犬也东郭㕙者海内之狡兎也韩卢逐东郭㕙环山者三腾山者五木羊玉犬列仙传曰葛由羗人周成王时好刻木作羊卖之一旦骑羊入蜀蜀中王侯遣人追之上绥山随之者不得还皆得仙道述异记曰济阳山麻姑仙处俗云千年则金鸡鸣玉犬吠白望青曹西京杂记曰茂陵少年李亨好驰逐鹰犬皆制佳名狗则有修毫釐睫白望青曹之号易肠䑕接臂猿博物志曰仙人唐公昉升天鸡犬皆去惟䑕恶其不净不将去䑕自悔一日三吐易其肠即束广微所谓唐䑕也埤雅管子曰坠岸三仞人之所大难也而猿猱饮焉今猿不复践土好上茂木渴则接臂而饮参军主簿古今注曰猪一名参军又曰羊一名髯须主簿寅客社君真诰曰寅兽白齿亦能见机亦曰寅客抱朴子曰山中称社君者䑕也助祭虎报时猿王孚安成记曰后汉都巨寳居䘮邻人格虎虎走趋其庐中寳以蓑衣覆藏之后虎每献禽兽以助寳祭天寳遗事曰商山隠士髙太素居清心亭每至一时即有猿诣亭前而啼不爽其候太素因目为报时猿鱼虫部得书益米列仙传曰陵阳子明钓得白龙解钩放之后得白鱼腹中有书教子明服食遂採五石脂服之三年白龙来迎止陵阳山上百余年外国事曰毗呵罗寺有神龙住米仓中奴取米龙輙却后奴若长取米龙不与米若尽奴向龙拜仓即盈溢巢莲升木史记褚先生曰江南嘉林龟在其中常巢于芳莲之上左胁书文曰甲子重光得我者匹夫为人君有土正诸侯得我者为帝王拾遗记曰崑崙山第五层有神龟长一尺九寸有四翼万嵗则升木而居亦能言北斗南辰史记褚先生曰能得名龟财物归之家必富一曰北斗二曰南辰三曰五星四曰八风五曰二十八宿六曰日月七曰九州八曰玉龟凡八名㝠灵昭兆崔豹古今注曰龟一名玄衣督邮一名洞先生一名㝠灵左传公叔文子谓卫侯曰昭公之难君将文之舒鼎成之昭兆定之鞶鑑茍可以纳之择用一焉督邮长史上见㝠灵吉凶响应録曰韦丹未第时于洛阳桥见渔者得一鼋甚大丹心异之赎投于河后有元长史名濬之来谒即此鼋也有翼无鳞刘向列仙传曰舒乡人子莫捕鱼得赤鲤爱其色养池中数以米谷食之一年长文余遂生角有翼河图曰黄帝游于洛见鲤鱼长三丈青身无鳞赤文成字喷云涎雾拾遗记曰瀛洲东有鱼长千文或有逺而望者见水间有五色就视之乃此鱼喷水为云如卿云之丽岭南异物志曰南方有大鱼声为雷气为风涎沫为雾鲸潮㹠浪崔豹古今注曰鲸海鱼也大者长千里小者数丈鼓浪成雷喷沫成雨水族畏之穴处海底出穴则水溢谓之鲸潮郭璞江赋曰江豚海豨注豚亦作㹠江猪也将风则踊李商隠诗江㹠吹浪夜还风千嵗鲤七里鳣埤雅曰鱼跃龙门过而为龙惟鲤或然其夀有至千嵗者故曰詹何之钓千嵗之鲤不能避也临海异物志曰俗传有七里鳣鱼春来秋化临海异物志曰石首鱼小者名口水其次名春来又吴地志曰石首至秋化为冠凫鲗须䌫鳄齿刀南越志曰乌鲗一名缆鱼风波稍急即以其须粘石为缆初学记曰南州异物志鳄齿网罗则断如刀锯居水中以食鱼为本鼍梁龟厯竹书记年曰周穆王四十七年东至于九江比鼋鼍以为梁而履之述异记曰陶唐之世越裳国献千嵗神龟背上有文皆科斗书记开辟以来帝命録之谓之龟厯鱼言蛇呕列仙传曰子英者善入水捕鱼得赤鲤养池中一年长丈余遂生角有翅翼子英怪畏拜谢之鱼言我迎汝尔上我背与汝俱去即大雨子英上腾去嵗嵗来归世説曰杜预为荆州刺史时有燕集大醉闭斋独卧闻斋中呕吐其声甚苦有小吏开户看之止见牀上有一蛇垂头牀邉吐都不见人龟文甲子鱼像丙丁上见巢莲尔雅曰鱼枕谓之丁鱼肠谓之乙鱼尾谓之丙注其骨形似篆书丁字乙字丙字也腹蟹目虾郭璞江赋曰蛣腹蟹水母目虾注蛣似蚌长寸余腹中有蟹子如榆荚合体共生时出取食复入殻中蟹或不至蛣馁死淮海人唿为蟹奴水母俗名海舌有知识无耳目不知避人常有虾依随之见人则惊此物亦随之而没以虾为目故云目虾系臂叩头杨孚岭南异物赞曰系臂如龟生于海州欲先捕之必祭以求有不信者风波覆舟葢海错之名异苑曰有小虫形如大豆咒令叩头即从所教俗唿为叩头虫蟹奴䑕妇上见腹蟹尔雅曰伊威委黍又曰䑕负注伊威瓮器底虫也负或作妇陶注本草云多在䑕坎中䑕背负之一名䑕姑拥剑数丸吴都赋注曰拥剑蟹属也其一螯偏大长二寸余常䕶之如珍寳其利如剑故曰拥剑其一螯取食酉阳杂爼曰数丸生海边形似彭蜞取土作丸数满三百则潮至人以为候脉望鞠通酉阳杂爼曰何讽于书中得一发卷规四寸许如环而无端方士曰此名脉望蠧鱼三食神仙字则化为此夜从规中望星星立降贾子説林曰孙鳯有自鸣琴人唱曲则自相和背有一孔若炷者一日有道士见之袖中倒黒药少许孔侧即有一虫走出纳之而去自后唱曲不复鸣有博物者曰此谓鞠通置耳聋人耳边即愈喜食古桐古墨蜂壶蚁宫楚辞曰玄蜂若壶西京杂録曰西京化度废寺有礓石径二尺余孔穴通连若栏楯楼台之状号曰蚁宫昔有人见金色蚁万计羣聚因掘地得此石君臣蚁将相蜂庄子曰道在蝼蚁葢蚁有君臣之义故字从义隂阳变化録曰蜂每嵗三四月则生黑色蜂名曰将蜂又名相蜂相蜂不能採花但能酿蜜无此蜂不能成蜜金房玉室苍鞴墨襜郭璞蜂赋曰繁布金房叠搆玉室吮琼液于悬峰吸遐津乎晨景陆龟蒙蠧化曰橘之蠧大如小指一旦凝然弗食弗动则蜕为蝴蝶矣力力拘拘其形未舒襜黑鞴苍分朱间黄腹填而椭緌纎且长弄丸戴粒崔豹古今注曰蛣蜣一名弄丸能以土包粪转而成丸一前推之一后挽之掘地为坎纳丸其中苻子曰东海有鳌焉冠蓬山而游于沧海羣蚁相要乎海畔观之曰彼之冠山何异乎我之戴粒也此乃物我之适自已而然我何用劳形而观之乎勇螳怒蛙韩诗外传曰齐庄公出猎有螳蜋举足将搏其轮问御曰此何虫对曰此螳蜋也为虫知进而轻敌不量力公曰此天下勇虫矣廻车避之于是勇士归焉越絶书曰句践既为吴辱常思平吴一日出游见怒蛙句践式之左右曰何也答曰蛙如是怒何敢不揖于是勇士皆归越硙风舂雨郭璞曰蠓飞硙则天风舂则天雨言蠛蠓将风则旋飞如硙一上一下如春则雨矣红紫蝇白黑虱扬子法言曰或问苍蝇红紫注苍蝇间乎白黑红紫似朱而非朱抱朴子曰头虱着身皆稍变而白身虱处头皆渐化而黑则是玄素果定质移易存乎以渐也白鸟玄驹大戴礼夏小正曰丹鸟羞白鸟丹鸟也者谓丹良也白鸟也者谓蚊也凡有翼者谓鸟羞也者进也不尽食也崔豹古今注曰萤火一名丹鸟大戴礼曰十二月玄驹贲驹者蚁也贲走于地中也橽木菜花初学记崔豹古今注曰蛱蝶一名野蛾一名风蝶江东谓之橽木色白背青者是也王建宫词曰内中数日无唿唤传得滕王蛱蝶图刘鲁风曰见滕王蛱蝶图有大海眼小海眼村里来菜花子之名巢睫集翼景公问晏子曰天下有极细者乎曰有东海有虫巢于蚊睫再乳再飞而蚊不为惊曰焦㝠神异经曰南方蚊翼下有小蜚虫每生九卵复成九子蚊不知也亦食人及百兽曰细蠛续编珠卷二