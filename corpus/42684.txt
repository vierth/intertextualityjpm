丧人臣崔溥自济州漂流泊瓯东过越南经燕北以今六月十四日到青坡驿敬奉传旨一行日录撰集以进丁未秋九月十七日臣以济州三邑推刷敬差官陛辞而行至全罗道率监司依事目所差光州牧吏程保和顺县吏金重及承仕郎李桢罗州随陪吏孙孝子青岩驿吏崔巨伊山户奴万山等六人及司余寺安骥崔根等归海南县候风十一月十一日朝与济州新牧使许熙同乘舟于馆头梁十二日夕到泊济州朝天馆戊申正月三十日阴晡时臣之奴莫金自罗州到济州赍丧服来告臣父之丧闰正月初一日雨牧使晨夕来弔乃以水精寺僧智慈之船牢固疾行官船所不及命兵房镇抚高益坚吴纯等回泊于别刀浦以为臣渡海之备判官郑铨遣军官边石山以弔初二日阴侵晨臣诣别刀浦候风馆旌义县训导崔角乡校生徒金鼎璘等二十余辈内需司典会朴重干及崔根等皆徒步以随至十五里许少选牧使驰至问慰是日臣之带去吏程保金重等封所治采御乘监牧场办公私贱刷流移人括滥占伴倘冒认良民等文籍及赍去全州府上济州三邑帐籍十七册又一册济州三邑官上各年帐户籍军籍等文书输付于牧使藏之营厅受书目回送而来初三日漂流海中是日乍阴乍雨东风微顺海色深青大静县监郑嗣瑞训导卢警闻臣遇丧驰来吊慰与崔角朴重干倭学训导金继郁军官崔仲众镇抚金仲理等十余人学长金存丽金得礼校生二十余辈俱送别于浦口存丽得礼等止臣行曰老仆生长海国谙经水路汉山阴雨不调必有风变不可乘船且家礼始闻亲丧遂行注云日行百里不夜行虽哀戚犹避害也夜行尚不可况过此大海其可不慎乎座中或劝或止日高不决镇抚安义来告曰东风正好可以去矣重干仲众等亦劝行臣遂告别登船棹过五里军人权山许尚理等皆曰今日风势若作若辍云霾若卷若舒当如此风候不顺之日行如此波涛险恶之海恐有后悔请还于别刀浦待风复行未为晚也安义曰天之气候非人预料顷刻之间安知有披云睹天之理乎抑过此海者私船覆没接踵相继唯奉王命朝臣前旌义县监李暹外鲜有漂流败没者则都是上德至重实天所知也况谋之众口事未有济岂可登程而复路以致稽缓乎叱令张帆而行才过大火脱岛舟中人皆以谓舟向巨要梁截海而上顺风泊揪子岛甚驶也权山不听其言执其舵从风所指过愁德岛而西海气晦冥风弱雨作将近楸子岛藏船处汐势甚急天又昏黑督令格军橹之军人皆曰若此日发船谁之过欤皆怀逆心不听从以力橹退流至草兰岛依西岸下碇而泊夜三更尚理曰此岛虽碍东风三面通阔不合泊船今又有北风之渐进退无据将奈何且此船不在初泊处渐却入海中所泊之碇怕或已破今计莫若举碇稍前系之于岸待天明棹入楸子可也遂举碇果破矣棹之未及近岸为北风所逆驱出无依之处雨犹不止风浪交恶随涛上下莫知所适初四日漂入大洋中是日雨雹大风惊涛畏浪掀天鼓海帆席尽破舟以二樯高大尤易倾挠势将覆压命肖斤宝操斧去之高以福缚草芚附之舟尾以御涛当午雨稍霁东风又大作载倾载浮听其所之瞥眼间已入西海梢工指东北望有岛若一点弹丸于漂渺间曰彼疑乃黑山岛也过此以往四无岛屿水天相接汗漫无涯之海人皆罔知攸措僵卧舟中臣令安义督军人以取露治船等事有军人高回者作声曰济外海路甚险凡往来者皆待风累朔至如前敬差官在朝天馆在水精寺通计凡三朔以候然后乃行今此行当风雨不定之时不占一日之候以至此极皆自取也余军皆曰势已如此取露治船虽竭心力终亦必亡吾与其用力而死莫如安卧以待死皆掩耳不从命或殴之亦不起宋真孱劣之甚者被殴而怒曰长寿哉此船也等至于破何不速破程保曰济州人心外痴内毒顽慢戾悍以死为轻故其言类如此臣意亦以谓溺死已决矣倘蒙天助幸不至于溺必漂流无定以至死日无如之何又愤军人怠惰遂点检同舟人则从者程保金重李桢孙孝子崔巨伊山莫金万山及济州牧使所定送镇抚安义记官李孝枝总牌许尚理领船权山梢工金高面格军金怪山肖斤宝金仇叱回玄山金石贵高以福金朝回文回李孝台姜有夫命同高内乙同高福宋真金都终韩每山郑实护送军金粟金真音山高回金松高保终梁达海朴终回金得时任山海官奴权松姜内李山吴山等合自身凡四十三人臣招安义问曰我一丧人非官员例从者至烦甚为未便济州人乘船者至三十五人何也安义曰我牧使所以尽心者待以敬差官之礼且运大船必用众力然后可行况海路敻远如于蔚岛等处水贼盛行护送不可不严也臣曰过海时当精择运船人及水路谙习者则数虽少可矣今此同舟人皆懈怠暴盩者虚张名数而无其实使船漂流致之死地徒增痛哭耳叫谓军人等曰我奔初丧情不可少留人或有劝之行为人子者其可顷刻濡滞乎汝等之同我见漂实由于我然势亦使之然也况好生恶死人情所同汝等岂无欲生之心哉舟或破碎或沉覆则已矣观舟今坚致未易至破若不遇石屿能修补刮水幸或风定波恬则虽流至他国可以得生今汝等亦有父母有妻儿有昆季亲戚皆望汝生畏其不寿汝等不念其情不爱其身徒以咎我之心率相解体自归死地惑之甚者尚理等十余人曰军人皆顽钝无识之徒故其用心不通若此然人各有心我等各竭力从事毙而后已夜风雨不止巨涛尤甚激入舶舻随入随取量可二更惊涛鼓荡襄驾篷屋舟半沉衣服行李尽见沾濡冻寒砭骨命在瞬息臣握李桢手枕程保膝金重孝子傍臣左右狼借以待死旁有一人结项将绝李桢解其绝则乃吴山也巨伊山莫金等竭力汲水水犹不减臣以谓舟尚完固则自上激射自隙漏入之水不汲则坐待沉没汲之则庶有生理勉强而起叫权松攒燧得火卷毫席以烘之又叫斤宝高福高回等亲检罅漏处以补塞之又解衣分给权山高回巨伊山怪山尚理等以劝勉所事程保金重孝子等亦散衣服分诸军人军人若仇叱回文回都终每山玄山等争感奋出死力刮水殆尽舟仅获全不移时舟又入石屿错乱中权山运船不知所向尚理仇叱回等执篙无所施幸赖天风驱出得免碎破初五日漂大洋中是日昏雾四塞咫尺不辨向晚雨脚如麻至夜雨少止怒涛如山高若出青天下若入深渊奔冲击跃声裂天地胥溺臭败决在唿吸之间莫金权松等抆泪胃臣曰势已迫矣无复望已请替换衣服以待大命之至臣如其言怀印与马牌具丧冠与服惴惴然按手祝天曰臣在世唯忠孝友爱为心心无欺罔身无仇冤手无杀害天虽高高实所鉴临今又奉君命而往奔父丧而归臣不知有何罪咎倘臣有罪罚及臣身可也同舟四十余人无罪见溺天其敢不矜怜乎天若哀此穷人返风息涛使臣得再生于世葬臣新死之父养臣垂老之母幸又得鞠躬于丹墀之下然后虽万死无生臣实甘心言未讫莫金遽抱臣身曰一家人百年苦乐皆仰此身有如十盲仰一杖今至于此无复再见一家之人遂僻踊而哭陪吏以下亦哭泣攒手以祈天祜初六日漂大洋中是日阴风波少歇始督仇叱回等葺片席以为帆建桅竿以为樯噼旧樯之木以为碇随风西向而去顾见洪涛间有物不知其大也其见于水上者如长屋廊喷沫射天波翻浪骇梢工戒舟人摇手令勿语舟过甚远然后梢工唿曰彼乃鲸也大则吞航小能覆舟今幸不相值我其更生更生矣入夜风涛还劲舟行甚疾安义曰尝闻海有龙神甚贪请投行李有物以禳谢之臣不之应舟人皆曰人有此身然后有此物此物皆身外物争检有染衣服军器铁器口粮等物投诸海臣亦莫之能禁初七日漂大洋中是日阴风势甚恶波浪汹涌海色白旌义县监蔡允惠尝谓臣曰济州父老云天晴日登汉孥山绝顶则遥望西南绝域海外若有白沙汀一带者以今观之非白沙乃望此白海而云也臣谓权山等曰在高丽时尔济州朝大元自明月浦遇便风得直路七昼夜之间过白海渡大洋今我漂海直路散路不可知也幸得入白海之中则窃疑中国之界必近矣若得泊中国则中国是我父母之邦也当此时生我死我皆天所为而风之顺逆天实主张今东风不变已经累日则抑窃疑天必有生我之心也尔等其各勉人所当为之事以听天所命耳至暮风又变东而北权山犹指舵向西夜未央暴涛激跃又驾入天篷被人头面人皆瞑目不能开领船梢工皆痛哭莫知所为臣亦知不免于死裂单衾缠身数围缚之于舟中横木盖欲死后尸与舟久不相离也莫金巨伊山皆哭泣联抱臣身曰死且同归安义大哭曰吾与其饮咸水而死莫如自绝以弓弦自缢金粟救之得不死臣叫领船梢工等曰舟已破乎曰否曰舵已失乎曰否即顾谓巨伊山曰波涛虽险事势虽迫舟实牢固不至易败若能汲殆尽则庶几得生汝实壮健汝又往首倡汲之巨伊山即命欲汲汲水之器已尽破叫号无据安义即以刀裂去小鼓面以为器授巨伊山巨伊山与李孝枝权松都终玄山等尽力以汲水犹深一膝孝子程保李桢金重等或亲自刮取或立督军人仇叱回等七八人相继刮尽仅得不见败没初八日漂大洋中是日阴过午西北风又作舟复退流向东南彻夜而行臣谓权山高回以福等曰汝等执舵正船向方不可不知我尝阅地图自我国黑山岛向东北行即我忠清黄海道界也正北即平安辽东等处也西北即古禹贡青州兖州之境也正西即徐州扬州之域宋时交通高丽自明州浮海明州即大江以南之地也西南即古闽地今之福建路也向西南稍南而西即暹罗占城满刺加等国也正南即大小琉球国也正南而东即女人国也一歧岛也正东即日本国也对马州也今漂风五昼夜西向而来意谓几至中国之地不幸又遭此西北风逆向东南若不至琉球国女人国则必流出天海之外上达云汉无有涯涘云如之何汝等其记我言正舵而去权山等曰天若开霁测以日月星辰犹未知海上四面今则云雾阴翳日复一日晨昏昼夜俱不能记只以风之变作臆记四方耳安知正方之可辨乎聚首而哭初九日漂大洋中是日片云缀天海色愈白至是舟久为波涛所冲击梁头风梢鼻隅三板皆动掘欲折水又漏啮将有自破之渐斤宝高面尚理等截缆索缠舟头尾削木补之遂相向泣且言曰若此修船非不尽心然饥渴将近旬矣目无所见手足痿痹身不能保力不能尽故修之亦不能牢实其将奈何倏有海鸥群飞而过舟人望见喜曰尝闻水鸟昼游海上夜宿岛渚我曹漂过沧溟万里外幸得见此鸟则洲渚必不远也臣曰鸥非一种或浮沉江湖之渚者有之若海鸥则群在涨海中从潮飞翔常以三月风至乃还洲屿今时则正月鸥之群飞正在大海之中之时语未毕又见有鸬鹚数双飞去臣亦稍疑岛屿之或近也当午南望云气作阵依熹见山样且有人烟之气意谓琉球国地界将往泊少选东风又作舟复向西至夜风势愈紧疾驱如飞初十日漂大洋中是日雨东风如昨午后海色还青先是发济州时舟人无智载陆水于鼻居舠以随自漂风后相失莫值所乘船中无一器甘水未得渍炊绝食绝饮无可奈何权松告于臣曰观舟中人或赍黄柑清酒而来恣食无余请括聚输之上藏储以救渴可也臣即令巨伊山搜尽舟中行装得黄柑五十余枚酒二盆谓孙孝子曰同舟则胡越一心况我等皆一国人情同骨肉生则一时俱生死则一时俱死唯此柑酒一滴千金汝其掌之毋得滥费以救舟人一刻之渴可也孝子视人之唇焦口烂者均分饮食之止令沃舌数日柑酒俱尽或细嚼干米掬其溲溺以饮未几溲尿又竭胸膈干燥不出声气几至死域至是因雨下舟人或以手擎篷荣聚其熘滴者或以笠帽若鼎器贮其渗漉者或屈席子奉其洒泛者或建桅楫中约纸绳承其淋沥者期得些少一勺以舌舐之安义曰湿雨以衣汁而取饮所得诚多但舟人之衣皆为咸水所渍虽湿雨而汁亦不能饮若之何其臣即点出所藏衣数领令巨伊山承雨露洽取汁以贮几至数瓶令金重用匙分饮之重执匙以举舟人张口有如燕儿望哺然自是始能掉舌嘘气稍有向生之心十一日漂大洋中是日阴清晨至一岛石壁嵯峨甚险峨海波震荡激上磊礐几一二丈舟随波直入势迫击碎权山大哭遂竭力运船孝子程保等亦亲揽帆边阿视风波或纵或引时则水从海入岛风从岛出海舟从风回旋得免于患夕至一大岛岛又岩石削立欲泊舟不得以福脱衣跃入水中拽舟游泳缘岛岸以系舟人喜倒阑下觅溪流杯甘水而饮负汲欲做饭臣曰饥饿之极五脏涂附若骤得食饱则必死莫若先饮浆水继之以粥适可而止可也舟人皆煎粥而啜岛无避风处故夜又纵舟而去十二日遇贼于宁波府界是日乍阴乍雨海色还白晡至巨岛连绵如屏望有中船二艘皆带悬居舠直指臣船而来程保等罗跪臣前曰凡事有经有权请解丧服权着纱帽团领以示官人之仪不然则彼必哄我为劫贼加以僇辱矣臣曰漂流海上天也屡经死地而复生天也到此岛而遇此船亦天也天理本直安可违天以行诈乎俄顷二船渐近相值一船可十余人人皆穿黑襺裤芒鞋有以手帕裹头者有着竹叶笠棕皮蓑者喧豗叫噪浑是汉语臣度其乃是中国人令程保书纸以遗曰朝鲜国臣崔溥奉王命往海岛奔父丧过海遇风漂到不知是何国邑地也其人复曰此乃大唐国浙江宁波府地方又曰要到本国去须到大唐好程保以手指其口其人以陆水二桶来遗棹舟东去臣令舟人橹入一岛以依又有一艘亦带悬居舠有军人可七八人其衣服语音亦与前所见同来逆臣船曰你是何国人臣又使程保答如前因问曰此何国地其人指其岛曰此即大唐宁波府地下山也风水好二日可回去臣又复曰他国人遭风万死之余幸到大国之境喜得复生之地又问渠姓名谓谁其人答曰我是大唐林大你若大唐去带你进去你有宝货可遗我臣答曰仆奉使臣非商贾者流且漂流浮沉之后安有宝货乎即减米粮以馈之其人受而复曰此山系船不怕西北风但南风不好随我系船引臣船指一泊舟岛曰此可泊可泊臣如其言即往泊之果无风环岛中可藏船处也其西岸有二草屋如鲍作干家者其人等泊于屋下臣之同舟人久饥久渴久劳久不寝寐之极得食以食得风定处以泊困惫支羸相与枕借乎舟中夜二更所谓自称林大者率其党二十余人或执枪或带斫刀而无弓箭秉炬拥至闯入臣船贼魁书曰我是观音佛洞见你心你有金银便觅看臣答曰金银非本国所产初无有赍贼魁曰你若官人岂不赍来我当看看初臣及程保李桢金重孝子等以济州海外地往来无期具四节衣服数套而往至是贼魁即叫其党穷搜臣及陪吏等包中衣装舟人粮物输载其船其所遗名若衣之浓沾咸水者及诸般书册而已贼中眇一目者恶之尤甚程保谓臣曰贼之始至示若从容见我势弱驯成大贼请奋击以决死生臣曰我舟人皆以饥渴垂死之后夺气于贼故贼乘势肆暴若与相搏则我辈皆死于贼手莫如尽付行李以乞生活耳贼魁又夺臣所赍印信马牌纳之怀袖程保尾其后请还不得臣曰船中有物可尽取去印与马牌乃国之信私无可用可还我贼魁以印牌还才出篷窗与其党列立船舷喧嚣良久旋入船中先脱程保衣裤捆而杖之次以斫刀截臣衣纽赤身剥脱背手曲脚以绑之以杖杖臣左臂七八下曰你若爱生便出金银臣大号曰身可脔骨可碎何所得金银乎贼不晓臣言解臣缚许以写意臣即写之贼魁怒嗔目张喙指程保而叫指臣而叫即曳臣头发还缚倒悬荷斫刀指臣颈斫之刀适误下右肩隅刃翻在上贼又荷刀将斩臣有一贼来把荷刀之臂以沮之贼党齐声大叫莫知所谓是时舟人惴惧失常奔窜无地唯金重巨伊山等攒手拜跪冀活臣命俄而贼魁蹂躏臣身喝吓舟人引其党而出截去臣船碇橹诸椽投诸海遂以其船导牵臣船指放大洋然后乘其船遁去夜已阑矣十三日复漂大洋中是日阴西北风大起又流入无涯之海臣及舟人所藏襺衣俱失于贼所穿之衣久渍咸水天且恒阴不得曝干冻死之期逼矣舟载储粮尽为贼夺饿死之期逼矣舟以碇橹为贼所投假帆为风所破但随风东西随潮出入梢工无所施其力沉没之期亦逼矣舟人皆填噎莫能出声坐待死期孝枝谓臣曰我等之死分内事也只以敬差官之死为痛惜耳臣曰尔何以死地为分内乎孝枝曰我州邈在大海中水路九百余里波涛视诸海尤为汹暴贡船商舶络绎不绝漂没沉溺十居五六州人不死于前则必死于后故境中男坟最少闾阎之间女多三倍于男为父母者生女则必曰是善孝我者生男则皆曰此物非我儿乃鲸鼍之食也我等之死如蜉蝣出没虽在平日亦岂以死于牖下为心哉唯朝臣往来从容待风舟楫儇牢故死于风波者前古所罕适于今敬差官之身天不阴佑至于不测之地是以痛哭耳十四日漂大洋中是日睛晡时漂至一岛东西南三面一望无际唯可避北风处顾以无碇为忧初发济州时舟甚大无载物故输若干石块于舟中使不能挠动至是尚理等以绞索缠其石四个合为假碇以留泊焉安义与军人等相与言使之闻之于臣曰此行所以至于漂死者我知之矣自古以来凡往济州者皆祭于光州无等山祠及罗州锦城山祠自济州出陆者又皆祭于广壤遮归川外楚春等祠然后行故受神之祐利涉大海今此敬差官特大言非之来不祭无等锦城之祠去不祭广壤诸祠慢神不敬神亦不恤使至此极尚谁咎哉军人和之咸咎臣权松独曰不然前此李旌义暹三日致斋精祀广壤等神亦至漂流几死复延权敬差官景祜俱不致祭尚且往来快顺亡些子恙则过海便否在于待风之如何耳岂关于神之祭不祭哉臣亦诲之曰天地无私鬼神默运福善祸淫唯其公耳人有恶者谄事以徼福则其可福之乎人有善者不惑邪说不为黩祭则其可祸之乎曾谓天地鬼神为谄事饮食而降祸福于人乎万万无此理也况祭有常等士庶人而祭山川非礼也非礼之祭乃淫祀也淫祀以获福者我未之见也尔济州人酷好鬼神山泽川薮俱设神祠至如广壤等堂朝夕敬祀靡所不至其于涉海宜无漂沉之患然而今日某船漂明日某船沉漂沉之船前后相望是果神有灵应欤祭能受福欤况今我同舟人不祭者唯我一人耳尔军人皆诚心斋祭而来神若有灵岂以我一人不祭之故废尔四十余人斋祭之诚也我之漂船专是行李颠倒不善候风之所致反以废祭尤我不亦惑乎安义等犹以臣言为迂阔不以为是十五日漂大洋中是日阴海色赤而浊东风复起又顺风指舵于西舟中人若朴终回万山李山等有疾病不堪事高保终梁达海高回金朝回任山海等自漂海以至是日卧不起动虽督之以取露等事听之藐藐郑实夫命同金得时姜有宋真金粟姜内吴山高内乙同等十唤一应或有不得已而从事者肖斤宝金怪山高福金松金石贵李孝台金真山等或昼勤夜怠或始勤终怠许尚理权山金高面金仇叱回崔巨伊山金都终高以福文回玄山韩每山权松莫金等昼夜不怠以运船为己任程保金重李桢孙孝子李孝枝安义等或亲自服役或检督治船以期完事自遇贼复漂以后人皆无意于生渐不如前舟为暴涛所击为日已久百孔千疮旋塞旋缺罅漏有水将不胜汲臣曰漏水若此舟人之解体又若此我其妄自尊大坐见溺死胡可哉遂与程保等六人亲自刮水几尽尚理以下十余人亦稍有奋力而起者夜无风而雨至一大岛为汐势所逆依泊不得中流海上十六日到泊于牛头外洋是日阴海色赤黑中全浊西望连峰叠嶂撑天包海意有人烟驾东风而至则见山上多有烽燧台列峙喜复到中国地界午后风浪尤紧雨下蒙昧舟从风所驱瞥然间忽漂至两岛间傍岸而过则望见有中船六只列泊程保等请于臣曰前至下山不示以官人之仪以招贼人几不免死今宜从权具冠带以示彼船臣曰你何以害义之事导我欤保等曰当此之时与死为邻何暇治礼义哉姑当行权便取生道然后以礼治丧不害于义臣拒之曰释丧即吉非孝也以诈欺人非信也宁至于死不忍处非孝非信之地吾当顺受以正安义来请曰我姑着此冠带示若官人然臣曰非也彼船若或如前所遇贼犹之可也若是好船必驱我曹诣官府取供词汝将何词以对少或不直彼必生疑莫如守正之为愈也俄而所谓六船棹围臣船一船有人可八九其衣服语音亦与下山所遇海贼一般写示臣等曰看你异类来从那里臣令程保亦写以答曰我是朝鲜国朝臣奉王事巡海岛奔丧过海被风而来不识此海何国地界其人答曰此海乃牛头外洋今隶大唐国台州府临海县界也程保以手指其口其人以水桶来遗又指北有山曰此山有泉你可取汲做饭以吃你有胡椒可送我二三两臣答曰本国不产胡椒初不赍来其人等遂棹船稍却围包臣船列立下碇臣船亦依岸而泊令安义巨伊山尚理等下舟登山通望人烟则果是连陆处臣于此行所历沧波虽若一海水性水色随处有异济州之海色深青性暴急虽少风涛上驾涛激澓无甚于此至黑山岛之西犹然行过四昼夜海色白越二昼夜愈白又一昼夜还青又二昼夜还白又三昼夜赤而浊又一昼夜赤黑中全浊臣之行舟视风从却东西南北萍漂无定其间所见海色大概如此自白而还清以后风力虽劲涛不甚高至还白以后始有岛礐岛皆岩壁谺礧砢上戴土有杂卉香草蓊蔚长青水性悠弱若不遇大风则罕见惊波骇浪之患臣于遇贼复漂之海亦如济州之海之险则岂能复见得岛渚乎大抵每岁正月正当隆寒之极冽风怒号巨涛震激乘船者所忌至二月渐得风和济州俗犹号为燃灯节禁不渡海且江南潮人亦不于正月浮海至四月梅雨既过飒然清风海舶初回谓之舶赶风臣之漂海适当风波险恶之时海天霾噎日复尤甚樯帆维楫或折或失饥渴困苦动经旬日一日之间溺败之机非一二度矣然幸仅保性命得泊海岸者非特渍雨取汁以沃焦肠舟实牢致儇驶能压风涛之故也十七日舍舟登陆是日雨迟明所谓六船拥来语臣等曰看你也是好人随我可行你有奇物送些与我臣答曰漂流已久所赍之物尽撒海中若指我生路所乘船楫皆恁的所有因问人居远近其一人曰此地也近官府你要去不妨一人曰过前一里便有人家一人曰此处人家便远不可止此臣又问官路远近其一人曰台州府距此一百八十里一人曰一百五十里一人曰二百四十里其语端彼此有违不可信也其人等相率闹扰争入臣船目所寓虽些小物无不攘夺谓臣等曰不同我去我当作怒安义请舍船乘其人船随其所去李桢欲击杀一人以却之臣曰尔等之计皆非也观彼人其言不实劫夺又甚情伪浅深未可知也彼若昔者下山海贼之类则从安义之计而从归则彼必掉至绝岛沉杀我等以灭其迹彼若或渔船若防御之船则从李桢之计而击杀则彼必掩其所为反以我为异国人来劫杀人云尔则大国之边境骚然诬我为贼语且不通难以辨明必皆为边将所戳尔等之计皆自取死途也莫若权词以观其势臣谓其人曰我浮海日多饥渴困惫之极危命仅一线耳请做饭疗饥然后同行其人等复曰你少留缓行即棹舟少却可二三里许复环臣船而泊以雨故皆入船仓中无观望者臣谓同舟人曰看彼人言语动止也甚荒唐看此山已连陆路必通人居不于此时善处则我等之命悬其掌握终必为海曲之鬼遂率陪吏等先下船诸军人接踵而下冒雨穿林逃遁奔匿过二岭岭皆枕海有石如甬道行六七里得一里社臣谓陪吏军人等曰同此生死之苦无异骨肉之亲自此相保则可以全身而还汝等若遇患难则同救之得一饭则分吃之有疾病则相扶持之无一人亡失可也皆曰唯命又曰我国本礼义之国虽漂奔窘遽之间亦当示以威仪使此地人知我国礼节如是凡所到处陪吏等拜跪于我军人等拜跪于陪吏无有过差且或于里前或于城中有群聚来观者必作揖礼无敢肆突皆曰唯命至其里则里中人老少男女争怪臣等观者如墙臣与从者趋而揖皆合袖鞠躬以答之臣即告以来自朝鲜之故有二人其容貌谅非庸人谓臣等曰你是朝鲜国人缘何入我国界你若是贼人若是进贡之人若是被风无定之人逐一写来递送还国臣曰我本朝鲜国臣奉王命往海岛奔父丧过海遭风见漂得到海岸舍舟缘陆望寻人烟而来乞诸大人闻于官府以活垂死之命即以所赍印信冠带文书示之其二人览毕指臣前镇抚陪吏等以次罗跪末端军人等亦以次俯伏谓臣曰闻贵国礼义邦久矣果协所闻即叫家僮将米浆茶酒以馈遍及军人任其所饮指里前佛堂曰你可住此堂安歇臣至佛堂解湿衣以风未几其二人又做饭来馈果皆忠厚人也而亡其职姓名俄而其二人来言你可起身送你好处臣问曰好处几里其二人谎词曰还有二里曰其地名何曰西里堂也曰雨甚路泞时又向晚奈何曰去处不远不须忧矣臣从其言率从者登途而行则里中人或带杖剑或击铮鼓前途有闻铮鼓之声者群聚如云叫号隳突夹左右拥前后而驱次次递送前里如是后里又如是行过五十余里夜已央矣十八日遇千户许清于路上是日大雨子半臣等因为里人所驱路经一高阜松竹成薮遇有自称隐儒姓王名乙源者怜臣冒夜冲雨艰楚被驱止里人少住问臣所从来臣亦告以漂风之故乙源恻然即唿酒劝臣臣曰我朝鲜人守亲丧不饮酒食肉茹荤及甘旨之味以终三年蒙馈酒感恩则已深矣然我今当丧敢辞乙源遂馈臣以茶馈从者以酒因问曰你国亦有佛否答曰我国不崇佛法专尚儒术家家皆以孝悌忠信为业乙源握臣手眷顾相别其里人驱臣等至一大岭臣足如茧不能前进里人拥挽臣臂前引后推而过又递至二十余里其里中有大桥里人皆挥棱杖乱击臣等肆虣劫夺太甚吴山者负臣马鞍有一人殴击攘去臣等被杖前驱颠仆哭泣过二岭见递他里向曙问其有大桥之里则人曰仙岩里也自登陆以来道旁观者皆挥臂指颈作斩头之状以示臣等莫知其意行至蒲峰里雨少止有官人率军吏而来问臣曰你是何国人怎么到此臣曰我乃朝鲜国人再登文科为国王近臣奉国事巡海岛奔丧出陆遭风漂到于此饥渴万死之余仅续残命复为里人所驱辛苦万端之极得遇官人于此是我得生之时也其官人即先馈臣以粥随以饭具又令臣从者做饭以吃臣问官人姓名职事有王适者曰此乃海门卫千户许清也守塘头寨闻倭犯界专为捕获而来汝其慎之臣困卧路周四肢莫举许清谓臣曰我大唐法度严切你别处人不可久在此乱为搅扰良民令军吏等疾驱臣等行五里许有官廨乃塘头寨也过一长堤可十余里雨复大作臣跛行蹒跚全未动脚中途僵仆曰我之筋力竭矣将及于死早知若此莫如死于海上之为便程保以下亦对臣痛哭被军吏甚督莫能少留李帧孝枝尚理玄山等身实者相递负臣以行过二岭几至三十余里有人居甚繁盛前有佛宇天将暮雨不止故许清欲留臣等于佛宇以经夜其里人皆以谓不可许清谓臣曰此方人皆疑你为劫贼故不许留你虽艰步不可不行令军吏驱臣等过一大岭夜二更至一川边李帧等亦力尽身且不保不克负臣从者等亦皆疲羸不能行许清亲执臣手以起臣之两足尰蹇不运一步高以福大怒指臣曰此汉此汉无乃病狂欤汝若艰苦宜委四肢莫之能起可也臣辱其言自以谓我宁至死宜死于此地复卧不起从者率皆颠卧狼借许清令军吏或督或殴而不得驱焉良久又有一官人领兵拥炬而至甲胄枪剑彭排之盛唢呐哮罗喇叭铮鼓铳熥之声卒然重匝拔剑使枪以试击刺之状臣等惊骇耳目丧魂褫魄罔知所为官人与许清整军威驱臣等可三四里有大屋舍缭以城郭如关防然问之则乃杜渎场见桃渚所或云批验所也城中又有安性寺止臣等于寺许留宿焉臣问其官人为谁则有僧云此乃桃渚所千户也闻倭人犯境领器械以备于此因许千户之报率兵往驱你辈以来然未知你心真诈明日到桃渚所将讯汝十九日到桃渚所是日大雨两千户并马驱臣等冒雨以行臣令程保告许清曰我等漂海浮沉饥渴临死复甦仅保余喘得到贵境得遇官人得饱昨朝之饭以为得再生之地乃于霖霪之雨泞潦之途颠坑仆谷拨石冲泥体冻脚微心焦力尽昨夕不得食今早又不得食又驱出冒大雨而行我其殆将半途而毙矣许清复曰昨因你走不到官司自取饥今若便到则官自供给速去速去臣运步不得仆路隈四体委地不收孝子程保金重莫金万山巨伊山等环坐痛哭适有牵牛而过者程保告诸千户曰请解衣买此牛以骑我员许清曰我亦岂不怜你辈受此苦乎缘拘国法未得护汝耳李桢孝技尚理等又相代负臣过一岭可二十余里至一城乃海门卫之桃渚所行将近城七八里间军卒带甲束戟铳熥彭排夹道填街至其城则城有重门门有铁扃城上列建警戍之楼城中市店联络人物繁富引臣等至一公馆许留焉臣之形容藁枯冠服涂泥观者绝倒有姓名王碧者写谓臣曰昨日已报上司倭船十四只犯边劫人你果是倭乎臣曰我非倭乃朝鲜国文士也又有姓名卢夫容者自称措大谓臣曰车同轨书同文独你语音不同中国何也臣答曰千里不同风百里不同俗足下怪听我言我亦怪听足下之言习俗然也然同得天所赋之性则我之性亦尧舜孔颜之性岂嫌于语音之有异哉其人抚掌曰你奔丧可行朱文公家礼乎臣答曰我国人守丧皆一遵家礼我当从之但为风所逆迨今不得哭于柩前所以痛哭其人又问曰你作诗否臣答曰诗词乃轻薄子嘲弄风月之资非学道笃实君子所为也我以格致诚正为学不用意学夫诗词也若或有人先倡不得不和耳又有一人写臣掌上曰看你也不是歹人只以言语不同实同盲哑诚可怜也我告你一言你其记之善自处慎勿轻与人言自古倭贼屡劫我边境故国家设备倭都指挥备倭把总官以备之若获倭则皆先斩后闻今你初系舟处辖狮子塞之地守寨官诬汝为倭欲献馘图功故先报云倭船十四只犯边劫人将领兵往捕汝斩汝之时你辈先自舍舟投入人多之里故不得逞其谋矣明日把总官来讯你辈你其详辨之少有违误事在不测云云臣问其姓名则曰我所以言之者爱汝也危之也掉头而去臣闻其言毛发竖立即语程保等保等曰路人指我等为斩伐之状者皆惑此谋故耳日夕千户等官员十八人置一大桌环立桌边引程保于前问曰你一起一十四只船实否保对曰否但一只而已挥程保以出又引臣问曰你众所驾原船几只臣曰只一只耳问曰我边上了见倭船一十四只同泊昨处海洋我因守寨官之报已报于上司大人你船十三只置之何地臣曰我之到海岸时有贵地人等乘船六只同泊一海若要究六船人则我之船数可知矣问曰你以倭人登劫此处何也臣曰我乃朝鲜人也与倭语音有异衣冠殊制以此可辨问曰倭之神于为盗者或有变服似若朝鲜人者安知你非其倭乎臣曰观我行止举动证我印牌冠带文书则可辨情伪千户等即令臣拿印信等物来以质之因问曰你无乃以倭劫朝鲜人得此物乎臣曰若少有疑我之心姑令送我北京与朝鲜通事员一话情实立见问曰你姓何名谁何州县人何职官因何事干到我边境开写情状毋敢谎虚我其申报上司臣曰姓崔名溥住朝鲜国全罗道罗州城中再登文科筮仕朝着者有年去丁未秋九月奉国王命往济州等处海岛今闰正月初三日奔父丧颠倒还家遭风漂海得到于此曰你父名何职何死在何地臣曰父名泽格进士试以养亲不仕阕孝服仅四载又死于罗州供毕后馆臣于别馆以供臣及从者我国人为公为私往来济州或遭风无去处者不可枚悉终能生还者十百仅一二是岂尽沉于海波乎其漂入岛夷若暹罗占城之国者无复望还虽或漂至中国之界亦为边人所误诬以倭贼折馘受赏则谁能辨其情乎如臣等者若不先自下陆若无印牌之信岂复免于祸哉我国家若依中朝制凡百官给号牌钖牌篆书职姓名以旌异之奉使臣无大小给节钺以尊王命抑又沿海住人虽以私商过海者皆给号牌书某国某州县某姓名某形某年甲以别之又置通事一员于济州凡奉使臣及三邑守令往还常川带行以图后虑然后庶可免于患二十日在桃渚所是日乍阴乍晴臣问桃渚所千户姓名则乃陈华也华与一官人来看臣指臣笠曰此何帽子臣曰此丧笠也国俗皆庐墓三年不幸如我漂流或不得已有远行者则不敢仰见天日以坚泣血之心所以有此深笠也及至饭时许清引臣同桌坐有一人以箸画桌上曰你吃猪肉否臣曰我国人守丧三年不食鱼肉醢荤其人以别器盛素馔以馈臣许清又见臣之衣服沾湿未干谓臣曰今日有阳可脱衣以晒之臣答曰我衣皆湿脱此则无可穿者不能晒也许清引臣坐诸面阳之地以令晒干有一官人来问曰你国王称皇帝否臣答曰天无二日安有一天之下有二皇帝乎我王心诚事大而已又问曰你国官人果皆犀带乎曰一二品着金三四品着银五六品以下皆着乌角而无犀带又问曰你国有金银否曰金银非本国所产曰然则何以有金银带曰皆来贸上国所以贵也臣问其官人为何人其人即出公文以示则乃把总官先差此官人给牌星驰前去挑渚所获住臣等按临重解毋得违误者姓名即薛旻也又有一人来曰我宁波府定海卫人因此处都司公差到此臣即问曰宁波府有下山否曰有之臣因言前日到泊下山逢海贼复漂流之故其人曰我当持此文字告知府往问之臣问其姓名则王海也又有外人群聚而至争持纸笔以问不可胜对有官人密书以示曰此处人轻薄休与闲讲二十一日在桃渚所是日晴外人麋至观臣王海指壁上一真像曰你知此画乎否曰不晓得海曰此乃唐朝进士钟馗也臣曰钟馗平生不得进士何以谓之进士海等喧噪大笑又有白发老翁来臣问曰天台雁荡等山距此地几里翁答曰天台山在天台县北距此二日程天台山之南一日程有雁荡山臣又问此城主山何曰石柱山也引臣出门指点石柱山则果石壁作山当山顶有大石如柱形臣曰自此距北京几里翁曰五千八百有余里问距扬子大江几里翁曰在北二千有余里臣又举李暹所泊扬帅府以问曰距此几里翁曰在扬子江之北你去过江则便是扬州之境也又问距南京几里翁曰在西北二千余里然皆臆料耳未敢的知云云有大官人前呵后拥军仪整肃而至坐于皇华馆问之则乃把总松门等处备倭指挥刘泽也招臣等来前曰以汝类私越边境本当处以军法恐其中情有可矜姑未尽戳有无侵犯上国情状从实供写施行臣供曰姓崔名溥居朝鲜国全罗道罗州城中再登文科为国王近臣去丁未九月十七日奉王命为济州等处敬差官济州在南海中距罗州水路千余里同年十一月十二日渡海推刷人丁事未竣今戊申正月三十日闻父丧闰正月初三日不候风便颠倒过海为风所逆惊涛掀浪载沉载倾饥食渴水十生九死以今月十二日到泊名不知海岛有渔船来问曰你是何国人答以朝鲜国人漂流之故因问此何国地面其人答曰此大唐国宁波府下山云云其夜有贼船二十余人来以斫刀恐吓欲斩攘夺衣粮行装等物遂截去橹碇而去复漂流大洋十七日又到泊地名不知海岸又有渔船六只列立恐其如前所遇海贼之类舍舟缘陆过二岭六七里许有人居相次递送夜至仙岩里其里人争以隅杖乱击劫夺递至一处遇有官人驱至于此城又问曰你登第何年历仕几官所带人住何州县地行李有何器械原有船几只臣曰我于成化丁酉格进士试第三人壬寅中文科乙科第一人为校书馆着作为博士为军资监主簿为成均馆典籍为司宪府监察为弘文馆副修撰为修撰丙午中文科重试乙科第一人为弘文馆副校理为龙骧卫司果为副司直所带人陪吏四人光州牧吏程保和顺县吏金重罗州牧吏孙孝子济州牧吏李孝枝伴率一人李桢京都人镇抚一人安义济州人驿吏一人崔巨伊山罗州青岩驿人奴子莫金等二人济州官奴权松等四人护送军金粟等九人船格军许尚理等二十人皆济州人所乘船只一大只樯帆桅楫遭风而失碇橹遇贼而失所赍之物印信一颗马牌一只纱帽角带所治文书重试榜录书册弓一张刀一把及各人所穿衣裳外无他器械把总官即点印信等物又问曰汝国地方远近几何府州几何兵粮约有几何本地所产何物为贵所读诗书尊崇何典衣冠礼乐从何代之制一一写述以凭查考臣曰本国地方则无虑数千余里有八道所属州府郡县总三百有余所产则人材五谷马牛鸡犬所读而尊崇者四书五经衣冠礼乐则一遵华制兵粮则我以儒臣未曾经谙未详其数又问曰汝国与日本琉球高丽相通乎臣曰日本琉球俱在东南大海中相距隔远未相通信高丽革为今我朝鲜又问曰汝国亦朝贡我朝廷否臣曰我国每岁如圣节正朝贡献愈谨又问曰汝国用何法度别有年号乎臣曰年号法度一遵大明把总官问毕因曰汝邦屡岁朝贡义有君臣之好既无侵逆之情当遇以礼各宜安心勿生他虑转送赴京遣还本土急促行装不许稽缓即馈以茶果臣即做谢诗以拜把总官曰不要拜臣不知所言敢拜之把总官亦起相对答礼二十二日在桃渚所是日阴把总官又引臣于前将昨日招词删削下山遇贼仙岩殴击等事及文繁处令臣更写一幅薛旻立桌边谓臣曰此文字报上司以达于皇帝文宜简略故我老爹删繁就简令你改写你勿疑也臣不肯写曰供词当以直文虽繁何害也且所删者乃遇贼之事却添一言曰军人衣服俱有云云没我遇贼情实抑何意欤薛旻密写示曰今皇帝新即位法令严肃若见你前所供词帝意必谓盗贼盛行归罪边将非细事也为你计当以生返本国为心不宜好为生事也臣闻其言以为然即举笔随所删写之薛旻又谓臣曰你既为军资监主簿何以曰不知兵粮之数臣曰我为军资监未满月见递故未详其数又问曰你浮海上不食几日臣曰自初三日至十一日曰然则何不至于饿死臣曰间或嚼干米饮尿溲尿又尽待天雨渍衣汁饮以续一发之命不死幸耳又问曰你年齿几何臣曰三十有五岁又问你辞家几日臣曰月已六度圆矣曰你思家山否臣曰父已云亡慈母在堂哭之已变国俗又以我为溺死益笃伤痛之心我今生到异邦念及至此无日不痛哭曰为人臣者国尔忘家你因王事漂到于此当移孝为忠何忆家为臣曰求忠臣于孝子之门未有不尽孝于亲而忠于君者况风树不止日迫西山安得而不思吾亡父与慈母乎又问曰你国王姓讳何臣曰孝子不忍举父母之名故闻人过失如闻父母之名况为臣子其可以国君之讳轻与人说乎曰越界无妨臣曰我不是朝鲜之臣乎为人臣者其可以越界而负其国异其行变其言乎我则不如是也薛旻即将与臣问答之词呈于把总官把总官或读或点头顾谓臣曰明日差官送你起程凡有随身行李依件写来免致前路失所臣退舍馆有王匡者许清之鹰犬也或吓或诱诛求无厌臣之行李无物无以应之至是又来言曰我每大人之恩不可不报臣解所着襺帖里以与许清之子隆台州古东瓯国之地在闽之东越之南而牛头外洋等处辖临海县地又在台外州东南绝徼风气温暖恒雨少日实炎荒瘴疠之方臣当正月而到气候与三四月同牟麦欲穗笋芽方盛桃杏满开又山川高大林薮屏翳人物繁伙第宅壮丽别是一区天地也二十三日自桃渚所登程是日阴把总官又引臣及从者于前令臣叫姓名点数差千户翟勇及军吏二十余人护送臣等于总兵官臣及陪吏等俱乘轿以行梁达海奸狡者托病扶杖似不能步把总官亦许轿乘轿者凡八人翟勇许清王匡等与臣等过山场鸟头二岭间有三大川鸟头岭下又有鉴溪许清邀臣等于溪边人家做饭以馈又行过塘头蒲峰等地犯夜至一道旁佛宇而宿其前里闬即仙岩里自桃渚所至此乃臣前此被驱所经之路也夜许清翟勇鞫其里长捕其夺马鞍者报于官还马鞍于臣军人所见夺笠子网巾等物俱不得凡为劫盗者杀越人干货肆暴无忌今江南人虽或被利心所使为盗为劫者有之然下山之盗不杀臣等且有遗物仙岩之人不隐所劫竟还夺鞍可以观风气柔弱人心不甚暴恶之验也二十四日至健跳所是日晴晓过穿岩里里西有山戴石壁屹立穹隆有大窦洞望如虹门里之得名以此又过田岭岭上有僧作佛宇横道路行人从寺中以过臣等平地虽或乘轿岭峻路险下轿步行为多至此寺百技跛行寺僧怜之煎茶以供少留行至海浦有兵船具戎器循浦上下示以水战之状臣从鼻居舠以渡则乃是健跳所也城临海岸所千户李昂躯干壮大容仪丰美具甲胄兵戎导臣等入城门门皆重城鼓角铳熥声震海岳其唢呐等大小角末端皆上曲钩向吹者眉目间城中人物第宅视桃渚所尤丰盛李昂引臣至一客馆与翟勇许清王匡王海等及所之有姓庄也尹也亡其名俱是厚重老官人皆环立桌之左右问臣以漂流之故臣略陈首末云云李昂请升堂行宾主之礼昂由西阶臣由东阶而上相对再拜后昂馈臣茶果又馈臣之从者以酒肉颇示忠款之意姓尹老官人引程保等诣私第饮食之因见其妻妾子女以展礼其人心淳庞如此有一人以丙午年登科小录来示臣曰此吾的登科第榜录也又指点录中张辅二字曰此吾的姓名也因问曰你国亦贵其登科者乎曰然曰我国制草茅士登第者皆官给俸禄旌表门闾刺衔亦书赐进士及第某科某等人云云引臣至其家则其家前街果以雕龙石柱作二层三间之门金碧眩曜其上大书丙午科张辅之家之标辅盖以己之登第夸示臣臣亦以浮诞之言夸之曰我再中科第岁受米二百石旌门三层足下其不及于我矣辅曰何以知之臣曰我之旌门远莫致之我有文科重试小录在此即拨示之辅于录中见臣职姓名下跪曰我殆不及矣二十五日到越溪巡检司是日阴霾李昂许清王匡及庄也尹也俱送臣于海上昂握臣手曰我与足下千载一时万里一见一别两地无复再见臣于船上叙别曰仆之来也将军以百千兵甲环城拥阓旌旗凌乱铮鼓轰驰则将军之示远人严矣仆之寓馆也升堂礼莫愆馈食意益弥开心见诚一见如旧则将军之待远人宽矣及仆之去也步出城西远送海曲扶仆登船叙辞以别则将军之送远人厚矣仆一远人也相逢未一日也而严以示之宽以待之厚以别之其意固有在也盖我朝鲜地虽海外衣冠文物悉同中国则不可以外国视也况今大明一统胡越为家则一天之下皆吾兄弟岂以地之远近分内外哉况又我国恪事天朝贡献不怠故天子亦礼以待之仁以扶之怀绥之化至矣尽矣而仆朝鲜之臣也将军亦天子分阃之臣也则其体天子字小之心而待远人至于此极斯不亦忠矣乎哉其间情意之笃则仆既感之深矣然不得一日之暇与将军及庄尹两官人从容谈话展布所怀百岁之间万里之外云树之望曷维其已又别许清曰将军与王足下匡遇我于蒲峰之里饱我于饥渴之极生我于万死之余以至杜渎场以至桃渚所以至于此城崎岖数百里之地扶护七八日之间其恩情之笃不胜枚悉一别之后会面难期只增黯然遂告别与翟勇同舟过大海勇谓臣曰浮此海而去西可望天台山今适云雾四塞不得观望云云夕至宁海县之越溪巡检司城在山巅军卒皆带甲列立海旁勇与其徒下舟入城留臣等于海岸莫知所为二十六日过宁海县是日雨巡检司对岸有越溪铺自铺前舍舟乘陆从溪岸而步溪之通海口甚广阔不知其源之所从来行过西洋岭许家山至市奥铺铺中人馈茶数碗又行至白峤岭有军卒二十余人担轿来迎臣等臣等八人又乘过进士坊至宁海县之白峤驿驿在县治之中有知县姓唐者供馈臣等期至于饱因乘轿冒雨而行过桐山铺梅林铺江漩岭缸窑铺海口铺其间有三大川二大桥亡其名夜二更至西店驿以宿驿有甲兵警戍如防御所二十七日在西店驿是日大风大雨溪涧水涨不得已留于西店驿二十八日到连山驿是日大雨翟勇谓臣曰我大唐法令严整少有迟缓必致罪责今虽大雨不可复留勇之军吏及臣之从者俱不欲曰今日雨大至水溢洞壑不可行勇曰洞壑潦水满而复除且此驿支给亦有限量昨日之留已为不可遂与臣等冒雨过珊墟铺拆开岭山隍铺又过大岭方门铺至双溪铺铺北有双溪溪水涨溢人皆以衣而涉经尚田铺止宿奉化县之连山驿县距驿东二里知县姓名杜安也驿丞见臣等雨透沾衣肌寒带粟遂煨榾拙于堂前臣及从者环坐亲灸使自温有一人自外至横怒肆毒蹴踏榾拙之火臣等惴惧奔匿勇及驿丞俱被辱焉勇谓臣曰外有一人说你是劫贼之人阻挡驿官不要供给我与他说汝是读书君子他复肆暴你可写状告他抢去衣包云云呈于知县臣曰彼人之恶诚欲可惩但以不见夺之物诬为强夺伏人非罪甚悖于理今足下护我等而来治他以喝众侵暴之罪亦不为无词勇即写状送于县官二十九日过宁波府是日雨翟勇与臣等乘轿过大川川畔有佛宇极华丽前有五浮图双大塔又过虚白观金钟铺南渡铺至广济桥桥跨大川桥上架屋桥长可二十余步桥所在之地即宁波府界旧为明州时所建也又行至三里有大桥桥之北有进士里又行至十余里又有大桥桥上亦架屋与广济桥同而差小忘其名桥之南有文秀乡又过常浦桥至北渡江乘小舶而渡自牛头外洋西北至连山驿群峰列岫纠纷缭绕溪涧岩壁萦纡错乱至此江则平郊广野一望豁如但见远山如眉耳江之北岸筑一坝坝即挽舟上过之处坝之北筑堤凿江有鼻居舠绕岸列泊勇引臣等乘其舠过石桥十三行二十余里江之东堤闾阎扑地其西南望有四明山山西南连天台山东北连会稽秦望等山即贺知章少时所居也棹至宁波府城截流筑城城皆重门门皆重层门外重城水沟亦重城皆设虹门门有铁扃可容一船棹入城中至尚书桥桥内江广可一百余步又过惠政桥社稷坛凡城中所过大桥亦不止十余处高宫巨室夹岸联络紫石为柱者殆居其半奇观胜景不可殚录棹出北门门亦与南门同城周广狭不可知府治及宁波卫鄞县治及四明驿俱在城中至过大得桥桥有三虹门雨甚留泊江中二月初一日过慈溪县是日雨经新清桥进士乡至宋石将军庙庙大如官府立旌表之门自府城至此十余里间江之两岸市肆舸舰坌集如云过此后松篁橙桔夹岸成林又过茶亭景安铺继锦乡俞氏贞节门至西镇桥桥高大所过又有二大桥至西坝厅坝之两岸筑堤以石断流为堰使与外江不得相通两旁设机械以竹为缆挽舟而过至西玙乡之新堰堰旧为刹子港颜公堰后塞港废堰为田导水东汇至于广利桥之南置此坝外捍江湖挽济官船谓之新堰概与西坝同至此又挽舟而过过新桥开禧桥姚平处士之墓至慈溪县棹入其中有经元门钟英门都堂里门都宪桥进士门德星桥宝峰门至临清亭前少停舟夜又溯江而北至鸡报泊于岸待曙而问其江则乃姚江也江边有驿乃车厩驿也驿丞乃秦高也初二日过余姚县是日阴早发船溯西北而上江山高大郊野平铺人烟稠密景物万千日夕过五灵庙驿前铺姚江驿江桥至余姚县江抱城而西有联锦乡曹墅桥桥三虹门又过登科门张氏光明堂夜三更到下新坝坝又与前所见新堰同又挽舟过坝经一大桥有大树数十株列立江中将曙到中坝坝又与下新坝同又挽舟逆上江即上虞江也初三日过上虞县是日睛过二大桥而上江之南有官人乘轿而来乃上虞知县自县来也县距江岸二三里许又过黄浦桥华渡铺蔡墓铺大板桥步青云门新桥铺至曹娥驿驿丞徐深也驿北有坝舍舟过坝步至曹娥江乱流而渡越岸又有坝坝与梁湖巡检司南北相对又舍舟过坝而步西二里至东关驿复乘船过文昌桥东关铺景灵桥黄家堰铺瓜山铺陶家堰铺茅洋铺夜四更至一名不知江岸留泊初四日到绍兴府是日晴撑鉴水而上水自镜湖一派来绕城中日出时到绍兴府自城南溯鉴水而东而北过昌安铺棹入城城有虹门当水口凡四重皆设铁扃过有光相桥等五大桥及经魁门联桂门祐圣观会水则碑可十余里许有官府翟勇引臣等下岸其阛阓之繁人物之盛三倍于宁波府矣总督备倭署都指挥佥事黄宗巡视海道副使吴文元布政司分守右参议陈潭连坐于澂清堂北壁兵甲笞杖森列于前置一桌引臣至桌边西向而立问以臣之姓名所住之乡所筮仕之官所漂风之故所无登劫之情状所赍器械之有无臣答以答把总官之词却添载下山逢贼仙岩遇杖之事所赍行李又添马鞍一部三使相即下把总官所报状以示臣曰是何供词前后详略不同乎臣曰把总官初问只答以漂流到泊之情今日布政三司更问详举遇贼等事耳三使相徐谓臣曰供词有违汝实有罪汝宜誊写前词无一字加减云云臣便写之三使相又谓臣曰他日你到杭州镇守太监绣衣三司大人到北京兵部礼部亦更问汝情其亦以是答之少有相违大不可也又问曰初以汝类为倭船劫掠将加捕戮汝若是朝鲜人汝国历代沿革都邑山川人物俗尚祀典丧制户口兵制田赋冠裳之制仔细写来质之诸史以考是非臣曰沿革都邑则初檀君与唐尧并立国号朝鲜都平壤历世千有余年周武王封箕子于朝鲜都平壤以八条教民今国人以礼义成俗始此厥后燕人卫满亡命入朝鲜逐箕子之后箕准准奔马韩以都焉其间或为九韩或为二府或为四郡或为三韩年代久远不能尽述至西汉宣帝时新罗朴氏初立国高句丽高氏百济扶余氏相继而起三分旧朝鲜之地新罗据东南界都庆州陋高句丽据西北界都辽东都平壤又屡迁厥邦忘其地百济据中西南界都稷山都广州都汉阳都公州都扶余当唐高宗朝新罗文武王与唐兵灭高句丽又灭百济合三国为一后甄萱叛据全州弓裔叛据铁原高丽王氏功高德盛国人推戴弓裔自窜甄萱自投新罗王封府库籍郡县来降再合三国都开城传世几五百年今革为我朝鲜都汉阳盖将百年于兹矣山川则长白山在东北一名白头山横亘千余里高二百余里其巅有潭周八十余里东流为豆满江南流为鸭绿江东北流为速平江西北流为松花江松花下流即混同江也妙香山在北金刚山在东有一万二千余峰智异山在南九月山在西右四山极高峻多奇迹三角山即国都镇山大同江萨水临津渡汉江洛东江熊津豆耻津荣山津已上川之大者人物则新罗金庚信金阳崔致远薛聪百济阶伯高句丽乙支文德高丽崔冲姜邯赞赵冲金就砺禹倬郑梦周我朝鲜不可历数俗尚则尚礼义明五伦重儒术每春秋行养老宴乡射礼乡饮酒礼祀典则社稷宗庙释奠诸山川刑制从大明律丧制从朱子家礼冠裳遵华制户口兵制田赋我以儒臣未知其详又问曰所谓推刷人丁何事臣曰济州在大海中水路甚险甚远凡有犯罪者皆逃入以避久为逋逃之薮故往刷之又问曰济州距我中国几里臣虚张水路之远曰不可知其详也大抵船遇便风于大海则日可行千里今我自济州浮海折昼夜则凡二十九日为大风所驱疾行如飞到泊于中国海岸则自中国距济州路大概数万余里矣又问曰汝国与我朝廷相距远近几何臣曰传闻自我国都过鸭绿江经辽东城抵皇都三千九百有余里总兵官三使相即馈臣以茶果仍书单字以赐单字中送崔官礼物猪肉一盘鹅二只鸡四翼鱼二尾酒一樽米一盘胡桃一盘菜一盘笋一盘面筋一盘枣一盘豆腐一盘又赐馔粮等物于陪吏军人有差臣即做谢诗再拜三使相亦起答礼致恭又谓臣曰看汝谢诗此地方山川汝何知之详必此地人所说臣曰四顾无亲语音不通谁与话言我尝阅中国地图到此臆记耳对毕臣与三四官人拱立桌边有翟勇之军吏一人在外头殴打臣之从者金都终有伤臣写以示诸官人一官人奔告于总兵官总兵官拿其殴打人治罪杖之又杖勇以不能驭下之罪臣等退复沿湖棹出城外过迎恩桥至蓬莱驿前留泊夕知府姓周及会稽山阴两县官皆优送粮馔初五日至西兴驿是日晴总兵官等三使相并轿晓到蓬莱驿复引臣及从者拿行装至前讨东搬西以检点之臣所赍则印信一颗马牌一只马鞍一部诸文书册入大小箱二个衣衾笠缨铜碗入小皮袋一个冠帽并匣程保金重孙孝子李桢安义李孝枝崔巨伊山及奴子二人则无所赍与军人同包军人所赍或包或袋或无点毕谓臣曰汝可先去杭州镇守太监绣衣三司大人更问之一一辨对无有舛错又馈臣等以茶果臣辞退总兵官盖指指挥佥事而言也绍兴府即越王旧都秦汉为会稽郡居浙东下流府治及会稽山阴两县及绍兴卫之治卧龙山俱在城中会稽山在城东十余里其他若秦望等高山重叠崒葎千岩万壑竞秀争流于东西南三方北滨大海平衍无丘陵兰亭在娄公阜上天章寺之前即王羲之修禊处贺家湖在城西南十余里有贺知章千秋观旧基剡溪在秦望山之南嵊县之地距府百余里即子猷访戴逵之溪也江流有四条一出台州之天台山西至新昌县又西至嵊县北经会稽上虞而入海是为东小江一出山阴西北经萧山县东复山阴抵会稽而入海是为西小江一出上虞县东经余姚县又东过慈溪县至定海而入海是为余姚江是臣所经之江一出金华之东阳浦江义乌合流至诸暨县经山阴至萧山入浙江是为诸暨江其间泉源支派汇溺堤障会属从入者如脉络藤蔓之不绝臣又溯鉴水而西经韵田铺严氏贞节门高桥铺至梅津桥距岸五里许有山隆起东有石壁削成前有二大石人立其一天作人形逼真又过融光桥至柯桥铺其南有小山山嵴有古亭基人以谓蔡邕见椽竹取为笛之柯亭之遗址也又过院社桥白塔铺清江桥至钱清驿江名乃一钱江也夜过盐仓馆白鹤铺钱清铺新林铺萧山县地方至西兴驿天向曙矣江名即西兴河也初六日到杭州是日阴西兴驿之西北平衍广阔即钱塘江水潮壮则为湖潮退则为陆杭州人每于八月十八日潮大至触浪观潮之处也臣等自驿前舍舟登岸乘车而行可十余里至浙江复乘船而渡江流曲折傍山又有反涛之势故谓之浙江江阔可八九里江长西南直抵福建路东北通海华信所筑捍潮之塘自团鱼嘴至范村约三十里又至富阳县共六十余里石筑尚完固如新故又谓江为钱塘江也臣至其塘复缘岸步行则西望六和塔临江畔行过延圣寺浙江驿至杭州城南门重城叠门门有三层楼入其城过文魁门灵顺宫肃宪门澄清门南察院祐圣殿土地庙芝松坊铺至武林驿自城门至此驿约十余里矣翟勇伴臣等因雨留一日外无留滞或夜行远涉千有余里之地镇守太监张庆犹责勇以迟缓之罪杖之夕驿丞杨秀禄以馔物来惠初七日在杭州是日阴诘朝太监使官人来问曰郑麟趾申叔舟成三问金浣之赵惠李思哲李边李坚已上俱系朝鲜人物是何官职一一开报来知臣答曰郑麟趾申叔舟李思哲俱位至一品成三问位至三品李边金浣之赵惠李坚则我以后进之士不知其人之职品有姓名顾壁掌驿中事者来谓臣等曰你所食之物系是朝廷与的作数支销待一年有文簿到部本驿丞贵州夷人专不晓得人事就如孩童一般不会禀上司以致你等食不敷也又曰来此看人都是闲人不可与他说话有伤神气云云夕按察提调学校副使郑大人与一大人偕到于驿招臣至前问曰你国科目之制如何臣曰有进士试生员试文科武科试又有文武科重试又问曰其试士如何臣曰每于寅申巳亥年秋聚儒生精业者试以三场初场疑义论中二篇中场赋表记中二篇终场对策一道取若干人翌年春又聚入格者试以三场初场背讲四书五经取通四书三经者中场赋表记中二篇终场策文一道取三十三人又聚三十三人试以策文一道分次第谓之登文科第许放榜赐红牌给花盖游街三日后又赐恩荣宴荣亲宴荣坟宴许通出仕之路又问曰文章体格如何臣曰表仿宋元播芳记论仿唐宋义拈出五经文疑拈出四书文为题并遵华格对策仿文选对策又问曰你治何经臣曰四书五经虽未精研粗尝涉猎又问曰经书你可历数其名臣曰庸学论孟为四书易诗书春秋礼记为五经又问曰易字何义臣曰以易字形言之则合日月字也以易字义言之则有交易变易之义又问曰易之位数寓于何物臣曰河出图洛出书圣人则之又问曰非图书则不能作易乎臣曰天下万物皆有数虽见卖兔者亦可以推测易中之位数也两大人相顾目击谓臣曰你实读书士此地人固不识也郑大人忘其名号东园子斋名即复斋初八日在杭州是日阴顾壁来谓臣曰今听说将你等事差人昼夜驰奏北京直待回报方放回自此城至北京水路几五千余里你留此必多日矣臣曰我到此言语有异实同盲聋望足下如此闻见随即开说以恤远人壁曰国法甚严律条甚重漏泄夷情新例充军凡我所言不可与人见只可自知点头而去有二官人来云都总太监欲讨看总兵官所验点你弓一张刀一把云云遂收去有一人来问曰景泰年间我国给事中官张宁奉使你国做却金亭诗皇华集你晓得否臣对曰张给事到我国着皇华集其中题汉江楼诗光摇青雀舫影落白鸥洲望远天疑尽凌虚地欲浮之句尤称籍其人喜形于色又云张给事致仕在家家在嘉兴府之海盐县距此百里张公到此杭城闻朝鲜文士漂海来欲问朝鲜事留待累日前一日回去问其人姓名则乃王玠系给事甥也有自称陈梁者来言曰区区曾与张宁靖之大人往你国回还臣曰张公位至何官缘何不仕在家陈曰张公官至都给事后任都御史因无子不仕四十二岁回家养病初九日在杭州是日晴昨来取弓刀官人又来曰你弓刀镇守老爹留下看臣曰唯命顾壁又来言曰海上军官行来文书开说你还有船一十四只在海逞劫今巡按御史说既有船十四只原何不捉拿来以此罪他镇守及三司议论不一缘你供词明辨审知非倭今已议定差了指挥杨旺送你赴京转送你回并无他话还有三四日在此你宜可宽心又布政司大人徐圭按察司副使魏福同坐驿客馆引臣等曰送你还国你可放心好还臣即做诗以谢还退舍北京人李节来见臣之衣服褴褛面目蒙垢谓臣曰此地人以冶容是尚故凡看你等皆惊笑以谓朝鲜人类皆若是可于面阳地洗濯你身臣即令从者各自浣擀遂与程保等面阳环坐洗去尘垢李节又来指点臣之皮肤尽换足爪脱落曰此是困于患难不恤身肤之验也臣曰我在海时喉呕血数匊口无津三日今又认肤为咸水所砭而换足为徒跣险阻而伤尝闻身体发肤不敢毁伤孝之始也我之体肤之伤若此其真不孝之子尔节曰无伤也非你欲伤天实伤你虽伤何伤不须伤心李节之友人失其姓名袖小学一部因节以遗臣欲求诗臣曰无功而受人之赐是伤廉之地敢辞节曰此人欲求一咏以为记尔臣曰做得诗不好举得笔亦不好以不好易人之好非所欲也其人还袖去李节谓臣曰交以道接以礼则孔子亦受是何却之之甚臣曰彼人非是肯舍册也意在得诗则交不以道接不以礼我若一受则是卖诗取直故却之节唯唯而退夕李节与其友金太等三人来馈臣及从者初十日在杭州是日晴顾壁来言曰你去京师前路不可不知我国苏杭及福建广东等地贩海私船至占城国回回国地收买红木胡椒番香船不绝十去五回其路绝不好唯赴京一水河路十分好也故琉球日本暹罗满刺加等国进贡俱从福建布政司泊船到此府过嘉兴至苏州天下纱罗缎匹及诸宝货皆出于苏自苏州过了常州至镇江府过扬子江江距此府千余里其江汹恶如无风浪方可渡过此江直至京河路几至四十日程你众人喜得春天若是夏天炎热蒸熏患病何以得去且山东山西陕西三布政司连年旱荒人食人肉民各失所过扬子江行千有余里便到山东地面你众深自计较可也因赠以笋曰此素食也你便可吃贵国亦有此笋否臣曰我国南方有笋五月乃生顾壁曰此地冬春交生正月方盛大者十余斤贵国与此地风土有异十一日在杭州是日阴杨秀禄顾壁共来见臣壁曰我杭城西山八盘岭有古刹名高丽寺寺前有二碑记古迹距此十五里即赵宋时高丽使来贡而建也你国人越境尚且造寺则其崇佛之意可知矣臣曰此则高丽人所建也今我朝鲜辟异端尊儒道人皆以入孝出恭忠君信友为职分事耳若有髡首者则并令充军壁曰凡人不事佛则必祀神然则你国事鬼神否臣曰国人皆建祠堂以祭祖祢事其当事之鬼神不尚淫祀俄而杨秀禄辞出壁以一公文示臣乃杭州府报前路各府县驿送臣等文也其文曰杭州府为海洋声息事奉浙江等处承宣布政使司札付抄蒙钦差镇守浙江司设监太监张庆巡按浙江监察御史畅亨会案前事据总督浙江备倭署都指挥佥事黄宗巡视海道浙江按察司副使吴文元呈并定海昌国等卫及台州府等衙门各状申报闰正月十七日了见海门卫桃渚千户所牛头外洋有船驶入狮子寨等因为照系干海洋船只重事就经并行总督巡海分守分巡官员督令把总并所属沿海军卫巡司出海等官部领军船哨究操守提备续据署都指挥佥事黄宗等呈备桃渚千户所申该千百户柳春等带领旗军前去临海县二十都与同当地火甲获住人船押送到所审问语言难辨据写姓名来历缘由抄单呈报前来会同巡按浙江监察御史畅亨议看得单内开审夷人崔溥虽据供写朝鲜国人往济州等处海岛为暴风所逆得到天子大国之界等情但恐夷人多诈真伪难测况无开报所泊船内曾否点检有何器械并别项行李等件俱合勘审又经行据总督备倭署都指挥佥事黄宗巡视海道副使吴文元分守右参议陈潭分巡副使杨峻呈该把总松门等卫所备倭指挥同知刘泽呈送夷人四十三人会同审据一人写名云云再三会审无异随将印信马牌榜录文籍冠帽衣包等件点看明白给与崔溥等收领及将所获夷船拖阁上坞外备由连人并刀一把弓一张解送到职会同浙江都布按三司掌印都指挥佥事崔胤左布政使徐圭副使魏福复审相同缘系遭风外夷人船事理拟合通行除外仰抄领人案回司照依会案内事理即将崔溥等本司给批差委指挥佥事杨旺管送赴京及行所属驿递应付差去官员廪给站船并伴送军余及崔溥等口粮红船脚力合行前路官司一体应付其发去刀一把弓一张转发官库收贮取库收缴报仍仰径自会奏施行先具抄案依准各另呈来十二日在杭州是日晴臣谓程保等曰顾壁诚心待我凡所闻所见悉告无隐俾我不迷恩情甚重欲表信物顾我行李一无些子之储所有者只此衣耳我欲解以与之保等曰前日解一衣赠许千户今日又解赠顾公则所穿之衣只一件耳迢递万里之路敝谁改为臣曰古人以一衣三十年者有之我之作客他乡只在一年之间今时日渐燠一布衣足以当之且蛇鱼感恩亦欲报之而况于人乎即解衣与壁壁挥手以却臣曰朋友之赐虽车马不拜况此矮小之衣乎昔韩退之留衣以别大颠则临别留衣即古人之意也壁曰本欲却之恐阻盛意受而去之浙江布政司东南至海南至福建界管十一府州统七十六县内有杭州为第一即五代时吴越国宋高宗南渡迁都之地所谓临安府也府治仁和钱塘两县之治及镇守府都司布政司盐运司按察院盐法察院中察院府学仁和学钱塘学武林驿俱在城中城中又有吴山其景最好上有十庙伍子胥庙三茅观四圣庙等也又有九井三潭吴山大井为上郭婆上八眼下八眼中八眼西寺等井居次又以小沟浚西湖之井导入城中府之镇乃武林山也西湖在城西二里南北长东西径十里山川秀发歌管骈阗之地竹阁在广化院白乐天所建乐天诗宵眠竹阁间者此也岳鄂王墓在栖霞岭口冷泉亭在灵隐寺前飞来峰下古志许由尝饮于灵隐涧者此也表忠观在龙山南有东坡所撰碑风篁岭在放牧马场西即东坡访辨才之处南屏山在兴教寺后崖壁剥落之余唯存司马温公隶书家人卦及米元章书琴台二字坡诗我识南屏金鲫鱼者此也苏公堤与兴教寺相对东坡守杭时所筑长十余里中有六桥旌德观在苏公堤第一桥下袁韶奏请建祠取钱塘名人自许由至张九成及节妇五人等三十九人摘传立祠丰乐楼在城西涌金门外西湖岸其北有环碧园玉莲堂在涌金门城北门内又有涌金池玉壶园在钱塘门外东坡咏南漪堂杜鹃花即此也门西有先得楼云洞园在昭庆寺北花柳参差中有妇人墓石函桥在水磨头白乐天湖石记云钱塘一名上湖北有石函者是也总宜园在德生堂西摘东坡诗淡妆浓抹总相宜二字御书堂匾断桥在总宜园西所谓断桥斜日岸乌纱者此也西石头在石函桥西秦始皇东巡浮海缆船之地孤山在西湖孤山路西山之东有林和靖隐卢古基及墓三贤祠在苏公堤第三桥下乃白文公林和靖苏文忠公祠已上古迹皆顾壁所与臣说话杭即东南一都会接屋成廊连衽成帷市积金银人拥绵绣蛮樯海舶栉立街衢酒帘歌楼咫尺相望四时有不谢之花八节有常春之景真所谓别作天地也十三日自杭州登程是日阴指挥杨旺护臣等自武林驿起程行二十余里至城北门门有三层重城外门又二层榜曰武林之门城内所过层门十四大桥十余庙三铺二臣乘驴疾驱或不记其名所可记者唯水亭公馆解元门真教寺登赢洲门云风门观光门进士坊贡院亨衢门千胜庙晏公庙而已重城外有吴山驿驿前又有吴山铺又三大桥四门皆忘其名自门外可十余里间市肆相接亦与城中一般行至天妃宫宫前即德胜坝河河边画舫绋纚不可胜数杨旺与其弟杨升及松门卫千户傅荣钱塘人陈萱及从者李宽夏斌唐敬杜玉等七八人同一船臣与陪吏等及北京人李节金太同一船臣之带去人许尚理等同一船过溥济桥江涨桥至香积寺前小留焉寺有兵房吏典簿吏寺即东坡所游之地也自德胜坝至此温州处州台州严州绍兴宁波等浙江以南商舶俱会樯竿如簇夜过通示桥等三桥桥以水广皆设五虹门甚高大十四日过崇德县是日阴溯谢村河而东则其南岸石筑新堤长三十余里问之则都布按三司所新筑也过十二里洋坚济桥普安桥大尹庙水即鸿丽河河上官廨乃塘西镇也有官人韩绅谓臣曰你母奶奶知你到此否臣曰海天茫茫雁杳鱼沉母必以我为已葬鱼腹中伤母心不孝于亲莫我若也今蒙大国厚恩生还故乡则母子相见有胜隧下之融融矣因过跨塘桥万寿桥福禄寿桥福德桥普济桥彭和桥问其水名则丞沉河也又过恩荣门大德新桥三里桥山川坛浯溪桥到崇德县知县赵希贤字尧卿馈以粮馔甚优水夫谓臣曰所过有长安驿大人知否臣曰我不知也水夫曰此则杨指挥从者陈萱私讨支供粮馔不使大人知也又自崇德河扯舟而上过终桥税课局永安桥养济院朔义门所过大虹桥有六七夜三更过皂林驿彻夜而行十五日过嘉兴府是日晴溯三塔湾过三塔铺至龙渊胜境之前有三大塔临河岸地之得名以此又过龙王庙嘉禾递运所赵氏贞节门社稷坛香珠桥至西水驿驿前建石柱作屋廊于河中百余步缆舟于廊下驿丞何荣以诗三绝见遗臣亦和之荣另将菜馔干鸡八带鱼等物以赠曰我朝郎中祁顺行人张谨曾使朝鲜着皇华集国人赓和徐居正居首列也其诗有曰明皇若问三韩事文物衣冠上国同今见足下诚千载一遇蒙不弃复承和诗谨奉薄礼少助舟中一膳希目入幸甚臣曰祁郎中文章清德人所钦慕今为甚么官职张行人亦任甚么职事荣曰祁郎中见贬为贵州石阡府知府今已卒矣张行人被罪今充锦衣卫之军因问曰徐居正今为宁馨官职臣曰为议政府左赞成荣曰居正文章亦海东人物也自西水驿过一大桥至嘉兴府即古携李城越败吴之地城中有府治及秀水嘉兴两县之治河抱城自东南而南而西而北其屋宇宏壮景物繁华亦与宁波府同臣自城南过杉青闸至唐丞相陆贽故里里在城西有旌门在河之畔又经安洋门云程门丹兵桥永福桥松青巡检司夜又冒雨顺风达曙至平望驿而泊十六日过吴江县至苏州府是日阴牵舟溯平望河过迎恩门安德桥大石桥长老铺野湖鸳鸯湖湖岸石筑堰可十余里又过吴江湖石塘大浦桥彻浦桥至九里石塘塘限太湖太湖即禹贡震泽底定周职方扬州薮曰具区是也或谓之五湖以其长五百余里故名范蠡所游处也湖中有洞庭东西两山一名苞山一目千里崇岩叠坞点缀于浩渺间湖之东北有灵岩山下瞰焉一名砚石山即吴筑馆娃于砚石者此也山去姑苏山十里山势连续抱太湖湖北又有一山望之渺茫乃横山也至太湖坝坝石筑跨湖之南北可五十余里即垂虹桥虹门无虑四百余穴窄窄相续其大者若木庄万顷等桥也循太湖坝而北过龙王庙太湖庙祀圣门门前有大塔塔十四层层皆架屋望之若登天梯又过驻节门至松陵驿少停舟而过过恩荣门会元门都室造士门进士门誉髦门儒学大明桥登科门所谓太湖坝又通跨驿前里闬中直抵吴江县其间又有石大桥虹门凡七十余穴驿与县皆在太湖之中屋舍壮丽下铺础砌上建石柱以营湖水萦回樯帆束立于闾阎之中所谓四面渔家绕县城者此也棹过三里桥迎恩庵溯尹山湖而上问西望一山则乃丝子山其北有山即姑苏山也松江在尹山湖之东又棹过尹山铺尹山桥左有造舟作浮桥可三里许至宝带桥桥又有虹门五十五穴正舟车往来之冲跨儋台湖湖山饶景望若横带即邹应博所重建也夜三更傍苏州城东而南而西至姑苏驿前自宝带桥至此驿两岸市店相接商舶辏集真所谓东南一都会也十七日留泊姑苏驿前是日晴苏州即古吴王阖闾使伍子胥城而都之城周又与杭州同府治及吴县长洲县之治皆在城中城之胥门旧有姑苏台今废为驿植木水中为滉柱作石堤三面皇华楼据其前昭阳楼建于后臣问诸傅荣曰此驿若是姑苏台之址则即古吴王所筑台之处乎荣曰非也古所谓姑苏台在姑苏山吴王阖闾因山起台夫差侈大之遗址犹存绍兴间又筑台于此名姑苏以存故事今又废而为驿又于城中筑台匾以姑苏之名云云东有递运所又有山海镇而太湖之水由石塘注运河由城东而西以达于驿因伍子胥所居又名胥湖湖广可百余步北抱市衢萦回映射阑楯之间光景浮动而城西诸山天平一峰号为郡镇其郡山之胜曰灵岩五坞仰天秦台秩秩有序而驿适临之真景致也当午有按察御史二大人姓王若宋者来驿中待我礼宾馆问你官何品臣对曰五品官又曰你能诗否臣曰我国士子皆以经学穷理为业嘲弄风月为贱故我亦不学诗词又问曰箕子封朝鲜今有后否且有庙墓祀事不废否臣对曰箕子之后箕准为卫满所逐奔马韩以立都后为百济所灭今无嗣箕子庙在平壤国家每岁春秋降香祝牲币以致祭又问曰你国有何长技能却隋唐之兵乎臣曰谋臣勐将用兵有道为兵卒者率皆亲上死长故以高句丽一偏小之国犹足以再却天下百万之兵今则合新罗百济高句丽为一国物众地大财富兵强忠智之士车载斗量不可胜数二大人问毕命外郎奉米一盘豆腐一盘面筋一盘以馈臣作诗以谢又有官人姓郑者求和约轩诗韵臣即次之其官人又以米六斗鹅一只菜一盘胡桃一盘来赠又有罗太监家僮姓柳者年才十五六言词清雅自城中来馈以及从者李节金太亦买馔来馈夜三更又乘月棹舟而北过阊门阊门之外有通波亭临湖旧名高丽亭宋元丰间所筑以待高丽朝贡之使亭前接屋连樯舳舻如栉棹至接官亭以泊亭之西望有大塔即寒山禅寺所谓姑苏城外寒山寺者也问其地名则曰枫桥问其水名则曰射渎河也苏州古称吴会东濒于海控三江带五湖沃野千里士夫渊薮海陆珍宝若纱罗绫缎金银珠玉百工技艺富商大贾皆萃于此自古天下以江南为佳丽地而江南之中以苏杭为第一州此城尤最乐桥在城中界吴长洲两县治间市坊星布江湖众流通贯吐纳乎其中人物奢侈楼台联络又如阊门码头之间楚商闽舶辐辏云集又湖山明媚景致万状但臣等乘夜到姑苏驿翌日又不喜观望又乘夜傍城而过故白乐天所谓七堰八门六十坊三百九十桥及今废旧添新胜景奇迹俱不得记之详也十八日至钖山驿是日晴迟明有官人姓吴名邈者与杨旺同舟遗臣书曰闻公佳士欲识韩荆杨同僚亦在小舟希移玉一会可无辞焉陈萱者导臣而往臣与程保至其船吴杨共一桌环置交椅揖臣同坐馈以茶饭展礼甚谨臣等自枫桥遇便风悬帆而北东有虎丘寺有塔西有方山亦有塔皆望如柱天过射渎铺赵王泾桥至浒墅镇镇前有钞关南北往来船到此湾泊点检然后乃行有太监姓罗者原在浙江管织染等事今亦过苏州向北京先来泊于此有御史三大人来饯于船上邀臣至前遇以礼语臣曰你是礼义国好人我诸大人相敬你因问曰天顺成化年间有太监奉敕使你国你可历指姓名臣答曰天顺年间我未免襁褓之中国家所干事皆不晓得成化年间郑太监同姜太监玉金太监兴相继来使又书示曰郑姜金太监皆已作古唯金太监在北京臣曰作古二字不晓得答曰中国人谓死者为作古谓已作古人矣因问曰你国谓何臣曰谓之物故问曰物故何义臣曰物事也故无也谓死者无复所能于事又问曰你国尊何经臣对曰儒士皆治四书五经不学他技又曰你国亦有学校否臣对曰国都有成均馆又有宗学中学东学西学南学州府郡县皆有乡校又有乡学堂又家家皆有局堂又问曰崇尊古昔何圣贤臣曰崇尊大成至圣文宣王又问曰你国丧礼行几年臣曰一从朱文公家礼斩衰齐衰皆三年大功以下皆有等级又曰你国礼有几条刑有几条臣曰礼有吉凶军宾嘉刑有斩绞流徒杖笞一从大明律制又曰你国用何正朔用何年号臣曰一遵大明正朔年号又曰今年是何年号臣曰又曰日月不久何以知之臣曰大明初出海上万邦所照况我国与大国为一家贡献不绝何以不知又曰你国冠服与中国同否臣曰凡朝服公服深衣圆领一遵华服唯帖里襞积少异因令臣招陪吏以下来行上下酒礼臣令程保以下揖让行礼太监与三大人击目谈笑因以米二十斗猪肉一盘菜一盘药果一盘酒五器馈之臣等谢退遂乘船过普圆桥普恩桥浒墅铺吴家店张公铺不平得胜桥通兵桥望高巡检司马墓铺纯安桥乘夜而行四更到钖山留泊十九日至常州府是日晴诘朝无钖县知县忘其姓名来遗馔物自驿过建渡桥入无钖县治之中县即古句吴太伯所都过建虹桥都宪门少司寇第亿丰桥进士坊至钖山之下山在县西北间又自钖山过十里铺高桥巡检司藩葑铺洛社铺石渎桥横林镇铺横林桥戚墅铺兴明桥至剑井井在东岸作屋以覆即瑞气升腾之地日夕过个雁铺大桥至采菱桥桥之东西皆作二层阁以当路即进士牌楼也又过大虹桥三至常州府从东水关入城府治及武晋县之治俱在城中所过虹桥亦至七八行十余里至毗陵驿少泊又出自西水关府即延陵郡吴季子采邑湖山之美亭台之设自古称道又过递运所沛河桥至牛奔大坝牵舟上岸才渡坝限日曙矣二十日过吕城驿至镇江府是日晴午后云暗朝过长店铺吕城镇巡检司泰定桥至吕城驿过吕城坝吕城闸吕城铺清徽观青龙桥唐家沟栅口铺陆朝铺慈云寺圣墅铺七星桥长乐铺定善院惠政桥到云阳驿河名即润河又过云阳桥承恩门鬼神坛宁真观新桥新河桥至丹阳县县枕河边过县经新庙广福桥七星庙柏冈庙夜过减水闸万景湖新丰镇大雨彻夜行至镇江府新门二十一日至扬子江是日阴臣等自南水关溯砖城河傍府城而南而西过新坝至京口驿留泊夕步过京口闸至通津递运所通津水浅必待潮至乃可通大江故改乘船留待潮候以为渡江之备李节金太等别臣曰随路重蒙看顾今日相别君向扬州我向仪真我于春暮又向北京寻到会同馆来看你镇江府即润州城孙权徙丹徒筑铁瓮城谓之京城府治及丹徒县之治在城中城东又有铁瓮地而无其城向吴亭在城西南北固山在西北即梁武帝所名也戴公山在西南即宋武帝所游也甘露寺多景楼俱在城东北焦山银山俱建巨刹在城北金山在大江之中与银山相对上有龙延寺即宋真宗梦游之地府城东北隅临江岸江即扬子江俗唿洋子江江广二十余里源出岷山会汉水经南京至此府朝宗于海即禹贡岷山导江者此也东通吴会西接汉沔北达淮泗南距闽浙真四方都会之地也二十二日至广陵驿是日晴自水府神祠开船至扬子江江边五六里荡舟于陆者前后相望臣等悬帆至江之中金山下江豚戏浪若战马群奔然至西津渡码头石堤建水竿于水中以为长桥往来者皆缆舟于桥下缘桥登堤岸江淮胜概楼当道峥嵘臣等步由楼下过瓜洲镇至是礼河一名镇上河复乘船而行杨旺使傅荣谓臣曰你国有韩老老入在我国知否臣曰闻有韩氏者入大国耳旺曰正是此韩氏即你国妇人入我国为大行皇帝乳母今已作古起坟于天寿寺荣曰此指挥即监葬韩氏者故问云耳过攀桂门南京砖厂祈求雨泽祠七钱铺花家园铺鱼井铺衿城泽扬子铺至扬子桥桥废只有阁悬标又有桥仓日暮过清凉铺夜至广陵驿驿北一里即扬州府城也城中有府治及扬州卫江都县治两淮运盐司二十三日过扬州府是日雨朝发广陵驿过扬州府城府即旧隋江都之地江左大镇十里珠帘二十四桥三十六陂之景为诸郡最所谓春风荡城郭满耳沸笙歌之地臣等由舟而过不得观望所可见者镇淮楼而已楼即城南门有三层沿河而东而北过夏国公神道庙观音堂怀远将军兰公之茔晏公庙黄巾坝北来寺竹西亭铺收钞厅扬子湾巡检司湾头关荒庙凤凰桥墩淮子河铺河泊八塔铺第五浅铺税课局四里铺邵伯宝公寺迎恩门所过有闸二座至邵伯驿驿北有邵伯大湖棹傍湖边二三里许至邵伯递运所因水涨风乱不得夜过湖故经宿焉自杭城所经卫所亦递差百户以护送之有扬州卫百户赵鉴者谓臣曰前六年间你国人李暹亦漂来到此还国你晓得否臣曰然因问暹之漂还始末鉴曰暹起初被风打到扬州掘港寨守寨官张升差百户桑恺领军捉获拘囚狱中有一巡检言说放在西方寺安歇推所乘船所去处留在几一个月沿海备御都指挥郭大人见暹有布帆十幅不遮风之句知其为好人以宾朋相待又问臣曰你所到泊海岸至此凡几里臣曰自牛头外洋至桃渚所至杭州又至扬州所过路无虑二千五百有余里鉴曰暹到此犹以远于家山为忧今你所忧倍于暹矣臣曰暹则徒以路远为忧我所痛者父新死未殓母垂老在堂子职已亏客路愈远悲痛之心天苍地黑二十四日至盂城驿是日晴自邵伯递运所沿邵伯湖新塘过邵伯巡检司邵伯镇马家渡铺三沟铺腰铺露筋烈女祠露筋铺玉琴铺八里铺新塘石筑长可三十余里又沿新开湖夜二更到盂城驿驿在高邮州城南三里二十五日过高邮州是日阴鸡报时发盂城驿过高邮州州即古邗州邗沟一名寒江回抱南北水路之要冲州城枕大湖湖即高邮湖也江湖之胜人物之繁亦江北一泽国盖夏禹时江淮未通故禹贡沿于江海达于淮泗至吴王夫差始开邗沟隋人广之舟楫始通焉又至西河塘塘在湖边木栅长七十有余里湖中有岛岛有七公庙望之微茫如仙观焉又过樊将军庙前总铺塘头铺巡检司张家铺井亭铺塘湾铺至界首驿驿与递运所东西相对陈萱以军吏随杨旺而来稍解文字故旺任以书手萱贪婪无比奸诈莫甚至是怒我军人金粟诉诸旺旺拿粟决杖十余臣令程保告于旺曰指挥当护送我等而已擅自决杖我异国人亦有法文乎我有军众实同盲哑虽或违误便当开说在所矜恤反为伤打非上国护送远入之道也旺不能答傅荣密告于臣曰杨公原是北京人调来杭州卫他不读书不谙事我屡次谏他他不听我们说敢行悖理之事不足责他云云又冒雨行过子婴浅沿界首大湖湖边亦有长堤过巡检司槐角楼夜泊范水铺前二十六日至淮阴驿是日阴过范光大湖及宝应大湖至安平驿又过宝应县治过白马大湖及白马铺黄浦铺平河桥里泾河镇店十里亭铺夜泊淮阴驿自范水铺至此百余里间东岸筑长堤或石筑或木栅绵连不绝二十七日过淮安府是日雨淮阴驿对岸码头城门外有漂母祠其北又有胯下桥即韩信寄食受辱之地驿又与递运所接递夫厂相对自驿棹舟傍淮安府府即旧东楚州实东南重镇其旧城内有府治山阳县治淮安卫及都堂府总兵府御史府等诸司旧城之东又筑新城新城之中有大河卫余司未及设新旧城间隔一里许湖水襟带于两城之内外而城与人居皆在平岛中过自南渡门而北至淮河其间有金龙四大王庙浮桥亭龙兴塔钟楼殿雷神店西湖河嘴老和尚塔钞厅板闸移风闸风翥门工部厂清江闸腾蛟起风门清江辐辏门清江闸常盈仓门天妃庙东岳仁圣宫灵慈宫平江恭襄侯庙漕运府总厂东街总厂西街福兴闸玄帝祠佑圣祠新藏闸又其间有风阳中都凤阳左卫龙虎右卫龙江左卫豹韬卫豹韬前卫淮安卫大河卫镇江卫高邮卫扬州卫仪真卫水军左卫水军右卫府军前卫泗州卫邳州卫寿州卫长淮卫庐州卫等淮南江北江南诸卫会于此造船俱有厂大抵大江淮河四五百里间地多大浸巨湖如邵伯湖高邮湖界首湖白马湖等湖之大者四面无际是日冒大雨过淮河一名黄河臣问诸傅荣曰以禹贡观之黄河过积石龙门华阴底柱大任诸山又过洚水大陆为九河为逆河东北入于海淮水过桐柏山会泅沂东入于海林之奇以谓河下流兖受之淮下流徐受之然则淮与河源出不同流派不同入海之地亦不同今合为淮河何也荣曰在我大明朝凿河路注之淮合流入海河失故道与禹贡有异云云淮河实众水所潀黄河与淮水合流为西河济漯汶水与洙泅水合流又会汴水又东会于沂水为东河西河水色黄故谓之黄河东河水色青故谓之清河二河合流于此总谓之淮河河广可十余里深无底水流暴急河边有耿七公神祠又有黾山临河赵鉴语臣曰此山足有神物状如猕猴缩鼻高额青躯白首目光若电谚传大禹治水时以大索锁此物命住于此俾淮水安流今人有图此物之形者免淮涛风水之难臣曰此真怪诞不经之说不足信也鉴默然臣等过河溯东河而上至清口驿夜经清河县至泊无人烟之岸尝闻清河县治有韩信城甘罗城夜不能见二十八日阴大风扯舟逆风溯清河口过三汊浅铺又溯白洋河夜半至泊河岸地名不知二十九日晴晓发行过张思忠浅白庙浅至桃源驿驿西有三结义庙即刘备关羽张飞之庙也驿中又有去思碑溯龙沟河过桃源县而北又过崔镇昏至古城驿三十日过宿迁县是日阴朝自古城驿过武家沟溯白洋河陆家墩小河口至钟吾驿驿前有皇华蜚英双桂等门驿北乃宿迁县也又过递运所顺风张帆疾行若飞过皂河青墩沙方等浅夜三更至直河驿五更大震电雨雹三月初一日过邳州是日阴由直河驿过龙江匙头湾合沂等浅沂水自东北流合于此河行至下邳驿驿在州城南邳州古剡子国城东有剡子庙即仲尼问官处西有艾山即鲁公齐侯相会之地又有半河山山上有羊山寺又有石磬山距河岸六七里禹贡泗滨浮磐注云下邳有石磬山或以为古取磬之地未知是否自杭州以北则地尽平野间或有远山扬子江以北一无丘陵至此始见此等山亦不高大如我国南山然邳之知州姓李邳州卫指挥姓韩来见臣遇以礼以面筋一盘豆腐一盘素菜二盘餽之自驿前西转过邳州城又过一津渡白浪口干沟儿鸡报过新安递运所平明至新安驿臣等自溯东河以后河水广阔两岸高峻不能时时观望初二日过房村驿是日少雨大风自新安驿过马家浅双沟丰沛萧砀四县夫厂及房村集又过金龙显圣灵庙至吕梁小洪以竹索牵舟而上过尼陀寺西岸有关羽赵昂之庙又过房村驿至吕梁大洪洪在吕梁山之间洪之两旁水底乱石巉岩峭立有起而高耸者有伏而森列者河流盘折至此开岸豁然奔放怒气喷风声如万雷过者心悸神怖间有覆舟之患东岸筑石堤凿龃龉以决水势虽鼻居舠必用竹须十牛之力然后可挽而上臣等自青山龙神祠前逆洪水过形胜楼夜过工部分司王家桥李家桥老聃庙至水首庙前洪之湍急处可八九里陈萱谓臣曰此吕梁洪也大禹疏凿以后有秦叔宝者管修此洪云云臣曰禹贡治梁及岐注云梁吕梁山也郦道元云吕梁之石崇竦河流激荡震动天地此洪无乃是乎萱曰果若然也但禹贡吕梁载在冀州此洪辖徐州为可疑耳初三日过徐州是日雨大风晓过九女冢子方山至云龙山山上有石佛寺甚华丽其西有戏马台拔剑泉又过蝗虫集夫厂广运仓国储门火星庙至彭城驿登庸门进士朱轩在驿前徐州府城在驿西北二三里徐州古大彭氏国项羽自称西楚霸王定都于此城之东有护城堤又有黄楼旧基即苏轼守徐时所建苏辙有黄楼赋至今称道臣等自驿过夫厂厂在两水交流之中过至百步洪泅洙济汶沛水合流自东北汴睢二水合流自西北至徐州城北泗清汴浊会流南注于是洪洪之湍急处虽不及梁之远其险峻尤甚乱石错杂磊砢如虎头鹿角人唿为翻船石水势奔突转折壅遏激为惊湍涌为急熘轰震霆喷霰雹冲决倒泻舟行甚难臣船自工部分司清风堂之前用人巭百余徇两岸牵路以竹索缚舟逆挽而上臣与傅荣等上岸由牵路步行见铺石坚整问于荣曰治此路者其有功于后世乎荣曰在昔此路湫隘稍遇水涨无路可寻水退则土去石出艰于步履近年郭升尹庭用相继修补用石板甃砌扣以铁锭灌以石灰故若此坚且固矣夜至汴泗交流之会留泊初四日晴扯舟至递运所所前有起凤门沐浴堂又以舟为桥截河流号为大浮桥桥之上下樯竿如束拨桥中二舟以通往来船船过还以所拨之舟复为桥臣船过是桥及搭应夫厂至泊于萧县之水次仓前河畔初五日过刘城镇是日睛晓发船过九里山至洞山山有十王殿又过秦梁洪铺茶城店梁山寺至境山市镇山有上下寺皆巨刹又过集殿白庙儿铺夹沟浅至夹沟驿驿丞忘其姓名不从陈萱之言供馈臣等甚优赠杜玉以一斗米萱与玉争夺玉批萱额自驿至黄家闸闸上有眉山万翼碑臣令程保告杨旺请观之旺不肯强而后许之其碑撰略曰洪惟我朝太祖高皇帝龙飞淮甸混一寰宇乃建都南京以临天下暨我太宗文皇帝绍基鸿业迁都北京于时方岳诸镇及四夷朝聘贡赋每岁咸会于畿内而滇蜀荆楚瓯越闽浙悉由扬子江泛东海沿流北入天津渡潞河诣京师其江海之阔风波之险京储转输为难故我太宗文皇帝虑东南海运之艰乃召股肱大臣往徐扬淮济度地势顺水性东自瓜州西自仪真咸作坝以截之俾不泄于江仍因近世旧规凿漕引水为河而总会于扬由扬到淮由淮至徐由徐至济自济以南则水势南下接黄河会淮入海自济以北则水势北流接卫河会白河亦入于海上复以地形南北高于不一分泄水势无以贮蓄非经久计仍命有司置闸或五七里一闸或十数里一闸潴水济舟迨今渊源不竭自是方岳番镇与夫四夷朝聘会同及军民贡赋转输商贾贸易皆由于斯而舟楫之利始通乎天下以济万民无复江海风涛之厄我太宗是作实缵田禹之功补天之不足开万世太平之盛典也矧徐乃古彭城东方大郡襟淮带济为南北两京喉舌徐之北黄家村之东有山溪一派南流入闸水势汹涌多洑流走沙壅塞淤浅舟楫经此恒为阻隘民甚病焉天顺戊寅春有司具疏闻于朝我英宗睿皇帝丕缵洪休益笃前烈乃召有司立闸以通之设官以理之自是舟楫往来无复前患云云闸官开闸令人巭牵上臣船以过又行过义井黄家铺侯村铺李家中铺新兴闸新兴寺刘城镇夜三更至谢沟闸初六日过沛县是日晴晓过沽头下闸沽头中闸社学沽头上闸刀阳湖金沟儿浅有上中下三处至沛县县即汉高祖故里也县之东北有河即泡河河之越岸有高墩其前建旌门标以歌风台之名即高祖歌大风之处也县之东南有泗亭驿即高祖少为泗上亭长之处也河之西岸有圮桥即张良取履处飞云闸在河口臣等溯其河历其闸观其台访其桥至驿前驿距河三十步傅荣谓臣曰足下观我大国制度以谓何如自江南抵北都旧无河路自至正年间以来始为通路之计至我太宗朝置平江侯以治之疏清源浚济沛凿淮阴以达于大江一带脉络万里通津舟楫攸济功保万全民受其赐万岁永赖臣曰向非此河路则我等于崎岖万里之路有百技跛行之苦今乃安卧舟中以达远路不知颠仆之虞其受赐亦大矣是日自驿过水母神庙冒夜而行初七日乍阴乍雨晓过庙道口湖陵城闸至兖州府地方兖州即旧鲁国也过沙河驿少泊又过孟阳泊闸至八里湾闸闸西即鱼台县地县前有观鱼台即鲁隐公观鱼之处县之得名亦以此又过上下浅二铺河西集场至谷亭闸登河岸以望则东北望渺茫间有山不甚高峻傅荣指其山曰彼即尼丘山孔子所生处也山之下有孔里洙泗沂水又东北望若有高山连亘数百里如云气然荣指其山曰彼乃泰山即古岱宗山虞舜及周天子东巡狩之处也此行若缘陆路经兖州曲阜县则尼丘可经洙泗可涉孔里可观泰山可近望矣过玉皇庙至南阳闸以泊初八日过鲁桥驿是日阴自南阳闸过枣林闸至鲁桥驿驿前有鲁桥闸东道齐鲁西连巨野南引淮楚北抵京师四通之路闸西有黑砚池池水黑有太监姓刘者封王赴京其旌旗甲胄钟墩管弦之盛震荡江河及是闸刘以弹丸乱射舟人其狂悖如此陈萱日此舟中内官如此歪为傅荣问诸臣曰贵处亦有毗太监否臣曰我国内官只任宫中洒扫传命之役不任以官事荣曰太上皇帝信任宦官故若此刑余人持重权为近待文武官皆趋附之萱曰医道佛三法贵国何重臣曰我国重儒术医方次之有佛而不好无道法萱曰成化皇帝最重道佛二法今新皇帝一切禁之臣问曰贵地今当大明之时皆称大唐何也荣曰此无他因大唐时传习之旧而云习悄然也臣又问曰自我到此贵地人皆指我等曰大大的乌也机此何等语也荣曰此日本人唿我处大人之训此方人恐你等从日本来故有此言臣等自鲁桥闸过通利王庙鲁津桥至玉楼桥东鲁诸水交流于此又过师家庄下上铺仲家铺仲家浅闸至新闸傅荣谓臣曰此闸即都水监丞也先不华所建也会通河至此地沙土瀢沱水势散涣不能负舟前后置闸自新店至师氏庄犹浅涩有难处每漕船过此上下毕力终日叫号进寸退尺必资车于陆而运自立此新闸以后舟行得其安且顺也云云闸之东有河神祠西有公署署南有遐观台台上构亭以东与邹峄山对匾曰瞻邹臣等过其闸夜过新店闸以行初九日至济宁州是日晴欲曙过闸则乃石福闸也又过赵村闸至南城驿少停舟而行又过真武庙至下新闸闸在越河口迤西八百余尺越河东密迩天井闸北对会通河二水纵横十字然由闸河而西者或至流复溯越河而上者艰于逆挽置此闸于两口之下时水盈缩而闭纵之闸之西北二十里许有获麟堆即西狩获麟之处今嘉祥县地也臣等过其闸至济宁州城则东北有泗从曲阜洸从徂徕合鲁城东来入漕河达淮以入于海逾淮为南京西北有巨湖东分入漕河北分临清出卫河以达于海逾海为北京两京相望三千余里外水皆从济宁中分城之东畔洸河西畔济河二河萦抱合流于城南底两河之中有土阜阜自东北起蜿蜒而来殆千有余里阜之上有观澜亭即孙蕃所建也由亭下至通津桥桥当城南门道桥南有灵源弘济王庙至宿于庙西北河岸初十日至开河驿是日晴大风晓发济宁城西过分水闸至南旺湖湖弥漫无际但西望远山而已其东有青草茂塞之衍即禹贡大野既潴之泽今为湮塞者湖中筑石长堤名官堰臣等沿堤岸顺风而北过马长坡安民牢正曹井等铺至巨野县地方过火头湾白嘴儿黄沙湾小长沟等铺大长沟集又至嘉祥县地方过大长沟十字河寺前孙村等铺又至汶上县地方过界首铺老坡闸至分水龙王庙有大水自东北来至庙前分南北派南派即臣所已经顺流南下北派即臣所将往逆流北上庙当其二水之分故以分水名问其东北来大水则人曰济河之源也未详其实杨旺与其徒入庙中焚香礼神以祭令臣等亦拜臣曰祭山川诸侯事为士庶人者特祭祖考耳少逾其分非礼也非礼之祭人为谄神不享故我在本国不敢拜山川之神况可拜异国之祠乎陈萱曰此祠乃龙王祠也有灵迹故过此者皆致恭拜祭然后行不然则必有风涛之险臣曰观于海者难为水我已经数万里大海暴涛之险若此中土之江河之水不足畏也语未毕萱告于旺曰此人不要拜亦不可屈其志云云又过阚城铺至开河驿夜已三更矣所谓官堰至阚城铺而绝堰中有闸相间或八九里或十余里凡十有四堰之长亦过百余里十一日晴过开河镇刘家口袁家口开渠头山津张八口步家口等铺至东平州地方东平即禹贡东原底平者沙土瀢沱水性下湿之地又过靳家口栗家庄李家口刘家庄王忠口冯家庄长张口等铺至安山闸登岸四望则有山连绵西北间问之则若梁山若土山若孝堂山或谓孝堂即郭巨埋子得金之山也夜至安山驿十二日至东昌府是日晴过堡粮仓安山保谭家庄积水湖口苏家庄邢家庄沙孤堆等铺及戴家庙至金线闸递运所所前有经魁门门右人家挂雕笼畜有鸟其形如鸠其咮赤而长其吻微黄而钩其尾长八九寸眼黄背青头与胸水墨色其性晓解人意其语音清和圆转曲节分明人或有言皆应之臣与傅荣往观之谓荣曰此鸟能言其无乃鹦鹉乎荣曰然臣曰此即陇西鸟也我即海东人也陇西海东相距数万余里今日得相见于此得非幸乎但我与此鸟客他乡同也思故国同也形容之憔悴亦同也观此鸟弥增悲叹之情荣曰此鸟长在笼中终死他国今足下好还贵国尽职君亲胡可谓之同也鹦鹉亦有言似若有知然又至寿长县地方过戴家庙刘家口戴洋张家庄沙湾等铺感应祠至东河县地方过沙湾浅铺大河神祠安家口铺北浮桥挂剑铺通汴梁通济闸汊河沙湾巡检司两河口钟楼阁鼓楼阁云津门到荆门驿驿丞引臣及傅荣于皇华堂前馈茶又过平河水铺新添铺荆门上下闸至阳谷县地方夜过湾乐铺张家口铺七级上下闸周家店闸阿城上下闸李海务闸至崇武驿夜五更矣东昌府即旧齐之聊摄地城在驿北三四里河岸城中有府治聊城县治及按察司布政司南司平山卫预备仓宣圣庙县学十三日过清阳驿是日晴过通济桥闸东岳庙进士门东昌递运所兑粮厂又过堤口稍长闸柳行口房家庄白庙双渡儿吕家湾校堤等铺河之东即堂邑县地方西即博平县地方又过洪家口梁家口等铺及梁家闸感应神祠又过袁家湾马家湾老堤头中闸口等铺土桥闸新开口铺函谷洞减水闸至清平县地方又过赵家口铺至清阳驿又过朱家湾丁家口十里井李家口等铺戴家湾闸乘月达曙而行十四日晴至临清县之观音寺前寺在两河交流之嘴东西设四闸以贮水寺东以舟作浮桥以通于县县城在河之东岸半里许县治及临清卫治俱在城中在两京要冲商旅辐辏之地其城中及城外数十里间楼台之密市肆之盛货财之富船泊之集虽不及苏杭亦甲于山东名于天下矣臣等沿清泉河而北过漏浮关药局新开上闸卫河厂板下闸大浮桥至清源驿前留宿十五日朝大雷电以雨午后阴有辽东人陈玘王钻张景张升王用何玉刘杰等以商贩事先到于此闻臣等之至以清酒三壶糖饧一盘豆腐一盘大饼一盘来馈臣及从者且曰我辽东城地邻贵国义同一家今日幸得相见于客旅之中敢将薄物以为礼耳臣曰贵地即古高句丽故都高句丽今为我朝鲜之地地之沿革虽因时有异其实同一国也今我喘息九死之余漂泊万里之外四顾无相识之人得遇诸足下又受厚惠如见一家骨肉之亲玘曰我于正月起程二月初吉到此四月初旬间回还恐不得再相见也若先过贱地安定门内问有儒学陈瀛者吾儿也好传吾消息云云相别而去臣等撑舟至下津厂前留泊十六日过武城县是日晴沿卫河而北至裴家圈铺东为夏津县地方西为清河县地方过巡检司孙家新开口草庙黄家口平河口等铺至渡口驿又过商家道铺至武城县河抱城西隔河有进士二门又有祈雨堂彻夜行至甲马营驿十七日晴朝过郑家口河口铺陈家口铺至恩县地方过白马河口铺又过下方迁五谷寺河口铺至梁家庄驿移棹过钟阁夕至故城县前留泊臣谓傅荣曰今夜月白风便何以不去荣曰你见此河中有漂尸三个乎臣曰见之荣曰此皆盗杀之也此方连遭凶歉相率而为盗者多又不知你等为漂流行李扫地反以为异邦人必赍贵物皆有欲利之心又前路人烟鲜少盗多肆行故不去也臣曰我之此行已遇宁波府之盗平生不愿相逢者盗也荣曰大抵中国人心北方则强悍南方则柔顺宁波之盗江南人也故虽或为盗类皆劫而不杀人你所以保其身也此北方人劫则必杀人或置之沟壑或漂之河海今日所见漂尸可知矣十八日过德州是日晴大风扬沙平明过盂家口兵河口马家等铺四女树文英门刘皮口铺得意门大浮桥至安德驿陈萱问臣曰贵国人对客酬酢用茶否臣曰用酒不用茶萱曰我地人对客皆用茶若有情厚远来人则或有用酒者臣问傅荣以上国伞盖冠带带牌之制荣曰伞与纱帽无等级盖则一品二品茶褐罗表红绡里三檐银浮屠三品四品与前同而浮屠则红五品青罗表红绡里二檐红浮屠七八九品青油绡表红绡里单檐红浮屠带则一品玉二品犀三品花金四品光金五品花银六品光银七八九品角牌则文职自一品至九品皆有钖牌一面楷书所任衙门一面篆书常川悬带四字皂隶背之武职有皂隶衙门皆佩之臣又问鞑靼或有入寇否荣曰彼时有之今各边有分方镇守总兵军马常样守御故不得来犯夜过德州城河抱城西而北城即古平原郡也土广人稠商旅所会至泊名不知河岸傅荣谓臣曰大上皇帝同母弟有贤德封鲁地号鲁王在此德州境三百余里之地故时人称为德王臣曰德王何以不在京师在外方乎荣曰亲王在内恐有他意故待年十六岁以上者皆封为王出之于外臣曰德王在山东所辖腹里之地亦自擅号令政事乎荣曰王府各司之官掌诸政有教授之官有护卫之官王与之讲诗书阅射御而已号令政事王不得有为一出于朝廷十九日过良店驿是日晴早发过皮口铺高家凤铺至吴桥县地方又过罗家口高官厂等铺关王庙至济南府地方良店驿又过桑园儿薄皮口铺狼家口销郭家口铺旧连窝铺至连窝驿又至连窝递运所而泊二十日晴晓过王家口铺至景州地方任家口铺又过东光县县治在河之东岸又过油房口铺北下口铺至南皮县地方过北下浅铺又至交河县地方过曹道湾薄头镇至新桥又过镇武庙药王庙戚家堰军屯夜二更至泊薛家窝里前二十一日过沧州是日晴早过三镇道冯家口杨桥口砖河南砖河南口等铺至砖河驿又过王家圈口罗家圈口红披口南关等铺长芦巡检司盐运司递运所踵武科门到沧州拨夫厂州城临河之东岸即汉之渤海郡也河边有望竿上悬人头以示众傅荣谓臣曰彼乃强盗首也汉之龚遂以单车入此地平群盗有卖剑买牛之说此地盗多劫杀人自昔犹然又过联芳应奎司谏等门至泊长芦递运所前臣问诸傅荣曰自过淮河以后若兵部刑部吏部等各司之官之船络绎不绝何也荣曰今天子圣明朝臣以旧日所为或致小过者皆降贬之河路中带钖牌而归者皆见贬下乡朝士也前日在绍兴府问你所从来之总兵官黄宗亦贬罢归臣曰朝臣贬秩者多何以不斥宦寺之徒使得意以行荣曰宦官见杀降贬者亦不可胜计今在河进京者皆先帝所差回则亦难保前日相见太监罗公聂公皆因回迟贬作奉御之职臣曰当今天下再得尧舜之君举元凯黜四凶朝廷肃清四海妥帖不亦贺乎荣曰正是正是我皇帝远之者小人与宦官也日亲经筵与阁老学士讲诗书论政事亹不已以今三月初九日躬幸国子监释奠先圣崇儒重道之意亦至矣臣戏之曰天子亦拜于列国之臣乎荣曰孔子万世之师岂以人臣之礼待之乎但天子当释奠时赞礼官曰鞠躬拜天子欲拜旁又有一赞礼官曰孔子曾为鲁司寇赞礼官又唱曰平身礼当拜而实不拜此尊先师尊天子之礼两不悖也臣曰孔子之道大于天地明于日月信于四时达之天下万代而无穷卿大大士庶人学其道以修其身诸侯学其道以治其国天子学其道以平治天下则自天子以至于庶人皆当事以先圣先师之礼又何举鲁司寇之称当拜而不拜乎若举司寇以称孔子则孔子是一小国陪臣又安可屈天子之尊以祀之乎荣嘿然夜间荣又来语臣曰方才京中来者言有一尚书与一学士对立不知所言校尉拿告于天子命下锦衣卫监问所言何事学士身居内阁至尊有大小事皆与议今与尚书相对言尤恐有私嘱故问之二十二日过兴济县是日阴晓过安都塞口铺清水王家口铺至干宁驿兴济县之治在驿之后驿前有巨家陈萱曰此新皇后张氏之私第也初新皇帝为皇太子时钦天监奏后星照河之东南先帝命选河东南良家女子三百余人皆聚京师先帝与皇太后更选张氏中选封为正后后之祖知凤阳府父无职旧为国子监生今特拜为都督云过左卫铺柳巷口铺三圣祠盘古庙高土岗至芦台旧城城北接青县之治俱在河之西北岸县前通真保定泸沲三河所会故谓之三汊又过钟楼阁社稷坛峭帆亭中州集至河间府地方府城在河之北七八里许又至流河驿日已昏暮过流河铺夜二更至泊夏官屯二十三日过静海县是日晴丑时开船过钓台铺南家口铺双塘铺至奉新驿驿在静海县治之前臣语傅荣曰愿学水车之制荣曰你于何地见所谓水车乎臣曰曩者过绍兴府时有人在湖岸运水车以灌水田用力小而上水多可为当旱农稼之助荣曰其制木工所知我未之详臣曰昔嘉祐中高丽臣属乇罗岛人樯摧桅折风漂抵岸至苏州昆山县知县事韩正彦犒以酒食见其旧桅植舟木上不可动使工人为治桅造转轴教其起倒之法其人喜捧手而碾乇罗即今我济州也我往济外见漂来此亦与其人一般足下亦以韩公之心为心教我以水车之制则我亦捧手而喜荣曰水车只用汲水而已不足学也臣曰我国多水田屡值旱干若学此制以教东民以益农务则足下一唇舌之劳可为我东人千万世无穷之利也望深究其制有未尽则问诸水夫明以教我荣曰此北方地多沙土无水田故水车无所用此水夫安知其制我姑思之食顷间荣略语机形之制运用之方臣曰我所见转之以足此则运之以手且其形制小异何也荣曰你所见必是蹈车者然不若此制最便止用一人可以运之臣曰可造以松木否荣曰松木轻不可造其机通上下用杉木其肠骨用榆木其板用樟木其车肠用竹片约之前后四柱要大中柱差小其车轮腹板长短广狭如之如不得杉榆樟等木须用木理坚韧者方可又过独流巡检司沙宁铺至武清县地方过杨青递运所人定时至杨青驿地名都是杨柳青也留泊移时三更复开船而行二十四日过天津卫是日阴晓过直沽城河名即沽水也至天津卫城卫河自南而北即臣所沿来之下水也白河自北而南即臣所溯去之上水也二河合流于城之东以入海城临两河之会海在城之东十余里即旧时江淮以南漕运皆浮大海复会于此以达京师今则疏凿水道置闸闭纵舟楫之利通于天下城中有卫司及左卫右卫之司分治海运等事城东有巨庙临河岸大书其额臣远而望之其上天字其下庙字其中一字不知某字也溯河过丁字沽海口里河东巡更所桃花口尹儿湾蒲沟儿下老米店至杨村驿驿西又有巡检司二十五日阴早经上老米店白河里南蔡村北蔡村王家务杜口双浅蒙村白庙儿河西巡检司至河西驿驿与递运所相距七八步傅荣谓臣曰浙江三司奏你等漂风之事表本限在四月初一日我奉表而来恐未及限自此驿乘驲先到京师他日于兵部前相遇莫敢揖礼以示相知之意新天子法度严肃故云二十六日晴大风沙尘涨天目不能开顺风而行过要儿渡口下码头纳钞厅天妃庙中码头车荣儿上码头河西务土门楼叶青店王家摆渡口鲁家坞攀缯口至泊萧家林里前河之越岸臣船相对处有十余人乘桴架屋桴上亦来泊有贼人来劫夺乘桴人亦强健者相与搏击陈萱曰盗肆行殴掠若此其分付你众各自相警小心过夜云云自天津卫以北白沙平铺一望无际旷野无草五谷不生人烟鲜少即曹操征乌丸时遣其将自滹沱河入潞沙潞沙即此地也二十七日晴大风平明至和合驿又过漷县县治在河之东岸码头巡检司崔氏园亭在其中至此沙堆高大如丘陵然又过火烧屯公鸡店李二寺长店儿大通关浑河口土桥巡检司至张家湾即诸路贡赋朝贡商贾之船之所集处也二十八日至北京玉河馆是日晴舍舟乘驴过东岳庙东关铺至潞河水马驿一名通津驿中门大书寰宇通衢驿西有递运所西北有通州旧城通潞亭在城之东南东抱白河白河一名白遂河或谓之东潞河臣等步入城之东门过旌表田拱尚义门大运中仓门进士门出旧城西门又过新城第一铺大运西仓门玄虚观又出新城西门城与旧城相接通州即秦之上谷郡也今辖于顺天府州治之南有通州卫左卫右卫定边卫神武中卫臣等于新城西门外乘驴过永济寺广惠寺至崇文桥桥在北京城门之外杨旺与李宽唐敬夏斌杜玉等引臣等步入皇城东南崇文门行至会同馆京师乃四夷所朝贡之地会同本馆之外又建别馆谓之会同馆臣等所寓之馆在玉河之南故亦号为玉河馆二十九日诣兵部是日晴杨旺引臣等出玉河馆门顾见东衢有桥桥两旁建门匾曰玉河桥步由西衢过上林院监南薰坊铺太医院钦天监鸿胪寺工部至兵部有尚书余子俊坐一厅左侍郎姓何右侍郎姓阮对坐一厅郎中二员主事官四员连坐一厅臣等先谒侍郎次谒尚书然后诣郎中主事官厅郎中等不复问臣以漂来事指庭中槐阴为题令做绝句又以渡海为题令做唐律又有职方清吏司郎中戴豪引臣至厅上厅壁挂天下地图臣所经之地一见了然郎中等指谓臣曰你发自何地泊于何地臣以手指其漂舟之地所历之海所泊之渚海路正经于大琉球国之北戴郎中曰你见琉球地乎臣曰我漂入白海之中遇西北风南下望见山样在有无中且有人烟之气恐是琉球界也然未可的知又问曰你所带来人有死亡者乎臣曰我四十三人赖皇恩如海皆得保性命而来又问曰你国治丧用文公家礼否臣曰我国人生子先教以小学家礼科举亦取精通者及其治丧居家一皆遵之又问你国王好书否臣曰我王一日四接儒臣好学不厌乐取诸人问毕馈臣饼茶唐敬引臣等还玉河馆夕有姓名何旺者颇解我国言来谓臣曰你国贺册封使安宰相处良等二十四人来此馆留四十余日今三月二十二日还程云云臣叹其不得相见何旺曰你亦还国何叹之甚臣曰憔悴他乡四顾无亲若见本国人则如见父兄且父新死母当丧弟又少不更事家又贫窭不保朝夕之际我适漂海其存其没家莫闻知徒以为鲸涛鼓天沧海无涯必见臭载葬身鱼腹以贫窭之家治重叠之丧其老母弱弟之痛为如何也我若得遇安令公之行一时还乡则得免道路之虞若不得同归他先归国好传吾消息则可以少舒母弟之痛天不恤我只隔七日间不得相见本国之使胡可不自痛恨也四月初一日晴诘朝鸿胪寺主簿李翔来谓臣曰令日兵部将你事入奏你可宽心漂流事当报礼部浙江三司直报兵部不报于礼部故礼部入奏罪他兵部亦杖指挥杨旺二十云云且曰汝国谢恩使十日间必到于此汝可留待同归可也臣曰我奔初丧一日作客如过三秋请足下图我速还李翔默头自浙江以来不见通事之人至此方见此人初二日阴会同馆副使李恕来谓臣等曰你四十三人不系本国差来进贡人一日一人支给止是陈老米一升而已无盐馔云云臣步出馆门适遇傅荣相话于玉河桥边臣问曰我所经处浙江有通州北京亦有通州徐州府有清河县广平府亦有清河县一海内州县有同名者何耶荣曰名虽偶同所管布政司有异实无害也初三日阴夕雷电雨雹李翔来曰我实你朝鲜通事也前一二日兵部及内庭有事故不入奏你等事今日若又不奏则明日必入奏之臣答曰天下之穷人莫如我也父已死母又老弟幼弱家贫窭治丧所需皆阙如也我又漂流未报存亡母与弟岂知我得蒙圣天子鸿恩生到大国乎必并治我丧悲恸极天请足下告于礼部使我毋久留于此翔曰你之生来事你国安宰相处良已详回还臣曰安宰相何以知之翔曰浙江镇守差指挥杨辂将你事缘陆路昼夜驰报于三月十二日来到安公誊写奏本而去你家当于四五月之交必知你不死于海不足忧也但你之情理甚切诚可怜恤我当告于兵部礼部初四日晴何旺引臣至其家馈馔臣谢之旺曰漂流远来情可矜怜故馈之不必谢也初五日阴杨旺来谓臣曰奏本初三日已下礼部云云初六日晴琉球国人陈善蔡赛等盛办饼馔来馈臣及从者臣感其恩无以报之即减粮五升以与之挥手却之时琉球使正议大夫程鹏等二十五人以进贡来寓后馆善与赛盖其从者也礼部遣办事吏王敏唤杨旺臣问其何事敏曰你每进的本抄出来了因此来叫初七日洒雨礼部吏郑春李从周等赍兵部所移礼部谘来示臣其文据浙江三司所报云云其末端云其崔溥案仰浙江布政司差委官指挥佥事杨旺管送及行沿途卫所量拨官军防护赴京外开坐具本该本部官钦奉圣旨该部知道钦此钦遵抄出送司案候间续奉本部送据浙江布政司批差指挥杨旺伴送前项夷人前来查得十一月内该浙江镇守等官奏送朝鲜国遭风夷人金杯回等七名本部已经奏准量给御寒衣服及应付脚力口粮还国去讫今该前因案呈到部看得朝鲜遭风夷人崔溥等四十三名虽系海洋哨获夷人已该浙江镇守巡按三司等官会同审验别无奸细情由况各夷风波漂荡衣粮缺乏揆之朝廷柔远大体相应优恤合无行移礼部量给替换衣服本部应付官崔溥站马廪给余人脚力口粮通与车辆装载行李及行该府差官一员伴送沿途军卫量拨军夫防护至辽东听镇巡等官另差通事人员送朝鲜地界令其自行回还缘系处置遭风外夷归国及奉钦依该部知道事理未敢擅便四月初一日太子太保本部尚书余等具题次日奉圣旨是钦此钦遵拟合通行除外合开谘前去烦照本部奏奉钦依内事理钦遵施行须至谘者臣令孝子将米粮换酒以馈郑春等春谓臣曰我二人来讨些人情面皮或铜钱或土布或诸般产物以去用耳意不在一醉也臣曰我当漂海四体不保仅能得生岂有身外之物乎你看吾行李若有一物便将去之徐观其意意在臣之所穿衣臣令李桢减粮换钱十文以赠之李从周不受撒之臣前与郑春盛怒而去夜臣偶谓安义李孝枝等曰当在宋时尔济州人漂至苏州界其船有麻子如莲仁大苏人得而种之后年差小与寻常麻子一般今尔土有所谓麻子乎义曰此古代事也今则寻常麻子亦且稀贵故凡公贱收贡皆纳葛粗布无用于国有害于民若贡以随土所产如海物则庶可便矣初八日阴国子监生员杨汝霖王演陈道等戴黑头巾穿青衿团领来曰你国学徒亦服此乎臣曰幼学虽在穷村僻巷者皆服之又曰你国亦有专经否臣曰我国科举取精通经书者故学徒精研四书五经其专治一经者不得齿儒者之列初九日在玉河馆是日晴有张元张凯兄弟家住馆前对门共来邀话初十日在玉河馆是日晴李恕谓臣曰你等还国车马关文来你不久在此十一日在玉河馆是日阴李翔来谓臣曰你国谢恩使何至今不来乎臣曰道路辽远他行止迟速我不能料念惟仆之到此不系国家事特蒙大国深恩生还本国只自仰天祝乎而已但琐尾逗留迁延日月不得全吾哭柩庐墓之心所以痛哭耳翔曰我已详说你言于礼部礼部已入奏近当回还勿忧也又有姓名王能者善晓解我国言语谓臣曰我祖父世居辽东东八站之地来往义州我亦是高丽人也我年十三父没随母而居退计三十一年间我与母俱为兀良哈所掠转往鞑靼之国竟得生返仍居于此若有你国使来未尝不来相看也即以所将钱换酒慰臣及从者又语臣曰闻你从者无有亡失然乎臣曰然能曰得非幸乎盖人口众而为日多则虽平居无事间有患死者况遭被恶风过尽大海一无亡失千古所稀想必你于平昔积善所致也臣曰此是皇恩覆冒使万物各得其所故我等亦幸得保此生也十二日在玉河馆是日朝雨午阴有姓名李海亦解我国语音来语臣曰我从使臣往还你国已六度矣徐宰相居正尚亡恙乎十三日在玉河馆是日阴张夔者张元之季也聪慧胜兄谓臣曰寂寥旅馆何以消过日月以醋酱来遗十四日在玉河馆是日晴有姓名孙锦者谓臣曰若此夏日之长难以经过我甚怜之即餽臣以米一斗菜一盘盐酱醋各一器臣令程保往谢之锦曰你等在陈之叹专是会同馆官员不取廪之过也皇帝岂知若此乎十五日在玉河馆是日晴有官吏自礼部来问臣职姓名及带来人姓名写以归莫知何为十六日在玉河馆是日晴有锦衣卫后所班剑司校尉孙雄者来臣曰寓空馆无所事淹留已过旬望不知何日还国雄曰礼部奏闻讨赏然后可回去臣曰我等来此不因国家事九死之后只求生还耳今则残喘已壮焦肠已沃伤足已完瘦骨已实都是皇上怀抚远人之恩重且大也我无一丝毫之补于大国得蒙此重大之恩固已措躬之无地矣又何有赏赐之为哉我所愿早还家山觐老母葬死父以终吾孝此人子之切情礼部岂能知道雄曰礼部近有事故致令汝事稽缓我当详告汝情于尚书后又来看你十七日在玉河馆是日洒雨琉球人陈善蔡赛王忠等来告回国遂以矮扇二把蹋席二叶赠臣曰物虽至薄情实有在臣曰我所以遇知于足下者在情不在物也陈善曰我国王曾在二十年前差我父送贵国回还大为人人见爱常想恩情我又得与大人相善得非幸乎十八日诣礼部是日阴办事吏王奂持牌子来叫臣其牌书仰唤朝鲜漂海夷官崔溥火速赴司毋违云云臣从王奂过南薰铺至文德坊城之正阳门内建大明门门之左为文德坊右为武功坊正阳三层大明二层也行至礼部主客司郎中李魁主事金福王云凤等承尚书周洪谟左侍郎倪右侍郎张之命谓臣曰明早引入朝给赏衣服可易吉服事毕便打发回去臣对曰我漂海时不胜风浪尽撒行李仅守此丧服来无他吉服且我当丧即吉恐不合于礼且以丧服入朝义又不可请大人斟酌礼制更示何如李郎中将臣言历议良久使吏郑春谓臣曰明早受赏时无展礼节次可令你从吏代受明后日谢恩时你亲拜皇帝不可不参云云臣还玉河馆夕孙锦又以粟二斗酱瓜一器来馈之有一人驱群羊过玉河馆门而去其一羊有四角二羊毛长垂地十九日受赏赐是日阴礼部吏郑春王敏王奂等来叫臣之手下程保等四十余人以归臣独留馆程保等入阙庭受赏赐而来臣所受素纻丝衣一套内红缎子圆领一件黑绿缎子褶子一件青缎子褡裢一件靴一双毡袜一对绿绵布二匹程保以下四十二人胖袄各一件绵裤各一件䩺鞋各一双李翔讨钱与市旁写书求钱者写状报鸿胪寺云朝鲜国人崔溥等为赏赐事为因漂海到于浙江解送到京今蒙钦赏衣服胖袄靴鞋等件合赴鸿胪寺报名四月二十日早谢恩云云翔谓程保曰告你官明早以吉服来谢皇帝之恩有徐序班者忘其名来点程保等具冠带教以肃拜节次之仪徐虽号为通事不善解我国之语臣令程保同把门者一人往寻李翔之家告臣意曰亲丧固所自尽也若服华盛之衣谓之非孝我亦人子其可轻释丧服处身于非孝之名乎翔曰今日我与礼部尚书大人已议之当是时亲丧轻天恩重拜谢之礼不可废也夜四更时分东长安门外都要赏赐衣服来莫误夕鞑靼大宁卫男女十五人自其国逃来寓于西会同馆二十日谢恩于大内是日阴丑时李翔自其家来谓臣曰你今具冠服入朝谢恩不可缓也臣指头上丧冠曰当此丧衣夫锦戴纱帽于心安乎翔曰你在殡侧则尔父为重今在于此知有皇帝而已皇帝有恩若不往谢大失人臣之礼故我中国礼制宰相遇丧皇帝遣人致赙则虽在初丧必具吉服驰入阙拜谢然后反丧服盖以皇恩不可不谢谢之则必于阙内阙内不可以衰麻入此嫂溺援手之权也你今从吉事势然也臣曰昨日受赏之时我不亲受今谢恩之时亦令从吏以下往拜若何翔曰受之之时无拜礼节次虽代受可也今则礼部鸿胪寺俱议你谢恩事已入奏云朝鲜夷官崔溥等云云你为尔等之班首其可安然退坐乎臣不得已率程保等从李翔步至长安门犹不忍穿吉服李翔亲脱臣丧冠加以纱帽曰若国家有事则有起复之制汝今自此门吉服而入行谢礼毕复出此门时还服丧衣只在顷刻间耳不可执一无权也时皇城外门已启钥常参朝官鱼贯而入臣迫于事势服吉服入阙过一层门二层二大门而入则又有二层大门乃午门也军威严整灯烛辉煌李翔坐臣于中庭有顷击鼓于午门之左讫撞钟于午门之右讫三虹门洞开门各有二大象守之其形甚奇伟昧爽朝官以次列班于门前李翔引臣齿于朝班又引程保等别作一队序于国子监生员之后五拜三叩头后出自端门又出承天之门门在大明门之内又东出长安左门复穿丧服过长安街还于玉河馆李孝枝许尚理权山等皆带赏赐衣裤来谒于臣曰前此旌义人从李县监暹亦漂到于此皇帝无赏赐之恩今我等从行次来特蒙此不意之赏展拜于皇帝之前得非幸欤臣曰夫岂偶然哉赏者赏有功也汝等有何功于大国乎漂死复甦生还本国皇帝之恩亦已极矣况又以汝贱陋得入彤闱受此赏赐汝等其知之乎帝之抚我赏我都是我王畏天事大之德非汝等所自致汝其勿忘我王之德勿轻帝赐勿坏勿失勿卖以为他人之有使汝子孙世守永为宝藏也二十一日在玉河馆是日阴有百户张述祖来言曰我是左军都督府总兵老爹所差送你辽东者也兵部及会同馆关文皆已出了二三日间你们都起程了袖出差札付以示之其文曰左军都督府为海洋声息事该经历司案呈准兵部职方清吏司手本奉本部连送该本部题该本司案呈奉本部送于内府抄出镇守浙江司设监太监张庆题前事转行该府差官一员伴送沿途军卫量拨军夫防护至辽东听镇巡等官另差通事人员送至朝鲜地界令其自行回还缘系处置遭风外夷归国及奉钦依该部知道事理未敢擅便四月初一日太子太保本部尚书余子俊等具题次日奉圣旨是钦此钦遵拟合通行除外仰行该府经历司呈府照依本部奏奉钦依内事理钦遵差委的当官一员伴送仍行镇守辽东太监韦朗总兵官缑谦并沿途军卫衙门一体钦遵施行连送到司合用手本前去左军都督府经历司呈府依文施行手本案呈到府拟合通行除备由连人移咨外合札仰本职即将夷人崔溥等用心防护伴送前去辽东镇守总兵官缑谦处交割另差通事人员伴去人毋致疏延不便须至札付者二十二日在玉河馆是日晴臣自是月初五日得疾首之症十七日向愈至是日卒得心痛胸膈相戾手足不仁冷气遍身喘息危在喉咽间程保金重孙孝子高伊福等咒之无效带率人等罔知攸措李桢莫金在旁哭泣有一人不知姓名颇知医病见臣危殆以大针针臣十指端黑血迸涌其人曰殆哉殆哉金重程保奔告于礼部主客司会同馆之报又至礼部即差太医院士朱旻来救臣病旻诊臣脉曰此症本缘七情所伤重之以感寒因得此疾用心调理程保问曰治以何药旻曰用香火大气汤治之曼疾走太医院赍药来乃加减七气汤也手自调煎以饮臣旻告去夜二更臣呕所饮之药二十三日在玉河馆天阴而雷诘朝朱旻又来点臣脉曰昨日看得三迟二败之脉今日脉气有回生之理专要调治又煎人参养胃汤以饮之臣服药以后体渐平和向夕李恕张述祖偕来谓臣曰明早你辈还国今你病不好可于二十六日起程何如臣曰我奔初丧漂寄他国情理甚切一日之过实同三秋昨者病今日少愈车上卧在可以去矣请行述祖曰然则我诣顺天府递运所讨车辆驴马来我大明太祖高皇帝定都于南京南京即金陵六朝帝王所都之地太宗文皇帝迁都于北平府为北京然南京之治亦自若也南京畿内应天府等十八府有所属州县北京畿内有顺天府等十一府亦有所属州县两京畿府州县直隶六部又分天下为十三布政司曰山西山东河南陕西浙江江西湖广四川福建广东广西云南贵州以统诸府州县又错置都司卫所以防御之府一百四十九州二百十八县一千一百有五又有宣慰招讨宣抚安抚等司京城即元之大都城也永乐间增广修筑城门有九其南正阳正阳之右为宣武左为崇文其东东直朝阳其西西直阜成其北安定德胜城之中又有皇城皇城之中有西苑太液池琼华岛万岁山社稷坛太庙皇城之长安左门南宗人府吏部户部礼部以次而南宗人府之后兵部工部鸿胪寺钦天监太医院亦以次而南长安右门南五军都督府中左右前亦以次而南后府在中府之后后府之南行人司太常寺通政使司锦衣卫亦以次南旗手卫在通政之后刑部都察院大理寺皆于贯城坊以次而南又翰林院在玉河之西詹事府在玉河之东国子监在安定门之内光禄寺在东安门之内太仆寺在万宝之坊又有五兵马司府军四卫羽林三卫金吾四卫虎贲左卫燕山三卫大兴左卫武骧二卫腾骧二卫永清二卫武功三卫济阳卫济州卫彭城卫四夷会同之馆及顺天府大兴宛平两县之治元世祖文天祥玉皇等庙俱在城中天寿山在北一百里即皇都镇山山下有永安城城内有长陵献陵景陵三卫今大行成化皇帝葬于此西山金山觉山泉山仰山香山卢师平坡韩家双泉棋盘翠凤潭柘玉泉五华诸山俱在城西北三十余里间巑岏磅礴拱向皇都以固亿万年之基玉河源出玉泉山经皇城大内中出都城东南为大通河至高丽庄与桑干河俱入白河海子有二一在皇城西三四里诸山之水皆汇焉一在城南即域养禽兽之所其他有楼若披云阁若中心馆若永平亭若匏瓜玉泉南野之类不可枚数北京即虞之幽州之地周为燕蓟之分自后魏以来习成胡俗厥后辽为南京金为中都元亦为大都夷狄之君相继建都其民风土俗皆袭胡风今大明一洗旧染之污使左衽之区为衣冠之俗朝廷文物之盛有可观焉然其闾阎之间尚道佛不尚儒业商贾不业农衣服短窄男女同制饮食腥秽尊卑同器余风未殄其可恨者且其山童其川污其地沙土扬起尘埃涨天五谷不丰其间人物之伙楼台之盛市肆之富恐不及于苏杭其城中之所需皆自南京及苏杭而来朝廷视臣等以漂海夷人令把门馆夫刘显等直臣等非奉上司明文禀帖唿唤不许擅自出馆亦不许容放牙行及无籍之徒入馆串引交通故刘显严加防制且无通事就与盲聋同类故凡朝廷有事不得闻而知之二十四日自会同馆发程是日晴百户张述祖与其子仲英讨车三辆于顺天府递运所而来臣则骑马从者或坐车或乘驴从玉河桥出自崇文门复过通州新旧城至潞河驿驿吏李凤煎茶来馈二十五日阴过白河河以久旱水浅略设土桥又过火烧屯照里铺烟角集马义坡夏店铺柳河屯至夏店驿所过旷野中有童山在路之北十余里外望之如土阜然上有昊天塔即通州之孤山也通州在平野无高山只有此山而已又过白浮图铺东关递运所入三河县城南门过进士门至太仆分寺县在七渡鲍丘临洵三河之中故名城中有县治及兴州后屯营州后屯等卫县之北十五里间有灵山古城山其西北有兔儿山驼山等山二十六日阴清早三河知县姓吴县丞姓范主簿姓杨俱失其名以饭米一盘肉一斤酒一瓶菜一盘来问慰复出自南门至草桥店店之东有临洵河积草为桥又过烟屯铺石碑店东岭铺至公乐驿二十七日至渔阳驿遇谢恩使臣是日阴夜大雨过白涧铺二十里铺十里铺至渔阳驿驿在蓟州城南五里许驿之南有南关递运所驿丞乃曹鹏也蓟州即秦汉渔阳郡唐安禄山叛据之后取古蓟门关以名盘龙山在西北崆峒山在东北城中有州治及蓟州卫镇朔卫营州右屯卫治所治西北隅有张堪庙堪为渔阳太守时教民种植童谣云麦秀两歧云云有去思立庙如新臣等欲起程时有一人驰报云朝鲜国使臣来臣语诸张述祖曰我本国使臣来在一刻间若于路上相逢则不过一揖而过我姑留待以认本国家山之事述祖曰诺日晡谢恩使知中枢成健书状官尹璋及崔自俊禹雄成仲温金孟敬张佑奇韩忠常韩谨吴近位金敬熙权熙止成后生李义山朴璇郑兴祖等来寓驿中臣诣谒使臣于中庭使臣下阶亦俯伏语臣曰上体平安国家无事尔家乡亦无恙上闻尔漂海无归处启下礼曹令各道观察使通谕沿海各官不轻搜觅急速启闻且于对马岛及日本诸岛使送人书契修答时右词缘并录通谕右承旨庆俊次知启依允圣恩何可量哉臣拜伏退舍谓金重等曰我等小民也如蟪蛄蚁蠓之生死于天地中生不为天地之益死不为天地之损岂意圣念及于小民若此若此圣念若此我等所以万死得一生也金重等亦感泣少选书状官与崔自俊偕到于臣所寓备语乡国迩来之事因曰初闻漂没之报人皆以汝死为叹成希颜独大言曰我心以为崔溥不死海早晚必生还云云及今相遇果验其言当昏使臣邀臣同坐馈臣以晚饭下及陪吏臣谢曰小人罪逆深重不自死灭祸延先人未及擗踊于殡侧反为飓毋所驱五内分崩无复望生幸到闽东行过六千余里间亦顾眄无亲语音不晓悲辛艰楚欲诉谁因今遇令公如见父母使臣曰我初于东八站遇安令公之行闻尔生到浙江等处喜气欲颠今日邂逅顾非幸欤又曰我之此行有养马者中途毙死跋涉万里俱生实难尔带去人亦有死者否臣曰凡我四十三人幸得不死与之偕来使臣曰天实生之天实生之非徒生之实由上德是可喜也臣又承使臣之问略陈漂寓之故所过沧溟之险山川之胜迹风俗之有异使臣曰我行过此等地独以为壮观尔之眼界难为水也二十八日朝雨而阴使臣叫臣至前又馈早饭因赠以口粮十斗笠帽二事扇十把理中二十丸及诸般馔物又叫伴送臣等百户语曰你送我国人善自护恤嘉喜嘉喜赠以笠帽扇子等物又分帽扇于臣之陪吏等书状官亦馈臣以夏衣一领布袜一双崔自俊禹雄亦各以扇二柄为行赆使臣又犒臣之从者以酒肉各有差因谓臣曰日渐熏热路犹阻长少不调护疾病缠身努力加餐好还本国以孝慈闱云云时有李桢醉感使臣所馈突入前极陈在海浮沉之若臣即告辞而别过永济桥桥跨龙池河一名渔水流入白龙港谚传此桥乃安禄山所筑也又过泰山东岳庙五里店八里铺别山里石河铺枯树里至杨樊驿二十九日过玉田县遇天使于道上是日晴过扣谕铺至彩亭桥桥跨蓝水河驰至玉田县由蓝田门入城至蓝田递运所小泉徐无等山俱在东北二三十里间燕山在西北距城二十余里即苏辙诗所谓燕山如长蛇千里限夷汉者也臣问诸张述祖曰传闻此地乃汉右北平之地李广射虎没羽之石在何方述祖曰距此东北三十里有无终山山下有无终国旧基及北平城遗址城即李广出猎遇石之处山上又有燕昭王之冢臣等又过孝子李茂旌门出城东门门即兴州左屯卫之门也行过韩家庄二里许遇有二官人乘轿而至有节钺躐牌前导者呵曰下马臣即下马二官人唿臣来前曰你是何许人臣未及对上官人令臣写其手掌有张仲英奄至备陈臣之姓名及遭风漂还之事上官人顾谓臣曰你国人已知你生到中国云云臣谢揖而退问其官人为谁仲英曰前去者乃翰林学士董越后者乃给事中王敞前月间奉皇帝敕往颁你国今是回还之时也又过两家店沙流河铺至永济驿三十日过丰润县是日阴早发行至浭水一名还乡河下流入梁河谚传唐太宗征辽还时所名又过登云门至丰润县城西门门之重城内有火神庙入其城过武安王庙腾霄门绣衣门复出城东门门之楣刻书兴州前屯卫门外有在城总铺铺之东有东关递运所所有官员姓名田能也须眉皓白颇示款待之意诘藏垛吏郑文宗速讨车辆以送臣等文宗咈然怒拨田能之须其大无官衙上下之节类如此县有鸦鹘灵应二山在西北陈宫山在北崖儿口山在东北马头明月腰带三山在东唯鸦鹘近城臣等又过林城铺至义丰驿五月初一日阴晓至滦州地方中国以滦州为商之孤竹国我国李詹以海州为孤竹国二说不同未知孰是又过铁城铺狼窝铺杏儿岘榛子镇忙牛桥店佃子里铺至迁安县地方新店递运所其东即七家岭驿驿之东北三十里外望有都山蟒山团山黄台龙泉晒甲等山都山尤高峻特秀初二日至永平府城南是日晴过沙河至滦河其间所过有沙窝色山赤峰白佛院石梯子等铺滦河源自口北开平而来北方诸山之水合流为一下流为定流河入于海臣等舟渡行七八里又渡漆河河与肥如河合流绕永平府城西南流入滦河故又名护城河伯夷叔齐庙在河之岸上行二里过迎恩世英冠英尚义等门至滦河驿驿北二里有城城上列建成楼其一乃望高楼也城中有府治及卢龙县永平卫卢龙卫东胜左卫治所府即金之南京卢龙即古肥子国所谓卢龙塞外者也有龙山洞山双子周王马鞍阳山灰山笔架诸山联绵回抱亦一形胜之地驿之南阜有景致其上有寺驿丞白思敬曰此开元寺也时有锦衣卫官人拿的强盗来驿后厅初三日在滦河驿是日晴张述祖令其子仲英还于北京仲英误怀兵部交付臣等于广宁太监之关文而去述祖使人追之日暮乃返故不得已而留夜大雷电以雨初四日至抚宁卫是日晴过东关递运所至驴槽河河之北岸有大石如槽号为石槽谚传唐张果饲驴之器又过国家铺十八里铺双望铺仪院岭铺芦峰口铺芎菉铺至阳河河源出列陀山经抚宁县城西八里许又过民壮教场门入抚宁县城西门过关王庙寓于抚宁卫兔耳铧子大崇连峰诸山围城之南北治西有西关递运所初五日过榆关驿是日晴过青云得路门出城东门过兴山铺背时铺至榆关店店旧为关今移为山海关店之东有渝河河之上有临渝山隋开皇中伐高句丽时汉王谅帅兵出榆关者即此地也又过榆关驿半山铺而行路西北有海阳古城城之北有列陀山山高耸为诸山之雄又过张古老河至娘子河日已薄暮河边有人居三四屋借器做饭又过十余里停车于名不知路街初六日晴行至石河南有五花城乃唐太宗征高句丽时薛仁贵所筑也至迁安驿驿在山海卫城西门外城之东南有孤山临海滨城北有角山屹立山海关当其中北负山南带海相距十余里间为夷夏要险之地秦将蒙恬所筑长城跨出于角山之腹迤逦为卫之东城以达于海有东门递运所在城中初七日过山海关是日晴由调桥入山海卫城西门至儒学门问所谓味甘之双文井人皆以双峰答之过步云门给事方亚元门灵应庙至东北第一关即所谓山海关也关之东有镇东公馆有兵部主事官一员率军吏常川坐馆东西行人皆讥察是非以出入之虽汲妇樵童亦皆给牌以表验张述祖列写臣等姓名告主事官主事官一一唿名姓点之然后乃出出自关东城门门之上建东关楼门外有东关桥跨海子关外有望乡台望夫台谚传望夫台即秦筑城时孟姜女寻夫之处又过东辽一铺镇远铺铺之东一里有小河不记其名又过中前千户所城城辖于广宁之前屯卫也城东又有小河过至高岭驿驿有城自此以后驿皆筑城递运所同在一城中初八日过前屯卫是日阴高岭驿人顽悍暴横之无甚者臣之军人文回者催驴时驿人以杖杖文回之头颅迸血张述祖与臣等行至前屯卫溯于卫管军都指挥晟铭即差人拿其驿人臣等至卫将近城城西二里有石子河由城南门而入过迎恩承恩治政永安等门至卫馆指挥杨相来暂话容貌魁伟者又出城东崇礼门而行前屯卫城即旧大宁路瑞州之地有大山西连山海关而来镇于卫之东北即三山俗谓之三山顶又过东岳庙至沙河驿城西所过小水即沙河也初九日晴过张公墓双墩铺王公墓至前屯卫之中后千户所城由南门而入门即瑞宁门也至所馆与千户刘清话别复出自城东庆春门而行至东关驿是日所渡河有三曰十字狗儿六州等河北有殷恶山初十日晴过曲尺河铺大沙河至宁远卫之中右千户所城由南薰门而入过武安王庙至所馆城之北望有甲山羊角山复出自永和门过小沙河而行路东南有烧盐场城海浦环抱于城之东北驰至曹庄驿城十一日过宁远卫是日晴大风自曹庄驿至宁远卫城城南又筑长垣垣南乃讲武场女儿河来绕城东北而西而南注之城之西有铁冒山北有立山虹螺山南有青粮山虹螺三叠独秀起臣等由城南门而入过迎恩进士崇敬等门至迎恩街街中作二层楼楼西怀远门北靖边门东景阳门又驰至卫馆少歇城中又有左右中前后五所臣等从春和门出城东城东四里许有圣塘温泉张述祖引臣至则果有温汤三井建浴室又过桑树铺至连山驿驿之南有葫芦套西有三首山北有寨儿山驿之得名以此十二日晴行过五里河至塔山所城所即宁远卫之中左千户所也由城南门而入门即海宁门也过进士门至所馆又由城东门而出至杏山驿驿东有杏儿山故名北又有长岭山十三日阴行至中屯卫之中左千户所城由靖安门而入从定远门而出至凌河驿驿北有占茂山十四日晴驿之城东有小凌河渡河过荆山铺至左屯卫之中左千户城由海宁门而入从临河门而出城西有紫荆山北有逍遥寺城之东七八里外又有大凌河两河相距可四十余里兴安铺东岳庙临河之东岸河之东北六七里间有白沙场沙窝铺当其中白沙随风簸扬填塞铺城城之不没于沙仅一二尺到十三山驿城东有十三山以有十三峰故名驿亦因山得名北又有小昆仑熊奉诸山有官人乘驲而至行橐有物大如瓢其中有酒噼然后可饮张述祖谓臣曰此果乃椰子酒也岭南多产人或饮此为生产者此则乃广东布政司进献至尊至尊又赏广宁太监的十五日晴过山后铺榆林铺到闾阳驿有山自十三山之北横亘东走过此驿之北以抵于广宁卫之北而东其中有龙王保住望海分水望城冈禄河等诸峰通谓之医巫闾山此驿正当其阳故名闾阳尝闻出榆关以东南滨海北限大山尽皆粗恶不毛主山峭拔摩空苍翠乃医巫闾正谓此也十六日至广宁驿遇圣节使臣是日晴过四塔铺又过二铺及接官亭至广宁卫城由城西迎恩门而入过进士坊至广宁驿圣节使参判蔡寿质正官金学起书状官郑而得及闵琳蔡年朴明善庾思达吴诚文张良李郁李塾李亨良洪孝诚郑殷申继孙辛自刚尹仲连金从孙金春等驰至驿中书状质正先入臣所寓略语乡国之音臣往拜于使臣使臣引臣上座曰不意今日得相见于此漂汝活汝天实使之到泊中国界是乃得生之地因问臣以所历山川形胜人物繁伙臣略陈之使臣亦语浙江以南江山地方如语曾经之地谓臣曰我国人物亲见大江以南者近古所无汝独历览若此岂非幸乎臣辞退夕使臣又使人问曰汝漂寄他国行李粮馔必有缺乏缺乏何物我其补之臣曰我则重蒙皇帝厚恩生到于此过此后不数日间驰至本国令公之行必过七月乃还则客中有物亦有限量不可轻与人敢辞使臣招臣之从者以米二斗藿二束赠之曰丧中作客无物可食故以馈之夜乘月使臣坐中庭邀臣至前设酌以慰十七日在广宁驿是日晴使臣与书状质正俱到臣所寓良久话别夕镇守太监韦朗都御史徐鑵都司大人胡忠总兵官缑谦参将崔胜同议以臣等漂死复生情可矜怜令驿官百户柳源将全猪一头黄酒四盆稻米一斗粟米二斗来慰臣分诸陪吏军人等以饮食之十八日在广宁驿是日阴张述祖告别向北京谓臣曰随路千有余里情志有甚恋慕我年已耳顺脚力且衰岂复与足下相再见乎第念足下若得志于本国则他日必有进贡朝天之时我家在顺城门内石驸马家前对门其记今日之情可赐一问否因解衬衣赠吴山盖述祖在途尝以吴山为手足故也参将崔胜令金玉邀臣等玉辽东人也颇解我国语臣令程保等从玉以往胜大设酒馔甚盛以馈十九日在广宁驿是日雨太监总兵官都御史都司参将等令柳源及驿写字王礼等载衣服帽靴等件来驿分给臣及从者臣所受生福青圆领一件白夏布摆一件白三梭布衫一件大毡帽一顶小衣一件白鹿皮靴一双毡袜一双程保以下四十二人每人白三梭布衫各一件小衣各一件毡帽各一顶靴各一双毡袜各一双又犒以全猪一头酒二盆源谓臣曰三堂老爹说你回国以今日所受之物俱要启于国王前云云夕程保等四十余人罗跪臣前曰自古漂流船虽或不败或渴水或陷海或病死死者十居其半今我等屡经患难俱无死伤此一幸也漂到他国者或致边将所疑或捆缚或拘囚或鞭挞随之以鞫问按验之今我等一无被拘困苦到处皆敬待饱以餐饭此二幸也前此旌义人从李县监而漂死者颇多拘挛亦甚到皇都无赏赐饥渴困苦仅得生还今我等到皇都皇帝有赏赐到广宁镇守三司赐衣赏帽靴军人空手而来重负而还此三幸也凡此三幸莫知其所由致也臣曰此皆由我圣上仁以抚众诚以事大之德也二十日阴大风过察院普慈寺出城东门即泰安门也又过钟秀桥泉水平甸潮沟等铺至盘山驿有指挥杨俊来待馈以茶驿城北望有黑山歧山蛇山山皆医巫闾之东支也二十一日晴而风过要站铺至高平驿过清泉铺新河桥通河桥通河铺至沙岭驿二十二日晴而风过高墩铺至新关门有长土城北附长城而南关门正当其中即成化年间所新筑也又过大台三官庙河湾铺至三汊河河即辽河也源自开原东北经铁岭至此与浑河泰子河合流为一故名三汊盖辽地濒海而高亢支河皆逆流故泰子浑河皆自东而西又有境外支河皆自北而南曲折萦回俱会于此作浮桥横截河流又挽舟而渡号为辽河渡有一官人坐于河岸小厅以讥察往来行人其南有圣母娘娘庙又过临河桥到牛家庄驿又过石井铺沙河在城铺至在城驿驿在海州卫之城西门外故名卫亦巨镇也东有西牟城山二十三日至辽阳驿是日阴而雷自驿傍卫城而西而北而东过递运所土河铺甘泉铺关王庙至鞍山驿驿之东有辽高山西有辽下山又过武安王庙长占铺至沙河铺有二水俱带于铺之东西名皆沙河盖自通州以来地多沙土故水以沙河得名者多又过首山铺至递运所城城即八里庄也过接官亭至辽阳在城驿驿在辽东城西二十四日晴有僧戒勉者能通我国语音谓臣曰僧系本朝鲜人僧祖父逃来于此今已三世矣此方地近本国界故本国人来住者甚伙中国人最怯懦无勇若遇贼皆投戈奔窜且无善射者必抄本国人向化者以谓精兵以谓先锋我本国一人可以当中国人什百矣此方即古我高句丽之都夺属中国千有余载我高句丽流风遗俗犹有未殄立高丽祠以为根本敬祀不怠不忘本也尝闻鸟飞返故乡狐死必首丘我等亦欲返本国以居但恐本国反以我等为中国人刷还中国则我等必服逃奔之罪身首异处故心欲往而足趑趄耳臣曰汝以清净之流宜在深山之中何为僧冠俗行出入于闾阎之中乎勉曰僧入山中久矣今为官吏所招来臣曰招以何事勉曰大行皇帝尊崇佛法巨刹半于天下方袍多于编户僧等安卧饱食以修释行新皇帝自为东宫素恶僧徒及即位大有剪去之志今则下诏天下凡新设寺庵并令撤去无度牒僧刷令还俗之令急于星火故三堂老爹令吏招僧自今日坏寺长发云云僧徒顾安所容一身乎臣曰此乃撤寺刹为民舍毁铜佛为器皿发髡首充军伍之渐乃知大圣人之所为出于寻常万万也汝徒尝祝厘曰皇帝陛下万万岁汝之祝厘如是大行皇帝之崇佛如是寺刹僧佛之盛又如是大行皇帝寿未中身八音遽遏汝之祝厘之勤安在哉言未既勉辞谢而退二十五日晴通事千户王宪百户吴玺来语臣曰馆夫不说你辈留此经日故我等在家不知所以来看之晚也玺遂引程保金重等诣三堂大人跟前告以漂来首末三堂大人即都指挥使邓玉分守总兵官韩斌布政司副使吴玉巡按监察御史陈琳等也夕指挥使令吏将黄酒三盆全猪一头稻米一斗粟米一斗来犒臣等二十六日晴王宪复来曰贵国及海西毛邻建州等卫皆路经于此贵国使臣往来接待唯我与吴玺二人耳我今年老畏暑故总兵官差玺伴送你玺亦好人你可好还本国可勿忧也大抵道途之远客旅之中四体不得息寝食不以时疾病易以缠故不数月间贵国使臣若韩瓒李世弼相继道死其行道若是其难也今你则历尽鲸涛鼍浪越南燕北全其身全其从者而还天所以置诸危而全之措诸祸而福之从可知矣臣曰我之保全而来都是皇恩所赐抑又我先人亡灵必有阴祐之功故也二十七日阴吴玺来曰总兵官差我以骑马四十三匹驮载马十五匹送你等还国其中一匹乃我所骑也你等行李约有多少臣曰我四十三人原有行李合而载之不满一二驮但受赏于皇帝之胖袄绵裤皆冬节之衣又有所受于广宁衣靴等物耳玺曰行李少则行路可便矣二十八日大雨吴玺又来曰今日治任将行天雨雨奈何臣曰以我忒遄之心难过一刻之留忧此雨者我一人而已今年大旱自二月不雨以至于今幸而得雨则其喜之者人与万物也天实为之谓之何哉玺曰正是正是辽东即旧我高句丽之都为唐高宗所灭割属中原五代时为渤澥太氏所有后又为辽金胡元所并城中有都司察院布政司太仆分司阅马司又有左右中前后卫自城西昇平桥以至肃清迎恩澄清扬武威振四路等门及进士门八座以至高丽市间民居可谓繁伙揆之江南可与嘉兴府相颉颃矣但嘉兴城外市阑相接辽东城外鸡鸣狗吠不得相闻海子路旁冢土累累耳城东又别筑东宁卫城首山千山木场骆驼太子杏花诸山环拱于城之西南东其北则平旷无垠之野二十九日自辽东登程是日晴吴玺与千户田福偕至驿引臣等行出驿城东门外不一里乃辽东城也两城间有关王庙行过兀良哈馆泰和门安定门至我朝鲜馆馆前立标匾畏天保国四字又过石河儿入高丽洞过大石门岭小石门岭两岭间有王都督墓又过柳河儿汤河儿头巾站狼子山至显得寨里而歇里有三四家乘昏里人偷去臣之帽匣匣中藏纱帽囊佩及江南人所赠诗稿程保告于玺讯里人索之不得玺谓臣曰谩藏诲盗尚谁咎乎六月初一日晴日食逾显得岭青石岭二岭间青石填路又过甜水河儿西南望有黑山高险橡子洞有塔寺东南踰高岭岭巉岩盘曲过泰子河至连山关守关千户董文邀臣及吴玺田福房祥张勇沈荣做饭以馈福祥勇荣及王升马总洪杰吴洗金清周端等及百户三十人军人二百余人馆夫十人皆辽东总兵官所差护送臣等者也溯连山河而上暮投白家庄民家初二日晴朝至分水岭自岭以北地势北下谿壑诸水俱会于泰子河西入于辽河自岭以南之水俱会于八渡河岭之得名以此至通远堡堡有新旧城龙峰山当其后前有龙峰河西南有德山又其南有甑山一名瓮北山又过李海屯里人曰昨夜千户马总所管护送军人先到于此有虎揽伤所乘马自昔无此患故过此者皆山行野宿今适有之亦可畏也过斜哨屯河时水涨湍急暴下军人高福者蹉跌赴流吴玺适浴见其溺而援之至李胜屯初三日晴过斜哨大岭至八渡河以其八渡其水故名或谓之半途河以其自我朝鲜京城至中国北京此河正在其中界两半故名又过长岭儿薛里站白言岭奴哥秃奴哥河儿奴哥岭千河儿至凤凰山东宁卫方才拨军夫筑城于此吴玺谓臣曰此城乃为贵国使臣往来防道梗而筑也过开州城王斌吉搭里余温者介河儿至宽得洛谷露宿焉谷之东有海青山又名松鹘山初四日渡鸭绿江是日晴清晨过汤山站名不记二小河至九连城城颓只有土筑旧址又谓婆娑堡堡前有江即枫浦也又舟渡吾夜江二江同源而分复合为一通谓之狄江又舟渡鸭绿江牧使遣军官尹迁善慰臣于江边薄暮又舟渡难子江二江亦以一而分下又合流夜三更驰入义州城城正当唐人野人等往来之冲城之制狭小颓残城中里闬落良可恨也自牛头外洋至桃渚所一百六十余里自桃渚所至宁海县四百余里间俱是沿海僻地无馆驿到越溪巡检司始有铺到宁海县始见白峤驿自白峤过西店连山四明车厩姚江曹娥东关蓬菜钱清西兴至杭州府武林驿自桃渚所至此一千五百有余里也又自武林过吴山长安皂林西水平望松陵姑苏钖山毗陵云阳至镇江府京口驿自杭州至此一千有余里也过扬子江至扬州府广陵驿自此以后路分水陆水路则有邵伯盂城界首安平淮阴清口桃源古城钟吾直河下邳新安房村彭城夹沟泗亭沙河鲁桥南城开河安山荆门崇武清阳清源渡口甲马营梁家庄安德良店连窝新桥砖河干宁流河奉新杨青杨村河西和合至通州潞河水马驿自扬州至此共三千三百有余里也陆路则有大柳池河红心濠梁王庄固镇大店睢阳夹沟桃山黄泽利国滕阳界河邾城昌平新嘉新桥东原旧县铜城荏山鱼丘太平安德东光阜城乐城瀛海鄞城归义汾水涿鹿至固节驿自扬州至此二千五百有余里也水有红船陆有铺马凡往来使命贡献商贾皆由水路若或因早干闸河水浅不能通船或有火驰星报之事则由陆路盖扬州府近南京只隔三驿且闽浙以南皆路经此府以达皇都故驿路甚大陆驿相距或六十里或七八十里水驿则自武林至吴山三十里自潞河至会同馆四十里皆水路中之陆路故相距近其他则或六七十里八九十里或过百里相距甚远铺之相距或十里或二三十里自扬州后水边又设浅或六七里或十余里以记里臣所经自牛头外洋至桃渚所至杭州至北京会同馆大概共六千有余里自会同馆过潞河夏店公乐渔阳阳樊永济义丰七家岭滦河芦峰口榆关迁安高岭沙河东关曹家庄连山岛杏儿山凌河十三山闾阳广宁高平沙岭牛家庄海州在城鞍山辽阳等驿至辽东城辽阳即辽东在城驿驿相距或三四十里或五六十里共千七百有余里山海关以内十里置烟台以备烽火过关后又间五里置小墩立标以记里自辽东过头官甜水通远堡斜里开州汤站等站至鸭绿江又三百有余里山海关以东又筑长墙置堡子以防野人驿递皆有城与防御所一般又不设府州县置卫所虽若驿递之官皆以军职填之臣又传闻自三汊河又有一路过海州卫西木城绣岸城莺拿河屯牢房林子屯独塔里屯林江河屯蒲芦葫屯至鸭绿江仅二百余里亦是中大路路左有旧城基废为安市里谚传拒唐兵处大明洪武间又筑长墙以御胡头接秦长城迤东而来三汊河以西不可详也以东则北过长静长宁长安长胜长勇长营静远上榆林十方寺等堡又东过平洛泊堡至沈阳城又北过蒲河懿路县汎河铁岭卫腰站等城至开原城又过东抚顺所城南至东州马跟单清河碱场叆阳十岔口等堡至鸭绿江凡数千余里回抱定辽左二十五卫巡城亦有路云云然未可的知奉化县以南并海滨多高山峻岭奇岩乱石溪间萦绕花卉明媚大江以南地多涂泥陂潴然天台四明会稽天日天平诸山错综横亘乎其间淮河以南地多湖浸泥淖沮洳以北则地多坟起漕河跟岸高于平地决啮流移水陆变迁济宁州之北有分水庙自庙以南水势皆南下以北则皆北下武城县以北地多泥沙若长芦等处斥卤多碱即禹贡海滨广斥之地天津卫以北水势又皆南下通至张家湾平沙无际随风流转至北京则天寿等诸山环拱于北其西支则通连太行王屋诸山以达于河南之境其东支则东走过三河蓟州至玉田县之北为燕山又东过丰润县至榛子镇又分为二支其南支则东过滦州昌黎县至碣石山直抵于海其北支则通连燕山之脉东过迁安永平至抚宁之东直抵于山海关关外又蜿蜓而东至广宁卫之西北为医巫闾山自北京以至于此山皆童秃不毛其间大江以北太行以东燕山医巫闾以南数千里间四野平衍东通大海延入于广宁之东海州卫之西辽东之北为大野即所谓鹤野也海州卫之东始有鞍山萦纡而南为千山自此以后群峰叠嶂如列戟围屏东南抵于鸭绿江东入野人之境辽东之南有分水岭自岭以北则水势皆北下以南则皆南下石门岭以南山多林木茂密涧水澄碧自北京以至鸭绿江其间名为河者都是小川皆雨涨旱干唯滦河三汊河为大其次若白河大小凌河泰子八渡等河也大江以南地多软石陆则皆凿石铺路或横截泻淖跨上山嵴如宁海奉化县等处为多水则皆炼石建虹门桥筑堤捍江湖如吴江县等处为多淮河以北一无石桥或有造舟为浮桥或有略设木桥者陆路则沙尘涨天自连山关以后鸟道如线荒草四合蚊虻扑面行者甚苦自淮河以南地多水田沃饶稻粱为贱徐州以北无水田辽东以东天又晚燠早寒五谷不盛惟黍生之在昔浙江福建以南漕运皆会于大江浮于海达于潞河以至于北京迨胡元顺帝时始凿运河筑堤置闸以通漕运至我永乐间决黄河注于淮导卫河通于白河大加修筑水泻则置堰坝以防之水淤则置堤塘以捍之水浅则置闸以贮之水急则置洪以逆之水会则置嘴以分之坝之制限二水内外两旁石筑作堰堰之上植二石柱柱上横木如门横木凿一大孔又植木柱当横木之孔可以轮回之柱间凿乱孔又噼竹为缠舟结于木柱以短木争植乱孔以戾之挽舟而上上坝逆而难下坝顺而易闸之制两岸筑石堤中可容过一船又以广板塞其流以贮水板之多少随水浅深又设木桥于堤上以通人往来又植二柱于木桥两旁如坝之制船至则撤其桥以索系之柱勾上广板通其流然后扯舟以过舟过复塞之洪之制两岸亦筑石堰堰上治牵路亦用竹缆以逆挽之挽一船人契则百余人牛则十余头若坝若闸若洪皆有官员聚人巭牛只以待船至堤塘与嘴皆石筑亦或有木栅者浙江镇守差杨旺送臣等于皇都限在四月初一日故杨旺率臣等督行昼夜顺风则悬帆逆风则扯舟水浅则撑舟水深则棹舟驿支口粮递运所换船凡使命及贡献往来皆然大抵百里之间尚且风殊俗异况乎天下风俗不可以一概论之然其大概以扬子一江分南北而观其人烟盛衰则江以南诸府城县卫之中繁华壮丽言不可悉至若镇若巡检司若千户所若寨若驿若铺若里若坝所在附近或三四里或七八里或十余里多或至二十余里间闾阎扑地市肆夹路楼台相望舳舻接缆珠玉金银宝贝之产稻梁盐铁鱼蟹之富羔羊鹅鸭鸡豚驴牛之畜松篁藤棕龙眼荔枝桔柚之物甲于天下古人以江南为佳丽地者以此江以北若扬州淮安及淮河以北若徐州济宁临清繁华丰阜无异江南临清为尤盛其他若官府所治之城则亦间有富盛繁伙者若镇若寨若驿若铺若里若集若嘴若厂若湾若坞若闸若坝若迁之间人烟不甚繁盛里闬萧条通州以东人烟渐少过山海关行百里仅得一里社不过二三草屋唯羔羊鸡猪驴骆牛马之畜笼络原野杨柳桑枣之树茂翳交柯八渡河以南荒旷无人居其第宅则江南盖以瓦铺以砖阶砌皆用炼石亦或有建石柱者皆宏壮华丽江北草屋矮小者殆居其半其服饰则江南人皆穿宽大黑襦裤做以绫罗绢绡匹缎者多或戴羊毛帽黑匹缎帽马尾帽或以巾帕裹头或无角黑巾有角黑巾官人纱帽丧者白布巾或粗布巾或着靴或着皮鞋䩺鞋芒鞋又有以巾子缠脚以代袜者妇女所服皆左衽首饰于宁波府以南圆而长而大其端中约华饰以北圆而锐如牛角然或戴观音冠饰以金玉照耀人目虽白发老妪皆垂耳环江北服饰大概与江南一般但江北好着短窄白衣贫匮悬鹑者十居三四妇女首饰亦圆而尖如鸡喙然自沧州以北女服之衽或左或右至通州以后皆右衽山海关以东其人皆粗鄙衣冠褴褛海州辽东等处人半是中国半是我国半是女真石门岭以南至鸭绿江都是我国人移住者其冠裳语音及女首饰类与我国同人心风俗则江南和顺或兄弟或堂兄弟再从兄弟有同居一屋自吴江县以北间有父子异居者人皆非之无男女老少皆踞绳床交椅以事其事江北人心强悍至山东以北一家不相保斗殴之声炮闹不绝或多有劫盗杀人山海关以东其人性行尤暴悍大有胡狄之风且江南人以读书为业虽里闬童稚及津夫水夫皆识文字臣至其地写以问之则凡山川古迹土地沿革皆晓解详告之江北则不学者多故臣欲问之则皆曰我不识字就是无识人也且江南人业水虞乘舴艋载笭箵以罺罩笱箄取鱼者千百为群江北则唯济宁府南旺湖等处外不见捕鱼之具且江南妇女皆不出门庭或登朱楼卷珠帘以观望耳无行路服役于外江北则若治田棹舟等事皆自服劳至如徐州临清等地华妆自鬻要价资生以成风且江南人号为官员者或亲执役为卒徒者或踞胡床冠带无章尊卑无位似若殊无礼节然在官衙则威仪整肃在军中则号令严切正伍循次无敢喧嚣一出令时闻一铮声远近云集莫或有后江北亦然但山东以北凡出令非鞭扑不能整之且江南戎器则有枪剑矛戟其甲胄盾等物皆大书勇字然无弓箭战马江北始有带弓箭者通州以东及辽东等地人皆以弓马为业然箭竿以木为之且江南好冶容男女皆带镜奁梳篦刷牙等物江北亦然但不见带之者江南市中使金银江北用铜钱江南市儿以钖约臂江北以铅穿鼻江南力农工商贾江北多有游食之徒江南陆路行用轿江北或马或驴江南无良马江北马大如龙江南人死巨家大族或立庙旌门者有之常人略用棺不埋委之水旁如绍兴府城边白骨成堆江北如扬州等地起坟茔或于江边或田畔里闬之中江南丧者僧人或食肉不食荤江北则皆血食茹荤此江南江北之所以异也其所同者尚鬼神崇道佛言必摇手怒必蹙口唾沫饮食粗粝同桌同器轮箸以食虮虱必咀嚼砧杵皆用石运磨使驴牛市店建帘标行者担而不负戴人皆以商贾为业虽达官巨家或亲袖称锤分析锱铢之利官府常刑如竹片决杖趱指担石之属其他若山川形胜台榭古迹有脍炙人口者虽秃尽毛颖不能悉记而臣之历览千载难之然在衰绖之中不敢观望游赏采取胜概只令陪吏四人逐日观标旁问地方挂一漏万记其大略耳