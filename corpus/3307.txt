诚斋诗话提要钦定四库全书集部九诚斋诗话诗文评类提要等谨案诚斋诗话一巻宋杨万里撰万里有诚斋易传已着録此编题曰诗话而论文之语乃多于诗又颇及谐谑杂事盖宋人所着往往如斯不但万里也万里本以诗名故所论往往中理而其为诗好用文句及俚语故以李师中之山如仁者夀水似圣之清为善用经以苏轼之避谤诗寻医畏病酒入务僧显万之探支春色墻头朶阑入风光竹外梢为善用字与自称其立岸风大壮还舟灯小明以诗篇名对易卦者均非定论又李商隐夜半宴归宫漏永薛王沉醉夀王醒暴扬国恶至为无礼万里以为微婉显晦尽而不朽尤宋人作诗好为讦激之习气矣至于万里时代距南渡初不逺乃以隆祐太后布告中外手诏为劝进髙宗手书于考论典故亦为纰谬殆所谓瑕瑜不掩利钝互陈者欤全书已编入诚斋集中此乃别行之本今亦别着于録焉干隆四十六年十二月恭校上总纂官纪昀陆钖熊孙士毅总校官陆费墀诚斋诗话诚斋诗话钦定四库全书诚斋诗话宋杨万里撰句有偶似古人者亦有述之者杜子美武侯庙诗云映堦碧草自春色隔叶黄鹂空好音此何逊行孙氏陵云山莺空树响壠月自秋辉也杜云薄云岩际宿孤月浪中翻此廋信白云岩际出清月波中上也出上二字胜矣隂铿云鸎随入戸树花逐下山风杜云月明垂叶露云逐渡溪风又云水流行地日江入度山云此一聨胜庾信云永韬三尺剑长卷一戎衣杜云风尘三尺剑社稷一戎衣亦胜廋矣南朝蘓子卿梅诗云祇言花是雪不悟有香来介甫云遥知不是雪为有暗香来述者不及作者陆龟䝉云殷勤与解丁香结从放繁枝散诞春介甫云殷勤为解丁香结放出枝头自在春作者不及述者山谷集中有絶句云草色青青栁色黄桃花零落杏花香春风不解吹愁却春日偏能惹恨长此唐人贾至诗也特改五字耳贾云桃花歴乱李花香又东风不为吹愁去东坡云春宵一刻直千金花有清香月有隂歌管楼台声细细秋千院落夜沉沉介甫云金炉香烬漏声残剪翦轻风阵阵寒春色恼人眠不得月移花影上栏杆二诗流丽相似然亦有甲乙问余何事栖碧山笑而不答心自闲桃花流水窅然去别有天地非人间相随遥遥访赤城三十六曲水回萦一溪初入千花明万度尽松风声此李太白诗体也麒麟图画鸿雁行紫极出入黄金印又白摧朽骨龙虎死黒入太隂雷雨垂又指挥能事回天地训练强兵动鬼神又路经灔滪双蓬鬓天入沧浪一钓舟此杜子美诗体也明月易低人易散归人唿酒更愁㸔又当其下笔风雨快笔所未到气已吞又醉中不觉度千山夜闻梅香失醉眠又李白画像西望太极横峩岷眼髙四海空无人大儿汾阳中令君小儿天台坐忘身平生不识髙将军手涴吾足乃敢嗔此东坡诗体也风光错综天经纬草木文章帝机杼又㵎松无心古鬓鬛天球不琢中粹温又儿唿不苏驴溼脚犹恐醒来有新作此山谷体也山谷诗去杜苏逺矣金针法云八句律诗落句要如髙山转石一去不回余以为不然诗已尽而味方永乃善之善也子美重阳诗云明年此㑹知谁健醉把茱萸仔细㸔夏日李尚书期不至云不是尚书期不至山隂夜雪兴难乘诗有一句七言而三意者杜云对食暂餐还不能退之云欲去未到先思回有一句五言而两意者陈后山更尽可无醉犹寒已自和诗有句中无其辞而句外有其意者巷伯之诗苏氏刺暴公之譛已而曰二人同行谁为此祸杜云遣人向市赊香秔唤妇出房亲自馔上言其力穷故曰赊下言其无使令故曰亲又东归贫路自觉难欲别上马身无力上有相干之意而不言下有恋别之意而不忍又朋酒日欢㑹老夫今始知嘲其独遗己而不招也又夏日不赴而云夜雪兴难乘此不言热而言寒反之也唐人葛溪漫淬干将剑却是猿声㫁客膓又钓台如今亦有垂纶者自是江鱼卖得钱唐人长门怨错把黄金买词赋相如自是薄情人崔道融如今却羡相如富犹有人间四壁居诗人惊人句杜山水障堂上不合生枫树怪底江山起烟雾又斫却月中桂清光应更多白乐天云遥怜天上桂华孤为问姮娥更有无月中幸有闲田地何不中央种两株韩子苍衡岳图故人来自天柱峰手提石廪与祝融两山陂陁㡬百里安得置之行李中此亦是用东坡法云我持此石归䄂中有东海杜牧云我欲东召龙伯公上天掲取北斗柄蓬莱顶上斡海水水尽见㡳㸔海空李贺云女娲炼石补天处石破天惊逗秋雨褒颂功德五言长韵律诗最要典雅重大如杜云凤歴轩辕纪龙飞四十春八荒开寿域一气转洪钧又云碧瓦初寒外金茎一气旁山河持绣户日月近雕梁李义山云帝作黄金阙天开白玉京有人扶太极是夕降元精七言襃颂功徳如少陵贾至诸人唱和早朝大明宫乃为典雅重大和此诗者岑参云花迎剑佩星初落栁拂旌旗露未干最佳七言长韵古诗如杜少陵丹青引曹将军画马奉先县刘少府山水障歌等篇皆雄伟宏放不可捕捉学诗者于李杜苏黄诗中求此等类诵读沉酣深得其意味则落笔自絶矣大史公曰国风好色而不淫小雅怨诽而不乱左氏传曰春秋之称㣲而显志而晦婉而成章尽而不污此诗与春秋纪事之妙也近世词人闲情之靡如伯有所赋赵武所不得闻者有过之无不及焉是得为好色而不淫乎惟晏叔原云落花人独立微雨燕双飞可为好色而不淫矣唐人长门怨云珊瑚枕上千行泪不是思君是恨君是得为怨诽而不乱乎惟刘长卿云月来深殿早春到后宫迟可谓怨诽而不乱矣近世陈克咏李伯时画宁王进史图云汗简不知天上事至尊新纳寿王妃是得为微为晦为婉为不污秽乎惟李义山云侍燕归来宫漏永薛王沉醉寿王醒可谓微婉显晦尽而不污矣士大夫间有口传一两聨可喜而莫知所本者如人情似纸畨畨薄世事如棋局局新又饱谙世事慵开眼㑹尽人情只㸃头又薄有田园归去好苦无官况莫来休又贺人休官重碧杯中天更大软红尘里梦初收竟不知何人诗也又有嘲巧宦而事反拙者当初只为将勤补到底翻为弄巧成此尤可笑唐律七言八句一篇之中句句皆竒一句之中字字皆竒古今作者皆难之余尝与林谦之论此事谦之慨然曰但吾軰诗集中不可不作数篇耳如杜九日诗老去悲秋强自寛兴来今日尽君欢不徒八句便字字对属又第一句顷刻变化才说悲秋忽又自寛以自对君自者我也又羞将短髪还吹帽笑倩旁人为正冠将一事翻腾作一聨又孟嘉以落帽为风流少陵以不落帽为风流翻尽古人公案最为妙法蓝水逺从千涧落玉山髙并两峰寒诗人至此笔力多衰今方且雄杰挺拔唤起一篇精神非笔力抜山不至于此明年此㑹知谁健醉把茱萸仔细㸔则意味深长幽然无穷矣东坡煎茶诗云活水还将活火烹自临钓石汲深清第二句七字而具五意水清一也深处清者二也石下之水非有泥土三也石乃钓石非寻常之石四也东坡自汲非遣卒奴五也大瓢贮月归春瓮小杓分江入夜瓶其状水之清美极矣分江二字此尤难下雪乳已翻煎处脚松风仍作泻时声此倒语也尤为诗家妙法即少陵红稻啄余鹦鹉粒碧梧栖老凤皇枝也枯肠未易禁三椀卧听山城长短更又翻却卢仝公案仝喫到七椀坡不禁三椀山城更漏无定长短二字有无穷之味初学诗者须用古人好语或两字或三字如山谷猩猩毛笔平生㡬两屐身后五车书平生二字出论语身后二字晋张翰云使我有身后名㡬两屐阮孚语五车书荘子言恵施此两句乃四处合来又春风春雨花经眼江北江南水拍天春风春雨江北江南诗家常用杜云且㸔欲尽花经眼退之云海气昏昏水拍天此以四字合三字入口便成诗句不至生梗要诵诗之多择字之精始乎摘用久而自出肺腑纵横出没用亦可不用亦可诗家用古人语而不用其意最为妙法如山谷猩猩毛笔是也猩猩喜着屐故用阮孚事其毛作笔用之抄书故用恵施事二事皆借人以咏物初非猩猩毛笔事也左传云深山大泽实生龙蛇而山谷中秋月诗用之云寒藤老木被光景深山大泽皆龙蛇周礼考工记车人葢圜以象天轸方以象地而山谷云丈夫要𢎞毅天地一葢轸孟子云武成取二三䇿而山谷称东坡云平生五车书未味二三䇿孔子程子相见倾葢邹阳云倾葢如故孙侔与东坡不识以诗寄东坡和云与君葢亦不须倾刘寛为吏以蒲为鞭寛厚至矣东坡云有鞭不使安用蒲杜诗云忽忆往时秋井塌古人白骨生苍苔如何不饮令心哀东坡云何须更待秋井塌见人白骨方衔盃此皆翻案法也余友人安福刘凌字景明重阳诗云不用茱萸仔细㸔管取明年各强健得此法也刘诗虽翻案却不佳宋人好尚多如此五七字絶句最少而最难工虽作者亦难得四句全好者晚唐人与介甫最工于此李义山忧唐之衰云夕阳无限好只是近黄昏如青女素娥俱耐冷月中霜里鬬婵娟如芭蕉不展丁香结同向春风各自愁如鸎花啼又笑毕竟是谁春唐人铜雀台云人生富贵须回首此地岂无歌舞来寄邉衣云寄到玉关应万里戍人犹在玉闗西折杨栁云羌笛何须怨杨栁春光不度玉门闗皆佳句也如介甫云更无一片桃花在为问春归有底忙祇是蛩声已无梦三更桐叶强知秋百啭黄鹂㸔不见海棠无数出墻头暗香一阵东风起知有蔷薇涧㡳花不减唐人然鲜有四句全好者杜牧之云清江漾漾白鸥飞绿净春深好染衣南去北来人自老夕阳长送钓船归唐人云树头树㡳觅残红一片西飞一片东自是桃花贪结子错教人恨五更风韩偓云昨夜三更雨临明一阵寒蔷薇花在否侧卧卷帘㸔介甫云水际柴扉一半开小桥分路入青苔背人照影无穷栁隔屋吹香併是梅东坡云暮云收尽溢清寒银汉无声转玉盘此生此夜不长好明月明年何处㸔四句皆好矣五言长韵吉诗如白乐天游悟真寺一百韵真絶唱也五言古诗句雅淡而味深长者陶渊明桞子厚也如少陵羌村后山送内皆有一唱三叹之声自隆兴以来以诗名者林谦之范至能陆务观尤延之萧东夫近时后进有张镃功父赵蕃昌父刘翰武子黄景说岩老徐似道渊子项安世平甫巩丰仲至姜䕫尧章徐贺恭仲汪经仲权前五人皆有诗集传世谦之常称重其友方翥次云诗云秋明河汉外月近斗牛旁延之有云去年江南荒趂逐过江北江北不可住江南归未得又寄友人云胸中襞积千般事到得相逢一话无又台州秩满而归云送客渐稀城渐逺归途应减两三程东夫饮酒云信脚到太古因登岳阳楼不作苍茫去真成浪荡逰三年夜郎客一柂洞庭秋得句鹭飞处㸔山天尽头犹嫌未竒絶更上岳阳楼又荒村三月不肉味併与茄倚合休造物于人无补报问天赊得一山秋至能有云月从雪后皆竒夜天到梅邉有别春功父云㫁桥斜取路古寺未闗门絶似晚唐人咏金林檎花云梨花风骨杏花糚黄蔷薇云二语沾滞村学究之体也已从槐借叶更探菊为棠写物之工如此余归自金陵送末章云何时重来桂隠轩为我醉到春风前㸔人唤作诗中仙㸔人唤作饮中仙此诗超然矣昌父云红雨连村夜黄风独迳秋诗穷真得瘦酒薄不禁愁武子云自锄明月种梅花又云吹入征鸿数字秋渊子云煖分煨芋火明借绩麻灯又客路二千年五十向人犹自说归耕平甫题钓台醉中偶尔闲伸脚便被刘郎卖得名恭仲云碎砍生柴烂煮诗又有姚宋辅佐一絶句云梅花得月太清生月到梅花越様明梅月萧踈两竒絶有人踏月绕花行僧显万亦能诗万松岭上一间屋老僧半间云半间三更云去作行雨回头方羡老僧闲又梅诗探支春色墻头朶䦨入风光竹外梢又河横星斗三更夜月过梧桐一丈髙又有龎右甫者出使过汴京苍龙观阙东风外黄道星连北斗边月照九衢平似水笛声吹彻内门前此诗却有余味吾族前軰讳存字正叟讳朴字元素讳杞字元卿讳辅世字昌英皆能诗元卿年十八第进士其叔正叟贺之云月中丹桂输先手镜里朱颜正后生吾乡民俗稻未熟摘而蒸之舂以为米其饭絶香元素有诗云和露摘残云浅碧带香炊出玉轻黄余先大中贫尝作小茅屋三间而未有门扉干元卿求一扉元卿以絶句送门至云三间茅屋独家村风雨萧萧可㫁魂旧日相如犹有壁如今无壁更无门昌英有絶句云碧玉寒塘莹不流红蕖影里立沙鸥便当不作南溪㸔当得西湖十里秋吾州诗人泸溪先生安福王民瞻名庭珪弱冠贡入京师太学已有诗名有絶句云江水磨铜镜面寒钓鱼人在蓼花湾回头贪㸔新月上不觉竹竿流下滩绍兴间宰相秦桧力主和戎之议乡先生胡邦衡名铨时为编修官上书乞斩桧谪新州民瞻送行诗云一封朝上九重关是日清都虎豹闲百辟动容观奏议㡬人回首愧朝班名髙北斗星辰上身落南州瘴海间不待百年公议定汉廷应召贾生还大厦元非一木支要将独力拄倾危痴儿不了公家事男子要为天下竒当日奸谀皆胆落平生忠义祇心知端能饱喫新州饭在处江山足护持有欧阳永安上飞语吿之除名窜辰州孝宗登极召为国子监簿以老请祠除直敷文阁宫观尤延之甞诵吴则礼诗华馆相望接使星长淮南北已休兵便须买酒催行乐更觅何时是太平满子洞庭柑雪色新裁白苎衫唤得呉姬同一醉春风相送过江南又枫叶芦花满钓船水风清处枕琴眠觉来失却潇湘月却问青山觅酒钱神宗徽猷阁成吿庙祝文东坡当笔时黄鲁直张文潜晁无咎陈无已毕集观坡落笔云惟我神考如日在天忽外有白事者坡放笔而出诸人拟续下句皆莫测其意所向顷之坡入再落笔虽光辉无所不充而躔次必有所舍诸人大服润州火热尽室庐惟存李衞公塔米元章庵元章喜题塔云神护衞公塔天留米老庵有轻薄子于塔庵二字上添注爷嬢二字元章见之大骂轻薄子再于塔庵二字下添注飒糟二字葢元章母尝乳哺宫中故云糟字本出汉书霍去病传云鏖臯兰山下注云今谓麋烂为鏖糟轻薄子用糟字粘庵字葢今人读鏖为庵读糟为子甘切添注遂成七言两句云神护衞公爷塔飒天留米老孃庵糟乡先生刘尚书才邵字美中云刘弇伟明献南郊大礼赋首句云粤惟古礼豺獭有祭南郊大礼祭天地祖宗而比之豺獭之祭此譬如千乗万骑羽猎长扬而于其间说鬬虾蟇刘侍郎岑字季髙居建康中书舍人张孝祥字安国时为帅还往甚宻一日安国忽具衣冠造季髙季髙惊异未出先令人问盛服而来何故安国曰欲北面书法季髙不辞让着道服而出安国则令人扶季髙纳再拜者再季髙亦不辞让安国请曰云云季髙曰云云大意令安国学李邕书徽宗尝问米某蘓轼书如何对曰画黄庭坚书如何曰描卿书如何曰刷髙宗初作黄字天下翕然学黄字后作米字天下翕然学米字最后作孙过庭字故孝宗太上皆作孙字韩退之答李钖书云思元宾而不见见元宾之所与者则如元宾焉此用石勒语王浚赠勒麈尾悬之壁间毎瞻仰之云王公不得见见王公之玩好如见王公焉退之作河南少尹李素墓铭云髙其上而坎其中以为公之宫奈何乎公此用东方朔谏武帝近董偃云奈何乎陛下退之上宰相书云恤恤乎饥不得食寒不得衣此用左传语南蒯将叛邑人歌之曰恤恤乎湫乎悠乎又杜兼墓铭云事在于人日逺日忘此用晋书张骏语谓中原之于晋日逺日忘又平淮西碑自皇帝曰光颜汝为陈许帅曰重𦙍云云曰宏云云曰文通云云曰道古云云曰愬云云曰度惟汝予同汝遂相予此用舜典命九官文法也栁子厚答韦中立书云抑之欲其奥扬之欲其明疎之欲其通亷之欲其节激而发之欲其清固而存之欲其重此用周礼考工记函人句法云眂其鑚空欲其惌也眂其里欲其易也眂其眹欲其直也櫜之欲其约也举而眂之欲其丰也衣之欲其无齘也韩退之行箴云宜悔而休汝恶曷瘳宜休而悔汝善安在栁子厚忧箴云宜言而言不宜而烦宜退而勇不宜而恐二箴相似未知孰先为之者曾子固王无咎字序云以颜子之所以为学者期乎已余之所望于补之也假借乎己而已矣岂予之所望于补之哉此用孟子句法千里而见王是予所欲也不遇故去岂予所欲哉而介甫送陈升之序云堪大臣之事可信而望者陈升之而已矣煦煦然仁而已矣孑孑然义而已矣非予所望于升之也子固送王希序介甫九曜阁记言洪抚两州山川之盛㳺观之乐亦略相似未知孰先为之者李弥逊知吉州于州学立杨忠襄祠尝请刘尚书美中作祭文首句云隂虹吐气暂翳圜景斗于星中孤光耿耿洪河溃溢滔天横骛屹然中流见此砥柱又云公人中龙那肯屈节于殊方又云欲赎忠襄人百其身弥逊叹服不己不知其用太学生姚孝宁祭李清卿文首句云皇穹将倾天柱必折太华必仆泰岳必蹶又云公人中龙肯臣殊族又云贼据牀上天子在下公抱帝躬嚼齿大骂公于是时眦裂髪立干坤尽昏鬼神夜泣又云欲赎清卿人万其身万人何多一世犹轻又云吾将提长剑而登泰华抉浮云而问苍天虽泣尽而继之以血安得吾清卿之复然葢清卿之父避乱于庐陵尝馆于美中之家故美中得此文予少时当于刘彦纯家见其全篇今亡矣可惜庐陵村落地名何山有金地寺壁间有庐陵丞某人留题云今朝憇息来金地何日翺翔到木天观者叹其的对后美中再入馆中唱和云见说木天犹突兀暂时金地亦清闲是时南渡之后驻跸临安百司官寺未立暂寓一僧舍为祕书省而汴京本省犹未毁美中此聨朝士叹其亲切诗句故难用经语然善用者不胜其韵李师中云夜如何其斗欲落嵗云暮矣天无情又山如仁者静风似圣之清又诗成白也知无敌花落虞兮可奈何诗有实字而善用之者以实为虚杜云弟子贫原宪诸生老伏虔老字葢用赵充国请行上老之有用文语为诗句者尤工杜云侍臣双宋玉战䇿两穰苴葢用六五帝四三王有用法家吏文语为诗句者所谓以俗为雅坡云避谤诗寻毉畏病酒如务如前巻僧显万探支䦨入亦此类也庾信月诗云渡河光不湿杜云入河蟾不没唐人云因过竹院逢僧话又得浮生半日闲坡云殷勤昨夜三更雨又得浮生一日凉杜梦李白月落满屋梁犹疑照颜色山谷簟诗云落日映江波依稀比颜色退之云如何连晓语祇是说家乡吕居仁如何今夜雨祇是滴芭蕉此皆用古人句律而不用其句意以故为新夺胎换骨杜蜀山水图云沱水流中座岷山赴北堂白波吹粉壁青嶂揷雕梁此以画为真也曽造父云㫁崖韦偃树小雨郭熙山此以真为画也白乐天女道士诗云姑山半峰雪瑶水一枝莲此以花比美妇人也东坡海棠云朱唇得酒晕生脸翠袖卷纱红映肉此以美妇人比花也山谷醿云露溼何郎试汤饼日烘荀令炷炉香此以美丈夫比花也山谷此诗出竒古人所未有然亦是用荷花似六郎之意欧阳作省试知举得东坡之文惊喜欲取为第一人又疑其门人曽子固之文恐招物议抑为第二坡来谢欧阳问坡所作刑赏忠厚之至论有臯陶曰杀之三尧曰宥之三曰此见何书坡曰事在三国志孔融传注欧退而阅之无有他日再问坡坡曰曹操灭袁绍以袁熙妻赐其子丕孔融曰昔武王伐纣以妲己赐周公操惊问见何经融曰以今日之事观之意其如此尧臯陶之事某亦意其如此欧退而大惊曰此人可谓善读书善用书他日文章必独步天下余尝思之礼记云狱成有司吿于王王宥之有司曰在辟王又曰宥之有司又曰在辟王三宥不对走出致刑于甸人坡虽用孔融意然亦用礼记故事其称王谓王王皆然安知此典故不出于尧客有自秦少㳺处来见东坡坡问少㳺近有何好句客举秦燕子楼词云小楼连苑横空下临绣毂雕鞍骤坡笑曰又连苑又横空又绣毂又雕鞍又骤也劳攘轼亦有此词云燕子楼中佳人何在空有楼中燕东坡谈笑善谑过润州太守髙㑹以飨之饮散诸妓歌鲁直茶词云惟有一杯春草解畱连佳客坡正色曰却畱我喫草诸妓立东坡后慿东坡胡牀者大笑絶倒胡牀遂折东坡堕地宾主一笑而散见蜀人李珪说东坡知徐州李定之子某过焉坡以过客故事宴之其人大喜以为坡爱敬之也因起而求荐墨坡阳应之曰诺久之闲谈坡忽问李相云面上人中长一寸者夀百年有是说否李曰未闻也坡曰果若人言彭祖好一箇獃长脸李大惭而遁见王侨卿说东坡尝宴客俳优者作伎万方终不笑一优突出用捧痛打作技者曰内翰不笑汝犹称良优乎对曰非不笑也不笑者乃所以深笑之也坡遂大笑葢优人用东坡王者不治夷狄非不治也不治者乃所以深治之也见子由五世孙奉新县尉懋说予过金山见妙髙台上挂东坡像有坡亲笔自赞云目若新生之犊身如不系之舟试问平生功业黄州恵州崖州今集中无之予昔为零陵丞尝肩舆过一野寺前壁间山谷亲笔一诗予小立肩舆诵之三过既归书之止记一聨云春将国艶薰花骨日借黄金缕水纹今集中亦无之蔡攸幼慧其叔父卞荆公壻也卞㩦攸见公一日公与客论及字说攸立其膝下回首问曰不知相公所解之字为复是解仓颉为复是解李斯字公不能答拊其顶曰你无良你无良见刘尚书美中说东坡赤壁赋云扣舷而歌之歌曰云云客有吹洞箫者倚歌而和之其声呜呜然如怨如慕山谷为坡写此赋为图障云扣舷而歌曰又其声呜呜如怨如慕去之歌然三字觉神观精锐孙仲益作上梁文云老蟾驾月上千岩紫翠之间一鸟唿风啸万木丹青之表周茂振曰既唿又啸易啸为响本朝制诰表启用四六自熙丰至今此文愈盛有一聨用两处古人全语而雅驯妥帖如已出者介甫贺册后妃表关睢之求淑女无险陂私谒之心鸡鸣之思贤妃有警戒相成之道绍兴间刘美中除工部侍郎兼直学士院吉水丞龚尹字正子以启贺之技巧工拙精其能自元成之间鲜能及号令文章焕可述虽诗书所称何以加尹又上汤丞相启云生民以来未有盛于夫子天下之士岂复贤于周公后二语用韩退之上宰相书中书舍人张安国知抚州自抚移苏谢上表云虽自西徂东周爰执事然以小易大是诚何心増虽然二字而两州东西大小乃甚的切王履道贺唐祕校及第启云得知千嵗上赖古书作吏一行便废此事前二语用渊明诗得知千载外正赖古人书翦去两字后二句用嵇康书一行作吏此事便废而皆倒易二字东坡答士人启云愧无琴瑟旨酒以乐我嘉宾所喜直谅多闻真古之益友此虽増损五六字而特圜美至翟公巽行麻制云古我先王惟图任旧人共政咸有一徳克左右厥辟宅师则前二语熟而后二语突兀矣四六有一聨而用四处古人语者张钦夫答一教官启云识其大者岂诵说云乎哉何以吿之曰仁义而已矣四人语乃如一人语王履道行余深少宰制云仰惟前代守文为难相我受民非贤不乂其意亦贯四六有作流丽语者亦须典而不浮东坡谢知湖州表云湖山如旧鱼鸟亦怪其衰残谢知宻州云宾出日于丽谯江山炳焕传夕烽于海峤鼓角清闲谢赐笏带云草木何知被庆云之渥彩鱼鰕至贱借沧海之荣光虽曰可观终非其有汪彦章贺神降万嵗山表云恍若壶天金成宫阙浩如玉海虹贯山川此皆典而不浮孙仲益亦多此等语至橘林则浮靡而不典笑四六有作华润语而重大者最不可得韩退之表云地弥天区界轶海外北岳毉闾神鬼受职析木天衢星宿清润曽子固云钩陈太微星纬咸若崑崙渤澥波涛不惊王履道行种师道麻制云封疆开崑崙积石之西威誉震大漠龙荒之北四六有用古人全语而全不用其意者行苇之诗云仁及草木牛羊勿践履此盛世之事也又鸱鸮之诗云曰予未有室家风雨所漂揺谓䲭鸮爱巢也王履道北人也靖康避乱迁谪在八桂思乡里坟墓作青词云万里丘坟草木牛羊之践履百年乡社室家风雨之漂摇有客在张敬夫座上举介甫贺册后妃关睢鸡鸣之聨以为四六之妙者敬夫因举东坡贺册后表云上符天造日月为之光明下逮海隅夫妇无有愁叹曰此全不用古人一字而气象塞乎天地矣绍兴间金人归我河南地洪景伯贺表云宣王复文武之土可谓中兴齐人归郓讙之田不失旧物属聨有工夫然去一境字便觉难读用古人语有用其字之声而不用其字之形者书曰人惟求旧而介甫谢上表云仁惟求旧义不遐遗乃易人为仁荘子曰副墨之子闻之洛诵之孙副墨谓文墨之有副本者洛诵谓洛人之善诵读者而介甫贺皇子表前一聨言成王文王子衆多而继之以恭惟皇帝陛下令徳光乎洛诵康功茂乎岐昌则以洛诵为成王矣葢成王名诵而卜洛故也此文人之舞文弄法者也四六有截㫁古文语五字而补以一字如天成者有用古人语不易其字之形而易其意者汉书云在汉廷无出其右论语云与文子同升诸公而翟公巽贺蔡攸除少师启云朝廷无出其右父子同升诸公既截㫁其语而补以一字读者不觉其补而又易文子为父子子之字虽同而文子乃人名父子非人名也此巧之至也子牟身居江湖之上公治虽在缧绁之中而东坡谢罪表云身居江湖之上梦逰缧绁之中孟子曰此之谓失其本心左传曰吾必使汝罢于奔命翟公巽一年之中移作数郡太守谢表云忧患失其本心筋骨罢于奔命亦此类也中书舍人洪景卢知婺州召至都下而从臣未有虚位孝宗除为在京宫观兼侍读太府少卿张抑字子仪以启贺之云珍台闲馆冠臯伊之伦魁广厦细旃论唐虞之圣道前两句用扬雄赋全语后两句用王吉疏全语皆西汉文章也子仪举似予予惊叹击节以为不减前辈未㡬景卢入翰林为学士适梁叔子丞相以病辞位孝宗爱重之不听其去累辞不得已拜大观文醴泉观使兼侍读景卢当笔麻制中全用此一聨是日朝士听麻者皆称赏之不知其为子仪语也四六有初语平平而去其一字精神百倍妙语超絶者介甫贺韩魏公致仕启云言天下之所未尝任大臣之所不敢其初句尾有言任二字而去之也循王张浚妾封夫人中书舍人程子山行词以异姓王对如夫人朝士称之靖康遣聂山割三镇与金人请和三镇之民不肯左衽羣起殴山至死而朝廷或传其生词臣行加恩词云风寒易水知士去之不还日逺长安怪人来而未至汪伯彦黄潜善为相时太学之士陈东以上书诛既而髙宗深悔之赠东谏议大夫而罢汪黄二相后赵鼎为相汪黄有启谢庙堂鄱阳熊彦时叔雅为赵客代赵答启云一男子之上书彼将焉罪诸大夫曰可杀公亦何心靖康二圣北狩皇属毕迁中原无主惟髙宗皇帝在外独免隆祐太后以书劝进有云献公之子九人惟重耳之尚在汉家之阨十世宜光武之中兴此汪彦章词也建炎苗刘之祸未㡬复辟赦书云㫁鳌而立四极既成开辟之勲取日而授五龙复正神明之御此李汉老辞也张邦昌既僣窃窜谪谢髙宗表云孔子从佛肸之召葢欲兴周纪信乗汉王之车固将诳楚其党颜博文之词也邦昌初立时博文首上贺表云非汤武之干戈同尧舜之禅让其反覆如此李纲罢相被谪汪彦章行词云朋奸罔上有虞必去于驩兠欺世盗名孔子首诛于正卯又云专杀尚威伤列圣好生之徳信谗喜佞为一时羣小之宗客有问彦章者曰内翰顷有启贺伯纪拜相云孤忠贯日正二仪倾侧之中凛气横秋挥万骑笑谈之顷又云士讼公寃咸举蟠而集阙下君从民望令免胄以见国人与今谪词一何反也彦章曰某此启自直一翰林学士渠不我用故以后词报之又曰乃倾家积隂与贼通若行此言何从知得荅曰某如何知得但见渠儿子自敌中归汪彦章初除北门有小官贺以启云当年翰苑曽闻学士之葫芦今日玉堂又见司空之萝卜自以为竒有问之者曰葫芦事得非用太祖皇帝嘲内翰陶谷所谓年年依様画葫芦者曰然又问萝卜何出曰昔司空图在翰苑尝作萝卜诗闻者絶倒又吾州安福有欧阳寺丞叔向者甞为妻病作青词云大小二便半月未通于水火晨昏两膳一粒不过于咽喉又近有代京丞相作遗表者首句云身独立于上台未踰三月疮忽生于下体㡬及半年莆田陈丞相作小朝士时显仁太后之䘮尝代宰相乞皇帝御殿表云虽天道何言四时自然成嵗太阳不照万物何以仰瞻识者已知其有宰相噐公后为左相辞位其客郑侨恵叔代作表云责任匪轻此岂允居之地从容求去幸当未厌之时岂允居牛僧孺语也幸未厌萧嵩语也皆宰相求去事未有如此亲切者梁丞相叔子生日孝宗赐酒物是时梁母太夫人在尤延之代作谢表云小人有母虽喜君羮之甞大烹养贤每虞公餗之覆黄仲秉摄西掖行东坡赠太师谥文忠词云朕考百年治乱之原识诸老忠邪之辨惟小人无所忌惮使君子至于困穷又某目无全牛意空凡马道不行而言立身愈退而名髙又云言之尚至于叹嗟闻者亦为之兴起户部侍郎史正志自请为诸路发运使遍行州县凡合起上供及江上饷师钱谷尽以为羡余而献之寿皇大喜既而嵗暮上供无一州至者版曹大窘奏其事上大怒即日罢黙仲秉行词有云多取赢于郡国无遗算于鸡豚校数嵗之中以为常本无心计无三年之畜曰不足徒有口才及仲秉为刑部侍郎触一权贵匄外得丹阳谢庙堂启云一麾江海颇欲避西风之尘两鬓雪霜但堪饮北府之酒王季海丞相为太常少卿时葛丞相楚补为浙东参议官以启贺季海用鸡檄对鵞经季海赏其的对鸡檄乃用王勃为诸王作鬬鸡檄山谷戏笔尚书范文正公为举子时作虀赋有云陶家瓮内淹成碧緑青黄措大口中嚼出宫商征羽吾观刘沆丞相微时读书山寺寺僧请公戏作偷狗赋有云抟饭引来喜掉续貂之尾索绹牵去惊回顾兔之头常州人讳打爷葢常有子为卒伍而其父坐罪当杖者其子恐他人杖其父之重而身请行刑故有此讥士人有戏作此赋者云当年祖逖见而知闻而知后日孙权出乎尔反乎尔投人诗文有语忌者不可不知人有上文潞公诗用夀考字公曰五曰考终命和我死也说了程子山自中书舍人谪为戅州安逺令士子上生日诗用岳降事子山曰降做县令了更去甚处周茂振贺刘季髙由谪籍放自便启云十年去国惊我马之虺隤一日还家喜是翁之矍铄季髙曰是翁却将对我马此类多矣至如绍兴间张叔夜之子常先为江西常平使者有小官上启其自叙处云叔夜麄踈次山孟浪常先大怒曰我爷何曽麄疏虽常先不学可笑然小官亦当问上官家讳吉州推官李椿尝干一上官言举状而上官家讳有复名而一字椿者初许荐而后不与请予族弟炎正字济翁作一启以解之云讳名不讳姓虽存羊枣之遗文言在不称征亦有杏坛之故事上官遂举之济翁年五十二乃登第初任宁逺簿甚为京丞相所知有启上丞相云秋惊一叶感蒲栁之先知春到千花叹桑麻之后长丞相遂厚待除掌故之令尤延之尝举前軰四六有云秉珪执璧礼天地之神祇洁粢丰盛报祖宗之功徳谓其不造语而体面大又尝爱子由行词有云养德丘园本无求于当世书名史策恍若疑其古人诗曰燕及皇天又曰诞弥厥月而介甫贺进筑熙河表云旌旃所指燕及氐羌楼橹相望诞弥河陇渊明子美无已三人作九日诗大槩相似子美云竹叶于人既无分菊花从此不须开渊明所谓尘爵耻虚罍寒华徒自荣也无已云人事自生今日意寒花祇作去年香此渊明所谓日月依辰至举俗爱其名也介甫当国喜言农田水利有献议梁山泺可涸之以为田介甫欲行之又念水无所归以问刘贡父曰此事杨蟠无齿贡父退介甫思其说而不得唿其子雱问以此语何意且出何书雱曰不知当召而问之贡父既至雱以父之语问焉贡父笑曰此易晓耳杨蟠杭人善作诗自号浩然居士相公熟识之今欲涸湖为田此事浩然无涯也一时闻者絶倒东坡诗云卧占寛闲五百弓汪彦章启云嗟甫里百弓之别墅七尺二寸为一弓事见译梵一尺八寸为一肘四肘为一弓今通鑑二百四十八巻㑹昌五年祠部奏天下寺四千六百兰若四万注下亦详史炤释丈引萨汲多论云西天度地以四肘为一弓去寺舍五百弓不逺不近以闲静处为兰若若今以唐尺计之葢二里许也或问何谓双声叠韵曰行穿诘曲﨑岖路又听钩辀格磔声上句叠韵下句双声也何谓蜂腰鹤膝曰词源倒流三崃水笔阵独埽千人军无边落木萧萧下不尽长江滚滚来前一聨蜂腰后一聨鹤膝也近世蜀人多妙于四六如程子山赵荘叔刘韶美黄仲秉其选也然未免作意为之者张敬夫深于经学初不作意于文字间而毎下笔必造极绍兴辛已年其父魏公久谪居永州得旨自便敬夫代作谢表自叙有云家国异谋固难调于衆口天日下照夫何歉于一心兹盖伏遇皇帝陛下体尧之仁行禹之智微彰以道必因天地之时动化若神孰测风雷之用其词平其味永其韵孤岂作意为之者时年二十九李方叔之孙大方字久蹈少时甞作思故山赋诸公称之以为似邢居实晚得一鹖冠今为杂买场寄予诗一篇多有警句如二百年来今已秋天地自老江自流如笛声吹起白玉槃正照御前杨栁碧如可怜一代经纶业不扺钟山㡬首诗如后院落花人不到黄鹂飞下石橊隂大似唐人附录御史黄公之诗如闻新鴈一声初触梦半白已侵头余灯依古壁片月下沧州如逰东林寺寒三伏雨松偃数朝枝如上李补阙谏草封山药朝衣施衲僧如退居青山寒带雨古木夜啼猿此与韩致光吴融辈未知孰为先后按唐艺文志御史黄滔字文江光启中为四门博士其集旧曰黄滔集云予尝爱隂铿梅诗云花舒雪尚飘照日不俱消苏子卿云祇言花是雪不悟有香来唐人崔道融云香中别有韵清极不知寒渊明九日闲居诗云尘爵耻虚罍寒花徒自荣东坡和云鲜鲜霜菊艳熘熘糟牀声西溪和云境静人亦寂觞至壶自倾西溪刘氏讳承弼字彦纯甞再与计偕报闻归隠于安福之面溪予少作有诗千余萹至绍兴壬午七月皆焚之予尝举旧诗数聨于友人尤延之如露巢蛛䘏纬风语燕怀春如立岸风大壮还舟灯小明踈星煜煜沙贯日绿云扰扰水舞苔坐忘日月三杯酒卧护江湖一钓船延之慨然曰焚之可惜予亦无甚悔也雪巢小集天台林宪景思之诗也至如桃花飞后杨花飞杨花飞后无花飞天空霜无影等句超出诗人准绳之外李兼孟达出唐人诗一编乃其入世推官公披沙集如见后却无语别来长独愁如危城三面水古树一边春如月明千峤雪滩急五更风如烟残偏有焰雪甚却无声如春雨有五色洒来花簇成如云藏山色晴还媚风约溪声静又回如未醉已知醒后恱欲开先为落时愁皆佳杜必简之诗其竞已甚又得少陵以为之孙遂建大将鼔旗以出独主百世诗人之夏盟今观必简之诗若牵风紫蔓长即水荇牵风翠带长之句也若鹤子曵童衣即儒衣山鸟怪之句也若云隂送晚雷即雷声忽送千峰雨之句也若风光新栁报宴赏落花催即星霜去鸟变身世白驹催之句也至于往来花不发新旧雪仍残如日气残虹薄如愁思㸔春不当春明年春色倍还人如飞花搅独愁皆佳句也三世之后大莫与京也宜哉晚唐诸子诗寄边衣曰寄到玉关应万里戍人犹在玉关西弔战场曰可怜无定河边骨犹是春闺梦里人折杨栁曰羌笛何须怨杨栁春光不度玉门关三百篇之遗味闇然犹存也四明刘叔向寄其父颐庵居士之诗稾偶披巻读至云寂寞愁弔影云窓怕上短檠灯又烛与梅花共过冬淡月故移踈影去又睡魔正与诗魔战牕外一声婆饼焦又早行云鸡犬未鸣潮半落草虫声在豆花村不减晚唐居士名应时字良佐王正夫之诗如落木森犹力寒山淡欲无如地迥髙楼目天寒故国心如凉风回逺笛暝色带归舟如尘心依水净归鬓与山青不减晚唐诸子矣如堕蕋尽应输燕子嬾寒犹及占梨花如一畨风雨催寒食千里莺花想故园如身闲更得慿陵酒花早殊非爱惜春如秋生列岫云尤薄泉潄悬崖路更悭置之江西社中何辨焉北窓先生邹公和仲诗祖山谷记其诵所作如久霖云劝雷且卧鼔如读人诗巻云声名蔼作紫兰护诗诚斋诗话