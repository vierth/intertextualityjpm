戸科左给事中临安萧崇业编行人司行人长乐谢杰同编请留诏勅业按出使外国彼国中必留诏勅以爲社稷重此故事也自祖宗以来凡十数叶未之有改矣业受命封琉球国中山王窃睹故记其间体要颇宜兴修者不一辄不揣攟往裁今条剌四事以闻语具题奏中其一曰请留诏勅夫远夷向慕王化所恃以爲鎭国之寳者惟此诏勅而已前使臣陈侃等比照弘治正徳年间脩撰伦文敍编脩沈焘等差往安南国留勅事例曾经题奉钦依听其请留案在礼部可据但臣等系赍捧之官应否听留必须出自上裁义不敢以前例而自专者合无勅下礼部査议容臣等临时斟酌如其意果诚恳则亦俯顺夷情听其请留庶臣等有所遵守而可以慰远人敬奉之心矣等因奉圣旨礼部知道钦此随该礼部覆题看得戸科左给事中等官萧崇业等题称请留诏勅一节爲照琉球脩贡効顺閲世已久毎遇袭继例遣使臣赍捧诏勅赐封盖示小国无敢擅专必待天朝之宠命也先是颁去诏勅彼国毎欲请留是亦远人知所钦崇之意在天朝亦何所靳往年使臣陈侃等奏请及此本部覆奉钦依准其请留去后今本官仍爲申明合候命下行令到彼临时酌处如其请留之意委系诚切亦宜照例与留以顺夷情伏乞圣裁等因奉圣旨依议行钦此业等伏睹明命敢不祗若萧崇业曰于戏世非赫胥人乖绳治防轨万肇情谲丛生虽萧墻辇毂亦有藏旤韫姦参差于襄古者矣迺琉球以而内寤主列爵爲王秉忠不贰朝廷世有誉命贻之无穷环觏四夷之君舍箕子故国其保位持笼孰若此邦之根柢宁固者哉彼亲爲骨肉疆土千里不务遵徳检柙顾湛溺盈溢之欲以自取隤声褫秩戮及先人爲天下笑者夫亦藏旤韫姦之流耳宜没没也其眎中山王可赧然汗矣使事纪萧崇业曰古者列国倾侧扰攘之际彼此各以使重大柢出一言卒解纠纷之难是以春秋内外传所称予者所谓魁士名豪非乎秦汉叔季如好畤长卿二子犹以持谕当否詟抑倔强光流史册乃今承平之时士菫菫守寻常鲜奇筴可自表见其名又甚不荣故未数禩间竟同卉腐即姓与氏皆泯灭无闻已于戏人之声施相越岂不殊哉余因参覈旧録所载自宣徳迄兹几奉使者得若干人具列之篇中备考镜焉宣徳二年钦差内监柴山勅封国王尚巴志正统八年钦差正使给事中兪忭副使行人刘逊勅封国王尚忠正统十三年钦差正使给事中陈傅副使行人万祥勅封国王尚思逹景泰三年钦差正使给事中陈谟副使行人董守宏勅封国王尚金福景泰七年钦差正使给事中李秉彝副使行人刘俭勅封国王尚泰久天顺七年钦差正使给事中潘荣副使行人蔡哲勅封国王尚徳成化八年钦差正使给事中官荣副使行人韩文勅封国王尚圆成化十五年钦差正使给事中董旻副使行人司副张祥勅封国王尚眞嘉靖十三年钦差正使给事中陈侃副使行人高澄勅封国王尚清嘉靖丙戌冬琉球国中山王尚眞薨越戊子世子尚清表请袭封下礼部议礼部恐其以奚齐夺申生也又恐其以牛易马也令琉球长史司复覈其实戒毋诳越辛卯长史蔡瀚等覈诸舆民勋戚同然一辞佥曰向清乃先王眞之冢嗣立爲世子有年矣具文申部宗伯韪之越壬辰春礼部请差二使往封给事中爲正行人爲副侃与澄适承乏焉命下之日时夏五望也六月各赐一品服一袭侃以麒麟澄以白泽倶大红织金罗爲表绢爲里緑罗褡衣青罗褶子里亦用绢带以玉则自备又各赐家人口粮四名八月侃等始治装戒行越癸巳五月侃至三山澄亦以六月至闽三司诸君承礼部咨文已将过海事宜会裁已定七月二日定舟穏去禾部脩船十一月琉球国进贡船至余等忧闽人不谙海道喜来得询其详翼日又报琉球国船至乃世子遣长史蔡廷美来迓则又喜其不必询诸贡者而有爲之前驱者矣长史进见道世子遣问外又道世子亦虑闽人不善操舟遣看针通事一员率夷稍善驾舟者三十人代爲之役则又喜其不必借诸前驱而有同舟共济者矣越甲午二月舟始毕工四月十八日舟先发于南台二十六日余等启行三司诸君送至南台酒三行余等起谢曰曩时海国之役必数年始克竣事闻之舟不易成也今未及朞月而有航海之期谁之功也敢不再拜诸君皆歌烝民之诗以赠亦再拜遂别是晩宿于舟中翼日至长乐长史舟亦随行五月朔余等至广石大舟亦始至二日祭海登舟守巡诸君设宴爲饯是日遂别诸君慨然登舟连日风逆五日始发舟不越数舍而止海角尚浅至八日出海口方一望汪洋矣风顺而微波涛亦不汹涌舟不动而移与夷舟相爲先后出舱观之四顾廓然茫无山际惟天光与水光相接耳云物变幻无穷日月出没可骇诚一奇观也九日隐隐见一小山乃小琉球也十日南风甚迅舟行如飞然顺流而下亦不甚动过平嘉山钓鱼屿过黄毛屿过赤屿目不暇接一昼夜兼三日之程夷舟帆小不能及相失在后十一日夕见古米山乃属琉球者夷人鼓舞喜达于家夜行彻晓风转而东进寸退尺失其故处又竟一日始至其山十三日风又转而壮逆不可行欲泊于山麓险石乱伏于下谨避之长年执舵甚坚与风爲敌遂上下于此山之侧相持至十四日夕舟剌刺有声若有分崩之势大桅原非一木以五小木攅之束以鐡环孤高冲风摇撼不可当环断其一衆恐其遂折也惊骇叫嚣亟以钉钳之声少息原舟用钉不足艌麻不密板联不固罅缝皆开以数十人辘轳引水水不能止是时惟长年数人色不少动但云风不足惧速求罅缝而塞之可保无虞于是有倡议者曰风逆则荡顺则安曷回以从顺有一人执舵而云海以山爲路守此尚可以生失此恐无以救但衆股慄啼号不止姑从衆以纾其惧旋转之后舟果不荡执烛寻罅塞之水不能入衆心遂定计十六日旦当见古米山至期杳无所见执舵者曰今将何归余等亦忧之忽远见一山巓微露若有小山伏于其旁询之夷人乃曰此叶璧山也亦本国所属若更从而东即日本矣申刻果至其地泊焉十八日世子遣法司官一员具牛羊酒米瓜菜之物爲从者犒通事致词曰天使远临世子不胜奕䜣踊闻风伯爲从者惊世子益不自安欲躬自远迓国事不能暂离谨遣小臣具菜果将问安之敬余等爱其词雅受之时余之舟已过王所之东欲得西风爲顺夏月诚不易得世子复遣夷衆四千人驾小舟四十艘欲以大缆引余之舟通事乃曰海中变出不测岂宜久淹从者世子不遑寝食谨遣衆役挽舟以行敢告船分左右各维一缆迤逦而行若常山蛇势亦一奇观也一昼夜亦行百余里十九日风逆甚不可以人力胜遂泊于移山之岙法司官率夷衆环舟而宿未尝敢离左右泊至五日余衆苦之在舟日久郁隆成疾求登岸以避之而不可得二十四日世子复遣长史来曰世子闻至移山刻期拱俟六日不詹中心孔棘恐爲从者忧谨遣小臣奉慰余等谢之二十五日方达泊舟之所名曰哪霸港计广石登舟至此几一月矣越既望行祭王礼七月二日封王九月十二日登舟而回泊舟之港出海仅一里中有九曲夹岸皆石惟灭风而后可行坐守六日王日使人侍于侧至十八日风少息挽舟而出亦斜倚于岸衆恐其伤于石大惊幸前月亲督修艌不爲所伤复止二十日始克开洋夷舟同行二十一日飓风陡作舟荡不息桅舵倶折二十三日黒云蔽天风又将作卜珓易舵二十六日风大作相与叩神风若少缓舟行如飞彻晓已见闽之山矣二十八日至定海所十月初二日入城痛定思痛不觉伤感凡接士大夫敍其所以无不爲之庆幸陈侃记嘉靖四十年钦差正使吏科左给事中郭汝霖副使行人李际春勅封国王尚元嘉靖三十四年六月琉球国中山王尚清薨三十七年正月世子尚元差正议大夫长史等官到京请乞袭封王爵礼部以请勘倶系彼国官民乃不复行勘奏请如故事差正副使二员赍诏勅皮弁冠服等往时科中应行者呉君时来行人司则李君际春也命下二月十六日矣部咨翰林院撰文各衙门造该用仪物延之三月终未行而呉君有戍事汝霖乃同李君承乏焉四月初二日也部中鉴前畏避之嫌促日起程霖等亦以重命不可再缓遂请诏书易名改赐品服初八日慨然解舟南下七月初抵江西地方霖意海警连年事须巧速因一面差人至福建布政司令作速委官伐木造船九月中亲至闽坐督刻次年春汛必行奈地方多事贼报交驰当事者已疑不能必往管工官亦泄泄于是船自十一月起工至次年四月仅完其半贼报紧急不俟工完四月初四日出坞尹参将令百戸严继先等接至镇驾守十一日午刻方至鎭未刻贼已接踵相望数里不爲所夺倖也是年倭奴辏集福州城外称数万城门闭者三月余等亦日日上城同有司巡守先是戊午冬琉球世子差来迎迓长史梁炫等住柔远驿尽爲所掠声息转闻琉球三十九年正月蔡廷会等来修贡传其国有领封之情呈文该司该司以时事艰难国体所系遂爲转奏本下部议以旧典难遽变俟海警稍宁必期渡海终事时勘合到迟将届六月倭寇伺候海口者又比比予召漳州火长舵工等役中途又爲贼阻各役依山縁迳而来动经月余至则又七月矣前船既有伤损久住内港乌虫念丛生乌虫念者生于淡水则坠于咸水生于咸水则坠于淡水内港淡水也一至海则垂垂而坠船板精华倶爲所蚀油灰不能复住水从罅隙而入何可止也余时与诸司议但挟数十人从夷舟往夷舟颇小举动敏捷既不爲贼觊觎又可借以济事有司固执以堂堂天朝爲此举动何以威临四夷若事不易济宁修船俟时欲从权济事亦须上闻不然他日谁任其咎李君亦曰既不能行毋徒躁动不若专意修船事大非一手可掩他日当有人谅也余然之火长舵工等因呈乞有司改造前船八月再定舟穏去禾部至十一月毕工出坞越嘉靖四十年四月忽値内地广兵之变五月初六则有贼二百余至闽安鎭之下江时各役告请行粮余亦牒有司渐次散给兵道杨君来言曰今事急且不论行即船将如何守既贼乃从下江口由长乐入福清而船始报安焉五月十九日船至长乐取水予与李君二十五日起行抚按三司饯于南台府县别于新港二十六日辰刻至长乐时自二十三日起连有南风遂决而行二十七日至广石二十八日祭海登舟别三司诸君二十九日至梅花开洋幸値西南风大旺瞬目千里长史梁炫舟在后不能及过东涌小琉球三十日过黄茅闰五月初一日过钓鱼屿初三日至赤屿焉赤屿者界琉球地方山也再一日之风即可望古米山矣奈何屏翳絶驱纤麈不动潮平浪静海洋大观眞奇絶也舟不能行住三日初六日午刻得风乃行见土纳巳山时东南风旺用舵者欲力驾而东至申刻乃见小古米山夷人望见船来即驾小𦪠来迎有二头目熟知水路且曰既不能从大古米山入何可傍土纳巳山而入其中多礁余等闻之骇二头目一面令夷舶入报渠遂躬在余船道驾从小古米山而入且云得一日一夜之力即未遽登岸可保不下叶璧山矣余等厚赏赐之昼夜赶行初七日未刻望见王城哪霸港焉然东风爲多相隔仅五十里不能辄近世子遣法司官来迓夷船凡五十余辏集封舟前后欲用先年輓入故事然竟弗能行至初八日午刻有冲风暴雨予曰可整舟挽而行初九日辰刻遂达岸焉既抵岸三日后有传贼船从其境上过者盖蓬力小大洋中自不相及择六月初九日祭王二十九日封王礼毕守候风汛回国往者九月终交初冬则东北风旺是年九月内风气不定日东日南守之至十月初飓风大作伙长等皆以飓风既过可以遂行十月初九日登舟及登舟之后方图举帆而风雨骤至阻于哪霸港口盖港口险隘仅容一舟稍有偏侧船辄不保船之泊港口也两旁繋以大缆至十五夜右缆忽断陈孔成忙吹号举砲夷人二千余来牵转再加新缆至十八夜天怱朗霁月光如昼四更时诸人与夷官夷稍乃导而出出港后东北风旺舟行如飞二十日午后怱有黒云接日冥雾四塞舟人惧曰此飓徴也顷刻果飓徴旋至舟人守之益愼至夜二鼓噼烈一声舵已去矣余一家人跑入窗传报擧舟哭声振天时陈孔成传将各舱所载重者一面丢抛一面令呉宗达等倡言舵虽折尚有边舵决保无虞余谂之曰静以御变极是但舵何时可换达等曰天明可换吾不擧大蓬但张二蓬三篷任其漂流至后可补鍼也陈大韶曾宏倶从陈高过洋者亦来大言曰往年亦如此然往年船不固今此船固往年船发漏今不发漏往年无边舵今有边舵往年折舵并折桅今舵折而桅尚存余闻其言心亦颇定然播荡反侧无顷刻宁风涛之势与天上下舟亦外虩虩如裂屋响唿吸存亡茫然不知何所在也至次日风又不息余乃口爲文令吏陈佩床前书之以檄天妃适一晨刻风稍定始得换舵舵既定诸人颇有生望但牵舵大缆兜之自尾至船首者又忽中断则海水咸厉绳缆不能久舵工等又惧舵不能稳稍摆动金口船分两片矣此尤危也乃用银重赏一夷人系其腰令下海接之竟不能接呉宗达来禀欲穿二舱三舱透绳繋舵而不能决余闻即慨然是之乃凿而度绳舵始得安行之至二十六许严等来报曰渐有清水中国山将可望乎二十七日果见宁波山歴温歴台闽人未能尽晓浙中山㠗疑迷莫测仍怀忧思至二十九日忽至福宁见定海台山心始安焉从五虎门入十一月初二日入省城追想前迹爲之恻然凡士夫相会眞同再世郭汝霖记万暦七年钦差正使戸科左给事中萧崇业副使行人谢杰勅封国王尚永今上万暦改元之冬十二月琉球国中山王世子尚永表请袭封若曰先臣故中山王尚元于壬申夏溘先朝露臣不谷当嗣守外藩谨遣波臣伏阙下冀制诏远贲爲封疆重先是以有司行査例虚文亦恐规避者縁此得成其计故辄遣封乃是年复行査盖缓之也旧规副使属大行然犹差遣无常名而省中则坐次戸垣人人知必余无疑矣咸恐之延至丙子秋国大夫长史等报曰世子永免衣繦繦而齿于嫡嗣久诸臣曷敢以不类奸天王之大典乎于是不佞业遂叨正使命而副则大行谢君杰焉如故事各赐一品服即以九月十一日赍诏勅出潞河传遽入闽闽中比年求鉅木造战舟余复斩爲高名之丽美材略尽而间有中绳斧者往往产于崎巖邃壑之侧致之甚囏一时闽抚按又新故相代未视事督无其人以故採木经年迄丁丑秋七月始定舟穏去禾部乃舰匠弗恪适坏裂之于是驰介四出取复于十月再兴工得舟穏去禾部者把总林天赠也至于桅之取尤难桅必杉木而后如式第杉之材故可爲樿傍者以是民间率隐不以闻余先遣李应龙往寿宁伐三木一最鉅里豪利其可材遂于梢半潜锯五六寸欲短之然嫌有小伤故置乃纷纷林薮中旁搜逖括务遴其全而龚大徳报出闽清者又道路岌嶪力不可猝致毕竟皇皇垂成之时仍取寿宁之桅而用之採督之使良亦苦矣而抚中丞庞惺菴氏代到故擅风裁乃矫矫好约缩出教不欲私役其民凡木之伐自山者输及水者截爲舟者丝忽皆公帑云费已不赀而丝忽又公帑出余心内弗自安时时与谢君商之舟从汰其什一军器损其什五交际俭其什七先是诸具物率治之以官今令平贾而精黠奸戸故求多于有司诸具物往往以丑恶相欺售谢君爲闽中人素晓畅其事乃一一璅条其大小诏余不然者辄奉三尺随其后于是舟之庀也大都多谢君指昼焉舟完例趣治行而彼国夷船以汛期宜候于境上乃戊寅年独爽不至长年三老佥谓海洋风涛叵测与陆路不同须俟向导行之便余与谢君又念事关国体重万一取轻致偾爲患非细于是辄具疏以改期请奏可久之正议大夫梁灿等至自琉球询其故乃知船因风逆打入别港遂坐失汛非敢违玩有他意也于是卜以己卯年五月初六日封舟先发旺崎余等初十日启行抚按三司祖道南台重王命也次日抵长乐十五日广石庙行谕祭礼守巡亦在焉忽传封舟出闽安鎭引港民船有司弗夙戒乃迷道阁浅发漏人言啧啧甚危抚按风闻辄夜走使留督造官争出长策爲处巳而裂者复合稍稍修葺无大损毁故又鋭然有行志二十二日从梅花所开洋海似镜面渔舟数点可黒豆大自此睇望汪汪万顷矣余于是而知江河之恶沱也二十三日风少东舟折而南下二十四日东风益剧水与舟相呑搏有噌吰镗鞳之声而欹侧簸扬舟中瓶瓮门椅皆仆人人惴恐于是有食而呕者歩而蹶者晕而卧者问之舌擧而不下者答之口呿而不合者顾独漳人则夷夷弗爲动耳风既相左针路遂舛误伥莫知所之连行七余日而窾濶宵窅山屿但唯孤燕飞绕于前后一细蜻蜒入神舎不去衆咸异焉陈孔成等懑然悒慹乃令舰匠作彩船以禳又听习于巫者諠金鼓降箕已又俯伏神前求珓穷祈祀事一无所吝当是时舟人望山之切眞不啻朝饥之匄粱谷又如弱孺思慈媪而弗得亲也三十日余令夷稍上桅以觇辄欣然白曰云间隆隆起者非古米即叶璧山也去此可五六百里许当无虑已于是舟中人无不拍手大欢各排愁破虑擧觞相慰劳称见山酒云余二人望之亦舞于眉端万水中高岭独出何止中流砥柱耶踌躇四顾辄见三龙并起于海其起处水乃转涌旋腾滚滚上天有声听如狮吼如千乘车过又如殷雷軯鼓轰轰彻也碧气三道磔入云雾内长百丈有余峙犹鼎足然舟中人畏慄不敢迫仰率扬赭鞭烧毛羽秽物以厌胜之须臾雨四面至矣传云玄龙迎夏则凌云而奋鳞乐时也岂有据耶即是观之则海上灮傀可骇之事固人世所未睹哉六月初一日过叶璧山前有小舠驾八九人破巨浪来远睨封舟婆娑胡卢笑至则持二螺献少赏之于是随舟夷总管附去薄山下先骑报世子由此陆路入国犹两日程也余二人倚艕而观一篙工谓有鱼数头逐舟游夷稍熟海者往来常具钩饵行于是垂六物取之辄获鲜鳞二颔下中数创尚跳跃不即僵顾其色青緑闪烁有光耀较中国恒鱼异余欲生之选间僵不可放矣庖人强烹之味果隹第终诧不欲多食也初三日世子始遣法司官具牛酒以劳从者亦如例分左右维一缆以挽舟逡巡至初五日而后泊哪霸港口询之国人梁灿等尚未宁家然彼十八日先余舟开洋今何故后耶居有顷报舟漂北山又十二日得抵国隔封舟浃一旬矣越二十九日行祭王礼七月十九日行封王礼余尝念世子产于沈斥必一切疎简不可入今观其儿虽不盈五尺而言仪恂雅大与庸俗人相万盖庶几鞠躬君子耳岂凡统楫羣元者其体具固自不偶然哉余二人寓此久王子餽问赆饯毎毎不失礼而礼有过腆者辄却去不受语在仪注中旋国时卜以十月十三日因旬内雨频风又东西忽易无可准守候至念四日始出港口顷刻数里回盻琉球若有若无而叶璧马齿等山眇犹覆盂时虽冬乎然气候朗肃都无纤翳望之霁宇澄彻块噫潜嘘天呉遁迹阳侯屏怡彼一时也歊暑溽蒸情悰甚恶此一时也凉颷袅瑟景况颇佳上下巨浸宛如图昼中人第媿无河朔量少酬之耳且四围倶碧水天一色辄欲罄所指顾亦复浑浩荒邈涣无津涯时时出楼舫外肆目奇诡瑰异之覧应接不暇有平平者突突者鴎狎波者鳞鼓鬣者鳅唿风者蜃作雾者霳若岭者纎若谷者潆漭若沸羹者绵逦若疋练者蹲若伏虎者奔若飞鼺者歩骤而来若喜者惊号而至若怒者恢张点缀即神工鬼笔无可名状然宁惟是哉乃至阑夕凄清之际月舍参井间空明虚白可别淄素露下天高尤非尘境星汉流光云霞隐曜微风细浪交激成声其鸣乍急乍徐乍大乍小居然有笙簧金石之韵正昔人所谓如天上坐也优而游之旷襟爽骨飘瓢便欲僊去更不知人世复有娯心极意之事矣海之壮观一至是乎二十六日风益助顺令楫师五帆并张摇飏披拂猎猎不可御盖与归心飞相送也但抵暮阴云四塞乃大雨于是西风爲梗终食弗进寻丈幸一日夜辄转而北矣然北又多暴舟迅而荡甚欹侧簸扬时戛轧爲裂帛响頽然若屋宇将倾之状人如磨上行四方易位头目眩迷颠踬呕晕避匿舱内不出咄咄自嗟者前十人而五今十人而九已此皆孱夫不习水且漫不知降伏其心故稍渉惊危可愕之事神竟爲所夺耳漳州长年极力捩柁坚与风爲敌棍牙数数折伤柁叶亦爲巨涛撃去独柁以铁力木得存更再易之人人愈益惴恐二十九日晩见台州山于是无不譁唿舞蹈閧然色咲焉当是时即臞儒之取一第窭子之拾千金犹未喩其喜也三十日由台歴温遡官澚望睛屿十一月朔日经台奎二山福宁在其北夜无风舟不能行初二日午薄黄崎进定海所顾其地渐近其境渐逼而洋中奇诡瑰异之览无复陈于前矣譬之适都邑者一旦返乎故庐虽其桑梓在念时时欣悦而转忆声名文物之盛又未始不萦结于怀也初五日入闽城抚按三司倶出劳于郊谭往道旧髣髴梦中凡曏之纵险尝囏欢奇适胜指星测水校雨量风者久矣木荣之飘尘好音之过听浮云之点空翔乌之驰隙殆蓦然倏然忘其然而然耳又何以知蹈海之足以定至危之倪又何以知宇宙之足以穷至大之域乎于戏海哉海哉此固孔子之所欲桴而未能季路之所欲从而未许也彼有眎爲畏途乃仅仅取足于几席襟带间而不复以上下四方爲度内者诚漆园吏所谓井蛙不可语于海耳若夫保生重己之説尤浅之乎其爲丈夫者哉萧崇业曰仲尼云君子素其位而行不顾乎其外盖有味乎其言之也人惟徼倖之心胜乃先以利害横于其中是故怀居登垄靡所弗至殊不知孰平孰险孰祸孰福虽机变之士智如炙輠亦安从而逆睹之昔者漠北牧羝麟阁显浪泊居瘴铜柱标潮阳入阻昌黎重岭州歴七元城还何险非平乎诡谋求售郦生困遗危择逸晁错诛全躯苟活李陵族怙宠竞荣霍禹亡何福非祸乎推之至于巧而媚灶奸而倚氷嗟卑而弔汨飮郁而书空伤燠凉以勒门憷传逮而投阁抵疑释讥愤薻以明衷间居拍张託词而志蹇用之则譁衆矜矜而爲虎不用则骫体缩缩而爲鼠是皆未明夫素位之义耳此义晦而趋避之徒纷然出也何足恠矣噫嘻惑哉风波倾覆即世路亦时时有之宁独畏于海上耶然此非余言也余闻之钓鳌异人其説如此礼仪六月初五日抵哪霸港登岸岸上有亭榜曰迎恩世子遣衆官大小百余员随龙亭候于亭下余等捧诏勅安龙亭中衆官行五拜三叩头礼前导引至天使舘龙亭设正堂衆官复行礼如初余等唿长史问曰世子不迎诏勅得非慢乎对曰宣徳以来礼制凡诏勅至国世子祗候国门外数代相袭如此岂敢慢故不出耶然人臣以守制爲良耳听之世子虽不至舘舘中皆官正莅事诸于承奉使令之仪往往详备毎五日遣大臣一员问安陈内酿二壶果盒二架酌酒于斗跽而言曰世子念陋邦不足以辱天使兹幸来况丙夜废寝自媿我且何以给待之乃朝夕令小臣恪具芹菲敢讯无恙于下执事余受其酒飮毕复献牛羊菜菓却之不已间亦或受毎餽遍及从人无弗均然故事犹三日小问安礼少杀今皆革去即随来各官所有铺陈廪给等项余稍稍裁其过丰者大都省什之二三矣于是夷人无不举手悦服云越六月二十九日行祭王礼墓不知所在即寝庙祭焉祭品皆钦定之数然亦有纸马翣柳之类纷列错陈夷人拥观者如织迎入庙中设定后用龙亭迎谕祭文余等随行将至庙世子素衣黒带候于门率衆官行五拜三叩头礼曩第旁立不拜似属未协此余等以义起者进至寝庙神主居东西向余等居西东向龙亭居中南向世子居南北向宣谕祭文毕世子出露台北面谢恩复与余等交拜揖至中堂余等南向坐世子令长史告之情曰顷蒙弭盖蜗郷理当匍匐望履幕下奈束故制不敢辄违尺寸今又辱礼于先人感深九原矣清酤二卣敬献之从者愿少须臾接慇懃之欢余等以玄堂敍飮恐非所宜耳辞世子又曰礼燕嘉宾必有琴瑟筐篚以昭敬也兹者陈乐而不作正此故耳幸毋辞酒数行皆亲㪺献礼仪卒度罔弗恭少顷别辄遣法司官同长史至舘道世子悃曰小国不自意敢劳从者爲先王宠光谨令长史奉不腆之金爲大人寿余等讶曰世子知道而乃贾竖我乎令持去不从作书谢其意曰承嘉惠若宜祗受第兼金固珍钖耳其何贶如之语云君子爱人以徳而独不闻耶矧余二人奉天子命于殊域岂有觊也义必不敢以苞苴爲累万惟留意幸察毋频往来世子得书辄止祀事毕越七月十九日封王是日黎明世子令衆官候于舘外导迎诏勅之国国里许有牌坊一座榜曰中山又一座榜曰首里今易曰守礼之邦遵制词也路平坦可容九轨世子候龙亭至行五拜三叩头礼导之国门门曰欢会门内逶迤数歩即王之宫宫门三层层数级高至正殿巍然在山之巓设龙亭于正中行大封拜礼国王升降进退舞蹈祝唿肃然如式礼毕揖余等至北宫复行相见礼王暂退出临羣臣是日受天子新命与一国更始羣臣具冠服四拜贺臣之尊且亲者捧觞爲寿朝罢设宴金鼓笙箫之乐翕然齐鸣王奉酒劝酒清烈云自暹逻来者肴蔌纷旨方丈错华享之有加笾然不能自制也皆假闽庖人爲之及馈之毕余等令仪从迎诏勅返王再拜曰天子总统海寓四面风徳臣第蕞尔一小夷耳兹厚幸辱制诏远贲臣臣敢不留镇国中爲子孙世世寳乃数稽首请于是余等先奉有兪旨犹令启其金匮之藏长史数臣各捧一道来奎翰绚一堂矣遂许之留王喜甚别后随遣王亲长史致礼物长跽再让姑取刀扇土布少许其金不之受复函书曰尝闻伊尹致愼于一介孟子坚辞乎万钟非苟爲异而已盖以义之所不敢出者与其伤廉无宁过隘耳古圣贤持己欲严大率类是余等滥竽侍从之列即弗宜皦皦谓与庸衆殊然内外瞻仰在此一擧独奈何负生平而处顽夫下邪伏冀贤王少听其志也盛仪附璧王见书令长史还报曰永僻居万水之中犹蛙跧井底耳乃圣朝不置之化外至勤从者赐以弁服即不谷之师也极知庸亵不足以涜阍人第区区一念诚莫得其酬焉昨揽荣示悚汗流踵矣敢不知责乎曩事毕濒行然后王堇一访非礼也余等讽以大义王辄慨然从谓天使远爲大典过临何宜傲惰如此遂灼吉亲至舘谢于是余等亦具殽核以娯密坐移时去八月请赏中秋节酒酣命夷童歌夷曲更爲夷舞伛偻曲折亦足以观诸从人皆令通事使之釂略浮白欢醉向夕回舘月明可数毫髪海光莹玉松影筛蓝令舆人缓歩行纵目极眎意爽神飞殆忘其身之在海外也二十四日张飮水亭观龙舟之戏法效华人运舟倶大臣子弟各簪金花具彩服和歌以示矜奋两岸犬牙差互碧流环绕亭突出其间四面翳林丛树蒙络摇飏此中幽丽奇境恐无踰之者由水亭斗折蛇行东至膳亭三间旁砌石池畜金鱼百许头水清浅彻底鱼皆空游无所依时正午亭中备一膳洁异寻常第止数品蕙蒸兰借味甚殊珍此则宫中鼎娥精制不敢以恶草具进耳左有寺曰圆觉又由崎磴纡出正衢西有寺曰天界二寺弘壮亚于王宫各藏梵经数千卷殿外杂植棕竹凤尾蕉禄荫葳蕤欣然会心且澄潭閴室尤与僧人相宜迨日小迁复邀坐宴不在酒而情义则款笃矣越九月初十日饯行席设如初将命彻法司二员各跽持酒二盃奉余等辞以不胜杯酌止二十二日复请饯辞十月初五日请又辞初八日辞弗获已乃竟往王城一别先是预令不必盛供具至则祗成礼而已临行长史捧黄金四十两以爲赆余谂之曰曩数致牋素不任肝胆之切顷复腆遗所贶意者某等徳未信耶不则胡不以情相归也昔马援也者可谓贤豪人矣顾薏苡犹然见点矧重之以陆生金余二人其何之辞且也主上明圣诸臣工曷敢不励素丝之节愿王媲嫡迹前媺俾使人得遂其高则所以辱徼大惠者岂在区区物哉王愕然命长史致词曰卑卑小国辱天使至止于斯适不幸歳比凶故俭奉焉良以自慙反蒙不加谴斥过从节约况薄赆实我祖宗从来故典也乃又见拒永即有胸无心敢忘大徳耶于是持泥金倭扇二柄意谓此会难又挥之或可繋漫漫之期耳余等随答以手扇彼喜不自胜再拜而别廿二日登舟官民送者猬集于道是歳立冬迟风未定北行之稍缓职此由也王仍遣看针通事一员夷稍数人护送又遣王亲马良弼长史使者等官驾舟进表谢恩附録陈侃与世子书曰君子交际之间有礼焉有义焉礼以将敬义以揆物宾主各欲自尽而已今日之举君命是将敬共王事乃其职也款我以华筵厚矣而又惠我以褭蹄不已过乎在贤世子行之固爲尽礼在侃等受之则爲非义授受之间天理人欲判焉辨之明而守之固敢自欺乎辞不更赘惠毋再贻又与王书曰士君子立身大节不过礼义二者前书备布想已知之贤王亦知朝廷之大法乎今圣天子御极议礼制度万物维新群工济济皆秉羔羊之节晋如鼫鼠者愁如摧如而已余等叨居近侍万里衔命正欲播君徳于无疆守臣节于不辱爲天朝増重乃敢自冒非义以贻满稾之讥耶与者受者其戻一也欲馨清议其罪不恭郭汝霖辞宴与王书曰盖闻酒以成礼不继以淫义也霖等钦奉上命前来佳礼既行华筵亦既洽矣兹又辱过招无乃大繁乎敬此以辞向祭封之日兼承褭蹄之惠虽王中心致敬之诚而辞受以义又使人素有成规而不敢失者也敢併全璧伏惟以徳相爱以道相处共守天朝之大闲安臣子之大义而不区区于仪物之末幸甚又与王书曰封舟濒行领宴饯兼惠褭蹄已尝面辞矣兹辱法司大夫长史等复来夫承筐是将虽贤王好我之诚而不受爲寳实使人自守之矩且天朝清议光昭非礼授受具有明辟余虽欲于王如朝廷之大法何惟王知所以爱而尅其非所以爱可也传有之私惠不归徳君子不自留焉王其念之萧崇业曰夫琉球夷而化者也入其国不无交际之仪自国初遣使以来所由长远矣然余毎至于享献餽问之间又未尝不三致检焉岂其忍性矫情将矜名以衒迹耶抑亦高心洁行乃儒者之芳轨耳圣人不云乎行己有耻使于四方不辱君命可以爲士矣余何以知自守之必然哉以此造舟萧崇业曰于戏圣人制舟之义深哉夫水之有舟航犹陆之有车马也舟车所至人力所通日月所照霜露所坠凡有血气者莫不尊亲吁圣人作舟车以臣属天下其功徳荡然而不可及也一至是乎何以明其然耶盖山非梯不周其阻即卉服向风无自也惟车骤马驰则地尽封域矣海非航不测其广即鲛人慕义无由也惟舟便颷利则源穷洲岛矣是故蓬壶之境淖约长生久视之夫第患海中无此耳借令有之亦可望而至其地寻而访其人告之以黄虞中正之道而移其僻不难已又何论称臣入贡之国如琉球者乎中庸赞至诚曰配天盖言圣人之功徳偏覆传载与天地无纪极而山谿之险果不足以限之也于戏言有据矣志造舟按舟制与江湖座船不同座船前后调停出入甚便中间窗戸玲珑开明爽朗不异安宅也此则舱口低凹上覆平板爲战棚列军器焉即官舱亦仅高四五尺俛偻深入下上以梯面虽启牅若穴隙然盖恐太高则冲风故稍卑之耳桅竖五大者长八丈根围九尺余以次而短舵长三丈一尺围三尺七寸艪长五丈二尺围九尺桅用杉木取其理直而轻舵用铁力木取其坚劲舟穏去禾部用松木取其沈实能久渍也架龙棚之外有兜舟穏去禾部鞠锁梁钉之外有米鎚鞠河口匠欲以鐡漳州泉匠欲以木乃参用之舟后故作黄屋二层中安诏勅上设香火奉海神天妃尊之且从俗也舵备三用其一副其二橹置三十六枝大鐡锚四约重五千斤大棕䌇八毎条围尺许长百丈小𦪠二不用则缚附两旁用则往来借登岸或输行李水具大柜二可载五六百石小如瓮者十数以海泉咸不可食也舟最紧要者三曰舟穏去禾部曰桅曰舵把总林天赠得舟穏去禾部于延平李应龙得桅于寿宁经歴罗克念得舵于广东诸木既精好当于用而三者又殊材中绳度以故终焉允臧得安流无恙爲舟人幸孰非一时事事者之恪哉定舟穏去禾部日三司诸君率府县官倶往南台陪祭外若竖桅治缆浮水出坞亦靡神不举者凡以王事所在诚重之耳甲午年一舟计费二千五百两有奇今止一千八百云高澄操舟记曰甲午歳四月朔海舟造完戒行有日郷宦谢活水黄青崖高文溪李百竹林榕江龚云岗诸公饯余乌石山询及从行人几何余曰闻前使人各一舟舟各三百人计料値三千两有奇募値亦三千两有奇兹行欲共一舟不唯省费抑亦可以共济也何如诸公以爲善但曰二公以千金之躯奉九重之命百凡愼重庶可无虞盍审诸役孰至琉球备知海道立之以司一舟之命可也余日诺次日至舟徧询无有应之者初意此辈必通番恐律有禁故讳之不言也孰知皆河口无頼徒取募値而不知操舟之法者乎复问诸公诸公咸笑曰知之久矣第未爲二公告宜速差人至漳州访知海道者二三人迺可遂持檄至府时南风已便通番者倶开洋矣唯一舟姑待明日迺获其持舵者三人咸惊惶无措持檄者曰适天使琉球封王募汝辈驾舟至则有赏无罚不必惧也遂来见余问其姓名曰谢敦齐曰张保曰李全曾至琉球否曰未余曰亦不济事敦齐对曰仆虽未至其地然海外之国所到者不下数十操舟之法亦颇谙之海舶在吾掌中针路在吾目中较之河口全不知者迳庭矣但不知所造之舟善否盍往观之至则见舟且哂且戚曰几败迺公事求其所以曰此舟不善者有三盖海舶之底板不贵厚而层必用双毎层计木三寸五分各锢以铁钉艌以麻灰不幸而遇礁石庶乎一层敝而一层存也今板虽七寸而钉止尺余恐不能钩连而巨涛复冲撼之则钉豁板裂虽班师弗能救矣此一不善也闻前使二舟则舱濶人稀可免疫痢之患今共一舟则舱止二十有四除官府飮食器用所占计三十人共处一舱恐炎蒸抑郁则疫痢者多虽卢医弗能疗矣此二不善也海涛巨而有力舵桿虽劲木爲之然未免不坏亦不免不换也今舵孔狭隘移易必难仓卒之际谁能下海开凿以易之舵不得易则舟不得行虽神人亦弗能支矣此三不善也三者未善何以利渉大川乎闻者悚之于是思斋忿詈不已若曰是孰阿谀权奸残我辈性命也一时藩臬府县董舟诸君心咸弗安先是巡按方公以封王重事也正月歳首即以五月舟完使臣过海行礼之事题知至此虽欲别造一舟恐踰时违制亦弗敢也思斋怒甚诸公相顾无可奈何敦齐迺跪而言曰仆愚民也今既来此敢不尽心愿公息怒待仆处之衆人忧少释迺取藤竹各五千斤制作巨箍舟首至尾凡七处束之舟穏去禾部之缝隙复钉以鐡锔开其舵孔旁各寸余又于船面搭矮凉棚使舱居者更番上坐以乘风与夫应用器物治之靡不精好五月八日遂开洋十三日至古米山夜半飓风作遮波板架及箍所不到处尽飘荡无遗唯船身及舟穏去禾部底屹然不动使非谢谋则此舶瓦解久矣踰旬不至天气颇炎船面虽可乘风舱口亦多受湿染疫痢者十之三四竟不起者七人使非谢谋则此辈物故必多矣海水飓风劲不可敌铁力木之舵叶果荡而不存矣遂以榛木者易之亦幸其孔之有容也使非谢谋则旧者不能出新者不能入未免覆厥载矣谢非天授而何哉然其功之可取者不特此耳如观海物而知风暴之来辨波纹而识岛屿之近按罗经而定趋向之方持舵柄而无逊避之意处同役而存爱敬之心其所可取者亦多矣及舟回桅折之夕衆方惊仆彼独餐饭自如问之曰无恙也余等惧甚慰之曰无恙也呜唿微斯人则微斯四五百人矣谢非天授而何哉至闽泊岸日反痛哭流涕向余等曰公之不死者天幸也仆之慰公者勉强也讵知琉球之行若是其险哉盖西南诸国行不二三日即有小港以避风岂若琉球去闽万里殊无止宿之地恶能保其行不遇风风不爲害也哉一舟之人不死者真天幸也眞公庇也言讫若有苦楚状询之迺持舵时身爲咸水所拍壮风裂之故痛不可忍也遂命医人呉念三疗之用蜜半斤淡酒三十斤防风当归等药末半斤煎汤浴之一夕而愈矣察院三司诸公以渠有劳厚赏之得金十余两语人曰我毎歳爲人募而通番可获千金今所得几何縁诸国皆富而琉球独贫故也尽出所有与同役者飮酒唯求一冠带倩闽人以鼓乐送之自誓再不通番以延残喘也敦齐约年三十有余膂力骁勇识见超絶彼二人则庸琐无足道也呜唿天下之事唯在得人而已苟得其人则危可使安险可使平苟非其人则安亦危也平亦险也余于操舟之术而悟任贤之理故僭爲之记嘉靖三十八年制造封船照依旧式长带虚稍一十五丈濶带橹部二丈九尺七寸深一丈四尺分爲二十四舱自官廰至二桅两旁并无遮浪𦨭板工成遇倭乱沮行港内延住至三十九年𧎐虫蛀坏方议改造陈孔成马魁道思见船长舱濶梁稀不兑软弱乃请益爲二十八舱以应二十八宿各舱通用樟木贴梁大抵舱狭梁多尤见硬固时福匠不知琉球水路多横风浪外设老鼠桥爲美观及返棹遇风浪涌入船倾𦪠折舵几至悞事今造封船计长带虚稍一十四丈五尺濶二丈九尺深一丈四尺舱数贴梁龙骨照旧仍鉴前谢敦齐之説制大铁条二十座自舟穏去禾部底搭之两舷则外势束缚益严胜藤箍矣福匠何细二又执老鼠桥式该孔成等亲歴艰险惩戒往辙执造漳人过洋船式两旁加以𦨭柱钉板等料绸密牢壮小𦪠繋于𦨭外朴素浑坚及増重𦩢头极交拴等十二件以故船得风浪不侵往来无虞过海防船器械旧规佛郎机铳二十门乌铳一百门碗口铳十门袖铳六十门藤牌二百面长鎗六十枝镖鎗一千枝铁甲一百副盔一百顶腰刀三百把今酌用佛郎机铳十门鸟铳六十门碗口铳四门袖铳三十门藤牌一百面长鎗六十枝镖鎗八百枝鐡甲四十副盔四十顶腰刀一百五十把至于弓箭火药铅弹等项各取三分之一大约省银三百余两然皆备而不用耳事完仍归有司封舟剩材往时毎爲宵人干没今査所遗吉溪高洋樟松等项合估价银一百三十四两还官荒生刚铁原派八万九百一十二斤今除打造铁锚家火共用过五万九千四百零三斤随船备用荒铁一万零五百斤减去一万一千零九斤还官黄藤原派六千五百斤今减去一千七百零五斤桐油原派二万斤今减去一干四百七十三斤蛎灰原派四万斤今减去四千四百五十六斤青麻原派一万八百斤今减去七百三十八斤各还官以上诸料无非舟中所必须者大都恒患市井之黠预领官银纳不以时人往往丛奸售敝倒智嚢于锱铢之间所贵督工良有司清出而覈入之余等数数稽于其上然后物不苦窳而船得实用云萧崇业曰封舟之制大抵什九式旧而或变逋于篙师者仅什一耳余览前録毎详于其鉅而痲油灰铁琐屑之物皆略而靡纪夫是数者船所頼以爲固也一有弗愼悔无及已余始亦谓有司之事稍稍勾閲各行强半以滥恶相罔乃辄昈核而程督之因抶其不勉者于是狡戸少不敢呈其赝而封舟庶借之以完于戏是可概爲琐屑之物而不加之意耶用人萧崇业曰相之用人与将之用人不同相用人则録端悫绳检之士将用人则收雄俊精悍之夫而险情赘行弗计焉两者参错互詧以成其用而大要则固各有攸属也舟中之用人殆犹之将而已矣取其能不责其素庸其长不较其短是故闾阎壮士投石拔距夫岂不勇然以之操舟则必泥矣惟漳人以水则习以事则闲以力则便健而机警渡海舍漳人譬之询道于瞽辨声于聋吾惧其罕有济也传所称耕当问奴织当问婢其是之类乎漳人陈孔成马魁道乃前郭李二君所用者夫亦识途之马耳所拣长年三老多出其手云按造船以用人爲要故必择有司之贤能者而以指挥二员副之此题准新例也余至闽时诸司业已遴委海防周同知而指挥则漳州卫覃显宗陈震以漳故习于海耳然舘多吏冗势难颛理卫复客寓素乏等威厂中庶务视爲儿戏乃又白抚按委闽县丞陈邦靖分综其事而以福州卫指挥邢端代陈震庶彼此相协威令并行船务之所由以集也若夫督採诸木则延剑节推姚一新建宁指挥仲世臣黄河原把总陈孔成马魁道趣运则吏目危民怀主簿蒙希颐典史郑金士总理经始愼出纳则先周铎以迁秩行各行戸有去思后改通判张霆郑敦复监厂庀具兼过海竣役则覃邢二指挥往往有干局而天文生蔡锦亦机警能赞詧于耳目之所不周此皆着劳绩于使事者法得不泯云省祭三名一陈子章旧管篷缆棕藤竹木过海则提调飮食器皿椅卓旗幔一林一鸾旧管麻油硬木棍舵牙过海则提调笼柜纸箚布绢一金庭楷旧管炭铁钉椇橹锚过海则提调钲鼓火药弩鎗军器至岸仍分职充读讃官引礼通事一名冯玺译语通事三名陈朝用陈邦秀冯炳则各司国中交际廪饩之仪医生一名何继煕所以备药物防疾疫又数百人躯命之所关也此之爲责岂不重哉匠人亦有二其在河口者经造封船颇存尺寸出坞浮水倶有成规然笃于守旧而不能斟酌时宜又苟且用料而不必求其当此其失也漳泉之匠善择木料虽舵牙橹棍之类必务强壮厚实然粗枝大叶自信必胜而不能委曲细腻以求精此其失也余弃短取长而两用之因革损益倘有可商使互相参较而无得龃龉以阴坏其制至于扶艕做工以幇助舰匠又厰中之最要者往时率用舖夫以其衆易集而绪易就也今有司革去而代以机兵第机兵出自市井毎多儇佻之徒不谙土木匠不称能而人力掣肘又无以助之故今年定舟穏去禾部成功之期较之前次独缓然其舟则坚致牢固思过半矣篙工舵师余信旧録用漳人颇多而言者稍稍摇之夫取士必于邹鲁谈兵必于燕赵岂谓两地皆文武材哉譬之福人虽亦有习于水者但未若漳人之精耳传访而公择之顾何嫌于私耶余乃令陈孔成等各擧其尤复檄海澄县覈实以应壮健便捷者留之脆弱頽阘者汰之如伙长何国清周时凤李国传魏通又皆採之于舆论者后洋中风涛急遽之际信有主张可倚仗云八月二十六日国中飓风拔木瓦片絮飞夜至亭午不息人皆匍匐爲獣行封舟四缆大如缸忽断去漂下港口三四十丈许几溺海者咫尺矣兼之暴雨倾盆昏塞不辨牛马即王遣数千人来第束手无救也守船夷稍亦惶惧跳入水逃独漳州柁工林余宗王怀林世椗手莫三陈走三班手林八凡五六人孤危于上余等具冠服告天须臾风宁舟爲二夷舶所抵絷得不没向微五六人之勤劳自矢可复望耶吁此固天心警戒意也敬之哉敬之哉査照嘉靖三十九年封舟随行近五百人时又遇警自兴工造船守船水稍各日支粮银二分至四十年六月开舟动费经千两今各裁省及革三卫并万安所等军士随行仅四百人大约各役给食毎称事爲差除指挥天文生系新増外把揔省祭通事等官如旧余惟伙长舵工大桅班手稍优其二桅头𦩘二𦩘护针总甲水稍行匠及衙门服役人等倶人给银五两三钱无复殊矣案具存有司兹不赘过海人数皆任有职役如无事而空行者辄汰除之取于福州者自医画书办门皂行匠以下凡六十余人听用民稍又四十人外总甲四名缭手十一名车手十四名橹头十七名倶鎭东定海梅花所军伙长七名舵工十六名头𦩘八名班手十四名管水火旗幔总甲十七名缭手十四名橹头十八名车手二十九名管小𦪠四名听用民稍二十名以上倶漳州人大率福人居什三漳人居什七矣盖其浮歴已多风涛见惯纲纪其事者能严愼勤劳而趋役者亦复奔走敏捷彼近城水稍则一筹莫展带之多适碍手脚耳旧録所谓主张行船之人断非漳人不可者岂虚也哉萧崇业曰漳人老于舟者以余往回海上借其力诚足多焉第前録不列名数后莫可考余故着而志之敬神萧崇业曰嗟于鬼神之理亦徴矣谈何易哉谈何易哉顷航海试言水事昔者河出图八卦呈洛出书九畴列圣王黄龙白鱼之异客星乘槎犯斗之奇赤穴浮土而爲廪君滹沱氷合以符帝业是数者谓非有神物以主之不可也然此犹其显者耳若夫神经恠牒所纪幽窅诡幻惊疑噫叱之事盖难以更仆数矣矧天妃故海神之正又载在祀典者其灵应岂不尤爲赫耶古靡得而考已余闻之后説云渡海者无论天子使臣即通洋贸易之夫有叩必应捷于影响诚所谓体物而不遗者也其爲徳不亦甚盛矣乎余故摭往迹着事验以爲敬神篇嘉靖十三年使臣陈侃高澄行至古米山舟刺刺发漏羣譟唿天妃风定塞袽得免于溺归国时又値桅舵惧折舟人哭声震天无不剪髪设誓求捄于神已而红光烛舟舟果少宁翼日风剧不能易舵乃请珓得吉衆遂跃然起舵舵柄甚重约二千余斤平时百人擧之而不足是时数十人擧之而有余舵既易衆始有喜色忽一蝶飞绕于舟疑者曰蝶质甚微在樊圃中飞不越百歩安能远渉沧溟此殆非蝶也神也复一黄雀立于桅上令以米饲之驯驯啄尽而去是夕疾风迅发白浪拍天巨舰漂荡如苇风声雷吼而水声助之眞不忍闻舟一欹侧流汗淫淫至踵矣二人乃遂冠服默祷矢以立碑奏闻于上言讫风若少缓彻晓已见闽之山矣神明之助讵偶然哉嘉靖四十年使臣郭汝霖李际春行至赤屿无风舟不能行当昼有大鱼出跃形如鉅舟旁有数小鱼夹之至暮舟荡甚皆谓无风而船如此事诚可恠乃亦从俗施金光明佛经一部并作綵舟舁之舱口而风忽南来得保无虞居无何开洋回国中见麻雀一双宛宛来泊舱篷须臾巨飓大发舵忽折去郭乃爲文告曰霖等钦奉上命册封琉球仰荷神祐公事既完兹当归国洋中折舵无任惊惶惟尔天妃海若皆国家庙祀正神今朝使危急华夷五百生灵所系岂可不施拯救若霖有贬心之行请即殛之于床无爲五百人之累若尚可改过而自新也神其大显威霊俾风恬浪静更置前舵庶几可以图全神其念之祭后风稍息遂易新舵嗟乎鬼神冥邈谈者未有不疑然此四无边岸之中宛弱双雀何从而来易舵之后又一鸟常据以桅尾孰谓世间事可尽以恒理臆决哉天妃灵应记陈侃神怪之事圣贤不语非忽之也惧民之惑于神而遗人道也侃自蚤岁承父师之传佩敬而远之之戒凡祷词斋醮飞符噀水诵经礼佛之类闾党有从事者禁之不可则出避之或过其宫则致恭效程子焉廼者琉球国请封上命侃暨行人高君澄往将事飞航万里风涛叵测玺书郑重一行数百人之生厥系匪轻爰顺舆情申闽人故事涛于天妃之神且官舫上方爲祠事之舟中人朝夕拜礼必虔真若悬命于神者灵贶果昭将至其国逆风荡舟漏不可御羣譟乞神风定塞袽乃得达及成礼还解缆越一日中夜风大作樯折舵毁羣譟如初须臾红光若烛龙自空来舟皆喜曰神降矣无恐顾风未已又明日黑云四起议易舵未决卜珓于神许之易之时风恬浪静若在沼沚舵举甚便若插筹然人心举安允荷神助俄有蝶戏舟及黄雀上樯或曰山近矣或曰蝶与雀飞不百步山何在其神使报我以风乎予以其近于载鸣鸢之义颔之曰谨备诸已而飓风夜作人力罔攸施众谓胥及溺矣予二人朝服正冠坐祝曰我等贞臣恪共朝命神亦聪明正直而一者庶几显其灵语毕风渐柔黎明达闽神之精英烜赫能捍大患如此谓非皇上怀柔百神致兹效职哉然非身遇之安敢诬也揆之祭法庙而事之允宜在宋元时已有封号庙额国朝洪武永乐中屡加崇焉予二人缩廪附造舟余直新之广石望崎行祠则从行者敛钱以修行当闻之朝用彰神贶因纪其槩高君让侃援笔举以告巡按侍御方君涯韪之又命福郡倅姚一和视勒诸石临水夫人记高澄甲午仲夏八日西南风便舟始开洋巨舶稳流屹然不动俨然楼船之泛里河也余窃喜曰人言误矣何险之有陈公曰此天幸也勿言行才五日忽望见古米山巓其去琉球止二三日路矣余复喜曰人言误矣何远之有陈公曰此紧关也勿喜夜半忽逆风作焉山近多礁亦喜风少违顺可以徐行避之奈东北势勐舟难与角震荡之久遂致大桅箍折遮波板崩反侧弗宁若不可一息存者衆心惊惧迺焚香设拜求救于天妃之神时管军叶千戸平日喜扶鸾衆人促其爲之符呪方事天妃降箕迺题诗于灰上曰香风惊动海中仙鉴尔陈高意思专谁遣巽神挠海舶我施阴隲救官船鹏程远大方驰歩麟阁勋名待汝还四百人中多善类好将忠孝答皇天诗毕复判曰吾巳遣临水夫人爲君管舟矣勿惧勿惧达旦风果转南舟亦无恙然不知临水夫人何神也祠何在也及归闽感神贶既彰念报赛当擧迺于水部门外勅赐天妃庙中立石以纪异设祭以旌诚行香正殿忽见左庑有祠頞题曰临水夫人祠询之道士曰神迺天妃之妹也生有神异不婚而证果水仙故祠于此又曰神面上若有汗珠即知其从海上救人还也今歳自夏至秋汗珠不絶或者劳于海舶焉余等讶之迺再拜谢之始知箕判验矣天妃显异记高澄天妃显异之迹同差给舍陈公于灵应记中乞祀典疏中已备陈之矣唯余素感神佑始终详细则未之及也嘉靖乙酉季夏余以府庠弟子员同友周应龙王仲锦高进小试于通州试毕暇日相与游戏于天妃庙见有跪而祈籖者周曰吾将决吾侪中否俟其籖出桶中遂紾其臂而夺之观迺第十六籖也籖诗曰久困鸡牕下于今始一鸣不过三月内虎榜看联名是秋余等四人果侥倖九月往谢之又祈籖以卜来春之事其诗曰开花虽共日结果自殊时寄语乘桴客危当爲汝持然不知所谓歳己丑余三人倶登进士仲锦除知州进除知县余除行人独应龙不第迺以举人选太原通判结果似殊矣然后二句之意犹不可晓踰年余被使琉球之命朝缙绅以此地险不可行往不可返爲余忧惧余则坦然付命于天知素定也迺以癸巳歳夏六月至闽一应事宜其难其愼有司请余祷于天妃曰神司大川可以呵禁不祥也余从之凡修祀行香必诚必敬罔敢怠忽故自始而造舟迄终而成礼神之阴相默助者可胜言哉如甫至闽台而妖狐之就戮既定船舟穏去禾部而瑞鹤之来翔才越庙限而梁板之忽坠方折桅舵而异香之即闻与夫雀蝶之报风灯光之示救临水之守护巫女之避趋卒之转灾爲祥易危爲安者何往而非神之相助哉籖诗后意似乎爲余发也然余陋劣岂能致此良由圣明在上百神効灵故皇恩得以覃下国而微躯得以返中原也敢不仗忠义而爲上爲徳爲下爲民以答神贶于万一哉尝考天妃之説盖妃者配也神于海运之往来商贩之出没危无不持颠无不扶其所全活者不知几千万人矣功徳可以配天故曰天妃犹言天能生人神能救人也世俗但知灵异之蹟而不辨名义之埋故併及之广石庙碑记郭汝霖广石庙庙海神天妃者也天妃生自五代含眞蕴化殁爲明神歴宋歴元迄我明显灵巨海御灾捍患拯溺扶危毎风涛紧急间现光明身着斡旋力礼所谓有功于民报崇祀典而广石属长乐滨海地登舟开洋必此始庙之宜旧传自永乐内监下西洋时创焉成化七年给事中董旻行人张祥使琉球新之嘉靖十三年给事中陈侃行人高澄感坠板异复新之板上所书即董张新庙日月也皇帝三十七年琉球世子尚元乞封上命汝霖充使往而副以行人李君际春余承命南下长老多教余致敬天妃之神弭节闽台造舟百凡按陈高使録行惟广石庙遭倭寇焚乃耆老刘仲坚等闻余至亦来言庙事余檄署篆孙通判大庆考其遗趾并材料工价値百金往陈高捐俸二十四金助余与李君如之往从行者各敛银一星得三十两余是则从行者尚未定名往长乐民力饶可以鸠工今连年有兵务往刘知县尹邑久今孙乃署篆且未久也于是七十余金无从得余因言于代巡樊公斗山樊遂标罚赎余成其事且命通判速工请记于余不两越月庙儿鼎新巍然焕然瞻趋有所人心起敬他日飞航顺便重荷神贶者樊之功哉或因是以鬼神事质于余余曰是説也荐绅先生难之矣考孔子曰敬而远夫谓之敬必有以也谓之远特不专是以徼媚云耳故其祭神如神在郷人傩朝服立阼阶孔子岂无见耶而初学小生稍谈鬼神则冒然称茫昧避谄涜讥及遇毫髪事辄俛首叩祷不暇果能知事人事鬼者乎今夫航海之行尊皇命也一舟而五百余人在焉彼溟洋浩荡中无神司之人力曷能张主学者知是説则知予非惑樊非狥而是庙之祀可以勒诸将来樊名献科字文叔浙缙云人其巡闽也酌时机务省约而事之关体要者独无所惜云重修广石庙碑记萧崇业万暦戊寅春余以使事客闽近二载已日将有祀于广石天妃之神里中长老走省会具言庙当治状以庙故天使过临一修兹去郭李时十八年所矣垣序剥落恐不雅观公傥有意于维新乎野人窃愿有请也于是余与谢君慨焉爲念乃遂檄长乐孙县尹捐少赀助之大略垩故涂陈易蠧立圮而已无更改作也己卯夏四月县尹使使告成请记顾余又办严未暇也顷竣事还可不谓神贶哉义不敢以不文辞记曰天妃盖海神之最灵异者世传生自五代姓林氏岂亦有足徴者相参验乎曩余考揽故记见多援轶事璅闻以神明其説骇光傀者则曰形如烛笼讶肖似者则曰现体于物或号召道流拔敛升坛禹歩作隐语不可了或令巫师舞婆袒降箕书篆模影牵情卒又濶诞无所信职由一时昏剧仓皇不知求神于此心之虚灵而猥侜张于幻妄之迹亦其平日所爲弗类反之魄媿惭沮终不能质之而无疑是故宁爲人非而深怖鬼责重罹冥祸而轻犯王章此其势有固然亡足论者夫神而以天妃名盖其聪明正直克配两间犹曰俔天之妹焉耳使颂天者徒以其一草一木一生一成爲足以赞天之功而天遂执之以爲徳将巍巍者得无邈乎其小耶今世之崇奉天妃者穹宫邃宇华于闾俗金身碧骨俨于海滨而闽最着则其神殆无感而无乎不感无应而无乎不应也所爲拯溺济危阴相默佑之功诚有与天合徳民无能名者矣而区区轶事璅闻如红光现体云云者恶足以睹神之大哉虽然庸人之性不激之未形则弗兴不惧之已往则弗劝兹者国家弛通番之禁凡浙闽广粤驾楼舻横金洋外者所在而是其于惊涛怒浪覆却万方陈乎前不一入其舍顾独畏天妃而神又灵爲能消敛其枭悍虣睢之心使之仆仆然蛾伏罗拜于下居常操筹钩万货毳数而尘较之斯即半赀修供弗爲恡而贪鄙爱利之慾稍不至溃决而不可收拾未必非红光现体之异有以先入之也譬之一草一木一生一成天虽不以爲功而电灼霆撃间亦振襮其不测之威焉要皆助宣夫造化之所不及耳由斯以谈则天妃之所以自赫其灵异者其功岂不尤爲闳鉅哉余航海时与谢君过广石行谕祭礼于是里中长老复稽首来谢余乃谂于衆曰天妃之神载在祀典其已久矣然庙儿往往视使臣以爲兴坏我明天子万年无疆则中山之请命益万年无替广石之庙虽谓与国咸休可也今第堇堇补葺耳其何能加一力耶于是里老唯而退县尹名濂南海人政识先务此特其微者故程期功费皆得略之记成还闽之冬十一月萧崇业曰余读鲁论至子不语恠力乱神未尝不掩卷三叹也嗟乎圣人之用意何其微乎夫恠不经而乱力非道以此不形于言良是也然神杂见于诗书坟记者不尠乃亦讳焉何以故盖神理正直惧人以邪佞谄涜反失其指要在以吾心之诚凝吾心之神而后能与之爲徒合其吉凶而不悖故圣人或称体物或言敬远即答问所及亦止开末而抑其端曲辞以阐其略所云未能事人焉能事鬼大抵明二者同条而共贯有不必求鬼于人之外耳其奥义端未易窥也至若鉅海灏溔冥赜与人区迥异夫岂无神曩余计偕过蜀江毋论瞿唐滟滪即中流无恙之所一遇风至榜人辄檥舟鹄立莫敢下上矧汪汪万顷瀵势张天当是时维无所于引𦩘无所于缒也讵安得不求援于造化耶故谓海之神尤顕赫较章信非虚耳余自开洋以来往往遇波涛警涌而复恬舟航震荡而复定空旷戸科左给事中临安萧崇业编行人司行人长乐谢杰同编羣书质异大明一统志琉球国在福建泉州之东海岛中其朝贡由福建以达于京师国之沿革未详汉魏以来不通中华隋大业中令羽骑尉朱寛访求异俗始至其国语言不通掠一人以返后遣武贲郎将陈稜率兵至其国虏男女五百人还唐宋时未尝朝贡元遣使招谕之不从本朝洪武中其国分爲三曰中山王山南王山北王皆遣使朝贡嗣是惟中山王来朝其二山盖爲所併矣风俗男子去髭须妇人以墨黥手爲龙虎文皆纻绳纒髪从顶后盘至额男以鸟羽爲冠装以珠玉赤毛妇以罗纹白布爲帽织鬪镂皮并杂毛爲衣以螺爲饰而下垂小贝其声如佩无君臣上下之节拜伏之礼父子同床而寝妇人产乳必食子衣食用手无匙筯得异物先进尊者死者浴其尸以布帛纒之裹以苇草上不起坟无他奇货尤好摽掠故商贾不通不驾舟楫惟缚竹爲筏急则羣舁之泅水而逃俗事山海之神祭以殽酒战鬪杀人即以所杀人祭其神王所居壁下多聚髑髅以爲佳所居曰波罗檀洞堑栅三重环以流水树棘爲藩殿宇多刻禽兽无赋敛有事则均税无文字不知节朔视月盈亏以知时视草荣枯以计歳山川鼋鼊屿在国西水行一日高华屿在国西水行三日彭湖岛在国西水行五日落水癶示水至彭湖渐低近琉球谓之落水癶示水癶示者水趋下不回也凡两岸渔舟至彭湖遇飓风作漂流落水癶示回者百无一二土产鬪镂树硫黄胡椒熊罴豺狼按琉球在泉州东自福州视之少在东北观去必孟夏以西南风来必季秋以东北风不可知乎国无典借年千世百其详靡得而徴澂已然隋兵曾劫之不服元使亦招之不从我皇祖统驭区宇无动衆遣使之劳首効归顺故特赐闽人三十六姓令与倶焉其意远矣岂将所谓用夏变夷者耶国昔三分今中山併而爲一其人深目多须曩接耆老陪臣皆眉宇皓然可爱而礼也去髭羽冠之説近妄但有职事者以金银簪爲差等而厮贱辄不敢具祗空髪束之耳土人结髻于右汉裔结髻于中倶用色布纒首紫黄爲贵红禄次之以青爲下衣则寛博广袖制如道士服腰束大带亦以色布稍贵者纒文锦价可三五金凡屋地多铺板簟洁不容尘故无贵贱皆着草履入室则脱古人有屦满戸者殆此也唯谒见使臣始具冠履往往若束缚之甚苦然顷年读书号秀才者亦带中国方素巾足不草履而以鞋整整乎入华风矣妇人眞以墨黥手外指爲花草鸟獣形髻肖童子总角首不饰簪珥颜任质无粉黛足弛矫揉大与男子同故不知足而爲屦皆可用也第富室以苏蓆借屦底略加皮縁上衣之外更用幅如帷周蒙背上见人以手升之爲便面下裳褶细而制长乃欲覆足不令显耳名族大姓之妻出入戴箬笠坐马上女仆三四从之无罗纹布帽织鬪镂皮毛衣螺贝之饰访其俗产乳未尝食子衣也然彼亦人母耳岂谓不慈至是乎君臣上下之分各有节级王亲虽尊不预政理武职则设法司官察度官以司刑名遏闼官哪霸港官以司钱谷耳目官以司访问文职则设大夫长史都通事等官以专司朝贡之事王则并日视朝自朝至日中昃凡三次羣臣以搓手膜拜爲敬尊者亲者则延之殿内赐酒馔卑疎则移时跪阶下不辄起遇圣节长至元旦日王统衆官肃冠服嵩唿祝寿盖文教之四讫也岂不盛哉父子幼虽同寝长必异处食用匙筯削素木爲之得异味先进尊者子居亲丧数月不肉食彼华人而厌粱豢者可媿矣化者中元前后日以溪水浴其尸去腐收骨纒布裹草衬土而殡上不起坟此其习稍不美云若王及陪臣之家则以骸匣藏山穴中裁木板爲牅戸歳时祭扫启钥视之或虑木朽而暴露也地无货殖商贾鲜通反时时资润于邻之富者迩来哪霸首里贰处倶设马市贩鬻率女侩男子不得争寻常尤重犯法有盗窃者辄加开腹劓剕之刑夷人即蠢悍无知敢不惧而好标掠耶盐舶鱼艇制与中国小异而陪臣歳入贡者莫不航巨舰横海而来谓缚竹爲筏不驾舟楫意者草眛之初乎俗敬神神以妇人不二夫者爲尸降则数着灵异能使愚民竦然畏惮之虽王及世子陪臣无不顿首拜故国有不良神辄告王指其人檎之闻昔倭寇谋犯王离困者殆矣神辄易而水爲盐化而米爲沙寻即瓦解去其有功力于国类如此尸妇名女君首从动至二三百人各顶草圈携树枝入王宫中唱游闽人爲王倩作宴者亲目睹之借第令杀人以祭神难以在上矣君子是以信其必无也王宫建于山巓国门榜曰欢会府门榜曰漏刻殿门榜曰奉神并不名其居曰波罗檀洞而围堞亦弗聚髅俨然石壁矗矗略倣京城外墙园之制第缝无灰圬耳门前百武许砌石梯数重左下甃小池水自石龙口喷出上榜曰瑞泉王府汲之大以供飮食路虽高卑傍巖谷然芟夷可容轨而设堑树棘在穷郷陋巷容或有之殿宇虽广濶侈于民屋然制尚浑素不雕禽刻獣以爲奇要亦习于用拙故之以也山则南有太平出禾纻男女颇耕织西有古米出土丝又有马齿地薮旷硗樵牧东北有硫磺叶璧灰堆由奴野剌普吉佳七岛杂出紫菜鱼螯海贝之物盖不止鼋鼊等屿彭湖等岛而已落水癶示不知所在岂别岛耶土产无鬪镂树有凤尾蕉以叶翛然似凤欲飞故名之四时不凋此诸夏所无者野鲜熊罴豺虎狼豹勐獣而独出鹿且富马牛羊豕鸡形多痩削其价极廉家不畜犬爱养异色猫有奇蛇可备药鸟常往来者乌鸦麻雀鴎鹭而鹅鸭莺燕鹤鹊之族生育不甚蕃谷则稻秫黍稷麦菽蔬则爪茄姜蒜葱韮菔芋果则芭蕉甘蔗杨梅石榴葡萄橘柿柚桃枣而圆眼茘枝近所移也木有松栢棕樟竹箭列植巖圃萧寺中葱蒨蒻蔼颇有一丘一壑之意花则杂色不可种名惟茉莉木樨王蒸最盛乃顾不宜于茶即艺之亦弗萌云虫有壁间蝎虎声大噪如禽雀闻之令人恐而海错龙虾蟳螺则味加闽越矣至于赋敛稍寓古人井田之遗法上下各食其土絶无暴横之虞即祭封所用布帛粟米力役之征则第一时暂取诸民而非常也于戏琉球自奉正朔以来其渐濡风轨歴年滋多如云视月盈亏以知时视草荣枯以计歳则陋亦甚矣大抵水经舆谱得之流闻爲多故其所载𨓒𨓒非翔实也史称放哉谓此耳萧崇业曰余睹曩説盛称琉俗尚鬼封王日有女君夜降于庭中庖丁及闽译语人惧闻其声呜呜焉余毎经恠此事迨入其境访之人人无两词云夫幻迹诡诞则理絶人区感验着章则事出天外岂其疏逖之地性道罕闻觋妖鬼祟之惑拘牵日久而弗神明之弗已耶不然何诬异之甚也吁哉蠃虫録琉球当建安之东水行五百里土多山峒峒有小王各爲部队而不相救援国朝进贡不时王子及陪臣之子皆入太学读书礼待甚厚按福州往琉球须自梅花所开洋风顺可七昼夜至不则俺淹旬日外未必也以水程计之大抵斯齐国将万里矣外惟福宁温台颇近然非正途况建安则建宁属邑也又在福州西北原与海不相通而云水行五百里何乃谬易如是王子弟虽分出各山迨有事如祭封之日则各率所部戎服列伍以防卫未尝不相救援也爲此説者岂异时曾有负固山峒者耶国初朝贡无定期今二年一擧寻以爲常若夫令子姪入太学仅创见于洪武二十二年嗣后惟遣陪臣之子进监授业大司成处以观光之馆教以诵诗学礼裘葛廪饔加儒生一等其礼待不亦厚乎迩如大夫长史都通事等官皆出闽人粱蔡林郑诸裔无不儿言雍饬傍绳櫽无敢踰可谓翩翩之秀当于华士求之耳异域难得比也嗟乎教化之所及诚盛矣哉诚盛矣哉萧崇业曰余过琉球闾里中部夷子弟聚观如堵然质赋好丑相半不尽类宵儿蕞陋之夷问其人告曰祖以上闽产也洪武初稍迁于此乃其后绵绵蕃衍矣今所爲习书诵南学胄监有秩于国者无非三十六姓云人传琉球俗好华自矜言不虚矣星槎胜览琉球国山形抱合而生一曰翠丽一曰大崎一曰斧头一曰重曼高耸丛林田沃谷盛气候常热酋长遵理不科民下酿甘蔗爲酒煮海爲盐能习读中国书好古画铜器作诗效唐体地产沙金黄蝋按琉球国诸山虽南北迤逦相望而形势不甚抱合翠丽等四山之名殊无纪载可考询之国人不识也丛林峻谷间亦有之厥田沙砾瘠薄民业树艺复卤莽不精顾能约于口体衣止土素纻布无绮华而食日不过饭一二碗取充饥耳大抵其俗俭僿而少勤也海地卑湿溽蒸故气候常热然抵暮辄凉而隆冬沍寒亦时时雪焉又云酋长遵理不科民下稍爲笃论以国中令甲本简而操枋者复不责小文耳百姓造酒则以水渍米越宿令妇人口嚼手搓以取汁名曰米奇非甘蔗所酿也日来会宾燕享往往亦设中国金酒矣陪臣子弟与凡民之俊秀则请致仕大夫教之俾诵读孔氏书以储他日长史通事之用遇十六七歳该贡之年仍过闽河口地方从师习齐人语余颛蒙不慧者第宗倭僧学书番字而已至于作诗譬落落辰星仅知弄文墨晓声律尔矣而许以效唐体吾诚不知其可也古画铜器贵家大族近颇相尚然所同好者惟铁器绵布焉盖地不产铁炊爨多用螺壳土不植绵织纴唯事麻缕如欲以釜甑爨以铁耕者必易自王府而后敢匪是则罪以犯禁弗贷也其国未谂产金与否往见王府亦有金酒瓶台盏之类即匙筯亦然骎骎乎路鼗出于土鼓华滋甚矣海贝大率产于此顾又不用乃独用日本所铸铜钱轻小如宋季鹅眼綖环千不盈掬毎十折一毎贯折百与其无当于用也孰若海贝之尤便且易哉萧崇业曰余闻之长史郑迥云国有僧容安者素谙文义且能诗曾与日本人弹射不相下辄欣然索所爲作读三四过语虽不甚精工然意固飘飘物外其于徤羡冷如也所谓泉石膏肓烟霞锢疾者非乎而此辈是已集事渊海琉球与泉州之岛曰彭湖者烟火相望其人骁徤以刀稍矢剑鼓爲兵器旁有毗舍那国语言不通袒裸盱雎殆非人类按琉球去彭湖不下数千里海蜃作雾光景且晦冥矣此云烟火相望将无以神视乎又尝记忆闽中士夫常言霁日登鼓山可望琉球然余自梅花所开洋行二昼夜谓可望小琉球矣然竟不见又行十余日而后见叶璧山自叶璧山又三日而后至琉球计鼓山望此其与去彭湖又不下数万里矣明谢离朱亦安能独见于轧沕无涯之外乎国人产于万水一山之中得气必劲称以骁徤诚然哉且性耐饥渇任劳苦观挽舟之时终日夜忘蓐食而用力益勤勤焉不称倦也匪直贱者上之大夫酋长可谓皤然一翁春秋高矣犹然同庸衆矫矍立舟中往来巡督无懈惰状而访之土民亦鲜夭阏疲残之患是岂禀赋独与人尽殊哉盖由平日厌薄色味故腥脓美丽擧不足以伐性而戕生亦徒有以焉耳第人尚忿争有不平好以目皮相恐大怒恚辄持刃剚人腹中度不免亦引反自毙否则即下于理决抵偿而无繋狱虽法司及黄手巾等此中号贵倨矣倘有犯辄斩首止令坐地而不绑缚轻则流徙太平山锢之终身其必罚而不滞盖如此民间所用刀剑弓矢之类往往严利削直射则树于地而两手弯之矢可至二百歩许盔甲用皮革周裹进退以金鼓爲节是故邻国目爲勍敌焉其国西南则暹罗东北则日本闻东隅有人乌语鬼形不相往来岂即所谓毗舍那国耶萧崇业曰澎湖烟火相望譬昔人千载旦暮之説也曷足异乎何者天下之事得其神即六合犹一家也泥其迹即肝胆犹楚越也澎湖虽远均之盈盈一水中耳初非有崑崙恒岱爲之阂絶也千载且旦暮之而矧数百里不可望哉余前所云以神视者盖有爲乎其言之也是故君子必识大观之义而后智度宏智度宏而后四海之广不出吾目睫间矣然则谓鼓山可望琉球也亦宜杜氏通典琉球国王姓欢斯氏名渇剌兜土人唿之爲可老羊妻曰多拔荼居舍大十有六间王乘木獣令左右舆之凡宴会执酒者必得唿名而后飮上王酒者亦唿王名然后𠾑杯共酌歌唿蹋蹄音颇哀怨扶女子上膊摇手而舞又曰民间门戸必安兽头按琉球国王姓尚氏歴世以汉字命名祖有尚忠尚徳尚眞皆取义之佳者不知何时曾姓欢斯氏不耶妃选自民间土人称王曰敖那称妃曰札喇乃云可老羊多拔荼岂方言或与世更异也至于陪臣如王亲法司等官但以先世及己所辖之地爲姓名若大夫长史都通事则出自三十六姓之后矣王之居舍入门向北者七间以堪舆家不利乃稍折而东深数十丈许又向西者七间以此爲正殿阁二层上爲寝室中爲朝堂臣下传侍立檐柱前凡阁门以五色烧土珠爲帘栊卓围如之中三间略加金碧承尘下覆以采缯地铺重蓆厚寸余行之绵软无履声傍有侧楼有平屋有北宫向南亦七间延宾于此其广濶弘爽可儗寺观之制而比侯伯宅较高大云然梁木质理浑坚光细如腻又足称海外殊材矣王出入乘肩舆非木獣扛具十六人伞色用五亦有青碧土珠伞从者数百鼓吹前导戈矛后拥左右列武士面蒙鬼儿酷似中国门神之象颇虓异可骇仍以土珠小团扇并大鸟羽扇各四柄贴金葫芦一对爲仪卫义何所取耶宴会不时礼最简朴陪臣遇吉毎称觞以寿王王亦与之坐而共飮夷俗呕煦不峻絶则有之岂敢遽至于唿名哉乐用絃歌酒间度新声哀怨凄切尝令夷大夫译其曲有海不扬波舟航利渉之句若爲余二人而颂者余虽侏𠌯无可与辩然叹老嗟贫悲暌欢聚之意大约人情不甚相远如此更以童子四人手撃柝而足婆娑以舞焉所谓蹋蹄歌唿扶女子上膊爲戏则目所未摄也大抵琉俗朴茂其民不谭智于尺寸之间故俭多贫而性乃好洁眘于治室曩时富家贵族始得剏瓦屋迩来营窟渐易栋宇斯兴周遭叠石爲墻以卫不然望之宛一睥睨堡也但其居不联比往往星散于巖谷中迹若寥落而生聚寔繁剪茅列筚者祗什之五六矣人复稍习于陶如瓴甓钩头滴水筒版瓦之类大与中土无异而巧者且亦精细不疎卤惟无獣头耳虽王宫梵宇其屋嵴角不过垒瓦封灰或绳之以板而止然今日之鸟迹固他日之篆籀所由生也又安知非其渐云兹传民间门戸皆安獣头此殆以耳视者乎误矣萧崇业曰余闻之传曰章甫不可以适越盖言断髪文身无所用之故适者必见困耳乃自勾践以后策臣覇主接踵而兴非惟章甫不之越且声名彬彬爲方内雄矣夫越之地与古等耳何质文悬絶如此耶盖其所以渐而靡之者要非一齐一傅与一昕夕之骤也较然矣琉球颛独居一海之中去华人言服乖阂远甚其唿名媟主歌舞蹋蹄陋故之以又安知不如杜氏所云顾今称臣入贡回面请吏其已久矣中间文约之所沾渍境俗顿更风教之所周流情形默夺习与化移容或异焉追感桑沧之论意者不诬乎于戏皇仁施及之远几将日所出入处也异时华人必资章甫而适中山矣猗与休哉使职要务洪武永乐时出使琉球等国者给事中行人各一员假以玉带蟒衣极品服色预于临海之处经年造二鉅舟中有舱数区贮以器用若干又藏棺二副棺前刻天朝使臣之柩上钉银牌若干两倘有风波之恶知其不免则请使臣仰卧其中以铁钉锢之舟覆而任其漂泊也庶人见之取其银物而弃其柩于山崖俟后使者因便载归迩者鉴汨没之祸奏准待藩王继立遣陪臣入贡丐封乃命使臣赍诏勅驻海滨以赐之此得华夷安危之道虽万世守之可也按领封之説肇自前使占城者正副畏难不肯航海以毕事旷日持久渠国不获已而领自海滨非兪旨也萧崇业曰余揽旧録内称国朝赐使臣以极品之章恩宠渥矣是以感激图报之下往往有人余窃以爲不然夫人臣之事君要在无所爲而爲之斯可以语忠若其事在公其心乃在私焉非忠也曷不观古人以明其指乎昔者苏武幽置穷窖当是时庸勋华艶皆望外也武之不屈岂有爱耶独以此忠此义天地鬼神寔鉴临之必弗以忧愁颠沛而遂失其节耳故凡身苟可致者无非人臣职分之常不谓有宠而故任之失利而故逃之也夫海上之风波与窖中之旃雪孰异第彼犹然膏草野耳兹奉不赀之躯侥倖于阳侯之险其爲危道何俟于言乃至设桴翼造水带又欲藏棺悬牌令见者瘗之崖谷此正犹愚夫援入井者之衣其裾虽絶顾其人无救已柱下之言曰吾所以有大患者爲吾有身夫身且不欲有也况多方廑虑觊万一于既溺之余委曲求全设厚利以收已亡之骨则亦何益之有哉此固奉公忘私者当自信于拘拘谫谫之外可也否则得无嗤余爲迂谭乎大明会典琉球自洪武年间其中山王山南王山北王皆遣使奉表笺贡马及方物洪武十六年赐国王镀金银印并文绮等物山南王山北王亦如之永乐以来国王嗣立皆请命册封自是惟中山王来毎二年朝贡一次毎舶一百人多不过百五十人其贡马硫黄苏木胡椒螺壳海巴生红铜牛皮櫂子扇刀钖玛瑙磨刀石乌木降香木香萧崇业曰昔在神禹班赋九州徴其名物以供邦用盖言服以内耳未及乎荒逷之滨也厥后穷方殊域响慕华风争各出其土之所有而珍奇瓌诡往往布濩上邑焜煌下陈殆不止于纤绮齿革琛琳玑翠而已也然肇天之圣承纪之主顾独不以此重焉是故捐金沈璧却骏焚裘惇史赞之輓世颂之矣夫琉球遐居海峤久与中国不相闻无恠其名寝以不章已迨我朝统一之初乃首效服从禀卬彝训以故皇祖嘉其义辄以王礼礼之而后琉球称臣秉度之名独冠海以外今观其入贡也惟録其悃诚不第其良窳即轻鲜鄙朴之产亦得以苞匦而驿至眎彼回面藏心怀玉氏一襮琼徒眩眩于纤绮齿革琛琳玑翠之间者大迳庭矣此其所以歴异代而忠愈固宠愈隆也书曰不寳远物则远人格可不谓然乎题奏礼部爲俯竭愚忠条陈过海事宜以隆大典以重差遣事该本部题仪制清吏司案呈奉本部送礼科抄出戸科等衙门左给事中等官萧崇业等题照得琉球国请乞袭封王爵该礼部题奉钦依差臣业臣杰充正副使赍捧诏勅前往彼国行礼臣等窃闻遣人使于四方古人所愼择也故仲尼曰使乎使乎言其职未易称有如此因是尝览观汉唐之际其有事于远人也必广求可使絶域之才无非欲其出虑发谋殚忠毕力能取重于外夷以明中国之有人耳此岂漫然而尝试之者哉洪惟我国家日域仰泽月窟向风輶轩之使通驿万国然其一遇差遣也率以该衙门轮定资次爲准不屑区区与小邦挈长较短争寸取尺以求胜于彼我之间故如臣等蚊负蠡测之资皆得滥叨梯山航海之役日夜循省感愧交并惴惴焉深惟无以对扬休命是恐臣等又思忠信可行于蛮貊而不辱以有耻爲先臣等自幼诵习斯语颇知向往其在今日尤当益励进修而不敢甘心诿避以爲盛明玷也除臣等各相警勉外所有过海事宜辄敢条爲肆事上请伏乞勅下该部详议可否令臣等遵照施行则事不迟悞而于使职爲少尽矣等因奉圣旨礼部知道钦此钦遵抄出到部送司案呈到部看得戸科等衙门左给事中等官萧崇业等奉使琉球条议过海事宜款开请留诏勅祈报海神责成有司议处人从倶于使事有裨相应开列前件酌议上请伏候圣明裁定勅下本部通行各该衙门一体遵奉施行计开一请留勅诏语在巻首夫远夷向慕王化所恃以爲鎭国之寳者惟此诏勅而已前使臣陈侃等比照弘治正徳年间修撰伦文叙编修沈焘等差往安南国留勅事例曾经题奉钦依听其请留案在礼部可据但臣等系赍捧之官应否听留必须出自上裁义不敢以前例而自专者合无勅下礼部査议容臣等临时斟酌如其意果诚恳则亦俯顺夷情听其请留庶臣等有所遵守而可以慰远人敬奉之心矣前件臣等看得戸科左给事中等官萧崇业等题称请留诏勅一节爲照琉球修贡効顺閲世已久毎遇袭继则遣使臣赍捧诏勅赐封盖示小国无敢擅专必待天朝之宠命也先是颁去诏勅彼国毎欲请留是亦远人知所钦崇之意在天朝亦何所靳往年使臣陈侃等奏请及此本部覆奉钦依准其请留去后今本官仍爲申明合候命下行令到彼临时酌取如其请留之意委系诚切亦宜照例与留以顺舆情伏乞圣裁一祈报海神臣等査得先给事中陈侃等奏爲乞祠典以报神功事奉世宗皇帝圣旨礼部看了来説钦此该礼部覆看得给事中陈侃等奉使海外屡遭风涛之险幸获保全海神効职不可谓无赐之以祭礼亦有据随移翰林院撰祭文一道行令福建布政司备办祭物香帛仍委本司堂上官致祭以答神休已经遵行外臣等窃惟河涜海岳载在国典而柴望祭告原非不经且鬼神本体物而不遗君子当无时而可射与其有急而邀捍御之福孰若先事而修秩祀之仪合无勅下礼部行令福建布政司于广石海神庙备祭二坛一擧于启行之时而爲之祈一擧于回还之日而爲之报使后来继今者永着爲例免致临时惑乱事后张皇而神之听之亦必有和平之庆矣前件臣等看得戸科左给事中等官萧崇业等题称祈报海神一节爲照捍灾御患载在祀典祈报之礼自昔有之今使臣奉将王命远渉海涛虽仰仗皇上威灵百神自爲之効职然而赐之以祭是亦所谓御灾捍患则祀之之意也先年已有回还报祭事例惟启行之祈尚属缺典相应俯从所请除报祭文先巳撰去外合候命下移文翰林院再撰述祈祭文一道行令该布政司备丰腆祭二坛俟本官启行及回还之日即于海神庙亲自同本司堂上官擧行仍永着爲例后来一体遵行伏乞圣裁一责成有司夫济险以船督工以人二者相因而并重者也往年委官造船其品秩稍崇者则毎厌爲琐细之务而不屑于经理若夫卑官下吏则又视爲奇货可居而专以侵欺爲事以故用失其人而器多弗精往往有中流折柁者臣等窃惟宫室轮舆之类坏而复修犹甚无害至于船不如法辄有他虞即使公输在左巧倕在右亦无济于缓急矣此造舶所以不可不愼也合无勅下该部转行彼处抚按衙门遴选所属佐贰之中或同知或推官必有才略而无负志节者然后委之以造船之务而又副之以廉干指挥二员俟船完之日凡有司工匠一併随行夫彼知其异日将不免于同舟也则必加意督修而不敢苟且搪塞以饰目前之观此固先年执事者之所议行而非臣等敢爲此拘牵之説以厚责于人也前件臣等看得戸科左给事中等官萧崇业等题称责成有司一节爲照督理造船关系委重往年任使非人不行加意督修以致造不如法辄有中流折柁之虞本官具题前因相应申饬合候命下行福建抚按衙门选委廉干府佐官一员督造船只仍以廉干指挥二员副之务要责令各官不宜图节省之虚名惟当覈修理之实费不贵速完以邀敏捷之誉而务期坚久以爲万全之谋事竣之日抚按官详加査覈如有草略完事及任意侵尅者即行指实参奏以凭重加降黜至谓欲令有司工匠随行先年使臣亦曾议及但臣等窃谓有司各有官守似难擅离职役査得该省司例拨指挥监军护送合无将前项选委廉干督理指挥二员即以监军及与该役工匠一併随行彼知利害相同自不敢苟且塞责而造作可必其如法矣伏乞圣裁一议处人从夫远渉异国必閲歴时日而后竣事其间飮食物用弓矢器械之类以及観星占风听水察土医卜技艺之流皆得备具盖王命所关故不得不重其事如此也夫前项供给之需既出官府则必有所遵奉而后可以动支若分外多带一人则不惟过烦公费而抑且事嫌私交均足以累使臣而损国体臣等査得福建都司例拨指挥等官三员军四百名护送见今海防已靖似宜减去其半非熟于海道者不用至于天文生照旧取之南京其医生二名亦各择其善者以行与夫驾柁执帆船中应用之役并今题请所不及但系前时所必用者容臣等在福建布政司酌量取用大约贵精而不贵多毋徒滥带冗杂无用之人以滋劳费开船之日仍令布政司将带过人员用过钱粮造过器用等项逐一造册臣等会同巡按御史题知此亦防闲节用之一端也前件臣等看得戸科左给事中等官萧崇业等题称议处人从一节爲照远渉海外岂惟閲歴时日亦且风土异宜凡一应合用飮食器械之类及観星占风听水察土医卜技艺之流委不可缺但谓见今海防已靖所有旧例护送指挥官军似应减半及称不欲分外多带一人以滋公费且嫌私交盖深知使臣之体者相应依拟合候命下本部移咨南京礼部行令钦天监选取精晓天文生一名其医生二名听本官自便各择其善者随行凡合用供给之物与夫应该随行之人倶听于福建布政司酌量取用夫随带既无有冗滥则廪饩自不至虚糜外国亦无所騒扰其于臣节国体有裨多矣本官启行之日该布政司将带过人员用过钱粮造过器械一面申呈抚按官会同本官题知仍一面覈实造册送部以凭査考伏乞圣裁万暦四年八月二十二日本部尚书兼翰林院学士马自强等具题二十四日奉圣旨依议行钦此礼部一本爲周咨访以备採择事钦差吏科等衙门左给事中等官臣陈侃等谨题爲出使海外事钦差吏科等衙门左给事中等官臣郭汝霖等谨题爲渡海册封复命事切照嘉靖三十七年正月内琉球国世子尚元上表请乞袭封王爵蒙差臣汝霖爲正使臣际春爲副使各赐一品服赍捧诏勅併颁赐冠服仪物等件前往琉球国封世子尚元爲中山王仍谕祭中山王尚清臣随即辞朝至福建省城督有司造船渡海行事适値连年倭患阻迟海口未得开洋至今年五月内海口颇靖臣等乘隙而出五月二十八日在于长乐县梅花地方开洋闰五月初五日行至赤屿山阻风三日漂过琉球山一日幸彼处夷人在山哨望知爲封船乃发𦪠牵引回其境内至初九日登岸到于彼国尚元即遣仪从及擧国臣民迎导诏勅至天使舘安奉择六月初九日行祭王礼六月二十九日行封王礼世子皆躬率臣民迎导跪拜踊跃嵩唿欢声洋溢俨恪恳至开读既完世子仍乞留诏勅以爲国寳臣等令其捧前者来看因如制许之大礼既成臣等在天使舘守候风汛回国十月初九日登舟縁风阻哪霸港口至十九日始得开洋二十一日在于洋中折舵荷頼圣灵得保生全十一月初二日归至福建省城其琉球国王尚元遣王亲原徳长史蔡朝器等另驾一舟随同臣等上表谢恩亦以初十日到于福建海口除彼自行具谢外臣惟唐虞三代之盛四夷来王汉唐以下虽有属国叛服不常琉球在海岛中乃能永坚一心归化无渝臣等到彼供应廪饩趋走承顺如郡县然非圣朝文徳渐被之极何以致此我皇上十三年既册其父兹者又封其子圣寿万龄圣威万里视祖宗有光而轶唐虞三代不二矣臣等虽当海警风波之险犹得周旋使事之荣臣无任感荷欣忭之至縁系渡海册封事理谨具本题知戸科等衙门左给事中等官臣萧崇业等谨题爲出使海邦竣役复命以纾宸虑事照得琉球国世子尚永于万暦四年七月内请乞袭封王爵钦蒙皇上命臣业臣杰充正副使往封世子尚永爲中山王复蒙赐臣业麒麟衣一袭臣杰白泽衣一袭诏勅二道并王妃衣服表里等物随即陛辞赴福建督造封舟业于万暦六年巳完顷縁该国接封夷船未至臣等曾具疏以改期请今陪臣正议大夫梁灿等率通事夷稍诸人来迎臣等谨以本年五月初十日由福建南台解缆十六日薄广石二十二日梅花所开洋次日东风剧作舟折而之南因是遂迷针路连行数日茫无一山周览彷徨深切疑悚掣掣洩洩于巨浸之中汎汎悠悠于狂澜之上犹頼神明默佑漂流不远三十日望见叶璧山自此去国可五六百里许乃挽舟而上进寸退尺爲力甚难至六月初五日始檥舟哪灞港口世子遣文武陪臣导引如仪越二十九日行祭王礼七月十九日行封王礼在世子登降揖让之间固能恪遵成度而不敢失在使臣辞受取与之际亦知谨守大闲而不敢违鉅典已修若可遄归矣又以北风未届故尔迟迟于是以十月二十四日自哪灞港出洋比日风愈顺舟疾如飞二十八日飓发辄止三十日即抵台温地方至十一月初五日仅十一昼夜仰借国家威灵凡四百余人倶无恙旋于闽之三山矣计臣往还海上之期歴年将半寒暑儵更虽微有波涛小警然以井蛙曲士获纵大观所谓尘宇壮游谅无踰此要之皆圣明之间宠儒弁之奇遭也臣等窃惟寰海之外封界寥濶以国称者万数琉球固上仁之所不绥而彊武之所不詟者迺独于皇祖统驭之初衷诚奔附被服裳缨继今敬畏秉忠不隳臣节陈书奏表有华士之风履绳蹈规爲夷王之冠翼翼然恭而有礼郁郁乎文而不慙膺朱芾之章三钖有光于殊俗捧丝纶之重一字何止于百朋惊覩汉官忻逢周典允矣海国中千载一时也臣等又惟在昔使臣渡海屡罹艰危谭及往事令人不寒而慄今二臣无折桅损柁之虞而安流利渉得以竟使事之荣岂非中国有圣人使海若効灵冯夷助顺则亦何能徼厚幸如是耶此尤见帝徳之显宣眞具足以轶越前徽驰骋哲躅而陋輓近世于不居矣臣等曷胜驩欣仰戴之至縁系出使海邦竣役复命以纾宸虑事理备将使事本末谨具题知琉球国中山王尚清谨奏爲谢劳事光禄寺等衙门少卿等官臣陈侃等谨题爲谢劳事萧崇业曰夫人臣委质于君唯其所使而不可有一毫计利之念不直理当如此要亦职分然也琉球虽居海之外然被服华法旧矣彼以使臣远临其国迺遂持数金劳苦之于戏堂堂天朝顾以是答耶其去市道交若无几耳第复疏进阙廷得请之主命而后敢授受凛凛礼法之内而徳意寓焉我国家之待使臣厚矣虽然充类至义之尽孰若不受之尤爲正且大哉光禄寺衙门少卿等官臣萧崇业等谨题爲谢劳事业原任戸科左给事中谢杰原任行人司行人于万暦四年蒙钦命差往琉球国封世子尚永爲中山王往返四载巳于本年五月十九日复命讫近中山王尚永差陪臣马良弼谢恩顺赍二臣所却黄金四十两具本进呈欲赐臣等奉圣旨礼部知道钦此窃念臣等奉皇上之命远使琉球正欲喩徳宣誉爲天朝増重故凡一切燕飨餽问之仪必斟酌裁省期于不辱临行复以黄金四十两爲赆此虽彼国酬劳之典但揆之大义寔所未安故臣等坚却不受原非矫饰况彼国素称守礼臣等即有微劳要不过率循常职奉行故事而已初非有昔人批难解纷之功归疆服叛之烈也曷敢受非分之物伤不取之廉以贻外夷口实哉伏乞皇上勅下该部议将此金收储别用或仍命彼带回庶使节以明君命不辱而于风属臣工之道未必无小补矣臣等不胜激切敬恳之至奉圣旨准辞付该国使臣带回礼部知道钦此艺文大安禅寺碑记宣徳五年正使柴山奉命远造东夷东夷之地离闽南数万余里舟行累日山岸无分茫茫之际蛟龙涌万丈之波巨鳞涨冯夷之水风涛上下卷雪翻蓝険衅不可胜纪天风一作烟雾忽蒙潮澜渀湃波涛之声振于宇宙三军心骇唿佛号天顷之忽有神光大如星斗高挂危樯之上耿焕昭明如有所慰然后衆心皆喜相率而言曰此乃龙天之庇神佛之光矣何以至是哉是咸頼我公崇佛好善忠孝仁徳之所致也迨夫波涛一息河汉昭明则见南北之峯远相迎卫迅风顺渡不崇朝而抵岸焉既而奉公之暇上择冈陵下相崖谷愿得龙盘虎据之地以爲安奉佛光之所庶几以答扶危之惠于是掬水闻香得其地于海岸之南山环水深路转林密四顾清芬颇类双林之景遂辟山爲地引水爲池捄之陾陾筑之登登成百堵之室辟四达之衢中建九莲座金容于上供南方丙丁火徳于前累石引泉凿井于后命有道之僧董临其事内列花卉外广椿松远呑山光平挹滩瀬使巣居穴处者皆得以覩其光焉此酬功报徳者之所爲也且东夷与佛国爲隣其圣迹海灵钟秀有素矣此寺宇之建相传万世无穷良有以夫建寺者谁天朝钦命正使柴公也千佛灵阁碑记粤自大明开基混一六合东渐于海西被于流沙声教迄于四海凡在远方之国莫不捧琛执帛而来贡焉时东夷遁居东海之东阻中华数万余里水有蛟龙之虞风涛之悍陆有丘陵之险崖谷之危无县郭之立无丞尉之官污樽杯飮尽其俗也虽然亦累贡所产于朝永乐之间亦常纳其贡焉洪煕纪元之初遣正使柴山曁给事中行人等官奉勅褒封王爵颁赐冠冕仍遣祭前王使其知尊君亲上之道笃仁义礼乐之本天朝之恩无以加矣当今圣人继登龙驭率由旧章宣徳二年复遣正使独掌其事莅临以询之则见其王钦己于上王相布政于下其俗皆循礼法煕煕如也宣徳三年本国遣使归贡于朝迨夫五年正使山复承勅来兹重宣圣化淮海往返沧波万顷舟檝之虞风涛之患朝夕艰辛惟天是頼思无以表良心遂倡三军垦地营基建立佛寺名之曰大安一以资恩育之勤一以化诸夷之善寺宇既成六年卒事复命迨宣徳八年歳在癸丑天朝甚嘉忠孝特勅福建方伯大臣重造寳船颁赐衣服文物以劳之日夜栖迹海洋之间三军有安全之欢四际息风涛之患或夜见神光或朝临瑞气此天地龙神护佐之功何其至欤于是重修弘仁普济之宫引泉凿井于宫之南鼎造大安千佛灵阁凡在诸夷莫不向化宝阁既成佛光严整八月秋分又有白龙高挂以应其祥此嘉祥之兆良有自也遂立碑记以纪其事使万世之下闻而知者咸仰天朝徳化之盛而同趾美于前人因书爲记建寺者故柴山云中山八景记潘荣大明统一万方天子文武圣神以仁义礼乐君师亿兆故凡华夏蛮貊罔不尊亲际天极地擧修职贡自生民以来未有如今日之盛者也天顺壬午春琉球国遣使请立世子爲嗣君上命臣荣臣哲往封之癸未夏六月由闽藩发舟天风自南不数日而抵其国奉宣徳意封爵典礼既行自国王以下皆拜手稽首俯伏颂上大恩不已越仲秋八月国大夫程均文达执卷谒使舘请曰文达敝居之东新创有寺山水颇清奇命工图爲八景愿请登临留题咏以记盛美余念去君亲客海外万里方怏怏于中奚暇及他事大夫均请之不置因与皇华蔡君克智同往观焉既至是日白云初收天气清明山色秀丽有松万树所谓万松山也登山观松苍然郁然坚贞可爱因诵孔子歳寒后凋之语凡与游者皆兴起动心山之东行一里许至轩曰潮月轩轩中四面萧爽当天空夜静之际开轩独坐水月交洁心体明净有志于当时者得不起高山景仰之思乎轩之左凿地爲井井上植橘数株泉甘足以活人橘叶可以愈病程大夫取井之义是盖古人之用心也右则有径径石奇形恠状旁列皆佳木异卉可憇可游大夫长史诸君各酌酒奉劝慇懃礼意至再至三因飮数杯上马至送客桥士大夫爱重过桥须下马于是各相携手顾谓大夫曰昔子产听郑国之政以其乘舆济人于溱洧孟子谓其惠而不知爲政今均爲国大夫此桥之作岂特爲送客耶将以济病渉之民也过桥行数里许至縁江之路时天色渐暮渔舟唱晩但见羽毛之呈祥鳞介之献瑞极目海天胸次如洗曾不知穹壤间复有所谓蓬莱也由是而过樵歌之谷樵人且歌且樵煕煕乎皡乎我国家仁恩遍及海隅太平之象其可忘所自乎出谷但听浏亮之音洋洋在耳大夫进而谓曰此即邻寺钟也因而至寺老僧率衆十余人迎拜于道予既佳其山水之奇胜且喜夷僧之知礼因令人扣之曰大夫以邻寺钟列于八景者僧知此义乎因告之曰此钟晨焉而敲夷人听钟而起俾之孜孜爲善无乖争凌犯之作暮焉听钟而入俾之警省身心闭门而思过咎国大夫命景之义其有益于人如此僧唯唯谢曰谨当佩服斯训他若山川之胜景物之善倶未及暇寻虽然程大夫中华人也用夏变夷均之职也果能以诸夏之道而施之蛮貊渐染之薫陶之提撕而警觉之将见风俗淳美中山之民物皆易而爲衣冠礼义之郷予忝言官当爲陈之于上俾史臣书之将以爲天下后世道岂但今日山川景物之胜而已哉姑书之以记歳月息思亭説郭汝霖琉球天使舘自门而入正堂三间自正堂引至书房三间余处于东李君处于西房之后再三间官舍辈处之两旁翼以廊房各六间门书舆皂寓焉暑月蕴隆促促数歩内琉之人爲余弗安也卜后垣空地砌土瓦茅竖柱而亭之余因扁曰息思夫人情久相离则思余驰驱上命何敢言思然舍桑梓渉波涛远君亲旅外国而鸿宾雁弟玉树芝兰数月各天寥寥音问余安能不用情哉昔谢太傅江海人豪中年与亲知别数日作恶余尝寤叹其怀阳明子曰七情之发过处爲多余又恶夫情之过而恶也斯亭之登愿少息焉图书在前琴瑟在御以吟以咏以絃以歌庶几造化者游而忘其身之在异郷矣洒露堂説萧崇业余奉命中山入天使舘堂故有扁弗称居无何余集夷诸大夫长史问曰而学诗乎唐人云海东万里洒扶桑此意在怀远诚足风也余欲堂以洒露名可乎诸大夫长史请曰愿闻其指余譬之曰夫雨露者天泽之润者也人君赞化以子民何所不泽以是知君与天也其皆宰生物之机者乎顾物有不同而笃材因焉大爲豫章女贞庄椿王桃小爲椒兰桂艾繁艹夸去言弱卉之属靡不渥雨露欣欣向荣也殆犹之四极八埏凡绮疆穷里星罗棊布之邦亦靡不承泽仰流喁然日待命于君也然各有幸不幸焉物或不幸而啮蠹枯藁小之爲好事者剥落其英大遻斤斧斩刈于樵人师匠之手又或产于阴崖幽谷之中蔽曦曜而亡睹于是天之泽有时乎穷其幸而不啮蠹不枯藁又不爲樵师好事者所伤即虽产于阴崖幽谷之中而枝干扶疏稍稍潜滋暗长以窃闚夫曦曜则天亦不爲之靳今夫琉球僻居斥卤外一旦延颈擧踵称臣受约束我皇祖嘉其丹款制以间一载贡乃愈益虔而呕喩煦育之惟恐其啮蠹枯藁而弗茂是以大字小者也命之曰培植之露然遵王道必由海而海最险万一长于水而不安于水如鱼龙牙吻何皇祖念之辄徙闽人善操舟者数家籍子孙与倶往来令无若樵师好事之手所伤是扶颠持危者也命之曰长养之露习故朴以野不知有声名文物旧矣乃世及之请朝廷代遣使臣奉制诏冕服王之其宠融烂焉振于殊俗则虽产于阴崖幽谷之中而与近日月之末光者无异是用夏变夷者也命之曰覆冒之露夫琉球蕞尔弹丸国耳其才地无所比数兹能奋擢曶爽以自耀于熹明小足以増华益艶俾观者夺目而眩心大足以被广陵隐结驷而一国耆老臣庶往往获有所芘藾而不至于不可以荫莫非我列圣皇上湛湛湑湑之泽也取洒露以名堂岂不宜哉于是诸大夫长史拜稽首曰走也悉草鄙之人第日濡圣化而不知耳唯公绎其説而辱名之其自王以下敢忘天子之大徳洒露堂记谢杰洒露堂者何夷天使舘之堂也洒露者何谏议萧使公所以名斯堂也堂何以洒露名雨露扶桑绎唐人之风也自夷之有是堂故弗扁即扁弗称其名比使公至始得名名又称邦人悦以告不佞不佞曰伟哉谏议公之名斯堂也君道犹天然乃天之泽莫大于雨露雨露一濡稿者甦仆者起勾者萌者达何神奇也顾蓼萧露湑杞棘露湛菅茅露微露葭则霜露草则瀼露薤则晞若彼殊者何以故因材而笃视所爲地者也然皆非其至也惟南有木其名曰桑樛枝扶苏隐芘其所藾者三百里根蟠轮菌余亿万石大椿冥灵商丘之木莫敢望焉露零其上者皜若练滑若脂津津乎若河赤乌天鸡待其膏以餐者八百斛嘻异哉有神木者有天浆彼固有以受之也琉球爲国僻界万涛中汗史不前着帝弗臣王弗宾歴代弗能驯稽所爲地亦微乎微者迨入皇朝憬然内属其言曰风不鸣条雨不破块海不扬波意者中国有圣人乎包茅竹箭愿齿东藩爲圣人氓贡既入一再歳又辄至不疏不数如是以爲常即越裳之雉弗奇于此矣高皇帝嘉其谊析圭儋爵王之中山与之盟曰东海爲带南山若砺国以永存爰及苗裔嗣后値大封拜则组练楼船络绎海上复给操舟之士三十余家即日南之车弗劬于此矣迄于今皇圣徳明懋震于古始会夷有世及之请乃命余二臣循故事以行太史授辞秩宗典祀袍则麟锦眎三公鞓则犀金眎四岳寳则圭玉眎宗藩杼轴之章分于内帑贡篚之毳来自殊方即朝鲜之胙弗荣于此矣荷斯三者泽厥邦家爲露也不既多乎乃若迓续天休莫之夭阏培厥轮菌宏厥芘藾俾与扶南之桑并芳不爲葭茅所窃笑则惟王之休诸大夫之力也余何知焉谏议公以名进士起家读中秘书擢居谏省𠼫命而东展采错事不颜违于咫尺无色变于风涛正礼却金变夷之夏推其意不浣秽浊而清明之不已将雨露者谁得似君哉不佞幸在事敢爲赘一喙若此使琉球録序重刻使琉球録敍郭汝霖使琉球録者録自陈高二公始也琉球归化圣朝前此尝有使矣而弗録焉遗也遗则后将何述沧溟万里不无望洋之叹焉此録之所以作也二公之心仁哉嘉靖戊午世子尚元乞封于是上命汝霖与李君际春往首访是録如获梯航解舟潞河漳人郑教授者来语余渡海事余出録询之曰得矣而未尽也曁入福城造船用人惟録是据间询旧行故老一二弗协岂时变不相沿乎将作之竣事之余二公前所行者或未逮也且事属浑沦要实未覈余是年値海警淹迟船更再造人亦数新视之前役颇详然其发端则前録资益弘多而又惧其久且漫或遂遗也后之使者将伤今而罪我矣舟旋之日因类编之首以诏勅尊君命也次以使事礼仪述宏纲也次以造船用人敬神见紧要也次以羣书质异山川风俗贡物并艺文题奏而夷字终焉具始末备稽考也呜唿后之使者一擧目而星槎海涛灿然如指诸掌矣若夫登之天府备史苑稽査则二公先之愚何敢再涜航海赋萧崇业句町痴人奉命中山之役戒艘于闽有镜机子俨然造曰盖闻宁兪竭力事主艰险不避人谓之愚汲黯数好直谏难惑以非史称其戅吾观若儿愉而和行通而悫匪愚匪戅何故名痴岂有説耶痴人良久不言乃莞尔而笑曰仆鄙野之人僻陋无心胡敢当二贤也顾即之时事验乎物情名亦有自来矣且夫乘人鬪捷智者相倾而任理直前则愚之所以优于械也随俗脂韦謏者相和而秉徳持闲则戅之所以不爲佞也兹者徼宠灵以航异域其孰敢违彼佌佌者避犹桎梏萌萌者但若康庄诡蔓饰隙远脱冥翔见几之作我则未遑是以观者讶其辨之不早衆故讥其痴而无量耳镜机子爽然自失曰若可谓安义命而笃于自守者也痴盍足病哉书云若济巨川用汝作舟楫又独不闻犯斗之奇耶第今时世日益浇已顾安所得楂也者而乘之若惟单精毕力以造万斛之舟意者其有济乎于是痴人唯唯遂命工师求大木程之以有司督之以当路閲彼闽山石田田累人危黝䨹萷蔘轮菌连抱葰矗夭蟜閜珂蔚若邓林弥皐欐阜荫谷蟠岑攅郁丛骈朗昼旴暝䔿磊磊其上覆森落落而刺云尔其考制抡材凌峦超壑移兵走檄涤薮摧峃松樟採于剑之津铁力贸于岭之表鉅不厌脩细罔遗小是断是迁载坚载好凡既备矣大工斯肇于是览易爻思象旨仪工倕法虞姁考日力之程较费务之纪问轶事于故游鸠黎人以经始离朱督绳班输削墨殊裁润之时宜概度稽于往牒定丰约以执中酌文质以立则雕土岂効之务相窾木用扩乎古哲爲梁远陋夫绛襜渉川无取于瑶檝扛舟穏去禾部参桅交箍合櫐穴牗梯舱副柁重底飞庐翟室望之如宇其上则有彤宫镂像薻栌华欀璇函绮椟睿制琼章钖衣命服皮弁纁裳玄冠盭绶玉佩锵锵犀金麟紫芾舄斯皇繁纟恵氷纨纬罗束帛连烟之文独茧之色凡夫取竭天产发输人迹爲九赋之所敛九式之所节者是用传宣乎会极之门远颁乎来王之国其次则有文椸莞蒻毛蓆毾㲪鉼缶匕匙寿光水器兰膏朱火贲烛金羊炊釜箧缄彝卣屏面甂瓯陶素裛繍编连盐酪豉薪唾壶獣子绸杠绛縿组帷流苏蒨旆颷悠以容裔羽旌騒杀其纷如材官畜用利械兼储修鍜延鏦铦戈刺殳佛即鸟嘴旸夷勃庐大屈之弓綦卫之矢谿子之弩越女之剑龟蛇之旐鸟隼之旟军容翼翼豫戒不虞若乃弘舸巨舰非常可模抗指南之暐晔崇五楼之峥嵘运货狄共鼓之巧使尽变化乎其中是故外濶内虚大人度也阳行阴翕方壶境也画鹢琢云等威异也虬蟺螭蜿桡橹撃也鹰瞵枭瞷力士从也峤崪峰攅棨戟列也鸢翔鹘逸麾盖张也蔽天翳日帆扬而缦移也流霞掣电银黄饰而赭漆光也震霆轰辇钲音革响也舞鸾律鸑韵鸟部蛙钧天角抵缤纷错集者殊俩薄伎散襟期也若乃推验天文审测风日星医卜算羽祝庖丁匠氏缝工调人司救象胥掌讶篆镂丹青与夫呉歈蔡讴阮啸孙唫曹诗刘飮秋奕嵇琴陶泓毛颖陈玄楮生俨然数客述古删今以至解难之丸杯肘之射棘猿之术雕龙之英靡不广询传取竞爽摅能尔其大虽谢于驰马制寔迈于采菱庶几御长风以利往责千里于寸阴乃若梁丽晋舶越舼蜀舲沙棠木兰之称青翰三翼之名方斯篾矣于是遴长年齐三老命先期以诹辰辄开舟而出坞士庶伫眙观者如堵冠裳杂沓纷饯于祖导鱼须负矢弩会候亭循旧矩割鱻羞燔脯酌醴酬觞鸣金伐鼓挥丝竞肉移宫换羽欢溢厮舆礼殷客主仆马辐凑譬风行雨散泶㺒于南台之浒尔乃揖让辞筵慷慨升车祀天妃于广石初纵苇于梅花临万顷之水月谬去言部㵧杳莫窥其津涯觇五两以爲表指六合而爲家仗皇威之远庇託灵胥而自夸遂竦节而结旅忽轻擧以征遐高宇澹乎其若寂大块恬然其不譁映流光以霁色照落景而倶嘉穷区没渚而不见万里藏岸其何遮泓澳信难测之于蠡淼茫无足语之于鼃尔乃顺颹鼓帆凌波骤舳不行而罔不至不疾而靡不速冏然若翔云絶岭之翼倏乎如驰隙遗风之足陋登仙以矜荣儗乘楂而彷彿此非海外之壮游人世之奇瞩也耶若乃阳侯磅磕以跳沫天呉激礴而鼓涛飞涝水口再以相淈洪澜匒匌而互淆转天轮而頽戻回地轴而争挠駊騀乎嵩衡抗嵷磢错乎雷澎呌号㴔㴔浤浤则星河似覆潎潎濞濞则日月如摇篙工于是乎谨柁楫师于是乎弛绡当此之际末可如何虽冯虚以御风兮境非赤壁纵遗世而独立兮心异东坡有时乎竦慴战怖无日乎爽旷婆娑怳千态以万状憷谈笑而起戈须臾久于年歳瞬息虑乎风波有车马行公无渡河繇斯以谭则知郭景纯之所赋者特泊洦之见未习夫江汉之委输也木玄虚之所云者乃想像之言犹未覩夫灏溔之实际也故尝嗟徐衍之负石恠精卫之塞溟壮荆飞擒蛟而成气贤夏禹眎龙其弗惊若乃陈茂拔剑事偶然耳海童邀路其谁忘情夫是以仰舟中主敬之程子悟遇风思过之管宁坐而待旦动与惧并行无辙迹止无所凭郁郁墨墨兮衆心惙惙摇摇悝悝兮我头岑岑逡巡数日乃始达于其境于是世子遣文武之臣驾彫辂骖骕骦坐组甲建旗常扈乌号翘干将羽骑飞蕤金戈耀铓魋结左言之渠镂膺鑚髪之行骉飍惊捷舞蹈趋跄前驱骋路盱眸自旁覩汉官之上仪咸冁咍以振踊庆千载之嘉会愈色泽而神竦亦有靡闻不来无见而拱周环罗列盘辟擧踵于是盛礼兴乐供帐设乎皇华之庭夙戒具而赞典纷唿嵩以祝齢僸侏兜离于焉倶集四夷迭奏昭徳之馨尔其尚之以金章加之以元服戴纚垂缨拖绥鸣玉变左衽之陋风袭中华之芳躅御纂组于公庭告先公于祠屋追养之礼殚受终之仪肃齐虎拜于部夷称霞觞于宗族然后捧纶章留琳牍奎翰辉煌寳书霅煜尔乃稽首顿首飏言曰明明天子万寿无疆者也于是命膳夫以大飨爰致敬于使臣涤濯孔嘉礼仪振振载之以醪酤设之以豆豋丰之以饔饩介之以芳芬舘舍之所问候缉御之所频仍佳胜之所赏玩筐篚之所错陈淹藻景于二时笃隣好而常新却褭蹏之厚餽坚不辱于远人尔其鉅典既毕渉冬始归瀇滉浮空旋亦如之伤心极目褢望僒拘风帷兮寒削月帐兮凄严蓦玄英兮换节迅金素兮迎年狂澜廻兮渐以远驾飞𦨏兮俄还安危値于所遇变幻殊乎目前而出坎履顺殆有鼓欢声而振天者矣缅惟郷之所谓神蘂形茹股弁背芒惴惴然而莫知所营者果虚邪实邪抑虚者舟邪实者我邪谁虚谁实谁我谁舟盖譬犹空中之态梦中之境物物皆游物物皆观耳彼有认水爲海认陆爲岸乃至认我爲我卒相角遂而不已者得无障乎于是闽之耆老士大夫缙绅先生之徒罔不掀颜慰劳深喜其获终王命以爲邦国重也是时镜机子亦在贺中顾独出席盱衡而诘曰猗欤伟哉痴人固能蹈海哉昔者子路喜桴海之从圣人抑其好勇广徳执乘船之谏贤主嘉其直言祸福所倚几希之间此招贾之文诵者悚焉若幸免于风波之危而克如期以竣事也讵非有相之道欤第尝闻之识治体者在修文徳以服远尊中国者不割齐民以附夷兹縁蕞尔之小邦而乃奉先人遗体冀倖鱼龙之牙吻徒取彼重蒙窃惑焉痴人怃然有间曰客故习夫谹议乎傥若所谕适足以明其闇于全而掇乎琐胶拘谫之忌而未睹其恢恢者矣何则忘九阜奥之藩屏而不以边陲爲襟带者乃曲士之井目门规也偸持禄之苟安而龌龊以避险崎者非达人之所壮观也古之帝王陋偏据而规小恒宅中而图大掩略八极靡国弗营既尊居乎神州之卓荦尤勤骛于鸟兽之外氓北出名师南驰信使輶车朱轩络绎不絶楼船戈舫纷沓旁午然皆弗克遗显号于后世传土地于子孙方今圣明在宥威徳房皇九域密如四封不耸辽絶之党冠带之伦乐贡効贽者盖以亿计琉球霑濡浸润歴年滋多其奋濯泥滓比埓箕子之邦岂与夫乌浒狼䐠屠婆缚妇奇肱反膝之酋交胫长臂之种可同年而语哉客倘愿闻若説请爲左右扬摧而陈之夫琉球者上古所不能化秦汉所不能从考之四隈则大荒之外测其封界则闽粤之东远望蓬桑则曜灵晰逸蜃雾晦蒙琴高影响而化幻犊配绰约以昌容旁睇岛夷则朝鲜纲络越裳蔓引渤泥迢递以乖阂苏禄牢罗以互亘其苑囿则𠎺峰幽屿秀起特出嵯峨降屈中州所慕其草木则石帆凤尾紫绛纶组抗茎敷蕚布濩皐丘其鱼则有呑舟吐浪拥剑琵琶蜂目豺口狸斑雉躯奇形殊类胡可胜图其虫獣则雄螭屃鳌王珧海月繍螺绮贝土肉石华诡桀出録瓌异无书其禽鸟则爰居避风大鹏垂天英眸缥翠瀑瀵洒珠往来喧聒集若霞铺其宫室则木无彫锼土仅白盛重闱连闼去泰去甚欢会作门漏刻听政殿曰奉神名义斯正迺设官僚授之以柄察度司刑耳目司问王亲是崇亦有赐姓通事长史爰以将命范茫群丑此焉则胜海滨之风兹亦等竞是故赋倣井田暦遵正朔横盗无斩关之惨墨吏免椎肤之虐攘鸡何有于轲书捕蛇不闻于柳説则闾阎乐业有余嬉也醇醲驯致宪度渐陈教亦崇乎释氏诗颇效乎唐人羡声名而遣学精奕数而絶伦歳时无须乎视草髑髅岂聚于王城则传志绵邈自覆瓿也物贡所产器贡刀钖胡椒苏木硫黄恠石降香櫂子丰苞重驿望日而趋间载而至则尉佗倨傲不足云也迩者东鳀即序西倾顺轨交南怀化漠北跂指织路骈衢梯山檝水献名琛于殊隣出瑰琰于冥垒粪积壤崇麕赴坌擧而称臣入侍之辈相与充斥乎藁街之邸天子于是弘王者之无外抚胡越之一家命鞮鞻以掌音设韎任之舞曲以娯五戎之君以睦八荒之狄驾长策于曶爽广博施于疏逖常武辑啴啴之旅小戎埋辚辚之迹三五爲之跨蹍八九爲之韬轶祯符之所伟兆鸿鉅之所舄奕合在于此矣然则琉球虽远岂其得而弃之四牡虽劳又恶可以已之且夫兼容并包者英辟之宏略也布徳宣誉者臣子之急务也故汉皇驰域外之议博望不辞勚于月氏隋帝採殊方之俗朱寛久衔使于海国値斯之动农夫辍耰红女寝机士马创吮铤而瘢耆老弱伤严镞而蹂践遐氓爲之震竦黔首蒙被其难而邪行横作侵犯边境者犹不可殚纪矧朝廷纯茂夷夏煕恬游原于迩陿泳沫于迥濶寰海之外有不喁喁响慕中国者则鲛人窃嗤之爲士而不称引帝徳如之何其不呌唿于芸夫且仆以汎剽之弱干荷邦隆之倬典方谓无异螳蜋之臂客奈何独以宗元之招贾者戄戄然相恐也已事而盘幸无谈虎哉于是镜机子柔气汗辞而谢曰斯事体大固肤浅所不能备也降阶捧手欲让而行痴人曰复位仆授而以航海之诗其辞曰于皇帝徳曁四方兮中山请命厥惟常兮天子曰兪尔宜王兮钖以弁冕黼及裳兮赫赫诏勅使臣将兮布帆无恙神所襄兮一人有庆率土康兮本支百世炽而昌兮萧宗业曰余慨中原文献之盛志郡国者非絺章缛采弗克列于词艺之林矣抑何难也琉球逖陋寡文原鲜属缀求其掞蔚飞芳欲几曩代之佳笔不可得也间有振藻绪于寥廓者乃一时使臣揽物会心穷奇标概有所感而文生于情云耳然又落落弗多见见辄收之以备参考故余鄙俚谢彫之作亦滥得以灾木焉于戏篇翰钩玄即名家必须乎只目否则遗而桂薪珠米之际急炽眉者毎无择于粝荆势使然也文固有过不遇哉自序万暦癸酉冬中山王世子尚永以继立请故事遣给事中一人行人一人之其国封焉有司者故他虑迺往复勘覈迁延迄丙子秋余以次当忝信使大行则谢君副之或惴余曰蹈海至危机也往航者食不能捉匕尔奈何独尝以无赀之驱耶其去知命也者诚远矣余曰否否夫人起家续食则通塞分出世驰年则修短异要之命也有理焉而以乘船危竦我是黭死而后已至于成败利钝非臣之明所能逆暏也烈哉忠言与全驱保妻子者盖异日谈矣夫学者始居约时气勃勃笼霄好称引曩喆以高自标置即古之尊行嵬伐卓荦轶絶者儗可伯仲之而不慙迺如翕訿逋荡饕诐奊诟之夫辄腐心切齿恨借尚方之剑壹何伟也兹幸离疏释硚而仕已大率値取争受赢临务争就佚有非常则蚓缩鼃跧不敢信寸趾争后反益巵词诡故掾饰枝蔓以文其奸是遵何徳哉盖由碌碌小己徒见利害重见纲常轻耳夫先圣思义授命之训章彻并丽典谟学士大夫童而习之无人我如此而汉臣出师矢志之辞抗迈明劲昭昭乎掲日月而行于世又如此傥口其文迺行眎枘之比于枘凿则昔所标置之谓何第亡论人臣致身之义本植诸天性而君恩隆右即覆载何能名状借令得其当而捐糜以报万分一尤理所不憷也矧区区蹈海顾欲以难焉而避之则顷所称争赢争佚争后者祗自道耳将君子之无所丑也固若此乎于是余与谢君遂以皇上颁制诏之日薫沐陛辞同拜文绮酒饭之赐乘传而往凡居闽居中山总之四稔近已其间跋渉之囏风涛之戹虽势或不无然莫非臣子职分所宜任者以彼其念尚弗可萌之于心若复喋喋然恣险説以駴听闻是犹未免矜孤勚于君父前曰今日我上也无亦重有大咎矣则余讵敢哉使琉球旧有録纪胜图流规舟秩则较前録稍益増兹不具述余特着人臣奉使之役在理当勇以赴之且海上无甚险以传信于后之忠义者云万暦七年十一月钦差戸科左给事中临安萧崇业谨序萧崇业曰图海犹之绘天也岂易得其肖哉即善丹青者鲜不龟手矣第水路必用针亦古人指南之法此图似不可少云于戏观于海者难爲水游于圣人之门者难爲言昔闻其语今睹其然矣夫惟水善下故能成其海人善虚故能成其圣海何所不有圣人何所不容知海则知圣人矣昔者河伯闻若説而适适然惊规规然自失也岂非以出崖涘而后可以语大理乎是故明此以养徳则恢廓灵明藏纳媺懿不可极也明此以酬物则变化濶广渊涵权妙不可闚也明此以禔身则离世超俗洁里粹表不可滓也明此以𨕣逆则威武无惧祸患无恐动作当务与时周旋不可缚也信乎圣人之道所以其大如海而沟浍无本之学恶足以究沧溟之量哉余尝臆爲之説曰孔子乘桴浮于海盖欲审察道体考验学术祖述宪章之志不遂而思以上律下袭也者意义诚深远焉故谓子路无所取裁良有以耳此殆可与驰域外之议者道耶诏勅奉天承运皇帝诏曰朕受天明命君临万方薄海内外罔不来享延赏钖庆恩礼攸同惟尔琉球国远处海滨恪遵声教世脩职贡足称守礼之邦国王尚元绍序膺封臣节深谨兹焉薨逝悼切朕衷念其侯度有常王封当继其世子永徳惟象贤惠能得衆宜承国统永建外藩特遣正使戸科左给事中萧崇业副使行人司行人谢杰赍诏往封为琉球国中山王仍赐以皮弁冠服等物凡国中官僚耆旧尚其协心翼赞毕力匡扶懋猷勿替于承先执礼益虔于事上绥兹有衆同我太平则亦惟尔海邦无疆之休故兹诏示咸宜知悉万暦四年九月初九日皇帝勅谕琉球国故中山王尚元世子尚永惟尔先世守此海邦代受王封克承忠顺迨于尔父元畏天事大益用小心诚节懋彰宠恩洊被遽焉薨逝良用悼伤尔爲冢嗣克济厥美羣情既附宜绍爵封兹特遣正使戸科左给事中萧崇业副使行人司行人谢杰赍勅谕封尔爲琉球国中山王并赐尔及妃冠服綵币等物尔宜恪守王章遵述先志秉礼循义奠境安民庶几彰朕无外之仁以永保尔有终之誉钦哉故谕颁赐国王纱帽一顶金厢犀束带一条常服罗一套大红织金胸背麒麟圆领一件青褡一件緑贴里一件皮弁冠服一副七旒皂皱纱皮弁冠一顶玉圭一枝五章绢地纱皮弁服一套大红素皮弁服一件素白中单一件纁色素前后裳一件纁色素蔽膝一件纁色粧花锦绶一件红白素大带一条大红素纻丝舄一双丹矾红平罗销金夹包袱四条纻丝二疋黒緑花一疋深青素一疋罗二疋黒緑一疋青素一疋白氁丝布十疋妃纻丝二疋黒緑花一疋深青素一疋罗二疋黒緑一疋青素一疋白氁丝布十疋万暦四年九月初九日按甲午辛酉年并该国歴世所藏诏勅其词旨大略与今相同故不重出谕祭文维万暦七年歳次己卯囗月囗囗朔囗囗日皇帝遣正使戸科左给事中萧崇业副使行人司行人谢杰谕祭琉球国中山王尚元文曰惟王早膺封爵嗣守海邦顺天事上诚敬不渝宜臻寿年以享富贵胡爲一疾遽尔告终讣音来闻良爲悼惜特兹遣祭庶克歆承祭品牛一只猪一口羊一羫馒头五分枌汤五分蜂糖糕一盘象眼糕一盘高顶茶食一盘响糖五箇酥餠酥𩜦各四箇纒碗五箇降眞香一炷烛一对焚祝纸一百张酒二瓶萧崇业曰大哉王言世之所共宗也九围之内冠带之伦得天子一字之褒则必缇䌌十重谨藏诸箧笥以贻子孙世珍亡论细民即搢绅士大夫亦难概显其亲使无以韦布老王言之及盖殊尤矣矧影末波余如外服者乎琉球僻居海峤之中与魋结羣丑正等耳然继世而王者率驰请阙下以爲常典于是主上并遣侍从之臣往封之其礼数可埓于重藩生荣死哀备极霅煜而宸章藻翰世世有加焉岂不伟哉岂不伟哉谕祭祈海神文皇帝遣正使戸科左给事中萧崇业副使行人司行人谢杰谕祭广石庙海神曰兹者遣使海邦远颁封诏舟航利渉实頼神庥爰命使臣虔祈灵贶神其歆佑俾克安宁谨告谕祭报海神文皇帝遣正使戸科左给事中萧崇业副使行人司行人谢杰谕祭广石庙海神曰曩者遣使海邦远颁封诏頼神之贶来往无虞爰命使臣虔修报谢惟神鉴歆谨告夷语天文门天甸尼日飞陆月都急风嗑济云姑木雷刊眉雨嗑乜雪由旗星波世霜失母雹科立雾气力露秃有电波得那霞葛嗑尼起风嗑济福禄沽天阴甸尼奴姑木的天晴甸尼奴法立的下雨嗑乜福禄下雪由旗福禄明日阿者昨日乞奴风雹嗑侪科立地理门地只尼土足止江密乃度河嗑哇海吾乜山牙马奴水民足氷谷亦里路密集石依石井依嗑喇墻拿别城遶泥乜禄沙是那灰活各力桥扒只砖牙及亦石瓦嗑哇喇岸倭嗑远它加撒近即加撒长拿嗑失短密失拿失前马乜后吾失禄左分达里右民急里上吾乜下世莫东加失西尼失南未南米北乞大时令门春法禄夏拿都秋阿及冬由福冷辟牙撒热嗑子撒寒辟角禄撒暑奴禄撒阴姑木的阳法立的昼皮禄夜由禄早速多晩约姑里的时吐急气亦急年多失节些谷尼即正月烧哇的二月宁哇的三月撒哇的四月升哇的五月恶哇的六月禄谷哇的七月式的哇的八月法只哇的九月谷哇的十月柔哇的十一月失木都及十二月失哇思花木门茶札花法拿米谷米树拿急果吾乜松马足柏马足拿急竹达急笋达急枣那都乜草谷撒爪吾利菜菜梅吾乜叶尼香藁莲花花孙法拿龙眼龙暗茘枝利是甘蔗翁急楜椒窟受苏木司哇鸟獣门龙达都虎它喇鹿加目马吾马狮失失牛吾失兔吾撒急熊谷马象喳鶏土地鵞喈哪猪囗哇驴仝骡仝狗亦奴皮嗑哇鼠聂莺打答噶鱼游羊匹托喳蛇密密猴撒禄龟嗑乜雀由门都里凤凰唿窝麒麟其粦孔雀枯雀枯獬豸害宅仙鹤司禄象牙喳冷其玳瑁嗑乜那各牛角吾失祖奴喜雀孔加査思鹤顶它立奴谷只宫室门门郁窗牙房亦弃楼塔嗑牙御路密集丹穉密集御桥扒只皇城窟宿枯枯舘驿舘牙瓦房嗑喇亦弃牙器用门盔嗑坞吐甲幼罗衣刀嗑答拿箭牙弓由嗑弦子奴鎗牙立卓代盘扒执一名桶盘盆大𥰍瓶匹胡平床堕各船莆尼桅花时舵看失橹罗篷贺筯麦匙带文笔画叶书佐诗笔忿嚏字开第墨司默纸堪批砚孙司利锁挿息碗麻佳里屏峰飘布香炉稿炉花瓶抛拿香盒福法各倭扇枉其箱子凯酒钟撒嗑子急茶钟茶麻佳里棊子戗其玉带衣石乞各必金钟孔加尼麻佳里人物门皇帝倭的毎王妃倭男札喇国王倭王嗑吶尸王子倭奴郁勃人夸朝廷倭毎奴大夫大福长史丈司使者使臣通事通资正使申司副使付司唐人大刀那必周师父失农褒和尚褒子父亲一更加乌牙母亲倭男姑吾牙兄先札弟屋都妻同之子枯哇女乌男姑琉球人倭急拿必周日本人亚马吐必周朝贡使臣嗑得那使者大明帝王大苗倭都毎琉球国王倭急拿敖那人事门跪匹舍蛮资之説嗑答里拜排失之兴屋起里走迫姑一其行亚立其去亦急来吃之你吾喇我瓦奴有阿力无妳不好哇禄撒放下由六尸作揖利十之给赏乌鸦没谷古里方物木那哇多少亦加撒言语么奴嗑答里晓得识达哇不晓得失蓝圣旨由奴奴失御前谢恩恶牙密温卜姑里且慢走慢的上紧走排姑亦急上御路恶牙密即约里再叩头麻达嗑蓝子其衣服门缎图受里纱撒罗罗䌷柔绢活见布木绵绵布奴奴木绵夏布拿都木绵纻布达急木绵葛布嗑布彩缎抛拿图受里改机盖乞官绢活见倭绢活见西洋布尼失木绵靴匹蓝加韈乎韈子鞋皮夜帽冒纱帽沙冒带文必网巾罔巾员领员领衣服岂奴衫冷今裙嗑甲莓裈嗑甲马飮食门酒撒其茶札饭汪班尼菜菜菓刻纳里粉由诺沽麺皿其诺沽肉失失鱼游酒饭撒其汪班尼喫茶札安急弟喫饭汪班尼安急弟喫肉失失安急弟身体门头嗑蓝子耳米米眉马由目乜口窟之牙诺其鼻抛拿手剃脚匹奢心起模身度髪嗑十蓝其须品其胡子胡品其齿扒珍寳门金孔加尼银南者铜押里嗑尼铁窟碌嗑尼钖石碌嗑尼钱惹尼钞支尼玉依石珠挞马石一实玛瑙吾马那达马珊瑚牙马那达马珍珠挞马水晶血子挞马玉石挞马一实琥珀它喇犀角吾失祖奴硫黄油哇数目门一的子二答子三腻子四由子五一子孜六亩子七拿纳子八鸦子九酷骨碌子十吐十一吐的子十二吐答子十三吐密子十四吐由子十五吐一子孜十六吐亩子十七吐拿纳子十八吐鸦子十九吐酷骨碌子二十答子吐一钱一止买毎二钱尼买毎三钱山买毎四钱申买毎五钱吾买毎六钱六谷买毎七钱式止买毎八钱法止买毎九钱枯买毎一两就买毎十两撒姑毎一百两撒牙姑一万个麻就吐失千歳森那万万歳麻由吐失通用门看密只求讨答毛里説话么奴嗑达里知道识之不知道失蓝子不敢扬密撒东西加尼尼失闲漫图押里不闲漫图奈説谎由沽辣舍实话马讼沽夷不见迷阑快活括其辛苦南及之笑瓦喇的啼那其叫院的痛一借沙痣课沙明早起身阿者速图拖枚榻支夷字夷国上下文移往来书札止写此数字凡音韵略相类者即通用也萧崇业曰上古结绳而治初无文字可考迨苍颉创爲六书史籀复作大篆其虫文乌署之类𨓏𨓏主于象形而字声转借率由以出原其意义殆非苟作者惜自分隶行草八体纷纷日改月易世俗乐趋简便而古文不几于废乎兹观本国流传字法大抵纡曲蟠斜冉篆体略相放𢘍科耶斗耶象形者耶至如谓鱼爲游土爲足止玉爲依石知道爲识之不见爲迷阑盖亦有意义可明矣是恶得以喽丽尽非之皇华唱和诗余二人居中山四閲月辄有属缀皆与使事相关非徒流连光景者比也诗以时次不论格云梅花开洋萧崇业月吐青山倚舰楼爲驰王事渡仙舟槎随博望从今日雨罢扶桑定晩秋舱外云飞星欲动洋中涛起地倶浮遥知天路行应远记得君平説斗牛谢杰仙崎渡口水飞楼十丈青莲太乙舟风笛数声江阁暮梅花五月海门秋天高北极星辰转地坼南溟日夜浮此去若过乌鹊渚好将消息问牵牛过东沙山萧崇业出使殊方水国遥东沙入望翠如髫欲从日域开金诏非爲天台访石桥海色晴疑云外雨涛声听似乐中韶丈夫意气笼霄汉何必区区戒弄潮谢杰一线峨眉入望娇芙蓉双黛削岹峣看从日际晴如昼失却风前翠转遥碧落无垠波接汉沧浪有信月随潮探奇不用燃犀照海恠年来已尽销迎薫歌萧崇业琉球入海针爲路孤舟去去南风渡蓦然东折不可行石尤之风反南征波涛汹涌高百丈湍流横蹙喷舟上阳侯激怒势欲倾银屋飞来与船并又如千驷奔躞蹀万斛雄舸邈一叶四围冥昧灏无边昼夜茫茫混大圆狂涝喧豗纷不止雷震碧空差可拟转天摇日蛟螭藏三崃回川那足方舟人股弁靡所立孱儿羣唿抱相泣使君危险总忘情重眎王命此身轻忠义二字良独守泰山鸿毛我何有丈夫所贵意气多慷慨翻爲浩浩歌封姨一夜薫风正大家拍手篙师兢使君至此开心颜航海难于上青天肠断征帆几半月何时得到中山国谢杰琉球东来海爲路乘风七日即得渡石尤作祟未可行翩翩彩鹢翻南征楼船去水高寻丈水花飞薄楼船上突然下涌船底平船高直与牙樯并船稳如山劲如铁簸弄中流如一叶瀑布飞来万缕鲜玻瓈碾碎乱珠圆银山雪屋纷纷起钱塘之潮那足拟鲲鹏飞跃蛟龙翔广陵之涛何敢方天呉九首作人立舟中弱竖骇欲泣使君持节了不惊君命爲重身爲轻平生忠信知无负风波颠危我何有凭谁爲语海波罗临流一赋迎薫歌歌声夜彻群灵听明朝一箬华风竞见山谣萧崇业水国迢迢几万里天涯浩浩无穷已封舟一去淼何之更忆岛中山可指少女倏忽反东风四方易位晦朦胧柁工迷路随波逐海客无谋任转蓬平嘉岭已踰鶏笼屿安在花瓶隐不浮钓鱼沈翠黛洪涛白浪如梦中长年三老虚相待武夷盘九曲八闽峯钩连铁障与鳌顶巉巖不可攀青山盈睫不用一钱买沧海之山何太艰魂飞思山处目断望山时精卫费木石安得愚公移舟人日日频指点谓云是山还复疑蓦看波前鸭头緑邈然太仓一粒粟须臾突起喜欲狂譬若迁乔出空谷有山海可渡见山舟可行开醅使君飮操觚使君吟如此风波倶度外祗有苍苍解我心谢杰船中惜水胜惜浆洋中见山如见娘槽间汲水不盈尺七日看山迷黛色长年三老阴自怜使君不语心悄然今朝隐隐波前起万碧丛中着子舟人指点信复疑稍看如髪又如眉风帆去去迅于箭苍翠须臾应可辨满船色喜浑欲狂娘尔何来天一方七闽连山千百里处处相看不知喜三龙吟萧崇业我驾楼船壮心目海洋白浪如银屋手持洒露紫泥书赫赫威灵清水族七日泛长流三龙突出游伏晖匿景天地暗喷沫涌珠烟雾幽三行气嘘白万丈虹森列唿吸风雷不可当篙工舟子面无血竖儿勿惴慴使君且从容纷纷航海者听我掀髯歌三龙暴螭惧陈茂潜蛟没周处丈夫视龙犹蝘蜒玉节在船何敢阻我寳双龙剑一雄还一雌结佩上长安意气谁与媲提携白日横四海无乃神物会有时天王御九有鲸波息已久汎复金函诏百神咸护守三龙接翼巧相期得非来朝惟恐后世间诡异难尽知海中变幻何太奇泥蟠天飞固其理圣作物覩迺如此使君解龙意粉牌朱书字龙悉使君示须臾形渐避麾除群恠如驱羊呵禁不祥走无地叠阁俄兴霖雨机三老始成舟楫事舟楫霖雨总一时诏指中山望不迷龙行雨散云霞止人人都在光天里谢杰九五龙飞利见时双星行部临东夷手持黄纸盘龙字照入沧波光陆离波底蛟龙惊欲奋扶摇何独鲲鹏运重译未知天使来波灵已识龙颜近一龙哭起巽之东欲起未起云冥蒙苍涎涌作三天塔白气嘘成千丈虹二龙接翼临单卯涛头欲现黄金爪回首三龙在艮隅水族相期何太巧雾滃澜翻势转殊怒涛如失颔下珠匿伏景光成变幻混茫天地入虚无舟师面面无人色此物向来势何棘一吸能空万斛舟孤槎讵抗三龙力使君自苦还自疑灵物何应嫁祸奇金函开诏龙来集此意就中知者谁仓卒传唿走衙吏牌上朱书两行字知龙来意贳龙朝深藏毋令舟人悸牌发斯须龙渐消似来欲往势可招如虹白气随风散带雪苍涎逐浪飘满舩更生惊复喜羣来问我何能尔君王神圣万灵驯来爲斯来止爲止来时欲朝咫尺威止处尤占威不违烦君更作葛陂杖护我天涯星使归祭王漫赋萧崇业故事迎谕祭龙亭至世子第出庙立候于义未安因让之乃拜盖前此所无者志爲例二使遥临草色芳晴云绕绕阁穹苍殊方召对闻天语绯服新披接御香露洒扶桑情漫切槎登瀛海路偏长控津四望流千顷环郭羣峰水一方压渚楼台高欲堕夹堤松竹郁成行干旌迓日荣东土鼓角凌空入大荒节惠贻名恩自渥悼先有典礼宜庄片言感悟从舆论五拜雍容伏道旁鸳鹭鸣珂迎凤辇貔貅拂剑护龙章牲牢奠处悲风起楮币焚时白昼黄祠庙阴深人已去弓裘业绍世弥昌鸿基远鎭鲸波国麟彩光摇薜茘墻阙望北辰仪肃肃嵩唿三寿舞蹡蹡小部笙镛陈不作外庭客主酌初尝飞花落席银题暗晩照当轩羽骑茫半下祚乌楼暝树左言夷穉拥归缰皇仁浩荡包藩服独此冠裳拟汉唐谢杰谁洒扶桑露相将到薜萝西原分气色东海沐恩波鹤久乗云去龙初捧日过玉堂太史笔金马使臣珂典出尚方异仪同藩邸𨗲二牢崇汉祀三爵醉周醝楮币方相燎钲铙鼓吹歌费词非聚讼故事定传讹咫尺瞻天近寻常如礼何一言能转悟五拜不须诃义可因心起诗奚徒诵多主威与臣节九鼎重峨峨封王篇萧崇业天使舘离王城十余里袭封之日始得入焉因以周览邑里咨访民风非漫游也感赋设险环山海巍峨百二城王居何壮丽水国邈无垠王居水国跨溟渤檀洞三山奠荒服洪澜叠影出鲛宫白浪排空横地轴板殿阴岑覆翳林茅檐窈窕雄民屋崎途石砌向城隈筚戸蓬门野径开旁窦斜通渔父浦交衢直指梵王台闾里诗书南胄人传家礼乐自天来矫首不违颜尺咫制诏及今褒太史我朝贡赋国千余未必承恩皆如此大姓赐闽人陪臣尽戚里闽人戚里世咸休辅毂犬牙相角犄铜雀春深无二乔绮帐楼空谢豪侈冠裳秩秩称大宗炊膏馔鼎待鸣钟葆盖雕鞍珠络马银题垩阁锦盘龙笙箫鼓吹夷歌竞犀鞓麟彩介圭搢一时文物振殊方锵金拖玉王侯盛疏爵王侯多近臣楼船照耀海之漘鸾节经过时燕喜天涯倾盖毎留宾承筐抒悃愫投辖争酬酤暝入朱城白日暮霞飞绛旆红尘度百味写芳鐏九微灯欲陈王门非复张公子灞陵谁禁李将军断巖十里松风劲野岸孤村萝月静礼成大典使星回负弩唿燎喧似雷䯻儿携手纷驰骛蛮妇仓皇采薪路君不见汉官威仪惊野老中国声名外国慕进王城册封周览国俗感成二十二韵谢杰丛冈蜿蜒逐波洄别是干坤一刧灰桑土几从沧海变藩封仍寄白云隈市无寳藏三家聚城不金汤百雉开登望四周皆渤澥幅𢄙十舍半崔嵬王居板代琉球瓦梵刹山爲般若台文献未能徴杞宋菁华谁得似邹枚涅槃仅解波罗蜜曲谱惟吹鷃滥堆日近扶南偏易煖天高蓟北若爲媒越棠朝贡千年在当宁恩光一道来象纬早占沧水使楼船高驾豫章材槎飞五月鲲鹏运诏捧三秋鸾凤毸函里丝纶将雨露阶前千羽净氛埃赤旒弁缀星文烂白玉圭传雪色皑犀束带围窥海恠麟团袍锦学宫裁虞廷獣舞瞻京阙周陛銮声彻上台小队笙歌蛮部乐大庭宴会内家醅花飞杏苑灵鼍急梅落梨园玉笛催河朔未开十日飮主宾先酢万年杯风飘葆盖龙蛇动暝入罘罳鸟雀豗夷旅韬钤饶剑戟汉官仪羽象云雷礼成人散黄昏后椎䯻争看天使回王致词清辨虽其臣素通汉语者不能过口占一絶萧崇业鸾诏新颁世袭芳卿云团盖护穹苍夷王不作侏𠌯语万歳声声祝圣唐谢杰殿中旗影动鱼须珮玉锵锵向陛趋自是尧天多寿祉侏𠌯犹解作嵩唿王至使舘萧崇业故事二使凡数赴王城王堇濒行一答余谓祭封礼毕王不拜即䜩不往渠知余二人有督过意辄先枉谢躬致请启盖旷典也喜述辚车马出郊闉十里风尘访使人爲答朱輶临鲽城先劳丹毂驻江滨腰围犀玉惊龙恠袍镂麟金诧岛民折节下贤夷盛事不同南越傲王臣谢杰七星冠珮五云旓投辖风期倾盖交驷马欲来姝者子双旌先枉浚之郊壶觞薄采中山䔩带砺长分上国茅宴罢高堂归去晩月华初照刺桐稍述志兼谕夷中君长萧崇业一时擧动万年规暮夜辞金适所宜欲吐经纶酬主愿岂将温饱负心期明经私淑三千教壮志轻驱十万师义利欲严儒者事清风何必使人知谢杰岐路何须叹崄巇齐门竽瑟未深悲天如有意生山甫世岂无人是子期鲲鬣自应晞碣石凤毛终不飮塘陂尉陀莫致兼金赠暮夜犹当畏四知郄金行萧崇业宴罢中山赠数金居夷那变四知心义利源头须愼独岂縁故事辄相寻金函开诏使殊方韡韡皇华衆所望薏苡恐招犀玉谤赂金媿入陆生装帝子重色贮金屋我易麟趾贸书读但愿明经胜满籝可怜豪富悲金谷白昼撄金何太迷黄金络马遭倾覆金丸最恶韩嫣侈妇贤且解遗金辱君不见燕王好客筑金台高士掉首去不回天生李材必有用期散千金还复来又不见鲍叔让金交谊笃仲翁问金乐宗族不疑偿金同舍子幼安锄金如草木祖荣一钱犹爲多清献琴鹤良自足赵轨飮水范甑尘羊续悬鱼苗留犊余诚不能比徳于数者区区窃慕古人之芳躅谢杰夷中一宴一酬金使君不改初来心还君酬金尽君爵爲君翻作郄金吟丈夫书中金爲屋少小卖金买书读一朝通籍入金闺姓名时附泥金牍金函捧诏来扶桑并趋金殿辞君王腰间白玉金鱼佩袍上苍麟金缕光归装何用金爲赂有金不售长门赋此身自许双南金怀金失题探奇同谏史挈榼过东禅潮近花皆雨亭空草尽玄慧光圆佛日梵乐出人天兴尽且归去留题与记年东光寺待月不至冒雨归萧崇业待月僧敲戸临流影射堂云横灯易暗雨过席生凉緑野通佳气青山澹曙光高情留晩兴取醉亦何妨谢杰携觞聊待月邂逅远公堂坐对海门近吟堪山雨凉空华轮桂魄法藏放蟾光即此婵娟在沾衣故不妨中秋䜩集萧崇业王孙开宴护丹纱一部歌钟助故家酒注金鐏光透緑诗成繍口笔生花辉辉野日明雕节瑟瑟江风送晩槎自是清秋堪远瞩栖乌半下斗横斜谢杰海国杓回秋气嘉双轺同过左贤家空门土净金爲地桂阙天高玉作花引白觞分灵兔药飞红标夺木龙艖江皐十里归来晩谯漏声声月未斜海月咏萧崇业桂魄明如水寒香夜更飘鹭飞霜护羽兔逸雪侵毫台迥光先满窗低影乍逃雾沈天宇静外戸杵声高最爱婵娟好唿童酒数沽僧归看僻径鸟宿辨高株静女迎风痩仙姬对景娯时时太清内不欲一尘汚夜色横空霁珠胎裛露光浮晖凝绮席漏彩上宫粧豪士逢知己愁人堪断肠擧头频睇望犹自在他郷潭净明逾冷秋深夜望舒萤流窥缦小雁过入林疎魄皎窗生白轮盈镜不如良宵三五盛万国借光余谢杰何处疑霜雪秋溟颢气高蓬山鳌矫首桂窟兔惊毫睛射濳蛟运明翻水恠逃仙瀛知不远长照烛龙膏灵弦俄入望海色转堪娯初魄鱼惊钓圆华鲛弄珠光摊金琥珀影挂碧珊瑚今夜水晶殿龙湫贮玉壶玉姊秋来媚盈盈水一方娇倾江国色淡倚海门粧员峤安明镜重溟濯素裳波光涵夜碧疑是捣玄霜三岛烟波静云间跂望舒空华澄觉水圆景注归墟晦朔沧桑外升沈潮汐余流光谁解赋希逸木玄虚水亭观龙舟萧崇业丛林摇翳山森緑一鑑陂塘漱寒玉官家清俊衆儿郎簪花缚锦盛粧束刳木爲舟酷似龙三舟百人还不足口吐菱歌手撃鼓衡行驰纵争相勗矮矮茅亭绮䜩开炯炯双星结驷来波影拂霞明石砌江光如练泻珠胎矞霭卿云栖断树霏晖慧日邕仙酤金龙倏忽出参差并撑头角池中触桂楫兰桡递往来宛然万顷蛟螭浴岚烟飏覆遥蔽亏沙岸微茫细雨随即兮欲渡雨那畏意气昂昂眞可贵菱歌声断续羯鼓频催促落叶舞凉颷𠼫盃赋金谷诗成酒酩夷部陈僸侏不缄梨园曲君不见福城王都督广筵留大宾丰厨引上餗五月五日榕江边满地龙舟飞霅煜银牌一面重一钱红布半疋尺四六银牌红布纷纷标高绾彩竿人竞逐徤儿觅利起贪心解衣没水不顾身荷亭亭下足如蚁西湖湖上头如齿尺布丝银能几何丈夫落魄不如此往事隔年华光阴讵太速感今追昔情惘然海角天涯同习俗人心有机关白水有波澜人比波澜尤反覆劝君且进尊前醁谢杰古堤青青祗树緑十亩横塘破寒玉梨棠小檝回清风官舍儿郎巧妆束鲛绡细绾罗衣轻凤缕斜飞宫线促茅亭小集双星来尽日驩娯驩未足般师运斤刳灵木五色祥烟驾初旭就中突出三金宠瑞光炯炯临溪浴须臾日昏山雨微头角嵯岈纷鬪触标锦飞红羯鼓催二十五郎歌断续商声颢气遏流云依稀谱却梨园曲去年五月行未行西湖曾记王都督菱歌桂楫如在耳天涯处处同风俗爲君怜恋翻自怜青草矶头几回瞩世事于今多画龙相逢且进盃中醁膳亭口占萧崇业一种烟霞胜地满堂香火空王月色沙边渔浦钟声夜半僧房雉羮麟脯未遇侯鲭雕饭得尝平原督邮退舍青州从事传觞谢杰丝管一番乐府丹青几幅空王流水飞花石窦竹篱茅舍山房广厦八珍未列内家一箸先尝衎衎古来笾实纤纤宫様豆觞九日游东寿寺萧崇业重阳登古刹路入野人家万里故园迥穷秋幽屿嘉僧衣裁短薜夷醖酌黄花咲语同爲乐谁知海一涯谢杰登高重九日同过象王家门对碧山小林余芳树嘉青萸团贝叶黄菊逗昙花取醉知何意郷园海一涯谩兴萧崇业种种繁霜点髩毛二山踪迹付风騒日无衙吏呈官簿时有夷王过浊醪北雁不传天外字晴霞空映海中涛学非闻道徒怀椠作赋羞称纸价高即事谢杰碧海青山白石矶天涯生事未应微愁边题咏数行草梦里家山几度归入馔江鱼聊得得忘机海鹤故依依闲来睡上高舂日起傍东窗髪自晞