原阳子法语正统道藏三家本二卷太玄部原阳子法语正统道藏三家本二卷太玄部原阳子法语卷上夫六浚仪赵宜真撰门人章贡刘渊然编集还丹金液歌并叙唯道集虚本无二致而修鍊有内丹外丹之分者縁遇不同功用少异而造道则一也所谓内者自性法身本来具足不假于外自然之真其进修之功则摄情归性摄性还元有爲之爲出于无爲无证之证所以实证胎圆神化脱体登眞诀曰一灵眞性号金丹四假爲炉鍊作丸是爲真一爲玄一又名内丹也所谓外者幻假色身未免败坏必资外药点化成真其服鍊之功则取日月之精华夺干坤之造化刀圭入口情慾顿消骨肉都融形神俱妙白日沖举上賔玉清诀曰木液本自丹砂出金鍊木液还丹体丹复化金金而液之是爲还丹爲金液又名外丹也曰内曰外又各有内外之说焉摄情归性本之于外摄性还元本之于内性寂情空则非动非静更无内外矣此内丹之所谓内外也内存木液以爲祖外假真铅以制之内药既伏则外药委弃亦无内外矣此外丹之所谓内外也但内景微妙无形无名圣师不得已而假外丹之名象以譬之发明其理使人易悟故亦谓之金液还丹孰知末学泥于名象而返致疑或者以丹道有内外之说似乎多岐未知孰是夫此道如一大城四方来者如就傍蹊曲径则多涉程期甚至迷而他适若由正路坦途有从东门入者有从南西北门入者及到城中则一也四方门路复何有哉释有念佛而入者有参禅而入者积一千八百公案及到悟处参念俱无道有修内丹而进者有鍊外丹而进者演三千六百法门及其证道修鍊俱无公案法门皆非所有如得鱼忘筌得兔忘蹄乌可以彼此而是非之昔天尊说法万八千篇世尊说经五千余卷有若太繁至东华开化独显全眞达磨西来不立文字有若太简然悟则头头是道无简亦无繁迷则处处暗途愈求而愈远矣又乌可以繁简而去取之或者学非其道妄释丹经引证易曰一隂一阳之谓道干道成男坤道成女而以人之男女象天地爲鼎炉取其隂阳以爲药物不知大道本无男女之象仙师託象爲喻者盖指先天对待之理非后天形质之谓诀曰可见者不可用可用者不可见正内丹药物之㫖也先达诗云一物元来有一真一身还有一干坤须知万物备于我肯使三才别立根仙师亦云自家身里有夫妻又云一夫一妇将六儿皆谓一身之中具此造化不自外来请举一二内丹之成道者证之佑圣真君七歳入太和山修行沖举虚靖天师亦七歳入上清宫修行尸解当时何从而得药物乎其爲自足于己非求之于他人者灼然可知若执邪见去道远矣如黄界赤书等文本爲有家者节慾养生而设后人因之返以纵慾戕生可不戒之至于外丹大药亦不自彼我人身而得虽世间五金八石皆天地后生有质之物尤非所用縁此药本无廼自有质之中取其气液无中生有者是也诀曰有象不堪爲伴侣无质生质号还丹流俗罔知或以爲勾点左术而谤议正道是廼自速厥辜当堕无间矣或者以心即道也道则无形无象而外丹无质生质似无交涉且执于有作宁免落空试以医术论之人有爲风邪所中或爲猘犬所啮者其伤在于形气而其证廼能使心痛神迷颠狂谵妄不记人事又有爲惊忧思虑所恼致怔忡颠狂者其伤与证皆在于心及服外药理其形气而能使心神安静非有交涉之理焉能至是盖太极未判函三爲一才有动静便分隂阳品物流形而各具太极理气相须一本乎道有无相制所以然也治鍊外丹虽属有作得而服之全无所爲不须修习即形返太无神归大定复还太极混然之初而与道合真矣原其受生则赋命隂阳陶形天地囿乎二气五行之中及其证道则把握隂阳挈持天地而超乎二气五行之外形不可得而毙神不可得而逝如以火鍊金金既出旷复令入旷不可得也宁免落空或者又疑肉身未信其可腾化夫以神异之事质之寻常之见诚不能无疑且如龙化虎变尚可以蹈虚空苋菹剖鳖朱草剖人亦可以分神泮气散形老枫化爲羽人朽麦化爲蝴蝶自无情而之有情也贤女化爲贞石山蚯化爲百合自有情之无情也是故土木金石皆有情性精𩲸比之虫兽草木皆能变化无妨人独灵于万物形肖两仪道参三极已是半仙丹则夺造化之巧盗天地之和人又得以饵之宜其滓秽消融如氷雪之释即形化气气化神神还虚而顿超圣地岂非最上一乘之基乎昔太上老君学于无上元君首云学者审欲成仙不服还丹金液徒自苦耳爲寒温风湿鬼气所击虽司命弗能救也合作神丹早自防卫劳苦须臾一成便仙乐可央乎粤自周秦汉晋唐宋以前诸大仙之证道賔空者莫不由之其过化之处则有丹巖丹室丹井丹泉丹炉药臼皆迨今可见其着述之书则有太清丹经抱朴火记草衣歌颂迨今可考若以寻常方术议之而未信其道是犹醯鸡不知有天地之大也柰何智者滞于顽空或流豁达昧者执于偏见误入傍蹊或有乍入玄门罔知参学便尔枯坐或事久立或学搬运或爲观想未能制心而强抑之久则发爲颠狂或无知妄诞厮挺争强或专学口鼓驰逞辩辞或略有半见一知便尔夸能傲俗或未能真参实悟便立门风致人尊奉或盗窃灵文冒名顶派好爲师范鼓眩盲聋又有或专斋戒或学辟谷或尚怪形或爲异服在俗多所推重于道了不相干古人有资生治产者俄而冲举有饮酒饵荤者倏而仙去盖其存心物外混俗潜修盖非常人所能测乌可以形迹求之哉噫道之不明不行也未有甚于此或不知察廼相与议曰某以进道而病某以修鍊无成某以服食而毙从而以道爲不可学并耻于谈而不知古今之登真成道者不可胜纪若以误者无成者无知者一槩而论是犹因咽而废食知其然者而不知其所以然者大抵参学之难有四进道之难有十不可不知也何则一曰道路脩阻江湖风波人海茫茫孰可师问二曰寒暑切身朝夕所窘学未有闻灾患不测三曰昧者诈装高道知者缄默混尘学者未能知人多误参礼四曰真师虽遇志行未孚难以与进或虽与进而授学未备幸而学备年齿迈矣此其爲参学之难也一者早遇眞师开明正道二者果有德行上合天心三者发弘誓愿普济生灵四者依大福力方免障魔五者有其镃基际其縁会六者结交仙友志行相孚七者屏絶尘纷栖身清静八者饮食有节起居有常九者谨口力行不招谤议十者寅奉神真精诚弗怠此爲进道之基尤难能也二难之中苟亏其一难获全功如陶隐居登真隐诀备陈修鍊禁戒之事天台止观圭峯修证仪亦具明魔事预备不虞今人劣于参学速于求成多见其不知量也然或有能尽其道而犹不免于祸害者如释迦文佛割切肢体定光古佛刺配南安颜回短命子路爲醢公冶缧绁伯牛有疾张果爲纣所击郭璞爲敦所刑紫阳三遭徒刺清菴卒梗于茶虽皆患难不能移死生非所有要知骨肉永融难逃定业经曰陆行不避兕虎入军不避甲兵盖爲道成者云耳岂学道者所遽能哉且尝闻紫清白真人云游九年辛苦万状方遇真师又二十年方得寄食洪都金丞相府潜修十年功成仙去顾前代仙佛圣贤尚尔魔难不一况学者乎而又不可病其难而易其志凡爲道者之学仙佛亦犹儒者之希圣贤只合坚心一志勤而行之若夫成功则天也亦奚容固必哉然此妙道一历耳根永爲圣种故关尹真人曰闻道于朝可死于夕盖谓学者虽未能造夫体道之极功而校之俗学与未学者亦大有径庭矣伏蒙方壶赞教真人赐以手书举似玄迪秘语廼大还外丹之说也宜真亦尝师太清道士李先生得之已三十年鲜有谈及者兹又得以披诵因记稚川葛真人曰自承郑君还丹金液之经今二十年家无担石之储贫苦无用买药徒知其方与不知者正同可爲长叹之语有感而序于以识警策之意释信向之疑仍赋还丹金液歌以复将命者惟真人积学老成酖酣道妙幸一采览而有以教之实所愿闻也其歌曰方壶宫中老仙伯燕坐薄团室生白大千沙界纳毫端妙契一元守渊默我昔南昌遇至人曾闻丹诀能通真卷舒造化还溟涬匹配隂阳在时顷鼎非鼎炉非炉干坤阖辟同规模火即药药即火日月升沈无彼我青衣蘂女素练儿洞房媒合成姻期无中生有爲丹祖便是眞铅天地母制汞成丹还弃铅絶似儿成母归土丹成化金金液之到口白日登天墀胡爲皓首犹尘世大药无资难择地会当入室调火符功成驾鹤从方壶真道归一偈奉答金门羽客致虚贞白惟一眞人方壸赞教方尊师至道之真肇形气建立三才资万类细归无朕大无垠前瞻无首后无际周行体物孰能达独露孤峯没遮蔽会教眼耳鼻舌忙宁有坏空成住累等闲一指见三身谩说千言无一字羲皇妙契开鸿蒙因民立极明降衷画前有易本无象圈外无极原非空仰观俯察文理宻鸢飞鱼跃昭着同勿忘勿助愼其独惟精惟一执厥中至诚不息安所止天载合德成极功真人知命贵食母致虚观复爲丹祖狞威制伏如虎龙定慧燮调比文武摄情还性归一元元一并忘忘亦去囊括三界入虚空粉碎虚空絶伦伍从教劫尽等河沙耿耿灵明照今古沙门未究德充符单提狗子佛性无疑团结就无缝隙犹如大死方还苏蓦然悟得西来意自信渠今即是吾泥牛变作狮子吼不与万法爲侣徒于一切处皆具足俦敢承当是丈夫圣贤仙佛分门户毕竟到家同一路身心了外更无玄早合真参求实悟苍茫何处觅真师玄经误读谁能知傍蹊侧径纷趋向滞无惑有成愚痴疑团未启云悟性故纸频钻爲话柄只将辩舌逞机锋岂识拈花真究竟最怜多少野狐禅言清行浊迷真诠仙縁有分在明德天道无亲必与贤吾祖蓬头埜菴老武夷峯头事幽讨时于圣井引新潮丽泽涵濡弘至道金门羽客方壶公曾从吾祖坐春风祖云见性语自别不待师传妙悟通壸公造道仍探赜朝来问我见性策一声长啸天地春金乌飞出东方白纪学混成有物超太初万品由布羣情敷独来独往成变化不增不减随形模历经浩劫靡终极总摄元化潜虚无我昔少年衣缝掖继晷焚膏勤读易三尺星芒已烛天二坚流殃旋晦迹厌看浊世六尘昏梦熟黄粱诸幻息寿昌仙伯铁玄翁曾于圣井师金公归向青华开泰宇食我法乳苏疲癃继后从游李夫子闻有蒲衣冯外史亦师金祖绍仙宗驻鹤龙沙明至理翩然蹑屩往问之万法归一一何归外史于时方燕坐雷霆迅厉虚空破诘我问从甚处来清风拶透迷云开廓然溥见家家月了照本来无所说题林下高风图眞常妙体本无象象外承当须力量撢持日月由主张阖辟隂阳任收放崆峒老仙氷雪姿一唯心传能记往清秋皓月挂琼台蔾杖云裾披鹤𧝟我家浚仪原之阳一嘘万物回春光曾鼓风霆捍魑魅长教匣劎藏星芒昨来访旧崆峒上相期驻景望八荒金精揽结制木液招摇坐运凝玄霜箇中妙契混鱼水余外纷纷何足齿玄都道士东郭子徒貌丹青劳画史对此孰云以色见定求象外本来面问我本来在何处挥尘一笑乘风去题授受图至道匪言传因言资妙悟所以函谷篇直指眞元路钟吕相承启后贤派分南北垂千年宇宙在手步玄纪日月停景开金莲我曾劎佩追芳躅腊虎脍龙宴瑶屋三华隐隐泛流霞四海茫茫信行独昨来孤鹤乘天风游观嵩华超崆峒洞箫吹龂山水緑世外襟期谁与同种桃道士渊然者行洁神清志闲雅供薪煑石服勤劳立雪忘躯轻幻假受我登眞赞化书有时入海探骊珠鞭霆驭气凌紫极按节回杓归太无崆峒十载重逢日已见图形记畴昔何如体取身外身微妙冲虚本无迹勉进道偈出家所以超尘俗割断恩情免牵逐箪瓢涉远投明师服劳尽力期忠告积精养气保元和鍊性降心明智烛内功微妙贵潜修外行辛勤须备足离形絶巧黜总明晦迹和光守穷独摄邪归正赞神明济物利生广縁福先人后己摧贵高忍忿含羞忘宠辱麄衣淡饭舍荣华折难消愆除鬼録福縁慧力既两全名署丹台位列仙策空游神览无际俯视溟渤如蜗涎亿劫种亲皆受庆岂但君师父母前纵然宿业生魔障报尽还当道果圆云胡季世簪星者不悟辞亲爲究玄爱河慾海甘沦溺利鎻名缰长绊缠自家昧却本来面外物图爲异姓传一朝身谢都抛下业趣相随畴见怜我今晓示诸同学富贵贱贫分厚薄孰云计巧财偏多几多计巧衣无着岂无谋踈室磬悬亦有谋踈田负郭要皆前世积因由受分今生如契约盛衰造物已安排何用孜孜苦贪着在家尚学忘家禅念善背尘思合觉况是无家物外人当于方外寻真乐回头疾早莫蹉跎仙佛教人应不错君不见丹阳税庄赛半州弃如弊屣何曾收鹿皮盖衲百家饭夫妇千里相离休又不见庞公家富债不取鹿门滩里金长留团栾共说无生话女卖罩篱男饭牛二翁高谊絶利慾尊道贵德轻时流休论上士难比拟有分人人皆可求景行自合仰玄契缠腰何用趋扬州华林记谶已千载八百之中期与侔记畴昔李尊师授玄一之道滕王高阁仲秋间重拜仙翁受大还半夜风雷度沧海一时云雨到玄关春光入地金芽长斗柄周天玉漏残月满太虚仍跨鹤翩翩飞上玉京山道劎亲授纯阳道劎方不须欧冶铸坚钢同身禀命生机巧随意成形杀气张涧底磨锋飞电影月中斫桂染天香有时挂在南山下懗得隂魔远遁藏奉和李尊师期往龙门紫玄观制神药不至见寄公是重来维厶袁龙门旧隐已千年道参象帝无名始学究羲皇未画前金气应时仍进火汞华凝处渐抽铅神楼一匕能分我便逐翔鸾谒上仙唐仙人罗公远出入禁闼游戏神通当时明皇忌之召至殿前伏兵射死敕殡之举棺甚轻启而视之竟失所在止存二屦一日有贡橘至者明皇剖之每一橘中拆一办因诘问来使使对曰路逢一眇道士索橘不与只借一嗅而去且嘱曰见上位时请爲道维厶袁稽首上笑曰此罗公远也其修鍊之所在太和县龙门太玄观观近即三华山山上爲飞升之所半山有紫玄观祠之留寓云隐山一日举三教一家话时清源山福书记于言下致疑经月余再会复举前话顿有省悟次日袖香具方服诣山礼谢仍示偈八句有宿山之意就和答弃恶仍图长善芽无根树子结空花回头自是三身佛觌面何须百丈茶凡圣等观无彼此灵明寂照徧河沙春来处处风光好何必山中远世华福书记别后再用前韵见寄又和答混沦甚处覔根芽了了由渠转法华何日共斟东老酒爲君重点赵州茶坐来时刻成千载觑破干坤眇一沙可惜林林不回首浮生空老几韶华答知白鍊师议论道法偈三首谁识清微大法王三才万物此开张从来法法皆由我倒用横拈总不妨人知此道只虚空岂悟眞空却不空一月徧涵千涧水清光元自不留踪方寸心田了了时随方应化总无爲迷人但见行千里两脚何曾半步移磨子颂答胡知观顶门一窍纳珠玑化作通身白雪飞这里铁心无退转左来右去任推移和巴陵郑宰题岳阳纯阳飞吟亨偈句五首岳阳行徧识无人飞度平湖独朗吟回首三出烟雾隔刹那沧海又桑林娇痴蘂女惜婴儿正是秋中半夜时颠倒隂阳孕灵质茫茫四海与谁师药材老嫩要知时採饵刀圭自可支消尽群隂干体就怀胎应信有男儿碧落空歌集万仙悬珠五丈说重玄道包太极归元命妙契灵台不在言阿谁能共覈玄玄一笑相忘天外天挥手长歌弄明月凌风三叠舞胎仙原阳子法语卷上原阳子法语正统道藏三家本二卷太玄部原阳子法语卷下夫七浚仪赵宜真撰门人章贡刘渊然编集警学偈十六首仙圣常怜下士迷甚如慈母惜婴儿道心亦似儿寻母何患神仙不度伊黄帝曾师七十人人人岂必尽仙眞广成一见玄机透始觉从前未是亲未分甲子初无象才着形骸便有方吾道强名方外士须忘形象究真常道人唯道即爲身幻假形骸未是亲色见声求难觅我更论年甲愈迷真闻道罗和九十时师年一六正童儿学舞前后尊先达所以能明上下机莫学横行外道魔口头学得逞喽啰妬贤诳俗争名利人我如山慾似河莫学迷夫失正传不通玄藴骂先贤人间暂作清闲客天上元无蒙懂仙莫学狐禅豁达空拨除罪福逞机锋只将口鼓惊聋瞶不顾他时苦海中莫学邪师误后贤妄分男女作坤干取他精血爲丹祖燕雀如何产得鹯心心至道妙难传假象垂文启后贤可惜盲人无正眼尽将邪议乱眞诠用尽黄金觅土填救焚加火冷加泉戕生莫甚房中术误杀阎浮几少年先地先天真汞铅无形无象妙通玄无中会得真消息交姤依时证上仙抱元守一立根基打破虚空是了时后学纷纷失中道惑于有作滞无爲才通机用未圆融直要时时究竟功触物遇縁无罣碍恁时方许到家中先登觉岸不须舟木烂钉枯岂用收最惜后来问津者倚他樯檝望中流调古情眞不在名趋新谐衆起佳声吉凶生死一逆旅何用区区立户庭鑑首座与福书记心友乆阔之余有感而作三教同开道义门心心相契共谁论如何则被游尘隔未信涵天寳鑑昏简故人要路烹茶结衆縁人天福果几时圆何如早趁春风里自把金锄种寸田题仙弈图黑白纵横坐运筹不知人世几春秋就中一着无人会只在仙翁手指头观架上荼䕷盛开而海棠独不花酒边有感满架妖红锦作堆名花幽独自羞开晚来对酒相看处爲尔伤春不尽杯雩阳王广文问性命之㫖答颂二首有有有非有无无无不无碧潭秋夜月星散一轮孤水里月可捉天边云可缚收拾入葫芦便是长生药自赞体原之阳任道之纪不事标持从他誉毁独立苍茫浮云流水爲徒属给冠褐授汝星冠爲首元服万发包藏两仪洞烛岀一头来堂堂露独授汝绛服爲身之章云裾济楚霞佩颉颃百体是覆罔敢弗庄授汝碧简正其威仪视瞻母侧敬恭自持潜心对越如秉大圭授汝黄坛谨其动履八卦周旋九宫步驻鹄立朝元虎拜斯委日记题辞予少从李尊师问道首蒙授以日记一帙令每日但有举意发言接人应事皆书于帙中其不可书者即不可爲既爲之不问得失必当书之合于理则爲合天心背于理则爲欺天心或未明其理率尔之爲不觉谬戾是廼误作其过可恕知其背理而忍爲之是乃故作遂成大罪甚至诬罔以掩其非从而不书重其罪矣盖吾师之意谓人心即天心欺心即欺天故以天心标其帙而又警以偈云天心本与我心同我若欺心昧化工拈起笔时须勐省神明暗室不相容余受教以来佩奉无斁检束身心始焉与接爲搆日与心鬭觊达于理若极其难久而渐通随物而应虽未能尽合天心而造夫君子之域庶几乎万一免爲小人之归寔大幸也今同门道者立志不羣有縁相契似可进道尚恕于事物之理未尽通彻宁免爲染习之累而不自觉或得爲而不爲或不得爲而爲之者尤当审择余因以父师所授天心之说转相付嘱噫九层之台起于累土千里之行始于足下入道之门积德之基亦必由此始所以期望于同志道者至矣当见眞积力乆一旦豁然心与理融天人合德方知所谓修心即修道也日记之末奚足以见天心印可乎经曰天性人也人心机也此感彼应如影随形莫见乎隐莫见乎微可不愼哉福慧因果说示上清诸道契尝闻先达谓人天路上作福爲先生死海中修慧爲本盖专于修慧者摄性明心坚持戒定以资慧力而证夫道则可以度脱生死苦轮超跻仙祚矣未种縁福不免艰难岂得身心清静专于作福者济世度人广行方便以培福基则当来託生人天受诸快乐矣未证夫道不免身后报尽还来故进道之要须福慧相须不可偏废独饶一己未足爲奇自利利他则彼此皆济昔元始天尊说经一国男女皆受护度老君则修之于身其德乃真至修之于天下其德廼普孔子之克己复礼天下归仁自意诚心正而至国治天下平皆所以成己成物也佛之称两足尊正以其福慧俱备也后来六祖禅师爲碓头灵济禅师爲饭头既成道又伏孽龙泗洲禅师成道而降水母祖天师曰吾丹已成服之必冲举今当爲国爲民兴利除害庶几他日臣事三境无愧焉廼入蜀降魔区分人鬼兴复盐利惠及邦家葛仙公常行符水救病祭鍊鬼䰟八十万衆许都仙亦以符药救病既成道又斩除恶蛟功齐神禹皆苦身励行福慧并修而后证道桓凯真人修日月高奔之道闻陶隐居门下生徒衆多方投佣做园头是先证道后修福紫清真人闻金液大还之道又云游行法济世度人方依金丞相府修鍊成功是先修福后证道以此知仙佛圣贤爲教若有不同而揆之修己及人则一也但仙佛之修慧修福则志在于度世善恶之报则取验于三生圣贤之成己成物则志在于治世善恶之报则取验于见世爲小异耳经曰鬼神祸淫而福谦作善降之百祥作不善降之百殃此圣贤论鬼神因果之事固当于理予少时读书亦知其然矣及历经世故观已然之迹或有不可槩而论者如尧舜大圣人岂不能位天地育万物而有九年滔天之水致下民昏垫知人则哲能官人已而治水误用鲧成汤亦圣人而有七年大旱及以六事自责而后雨何不早图至于颜贤而夭跖盗而寿伯道无儿古今凡如此者不可胜纪近自兵兴以来观里闬间有累世爲善士贤儒明经修行者多固穷其福庆不在其身当在其子孙今廼絶灭无遗类岂皆不孝人乎有奸宄暴横者今皆富庶益昌若以见世善恶之说验之固已爽矣若以三生因果之说推之则灼然可信是宜两说并行斯无遗矣昔圣代昏垫者皆葬鱼腹与季世填沟壑堕颠崖涂炭者又何异是皆前生所作定业际会一时偿其业债试观夫今之聦明者或多贫夭而愚钝者或多寿富何也盖聦明者专尚文学不信因果及其再来则聦明有加贫困甚矣愚钝者虽不事文学信尚福縁及其再来则富寿有加愚钝不易矣俗谚云不能言者青云上不识字者黄金多是必有其故矣若既有聦明文学又能修种福縁则当来富贵聦明兼之宜也大抵人生所爲皆是自己做下来生模子造物岂容心哉持假手爲之陶泻尔或谓人既死未信其神不灭有因果转轮从而并以神仙爲渺茫是自昧其本眞也徒爲世外高人所嗤夫神附形则爲人人死神不灭则谓之鬼精气爲物是即形也游魂爲变是即鬼也先圣既知其有情有状又知其能爲祸福能降祥殃乡人傩则朝服立于阼阶谓使祖先䰟气有所依凭不至惊怖而后学犹以幽冥鬼神事爲无乎秦兵不坏孔子宅爲闻有金石丝竹之音若无鬼神以司之果自响乎邵子诗云身在天地后心在天地先天地自我出其余何足言而敢谓神可灭亡乎黄帝成道骑龙上天载于青史朱子诗曰金鼎蟠龙虎三年养神丹刀圭一入口白日生羽翰犹谓神仙之道爲渺茫乎昔有议仙而竟遇仙诋佛而竟从佛论无鬼而卒见鬼者辞有时而穷矣是皆人我偏见未暇与辩适有议神仙鬼神之事与夫善恶之报或有爽于斯世者似无以劝惩遂广引前说以谕之且夫人生世间以有限之光隂逐无穷之事物合眼成梦六趣分明凡俗罔知恣纵情慾认苦爲乐如醉弗醒吾党之士既闻斯道正好力行行无所行方了大丈夫能事何可因循世故随逐幻縁虚负此生良可惜也故首举福慧双修之说期与同志者共勉因并书以质之吾友子玙吴鍊师而次诸道契列仙高明之见以爲然乎否乎率湖广武当宫诸学者刊道德经文始经题辞道藏经典皆所以化民爲善而至于道也传世既远诵习者多唯太上老君所着道德经关尹真人所着文始经皆研穷性命道德之源造化鬼神之故而诵习者独鲜见岂至理幽微未易探赜欤抑兵燹之后典籍罕存欤宜真昨来由琼林望嵩华採摭遗经正兴此叹道经江夏因就武当宫率诸学者并力绣梓以广流通故爲之题辞右伏以五千余言道德经实弥纶于大化百八十章关尹子复流演于玄纲二书相传万圣攸则盖心由经悟非经无以见心道匪言传因言所以显道若向箇中参透便能言外贯通神化宜民皇建有极方今天子已训註于斯文用广圣谟益流通于昭代兹欲再新传刻是须衆力圆成复函关楼观之遗编如碧落浮黎之出教使闻是经者莫不尊道而贵德咸归衆妙之门而善爲士者能知执古以御今是谓不言之教坐化颂遁世和光了幻縁縁消幻灭独超然清风遍界无遮碍赫日当空照大千原阳子法语卷下