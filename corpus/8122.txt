清珠集X卍XXX清珠集序执涂之人而问之曰儒与佛异乎曰异也柳子有言浮图之说推离还源合于生而静者以为不背孔子大鉴之道终始性善不假耘锄者以为不背孟子然则瞿昙氏之真诠秘谛未始不与儒家相契其持身之严任道之笃殆亦儒门律师也拈花微笑宗风邈矣一棒一喝禅旨晦矣于是依言语立文字而千七百公案作随方媲囟儗对人演说意愈勤而法愈离骎骎至于净业道微魔外交作诚空门之阳九也释治兆竖幢于净愿之社结夏三十年同志缁素勉思彚征禅悦之暇耽赜内典会稡诸家摘抉单传密付之义彚为一书书成走白足请叙于余余儒者徒也不嫺释氏家言将何以觑破是卷之有足警惺于大小修行人哉祇见其言简而意赅旨精而包广未必别具手眼巳自洞见骨髓由蹊径而造堂室莲灯指路宝筏登岸恍然若参猊座而聆潮音不其大欢喜欤噫贤劫沦而象教替未尝闻有启扄鐍而数珍宝如治兆者焉治兆持身严而信道笃自托于觚墨之间X集古德不传之秘欲化度一切众生则此心良亦苦矣庚午仲秋绮树楼主人少荷居士赵成夏叙夫清珠者玻瓈也此珠投于浊水则浑浊尽去彻底澄湛置之泥淖则涌出泥上卓然独存且珠体虽极莹澈然万象森罗无照无染惟将二珠相照则光彩交暎辉天鑑地无量寿如来普光明智亦复如是此智照处贪嗔烦恼当下氷消邪魔外道自然降伏所过所存尽化同体圆融法界佛佛互现普光明智亘古亘今常寂常照无有边际无有穷尽又如许多雨滴落于大海皆为一味海水一切众生念佛之念亦复如是百千万念皆是真如法界普光明智乃知此念佛法门最上顿宗一超直入佛智胜行岂不快哉现世以忠孝敬顺为基本慈怜恻隐为当行时时念念以弥陀普光明智照之则无一事非真如无一相非佛智也今有信士数十人同愿发心结社念佛将幻空上人所辑清珠集刊印流布欲与法界含识同圆种智可谓淤泥莲华居尘出尘甚为希有若能净念相继一心不乱思专想寂能所两忘则究竟此念直入于弥陀法性真如海同游于毗卢遮那华藏剎尽未来际度脱众生无量无边是以随喜乐为之序岁上章敦牂端阳日法幢山人虗舟堂德真和南X谨书自序经曰人于自衣系如意珠不自觉知穷露他方忽有智者指示其珠所愿从心致大饶富方悟神珠非从外得也乃知人人分上各有一颗无价宝珠玲珑莹澈常放大光明故古颂云般若灵珠妙难测法性海中亲认得此珠非大亦非小昼夜光明皆悉照此之谓也至若龙女献珠受记莂也罔象索珠得无心也鱼目作珠认贼为子也买椟还珠迷妄失真也又有摩尼珠帝网珠髻明珠在掌珠种种之珠无非发明此心珠也故永嘉解珠丹霞翫珠关南获珠韶山鍊珠先德之汲汲于此珠者良有以也余方节录诸家净土要语以清珠名集盖取诸清珠下于浊水水不得不清净念投于散心心不得不一之意也净愿社友欲付剞劂庸广同志仍为社中规约证珠以弁卷噫吾人既到宝所必须探骊龙握灵蛇岂可徒手空回乎若能认得此衣底本有之珠则定不暇为他人数宝更何有于此集然毕竟那珠在甚么处咄万古碧潭空界月再三捞漉始应知同治九年庚午余月浴佛日雪岳沙门幻空治兆书于普光寺之乐西观X凡例净土之书汗牛充栋而是集节录诸家尽祛繁冗披沙拣金将以一句半偈警惺行人且不敢以已意妄自参入也各则不录何人说某书出者譬如集腋成裘贵无缝痕俨成一家语欲使覧者启信笃修而巳且备载引用书目博雅之人自应默会出处矣往生方便有二门一曰观想二曰持名是集专主持名而略观想者众生心麤观难成就且此土根机持名甚易有愿必生故耳抄选各家如集众医经验良方颇有重复而无伦次然务在自觉觉他则不妨谆谕之至于再三也专说净土而简禅宗盖取有禅无净十人九错有净无禅万修万去之意然方便多门归元无二则禅净何尝分岐唯参念到源始知其不差毫釐是集无分类中有警䇿启信修行发愿饬终功德持戒劝孝正辨引喻等门而始于自巳佛以无不是佛终焉欲使览者顿悟自性佛即证无生忍自顾寡陋搜阅未博所辑几则未免漏万若随见续录以俟后之同社诸贤云尔X引用书目净土十疑论念佛三昧宝王论往生论羣疑论安乐集净土慈悲集万善同归集往生净土忏愿仪直指净土决疑集宝珠集龙舒净土文归元直指集净土或问三时系念仪范净土立教志寂照集白莲集莲宗宝鑑念佛直指集念佛镜云栖法彚净土指归集慈恩通赞西方合论乐邦文类净土晨钟故乡消息莲漏清音净土自信录禅念弥陀道场忏法莲华世界书净土法语梦游集净信堂集净土生无生论佛顶珠西方公据X目录自巳佛秘密法门直下承当玄妙简易六度万行一乘正因真空正知见有求即得贵贱一蹉百蹉醉梦活计竖横觅安下处性情知苦出苦转变是我煳涂随业好汉生自心中实无去来无阶级大德大福酬宿报法身一局秋草冬蝉无着恍如一梦遭他累以小易大险身仔细看努力警老丢得下戒病非是我忧喜得失带不去决志钩鎻连环拨置万事无常信修行及早天性相关十种信须弥山三通回向信定得只从今时深思谛信蜎蝡招安为民拘于所见无効自欺慢弃功德法中王只此一念作得主自巳命根真境张三李四放下自成一片趋向绵密唤醒真念初心澜翻潮涌喃喃恭敬心五敬都摄六根克期成就X静做动鍊专修晨夕课十念心息相依当念往生参念研究直捷心花灿发一相三昧精明日观白毫观想见诸瑞相愚不可能着力最初一步真实修行不容放过三得正好百工四民正行密忆菩提心三心解脱雨淋头常永贞固一境一心闻见回嗔作喜渡河筏静之至愿王直入无为回向偈满愿至诚金刚幢气类交接必蒙接引竟有生处永无退转千年调好消息离心无体全现称意之事鸣磬平等指南车归故乡瑞应非一护身符三疑四关七分得一不得念预修贼去关门𤚲牛乳顷苦乐相比无非是善取验远魔七胜高声念劝修福报礼佛不修十失十种功德净土十胜往生十易众戒清净璎珞珠悟情怨亲杳冥七不得放生戒杀食色相因体恒自如一丝可系要断根株出世间孝助亲西行报恩普度众善相资行无疮疣十心四料简X去备当学此法三股绳较量出家摩头医王六根用境除我相心空理寂心灭性现业性空万牛莫挽坚持独当潇洒快活养生忘死五惑自甘涂炭邪见贡高阿伽陀防死许多榜样笑哭少善难生蜡印印泥百斤金验生生死二苦十难情想飞坠善因恶果得意忘言形骸得失二天人小因果资生助道无苦寂用无碍离妄即真迷悟无不是佛结社文发愿文募缘疏戒忏疏清珠集古灵山普光寺净愿社主释幻空堂治兆辑自巳佛三世诸佛尽在自巳身中因气习所昧境物所转便自迷了若于心无心便是过去佛寂然不动便是未来佛随机应物便是现在佛清净无染便是离垢佛X出入无碍便是神通佛到处优游便是自在佛一心不昧便是光明佛道念坚固便是不坏佛广大慈悲便是弥陀佛且今人见十方诸佛便作奇特想于自巳便作下劣想不知诸佛只是本分的凡夫凡夫只是不本分的诸佛分内珍宝掉头不顾分外艰苦甘自承当可怜可悯秘密法门古人教亲近明师求善知识而善知识实无口传心授秘密法门只替人解黏去缚便是秘密今但执持名号一心不乱此八箇字即是解黏去缚秘密法门莫更他求直下承当八万四千法门总不如一句佛一千七百公案亦不如一句佛何则惟此一门有顿有渐有理有迹上根智人直下承当见性成佛中下之流未能顿超者仗彼佛力皆得往生是如此门胜过一切玄妙简易此道至玄至妙亦复至简至易以简易故高明者忽焉夫生死不离一念乃至世出世间万法皆不离一念今即以此念念佛何等切近精实若觑破此念起处即是自性弥陀即是祖师西来意乘此念力往生净土且横截生死不受轮回即证无生法忍六度万行一句佛该罗八教圆摄五宗三藏十二部极则教理X千七百公案向上机关三千威仪八万细行三聚净戒都在里许真能念佛放下身心世界即大布施不复起贪嗔痴即大持戒不计人我是非即大忍辱不稍间断夹杂即大精进不为他岐所惑即大智慧不复妄想驰逐即大禅定一乘正因念佛者惟求一乘佛果为期不于余乘妄有希冀发如是心乃修净土是谓正因苟为不然虽勤念佛因地不真果招迃曲真空前事过去空今事眼前空未来决定空一切世缘佳者如彩云簇艶恶者如浊雾迷空今人于顺意则生留恋拂意则起憎嫌徒增黑业实相安在惟时时以空观照之不可执而为有自障吾心经云无我相人相众生相寿者相此之谓般若真空出世喫紧第一着也正知见修净业人期生净土虽由炼行而得若不遇正知见人说法开导则不得其要旨而或堕于邪倒错路修行不可不谨譬如畊稼农夫加功扶疎益寡时泽一降华果敷荣轮翼双运目足更资则无盲跛之失大抵道俗念佛多不明理或被执空之人横生讥谤则心生疑惑遂致退失由不闻法故也有求即得X外身虽见而原无譬如水上之泡乍起还灭内身不见而原有譬如木中之火有求即得此等明确学人尚然不知木中之火求之如何一心正念贵贱如云此是金玉此是砂石虽三尺孺子亦必弃石而求金不劝而自取盖因识其贵贱行者亦尔既明识此土是苦彼土是乐此是生死沉溺彼是自在解脱亦必舍秽求净自然念念不住心心不息如救头然闻教便行一蹉百蹉古人云今生若不修一蹉是百蹉一之至百何蹉之多直至于是经言离恶道得人身难得人身逢佛法难然而逢念佛法门信受为尤难如经所说蚁子自七佛以来未脱蚁身安知何日得人身又何日逢佛法何日逢念佛法门而信受也何止百蹉盖千蹉万蹉而无穷也伤哉醉梦世人大约富贵贫贱二种贫贱者固朝忙夕忙以营衣食富贵者亦朝忙夕忙以享欲乐受用不同其忙一也忙至死而后巳而心未巳也赍此心以往而复生而复忙而复死死生生死昏昏蒙蒙如醉如梦经百千劫曾无了期惟生净土朗然独醒活计此身蠢然一死物其内泼泼地者为活物莫于死物X上作活计宜于活物上作活计凡贪外物种种以奉其身者皆是死物上作活计也世人虽未能免此当于营生奉身之中挪顷刻之暇回光自照以留心于净土乃活物上作活计也竖横余门学道名竖出三界念佛往生名横出三界如虫在竹竖则历节难通横则一时透脱最为直捷最为奇胜故云生死海中念佛第一人生百岁不闻此言不如孩童而得闻读书万卷不闻此言不如愚人而得闻巳闻矣又有信与不信既信矣或修或不修即修矣或专或不专斯皆前世之业障故大心众生独能奋然以了生死觅安下处譬如人入大城中必先觅安下处却出干事抵暮昏黑则有投宿之地先觅安下处者修净土之谓也抵暮昏黑者大限到来之谓也有投宿之地者生莲华中不落恶趣之谓也性情知识是情虗灵是性虗灵能生知识知识能迷虗灵凡夫都把知识迷了虗灵所以随知识生而复死若能一心念佛知识净尽虗灵透露与太虗同体自离生死是即无生是即净土是即极乐知苦出苦欲入此门先须知苦既知苦巳须求出苦一切众生X以苦为乐不思此身自无量劫来暂在人天惊同闪电俄而铜柱铁床魂游地狱俄而毛羣羽族血染刀砧皆由业识所牵如牛拽磨输转无穷即今暂得此身老衰病死疾于唿吸恶露不净无异臭尸若不发决定心起精进行何由出离转变是我佛身湛然常寂无有去来众生识心託佛本愿功德胜力自心变化有来有去是知净业纯熟自覩佛身恶果将成心现地狱如福德胜者执砾成金业贫之人变金成砾转变是我金砾何关煳涂世人念佛不真切只是把生死二字看得轻忽一生忙忙碌碌将性命撇在虗空与巳全无干涉即或当场嗟叹片时毛骨悚然过后仍前醉梦屠赤水云世智纷纷名利场中伶俐识神扰扰死生路上煳涂哀哉谁晓四大非坚无常甚速三途八难最辛极苦肯去要紧真切念佛百中希有一二也随业世间昼必有夜寒必有暑人所共知若生必有死人乃讳之不肯说出何太痴也盖以神之来託于此形谓之生以神之去离于此形谓之死是神者我也形者我所舍也我有去来故舍有成坏且神何自来哉随业缘而来神何自去哉随业缘而去自无始以来投胎易殻不得久留于一所盖以吾所造之业非久X而不尽者故神之舍于业也业尽则形坏形坏则神无所舍又随吾今世所造之业而往矣然则吾所往处可不预计哉如人造宅必居设馔乃享故作如是业必受如是之报现修业净决定往生更何疑哉好汉遍观世间人其知名当世者亦是千百辈中好汉然却都将此世界认做是我常住不去的世界由明眼视之色色过影一弹指间便去了许多正如木偶登场暂时唿笑被造物者将那线索提挂壁柱头上嗟乎此围木中间尺五地方岂是汝住头之地乎若能发愿往生清泰国中住不退转证无生忍乃名好汉生自心中夫十方虗空无量无边心量都能包摄恒沙世界无量无数我心一一周徧如此看来十万亿国在我心中其实甚近何远之有命终生时生在自巳心中其实甚易何难之有但使众生净土业成临终在定之心即是净土受生之心动念则一弹指顷即得往生实无去来大愿圣人从净土来来实无来深心凡夫往净土去去实无去彼不来此此不往彼而其圣凡会遇两得交际者何耶弥陀光明如净满月徧照十方水清而静则月现全体月非取水而遽来水浊而动则月无定光月非舍水遽去在水则有清浊动静在月则无取舍去来X无阶级一念精进业化为因一念退歉缘化为业火坑莲台倐忽一转念时故弥陀恒与六道众生有地位而无阶级大德大福今人轻视西方不肯念佛是不知生西方乃是大德大福大智慧大圣贤的句当转娑婆成净土不同小可因缘汝但看此城中一日一夜死却多少人不要说生西方即生天千百人中尚无一箇其有自负修行者祇是不失人身而巳酬宿报三界火宅业系受身寿命短长皆酬宿报前世有十年分今世受用十年前世有二十年分今世受用二十年人生百岁七十者稀大限到来还他一死只如功名富贵之家财宝如山妻妾满室日夜欢乐他岂不要长生在世争柰前程有限暗里相催符到奉行阎罗老子不顺人情无常鬼王有何面目且据诸人眼里亲见耳里亲闻前街后巷亲情眷属朋友兄弟强壮后生死却多少了也古人云莫待老来方学道孤坟尽是少年人法身世人不知本性法身而认此四大假身为真如百千澄清大海水不认而认海中一浮沤泡沫以为海也于是因此假身造种种罪业宫室求高广以居此身X衣服求罗绮以华此身饮食求珍美以饱此身车马求轻肥以逸此身声色求美丽以娱此身于是人我分焉贪恡嗔喜是非荣辱生焉一生无限罪业悉从此起一朝变坏彼四大悉归乌有而罪业乃识神承当如此执迷不悟枉受轮回诚为可悯若能悟其为假暂时寄寓粗活百年不求称意不为彼而造罪假者既悟则真者现前山河大地全露法身不执浮沤便见大海知此而益知净土之当修矣一局自幼至壮老而濵死不知为谋非昏而忘之则畏而讳之耳且人之畏死又非真能畏也当其蓦焉而生蠢焉而长頺焉而老以死栩栩焉蘧蘧焉而爱河慾海之溺人无巳时名缰利鎻之牵人无巳时一朝灰寒火传薪换临了一局谁人能免自兹以往灭灭生生三界六途如转辘轳迹其所为日相寻于生死于生死之业而不求解脱谓之愍不畏死可也若真能畏死必求解脱则舍念佛何道之从舍净土吾谁与归秋草冬蝉只看眼前寒暑催人何异流波闪电回首四五十年前人物倐忽凘尽当时苦乐谁不执迷而秋草冬蝉形响俱化别成一番景象不及知矣后之视今犹今悲昔迷者孟浪悟者耽延扰扰奔忙那件实在惟有亟亟性命一道可登极乐为不虗此风中烛焰耳古X训曰是日巳过命亦随减又曰今日又恁么空过未知来日何如闻此痛切语能不心战毛竖贪恋无益之虗事消磨有限之光阴想前追后可叹可悯无着田园屋宅金银财帛夫妻子女俱非着人物也其着人者乃臭肉枯骨之堆垛耳有此堆垛引起认堆垛之妄念无端便生执着便道臭肉是我枯骨是我妻拏是我田宅金帛是我嗟乎一何痴愚也若是明达的人识得世间总没要紧处处无着西方有佛国名极乐念念不忘从今相约骨肉散时恰用得着恍如一梦人生时父母妻子屋宅田园牛羊车马以至台凳器皿衣服带索等物不问大小或祖父以传于巳或自巳营造而得或子孙或他人为巳缉累而得色色无非巳物且如窻纸虽微被人扯破犹有怒心一针虽微被人将去犹有吝心仓库既盈心犹未足金帛巳多营犹未止举眼动步无非爱着一宿在外巳念其家一仆未归巳忧其失种种事务无非挂怀一朝大限到来尽皆抛去虽我此身犹是弃物况身外者乎静言思之恍如一梦古偈云一日无常到方知梦里人万般将不去唯有业随身遭他累就是身上被人掐了一把脸上彼人唾了一口原非大事不知不觉就发出许多暴怒来必至报复而后X巳又于身上或生一疮一疖或发一癣一斑本不害事心里也不快活必至平愈而后巳又或蚊虱蛟了一口针芒剌了一下泥垢灰尘污了一些心里也不欢喜及至无常到来眼光一闭任人把这身子火烧土埋狗咬蚁吃都不能管这样虗假如何徒遭他累退却信心不肯念佛以小易大从来三界生死轮回比于牢狱然则但未出生死皆三界狱中囚也囚有三种其一自谓决无生理聊于此中苟图安逸一朝刽子手到觳觫就毙其一自负千金之子不惜金钱打点营生而情非决定一面且偷游釜之娱倘再生路绝亦道尽甘心而巳别有负性崛强之夫不耐束缚伺守者少间挣断枷鎻一往无前似此决烈彼安肯于未死前偷享余生或出不出情悬两可哉噫我辈在三界狱中岁岁可死月月可死日日刻刻可死贱死贵亦死老死少亦死恶人死好人亦死不序爵不序德不序齿一息不来便分今古然罪人入狱时刻求出以知棘墻之外更有许大安乐世界故也今众生以烦恼为家宅以生死为园囿不知三界法场之外各各自有家乡乐地诸佛悯此为分别净秽指以脱归路程往来狱门为治道途长伺狱外修饬旅舘如是之恩何身可报众生痴迷反恋此毛头许事以小易大死而不悟哀哉险身X独子人谓险子多置姬媵广嗣何不念身一而巳非险身乎世多知子之险而忘身之险七篇时文几级官位数箱金帛一区宅子数亩田园几个娇妻美妾一场没正经没要紧闲是闲非人人被他汩没一生个个打不出这般窠臼虗碌碌忙迫一场蚤巳谢世吁可悲也巳古人云使吾却十年亦可少集事奈何天地间日无再中理又云狂谋迂算百不就惟有霜鬂来如期如今休去便休去若觅了时无了时皆至言也胡不勐省一心正念乎仔细看古人云我见他人死我心热如火不是热他人看看又到我又云雀啄鸦餐皮肉尽风吹日炙髑髅干目前试问傍观者自把形骇仔细看他人身子如此虗假就是尔的榜样可见尔的身子须不是生铁铸成又不曾吃过长生仙药怎能逃得无常说起便怕何不一心念佛求生净土努力世人修行净业勿得言我今忙迫且待闲暇我今贫乏且待富足我今少壮且待暮年若巳分定常忙分定贫乏分定夭折即于净业无缘耶忽尔丧亡虽悔何及是故即今宗健努力修之警老佛言人命无常促于唿吸少年亦尔何况老乎目暗耳聋发白面皱背伛腰曲骨痛筋挛步履龙钟精神X昏塞譬如夕阳西照光景须臾衰草迎秋凋零顷刻何不勐省无常战竞惕励谛思净土决志往生丢得下无常迅速老少无别少年犹处未定之天若老年人定然光景无多矣须把身世事处分了当任他大限朝暮到撒手便行无所系累此晚景大要紧处修净土人尤不可忽每见人到属纩时都有几件做不完的句当能于每日到上床时都有丢得下的意思方好但巳事不办说丢得下也难戒病当观此身四大不调百骸欲散饮食渐减医药无灵便利床敷呻吟枕席譬诸鱼游釜中倐忽焦糜灯在风前剎那熄灭此身不久前路茫茫未知所往何不勐省放下万缘一心念佛非是我盛夏暑月肥胖壮汉忽于黄昏之际得个急病死却到半夜时候就觉臭秽逼人近傍不得急急用棺材盛了等不得到天明擡去出埋不容停留以此看来昨日晚间犹是一个健汉今日早起就是一副臭尸一堆坟土未知他一个识神又向何处净土偈云皮包血肉骨缠筋颠倒凡夫认作身到死始知非是我从前金玉付他人忧喜得失今有贸易者一钱而得两钱之息行路者一日而及X两日之程则心自喜反是则必忧是以外物小有得失而忧喜也以吾之光阴有限汩没过时其失大矣而不以为忧以净土之缘难遇幸而知之其得大矣而不以为喜何不思之甚也带不去家产财物在眼明脚健之时经营计较悭吝守护将谓百千万年得他受用谁知都是虗假不要说别的大事就是失去一文钱折了一只筯打破一个碗碟甚至于椅卓安置稍斜是极小的事胸中也不快活又如穷人乞化一钱一粒心里也不欢喜及至一口气唿吸不来两足直硬时候虽有万贯家财遗与别人享用一些儿带不去何用抵死悭贪决志若学专修志须决定尔一生参禅禅既不悟及乎看教教又不明弄到如今念头未死又要说几句禅又要说几句教又要写几箇字又要做几首诗情挂两头念分四路祖师道毫釐系念三涂业因瞥尔情生万劫覊鎻尔却志无决定情念多端因此多端间断正念然则一念间断之心便是三涂覊鎻业也又守护戒根志不决定或因身口念念驰求教中道宁以洋铜灌口不可以破戒之口受人饮食宁以热铁缠身不可以破戒之身受人衣服况因诸戒不严邪心妄动间断专修然则一念间断之心便是洋铜热铁业也又断除憎爱志不决定每于虗名浮利自照不X破名利属我便生贪爱名利属他便生妬憎古人云贪名贪利同趋鬼类逐爱逐憎同入火坑尔却因此爱憎间断净土然则一念间断之心便是饿鬼火坑业也钩鎻连环世事千端生缘万扰如钩如鎻连环不断心则念念不住身则在在无休役我升沉障我本性历劫至今曾未休息无常迁变不可久留纵寿百年不逾弹指今日明日难保其存忽于眼光落地不觉剎那异生随其业因受形别类披毛戴角着地飞空今日见解都忘恍惚三途六趣瓢零多劫不知所归可谓大苦若非即于目下当念効彼先觉勐发大心立决定志跳出稠林安能行业昭着光动人天羣有蒙恩诸佛护念即不待娑婆报满便得往生拨置万事世间万事尽如梦幻影响那一件有实效那一件替得生死纵尔广造伽蓝多增常住将谓多做好事却犯如来不体道本广造伽蓝等戒讵知有为之功多诸过咎天堂未就地狱先成生死未明皆为苦本眼光落地受苦之时方知平生所作尽是枷上添枷鎻上添鎻失却人身万劫难复铁汉闻之也须泪落且拨置万事一心正念无常信一老人死见阎王咎王不早与通信王言吾信数矣X汝目渐昏一信也汝耳渐聋二信也汝齿渐损三信也汝百体日益衰信不知其几也一少年亦咎王云吾目明耳聪齿利百体强健王胡不以信及我王言亦有信及君君自不察耳东隣有四五十而亡者西隣有二三十而亡者更有不及十岁与孩提乳哺而亡者非信乎良马见鞭影而行必俟锥入于肤者驽骀也何嗟及矣修行及早两脚直一品朝官做不得两脚直万贯家私顾不得两脚直孝子顺孙替不得两脚直娇妻艶妾恋不得两脚直盖世机谋使不得两脚直满腹株玑夸不得两脚直美味珍馐喫不得两脚直高堂大厦住不得两脚直锦绮盈箱着不得两脚直宝玩满笥携不得两脚直妙舞清歌享不得两脚直绿水青山游不得两脚直造下罪业撇不得两脚直结下冤家解不得两脚直阎罗阿旁避不得两脚直巧言花语推不得两脚直人情关节用不得两脚直亲戚势要靠不得两脚直刀轮火狱免不得两脚直马腹驴胎躲不得直直直不限时来不限日清晨不保午时辰日中不保申时刻任汝功业比姬公任汝英雄比项籍任汝钱财过石崇任汝文章过李白任汝苏秦舌万端任汝陈平计六出任汝离娄公输巧任汝管辂君平术任汝君王势滔天任汝后妃色倾国喉咙但有三寸气肩头苦费千般力跨街昨日逞华颜缠棺今夕眠X枯骨北邙多少高低坟鸱鸮夜啸青枫泣千载兴亡蜂蚁场百年成败狐狸窟丢开善念不寻思失去人身难再觅富贵固是夙生来享尽亦须防算逼摩尼百八手中提弥陀一句心头忆此生不度何时度修行及早无常迫儿女尽是冤家债利名尽是刀头蜜杀生是啖姻亲肉淫邪是饮洋铜汁上牀别却鞋和袜明朝来否事不测一声去也只索随求神礼佛毫无益至亲父子及夫妻改换重来懵不识船到瞿塘补漏迟蹉过许多好时日轮回件件理分明因果椿椿无爽忒迷却多生说现生痴人无数齐称屈频唿苦劝不回心除非等待两脚直天性相关诸佛众生同一觉源迷悟虽殊理常平等故诸佛是众生心内诸佛众生是诸佛心内众生迹此而言则诸佛众生心精无时而不通淴心口但诸佛无时不欲度生而众生念念与之迷背经云一人专忆一人专忘若逢不逢或见非见子若忆母如母忆时母子历生不相违远若众生心忆佛念佛现前当来必定见佛去佛不远正由一理平等天性相关故得任运拔苦与乐况无量寿佛因中所发四十八愿誓取极乐摄受有情众生但当深信忆念数数发愿愿生西方如磁石与针任运吸取然磁能吸铁而不能吸铜譬犹佛能度有缘而不能度无缘众生易感弥陀而不易感诸佛岂非生佛誓愿相关乎是以求生净土者信X行愿三缺一不可十种信欲了生死修行净业当发十种信心念念不忘决生净土得不退转一信佛所说法金口诚言真实不虗二信凡夫在迷识神不灭六趣循环不息三信此土修行未得道果不免轮回四信未出轮回虽生天上不免堕落五信极乐世界众生生者永无退转六信众生发愿愿生净土决定往生七信一称佛名能灭八十亿劫生死重罪八信念佛之人阿弥陀佛神通光明摄取不舍九信念佛之人十方世界恒沙诸佛同以神力时常护念十信既生净土寿命无量一生当得无上菩提于此十种不能深信生疑惑者虽念佛而不得往生矣须弥山凡修净土人灼然是要敌他生死不是说了便休当念无常迅速时不待人须是把做一件事始得若半进半退似信似疑济得甚事如何出离轮回譬如百二十斤担子到临时自家担荷得去方得了事决不在会说会道广化人缘上决不在有传有授扭揑做作上决不在盛设道场多点香烛上若是信得及便从今日去发大勇勐发大精进莫问会与不会见性不见性但持一句佛如靠着一座须弥山相似摇撼不动专心一意勐着精彩誓毕此生同登净域三通X心唯信佛佛则知之他心通故口唯称佛佛则闻之天耳通故身唯礼佛佛则见之天眼通故信心者犹如深栽果树根深故风吹不动后着果实济人饥渴念佛之人亦复如是回向念佛工夫祇贵真实信心第一要信我是未成之佛弥陀是巳成之佛其体无二次信娑婆的是苦安养的可归炽然欣厌次信现前一举一动皆可回向西方若不回向虽上品善亦不往生若知回向虽误作恶行速断相续心起殷重忏悔忏悔之力亦能往生况持戒修福种种胜业岂不足庄严净土只为信力不深胜业沦于有漏又欲舍此别商误之误矣但加真信一切行履更不须改也信定得凡欲念佛要起信心若无信心空无所获信念佛定生净土信念佛定灭诸罪信念佛定得佛护信念佛定得佛证信念佛临终定得佛来迎接信念佛同信之人皆得往生信念佛往生定得不退地信念佛生净土定不堕三恶道受持此法往生净土必矣只从今时世人虽发道心被身口眷属家计三种所累竟忙了一生闹了一生苦恼了一生干弄了一生又空过了一生不得念佛又因此累起无量贪嗔痴造无量大小恶业有志之人只从今日今时起知到这个身是X假这眷属家计都是虗假于此三种累上莫认着莫恋着莫贪着要从自巳胸中发出一个信心来山烂不改海枯不移无论行住坐卧随便一心正念务要勇勐再不因循务要精进再不懈怠务要坚固再不忽略只是回光照破痛自省发今日也念明日也念时节到来包尔见佛包尔往生深思谛信入道要门信为第一譬如世间盗贼时乎败露官府非不以极刑绳之迨后释免依旧不悔所以者何他却信者条门路不赍一文本钱获利无算所以备受苦痛决不退悔今人念佛不肯真切加功只是不曾深思谛信此法门不费多力决定往生决定见佛蜎蝡阿弥陀佛现在西方教化无央数天人民物以至蜎飞蝡动之类莫不得过度解脱者蜎飞谓微细飞虫也蝡动谓微细蛆虫也若此者佛尚化度况于人乎是其所以广度众生无有穷极若人一念归依遂生其国无足疑也招安为民譬如銕石虽重赖舟船力可以渡江一针虽轻不赖舟船江不可渡盖人有重罪仗佛力者可生净土罪恶虽轻不仗佛力亦不得生又如平生为贼一日招安遂为良民仗佛力而消罪恶者亦复如是又如虮蝨万死万生不能一里若附人身千里可至仗佛力X而生净土者亦复如是更何可疑乎拘于所见人骤闻净土之景象多不信之无足恠也盖拘于目前所见而巳且如陋巷粪土之居者安知有广厦之清净小器藜藿之食者安知有食前之方丈獘箧锱铢之蓄者安知有天府之充溢故处此浊世不信有清净佛土所以生长于胞胎不知彼有莲华之化生寿不过百年不知彼有河沙之寿数衣食必由于营作不知彼有自然之衣食快乐常杂于忧恼不知彼有纯一之快乐然则佛之所言不可以目前所不见而不信也无効今世之人或有修而无効者盖彼信根浅薄因地不真未曾立行先欲人知内则自矜外欲显耀使人恭敬供养冀有所得甚至妄言得见净境或见些少异㨾及梦中善相未识是非先欲明说此等卑下必为魔惑愿行退失还随生死苦趣可不慎哉自欺慢弃世有发三种不信心不求生者尤可嗟惜一曰吾当超佛越祖净土不足生二曰处处皆净土西方不必生三曰极乐圣域我辈凡夫不能生夫行海无尽普贤愿见弥陀佛国虽空维摩常修净土十方如来有广舌之赞十方菩萨有同往之心试自忖量孰与诸圣谓不足生者何其自欺哉至如龙勐祖师也楞伽X经有预记之文天亲教宗也无量论有求生之偈慈恩通赞首称十胜智者㭊理明辨十疑彼皆上哲精进往生谓不必生者何其自慢哉火车可灭舟石不沉现华报者莫甚于张馗十念而超胜处入地狱者莫速于雄俊再甦而证妙因世人愆尤未必若此谓不能生者何其自弃哉自欺自慢自弃巳灵流入轮回是谁之咎功德弥陀本愿十方众生欲生我国至心信乐乃至十念不果遂者誓不成佛十念信乐尚得往生况复一日信乐者况复一月一年一生信乐者耶一念灭八十亿劫生死重罪况复十念耶况复一日一月一年一生念佛所灭罪耶重罪尚灭况轻罪耶又复校量念佛功德比余善根优劣之相者经云若人以四事极好之物供养大千世界满中阿罗汉辟支佛所得福德不如有人合掌一称佛名百千万分算数譬喻所不能及一称佛名功德尚尔况复十念一日一月一年一生念佛功德耶现世安隐众圣守护离诸灾厄功德无量法中王佛以大圆觉充满十方界我以颠倒想出没生死中云何以一念得往生净土我造无始业本从一念生既从一念生还从一念灭生灭灭尽处则我与佛同人之念头所系最切如水之赴海火之炎上利刃之X必伤毒药之必中无空过者念佛之念亦复如是当知念力是一切法中之王只此一念专意一念持一句佛只此一念是我本师即是化佛是破地狱之勐将是斩羣邪之宝劒是开黑暗之明灯是度苦海之大船是脱生死之良方是出三界之径路是本性弥陀是达唯心净土但要记得者一句佛在念莫教失落念念常现前念念不离心如是一念分明不昧又何必问人觅归程乎作得主念念烦恼是生死苦根今以一念佛能消灭烦恼便是佛度生死苦处若念佛消得烦恼便可了得生死更无别法若念佛念到烦恼上作得主于睡梦中作得主于病苦中作得主以至临命终时便知去处矣此事不难行只是要生死心切单单靠定一声佛更不别向寻思久久纯熟自然得大安乐得大受用自巳命根只将一句佛横在胸中作自巳命根咬定牙关决不放舍乃至饮食起居行住坐卧此一声佛时时现前若遇逆顺喜怒境界心不安时就将者一声佛提起一拶即见现前境界当下消灭真境真切念佛须具六种念一勇勐念太文弱来不得如孝子报父母深雠纵高崖深㵎燐途虎窟必往不怯X故一悲伤念太洒落来不得每一想佛身毛皆竖五内若裂如忆少背之慈母及多慧之亡儿故一感愤念太和平来不得如落第孤寒负才寂寞每一念及殆不欲生故一恋慕念太淡泊来不得如巳所深爱物魂梦缱绻惟恐或失故一乐事现前踊跃欢喜念如寒得衣饥得食故一恶缘照面悔恨激切念如死里逃生故总之心口相一字字从肝髓中流出方是念佛真境张三李四现前能念之心本自离过绝非不消作意离绝现前所念之佛本自超情离计何劳说妙谈玄祇贵信得及守得稳直下念去或昼夜十万或五万三万以决定不缺为准毕此一生誓无变改若今日张三明日李四遇教下人又思寻章摘句遇宗门人又思参究问答遇持律人又思搭衣用钵此则头头不了帐帐不清放下先将自巳胸中杂乱念头一齐放下放到无可放处单单提起一句佛历历分明心中不断如线贯珠又如箭筈相拄中间无一毫空隙如此着力靠定于一切处不被境缘牵引打失日用动静不杂不乱梦寐如一自成一片若果为生死心切念念若救头然只恐一失人身百X去九难复将此一声佛咬定定要敌过妄想一切处念念现前不被妄想遮障如此下苦切工夫久久纯熟自然相应不求成片而自成一片矣趋向妄念是病念佛是药久病非片剂所能疗积妄非暂念所能除其理一也莫管他妄念纷飞只贵在念佛精切字字分明句句接续极力执持方有趋向分绵密念兹在兹心念不空过日日时时不要放舍绵绵密密如鸡抱卵常教暖气相续即是净念相继更加智照则知净土即是自心此乃上智人进修工夫唤醒高声觉太费力默念又易昏沉只是绵绵密密声在唇齿之间乃为金刚持然又不可执定若手打鱼子随口呌喊所以不得利益必须句句出口入耳声声唤醒自心譬如一人浓睡一人唤云某人则彼即醒矣所以念佛最能摄心真念高声念低声念六字念四字念紧念缓念朗念默念合手念跪膝念面佛念朝西念打板念敲鱼念掐珠念行道念礼拜念独自念同众念在家念在外念闲也念忙也念行也念住也念坐也念卧也念连梦中也念才是真念念得心酸泪下念得火灭灰寒念得神号鬼哭念得天喜神欢一声佛振动了魔王宫殿X一声佛粉碎了劒树刀山一声佛为百劫千生消业障一声佛为四恩三有启因缘初心最初下手须用念珠记得分明刻定课程决定无缺久久纯熟不念自念然后记数亦得不记数亦得若初心便要说好看话要不着相要学圆融自在总是信不深行不力饶尔讲得十二部经下得千七百转语皆是生死岸边事临命终时决用不着澜翻潮涌新学少年才把一句佛顿在心头闲思妄想越觉腾沸便谓念佛工夫不能摄心不知汝无量劫来生死根由何能即断且万念纷飞之际正是做工夫时节旋收旋散旋散旋收久后纯熟自然妄念不起且汝之能觉妄念者亏这句佛如不念佛时澜翻潮涌剎那不停者岂能觉乎喃喃如来教人念佛正摄百千万杂念于一念一念勐励自然证佛还思今人念佛时一串素珠中意起意灭不知多少更端则其念佛亦只口中喃喃心上并不知有佛彼手之于口口之于心尚未合一安望凡人与佛能合而为一耶恭敬心大智度论偈云若人愿作佛心念阿弥陀即时为现身故我皈命礼若人欲疾得不退转地者应以恭敬X心执持称名号若人种善根疑则花不开信心清净者花开即见佛五敬恭敬修法有五一敬有缘尊佛行住坐卧及便秽等皆护西方二敬有缘像教设弥陀像及持其教三敬有缘师友恭敬亲近故四敬同学人即同修净业者互相劝益故五常敬三宝是彼生胜缘故如此敬修决定往生都摄六根一心正念则六根都摄六处皆念如眼不取色是眼念佛耳不闻声是耳念佛鼻不嗅香是鼻念佛意不念法是意念佛惟其都摄六根乃得净念相继不暇方便自得心开现前见佛克期成就行人欲克期取证凡治生杂务即时屏除但念不久定生净土诃去爱欲勤息恚痴无始恶习速求舍离不为障碍自当观察何习偏重诃弃调停取令平复大集经明七七日鼓音王经明十日十夜观经明七日取此三等为期昼夜六时礼佛忏悔不得一弹指顷念世五欲及接外人语笑戏论亦不得託事延缓放逸睡眠专心致志不惜身命定取净业即时成就静做动鍊行住坐卧四威仪中皆可用心而坐时为胜然始学者先须行多坐少若贪坐则昏不能退无事有事皆X可用心而无事为胜先于静处做后于动处鍊专修身须专礼阿弥陀佛不杂余礼口须专称阿弥陀佛不称余号意须专想阿弥陀佛不修余观若专修者十即十生百即百生若杂修散善回向往生者千百人中不得一二今有人日礼弥陀三千拜日课弥陀十万声昼夜习坐专想弥陀者并有灵验晨夕课在家菩萨奉佛持戒逐日营办家缘未能一心修行须是早起焚香参承三宝随意念佛每日黄昏亦如是礼念以为常课如或有干失时次日当自对佛忏说此之法门要且不妨本业晨参夕礼之外更能二六时中偷那工夫持念百千声志诚为功期生净土十念在俗之人尘务忙冗每日清晨服饰巳面西合掌念佛尽一口气为一念如是十念伹随气短长气极为度念声不高不低调停得中如此十念连续不断意在令心不散专精为功显是借气束心心息相依摄心念佛欲成三昧数息最要凡坐时先想巳身在圆光中默观鼻端想出入息每一息默念佛一声方便调息不缓不急心息相依随其出入行住坐卧皆可行之勿令间断常自密持乃至深入禅定息念两忘即此身心与虗空等久久纯熟心眼开通三昧忽X尔现前即是唯心净土当念往生但能一心不乱执持名号者不出所期亦得生彼何待色身报满然后得生当知阿弥陀佛接引众生令离苦海过彼慈亲于先劫中巳立大誓无苦不忍无行不臻无愿不立无法不说为度我故方便百千今正是时目睛不瞬垂臂待我巳历十劫念念不舍甚于剖心乃至其心激切入生死中遍历三途地狱勐火不辞劳倦我若回心向佛如子恋母正慰所怀则不逾当念便得往生何必更经十念之顷然后得生参念静室端坐扫除缘累截断情尘瞠开两睛外不着境内不住定回光一照内外俱寂然后密密举念南无阿弥陀佛三五声回光自看云见性则成佛毕竟那箇是我本性阿弥陀却又照觑看只今举底这一念从何处起觑破这一念复又觑破这觑底是谁参良久又举念佛又如是觑如是参急切做工夫勿令间断惺惺不昧如鸡抱卵不拘四威仪亦如是举如是参忽于行住坐卧处闻声见色时豁然明悟亲见本性弥陀内外身心一时透脱尽大地是箇西方万象森罗无非自巳静无遗照动不离寂研究轮回以爱欲为根本而此爱欲百计制之莫可除灭虽不净观正彼对治而博地凡夫障重染深祇见其X净不见其不净观法精微鲜克成就然则如之何经云欲生于汝意意以思想生今观此想复从何生研之究之又研究之不巳老鼠入牛角当必有倒断处直捷十二时中持一句佛思专想寂更能回光自看如何是我本性四大分离向甚处去常有此疑蓦然识得便知安身立命处即此是直捷底修行正道心花灿发如剥芭蕉相似剥一层又一层直要剥到无下手处才得打成一片然后着衣吃饭疴屎放尿一动一静一语一默无不是一箇阿弥陀佛自此心花灿发洞照十方如杲日丽天明镜当台不越一念顿成正觉一相三昧当一心专念梦觉不忘不以余业间断不以贪嗔等间隔随犯随忏不隔念不离念不隔日不隔时念念常不离佛念念清净圆明即得一相三昧精明寂寂治散乱散去则生昏沉惺惺治昏沉昏去则生散乱止观双持昏散皆退今只须精明念佛念无二念曰精念而返照曰明精即止明即观一念佛止观备矣日观须于静处屏绝外缘正坐西向谛观于日令心坚住专想不移日欲没时状如悬皷既见日巳开目闭目X皆令明了现在目前注心一境凝然寂静如对明镜自覩面像心若驰散制之令还心息住定即得三昧白毫斋戒洁巳清心静虑面西默坐闭目观想阿弥陀佛真金色身在西方七宝池中大莲华上坐其身长丈六两眉中间向上有白毫一条八稜中空右旋转五遭光明莹澈照暎金颜次停心注想白毫不得妄有分毫他念令闭眼开眼悉皆见之如此久久念心成熟自然感应见佛全身此法为最上观想当礼佛时观想巳身在莲华中恭虔作礼佛在莲华中受我礼敬当念佛时观想巳身在莲华中结跏趺坐佛坐莲华中接引于我然后一心持名专志如是往生品第必高见诸瑞相修净土者凡入观与睡时应先起立合掌一心向西十称阿弥陀佛观音势至清净海众毕即发愿言弟子现是凡夫罪业深重轮回六道不能出离今遇善知识得闻弥陀功德名号一心称念愿生净土愿佛哀悯垂手接引弟子不识弥陀世尊身相光明愿佛菩萨示现身相及国土庄严说是语巳一心正念即便入观及睡或于正发愿时见诸瑞相或于观中得见或于睡梦得见此法大有灵验愚不可能X世人稍利根便轻视念佛谓是愚夫愚妇句当彼徒见愚夫愚妇口诵佛名心游千里而不知此等是名读佛非念佛也念从心心思忆而不忘故名曰念试以儒喻儒者念念思忆孔子其去孔子不亦庶几乎今念念思忆五欲不以为非而反以念佛为非噫似此一生空过何如作愚夫愚妇耶而惜乎智可能也愚不可能也着力功不尽则事不臻诚不极则物不感况无上大菩提道或不忘形毕命与寝食寒暑俱废岂口出耳入之学而能脱略生死情妄于大休歇田地哉但只行也念坐也念今日也念明日也念念到无可念处正是着力加鞭之时诚能如此念不患生死情妄之不消殒自性弥陀之不现前最初一步须于此土声色诸境作地狱想作苦海想作火宅想于诸宝物作苦具想饮食衣服如脓血铁皮想于诸眷属作夜叉罗剎噉人鬼想况复生死不住长劫奔波实可厌离于知识若经卷中闻彼佛愿力国土庄严于念念中称彼理趣生安隐想生宝所想生家业想解脱处想弥陀如来菩萨僧众如慈父想如慈母想生接引想生津梁想于怖畏急难之中称名即应功不唐捐剎那便至速来救护想应念出离想如是功德无量实可忻乐若厌离不深娑婆业系不脱忻X乐不切极乐胜境难跻行人欲生净土成就念佛三昧此折摄二门为发行最初一步也真实修行夫学佛者无取庄严形迹止贵真实修行在家居士不必定要缁衣道巾带发之人自可常服念佛不必定要敲鱼击皷好静之人自可寂嘿念佛不必定要成羣作会怕事之人自可闭门念佛不必定要入寺听经识字之人自可依教念佛千里烧香不如安坐家堂念佛供奉邪师不如孝顺父母念佛广交魔友不如独身清净念佛寄库来生不如见在作福念佛许愿保禳不如悔过自新念佛习学外道文书不如一字不识念佛无知妄谈禅理不如老实持戒念佛希求妖鬼灵通不如正信因果念佛以要言之端心灭恶如是念佛号曰善人摄心除散如是念佛号曰贤人悟心断惑如是念佛号曰圣人不容放过世网中人若是痛念无常用心真切者不问静閙闲忙一任公私干办迎宾待客万缘交扰八面应酬与他念佛两不相妨不见古人道朝也阿弥陀暮也阿弥陀假饶忙似箭不离阿弥陀其有世缘重力量轻者亦须忙里偷闲閙中取静每日或念百声千声定为日课不容一日放过三得若把得定做得主靠得稳纵遇苦乐逆顺境界现前X只是念佛无一念变异心无一念退惰心无一念杂乱心直至尽生永无别念能如是用功则历劫无明生死业障自然消殒尘劳习漏自然净尽无余正好盖此法门不论男女僧俗不论贵贱贤愚但一心不乱随其功行大小九品往生故知世间无有一人不应念佛若人富贵受用见成正好念佛若人贫穷家计累小正好念佛若人有子宗祀得託正好念佛若人无子孤身自由正好念佛若人子孝安受供养正好念佛若人子逆免生恩爱正好念佛若人无病趂身康健正好念佛若人有病切近无常正好念佛若人年老光景无多正好念佛若人年少精神清利正好念佛若人处闲心无事扰正好念佛若人处忙忙里偷闲正好念佛若人出家逍遥物外正好念佛若人在家知是火宅正好念佛若人聪明通晓净土正好念佛若人愚鲁别无所能正好念佛若人持律律是佛制正好念佛若人看经经是佛说正好念佛若人参禅禅是佛心正好念佛若人悟道悟须佛证正好念佛普劝诸人火急念佛九品往生花开见佛见佛闻法究竟成佛始知自心本来是佛百工四民夫一切奔驰世务流荡四方劳生贩卖邸店市廛商贾负道百工伎艺男女老幼奴婢黄门受人驱役不自在者于彼一切行住坐卧着衣喫饭语默动静及X被牢狱者于喜怒哀乐之间未有不可修时况出家四众在家四民有居可处有暇可修所欲皆具得自在者宁不进修正行念起时须自检点或有悭贪心嗔恨心痴爱心名利心嫉妬心欺诳心尔我心傲慢心谄曲心邪见心妄想心能所心及诸逆顺境界随染所生一切世间心设或起时急须高声念佛歛念归正勿令恶心相续直下打併净尽所有深信心至诚心发愿回向心慈悲心谦下心平等心方便心及一切善心常当守护当知极乐诸上善人良由断恶行善故得往生不退菩提能依此修持是为净土正行密忆凡历涉缘务而内心不忘于佛及忆净土譬如世人切事系心虽经历言语去来坐卧种种作务而不妨密忆前事宛然念佛之心亦应如是或者失念数数摄还久久成性任运常忆菩提心凡修净土须发菩提心若为自巳厌五浊忻九品则违菩提心是声闻行也若为众生起大悲心求往彼国希速成就道力神通徧历十方救度一切令共成佛则顺菩提心是菩萨行也三心身体彼佛口称彼佛意观彼佛三业真实名至诚心X信知自身具足烦恼流转三界信知弥陀本愿下至十念得生无有一念疑心名深心凡所作为一切善根悉皆回向往生名回向发愿心具此三心必得往生解脱果能真实摄心而念佛则心自净心净则土随净大慧云人于一日中心不驰求不妄想不缘诸境便与三世诸佛诸大菩萨相契即此火宅尘劳便是解脱出三界之处修净土者亦宜如是雨淋头若待处所稳便衣食丰饶充足香华事事称意思前算后卜彼良时报尽恩冤圆成善事然后发心修行假使虗空界穷亦无此日矣所谓晴干不肯去直待雨淋头常永贞固世间一技一艺始学不胜其难因置不学则终无成故贵有决定不疑之心虽复决定而优游迟缓则亦不成故其继贵有精进勇勐之心虽复精进或得少而足或时久而疲或遇顺境而迷或逢逆境而堕则亦不成故其终贵有常永贞固誓不退转之心古云三昧不成假令筋断骨枯终不休歇一境一心盖念之所不能一由散心异缘逐境纷驰之使然故娑婆有一境则众生有一心众生有一心则娑婆有X一境故曰心生故种种法生法生故种种心生聚缘内摇趣外奔逸心境交驰尘沙莫尽若欲一其念者莫若轻其爱若欲轻其爱者莫若一其心夫爱之与念势不两立若明暗之相背也闻见凡闻恶声则念阿弥陀佛以消禳之愿一切人不为恶行凡见善事则念阿弥陀佛以赞助之愿一切人皆为善行无事则默念阿弥陀佛常在目前使念念不忘其于净土决定往生回嗔作喜我今念佛日后当生西方何幸如之发大欢喜莫生烦恼倘遇不如意事即便拨转心头这一声佛急急提念却回光返照我是阿弥陀佛世界中人柰何与世人一般见识回嗔作喜一心念佛此是智慧中人渡河筏既慕西方当求了义暗中有宝无灯照终不自知古镜埋尘不揩磨岂能光显调和三业体究一心恭奉真文研味圣意深入法源之底洞探诸佛之机理路豁通心花发现故智者诵法华圭峰读圆觉普庵契华严六祖悟般若观先德而可遵岂今人而不学然渡河须用筏到岸不需船静之至一念不生谓之静佛心至静万劫恒然众生剎那能静即是剎那佛但众生心念憧憧如葛生蔓如茧抽X丝并没住头直到疲倦睡去方休思想千端谓之散乱黑甜一觉谓之昏沉二者循环尽彼形寿生死轮回肇此矣一念起即是生一念灭即是死人生总在积生积灭中度此百年安得不在生生死死中迁流永劫皆缘心头一点有不能放下者在故也若念所当用者唯有念佛法门盖念本是妄以系于佛谓之以妄遣妄从念佛而参究是为以心究心从念佛而悟是为以心得心虽云起念念实无起念之久久因念得心得心妄念念至忘念与无念同清净湛一惟有一真而巳此大势至菩萨以念佛法门入无生忍也夫获无生忍则无念矣无念者静之至也宗镜录云前后际断处一念不生时寂尔少时间无思心正住此心住之时便是本体若佛心则湛然常住矣以暂住之心习令渐上便是工夫愿王夫发愿往生者顺释迦偏赞之言应法藏度生之愿临终之际感圣众以来迎往生之时蒙弥陀而接引託质七珍池内化生九品莲中寿量难穷身光徧照获七辩之智具六通之威菩萨为隣声闻作伴我等如是众生亦然径挺铁石心同归金色界唯此愿王独不舍剎那引导入莲池直入无为有行无愿其行必孤有愿无行其愿必虗无行无愿空住阎浮有行有愿直入无为此乃佛祖修净业之X根本也要知理由智导行由愿兴行愿得均理智兼备夫愿者乐也欲也欲生西方净土乐见阿弥陀佛必须发愿方得往生若无愿心善根沉没经云不发大愿魔所摄持一切佛事从大愿起欲成无上佛道须得愿波罗蜜所以普贤广无边愿海弥陀有六八愿门是知十方诸佛上古前贤皆因愿力成就菩提回向偈大慈菩萨赞佛忏罪回向发愿偈云十方三世佛阿弥陀第一九品度众生威德无穷极我今大归依忏悔三业罪凡有诸福善至心用回向愿同念佛人感应随时现临终西方境分明在目前见闻皆精进共生极乐国见佛了生死如佛度一切此偈有威力能灭一切罪长一切福满愿一心归命极乐世界阿弥陀佛愿以净光照我慈誓摄我我今正念称如来名为菩提道求生净土佛昔本誓若有众生欲生我国志心信乐称我名号乃至十念若不生者不取觉正以此念佛因缘得入如来大誓海中承佛慈力众罪消灭净因增长若临命终自知时至身无病苦心不贪恋亦不颠倒如入禅定佛及圣众手执金台来迎接我于一念顷生极乐国华开见佛即闻佛乘顿开佛慧广度众生满菩提愿至诚直须一心皈命尽报真修念佛发愿之时恳苦翘诚X无诸异念如就刑戮在狴牢怨贼所迫水火所迫一心求救愿脱苦轮速证无生广度含识绍隆三宝誓报四恩如斯至诚方不虗弃如或言行不称信愿轻微无念念相续有数数间断以此懈怠临终望生但恐业障所遮不值善友风火逼迫正念不成何以故如今是因临终是果应须因实果则不虗故也金刚幢佛言一切众生皆当发愿愿生彼国尚不间于女人根阙十恶五逆阿鼻之辈何况于我我今道行虽微不造五逆数过十念必当得生佛岂自诳背违本愿况十方诸佛示广长舌相证明斯事是故我今必定求生不敢退转也如是名为行人金刚幢勇健之力气类交接一生之中以淳净心坚固谛信至诚礼诵悔过发愿吾知此人若身若心则与弥陀气类交接如风吹树斜势西倾及其倒时必当西倒习善得生亦复如是必蒙接引世人念佛者多只为福田故眷属故病苦求痊及永年故保富贵安乐子孙光显故往往香烛道场所陈祝愿之词皆是趍逐凡缘与阿弥接引本愿甚背纵使一生修习错用工夫何益惟发真正愿见佛闻法亲承授记回入娑婆广度众生毫不自求人天福报如是发愿时刻注向欣乐不忘方与佛愿相应临命终时必蒙接引X竟有生处真信净土决志往生者不论巳悟未悟其从事单传直指而未悟者虽日以参禅为务不妨发愿往生以未能不受后有毕竟有生处故不是偷心歧路心也其巳悟者古人云汝将谓一悟便可上齐诸佛乎故普贤为华严长子虽尘尘华藏在在莲邦而行愿品必拳拳乎以往生安乐为言也巳悟尚然况未悟乎定得成世人念佛者多成佛者少其故有三一者口虽念佛心中不善以此不得往生便要依佛所说积德修福孝顺父母忠事君王兄弟相爱夫妇相敬至诚信实柔和忍耐公平正直阴隲方便慈愍一切不杀害生命不凌辱下人不欺压小民伹有不好心起着力念定要念退这不好心二者口虽念佛心中胡思乱想以此不得往生必须按定心猿意马字字分明心心照管如亲在西方面对弥陀不敢散乱如此才是三者口虽念佛心中只愿来世不失人身求生富贵以此不得往生且如天宫富贵福尽也要堕落何况人间能有几时便可发广大心立坚固志誓愿往生见佛闻法得无上果广度众生如此才是念佛的人定得成佛永无退转不愿生净土则巳愿生则无不得生不生净土则巳生则永无退转具缚凡夫初凭信愿得生彼土三毒X邪见未能顿忘何以知其不退转耶盖以弥陀愿力常所摄持大光常照上善人聚寿命永劫水鸟树林风声乐响演畅妙乘闻其声者念佛念法念僧之心未甞间断故也众生如受病之人佛为医王法为良药僧为视病人三者现前病不得而萌矣以是言之则一生净土何从而有退转哉千年调自从早年索妻养儿经营家计受尽万千辛苦忽然三寸气断未免一朝皆休若是孝顺儿孙犹能记忆爹娘若是不肖子父母方死骨头未冷作挞财产恣意为乐以此较之着甚么要紧作千年调儿孙自有儿孙福莫与儿孙作马牛人生在世能有几时趂未病未老之前抖擞身心拨开世事得一日光阴念一日弥陀得一时工夫修一时净业由他临命终时好死恶死我之盘缠预办了也我之前程稳稳当当了也若不如此后悔难追好消息靠住一佛心心无间行之既久便可将四大所合之身一拳粉碎五浊所合之世界一脚踢翻然后随所闻见鸟语蝉吟牧歌樵唱即西方之无常苦空法音天乐也竹篱茅舍即西方之金台宝殿也飞泉鸣濑即西方之宝池德水也野芳嘉木即西方之宝网交罗妙华天雨也明师良友之俦木石鹿豕之侣即西方之诸上善人也何苦何乐何顺何逆何邪魔何三X毒等烦恼目前纯是净土到得厌世时无怖无乱不支不吾怡然拱手归来故乡总是生平得力处到此决用得着决有好消息也离心无体如要临终十念成就但预办津梁合集功德回向此时念念不亏却无虑矣夫善恶二轮苦乐二报皆三业所造四缘所生六因所成五果所摄若一念心瞋恚邪淫即地狱业悭贪不实即饿鬼业愚痴暗蔽即畜生业我慢贡高即修罗业坚持五戒即人业精修十善即天业证悟人空即声闻业知缘性离即缘觉业六度齐修即菩萨业真慈平等即佛业若心净即香台宝树净剎化生心垢则丘陵坑坎秽土禀质皆是等伦之果能感增上之缘是以离自心源更无别体经云心垢即众生垢心净故众生净又云欲净汝界伹净汝心故知一切归心万法由我欲得净果但行净因如水性趣下火性腾上势数如是何足疑焉全现须念临行时有甚么放他不下处若说世间放不下正恐跳他不出未免再来还要恋他则甚若说此身放不下正恐挣他不脱未免再受还要痛他则甚若说此心放不下正恐断他不尽留为种子还要惜他则甚若说佛法放不下正恐洒他不开执成法缚还要爱他则甚若虑慧根万一迷失则尔所认慧根正是命根正是八识其怕迷失一念正是执我七识分X别六识正须摆落净尽还要护念则甚至于清净本然元明妙觉不容拣择无可任持直至一切不见一法不存方得全现尔向日迷来带了如许种种的来今日悟去还拟将了那一件去乎一丝不挂然后方证上品矣称意之事凡人命终欲生净土须先准备不得怕死常念此身多苦恶业交缠若得舍此秽身超生净土见佛闻法受无量快乐得大解脱乃是称意之事如脱獘衣得换珍服但当放下身心莫生恋着一心待死叮嘱家人及往来问候人凡来我前为我念佛不得说眼前闲杂话家中长短事亦不须輭语安慰祝愿安乐此皆虗华无益若病重将终亲属不得垂泪哭泣发嗟叹懊恼之声惑乱心神失其正念但一时同声念佛待气尽方可发哀才有丝毫恋世间心便成罣碍不得解脱若得明晓净土之人频来䇿励极为大幸依此者决定超生无疑矣鸣磬凡遇眷属及一切人临终先于寝室榻前置一立佛像向东病者向西与佛相对看病者烧香散花鸣磬助称佛名或病者先不信佛亦须种种方便劝令称佛若有病症遗秽随即除之亦无有罪以佛心慈悲但冀归诚别无憎恶平等X大道无情冤亲平等然凡夫爱恋眷属语以平等似未相应不知情爱未忘者惟有修习净业共结西方伴侣则情归忘情爱同忘爱不坏凡夫心相亦且普度往生固未甞不平等也以视夫濵危之际挥涕诀别待溃之躯罄赀厚殓者其爱之大小何如指南车欲办大事喫紧尤在临时一着从前悠忽到此延捱不得从前迷着到此煳涂不得从前浮华到此假借不得从前歧路到此徘徊不得只方寸间灵明用事醒则立现莲台昧则六途三涂有分净秽顷刻异路危哉究竟把握要诀不外一心正念四字此际如挽弓到将满时分外难开须加意审固前手撇后手绝箭方中的又如泛海凭指南车不误方所将抵彼岸急宜仔细收帆把舵霎时差失依旧被狂飓吹去飘荡大洋中将何底止归故乡心本不生缘合而生心本不死缘散而死似有生死原无去来于斯会得生顺死安常寂常照世人畏死者以未悟本来无生故也本自无生焉得有死何畏之有然无生未易卒悟惟当专诚念佛久久念至一心不乱必得开悟就令不悟而一生念力临终自知死去必生净土则如流落他方得归故乡阿弥陀佛垂手接引往生欢喜无量何畏之有瑞应非一X若得三昧成就天人护助临终正念其往生之际瑞应非一或天乐盈空或异香满室或光明照体或宝座现前或弥陀垂臂亲自来迎或菩萨执台授手而接乃至预知时至正念不谬诸障忽空自能沐浴跏趺会众说法叉手告别或更勉人进道书偈掷笔合掌而逝或临终之后举体如生齿骨数珠烧之不坏光𦦨异常五色鲜明祥物于空盘旋不散烟所至处舍利流珠触物而生此耳目之所常有者若非平日履践明白精进力感焉能若是护身符适百里者宿舂粮千里者三月聚粮况十万亿剎之极乐国乎不豫办于平生而欲袭取于俄顷未审仓皇唿吸时能具诸葛观鱼安石围碁手段了大敌否如泥恶人十念往生之语不妨放宽眼下恐经文理固可信亦是如来万不得巳垂手之苦言非便以西方作此辈护身符也且人情莫不好胜而恶劣独于此事甘以下下自许亦殊可悯三疑念佛人临终有三疑不可不慎一疑我生业重修行日浅恐不得生二疑有心愿未了及贪嗔痴未息恐不得生三疑我虽念佛临命终时恐佛不来迎接有此三疑因疑成障失其正念不得往生今以三说消彼三疑一曰业本虗妄心净即空业重不必疑二曰情同梦幻醒归何有自肯息机贪嗔随断不必疑三X曰功专念切自心佛现佛不来不必疑四关凡夫虽有信心念佛或宿业障重不免病苦若因此悔悟身心投诚皈佛自生净土无智之人道念不坚却言我今念佛而有病苦反谤弥陀只此一念径入地狱一关也或平日口谈净土心恋娑婆不种出世善根惟求俗缘利益临终遭病怖死贪生妄信师巫杀戮生命祈祷神鬼缘此心邪无佛摄护流浪三途二关也向持斋戒或因服药或被劝逼破戒用荤此人无决定信丧失善根三关也临终时系念家财爱恋眷属心放不下失却正念致堕鬼趣或托生虫兽守护家庭宛如生日四关也故杨提刑言爱不重不生娑婆念不一不生净土诚哉是言修净业者要于平时考究平时打点临期不昧全身放下念念弥陀但能坚此一念便可碎彼四关七分得一所谓十念往生者乃生前自念十声非死后请人念也生前自念者临命终时佛与菩萨自来迎接故必生净土身后请人念者未可知也经云身后人为作功课七分得一生前自作者得千百倍报不得念一生造恶临终念佛带业往生乃是宿有善根福德因缘方遇知识劝得念佛此等侥倖万中无一若得病临死风刀解体四大分离众苦逼迫忙怖张皇不X得念佛更饶尔无病而死又或世缘未了世念未休贪生怕死扰乱胷怀若是俗人兼以家私未明后事未办妻啼子哭百种忧煎不得念佛更饶尔未死以前只有些少病痛在身忍疼忍苦呌唤呻吟问药求医祈祷忏悔襍念纷飞不得念佛更饶尔未病以前只是年纪老大衰相现前困顿龙钟愁叹忧恼只向个衰老身上左右安排不得念佛更饶尔未老以前正是少壮正好念佛之时稍或狂心未歇俗务相关东攀西缘胡思乱想业识茫茫不得念佛更饶尔清闲自在有志修行稍于世相之中照不破放不下把不定坐不断忽然些子境界现前一个主人随他颠倒不得念佛试看老病之时少壮清闲之日稍有一事在心早是不得念佛况待临终时哉预修世有十种人临终不得念佛一者善友未必相逢故无劝念之理二者业苦缠身不遑念佛三者偏风失语不能称佛四者狂乱失心注想难成五者或遭水火不暇至诚六者遭遇虎狼惊惶仓卒七者临终恶友坏破信心八者饱食过度昏迷致死九者战阵鬪狠奄忽而亡十者忽坠高巖伤坏性命此十种人临终断然不得念佛应须预修令净业成就纵有难缘必蒙佛救护也贼去关门求医服药初不相妨只能医病不能医命求神祈福X但增罪业大命若尽小鬼柰何空自慞惶俱无所济直待气消命尽识投冥界方始十念鸣钟恰如贼去关门济何事也死门事大须是自家着力始得若一念差错历劫受苦谁人相代思之思之𤚲牛乳顷唱一声而罪灭尘沙具十念而形栖净土拯危拔难珍障消冤非但一期暂拔苦津託此因缘终投觉海故经云若人散乱心入于塔庙中一称南无佛皆巳成佛道又云譬如有人初生堕地即能日行千里足一千年满中七宝以用施佛不如有人于后恶世称一佛声其福过彼又云四事供养一阎浮提一切众生功德无量若有众生善心相续称佛名号如一𤚲牛乳顷所得功德过上不可思议无能量者苦乐相比经云彼国众生无有众苦但受诸乐故名极乐今以娑婆对比之此则血肉形躯有生皆苦彼则莲花化生无生苦也此则时序代谢衰老日侵彼则寒暑不迁无老苦也此则四大难调多生病患彼则化体香洁无病苦也此则七十者稀无常迅速彼则寿命无量无死苦也此则亲情爱恋有爱必离彼则无父母妻子无爱别离苦也此则仇敌冤雠有冤必会彼则上善聚会无冤憎会也此则困苦饥寒贪求不足彼则衣食珍宝受用现成此则形质寝陋六根多缺彼则端严相貌体有光明此则轮转生死彼则永证无X生此有四趣之苦彼无三恶之名此则荆棘坑坎高下不平土石泥沙秽污充满彼则黄金为地宝树参天楼耸七珍花敷四色此则双林巳灭龙华未来彼则无量寿尊现在说法此则观音势至徒仰嘉名彼则与二上人亲为胜友此则羣魔外道恼乱正修彼则佛化一统魔外绝踪此则媚色妖淫迷惑行者彼则正报清净实无女人此则恶兽魑魅交扇邪声彼则水鸟树林咸宣妙法二土较量境缘迥别劝进世人津津有味顾不向乐邦而踊跃哉无非是善求生净土是身后之事而大有益于生前盖佛之教人无非是善既以求生净土为心凡意之所念口之所言身之所为无适而非善其现世则可为君子人敬之神助之福禄可增寿命可永其次为业缘所夺虽不能专志于此然恶缘由此而省善缘自此而增矣其次不知礼义所在刑罚可畏惟气力为尚势利是趋苟以净土为心则亦必省巳而自咎所为虽不能皆合于礼义其肯复陷于罪罚乎取验既学专修当求灵验尔今日发白面皱死相现前知道临终更有几日须在目前便要见佛只如庐山远法师一生之中三度蒙佛摩顶怀感法师称念佛名便得见佛少康法师唱佛一声众见一佛从口飞出唱佛百声亦然如贯珠焉此等灵验万万千千尔若X心无间断见佛不难间断心生决不见佛与佛无缘难生净土净土不生必堕恶道然则一念间断之心便是三涂恶道业也戒之戒之远魔惟此法门因仗佛力修则必成无复魔业永不退转非但远魔亦于人间一切县官口舌是非患难水火盗贼恶人凶事乃至虎狼虫兽鬼魅妖精不吉祥事不能侵害又不为一切疫痢伤寒癕疥眼耳鼻舌诸病所恼如其愿行无亏皆能排遣惟名闻利养甜爱软贼及嗔心贪火虽有佛力盖是自咎不能救也七胜念佛功德有七种胜一词少易行胜唯一句南无阿弥陀佛一切人可念故二念缘佛境胜一心缘念佛身相好净国为境故三离难获安胜诸佛菩萨加护念佛者无诸患难安庆吉祥四称名灭罪胜念佛一声灭八十亿刼生死重罪五持念获福胜称佛一声胜四天下七宝供佛及阿罗汉六果感见佛胜众生念佛必定见佛七亲迎往生胜化佛菩萨放光迎接行者往生净土高声念高声念佛有十种功德一能排睡眠二天魔惊怖三声徧十方四三涂息苦五外声不入六令心不散七勇勐精进八诸佛欢喜九三昧现前十往生净土劝修福报X能劝一人修净土以此善缘可以消释罪恶可以增崇福寿可以追荐亡灵可以庄严净土况劝至五人十人若转以相劝法施广大福报无量故劝修偈云能劝二人修比自巳精进劝至十余人福德巳无量如劝百与千名为真菩萨又能过万数即是阿弥陀礼佛礼佛一拜从其膝下至金刚际一尘一转轮王位获十种功德一得妙色身二出言人信三处众无畏四佛所护念五具大威仪六众人亲附七诸天爱敬八具大福德九命终往生十速证涅槃不修十失佛示净土修行之法令一切众生速超生死而障重之人不肯进修者有十种失一不信佛言二不遵圣教三不信因果四不重巳灵五不求升进六不亲善友七不求解脱八甘受轮回九不畏恶道十甘同魔类反是而修之者则得十种胜利十种功德若人受持一佛名号者见世当获十种功德利益一昼夜常得诸天大力神将并诸眷属隐形守护二帝得二十五大菩萨如观世音等及一切菩萨常随守护三常为诸佛昼夜护念阿弥陀佛常放光明摄受此人四一切恶鬼若夜叉罗剎皆不能害一切毒蛇毒药悉不能中五一切火难水难冤贼刀箭牢狱杻械横死枉死悉皆不受六先所作罪悉皆消灭所杀X冤命皆蒙解脱更无执对七夜梦正直或复梦见阿弥陀佛胜妙色身八心常欢喜颜色光泽气力充盛所作吉利九常为一切世间人民恭敬供养礼拜犹如敬佛十命终之时心无怖畏正念现前得见阿弥陀佛及诸菩萨圣众手持金台接引往生西方净土尽未来际受胜妙乐净土十胜一常得见佛无量寿佛成道以来经十大劫常住不灭故二常闻法音佛及菩萨树林水鸟常宣妙法故三圣贤会集观音势至为其胜友诸上善人俱会一处故四远离魔事虽有天魔皆护佛法令修行人速成就故五不受轮回莲华化生无复轮转生死苦趣故六永离恶道彼佛国土无三恶道名字尚不闻故七胜缘助道琼楼玉殿珍衣美馔皆为助道之资具故八寿命无量众生寿量与佛齐等人天凡夫尽其智力莫知其数故九入正定聚众生生者皆是阿鞞䟦致无退转故十一生行满常随佛学一生常得无上菩提故往生十易一弥陀愿重得生易二极乐不逆得生易三十方诸佛摄受易四东方一佛助成易五二大圣者来迎易六八大菩萨引去易七奉行十愿得生易八书写一经得生易九散善回向得生易十少时念佛得生易众戒清净X若戒德不修凭何立行如器欲贮醍醐先涤不净修三昧者亦复如是必众戒清净乃可得成纵其宿业深厚不能顿断当亦方便制抑自劝自心省身悔过了知世间乐少苦多无常败坏不久磨灭一切诸法皆不清净设诸方便而使必断璎珞珠初受三皈次持五戒渐修十种善法圆满三聚律仪根熟则全持根生则分受年有三善月有六斋如或五戒难行且除酒肉二味十重易犯且持不杀一门轻尘积岳坠露添流故经云佛在世日以佛为师佛灭度后以戒为师又云戒如明日月亦如璎珞珠微尘菩萨众由是成正觉今见持戒不杀不求仁而仁着守戒不盗不忻义而义敷不淫者不祈礼而礼立不妄者不慕信而信掦不饮者不行智而智明非但律巳防非亦以助国扬化欲修净行须严护戒根毗尼摄心为戒因戒生定因定发慧戒之时义大矣哉佛戒至密杀戒微及蜎蠕极之才有忿嫉即杀戒不净眼取色耳取声即盗戒不净隔壁闻钗钏声即淫戒不净至是则身心俱断事理双尽矣处世缘中持戒岂能一一与剃染者例论惟贵于心学大头脑处着力一旦脱然悟去则咳唾掉臂无不是清净毗尼矣但不可未得谓得而发狂解便道饮酒食肉不碍菩提行盗行淫无妨般若堕落魔罗境界耳果能时时X返照刻刻提撕向本参念佛话头上做工夫则不惟日后有发明在即目前便自得力日用有主宰不随物转纵居声色名利之场妻子眷属日夜相接不妨与世推移混俗和光自然出污泥而不染是为尘中大解脱门也悟情喜怒好恶嗜欲皆情也养情为恶纵情为贼折情为善灭情为圣甘其饮食美其衣服大其居处若此之类是为养情饮食若流衣服尽饰居处无厌若此之类是为纵情犯之不较触之不怒伤之不怨是为折情犯之触之伤之如空反生怜愍愚痴之心是为灭情悟此理则心地常净如在净土矣怨亲于一切众生起慈悲心无彼我想何以为然若见怨异于亲即是分别以分别故起诸憎爱因违顺缘造诸恶业恶业成熟故得苦果他以怨来巳须亲应于含毒者报之以恩应作是观我昔恼君君今怒我我之宿罪纵使杀身亦合甘心而敢怒耶假饶前世无罪今辄怨憎横见欺陵应当思忖彼有智耶彼无智耶彼有智者欲令成就忍波罗蜜是我恩师云何遭遇但应仰报岂敢怀违若无智者乃是悲田如母闻子返骂之时母转欢心但更抚摩曾无愠色愍其痴小唯与深恩今亦如斯彼盖烦恼内攻迷魔密使性狂未歇力不自由以此悲心但垂拔救岂合念咎思X以为雠若起违心与痴何异人欲强者推以为强人欲高者推以为高岂有违顺憎爱于其间哉杳冥若起一不正念说一不正语视一不正色听一不正声无非过恶况所食者众生之肉所衣者亦杀众生而得又况所有过恶不止于食肉衣丝不思则巳思之诚可畏也自少至老自生至死积累既多缠绵坚固无由解脱闭眼之后不免随业缘去杳杳冥冥知在何处漂流汩没无有出期唯有西方净土最为超脱轮回之捷径色身难得趂康健时办此大事七不得真为生死出家直欲一生了办时时以七事自警务力守之一不得畜资财造房屋买田地置一切精致好物即经像等传自太古出自名家皆勿留恋一心正念二不得作种种非紧要福缘事姑俟他日大事巳明作之未晚今且权置万行门一心正念三不得于好色好味等起贪爱心于好言赞誉我者起贪爱心不得于恶色恶味等起嗔恼心于恶言讥毁我者骂辱我者种种拂逆我者起嗔恼心乃至过去未来事或顺或违皆悉屏绝坚壁固守一心正念四不得吟作诗文书写真草题帖对联修饰尺牍泛览外书论议他人得失长短乃至教凭臆见而高心着述禅未悟彻而妄意拈评缄口结舌一心正念五不得交结亲朋应赴请召游山玩景杂话闲谈凡种种世谛X中事除理所当为决不可巳者余悉休罢一心正念六不得贪着放逸恣纵睡眠大事未明捍劳忍苦一心正念七不得与世人竞才竞能争名争势未得言得未证言证诳称知识妄自尊高惟应执卑守愚终身居学地而自锻鍊常精常进一心正念放生人人爱命物物贪生何得杀彼形躯充巳口食或利刃剖腹或尖刀剌心或剥皮刮鳞或断喉噼殻或滚汤活煑鳖鳝或盐酒生腌蟹虾可怜大痛无伸极苦难忍造此弥天恶业结成万世深雠一日无常即堕地狱镬汤炉炭劒树刀山受罪毕时仍作畜类冤冤对报命命填还还毕为人多病且夭或死蛇虎或死刀兵或死官刑或死毒药皆杀生所感奉告世人不敢逼汝喫斋且先劝尔戒杀戒杀之家善神守护灾横消除寿算绵长子孙贤孝吉祥种种难可具陈若更能随力放生加持念佛不伹增崇福德必当随愿往生永脱轮回入不退地戒杀天地生物以供人食如种种谷种种果种种蔬菜种种水陆珍味而人又以智巧饼之饵之盐之酢之烹之炮之可谓千足万足何苦复将同有血气同有子母同有知觉觉痛觉痒觉生觉死之物而杀食之岂理也哉寻常说只要心好不在斋素嗟乎戮其身而啖其肉天下之凶心毒心恶心孰甚焉好心当在何X处今物见人操刀时未甞不战慄悲号奈智力不敌遂为人杀因果所载含冤索命事理必然诗云我肉众生肉名殊体不殊原同一种性只是别形躯苦恼从他受肥甘为我需莫教阎老判自揣看何如今杀运方兴兵寇充塞动遭屠戮甞见避乱者往往巧与凶值佛云因缘会合果报难逃造杀业者必遭杀报此之谓也欲转劫轮放生戒杀求生净土食色相因饮食男女人之大欲制之若无斯为圣节而不纵可为贤纵而不节是为愚此二者造业之所更相助发盖饮食充则血气盛使淫欲多淫欲多则反损血气又赖饮食以滋补若俱能减省乃安身延年之道也慈觉师云饮食于人日月长精粗随分塞饥肠才过三寸成何物不用将心细较量务实野夫云皮包骨肉并脓血强作娇娆诳惑人千古英雄皆坐此百年同作一坑尘果戒得此二事在世何由有疾病夭折身后何由有地狱鬼畜若欲求生净土当谨护于此体恒自如人对世间财色名利境界以喻明之有火聚于此五物在傍其一如干草才触即燃者也其二如木嘘之则燃者也其三如铁不可得燃者然犹可镕也其四如水不惟不燃反能灭火者也然隔之釜瓮犹可沸也其五如空然后任其燔灼体恒自如亦不须灭行将自灭也初凡夫中修学最后方名诸如来大圣人X一丝可系凡诸世间伎能杂术乃至一切若善若恶能分念者若不屏去三昧不成往生无由矣然今一切众生无明业识徧周法界苟起一念世心便被如是等尘劳魔党牵拽将去全身陷没求出无期譬如游鱼虽逸一丝可系为害甚大要断根株要了生死须断生死根株古人云爱不断不生净土是知爱乃生死根株推此爱根不是今生有的自无始以来生生世世何曾有一念离此爱根耶而今念佛念念要断者爱根然日用现前儿女子孙家缘财产无一件不是爱的如浑身坐火坑中爱是主宰念是皮面且如儿女之情现前时回光看看者一声佛果能敌得者爱断得者爱么若敌断不得如何了得生死须将一句佛念念要断此生死根株始得爱念念佛求生净土之人寻常有娑婆一爱之不轻则临终为此爱之所牵而不得生矧多爱乎即极乐有一念之不一则临终为此念之所转而不得生矧多念乎盖爱之所以为爱者有轻重厚薄焉父母妻子昆弟朋友功名富贵文章诗赋道术技艺衣服饮食屋室田园林泉花卉珍宝玩物种种妙好不可枚尽大而重于泰山小而轻于鸿毛有一爱之存于怀则念不一念不一则不得生古人云爱不重不生娑婆念X不一不生极乐此两语可谓刮翳眼之金錍治膏肓之圣药凡有志于极乐者宜以此书于屋壁铭于肺腑时时庄诵念念提撕于娑婆之爱日务求其轻极乐之念日务求其一轻之又轻渐阶乎无一之又一渐隣乎极果能如此则虽未脱娑婆不是娑婆之久客虽未生极乐已是极乐之嘉宾出世间孝甘旨以养亲爵禄以荣亲修德以显亲是世间之孝也劝其亲斋戒奉道一心念佛求愿往生亲觐弥陀得不退转是出世间之孝也人子报亲于是为大必须父母在堂早劝念佛父母亡日课佛三年或一週岁或七七日皆可也孝子欲报劬劳恩不可不知此助亲西行人子事亲察其往生时至预以父母平生众善聚为一疏时时读之令亲生欢喜又请父母坐卧西向念念弥陀设像接引如临极乐舍寿之顷更须用意无以哀泣乱其正志同声念佛助之西行俾亲得生净土受诸快乐不亦善乎平生孝养正在此时报恩既修净土当念报恩佛恩国恩姑未暇论只如父母养育之恩岂非重恩师长作成之德岂非重德尔最初出家便说要报重恩后来行脚又说要报重德离乡别井二三十年父母师长艰难困苦尔总不顾父母老病尔又不看及闻其死尔也不归如今或在三X途受罪受苦望尔救他望尔度他尔却念念间断净土不成自救不了如何救他既不能相救尔是忘恩负义大不孝人经云不孝之罪当堕地狱然则一念间断之心便是地狱业也又不织而衣不耕而食房室卧具受用现成尔当勤修净业图报信施之恩祖师道此是施主妻子分上减刻将来道眼未明滴水寸丝也须牵犂拽杷偿他始得尔却念念间断净土不成酬偿有分然则一念间断之心便是畜生业也普度凡受师友之训诲恩地之提挈交游之礼遇悉皆告以净土而为之报以至与一切人或有一饭一茶之恩或一言一坐之接至于仆𨽻有事我之劳凡吾受用处一切致力者皆以此告之使脱离苦海非唯此耳凡一切知与不知识与不识皆欲以是化之使共生净土非唯此耳乃至一切飞禽走兽及蜎飞蝡动之类凡有形相可见者吾因见之皆当为念阿弥陀佛数声发愿云愿汝等尽生极乐世界我得道后尽度汝等非徒有形至于无相可见者亦如是念发如是愿则吾之善念纯熟一切众生皆为有缘他时化度无不乐从者也众善相资供佛斋僧造塔建寺念诵礼忏孝养父母兄友弟恭宗族之间无不和睦乡党隣里恩礼相与事君则赤心为国为官则仁慈利民为长则善以安众为下则X勤以事上或指教愚迷或扶助孤弱或救人急难或惠施贫穷或造桥砌井或施食散药或减巳奉养以利人或临财饶人以自省或教人为善或护善止恶但随所作世出世间一切善事不拘大小或止以一钱与人或以一饮止渴至于毫芒之善并须起念云愿此善缘回向西方众善相资必得往生行无疮疣成就八法于此世界行无疮疣生于净土何等为八饶益众生而不望报代一切众生受诸苦恼所作功德尽以施之等心众生谦下无阂于诸菩萨视之如佛所未闻经闻之不疑不与声闻而相违背不嫉彼供不高巳利而于其中调伏其心常省巳过不讼彼短恒以一心求诸功德十心若有众生发十种心专向于佛是人命终当得往生一者于诸众生起于大慈无损害心二者于诸众生起于大悲无逼恼心三者于佛正法不惜身命乐守护心四者于一切法发生胜忍无执着心五者不贪利养恭敬尊重净意乐心六者求佛种智于一切时无忘失心七者于诸众生尊重恭敬无下劣心八者不着世论于菩提分生决定心九者种诸善根无有杂染清净之心十者于诸如来舍离诸相起随念心若于此十心随成一心必得往生四料简X有禅无净土十人九错路阴境若现前瞥尔随他去无禅有净土万修万人去但得见弥陀何愁不开悟有禅有净土犹如戴角虎现世为人师当来作佛祖无禅无净土铁牀并铜柱万劫与千生没箇人依怙去备昼必有夜必为夜备暑必有寒必为寒备存必有去必为去备何为夜备灯烛牀褥何为寒备衾裘炭薪何为去备福慧净土当学此法安养净业捷径易修诸大乘经皆启斯要十方诸佛无不称美若比丘四众善男信女欲得速破无明永灭五逆十恶重罪及余轻过当修此法欲得清净大小戒律具足一切诸波罗蜜门者当学此法欲得临终离诸怖畏身心安乐喜悦如归光照室宅异香音乐阿弥陀佛与诸圣众送紫金台授手迎接五道横截九品长骛谢去热恼安息清凉初离尘劳便登不退不历长劫即证无生者当学此法欲修少法而感妙报十方诸佛俱时称赞现前授记一念供养无央数佛还至本国与弥陀坐食观音议论势至行步洞视彻闻身量无际飞空自在宿命了了徧观五道如镜中像念念证入无尽三昧应当修习此之胜法三股绳念佛往生有三种力一者本有佛性力言烦恼心中有如来藏也二者慈光摄取力言弥陀光明无量念X佛众生摄取不舍也三者念佛三昧力言忆佛念佛现前当来必定见佛也此三种力如三股绳合为大索能牵重物又如水火镜子若将对日以艾取之即可得火若将对月以珠取之即可得水今以镜具水火之性喻众生本具佛性之力须假日月之光来照者弥陀慈光摄取之力以珠艾能引水火者信心念佛之力三事和合水火方生三力相资必生净土较量无始恶业虽重临终十念能敌今以三种较量一者在心造恶之时从虗妄颠倒生念佛者从善知识闻佛真实功德名号生一虗一实岂得相比譬如万年暗室日光暂至岂以久来积暗而不灭也二者在缘造罪之时从痴暗心缘虗妄境界生念佛之心从闻佛功德名号缘无上菩提心生一真一伪岂得相比譬如有人被毒箭中箭深毒惨伤肌破骨一闻灭除药皷即箭出毒除岂以箭深毒惨而不出耶三者在决定造罪之时以有间有后心念佛之时以无间无后心遂即舍命善心勐利是以即生譬如十围大索千夫不制童子挥劒须臾两分又如千年积柴以一豆火少时焚尽出家今剃发染衣便谓出家噫是不过出两片大门之家非出三界火宅之家也每见人初出家莫不具一段好心久之又为因缘名利所染遂复饰衣服置田产X畜徒众多积金帛勤作家缘与俗无异经称一人出家波旬怖惧今若此波旬可以酌酒相庆矣摩头人生寒思衣饥思食居处思安器用思足有男思婚有女思嫁读书思取爵禄营家思致富饶时时不得放下其奋然出家为无此等累也而依然种种不忘念则何贵于出家佛言常自摩头以舍饰好然岂惟饰好常自摩头曰吾僧也顿舍万缘一心念佛医王凡于诸导师生世尊想若有能开释深义解散疑结于我有益则尽心恭敬不念余恶如敝囊盛宝不以囊恶故不取其宝又如夜行险道恶人执炬不以人恶故不取其照经云应于自身生病苦想于善知识生医王想于所说法生良药想于所修行生除病想若闻一句未曾有法胜得三千大千世界满中七宝及释梵转轮王位六根千般装点只为半寸之眼百种音乐只为一豆之耳沉檀脑麝只为两窍之鼻食前方丈只为三寸之舌妙丽娇娆只为臭腐之身随顺逢迎只为狂荡之意若能识破此理不为六根所惑便无烦恼虽未生净土已如生矣用境一念心疑被地来碍一念心爱被水来溺一念心嗔X被火来烧一念心喜被风来飘若能如是辨得不被境转处处用境用境之道必自一心正念始除我相谛思身之未生有相乎有名乎有我乎身之既化有相乎有名乎有我乎身前身后两不可知安得于中偏执为我爱恋忧怖终日戚戚欲免戚戚莫若念佛心空理寂凡人多于事碍理境碍心常欲逃境以安心遣事以存理不知乃是心碍境理碍事但令心空境自空理寂事自寂心灭性现静为之性心在其中矣动为之心性在其中矣心生性灭心灭性现如云散月现尘尽镜明业性空凡夫但知业力结习浓厚不知业性本空若众生业性实者尽虗空界无容受处如黑云障空风至则灭若云实者吹亦不去虗空喻性黑云喻业念佛喻风故迷成即入胎狱念成即入莲胞万牛莫挽厕虫之在厕也自犬羊视之不胜其苦而厕虫不知苦方以为乐也犬羊之在地也自人视之不胜其苦而犬羊不知苦方以为乐也人之在世也自天视之不胜其苦而人不知苦方以为乐也推而极之天之苦乐亦犹是也知此而求生净土万牛莫挽矣X坚持人伦庶物一一与道无碍所贵任理随缘无心顺应而巳经云内修菩萨行外现声闻身今日内怀出世心外现世间法可也如此则家室心安巳得出入自在不作意解脱乃所以为解脱也但自一心正念不必急求灵验譬如行路行之不巳自有到家时节惟在坚持一念耐久无间毋以欲速之心乘之独当自贫贱而视富贵见其气𦦨薰灼不胜垂涎之慕然当之者未必真乐且无要紧事如食以遏饥衣以御寒若衣而华食而精此于身心有何紧要其他推此可知至大利害处老也病也死也止此只身独当一面之孤注到钟鸣漏尽时光景帝王卿相以至氓庶总无人可代同一结煞不增分毫思之及此则谁能不当下心灰惟一心正念以图极乐富贵潇洒快活鳏寡孤独以世俗眼观之最可怜悯然天下之最潇洒最快活亦莫如此四种人惜其不知皈依净土则眼前既无靠傍死后终堕轮回耳今人只为认得身家太重眷属太真即贤智之辈能轻功名安贫贱至于儿女则断断摆脱不去甘心作牛马大儿未就幼女又来男幸方婚女又催嫁波波劫劫那里容他有念佛的时候全不想受了多少拖累竟与尔有甚相干反不如四种人干净了当散诞逍遥趂此地步正X好专意修行跳出生死真世间第一快活人也大抵人生少一分爱恋便少一分缠缚少一分缠缚便少一分业障与世缘浅与佛缘深速速念佛求生净土养生忘死世人但知生时将养此身营求资给而不思舍此身后神识不灭若无善因则沦坠苦趣何为生时爱惜此身死后不思度脱耶又世人专为妻子眷属广营衣食而无少怠不思命终之时妻子眷属虽爱彻骨髓不能相救唯当独往今劝世人不当以养生故而忘畏死不当以为他故而忘自为也五惑此方之人无不厌俗舍之烦喧慕兰若之寂静故有舍家出家则殷勤赞叹而娑婆众苦何止烦喧极乐优游远胜兰若知出家为美而不愿往生其惑一也万里辛勤远求知识者盖以发明大事决择生死而弥陀世尊色心业胜愿力弘深一演圆音无不明契愿参知识而不欲见佛其惑二也䕺林广众皆乐栖迟少众道场不欲依附而极乐世界一生补处其数甚多诸上善人俱会一处既欲亲近䕺林而不慕清净海众其惑三也此方之人上寿不过百岁而童痴老耄疾病相仍昏沉睡眠常居太半菩萨犹昏隔阴声闻尚昧出胎则尺璧寸阴十丧其九而未登不退可谓寒心西方之人寿命无量一托莲胞更无死苦便获阿惟越致佛阶决定可期流转娑婆促景而不X知净土长年其惑四也若乃位居不退果证无生在欲无欲居尘不尘方能运同体慈悲和光五浊其有浅闻单慧便谓高超十地耽恋娑婆诋诃净土宛然流浪接武泥犂自是何人拟此大权菩萨其惑五也自甘涂炭世之学佛者其始莫不皆曰为生死事大及乎声利所动世缘所汩则生死大事置而不论或为人扣击则他辞託䟦不能自决或云此不须问或云不必用知或云符到奉行莫作计较或云随处受生出入自在或云且生不高不下之家复男子身或云把定精神见善恶相不得随去或令预候知时或教临终夺阴或云百骸溃散一物长灵或云形散气消归于寂灭如是种种臆度矫乱皆不出凡夫外道断常二见逮乎四大解分病苦所迫识神无主随业轮回决无疑矣假令定日克时坐脱立化世德可致未足为奇斯由不见十六观经不知九品生相不信弥陀愿力而坚持所见自甘涂炭岂不为之悲哉邪见即心观佛託境显性心心绝待法法全真有不达者横生疑谤故有执内心是佛而不许外求者执自巳之佛而不须他佛者执诸法皆空而不信有佛者执一切现成而不假修证者但是不遵圣教不达理体随有所执皆成邪见拨无因果纵任妄情认砾为金蒸沙作饭X贡高有云见性悟道便超生死何用系念彼佛求生他方然真修行人应自审察如人饮水冷煖自知观自巳行解见性悟道受如来记绍祖师位能如马鸣龙树否得无碍辩才证法华三昧能如天台智者否宗说皆通行解兼修能如忠国师否此诸大士皆明言教深劝往生盖是自利利他岂肯悞人自悞又当自忖临终时生死去住定得自在否自无始来恶业障重定不现前尽此报身定脱轮回否三恶道中出没自由定无苦恼否天上人间十方世界随意寄托定无滞碍否若了了自信得及何善如之若其未也莫以一时贡高却致永劫沉沦自失善利将复尤谁阿伽陀今之念佛者名为专修至于祷寿命则药师经解罪愆则梁皇忏济厄难则消灾呪求智慧则观音文向所念佛束之高阁若无补于事者不思彼佛寿命无量况百年寿命乎不思彼佛能灭八十亿劫生死重罪况目前罪垢厄难乎不思彼佛言我以智慧光广照无央界况时人所称智慧乎阿伽陀药万病总持二三其心莫肯信服神圣工巧独且柰之何哉防死世人有言积快活以防死其意谓人世太苦浮生太促与仓皇而就谢孰若纵乐以行休万一与化俱迁追想生平尽多乐事较之穷蹙终身者讵不胜彼一X筹若果尔则是担头加重鼎沸益薪是名促死何谓防死防死第一着无如了生死欲了生死无如念佛求生西方又有一等世味笼罩他不得的以高尚为志以闲散为襟或诗酒陶情碁局换世或栖心五岳啸咏烟霞此皆虗送居诸之徒乃至十种飞仙三山羽客非不逍遥冲举自豪无奈真性未明生死未了许多榜样佛说人命在唿吸间这一句于义理非有难解尔们眼里亲见耳里亲闻经过许多榜样即如前日津送亡僧时当愀然不乐痛相警䇿曰大众我与尔今日送某僧明日送某僧不知不觉轮到自身此时悔恨无及须疾忙念佛时刻不要放过方好每见口里也说可惜及乎过后依然言笑自如只是不信人命在唿吸间笑哭婴儿落地未笑先哭岂非大造苦我以生才一出世便入哭境乎嗣后笑事少哭事多笑时少哭时多到钟鸣漏尽毕竟大哭一场而散非我哭人即人哭我往往来来交相哭也若欲不哭必须发愿往生极乐国土何甞有哭事耶少善难生世人为善心轻为恶心重对佛像则不如接大宾之恭谨学经法则不如求财利之勤劬毁他则气麤言滑赞彼则气缓言澁或以我恶之则覆善扬恶我好X之则掩短美长或积恶而怒他私说或作微善而恨人不知于恶事则阴费千金亦能钤口施善人则方营一食便自矜功以此少善求生净土难矣蜡印印泥谤佛毁经五逆四重皆一念恶业成堕无间狱犹如箭射今念佛生净土亦一念善业成即登极乐犹如屈臂前一念五阴灭后一念五阴生如蜡印印泥印坏文成尚不须两念爱酪沙弥生一念爱心后生酪中作虫斯皆一念所成百斤金若人有百斤之金猝有大难不能负挈以行必舍之而去若抱金而与之俱死世必谓之大愚是皆知此身重于百斤之金也然平日则区区趋名竞利虽百钱之物亦不肯弃舍而不自爱其身求生净土何哉验生古偈云顶圣眼生天人心饿鬼腹旁生膝盖里地狱脚板出此人死验其余热知其生处也盖心存禅寂则轻清而内凝情滞爱憎则重浊而附物轻者飞越云不下沉重者沦坠石不上举积之一生末后自验生死二苦生苦者揽精血为体处生熟藏中四十二变而成幻质上压秽食下薰臭坑饮冷若氷河吞热如炉炭宛转迷闷不可具言及至生时众苦无量触手堕地如活剥牛皮逼穿艰难似生脱龟殻衔冤抱恨眩晕颠X倒才触热风苦缘顿忘婴孩痴騃水火横亡脱得成人有营身种业田既熟爱水频滋无明发生苦芽增长胶粘七识笼罩九居如旋火轮循环莫巳死苦者风刀解身火大烧体声虗内颤魄悸魂惊极苦併生恶业顿现千愁郁悒万怖慞惶乃至命谢气终寂然孤逝幽途黯黯冥路茫茫与昔冤酬皎然相对号天扣地求脱无门随业浅深而历诸趣或倒生地狱或阴受鬼形忍饥渴而长劫号咷受罪苦而遍身焦烂未脱二十五有善恶之业靡亡追身受报未曾遗失生死海濶业道难穷声闻尚昧出胎菩萨犹昏隔阴况具缚凡夫宁不被生死魔所覊系乎十难一不常值佛三界险道佛为导师众生业重生不值佛释迦巳灭弥勒未生贤圣隐伏邪法增炽故二不闻说法像季浇漓所有言说唯谈外道邪恶之论不闻正法故三恶友牵缠邪恶伴侣希求利养扇惑行人堕恶道故四羣魔恼乱九十六种外道恶人坏乱正法使修行人不成就故五轮回不息循环六趣如汲井轮无休息故六难逃恶趣往来三界随业受报虽生天上未兔沦坠故七尘缘障道汩没尘劳为出世之障碍故八寿命短促人生百岁夭横者多光阴迅速菩萨大道难成办故九修行退失此土修行断见思惑方能不退初心行人未免退堕故十尘劫难成如大通佛世闻法之徒退大执小经尘点劫住声X闻地虽涉长时未成大道故情想飞坠一切世间生死相续生从顺习死从变流临命终时未舍煖触一生善恶俱时顿现纯想即飞必生天上若飞心中兼福兼慧及与净愿自然心开见十方佛一切净土随愿往生情少想多轻举非远即为飞仙情想均等不飞不坠生于人间想明斯聪情幽斯钝情多想少流入横生重为毛羣轻为羽族七情三想沉下水轮生于火际受气勐火身为饿鬼常被焚烧水能害巳无食无饮经百千劫九情一想下洞火轮轻生有间重生无间二种地狱纯情即沉入阿鼻狱若沉心中有谤大乘毁佛禁戒诳妄说法虗贪信施滥膺恭敬五逆十重更生十方阿鼻地狱善因恶果如今天下解禅解道如河沙数说佛说心有百千万亿纤尘不尽未免轮回丝念不忘尽从沦堕如斯之类尚不能自识业果妄言自利利他自谓上流并他先德但言触目无非佛事举足尽是道场原其所习不如一箇五戒十善凡夫观其发言嫌他二乘十地菩萨且醍醐上味为世所珍遇斯等人翻成毒药假使才并马鸣解齐龙树只是一生两生不失人身临终之时一毫圣凡情量不尽纤尘思念未忘随念受生轻重五阴向驴胎马腹里托质镬汤炉炭里烧煑从前记持忆想见解一时失却依旧再为蝼蚁从头X又作蚊虻虽是善因而招恶果得意忘言六祖云凡愚不了自性不识身中真佛西方愿东东方愿西志公云智者知心是佛愚人爱往西方盖法有隐显教有权实人根有利钝祖师有抑扬譬如受病不同处方各异今有病热发狂必以寒药治之人闻寒药有功遂云桂附无用岂不谬哉六祖单传心印志公方赞大乘直指人心见性成佛佛法双亡不立文字岂可又教人念佛求生伹得意忘言融通了解自无矛盾形骸得失天人礼枯骨偈云汝是前生我我今天眼开宝衣随念至玉食自然来谢汝昔勤苦令吾今快哉散花时再拜人世莫惊猜又饿鬼鞭死尸偈云因这臭皮囊波波劫劫忙只知贪快乐不肯暂回光白业锱铢少黄泉岁月长直须痛棒打此恨猝难忘此言化俗则可以为诚然则不可何则人神託于形骸之中所以用形骸者皆神耳故为天人者前世善用形骸者也为饿鬼者前世不善用形骸者也其得其失皆在当时及其受报而礼之鞭之亦何益二天人经云人生有二天人随人一曰同生二曰同名天人常见人人不见天人此二天人岂非善恶二部童子之徒欤人之举意发言动步常念此二天人见人而X能无愧如此修净土则必上品往生矣小因果有修桥人有毁桥人此天堂地狱之小因也有坐轿人有荷轿人此天堂地狱之小果也触类长之皆可见矣常如是省察其心以修净土上品上生资生助道在家菩萨念佛高流日赴檀信之斋坐享人天之供皆非常道不若治生有意修行岂妨作务或田畴播种或市井经营或富有家资或日求升合应思勤则不惰俭则有余以此脩身方为佛子若也奢华懒惰生事萧条虽欲脩行不可得也信知治世资生皆顺正法工巧技艺饶益羣生欲修净业当以资生助道无苦一切众生未悟正觉处大梦中六途升沉未尝休止诸天虽乐报尽相衰修罗方瞋战争互胜旁生飞走噉食相残鬼神幽阴饥渴困逼地狱长夜痛楚号唿得生人趣固以为幸然而生老病死众苦婴缠唯是净方更无诸苦寂用无碍炽然在用不动本际如水起波波全是水净名云不起灭定现诸威仪易曰寂然不动感而遂通即寂而用故舍秽究尽取净穷源用而常寂故虽有取舍而实无取舍是故炽然念佛与无念等炽然往生与无生等于无见处不碍见佛于无生处任运往生以圆X顿行人语默动静一切时中皆如实际故经云庄严佛土者即非庄严灭度无量众生实无众生得灭度离妄即真真我本有迷之而无如云掩月妄我本无执之而有如镜照花要知心自无相託境方生性本是空由心而现若欲离妄即真必须一心念佛迷悟凡夫即佛烦恼即菩提前念迷即凡夫后念悟即佛前念着境即烦恼后念离境即菩提故知弥陀与众生只在一念转移间无不是佛是心是佛是心作佛三世诸佛证此心佛六途众生本来是佛只因迷妄不肯念佛智者觉悟见性成佛释迦世尊开示念佛弥陀有愿接引念佛观音菩萨头顶戴佛势至菩萨摄受念佛清净海众皆因念佛六方诸佛摠赞念佛祖师起教劝人念佛捷径法门惟有念佛历代祖师箇箇念佛古今名贤人人念佛我今有缘得遇念佛念佛念心念心念佛口常念佛心常敬佛眼常观佛耳常听佛身常礼佛鼻常嗅佛香花灯烛常供养佛行住坐卧常不离佛苦乐逆顺不忘念佛着衣喫饭无不是佛在在处处悉皆是佛动也是佛静也是佛忙也是佛闲也是佛横也是佛竖也是佛好也是佛恶也是佛生也是佛死也是佛念念是佛心心是佛无常到来正好念佛撒手便行X归家见佛一道圆光即性空佛了此一念是名为佛常住不灭无量寿佛法报化佛同一体佛千佛万佛皆同一佛普劝有缘一心念佛若不念佛失却本佛贪嗔嫉妬自丧其佛酒色财气污天真佛人我是非六贼劫佛一息不来何处求佛地狱三途永不闻佛万劫千生悔不念佛叮咛相劝念自巳佛急急回光休别觅佛念念不昧谁不是佛愿一切人自归依佛回向西方发愿念佛临命终时观覩念佛九品莲台礼弥陀佛得无碍眼见十方佛清珠集结社文葆光普元夫净智妙圆体自空寂在圣不增在凡不减具有德相本来周徧无待乎庄严修证而清净本然忽生山河一翳在眼空华乱堕由是真妄混淆情想分等以致三有六趣升沉轮转僧祇劫来靡所底定大圣悲悯应世垂慈广施方便随机拯济诸三昧中唯净土一门简易直捷十方剎土大心众生发愿彚征即证无生非我本师摄受之妙力何以致此净名云随其心净即佛土净以知心净是因土净是果随因得果咸应道交则如水澄月现祇在一念圆明而巳何等简易直捷哉粤自东林创社刘雷擅美长芦建会贤慧题名弘誓深愿咸臻常乐故宋文潞公之愿结西X方十万缘大家齐上渡头船同一慈悲也岁己巳冬幻空上人集同志缁素于古灵山普光寺仿古结社一时英俊莫不预会缅追西湖净行之清规媲囟美曹溪定慧之芳躅以净愿钖名是一大事因缘为像季之盛举也噫三界炎炎宛如火聚众苦交煎难以淹留且况两曜流迈石火电光四大危脆草露风灯倘或一失此身万劫难复其忍放逸甘受沦坠乎今既宿生多幸遇此殊胜即能如行氷凌如救头然回光返照思专想寂则不离当处超脱苦轮现证净智普与法界同生寂光是幻空师结社之本愿也自顾业重福轻障深慧浅然窃闻一切惟心有愿必就期与同社诸贤仗此净愿他日妙意世界香光池上把手共行云尔发愿文芙莲性湛稽首慈悲无量寿二土十方三宝尊怜悯沉溺众迷流必赐感通垂接引弟子等迷真起妄背觉合尘惑业无穷苦果不息纵修善而耽着有为乐无为而不知出要幸因宿世福缘遇斯归元真诀惟我释迦慈旨叮咛弥陀运悲广博有愿必迎无机不被六八誓愿愿愿度生十六观门门门摄化爰发胜心紏合同志忏悔恶缘恒住净戒专念圣号期生西方劫石可X移此心不退念念相续无有疲厌仰冀承佛慈光三涂息苦八难蒙化四恩总报羣有齐资一会大众除微细之法执悟无诤之真源觐净土于现前证菩提于当念圆无边之三昧示无量之神通具种种之行门兴重重之法化情与无情咸臻安养虗空有尽我愿无尽募缘疏霁云圆明夫今生受享赖过去之善根将来福基借见在之下种然此则通计三生犹属迃远至于一念之善景星庆云一念之恶黑风罗剎是现前因果如影随形毫发无爽敢不兢惧乎噫众生之所以轮转六趣良由人我障深悭贪业重我佛垂悯特示檀波罗门使之永除业根即超净域如执左契岂不殊胜哉然施有二种无住而施则施虽少获福大有相而施则施虽多感报劣譬如田有良瘠下种虽同收获大异矣且春种一粒秋收万颗栽植丝发其茂十围更何疑于因小果大今或有人不下种而望秋实一何愚哉雪岳道人幻空巳悟世相之如幻现证性地之等空荷担大法不惜身命严净毗尼凛如霜雪福慧双修自他兼利今于古灵山普光寺与四方同志结社念佛以万日为期决定西迈值此末法希有胜会普告善X信庸助供佛饭僧之资者欲与诸君子以无住心下种福田共结他日同跻乐邦咸证法忍之缘至祷戒忏疏本如性空窃惟戒者一切师也如造宫室先固基址能摄一心具足万善建千圣而为佛母治众病而为药王爰思自度复念迷流甫决志以奉持誓克期而证修无奈尘缘缠深又复宿习偏强临事触境每犯律仪虽或勐厉警诃亦更纡回自弛悠悠岁月罪与业而俱增罔罔襟期志与形而并迈奚但出离之无路恐负利他之弘愿克巳省躬惭惧实深是与同社诸益虔秉丹衷洗心涤虑发露忏悔乃自庚午之春二月为始第以渐修之意各随根堪分受五戒或持十斋每至月终以行勤怠各自恣陈勉励惩新逆顺境上誓不负约抑愿从兹以往信根永固业障顿除大小毗尼一念圆就为灯烛于昏衢作舟航于苦海普令一切见闻者尽觉戒性入佛地以此奉祝圣寿万年八域宁谧庶物咸亨无量慈力徧满法界普接有缘悉发菩提业障消除妙明开悟众戒具足万善圆成福智二严寂光上品随求即得X如愿必就报四重恩济三涂苦十方赞叹一切回回情与无情同往安养蒙佛授记即证无生回入娑婆广度九有清珠集䟦古德云清珠下于浊水水不得不清念佛投于乱心心不得不佛此喻念佛之念与佛无间也西天有宝曰清珠此珠投于浊水入一寸则一寸之浊水便清自寸而尺以至于底随处澄湛盖清珠喻念佛之净念浊水喻散乱之业识当业识散乱之际能念一声佛即散乱远离随念寂静且移念入第二声如清珠之入水二寸也自最初一念乃至百千万念念念清净念念纯真如经所云净念相继也然要知此一声佛非但今生不能念溯向多劫未曾一心正念故滚到于今不能纯熟方勉强念得两三声疑心顿起杂虑横生以若所为求佛相感何异吹网而欲满也噫发愿未深操志无定虽曰念佛其实念与佛不相应也若能信心纯至生死念切万缘外息百虑内寂举起一声佛号直下更无异见久久念到念外无别佛佛外无别念身心一致能所两忘可谓证修神术到家捷径也幻空老人抄录净土要语一百二十则以示净社法侣庸为社约余曾叩筹室亲承绪余窃取X天目中峰和尚语以广师清珠名集之意云尔门人六然居士净信薰沐谨䟦夫法界珍宝多般名称而奚独以清珠名此集也此一卷书虽因纸墨而不拘文字寔由乎人人鼻孔撩天箇箇脚跟点地之处则其为范也至大至广其为模也至巧至密开眼者一触如得髻中之珠有耳者才闻似探衣里之珠所以者何三十七处引证无非先觉二利圆成之宝鑑真是后觉三十七助道品之璎珞也百二十则分科无非行者三教通方之正路实是法身一十二修多罗之真金也全部虽无分类宛有警䇿启信等十门智行体用互相隐现寂照不二理事无碍尽是万行十十无尽重重交暎之梵网摩尼也吁以余观乎述者之意特以清珠题此者岂不是耶窃惟是珠不可以方圆长短之形青黄赤白之色比观亦不可以利口之辩分别之识拟论宜乎此珠强名以清也处染常净沦变靡殊在六凡而恒照届四圣而常寂兹岂非幻空道人无碍珠葆光居士净愿珠虗舟上人普光珠三有含灵如意珠哉性湛法侣袖示请一语余辞拙不获深感普益三根之愿而为之跋是岁之夏佛国翁三沙书于古灵山普光寺之妙意斋菩提树下