龙筋凤髓判提要钦定四库全书子部十一龙筋凤髓判类书类提要等谨案龙筋凤髓判四巻唐张鷟撰鷟字文成自号浮休子深州陆梁人甘露初登进士第授襄阳尉累官四门员外郎终于龚州长史事迹具莫休符桂林风土记唐书附其孙张荐传中称其儿时梦紫文大鸟止其庭大父曰吾闻紫文鸑鷟也若壮当以文章瑞朝廷乎遂命以名员半千称其文词犹青钱万选万中时号青钱学士日本新罗使至必出金帛购其文然所着作不槩见存于今者惟朝野佥载及此书佥载已窜乱失真惟此书尚为原帙其文胪比官曺条分件繁组织颇工葢唐制以身言书判诠试选人今见于文苑英华者颇多大抵不着名氏惟白居易编入文集与鷟此编之自为一书者最传于世居易判主流利此则缛丽各一时之文体耳洪迈容斋随笔尝讥其堆垜故事不切于蔽罪议法然鷟作是编取备程试之用则本为隶事而作不为定律而作自以征引赅洽为主言各有当固不得指为鷟病也原本附有注文为明刘允鹏所辑採撮颇详而稍伤冗漫以别无他注姑仍其旧録之允鹏本名继先字敬虚武定人嘉靖辛夘举人尝着有续事类赋今未见传本惟此注附鷟之书尚存于世云干隆四十一年十月恭校上总纂官纪昀陆钖熊孙士毅总校官陆费墀龙筋凤髓判卷一钦定四库全书龙筋凤髓判巻一唐张鷟撰明刘允鹏注中书二条中书舎人王秀漏洩机宻断绞不伏款于掌事张㑹处得语秀合是从㑹款所传是实亦非大事不伏科凤池清切鸡树深严敷奏帝俞对扬休命召为内史流雅誉于周年荀作令君振芳尘于魏阙张㑹掌机右掖务在便蕃王秀负版中书情惟宻勿理湏克清克慎慕金人以口缄一徳一心仰星街而舌巻温树之号问且无言恶木之隂过而不息岂得漏秦相之骑乗故犯踈罗盗魏将之兵符自轻刑典张㑹过言出口驷马无追王秀转泄于人三章莫舍若潜谋讨袭理实不容漏彼诸蕃情更难恕非宻既非大事法许准法勿论待得指归方可裁决通事舎人崔暹奏事口误御史弹付法大理㫁笞三十征铜四斤暹款奏事虽误不失事意不伏徴铜崔暹风神爽俊词彩抑扬雅调踈通清音朗彻裴楷之英姿肃肃朝野羽仪魏舒之容止堂堂羣寮领袖自可曵裾紫禁伏奏青规助朝廷之光辉賛明时之喉舌芝泥发彩宣鳯藻而腾文兰检浮香润龙缣而动色岂容金马之对未被誉称神羊之威俄闻奏劾罚金既罹于踈网辨璧无舎于明珠过误被弹止当笞罪不失事意自合无辜虽触凝霜理宜清雪门下省二条给事中杨珍奏状错以崔午为崔牛㫁笞三十征铜四斤不伏沉沉青琐肃肃黄枢望重鸾司任光龙作掌壶负玺歩顿于是生光左貂右蝉揖譲由其动价杨珍门承积阀荣重搢绅趋左掖之严凝奏上台之清切出纳王命职当喉舌之官光阐帝猷佐处腹心之地恪勤之誉未出于丹闱舛缪之愆已尘于清宪马字㸃少尚惧亡身人名不同难为逃责准犯既非切害原情理或可容何者宁失不经宥过无大崔牛崔午即欲论辜甲申甲由如何定罪左补阙陈邃司制勅知勅书有误不奏輙改所改之次与元勑同付法不伏陈邃缪司纶綍沗掌枢机参详兰叶之文宣越芝英之字拾遗补阙蹑山甫之清尘献可替否寻晏婴之胜迹设令鱼鲁纰缪理合上闻豕亥参差无疑下断岂容斟酌圣意加减繇言用寸管以窥天持小瓠而测海未经上白輙敢雌黄定字虽复无差据罪终湏结正八十之杖自作难逃三千之条理宜明罚公主二条永安公主出降有司奏礼钱加长公主二十万造第宅所费亦如之羣下有疑金机札札灵婺皎㓗于云间银汉亭亭少女倭迟于巽位故潇湘帝子乗洞浦而扬波巫崃仙妃映髙堂而散雨公主秾华发彩舜蕚延祥六珈玉歩之辰百两香飞之日三公主婚鹓鸾接羽百枝灯烛光沁水之田园万转笙竽杂平阳之歌舞玲珑玉珮振霞锦于仙衣熠燿花冠㸃星珠于寳胜飞鸾镜匣向满月以开轮仙鳯楼台映浮云而写盖㺯珠分态江姊为之含嚬飞箭成婚天公为之蹙笑肃雝之制湏异常伦筑舘之规特优恒典小不加大必上下和平卑不凌尊则亲踈顺序先帝女之仪注旧有章程山公主之礼容岂容逾越长阳公主为子求内官亲得侍卫山阳分辉若木𣲖浪咸池七襄之驾既严万金之礼斯盛张敖勲旧窃汤沐之微滋窦固名宗霑脂粉之余润但任人以噐有国之大经官不私亲前王之令范拜官牀下时闻丞相之男乞卫宫中惟允左师之息燕王之请身入侍竟不从依舘陶之为子求郎终无允许若有言有行胡越可以正除无徳无功昆弟宁容滥及宜铨其器识察其亷能待得实才方可详择御史台二条御史王铨奉勑权衡州司马钟建未返制命輙干他事觧来阳县令张泰泰不伏栖乌之府地凛冽而风生避马之台气威稜而霜动惩奸疾恶实籍严明肃政弹非诚宣允列王铨位参持斧职在埋轮履暴胜之清徽乗葛豊之雅烈冠施铁柱贵戚伤心花发绣衣姦豪歛手近辞端右逺届衡阳聮翩紫葢之峯迢递苍梧之野但御史推覈受委非轻有罪必绳无幽不察神羊竦角必触邪人隼鸷惊飞先驱恶鸟推钟建之罪特奉繇言举张泰之辜无亏格式正当直指岂是辄干准犯量科宜从觧退御史严宣前任洪洞县尉日被长史田顺鞭之宣为御史弹顺受赃二百贯勘当是实顺诉宣挟私弹事勘问宣挟私有实顺受赃不虚田顺题舆晋望譲佩汾阳作贰分城参荣半刺性非卓茂酷甚常林鞭寗戚以振威辱何䕫而逞志严宣昔为县尉雌伏乔元之班今践宪司雄飞杜林之位祁奚举荐不避亲讐鲍永绳愆宁论贵贱许扬大辟讵顾㣲嫌振白鹭之清尘糺黄鱼之浊政贪残有核赃状非虚此乃为国锄㓙岂是挟私弹事二百镪坐法有常科三千狱条刑兹罔舍尚书都省二条左司郎中许鑑饮酒停制勑依问款称遇霍乱不得判署遂失机锵锵㑹府掌北斗之玑衡肃肃礼闱握南宫之枢奥是称仙宇实号文昌虞书典百揆之宗周礼统六卿之职许鑑位膺列宿职绾通班揔八座之繁司承万几之要务端标指影检局亏违置治和钧纠绳稽失举宏纲于乌网则万目皆张振修领于狐裘则千毛自整兢兢戒慎尚有差违翼翼小心仍忧失坠岂得不存㳟肃自纵荒淫放旷鹦鹉之杯淹停鳯凰之制恪居官次异文惠之勤公职务不修同景山之中圣绐云霍乱未可依凭滞失机宜理从眀宪令史王隆毎受路州文书皆纳贿钱被御史弹付法计赃十五匹㫁绞不伏王隆忝沾趋吏幸列胥徒禄虽给于斗储官未阶于尺木鸡卵之馔虽避嫌疑鵞目之钱若为窥觇毎受一状皆取百文未申疵面之功翻起黒头之患猎青凫之小利触骢马之严威因事受财实非通理枉法科罪颇渉深文宜据六赃式明三典吏部二条吏部侍郎山巨源奏称选人极多员缺全少等邑之色书判不公词学优长选号复少望请判事鑑镂词理酸寒者虽有等级十选并放六卿分职百官总己周开冡宰之司汉列尚书之位铨衡万国不易其人藻鑑九流古难斯任在魏则荀攸鑑识毛玠公方居晋则裴楷清通王戎简要故能辕轮莫弃玉石咸收不求备于寰中无滞才于天下宏词硕学不积功劳浅见狭闻多求等级祗如视肉之軰篌瑟莫分走骨之徒狐狸讵辨食梅衣葛无以暴其寒酸咀棃飡荼不足方其辛苦鸷鸟累百不如一鹗之雄羊皮数千不如一狐之腋镂氷之子万衆不可滥収画饼之夫百选犹其堪总自然私谒之门塞公平之路开长闻振鹭之飞无复促牛之谤王岘山有䇿略觧行兵选司补拟神武军御史弹不应置而置选部为首岘山为从并仰处分岘山素闲武略早习戎昭张良千里之谋陈平六竒之术观丁父邓俘也楚王以为军师李左车赵囚也韩信收其兵计求贤为国进善无私压强敌而振威容安国家而利社稷徴虽要籍准法勿论量事应机据条尤坐更宜审鞫方可裁科考功二条考功郎中吕讷奏比年奏考不求才行贪猥軰好行贿赂请託多有使勤劳清慎之徒不事行赇例应排摈若据部当考便成失鑑若不収劳效又是弃功请为安穏法同力度徳为政之大经明试以功经邦之上䇿三载考绩芳尘振于有虞六府孔修懿范光于大禹故知激扬清浊才行为先黜陟幽明勤劳是务吕讷含香礼阁染翰仙台觉朱邑之亷名知黄霸之尤异恐贪猥之吏政以贿成黩货之夫情随利动赠金蛇于梁冀奔竞无厌献璧马于虞公骄滛不息遂令浊滥之士却在上流清慎之徒翻居下等苍蝇迷其黒白素匠枉其丹青有蠧朝章深惊物听试可询其政术察以亷能考殿最于锱铢烛妍于水镜自然陈羣考课深明九品之宜严助恭勤尤奉三年之最诸州贡举悉有保明及其简试芜滥极多若不量殿举主或恐奸源渐盛并仰折中处分进贤匡国先典攸髙求贤审官前王所重或学兼马郑藴万巻于胸中或业亚班扬包九流于掌内总斯羣艺乃应賔庭岂得举不求才惟力是荐贡不求器惟赇是闻徒招画饼之讥终致举肥之谤兔丝燕麦竟是虚名草狗泥龙终非实用鸡冠比玉乍可依稀鱼目参珠曽何髣髴贡人不充分数举主自合征科法有常刑理难逃责司勲二条洛阳人祁元泰贿司勲令徐整作伪勲挿入申奏大理断泰为首整为从泰不伏止戈为武靖乱之嘉谋致果为毅安邉之茂轨畴庸命赏将酬犬马之功书劳䇿勲用答鹰扬之效祁元泰奸回是务逞狙诈于千端徐整干没为懐纵狼心于百变勲随笔注官逐贿成将此白丁挿名黄绶虽复龙蛇共泽善恶斯殊终是鸡鹤同羣是非交错整行诈业泰受伪勲两并日拙为非一种雷同获罪执行故造造者自合流刑嘱请货求求者元无首从前屯营将军㳺最犯赃觧官乃于懐逺军攷勲至上柱国司勲郎中崔仵奏最犯名教不合加勲左丞批士有百行可以功过相掩㳺最素闲武略早习戎昭经述爪牙之功忝当心膂之寄不能恪勤在职虑慎当懐俄担张武之赃遽罢绛侯之职退从里闬屏迹丘园却扫处长门开闭无事旧时廷尉徒有箴于故人昔日将军终见诃于醉尉因兹结愤展效邉荒申劲节于龙城荡妖氛于鴈塞蒙轮竞进㧞距争先将宣百战之勲以赎九章之罪郎中以徃愆名教功未可収左丞以今振其威劳堪补过曩虽贪财好色未亏吴起之名盗嫂受金不掩陈平之智海浮小芥讵玷洪波玉隠㣲瑕何妨美寳如愚浅见叙録为宜主爵二条主爵员外郎梁璨奏左仆射魏宰无汗马劳御史大夫李嘉为佐命功并妄爵也请皆追夺䟽茅建社剪桐开国隆定鼎于昌基茂勤王之令典公侯珪组百代相仍带砺山河千秋不絶祗如吴邓四县东汉之功臣萧曹万家西京之佐命莫不甘棠敷化光宣召伯之风大树辞荣独擅将军之气魏宰智不动俗曽无汗马之勲李嘉谋不出凡讵展饥鹰之效无功而禄不可励勲臣无徳而官如何奨朝士昔豕突命赏伪新于是覆亡羊烂封侯更始由其䘮败并为爵人失叙钖土无纲宜遵操斧之柯岂踵覆车之辙羽林将军王畅薨无嫡子取姪男袭爵庻子告不合承父昭子穆千龄不易之仪继祖承祧万代相承之道若骨肉无爽鸤鸠之美克昌血属不同螟蛉之子何寄王畅名参骁卫职绾羽林俄缠风烛之灾近絶蒸尝之嗣弃其庻子收彼姪男意既不保其家神必不歆其祀故荀顗令君子之子珠玉相辉韦元成丞相之苖芝兰逓茂枚臯孽子不废光门裴秀旁生无妨贵族三鳣之室银黄所以挺生七貂之门金紫于焉间出侧男自湏绍𦙍犹子不合承宗诈袭者处以徒刑应续者宜从改正户部一条戸部侍郎韦珍奏称诸州造籍脱落丁口租调破除倍多常嵗请取由付法依问考使皆言春疾疫死实多非故为踈漏虞书五教实委司徒之官周礼六卿爰开地官之位莫不织成都邑编缉甿黎设九土之纲维成四方之管辖班固申犬牙之制疆场绮分应论马齿之规井田鳞次戸标九等俱陈万国之图人有十伦并挂三年之籍岂容丁口脱漏任意踈遗租调破除恣情抽减遂使厫庾顿乏帑藏皆空军兴于是缺支国用由其不足付法科罪仍敢薄言依问欵辞咸推遘厉否终则泰造化之常图福谦害盈幽眀之极数魏文帝修书永叹念亲故之凋亡刘孔才矫制征兵促黎元之残丧荐臻不息僵弊相仍遽利人符多编鬼録生者固疑存附死者难以执留灾异不拘案宜从记工部一条工部员外郎赵务支蒲陜布供渔阳军幽易绢入京百姓诉不便务款布是麄物将以供军绢是细物宜贮官库赵务鸣鹤登朝含鸡伏奏转筋之敏未见称竒聚米之能无闻播美张仓之善算国用讵肯留情冯勤之巧计军储曽何介意廻长作短异赵逹之精心变近成遥殊顾谭之屈指蒲陜之布却入渔阳幽易之缣反归闗陇同北辕之适越类东走之望秦人之情乎繄独无也细绢称以纳库麄布贮以充军非直运者苦劳抑亦兵家贾怨宜从削黜以肃愚顽仓部二条仓部郎中胡敬称内外官禄准令据阶级有费仓储望请凖见任官品级极为禆益未知可否氷霜凛冽白璧不可以御形水旱灾危黄金不可以适口故饥者念食不崇抵鹊之珍寒者思衣不贵灵蛇之寳珍台闲舘不可以无膳而存金城汤池不可以无粟而守祗如给禄给俸具在朝章准阶准官俱编甲令岂容謟佞之軰曲路邀名趋竞之徒僻涂生巧窥测人主汲黯由其靣折割剥黎元桑羊以之腰斩我国家咸有一徳法无二门动必依绳言不踰矩比成王之制度令出惟行则大舜之温恭朕言不再胡敬识非稽古学未知今作聪明而乱旧章恃薄才而隳正法南山之峻宁资覆篑之饶东海之津何借操瓠之润请仍旧贯无替前规沧瀛等州申称神龙元年百姓遭水奉㫖贷半租供渔阳军许折明年又遭涝免无租可折至三年百姓诉州以去年合折不计百姓不伏事沧瀛等州频遭水涝泥牛转盛滂沛成河石燕争飞霖霪变浦当时奉㫖令贷半租此日蠲科仍闻款诉准㫖有明年之语据条无三年之文以此狐疑莫能龟决明年复涝乃是折空后岁总征元无折处菖蒲去蚤蝨而蚰蜒竟来石止龋痛而牙根遂折所益全少所损愈多征一丁之半租招百姓之深怨是则国家之信不及于豚鱼王者之仁不流于行苇得原失信文公之所不为献鼎弃言展季由其未许有家有国乍可去食而去兵大车小车不可无輗而无軏譬如洞庭之屿彭蠡之湖添只鴈不为之多去双凫不为之少货藏天下何必前征而后征物寄人间终是楚弓而楚得元贷未折许折还征涣汗发而却收丝纶抽而复返四方取则百姓何凭政在养民理从矜折龙筋鳯髓判巻一龙筋凤髓判卷二钦定四库全书龙筋鳯髓判巻二唐张鷟撰明刘允鹏注礼部二条礼部奏海州朱鴈集岐州奏白麟见及荐郊庙二项俱无空信州申未知合附以否典朕三礼大舜委于姜夷分勑六卿成王任于宗伯建兹嵗首实曰春官敦叙九族之亲钦若五常之教祀地郊天之典举其宏纲朝日夕月之仪撮其机要岐州俯邻八水斜瞻鸑鷟之峯海部近控三山廻瞰鲸鲵之穴陈敬所奏瑞鴈翻朱薛泰申文祥麟孕素赩丹霞于日羽晃若朝轮晶白雪于霜毛皎同秋练既无状騐空有奏章寻鸟迹于云空察人形于水镜刻猿猴于棘刺尚切见欺説蚕茧于天公谁堪輙信语同捕影不可诬神状等系风如何荐庙管窥其事案记为宜于旦奏孝门旧多伪作瑞并请破孝门勒从课天地所生人为万物之贵人伦所重孝为百行之原昔传曽闵之名今有荀何之誉孝通厚载则白兔呈休孝感圆穹则丹鸟结庆于旦廵省风俗敷畅皇猷未闻沮劝之方遽表浇浮之迹旧蒙旌表今请剔除诈浊不逮于诈清慕善犹愈于慕恶岂可以己无仁不信仁者之行仁以己无孝即疑孝者之非孝蛮貊之国尚难或容父母之邦如何自处靡闲大礼好举㣲疵事既不然若为通允祠部二条祠部郎中孙佺状称徃年度人多用财贿逓相嘱请元无经业望更铨试不任者退还本邑国之大事在祀与戎人之所崇惟仙与佛伏自恒星夜陨吉梦宵传既脱醉象之踪爰开白马之寺明湏慈悲结虑忍辱凝懐坐鸽珍以勤诚护鹅珠而守戒指法塲之门户豁尔天开导智海之波澜涣然氷释如此之行业乃出乎尘嚣岂容阐提末品沙弥浅学不精不进曽无罗汉之因行嘱行赇翻习檀施之业四分十诵本自靣墻六度三明旧来胶柱为鸡为䳱玷鹤树之清风如虺如蛇秽龙宫之妙法铨择伪滥觧退为宜大云寺僧昙畅奏率僧尼钱造大像髙千尺助国为福诸州僧尼诉云像无大小惟在至诚聚敛贫僧人多嗟怨既违佛教请为处分泥洹归静涅槃入寂法初不㓕故现㓕以归空道本无生故因生而不用十大弟子忆妙觉之㣲言八部龙王礼如来之双足象牙塔庙刻画真容牛头旃檀雕镌寳相祗如垂仪设教岂以广大自矜抽道俗之筋髓暗凡庸之耳目论其壮也释迦文之清液纳海吞江语其髙也卢舎那之形象包天括地乃法身之自在匪人力之堪为赤熛似弹能烧万顷之波白月如盘独耀四天之下大钟千石借小木而方鸣髙屋万间待㣲灯而破暗心方一寸经营宇宙之先目濶数分歴覧虚空之外何必大者则圣小者不神此顽僧之褊情非逹士之深见佛在虚廊之上不居空木之中何用聚怨为形敛悲成像大推初意实是不然小人之言宜从案记主客二条鸿胪寺中土蕃使人素知物情慕此处绫锦及弓箭等物请市未知可否一人有庆四海无虞万国于是星驰八方由其雾凑乌孙合种咸鴈集于鸿胪犬族振羣并蜂归于蛮邸眷彼茅宇开此藁街即崇三揖之仪爰设九賔之礼秪如土蕃使者实曰酋豪蒙逊沮渠之苗秃髪乌孤之族占风入谒越驼岭而输诚就日来朝隔驴山而纳款观鹤绫之绚烂彩映氷霜覩鳯锦之纷葩光含日月弯弧六合犀角麋筋劲箭三同星流电激听其市取实可威于逺夷任以私收不足损于中国宜其顺性勿阻蕃情波斯崑崙等舶到拟给食料已前隠没不付有名无料虗破官物请停扶南杂种安西诸国跨险凭危梯山航海飞艎走浪望䑕岛而三休大舶参云指麟洲而一息鸢波象郡万舳争先乌浒狼䐠千艘竞进游贼满山刑人半市督邮从事犹宻兴于私门贤者圣人尚潜行于暗室饮德何负徒发孔融之讥淫具未除终获简雍之诮利存禁酒之法害逺鬻酷之家楚国之猿祸连林木吴宫之燕殃及楼台所䘮全多所存讵几理贵崇乎梗槩政无伺于禁虚位人之方居斯而已兵部兵部奏黙啜兵入赵定却取幽州居庸呈出都督梁亶牢城自守不敢遮截请付法依问得拟古之用兵全军为上亶既全幽州城不合有罪兼弱攻昧武之善经在祀与戎国之大事皇天震怒发雷电以申威王者矜残用干戈而肃令蠢兹日逐蕞尔天骄苞玉塞以䟽江控金㣲而作镇韦鞴毳幕射多食䑕之夫羶肉酪浆俗负乗羊之货䲭鸮万路凭陵燕赵之郊狐兔千羣挠乱并幽之地梁亶忝司金皷谬掌铜符既典军容兼知州务理湏撃蛇作阵列鹗为军驱貔貅而扫蚩尤纵熊罴而扑玁狁山陵向背握元女之灵符日月虗空操黄公之秘术岂得拙于对冦怯于用兵拥坚甲以自防坐重城而固守不存邀截故纵奔驰脱翔鸟于髙林送逰鱼于深水无心捉搦鸱挂网而还飞有意寛踈鼠入槖而重出空执全城之语纵贻虑敌之辜宜据刑书准条科结国子监二条监尹勤奏学生多无经业举送至省落第并请退还本邑以激励庻望生徒进益大学小学尊师而敬道上庠下庠钦贤而贵徳稽山之竹资括羽以宣功崑岫之珍待琢磨而为器东序西序离经辨志之原小成大成温故知新之学积川为海蛟龙鱼鼈处其中积土为山鸾鸑鹓鶵翔其上学而从政罔不由兹学古入官其来尚矣祗如毎年贡举先有成规登上科者髙歩于龙门落下第者退飞于鹢路蹶足之马尚想造途失晨之鸡犹思改旦庻使鸿飞海浦仍怀渐陆之期鹤唳霜臯尚有闻天之望岂得一靣试落便弃前功善诱生徒却将未可昔蘓秦十上岂曰无才主父八条何妨有用尹勤西唐教首北海儒宗应知三絶之劳颇识百篇之训随蓝改质实借招携题竹书名良资教授宁有弃古人之糟粕顿被踈遗受新生之束修频为改换所请无理状渉有情未可举科且宜从记太学生刘仁范等省试落第挝皷申诉准式卯时付问头酉时收䇿试日晚付头不尽经业更请重试台付法不伏刘仁范青衿胄子黄巻书生非应奉之五行异王充之一览天下第一希闻胡广之才日下无双罕见江夏之誉春秋一月徒弃光隂文史三冬虚淹嵗月有司试䇿无晁错之中科主者铨量落公孙之下第理合逡廵敛分退㘴授铨岂得俛仰自强肆情挝皷伏称问头付晚䇿自难周铨退者即恨独迟简得者不应偏早诉人之口皆有爱憎试官之情终无向背傲不可长骄不可盈若引窥觇之门恐开侥倖之路豸冠奏劾自合甘从马啄无寃何烦苦诉宜从明典勿信游辞少府监二条监贺敬盗御茵席三十事大理断二千五百里敬不伏云其物虽部分未进不得为御物沉沉少府掌其山海之资隠隠内藏职在瓌竒之货瑇瑁象牙之寳万里云奔珊瑚马脑之珍三邦辐凑百万钱之重寳实表贞亷二千石之崇班方求清素薛宣之才茂行洁乃应斯荣王观之守法不移方堪斯任贺敬挈瓶小智荷蒉庸才谢杨阜之公清非孔融之朗悟祗如桃笙象簟拟进乗舆翠被鸳禂咸供御用岂得外为䑕盗内纵狼贪未闻匡鼎之贤已䧟敬声之谴赤衿之席輙入私家文祫之衿拟移公室盗物数逾三十断流遂越二千理合甘徒仍怀苦诉款称物虽部分未进御前执此曲途深乖直道但供玩好奏进珍竒监当各有司存拟进便为御物何必要湏入内方可为偷法有正条理湏明典府史杜元掌造金玺遂盗一枚铸败为酒器断绞不伏云东玉未进合凖常盗不合死传国之寳有道必资式开瑞象之文祗启象麟之享白玉为检映犀钮以分辉黄金为绳莹龙缣而动色既施寳玉复假金银封以青布之嚢带以采组之绶杜𤣥一介庸琐千载寒㣲驰䇿十年之门始预九流之选理湏恪勤匪懈守孙贺之曹夙夜在公奉常林之教岂得小心之誉未出于街庭大怼之踪已流于台寺创此六玺輙盗一枚遽残螭角之辉翻作褭蹄之用方寸妙篆奄就炉销五字灵文俄从灰坏量其犯状罪不容诛语其刑名死有余责既投无赦之律合处不敬之论禹泣既不原辜汤祝如何免罪宜从绞㘴以肃朝章将作监二条大匠吴淳掌造东都罗城墻髙九仞隍深五丈正属春时妨农作百姓诉至秋收后淳自求功抑而不许御史弹非时兴造付法不伏九卿分统汉朝开土木之官百工惟时周礼置梓材之职斧斤动役测之以寒暑版筑兴功揆之以日星以人从欲倾宫就而纣亡以欲从人露台休而汉盛吴淳任居大匠职重缮工践李固之前规蹑曹褒之旧迹建都河洛起役伊瀍百堵所以云兴九仞由其岳立畚篑鱼贯强嵴者使之负持锹杵鴈行长胫者使之踏挿优旃欲漆之郭虽复难周张仪覆锦之城于焉易就九重之邑无劳走马之形万家之都自有卧龙之异理湏候隙启闭务在从时下不夺于三农上不亏于八部仓庚迁木殊非濬洫之辰戴胜降桑岂是营都之日宁有自求㣲效广弃人功既废春畴宜从霜典少匠栁佺掌造三阳宫台观壮丽三月而成夫匠疲劳死者十五六掌作官等加两阶被选挝鼓诉屈千八百国王者以列郡分州三十六所圣人有离宫别舘鹊宇衔月共五柞而连隂龙台造天将九华而接影三阳地邻崿坂境带嵩邱斜瞻玉女之祠近瞰井公之博爰兹胜壤聿启深宫取酸枣之前基探棠梨之旧制栁佺职惟经搆位掌欂栌拱木僝于林衡全模授于梓匠鳯池青琐参差鴈齿之阶鸾庭绮忩错落鱼鳞之屋璇题耀日耸瑇瑁之金椽珠网悬星洞琉璃之寳阁似王彬之勤苦自覔封侯匪魏覇之忧人怡然受乐仲华省费之誉未展其能伯直士卒之先罕闻其效壮丽则论功极大劳役则死者还多勤劳补拙而有余功过相除而不足人未疲而事就乍可论优大半毙而功成若为征赏加阶放选已自偏矜挝鼓自强何为浅见輙惊圣听不得无辜法有正条理宜科结水衡监二条五月五日洛水竞渡船十只请差使于扬州修造湏钱五千贯请速分付水衡列职池苑分曹既知逰观之娱兼总铸钱之府河隄谒者服彼贤冠都水使司佩其苍玉允釐舟楫肃掌陂池陈勰之绩既深王延之效斯重斗柄停午律中𬎼賔葛亮渉泸之时田文始生之日续命之缕渐染成风辟兵之缯因循不絶朱丝约粽变成南楚之宜紫艾禳灾大启中州之俗剪鸜鹆之舌必是能言收乌鹊之脑自然懐恋爰因此日竞渡为欢兰桡鸣鹤之舟桂棹晨凫之舸鸭头泛滥与青雀而争飞鹢首参差共飞龙而竞逐黄头执櫂疑素鲤之凌波白衣扬橹类苍乌之拂浪竞渡所用轻利为工创修十只之舟费直五千余贯金舟不可以泛水玉楫不可以乗湍造数计则无多用钱如何太广玩物䘮志所寳惟贤岂将有限之财以供无益之费所请非急未可辄依水工郑国状请决汉水直山凿山通道至伊水入洛湏夫五百万乃运江淮租极便水曰润下火曰炎上顺性则易从违方则难理祗如汉江已北伊瀍之南岩嶂崷崪以造天岗嶝峥嵘而括地层峯切汉飞鸟迷林絶壑穷山奔豹失路探深泉之月兔罕有其功捉髙标之日乌未闻其可后稷之播殖九谷不能使苗稼冬生夏禹之引决百川不能使江河西注郑国才非识古智未趋今乏袁敏之多能谢郦长之愽览进不量力退不省躬逆地势而开山絶天真以决水区区浅见輙与造化争功琐琐庸情拟共隂阳竞气衔枚塞海为惷已深捧土填河在愚弥甚妄为劳役虚费人功既贪罔上之条合处欺天之罪审问情状方可论科沙苑监二条鸿胪寺状穪黙啜使人朝宴设番客沙苑监李秀供羊痩小邉使咸怨御史弹付法淊淊碧海万穴于是朝宗隠隠黄枢百灵由其纳款长城絶地髙阙凌空包玉塞而为险控金㣲而作镇龙荒景促则飞雪千里龟林沍寒则木皮三寸韦鞴毳幕人传食䑕之风羶肉酪浆俗染乗羊之化阻狼居而跋扈台号单于处马坂以挺祅地名光禄千里辫髪望夷邸而争趋五月披裘瞻洛桥而下拜圣朝仁以接物徳以和人矜其属国之情待以蕃臣之礼李秀职编沙苑位绾牧司輙隠肥羊翻将痩羜一半供国罕见滋繁三百维羣如何检察羸肌薄毳供旦饩而难充瘠骨穿皮济晨炊而无用主簿之号空覩其髯大夫之家独留其舌遂使贤王结恨耻大国之风轻骄子相嫌鄙中州之礼薄宪司弹劾允合公条大理纠绳固难私纵正月朔旦祭南郊沙苑副监刘璥状云方今尊崇释教其羊料请减庻望国家有福庆祚绵长太常执奏祭天事大不宜降礼铜泽应序玉律调年畅彼三㣲均兹四气中和之职节初元于鳯笙司厯之班分上序于虬箭献鸠发嵗放雀名晨盘荐五辛家承百福磔鸡牖上迎媚景以禳灾悬羊戸间应和风而助气椒花起颂饯故迎新栢叶传杯迎暄送冷受兹胜景方申借稻之仪敬以吉辰允迪燔柴之典刘璥识非经逺智谢钩深藴薙草之庸才懐守株之小见请禁屠于斋月望省料于郊天欲崇释典希延庆祚但五帝三皇之代内教犹潜二庄两明以来真如始泛已前无佛不废禋宗今日祭神如何减省重人贱畜先哲之格言敬地尊天明王之令典弃而用犬尚有前讥尔爱其羊能无后诮邪情既亏正道小惠终乱大谋并付所司各依前式苑总监二条秦新安谷水社旧是苑内地近被百姓吞将作数请收入苑百姓不伏伊洛瀍涧八溪九谷之津少室嵩髙五岳三涂之险召公相宅灼龟墨以定王畿光武建都因鳯集而成帝业濯龙芳苑走马交衢宝盖交荫金钱满埒謻门曲榭从来别舘之基寿安永宁旧是离宫之地眷兹谷水俯瞰神州斜连四㑹之郊逈控两京之路都人接畛桑枣成林逆旅分区闾阎扑地虽其原是苑内不合輙诉人居四邉皆有业恆百姓若为吞併天田大小先有规模御圃短长非无制度文王百里之囿不以为多齐宣四十之园犹嫌太广利民之于利国相去几何施人之与夺人失之弥逺何惜数顷之地顿伤百姓之情如愚所裁宜依旧定上林监杨嗣请増置宫舘于上林中御幸游戯田猎所诣即上下辇成宴暂劳永逸永乆安穏八川浩荡控丹水以䟽津九岭参差绕黄山而作固相如健笔高谈上苑之芳子云清词盛述长杨之丽露寒鳷鹊之观古迹似存宜春属玉之轩余基尚在储胥枍诣便开御幸之涂清暑甘泉实曰㣲行之处探封峦于汉制侈未及奢获林光于秦余俭而不陋何必广开禁籞虚费人功优旃发使鹿之讥张昭有射彪之諌大夸宫舘外取笑于由余广设缭垣内兴嗟于贡禹杨嗣謟䛕佞士轻薄邪人矜奔竞之褊懐昧公方之大体奉圣君于尧舜善迹无闻陷人主于桓灵丑声先着镇之以静则俗阜财殷挠之以烦则政荒人散不应言而上言法有正条不应为而有为刑兹罔赦宜从贬论以肃朝章内侍省二条本省状称寺伯蒙天建植性谨厚荐逹贤良处事清勤惟知内外料察必望百司清肃在天悬象天垂宦者之星在地标仪地有阍人之职莫不谨房室审宫闾既隆内宰之班实掌中门之禁以其体非全气性实专良中常侍启之于前大长秋建之于后金珰银珰之贵光耀紫庭左貂右貂之荣宠盈黄闼蒙天建职参永巷位典长门出入后庭驰驱卧内专谋静慎比郑衆之元勲勤心纳忠方史㳺之补益举能不倦缪贤之绩尤彰进善无私曹腾之誉斯足省司稽其桢干兼以行能久参内侍之雄请肃外曹之职但逐鹿之犬必无捕豹之材击鴈之鹰岂有追鹏之力巷伯兴刺周道所以沦胥阉䜿弄权汉风由其大壊景监见任赵良寒心同子参车袁丝变色骨鲠之士足以纠正朝仪刑余之人岂可参谋国事其言不次无理告知内侍元淹心狠貌恭善柔成性两京徃来威福甚髙金帛祗承则妄于延誉迎候失行輙加鞭挞元淹佞幸居懐謟䛕成性同竖刀之狡狯翻覆邦家类伊戾之猖狂动揺州郡回天转日之势况此犹轻城狐社䑕之威方斯未甚有㳟石之巨蠧滥奉前规无管勃之竒功叨居近习徃还三辅威福甚髙去来两京风霜极烈苞苴未入队以黄泉之深贿赂潜通招以青云之上鞭笞士子耻辱官寮犬羊披虎豹之毛燕雀假鳯凰之翼岂可滥班九掖㸃秽罘罳宜可投诸四荒以御魑魅驰驿速发无俾少留各下所司即宜催遣龙筋鳯髓判卷二龙筋凤髓判卷三钦定四库全书龙筋凤髓判卷三唐张鷟撰明刘允鹏注修史馆二条监修国史刘济状称修史学士李吉甫多行虚饰不据实状有善不劝有恶不惩得财者入史无财者删削褒贬不实非良史之体观龙演卦未闻记事之书学鸟为文始立载言之典平林鬼哭经籍所以郁兴中山兔悲翰墨由其骏发纪功纪过沮诵肇之于前系月系时迟任踪之于后莫不惩恶劝善激浊扬清千载覩其昏眀一字成其褒贬吉甫缇䌷藏室握椠词林遵直笔于南史跨髙踪于东观理须抑扬训诰斟酌典谟辨而不华质而不俚退不隐恶慕周舎之坚贞进不虚美追扬雄之故事何得文随意曲笔逐情偏非左氏之三家有刘公之一弊宻㑹王道之軰闻而不言潜济生人之徒舍而不録阿附宰相贵虚饰以佞一时謟事明君尚虚名而夸六国贪述冠冕遗卫霍之元勲竞叙婚姻忘良平之上䇿有青凫之镪则倍事抑扬乏黄鸟之金则輙加删削就腐刑于汉室便作谤书求斛米于梁州輙成佳传毁誉在己髙下由心异班彪之正色乖董狐之直道有奸雄之性无良史之才徒紊国经宜从屏退着作郎杨安期学艺浅钝文词踈野凡修书不堪行用御史弹才不称职官失其人掌选侍郎崔彦既亏清鑑并请贬退着作之司艺文之府既籍贤良实资英俊自非干寳赡学无以措其锋颕孙盛宏词讵可尘其简牍安期才无半古学未全今性无异于朽材文有同于敝帚画虎为犬踈拙有余刻凤为鸱庸才何甚文词蹇钝理路乖踈终取笑于牛毛徒自矜于鸡口崔彦位参藻镜职掌权衡未分麟鹿之殊莫辨枭鸾之异投鼠尸于玉府有秽竒珍掷鱼目于珠丛深轻寳物躄士之追蹇兎罕见成功盲人之配瞎驴自然俱败选曹简要秘局清髙理须放还以俟来哲金吾卫二条左金吾卫将军赵宜检校街时大理丞徐逖鼓絶后于街中行宜决二十奏付法逖有故不伏科罪中尉掌徼起自秦朝郎将司阶行于汉制御曹执革雕轮光紫陌之前武库禁兵缇骑拂红尘之外弯弧状月肃肃盈衢挺劒含霜辉辉满路辛庆忌之威重乃应斯荣汉光武之㣲时犹钦此职赵宜名参列校务总戎昭蹑贾复之前规追冦恂之旧轨乳虎之号响溢于京畿苍鹰之名声充于辇毂既而鲸钟隠隠路絶行人鹤鼔冬冬街收马迹徐逖躬沾士职名属法官应知玉律之严颇识钩陈之禁岂有更深夜静仍纵辔于三条月暗星繁故扬鞭于五剧前途尚逺归望犹賖未侵豹卫之可忽犯兽冠之吏既缺瓜田之慎便招楚挞之羞付法将推状称有故但犯夜之罪惟坐两条被捉之时曾鞭二十元犯已从决讫无故亦合停科罪既总除固宜从释右金吾郎将韦谦于清化坊屠儿刘忽索肉不得决四十禁经一月忽男于右台云咆哮无上下礼韦谦五陵贵绪三辅名豪忝司隂识之班谬总朱浮之任不能恪勤守职廉慎当官未悬主簿之鱼频窥亭长之肉贪婪之性无愧于维鹈饕餮之情有同于相䑕庖丁之室屡被侵欺朱亥之门恒遭刻削徐季才之耿直讵肯庻㡬韩安国之流通曾何仰止马防名徳虽未可追崔琰芳声去之匪逺天津桥内寔归左卫之麾清化坊中岂是西曹之管越司侵职自有正条不合箠拷非无旧式依检腾凌无厌未可全科设令咆哮不虚止从凡鬪宜从犯状据法论刑左右羽林卫二条本卫状顷者内有警急羽林将军敬伟不避危险斫门斩闗诛锄逆贼肃清宫禁元功盛勋合加旌赏期门骑士五营骁健之夫羽林孤儿六郡良家之子既兼都尉寔号岩郎甘延夀之武勇傅介子之趫㨗如貔犷烈莫之与争鹖冲飞死而无退自非邓彪贵胄窦固名家岂可滥厠戎麾叨居武禁顷者鸱枭反噬蜂虿成妖衅发牀蓐之间灾生肘腋之下虹穿白日星孛紫㣲时惊触瑟之虞遽有献图之变敬伟不承制勑輙入宫闱骑列青规兵交黄屋犯龙苑之禁尚典严刑斩鹿门之闗犹思干纪岂有白鷴飞阁列阖长驱𤣥武仙楼冲扉直进侮弄兵器震动乗舆论功虽则可嘉议罪便当不敬以勤补拙终过重而劳轻以力酬愆即罪大而功小何者经纶秘筭不忤于宻图君臣恒规理存乎大体故勃鞮斩袂晋王纳其忠管仲射钩齐桓任为相怒封雍齿劝一志于人臣泣斩丁公惩两端于军将鄢陵述命竟守前荣里克施恩便招后谴春秋之明诫今古之崇规劳不足称罪宜先结又田逹当讨救之际索马不与拒门不开覆奏徃来宜失机速合处极法不伏田逹襟神劲烈志节坚贞天子之腹心皇朝之牙爪鸡鸣髙树风雨不易其音麈尾长松氷霜不改其操一兵一马咸待竹符门闭门开皆凭木契循环复奏务在从真仓卒輙来焉知非诈薛广断鞅情发于𠂻郅惮拒门意无非恶一心可以事百主百心不可事一君茍不践于邪途固无亏于正道卫绾敦实谨厚见称王陵朴沉真専可尚宜除旧过不夺前班则劝沮有归政刑无失左右卫一条右卫状称驾幸西京诉事人梁璥冲三卫仗遂被翊卫张忠以刀斫折右臂断璥徒不伏肆觐群后列圣所以乗时五载一廵明王以之顺动周穆八骏车辙匝于寰区夏启二龙骑迹光于㝢县汉家箫鼓屡向汾河魏帝鸣銮式临谯郡皇上俯从中路幸望西畿万骑皎而星罗六军发而雷动江腾海运拥列缺以前驱雾集云屯命䝉公而启路张忠家承积阀业盛良弓非无大树之荣实有小棠之䕃公侯圭璧百代相仍带砺山河千秋不絶腰鞬紫闼方申御侮之劳荷㦸丹闱式展干城之效左右千牛卫一条杜俊对仗遗箭于仗内御史弹付法杜俊㓜乏过庭少亏凾丈滥荷苴茅之䕃叨居兰桂之丛故得佩韘龙轩腰鞬凤阙不能翕肩歛气对黼帐以兢魂俯首曲躬临玉阶而侧足岂得钦承圣㫖曾无战灼之心侍奉天威敢纵卢胡之笑石庆谨厚未着于朝仪邓通骄滛已尘于国典不恭之罪付石碏以惩科无礼之徒从日磾而训戒虽仗内落箭未见遗弓律有正条相须乃坐二罪俱发自合从重而论一状既轻不可累成其过左右监门二条卫状称扬州贡大人鲁敬身长九尺力敌十夫配上押门兇麄酗酒不堪宿卫请退还本邑铜街八㑹开十二之通门金城九重列三条之广路严扄设禁随日月之昏明秘键凝规顺隂阳以开阖龟铺掩映对金马以翻光鹤钮参差间铜人而乱色押门守当必借身材击柝防闲良资壮健鲁敬家临海曲禀大海之精灵地迩江濵得长江之粹气容仪絶大骨节非常批熊拉虎之威扛鼎翘闗之力冯勤八尺象貌过人虞延十围英资出衆置之阶陛可以启发朝端列于宫围可以光辉廊庙昔季布使酒响振于河东樊哙饮巵功高于㶚上典韦长啜身为时倾蔡裔雄声才堪国用兇麄小失可峻之以刑书沉酗㣲愆可惩之以清宪宜渐戒励未可退还将军鲁庆诸州租调多被欺贿赂入已始给门牒船车壅滞进退无由鲁庆位在监门职惟防御理须孜孜匪懈恭慎小心耿耿恪勤方崇大略察姦非无隠伏知左道有孤虚上思郅恽之心不戒田仁之失但任土作贡玉帛星繁税熟贡新粮储岳积赤马之舸万里连樯青牛之车千辀接轴岂得不遵公法直纵私求故作踌躇専为颃颉鹤绫未入遂高卧而闲闲凫镪忽来即倾身而急急賍贿溢室谤讼盈庭外不惧于乗骢内无惭于相鼠待知賍估方可论刑宜更推穷以实裁断左右屯卫二条都留守屯卫将军王林状称驾在西京恐有警急请屯兵于宣仁门外以备非常皇天震怒发雷电以申威圣帝除残用干戈而肃杀莫不先声后实转败为功就逆命以迎师因不亭而动将五十二战非黩武而穷兵二十七征盖除兇而剪暴期门七萃列刃以攅镞卫尉八屯警夜而廵昼王林位参八校职列五营朝检察于周庐夕严更于徼道请于都郭别置屯兵思患预防不虞先备但王者之货藏之于天下王者之师守之于海外以骑数十振彼威容卧鼓歇鞍示其闲暇岂有置兵城内列骑街中百贼叩门万夫何用掩扉拒㓂终为自死之人入井逃灾乃是成埋之鬼虎豹在槛无复施其爪牙鹰鹗处笼何以张其羽翼絷猿庑下求其趫揵之功绊骥庭中责以超骧之用五尺童子尚以为愚三事大夫若为通计所请非理告记为宜飞骑将军刘恭膂力强群弓马超衆𦕈其一目恐不堪侍奉欲放归乡里又惜其身材主上股肱是为心膂汉髙之得樊哙廓去妖氛曹公之有典韦克宁寰宇刘恭力齐乌获勇若专诸非无孟悦之才实兼任鄙之状登城断布所向无前荷石投人谁当余勇越稷门之宇俊健有闻举大国之关骁雄可尚昔子夏丧目犹讲授于河西左邱失明亦修书于东鲁殷堪虽眇作牧于江濵丁仪止婚兴嗟于魏帝用大掩小弃短从长川泽纳污山薮藏疾蛇衔辉乘不以细颣为嫌虹气连城不以微瑕致损大材可録小疹何伤既要所须宜依旧定左右骁卫二条䟽勒镇军大使左骁卫将田慎状称安西路逺沙碛极深国家镇遏甚为劳弊一住十年死亡殆尽欲益反损请停四镇狼望萧条龙堆莾荡迤逦白兰之表迢递苍松之外傍通鬼域逺絶人区绵亘三十六蕃经过数万余里公主逺嫁徒闻黄鹄之歌髙昌入朝即动金驴之唱戊巳校尉镇靖遐荒都䕶羗夷招携异域田慎名参越骑位典戎韬仗节鸟垒之前扬旌綘賔之右不能因利成便蹑充国之英规矫制申功展陈汤之盛绩羸师逺入追广利以长驱煑弩充饥慕耿恭之无退岂得暂辞艰弊不顾宏图才住十年即停四镇功无缩地阻境界于邉庭虚奏闻天失威严于大国遂使皇威旷荡莫渐于流沙圣泽滂沱不行于近碛区区炎汉犹拓土以开垣赫赫隆唐拟抽邉而削地诚合解退以肃朝章所请无端告记为允郎将侯使西域市马属碛石乏食遂将赍马价籴食以救之并免饥饿御史弹不承制命擅用官物大宛之国旧出名驹小月氐郊素宜良马出阳关而直望但见平沙厯险固以遐征惟多积雪秋风旦惨白日黯而将昏寒云夕愁黄尘暗而无色斜冲乌弋直指龟兹践无雷之旧墟驰不霜之故地东道之骏仍未交关西回之兵輙为赒赈但重人贱畜往哲之嘉猷救死扶危明王之盛事若逢兵饿汲黯之擅无伤矫费赍资敬声之状无舍栢台奏劾合寘严科棘署论刑更宜推鞫待知的状方可量裁龙筋凤髓判卷三龙筋凤髓判卷四钦定四库全书龙筋凤髓判卷四唐张鷟撰明刘允鹏注左右卫率府二条御史弹东宫毎乗牛车㣲行游诸寺观左右清道元不设仪仗殊失礼容所由率丁譲等并请付法天孙东岳有国之元储帝子前星通邦之上嗣河海重润控玉槛以䟽源日月重轮顺朱囊而叶度位隆银榜青方列长子之宫望重铜楼紫极承祧之业济南凤集天骨已彰清河蛇盘灵资早应丁譲职惟清道务掌干城列羽卫于瑶山典戎旗于望苑自可画堂之侧肃肃霜戈甲观之前森森电㦸何得安细针于座上竟未匡毗带长劒于街中曾无觉察遂使盘游无度玩好非宜日逺之对蔑闻星流之瑞徒应昔乗小马尚致讥嫌今驾小牛深乖典则所由既不匡正群下竟未上闻亏失朝章理须明法东宫无事輙发四府兵猎未经奏许所由不言有亏国法重离明两允属利贞一日三朝寔归仁厚府官等肃承兰殿䖍奉桂宫识金玦之无归知玉牀之可惜春诵夏弦之训先有常仪冬书秋礼之规非无永范何得不遵彛教専事荒滛逐迅羽于长林接轻肥于浅草南皮射雉好乐无厌东门逐兎长驱不已笼山络野恣卢犬于平原冐雨侵风纵苍鹰于广泽一兵一马皆奉严符乍出乍归皆凭献表进不能諌退不能言虚旷国班谬尸天禄并宜削黜审择贤才自然鹤禁长清龙居永肃太庙一条太庙令朱景方行太祀乃于散斋而弔䘮御史弹付法大理断官减一等征铜五斤太祫之礼列圣之攸先吉禘之仪明王之令典莫不尊崇祖考敬事神明既申如在之诚聿起不钦之罚若严禋有则赤鴈降于祠宫祭谒无亏白鹤翔于清庙则有轻飨荐黩斋明肃承顾庙䖍奉閟宫方行盥涤之规有事宗禋之典龙旂是祷鞗革鸧鸧马信来朝威仪肃肃理须恭敬乃志静慎其心玉瓉之献克修金罍之夀斯荐何得散斋之日迓祉之辰周泽之洁无闻荀彧之容先发长驱马足便过元伯之家顿作驴鸣乃向仲宣之室不恭之罪法有常科失礼之愆宜从明宪官减一等铜坐五斤数外更求未为通允郊社一条二月有事于太社太常慱士冯敬有大功䘮隐而不论遂以行事付法科罪社为土主稷是谷神侑以姬周之祖配以烈山之子纳箓受图之哲乗干执契之君莫不崇尚其道肃恭其事夏殷履运仍开松栢之禋汉祖豋朝复设枌榆之祭分其玉帛建五色之灵坛荐以牲牢具三重之芳酎八音间发六舞交驰社主享而成休明灵歆而降福命三老率百神应瑞雀于青畴扫飞蝗于翠亩则千仓嵗积三农之蓄有余万庾年登九载之储斯溢冯敬身居典礼职在秩宗应知六祝之词颇逹六祈之训带斯凶服輙入礼宫御史奏弹虽言奉法详刑结罪须按科条庙享诚则有违社稷元来不禁弹无反坐律许执文枉被凝霜理须清雪大乐一条大乐令卢庆状称五帝殊时不相沿乐三王异代不相袭礼请改圣朝乐名大象天下徃极为号又应国姓古之天子制礼以安人昔者明王作乐以崇徳移风易俗成孝敬而厚人伦快耳娱心感鬼神而通教化调兹六气征主夏而角主春导彼五音宫动脾而商动肺天则不言而信故奏云门以祭天地则不动而生故奏咸池以祀地道则无象而化神则不怒而威故畅之以钟鼓娱之以丝竹廉直正诚之响发而人肃恭粗厉勐毅之音生而人刚健哀思为亡国之乐其政陵迟怨怒为乱世之音其风转替故详其律吕师旷知其盛衰察彼轩悬延陵识其兴废自王泽既竭风雅莫流文侯聼郑而不寝孔子闻韶而忘味桑间濮上流宕忘归下里巴人奔波逐逺圣朝均四畅调八风聼鸣凤以和音命飞龙而度曲上通咸夏式隆殷荐之仪俯定茎英允叶昭容之典歌九序讽六诗闻其声而徳和省其文而心正卢庆职参乐令匠典倡优履师挚之前规蹑曹褒之旧躅以为质文逓变礼乐殊途輙进嘉名深陈雅称执大象而天下徃其徳弥长行大道而海内和其风载逺命伶伦而讨韵雅合䕫钟召荀朂以调声自谐牛铎千童万舞共朱鴈以齐行八佾九歌将赤蛟而合节尤禆圣化甚益皇明宜下太常先宣美号鼓吹一条鼓吹令王干状称鼓吹卤簿国家仪注器具滥恶请更改修制礼部员外崔嵩以府库尚虚此非急务判停凫钟隐隐随九变以交驰鼍鼓逢逢和八音而间作或短箫横引朱鹭铿锵或长笛手吹紫骝凄切东宫所设殊非列代之规平阁爰施亦匪先王之制然国家仪注须应礼经既崇卤簿之班又惠功臣之钖有国有家朝章不可暂亏去食去兵礼乐如何輙废王干状请崔嵩判停尔爱其羊我爱其礼速令鸠集请勿狐疑太卜一条太卜袁纲善卜所言立騐有术士荣俨夜无故被杀不知头首使纲筮之竟不知贼处御史弹纲情有向背而不言付法枫天枣地观倚伏于无形方智圆神察幽明于未兆百年鼠卜尚辨吉凶五徳鸡占犹知祸福长安季主不以荣辱存心蜀郡严平不以衣冠介虑袁纲雅望四兆妙达二臣荣参九筮之班艺审千蓍之诀东方朔之暗射指掌可知淳于智之精通毫釐无失均赵逹之廻筯要妙如神比吴㤗之求棋纵横必中有蛇衔笔立定徽祥有蚁开封行㸔润泽遗豹冠于猎所逆见繇辞悬马鞭于树间预知贫富如斯术数寔繁有徒荣俨薄觧医方㣲知小伎遭费祎之刺客遂陨轻姿遇袁盎之讐人俄倾重耳莫知贼首须察真踪纲为研寻竟无的状将为隐避爰被奏弹理须直守正途不可偏拘小节何也龟称圣智不能免宋元之鑚龙号神明不能脱夏豢之网郭璞洞林之妙竟被严诛京房易传之㣲终从大戮知有所不察神有所不通既处重刑恐亏平典太医一条太医令张仲善处方进药加三味与古今不同断绞不伏云病状合加此味仰止处分五情失候多生心腹之灾六气乖宜必动肌肤之疾絶更生之药必借良医乏返魂之香诚资善疗张仲业优三世方极四难非无九折之能寔掌万人之苦郭玉诊脉妙识隂阳文挚观心巧知方寸仙人董奉之灵杏足愈沉痾羽客安期之神枣攻兹羙疢华陀削胃妙逹古今仲景观膓誉闻寰宇圣躬述谴谨按名方肃奉龙颜须穷鹊术岂得不遵古法独任新情弃俞跗之前规失仓公之旧轨若君臣相使情理或通若畏恶相刑科条无舍进劾断绞亦合甘从处方即依诚为苦屈刑狱之重人命所悬宜更裁决毋失权衡太史一条太史令杜淹教男私习天文兼有𤣥象器物被刘建告勘当并实粤若颛顼命南正以司天昔在帝尧列东官以賔日履端于始序则不愆举正于中时乃不忒自秦称金贙叨五胜之宏纲汉起玉鸡叶三㣲之逺度征洛下命唐都攷大衍之始终心伏羲夣周旦歩太初之盈缩四营因之式序八变所以无差五星叶度于上万物和平于下杜淹位参羲仲声振子韦覧沮诵之前规遵史谈之旧典星聚东井逆辨休征月犯少㣲悬知应变使星已发无违寸景之期劒气莫闗不爽分毫之信官居大后夙已上闻宋起真人预为先觉谯周之论蜀灭杜琼之説曹兴此列代之攸钦邦家之要籍淹之少子雅爱其书习张衡之浑仪论陆续之𤣥象父为太史子学天文堂构无隳家风不坠私家不容輙畜史局何废流行准法无辜按宜从记刻漏一条漏主夜睡不觉失明天晓以后仍少六刻不尽钟鼓既晚司官失朝挈壶所掌司刻成班铜史分曹金徒启位隂虫成魄恍惚如神灵虬吐津希夷若鬼日不藏徃晦明之所莫违月不爽来寒暑由其顺序自三苗乱政五覇任权史官䘮纪畴人废业孟陬于焉舛候摄提所以乖方五夜不分六日无辨圣朝修百年之弊政举千载之頺纲龙首应时鸡人合节大小之候共砌荚以凋荣昏旦之期逐宫槐而舒卷二分二至无亏余遂之踪大余小余允叶容成之度何得漏生弛慢吐号乖宜朝官颠倒于衣裳街吏失期于钟鼓齐君望晓莫聼钟声京尹失时空奔马足漏司乖错凖法论刑良醖一条㑹期日酒酸良醖署令杜纲添之以灰御史弹纲纲欵好酒例安灰其味加美不伏科上稽干象列酒旗之星下鍳坤仪制酒泉之郡杜康至妙肇发馨香仪狄精㣲爰施麴蘖用之于宗庙可以歆享百神用之于冠婚可以谐和百姓杜纲名班酿署官列醖司须明五齐之规颇觧三酒之术十酿之法竟未留心九醖之方曾无介意鸡鸣下酿取兰香而桂辛鸠集为征遂果酸而梅醋惧贻灾谴宻纵奸讹顿下生蝇之灰用添浮蚁之味遂使圣人贤者变易常滋从事督邮乖违旧性事竆理尽方起遁辞触网挂罗妄称前例岂得索郎清徳横被侵诬巴卿实功枉遭㸃辱既亏竹叶之术宜从棘木之科大官一条大官丞李休供祭余胙肉少依问欵称大常博士王均毎分肉取常多郎中吴爽㧞劒割肉而去在祀与戎国之大事祭公不宿人之常礼班赐神惠多少先有成规轻䙝鬼余贤圣非无旧识明目䟽趾具在常经刚鬛柔毛备诸彛典李休位霑主守职绾大官虽无负鼎之功实委操刀之任余胙肉欠颇有指归依问欵辞具陈萌绪为郎中吴爽强割逾豊博士王均叨分太广㧞剑割肉愧方朔之能仁诣府退鱼谢公休之贞洁匪张华之职分数粒仍多同㢘颇之无厌百斤不足非慙非耻与草狗而不殊惟暴惟贪共茅鸱而莫别深亏雅躅实蠧名流宜窜遐荒式清朝列掌醢一条光禄寺卿杨裕状称掌醢署令吕建居官清整不邀名誉忠肃奉公未䝉进考笾豆之事各有司存樽爼之间非无主守陈之郊祀可以接神明用之礼仪可以宁邦国蚳醢鴈醢之类百代相因龙酱蠏酱之流千龄不易吕建䇿名膳府委职庖官既掌鹿臡实司蛟鲊鸧寒四兽之腊罔不留心羊五侯之鲭曾兼注意鹿牙之糁马齿之盐㸃以凤林之醋饮以乌程之茗孟宗遗母犹避嫌疑杜预饷人惟求免罪忠以奉上酌贪泉而弥清廉以当官置脂膏而不润朱文季执心强直荣位腾迁黄叔度独守恬虚声名籍甚不求于物遂被疾于孤醒不屈于人终见排于群丑杨回三逐盛徳宜收张既十年公平可録理宜甄㧞以朂朝班珍羞一条珍羞令赵庆诸州所进口味割截饷送权门毎得好官衆共谈荐名实相反深愧国章赵庆佞媚为姿謟䛕成性贪残不轨兽中之有饿狼轻薄无仪人间之有猰鬼江淮果物荔枝龙眼之珍河济饴糖米糪马鞍之妙石蜜百花之蘂味是蜂调甘𤓰五色之香美疑鹤集豹胎龙胁凤腊猩脣越俗鸣蝉之稻安定噎鸠之麦趦趄雉伏谒宰辅之车前踧踖蛇行拜公卿之马首謟事贾谧阿附董贤徒有事于苞苴不自亲于机杼盗家财而饷家长人路难通偷社酒而劝社神冥途未许鼠窜求道小人引之以为能狐媚取容君子得之而不贵宜从斥逐以肃群寮借田一条廪犠令王尧上封事准礼诸侯九推今之刺史古之诸侯无借田处不可以训农汉书十志农为有国之基洪范九畴食是生人之命由是古之圣帝躬事三推昔者明王亲行万乗鼍鼓震地鸾舆动天耸凤盖以来云建龙旂而拂日青坛岳立翠幕烟平百司于是骏奔三公以之肃事绀辕黛耜克遵应劭之仪緑耦朱纮允备曹褒之礼周宣王之寝废自有前讥汉文帝之遵崇斯为后则王尧职参廪署位掌甸师钦承北极之尊祗奉东郊之典欲使载芟之咏无替于前修保介之容有崇于古训潘岳创赋备陈执耒之端曹植为文具述勤耘之羙以今之刺史古之诸侯既称字飬之官寔曰教人之首若令劝沮必在躬亲此虽识于朝三犹未闻于暮四祗若坛飞羽爵便为劝稼之方门列春牛即是趋农之候更施别法于是为烦亲蚕一条皇后亲蚕诸侯之小君古者亦有蚕室今废其事不可以率下平土就蚕彰乎曩烈亘山成茧着自前书爰崇黻冕之宜遂展鞠衣之范暨乎姑洗应律甲乙司辰鸣鸠醉椹之朝戴胜降桑之日鸳帏就列一十四位导其前鷩服斯临百二十宫随其后鸾镳顺动翠盖郁其参差凤辖徐飞翟羽纷其容裔懿筐是执柔桑是攀劝以女儿之蚕收其园客之茧三盆事毕可献之于王公六服功成可陈之于宗庙昔三王季末五霸凌迟礼乐自出于诸侯征伐不由于天子遂令列国命妇窃三宫之礼容连伯嫔嫱僭九重之秘式圣朝八纮同贯四海为家芟徃帝之浇风削前王之弊政自我作古何礼之拘化俗调甿斯为折中王尧所请理未通方如愚所裁告记为允导官一条导官署令姚泰盗用进米二十石上米倍四十五价绢估三十价断绞不伏务农重谷旷代之懿典税熟贡新经邦之雅训金不可食轻瑞铣以投鼃玉不可衣弃和珍以抵鹊一日不作天下受其饥三载斯盈海内霑其润磨蜃而耨百谷所以繁滋驱象而耕三农以之告稔彩鸡屡见非无白壤之仪春鸟不鸣自有黄云之应姚㤗䇿名列署受委导官专司瑞鹊之禾实主鸣蝉之稻赤乌集耨氷粟千仓黄雀随犂秋田万亩五种燕颔之粲粒若流珠六月翟白之租精如散玉岂得安定之麦不进中宫长安之米窃留私室刑名极峻法焉可逃情状难容死有余谴但平赃定律必依髙估供进所须宜从极价论次嫌则状当绞坐凖勾盾一条龙筋凤髓判巻四