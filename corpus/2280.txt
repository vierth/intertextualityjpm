罗昭谏集提要钦定四库全书集部二罗昭谏集别集类一提要等谨按罗昭谏集八巻唐罗隠撰隠有两同书巳着録考吴越备史隠本传云隠江东甲乙集淮海寓言及谗书后集并行于世郑樵通志艺文畧载罗隠集二十巻后集三巻又有吴越掌记集三巻至陈振孙书録觧题则甲乙集仅十巻而后集反有五巻又多湘南集三巻且注甲乙集皆诗后集有律赋数首湘南集乃长沙幕中应用之文隠又有淮海寓言及䜛书等求之未获云云据此则不特吴越掌记集不传即淮海寓言䜛书二种振孙且不得见矣此本为康熈初彭城知县张瓉所刻后有瓉跋云昭谏诸集今不复见仅得江东集抄本于邑人袁英家嗣后得甲乙集刻本合而读之虽全集不获尽覩窥豹者已得一斑矣盖出于后人所掇舍非旧帙也所载诗四巻又有杂文一巻诗与毛晋所刻甲乙集合杂文则不知原在何集其湘南集仅存自序一篇列于巻中序谓湘南文失落于马上军前仅分三巻而举业词祭之文惟诸启多作于湖南或即湘南集中之遗欤文苑英华有隠秋云似罗赋一篇盖即后集之律赋此本失载则所採亦尚遗漏矣第七巻末一篇为广陵妖乱志前十一篇疑即淮海寓言之文也第八巻有两同书十篇唐志着録其説以儒道为一致故曰两同似乎䜛书之外又有此书者其异同则不可考矣隠不得志于唐迨唐之亡也梁主以谏议大夫召之拒不应又力劝钱谬讨梁事虽不成君子韪之其诗如徐寇南逼感事献江南知巳一首即事中元甲子一首中元甲子以辛丑驾幸蜀四首皆忠愤之气溢于言表视同时李山甫杜荀鹤辈有鸾枭之分虽残阙之余犹为艺林所寳重殆有由矣干隆四十三年二月恭校上总纂官纪昀陆钖熊孙士毅总校官陆费墀罗昭谏集卷一钦定四库全书罗昭谏集巻一唐罗隐撰赋秋虫吟秋虫蜘蛛也致身罗网间实腹亦罗网间愚感其理有得䘮因以赋之物之小兮迎网而毙物之大兮兼网而逝网也者绳其小而不绳其大吾不尔身之危兮腹之餧兮吁五言古空城雀雀入官仓中所食能损㡬所虑徃复频官仓乃害尔鱼网不在天鸟网不张水饮啄要自然何必空城里庭花昨日芳艳浓开樽㡬同醉今朝风雨恶惆怅人生事南威病不起西子老兼至向晩寂无人相偎堕红涙陇头水借问陇头水年年恨何事全疑呜咽声中有征人涙自古无长䇿况我非深智何计谢潺湲一宵空不寐江夏酬髙崇节腊雪都堂试春风汴水行十年虽抱疾何处不无情羣盗正当路此游应隔生劳君问流落山下巳躬耕秦中富人髙髙起华堂区区引流水粪土金玉珍犹嫌未奢侈陋巷满蓬蒿谁知有颜子思归行不畊南畆田为爱东堂桂身同树上花一落又经嵗交亲益相薄知巳恩潜替日开十二门自是无归计七言古酬丘光庭正月十一日书札五月十六日到来柳吟秦望咫尺地鲤鱼何处闲徘徊故人情意未疎索次第序述眉眼开上言二年隔烟水下有数幅真琼瑰行吟坐读口不倦瀑泉激射琅玕摧壁池兰蕙日巳老村酒蘸甲时㡬杯鹤龄鸿算不复见雨后簔笠空莓苔自従黄寇扰中土人心波荡犹未廻赵殷合眼拜九列张濬掉舌升三台朝廷济济百揆序宁将对面容姦回祸生有基妖有渐翠华西幸䝉尘埃三川梗塞两河关大眀宫殿生蒿莱懦夫早嵗不量力策蹇仰北髙崔巍千门万户扄鎻宻良匠不肯雕散材君今得意尚如此况我麋鹿悠悠哉荣衰贵贱目所覩莫嫌头白黄金台江南行江烟湿雨鲛绡软漠漠小山眉黛浅水国多愁又有情夜槽压酒银船满细丝摇柳凝晓空吴王台榭春梦中鸳鸯鸂鶒唤不起平铺緑水眠东风西陵路邉月悄悄油碧车轻蘓小小巫山髙下压重泉上千仞香云结梦西风𦂳縦有精灵得徃来狖轭鼯轩亦颠陨岚光双双雷隐隐愁为衣裳恨为鬓暮洒朝行何所之江邉日月情无尽珠零冷露丹堕枫细腰长脸愁满宫人生对面犹异同况在千巖万壑中薛阳陶觱篥歌平泉上相东征日曽为阳陶歌觱篥乌江太守会稽侯相次三篇皆俊逸乔山殡葬衣冠后金印苍黄南去疾龙楼冷落夏口寒従此风流为废物人间至艺难得主懐抱差池恨星律䢴沟仆射戎政闲试渡𤓰洲吐伊鬰西风九月草树秋万喧沉寂登髙楼老篁掲指徴羽吼炀帝起坐淮王愁髙飘咽灭出滞气下感知巳时横流穿空激逺不可遏髣髴似向伊水头伊水林泉今巳矣因取遗编认前事武宗皇帝御宇时四海怡然知所自扫除桀黠似提箒制压权豪若穿鼻九鼎调和各有门谢安空俭真儿戯功髙近代竟谁知艺小似君犹不弃勿惜喑呜更一吹与君共下难逢泪病骢马枥上病骢蹄褭褭江邉废宅路迢迢自经梅雨长垂耳乍食菰浆欲折腰金络衔头光未灭玉花毛色瘦来焦曽聴禁漏惊街鼓惯踏康尘怕小桥夜半雄声心尚壮日中髙卧尾还揺龙媒落地天池逺何事牵牛在碧霄长短句芳树细萼慢逐风暖香闲破鼻青帝固有心时时漏天意去年髙枝犹压地今年低枝巳顦顇吾所以见造化之权变通之理春夏作头秋冬作尾循环反覆无终巳人生长短同一轨若使威可以制力可以止则秦王不肯敛手下沙丘孟贲不合低头入蒿里伊人强勐犹如此顾我劳生何足恃但愿我开素抱倾绿蚁陶陶兀兀大醉于清宵白昼间任它上是天下是地罗昭谏集巻一罗昭谏集卷二钦定四库全书罗昭谏集巻二唐罗隐撰五言律效玉台体青楼枕路隅壁甃复椒涂晚梦通帘押春寒逼酒垆解吟怜芍药难见恨菖蒲试问年多少隣姬亦姓胡秋夕对月夜月色可掬倚楼聊觧颜未能分寇盗徒欲满关山背冷金蟾滑毛寒玉兔顽姮娥谩偷药长短老中间轻飈轻飈掠晩莎秋物惨关河战垒平时少斋坛上处多楚虽屈子重汉亦忆廉颇不及云台议空山老薜萝雪霁南山雪乍晴寒气转峥嵘鏁却闲门出随他骏马行一竿犹有计五鼎岂湏烹愁见天街草青青又欲生春居东风百卉摇旧国路迢迢偶病成疎散因贫得寂寥倚檐髙柳弱乗露小桃妖春色常无处村醪更一瓢寒食日早出城东青门欲曙天车马巳喧阗禁柳揺风细墙花折露鲜向谁夸丽景只此是流年不得髙飞便回头望纸鸢秋晩宰邑惭良术为文愧壮图縦饶长委命争奈渐非夫杯酒有时有乱离无处无金庭在何处回首一踟蹰秋斋后浮碧山光冷月眀露㸃匀渚莲丹脸恨堤柳翠眉颦蝉巳送行客雁应辞主人蝇蚊渐无况日晚自相亲除夜官厯行将尽村醪强自倾厌寒思暖律畏老惜残更嵗月巳如此寇戎犹未平儿童不谙事歌吹待天眀九江早秋雨过晩凉生楼中枕簟清海风吹乱木巖磬落孤城百嵗㡬多日四蹄无限程西隣莫髙唱俱是别离情秋江秋江待晩潮客思斾旌遥细雨翻芦叶髙风怯柳条兵戈村落破饥俭虎狼骄吾土兼连此离魂望里销秋浦晴川倚落晖极目思依依野色寒来浅人家乱后稀乆贫身不达多病意常违还有渔舟在时时梦里归陜西晩思长途巳自穷此去更西东树色荣衰里人心徃返中别情流水急归意故山空莫忘交㳺分从来事一同冬暮城西晩眺谬忝莲华幕虚沾柏署官欹危长抱疾衰老不禁寒时事巳日过世途行转难千崖兼万壑只向望中看南康道中弱冠负文翰此中听鹿鸣使君延上榻时辈仰前程丹桂竟多故白云空有情惟余路傍涙沾洒向尘缨宿彭蠡馆孤馆少行旅觧鞍增别愁逺山矜薄暮髙柳怯清秋病里见时态醉中思旧㳺所懐今巳矣何必恨东流早登新安县楼关城树色齐徃事未全迷塞路真人气封门壮士泥草浓延蝶舞花宻敎莺啼若以鸣为徳鸾凰不及鸡絶境絶境非身事流年但物华水梳苔髪直风引蕙心斜凡客従题鳯肤音未胜蛙小船兼有桨始与问渔家城西作従君无一事终日掩空斋道薄交㳺少才疎进取乖野禽鸣聒耳庭草緑侵堦幸自同樗栎何妨惬所懐邉夜光景飘如水生涯转似萍雁门穷朔路牛斗故乡星句尽人谁切歌终涙自零夜阑回首算何处不长亭旧游良时不复再渐老更难言逺水犹经眼髙楼似㫁魂依依宋玉宅厯厯长卿村今日空江畔相看只酒罇题方干诗中间李建州夏汭偶同游顾我论佳句推君最上流九霄无鹤板双髩老渔舟世难方如此何当浣旅愁韦曲杜处士新居翠敛王孙草荒诛宋玉茅寇余无故物时薄少深交迸笋穿行迳饥雏出壊巢小园吾亦有多病近来抛早秋宿叶随所居池荷叶正圆长厯报时殚旷野云蒸热空庭雨始寒蝇蚊犹得志簟席若为安浮世知谁是劳歌共一欢题段太尉庙近甸䝉尘日南梁反正年飘流茂陵苑零落大官椽建纛非降楚披图异録燕堪嗟侍中血不及御衣前秋日富春江行逺岸平如剪澄江静似铺紫鳞仙客驭金颗李衡奴冷叠千山濶清涵万象殊严陵亦髙见归卧是良图昇仙桥危梁枕路岐驻马问前时价自友朋得名因妇女知直须论运命不得逞文词执㦸居乡里荣华竟若为台城水国春常在台城夜未寒丽华承宠渥江令捧杯槃宴罢眀堂烂诗成寳炬残兵来吾有计金井玉钩栏北固亭东望寄黙师髙亭暮色中徃事更谁同水谩矜天濶山应到此穷病怜京口酒老怯海门风惟有言堪觧何由见逺公封禅寺居盛礼何由覩嘉名偶寄居周南太史涙蛮徼长卿书砌竹揺风直庭花泣露疎谁能赋秋兴千里隔吾庐灵山寺晩景聊摅抱慿栏㡬荡魂槛虚従四面江濶奈孤根幽径薜萝色小山苔藓痕欲依师问道何处系心猿题真娘墓春草荒坟墓萋萋向虎丘死犹嫌寂寞生肯不风流皎镜山泉冷轻裾海雾秋还应伴西子香径夜深游苏小小墓魂依檇李城犹未有人耕好月当年事残花触处情向谁曽艳冶随分得声名应侍吴王宴兰桡暗送迎遣兴青云路不通归计奈长䝉老恐医方悞穷忧酒盏空何堪离乱后更入是非中长短遭讥笑廻头避钓翁伤华髪旧国迢迢逺清秋种种新巳衰曽轸虑初见忽沾巾日薄梳兼懒根危镊恐频青铜不自见只拟老他人旅梦旅梦无迁次穷愁有叹嗟子鵞金口逺粳米会稽賖漏澁才成滴灯寒不作花出门聊一望蟾桂向人斜感旧剑佩孙𢎞阁戈鋋大将营重言虚有位孤立竟无成丘陇笳箫咽池台嵗月平此恩何以报归处是柴荆使者使者衔中㫖﨑岖万里行人心犹未革天意似难眀四海霍光第六龙张奉营陪臣无以报西望不胜情郴江迁客不是逢清世何由见皂囊事虽危虎尾名胜汩鸳行毒雾郴江濶愁云楚驿长归时有词赋一为弔沅湘途中逢刘知逺吴楚烟波里巢由季孟间只言无事贵不道致身闲别渚莲根㫁归心桂树顽空劳钟璞意尘世隔函关乱后逢友人沧海去未得倚舟聊问津生灵寇盗尽方镇改更频梦里旧行处眼前新贵人従来事如此君莫独沾巾期徐道者不至辽鹤虚空语㝠鸿未易亲偶然来即是必拟见无因霜霰穷冬冷杯盘旅舎贫只应蓟子训醉后懒分身雪中懐友人腊酒复腊雪故人今越卿所思谁把盏端坐恨无航兎苑旧㳺尽龟台仙路长未知邹孟子何以奉梁王思故人故人不可见聊复拂鸣琴鹊遶风枝急萤藏露草深平生四方志此夜五湖心惆怅友朋尽洋洋漫好音秋日懐孟夷庚秋叶黄陂下孤舟忆共谁江山三楚界风雨二妃祠知巳秦貂没流年贾鵩悲中原正兵马相见是何时秋日懐贾随进士邉寇日骚动故人音信稀长缨惭贾谊孤塜忆韩非晓匣鱼肠冷春园鸭掌肥知君安未得聊且示忘机寄陆龟䝉龙楼李丞相昔嵗仰髙文黄阁寻无主青山竟未闻夜船乗海月秋寺伴江云却恐尘埃里浮名㸃污君寄易定公乗亿侍郎谢舞仍宫柳髙竒世少双侍中生不到园令死湏降班秩通乌府尊罍近碧幢昭王有余烈试为祷迷邦寄制诰李舎人梁王握豹韬雪里见枚臯上客趋丹陛游人叹二毛门闲知待诏星动想濡毫一首长杨赋应嫌索价髙秋日寄狄补阙红尘扰扰间立马看南山漫道经年徃何妨逐日闲病中霜叶赤愁里鬓毛斑不为良知在驱车巳出关寄苏拾遗早嵗长杨赋当年谏猎书格髙时辈伏言切宦情疎慷慨传丹桂艰难保旧居退朝焚谏草能忘马相如寄袁皓侍御东台失路岐荣辱事堪悲我寝牛衣敝君居豸角危风尘惭上品才业媿眀时千里芙蓉幕何由话所思寄大理寺徐郎中佐棘竟谁同因思证圣中事虽亡显报理合有隂功官绪诜枝老生涯范甑空㡬时潘好礼重与话清风寄侯博士规谏扬雄赋邅廻贾谊官乆贫还徃少孤立转迁难清镜流年急髙槐旅舎寒侏儒亦何有饱食向长安寄徴士魏员外嘉遁蘓门节清贫粉署官不矜朝命重只恨路行难窓晓鸡谈倦庭秋蝶梦阑羡君归未得还有钓鱼竿寄礼部郑员外栾却门风大裴王礼乐优班资冠鸡舌人品压龙头夜直罏香细晴编疏草稠曽闻潘散骑三十二悲秋寄金吾李荪常侍西班掌禁兵兰锜最分眀晓色严天仗春寒避火城安危虽巳任韬畧即嘉声请问何功徳壶关寇始平寄䖍州薛大夫祝融峰下别二载梦魂劳地转南康重官兼亚相髙海鹏终负日神马肯眠槽会得窥成绩幽窓染兎毫寄剡县主簿金庭养真地珠篆㑹稽官境胜堪长徃时危喜暂安洞连沧海濶山拥赤城寒他日抛尘土因君拟炼丹秋寄张坤庭树巳黄落闭门俱寂寥未知栖託处空羡圣眀朝酒醒乡心濶云晴客思遥吾徒自多感颜子只箪瓢寄许融多病仍疎拙唯君与我同帝乡年共老江徼业俱空燕冷辞华屋蝉凉咽晩丛白云髙㡬许全属採芝翁除夜寄张达梅花巳着眼竹叶况粘唇只此留残嵗那堪忆故人乱离书不达衰病日相亲江浦思归意眀朝又一春初夏寄顾绍宗江上偶分袂四廻寒暑更青山无路入白髪满头生郢浦雁寻过镜湖蝉又鸣怜君未归日杯酒若为情寄洪正师寄蹇浑成迹经年滞杜南价轻犹有二足刖巳过三鸡肋曹公忿猪肝仲叔慙会应谋避地依约近禅菴秋居有寄端居湖岸东生计有无中魇处千般鬼寒时百种风性灵従道拙心事奈成空多谢金台客何当一笑同酬髙崇节旧㳺虽一梦别绪忽千般败草汤陵晩衰槐楚寺寒数竒常自媿时薄欲何干犹赖君相勉慇懃贡禹冠送李右丞分司分曹得洛川谠议更昭然左省曽批勅中台肯畏权所悲时渐薄共贺道尤全卖与清平代相兼值㡬钱送沈光侍御赴职闽中未至应居右全家出帝乡礼优逢苑雪官重带台霜夜浦吴潮乱春滩建水狂延平有风雨従此是腾骧商于驿与于韫玉话别南朝徐庾流洛下忆同㳺酒採闲坊菊山登逺寺楼相思劳寄梦偶别巳经秋还被青青桂催君不自由哭张博士太常前辈倐云殁媿君曽北方格卑虽不称言重亦难忘谏草犹青𤨏悲风已白杨只应移理窟泉下对真长鸎声井上梧桐暗花间雾露稀一枝晴复暖百啭是兼非金屋梦初觉玉关人未归不堪闲日听因尔又沾衣燕不必嫌漂露何妨养羽毛汉妃金屋逺卢女杏梁髙野逈双飞急烟晴对语劳犹胜黄雀在栖息是蓬蒿鹰越海霜天暮辞韬野草干俊通司𨽻职严奉武夫官眼恶藏锋在心粗逐物殚近来脂腻足驱遣不妨难蝶汉王刀笔精写尔逼天生舞巧何防急飞髙所恨轻野田黄雀虑山馆主人情此物那堪作庄周梦不成萤空庭夜未央㸃的度危墙抱影何㣲细乗时忽发扬不思因腐草便拟倚孤光若道通文翰车公业岂长菊篱落嵗云暮数枝聊自芳雪裁纎蕊宻金拆小苞香千载白衣酒一生青女霜春丛莫轻薄彼此有行藏红叶不奈荒城畔那堪晩照中野晴霜裛緑山冷雨催红㳺子㶚陵道美人长信宫等闲俱嵗暮摇落意无穷咏钱志士不敢道贮之成祸胎小人无事蓻假尔作梯媒觧释愁膓结能分睡眼开朱门狼虎性一半逐君廻残花巳叹良时晩仍悲别酒催暖芳随日薄轻片逐风廻黛歛愁歌扇粧残泣镜台緐隂莫矜衒终是共尘埃初秋寄友人九华曽屏迹罹乱与心违是处堪终老新秋又未归病中芳草歇愁里白云飞樵侣兼同志音书近又稀堠子终日路岐旁前程亦可量未能慙面黒只是恨头方雅㫖逾千里髙文近两行君知不识字第一莫形相题𤣥同先生草堂杳杳诸天路苍苍大涤山景舆留不得毛节去应闲相府旧知巳教门新启关太平匡济术流落在人间其二先生诀行日曽奉数行书意宻寻难㑹情深恨有余石桥春暖后勾漏药成初珍重云间鹤従来不定居其三常时忆讨论厯厯事犹存酒向余杭尽云従大涤昏徃来无道侣归去有台恩自此𤣥言絶长应闭洞门茅斋従事不従事养生非养生职为尸禄本官是受恩名时态巳相失嵗华徒自惊西斋一巵酒衰老与谁倾遁迹遁迹知安住沾襟欲奈何朝廷犹礼乐郡邑忍干戈华马慿谁问𦍑尘自此多因思汉眀帝中夜忆㢘颇倚櫂倚櫂听邻笛沾衣认酒垆自縁非巨室谁复为穷途树觧将军梦城遗御史乌直应齐始了倾酌向寒芜五言排律投宣武郑尚书二十韵汉代簮缨盛梁园雉堞雄物情湏重徳时论在眀公族大踰开魏神髙本降嵩世家唯蹇谔官业即清通翰苑论思外纶闱啸傲中徤毫惊綵鳯髙歩出㝠鸿履厯虽吾道行藏必圣聪绛霄无系滞浙水忽西东庾监髙楼月袁郎满座风四朝存故事两地有全功去去才湏展行行道益隆避权辞宪署仗节出南宫雁影相承接龙图共始终自然湏作砺不必恨临戎幕下莲花盛竿头㺗佩红骑儿逢郭伋战士得文翁人地应无比箪瓢奈屡空因思一枝桂已得㫁根蓬徃事应归捷劳歌且责躬殷勤信陵馆今日自途穷投浙东王大夫二十韵越岭千峯秀淮流一𣲖长暂慿开物手来展济时方旧迹兰亭在髙风桂树香地清无等级天濶任徊翔麈尾谈何胜螭头笔更狂直曽批鳯诏髙已冠鹓行啸傲辞民部雍容出帝乡赵尧推印绶勾践与封疆水占仙人吹城留御史牀嘉賔邹润甫百姓贺知章席暖飞鹦鹉尘轻驻骕骦夜歌珠㫁续晴舞雪悠扬化向棠隂布春随棣萼芳盛名韬不得雄略晦弥彰自媿三冬学未窥数仞墙感深惟刻骨时去欲沾裳想望鱼烧尾咨嗟䑕啮膓可能因蹇拙便合老沧浪题柱心犹壮移山志未忘深慙百般病今日问医王送汝州李中丞十二韵羣盗方为梗分符奏未宁黄巾攻郡邑白挺掠生灵尘土周畿暗疮痍汝水腥一兇虽剪灭数县尚凋零理必资寛勐谋湏籍典刑与能才物论慎选忽天庭官品尊台秩山河拥福星虎知应去境牛在骨全形旧政穷人瘼新衔展武经关防秋草白城壁晩峯青破胆期来复迷魂想待醒鲁山行县后聊为奠惟馨阙题叶长春松濶科圆早薤齐雨沾虚槛冷雪压逺山低竹好还成径桃夭亦有蹊小窓奔野马闲瓮养醯鸡水石心愈切烟霄分已暌病怜王勐畚愚笑隗嚣泥泽浦潮平岸江村柳覆堤到头乗兴是谁手好提擕圣真观刘真师院十韵帘下严君卦窓间少室峯摄生门已尽混迹世犹逢山薮师王烈簮缨友戴颙鱼跳介象鲙饭吐葛𤣥峯紫饱垂新椹黄轻堕小松尘埃金谷路楼阁上阳钟野耗鸢肩寄仙书鸟爪封支牀龟縦老取箭鹤何慵别乆曽牵念闲来肯厌重尚余青竹在试为剪成龙秋风生桂枝凉吹従何起中宵景象清漫随云叶动髙傍桂枝生漠漠看无际萧萧别有声逺吹斜汉转低拂白榆轻寥泬工夫大干坤嵗序更因悲未归客长望一枝荣投寄韦左丞赤壁徴文聘中台拜郄诜班资叅令仆曹署辖星辰幞被従谁起持纲自此新举眀朝典数封纳诏书频禁树曽摛藻台乌旧避尘便应酬倚注何处活穷鳞罗昭谏集巻二罗昭谏集卷三钦定四库全书罗昭谏集巻三唐罗隐撰七言律春思荡漾春风渌似波惹情揺恨去傞傞燕翻永日音声好柳舞空城意绪多蜀国暖回溪崃浪卫娘清转遏云歌可怜户外桃兼李仲蔚蓬蒿奈尔何清眀日曲江懐友君与田蘓即旧㳺我于交分亦绸缪二年隔絶黄泉下尽日悲凉曲水头鸥鸟自能齐物理杏花疑欲伴人愁寡妻稚子应寒食遥望江陵一涙流长安秋夜远闻天子似羲皇偶舍渔乡入帝乡五等列侯无故旧一枝仙桂有风霜灯欹短熖烧离鬓漏转寒更滴旅肠归计未知身巳老九衢双阙夜苍苍闲居早秋槐杪清蝉烟雨余萧萧凉叶坠衣裾噪槎鸟散沉苍岭弄杵风髙上碧虚百嵗梦生悲蛱蝶一朝香死泣芙蕖六宫谁买相如赋团扇恩情日日疎七夕络角星河菡萏天一家欢笑设红筵应倾谢女珠玑箧尽写檀郎锦绣篇香帐簇成排窈窕金针穿罢拜婵娟铜壶漏报天将晓惆怅佳期又一年杜陵秋思南望商于北帝都两堪栖托两无图只闻斥逐张公子不觉悲同楚大夫巖畔早凉生紫桂井邉疎影落髙梧一杯緑酒他年忆沥向清波寄五湖汉东秋思簟巻两牀琴瑟秋暂慿前计奈相尤尘飘马尾甘蓬转酒忆江邉有梦㳺隋帝旧祠虽寂莫楚妃清唱亦风流可怜别恨无人易独背残阳下寺楼感懐石径松轩亦自由谩随浮世逐飘流驽骀路结前程恨蟋蟀牀生半夜秋掩耳恶闻宫妾语低头湏向路人羞谁教小事相催逼未到青云拟白头所思梁王兎苑荆榛里炀帝鸡台梦想中只觉惘然悲谢传未知何以报文翁生灵不幸台星折造化无情世界空划尽寒灰始堪叹满庭霜叶一窓风归梦陆海波涛渐渐深一廻归梦抵千金路旁草色休多事墙外莺声肯有心日晚向隅悲㫁梗夜䦨浇酒哭知音贪财败阵谁相悉鲍叔如今不可寻自贻衰老应难更进趋药畦经巻自朝晡縦无显效亦蔵拙若有所成甘守株汉武廵游虚轧轧秦皇吞併谩驱驱如何只见丁家鹤依旧辽东叹緑芜下第作年年模様一般般何似东归把钓竿巖谷谩劳思雨露彩云终是逐鹓鸾尘迷魏阙身应老水到吴门叶欲残至竟穷途也湏达不能长与世人看丁亥嵗作病想医门渇望梅十年心地仅成灰早知世事长如此自是孤寒不合来谷畔气浓高蔽日蛰邉声暖乍闻雷满城桃李君看取一一还従旧处开春日投钱塘元帅尚父正忧衰老辱金台敢望昭王顾问来门外旌旗屯虎豹壁间章句动风雷三都节巳聨翩降两地花应次第开若比紫髯分鼎足未闻余力有琼瓌其二征东府幕十三州敢望非才忝上㳺官秩已叨吴品职姓名兼显鲁春秋盐车顾后声方重火井窥来熖始浮一句黄河千载事麦城王粲谩登楼暇日投钱尚父牛斗星邉女宿间栋梁虚敞丽江关望髙汉相东西阁名重淮王大小山醴设鬭倾金凿落马归争撼玉连环自慙麋鹿无能事未报深恩髩巳斑病中上钱尚父左脚方行右臂挛毎惭名迹污賔筵縦饶吴主容衰病争奈燕台费料钱藜杖巳干难更把竹轝虽在不堪悬深恩重徳无言处回首浮生涙泫然上鄂州韦尚书徃嵗先皇驭九州侍臣才业最风流文穷典诰无余力俗致雍熈尽宻谋兰省换班青作绶柏台前引绛为鞴都縁未负江山兴开济生灵校一秋途中献晋州孟中丞太平天子念蒲东又委星郎养育功昨日隼旟辞阙下今朝珠履在河中楼移庾亮千山月树待袁宏一扇风不及政成应入拜晋州何足展清通临川投穆中丞试将生计问蓬根心委寒灰首戴盆翅弱未知三岛路舌顽虚掉五侯门啸烟白狖沉髙木捣月清砧觞旅魂家在碧江归不得十年渔艇长苔痕郑州献卢舎人海槎闲暇阆风轻不是安流不肯行鸡省露浓汤饼熟鳯池烟暖诏书成渔筹巳合光儒梦尧印何妨且治兵会待两都收复后右图仪表左题名出试后投所知此去蓬壶两日程当时消息甚分眀桃湏曼倩催分熟橘待洪崖遣始行岛外音书应有意眼前尘土渐无情莫教更似西山䑕啮破愁肠恨一生投所思顦顇长安何所为旅魂穷命自相疑满川碧嶂无归日一榻红尘有涙时雕琢只因劳郢匠膏肓终恐误秦医浮生七十今三十従此悽惶未可知徐冦南逼感事献江南知巳酒䦨离思浩无穷西望维扬忆次公万里漂零身未了一家知契意曽同云遮晋国尘应暗路转吴江信不通今日便成卢子谅满襟珠涙堕霜风逼试投所知桃在仙翁旧苑傍暖烟晴霭扑人香十年此地频偷眼二月春风最㫁肠曽恨梦中无好事也知囊里有仙方寻思仙骨终难得始与回头问玉皇赠滈先軰令狐补阙中间声迹早薫然阻避钧衡过十年碧海浪髙终济物苍梧云好巳归天花迎綵服离莺谷柳傍东风触马鞭应念凄凉洞庭客夜深双涙忆渔船赠夏州胡常侍百尺髙台勃勃州大刀长㦸汉诸侯征鸿过尽邉云濶战马闲来塞草秋国计巳拚肝胆许家财不为子孙谋仍闻陇蜀犹多事深喜将军未白头赠湖州裴郎中贵提金印出咸秦潇洒江城两度春一𣲖水清疑见胆数重山翠欲留人望崇早合归黄阁诗好何妨恋白苹自是受恩心未足却垂双翅羡吴筠赠卢从事前年帝里望行尘记得仙家第四人泉煖旧谙龙偃息露寒初见鹤精神歌听上榻梁园晩梦遶残钟汜水春知有箧中编什在只应从此是经纶湘中赠范郧丹桂无心彼此谙二年疎嬾共江潭愁知酒盏终难舍老觉人情转不堪云外鹓鸾非故旧眼前胶漆是烟岚劳歌一奏霜风暮击折湘妃白玉簮赠渔翁叶艇悠扬鹤髪垂生涯空托一纶丝是非不向眼前起寒暑任従波上移风瀁长笼秋月里梦和春雨昼眠时逍遥此意谁人会应有青山緑水知和淮南李司空同转运员外送韦士赴口层层髙阁旧瀛洲此地湏徴第一流丞相近年荣倚望重才今日喜遨㳺荣持徤笔金黄贵恨咽离筵管吹秋谁继伊臯送行句梁王诗好郢人愁和禅月大师见赠髙僧恵我七言诗顿豁尘心展白眉秀似谷中花媚日清如潭㡳月圆时应观法界莲千叶肯折人间桂一枝漂荡秦吴十余载因循犹恨识师迟广陵秋日酬进士臧濆见寄驿西斜日满窓蝉独凭秋栏思𣺌然数尺㫁蓬慙故国一轮清镜泣流年已知世事真徒尔縦有心期亦偶焉空媿荀家好兄弟雁来鱼去是因縁酬寄右司李员外当年忆见桂枝春自此清途未四旬左省望髙推徤笔右曹官重得名人闲摛丽藻嫌秋兴静猎遗编笑过秦犹把隋和向泥滓应怜疎散任天真酬黄从事懐旧见寄旧㳺不合到心中把得君诗意亦同水馆酒䦨清夜月香街人散白杨风长绳系日虽难绊辨口谈天未易穷世事自随蓬转在思量何处是飞蓬酬章处士见寄中原甲马未曽安今日逢君事万端乱后㡬回乡梦隔别来何处路行难霜鳞共落三门浪雪髩同归七里滩何必新诗更相戏小楼吟罢暮天寒秋日汴州客舎有酬梁宋追游早嵗同偶然违别事皆空年如流水催何急道似危途动即穷醉舞且欣连夜月狂吟还聚一楼风烦君更枉骚人句白鳯灵蛇满䄂中秋日酬张特𤣥病寄南徐两地秋故人依约亦扬州偶因雁足思闲事拟棹孤舟访旧㳺风急㡬闻江上笛月髙谁共酒家楼平生意气消磨尽甘露轩前看水流县斋秋晩酬友人朱瓒见寄中和节后捧琼瓌坐读行吟数月来只叹雕龙方擅价不知頳尾竟空廻千枝白露陶潜柳百尺黄金郭隗台惆怅报君无玉案水天东望一徘徊答罗衮崑崙水色九般流饮即神仙憇即休敢恨守株曽失意始知縁木更难求鸰原谩欲均余力鹤髪那堪问旧游遥望北辰当上国羡君归棹五诸侯贺淮南节度卢员外赐绯俭莲髙贵九霄闻灿灿朱衣降五云骢马早年曽避路银鱼今日且従军御题綵服垂天眷袍展花心透縠纹应笑当年老莱子鲜华都自降眀君裴庶子除太仆卿因贺楚珪班序未为轻莫惜良途副圣眀宫省旧推皇甫谧寺曹今得夏侯婴秩随科第临时贵官逐簪裾到处清应笑马安虚巧宦四廻迁转始为卿钱尚父生日大昴分光降斗牛兴唐宗社作诸侯伊䕫事业扶千载韩白机谋冠九州贵盛上持龙节钺延长应续鹤春秋锦衣玉食将何报更俟庄椿一举头荀令生日祥烟霭霭拂楼台庆续𤣥元节后来巳向青阳标四序便从嵩岳应三台龟衔玉柄增年算鹤舞琼筵献夀杯自顾下儒何以祝柱天功业济时才京口见李侍郎傞傞江柳欲矜春鐡瓮城邉见故人屈指不堪言甲子披风常记是庚申别来且喜身俱徤乱后休悲业尽贫还有杖头沽酒物待寻山寺话逡廵孙员外赴阙后重到三衢逺山髙树思悠哉重倚危楼尽一杯谢守巳随徴诏入鲁儒犹逐㫁蓬来地寒谩忆移暄手时急方须济世才宣室夜䦨如有问可能全忘未燃灰湘中见进士乔诩吴公台下别经秋祖厉城邉暂驻留一笑有情堪觧梦数年无处不同游云牵楚思横渔艇柳送乡心入酒楼且酌松醪依旧醉谁能相见向春愁钟陵见进士杨寻孺亭滕阁少踟蹰三度南㳺一事无只觉流年如鸟逝不知何处有龙屠云归洪井枝柯歛水下漳江气色麤赖得与君同此醉醒来愁被鬼揶揄钱塘见苪逢蔡伦池北雁峯前离乱相兼十九年所喜故人犹会面不堪良牧巳重泉醉思把筯敲歌席狂忆判身入酒船今日与君嬴得在戴家湾里两皤然魏城逢故人一年两度锦江逰前值东风后值秋芳草有情皆碍马好云无处不遮楼山将别恨和心㫁水带离声入梦流今日因君试廻首澹烟乔木隔绵州送淮南李司空朝觐圣君宵旰望时雍丹诏西来雨露浓楚客歌狂休叹凤武侯才大本犹龙九州似鼎终须负万物为铜只待镕腊后春前更何事便看经度奏东封送萧中丞赴阙八年刀笔别京华归去青㝠路未賖今日风流卿相客旧时基业帝王家彤庭彩鳯虽添瑞望府红莲巳减花从此旧寮如有问海邉麋鹿斗邉槎送光禄崔卿赴阙十年目㫁望西辕此日殷勤圣主恩上国巳留虞寄命中朝应聴范汪言官从府幕归卿寺路向干戈见禁门鹤侣寂寥曹署冷更堪呜咽问田园为汴州相公从事吹台髙倚圃田东此去轺车事分同珠履旧叅萧相国綵衣今佐晋司空醉离淮甸寒星下吟指梁园宻雪中到彼的知宣室语㡬时征拜黒头翁送卢端公归台卢校书之夏县绵绵堤草拂征轮龙虎俱辞楚水濵只见胜之为御史不知梅福是仙人地推八米源流盛才笑三张事业贫一縂西归一般达柏台霜冷夏城春送陆郎中赴阙幕下留连两月强炉邉侍史旧焚香不关雨露偏垂意自是鸳鸾合着行三署履声通建礼九霄星彩应眀光少瑜今日休迟锦从此西垣使凤凰淮南送司勲李郎中赴阙中朝品秩重文章双笔依前赐望郎五夜星辰归帝座半年樽爼奉梁王南都水煖莲分影北极天寒雁着行不必恋恩多感激过淮应合见徴黄淮南送工部卢员外赴任始従豸角曵长裾又吐鸡香奏玉除隋邸旧僚推谢掾汉庭髙议得相如贵分赤笔升兰署荣着绯衣从板舆遥想到时秋欲尽禁城凉冷露槐疎送蕲州裴员外六枝仙桂最先春潇洒髙辞九陌尘两晋家声湏有主六朝文雅别无人荣驱豹尾抛同辈贵上螭头见近臣蕲水苍生莫相羡早看归去掌丝纶送郑州严员外欲将刀笔润王猷东去先分圣主忧满扇好风摇郑圃一车甘雨别皇州尚书碛冷鸿声晩仆射陂寒树影秋従此文星在何处武牢关外庾公楼送霅川郑员外眀时塞诏列分麾东拥朱轮出帝畿铜虎贵提天子印银鱼荣傍老莱衣歌听茗坞春山暖诗咏苹洲暮鸟飞知有掖垣南歩在可能须待政成归送朗州张员外圣朝纶阁最延才须牧生民始入来凤藻巳期它日用隼旟应是隔年回旗飘岘首岚光重酒奠湘江杜魄哀肠㫁秦原二三月好花全为使君开重送前人朱轮此去正春风且驻青骢听㫁蓬一榻早年容孺子双旌今日别文翁诚知与善心长在争奈干时迹转穷酬徳酬恩两无地谩劳惆怅凤城东送王使君赴苏台东南一望可长吁犹忆王孙领虎符两地干戈连越絶数年麋鹿卧姑蘓疲民赋重全家尽旧族兵侵大半无聊得伍员兼旅寓不妨招取好揶揄送姚安之赴任秋浦官罢春坊地象雷片帆髙指贵池开五侯水暖鱼鳞去九子山晴雁叙来江夏黄童徒逞辩广都龎令恐非才到头称意湏年少嬴得时光向酒杯送内史周大夫自杭州朝贡八都上将近平戎便附輶轩奏圣聪三变驾前朝觐礼一函江表战征功云归阆苑何时见水到瑶池触处通知有殿庭余力在莫辞消息寄西风送溪州使君兵冦伤残国力衰就中南土借良医凤衔泥诏辞丹阙鵰倚霜风上画旗官职不须轻逺地生灵只是计临时㶚桥酒盏黔巫月从此江心两地悲送丁眀府赴紫溪任金徽玉轸肯踌蹰偶滞长途半月余楼上酒䦨梅折后马前山好雪晴初栾公社在怜乡树潘令花繁贺板舆县谱莫辞留旧本异时量度更何如送臧濆下第后归池州赋成无处换黄金却向春风动越吟天子爱才虽仄席诸生多病又沾襟柳攀灞岸狂遮袂水忆池阳緑满心珍重綵衣归正好莫将闲事系升沉送沈光及第后东归兼赴嘉礼青青月桂触人香白纻衫轻称沈郎好继马卿归故里况闻山简左襄阳杯倾别岸应须醉花傍征车渐欲芳拟把金钱助嘉礼不堪栖屑困名塲送秦州从事一枝何足觧人愁抛却还须定逺侯紫陌红尘今别恨九衢双阙夜同游芳时易失劳行止良会难期且住留若到邉庭有来使试披书尾话梁州送宿州傅少府江篱漠漠树重重东过青淮到宿松县好也知临皖水官闲应得看灊峰春晴緑野吴歌怨雪霁平郊楚酒浓留取余杯待张翰眀年归棹一従容送宣武徐廵官傲睨公卿二十年东来西去尽悠然白知关畔元非马𤣥觉壶中别有天汉帝诏衔应异日梁王风雪是初延临行不惜刀圭便愁杀长安买笑钱途中送人东游有寄离骖莫惜蹔逡廵君向池阳我入秦嵗月易抛非曩日酒杯难得是同人路经隋苑桥灯夜江转台城岸草春此处故交谁见问为言霜髩压风尘送友人归夷门三年流落大梁城毎送君归即有情别路算来成底事旧游言着似前生坛荒懒认词人会门在空怜烈士名至竟男儿分应定不须惆怅谷中莺送张绾游钟陵南忆龙沙两岸行当时天下尚清平醉眠野寺花方落吟倚江楼月欲眀老去亦知难重到乱来争肯不牵情西山十二真人在従此烦君话姓名送裴饶归会稽金庭路指剡川隈珍重良朋自此来两髩不堪悲嵗月一巵犹得话尘埃家通曩分心空在世逼横流眼未开笑杀山隂雪中客等闲乘兴又湏廻送人归湘中兼寄旧知贵溪烟雨九华山乱后应同梦寐间万里分飞休掩袂两旬相见且开颜君依宰府貂蝉贵我恋王门髩髪斑为谢伏波筵上客㡬时金印拟西还送人赴职褒中物态时情难重陈夫君此去莫伤春男儿只要有知巳才子何堪更问津万转江山通蜀国两行珠翠见褒人海裳花谢东风老应念京都共苦辛送梅处士归宁国十五年前即别君别时天下未纷纭乱离且喜身俱在存没那堪耳更闻良会谩劳悲曩迹旧交谁去弔荒坟殷勤为谢逃名客想望千秋岭上云送臧濆下第谒窦郦州赋得长杨不直钱却来京口看莺迁也知綘灌轻才子好谒元常醉少年万里故乡云缥缈一春生计泪潺湲多情柱史应相问与话归心正浩然送顾云下第行行杯酒莫辞频怨叹劳歌两未伸汉帝后宫犹识字楚王前殿更无人年深旅舎衣裳敝潮打村田活计贫百嵗都来多㡬日不堪相别又伤春早春送处士张坤归汴州萧萧羸马正尘埃又送归轩向吹台别酒莫辞今夜醉故人知是㡬时来泉经华岳犹应冻花到梁园始合开为谢东门抱关吏不堪惆怅满离杯东归别常修六载辛勤九陌中却寻归路五湖东名慙桂苑一枝緑鲙忆松江两筯红浮世到头须适性男儿何必尽成功惟慙鲍叔深知我他日蒲帆百尺风东归别所知芙蓉宫阙二妃坛两处因依五嵗寒邹律有风吹不变郄枝无分住应难愁心似火还烧髩别涙非珠谩落盘却羡淮南好鸡犬也能终始逐刘安抚州别阮兵曹云晴天外见诸峯幽轧行轮有去踪内史宅邉今独恨歩兵厨畔旧相容十年别髩疑朝镜千里归心着晩钟若不他时更青眼未知谁肯荐临卭江亭别裴饶行杯且待怨歌终多病怜君事事同衰髩别来光影里故乡归去乱离中干坤垫裂三分在井邑摧残一半空日晩长亭问西使不堪车马尚萍蓬送程尊师之晋陵栋间云出认行轩郊外隂隂夏木繁髙道乍为张翰侣使君兼是世龙孙溪含句曲清连底酒贯余杭緑满樽莫见时危便乗兴人来何处不桃源送程尊师东㳺有寄华盖峯前拟卜耕主人无奈又闲行且慿鹤驾寻沧海又恐犀轩过赤城綘简便应朝右弼紫旄兼合见东卿劝君莫忘归时节芝似萤光处处生送杨鍊师却归真诰巖宦途不复更经营归去东南任意行别后㡬回思㑹面到来相见似前生乆居竹盖知勤苦旧业莲峯想变更为谢𦍕狂吴道士耳中时有鐡船声送𧦬光太师禹祠分首戴湾逢健笔寻知达九重圣主赐衣怜絶艺侍臣摛藻许髙踪宁亲乆别街西寺衔诏初离海上峯一种苦心师得了不须回首笑龙钟别池阳所居黄尘初起此留连火耨刀耕六七年雨夜老农思水旱雪晴渔父共舟船巳悲世乱身须去肯愧途危迹屡迁却是九华山有意列行相送到江邉奉使宛陵别二三从事梁王雪里有深知偶别家乡隔路岐官品共传胜曩日酒杯争肯忍当时豫章地暖矜千尺越峤天寒愧一枝还有钓鱼簑笠在不堪风雨失归期感别元帅尚父玉函瑶检下台司记得当年捧领时半壁龙蛇蟠造化满筐山岳动神祗疲牛䑛犊心犹切隂鹤鸣鶵力已衰穉子不才身抱疾日窥真迹涙双垂感徳叙懐寄上罗邺王旧业传家有寳刀近闻余力更挥毫腰间印佩黄金重巻里诗裁白雪髙宴罢嘉賔吟鳯藻猎廻诸将问龙韬分茅列土才三十犹拟回头赌锦袍其二营室东廻䕃赤丘少年承袭拥青油坐调金鼎尊眀主横把琱戈拜列侯书札二王争巧拙篇章七子谢风流西园旧迹今应在衰老无因奉胜游其三脉散源分厯㡬朝纵然官宦只卑僚正忧末𣲖沦沧海忽见髙枝拂綘霄百万貔貅趋玉帐三千賔客珥金貂良时难得吾宗少应念寒门乆寂寥魏博罗令公附巻有回寒门虽得在诸宗栖北巢南恨不同马上固慙销髀肉幄中犹羡愈头风蹉跎嵗月心仍切迢递江山梦未通深荷吾宗有知巳好将刀笔为英雄寄酬邺王罗令公敢将衰弱附强宗细算还縁血脉同湘浦烟波无旧迹邺都兰菊有遗风每怜离乱书犹达所恨云泥路不通珍重珠玑兼绣叚草𤣥堂下寄扬雄其二水云开霁立髙亭依约黎阳对福星只见篇章矜镂管不知勲业柱青㝠早縁入梦金方砺晚为传家鼎始铭鹤髪四垂烟阁逺此生何处拜仪形其三锦笈朱囊连复连紫鸾飞下浙江邉绡从海室夺烟雾乐奏帝宫胜管絃长笑应刘非显达毎嫌伊霍少诗篇戴湾老圃根基薄虚费工夫八十年金陵寄窦尚书二年岐路有西东长忆优㳺楚驿中虎帐谈髙无客继马卿官傲少人同世危肯使依刘表山好犹能忆谢公此去此恩言不得谩将闲涙对春风春晩寄钟尚书宰府初开奉末尘四年谈笑隔通津官资肯便矜中路酒盏还应忆故人江畔旧游秦望月槛前公事镜湖春如今莫问西禅坞一炷寒香老病身得宣州窦尚书书因投寄双鱼迢递到江濵伤感南陵旧主人万里朝台劳寄梦十年侯国阻趋尘寻知乱后尝辞禄共喜闲来得养神时见齐山敬亭客不堪戎马战征频其二曽逐旌旗过板桥世途多难竟蓬飘歩兵校尉辞公府车骑将军忆本朝醉里旧游还厯厯病中衰髩奈萧萧遗簪堕履应留念门客如今只下寮寄张侍郎衰羸岂合话荆州争奈恩多不自由无路重趋桓典马有诗曽上仲宣楼尘销别迹堪垂泪树拂他门嬾举头一种人间太平日独教零落忆沧洲江南寄所知周仆射曽陪公子醉西园岘首碑前事嬾言世乱共嗟王粲老时危俱受信陵恩潮怜把盏吟江徼雨忆凭䦨望海门飞盖寂寥清宴罢不知簪履更谁存广陵李仆射借示近诗因投献朝论国计暮论兵余力犹随凤藻生语继盘盂抛俗格气兼河岳带商声闲寻绮思千花丽静想髙吟六义清天柄巳持尧典在更堪回首问縁情秋日泊平望驿寄太常裴郎中苹洲重到窅难期西倚邮亭忆徃时北海樽中常有酒东阳楼上岂无诗地清毎负生灵望官重方升礼乐司闻説江南旧歌曲至今犹是唱吴姬霅溪晩泊寄裴庶子溪风如扇雨如丝闲歩闲吟柳恽诗杯酒疎狂非曩日野花狼籍似当时道穷漫有依刘感才急应无借冦期满眼云山莫相笑与君俱是受深知寄钟常侍一従朱履歩金台蘖苦氷寒奉上台峻节不由人学得逺途终是自将来风髙渐展摩天翼榦耸方呈构厦材应笑樟亭旧同舎九州无验满炉灰寄前宣州窦常侍徃年西谒谢𤣥晖尊酒留欢醉始归曲槛柳浓莺未老小园花煖蝶初飞喷香瑞兽金三尺舞雪佳人玉一围今日乱离寻不得满簔风雨钓渔矶寄右省王谏议耳邉要静不得静心里欲闲终未闲自是宿縁应有累可能时事更相关鱼惭张翰辞东府鹤怨周颙负北山看却金庭芝术老又驱车入七人班寄郑补阙夫子门前数仞墙每经过处忆游梁路従青𤨏无因见恩在丹心不可忘未必便为䜛口隔只应贪草谏书忙别来愁绪知多少两度槐花马上黄寄杨秘书潮水平来见鲤鱼偶因烹处得琼琚披寻藻思千重后吟想冰光万里余漳浦病来情转薄赤城吟苦意何如锦衣公子怜君在十载兵戈従板舆其二萧萧檐雪打窓声因忆江东阮歩兵两信海潮书不达数峯稽岭眼长眀梅繁㡬处垂鞭看酒好何人倚槛倾会待与君开社瓮满船载月镜中行湖州裴郎中赴阙后投寄简友生锦帐郎官捧诏年汀洲曽驻木兰船祢衡酒醒春瓶倒柳恽诗成海月圆歌蹙逺山珠滴滴漏催香烛涙涟涟使君入拜吾徒在宣室他时岂偶然寄京阙陆郎中昆仲柏台兰署四周旋賔榻何妨雁影连才见玳簪欹细柳便知油幕胜红莲家従入洛声名大迹为依刘事分偏争奈乱离人渐少麦城新赋许谁传冬暮寄裴郎中晓髪星星入镜宜早年容易近年悲敢言得事时将晩只恐酬恩日渐迟南国倾心应望速东堂开口欲従谁仙郎旧有黄金约沥胆隳肝更祷祈寄前户部陆郎中出驯桑雉入朝簪潇洒清名暎士林近日篇章欺白雪早年词赋得黄金桂堂縦道探龙颔兰省何曽驻鹤心罹乱事多人不会酒浓花暖且闲吟寄池州郑员外兽遶朱轮酒满船使君潇洒贵池邉衣同莱子曽分笔扇似袁宏别有天九㸃好山楼上客两行髙柳雨中烟陵阳百姓将何福社舞村歌又一年寄三衢孙员外小敷文伯见何时南望三衢渇复饥天子未能崇典诰诸生徒欲恋旌旗风髙緑野苖千顷露冷平楼酒满巵尽是数旬陪奉处使君争肯不相思春日忆湖南旧游寄卢校书旅榜前年过洞庭曽提刀笔事甘宁玳筵离隔将军幕珠履频窥处士星恩重匣中孤劔在梦余江上数峰青金貂见鵩嘉賔散廻首昭丘一涙零暇日有寄姑蘓曹使君兼呈张郎中郡中賔僚嘉树隂隂覆劔池此中能政动神祇湖邉观稼雨迎马城外犒军风满旗融酒徒夸无算爵俭莲还少最髙枝珊瑚笔架真珠履曽和陈王㡬首诗秋日有寄姑蘓曹使君多病无因棹小舟阖闾城下谒名侯水寒不见双鱼信风便惟闻五袴讴早説用兵长暗合近传观稼亦闲㳺湏知谢奕依前醉间阻清谈又一秋寄进士卢休半年池口恨萍蓬今日思量已梦中㳺子马蹄难重到故人樽酒与谁同山横翠后千层緑蜡想歌时一烬红従此客程君不见麦秋梅雨遍江东秋夜寄进士顾荣秋河耿耿夜沉沉徃事三更尽到心多病谩劳窥圣代薄才终是费知音家山梦后帆千尺尘土搔来髪一簪空羡良朋尽髙价可怜东箭与南金寄黔中王从事故人刀笔事军书南转黔江半月余别后乡关情㡬许近来诗酒兴何如贪将醉䄂矜鸎谷不把瑶缄附鲤鱼今日举觞君莫问生涯牢落髩萧疎寄渭北徐従事暖云慵堕柳垂条骢马徐郎过渭桥官秩旧叅荀祕监尊罍今伴霍嫖姚科随鹄箭频曽中礼向侯弓以重招莫恨东风促行李不多时节却归朝寄乔逸人南经湘水北扬州别后风帆㡬度游春酒谁家禁烂熳野花何处最淹留欲慿尺素邉鸿懒未定雕梁海燕愁长短此行湏入手更饶君占一年秋寄南城韦逸人杜甫诗中韦曲花至今无赖尚家家美人晓折露沾䄂公子醉归香满车万里丹青传不得二年风雨恨无涯羡他南涧髙眠客春去春来任物华秋日禅智寺见裴郎中题名寄韦瞻野寺疎钟万木秋偶寻题处认名侯官离南郡应闲暇地胜东山想驻留百盏浓醪成别梦两行垂露浣羇愁心知只有韦公在更对真踪话旧㳺寄韦瞻石城簑笠阻心期落尽山花有所思羸马二年蓬转后故人何处月眀时风催晓燕看看别雨脇秋蝇渐渐痴禅智䦨干桥市酒縦然相见只相悲寄崔庆孙故人何处又留连月冷风髙镜水邉文阵觧围才昨日醉乡分袂已三年交情澹薄应长在俗态流离且勉旃还拟山隂一乗兴雪寒难得渡江船寄徐济进士徃年疎懒共江湖月满花香记得无霜压楚莲秋后折雨催蛮酒夜深沽红尘偶别迷前事丹桂相轻愧后图出得函关抽得手従来不及阮元瑜下第寄张坤谩费精神掉五侯破琴孤剑是身讐九衢双阙拟何去玉垒铜梁空旧㳺蝴蝶有情牵晩梦杜鹃无赖伴春愁思量不及张公子经嵗山池醉酒楼吴门晩泊寄句曲道友採香径在人不留採香径下停叶舟桃花李花鬬红白山鸟水鸟自献酬十万梅鋗空寸土三分孙䇿竟荒丘未知到了关身否笑杀雷平许逺游湖上嵗暮感懐寄友人雪天萤席㡬辛勤同志当时四五人兰版地寒俱受露桂堂风恶独伤春音书乆絶应埋玉编简难言竟委尘惟有广都龎令在白头樽酒忆交亲秋晩寄友人洞庭霜落水云秋又泛轻涟任去留世界髙谈今巳得宦途清贵旧曽㳺手中綵笔夸题鳯天上泥封奖狎鸥更见南来钓翁説醉吟还上木兰舟旅舎书懐寄所知思量前事不堪寻牢落余情满素琴四海岂无腾跃路一家长有别离心道従汩没甘雌伏迹恐因循更陆沉寂寞惟应弔空馆异乡时节独沾襟秋日有寄丹青未合便回头见尽人间事始休只有百神朝寳镜永无纎浪犯虚舟曽临鐡瓮虽分职近得金陵亦偶游东去西来人不㑹上卿踪迹本𤣥洲夜泊毘陵无钖县有寄草虫幽咽树初团独系孤舟夜巳䦨浊浪势奔吴苑急疎钟声出慧山寒愁催髩髪凋何易贫恋家乡别渐难他日亲朋应大笑始知书劔是无端江邉有寄江邉旧业半凋残毎轸归心即万端狂折野梅山店暖醉听村笛酒楼寒只言圣代谋身易争奈贫儒得路难同病同忧更何事为君提笔画渔竿寄西华黄錬师西华有路入中华依约山川认永嘉羽客昔时留篠簜故人今又种烟霞坛髙巳降三清鹤海近应通八月槎盛事两般君总得老莱衣服戴颙家寄第五尊师苕溪烟月乆因循野鹤衣裘独蠒纶只説泊船无定处不知擕手是何人朱黄㨂日囚尸鬼青白临时注脑神欲访先生问经诀世间难得自由身寄处黙师甘露卷帘看雨脚樟亭倚柱望潮头十年顾我醉中过两地与师方外游乆隔兵戈长寄梦近无书信更堪忧香炉烟霭虎溪月绰棹鐡船寻恵休寄程尊师鹤信虽然到五湖烟波迢递路﨑岖玉书分薄花生眼金鼎功迟雪满须三秀紫芝劳梦寐一畨红槿恨朝晡未知朽败凡间骨中授先生指教无寄无相禅师老住西峯第㡬层为师廻首忆南能有縁有相应非佛无我无人始是僧烂椹作袍名复利铄金为讲爱兼憎何如一衲尘埃外日日香烟夜夜灯即事中元甲子三秦流血巳成川塞上黄云战马闲只有羸兵填渭水终无竒士出商山田园已没红尘内弟姪相逢白刃间惆怅翠华犹未返涙痕空滴劔文斑中元甲子以辛丑驾幸蜀子仪不起浑瑊亡西幸谁人従武皇四海为家虽未逺九州多事竟难防巳闻旰食思真将会待畋游致假王应感两朝廵狩迹緑槐端正驿荒凉其二爪牙柱石两俱销一㸃渝尘九土摇敢恨甲兵为弃物所嗟流品误清朝㡬时睿算殱张角有处愚人载隗嚣跪望峻山重启告可能余烈不胜妖其三邪气奔屯瑞气移清平过尽到艰危縦饶犬彘迷常理不奈豺狼幸此时九庙有灵思李令三川悲忆恨张仪可怜一曲还京乐重对红蕉教蜀儿其四白丁攘臂犯长安翠辇苍黄路屈盘丹鳯有情尘外逺玉龙无迹渡头寒静怜贵族谋身易危惜文王创业难不将不侯何计是钓鱼船上涙䦨干重过随州故兵部李侍郎恩知因抒长句庄周髙论伯牙琴闲夜思量涙满襟四海共谁言近事九原従此负初心鸥翻汉浦风波急雁下郧溪雾雨深惭愧苍生还有意觧歌襦袴到如今隐常在江陵忝故中令白公叨䝉知遇今复重过渚宫感事悲身遂成长句徃嵗酇侯镇渚宫曽将清律暖孤蓬才怜曼倩三冬后蓻许由基一箭中言重不能转薄命地寒终是立春风鳯凰也合台星折廻首岐山忆至公故洛阳公镇大梁时隐得游门下今之经厯事徃人非聊抒所懐以伤以谢孤舟欲泊思何穷曽忆西来值雪中朱履少年初满座白衣游子也従公狂抛赋笔琉璃冷醉倚歌筵玳瑁红今日斯文向谁説涙碑棠树两成空西上西上青云未有期东浮沧海去何迟酒䦨梦觉不称意花落月眀空所思长恐老侵多病日可堪忙过少年时鬬鸡走狗五陵道惆怅输他轻薄儿西京道中半夜秋声触㫁蓬百年身事算成空祢生词赋抛江夏汉祖精神忆沛中未必他时能富贵只应従此见穷通邉禽陇水休相笑自有沧洲一棹风途中寄懐不知何处是前程合掌腾腾信马行两髩巳衰时未遇数峯虽在病相婴尘埃巩洛虚光景诗酒江湖谩姓名试哭军门看谁问旧来还似祢先生东归途中作松橘苍黄覆钓矶早年生计近相违老知风月终堪恨贫觉家山不易归别岸客帆和雁落晩程霜叶向人飞买臣严助精灵在应笑无成一布衣东归仙桂髙髙似有神貂裘敝尽取无因只将白髪期公道不觉丹枝属别人双阙徃来慙请谒五湖归后耻交亲盈盘紫蟹千巵酒添得临岐涙满巾北邙山一种山前路入秦嵩山堪爱此伤神魏眀未死虚留意庄叟虽生酌满巾何必更寻无主骨也知曽有弄权人羡他缑岭吹箫客闲傍云头看俗尘西塞山吴塞当时指此山吴都亡后水孱颜岭梅乍暖残粧恨沙鸟初晴小队闲波濶鱼龙应混杂壁危猿狖正骄顽会将一副寒簔笠来与渔翁作徃还江州望庐山东南苍翠何崔巍一望横流幽抱开影寒巳令水底去脚濶欲过湖心来深处不唯容鬼怪暗中兼恐有风雷仙人徃徃今谁在红杏花香首重回黄河莫把阿胶向此倾此中天意固难眀觧通银汉应湏曲才出崐崘便不清髙祖誓功衣带小仙人占斗客槎轻三千年后知谁在何必劳君报太平汴河当时天子是闲㳺今日行人特地愁柳色縦饶粧故国水声何忍到扬州干坤有意终难会黎庶无情岂自由应笑秦皇用心错谩驱神鬼海东头皇陂皇陂㶑滟深复深陂西下马聊登临垂杨风轻弄翠带鲤鱼日暖跳黄金三月穷途无胜事十年流水见归心输他谷口郑夫子偷得闲名直至今江都淮王髙宴动江都曽忆狂生亦坐隅九里楼台牵翡翠两行鹓鹭踏真珠歌听丽句秦云咽诗转新题蜀锦铺惆怅晋阳星折后世间兵革地荒芜金陵夜泊冷烟轻霭傍衰藂此夕秦淮驻㫁蓬栖鸟逺惊沽酒火乱鵶髙避落帆风地销王气波声急山带秋隂树影空六代精灵人不见思量应在月眀中中元夜泊淮口木叶廻飘水面平偶停孤棹已三更秋凉雾露侵灯下夜静鱼龙逼岸行欹枕正牵题柱思隔楼谁转遶梁声锦帆天子归魂魄应过扬州看月眀渚宫愁思楚城日莫烟霭深楚人驻马还登临襄王台下水无赖神女庙前云有心千载是非难重问一江风雨好闲吟欲招屈宋当时魄兰萎荷枯不可寻春日叶秀才曲江江花江草暖相偎也向江头把酒杯春色恼人遮不得别愁如疟避还来安排贱迹无良策裨补眀时望重才一曲吴歌齐拍手十年尘眼未曽开汉江上作汉江波浪緑于苔毎到江头病眼开半雨半风终日恨无名无迹㡬时廻云生岸谷秋隂合树接帆樯晩思来对此空慙眀圣代忍教缨上有尘埃游江夏口醉别江东酒一杯徃年曽此驻尘埃鱼听建业歌声过水看瞿塘雪影来黄祖不能容贱客费祎终是负仙才平生胆气平生恨今日江邉首懒廻官池秋夕池邉月影间婆娑池上醉来成短歌芙蕖抵死怨珠露蟋蟀苦口嫌金波徃事向人言不得旧游临老恨空多松醪作酒兰为棹十载烟尘奈尔何贵池晓望稂莠叅天剪未平且乗孤棹且行行计疎狡兎无三窟羁甚賔鸿欲一生合眼亦知非本意伤心其奈是多情前溪好泊谁为主昨夜沙禽占月眀村桥村桥酒斾月眀楼偶逐渔舟系叶舟莫学鲁人疑海鸟湏知庄叟恶牺牛心寒巳分灰无焰事徃曽将水共流除却思量太平在肯抛疎散换公侯水邉野水无情去不回水邉花好为谁开秪知事逐眼前过不觉老従头上来穷似孔轲休叹息达如周召亦尘埃思量此理何人会䝉邑先生最有才潮怒声汹汹势悠悠罗刹江邉地欲浮谩道徃来存大信也知翻覆向平流任抛巨浸疑无底勐过西陵似有头至竟朝昏谁主掌好骑赤鲤问阳侯塞外塞外偷儿塞内兵圣君宵旰望昇平碧幢未作朝廷计白梃犹驱妇女行可使御戎无上䇿只应忧国是虚声汉皇第宅秦田土今日将军巳自荣广陵春日忆池阳有寄烟水蒙蒙接板桥数年经厯驻征桡醉凭危槛波千顷愁倚长亭柳万条别后故人冠獬豸病来知巳赏鹪鹩清流夹宅千家住会待闲乗一信潮忆夏口汉阳渡口兰为舟汉阳城下多酒楼当年不得尽一醉别梦有时还重㳺襟带可怜吞塞雁风烟好是冷江鸥月眀更想曽行处吹笛桥邉木叶秋忆九华九华巉崪廕柴扉长忆前时此息机黄菊倚风村酒熟緑蒲低雨钓鱼归干戈巳是三年别尘土那堪万事违回首佳期恨多少夜䦨霜露又沾衣金陵思古杜秋在时花觧言杜秋死后花更繁柔姿曼态葬何处夭红腻白愁荒原髙洞紫箫吹梦想小窓残雨湿精魂绮筵金缕无消息一阵征帆过海门湘南春日懐古晴江春暖兰蕙薫凫鹥苒苒鸥着羣洛阳贾谊自无命少陵杜甫兼有文空濶逺帆遮落日苍茫宻树碍归云松醪酒好昭潭静闲过中流一弔君台城晩云隂映下空城六代累累夕照眀玉井巳干龙不起金瓯虽破虎曽争亦知霸世才难得却是蒙尘事最平深谷作陵山作海茂𢎞流軰莫伤情同前潮平逺岸草侵沙东晋衰来最可嗟庾舅巳能窥帝室王郎还是御人家山寒老树啼风雨泉暖枯骸动齿牙欲起九原看一遍秦淮声急日西斜春日登上元石头故城万里伤心极目春东南王气只逡廵野花相笑落满地山鸟自怜啼傍人谩道城池须险阻可知豪杰亦埃尘太平寺主惟轻薄却把三公与贼臣维城作大卤旌旗出洛濵此中烟月巳埃尘更无楼阁寻行处只有山川识野人早得铸金夸范蠡旋闻垂钓哭平津旧游难得时难遇回首空城百草春经过洛阳城败垣危堞迹依稀试驻羸骖弔落晖䟦扈巳成梁冀在简书难问杜乔归由来世事须翻覆未必余材觧是非千载昆阳好功业与君门下作恩威自湘川东下立春泊口阻风登孙权城吴门此去逾千里湘浦离来想数旬只见风师长占路不知青帝巳行春危怜壊堞犹遮水狂爱寒梅欲傍人事徃时移何足问且慿村酒暖精神登夏州城楼寒声猎猎戍旗风独倚危栏怅望中万里山河唐土地千年魂魄晋英雄离心不忍听邉马徃事应须问塞鸿好脱儒冠従校尉一枝长㦸六钧弓过废江宁县县前水色细鳞鳞一为夫君弔水濵谩把文章矜后代可知荣贵是他人莺偷旧韵还成曲草赖余吟尽觧春我亦有心无处説等闲停棹似迷津武牢关楚人曽此限封疆不见清隂六里长一壑暮声何怨望数峯秋势自颠狂由来四皓须神伏大底秦皇谩气强欲学鸡鸣试关吏太平时节懒思量筹笔驿抛掷南阳为主忧北征东讨尽良筹时来天地虽同力运去英雄不自由千里山河轻孺子两朝冠剑恨谯周惟余巖下多情水犹解年年傍驿流黄鹤驿偶题野云芳草遶篱邉敢对青楼倚少年秋色来催榆塞雁人心先下洞庭船髙歌酒市非狂者大嚼屠门亦偶然车马同归莫同恨古人头白尽林泉莲塘驿莲塘馆东初日明莲塘馆西行人行隔林啼鸟似相应当路好花疑有情一梦不须追徃事数杯犹可慰劳生莫言来去只如此君看鬓邉霜㡬茎商驿楼东望有感山川去接汉江东曽伴隋侯醉此中歌遶夜梁珠宛转舞娇春席雪䑃胧棠遗善政隂犹在薤送哀声事巳空惆怅知音竟难得两行清泪白杨风定逺楼前朝上将定妖氛曽筑严城驻大军近日关防虽弛柝旧时栏槛尚侵云蛮兵绩盛人皆伏坐石名髙世共闻惟恐乱来良吏少不知谁解叙功勲淮南髙骈所造迎仙楼鸾音鹤信杳难廻鳯驾龙车早晩来仙境是谁知处所人间空自造楼台云侵朱槛应难到虫网闲窓永不开仔细思量成底事露凝风摆作尘埃登宛陵条风楼寄窦常侍乱离时节懒登临试借条风半日吟只有逺山含暖律不知髙阁动归心溪喧晚棹千声浪云䕶寒郊数丈隂自笑疎慵似麋鹿也教台上费黄金钱塘府亭新恩别启馆娃宫还拜吴王向此中九牧土田周制在两藩茅社汉仪同春生旧苑芳洲雨香入髙台小径风更有宠光人未见问安调膳尽三公关亭春望关畔春云拂马头马前春事共悠悠风欺岸柳长条困露浥山花小朶愁信越功名髙似狗裴王气力大于牛未知至竟将何用渭水泾川一向流于越亭楚水萧萧多病身强凭危槛过残春髙城自有陵兼谷流水那知越与秦岸下藤萝隂作怪桥邉蛟蜃夜欺人琵琶洲逺江村濶回首征途涙满巾宿荆州江陵馆西游象阙愧知音东下荆溪称越吟风动芰荷香四散月眀楼阁影相侵闲欹别枕千般梦醉送征帆万里心薜荔衣裳木兰檝异时烟雨好追寻河中经过翰林张舎人旧居行尘不是昔时尘谩向朱门忆侍臣一榻已无开眼处九泉应有爱才人文余吐凤当年诏树想栖鸾旧日春従此深恩转难报夕阳衰草涙沾巾九华山费徴君所居草堂何处试徘徊见説遗踪向此开蟾树自归三径后鹤书曽降九天来白云事迹依然在青𤨏光隂竟不廻尽日为君思曩昔野泉呜咽路莓苔题袁溪张逸人所居蒲梢猎猎鷰差池数里溪光日落时芳树文君机上锦逺山孙夀镜中眉鸡窓夜静开书巻鱼槛春深展钓丝若使浮名拘绊得世间何处有男儿清溪江令公宅鸾牋象管夜深时曽赋陈宫第一诗䜩罢风流人不见废来踪迹草应知莺怜胜事啼空巷蝶恋余香舞好枝还有徃年金甃井牧童樵叟等闲窥岐王宅朱邸平台隔禁闱贵游陈迹尚依稀云低雍畤祈年去雨细长杨従猎归申白賔朋传道义应刘文彩寄音徽承平旧物惟君在犹写雕鞍伴六飞西京崇徳里居进乏梯媒退又难强随豪贵殢长安风从昨夜吹银汉涙拟何门落玉盘抛掷红尘应有恨思量仙桂也无端锦鳞頳尾平生事却被闲人把钓竿西京道徳里秦树团团夕结隂此中庄舄动悲吟一枝丹桂未入手万里沧波长负心老去渐知时态薄愁来惟愿酒杯深七雄三杰今何在休为闲人泪满襟谒文宣王庙晩来乗兴谒先师松柏凄凄人不知九仭萧墙堆瓦砾三间茅殿走狐狸雨霖状似悲麟泣露滴还同叹凤悲倘使小儒名麤立岂教吾道受栖迟代文宣王答三教之中儒最尊止戈为武武尊文吾今尚自披蓑笠尔等何须读典坟释氏寳楼侵碧汉道家宫殿拂青云若教颜闵英灵在终不羞他李老君后土庙四海兵戈尚未宁漫劳淮海写仪形九天𤣥女犹无圣后土夫人岂有灵一带好云侵鬓緑两层危岫拂眉青韦郎年少知何在案上休看太白经湘妃庙刘表荒碑㫁水濵庙前幽草闭残春巳将怨泪流斑竹又感悲风入白苹八族未来谁北拱四凶犹在莫南廵九峯相似堪疑处望见苍梧不见人息夫人庙百雉摧残连野青庙前犹见昔朝廷一生虽抱楚王恨千载终为息地灵虫网翠鬟终缥缈风吹寳瑟助微冥玉颜浑似羞来客依旧无言照画屏春日独游禅智寺逺树连天水接空㡬年行乐旧隋宫花开花谢长如此人去人来自不同鸾凤调髙何处酒吴牛蹄健满车风思量只合腾腾醉煮海平陈尽梦中扬州开元寺阁上满槛山川漾落晖槛前前事去如飞云中鸡犬刘安过月里笙歌炀帝归江蹙海门帆散出地吞淮口树相依红楼翠幕知多少长向东风有是非登瓦棺寺阁下盘空迹上云浮偶逐僧行歩歩愁暂憩已知须用意渐危争忍不回头烟中树老重江晚铎外风轻四境秋懒指台城更东望鹊飞龙鬬尽荒丘春日湘中题岳麓寺僧舎蟾宫虎穴两皆休来凭危栏送逺愁多事林莺还谩语薄情邉雁不回头春融只待干坤醉水濶深知世界浮欲共髙僧话心迹野花荒草奈相尤甘露寺火后六朝胜事巳尘埃犹有闲人怅望来只道鬼神能䕶物不知龙象自成灰犀慙水府浑非怪燕説吴宫未是灾还识平泉故侯否一生踪迹此楼台秦望山僧舎巉巉危岫倚沧洲闻説秦皇亦此㳺霸主巻衣才二世老僧传钖巳千秋隂崖水赖松根直藓壁苔侵画像愁各是病来俱未了莫将烦恼问汤休第五将军于余杭天柱观入道因寄交棃火枣味何如闻説苕川巳卜居瓦榼尚携京口酒草堂应写颍阳书亦知得意须乗鹤未必忘机便钓鱼却恐武皇还望祀软轮徴入问𤣥虚琼华观经故友所居槐花漠漠向人黄此地追游迹巳荒清论不知蒙叟达死交空叹赵岐亡病来未忍言闲事老去唯应觅醉乡日暮街头策羸马一声横笛似山阳题润州妙善前石羊紫髯桑葢此沉吟珢石犹存事可寻汉鼎未安聊把手楚醪虽满肯同心英雄巳徃时难问苔藓何知日渐深还有市鄽沽酒客鹊喧鸠聚话蹄涔题木居士庙乌噪残阳草满庭此中枯木似人形只应神物长为主未必浮槎即有灵八月风波飘不去四时黍稷荐惟馨南朝庾信无因赋牢落祠前水气腥漂母坟寂寂荒坟一水濵芦洲絶岛自相亲青蛾巳落淮邉月白骨甘为泉下尘原上荻花飘素髪道旁菰叶碎罗巾虽然寂寞千秋魄犹是韩侯旧主人经耒阳杜工部墓紫菊馨香覆楚醪奠君江畔雨萧骚旅魂自是才相累闲骨何妨冢更髙騄骥䘮来轻蹇蹶芝兰衰后长蓬蒿屈原宋玉怜君处㡬驾青螭缓郁陶三衢哭孙员外燕恋雕梁马恋轩此心従此更何言直将尘外三生命末敌君侯一日恩红蜡有时还入梦片帆何处独销魂忍看眀发衣襟上珠泪痕中见酒痕重过三衢哭孙员外烂柯山下忍重到双桂楼前日欲残华屋未移春照灼故侯何在泪汍澜不惟济物工夫大长忆容才尺度寛一恸旁人莫相笑知音衰尽路行难覧晋史齐王僚属好男儿偶觅东归便得归满目路岐抛似梦一船风雨去如飞盘擎紫线莼初熟筯拨红丝鲙正肥惆怅中途无限事与君千载两忘机咏史蠧简遗编试一寻寂寥前事似如今徐陵笔砚珊瑚架赵胜賔朋玳瑁簪未必片言资国计只应邪説动人心九原郝泚何由起虚误西蕃八尺金广陵秋夜读进士常修三篇因题入蜀归吴三首诗藏于箧笥重于师劔关夜读相如听瓜歩秋吟炀帝悲景物也知输健笔时情谁不许髙枝眀年二月春风里江岛闲人慰所思箧中得故王郎中书凤里前年别望郎叮咛惟恐滞吴乡劝疎杯酒知妨事乞与书题作裹粮苹鹿未能移海曲县花寻巳落河阳九原自此无因见反覆遗踪泪万行徃年进士赵能卿尝话金庭胜事见示叙会稽诗客赵能卿徃嵗相逢话石城正恨故人无上夀喜闻良宰有髙情山朝佐命层层耸水接飞流歩歩清两火一刀罹乱后会须乗兴雪中行月湖上风髙动白苹暂延清景此逡廵隔年为别因何事半夜相看似故人蟾向静中矜爪距兎偎眀处弄精神姮娥老大应惆怅独倚苍苍桂一轮雪细玉罗纹下碧霄杜门颜巷落偏饶巢居只恐髙柯折旅客愁闻去路遥撅冻野蔬和粉重扫庭松叶带蘓烧寒窓呵笔寻诗句一片飞来纸上销润州甘露寺看雪上周相公筛寒洒白乱溟蒙祈祷功兼造化功光薄乍迷京口月影交初转海门风细粘谢客衣襟上轻堕梁王酒盏中一种为祥君看取半禳灾沴半年丰长眀灯破暗长眀世代深烟和香气两沉沉不知初㸃人何在秪见当年火至今晓似红莲开沼面夜如寒月镇潭心孤光自有龙神䕶雀戏蛾飞不敢侵桃花暖触衣襟漠漠香间梅遮柳不胜芳数枝艳拂文君酒半里红欹宋玉墙尽日无人疑怅望有时经雨乍凄凉旧山山下还如此回首东风一㫁膓梅花吴王醉处十余里照野拂衣今正繁经雨不随山鸟散倚风疑共路人言愁怜粉艳飘歌席静爱寒香扑酒罇欲寄所思无好信为君惆怅又黄昏咏白菊虽被风霜竞欲摧皎然颜色不低頺巳疑素手能粧出又似金钱未染来香散自宜飘緑酒叶交仍得䕃苍苔寻思闭户中宵见应认寒窓雪一堆牡丹似共东风别有因绛罗髙卷不胜春若教解语应倾国任是无情亦动人芍药与君为近侍芙蓉何处避芳尘可怜韩令功成后辜负秾华过此身其二欲询徃事奈无言六十年来此託根香煖㡬飘袁虎扇格髙长对孔融罇曽忧世乱隂难合且喜春残色尚存莫背栏干便相笑与君俱受主人恩扇上画牡丹为爱红芳满砌阶教人扇上画将来叶随綵笔参差长花逐轻风次第开闲挂㡬层停蛱蝶频揺不怕落莓苔根生无地如仙桂疑是嫦娥月里栽咏绣一片緑罗轻似水洞房西室女工劳花随玉指添春色鸟逐金鍼长羽毛蜀锦漫夸声自贵越绫虚説价犹髙可中用作鸳鸯被红叶枝枝不碍刀言圭玷由来尚可磨似簧终日复如何成名成事皆因慎亡国亡家只为多须信祸胎生利口莫将讥思逞悬河猩猩鹦鹉无端解长向人间被网罗姑蘓城南湖陪曹使君游水蓼花红稻穂黄使君兰棹汎廻塘倚风荇藻先开路迎斾凫鹥尽着行手里兵符神与术腰间金印綵为囊少年太守勲庸盛应笑燕台两鬓霜送章碣赴举苹鹿歌终别酒催粉闱星彩动昭回乆经离乱心应破乍覩昇平眼渐开顾我昔年悲玉石怜君今日蕴风雷龙门盛事无因见费尽黄金老隗台上江州陈员外寒江九派转城楼东下钟陵第一州人自中台方贵盛地従西晋即风流旧班乆望鹓晴翥余力犹闻虎夜浮应恨属官无健令异时佳节阻闲游早春巴陵道中逺雪亭亭望未销岳阳春浅似相饶短芦冐土初生笋髙柳偷风巳弄条波汎洞庭獱獭健谷连荆楚鬼神妖中流菱唱泊何处一只画船兰作桡登髙咏菊尽篱畔霜前偶得存苦教迟晩避兰荪能销造化㡬多力不受阳和一㸃恩生处岂容依玉砌要时还许上金罇陶公没后无知己露滴幽丛见泪痕淮南送卢端公归台鸾凰势逸九霄寛北去南来任羽翰朱绂两骖王俭府绣衣三领杜林官道従上国曽匡济才向牢盆始重难应笑张纲谩生事埋轮不得在长安暇日感懐因寄同院吴蜕拾遗璧池清秩访燕台曽捧瀛洲扎翰来今日二难俱大夜当时三幅谩髙才戏悲槐市便便笥狂忆樟亭满满杯犹幸小兰同舎在毎因相见即衔哀安陆赠徐砺灵虵桥下水声声曽向桥邉话别情一榻偶依陈太守二年深忆祢先生尘欺鬓色非前事火爇蓬根有去程还把余杯重相劝不堪秋色背郧城送刘校书之新安寄吴常侍野云如火照行尘会绩溪邉去问津才子省衔非末客使君科第是同人狂思下国千场醉病负东堂两度春他日酒筵应见问鹿裘渔艇隔朱轮重九日广陵道中秋山抱病何处登前时韦曲今广陵广陵大醉不解闷韦曲旧游堪拊膺佳节縦饶随分过流年无奈得人憎却驱羸马向前去牢落路岐非所能粉每持纎白助君时霜自无憀雪自疑郎若姓何应解傅女能窥宋不劳施粧成丽色唯花妒落尽啼痕只镜知最好玉京仙署里更和秋月照琼枝晩晀凭古城邉眺晚晴逺村髙树转分眀天如镜面都来净地似人心总不平云向岭头闲不撤水流溪里太忙生谁人得及庄居老免被荣枯宠辱惊野花万㸃红芳血色殷为无名字对空山多因戏蜨寻香住少有行人辍櫂攀若在侯门看不足为生江岸见如闲结根毕竟输桃李长向春城紫陌间曲江春感江头日煖花又开江东行客心悠哉髙阳酒徒半凋落终南山色空崔嵬圣代也知无弃物侯门未必用非才满船明月一竿竹家在五湖归去来罗昭谏集巻三罗昭谏集卷四钦定四库全书罗昭谏集巻四唐罗隐撰五言絶句雪尽道丰年瑞丰年瑞若何长安有贫者为瑞不宜多遇边使累年无的信每夜望边城袖掩千行泪书封一尺情堋口逢人艰难别离久中外徃还深已改当时髪空余旧日心七言絶句偶兴逐队随行二十春曲江池畔避车尘如今赢得将衰老闲看人间得意人自遣得即髙歌失即休多愁多恨亦悠悠今朝有酒今朝醉眀日愁来眀日愁书懐钓船抛却异乡来拟向何门用不才日晩独登楼上望马蹄车辙满尘埃献尚父大王数年铁甲定东瓯夜渡江山瞻斗牛今日朱方平殄后虎符龙节十三州夜泊义兴戏呈邑宰溪畔维舟问戴星此中三害在圗经长桥可避南山逺却恐难妨是醉灵寄窦泽处士兰亭醉客旧知闻欲问平安隔海云不是金陵钱太尉世间谁肯更容身其二鳌背楼台拂白榆此中槎客亦踟蹰牛山道士无仙骨却向人间作酒徒寄聂尊师欲芟荆棘种交棃指画城中日恐迟安得紫青磨镜石与君闲处㸔荣衰赠无相禅师人人尽道事空王心里忙于市井忙惟有马当山上客死门生路两相忘嘲钟陵妓云英钟陵醉别十余春重见云英掌上身我未成名君未嫁可能俱是不如人早行北去南来无定居此生生计竟何如酷怜一觉平明睡长被隣鸡半夜啼其二雨洒江声风又吹扁舟正与睡相宜无端戍鼓催前去别却青山向暁时京中晩望心如野鹿迹如萍谩向人间性一灵徃事不知多少夣夜来和酒一时醒帝幸蜀马嵬山色翠依依又见銮舆幸蜀归泉下阿蛮应有语这回休更怨杨妃江南玉树歌声泽国春累累辎重忆亡陈垂衣端拱浑闲事忍把江山乞与人江北废宫荒苑莫闲愁成败终须要彻头一种风流一种死朝歌争得似扬州乌程两府攀陪十五年郡中甘雨幕中莲一瓶犹是乌程酒须对霜风泪泫然仙掌掌前流水驻无尘掌下轩车日日新漫向山头髙举手何曾招得路行人漫天岭西去休言蜀道难此中危峻已多端到头未㑹苍苍色争得禁他两度漫严陵滩中都九鼎动英髦渔钓牛簔且遁逃世祖昇遐夫子死原陵不及钓台髙野狐泉潏潏寒光溅路尘相传妖物此潜身又应改换皮毛后何处人间作好人邺城台上年年掩翠蛾台前髙树夹漳河英雄亦到分香处能共常人较㡬多故都江南江北两风流一作迷津一拜侯至竟不如隋炀帝破家犹得到扬州华清宫楼殿层层佳气多开元时节好笙歌也知道徳胜尧舜争奈杨妃解笑何马嵬坡佛屋前头野草春贵妃轻骨此为尘从来絶色知难得不破中原未是人宿纪南驿䇿蹇南游忆楚朝隂风淅淅树萧萧不知无忌奸邪骨又作何山野葛苖姑苏台让高泰伯开基日贤见延陵复命时未会子孙因底事只崇台榭为西施铜雀台强歌强舞竟难胜花落花开泪满膺秪合当年伴君死免教憔悴望西陵望思台芳草台边魂不归野烟乔木弄残晖可怜髙祖清平业留与闲人作是非尚父偶建小楼特摛丽藻絶句不敢称扬结构叨慿柱石才敢期幢葢此徘徊阳春曲调髙难和尽日焚香倚隗台其二玳簪珠履媿非才时凭阑干首重回只待淮妖剪除后别倾巵酒贺行台其三栏槛初成愧楚才不知星彩尚迂廻风流孔令陶钧外犹记山妖逼小台四皓庙汉恵秦皇事已闻庙前乔木眼前云楚王谩费闲心力六里青山尽属君青山庙市箫声咽迹崎岖雪耻酬恩此丈夫伯主两忘时亦异不知魂魄更归无许由庙髙挂风瓢濯汉滨土阶三尺愧清尘可怜比屋堪封日若到人间是衆人韩信庙剪项夷秦势巳雄布衣还是负深功懦夫女子俱堪恨却把闲杯奠蒯通焚书坑千载遗踪一窖尘路傍耕者亦伤神祖龙算事浑乖角将为诗书活得人始皇陵荒堆无草树无枝嬾向行人问昔时六国英雄漫多事到头徐福是男儿炀帝陵入郭登桥出郭船红楼日日栁年年君王忍把平陈业只换雷塘数畆田王濬墓男儿未必尽英雄但到时来即命通若使吴都犹旺气将军何处立殊功孟浩然墓数步荒榛接旧蹊寒郊漠漠雨凄凄鹿门黄土无多少恰到书生塜便低淮口军葬一阵孤军不复廻更无分别只荒堆莫言赋分须如此曾作文皇赤子来题凿石山僧院日夜潮声送是非一回登眺一忘机怜师好事无人见不把兰芽染褐衣金山僧院根盘蛟蜃路藤萝四面无尘辍棹过得似吾师始惆怅眼前终日有风波秦记长䇿东鞭极海隅鼋鼍奔走鬼神趋怜君未到沙丘日肯信人间有死无西施家国兴亡自有时越人何苦进西施西施若觧倾吴国越国亡来又是谁罗敷水雉声角角野田春试驻征车问水濵数树枯桑虽不语思量应合识秦人书淮隂侯传寒灯挑尽见遗尘试沥椒浆合有神莫恨髙皇不终始灭秦谋项是何人董仲舒灾变儒生不合闻谩将刀笔指干坤偶然留得隂阳术闭却南门又北门韦公子击柱狂歌惨别颜百年人事夣魂间李将军自嘉声在不得封侯亦自闲王夷甫把得闲书坐水濵读来前事亦酸辛莫言麈尾清谈柄壊却淳风是此人贵游馆陶园外雨初晴绣毂香车入凤城八尺家童三尺箠何知髙祖要苍生题新榜黄土原边狡兎肥矢如流电马如飞霸陵老将无功业犹忆当时射猎归题蟠溪垂钓圗吕望当年展庙谟直钩钓国更谁如若教生在西湖上也是须供使宅鱼八骏圗穆满当年物外程电腰风脚一何轻如今纵有骅骝在不得长鞭不肯行听琴寒雨萧萧落井梧夜深何处怨啼乌不知一盏临卭酒救得相如渴疾无听琵琶香筵酒散思朝散偶向梧桐暗处闻大抵曲中皆有恨满楼人自不知君京中正月七日立春一二三四五六七万木生涯是今日逺天归鴈拂云飞近水游鱼迸氷出七夕月帐星房次第开两情惟恐曙光催时人不用穿针待没得心情送巧来中秋夜不见月隂云薄暮上空虚此夕清光已破除只恐异时开霁后玉轮依旧养蟾蜍浮云溶溶洩洩自舒张不向苍梧即帝乡莫道无心便无事也曾愁杀楚襄王人日新安道中见梅花长途酒醒腊天寒嫩蕊香英扑马鞍不上夀阳公主面怜君开得却无端栁灞岸晴时送别频相偎相倚不胜春自家飞絮犹无定争把长条绊得人竹篱外清隂接药栏晓风交戛碧琅玕子猷没后知音少粉节霜筠漫嵗寒红梅天赐臙脂一抹腮盘中磊落笛中哀虽然未得和羮便曾与将军止渴来金钱花占得佳名绕树芳依依相伴向秋光若教此物堪收贮应被豪门尽劚将栁一簇青烟鎻玉楼半垂栏槛半垂沟明年更有新条在扰乱春风卒未休隋堤栁夹岸依依千里遥路人回首认隋朝春风未借宣华意犹费工夫长緑条小松已有清隂逼坐隅爱声仙客肯过无陵迁谷变须髙节莫向人间作大夫鹦鹉莫恨雕笼翠羽残江南地暖陇西寒劝君不用分明语语得分明出转难子规铜梁路逺草青青此恨那堪枕上听一种有寃犹可报不如衔石叠沧溟病中题主人庭鹤辽水华亭旧所闻病中毛羽最怜君稻粱且足身兼健何必青云与白云鹭鸶斜阳淡淡栁隂隂风袅寒丝映水深莫谩向人夸洁白也知长有羡鱼心蜂不论平地与山尖无限风光尽被占採得百花成蜜后为谁辛苦为谁甜蝉天地工夫一不遗与君声调借君緌风栖露饱今如此应忌当年滓浊时咏香沉水良材食柏珍博山炉煖玉楼春怜君亦是无端物贪作馨香忘却身帘叠影重纹映画堂玉钩银烛共荧煌㑹应得见神仙在休下真珠十二行其二翡翠佳名世共稀玉堂高下巧相宜殷勤为嘱纤纤手卷上银钩莫放垂耒阳楚水悠悠浸耒亭楚南天地两无情忍教孙武重泉下不见诗人説用兵白角箆白似琼瑶滑似苔随梳伴镜拂尘埃莫言此箇尖头物㡬度撩人恶髪来泪逼脸横頥咽复匀也曾谗毁也伤神自从鲁国澘然后不是奸人即妇人圉城偶作东望陈留日欲曛每因刀笔想夫君自从郭泰碑铭后只见黄金不见人罗昭谏集巻四罗昭谏集卷五钦定四库全书罗昭谏集巻五唐罗隐撰疏请追癸巳日诏疏嵗贡贱臣隐既以文不得意且抱犬马之疾于长安夏五月京畿旱癸巳日闻诏大京兆用噐水罏香蒲萧绛幡軰致于坊市门将所以用旧法而召雨也臣踊起病榻间以为圣天子忧人虽舜禹不如是之勤幸甚幸甚臣又闻水旱与天地同出苟时或然不可以仓卒除去今秦地旱已逾月矣而陛下祷祠亦以频矣天之髙地之厚五岳之绵亘四渎之宏逺陛下命百执事启祈外何尝不以心祝之虽茎藁苖干而百姓不怨嗟者其感陛下之诚深也今以蒲萧軰为请者岂陛下以其灵于岳渎者乎夫岳渎视陛下之公辅裂陛下之土田苟陛下忧则岳渎亦宜忧矣受祭据封者尚未能为陛下出力彼蒲萧軰复何足以动天臣为陛下不取也臣又闻天之有雨泽犹陛下有渥恩雨泽可以委曲干之则陛下渥恩亦可以委曲干之矣臣闻天子有左右史将所以记事记言然后付太史氏臣恐其得以容易编牍今冐死请追癸已日诏苟陛下念十六圣之教训虽五种栖野而百姓不暇掇岂蒲萧軰之所及乎昔殷汤之代臣不以旱为灾仁圣之君在上也今旱未及殷代而陛下忧已过矣臣请因旱以质万姓俾其知陛下心序陈先生集后序颕川陈先生讳黯字希孺曩者与余声迹相接于京师各获誉于进取咸通庚寅嵗胶其道于蒲津秋试之场自后俱为小宗伯所困不一至甲申春告予以婚嫁之牵制东归青门撡执之后余亦东游逮大梁时故杭州卢员外浔在幕赍其文轴谓余曰陈君罢而东岂其斯文之终窒乎子东及之为我归其文而激其来余至维扬及归其文遵其言相懽月而后别为我谢范阳公龙门之役不复顾矣由是音尘杜絶天复元年四门博士江夏君通家相好于吴越面余论及场中曩之名士及希孺之表也余不觉怆然懐旧明年黄君以其文章徳业为之序以寄俾予系述遂得申斯言呜唿大唐设进士科三百年矣得之者或非常之人失之者或非常之人若陈希孺之才美则非常之人失者矣夫徳行莫若敦于亲戚文章莫若大于流传今已备于江夏之笔矣余不克再叙止书交道于是噫湖南应用集序隐大中末即在贡籍中命薄地卑自已卯至于庚寅一十二年㸔人变化去年冬河南公按察长沙郡隐因请事笔砚以资甘旨明年夏隐得衡阳县主簿时硖州卢侍御自龙城至右司张员外游曲江回皆谓隐不宜佐属邑于戏隐自卜也审江表一白丁耳安有空将巻轴与公相子弟争名幸而知非得以减过冬十月乞假归觐阻风于洞庭青草间因思湘南文书十不一二葢以失落于马上军前故也今分为三巻而举牒祠祭者亦与焉某月二十四日序记镇海军使院记惟天子建国必惟九牧九牧既序区分局署两汉三公府有掾属魏晋而降则置行台若魏以秦王仪镇中都髙齐以辛术监治东徐州事皆行台之任也其官属则令仆以至于尚书丞郎唐制由行台而置採访使殆今节制之始也镇海军旧治京口大丞相以钱塘之衆东揕汉宏西歼逆朗天子不欲易其土故自符竹四命然后移军于钱塘生物以宜租赋以便斥去旧址广以新规廊开闬闳拔起阶级俾幢节之气色貔武之出入得以周旋焉庚申年始辟大㕔之西南隅以为賔从晏息之所左界飞楼右劘严城地耸势峻面约背敞肥楹巨栋间架相称雕焕之下朱紫苒苒非若越之今而润之旧也疆场之事则议之于斯聘好之礼则接之于斯生民之疾痛则启之于斯军旅之赏罚则叅之于斯非徒以酒食骈罗而语言嘲谑者也其府属已下或八都旧将或从公于征或禀之于朝廷或拔之于乡里故天子用清宫传道之选以佐之辍教民论道之任以副之其余省秩卿曹职领相次自我朝藩服官属之盛无加也噫大丞相之勋徳既藏之天府而攀鳞附翼者非镌刻砾石其可乆乎是年冬十月始命观察判官罗隐为记东安镇新筑罗城记天下自懿考僖皇之后纲领不振即以龎勋觝于前王仙芝践踏于后㝷乃黄巢大掠于京城所以齐㓂攘臂一噪四海瓦解自尔枝牵蔓引耳闻口吠其或一垒之不谨一板之不严则刳剔之不暇虽十室之邑三户之乡必壁堑以备之篱落以抗之况大藩之襟带吾土之翳倚者乎杭之别郡旧有八都之目其所以破山偷旌八将之功所致也而东安主领太师杜公㝷以擒逆贼薛朗于京口破丁从实于毘陵天子宠之拜常州刺史遂属其兵于子弟焉抚于内者曰建思御于外而弭㓂摧凶者曰建徽经度于季孟之间者曰建威洎太师解印而归淮叛淝偷连压封部元帅大丞相彭城王始授君以板筑之要濠堑之广袤地里之横亘皆取则于大丞相一之日鸠其民人相其险易惟师有令衆克从之二之日度其资费卜其力用经之营之厥画惟禀三之日命其将李可球胡仅等曰汝常从役于杭必能识大丞相意善匠事勿令不如丞相指挥曰侔汝工曰温汝率铎令等二十一将翼侔以进曰洎俨汝督防遏备御二都之士卒以介于侔之左右曰勋汝司吾储廪谨吾出入城者若有坠惟汝之咎起大顺辛亥年秋七月壬戌讫于眀年夏四月庚寅蟠东矗西离连坎接隆者就之洼者盈之民不弛担时不妨农夏五月甲辰太师犒羣帅于城下若杵若畚者皆与焉不三四年淮南节度杨氏行密以称盗豕突猘冲扰我疆境而东安尤为其所忌行密减安仁义之精鋭分田頵陶雅金威之敢勇以攻东安城楼橹翔空矢石交迸翊日我军慿其城毙贼将于城下者其数盈千濠塞堑堙自是羣㓂不复有圗南之意是知人非城则无以为捍城非人则无以自固不有城也人何以安不有将也城何以坚于时紫溪窜堡火口建宁不守静江无将奔我而活者四镇之生聚焉噫天下之无事也吾乡则有河间凌凖宗一濮阳吴降下已汝南袁不约还朴以文学进天下之有事也吾乡则有太师建徽伯仲及诸将佐以武艺称岂文武之柄倚伏而然也抑江山禀受与时消息者乎隐亦尝以先师之道干名贡府进取未半九鼎羮沸文既不用武非所习今则老矣髙谢三军太师以镌金勒石见徴不敢坚逊干宁五年六月二十一日记杭州罗城记大凡藩篱之设者所以规其内沟洫之限者所以虞其外华夏之制其揆一焉故鲁之祝丘齐之小糓犹以多事不时而城况在州郡之内乎自大㓂犯阙天下兵革而江左尤所繁併余始以郡之子城嵗月滋久基址老烂狭而且卑每至㸃閲士马不足㢠转遂与诸郡聚议崇建雉堞夹以南北矗然而峙帑藏得以牢固军士得以帐幕是所谓固吾圉以是年上奏天子嘉以拙政优诏奨饰以为牧人之道其尽此乎俄而孙儒叛蔡渡江侵我西鄙以剪以逐蹶于宛陵劲弩之次泛舟之助我有力焉后始念子城之谋未足以为百姓计东眄巨浸辏闽粤之舟橹北倚郭邑通商旅之寳货苟或侮刧之不意攘偷之无状则向者吾皇优诏适足以自䇿由是复与十三都经纬罗郭上上下下如响而应爰自秋七月丁巳讫于冬十有一月某日由北郭以分其势左右而翌合于冷水源绵亘若干里其髙若干丈其厚得之半民庶之负贩童髦之缓急燕越之车葢及吾境者俾无他虑千百年后知我者以此城罪我者亦以此城苟得之于人而损之已者吾无媿与某年月日记书上招讨宋将军书朝廷以简陵九年彭虺肆螫而东南一臂为之枯耗其后吴卒以良山叛则东西浙之筋力殆矣自尔天子不重困百姓由是官未实爵诸葛爽祑安文祐皆自盗而昇朝序也所以不幸者江南水钟陵火㳂淮饥汴滑以东螟故无頼軰一食之不饱一衣之不覆则磨寸铁挺白棒以望朝廷姑息而王仙芝尚君长等凌突我庐夀燖剥我梁宋天子以虮虱痒痛不足搔爬因处分十二州取将军为节度非方镇之无帅非朝廷之乏人葢以将军跳出陇右不二十余年三拥节旄谓将军必能知恩用命耳今闻羣盗已拔睢阳二城大梁亦板筑自固彼之望将军其犹沸之待沃压之待起也而将军朱轮大斾优游东道抑不知朝廷以八十三州奉将军侍衞者乎俾将军诛剪草㓂者乎昔韩之医良而性啬故为人治未尝剔去根源所以延其疾而养其财也后有商于韩者以疽见医医且欲大其疽而沽直因以药稔之而疽溃商毙商之家诉于韩韩侯尸其族而借其有无今二贼啮夀春䧟颍上刷亳社掠合肥经营于梁宋其为老者杀而少者伤驱人之妇女辇人之财货将军固知之矣自将军受命迄今三月关东之惨毒不解杀伤驱辇之不已乃将军为之非君长仙芝所为也文皇帝时衞公靖太帝时郑仁泰薛仁贵或戢敛不谨或伺候辎重当时宪司悉以法绳今将军勋业不若衞公靖之多也出师非郑薛之敌也而横拥士伍鞭挞餽运以愚度之将军之行酷于君长仙芝之行也甚为将军忧前者天子虑将军以爱子之念复授禁秩俾在军前则朝廷宠待将军倚望将军也俱不浅矣苟将军戮力以摧暴推诚以报国今其时也无使蹑韩之医论鄼文终侯论沛后既得秦萧何改秦之法故三章之约焉而何竟自污者岂非欲刑其徳于万代乎不然奚系之在人先也且汉之功臣何居第一何不首行其法则后之立功为相者虽贪黩规弄而法必不加则乱臣贼子于是幸矣何之法不救当时而岂救后代乎碑刻严陵钓台巖巖而髙者严子之钓台也寥寥而不归者光武之故人也故人之道何如睨苍苔以言之尊莫尊于天子贱莫贱于布衣龙争蛇蛰兮风雨相遗干戈载靡兮悠悠梦思何富贵不易节而穷达无所欺故得脱邯郸之难破犀象之师造二百年之业继三尺剑之基者其唯有始有卒者乎下之世风俗偷去禄位相尚朝为一旅人暮为九品官而亲戚骨肉已有差等矣况故人乎呜唿徃者不可见来者未可期巳而已而梅先生碑汉成帝时纲纽頽壊先生以书谏天子者再三夫火正虽去而劒履间健者犹数百位尚不能为国家出力以断佞臣头复何南昌故吏愤愤于其下得非南昌逺地也尉下寮也苟触天子网突倖臣牙止于殛一狂人噬一单旅而已彼公卿大臣有生杀喜怒之任有朋党蕃衍之大出一言作一事必与妻子谋苟不便其家虽妾人婢子亦撄挽相制而况亲戚乎况骨肉乎故虽有忧社稷心亦噤而不吐也呜唿宠禄所以劝功而位大者不语朝廷事是知天下有道则正人在上天下无道则正人在下余读先生书未尝不为汉朝公卿恨今南游复过先生里吁何为道之多也遂碑铭旧井铭于维此井渟育坎灵有莘有邰实此储英时有长虹上贯青冥是惟王气宅相先徴爰启霸王奠绥苍氓沛膏渐泽配徳东溟与某博士状二月中陈州一正字访及具审博士摄理和适近日贤主司空政事才用洋溢谭口断割眀快与敓有分守道者自然安矣况博士乎先太傅所作所立果有余庆殊不知天道去人如此其近忭贺老叟十年来欲棹一船子从云溪馆前徃东市竟无因缘此又何如哉近见陈正字否叶大徳丁三傅知闻否老叟腰脚不支坐想胜游目及千里朱十五李三史作何面孔髙积薪何如因相见皆与话瞻泳也谨状纪事拾甲子年事太和中张谷纳邯郸人李严女备歌舞具及长大妍丽丰足殆不似下贱物又能传故都声以牵课人摧沮有时凉晓哀转厯厯见赵家之遗台老树虽惊离弔徃之懐似不能多也雅为谷所爱因目曰新声及刘从谏得父封谷以穷游佐其事新声亦从去然性本便慧虽谷之起居谋虑皆预有承迎故颇闻中外消息时从谏得志后勾聚亡命以窥脇朝廷大为四方人怪讶有实其事于谷者谷不以介意新声曰妾于公直巾屦间狎玩者耳除歌酒外不当以应顾命然食人之食忧人之忧理常也况妾乎前日天子授从谏节度使时非从谏有战野之功拔城之绩葢以其先父挈齐还我去就间未能夺其嗣耳而公不幸为其属则牵制之道在此不在彼也自刘氏奄有全赵更改嵗时未尝闻以一缕一蹄为天子夀而指使軰率无頼人且章武朝数镇颠覆皆以雄才杰噐尚不能固天子恩况从谏擢自儿女子手中一旦袭如何家业苟不以法而得亦宜以不法而终此倚伏之常数也而又卒伍佻险言语不祥是不为齐鬼所酬而死于帐下者幸矣孰谓公从其事反不知其事者哉如不能早折其肘臂以作天子计则宜脱族西去大丈夫勿顾一饭恩以骨肉腥健儿衣食言讫悲涕流落谷不决者三月新声后进以其业不用也缢杀之㑹昌中从谏死以其子露父意族之谷竟从逆呜唿谋及妇人者必亡而新声之言惜其不用余前过大行时有传吏能道当时事因拾于编简説石烈士石孝忠者生长韩魏间其为人勐悍多力少年时偷鸡杀狗殆不可胜计州里甚苦之后折节事李愬为愬前驱其信任与愬家人伍元和中蔡人不归天子用裴丞相计以丞相征蔡若愬者光颜者重𦙍者皆受丞相指挥眀年蔡平天子快之诏刑部韩侍郎撰平蔡碑将所以大丞相功业于蔡州孝忠一旦熟视其文大恚怒因作力推去其碑仅倾移者再三吏不能止乃执诣节度使悉以闻时章武皇帝方以东北事倚诸将闻是卒心甚讶之命具狱将毙于碑下孝忠度必死也苟虚死则无以眀愬功乃伪低畏若不胜按验吏罔之未知其为人也孝忠伺吏隙用枷尾拉一吏杀之天子闻之怒且使送阙下及至也亦未异其人因召见曰汝推吾碑杀吾吏为何孝忠顿首曰臣一死未足以塞责但得面天颜则赤族无恨矣臣事李愬嵗乆以贱故给事无不闻见平蔡之日臣从在军前且吴秀琳蔡之姦贼也而愬降之李祐蔡之骁将也而愬擒之蔡之爪牙脱落于是矣及元济缚虽丞相与二三軰不能先知也蔡平之后刻石纪功尽归乎丞相而愬苐其名与光颜重𦙍齿愬固无所言矣设不幸更有一淮西其将畧如愬者复肯为陛下用乎赏不当功罚不当罪非陛下所以劝人也臣所以推去碑者不惟眀愬之绩亦将为陛下正赏罚之源臣不推碑无以为吏擒臣不杀吏无以见陛下臣死不容时矣请就刑宪宗既得淮西本末且多其义遂赦之因命曰烈士复召翰林段学士撰淮西碑一如孝忠语后孝忠𨽻江陵军驱使大中末白丞相镇江陵余求谒丞相府有从事为余道孝忠事遂次焉将所以教人为下罗昭谏集巻五罗昭谏集卷六钦定四库全书罗昭谏集巻六唐罗隐撰启投前夏口韦尚书启某启某今月二日輙以近文一通上慿阍侍辞违既久僭越是虞勒蹇步以戴恩舍医门而奚适伏念随计渚宫之日求闻汉浦之年王俭望髙芙蓉比幕陈琳笔健瑇瑁为簪因务窥豹之能遂窃登龙之誉习池侍䜩岘岭从游许之以向者为文颇胜张诩戒之以偶然成事恐似李滂其后嵗月煎熬轮蹄顽秃仅逾十上幸免一鸣角羸而只有困时矢尽而未知降处间者尚书理兵夏汭栽栁武昌文聘江山麤资吟玩费袆栏槛聊奉登临某此时尝驻征桡仰趋画㦸方欲叩洪钟而待教指坠履以眀恩而疾恙所牵依投不暇伏枕而初慙数蹇扬帆而竟叹途穷今则颍水政成旋为故事中台位缺已副急征风云将骋于康衢神鬼肯论于宣室輙预提勃箒先立丘墻虽哲匠抡材固须良木而洪钟许叩岂独兼金谨启投礼部郑员外启某启某前月十八日輙以所为恶文上干严重㝷婴疾劣遂旷门墻伏以皎镜无私虽容屡照医门多疾应倦施功忍随翔鸟之姿更望不龟之术某沧洲舍钓紫陌迷尘徒欲信书不能知命道薄而鱼腮易曝计疎而凫胫难加所以寗戚叩歌不惟长夜魏舒对䇿近至中年丹霄无独上之期双髩有相轻之色而员外芝田养秀桂苑摛华口里雌黄旋成故典座中薤白早避风流敢因诱善之初仰兾嘘枯之便傥一掬华隂之土聊拭蒯文则数升泾水之泥永依清济谨启投永宁李相公启某启某于今月三十日获遂起居伏以黄闼尊崇虽容展敬白衣卑贱不敢兴言今则辄于陨获之间聊举证明之事晋代则司空试劒汉朝则丞相问牛彼或以顽滞幽姿或以瘦驽下乘犹能动揺至化感达深仁而况生禀五常早知恩义迹居十等不至舆台伏思癸卯年中维扬城畔谢傅裂土疆之日羊公分节制之时珠履瑇簪朝盈望府鸡香豸角暮出行台转输则万井鱼盐统御则九州侯伯当时务重难之际是筹谋闲暇之初南国佳辰长闻赋咏东山胜赏屡见篇题为教化之笙镛作经纶之綵绘所以汉阳计吏得诣军门厌次狂生叨䝉客礼悯之以转蓬之质安之以负米之心进趋获奉于麾幢俸入仍资于甘旨其后何武捧诏平阳趣装叅佐廨中方虞浪迹新城埭下忽受温言嗟其未了之身勉以难迁之性且怜色目犹可发扬某是以不揣狂愚重萌躁妄出则祝赵衰之日永冀流暄入则祷傅説之星惟希借耀今者风雨得生成之候鑪鎚升鼓铸之司郭令军前潜抽妓乐崔宁城外暗毁池台登庸之时序未遥反斾之镃基已兆若某者族惟单绪艺即中流旋以佩服殊私缄藏厚旨假昆虫而禀信指簪履以输懐窃以浪逼龙津风催律管鱼皆五色禽必九苞扬锦鬐彩羽之姿俟启蛰吹葭之便独某行迷要路坐守穷株九品班资畧非亲旧六街车马莫接声尘扪心而一寸寒灰泣泪而万行清血良时易失司马迁犹是再三知已难逢越石父于焉感激相公傥或俯廻衡柄曲赐褒称虽朽蠧不雕则推常理而孤寒无命祇系洪钧谨启投湖南王大夫启某启某闻元亮苦贫姑求彭泽戴颙多病遂乞海虞苟物役之是牵亦人情而斯见某族惟卑贱品在下中三箧亡书幸无漏畧一枝仙桂尝欲觊觎十年恸哭于秦庭八举摧风于宋野近者以调甘轸虑负米婴心毛义前贤尚犹奉檄鲰生何者焉可守株勒气马以徐廻解藩羊而适愿前使常侍遽怜此志遂以奏官借俸入于衡阳専表章于使府虽元瑜书记不足愈风而处士衣裘未尝换雪斯亦寃鸟尚思于衔石愚公犹鋭于移山㝷遇大夫辄梦轩宫吹暄楚峤手中扇在何必袁宏天上才髙宁惟公辅间者龙门掌贡马帐搜遗泉客号咷只忧寳尽地灵惆怅不觉山空而某适限徐兵逺留吴㑹不得少将鳞鬛侧望风雷指函谷以驰诚遥知气紫上苏台而送目空羡河清今者辄奉危心来干画㦸大夫或俯廻赵印下煦韩灰更于荼药之中重假勾漏之便所冀犹縻禄食逺救朝昏迹稍免于屡空心尚期于妄动百生可卜式占郭泰之龟一字为褒全系宣尼之笔谨启谢崔舎人启某启某镂冰伎短縁木计踈去年舎人俯念穷迷猥垂慰荐竟以梁危易折气俗难医负麈尾之髙谈困龙津之骇浪虽懐感激长抱忧惭今月八日见某官伏知徳水廻波重霑涸鲋灵丹减粒已救伤虵当谷鸎刷雨之秋是海燕窥梁之日岂谓舎人未容祈祷遽赐保明树立孤株栽培弱蔓跪听而泪沾胸臆仰承而背负丘山而况俗渐轻讹时交势利或朝游夕处㦯贵族华宗至于取事之时与能之际犹须必成桃李方许扶持若某者迹未及萧阶陈榻之严目未覩巢阁栖梧之瑞门寒于光逸命薄于黔娄纵饶委曲所私其奈纤毫无取必舎人知其杀青废业二纪于兹垂白倚门一生颙望乃施隂徳以慰归心言念徘徊不知所处谨启投湖南于常侍启某启某闻淮王鍊迹于真仙含灵尽去邹子移暄于寒谷衆卉皆芳岂羽毛可从于霓旌岂凋枿尽闗于葭律葢以至道无遗于一物殊私必及于羣生某尝佩斯言请陈丹恳间者豹藏不稳鱼跃无成凂山公启事之书累王衍雌黄之口扪天莫及跼地兴惭向浮世以伤懐拊劳生而自喟光隂不驻齿髪渐髙当家贫亲老之时是失路亡羊之日泪将欲尽口不敢开直以非汉代之簪裾困晋朝之流品物彚虽逃于刍狗孤寒竟䧟于虫沙所以仰蟾桂之髙髙恐无仙骨覩鱼鬐之敛敛忽有痴心窃希常侍从来许与之言作此改张之计俾其七郡与奏一官致之于髯叅短薄之间责之以驽马铅刀之用所冀内资骨肉外罄筋骸但系受恩何须及第必若终怜薄伎尚悯前途则科号三篇判称六部早尝留意颇亦逼人将今晨祷祝之词为异日觊觎之路情虽可恕僭亦堪诛对胶柱以轸懐愿漆身而在此谨启谢大理薛卿启某启某闻宋济之困名场空余坦率唐衢之昇军宴但益号咷斯人以当年不偶于良知晩嵗遂成其永憾况某早将此事以戒前车至愿蹉跎年光老大向秦庭而屡泣抱楚足以频伤中间辄以所着谗书上干阍吏近见某官伏知阁下爰哀弱植俯降深仁廻日月于壶中展方书于肘后欲使徐甲之尸必起蔡经之骨重生仰嘉音而背若负山承厚旨而身知有翼既容託迹窃敢兴言某动不知机进惟招败忌王隐之名者虞预暴苏秦之过者张仪羣居不出一言彼则谓某矜才傲物痛饮不逾三爵彼则谓某恃酒凌人何争名竞利之埸有蠧节食苗之类苟非令君侧耳于车上中郎注目于亭间则随赵轭以长鸣与吴椽而共朽者也谨启投秘监韦尚书启某启某月日以所着谗书一通寓干阍吏退量僭越伏积忧惶某闻樊子昭之处屠沽发辉光于许劭郭林宗之游巩洛振声价于符融其后物态乖讹风流委败下有自媒之诮上无相汲之由某由是反袂兴懐扪心注恨又安得不属耳于舆人之论倾懐于长者之谈而尚书以盛名镇乎当时以盛徳传乎奕世不趦趄于阘茸不浮泛于姦回动则致圣主而活苍生以为已任静则导冲襟而养和气以守家声恭惟大朝属在吾道若某者燎薪就学掷楯攻文一则以神气低凡不足动王侯之瞻视一则以家门寒贱不足辱卿相之搜扬十年索米于京都六举随波而上下永言浮世堪比多岐所以览嵇叔夜之书则伏膺戸外读张季鹰之传则大嚼忩间长恐一旦月桂情衰江苹思起不得揖兖国山庭之相不得窥汉朝王佐之才是以重拂尘衣聊希藻鑑倘尚书以孺子可教则随洛下之书生倘尚书以斯人若狂则访江东之钓叟灵蓍神蔡惟祷所从谨启上太常房博士启某启某前月二十五日以所着谗书一通上献近见某官某乙伏承博士曲垂题品俯及孤危某闻孙阳以一顾之恩骐骥不为驽马宣父以一言之重夷齐不作饿夫苟吾道之未亡量斯人而何逺某也爇薪就学閲市成功偶不自量因思妄动舍五湖之髙蹈事九陌之穷途为良工不度之才为要路不容之物所以嵇康奏乐忿魑魅以争光刘子营生奈鬼神之相笑那言不幸一至于斯恭惟咸通之初大中之末故荆南余正字以博士为轩镜庖刀今渭北徐端公以博士为灵蓍神蔡但言薄伎合在殊私其后某则困踬于龙津博士则徊翔于鸳侣虽心祈目祷不忘斯须而天上人间慿何讯问宁知此日属在眀恩岂一旅人之遭遇有时而二作者之语言斯中永为负荷适足忧惭况复风讹俗败之初辙乱旗奔之际讲学则卫刀削树论文则嬴火烧人家家无相保之心处处有自媒之口而博士独持大斾髙坐危城招既散之师徒复已亡之土地顾兹隆替尤属尊严某也虽赋命以多奇或因人而成事愿将所贽以贺眀时谨启投盐铁裴郎中启某启某闻大道五千所制者莫先于躁浮生七十所伤者莫甚于情某所以反袂兴嗟支頥浩叹顾两端而若是持万绪以奚归爰念髫年即偕时軰胸中马骏握内虵灵入公孙龙之闗不惟逞辩叱东方朔之御且欲献书其后濩落单门蹉跎薄命路穷鬼谒天夺人谋营生则饱少于饥求试则落多于上东经海峤受下馆于诸侯西出劔门泣危途于丞相光景但销于杯杓货财不入于槖装传书而黄耳增劳久客而黑貂兼敝间者郎中丹青演润咳唾成音荐光逸之材以地寒为累举仲宣之赋以体弱见遗既兴奔北之懐因指在东之念江夏则舖名池口毗陵则堰号铜墩皆有主张以生盐米郎中倘或言泉晚浃未忘淘洒之功谭柄时廻别借齿牙之助俾得内资柔滑外救困穷然后驱淮隂入赵之师更谋背水整秦将渡河之卒重议焚舟目祷心祈言狂意廹其余罪戾不敢逭逃谨启投蕲州裴员外启某启某月六日輙以所着谗书一通贡于客次遂归逆旅载轸危途必恐员外以某姓氏单寒精神钝滞汩在衆人之下遗于繁务之中某懐璧沧江壮年见志仲舒养勇何啻三年安世补亡宁惟一箧其后因从计吏遂混时人愤龙尾以不燋念鱼腮之屡曝嵇康骨俗徒矜养性之能李广数奇岂是用兵之罪人徃难问天髙不言去年牵廹旨甘留连江徼虽伤弓之鸟诚则恶弦食堇之虫未能忘苦所以逺辞蜗舎来谒龙门黍谷棠隂方谐志愿荷衣蕙带不奈风霜负所业以长嗟向良工而有喟昔也松苗各性已知难进之由今则火木相生未测自焚之理谨启投同州人杨尚书启某启某闻足厯屠门尚能大嚼力疲吴坂亦解长鸣而况覩棠隂教化之原入黍谷暄和之景苟不能自提由瑟直犯孔墙则其人生为无益之徒死作无知之鬼某谯乡贱族钓瀬遗氓鉅下二卿素非朋执于陵一叟或与交游偶然䝉郭泰之言歘尔厉苏秦之志遂得麦漂风雨门长莱蒿来慕题桥因吟入洛三秋旅寓身居计吏之先万里徒行家匪大夫之后孰谓九街浪濶双阙云浮姜维之胆有破时李阳之拳无下处由是潜伤鲋辙暗泣牛衣贾谊长缨虽犹自运张仪健舌亦拟何为前窥而四海清平内顾而一身流落辄复徘徊郑驿睥昵秦医敢言画虎之勤但有伤蛇之望谨启河中辞令狐相公启某启某闻歌者不系声音惟思中节言者不期枝叶所贵达情苟抑扬之理或差则流诞之辞亦弃而况委病鹊门之下窥光龙烛之前上方于赵台遭逢下比于陆机荣显虽倜傥不侔于二子而辉华敢让于伊人今则住踰负岳之蚊去窃恋轩之马輙复重将越调更唱燕台以为京兆王章三冬有泪淮隂韩信一饭无门惟忧委骨穷尘敢望横戈要路加以轻蹄逸轨犹祈公子王孙同窥万顷波澜各有一时颜色而某短袖难舞危条易风祷祠则天或未从号泣则人皆不弔由是饰装増叹揽策兴嗟指棨㦸以凝神望炉鎚之借便虽琳瑯杞梓尽归梁栋之间而藻荇苹蘩亦恋潢渟之内殷函轸念刘纸悬缄无言誓天有死铭德谨启投郑尚书启某启某前月某日輙以所为䜛书一通贡于客次尚书俯怜羇旅遽赐霑濡既受厚恩则宜前去然而疆境有牵于感慨风烟或轸于追思所以公子亭边重嘘懦气侯嬴闗畔再转危肠何昔时有殉义之人而今日无死恩之士辄复更弹冯铗上指膺门某也江左孤根闗中滞气强学早亡其皮骨趋时久困于风尘福星不照于命宫旅火但焚于生计徘徊末路惆怅危途览八行之诏书空仰圣人在上咏五言之章句未知游子何之兴言而㡬至销魂掩袂而自然流涕尚书藴稷契臯䕫之事业负尼轲迁固之文章入则藻镜冰壶品量人物出则油幢瑞节控御山河固已藏雷于伺蛰之时待夣于驱羊之际苟有一物未登其所一夫不遂其懐亦宜上下聪眀旁揺悯恻倘或王衍之雌黄借润仲尼之日月廻光则其人也三千里之别离免为虚滞十五年之勤苦永有所归发自门阑百生知感谨启谢刑部萧郎中启某启某伏以内揣荒芜早乖投献近者某官曲传尊旨伏䝉郎中赐及巻纸令写近诗捧对忧荣莫知所处某利非楚鐡钝甚燕锥濩落危根低摧壮节藏寳之功夫不至屠龙之事业愈踈爰自南国辞耕东堂奉贡劔迷船畔胶在柱间靡旗而何啻再奔绕树而岂惟三帀所以骚人避热不忘吹虀𤣥客求闻长忧葢醤姑息于舆台之类殷勤于阍侍之徒而犹徃徃拒闗时时毁椟岂谓郎中俯敦吾道欲揠頽波不惮客嘲先从隗始寓剡藤而下授指巴句以旁徴荣异当年事殊近俗而况风流渐泯翰墨难言别路万般中堂千里虽欲壊虞卿之履讵肯动心哭羊陟之门何曾留意复安有对纷华而辍玩叩寂寞以搜遗因使斯文亦归清鉴揣厚旨而时犹可待荷殊私而力欲不任宁惟𤣥晏吟时空增纸价兼冀武卿窥后免逐灰寒谨启谢屯田全郎中启某启某揣摩不至蹇剥无圗爰自画虎贻讥掇蜩逞伛轭轲于风尘之际流离于灰管之间虽沥胆隳肝竟将谁诉而煎皮熬骨终不自明已甘与物浮沈随波上下今月某日见某官伏知郎中玉壶委鑑金口开谭驱云于道士梁间校籍于真官笔下欲使余杭羙酒必醉蔡经崑峤仙桃先霑曼倩承吉兆而心神骇越对嘉音而涕泗纵横某散拙非才牵纒失计通衢十二惟敝黑貂故里三千但劳黄耳欲索身而莫可将问路以愈迷若非郎中暖律旁吹和风外扇擢之于枯荄之侧致之于芳英之中则蝶舞莺啼空缄永恨春来秋去便过此生谨启辞宣武郑尚书启某启某闻郑思农之东去綘纱感深吾道谢记室之西辞朱邸恋切所知虽定名之分则殊而懐徳之心不异其有栖羸乐廐养病医门海鷰辞巢即摧萍影林乌绕树忽轸蓬心又安得下弃席于诗人感崩波于行客某也风尘下物天地中材光逸门寒无因自进扬雄口吃徒欲解嘲属者尚书置驿恩寛敦风志大孔文举之干元礼既忝登门徐孺子之谒陈蕃俄䝉下榻淹延馆宇荏苒春秋稻粱有异于他人觞豆时陪于下客那言此际遽怆离声背重徳于丘山揖红尘于道路缅懐今日杳不胜情加以贡部伤心名场落羽兽因鬭困羊以多亡前瞻既倦于吹虀内顾徒悲于求劔昔也来惭赋雪谬称梁苑之游今则去类乞师已抱秦庭之哭倚征轮而怅望指断鞭以夷犹尚书倘或仙客壶中旁均日月山公启里别借篇题无令一叶先秋遂致满堂垂泣舍此丹须九转桃指千年天也如何时乎不再谨启谢湖南于常侍启某启某今月十九日已至界首回望旌棨涕泗不任某荘栎麤疎廋膏昏钝不能量力尝为干名随贡部以悽惶将怜十上㸔时人之颜色岂止一朝进则刺灭许都退则歌终汉垒地虽至公人莫肯用忘执㸑以无由假隣光而不得常侍独于此际䧏以深仁奏仇览之官资近陈遵之尺牍福由无妄荣亦何酬近者以江表嵗饥吴中力困旨甘既阙晨夕繋懐常侍不顾人言将逾事例给使府留州之物代衡阳计嵗之资俾以东归救其悽旅蔡泽北游之日缾甑不存陆生南返之年槖装皆满聊将自衒麤可讳穷但以感切违梁情深去鲁辞画㦸而心犹似醉上孤舟而泪始如流葢以非故旧之由缘无强近之慰借秪因奨善便与致身如某之孤贱者则多似某之遭逢者则少以兹自誓安可蹔忘今则尚有廻期犹寛旅思石尤风定桥口浪衰展片席以髙飞指重湖而直过地名北渚长牵楚客之心水到东湖敢忘湘波之色谨启谢江都郑长官启长官镂笔才清探骊价重因循世态放荡宦游剧谈以鸡肋况时偶对以马曹当职而自黄尘北望翠辇南廵张掾投簪虽离齐邸陶公染翰本恸晋朝于半郊半郭之中有一咏一觞之趣为谋甚逸所得何多芳草逺山才供掇拾晴晹媚景别受指撝登临则光禄寒山悲叹则雍丘眀月慿何径隧逹此津涯某海曲迷声夀陵忘步蛇虚画足鹄不中心将风霜委地之姿值兵革淊天之日正平刺灭屡窘舆台叔夜灯残频逢鬼魅梁苑之旧游永已邺都之作者寂然岂谓长官独好斯文仍流散地牙絃久絶秦缶增慙那言吾道陵迟独见骚人风骨牵牛不暇希骥莫从辄敢効彼蝇头腾于鱼网保持所切已髙黄绢之名传写可知旋长乌孙之价谨启罗昭誎集巻六罗昭谏集卷七钦定四库全书罗昭谏集巻七唐罗隐撰杂着説天鸡徂氏子不得父术而得鸡之性焉其父畜养者冠距不举毛羽不彰兀然若无饮啄意洎见敌则他鸡之雄也伺晨则他鸡之先也故谓之天鸡徂氏死传其术于子且反先人之道非毛羽彩错觜距铦利者不与其栖无复问向时伺晨之俦见敌之勇峩冠髙步饮啄而已吁道之壊矣有是夫风雨对风雨雪霜天地之所权也山川薮泽鬼神之所伏也故风雨不时则嵗有饥馑霜雪不时则人有疾病然后祷山川薮泽以致之则风雨雪霜果为鬼神所有也眀矣得非天之髙不可以自理而寄之山川地之厚不可以自运而慿之鬼神苟祭祀不时则饥馑作报应不至则疾病生是鬼神用天地之权也而风雨雪霜为牛羊之本矣复何嵗时复何人民为是以大道不旁出惧其弄也大政不问下惧其偷也天欲其言荆巫荆楚人滛祀者旧矣有巫颇闻于乡闾其初为人祀也筵席㝷常歌迎舞将祈疾者健起祈嵗者丰穣其后为人祀也羊猪鲜肥清酤满巵祈疾得死祈嵗得饥里人忿焉而思之未得适有言者曰吾昔游其家也其家无甚累故为人祀诚心罄乎中而福亦应乎外其胙必散之其后男女蕃息焉衣食广大焉故为人祀诚不得罄于中而神亦不歆乎外其胙且入其家是人非前圣而后愚葢牵于心而不暇人耳以一巫用心尚尔况异于是者乎英雄之言物之所以有韬晦者防乎盗也故人亦然夫盗亦人也冠履焉衣服焉其所以异者退譲之心贞亷之节不恒其性耳视玉帛而取者则曰牵于饥寒视家国而取者则曰救彼涂炭牵于寒饥者无得而言矣救彼涂炭者则宜以百姓心为心而西刘则曰居宜如是楚籍则曰可取而代噫彼必无退譲之心贞亷之节葢以视其靡曼骄崇然后生其谋耳为英雄者犹若是况常人乎是以峻宇逸游不为人之所取者鲜矣辩害虎豹之为害也则焚山不顾野人之菽粟蛟蜃之为害也则絶流不顾渔人之钓网其所全者大所去者小也顺大道而行者救天下者也尽规矩而进者全礼义者也权济天下而君臣立上下正然后礼义生焉力不能济于用而君臣上下之不正虽抱空器奚所施设是以佐盟津之师焚山絶流者也扣马而谏计菽粟而顾钓网者也于戏汉武山唿人之性未有生而侈纵者苟非其正则人能壊之事能壊之物能壊之虽贵贱则殊及其壊一也前后左右之谀佞者人壊之也穷游极观者事壊之也发于感寤者物壊之也是三者有一于是则为国之大蠧孝武承富庶之后听左右之説穷游观之靡乃东封焉葢所以祈其身而不祈其嵗时也由是万歳之声发于感悟然后踰辽越海劳师弊俗以至于百姓困穷者东山万嵗之声也以一山之声犹若是况千口万舌乎是以东封之唿不得以为祥而为英主之不幸子髙之让有挈其大而举其髙以授人者彼则曰隘矣哉挈而举者曰以吾所得之广大曾不若彼人之心又安可以施于彼乎于是退而悸慄不敢以所得为有伯成子髙让禹者非所以小黄屋之尊也夫安九州之大据兆人之上身得意遂动适在我鲜有不以荒怠自放者子髙且欲狭禹之心而谨其取也故让之厥后有卑宫菲食之政䝉叟遗意上帝既剖混沌氏以支莭为山岳以肠胃为江河一旦虑其掀然而兴则下无生类矣于是孕铜铁于山泽滓鱼盐于江湖俾后人攻取之且将以苦混沌之灵而致其必不起矣呜唿混沌氏则不起而人力惮焉广陵妖乱志髙骈末年惑于神仙之説吕用之张守一诸葛殷等皆言能役使鬼神变化黄白骈酷信之遂委以政事用之等援引朋党恣为不法其后亦虑多言者有所洩漏因谓骈曰髙真上圣要降非难所患者学道之人真气稍亏灵贶遂絶骈闻之以为信然乃谢絶人事屏弃妾媵宾客将吏无复见者有不得已之故则遣人洗浴斋戒诣紫极宫道士祓除不祥谓之解秽然后见之拜起才终已复引出自此内外壅隔纪纲日紊用之等因大行威福傍若无人嵗月既深根蔕遂固用之自谓磻溪真君张守一是赤松子诸葛殷称将军有一萧胜者谓之秦穆公附马皆云上仙遣来为令公道侣其鄙诞不经率皆如此江阳县前一地祇小庙用之贫贱时常与妻寓止巫舎凡所动静祷而后行及得志谓为𠖇助遂修崇之廻廊曲室粧楼寝殿百有余间土木工饰尽江南之选每军旅大事则以少牢祀之用之守一皆云神遇骈凡有宻请即遣二人致意焉中和元年用之以神仙好楼居请于公廨邸北跨河为迎仙楼其斤斧之声昼夜不絶费数万缗半嵗方就自成至败竟不一游扄鐍俨然以至灰烬是冬又起延和阁于大㕔之西凡七间髙八丈皆饰以珠玉绮忩绣户殆非人工每旦焚名香列异寳以祈王母之降及师铎乱人有登之者于藻井垂莲之上见二十八字云延和髙阁上干云小语犹疑太乙闻烧尽降真无一事开门迎得毕将军此近诗妖也用之公然云与上仙来徃每对骈或叱咄风云顾揖空中谓见羣仙来徃过于外骈随而拜之用之指画纷纭畧无媿色左右稍有异论则死不旋踵矣见者莫测其由但搏膺不敢出口用之忽云后土夫人灵仇遣使就某借兵马并李筌所撰太白隂经骈遽下两县萃百姓苇席数千领画作甲马之状遣用之于庙庭烧之又以五綵牋写太白隂经十道置于神座之侧又于夫人帐中塑一緑衣年少谓之韦郎庙成有人于西庑栋上题一长句诗曰四海干戈尚未宁谩劳淮海写仪形九天𤣥女犹无信后土夫人岂有灵一带好云侵鬓緑两行巖岫拂眉青韦郎年少躭闲事案上休㸔太白经好事者竞相传诵是嵗诏于广陵立骈生祠并刻石颂差州人採碑材于宣城及至杨子县用之一夜遣人密以健牯五十牵至州南凿垣架濠移入城内及明栅缉如故因令杨子县申府昨夜碑石不知所在遂悬购之至晩云被神人移置街市骈大惊乃于其傍立一大木柱上以金书云不因人力自然而至即令两都出兵仗鼓乐迎入碧筠亭至三桥拥閙之处故埋石以碍之伪云人牛拽不动骈乃朱篆数字贴于碑上须臾去石乃行观者互相谓曰碑动也识者恶之明日杨子有一村妪诣知府判官陈牒云夜来里胥借耕牛牵碑悞损其足逺近闻之莫不絶倒比至失守师铎之衆竟自壊墉而进常与丞相郑公不叶用之知之忽曰适得上仙书宰执之间有隂圗令公者使一侠士来夜当至骈惊悸不已问计于用之用之曰张先生少年时尝学斯术于深井里聂夫人近日不知更肯为之否若有但请此人当之无不虀粉者骈立召守一语之对曰老夫久不为此戏手足生疎然为令公有何不可及期衣妇人衣匿于别室守一寝于骈卧内至夜分掷一铜铁于阶砌之上铿然有声遂出皮囊中彘血洒于庭户檐宇间如格鬭之状明日骈泣谢守一曰䝉仙公再生之恩真枯骨重肉矣乃躬辇金玉及通天犀带以酬其劳又有萧胜者亦用之党也纳五百金赂于用之用之曰尔何欲曰欲得知塩城监耳乃见骈为求知塩城监骈以当任者有绩与夺之间颇有难色用之曰用胜为塩城者不为胜也昨得上仙书云有一寳剑在塩城井中须一灵官取之以胜上仙左右人欲遣去耳骈俛仰许之胜至监数月遂匣一铜匕首献于骈用之稽首曰此北帝所佩者也得之则百里之内五兵不敢犯骈甚异之遂饰以寳玉常置座隅时广陵久雨用之谓骈曰此地当有火灾郭邑之间悉合火烬近日遣金山下毒龙以少雨濡之自此虽无大段烧爇亦未免小小惊动也于是用之每夜密遣人纵火荒祠壊宇无复存者骈尝授道家秘法用之守一无增焉因刻一青石如手板状隐起龙蛇近成文字玉皇授白云先生髙骈潜使左右置安道院香几上骈见之不胜惊喜用之曰玉皇以令公焚修功着特有是命计其鸾鹤不久当降某等此际谪限已满便应得陪幢节同归真境也他日瑶池席上亦是人间一故事言毕欢笑不已遂相与登延和阁命酒肴极欢而罢后于道院庭中刻木为鹤大如小驷覊辔中设机棙人或逼之奋然飞动骈尝羽服跨之仰视空濶有飘然之思矣自是严斋醮鍊金丹费耗资财动逾万计日居月诸竟无其验吕用之鄱阳安仁里细民也性桀黠畧知文字父璜以货茗为业来徃于淮浙间时四方无事广陵为歌钟之地富商大贾动逾百数璜眀敏善酒律多与羣商游用之年十二三其父挈行既慧悟事诸贾皆得欢心时或整履揺箑匿家与奴婢等居数嵗璜卒于家干符初羣盗攻剽州里遂他适用之既孤且贫其舅徐鲁仁赒急之嵗余通于鲁仁室为鲁仁所逐因事九华山道士牛𢎞徽𢎞徽自谓得道者也用之降志师之传其驱役考召之术𢎞徽既死用之复客于广陵遂縠巾布褐用符药以易衣食嵗余丞相刘公节制淮左有蛊道寘法者逮捕甚急用之惧遂南渡时髙骈镇京口召致方伎之士求轻举不死之道用之以其术通于客次逾月不召诣渤海亲人俞公楚公楚奇之过为儒服目之曰江西吕廵官因间荐于渤海及召试公楚与左右附㑹其术得验㝷署观察推官仍为制其名因字之曰无可言无可无不可也自是出入无禁初専方药香火之事眀年渤海移镇用之固请戎服遂署右职用之素负贩久客广陵公私利病无不详熟鼎灶之暇妄陈时政得失渤海益奇之渐加委仗先是渤海旧将有梁纉陈拱冯绶董仅公楚归礼日以疎退渤海至是孤立矣用之乃树置私党窥伺动息有不可去者则厚以金寳悦之左右羣小皆市井人见利忘义上下相䝉大逞妖妄仙书神符无日无之更迭唱和罔知愧耻自是贿赂公行条章日紊烦刑重赋率意而为道路怨嗟各懐乱计用之惧有窃发之变因请置廵察使採听府城密事渤海遂承制授御史大夫充诸军都廵察使于是召募府县先负罪停废胥吏隂狡凶狠者得百许人厚其官佣以备指使各有十余丁纵横闾巷间谓之察子至于士庶之家呵妻怒子密言隐语莫不知之自是道路以目有异已者纵谨静端黙亦不免其祸破灭者数百家将校之中累足屏气焉髙骈嬖吏诸葛殷妖人吕用之之党也初自鄱阳将诣广陵用之先谓骈曰玉皇以令公久为人臣机务稍旷获谴于时君辄遣左右一尊神为令公道中羽翼不久当降令公善遇欲其不去亦可以人间优职縻之眀日殷果来遂巾褐见骈于碧筠亭妖形鬼态辩诈蜂起谓可以坐召神仙立变寒暑骈莫测也俾神灵遇之谓之诸葛将军也每从容酒席间听其鬼怪之説则尽日忘倦自是累迁盐铁剧职聚财数十万缗其兇邪隂狡用之蔑如也有大贾周师儒者其居处花木楼榭之奇为广陵甲第殷欲之而师儒拒焉一日殷谓骈曰府城之内当有妖起使其得志非水旱兵戈之匹也骈曰为之奈何殷曰当就其下建斋坛请灵官镇之殷即指师儒之第为处骈命军候驱出其家是日雨雪骤降泥淖方盛执事者鞭挞廹蹙师儒携挈老㓜匐匍道路观者莫不愕然殷迁其族而家焉殷足先患风疽至是而甚每一躁痒命一青衣交手爬搔血流方止骈性严洁甥姪軰皆不得侍坐唯与殷欵曲未尝不废寝忘餐或促膝密坐同杯共器遇其风疽忽发即恣意搔扪指爪之间脓血沾染骈与之饮啗曾无难色左右或以为言骈曰神仙多以此试人汝軰莫介意也骈前有一犬子每闻殷腥秽之气则来近之骈怪其驯狎殷笑曰某常在大罗宫玉皇前见之别来数百年犹复相识其虚诞率多如此髙虞常谓人曰争知不是吾灭族寃家也殷性躁虐知杨州院来两月官吏数百人鞭背殆半光启二年伪朝授殷兼御史中丞加金紫及城陷窜至湾头为逻者所擒腰下获黄金数斤通天犀带两条既缚入城百姓聚观交唾其面㝷撮其髩髪顷刻都尽狱具刑于下马桥南杖至百余绞而未絶㑹师铎母自子城归家经过法所遂扶起避之复苏于桥下执朴者㝷以巨木踣之驺殿过决罚如初始殷之遇也骄暴之名㝷布于逺近其族人竞以谦损戒殷殷曰男子患于不得遂志既得之当须富贵自处人生宁有两遍死者至是果再行法及弃尸道左为讐人剜其目断其舌儿童軰以瓦砾投之须臾成峯吴尧卿者家于广陵初佣保于逆旅善书记因出入府庭遂闻于缙绅始为塩铁小吏性敏辩事之利病皆心记口调悦人耳目故丞相李蔚以其能首任之髙骈因署尧卿知泗州院兼判国监㝷奏为刺史制命未行㑹军变复归广陵顷之知浙西院数月而罢又知扬州院兼𣙜籴使伪朝授尧卿御史大夫尧卿託附权势不问贵贱苟有岐路纵厮养軰必敛袵以金玉饵之微似失势虽素约为死交则相对终日不复与言趋利背义如此权贵无不以贿赂交结之故不离淮泗僭窃朱紫尘汚官省三数年间盗用塩铁钱六十万缗时王知两使务局下尧卿狱将穷其事为诸葛殷所保持获全及城陷军人识是尧卿者咸请㗖之毕师铎不许夜令尧卿以他服而遁至楚州遇变为讐人所杀弃尸衢中其妻以纸絮苇棺敛之未及就圹好事者题其上云信物一角附至阿鼻地狱请去斜封送上阎罗大王时人以为笑端罗昭谏集巻七罗昭谏集卷八钦定四库全书罗昭谏集巻八唐罗隐撰两同书贵贱第一夫一气所化阳尊而隂卑三才肇分天髙而地下龟龙为鳞介之长麟凤处羽毛之宗金玉乃土石之标芝松则卉木之秀此乃贵贱之理着之于自然也龟龙有神灵之别麟凤有仁爱之异金玉有鑑润之奇芝松有贞秀之姿是皆性禀殊致为衆物之所重也然则万物之中唯人为贵人不自理必有所尊亦以眀圣之才而居亿兆之上也是故时之所贤者则贵之以为君长才不应代者则贱之以为黎庶然处君长之位非不贵矣虽位力有余而无徳可称则其贵不足贵也居黎庶之内非不贱矣虽贫弱不足而有道可採则其贱未为贱也何以言之昔者殷纣居九五之位孔子则鲁国之逐臣也齐景有千驷之饶伯夷则首阳之饿士也此非不尊卑道阻飞伏理殊然而百代人君竞慕孔夷之义三尺童子羞闻纣景之名是以贵贱之途未可以穷达论也故夫人主所以称尊者以其有徳也苟无其徳则何以异于万物乎是故眀君者纳陛轸虑旰食兴懐劳十起而无疲听八音而受谏葢有由矣且崆峒髙卧黄轩致顺风之请颍水幽居帝尧发时雨之让夫以鳏夫独善之操犹䧏万乘之尊况天子厚载之恩而为百姓所薄者哉葢不患无位而患徳之不修也不忧其贱而忧道之不笃也易曰圣人之大寳曰位何以守位曰仁苟无其仁亦何能守位乎是以古之人君干干而夕惕岂徒为名而已哉实恐坠圣人之大寳辱先王之余庆也故贵者荣也非有道而不能居贱者辱也虽有力而不能避也苟以修徳不求其贵而贵自求之苟以不仁欲离其贱而贱不离之故昔虞舜处于侧陋非不微矣而鼎祚肇建终有揖让之美夏桀亲御神器非不盛矣而万姓莫附竟罹放逐之辱古公避难而迁居岂求其贵也行未辍䇿邑成岐下胡亥笑尧禹之陋岂乐其贱也死不旋踵地分灞上夫以虞舜之微非有谷帛之利以悦于衆也夏桀之盛非无戈㦸之防以御于敌也古公之兴非以一人之力自强于家国也胡亥之灭非以万乘之尊愿同于黔首也贵者愈贱贱者愈贵求之者不得得之者不求岂皇天之有私惟徳佑之而已矣故老氏曰道尊徳贵其是之谓乎强弱第二夫强不自强因弱以奉强弱不自弱因强以御弱故弱为强者所伏强为弱者所宗上下相制自然之理也然则所谓强者岂壮勇之谓耶所谓弱者岂怯懦之谓耶盖在乎有徳不在乎多力也何以言之夫金者天下之至刚也水者天下之至柔也金虽刚矣折之而不可以续水虽柔矣斩之而不可以断则水柔能成其刚金刚不辍其弱也故晏婴侏儒耳齐国之宰臣甘罗童子耳秦国之良相侨如大人也鲁人桩其喉矣长万壮士也宋华醢其肉矣晏婴身短不过人此非不懦矣甘罗年未弱冠此非不㓜矣侨如大可専车此非不壮矣长万力能抉革此非不勇矣然则侨如长万智不足以全身晏婴甘罗谋可以制一国岂非徳力有异强弱不同者欤由是干以刚健终有亢极之悔谦以卑下能成光大之尊则其致也然夫所谓徳者何唯慈唯仁矣所谓力者何且暴且勇耳苟以仁慈则天地所不违鬼神将来舎而况于迩乎苟以暴武则九族所离心六亲所侧目而况于逺乎是故徳者兆庶之所頼也力者一夫之所恃也矜一夫之用故不可得其强乘兆庶之恩故不可得其弱是以纣能索铁天下惧之如虎狼尧不胜衣天下亲之如父母然虎狼虽使人惧之岂可言虎狼强于人耶父母能令子亲之岂可言父母弱于子耶则强弱之理固亦眀矣是以古之眀君道济天下知衆心不可以力制大名不可以暴成故盛徳以自修柔仁以御下用能不言而信洽垂拱以化行将见八极归诚四方重译岂徒一邦从服百姓与能而已哉嗟乎古之暴君骄酷天下舍徳而任力忘已而责人壮可行舟不能自制其嗜慾材堪举鼎不足自全其性灵至令社稷为墟宗庙无主永为后代所笑岂独当时之弱乎悲夫老氏曰胜人者有力自胜者强其是之谓乎损益第三夫万姓所頼在乎一人一人所安资乎万姓则万姓为天下之足一人为天下之首也然则万姓衆矣不能免涂炭之祸一人尊矣不能逃放戮之辱岂失之于足实在于元首也夫以水动萍移风行草偃处唐虞之代则比屋可封居桀纣之朝则比屋可戮夫天下者岂贤于彼而愚于此易于上而难于下哉葢人君有所损益也然则益莫大于主俭损莫大于君奢奢俭之间乃损益之本也且夫日月者天下之至眀也然犹有不及之处尔其俭主之理则天下无为天下无为则万姓受其赐其于日月亦已大矣豺狼者天下之至害也然犹有不伤之所尔其奢君之理则天下多事天下多事则万姓受其毒其于豺狼亦已甚矣是故古先圣君务修俭徳土阶茅宇绨衣麤裘舍难得之货掊无用之器薄赋敛省徭役损一人之爱好益万人之性命故得天下欢娱各悦其生矣古先暴主志在奢淫瑶台象箸锦衣玉食购难得之货斵无用之器厚赋敛烦徭役益一人之爱好损万人之性命故使天下困穷不畏其死矣夫死且不畏岂得畏其乱乎生且是悦岂不悦其安乎故人安者天子所以得其安也人乱者天子所以罹其乱也人主欲其已安而不念其人安恐其人乱而不思其已乱此不可谓其智也且夫剖腹啗口不足谓其美也温踵动心不足谓其劳也夫心口所以存者为其踵腹也腹之且剖岂异口之剖耶踵之且温岂异心之温耶故人主所以称至尊者徒以有其人也人且共益则君孰与其损哉人且共损则君孰与其益哉是故损已以益物者物既益矣而物亦益之尧舜所以成其上圣克保耆頥之夀也益已以损物者物既损矣而物亦损之癸辛所以陷其下愚自取诛逐之败也是则彼之自损者岂非自益之道欤此之自益者岂非自损之道欤损益之道固亦眀矣嗟夫性命者至重之理也爱好者不急之事也今我舍一身之不急济万姓之至重不言所利广遂生成永居南岳之安常有北辰之政则普天率土孰谓我损乎夫以嗜慾无厌贪求莫止士饥糟糗犬马余其粟肉人衣皮毛土木荣其锦罽崇虚䘮实舍利取危枳棘生于梗途鲸鲵游于沸海则九州四域孰为益乎故老氏曰天之道损有余补不足其是之谓欤敬慢第四逺古之道人心混沌不殊于草木取类于羽毛后代圣人乃导之以礼乐教之以仁义然后君臣贵贱之制坦然有章矣然则礼之所先莫大乎敬礼之所弊莫甚于慢故以敬事天则神降以敬理国则人和以慢事天则神欺以慢理国则人殆下之不敬则不足以奉君上之不敬则不足以御臣是以地中有山大易发谦尊之旨海下有水老氏着谷王之喻相䑕有体风诗刺其失仪飞鸟能言古人记其无礼则敬慢之间美恶殊致是故眀主之于天下也设坛授将侧席求贤贲束帛于丘园降安车于途巷故得真龙就位振鹭来庭天下荣之愿从其化也昧主之于天下也披裳接士露髪朝人视贤良若草芥比黎庶为豕畜是以白驹投谷飞鸿逝云天下恶之愿逃其耻也然夫敬人者不必自贱葢欲用其人也慢人者不必增贵适足怨其人也何以言之昔文侯式干木之闾昭王筑郭隗之馆故得羣才毕至骏足攸归何则以敬之所致也齐桓有葵丘之骄汉祖轻过赵之骂故有诸侯不附大臣搆逆何则以慢之所致也然夫向之所敬者岂徒敬人而已哉葢以自敬也向之所慢者岂徒慢人而已哉葢以自慢也故敬一人则千万人悦慢一人则千万人怨皆欲知好人之敬而不知行其所以敬皆欲知恶人之慢而不知去其所以慢此犹南望以求燕北行以适越诚有不可得也且夫人主者天下之表也行书国策言记史官有一善若庆云之浮辉天下之所欣贺有一恶若朝日之带蚀天下之所伤嗟不可类于匹夫不慎其敬慢也故人问田子方曰富贵者骄人贫贱者骄人乎子方曰诸侯而骄人则失其国大夫而骄人则失其家贫贱者行不合道言不合同则去之楚越若脱敝屣奈何同之是以虎豹坠谷顿为虀粉蝼蚁随风无伤丝髪轻重之理不同年而语也故周公文王之子握吐为劳驭者晏婴之仆骄矜自若岂非君子小人之道敬慢殊途者乎夫尺蠖求伸亦因其屈鸷鸟将撃必先以卑以贵下贱大得人也故老氏曰后其身而身先其是之谓欤厚薄第五夫大徳曰生至贵唯命故两臂重于四海万物少于一身虽禀精神于天地託质气于父母然亦因于所养以遂其天理也且夫松栢者有凌云之操也若壅之以粪壤沃之以咸流则不及崇朝已见其憔悴矣氷雪者无逾时之坚也若藏之于隂井庇之以幽峯则苟渉盛夏未闻其消解也夫松栢之性非不贞矣终以速朽氷雪之性非不液矣竟以遐延此二者岂天使之然哉良以养之所致也况夫人者异乎松栢之永矣养之失其所则安可以不朽乎岂徒氷雪之倐忽也养之得其道则安可以不延乎故夀之有长短由养之有厚薄也悲夫饮食男女者人之大欲存焉人皆莫不欲其自厚而不知其厚之所以薄也人皆莫不恶其为薄而不知薄之所以厚也何以言之昔信陵孝恵纵长夜之娱淫酒色之乐极情肆志此非不自厚也然卒逢夭折之痛自殒于泉壠之下是则为薄亦己甚矣老氏彭氏修延年之方遵火食之禁拘魂制魄此非不自薄矣然克保长久之夀自致于云霄之上是则为厚亦已大矣夫外物者养生之具也苟以养过其度则亦为䘮生之源也是故火之所宜者膏也木之所宜者水也今以江湖之水浸其尺蘖斛庾之膏沃其星烛则必见壊灭也故性命之分诚有限也嗜慾之心固无穷也以有限之性命逐无穷之嗜慾亦安可不困苦哉是以易存饮食之节礼诫男女之际盖有由矣且夫居九五之尊此天下之至贵也有亿兆之衆此天下之至富也苟以养生之不存则五臓四支犹非我有而况身形之外安可有乎夫羙玉投蛙眀珠弹雀舍所贵而求所贱人即以为惑矣今以至尊性命之重而自轻于嗜慾之下岂得为不惑乎是故土能浊河而不能浊海风能拔木而不能拔山嗜慾者适足以乱小人不足以动君子故鲁仲尼渴而遇盗泉之水义而不饮郑子公则染指以求羮栁下恵与女子同寝终不为乱宋华父则危身以窃色周公遗酒诰之旨殷纣沈湎而致亡婕妤辞同辇之嫌姜氏逐淫而无耻岂非贞滥有异厚薄不同者与夫神大用则竭形大用则劳神形俱困而求长生者未之闻也为人主者诚能内寳神气外损嗜慾念驰骋之诫宗頥养之言永保神仙之夀常为圣眀之主岂不休哉故老氏曰外其身而身存其是之谓乎理乱第六夫国家之理乱在乎文武之道也昔者圣人之造书契以通隐情剡弓矢以威不服二者古今之所存焉然则文以致理武以定乱文虽致理不必止其乱武虽定乱不必适其理故防乱在乎用武勷理在乎用文若手足之递使舟车之更载也是以汉祖矜功陆贾谕以为学鲁公赴㑹仲尼请其设备葢有由也然夫文者道之以徳徳在乎内诚不在乎夸饰者也武者示之以威威在乎自全不在乎强名也苟以强名则吴虽多利兵适足彰其败也苟以夸饰则鲁虽尽儒服不足救其弱也是故始皇筑长城修战伐劳役不休人不堪命遂使陈涉之流坐乘其弊祸起于强名也王莾构灵台兴礼乐赋敛无度人不聊生遂使圣公之徒行收其利败始于虚饰也故始皇用武于天下也若陶者之埏噐虽务欲求其大而不知薄者之所以反脆也王莽用文于天下也若匠者之斵材虽志在矜其妙而不知细者之所以速折也二者皆以理之终以为乱也此未得其大体也且夫文者示人有章必存乎简易简易则易从将有耻且格武者示人有备必在乎恬淡恬淡则自守恒以逸而待劳恒以逸而待劳则攻战无不利有耻且格则教化无不行化行而衆和战利而㓂息然后澄之以无事濡之以至仁此圣主所以得其理也然二者不求之于内而索之于外不抚之以性而纵之以情烦文以黩下暴武以困衆此不可得意于天下也虽然犹有其弊何者昔伯益凿井燧人钻木水火之利于今頼之然智伯因之以灌赵城董卓因之以焚汉室是乃为害亦以甚矣然则文武者理国之利噐也而盗窃者亦何尝不以文武之道乱天下乎故章邯以军旅而分秦地田常以仁义而簒齐国则有理不能无其乱唯人主之所制也是故牧马者先去其害驱羊者亟鞭其后后之不鞭羊之所失也害之不去马之所亡也鲁不能去三家之害国之所叛也晋不能鞭六卿之后地之所分也苟亦不能则虽有简易之文恬淡之武适足助其乱也安可得其理乎故圣人不得文武之道不理贼臣不得文武之道不乱非文武有去就之私葢人主失其柄也故孔子曰天下有道礼乐征伐自天子出其是之谓乎得失第七夫騊駼骋逺必以四足之力鸑鷟翔遐莫非六翮之用也是以圣人抚运眀主乘时亦以杞梓之材而为股肱之任然则地有山川其险可见天有冬夏其时可知至于凡人之心杳然无所素王以之不测帝尧犹以为难将欲用之不无得失也何以言之夫君者舟也臣者水也水能浮舟亦能覆舟臣能辅君亦能危君是以三杰用而汉兴六卿强而晋灭陶朱在而越霸田氏盛而齐亡虽任是同而成败尤异也夫人者姦宄无端真伪匪一或貎恭而心慢或言亲而行违或贱亷而贵贪或贫贞而富黩或愆大以求变或位髙而自疑㦯见利而忘恩或逃刑而搆隙此则蓍筮不足决鬼神不能定且利器者至重也人心者难知也以至重之利器假难知之人心未眀真伪之情徒信毁誉之口有霍光之才者亦以得矣有王莾之行者亦以失矣是故考之于宗亲则管叔周公不无忠僻验之于戚属则窦婴吕禄不无正邪推之于功臣则王陵黥布不无逆顺论之于故友则樊哙卢绾不无去留取以刀笔之能则若张汤之欺诳赏以颊舌之用则厌主父偃之倒行若智䇿有余则陈平不可独任若英谋出衆则韩信虑其难制夫天下之至大也无其人则不可独守有其人则又恐为乱亦何不取其才而不制其乱也且夫毛髪植于头也日以栉之爪甲冠于指也月以鑢之爪之不鑢长则不便于使也髪之不栉久则弥成于乱也夫爪甲毛髪者近在已躬本无情识苟不以理犹为之难况于臣下非同体之物人心有易迁之虑委之以臧否随之以是非葢不可以容易也是故逐长路者必在于骏马之力理天下者必求于贤臣之用然骏马苟驯犹不可以无辔也贤臣虽任终不可以失权也故夫御马者其辔烦则其马蹀而不进其辔纵则其马骄而好逸使夫纵不至逸烦而每进者唯造父之所能也夫御臣者其权峻则其臣惧而不安其权寛则其臣慢而好乱使夫寛而不至乱峻而能安者唯圣人之所眀也恐马之多逸舍马而徒行则长路不可济也惧臣之为乱舍臣而独任则天下莫能理也知马之可乘而不执其辔则不能禁其逸也知臣之可用而不亲其权则不能止其乱也是故项羽不用范增是舍马而徒行汉帝虽有曹操是乘马而无辔苟欲不败其可得乎故孔子曰唯名与器不可以假于人其是之谓欤真伪第八夫主上不能独化也必资贤辅物心不为易治也方俟甄议使夫小人退野君子居朝然后可为得矣然则善恶相生是非交蹂形彰而影附唇竭而齿寒苟有其真不能无其伪也是以歴代帝王统御家国莫不侧身驰心以恭英乂及所封授则犹是愚小莫不攘臂切齿以疾姦佞及所诛逐则谬加贤良此有识者之所嗟痛也夫山鸡无灵买之者谓之凤野麟嘉瑞伤之者谓之麕然麟凤有圗麕鸡无识犹复以真为伪以伪为真况忠逆之情静躁之性愚靖者类直智狂者类贤洁已者不能同人犯颜者短于忤主情状无形象可见心虑非视听所知欲使银铅不杂淄渑殊咮其有得者亦万代之一遇也是以吴用宰嚭致戮于子胥鲁退仲尼委政于季氏秦诛白起以举应侯赵信郭开而杀李牧卞和献玉反遇楚刑北部吹竽滥食齐禄若斯之类实繁有徒然则所是不必真所非不必伪也故真伪之际有数术焉不可不察也何者夫衆之所誉者不可必谓其善也衆之所毁者不可必谓其恶也我之所亲者不可必谓其贤也我之所疎者不可必谓其鄙也何以眀言昔尧理洪水伯鲧为衆所举而洪水莫除魏伐中山乐羊为衆所慢而中山卒拔邓通延梦于汉主而非傅説之才屈原见逐于楚王而无共工之罪此则衆议不必是独见未为得也是故眀主畴咨在位详省已虑先难而后易考着以究微使夫登用者不愧其赏有罪者不逃其责然后可为当矣然则良马验之于驰骤则驽骏可分不借孙阳之举也柔刃徴之于断割则利钝可见不劳风氏之谈也苟有难知之人试之以任事则真伪自辩以塞天下之讼也故先王之用人也逺使之而观其忠节近使之而察其敬勤令之以谋可识其智虑烦之以务足见其才能杂之以居视以贞滥委之以利详以贪亷困穷要之以仁危难思之以信㝷其行而探其性听其辞而别其情尽吕尚之八徴验臯陶之九徳然后素丝皆染白璧投泥而不渝黄叶并彫青松凌霜而独秀则伪者去而真者得矣故孔子曰衆善者必察焉衆恶者必察焉其是之谓乎同异第九夫同声相应同气相求虽虎异谷风虎啸而谷风起蛇非山雾蛇踊而山雾兴理所同耳夫异类殊羣异情同行虽蛤因雀化而蛤不与雀游鴽自䑕为而鴽不与䑕匹理所异耳然父子兄弟非不亲矣其心未必同君臣朋友非不疎矣其心未必异故瞽瞍愚而重华圣盗跖贪而柳下亷刘季困而纪信焚伯桃饿而角哀死亦犹烟灰同出飞沉自分胶漆异生而坚固相守也然则情性不等同异难并大易虽云同人于门三爻复云伏戎于莾此则于同不能无异也故有面同而心不同者有外异而内不异者有始同而终异者有初异而末同者有彼不同我而我与之同者有彼不异我而我与之异者何以眀之昔者陈平面向吕后而心归刘氏程婴外逆孙臼而内存赵孤张耳陈余始则刎颈之交终构参商之隙夷吾小白初有射钩之怨末为鱼水之欢田氏懐诳义于齐君齐君弥信亚父尽至忠于项羽项羽益疑是则同异之心不可以一二而测也是故眀者徐视而审听髙居而逺望也随时之宜唯变所适因其可同而与之同矣因其可异而与之异矣故卫青竖耳汉武委之以军旅由余戎耳秦穆授之以国政夫以卫青由余敌于秦汉非不疎矣犹知可同而同之况于父子兄弟之亲而有可同者乎且管叔兄耳姬旦诛之以极刑石厚子矣石碏死之以大义夫以管叔石厚比于旦碏非不亲矣犹知可异而异之况乎君臣朋友之疎而有可同者乎故能同异者为福不能同异者为祸虞舜能同八元能异四罪永垂圣哲之名殷纣不同三仁不异二臣故取败亡之辱是则同异之际不可失其微妙也故孔子曰见㡬而作不俟终日其是之谓欤爱憎第十夫日之眀也无幽不烛葢之以重云则光辉莫覩水之鑑也有来而斯应混之以糁土则形象俱灭夫以水日之眀鑑失其常然者岂不以云土之异移其性乎是则人有神智之察非不灵矣徒以内存爱尚之情外挟憎忿之事则是非得失不能不惑焉何以眀之昔重华孝矣瞽瞍病之亲行不义寤生贤矣武姜恶之自构其乱鹤乃贱矣衞君重之载以华轩马则微矣楚王好之衣以文绣夫以骨肉相亲固无间矣而犹憎之禽兽类别诚于分矣而犹爱之况乎眀君信臣不如父母之信子士媚于主巧于鹤马之媚人而无爱憎之迷者葢亦寡矣是故汲黯袁盎以忠谏而屡出籍儒韩嫣以佞倖而益重孙通谀言而受赏贾谊切直而见疎甚矣哉爱憎之惑人也如此若夫忠臣之事君也面诤君之恶方欲成君之美而君反以为憎已也佞人之事主也面谀主之善方欲长主之过而主反以为爱已也殊不知闻恶而迁善永为有道之君悦善而忘恶长为不义之主是则致君于有道者岂得不为大爱乎䧟主于不义者岂得不为大憎乎而主不原忠謟之情轻肆向背之志以为爱已者己亦爱之则宠光加于三族以为憎已者已亦憎之则夷灭被于五宗遂使剖心刎颈之诚弃而莫用䑛痔吮痈之类擢以殊级且夫赏以劝善名以爵贤使天下不肖者有名无功者受赏则何以劝天下乎法以禁非刑以惩恶使夫懐忠者坐法行直者遇刑则何以禁天下乎是以汉憎雍齿张良以为可封隋宠少师伯比以为可伐何则有功者害适为不祥无徳是亲自沦䘮乱者也罗昭谏集巻八罗昭谏集跋䟦罗昭谏旧有江东甲乙等集谗书后集淮海寓言今不复见戊申春予承乏新城新故先生里闬也伪梁时辟太祖讳改名新登今治东鼍江即所谓青白二气横亘者也余闲与乡先生诸生軰数凴眺其上登鸡鸣山㝷先生读书处弔荒宅于茶枝瓦块中彷彿如见先生焉因购求先生遗书得江东集抄本于袁公卓湄嗣复得甲乙集刻本合读之虽全集不获尽覩窥豹者已得一斑矣但字多陶隂不可辨遂弗辞鄙陋参互较订分为八巻重锓诸木使天下之人知先生之名重当时声施后世者以此即新之人知先生之名重当时声施后世者亦以此庚戌桂月渤海张瓒䟦