大唐贞元续开元释教录大唐贞元续开元释教录卷上甲戌岁西明寺翻经临坛沙门圆照集上四朝应制所翻经论及念诵法并修疏记碑表录集等总三百四十三卷并目录三百四十五卷一百九十三卷经论及念诵法六十四卷经论疏义八十六卷贞元新集古今制令碑表记一百六十二卷经论及念诵法玄宗朝金刚智三藏赠开府仪同三司谥大弘教三藏和上所翻译经已入目者总一部四卷所谓金刚顶瑜伽中略出念诵法四卷八十一纸右已编入开元释教录不入今计中玄宗朝所翻经遗漏未入古今录者总五部六卷大威力乌枢瑟摩明王经三卷三十五纸秽迹金刚说神通大满陀罗尼法术灵要门一卷五纸秽迹金刚法禁百变法一卷三纸右件三部共五卷并北天竺国三藏沙门阿质达霰唐言无能胜将译普遍智藏般若波罗蜜多心经一卷二纸右开元二十六年东天竺国三藏沙门法月译沙门利言译梵语笔受今见在光宅寺翰林待诏其经本或有寄入般若经部龙字号帙中金刚顶经瑜伽脩习毘卢遮那三摩地法一卷一十五纸千手千眼观世音菩萨大身呪本一卷二纸千手千眼观自在菩萨广大圆满无碍大悲心陀罗尼呪本一卷三纸不动使者陀罗尼祕蜜法一卷一十一纸右四部共四卷南天竺国三藏沙门跋日啰菩提译沙门智藏笔受智藏后从号改名阿目佉跋折罗或单名不空其有智藏笔受者并编入大历目中金刚智三藏开元二十九年八月十五日卒于东都广福寺广如行记及塔铭中明矣右已上八部共同为一帙十卷代宗朝大历中特进试鸿胪卿大广智不空三藏奏玄宗肃宗今上以来三朝所翻经总七十七部共一百一卷并都目一卷金刚顶瑜伽真实大教王经三卷四十三纸金刚顶瑜伽般若理趣经一卷八纸观自在菩萨授记经一卷十三纸瑜伽念珠经一卷二纸奇特佛顶经三卷六十八纸观自在菩萨最胜明王心经一卷二十二纸右六部共十一卷同第一帙金刚顶瑜伽文殊师利菩萨经一卷二纸阿唎多罗阿鲁力经一卷二十一纸普贤行愿赞一卷五纸地藏菩萨问法身赞一卷五纸出生无边门一卷十纸大吉祥天女经一卷七纸底哩三昧耶经一卷十四纸十一面观自在菩萨经三卷二十四纸右八部共十卷同第二帙吉祥天女十二名号经一卷二纸金刚顶瑜伽十八会指归一卷九纸金刚顶瑜伽三十七尊分别圣位法门一卷十三纸菩提场所说一字顶轮王经五卷七十八纸宝箧经一卷六纸金刚寿命陀罗尼经一卷二纸右六部共十卷同第三帙大孔雀明王经三卷五十纸大云请雨经二卷十四纸雨宝陀罗尼经一卷五纸蘘麌利童女经一卷四纸稻𦼮喻经一卷八纸大宝广博楼阁经三卷四十五纸右六部共十一卷同第四帙菩提场庄严经一卷二十二纸除一切疾病陀罗尼经一卷一纸能净一切眼陀罗尼经一卷二纸施焰口饿鬼陀罗尼经一卷四纸三十五佛名经一卷二纸八大菩萨曼茶罗经一卷三纸叶衣观自在菩萨陀罗尼经一卷八纸诃利帝母经一卷三纸毘沙门天王经一卷四纸观自在菩萨说普贤陀罗尼经一卷七纸右十部共十卷同第五帙文殊问字母品经一卷三纸金刚顶莲花部心念诵法一卷三十三纸金刚顶瑜伽千手千眼观自在念诵法一卷二十八纸无量寿如来念诵仪轨一卷十二纸阿閦如来念诵法一卷十纸佛顶尊胜念诵法一卷八纸金刚顶胜初瑜伽普贤菩萨念诵法一卷十三纸金刚王菩萨念诵法一卷十二纸普贤金刚萨埵念诵法一卷十二纸金刚顶瑜伽五祕密修行仪轨一卷十二纸右十部共十卷同第六帙金刚寿命念诵法一卷三纸一字顶轮王瑜伽经一卷六纸一字佛顶轮王念诵仪轨一卷十二纸仁王般若念诵法一卷十五纸如意轮念诵法一卷八纸大虚空藏菩萨念诵法一卷五纸瑜伽莲花部念诵法一卷七纸圣观自在菩萨心真言观行仪轨一卷六纸观自在多罗瑜伽念诵法一卷十三纸甘露军咤利瑜伽念诵法一卷十八纸右十部共十卷同第七帙花严入法界品四十二字观门一卷六纸文殊赞法身礼一卷三纸受菩提心戒仪一卷三纸金刚顶瑜伽三十七尊礼一卷四纸般若理趣经释二卷三十二纸大曼茶罗十七尊释一卷三纸金刚顶瑜伽护摩仪一卷八纸都部陀罗尼目一卷四纸大乘缘生论一卷十纸七俱胝佛母陀罗尼经一卷十九纸右十部共十一卷同第八帙大虚空藏菩萨所问经八卷一百七纸右一部共八卷同第九帙仁王经二卷御制三十五纸密严经三卷御制五十一纸仁王念诵仪轨一卷十九纸仁王经疏三卷右特进试鸿胪卿三藏沙门大广智不空奏爰自幼年承事先师大弘教三藏和上二十有四载禀受瑜伽法门后游五天寻求所未受者并诸经论更重学习凡得梵本瑜伽真言经论五百余部奉为国家详译圣言广崇福祐天宝五载却至上都奉玄宗皇帝恩命于内建立灌顶道场所赍梵经尽许翻译及肃宗皇帝配天继圣特奉纶旨于内道场建立护摩及灌顶法又为国译经助宣皇化累奉二圣恩勅先代三藏所有梵文并使搜访其中有绝巴日索脱落便令修补其有未经翻者续译奏闻伏惟陛下缵承皇运大庇含灵广辟福田重明日月恩波远被法雨分流四海宅心万方兴载是知佛之付嘱允在圣君不空叨承渥泽荣幸实深切自思之知何报国先奉先皇圣制命阐微言又承陛下恩命恭遵遗旨再遣翻译利济群生虽复四时精恳未酬万一是以区区于日夕详译真言及大乘经典冀効涓微上资皇道其所译金刚顶瑜伽法门是成佛速疾之路其修行者必能顿超凡境达于彼岸余部真言诸佛方便其徒不一所译诸大乘经典皆是上资邦国息灭灾危星辰不愆风雨顺叙仰恃佛力辅成国家纂集前后所翻译讫者自开元至今大历六年凡一百一卷七十七部并目一卷及题笔受僧俗名字缮写已讫谨因降诞之辰谨具进奉庶得真言福祐长护圣躬大乘威力永康国界未翻梵本经中但有护持于国福润生灵者续译奏闻不胜虔诚之至勅旨依奏仍宣付中外并编入一切经目录大历七年正月十六日司徒兼中书令臣子仪宣中书侍郎平章事臣元载奉中书舍人奉勅旨如右牒到奉行大历七年正月十日侍中门下侍部平章事王缙给事中祠部牒大广智不空三藏牒奉勅如右牒至准勅故牒大历七年二月九日今史皇甫全牒主事刘意判官员外郎王遂昔去大历六年十月十二日特进试鸿胪卿三藏沙门大广智不空上表至其月二十二日中使李宪诚奉宣勅旨赐不空三藏锦綵绢等共八百疋同翻经十大德各赐綵三十匹时大德明日谢闻沙门潜真等言伏奉今月二十二日中使李宪诚至奉宣圣旨翻经十大德各赐綵三十匹者潜真闻垂教者法王王三界而示迹行教者人主主四海而流传非法王无以开四句之文非人主无以阐一乘之理伏惟宝应元圣文武皇帝陛下道合天地恩加草木转轮驭极灌顶称尊运慈悲方便之门当付嘱弘宣之位然所译仁王虚空藏密严等八十部经者并圆音至教宝界真诠无去无来即身为常住之身不灭不生诸佛是自心之佛指虚空为库藏现色相而庄严演瑜伽之无穷知真言而不竭自非才行兼美定慧俱融安能发扬幽微弘宣祕奥大广智不空三藏和上言善两方行通三密得净满如来加持之力奉宝应明主弘护之缘由是理义昭彰文句炳焕潜真等灵山细尘祇树小叶识知荒鄙学艺庸浅幸蒙天睠滥在翻经承圣力而俯被得赞润而修毕虽曰愚瞽犹知庆慰况上契天慈许宣中外仍钖缣綵以光愚拙凡在法门不胜庆幸无任戴荷殊常之至谨附中使李宪诚奉表陈谢以闻谨言大历六年十月二十三日翻译经大德大兴善寺上座沙门潜真等上表宝应元圣文武皇帝批曰师等道行精深智识弘远三乘奥旨千叶遗编翻译流行利济家国薄申钖命烦至谢恩时大历六年十月十二日上表陈请入目时宝应元圣文武皇帝省表具悉宣付如前为重师资而答表曰和尚夙事先朝弘阐妙教演兹贝叶广示迷津朕嗣缵丕图恭承睿旨和尚再加详译今卷轴续毕永济生灵深可喜叹其所译经宜宣付中外入一切经目录时大广智不空三藏既荷墨制又宣付流行踊跃屏营陈表奉谢文曰沙门不空言中使李宪诚奉宣圣旨送新翻经目录勅一道答进经表勅一道特令中外施行仍入一切经目录捧戴忻跃喜荷无任诚惧诚悚再叹再愧伏惟陛下承法王之付嘱满人心之志愿持普贤之密印行天子之正教浃辰之际朗慧日于八方在于顷刻注洪泽于万物斯乃普天幸甚而况在不空者焉然不空所翻圣典四十余年三朝已来赞修功德志在宣传上资王室下润生灵岂意夙心一朝愿满圣恩广大累劫难酬况更特许翻译所是未翻梵本倍增悲喜敢罄竭心力承奉圣旨续译进奉不胜欢悚怀恩之至谨因中使李宪诚奉表以闻沙门不空诚喜诚愧谨言大历七年正月二十七日特进试鸿胪卿三藏沙门大广智不空上表宝应元圣文武皇帝批曰和尚久证菩提入佛知见所翻经论皆洞精微爰命施行式传慧照颁示寰宇广济含灵未光慈航烦至陈谢也既表谢讫又奉纶言翻译大圣文殊佛剎精勤不息卷轴又成陈表进上大圣文殊师利菩萨佛剎功德庄严经一部三卷五十一纸右不空先奉纶旨令译此经天恩曲临并已成办参挍唐梵详定言音年月处所笔受证义僧俗之名咸题卷中文殊事迹缘起根由始于发心至成正觉庄严净土此经具载诸佛理体菩萨行门法界有情无生实相分明表示功德广大余经罕俦愿此胜因上资圣祚伏乞宣示寰宇以福生灵特望天恩所是新置文殊院大寺七僧小寺三僧于文殊院中长时为国讲宣诵习有阙续填是使法灯继明不绝灵神庶类孰不欢心幸因轮王降诞之辰天人喜贺同欢之日冀兹景福上益寿山愿以法流添于圣海谨随状陈进以闻如天恩允许请降墨勅依大历八年十月十三日特进试鸿胪卿三藏沙门大广智不空上表其月日也三藏和尚在内道场勅赐三藏和尚锦綵绢等共七百匹同翻译经大德潜真等十人各赐锦綵三十匹充䞋成就妙法莲花经王瑜伽观智仪轨一卷右通前仁王密严等经总五部共十卷同第十帙新翻译仁王护国经者昔永泰元年状请也仁王经望依梵夹再译旧文右兴善寺三藏沙门不空奏伏以如来妙旨慧洽生灵仁王宝经义崇护国前代所译理未融通润色微言事归明圣伏惟宝应元圣文武皇帝陛下睿文启运濬哲乘时弘阐真言宣扬像教皇风远振佛日再明每为黎元俾开讲诵其仁王经望依梵夹再译旧文贝叶之言永无漏略金口所说更益详明仍请僧怀感飞钖子隣建宗归性义崇道液良贲潜真应真慧灵法崇超悟慧静圆寂道休等于内道场共翻译福资圣代泽及含灵寇盗永清寰区允穆传之旷劫救护实深中书门下牒祠部牒奉勅宜依牒至准勅故牒永泰元年四月二日牒中书侍郎同平章事杜鸿渐中书侍郎同平章事元载黄门侍郎同平章事王缙检校侍中李使检校右仆射平章事使检挍左仆射平章事使中书令郭子仪使尚书祠部仁王经望依梵夹再译旧文兴善寺沙门不空牒奉中书门下勅牒如右牒至准勅故牒永泰元年四月四日令史张济牒主事杨献郎中崔漪恩旨颁下爰命京城义学大德良贲等翰林学士常衮等于大明宫南桃园详译仁王并校定密严等经至四月十五日译毕进上圣慈制序题在经初披阅内宫未宣中外时京城大德翘想甘露如渴思浆录表上陈乃为词曰沙门乘如等言乘如闻日月行于六合求照者昆虫雨露垂于九霄希润者草木所谓覆载不间亭育无私则蚊蚋可逸于长风蛙蝇可游于沧海者也伏惟宝应元圣文武皇帝陛下庆承尘劫信植河沙威摄魔界声流佛剎以宝位之重崇宝偈之微以金轮之尊腾金口之教百王千帝曷可同年而语哉乘如等幸逢昌运叨寓玄门常思讽诵以答皇泽伏承顷有恩旨请不空三藏及义学沙门等再译仁王般若波罗蜜多经教理兼着性相周圆缄在龙宫未颁鹿苑僧等昧死敢以请闻伏愿天慈示之法宝兼欲依经请百法师置百高座同宣句味共殄妭氛愚诚则然裁惟圣旨无任慊欵翘渴之至谨诣右银台门奉表陈请以闻轻冒天威伏深战越谨言永泰元年八月八日大安国寺上座临坛大德沙门乘如等上表宝应元圣文武皇帝批答曰仁王真经理端义邃化流贤劫福利苍生师等咸愿敷陈助宁国土所请开讲者依时有恩旨取二十三日于资圣西明两寺共置百座请百法师讲仁王经及百大德转密严等香花饮食鼓乐絃歌并出有司不得阙乏时属秋雨霖霪不休所司奏闻请更延日奉进止两寺百座先令二十三日迎经为霖雨宜改至二十六日迎经开讲其诸司供料着人计会准改日造永泰元年八月二十二日左监门卫将军知省事刘清潭宣改期甫至天雨未晴恩旨又延九月一日是日也两街大德严洁幡花幢盖宝车太常音乐梨园仗内及两教坊诣银台门百戏系奏时观军容使兼处置神策军兵马事开府仪同三司兼左监门卫大将军知内侍省事内飞龙廐弓箭等使上柱国凭翊郡开国公鱼朝恩与六军使陈天龙众八部鬼神护送新经出于大内其经适出彩云浮空郁郁纷纷昭彰异瑞洎乎己午两寺开经万姓欢心祥云方隐缁素瞻仰获庆非常三藏不空上表谢曰沙门不空言不空道乏前修学亏曩哲猥承纶诏翻译真经若履春氷犹临泉谷伏惟陛下拨开慧日布荫慈云睿思风飞龙章玉润躬为序述昭焕大千流法雨于九天树胜幢于百座威仪容止宛释迦之下鹫峯士庶骈阗犹波斯之诣王舍庆云呈瑞喜气浮空足表大阶之平自叶无疆之祐不胜戴荷之至谨奉表陈贺以闻沙门不空诚欢诚喜谨言永泰元年九月二日大兴善寺三藏沙门不空上表宝应元圣文武皇帝答曰和尚远自莲宫亲缄贝叶敷演玄教利济苍生翻译既成天人合会朗三秋之霁景开五色之祥云阐扬真乘符契妙理顷因指喻早结师资覩此感通弥深顶敬时左右六军使覩此庆云亦陈表奉贺词曰臣仙智等言昨日迎新译仁王护国般若波罗蜜多经伏有庆云应现瑞呈五色彩散一天抱慧日而逾鲜顺祥风而表圣伏惟陛下以大道赖物以至德临邦精诚感神灵应斯降臣等职忝侍卫久沐淳风亲覩祯祥无任庆幸谨诣右银台门奉表陈贺以闻臣仙智等诚惶诚恐顿首顿首谨言永泰元年九月二日特进右龙武军大将军知军事上柱国徐国公臣刘仙智等上表宝应元圣文武皇帝答曰不二之门早传祕藏重宣其义庶广其言将敷贝弃之文用启莲宫之会天浮瑞色日丽庆云现以神通彰其瑞应和平之兆庆慰同怀所贺知尔从是初日至白月终两上讲经二时行道饮食茶药并出有司六律五声昼夜不绝至十六日西明散斋鼓乐絃歌百戏弥日西明讲终陈表奉贺词曰西明寺上座沙门怀感等言特奉恩命令开百座讲仁王护国般若经以今日经周设斋庆毕凡是生灵不胜抃跃伏惟陛下再造天地明齐日月垂衣之暇重译真经圣心佛心同归一理唐言梵语不隔殊方贯花之偈备闻传灯之僧可覩金绳之界弥勒下生玉京之中轮王出现秋天丽景稼穑将成彩云浮空祅气必尽吾君至圣佛力至慈法润恒沙天下幸甚怀感等忝栖祇树喜跃无涯稽首焚香何阶上答其功德数别状封进谨奉表陈谢以闻诚欢诚喜谨言永泰元年九月十五日西明寺上座沙门怀感等表进宝应元圣文武皇帝答曰师等演畅真经弘宣妙旨用滋仁寿拯护生灵法会既终当同庆也时仆固怀恩背逆天恩远自灵武合聚蕃丑凭凌泾阳西明百座大德法师同赴资圣奉勅应先西明寺百座法师大德并赴资圣寺佛殿为国传经行道其资圣寺百座法师良贲等五十座依前讲说仁王般若护国密严等经普及苍生其京城诸寺观僧道等并二时于当处转经行道仍令三纲差了事僧专知检校务在精修不在疎怠李元琮贾明观等专知句当永泰元年九月十七日高品李希逸宣尔时两街大德百座法师准勅咸皆萃资圣寺二时讲唱两上转经行道午时及与日暮供设音乐无易于初夜后悉集大讲堂内举众齐声称念摩诃般若波罗蜜多为国为家愿无忧惧京城寺观转念亦然时制使关内河中副元帅司徒兼中书令上柱国汾阳郡王郭子仪杖节出师亲总戎律发于帝里洎彼泾阳凭恃天威赖兹经力两军交对列阵相望钲鼓发声劒戟如雪时汾阳王单骑直出挺立军前感激一言怀恩屏退西戎北狄各自相攻浃旬之间王国大定是知仁王护国般若真经圣心佛心子育万姓其义一也然后收军整律振旅还京亲对天颜特蒙赐赉勅资圣寺百座道场取闰十月二十二日设无遮斋以成庆散是日也寺南门外陈布道场尽正一坊东西街内弈幕云布幡花丽天尊容焕然光照人里饭僧既毕六乐争陈百戏充盈歌吹尽日京城大德各䞋三十不空三藏赐九百匹绢帛锦綵以充数焉侍者小僧各五十匹又特降恩旨赐资圣讲堂名为永泰善法之堂此即万古千秋法门故事也自蕃戎入境夜集僧徒共念摩诃般若波罗蜜多于此堂内未盈累月果得清平此乃圣力经威感斯福应翻经百座赐赉珍财自佛法东流莫上于兹日也至十一月一日恩旨荐臻勅不空三藏和上故金刚三藏天资秀异气禀冲和识洞四生心依六度爰自西域杖钖东来以梵行周身慈心济物觉花外照智炬内明汲引群迷证通圆寂密传法印示隐涅槃衣钵空存音徽长往教能垂后礼有饰终宜旌美名俾叶荣赠可赠开府仪同三司仍赐号大弘教三藏同日又降鸿恩再及勅不空三藏莲宫释种香界导师性表真如学精祕藏承绀园之妙旨开示四依译金口之微言津梁六趣身持梵夹远涉流沙传灯益明甘露溥润散慈云于火宅扬慧日于幽涂顷者躬问胜因弘旨方便永决疑网滋予智芽虽出尘之心齐谢于名位而褒崇之典式旌于贤哲俾应嘉命用叶朝章可特进试鸿胪卿仍赐号大广智不空三藏伏以母以子贵俗礼恒规师因第荣释门罕有恭受荣命喜惧感怀捧戴屏营陈表谢曰三藏沙门不空言奉今月一日制钖故大和上金刚三藏可赐开府仪同三司仍赠号大弘教三藏不空特进试鸿胪卿仍赠号大广智不空三藏一雨自天润流根叶圆毫发艶照及幽明捧戴傍偟悲喜交集不空诚欢诚喜以悽以惧不空闻十号者表德之殊称九卿者象河之重位故大和上道洽传灯诚以彰其遗烈不空门惭绍搆虚竝荷于鸿私犹燕石之混光同齐竿之滥吹荣兼存殁宠及师资祇奉兢惊瞻言腼恧况出家落彩本忘荣辱洁诚报国僧者通规陛下广运金轮曲收瓦砾引安禅于中禁旌褎崇之殊礼虽负山无力而践迹近宾亏高谢之法流点少欲之清躅是以面奏三让言烦九重冀殷鉴于恳诚岂礭然之不拔羊车稚子惭广智而茫然鹿苑卑材愧鸿胪而甚矣无任感戴之至谨奉表陈谢以闻沙门不空诚欢诚恐谨言永泰元年十一月五日特进试鸿胪卿大广智不空三藏大兴善寺沙门不空表进宝应元圣文武皇帝答曰和上道祕双林功超正觉远从天竺来布真言顷得归依亲承付嘱褎崇之典礼秩攸先俾增印绶之荣式重师资之敬兼申宠赠庶表追荣也自译仁王真经洎请编入目录爰进文殊佛剎功德庄严经逮于薨年翻经如后金刚顶胜初瑜伽经中略出大乐金刚萨埵念诵仪轨一卷十一纸大乐金刚萨埵修行成就仪轨一卷十五纸大药叉女欢喜母并爱子成就法一卷十二纸普遍光明大随求陀罗尼经二卷三十二纸金刚顶超胜三界经说文殊五字真言胜相一卷三纸五字陀罗尼颂一卷八纸圣阎曼德迦威怒王立成大神验念诵法一卷八纸文殊师利菩萨根本大教王金翅鸟王品一卷一纸不空羂索毘卢遮那佛大灌顶光真言一卷二纸右九部共十卷经法同第十一帙圣迦抳忿怒金刚童子菩萨成就仪轨经三卷四十八纸大威怒乌蒭澁摩成就仪轨一卷十纸佛说摩利支天经一卷四纸金刚顶经一字顶轮王成佛仪轨一卷八纸佛为优填王说王法政论经一卷九纸大方广如来藏经一卷十八纸佛说一髻尊陀罗尼经一卷十四纸速疾立验摩醯首罗天说迦娄罗阿尾奢法一卷六纸右八部经法共十卷同第十二帙大日经略摄念诵随行法一卷二纸大毘卢遮那成佛神变加持经略示七支念诵随行法一卷三纸木槵经一卷一纸文殊五字念诵法一卷七纸并有梵字十四纸曼殊室利童子菩萨五字瑜伽法一卷并梵字二纸金刚顶降三世大仪轨一卷四纸文殊师利菩萨及诸仙所说吉凶时日善恶宿曜经二卷金刚顶经观自在王如来修行法一卷六纸金刚顶瑜伽中发阿耨多罗三藐三菩提心论一卷亦名瑜伽总持教门说菩提心观行修持义七纸右九部经论法共十卷同第十三帙瑜伽金刚顶经释字母品一卷二纸修习般若波罗蜜菩萨观行念诵仪一卷七纸仁王般若陀罗尼释一卷七纸成就大悲观自在莲花部瑜伽念诵法门一卷亦名观自在大悲成就瑜伽十二纸大孔雀明王画像坛场仪轨一卷四纸余金刚手光明灌顶经最胜立印圣无动尊大威怒王念诵仪轨法品一卷十一纸末利支提婆花鬘经一卷十一纸大圣天欢喜双身毘那夜迦法一卷三纸观自在菩萨如意轮瑜伽一卷九纸金轮王佛顶略念诵法一卷三纸金刚顶瑜伽降三世成就极深密门一卷三纸右十一部经法共十一卷同第十四帙大广智不空三藏和上本讳智藏号不空金刚梵云阿目佉跋折罗本西域人也昔事大弘教金刚智三藏和上禀受真言二十四年枢衣请益大师殁后还诣五天梵本瑜伽备皆披阅周游遍览旋赴帝京或化河西或居岭表或居关内或处王宫翻译真经不遑寝食属天宝末载胡马入关至德二年克复京洛和上亲承圣旨为灌顶师妃主降阶六宫罗拜三朝宠遇恒建道场详考幽微卷不释手内宫译者随竟上闻或已宣行或留中禁其已得者具录如前其未获者一心求访耳和上精勤不怠多历岁时洎大历九年示有微疾制使劳问天降名医针药相仍晓夕继至疾将未损震极不安天慈曲临钖以官封勅大道之行同合于异相王者至理总归于正法方化城之齐致何儒释之殊途故前代帝王罔不崇奉法教弘阐与时偕行特进试鸿胪卿大兴善寺三藏沙门大广智不空我之宗师人之舟檝超悟三学坐离于见取修持万行常示于化灭执律舍缚护戒为仪继明善教之志来受人王之请朕往在先朝早闻道要及当付嘱常所归依每执经内殿开法前席凭几同胶序之礼顺风比崆峒之问而妙音圆演密行内持待扣如说自涯皆晤涤除昏妄调伏魔冤天人洗心于度门龙鬼受职于神印固以气消灾厉福致吉祥实惟弘我之多宁止利吾之美甞有命秩用申优礼而得师为盛味道滋深思复强名载明前志夫妙界有庄严之土内品有果地之殊本乎尚德敬顺时典可开府仪同三司仍封肃国公食邑三千户余如故大历九年六月十一日三藏和上再蒙恩宠官封增新然气力转微无由谒见至十五日修表上辞其文曰沙门不空言不空幼事先师已过二纪早承天泽三十余年演瑜伽之法门奉累圣之恩眄自从陛下临御殊私转深赐黄合以宴居降紫微而问道积恩重叠日月相继虽复精恳岂酬万一而露电难驻蒲柳易衰一从伏枕自春徂夏陛下深睠存问再三中使名医相望道路但以膏肓之病虽针药而难生生灭之资宁恋惜而能固忽从昨夜已来顿觉气力弥惙身非己有瞬息奄奄心神浸微违谢圣朝不任恋慕不空今者年过中寿未为夭逝但以往时越度南海周游五天寻其未闻习其未解所得金刚顶瑜伽十万颂诸部真言及经论等五十余万颂冀总翻译少答国恩何夙愿之未终忽生涯之已尽此不空所以为恨也伏惟陛下降诸佛之慈慧下从人之所愿不空先进大圣文殊佛剎经圣情寻许颁示中外伏愿哀愍念临终之言冀福皇家滋吉祥之万劫实为僧人生死荣幸五钴金刚铃杵先师所传并银盘子菩提子水精念珠并合子并谨随表进奉临纸涕泣悲泪交流永辞圣代不胜恋慕之至谨附监使李宪诚奉表陈辞以闻沙门不空诚悲诚恋谨言大历九年六月十五日开府仪同三司肃国公三藏沙门大广智不空上表宝应元圣文武皇帝答曰和上行登十地来自五天敷演瑜伽宣流梵夹周游万里践历三朝光译圣言亲承师受当下武之兴运继前薪之火传而弘菩萨心为众生病弥留有问震悼增深宜依所请也尔时开府仪同三司试鸿胪卿肃国公大广智不空三藏和上表陈情圣恩垂涕墨制旋降所请皆依和上情礼获申一心观行右脇累足怗然而薨弟子号踊中使奏闻圣上震悼殊深辍朝三日爰降中使诣于僧蓝宣慰众徒乃钖赙赠绢三百匹布三百端白米粳米各五车白面亦尔柴十车油七石炭三车并如京宣索如无准无奏来当别支送至其月二十八日勅内侍韦守宗送绢七百五十二匹充先师造灵塔直洎十月五日追赠司空圣睠殊深又钖谥号勅寂灭为乐所以归于真付嘱有缘所以尊其称循其故事其或强名故开府仪同三司试鸿胪卿肃国公大兴善寺三藏大广智不空德盛道高朕所师仰心密法印行超度门精微有说广大无相一雨之润溥洽于群生百灯所传遍明于正觉傍达义趣博通儒玄圣人之情合若符契朕顺风前席积有岁年慈航不留梁木其坏徽音永隔震悼殊深论道之官追严师礼仍加谥号用副名实可赠司空仍谥大辩正广智不空三藏和上洎六日癸卯陈设葬仪迁神城南茶毘供养皇帝遣内给事刘仙鹤以香茶之奠敬祭故大辩正广智三藏和上之灵惟灵智识明晤天资聪达夙殖梵行生知胜因挺秀五天周游万里心蕴海藏音通华戎贝叶传经瑜伽演教弘利兆庶出入三朝道在不言理均无迹涅槃常寂至圣同归焚香澡身与化而尽朕顷承了义礼具师资永诀之辰攸深震恸香茶之奠有灵照之是日也宰臣中贵神策六军御史大夫京兆大尹尚书仆射侍郎列卿诸卫将军各申奠祭其余缁素不可具陈七日平晨又陈表谢草土沙门惠朗等言昨六日先师茶毘之夕圣慈哀悼追赠司空仍谥号大辩正广智不空三藏和上照宣国礼宠光神道三公之赠有越旧章和上之称先经未载是知高天之泽浸江海而无涯幽途之灵蒙日月而下照凡日弟子数千众人悲感圣恩无任戴荷谨附中使李宪诚奉表陈谢以闻沙门慧朗等诚惶诚愧谨言大历九年七月七日大兴善寺草土沙门慧朗等表上宝应元圣文武皇帝批曰和上发迹五天周游万里宣演正法拯悟生灵涅槃归常考行崇谥礼经斯在烦以谢恩同日又奉勅语僧慧朗等专知检校院事兼及教授后学一尊一契有次第者闻奏其日又奉勅语僧慧胜和上在日阿师子偏得意旨今闻于塔所焚香火守护先于和上边受得普贤念诵法与朕同尊努力进修三年满后即来对朕与商量本尊法所请任依是时也火灭已后收得遗身髅顶等中皆有舍利光明莹净皎若琉璃具以上闻圣情哀悼内宫稽首置在道场至十五日又勅句当京城诸寺观修功德使开府仪同三司右龙武军大将军知军事上柱国凉国公李元琮故大辩正广智不空三藏和上塔所修造宜令且停别择好地起修洎八月二十八日又勅语元琮故大辩正三藏茶毘得舍利令于当寺院造舍利塔三造塔毕建立丰碑银青光禄大夫御史大夫上柱国冯翊县开国公严郢撰文银青光禄大夫彭王传上柱国会稽郡开国公徐浩书字论曰自古高僧硕德宠遇殊恩生时则荣殁则已矣今大辩正三藏和上则不如是生承恩渥历事三朝授以列卿品加特进及卧疾也劳问相仍中使名医晨夕相继特加开府封肃国公洎乎薨焉上弥震悼辍朝三日赐赠增优授以司空谥大辩正仍号和上先古未闻城外茶毘寺中起塔不日不月悉成就焉兼树丰碑纪其德行冠绝今古首出僧伦亚相作文王傅书字斯乃万代不朽也此之所述略举大纲若欲具知备如赠司空大辩正广智三藏表制集中广说今上圣神文武皇帝朝所翻经大乘理趣六波罗蜜多经十卷一百六十纸大花严长者问佛那罗延力经一卷二纸般若波罗蜜多心经一卷二纸右三部经共十二卷同一帙般若三藏续翻译经图纪曰昔秦主姚氏有连理树生于庙庭龟兹罗什践西凉而入贡今我皇睿哲合蔓苽生于御苑罽宾龙象汎南海以来朝手持梵经六波罗蜜大臣闻奏帝俞其言制委有司精选硕德就西明寺译讫奏闻者即般若三藏法师其人矣法师梵名般剌若北天竺境迦毕试国人也姓乔答摩氏颕悟天假七岁发心违侍二亲归依三宝时依大德名调伏军诵四阿含满十万颂阿毘达摩二万颂余又乃随师诣迦湿蜜至年二十具足律仪诵萨婆多近四万颂及俱舍论诵二万八千并大婆沙兼受其义七年此国学习小乘至二十三诣中天竺那烂陀寺受学大乘唯识瑜伽中边等论及声明论与金刚经因明医明工律论等并依智护进友智友三大论师时乃游从双林八塔往来瞻礼一十八年时闻南天尚持明藏遂便往诣谘禀未闻有灌顶师厥名法称授瑜伽教入曼茶罗三密护身五部契印如是承奉住经一年诵满三千五百余颂甞闻支那大国文殊在中东赴大唐誓传佛教汎海东迈驾险乘航垂至广州风飘却至执师子国之东隅又集资粮坚修航舶备历南海路次国中二十二年垂至广府风吹舶破平没数船始从五更洎平日出或漂或溺赖遇顺风所持资财梵夹经论遭此厄难不知所之及至海壖已在岸上于白沙内大竹筒中宛若有神叹未曾有是知大乘理趣六波罗蜜经与大唐国中根缘熟矣东行半月方达广州洎建中三年届于上国矣至贞元二祀访见乡亲袖策十将罗好心即般若三藏舅氏之子也悲喜相慰将至家中用展亲亲遂留供养既信重三宝请译佛经乃与大秦寺波斯僧景净依胡本六波罗蜜译成七卷时为般若不闲胡语复未解唐言景净不识梵文复未明释教虽称传译未获半珠图窃虚名匪为福利录表闻奏意望流行圣上睿哲文明允恭释典察其所译理昧词踈且夫释氏伽蓝大秦僧寺居止既别行法全乖景净应传弥尸诃教沙门释子弘阐佛经欲使教法区分人无滥涉正邪异类泾渭殊流若网在纲有条不紊天人攸仰四众知归分命有司乃下制曰中书门下牒王希迁牒奉勅释教深微道俗虔敬皆因梵本法被中华宜令王希迁与所司精选有诸行僧就西明寺重更翻译讫闻奏牒至准勅故牒贞元四年四月十九日牒次牒祠部准勅亦然转牒京诚诸寺大德罽宾三藏沙门般若宣译梵本翰林待诏光宅寺沙门利言译梵语西明寺沙门圆照笔受资圣寺沙门道液西明寺沙门良秀庄严寺沙门圆照并润文慈恩寺沙门应真醴泉寺沙门超悟光宅寺沙门道岸西明寺沙门𧦬空并同证义自六月八日欲剏经题勅街西功德使兼句当右神策军使营幕使元从兴元元从镇军大将军行右监门卫将军知内侍省事上柱国大原县开国伯王希迁亲奉纶旨与奉天定难功臣骠骑大将军行右神策军大将军知军事检校工部尚书兼御史大夫上柱国武都郡王孟涉宝应功臣元从骠骑大将军行右神策军大将军知军事兼御史中丞上柱国静戎郡王食实封五十户马有麟等送梵本经六律五声八音合韵四部云集歌呗交諠箫韶沸天鼓钟震地发彼禁闼出芳林门车骑满于天衢士女溢于闾里入西明寺翻译真经同日恩赐钱一百千文𣗪三十钏香一大合以充译经院供养开题名曰大乘理趣六波罗蜜多经也自后日来月往两上翻经十月中旬译文周毕至十一月十五日缮写复终二十八日大设威仪綵车音乐入于光范甫光顺门修表上闻奏进新经入其文十卷品十亦然勅旨再三往来劳问仍于禁以设斋飡赐般若法师绢一百疋一副冬衣余之十人各五十疋衣一副检校二人各三十疋衣一副以充䞋焉三藏法师般若捧戴惭惶乃于此时陈表谢曰沙门般若言伏以生自罽宾十四离乡南游天竺闻所未悟二十余年巡礼圣踪双林八塔大小乘学誓报四恩远慕支那聿来瞻礼自持梵夹经典中国未传每思上达无由进献昨因表兄右神策十将新平郡王罗好心身参戎卫遂与奏闻得彻圣听实为多幸陛下崇教信受大乘命以缁徒许令翻译微僧至愿斯以为终誓奉精修上资皇祚谨诣光顺门奉表陈谢以闻沙门僧般若诚惶诚恐谨言贞元四年十一月二十八日罽宾国沙门般若上表圣神文武皇帝批曰师夙诣证源早观祕藏周游西土历访大乘得心地之溃言是如来之妙行期于宣布以广玄门远负真文来传中夏经途万里克达京师载扬罗什之风重继摩腾之迹眷言精悫朕甚嘉焉爰命道流俾加翻译庶兹上法永以流行省视表章烦有陈谢同日请译经施主三藏表兄右神策马军十将奉天定难功臣开府仪同三司检校太子詹事上柱国新平郡王臣罗好心上表谢曰臣好心言表弟罽宾国沙门僧般若先进大乘理趣梵夹六波罗蜜经伏奉今年四月十九日勅宜令王希迁精选有道行僧于西明寺翻译今经帙已终者臣好心诚欢诚喜顿首顿首臣闻周星隐曜汉梦驰光始知灵瑞感人必委明王而导化是以再敷龙树重阐真宗伏惟皇帝陛下泽覃中外恩被生灵声教远通无为而理微臣表弟十四离乡志慕缁流迹现僧侣昨所进经本稽梵夹大乘理趣曰六波罗陛下信崇特令翻译功勤靡辍今帙告终特赐幡花又令重进微僧为幸惊宠伏深臣家西蕃得居中国名参戎禁荣及私门父子相欢实惭天地僧人何德更蒙委曲洪私愿奉修持福资皇祚臣之多幸誓死答恩载喜载欢无任抃跃之至谨诣光顺门奉表陈谢以闻臣好心诚惶诚恐顿首顿首谨言圣神文武皇帝批曰卿之表弟早悟大乘远自西方来游上国宣六根之奥义演双树之微言今以精诚所宜钦重是令翻译俾可流行卿夙茂忠懃职司禁卫省览表疏具见乃怀所谢知洎十二月二日将军王希迁宣奉勅醴泉寺僧思惟院宜与罽宾国进梵本六波罗蜜经僧般若安置又至二十三日勅右神策军判官内谒者监冯国清宣送赐罽宾国僧般若院八尺床三张各夹帖及席褐官绝褥白示犀毡白副手巾二枚铜水瓶一铁锅二枚三斗釜一口白瓷椀十枚𣗪瓶一枚蒲团一枚新𣗪二十钏并𣗪碾子一副又于进经日奉恩旨令再译六波罗蜜经中真言契印法门唐梵相对进来者至五年二月四日缮写毕功与沙门良秀等进上恩勅赐𣗪三十钏又译六波罗蜜经了日又译大花严长者问佛那罗延力经一卷强一纸许其年十二月十五日校写终毕未获进上今随目录进奉至五月四日御制六波罗蜜经序成题之经首勅下千福及章敬寺各赐经一本转读流行是时章敬千福惟雅智柔修表谢闻皇帝批曰此经出代以来未传中夏须因梵本至自西方详考宗源克符觉义遂令翻译俾可流行师等虔奉法门住持斯久令加缮写钖在伽蓝庶此真文摅之不朽省览章表烦有谢恩洎六年六月二十三日沙门般若进当院菴罗菓二百五十颗奉勅赐绢十疋至七月十五日又赐绢五十疋冬衣五副仍勅般若充往北天竺迦湿蜜国使至十七日又赐春衣一副并弟子二人各绢三十疋冬衣四副二十二日于右银台门引般若入于三殿对见受中书门下勅牒二十四日进发宿长乐译二十五日又勅罽宾国进梵夹六波罗蜜沙门般若宜赐名般若三藏仍赐紫衣二十七日续使送此告牒并杂药物十斤至宜领取师等好去明辰又发路取回鹘北庭镇西大食天竺时般若三藏法师行年五十七矣又三藏法师奉制前千福寺大德智柔请更重译般若心经及奉使西蕃不遑进奉至八月十一日随表上闻序分流通此经具足文曰沙门智柔言伏以圣智宏深籍弘演而弥广真源妙极假言象而方传斯经乃众圣师宗群经本母曩者沙门玄奘已译流行虽义满无遗然文亏首从昨遇罽宾国僧般若亲覩梵文因请传通重贺赞翼始知鹫巖精舍实启金言诵者除疑真风更远伏惟陛下亲承佛嘱善无不从道洽生灵人无不化智柔不揆庸浅辄献愚诚冀补皇风愿资圣寿伏乞俯垂天鉴览此金文如或可从请颁宣中外则一切迷生沙门幸甚不任罄竭丹诚之至谨附表陈进以闻沙门智柔诚惶诚恐死罪谨言圣神文武皇帝答曰般若心经大乘祕旨顷者玄奘所翻字义已周其于首从或未详备近因罽宾僧般若来至中华传此遗文足相翼赞师所陈请深为允惬今依来奏用广真经时般若三藏奉承王命出使北天路取大原途经振武入游回鹘也沙场异域践历山川暑往寒来奉忠奉法向二周载旋于太原即贞元八年三月也自月八日公牒而行四月上旬还上都也勅使劳问赐紫袈裟宜归醴泉旧院安置此之所述略举其由委细而知广如般若三藏续译图纪论曰自佛法东流高僧继踵共推翻译初业最高其次义解参玄传扬疏记今般若三藏即其人焉所谓寻师印度学究五明远涉沧波流通三藏东西南北非类于瓠瓜岂唯释氏之真僧抑亦应聘之上士也大唐贞元续开元释教录卷上大唐贞元续开元释教录大唐贞元续开元释教录卷中甲戌岁西明寺翻经临坛沙门圆照集上四朝应制所翻经论及念诵法并修疏记碑表录集等总三百四十二卷一百九十三卷经论及念诵法六十四卷经律疏义八十六卷贞元新集古今制令碑表记录并目八十九卷六十四卷经律疏义代宗朝新再译仁王护国般若波罗蜜多经疏三卷右青龙寺翻经讲论大德沙门良贲奉诏修述疏云此经凡有四译第一晋大始三年月氏三藏法护译为一卷名仁王般若第二后秦弘始三年三藏法师鸠摩罗什秦云童寿于长安西明阁逍遥园译为两卷名仁王护国般若波罗蜜第三梁承圣三年西天竺优禅尼国三藏波罗未陀梁云真谛于洪府宝因寺译为一卷名仁王般若并疏六卷然则晋本初翻方言尚隔梁朝所译隐而不行秦时所翻流传宇内自古高德疏义寔繁百座相仍崇护国矣粤惟巨唐肃宗皇帝重昌尧化革弊救焚至忧黎元澡心斋戒请南天竺执师子国灌顶三藏名阿目佉唐言不空翻传众经以安社稷兹愿未满仙驾归天我今宝应皇帝再造干坤礼乐惟新明白四达恭嗣先训恩累请焉永泰元年岁在乙巳诏译斯经仍勅观军容使开府鱼朝恩兼统其事于南桃园翻译起自月朔终乎月望于承明殿灌顶道场御执旧经对读新本诏曰新经旧经理甚符顺所译新本文义稍圆斯则金言冥契于圣心佛日再生于凤沼翻传先后其在兹欤三藏言善两方教传三密龙宫演奥邃旨闻天佛日再中真风永扇良贲学孤先哲有点清流叨接翻传谬膺笔受幸扬天阙亲奉德音令于大明宫南桃园修疏赞演宸光曲照不容避席窃玄珠于贝叶但益惭惶捧白璧于丹墀宁昇报効仰酬皇泽俯课忠勤既竭愚诚庶昭玄造矣法师讳良贲俗姓郭氏陜府虞邑人也功践缁门寻师访道外博经史儒墨九流内习佛经五乘八藏若性若相教义周圆奉诏翻经兼修疏义裁成三卷京邑传通时永泰二年缮写云毕修表进上请以流行词曰沙门良贲言伏奉今年二月十一日恩命令在内于南桃园修撰新译仁王般若经疏微僧寡学惧不称旨洗心涤虑扣寂求音发明起自于天言加被仰凭于佛力咸约经论演畅真乘亦犹集群玉于崑山纳大川于溟海火生于木与七曜而俱明识转于体与一相而等照成道者法也载法者经也释经者疏也广度郡有同于大通是菩提心如陛下意谨以今月八日缮写毕功文过万言部有三卷流施窃惭于愚见裁成冀答于圣恩并陀罗尼念诵仪轨一卷承明殿讲密严经对御记一卷今并同进轻尘玄鉴祇畏无任谨奉表陈进以闻沙门良贲诚欢诚惧谨言永泰二年十一月八日奉诏内修撰疏沙门良贲上表宝应元圣文武皇帝答曰法师智炬高明词峯逈秀亲凭梵夹弘阐微言幽责真宗演成章疏开如来之祕藏示群有之迷津贯玉联珠钩深致远再三披阅颇谓精详传之招提永为法宝也是日迺墨诏褒美新疏流通光庇释门劝励后学洎章敬寺梵宇初成执疏伏膺常数百众虽纸贵如玉无以如焉或在安国伽蓝敷扬亦尔皆官给饮食以供听徒数年之间归者如市至大历七祀正月十六日不空三藏奏请入目勅旨依奏仍宣付中外并编入一切经目录如上卷中说法师昔大历六年徙居集州教授传经不遑宁止至十二年三月十日春秋六十一僧夏二十九微疾不兴而卒于彼遗身还京上都城东置坟塔矣即十三年也其表中云陀罗尼念诵仪轨一卷承明殿讲密严经对御记一卷昔修撰讫随表上闻留在紫宸未宣中外访本不获故阙列名如或得之请书于左大集大虚空藏菩萨所问经疏四卷上都大兴善寺翻经讲论大德沙门潜真述疏云一述古者按晋世杂录及开元释教录云一西秦沙门圣坚或云法坚或云坚公译一本名方等主虚空藏经或加云所问经或云劝发菩萨庄严菩提经二北凉昙无谶三藏译方等大集经六十卷兴汉支谶及姚秦罗什出者并同此即大集经之一分也以理义幽妙故别译流行耳二明今者即我巨唐大历年中所译者也元乎本起者有前鄜坊节度兼御史中丞郑国公杜冕奏施封一万千为国请译诸大乘经诏可其奏因请大兴善寺大广智三藏讳阿目佉唐云不空译此经等数十部并奉诏入藏流传中外然三藏和尚学艺崇深神仪秀邈瑜伽三密独步南天专请一乘共推东夏晓二方之世论尤善声明达五部之真言妙穷法印故此所译善得其真然此经是法性大乘文理昭显传译虽久世未受持若明珠系于衣中金宝隐于室内能发挥者其惟大师欤潜真幸忝翻传兼陪润色因蒙驱策修疏赞扬窃思愚陋有惭先哲既因人之无耻后贤敢竭鄙诚以陈疎拙耳复有尚书比部员外郎李端述疏序曰昔如来以其深妙道度难化众生开无量法门说无边法教俾夫顺其机之所悟于是乎住持随其性之所安于是手回向其趣也或异其归也则同故虽三藏之派别有以见其还源矣虽五乘之条分有以见其返本矣夫诸法相者无非空也去来今世本空也至于通宗理契皆空也或以种种经法种种譬喻而必以虚空立义乃会于如如则知是经者诸佛之蕴耶若然贫者之得宝藏渴者之遇流泉斯所谓盈其愿矣斯所谓得其求矣矧夫明月之珍乎矧乎甘露之味乎宝应元圣文武皇帝抚运贤劫大兴佛事大广智三藏不空金刚者得念总持惟深实相遍游印度坚哉求法之诚不远中华广哉传法之志获是梵本重兹翻译圣言犹其详备矣胜义犹其圆通矣兴善寺上座大德潜真学则该通才称辩博善说法要尤精空门传译之初也亲奉诏言阐扬之次也特承付嘱以言诠理得理然后忘言因法证空空明然后舍法法苟渐也言其已乎于是畅其宗宣其义搜其机要会其旨归编而为疏凡有四卷盖所以开后来之学成无上之因岂徒名数篇章而已法师讳潜真俗姓王氏字义璋太原花族代为夏州朔方县崇道乡里人也列孝珍师即公之中子也年在学数业尚典坟兼好佛经诵持无替甫及弱冠有制度人法师志业素高以经应选即玄宗皇帝开元二十年正月八日制至九月二十四日度讫挟名闻奏住本州灵觉寺洎乎明年受具足戒自后听习经论详考宗源暑往寒来卷不释手翻经着述逮乎终年又撰大圣文殊师利菩萨佛剎功德庄严经疏三卷上都大兴善寺翻经讲论大德沙门潜真述疏云此经凡有三译一西晋大熙元年竺法护译名文殊师利佛土严净经两卷亦名严净佛土经文势多古语简理幽二者皇唐天后久视元年庚子岁于阗三藏实叉难陀唐云喜学于京清禅寺译名文殊师利授记经三卷玄范法师笔受复礼法师润色文势类于花严梵旨近于巧略疏中对会兼约此经三者今圣唐大历六年所译者也伏惟宝应元圣文武皇帝陛下天授帝箓人归宝图德厚干坤明齐日月仁恕引物夷狄仰德而输诚慈惠法门正教承风而演化须者有前鄜坊节度兼御史中丞杜冕奏施封一万千为国请译诸大乘经明诏下于祇园梵音开于贝叶因请大兴善寺大广智三藏讳阿目佉唐云不空译此经等数十部仍有明诏天下梵宇各置大圣文殊菩萨像以旌圣功也又诏以文殊师利菩萨为上座皆大广智三藏之故也然三藏和上学究瑜伽解穷法印身口意业祕密修持戒定慧学明显通达唐梵文字声韵具知传译此经善符圣旨文质兼备璨然可观潜真识智愚陋学艺庸浅幸陪清众谬在翻传虚空藏经课虚润色兼蒙驱策述疏赞扬虽文义荒芜已传京邑今之所撰盖有由焉有金阁寺大德道超禅师学尽法源行契心本亲覩灵境密承圣慈故久在清凉屡兴净业仍于金阁现处建窣堵波寻觐法缘来诣京国以此经为本事以大圣为本师显扬圣德无过此者乃稽首三藏和尚誓传大圣法门不以潜真庸虚转祈和尚邀令述作和尚不念前之鄙陋又令赞释此经窃恐难契真诠敢不尽其愚讷时大历八年癸丑之岁冬十有一月也法师学通内外性相圆明考覈幽玄精研教理探赜今古比较亲疏分别异同归于一义辩犹泉涌思入虚凝直笔而书记于绝唱结成三卷以作准绳现在未来永无疑网也又述发菩提心义一卷发菩提心戒一卷共十三纸右并翻经大德潜真亲奉三藏和上示以祕教入曼茶罗登灌顶坛受成佛印仰谘密要爰集斯文庶永流行传通不绝右通仁王经疏五部一十二卷疏义共同第一帙论曰法师开元二十六年十九出家洎乎明年登坛具戒博考经论关内河东代历四朝弘宣妙旨纲纪兴善保寿伽蓝奖劝京都僧尼二众春秋七十一僧夏四十九以贞元四年龙集戊辰五月十四日遗诫门人二十一日时右脇累足枕手怗然称念弥陀卒于大兴善寺本院传法之堂矣佥定四分律疏十卷谨案四分律者梵云昙无德秦言法藏姚秦弘始五年壬寅之岁有罽宾三藏佛陀耶舍秦言觉明讽出梵文竺佛念笔受成四十五卷至十一年岁次戊申支法领又从西国将梵本来于长安中寺重校勘至十四年辛亥译毕沙门慧辩等笔受成六十一卷今合为六十卷后有道覆律师制疏六卷北齐慧光律师造疏一百二十纸次有道云律师修疏九卷次有道晖律师撰疏七卷泊隋朔法愿律师裁疏十卷我大唐龙兴平一区宇四方无事三宝增明有智首律师述疏二十一卷次有慧满律师造疏二十卷事各一时流通绝矣初高祖神尧皇帝武德元年岁在戊寅有相州日光寺法砺律师制疏至九年景戌成就总分十卷宗依成实论今称旧疏是也泊高宗天皇太帝咸亨元年岁在庚午有西大原寺今称西崇福寺也怀素律师俗姓范氏撰开四分律宗记十卷宗依根本说一切有部大毘婆沙论俱舍论等今称新疏是也至代宗睿文孝武皇帝受佛付嘱钦尚释门信重大乘尊崇密教见两疏传授学者如林执见相朋数兴违诤圣慈愍念务息诤源使水乳无乖一味和合洎大历十三年岁在戊午十一月二十七日乃遣中使内给事李宪诚宣勅语句当京城诸寺观修功德使镇军大将军右龙武军将军知军事兼试光禄上柱国彭城县开国伯刘崇训四分律旧疏新疏宜令临坛大德如净等即于安国寺律院佥定一本流行是日也使司录勅传牒两街临坛大德一十四人二十九日平明尽集安国至三十日门司赵凤诠宣送食料牒奉勅语尚食局索壹阡贰伯陆拾人斋食并果子解斋粥一事已上自副即于安国寺供僧慧彻如净等壹拾肆人壹併供送充九十日斋食用谨牒又至十二月一日内给事李宪诚宣奉勅茶贰拾伍钏虅纸壹阡张笔伍拾管墨伍挺充大德如净等佥定律疏用敬问诸大德等各得好在否同日又命内给事李宪诚宣奉勅语安国寺三纲佥定律疏院一切僧俗辄不得入如违录名奏来时天长寺临坛大德昙邃净住寺崇叡西明寺道邃安国寺宝意西明寺兴玭安国寺神朗崇福寺超证安国寺智钊荐福寺如净青龙寺惟干章敬寺希照安国寺超济保寿寺慧彻西明寺圆照等既奉恩旨悚惧诚深进退屏营陈表谢曰大安国寺佥定四分律疏道场沙门昙邃等言伏奉中使李宪诚宣进止赐食料香茶及纸笔墨等充佥定律疏食用者昙邃等早承圣泽叨寓释门不能修六和之宗乖于一味之旨自天有命令使会同又钖珍馔荣加纸墨微僧何幸天泽累霑捧日无阶荷戴何极伏愿天威远被俾契戒宗用此微诚上资圣祚无任悚惧之至谨附中使李宪诚奉表陈谢以闻沙门昙邃等诚惶诚恐谨言宝应元圣文武皇帝答曰师等道着依经功超自觉承雪宫之旨奥为火宅之舟航四分律仪一乘扃键须归总会永息多门爰命有司俾供资费马鸣之制伫见裁成所谢知同日京城释门三学百大德等陈表谢曰京城释门众大安国寺上座沙门法銮等言法銮闻四河入海无复余名两疏各陈须归一实伏惟宝应元圣文武皇帝陛下光启法炬广辟玄关降九重非常之诏弥以所用使四分戒宝之宗和而无诤仍令就大安国寺修撰伏奉圣恩赐香茶食料纸笔用光法侣宠钖自天戴荷无地令会同一疏刊削繁芜失鹬蜯之相厄俾渔人之罔措圣情若此雨施云行恒沙释子离我相于法空千叶花王更新生于觉蘂无任庆贺之至谨附中使李宪诚奉表陈谢以闻沙门法銮诚欢诚跃谨言宝应元圣文武皇帝批曰师等宗师梵行领袖王城道祕真玄功深戒律四分疏义匪异源流一贯成章伫资编羂有司供备诚谓典常也所谢知是时也将欲佥定共议司存一十四人各知分位众差大荐福寺大德如净笔削润色佥定保寿寺慧彻同笔削润色佥定西明寺圆照笔受正字佥定安国寺宝意笔受纂文佥定沙门超济笔受证义佥定净住寺崇叡西明寺道邃兴玭天长寺昙邃崇福寺超证安国寺神朗智钊青龙寺惟干章敬寺希照并同证义佥定共议篇题名目勅佥定四分律疏卷第一卷内但名四分律疏卷第一京城临坛大德奉诏定以此为题也其日品官杨崇一宣奉勅语兴唐温国两寺三网即与净土禅院捡校僧等严饰道场令道行僧伍拾肆人起今月一日转经礼忏六时行道至来年二月一日散设其斋粮香油茶药一事已上令所司祇供宜各精诚问师等好在同日右银台门司赵夏日宣牒奉勅语尚食局索陆拾肆人斋食果盘并粥米生料一事已上自副即与大济师计会供送兴唐温国两寺净土院每日各依恒起今月二日供至来年二月二日停谨牒是日也佥定四分律疏大德十四人恩命分赴两寺道场奉为国家转经行道其月五日品官杨崇一宣奉勅语温国寺检校大德飞钖专知念诵大德昙邃等好在否检挍有劳也宜加精诚转念行道普为苍生至十四年正月二十五日品官杨崇一又宣奉勅语温国寺检校临坛大德昙邃飞钖等好在否检挍有劳其转经及贞操律师诵经道场宜延至二月十日散设斋至二十八日中使内给事李宪诚宣奉勅语温国寺转念道场四分律临坛大德等释门三学以心印相传无上菩提戒学以为根本道场毕日即宜赴大安国寺制造疏成之后十道流行至二月八日品官杨崇一宣奉勅语大温国寺检挍道场大德昙邃飞钖等其道场宜取十日散设千僧斋至十日散设天使行香大德五十四人各绢三匹充䞋也道场既毕庆设复终大德相欢陈表谢曰沙门飞钖等言飞钖闻金轮腾翥以十善化人大圣用心以苍生为念伏惟陛下洞入微妙明德惟馨宣诏命于祇园征龙象于温国随年五十四转经千万偈作礼金殿清斋玉堂或昇座讽甘露之文或旋绕动莲花之步大济禅师每亲法会执鑪虔恳僧等沐浴圣化奉答皇恩更蒙天慈宠光法侣御香玉帛戋戋列于梵宫宝馔金钱雰雰下于净土无任戴荷殊常之至谨附中使扬崇一奉表陈谢以闻沙门飞钖等诚欢诚庆谨言宝应元圣文武皇帝答曰师等託迹缁流修行妙教所钖斋䞋用广胜因所谢知是日佥定四分律疏大德等既奉恩命各于斋后赴集安国道场大德昙邃一人违限不至见到大德状上使司至二十二日勅句当京城诸寺观修功德使牒律大德崇叡等大安国寺奉勅佥定律疏院牒得临坛大德崇叡等状称奉正月二十八日中使李宪诚宣勅令道场毕日即宜赴大安国寺制造者十四人中崇叡等一十三人当日并到唯天长寺大德昙邃至今不来都未制造日月延迟虽先已状申仍未赴集恐上下怪责迟由者得昙邃状忽然患心痛者昙邃律师既患其见到大德崇叡律师一十三人等即准勅修撰佥定讫上者故牒大历十四年二月二十二日牒判官前寿州长史刘涉使镇军大将军行右龙武军将军刘崇训尔时诸大德先奉天恩又承使牒一心精博探讨律文二时焚香两上修撰新章有理义准新章旧疏理长义依旧疏两疏有据二义双全两疏无凭别依经律研精覃思博考毘尼日来月往不遑宁止至五月十六日圣躬不愈勅下京城百寺开讲至二十一日其疏修撰功将欲半宝应元圣文武皇帝奄弃万国缁素攀号遏密八音如丧考妣至二十三日储后钦承遗制即大宝位至二十四日有勅语崇训为先圣所开百座乃修诸功德宜一切依前检校句当至闰五月二十五日句当京城寺观修功德使刘崇训奉表上闻请停京城修功德使上览所奏将为至公寻于是时乃宣墨制曰卿侍卫禁军爪牙重寄勤于夙夜职在徼巡释教修行与军务全异天下寺观隷在省司次有府县监临不宜别为使目览卿陈奏深谓至公所请停京城修功德使者宜依应缘使下职掌等并停是日宣付所司曰勅旨内外功德使宜并停自此僧尼悉属祠部佥定律疏事亦同归省司催驱待凭闻奏至大历十五年岁次庚申正月一日奉册今上圣神文武皇帝尊号改为建中元年至五月十六日己卯修草本毕洎六月甲午朔又与诸大德起初检勘至十五日戊申令沙门圆照起首依国子学大历新定字样剏写进本每纸二十四行每行二十五字至七月癸亥朔二十八日庚寅初校草本讫至十月辛卯朔三日癸巳缮写进本毕分成十卷用纸五百六十六张计文三十三万一百四言又至十一月辛酉朔七日丁卯复与诸大德起首再三刊定对草本进本副本检勘至二十七日佥定讫至十二月辛卯朔十二日随状送上祠部大安国寺奉勅佥定四分律疏院请进新佥定四分律疏本十卷右如净等伏奉大历十三年十一月二十七日勅四分律旧疏新疏令佥定一本流行者但如净等德业无取轮桶常才滥蒙先朝拣参删定执笔覃思一文三覆俾昼作夜以月继时自去年二月二十二日起首至今建中元年五月十六日毕功共诸大德再三校勘缮写云毕据先两本疏分新旧今合成一家根其关节勒成五百六十六纸分为十卷上副代宗同文之诏中扶律藏灭诤之理下成后学兼功之益实冀永为摸揩谨连元勅白如前请乞奏闻伏听进止是日员外郎房由判具旧疏新疏意状过者至建中二年正月十三日状上祠部大安国寺奉勅佥定四分律疏院请进新佥定四分律疏本十卷释四分律一部六十卷右奉制具旧疏新疏意状过者伏以释教持护事在律仪本文难明以疏解义今如净惠彻等商量若旧疏理长义依旧疏新章有理义准新章两疏有文双全两义谨录状上伏请处分时祠部表奏制下流行新定四分律疏拾卷右祠部奏得安国寺僧如净等状称去大历十三年十二月二十七日内给事李宪诚宣口勅令于当寺律院佥定前件律疏今修定已毕请闻奏者伏以释教精微言说罕究旧疏两本文字已多今之所修又相㳂习既准勅所撰须有指麾伏请许以并行任其学者所好勅旨宜付所司建中二年二月二十二日太尉兼中书令尚父汾阳郡王假中书侍郎同平章事臣杨炎宣银青光禄大夫行中书舍人兼礼部侍郎史馆修撰上柱国臣于邵奉行奉勅旨如右牒到奉行建中二年二月二十五日侍中阙门下侍郎同平章事臣卢𣏌给事中臣班宏二月二十五日时都事直官权判兵部员外郎卢端祠部牒安国寺佥定律疏院佥定笔削润色安国寺临坛大德如净佥定笔削润色保寿寺临坛大德惠彻同佥定笔受正字西明寺临坛大德圆照同佥定笔受纂文安国寺临坛大德宝意同佥定笔受证义安国寺临坛大德超济同佥定证义净住寺临坛大德崇叡同佥定证义西明寺临坛大德道邃同佥定证义西明寺临坛大德兴玭同佥定证义章敬寺临坛大德普震同佥定证义崇福寺临坛大德超证同佥定证义安国寺临坛大德智钊同佥定证义青龙寺临坛大德惟干同佥定证义安国寺临坛大德藏用同佥定证义安国寺临坛大德胜行牒奉勅如右者得前件临坛大德如净等状所佥定律疏奉勅律疏三本许以并行任其学者所好谨具佥定律疏大德名如前伏望准勅牒律院庶光后叶者谨检校文用者准状牒佥定律疏院者牒至准勅故牒建中二年二月二十六日令史申屠琮牒主事李麟员外郎房由大乘理趣六波罗蜜多经疏十卷唐贞元五年岁在己巳七月一日西明寺主沙门良秀等言去年十一月二十八日右街功德使王希迁奉宣进止令良秀等修撰新翻译大乘理趣六波罗蜜经疏者良秀等闻至道同源圣人一贯大雄示相演妙音于独园宝位分身霈湛恩于双阙开佛日于圣日降丝纶于法轮所以弘化慈航致仁寿域不然岂握真符而契合应休运以感通良秀等伏以此经如来之密印群生之度门得白马之宝函启青龙之祕藏是第一义谛理去筌蹄于最后乘说于无分别加以天文燠发睿思昭回真如契心已阐微于释氏般若制序谅缵文于大宗慈云溥润于大根甘露垂阴于贝叶良秀等材惟末学性异生知谬寄讨论伏增殒越上承严旨徒侧管以窥天虔奉本师惧昇堂而鼓瑟所修撰六波罗蜜经疏一部十卷谨附右街功德使王希迁随表奉进伏乞圣慈许令同修疏义沙门谈筵于当寺赞演及流布中外所冀落落真言示丹青于新学明明像教流粉泽于将来良秀等诚兢诚恳载惶载惕谨言当是时也上览表章兼修疏义乃勅内给事毛瑛琦宣慰曰奉勅造疏僧良秀谈筵道弘等宜共赐绢㺵拾匹至宜领取比修疏义甚大勤劳也秋热敬问师等各得平安好在广如续译经图纪下卷中说大乘理趣六波罗蜜多经疏十卷右今年四月十五日少监马钦溆奉宣进止令超悟于千福寺讲新译大乘理趣六波罗蜜多经兼令修疏者伏以圣言玄远至道弘深欝而未明多历年代陛下至德广被感而遂应岂如来祕印俟元圣而方传将天人而合符偶盛时而同化微僧何幸获奉嘉言谨详真宗因参考句义各为科例分别条流共为十卷超悟年将朽迈学义荒芜虽刺血粉身喜于讲受而负山酌海惧不堪任谨诣右银台门奉进以闻轻黩圣聪伏深战越谨进贞元五年七月十五日醴泉寺沙门超悟等状进圣神文武皇帝批曰大乘真经旨趣微妙师夙推上智深达教源翻译就功宗因乃立是资章疏用广筌蹄欲使后学知归众生易度余炎未退修着当勤载省科条兼详体要发挥既备嘉叹良深是日内府局令冯幼昇奉宣勅旨语超悟师等自夏徂秋所修义疏甚大勤劳也秋热师等好在否同日少监马钦溆奉宣勅旨修疏僧超悟宜赐绢五十匹衣一副同修疏僧少良齐运各赐绢二十匹仍令大盈库分付是日也僧等修表陈谢上闻沙门超悟言超悟伏以今日奉进六波罗蜜多经疏中使冯幼昇奉宣进止赐超悟绢五十匹僧衣一副少良等各赐绢二十匹捧戴兢惕诚跃诚欢超悟闻遇深道浅有识知惭赏重効微无颜以措伏惟陛下道遵释典理达色空以微僧忝迹释流早专经论勤修义疏演此妙音徒肆探赜之勤岂测精玄之旨圣恩曲被赐赉荐臻焕乎缣缃出于御府霈然渥泽荣此缁门恩当一时名茂千古循涯揣分上答无阶冀崇讲习之功愿助山河之福无任感戴之至谨附中使冯幼昇奉表陈谢以闻沙门超悟诚惶诚恐谨言又于是日修表上闻请置新经院额并请抽僧讲习住持有阙续填望为恒式圣恩允许所请皆依至十九日中书门下颁宣制曰醴泉寺西北角本住院一所请为国置六波罗蜜经院兼请抽僧七人常令讲习右沙门超悟奏伏奉去年四月十九日诏令与僧般若等详译此经又续奉进止于千福寺讲赞兼修义疏今已缮写奉进讫伏以经义精深必资开示学徒听习须有指归今请置六波罗蜜经院仍抽有义行僧七人常令讲诵有阙续填乞赐名额庶得弘宣睿旨演畅真宗如圣恩允许请宣付所司勅旨依奏贞元五年七月十九日太尉兼中书令臣晟宣中书侍郎同平章事臣窦参奉中书舍人奉勅旨如右牒到奉行贞元五年七月二十日司徒兼侍中马燧门下侍郎同平章事董晋给事中郑云逵祠部牒醴泉寺大德超悟法师牒奉中书门下勅如右牒至准勅故牒贞元五年七月二十八日令史赵业牒主事张昙主客员外郎判裴佶笺云又进状曰翰林使内给事张孝顺奉宣勅旨语大德超悟法师所请院额至今月二十三日于右银台门迎候至是日也鼓声才发陈列威仪严饰宝车幡花法事綵车音乐诣银台门鼓响连天笙箫合韵御牒内出遥望子亭中使内给事张孝顺奉宣勅旨语大德超悟法师所请额者以六波罗蜜经院为名至宜领取僧等瞻仰作礼欢喜遍身顶戴迁于宝车安置于是教坊使内常侍李嘉兴命箫韶内教陈六乐以导前法事威仪继八音而列次伏覩御扎题额干象垂形虎踞龙𨀛蛇惊凤舞祥乌瑞鹊无以等其神戏海群鸿不足方其圣万姓瞻暏五众争驰车马骈阗观斯胜美两两相谓庆此嘉祥咸言善哉我皇至圣钦崇佛教雅尚释门去岁翻经今年制疏特赐名额垂范千龄劫石有穷斯迹无尽出于广孝巡绕皇城己午之间至醴泉寺尔乃僧尼毕萃供设无遮食讫箫韶欢娱竟日僧等得未曾有渥泽荐臻捧戴屏营又陈表谢曰沙门超悟言伏见今月二十三日中使张孝顺奉宣进止赐超悟所居院御书院额为六波罗蜜经院特回宸眷载钖嘉名捧荷殊私诚欢诚喜伏以此经久祕旷代未传大道将兴膺期而启陛下圣心悬解已序真宗睿藻彰施更挥仙翰瑞鹊俳佪于金牓祥乌照曜于莲宫诚天人之所护持亦帝王之宗极微僧何幸屡荷天休惟以佛乘上延圣历不胜感戴之至谨诣右银台门奉表陈谢以闻沙门超悟诚惶诚恐谨言贞元五年七月二十四日醴泉寺沙门超悟上表大乘理趣六波罗蜜多经疏十卷大乘理趣六波罗蜜多经疏义例诀一卷大乘理趣六波罗蜜多经疏义目一沙门智通等言伏奉四月十五日少监马钦溆特宣圣旨令僧道岸智通修新译大乘理趣六波罗蜜经疏义进来者智通闻圣人隐迹有迹所以明功至道忘言立言所以垂教言之不惑三极宁闻于两致迹之不殊万缘同归于一贯伏惟皇帝陛下执大象以膺历数乘飞龙以统干元辟天衢以启时法日御而垂化是用因时演教顺化行政使儒释交备内外兼崇合为化源大拯甿庶苟有叶于皇极事无滞于向方大矣哉天下庆幸智通等诚欢诚喜载欣载曜智通等识谢时贤学惭缁侣窃陪师训谬齿讨论愧无入室之能多谢专门之奥不谓皇恩降鉴言课虚无承命之时恍然自失含毫之际腆尔何施砥铅钖而难工扣寂寞而无得伏赖译经首序睿藻裁成搜编简以阐微摭梵言而穷奥畅大乘之妙旨广解脱之真宗㻮若珪璋明同日月智通等所以童蒙暂发迷娱潜袪得奉恩私勒成疏义然以力微易屈智劣难周徒用管窥岂穷于广大亦同蠡挹莫究于津涯无酬宠待之恩更成残陋之罪智通等诚惶诚恐死罪死罪谨随表奉进智通等伏以义文浩博尘黩天聪经疏交参昧诸始学辄循往辙式备成文谨述疏义例诀目录各一卷随疏二十卷以闻伏增战越沙门智通等诚惶诚恐载兢载惧谨言贞元五年九月八日章敬寺奉诏修疏沙门智通等上表同修疏沙道岸尔时进疏入内上览表章僧等瞻望阙庭屏营悚惧至十六日天泽下露钖赉缣缃乃颁诏曰勅绢㺵拾匹宜赐章敬寺修疏僧智通等至宜领取比修撰疏多劳也秋冷敬问师等各得平安好在否贞元五年九月十六日特进左监门卫大将军窦文场宣是日也既蒙钖赉慰及慇勤悚戴惭惶修表陈谢因请准例置院抽僧永冀传灯福资圣寿文曰沙门智通等言伏奉今日左街功德使窦文场宣圣恩赐智通等绢㺵拾匹者智通等捧跪惭惶仰戴惴慄顾兹浅陋降殊赉于高天岂彼微功荷缣缃于王府智通等诚惶诚恐诚兢诚惧伏惟皇帝陛下作人父母同佛知见务弘至化允叶大猷爰崇不二之门以弼无为之理既用翻经演布又令修疏发明悬智炬以击蒙假慈航而利涉是谓光扬觉路道达迷津溥天率土咸宜感戴智通等敢不祇禀睿谋昭宜法要幸叨宸睠疏彼新经庶得上奉皇纲永传佛印无任欢庆抃跃之至伏以圣教发挥要当弘益既成疏义亦在敷扬准醴泉寺翻经造疏沙门超悟置院传经例伏望天慈许以一寺一院充大乘理趣经院乞赐题额仍择有道行僧七人同崇讲诵有阙续填庶保无彊之福上圣寿立言之教下极群迷谨附左街功德使窦文场奉表陈谢申请以闻沙门智通等诚惶诚恐载兢载惧谨言贞元五年九月十六日章敬寺奉诏修疏沙门智通等表上论曰自佛日西迁法轮东转捐躯奉法翻译殊高其次义解钩深致远探赜索隐今贲真净等即其人焉贲真净迺往代翻经声高帝里秀悟今朝传译异域钦风皆述疏弘扬文词婉丽性相偕美千古弥芳岂谓蕂鼠交侵已从物化通上人外博九流内穷八藏别承恩旨翼赞新经义等连环文同贯玉探幽析理覃思斫精可谓五百年中之间生矣八十六卷贞元新集古今制令碑表记录高宗置京师西明寺制令集二卷右沙门圆照谨依元勅本次集出之京师西明寺录三卷释氏道宣感通记一卷开中创立戒坛图经一卷右终南山故大德西明寺上座沙门释氏道宣律师修述共三部五卷未入一切经藏今请编入目录中宗睿宗玄宗释氏系录一卷右谥大慧禅师沙门一行开元中奉勅修撰已编入史总有四条一纲维塔寺二说法旨归三坐禅修证四三法服衣于中斋法附见然未入一切经藏今请编入目录故金刚智三藏行记一卷右灌顶弟子正议大夫行中书舍人侍皇太子诸王文章集贤院学士吕向敬师三藏因而纪之今请编入目录东京大广福寺金刚三藏塔铭并序右混伦翁撰并书洎先朝赠开府仪同三司谥大弘教三藏如前卷及后大广智三藏本集中广说右已上七部共十卷同为第一帙大唐安国大法师释利涉纪传十卷右左监门卫率府录事参军赵克勋字僎修请编入目录右一部十卷同第二帙景云先天开元天宝诰制集三卷右沙门圆照谨依年代次而述之肃宗制旨碑表集一卷代宗制旨碑表集一卷赠司空大辩正广智不空三藏碑表集七卷右四部共十二卷同为第三帙大唐再修隋故传法高僧信行禅师塔碑表集五卷翻经临坛大德西明安国两寺上座乘如集三卷右五部一十七卷并于佛法弘护义深事出一时利益永代或录表上达或制下施行主圣臣忠匡持像教圆照不揆庸陋轻叙徽猷谨依年辰及以月日洎乎朝代次而述之今上修撰佥定四分律疏制表集一卷般若三藏续古今翻译经图记二卷右四部共十一卷同为第四帙大乘理趣六波罗蜜多经音义二卷三教法王存殁年代本记三卷翻经大德翰林待诏光宅寺沙门利言集一卷翻经大德西明寺上座赐紫沙门良秀集二卷右四部共九卷同为第五帙僧宝道呗赞六十首一卷右朝散大夫守太子詹事赐紫金鱼袋致仕鲁国都昂字高卿撰文出中集第二十一卷时为退朝多暇来诣僧房与大安国寺超济律师同是乡人示斯述作兼题院赞以示将来再修释迦牟尼佛法王本记一卷大圣释迦牟尼佛现八相身利益天人成正觉记一卷判方等道场欲受近圆沙弥忏悔灭罪辩瑞相记一卷释氏五部律翻译年代传授人记一卷右去四月十九日皇帝降诞之辰在内道场东面及前一日退食之余在麟德殿西廊下有章敬寺禅行大德道澄庄严寺大慧总持寺藏山及三教谈论大德谈筵等一十一人奉对殿下心地法门义已微僧圆照面奉令旨问律家判方等沙弥戒相及五部律文句多少并福田袈裟法服之衣羯磨所以令修集进来者伏以识性驽钝学业荒芜滥迹缁流四十二夏或临坛讲律或制疏翻经殊未能精通有所克获伏惟殿下自天降生受佛付嘱朝觐之暇游心释门问五部律仪判方等戒相羯磨授法持护之由将欲延正法寿命趣无上菩提崇天人善因证无为解脱谨依经律论修成三卷随启上闻轻冒威严伏希详览谨启贞元九年八月二十三日临坛翻经西明寺沙门圆照上启新修大庄严寺本师释迦牟尼佛牙宝塔记三卷圣朝无忧王寺大圣释迦牟尼佛真身舍利塔记三卷右佛法性身湛然常住为化六趣示说三身于化身中八相成道现有圆寂全身碎身导引四生广兴利益伏见大庄严寺佛牙及无忧王寺真身舍利者即大圣释迦牟尼佛全躯碎质也年逾千祀坚润殊常缁素虔恭往来瞻礼光化异相难以备陈伏惟陛下受佛付嘱弘奖释门钦奉真乘特崇宝塔高标轮奂光映古今微僧不才谨述其记庶传盛迹垂训千秋具录根由各撰三卷并译经图纪二卷并已成就伏愿上资圣寿永福无彊四海长清万方一德谨随状陈进以闻轻冒天威伏听圣旨沙门圆照诚惶诚恐谨进贞元十年四月十九日西明寺翻经临坛沙门圆照状进右七部十一卷同第六帙唐朝传法三学大德碑记集一十五卷建中兴元贞元制旨释门表奏集二卷御题章敬寺诗太子百寮奉和诗集三卷大唐贞元续开元释教录三卷右四部共二十三卷分为第七第八帙右贞元新集总二十九部除目录共八十六卷或先朝制旨或今上湛恩皆奖劝释门使修梵行福利家国普及有情伏以开元十八年岁在庚午沙门智昇修释教录洎今甲戌又经六十五年中间三藏翻经藏内并无收管恐年代浸远人疑伪经又先圣大历七年许编入录制文如上宣示流行圆照素无艺能不揆愚拙谨随闻见励己书之录成三卷伏冀圣祚遐长福延万叶文武百寮尽孝尽忠三宝永兴远安迩肃如圣恩允许伏乞宣布流行轻冒天威伏深战越谨进贞元十年十二月二十五日翻经临坛西明寺沙门圆照状进大唐贞元续开元释教录卷中大唐贞元续开元释教录大唐贞元续开元释教录卷下甲戌岁西明寺翻经临坛沙门圆照集上四朝应制所翻经论及念诵法并修疏记碑表录集等总三百四十五卷一百九十三卷经论及念诵法六十四卷经律疏义八十八卷贞元新集古今制诏碑表记录一百九十三卷经论及念诵法玄宗朝金刚智三藏洎代宗朝赠开府仪同三司谥大弘教三藏和尚上所翻译经已入目者总一部四卷金刚顶瑜伽中略出念诵法四卷八十一纸右已编入开元释教录不入今计数中玄宗朝所翻经遗漏未及入古今录者总五部金刚恐怖集会方广仪轨观自在菩萨三世最胜心明王经一卷二十二纸大威力乌抠瑟摩明王经二卷三十五纸秽迹金刚说神通大满陀罗尼法术灵要门一卷五纸秽迹金刚法禁百变法一卷三纸右件三部共四卷并北天竺国三藏沙门阿质达霰翻译普遍智藏般若波罗蜜多心经一卷二纸右东天竺国三藏沙门法月翻译金刚顶经瑜伽修习毘卢遮那三么地法一卷十五纸千手千眼观世音菩萨大身呪本一卷二纸千手千眼观自在菩萨广大圆满无碍大悲心陀罗尼呪本一卷三纸不动使者陀罗尼祕密法一卷十一纸右件四部共四卷南天竺国三藏沙门金刚智翻译右已上八部共九卷同为一帙右上八部十卷并开元录中遗漏未编入古今录中故此收尔代宗朝大历七年特进试鸿胪卿大兴善寺大广智不空三藏奏玄宗肃宗今上三朝已来所翻译经论总七十七部共一百四十一卷并都目一卷具列如左金刚顶瑜伽真实大教王经三卷四十三纸金刚顶瑜伽般若理趣经一卷八纸观自在菩萨授记经一卷十二纸瑜伽念殊经一卷二纸奇特佛顶经三卷六十八纸观自在菩萨最胜明王心经一卷二十二纸右六部共十一卷经同第一帙金刚顶瑜伽文殊师利菩萨经一卷十二纸阿唎多罗阿噜力经一卷二十一纸普贤行愿赞一卷五纸地藏菩萨问法身赞一卷五纸出生无边门经一卷十纸大吉祥天女经一卷七纸底哩三昧耶一卷十四纸十一面观自在菩萨经三卷二十四纸右八部经法共十卷同第二帙吉祥天女十二名号经一卷二纸金刚顶瑜伽十八会指归一卷九纸金刚顶瑜伽三十七尊分别圣位法门一卷十三纸菩提场所说一字顶轮王经五卷七十八纸宝箧经一卷六纸金刚寿命陀罗尼经一卷二纸右六部经共十卷同第三帙大孔雀明王经三卷五十纸大云轮请雨经二卷二十四纸雨宝陀罗尼经一卷五纸蘘麌利童女经一卷四纸稻𦼮喻经一卷八纸大宝广博楼阁经三卷四十五纸右六部经共一十一卷同第四帙菩提场庄严经一卷三十二纸除一切疾病陀罗尼经一卷一纸能净一切眼陀罗尼经一卷二纸施焰口饿鬼陀罗尼经一卷四纸三十五佛名经一卷二纸八大菩萨曼茶罗经一卷三纸叶衣观自在菩萨陀罗尼经一卷八纸诃利帝母经一卷三纸毘沙门天王经一卷四纸观自在菩萨说普贤陀罗尼经一卷七纸右十部共十卷同第五帙文殊问字母品经一卷三纸金刚顶莲花部心念诵法一卷二十三纸金刚顶瑜伽千手千眼观自在念诵法一卷二十八纸无量寿如来念诵仪轨一卷十二纸阿閦如来念诵法一卷十纸佛顶尊胜念诵法一卷八纸金刚顶胜初瑜伽普贤菩萨念诵法一卷十三纸金刚王菩萨念诵法一卷十二纸普贤金刚萨埵念诵法一卷十二纸金刚顶瑜伽五祕密修行仪轨一卷十二纸右十部仪法共十卷同第六帙金刚寿命念诵法一卷三纸一字顶轮王瑜伽经一卷六纸一字佛顶轮王念诵仪轨一卷十二纸仁王般若念诵法一卷十五纸如意轮念诵法一卷八纸大虚空藏菩萨念诵法一卷五纸瑜伽莲华部念诵法一卷七纸圣观自在菩萨心真言观行仪轨一卷六纸观自在多罗瑜伽念诵法一卷十三纸甘露军咤利瑜伽念诵法一卷十八纸右十部经法共十卷同第七帙花严入法界品四十二字观门一卷六纸文殊赞法身礼一卷三纸受菩提心戒仪一卷三纸金刚顶瑜伽三十七尊礼一卷四纸般若理趣经释二卷三十二纸大曼荼罗十七尊释一卷三纸金刚顶瑜伽护摩仪一卷八纸都部陀罗尼目一卷四纸大乘缘生论一卷十纸七俱胝佛母陀罗尼经一卷十九纸右十部经论法共十一卷同第八帙大虚空藏菩萨所问经八卷一百七纸右一部经共八卷同第九帙仁王经二卷三十五纸密严经三卷五十一纸仁王念诵仪轨一卷十九纸右已上经等并出大历七年正月十六日代宗勅下流行目中宜编入一切经目录次后续译进上具件如后大圣文殊师利菩萨佛剎功德庄严经三卷五十一纸成就妙法莲华经王瑜伽观智仪轨一卷二十五纸右通前仁王等经总五部共十卷同第十帙金刚顶胜初瑜伽经中略出大乐金刚萨埵念诵仪一卷十一纸大乐金刚萨埵修行成就仪轨一卷十五纸大药叉女欢喜母并爱子成就法一卷十二纸普遍光明大随求陀罗尼经二卷三十二纸金刚顶超胜三界说文殊五字真言胜相一卷三纸五字陀罗尼颂一卷八纸圣阎曼德迦威怒王立成大神验念诵法一卷十八纸文殊师利菩萨根本大教王金翅鸟王品一卷十一纸不空羂索毘卢遮那佛大灌顶光真言一卷二纸右九部经法共十卷同第十一帙圣迦抳忿怒金刚童子菩萨成就仪轨经一卷四十八纸大威怒乌蒭澁摩仪轨一卷十纸佛说摩利支天经一卷四纸金刚顶经一字顶轮王瑜伽一切时处念诵成佛仪轨一卷八纸佛为优填王说王法政论经一卷九纸大方广如来藏经一卷十八纸佛说一髻尊陀罗尼经一卷十四纸速疾立验摩醯首罗天说迦娄罗阿尾奢法一卷六纸右八部经法共十卷同第十二帙大日经略摄念诵随行法一卷二纸大毘卢遮那成佛神变加持经略示七支念诵随行法一卷三纸木槵经一卷一纸金刚顶瑜伽文殊师利菩萨仪轨供养法一品二十四纸曼殊室唎童子菩萨五字瑜伽法一卷二纸金刚顶降三世大仪轨一卷四纸文殊师利菩萨及诸仙所说吉凶时日善恶宿曜经二卷四十纸金刚顶经观自在王如来修行法一卷六纸金刚顶瑜伽中发阿耨多罗三藐三菩提心论一卷七纸右九部经论法共十卷同第十三帙瑜伽金刚顶经释字母品一卷二纸修习般若波罗蜜菩萨观行念诵仪轨一卷七纸仁王般若陀罗尼释一卷七纸观自在大悲成就瑜伽莲华部念诵法门一卷十二纸佛说大孔雀明王画像坛场仪轨一卷四纸余金刚手光明灌顶经十一纸末利支提婆花鬘经一卷十一纸大圣天欢喜双身毘那夜迦法一卷三纸观自在菩萨如意轮瑜伽一卷九纸金轮王佛顶略念诵法一卷三纸金刚瑜伽降三世成就极深密门一卷三纸右十一部经法共十一卷同第十四帙今朝所翻经圣神文武皇帝贞元四年岁次戊辰勅罽宾国三藏沙门般若与沙门利言等译大乘理趣六波罗蜜多经十卷一百六十纸大花严长者问佛那罗延力经一卷二纸般若波罗蜜多心经一卷二纸右件三部十二卷同第十五帙守护国界主陀罗尼经十卷一百五十五纸右一部十卷同第十六帙本生心地观经一部八卷右一部八卷同第十七帙十力经一卷安西三藏勿提提犀鱼译三纸回向轮经一卷四纸十地经九卷一百二十一纸于阗三藏尸罗达磨于北庭译右三经十一卷同第十八帙千臂千钵曼殊室利经十卷大唐赠开府仪同三司谥大弘教三藏金刚智于长安荐福寺译右一部十卷同第十九帙共一百二十二部二百一卷计二十帙六十四卷经律疏义代宗朝新再译仁王护国般若波罗蜜多经疏三卷右翻经大德青龙寺沙门良贲奉勅撰大集大虚空藏菩萨所问经疏四卷大圣文殊师利菩萨佛剎功德庄严经疏三卷发菩提心义一卷六纸发菩提心戒一卷共十三纸右四部共九卷并翻经讲论大德大兴善寺沙门潜真奉勅撰右通仁王经疏共一十二卷同第一帙佥定四分律疏十卷右京城临坛大德如净惠彻等一十四人奉代宗大历十三年十一月二十七日勅于大安国寺戒律院佥定至今上建中二年二月十三日修撰讫进上制下流行右律疏一部十卷第二帙大乘理趣六波罗蜜多经疏十卷右翻经大德西明寺沙门良秀等奉勅撰右经疏一部十卷第三帙又大乘理趣六波罗蜜多经疏十卷右翻经大德醴泉寺沙门超悟等奉勅撰右经疏一部十卷同第四帙又大乘理趣六波罗蜜多经疏十卷大乘理趣六波罗蜜多经疏例诀一卷大乘理趣六波罗蜜多经疏义目一卷右翻经大德光宅寺沙门道岸章敬寺大德沙门智通等奉勅撰右经疏一部均成二十卷并例诀义目共二十二卷分为第五第六帙八十八卷贞元新集古今制令碑表记录高宗置京师西明寺制令集二卷右沙门圆照谨依元勅令本集出京师西明寺录三卷释氏道宣感通记一卷开中创立戒坛图经一卷右终南山故大德西明寺上座释氏道宣律师修述共三部五卷未入一切经藏今请编入目录睿宗玄宗释氏系录一卷右谥大慧禅师沙门一行开元年奉勅修撰已编入史总有四条一网维塔寺二说法旨归三坐禅修证四三法服衣于中斋法附故金刚智三藏行记一卷右灌顶弟子正议大夫行中书舍人侍皇太子诸王文章集贤院学士吕向纪东京大广福寺故金刚三藏塔铭一卷右混伦翁撰并书已上七部十卷同为第一帙大唐安国大法师释利涉纪传十卷右左监门卫率府录事参军赵充勋字撰修述右为一部同第二帙先天开元天宝诰制集三卷右沙门圆照谨依年代次而述之肃宗制旨碑表集一卷代宗制旨碑表集一卷赠司空谥大辩正大广智不空三藏碑表集七卷右四部共十二卷同为第三帙大唐再修隋故传法高僧信行禅师塔碑表集五卷翻经临坛大德西明安国两寺上座乘如表状集三卷今上修撰佥定四分律疏制旨集一卷般若三藏续古今翻译经图纪二卷右四部共十一卷同为第四帙大乘理趣六波罗蜜多经音义二卷三教法王存殁年代本记三卷翻经大德翰林待诏光宅寺沙门利言集二卷翻经大德西明寺上座赐紫沙门良秀集二卷右四部共十一卷同为第五帙僧宝道呗赞六十首一卷右朝散大夫守太子詹事赐紫金鱼袋致仕鲁国都昴字高卿撰再修释迦牟尼佛法王本记一卷大圣释迦牟尼佛现八相身利益天人成正觉记一卷判方等道场欲受近圆沙弥忏悔灭罪辩瑞相记一卷释氏五部律翻译年代传授人记一卷新修大庄严寺本师释迦牟尼佛牙宝塔记三卷圣朝无忧王寺大圣释迦牟尼佛真身舍利塔记三卷右七部共十一卷同为第六帙唐朝传法三学大德沙门碑记集十五卷建中兴元贞元制旨释门并表集二卷御题章敬寺太子百寮奉和诗集三卷大唐贞元续开元释教录三卷右四部共二十三卷分成第七帙第八帙新译大方广佛花严经四十卷罽宾国沙门般若奉诏译右一部四十卷四帙六百一十二纸贞元十二年译十四年上不在此收通前般若三藏所译共七十卷都收贞元藏大录通前二十三帙右沙门圆照启去年四月皇帝降诞日面奉令旨许修撰上件释教录比为缮写挍勘未周不获启上伏以开元十八年岁在庚午西崇福寺沙门智昇修开元释教录二十卷洎去年甲戌又经六十五年中间三藏翻经藏内无凭收管恐年代𥧲远人疑伪经先圣大历七年许编入录制文具如上卷令宣示中外流行又修经律疏义已制流传又贞元新集者共有八十六卷或先皇制旨或今上湛恩留奖劝释励已书之录成三卷并问佛那罗延力经等三经十二卷伏冀上资圣祚宝历遐长殿下诸王福延万业文武百辟尽孝尽忠三宝永兴远安迩肃如或上闻圣慈允许伏乞宣布天下流行轻冒威严伏希详览谨奉启贞元十一年四月二十四日翻经临坛西明寺沙门圆照启上大唐贞元续开元释教录卷下