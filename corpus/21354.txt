大鹤山人词话郑文焯撰龙沐勋辑高密郑叔问先生毕生专力于词为近代一大家数复精声律善批评凡前人词集经先生批校者散在海内藏家不可指数以予所见有东坡乐府清真集白石道人歌曲梦窗甲乙丙丁稿花间集等各家或一本或屡经批校至三四本莫不朱黄满纸具有精意友人唐圭璋君方议汇刊词话属为搜辑遗佚因拟汇录先生批校各集兼及遗札中之有关于词学者为大鹤山人词话若干卷以报唐君并先揭载本刊为海内治词学者之助云倘海内藏家有得先生论词遗着为沐勋所未采及者尚冀录副见惠俾得汇成全书发潜阐疑又不特沐勋一人之私幸而已癸本秋沐勋附记东坡乐府江城子湖上与张先同赋云凤凰山下雨初晴水风清晚霞明一朵鞭蕖开过尚盈盈何处飞来双白鹭如有意慕娉婷忽闻江上弄哀筝苦含情遗谁听烟敛云收依约是湘灵欲待曲终寻问取人不见数峰青宋袁文瓮牖闲评记此词为刘贡父兄弟作换头处作忽闻筵上起哀筝此误作江上盖后人因江上数峰青句而以意改之不知此词本事实于湖上遇小舟载佳人自云慕公十馀年善筝愿当筵献一曲并赐以词为荣词中所咏皆当时事也菩萨蛮杭妓往苏迓新守杨元素寄苏守王规甫云玉童西迓浮丘伯洞天冷落秋萧瑟不用许飞琼瑶台空月明清香凝夜宴借与韦郎看莫便向姑苏扁舟下五湖李东川有送人携妓赴任诗此词又记杭妓往苏迓新守是知唐宋时赴任迎任皆有官妓为导之例此风盖自元明已来微论废绝国朝且悬为厉禁着之律条并饮酒挟妓亦有罪已古今风气之硕异如是南乡子题云沈强辅雯上出犀丽玉作胡琴送元素还朝同子野各赋一首朱孝臧案二词一赋胡琴一送元素所为各赋一首也文焯案此词题当分为二以胡琴送元素还朝为第二题集中采桑子慢题叙有胡琴者姿色尤好三公皆一时英秀景之秀妓之妙真为希遇云云是胡琴为妓女可证次阕过片所谓粉泪怨离居即胡琴送元素之意定风波送元素作亦有红粉尊前添懊恼之句可知胡琴为元素所眷已文焯案朱云一赋胡琴一送元素误甚至犀丽玉亦妓名词中用典切正可证讬喻其人本集中咏姬人名字并如是例此作字即结束前题断无咏作胡琴之理况以玉作胡琴更与送元素无关词中良工琢刻云云皆喻言丽玉之天真故下有愿作龙香双凤拨之语益足征命题之义且集中谓某出妓或侍姬某亦词人恒例岂可泥于琢刻等字即谓其切作字不亦死于句下唿集中双荷叶本耘老侍儿小名公即以为曲名且词中以荷叶贴切尤尽清妙之致此犀丽玉并姓字亦曲曲写出独何疑乎满江红正月十三日雪中送文安国还朝云天岂无情天也解多情留客春向暖朝来底事尚飘轻雪君遇时来纡组绶我应老去寻泉石恐异时杯酒复相思云山隔浮世事俱难必人纵健头应白何辞更一醉此欢难觅不用向佳人诉离恨泪珠先已凝双睫但莫遣新燕却来时音书绝如此词用韵岂得以诗韵中通转部例之若使戈顺卿辈审定又将横驰臆断如改白石摸鱼儿词韵之谬解不亦滋后学大惑乎水调歌头丙辰中秋欢饮达旦大醉作此篇兼怀子由云明月几时有把酒问青天不知天上宫阙今夕是何年我欲乘风归去惟恐琼楼玉宇高处不胜寒起舞弄清影何似在人间转朱阁低绮户照无眠不应有恨何事长向别时圆人有悲欢离合月有阴晴圆缺此事古难全但愿人长久千里共婵娟发耑从太白仙心脱化顿成奇逸之笔湘绮诵此词以为此全字韵可当三语掾自来未经人道阳关曲答李公择云济南春好雪初晴才到龙山马足轻使君莫忘霅溪女还作阳关肠断声是阕第三句第五字以入声为协律盖虻于劝君更尽一杯酒也阳关曲中秋作云暮云收尽溢清寒银汉无声转玉盘此生此夜不长好明月明年何处看不字律妙句天成永遇乐彭城夜宿燕子楼梦盼盼因此作词云明月如霜好风如水清景无限曲港跳鱼圆荷泻露寂寞无人见紞如三鼓铿然一叶黯黯梦云惊断夜茫茫重寻无处觉来小园行遍天涯倦客山中归路望断故园心眼燕子楼空佳人何在空锁楼中燕古今如梦何曾梦觉但有旧欢新怨异时对黄楼夜景为余浩叹燕子楼未必可宿盼盼更何必入梦东坡居士断不作此痴人说梦之题亟宜改正公以燕子楼空三句语秦淮海殆以示咏古之超宕贵神情不贵迹象也余尝深味是言若发奥司昨赋吴小城观梅水龙吟有句云对此茫茫何曾西子能倾一顾又水漂花出无人见也回阑绕空怀古自信得清空之致即从此词悟得法门以视旧咏吴小城词竟有仙凡之判临江仙龙丘了自洛之蜀载二侍女戎装骏马至溪山佳处辄留数日见者以为异人其后十年筑室黄冈之北号曰静安居士作此词赠之云细马远驮双侍女青巾玉带红靴溪山好处便为家谁知巴峡路却见洛阳花面旋落英飞玉蕊人间春日初斜十年不见紫云车龙丘新洞府铅鼎养丹砂词句亦飘飘欲仙水龙吟闾丘大夫孝终公显尝守黄州作栖霞楼为郡中绝胜元丰五年余谪居黄正月十七日梦扁舟渡江中流回望楼中歌乐杂作舟中人言公显方会客也觉而异之乃作此曲盖越调鼓笛慢公显时已致仕在苏州云小舟横截春江卧看翠壁红楼起云间笑语使君高会佳人半醉危柱哀弦艳歌馀响绕云萦水念故人老大风流未减空回首烟波里推枕惘然不见但空江月明千里五湖闻道扁舟归去仍携西子云梦南州武昌东岸昔游应记料多情梦里端来见我也参差是突兀而起仙乎仙乎翠壁句奇崭不露雕琢痕上阕全写梦境空灵中杂以凄丽过片始言情有沧波浩渺之致真高格也云梦二句妙能写闲中情景煞拍不说梦偏说梦来见我正是词笔高浑不犹人处江城子陶渊明以正月五日游斜川临流班坐顾瞻南阜爱曾城之独秀乃作斜川诗至今使人想见其处元丰壬戌之春余躬耕于东坡筑雪堂居之南挹四望亭之后丘西控北山之微泉慨然而叹此亦斜川之游也乃作长短句以江城子歌之云梦中了了醉中醒只渊明是前生走遍人间依旧却躬耕昨夜东坡春雨足乌鹊喜报新晴雪堂西畔暗泉鸣北山倾小溪横南望亭丘孤秀耸曾城都是斜川当日境吾老矣寄馀龄读东坡先生词于气韵格律并有悟到空灵妙境匪可以词家目之亦不得不目为词家世每谓其以诗入词岂知言哉董文敏论画曰同能不如独诣吾于坡仙词亦云定风波三月七日沙湖道中遇雨雨具先去同行皆狼狈余独不觉已而遂晴故作此云莫听穿林打叶声何妨吟啸且徐行竹杖芒鞋轻胜马谁怕一蓑烟雨任平生料峭春风吹酒醒微冷山头斜照却相迎回首向来萧瑟处归去也无风雨也无晴此足征是翁坦荡之怀任天而动琢句亦瘦逸能道眼前景以曲笔直写胸臆倚声能事尽之矣洞仙歌余七岁时见眉山老尼姓朱忘其名年九十岁自言尝随其师入蜀主孟昶宫中一日大热蜀主与花蕊夫人夜纳凉摩诃池上作一词朱具能记之今四十年朱已死久矣人无知此词者但记其首两句暇日寻味岂洞仙歌令乎乃为足之云冰肌玉骨自清凉无汗水殿风来暗香满绣帘开一点明月窥人人未寝欹枕钗横鬓乱起来携素手庭户无声时见疏星渡河汉试问夜如何夜已三更金波淡玉绳低转但屈指西风几时来又不道流年暗中偷换坡老改添此词数字诚觉气象万千其声亦如空山鸣泉琴筑竞奏念奴娇赤壁怀古云大江东去浪淘尽千古风流人物故垒西边人道是三国周郎赤壁乱石崩云惊涛裂岸卷起千堆雪江山如画一时多少豪杰遥想公瑾当年小乔初嫁了雄姿英发羽扇纶巾谈笑间强虏灰飞烟灭故国神游多情应笑我早生华发人间如构一尊还酹江月容斋续笔诗词改字一条谓向巨源云元不伐家有鱼直所书东坡念奴娇与今人歌不同者数处如浪淘尽为浪声沉周郎赤壁为孙顺赤壁穿空为崩云拍岸为掠岸多情应笑我早生华发为多情应是笑我生华发人生如梦为如寄不知此本今何在也案此从元祐云间本唯崩云二字与山谷所录无异汲古刻固作穿空拍岸此又作裂岸亦奇愚谓他无足异只多情应是句当从鲁直写本校正曩见陈伯韬斋头有王壬老读是词校字改了字为与伯韬极倾倒余笑谓此正是湘绮不解词格之证即以音调言亦哑凤也卜算子黄州定慧院寓居作云缺月挂疏桐漏断人初静谁见幽人独往来缥缈孤鸿影惊起却回头有恨无人省拣尽寒枝不肯栖寂寞沙洲冷此亦有所感触不必附会温都监女故事自成馨逸满庭芳有王长官者弃官黄州三十三年黄人谓之王先生因送陈慥来过余因为赋此云三十三年今谁存者算只君与长江凛然苍桧霜榦苦难双闻道司州古县云溪上竹乌松窗江南岸不因送子宁肯过吾邦挫挫疏雨过风林舞破烟盖云幢愿持此邀君一饮空缸居士先生老矣真梦里相对残釭歌声断行人未起船鼓已逄逄健句入词更奇峰郁起此境匪稼轩所能梦到不事雕凿字字苍寒如空岩霜榦天风吹堕颇黎地上铿然作碎玉声水调歌头黄州快哉亭赠张偓佺云落日绣帘卷亭下水连空知君为我新作窗户湿青红长记平山堂上欹枕江南烟雨渺渺没孤鸿认得醉翁语山色有无中一千顷都镜净倒碧峰忽然浪起掀舞一叶白头翁堪笑兰台公子未解庄生天籁刚道有雌雄一点浩然气千里快哉风此等句法使作者稍稍矜才使气便入粗豪一派妙能写景中人用生出无限情思醉蓬莱余谪居黄州三见重九每岁与太守徐君猷会于栖霞楼今年公将去乞郡湖南念此惘然故作是词云笑劳生一梦羁旅三年又还重九华发萧萧对荒园搔首赖有多情好饮无事似古人贤守岁岁登高年年落帽物华依旧此会应须烂醉仍把紫菊红萸细看重嗅摇落霜风有手栽双柳来岁今朝为我西顾酹羽觞江口会与州人饮公遗爱一江醇酎史记陈轸谓犀首公何好饮云无事也东坡诗中恒用无事酒本此结处掉入仓茫便有无限离景鹧鸪天云林断山明竹隐墙乱蝉衰草小池塘翻空白鸟时时见照水红蕖细细看村舍外古城旁杖藜徐步转斜阳殷勤昨夜三更雨又得浮生一日凉渊明诗啸傲东轩下聊复得此生此词从陶诗中得来逾觉清异较浮生半日间句自是诗词异调论者每谓坡公以诗笔入词岂审音知言者行香子与泗守过南山晚归作云北望平川野水荒湾共寻春飞步孱颜和风弄袖香雾萦鬟正酒酣时人语笑白云间飞鸿落照相将归去澹娟娟玉宇清闲何人无事宴坐空山望长桥上灯火乱使君还人外之游澹然仙趣满庭芳余谪居黄州五年将赴临汝作满庭芳一篇别黄人既至南都蒙恩放归阳羡复作一篇云归去来兮清溪无底上有千仞嵯峨画楼东畔天远夕阳多老去君恩未报空回首弹铗悲歌船头转长风万里归马驻平坡无何何处有银潢尽处天女停梭问何事人间久戏风波顾谓同来稚子应烂汝腰下长柯青衫破君仙笑我千缕挂烟穰桃溪客语载阳羡邵氏因东坡此词遂名所居曰天远堂余曾于吴市见一古砂壶底有篆文即此堂名乃知为宋制邵家故物惜未购致为憾耳水龙吟次韵章质天杨花词云似花还似非花也无人惜从教坠抛家傍路思量却是无情有思萦损柔肠因困娇眼欲开还闭梦随风万里寻郎去处又还被莺唿起不恨此花飞尽恨西园落红艰缀晓来雨过遗踪何在一池萍碎春色三分二分尘土一分流水细看来不是杨花点点是离人泪煞拍画龙点睛此亦词中一格八声甘州寄参寥子云有情风万里卷潮来无情送潮归问钱塘江上西兴浦口几度斜晖不用思量今古俯仰昔人非谁似东坡老白首忘机记取西湖西畔正春山好处空翠烟霏算诗人相得如我与君稀约他年东还海道愿谢公雅志莫相违西州路不应回首为我沾衣突兀雪山卷地而来真似钱塘江上看潮时添得此老胸中数万甲兵是何气象雄且桀妙在无一字豪宕无一语险怪又出以闲逸感喟之情所谓骨重神寒不食人间烟火气者词境至此观止矣云锦成章天衣无缝是作从至情流出不假熨贴之工归朝欢和苏坚伯固云我梦扁舟浮震泽雪浪摇空千顷曰觉来满眼是庐山倚天无数开青壁此生长接淅与君同是江南客梦中游觉来清赏同作飞梭掷明日西风还挂席唱我新词泪沾臆灵均去后楚山空沣阳兰芷无颜色君才如梦得武陵更在西南极竹枝词莫徭新唱谁谓古今隔此与柳词同一体其平侧微异处正其音律之清浊相和匪若万红友所注可平可仄之例也水龙吟云小沟东接长江柳隄苇岸连云际烟村潇洒人间一哄渔樵早市永昼端居寸阴虚度了成何事但丝莼玉藕珠粳锦鲤相留恋又经岁因念浮丘旧侣惯瑶池羽觞沉醉青鸾歌舞铢衣摇曳壶中天地飘堕人间步虚声断露寒风细抱素琴独向银蟾影里此怀难寄有声画无声诗胥在其中永遇乐云天末山横半空箫鼓楼观高起指点裁成东风满院总是新桃李纶巾羽扇一尊饮罢目送断鸿千里揽清歌馀音不断缥缈尚萦流水年来自笑无情何事犹有多情遗思绿鬓朱颜怱怱拚了却记花前醉明年春到重寻幽梦应在乱莺声里拍阑干斜阳转处有谁共倚案此词又见石林词元刻既无之毛本又以意题作眺望当据元刻及叶梦得词删去此阕附录郑大鹤先生论词手简番禺叶恭绰遐庵辑录一余龆龀时好读唐诗日课十数首辄能背诵年十一侍先中丞公游雒阳一日出城西观樱桃沟率成绝句云樱桃红涨雨纤纤京洛风光旧未谙绝似熟梅好天气衣篝香里梦江南其时未识江南梅黄天气如何光景率尔操觚意若有会迨廿五岁南游客吴匆匆几月每值满城梅雨襟袖酥凝美成词所云地卑山近衣润费炉烟盖纪梅天以熏篝除湿而少作转成落南之诗谶亦足征漂泊生涯匪偶然也沈伯时论词云读唐诗多故语多雅淡宋人有隐括唐诗之例玉田谓取字当从温李诗中来今观美成白石诸家嘉藻纷缛靡不取材于飞卿玉溪而于长爪郎奇隽语尤多裁制尝究心于此觉玉田言不我欺因暇熟读长吉诗刺其文字之惊采绝艳一一汇录择之务精或为妃俪顿获巧对温八叉本工倚声其诗中典要与玉溪獭祭稍别亦自可綷以藻咏助我词华必不可臆造纤靡之辞自落轻俗之习务使运用无一字无来历熟读诸家名制思过半已夫文者情之华也意者魄之宰也故意高则以文显之艰深者多涩文荣则以意贯之涂附者多庸又笔欲其曲虽放不粗语欲其新实费而隐前辈谓无理之理无体之体犹隔一尘唐五代及两宋词人皆文章尔雅硕宿耆英虽理学大儒亦工为之可征词体固尊非近世所鄙为淫曲弄者可同日而语也自君相以逮学士大夫畸人才流迁客怨女寒隐瀹靡不歌思泣怀兴来情往甚至名伎高僧顽仙艳鬼讬寄深远属引湛冥其造耑甚微而极命风谣感音一致蔚为君雅之材焕乎一朝之粹至美成提举大晟演为曼声三犯四犯变调綦繁美且备已白石以沉忧善歌之士意在复古进大乐议率为伶伦所厄其志可悲其学自足千古叔夏论其词如野云孤飞去留无迹百世兴感如见其人自乙酉丙戌之年余举词杜于吴即专以连句和姜词为程课继以宋六十一家择其菁英咸为嗣响今同社诸子零落殆尽半荚秋词但有馀泣此近十年所为伤心之极致虽长歌不能造哀已惜曩和姜全词及鄙人补白石传并未付锲且遗一叶荚稿零叠不省措久已玉田崇四家词黜柳以进史盖以梅溪声韵铿訇幽约可讽独于律未精细屯田则宋专家其高浑处不减清真长调尤能以沉雄之魄清劲之气写奇丽之情作挥绰之声犹唐之诗家有盛晚之别今学者骤语以此境诚未易谙其细趣不若细绎白石歌曲得其雅淡疏宕之致一洗金钗钿合之尘取其全词日和一章以验孤进其它如绝妙好词亦可选其雅句日夕玩索以草窗所录皆南宋元初词人也二声调从律吕而生依永和声声文谐会乃为佳制然词原于燕乐非专于乐府中求生活者自古音谱失图所可见只词源一书耳故凌仲子着燕乐考原苦无图说以阐发秘奥至晚岁始得玉田书研究之颇有创获虽仲子书不为词旨昌明而其所造终不出燕乐章本会心正不在远曩尝博征唐宋乐纪及管色八十四调求之三年方稍司乐祖微眇悉取词原之言律者锐意笺释若画一岂旦夕能毕其说耶今苏布政陈公曾于甲午之夏持拙编律二卷见访于沽上客楼殷殷下问意在尽得其指要卒之未竟其绪但辨以宫位所在能知戈氏自诩知律之谬诞而已朱文公尝云不知宫位究在那里其全书中有纪俗谱管色益错乱已此老不为考据训故之学固未为知乐也三近世词家谨于上去便自命甚高入声字例发自鄙人征诸柳周吴姜四家冥若符合乃知词学之微等之诗亡元曲盛行弥以伧靡失其旧体国朝诸家鲜所折衷良以攻朴学者薄词为小道治古文者又放为郑声自宋迄今将千年正声绝古节陵变风小雅之遗骚人比兴之旨无复起其衰而提倡之者宜夫朱厉雕琢为工后进驰逐几欲奴仆命骚矣独皋文能张词之幽隐所谓不敢以诗赋之流同类而风诵之其道日昌其体日尊近卅年作者辈出罔敢乖刺自蹈下流然求其述造渊微洞明音吕以契夫意内言外之精义殆十无二三焉此词律之难工但勿为转折怪异不祥之音斯得之已姑舍是词之难工以属事遣词纯以清空出之务为典博则伤质实多着才语又近昌狂至一切隐僻怪诞禅缚穷苦放浪通脱之言皆不得着一字类诗之有禁体然屏除诸弊又易失之空疏动辄或于声调未有吟安则拌舍好句或于语句自知落韵则俯就庸音此词之所为难工也而律吕之几微出入犹为别墨焉所贵清空者曰骨气而已其实经史百家悉在炼中而出以高澹故能骚雅渊渊乎文有其质如石帚之用三星则取之诗彼织女之疏梦窗之用棠笏则取之旧唐书李之传馀类不可胜数若子集中之所取裁者益伙读者贵博观其通耳四余少日最不喜为帖括为文专拟六朝诗则学东川取迳虽高才力苦弱迨南游获交高君碧湄张君啸山强君赓廷李君眉生始稍稍务博而所造不克精进略别文章原流间得奇可虽契古人辄惊唿狂喜然每有所作未尝不叹学之远道也及晤王壬老闻其馀绪而文一变世士尝谓训故考据之举有妨词章余治经小学及墨家言二十馀年攻许学则着有说文引群说故二十七卷今刻有扬雄说诂有书转注旧执四卷自谓发前人所未发研经馀日未尝废文独于词学深鄙夷之故本朝诸名家悉未到眼一字为词实自丙戌岁始入手即爱白石骚雅勤学十年乃悟清真之高妙进求花间据宋刻制令曲往往似张舍人其哀艳不数小晏风流也若夫学文英之患在无气学龙洲之放又患在无笔二者洵后学所厚诫未可率似也复堂谓余善学清真吾斯未信词无学以辅文则失之黑浅无文以达意则失之隐怪并不足与言词而猥曰不屑小道吾不知其所为远大者又何如耶五凡为文章无论词赋诗文不可立宗派却不可亻面体裁盖无体则所谓安蔽乖方迷不知门户者也不知所以裁之则冗滥敷庸放者为之或矜才使气靡靡无所底止又所谓杂乱无章者也作词尤诫此二弊一由蔽所希见一由予智自雄比尝见并世词人陈陈相因得门实寡即有志师古者亦往往为律所缚顿思破析旧格以为腔可自度黠者或趋于简便借口古人先我为之此畏难苟安之锢习使然甚无谓也然则今之妄讬苏辛鄙夷秦柳者皆巨怪大谬岂值一哂耶宣尼论学以约失之者鲜请进此忄旨以言词贵能精择以自镜得失耳拉杂书之不复诠第冀宏达广吾势焉鹤道人记右郑大鹤先生论词手简五通为当年写寄张孟劬先生者孟劬先生自谓少好倚声实师大鹤且以通家子过从尤勤函札往还论词之作特多且精自大鹤归道山孟劬先生悉取遗札装成一册高约二寸许以旅沪日为人假观久乃转归叶遐庵先生孟劬先生亦庆物得其主遐庵先生既择其尤精者录载本刊因附纪其始末如此云编者附识大鹤山人词集跋尾北海郑文焯叔问撰万载龙沐勋娱生辑温飞卿词集考陆文圭谓花间以前无集谱余谓词有专集于后唐和凝之红叶稿而冯正中阳春集李瑶集皆其嗣响焉若唐人以长短句原于乐府类皆附诗集以传故谓之诗馀初未闻别为一集而名之也新唐书艺文志载庭筠有握兰集三卷金筌集十卷诗集五卷汉南真稿十卷宋志从同明焦据以入经籍志宋陈振孙直斋书录仅记飞卿集七卷国初长洲顾嗣立自叙温诗笺注亦云依宋本分为诗集七卷别集一卷足知飞卿集至宋已多散轶顾叙又云所见宋刻有金筌词一卷却以其杨柳枝八首见于花间集者阑入集外诗其词名金筌始见于此特惜顾氏未据以校刻行世亦付之不足无征已耳吴子律莲子居词话谓宋本飞卿集末一卷为金筌词亦不可见盖唐宋旧志所称金筌集者固合诗词而言词即附于诗末后人别出之以名其词非旧编也证以欧阳炯叙花间集亦止称飞卿复有金筌集其所收六十六首极深美宏约之致方之诸家所作亦云观止诚以卫弘基去晚唐未远词客清芬犹承光诵宜其甄采高制于飞卿所得独多或即出于原集之末卷学者得此无俟他求已考飞卿本传但记其能逐弦吹之音为侧艳之词唐诗纪事亦述其为令狐代撰菩萨蛮词并未载有词集当时词无专家岂其为诗赋盛名所掩耶至古今词话云庭筠玉楼春一曲家临长信往来道起句是也今多讹为春晓曲而花间亦未选及案玉楼春旧调上下阕并侧起花间集中如顾牛峤魏承班诸作可证与飞卿春晓曲异体词话殆未之深考耳又全唐诗所附录者既以杨柳枝入诗而菩萨蛮又增玉纤弹处真珠落一阕尊前集亦载之注一作袁国传谛审之确非温作未足多也自顾氏有金筌词之目之后近今倚声家乃以未窥全豹为憾爰稽撰旧闻取其要实俾后之纟番了焉按周公谨齐东野语云毛熙震集止二十馀调中多新警而不为儇薄又十国春秋称欧阳炯有小词十七章人亦时时称道之今据以征之花间所录此二家词阕其数并合由是类推飞卿词既它无所见虽谓此六十六首美尽于斯可也四印斋本花间集跋词者意内而言外理隐而文贵其原出于变风小雅而流滥于汉魏乐府歌谣皋文所谓不敢同诗赋而并诵之者亦以风雅之馨遗文章之流别其体微其道尊也词选以花间为最古且精是本为王半塘前辈景宋淳熙鄂州旧椠间有讠为夺任笔校正讽诵之馀时复点注不忍去口嗟嗟自实父芸阁子复诸贤去后此事顿废忆十年前连情发藻出言哀断今更世变其为衰世之音不其然乎叔问记汲古阁秘本书目有北宋本花间集四本世无传者又南宋板精抄二本未审与此有无异同惜无他本校雠也孙氏祠堂书目有花间集十卷注蜀赵崇祚编仿宋晁谦之刊本又四卷明汤显祖评本今并无传梦窗词跋一凡铁网珊瑚载梦窗词皆其手写信有佳证不可妄易一字观于江南春芳铭犹在棠笏句诸本并疑棠字有讹误不知觉翁所手录实用唐书魏征传此笏即今之甘棠故事可征不读遍天下书不得妄下雌黄反贻古人以黑陋之诮已校者可弗慎诸汲古毛氏始刻梦窗甲乙丙丁稿随得随入不复诠第忠厚错复至戈顺卿选宋七家词乃稍稍订正苦无善本足资佳证戈氏又黑浅寡ウ缪讬声家动以意窜易于毛刻之讹高可订者漫无关究秀水杜氏墨守一先生言粗为勘正附会实多验其拟改拟补疏妄等诮专辄之敝厥失惟钧耳为心师徒自弃于高听尔夫君特为词用隽上之才别构一格拈均习取古谐举典务出奇丽如唐贤诗家之李贺文流之孙樵刘蜕锤幽凿险开迳自行学者匪造次所能陈其细趣也今加搜校黜戈砭杜略复旧观其所盖阙以俟宏达叔问记梦窗词跋二词意固宜清空而举典尤忌冷僻梦窗词高隽处固足矫一时放浪通脱之弊而晦涩终不免焉至其隶事虽亦渊雅可观然锻炼之工骤难索解浅人或以意改窜转不能通此近世刻本讹变之甚于诸家当时流传所为不广也兹略举一二以证之如扫花游换头天梦句用秦穆上天事塞垣春起句漏瑟用温飞卿诗声声慢宏宴席一阕起句寒筲惊坠用陆天随黄精满绿筲句意筲竹器也今本误作箫则不可解惟明抄本作筲可证木兰花慢寿秋壑汉节葆仍红句用汉礼仪志赤葆故事今讹葆作枣宴清都送马林屋赴南宫上阕末句唯潮用中吴纪闻夷亭潮讯引谚潮到夷亭出状元按夷吴郡志亦作唯图经只作唯构窗正用此吴谚以颂马南宫之捷马号林屋盖洞庭山人今毛本则讹作淮潮失考并失作意已此类尚不止此诚务博之过亦字意用晦之所致也蛾术词选跋一元人词亡虑数十家见之李西涯南词录目以乐府名家者惟虞集鸣鹤遗音张翥蜕岩词最称雅正其王氏四印斋所刻藏春乐府至五峰词七家率多放浪通脱之言长沙张百基所谓金元以降格去古而日卑理趋今而日隐求如两宋词家深美闳约声文具谐殆十不获其一二焉兹编拟古诸作或犹凝滞于物未尽切情然其好学深思匪苟为嗣音而已若夫流连光景感旧伤时黍离一歌讬寄遥远后录益臻所造精微足张一帜于风靡波颓之际独与古人精神往来歌哭出地繁变得中讵可以去古愈远惩于鄙俚之音而少之哉蛾术词选跋二蛾术词清丽宛约学白石而乏骚雅之致声律亦未尽妍美旧选本曾载其沁园春赋眉目二阕取径颇嫌纤巧今葵生同年从元钞校补付梓多至百馀首视昔所见清典可风尚是元词之遗脉然较弁阳则远逊矣葵生别予旬日此篇寄自沪上西园风雨春事飘零读集中六州歌头遗春诸词又不任离索之感焉叔问壬辰二月十四日六一词跋汲古本与宋椠无甚出入独题号与分卷以意更易又前有乐语及采桑子曲西湖念语一则卷末罗泌校录后数行并续添水调歌头和苏子美沧浪亭词一阕悉删去不知所谓近得吴伯宛景宋刻本乃睹旧制爰取以订毛本一过此记似又见旧本按宋椠附文集有罗泌叙云今定为三卷且载乐语句及泌校正后数行岂所见非宋本抑径情去取以自行其是耶所谓先辈云以疑传疑者即在泌后跋中有是语是知子晋固见泌之两叙特节录之耳东坡词跋东坡乐府汲古本多舛王半塘老人据元延祐旧本重刊行世最为近古近朱沤尹侍郎复为审定以编年体为三卷多依据傅艹深纪年录王缉年谱精严详慎去取不苟它日墨版流传足当善本视此有淄渑之别矣小山词跋比于文献通考得黄山谷所制小山集序论叔原痴绝有之称其乐府寓以诗人句法精壮顿挫能动摇人心士大夫传之以为有临淄之风尔罕能味其言也又谓其合者高唐洛神之流其下者竖减桃叶团扇诚足当小山知音雅旧已别录一卷即以兹叙弁首更为订词中舛以小字密行精刊墨版名曰小山乐府补亡从其自序义例也放翁词跋放翁题花间集云此皆唐末五代时人作方斯时天下岌岌生民救死不暇士大夫乃流宕如此可叹也哉或者出于无聊故耶又谓唐自大中以后诗衰而倚声作使诸人以其所长格力施于所短则后世孰得而议华墨驰骋则一能此不能彼未易以理推也今读放翁诗集既滋多口议其浅薄颇有复沓之讥而词则能摆落故态斐娓可观其高淡处出入稼轩于湖之间将其所谓诗格愈卑而倚声者耶简古可爱请事斯语还诸笠泽翁当不以评泊矫枉为予督过也片玉词跋宋陈振孙直斋书录解题载清真词二卷后集一卷所云后集不详所谓岂补遗耶又载曹构注清真词二卷别集类有清真集二十四卷注嘉泰中四明楼钥为叙太守陈杞刊之盖其子孙居于明故也考美成传卒于处州则其家于四明可信案宋史艺文志清真居士集十一卷与解题不合而乐志未着其词集解题所称二十四卷又注皆他文其富有着作可证又载其杂着三卷云好事者取其在溧水诸所作文记诗刻而并刻之是又在强刻词集之外为清真官溧水时一集综核清真集宋刻之最先者为淳熙庚子孝宗七年晋阳强焕叙刻之词集二卷百八十二章其后为清真杂着三卷并先后刊于溧水者次则嘉泰中四明太守陈杞刊其文集二十四卷又单行本清真词二卷后集一卷曹杓注清真词二卷并未详年代及刻者姓氏见之直斋书录其为宋椠无疑后又有元巾箱分类本清真集上下为明钞词集近临桂王兰塘抚刻本又元陈元龙刻片玉词注本孙稼航藏此元版之二种又明季汲古阁毛氏刻片玉词二卷补遗一卷跋云合三本校订然片玉题号始于元人刘必钦见之片玉词陈注后叙毛氏谓宋刻者缪甚顾所云百八十有奇强焕为叙又似宋淳熙中溧水所刊本惜为毛所羼乱而失考耳长沙方叔章先生曩年于厂肆得大鹤手校宋六十家词丹黄殆遍承录示跋语数则亟为刊布于此并向方君致谢沐勋附记大鹤山人论词遗札万载龙沐勋辑与夏书二十四则执诲感甚拙制金陵怀古耑取桓宣武登平楼北眺数语据写近事老子婆娑亦陶侃讽时之辞正谓玄谈诸君以清言品骘过江名士遂致神州陆湛耳比岁社会清流痛哭高谈颇类晋客吁可悲已大箸江南春只结韵微涩拟易叠字何如并乞裁定又女墙似与上堞均嫌复妄似以缭字不审当否馀俱隽逸无懈可击此承剑承先生使君起者文焯顿白初八日昨写上小词阙然教益意将有金玉嗣音以藻咏邪愿一倾耳砭我弄迟之迟之前夜忽闻南雁秋思苍茫顿增怀旧之感枕上又得木兰花曼既无好怀弥乏新意未敢享帚录请一笑至湘春夜月略改窜数字并乞郢斤削之匆匆上承剑丞词长使君起居文焯再拜十九日昨载诵高制并见和闻雁之作骨气清雄深入六一翁三昧非寻常词客所证声闻果也佩之无攵顷再写上近制小令二解就正有道吾党同志日希宜以风义相切靡幸无为过情之誉至祝至祝比以舍侄辈来自九江未免清事一挠耳文焯故白七月廿二日前诵嘉藻极耐玩味近得沤公和梦窗江南春一解苦为韵缚未尽能事比来颇觉其作意略入晦涩好为人所难能终卢以次公面谀误以追骏处末耳鄙制乃力求疏澹欲举似相规窃未敢遽发如何如何兹写上二令就正幸教之此上承剑承先生道履文焯顿白七月廿九日附上虞美人一曲并乞诲拍幸甚新居尚未获一诣此心阙然旦夕家事粗了当向晚走谒一谈谅不至相失也又及前得诵嘉制竹马子词极疏快之致一洗雕琢之尘匪得唐人诗竟三昧不能发此奥悟也但下走窃有贡疑尝以北宋词之深美其高健在骨空灵在神而意内言外仍出以幽窈咏叹之情故耆卿美成并以苍浑造耑莫究其讬谕之旨卒令人读之歌哭出地如怨如可兴可观有触之当前即是者正以委曲形容所得感人深也毛先舒云不可以气取不可以声求洵先得我心矣盖学之者写景易惊露切情难深折稍一纵便放笔为直恐失词之本色尔昔齐袁嘏语徐太保尉云我诗有生气须人捉着不尔便飞去敢以举似高制幸无以怪侣见屏焉诸作终当以采桑子新定稿为超绝佩之畏之秋夕南濠水燕群公到者几人幸豫示及必偕沤公同践也附上改定前词一解惟诲拍为感此复上先生道案文焯顿首八月十二日昨晤老友王少谷述及重九前一日与公同飞车回苏节物凄凉又是一年风雨想清致所逮定有高唱也前夕填得木兰花曼一解即守柳体短协下四字句法因细绎乐章集中多存北宋故谱故繁音促拍视他家作者有别南渡后乐部放失古曲坠佚太半虚谱无辞白石补亡仅数阕尔赖柳集传旧京遗音亦倚声家所宜研讨者也沤公索折阅不得遂游白下闻公布陔云尚拟作平原十日饮耳拙词写上就正有道幸实诲之尊处近有无佳便如沪走有书籍数部欲存之秋枚书楼也此上敬承先生道履文焯顿首昨晨方写拙制二解就有道正适奉来章凄异感人如诵九辨弥钦怀旧之蓄念不同无病之呻吟纟由绎嘉藻近箸中当以此为孤进之绝诣且兹调拗折极不易协律清真嗣响诚足当之顾下阕红颜句窃于义未安拟易以念珠玉波况何如即美成念珠玉临水犹悲感之意讠雩见所逮幸无见尤此上剑丞先生道案文焯顿白十月十日高制温丽古澹美成三复心折窃有微义只字未安敢以奉质采云归第三句思字仍未若迳用看字叶平又窗似与锦幄嫌复蓉裳拟僭易云裳以蓉字不合于此见也结处亦微觉疏宕过情不审伯韬推敲如何愿示其旨秋思一解酷似漱玉得风人哀而不伤之义使人心神俱服特井梧句以渐二字音欠响兹妄拟又渐疏何如拙作夜半乐已写请伯韬审订容即奉教此上先生道案文焯顿首伯韬顷复书酌定两去声字律特写上幸裁正之又及损书兼诵新制兰陵王劲气直达却能于疏宕中别具幽宛之致与前作异曲同工昨夕与沤公赏击不置微觉煞拍六字稍稍虚薄能回应第一段最妙切草而推入苍茫亦是一格此处工之至难去上字律固宜墨守而字面益不易着也承教益下问敢以请质何如拙词辱示两字宜用上去声诚于细律有关键近悟宋人词中着去上字例如尊议前结二句第二字若先用去则下句第二字即宜以上声为协反是亦合试验柳词是解前后结皆然足征上去字须参差叶律柳作后煞即先上后去不沾沾一节也先生于意云何文焯顿首十三日提学何日相印幸示及当一醉三酒也前垂示夜飞鹊新制回字韵以上并深得清真浑茂之旨非敢贡谀商叶二字见何出典极新异再四句自仍从重起为工姿字韵似亦以辉为佳天西拟易作平西何如讠雩见惟鉴谅不宣此公布剑丞提学使君洪熹文焯再拜甘四日昨以小儿女生朝偶为傀儡之戏致枉过阙然展待罪过罪过诵来告裴回小城烟月空寒与梦窗隔墙闻箫鼓声之作当同一清致也承示大箸二解容细意纟由绎之再当献替何如今夕清兴有无闲暇一谈幸示及极有磊隗欲销也此尘庵先生道案文焯顿首十一日晓起绕阑独步雨馀苔净夫容乱发烟醉露啼有寂寞秋江之感芳时易失赏心难并盍于日未暮时泛绿依红之暇过我连情一咏使此花不向东风怨后开也小令附上就正又及昨归卧空园夜雨枕上率尔得小令一解都无雕润绿似赏音定为悄然同一凄异也即以报谢如从者今夕无近局当走诣一谈何如此公布剑丞先生道履文焯顿首十六日雪意沉沉瞑阴暴Ё一寒至此天时人事正复相同忄良忄良如何走少壮漂零南Т以笔札自给萧然三十馀年自信于公私取舍之间未尝有斯须之苟即从事节耑迭更府主亦绝无豪末半牍之请坐是落寞垂老无依先公自关中罢抚归橐唯法书名画数箧已得典质殆尽故山荒落无寸田尺宅以自存离乱中更无家归得生平简澹久孤于世不欲危身以治生所依恃者惟良师益友助以义四海知旧情逾骨肉韩子所谓若肌肤性命之不可易者此固由文章风义之感发亦吾党后天之悲也微公同志知爱之笃曷可语此三复来告代筹深切高义美成感且不朽顷澹先生亦有书相招至酒楼密语虽未显陈近意殆亦为强移一枝栖息耳惟近自沪归冗迫无状复为寒疾所撄彻晓失眠畏风如虎衰景颓侵恐无复久恋人世沤公知我屡索拙着零叠诸稿怀袖以去意在宏护矜全故人身后名吁可感也前承示清真双头莲校义至精昨与沤公翻检柳词得曲玉管一解直是同谱异曲起调两段乃与清真冥合き是则词之过片三字高为属上无疑虽平侧之调稍异而句律则同一格当据以引申补入校录实佩审音亟函以达至芳草渡新制容细意诵之再奉布讠雩见不敢率尔谀也晚来清宴能过敝庐一话不月当头夕拟作岁寒小集何如此上承先生先生道履文焯敬白十一月十日昨夕苦无选具娱宾唯清谈可以饱耳清真集得公以雄成俾世士获睹完帙下走附骥而致青云诚天幸也沤公写本遗强焕一序又四库提要一则并乞暇为补录列于首叶但西泠词萃刻强序前云片玉词此乃巨缪盖未考片玉之题号于元人有巾箱本刘必钦序文可证今宜止刻强序不须书集名以免专辄之诮又曰内下走当拟一小序记校勘始末并特彰两贤宏赞之功不可没也比见公于周柳吴诸名词精数条皆能抉择要洞见症结匪衰朽所逮极为心折乐章集有灼见处即乞标识简耑以资佳证亮无隐也至幸甚幸兹附上拙刻旧篡医诂上下篇一部又冷红比竹二词稿并望转致贞翁为企渠豪于诗闻声相慕旧已亟思诵其篇什如几有其近作幸赐一读何如匆匆手奏敬承先生道履文焯顿首正月五日日来峭寒中人园梅南枝犹靳忽承故人折赠红萼着手成春真所谓东风第一枝也拟赋江南春报谢苦闻西北警息夜不能寐危自中起顷口占数语云插青冥好山无数斜阳空送今古无端西北忧天缺片石更教谁补危睇处挂一发中原烟际微茫树吟至此才涔涔不能长语如何如何植园嘉宴亦得诗四首暇当录进斧削旦夕走诣借斗酒浇垒块已耳前晤府主谈及竹珊为疫阻于渖阳兼旬大约春初甫到吉林归期恐无准也此承先生道履文焯顿首廿四日昨夜闻雨平晓益增怊怅乃就枕改词得讬字韵自觉惬心并上阕全易语义直据胸肌似较前清异感君之绪馀益我匪浅更悟词人当沉吟煅炼之际不可有古人一字到眼方能行气养空而游开径自行平时又不可无古人字字在眼使其歌笑出地尽如吾胸所欲言此境即项平斋所谓杜诗柳词皆无表德也谅知音当弗河汉斯言敢以请益先生高制如修饰竟幸即垂示文焯白笺二月四日西北风云甚恶近郡草泽间又时闻唿啸声吾侪犹日夕云倡雪和笠泽翁所谓流宕如此可叹也夫恪公果到来无昨遣问至再犹未问跫跫耳小词近又得一瑞鹤仙咏落梅又浣溪沙二解兹录其一上紫霞翁定拍馀俱稿上沤公旦晚必可就正又新校出清真水龙吟咏梨花一韵高可订元本汲古刻本之误亦在听枫处也此承先生道履文焯顿首八月二日昨写上近制谅达吟席顷再录二解迄未定稿并乞诲示至幸至幸园中新豢华亭鹤每晨夕闻西南飞车之声辄引凄唳悲动林谷昨与沤公言及乃大悟风声鹤唳悲动林谷昨与沤公言及乃大悟风声鹤唳之解释岂战伐恶声耶因于结拍寓此微义幸有以裁之再闻高斋后圃杏花盛发愿撷得一枝聊分邻墙春色耳此上先生道案文焯顿首三月六日顷布荒函谅彻醇听东坡南柯子用仙村见参同契云得长生居仙村证以下句义正合且此二字亦习见之苏诗有那知竹里是仙村之句又嘉与吾友寻仙村是髯翁所用常语可信而别本作材之讹不攻自破已即以奉白聊佐订之雅亦疑义与晰之一欣也寻诣谈不次此上词长几文焯敬白十七日累日感寒触河鱼腹疾甚惫今日甫起纟由绎新制真足愈我头风改句深美宏约只神京意稍惊露下阕醒字韵宜对且嫌率尔操觚周柳词高健处惟在写景而景中人自有无限凄异之致令人歌笑出地正如黄祖叹祢生悉如吾胸中所欲言诚非深于比兴不能到此境也尊箸元夕闻雨一解前阕即有清真浑妙至为心折走近神衰颇难造遣新意奈何奈何阳台曲迄未定稿俟从者三日归来当写上奉教贞壮赴鄂期想尚未定念念此复敬承先生道履文焯顿首前撮题近意闻从者又有沪行昨夕复言旋已方叹王官不治生生之道日穷以公天诞英逸坐使骄才雄力半销磨于轮铁声中为之惋抑今夕拟访沤公一谈谅清兴攸同幸谐是聚再昨阅报耑有楞华随笔载刘龙洲祠垄在昆山马鞍山下近为一议员创建公园发掘靡遗夷为平地令人悲诧考改之为庐陵人以诗词豪于江表客稼轩幕倡酬极相得宋人说部但述其放浪吴楚一生羁旅未言其晚寓昆山没葬山下因思其人于公有西江同原之雅当能考见其生平用以附及此上先生词长文焯敬白廿三日昨午后沤公过谈半日屡遗问高踪跫然未逮怊怅良深清真校本想已专属贞壮先生幸勿遗忘何日偕往金陵甚念甚念柳词阅竟望检还因有一解须勘证也阳台曲过片高有可疑谛审扬补之此句却连上决无脱误而梅溪之多一字唯见汲古本未可援据按红友所引即无是结字半塘刻史词亦仅据毛本注云别本脱结字盖所见诸选本并无此字可信似不当专依汲古之孤证遂信为旧体考扬为高宗时人史则与张同时或稍后耳鄙意宜从三字句连上为是想卓见定亦谓然匆匆奉布承先生道履文焯顿首廿八日沤公有新制二阕想已见之昔梦华谓柳词曲处能直疏处能密处能平语似近之今更下一转语逆推之便尽其妙致词坛以为何如昨夕以改词不及诣谈孤负酲桐秋月矣有劳虚伫皇歉万端兹再写上昨制阳台路一曲较临江仙引略易继声然幽拗处同一难学也近制两解觉结处微得周柳掉入苍茫之概急起直追或能得其仿佛邪向夕走谒不次先生垂目文焯顿首十三日再临江仙柳词宋本有引字是也谛审此调宜下平声之清扬方得哀艳之致紫霞翁审音寸刂律以为何如旦夕拟一嗣音但恐邯郸学步不能工耳又及大鹤先生手札汇钞致彊村彊村先生侍者天际轻阴园梅零乱又是去年闻雨伤春时也才因老退疾与年并顾此忄良々危自中起如何可言一昨展瞻园报书怆然增远别之恨人言愁我始欲愁爰复寄声送之及其未行惟旦晚附致幸甚前夕谈际复承高义许以海鹤见遗忆自西园仙蜕载瘗铭思闻华亭清唳久已兹得支公近玩代为养翮恨不复假其羽毛一作凌霄逸势耳愿以逋山仙客视之脱惠嗣音庶慰翘想聊陈近意敬问起居文焯白疏又昨夕得手告及归鹤图卷贞翁诗自得逸致但谓出自朱方殆本瘗鹤铭化于朱方语而未谛审其地之要实耳走曩尝辨焦山石铭又再手抚其迹而摩挲之既历微征皮龚美之悼鹤诗叙证以咸通十三年日休方为军事判官从北固至姑苏正与铭中壬辰甲午岁合其集内有南阳博士华阳润卿亦皆不书姓字陆鲁望亦有寄华阳山人诗并足为此铭佳证更无论其书体文体纯为唐人所作无疑自黄伯思误以为陶贞白手迹世士好奇聚讼千古惟张力臣辟易群言独具只眼至为精审高核亦据松陵集考定诚足寐疑辨惑矣独于朱方地未详窃考汉地理志丹徒在春秋时谓之朱方又六朝事迹编类丹杨门引志建业自溧阳九县皆隶丹阳郡属扬州所统注云丹杨山多赤柳在郡西故曰丹杨丹徒古名朱方是可证今鹤铭正在丹徒焦山下所谓化于朱方是也梁简文与刘孝仪令有及参朱方一语亦足征其地此可补前人考辨所未逮者按铭云得于华亭化于朱方是明谓华亭之产不得云出自朱方也走每于经籍及原先版之胜义辄不惜攻苦为之辨晰必泠然而后适徒自敝其精神才力垂老而信好弥坚穷年至于衰疾而不悔将史迁所云抱咫尺之义久孤于世岂若卑论侪俗与世湛浮而取荣名哉以同志之雅聊复叙怀庶验之昔贤作者无一字无来历生平于此深用惴惴耳春融少健当钞樵风词并为伯宛题镜册以报其高义不食言也率复敬承缰村先生起居文焯顿白正月十日再前绘听枫园图一幅盍亦付装俾走题旧作瑞龙吟亦胜以前之画扇尊旨以为何如又文人相轻自昔而然走居恒引为厚诫落南三十馀年深获知旧切磋之益窃未敢以得之己者妄施诸人正恐蹈相轻之习而文字之祸滋深苟非降德忘年冲抑如吾贤鲜不屏为怪侣已兹三复来告宏奖过情但有惭悚新制情喻渊放不失雅宗期字均下阕复出疑是笔误发耑微觉质实与通体未洽携字短协亦嫌重走久未造遣近思极涩不审拟议有无一当顷从见示贞翁人日游诗其觞字均用渊明斜川题意甚佳但上句云遂各疏年纪乡里似于陶句未之精审按斜川题叙所谓各疏年纪乡里以记其时日者承上文悼吾年之不留而作盖谓兹游宾侣各条疏其行年里贯以示胜集之难再故诗中有未知从今去当复如此否之语意甚分明今贞翁误为断句以为疏年是纪年之谓斯下文记其时日为赘旒矣敢以请益幸无以之语诸人也刘禹锡谓诗用僻字须要有来去处近人往往不求甚解但务冷俊触目皆疒只奈何此答敬承彊村先生起居文焯白十一日又昨归三复嘉制有巢父掉头之高致令人感喟如诵少陵秋兴及咏怀古迹诸什但有江山摇落之悲耳那不退避三舍恃知爱之雅匪敢贡谀僭评樗见兼以献替妄注奉商伏惟大贤采纳幸甚此间消息至微不尽于一二声调规规于平侧已也树字均酷似坡老苍莽之态易一足字颇自谓心安理得不审群贤以为何如伏读十一日上谕直追咎各督抚要求而以高有体验四字欲幸其也政府诚何心耶可叹可泣彊村词掌书文焯顿首十四日来告宏饰过情弥用愧奋承示柳词舍字非协至云起三句句句用韵易致转折怪异之音按清真解连环起调高直连三句为韵梦窗赋此解犹墨守惟谨盖两宋大家如柳周姜史词往往句中夹协似韵非韵于句投尤多见之屯田是句似亦偶合不须深究谱例但取其音折铿訇讽入吟口无复凝滞即依永和声已得空积勿微之旨下走当咏摇嗟叹时初无容心也昨亦据是义例下问想会心当不在远红友固未足征据耳牖题款字大佳已付工抚勒敬谢敬谢寻晤述不一此上彊村先生道案文焯白疏三月十二日又昨夜谈艺甚洽湘春夜月一曲写上定拍幸一和之可汇寄蛰老以见幽忧同病也近作拟专意学柳之疏周之高健虽神韵骨气不能遽得其妙处尚不失白石之清空骚雅取法固宜语上也愿举似以证同志之造诣而词家流别亦于是定大贤以为何如此上敬承沤尹先生动定文焯顿首十八日又前夕酒楼草草咄嗟便办苦无兼味良负彦会此心阙然小园蚕豆已实待半肥时撷鲜供客差可下饭少迟当更作夜谈近局也兹采得新金华菜一筐尚其挑嫩食之诚野人一芹之献耳大着安公子词前已涂抹泰半不自知其疏妄唯以元作发耑奇逸诵不去口聊以浅ウ演赞未备之义乃辱矜许重以诿讠垂载挹虚襟敢辞润色至上阕那字韵有待商略者考那在今韵歌哿部为一义玉篇训何集韵训安即唐宋诗词中所恒用无那是也又属个韵者为语助汉韩康传所云公是韩伯休那俗言那人义出此其本音并不入马礻马二部古韵固与哿个通用第词中声转窃有未安拟为僭易之何如走近又得送春水龙吟一解亦类茹华闵时之作改定当写上就正馀不一一归鹤图亦即并陆扇落墨不久稽也彊村词掌先生垂凿文焯敬白四月六日又昨辱惠存适服药再眠乍觉汗出闻跫然至顿狂跃起亟思晤言一倾积愫乃臧获姑息以病谢客展待阙然罪过罪过度知深弗我尤也昨竟日拥裘犹肌粟凛凛今已愈渴于言侍儿举来告奉答一二并题签一纸附上案惊翁原刻旧有景宋鄂州本云云刊于封叶此既付石印何以缺佚重题岂渠所得者固遗其旧橥抑别有用意邪下走十年前有校勘记多依据明万历间归安茅一桢刻本订正又近考金荃词及毛熙震欧阳炯三家词见于花间集者并完帙非选家节取例也似发人所未发倘沪友意在阐明斯集大旨有取于拙议得附篇末以传亦云幸已拟请公暇日致书为之揄扬从臾附锲庶预是有益乎载绎大箸西河未卒读不禁老泪涔涔如闻邻笛题叙意极哀宛而辞未达向夕当更校定就商何如碧已有函来诘并亲存之亦未及晤所事在沪已闻剑丞言之凿凿特未可操券耳此上彊村词长先生道案郑文焯顿白十一月四日伯宛舍人索樵风集甚殷即当写上必不久稽负我良友也再此行得从王山观盛氏图书中有唐人小集百家明校精完谛审即江建霞所谓影宋本据山云实发耑于小山旧藏以其残卷五十家重值归江氏因影刻以传却非陈道人书棚本也又及又前夕清谈可云彦会惜未及以吟尊雅奉闲逸耳伯宛舍人远寄书籍兼乡味种种际此米珠薪桂长安居大不易犹复念及江皋一二知旧有故人禄米之风良可感叹方之正辅之遗坡老全面岑茶其高义诚有过之乞先为寄声报谢幸甚幸甚至其近印劳氏碎金一册昨一纟番所校词集多出传钞展转丛残豢满目盖当避寇流离之际行编削得一旧本已叹大难固未遑寤疑辨惑也兹偶举一耑以质宏达篇中校金奁集为金荃之讹固已而放翁一跋亦有舛考飞卿词唯见于花间集之六十有六首虽顾氏秀野草堂所称宋椠一卷未见刊行而弘基在五代之初去晚唐未远宜其甄录所得为多自后古今词话之误以春晓曲为玉楼春全唐诗附载又羼入袁国传之菩萨曼下走曩作金荃词考略已深切着明是氵录饮所云温词只八十三首未足征信此必明初坊写俗本见四朝名贤词飞卿首列遂以此一卷全为金荃又论荃作奁姑舍是勿论独放翁两跋花间集汲古仅载其一此跋所云谓其专属金荃殊亦无据案飞卿无南乡子词花间载有南歌子七首类宫怨之作不得比之竹枝惟欧阳舍人南乡子八首实皆纪岭海风土语义与竹枝为近然则放翁所称追配禹锡者当不谓飞卿可证汉赵分卿孟子题辞所谓宜在条理之科篇中是类甚伙此条拟亦附之拙纂考略亦足多也究之订之学后起者洵易为功顾士夫生丁世难穷困吝中而不遗铅椠往哲流风正非衰免取及宜伯宛系志乡献汲汲墨版以传也其天下同文一卷节缩泰甚所见不逮所闻且元人词率于音吕失考如此编大霓裳中序疏影按律并宜侧调其它出入益多明秀蛾术二集外等诸既灌而已敢以瘦闻妄逞一得幸匆为过此上敬承彊村先生动定文焯白疏三月十四日又昨栓败簏中得昔年写词家大意残纸三叶亦间有道着处特奉上请益知此旨之微妙惟公可与语吁可慨也夜来纟由绎大箸馀阕怨深文绮其高健处不亚中仙残膏胜馥沾丐后人不少忝附雅旧知爱之深重以谆谆讠垂诿曷敢效薄俗庚不揆愚妄有献替辄注简眉牍尾以竭微诚冀尘高听倘不以寡ウ见嗤而恕其狂瞽欤伏惟作者裁之幸甚幸甚拙制闰集都为伧歌归来尚未料简少间必写续稿纳上以副盛义春寒不减旧孱躯畏风如虎却其望从者枉过作竟日话诚非忠恕之道然昌黎渴思大颠师一披接固谓劳于一来安于所适道故如是其语甚辩或亦大蹇朋来之占应也人日良辰甚盼顿驾以慰伫詹至祝至祝沪上子纯消息何如念念此上彊村词掌左右樵风白又昨辱答兼题亡兄遗札感不去怀诵之泫然命书词签旦夕节奉报不更稽滞也伏读新制写扇题目既佳词复绝妙匪吾贤高节贞行乌能据此衷曲尤喜疏放似张于湖忠愤所发必传之作也若夫寄讬凄凉则兰成枯树赋差堪比拟百复不厌即当写抚桐图小帧持赠下走感怆由中竟破三年戒率尔属和惟久未缀思不免荒ウ梁简文所谓虽是庸鲁不能阁笔幸知音有以裁之向晚闲步拟走访或不至于左邪此上敬承彊村词掌道履樵风言又连檐过雨新绿填门顿催春老乃叹此萋萋之芜人国一碧无名有可为凄涟者已吴俗立夏二三邻曲饭以朱樱梅子酒母新麦海螺鲥鱼之属为佳辰筐实亦江南节物之旧遗也自今改历饩羊将废慨怆如何清兴所逮盍一见过聊以尝新鱼麦是昨日亲串所贻今虑已色恶其它颇可式食庶几耳开迳以望幸毋珊珊昨得来告已上灯后不及走谈矣彊村先生书樵风逸民白壬子立夏日又秦寒未减又过烧灯人事蹉跎日月惊迈渊明句有云今我不为乐知有来岁否吾侪从何处行乐诚莫知其方也枕上偶成解嘲诗就有道正聊博一拊掌东坡所谓不以无奸而养不吠之犬鄙意正同康衢事康衢事见尹文字康衢长者名犬曰善噬宾客三年不敢至其门既觉而改名客复往殆喻言耳从者何日之沪倘更见过能饮一杯无此间略得清趣至海上则拉杂征逐甚无谓也子美尚未来亦数年契阔矣匆匆上孝臧先生左右焯顿首十七日近年凡百都厌倦惟老友清谈无日忘之又昨夕雨后微凉甫得一亲几案而画债坌集老眼又以灯下落墨为苦但祝天作之缘再雨三日便了却无数尺二冤家矣顷栓敝箧得亡兄嚼梅手钞频伽词品附香方二纸盖光绪己丑岁自山左见寄者不知何处得此本拟为装一小册以存其手迹欲求大贤题跋数行以张之吾兄器雄恢一生兀聿不宜官工书行草体势得鲁公争坐位帖神妙所作简札辄为好事藏瘦碧词叙是其笔也惜有子不能象贤保护遗迹故极意为守此仅仅者耳再晚见扫叶山房广告中有古今名人词选近人词录想亦同调所选辑阊门街有扫叶分坊吾贤盍暇日一取观之不知有无异讠巽匆匆手奏敬承彊村词长道履文焯顿首六月四日近日有无京书伯宛至可念总之文人固分漂零也又樵风罢酒解构剧场遥一点头阙然言议旬馀牵帅人事恃在密迩转相阔疏所怀如何一昨匆匆白笺迳着奴子投扌覃高从则司阍以沪上之驾未旋度迁乔之期又展意方犹豫颇讶珊珊来迟乃小疏既见掷还愿言弥切中曲忽得伯韬书报欣审美眷新移当春安吉从兹红梅一曲不得独擅芳声而缩地飞仙一院双成俦侣神捷乃尔益令人歆羡不置七宝楼台本无事修月手矣先此公布庆寻走诣不次敬承沤尹词掌侍郎起居并贺大熹文焯再拜附小词一解奉贺点绛唇仙侣云移夜笙飞下双成步占春佳处花亚新帘户家续樵歌不羡红梅谱聊吟趣柳烟分缕招引莺邻语樵风园客稿上时戊申中春之昔又天公玉戏大好亭林安得故人款然良对以斗酒赏之记旧春赋雪忆秦娥一解有云故山已变青芜国为谁染出伤心白伤心白人间天上恨春无色洵哀思垂绝之音也君其谓之何馀具往牍不复词费迩来南北乱机四伏正大蹇朋来之际忧生奚为樵风逸民附白十一月癸丑朔有二日又昨口述近作小城寻梅一解深荷赏击不惜歌苦乃获知音能无感慰兹录上就正倘辱嗤点而和之不翅乞酒得浆也幸甚幸甚枕上又得花犯欲次韵美成而喜字韵诚难恐强步转令全章皆踬公能首唱俾继声何如又清真第七句倚字为叶而梦窗初阕不押韵殆异撰尔敝钞壶连唱二本久置高斋记与子复和此曲亟思覆视即乞栓还付去手至企至企此上彊村词长左右樵风佚白又一昨得伯宛为茗理主人征图咏一事顿触三十年前旧业之感因叹近世自国学废六书之教乃以训故考据列为小学专家驯至三代两汉之书不可读而专攻词章者益昧夫古言古义动多谬悠悠专辄之文重为有识所诟病吁可慨也已忆走南游在固始吴公节耑校阅正谊课卷其时管礼耕袁宝璜辈并以高材生常为称首一日以茗柯命题即据黄扶孟义府所征音训思得诸生之博证而应者仅一二卷引钮说却未得其左讠佥古解之日替可知无惑乎苟柯自号不敢以其为词家而阿所好所谓当仁不让也后又有以茗理名其居者是殆文人惊新奇而莫究微忄旨之过许君所谓蔽所希闻未睹字例之条吾恐迷误不谕者不宁唯是皋文以阳湖古文名家今传世有苟柯文集近见其墨子经考稿本亦鲜精义其间以六书诠释音训并多疏遗走尝究心于墨经故审之熟已昨吾贤疑其兼通经义其即谓此编欤结习未忘敢以请益此上彊村词掌道案樵风逸民白