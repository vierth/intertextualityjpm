吕和叔文集唐吕和叔文集序唐吕和叔文集序彭城刘禹钖撰五行秀气得之居多者为隽人其色㶑灎于颜间其声发而为文章天之所与有物来相彼由学而致者如工人染夏以视羽畎有生死之殊矣初贞元中天子之文章焕乎垂光庆霄在上万物五色天下文人为气所召其生乃蕃灵芝脯与百果齐拆然煌煌翘翘出乎其类终为伟人者几希矣东平吕和叔寔生是时而絶人逺甚始以文学震三川三川守以为贡士之冠名声四驰速如羽檄长安中诸生咸避其锋两科连中芒刃愈出徳宗闻其名自集贤殿校书郎擢为左拾遗明年犬戎请和上问能使絶域者君以竒表有专对才膺选转殿内史钖之银章还拜尚书户部贠外郎转司封迁刑部郎中兼侍御史副治书之职㑹中执法左迁縁坐谪道州刺史以善政闻攺衡州年四十而殁后十年其子安衡位奉遗草来谒咨予䌷之成一家言凢二百篇和叔名温别字化光祖考皆以文学至大官早闻诗礼于先侍郎又师呉郡陆貭通春秋从安定梁肃学文章勇于艺能咸有所祖年益壮志益大遂拨去文字与隽贤交重气槩覈名寔忻然以致君及物为大欲每与其徒讲疑攷要皇王覇强之际臣子忠孝之道出入上下百千年间诋诃角逐叠发连拄輙旴衡撃节扬袂顿足信容得色舞于眉端以为按是言循是理合乎心而气将之昭昭然若掲日月而行孰能阏其势而争天光者呜唿言可信而时异道甚长而命窄精气为物其有所归乎古之为书者先立言而后体物贾生之书首过秦而荀卿亦后其赋和叔年少过君而卒以谪似贾生能明王道似荀卿故余所先后视二书断自人文化成论至诸葛武侯庙记为上篇佗咸有为为之始学左氏书故其文微为冨艳夫羿之关弓惟巴蛇九日乃能尽其彀而囘注鷃爵亦要中于寻常之间非羿之于弓有能有不能所遇而然也后之逹解者推而广之知予之素交不相索于文字之内而巳唐吕和叔文集目録吕和叔文集目录第一卷赋诗繇鹿赋黄龙负舟赋白云起封中诗乐理心赋月中闻磬声诗鉴止水赋青岀蓝诗早朝候传点书懐秋日台中寄懐望白山作闻雅琴书事惜花絶句听山鹊咏鴈题寻真观书院寄李六协律寄窦三端公蕃中囘寄亲友吐蕃列舘卧病中和日寄旧僚及第后荅主人浴后赠主人㸔浑中丞桃花赠友人北桥新亭书懐题道州知县厅事詶别江华毛令访荀参军林园詶何䖏士凉夜书情詶何处士书情戯赠灵澈上人贞元旧节有感荅崔三题海阳亭荅叚秀才宗礼苦雨戯赠道州寄裴相公第二卷诗吐蕃列舘月夜望思台作关河亭作巩路感懐题梁宣帝陵岳阳懐古道州途中即事少陵原望秦中祭南岳何源军汉村作题河州赤岸村题阳人城昔王龙骧墓题石勒城刘郎浦口号自江华之衡阳送杨七录事送范司空送文畅上人送宗礼南行送叚九秀才送李十一兵曹送袁七书记江陵醉中留别送何山人送戴简处士逰郭驸马亭子舎弟失囚共饮樱蕋未拆赋诗衡州登楼望花伤合江亭剪竹逰欧阳家林亭蚤春游黄溪衡州把火㸔花㸔花招客不至顺宗挽歌词咏蜀客石琴枕赋得郷饮酒诗赋得失群鸖道州南楼换柱道州北池放鹅囘风有懐蕃中荅退浑词上官昭容书楼歌闻砧有感蚤觉有懐冬日病中即事病中转司封衢中即事城北楼观李花南楼即事道州观野火衡州蚤春郡内书懐偶然作古兴风咏道州感异与李六聮句镜中叹白发听歌有感旱甚见权门移芍药花冬夜即事道州郡斋卧疾读小弟诗有感读句践书道州月叹风叹第三卷书序请学春秋书上族叔齐河南书代与严仆射书代与韩司空书代与张尚书书代与刘尚书书代与于相公书地里志序送友人逰蜀序送琴客序聮句诗序送薛大信序律令要録序裴氏海昏集序第四卷表代论伐劔南更发兵表代贺徳政表代进集註春秋表代贺迁二祖表谢拾遗表谢章服表代贺顺宗登极表代上尊号第三表代谢宣示元和观象历表代贺放浙西租赋表代谢许逰宴表代进农书表代司徒谢上表代贺赦表第五卷表状代贺收西川表代谢内库钱充军资表代代贺生擒李锜表代谢枪旗等表代谢借飞龙马表代起居表代谢授剌史表道州谢上表贺册皇太子表衡州谢上表代谢上表代奏吐蕃事冝状代奏请女正度状代谢赐㦸状代请删定开元禯状崔公行状第六卷志铭三受降城碑铭韦府君神道碑铭刘公神道碑铭南岳大师塔铭记韦公神道碑铭第七卷志铭郑夫人墓志铭大长公主墓志铭李夫人墓志铭栁夫人墓志铭陈先生墓表吕府君权殡记第八卷铭文傅巖铭望思台铭古东周城铭成臯铭谒舜庙文酹王景略文代祭樊襄阳文代祭齐相公文祭陆给事文祭邓助费念文祭侯官房叔文祭溺死百姓文第九卷颂讃凌烟阁勲臣颂皇帝亲庻政颂立庐陵王传讃张荆州画讃续羊叔子传讃药师如来绣像讃第十卷杂着功臣恕死议复汉以粟为赏罚议人文化成论三不欺先后论州三堂记诸葛武侯庙记道州剌史厅记湖南都团练厅壁记吕和叔文集目録吕和叔文集唐吕和叔文集卷第一吕和叔文集巻第一诗赋繇鹿赋贞元巳卯歳予南岀穰樊之间遇野人絷鹿而至者问之荅曰此为由鹿由此鹿以诱致群鹿也备言其状且曰此鹿每有所致輙鸣嘷不饮食者累日余喟然曰虞之即鹿也必以其类致之人之即人也亦必以其友致之寔繁有徒古之然矣嗟夫鹿无情而犹知痛伤人与谋而宴安残酷彼何人斯彼何人斯物微感深遂作赋曰鹿之生兮亦禀亭毒备齿角而无竞循性情而自牧姑有昧于行止尚焉知乎倚伏舍尔崇林轻游近麓偶巧网之生致蒙主人之全育饮以渫井饲于芳庭寝讹荃柔腾倚兰馨露徃霜来日安月宁虽矫性而非乐终感恩而不惊曽不知养非玩物用有深意命之曰繇俾䧟其类凉秋八月爽景清气覊致山阿縻于蹊隧设伏以待翳丛而伺同气相求诱之孔易将必慕侣岂云贪饵和鸣麌麌狎至彼泯虑于猜信此无情于诚伪孰是仓卒祸生所忽毒镝歘以星贯潜机划其电发或洞而逹腋或折足而碎骨望林峦兮非逺顾町疃兮未㓕风嘷泽而北至兮日掩山而西没走骇侣于巖烟呌饥麛于涧月苟行路之闻者孰不心摧而思絶相尔由矣野心而仁望纯束而惊顾随获车而逡巡视鼎中之消烂观机上之割分忽哀鸣以感类若沉痛之在身虽复处之密迩享以豊珍比槛猿之骇跃同海鸟之愁辛敢择䕃而后死思走险其何因痛无知以相䧟舎惋毒而莫申客有感而言曰物诚有诸人亦冝乎抚事或比原心即殊借如淮隂构祸寃在神理通説且拒狶谋寕起堂堂萧公寔曰知巳绐致钟室寕胡忍此吕禄之难谁非汉臣交则不义卖亦不仁彼美郦生既为交亲诱袭军印岂无他人于戯微兽伤类如不自容伊人卖友以享其功㓕交道兮坠义风曽麋鹿之不若何仁信之可宗巳焉哉谅此世之茫茫吾未见其始终黄龙负舟赋夏后氏奠山䟽川拯溺开泰玄珪钖命既成天下之功黄龙发祥始耀域中之大当其驻轸江甸舟洪川天行徤而时有未济地设险而瞻之在前思利涉以抚俗遂精诚而告䖍于是云气欎起神光烂然奋髯于勿用之窟骧首于或跃之泉安波澄澜奉天意以颙若拖尾垂鬛夹王舟而负焉合灵符于百代表圣运于千年徒伟夫出无情驰不测如驱风雷若有羽翼観竭诚以効用似就列而陈力电目流光金鳞耀色天呉奔走阳矦屏息巨险迄济孰假剡木之能潜怪莫逢宁资画鹢之饰应变化以昭感出沉潜而刚克其庆惟大頼祉福者兆人其观惟荣执玉帛者万国若非平水湮土泣辜罪已菲饮食以昭俭卑宫室而思理徳掩乎生成之初功齐乎开辟之始则安有非常之神物不召而萃止济其不通而彰其具美者也至如汉横汾水秦扺沧溟寔逞心欲匪崇徳馨生人之尽瘁靡念方士之空言是聼姑幸免于覆溺夫何望乎炳灵于戯动罔轨道言非善教则人虽愚弱或使之而不効其志惟纯其徳孔殷则龙虽神化将不役而自勤信矣哉国家俾人其苏在理无欎超乎大禹不务舟车之劳宛彼黄龙但为宫沼之物而巳白云起封中诗封间白云起汉帝坐斋宫望在金泥上疑生秘玉中攅柯初缭绕布叶渐蒙笼日观祥光合天开瑞气通无心已出岫有势欲凌风傥遣成膏泽欲兹遍大空吏部试乐理心赋道无象天无声圣不有作曷观化成于是鼓吹大块鑑锵元精因乎心而式是理本形乎器而强为乐名以齐五方之俗以厚万物之生始积中而发外卒充性而约情乐与心冥则所曰固天之纵心由乐理亦得夫自明而诚至若乐在朝廷君臣叶义一发而阳唱隂和九变而云行雨施上以见为君之难下以知为臣之不易有国者理心以此必获仪凤之嘉瑞若乃乐在闺阃父子静专盖取诸无荒而乐有节而宣和以严济爱由敬全有家者理心以此必反天性于自然且夫乐之作也一动一息乐之理也惟清惟直然后能在听而必聦无入而不得节有序覩贯珠而匪珠声成文见五色于无色其或惟邪是念惟慝是蒐则虽琴瑟在御管磬聿脩立乐之方既失理心之术何求亦焉望变浇风之浩浩致和气之油油徒观其心尚玄通乐资交畅明賛天地之化育幽索鬼神之情状㑹节有极象之则动而时中应变无方拟之则贞而不谅至矣哉至乐希夷俟其祎而听之以心固不专于子野作不在徳亦无俟于后䕫方今敦和统同反本复始辨六律以分职齐八风而同轨洪钟虚受我则闻其直言朱絃遗音我则戒夫专美此吾君之以乐理心也冝乎贵为天子终南精舍月中闻磬声诗月峰禅室掩幽磬静昬氛思入空门妙声从觉路闻泠泠满虚壑杳杳出寒云天籁疑难辨霜钟讵可分偶来游法界便欲谢人群竟夕聴真响尘心自解纷礼部试鉴止水赋水止矣静之其徐物鍳矣乆而益虚且无情于美悪又奚议夫亲踈委质爰来所期乎上善同利忘筌巳悟寕患乎至清无鱼若乃廽塘月抱髙岸环合凡滓湛然自沉金沙烱其不杂同道徳之以虗而受异川泽之唯汚是纳有匪君子此焉明征气随波息心与源澄端形赴影如木从䋲其表微也挂金镜而当昼其索隠也隔玉壶而见氷尔其色必洞激光无滉瀁不蒸蓊欎之气不激潺湲之响百犬在目千仞指掌悪每自乎中见美寔非乎外奖鍳形之始方似以身观身得意之间乃同求象忘象徒观其下倒星汉上披烟云守其常而性将道合居其所而物以群分君鍳之以平心临下必简臣鍳之而厉节在邦必闻妍无形兮唯人所召物我兼遣兮水无私照亷士以之立诚至人以之观妙岂比夫流若激矢波如建瓴不舍昼夜争输沧溟徒乖躁静之理莫辨真伪之形者哉国固以贤为止水鉴有余𥙿群形鳞集衆象景附滥巾窃吹者十手共指研精摭寔者千载一遇夫如是姑自摄其威仪亦何忧而何惧青出蓝诗物有无穷好蓝青又出青朱研方比徳白受始成形袍袭冝从政矜垂可问经当时不採撷佳色几飘零奉和李相公早朝于中书侯传㸃书所怀奉呈门下武相公中书郑相公禁门留骑吹内省正衣冠稍辨旂裳色尚闻钟漏残九天炉气暖六月玉声寒宿雾开霞观晨光泛露盘致君期返朴求友得如兰政出同归理言成共不刋凖䋲临百度领袖映千官卧鼓流沙静飞航涨海安尽规酬注意偕赋代交欢雅韵人间满多慙窃和难奉和武中丞秋日台中寄怀简诸僚友时西蕃使廽奉命追和圣朝思纪律宪府得忠贤指顾风行地仪刑月丽天不仁恒自逺为政复何先虚室唯生白闲情却草玄迎霜红叶早过雨碧苔鲜鱼乐翻秋水乌声隔暮烟旧游多絶席感物遂成篇更许穷荒谷追歌白雪前吐蕃别馆和周十一郎中杨七録事望白山作纯精结竒状皎皎天一涯玉嶂拥清气莲峯开白花半巖晦云雪髙顶澄烟烟霞朝昏对賔舘隐映如仙家夙闻藴孤尚终欲穷幽遐蹔因行役暇偶得志所嘉明时无外户胜境即中华况今舅甥国谁道隔流沙奉和张舍人阁中直夜思闻雅琴因书事通简僚友交朋迢遰天上直寂寞丘中琴忆尔山水韵起予仁智心凝情在正始超想疎烦襟凉生子夜后月照禁垣深逺风蔼兰气微露清桐隂方袭缁衣庆永奉南薫吟和舍弟恭惜花絶句去年无花看今年未㸔花更闻飘落尽走马向谁家和恭晓聴笼中山鹊掩抑冲天意悽怆触笼音惊晓一闻䖏伤春千里心和舍弟让咏笼中鹰未用且求安无猜也不残九天飞势在六月目睛寒动触樊笼倦闲销肉食难主人憎悪鸟试待一唿㸔同恭夏日题寻真观季寛中秀才书院闲院开轩笑语阑江山併入一壶寛微风但觉杉香满烈日方知竹气寒披巻最冝生白室吟诗好就步虚坛愿君此地攻文字如錬仙家九转丹同舍弟恭嵗暮寄晋州季六恊律三十韵古人犹悲秋况复嵗暮时急景迫流念穷隂结长悲阳乌下西岭月鹊惊南枝揽衣步霜砌倚杖临冰池怳怳若有失悄悄良不怡忽闻晨起吟宛是同所思有美壮感激无何逺悽遟摧藏变化用掩抑扶揺姿时杰岂虚出天道信无欺巨川望汔济寒谷待潜吹劔匣益精利玉韫寕磷缁戒哉轻沽诸行矣自宠之伊我抱微尚仲氏即心期讨论自少小形影相差池比来胷中气欲耀天下竒云雨沛萧艾烟阁双萎𬎼㡬年困方枘一旦迷多岐道因穷理命以尽性知事去类絶絃时来如转规伊吕偶然得孔墨徒尔为早行多露悔强进触藩羸功名岂身利仁义非吾私万物自生化一夫何駈驰不如任行止委分安所冝劝尔休感叹与余陶希夷明年郊天后庆泽嵗华滋曲水杏花雪香街青栁丝良时且蹔欢樽酒聊共持闲过漆园叟醉㸔五陵儿寄言所思处不逺来相追青海西寄窦三端公时同事弗同穷节厉隂风我役流沙外君朝紫禁中从容非所羡辛苦竟何功但示酬恩路浮生任转蓬蕃中拘留歳余廽至陇右先寄城中亲故蓬转星霜攺兰陵色养违穷泉百死别絶域再生归镜数成丝髪囊收抆血衣酬恩有何力秪弃一毛微吐蕃别馆卧病寄朝中亲故星汉纵横车马喧风揺玉佩烛花繁岂知羸卧穷荒外日满深山犹闭门吐蕃列舘中和日寄朝中旧僚清时令节千官㑹絶域穷山一病夫遥想满堂歌笑䖏㡬人縁我向西隅及第后荅潼関主人本欲云雨化却随波浪翻一霑太常第十过潼関门志力且虗弃功名谁复论主人故相问慙笑不能言河中城南姚家浴后赠主人新浴振轻衣满堂寒月色主人有美酒况是曽相识看浑中丞山桃花初有他客不通晚方得入因有戏赠朝来驻马香街里风度遥闻语笑声无事闭门教日晚山桃落尽不胜情赠友人南山双乔松擢本皆千寻夕流膏露津朝被青云隂负雪出深涧揺风倚髙岑明堂乆不搆云干何森森匠意方雕巧时情正夸滛生材㑹有用天地岂无心道州夏日郡内北桥新亭书怀赠何元二处士结搆池梁上登临日㡬廻晴空交宻叶隂岸积苍苔爽气中央满清风四面来振衣生羽翰髙枕出尘埃齐物鱼何乐忘机鸟不猜闲销炎昼尽静胜火云开僻逺冝孱性优㳺頼废材愿为长泛梗莫作重燃灰守道穷非过先时动是灾寄言徐孺子賔榻且徘徊道州弘道县主簿知县三年颇着亷慎秩满县阙中使请留将赴衡州题其厅事为理頼同力陟明非所任废田方垦草新柘未成隂术浅功难就人疲感易深烦君驻归棹与慰不欺心道州将赴衡州酬别江华毛令布帛精麄任土冝疲人识信每先期今朝别后无他嘱虽是蒲鞭也莫施道州夏日早访荀参军林园敬酬见赠髙眠日出始开门竹迳旁通到后园陶亮横琴空有意任棠置水竟无言松窓宿翠含风薄槿院朝花带露繁山郡本来车马少更容相访莫辞喧道州敬酬何䖏士怀郡楼月夜之作清质悠悠素彩融长川逈陆合为空佳人甚近山城闭一夜相望水镜中新居寺院凉夜书情呈上吕和叔郎中庾公念病冝清暑遣向僧家占上方月光似水衣裳湿松气如秋枕簟凉幸以薄才当客次无因弱羽逐鸾翔何由一示云霄路肠断星星两鬓霜道州敬酬何处士书情见赠意气曽倾四国豪偶来幽寺息尘劳严陵钓处江初满梁甫吟时月正髙新识㡬人知𣏌梓故园何嵗长蓬蒿期君自致青云上不用伤心叹二毛戯赠灵澈上人僧家亦有芳春兴自是禅心无滞境君㸔池水湛然时何曽不受花枝影三月一日是贞元旧节有感絶句寄窦三任黔南卢七任雒阳同事先皇立玉墀中和旧节又支离今朝各自㸔花䖏万里遥知掩泪时初发道州荅崔三连州题海阳亭见寄絶句吏中习隐好跻攀不扰疲人便自闲闻説殷勤海阳事令人转忆舜祠山奉陪郎中使君接上夜把火看花城上芳园花满枝城头太守夜看时为报林中髙举烛感人情思欲题诗荅叚秀才尽日看花君不来江城半夜为君开楼中共指南园火红烬随花落碧苔宗礼欲往桂州苦雨因以戏赠农人辛苦緑苗齐正爱梅天水满堤知汝使车行意速但令騘马着鄣泥道州奉寄襄阳裴相公絶句悠悠丗路自浮沉岂问仁贤待物心最忆过时留宴处艳歌催酒后亭深吕和叔文集卷第一吕和叔文集唐吕和叔文集卷第二吕和叔文集卷第二朝议郎使持节衡州诸军事守衡州刺史上骑都尉赐绯鱼袋吕温诗吐蕃别舘月夜三五穷荒月还应照北堂回身向暗卧不忍见圆光望思䑓作浸润成宫蛊苍黄弄父兵人情疑始变天性感还生宇县犹能洽闺门讵不平空令千载后凄怆望思名孟冬蒲津関河亭作息驾非穷途未济岂迷津独立大河上北风来吹人霜雪自兹始草木当更新严冬不肃杀何以见阳春巩路感怀马嘶白日暮劔鸣秋气来我心浩无际河上空徘徊题梁宣帝陵二首即雔终自剪覆国岂为雄假号孤城里何殊在甬东祀夏功何薄尊周义不成凄凉庾信赋千载共伤情岳阳怀古晨飈发荆州落日到巴丘方知刳剡利可接鬼神逰二湖豁南寝九派駃东流襟带三千里尽在岳阳楼忆昔闘群雄此焉争上游呉昌屯虎旅晋盛骛龙舟宋齐纷祸难梁陈成冦雠钟鼓长震耀鱼龙不得休风云一萧散功业忽如浮今日时无事空江满白鸥道州途中即事零桂佳山水荥阳旧自同经途㸔不暇遇境説难穷叠嶂青时合澄湘漫处空舟移明镜里路入画屏中岩壑千家接松萝一径通鱼烟生缥缈犬吠隔䓗茏戏鸟留余翠幽花恡晚红光翻沙瀬日香散橘园风信美非吾土分忧属贱躬守愚资僻地䘏隐望年丰且保心能静那求政必工课终如免戾归养洛城东登少陵原望秦中诸川太原王至徳妙有水术因用感叹少陵最高处旷望极秋空郡山喷清源脉散秦川中荷锸成云雨由来非鬼功如何盛明代委弃伤豳风泾㶚徒骆驿漆沮虗㑹同东流滔滔去沃野飞秋蓬大禹平水土吾人得其宗发机廽地势运思与天通早欲献竒䇿豊财叙西戎岂知年三十未识大明宫巻尔出岫云追吾入冥鸿无为学惊俗狂醉哭途穷奉勑祭南岳十四韵皇家礼赤帝谬获司封域致斋紫盖下宿设祝融侧鸣涧警宵寐清猿逓时刻澡洁事夙兴簮佩思尽饰危象岳趾秘殿翘翚翼豋拜不遑顾酌献皆累息賛导仪匪繁祝史词甚直忽觉心魄悸如有精灵逼漠漠云气生森森杉栢黑风吹虗箫韵露洗寒玉色寂寞有至公馨香在明徳礼成谢邑吏驾言归郡职憇桑访蚕事遵畴课农力所愿风雨时回首瞻南极经河源军汉村作行行忽到旧河源城外千家作汉村樵採未侵征虏墓耕耘犹就破羗屯金汤天险长全设伏腊华风亦暗存蹔驻单车空下泪有心无力复何言题河州赤岸村左南桥上见河州遗老相依赤岸头匝塞歌钟受恩者谁怜被髪哭东流题阳人城忠驱义感即风雷谁道南方乏武才天下起兵诛董卓长沙子弟最先来晋王龙骧墓虎旗龙舰顺长风坐引全呉入掌中孙皓一儿何足取便令千载笑争功题石勒城二首长驱到处积人头大斾连营压上游建业乌栖何足问慨然归去王中州天生杰异固难驯应变推枯若有神夷甫自能疑倚笑忍将虚诞误时人刘郎浦口号呉蜀成婚此水浔明珠歩障握黄金谁将一女轻天下欲换刘郎鼎峙心自江华之衡阳途中絶句孤棹遟遟怅有违㳂湘数日逗清辉人生随分为忧喜回鴈峰南是北归吐蕃别馆送杨七録事先归絶句愁云重拂地飞雪乱遥程莫虑前山暗归人眼自明奉送范司空赴朔方筑坛登上将膝席委前筹虏蔑南侵迹朝分北顾忧抗旌回广莫抚剑动旄头坐见黄云暮行㸔白草秋山横旧秦塞河绕古灵州善守知兵事唯应猎骑游送文畅上人东游随縁聊振钖髙歩出东城水止无恒地云行不计程到时为彼岸过处即前生今日临岐别吾徒自有情喜俭北至送宗礼南行洞庭舟始泊桂江㠶又开魂从㑹䖏断愁向笑中来敞怳㸔残景殷勤祝此柸衡阳刷羽待成取一行回送段九秀才归澧州湘南孤白芷幽託在清浔岂有馨香发空劳知处深推贤路巳隔赈乏力弗任慙我一言分负君千里心寸义薄聮组片诚敌兼金方期践氷雪无使弱思侵衡州送李十一兵曹赴浙东慷慨视别剑凄清泛离琴前程楚塞㫁此恨洞庭深文字乆巳废循良非所任期君碧云上千里一扬音临洮送袁七书记归朝忆年十五在江湄闻说平凉且半疑岂料殷勤洮水上却将家信託袁师江陵醉中留别坐客寻常纵恣倚青春不契心期便不亲今日烟波九疑去相逢尽是眼中人道州酬送何山人之容州匣有青萍笥有书何门不可曵长裾应须定取真知者遣对明君説子虗道州送戴简处士往贺州谒杨侍郎丈羸马孤僮鸟道微三千客散独南归山公念旧偏知我今日因君泪满衣春日游郭驸马大安亭子戚里容闲客山泉若化成寄逰芳径好借赏彩船轻春至花常满年多水更清此中如传舎但自立功名楚州追制后舎弟直长安县失囚花下共饮天子収都印京兆责狱囚狂兄与狂弟不觧对花愁衡州嵗前逰合江亭见山樱叶未拆因赋含彩恡惊春山樱先春发红蕋满霜枝幽䖏竟谁见芳心空自知似羞朝日照疑畏暖风吹欲问含彩意恐惊轻薄儿衡州登楼望南馆临水花呈房戴叚李诸公夭桃临芳塘暮色堪愁思託根岂求润照影非自媚骨挂青柳丝零落緑钱地佳期竟何许时有幽禽至合江亭槛前多髙竹不见逺岸花客命剪之感而成咏吉㓙岂前卜人事何翻覆縁㸔数日花却剪凌霜竹常言契君操今乃妨衆目自古病当门谁言出幽独道州春游欧阳家林亭道州城北欧阳家去郭一里占烟霞主人虽朴甚有思解留满地红桃花桃花成泥不须扫明朝更访桃源老政成兴足则告归门前便是家山道衡州早春偶逰黄溪口号偶寻黄溪日欲没早梅未尽山樱发无事江城闭此身不得坐待花间月衡州夜后把火㸔花留客絶句红芳暗落碧池头把火遥看且少留半夜忽然风更起明朝不复上南楼夜半把火㸔南园花招李十一兵曹不至呈座上诸公夭桃红烛正相鲜傲吏闲斋困独眠应是梦中飞作蝶悠扬祗在此花前顺宗至徳大圣大安孝皇帝挽词三首遐视轻神寳传归厉圣猷尧功终有待文徳本无忧坐受赋得失群鹤杳杳冲天鹤风排势蹔违有心长自负无伴可相依万里寕辞逺三山讵忆归但令毛羽在何处不翻飞道州南楼换柱洪灾起无朕有见非前知蚁入不足䘏柱倾何可追良工操斤斧沉吟方在斯杯事朽废曷若新宏规道州北池放鹅我非好鹅癖尔乏鸣雁姿安得免沸鼎澹然逰清池见生不忍食深情固在斯能自逺飞去无念稲梁为回风有怀絶句银宫翠岛烟霏霏珠树玲珑朝日晖神仙望见不得到却逐廽风何处归蕃中荅退浑词退浑儿退浑儿朔风长在气何衰万群鉄马从奴虏强弱由人莫叹时退浑儿退浑儿氷销青海草如丝明堂天子朝万国神岛龙驹将与谁上官昭容书楼歌汉家媫妤唐昭容工诗能赋千载同自言才艺是天真不服丈夫胜妇人歌䦨舞罢闲无事纵恣优㳺弄文字玉楼寳架中天居缄竒祕异万卷余水精编秩緑钿轴云母擣帋黄金书风飘花露清旭时绮窓高挂红销帷香囊盛烟绣结络翠羽拂案青琉璃吟披绣巻纷无巳皎皎渊机破研理词萦彩翰紫鸾回思耿寥天碧云起碧云起心悠哉境深转若坐自摧金梯珠履声一断瑶阶日夜生青苔青苔秘空関曽比群玉山神仙杳何许遗逸满人间君不见洛阳南市卖书肆有人买得研神记纸上香多蠧不成昭容题处犹分明令人惆怅难为情闻砧有感千门俨云端此地冨罗纨秋月三五夜砧声满长安幽人感中怀净听泪汍澜所恨捣衣者不知天下寒早觉有怀东方殊未明室虫正飞先觉忽先起衣裳颠倒时严冬寒漏长此夜如何其不用思秉烛扶桑有清晖冬日病中即事墻下长安道嚣尘咫尺间乆牵身外役暂得病中闲背喜朝阳满心怜莫鸟还吾在何䖏南有白云山病中自戸部员外转司封羸卧承新命优容获所安遣儿宁贺客无力拂尘冠偃仰晴轩暖支离晓镜寒那堪报恩去感激对衰兰乆病初朝衢中即事沉疴旷十旬还过直城闉老马犹知路羸童欲怕人又堕三径计更强百年身许国将何力空生衣上尘道中城北楼观李花衡州蚤春二首碧水何逶迤东风吹沙草烟波千万曲不辨嵩阳道病肺不饮酒伤心不㸔花惟惊望郷䖏犹自隔长沙郡内书怀寄刘连州窦䕫州朱邑何为者桐乡有古祠我心常所慕二郡老人知偶然作二首栖栖复汲汲忽觉年四十今朝满衣泪不是伤春泣中夜兀然坐无言空涕洟丈夫志气事儿女安得知古兴越欧百鍊时楚卞三泣地二寳无人识千龄皆弃置空巖起白虹古狱生紫气安得命世客直来开奥闭劔任刜钟㸔玉从投火试必能絶疑惑然后论竒异风咏㣲风生青苹习习出金塘轻揺深林翠静猎幽迳芳掩抑时未来鸿毛亦无伤一朝乗严气万里号清霜北走摧邓林东去落扶桑扫却垂天云澄清无私光悠然返空寂晏海通舟航道州感兴当代知文字先皇记姓名七年天下立万里海西行苦节终谁辨劳生竟自轻今朝流落处潇水遶孤城春日与李六舍弟聮句始见花满枝又㸔花满地且持増气酒莫滴伤心泪道州月叹列馆月犁牛氷河金山雪道州月霜树子规啼是血壮心感此孤劔鸣沉火在灰殊未㓕风叹青海风飞沙射面随惊蓬洞庭风危樯欲折身若空西驰南走有何事㑹须一决百年中吕和叔集卷第二吕和叔文集唐吕和叔文集卷第三吕和叔文集卷第三书序与族兄臯请学春秋书儒风不振乆矣某生于百代之下不顾昧劣凛然有志翘企圣域莫知明从如仰髙山临大川未获梯航而欲济乎深而臻乎极也凢学之道严师爲难师资道䘮八百年矣自鳯鸟不至麒麟遇害血流战国火发暴秦先王之道㡬陨于地頼汉氏勃焉而拯之酾糟粕扬煨烬披云雾掲日月夫子文章灭而复耀与火德俱朗者四百余年当时大教中兴去圣未逺学士非师説不敢辄言鸿儒硕生乐以善诱弘道虽为公卿教授不彻其徒大者至千余人小者亦数百人或升乎堂或入于室洋洋济济有古风也夫学者岂徒受章句而巳盖必求所以化人日日新又日新以至乎终身夫教者岂徒愽文字而巳盖必本之以忠孝申之以礼义敦之以信让激之以亷耻过则匡之失则更之如切如磋如琢如磨以至乎无瑕故无汉多名臣諌诤之风同乎三代盖由其身受师保之教诲朋友之箴诫既知巳之损益不忍观人之成败也魏晋之后其风大坏学者皆以不师为天纵独学为生知译䟽翻音执疑䕶失率乃私意攻乎异端以风诵章句为精以穿凿文字为奥至于圣贤之微㫖教化之大本人伦之纪律王道之根源则荡然莫知所措矣其先进者亦以教授为鄙公卿大夫耻为人师至使郷校之老人唿以先生则勃然动色痛乎风俗之移人也如是是以今之君子事君者不諌诤与人交者无切瑳盖由其身不受师保之教诲朋友之箴诫既不知巳之损益悪肯頋人之成败乎而今而后乃知不师不友之人不可与为政而论交矣且不师者废学之渐也恐数百年后又不及于今日则我先师之道其陨于深泉是用终日不食终夜不寝驰古今而慷慨抱坟籍而太息吾兄吾兄亦曽以是为念乎小子狂简实有微志藴童䝉求我之愿立朝闻夕死之誓所与者不惟鸿硕之老博洽之士与我同志者则为吾师与兄略言其志也其所贵乎道者六其诗书礼乐大易春秋欤人皆知之鄙尚或异所曰礼者非酌献酬酢之数周旋裼袭之容也必可以经干坤运隂阳管人情措天下者某愿学焉所曰乐者非缀兆屈伸之度铿锵鼓舞之节也必可以厚风俗仁鬼神熈元精茂万物者某愿学焉所曰易者非揲蓍演教之妙画卦繇之能也必可以正性命观化元贯衆妙贞夫一者某愿学焉所曰书者非古今文字之舛大小章句之异也必可以辨帝王稽道德补大政建皇极者某学愿焉所曰诗者非山川风土之状草木鸟兽之名也必可以警暴虐刺淫昬全君亲尽忠孝者某愿学焉所曰春秋者非战争攻伐之事聘享盟会之仪也必可以尊天子讨诸侯正华夷䋲贼乱者某愿学焉此于非圣人所论不与于君臣父子之际虽欲博闻不敢学矣吾兄逹者也可不曰然乎尝閲雅论深于春秋其间所得实曰渊正窃不自揣愿以春秋三传执抠衣之礼于左右童蒙求我兄得辞乎朝闻夕死某可逆乎无以流俗所轻而忽贤圣之所重也其余五经当今孰可为某师者幸详鄙志而与择焉上族叔齐河南书大尹叔父合下某闻水官脩而龙至官失其方物乃坻伏以章章而言则先进为后进之官也亦宜正褒贬别雅郑宣六义合三变以修其官使后进之徒靡然向风皦然知方能者劝不能者止于是乎文章之可见也如扫除氛昏澄定波涛穹天清而日月耀沧海晏而蓬壶出今夫先进之废官乆矣文犹龙也其可见乎伏惟叔父藴持进之明哀雅颂之缺常欲以三代制度训斯文前罢镇南服入侍东掖词林耸仰如日登观莫不结辙连驷怀编捧轴差池道路奔走光尘人人自以为齐公之遇矣及乎昌言金马髙议承明悬大雅之衡以权后进则乃以小子为称首达勾萌而茂以柯叶翌雏而使之颉颃先逹攺观同类骇听誉动朝端声驰毂下循顾反覆诚非所堪窃料叔父之意岂不欲使滥音窃吹者闻士㑹而西逃秦境敦行守正者望郭隗而北首燕路夫是则小子敢贺天下文章废而复兴不敢自当其遇也然大匠虽哲不能化拥肿之材大风虽壮不能起凝滞之物曩充郷赋荐辱公议昨诏贤良猥尘清举叔父以唱高寡和小子以名浮易䘮间关堙欎卒用无成取笑薄徒贻羞左右虽失鹄而知反终胡颜而敢安愧惧惭惶夙夜若厉叔父蹈中庸之德邅兼济之运荷深知于明主悬大望于苍生一朝秉唐之钧埏埴万物而髙明不夺扵独见鄙分克彰于日新茫茫前途未敢自料岂遽以一苐为得䘮哉由是思之勃焉増气遂欲摄迹声利潜心道艺穷六籍之统纪尽正变之形容使学通天人文正雅俗然后抗衡当代为叔父之荣虽知其难志不可夺谨献近文七首徒跂圣人之域未臻作者之方姑务自强式酬与进伏愿特汚省覧光赐教诲指以逺踪责以大成惠何加焉非敢望也代李侍郎与山南严仆射书仆射禀天全才受国重寄控全蜀咽喉之地当狂冦奔侮之冲处瘠土而其财甚丰训羸师而其武可畏少分麾下潜运掌中再开劒阁之扄维献塩亭之㨗应接制使先假地征犄角王师且为郷导削叛人之迹释梓州之围劳实倍多功无与让圣上神武睿断注意西南一校之善否必知一夫之劳逸必察况合下效彰朝论事布人謡精神贯于神祗茂伐悬于日月岂复听簿书之巧诋笙篁之滥音来示所虞无足介意某以寡薄谬膺重任举关国计动属军期夙夜忧慙未知所济过䝉称奨愧惕良深唯託方岳斗门开塞许有商量率先诸侯首賛王度义形九牧忠动三军意开而逺近承风言发而神明知感况某奉职之分承眷之深受赐怀仁岂同常等铭戴所至无喻下情代李侍郎与徐州张尚书书奉别纸示谕眷待殊异规畧端明究忠义之苦言畅经通之雅㫖皆足以感动朝野光映古今一字之贵可悬于千金终身佩之何啻于三复甚善甚善伏以尚书才膺间出识蕴生知地承勲德行在诗礼自家逹国移孝为忠受任先朝克荷崇构控喉襟之地成节制之师动必勤王志皆忧国忠实彰扵行事义声感于旁隣布在人谣溢于时论鸣鸖有和鼓钟必闻圣上神武聦明惟新覆焘励精戎事注意蕃隅方仄陋以旁求况勲贤之自着何患乎诚不上逹道不大光宣太阿之利用穷彞鼎之盛烈者乎某以寡薄谬膺重任成赋之重抚事知慙徒欲尽愚衷陈鄙见䇿朽磨钝庶效涓埃竭诚捐躯少酬恩遇知我者寡同志实难顷在江西过辱厚意常怀慕仰颇历嵗时昨者以私塩干禁渐耗公利汴州滞运屡稽军期忝当职司每积忧负輙率诚恳粗申条例网罗盗籴节宣通渠实託衆贤敢专独见果蒙弘至公之量推急病之心率先侯伯首賛王度许以别设方略大为隄防究絶姦源通利国漕神之听之言可复于天地有始有卒事必立扵邦家伫观莫大之功以成不朽之美诸侯师表天子腹心千载一时诚无与让某奉职之分受赐孔多拳拳寸诚夙夜欣企幸甚幸甚徐傪冝并在使至口述伏惟昭悉代辛将军与普闰刘尚书书某性质鄙昧智能无取承籍门绪早蒙驱䇿尽瘁军府备甞艰难徒竭犬马之劳讵济弓裘之美家搆未克国恩未酬而谬典禁司职惟侍卫良时自晚宿志莫伸愤血犹刚忧髪先白加以禀性寡合知音实难甘心此生长鸣靡託岂料尚书推弘深之量启特逹之心爱念不遗眷知益重昨者四牡来觐万乗虗心旁求将帅之臣伫清至公之鍳然则萧何之称必在韩信孝文有问冝荐云中而丹墀对扬首及庸琐敷陈本末奖饰逾涯逹其忠义之诚许某经术无取丘园自屏所期全拙岂敢近名二十五丈汎爱愽容不遗孤陋申以通家之好遇以国士之分礼慙入室契辱忘年偎赐吹嘘谬假鳞翼遂得价重江左名闻天朝起家拾遗再命柱史时丁变故命偶屯难孤鳞方困于蹄涔穷鸟再归于仁德果蒙奏领列郡擢倅三军不汝疵瑕见容于岁月同我休戚每形于话言身计皆奉良规家事悉资全力然后表逹宸听推致周行南宫剧曹践不终岁宪府雄秩㧞于常伦内顾庸虗敢云自致魏贤子夏宣尼之道弥尊汉用淮隂相国之言始重徒以才负知巳名悬古人致逺之效莫彰贻羞之责斯及敢不砥砺微分激昻前途以明君今日之恩资大贤积时之誉庻乎有立以荅所知岂敢以尸素为荣而负乎生之论伏惟鍳察郡榻诸生戎旃故吏往奖恩重生成感深瞻望门䦨未获拜谢铭戴兢惕莫知所裁拳拳下情纸墨难具某再拜地志图序广陵李该博逹之士也学无不通尤好地理患其书多门历世䆮广文词浩荡学者疲老由是以独见之明法先圣之制黜诸子之传记述仲尼之职方㑹源流考同异务该畅从体要倬然勒成一家之説犹惧其奥未足以昭启后生乃裂素为方仪据书而画随方靣以区别拟形容之训解命之曰地志图观其粉㪚百川黛凝群山元气剖判成乎笔端任土之毛有生之类大钧变化不出其意然后列以城郭罗乎陬落内自五侯九伯外自要荒蛮貊禹迹之所穷汉驿之所通五色相宣万邦错峙毫釐之差而下正乎封略方寸之界而上当乎分野干象坤势炳焉可観与夫聚米拟其端倪画地陈乎梗㮣固不可同年而语详略也每虚室燕居薄帷晴褰普天之下尽在屋壁户纳四海窓笼八极名山大川随顾奔走殊方絶域举意而到髙视华裔坐横古今观帝王之彊理见宇宙之寥廓出遐入幽曽不崇朝与夫役形神于岁月穷辙迹于区外又不可并轨而论劳逸也且夫删百代之弊综群言之首繁而不乱踈而不漏才识以润之丹青以炳之使嗜学之徒未披文而见义不由户而覩奥斯训导之明也穷地而述举世而载事极鸿纎理通皦昧混一家之文轨张大国之襟带覈人物之虗实揔山川之要㑹表皇威之有截明王道之无外斯乃功用之大也见苍梧涂山则思舜禹恤民之艰覩穷荒大漠则悟秦汉劳师之弊覧齐疆晋壤则想桓文勤王之覇观洞庭荆门则知苖蜀恃险之败王者于是明乎得失诸侯于是鍳乎兴替斯又惩勧之逺也然则本之所以广学流申之足以资鸿业垂之可以示后世岂徒由近观逺以智自乐为室中之一物哉而时无知音道不虚行举地成图闻天无路此志士儒林所以为之頽息也某乆从君逰辱命叙述庻明作者之意俾好事君子知其所以然送友人游蜀序始吾挹至源之貌若陇底积雪耸寒木于云谿次吾覧至源之文若骊龙相追弄明月于泉窟末吾听至源之论若泰山欲雨倒云气于沧溟如其貌可以振肃周行如其文可以光润石渠如其论可以感动宣室而沦荡江海垂二十年则不知天所以生之之意贞元甲乙岁以亲故劝勉来游京师时然后言无辨以动衆乐然后笑无欢以接物义然后取无食以寕居慨然悔之决䇿长往因登紫阁峯而指曰西南青冥色连岷峨吾行何归山尽则住翌日告别于友人太原王玄运顾谓予曰髙云出岫无时雨之㑹与风悠扬转逺而散若至源者其犹云耶盍亦赠之序予和女送琴客摇兼济东归便道谒王州序东海摇兼济年十三从淮南大军有竒童之称岁既冠历泗上剧职振能吏之声而尚气节重言诺临财亷见义勇藴崇具美发以雅琴琅琅然若佩玉之有冲牙也贞元丁丑岁观艺京师冲宇罕窥正声寡听道不苟合浩然东归水流无心遇用则止弘农守御史中丞王公得子最深且东诸侯之望也傥羽翼吾道铿锵尔音飞而鸣之一日千里则何公门不可曵长裾乎大丈夫风波未始有极生死且不足问况能离忧乎白露降秋云起仰见太华壮心勃兴若不激征变商是孤慷慨吾季恭也诗有逸气盍韵钟直命余序述存以编简俾后之观者知吾党所立之滥觞送薛大信归临晋序先师曰益者三友吾能得之岂惟直谅多闻而巳可以旁魄天人谈尧舜之道则有吾族兄臯可以本情性语颜夷之行则有太原王师简可以发扬古训论三代之文则有河东薛大信此三君子或道以乐我或行以约我或文以博我邅时则有光遯丗则无闷其为益也不亦大乎大信与予最旧始以孝悌余力皆学于广陵之灵巖寺云卷其身讨论数岁当见大信述作必根乎六经取礼之简要诗之比兴书之典刑春秋之褒贬大易之变化错落混合峥嵘特立不离圣域而逸轨絶尘不易雅制而瓌姿万变有行藏之㫖逹可以济乎天下穷可以摅其光明无为矻矻笔砚间也行矣大信苟非同志勿失予言道州律令要録序某顷累忝官尚书省御史台徧观诸曹多书令式格律于其屋壁苟非以宦游为情而奉其职者皆得日夕省覧卧起出入目存心悟章章然如贯珠如循环吏无以欺临事不惑决繁滞举狂直而叶于大中中人已上固可循致吾不知其谁首之何前贤䖏心䘏事之同也若州县者卑而近于人逺而切于得失动有悬人命关风俗而堕者委成于一吏望空而署动者捡閲山积神愤气沮卒无所归政令之弊不亦冝乎此州法吏何洛庭良士也与撮其要讲其义书于㕔事之左某不深于法犹虑未尽后来君子其究成之此长人者之所急裴氏海昏集序海昏集者有唐文行之臣故度支郎中专判度支事赠尚书左仆射正平节公裴氏讳某字某考地毓德会友辅仁气志如神英华发外之所由作也初公违河洛之难以其族行攀大别浮彭蠡望洞庭回翔于巨湓流盻于海昏海昏有欧山之竒脩江之清阳溪之邃阳泉之灵竹洞花坞仙坛僧舎鸡犬钟梵相间于清岚白云中数百里不絶时也俗以逺未扰地以偏而寕开元之遗老尽在犹歌咏乎升平公悠然乐之遂与我外王父故屯田郎中集贤殿学士河东柳公讳某叔祖故相国冝城伯讳浑洎故太常卿兰陵萧公定故秘书少监范阳卢公虚舟故左庶子陇西李公勋为尘外之交极心期之赏唯故给事中汝南袁公髙故将作监河南元公亘以后进预焉江左搢绅诸生望之如神仙邈不可及每赋一泉题一石毫墨未干传咏巳遍其为物情所注慕如此无何朝廷命公盈虚东南漕引呉楚中原百万之衆仰食于公人不堪其烦我若无事往往佩聮印拥大盖枉道而过旧山林壑之间琴诗不废心计屈指而军饫瞻其大雅之全材者欤于戯太尉侍中勤劳王家惠于生人至公再世又以盛德屈于年运庆如壅川其决必大由是焜燿之烈重集于我郇公郇公始以大孝闻中以大用显次以大忠升藩屏三朝出入二揆述先职而堂邦赋修祖德而践台衡理荆之政篆在乐石定蜀之武藏在册府汉南之化方洽于人謡加以优游艺文惇恱经术身被华衮门全素风不畏强御不侮孤贱久要皆当代长者推毂必一时隽杰海内士大夫如鳞羽之㱕龙鸾君子曰宪公忠宪公之勲德节公之雅道为不忘矣郇公以霜露之感泣编遗文思所以垂诸不朽以为节公消息出处之道始于海昏遂于正集外别次当时唱和游覧饯劳之作凡九十六篇勒为海昏集上下卷不逺三千里授简于小生俾酌归趣而为序引某常备中台之属实辱至公之遇命以哀敬不敢文为始陈古义用賛风训昔者三代陈诗以观民风信诈滛义躁静柔刚于是乎取之喜怒哀乐吉㓙存亡于是乎观之兆于此必应于彼成乎终必见乎始诗不可以为伪魏公子为南皮之逰以浮华相髙故其诗傲荡骄志胜而专勤而不安晋名士为金谷之醼以邪侈相扇故其诗滥溺淫志冶而缓往而不返正平公为海昏之㑹以礼义相诲故其诗恬淡退志庄直立志退以独全其道立以兼济于时立而不矜退而不悲适而不放乐而不荒亲而不比数而不黩如切如磋婉而有直体曰比曰兴近而有深致仁者见之遁世而无忧智者见之爱身而有待暧乎若冬阳之煦油乎若春泽之侵其诱人也易其感人也深卒不知其所以然也夫如是则観南皮之诗应刘焉得不天魏祚焉得不短观金谷之诗潘石焉得不诛晋室焉得不乱观海昏之诗裴氏焉得不兴我唐焉得不理诗之时义其大矣哉天人国家之际其至矣哉为节公郇公之子孙者其无忘哉元和五年五月七日朝议郎使持节道州诸军事守道州刺史上骑都尉赐绯鱼袋东平吕某谨述吕和叔文集卷第三吕和叔文集唐吕和叔文集卷第四吕和叔文集卷第四表代论伐劔南更发兵表臣某言臣伏见某月日诏㫖更发太原凤翔及神䇿诸镇兵赴劔南东川者陛下睿筭无遗神武必断与人除害顺天行诛奋如霆之威乗破竹之势期于乆逸无惮一劳大正国经永清时祲百王盛事千古英声天下幸甚天下幸甚然或时事之可否兵家之利病道途之险易将帅之冝称不可不深图逺计原始要终狂夫有可择之言愚者有一得之虑管窥所至愿效㣲忠臣窃以古今用兵皆在将勇师和政齐计胜不必多兵广衆然后成功今髙崇文等诸将所统巳约一万五千余人以整撃乱以顺讨逆授之庙筭假之天威馘丑摧兇霈有余力若更多徴征镇广合师徒臣窃计之其患有五一则髙崇文素非大将拔自偏镇忠勇虽着威声未洽本兵既少兼统则多将皆权隷士非素抚虽是统师势同乌合居常则犹可胁制临敌则何以指挥非唯崇文才分有限此亦自古兵家所难臣不敢广引载籍上烦圣聴请直以近事明之哥舒翰潼关之守郭子仪相州之围韩全义溵水之役皆以兵多将杂而致败衂许叔冀之保灵昌李光弼之全河阳李晟之收复京邑皆以兵少将一而建大功成败昭然而布在人口二则贞元巳来天下无事四方节将人各怀安陛下覆焘惟新理先清静今以西南小丑乆积天诛自春徂冬徴发巳广见在兵力破贼有余若更务济师屡闻动衆山劔深阻暑隰为沴北人南役谁不惮行去土离家动生愁怨往年泾州叛卒职此之由事系安危不可不察三则吐蕃盟好未定窥伺在心间谍徃来急于邮传又必持两端之计与刘辟交通若闻发兵西南多耿边镇秋风即至虏马巳肥冐隟乗虗必有侵轶事出万一悔何可追四则刘辟穷冦保险逃死虽祸滛助顺天道甚明而兵凶战危人事难必脱貔武之师少不如意蜂蚁犹聚假息旬时攻守之间动须应援固当潜锋养鋭以逸待劳今便悉兵后将何继五则劔川硗瘠居人食且不充蜀路险艰饷运无由多致今屯兵日费何啻万金数州米贵籴且将尽千里飞輓所济㡬何若更加兵实难供赡一夫设有菜色三军无复鬪心幸可少以成功何必多而成患今大原及神䇿等军巳上道者其数颇多足辨戎事其凤翔等镇未发之兵伏乞圣恩且勒权停续后事冝以议行止臣谬膺重任过䝉恩遇輙率狂瞽轻黩宸严苟利国家甘心鼎镬无任兢惶恳迫之至谨奉表陈奏以闻代李侍郎贺徳政表臣某言臣闻上天垂象当分野者先知元后用心奉职司者方见是以尧称光𬒳四岳得于畴咨舜号文明九官禀于分命岂非随方表忠因事立言陈力自参扵化源造膝难迷于日用伏惟皇帝陛下睿图濬发玄徳广运恢纂鸿绪允升大猷振十圣之遗休复百王之坠典至如崇陵尽瘁率礼无违长信归尊因心则感内成则仁叙九族外平则义协万方厚俗则宠及髙年广孝则荣加钖类能刑则朝无隐慝善任则野无遗才修文则戎蛮来王整武则南北继㨗此皆事光日月声洽寰区黔首之所讴謌缙绅之所抃叹其或机㕘造物意兆先天事隔于人謡功隠于朝听者若非奉职之臣官业所及谅无徳而称焉臣以庸劣谬膺寄任调盈虗而驭轻重関成败而系安危职思其忧夕愓若厉毎因罄率彼竭愚忠亟奉温颜累承睿㫖有以知造化之意有以见天地之心旷若发䝉折如愈疾管窥所至可得而言昨者臣以潮州刺史李璇挠纵私塩耗废公利请从兎职以儆慢官陛下以为法令更改且当申谕道途悠逺容或未知俾为后图用缓前责弘恕包于广大明察贯于精微此则群臣不可望清光者一也江南西道观察使杨慿奏以支郡旱歉经赋不充请征居地之羡且修税茶之法陛下以为天灾流行有时而息人怨滞结贻患则深纵无日新之美忍复已除之弊特令寝奏姑务流通有司知画一之方贩负有昭苏之望此又群臣不可望清光者二也臣尝使推官殿中侍御史崔太素奉使淮南臣以其名秩甚卑濬决务重徴令郡县整训役徒须示等威请赐章服陛下以为职任伊始勤効未成必有可观乃申后命以再陈所切方可其奏虽事从权舆且符济物之宜而赏不僣行巳见永图之㫖此又群臣不可望清光者三也臣对扬之日亲奉徳音知臣使司支计阙少必拟昭明俭德振起素风率身为天下之先节用自宫中而始又云台殿旧制已当惕虑经营攺作非所措怀将不崇三尺之阶岂复议十家之产发自宸念形于天颜意开而河海自清言出而神祗知感此又群臣不可望清光者四也陛下光临大寳星嵗将周贵戚之赐与无闻恩幸之霑濡殆絶至于赡军供国行赏报功则必鸿毛府库粪土金玉遂使夏州诸将恨效浅而恩深劔外三军知生轻而义重此又群臣不可望清光者五也夫唐虞盛烈文武余风莫不传诸声诗布在方册且匹夫匹妇片善必书飞羽沉鳞一祥皆纪况陛下动関教化言在政刑理参至道之精躬行盛德之事而冲虗谦让鬰而未发将何以光扬艺祖昭示后昆伏请宣付史官永为代法臣幸蒙恩遇获奉昌期言必亲闻事皆目覩分深骨髓义激血诚轻黩宸严魂首飞越代国子陆博士进集註春秋表臣闻惟睿作圣观乎人文逹则化成穷则垂训先师所以祖述尧舜志在春秋悬衡百王拨乱三季正大冦之本清至公之源通群方以诚贞天下于一动无不顺道德之玄然则尧舜之心非宣尼不见宣尼之志非陛下不行庻因仪鳯之辰永洗获麟之恨且臣官忝国学思非出位道为家寳罪实欺天谨昧死冩前件书诣东上合门奉进伏候圣㫖代齐贾二相贺迁二祖表臣伏见今月十四日制命以尊亲之义䖍附懿祖献祖于徳明兴圣庙室正太祖元皇帝东向之尊者十五日奉迁事毕十六日祫飨礼成日月贞曜干坤定纪称情靡忒合敬有归百神得受职之方万国知来祭之本臣闻国有事莫大于严祀祀有经莫崇于尊祖夏殷得之以繁祉周汉用之而休明爰自魏晋迄于隋氏或以祚短而不及祧正或以时难而未遑讨论丝纶兴谢绵旷载祀竟虚盛美允属昌期陛下道冠前王庆殷累圣奉无竞之烈克广洪休瞻有赫之灵思正大典精诚感念旰食畴咨内㫁皇明俯裁群议奉祖宗于常尊之地定昭穆于式序之冝清庙肃雍玄空保祐奔走夷裔鼓舞生灵焕乎观一代之光盛矣接千年之统臣等自钟舛薄坐婴衰瘵不获躬执笾豆称庆阙庭诚仰圣敬感深孝理形留神往倍百恒情谢拾遗表伏奉制命授臣左拾遗又中使毛进朝至宅奉宣进止赐臣本官告身者泽濡穷鳞雷起幽蛰尘忝近侍冠轶常伦震惊失图兢跼罔据臣常学旧史承训先臣皆以奉上自致为荣附下苟进为耻臣所以既孤之后义不依人卖洛中薄田归阙下之旧宅退藏其迹私誓于心不邀利于权门不求名扵衆口星霜苦节夙夜精诚准愿投躯盛时自结明主愚诚神感人欲天从果蒙陛下自记姓名猥怜孤直振零丁于絶望拔暧昧于无陛独断皇明起寘清列俯降中贵内赐官告特违恒例光宠贱臣俾其不出户庭坐生羽翼万乗知巳一鸣惊人公朝得尽节之方私室无谢恩之䖏顾唯凡琐叨此殊尤纒激血诚铭镂肤骨採㧞恩重泥涂感深毕性命以为期裂肝胆而何述唯当竭诚陈力效节明忠使丹心有孚白首无点然后敢望披云捧日一识天颜则盍门之灰粉如归百生之至愿斯毕无任感恩荣耀之至御荅卿克修学艺信禀温良是用命官列于近署惟朝典烦有表章所谢知谢章服表今月二十一日髙品薛盈珍至鳯翔府奉宣进㫖赐臣绯衣鱼袋笏并袋紫衣一副者发扬宸念照灼恩光瞻奉自天战跼无地臣孤陋无取过蒙奖録圣慈周洽天造曲成恩重出疆俾谐尽饰九重清秘不忘絶域之单车万乗忧勤特记微臣之命服衣分内府钖及近藩未申汗马之劳遽冒濡鹈之㓨在笥増感抚躬若惊殒越兢慙㒺知攸措代孔侍郎蕃中贺顺宗登极表六月十四日入蕃告哀使左金吾将军兼御史中丞田景度至吐蕃列舘伏承皇帝陛下以正月二十六日明徳奉天纂临宸极重光昇曜百化维新泽被幽遐庆覃动植中贺臣闻和气既蒸勾萌必逹时雨将降柱础犹知臣从单车闭留絶域天临日照而别䖏幽隂雷动幽隂而兀为聋瞶伏愿陛下义敦柔逺体及穷荒始获䖍奉徳音仰沾圣泽具寮就列无阶蹈踊之初庶物效灵独在飞沉之后舛薄钟命耻玷自躬疚心厚颜㒺知攸措今月七日自列馆回至河州大夏川即以十二日进发星言夕愓莫敢遑寕瞻望阙庭载深感跃无任喜抃屏营之至代文武百寮上尊号第三表臣等自管窥天以凡揆圣䖍奉徽号罄陈至诚而再降谦光未廻宸睠慙局㒺据彷徨失图臣闻强名曰道莫体混元之功推大于天岂执大成之徳徒以物観德视人津涯俾其㑹归有所则象伏惟皇帝陛下克广睿图绍休圣绪顺考古训茂宣重光亭毒以佐天和震曜以除人害性与道合身为化光神行六幽威动九服求珠赤水观玅用于无方捡玉名山告成功而有日岂可过损盛徳不照鸿休弃臣子沥血之诚阻华夷倾首之望当仁必受乃曰至公与物无私寕嫌在已安卑者地山岳之峻岂惭好谦者天日月之光何让道贵传继礼从冝称邦家之旧典不可以废天人之合应不可以违臣等缪服官常亲承至化一披肝胆三清宸严殒越为期俯伏以俟实望陛下随时立教以欲从人逰神于不宰之郷屈已于有名之域润色大宝发挥皇猷古今一时天下幸甚代文武百寮谢宣示元和观象历表等言伏见今月十三日宰臣奉宣圣㫖以肇建元和惟新宝历极其幽頥冠以睿文恩示具寮庆昭万国臣闻清浊既判象数相生一元起于帝图三统成于人道形器之表推步而得恍惚之际锱铢不差有开必先圣作物覩伏惟皇帝陛下诞膺骏命敬授人时爰诏日官底定历法启闭元气节宣群生役五行于文字贯七曜于珠璧仰观俯察允恊于神休东作西成永贞于农候感动夷夏歌舞飞沉天子之大政行焉圣人之能事毕矣臣等幸备朝序亲奉昌期窃见天心敢迷日用无任蹈咏之至代文武百寮贺放浙西租赋闻等言伏见今月十五日制命以天下经赋首于东南浙右诸州荐罹灾歉全以逋债大敷湛恩人謡勃兴朝听震动臣闻三王巳降绵旷千祀为邦之政尽在欲理之主甚衆莫不知传戒独丰语称与足至于爱人节用之际约躬纾国之时则必情随事迁以欲忘道故曰人鲜克举行之惟难伏惟皇帝陛下濬发睿图绍休圣绪躬将慈俭子育困穷皇明烛幽惠训不抚临万国曽未再周深求疾苦之源屡下蠲除之诏裁戎祀之经费减乗舆之服御虽邦计之有羡入忧于未忧虽生人之所乐输损之又损风行号令日贯精诚明神听其徳音和气生于文字将舟车所及咸升至理之期岂江湖下方独被曲成之泽臣等尸素有日献纳无闻尚劳圣心轸恤人隠甘同凢品不敢望于清光窃与疲甿共谢生于玄造无任感抃之至代文武百僚谢许游宴表臣某等言今月二十三日宰臣奉宣进止如闻百寮士庻等亲友追逰公私宴集及昼日出城饯送毎虑奏报自今已后各畅所懐者志存必信义切同休令行如春神应若响寒木晖润严风变和推巳感于人心发生先于天意臣某臣闻与人同其乐者不必尽致于韶夏之庭在夫不夺其欢而巳与物致其诚者不必日効于丹青之信在夫不察其细而已况乎缙绅之乐名教聚皆以类臣子之事君父逰必有方岂足轻耸物情遽尘天聴伏惟皇帝陛下光纂十圣威临万国神武功就人文化成穷溟无波丰嵗将宴乐奏穆清感深乎共乐之道驾言逰幸思所以适人之方爰诏辅臣式将明命优谕卿士逹于庻人琴筑追游无惮京毂辎軿送逺勿限严城禁吏司之苛察尽朝野之欢泰始觉飞沉之乐宇宙之寛物不自疑人知得所在宗载考夜饮承湛露之恩求友相鸣时宴奉需云之庆浃休声于夷夏蒸喜气于山川千载之昌运允符百王之遗美斯举臣等谬膺寄任亲奉休明方感生成之徳更蒙优贷之诏恭承睿㫖务竭欢心饱思属厌醉念温克戒竹林之虚诞去金谷之浮华君虽不察于泉鱼臣敢有愧于屋漏承歓且惧居宠弥惊稽首知惭杀身何报无任感恩竞惕之至代文武百寮进农书表臣某等言臣等伏准故事毎年二月一日以农务方与今百寮具则天太圣皇后所删定兆人本业託奉进者臣闻不爱牲玉祈谷于圆丘可以致诚未足以劝为躬秉耒耜籍田于千畆可以示劝未足以教人必也殷天地之和顺隂阳之理利其噐用精厥法式变之而不倦动之而不劳四海靡而风行百姓迷其日用弘我政本实惟农书伏惟睿圣文武皇帝陛下徳茂生成道光慈俭捐金而寳谷菲食而粒人考尧典以授时稽禹贡而任土㓗粢盛而大事在祀销劔㦸而尽力为农丰年屡荐于郊歌嘉瑞继光于国史而不自满假惟懐永图毎至献歳载阳仲春初吉俯察土膏之候仰観晨正之祥经始嵗功导扬生徳徴有司之旧典奉先后之遗文深居穆清亲覧奥妙匪崇朝而尽更田畆不出户而遍洽人情见捽草坯土之艰知寒耕热耘之苦宸心感念甽畆昭苏一叹而时雨先飞三复而春雷自起臣等业慙学稼禄过代耕亲承务本之风日奉在勤之训三时不害观玉烛于氤氲九扈孔修贺生灵于冨庻谨缮冩前件书凡二十篇共成三巻谨诣东上阁门奉表陈献以闻代杜司徒谢上表臣某言伏蒙圣恩以臣乆更重职谬践中台爰诏有司俾撰良日授节册命备礼莅官当千载之休期复三公之故事俯偻恭命震惊失图臣闻官以昭德物以表功赏不僣行礼无虗设臣识非经逺才乏将明阶縁恩遇叨历寄任澷踰三纪祗事四朝徒竭筋力之勤曽无尘路之効陛下矜其衰疾许释烦重而犹委代天之务正论道之司拜册彤庭奉谒清庙被之法服导以羽仪㑹府宿设群官序送降徳音于中贵分肴醴于御厨事出殊恩动为荣观礼成而退身惊日月之光宠极自思心醉云天之泽素髪垂领华衮在躬喜过生悲感深以泣虽志同犬马愿奉主于无疆而年在桑榆将报恩而何力无任感抃屏营之至代杜司徒贺赦表臣某言伏见今月二日制书攺元元和大赦天下新雷雨之泽重日月之光仁被幽遐庆覃动植三元经始万化惟新臣某诚欢诚抃顿首顿首臣闻羲轩驭宇尧舜为君德莫盛于好生政莫弘于在宥然而事资体要理极精微百王所难千载斯遇伏惟皇帝陛下纂临大实光启睿图当献嵗之元顺阳春之气朝前殿御正门发徳音布慈㫖明大孝之本褒至忠之后省徭损税以清疾苦之源荡累涤瑕以厚亷耻之俗往典之所未举前代之所未该莫不悉出宸衷咸归圣政坐闻仁寿之域伫见雍熙之期凡在生灵孰不庆幸况臣陈力嵗乆受恩最深而蒲栁余年犬马多疾不获奉觞丹陛蹈咏康衢犹蒙天眷留圣慈曲至特降中使俯加慰勉衰惫増气枯朽生光施重丘山感深骨髓阖门灰粉岂足上报无任喜惧屏营之至吕和叔文集卷第四吕和叔文集唐吕和叔文集卷第五吕和叔文集卷第五朝议郎使持节衡州诸军事守衡州刺史上骑都尉赐绯鱼袋吕温表状代李侍郎贺收西川表臣某言伏见髙崇文奏以九月二十一日官军入城都府逆贼刘辟走岀见勒兵追捕者臣闻夏震秋落乃观成物之功善阵有征方见胜残之礼然则杀之所以生之也动之所以绥之也气和则歳功早就徳盛则庙筭先期无遗镞而巨㓂穷奔不血刃而全蜀底定奔走夷裔歌舞生灵腾瑞气而跃祥风披庆霄而捧白日伏以陛下纂临宸极惟新庻政拓迹开统之始作法定制之初而贼辟敢犯天威首干大纪恃险与逺穷兇极暴虽祸滛助顺诚天道之必然而制胜举全皆圣謩之自出一昨诸军旣集锋镝争先陛下以爲方暑用兵触冐害气与勦人而欲速宁全衆而功迟遂令缓蝼蚁之诛抑貔貅之鋭休养磨砺以须秋期由是感恩而思奋者万心如一又髙崇文疾悪太甚然伤小过陛下推弔伐之义弘覆焘之慈㓂逆是诛吾人何罪遂令逐北者生致爲上胁从者获则免之且谕鸿私仍加晏慰由是饮泽而囬化者十室而九加以圣慈曲被大信有孚当挟纩之时赐战士悉出内府开食椹之路赏降者曽不踰晨遂使昏迷革心义勇増气江山自㧞雷雨长驱渠魁假息而逃威士衆顺风而舍杖市不易肆卷无惊犬人蒙骨肉户解倒悬旌旗导长飬之风金鼓动发生之气然后知至仁能煞睿略无方大典用彰神武可慰全苞形气之内有罪必诛旁行天地之间无思不服臣谬膺重寄亲奉昌期坐观氛祲之清日覩鲸鲵之戮手舞足蹈倍万恒情代李侍郎谢内库钱充军资表臣某言今月十三日面奉进旨其南郊赏设钱恐度支支计阙少以内库钱充者臣闻王者以四海为家君道惟百姓与足象天平施而无别如地生财而不私薄奉已而后奉公重从人而轻从欲知则孔易行之惟艰旷代莫闻今日斯遇伏惟皇帝陛下诞膺骏命冨有焉邦而能寳玄元慈俭之宗奉列圣忧勤之绪臣谬思禹贡窃见尧心非戎祀之用无急宣非轨物之经无别献土木之功遂闻于废息恩幸之赐殆絶于霑濡固已行路讴吟搢绅抃叹者乆矣伏以郊禋有日庆泽自天楚师思挟纩之恩汉将望解衣之惠国存旧典事有恒规在臣职司敢不供集陛下怜江淮甫罹旱歉念庸蜀新罢大兵虽经费有余而圣虑犹轸昨因伏奏亲奉徳音悉拟发内府金钱御服缯綵约躬节用纾国赡军允叶师和䖍恭祀事必知感神人之徳未酌献而幽通动天地之诚先燎烟而上逹百祥所降万福攸冝信可以光洽寰区夐掩圗篆家知自遂戸识至公风人寝抒轴之诗黔首臻冨庻之域微臣何幸获覩升平至徳难名载深感跃无任喜抃激切之至谨奉表陈谢以闻代臣某言臣闻周陈洪范王者之首政惟农鲁作春秋国家之大事在祀农忧旱之为虐祀戒雨之失容亦由圣感节宣孰云冥数前定臣伏见比者冬阳愆候宿麦未滋陛下减膳撤悬晨兴夕惕加以郊禋日近辇路飞尘窃虑増轸圣情微昏羽卫帝诚神应人欲天从果得风雨叶期隂明若契毎至乗舆就次御幄寕居然后助澄扫于前驱効霑润于清道及夫庙庭金奏则横汉昭囬坛墠烟外则纎萝不动从容成礼鼓吹还宫御正阳之门施作解之令欢唿夷夏踊跃生灵三代之备物克终百王之能事斯毕神休坐降瑞气潜蒸玉鸾仅辍其行音素雪已飞于前殿盈天表庆成花効竒洽万国之欢心启千载之昌运若非孝踰圣徳勤过尧心则何以礼一接而幽报随彰景未移而明徴遽至上辛受福献歳告丰天地廽动于精诚隂阳变化于宸念始悟竹宫望拜徒神无用之光交门作歌乃为语怪之事臣谬膺重任获待严祠嘉候殊祥惬心在因受恩既深于庻类同休岂止于恒情手之足之罔知攸措无任感跃屏营之至代贺生擒李锜表臣某言臣得某官某乙状报伏承今月十三日夜浙西将士张子良等相率效顺生擒李锜者天讨有罪国无稽诛夷夏同欢飞沉咸跃闻飬气方蒸伏隂不能藏其源必疑战发洩以彰正阳之功至化方融大姦无隠其慝必凌犯诛夷以耀圣人之武沴不尽消生徳不遂姦不尽发圣功不成盖自然之明徴而必至之恒理伏惟皇帝陛下光膺骏命恢纂鸿休仁育群生义征不憓无与譲而诞修文徳不得已而有此武功日者周歳之间大刑再举朔陲叛将献首于九庙之庭益部兇渠伏锧于万人之目被髪左袵且犹知惧霄形含气孰不革心贼锜身齿人伦家承宗籍三朝任遇五族辉光而独藏祸谋宻聚姦党枭琳之牙旗尚在忽已发狂戮辟之刃血未干敢兹拒命陛下重难戎事深愍逺人先示招谕后加讨伐方伯严兵有司调食经略才下形势巳张果得义勇叶心鬼神假手大斾廽指长㦸合围兵火之气天连金鼓之声海震曽不终夜遂擒元兇巷有居人市无改肆滔天之逆踰月而平去歳西征则善阵不战今兹东伐则善师不阵有以见睿略天纵神武日新圣道乆而投刃皆虚徳泽深而用力弥寡从此灾穷沴尽俗变风移百蛮成冠带之郷五兵为耒耜之器溥天同轨比屋可封古今一时尧舜何逺臣谬膺重寄特贺殊恩再逢河海之清三覩鲸鲵之戮志深除恶义切同休叹抃之诚倍万恒品无任手舞足蹈之至谨奉表陈贺以闻代武相公谢枪旗噐甲鞍马表臣某言今日中使某乙至臣宅奉宣圣㫖赐臣枪旗甲器鞍马锦綵等礼殊其数物备其容肃以将威焕以昭宠云泽濡体天光照门抃骇失圗兢惶罔掳臣某诚荷诚感顿首顿首臣才不可取进不因人陛下怜其小心知其尽节特䊸震睠而谬委台司匡补之益无闻将明之効靡着方俟严谴忽蒙殊恩寄重西南任兼中外封闻大郡秩正黄枢登坛于六符之堦被衮爲三军之帅古今盛典尽在兹日人臣窃贵举集微躬岂臣孱庸所克负荷非臣殒越所能上报重锦名马玄甲朱旗王事靡盬俨有行色天颜咫尺忽当逺离感恋彷徨拜受涕咽折冲分阃媿非式遏之才荣耀自天猥辱专政之赐无任感恩激切之至谨奉表陈谢以闻代武相公谢借飞龙马表臣某言伏蒙圣慈借飞龙马若干匹至京兆府界首者臣谬䖏台司将明无効自沗方任恩礼特加奨谕绸缪宠钖辉焕寒衣病药悉出圣慈匹马一人咸经御选逺覧圗史近徴耳目如臣蒙幸未见其伦实有何功敢当斯遇尽节竭诚在臣子之本分杀身致命报君亲之常道竟将何力上荅殊私空保丹诚以致灰粉王程靡䖏天驷言旋仰服皁之有期恨违颜之方始精䰟自越顾歩莫留权竒之姿向云阙以独去悃欵之恋与星彩而共驰瞻望天庭罔知所措无任感戴彷徨之至谨奉表陈谢以闻代张侍郎起居表臣某言孟秋尚热伏惟圣躬万福臣以去月二十一日到薄安山见蕃胡尚绮里徐等固令盈珍等却廽奏事令臣取今月发赴衙帐者伏惟圣泽柔逺皇明蕃情大欢酋帅知感䖍奉朝㫖实礼使臣迎劳肃恭馈饩丰㓗益明向化弥表革心臣恭备单车不胜庆抃严程方始絶域未穷白日在天瞻仰如近青蒲之地伏攸措无任犬马屏营之至谨因中居以闻代伊仆射谢男宥授安州刺史表臣慎言伏奉某月日制书授臣男宥安州刺史兼侍御史充武昌军兵马留后仍赐紫金鱼袋者雷惊里巷日照闺门宠命自天战跼无地臣诚惧诚感顿首顿首臣闻惟君任臣固无虚授知子者父敢私不才臣顷者伏以圣政惟新时清无事遂絶指纵之望求申恋主之诚陛下以臣所统歳深周旋艰险长三军之子弟积百战之疮痍将有去留念其情义理资感励事贵使安爰勑臣男试緫戎务臣虽训之以义教之以忠而朽钝有涯䇿磨靡及童子代斵每懐伤手之忧小儿在邉曽无折屐之喜将何遽膺宠命荐沐恩光真授竹符就加金组且祁午之为军尉父已悬车陆抗之将父兵子非綵服岂比臣身居端右男领方州鸣玉㑹朝朱轓行乐焜耀中外冠超古今名数之乐何如人臣之事斯极千载至公之运独被殊私万物咸遂之辰先蒙曲泽沥肝呈胆莫尽微诚毁族㓕名寕足上报臣无任感恩殒越之至谨奉表陈谢以闻道州刺史谢上表臣某言臣去十月十七日蒙恩授使持节道州诸军事守道州刺史奉命星驰不敢遑息以今月七日到州上讫祗宠自天战跼无地臣某诚兢诚感顿首顿首臣谬以孱庸早沗朝序再尘宪府三践文昌竟不能着称弥纶賛肃纲纪合行殿黜翻蒙奨任共至公之理分子物之忧自古审官莫斯为重臣才乏吏用识昧政经将何以克副圣心抚寕遐俗惟当勤宣皇化䖍奉章苦节励精少酬万一臣无任受恩感激之至谨奉表陈谢以闻贺册皇太子表臣某言伏见十月十二日敕伏承皇太子以四月二十一日册命礼毕光绍前典惟懐永圗神人允谐动植咸頼臣某诚欢诚抃顿首顿首臣闻燕翼贻谋帝王之大孝立嫡主器礼易之明训伏惟皇帝陛下克明骏徳恢纂鸿休武功有成文理既定然后弘三王之教谕建国之元良凡在生灵熟不庆幸臣守官荒服称贺无阶窃抃岭隅倍万恒品无任感悦屏营之至谨奉表陈贺以闻衡州刺史谢上表臣某言伏奉五十一日恩制授臣使持节衡州诸军事守衡州刺史散官勲赐如故谨以七月十五日到本州上讫恭承宠命循顾庸虚感抃失圗战跼无地臣某诚感诚惧顿首顿首臣闻三载陟明虞书盛典六条举最汉制宏规必在上允帝俞俯谐师钖臣谬领郡务素无吏能䖍守国章布宣皇化匪宁夙夜再换炎凉仰奉陛下忧勤以恤逺人凋瘵虽检身肃下不敢愧于神明而阜俗移风竟未彰于绩用将何以特奨简在宸心当恺悌之旁求辱循良之盛选省躬増惕殒首知惭谨当罄竭精诚䇿磨杇钝庻立日新之効少酬天覆之恩实望圣慈照臣肝胆臣无任感跃屏营之至谨差某官某乙奉表陈谢以闻代郑南海谢上表臣某言臣自违离阙庭晨夜奔涉祗承宠命不敢遑寕谨以某月某日到所部上讫奉宣圣㫖亲谕逺人酬恩之効未期恋主之诚已积臣某诚感诚惧顿首顿首臣本章句诸生器用无取徒以小心畏敬谬为先圣所知趋奉禁闱浸踰星纪属内外危疑之际是非剖判之初实以艰贞自持中立无倚天高听近愚欵获申神幽鍳明昌运斯属遂䝉陛下擢于侍从超冠等伦用其忧国之寸心委以代天之重务俯慺三命炎凉五周登车奏驭朽之懐假寐感宵衣之志徒耗神用莫能将明箧盈谤而方赐駚騠鼎折足而未忘簮履竟以陈乞遂其优容无绮季夏黄之徳而猥当调䕶无窦融贾复之劳而获奉朝请以此没齿犹为负恩岂意曽未踰年忽蒙抽奨庙授鈇钺廷赐旌旗俾臣懦夫当此大任节制五岭幅员万里伏波之铜柱犹在永谢竒功士爕之鼓吹日闻弥慙武干将何以宣羙皇化振扬国威洗愆责于千龄荅生成于再造唯当举章脩法苦节清心抚犷俗以思柔酌贫泉而无惧庻㡬万一仰副忧勤但以白日在天长安不见丹涯限地𬈑海方深顾蒲柳之前衰奉轩墀而尚逺无任感恋屏营之至谨差某官某奉表陈谢以闻代都监使奏吐蕃事冝状右臣前月十四日至清水县西吐蕃舎人郭至崇来迎便请将书诏先去臣以二十一日到薄寒山西去蕃帅帐幕二十余里停止至二十三日方见尚绮里徐拨布论乞心热奉宣进止兼付赐物莫不祗奉圣恩感悦过望部落欢抃道路讴歌加以接待殷勤供拟丰厚竭诚化归形状可知臣亲覩蕃情不胜庆跃绮里徐等固欲令臣与薛伾领蕃使却归奏事臣当时苦争请赴衙帐自辰及午意竟不移今日再见恳论尽词徃后势既难拒恐失事冝即与今月五日令臣与张荐分背便发彷徨中路忧惧实深心䰟震惊进退无据谨勒某官某乙陈奏以闻谨奏代伊仆射奏请女正度状光禄大夫尚书右仆射南充郡王臣女请度尼某乙右臣伏以陛下降诞之辰率土蒙幸臣于含气之内受恩独深思所以称庆南山献心北极遂剖骨肉之爱俾归岑寂之门结幽愿于金仙奉胜因于寳寿冐昧上请精诚匪他陛下以釐革初行涣汗无反怜臣罄至之分事与恩违念臣愚鲁之忠贷于法外特降中使俯加慰谕臣沗居端右之地首干画一之文诚虽奉上义乖率下合当严谴忽被踈私震惊失圗慙跼罔据荷降鉴之明原情斯在蒙曲全之泽为感则深轻渎宸严伏増殒越谨奏代郑相公谢赐㦸状门㦸十二竿右今日中使某乙至臣私第奉宣圣㫖赐臣前件㦸者臣伏以国朝之制名器尤慎吏考三十始秩银青战勲十二乃号柱国必资具美方钖殊荣于是有命服以朝加㦸于户将劝劳而责实亦驭贵而崇名上无谬恩下不虚受臣迹非竒致擢自诸生先皇以亷谨赐知宻勿踰于一纪陛下以勤忧过听委遇首于郡僚叨据枢衡亟移星岁雷霆用武曽无犬马之劳日月垂文岂有萤烛之助徒以侍祠清庙拜夀鸿名累逢庆頼骤假勲秩礼异其数物盛其容新其闬闳赐之棨㦸衡门燕雀乍相贺于朱楹武库龙蛇忽追飞于陋巷焜燿当代宠灵自天聚族知慙杀身匪报无任荷惧屏营之至谨奉状陈谢以闻代郑相公请删定施行六典开元礼状右臣闻化人成俗莫大于礼乐垂统建中必资于制度然而忠敬有弊质文异数群儒之得失锋起历代之沿革丝棼或荣古而漏今名实交䘮或违经而便事本末相忘或烦䙝以为详或阔畧以为要未闻折衷以叶通方国家与天惟新改物视听太宗拯焚溺之余粗立统纪玄宗承冨庻之后方暇论思爰敕宰臣将明㫖集儒贤于别殿考古训于秘文以论材审官之法作大唐六典三十卷以道德齐礼之力作开元新礼一百五十卷网罗遗逸芟翦竒邪豆百代以旁通立一王之定制草奏三复祗令宣示中外星周六纪未有明诏施行遂使祭䘮冠婚家犹异礼等威名分官靡成规不时裁正贻弊方逺伏惟圣文武皇帝陛下恢纂鸿业升于大猷雷霆奋有截之威日月廓无私之照三叛就戮四夷来賔牛马散于农郊兵革藏于武库严禋上帝祗受鸿名惟懐永圗不自满假昧爽听政子夜观书处成功而弗休求至理若不及毎懐经始则知贞观之难言念持盈思复开元之盛臣谬沗枢务兼掌圗籍无能匡𥙷已负于恩私有所发明岂先于典礼伏见前件开元礼六典等先朝所制鬰而未用奉扬遗羙允属钦明然或损益之间讨论未尽或弛张之间宜称不同将贻永代之规必侯不刋之妙臣请于常参官内选学艺优深理识通敏者三五人就集贤院各尽异同量加删定然后冀纾覧特降徳音明下有司着为恒式使公私共守贵贱遵行苟有愆违必正刑宪如此则軄官有制将兴济济之诗风俗大同坐致熈熈之咏见可而献知无不为輙渎宸严伏増殒越谨状故博陵崔公行状曽祖讳承福皇朝太中大夫广越二府都督祖讳先意皇朝朝议大夫邓州刺史父讳巘皇朝朝议大夫郑州长史赠左散骑常侍状斧藻天理立为人极敬终端本彼所以将就诚明褒殁劝存此所以砥砺名教然而以道行已晦而弥光大君子之行也以法考行直而无党贤有司之职也且曰献状则唯所知公清荘而和愽厚而敏岐嶷而夙茂覊丱而老成性约情充静专动直出入孝悌周旋忠信始以经明上第调佐夏阳次以词丽甲科超尉王屋事迫于官而举言迫于事而扬欲藏智而䝉滞来求不近名而声华见逼故相左仆射张公时尹洛京首得才实泊镇荆蜀致于幕庭再兼理官专领记室徤笔良画二邦有闻旋遘内艰毁瘠仅立善居得礼族党称之免䘮之岁天子南狩大尉西平王大㑹兵车将圗匡复公首膺辟任濬发义心琴未成声履及于路感激而将星芒怒谟谋而兵祲廓清翠华旣还优典斯及拜殿中侍御史时有宠臣为京兆者政以暴闻吏有冤弊公表陈枉直仗阁待旦言忠主悟事寝风生以䋲违称职转侍御史以求瘼慎选为华原令大兵之后旱歳为虐公劳徕不倦弛张以宜复流庸于润屋辟旷土为多稼俄改歙州刺史地杂欧骆号为难理下车而简其约束朞月而明其信誓然后破散谿聚剪锄山豪旣去害群之姧遂寕埏险之俗徴拜长安县令威声先路不肃而理铓刃余地所投皆虚擢同州刺史国歉于丰量赈为籴号里仓者三百所而凶年备矣戒以暴骸谕之速朽成薄葬者九百家而奢俗惩矣都人有豪夺郷惸隂持吏失朋汾狱累政所患公㫁以㝷斧破其囊槖人乐其杀而法制行焉郡城自御㓂之余复隍殆尽朝贡所经夷夏何仰公悦使襁负大兴版筑下不知役而扁固立焉其余则去思有碑详在篆述可覆视也朝议陟明迁扵陜服封介晋楚寄分凾洛而戒备不脩兵库虗闭公乃鸠工以利噐閲实以练卒金革中度义勇知方旣而有淮西之役晨令暮具凛然而可观矣河出城下造舟为梁经始匪工败决相继公乃沉石而双固中沚省舰而三分巨渠水与意㑹势若天成既而有奔涛之沴智胜功显终然而无害矣其余则三降玺书就加爵秩是明徴也移疾入觐贰职冬官归载不过圗书留府盈乎粟帛丰公约私于是乎在至旣陈乞以尚书致政室不交要路之賔口不言当代之事就隂委顺谈者多之公目觧巾至于撒乐思不踰矩动不越思以忠贞为仕模以勤俭为家训身居侯邸清节如初男降王姬素风愈励覊孤聚室人各忘其亡布褐分庭士不知其贵体温柔而事至能㫁性坦易而物莫能窥当官不务于名声所去必遗其功利甿謡尚在时论可徴巳踰书葬之期请举易多之典谨状元和三年四月日故银青光禄大夫守工部尚书致仕赠陜州大都督博陵崔公外生甥朝议郎司封员外郎上骑都尉赐绯鱼袋吕温谨上吕和叔文集卷第五吕和叔文集唐吕和叔文集卷第六吕和叔文集卷第六朝议郎使持节衡州诸军事守衡州刺史上骑都尉赐绯鱼袋吕温志铭三受降城碑铭夏后氏遏洪水驱龙蛇能御大菑以活黔首周文王城朔方逐猃狁能捍大患以安中区若非高岸峻防重门击柝虽有盛徳曷观成功然则持璇玑而弛张万象昊穹之妙用扼胜势以擒纵八极王者之宏圗道虽无外权则有备变化消息存乎其人三受降城皇唐之胜势者也昔秦不量力北筑长城右扼临洮左驰碣石生人尽去不足乗障两汉之后頽为荒丘退居河浒历代莫进矫亡秦之弊则可矣尽中国之利则未然唐兴因循未暇经启有拂云祠者在河之北地形雄坦控扼枢㑹虏伏其下以窥域中祷神观兵然后入㓂甲不及擐突如其来鲸一跃而吞舟虎数歩而择肉塞草落而边甿惧河氷坚而羽檄走爰自受命至于中兴国无寕歳景龙二年黙啜强暴渎邻怨扫境西伐汉南空虗朔方大搃管韩国公张仁愿蹑机而谋请筑三城夺据其地跨大河以北向制胡马之南牧中宗诏许横议不挠于是留及瓜之戍斩姦命之卒六旬雷动三城岳立以拂云祠为中城东西相去各四百里过朝那而北辟斥候迭望㡬二千所损费亿计减兵万人分形以据同力而守东极于海西穷于天纳隂山于寸眸拳大漠于一掌惊尘飞而𤇺火燿孤雁起而刁斗鸣涉河而南门用晏闲韩公犹以为未也方将建大斾提金鼓驰神笇鞠虎旅㸔旄头明㓕与太白进退小则责琛賮受厥角定保塞一隅之安大则倒狼居竭瀚海空苦塞万里之野大畧方运元勲不集天其未使我唐无北顾之忧乎厥后贤愚迭任工拙异势刚者黩武柔者败律城隳险固㓂得凌轶或驱马饮河而去或控絃剧垒而旋吾知韩公不瞑目于地下矣今天子诞敷文徳茂育群生戢兵和亲七狄右袵然而军志有受降如敌大易有安不忘危崇墉言言其可㢮柝亦冝镇以元老授之庙胜劘述旧职而恢遗功外勤抚绥内谨经略使其来不敢仰视去不敢反顾永詟勐气无生祸心耸威驯恩禽息荒外安固万代术何加焉敢勒铭城隅庻复隍而光烈不昧铭曰韩侯受命志在朔易北方之强制以全䇿亘汉横塞掲兹雄璧如三闘龙跃出大泽并分襟帯各闭风雷俯视隂山仰㸔昭囬一夫登陴万里洞开日晏秋尽纎尘不来时维韩侯方运神妙观衅则动乃诛乃弔廓乎穷荒尽日所照天乎未賛不䇿清庙我圣耀德罢扄北门优而柔之用息元元曷若完守推亡固存于㐮于夷永𥙿后昆故太子少保赠尚书左仆射京兆韦府君神道碑山之大者匿峯峦含气象积髙无倪而不见其险孕粹有物而不知其神此其所以为大也徳之全者毁圭方点皎厉灵机宻运而智不惊愚遐摽特立而迹无变俗此其所以为全也然则太山髙而可陟全徳近而难知我求其伦见之于少师公矣公讳某字某京兆杜陵人其先帝尧光宅譲德储庆建国命氏列于夏商相胄卿族繁于汉魏代济不殒焕为盛门大王父讳某皇朝主客郎中菜济商三州刺史王父讳某仓部郎中太原少尹赠秘书监烈考讳某检挍都官郎中岭南节度行军司马赠同州刺史或以瑚琏之器才施郡政或以巖廊之姿仅及戎佐与时俱息从道而汚屈不试于当年启莫京于身后公生而岐嶷弱而老成浑粹不散清明虗映朱絃遗音而宫商自韵太圭不琢而符彩溢发邈是天爵烂乎人文鼓钟之声日逺卿典之誉来逼释褐太子正字与仲弟正卿以贤良偕徴䇿入异等鸿冥双举当代荣之授高陵主簿迁监察御史政殿中内供奉东都留守判官即拜东䑓侍御史参画惟允持䋲不囘河洛之间风声尚在徳宗躬决庻政本于尚书责成曹郎综练材实荐出方伯时超贰卿二十年间斯为极选公由是前后迁刑部吏部员外郎吏部郎中奏议推美弥纶成绩南宫之故事存焉于时戡复日近勲勤者衆都市惰㳺尽垂金组邦畿豪夺半赐丹书轻禽逸扵踈网悍马骇于柔辔上思惩抑必挨良能公由是前后历奉天长安二县令仁䕶鳏惸智铃豪右舆人之遗咏在焉望由实济任以望重选曹未㡬迁给事中旣居駮正之司不挠当官之论属东南岁歉俾乂惟难出为常州刺史天寳之后中原释耒辇越而衣曹呉而食一隅重困五纪于兹公临之清贞结以忠恕固给惠寡务啬勤分一法以去其侵涣多方以备其灾患以逸道而使缮完允济以与道而取赋入先期声闻天朝考绩连最转苏州刺史二境之间百里而近灵源自出殊派共清膏泽所霑异壌同润下车朞月报政如初加秩赐金借留累岁无何彭沛䘮师兵骄地偪安危所系朝议难之乃以公检校秘书监兼御史中丞赐紫金鱼袋充徐泗节度行军司马重其威望将委旄钺而未命程伯徐方之轨旣同不见贾生宣室之徴遽至擢吏部侍郎伦品甄明通简节适势有探汤之热我以静濯衆有皷簧之喧我以心听驯致其美闇然日彰不求无失职之人人自以为不失职矣辍拜京兆尹徳刑交修寛勐相济匪设钩距物无遁情匪曜锋铓机无滞㫁浩穣之理不肃而成不求无不欺之吏吏自以为不能欺矣俄改太子賔客辞剧就闲圗南之势一息选徳求旧居东之命惟重迁检挍工部尚书兼御史大夫充东都留守东都畿汝州都防御使自盗起幽陵兵屯诸夏涉淮而北军国异容分陜以东古今殊寄公讲信修睦外张保釐之政完备训戎内寓折冲之令予㦸不露徳耀蔼然遐迩顿首以承风强暴革心而知惧今上嗣统就加捡挍吏部尚书方入谐佥属毗賛大化不幸婴疾表求退归优诏除太子少保兾其休复将有后命神祗竟昧药祷无降以元和元年三月十二日薨于东都履信里之私第享年六十有四宠赠尚书左仆射輤车西归制使赙弔太常褎议谥曰某公哀荣备矣夫人河东裴氏侍中耀卿之孙给事中臯之女徳门钟美淑闻充塞蕣荣早落着兆叶期即以是年五月二十一日合葬于万年县高平郷少陵原礼也公孝悌天至行有余力仁义性徳匪俟服膺不餙表以近名恒纵心而中矩清虗简淡而应物不通旷夷易而及门无杂不尚意气而然诺笃志不好臧否而鍳识超伦与故相国齐江西映穆宣州賛賛弟侍御史员爲文章道义之友可以视其所亲矣今吏部郎中扶风窦群杭迹毗陵退身进道公三揖郡榻之上一振天墀之下不数岁间蔚为重噐可以视其所举矣分正东郊开府辟土则有今右司郎中炖煌叚平仲仓部员外郎安定皇甫镈礼部贠外郎清河张贾此京兆尹韦嗣陇西李景俭中山卫中行平阳路随皆群彦之秀出一时之髙选可以观其所任矣加以志尚幽逺冥搜好古所居苐必有松石之致退公暇日常以图籍自娯一字惬心金玉不顾片言同趣布褐无间亹亹然若见道之所存陶陶然不知岁之云晏于戯䇿名从事四十余年朋友罕闻得䘮之言家人莫见喜愠之色怛懐以䖏推分而行无恩于人人亦不怨无猜于物物亦不猜履信顺以优㳺保福禄而终始其名教之大雅者欤有九子长曰元贸前常州义兴县尉次曰糓前邠州司仓次曰璋郷贡进士能修词立诚克家致美茂扬风训休有令闻其次某某等皆殊资异识登于童齿庆善之余也以某获窥墻仞见託篆述究贤人之业信而无媿申孝子之志直而不文其词曰利建于啇介圭作寳爰立于汉缁衣改造克昌厥㣧奕世载考亚尹擅名郎中懐道莫跻贵仕莫享难老藴灵储休以启少保丕显少保其徳愔愔有悼遐姿旷哉灵襟显仁山立藏用渊沉煦如冬阳蔼若春隂白圭三复克保明心黄钟九变莫匪和音静专动直谦进柔克冝践公辅以祯王国促路顿轨中天坠翼少陵古原拱树寒色寒壌可弊唯名不失金石垂之以慰罔极刘公神道碑铭南岳大师逺公塔铭记原夫法起于无色生于妄求离于色者未得皆空狥念于无者斯为有着是以至人心无所念念无所求利未动而谁安本不然而何㓕然而利根难植顿诣罕闻不有舟梁孰弘济度匪因陛级莫践堂涂必在极力以持其善心惠念以夺其浮想不以身率孰为教先谁其弘之则南岳大师其人也师讳承逺汉州绵竹县谢氏之子积修妙性宿起冥因乗报现身应期弘道自天钟美因地禀灵七尺全躯峨岷与瞻敬之状九漏悬解江汉资清浄之源殊相夙成隠照潜发甫志学始逰郷校惊礼乐之䧟阱觉诗书之桎梏忽忽不乐未知所逃俄有信士以尊胜真言质疑于学怡然耸听宛若前闻识契心冥神动意徃遂涕决慈顾行狥幽縁初事蜀郡康禅师禅师学于资州诜公诜公得于东山弘忍坚林不尽秘键相传师乃委质僮役服勤星岁旁窥奥㫖宻悟真乗旣壮游方㳂浃东下开元二十三年至荆州玉泉寺谒兰若真和尚荆蛮所奉龙象斯存历刼方契其幽求一言悬㑹于虗受爱从剃毁始备锱钖昻然古貌森映乔松真公南指衡山俾分法派越洞庭浮沅湘息于天柱之阳从通相先师受声闻具戒三乗之经教四分之纪律八正之伦要六度之根源莫不更賛神机逓归心术闻京师有慈敏三藏出在广州乃不逺重阻星言覩谒学如不足求所未尽一通心照两舍言筌敏公曰如来付受吾徒用弘拯救超然独善岂曰能仁俾依无量受经而脩念佛三昧树功慈刼以济群生由是顿息诸縁专归一念天寳初岁还于旧山山之西南别立精舎号弥陀䑓焉薙草编茅仅蔽经像居靡童侍室无斗储一食不遇则茹草而过弊衲莫充而岁中自若奉持賛叹苦剧精至恒于真际静见大身花座踊于意田寳月悬于眼界永泰年有高僧法照者越自东呉逰于庐阜㝷逺公教迹结西方道塲入观积旬至想傍逹见弥陀座下有老比丘焉启问何人荅曰南岳承逺愿告吾土胜縁既结真影来现照公退而惊慕径涉衡峯一披云水之尘宛契定中之见因縁昭晰悲喜流涕遂执抠衣之敬愿承入室之顾大师徳因感着道以证光逺近聆风归依载路于是大建法宇以从人欲轮奂云起丹刻化成走擅记于十方尽荘严于五㑹香花交散钟𣑽相宣火宅之烟熖皆虚慾海之波澜自定加以寳装祕偈建幢于䑓前玉篆真文掲碑于路左施随求之印以广销业累造轮转之藏以大备教典劝念则徧牓于崖谷励学则兼述于缣缃其欲人如身慈惠恳至皆此类也大师峯栖木下六十余年苦节真脩老而弥笃夙开户牖乆启津途法界之尊重在焉人天之瞻仰如是常陋䖏方丈志行平等食不重味寒不兼衣王公之珍服盈厢甿庻之金钱布地莫不廽脩佛事赡飬孤老眷言施者以是报之期頥将及志力无替中钟㑹食到必先衆夕磬䖍念居恒逹晨其克已錬心慎终如始皆此类也大历末门人法照辞谒五台北辕有声承诏入觐坛塲内殿领䄂京邑託法云之逺䕃自感初因分慧日之余光寕忘本照奏陈师徳乞降皇恩由是道场有般舟之号贞元岁某获分朝寄亷问湘中近照徳辉备探衆妙况灵岳直午先皇本命冝有上士斯焉䕶持表求兴崇诏允诚愿台虽旧号其命维新寺由是有弥陀之额度生二七㑹供干人中贵廵香守臣视馔瑶圗花捧寳字烟开宠降九天晖映三界师亦建不壊之塔以夀君亲脩无边之功以福邦国𣑽王之能事毕矣法门之荣观备矣贞元十八年孟秋既望顾命弟子申明教戒扫室趺座恬然化㓕报龄九十有一僧腊六十有五先是忽告门人曰国土空旷各宜勉力数月而灾火𣑽寺周岁而吾师觧形此盖寳去山枯龙移水涸空旷之㫖乃明前知法衆崩恸若壊梁木邦人号赴如失舟航以其年九月七日迁神于寺之南冈即安灵塔教也前后受法弟子百有余人而全得戒珠宻传心印者盖亦无㡬比丘惠诠知明道侦超然等皆奥室之秀者以瞻奉将逺经行坐芜永懐宗极见託碑纪移有道于物外真无愧词比遗爱于人间诚当堕涙铭曰浩浩清尘茫茫逝川大雄作矣救物为先明非有照慈亦无縁不宰功立忘机智全谁其弘之南岳命代习识虗受应身圎对理则归空教惟不昧末摇本静行苦神泰云迹一㓕天星六周热恼就濯童蒙来求摄以尊念驱之力脩我法有户谁能不由甘露晨稀香云夕卷彼岸方济慈舟忽逺罏烟如在塔树勿剪刋勒丰碑永想正眼韦公神道碑铭吕和叔文集卷第六吕和叔文集唐吕和叔文集卷第七吕和叔文集巷第七朝议郎使持节衡州诸军事守衡州刺史上骑都尉赐绯鱼袋吕温志铭郑夫人墓志铭大长公主墓志铭李夫人墓志铭栁夫人墓志铭陈先生墓表有唐贞晦先生广陵郡棠邑郷陈君曰融无字享年七十有二逰不出郷考终厥命呜唿至哉良玉虽白不受采醴泉自甘非有和贞色缜宻丹青无自入也灵味天成麴蘖无所资也故先生长而不学大朴不通乎轮辕至音不谐乎宫商曲直浑成巧匠莫能材也清浊一致伶伦莫能器也故先生老而不仕地虚而践则有迹噐踈而扣则成声我践惟实迹不可得而见也我扣惟宻声不可得而闻也故先生没而不称若夫为飬克孝居䘮致毁事亡如存朋友孜孜兄弟怡怡于郷恂恂与物熈熈天性人道其尽于兹何必读书然后为学知命是逹怡神为荣乐天忘忧自宠不惊贵我以道此非禄乎何必入官然后为仕我有信顺自天祐之谓天盖髙亦旣知矣谓神盖幽亦旣闻矣何必俗声然后为名大哉先生行不学之道据不仕之贵负不称之名逹人观焉斯亦极矣予贞元初寓居是邑言归京国道出其郷始见一郷之人父义子孝长惠㓜敬见乎词气发乎颜色不闻忿争之声不见傲慢之容雍雍穆穆甚足异也因揣之而叹曰芳兰所生其草皆香美玉所积其山有光此郷之人岂必尽仁其必有贤者生于是矣遂停车累日周访故老果曰吾里尝有陈融孝慈仁信不学不仕郷人见也皆自欲迁善逺罪亦不知其所以然今也则亡清风犹在予于是慨然痛先生以纯徳至行沉落光耀官阙轼庐之礼士无表墓之文知而不书我执其咎乃披典挍徳谥曰贞晦先生穷徴其实建石于路用告将来之有识者云尔贞元五年秋八月东平吕某述吕府君权殡记吕和叔文集卷第七吕和叔文集唐吕和叔文集卷第八吕和叔文集卷第八朝议郎使持节衡州诸军事守衡州刺史上骑都尉赐绯鱼袋吕温铭文傅巖铭昔殷高宗恭黙思道至诚动天天将报之以说为瑞王在于寝降神梦中审形旁求实得于此曽不待敷奏以言明试以功脱刑人之衣便被公衮授受之际君不疑臣不慙大哉邈乎殷之所以兴也若非武丁之心周乎天地傅说之徳通乎神明何感动䜣合如此其易厥后唯文王以兆用太公自渔父而登国师白旄一麾光定天下抑其邻欤由兹而还莫不先显后幽右资左徳勒以汉秩束于周行使特逹自致之士无闻焉吁可叹也夫以天骥之材而造父御之则必翼轻轩凌髙衢风翔电迈一日千里若制非其人服非其车忘权竒务牵束挫盛气顿逸足使遵乎㝷常之躅则终岁疾驱望驽骀而不及矣遇与不遇又何疑哉呜唿见贤非难知之难知之非难用之难用之非难特逹难君人者苟以特逹为心假无殷宗之梦必自得説不然则虽使咎䕫稷契尽入其庭亦叶公之见龙反疑惧矣况氤氲之中乎恍惚之际乎贞元九年予自镐徂洛息驾于虞之间升墟瞰原髣髴其地逺迹虽昧清风若存想说命三篇㡬坠秦火百代之后徳音如何乃作铭曰赫赫汤徳如火不㓕滔滔商祚如海不竭发祥播气丗作圣哲国诞武丁野生傅说说始胥靡武丁即阼徳通神交忽梦如悟若帝导我期于颢素有无之间邂逅相遇宵衣而起爰得其人貌符心冥如旧君臣飞龙在天山川出云感激自致其间无因舍筑傅巖脱鳞鹏程作霖时和奋檝川澄金在吾砺木从吾䋲君何言哉殷道中兴元凯攀尭微舜曷阶阿衡于汤抱鼎徘徊㑹合之际厥惟艰哉何如梦中天授神开惟贤是登道贵特逹匪次易用才其壅遏髙宗得说乃在恍惚掲铭摛光万古不没望思䑓铭望思台者汉武帝思戾太子之所建也事具汉书夫立人之道本乎情性生而知曰性感而动曰情性虽生情情或㓕性是以圣人患其然而为之节诚而明之中而庸之建以大伦统以至顺伦莫极于父子顺莫先于慈孝然而全之者正也慈不得其正则失子孝不淂其正则失亲救失之术存乎善教昔者三王之教丗子也如周公乃为太傅如召公乃为太保如太公乃为太师左右前后罔非端士礼以专其目乐以一其耳仁以制其气义以凝其情故非僻之心无自入也䜛慝之口莫能间父子君臣之道所以全也汉则不然丗子非三代之贤保傅无二南之老左右前后惟刑余罪人目流于靡慢耳溺于惉懘气溢于宠渥情荡于骄奢于是非僻之心得以入矣谗慝之口得以间矣父子君臣之道所以离矣向使太子师友尊严左右端肃虽江充之诈敢以不义而加之耶向使太子孝徳彰闻仁声茂着虽武帝之惑岂遽以大逆而疑之耶向使太子早服师训少知教义岂忍以一朝之忿弃其亲而忘其身耶由是言之其所以䧟于此者渐矣殆哉当时之势也国忘冡嗣武老昭弱京师喋血天下疑动若无霍光受负图之寄秉不夺之节斥昏建明镇翊洪业则必庻蘖㝷戈起商参之祸姦臣秉舋行羿没之事汉家之厄岂及三七哉此有社稷者之所宜深戒也乙亥岁予经于湖登兹荒䑓望古太息以为遇夫一物有可以正训于世者秉笔之士未尝阙焉乃作铭曰人伦大统天性是寳虽曰自然亦资黼藻汉皇父子一失其道四海为家不能相保荒䑓岿而千古之悲悔目空㫁冤魂不归疑生于微祸积于基苟有明义谁其间之嗣维邦本本动邦危于唿后王鍳兹在兹东古周城铭鲁昭公三十二年周苌叔合诸侯之大夫城成周卫彪傒曰天之所坏不可支也苌弘违天必受其咎异岁周人煞苌弘左氏明徴以为丗䂓俾持颠之臣沮其胜气非所以厉尊王垂大训也予经其地而作是铭文武受命肇兴西土周公作洛始㑹风雨居中正本拓统开祚盛则骏奔衰则夹辅平王东迁九鼎日轻二伯之后时无义声大夫苌弘言抗其倾坐召诸侯廓崇王城虽微逺猷实被令名冝福而祸何伤于明立臣之本委质定分为仁不卜临义不问无天无神唯道是信国危必扶国威必振求而不获乃以死殉兴亡治乱在徳非运罪之违天不可以训升墟覧古慨焉遐愤勒铭頽隅以劝大顺成臯铭茫茫大野万邦错峙惟王守图设险于此呀谷成堑崇颠若垒势轶赤霄气吞千里洪河在下太室旁倚岗盘岭蹙虎伏龙起鏁天中区控地西鄙出必由户入皆同轨拒昏纳明闭乱开治昔在秦亡雷雨晦冥刘项分险扼㗋而争汉飞镐京羽斩东城徳有厚薄此山无情维唐初兴时未大同王于东征烈火顺风乗髙建瓴擒建系充奄有天下斯焉定功二百年间大朴旣还周道如砥成臯不关顺至则平逆者惟艰敢迹成败勒铭颜谒舜庙文唐贞元年一年岁次乙亥十一月一日东平吕某敢盥沐斋㓗敬谒于帝舜之神㳟惟至仁无方大孝不匮徳馨升闻允釐百揆以圣授圣犹言历试择人之君良不可易圣功无全相待而宣雷驱四㐫云起八元火治陶丗璇玑转天垂衣巖廊万物浩然是称至理是曰帝者混成雍熈永钖大嘏乃眷南顾苍梧之野归尧鸿名付禹天下茫茫推迁邈万斯年三代之后谁为圣贤政如頽波俗若坏山韶乐犹在薫风不还于戯道有通变事有同异官帝家王随时之义揖让而禅故非力致所以识者存而不议若辅相之宜裁成之䂓焕乎文章百代可知九官惟旧七政有彛弘道在人太平无时如何后王曽莫是思甚易甚简舍而弗为历山岿然河水东注唐虞日逺杨墨谁拒瞻彼清庙薄言往诉庻㡬精诚必我依据俾跃清源俾飞曽云神行之道以致吾君不然归来鸟兽为群敢竭微志託于神明华山下酹王景略文唐贞元十二年十一月六日河东男子吕某敬酹于符秦丞相王公景略之墓昔马氏暴兴丗不及三㧞根河洛遗枿东南锯牙霆声争逐婪婪天下为血晋犹清谈帝命景略被兹文武秉心无亲用则为主惟秦悼丗求我草莽振衣投畚起作雷雨雨莫不润雷莫不震吸凉吞燕嚼魏晋海荡风扫天临岳镇功存生人是曰大顺武功成矣文治定矣晏开太平垂及三纪子也无夀秦其不祀日沉天昏水竭龙死时更运徃道历消长屹彼壮骨沉爲朽壌烈气犹在英风可想云开华山若见精爽乐毅佐燕功负其名汉犹求后宠号华成曷如夫子翊运而行廓定八州泽流群生历代王者迨我圣明盛徳未闻荒坟欲平我来于东税驾酾酒才何敢望数亦未偶终其自致窥于户牖灵魄若存死爲冥友代齐常侍祭樊襄阳文维年月日某官某以清酌之奠敬祭于故㐮阳节度使右仆射赠司空南阳樊公之灵惟公直方忠厚沉敏肃给通如川流守若山立精风方运垂天难戢建中旁求䇿元帝聦昌言右掖高歩南宫爰使选将命序戎信在言前知行诚中消息其用车书以同㓂逼汉南乃佐戎律偏师靖难全功受钺兵荒之后政克画一直䋲威姦柔辔惠物一临荆门再抚岘阳积徳逾纪闇然弥彰天不慗遗人之云亡朝野震悼岂惟一方清永之后获同王事相府之举谬厠公议重以中外绸缪亲懿旋观全才备归精义交以气合情由道至循躬虽虚望古无媿尝言有德必钖永年元圣是毗大猷于宣击壌鼓腹吾将老焉今则已矣谁其问天日月将葬哀荣式备礼有执绋官无离次辟寝流动哀何可旣遥申薄奠歆此精意呜唿哀哉尚飨代宰相祭故齐相公文维年月日某官某等谨以清酌庻羞之奠敬祭于中书侍郎平章事太子賔客赠戸部尚书齐公之灵古人所难有道有时惟公挺生克叶昌期云引乔干雷起幽姿礼义诚衡文章元龟学覩儒奥政为吏师金锵遐音玉立清仪始践南宫洎参左掖麾幢符竹礼乐图籍萎𬎼焜燿出入扬历晦而逾明虚乃受益爰登大任光賛庻绩栋材斯全鼎味以适道始交泰志惟匪躬方尽嘉猷以奉时雍疾罢私室宠賔储宫日兾勿药再谐至公如何忽焉降命不融竟孤宸睠谁问苍穹估早辱见知深契风义躭获同枢近备得纯懿珣瑜三阿交代郢则两掖聮事气以正合情由道至视孤有懐恸寝无媿龟兆叶吉素车东辕喉舌追命股肱殊恩魂留魏阙形返周原凡我寮旧举觞以言神听不昧知余所敦尚飨祭陆给事文维贞元元年歳次乙酉十月景申朔十日乙巳将仕郎守尚书户部员外郎赐绯鱼袋吕某㓗罇罍诚敬祭于故给事中呉郡陆公之灵呜唿噫道之难行古人所悲有时无人有人无时时可人可则命夺之公初负道年志俱壮巳任致君指掌太平徳宗旁求始賔明庭抜乎其伦聿骏有声实欲以至公大当之心沃明王之心简能易知之道大明主之道难得易失怡然退保或僶俛从事或栖迟却扫二十年间为郎而老尝言吾虽巳矣道不可巳永怀其人见而后死某以弱龄获谒于公旷代之见一言而同且曰子非入吾之域入尧舜之域子非覩吾之奥覩宣尼之奥良时未来吾老子少异日河圗出鳯鸟至天子咸临泰阶清问理本其能以生人为重社稷次之之义发吾君聦明跻盛唐于雍熈者子若不死吾有望焉某也不侫谬纳大贤其何以充塞所知克当斯言姑用绅而书牍而藏传于子孙为门户光旣而各沦风波秦吾索居某非出䖏迫屑无余公乃高翔海郡与道虚徐犹念垂训研覃厥初作君臣得失之圗成春秋不刋之书今年太皇继天元圣在震徴公夕拜侍讲古训皇王秘寳造昔而进以石投水至诚无朕讨论未竟公则旣病重光㫒矣公病不起河海晏而航檝自隳礼乐作而龟玉先毁与其时而夺其夀吾未知夫所以呜唿惜哉某奉使无状闭留昆夷再换炎凉言归未期公方沉瘵忘已之危念我否隔发言涟洏悉所着书付予稚儿曰道之将兴而父其归惧不果待寓心于斯似有明神感公所敦穷荒生还仅及公存绵顿在牀深堂昼昏举烛开目握手无言自此及终曽未浃辰凡曰识者孰堪酸辛况予之情岂云他人涕尽一哀痛缠百身礼不忘本卜归江濵躬执薄酹心摧气堙傥见期之言可徴平生之志获申吕氏陆氏戚休惟均魂而有知歆之听之呜唿哀哉尚飨道州祭百姓邓助费念文维元和五年岁次庚寅五月庚子朔七日丙午刺史吕某遣衙前虞侯蒋沼以酒晡之奠告邓助费念之灵使君受命牧汝牧汝不能庇护使贼孟鸾等敢作不道酷加杀害是用疚心疾首万计计擒亷使仁明不贷兇悪穷泉冤痛今日方申慙念无及澘然泣下故令于汝没䖏陈诚之尸魂而有知歆此告酹呜唿哀哉祭侯官十七房叔文维元和五年岁次庚寅九月戊戍朔三日庚子堂妷男朝议郎使持节衡州诸军事守衡州刺史上骑都尉赐绯鱼袋某郷贡进士譲致祭十七房叔候官府君之灵私门薄佑终鲜诸父堂从之内唯叔一人少小相依笔砚同学永言素契情实兼常早表诚言见託身事官孤力薄卒用无成慙负幽明兴言痛咽叔无㣧嗣后效何伸河中大莹礼合礼塟祔十五房尚寓淮甸时力未并且于江陵谨议权厝终期通歳异壌同归皦日在天誓无二事呜唿哀哉三湖三湘前岁共入孤舟单旐今日何之恸诀江津倍増摧慕式具祖奠伏惟尚飨衡州祭柘里渡溺死百姓文维元和五年岁次庚寅十月戊辰朔十七日甲申刺史吕某遣故衙前虞候何防以豚酒之奠致祭于苏昇陈李吕和叔文集唐吕和叔文集卷第九吕和叔文集卷第九朝议郎使持节衡州诸军事守衡州刺史上骑都尉赐绯鱼袋吕温颂讃凌烟阁勋臣颂我二后受成命抚兴运转坤轴撼干枢鼓元气而雷域中腾百川而雨天下雷收雨霁如再开辟荡焉与太极同功贞观十七年太宗以功成理定秉为而不有之道譲徳于祖考推劳于群臣念匡济于艰难感风云于畴昔思所以摅之无穷乃诏有司拟其形容圗画于凌烟阁者二十有四人盖象乎二十四气之佐天昭勲徳也昔者舜以九官致理周以十乱返正髙皇以三杰作汉光武以二十八将中兴若夫错综勲贤笼络今古雄四代而髙视者其唯圣唐乎至若唐莒公刘渝公之伦探元符建帝圗首戴神尧举晋阳而活天下此则大禹之拯溺也魏郑公以致君爲巳任諌若不及謇謇左右秉心宣猷此则咎陶之飏言也虞永兴紏合群儒旁求百代明备王礼克谐帝乐使我大国焕乎其有文章此则夷䕫之制作也长孙赵公举大义除二兇安宗庙定社稷以振我丕赫无疆之休此则周公之匡救也英卫受天勇知雄武佐圣鼓行海内麾定四方此则太公之鹰扬也房杜玄机朗识并运惟幄神发响效謩成天功此则萧何之指踪子房之决胜也尉迟秦程刚毅木讷气镇三军力崩大敌疋马孤劒爲王前驱此则呉汉之朴忠贾复之雄勇也其余皆榱栋殊材黼黻异制俦诸古烈罔有慙徳皇王之际于斯爲盛其始也文爲经武爲纬智斯作忠斯述其末也大不偪小不遏退者全来者逹控而纵之使自用之推而引之使自尽之不设笼槛以观辽廓之致不烦缰鏁以极权竒之变执一徳而衆力展悬大信而群情竭高祖聚之以义太宗用之以道髙宗终之以仁传圣万代享其功利此非盛欤此非盛欤昔陆机袁宏爲晋人而歌功于汉魏作者犹或称之况乎逰圣代观国光目睨凌烟而颂声不作某不揣贱劣有亹然之志輙尽所蓄各爲讃一章上以见王业之艰难中以明圣贤之相须次以朗前哲之光韵末以耸后人之诚节侯君集张亮负䟦扈自䧟大逆敢没其名用彰天刑使伐劳懐贰者惧春秋之义异姓为后故以河间元王为讃首云河间王孝恭太极天本由一气大人创业资我族类堂堂河间仁勇是经遹骏有声为唐宗英暴惰天亡群盗猖狂我代用张时惟哲王武有烈光为瓜翼肺肠经纶八方自南徂东晏侮登江使父兄帝天下化家为邦用竭尔力宠臻其极言不代色不徳以逊以黙柔嘉惟则佐高祖建大勣如周旦奭与太宗守大成如汉间平冝君冝王盘石无疆房梁公玄龄梁公先觉龙卧待君长彗流光扫天布新义师雷兴公跃其鳞杖䇿千里来排帝阍婉婉梁公实懿实聦实光实融羽义翼忠若鸾若鸿大风动地儒服从容静运胷中弛张折冲左右太宗夷屯廓蒙定髙祖功功告武成翊开太平我心虽劳时靡有争网罗遗贤推毂群英玉不韬辉兰无沉馨飞鸿出冥振鹭在庭济济多士太宗以寕公无事矣阙衮有补惟仲山甫经营四方方叔邵虎大邦钧轴至则委汝闲居台辅撝黙自处亦莫敢余侮髙朗令终呜唿梁公杜莱公如晦穆穆莱公竒姿粹灵藴元和气爲大国祯乗时能恢唐室大开故人相携直上泰阶更爲隂阳迭作日月佐明四方賛育万物王度是钦如玉如金徳音愔愔万有千古永称房杜如周申甫魏郑公徴堂堂魏公崇节大志乔干直耸摩天自致遭风云时得覇王器一言委质有死无二抚我则后冬尽其志沉浮变通龙战旣息皇建其极俾𥙷衮职其䋲则直谔谔嶷嶷危言正色保太宗徳弼违替否日月不蚀黜汉覇杂行周王道人或有言秉徳不挠礼兴乐崇徳洽道丰保合大和昭明有融起四年中复三代风言出化成神哉厥功尹躬佐商有耻于汤公以其心匡扶圣唐爲唐宗臣致唐无疆致唐无疆永式万邦长孙赵公无忌赵国之先发祥朔土乃祖乃父受天之祐有女而圣为天下母有子而贤为唐室辅圣贤同气千载一覩不显赵公允武允文克忠克仁实有大髙祖受命太宗归尊翼翼干干恪居于藩群孽乱嗣争窥神噐鸿莱将坠公掲大义一匡天地人到于今家受其赐帝将传圣爰有顾命汝忠汝诚莫与汝京与我圣子守唐太平公相高宗有太宗遗风刑措财丰八荒来同和气大融妖星袭月祸起中宫公将正之以王帝躬力屈群邪诚阻天聪黜非其尤令闻无穷唐莒公俭岁寒隂凝氷雪皑皑有鸟择木先阳春来谁与莒公王佐之材间运未开登潜龙台代万姓请命与天为媒扶龙而兴振起云雷权舆帝圗经始唐基始覆一篑勃然巍巍易失曰时难知惟㡬知㡬其神莒公元刘渝公政㑹河出崑崙来润中夏连山合沓横拥其派巨灵勃然手拆太华决流东注功并造化粤我圣唐将举晋阳帝命是将徃拯溺于四方亦旣载斾亦旣秉钺强兇当路拒不淂发渝公慷慨感义激节用竒制变大事立决雷奋电越天衢八逹则莫我敢遏如巨灵破山河势始豁赫矣渝公与神齐烈迹如仙掌烱烱不㓕李卫公靖有隋之末群盗炽爇帝怒震发五星从太白焕昭参野将有圣人兵定天下金精下射勐毅感激李公矫矫从此奋迹跃于中原王者则获壮士不死唐威载赫帝曰汝杰致天之罚手付金钺俾往式遏不庭则煞如飈发发如火烈烈摧枯烁雪应鼓如截逺若荆巫险若江湖强若匈奴莫不率从莫不震恭平书混同氛祲荡空卫侯之功功则谁何威明惠和䇿勇驾智长驱仁义仁义旷荡帝王之将万古曷瞻鐡山巉巉李英公勣横流莫拯大乱无象英公杰出应运为将与楚楚覇与汉汉王天时人事随我所向长蛇纵蠧东㩀河洛婪婪封豕来济同悪号吼连声如雷如霆万里震惊时维英公谅我太宗斩豕以钺取蛇于穴群秽殄㓕乃定九鼎乃开明堂奄有大邦金甲同光告成于皇皇业用昌帝命英公北伐玁狁雷鼓殷殷旄头㡬殒扫雪黒山布唐阳春五原草緑不见南牧岛夷未庭天子亲征其锋维英莫拒莫抗是震是荡破东海浪天下旣和解鞍投戈衮服委蛇华髪皤皤终始三朝无玷可磨刘䕫公弘基䕫公峥嵘金虎之精应时而生与运俱行搃帝元戎震唐天声瞋目张胆前无金城别建龙节中分虎旅启行万里乗气一鼓剑挥雷霆斾卷风雨先驰威阳鏁定天府天府旣定唐集大命入阳王庭出权兵柄薄伐猃狁朔风不竞征徂岛夷东海如镜义始忠卒元勲之盛长孙邳公顺徳泰山未明云鬰幽崖日观赫开舒为丹霞昔我大原贤杰潜屯帝出于震烂其盈门邳公炳焉寔耀其间功参造物谋恊先天执殳前驱捧毂南辕以劳以旧佐命之元虞永兴公世南英英永兴华德素行以文冨国以道佐命天下旣平为唐儒宗东观石渠始出古风乗精驿思假道书圃驰骋百代出入三古问羲皇心听尧舜语归来帝侧献可替否帝告永兴与鸿硕之伦阐六籍三坟建乐章礼文先师是宗先圣是崇于廓辟雍辟雍沉沉天子所临或絃或歌讲古述今其徒八千缨弁森森獩貊羗髳咸咏徳音羽林孤儿亦垂青襟洋洋声教无逺不洎日月所照皆成文字鬰开古始扫荡浇季寔我群儒成太宗之志英英永兴冝曰文懿尉迟鄂公敬徳洸洸鄂公百錬龙锋沉翳未宣气冲斗间佩非其人跃入大川神武获焉提之上天天地之内指麾无前熊威虎力隐居敌国刚毅木讷安刘必勃武徳之屯手拔祸根扫除氛昏捧出白日耀于天门功成名遂髙谢戎事烈烈勐志化为和气深地高堂頥性保常屑琼饮露静奏清商商为臣励事君鄂公之志之仁萧宋公瑀隋氏不君忠贤莫用桐生朝阳有集惟鳯舍彼頽厦欎为新栋路车玄衮开国有宋武徳之暮群孽内蠧巍巍宋公耸节髙歩不吐不茹不来不去屹崛中立为天一柱从容而言社稷遂安持诚秉忠光辅二君激浊扬清欲人如身道至广莫我敢群境至大不容纎尘雪山倚空氷壑照人耿介絶邻为唐贞臣张郯公公谨有倬郯公仡仡而贞洸洸而仁寔太宗信臣太宗守藩内难未夷圗之则安舍之则危帝临安危机以惧以疑以蓍为有知是筮是咨郯公嶷然排闼折蓍抗愤正词用人事定天意身为元龟不知不识顺义之则以定社稷郯公之力公之云亡帝念其勤若痛在身天懐发中哭不避辰君臣之间夐古未闻屈突蒋公通五运相推土火革期隋化为唐忠臣不知犹驱义徒奋拒王师指心誓天摩颈待时人归有徳四海皆叛春日满川孤氷未泮亡家狥国方寸不乱力屈势穷排空落翰东南恸哭血尽魂㫁杖忠就擒万国瞻汉帝曰迩通古之烈士孝于其亲谁不欲子俾侯于蒋授以师纪感恩不死宣力如彼佐唐扶隋多教之美高申公士亷维岳降神佐唐生申忠贞自天孝友如春徳为邦基行厚人伦肃肃雍雍真王者臣庆因归妹光延天配婚媾之中云龙潜㑹建公南海廓我无外谅我拨乱弼文开泰逷彼庸蜀荐钟浇季文翁之化若扫于地申公攸徂有教无类父子兄弟望风相媿勃兴儒雅大复礼义西南颂声到今未坠名登元勲理冠群吏全材大噐于砾厥懿殷郧公开山温温殷公初若懦夫铜印试吏褒衣爲儒大风驱云忽与之俱连逢真宰参造化謩天地旣辟厥功有赫从王龚行佐帝光宅逺展骥足高惮鳯翮以永终誉垂于竹帛秦胡公叔寳洛汭之役龙战未决秦公应变临阵电㧞鋭气尽来我盈彼竭成败反掌存亡奄忽虎来风壮鳌转山没遂作心膂爰从讨伐崩围䧟阵火迸氷裂翕如鄂耸纵若鲸突功成国定万古壮骨程卢公知节卢公倬然动轶㡬先转祸爲福攀龙上天翻鹏翼积风乃耸桓桓将军大敌则勇雷崩山谷貔虎顿伏颷到溟波鲸鲵蹉跎见危而进当死不譲干城三朝身老气壮叚褒公志玄褒公虎臣先运而臻谒帝太原许唐与身拥劔驾气腾风跃云积忠累仁光有厥勲建斾北伐细柳宵屯风谧霜凝严局逹晨天子之使驻车军门安衆秉威此真将军洸洸桓桓克壮有闻许谯公绍群动相食血流中原谯公夷陵豺虎与邻列境连城火炎烟昏皎其一邦如玉不焚三光忽开万家皆新谁有天下平生故人引忠归诚豹变蠖伸金石之契移为君臣奕奕煌煌为龙为光元戎启行大斾央央式遏大江奄征南方恩斯勤斯两不可忘皇帝亲庻政颂臣闻光宅大寳茂育群生神而明之必在上圣然则所同者道所异者时或以垂拱仰成或以励精自致及乎俗跻仁夀理洽时雍弛张之政不殊劳逸之功则倍我皇帝体至化含元精苞干刚履坤顺诞骏命恢纂鸿休宣八圣之重光集百灵之奥祉如天之焘如地之容鼓义为雷霆奋仁为风雨干璇衡而转七曜悬金镜而纳九围廓氛沴而川澄㳫祯祥而山委昔轩辕氏斩蚩尤㓕火帝功至大矣若非杖风后之助受玄女之符未能尅也陶唐氏诛四罪定水灾徳至厚矣若非大舜之登庸伯禹之尽力未能成也汤以伊尹为相始定殷功武以太公为师乃康周道高祖绍复资傅说启沃之言宣王中兴頼山甫将明之政今陛下大康四海雄轶二纪百姓不知其日用群臣无望于清风而乃业迈乎前王功高乎古烈圣作物覩孰知其源窃以管窥天倪蠡挹溟量庻乎大畧可得而言焉陛下自代天统物之初则以屈已济人为意䖍临庻政躬搃万枢四册贤良六亲郊祀勤恤于理本尽瘁于生灵详旷代之所未详虑列辟之所未虑夏景大而方食寒星在而求衣寸隂不舍于论思子夜犹观乎启事除一物之患而品类获安伸匹夫之冤而庻狱自息弃瑕而録用含垢而宥过小善可纪必㧞于宸衷片言有孚不忘于睿聪至如天时之丰约地利之夷险邦赋之盈虗师律之贞暴闾阎之疾苦稼穑之艰难人风之情伪吏理之得失莫不宻归神筭潜纳皇明虽隂阳不能以气欺虽鬼神不能以形遁何细而不及何大而不苞何秘而不彰何难而不就犹复登䑓念在隂之惨闻乐思向隅之情御裘感短褐之寒临膳爱单食之餧日慎一日旣泰而不自泰旣安而不自安兢兢乎业业乎此其所以广运而有成全功之克举者也然而感覆焘之恩者欲天之弥髙荷容载之徳者欲地之弥厚仰照临之明者欲日月之弥光微臣被淳风饮玄泽亲挹行事目覩升平忧劳诚难愿陛下勉之而已美善诚至愿陛下保之而巳若夫虽休勿休玄黙优柔君上之体也遹观厥成蹈舞颂声臣下之职也为而不有徳莫至焉知而不称罪莫大焉臣某敢昧死再拜稽首献皇帝亲庻政颂一首其词曰出师迈徳玄元储庆幽而复曜髙祖受命贞观致理开元殷盛艰而复康皇帝亲政受命继何邈万斯年亲政维何夕惕干干天道福谦我则奉天人生在勤我则率先忧尧之心劳禹之形求人之瘼思国之经年亦丰止御膳不馨夜如何其皇寝未宁偃武修文太和氤氲海不扬波天无纎氛鸟章之长椎髻之君㑹朝明庭其从如云巍巍崇崇于穆昭融冝播大乐以宣皇风铿锵盛德蹈舞神功下臣作颂永示无穷狄梁公立卢陵王传讃梁公以武氏篡盗国命如缀翊安宗祉非我而谁是用蒙大耻履大险耸节振义以持丗心闲髙祖天下于方寸之地盗力虽盛莫之敢闚唐复为唐繄公是頼后代昧者颇归功公五臣殊不知五臣之功公所授也客有以李北海所传示予者述庐陵废立之际见公如生贻诸将来可以不惑敢摅愤而讃之词曰于休梁公社稷之臣濡迹应变与唐屈伸妖虹横天鸣牝专晨独立大道指南生人阖辟有期命先我时乃建国本代天张机取日虞泉浣光咸池潜授五龙夹之以飞临终指麾皇业再基运起身后功成不知穆若清风嶷然宏规凢为臣者可不度思张荆州画讃中书令始兴文献公有唐之鲠亮臣也开元二十二年后玄宗春秋髙矣以太平自致颇易天下综覈稍怠推纳寖广君子小人摩肩于朝直声遂寝邪气始胜中兴之业衰焉公于是以生人为身社稷自任抗危言而无所避秉大节而不可夺小必谏大必诤攀帝槛历天阶犯雷霆之威不霁不止日月㡬蚀为公却明虎而冠者不敢勐视群贤倚頼天下仰息廪廪乎千载之望矣不虞天将启幽蓟之祸俾姦臣乗衅以速致戎诈成谗胜圣不能保禠我公衮寘于侯服身虽逺而谏愈切道既塞而诚弥坚忧而不怨终老南国于戯功业见乎变而其变有二在否则通在泰则穷开元初天子新出艰难乆愤荒政乐与群下励精致理于是乎有否极之变姚宋坐而乗之举为时要动中上意天光照身宇宙在手势若舟檝相得当洪流而鼓迅风崇朝万里不足怪也开元末天子于勤而安其安髙视穆清沛然大满于是乎有泰极之变荆州起而扶之举为时害动咈上欲日与䜛党抗衡于交㦸之中势若微阳战隂冲宻云而吐丹气歘耀而㓕又何叹乎所痛者逢一时事一圣践其迹执其柄而有可有不可有成有不成况乎差池草茅沉落光耀者复何言哉复何言哉曹溪沙门灵澈虽脱离丗务而犹好正直携其圗像因以示予余观而感之乃作铭曰唐有栋臣徃矣其邈世传遗像以觉后觉徳容恢晏天骨峻擢波澄东溟日照太岳具瞻崇崇起敬起忠貌与神㑹凛然生风气藴逆鳞色形匪躬当时曲直如在胷中鲲鳞初脱激海以化羊角中頺摩天而下无喜无愠亦如此画呜唿为臣儆尔夙夜续羊叔子传讃天厌鼎峙蜀㓕魏改钖晋羊公以同四海儒衣登坛岳镇荆蛮十万之衆从公而闲逍遥岘阳傲视勍敌用人为间出入无迹呉国虽守呉心已降吞于胸中不见大江勤物忘已乐天知命留功遗人国愈身病江汉旧域徳膏潜蒸化行兵中兵息化兴䇿虽平呉道不相晋永嘉南迁岂曰泯泯药师如来绣像讃药师如来像者余妻兰陵萧氏之所绣也贞元二十年余奉德宗皇帝之命西使吐蕃辞高堂而出万死介单车而驰不测国故遽至戎情猜闭坎险一遇星霜再周夫人盥馈之余膏铅不御日乱蓬首坐销蕣华异域无期良时自晚始怨冬缸之乆而红芳已䦨方苦夏景之长而碧树将落书委尘箧迹沦苔堦渐昧音容孰知存没黩龟不告因梦难徴触虑成端沿情多绪黄昏望絶见偶语而生疑清旭意新闻疾行而误喜循环何极刻舟匪㝷浩隔理求窅非计得如闻东方有金界极乐大雄散琉璃之寳光照恒沙之国土能度衆生出诸幽厄一念必应万感皆通是用濬发慧根妙求真像㫁鸣机躬织之素染懿筐手缋之丝尽瘁荘严彰施綵绣缠苦心于香缕注精意于针锋指下而露染青莲思尽而云开白月然后练时洁室华设珍供夕炬传照晨炉续烟齐献至诚泣敷恳愿遂得慈舟宻济觉路潜引当道塲发念之日是荒裔来归之辰幽感㝠符一何昭焯乃知织廻文之锦无补离忧登望归之䑓空为废日与夫心谐妙理手结胜因进则有济渡之功退不离清浄为本从长择善岂同日而言哉余感其志効爰用賛叙虽在妻子亦无媿词藏诸闺门永以传信讃曰地万里兮天一极徃无由兮来不得解脱愿兮慈悲力五色绣兮黄金饰澄氛昏兮圎相开湛水月兮莲花䑓慈眼睠兮犷心廻死别离兮生归来海为田兮刼为灰身念念兮无穷哉吕和叔文集卷第九吕和叔文集唐吕和叔文集卷第十吕和叔文集卷第十朝议郎使持节衡州诸军事守衡州刺史上骑都尉赐绯鱼袋吕温杂着功臣恕死议昔卫蒯瞶以窃国之诈盟其陪臣服冕乗轩三死无与近代惑者为因口号于是乎有功臣恕死之典考诸古训其异端欤稽诸时事其乱本欤何者有国之柄莫大乎刑赏人生有欲不可以不制天讨有罪不可以不刑盖刑者圣王时以佐道徳而齐天下者也功济乎物不可以不赏赏劝乎功不可以不信盖信圣王所以一号令而惇天下者也然则恕死之典弃信而废刑何以言之夫立功者自八元十乱之后非尽能贤或有起屠贩垄畆行阵之间乗帝王应天顺人之势用力无㡬遂贪天功超腾风云各得变化率劳怙宠屈强自负僣冐无厌见利忘义是冝崇威峻法大为之防而反丹书铁劵许以不死其功大者可以五作乱而十犯上孰不以暴为无伤乎且人君之言如渔汗不反旣与之要天地誓河山卒一旦失驭有黥韩之罪神怒人怨不得巳而诛是弃信也若恣行兇险隳突宪纲或姦锋将发亹逼宗社乃念斯言之玷忍而不诛是废刑也向者才得其尘涓之効萤烛之助而信弃刑废将焉用之使贤而有功惊宠惧满自居无过之地何恕死为使愚而有功巳小人不幸又告以无死是僧骄而启姦适所谓赏之祸也虽恕之死其能免乎夫其贤如太公忠如伊尹唯君知臣可以勿贰而遽宥以死罪是疑其不终非所以待之以诚而尽君子之心若乃如狗盗庸如黥徒未有罪而先恕之死是不许其慕生亷耻自周名节非所以导之以徳而劝小人之善也以为明君之䖏劳臣也安之以爵禄护之以纪律明之以好恶耸之以祸福使得迁善逺罪保勲全名剖符傅庆与国终始恩斯勤斯是亦极矣奈何挠权乱法以罪宠人坠信赏必罚之典亏昭徳塞违之道恐非哲王经邦轨物之制也谨议复汉以粟为赏罚议议曰先王赏以饰喜罚以饰怒喜必待功而赏不潜行怒苟得罪而罚无轻赦其来尚矣汉氏杂覇道而隳王制昧宏规而狃小利俾其纳粟除罪拜爵以罚人则废法以赏人则废功以储蓄则废本是沮劳惠姦而怠弃南亩也何以言之惟名与器不可假人而班爵于并兼之家析圭于滞积之室使屠沽贱隷凌驾英豪苟有懐于亷耻之心岂复致患难之死虽月要天地日誓山河而赏不足以劝矣天讨有罪刑兹无赦而挠权于残贼之徒屈法于姦究之党使㓙人酷吏言暴无伤苟开必免之门孰惩罔极之悪虽临以斧钺驱于鼎镬而刑不足以威矣且朝縻好爵以粟授受国有常刑以粟出入贪利爱生之孰不愿空壠畆而贸圭组竭仓廪而救死亡拜爵者坐等封君遂忘其本业免罪者室如悬磬曷保其生聚虽使三公九卿躬执耒耜而啬不可以务矣于戏赏罚者长人之大柄农啬者有邦之永圗忽而弃焉曽不是念而利乎国储之蹔实兵食之仅济其何补欤然而汉承秦弊中国耗弱高惠务厥完缉孝文守以恭俭徳未浃于海外威乗行于四夷边候犹闻击柝戎士不淂觧甲眺错是以有权冝之对救弊之术偷利于当代利成于一时虽曰有因而为终贻识者之诮国家体元立极继天而作腾轶殷周绍休唐虞率我蒸人登于夀域王一变至于帝帝一变至于皇非正大之慕不听非盛徳之事不问焉有习近古之失䇿採庸臣之诡论者哉必患国廪犹虚边餽未继莫若兴李悝之平籴务充国之屯田练将简兵以省军费轻徭薄赋以悦人心东作一兴西成再秩则太仓之蓄如京矣塞下之稼如云矣亦何必亏昭徳塞违之道坠信赏必罚之典恐非圣唐经邦轨物之制也谨议人文化成论易曰观乎人文以化成天下能讽其言盖有之矣未有明其义者也尝试论之夫一二相生大钧造物百化交错六气节宣或隂阖而阳开或天经而地纪有圣作则寔为人文若乃夫以刚克妻以柔立父慈而教子孝而箴此室家之文也君以仁使臣臣以义事君予违汝弼献可替否此则朝廷之文也三公论道六卿分职九流异趣百揆同归此则官司之文也寛则人慢紏之以勐勐则人残施之以寛寛以济勐勐以济寛此刑政之文也乐胜则流遏之以礼礼胜则离和之以乐与时消息因俗变通此教化之文也文者盖言错综庻绩藻绘人情如成文焉以致其理然则人文化成之义其在兹乎而近代謟䛕之臣特以时君不能则象干坤祖述尧舜作化成天下之文乃以旂裳冕服章句翰墨为人文也遂使君人者浩然忘本沛然自得盛仪威以求至理坐吟咏而待太平流荡因循败而未晤不其痛欤必以旂裳冕服为人文则秦汉魏晋声明文物礼缛五帝仪繁三王可曰焕乎其有文章矣何衰乱之甚也必以章句翰墨为人文则陈后主隋炀帝雍容绮靡洋溢编简可曰文思安安何㓕亡之速也覈之以名义研之以情寔旣如彼校之以今古质之以成败又如此传不云乎经纬天地曰文礼不云乎文王以文理则文之时义其大矣哉焉可以名数末流雕虫小技厠杂其间也三不欺先后论昔宓子贱爲单父也人不忍欺之国侨爲郑也人不能欺之西门豹爲邺也人不敢欺之此皆爲政不同同归于理作干事之称首贻牧人之经范汪洋古今辉焯圗史穷理而语故有优劣择善而行岂无先后请试论之子贱仕衰乱之鲁而邑偪强齐仗义爲城池倚仁爲干橹当鲸吞之大敌鸠狼顾之遗黎涣离形检妙用心术惠训不乃无得而称视民如伤而不有其爱感而动之隂阳运于无言诚而明之日月悬于方寸是则不求欺于人而人不忍欺矣子产摄晋楚之间而靖㳟尔次役智利物饰躬励俗守之以信行之以礼告之以慈惠临之以明察如镜洞照如衡诚悬是则求人不欺而人亦不能欺矣西门当战国之初而克修茂绩身有纪律言有典章刚包其柔威克厥爱权之以法制董之以刑罚火烈人望霜清物心是则责人不欺而人固不敢欺矣夫不忍欺者至诚潜感是曰上徳尧舜之吏也不能欺者明智旁逹是曰有政三王之吏也不敢欺者严威允济是曰能刑五伯之吏也诚不足至于智智不足至于威大小之间朗然可见然而事在折衷理资渐致徳冝全举道贵兼通必也修诚而弃智诚未至而致理或亏任智而废威智未周而暴乱将起不若揔而行之迭收其效一之日二之日刑明威立使人畏而不敢欺三之日四之日智逹政成使人敬而不敢欺五之日六之日志孚诚格使人感而不敢欺以寛济勐同二气而和平自迩陟遐比三才而具美苟非全德大器其孰能至于此乎若不睱㑹其源流统其宗极而姑定优劣直论先后则尧舜之吏与王覇不同年而语矣虢州三堂记应龙乗风云作雷雨退必蟠蛰以全其力君子役智能统机剧退必宴息以全其性力全则神化无穷性全则精用不竭深山大泽其所以蟠蛰乎髙斋清池其所以宴息乎虢州三堂者居子宴息之境也开元初天子思二南之风并选宗英共持理柄大而近匪亲不居时惟五王出入相授承平易理逸政多暇考卜惟胜作为三堂三者明臣子在三之节堂者励宗室克之义岂从造适寔亦垂训居徳乐善何其盛哉然当时汉同家人鲁用王礼栋宇制度非诸侯居后刺史马君钖因其頺陊始革基搆丰而不侈约而不陋以琴竹诗书之幽素易绮纨钟鼓之繁喧虽林池烟景不譲他日观其广踰百畆深入重扄廻塘屈盘沓岛交映溟渤转于环堵蓬壶起于中庭浩然天成孰曰智及春之日衆木花拆岸铺岛织况浮照耀其水五色于是乎袭馨撷竒方舟逶迤乐鱼时翻飘蘂雪飞泝㳂环廻隐映差池咫尺迷路不知所归此武陵仙源未足以极幽絶也夏之日石寒水清松宻竹深大柳起风甘棠垂隂于是乎濯缨涟漪觧带升堂畏景火云隔林无光虚甍沉沉皓壁如霜羽扇不揺南轩清凉此则楚襄兰䑓未足以涤炎欎也秋之日金飈扫林蓊郁洞开太华爽气出関而来于是乎絃琴端居景物廓如月委皓素水空虚鸟惊寒沙霜滴髙梧境随夜深疑与丗殊此则庾公西楼未足以澹神虑也冬之日同云千里大雪盈尺四眺无路三堂虚白于是乎置酒褰惟慿轩倚楹瑶阶如真玉树罗生日暮天霁云开月明氷泉潺潺终夜有声此则子猷山隂未足以畅吟啸也于戯不离轩冕而践夷旷之城不出戸庭而获江海之心趣近悬觧迹同大隐序閲四时之胜节宣六气之和贵而居之可曰厚矣若知其身旣安而思所以安人其性旣适而思所以适物不以自乐而忽鳏寡之苦不以自逸而忘稼穑之勤能推是心以惠境内则良二千石也方今人亦劳止上思乂息州郡之选重如廷臣由是南阳张公辍挥翰之任受剖符之寄逰刃而理此焉坐啸静政令若水木闲人民如鱼鸟驯致其道闇然日彰小子以通家之爱获拜牀下且齿诸子侍坐于三堂见知唯文不敢无述捧笔避席请书堂隂俾后之人知此堂非燕逰亦可以观清静为政之道云云诸葛武侯庙记天厌汉徳俾絶其纽群生坠涂四海飞水武侯命丗寔念皇极魏姦呉轻未获心膂胥宇南阳坚卧待主三顾稍晚群雄初定必也彗扫是资鼎立变化消息谋成掌中战龙玄黄再得云雨于是右掲如天之府左提用武之国因山分力与水合势蟠亘万里张爲龙形亦欲首吞咸镐尾束河洛翼出中夏飞于天衢然后鱼驱勾呉东入晏海大勲未集天夺其魄至诚无忘炳在日月烈气不散长爲风雷英雄痛心六百年矣于戯以武矦之才知巳付託土虽狭国以勤俭冨民虽寡兵以节制强魏武旣没晋宣非敌而戎车荐驾不复中原或曰竒谋非长则斩将覆军无虚举矣或曰餽粮不继则筑室反耕有成筭矣尝试念之颇頥其原夫民无归德以为归抚则思虐则忘其思也不可使忘其忘也不可使思当汉道方休哀平无罪王莽乃欲慿戚宠造符命胁之以威动之以神使人忘汉终不可淂也及髙光旧德与世衰逺桓灵流毒在人骨髓武侯乃欲开张季丗兴振絶绪谕之以本临之以忠使人思汉亦不可得也向使武侯奉先主之命告天下曰我之举也匪私刘宗唯活元元曹氏利汝乎吾事之曹氏害汝乎吾除之俾虐魏偪从之民耸诚感动然后经武观衅长驱义声咸洛不足定矣奈何当至公之运而强人以私此犹力争彼未心服勤而靡获不亦冝哉乃知务开济之业者未能审时定势大顺人心而克观厥成吾不信也惜其才有余而见未至述于遗庙以俟通识唐贞元十四年七月二十五日东平吕某记道州刺史㕔壁记刺史河南元结字次山撰天下太平方千里之内生植齿类刺史能存亡休戚之天下兵兴方千里之内能保黎庻能攘患难在刺史耳凢刺史若无文武才略不清亷肃下若不明惠公直则一州生类皆辱灾害于戯自至此州见井邑丘墟生民㡬尽试问其故不觉涕下前軰刺史或有贪猥惛弱不分是非但以衣服饮食为事数年之间苍生䝉以私欲侵夺兼之公家驱迫非姦悪强冨殆无存者问之耆老前后刺史能恤飬贫弱专守法令有徐公履道李公廙而巳徧问诸公善或不及徐李悪有不堪说者故爲此记与刺史作戒自置州以来诸公改授迁绌年月则旧记存焉道州刺史厅后记一首壁记非古也若冠绶命秩之差则有格令在山川风物之辨则有圗谍在所以爲之记者岂不欲述理道列贤不肖以训于后庻中人以上得化其心焉代之作者率异于是或夸学名数或务工爲文居其官而记者则媚巳不居其官而代人记者则媚人春秋之㫖盖委地矣贤二千石河南元结字次山自作道州厅事记彰善而不党指悪而不诬直举胸臆用为鍳戒昭昭吏师长在屋壁彼贪虐放肆以生人为戯者独不媿于心乎予自㓜时读循吏传慕其为人以爲士大夫立名于代无以高此前年冬由尚书刑部郎中出为此州虽苦剧自课而未能逮其意也往刺史有许子良者輙移元次山记于北牖上而以其文代之复亦有时号君子之清者莅此孰视焉而莫之改岂是非之际如是其难乎予也鲁安知其他即今圬而书之俾复其旧且为后记以广次山之志云湖南都团练副使厅记湘中七郡罗压上㳺右振䍧蛮左驰瓯越控交广之户牖拟呉蜀之咽喉翼张四隅襟束万里半天下安危系焉圣唐理虽偃草制不去备消息变化必惟其时由是剖分荆衡复古南镇控其兵徒而重其统帅易其将校而难其参佐所以显仁藏用明道晦权成师于礼乐之中讲武于文章之内雍容易简四十余年名迹风流冠于当代始则裴諌议虬以逸材竒略傲视而静荒㓂次则赵相公璟以髙标雅望欎起而为国桢其余冯郎中嶷之硕重房容州孺复之英逹郑评事冽张着作季文之美秀洎张和州惟俭卢侍御澥佐我先大夫宣慈明允寔有成绩是皆焯于朝论清在人謡者矣元和三年冬天子命御史中丞陇西李公以永嘉之循政京兆之懿则廷赐大斾俾绥衡湘威如秋霜无私凋惠如太阳无私煦用人如止水无私鍳始下车表前副使殿中侍御史扶风窦君常以本官复职于是监察御史河南穆君寂河内司马君纾范阳卢君璠太常协律郎河东范君存庆前咸阳尉呉郡顾君师闵前太子正字陇西李君础前太常寺奉礼郎京兆杜君周士前延陵县尉同郡杜君赏群材响附各以类至文雅器用岁余大备错金碧于晴壑綷孔翠于春林遐迩翕然称为盛府中行感㑹知巳竭其诚能黄钟音韵调于嶰谷之竹太阿锋铓拭以华山之土其集鸾鳯㫁犀兕不足恠也窦氏伯季同时七人一居方伯二列华省四在诸侯之馆名教之乐缙绅慕焉以某近守支郡且知故寔得请连帅俾书公堂媿于不文安敢坚譲元和五年七月五日东平吕吕和叔文集唐吕和叔文集后序故衡州刺史东平吕君诔柳宗元维唐元和六年八月日衡州刺史东平吕君卒爰用十月二十四日槀葬于江陵之野呜唿君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社饮酒是月上戊不酒去乐㑹哭于神所而归余居永州在二州中间其哀声交于北南舟船之下上必然盖尝闻千古而覩于今也君之志与能不施于生人知之者又不过十人丗徒读君之文章歌君之理行不知二者于君其末也呜唿君之文章冝端于百丗今其存者非君之极言也独其词耳君之理行冝及于天下今其闻者非君之尽力也独其迹耳万不试而一出焉犹爲当世所重若使幸得出其什二三则巍然爲伟人与丗无穷其可涯也君所居官爲第三品冝得谥于太常余惧州史之逸其辞也私爲之诔以志其行其词曰麟死鲁郊其灵不施濯濯夫子胡㓗其仪冠仁服义干橹诗书忠贞继佩智勇承基跨腾商周尧舜是师道不胜祸天固余欺鬼神不怒妖孽咸疑何付之徳而夺其时呜唿哀哉命姓惟吕勤唐以力辅寕万邦受胙尔国维师元圣周以降徳丗征五侯伊祖之则嗣济厥武前书是式至于化光爰耀其特春秋之元儒者咸惑君逹其道卓然孔直圣人有心由我而得敷施变化动无不克推理惟功舒文以翼宣于事业与古同极道不苟用资仕乃扬进于礼司奋藻含章决科聮中休闻用张署讐百氏错综逾光超都諌列屡皁其囊帝殊尔能人服其智戎悔厥祸欵边求侍盛选邦良难乎始使君登御史賛命承事风动海壖皇威以致来㹅征赋甲兹郎吏制用经邦时推重器诸臣之复周官匪易汉课牋奏鲜云能备君自他曹载出其技笔削自任群伦革议正郎司刑邦宪为贰糺逖佞肃邪䛕其畏迁理道民民服休嘉思踈若昵惕迩如遐实闭其合而抚于家载其愉乐申以舞歌赋无吏迫威不刑加浩然顺风从令无譁繇蚕外邑我蠒盈车杂耕隣邦我黍之华旣字其畜亦艺其麻鼛鼓斯屏人喜则多始冨中教兴良废邪考绩旣成王用兴嗟陟于岳濵言进其律号唿南竭讴謡北溢欺吏悍民先声如失逋租匿税归城自出兼并旣息罢羸乃逸惟昔举善盗奔于隣今我兴仁化为齐人惟昔冨人或赈之粟今我厚生不竭而足邦思其弼人戴惟父善胡召灾仁胡罹咎俾民伊怙而君不夀矫矫贪陵乃康乃茂呜唿哀哉廪不余食藏不积帛内厚族姻外赒賔客恒是悬罄逮兹易箦僮无凶服葬非旧陌呜唿哀哉君昔与余讲徳讨儒时中之奥希圣为徒志存致君笑咏唐虞掲兹日月以耀羣愚疑生所恠怒起特殊齿舌嗷嗷雷动风驱良辰不偶卒与祸俱直道莫试嘉言罔敷王佐之噐穷以郡符秩在三品冝谥王都诸生群吏尚拥良圗故友咨懐累行陈謩是旌是告永永不渝呜唿哀哉