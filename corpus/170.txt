尚书正义尚书正义序维等言臣等元奉勑校勘五经正义今巳见有成堪雕印版行用者伏以三才分而书契肈启六籍着而学校斯兴由是体国辨方必典礼修文立敎实本于胶庠则郁郁乎文于周爲盛矣后曁法值挟书复时经战国或年祀逺而篇简烂脱或师徒衆而传授差讹存历朝错综之文虽具陈解说在羣儒讲论之旨亦互有异同唐贞观中国子祭酒孔颖达考前代之文採衆家之善随经析理去短从长用功二十四五年撰成一百八十卷自是至此三百余年讲经者止务销文应举者唯编节义茍期合格志望䇿名出身者急在于荣食禄者多忘本业一登科级便罢披寻因循而舛谬渐滋节略而宗源莫究伏惟应运统天睿文英武大圣至明广孝皇帝陛下道髙贯月德迈重曈武畅遐陬举前朝之坠典正历代之旧章崇儒雅之风三王却轸阐诗书之敎两汉厚颜臣等谬以寡闻幸尘华贯猥奉穷经之寄曽无博古之能空极覃精宁周奥义今则逐部各详于训解写本皆正于字书非遇昌期难兴大敎旣释不刋之典愿垂永代之规傥今雕印以颁行乞降丝纶之明命干犯旒冕臣等无任战污兢惶激切屏营之至谨奉表陈请以闻臣维等诚惶诚恐顿首顿首谨言端拱元年三月日勘官承奉郎守大理评事臣秦奭等上张勘官徴事郎守大理寺丞柱国臣轩辕节勘官徴事郎守太子右賛善大夫臣胡令问勘官承奉郎守太子右賛善大夫柱国臣解贞吉勘官承奉郎守殿中丞柱国臣胡迪勘官朝奉郎守国子毛诗博士柱国赐绯鱼袋臣解损勘官承奉郎守国子礼记博士赐绯鱼袋臣李觉勘官承奉郎守国子春秋博士赐绯鱼袋臣袁逢吉都勘官朝请大夫守国子司业赐紫金鱼袋臣孔维上五经正义表臣无忌等言臣闻混元初辟三极之道分焉醇德旣醨六籍之文着矣于是龟书浮于温洛爰演九畴龙图出于荣河以彰八卦故能范围天地埏埴隂阳道济四𬈑知周万物所以七敎八政垂炯戒于百王五始六虚贻徽范于千古咏歌明得失之迹雅颂表废兴之由寔刑政之纪纲乃人伦之隐括昔云官司契之后火纪建极之君虽歩骤不同质又有异莫不开玆胶序方之地轴将五岳而永久笔削巳了缮写如前臣等学谢伏业慙张禹虽罄庸浅惧乖正典谨以上闻伏増战越谨言永徽四年二月二十四日太尉扬州都督上柱国赵国公臣无忌等上奉尚书正义序国子祭酒上护军曲阜县开国子臣孔颖达奉勑撰夫书者人君辞诰之典右史记言之䇿古之王者事緫万机发号出令义非一揆或设敎以驭下或展礼以事上或宣威以肃震曜或敷和而散风雨得之则百度惟贞失之则千里斯谬枢机之发荣辱之主丝纶之动不可不愼所以辞不苟出君举必书欲其昭法诫愼言行也其泉源所渐基于出震之君黼藻斯彰郁乎如云之后勲华揖让而典谟起汤武革命而誓诰兴先君宣父生于周末有至德而无至位修圣道以显圣人芟烦乱而翦浮辞举宏纲而撮机要上断唐虞下终秦鲁时经五代书緫百篇採翡翠之羽毛拔犀象之牙角罄荆山之石所得者连城穷汉水之濵所求者照乗巍巍荡荡无得而称郁郁纷纷于斯爲盛斯乃前言往行足以垂法将来者也曁乎七雄巳战五精未聚儒雅与深穽同埋经典共积薪俱燎汉氏大济区宇广求遗逸採古文于金石得今书于齐鲁其文则欧阳夏侯二家之所说蔡邕碑石刻之古文则两汉亦所不行安国注之寔遭巫蛊遂寝而不用历及魏晋方始稍兴故马郑诸儒莫覩其学所注经传时或异同晋丗皇甫谧独得其书载于帝纪其后传授乃可详焉但古文经虽然早出晩始得行其辞富而备其义弘而雅故复而不厌乆而愈亮江左学者咸悉祖焉近至隋初始流河朔其爲正义者蔡大宝巢猗费甝顾彪刘焯刘炫等其诸公旨趣多或因循怗释注文义皆浅略惟刘焯刘炫最爲详雅然焯乃织综经文穴凿孔穴诡其新见异彼前儒非险而更爲险无义而更生义窃以古人言诰惟在达情虽复时或取象不必辞皆有意若其言必託数经悉对文斯乃鼔怒浪于平济震惊猋于静树使敎者烦而多惑学者劳而少功过犹不及爲此也炫嫌焯之烦杂就而删焉虽复微稍省要又好改张前义义更大略辞又过华虽爲文笔之善乃非开奖之路义旣无义文又非文欲使后生若爲领袖此乃炫之所失未爲得也今奉明勑考定是非谨罄庸愚竭所闻见览古人之传记质近代之异同存其是而去其非削其烦而増其简此亦非敢臆说必据旧闻谨与朝散大夫行太学博士臣王德韶前四门助敎臣李子云等谨共铨叙至十六年又奉勑与前修䟽人及通直郎行四门博士骁骑尉臣朱长才给事郎守四门博士上骑都尉臣苏德融登仕郎守太学助敎云骑尉臣随德素儒林郎守四门助敎云骑尉臣王士雄等对勑使赵弘智覆更详审爲之正义凡二十卷庶对扬于圣范冀有益于童稚略陈其事叙之云尔尚书正义尚书正义尚书正义尚书正义卷一尚书正义卷第一国子祭酒上护军曲阜县开国子臣孔颖逹等奉勑撰尚书序正义曰道夲沖寂非有名言旣形以道生物由名举则凡诸经史因物立名物有夲形形从事着圣贤阐敎事显于言言惬羣心书而示法旣书有法因号曰书后人见其久逺自于上丗尚者上也言此上代以来之书故曰尚书且言者意之声书者言之记是故存言以声意立书以记言故易曰书不尽言言不尽意是言者意之筌蹄书言相生者也书者舒也书纬璇玑钤云书者如也则书者写其言如其意情得展舒也又刘熈释名云书者庶也以记庶物又为着言事得彰着五经六籍皆是笔书此独称书者以彼五经者非是君口出言即书爲法所书之事各有云爲遂以所爲别立其称称以事立故不名书至于此书者本书君事事虽有别正是君言言而见书因而立号以此之故名异诸部但诸部之书随事立名名以事举要名立之后亦是笔书故百氏六经緫曰书也论䜟所谓题意别名各自载耳昭二年左传曰晋韩起适鲁观书于太史氏见易象与鲁春秋此緫名书也序者言序述尚书起记存亡註说之由序爲尚书而作故曰尚书序周颂曰继序思不忘毛传云序者绪也则绪述其事使理相胤续若茧之抽绪伹易有序卦子夏作诗序孔子亦作尚书序故孔君因此作序名也郑玄谓之賛者以序不分散避其序名故谓之賛賛者明也佐也佐成序义明以注解故也安国以孔子之序分附篇端故已之緫述亦谓之序事不烦重义无所嫌故也古者至生焉正义曰代结绳者言前丗之政用结绳今有书契以代之则伏牺时始有文字以书事故曰由是文籍生焉自今本昔曰古古者以圣德伏物敎人取牺牲故曰伏牺字或作宓牺音亦同律历志曰结作网罟以取牺牲故曰伏牺或曰包牺言取牺而包之顾氏读包爲庖取其牺牲以供庖厨顾氏又引帝王丗纪云伏牺母曰华胥有巨人迹出于雷泽华胥以足履之有娠生伏牺于成纪蛇身人首月令云其帝太昊系辞云古者包牺氏之王天下也是直变包言伏耳则伏牺是皇言王天下者以皇与帝王据迹爲优劣通亦爲王故礼运云昔者先王亦谓上代爲王但自下言之则以上身爲王据王身于下谓之王天下也知伏牺始画八卦者以系辞云包牺氏之王天下也后乃云始画八卦以通神明之德以类万物之情故知之也知时造书契以代结绳之政者亦以系辞云上古结绳而治后丗圣人易之以书契盖取诸夬是造书契可以代结绳也彼直言后丗圣人知是伏牺者以理比况而知何则八卦画万物之象文字书百事之名故系辞曰仰则观象于天俯则观法于地观鸟兽之文与地之冝近取诸身逺取诸物始画八卦是万象见于卦然画亦书也与卦相类故知书契亦伏牺时也由此孔意正欲须言伏牺时有书契夲不取于八卦今云八卦者明书卦相类据系辞有画八卦之成文而言明伏牺造书契也言结绳者当如郑注云爲约事大大其绳事小小其绳王肃亦曰结绳识其政事是也言书契者郑云书之于木刻其侧爲契各持其一后以相考合若结绳之爲治孔无明说义或当然说文云文者物象之本也籍者借也借此简书以记録政事故曰籍盖取诸夬夬者决也言文籍所以决断宣扬王政是以夬繇曰扬于王庭系辞云包牺氏之王天下又云作结绳而爲罔罟盖取诸离彼谓结罔罟之绳与结爲政之绳异也若然尚书纬及孝经䜟皆云三皇无文字又班固马融郑玄王肃诸儒皆以爲文籍初自五帝亦云三皇未有文字与此说不同何也又苍颉造书出于丗本苍颉岂伏牺时乎且系辞云黄帝尧舜爲九事之目末乃云上古结绳以治后丗圣人易之以书契是后丗圣人即黄帝尧舜何得爲伏牺哉孔何所据而更与系辞相反如此不同者艺文志曰仲尼没而微言绝七十子丧而大义乖况遭秦焚书之后羣言竞出其纬文鄙近不出圣人前贤共疑有所不取通人考正伪起哀平则孔君之时未有此纬何可引以爲难乎其马郑诸儒以据文立说见后丗圣人在九事之科便谓书起五帝自所见有异亦不可难孔也而系辞云后丗圣人在九事之下者有以而然案彼文先历说伏牺神农盖取下乃云黄帝尧舜垂衣裳而天下治盖取诸干坤是黄帝尧舜之事也又舟楫取涣服牛取随重门取豫曰杵取小过弧矢取睽此五者时无所系在黄帝尧舜时以否皆可以通也至于宫室葬与书契皆先言上古古者乃言后丗圣人易之则别起事之端不指黄帝尧舜时以此葬事云古者不云上古而云易之以棺椁棺椁自殷汤而然非是彼时之验则上古结绳何废伏牺前也其苍颉则说者不同故丗夲云苍颉作书司马迁班固韦诞宋忠傅玄皆云苍颉黄帝之史官也崔瑗曹植蔡邕索靖皆直云古之王也徐整云在神农黄帝之闲谯周云在炎帝之丗衞氏云当在庖牺苍帝之丗愼到云在庖牺之前张揖云苍颉爲帝王生于禅通之纪广雅曰自开辟至获麟二百七十六万歳分爲十纪则大率一纪二十七万六千年十纪者九头一也五龙二也摄提三也合雒四也连通五也序命六也循飞七也因提八也禅通九也流讫十也如揖此言则苍颉在获麟前二十七万六千余年是说苍颉其年代莫能有定亦不可以难孔也然纪自燧人而下揖以爲自开辟而设又伏牺前六纪后三纪亦爲据张揖愼到徐整等说亦不可以年断其流讫之纪似自黄帝爲始耳又依易纬通卦验燧人在伏牺前表计寘其刻曰苍牙通灵昌之成孔演命明道经郑玄注云刻谓刻石而记识之据此伏牺前巳有文字矣又隂阳书称天老对黄帝云凤皇之象首戴德背负仁颈荷义膺抱信足履政尾系武又山海经云凤皇首文曰德背文曰义翼文曰顺膺文曰仁腹文曰信又易系辞云河出图洛出书圣人则之是文字与天地并兴焉又韩诗外传称古封太山禅梁甫者万余人仲尼观焉不能尽识又管子书称管仲对齐桓公曰古之封太山者七十二家夷吾所识十二而巳首有无怀氏封太山禅云云其登封者皆刻石纪号但逺者字有彫毁故不可识则夷吾所不识者六十家又在无怀氏前孔子覩而不识又多于夷吾是文字在伏牺之前巳自乆逺何怪伏牺而有书契乎如此者盖文字在三皇之前未用之敎丗至伏牺乃用造书契以代结绳之政是敎丗之用犹燧人有火中古用以燔黍捭豚后圣乃修其利相似文字理本有之用否随丗而渐也若然惟系辞至神农始有噬嗑与益则伏牺时其卦未重当无杂卦而得有取诸夫者此自郑玄等说耳案说卦曰昔者圣人幽賛于神明而生蓍系辞曰天生神物圣人则之则伏牺用蓍而筮矣故郑注说卦亦曰昔者圣人谓伏牺文王也系辞又曰十有八变而成卦是言爻皆三归竒爲三变十八变则六爻明矣则筮皆六爻伏牺有筮则有六爻何爲不重而怪有夬卦乎伏牺至常道也正义曰坟大也以所论三皇之事其道至大故曰言大道也以典者常也言五帝之道可以百代常行故曰言常道也此三皇玉帝或举德号或举地名或直指其人言及便称不爲义例顾氏引帝王丗纪云神农母曰女登有神龙首感女登而生炎帝人身牛首黄帝母曰附寳见大电光绕北斗枢星附宝感而怀孕二十四月而生黄帝日角龙颜少昊金天氏母曰女节有星如虹下流意感而生少昊颛顼母曰景仆昌意正妃谓之女枢有星贯月如虹感女枢于幽房之宫而生颛顼尧母曰庆都观河遇赤龙晻然隂风感而有孕十四月而生尧又云舜母曰握登见大虹感而生舜此言谓之三坟谓之五典者因左传有三坟五典之文故指而谓之然五帝之书皆谓之典则虞书皐陶谟益稷之属亦应称典所以别立名者若主论帝德则以典爲名其臣下所爲随义立称其三坟直云言大道也五典直云言常道也不训坟典之名者以坟大典常常训可知故略之也常道所以与大道爲异者以帝者公平天下其道可以常行故以典言之而皇优于帝其道不但可常行而巳又更大于常故言坟也此爲对例耳虽少有优劣皆是大道并可常行故礼运云以大道之行爲五帝时也然帝号同天名所莫加优而称皇者以皇是美大之名言大于帝也故后代措庙立主尊之曰皇生者莫敢称焉而士庶祖父称曰皇者以取美名可以通称故也案左传上有三坟五典不言坟是三皇之书典是五帝之书孔知然者案今尧典舜典是二帝二典推此二典而上则五帝当五典是五典爲五帝之书今三坟之书在五典之上数与三皇相当坟又大名与皇义相类故云三皇之书爲三坟孔君必知三皇有书者案周礼小史职掌三皇五帝之书是其明文也郑玄亦云其书即三坟五典但郑玄以三皇无文或据后録定孔君以爲书者记当时之事不可以在后追録若当时无书后代何以得知其道也此亦孔君所据三皇有文字之验耳郑玄注中候依运斗枢以伏牺女娲神农爲三皇又云五帝坐帝鸿金天髙阳髙辛唐虞氏知不尔者孔君旣不依纬不可以纬难之又易兴作之条不见有女娲何以辄数又郑玄云女娲脩伏牺之道无改作则巳上脩旧者衆岂皆爲皇乎旣不数女娲不可不取黄帝以充三皇耳又郑玄数五帝何以六人或爲之说云德协五帝座不限多少故六人亦名五帝若六帝何有五座而皇指大帝所谓耀魄宝止一而巳本自无三皇何云三皇岂可三皇数人五帝数座二文舛互自相乖阻也其诸儒说三皇或数燧人或数祝融以配牺农者其五帝皆自轩辕不数少昊斯亦非矣何燧人说者以爲伏牺之前据易曰帝出于震震东方其帝太昊又云古者包牺氏之王天下也言古者制作莫先于伏牺何以燧人厕在前乎又祝融及颛顼以下火官之号金天巳上百官之号以其徴五经无云祝融爲皇者纵有不过如共工氏共工有水瑞乃与牺农轩挚相类尚云霸其九州祝融夲无此瑞何可数之乎左传曰少昊之立凤鸟适至于月令又在秋享食所谓白帝之室者也何爲独非帝乎故孔君以黄帝上数爲皇少昊爲五帝之首耳若然案今丗夲帝系及大戴礼五帝德并家语宰我问太史公五帝夲纪皆以黄帝爲五帝此乃史籍明文而孔君不从之者孟轲曰信书不如其无书吾于武城取二三䇿而巳言书以渐染之滥也孟轲巳然况后之说者乎又帝系夲纪家语五帝德皆云少昊即黄帝子靑阳是也颛顼黄帝孙昌意子帝喾髙辛氏爲黄帝曽孙玄嚻孙侨极子尧爲帝喾子舜爲颛顼七丗孙此等之书说五帝而以黄帝爲首者原由丗夲经于暴秦爲儒者所乱家语则王肃多私定大戴礼夲纪出于丗夲以此而同盖以少昊而下皆出黄帝故不得不先说黄帝因此谬爲五帝耳亦由系辞以黄帝与尧舜同事故儒者共数之焉孔君今者意以月令春曰太昊夏曰炎帝中央曰黄帝依次以爲三皇又依系辞先包牺氏王没神农氏作又没黄帝氏作亦文相次皆着作见于易此三皇之明文也月令秋曰少昊冬曰颛顼自此爲五帝然黄帝是皇今言帝不云皇者以皇亦帝也别其美名耳太昊爲皇月令亦曰其帝太昊易曰帝出于震是也又轩辕之称黄帝犹神农之云炎帝神农于月令爲炎帝不怪炎帝爲皇何怪轩辕称帝而梁主云书起轩辕同以燧人爲皇其五帝自黄帝至尧而止知帝不可以过五故曰舜非三王亦非五帝与三王爲四代而巳其言与诗之爲体不雅则风除皇巳下不王则帝何有非王非帝以爲何人乎典谟皆云帝曰非帝如何至于至一揆正义曰旣皇书称坟帝书称典除皇与帝坟典之外以次累陈故言至于夏商周三代之书虽复当时所设之敎与皇及帝坟典之等不相伦类要其言皆是雅正辞诰有深奥之义其所归趣与坟典一揆明虽事异坟典而理趣终同故所以同入尚书共爲丗敎也孔君之意以坟典亦是尚书故此因坟典而及三代下云讨论坟典断自唐虞以下是坟典亦是尚书之内而小史偏掌之者以其逺代故也此旣言坟典不依外文连类解八索九丘而言三代之书厕于其闲者孔意以坟典是尚书丘索是尚书外物欲先说尚书事讫然后及其外物故先言之也夏商周之书皆训诰誓命之事言设敎者以此训诰誓命即爲敎而设故云设敎也言不伦者伦类也三代战争不与皇帝等类若然五帝称典三王劣而不伦不得称典则三代非典不可常行何以垂法乎然三王丗绕不如上代故随事立名虽篇不目典理实是典故曰雅诰奥义其归一揆即爲典之谓也然三王之书惟无典谟以外训诰誓命歌贡征范类犹有八独言诰者以别而言之其类有八文从要约一诰兼焉何者以此八事皆有言以诰示故緫谓之诰又言奥义者指其言谓之诰论其理谓之义故以义配焉言其归一揆见三代自归于一亦与坟典爲一揆者况喻之义假譬人射莫不皆发志揆度于的犹如圣人立敎亦同揆度于至理故云一揆是故历代宝之以爲大训正义曰顾命云越玉五重陈宝即以赤刀大训在西序是宝之以爲大训之文彼注以典谟爲之与此相当要六艺皆是此直爲书者指而言之故彼注亦然也彼直周时宝之此知历代者以坟典久逺周尚宝之前代可知故言历代耳八卦至此书也正义曰以坟典因外文而知其丘索与坟典文连故连而说之故緫引传文以充足已意且爲于下见与坟典俱被黜削故说而以爲首引言爲论八卦事义之说者其书谓之八索其论九州之事所有志记者其书谓之九丘所以名丘者以丘聚也言于九州当有士地所生之物风气所冝之事莫不皆聚见于此书故谓之九丘焉然八卦言之说九州言之志不同者以八卦交互相说其理九州当州有所志识以此而不同此索谓求索亦爲搜索以易八卦爲主故易曰八卦成列象在其中矣因而重之爻在其中矣又曰八卦相盪是六十四卦三百八十四爻皆出于八卦就八卦而求其理则万有一千五百二十䇿天下之事得故谓之索非一索再索而巳此索于左传亦或谓之索说有不同皆后人失其眞理妄穿凿耳其九丘取名于聚义多如山丘故爲聚左传或谓之九区得爲说当九州之区域义亦通也又言九州所有此一句与下爲揔即上地所生风气所冝是所有也言土地所生即其动物植物大率土之所生不出此二者又云风气所冝者亦与土地所生大同何者以九州各有土地有生与不生由风气所冝与不冝此亦职方禹贡之类别而言之土地所生若禹贡之厥贡厥篚也风气所冝若职方其畜冝若干其民若干男若干女是也上坟典及索不别训之以可知故略之丘训旣难又须别言九州所冝巳下故先训之于下结义故云皆聚此书也春秋至遗书也正义曰以上因有外文言坟典丘索而谓之故引成文以证结之此昭十二年左传楚灵王见倚相趋过告右尹子革以此辞知倚相是其名字盖爲太史而主记左动之事谓之左史不然或楚俗与诸国不同官多以左右爲名或别有此左史乎彼子革荅王云倚相臣问祈招之诗而不知若问逺焉其焉能知之彼以爲倚相不能读之此云能者以此据左传成文因王言而引之假不能读事亦无妨况子革欲开谏王之路倚相未必不能读也言此坟典丘索即此晋是谓上丗帝王遗余之书也以楚王论时巳在三王之末故云遗书其丘索知是前事亦不知在何代故直揔言帝王耳先君至九丘正义曰旣结申帝王遗书欲言孔子就而刋定孔子丗家云安国是孔子十一世孙而上尊先祖故曰先君谷梁以爲鲁襄公二十一年冬十一月庚子孔子生左传哀公十六年夏四月己丑孔子卒计以周灵王时生敬王时卒故爲周末上云文籍下云灭先代典籍此言史籍籍者古书之大名由文而有籍谓之文籍因史所书谓之史籍可以爲常故曰典籍义亦相通也但上因书契而言文下伤秦灭道以称典于此言史者不但义通上下又以此史籍不必是先王正史是后代好事者作以此惧其不一故曰盖有不知而作之者我无是也先言定礼乐者欲明孔子欲反于圣道以归于一故先言其旧行可从者修而不改曰定就而减削曰删凖依其事曰约因而佐成曰賛显而明之曰述各从义理而言独礼乐不改者以礼乐圣人制作己无贵位故因而定之又云明旧章者即礼乐诗易春秋是也以易道职方与黜八索除九丘相对其约史记以删诗书爲偶其定礼乐文孤故以明旧章配之作文之体也易亦是圣人所作不言定者以易非如礼乐人之行事不须云定又因而爲作十翼故云賛耳易文在下者亦爲黜八索与除九丘相近故也爲文之便不爲义例孔子之修六艺年月孔无明说论语曰吾自卫反鲁然后乐正雅颂各得其所则孔子以鲁哀公十一年反鲁爲大夫十二年孟子卒孔子弔则致仕时年七十以后脩述也诗有序三百一十一篇全者三百五篇云三百者亦举全数计职方在周礼夏官亦武帝时出于山巖屋壁即藏祕府丗人莫见以孔君爲武帝博士于祕府而见焉知必黜八索除九丘者以三坟五典夲有八今序只有二典而巳其三典三坟今乃寂寞明其除去旣坟典书内之正尚有去者况书外乎故知丘索亦黜除也黜与除其义一也黜退不用而除去之必云賛易道以黜者以不有所兴孰有所废故也职方即周礼也上巳云定礼乐即职方在其内别云遂之以爲除九丘举其类者以言之则云述者以定而不改即是遵述更有书以述之讨论至百篇正义曰言孔子旣惧览之者不一不但删诗约史定礼賛易有所黜除而巳又讨整论理此三坟五典并三代之书也论语曰丗叔讨论之郑以讨论爲整理孔君旣取彼文义亦当然以书是乱物故就而整理之若然坟典周公制礼使小史掌之而孔子除之者盖随丗不同亦可孔子之时坟典巳杂乱故因去之左传曰芟夷藴崇之又曰俘翦惟命诗曰海外有截此孔君所取之文也芟夷者据全代全篇似草随次皆芟使平夷若自帝喾巳上三典三坟是芟夷之文自夏至周虽有所留全篇去之而多者即芟夷也翦截者就代就篇辞有浮者翦截而去之去而少者爲翦截也举其宏纲即上芟夷烦乱也撮其机要即上翦截浮辞也且宏纲云举是据篇代大者言之机要云撮爲就篇代之内而撮出之耳宏大也网者纲之索举大网则衆目随之机者机关撮取其机关之要者断自唐虞以下者孔无明说书纬以爲帝喾以上朴略难传唐虞已来焕炳可法又禅让之首至周五代一意故耳孔义或然典即尧典舜典谟即大禹谟皐陶谟训即伊训髙宗之训诰即汤诰大诰誓即甘誓汤誓命即毕命顾命之等是也说者以书体例有十此六者之外尚有征贡歌范四者并之则十矣若益稷盘庚单言附于十事之例今孔不言者不但举其机约亦自征贡歌范非君出言之名六者可以兼之此云凡百篇据序而数故耳或云百二篇者误有所由以前汉之时有东莱张霸伪造尚书百两篇而爲纬者附之因此郑云异者其在大司徒大仆正乎此事爲不经也郑作书论依尚书纬云孔子求书得黄帝玄孙帝魁之书迄于秦穆公凡三千二百四十篇断逺取近定可以爲丗法者百二十篇以百二篇爲尚书十八篇爲中候以爲去三千一百二十篇以上取黄帝玄孙以爲不可依用今所考覈尚书首自舜之末年以禅于禹上録舜之得用之事由尧以爲尧典下取舜禅之后以爲舜让得人故史体例别而不必君言若禹贡全非君言而禹身事受禅之后无入夏书之言是舜史自録成一法后代因之耳所以至其义正义曰此论孔子正理羣经已毕揔而结之故爲此言家语及史记皆云孔子弟子三千人故云三千之徒也及秦至屋壁正义曰言孔子旣定此书后虽曰明白反遭秦始皇灭除之依秦夲纪云秦王正二十六年平定天下尊爲皇帝不复立谥以爲初并天下故号始皇爲灭先代典籍故云坑儒焚书以即位三十四年因置酒于咸阳宫丞相李斯奏请天下敢有藏诗书百家语者悉诣守尉亲烧之有敢偶语诗书者弃市令下三十日不烧黥爲城旦制曰可是焚书也三十五年始皇以方士卢生求仙药不得以爲诽谤诸生连相告引四百六十余人皆坑之咸阳是坑儒也又衞宏古文竒字序云秦改古文以爲篆隷国兴敎招聘名士文景以后儒者更衆至武帝尤甚故云旁求儒雅诗小雅曰匪先民是程匪大猷是经彼注云猷道也大道即先王六籍是也伏生名胜爲秦二丗博士儒林传云孝文帝时求能治尚书者天下无有闻伏生治之欲召时伏生年巳九十有余老不能行于是诏太常使掌故臣晁错往受之得二十九篇即以敎于齐鲁之闲是年过九十也案史记秦时焚书伏生壁藏之其后兵火起流汉定天下伏生求其书亡数十篇独得二十九篇以敎于齐鲁之闲则伏生壁内得二十九篇而云失其夲经口以传授者盖伏生初实壁内得之以敎齐鲁传教旣久诵文则熟至其末年因其习诵或亦目暗至年九十晁错往受之时不执经而口授之故也又言裁二十余篇者意在伤亡爲少之文势何者以数法随所近而言之若欲多之当云得三十篇今裁二十余篇言裁亦意以爲少之辞又二十九篇自是计卷若计篇则三十四去泰誓犹有三十一案史记及儒林传皆云伏生独得二十九篇以敎齐鲁则今之泰誓非初伏生所得案马融云泰誓后得郑玄书论亦云民闲得泰誓别録曰武帝末民有得泰誓书于壁内者献之与博士使读说之数月皆起传以敎人则泰誓非伏生所传而言二十九篇者以司马迁在武帝之丗见泰誓出而得行入于伏生所传内故爲史揔之并云伏生所出不复曲别分析云民闲所得其实得时不与伏生所传同也但伏生虽无此一篇而书传有八百诸侯俱至孟津白鱼入舟之事与泰誓事同不知爲伏生先爲此说不知爲是泰誓出后后人加增此语案王充论衡及后汉史献帝建安十四年黄门侍郎房宏等说云宣帝泰和元年河内女子有坏老子屋得古文泰誓三篇论衡又云以掘地所得者今史汉书皆云伏生传二十九篇则司马迁时巳得泰誓以并归于伏生不得云宣帝时始出也则云宣帝时女子所得亦不可信或者尔时重得之故于后亦据而言之史记云伏生得二十九篇武帝记载今文泰誓末篇由此刘向之作别録班固爲儒林传不分明因同于史记而刘向云武帝末得之泰誓理当是一而古今文不同者即马融所云吾见书传多矣凡诸所引今之泰誓皆无此言而古文皆有则古文爲眞亦复何疑但于先有张霸之徒伪造泰誓以藏壁中故后得而惑丗也亦可今之泰誓百篇之外若周书之例以于时实有观兵之誓但不録入尚书故古文泰誓曰皇天震怒命我文考肃将天威大勲未集肆予小子发以尔友邦冢君观政于商是也又云以其上古之书谓之尚书者此文继在伏生之下则言以其上古之书谓之尚书此伏生意也若以伏生指解尚书之名名巳先有有则当云名之尚书旣言以其上古之书今先云以其则伏生意之所加则知尚字乃伏生所加也以尚解上则尚训爲上上者下所慕尚故义得爲通也孔君旣陈伏生此义于下更无是非明即用伏生之说故书此而论之马融虽不见孔君此说理自然同故曰上古有虞氏之书故曰尚书是也王肃曰上所言史所书故曰尚书郑氏云尚者上也尊而重之若天书然故曰尚书二家以尚与书相将则上名不正出于伏生郑玄依书纬以尚字是孔子所加故书賛曰孔子乃尊而命之曰尚书璇玑钤云因而谓之书加尚以尊之又曰书务以天言之郑玄溺于书纬之说何有人言而须系之于天乎且孔君亲见伏生不容不悉自云伏生以其上古之书谓之尚书何云孔子加也王肃云上所言史所书则尚字与书俱有无先后旣直云尚何以明上之所言书者以笔画记之辞羣书皆是何知书要责史所爲也此其不若前儒之说密耳云上古者亦无指定之目自伏生言之则于汉丗仰遵前代自周巳上皆是马融云有虞氏爲书之初耳若易历三丗则伏牺爲上古文王爲中古孔子爲下古礼运郑玄以先王食腥与易上古结绳同时爲上古神农爲中古五帝爲下古其不相对则无例耳且太之与上爲义不异礼以唐虞爲太古以下有三代冠而推之爲然是爲不定则但今丗巳上仰之巳古便爲上古耳以书是夲名尚是伏生所加故诸引书直云书曰若有配代而言则曰夏书无言尚书者至鲁至坏宅正义曰欲云得百篇之由故序其事汉景帝之子名余封于鲁爲王死谥曰共存日以居于鲁近孔子宅好治宫室故欲襃益乃坏孔子旧宅以增广其居于所坏壁内得安国先人所藏古文虞夏商周之书及传论语孝经皆是科斗文字王虽得此书犹坏不止又升孔子庙堂闻金钟石磬丝琴竹管之音以惧其神异乃止不复敢坏宅也上言藏家书于屋壁此亦屋壁内得书也亦得及传论语孝经等不从约云得尚书而烦文言虞夏商周之书者以壁内所得上有题目虞夏商周书其序直云书序皆无尚字故其目録亦然故不云尚书而言虞夏商周之书安国亦以此知尚字是伏生所加推此壁内所无则书夲无尚字明矣凡书非经则谓之传言及传论语孝经正谓论语孝经是传也汉武帝谓东方朔云传曰时然后言人不厌其言又汉东平王刘云与其太师䇿书云传曰陈力就列不能者止又成帝赐翟方进䇿书云传曰髙而不危所以长守贵也是汉世通谓论语孝经爲传也以论语孝经非先王之书是孔子所传説故谓之传所以异于先王之书也上巳云坏孔子旧宅又云乃不坏宅者初王意欲坏之已坏其屋壁闻八音之声乃止余者不坏明知已坏者亦不敢居故云乃不坏宅耳悉以至能者正义曰旣云王不坏宅以惧神灵因还其书巳前所得言悉以书还孔氐则上传论语孝经等皆还之故言悉也科斗书古文也所谓苍颉本体周所用之以今所不识是古人所爲故名古文形多头麤尾细状腹团圎似水虫之科斗故曰科斗也以古文经秦不用故云废巳久矣时人无能知识者孔君以人无能知识之故已欲传之故以所闻伏生之书比校起发考论古文之义考文而云义者以上下事义推考其文故云义也定其可知者就古文内定可知识者爲隷古定不言就伏生之书而云以其所闻者明用伏生书外亦考之故云可知者谓并伏生书外有可知不徒伏生书内而巳言隷古者正谓就古文体而从隶定之存古爲可慕以隷爲可识故曰隷古以虽隷而犹古由此故谓孔君所传爲古文也古文者苍颉旧体周丗所用之文字案班固汉志及许氏说文书本有六体一曰指事上下二曰象形日月三曰形声江河四曰㑹意武信五曰转注考老六曰假借令长此造字之本也自苍颉以至今字体虽变此夲皆同古今不易也自苍颉以至周宣皆苍颉之体未闻其异宣王纪其史籕始有大篆十五篇号曰篆籕惟篆与苍颉二体而巳衞恒曰苍颉造书观于鸟迹因而遂滋则谓之字字有六义其文至于三代不改及秦用篆书焚烧先代典籍古文绝矣许愼说文言自秦有八体一曰大篆二曰小篆三曰刻符四曰虫书五曰摹印六曰署书七曰殳书八曰隷书亡新居摄以应制作改定古文使甄丰校定时有六书一曰古文孔子壁内书也二曰竒字即古字有异者三曰篆书即小篆下杜人程邈所作也四曰佐书秦隷书也五曰缪篆所以摹印也六曰鸟虫书所以书幡信也由此而论即秦罢古文而有八体非古文矣以至亡新六书并八体亦用书之六体以造其字其亡新六书于秦八体用其小篆虫书摹印隷书去其大篆刻符殳书署书而加以古文与竒字其刻符及署书盖同摹印殳书同于缪篆大篆正古文之别以慕古故乃用古文与竒字而不用大篆也是孔子壁内古文即苍颉之体故郑玄云书初出屋壁皆周时象形文字今所谓科斗书以形言之爲科斗指体即周之古文郑玄知者若于周时秦丗所有至汉犹当识之不得云无能知者又亡新古文亦云即孔氏壁内古文是其证也或以古文即大篆非也何者八体六书自大篆与古文不同又秦有大篆若大篆是古文不得云古文遂絶以此知大篆非古文也六书古文与虫书本别则虫书非科斗书也郑玄云周之象形文字者揔指六书象科斗之形不谓六书之内一曰象形也又云更以竹简写之明留其壁内之夲也顾氏云䇿长二尺四寸简长一尺二寸増多伏生二十五篇者以壁内古文篇题殊别故知以舜典合于尧典益稷合于皐陶谟伏生之夲亦壁内古文而合者盖以老而口受之时因诵而连之故殊耳其盘庚本当同卷故有并也康王之诰以一时之事连诵而同卷当以王出在应门之内爲篇首及以王若曰庶邦亦误矣以伏生夲二十八篇盘庚出二篇加舜典益稷康王之诰凡五篇爲三十三篇加所增二十五篇爲五十八加序一篇爲五十九故云复出此篇并序凡五十九篇此云爲四十六卷者谓除序也下云定五十八篇旣毕不更云卷数明四十六卷故尔又伏生二十九卷而序在外故知然矣此云四十六卷者不见安国明说盖以同序者同卷异序者异卷故五十八篇爲四十六卷何者五十八篇内有太甲盘庚说命泰誓皆三篇共卷减其八又大禹谟皐陶谟益稷又三篇同序共卷其康诰酒诰梓材亦三篇同序共卷则又减四通前十二以五十八减十二非四十六卷如何其康王之诰乃与顾命别卷以别序故也其余错乱摩灭五十八篇外四十二篇也以不可复知亦上送官其可知者巳用竹简写得其本亦俱送入府故在秘府得有古文也以后生可畏或贤圣闲出故须藏之以待能整理读之者承诏至将来正义曰安国时爲武帝博士孔君考正古文之曰帝之所知亦旣定讫当以闻于帝帝令注解故云承诏爲五十九篇作传以注者多言曰传传者传通故也以传名出自丘明賔牟贾对孔子曰史失其传又丧服儒者皆云子夏作传是传名久矣但大率秦汉之际多名爲传于后儒者以其传多或有改之别云注解者仍有同者以当时之意耳说者爲例云前汉称传于后皆称注误矣何者马融王肃亦称注名爲传传何有例乎以圣道弘深当须详悉于是研覈精审覃静思虑以求其理兾免乖违旣顾察经文又取证于外故须广博推考羣经六籍文捃拾採摭羣书之言以此文证造立训解爲之作传明不率尔虽复广证亦不烦多爲传直约省文令得申尽其美明文要义通不遐烦多也以此得申故能徧布通畅书之旨意是辞达而巳不求于烦旣义畅而文要则观者晓悟故云庶几有所𥙷益于将来读之者得悟而有益也敷布也厥其也庶幸也几兾也尔雅有训旣云经籍又称羣言者经籍五经是也羣言子史是也以书与经籍理相因通故云博考子史时有所须故云採摭耳案孔君此传辞旨不多是约文也要文无不解是申义也其义旣中故云敷畅其义之旨趣耳考其此注不但言少书之爲言多须诂训而孔君爲例一训之后重训者少此亦约文也书序至不隐也正义曰孔君旣言巳立傅之意又当斟酌所冝而书序虽名爲序不是揔陈书意汎论乃篇篇各序作意但作序者不敢厕于正经故谦而聚于下而注述者不可代作者之谦须从利益而欲分之从便云序序所以当篇爲作此书之意则是当篇作意观序而昭然意义显见旣义见由序此序冝各与其本篇相从附近不冝聚于一处故每篇引而分之各冠加于篇首人意昭见序旣分散损其一篇故定五十八篇然此本承诏而作作毕当以上奏闻知但㑹值国家有巫蛊之事好爱经籍之道灭息假奏亦不能行用爲此之故不复以此传奏闻亦以旣传成不得闻上惟自传于已之子孙以遗与后世之人使行之亦不敢望后丗必行故云石后丗有好爱古道广博学问志怀雅正如此之君子兾能与我同于慕古之志以行我道我道得此人流行亦所以传不隐蔽是弘道由人也言巫蛊者王制曰执左道以乱政杀郑玄注云左道谓巫蛊之属以非正道故谓之左道以蛊皆巫之所行故云巫蛊蛊者揔名左传云惑蛊其君则蛊者怪惑之名指体则药毒害人者是若行符猒俗之爲魅令人蛊惑夭年伤性皆是也依汉书此时武帝末年上巳年老淫惑鬼神崇信巫术由此姦人江充因而行诈先于太子宫埋桐人告上云太子宫有蛊气上信之使江充治之于太子宫果得桐人太子知己不爲此以江充故爲陷己因而杀之而帝不知太子实心谓江充言爲实即诏丞相刘屈釐发三辅兵讨之太子赦长安因与鬪不胜而出走奔湖关自杀此即巫蛊事也言不隐者不谓恐隐藏已道以已道人所不知惧其幽隐人能行之使显爲不隐蔽耳易曰谦谦君子仁者好谦而孔君自作揄扬云君子知己者亦意在敎丗欲令人覩此言知已传是深逺因而有所晓痦令之有益故不可以苟谦也亦犹孔子曰何有于我哉尚书正义卷第一计一万三千一百八十六字尚书正义尚书正义卷二尚书正义卷第二国子祭酒上护军曲阜县开国子臣孔颕达奉勑撰古文尚书尧典第一正义曰捡古夲并石经直言尧典第一无古文尚书以孔君从隷古仍号古文故后人因而题于此以别伏生所出大小夏侯及欧阳所传爲今文故也尧典第一篇之名当与衆篇相次第训爲次也于次第之内而处一故曰尧典第一以此第一者以五帝之末接三王之初典䇿旣备因机成务交代揖让以重无爲故爲第一也然书者理由舜史勒成一家可以爲法上取尧事下终禅禹以至舜终皆爲舜史所録其尧舜之典多陈行事之状其言寡矣禹贡即全非君言准之后代不应入书此其一体之异以此禹之身事于禅后无入夏书之理自甘誓巳下皆多言辞则古史所书于是乎始知五子之歌亦非上言典书草创以义而録但致言有本名随其事捡其此体爲例有十一曰典二曰谟三曰贡四曰歌五曰誓六曰诰七曰训八曰命九曰征十曰范尧典舜典一篇典也大禹谟皐陶谟二篇谟也禹贡一篇贡也五子之歌一篇歌也甘誓泰誓三篇汤誓牧誓费誓秦誓八篇誓也仲虺之诰汤诰大诰康诰酒诰召诰洛诰康王之诰八篇诰也伊训一篇训也说命三篇微子之命蔡仲之命顾命毕命囧命文侯之命九篇命也胤征一篇征也洪范一篇范也此各随事而言益稷亦谟也因其人称言以别之其太甲咸有一德伊尹训道王亦训之类盘庚亦诰也故王肃云不言诰何也取其徙而立功非但録其诰髙宗肜日与训序连文亦训辞可知也西伯戡黎云祖伊恐奔告于受亦诰也武成云识其政事亦诰也旅戒王亦训也金縢自爲一体祝亦诰辞也梓材酒诰分出亦诰也多士以王命诰自然诰也无逸戒王亦训也君奭周公诰召公亦诰也多方周官上诰于下亦诰也君陈君牙与毕命之类亦命也吕刑陈刑告王亦诰也书篇之名因事而立旣无体例随便爲文其百篇次第于序孔郑不同孔以汤誓在夏社前于百篇爲第二十六郑以爲在臣扈后第二十九孔以咸有一德次太甲后第四十郑以爲在汤诰后第二十二孔以蔡仲之命次君奭后第八十三郑以爲在费誓前第九十六孔以周官在立政后第八十八郑以爲在立政前第八十六孔以费誓在文侯之命后第九十九郑以爲在吕刑前第九十七不同者孔依壁内篇次及序爲文郑依贾氏所奏别録爲次孔未入学官以此不同考论次第孔义是也虞书正义曰尧典虽曰唐事夲以虞史所録末言舜登庸由尧故追尧作典非唐史所録故谓之虞书也郑玄云舜之美事在于尧时是也案马融郑玄王肃别録题皆曰虞夏书以虞夏同科虽虞事亦连夏此直言虞书夲无尚书之题也案郑序以爲虞夏书二十篇商书四十篇周书四十篇賛云三科之条五家之敎是虞夏同科也其孔于禹贡注云禹之王以是功故爲夏书之首则虞夏别题也以上爲虞书则十六篇又帝告釐沃汤征汝鸠汝方于郑玄爲商书而孔并于胤征之下或以爲夏事犹伯戡黎则夏书九篇商书三十五篇此与郑异也或孔因帝告以下五篇亡并注于夏书不废犹商书乎别文所引皆云虞书曰夏书曰无并言虞夏书者又伏生虽有一虞夏传以外亦有虞传夏传此其所以冝别也此孔依虞夏各别而存之庄八年左传云夏书曰皐陶迈种德僖二十四年左传引夏书曰地平天成二十七年引夏书赋纳以言襄二十六年引夏书曰与其杀不辜宁失不经皆在大禹谟皐陶谟当云虞书而云夏书者以事关禹故引爲夏书若洪范以爲周书以箕子至周商人所陈而传引之即曰商书也案壁内所得孔爲传者凡五十八篇爲四十六卷三十三篇与郑注同二十五篇増多郑注也其二十五篇者大禹谟一五子之歌二胤征三仲虺之诰四汤诰五伊训六太甲三篇九咸有一德十说命三篇十三泰誓三篇十六武成十七旅獒十八微子之命十九蔡仲之命二十周官二十一君陈二十二毕命二十三君牙二十四冏命二十五但孔君所传值巫蛊不行以终前汉诸儒知孔夲有五十八篇不见孔传遂有张霸之徒于郑注之外伪造尚书凡二十四篇以足郑注三十四篇爲五十八篇其数虽与孔同其篇有异孔则于伏生所传二十九篇内无古文泰誓除序尚二十八篇分出舜典益稷盘庚二篇康王之诰爲三十三增二十五篇爲五十八篇郑玄则于伏生二十九篇之内分出盘庚二篇康王之诰又泰誓三篇爲三十四篇更増益伪书二十四篇爲五十八所増益二十四篇者则郑注书序舜典一汩作二九共九篇十一大禹谟十二益稷十三五子之歌十四胤征十五汤诰十六咸有一德十七典寳十八伊训十九肆命二十原命二十一武成二十二旅二十三囧命二十四以此二十四爲十六卷以九共九篇共卷除八篇故爲十六故艺文志刘向别録云五十八篇艺文志又云孔安国者孔子后也悉得其书以古文又多十六篇篇即卷也即吴伪书二十四篇也刘向作别録班固作艺文志并云此言不见孔传也刘歆作三统历论武王伐纣引今文泰誓云丙午逮师又引武成越若来三月五日甲子咸刘商王受并不与孔同亦不见孔传也后汉初贾逵奏尚书䟽云流爲乌是与孔亦异也马融书序云经传所引泰誓泰誓并无此文又云逸十六篇絶无师说是融亦不见也服虔杜预注左传乱其纪纲并云夏桀时服虔杜预皆不见也郑玄亦不见之故注书序舜典云入麓伐木注五子之歌云避乱于洛汭注胤征云胤征臣名又注禹贡引胤征云厥篚玄黄昭我周王又注咸有一德云伊陟臣扈曰又注典宝引伊训云载孚在亳又曰征是三朡又注旅獒云獒读曰豪谓是酋豪之长又古文有仲虺之诰太甲说命等见在而云亡其汩作典寳之等一十三篇见亡而云巳逸是不见古文也案伏生所传三十四篇者谓之今文则夏侯胜夏侯建欧阳和伯等三家所传及后汉末蔡邕所勒石经是也孔所传者胶东庸生刘歆贾逵马融等所传是也郑玄书賛云我先师棘子下生安国亦好此学衞贾马二三君子之业则雅才好博旣宣之矣又云欧阳氏失其本义今疾此蔽冒犹复疑惑未悛是郑意师祖孔学传授胶东庸生刘歆贾逵马融等学而贱夏侯欧阳等何意郑注尚书亡逸并与孔异篇数并与三家同又刘歆贾逵马融之等并传孔学云十六篇逸与安国不同者良由孔注之后其书散逸传注不行以庸生贾马之等惟传孔学经文三十三篇故郑与三家同以爲古文而郑承其后所注皆同贾逵马融之学题曰古文尚书篇与夏侯等同而经字多异夏侯等书宅嵎夷爲宅嵎䥫昧谷曰柳谷心腹肾肠曰忧肾阳劓刵劅剠云膑宫劓割头庶剠是郑注不同也三家之学传孔业者汉书儒林传云安国传都尉朝子俊俊传胶东庸生生传淸河胡常常传徐敖敖传王璜及涂恽恽传河南桑钦至后汉初衞贾马亦传孔学故书賛云自丗祖兴后汉衞贾马二三君子之业是也所得传者三十三篇古经亦无其五十八篇及传说绝无传者至晋丗王肃注书始似窃见孔传故注乱其纪纲爲夏太康时又晋书皇甫谧传云姑子外弟梁柳边得古文尚书故作帝王丗纪往往载孔传五十八篇之书晋书又云晋太保公郑冲以古文授扶风苏愉愉字休预预授天水梁柳字洪季即谧之外弟也季授城阳臧曹字彦始始授郡守子汝南梅赜字仲眞又爲预章内史遂于前晋奏上其书而施行焉时巳亡失舜典一篇晋末范寗爲解时巳不得焉至齐萧鸾建武四年姚方兴于大航头得而献之议者以爲孔安国之所注也值方兴有罪事亦随寝至隋开皇二年购慕遗典乃得其篇焉然孔注之后历及后汉之末无人传说至晋之初犹得存者虽不列学官散在民闲事虽久逺故得犹存孔氏传正义曰以注者多门故云某氏以别衆家或当时自题孔氏亦可以后人辩之昔在至尧典正义曰此序郑玄马融王肃并云孔子所作孔义或然诗书理不应异夫子爲书作序不作诗序者此自或作或否无义例也郑知孔子作者依纬文而知也安国旣以同序爲卷捡此百篇凡有六十三序序其九十六篇明居咸有一德立政无逸不序所由直云咎单作明居伊尹作咸有一德周公作立政周公作无逸六十三序者若汩作九共九篇槀饫十一篇共序其咸乂四篇同序其大禹谟皐陶谟益稷夏社疑至臣扈伊训肆命徂后太甲三篇盘庚三篇说命三篇泰誓三篇康诰酒诰梓材二十四篇皆三篇同序其帝告釐沃汝鸠汝方伊陟原命髙宗肜日髙宗之训八篇皆共卷类同故同序同序而别篇者三十三篇通明居无逸等四篇爲三十七篇加六十三即百篇也序者以序别行辞爲形势言昔日在于帝号尧之时也此尧身智无不知聦也神无不见明也以此聦明之神智定可以经纬天地即文也又神智之运深敏于机谋即思也聦明文思即其圣性行之于外无不备知故此德充满居止于天下而逺着德旣如此政化有成天道沖盈功成者退以此故将逊遁避于帝位以禅其有圣德之虞舜史序其事而作尧典之篇言昔在者郑玄云书以尧爲始独云昔在使若无先之典然也诗云自古在昔言在昔者自下本上之辞言昔在者从上自下爲称故曰使若无先之者据代有先之而书无所先故云昔也言帝者天之一名所以名帝帝者谛也言天荡然无心忘于物我言公平通逺举事审谛故谓之帝也五帝道同于此亦能审谛故取其名若然圣人皆能同天故曰大人大人者与天地合其德即三王亦大人不得称帝者以三王虽实圣人内德同天而外随时运不得尽其圣用逐迹爲名故谓之爲王礼运曰大道之行天下爲公即帝也大道旣隐各亲其亲即王也则圣德无大于天三皇优于帝岂过乎天哉然则三皇亦不能过天但遂同天之名以爲优劣五帝有爲而同天三皇无爲而同天立名以爲优劣耳但有爲无爲亦逐多少以爲分三王亦顺帝之则而不尽故不得名帝然天之与帝义爲一也人主可得称帝不可得称天者以天随体而立名人主不可同天之体也无由称天者以天德立号王者可以同其德焉所以可称于帝故继天则谓之天子其号谓之帝不得云帝子也言尧者孔无明解案下传云虞氏舜名然尧舜相配爲义旣舜爲名则尧亦名也以此而言禹汤亦名于下都无所解而放勲重华文命注随其事而解其文以爲义不爲尧舜及禹之名据此似尧舜及禹与汤相类名则俱名不应殊异案郑于下亦云虞氏舜名与孔传不殊及郑注中候云重华舜名则舜不得有二名郑注礼记云舜之言充是以舜爲号谥之名则下注云舜名亦号谥之名也推此则孔君亦然何以知之旣汤类尧舜当爲名而孔注论语曰予小子履云履是殷汤名是汤名履而汤非名也又此不云尧舜是名则尧及舜禹非名于是明矣旣非名而放勲重华文命盖以爲三王之名同于郑玄矣郑知名者以帝系云禹名文命以上类之亦名若然名本题情记意必有义者盖运命相符名与运接所以异于凡平或说以其有义皆以爲字古代尚质若名之不显何以着字必不获巳以爲非名非字可也谯周以尧爲号皇甫谧以放勲重华文命爲名案谥法翼善传圣曰尧仁义盛明曰舜是尧舜谥也故马融亦云谥也又曰渊源流通曰禹云行雨施曰汤则禹汤亦是谥法而马融云禹汤不在谥法故疑之将由谥法或本不同故有致异亦可本无禹汤爲谥后来所加故或本曰除虐去残曰汤是以异也檀弓曰死谥周道也周书谥法周公所作而得有尧舜禹汤者以周法死后乃追故谓之爲谥谥者累也累其行而号也随其行以名之则死谥犹生号因上丗之生号陈之爲死谥明上代生死同称上丗质非至善至恶无号故与周异以此尧舜或云号或云谥也若然汤名履而王候丗本汤名天乙者安国意盖以汤受命之王依殷法以乙日生名天乙至将爲王又改名爲履故二名也亦可安国不信丗夲无天乙之名皇甫谧巧欲传㑹云以乙日生故名履字天乙又云祖乙亦云乙日生复名乙引易纬孔子所谓天之钖命故可同名旣以天乙爲字何云同名乎斯又妄矣号之曰尧者释名以爲其尊髙尧尧然物莫之先故谓之尧也谥法云翼善传圣曰尧尧者以天下之生善因善欲禅之故二八显升所谓爲翼能传位于圣人天下爲公此所以出衆而髙也言聦明者据人近验则听逺爲聦见微爲明若离娄之视明也师旷之听聦也以耳目之闻见喻圣人之智惠兼知天下之事故在于闻见而巳故以聦明言之智之所用用于天地经纬天地谓之文故以聦明之用爲文须当其理故又云思而㑹理也经云钦明此爲聦明者彼方陈行事故美其敬此序其圣性故称其聦随事而变文下舜典直云尧闻之聦明不云文思者此将言尧用故云文思彼要云舜德故直云聦明亦自此而可知也言光宅者经传云光充也不训宅者可知也不于此训光者从经爲正也下将逊于位传云逊遁者以经无逊字故在序训之传言圣德之逺着正义曰圣德解聦明文思逺着解光宅天下传老使至禅之正义曰老使摄者解将逊于位云遂禅之者解让于虞舜也以已年老故逊之使摄之后功成而禅禅即让也言摄者纳于大麓是也禅者汝陟帝位是也虽舜受而摄之而尧以爲禅或云汝陟帝位爲摄因即直言爲让故云遂也郑玄云尧尊如故舜摄其事是也尧典正义曰序巳云作尧典而重言此者此是经之篇目不可因序有名略其旧题故诸篇皆重言夲目而就目解之称典者以道可百代常行若尧舜禅让圣贤禹汤传授子孙即是尧舜之道不可常行但惟德是与非贤不授授贤之事道可常行但后王德劣不能及古耳然经之与典俱训爲常名典不名经者以经是揔名包殷周以上皆可爲后代常法故以经爲名典者经中之别特指尧舜之德于常行之内道最爲优故名典不名经也其太宰六典及司寇三典者自由当代常行与此别矣曰若至上下正义曰史将述尧之美故爲题目之辞曰能顺考校古道而行之者是帝尧也又申其顺考古道之事曰此帝尧能放效上丗之功而施其敎化心意恒敬智惠甚明发举则有文谋思虑则能通敏以此四德安天下之当安者在于已身则有此四徳其于外接物又能信实恭勤善能谦让恭则人不敢侮让则人莫与争由此爲下所服名誉着闻圣德美名充满被溢于四方之外又至于上天下地言其日月所照霜露所坠莫不闻其声名被其恩泽此即稽古之事也传若顺至帝尧正义曰若顺释言文诗称考卜惟王洪范考卜之事谓之稽疑是稽爲考经传常训也尔雅一训一也孔所以约文故数字俱训其末以一也结之又巳经训者后传多不重训显见可知则径言其义皆务在省文故也言顺考古道者古人之道非无得失施之当时又有可否考其事之是非知其冝于今丗乃顺而行之言其行可否顺是不顺非也考古者自已之前无逺近之限但事有可取皆考而顺之今古旣异时政必殊古事虽不得尽行又不可顿除古法故说命曰事不师古以克永丗匪说攸闻是后丗爲治当师古法虽则圣人必须顺古若空欲追逺不知考择居今行古更致祸灾若宋襄慕义师败身伤徐偃行仁国亡家灭斯乃不考之失故美其能顺考也郑玄信纬训稽爲同训古爲天言能顺天而行之与之同功论语称惟尧则天诗美文王顺帝之则然则圣人之道莫不同天合德岂待同天之语然后得同之哉书爲丗敎当因之人事以人系天于义无取且古之爲天经无此训髙贵郷公皆以郑爲长非笃论也传勲功至安者正义曰勲功钦敬释诂文此经述上稽古之事放效上丗之功即是考于古道也经言放勲放其功而巳传兼言化者据其勲业谓之功指其敎人则爲化功之与化所从言之异耳郑玄云敬事节用谓之钦照临四方谓之明经纬天地谓之文虑深通敏谓之思孔无明说当与之同四者皆在身之德故谓之四德凡是臣人王者皆须安之故广言安天下之当安者所安者则下文九族百姓万邦是也其敬明文思爲此次者顾氏云随便而言无义例也知者此先聦后明舜典云明四目达四聦先明后聦故知无例也今考舜典云濬哲文明又先文后明与此不类知顾氏爲得也传允信至天地正义曰允信格至释诂文克能光充释言文在身爲德施之曰行郑玄云不澥于位曰恭推贤尚善曰让恭让是施行之名上言尧德此言尧行故传以文次言之言尧旣有敬明文思之四德又信实恭勤善能推让下人爱其恭让传其德音故其名逺闻旁行则充溢四方上下则至于天地持身能恭与人能让自已及物故先恭后让恭言信让言克交互其文耳皆言信实能爲也传以溢解被言其饶多盈溢故被及之也表里内外相对之言故以表爲外向下向上至有所限旁行四方无复限极故四表言被上下言至四外者以其无限自内言之言其至于逺处正谓四方之外畔者当如尔雅所谓四海四荒之地也先四表后上下者人之声名冝先及于人后被四表是人先知之故先言至人后言至于上下言至于天地喻其声闻逺耳礼运称圣人爲政能使天降膏露地出醴泉是名闻逺达使天地効灵是亦格于上下之事克明至时雍正义曰言尧能名闻广逺由其委任贤哲故复陈之言尧之爲君也能尊明俊德之士使之助已施化以此贤臣之化先令亲其九族之亲九族蒙化已亲睦矣又使之和协显明于百官之族姓百姓蒙化皆有礼仪昭然而明显矣又使之合㑹调和天下之万国其万国之衆人于是变化从上是以风俗大和能使九族敦睦百姓显明万邦和睦是安天下之当安者也传能明至之亲正义曰郑玄云俊德贤才兼人者然则俊德谓有德又能明俊德之士者谓命爲大官赐之厚禄用其才智使之髙显也以其有德故任用之以此贤臣之化亲睦髙祖玄孙之亲上至髙祖下及玄孙是爲九族同出髙曽皆当亲之故言之亲也礼记丧服小记云亲亲以三爲五以五爲九又异义夏侯欧阳等以爲九族者父族四母族三妻族二皆据异姓有服郑玄驳云异姓之服不过缌麻言不废昬又昬礼请期云惟是三族之不虞恐其废昬明非外族也是郑与孔同九族谓帝之九族百姓谓百官族姓万邦谓天下衆民自内及外从髙至卑以爲逺近之次也知九族非民之九族者以先亲九族次及百姓百姓是羣臣弟子不冝越百姓而先下民若是民之九族则九族旣睦民巳和矣下句不当复言协和万邦以此知帝之九族也尧不自亲九族而待臣使之亲者此言用臣法耳岂有圣人在上䟽其骨肉者乎若以尧自能亲不待臣化则化万邦百姓尧岂不能化之而待臣化之也且言亲九族者非徒使帝亲之亦使臣亲之帝亦令其自相亲爱故须臣子之化也传旣巳至章明正义曰旣巳义同故训旣爲巳经传之言百姓或指天下百姓此下句乃有黎民故知百姓即百官也百官谓之百姓者隐八年左传云天子建德因生以赐姓谓建立有德以爲公卿因其所生之地而赐之以爲其姓令其收敛族亲自爲宗主明王者任贤不任亲故以百姓言之周官篇云唐虞稽古建官惟百大禹谟云率百官若帝之初是唐虞之丗经文皆称百官而礼记明堂位云有虞氏之官五十后丗所记不合经也平章与百姓共文非九族之事传以此经之事文势相因先化九族乃化百官故云化九族而平和章明谓九族与百官皆须导之以德义平理之使之协和敎之以礼法章显之使之明着传昭亦至大和正义曰释诂以昭爲光光明义同经巳有明故云昭亦明也释诂以协爲和和合义同故训协爲合也黎衆时是释诂文雍和释训文尧民之变明其变恶从善人之所和惟风俗耳故知谓天下衆人皆变化化上是以风俗大和人俗大和即是太平之事也此经三事相类古史交互立文以亲言旣睦平章言昭明协和言时雍睦即亲也章即明也雍即和也各自变文以类相对平九族使之亲平百姓使之明正谓使从顺礼义恩情和今故于万邦变言协和明以亲九族平章百姓亦是协和之也但九族冝相亲睦百姓冝明礼义万邦冝尽和协各因所冝爲文其实相通也民言于变谓从上化则九族旣睦百姓昭明亦是变上故得睦得明也乃命至咸熈正义曰上言能明俊德又述能明之事尧之圣德美政如上所陈但圣不必独理必须贤辅尧以须臣之故乃命有俊明之人羲氏和氏敬顺昊天之命历此法象其日之甲乙月之大小昬明递中之星日月所会之辰定其所行之数以爲一歳之历乃依此历敬授下人以天时之早晚其揔爲一歳之历其分有四时之异旣举揔目更别序之尧于羲和之内乃分别命其羲氏而字仲者令居治东方嵎夷之地也日所出处名曰旸明之谷于此处所主之职使羲仲主治之旣主东方之事而日出于东方令此羲仲恭敬导引将出之日平均次序东方耕作之事使彼下民务勤种植于日昼夜中分刻漏正等天星朱鸟南方七宿合昬毕见以此天之时候调正仲春之气节此时农事巳起不居室内其时之民冝分析适野老弱居室丁壮就功于时鸟兽皆孕胎卵孳尾匹合又就所分羲氏之内重命其羲氏而字叔者使之居治南方之职又于天分南方与东交立夏以至立秋时之事皆主之均平次序南方化育之事敬行其敎以致其功于日正长昼漏最多天星大火东方七宿合昬毕见以此天时之候调正仲夏之气节于时苗稼以殖农事尤烦其时之民老弱因共丁壮就在田野于时鸟兽羽毛希少变改寒时又分命和氏而字仲者居治西方日所入处名曰昧冥之谷于此处所主之职使和仲主治之旣主西方之事而日入在于西方令此和仲恭敬从送旣入之日平均次序西方成物之事使彼下民务勤收敛于昼夜中分漏刻正等天星之虚北方七宿合昬毕见以此天时之候调正仲秋之气节于时禾苗秀实农事末闲其时之民与夏齐平尽在田野于时鸟兽毛羽更生巳稍整治又重命和氏而字叔者令居治北方名曰幽都之地于此处所主之职使和叔主治之平均视察北方歳改之事于日正短画漏最少天星之昴西方七宿合昬毕见以此天时之候调正仲冬之气节于时禾稼巳入农事闲暇其时之人皆处深隩之室鸟兽皆生䎡毳细毛以自温煖此是羲和敬天授人之实事也羲和所掌如是故帝尧乃述而叹之曰咨嗟汝羲仲羲叔与和仲和叔一朞之闲三百有六旬有六日分爲十二月则余日不尽令气朔参差若以闰月补阙令气朔得正定四时之气节成一岁之历象是汝之美可叹也又以此歳历告时授事信能和治百官使之衆功皆广也叹美羲和能敬天之节衆功皆广则是风俗大和传重黎至序之正义曰楚语云少昊氏之衰九黎乱德人神杂扰不可方物颛顼受之乃命南正重司天以属神火正黎司地以属民使复旧常无相侵渎其后三苗复九黎之恶尧复育重黎之后不忘旧者使复典之以至于夏商据此文则自尧及商无他姓也尧育重黎之后是此羲和可知是羲和爲重黎之后丗掌天地之官文所出也吕刑先重后黎此文先羲后和扬子法言云羲近重和近黎是羲承重而和承黎矣吕刑称乃命重黎与此命羲和爲一事也故吕刑传云重即羲也黎即和也羲和虽别爲氏族而出自重黎故吕刑以重黎言之郑语云爲髙辛氏火正则髙辛亦命重黎故郑玄于此注云髙辛氏丗命重爲南正司天黎爲火正司地据丗掌之文用楚语爲说也楚丗家云重黎爲帝喾火正能光融天下帝喾命日祝融共工氏作乱帝喾使重黎诛之而不尽帝乃以庚寅日诛重黎而以其弟吴回爲重黎复居火正爲祝融案昭二十九年左传称少昊氏有子曰重颛顼氏有子曰黎则重黎二人各出一帝而史记并以重黎爲楚国之祖吴回爲重黎以重黎爲官号此乃史记之谬故束晳讥马迁并两人以爲一谓此是也左传称重爲句芒黎爲祝融不言何帝使爲此官但黎是颛顼之子其爲祝融必在颛顼之丗重虽少昊之胤而与黎同命明使重爲句芒亦是颛顼时也祝融火官可得称爲火正句芒木官不应号爲南正且木不主天火不主地而外传称颛顼命南正司天火正司地者盖使木官兼掌天火官兼掌地南爲阳位故掌天谓之南正黎称本官故掌地犹爲火正郑荅赵商云先师以来皆云火掌爲地当云黎爲北正孔无明说未必然也昭十七年左传郯子称少昊氏以鸟名官自颛顼巳来乃命以民事句芒祝融皆以人事名官明此当颛顼之时也传言少昊氏有四叔当爲后代子孙非亲子也何则传称共工氏有子曰句龙共工氏在颛顼之前多历年代岂复共工氏亲子至颛顼时乎明知少昊四叔亦非亲子髙辛所命重黎或是重黎子孙未必一人能历二代又髙辛前命后诛当是异人何有罪而诛不容列在祀典明是重黎之后丗以重黎爲号所诛重黎是有功重黎之子孙也吕刑说羲和之事犹尚谓之重黎况彼尚近重黎何故不得称之以此知异丗重黎号同人别颛顼命重司天黎司地羲氏掌天和氏掌地其实重黎羲和通掌之也此云乃命羲和钦若昊天是羲和二氏共掌天地之事以干坤相配天地相成运立施化者天资生成物者地天之功成其见在地故下言日中星鸟之类是天事也平秩东作之类是地事也各分掌其时非别职矣案楚语云重司天以属神黎司地以属人天地旣别人神又殊而云通掌之者外传之文说吕刑之义以爲少昊之衰天地相通人神杂扰颛顼乃命重黎分而异之以解絶地天通之言故云各有所掌天地相通人神杂扰见其能离絶天地变异人神耳非即别掌之下文别序所掌则羲主春夏和主秋冬俱掌天时明其共职彼又言至于夏商丗掌天地胤征云羲和湎淫废时乱日不知日食羲和同罪明其丗掌天地共职可知颛顼命掌天地惟重黎二人尧命羲和则仲叔四人者以羲和二氏贤者旣多且后代稍文故分掌其职事四人各职一时兼职方岳以有四岳故用四人颛顼之命重黎惟司天地主岳以否不可得知设令亦主方岳盖重黎二人分主东西也马融郑玄皆以此命羲和者命爲天地之官下云分命申命爲四时之职天地之与四时于周则冢宰司徒之属六卿是也孔言此举其目下别序之则惟命四人无六官也下传云四岳即羲和四子舜典传称禹益六人新命有职与四岳十二牧凡爲二十二人然新命之六人禹命爲百揆契作司徒伯夷爲秩宗皐陶爲士垂作共工亦禹契之辈即是卿官卿官之外别有四岳四岳非卿官也孔意以羲和非是卿官别掌天地但天地行于四时四时位在四方平秩四时之人因主方岳之事犹自别有卿官分掌诸职左传称少昊氏以鸟名官五鸠氏即周丗之卿官也五鸠之外别有凤鸟氏历正也班在五鸠之上是上代以来皆重历数故知尧于卿官之外别命羲和掌天地也于时羲和似尊于诸卿后丗以来稍益卑贱周礼太史掌正歳年以序事即古羲和之任也桓十七年左传云日官居卿以厎日犹尚尊其所掌周之卿官明是尧时重之故特言乃命羲和此乃命羲和重述克明俊德之事得致雍和所由巳上论尧圣性此说尧之任贤据尧身而言用臣故云乃命非时雍之后方始命之使敬顺昊天昊大者混元之气昊然广大故谓之昊天也释天云春爲苍天夏爲昊天秋爲旻天冬爲上天毛诗传云尊而君之则称皇天元气广大则称昊天仁覆闵下则称旻天自上降监则称上天据逺视之苍苍然则称苍天尔雅四时异名诗传即随事立称郑玄读尔雅云春爲昊天夏爲苍天故驳异义云春气博施故以广大言之夏气髙明故以逺言之秋气或生或杀故以闵下言之冬气闭藏而淸察故以监下言之皇天者尊而号之也六籍之中诸称天者以情所求言之耳非必于其时称之然此言尧敬大四天故以广大言之星四方中星者二十八宿布在四方随天转运更互在南方每月各有中者月令每月昬旦惟举一星之中若使每日视之即诸宿毎日昬旦莫不常中中则人皆见之故以中星表宿四方中星揔谓二十八宿也或以书传云主春者张昬中可以种谷主夏者火昬中可以种黍主秋者虚昬中可以种麦主冬者昴昬中可以收敛皆云上告天子下赋臣人天子南面而视四方星之中知人缓急故曰敬授人时谓此四方中星如书传之说孔于虚昴诸星夲无取中之事用书传爲孔说非其旨矣辰日月所㑹者昭七年左传士文伯对晋侯之辞也日行迟月行疾每月之朔月行及日而与之会其必在宿分二十八宿是日月所㑹之处辰时也集㑹有时故谓之辰日月所㑹与四方中星俱是二十八宿举其人目所见以星言之论其日月所会以辰言之其实一物故星辰共文益稷称古人之象日月星辰共爲一象由其实同故也日月与星天之三光四时变化以此爲政故命羲和令以筭术椎歩累历其所行法象其所在具有分数节候参差不等敬记此天时以爲历而授人此言星辰共爲一物周礼大宗伯云实柴祀日月星辰郑玄云星谓五纬辰谓日月所㑹十二次者以星辰爲二者五纬与二十八宿俱是天星天之神祇礼无不祭故郑玄随事而分之以此敬授人时无取五纬之义故郑玄于此注亦以星辰爲一观文爲说也然则五星与日月皆别行不与二十八宿同爲不动也传宅居至之官正义曰宅居释言文禹贡靑州云嵎夷旣略靑州在东界外之畔爲表故云东表之地称嵎夷也隂阳相对隂闇而阳明也故以旸爲明谷无隂阳之异以日出于谷而天丁皆明故谓日出之处爲旸谷冬南夏北不常厥处但日由空道似行自谷故以谷言之非实有深谷而日从谷之出也据日所出谓之旸谷指其地名即称嵎夷故云旸谷嵎夷一也又解居者居其官不居其地故云羲仲居治东方之官此言分命者上云乃命羲和揔举其目就乃命之内分其职掌使羲主春夏和主秋冬分一歳而别掌之故言分命就羲和之内又重分之故于夏变言申命旣命仲而复命叔是其重命之也所命无伯季者盖时无伯季或有而不贤则外传称尧育重黎之后不忘旧者使复典之明仲叔能守旧业故命之也此羲和掌序天地兼知人事因主四时而分主四方故举东表之地以明所举之域地东举嵎夷之名明分三方皆冝有地名此爲其始故特详举其文羲仲居治东方之官居在帝都而遥统领之王肃云皆居京师而统之亦有时述职是其事也以春位在东因治于东方其实本主四方春政故于和仲之下云此居治西方之官掌秋天之政明此掌春天之政孔以经事详故就下文而互发之传寅敬至务农正义曰寅敬释诂文賔者主行导引故賔爲导也释诂以祑爲常常即次第有序故秩爲序也一歳之事在东则耕作在南则化育在西则成熟在北则改易故以方名配歳事爲文言顺天时气以劝课人务也春则生物秋则成物日之出也物始生长人当顺其生长致力耕耘日之入也物皆成熟人当顺其成熟致力收敛东方之官当恭敬导引日出平秩东作之事使人耕耘西方之官当恭敬从送日入平秩西成之事使人收敛日之出入自是其常但由日出入故物有生成虽气能生物而非人不就勤于耕稼是导引之勤于收藏是从送之冬夏之文无此类者南北二方非日所出入平秩南讹亦是导日之事平在朔易亦是送日之事依此春秋而共爲賔饯故冬夏二时无此一句劝课下民皆使致力是敬导之平均次序即是授人田里各有疆埸是平均之也耕种收敛使不失其次序王者以农爲重经主于农事寅賔出日爲平秩设文故并解之也言敬导出日者正谓平秩次序东作之事以务农也郑以作爲生计秋言西成春冝言东生但四时之功皆须作力不可不言力作直说生成明此以歳事初起特言东作以见四时亦当力作故孔以耕作解之郑玄云寅賔出日谓春分朝日又以寅饯纳日谓秋分夕日也传日中至可知正义曰其仲春仲秋冬至夏至马融云古制刻漏昼夜百刻昼长六十刻夜短四十刻昼短四十刻夜长六十刻昼中五十刻夜亦五十刻融之此言据日出见爲说天之昼夜以日出入爲分人之昼夜以昬明爲限日未出前二刻半爲明日入后二刻半爲昬损夜五刻以裨于昼则昼多于夜复校五刻古今历术与太史所候皆云夏至之昼六十五刻夜三十五刻冬至之昼四十五刻夜五十五刻春分秋分之昼五十五刻夜四十五刻此其不易之法也然今太史细候之法则校常法半刻也从春分至于夏至昼渐长增九刻半夏至至于秋分所减亦如之从秋分至于冬至昼渐短减十刻半从冬至至于春分其增亦如之又于每气之闲增减刻数有多有少不可通而爲率汉初未能审知率九日増减一刻和帝时待诏霍融始请改之郑注书纬考灵曜仍云九日增减一刻犹尚未觉误也郑注此云日长者日见之漏五十五刻日短者日见之漏四十五刻与历不同故王肃难云知日见之漏减昼漏五刻不意马融爲传巳减之矣因马融所减而又减之故日长爲五十五刻因以冬至反之取其夏至夜刻以爲冬至昼短此其所以误耳鸟南方朱鸟七宿者在天成象星作鸟形曲礼说军陈象天之行前朱雀后玄武左靑龙右白虎雀即鸟也武谓龟甲捍御故变文玄武焉是天星有龙虎鸟龟之形也四方皆有七宿各成一形东方成龙形西方成虎形皆南首而北尾南方成鸟形北方成龟形皆西首而东尾以南方之宿象鸟故言鸟谓朱鸟七宿也此经举宿爲文不类春言星鸟揔举七宿夏言星火独指房心虚昴惟举一宿文不同者互相通也释言以殷爲中中正义同故殷爲正也此经冬夏言正春秋言殷者其义同春分之昬观鸟星毕见以正仲春之气节计仲春日在奎娄而入于酉地则初昬之时井鬼在午柳星张在巳轸翼在辰是朱鸟七宿皆得见也春有三月此经直云仲春故传辨之云旣正仲春转以推季孟之月则事亦可知也天道左旋日体右行故星见之方与四时相逆春则南方见夏则东方见秋则北方见冬则西方见此则势自当然而书纬爲文生说言春夏相与交秋冬相与互谓之母成子子助母斯假妄之谈耳马融郑玄以爲星鸟星火谓正在南方春分之昬七星中仲夏之昬心星中秋分之昬虚星中冬至之昬昴星中皆举正中之星不爲一方尽见此其与孔异也至于举仲月以统一时亦与孔同王肃亦以星鸟之属爲昬中之星其要异者以所宅爲孟月日中日永爲仲月星鸟星火爲季月以殷以正皆揔三时之月读仲爲中言各正三月之中气也以马融郑玄之言不合天象星火之属仲月未中故爲每时皆历陈三月言日以正仲春以正春之三月中气若正春之三月中当言以正春中不应言以正仲春王氏之说非文势也孔氏直取毕见稍爲迂阔比诸王马于理最优传冬寒至曰尾正义曰厥其释言文其人老弱在室丁壮适野是老壮分析也孳字古今同耳字训爱也产生爲乳胎孕爲化孕产必爱之故乳化曰孳鸟兽皆以尾交接故交接曰尾计当先尾后孳随便言之传申重至之官正义曰申重释诂文此官旣主四时亦主方面经言南交谓南方与东方交传言夏与春交见其时方皆掌之春尽之日与立夏之初时相交也东方之南南方之东位相交也言羲叔所掌与羲仲相交际也四时皆举仲月之候嫌其不统季孟于此言交明四时皆然故传言举一隅以见之春上无冬不得见其交接至是夏与春交故此言之传讹化至一隅正义曰讹化释言文禾苗秀穗化成子实亦胎生乳化之类故掌夏之官平序南方化育之事谓劝课民耘耨使苗得秀实敬行其敎以致其功谓敬行平秩之敎以致化育之功农功歳终乃毕敬行四时皆同于此言之见四时皆然故云亦举一隅也夏日农功尤急故就此言之传永长至可知正义曰永长释诂文夏至之日日最长故知谓夏至之日计七宿房在其中但房心连体心统其名左传言火中火见诗称七月流火皆指房心爲火故曰火苍龙之中星特举一星与鸟不类故云举中则七星见可知计仲夏日在东井而入于酉地即初昬之时角亢在午氐房心在巳尾箕在辰是东方七宿皆得见也传因谓至革改正义曰春旣分析在外今日因往就之故言因谓老弱因就在田之丁壮以务农也鸟兽冬毛最多春犹未脱故至夏始毛羽希少改易往前革谓变革故爲改也传之训字或先或后无义例也传昧冥至之政正义曰释言云晦冥也冥是暗故昧爲冥也谷者日所行之道日入于谷而天下皆冥故谓日入之处爲昧谷非实有谷而日入也此经春秋相对春不言东但举昧谷曰西则嵎夷东可知然则东言嵎夷则西亦有地明矣阙其文所以互见之传于春言东方之官不言掌春夏言掌夏之官不言南方此言居治西方之官掌秋天之政互文明四时皆同传饯送至成物也正义曰送行饮酒谓之饯故饯爲送也导者引前之言送者从后之称因其欲出导而引之因其欲入从而送之是其因事之冝而立此文也秋位在西于时万物成熟平序其秋天之政未成则耘耨旣熟则收敛助天成物以此而从送入日也纳入义同故传以入解纳传宵夜至三秋正义曰宵夜释言文舎人曰宵阳气消也三时皆言日惟秋言夜故传辨之云春言日秋言夜互相备也互者明也明日中宵亦中宵中日亦中因此而推之足知日永则宵短日短则宵长皆以此而备知也正于此时变文者以春之与秋日夜皆等春言出日即以日言之秋云纳日即以夜言之亦事之冝也北方七宿则虚爲中故虚爲玄武之中星计仲秋日在角亢而入于酉地初昬之时斗牛在午女虚危在巳室壁在辰举虚中星言之亦言七星皆以秋分之日昬时并见以正秋之三月传夷平至整理正义曰释诂云夷平易也俱训爲易是夷得爲平秋禾未熟农事犹烦故老壮在田与夏平也毨者毛羽美悦之状故爲理也夏时毛羽希少今则毛羽复生夏改而少秋更生多故言更生整理传北称至所掌正义曰释训云朔北方也舎人曰朔尽也北方万物尽故言朔也李巡曰万物尽于北方苏而复生故言北方是北称朔也羲和主四方之官四时皆应言方于此言方者即三方皆见矣春爲歳首故举地名夏与春交故言南交秋言西以见嵎夷当爲东冬言方以见三时皆有方古史要约其文互相发见也幽之与明文恒相对北旣称幽则南当称明从此可知故于夏无文经冬言幽都夏当云明都传不言都者从可知也郑云夏不言曰明都三字摩灭也伏生所诵与壁中旧夲并无此字非摩灭也王肃以夏无明都避敬致然即幽足见明阙文相避如肃之言义可通矣都谓所聚者揔言此方是万物所聚之处非指都邑聚居也易谓岁改易于北方者人则三时在野冬入隩室物则三时生长冬入囷仓是人之与物皆改易也王肃云改易者谨约盖藏循行积聚引诗嗟我妇子曰爲改歳入此室处王肃言人物皆易孔意亦当然也释诂云在察也舎人曰在见物之察是在爲察义故言平均在察其政以顺天常以在察须与平均连言不复训在爲察故舜典之传别更训之三时皆言平秩此独言平在者以三时乃役力田野当次序之冬则物皆藏入须省察之故异其文秋日物成就故传言助成物冬日盖藏天之常道故言顺天常因明东作南讹亦是助生物顺常道也上揔言羲和敬顺昊天此分别仲叔各有所掌明此四时之节即顺天之政实恐人以敬顺昊天直是历象日月嫌仲叔所掌非顺天之事故重明之传隩室至温焉正义曰释宫云西南隅谓之隩孙炎云室中隐隩之处也隩是室内之名故以隩爲室也物生皆尽野功咸毕是歳改矣以天气改歳故入此室处以避风寒天气旣至故鸟兽皆生䎡毳细毛以自温焉经言氄毛谓附肉细毛故以䎡毳解之传咨嗟至历象正义曰咨嗟曁与皆释詀文也四时曰朞朞即迊也故王肃云朞四时是也然古时眞历遭战国及秦而亡汉存六历虽详于五纪之论皆秦汉之际假託爲之实不得正要有梗槩之言周天三百六十五度四分度之一而日日行一度则一朞三百六十五日四分日之一今考灵曜干凿度诸纬皆然此言三百六十六日者王肃云四分日之一又入六日之内举全数以言之故云三百六十六日也传又解所以须置闰之意皆㩀大率以言之云一歳十二月月三十日正三百六十日也除小月六又爲六日今经云三百六十六日故云余十二日不成朞以一月不整三十日今一年余十二日故未至盈满三歳足得一月则置闰也以时分于歳故云气节谓二十四气时月之节歳揔于时故云历象日月星辰敬授人时以相配成也六历诸纬与周髀皆云日行一度月行十三度十九分度之七爲每月二十九日过半日之于法分爲日九百四十分日之四百九十九即月有二十九日半强爲十二月六大之外有日分三百四十八是除小月无六日又大歳三百六十六日小歳三百五十五日则一歳所余无十二日今言十二日者皆以大率据整而计之其实一岁所余正十一日弱也以爲十九年七闰十九年年十一日则二百九日其七月四大三小犹二百七日况无四大乎爲毎年十一日弱分明矣所以弱者以四分日之一于九百四十分则一分爲二百三十五分少于小月余分三百四十八以二百三十五减三百四十八不尽一百一十三是四分日之一余矣皆以五日爲率其小月虽爲歳日残分所减犹余一百一十三则实余尚无六日就六日抽一日爲九百四十分减其一百一十三分不尽八百二十七分以不抽者五日并三百六十日外之五日爲十日其余九百四十分日之八百二十七爲每岁之实余今十九年年十日得整日一百九十又以十九乗八百二十七分得一万五千七百一十三以日法九百四十除之得十六日以并一百九十日爲二百六日不尽六百七十三分爲日余今爲闰月得七每月二十九日七月爲二百三日又每四百九十九分以七乗之得三千四百九十三以日法九百四十分除之得三日以二百三日亦爲二百六日不尽亦六百七十三爲日余亦相当矣所以无闰时不定岁不成者若以闰无三年差一月则以正月爲二月毎月皆差九年差三月即以春爲夏若十七年差六月即四时相反时何由定岁何得成乎故须置闰以定四时故左传云履端于始序则不愆举正于中民则不惑归余于终事则不悖是也先王以重闰焉王肃云斗之所建是爲中气日月所在斗指两辰之闲无中气故以爲闰也传允信至其善正义曰释训云鬼之爲言归也郷饮酒义云春之爲言蠢也然则释训之例有以声相近而训其义者釐治工官皆以声近爲训他皆放此类也绩功咸皆释诂文熙广周语文此经文义承成歳之下传以文势次之言定历授事能使衆功皆广叹其善谓帝叹羲和之功也帝曰畴咨至弗成正义曰史又序尧事尧任羲和衆功巳广及其末年羣官有阙复求贤人欲任用之帝曰谁乎咨嗟嗟人之难得也有人能顺此咸熈庶绩之事者我将登而用之有臣放齐者对帝曰有胤国子爵之君其名曰朱其人心志开达性识明悟言此人可登用也帝疑怪叹之曰吁此人旣顽且嚚又好争讼岂可用乎言不可也史又记尧复求人帝曰谁乎咨嗟嗟人之难得也今有人能顺我事者否乎言有即欲用之也有臣驩兜者对帝曰呜唿叹有人之大贤也帝臣共工之官者此人于所在之方能立事业聚见其功言此人可用也帝亦疑怪之曰吁此人自作谋计之言及起用行事而背违之貌象恭敬而心傲很若漫天言此人不可用也频频求人无当帝意于是洪水爲灾求人治之帝曰咨嗟嗟水灾之大也唿掌岳之官而告以须人之意汝四岳等今汤汤流行之水所在方方爲害又其势奔突荡荡然涤除在地之物包裹髙山乗上丘陵浩浩盛大势若漫天在下之人其皆咨嗟困病其水矣有能治者将使治之羣臣皆曰呜唿叹其有人之能惟鲧堪能治之帝又疑怪之曰吁其人心很戾哉好此方直之名命而行事辄毁败善类言其不可使也朝臣巳共荐举四岳又复然之岳曰帝若谓鲧爲不可余人悉皆巳哉言不及鲧也惟鲧一人试之可也试若无功乃黜退之言洪水必须速治余人不复及鲧故劝帝用之帝以羣臣固请不得巳而用之乃告勑鲧曰汝往治水当敬其事哉鲧治水九载巳经三考而功用不成言帝实知人而朝无贤臣致使水害未除待舜乃治此经三言求人未必一时之事但历言朝臣不贤爲求舜张夲故也传畴谁至用之正义曰畴谁释诂文庸声近用故爲用也马融以羲和爲卿官尧之末年皆以老死庶绩多阙故求贤顺四时之职欲用以代羲和孔于下传云四岳即上羲和之四子帝就羲和求贤则所求者别代他官不代羲氏和氏孔以羲和掌天地之官正在敬顺昊天告时授事而巳其施政者乃是百官之事非复羲和之职但羲和告时授事流行百官使百官庶绩咸熈今云咸熈庶绩顺是事者指谓求代百官之阙非求代羲和也此经文承庶绩之下而言顺是事者故孔以文势次之此言谁能咸熈庶绩顺是事者将登用之盖求卿士用任也计尧即位至洪水之时六十余年百官有阙皆应求代求得贤者则史亦不录不当帝意乃始録之爲求舜张本故惟帝求一人放齐以一人对之非六十余年止求一人也尧以圣德在位庶绩咸熈盖应久矣此继咸熈之下非知早晚求之史自历序其事不必与治水同时也计四岳职掌天地当是朝臣之首下文求治水者帝咨四岳此不言咨四岳者帝求贤者固当博访朝臣但史以有岳对者言咨四岳此不言咨者但此无岳对故不言耳传放齐至不可王义曰以放齐举人对帝故知臣名爲名爲字不可得知传言名者辩此是爲臣之名号耳未必是臣之名也夏王仲康之时胤侯命掌六师顾命陈宝有胤之舞衣故知古有胤国胤旣是国自然子爲爵朱爲名也马融郑玄以爲帝之胤子曰朱也求官而荐太子太子下愚以爲启明拨之人情必不然矣启之爲开书传通训言此人心志开解而明达吁者必有所嫌而爲此声故以爲疑怪之辞僖二十四年左传曰口不道忠信之言爲嚚是言不忠信爲嚚也其人心旣顽嚚又好争讼此实不可而帝云可乎故吁声而反之可乎言不可也唐尧圣明之主应任贤哲放齐圣朝之臣当非庸品人有善恶无容不知称嚚讼以爲启明举愚臣以对圣帝何哉将以知人不易人不易知密意深心固难照察胤子矫饰容貌但以惑人放齐内少鉴明未能圎备谓其实可任用故承意举之以帝尧之圣乃知其嚚讼之事放齐所不知也驩兜荐举共工以爲比周之恶谓之四凶投之逺裔放齐举胤子不爲凶人者胤子虽有嚚讼之失不至滔天之罪放齐谓之实贤非是苟爲阿比驩兜则志不在公私相朋党共工行背其言心反于貌其罪并深俱被流放其意异于放齐举胤子故也传采事至事者正义曰采事释诂文上巳求顺时不得其人故复求顺我事者顺时顺事其义一也史以上承庶绩之下故言顺时谓顺是庶绩之事此不可复同前文故变言顺我帝事其意亦如前经当求卿士之任也顺我事之下亦冝有登用之言上文已具故于此略之传驩兜至其功正义曰驩兜亦举人对帝故知臣名都于释诂文于即呜字叹之辞也将言共工之善故先叹美之舜典命垂作共工知共工是官称郑以爲其人名氏未闻先祖居此官故以官氏也计称人对帝不应举先世官名孔直云官称则其人于时居此官也时见居官则是已被任用复举之者帝求顺事之人欲置之上位以爲大臣所欲尊于共工故举之也鸠聚释诂文然见之状故爲见叹共工能方方聚见其功谓每于所在之方皆能聚集善事以见其功言可用也若能共工实有见功则是可任用之人帝言其庸违滔天不可任者共工言是行非貌恭心佷取人之功以爲已功其人非无见功但功非已有左传说驩兜云丑类恶物是与比周天下之人谓之浑敦言驩兜以共工比周妄相荐举知所言见功非其实功也传静谋至可用正义曰静谋释诂文滔者漫浸之名浸必漫其上故滔爲漫也共丁险伪之人自爲谋虑之言皆合于道及起用行事而背违之言其语是而行非也貌象恭敬而心傲很其侮上陵下若水漫天言貌恭而心很也行与言违貌恭心反乃是大佞之人不可任用也明君圣主莫先于尧求贤审官王政所急乃有放齐之不识是非驩兠之朋党恶物共工之巧言令色崇伯之败善乱常圣人之朝不才揔萃虽曰难之何其甚也此等诸人才实中品亦虽行有不善未爲大恶故能仕于圣代致位大官以帝尭之末洪水爲灾欲责非常之功非复常人所及自非圣舜登庸大禹致力则滔天之害未或可平以舜禹之成功见此徒之多罪勲业旣谢愆衅自生爲圣所诛其咎益大且虞史欲盛彰舜德归过前人春秋史克以宣公比尧辞颇増甚知此等并非下愚未有大恶其爲不善惟帝所知将言求舜以见帝之知人耳传四岳至称焉正义曰上列羲和所掌云宅嵎夷朔方言四子居治四方主于外事岳者四方之大山今王朝大臣皆号称四岳是与羲和所掌其事爲一以此知四岳即上羲和之四子也又解谓之岳者以其分掌四岳之诸侯故称焉舜典称巡守至于岱宗肆觐东后周官说巡守之礼云诸侯各朝于方岳之下是四方诸侯分属四岳也计尧在位六十余年乃命羲和盖应早矣若使成人见命至此近将百歳故马郑以爲羲和皆死孔以爲四岳即是羲和至今仍得在者以羲和丗掌天地自当父子相承不必仲叔之身皆悉在也书传虽出自伏生其当闻诸先达虞传虽说舜典之四岳尚有羲伯和伯是仲叔子孙丗掌岳事也传汤汤至为害正义曰汤汤波动之状故为流貌洪大释诂文刀害为割故割为害也言大水方方为害谓其徧害四方也传荡荡至漫天正义曰荡荡广平之貌言水势奔突有所涤除谓平地之水除地上之物为水漂流无所复见荡荡然惟有水耳懐藏包裹之义故懐为包也释言以襄为驾驾乘牛马皆车在其上故襄为上也包山谓遶其傍上陵谓乘其上平地已皆荡荡又复遶山上陵故为盛大之势縂言浩浩盛大若漫天然也天者无上之物漫者加陵之辞甚其盛大故云若漫天也传俾使乂治也正义曰俾使乂治释诂文传佥皆至举之正义曰佥皆释诂文周语云有崇伯鲧即鲧是崇君伯爵故云鲧崇伯之名帝以岳为朝臣之首故特言四岳其实求能治者普问朝臣不言岳对而云皆曰乃衆人举之非独四岳故言朝臣举之传凡言至善类正义曰自上以来三经求人所举者帝言其恶而辞皆称吁故知凡言吁者皆非帝之所当意也咈者相乖诡之意故为戾也圯毁释诂文左氏称非我族类其心必异族类义同故族为类也言鲧性很戾多乖异衆人好此方直之名内有姦囘之志命而行事辄毁败善类何则心性很戾违衆用已知善不从故云毁败善类诗称贪人败类与此同郑王以方为放谓放弃敎命易坤卦六二直方大是直方之事为人之美名此经云方故依经为説传异已已退也正义曰异声近已故为已也已训为止是停住之意故为退也传勅鲧至用之正义曰传觧鲧非帝所意而命使之者尧知其性很戾圮族未明其所能夫管氏之好奢尚僣翼賛霸图陈平之盗嫂受金弼谐帝业然则人有性虽不善才堪立功者而衆皆据之言鲧可试兾或有益故遂用之孔之此说据迹立言必其尽理而论未是圣人之实何则禹称帝德广运乃圣乃神夫以圣神之资聦明之鉴旣知鲧性很戾何故使之治水者马融云尧以大圣知时运当然人力所不能治下民其咨亦当忧劳屈己之是从人之非遂用于鲧李颙云尧虽独明于上衆多不达于下故不得不副倒悬之望以供一切之求耳传载年至退之正义曰释天云载歳也夏曰歳商曰祀周曰年唐虞曰载李巡云各自纪事示不相袭也孙炎曰歳取歳星行一次也祀取四时祭祀一讫也年取禾谷一熟也载取万物终而更始是载者年之别名故以载爲年也舜典云三载考绩三考黜陟幽明是三考九年也功用不成水害不息故放退之谓退使不复治水至明年得舜乃殛之羽山周礼太宰职云岁终则令百官各正其治而诏王废置三年则大计羣吏之治而诛赏然则考课功绩必在歳终此言功用不成是九年歳终三考也下云朕在位七十载而求得虞舜历试三载即数登用之年至七十二年爲三载即知七十载者与此异年此时尧在位六十九年鲧初治水之时尧在位六十一年若然鲧旣无功早应黜废而待九年无成始退之者水爲大灾天之常运而百官不悟谓鲧能治水及遣往治非无小益下人见其有益谓鲧实能治之日复一日以终三考三考无成衆人乃服然后退之故至九年祭法云鲧障洪水而殛死禹能脩鲧之功然则禹之大功颇亦因县是治水有益之验但不能成功故诛殛之耳若然灾以运来时不可距假使兴禹未必能治何以治水之功不成而便殛鲧者以鲧性傲很帝所素知又治水无功法须贬黜先有很戾之恶复加无功之罪所以殛之羽山以示其罪若然禹旣圣人当知洪水时未可治何以不谏父者梁主以爲舜之怨慕由已之私鲧之治水乃爲国事上令必行非禹能止时又年小不可干政也帝曰咨四至钦哉正义曰帝以鲧功不成又巳年老求得授位明圣代御天灾故咨嗟汝四岳等我在天子之位七十载矣言已年老不堪在位汝等四岳之内有能用我之命使之顺我帝位之事言欲让位与之也四岳对帝曰我等四岳皆不有用命之德若使顺行帝事即辱于帝位言已不堪也帝又言曰汝当明白举其明德之人于僻隐鄙陋之处何必在位之臣乃举之也于是朝廷衆臣乃与帝之明人曰有无妻之鳏夫在下民之内其名曰虞舜言侧陋之处有此贤人帝曰然我亦闻之其德行如何四岳又对帝曰其人愚瞽之子其父顽母嚚其弟字象性又傲慢家有三恶其人能谐和以至孝之行使此顽嚚傲慢者皆进进于善以自治不至于姦恶言能调和恶人是爲贤也帝曰其行如此当可任用我其召而试之哉欲配女与试之也即以女妻舜于是欲观其居家治否也舜能以义理下二女之心于嬀水之汭使行妇道于虞氏帝叹曰此舜能敬其事哉叹其善治家知其可以治国故下篇言其授以官位而历试诸难正义曰徧捡今之书传无尧即位之年孔氏博考羣书作爲此传言尧年十六以唐侯升爲天子必当有所案据未知出何书计十六爲天子其歳称元年在位七十载应年八十五孔云八十六者史记诸书皆言尧帝喾之子帝挚之弟喾崩挚立挚崩乃传位于尧然则尧以弟代兄盖踰年改元据其改元年则七十载数其立年故八十六下句求人巽位是老将求代也此经文承绩用不成之下计治水之事于时最急不求治水之人而先求代已者尧以身旣年老臣无可任治水之事非已所能故求人代已令代者自治是虞史盛美舜功言尧不能治水以大事付舜美舜能消大灾成尧美也传巽顺至之事正义曰巽顺易説卦文帝唿四岳言汝能庸命四岳自谦言巳否德故知汝四岳言四岳能用帝命故帝欲使之顺行帝位之事将使摄也在位之臣四岳爲长故让位于四岳也传否不至不堪正义曰否古今不字忝辱释言文已身不德恐辱帝位自辞不堪岳爲羣臣之首自度旣不堪意以爲在位之臣皆亦不堪由是自辞而巳不荐余人故帝使之明举侧陋之处传尧知至求贤正义曰此经曰上无帝以可知而省文也传解四岳旣辞而复言此者尧知子不肖不堪为主有禅位与人之志故令四岳明举明人今其在侧陋者欲使广求贤也郑注杂记云肖似也言不如人也史记五帝本纪云尧知子丹朱之不肖不足授天下于是权授舜授舜则天下得其利而丹朱病授丹朱则天下病而丹朱得其利尧曰终不以天下之病而利一人而卒授舜以天下是尧知子不肖而禅舜之意也文王丗子论举贤之法云或以事举或以言扬扬亦举也故以举解扬经之扬字在于二明之下传进举字于两明之中经于明中冝有扬字言明举明人于侧陋之处明下有扬故上阙扬文传进举于明上互文以足之也侧陋者僻侧浅陋之处意言不问贵贱有人则举是令朝臣广求贤人也尧知有舜而朝臣不举故令广求贤以启之臣亦以尧知侧陋有人故不得不举舜耳此言尧知子不肖有志禅位然则自有贤子必不禅人授贤爰自上代尧舜而巳非尧舜独可彼皆不然将以子不肖时无圣者乃运值汚隆非圣有优劣而纬候之书附㑹其事乃云河洛之符名字之录何其妄且俗也传师衆至言之正义曰师衆钖与释诂文无妻曰鳏释名云愁悒不寐目恒鳏鳏然故鳏字从鱼鱼目恒不闭王制云老而无妻曰鳏舜于时年未三十而谓之鳏者书传称孔子对子张曰舜父顽母嚚无室家之端故谓之鳏鳏者无妻之名不拘老少少者无妻可以更娶老者即不复更娶谓之天民之穷故礼举老者耳诗云何草不玄何人不鳏暂离室家尚谓之鳏不独老而无妻始称鳏矣书传以舜年尚少爲之说耳虞氏舜名者舜之爲虞犹禹之爲夏外传称禹氏曰有夏则此舜氏曰有虞颛顼巳来地爲国号而舜有天下号曰有虞氏是地名也王肃云虞地名也皇甫谧云尧以二女妻舜封之于虞今河东太阳山西虞地是也然则舜居虞地以虞爲氏尧封之虞爲诸侯及王天下遂爲天子之号故从微至着常称虞氏舜爲生号之名前已具释传又解衆人以舜与帝则衆人尽知有舜但舜在下人之中未有官位衆臣德不及之而位居其上虽知舜实圣贤而耻已不若故不举之以帝今举及侧陋意谓帝知有舜乃不获巳而言之耳知然者正以初不荐举至此始言明是耻己不若故不早举舜实圣人而连言贤者对则事有优劣散即语亦相通舜谓禹曰惟汝贤是言圣德称贤也传以师爲衆臣爲朝臣之衆或亦通及吏人王肃云古者将举大事讯羣吏讯万人尧将让位咨四岳使问羣臣衆举侧陋衆皆愿与舜尧计事之大者莫过禅让必应博询吏人非独在位王氏之言得其实矣郑以师爲诸侯之师帝咨四岳徧访羣臣安得诸侯之师独对帝也传俞然至如何正义曰俞然释言文然其所举言我亦闻也其德行如何恐所闻不审故详问之尧知有舜不召取禅之而访四岳令衆举荐者以舜在卑贱未有名闻率暴禅之则下人不服故郑玄六艺论云若尧知命在舜舜知命在禹犹求于羣臣举于侧陋上下交让务在服人孔子曰人可使由之不可使知之此之谓也是解尧使人举舜之意也传无目至并恶正义曰周礼乐官有瞽蒙之职以其无目使眡了相之是无目曰瞽又解称瞽之意舜父有目但不能识别好恶与无目者同故时人谓之瞽配字曰瞍瞍亦无目之称故或谓之爲瞽瞍诗云蒙瞍奏公是瞍爲瞽类大禹谟云祗载见瞽瞍是相配之文史记云舜父瞽瞍盲以爲瞽瞍是名身实无目也孔不然者以经说舜德行美其能养恶人父自名瞍何须言之若实无目即是身有固疾非善恶之事輙言舜是盲人之子意欲何所见乎论语云未见颜色而言谓之瞽则言瞽者非谓无目史记又说瞽瞍使舜上廪从下纵火焚廪使舜穿井下土实井若其身自能然不得谓之无目明以不识善恶故称瞽耳心不则德义之经爲顽僖二十四年左传文象舜弟之字以字表象是人之名号其爲名字未可详也释训云善兄弟爲友孟子说象与父母共谋杀舜是傲慢不友言舜父母与弟并皆恶也此经先指舜身因言瞽子又称父顽者欲极其恶故文重也传谐和至姦恶正义曰谐和烝进释诂文上历言三恶此美舜能养之言舜能和之以至孝之行和顽嚚昬傲使皆进进于善道以善自治不至于姦恶以下愚难变化令慕善是舜之美行故以此对尧案孟子及史记称瞽瞍纵火焚廪舜以两笠自扞而下以土实井舜从旁空井出象与父母共分财物舜之大孝升闻天朝尧妾之二女三恶尚谋杀舜爲姦之大莫甚于此而言不至姦者此三人性实下愚动挂刑网非舜养之久被刑戮犹尚有心杀舜余事何所不爲舜以权谋自免厄难使无杀子之愆象无害兄之罪不至于姦恶于此益验终令瞽亦允若象封有鼻是不至于姦恶也传言欲至行迹正义曰下言妻舜以女观其治家是试舜观其行迹也马郑王夲说此经皆无帝曰当时庸生之徒漏也郑玄云试以爲臣之事王肃云试之以官郑王皆以舜典合于此篇故指历试之事充此试哉之言孔据古今别卷此言试哉正谓以女试之旣善于治家别更试以难事与此异也传女妻至治国正义曰左传称宋雍氏女于郑庄公晋伐骊戎骊戎男女以骊姬以女妻人谓之女故云女妻也刑法释诂文此巳下皆史述尧事非复尧语言女于时谓妻舜于是故传倒文以晓人尧于是以二女妻舜必妻之者舜家有三恶身爲匹夫忽纳帝女难以和协观其施法度于二女以法治家观治国将使治国故先使治家敌夫曰妻不得有二女言女十时者揔言之耳二女之中当有贵贱长幼刘向列女传云二女长曰娥皇次曰女英舜旣升爲天子娥皇爲后女英爲妃然则初适舜时即娥皇爲妻郑不言妻者不告其父不序其正又注礼记云舜不告而娶不立正妃此则郑自所说未有书传云然案丗本尧是黄帝玄孙舜是黄帝八代之孙计尧女于舜之曽祖爲四从姊妹以之爲妻于义不可丗本之言未可据信或者古道质故也传降下至虞氏正义曰降下释诂文周礼九嫔之职掌妇学之法嫔是妇之别名故以嫔爲妇釐降谓能以义理下之则女意初时不下故传解之言舜爲匹夫帝女下嫁以贵适贱必自骄矜故美舜能以义理下帝女尊亢之心于所居嬀水之汭使之服行妇道于虞氏虞与嬀汭爲一地见其心下乃行妇道故分爲二文言匹夫者士大夫巳上则有妾媵庶人无妾媵惟夫妻相匹其名旣定虽单亦通谓之匹夫匹妇嬀水在河东虞郷县历山西西流至蒲坂县南入于河舜居其旁周武王赐陈胡公之姓爲嬀爲舜居嬀水故也舜仕尧朝不家在于京师而令二女归虞者盖舜以大孝示法使妻归事于其亲以帝之贤女事顽嚚舅姑美其能行妇道故云嫔于虞传叹舜至大矣正义曰二女行妇道乃由舜之敬故帝言钦哉叹能脩已行敬以安民也能脩已及安人则是所能者大故叹之论语云脩已以安百姓尧舜其犹病诸传意出于彼也尚书正义卷第二计二万一千九十三字尚书正义尚书正义卷三尚书正义卷第三国子祭酒上护军曲阜县开国子孔颖达奉勑撰舜典第二虞书虞舜至舜典正义曰虞舜所居侧陋身又微贱尧闻之有聦明圣德将使之继已帝位历试于诸所难爲之事史述其事故作舜典传爲庶人故微贱正义曰此云侧微即尧典侧陋也不在朝廷谓之侧其人贫贱谓之微居处褊隘故言陋此指解微故云爲庶人故微贱也帝系云颛顼生穷蝉穷蝉生敬康敬康生句芒句芒生蟜牛蟜牛生瞽瞍瞽瞍生舜昭八年左传云自幕至于瞽瞍无违命似其继丗相传常有国土孔言爲庶人者尧典云有鳏在下此云虞舜侧微必是爲庶人矣盖至瞽瞍始失国也传嗣继至难事正义曰嗣继释诂文经所云愼徽五典纳于百揆賔于四门皆是试以治民之难事也曰若至以位正义曰昔东晋之初豫章内史梅赜上孔氏传犹阙舜典自此乃命以位巳上二十八字丗所不传多用王范之注补之而皆以愼徽巳下爲舜典之初至齐萧鸾建武四年吴兴姚方兴于大航头得孔氏传古文舜典亦类太康中书乃表上之事未施行方兴以罪致戮至隋开皇初购求遗典始得之史将録舜之美故爲题目之辞曰能顺而考案古道而行之者是爲帝舜也又申其顺考古道之事曰此舜能继尧重其文德之光华用此德合于帝尧与尧俱圣明也此舜性有深沈智惠文章明鉴温和之色恭逊之容由名闻逺达信能充实上下濳行道德升闻天朝尧乃徴用命之以位而试之也传濬深至上下正义曰濬深哲智皆释言文舎人曰濬下之深也哲大智也舜有深智言其智之深所知不浅近也经纬天地曰文照临四方曰明诗云温温恭人言其色温而貌恭也舜旣有深逺之智又有文明温恭之德信能充实上下也诗毛传训塞爲实言能充满天地之闲尧典所谓格于上下是也不言四表者以四表外无限极非可实满故不言之尧舜道同德亦如一史官错互爲文故与上篇相类是其所合于尧也传玄谓至徴用正义曰老子云玄之又玄衆妙之门则玄者微妙之名故云玄谓幽濳此舜在畎亩之闲濳行道德显彰于外升闻天朝天朝者天子之朝也从下而上谓之爲升天子闻之故遂见徴用愼徽至弗嗣正义曰此承乃命以位之下言命之以位试之以事也尧使舜愼美笃行五常之敎而五常之敎皆能顺从而行之无违命也又纳于百官之事命揆度行之而百事所揆度者于是皆得次序无废事也又命使賔迎诸侯于四门而来入者穆穆然皆有美德无凶人也又纳于大官揔録万机之政而隂阳和风雨时烈风雷雨不有迷惑错谬明舜之德合于天天人和协其功成矣帝尧乃谓之曰来汝舜有所谋之事我考验汝舜之所言汝言致可以立功于今三年汝功巳成汝可升处帝位告以此言欲禅之也舜辞让于德言已德不堪嗣成帝也传徽美至违命正义曰释诂云徽善也善亦美也此五典与下文五品五敎其事一也一家之内品有五谓父母兄弟子也敎此五者各以一事敎父以义敎母以慈敎兄以友敎弟以恭敎子以孝是爲五敎也五者皆可常行谓之五典是五者同爲一事所从言之异耳文十八年左传曰昔髙辛氏有才子八人伯奋仲堪叔献季仲伯虎仲熊叔豹季貍忠肃恭懿宣慈惠和天下之民谓之八元舜臣尧举八元使布五敎于四方父义母慈兄友弟恭子孝以此知五典是五常之敎谓此父义之等五事也皐陶谟云天叙有典自我五典五惇哉惇厚也行此五典须厚行之笃亦厚也言舜谨愼美善笃行斯道举八元使布之于四方命敎天下之民以此五敎能使天下皆顺从之无违逆舜之命也左传又云故虞书数舜之功曰愼徽五典五典克从无违敎也父母于子并冝爲慈今分之者以父主敎训母主抚养抚养在于恩爱故以慈爲名敎训爱而加严故以义爲称义者冝也理也敎之以义方使得事理之冝故爲义也释训云善兄弟爲友则兄弟之恩俱名爲友今云兄友弟恭者以其同志曰友友是相爱之名但兄弟相爱乃有长幼故分其弟使之爲恭恭敬于兄而兄友爱之传揆度至事业正义曰揆度释言文百揆者言百事皆度之国事散在诸官故度百事爲揔百官也周官云唐虞稽古建官惟百内有百揆四岳则百揆爲宫名故云纳舜于此官也文十八年左传云昔髙阳氏有才子八人苍舒隤敳梼戭大临尨降庭坚仲容叔达齐圣广渊明允笃诚天下之民谓之八凯舜臣尧举八凯使主后土以揆百事莫不时叙地平天成又云虞书数舜之功曰纳于百揆百揆时叙无废事业也是言百官于是得其次叙皆无废事业舜旣臣尧乃举元凯主后土布五敎同时爲之史官立文自以人事外内爲次故孔先言八元若左传据所出代之先后故先举八凯尧旣得舜庶事委之舜旣臣尧任无不统非五典克从之后方始纳于百揆百揆时叙之后方始賔于四门四门穆穆谓流四凶流放四凶最在于前矣洪范云鲧则殛死禹乃嗣兴是先诛鲧而后用禹明此言三事皆同时爲之但言百揆时叙故言纳于百揆其实纳于百揆初得即然由舜旣居百揆故得举用二八若偏居一职不得分使元凯传穆穆美至凶人正义曰穆穆美也释诂文四门四方之门谓四方诸侯来朝者从四门而入文十八年左传历言四凶之行乃云舜臣尧流四凶族浑敦穷竒梼杌饕餮投诸四裔以御螭魅又曰虞书数舜之功曰賔于四门四门穆穆无凶人也是言皆有美德无凶人也案验四凶之族皆是王朝之臣舜流王朝之臣而言诸侯无凶人者以外见内诸侯无凶人则王朝必无矣郑玄以賔爲摈谓舜爲上摈以迎诸侯今孔不爲摈者则谓舜旣録摄事无不统以诸侯爲賔舜主其礼迎而待之非谓身爲摈也传麓録至于天正义曰麓声近録故爲録也皐陶谟云一日二日万几言天下之事事之微者有万喻其多无数也纳舜使大録万机之政还是纳于百揆揆度百事大録万机揔是一事不爲异也但此言合于天故以大録言耳论语称孔子曰迅雷风烈必变书传称越常之使久矣天之无烈风淫雨则烈风是勐疾之风非善风也经言烈风雷雨弗迷言舜居大録之时隂阳和风雨时无此勐烈之风又雷雨各以其节不有迷错愆伏也迷错者应有而无应无而有也昭四年左传云冬无愆阳夏无伏隂无愆伏者无冬温夏寒也舜録大政天时如此明舜之德合于天也此文与上三事亦同时也上爲变人此爲动天故最后言之以爲功成之验王肃云尧得舜任之事无不统自愼徽五典以下是也其言合孔意传格来至禅之正义曰格来释言文询谋陟升释诂文厎声近致故爲致也经传言汝多唿爲乃知乃汝义同凡事之始必先谋之后爲之尧唿舜曰来汝舜唿使前而与之言也汝所谋事我考汝言汝所爲之事皆副汝所谋致可以立功于今三年矣从徴得至此爲三年也君之驭臣必三年考绩考旣有功故使升帝位将禅之也鲧三考乃退此一考使升者鲧待三考兾其有成无成功乃黜爲缓刑之义舜旣有成更无所待故一考即升之且大圣之事不可以常法论也若然禹贡兖州作十有三载乃同是禹治兖州之水乃积十有三年此始三年巳言地平天成者祭法云鲧障洪水而殛死禹能修鲧之功先儒马融等皆以爲鲧旣九年又加此三年爲十二年惟兖州未得尽平至明年乃毕八州巳平一州未毕足以爲成功也正月至羣后正义曰舜旣让而不许乃以尧禅之明年正月上日受尧终帝位之事于尧文祖之庙虽受尧命犹不自安又以璇爲玑以玉爲衡者是爲王者正天文之器也乃复察此璇玑玉衡以齐整天之日月五星七曜之政观其齐与不齐齐则受之是也不齐则受之非也见七政皆齐知已受爲是遂行爲帝之事而以告摄事类祭于上帝祭昊天及五帝也又禋祭于六宗等尊卑之神望祭于名山大川五岳四渎而又徧祭于山川丘陵坟衍古之圣贤之羣神以告已之受禅也告祭旣毕乃敛公侯伯子男五等之瑞玉其圭与璧悉敛取之尽以正月之中乃日日见四岳及羣牧旣而更班所敛五瑞于五等之羣后而与之更始见巳受尧之禅行天子之事也传上日至祖庙正义曰月之如日谓之朔日每月皆有朔日此是正月之朔故云上日言一歳日之上也下云元日亦然郑玄以爲帝王易代莫不改正尧正建丑舜正建子此时未改尧正故云正月上日即位乃改尧正故云月正元日故以异文先儒王肃等以爲惟殷周改正易民视听自夏巳上皆以建寅爲正此篇二文不同史异辞耳孔意亦然下云歳二月传云旣班瑞之明月以此爲建寅之月也受终者尧爲天子于此事终而授与舜故知终谓尧终帝位之事终言尧终舜始也礼有大事行之于庙况此是事之大者知文祖者尧文德之祖庙也且下云归格于艺祖艺文义同知文祖是庙者咸有一德云七丗之庙可以观德则天子七庙其来自逺尧之文祖盖是尧始祖之庙不知爲谁也帝系及丗本皆云黄帝生玄嚻玄嚻生侨极侨极生帝喾帝喾生尧即如彼言黄帝爲尧之髙祖黄帝以上不知复祭何人充此七数况彼二书未必可信尧之文祖不可强言传在察至与否正义曰在察释诂文说文云璇美王也玉是大名璇是玉之别称玑衡俱以玉饰但史之立文不可以玉玑玉衡一指玉体一指玉名犹左传云琼弁玉缨所以变其文传以璇言玉名故云美玉其实玉衡亦美玉也易贲卦彖云观乎天文以察时变日月星宿运行于天是爲天之文也玑衡者玑爲转运衡爲撗箫运玑使动于下以衡望之是王者正天文之器汉丗以来谓之浑天仪者是也马融云浑天仪可旋转故曰玑衡其撗箫所以视星宿也以璇爲玑以玉爲衡盖贵天象也蔡邕云玉衡长八尺孔径一寸下端望之以视星辰盖悬玑以象天而衡望之转机窥衡以知星宿是其说也七政其政有七于玑衡察之必在天者知七政谓日月与五星也木曰歳星火曰荧惑星土曰鎭星金曰太白星水曰辰星易系辞云天垂象见吉凶圣人象之此日月五星有吉凶之象因其变动爲占七者各自异政故爲七政得失由政故称政也舜旣受终乃察玑衡是舜察天文齐七政以审已之受禅当天心与否也马融云日月星皆以璇玑玉衡度知其盈缩进退失政所在圣人谦让犹不自安视璇玑玉衡以验齐日月五星行度知其政是与否重审已之事也上天之体不可得知测天之事见于经者唯有此璇玑玉衡一事而巳蔡邕天文志云言天体者有三家一曰周髀二曰宣夜三曰浑天宣夜绝无师说周髀术数具在考验天象多所违失故史官不用惟浑天者近得其情今史所用候台铜仪则其法也虞喜云宣明也夜幽也幽明之数其术兼之故曰宣夜但绝无师说不知其状如何周髀之术以爲天似覆盆盖以斗极爲中中髙而四边下日月旁行遶之日近而见之爲昼日逺而不见爲夜浑天者以爲地在其中天周其外日月初登于天后入于地昼则日在地上夜则日入地下王蕃浑天说曰天之形状似鸟卵天包地外犹卵之裹黄圎如弹九故曰浑天言其形体浑浑然也其术以爲天半覆地上半在地下其天居地上见有一百八十二度半强地下亦然北极出地上三十六度南极入地下亦三十六度而嵩髙正当天之中极南五十五度当嵩髙之上又其南十二度爲夏至之日道又其南二十四度爲春秋分之日道又其南二十四度爲冬至之日道南下去地三十一度而巳是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而回转此必古有其法遭秦而灭扬子法言云或问浑天曰落下闳营之鲜于妄人度之耿中丞象之几乎几乎莫之能违也是扬雄之意以浑天而问之也闳与妄人武帝时人宣帝时司农中丞耿寿昌始铸铜爲之象史官施用焉后汉张衡作灵宪以说其状蔡邕郑玄陆缋吴时王藩晋丗姜岌张衡葛洪皆论浑天之义并以浑说爲长江南宋元嘉年皮延宗又作是浑天论太史丞钱乐铸铜作浑天仪传于齐梁周平江陵迁其器于长安今在太史书矣衡长八尺玑径八尺圎周二丈五尺强转而望之有其法也传尧不至五帝正义曰传以旣受终事又察玑衡方始祭于羣神是舜察天文考齐七政知已摄位而当于天心故行其天子之事也祭法云有天下者祭百神徧然羣神是天子事也肆是纵缓之言此因前事而行后事故以肆爲遂也类谓摄位事类旣知摄当天遂以摄位事类告天帝也此类与下禋望相次当爲祭名诗云是类是禡周礼肆师云类造上帝王制云天子将出类乎上帝所言类者皆是祭天之事言以事类而祭也周礼小宗伯云天地之大烖类社稷则爲位是类之爲祭所及者广而传之类谓摄位事类者以摄位而告祭故类爲祭名周礼司服云王祀昊天上帝则服大裘而冕祀五帝亦如之是昊天外更有五帝上帝可以兼之故以告天及五帝也郑玄笃信䜟纬以爲昊天上帝谓天皇大帝北辰之星也五帝谓灵威仰等太微宫中有五帝座星是也如郑之言天神有六也家语云季康子问五帝之名孔子曰天有五行金木水火土分时化育以成万物其神谓之五帝王肃云五行之神助天理物者也孔意亦当然矣此经惟有祭天不言祭地及社稷必皆祭之但史略文耳传精意至摄告正义曰国语云精意以享禋也释诂云禋祭也孙炎曰禋絜敬之祭也周礼大宗伯云以禋祀祀昊天上帝以实柴祀日月星辰以槱燎祀司中司命风师雨师郑云禋之言烟周人尚臭烟气之臭闻者也郑以禋祀之文在燎柴之上故以禋爲此解耳而洛诰云秬鬯二卣曰明禋又曰禋于文王武王又曰王賔杀禋咸格经传之文此类多矣非燔柴祭之也知禋是精诚絜敬之名耳宗之爲尊常训也名曰六宗明是所尊祭者有六但不知六者爲何神耳祭法云理少牢于太昭祭时相近于坎坛祭寒暑王宫祭日夜明祭月幽禜祭星雩禜祭水旱也据此言六宗彼祭六神故传以彼六神谓此六宗必谓彼之所祭是此六宗者彼文上有祭天祭地下有山谷丘陵此六宗之文在上帝之下山川之上二者次第相类故知是此六宗王肃亦引彼文乃云禋于六宗此之谓矣郑玄注彼云四时谓隂阳之神也然则隂阳寒暑水旱各自有神此言禋于六宗则六宗常礼也礼无此文不知以何时祀之郑以彼皆爲祈祷之祭则不可用郑玄注以解此传也汉丗以来说六宗者多矣欧阳及大小夏侯说尚书皆云所祭者六上不谓天下不谓地旁不谓四方在六者之闲助隂阳变化实一而名六宗矣孔光刘歆以六宗谓干坤六子水火雷风山泽也贾逵以爲六宗者天宗三日月星也地宗三河海岱也马融云万物非天不覆非地不载非春不生非夏不长非秋不收非冬不藏此其谓六也郑玄以六宗言禋与祭天同名则六者皆是天之神祇谓星辰司中司命风师雨师星谓五纬也辰谓日月所㑹十二次也司中司命文昌第五第四星也风师箕也雨师毕也晋初幽州秀才张髦上表云臣谓禋于六宗祀祖考所尊者六三昭三穆是也司马彪又上表云历难诸家及自言已意天宗者日月星辰寒暑之属也地宗社稷五祀之属也四方之宗四时五帝之属惟王肃据家语六宗与孔同各言其志未知孰是司马彪续汉书云安帝元初六年立六宗祠于洛阳城西北亥地祀比大社魏亦因之晋初荀顗定新祀以六宗之神诸说不同废之挚虞驳之谓冝依旧近代以来皆不立六宗之祠也传九州至祭之正义曰望于山川大揔之语故知九州之内所有名山大川五岳四渎之属皆一时望祭之也王制云名山大川不以封山川大乃有名是名大互言之耳释山云泰山爲东岳华山爲西岳霍山爲南岳恒山爲北岳嵩髙山爲中岳白虎通云岳者何捔也捔考功德也应邵风俗通云岳者捔考功德黜陟也然则四方方有一大山天子巡守至其下捔考诸侯功德而黜陟之故谓之岳释水云江河淮济爲四渎四渎者发源注海者也释名云渎独也各独出其水而入海也岳是名山渎是大川故先言名山大川又举岳渎以见之岳渎之外犹有名山大川故言之属以包之周礼大司乐云四鎭五岳崩令去乐郑云四鎭山之重大者谓扬州之㑹稽山靑州之沂山幽州医无闾山兾州之霍山是五岳之外名山也周礼职方氏毎州云其川其浸若雍州云其川泾汭其浸渭洛如此之类是四渎之外大川也言徧于羣神则神无不徧故羣神谓丘陵坟衍古之圣贤皆祭之周礼大司乐云凡六乐者一变而致川泽之示再变而致山林之示三变而致丘陵之示四变而致坟衍之示郑玄大司徒注云积石曰山竹木曰林注渎曰川水钟曰泽土髙曰丘大阜曰陵水崖曰坟下平曰衍此传举丘陵坟衍则林泽亦包之矣古之圣贤谓祭法所云在祀典者黄帝颛顼句龙之类皆祭之也传辑敛至正始正义曰觐见后君释诂文释言云辑合也辑是合聚之义故爲敛也日月食尽谓之旣是旣爲尽也释言云班赋也孙炎曰谓布与也辑是敛聚班爲散布故爲还也下云班瑞于羣后则知辑者从羣后而敛之故云舜敛公侯伯子男之瑞圭璧也周礼典瑞云公执桓圭侯执信圭伯执躬圭子执糓璧男执蒲璧是圭璧爲五等之瑞诸侯执之以爲王者瑞信故称瑞也舜以朔日受终于文祖又徧祭羣神及敛五瑞则入月以多日矣尽以正月中谓从敛瑞以后至月末也乃日日见四岳及九州牧监舜初摄位当发号出令日日见之与之言也州牧各监一州诸侯故言监也更复还五瑞于诸侯者此瑞本受于尧敛而又还之若言舜新付之改爲舜臣与之正新君之始也歳二月至以庸正义曰舜旣班瑞羣后即以其歳二月东行巡省守土之诸侯至于岱宗之岳燔柴告至又望而以秩次祭于其方岳山川柴望旣毕遂以礼见东方诸侯诸国之君于此诸国协其四时气节月之大小正其日之甲乙使之齐一均同其国之法制度之丈尺量之斛斗衡之斤两皆使齐同无轻重大小又修五礼吉凶賔军嘉之礼修五玉公侯伯子男所执之圭璧也又修三帛诸侯丗子公之孤附庸之君所执玄纁黄之帛也又修二生卿所执羔大夫所执鴈也又修一死士所执雉也自五玉至于一死皆蒙上修文揔言所用玉帛生死皆爲贽以见天子也其贽之内如五玉之器礼终乃复还之其帛与生死则不还也东岳礼毕即向衡山五月南巡守至于南岳之下柴望以下一如岱宗之礼南岳礼毕即向华山八月西巡守至于西岳之下其礼如初时如岱宗所行西岳礼毕即向恒山朔北也十有一月北巡守至于北岳之下一如西岳之礼巡守旣周乃归京师艺文也至于文祖之庙用特牛之牲设祭以告巡守归至也从是以后每五载一巡守其巡守之年诸侯羣后四方各朝天子于方岳之下其朝之时各使自陈进其所以治化之言天子明试其言以考其功功成有验则赐之车服以表显其有功能用事传诸侯至告至正义曰王者所爲巡守者以诸侯自专一国威福在已恐其拥遏上命泽不下流故时自巡行问民疾苦孟子称晏子对齐景公云天子适诸侯曰巡守巡守者巡所守也是言天子巡守主谓巡行诸侯故言诸侯爲天子守土故称守而往巡行之定四年左传祝鮀言衞国取相土之东都以㑹王之东蒐蒐是猎之名也王者因巡诸侯或亦猎以敎战其守皆作狩白虎通云王者所以巡狩者也巡者循也狩者收也爲天子循收养人彼因名以附说不如晏子之言得其本也正月班瑞二月即行故云旣班瑞之明月乃顺春东巡春位在东故顺春也尔雅泰山爲东岳此巡守至于岱岱之与泰其山有二名也风俗通云泰山山之尊者一曰岱宗岱始也宗长也万物之始隂阳交代故爲五岳之长是解岱即泰山爲四岳之宗称岱宗也郊特牲云天子适四方先柴是燔柴爲祭天告至也传东岳至子男正义曰四时各至其方岳望祭其方岳山川故云东岳诸侯境内名山大川如其秩次望祭之也言秩次而祭知徧于羣神故云五岳牲礼视三公四渎视诸侯其余视伯子男也其尊卑所视王制及书传之文牲礼二字孔増之也诸侯五等三公爲上等诸侯爲中等伯子男爲下等则所言诸侯惟谓侯爵者耳其言所视盖视其祭祀祭五岳如祭三公之礼祭四渎如祭诸侯之礼祭山川如祭伯子男之礼公侯伯子男尊卑旣有等级其祭礼必不同但古典亡灭不可复知郑玄注书传云所视者谓其牲币粢盛笾豆爵献之数案五等诸侯适天子皆膳用太牢礼诸侯祭皆用太牢无上下之别又大行人云上公九献侯伯七献子男五献掌客上公饔饩九牢飱五牢侯伯饔饩七牢飱四牢子男饔饩五牢飱三牢又上公豆四十侯伯三十二子男二十四并伯与侯同又郑注礼器四望五献据此诸文与孔传王制不同者掌客行人自是周法孔与王制先代之礼必知然者以周礼侯与伯同公羊及左氏传皆以公爲上伯子男爲下是其异也传合四至均同正义曰上篇巳训协爲合故注即以合言之也他皆倣此周礼太史云正歳年颁告朔于邦国则节气晦朔皆天子颁之犹恐诸侯国异或不齐同故因巡守而合和之节是月初气是月半也丗本云容成作历大挠作甲子二人皆黄帝之臣盖自黄帝巳来始用甲子纪日每六十日而甲子一周史记称纣爲长夜之饮忘其日辰恐诸侯或有此之类故须合日之甲乙也时也月也日也三者皆当勘检诸国使齐一也律者候气之管而度量衡王者法制皆出于律故云律法制也度有丈尺量有斛斗衡有斤两皆取法于律故孔解律爲法制即云及尺丈斛斗斤两皆均同之汉书律历志云度量衡出于黄钟之律也度者分寸尺丈引所以度长短也本起于黄钟之管长以子谷秬黍中者以一黍之广度之千二百黍爲一分十分爲寸十寸爲尺十尺爲丈十丈爲引而五度审矣量谓龠合升斗斛所以量多少也本起于黄钟之龠以子谷秬黍中者千有二百实爲一龠十龠爲合十合爲升十升爲斗十斗爲斛而五量嘉矣权者铢两斤钧石所以称物知轻重也本起于黄钟之龠一龠容千二百黍重十二铢两铢之爲两十六两爲斤三十斤爲钧四钧爲石而五权谨矣权衡一物衡平也权重也称上谓之衡称鎚谓之权所从言之异耳如彼志文是度量衡本起于律也时月言协日言正度量衡言同者以时月须与他月和合故言协日有正与不正故言正度量衡俱是民之所用恐不齐同故言同因事冝而变名耳传修吉至其玉正义曰周礼大宗伯云以吉礼事邦国之鬼神示以凶礼哀邦国之忧以賔礼亲邦国以军礼同邦国以嘉礼亲万民之昬姻知五礼谓此也帝王之名旣异古今之礼或殊而以周之五礼爲此五礼者以帝王相承事有损益后代之礼亦当是前代礼也且历验此经亦有五事此篇类于上帝吉也如丧考妣凶也羣后四朝賔也大禹谟云汝徂征军也尧典云女于时嘉也五礼之事并见于经知与后丗不异也此云五玉即上文五瑞故知五等诸侯执其玉也郑玄云执之曰瑞陈列曰玉传诸侯至执黄正义曰周礼典命云凡诸侯之适子誓于天子摄其君则下其君之礼一等未誓则以皮帛继子男之下公之孤四命以皮帛眡小国之君是诸侯丗子公之孤执帛也附庸虽则无文而爲南面之君是一国之主春秋时附庸之君适鲁皆称来朝未有爵命不得执玉则亦继小国之君同执帛也经言三帛必有三色所云纁玄黄者孔时或有所据未知出何书也王肃云三帛纁玄黄也附庸与诸侯之适子公之孤执皮帛其执之色未详闻或曰孤执玄诸侯之适子执纁附庸执黄王肃之注尚书其言多同孔传周礼孤与丗子皆执皮帛郑玄云皮帛者束帛而表之以皮爲之饰皮虎豹皮也此三帛不言皮盖于时未以皮爲饰传卿执至执雉正义曰此皆大宗伯文也郑玄曰羔小羊取其羣而不失其类也鴈取其候时而行也雉取其守介死不失节也曲礼云饰羔鴈者以缋谓衣之以布而又画之雉执之无饰士相见之礼卿大夫饰贽以布不言缋此诸侯之臣与天子之臣异也郑之此言论周之礼耳虞时毎事犹质羔鴈不必有饰传玉帛至见之正义曰曲礼云贽诸侯圭卿羔大夫鴈士雉雉不可生知一死是雉二生是羔鴈也郑玄云贽之言至所执以自至也自五玉以下蒙上修文者执之使有常也若不言贽则不知所用故言贽以结上文见玉帛生死皆所以爲贽以见君与自相见其贽同也传卒终至则否正义曰卒终释诂文释言云还复返也是还复同义故爲还也五器文在贽下则是贽内之物周礼大宗伯云以玉作五器知器谓圭璧即五玉是也如若也言诸侯贽之内若是五器礼终乃还之如三帛生死则不还也聘义云以圭璋聘重礼也巳聘而还圭璋此轻财而重礼之义也聘义主于说聘其朝礼亦然周礼司仪云诸公相见爲賔还圭如将币之仪是圭璧皆还之也士相见礼言大夫以下见国君之礼云若邦他之人则使摈者还其贽已臣皆不还其贽是三帛生死则否传南岳至月至正义曰释山云河南华河东岱河北恒江南衡李巡云华西岳华山也岱东岳泰山也恒北岳恒山也衡南岳衡山也郭璞云恒山一名常山避汉文帝讳释山又云泰山爲东岳华山爲西岳霍山爲南岳恒山爲北岳岱之与泰衡之与霍皆一山而有两名也张揖云天柱谓之霍山汉书地理志云天柱在庐江灊县则霍山在江北而与江南衡爲一者郭璞尔雅注云霍山今在庐江灊县濳水出焉别名天柱山汉武帝以衡山辽旷故移其神于此今其彼土俗人皆唿之爲南岳南岳本自以两山爲名非从近来也而学者多以霍山不得爲南岳又云汉武帝来始乃名之即如此言谓武帝在尔雅前乎斯不然矣是解衡霍二名之由也书传多云五岳以嵩髙爲中岳此云四岳者明巡守至于四岳故也风俗通云泰山山之尊者一曰岱宗岱始也宗长也万物之始隂阳交代故爲五岳之长王者受命恒封禅之衡山一名霍山言万物霍然大也华也万物变由西方也恒常也万物伏北方有常也二月至于岱宗不指岳名者巡守之始故详其文三时言岳名明岱亦是岳因事冝而互相见也四巡之后乃云归格则是一出而周四岳故知自东岳而即南行以五月至也王者顺天道以行人事故四时之月各当其时之中故以仲月至其岳上云歳二月东巡守以二月始发者此四时巡守之月皆以至岳爲文东巡以二月至非发时也但舜以正月有事二月即发行耳郑玄以爲每岳礼毕而归仲月乃复更去若如郑言当于东巡之下即言归格后以如初包之何当北巡之后始言归乎且若来而复去计程不得周徧此事不必然也其经南云如岱礼西云如初北云如西礼者见四时之礼皆同互文以明耳不巡中岳者盖近京师有事必闻不虑枉滞且诸侯分配四方无属中岳故不须巡之也朔巡守正义曰释训云朔北方也故尧典及此与禹贡皆以朔言北史变文耳传巡守至一牛正义曰此承四巡之下是巡守旣徧然后归也以上受终在文祖之庙知此亦告至文祖之庙才艺文德其义相通故艺爲文也文祖艺祖史变文耳王制说巡守之礼云归格于祖祢用特此不言祢故传推之言祖则考着考近于祖举尊以及卑也特者独也故爲一牛此唯言文祖故云一牛徧告诸庙庙用一牛故郑注彼云祖下及祢皆一牛也此时舜始摄位未自立庙故知告尧之文祖也传各㑹至可知正义曰此揔说巡守之事而言羣后四朝是言四方诸侯各自㑹朝于方岳之下凡四处别朝故云四朝上文肆觐东后是爲一朝四岳礼同四朝见矣计此不冝须重言之爲将说敷奏之事敷奏因朝而爲故申言之申重也此是巡守大法文在舜摄位之时嫌尧本不然故云尧舜同道舜摄则然尧又可知也尧法巳然舜无増改而言此以美舜者道同于尧足以爲美故史録之传敷陈至能用正义曰敷者布散之言与陈设义同故爲陈也奏是进上之语故爲进也诸侯四处来朝每朝之处舜各使陈进其治理之言令自说巳之治政旣得其言乃依其言明试之以要其功必如其言即功实成则赐之车服以表显其人有才能可用也人以车服爲荣故天子之赏诸侯皆以车服赐之觐礼云天子赐侯氏以车服是也肈十至咸服正义曰史言舜旣摄位出行巡守复分置州域重愼刑罚于禹治水后始分置十有二州每州以一大山爲鎭殊大者十有二山深其州内之川使水通利又留意于民详其罪罚依法用其常刑使罪各当刑不越法用流放之法寛宥五刑五刑虽有犯者或以恩减降不使身服其罪所以流放宥之五刑之外更有鞭作治官事之刑有扑作师儒敎训之刑其有意善功恶则令出金赎罪之刑若过误爲害原情非故者则缓纵而赦放之若怙恃姧诈终行不改者则贼杀而刑罪之舜愼刑如此又设言以诫百官曰敬之哉敬之哉惟此刑罚之事最须忧念之哉令勤念刑罚不使枉滥也又言舜非于摄位之后方始重愼刑罚初于登用之日即用刑当其罪流徙共工于北裔之幽州放逐驩兜于南裔之崇山窜三苗于西裔之三危诛殛伯鲧于东裔之羽山行此四罪各得其实而天下皆服从之传肈始至二州正义曰肈始释诂文禹贡治水之时犹爲九州今始爲十二州知禹治水之后也禹之治水通鲧九载爲作十有三载则舜摄位元年九州始毕当是二年之后以境界太逺始别置之知分兾州爲幽州并州者以王者废置理必相㳂周礼职方氏九州之名有幽并无徐梁周立州名必因于古知舜时当有幽并职方幽并山川于禹贡皆兾州之域知分兾州之域爲之也尔雅释地九州之名于禹贡无梁靑而有幽营云燕曰幽州齐曰营州孙炎以尔雅之文与职方禹贡并皆不同疑是殷制则营州亦有所因知舜时亦有营州齐即靑州之地知分靑州爲之于此居摄之时始置十有二州盖终舜之丗常然宣三年左传云昔夏之方有德也贡金九牧则禹登王位还置九州其名盖如禹贡其境界不可知也传封大至通利正义曰释诂云冢大也舎人曰冢封之大也定四年左传云封豕长蛇相对是封爲大也周礼职方氏每州皆云其山鎭曰某山扬州㑹稽荆州衡山豫州华山雍州吴山兾州霍山并州恒山幽州医无闾靑州沂山兖州岱山是周时九州之内最大之山舜时十有二山事亦然也州内虽有多山取其最髙大者以爲其州之鎭特举其名是殊大之也其有川无大无小皆当深之故云濬川有流川则深之使通利也职方氏每州皆云其川其浸亦举其州内大川但令小大俱通不复举其大者故直云濬之而巳传象法至越法正义曰易系辞云象也者象此者也又曰天垂象圣人则之是象爲倣法故爲法也五刑虽有常法所犯未必当条皆须原其本情然然断决或情有差降俱被重科或意有不同失出失入皆是违其常法故令依法用其常刑用之使不越法也传宥寛至五刑正义曰寛宥周语文流谓徙之逺方放使生活以流放之法寛纵五刑也此惟解以流寛之刑而不解宥寛之意郑玄云其轻者或流放之四罪是也王肃云谓君不忍刑杀有之以逺方然则知此是据状合刑而情差可恕全赦则太轻致刑即太重不忍依例刑杀故完全其体宥之逺方应刑不刑是寛纵之也上言典刑此言五刑者其法是常其数则五象以典刑谓其刑之也流宥五刑谓其逺纵之也流言五刑则典刑亦五其文互以相见王肃云言宥五刑则正五刑见矣是言二文相通之意也典刑是其身流宥离其郷流放致罪爲轻此鞭爲重故次典刑之下先言流宥鞭扑虽轻犹亏其体比于出金赎罪又爲轻且以刑五罚虽主赎五刑其鞭扑之罪亦容输赎故后言之此正刑五与流宥鞭扑俱有常法典字可以统之故发首言典刑也传以鞭至之刑正义曰此有鞭刑则用鞭久矣周礼涤狼氏誓大夫曰敢不关鞭五百左传有鞭徒人费圉人荦是也子玉使鞭七人衞侯鞭师曹三百日末亦皆施用大随造律方使废之治官事之刑者言若于官事不治则鞭之盖量状加之未必有定数也传扑榎至挞之正义曰学记云榎楚二物以收其威郑玄云榎槄也楚荆也二物可以扑挞犯礼者知扑是榎楚也旣言以收其威知不勤道业则挞之益稷云挞以记之又大射郷射皆云司马搢扑则扑亦官刑惟言作敎刑者官刑鞭扑俱用敎刑惟扑而巳故属扑于敎其实官刑亦当用扑盖重者鞭之轻者挞之传金黄至赎罪正义曰此以金爲黄金吕刑其罚百锾传爲黄铁俱是赎罪而金铁不同者古之金银铜铁揔号爲金别之四名耳释器云黄金谓之盪白金谓之银是黄金白银俱名金也周礼考工记攻金之工筑氏爲削冶氏爲杀矢凫氏爲钟㮚氏爲量段氏爲镈桃氏爲劒其所爲者有铜有铁是铜铁俱名爲金则铁名亦包铜矣此传黄金吕刑黄铁皆是今之铜也古之赎罪者皆用铜汉始改用黄金但少其斤两令与铜相敌故郑玄驳异义言赎死罪千锾锾六两大半两爲四百一十六斤十两大半两铜与金赎死罪金三斤爲价相依附是古赎罪皆用铜也实谓铜而谓之金铁知传之所言谓铜爲金铁耳汉及后魏赎罪皆用黄金后魏以金难得合金一两收绢十匹今律乃复依古死罪赎铜一百二十斤于古称爲三百六十斤孔以锾爲六两计千锾爲三百七十五斤今赎轻于古也误而入罪出金以赎即律过失杀伤人各依其状以赎论是也吕刑所言疑赦乃罚者即今律疑罪各从其实以赎论是也疑谓虚实之证等是非之理均或事渉疑似旁无证见或虽有证见事非疑似如此之类言皆爲疑罪疑而罚赎吕刑巳明言误而输赎于文不显故此传指言误而入罪以解此赎鞭扑加于人身可云扑作敎刑金非加人之物而言金作赎刑出金之与受扑俱是人之所患故得指其所出以爲刑名传眚过至杀之正义曰春秋言肆眚者皆谓缓纵过失之人是肆爲缓也眚爲过也公羊传云害物曰灾是爲害也宣二年左传晋侯杀赵盾使鉏麑贼之是贼爲杀也此经二句承上典刑之下揔言用刑之要过而有害虽据状合罪而原心非故如此者当缓赦之小则恕之大则宥之上言流宥赎刑是也怙恃姧诈欺罔时人以此自终无心改悔如此者当刑杀之小者刑之大者杀之上言典刑及鞭扑皆是也经言贼刑传云刑杀不顺经文者随便言之传舜陈至得中正义曰此经二句舜之言也不言舜曰以可知而略之舜旣制此典刑又陈典刑之义以勑天下百官使敬之哉敬之哉惟刑之忧哉忧念此刑恐有滥失欲使得中也传象恭至曰州正义曰尧典言共工之行云静言庸违象恭滔天言貌象恭敬傲很漫天足以疑惑丗人故流放也左传说此事言投诸四裔释地云燕曰幽州知北裔也水中可居者曰洲释水文李巡曰四方有水中央髙独可居故曰洲天地之势四边有水邹衍书说九州之外有瀛海环之是九州居水内故以州爲名共在一洲之上分之爲九耳州取水内爲名故引尔雅解州也投之四裔裔训逺也当在九州之外而言于幽州者在州境之北边也禹贡羽山在徐州三危在雍州故知北裔在幽州下三者所居皆言山名此共工所处不近大山故举州言之此流四凶在治水前于时未作十有二州则无幽州之名而云幽州者史据后定言之传党于至南裔正义曰共工象恭滔天而驩兜荐之是党于共工罪恶同故放之也左传说此事云流四凶族投诸四裔则四方方各有一人幽州在北裔雍州三危在西裔徐州羽山在东裔三方旣明知崇山在南裔也禹贡无崇山不知其处盖在衡岭之南也传三苗至西裔正义曰昭元年左传说自古诸侯不用王命者虞有三苗夏有观扈知三苗是国其国以三苗爲名非三国也杜预言三苗地阙不知其处三凶皆是王臣则三苗亦应是诸夏之国入仕王朝者也文十八年左传言缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮即此三苗是也知其然者以左传说此事言舜臣尧流四凶族浑敦穷竒梼杌饕餮投诸四裔以御螭魅谓此驩兜共工三苗与鲧也虽知彼言四凶此等四人但名不同莫知孰是惟当验其行迹以别其人左传说穷竒之行云靖谮庸回尧典言共工之行云静言庸违其事旣同知穷竒是共工也左传说浑敦之行云丑类恶物是与比周尧典言驩兜荐举共工与恶比周知浑敦是驩兜也左传说梼杌之行言不可敎训不知话言傲很明德以乱天常尧典言鲧之行云咈哉方命圯族其事旣同知梼杌是鲧也惟三苗之行尧典无文郑玄具引左传之文乃云命驩兜举共工则驩兜爲浑敦也共工爲穷竒也鲧爲梼杌也而三苗爲饕餮亦可知是先儒以书传相考知三苗是饕餮也禹贡雍州言三危旣宅三苗丕叙知三危是西裔也传方命至海中正义曰方命圯族是其本性绩用不成试而无功二者俱是其罪故并言之释言云殛诛也传称流四凶族者皆是流而谓之殛窜放流皆诛者流者移其居处若水流然罪之正名故先言也放者使之自活窜者投弃之名殛者诛责之称俱是流徙异其文述作之体也四者之次盖以罪重者先共工滔天爲罪之最大驩兜与之同恶故以次之祭法以鲧障洪水故列诸祀典功虽不就爲罪最轻故后言之禹贡徐州云蒙羽其艺是羽止爲东裔也汉书地理志羽山在东海郡祝其县西南海水渐及故言在海中也传皆服至见之正义曰此四罪者徴用之初即流之也舜以微贱超升上宰初来之时天下未服旣行四罪故天下皆服舜用刑得当其罪也自象以典刑以下徴用而即行之于此居摄之后追论成功之状故作者先叙典刑言舜重刑之事而连引四罪述其刑当之验明此诸事皆是徴用之时所行于此揔见之也知此等诸事皆徴用所行者洪范云鲧则殛死禹乃嗣兴僖三十三年左传云舜之罪也殛鲧其举也兴禹襄二十一年左传云鲧殛而禹兴此三者皆言殛鲧而后用禹爲治水是徴用时事四罪在治水之前明徴用所行也又下云禹让稷契皐陶帝因追美三人之功所言稷播百谷契敷五敎皐陶作士皆是徴用时事皐陶所行五刑有服五流有宅即是象以典刑流宥五刑此爲徴用时事足可明矣而郑玄以爲禹治水事毕乃流四凶故王肃难郑言若待禹治水功成而后以鲧爲无功殛之是爲舜用人子之功而流放其父则禹之勤劳适足使父致殛爲舜失五典克从之义禹䧟三千莫大之罪进退无据亦甚迂哉二十至八音正义曰舜受终之后摄天子之事二十有八载帝尧乃死百官感德思慕如丧考妣三载之内四海之人蛮炎戎狄皆絶静八音而不复作乐是尧盛德恩化所及者逺也传殂落至七歳正义曰殂落死也释诂文李巡曰殂落尧死之称郭璞曰古死尊卑同称故书尧曰殂落舜曰陟方乃死谓之殂落者盖殂爲往也言人命尽而往落者若草木叶落也尧以十六即位明年乃爲元年七十载求禅求禅之时八十六也试舜三年自正月上日至崩二十八载揔计其数凡寿一百一十七歳案尧典求禅之年即得舜而试之求禅试舜共在一年也更得二年即爲历试三年故下传云历试二年与摄位二十八年合得爲三十在位故王肃云徴用三载其一在徴用之年其余二载与摄位二十八年凡三十歳也故孔传云历试二年明其一年在徴用之限以此计之惟有一百一十六歳不得有七盖误爲七也传考妣至思慕正义曰曲礼云生曰父母死曰考妣郑玄云考成也言其德行之成也妣之言嫓也嫓于考也丧服爲父爲君同服斩衰檀弓说事君之礼云服勤至死方丧三年郑玄云方丧资于事父凡此以义爲制义重则恩轻其情异于父如丧考妣言百官感德情同父母思慕深也诸经传言百姓或爲百官或爲万民知此百姓是百官者以丧服庶民爲天子齐衰三月畿外之民无服不得如考妣故知百官也传遏絶至者逺正义曰密静释诂文遏止絶之义故爲絶也周礼太师云播之以八音金石土革丝木匏竹郑云金钟镈也石磬也土埙也革鼔鼗也丝琴瑟也木柷敔也匏笙也竹管箫也传言八音与彼次不同者随便言耳释地云九夷八狄七戎六蛮谓之四海夷狄尚絶音三年则华夏内国可知也丧服诸侯之大夫爲天子正服繐衰旣葬除之今能使四夷三载绝音言尧有盛德恩化所及逺也月正至率服正义曰自此以下言舜眞爲天子命百官受职之事舜旣除尧丧以明年之月正元日舜至于文祖之庙告已将即正位爲天子也告庙旣讫乃谋政治于四岳之官所谋开四方之门大爲仕路致衆贤也明四方之目使爲已逺视四方也达四方之聦使爲已逺听闻四方也恐逺方有所拥塞令爲己悉闻见之旣谋于四岳又别勑州牧咨十有二牧曰人君最所重者在于民之食哉惟当敬授民之天时无失其农要爲政务在安民当安彼逺人则能安近人耳逺人不安则近亦不安欲令逺近皆安之也又当厚行德信而使足爲善长欲令诸侯皆厚行其德爲民之师长而难拒佞人斥逺之使不干朝政如是则诚信昭于四夷自然蛮夷皆相率而来服也传月正至庙告正义曰正训长也月正言月之最长正月长于诸月月正还是正月也上日日之最上元日日之最长元日还是上日王肃云月正元日犹言正月上日变文耳礼云令月吉日又变文言吉月令辰此之类也知舜服尧丧三年毕将即政者以尧存且摄其位尧崩谦而不居孟子云尧崩三年丧毕舜避丹朱于南河之南天下诸侯朝觐者不之尧子而之舜狱讼者不之尧子而之舜讴謌者不之尧子而讴謌舜曰天也然后之中国践天子位孟子旣言然矣此文又承三载之下故知舜服尧丧三年毕将欲即政复至文祖庙告前以摄位告今以即政告也此犹是尧之文祖自此以后舜当自立文祖之庙尧之文祖当迁于丹朱之国也传询谋至衆贤正义曰询谋释诂文辟训开开四方之门谓开仕路引贤人也论语云从我于陈蔡者皆不及门也门者行之所由故以门言仕路以尧舜之圣求贤久矣今更言开门是开其未开者谓多设取士之科以此广致衆贤也传广视至壅塞正义曰聦谓耳闻之也旣云明四目不云聦四耳者目视苦其不明耳聦贵其及逺明谓所见博达谓听至逺二者互以相见故传揔申其意广视听于四方使天下无壅塞天子之闻见在下必由近臣四岳亲近之官故与谋此事也传咨亦至民时正义曰咨谋释诂文以上帝曰咨上连帝曰故爲咨嗟此则上有询于四岳言咨十有二牧故爲谋也立君所以牧民民生在于粒食是君之所重论语云所重民食谓年糓也种殖收敛及时乃获故惟当敬授民时传柔安至长善正义曰柔安迩近惇厚皆释诂文元善之长易文言也安近不能安逺逺人或来扰乱虽欲安近近亦不安人君爲政若其下能安近但戒使之柔逺故能安近言当安彼逺人乃能安近欲令逺近皆安也王肃云能安逺者先能安近知不然者以牧在逺方故据逺言之惇德者令人君厚行德也允元者信使足爲长善也言人君厚行德之与信使足爲善长民必効之爲善而行也传任佞至来服正义曰任佞释诂文孙炎云似可任之佞也论语说爲邦之法云逺佞人佞人殆故以难距佞人爲斥逺之令不干朝政朝无佞人则忠信昭于四夷皆相率而来服也举蛮夷而戎狄亦见矣舜曰至往哉正义曰舜本以百揆摄位今旣即政故求置其官曰咨嗟四岳等汝于羣臣之内有能起发其功广大帝尧之事者我欲使之居百揆之官在官而信立其功于事能顺者其是谁乎四岳皆曰伯禹作司空有成功惟此人可用帝曰然然其所举得人也乃咨嗟勑禹汝本平水土实有成功惟当居是百揆而勉力行哉禹拜稽首让于稷契与皐陶帝曰然然其所让实贤也汝但往居此职不许其让也传奋起至别尧正义曰奋是起动之意故爲起也释诂云庸劳也劳亦功也郑玄云载行也王肃云载成也孔以载爲事也各自以意训耳舜受尧禅当继行其道行之在于任臣百揆臣之最贵求能起发其功广大帝尧之事者欲任之舜旣即位可以称帝而言舜曰者承尧事下言舜曰以别尧于此一别以下称帝也传亮信至谁乎正义曰亮信释诂文惠顺释言文上云舜纳于百揆百揆是官名故求其人使居百揆之官居官则当信立其功能顺其事者谁乎此官任重当统羣职继尧之功故历言所顺而后始问谁乎异于余官先言畴也传四岳至用之正义曰佥训爲皆故云四岳皆同辞而对也国语云有崇伯鲧尧殛之于羽山贾逵云崇国名伯爵也禹代鲧爲崇伯入爲天子司空以其伯爵故称伯禹言人之贤而举其爲官知禹治洪水有成功言可用也传然其至行之正义曰禹平水土往前之事嫌其今复命之令平水土故云称禹前功以命之懋勉释诂文传居稷至首至地正义曰下文帝述三人遂变稷爲弃故解之居稷官者弃也独称官者出自禹意耳不必着义郑云时天下赖后稷之功故以官名通称或当然也经因稷契名单共文言曁皐陶爲文势耳三人爲此次者盖以官尊卑爲先后也周礼太祝辨九拜一曰稽首稽首爲敬之极故爲首至地稽首是拜内之别名爲拜乃稽首故云拜稽首也帝曰弃至百糓正义曰帝因禹让三人而官不转各述其功以劝之帝唿稷曰弃往者洪水之时衆民之难难在于饥汝君爲此稷之官敎民布种是百谷以济活之言我知汝功当勉之传阻难至勉之正义曰阻难释诂文播是分散之义故爲布也王肃云播敷也尧遭洪水民不粒食故衆民之难在于饥也稷是五谷之长立官主此稷事后训君也帝言汝君此稷官布种是百谷以济救之追美其功以劝勉之上文让于稷契益稷云暨稷吕刑云稷降播种国语云稷爲天官单名爲稷尊而君之称爲后稷故诗传孝经皆以后稷爲言非官称后也帝曰契至在寛正义曰帝又唿契曰往者天下百姓不相亲睦家内尊卑五品不能和顺汝作司徒之官谨敬布其五常之敎务在于寛故使五典克从是汝之功冝当勉之传五品至顺也正义曰品谓品秩一家之内尊卑之差即父母兄弟子是也敎之义慈友恭孝此事行乃爲五常耳传上云五典克从即此五品能顺上传以解五典爲五常又解此以同之故云五品谓五常其实五常据敎爲言不据品也逊顺常训也不顺谓不义不慈不友不恭不孝也传布五至前功正义曰文十八年左传云布五敎于四方父义母慈兄友弟恭子孝是布五常之敎也论语云寛则得衆故务在寛所以得民心也治不逊之罪冝峻法以绳之而贵其务在寛者此五品不逊直是礼敎不行风俗未淳耳未有杀害之罪故敎之务在于寛若其不孝不恭其人至于逆乱而后治之于事不得寛也帝曰皐陶至克允正义曰帝唿皐陶曰往者蛮夷戎狄猾乱华夏又有强寇劫贼外姦内宄者爲害甚大汝作士官治之皆能审得其情致之五刑之罪受罪者皆有服从之心言轻重得中悉无怨恨也五刑有服从者于三处就而杀之其有不忍刑其身者则断爲五刑而流放之五刑之流各有所居处五刑所居于三处居之所以轻重罪得其冝受罪无怨者惟汝识见之明能使之信服故姦邪之人无敢更犯是汝之功冝当勉之因禹之让以次诫之传猾乱至之致正义曰猾者狡猾相乱故猾爲乱也夏训大也中国有文章光华礼义之大定十年左传云裔不谋夏夷不乱华是中国爲华夏也寇者衆聚爲之贼者杀害之称故羣行攻劫曰寇杀人曰贼成十七年左传云乱在外爲姦在内爲宄是在外曰姦在内曰宄也寇贼姦宄皆是作乱害物之名也蛮夷猾夏兴兵犯边害大故先言之寇贼姦宄皆国内之害小故后言之管子曰仓廪实知礼节衣食足知荣辱让生于有余争生于不足往者洪水爲灾下民饥困内有寇贼爲害外则四夷犯边皆言无敎之致也唐尧之圣协和万邦不应末年顿至于此盖少有其事辞颇増甚归功于人作与夺之势耳传士理至中正正义曰士即周礼司寇之属有士师卿士等皆以士爲官名郑玄云士察也主察狱讼之事月令云命大理昭十四年左传云叔鱼摄理是谓狱官爲理官也准吕刑文知五刑谓墨劓剕宫大辟也人心服罪是顺从之义故爲从也所以服者言得轻重之中正也吕刑云咸庶中正是也传旣从至于市正义曰经言五服谓皐陶所断五刑皆服其罪传旣训服爲从故云旣从五刑谓服罪也行刑当就三处惟谓大辟罪耳鲁语云刑五而巳无有隐者大刑用甲兵次刑斧钺中刑刀锯其次鑚筰薄刑鞭扑以威民故大者陈之原野小者致之市朝五刑三次是无隐也孔用彼爲说故以三就爲原野与朝市也国语贾逵注云用兵甲者诸侯逆命征讨之刑也大夫巳上于朝士巳下于市传虽不言巳上巳下爲义亦当然也国语云五刑者谓甲兵也斧钺也刀锯也鑚筰也鞭扑也与吕刑之五刑异也所言三次即此三就是也惟死罪当分就处所其墨劓剕宫无常处可就也马郑王三家皆以三就爲原野也市朝也甸师氏也案刑于甸师氏者王之同族刑于隐者不与国人虑兄弟耳非所刑之正处此言正刑不当数甸师也又市朝异所不得合以爲一且皆国语之文其义不可通也传谓不至之外正义曰此五流有宅即流宥五刑也当在五刑而流放之故知谓不忍加刑则流放之若四凶也郑玄云舜不刑此四人者以爲尧臣不忍刑之王肃云谓在八议之辟君不忍杀宥之以逺八议者周礼小司寇所云议亲议故议贤议能议贵议賔议功议勤是也以君恩不忍杀罪重不可全赦故流之也五刑之流各有所居谓徙置有处也五居之差有三等之居量其罪状爲逺近之差也四裔最逺在四海之表故大罪四裔谓本犯死罪也故周礼调人职云父之雠辟诸海外即与四裔爲一也次九州之外即王制云入学不率敎者屏之逺方西方曰𤏡东方曰寄注云偪寄于夷狄也与此九州之外同也次千里之外者即调人职云兄弟之雠辟诸千里之外也立政云中国之外下同者言中国者据罪人所居之国定千里也据其逺近其实一也周礼与王制旣有三处之别故约以爲言郑玄云三处者自九州之外至于四海三分其地逺近若周之夷鎭蕃也然罪有轻重不同岂五百里之校乎不可从也传言皐至述之正义曰惟明谓皐陶之明克允谓受罪者信服故王肃云惟明其罪能使之信服是信施于彼也但彼人信服由皐陶有信故传言皐陶能明信五刑施之逺近蛮夷使咸信服主言信者见其皐陶有信故彼信之也传问谁至臣名正义曰考工记云国有六职百工与居一焉工即百工故云问谁能顺我百工事者直言帝曰无所偏咨故知佥曰是朝臣共举垂也传共谓供其职事正义曰尧典传云共工官称即彼以共工二字爲官名上云畴若予工单举工名今命此人云汝作共工明是帝谓此人堪供此职非是唿此官名爲共工也其官或以共工爲名要帝意言共谓供此职也传上谓至能之正义曰言上下草木鸟兽则上之与下各有草木鸟兽即周礼山虞泽虞之官各掌其敎知上谓山下谓泽也顺其草木鸟兽之冝明是施其政敎取之有时用之有节也马郑王本皆爲禹曰益哉是字相近而彼误耳作朕虞正义曰此官以虞爲名帝言作我虞耳朕非官名也郑玄云言朕虞重鸟兽草木汉书王莽自称爲予立予虞之官则莽谓此官名爲朕虞其义必不然也传朱虎至之中正义曰知垂所让四人皆在元凯之中者以文十八年左传八元之内有伯虎仲熊即此朱虎熊罴是也虎熊在元凯之内明殳斨伯与亦在其内但不知彼谁当之耳益是皐陶之子皇陶即庭坚也益在八凯之内垂则不可知也传不在伯夷夔龙之下爲此言者以伯夷姜姓不在元凯之内夔龙亦不可知惟言此四人耳传虽言殳斨伯与亦难知也传三礼至姜姓正义曰此时秩宗即周礼之宗伯也其职云掌天神人鬼地祇之礼虽三者併爲吉礼要言三礼者是天地人之事故知三礼是天地人之礼上文舜之巡守言修五礼此云典朕三礼各有其事则五礼皆据其所施于三处五礼所施于天地人耳言三足以包五故举三以言之郑语云姜伯夷之后也伯夷能礼于神以佐尧是伯夷爲姜姓也此经不言畴者访其有能是问谁可知上文巳具此略之也传秩序至之官正义曰尧典传巳训秩爲序此复训者此爲官名须辨官名之义故详之也宗之爲尊常训也主郊庙之官掌序鬼神尊卑故以秩宗爲名郊谓祭天南郊祭地北郊庙谓祭先祖即周礼所谓天神人鬼地祇之礼是也传夙早至淸明正义曰夙早释诂文早夜敬服其职谓侵早巳起夜深乃卧谨敬其职事也典礼之官施行敎化使正直而淸明正直不枉曲也淸明不暗昧也帝曰夔至率舞正义曰帝因伯夷所让随才而任用之帝唿夔曰我今命汝典掌乐事当以诗乐敎训丗适长子使此长子正直而温和寛弘而庄栗刚毅而不苛虐简易而不傲慢敎之诗乐所以然者诗言人之志意歌咏其义以长其言乐声依此长歌爲节律吕和此长歌爲声八音皆能和谐无今相夺道理如此则神人以此和矣夔荅舜曰呜唿我系其石磬拊其石磬诸音莫不和谐百兽相率而舞乐之所感如此是人神旣巳和矣传胄长至孝友正义曰说文云胄胤也释诂云胤继也继父丗者惟长子耳故以胄爲长也谓元子巳下至卿大夫子弟者王制云乐正崇四术立四敎王太子王子羣后之太子卿大夫元士之适子皆造焉是下至卿大夫也不言元士士卑故略之彼郑注云王子王之庶子也此传兼言弟者盖指太子之弟耳或孔意公卿大夫之弟亦敎之国子以适爲主故言胄子也命典乐之官使敎胄子下句又言诗歌之事是今夔以歌诗蹈之舞之敎此适长国子也周礼大司乐云以乐德敎国子中和祗庸孝友郑云中犹忠也和刚柔适也祗敬也庸有常也善父母曰孝善兄弟曰友是言乐官用乐敎之使成此六德也乐记又云乐在宗庙之中君臣上下同听之则莫不和敬在族党郷里之中长幼同听之则莫不和顺在闺门之内父子兄弟同听之则莫不和亲是乐之感人能成忠和祗庸孝友之六德也传敎之至庄栗正义曰此直而温与下三句皆使䕫敎胄子令性行当然故传发首言敎之也正直者失于太严故令正直而温和寛弘者失于缓慢故令寛弘而庄栗谓矝庄严栗栗者谨敬也传刚失至其失正义曰刚彊之失入于苛虐故令人刚而无虐简易之失入于傲慢故令简而无傲刚简是其本性敎之使无虐傲是言敎之以防其失也由此而言之上二句亦直寛是其本性直失于不温寛失于不栗故敎之使温栗也直寛刚简即皐陶所谋之九德也九德而独举此四事者人之大体故特言之传谓诗至其言正义曰作诗者自言巳志则诗是言志之书习之可以生长志意故敎其诗言志以导胄子之志使开悟也作诗者直言不足以申意故长歌之敎令歌咏其诗之义以长其言谓声长续之定本经作永字明训永爲长也传声谓至和乐正义曰周礼太师云文之以五声宫商角徴羽言五声之淸浊有五品分之爲五声也又太师掌六律六吕以合隂阳之声阳声黄钟太蔟沽洗蕤賔夷则无射隂声大吕应钟南吕林钟仲吕夹钟是六律六吕之名也汉书律历志云律有十二阳六爲律隂六爲吕是隂律名同亦名吕也郑玄云律述气也同助隂宣气与之同也又云吕旅也言旅助阳宣气也志又云律黄帝之所作也黄帝使伶伦氏自大夏之西崑崙之隂取竹于嶰谷之中各生其窍厚薄均者断两节之闲吹之以爲黄钟之宫制十二籥以听凤皇之鸣其雄声爲六雌鸣亦六以比黄钟之宫是爲律之本言律之所作如此圣人之作律也旣以出音又以候气布十二律于十二月之位气至则律应是六律六吕十二月之音气也声依永者谓五声依附长言而爲之其声未和乃用此律吕调和其五声使应于节奏也传伦理至勉之正义曰伦之爲理常训也八音能谐相应和也各自守分不相夺道理是言理不错乱相夺也如此则神人咸和矣帝言此者命䕫使勉之也大司乐云大合乐以致鬼神示以和邦国以谐万民以安賔客以说逺人是神人和也传石磬至可知正义曰乐器惟磬以石爲之故云石磬也八音之音石磬最淸故知磬是音之声淸者磬必击以鸣之故云拊亦击之重其文者击有大小击是大击拊是小击音声浊者粗淸者精精则难和举淸者和则其余皆从矣商颂云依我磬声是言磬声淸诸音来依之百兽率舞即大司乐云以作动物益稷云鸟兽跄跄是也人神易感鸟兽难感百兽相率而舞则神人和可知也夔言此者以帝戒之云神人以和欲使勉力感神人也乃荅帝云百兽率舞则神人以和言帝德及鸟兽也帝曰龙至惟允正义曰帝唿龙曰龙我憎疾人爲谗佞之说绝君子之行而动惊我衆人欲遏之故命汝作纳言之宫从早至夜出纳我之敎命惟以诚信每事皆信则谗言自绝命龙使勉之传堲疾至绝之正义曰堲声近疾故爲疾也殄绝震动皆释诂文谗人以善爲恶以恶爲善故言我疾谗说绝君子之行衆人畏其谗口故爲谗也动惊我衆欲遏止之传纳言至以信正义曰诗美仲山甫爲王之喉舌喉舌者宣出王命如王咽喉口舌故纳言爲喉舌之官也此官主听下言纳于上故以纳言爲名亦主受上言宣于下故言出朕命纳言不纳于下朕命有出无入官名纳言云出纳朕命互相见也必以信者不妄传下言不妄宣帝命出纳皆以信也帝曰咨至天功正义曰帝旣命用衆官乃揔戒勑之曰咨嗟汝新命六人及四岳十二牧凡二十有二人等各当敬其职事哉惟是汝等敬事则信实能立天下之功天下之功成主在于汝可得不敬之哉传禹垂至命之正义曰传以此文揔结上事据上文询于四岳咨十有二牧及新命六官等适满二十二人谓此也其稷契皐陶殳斨伯与朱虎熊罴七人仍旧故不须勑命之岳牧亦应是旧而勑命之者岳牧外内之官常所咨询故亦勑之郑玄云自咨十有二牧至帝曰龙皆月正元日格于文祖所勑命也案经格于文祖之后方始询于四岳咨十二州牧未必一日之内即得行此诸事传旣不说或历日命授乃揔勑之未必即是元日之事也郑以爲二十二人数殳㭊伯与朱虎熊罴不数四岳彼四人者直𬒳让而巳不言居官何故勑使敬之也岳牧俱是帝所咨询何以勑牧不勑岳也必非经旨故孔说不然三载至三苗正义曰自此以下史述舜事非帝语也言帝命羣官之后经三载乃者其功绩经三考则九载黜陟幽明明者升之闇者退之羣官惧黜思升各敬其事故得衆功皆广前流四凶时三苗之君窜之西裔更绍其嗣不灭其国舜即政之后三苗复不从化是闇当黜之其君臣有善有恶舜复分北流其三苗北背也善留恶去使分背也传三年至明者正义曰三年一闰天道成人亦可以成功故以三年考校其功之成否也九年三考则人之能否可知幽明有别黜退其幽者或夺其官爵或徙之逺方升进其明者或益其土地或进其爵位也传考绩至恶明正义曰考绩法明人皆自励故得衆功皆广也分地三苗即是黜幽之事故其考绩之下言其流之分谓别之云北者言相背必善恶不同故知三苗幽闇冝黜其君臣乃有善否分背流之不今相从俱徙之则善从恶俱不徙则恶从善言善恶不使相从言舜之黜陟善恶明也郑玄以爲流四凶者卿爲伯子大夫爲男降其位耳犹爲国君故以三苗爲西裔诸侯犹爲恶乃复分北流之谓分北西裔之三苗也孔传窜三苗爲诛也其身无复官爵必非黜陟之限其所分北非彼窜者王肃云三苗之民有赦宥者复不从化不今相从分北流之王肃意彼赦宥者复继爲国君至不复从化故分北流之禹继鲧爲崇伯三苗未必绝后传意或如肃言传历试至八年正义曰上云乃言厎可绩三载则历试当三年云二年者其一即是徴用之年巳在上句三十之数故惟有二年耳受终居摄尚在臣位故历试并爲三十在位谓在臣位也传方道至十二歳正义曰论语云可谓仁之方也已孔注亦以方爲道常训也舜即位五十年从格于文祖之后数之升道谓乗道而行也天子之行必是巡其所守之国故通以巡守爲名未必以仲夏之月巡南岳也檀弓云舜葬苍梧之野是舜死苍梧之野因而葬焉孔以月正元日在三载遏密之下又孟子云舜服尧三年丧毕避尧之子故服丧三年三年之丧二十五月而毕其一年即在三十在位之数惟有二年是舜年六十二爲天子五十年是舜凡寿百一十二歳也大禹谟云帝曰朕宅帝位三十有三载乃求禅禹孟子云舜荐禹于天子十七年是在位五十年其文明矣郑玄读此经云舜生三十谓生三十年也登庸二十谓历试二十年在位五十载陟方乃死谓摄位至死爲五十年舜年一百歳也史记云舜年三十尧举用之年五十摄行天子事年五十八尧崩年六十一而践天子位三十九年崩皆谬耳帝釐至槀饫正义曰此序也孔以书序序所以爲作者之意冝相附近故引之各冠其篇首其经亡者以序附于本篇次而爲之传故此序在此也帝舜治理下土诸侯之事爲各于其方置设其官居其所在之方而统治之又爲民别其姓族之生分别异类各使相从作汨作篇又作九共九篇又作槀饫之篇凡十一篇皆亡传言舜至其方正义曰在虞书知帝是舜也下土对天子之辞故云理四方诸侯各爲其官居其方不知若爲设之凡此三篇之序亦旣不见其经闇射无以可中孔氏爲传复顺其文爲其传耳是非不可知也他皆倣此传汨治至篇亡正义曰汨之爲治无正训也作是起义故爲兴也言其治民之功兴以意言之耳传槀劳饫赐也正义曰左传言藁师者以师枯藁用酒食劳之是槀得爲劳也襄二十六年左传云将赏爲之加膳加膳则饫赐是饫得爲赐也亦不知劳赐之何所谓也尚书正义卷第三计二万八千六十四字尚书正义尚书正义卷四尚书正义卷第四国子祭酒上护军曲阜县开国子孔颖达奉勑撰虞书大禹谟第三皐陶谟第四大禹谟第三皐陶至益稷正义曰皐陶爲帝舜陈其谋禹爲帝舜陈已成所治水之功帝舜因其所陈从而重美之史録其辞作大禹皐陶二篇之谟又作益稷之篇凡三篇也篇先大禹序先言皐陶者皐陶之篇皐陶自先发端禹乃然而问之皐陶言在禹先故序先言皐陶其此篇以功大爲先故先禹也益稷之篇亦是禹之所陈因皐陶之言而禹论益稷在皐陶谟后故后其篇传矢陈也正义曰矢陈释诂文传陈其成功正义曰此是谟篇禹成其功陈其言耳蒙上矢文故传明之言陈其成功也序成在厥上传成在下者序顺上句传从便文故倒也传申重至之言正义曰申重释诂文大禹谟云帝曰俞地平天成时乃功又帝曰皐陶惟玆臣庶罔或干予政时乃功懋哉益稷云迪朕德时乃功皆是重美二子之言也传大禹至九德正义曰二篇皆是谟也序以一谟揔二篇故传明之大禹治水能致九功而言谟以其序有谟文故云谟也传凡三篇正义曰益稷亦大禹所谋不言谟者禹谋言及益稷非是益稷爲谋不得言益稷谟也其篇虽有夔曰夔言乐和本非谋虑不得谓之夔谟传禹称至谋也正义曰余文单称禹而此独加大者故解之禹与皐陶同爲舜谋而禹功实大禹与皐陶不等史加大其功使异于皐陶于此独加大字与皐陶并言故也谟谋释诂文此三篇皆是舜史所録上取尧事下録禹功善于尧之知已又美所禅得人故包括上下以爲虞书其事以类相从非由事之先后若其不然上篇已言舜死于此岂死后言乎此篇巳言禅禹下篇岂受禅后乎明史以类聚爲文计此三篇禹谟最在后以禹功大故进之于先孟子称舜荐禹于天十有七年则禹摄一十七年舜陟方乃死不知禹征有苗在摄几年史述禹之行事不必以摄位之年即征苗民也曰若至于帝正义曰史将録禹之事故爲题目之辞曰能顺而考案古道而言之者是大功之禹也此禹能以文德敎命布陈于四海又能敬承尧舜外布四海内承二帝言其道周备传顺考至言之正义曰典是常行谟是言语故传于典云行之于谟云言之皆是顺考古道也传言其至尧舜正义曰敷于四海即敷此文命故言外布文德敎命也四海举其逺地故传以外内言之祗训敬也禹承尧舜二帝故云敬承尧舜传不训祗而直言敬以易知而略之曰后至时克正义曰禹爲帝舜谋曰君能重难其爲君之事臣能重难其爲臣之职则上之政敎乃治则下之衆民皆化而疾修其德而帝曰然信能如此君臣皆能自难并愿善以辅己则下之善言无所隐伏在野无遗逸之贤贤人尽用则万国皆安宁也爲人上者考于衆言观其是非舎已之非从人之是不苛虐鳏寡孤独无所告者必哀矜之不废弃困苦贫穷无所依者必愍念之惟无父谓之孤老而无子谓之独老而无妻谓之鳏老而无夫谓之寡此四者天民之穷而无告者故此无告是彼四者彼四者而此惟言孤者四者皆孤也言孤足以揔之言困穷谓贫无资财也益曰至下君正义曰益承帝言叹美尧德曰呜唿帝尧之德广大运行乃圣而无所不通乃神而微妙无方乃武能克定祸乱乃文能经纬天地以此爲大天顾视而命之使同有四海之内爲天下之君传益因至祸乱正义曰广者阔之义故爲所覆者大运者动之言故爲所及者逺洪范云睿作圣言通知衆事故爲无所不通案易曰神者妙万物而爲言也又曰神妙无方此言神道微妙无可比方不知其所以然易又云隂阳不测之谓神谥法云经纬天地曰文克定祸乱曰武经传文武倒者经取韵句传以文重故也传眷视而勉舜正义曰诗云乃眷西顾谓视而回首说文亦以眷爲视奄同释言文益因帝言盛称尧善者亦劝勉舜兾之必及尧也禹曰至来王正义曰禹因益言谋及丗事言人顺道则吉从逆则凶吉凶之报惟若影之随形响之应声言其无不报也益闻禹语惊惧而言曰吁诚如此言冝诫愼之哉所诫者当儆诫其心无亿度之事谓忽然而有当诫愼之无失其守法度使行必有恒无违常也无游纵于逸豫无过耽于戯乐当诫愼之以保己也任用贤人勿有二心逐去回邪勿有疑惑所疑之谋勿成用之如是则百种志意惟益广也无违越正道以求百姓之誉无反戾百姓以从巳心之欲常行此事无怠惰荒废则四夷之国皆来归往之此亦所以劝勉舜也传迪道也正义曰释诂文传先吁至有恒正义曰尧典传云吁疑怪之辞此无可怪闻善惊而爲声耳先吁后戒者惊其言之美然后设戒辞欲使听者精审其言虞度释诂文无亿度者谓不有此事无心亿度之曲礼云凡爲人子者听于无声视于无形戒于无形见之事言备愼深也安不忘危治不忘乱是其愼无形也法度当执守之故以秉法守度解不失言有恒也传淫过至爲戒正义曰淫者过度之意故爲过也逸谓纵体乐谓适心纵体在于逸游适心在于淫恣故以游逸过乐爲文二者败德之源富贵所忽故特以爲戒传干求至贱之正义曰干求释言文失道求名谓曲取人情苟恱衆意古人贱之传咈戾至戒之正义曰尧曲巳训咈爲戾彼谓戾朋侪此谓戾在下故详其文耳专欲难成犯衆兴祸襄十年左传文禹曰至乃功正义曰禹因益言又献谋于帝曰呜唿帝当念之哉言所谓德者惟是善于政也政之所爲在于养民养民者使水火金木土谷此六事惟当修治之正身之德利民之用厚民之生此三事惟当谐和之修和六府三事九者皆就有功九功惟使皆有次叙九事次叙惟使皆可歌乐此乃德之所致是德能爲善政之道终当不得怠惰但人虽爲善或寡令终故当戒勑之念用美道使民慕美道行善又督察之用威罚言其不善当获罪劝勉之以九歌之辞但人君善政先致九歌成辞自劝勉也用此事使此善政勿有败坏之时劝帝使长爲善也帝荅禹曰汝之所言爲然汝治水土使地平天成六府三事信皆治理万代长所恃赖是汝之功也归功于禹明衆臣不及传叹而至怀之正义曰于叹辞叹而言念自重其言欲使帝念之此史以类相从共爲篇耳非是一时之事不使念益言也禹谋以九功爲重知重其言者九功之言也传言养至六府正义曰下文帝言六府即此经六物也六者民之所资民非此不生故言养民之本在先修六府也府者藏财之处六者货财所聚故称六府襄二十七年左传云天生五材民并用之即是水火金木土民用此自资也彼惟五材此兼以谷爲六府者谷之于民尤急谷是土之所生故于土下言之也此言五行与洪范之次不同者洪范以生数爲次此以相刻爲次便文耳六府是民之急先有六府乃可施敎故先言六府后言三事也传正德至善政正义曰正德者自正其德居上位者正已以治民故所以率下人利用者谓在上节俭不爲縻费以利而用使财物殷阜利民之用爲民兴利除害使不匮乏故所以阜财阜财谓财丰大也厚生谓薄征傜轻赋税不夺农时令民生计温厚衣食丰足故所以养民也三者和谓德行正财用利生资厚立君所以养民人君若能如此则爲君之道备矣故谓善政结上德惟善政之言此三者之次人君自正乃能正下故以正德爲先利用然后厚生故后言厚生厚生谓财用足礼让行也传言六至之致正义曰上六下三即是六府三事此揔云九功知六府三事之功爲九功惟叙者即上惟修惟和爲次叙事皆有叙民必歌乐君德故九叙皆可歌乐乃人君德政之致也言下民必有歌乐乃爲善政之验所谓和乐兴而颂声作也传休美至而巳正义曰休美释诂文又云董督正也是董爲督也此戒之董之劝之皆谓人君自戒劝欲使善政勿坏在此三事而已文七年左传云晋郄缺言于赵宣子引此一经乃言九功之德皆可歌也谓之九歌若吾子之德莫可歌也其谁来之盍使睦者歌吾子乎言九功之德皆可歌者若水能灌漑火能烹餁金能断割木能兴作土能生殖糓能养育古之歌咏各述其功犹如汉魏巳来乐府之歌事歌其功用是旧有成辞人君修治六府以自劝勉使民歌咏之三事亦然传水土至不及正义曰释诂云平成也是平成义同天地文异而分之耳天之不成由地之不平故先言地平本之于地以及天也禹平水土故水土治曰平五行之神佐天治物系之于天故五行叙曰成洪范云鲧陻洪水汨陈其五行彞伦攸斁禹治洪水彞伦攸叙是禹命五行叙也帝因禹陈九功而叹美之指言是汝之功明衆臣不及帝曰格至念功正义曰此舜言将禅禹帝唿禹曰来汝禹我居帝位巳三十有三载在耄期之闲猒倦于勤劳汝惟在官不懈怠可代我居帝位揔领我衆禹让之曰我德实无所能民必不依就我也言己不堪揔衆也皐陶行布于德德乃下洽于民衆皆归服之可令皐陶摄也我所言者帝当念之哉凡念爱此人在此功劳知有功乃用之释废此人在此罪衅知有罪乃废之言进人退人不可诬也名目言谈此事必在此事之义而名言之若信实出见此心必在此心之义而出见之言巳名言其口出见其心以举皐陶皆在此义不有虚妄帝当念録其功以禅之言皐陶堪摄位也传八十至使摄正义曰八十九十曰耄百年曰期颐曲礼文也如舜典之传计舜年六十三即政至今九十五矣年在耄期之闲故并言之郑云期要也颐养也不知衣服食味孝子要尽养之道而巳孔意当然传迈行至服之正义曰迈行降下释言文又云怀来也来亦归也种物必布于地故爲布也传玆此至可诬正义曰玆此释诂文释爲舍义故爲废也禹之此意欲令帝念皐陶下云惟帝念功念是念功知废是废罪言念废必依其实不可诬罔也传名言至念之正义曰名言谓巳发于口信出谓始发于心皆据欲举皐陶必先念虑于心而后宣之于口先言名言者已对帝让皐陶即是名言之事故先言其意然后本其心故后言信出以义爲主者言已让皐陶事非虚妄以义爲主帝曰皐陶至之休正义曰帝以禹让皐陶故述而美之帝唿之曰皐陶惟此羣臣衆庶皆无敢有干犯我正道者由汝作士官明晓于五刑以辅成五敎当于我之治体用刑期于无刑以杀止杀使民合于中正之道令人每事得中是汝之功当勉之哉皐陶以帝美已归美于君曰民合于中者由帝德纯善无有过失临臣下以简易御衆庶以优寛罚人不及后嗣赏人延于来丗宥过失者无大虽大亦宥之刑其故犯者无小虽小必刑之罪有疑者虽重从轻罪之功有疑者虽轻从重赏之与其杀不辜非罪之人宁失不经不常之罪以等枉杀无罪宁妄免有罪也由是故帝之好生之德下洽于民心民服帝德如此故用是不犯于有司言民之无刑非已力也帝又述之曰使我从心所欲而爲政以大治四方之民从我化如风之动草惟汝用刑之美言已知其有功也传弼辅至治体正义曰书传称左辅右弼是弼亦辅也期要是相当之言故爲当也传言当于治体言皐陶用刑轻重得中于治体与正相当也传虽或至勉之正义曰言皐陶或行刑乃是以杀止杀爲罪必将被刑民终无犯者要使人无犯法是期于无所用刑刑无所用此期爲限与前经期义别而论语所谓胜残去杀矣民皆合于大中言举动每事得中不犯法宪是合大中即洪范所谓皇极是也传愆过至之义正义曰愆过释言文坊记云善则称君过则称已则民作忠是善则称君人臣之义也临下据其在上御衆厈其治民简易寛大亦不异也论语云居敬而行简以临其民不亦可乎是临下冝以简也又曰寛则得衆居上不寛吾何以观之哉是御衆冝以寛也传嗣亦至及也正义曰嗣谓继父丗谓后胤故俱谓子也延训长以长及物故延爲及也传辜罪至之道正义曰辜罪释诂文经常司主常训也皐陶因帝勉已遂称帝之德所以明民不犯上者自由帝化使然非已力也不常之罪者谓罪大非寻常小罪也枉杀无罪妄免有罪二者皆失必不得民心宁妄免大罪不枉杀无罪以好生之心故也大罪尚赦小罪可知欲极言不可枉杀不辜宁放有罪故也故言非常大罪以对之耳宁失不经与杀不辜相对故爲放赦罪人原帝之意等杀无罪宁放有罪传言帝德之善宁失有罪不枉杀无罪是仁爱之道各爲文势故经传倒也洽谓沾渍优渥洽于民心言润泽多也帝曰来至不再正义曰帝不许禹让唿之曰来禹下流之水儆戒于我我恐不能治之汝成声敎之信能成治水之功惟汝之贤汝能勤劳于国谓尽力于沟洫能节俭于家谓薄饮食卑宫室常执谦沖不自满溢夸大惟汝之贤也又申美之汝惟不自矜夸故天下莫敢与汝争能汝惟不自称伐故天下莫敢与汝争功美功之大也我今勉汝之德善汝大功天之历运之数帝位当在汝身汝终当升此大君之位冝代我爲天子因戒以爲君之法民心惟甚危险道心惟甚幽微危则难安微则难明汝当精心惟当一意信执其中正之道乃得人安而道明耳又爲人君不当妾受用人语无可考验之言勿听受之不是询衆之谋勿信用之言民所爱者岂非人君乎民以君爲命故爱君也言君可畏者岂非民乎君失道则民叛之故畏民也衆非大君而何所奉戴无君则民乱故爱君也君非衆人无以守国无人则国亡故畏民也君民相须如此当冝敬之哉谨愼汝所有之位守天子之位勿使失也敬修其可愿之事谓道德之美人所愿也养彼四海困穷之民使皆得存立则天之禄籍长终汝身矣又告禹惟口之所言出好事兴戎兵非善思虑无以出口我言不可再发令禹受其言也传水性至美之正义曰降水洪水也水性下流故曰下水禹以治水之事儆戒于予益稷云予创若时娶于涂山辛壬癸甲启而泣予弗子惟荒度土功之事虽文在下篇实是欲禅前事故帝述而言之禹贡言治水功成云朔南暨声敎故知成允是成声敎之信成功是成治水之功也前巳言地平天成是汝功今复说治水之事言禹最贤重美之也禹实圣人美其贤者其性爲圣其功爲贤犹易系辞云可乆则贤人之德可大则贤人之业亦是圣传满谓至盈大正义曰满以器喻故爲盈实也假大释诂文言已无所不知是爲自满言已无所不能是爲自大禹实不自满大故爲贤也论语美禹之功德云恶衣服菲饮食卑宫室而尽力乎沟洫故传引彼恶衣薄食卑其宫室是俭于家尽力爲民是勤于邦上言其功此言其德故再云惟汝贤传自贤至衆人正义曰自言巳贤曰矜自言已功曰伐论语云愿无伐善诗云矜其车甲矜与伐俱是夸义以经有争能争功故别解之耳弗矜莫与汝争能即矜者矜其能也贤能大同小异故自贤解矜老子云夫惟不争故天下莫能与之争是故不矜伐而不失其功能此所以能绝异于衆人也传丕大至天子正义曰丕大释詀文历数谓天历运之数帝王易姓而兴故言历数谓天道郑玄以历数在汝身谓有图箓之名孔无䜟纬之说义必不然当以大功旣衆望归之即是天道在身释诂元训爲首首是体之大也易曰大君有命是大君谓天子也传危则至其中正义曰居位则治民治民必须明道故戒之以人心惟危道心惟微道者径也物所从之路也因言人心遂云道心人心爲万虑之主道心爲衆道之本立君所以安人人心危则难安安民必须明道道心微则难明将欲明道必须精心将欲安民必须一意故以戒精心一意又当信执其中然后可得明道以安民耳传无考至听用正义曰爲人之君不当妄用人言故又戒之无可考校之言谓无信验不询于衆人之谋谓专独用意言无信验是虚妄之言独爲谋虑是偏见之说二者终必无成故戒令勿听用也言谓率意爲语谋谓豫计前事故互文也传民以至而立正义曰百人无主不散则乱故民以君爲命君尊民畏之嫌其不爱故言爱也民贱君忽之嫌其不畏故言畏也传有位至汝身正义曰上云汝终陟元后命升天位知其愼汝有位愼天子位也道德人之可愿知可愿者是道德之美也惟言四海困穷不结言民之意必谓四海之内困穷之民令天子抚育之故知如王制所云孤独鳏寡此四者天民之穷而无告者此是困穷者也言爲天子当愼天位修道德养穷民勤此三者则天之禄籍长终汝身禄谓福禄籍谓名籍言享大福保大名也传好谓至于一正义曰昭二十八年左传云庆赏刑威曰君君出言有赏有刑出好谓爱人而出好言故爲赏善兴戎谓疾人而动甲兵故爲伐恶易系辞曰言语者君子之枢机枢机之发荣辱之主必当虑之于心然后宣之于口故成之于一而不可再帝言我命汝升天位者是虑而宣之此言故不可再禹曰至汝谐正义曰禹以让而不许更请帝曰每以一枚历卜功臣惟吉之人从而受之帝曰禹卜官之占惟能先断人志后乃命其大龟我授汝之志先以定矣又询于衆人其谋又皆同美矣我后谋及鬼神加之卜筮鬼神其依我矣龟筮复合从矣卜法不得因前之吉更复卜之不须复卜也禹犹拜而后稽首固辞帝曰母母者禁止其辞也惟汝能谐和此元后之任汝冝受之传枚谓至之志正义曰周礼有衔枚氏所衔之物状如箸今人数物云一枚两枚则枚是筹之名也枚卜谓人人以次历申卜之似若枚数然然请卜不请筮者举重也传帝王至后卜正义曰占是卜人之占而云官占者帝王立卜筮之官故曰官占洪范稽疑云择建立卜筮人是帝王立卜筮之官周礼司寇断狱爲蔽狱是蔽爲断也昆后释言文官占之法先断人志后命元龟言志定然后卜也洪范云汝则有大疑谋及乃心谋及卿士谋及庶人是先断人志乃云谋及卜筮是后命元龟元龟谓大龟也传习因至枚卜正义曰表记云卜筮不相袭郑云袭因也然则习与袭同重衣谓之袭习是后因前故爲因也朕志先定言已谋之于心龟筮协从是谋及卜筮经言询谋佥同谋及卿士庶人谋皆同心鬼神其依即是龟筮之事卜筮通鬼神之意故言鬼神其依龟筮协从谓卜得吉是依从也志先定也谋佥同也鬼神依也龟筮从也四者合从然后命汝卜法不得因吉无所复枚卜也如帝此言旣谋旣卜方始命禹仍请枚卜者帝与朝臣私谋私卜将欲命禹禹不预谋故不在更请卜也传言母至之任正义曰说文云母止之也其字从女内有一画象有姦之者禁止令勿姦也古人言母犹今人言莫是言母者所以禁其辞令勿辞正月至之初正义曰舜即政三十三年命禹代已禹辞不获免乃以明年正月朔旦受终事之命于舜神灵之宗庙揔率百官顺帝之初摄故事言与舜受禅之初其事悉皆同也此年舜即政三十四年九十六也传受舜至尊之正义曰舜典说舜之初受终于文祖此言若帝之初知受命即是舜终事之命也神宗犹彼文祖故云文祖之宗庙文祖言祖有文德神宗言神而尊之名异而实同神宗当舜之始祖案帝系云黄帝生昌意昌意生颛顼颛顼生穷蝉穷蝉生敬康敬康生句芒句芒生蟜牛蟜牛生瞽瞍瞽瞍生舜即是舜有七庙黄帝爲始祖其颛顼与穷蝉爲二祧敬康句芒蟜牛瞽瞍爲亲庙则文祖爲黄帝颛顼之等也传顺舜至行之正义曰若不得爲如也舜典巡守之事言如初者皆言如不言若知此若爲顺也顺舜初摄帝位故事而奉行之其奉行者当如舜典在璇玑以下班瑞羣后以上也其巡守非率百官之事舜尚自爲陟方禹摄帝位未得巡守此是舜史所録以爲虞书故言顺帝之初奉行帝之事故自美禅之得人也帝曰咨至有勲正义曰史言禹虽摄位帝尊如故时有苗国不顺帝曰咨嗟汝禹惟时有苗之国不循帝道汝往征之禹得帝命乃㑹羣臣诸侯告誓于衆曰济济美盛之有衆皆听从我命今蠢蠢然动而不逊者是此有苗之君昬闇迷惑不恭敬王命侮慢典常自以爲贤反戾正道败坏德义君子在野小人在位由此民弃叛之不保其有衆上天降之殃咎故我以尔衆士奉此谴责之辞伐彼有罪之国汝等庶几同心尽力以从我命其必能有大功勲不可懈惰传三苗至讨之正义曰吕刑称苗民作五虐之刑皇帝遏绝苗民无丗在下谓尧初诛三苗舜典云窜三苗于三危谓舜居摄之时投窜之也舜典又云庶绩咸熙分北三苗谓舜即位之后往徙三苗也今复不率命命禹徂征是三苗之民数干王诛之事禹率衆征之犹尚逆命即三苗是诸侯之君而谓之民者以其顽愚号之爲民吕刑云苗民弗用灵是谓爲民也吕刑称尧诛三苗云无丗在下而得有苗国历代常存者无丗在下谓诛叛者绝后丗耳盖不灭其国又立其近亲绍其先祖鲧旣殛死于羽山禹乃代爲崇伯三苗亦窜其身而存其国故舜时有被宥者复不从化更分北流之下传云三苗之国左洞庭右彭蠡其国在南方盖分北之时使爲南国君今复不率帝道率循徂往皆释诂文不循帝道言其乱逆以其乱逆故命禹讨之案舜典皆言舜受终之后万事皆舜主之舜自巡守不禀尧命此言若帝之初其事亦应同矣而此言命禹征苗舜复陟方乃死与舜受尧禅事不同者以题曰虞书即舜史所録明其详于舜事略于尧禹也传㑹诸至之貌正义曰军旅曰誓曲礼丈也隐八年糓梁传曰诰誓不及五帝盟诅不及三王交质不及二伯二伯谓齐桓公晋文公也不及者言于时未有也据此文五帝之丗有誓周礼立司盟之官三王之丗有盟也左传云平王与郑交质二伯之前有质也糓梁传汉初始作不见经文妄言之耳美军衆而言济济知是衆盛之貌传蠢动至讨之正义曰蠢动释诂文释训云蠢不逊也郭璞云蠢动爲恶不谦逊也日入爲昏是爲闇也动爲恶而闇于事言其所以冝讨之传狎侮至德义正义曰侮谓轻人身慢谓忽言语故爲狎侮先王轻慢典敎侮慢义同因有二字而分释之论语云狎大人侮圣人之言则狎侮爲异旅獒云狎侮君子则狎侮意亦同郑玄云狎惯忽也惯见而忽之是侮之义传取狎侮连言之慢先王典敎自谓已贤不知先王训敎道者物所由之路德谓自得于心反正道从邪径败德义毁正行也传废仁贤任姦佞正义曰虽则下愚之君皆云好贤疾佞非知贤而废之知佞而任之但愚人所好必同于民贤求其心佞从其欲以贤爲恶谓佞爲善故仁贤见废姦佞被任此则昏迷之状也传肆故至下事正义曰肆故释诂文所奉之辞即所伐之罪但天子责其不恭数其身罪因其文异而分之传尚庶至我命正义曰释言云庶几尚也反以相解故尚爲庶几三旬至苗格正义曰禹旣誓于衆而以师临苗经三旬苗民逆帝命不肯服罪益乃进谋以佐于禹曰惟是有德能动上天茍能修德无有逺而不至因言行德之事自满者招其损谦虚者受其益是乃天之常道欲禹修德谦虚以来苗旣说其理又言其验帝乃初耕于历山之时爲父母所疾往至于田日号泣于旻天于父母乃自负其罪自引其恶恭敬以事见父瞽瞍夔夔然悚惧斋庄战慄不敢言己无罪舜谦如此虽瞽瞍之顽愚亦能信顺帝至和之德尚能感于冥神况此有苗乎言其苗易感于瞽瞍禹拜受益之当言曰然然益语也遂还师整衆而归帝舜乃大布文德舞干羽于两阶之闲七旬而有苗自䏜来至言主圣臣贤御之有道也传旬十至生辞正义曰尧典云三百有六旬是知旬十日也以师临之一月不服者责舜不先有文告之命威让之辞而便惮之以威胁之以兵所以有苗得生辞也传知然者昭十三年左传论征伐之事云告之以文辞董之以武师是用兵者先告不服然后伐之今经无先告之文而有逆命之事故知责舜不先有文告之命而即胁之以兵其文告之命威让之辞国语亦有其事夫以大舜足达用兵之道而不爲文告之命使之得生辞者有苗数干王诛逆者难以言服故惮之以威武任其生辞待其有辞爲之振旅彼若师退而服我复更有何求爲退而又不降复往必无辞说不恭而征之有辞而舍之正是柔服之道也若先告以辞未必即得从命不从而后行师必将大加杀戮不以文诰感德自来固是大圣之逺谋也传賛佐至致逺正义曰礼有賛佐是助祭之人故賛爲佐也届至也释诂文经天惟德动天天逺而难动德能动逺又言无逺不届乃据人言德动逺人无不至也益以此义佐禹欲脩德致逺使有苗自来也德之动天经传多矣礼运云圣人顺民天不爱其道地不爱其宝故天降膏露地出醴泉如此之类皆德动之也传自满至常道正义曰自以爲满人必损之自谦受物人必益之易谦卦彖曰天道亏盈而益谦地道变盈而流谦鬼神害盈而福谦人道恶盈而好谦是满招损谦受益爲天道之常也益言此者欲令禹修德息师持谦以待有苗传仁覆至责于人正义曰仁覆愍下谓之旻天诗毛传文也旻愍也求天愍己故唿曰旻天书传言舜耕于历山郑玄云历山在河东是耕于历山之时爲父母所疾故往于田日号泣于旻天何爲然也孟子曰怨慕也长息问于公明髙曰舜往于田则予旣闻命矣号泣于旻天及父母即吾不知矣公明髙曰非尔所知也我竭力耕田供爲子职而巳父母不爱我何哉大孝终身慕父母五十而慕者予于大舜见之矣言舜之号泣怨慕者克已自责不责于人也传慝恶至顽父正义曰慝之爲恶常训耳舜典巳训载爲事以非常训故详其文夔夔与斋慄共文故爲悚惧之貌自负其罪引恶归己事势同耳丁宁深言之敬以事见于父者谓恭敬自因事务须见父恭敬以见夔䕫然悚惧斋慄是见时之貌父亦信顺之者谓当以事见之时顺帝意不悖怒也言能以至诚感顽父者言感使当时暂以顺耳不能使每事信顺变爲善人故孟子说舜旣被尧徴用尧妻之二女瞽瞍犹与象欲谋杀舜而分其财物是下愚之性终不可改但舜善养之使不至于姦恶而巳传諴和至易感正义曰諴亦咸也咸训爲皆皆能相从亦和之义也矧况释言文上言德能动天次言帝能感瞽天以玄逺难感瞽以顽愚难感言苗民近于天而智于瞽故言感天感瞽以况之天是神也覆动上天言至和尚能感天神而况于有苗乎言有苗易感神覆动天而不覆言瞽者以瞽虽愚犹是人类天神事与人隔感天难于感瞽故举难者以况之其实天与瞽俱言难感以况有苗易于彼二者传昌当至整衆正义曰昌当也释诂文禹以益言爲当拜受而巳即还还不请者春秋襄十九年晋士匄帅师侵齐闻齐侯卒乃还公羊传曰大夫以君命出进退在大夫是言进退由将不须请也或可当时请帝乃还文不具耳兵入曰振旅释天文与春秋二传皆有此文振整也言整衆而还传逺人至来之正义曰逺人不服文德以来之论语文也益賛于禹使修德而帝自诞敷者言君臣同心大布者多设文德之敎君臣共行之也传干楯至武事正义曰释言云干扞也孙炎曰干楯自蔽扞也以楯爲人扞通以干爲楯名故干爲楯释言又云纛翳也郭璞云舞者持以自蔽翳也故明堂位云朱干玉戚以舞大武戚斧也是武舞执斧执楯诗云左手执籥右手秉翟是文舞执籥故干羽皆舞者所执修阐文敎不复征伐故舞文德之舞于賔主阶闲言帝抑武事也经云舞干羽即亦舞武也传惟言舞文者以据器言之则有武有文俱用以爲舞而不用于敌故敎爲文也传讨而至百里正义曰御之必有道者不恭而往征得辞而振旅而御之以道史记吴起对魏武侯云昔三苗氏左洞庭右彭蠡德义不修而禹灭之此言来服则是不灭吴起言灭者以武侯恃险言灭以惧之辩士之说不必皆依实也知在荒服之例者以其地验之爲然禹贡五服甸侯绥要荒荒最在外王畿面五百里其外四服又每服五百里是去京师爲二千五百里皐陶谟第四传谟谋至舜谋正义曰孔以此篇惟与禹言嫌其不对帝舜故言爲帝舜谋将言爲帝舜谋故又训谟爲谋以详其文曰若至曰俞正义曰史将言皐陶之能谋故爲题目之辞曰能顺而考案古道而言之者是皐陶也其爲帝谋曰爲人君者当信实蹈行古人之德而谋广其聦明之性以辅谐已之政事则善矣禹曰然然其谋是也此当如何行之皐陶曰呜唿重其事而叹美之行上谋者当谨愼其巳身而修治人之事思爲乆长之道又厚次叙九族之亲而不遗弃则衆人皆明晓上意而各自勉励翼戴上命行之于近而可推而至逺者在此道也禹乃拜受其当理之言曰然美其言而拜受之传亦顺之至则正义曰二谟其目正同故云亦顺考古道以言也尧舜考古以行谓之爲典大禹皐陶考古以言谓之爲谟典谟之文不同其目皆云考古故传明言其意夫典谟圣帝所以立治之本虽言行有异皆是考法古道以成不易之则故史皆以稽古爲端目但君则行之臣则言之以尊卑不同故典谟名异禹亦爲君而云谟者禹在舜时未爲君也顾氏亦同此解皐陶德劣于禹皆是考古以言故得同其题目但禹能敷于四海祗承于帝皐陶不能然故此下更无别辞耳传迪蹈至其政正义曰释诂云迪道也声借爲导导音与蹈同故迪又爲蹈也其德即其上稽古故曰其古人也而臣爲君谋故云言人君当信蹈行古人之德谓蹈履依行之也谋广聦明聦明者自是已性又当受纳人言使多所闻见以博大此聦明以辅弼和谐其政经惟言明传亦有聦者以耳目同是所用故以聦明言之此曰上不言皐陶犹大禹爲谋曰上不言禹郑玄云以皐陶下属爲句则稽古之下无人名与上三篇不类甚矣传叹美至之道正义曰案传之言以修爲上读顾氏亦同也传言愼至此道正义曰自身以外九族爲近故愼修其身又厚次叙九族犹尧之爲政先以亲九族也人君旣能如此则衆庶皆明其敎而各自勉励翼戴上命昭九年左传说晋叔向言翼戴天子故以爲翼戴上命言如鸟之羽翼而奉戴之王者率己以化物亲亲以及逺故从近可推而至于逺者在修已身亲九族之道王肃云以衆贤明爲砥砺爲羽翼郑云厉作也以衆贤明作辅翼之臣与孔不同皐陶曰都在至孔壬正义曰皐陶以禹然其言更述修身亲亲之道叹而言曰人君行此道者在于知人善恶择善而信任之在于能安下民爲政以安定之也禹闻此言乃惊而言曰吁人君皆如是能知人能安民惟帝尧犹其难之况余人乎知人善恶则爲大智能用官得其人矣能安下民则爲惠政衆民皆归之矣此甚不易也若帝尧能智而惠则当朝无姦佞何忧惧于驩兜之佞而流放之何须迁徙于有苗之君何所畏惧于彼巧言令色爲甚佞之人三凶见恶帝尧方始去之是知人之难传哲智至归之正义曰哲智释诂文舎人曰哲大智也无所不知知人之善恶是能官人惠爱释诂文君爱民则民归之传孔甚至放之正义曰孔甚释诂文上句旣言驩兜有苗则此巧言令色共工之行也故以尧典共工之事解之巧言静言庸违也令色象恭滔天也孔壬之文在三人之下揔上三人皆甚佞也苗言其名巧言令色言其行令其文首尾互相见故传通言之禹言有苗驩兜之徒甚佞如此尧畏其乱政故迁放之传不言共工故云之徒以包之迁与忧畏亦互相承言畏之而忧乃迁之也四凶惟言三者马融云禹爲父隐故不言鲧也皐陶至采采正义曰禹旣言知人爲难皐陶又言行之有术故言曰呜唿人性虽则难知亦当考察其所行有九种之德人欲称荐人者不直言可用而巳亦当言其人有德问其德之状乃言曰其德之所行某事某事以所行之事爲九德之验如此则可知也传言人至可知正义曰言人性行有九德下文所云是也如此九者考察其眞伪则人之善恶皆可知矣然则皐陶之贤不及帝尧逺矣皐陶知有此术帝尧无容不知而有四凶在朝禹言帝难之者尧朝之有四凶晦迹以显舜尔禹言惟帝难之说彼甚佞因其成败以示敎法欲开皐陶之志故举大事以爲戒非是此实甚佞尧不能知也顾氏亦云尧实不以此爲难今云难者俯同流俗之称也传载行至爲验正义曰载者运行之义故爲行也此谓荐举人者称其人有德欲使在上用之必须言其所行之事云见此人常行其某事某事由此所行之事以爲有德之验论语云如有所誉者其有所试矣是言试之于事乃可知其德禹曰至吉哉正义曰皐陶旣言其九德禹乃问其品例曰何谓也皐陶曰人性有寛弘而能庄栗也和柔而能立事也悫愿而能恭恪也治理而能谨敬也和顺而能果毅也正直而能温和也简大而有廉隅也刚断而能实塞也强劲而合道义也人性不同有此九德人君明其九德所有之常以此择人而官之则爲政之善哉传性寛至庄栗正义曰此九德之文舜典云寛而栗直而温与此正同彼云刚而无虐简而无傲与此小异彼言刚失入虐此言刚断而能实塞实塞亦是不爲虐彼言简失入傲此言简大而有廉隅廉隅亦是不爲傲也九德皆人性也郑玄云凡人之性有异有其上者不必有下有其下者不必有上上下相恊乃成其德是言上下以相对各令以相对兼而有之乃爲一德此二者虽是本性亦可以长短自矫寛弘者失于缓慢故性寛弘而能矜庄严栗乃成一德力者皆然也传悫愿而恭恪正义曰愿者悫谨良善之名谨愿者失于迟钝貌或不恭故悫愿而能恭恪乃爲德传乱治至谨敬正义曰乱治释诂文有能治者谓才髙于人也堪拨烦理剧者也负才轻物人之常性故有治而能谨敬乃爲德也愿言恭治云敬者恭在貌敬在心愿者迟钝失于外仪故言恭以表貌治者轻物内失于心故称敬以显情恭与敬其事亦通愿其貌恭而心敬也传扰顺至爲毅正义曰周礼太宰云以扰万民郑玄云扰犹驯也司徒云安扰邦国郑云扰亦安也扰是安驯之义故爲顺也致果爲毅宣二年左传文彼文以杀敌爲果致果爲毅谓能致果敢杀敌之心是爲强貌也和顺者失于不断故顺而能决乃爲德也传性简至廉隅正义曰简者寛大率略之名志逺者遗近务大者轻细弘大者失于不谨细行者不修廉隅故简大而有廉隅乃爲德也传刚断而实塞正义曰塞训实也刚而能断失于空踈必性刚正而内充实乃爲德也传无所至合义正义曰强直自立无所屈挠或任情违理失于事冝动合道义乃爲德也郑注论语云刚谓强志不屈挠即刚强义同此刚强异者刚是性也强是志也当官而行无所避忌刚也执已所是不爲衆挠强也刚强相近郑连言之寛谓度量寛弘柔谓性行和柔扰谓事理扰顺三者相类即洪范云柔克也愿谓容貌恭正乱谓刚柔治理直谓身行正直三者相类即洪范云正直也简谓器量凝简刚谓事理刚断强谓性行坚强三者相类即洪范云刚克也而九德之次从柔而至刚也惟扰而毅在愿乱之下耳其洪范三德先人事而后天地与此不同传彰明至之善正义曰彰明吉善常训也此句言用人之义所言九德谓彼人常能然者若暂能爲之未成爲德故人君取士必明其九德之常知其人常能行之然后以此九者之法择人而官之则爲政之善也明谓人君明知之王肃云明其有常则善也言有德当有恒也其意亦言彼能有常人君能明之也郑云人能明其德所行使有常则成善人矣其意谓彼人自明之与孔异也日宣至其凝正义曰皐陶旣陈人有九德冝择而官之此又言官之所冝若人能日日宣布三德早夜思念而须明行之此人可以爲卿大夫使有家也若日日严敬其身又能敬行六德信能治理其事此人可以爲诸侯使有国也然后揔以天子之任合受有家有国三六之德而用之布施政敎使九德之人皆得用事事各尽其能无所遗弃则天下俊德治能之士并在官矣皆随贤才任职百官各师其师转相敎诲则百官惟皆是矣无有非者以此抚顺五行之时以化天下之民则衆功其皆成矣结上知人安民之意传三德至大夫正义曰此文承九德之下故知三德是九德之内课有其三也周语云宣布哲人之令德宣亦布义故爲布也夙早释诂文又云须待也此经之意谓夜思之明旦行之须爲待之意故浚爲须也大夫受采邑赐氏族立宗庙丗不絶祀故称家位不虚受非贤臣不可言能日日布行三德早夜思之待明行之如此念德不懈怠者乃可以爲大夫也以士卑故言不及也计有一德二德即可以爲士也郑以三德六德皆乱而敬以下之文经无此意也传有国至诸侯正义曰天子分地建国诸侯专爲已有故有国谓诸侯也祗亦爲敬敬有二文上谓敬身下谓敬德严则敬之状也故言日日严敬其身敬行六德以信治政事则可以爲诸侯也诸侯大夫皆言日日者言人之行德不可暂时舍也臣当行君之今故早夜思之君是出令者故言敬身行德此文以小至大揔以天子之事故先大夫而后诸侯传翕合至在官正义曰翕合释诂文以文承三德六德之下故言合受三六之德而用之以此人爲官令其布施政敎使此九德之人皆居官用事谓天子也任之所能大夫所行三德或在诸侯六德之内但并此三六之德即充九数故言九德皆用事谓用爲大夫用爲诸侯使之治民事也大夫诸侯当身自行之故言日宣日严天子当任人使行之故言合受而用之其实天子亦备九德故能任用三德六德也则俊德治能之士并在官矣乂训爲治故云治能马王郑皆云才德过千人爲俊百人爲乂传僚工至无非正义曰僚官释诂文工官常训也师师谓相师法也传凝成至皆成正义曰郑玄亦云凝成也王肃云凝犹定也皆以意训耳文承百工之下抚于五辰还是百工抚之故云百官皆抚顺五行之时则衆功皆成也五行之时即四时也礼运曰播五行于四时土寄王四季故爲五行之时也所抚顺者即尧典敬授民时平秩东作之类是也无敎至懋哉正义曰皐陶旣言用人之法又戒以居官之事之所爲下必效之无敎在下爲逸豫贪欲之事是有国之常道也爲人君当兢兢然戒愼业业然危惧言当戒愼一日二日之闲而有万种几微之事皆须亲自知之不得自爲逸豫也万几事多不可独治当立官以佐已无得空废衆官使才非其任此官乃是天官人其代天治之不可以天之官而用非其人乂言典礼德刑皆从天出天次叙人伦使有常性故人君爲政当勑正我父母兄弟子五常之敎敎之使五者皆惇厚哉天又次叙爵命使有礼法故人君爲政当奉用我公侯伯子男五等之礼接之使五者皆有常哉接以常礼当使同敬合恭而和善哉天又命用有九德使之居官当承天意爲五等之服使五者尊卑彰明哉天又讨治有罪使之绝恶当承天意爲五等之刑使五者轻重用法哉典礼德刑无非天意人君居天官听治政事当须勉之哉传不爲至之常正义曰母者禁戒之辞人君身爲逸欲下则效之是以禁人君使不自爲耳不爲逸豫贪欲之敎是有国者之常也此文主于天子天子谓天下爲国诗云生此王国之类是也传兢兢至之微正义曰释训云兢兢戒也业业危也戒必愼危必惧传言愼惧以足之易系辞云几者动之微故几爲微也一日二日之闲微者乃有万事言当戒愼万事之微微者尚有万则大事必多矣且微者难察察则劳神以言不可逸耳马王皆云一日二日犹日日也传旷空至其才正义曰旷之爲空常训也位非其人所职不治是爲空官天不自治立君乃治之君不独治爲臣以佐之下典礼德刑无非天意者天意旣然人君当顺天是言人当代天治官官则天之官居天之官代天爲治苟非其人不堪此任人不可以天之官而私非其才王肃云天不自下治之故人代天居之不可不得其人也传天次至天下正义曰天叙有典有此五典即父义母慈兄友弟恭子孝是也五者人之常性自然而有但人性有多少耳天次叙人之常性使之各有分义义冝也今此义慈友恭孝各有定分合于事冝此皆出天然是爲天次叙之天意旣然人君当顺天之意勑正我五常之敎使合于五者皆厚以敎天下之民也五常之敎人君爲之故言我也五敎徧于海内故以天下言之传庸常至有常正义曰庸常释诂丈又云由自也由是用故自爲用也天次叙有礼谓使贱事贵卑承尊是天道使之然也天意旣然人君当顺天意用我公侯伯子男五等之礼以接之使之贵贱有常也此文主于天子天子至于诸侯车旗衣服国家礼仪飨食燕好饔饩飱牢礼各有次秩以接之上言天叙此云天秩者叙谓定其伦次秩谓制其差等义亦相通上云勑我此言自我者五典以敎下民须勑戒五礼以接诸侯当用我意故文不同也上言五惇此言五庸者五典施于近亲欲其恩厚五礼施于臣下欲其有常故文异也王肃云五礼谓王公卿大夫士郑玄云五礼天子也诸侯也卿大夫也士也庶民也此无文可据各以意说耳传衷善至和善正义曰衷之爲善常训也故左传云天诱其束说者皆以衷爲善此文承五礼之下礼尚恭敬故以五礼正诸侯使同敬合恭而和善也郑玄以爲并上之礼共有此事五典室家之内务在相亲非复言以恭敬恭敬惟爲五礼而巳孔言是也传五服至有德正义曰益稷云以五采彰施于五色作服汝明是天子诸侯卿大夫士之服也其尊卑彩章各异于彼传具之天命有德使之居位命有贵贱之伦位有上下之异不得不立名以此等之象物以彰之先王制爲五服所以表贵贱也服有等差所以别尊卑也天聦至襄哉正义曰此承上懋哉之下言所勉之者以天之聦明视听观人有德用我民以爲耳目之聦明察人言善者天意归赏之又天之明德可畏天威者用我民言恶而叛之因讨而伐之成其明威天所赏罚达于上下不避贵贱故须敬哉有土之君皐陶旣陈此戒欲其言入之故曰我之此言顺于古道可致行不可忽也禹即受之曰然汝言用而致可以立功重其言以深戒帝皐陶乃承之以谦曰我未有所知未能思致于善我所言曰徒賛奏上古所行而言之哉非已知思而所自能是其谦也传言天至聦明正义曰皇天无心以百姓之心爲心此经大意言民之所欲天必从之聦明谓闻见也天之所闻见用民之所闻见也然则聦明直是闻见之义其言未有善恶以下言明威是天降之祸知此聦明是天降之福此即泰誓所云天听自我民听天视自我民视故民所归者天命之大而言之民所归就天命之爲天子也小而言之虽公卿大夫之任亦爲民所归向乃得居之此文王于天子故言天视听人君之行用民爲聦明戒天子使顺民心受天之福也传言天至敬惧正义曰上句有赏罚故言天所赏罚不避贵贱此之达于上下言天子亦不免也丧服郑玄注云天子诸侯及卿大夫有地者皆曰君即此有土可兼大夫以上但此文本意实主于天子戒天子不可不敬惧也传言我至之序正义曰皐陶自言可致行禹言致可绩此承而爲谦知其自言未有所知未能思致于善也思字属上句王肃云賛賛犹賛奏也顾氏云襄上也谓賛奏上古行事而言之也经云曰者谓我上之所言也传不训襄爲上巳从襄陵而释之故二刘并以襄爲因若必爲因孔传无容不训其意言进习上古行事因賛成其辞而言之也传虽不训襄字其义当如王说皐陶虑怱之自尚书正义尚书正义卷五尚书正义卷第五国子祭酒上护军曲阜县开国子臣孔颖达奉勑撰益稷第五虞书传禹称至名篇正义曰禹言曁益曁稷是禹称其二人二人佐禹有功因以此二人名篇旣美大禹亦所以彰此二人之功也禹先言曁益故益在稷上马郑王所据书序此篇名爲弃稷弃稷一人不宜言名又言官是彼误耳又合此篇于皐陶谟谓其别有弃稷之篇皆由不见古文妄爲说耳帝曰来至汝昌言正义曰皐陶旣爲帝谋帝又唿禹进之曰来禹汝亦冝陈其当言禹拜曰呜唿帝皐陶之言旣巳美矣我更何所言我之所思者每日孜孜勤于臣职而巳皐陶怪禹不言故谓之曰吁问其所以孜孜之事如何禹曰往者洪水漫天浩浩然盛大包山上陵下民昬惑沈溺皆困水灾我乗舟车輴樏等四种之载随其所往之山槎木通道而治之与益所进于人者惟有槎木所获衆鸟兽鲜肉爲食也我又通决九州名川通之至于四海深其畎浍以至于川水渐除矣与稷播种五谷进于衆人难得食处乃决水所得鱼鼈鲜肉爲食也人旣皆得食矣又劝勉天下徙有之无交易其所居积于是天下衆人乃皆得米粒之食万国由此爲治理之政我所言孜孜者在此也皐陶曰然可以爲师法者是汝之当言传因皐至当言正义曰上篇皐陶谋九德此帝唿禹今亦陈当言亦者亦皐陶也明上篇皐陶虽与益相应其言亦对帝也上传云皐陶爲帝舜谋者以此而知也传拜而至而巳正义曰旣巳拜而叹必有所美复辞而不言是知欲使帝重皐陶所陈言已无以加也王肃云帝在上皐陶陈谋于下巳备矣古书尸子愼子之徒有此言也輴与毳爲一樏与梮輂爲一古篆变形字体改易说者不同未知孰是禹之施功本爲治水此经乃云随山刋木刋木爲治水治水徧于九州故云随行九州之山林襄二十五年左传云井堙木刋刋是除木之义也毛传云除木曰槎故曰刋槎其木开通道路以治水传奏谓至进食正义曰黎民阻饥爲人治水故知奏谓进食于人也礼有鲜鱼腊以其新杀鲜净故名爲鲜是鸟兽新杀曰鲜鱼鼈新杀亦曰鲜也此承山下故爲鸟兽下承水后故爲鱼鼈其新杀之意同也旣言刋木乃进鲜食食是除木所得故言与益槎木获鸟兽人以进食传距至至入海正义曰距者相抵之名故爲至也非是名川不能至海故决九州之名川通之至海也考工记云匠人爲沟洫耜广五寸二耜爲耦一耦之伐广尺深尺谓之畎田首倍之广二尺深二尺谓之遂九夫爲井井闲广四尺深四尺谓之沟方十里爲成成闲广八尺深八尺谓之洫方百里爲同同闲广二寻深二仞谓之浍是畎遂沟洫浍皆通水之道也以小注大故从畎遂沟洫乃以入浍浍入于川川入于海是畎内之水亦入海也惟言畎浍举大小而略其余也先言决川至海后言濬畎至川者川旣入海然后浍得入川故先言川也传艰难至鲜食之正义曰艰难也释诂文禹主治水稷主敎播种水害渐除则有可耕之地难得食处先须敎导以救之故云衆难得食处则与稷敎乂播种之易得食处人必自能得之意在救人艰危之厄故举难得食处以言之于时虽渐播种得谷犹少人食未足故决川有鱼鼈使人鲜食之言食鱼以助谷也郑玄云与稷敎人种泽物菜𬞞艰厄之食稷功在于种谷不主种菜𬞞也言后稷种菜𬞞艰厄之食传记未有此言也传化易至居积正义曰变化是改易之义故化爲易也居谓所冝居积者氷者居鱼盐近止者居林木也勉劝天下徙有之无者谓徙我所有往彼无郷取彼所有以济我之所无鱼盐徙山林木徙川泽交易其所冝居积言此迁者谓将物去不得空取彼物也王肃云易居者不得空去当满而去当满而来也传米食至治本正义曰说文云粒糂也今人谓饭爲米糂遗余之饭谓之一粒两粒是米食曰粒言是用米爲食之名也人非谷不生政由谷而就言天下由此谷爲治政之本也君子之道以谦虚爲德禹盛言己功者爲臣之法当孜孜不怠自言己之勤苦所以勉劝人臣非自伐也禹曰都至曰俞正义曰禹以皐陶然已因叹而戒帝曰呜唿帝当谨愼汝所在之位帝受其戒曰然禹又戒帝曰若欲愼汝在位当须先安定汝心好恶所止念虑事之微细以保安其身其辅弼之臣必用正直之人若能如此惟帝所动则天下大应之以待帝志以明受天之布施于天其重命帝用美道也帝以禹言已重乃惊而言曰吁臣哉近哉臣当亲近君也近哉臣哉君当亲近臣也言君臣当相亲近共与成政道也禹应帝曰然言君臣冝相亲近也传言愼至直人正义曰此禹重戒帝覆上愼乃在位当先安好恶所止谓心之所止当止好不止恶言恶以形好也太学云爲人君止于仁爲人臣止于敬好恶所止谓此类也传意以上惟爲念下惟爲辞故云念虑几微然后以保其好恶所安宁耳传徯待至帝志正义曰徯待释诂文帝先能自安所止心之所止止于好事其有举动发号出令则天下大应之顺命以待帝志谓静以待命有命则从也传昭明至用美正义曰尧典巳训昭爲明此重训详之皇天无亲惟德是辅人之所欲天必从之帝若能安所止非但人归之又乃明受天之报施天下太平祚胤长逺是天之报施也天又重命用美谓四时和祥瑞臻之类也或当前后非一故传言又也传邻近至而成正义曰周礼五家爲邻取相近之义故邻爲近也禹言君当好善帝言须得臣力再言邻哉言君臣之道当相须而成郑玄云臣哉汝当爲我邻哉邻哉汝当爲我臣哉反覆言此欲其志心入禹帝曰臣至威之正义曰帝以禹然已言又说须臣之事作我股肱耳目言已动作视听皆由臣也我欲助我所有之人使之家给人足汝当翼賛我也我欲布陈智力于天下四方爲立治之功汝等当与我爲之我欲观示君臣上下以古人衣服之法象其日月星辰山龙华虫作㑹合五采而画之又画山龙华虫于宗庙彞罇其藻火粉米黼黻于絺葛而刺绣以五种之彩明施于五色制作衣服汝当爲我明其差等而制度之我欲闻知六律和五声播之于八音以此音乐察其政治与忽怠者其乐音又以出纳五德之言汝当爲我听审之我有违道汝当以义辅成我汝无得知我违非而对面从我退而后更有言云我不可辅也旣言其须臣之力乃揔勑之敬其职事哉汝在我前后左右四旁邻近之臣也其衆类顽愚䜛说之人若有所行不在于是而爲非者汝当察之以法行射侯之礼知其善恶以明别之行有不是者又挞其身以记之书其过者以识哉所以挞之书之者兾其改悔欲与并生活哉工乐之官以纳谏言于上当是正其义而显扬之使我自知得失也又揔言御下之法天下之人有能至于道者则当承受而进用之当任以官也不从敎者则以刑罚威之当罪其身也此等皆汝臣之所爲传言大体若身正义曰君爲元首臣爲股肱耳目大体如一身也足行手取耳听目视身虽百体四者爲大故举以爲言郑玄云动作视听皆由臣也传左右至成我正义曰释诂云左右助虑也同训爲虑是左右得爲助也立君所以牧人人之自营生产人君当助救之论语称孔子适卫欲先富民而后敎之故云助我所有之民欲富而敎之也君子施敎本爲养人故先云助人举其重者以其爲人事重当须翼成故言汝翼次显君施敎化须臣爲之故言汝爲次明衣服上下摽显尊卑故云汝明次云六律五声故云汝听各随事立文其实不异传布力至爲之正义曰诗云四方子宣论语云陈力就列是布政用力故言布力立治之功汝羣臣当爲之传欲观至服制正义曰观示法象之服制者谓欲申明古人法象之衣服垂示在下使观之也易系辞云黄帝尧舜垂衣裳而天下治象物制服盖因黄帝以还未知何代而具彩章舜言已欲观古知在舜之前耳传日月至旌旗正义曰桓二年左传云三辰旂旗昭其明也三辰谓此日月星也故日月星爲三辰辰即时也三者皆是示乂时节故并称辰焉传言此者以辰在星下揔上三事爲辰辰非别爲物也周礼大宗伯云实柴祀日月星辰郑玄云星谓五纬也辰谓日月所㑹十二次也星辰异者彼郑以徧祭天之诸神十二次亦当祭之故今辰与星别此云画之于衣日月合宿之辰非有形容可画且左传云三辰即日月星也周礼司常掌九旗之物惟日月爲常不言画星盖大常之上又画星也穆天子传称天子葬盛姬画日月七星盖画北斗也草木虽皆有华而草华爲美故云华象草华虫雉也周礼司服有鷩冕鷩则雉焉雉五色象草华也月今五时皆云其虫虫是鸟兽之揔名也下云作服汝明知画三辰山龙华虫于衣服也又言旌旗者左传言三辰旂旗周礼司常云日月爲常王者礼有㳂革后因于前故知舜时三辰亦画之于旌旗也下传云天子服日月而下则三辰画之于衣服又画于旌旗也周礼司服云享先王则衮冕衮者卷也言龙首卷然以衮爲名则所画自龙以下无日月星也郊特牲云祭之日王被衮冕以象天也又曰龙章而设日月以象天也郑玄云谓有日月星辰之章设日月画于衣服旌旗也据此记文衮冕之服亦画日月郑注礼记言郊特牲所云谓鲁礼也要其文称王被服衮冕非鲁事也或当三代天子衣上亦画三辰自龙章爲首而使衮统名耳礼文残缺不可得详但如孔解舜时天子之衣画日月耳郑玄亦以爲然王肃以爲舜时三辰即画于旌旗不在衣也天子山龙华虫耳传㑹五至爲饰正义曰㑹者合聚之名下云以五采彰施于五色作服知㑹谓五色也礼衣画而裳绣五色备谓之绣知画亦备五色故云以五采成此画焉谓画之于衣宗彞文承作㑹之下故云宗庙彞樽亦以山龙华虫爲饰知不以日月星爲饰者孔以三辰之尊不冝施于器物也周礼有山罍龙勺鸡彞鸟彞以类言之知彝樽以山龙华虫爲饰亦画之以爲饰也周礼彝器所云牺象鸡鸟者郑玄皆爲画饰与孔意同也周礼彞器无山龙华虫爲饰者帝王革易所尚不同故有异也传藻水至曰绣正义曰诗云鱼在在藻是藻爲水草草类多矣独取此草者谓此草有文故也火爲火字谓刺绣爲火字也考工记云火以圜郑司农云谓圜形似火也郑玄云形如半环然记是后人所作何必能得其眞今之服章绣爲火字者如孔所说也粉若粟冰者粉之在粟其状如冰米若聚米者刺绣爲文类聚米形也黼若斧形考工记云白与黒谓之黼释器云斧谓之黼孙炎云黼文如斧形盖半白半黒似斧刃白而身黒黻爲两已相背谓刺绣爲己字两已字相背也考工记云黒与靑谓之黻刺绣爲两己字以靑黒线绣也诗葛覃云爲絺爲绤是絺用葛也玉藻云浴用二巾上统下绤曲礼云爲天子削瓜者副之巾以絺爲国君者华之巾以绤皆以絺贵而绤贱是絺精而绤麤故葛之精者曰絺五色备谓之绣考工记文也计此所陈皆述祭服祭服玄纁爲之后代无用絺者盖于时仍质暑月染絺爲纁而绣之以爲祭服孔以华象草华虫雉则合华虫爲一周礼郑玄注亦然则以日月星辰山龙华虫六章画放衣也藻火粉米黼黻六章绣于裳也天之大数不过十二故王者制作皆以十二象天也顾氏取先儒等说以爲日月星取其照临山取能兴云雨龙取变化无方华取文章雉取耿介顾氏虽以华虫爲二其取象则同又云藻取有文火取炎上粉取絜白米取能养黼取能断黻取善恶相背郑玄云㑹读爲绘宗彞谓宗庙之郁鬯樽也故虞夏以上盖取虎彞蜼彞而巳粉米白米也絺读爲黹黹紩也自日月至黼黻凡十二章天子以饰祭服凡画者爲绘刺者爲绣此绣与绘各有六衣用绘裳用绣三周而变之以三辰爲旂旗谓龙爲衮宗彞爲毳或损益上下更其等差郑意以华虫爲一粉米爲一加宗彞谓虎蜼也周礼宗庙彞器有虎彞蜼彝故以宗彝爲虎蜼也此经所云凡十二章日也月也星也山也龙也华虫也六者画以作绘施于衣也宗彞也藻也火也粉米也黼也黻也此六者紩以爲绣施之于裳也郑玄云至周而变易之损益上下更其等差周礼司服之注具引此文乃云此古天子冕服十二章也王者相变至周而以日月星画于旌旗冕服九章登龙于山登火于宗彝尊其神明也九章初一曰龙次二曰山次三曰华虫次四曰火次五曰宗彞皆画以爲缋次六曰藻次七曰粉米次八曰黼次九曰黻以絺爲绣则衮之衣五章裳四章凡九也鷩画以雉谓华虫也其衣三章裳四章凡七也毳画虎蜼谓宗彞也其衣三章裳二章凡五也是郑以冕服之名皆取章首爲义衮冕九章以龙爲首龙首卷然故以衮爲名鷩冕七章华虫爲首华虫即鷩雉也毳冕五章虎蜼爲首虎蜼毛浅毳是乱毛故以毳爲名如郑此解配文甚便于絺绣之义揔爲消帖但解宗彞爲虎蜼取理大回未知所说谁得经旨传天子至制之正义曰此言作服汝明故传辩其等差天子服日月而下十二章诸侯自龙衮而下至黼黻八章再言而下明天子诸侯皆至黼黻也士服藻火二章大夫加粉米四章孔注上篇五服谓天子诸侯卿大夫士则卿与大夫不同当加之以黼黻爲六章孔略而不言孔意盖以周礼制诸侯有三等之服此诸侯同八章者上古朴质诸侯俱南面之尊故合三爲一等且礼诸侯多同爲一等故杂记云天子九虞诸侯七虞左传云天子七月而葬诸侯五月而葬是也孔以此经上句日月星辰山龙华虫尊者在上下句藻火粉米黼黻尊者在下黼黻尊于粉米粉米尊于藻火故从上以尊卑差之士服藻火大夫加以粉米并藻火爲四章马融不见孔传其注亦以爲然以古有此言相传爲说也盖以衣在上爲阳阳统于上故所尊在先裳在下爲隂隂统于下故所重在后诗称玄衮及黼顾命云麻冕黼裳当以黼爲裳故首举黼以言其事如孔说也天子诸侯下至黼黻大夫粉米兼服藻火是上得兼下也士不得服粉米大夫不得服黼黻是下不得僭上也训彰爲明以五种之彩明施于五色作尊卑之服汝当分明制之令其勿使僭滥也郑玄云性曰采施曰色以本性施于缯帛故云以五采施于五色也郑云作服者此十二章爲五服天子备有焉公自山龙而下侯伯自华虫而下子男自藻火而下卿大夫自粉米而下亦是以意说也此云作服惟据衣服所以经有宗彞及孔云旌旗亦以山龙华虫爲饰者但此虽以服爲主上旣云古人之象则法象分在器物皆悉明之非止衣服而巳旌旗器物皆是彩饰彼服以明尊卑故揔云作服以结之传言欲至审之正义曰此经大意令臣审听乐音察丗之治否以报君也金石丝竹匏土革木八物各出其音谓之八音八音之声皆有淸浊圣人差之以爲五品宫商角徴羽谓之五声五声髙下各有所凖则圣人制爲六律与五声相均作乐者以律均声声从器出帝言我欲以六律和彼五声八音以此乐之音声察丗之治否诗序云治丗之音安以乐其政和乱丗之音怨以怒其政乖此则听声知政之道也言今听作乐若其音安乐和平则时政辨治而修理也若其音怨怒乖离则时政忽慢而怠惰也是用乐之声音察天下治理及忽怠者也知其治理则保以修之知其怱怠则改而修之此治理忽怠人君所愿闻也又乐之感人使和易调畅若乐音合度则言必得理以此乐音出纳仁义礼智信五德之言乃君之发言合彼五德施之于人可以成其敎化是出五言也人之乃言合彼五德归之于君可以成讽谏是纳五言也君言可以利民民言可以益君是言之善恶由乐音而知也此言之善恶亦人君之所愿闻也政之理忽言之善恶皆是上所愿闻欲令察知以告已得守善而改恶故帝令臣汝当爲我听审之也六律六吕当有十二惟言六律者郑玄云举阳隂从可知也传以五言爲五德之言者汉书律历志称五声播于五常则角爲仁商爲义徴爲礼羽爲智宫爲信志之所称必有旧说也言五声与五德相协此论乐事而云出纳五言知是出纳五德之言也乐音和则五德之言得其理音不和则五德之言违其度故亦以乐音察五言也帝之此言自说臣之大法于舜所听使听韶乐也襄二十九年左传吴季扎见舞韶乐而叹曰德至矣哉大矣如天之无不焘也如地之无不载也然则韶乐尽善尽美有理无忽而并言忽者韶乐自美耳乐採人歌爲曲若其怠忽则音辞亦有焉故常使听察之也传四近至察之正义曰囧命云惟子一人无良实赖左右前后有位之士匡其不及知四近谓前后左右四者近君之臣勑使敬其职也更欲告以此下之辞故勑之衆顽愚䜛说之人若有所行不在于是而爲非者当察之知其非乃挞之书之此与以下发端也庶顽䜛说谓朝廷之臣格则承之乃谓天下之人舜之朝廷当无䜛说之人故设爲大法戒愼之耳四近之臣普谓近君之臣耳无常人也郑玄以四近爲左辅右弼前疑后承惟伏生书传有此言文王丗子云有师保有疑承以外经传无此官也传当行至其过正义曰礼射皆张侯射之知侯以明之当行射侯之礼以明善恶之敎射礼有序賔以贤询衆择善之义是可以明善恶也笞挞不是者使记识其过谓过轻者也大罪刑杀之矣古之射侯之事无以言之案周礼司裘云王大射则供虎侯熊侯豹侯设其鹄诸侯则供熊侯豹侯卿大夫则供麋侯皆设其鹄郑玄注云虎九十弓即方一丈八尺熊七十弓方一丈四尺豹麋五十弓方一丈郑又引梓人爲侯广与崇方三分其广而鹄居一焉则丈八之侯鹄方六尺丈四之侯鹄方四尺六寸大半寸一丈之侯鹄方三尺三寸少半寸此皆大射之侯也射人云王以六耦射三侯五正诸侯以四耦射二侯三正孤卿大夫以三耦射一侯二正士以三耦射豻侯二正郑玄注云五正者五采中朱次白次苍次黄玄居外三正者去玄黄二正者去白苍而画以朱緑此賔射之侯也郑以賔射三侯歩数髙广与大射侯同正大如鹄司裘及射人所云诸侯者谓圻内诸侯若圻外诸侯则仪礼大射云大侯九十弓熊侯七十弓豹侯五十弓皆以三窃其賔射则无文若天子巳下之燕射案郷射记云天子熊侯白质诸侯麋侯赤质大夫布侯画以虎豹士布侯画以鹿豕熊侯巳下同五十弓即侯身髙一丈君臣共射之传书识至并生正义曰书识其非亦是小过者也欲并生哉揔上三者侯以明之挞以记之书用识哉皆是欲其改悔与无过之人共并生也传工乐至道之正义曰礼通谓乐官爲工知工是乐官则周礼大师瞽蒙之类也乐官掌颂诗言以纳谏以诗之义理或微人君听之若有不悟当正其义而扬道之扬举也举而道向君也传天下至威之正义曰言承之用之则此人未在官也故言谓天下民必也能至于道即贤者故承用之而任以官也否谓不从敎者则以刑威之而罪其身也臣过必小故挞之书之人罪或大故以刑威之禹曰至惟叙正义曰禹旣得帝言乃荅帝曰然旣帝之任臣又言当择人充满大天之下旁至四海之隅苍苍然生草木之处皆是帝德所及其内有万国衆贤皆共爲帝臣言其可用者甚衆也帝当就是衆贤之内举而用之其举用之法各使陈布其言纳受之以其言之所能从其所能而验试之明显衆人所能当以功之大小旣知有功乃赐之以车服以表其功有能用帝以此法用人即在下之人知官不妄授必用度才能而使之如此谁敢不让有德敢不敬应帝命而推先善人也若帝用臣不是不甞试验不知臧否则羣臣逺近徧布同心而日进无功之人旣戒帝择人又劝帝自勤无若丹朱之傲惟慢亵之游是其所好傲戯而爲虐是其所爲爲此恶事不问昼夜而頟頟然恒爲之无休息又无水而陆地行舟羣朋淫泆于室家之内用此之故绝其丗嗣不得居位我本创丹朱之恶若是也故娶于涂山之国非壬癸甲四日而即往治水其后过门不入闻启而泣我不暇入而子名之惟以大治度水土之功故也水土旣平乃辅成五服四面相距至于五千里州十有二师其治水之时所役人功每州用十有二师各用三万人也自京师外迫及四海其闲诸侯五国皆立一长迆相统领以此诸侯各蹈行所职并爲有功惟有三苗顽凶不能就官我以供勤之故得使天灾消没帝念此事哉不可不自勤也帝荅禹曰天下之人皆蹈行我德是汝治水之功惟有次叙故也受其戒而美其功也传光天至广逺正义曰尧典之序训光爲充即此亦爲充言充满大天之下也据其方面即四隅爲逺至于海隅举极逺之处言帝境所及广远其内多贤人也传献贤至用之正义曰释言云献圣也贤是圣之次臣德不冝言圣故爲贤也万国衆贤共爲帝臣言求臣之处多也帝举是衆贤而用之使陈布其言令其自说已之所能听其言而纳受之依其言而考试之显明衆臣皆以功大小爲差然后赐车服以旌别其人功能事用是举贤用人之法也舜典云敷奏以言明试以功奏试二字与此异者彼言施于诸侯其人见爲国君故令奏言试功此谓方始擢用故言纳庶纳谓受取之庶谓在羣衆传帝用至流故正义曰帝用臣不是不以言考功在下知帝不分别善恶则无逺近徧布同心日日进于无功之人由其贤愚并位优劣共流故也敷是布之义故言远近布同同心妄举也传丹朱尧子正义曰汉书律历志云尧让舜使子朱处于丹渊爲诸侯则朱是名丹是国也传傲戯至休息正义曰诗美卫武公云善戯谑兮不爲虐兮丹朱反之故傲戯而爲虐也頟頟是不休息之意肆谓纵恣也昼夜常頟頟然纵恣爲恶无休息时也传朋羣至得嗣正义曰朋辈与羣聚义同故朋爲羣也圣人作车以行陆作舟以行水丹朱乃习于无水而陆地行舟言其所爲恶事无节度也此乃禀受恶性习恶事也郑玄云丹朱见洪水时人乗舟今水巳治犹居舟中頟頟使人推行之案下句云子创若时乃勤治水则丹朱行舟之时水尚未除非效洪水之时人乗舟也羣淫于家言羣聚妻妾恣意淫之无男女之别故言妻妾乱也用是之恶故绝其丗位不得嗣父也此用殄厥丗一句禹旣见丗絶今始言之以明行恶之验此句非禹所创创之者创其行之恶耳传创惩至害公正义曰创与惩皆是见恶自止之意故云创惩也哀七年左传云禹㑹诸侯于涂山杜预云涂山在寿春县东北涂山国名盖近彼山也娶千涂山言其所娶之国耳非就妻家见妻也惩丹朱之恶故不可不勤故辛日娶妻至于甲日复往治水孔云复往则巳甞治水而辍事成昬也郑玄云登用之年始娶于涂山氏三宿而爲帝所命治水郑意娶后始受帝命娶前未治水也然娶后始受帝命当云闻命即行不须计辛之与甲日数多少当如孔说辍事成昬也此时禹父新殛而得爲昬者鲧放而未死不妨禹娶且治水四年兖州始毕禹娶不必在殛鲧之年也传启禹至功故正义曰启禹子丗本文也孟子称禹治水三过其门而不入是至门而闻启泣声不暇如人父子名爲已子而爱念之以其爲大治度水土之功故也训荒爲大治谓去其水度谓量其功故治度连言之传五服至万庸正义曰据禹贡所云五服之名数知五服即甸侯绥要荒服也彼五服每服五百里四面相距爲方五千里也王肃云五千里者直方之数若其回邪委曲动有倍加之较是直路五千里也治洪水辅成之者谓每服之内爲其小数定其差品各有所堂是禹辅成之也周礼大司马法二千五百人爲师每州十有二师通计之一州用三万人功揔计九州用二十七万庸庸亦功也州境旣有阔狭用功必有多少例言三万人者大都通率爲然惟言用三万人者不知用功日数多少治水四年乃毕用功盖多矣不知用几日也郑玄云辅五服而成之至于面方各五千里四面相距爲方万里九州州立十二人爲诸侯师以佐牧尧初制五服服各五百里要服之内方四千里曰九州其外荒服曰四海此禹所受地记书曰崑崙山东南地方五千里名曰神州者禹弼五服之残数亦每服者合五百里故有万里之界万国之封焉犹用要服之内爲九州州更方七千里七七四十九得方千里者四十九其一以爲圻内余四十八八州分而各有六春秋传曰禹朝羣臣于㑹稽执玉帛者万国言执玉帛者则九州之内诸侯也其制特置牧以诸侯贤者爲之师盖百国一师州十有二师则州千二百国也八州凡九千六百国其余四百国在圻内与王制之法准之八州通率封公侯百里之国者一伯七十里之国二子男五十里之国四方百里者三封国七十有畸至于圻内则子男而已郑云禹弼成五服面各五千里王肃禹贡之注巳难之矣传称万盈数也万国举盈数而言非谓其数满万也诗桓曰绥万邦烝民曰揉此万邦岂周之建国复有万乎天地之势平原者甚少山川所在不啻居半岂以不食之地亦封建国乎王圻千里封五十里之国四百则圻内尽以封人王城宫室无建立之处言不顾实何至此也百国一师不出典记自造此语何以可从禹朝羣臣于会稽鲁语文也执玉帛者万国左传文也採合二事亦爲谬矣传薄迫至帝室正义曰释言云逼迫也薄者逼近之义故云迫也外迫四海言从京师而至于四海也释地云九夷八狄七戎六蛮谓之四海谓九州之外也王制云五国以爲属属有长此建五长亦如彼文故云诸侯五国立贤者一人爲方伯谓之五长以相统治欲以共㢡帝室故也僖元年公羊传曰上无天子下无方伯方伯谓周礼九命作伯者也王制云千里之外设方伯方伯一州之长谓周礼八命作牧者也传言五国立一人爲方伯直是五国之长耳与彼异也以其是当方之长故传以方伯言之传九州至分别正义曰蹈爲有功之长言蹈履典法行之有功惟三苗顽凶不得就官谓舜分北三苗之时苗君有罪不得就其诸侯国君之官而被流于逺方也言九州五长各蹈爲有功则海内诸侯皆有功矣惟有三苗不得就官以见天下大治而恶者少耳顽则不得就官言善恶分别也皐陶至惟明正义曰此经史述爲文非帝言也史以禹戍五服帝念禹功故因美皐陶言禹旣弼成五服故皐陶于其四方敬行九德考绩之法有次叙也又于四方施其刑法惟明白也由禹有此大功故史重美之也传方四至美之正义曰皐陶爲帝所任徧及天下故方爲四方也天下蹈行帝德水土旣治亦由刑法彰明若使水害不息皐陶法无所施若无皐陶以刑人亦未能奉法天下蹈行帝德二臣共有其功故史因帝归功于禹兼记皐陶之功舜典与大禹谟巳美皐陶故言重美之也传言考绩之次叙者皐陶所言九德依德以考其功绩亦是刑法之事故兼言也郑云归美于二臣则以此经爲帝语此文上无所由下无所结形势非语辞也故传以爲史因记之夔曰至允谐正义曰皐陶大禹爲帝设谋大圣纳其昌言天下以之致治功成道洽礼备乐和史述夔言继之于后夔曰在舜庙堂之上戞敔击柷鸣球玉之磬击搏拊鼓琴瑟以謌咏诗章乐音和协感致幽冥祖考之神来至矣虞之賔客丹朱者在于臣位与羣君诸侯以德相让此堂上之乐所感深矣又于堂下次竹管击鼗鼔合乐用柷止乐用敔吹笙击钟以次迭作鸟兽相率而舞其容跄跄然堂下之乐感亦深矣箫韶之乐作之几成以致凤皇来而有容仪也夔又曰呜唿叹舜乐之美我大击其石磬小拊其石磬百兽相率而舞鸟兽感德如此衆正官长信皆和谐矣言舜政敎平而乐音和君圣臣贤谋爲成功所致也传戛击至明之正义曰戛击是作用之名非乐器也故以戛击爲柷敔柷敔之状经典无文汉初巳来学者相传皆云柷如漆桶中有椎柄动而击其旁也敔状如伏虎背上有刻戛之以爲声也乐之初击柷以作之乐之将末戛敔以止之故云所以作止乐双解之释乐云所以鼓柷谓之止所以鼔敔谓之籈郭璞云柷如漆桶方二尺四寸深一尺八寸中有椎柄连氐挏之今左右击止者其椎名也敔如伏虎背上有二十七鉏铻刻以木长一尺栎之籈者其名也是言击柷之椎名爲止戛敔之木名爲籈戛即泺也汉礼器制度及白虎通马融郑玄李巡其说皆爲然也惟郭璞爲详据见作乐器而言之搏拊形如鼔以韦爲之实之以糠击之以节乐汉初相传爲然也释器云球玉也鸣球谓击球使鸣乐器惟磬用玉故球爲玉磬商颂云依我磬声磬亦玉磬也郑玄云磬悬也而以合堂上之乐玉磬和尊之也然则郑以球玉之磬悬于堂下尊之故进之使在上耳此舜庙堂之乐谓庙内堂上之乐言祖考来格知在庙内下云下管知此在堂上也马融见其言祖考遂言此是舜除瞽瞍之丧祭宗庙之乐亦不知舜父之丧在何时也但此论韶乐必在即政后耳此说乐音之和而云祖考来格者圣王先成于人然后致力于神言人恱其化神歆其祀礼备乐和所以祖考来至明矣以祖考来至明乐之和诸也诗称神之格思不可度思而云祖考来至者王肃云祖考来至者见其光辉也盖如汉书郊祀志称武帝郊祭天祠上有美光也此经文次以柷敔是乐之始终故先言戛击其球与搏拊琴瑟皆当弹击故使鸣冠于球上使下共蒙之也郑玄以戛击鸣球三者皆揔下乐栎击此四器也乐器惟敔当栎耳四器不栎郑言非也传丹朱至有德正义曰微子之命云作賔于王家诗颂微子之来谓之有客是王者之后爲时王所賔也故知虞賔谓丹朱爲王者后故称賔也王者立二代之后而独言丹朱者盖髙辛氏之后无文而言故惟指丹朱也王者之后尊于羣后故殊言在位羣后亦在位也后言德让丹朱亦以德让也故言与诸侯助祭年爵同者推先有德也二王之后并爲上公亦有与丹朱爵同故丹朱亦让也丹朱之性下愚尧不能化此言有德者犹上云瞽亦允若暂能然也传堂下至互见正义曰经言下管知是堂下乐也敔当戛之柷当击之上言戛击此言柷敔其事是一故云上下合止乐各有柷敔也言堂下堂上合乐各以柷止乐各以敔也上言作用此言器名两相备也上下皆有柷敔两见其文明球絃钟籥上下乐器不同各自更互见也絃谓琴瑟钟镛也籥管也琴瑟在堂钟籥在庭上下之器各别不得两见其名各自更互见之依大射礼钟磬在庭今鸣球于庙堂之上者案郊特牲云歌者在上贵人声也左传云歌钟二肆则堂上有钟明磬亦在堂上故汉魏巳来登歌皆有钟磬燕礼大射堂上无钟磬者诸侯乐不备也传镛大至跄跄然正义曰释乐云大钟谓之镛李巡曰大钟音声大镛大也孙炎曰镛深长之声释诂云闲代也孙炎曰闲厕之代也释言云递迭也李巡曰递者更迭闲厕相代之义故闲爲迭也吹笙击钟更迭而作鸟兽化德相率而舞跄跄然下云百兽率舞知此跄跄然亦是舞也礼云凡行容愓愓大夫济济士跄跄是爲行动之貌故爲舞也传韶舜至率舞正义曰韶是舜乐经传多矣但余文不言箫箫乃乐器非乐名箫是乐器之小者言箫见细器之备谓作乐之时小大之器皆备也释鸟云鶠凤其雌皇是此鸟雄曰凤雌曰皇礼运云麟凤龟龙谓之四灵是凤皇爲神灵之鸟也易渐卦上九鸿渐于陆其羽可用爲仪是仪爲有容仪也成谓乐曲成也郑云成犹终也每曲一终必变更奏故经言九成传言九奏周礼谓之九变其实一也言箫见细器之备备乐九奏而致凤皇则其余鸟兽不待九而率舞也尊者体盘灵瑞难致故九成之下始言凤皇来仪鸟兽跄跄乃在上句传据此文言鸟兽易来凤皇难致故云鸟兽不待九也乐之作也依上下递奏闲合而后曲成神物之来上下共致非堂上堂下别有所感以祖考尊神配堂上之乐鸟兽贱物故配堂下之乐揔上下之乐言九成致凤尊异灵瑞故别言尔非堂上之乐独致神来堂下之乐偏令兽舞也郑玄注周礼具引此文乃云此其在于宗庙九奏効应也是言祖考来格百兽率舞皆是九奏之事也大司乐云凡六乐者六变而致象物及天神郑玄云象物有象在天所谓四灵者彼谓蜡之祭作乐以致其神此谓凤皇身至故九奏也传尹正至太平正义曰尹正释言文衆正官之长谓每职之首周官所谓唐虞稽古建官惟百是也信皆和谐言职事修理也上云祖考来格此言衆正官治言神人洽乐音和也此篇初说用臣之法末言乐音之和言其始于任贤立政以礼治成以乐所以得致太平解史録夔言之意帝庸至往钦哉正义曰帝旣得夔言用此庶尹允谐之政故乃作歌自戒将歌而先爲言曰人君奉正天命以临下民惟当在于顺时惟当在于愼微旣爲此言乃歌曰股肱之臣喜乐其事哉元首之君政化乃起哉百官事业乃得广大哉言君之善政由臣也皐陶拜手稽首飏声大言曰帝当念是言哉率领臣下爲起政治之事愼汝天子法度而敬其职事哉又当数自顾省已之成功而敬终之哉乃续载帝歌曰㑹是元首之君能明哉则股肱之臣乃善哉衆事皆得安宁哉旣言其美又戒其恶元首之君丛脞细碎哉则股肱之臣懈惰缓慢哉衆事悉皆堕废哉言政之得失由君也帝拜而受之曰然然其所歌显是也汝羣臣自今巳往各敬其职事哉传用庶至愼微正义曰此承夔言之下旣得夔言而歌故知帝庸作歌者用庶尹允谐之政故作歌以自戒之安不忘危也勑是正齐之意故爲正也言天合奉正天命以临下民惟在顺时不妨农务也惟在愼微不忽细事也郑玄以爲戒臣孔以爲自戒者以正天之命是人君之事故也传元首至乃广正义曰释诂云元良首也僖三十三年左传称狄人归先轸之元则元与首各爲头之别名此以元首共爲头也君臣大体犹如一身故元首君也股肱之臣喜乐尽忠谓乐行君之化君之治功乃起言无废事业事业在于百官故衆功皆起百官之业乃广也传宪法至其职正义曰宪法释诂文此言兴事对上起哉天子率臣下爲起治之事言臣不能独使起也传屡数至懈怠正义曰释诂云屡数疾也俱训爲疾故屡爲数也顾省汝成功谓已有成功令数顾省之敬终以善无懈怠也恐其惰于已成功故以此爲戒传赓续至其义正义曰诗云西有长赓毛传亦以赓爲续是相传有此训也郑玄以载爲始孔以载爲成各以意训耳帝歌归美股肱义未足者非君之明爲臣不能尽力空责臣功是其义未足以此续成帝歌必先君后臣衆事乃安故以此言成其义也传丛脞至申戒正义曰孔以丛脞爲细碎无大略郑以丛脞揔聚小小之事以乱大政皆是以意言耳君无大略则不能任贤功不见知则臣皆懈惰万事堕废其功不成故又歌以重戒也庶事万事爲一同而文变耳尚书正义卷第五计一万一千九百一十六字尚书正义尚书正义卷六尚书正义卷第六国子祭酒上护军曲阜县开国子孔颕达奉勑撰禹贡第夏书禹别至作贡正义曰禹分别九州之界随其所至之山刋除其木深其大川使得注海水害旣除地复本性任其土地所有定其贡赋之差史録其事以爲禹贡之篇传分其圻界正义曰诗传云圻疆也分其疆界使有分限计九州之境当应旧定而云禹别者以尧遭洪水万事改新比为作贡生文故言禹别耳传刋其木深其流正义曰经言随山刋木序以较略爲文直言随山不云随山爲何事故传明之随山刋其木也濬川深其流也随山本爲濬川故连言之传任其至是功正义曰九州之工物产各里任其土地所有以定贡赋之差旣任其所有亦因其肥瘠多少不同制爲差品郑玄云任土谓定其肥墝之所生是言用肥瘠多少爲差也赋者自上税下之名谓治田出糓故经定其差等谓之厥赋贡者从下献上之称谓以所出之糓市其土地所生异物献其所有谓之厥贡虽以所赋之物爲贡用赋物不尽有也亦有全不用赋物直随地所有採取以爲贡者此之所贡即与周礼太宰九贡不殊但周礼分之爲九耳其赋与周礼九赋全异彼赋谓口率出钱不言作赋而云作贡者取下供上之义也诸序皆言作某篇此序不言作禹贡者以发首言禹句末言贡篇名足以显矣百篇之序此类有三微子作诰父师少师不言作微子仲虺作诰不言作仲虺之诰与此篇皆爲理足而略之也又解篇在此之意此治水是尧末时事而在夏书之首禹之得王天下以是治水之功故以爲夏书之首此篇史述时事非是应对言语当是水土旣治史即録此篇其初必在虞书之内盖夏史抽入夏书或仲尼始退其第事不可知也禹贡正义曰此篇史述爲文发首奠髙山大川言禹治九州之水水害旣除定山川攻秩与诸州爲引序自导岍至嶓冡条说所治之山言其首尾相及也自导弱水至导洛条说所治之水言其发源注海也自九州攸同至成赋中邦揔言水土旣平贡赋得常之事也钖土姓三句论天子于土地布行德敎之事也自五百里甸服至二百里流揔言四海之内量其逺近分爲五服之事也自东渐于海以下揔结禹功成受钖之事也传禹制九州贡法正义曰禹制贡法故以禹贡名篇贡赋之法其来久矣治水之后更复改新言此篇贡法是禹所制非禹始爲贡也禹敷至大川正义曰言禹分布治此九州之土其治之也随行所至之山除木通道决流其水水土旣平乃定其髙山大川谓定其次秩尊卑使知祀礼所视言禹治其山川使复常也传洪水至通道正义曰诗传云汎汎流也汎是水流之貌洪水流而汎溢浸坏民居故禹分布治之知者文十八年左传云举八凯使主后土则伯益之辈佐禹多矣禹必身行九州规谋设法乃使佐已之人分布治之于时平地尽爲流潦鲜有陆行之路故将欲治水随行山林斩木通道郑云必随州中之山而登之除木爲道以望观所当治者则规其形而度其功焉是言禹登山之意也孟子曰禹三过门不入其家门犹三过之则其余所历多矣来而复往非止一处故言分布治之传奠定至所视正义曰礼定器于地通名爲奠是奠爲定也山之髙者莫髙于岳川之大者莫大于渎故言髙山五岳谓嵩岱衡华恒也大川四渎谓江河淮济也此举髙大爲言卑小亦定之矣舜典云望秩于山川故言定其差秩定其大小次叙也定其祀礼所视谓王制所云五岳视三公四渎视诸侯其余视伯子男往者洪水滔天山则爲水所包川则水皆汎溢祭祀礼废今始定之以见水土平复旧制地经云荆岐旣旅蔡蒙旅平九山刋旅是次秩旣定故旅祭之兾州正义曰九州之次以治爲先后以水性下流当从下而泄故治水皆从下爲始兾州帝都于九州近北故首从奠起而东南次兖而东南次靑而南次徐而南次扬从扬而西次荆从荆而北次豫从豫而西次梁从梁而北次雍雍地最髙故在后也自兖巳下皆准地之形势从下向髙从东向西靑徐扬三州并爲东偏雍州髙于豫州豫州髙于靑徐雍豫之水从靑徐而入海也梁髙于荆荆髙于扬梁荆之水从扬而入海也兖州在兾州东南兾兖二州之水各自东北入海也兾州之水不经兖州以兾是帝都河爲大患故先从兾起而次治兖若使兾州之水东入兖州水无去处治之无益虽是帝都不得先也此经大体每州之始先言山川后言平地靑州梁州先山后川徐州雍州先川后山兖扬荆豫有川无山扬豫不言平地兾州田赋之下始言恒卫旣从史以大略爲文不爲例也每州之下言水路相通通向帝都之道言禹每州事了入朝以白帝也传尧所至于书正义曰史传皆云尧都平阳五子之歌曰惟彼陶唐有此兾方是兾州尧所都也诸州兾爲其先治水先从兾起爲诸州之首记其役功之法旣载者言先施贡赋役载于书也谓计人多少赋功配役载于书籍然后徴而用之以治水也兾州如此则余州亦然故于此特记之也王肃云言巳赋功属役载于书籍传意当然郑云载之言事事谓作徒役也禹知所当治水又知用徒之数则书于䇿以告帝徴役而治之惟解载字爲异其意亦同孔也传壷口至而西正义曰史记称髙祖入咸阳萧何先收图籍则秦焚诗书图籍皆在孔君去汉初七八十年耳身爲武帝博士必当具见图籍其山川所在必是验实而知壷口在兾州梁岐在雍州当时疆界爲然也此于兾州之分言及雍州之山者从东循山治水而西故也郑云于此言治梁及岐者盖治水从下起以襄水害易也班固作汉书地理志据前汉郡县言山川所在志云壷口在河东北屈县东南应劭云已有南屈故称北屈梁山在左冯翊夏阳县西北岐山在右扶风美阳县西北然则壷口西至梁山梁山西至岐山从东而向西言之也经于壷口之下言治者孔意盖云欲见上下皆治也传髙平至曰阳正义曰太原原之大者汉书以爲郡名传欲省文故云髙平曰太原今以爲郡名即晋阳县是也释地云广平曰原髙平曰陆孔以太原地髙故言髙平其地髙而广也下文导山云壷口雷首至于大岳知此岳即太岳也属河东郡在太原西南也地理志云河东彘县东有霍太山此彘县周厉王所奔顺帝改爲永安县周礼职方氏兾州其山鎭曰霍山即此太岳是也山南见日故山南曰阳此说循理平地言从太原至岳山之南故云岳阳也传覃怀至衡漳正义曰地理志河内郡有怀县在河之北盖覃怀二字共爲一地故云近河地名衡即古横字漳水横流入河故云横漳漳在怀北五百余里从覃怀致功而北至横漳也地理志云淸漳水岀上党沾县大黾谷东北至㴾海阜城县入河过郡五行千六百八十里此沾县因水爲名志又云沾水出壷关志又云浊漳水出长子县东至邺县入淸漳郑玄亦云横漳漳水横流王肃云衡漳二水名传无块至而壤正义曰九章算术穿地四爲壤五壤爲息土则壤是土和缓之名故云无块曰壤此土本色爲然水去土复其性色白而壤雍州色黄而壤豫州直言壤不言其色盖州内之土不纯一色故不得言色也传赋谓至之赋正义曰以文承厥土之下序云任土作贡又赋者税敛之名往者洪水爲灾民皆垫溺九州赋税盖亦不行水灾旣除土复本性以作贡赋之差故云赋谓土地所生以供天子谓税谷以供天子郑玄云此州入谷不贡是也因九州差爲九等上上是第一也交错是闲杂之义故错爲杂也顾氏云上上之下即次上中故云杂出第二之赋也孟子称税什一爲正轻之于尧舜爲大貃小貃重之于尧舜爲大桀小桀则此时亦什一税俱什一而得爲九等差者人功有强弱收获有多少传以荆州田第八赋第三爲人功修也雍州田第一赋第六爲人功少也是据人功多少揔计以定差此州以上上爲正而杂爲次等言出上上时多而上中时少也多者爲正少者爲杂故云第一此州言上上错者少在正下故先言上上而后言错豫州言错上中者少在正上故先言错而后言上中扬州云下上上错不言错下上者以本设九等分三品爲之上中下下上本是异品故变文言下上上错也梁州云下中三错者梁州之赋凡有三等其出下中时多故以下中爲正上有下上下有下下三等杂出故言三错足明杂有下上下下可知也此九等所较无多诸州相准爲等级耳此计大率所得非上科定也但治水据田责其什一随土丰瘠是上之任土而下所献自有差降即以差等爲上之定赋也然一升一降不可常同兾州自出第二与豫州同时则无第一之赋豫州与兾州第一同时则无第二之赋或容如此事不可恒郑玄云赋之差一井上上出九夫税下下出一夫税通率九州一井税五夫如郑此言上上出税九倍多于下下郑诗笺云井税一夫其田百亩若上上一井税一夫则下下九井乃出一夫税太少矣若下下井税一夫则上上全入官矣岂容轻重顿至是乎传田之至第五正义曰郑玄云田着髙下之等者当爲水害备也则郑谓地形髙下爲九等也王肃云言其土地各有肥瘠则肃定其肥瘠以爲九等也如郑之义髙处地瘠出物旣少不得爲上如肃之义肥处地下水害所伤出物旣少不得爲上故孔云髙下肥瘠共相叅对以爲九等上言敷土此言厥田田土异者郑玄云地当隂阳之中能吐生万物者曰土据人功作力竞得而田之则爲之田田土异名义当然也传二水至耕作正义曰二水汎溢漫流巳治从其故道故今巳可耕作也靑州潍淄其道与此恒衞旣从同是从故道也荆州云土梦作乂与此大陆旣作同是水治可耕作也其文不同史异辞耳无义例也壷口与雍州之山连文故传言壷口在兾州此无所嫌故不言在兾州以下皆如此也地理志云恒水出常山上曲阳县东入滱水衞水出常山灵寿县东北入滹沲大陆在鉅鹿县北释地十薮云晋有大陆孙炎等皆云今鉅鹿县北广河泽也郭璞云广河犹大陆以地名言之近爲是也春秋魏献子畋于大陆焚焉还卒于寗杜氏春秋说云嫌鉅鹿絶逺以爲汲郡修武县吴泽也寗即修武也然此二泽相去甚逺所以得爲大陆者以尔雅广平曰陆但广而平者则名大陆故异所而同名焉然此二泽地形卑下得以广平爲陆者泽虽卑下旁带广平之地故统名焉故大陆泽名广河以旁近大陆故也传海曲至害除正义曰孔读鸟爲岛岛是海中之山九章筭术所云海岛邈绝不可践量是也传云海曲谓之岛谓其海曲有山夷居其上此居岛之夷常衣鸟兽之皮爲遭洪水衣食不足今还得衣其皮服以明水害除也郑玄云鸟夷东方之民搏食鸟兽者也王肃云鸟夷东北夷国名也与孔不同传碣石至余州正义曰地理志云碣石山在北平骊城县西南是碣石爲海畔山也郑云战国䇿碣石在九门县今属常山郡盖别有碣石与此名同今验九门无此山也下文导河入于海传云入于渤海渤海之郡当以此海爲名计渤海北距碣石五百余里河入海处逺在碣石之南禹行碣石不得入于河也盖逺行通水之处北尽兾州之境然后南回入河而逆上也夹右者孔云夹行此山之右则行碣石山西南行入河在碣石之右故云夹右也顾氏亦云山西曰右郑玄云禹由碣石山西北行尽兾州之境还从山东南行入河郑以北行则东爲右南行西爲右故夹山两旁山常居右与孔异也梁州传云浮东渡河而还帝都白所治也则入河逆上爲还都白所治也禹之治水必每州巡行度其形势计其人功施设规模指授方略令人分布并作还都白帝所知于时帝都近河故于每州之下皆言浮水达河记禹还都之道也兾兖徐荆豫梁雍州各自言河惟靑扬二州不言河耳兖州云浮于济漯达于河故青州直云达于济徐州云浮于淮泗达于河故扬州云达于淮泗皆记禹入河之道也王肃云凡每州之下说诸治水者禹功主于治水故详记其所治之州往还所乗涉之水名肃惟不言还都白帝亦谓爲治水故浮水也郑玄以爲治水旣毕更复行之观地肥瘠定贡赋上下其意与孔异也八州皆言境界而此独无故解之此州帝都不说境界以余州所至则可知也兖州云济河自东河以东也豫州云荆河自南河以南也雍州云西河自西河以西也明东河之西西河之东南河之北是兾州之境也马郑皆云兾州不书其界者时帝都之使若广大然文旣局以州名复何以见其广大是妄说也又解余州先田后赋此州先赋后田亦如境界殊于余州也言殊者当爲田赋以收获爲差田以肥瘠爲等若田在赋上则赋冝从田田美则冝赋重无以见人功修否故令赋先于田也以见赋由人功此州旣见此理余州从而可知皆令赋在田下欲见赋从田出爲此故殊于余州也郑玄云此州入糓不贡下云五百里甸服传云爲天子服治田是田入糓故不献贡篚差异于余州也甸服止方千里兾之北土境界甚遥逺都之国必有贡篚举大略而言也兖州传东南至距河正义曰此下八州发首言山川者皆谓境界所及也据谓跨之距至也济河之闲相去路近兖州之境跨济而过东南越济水西北至东河也李巡注尔雅解州名云两河闲其气情性相近故曰兾兾近也济河闲其气专质体性信谦故云兖兖信也淮海闲其气寛舒禀性安徐故曰徐徐舒也江南其气燥劲厥性轻扬故曰扬扬轻也荆州其气燥刚禀性彊梁故曰荆荆彊也河南其性安舒厥性寛豫故曰豫豫舒也河西其气蔽壅受性急凶故云雍雍壅也尔雅九州无梁靑故李巡不释所言未必得其本也传河水至北是正义曰河自大陆之北敷爲九河谓大陆在兾州嫌九河亦在兾州故云在此州界也河从大陆东畔北行而东北入海兾州之东境至河之西畔水分大河东爲九道故知在兖州界平原以北是也释水载九河之名云徒骇太史马颊覆釡胡苏简絜钩盘鬲津李巡曰徒骇禹䟽九河以徒衆起故云徒骇太史禹大使徒衆通其水道故曰太史马颊河势上广下狭状如马颊也覆釡水中多渚往往而处形如覆釡胡苏其水下流故曰胡苏胡下也苏流也简大也河水深而大也絜言河水多山石治之苦絜絜苦也钩盘言河水曲如钩屈折如盘也鬲津河水狭小可鬲以爲津也孙炎曰徒骇禹䟽九河用功虽广衆惧不成故曰徒骇胡苏水流多散胡苏然其余同李巡郭璞云徒骇今在成平东光县今有胡苏亭覆釡之名同李巡余名皆云其义未详计禹陈九河云复其故道则名应先有不冝徒骇太史因禹立名此郭氏所以未详也或九河虽旧有名至禹治水更别立名即尔雅所云是也汉书沟洫志成帝时河隄都尉许商上书曰古记九河之名有徒骇胡苏鬲津今见在成平东光鬲县界中自鬲津以北至徒骇其闲相去二百余里是知九河所在徒骇最北鬲津最南盖徒骇是河之本道东出分爲八枝也许商上言三河下言三县则徒骇在成平胡苏在东光鬲津在鬲县其余不复知也尔雅九河之次从北而南旣知三河之处则其余六者太史马颊覆釡在东光之北成平之南简絜钩盘在东光之南鬲县之北也其河塡塞时有故道郑玄云周时齐桓公塞之同爲一河今河闲弓髙以东至平原鬲津往往有其遗处春秋纬宝干图云移河爲界在齐吕塡阏八流以自广郑玄盖据此文爲齐桓公塞之也言阏八流拓境则塞其东流八枝并使归于徒骇也传雷夏至此泽正义曰洪水之时髙原亦水泽不爲泽雷夏旣泽髙地水尽此复爲泽也于泽之下言灉沮㑹同谓二水㑹合而同入此泽也地理志云雷泽在济隂城阳县西北桑土至宅土正义曰冝桑之土旣得桑养蚕矣洪水之时民居丘上于是得传治水至州同正义曰作者役功作务谓治水也治水十三年乃有赋法始得贡赋与他州同也他州十二年此州十三年比于他州最在后也尧典言鲧治水九载绩用不成然后尧命得舜舜乃举禹治水三载功成尧即禅舜此言十三载者并鲧九载数之祭法云禹能脩鲧之功明鲧巳加功而禹因之也此言十三载者记其治水之年言其水害除耳非言十三年内皆是禹之治水施功也马融曰禹治水三年八州平故尧以爲功而禅舜是十二年而八州平十三年而兖州平兖州平在舜受终之年也传地冝至贡焉正义曰任土作贡此州贡漆知地冝漆林也周礼载师云漆林之征故以漆林言之绮是织缯之有文者是绫锦之别名故云锦绮之属皆是织而有文者也篚是入贡之时盛在于篚故云盛之筐篚而贡焉郑玄云贡者百功之府受而藏之其实于篚者入于女功故以贡篚别之历检篚之所盛皆供衣服之用入于女功如郑言矣檿丝中琴瑟之絃亦是女功所爲也织贝郑玄以爲织如贝文传谓织爲细纻贝爲水物则贝非服饰所须盖恐其损缺故以筐篚盛之也诸州无厥篚者其诸州无入篚之物故不贡也汉丗陈留襄邑县置服官使制作衣服是兖州绫锦美也传顺流至曰达正义曰地理志云漯水出东郡东武阳县至乐安千乗县入海过郡三行千二十里其济则下文具矣是济漯爲二水名也言因水入水曰达当谓从水入水不须舎舟而陆行也扬州云㳂于江海达于淮泗传云㳂江入海自海入淮自淮入泗是言水路相通得乗舟经达也案靑州云浮于汶达于济经言济㑹于汶浮汶得达济也此云浮于济漯达于河从漯入济自济入河徐州云浮于淮泗达于河盖以徐州北接靑州旣浮淮泗当浮汶入济以达于河也靑州传东北至距岱正义曰海非可越而言据者东莱东境之县浮海入海曲之闲靑州之境非至海畔而巳故言据也汉末有公孙度者窃据辽东自号靑州刺史越海收东莱诸郡尧时靑州当越海而有辽东也舜爲十二州分靑州爲营州营州即辽东也传嵎夷至故道正义曰嵎夷地名即尧典宅嵎夷是也嵎夷莱夷和夷爲地名淮夷爲水名岛夷爲狄名皆观文爲说也略是简易之义故用功少爲略也地理志云潍水出琅邪箕屋山北至都昌县入海过郡三行五百二十里淄水出泰山莱芜县原山东北至千乗博昌县入海传濵涯至斥卤正义曰濵涯常训也说文云卤咸地也东方谓之斥西方谓之卤海畔逈阔地皆斥卤故云广斥言水害除复旧性也传畎谷至贡之正义曰释水云水注川曰谿注谿曰谷谷是两山之闲流水之道㽗言畎去水故言谷也怪石竒怪之石故云好石似玉也枲麻也鈆钖也岱山之谷有此五物美于他方所有故贡之也传檿桑至瑟弦正义曰释木云檿桑山桑郭璞曰柘属也檿丝是蚕食檿桑所得丝韧中琴瑟弦也浮于汶正义曰地理志云汶水出泰山莱芜县原山西南入济也徐州传二水至种艺正义曰乂训治也故云二水已治地理志云沂水出泰山盖县临乐子山南至下邳入泗过郡五行六百里淮出桐柏山发源逺矣于此州言之者淮水至此而大爲害尤甚喜得其治故于此记之地理志云蒙山在泰山蒙隂县西南羽山在东海祝其县南诗云艺之荏菽故艺爲种也传大野至可耕正义曰地理志云大野泽在山阳鉅野县北鉅即大也檀弓云汚其宫而猪焉又泽名孟猪停水处也故云水所停曰猪往前漫溢今得猪水爲泽也东原即今之东平郡也致功而地平言其可耕也传土黏至丛生正义曰戠埴音义同考工记用土爲瓦谓之搏埴之工是埴谓黏土故土黏曰埴易渐卦彖云渐进也释言云苞稹也孙炎曰物丛生曰苞齐人名曰稹郭璞曰今人唿丛致者爲稹渐苞谓长进丛生言其美也传王者至四方正义曰传解贡土之意王者封五色土以爲社若封建诸侯则各割其方色土与之使归国立社其上焘以黄土焘覆也四方各依其方色皆以黄土覆之其割土与之时苴以白茅用白茅裹土与之必用白茅者取其絜淸也易称借用白茅茅色白而絜美韩诗外传云天子社广五丈东方靑南方赤西方白北方黒上冒以黄土将封诸侯各取其方色土苴以白茅以爲社明有土谨敬絜淸也蔡邕独断云天子太社以五色土爲坛皇子封爲王者授之太社之上以所封之方色苴以白茅使之归国以立社谓之茅社是必古书有此说故先儒之言皆同也传夏翟至琴瑟正义曰释鸟云翟山雉此言夏翟则夏翟共爲雉名周礼立夏采之官取此名也周礼司常云全羽爲旞析羽爲旌用此羽爲之故云羽中旌旄也地理志云东海下邳县西有葛峄山即此山也传泗水至美鱼王义曰泗水旁山而过石爲泗水之涯石在水旁水中见石似若水上浮然此石可以爲磬故谓之浮磬也贡石而言磬者此石宜爲磬犹如砥砺然也蠙是蚌之别名此蠙出珠遂以蠙爲珠名蠙之与鱼皆是水物而以淮夷冠之知淮夷是二水之名淮即四渎之淮也夷盖小水后来竭涸不复有其处耳王肃亦以淮夷爲水名郑玄以爲准水之上夷民献此珠与鱼北地理志泗水岀济隂乗氏县东南至临淮睢陵县入淮行千一百一十里也传玄黒至当细正义曰篚之所盛例是衣服之用此单言玄玄必有质玄是黒色之别名故知玄是黒缯也史记称髙祖爲义帝发丧诸侯皆缟素是缟爲白缯也扬州传彭蠡至此泽正义曰彭蠡是江汉合处下云导漾水南入于江东汇爲彭蠡是也日之行也夏至渐南冬至渐北鸿鴈之属九月而南正月而北左思蜀都赋所云木落南翔冰泮北徂是也日阳也此鸟南北与日进退随阳之鸟故称阳鸟冬月所居于此彭蠡之泽也传震泽至震泽正义曰地理志云㑹稽吴县故周泰伯所封国也具区在西古文以爲震泽是吴南大湖名盖县治居泽之东北故孔传言南志言西大泽畜水南方名之曰湖三江旣入此湖也治水致功令江入此泽故致定爲震泽也下传云自彭蠡江分爲三入震泽遂爲北江而入海是孔意江从彭蠡而分爲三又共入震泽从震泽复分爲三乃入海郑云三江分于彭蠡爲三孔东入海其意言三江旣入入海耳不入震泽也又案周礼职方扬州薮曰具区浸曰五湖五湖即震泽若如志云具区即震泽则浸薮爲一案余州浸薮皆异而扬州同者盖扬州浸薮同处论其水谓之浸指其泽谓之薮传篠竹箭簜大竹正义曰释草云篠竹箭郭璞云别二名也又云簜竹李巡曰竹节相去一大曰簜孙炎曰竹阔节者曰簜郭璞云竹别名是篠爲小竹簜爲大竹传少长曰夭乔髙也正义曰夭是少长之貌诗曰桃之夭夭是也乔髙释诂文诗曰南有乔木是也传金银铜也正义曰金旣揔名而云三品黄金以下惟有白银与铜耳故爲金银铜也释器云黄金谓之璗其美者谓之镠白金谓之银其美者谓之镣郭璞曰此皆道金银之别名及其美者也镠即紫磨金也郑玄以爲金三品者铜三色也传瑶琨皆美玉正义曰美石似玉者也玉石其质相类美恶别名也王肃云瑶琨美石次玉者也传齿象至豫章正义曰诗云元龟象齿知齿是象牙也说文云齿口断骨也牙壮齿也隐五年左传云齿牙骨角牙齿小别统而名之齿亦牙也考工记犀甲七属兕甲六属宣二年左传云犀兕尚多弃甲则那是甲之所用犀革爲上革之所美莫过于犀知革是犀皮也说文云兽皮治去其毛爲革革与皮去毛爲异耳说文云羽鸟长毛也知羽是鸟羽南方之鸟孔雀翡翠之属其羽可以爲饰故贡之也说文云牦西南夷长旄牛也此牦牛之尾可爲旌旗之饰经传通谓之旄牧誓云右秉白旄诗云建旐设旄皆谓此牛之尾故知毛是旄牛尾也直云惟木不言木名故言楩梓豫章此三者是扬州美木故传举以言之所贡之木不止于此传南海至葛越正义曰上传海曲谓之㠀知此㠀夷是南海㠀上之夷也释草云卉草舎人曰凡百草一名卉知卉服是草服葛越也葛越南方布名用葛爲之左思吴都赋云蕉葛升越弱于罗纨是也兾州云㠀夷皮服是夷自服皮皮非所贡也此言㠀夷卉服亦非所贡也此与莱夷作牧并在贡篚之闲古史立文不次也郑玄云此州下湿故衣草服贡其服者以给天子之官与孔异也传织细至水物正义曰传以贝非织物而云织贝则贝织异物织是织而爲之扬州纻之所出此物又以篚盛之爲衣服之用知是细纻谓细纻布也释鱼之篇贝有居陆居水此州下湿故云水物释鱼有玄贝贻贝余貾黄白文余泉白黄文当贡此有文之贝以爲器物之饰也郑玄云贝锦名诗云萋兮斐兮成是贝锦凡爲织者先染其丝乃织之则文成矣礼记曰士不衣织与孔异也传小曰至不常正义曰橘柚二果其种本别以实相比则柚大橘小故云小曰橘大曰柚犹诗传云大曰鸿小曰鴈亦别种也此物必须裹送故云其所包裹而送之以须之有时故待钖命乃贡言不常也文在篚下以不常故耳荆州纳钖大龟豫州钖贡磬错皆爲非常并在篚下荆州言包传云橘柚也文在篚上者荆州橘柚爲善以其常贡此州则不常也王肃云橘与柚钖其命而后贡之不常入当继荆州乏无也郑云有钖则贡之此州有钖而贡之或时无则不贡钖所以柔金也周礼考工记云攻金之工掌执金钖之齐故也传顺流至入泗正义曰文十年左传云㳂汉泝江泝是逆㳂是顺故顺流而下曰㳂㳂江入海顺也自海入淮自淮入泗逆也荆州传北据至之阳正义曰此州北界至荆山之北故言据也南及衡山之阳其境过衡山也以衡是大山其南无复有名山大川可以爲记故言阳见其南至山南也传二水至宗尊也正义曰周礼大宗伯诸侯见天子之礼春见曰朝夏见曰宗郑云朝犹朝也欲其来之早也宗尊也欲其尊王也朝宗是人事之名水无性识非有此义以海水大而江汉小以小就大似诸侯归于天子假人事而言之也诗云沔彼流水朝宗于海毛传云水犹有所朝宗朝宗是假人事而言水也老子云沧海所以能爲百谷王者以其下之是百川以海爲宗郑云江水汉水其流遄疾又合爲一共赴海也犹诸侯之同心尊天子而朝事之荆楚之域国有道则后服国无道则先彊故记其水之义以着人臣之礼传江于至之中正义曰传以江是此水大名九江谓大江分而爲九犹大河分爲九河故言江于此州之界分爲九道训孔爲甚殷爲中言甚得地势之中也郑云殷犹多也九江从山谿所出其孔衆多言治之难也地理志九江在今庐江浔阳县南皆东合爲大江如郑此意九江各自别源其源非大江也下流合于大江耳然则江以南水无大小俗人皆唿爲江或从江分出或从外合来故孔郑各爲别解应劭注地理志云江自浔阳分爲九道符于孔说浔阳记有九江之名一曰乌江二曰蜯江三曰乌白江四曰嘉靡江五曰畎江六曰源江七曰廪江八曰提江九曰菌江虽名起近代义或当然传沱江至故道正义曰下文㞴山导江东别爲沱是沱爲江之别名也经无潜之本源故直云水名释水云水自江出爲沱汉爲潜郑注此旣引尔雅乃云今南郡枝江县有沱水其尾入江耳首不于江出也华容有夏水首出江尾入汚盖此所谓沱也潜则未闻象类此解荆州之沱潜发源此州若如郑言此水南流不入荆州界非此潜也此下梁州注云二水亦谓自江汉出者地理志在今蜀郡郫县江沱及汉中安阳皆有沱水潜水其尾入江汉耳首不于此出江源有江首出江南至揵爲武阳又入江岂沱之类与潜盖汉西出嶓冡东南至巴郡江州入江行二千七百六十里此解梁州之沱潜也郭璞尔雅音义云沱水自蜀郡都水县揃山与江别而更流璞又云有水从汉中沔阳县南流至梓潼汉寿入太穴中通峒山下西南潜出一名沔水旧俗云即禹贡潜也郭璞此言亦解梁州沱潜与郑又异然地理志及郑皆以荆梁二州各有沱潜又郭氏所解沱潜惟据梁州不言荆州之沱潜而孔梁州注云沱潜发源此州入荆州以二州沱潜爲一者然彼州山水古今不可移易孔爲武帝博士地理志无容不知盖以水从江汉出者皆曰沱潜但地势西髙东下虽于梁州合流还从荆州分出犹如济水入河还从河出故孔举大略爲发源梁州耳传云梦至之治正义曰昭三年左传楚子与郑伯田于江南之梦是云梦之泽在江南也地理志南郡华容县南有云梦泽杜预云南郡枝江县西有云梦城江夏安陆县亦有云梦或曰南郡华容县东南有巴丘湖江南之梦云梦一泽而每处有名者司马相如子虚赋云云梦者方八九百里则此泽跨江南北每处名存焉定四年左传称楚昭王寝于云中则此泽亦得单称云单称梦经之土字在二字之闲盖史文兼上下也此泽旣大其内有平土有髙丘水去可爲耕作畎亩之治传土所至州同正义曰与扬州同而扬州先齿革此州先羽毛者盖以善者爲先由此而言之诸州贡物多种其次第皆以当州贵者爲先也传榦柘至曰栝正义曰榦爲弓榦考工记云弓人取榦之道也以柘爲上知此榦是柘也释木云栝柏叶松身陆机毛诗义䟽云杶㯉栲漆相似如一则杶似㯉漆也杶栝柏皆木名也以其所施多矣柘木惟用爲弓榦弓榦莫若柘木故举其用也传砥细至朱类正义曰砥以细密爲名砺以麤粝爲称故砥细于砺皆磨石也郑云砺磨刀刃石也精者曰砥鲁语曰肃愼氏贡楛矢石砮贾逵云砮矢镞之石也故曰砮石中矢镞丹者丹砂故云朱类王肃云丹可以爲采传箘簵至称善正义曰箘簵美竹当时之名犹然郑云箘簵䉁风也竹有二名或大小异也箘簵是两种竹也肃愼氏贡楛矢知楛中矢榦三物皆出云梦之泽当时验之犹然经言三邦厎贡知近泽三国致此贡也文续厥名则其物特有美名故云其名天下称善郑玄以厥名下属包匦菁茅传橘柚正义曰包下言匦菁茅说文云匚受物之器象形也凡匚之属皆从匚匮匣之字皆从匚匦亦从匚故匦是匣也菁茅旣以匦盛非所包之物明包必有裹也此州所出与扬州同扬州厥包橘柚知此包是橘柚也王肃云扬州厥包橘柚从省而可知也传匦匣至缩酒正义曰匣是匮之别名匮之小者菁茅所盛不须大匮故用匣也周礼醢人有菁菹鹿臡故知菁以爲淔郑云菁菁也蓂菁处处皆有而令此州贡者盖以其味善也僖四年左传齐桓公责楚云尔贡包茅不入王祭不供无以缩酒是茅以缩酒也郊特牲云缩酒用茅明酌也郑注云以茅缩酒也周礼甸师云祭祀供萧茅郑兴云萧字或爲莤莤读爲缩束茅立之祭前酒沃其上酒渗下若神饮之故谓之缩杜预解左传用郑兴之说未知谁同孔旨特令此州贡茅茅当异于诸处杜预云茅之爲异未审也或云茅有三嵴案史记齐桓公欲封禅管仲覩其不可穷以辞因设以无然之事云古之封禅江淮之闲三嵴茅以爲借此乃惧桓公耳非荆州所有也郑玄以菁茅爲一物匦犹缠结也菁茅之有毛刺者重之故旣包裹而又缠结也传此州至绶类正义曰释器云三染谓之纁李巡云三染其色巳成爲绛纁绛一名也考工记云三入爲纁五入爲緅七入爲缁郑云染纁者三入而成入再染以黒则爲緅又再染以黒则爲缁玄色在緅缁之闲其六入者是染玄纁之法也此州染玄纁色善故令贡之说文云玑珠不圎者故爲珠类玉藻说佩玉所悬者皆云组绶是组绶相类之物也传尺二至纳之正义曰史记龟䇿传云龟千歳满尺二寸汉书食货志云元龟距髯长尺二寸故以尺二寸爲大龟冠以九江知出九江水中也文在篚下而言纳钖是言龟不常用故钖命乃纳之言此大龟钖命乃贡之也浮于江沱潜汉正义曰浮此四水乃得至洛本或潜下有于误耳豫州传伊出至入河正义曰地理志云伊水出弘农卢氏县东熊耳山东北入洛洛水出弘农上洛县冡领山东北至巩县入河瀍水出河南谷城县潜亭北东南入洛㵎水出弘农新安县东南入洛志与传异者熊耳山在陆浑县西冢领山在上洛县境之内沔池在新安县西谷城潜亭北此即是河南境内之北山也志详而传略所据小异耳伊㵎三水入洛合流而入河言其不复爲害也传荥泽至遏猪正义曰沇水入河而溢爲荥荥是泽名洪水之时此泽水大动成波浪此泽其时波水巳成遏猪言壅遏而爲猪畜水而成泽不滥溢也郑云今塞爲平地荥阳民犹谓其处爲荥泽在其县东言在荥泽县之东也马郑王本皆作荥播谓此泽名荥播春秋闵二年卫侯及狄人战于荥泽不名播也郑玄谓衞狄战在此地社预云此荥泽当在河北以衞败方始渡河战处必在河北盖此泽跨河南北多而得名耳传菏泽至被之正义曰地理志山阳郡有胡陵县不言其县有菏泽也又云菏泽在济隂定陶县东孟猪在梁国睢阳县东北以今地验之则胡陵在睢阳之东定陶在睢阳之北其水皆不流溢东北被孟猪也然郡县之名随代变易古之胡陵当在睢阳之西北故得东出被孟猪也于此作孟猪左传尔雅作孟诸周礼作望诸声转字异正是一地也传纩细緜正义曰礼丧大记候死者属纩以俟绝气即纩是新緜耳纎是细故言细緜传治玉至磬错正义曰诗云佗山之石可以攻玉又曰可以爲错磬有以玉爲之者故云治玉石曰错谓治磬错也梁州传东据至黒水正义曰周礼职方氏豫州其山鎭曰华山在豫州界内此梁州之境东据华山之南不得其山故言阳也此山之西雍州之境也传㞴山至荆州正义曰汉制县有羌夷曰道地理志云蜀郡有湔道㞴山在西徼外江水所出也陇西郡西县嶓冡山西汉水所出是二者皆山名也沱出于江潜出于汉二水发源此州而入荆州故荆州亦云沱潜旣道传蔡蒙至可艺正义曰地理志云蒙山在蜀郡靑衣县应劭云顺帝改曰汉茄县蔡山不知所在论语云季氏旅于泰山是祭山曰旅也平者言其治水毕犹上旣艺也和夷平地之名致功可艺艺与平互言耳传色青黒而沃壤正义曰孔以黎爲黒故云色靑黒其地沃壤言其美也王肃曰靑黒色黎小䟽也传田第至三等正义曰传以旣言下中复云三错举下中第八爲正上下取一故杂出第七第九与第八爲三也郑云三错者此州之地有当出下之赋者少耳又有当出下上中下者差复益少与孔异也传璆玉至刚铁正义曰释器云璆琳玉也郭璞云璆琳美玉之别名镂者可以刻镂故爲刚铁也传贡四至金罽正义曰与织皮连文必不贡生兽故云贡四兽之皮释言云氂罽也舎人曰氂谓毛罽也胡人续羊毛作衣孙炎曰毛氂爲罽织毛而言皮者毛附于皮故以皮表毛耳传西倾至曰沔正义曰下又导山有西倾知是山名也地理志云西倾在陇西临洮县西南西倾在雍州自西倾山南行因桓水是来浮于潜水也地理志云桓水出蜀郡蜀山西南行羌中入南海则初发西倾未有水也不知南行几里得桓水也下传云泉始出山爲漾水东南流爲沔水至汉中东行爲汉水是汉上曰沔传越沔至曰乱正义曰计沔在渭南五百余里故越沔陆行而北入渭渭水入河故浮渭而东帝都在河之东故渡河陆行而还帝都也以每州之下言入河之事河近帝都知是还都白所治也正绝流曰乱释水文孙炎曰横渡也雍州传西距至州西正义曰禹治豫州乃次梁州自东向西故言梁州之境先以华阳而后黒水从梁适雍自南向北故先黒水而后西河计雍州之境被荒服之外东不越河而西踰黒水王肃云西据黒水东距西河所言得其实也徧捡孔本皆云西距黒水东据河必是误也又河在雍州之东而谓之西河者龙门之河在兾州西界故谓之西河王制云自东河至于西河千里而近是河相对而爲东西也传导之至合黎正义曰诸水言旣导此言旣西由地势不同导之使西流也郑云衆水皆东此水独西故记其西下也传属逮至于渭正义曰属谓相连属故训爲逮逮及也言水相及诗毛传云汭水涯也郑云汭之言内也盖以人皆南面望水则北爲汭也且泾水南入渭而名爲渭汭知水北曰汭言治泾水使之入渭亦是从故道也地理志云泾水出安定泾阳县西岍头山东南至冯翊阳陵县入渭行千六百里传漆沮至于渭正义曰诗云自土沮漆毛传云沮水漆水也则漆沮本爲二水地理志云漆水出扶风漆县西阚骃十三州志云漆水出漆县西北岐山东入渭沮则不知所出盖东入渭时巳与漆合渭发源逺以渭爲主上云泾属渭是矣故此言漆沮旣从巳从于渭沣水所同亦同于渭以渭爲主故也地理志沣水出扶风鄠县东南北过上林苑入渭也传巳旅至之荆正义曰洪水之时祭祀礼废巳旅祭而言治功毕治水从下自东而西先荆后岐荆在岐东嫌与上荆爲一故云非荆州之荆也地理志云禹贡北条荆山在冯翊怀德县南南条荆山在南郡临沮县北彼是荆州之荆也传三山至相望正义曰以荆岐单名此山复名故辩之云三山名也至于爲首尾之辞故言相望也三山空举山名不言治意䝉上旣旅之文也地理志云扶风武功县有太一山古文以爲终南垂山古文以爲惇物皆在县东传下湿至致功正义曰下湿曰隰释地文地理志云猪野泽在武威县东北有休屠泽古文以爲猪野泽郑玄以爲诗云度其隰原即此原隰是也原隰豳地从此致功西至猪野之泽也传西裔至之功正义曰左传称舜去四凶投之四裔舜典云窜三苗于三危是三危爲西裔之山也其山必是西裔未知山之所在地理志杜林以爲炖煌郡即古瓜州也昭九年左传云先王居梼杌于四裔故允姓之姦居于瓜州杜预云允姓之祖与三苗俱放于三危瓜州今炖煌也郑玄引地记书云三危之山在鸟䑕之西南当㞴山则在积石之西南地记乃妄书其言未必可信要知三危之山必在河之南也禹治水未巳窜三苗水灾旣除彼得安定故云三危之山巳可居三苗之族大有次叙记此事以美禹治之功也传田第一至功少正义曰此与荆州赋田升降皆较六等荆州升之极故云人功修此州降之极故云人功少其余相较少者从此可知也王制云凡居民量地以制邑度地以居民地邑民居必参相得地则民当相准而得有人功修人功少者记言初置邑者可以量之而州境阔逺民居先定新遭洪水存亡不同故地势有美恶人功有多少治水之后即爲此差在后随人少多必得更立其等此非永定也传球琳至似珠正义曰释地云西北之美者有崐崘虚之璆琳琅玕焉说者皆云球琳美玉名琅玕石而似珠者必相传验实有此言也传积石至西界正义曰地理志云积石山在金城河关县西南羌中河行塞外东北入塞内积石非河之源故云河所经也河从西来至此北流故禹㳂河顺流而北释水云河千里一曲一直故千里而东千里而南至于龙门西河也地理志云龙门山在冯翊夏阳县北此山当河之道禹凿以通河东郡之西界也禹至此渡河而还都白帝也㳂或误爲治此说禹行不说治水也传逆流至西上正义曰㑹合也人行逆流而水相向故逆流曰㑹从河入渭自渭北涯逆水西上言禹白帝讫从此而西上更入雍州界也诸州之末惟言还都之道此州事终言发都更去明诸州皆然也传织皮至戎狄也王义曰四国皆衣皮毛故以织皮冠之传言织皮毛布有此四国崐崘也析支也渠也搜也四国皆是戎狄也末以西戎揔之此戎在荒服之外流沙之内牧誓云武王伐纣有羌髳从之此是羌髳之属禹皆就次叙美禹之功逺及戎狄故记之也郑玄云衣皮之民居此崐崘析支渠搜三山之野者皆西戎也王肃云崐崘在临羌西析文在河关西西戎西域也王肃不言渠搜郑併渠搜爲一孔传不明或亦以渠搜爲一通西戎爲四也郑以崐崘爲山谓别有崐崘之山非河所出者也所以孔意或是地名国号不必爲山也导岓及岐正义曰上文每州说其治水登山从下而上州境隔绝未得径通今更从上而下条说所治之山本以通水举其山相连属言此山之傍所有水害皆治讫也因兾州在北故自北爲始从此导岍至敷浅原旧说以爲三条地理志云禹贡北条荆山在冯翊怀德县南南条荆山在南郡临沮县东北是旧有三条之说也故马融王肃皆爲三条导岍北条西倾中条嶓冡南条郑玄以爲四列导岍爲隂列西倾爲次隂列嶓冡爲次阳列㞴山爲正阳列郑玄创爲此说孔亦当爲三条也岍与嶓冡言导西倾不言导者史文有详略以可知故省文也传更理至雍州正义曰荆岐上已具矣而此复言之以山势相连而州境隔绝更从上理说所治山川首尾所在揔解此下导山水之意也其实通水而文称导山者导山本爲治水故以导山名之地理志云吴岳在扶风岍县西古文以爲岍山岐山在美阳县西北荆山在怀德县三山皆在雍州传此谓至西河正义曰逾于河谓山逾之也此处山势相望越河而东故云此谓龙门西河言此处山不绝从此而渡河也传三山至党西正义曰地理志云壷口在河东北屈县东南雷首在河东蒲坂县南太岳在河东彘县东是三山在兾州以太岳东近上党故云在上党西也传此三至东行正义曰地理志云析城在河东濩泽县西王屋在河东垣县东北地理志不载厎柱厎柱在太阳关东析城之西从厎柱至王屋在兾州南河之北东行也传此二至言之正义曰地理志云太行山在河内山阳县西北恒山在常山上曲阳县西北太行去恒山太逺恒山去碣石又逺故云此二山连延东北接碣石而入沧海言山傍之水皆入海山不入海也又解治水言山之意百川经此衆山禹皆治之川多不可胜名故以山言之也谓漳潞汾涑在壷口雷首太行经底柱析城济出王屋淇近太行恒卫滹沲滱易近恒山碣石之等也传西倾至南山正义曰地理志云西倾在陇西临洮县西南朱圉在天水兾县南言在积石以东见河所经也地理志云鸟䑕同穴山在陇西首阳县西南渭水所出在陇西郡之西是三者皆雍州之南山也传相首尾而东正义曰地理志云大华在京兆华隂县南鸟䑕东望太华太逺故云相首尾而东也传四山至相备正义曰地理志云熊耳山在弘农卢氏县东伊水所出嵩髙山在颍川嵩髙县古文以爲外方山桐柏山在南阳平氏县东南横尾山在江夏安陆县东北古文以爲陪尾山是四山接华山而相连东南皆在豫州界也凡举山名皆爲治水故言水之所经洛出熊耳伊经外方淮出桐柏经陪尾导山本爲治水故云皆先举所施功之山于上而后条列所治水于下互相备也传漾水至荆州正义曰下云嶓冡导漾梁州云㞴嶓旣艺是嶓冡在梁州也荆州以荆山爲名知荆山在荆州也传内方至所经正义曰地理志云章山在江夏竟陵县东北古文以爲内方山地理志无大别郑玄云大别在庐江安丰县杜预解春秋云大别阙不知何处或曰大别在安丰县西南左传云吴旣与楚夹汉然后楚乃济汉而陈自小别至于大别然则二别近汉之名无縁得在安丰县如预所言虽不知其处要与内方相接汉水所经必在荆州界也传㞴山至荆州正义曰其下云㞴山导江梁州㞴嶓旣艺是㞴山在梁州也地理志云衡山在长沙湘南县东南上言衡阳惟荆州是江所经在荆州也传言衡至章界正义曰衡即横也东西长今之人谓之爲岭东行连延过九江之水而东接于敷浅原之山也经于岍及嶓冡言导㞴山言阳故解之言导从首起言阳从南言㞴山之南至敷浅原别以㞴山爲首不与大别相接由江所经别记之耳以见㞴非三条也地理志豫章历陵县南有博阳山古文以爲敷浅原导弱水正义曰此下所导凡有九水大意亦自北爲始以弱水最在西北水又西流故先言之黒水虽在河南水从雍梁西界南入南海与诸水不相参涉故又次之四渎江河爲大河在北故先言河也汉入于江故先汉后江其济发源河北越河而南与淮俱爲四渎故次济次淮其渭与洛俱入于河故后言之计流水多矣此举大者言耳凡此九水立文不同弱水黒水沇水不出于山文单故以水配其余六水文与山连旣系于山不须言水积石山非河上源记施功之处故云导河积石言发首积石起也漾江先山后水淮渭洛先水后山皆是史文详略无义例也又淮渭洛言自某山者皆是发源此山欲使异于导河故加自耳郑玄云凡言导者发源于上未成流凡言自者亦发源于上未成流必其俱未成流何须别导与自河出崐崘发源甚逺岂至积石犹未成流而云导河也传合黎至沙东正义曰弱水得入合黎知合黎是水名顾氏云地说书合黎山名但此水出合黎因山爲名郑玄亦以爲山名地理志张掖郡删丹县桑钦以爲导弱水自此西至酒泉合黎张掖郡又有居延泽在县东北古文以爲流沙如志之言酒泉郡在张掖郡西居延属张掖合黎在酒泉则流沙在合黎之东与此传不合案经弱水西流水既至于合黎余波入于流沙当如传文合黎在流沙之东不淂在其西也传黒水至南海正义曰地理志益州郡计在蜀郡西南三千余里故滇王国也武帝元封二年始开为郡郡内有滇池县县有黒水祠止言有其祠不知水之所在郑云今中国无也传之此言顺经文耳案郦元水经黒水岀张掖鸡山南流至炖煌过三危山南流入于南海然张掖炖煌并在河北所以黒水淂越河入南海者河自积石以西皆多伏流故黒水淂越而南也传施功至通流正义曰河源不始于此记其施功处耳故言施功发于积石释水云河千里一曲一直则河从积石北行又东乃南行至扵龙门计应三千余里龙门厎柱凿山也其余平地穿地也或凿山或穿地以通流言自积石至海皆然也释水云河出崑崙虚色白李廵曰崑崙山名虚山下地也郭璞云发源高处激凑故水色白潜流地中受渠衆多浑浊故水色黄汉书西域传云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽者去玉门阳闗三百余里广袤三四百里其水停居冬夏不增减皆以为潜行地下南出于积石为中国河郭璞云其去崑崙里数逺近未淂详也传孟津至为津正义曰孟是地名津是渡处在孟地致津谓之孟津传云地名谓孟为地名耳杜预云孟津河内河阳县南孟津也在洛阳城北都道所凑古今常以为津武王渡之近世以来唿为武济传洛汭至北行正义曰洛汭洛入河处河南巩县东也释山云再成英一成岯李廵曰山再重曰英一重曰岯传云再成曰岯与尔雅不同葢所见异也郑玄云大岯在修武武徳之界张揖云成臯县山也汉书音义有臣瓉者以为修武武徳无此山也成臯县山又不一成今黎阳县山临河岂不是大岯平瓉言当然传降水至泽名正义曰地理志云降水在信都县案班固汉书以襄国爲信都在大陆之南或降水发源在此下尾至今之信都故得先过降水乃至大陆若其不尔则降水不可知也郑以降读爲降声转爲共河内共县淇水出焉东至魏郡黎阳县入河此近降水也周时国于此地者恶言降水改谓之共此郑胸臆不可从也传同合至叙之正义曰传言九河将欲至海更同合爲一大河名爲逆河而入于渤海也郑玄云下尾合名爲逆河言相向迎受王肃云同逆一大河纳之于海其意与孔同传泉始至汉水正义曰传之此言当据时人之名爲说也地理志云漾水出陇西氏道县至武都爲汉水不言中爲沔水孔知嶓冡之东汉水之西而得爲沔水者以禹治梁州入帝都白所治云逾于沔入于渭是沔近于渭当梁州向兾州之路也应劭云沔水自江别至南郡华容县爲夏水过江夏郡入江旣云江别明与此沔别也依地理志汉水之尾变爲夏水是应劭所云沔水下尾亦与汉合乃入于江也传别流在荆州正义曰传言别流似分爲异水案经首尾相连不是分别当以名称别流也以上在梁州故此云在荆州传自彭至入海正义曰扬州云三江旣入震泽厎定孔爲三江旣入入震泽也故言江自彭蠡分而爲三江复共入震泽出泽又分爲三此水遂爲北江而入于海郑玄以爲三江旣入入于海不入震泽也孔必知入震泽者以震泽属扬州彭蠡在扬州之西界今从彭蠡有三江则震泽之西三江具矣今云三江旣入继以震泽厎定故知三江入震泽矣今南人以大江不入震泽震泽之东别有松江等二江案职方扬州其川曰三江冝举州内大川其松江等虽出震泽入海旣近周礼不应舍岷山大江之名而记松江等小江之说山水同今变易故郑云旣知今亦当知古是古今同之验也传江东至东行正义曰以上云浮于江沱潜汉其次自南而北江在沱南知江东南流而沱东行传澧水名正义曰郑玄以此经自导弱水巳下言过言㑹者皆是水名言至于者或山或泽皆非水名故以合黎爲山名澧爲陵名郑玄云今长沙郡有澧陵县其以陵名爲县乎孔以合黎与澧皆爲水名弱水余波入千流沙则本源入合黎矣合黎得容弱水知是水名楚辞曰濯余佩兮澧浦是澧亦爲水名传江分至地名正义曰九江之水禹前先有其处禹今导江过历九江之处非是别有九江之水传迆溢至彭蠡正义曰迆言靡迆邪出之言故爲溢也东溢分流又都共聚合北㑹彭蠡言散流而复合也郑云东迆者爲南江孔意或然至之与㑹史异文耳传有北有中南可知正义曰地理志云南江从㑹稽吴县南东入海中江从丹阳无湖县西东至㑹稽阳羡县东入海北江从㑹稽毗陵县北东入海传泉源至平地正义曰地理志云济水出河东垣县王屋山东南至河内武德县入河传言在温西北平地者济水近在河内孔必验而知之见今济水所出在温之西北七十余里温是古之旧县故计温言之传济水至东南正义曰此皆目验爲说也济水旣入于河与河相乱而知截河过者以河浊济淸南出还淸故可知也传陶丘丘再成正义曰释丘云再成爲陶丘李巡曰再成其形再重也郭璞云今济隂定陶城中有陶丘地理志云定陶县西南有陶丘亭传桐柏至之东正义曰地理志云桐柏山在南阳平氏县东南淮水所出水经云出胎簪山东北过桐柏山胎簪盖桐柏之傍小山传言南阳郡之东也传与泗至入海正义曰地理志云沂水出泰山盖县南至下邳入泗泗水出济隂乗氏县至临淮睢陵县入淮乃沂水先入泗泗入淮耳以沂水入泗处去淮巳近故连言之传鸟䑕至出焉正义曰释鸟云鸟䑕同穴其鸟爲䳜其鼠爲鼵李巡曰䳜鼵鸟鼠之名共处一穴天性然也郭璞曰鼵如人家䑕而短尾䳜似鵽而小黄黒色穴入地三四尺䑕在内鸟在外今在陇西首阳县有鸟䑕同穴山尚书孔传云共爲雄雌张氏地理记云不爲牝牡璞并载此言未知谁得实也地理志云陇西首阳西南有鸟䑕同穴山渭水所出至京兆北舩司空县入河过郡四行千八百七十里传漆沮至翊北正义曰地理志云漆水出扶风漆县依十三州记漆水在𡵨山东入渭则与漆沮不同矣此云会于泾又东过漆沮是漆沮在泾水之东故孔以爲洛水一名漆沮水经沮水出北池直路县东入洛水又云郑渠在太上皇陵东南濯水入焉俗谓之漆水又谓之漆沮其水东流注于洛水志云出冯翊怀德县东南入渭以水土验之与毛诗古公自土沮漆者别也彼漆即扶风漆水也彼沮则未闻九州至中邦正义曰昔尧遭洪水道路阻絶今水土旣治天下大同故揔叙之今九州所共同矣所同者四方之宅巳尽可居矣九州之山刋槎其木旅祭之矣九州之川涤除泉源无壅塞矣九州之泽巳皆陂障无决溢矣四海之内皆得㑹同京师无乖异矣六材之府甚修治矣言海内之人皆丰足矣水灾巳除天下衆土坟壤之属俱得其正复本性故也民旣丰足取之有艺致所重愼者惟财货赋税也愼之者皆法则其三品土壤准其地之肥瘠爲上中下三等以成其贡赋之法于中国美禹能治水土安海内于此揔结之传所同事在下正义曰九州所同与下爲目故言所同事在下四隩旣宅巳下皆是也其言九山九川九泽最是同之事矣传四方至可居正义曰室隅爲隩隩是内也人之造宅爲居至其隩内遂以隩表宅故传以隩爲宅以宅内可居言四方旧可居之处皆可居也传九州至溢矣正义曰上文诸州有言山川泽者皆举大言之所言不尽故于此复更揔之九山九川九泽言九州之内所有山川泽无大无小皆刋槎决除巳讫其皆旅祭惟据名山大川言旅者往前大水旅祭礼废巳旅见巳治也山非水体故以旅见治其实水亦旅矣发首云奠髙山大川但是定位皆巳旅祭也川言涤除泉源从其所出至其所入皆荡除之无壅塞也泽言旣陂往前滥溢今时水定或作陂以障之使无决溢诗云彼泽之陂毛传云陂泽障也传四海至化和正义曰礼诸侯之见天子时见曰㑹殷见曰同此言四海㑹同乃谓官之与民皆得聚㑹京师非据诸侯之身朝天子也夷狄戎蛮谓之四海但天子之于夷狄不与华夏同风故知四海谓四海之内即是九州之中乃有万国万国同其风化若物在绳索之贯故云九州同风万国共贯大禹谟云水火金木土糓谓之六府皆修治者言政化和也由政化和平民不失业各得殖其资产故六府修治也传交俱至过度正义曰交错更互俱之义故交爲俱也洪水之时髙下皆氷土失本性今水灾旣除衆土俱得其正谓壤坟垆还复其壤坟垆之性也诸州之土靑黎是色涂泥是湿土性之异惟有壤坟垆耳故举三者以言也致所愼者财货贡赋谨愼其事不使害人言取民有节什一而税不过度也传皆法至害除正义曰土壤各有肥瘠贡赋从地而出故分其土壤爲上中下计其肥瘠等级甚多但举其大较定爲三品法则地之善恶以爲贡赋之差虽细分三品以爲九等人功修少当时小异要民之常税必准其土故皆法三壤成九州之赋言得施赋法以明水害除也九州即是中邦故传以九州言之钖土至朕行正义曰此一经皆史美禹功言九州风俗旣同可以施其敎化天子惟当择任其贤者与共治之选有德之人赐与所生之土爲姓旣能尊贤如是又天子立意常自以敬我德爲先则天下之民无有距违我天子所行者皆禹之使然故叙而美之传台我至行者正义曰台我释诂文天子建德因生以赐姓隐八年左传文旣引其文又解其义土地也谓有德之人生于此地天子以地名赐之姓以尊显之周语称帝嘉禹德赐姓曰姒祚四岳赐姓曰姜左传称周赐陈胡公之姓爲嬀皆是因生赐姓之事也臣蒙赐姓其人少矣此事是用贤大者故举以爲言王者旣能用贤又能谨敬其立意也常自以敬我德爲先则天下无有距违我天子之行者论语云上好礼则民莫敢不敬上好义则民莫敢不服上好信则民莫敢不用情王者自敬其德则民岂敢不敬之人皆敬之谁敢距违者圣人行而天下皆恱动而天下皆应用此道也五百里甸服正义曰旣言九州同风法壤成赋而四海之内路有远近更叙弼成五服之事甸侯绥要荒五服之名尧之旧制洪水旣平之后禹乃爲之节文使赋役有恒职掌分定甸服去京师最近赋税尤多故每于百里即爲一节侯服稍逺近者供役故二百里内各爲一节三百里外共爲一节绥要荒三服去京师益逺每服分而爲二内三百里爲一节外二百里爲一节以逺近有较故其任不等甸服入糓故发首言赋税也赋令自送入官故三百里内每皆言纳四百圣五百里不言纳者从上省文也于三百里言服者举中以明上下皆是服王事也侯服以外贡不入谷侯主爲斥候二百里内傜役差多故各爲一名三百里外同是斥候故共爲一名自下皆先言三百里而后二百里举大率爲差等也传规方至百里正义曰先王规方千里以爲甸服周语文王制亦云千里之内曰甸郑玄云服治田出糓税也言甸者主治田故服名甸也传甸服至国马正义曰去王城五百里揔名甸服就其甸服内又细分之从内而出此爲其首故云甸服之内近王城者緫者緫下铚秸禾穗与稾揔皆送之故云禾稾曰緫入之供饲国马周礼掌客待诸侯之礼有刍有禾此緫是也传铚刈谓禾穗正义曰刘熈释名云铚获禾铁也说文云铚获禾短鎌也诗云奄观铚刈用铚刈者谓禾穗也禾穗用铚以刈故以铚表禾穗也传秸稾也服稾役正义曰郊特牲云莞簟之安而稾秸之设秸亦稾也双言之耳去穗送稾易于送穗故爲逺弥轻也然计什一而得稾粟皆送则秸服重于纳铚则乖近重逺轻之义盖纳粟之外斟酌纳稾服稾役者解经服字于此言服明上下服皆并有所纳之伇也四百里犹尚纳粟此当稾粟别纳非是徒纳稾也传所纳至者多正义曰直纳粟米爲少禾稾俱送爲多其于税也皆当什一但所纳有精麤逺轻而近重耳传甸服至服事正义曰便声近候故爲候也襄十八年左传称晋人伐齐使司马斥山泽之险斥谓检行之也斥候谓捡行险阻伺候盗贼此五百里主爲斥候而服事天子故名侯服因见诸言服者皆是服事也传侯服至主一正义曰采训爲事此百里乏内主供王事而已事谓役也有役则供不主于一故但言采传男任屯任王者事正义曰男声近任故训爲任任王者事任受其役此任有常殊于不主一也言邦者见上下皆是诸侯乏国也传三百至一名正义曰经言诸侯者三百里内同爲王者斥候在此内所圭事同故合三百四百五百共爲一名言诸侯以示义耳传绥安至政敎正义曰绥安释诂文要服去京师巳逺王者以文敎要束使服此绥服路近言安服王者政敎以示不待要束而自服也周语云先王之制邦内甸服邦外侯服侯衞賔服夷蛮要服戎狄荒服彼賔服当此绥服韦昭云以文武侯衞爲安王賔之因以名服然则绥者据诸侯安王爲名賔者据王敬诸侯爲名彼云先王之制则此服旧有二名传揆度至皆同正义曰释诂训揆爲度故双言之以王者有文敎此服诸侯揆度王者政敎而行之必自揆度恐其不合上耳即是安服王者之义传文敎至以安正义曰旣言三百又言二百嫌是三百之内以下二服文与此同故于此解之此是文敎外之二百里也由其心安王化奋武以衞天子所以名此服爲安也内文而外武故先揆文敎后言奋武衞所从言之异与安之义同奋武卫天子是其安之验也言服内诸侯心安天子非言天子赖诸侯以安也传绥服至文敎正义曰要者约束之义上言揆文敎知要者要束以文敎也绥服自揆天子文敎恐其不称上旨此要服差逺巳慢王化天子恐其不服乃以文敎要服之名爲要见其踈逺之义也传蔡法至差简正义曰蔡之爲法无正训也上言三百里夷夷训平也言守平常敎耳此名爲蔡敎简于夷故训蔡爲法法则三百里者去京师弥逺差复简易言其不能守平常也传要服至简略正义曰服名荒者王肃云政敎荒忽因其故俗而治之传言荒又简略亦当以爲荒忽又简略于要服之蔡也传以文至以法正义曰郑云蛮者听从其俗羁縻其人耳故云蛮蛮之言缗也其意言蛮是缗也缗是绳也言蛮者以绳束物之名揆度文敎论语称逺人不服则修文德以来之故传言以文德蛮来之不制以国内之法强逼之王肃云蛮慢也礼仪简慢与孔异然甸侯绥要四服俱有三日之役什一而税但二百里蔡者税微差简其荒服力役田税并无故郑注云蔡之言杀减杀其赋荒服旣不役作其人又不赋其田事也其侯绥等所出税赋各入本国则亦有纳緫纳铚之差但此据天子立文耳要服之内皆有文敎故孔于要服传云要束以文敎则知巳上皆有文敎可知独于绥服三百里云揆文敎者以去京师旣逺更无别供又不近外边不爲武衞其要服又要束始行文敎无事而能揆度文敎而行者惟有此三百里耳奋武卫者在国习学兵武有事则征讨夷狄不于要服内奋武卫者以要服逼近夷狄要束始来不可委以兵武传流移至千里正义曰流如水流故云移也其俗流移无常故政敎随其俗任其去来不服蛮来之也凡五服之别各五百里是王城四面面别二千五百里四面相距爲方五千里也贾逵马融以爲甸服之外百里至五百里米特有此数去王城千里其侯绥要荒服各五百里是面三千里相距爲方六千里郑玄以爲五服服别五百里是尧之旧制及禹弼之每服之闲更増五百里面别至于五千里相距爲方万里司马迁与孔意同王肃亦以爲然故肃注此云贾马旣失其实郑玄尤不然矣禹之功在平治山川不在拓境广土土地之广三倍于尧而书传无称也则郑玄创造难可据信汉之孝武疲弊中国甘心夷狄天下戸口至减大半然后仅开縁边之郡而巳禹方忧洪水三过其门不入未暇以征伐爲事且其所以爲服之名轻重顚倒逺近失所难得而通矣先王规方千里以爲甸服其余均分之公侯伯子男使各有寰宇而使甸服之外诸侯入禾稾非其义也史迁之旨盖得之矣是同于孔也若然周礼王畿之外别有九服服别五百里是爲方万里复以何故三倍于尧又地理忘言汉之土境东西九千三百二里南北万三千三百六十八里验其所言山川不出禹贡之域山川戴地古今必同而得里数异者尧与周汉其地一也尚书所言据其虚空鸟路方直而计之汉书所言乃谓着地人迹屈曲而量之所以数不同也故王萧上篇注云方五千里者直方之数若其回邪委曲动有倍加之较是言经指直方之数汉据回邪之道有九服五服其地虽同王者革易自相变改其法不改其地也郑玄不言禹变尧法乃云地倍于尧故王肃所以难之王制云西不尽流沙东不尽东海南不尽衡山北不尽恒山凡四海之内断长𥙷短方三千里者彼自言不尽明未至逺界且王制汉丗爲之不可与经合也东渐至成功正义曰言五服之外又东渐入于海西被及于流沙其北与南虽在服外皆与闻天子威声文敎时来朝见是禹治水之功尽加于四海以禹功如是故帝赐以玄色之圭告其能成天之功也传渐入至朝见正义曰渐是沾湿故爲入谓入海也覆被是逺及之辞故爲及也海多邪曲故言渐入流沙长逺故言被及皆是过之意也五服之下乃说此事故言此五服之外皆与王者声敎而朝见言其闻风感德而来朝也郑玄云南北不言所至容踰之此言西被于流沙流沙当是西境最逺者也而地理志以流沙爲张掖居延泽是也计三危在居延之西大逺矣志言非也传玄天至功成正义曰考工记天谓之玄是玄爲天色禹之蒙赐必是尧赐故史叙其事禹功尽加于四海故尧赐玄圭以彰显之必以天色圭者言天功成也大禹谟舜美禹功云地平天成是天功成也尚书正义卷第六计二万一千二百六字尚书正义尚书正义卷七记夏本纪称启立有扈氏不服故伐之盖由自尧舜受禅相承启独见继父以此不服故云夏启嗣禹立伐有扈之罪言继立者见其由嗣立故不服也甘誓正义曰发首二句叙其誓之由其王曰巳下皆是誓之辞也曲礼云约信曰誓将与敌战恐其损败与将士设约示赏罚之信也将战而誓是誓之大者礼将祭而号令齐百官亦谓之誓周礼大宰云祀五帝则掌百官之誓戒郑玄云誓戒要之以刑重失礼也明堂位所谓各扬其职百官废职服大刑是誓辞之略也彼亦是约信但小于战之誓马融云军旅曰誓㑹同曰诰诰誓俱是号令之辞意小异耳传甘有至先誓正义曰地理志扶风鄠县古扈国夏启所伐者也鄠扈音同未知何时改也启伐有扈必将至其国乃出兵与启战故以甘爲有扈之郊地名马融云甘有扈南郊地名计启西行伐之当在东郊融则扶风人或当知其处也将战先誓誓是临战时也甘誓牧誓费誓皆取誓地爲名汤誓举其王号泰誓不言武誓者皆史官不同故立名有异耳泰誓未战而誓故别爲之名泰誓自悔而誓非爲战誓自约其心故举其国名大战至戮汝正义曰史官自先叙其事启与有扈大战于甘之野将欲交战乃召六卿令与衆士俱集王乃言曰嗟重其事故嗟叹而唿之汝六卿者各有军事之人我设要誓之言以勑告汝今有扈氏威虐侮慢五行之盛德怠惰弃废三才之正道上天用失道之故今欲截绝其命天旣如此故我今惟奉行天之威罚不敢违天也我旣奉天汝当奉我汝诸士衆在车左者不治理于车左之事是汝不奉我命在车右者不治理于车右之事是汝不奉我命御车者非其马之正令马进退违戾是汝不奉我命汝等若用我命我则赏之于祖主之前若不用我命则戮之于社主之前所戮者非但止汝身而巳我则并杀汝子以戮辱汝汝等不可不用我命以求杀敌戒之使齐力战也传天子至命卿正义曰将战而召六卿明是卿爲军将天子六军其将皆命卿周礼夏官序文也郑玄云夏亦然则三王同也经言大战者郑玄云天子之兵故曰大孔无明说盖以六军并行威震多大故称大战传各有至六事正义曰卿爲军将故云乃召六卿及其誓之非六卿而巳郑互云变六卿言六事之人者言军吏下及士卒也下文戒左右与御是徧勑左军之士歩卒亦在其闲六卿之身及所部之人各有军事故六事之人爲揔唿之辞传五行至乱常正义曰五行水火金木土也分行四时各有其德月令孟春三日太史谒于天子曰某日立春盛德在木夏云盛德在火秋云盛德在金冬云盛德在水此五行之德王者虽易姓相承其所取法同也言王者共所取法而有扈氏独侮慢之所以爲大罪也且五行在人爲仁义礼智信威侮五行亦爲侮慢此五常而不行也有扈与夏同姓恃亲而不恭天子废君臣之义失相亲之恩五常之道尽矣是威侮五行也无所畏忌作威虐而侮慢之故云威虐侮慢易说卦云立天之道曰隂与阳立地之道曰柔与刚立人之道曰仁与义物之爲大无大于此者周易谓之三才人生天地之闲莫不法天地而行事以此知怠惰弃废天地人之正道弃废此道言乱常也孔马郑王与皇甫谧等皆言有扈与夏同姓并依丗本之文楚语云昭王使观射父傅太子射父辞之曰尧有丹朱舜有商均夏有观扈周有管蔡是其恃亲而不恭也周语云帝嘉禹德赐姓曰姒禹始得姓有扈与夏同姓则爲启之兄弟如北者盖禹未赐姓之前以姒爲姓故禹之亲属旧巳姓姒帝嘉其德又以姒姓显扬之犹若伯夷国语称赐姓曰姜然伯夷是炎帝之后未赐姓之前先爲姜姓与此同也故有扈以爲夏之同姓传用其至灭之正义曰天子用兵称恭行元罚诸侯讨有罪称肃将王诛皆示有所禀承不敢专也有扈旣有大罪冝其绝灭故原天之意言天用其失道之故欲截绝其命谓灭之也勦是斩断之义故爲截也传左车至其职正义曰历言左右及御此三人在一车之上也故左爲车左则右爲车右明矣宣十二年左传云楚许伯御乐伯摄叔爲右以致晋师乐伯曰吾闻致师者左射以菆摄叔曰吾闻致师者右入垒折馘执俘而还是左方主射右主击刺而御居中也御言正马而左右不言所职者以战主杀敌左右用兵是战之常事故略而不言御惟主马故特言之互相明也此谓凡常兵车甲士三人所主皆如此耳若将之兵车则御者在左勇力之土在右将居鼓下在中央主击鼓与军人爲节度成二年左传说晋伐齐云晋解张御郄克郑丘缓爲右却克伤于矢未绝鼓音曰余病矣张侯曰自始合而矢贯余手及肘余折以御左轮朱殷岂敢言病却克伤于矢而鼔音未绝张侯爲御而血染左轮是御在左而将居中也攻之爲治常训也治其职者左当射人右当击刺是其所掌职事也传御以至我命正义曰御以正马爲政言御之政事事在正马故马不正则罪之诗云两骖如手传云进止如御者之手是爲马之正也左右与御三者有失言皆不奉我命以御在后故揔解之传天子至不专正义曰曽子问云孔子曰天子巡守以迁庙之主行载于齐车言必有尊也巡守尚然征伐必也故云天子亲征必载迁庙之祖主行有功则赏祖主前示不专也周礼大司马云若师不功则厌而奉主车郑玄云厌㐲冠也奉犹送也送主归于庙与社亦是征伐载主之事也传天子至之义正义曰定四年左传云君以军行祓社衅鼓祝奉以从是天子亲征又载社主行也郊特牲云惟爲社事单出里故以社事言之不用命奔北者则戮之于社主之前奔北谓背陈走也所以刑赏异处者社主隂隂主杀则祖主阳阳主生礼左宗庙右社稷是祖阳而社隂就祖赏就社杀亲祖严社之义也大功大罪则在军赏罚其徧叙诸勲乃至太祖赏耳传孥子至累也正义曰诗云乐尔妻孥对妻别文是孥爲子也非但止辱汝身并及汝子亦杀言以耻恶累之汤誓云子则孥戮汝传曰占之用刑父子兄弟罪不相及今云孥戮汝权以胁之使勿犯此亦然也五子之歌第三太康至之歌正义曰启子太康以游畋弃民爲羿所逐失其邦国其未失国之前畋于洛水之表太康之弟更有昆弟五人从太康畋猎与其母待太康于洛水之北太康爲羿所距不得反国其弟五人即启之五子并怨太康各自作歌史叙其事作五子之歌传太康至作歌正义曰昆弟五人自有长幼故称昆弟嫌是太康之昆故云太康之五弟五子之歌正义曰史述作歌之由先叙失国之事其一曰以下乃是歌辞此五子作歌五章每章各是一人之作而辞相连接自爲终始初言皇祖有训未必则指怨太康必是五子之歌相顾从轻至甚其一其二盖是昆弟之次或是作歌之次不可知也传启之至名篇正义曰直言五子不知谓谁故言启之五子太康之弟叙怨作歌不言五弟而言五子者以其述祖之训故系父以言之太康至作歌正义曰天子之在天位职当牧养兆民太康主以尊位用爲逸豫灭其人君之德衆人皆有二心太康乃复爱乐游逸无有法度畋猎于洛水之表一出而十旬不反有穷国君其名曰羿因民不能堪忍太康之恶率衆距之于河不得反国太康初去之时其弟五人侍其母以从太康太康畋于洛南五弟待于洛北太康久而不反致使羿距于河五子皆怨太康追述大禹之戒以作歌而各叙己怨之志也其弟侍母以从太康太康初去即然待于洛水之北以兾太康速反羿旣距之五子乃怨史述太康之恶旣尽然后言其作歌故令羿距之文乃在母从之上作文之势当然也传尸主也正义曰释诂文传有穷至废之正义曰襄四年左传曰夏之方衰也后羿自鉏迁于穷石然则羿居穷石故曰有穷国名穷是诸侯之国羿是其君之名也说文云羿帝喾射官也贾逵云羿之先祖丗爲先王射官故帝赐羿弓矢使司射淮南子云尧时十日并生尧使羿射九日而落之楚辞天问云羿焉彃日乌解羽归藏易亦云羿彃十日说文云彃者射也此三者言虽不经以取信要言帝喾时有羿尧时亦有羿则羿是善射之号非复人之名字信如彼言则不知羿名爲何也夏都河北洛在河南距太康于河北不得入国遂废太康耳羿犹立仲康不自立也传述循至叙怨正义曰述循释诂文循其所戒用作歌以叙怨也其一曰皇祖有训其二曰训有之是述大禹之戒也其三恨亡国都其四恨绝宗祀其五言追悔无及直是指怨太康非爲述祖戒也本述戒作歌因即言及时事故言祖戒以揔之其一至不敬正义曰我君祖大禹有训戒之事言民可亲近不可卑贱轻下令其失分则人怀怨则事上之心不固矣民惟邦国之本本固则邦宁言在上不可使人怨也我视天下之民愚夫愚妇一能过胜我安得不敬畏之也所以畏其怨者一人之身三度有失凡所过失爲人所怨岂在明着大过皆由小事而起言小事不防易致大过故于不见细微之时当于是豫图谋之使人不怨也我临兆民之上常畏人怨懔懔乎危惧若腐索之驭六马索绝则马逸言危惧之甚人之可畏如是爲民上者奈何不敬愼乎怨太康之不恤下民也传皇君至失分正义曰皇君释诂文述禹之戒知君祖是禹禹有训也民可近者据君爲文近谓亲近之也下谓卑下轻忽之失本分也夺其农时劳以撗役是失分也故下云予视天下愚夫愚妇一能胜予是畏敬下民也传言能至衆心正义曰我视愚夫愚妇当能胜我身是畏敬小民也由能畏敬小民故以小民从命是得衆心也传三失至其微正义曰顾氏云怨岂在明未必皆在明着之时必于未形之日思善道以自防衞之是备愼其微也传十万至惧甚正义曰古数十万曰亿十亿曰兆言多也懔懔心惧之意故爲危貌朽腐常训也腐索驭六马索绝马惊马惊则逸言危惧甚也经传之文惟此言六马汉丗此经不传余书多言驾四者春秋公羊说天子驾六毛诗说天子至大夫皆驾四许愼案王度记云天子驾六郑玄以周礼校人养马乗马一师四圉四马曰乗康王之诰云皆布乗黄朱以爲天子驾四汉丗天子驾六非常法也然则此言马多惧深故举六以言之传作爲至鸟兽正义曰作爲释言文昭元年左传晋平公近女色过度惑以丧志老子云驰骋田猎令人心发狂好色好田则精神迷乱故迷乱曰荒女有美色男子恱之经传通谓女人爲色猎则鸟兽并取故以禽爲鸟兽也传陶唐至四方正义曰丗本云帝尧爲陶唐氏韦昭云陶唐皆国名犹汤称殷商也案书传皆言尧以唐侯升爲天子不言封于陶唐陶唐二字或共爲地名未必如昭言也以天子王有天下非独兾州一方故以兾方爲都兾州统天下四方尧都平阳舜都蒲坂禹都安邑相去不盈二百皆在兾州自尧以来其都不出此地故举陶唐以言之其四至绝祀正义曰有明明之德我祖大禹也以有明德爲万邦之君谓爲天子也有治国之典有爲君之法遗其后丗之子孙使法则之又关通衡石之用使之和平人旣足用王之府藏则皆有矣典存国富冝以爲政今太康荒废坠失其业覆灭宗族断絶祭祀言太康弃典法所以灭宗祀也传君万至后丗正义曰万邦之君谓君统万国爲天子也典谓先王之典可凭据而行之故爲经籍则法释诂文典谓先王旧典法谓当时所制其事不爲大异重言以备文耳贻遗释言文以典法遗子孙言仁恩及后丗传金铁至取亡正义曰关者通也名石而可通者惟衡量之器耳律历志云二十四铢爲两十六两爲斤三十斤爲钧四钧爲石是石爲称之最重以石而称则爲重物故金铁曰石言丝緜止于斤两金铁乃至于石举石而言之则止称之物皆通之也传取金铁重物以解言石之意非谓所关通者惟金铁耳米粟则斗斛以量之布帛则丈尺以度之惟言关通权衡则度量之物懋迁有无亦关通矣举一以言之耳衡石所称之物以供民之器用其土或有或无通使和平也论语云百姓足君孰与不足民旣足用则官亦富饶故通之使和平则官民皆足有典有法可依而行官民足可坐而守言古制存而太康失其业所以亡也训绪爲业费氏顾氏等意云通金铁于人官不禁障民得取之以供器用器用旣具所以上下充足以金铁皆从石而生则金铁亦石之类也故汉书五行志云石爲怪异入金不从革之条费顾之义亦得通也其五至可追正义曰呜唿太康巳覆灭矣我将何所依归我以此故思之而悲太康爲恶毒徧天下万姓皆共仇我我将谁依就乎郁陶而哀思乎我之心也我以此故外貌颜厚而内情忸怩羞慙由太康不愼其德以致此见距虽欲改悔其可追及之乎事巳往矣不可如何从首渐怨至此爲深皆是羿距时事也传仇怨至国乎正义曰桓二年左传云怨耦曰仇故爲怨也羿距于河不得复反乃思太康欲归依之言当依谁以复国乎传郁陶至贤士正义曰孟子称舜弟象见舜云思君正郁陶郁陶精神愤结积聚之意故爲哀思也诗云颜之厚矣羞愧之情见于面貌似如面皮厚然故以颜厚爲色愧忸怩羞不能言心慙之状小人不足以知得失故慙愧于仁人贤士胤征第四羲和至胤征正义曰羲氏和氏丗掌天地四时之官今乃沈湎于酒过差非度废天时乱甲乙不以所掌爲意胤国之侯受王命往征之史叙其事作胤征传羲氏至甲乙正义曰羲氏和氏丗掌天地四时之官尧典所言是其事也羲和是重黎之后楚语称尧育重黎之后使典天地以至于夏商是自唐虞至三代丗职不绝故此时羲和仍掌时日以太康逸豫臣亦纵㢮此承太康之后于今仍亦懈惰沈湎于酒过差非度废天时乱甲乙是其罪也经云酒荒于厥邑惟言荒酒不言好色故训淫爲过言耽酒爲过差也圣人作历数以纪天时不存历数是废天时也日以甲乙爲纪不知日食是乱甲乙也传奉辞罚罪正义曰奉责让之辞伐不恭之罪名之曰征征者正也伐之以正其罪惟仲康至徂征正义曰惟仲康始即王位临四海胤国之侯受王命爲大司马掌六师于是有羲氏和氏废其所掌之职纵酒荒迷乱于私邑胤国之君承王命往征之传羿废至天子正义曰以羿距太康于河于时必废之也夏本纪云太康崩弟仲康立襄四年左传云羿因夏民以代夏政则羿于其后篡天子之位仲康不能杀羿必是羿握其㩲知仲康之立是羿立之矣故云羿废太康而立其弟仲康爲天子计五子之歌仲康当是其一仲康必贤于太康但形势旣衰故政由羿耳羿在夏丗爲一代大贼左传称羿旣篡位寒浞杀之羿灭夏后相相子少康始灭浞复夏政计羿浞相承向有百载爲夏乱甚矣而夏本纪云太康崩其弟仲康立仲康崩子相立相崩子少康立都不言羿浞之事是马迁之说踈矣告于至常刑正义曰胤侯将征羲和告于所部之衆曰嗟唿我所有之衆人圣人有谟之训所以爲丗之明证可以定国安家其所谋者言先王能谨愼敬畏天戒臣人者能奉先王常法百官修常职辅其君君臣相与如是则君臣俱明惟爲明君明臣言君当谨愼以畏天臣当守职以辅君也先王恐其不然大开谏争之路每歳孟春遒人之官以木铎徇于道路以号令臣下使在官之衆更相规阙百工虽贱令执其艺能之事以谏上之失常其有违谏不恭谨者国家则有常刑传徴证至安家正义曰成八年左传称晋杀赵括栾却爲徴徴是证验之义故爲证也能自保守是安定之义故爲安也圣人将爲敎训必谋而后行故言所谋之敎训圣人之言必有其验故爲丗之明证用圣人之谟训必有成功故所以定国安家传言君至常法正义曰王者代天理官故称天戒臣人奉主法令故言常宪君当奉天臣当奉君言君能戒愼天戒也臣能奉有常法奉行君法也此谓大臣下云百官修辅谓衆臣传遒人至文敎正义曰以执木铎徇于路是宣令之事故言宣令之官周礼无此官惟小宰云正歳帅理官之属而观治象之法徇以木铎曰不用法者国有常刑宣令之事略与此同此似别置其官非如周之小宰名曰遒人不知其意盖训遒爲聚聚人而令之故以爲名也礼有金铎木铎铎是铃也其体以金爲之明舌有金木之异知木铎是木舌也周礼敎鼔人以金铎通鼔大司马敎振旅两司马执铎明堂位云振木铎于朝是武事振金铎文事振木铎今云木铎故云所以振文敎也传官衆至失常正义曰相规相平等之辞故官衆谓衆官相规谓更相规阙平等有阙犹尚相规见上之过谏之必矣百工各执其所治技艺以谏谓被遣作器工有奢俭若月令云无作淫巧以荡上心见其淫巧不正当执之以谏谏失常也百工之贱犹令进谏则百工以上不得不谏矣传言百至大刑正义曰百官废职服大刑明堂位文也顾氏云百官衆臣其有废职懈怠不恭谨者国家当有常刑惟时至无赦正义曰言不谏尚有刑废职懈怠是爲大罪惟是羲和顚倒其奉上之德而沈没昬乱于酒违叛其所掌之官离其所居位次始乱天之纪纲逺弃所主之事乃季秋九月之朔日月当合于辰其日之辰日月不合于舎不得合辰谓日被月食日有食之礼有救日之法于时瞽人乐官进鼓而击之啬夫驰骋而取币以礼天神庶人奔走供救日食之百役此爲灾异之大羣官促遽若此羲和主其官而不闻知日食是大罪也此羲和昬闇迷错于天象以犯先王之诛此罪不可赦也故先王爲政之典曰主历之官爲历之法节气先天时者杀无赦不及时者杀无赦失前失后尚犹合杀况乎不知日食其罪不可赦也况彼罪之大言已所以征也传顚覆至之诛正义曰顚覆言反倒谓人反倒也人当竖立今乃反倒犹臣当事君今乃废职似人之反倒然言臣以事君爲德故言顚覆厥德胤侯将陈羲和之罪故先举孟春之令犯令之诛举轻以见重小事犯令犹有常刑况叛官离次爲大罪乎传沈谓至次位正义曰没水谓之沈大醉冥然无所复知犹沈水然故谓醉爲沈传俶始至所主正义曰俶始遐逺皆释诂文扰谓烦乱故爲乱也洪范五纪五曰历数历数所以纪天时此言天纪谓时日此时日之事是羲和所司言弃其所主传辰日至可知正义曰昭七年左传曰晋侯问于士文伯曰何谓辰对曰日月之㑹是谓辰是辰爲日月之会日月俱右行于天日行迟月行疾日每曰行一度月日行十三度十九分度之七计二十九日过半月巳行天一周又逐及日而与日聚会谓此聚㑹爲辰一歳十二㑹故爲十二辰即子丑寅卯之属是也房谓室之房也故爲所舎之次计九月之朔日月当㑹于大火之次释言云集㑹也㑹即是合故爲合也日月当聚会共舍今言日月不合于舎则是日月可知也日食者月掩之也月体掩日日被月映即不成共处故以不集言日食也或以爲房谓房星九月日月会于大火之次房心共爲大火言辰在房星事有似矣知不然者以集是止舎之处言其不集于舎故得以表日食若言不集于房星似太迟太疾惟可见历错不得以表日食也且日之所在星宿不见正可推筭以知之非能举目而见之君子愼疑宁当以日在之宿爲文以此知其必非房星也传凡日至百役正义曰文十五年左传云日有食之天子不举伐鼔于社诸侯用币于社伐鼓于朝杜预以爲伐鼓于社责羣隂也此传言责上公者郊特牲云社祭土而主隂气也君南向北墉下荅隂之义也是言社主隂也日食隂侵阳故杜预以爲责羣隂也昭二十九年左传云封爲上公祀爲贵神社稷五祀是尊是奉是社祭句龙爲上公之神也日食臣侵君之象故传以爲责上公亦当羣隂上公并责之也周礼瞽蒙之官掌作乐瞽爲乐官乐官用无目之人以其无目于音声审也诗云奏鼓简简谓伐鼓爲奏鼔知乐官进鼔则伐之周礼太仆军旅田役賛王鼔救日月亦如之郑玄云王通鼔佐击其余面则救日之时王或亲鼔庄二十五年谷梁传曰天子救日置五麾陈五兵五鼔陈旣多皆乐人伐之周礼无啬夫之官礼云啬夫承命告于天子郑玄云啬夫盖司空之属也啬夫主币礼无其文此云啬夫驰必驰走有所取也左传云诸侯用币则天子亦当有用币之处啬夫必是主币之官驰取币也社神尊于诸侯故诸侯用币于社以请救天子伐鼓于社必不用币知啬夫驰取币礼天神庶人走盖是庶人在官者谓诸侯胥徒也其走必有事知爲供救日食之百役也曽子问云诸侯从天子救日食各以方色与其兵周礼庭氏云救日之弓矢是救日必有多役庶人走供之郑注庭氏云以救日爲太阳之弓救月爲太隂之弓救日以枉矢救月以恒矢其鼓则盖用祭天之雷鼓也昭十七年夏六月甲戍朔日有食之左传云季平子曰惟正月朔慝未作日有食之于是乎有伐鼓用币礼也其余则否太史曰在此月也当夏四月是谓孟夏如彼传文惟夏四月有伐鼔用币之礼余月则不然此以九月日食亦奏鼔用币者顾氏云夏礼异于周礼也传政典至无赦正义曰胤侯夏之卿士引政典而不言古典则当时之书知是夏后爲政之典籍也周礼太宰掌建邦之六典以佐王治邦国一曰治典二曰敎典三曰礼典四曰政典五曰刑典六曰事典若周官六卿之治典谓此也先时不及者谓此历象之法四时节气弦望晦朔不得先天时不得后天时四时时各九十日有余分爲八节节各四十五日有余也节气者周天三百六十五日四分日之一四时分之均分爲十二月则月各得三十日十六分日之七以初爲节气半爲中气故一歳有二十四气也计十二月每月二十九日彊半也以月初爲朔月尽爲晦当月之中日月相望故以月半爲望望去晦朔皆不满十五日也又半此望去晦朔之数名之曰弦弦者言其月光正半如弓弦也晦者月尽无月言其闇也朔者苏也言月死而更苏也先天时者所名之日在天时之先假今天之正时当以甲子爲朔今历乃以癸亥爲朔是造历先天时也若以乙丑爲朔是造历后天时也后即是不及时也其气望等皆亦如此今予至戒哉正义曰羲和所犯如上故今我用汝所有之衆奉王命行天罚汝等衆士当同心尽力于王室庶几辅我敬承天子之命使我伐必克之又恐兵威所及滥杀无辜故假喻以戒之火炎崐山之冈玉石俱被焚烧天王之吏爲过恶之德则酷烈甚于勐火冝诛恶存善不得滥杀灭其爲恶大帅罪止羲和之身其被迫胁而从距王师者皆无治责其罪久染汗秽之俗本无恶心皆与惟得更新一无所问又言将军之法必有杀戮呜唿重其事故叹而言之将军威严能胜其爱心有罪者虽爱必诛信有成功若爱心胜其威严亲爱者有罪不杀信无功矣言我虽爱汝有罪必杀其汝衆士冝勉力以戒愼哉勿违我命以取杀也传将行至子弟正义曰将之爲行常训也天欲加罪王者顺天之罚则王诛也奉王命行王诛谓杀淫湎之身羲和之罪不及其嗣故知杀其身立其贤子弟楚语云重黎之后丗掌天地四时之官至于夏商则此不灭其族故传言此也传山嵴至害玉正义曰释山云山嵴冈孙炎曰长山之嵴也以崐山出玉言火逸害玉喻诛恶害善也传逸过至于火正义曰逸即佚也佚是淫纵之名故爲过也天王之吏言位贵而威髙乗贵势而逞毒心或睚眦而害良善故爲过恶之德其伤害天下甚于火之害玉勐火爲烈甚矣又复烈之于火言其害之深也传殱灭至无治正义曰殱尽也释诂文舎人曰殱衆之尽也衆皆死尽爲灭也渠大魁帅无正训以上殱厥渠魁谓灭其元首故以渠爲大魁爲帅史传因此谓贼之首领爲渠帅本源出于此自契至釐沃正义曰自此巳下皆商书也序本别卷与经不连孔以经序冝相附近引之各冠其篇首此篇经亡序存文无所託不可以无经之序爲卷之首本书在此故附此卷之末契是商之始祖逺本之自契至于成汤凡八迁都至汤始往居亳从其先王帝喾旧居当时汤有言告史序其事作帝告釐沃二篇传十四至国都正义曰周语曰玄王勤商十四丗而兴玄王谓契也勤殖功业十四丗至汤而兴爲天子也殷本纪云契生昭明昭明卒子相土立相土卒子昌若立昌若卒子曹圉立曹圉卒子冥立冥卒子振立振卒子微立微卒子报丁立报丁卒子报乙立报乙卒子报丙立报丙卒子主壬立主壬卒子主癸立主癸卒子天乙立天乙是爲成汤是也契至成汤十四丗凡八迁国都者商颂云帝立子生商是契居商也丗本云昭明居砥石左传称相土居商丘及今汤居亳事见经传者有此四迁其余四迁未详闻也郑玄云契本封商国在太华之阳皇甫谧云今上洛商是也襄九年左传云陶唐氏之火正阏伯居商丘相土因之杜预云今梁国睢阳宋都是也其砥石先儒无言不知所在自契至汤诸侯之国而得数迁都者盖以时王命之使迁至汤乃以商爲天下号则都虽数迁商名不改今汤迁亳乃作此篇若是诸侯迁都则不得史録其事以爲商书之首文在汤征诸侯伊尹去亳之上是汤将欲爲王时事史以商有天下乃追録初兴并汤征与汝鸠汝方皆是伐桀前事后追録之也传契父至王居正义曰先王天子也自契已下皆是诸侯且文称契至汤今云从先王居者必从契之先丗天子所居也丗本本纪皆云契是帝喾子知先王是契父帝喾帝喾本居亳今汤住从之喾实帝也言先王者对文论优劣则有皇与帝及王之别散文则虽皇与帝皆得言王也故礼运云昔者先王未有宫室乃谓上皇爲王是其类也孔言汤自商丘迁焉以相土之居商丘其文见于左传因之言自商丘徙耳此言不必然也何则相土契之孙也自契至汤凡八迁若相土至汤都遂不改岂契至桓土三丗而七迁也相土至汤必更迁都但不知汤从何地而迁亳耳必不从商丘迁也郑玄云亳今河南偃师县有亭汉书音义臣瓉者云汤居亳今济隂亳县是也今亳有汤冢已氏有伊尹冢杜预云梁国蒙县北有亳城城中有成汤冢其西又有伊尹冢皇甫谧云孟子称汤居亳与葛爲邻葛伯不祀汤使亳衆爲之耕葛即今梁国宁陵之葛郷也若汤居偃师去宁陵八百余里岂当使民爲之耕乎亳今梁国谷熟县是也诸说不同未知孰是传告来至皆亡正义曰经文旣亡其义难明孔以意言耳所言帝告不知告谁序言从先王居或当告帝喾也传葛国至于葛正义曰序言汤征诸侯知其人是葛国之君伯爵直云不祀文无指厈王制云山川神柢有不举者爲不敬不敬者君削以地宗庙有不顺者爲不孝不孝者君黜以爵是言不祀必废其土地山川之神祇及宗庙皆不祀故汤始征之汤伐诸侯伐始于葛仲虺之诰云初征自葛是也孟子云汤居亳与葛爲邻葛伯不𣏌汤使人问之曰何爲不祀曰无以供牺牲也汤使遗之牛羊葛伯食之又不祀汤又使人问之曰何爲不祀曰无以供粢盛也汤使亳往爲之耕老弱馈食葛伯率其人要其酒食黍稻者劫而夺之不授者杀之有童子以黍内饷杀而夺之书曰葛伯仇饷此之谓也是说伐始于葛之事也传伊尹至于桀正义曰伊氏尹字故云字氏倒文以晓人也伊尹不得叛汤知汤贡之于桀必贡之者汤欲以诚辅桀兾其用贤以治不可匡辅乃始伐之此时未有伐桀之意故贡伊尹使辅之孙武兵书反闲篇曰商之兴也伊尹在夏周之兴也吕牙在殷言使之爲反闲也与此说殊传鸠方至曰遇正义曰伊尹与之言知是贤臣也不期而㑹曰遇隐八年谷梁传文也尚书正义卷第七计九千三百四十三字尚书正义尚书正义卷八尚书正义卷第八国子祭酒上护军曲阜县开国子臣孔颕达奉勑撰商书汤誓第一仲虺之诰第二汤诰第三伊训第四太甲上第五太甲中第六太甲下第七咸有一德第八汤誓第一伊尹至汤誓正义曰伊尹以夏政丑恶去而归汤辅相成汤与之伐桀升道从陑出其不意遂与桀战于鸣条之野将战而誓戒士衆史叙其事作汤誓传桀都至之南正义曰此序汤自伐桀必言伊尹相汤者序其篇次自爲首尾以上云伊尹丑夏遂相成汤伐之故文次言伊尹也计太公之相武王犹如伊尹之相成汤泰誓不言太公相者彼文无其次也且武王之时有周召之伦圣贤多矣汤称伊尹云聿求元圣与之戮力伊尹称惟尹躬曁汤咸有一德则伊尹相汤其功多于太公故特言伊尹相汤也桀都安邑相传爲然即汉之河东郡安邑县是也史记吴起对魏武侯云夏桀之居左河济右太华伊阙在其南羊肠在其北修政不仁汤放之也地理志云上党郡壷关县有羊肠坂在安邑之北是桀都安邑必当然矣将明陑之所在故先言桀都安邑桀都在亳西当从东而往今乃升道从陑升者从下向上之名言陑当是山阜之也历险迂路爲出其不意故也陑在河曲之南盖今潼关左右河曲在安邑西南从陑向北渡河乃东向安邑鸣条在安邑之西桀西出拒汤故战于鸣条之野陑在可由之南鸣条在安邑之西皆彼有其迹相传云然汤以至圣伐暴当显行用师而出其不意掩其不备者汤承禅代之后甞爲桀臣慙而且惧故出其不意武王则三分天下有其二久不事纣纣有浮桀之罪地无险要之势故显然致罚以明天诛又慇懃誓衆与汤有异所以汤惟一誓武王有三传地在至拒汤正义曰郑玄云鸣条南夷地名孟子云舜卒放鸣条东夷之地或云陈留平丘县今有鸣条亭是也皇甫谧云伊训曰造攻自鸣条朕哉自亳又曰夏师败绩乃伐三朡汤诰曰王归自克夏至于亳三朡在定陶放义不得在陈留与东夷也今安邑见有鸣条陌昆吾亭左氏以爲昆吾与桀同以乙卯日亡韦顾亦尔故诗曰韦顾旣伐昆吾夏桀放左氏昆吾在衞乃在濮阳不得与桀异处同日而亡明昆吾亦来安邑欲以衞桀故同日亡而安邑有其亭也且吴起言险以指安邑安邑于此而言何得在南夷乎谧言是也汤誓正义曰此经皆誓之辞也甘誓泰誓牧誓发首皆有序引别言其誓意记其誓处此与费誓惟记誓辞不言誓处者史非一人辞有详略序以经文不具故备言之也王曰至攸赦正义曰商王成汤将与桀战唿其将士曰来汝在军之衆庶悉听我之誓言我伐夏者非我小子辄敢行此以臣伐君举爲乱事乃由有夏君桀多有大罪上天命我诛之桀旣失君道我非复桀臣是以顺天诛之由其多罪故也桀之罪状汝尽知之今汝桀之所有之衆即汝辈是也汝等言曰我君夏桀不忧念我等衆人舎废我稼穑之事夺我农功之业而爲割剥之政于夏邑敛我货财我惟闻汝衆言夏氏旣有此罪上天命我诛桀哉畏上天之命不敢不正桀罪而诛之又质而审之今汝衆人其必言曰夏王之罪其实如我所言夏王非徒如此又与臣下相率遏絶衆力使不得事农又相率爲割剥之政于此夏邑使不得安居上下同恶民困益甚由是汝等相率怠惰不与在上和协比桀于日曰是日何时能丧若其可丧我与汝皆亡身没之宁杀身以亡桀是其恶之甚夏王恶德如此今我必往诛之汝庶几辅成我一人致行天之威罚我其大赏赐汝汝无得不信我语我终不食尽其言爲虚伪不实汝若不从我之誓言我则并杀汝子以戮汝身必无有所赦劝使勉力勿犯法也庶亦衆也古人有此重言犹云艰难也传契始至一夫正义曰以汤于此称王故本其号啇之意契始封商汤号爲商知契始封商汤遂以商爲天下之号郑玄之说亦然惟王肃云相土居商丘汤取商爲号若取啇丘爲号何以不名商丘而单名商也若八迁国名商不改则此商犹是契商非相土之商也若八迁迁即改名则相土至汤改名多矣相土旣非始祖又非受命何故用其所居之地以爲天下号名成汤之意复何取乎知其必不然也汤取契封商以商爲天下之号周不取后稷封邰爲天下之号者契后八迁商名不改成汤以商受命故冝以商爲号后稷之后随迁易名公刘爲豳大王爲周文王以周受命故当以周爲号二代不同理则然矣泰誓云独夫受此汤称爲王则比桀于一夫桀旣同于一夫故汤可称王矣是言汤于伐桀之时始称王也周书泰誓称王则亦伐纣之时始称王也郑玄以文王生称王亦谬也传称举至顺天正义曰称举释言文常法以臣伐君则爲乱逆故举乱谓以诸侯伐天子桀有昬德宣三年左传文以有昬德天命诛之今乃顺天行诛非复臣伐君也以此解衆人守常之意也传今汝至之言正义口如我者谓汤之自称我也汤谓其衆云汝言桀之罪如我誓言所述也传言桀至赋重正义曰此经与上舎我穑事而割正夏其意一也上言夏王之身此言君臣相率再言所以积桀之罪也力施于农财供上赋故以止絶衆力谓废农功割剥夏邑谓征赋重言以农时劳役又重敛其财致使民困而怨深赋敛重则民不安矣传衆下至丧桀正义曰上旣驭之非道下亦不供其命故衆下相率爲怠惰不与上和合不肯每事顺从也比桀于日曰是日何时丧亡欲令早丧桀命也我与汝俱亡者民相谓之辞言并欲杀身以丧桀也所以比桀于日者以日无丧之理犹云桀不可丧言丧之难也不避其难与汝俱亡欲杀身以丧桀疾之甚也郑云桀见民欲叛乃自比于日曰是日何甞丧乎日若丧亡我与汝亦皆丧亡引不亡之徴以胁恐下民也传食尽至不实正义曰释诂云食伪也孙炎曰食言之伪也哀二十五年左传云孟武伯恶郭重曰何肥也公曰是食言多矣能无肥乎然则言而不行如食之消尽后终不行前言爲伪故通谓伪言爲食言故尔雅训食爲伪也传古之至勿犯正义曰昭二十年左传引康诰曰父子兄弟罪不相及是古之用刑如是也旣刑不相及必不杀其子权时以迫胁之使勿犯刑法耳不于甘誓解之者以夏启承舜禹之后刑罚尚寛殷周以后其罪或相縁坐恐其实有孥戮故于此解之郑玄云大罪不止其身又孥戮其子孙周礼云其奴男子入于罪隷女子八于舂槀郑意以爲实戮其子故周礼注云奴谓从坐而没入县官者也孔以孥戮爲权胁之辞则周礼所云非从坐也郑衆云谓坐爲盗贼而爲奴者输于罪隶舂人槀人之官引此孥戮汝又引论语云箕子爲之奴或如衆言别有没入非縁坐者也汤旣至臣扈正义曰汤旣伐而胜夏革命创制变置社稷欲迁其社无人可代句龙故不可而止于时有言议论其事故史叙之爲夏社疑至臣扈三篇皆亡传汤承至而止正义曰传解汤迁社之意汤承尧舜禅代之后已独伐而取之虽复应天顺人乃是逆取顺守而有慙愧之德自恨不及古人故革命创制改正易服因变置社稷也易革卦彖曰汤武革命顺乎天而应乎人下篇言汤有慙德大传云改正朔易服色此其所得与民变革者也所以变革此事欲易人之视听与之更新故于是之时变置社稷昭二十九年左传云共工氏有子曰句龙爲后土后土爲社有烈山氏之子曰柱爲稷自夏巳上祀之周弃亦爲稷自商巳来祀之祭法云厉山氏之有天下也其子曰农能殖百谷夏之衰也周弃继之故祀以爲稷其工氏之霸九州也其子曰后土能平九州故祀以爲社是言变置之事也鲁语文与祭法正同而云夏之兴也周弃继之兴当爲衰字之误耳汤于初时社稷俱欲改之周弃功多于柱即今废柱祀弃而上丗治水土之臣其功无及句龙者故不可迁而止此序之次在汤誓之下云汤旣胜夏下云夏师败绩汤遂从之是未及逐桀巳爲此谋郑玄等注此序乃在汤誓之上若在作誓之前不得云旣胜夏也孟子曰牺牲旣成粢盛旣絜祭祀以时然而旱干水溢则变置社稷郑玄因此乃云汤伐桀之时大旱旣置其礼祀明德以荐而犹旱至七年故更致社稷乃谓汤即位之后七年大旱方始变之若实七年乃变何当系之胜夏胜夏犹尚不可况在汤誓前乎且礼记云夏之衰也周弃继之商兴七年乃变安得以夏衰爲言也若商革夏命犹七年祀柱左传亦不得断爲自夏已上祀柱自商巳来祀弃也由此而言孔称改正朔而变置社稷所言得其旨也汉丗儒者说社稷有二左传说社祭句龙稷祭柱弃惟祭人神而已孝经说社爲土神稷爲谷神句龙柱弃是配食者也孔无明说而此经云迁社孔传云无及句龙即同贾逵马融等说以社爲句龙也传言夏至皆亡正义曰疑至与臣扈相类当是二臣名也盖亦言其不可迁之意马融云圣人不可自专复用二臣自明也传三朡至宝之正义曰汤伐三朡知是国名逐桀而伐其国知桀走保之也今定陶者相传爲然安邑在洛阳西北定陶在洛阳东南孔迹其所往之路桀自安邑东入山出太行乃东南渉河往奔三朡汤缓追之不迫遂奔南巢俘取释诂文桀必载宝而行弃于三朡取其宝玉取其所弃者也楚语云玉足以庇廕嘉谷使无水旱之灾则宝之韦昭云玉礼神之玉也言用玉礼神神享其德使风雨调和可以庇廕嘉谷故取而宝之仲虺之诰第二汤归至作诰正义曰汤归自伐夏至于大垧之地其臣仲虺作诰以诰汤史録其言作仲虺之诰上言遂伐三朡故传言自三朡而还不言归自三朡而言归自夏者伐夏而遂逐桀于今方始旋归以自夏告庙故序言自夏传本其来处故云自三朡耳大垧地名未知所在当是定陶向亳之路所经汤在道而言予恐来丗以台爲口实故仲虺至此地而作诰也序不言作仲虺之诰以理足文便故略之传爲汤至之后正义曰定元年左传云薛之皇祖奚仲居薛以爲夏车正仲虺居薛以爲汤左相是其事也仲虺之诰正义曰发首二句史述成汤之心次二句汤言已慙之意仲虺乃作诰以下皆劝汤之辞自曰呜唿至用爽厥师言天以桀有罪命伐夏之事自简贤辅势至言足听闻说汤在桀时怖惧之事自惟王弗迩声色至厥惟旧哉言汤有德行加民民归之事自佑贤辅德以下说天子之法当擢用贤良屏黜昬暴劝汤奉行此事不须以放桀爲恶康诰召诰之类二字足以爲文仲虺诰三字不得成文以之字足成其句毕命囧命不言之微子之命文侯之命言之与此同犹周礼司服言大裘而冕亦足句也传仲虺至曰诰正义曰伯仲叔季人字之常仲虺必是其名或字仲而名虺古人名字不可审知纵使是字亦得谓之爲名言是人之名号也左传称居薛爲汤左相是以诸侯相天子也周礼士师云以五戒先后刑罚一曰誓用之于军旅二曰诰用之于㑹同是㑹同曰诰诰谓于㑹之所设言以诰衆此惟诰汤一人而言㑹同者因解诸篇诰义且仲虺必对衆诰汤亦是㑹同曰诰成汤放桀于南巢正义曰桀奔南巢汤纵而不迫故称放也传言南巢地名不知地之所在周书序有巢伯来朝传云南方远国郑玄云巢南方之国丗一见者桀之所奔盖彼国也以其国在南故称南耳传并以南巢爲地名不能委知其处故未明言之夏王至厥师正义曰矫诈也诬加也夏王自有所欲诈加上天言天道须然不可不尔假此以布苛虐之命于天下以困苦下民上天用桀无道之故故不善之用使商家受此爲王之命以王天下用命商王明其所有之衆谓汤敎之使修德行善以自安乐是明之也传式用爽明也正义曰式用释言文昭七年左传云是以有精爽至于神明从爽以至于明则爽是明之如故爽爲明也经称昧爽谓未大明也德懋至不吝正义曰于德能勉力行之者王则劝勉之以官于功能勉力爲之者王则劝勉之以赏用人之言惟如已之所出改悔过失无所恡惜美汤之行如此凡庸之主得人之言非已智虽知其善不肯遂从已有愆失耻于改过举事虽觉其非不肯更悔是惜过不改故以此美汤也成汤之爲此行尚爲仲虺所称叹凡人能勉者鲜矣乃葛伯仇饷正义曰此言乃者却说巳过之事胤征云乃季秋月朔其义亦然左传称怨耦曰仇谓彼人有负于我我心怨之是名爲仇也饷田之人不负葛伯葛伯夺其饷而杀之是葛伯以饷田之人爲已之仇言非所怨而妄杀故汤爲之报也孟子称汤使亳衆往爲之耕有童子以黍肉饷葛伯夺而杀之则葛伯所杀杀亳人也传言葛伯游行见农人之饷于田者杀其人而夺其饷故谓之仇饷乃似葛伯自杀已人与孟子违者汤之征葛以人之枉死而爲之报耳不爲亳人乃报之非亳人则赦之故传指言杀饷不辨死者何人亳人葛人义无以异故不复言亳非是故违孟子传贤则至之道正义曰周礼郷大夫云三年则大比考其德行道艺而兴贤者郑玄云贤者谓有德行者诗序云忠臣良士皆是善也然则贤是德盛之名德是资贤之实忠是尽心之事良是爲善之称俱是可用之人所从言之异耳佑之与辅显之与遂随便而言之传弱则至正义正义曰力少爲弱不明爲昧政荒爲乱国灭爲亡兼谓包之攻谓击之取谓取爲已有侮谓侮慢其人弱昧乱亡俱是彼国衰微之状兼攻取侮是此欲吞并之意弱昧是始衰之事来服则制爲已属不服则以兵攻之此二者始欲服其人未是灭其国乱是巳乱亡谓将亡二者衰甚已将灭其国亡形巳着无可忌惮故陵侮其人旣侮其人必灭其国故以侮言之此是人君之正义仲虺陈此者意亦言桀乱亡取之不足爲愧下言推亡及覆昬暴其意亦在桀也德日至乃离正义曰易系辞云日新之谓盛德修德不怠日日益新德加于人无远不届故万邦之衆惟尽归之志意自满则陵人人旣被陵情必不附虽九族之亲乃亦离之万邦举远以明近九族举亲以明踈也汉代儒者说九族有二案礼戴及尚曺纬欧阳说九族乃异姓有属者父族四母族三妻族二古尚书说九族从髙祖至玄孙凡九族尧典云以亲九族传云以睦髙祖玄孙之亲则此言九族亦谓髙祖玄孙之亲也谓万邦惟怀实归之九族乃离实离之圣贤设言爲戒容辞颇甚父子之闲便以志满相弃此言九族以爲外姓九族有属文便也汤诰第三汤旣至汤诰正义曰汤旣黜夏王之命复归于亳以伐桀大义诰示天下史録其事作汤诰仲虺在路作诰此至亳乃作故次仲虺之下王归自克夏正义曰汤之俴桀当有诸侯从之不从行者必应多矣旣巳克夏改正名号还至于亳海内尽来犹如武成篇所云庶邦冢君曁百工受命于周也汤于此时大诰诸侯以伐桀之义故云诞告万方诞大释诂文万者举盈数下云凡我造邦是诰诸侯也降衷于下民正义曰天生烝民与之五常之性使有仁义礼智信是天降善于下民也天旣与善于民君当顺之故下传云顺人有常之性则是爲君之道弗忍荼毒正义曰释草云荼苦菜此莱味苦故假之以言人苦毒谓螫人之虫蛇虺之类实是人之所苦故并言荼毒以喻苦也敢用玄牡正义曰檀弓云殷人尚白牲用白今云玄牡夏家尚黒于时未变夏礼故不用白也故安国注论语敢用玄牡之文云殷家尚白未变夏礼故用玄牡是其义也郑玄说天神有六周家冬至祭皇天大帝于圜丘牲用苍夏至祭灵威仰于南郊则牲用骍孔注孝经圜丘与郊共爲一事则孔之所说无六天之事论语尧曰之篇所言敢用玄牡即此事是也孔注论语以爲尧曰之章有二帝三王之事録者採合以成章检大禹谟及此篇与泰誓武成则尧曰之章其文略矣郑玄解论语云用玄牡者爲舜命禹事于时揔告五方之帝莫适用用皇天大帝之牲其意与孔异传聿遂至请命正义曰聿训述也述前所以申遂故聿爲遂也戮力犹勉力也论语云陈力就列汤臣大贤惟有伊尹故知大圣陈力谓伊尹也伊尹贤人而谓之圣者相对则圣极而贤次散文则贤圣相通舜谓禹曰惟汝贤是圣得谓之贤则贤亦可言圣郑玄周礼注云圣通而先识也解先识则爲圣名故伊尹可爲圣也孟子云伯夷圣人之淸者也伊尹圣人之任者也柳下惠圣人之和者也孔子圣人之明者也是谓伊尹爲圣人也桀爲残虐人不自保故伐桀除人之秽是爲请命天命至允殖正义曰桀以大罪身即黜伏是天之福善祸淫之命信而不僭差也旣除大恶天下焕然脩饰若草木同生华兆民信乐生也昔日不保性命今日乐生活矣僭差不齐之意故传以僭爲差贲饰易序卦文也传此伐至衆心正义曰经言兹者谓此伐桀也顾氏云未知得罪于天地言伐桀之事未知得罪于天地以否汤之伐桀上应天心下符人事本实无罪而云未知得罪以否者谦以求衆心惟简在上帝之心正义曰郑玄注论语云简阅在夭心言天简阅其善恶也咎单作明居正义曰百篇之序此类有四伊尹作咸有一德周公作无逸作立政与此篇直言其所作之人不言其作者之意盖以经文分明故略之马融云咎单爲汤司空传言主土地之官盖亦爲司空也伊训第四成汤至徂后正义曰成汤旣没其歳即太甲元年伊尹以太甲承汤之后恐其不能纂修祖业作书以戒之史叙其事作伊训肆命徂后三篇传太甲至元年正义曰太甲太丁子丗本文也此序以太甲元年继汤没之下明是太丁未立而卒太甲以孙继祖故汤没而太甲代立即以其年称爲元年也周沄以踰年即位知此即以其年称元年者此经云元祀十有二月伊尹祠于先王奉嗣王柢见厥祖太甲中篇云惟三祀十有二月朔伊尹以冕服奉嗣王归于亳二者皆云十有二月若是踰年即位二者皆当以正月行事何以用十二月也明此经十二月是汤崩之踰月太甲中篇三祀十有二月是服阕之踰月以此知汤崩之年太甲即称元年也舜禹以受帝终事自取歳首遭丧嗣位经无其文夏后之丗或亦不踰年也顾氏云殷家犹质踰月即改元年以明丗异不待正月以爲首也商谓年爲祀序称年者序以周丗言之故也据此经序及太甲之篇太甲必继汤后而殷本纪云汤崩太子太丁未立而卒于是乃立太丁之弟外丙三年崩别立外丙之弟仲壬四年崩伊尹乃立太丁之子太甲与经不同彼必妄也刘歆班固不见古文谬从史记皇甫谧旣得此经作帝王丗纪乃述马迁之语是其踈也顾氏亦云止可依经诰大典不可用传记小说惟元祀正义曰伊尹祠于先王谓祭汤也奉嗣王祗见厥祖谓见汤也故传解祠先王爲奠殡而告见厥祖爲居位主丧羣后咸在爲在位次皆述在丧之事是言祠是奠也祠丧于殡敛祭皆名爲奠虞祔卒哭始名爲祭知祠非宗庙者元祀即是初丧之时未得祠庙且汤之父祖不追爲王所言先王惟有汤耳故知祠实是奠非祠宗庙也祠之与奠有大小耳祠则有主有尸其礼大奠则奠器而巳其礼小奠祠俱是享神故可以祠言奠亦由于时犹质未有节文周时则祠奠有异故传解祠爲奠耳传此汤至而告正义曰太甲中篇云三祀十有二月伊尹以冕服奉嗣王则是除丧即吉明十二月服终礼记称三年之丧二十五月而毕知此年十一月汤崩此祠先王是汤崩踰月太甲即位奠殡而告也此奠殡而告亦如周康王受顾命尸于天子春秋之丗旣有奠殡即位踰年即位此踰月即位当奠殡即位也此言伊尹祠于先王是特设祀也嗣王祗见厥祖是始见祖也特设祀礼而王始见祖明是初即王位告殡爲丧主也传汤有至称焉正义曰汤有功烈之祖毛诗传文也烈训业也汤有定天下之功业爲商家一代之大祖故以烈祖称焉传先君至禳灾正义曰有夏先君揔指桀之上丗有德之王皆是也传举圣贤者言禹巳下少康巳上惟当禹与启及少康耳鲁语云杼能师禹者也杼少康之子传盖以其德衰薄故断自少康巳上耳由勉行其德故无有夭灾言能以德禳灾也山川至咸若正义曰山川鬼神谓山川之鬼神也亦莫不宁者谓鬼神安人君之政政善则神安之神安之则降福人君无妖孽也鸟兽鱼鼈咸若者谓人君顺禽鱼君政善而顺彼性取之有时不夭杀也鸟兽在陆鱼鼈在水水陆所生微细之物人君爲政皆顺之明其余无不顺也于其至自亳正义曰于其子孙于有夏先君之子孙谓桀也不循其祖之道天下祸灾谓灭其国而诛其身也天不能自诛于桀故借手于我有命之人谓成汤也言汤有天命将爲天子就汤借手使诛桀也旣受天命诛桀始攻从鸣条之地而败之天所以命我者由汤始自修德于亳故也立爱至四海正义曰王者之驭天下抚兆人惟爱敬二事而巳孝经天子之章盛论爱敬之事言天子当用爱敬以接物也行之所立自近爲始立爱惟亲先爱其亲推之以及踈立敬惟长先敬其长推之以及幼即孝经所云爱亲者不敢恶于人敬亲者不敢慢于人是推亲以及物始则行于家国终乃洽于四海即孝经所云德敎加于百姓刑于四海是也所异者孝经论爱敬并始于亲令縁亲以及踈此分敬属长言从长以及幼耳先民时若正义曰贾逵注周语云先民古贤人也鲁语云古曰在昔昔曰先民然则先民在古昔之前远言之也远古贤人亦是民内之一人故以民言之先民之言于是顺从言其动皆法古贤也居上克明正义曰见下之谓明言其以理恕物照察下情是能明也检身若不及正义曰检谓自摄敛也检勑其身常如不及不自大以卑人不恃长以陵物也曰敢有至蒙士正义曰此皆汤所制治官之刑以儆戒百官之言也三风十愆谓巫风二舞也歌也淫风四货也色也游也畋也与乱风四爲十愆也舞及游畋得有时爲之而不可常然故三事特言恒也歌则可矣不可乐酒而歌故以酣配之巫以歌舞事神故歌舞爲巫觋之风俗也货色人所贪欲冝其以义自节而不可专心殉求故言殉于货色心殉货色常爲游畋是谓淫过之风俗也侮慢圣人之言拒逆忠直之谏踈远耆年有德亲比顽愚幼童爱恶憎善国必荒乱故爲荒乱之风俗也此三风十愆虽恶有大小但有一于身皆丧国亡家故各从其类相配爲风俗臣下不匡其刑墨言臣无贵贱皆当匡正君也具训于蒙士者谓汤制官刑非直敎训邦君卿大夫等使之受谏亦备具敎训下士使受谏也传常舞至无政正义曰酣歌常舞并爲耽乐无度荒淫废德俱是败乱政事其爲愆过不甚异也恒舞酣歌乃爲愆耳若不恒舞不酣歌非爲过也乐酒曰酣言耽酒以自乐也说文亦云酣乐酒也楚语云民之精爽不擕贰者则明神降之在男曰觋在女曰巫又周礼有男巫女巫之官皆掌接神故事鬼神曰巫也废弃德义专爲歌舞似巫事鬼神然言其无政也传殉求至风俗正义曰殉者心循其事是贪求之意故爲求也志在得之不顾礼义昧求谓贪昧以求之无逸云于游于畋是游与畋别故爲游戯与畋猎爲之无度是淫过之风俗也传狎侮至风俗正义曰侮谓轻慢狎谓惯忽故传以狎配侮而言之旅云德盛不狎侮是狎侮意相类也传邦君至匡正正义曰言十愆有一则亡国丧家邦君卿士虑其丧亡之故则冝以争臣自匡正犯颜而谏臣之所难故设不谏之刑以励臣下故言臣不正君则服墨刑墨刑五刑之轻者谓凿其頟涅以墨司刑所谓墨罪五百者也蒙谓蒙稚卑小之称故蒙士例谓下士也顾氏亦以爲蒙谓蒙闇之士例字冝徙下读言此等流例谓下士也圣谟至孔彰正义曰此叹圣人之谟洋洋美善者谓上汤作官刑所言三风十愆今受下之谏是善言甚明可法也尔惟至厥宗正义曰又戒王尔惟修德而爲善德无小德虽小犹万邦赖庆况大善乎尔惟不德而爲恶恶无大恶虽小犹坠失其宗庙况大恶乎传苟爲至之训正义曰尔惟德谓修德以善也尔惟不德谓不修德爲恶也易系辞曰善不积不足以成名恶不积不足以灭身乃谓大善始爲福大恶乃成祸此训作劝诱之辞言爲善无小小善万邦犹庆况大善乎而爲恶无大言小恶犹坠厥宗况大恶乎此经二事辞反而意同也传言恶有类者解小恶坠宗之意初爲小恶小恶有族类以类相致至于大恶若致于大恶必坠失宗庙言至于大恶乃坠非小恶即能坠也晋语云赵文子冠见韩献子曰戒之此谓成人成人在始始与善善进不善蔑由至矣始与不善不善进善亦蔑由至矣言恶有类以类相致也今太甲初立恐其亲近恶人以恶类相致祸害故以言戒之此是伊尹至忠之训也太甲上第五太甲至三篇正义曰太甲旣立爲君不明居丧之礼伊尹放诸桐宫使之思过三年复归于亳都以其能改前过思念常道故也自初立至放而复归伊尹每进言以戒之史叙其事作太甲三篇案经上篇是放桐宫之事中下二篇是归亳之事此序历言其事以揔三篇也传不用至之礼正义曰此篇承伊训之下经称不惠于阿衡知不明者不用伊尹之训也王徂桐宫始云居忧是未放巳前不明居丧之礼也传汤葬至曰放正义曰经称营于桐宫密迩先王知桐是汤葬地也舜放四凶徙之远裔春秋放其大夫流之他境嫌此亦然故辨之云不知朝政故曰放使之远离国都往居墓侧与彼放逐事同故亦称放也古者天子居丧三年政事听于冢宰法当不知朝政而云不知朝政曰放者彼正法三年之内君虽不亲政事冢宰犹尚谘禀此则全不知政故爲放也传戒太甲故以名篇正义曰盘庚仲丁祖乙等皆是发言之人名篇此太甲及沃丁君奭以被告之人名篇史官不同故以爲名有异且伊训肆命徂后与此三篇及咸有一德皆是伊尹戒太甲不可同名伊训故随事立称以太甲名篇也惟嗣至阿衡正义曰太甲以元年十二月即位比至放桐之时未知几经几月必是伊尹数谏乆而不顺方始放之盖以三五月矣必是二年放之序言三年复归者谓即位三年非在桐宫三年也史録其伊尹训王有伊训肆命徂后其余忠规切谏固应多矣太甲终不从之故言不惠于阿衡史爲作书发端故言此爲目也传阿倚至之训正义曰古人所读阿倚同音故阿爲倚也称上谓之衡故衡爲平也诗毛传云阿衡伊尹也郑玄亦云阿倚衡平也伊尹汤倚而取平故以爲官名传顾谓至天地正义曰说文云顾还视也諟与是古今之字异故变文爲是也言先王每有所行必还回视是天之明命谓常目在之言其想象如目前终常敬奉天命以承上天下地之神祇也惟尹躬正义曰孙武兵书及吕氏春秋皆云伊尹名挚则尹非名也今自称尹者盖汤得之使尹正天下故号曰伊尹人旣唿之爲尹故亦以尹自称礼法君前臣名不称名者古人质直不可以后代之礼约之伊尹至有辞正义曰伊尹作书以告太甲不念闻之伊尹乃又言曰先王以昧爽之时思大明其德旣思得其事则坐以待旦明则行之其身旣勤于政又乃旁求俊彦之人置之于位今以开导后人先王之念子孙其忧勤若是嗣王今承其后无得坠失其先祖之命以自覆败王当愼汝俭约之德今其以俭爲德而谨愼守之惟思爲长丗之谋谋爲政之事譬若以弩射也可准度之机巳张之又当以意往省视矢括当于所度则释而放之如是而射则无不中矣犹若人君所修政敎欲发命也当以意夙夜思之使当于民心明旦行之则无不当矣王又当敬其身所安止循汝祖之所行若能如此惟我以此喜恱王于万丗常有善辞言有声誉亦见叹美无穷也传爽显至行之正义曰昭七年左传云是以有精爽至于神明从爽以至于明是爽谓未大明也昧是晦冥爽是未明谓夜向晨也释诂云丕大也显光也光亦明也于夜昧冥之时思欲大明其德旣思得之坐以待旦而行之言先王身之勤也传旁非至训戒正义曰旁谓四方求之故言非一方也美士曰彦释训文舎人曰国有美士爲人所言道也传机弩至则中正义曰括谓矢末机张省括则是以射喻也机是转关故爲弩牙虞训度也度机者机有法度以准望所射之物准望则解经虞也如射者弩以张讫机关先省矢括与所射之物三省于法度相当乃后释弦发矢则射必中矣言爲政亦如是也传未能至不巳正义曰未能变者据在后能变故当时爲未能也时旣未变是不用伊尹之训也太甲终爲人主非是全不可移但体性轻脱与物推迁虽有心向善而爲之不固伊尹至忠所以进言不巳是伊尹知其可移故诲之不止兾其终从巳也伊尹至丗迷正义曰伊尹以王未变乃告于朝廷羣臣曰此嗣王所行乃是不义之事习行此事乃与性成言爲之不巳将以不义爲性也我不得令王近于不顺之事当营于桐墓立宫使比近先王当受人敎训之无得成其过失使后丗人迷惑怪之传狎近至怪之正义曰狎习是相近之义故训爲近也不顺即是近不顺也习爲不义近于不顺则当日日益恶必至灭亡故伊尹言已不得使王近于不顺故经营桐墓立宫墓傍令太甲居之不使复知朝政身见废退必当改悔爲善也传往入至忧位正义曰亦旣不知朝政之事惟行居丧之礼居忧位谓服治丧礼也伊尹亦使兵士衞之选贤俊敎之政太甲能终信德也太甲中第六惟三至于亳正义曰周制君薨之年属前君明年始爲新君之元年此殷法君薨之年而新君即位即以其年爲新君之元年惟三𣏌者太甲即位之三年也汤以元年十一月崩至此年十一月爲再朞除丧服也至十二月服阕阕息也如丧服息即吉服举事贵初始故于十二月朔以冕服奉嗣王归于亳冕是在首之服冠内之别名冠是首服之大名故传以冕爲冠案王制云殷人哻而祭大雅云常服黼哻哻是殷之祭冠今云冕者盖冕爲通名王制又云有虞氏皇而祭夏后氏收而祭殷人哻而祭周人冕而祭并是当代别名殷礼不知天子几冕周礼天子六冕大裘之冕祭天尚质弁师惟掌五冕备物尽文惟衮冕耳此以冕服盖以衮冕之服也顾氏云祥禫之制前儒不同案士虞礼云朞而小祥又朞而大祥中月而橝王肃云祥月之内又禫祭服弥寛而变弥数也礼记檀弓云祥而缟是月禫徙月乐王肃云是祥之月而禫橝之明月可以乐矣案此孔传云二十六月服阕则与王肃同郑玄以中月爲闲一月云祥后复更有一月而燂则三年之丧凡二十七月与孔爲异传速召至其身正义曰释言云速徴也徴召也转以相训故速爲召也欲者本之于情纵者放之于外有欲而纵之纵欲爲一也准法谓之度体见谓之礼礼度一也故传并释之言已放纵情欲毁败礼仪法度以召罪于其身也传孽灾至可逃正义曰洪范五行传有妖孽眚祥汉书五行志说云凡草物之类谓之妖妖犹夭胎言尚微也虫豸之类谓之孽孽则牙孽矣甚则异物生谓之眚自外来谓之祥是孽爲灾初生之名故爲灾也逭逃也释言文樊光云行相避逃谓之逭亦行不相逢也天作灾者谓若太戊桑谷生朝髙宗雊雉升鼎耳可修德以禳之是可避也自作灾者谓若桀放鸣条纣死宣室是不可逃也据其将来修德可去及其巳至改亦无益天灾自作逃否亦同且天灾亦由人行而至非是横加灾也此太甲自悔之深故言自作甚于天灾耳传拜手首至手正义曰周礼太祝辨九拜一曰稽首二曰顿首三曰空首郑玄云稽首拜头至地也顿首拜头叩地也空首拜头至手所谓拜手也郑惟解此三者拜之形容所以爲异也稽首头至地头下至地也顿首头下至地暂一叩之而巳此言拜手稽首者初爲拜头至手乃复申头以至于地至手是爲拜手至地乃爲稽首然则凡爲稽首者皆先爲拜手乃后爲稽首故拜手稽首连言之诸言拜手稽首义皆同也太祝又云四曰振动五曰吉拜六曰凶拜七曰竒拜八曰襃拜九曰肃拜郑注云振动者战栗变动而拜吉拜者拜而后稽颡谓齐衰不杖以下者之拜凶拜者稽颡而后拜即三年丧拜也竒拜者谓君荅臣一拜也襃拜者谓再拜拜神与尸也肃拜者谓揖拜也礼介者不拜及妇人之拜也左传云天子在寡君无所稽首则诸侯于天子稽首也诸侯相于则顿首也君于臣则空手也并其至无罚正义曰言汤昔爲诸侯之时与汤并居其有邦国谓诸侯之国也此诸侯国人其与汤邻近者皆愿以汤爲君乃言曰待我后后来无罚于我言羡慕汤德忻戴之也传言当至听德正义曰人之心识所知在于闻见闻见所得在于耳目故欲言人之聦明以视听爲主视若不见故言惟明明谓监察是非也听若不闻故言惟聦聦谓识知善恶也视戒见近迷远故言视远听戒背正从邪故言听德各准其事相配爲文太甲下第七伊尹申诰于王正义曰伊尹以至忠之心喜王改悔重告于王兾王大善一篇皆诰辞也天亲克敬民归有仁神享克诚言天民与神皆归于善也奉天冝其敬谨养民冝用仁恩事神当以诚信亦准事相配而爲文也传言安至所法正义曰任贤则兴任佞则亡故安危在所任于善则治于恶则乱故治乱在所法揔言治国则称道单指所行则言事兴难而亡易道大而事小故大言兴而小言亡也此所云惟言治乱在所法耳下句云终始愼厥与言当与贤不与佞治乱在于用臣故传于此言安危在所任也惟明明后正义曰重言明明言其爲大明耳传因文重故言明王明君君王犹是一也愼终于始正义曰欲愼其终于始即须愼之故传云于始虑终传以将终戒惰故又云于终思始言终始皆当愼也传胡何至其正正义曰胡之与何方言之异耳易彖象皆以贞爲正也伊尹此言劝王爲善弗虑弗爲必是善事人君善事惟有道德政敎言不虑何获是念虑有所得知心所念虑是道德也不爲何成则爲之有所成则知心所念是爲善政也谓天子爲一人者其义有二一则天子自称一人是爲谦辞言已是人中之一耳一则臣下谓天子爲一人是爲尊称言天下惟一人而巳传成功至安之正义曰四时之序成功者退臣旣成功不知退谢其志贪欲无限其君不堪所求或有怨恨之心君惧其谋必生诛杀之计自古以来人臣有功不退者皆丧家灭族者衆矣经称臣无以宠利居成功者爲之限极以安之也伊尹告君而言及臣事者虽复汎说大理亦见已有退心也咸有一德第八伊尹作咸有一德正义曰太甲旣归于亳伊尹致仕而退恐太甲德不纯一故作此篇以戒之经称尹躬及汤有一德言已君臣皆有纯一之德戒太甲使君臣亦然此主戒太甲而言臣有一德者欲令太甲亦任一德之臣经云任官惟贤材左右惟其人是戒太甲使善用臣也伊尹旣放太甲又迎而复之是伊尹有纯一之德已爲太甲所信是已君臣纯一欲令太甲法之咸有一德正义曰此篇终始皆言一德之事发首至陈戒于德叙其作戒之由巳下皆戒辞也德者得也内得于心行得其理旣得其理执之必固不爲邪见更致差贰是之谓一德也而凡庸之主监不周物志旣少决性复多疑与智者谋之与愚者败之则是二三其德不爲一也经云德惟一动罔不吉德二三动罔不凶是不二三则爲一德也又曰终始惟一时乃曰新言守一必须固也太甲新始即政伊尹恐其二三故专以一德爲戒伊尹至于德正义曰自太甲居桐而伊尹秉政太甲旣归于亳伊尹还政其君将欲告老归其私邑乃陈言戒王于德以一德戒王也太甲旣得复归伊尹即应还政其告归陈戒未知在何年也下云今嗣王新服厥命则是初始即政盖太甲居亳之后即告老也君奭云在太甲时则有若保衡保衡伊尹也襄二十一年左传云伊尹放太甲而相之卒无怨色则伊尹又相太甲盖伊尹此时将欲告归太甲又留之爲相如成王之留周公不得归也传告老至以戒正义曰伊尹汤之上相位爲三公必封爲国君又受邑于畿内告老致政事于君欲归私邑以自安将离王朝故陈戒以德也无逸云肆祖甲之享国三十三年传称祖甲即太甲也殷本纪云太甲崩子沃丁立沃丁序云沃丁旣葬伊尹于亳则伊尹卒在沃丁之丗汤爲诸侯之时巳得伊尹比至沃丁始卒伊尹寿年百有余歳此告归之时巳应七十左右也殷本纪云太甲旣立三年伊尹放之于桐宫居桐宫三年悔过反善伊尹乃迎而授之政谓太甲归亳之歳巳爲即位六年与此经相违马迁之说妄也纪年云殷仲壬即位居亳其卿士伊尹仲壬崩伊尹乃放太甲于桐而自立也伊尹即位于太甲七年太甲濳出自桐杀伊尹乃立其子伊陟伊奋命复其父之旧宅而中分之案此经序伊尹奉太甲归于亳其文甚明左传又称伊尹放太甲而相之孟子云有伊尹之志则可无伊尹之志则篡伊尹不肯自立太甲不杀伊尹也必若伊尹放君自立太甲起而杀之则伊尹死有余罪义当污宫灭族太甲何所感德而复立其子还其田宅乎纪年之书晋太康八年汲郡民发魏安僖王冢得之盖当时流俗有此妄说故其书因记之耳九有以亡正义曰毛诗传云九有九州也此传云九有诸侯谓九州所有之诸侯伊尹此言汎说大理未指夏桀但传顾下文比桀爲此言之验故云桀不能常其德汤伐而兼之传享当至天命正义曰德当神意神乃享之故以享爲当也天道远而人道近天之命人非有言辞文诰正以神明佑之使之所征无敌谓之受天命也纬候之书乃称有黄龙玄龟白鱼赤雀负图衔书以授圣人正典无其事也汉自哀平之闲纬候始起假託鬼神妄称祥瑞孔时未有其说纵使时巳有之亦非孔所信也惟吉至在德正义曰指其巳然则爲吉凶言其徴兆则曰灾祥其事不甚异也吉凶巳成之事指人言之故曰在人灾祥未至之徴行之所招故言在德在德谓爲德有一与不一在人谓人行有善与不善也吉凶巳在其身故不言来处灾祥自外而至故言天降其实吉凶亦天降也今嗣王至惟一正义曰上旣言在德此指戒嗣王今新始服其王命惟当新其所行之德所云新者终始所行惟常如一无有衰杀之时是乃日新也王旣身行一德臣亦当然任人爲官惟用其贤材辅弼左右惟当用其忠良之人乃可爲左右耳此任官左右即王之臣也臣之爲用所施多矣何者言臣之助爲在上当施爲道德身爲臣下当须助爲于民也臣之旣当爲君又须爲民故不可任非其才用非其人此臣之所职其事甚难无得以爲易其事须愼无得轻忽爲臣之难如此惟当衆臣和顺惟当共秉一心以此事君然后政乃善耳言君臣冝皆有一德传其命至勿怠正义曰说命云王言惟作命成十八年左传云人之求君使出命也是言人君职在发命新服厥命新始服行王命故云其命王命也新其德者勤行其事日日益新戒王勿懈怠也传言德至之义正义曰日新者日日益新也若今日勤而明日惰昨日是而今日非自旁观之则有新有旧言王德行终始皆同不有衰杀从旁观之每日益新是乃日新之义也传官贤至其人正义曰任官谓任人以官故云官贤才而任之言官用贤才而委任之诗序云任贤使能非贤才不可任也冏命云小大之臣咸怀忠良故言选左右必忠良不忠良即是非其人任官是用人爲官左右亦是任而用之故言选左右也直言其人人字不见故据冏命之文以忠良充之传言臣至其人正义曰言臣奉上布德者奉上谓奉爲在上解经爲上也布德者谓布爲道德解经爲德也顺下训民者顺下谓卑顺以爲臣下解经爲下也训民者谓以善道训助下民解经爲民也顾氏亦同此解传其难至乃善正义曰此经申上臣事旣所爲如此其难无以爲易其愼无以轻忽之戒臣无得轻易臣之职也旣事不可轻冝和协奉上羣臣当一心以事君如此政乃善耳一心即一德言臣亦当一德也呜唿至观政正义曰此又劝王脩德以立后丗之名礼王者祖有功宗有德虽七丗之外其庙不毁呜唿七丗之庙其外则犹有不毁者可以观知其有明德也立德在于爲政万夫之长能使其整齐可以观知其善政也万夫之长尚尔况天子乎劝王使爲善政也立七庙王者常礼非独周人始有七庙也文武则爲祖宗不在昭穆之数王制之文不得云三昭三穆也刘歆马融王肃虽则不见古文皆以七庙爲天子常礼所言二祧者王肃以爲髙祖之父及祖也并髙祖巳下共爲三昭三穆耳丧服小记云王者禘其祖之所自出以其祖配之而立四庙庶子王亦如之所以不同者王肃等以爲受命之王是初基之王故立四庙庶子王者谓庶子之后自外继立虽承正统之后自更别立已之髙祖巳下之庙犹若汉宣帝别立戾太子悼皇考庙之类也或可庶子初基爲王亦得与嫡子同正立四庙也无自至厥功正义曰旣言君民相须又戒王虚心待物凡爲人主无得自爲广大以狭小前人勿自以所知爲大谓彼所知爲小若谓彼狭小必待之轻薄彼知遇薄则意不自尽匹夫匹妇不得自尽其意则在下不肯亲上在上不得下情如是则人主无与成其功也沃丁至作沃丁正义曰沃丁殷王名也沃丁旣葬伊尹言重其贤德备礼而葬之咎单以沃丁爱慕伊尹遂训畅伊尹之事以告沃丁史録其事作沃丁之篇传沃丁至礼葬正义曰丗本本纪皆云太甲崩子沃丁立是爲太甲子也伊尹本是三公上篇言其告归知致仕老终以三公礼葬皇甫谧云沃丁八年伊尹卒卒年百有余歳大雾三日沃丁葬之以天子礼葬祀以太牢亲临丧以报大德晋文请隧襄王不许沃丁不当以天子之礼葬伊尹也孔言三公礼葬未必有又要情事当然也伊陟至四篇正义曰伊陟辅相太戊于亳都之内有不善之祥桑谷二木共生于朝朝非生木之处是爲不善之徴伊陟以此桑谷之事告于巫咸史録其事作咸乂四篇乂训治也言所以致妖须治理之故名篇爲咸乂也伊陟不先告太戊而告巫咸者君奭云在太戊时则有若巫咸乂王家则咸是贤臣能治王事大臣见怪而惧先共议论而后以告君下篇序云大戊賛于伊陟明先告于巫咸而后告太戊传伊陟至之子正义曰伊陟伊尹子相传爲然殷本纪云沃丁崩弟太庚立崩子小甲立崩弟雍巳立崩弟太戊立是太戊爲小甲弟太庚之子传祥妖至之罚正义曰汉书五行志云凡草物之类谓之妖自外来谓之祥祥是恶事先见之徴故爲妖怪也二木合生谓共处生也七日大拱伏生书传有其文或当别出余书则孔用之也郑玄注书传云两手搤之曰拱生七日而见其大满两手也殷本纪云一暮大拱言一夜即满拱所闻不同故说异也五行传曰貌之不恭是谓不肃时则有靑眚靑祥汉书五行志夏侯始昌刘向等说云肃敬也内曰恭外曰敬人君行已体貌不恭怠慢骄蹇则不能敬木色靑故有靑眚靑祥是言木之变怪是貌不恭之罚人君貌不恭天将罚之木怪见其徴也皇甫谧云太戊问于伊陟伊陟曰臣闻妖不胜德帝之政事有阙白帝修德太戊退而占之曰桑谷野木而不合生于朝意者朝亡乎太戊惧修先王之政明养老之礼三年而远方重译而至七十六国是言妖不胜德也传賛告至臣名正义曰礼有賛者皆以言告人故賛爲告也君奭传曰巫氏也当以巫爲氏名咸此言臣名者言是臣之名号也郑玄云巫咸谓之巫官者案君奭咸子又称贤父子并爲大臣必不丗作巫官故孔言巫氏是也太戊至原命正义曰言太戊賛于伊陟惟告伊陟不告原也史録其事而作伊陟原命二篇则太戊告伊陟亦告原俱以桑谷事告故序揔以爲文也原是臣名而云原命谓以言命原故以原命名篇犹如冏命毕命也仲丁迁于嚻正义曰此三篇皆是迁都之事俱以君名名篇并陈迁都之义如盘庚之诰民也发其旧都谓之迁到彼新邑谓之居迁于嚻与居相亦事同也以河亶甲三字句长不言于其实亦是居于相也圯于耿者孔意以爲毁于相地乃迁于耿地其篇盖言毁意故序特言圯也李颙云嚻在陈留浚仪县皇甫谧云仲丁自亳徙嚻在河北也或曰今河南敖仓二说未知孰是也相地孔云在河北盖有文而知也谧又以耿在河东皮氏县耿郷是也传大戊至地名正义曰此及下传言仲丁是太戊之子河亶甲仲丁弟也祖乙河亶甲子皆丗本支也仲丁是太戊之子太戊之时仍云亳有祥知仲丁迁于嚻去亳也传亶甲至曰圯正义曰孔以河亶甲居相祖乙即亶甲之子故以爲圯于相地乃迁都于耿释诂云圯毁也故云河水所毁曰圯据文圮于耿也知非圯毁于耿更迁余处必云圯于相地迁于耿者明与其上文连上云迁于嚻谓迁来向嚻居于相谓居于相地故知北于耿谓迁来于耿以文相类故孔爲此解谓古人之言虽尚要约皆使言足其文令人晓解若圯于相迁居于耿经言圯于耿太不辞乎且亶甲居于相祖乙居耿今爲水所毁更迁他处故言毁于耿耳非旣毁乃迁耿也盘庚云不常厥邑于今五邦及其数之惟有亳嚻相耿四处而巳知此旣毁于耿更迁一处盘庚又自彼处而迁于殷耳殷本纪云祖乙迁于邢马迁所爲说耳郑玄云祖乙又去相居耿而国爲水所毁于是修德以御之不复徙也録此篇者善其国圯毁改政而不徙如郑所言稍爲文便但上有仲丁亶甲下有盘庚皆爲迁事作书述其迁意此若毁而不迁序当改文见义不应文类迁居更以不迁爲义汲冢占文云盘庚自奄迁于殷者盖祖乙圯于耿迁于奄盘庚自奄迁于殷亳嚻相耿与此奄五邦者此盖不经之书未可依信也尚书正义卷第八计一万五千五百四字尚书正义尚书正义卷九尚书正义卷第九国子祭酒上护军曲阜县开国子孔颕达奉勑撰商书盘庚上第九盘庚中第十盘庚下第十一说命上第十二说命中第十三说命下第十四髙宗肜日第十五西伯戡黎第十六微子第十七盘庚上第九盘庚至三篇正义曰商自成汤以来屡迁都邑仲丁河亶甲袒乙皆有言诰历载于篇盘庚最在其后故序揔之自汤至盘庚凡五迁都今盘庚将欲迁居而治于亳之殷地民皆恋其故居不欲移徙咨嗟忧愁相与怨上盘庚以言辞诰之史叙其事作盘庚三篇传自汤至亳殷正义曰经言不常厥邑于今五邦故序言盘庚五迁传嫌一身五迁故辩之云自汤至盘庚凡五迁都也上文言自契至于成汤八迁并数汤爲八此言盘庚五迁又并数汤爲五汤一人再数故班固云朗人屡迁前八后五其实正十二也此序云盘庚将治亳殷下传云殷亳之别名则亳殷即是一都汤迁还从先王居也汲冢古文云盘庚自奄迁于殷殷在邺南三十里束晳云尚书序盘庚五迁将治亳殷旧说以爲居亳亳殷在河南孔子壁中尚书云将始宅殷是与古文不同也汉书项羽传云洹水南殷墟上今安阳西有殷束晳以殷在河北与亳异也然孔子壁内之书安国先得其本此将治亳殷不可作将始宅殷亳字摩灭容或爲宅壁内之书安国先得始皆作乱其字与治不类无縁误作始字知束晳不见壁内之书妄爲说耳若洹水之南有殷墟或当余王居之非盘庚也盘庚治于亳殷纣灭在于朝歌则盘庚以后迁于河北盖盘庚后王有从河南亳地迁于洹水之南后又迁于朝歌传胥相至怨上正义曰释诂云胥皆也相亦是皆义故通训胥爲相也民不欲徙乃咨嗟忧愁相与怨上经云民不适有居是怨上之事也仲丁祖乙亦是迁都序无民怨之言此独有怨者盘庚祖乙之曽孙也祖乙迁都于此至今多历年丗民居巳乆恋旧情深前王三徙诰今则行晓喻之易故无此言此则民怨之深故序独有此事彼各一篇而此独三篇者谓民怨上故劝诱之难也民不欲迁而盘庚必迁者郑玄云祖乙居耿后奢侈踰礼土地迫近山川甞圯焉至阳甲立盘庚爲之臣乃谋徙居汤旧都又序注云民居耿乆奢淫成俗故不乐徙王肃云自祖乙五丗至盘庚元兄汤甲宫室奢侈下民邑居垫隘水泉泻卤不可以行政化故徒都于殷皇甫谧云耿在河北迫近山川自祖辛以来民皆奢侈故盘庚迁于殷此三者之说皆言奢侈郑玄旣言君奢又言民奢王肃专谓君奢皇甫谧专谓民奢言君奢者以天子宫室奢侈侵夺下民言民奢者以豪民室宇过度逼迫贫乏皆爲细民弱劣无所容居欲迁都改制以寛之富民恋旧故违上意不欲迁也案检孔传无奢侈之语惟下篇云今我民用荡析离居罔有定极传云水泉沈溺故荡析离居无安定之极徙以爲之极孔意盖以地势洿下又乆居水变水泉泻卤不可行化故欲迁都不必爲奢侈也此以君名名篇必是爲君时事而郑玄以爲上篇是盘庚爲臣时事何得专辄谬妄也盘庚正义曰此三篇皆以民不乐迁开解民意告以不迁之害迁都之善也中上二篇未迁时事下篇旣迁后事上篇人皆怨上初启民心故其辞尤切中篇民以少悟故其辞稍缓下篇民旣从迁故辞复益缓哀十一年左传引此篇云盘庚之诰则此篇皆诰辞也题篇不目盘庚诰者王肃云取其徙而立功故但以盘庚名篇然仲丁祖乙河亶甲等皆以王名名篇则是史意异耳未必见他义传殷质以名篇正义曰周书谥法成王时作故桓六年左传云周人以讳事神殷时质未讳君名故以王名名篇也上仲丁祖乙亦是王名于此始作传者以上篇经亡此经称盘庚故就此解之史记殷本纪云盘庚崩弟小辛立殷复衰百姓思盘庚乃作盘庚三篇与此序违非也郑玄云盘庚汤十丗孙祖乙之曽孙以五迁继汤篇次祖乙故继之于上累之祖乙爲汤玄孙七丗也又加祖乙复其祖父通盘庚故十丗本纪云祖乙崩子祖辛立崩子开甲立崩弟祖丁立崩开甲之子南庚立崩祖丁子阳甲立崩弟盘庚立是祖乙生祖辛祖辛生祖丁祖丁生盘庚故爲曽孙盘庚至四方正义曰盘庚欲迁于亳之殷地其民不欲适彼殷地别有邑居莫不忧愁相与怨上盘庚率领和谐其衆忧之人出正直之言以晓告曰我先王初居此者从旧都来于是宅于此地所以迁于此者爲重我民无欲尽杀故先王以乆居垫隘不迁则死见下民不能相匡正以生故谋而来徙以徙爲善未敢专决又考卜于龟以从旣获吉兆乃曰其如我所行欲徙之吉先王成汤以来凡有所服行敬顺天命如此尚不常安可徙则徙不常其邑于今五邦矣今若不承于古徙以避害则是无知天将断絶汝命矣天将絶命尚不能知况曰其能从先王之基业乎今我徃迁都更求昌盛若顚仆之木有用生蘖哉人衰更求盛犹木死生蘖哉我今迁向新都上天其必长我殷之王命于此新邑继复先王之大业致行其道以安四方之人我徙欲如此耳汝等何以不愿徙乎前云若不徙以避害则天将絶汝命谓絶臣民之命明亦絶我殷王之命复云若迁往新都天其长我殷之王命明亦长臣民之命互文也传亳之别名正义曰此序先亳后殷亳是大名殷是亳内之别名郑玄云商家自徙此而号曰殷郑以此前未有殷名也中篇云殷降大虐将迁于殷先正其号明知于此号爲殷也虽兼号爲殷而商名不改或称商或称殷又有兼称殷商商颂云商邑翼翼挞彼殷武是单称之也又大雅云殷商之旅咨汝殷商是兼称之也亳是殷地大名故殷社谓之亳社其亳郑玄以爲偃师皇甫谧以爲梁国谷熟县或云济隂亳县说旣不同未知谁是传适之至邑居正义曰释诂云适之往也俱训爲往故适得爲之不欲往彼殷地别有新邑居也传吁和至之言正义曰吁即𥙿也是寛意故爲和也忧则不和戚训忧也故率和衆忧之人出正直之言诗云其直如矢故以矢言爲正直之言传我王至于此正义曰孔以祖乙圯于相地迁都于耿今盘庚自耿迁二殷以我王爲祖乙此谓耿也传刘杀至杀故正义曰刘杀释诂文水泉咸卤不可行化王化不行杀民之道先王所以去彼迁此者重我民无欲尽杀故也传言民至所行正义曰不徙所以不能相匡以生者谓水泉沈溺人民困苦不能从敎相匡正以生又考卜于龟以徙周礼太卜大迁则贞龟是迁必卜也传先王至辄迁正义曰下云于今五邦自汤以来数之则此言先王揔谓成汤至祖乙也先王有所服行谓行有典法言能敬顺天命即是有所服行也盘庚言先王敬顺天命如此尚不常安有可迁辄迁况我不能敬顺天命不迁民必死矣故不可不迁也传汤迁至国都正义曰孔以盘庚意在必迁故通数我往居亳爲五邦郑王皆云汤自商徙亳数商亳嚻相耿爲五计汤旣迁亳始建王业此言先王迁都不得远数居亳之前充此数也传言今至蘖哉正义曰释诂云枿余也李巡曰枿藁木之余也郭璞云晋衞之闲曰枿是言木死顚仆其根更生蘖哉此都毁坏若枯死之木若弃去毁坏之邑更得昌盛犹顚仆枯死之木用生蘖哉盘庚至攸箴正义曰前旣略言迁意今复并戒臣民盘庚先敎于民云汝等当用汝在位之命用旧常故事正其法度欲令民徙从其臣言也民从上命即是常事法度也又戒臣曰汝等无有敢伏绝小人之所欲箴规上者传斆敎至朝臣正义曰文王丗子云小乐正斆干太胥賛之籥师斆戈籥师丞賛之彼并是敎舞干戈知斆爲敎也小民等患水泉沈溺欲箴规上而徙汝臣下勿抑塞伏绝之郑玄云奢侈之俗小民咸苦之欲言于王今将属民而询焉故勑以无伏之传衆羣臣以下正义曰周礼小司寇掌外朝之政以致万民而询焉一曰询国危二曰询国迁三曰询立君是国将大迁必询及于万民故知衆悉至王庭是羣臣以下谓及下民也民不欲徙由臣不助王劝民故已下多是责臣之辞传先王正义曰此篇所言先王其文无指斥者皆谓成汤巳来诸贤王也下言神后髙后者指谓汤耳下篇言古我先王适于山者乃谓迁都之王仲丁祖乙之等也此言先王谓先丗贤王此旣言先王下句王播告之王用丕钦蒙上之先不言先省文也传王布至其指正义曰上句言先王用旧人共政下云王播告之修当谓告臣耳传言布告人者以下云民用丕变是必告臣亦又告民传聒聒至何谓正义云郑玄云聒读如聒耳之聒聒聒难告之貌王肃云聒聒善自用之意也此传以聒聒爲无知之貌以聒聒是多言乱人之意也起信险肤者言发起所行专信此险伪肤受浅近之言信此浮言妄有争讼我不知汝所讼言何谓言无理也非予至观火正义曰言先王敬其敎民用大变我命敎汝汝不肯徙非我自废此丕钦之德惟汝之所含德甚恶不畏惧我一人故耳汝含藏此意谓我不知我见汝情若观火言见之分明如视火也传逸过至汝过正义曰逸过释言文我若以威加汝汝自不敢不迁则无违上之过也我不威胁汝徙乃是我亦拙谋作成汝过也恨民以恩导之而不从已也传紊乱至有福正义曰紊是丝乱故爲乱也稼穑相对则重之曰稼敛之曰穑穑是秋收之名得爲耕获揔称故云穑耕稼下承上则有福福谓禄赏传戎大至所有正义曰戎大昬强越于皆释诂文孙炎曰昬夙夜之强也书曰不昬作劳引此解彼是亦读此爲昬也郑玄读昬爲愍训爲勉也与孔不同传云言不欲徙则是不畏大毒于远近其意言不徙则有毒毒谓祸患也远近谓賖促言害至有早晚也不强于作劳则黍稷无所获以喻不迁于新邑则福禄无所有也此经惰农弗昬无黍稷对上服田力穑乃亦有秋但其文有详略耳传责公至毒害正义曰此篇上下皆言民此独云百姓则知百姓是百官也百姓旣是百官和吉言者又在百官之上知此经是责公卿不能和喻善言于百官使之乐迁也不和百官必将遇祸是公卿自生毒害傅羣臣至所及正义曰羣臣是民之师长当倡民爲善羣臣亦不欲徙是乃先恶于民也恫痛释言文相时至有咎正义曰又责大臣不相敎迁徙是不如小民我视彼憸利小民犹尚相顾于箴规之言恐其发举有过口之患故以言相规患之小者尚知畏避况我爲天子制汝短长之命威恩甚大汝不相敎从我乃是汝不如小民汝若不欲徙何不以情告我而辄相恐动以浮华之言乃语民云国不可徙我恐汝自取沈溺于衆人而身被刑戮之祸害此浮言流行若似火之燎放原野炎炽不可向近其犹可扑之使灭以喻浮言不可止息尚可刑戮使絶也若以刑戮加汝则是汝衆自爲非谋所致此耳非我有咎过也传曷何至祸害正义曰曷何同音故曷爲何也顾氏云汝以浮言恐动不徙更是无益我恐汝自取沈溺放衆人不免祸害也传我刑至所致正义曰我刑戮汝汝自招之非我咎也靖谋释诂文告民不徙者非善谋也由此而被刑戮是汝自爲非谋所致也迟任至非德正义曰可迁即迁是先王旧法古之贤人迟任有言曰人惟求旧器非求旧惟新言人贵旧器贵新汝不欲徙是不贵旧反迟任也古者我之先王及汝祖汝父相与同逸豫同勤劳汝爲人子孙冝法父祖当与我同其劳逸我岂敢动用非常之罚胁汝乎自先王以至于我丗丗数汝功劳我不掩蔽汝善是我忠放汝也以此故我大享祭于先王汝祖其从我先王与在宗庙而歆享之是我不掩汝善也汝有善自作福汝有恶自作灾我亦不敢动用非德之赏妄赏汝各从汝善恶而报之耳其意告臣言从上必有赏违我必有罚也传迟任至贵旧正义曰其人旣没其言立于后丗如是古贤人也郑玄云古之贤史正肃云古老成人皆谓贤也传选数至于汝正义曰释诂云算数也舎人曰释数之曰算选即算也故调爲数经言丗丗数汝功劳是从先王至已常行此事故云是我忠于汝也言已之忠责臣之不忠也传古者至汝善正义曰周礼大宗伯祭祀之名天神曰祀地祇曰祭人鬼曰享此大享于先王谓天子祭宗庙也传解天子祭庙得有臣祖与享之意言古者天子録功臣配食于庙故臣之先祖得与享之也古者孔氏据已而道前丗也此殷时巳然矣大享烝尝者烝甞是秋冬祭名谓之大享者以事各有对若烝甞对禘祫则禘祫爲大烝甞爲小若四时自相对则烝甞爲大礿祠爲小以秋冬物成可荐者衆故烝甞爲大春夏物未成可荐者少故礿祠爲小也知烝甞有功臣与祭者案周礼司勲云凡有功者铭书放王之太常祭于大烝司勲诏之是也甞是烝之类而传以甞配之鲁颂曰秋而载甞是也祭统云内祭则大甞禘是也外祭则郊社是也然彼以祫爲大甞知此不以烝甞时爲禘祫而直据时祭者以殷祫于三时非独烝甞也秋冬之祭尚及功臣则禘祫可知惟春夏不可耳以物未成故也近代巳来惟禘祫乃祭功臣配食时祭不及之也近代巳来功臣配食各配所事之君若所事之君其庙巳毁时祭不祭毁庙其君尚不时祭其臣固当止矣禘祫则毁庙之主亦在焉其时功臣亦当在也王制云犆礿祫禘祫甞祫烝诸侯礿犆禘一犆一祫甞祫烝祫此王制之文夏殷之制天子春惟时祭其夏秋冬旣爲祫又爲时祭诸侯亦春爲时祭夏惟作祫不作时祭秋冬先作时祭而后祫周则春曰祠夏曰礿三年一祫在秋五年一禘在夏故公羊传云五年再殷祭礼纬云三年一祫五年一禘此是郑氏之义未知孔意如何予告至有志正义曰旣言作福作灾由人行有善恶故复敎臣行善我告汝于行事之难犹如射之有所准志志之所主欲得中也必中所志乃爲善耳以喻人将有行豫思念之行得其道爲善耳其意言迁都是善道当念从我言也传告汝至乃善正义曰此传惟顺经文不言喻意郑玄云我告汝于我心至难矣夫射者张弓属矢而志在所射必中然后发之爲政之道亦如是也以已心度之可施于彼然后出之传不用至易之正义曰老谓见其年老谓其无所复知弱谓见其幼弱谓其未有所识郑云老弱皆轻忽之意也老成人之言云可徙不用其言是侮老之也不徙则水泉咸卤孤幼受害不念其害是卑弱轻易之也传盘庚至之谋正义曰于时羣臣难毁其居宅惟见目前之利不思长乆之计其臣非一共爲此心盘庚勑臣下各思长乆于其居处勉强尽心出力听从我迁徙之谋自此以下皆是也无有至厥善正义曰此即迁徙之谋也言我至新都抚养在下无有远之与近必当待之如一用刑杀之罪伐去其死道用照察之德彰明其行善有过罪以惩之使民不犯非法死刑不用是伐去其死道伐若伐树然言止而不复行用也有善者人主以照察之德加赏禄以明之使竞慕爲善是彰其善也此二句相对上言用罪伐厥死下冝言用赏彰厥生不然者上言用刑下言赏善死是刑之重者举重故言死有善乃可赏故言彰厥善行赏是德故以德言赏人生是常无善亦生不得言彰厥生故文互度乃口正义曰度法度也故传言以法度居汝口也盘庚中第十盘庚至厥民正义曰盘庚于时见都河北欲迁向河南作惟南渡河之法欲用民徙乃出善言以告晓民之不循敎者大爲敎告用诚心于其所有之衆人于时衆人皆至无有亵慢之人尽在于王庭盘庚乃升进其民延之使前而敎告之史叙其事以爲盘庚发诰之目传爲此至民徙正义曰郑玄云作渡河之具王肃云爲此思南渡河之事此传言南渡河之法皆谓造舟船渡河之具是济水先后之次思其事而爲之法也传话善至于衆正义曰释诂云话言也孙炎曰话善人之言也王苦民不从敎必发善言告之故以话爲善言郑玄诗笺亦云话善言也传民亦至天时正义曰以君承安民而忧之故民亦安君之政相与忧行君令使君令必行责时羣臣不忧行君令也舟船浮水而行故以浮爲行也行天时也顺时布政若月令之爲也传我殷至行徙正义曰迁都者止爲邑居垫隘水泉咸卤非爲避天灾也此传以虐爲灾怀爲思言殷家于天降大灾则先王不思故居而行徙者以天时人事终是相将邑居不可行化必将天降之灾上云不能相匡以生罔知天之断命即是天降灾也承汝至于罚正义曰先王爲政惟民之承今我亦法先王故承安汝使汝徙惟欢喜安乐皆与汝共之非谓汝有咎恶而徙汝令比近于殃罚也予若至厥志正义曰盘庚言我顺于道理和协汝衆归怀此新邑者非直爲我王家亦惟利汝衆故爲此大从我本志而迁徙不有疑也臭厥载正义曰臭是气之别名古者香气秽气皆名爲臭易云其臭如兰谓香气爲臭也晋语云惠公改葬申生臭彻于外谓秽气爲臭也下文覆述此意云无起秽以自臭则此臭谓秽气也肉败则臭故以臭爲败船不渡水则败其所载物也尔忱至曷瘳正义曰盘庚责其臣民汝等不用徙者由汝忠诚不能属逮于古贤苟不欲徙惟相与沈溺于衆不欲徙之言不其有考验于先王迁徙之事汝旣不考于古及其祸至乃自忿怒何所瘳差也汝诞劝忧正义曰凡人以善自劝则善事多若以忧自劝则忧来衆今不徙则忧来衆是自劝励以忧愁之道今其至在上正义曰顾氏云责羣臣汝今日其且有今目前之小利无后日乆长之计患祸将至汝何得乆生在民上也今予至自臭正义曰今我命汝是我之一心也汝当从我无得起爲秽恶以自臭败汝违我命是起秽以自臭也恐人至乃心正义曰言汝心旣不欲徙旁人或更误汝我又恐他人倚曲汝身迂僻汝心使汝益不用徙也传言汝至迂僻正义曰人心不能自决则好用非理之谋言汝旣不欲迁徙又爲他人所误盘庚疑其被误故言此也以物倚物者必曲故倚爲曲也迂是回也回行必僻故迂爲僻也传迓迎至汝衆正义曰迓迎释诂文不迁必将死矣天欲迁以延命天意向汝我欲迎之天断汝命我欲续之我今徙者欲迎续汝命于天岂以威胁汝乎迁都惟用奉养汝衆臣民耳予念至尔然正义曰我念我先丗神后之君成汤爱劳汝之先人故我大能进用汝与汝爵位用以道义怀安汝心耳然汝乃违我命是汝反先人也传言我至先人正义曰易称神者妙万物而爲言也殷之先丗神明之君惟有汤耳故知神后谓汤也下髙后先后与此神后一也神者言其通圣髙者言其德尊此神后言先于髙后略而不言先其下直言先后又略而不言髙从上省文也劳尔先谓爱之也劳者勤也闵其勤劳而慰劳之劳亦爱之义故论语云爱之能勿劳乎是劳爲爱也追言汤劳汝先则此所责之臣其祖于成汤之丗巳在朝廷丗仕王朝而不用已命故责之深也失于至能迪正义曰盘庚以民不愿迁言神将罪汝欲惧之使从已也我所以必须徙者我今失于政敎陈乆于此民将有害髙德之君成汤必忿我不徙六乃重下罪疾于我曰何爲残虐我民而不徙乎我旣欲徙而汝与万民乃不进进与我一人谋计同心则我先君成汤大下与汝罪疾曰何故不与我幼孙盘庚有相亲比同心徙乎汝不与我同心故汤有明德从上见汝一情其下罪罚于汝汝实有罪无所能道言无辞以自解说也传崇重至徙正正义曰崇重释诂文又云尘乆也孙炎曰陈居之乆乆则生尘矣古者尘陈同也故陈爲乆之义传不进至心徙正义曰物之生长则必渐进故以生生爲进进王肃亦然进进是同心愿乐之意也此实责羣臣而言汝万民者民心亦然因博及之传汤有至无辞正义曰训爽爲明言其见下故称明德诗称三后在天死者精神在天故言下见汝古我至乃死正义曰又责羣臣古我先君成汤旣爱劳汝祖汝父与之共治民矣汝今共爲我养民之官是我于汝与先君同也而汝有残虐民之心非我令汝如此则在汝心自爲此恶是汝反祖父之行虽汝祖父亦不祐汝我先君安汝祖汝父之忠汝祖汝父忠于先君必忿汝违我乃断绝弃汝命不救汝死言汝违我命故汝祖父亦忿见汤罪汝不救汝死也传劳之至治人正义曰下句责臣之身云汝共作我畜民明先后劳其祖父是劳之共治民也传戕残至之行正义曰春秋宣十八年邾人戕鄫子左传云凡自虐其君曰弑自外曰戕戕爲残害之义故爲残也先后爱劳汝祖汝父与共治民汝祖父必有爱人之心作训爲也汝今共爲我养民之官而有残民之心而不用徙以避害是汝反祖父之行盘庚距汤年丗多矣臣父不及汤丗而云父者与祖连言之耳玆予至弗祥正义曰又责臣云汝祖父非徒不救汝死乃更请与汝罪于此我有治政之臣同位于其父祖其位与父祖同心与父祖异不念忠诚但念具汝贝玉而已言其贪而不忠也汝先祖先父以汝如此大乃告我髙后曰爲大刑于我子孙以此言开道我髙后故我髙后大乃下不善之殃以罚汝成汤与汝祖父皆欲罪汝汝何以不从我徙乎传乱治至其贪正义曰乱治释诂文舎人曰乱义之治也孙炎曰乱治之理也大臣理国之政此者所责之人故言于此我有治政之臣言其同位于父祖责其位同而心异也贝者水虫古人取其甲以爲货如今之用钱然汉书食货志具有其事贝是行用之货也贝玉是物之最贵者责其贪财故举二物以言之当时之臣不念尽忠于君但念具贝玉而已言其贪也传言汝至之罪正义曰上句言成汤罪此诸臣其祖父不救子孙之死此句言臣之祖父请成汤讨其子孙以不从已故责之益深先祖请讨非盘庚所知原神之意而爲之辞以惧其子孙耳传言汝至督之正义曰训迪爲道言汝父祖开道汤也不从君爲不忠违父祖爲不孝父祖开道汤下罚欲使从君顺祖陈忠孝之义以督励之呜唿至乃家正义曰盘庚以言事将毕欲戒使入之故呜唿而叹之今我告汝皆不易之事言其难也事旣不易当长敬我言大忧行之无相絶远弃废之必须存心奉行汝羣臣臣分辈相与计谋念和协以相从各设中正于汝心勿爲残害之事汝羣臣若有不善不道陨坠礼法不恭上命暂逢遇人即爲姦宄而劫夺之我乃割絶灭之无有遗余生长所以然者欲无使易其种类于此新邑故耳自今以往哉汝当进进于善今我将用以汝迁长立汝家使汝在位传诸子孙勿得违我言也传不易至之事正义曰此易读爲难易之易不易言其难也王肃云告汝以命之不易亦以不易爲难郑玄云我所以告汝者不变易言必行之谓盘庚自道已言必不改易与孔异传顚陨至于内正义曰释诂云陨落也陨坠也顚越是从上倒下之言故以顚爲陨越爲坠也左传僖九年齐桓公云恐陨越于下文十八年史克云弗敢失坠陨越是遗落废失之意故以陨坠不恭爲不奉上命也暂遇人而劫夺之谓逢人即劫爲之无巳成十七年左传曰乱在外爲姦在内爲宄是劫夺之事故以劫夺解其姦宄也传劓割至新邑正义曰五刑截鼻爲劓故劓爲割也育长释诂文不吉之人当割絶灭之无遗长其类谓早杀其人不使得生子孙有此恶类也易种者即今俗语云相染易也恶种在善人之巾则善人亦变易爲恶故絶其恶类无使易种于此新邑也灭去恶种乃是常法而言于此新邑者言已若至新都当整齐使㓗淸传自今至称家正义曰长立汝家谓赐之以族使子孙不绝左传所谓诸侯命氏是也王朝大夫天子亦命之氏故云立汝家也盘庚下第十一盘庚至一人正义曰盘庚旣迁至殷地定其国都处所乃正其郊庙朝社之位又属民而聚之安慰于其所有之衆曰汝等自今以后无得游戏怠惰勉力立行敎命今我其布心腹肾肠输冩诚信历徧告汝百姓于我心志者欲迁之日民臣共怒盘庚盘庚恐其怖惧故开解之今我无复罪汝衆人我旣不罪汝汝无得如前共爲忿怒协比谗言毁恶我一人恕其前愆与之更始也传定其至之位正义曰训攸爲所定其所居揔谓都城之内官府万民之居处也郑玄云徙主于民故先定其里宅所处次乃正宗庙朝廷之位如郑之意奠厥攸居者止谓定民之居岂先令民居使足待其余剰之处然后建王宫乎若留地以拟王宫即是先定王居不得爲先定民矣孔惟言定其所居知是官民之居并定之也礼郊在国外左祖右社面朝后市正厥位谓正此郊庙朝社之位也传安于至大敎正义曰郑玄云勉立我大命使心识敎令常行之王肃云勉立大敎建性命致之五福又案下句尔无共怒予一人是恐其不从巳命此句冝言我有敎命汝当勉力立之郑说如孔旨也传布心至告志正义曰此论心所欲言腹内之事耳以心爲五脏之主腹爲六腑之揔肠在腹内肾在心下举肾肠以配腹心诗曰公侯腹心宣十二年左传云敢布腹心是腹心足以表内肾肠配言之也古我至定极正义曰言古者我之先王将欲多大于前人之功是故徙都而适于山险之处用下去我凶恶之德立善功于我新国但徙来巳乆水泉沈溺今我在此之民用播荡分析离其店宅无有安定之极我今徙而使之得其中也说其迁都之意亦欲多大前人之功定民极也传言以至功美正义曰古我先王谓迁都者前人谓未迁省前人乆居旧邑民不能相匡以生则是居无功矣盘庚言先王以此迁徙故多大前人之功美故我今迁亦欲多前功矣传徙必至我国正义曰先王至此五邦不能尽知其地所都皆近山故揔称适于山也易坎卦彖云王公设险以守其国徙必依山之险欲使下民无城郭之劳虽则近山不可全无城郭言其防守易耳徙必近山则旧处新居皆有山矣而云适于山者言其徙必依山不适平地不谓旧处无山故徙就山也水泉咸卤民居垫隘时君不爲之徙即是凶恶之德其徙者是下去凶恶之德立善功于我新迁之国也言下者凶德在身下而坠去之传水泉至之极正义曰民居积丗穿掘处多则水泉盈溢令人沈深而陷溺其处不可安居播荡分析离其居宅无安定之极极训中也诗云立我烝民莫匪尔极言民赖后稷之功莫不得其中今爲民失中故徙以爲之中也尔谓至兹贲正义口言我徙以爲民立中汝等不明我心乃谓我何故震动万民以爲此迁我以此迁之故上天将复我髙祖成汤之德治理于我家我当与厚敬之臣奉承民命用是长居于此新邑以此须迁之故我童蒙之人非敢废其询谋谋放衆人衆谋不同至用其善者言善谋者皆欲迁都也又决之于龟卜而得吉我与汝羣臣各非敢违卜用是必迁光大此迁都之大业我徙本意如此耳传以徙至我家正义曰民害不徙违失汤德以徙之故天必祐我将使复奉汤德令得治理于我家言由徙故天福之也传沖童至其善正义曰沖童声相近皆是幼小之名自称童人言已幼小无知故爲谦也弔至灵善皆释诂文礼将有大事必谋于衆谋衆乃足常理故言非废谓动谋于衆言匕不自专也衆谋必有异见故至极用其善者传宏贲至大业正义曰宏贲皆大也释诂文樊光口周礼云其声大而宏诗云有贲其首是宏贲皆爲大之义也各者非一之辞故爲君臣用谋不敢违卜洪范云汝则有大疑谋及卿七谋及卜筮言非敢违卜是旣谋及于衆又决于蓍龟也用大此迁都大谓立嘉绩以大之也呜唿至叙钦正义曰言迁事巳讫故叹而勑之呜唿国之长伯及衆官之长与百执事之人庶几皆相与隐括共爲善政哉我其勉力大助汝等爲善汝当思念爱敬我之衆民我不任用好货之人有人果敢奉用进进于善见穷困之人能谋此穷困之人安居者我乃次序而敬用之传国伯至善政正义曰邦伯邦国之伯诸侯师长故爲东西二伯及九州之牧也郑玄注礼记云殷之州长曰伯虞夏及周皆曰牧此殷时而言牧者此乃郑之所约孔意不然故揔称牧也师训爲衆衆长衆官之长故爲三公六卿也其百执事谓大夫以下诸有职事之官皆是也此揔勑衆臣故二伯巳下及执事之人皆戒之也释言云庶几尚也反覆相训故尚爲庶几庶幸也几兾也隐谓隐审也幸兾相与隐审检括共爲善政欲其同心共爲善也隐括必是旧语不知本出何书何休公羊序云隐括使就绳墨焉传简大至衆民正义曰简大释诂文又云相助虑也俱训爲虑是相得爲助也盘庚欲使羣臣同心爲善欲勉力大佐助之使皆念敬我衆民也传肩任至敬之正义曰释诂云肩胜也舎人曰肩强之胜也强能胜重是堪任之义故爲任也我今不委任贪货之人以恭爲奉人有向善而心不决志故美其人能果敢奉用进进于善者言其人好善不倦也鞠训爲穷鞠人谓穷困之人谋人之保居谓谋此穷人之安居若见人之穷困能谋安其居爱人而乐安存之者则我式序而敬之诗云式序在位言其用次序在官位也郑王皆以鞠爲养言能谋养人安其居者我则次序而敬之与孔不同今我至一心正义曰今我旣进而告汝于我心志矣其我所告顺合于汝心以否当以情告我无得有不敬者汝等无得揔于货宝以求官位当进进自用功德不当用冨也用此布示于民必以德义长任一心以事君不得怀二意以迁都旣定故殷勤以戒之说命上第十二髙宗至三篇正义曰殷之贤王有髙宗者梦得贤相其名曰说羣臣之内旣无其人使百官以所梦之形象经营求之于野外得之于传氏之巖遂命以爲相史叙其事作说命三篇传盘庚至曰说正义曰丗本云盘庚崩弟小辛立崩弟小乙立崩子武丁立是武丁爲盘庚弟小乙子也丧服四制云髙宗者武丁武丁者殷之贤王也当此之时殷衰而复兴礼废而复起中而髙之故谓之髙宗是德髙可尊故号髙宗也经云爰立作相王唿之曰说知其名曰说传使百至之谿正义曰以工爲官见其求者衆多故举百官言之使百官以所梦之形象经营求于外野皇甫谧云使百工写其形象则谓工爲工巧之人与孔异也释水云水注川曰谿李巡曰水出于山入于川曰谿然则谿是水流之处巖是山崖之名序称得诸傅巖傅云得之于傅巖之谿以巖是揔名故序言之耳传命说至摄政正义曰经称爰立作相是命爲相也惟说命揔百官是使摄政也说命正义曰此三篇上篇言梦说始求得而命之中篇说旣揔百官戒王爲政下篇王欲师说而学说报王爲学之有益王又厉说以伊尹之功相对以成章史分序以爲三篇也王宅忧亮隂三祀正义曰言王居父忧信任冡宰黙而不言巳三年矣三年不言自是常事史録此句于首者谓旣免丧事可以言而犹不言故述此以发端也传隂黙至不言正义曰隂者幽闇之义黙亦闇义故爲黙也易称君子之道或黙或语则黙者不言之谓也无逸传云乃有信黙三年不言有此信黙则信谓信任冢宰也传傅氏至之形正义曰传以傅爲氏此巖以傅爲名明巖傍有姓傅之民故三傅氏之巖也尸子云傅巖在北海之洲传言虞虢之界孔必有所案据而言之也史记殷本纪云是时说爲胥靡筑于傅险晋灼汉书音义云胥相也靡随也古者相随坐轻刑之名言于时筑傅险则以杵筑地傅说贤人必身不犯罪言其说爲胥靡当是时代胥靡也传云通道所经有㵎水坏道常使胥靡刑人筑护此道说贤而隐代胥靡筑之以供食或亦有成文也殷本纪又云武丁得说举以爲相遂以傅险姓之号曰傅说郑云得诸傅巖髙宗因以传命说爲氏案序直言梦得说不言傅或如马郑之言如髙宗始命爲傅氏不知旧何氏也皇甫谧云髙宗梦天赐贤人胥靡之衣蒙之而来口云我徙也姓傅名说天下得我者岂徒也哉武丁悟而推之曰傅者相也说者懽说也天下当有傅我而说民者哉明以梦视百官百官皆非也乃使百工写其形象求诸天下果见筑者胥靡衣褐带索执役于虞虢之闲傅巖之野名说以其得之傅巖谓之傅说案谧言初梦即云姓傅名说又言得之傅巖谓之傅说其言自不相副谧惟见此书传㑹爲近丗之语其言非实事也传霖三日雨正义曰隐九年左传云凡雨自三日巳往爲霖启乃至弗瘳正义曰当开汝心所有以灌沃我心欲今以彼所见敎已未知故也其沃我心须切至若服药不使人瞑眩愤乱则其疾不得瘳愈言药毒乃得除病言切乃得去惑也传开汝至自警正义曰瞑眩者令人愤闷之意也方言云凡饮药而毒东齐海岱间或谓之瞑或谓之眩郭璞曰瞑眩亦通语也然则药之攻病先使人瞑眩愤乱病乃得瘳传言瞑眩极者言闷极药乃行也楚语称衞武公作懿以自警懿即大雅抑诗也切言出于傅说据王以爲自警也说命中第十三惟说命揔百官正义曰惟此傅说受王命揔百官之职谓在冢宰之任也说以官髙任重乃进言于王故史特摽此句爲发言之端也传天有至设都正义曰晋语云大者天地其次君臣易系辞云天垂象见吉凶圣人象之皆言人君法天以设官顺天以致治也天有日月照临昼夜犹王官之伯率领诸侯也北斗环绕北极犹卿士之周衞天子也五星行于列宿犹州牧之省察诸侯也二十八宿布于四方犹诸侯爲天子守土也天象皆有尊卑相正之法言明王奉顺天道以立国设都也立国谓立王国及邦国设都谓设帝都及诸侯国都揔言建国立家之事树后至师长正义曰此又揔言设官分职之事也树立也后王谓天子也君公谓诸侯也承者奉上之名后王君公人主也大夫师长人臣也臣当奉行君命故以承言之周礼立官多以师爲名师者衆所法亦是长之义也大夫巳下分职不同每官各有其长故以师长言之三公则君公之内包之卿则大夫之文兼之师长之言亦通有士将陈爲治之本故先举其始略言设官故辞不详备爲治之本惟天聦明巳下皆是也传宪法至爲治正义曰宪法释诂文人之闻见在于耳目天无形体假人事以言之聦谓无所不闻明谓无所不见惟圣人于是法天言圣王法天以立敎于下无不闻见除其所恶纳之于善虽复运有推移道有升降其所施爲未甞不法天也臣敬顺而奉之奉即上文承也奉承君命而布之于民民以从上爲治不从上命则乱故从乂也惟口至厥躬正义曰言王者法天施化其举止不可不愼惟口出令不善以起羞辱惟甲胄伐非其罪以起戎兵言不可轻敎令易用兵也惟衣裳在箧笥不可加非其人观其能足称职然后赐之惟干戈在府库不可任非其才省其身堪将帅然后授之上二句事相类下二句文不同者衣裳言在箧笥干戈不言所在干戈云省厥躬衣裳不言视其人令其互相足也传甲铠至用兵正义曰经传之文无铠与兠鍪盖秦汉巳来始有此名传以今晓古也古之甲胄皆用犀兕未有用铁者而鍪铠之字皆从金盖后丗始用铁耳口之出言爲敎今甲胄兴师乃用之言不可轻敎令易用兵也易亦轻也安危在出令令之不善则人违背之是起羞也静乱在用兵伐之无罪则人叛违之是起戎也传言服至其才正义曰非其人非其才义同而互文也周礼大宗伯以九仪之命正邦国之位一命受职再命受服三命受位四命受器五命赐则六命赐官七命赐国八命作牧九命作伯郑云一命始见命爲正吏受职治职事也列国之士一命王之下士亦一命再命受服受玄冕之服列国之大夫再命王之中士亦再命然则再命巳上始受衣服未赐之时在官之箧笥也甲胄干戈俱是军器上言不可轻用兵此言不可妄委人虽文重而意异也官不至其贤正义曰王制云论定然后官之任官然后爵之郑云官之使之试守也爵之命之也然则治其事谓之官受其位谓之爵官爵一也所从言之异耳贤谓德行能谓才用治事必用能故官云惟其能受位冝得贤故爵云惟其贤诗序云任贤使能周礼郷大夫三年则大比考其德行道艺而兴贤者能者郑云贤者有德行者能者有道艺者是贤能爲异耳私昵谓知其不可而用之恶德谓不知其非而任之戒王使审求人絶私好也有其至厥功正义曰人性尚谦让而憎自取自有其善则人不以爲善故实善而丧其善自夸其能则人不以爲能故实能而丧其能由其自取故人不与之有其善即伐善也舜美禹云汝惟不矜天下莫与汝争能汝惟不伐天下莫与汝争功是言推而不有故名反归之也无启宠纳侮正义曰君子位髙益恭小人得宠则慢若宠小人则必恃宠慢主无得开小人以宠自纳此轻侮也开谓君出恩以宠臣纳谓臣入慢以轻主据君而言开纳以出入爲文也传耻过至大非正义曰仲虺之美成汤云改过不吝明小人有过皆惜而不改论语云小人之过也必文耻有过误而更以言辞文饰之望人不觉其非弥甚故遂成大非也传祭不至戒之正义曰祭不欲数数则黩黩则不敬礼记祭义文也此一经皆言祭祀之事礼烦亦谓祭𣏌之烦故传揔云事神礼烦则乱而难行孔以髙宗肜日祖己训诸王𣏌无丰于尼谓傅说此言爲彼事而发故云髙宗之祀特丰数于近庙故说因而戒之说命下第十四王曰至甘盘正义曰旧学于甘盘谓爲王子时也君奭篇周公仰陈殷之贤臣云在武丁时则有若甘盘然则甘盘于髙宗之时有大功也上篇髙宗免丧不言即求傅说似得说时无贤臣矣盖甘盘于小乙之丗以爲大臣小乙将崩受遗辅政髙宗之初得有大功及髙宗免丧甘盘巳死故君奭传曰髙宗即位甘盘佐之后有傅说是言傅说之前有甘盘也但下句言旣乃遯于荒野是学讫乃遯非即位之初从甘盘学也传旣学至民闲正义曰河是水名水不可居而云入宅于河知在河之洲也释水云水中可居者曰洲初遯田野后入河洲言其徙居无常也无逸云其在髙宗时旧劳于外爰曁小人言其乆欲使髙宗知民之艰苦故使居民闲也于时盖未爲太子殷道虽质不可旣爲太子更得与民杂居传交非至汝敎正义曰尔交修予令其交更修治已也故以交爲非一之义言交互敎之非一事之义迈行释诂文惟学至乃来正义曰人志本欲求善欲学顺人本志学能务是敏疾则其德之修乃自来言务之旣疾则德自来归已也惟斆至罔觉正义曰敎人然后知困知困必将自强惟敎人乃是学之半言其功半于学也于学之法念终念始常在于学则其德之修渐渐进益无能自觉其进言曰有所益不能自知也传保衡至之臣正义曰保衡阿衡俱伊尹也君奭传曰伊尹爲保衡言天下所取安所取平也郑笺云阿倚衡平也伊尹汤所依倚而取平也故以爲官名又云太甲时曰保衡郑不见古文太甲云不惠于阿衡故此爲解孔所不用计此阿衡保衡非常人之官名盖当时特以此名号伊尹也作训爲起言起而助汤也正长释诂文髙宗肜日第十五髙宗至之训正义曰髙宗祭其太祖成汤于肜祭之日有飞雉来升祭之鼎耳而雊鸣其臣祖己以爲王有失德而致此祥遂以道义训王劝王改修德政史叙其事作髙宗肜日髙宗之训二篇传耳不至雊鸣正义曰经言肜日有雊雉不知祭何庙鸣何处故序言祭成汤升鼎耳以足之禘祫与四时之祭祭之明日皆爲肜祭不知此肜是何祭之肜也洪范五事有貌言视听思若貌不恭言不从视不明听不聦思不睿各有妖异兴焉雉乃野鸟不应入室今乃入宗庙之内升鼎耳而鸣孔以雉鸣在鼎耳故以爲耳不聦之异也洪范五行传云视之不明时则有羽虫之孽听之不聦时则有介虫之孽言之不从时则有毛虫之孽貌之不恭时则有鳞虫之孽思之不睿时则有倮虫之孽先儒多以此爲羽虫之孽非爲耳不聦也汉书五行志刘歆以爲鼎三足三公象也而以耳行野鸟居鼎耳是小人将居公位败宗庙之祀也郑云鼎三公象也又用耳行雉升鼎耳而鸣象视不明天意若云当任三公之谋以爲政刘郑虽小异其爲羽虫之孽则同与孔意异诗云雉之朝雊尚求其雌说文云雊雄雉鸣也雷始动雉乃鸣而雊其颈传所以训也亡正义曰名髙宗之训所以训髙宗也此二篇俱是祖己之言并是训王之事经云乃训于王此篇亦是训也但所训事异分爲二篇摽此爲发言之端故以肜日爲名下篇揔谏王之事故名之训终始互相明也肆命徂后孔历其名于伊训之下别爲之传此髙宗之训因序爲传不重出名者此以训王事同因解文便作传不爲例也传祭之至曰绎正义曰释天云绎又祭也周曰绎商曰肜孙炎曰祭之明日㝷绎复祭也肜者相㝷不絶之意春秋宣八年六月辛巳有事于太庙壬午犹绎谷梁传曰绎者祭之旦日之享賔也是肜者祭之明日又祭也尔雅因绎祭而本之上丗故先周后商此以上代先后故与尔雅倒也释天又云夏日复胙郭璞云未见所出或无此一句孔传不言夏日复胙于义非所须或本无此事也仪礼有司撤上大夫曰傧尸与正祭同日郑康成注诗凫鹥云祭天地社稷山川五祀皆有绎祭髙宗至厥事正义曰髙宗旣祭成汤肜祭之日于是有雊鸣之雉在于鼎耳此乃怪异之事贤臣祖已见其事而私自言曰惟先丗至道之王遭遇变异则正其事而异自消也旣作此言乃进言训王史録其事以爲训王之端也传言至至自消正义曰格训至也至道之王谓用心至极行合于道遭遇变异改修德敎正其事而异自消太戊拱木武丁雊雉皆感变而惧殷道复兴是异自消之验也至道之王当无灾异而云遭变消灾者天或有谴告使之至道未必爲道不至而致此异且此劝戒之辞不可执文以害意也此经直云祖已曰不知与谁语郑云谓其党王肃云言于王下句始言乃训于王此句未是告王之辞私言告人郑说是也乃训至厥德正义曰祖已旣私言其事乃以道训谏于王曰惟天视此下民常用其义言以义视下观其爲义以否其下年与民有长者有不长者言与爲义者长不义者短短命者非是天欲夭民民自不修义使中道绝其性命但人有爲行不顺德义有过不服听罪过而不改乃致天罚非天欲夭之也天旣信行赏罚之命正其驭民之德欲使有义者长不义者短王安得不行义事求长命也传言天至绝命正义曰经惟言有永有不永安知由义者以上句云惟天监下民典厥义天旣以义爲常知命之长短莫不由义故云天之下年与民有义者长无义者不长也民有五常之性谓仁义礼智信也此独以义爲言者五常指体则别理亦相通义者冝也得其事冝五常之名皆以适冝爲用故称义可以揔之也民有贵贱贫富愚智好丑不同多矣独以夭寿爲言者郑玄云年命者惷愚之人尤愒焉故引以谏王也愒贪也洪范五福以寿爲首六极以短折爲先是年寿者最是人之所贪故祖已引此以谏王也传不顺至不永正义曰传亦顾上经故不顺德言无义也听谓听从故以不听爲不服罪言旣爲罪过而不肯改修也天巳信命正其德言天自信命赏有义罚无义此事必信也天自正其德福善祸淫其德必不差也谓民有永有不永天随其善恶而报之劝王改过修德以求永也呜唿至于昵正义曰祖已恐其言不入王意又叹而戒之呜唿王者主民堂谨敬民事民事无非夭所继嗣以爲常道者也天以其事爲常王当继天行之祀礼亦有常无得丰厚于近庙若特丰于近庙是失于常道髙宗丰于近庙欲王服罪改修也传胤嗣至改修之正义曰释诂云胤嗣继也俱训爲继是胤得爲嗣嗣亦继之义也释诂云即尼也孙炎曰即犹今也尼者近也郭璞引尸子曰恱尼而来远是尼爲近也尼与昵音义同烝民不能自治立君以主之是王者主民也旣与民爲主当敬愼民事民事无大小无非天所嗣常也言天意欲令继嗣行之所以爲常道也祭𣏌有常谓牺牲粢盛樽彞俎豆之数礼有常法不当特丰于近庙谓牺牲礼物多也祖已知髙宗丰于近庙欲王因此雊雉之异服罪改修以从礼耳其异不必由丰近而致之也王肃亦云髙宗丰于祢故有雊雉升远祖成汤庙鼎之异西伯戡黎第十六殷始至戡黎正义曰文王功业稍髙王兆渐着殷之朝廷之臣始畏恶周家所以畏恶之者以周人伐而胜黎邑故也殷臣祖伊见周克黎国之易恐其终必伐殷奔走告受言殷将灭史叙其事作西伯戡黎传咎恶又云乗胜至见恶正义曰易系辞云无咎者善补过也则咎是过之别名以彼过而憎恶之故咎爲恶也以其胜黎所以见恶释其见恶之由是周人胜黎之后始恶之诗毛传云乗陵也乗驾是加陵之意故乗爲胜也郑玄云纣闻文王断虞芮之讼又三伐皆胜而始畏恶之所言据书传爲说伏生书传云文王受命一年断虞芮之质二年伐邘三年伐密须四年伐犬夷五年伐耆六年伐崇七年而崩耆即黎也乗黎之前始言恶周故郑以伐邘伐密须伐犬夷三伐皆胜始畏恶之武成篇文王诞膺天命九年乃崩则伐国之年不得如书传所说未必见三伐皆胜始畏之传祖已后贤臣正义曰此无所出正以同爲祖氏知是其后明能先觉故知贤臣传受纣至无道正义曰经云奔告于王王无谥号故序言受以明之此及泰誓武成皆唿此君爲受自外书传皆唿爲纣受即纣也音相乱故字改易耳殷本纪云帝乙崩子辛立是爲帝辛天下谓之纣郑玄云纣帝乙之少子名辛帝乙爱而欲立焉号曰受德时人传声转作纣也史掌书知其本故曰受与孔大同谥法云残义损善曰纣殷时未有谥法后人见其恶爲作恶义耳传戡亦胜也正义曰戡胜释诂文孙炎曰戡强之胜也西伯戡黎正义曰郑玄云西伯周文王也时国于𡵨封爲雍州伯也国在西故曰西伯王肃云王者中分天下爲二公揔治之谓之二伯得专行征伐文王爲西伯黎侯无道文王伐而胜之两说不同孔无明解下传云文王率诸侯以事纣非独率一州之诸侯也论语称三分天下有其二以服事殷谓文王也终乃三分有二岂独一州牧乎且言西伯对东爲名不得以国在西而称西伯也盖同王肃之说传近王至东北正义曰黎国汉之上党郡壷关所治黎亭是也纣都朝歌王圻千里黎在朝歌之西故爲近王圻之诸侯也郑云入纣圻内文王犹尚事纣不可伐其圻内所言圻内亦无文也传文王至爲周正义曰襄四年左传云文王率殷之叛国以事纣是率诸侯共事纣也貌虽事纣内秉王心布德行威有将王之意而纣不能制日益强大今复克有黎国迫近王圻似有天助之力故云天巳毕讫殷之王命言殷祚至此而毕将欲化爲周也传至人至知吉正义曰格训爲至至人谓至道之人有所识解者也至人以人事观殷大龟有神灵逆知来物故大龟以神灵考之二者皆无知殷有吉者言必凶也祖伊未必问至人亲灼龟但假之以爲言耳传以纣至多罪正义曰礼记称万物本于天人本于祖则天与先王俱是人君之本纣旣自絶于先王亦自绝于天上经言纣自绝先王此言天弃纣互明纣自絶然后天与先王弃绝之故传申通其意以纣自絶先王故天亦弃之亦者亦先王言先王与天俱弃之也孝经言天子得万国之欢心以事其先王然后祭则鬼享之今纣旣自絶于先王先王不有安食于天下言纣虽以天子之尊事宗庙宗庙之神不得安食也而王不度知天命所在不知已之性命当尽也而所行不蹈循常法动皆违法言多罪传挚至也至所言正义曰挚至同音故挚爲至也言天何不下罪诛之恨其乆行虐政欲得早杀之也有大命冝王者何以不至向望大圣之君欲令早伐纣也王之凶祸其如我之所言以王不信故审告之也微子第十七殷旣至少师正义曰殷纣旣暴虐无道错乱天命其兄微子知纣必亡以作言诰告父师箕子少师比干史叙其事而作此篇也名曰微子而不言作微子者巳言微子作诰以可知而省文也传错乱也正义曰交错是浑乱之义故爲乱也不指言纣恶而言错乱天命者天生烝民立君以牧之爲君而无君道是错乱天命爲恶之大故举此以见恶之极耳传微圻至无道正义曰微国在圻内先儒相传爲然郑玄以爲微与箕俱在圻内孔虽不言箕亦当在圻内也王肃云微国名子爵入爲王卿士肃意盖以微爲圻外故言入也微子名启丗家作开避汉景帝讳也启与其弟仲衍皆是纣之同母庶兄史记称微仲衍衍亦称微者微子封微以微爲氏故弟亦称微犹如春秋之丗虞公之弟称虞叔祭公之弟称祭叔微子若非大臣则无假忧纣亦不必须去以此知其爲卿士也传云去无道者以去见其爲卿士也微子至于今正义曰微子将欲去殷顺其去事而言曰父师少师唿二师与之言也今殷国其将不复有治正四方之事言其必灭亡也昔我祖成汤致行其道遂其功业陈列于上丗矣今我纣惟用沈湎酗醟于酒用是乱败其祖之德于下由纣乱败之故今日殷人无不小大皆好草窃姦宄虽在朝卿士相师师爲非法度之事朝廷之臣皆有辜罪乃无有一人能秉常得中者在外小人方方各起相与共爲敌雠荒乱如此今殷其没亡若渉大水其无津济涯岸殷遂丧亡言不复乆也此丧亡于是至于今到必不得更乆也传父师至而言之正义曰以毕命之篇王唿毕公爲父师毕公时爲太师也周官云太师太傅太保兹惟三公少师少傅少保曰三孤家语云比子官则少师少师是比干知太师是箕子也徧检书传不见箕子之名惟司马彪注庄子云箕子名胥余不知出何书也周官以少师爲孤此传言孤卿者孤亦卿也考工记曰外有九室九卿朝焉是三孤六卿共爲九卿也比干不言封爵或本无爵或有而不言也家语云比干是纣之亲则诸父知比干是纣之诸父耳箕子则无文宋丗家云箕子者纣亲戚也止言亲戚不知爲父爲兄也郑玄王肃皆以箕子爲纣之诸父服虔杜预以爲纣之庶兄旣无正文各以意言之耳微子以纣距谏知其必亡心欲去之故顺其去事而言唿二师以告之传或有至必亡正义曰或者不定之辞其事或当然则是有此事故以或爲有也郑玄论语注亦云或之言有也不有言无也天子天下之主所以治正四方言殷其不有治正四方之事言将必亡传我纣至后丗正义曰嗜酒乱德是纣之行故知我我纣也人以酒乱若沈于水故以耽洒爲沈也湎然是齐同之意诗云天不湎尔以酒郑云大不同汝颜色以酒是湎谓酒变面色湎然齐同无复平时之容也说文云酗醟也然则酗醟一物谓饮酒醉而发怒经言乱败其德必有所属上言我祖指谓成汤知言败乱汤德于后丗也上谓前丗故下爲后丗也传六卿至中者正义曰士训事也故卿士爲六卿典事师师言相师效爲非法度之事也止言卿士以贵者尚尔见贱者皆然故王肃云郷士以下转相师效爲非法度之事也郑云凡犹皆也传意亦然以凡爲皆言卿士以下在朝之臣其所举动皆有辜罪无人能秉常行得中正者曰父师至何其正义曰微子旣言纣乱乃问身之所冝止而复言故别加一曰父师少师更唿而诰之也我念殷亡之故其心发疾生狂吾在家心内耄乱欲逊遯出于荒野今汝父师少师无指灭亡之意告我云殷邦其陨坠则当如之何其救之乎恐其留已共救之也传我念至愁闷正义曰狂生于心而出于外故传以出狂爲生狂应璩诗云积念发狂痴此其事也在家思念之深精神益以耄乱郑玄云耄昬乱也在家不堪耄乱故欲遯出于荒野言愁闷之至诗云驾言出游以写我忧亦此意也传汝无至救之正义曰无指意告我者谓无指殷亡之事告我言殷将陨坠欲留我救之顚谓从上而陨隮谓坠于沟壑皆灭亡之意也昭十三年左传曰小人老而无子知挤于沟壑矣王肃云隮隮沟壑言此隮之义如左传也父师至行遯正义曰父师亦顺其事而报微子曰王子今天酷毒下灾生此昬虐之君以荒乱殷之邦国纣旣沈湎四方化之皆起而沈湎酗醟于酒不可如何小人皆自放恣乃无所畏上不畏天灾下不畏贤人违戾其耇老之长与旧有爵位致仕之贤人今殷民乃攘窃祭祀神祇之牺牷牲用以相通容行取食之无灾罪之者盗天地大𣏌之物用而不得罪言政乱甚也我又下视殷民所用爲治者民皆雠怨敛聚之道也言重赋伤民民以在上爲雠重赋乃是敛雠也旣爲重赋又急行暴虐此所以益招民怨是乃自召敌雠不懈怠也上下各有罪合于一纣之身言纣化之使然也故使民多瘠病而无诏救之者商今其有灭亡之灾我起而受其败啇其役亡丧灭我无所爲人臣仆言不可别事他人必欲谏取死也我敎王子出奔于外是道也我乆云子贤言于帝乙欲立子不肯我乃病伤子不得立爲王则冝终爲殷后若王子不出则我殷家宗庙乃陨坠无主旣劝之出即与之别云各自谋行其志人人各自献达于先王我不顾念行遯之事明期与纣俱死传比干至王子正义曰谘二人而一人荅明心同省文也郑云少师不荅志在必死然则箕子本意岂必求生乎身若求生何以不去旣不顾行遯明期于必死但纣自不杀之耳若比干意异箕子则别有荅安得黙而不言孔解心同是也微子帝乙元子微子之命有其文也父师唿微子爲王子则父师非王子矣郑王等以爲纣之诸父当是实也传天生至如何正义曰荒殷邦者乃是纣也而云天毒降灾故言天生纣爲乱本之于天天毒下灾也以微子云若之何此荅彼意故言四方化纣沈湎不可如何传言起至纣故正义曰文在方兴沈酗之下则此无所畏畏者谓当时四方之民也民所当畏惟畏天与人耳故知二畏者上不畏天下不畏贤人违戾者长与旧有位人即是不畏贤人故不用其敎纣无所畏此民无所畏谓法纣故也传自永至政乱正义曰攘窃同文则攘是窃类释诂云攘因也是因其自来而取之名攘也说文云牺宗庙牲也曲礼云天子以牺牛天子祭牲必用纯色故知色纯曰牺也周礼牧人掌牧六牲以供祭祀之牲牷以牷爲言必是体全具也故体完曰牷经传多言三牲知牲是牛羊豕也以牺牷牲三者旣爲俎实则用者簠簋之实谓黍稷稻粱故云器实曰用谓粢盛也礼天曰神地曰祇举天地则人鬼在其闲矣故揔云盗天地宗庙牲用也训将爲行相容行食之谓所司相通容使盗者得行盗而食之大祭祀之物物之重者盗而无罪言政乱甚也汉魏以来着律皆云敢盗郊祀宗庙之物无多少皆死爲特重故也传下视至懈怠正义曰箕子身爲三公下观丗俗故云下视殷民所用治者谓卿士巳下是治民之官也以纣暴虐务称上旨皆重赋伤民民旣伤矣则以上爲雠泰誓所谓虐我则雠是也重敛民财乃是聚敛怨雠之道旣爲重敛而又亟行暴虐亟急也急行暴虐欲以威民乃是自召敌雠勤行虐政是不懈怠也传商其至于道正义曰有灾与沦丧一事而重出文者上言商今其有灾我兴受其败逆言灾虽未至至则己必受祸此言商其沦丧我罔爲臣仆豫言殷灭之后言已不事异姓辞有二意故重出其文我无所爲臣仆言不能与人爲臣仆必欲以死谏纣但箕子之谏值纣怒不甚故得不死耳我敎王子出合于道保全身命终爲殷后使宗庙有主享祀不絶是合其道也传刻病至无王正义曰刻者伤害之义故爲病也吕氏春秋仲冬纪云纣之母生微子启与仲衍其时犹尚爲妾改而爲妻后生纣纣之父欲立微子启爲太子太史据法而争曰有妻之子不可立妾之子故立纣爲后于时箕子盖谓请立启而帝乙不听令追恨其事我乆知子贤言于帝乙欲立子爲太子而帝乙不肯我病子不得立则冝爲殷后传言将至一途正义曰不肯遯以求生言将与纣俱死也或去或留所执各异皆归于仁孔子称殷有三仁焉是皆归于仁也易系辞曰君子之道或出或处或黙或语是非一途也何晏云仁者爱人三人行异而同称仁者以其俱在忧乱宁民尚书正义卷第九计一万八千五百七十八字尚书正义尚书正义卷十尚书正义卷第十国子祭酒上护军曲阜县开国子孔颖达奉勑撰周书泰誓上第一泰誓中第二泰誓下第三牧誓第四武成第五泰誓上第一惟十至三篇正义曰惟文王受命十有一年武王服丧旣毕举兵伐殷以卜诸侯伐纣之心虽诸侯佥同乃退以示弱至十三年纣恶旣盈乃复往伐之其年一月戊午之日师渡孟津王誓以戒衆史叙其事作泰誓三篇传周自至示弱正义曰武成篇云我文考文王诞膺天命以抚方夏惟九年大统未集则文王以九年而卒也无逸称文王享国五十年则嗣位至卒非徒九年而巳知此十一年者文王改称元年至九年而卒至此年爲十一年也诗云虞芮质厥成毛传称天下闻虞芮之讼息归周者四十余国故知周自虞芮质厥成诸侯并附以爲受命之年至九年而文王卒至此十一年武王居父之丧三年服毕也案周书云文王受命九年惟暮春在镐召太子发作文传其时犹在但未知崩月就如暮春即崩武王服丧至十一年三月大祥至四月观兵故今文泰誓亦云四月观兵也知此十一年非武王即位之年者大戴礼云文王十五而生武王则武王少文王十四歳也礼记文王丗子云文王九十七而终武王九十三而终计其终年文王崩时武王巳八十三矣八十四即位至九十三而崩适满十年不得以十三年伐纣知此十一年者据文王受命而数之必继文王年者爲其卒父业故也纬候之书言受命者谓有黄龙玄龟白鱼赤雀负图衔书以命人主其言起于汉哀平之丗经典无文焉孔时未有此说咸有一德传云所征无敌谓之受天命此传云诸侯并附以爲受命之年是孔解受命皆以人事爲言无瑞应也史记亦以断虞芮之讼爲受命元年但彼以文王受命七年而崩不得与孔同耳三年之丧二十五月而毕故九年文王卒至此三年服毕此经武王追陈前事云肆予小子发以尔友邦冢君观政于商是十一年伐殷者止爲观兵孟津以卜诸侯伐纣之心言于商知亦至孟津也传十三年至伐纣正义曰以一月戊午乃是作誓月日经言十三年春大㑹于孟津又云戊午次于河朔知此一月戊午是十三年正月戊午日非是十一年正月也序不别言十三年而以一月接十一年下者序以观兵至而即还略而不言月日誓则经有年有春故略而不言年春止言一月使其互相足也戊午是二十八日以历推而知之据经亦有其验汉书律历志载旧说云死魄朔也生魄望也武成篇说此伐纣之事云惟一月壬辰旁死魄则壬辰近朔而非朔是爲月二日也二日壬辰则此月辛卯朔矣以次数之知戊午是二十八日也不言正月而言一月者以武成经言一月故此序同之武成所以称一月者易革卦彖曰汤武革命顺乎天而应乎人象曰君子以治历明时然则改正治历必自武王始矣武王以殷之十二月发行正月四日杀纣旣入商郊始改正朔以殷之正月爲周之二月其初发时犹是殷之十二月未爲周之正月改正在后不可追名爲正月以其实是周之一月故史以一月名之顾氏以爲古史质或云正月或云一月不与春秋正月同义或然也易纬称文王受命改正朔布王号于天下郑玄依而用之言文王生称王巳改正然天无二日上无二王岂得殷纣尚在而称周王哉若文王身自称王巳改正朔则是功业成矣武王何得云大勲未集欲卒父业也礼记大传云牧之野武王之大事也旣事而退追王大王亶父王季历文王昌是追爲王何以得爲文王身称王巳改正朔也春秋王正月谓周正月也公羊传曰王者孰谓谓文王其意以正爲文王所改公羊传汉初俗儒之言不足以取正也春秋之王自是当时之王非改正之王晋丗有王愆期者知其不可注公羊以爲春秋制文王指孔子耳非周昌也文王丗子称武王对文王云西方有九国焉君王其终抚诸唿文王爲王是后人追爲之辞其言未必可信亦非实也传渡津乃作正义曰孟者河北地名春秋所谓向盟是也于孟地置津谓之孟津言师渡孟津乃作泰誓知三篇皆渡津乃作也然则中篇独言戊午次于河朔者三篇皆河北乃作分爲三篇耳上篇未次时作故言十三年春中篇旣次乃作故言戊午之日下篇则明日乃作言时厥明各爲首引故文不同耳尚书遭秦而亡汉初不知篇数武帝时有太常蓼侯孔臧者安国之从兄也与安国书云时人惟闻尚书二十八篇取象二十八宿谓爲信然不知其有百篇也然则汉初惟有二十八篇无泰誓矣后得伪泰誓三篇诸儒多疑之马融书序曰泰誓后得案其文似若浅露又云八百诸侯不召自来不期同时不谋同辞及火复于上至于王屋流爲鵰五至以谷俱来举火神怪得无在子所不语中乎又春秋引泰誓曰民之所欲天必从之国语引泰誓曰朕梦协朕卜袭于休祥戎商必克孟子引泰誓曰我武惟扬侵于之疆取彼凶残我伐用张于汤有光孙卿引泰誓曰独夫受礼记引泰誓曰予克受非予武惟朕文考无罪受克予非朕文考有罪惟予小子无良今文泰誓皆无此语吾见书传多矣所引泰誓而不在泰誓者甚多弗复悉记略举五事以明之亦可知矣王肃亦云泰誓近得非其本经马融惟言后得不知何时得之汉书娄敬说髙祖云武王伐纣不期而㑹盟津之上者八百诸侯伪泰誓有此文不知其本出何书也武帝时董仲舒对䇿云书曰白鱼入于王舟有火复于王屋流爲乌周公曰复哉复哉今引其文是武帝之时巳得之矣李颙集注尚书于伪泰誓篇每引孔安国曰计安国必不爲彼伪书作传不知颙何由爲此言梁主兼而存之言本有两泰誓古文泰誓伐纣时事圣人取爲尚书今文泰誓观兵时事别録之以爲周书此非辞也彼伪书三篇上篇观兵时事中下二篇亦伐纣时事非尽观兵时事也且观兵示弱即退复何誓之有设有其誓不得同以泰誓爲篇名也传大㑹以誓衆正义曰经云大㑹于孟津知名曰泰誓者其大㑹以誓衆也王肃云武王以大道誓衆肃解彼伪文故说谬耳汤誓指汤爲名此不言武誓而别立名者以武誓非一故史推义作名泰誓见大㑹也牧誓举战地时史意也顾氏以爲泰者大之极也犹如天子诸侯之子曰太子天子之卿曰太宰此㑹中之大故称泰誓也惟十至孟津正义曰此三篇俱是孟津之上大告诸国之君而发首异者此见大㑹誓衆故言大㑹于孟津中篇徇师而誓故言以师毕㑹下篇王更徇师故言大巡六师皆史官观事而爲作端绪耳传三分至孟春正义曰论语称三分天下有其二中篇言羣后以师毕㑹则周之所有诸国皆集牧誓所唿有庸蜀羌髳微卢彭濮人知此大㑹谓三分有二之诸侯及诸戎狄皆㑹也序言一月知此春是周之孟春谓建子之月也知者案三统历以殷之十二月武王发师至二月甲子咸刘商王纣彼十二月即周之正月建子之月也传冢大至听誓正义曰冢大释诂文侍御是治理之事故通训御爲治也同志爲友天子友诸侯亲之也牧誓传曰言志同灭纣今揔唿国君皆爲大君尊之也下及治事衆士谓国君以外卿大夫及士诸掌事者大小无不皆明听誓自士以上皆揔戒之也传生之至爲贵正义曰万物皆天地生之故谓天地爲父母也老子云神得一以灵灵神是一故灵爲神也礼运云人者天地之心五行之端也食味别声被色而生者也言人能兼此气性余物则不能然故孝经云天地之性人爲贵此经之意天地是万物之父母言天地之意欲养万物也人是万物之最灵言其尤冝长养也纣违天地之心而残害人物故言此以数之与下句爲首引也传沈湎至无辜正义曰人被酒困若沈于水酒变其色湎然齐同故沈湎爲嗜酒之状冒训贪也乱女色荒也酷解经之暴杀解经之虐皆果敢爲之案说文云酷酒厚味也酒味之厚必严烈人之暴虐与酒严烈同故谓之酷传一人至政乱正义曰秦政酷虐有三族之刑谓非止犯者之身乃更上及其父下及其子经言罪人以族故以三族解之父母前丗也兄弟及妻当丗也子孙后丗也一人有罪刑及三族言滛滥也古者臣有大功乃得继丗在位而纣之官人不以贤才而以父兄已滥受宠子弟顽愚亦用不堪其职所以政乱官人以丗惟当用其子耳而传兼言兄者以纣爲恶或当因兄用弟故以兄协句耳传土髙至奢丽正义曰释宫云宫谓之室室谓之宫李巡曰所以古今通语明实同而两名此传不解宫室义当然也释宫又云阇谓之台有木者谓之榭李巡曰台积土爲之所以观望也台上有屋谓之榭又云无室曰榭四方而髙曰台孙炎曰榭但有堂也郭璞曰榭即今之堂堭也然则榭是台上之屋歇前无室今之厅是也诗云彼泽之陂毛传云陂泽障也障泽之水使不流溢谓之陂停水不流谓之池侈亦奢也谓衣服采饰过于制度言匮竭民之财力爲奢丽也顾氏亦云华侈服饰二刘以爲宫室之上而加侈服据孔传云服饰过制即谓人之服饰二刘之说非也殷本纪云纣厚赋税以实鹿台之钱而盈鉅桥之粟益收狗马竒物充仞宫室益广沙丘苑台多聚野兽飞鸟置其中大聚乐戯于沙丘以酒爲池悬肉爲林使男女倮相逐其闲说纣奢侈之事书传多矣传忠良至暴虐正义曰焚炙俱烧也刳剔谓割剥也说文云刳刲也今人去肉至骨谓之剔去是剔亦刲之义也武王以此数纣之恶必有忠良被炙孕妇被刳不知其姓名爲谁也殷本纪云纣爲长夜之饮时诸侯或叛妲己以爲罚轻纣欲重刑乃爲熨斗以火烧之然使人举輙烂其手不能胜纣怒乃更爲铜柱以膏涂之亦加于炭火之上使有罪者縁之足滑跌坠入中纣与妲已以爲大乐名曰炮烙之刑是纣焚炙之事也后文王献洛西之地赤壤之田方千里请纣除炮烙之刑纣许之皇甫谧作帝王丗纪亦云然谧又云纣剖比干妻以视其胎即引此爲刳剔孕妇也传悛改至之甚正义曰左传称长恶不悛悛是退前创改之义故爲改也观政于商计当恐怖言纣纵恶无改悔之心平居无故不事神祇是纣之大恶上帝举其尊者谓诸神悉皆不事故传言百神以该之不事亦是不祀别言遗厥先宗庙弗祀遗弃祖父言其慢之甚也天佑至厥志正义曰巳上数纣之罪此言伐纣之意上天佑助下民不欲使之遭害故命我爲之君上使临政之爲之师保使敎诲之爲人君爲人师者天意如此不可违天我今惟其当能佑助上天宠安四方之民使民免于患难今纣暴虐无君师之道故今我往伐之不知伐罪之事爲有罪也爲无罪也不问有罪无罪志在必伐我何敢有逺其本志而不伐之传言天至敎之正义曰衆民不能自治立君以治之立君治民乃是天意言天佑助下民爲立君也治民之谓君敎民之谓师君旣治之师又敎之故言作之君作之师师谓君与民爲师非爲别置师也传当能至天下正义曰天爱下民爲立君立师者当能佑助天意宠安天下不夺民之财力不妄非理刑杀是助天宠爱民也传越逺至其志正义曰越者踰越超逺之义故爲逺也武王伐纣内实爲民除害外则以臣伐君故疑其有罪与无罪言巳志欲爲民除害无问是之与否不敢逺其志言已本志欲伐何敢逺本志舍而不伐也传力钧至可见义曰德者得也自得于心义者冝也动合事冝但德在于身言有德义施于行故言秉执武王志在养民动爲除害有君之明德执利民之大义与纣无者爲敌虽未交兵揆度优劣负可见示以必胜之道令士衆勉力而战也传纣之至同罪正义曰纣之爲恶如物在绳索之贯一以贯之其恶贯巳满矣物极则反天下欲毕其命故上天命我诛之今我不诛纣则是逆天之命无恤民之心是我与纣同罪矣犹如律故纵者与同罪也传祭社至于纣正义曰释天引诗云乃立冢土戎丑攸行即云起大事动大衆必先有事乎社而后出谓之冝孙炎曰冝求见福祐也是祭社曰冝冢训大也社是土神故冢土社也毛诗传云冢土大社也受命文考是告庙以行故爲告文王庙也王制云天子将出类乎上帝冝乎社造乎祢此受命文考即是造乎祢也王制以神尊卑爲次故先言帝社后言祢此以庙是已亲若言家内私议然后告天故先言受命文考而后言类于上帝舜典类于上帝传云告天及五帝比以事类告天亦当如彼也罚纣是天之意故用汝衆致天罚于纣也泰誓中第二传次止至之北正义曰次是止舎之名谷梁传亦云次止也序云一月戊午师渡孟津则师以戊午日渡也此戊午日次于河朔则是师渡之日次止也上篇是渡河而誓未及止舎而先誓之此次于河朔者是旣誓而止于河之北也庄三年左传例云凡师一宿爲舎再宿爲信过信爲次此次直取止舎之义非春秋三日之例也何则商郊去河四百余里戊午渡河甲子杀纣相去才六日耳是今日次讫又誓明日誓讫即行不容三日止于河旁也传徇循至西土正义曰说文云徇疾也循行也徇是疾行之意故以徇爲循也下篇大巡六师义亦然也此誓揔戒衆军武王国在西偏此师皆从西而来故称西土传鲐背至小人正义曰释诂云鲐背耇老寿也舎人曰鲐背老人气衰皮肤消瘠背若鲐鱼也孙炎曰耇面冻棃色似浮垢也然则老人背皮似鲐面色似棃故鲐背之耇称棃老传以播爲布布者徧也言徧弃之不礼敬也昵近释诂文孙炎曰昵亲近也牧誓数纣之罪云四方之多罪逋逃是崇是长是信是使知纣所亲近罪人谓天下逋逃之小人也传过酗至罪同正义曰酗是酒怒淫酗共文则淫非女色故以淫爲过言饮酒过多也肆是放纵之意酒过则酗纵情爲虐以酒成此暴虐之恶臣下化而爲之由纣恶而臣亦恶言君臣之罪同也朋家至彰闻正义曰小人好忿天性之常化纣淫酗怨怒无巳臣下朋党共爲一家与前人并作仇敌胁上权命以相灭亡无罪之人怨嗟唿天纣之秽恶之德彰闻天地言其罪恶深也传臣下至恶深正义曰胁上谓纣旣昬迷朝无纲纪姦宄之臣胁于在下假用在上之权命胁之更相诛灭也传浮过正义曰物在水上谓之浮浮者髙之意故爲过也桀罪巳大纣又过之言纣恶之甚故下句说其过桀之状案夏本纪及帝王丗纪云诸侯叛桀关龙逢引皇图而谏桀杀之伊尹谏桀桀曰天之有日如吾之有民日亡吾乃亡矣是桀亦贼虐谏辅谓已有天命而云过于桀者殷本纪云纣剖比干观其心桀杀龙逢无剖心之事又桀惟比之于日纣乃诈命于天又纣有炮烙之刑又有刳胎斮胫之事而桀皆无之是纣罪过于桀也传剥伤至杀之正义曰说文云剥裂也一曰剥割也裂与割俱是伤害之义也杀人谓之贼故贼爲杀也元者善之长易文言文良之爲善书传通训也元良俱善而双举之者言其剥丧善中之善爲害大也以谏辅纣纣反杀之即比干是也上篇言焚炙忠良与此经相类而复言此者以杀害人爲恶之大故重陈之也传其枧至诛之正义曰纣罪过于桀而言与桀同辜者罪不过死合死之罪同言必诛也传言我至之占正义曰梦者事之祥人之精爽先见者也吉凶或有其验圣王採而用之我卜伐纣得吉梦又战胜礼记称卜筮不相袭袭者重合之义训戎爲兵梦卜俱合于美是以兵诛纣必克之占也圣人逆知来物不假梦卜言此以强军人之意耳史记周本纪云武王伐纣卜龟兆不吉羣公皆惧惟太公强之太公六韬云卜战龟兆焦筮又不吉太公曰枯骨朽蓍不踰人矣彼言不吉者六韬之书后人所作史记又採用六韬好事者妄矜太公非实事也传平人至不同正义曰昭二十四年左传此文服虔杜预以夷人爲夷狄之人即如彼言惟云亿兆夷人则受率其旅若林即曽无华夏人矣故传训夷爲平平人爲凡人言其智虑齐识见同人数虽多执心用德不同心谓谋虑德谓用行智识旣齐各欲申意故心德不同也传我治至德同正义曰释诂云乱治也故谓我治理之臣有十人也十人皆是上智咸识周是殷非故人数虽少而心德同同佐武王欲共灭纣也论语引此云予有乱臣十人而孔子论之有一妇人焉则十人之内其一是妇人故先儒郑玄等皆以十人爲文母周公太公召公毕公荣公太顚宏夭散冝生南宫括也传周至至仁人正义曰诗毛传亦以周爲至相传爲此训也武王三分天下有其二则纣党不多于周但辞有激发旨有抑扬欲明多恶不如少善故言纣至亲虽多不如周家之少仁人也百姓有过在予一人正义曰言此者以上云民之所恶天必诛之巳今有善不爲民之所恶天必佑我令敎化百姓若不敎百姓使有罪过实在我一人之身此百姓与下百姓懔懔皆谓天下衆民也今朕至有光正义曰旣与天下爲任则当爲之除害今我必往伐纣我之武事惟于此举之侵纣之疆境取彼爲凶残之恶者若得取而杀之是我伐凶恶之事用张设矣汤惟放逐我能擒取是比于汤又益有光明传扬举至伐之正义曰文王丗子论举贤之法云或以事举或以言扬是扬举义同故扬爲举也于时犹在河朔将欲行适商都言我举武事侵入纣之郊疆往伐之也春秋之例有钟鼔曰伐无曰侵此实伐也言往侵者侵是入之意非如春秋之例无钟鼓也勗哉至非敌正义曰取得纣则功多于汤冝勉力哉夫子将士等唿将士令勉力也以兵伐人当临事而惧汝将士等无敢有无畏轻敌之心宁执守似前人之强非已能敌之志以伐之如是乃可克矣传朂勉至克矣正义曰朂勉释诂文唿将士而誓之知夫子是将士也老子云祸莫大于轻敌故令将士无敢有无畏之心令其必以前敌爲可畏也论语称子路曰子行三军则谁与孔子曰必也临事而惧令军士等不欲发意轻前人宁执非敌之志恐彼强多非我能敌执此志以伐之则当克矣传言民至容头正义曰懔懔是怖惧之意言民畏纣之虐危惧不安其志懔懔然以畜兽爲喻民之怖惧若似畜兽崩摧其头角然无所容头顾氏云常如人之欲崩其角也言容头无地隐三年谷梁传曰髙曰崩头角之称崩体之髙也泰誓下第三传是其至巳上正义曰上篇未次而誓故略言大㑹中篇旣次乃誓爲文稍详故言以师毕㑹此篇最在其后爲文益详故言大巡六师巡遶周徧大其事故称大也师者衆也天子之行通以六师爲言于时诸侯尽㑹其师不啻六也师出以律易师卦初六爻辞也律法也行师以法即誓勑赏劝是也礼成于三故爲三篇之誓三度申重号令爲重愼艰难之义也孙子兵法三令五申之此誓三篇亦爲三令之事也牧誓王所唿者从上而下至百夫长而止知此衆士是百夫长巳上也传言天至法则正义曰孝经云则天之明昭二十五年左传云以象天明是治民之事皆法天之道天有尊卑之序人有上下之节三正五常皆在于天有其明道此天之明道其义类惟明言明白可效王者所冝法则之将言商王不法天道故先摽二句于前其下乃述商王违天之事言其罪冝诛也传轻狎至神明正义曰郑玄论语注云狎惯忽之言惯见而忽之意与侮同传因文重而分之五常即五典谓父义母慈兄友弟恭子孝五者人之常行法天明道爲之轻狎五常之敎侮慢而不遵行之是违天显也训荒爲大大爲怠惰不敬谓不敬天地神明也上篇云不事上帝神祗知此不敬天地神明也礼云母不敬传举天地以言明每事皆不敬也传冬月至之甚正义曰释器云鱼曰斮之樊光云斮斫也说文云斮斩也斩朝渉水之胫必有所由知冬月见朝渉水者谓其胫耐寒疑其骨髓有异斩而视之其事或当有所出也殷本纪云微子旣去比干曰爲人臣者不得不以死争乃强谏纣怒曰吾闻圣人心有七窍遂剖比干观其心是纣谓比干心异于人剖而观之言酷虐之甚传痡病至及逺正义曰痡病释诂丈纣之毒害未必徧及夷狄而云病四海者言害所及者逺也郊社至妇人正义曰不修谓不扫治也不享谓不祭祀也与上篇不事上帝神祇遗厥先宗庙不祀其事一也重言之耳竒技谓竒异技能淫巧谓过度工巧二者大同但技据人身巧指器物爲异耳传祝断正义曰哀十四年公羊传云子路死子曰天祝予何休云祝断也是相传训也传迪进至之功正义曰迪进登成皆释诂文杀敌爲果致果爲毅宣二年左传文果谓果敢毅谓强决能杀敌人谓之爲果言能果敢以除贼致此果敢是名爲毅言能强决以立功皆言其心不犹豫也军法以杀敌爲上故劝令果毅成功也传若纣至之致正义曰言克受乃是文王之功若受克予非是文王之罪而言非我父罪我之无善之致者其意言胜非我功败非父咎崇孝罪已以求衆心耳牧誓第四武王至牧誓正义曰武王以兵戎之车三百两虎贲之士三百人与受战于商郊牧地之野将战之时王设言以誓衆史叙其事作牧誓传兵车至全数正义曰孔以虎贲三百人与戎车数同王于誓时所唿有百夫长因谓虎贲即是百夫之长一人而乗一车故云兵车百夫长所载也数车之法一车谓之一两诗云百两迓之是车称两也风俗通说车有两轮故称爲两犹屦有两只亦称爲两诗云葛屦五两即其类也一车歩卒七十二人司马法文也车有七十二人三百乗凡二万一千人计车有七十二人三百乗当有二万一千六百人孔略六百而不言故云举全数顾氏亦同此解孔旣用司马法一车七十二人又云兵车百夫长所载又下传以百夫长爲卒帅是实领百人非惟七十二人依周礼大司马法天子六军出自六郷凡起徒役无过家一人故一郷出一军郷爲正遂爲副若郷遂不足则徴兵于邦国则司马法六十四井爲甸计有五百七十六夫共出长毂一乗甲士三人歩卒七十二人至于临敌对战布陈之时则依六郷军法五人爲伍五伍爲两四两爲卒五卒爲旅五旅爲师五师爲军故左传云先偏后伍又云广有一卒卒偏之两非直人数如此车数亦然故周礼云乃㑹车之卒伍郑云车亦有卒伍左传战于繻葛杜注云车二十五乗爲偏是车亦爲卒伍之数也则一车七十二人者自计元科兵之数科兵旣至临时配割其车虽在其人分散前配车之人临战不得还属本车当更以虎贲甲士配车而战孔举七十二人元科兵数者欲揔明三百两人之大数云兵车百夫长所载者欲见临敌实一车有百人旣虎贲与车数相当又经称百夫长故孔爲此说传勇士至夫长正义曰周礼虎贲氏之官其属有虎士八百人是虎贲爲勇士称也若虎之贲走逐兽言其勐也此虎贲必是军内骁勇选而爲之当时谓之虎贲乐记云虎贲之士说劒谓此也孔意虎贲即是经之百夫长故云皆百夫长也传是克至早旦正义曰春秋主书动事编次爲文于法日月时年皆具其有不具史阙耳尚书惟记言语直指设言之日上篇戊午次于河朔洛诰戊辰王在新邑与此甲子皆言有日无月史意不爲编次故不具也是克纣之月甲子之日是周之二月四日以历推而知之也释言云晦冥也昧亦晦义故爲冥也冥是夜爽是明夜而未明谓早旦之时盖鸡鸣后也爲下朝至发端朝即昧爽时也传纣近至纣战正义曰传言在纣近郊三十里或当有所据也皇甫谧云在朝歌南七十里不知出何书也言至于商郊牧野知牧是郊上之地战在平野故言野耳诗云于牧之野礼记大传云牧之野武王之大事继牧言野明是牧地而郑玄云郊外曰野将战于郊故至牧野而誓案经至于商郊牧野乃誓岂王行巳至于郊乃复到退适野誓讫而更进兵乎何不然之甚也武成云癸亥夜陈未毕而雨是癸亥夜已布陈故甲子朝而誓衆将与纣战故戒勑之传钺以至苦之正义曰太公六韬云大柯斧重八斤一名天钺广雅云钺斧也斧称黄钺故知以黄金饰斧也钺以杀戮杀戮用右手用左手杖钺示无事于诛右手把旄示有事于敎其意言惟敎军人不诛杀也把旄何以白旄用白者取其易见也逖逺释诂文传治事至战者正义曰孔以于时巳称王而有六师亦应巳置六卿今唿治事惟三卿者司徒主民治徒庶之政令司马主兵治军旅之誓戒司空主土治垒壁以营军是指誓战者故不及太宰太宗司寇也其时六卿具否不可得知但据此三卿爲说耳此御事之文指三卿而说是不通于亚旅巳下传亚次至门者正义曰亚次释言文旅衆释诂文此及左传皆卿下言亚旅知是大夫其位次卿而数衆故以亚次名之谓诸是四命之大夫在军有职事者也师氏亦大夫其官掌以兵守门所掌尤重故别言之周礼师氏中大夫使其属帅四夷之隶各以其兵服守王之门外朝在野外则守内列郑玄云内列蕃营之在内者也守之如守王宫传师帅卒帅正义曰周礼二千五百人爲师师帅皆中大夫百人爲卒卒长皆上士孔以师虽二千五百人举全数亦得爲千夫长长与帅其义同是千夫长亦可以称帅故以千夫长爲师帅百夫长爲卒帅王肃云师长卒长意与孔同顺经文而称长耳郑玄以爲师帅旅帅也与孔不同传八国至之南正义曰九州之外四夷大名则东夷西戎南蛮北狄其在当方或南有戎而西有夷此八国并非华夏故大判言之皆蛮夷戎狄属文王者国名也此八国皆西南夷也文王国在于西故西南夷先属焉大刘以蜀是蜀郡显然可知故孔不说又退庸就濮解之故以次先解羌云羌在西蜀叟者汉丗西南之夷蜀名爲大故传据蜀而说左思蜀都赋云三蜀之豪时来时往是蜀都分爲三羌在其西故云西蜀叟叟者蜀夷之别名故后汉书兴平元年马腾刘范谋诛李益州牧刘焉遣叟兵五千人助之是蜀夷有名叟者也髳微在巴蜀者巴在蜀之东偏汉之巴郡所治江州县也卢彭在西北者在东蜀之西北也文十六年左传称庸与百濮伐楚楚遂灭庸是庸濮在江汉之南传称举至干楯正义曰称举释言文方言云戟楚谓之孑吴扬之闲谓之戈是戈即戟也考工记云戈柲六尺有六寸车戟常郑云八尺曰寻倍寻曰常然则戈戟长短异名而云戈者即戟戈戟长短虽异其形制则同此云举戈冝举其长者故以戈爲戟也方言又云楯自关而东或谓之楯或谓之干关西谓之楯是干楯爲一也戈短人执以举之故言称楯则并以扞敌故言比矛长立之于地故言立也传索尽至国亡正义曰礼记檀弓曰吾离羣而索居则索居爲散义郑玄云索散也物散则尽故索爲尽也牝鸡雌也尔雅飞曰雌雄走曰牝牡而此言牝鸡者毛诗左传称雄狐是亦飞走通也此以牝鸡之鸣喻妇人知外事故重申喻意云雌代雄鸣则家尽妇夺夫政则国亡家揔贵贱爲文言家以对国耳将陈纣用妇言故举此古人之语纣直用妇言耳非能夺其政举此言者专用其言赏罚由妇即是夺其政矣妇人不当知政是别外内之分若使贤如文母可以兴助国家则非牝鸡之喻矣传妲己至用之正义曰晋语云殷辛伐有苏氏苏氏以妲己女焉妲己有宠而亡殷殷本纪云纣嬖于妇人爱妲己惟妲己之言是从列女传云纣好酒淫乐不离妲己妲己所举言者贵之妲己所憎者诛之爲长夜饮妲己好之百姓怨望而诸侯有叛者妲己曰罚轻诛薄威不立耳纣乃重刑辟爲炮烙之法妲己乃笑武王伐纣斩妲己头悬之于小白旗上以爲亡纣者此女也传昬乱至鬼神正义曰昬闇者于事必乱故昬爲乱也诗云肆筵设席肆者陈设之意毛传亦以肆爲陈也对荅相当之事故荅爲当也纣身昬乱弃其冝所陈设祭祀不复当享鬼神与上郊社不修宗庙不享亦一也不事神祇恶之大者故泰誓及此三言之传王父至以道正义曰释亲云父之考爲王父则王父是祖也纣无亲祖可弃故爲祖之昆弟弃其祖之昆弟则父之昆弟亦弃之矣春秋之例母弟称弟凡春秋称弟皆是母弟也母弟谓同母之弟同母尚弃别生者必弃矣举尊亲以见卑踈也遗亦弃也言纣之昬乱弃其所遗骨肉之亲不接之以道经先言弃祀弃亲者郑玄云誓首言此者神怒民怨纣所以亡也传使四至都邑正义曰暴虐谓杀害杀害加于人故言于百姓姦宄谓劫夺劫夺有处故言于商邑百姓亦是商邑之人故传揔言于都邑也传今日至一心正义曰战法布陈然后相向故设其就敌之限不过六歩七歩乃止相齐焉欲其相得力也乐记称进旅退旅是旅爲衆也言当衆进一心也传夫子至爲例正义曰此及下文三云夫子此勗哉在下下勗哉在上此先唿其人然后勉之此旣言然下先令勉励乃唿其人各与下句爲目也上有戈矛戈谓击兵矛谓刺兵故云伐谓击刺此伐犹伐树然也传桓桓武貌正义曰释训云桓桓威也诗序云桓武志也传貔执夷正义曰释兽云貔白狐其子舎人曰貔名白狐其子名郭璞曰一名执夷虎豹属传商衆至之义正义曰迓训迎也不迎击商衆能奔来降者兵法不诛降也役谓使用也如此不杀降人则所以使用我西土之义用义于彼令彼知我有义也王肃读御爲御言不御能奔走者如殷民欲奔走来降者无逆之奔走去者亦不御止役爲也尽力以爲我西土与孔不同武成第五武王至武成正义曰武王之伐殷也往则陈兵伐纣归放牛马爲兽记识殷家美政善事而行用之史叙其事作武成传往诛至牧地正义曰此序于经于征伐商是往伐也归马放牛是归兽也故传引经以解之尔雅有释兽释畜畜兽形相类也在野自生爲兽人家养之爲畜归马放牛不复乗用使之自生自死若野兽然故谓之兽兽以野泽爲家故言归也传记识至爲法正义曰纣以昬乱而灭前丗政有善者故访问殷家政敎记识善事以爲治国之法经云列爵惟五分土惟三是也武成正义曰此篇叙事多而王言少惟辞又首尾不结体裁异于余篇自惟一月至受命于周史叙伐殷往反及诸侯大集爲王言发端也自王若曰至大统未集述祖父巳来开建王业之事也自予小子至名山大川言已承父祖之意告神陈纣之罪也自曰惟有道至无作神羞王自陈告神之辞也旣戊午巳下又是史叙往伐杀纣入殷都布政之事无作神羞以下惟告神其辞不结文义不成非述作之体案左传荀偃祷河云无作神羞其官臣偃无敢复济惟尔有神裁之蒯聩祷祖云无作三祖羞大命不敢请佩玉不敢爱彼二者于神羞之下皆更申已意此经无作神羞下更无语直是与神之言犹尚末讫且冢君百工初受周命王当有以戒之如汤诰之类冝应说其除害与民更始创以爲恶之祸劝以行道之福不得大聚百官惟诵祷辞而已欲征则殷勤誓衆旣克则空话祷神圣人有作理必不尔窃谓神羞之下更合有言简编断絶经失其本所以辞不次耳或𥘉藏之日已失其本或壊壁得之始有脱漏故孔称五十八篇以外错乱磨灭不可复知明是见在诸篇亦容脱错但孔此篇首尾具足旣取其文爲之作传耻云有所失落不复言其事耳传文王至克商正义日文王受命有此武功诗之文也彼言武功谓始伐崇耳殷纣尚在其功未成成功在于克商今武始成矣故以武成名篇以泰誓继文王之年故本之于文王郑云着武道至此而成惟一至武成正义曰此历叙伐纣往反祀庙告天时日说武功成之事也一月壬辰旁死魄谓伐纣之年周正月辛卯朔其二日是壬辰也翼日癸巳王朝歩自周于征伐商谓正月三日发镐京始东行也其月二十八日戊午渡河泰誓序云一月戊午师渡孟津泰誓中篇云惟戊午王次于河朔是也二月辛酉朔甲子杀纣牧誓云时甲子昧爽乃誓是也其年闰二月庚寅朔三月庚申朔四月己丑朔厥四月哉生明王来自商至于丰谓四月三日月始生明其日当是辛卯也丁未祀于周庙四月十九日也越三日庚戌柴望二十二日也正月始往伐四月告成功史叙其事见其功成之次也汉书律历志引武成篇云惟一月壬辰旁死魄若翼日癸巳武王乃朝歩自周于征伐纣越若来二月旣死魄越五日甲子咸刘商王纣惟四月旣旁生魄越六日庚戌武王燎于周庙翼日辛亥祀于天位越五日乙卯乃以庶国祀于周庙与此经不同彼是焚书之后有人伪爲之汉丗谓之逸书其后又亡其篇郑玄云武成逸书建武之际亡谓彼伪武成也传此本至死魄正义曰将言武成逺本其始此本说始伐纣时一月周之正月是建子之月殷十二月也此月辛卯朔朔是死魄故月二日近死魄魄者形也谓月之轮郭无光之处名魄也朔后明生而魄死望后明死而魄生律历志云死魄朔也生魄望也顾命云惟四月哉生魄传云始生魄月十六日也月十六日爲始生魄是一日爲始死魄二日近死魄也顾氏解死魄与小刘同大刘以三日爲始死魄二日爲旁死魄旁死魄无事而记之者与下日爲发端犹今之将言日必先言朔也传翼明至孟津正义曰翼明释言文释宫云堂上谓之行堂下谓之歩彼相对爲名耳散则可以通故歩爲行也周去孟津千里以正月三日行自周二十八日渡孟津凡二十五日每日四十许里时之冝也诗云于三十里毛传云师行三十里盖言其大法耳传其四至互言正义曰其四月此伐商之四月也哉始释诂文顾命传以哉生魄爲十六日则哉生明爲月初矣以三日月光见故传言始生明月三日也此经无日未必非二日也生明死魄俱是月初上云死魄此云生明而魄死明生互言耳传倒载至文敎正义曰乐记云武王克殷济河而西车甲衅而藏之府库倒载干戈包之以虎皮天下知武王之不复用兵也散军而郊射左射貍首右射驺虞而贯革之射息也是偃武修文之事故传引之郊射是礼射也王制论四代学名云虞谓之庠夏谓之序故言设庠序修文敎也传山南至乗用正义曰释山云山西曰夕阳山东曰朝阳李巡曰山西暮乃见日故曰夕阳山东朝乃见日故云朝阳阳以见日爲名故知山南曰阳杜预云桃林之塞今弘农华隂县潼关是也是在华山东也指其所往谓之归据我释之则云放放牛归马互言之耳华山之旁尤乏水草非长养牛马之地欲使自生自死此是战时牛马故放之以示天下不复乘用易系辞云服牛乗马服乗俱是用义故以服揔牛马传四月至执事正义曰以四月之字隔文巳多故言四月丁未此以成功设祭明其徧告羣祖知告后稷以下后稷则始祖以下容毁庙也天子七庙故云文考文王以上七丗之祖见是周庙皆祭之故经揔云周庙也骏大释诂文周礼六服侯甸男采衞要此略举邦国在诸侯服故云甸侯衞其言不次诗颂云骏奔走在庙故云皆大奔走于庙执事也越三日庚戌正义曰召诰云越三日者皆从前至今爲三日此从丁未数之则爲四日盖史官不同立文自异或此三当爲四由字积与误传魄生至一统正义曰月以望亏望是月半望在十六日爲多通率在十六日者四分居三其一在十五日耳此言旣生魄故言魄生明死十五日之后也丁未祀于周庙已是此月十九日矣此受命于周继生魄言之则受命在祀庙之前故祀庙之时诸侯巳奔走执事岂得未受周命巳助周祭明其受命在祀庙前矣史官探其时日先言告武成旣讫然后却说受命故文在下耳诸侯与百官旧有未属周者今皆受政命于周于此时始天下一统也顾氏以旣生魄谓庚戌巳后虽十六日始生魄从十六日至晦皆爲生魄但不知庚戌之后几日耳传谓后至先王正义曰此先王文在公刘之前知谓后稷也后稷非王尊其祖故称先王周语云昔我先王后稷又曰我先王不窋韦昭云王之先祖故称王商颂亦以契爲玄王文武之功起于后稷后稷始封于邰故言建邦启士传后稷至之业正义曰周本纪云后稷卒子不窋立卒子鞠陶立卒子公刘立是公刘爲后稷曽孙也本纪云公刘之后有公非公祖之类知公是爵殷时未讳故称刘名先公多矣独三人称公当时之意耳本纪云公刘复修后稷之业百姓怀之多徙而归保焉周道之兴自此之后是能厚先人之业也传大王至王家正义曰诗云后稷之孙实惟大王居岐之阳实始翦商是大王翦齐商人始王业之兆迹也周本纪云王季修古公之道诸侯顺之是能纉统大王之业勤立王家之基本也大邦至其德正义曰大邦力足拒敌故言畏其力小邦必畏矣小邦或被弃遗故言怀其德大邦亦怀德矣量事爲文也传言诸至未就正义曰文王断虞芮之讼诸侯归之改称元年至九年而卒故云大业未就也文王旣未称王而得輙改元年者诸侯自于其国各称元年是已之所称容或中年得改矣汲冢竹书魏惠王有后元年汉初文帝二元景帝三元此必有因于古也伏生司马迁韩婴之徒不见此书以爲文王受命七年而崩故郑玄等皆依用之传致商至川河正义曰致商之罪谓伐纣之时欲将伐纣告天乃发故文在所过之上礼天子出征必类帝冝社此告皇天后土即泰誓上篇类于上帝冝于冢土故云后土社也昭二十九年左传称句龙爲后土后土爲社是也僖十五年左传云戴皇天而履后土彼晋大夫要秦伯故以地神后土而言之与此异也自周适商路过河华故知所过名山华岳大川河也山川大乃有名名大互言之耳周礼太祝云王过大山川则用事焉郑云用事用祭事告行也曰惟有道曽孙周王发正义曰自称有道者圣人至公爲民除害以纣无道言已有道所以告神求助不得饰以谦辞也称曽孙者曲礼说诸侯自称之辞云临祭祀内事曰孝子某侯某外事曰曽孙某侯某哀二年左传蒯聩祷祖亦自称曽孙皆是言已承借上祖奠享之意暴殄至烝民正义曰天物语阔人在其闲以人爲贵故别言害民则天物之言除人外普谓天下百物鸟兽草木皆暴絶之传逋亡至大姦正义曰逋亦逃也故以爲亡罪人逃亡而纣爲魁主魁首也言受用逃亡者与之爲魁首爲主人萃训聚也言若虫兽入窟故云窟聚水深谓之渊藏物谓之府史游急就篇云司农少府国之渊渊府类故言渊府水钟谓之泽无水则名薮薮泽大同故言薮泽萃渊薮三者各爲物室言纣与亡人爲主亡人归之若虫之窟聚鱼归渊府兽集薮泽言纣爲大姦也据传意主字下读爲便昭七年左传引此文杜预云萃集也天下逋逃悉以纣爲渊薮集而归之与孔异也传冕服至成命正义曰冕服采章对被髪左衽则爲有光华也释诂云夏大也故大国曰夏华夏谓中国也言蛮貃则戎夷可知王言华夏及四夷皆相率而充已使奉天成命欲其共伐纣也既戊午至我师正义曰自此以下皆史辞也其上阙絶失其本经故文无次第必是王言旣终史乃更叙战事于文次当承自周于征伐商之下此句次之故云旣戊午也史官叙事得言罔有敌于我师称我者犹如自汉至今文章之士虽民论国事莫不称我皆云我大随以心体国故称我耳非要王言乃称我也传自河至毕陈正义曰出四百里验地爲然戊午明日犹誓于河朔癸亥巳陈于商郊凡经五日日行八十里所以疾者赴敌冝速也帝王丗纪云王军至鲔水纣使胶鬲候周师见王问曰西伯将焉之王曰将攻薛也胶鬲曰然愿西伯无我欺王曰不子欺也将之殷胶鬲曰何日至王曰以甲子日以是报矣胶鬲去而报命于纣而雨甚军卒皆谏王曰卒病请休之王曰吾巳令胶鬲以甲子报其主矣吾雨而行所以救胶鬲之死也遂行甲子至于商郊然则本期甲子故速行也周语云王以二月癸亥夜陈未毕而雨是雨止毕陈也待天休命雨是天之美命也韦昭云雨者天地神人和同之应也天地气和乃有雨降是雨爲和同之应也传旅衆至距战正义曰旅衆释诂文诗亦云其㑹如林言盛多也本纪云纣发兵七十万人以距武王纣兵虽则衆多不得有七十万人是史官美其能破强敌虚言之耳传纣衆至之言正义曰罔有敌于我师言纣衆虽多皆无有敌我之心故自攻于后以北走自攻其后必杀人不多血流漂舂杵甚之言也孟子云信书不如无书吾于武成取二三䇿而巳仁者无敌于天下以至仁伐不仁如何其血流漂杵也是言不实也易系辞云断木爲杵掘地爲臼是杵爲舂器也传皆武至礼贤正义曰纣囚其人而放释之纣杀其身而増封其墓纣退其人而式其门闾皆是武王反纣政也下句散其财粟亦是反纣于此须有所解因言之耳上篇云囚奴正士论语云箕子爲之奴是纣囚之又爲奴役之周礼司厉职云其奴男子入于罪隷郑衆云爲之奴者系于罪隷之官是囚爲奴以徒隷役之也商容贤人之姓名纣所贬退处于私室式者车上之横木男子立乗有所敬则俯而凭式遂以式爲敬名说文云闾族居里门也武王过其闾而式之言此内有贤人式之礼贤也帝王丗纪云商容及殷民观周军之入见毕公至殷民曰是吾新君也容曰非也视其爲人严乎将有急色故君子临事而惧见太公至民曰是吾新君也容曰非也视其爲人虎据而鹰趾当敌将衆威怒自倍见利即前不顾其后故君子临衆果于进退见周公至民曰是吾新君也容曰非也视其爲人忻忻休休志在除贼是非天子则周之相国也故圣人临衆知之见武王至民曰是吾新君也容曰然圣人爲海内讨恶见恶不怒见善不喜颜色相副是以知之是说商容之事也传纣所至贫民正义曰藏财爲府藏粟爲仓故言纣所积之府仓也名曰鹿台鉅桥则其义未闻散者言其分布发者言其间出互相见也周夲纪云命召公释箕子之囚命毕公释百姓之囚表商容之闾命闳夭封比干之墓命南宫括散鹿台之钱发鉅穚之粟以赈贫弱也然则武王亲式商容之闾又表之也新序云鹿台其大三里其髙千尺则容物多矣此言鹿台之财则非一物也史记作钱后丗追论以钱爲主耳周礼有泉府之官周语称景王铸大钱是周时巳名泉爲钱也传施舎至服德正义曰左传成十八年晋悼公初立施舎已责成二年楚将起师已责救之定五年归粟于蔡以睭急矜无资也杜预以爲施恩惠舎劳役也巳责止逋责也皆是恤民之事故传引之以证大赉所谓周有大赉论语文孔安国解尧曰之篇有二帝三王之事周有大赉正指此事故言所谓也恱是欢喜服谓听从感恩则恱见义则服故天下皆恱仁服德也帝王丗纪云王命封墓释囚又归施鹿台之珠玉及倾宫之女于诸侯殷民咸喜曰王之于仁人也死者犹封其墓况生者乎王之于贤人也亡者犹表其闾况存者乎王之于财也聚者犹散之况其复借之乎王之于色也见在者犹归其父母况其复微之乎是恱服之事也传列地至三品正义曰爵五等地三品武王于此旣从殷法未知周公制礼亦然以否孟子曰北宫锜问于孟子曰周之班爵禄如何孟子曰其详不可得闻矣甞闻其略天子之制地方千里公侯方百里伯七十里子男五十里汉书地理志亦云周爵五等其土三等也公侯百里伯七十里子男五十里汉丗儒者多以爲然包咸注论语云千乗之国百里之国也谓大国惟百里耳周礼大司徒云诸公之地封疆方五百里侯四百里伯三百里子二百里男一百里盖是周室旣衰诸侯相并自以国土寛大皆违礼文乃除去本经妄爲说耳郑玄之徒以爲武王时大国百里周公制礼大国五百里王制之注具矣重民五敎正义曰此重揔下五事民与五敎食丧祭也五敎所以敎民故与民同句下句食与丧祭三者各爲一事相类而别故以惟目之言此皆圣王所重也论语云所重民食丧祭以论语即是此事而彼无五敎録论语者自略之耳垂拱而天下治正义曰说文云拱敛手也垂拱而天下治谓所任得人人皆称职手无所营下垂其拱故美其垂拱而天下治也尚书正义卷第十计一万四千六百一十三字尚书正义尚书正义卷十一尚书正义卷第十一国子祭酒上护军曲阜县开国子孔颕达奉勑撰洪范第六周书武王至洪范正义曰武王伐殷旣胜杀受立其子武庚爲殷后以箕子归镐京访以天道箕子爲陈天地之大法叙述其事作洪范此惟当言箕子归耳乃言杀受立武庚者序自相顾爲文上武成序云武王伐纣故此言胜之下微子之命序云黜殷命杀武庚故此言立之叙言此以顺上下也传不放至禄父正义曰放桀也汤放桀此不放而杀之者纣自焚而死也殷本纪云纣兵败纣走入登鹿台衣其宝玉衣赴火而死武王遂斩纣头悬之太白旗是也泰誓云取彼凶残则志在于杀也死犹斩之则生亦不放传据实而言之耳本纪又云封纣子武庚禄父以续殷祀是以爲王者后也本纪武庚禄父双言之伏生尚书传云武王胜殷继公子禄父是一名禄父也郑云武庚字禄父春秋之丗有齐侯禄父蔡侯考父季孙行父父亦是名未必爲字故传言一名禄父传归镐至作之正义曰上篇云至于丰者文王之庙在丰至丰先告庙耳时王都在镐知归者归镐京也此经文旨异于余篇非直问荅而巳不是史官叙述必是箕子旣对武王之问退而自撰其事故传特云箕子作之书传云武王释箕子之囚箕子不忍周之释走之朝鲜武王闻之因以朝鲜封之箕子旣受周之封不得无臣礼故于十三祀来朝武王因其朝而问洪范案此序云胜殷以箕子归明旣释其囚即以归之不令其走去而后来朝也又朝鲜去周路将万里闻其所在然后封之受封乃朝必历年矣不得仍在十三祀也宋丗家云旣作洪范武王乃封箕子于朝鲜得其实也洪范正义曰此经开源于首覆更演说非复一问一荅之势必是箕子自爲之也发首二句自记被问之年自王乃言至彞伦攸叙王问之辞自箕子乃言至彞伦攸叙言禹得九畴之由自初一曰至威用六极言禹第叙九畴之次自一五行巳下箕子更条说九畴之义此条说者当时亦以对王更复退而修撰定其文辞使成典敎耳传洪大至大法正义曰洪大范法皆释诂文惟十至攸叙正义曰此箕子陈王问已之年被问之事惟文王受命十有三祀武王访问于箕子即陈其问辞王乃言曰呜唿箕子此上天不言而黙定下民佑助谐合其安居使有常生之资我不知此天之定民常道所以次叙问天意何由也传商曰至天道正义曰商曰祀周曰年释天文案此周书也泰誓称年此独称祀故解之箕子称祀不忘本也此篇箕子所作箕子商人故记传引此篇者皆云商书曰是箕子自作明矣序言归作洪范似归即作之嫌在武成之前故云此年四月归宗周先告武成次问天道以次在武成之后故知先告武成也传骘定至之资正义曰传以骘即质也质训爲成成亦定义故爲定也言民是上天所生形神天之所授故天不言而黙定下民羣生受气流形各有性灵心识下民不知其然是天黙定也相助也协合也助合其居者言民有其心天佑助之令其谐合其生出言是非立行得失衣食之用动止之冝无不禀诸上天乃得谐合失道则死合道则生言天非徒赋命于人授以形体心识乃复佑助谐合其居业使有常生之资九畴施之于民皆是天助之事也此问荅皆言乃者以天道之大沈吟乃问思虑乃荅宣八年公羊传曰乃缓辞也王肃以隂骘下民一句爲天事相协以下爲民事注云隂深也言天深定下民与之五常之性王者当助天和合其居所行天之性我不知常道伦理所以次叙是问承天顺民何所由与孔异也箕子至攸叙正义曰箕子乃言荅王曰我闻在昔鲧障塞洪水治水失道是乃乱陈其五行而逆天道也天帝乃动其威怒不与鲧大法九类天之常道所以败也鲧则放殛至死不赦禹以圣德继父而兴代治洪水决道使通天乃赐禹大法九类天之常道所以得其次叙此说其得九类之由也传陻塞至五行正义曰襄二十五年左传说陈之伐郑云井陻木刋谓塞其井斩其木是陻爲塞也汨是乱之意故爲乱也水是五行之一水性下流鲧反塞之失水之性水失其道则五行皆失矣是塞洪水爲乱陈其五行言五行陈列皆乱也大禹谟帝美禹治水之功云地平天成传云水土治曰平五行叙曰成水旣治五行序是治水天道爲乱五行也传卑与至以败正义曰卑与释诂文斁败相传训也以禹得而鲧不得故爲天动威怒鲧不与大法九畴畴是辈类之名故爲类也言其每事自相类者有九九者各有一章故汉书谓之爲九章此谓九类是天之常道旣不得九类故常道所以败也自古以来得九畴者惟有禹耳未闻余人有得之者也若人皆得之鲧独不得可言天帝怒鲧余人皆不得独言天怒鲧者以禹由治水有功故天赐之鲧亦治水而天不与以鲧禹俱是治水父不得而子得之所以彰禹之圣当于天心故举鲧以彰禹也传放鲧至之道正义曰传嫌殛谓被诛杀故辨之云放鲧至死不赦也嗣继释诂文三代以还父罪子废故云废父兴子尧舜之道赏罚各从其实爲天下之至公也传天与至次叙王义曰易系辞云河出图洛出书圣人则之九类各有文字即是书也而云天乃钖禹知此天与禹者即是洛书也汉书五行志刘歆以爲伏羲系天而王河出图则而画之八卦是也禹治洪水钖洛书法而陈之洪范是也先达共爲此说龟负洛书经无其事中候及诸纬多说黄帝尧舜禹汤文武受图书之事皆云龙负图龟负书纬候之书不知谁作通人讨覈谓伪起哀平虽复前汉之末始有此书以前学者必相传此说故孔以九类是神龟负文而出列于背有数从一而至于九禹见其文遂因而第之以成此九类法也此九类陈而行之常道所以得次叙也言禹第之者以天神言语必当简要不应曲有次第丁宁若此故以爲禹次第之禹旣第之当有成法可传应人尽知之而武王独问箕子者五行志云圣人行其道而宝其眞降及于殷箕子在父师之位而典之周旣克殷以箕子归周武王亲虚已而问焉言箕子典其事故武王特问之其义或当然也若然大禹旣得九类常道始有次叙未有洛书之前常道所以不乱者丗有浇淳敎有踈密三皇已前无文亦治何止无洛书也但旣得九类以后圣王法而行之从之则治违之则乱故此说常道攸叙攸斁由洛书耳初一至六极正义曰天所赐禹大法九类者初一日五材气性流行次二曰敬用在身五种之行事次三曰厚用接物八品之政敎次四曰和用天象五物之纲纪次五曰立治用大爲中正之道次六曰治民用三等之德次七曰明用卜筮以考疑事次八曰念用天时衆气之应验次九曰向劝人用五福威沮人用六极此九类之事也传农厚至乃成正义曰郑玄云农读爲醲则农是醲意故爲厚也政施于民善不厌深故厚用之政乃成也张晏王肃皆言农食之本也食爲八政之首故以农言之然则农用止爲一食不兼八事非上下之例故传不然八政三德揔是治民但政是被物之名德是在己之称故分爲二畴也传协和至五纪正义曰协和释诂文天是积气其状无形列宿四方爲天之限天左行昼夜一周日月右行日迟月疾周天三百六十五度有余日则曰行一度月则日行十三度有余日月行于星辰乃爲天之历数和此天时令不差错使行得正用五纪也日月逆天道而行其行又有迟疾故须调和之传皇大至之道正义曰皇大释诂文极之爲中常训也凡所立事王者所行皆是无得过与不及当用大中之道也诗云莫匪尔极周礼以爲民极论语允报其中皆谓用大中也传言天至第叙正义曰贫弱等六者皆谓穷极恶事故目之六极也福者人之所慕皆向望之极者人之所恶皆畏惧之劝勉也勉之爲善沮止也止甘爲恶福极皆上天爲之言天所以向望劝勉人用五福所以畏惧沮止人用六极自初一曰已下至此六极巳上皆是禹所次第而叙之下文更条此九类而演说之知此九者皆禹所第也禹爲此次者盖以五行丗所行用是诸事之本故五行爲初也发见于人则爲五事故五事爲二也正身而后及人施人乃名爲政故八政爲三也施人之政用天之道故五纪爲四也顺天布政则得大中故皇极爲五也欲求大中随德是任故三德爲六也政虽任德事必有疑故稽疑爲七也行事在于政得失应于天故庶徴爲八也天监在下善恶必报休咎验于时气祸福加于人身故五福六极爲九也皇极居中者揔包丄下故皇极传云大中之道大立其有中谓行九畴之义是也福极处末者顾氏云前八事俱得五福归之前八事俱失六极臻之故福极处末也发首言初一其末不言终九者数必以一爲始其九非数之终故从上言次而不言终也五行不言用者五行万物之本天地百物莫不用之不嫌非用也传于五福六极言天用者以前并是人君所用五福六极受之于天故言天用传言此禹所第叙不知洛书本有几字五行志悉载此一章乃云凡此六十五字皆洛书本文计天言简要必无次第之数上传云禹因而第之则孔以第是禹之所爲初一曰等二十七字必是禹加之也其敬用农用等一十八字大刘及顾氏以爲龟背先有揔三十八字小刘以爲敬用等亦禹所第叙其龟文惟有二十字并无明据未知孰是故两存焉皇极不言数者以揔该九畴理兼万事非局数能尽故也稽疑不言数者以卜五筮二共成爲七若举卜不得兼筮举筮不得兼卜且疑事旣衆不可以数揔之故也庶徴不言数者以庶徴得爲五休失爲五咎若举休不兼咎举咎不兼休若休咎并言便爲十事本是五物不可言十也然五福六极所以善恶皆言者以沮劝在下故丁宁明言善恶也且庶徴虽有休咎皆以念虑包之福极向威相反不可一言爲目故别爲文焉知五福六极非各分爲畴所以共爲一者盖以龟文福极相近一处故禹第之揔爲一畴等行五事所以福五而极六者大刘以爲皇极若得则分散揔爲五福若失则不能爲五事之主与五事并列其咎弱故爲六也犹诗平王以后与诸侯并列同爲国风焉咎徴有五而极有六者五行传云皇之不极厥罚常隂即与咎徴常雨相类故以常雨包之爲五也一五行至作甘正义曰此以下箕子所演陈禹所第畴名于上条列说以成之此章所演文有三重第一言其名次第二言其体性第三言其气味言五者性异而味别各爲人之用书传云水火者百姓之求饮食也金木者百姓之所兴作也土者万物之所资生也是爲人用五行即五材也襄二十七年左传云天生五材民并用之言五者各有材干也谓之行者若在天则五气流行在地丗所行用也传皆其生数正义曰易系辞曰天一地二天三地四天五地六天七地八天九地十此即是五行生成之数天一生水地二生火天三生木地四生金天五生土此其生数也如此则阳无匹隂无偶故地六成水天七成火地八成木天九成金地十成土于是隂阳各有匹偶而物得成焉故谓之成数也易系辞又曰天数五地数五五位相得而各有合此所以成变化而行鬼神谓此也又数之所起起于隂阳隂阳往来在于日道十一月冬至日南极阳来而隂往冬水位也以一阳生爲水数五月夏至日北极隂进而阳退夏火位也当以一隂生爲火数但隂不名竒数必以偶故以六月二隂生爲火数也是故易说称干贞于十一月子坤贞于六月未而皆左行由此也冬至以及于夏至当爲阳来正月爲春木位也三阳巳生故三爲木数夏至以及冬至当爲隂进八月爲秋金位也四隂巳生故四爲金数三月春之季四季土位也五阳巳生故五爲土数此其生数之由也又万物之本有生于无着生于微及其成形亦以微着爲渐五行先后亦以微着爲次五行之体水最微爲一火渐着爲二木形实爲三金体固爲四土质大爲五亦是次之冝大刘与顾氏皆以爲水火木金得土数而成故水成数六火成数七木成数八金成数九土成数十义亦然也传言其自然之常性正义曰易文言云水流湿火就燥王肃曰水之性润万物而退下火之性炎盛而升上是润下炎上言其自然之本性传木可至改更正义曰此亦言其性也揉曲直者爲器有须曲直也可改更者可销铸以爲器也木可以揉令曲直金可以从人改更言其可爲人用之意也由此而观水则润下可用以灌漑火则炎上可用以炊爨亦可知也水旣纯隂故润下趣隂火是纯阳故炎上趣阳木金隂阳相杂故可曲直改更也传种曰至以敛正义曰郑玄周礼注云种糓曰稼若嫁女之有所生然则穑是惜也言聚畜之可惜也共爲治田之事分爲种敛二名耳土上所爲故爲土性上文润下炎上曲直从革即是水火木金体有本性其稼穑以人事爲名非是土之本性生物是土之本性其稼穑非土本性也爰亦曰也变曰言爰以见此异也六府以土糓爲二由其体异故也传水卤所生正义曰水性本甘久浸其地变而爲卤卤味乃咸说文云卤西方咸地东方谓之厈西方谓之卤禹贡云海濵广厈是海浸其旁地使之咸也月令冬云其味咸其臭朽是也上言曰者言其本性此言作者从其发见指其体则称曰致其类即言作下五事庶徴言曰作者义亦然也传焦气之味正义曰火性炎上焚物则焦焦是苦气月令夏云其臭焦其味苦苦爲焦味故云焦气之味也嗅之曰气在口曰味传木实之性正义曰木生子实其味多酸五果之味虽殊其爲酸一也是木实之性然也月令春云其味酸其臭羶是也传金之气味正义曰金之在火别有腥气非苦非酸其味近辛故辛爲金之气味月令秋云其味辛其臭腥是也传甘味生于百糓正义曰甘味生于百糓糓是上之所生故甘爲土之味也月令中央云其味甘其臭香是也二五事至作圣正义曰此章所演亦爲三重第一言其所名第二言其所用第三言其所致貌是容仪举身之大名也言是口之所出视是目之所见听是耳之所闻思是心之所虑一人之上有此五事也貌必须恭言乃可从视必当明听必当聦思必当通于微密也此一重即是敬用之事貌能恭则心肃敬也言可从则政必治也视能明则所见照晢也听能聦则所谋必当也思通微则事无不通乃成圣也此一重言其所致之事洪范本体与人主作法皆据人主爲说貌揔身也口言之目视之耳听之心虑之人主始于敬身终通万事此五事爲天下之本也五事爲此次者郑云此数本诸隂阳昭明人相见之次也五行传曰貌属木言属金视属火听属水思属土五行传伏生之书也孔于太戊桑谷之下云七日大拱貌不恭之罚髙宗雊雉之下云耳不聦之异皆书传之文也孔取书传爲说则此次之意亦当如书传也木有华叶之容故貌属木言之决断若金之斩割故言属金火外光故视属火水内明故听属水土安静而万物生心思虑而万事成故思属土又于易东方震爲足足所以动容貌也西方兊爲口口出言也南方离爲目目视物也北方坎爲耳耳听声也土在内犹思在心亦是五属之义也传察是非正义曰此五事皆有是非论语云非礼勿视非礼勿听非礼勿言非礼勿动又引诗云思无邪故此五事皆有是非也此经历言五名名非善恶之称但爲之有善有恶传皆以是辞释之貌者言其动有容仪也言者道其语有辞章也视者言其观正不观邪也听者受人言察是非也思者心虑所行使行得中也传于听云察是非明五者皆有是非也所爲者爲正不爲邪也于视不言视邪正于听言察是非亦所以互相明也传必通于微正义曰此一重言敬用之事貌戒惰容故恭爲俨恪曲礼曰俨若思俨是严正之貌也恪敬也貌当严正而庄敬也言非理则人违之故言是则可从也视必明于善恶故必淸彻而审察也听当别彼是非必微妙而审谛也王肃云睿通也思虑苦其不深故必深思使通于微也此皆敬用使然故经以善事明之郑玄云此恭明聦睿行之于我身其从则是彼人从我以与上下违者我是而彼从亦我所爲不乖倒也此据人主爲文皆是人主之事说命云接下思恭枧逺惟明听德惟聦即此是也传于事至之圣正义曰此一重言所致之事也恭在貌而敬在心人有心慢而貌恭必当縁恭以致敬故貌恭作心敬也下从上则国治故人主言必从其国可以治也视能淸审则照了物情故视明致照晢也听聦则知其是非从其是爲谋必当故听聦致善谋也睿圣俱是通名圣大而睿小縁其能通微事事无不通因睿以作圣也郑玄周礼注云圣通而先识也是言识事在于衆物之先无所不通以是名之爲圣圣是智之上通之大也此言人主行其小而致其大皆是人主之事也郑云皆谓其政所致也君貌恭则臣礼肃君言从则臣职治君视明则臣照晢君听聦则臣进谋君思睿则臣贤智郑意谓此所致皆是君致臣也案庶徴之章休徴咎徴皆肃乂所致若肃乂明聦皆是臣事则休咎之所致悉皆不由君矣又圣大而睿小若君睿而致臣圣则臣皆上于君矣何不然之甚乎晢字王肃及汉书五行志皆云晢智也定本作晢则读爲哲三八政至曰师正义曰八政者人主施政敎于民有八事也一曰食敎民使勤农业也二曰货敎民使求资用也三曰祀敎民使敬鬼神也四曰司空之官主空土以居民也五日司徒之官敎衆民以礼义也六曰司寇之官诘治民之姦盗也七曰賔敎民以礼待賔客相往来也八曰师立师防寇贼以安保民也八政如此次者人不食则死食于人最急故敎爲先也有食又须衣货爲人之用故货爲二也所以得食货乃是明灵祐之人当敬事鬼神故𣏌爲三也足衣食祭鬼神必当有所安居司空主居民故司空爲四也虽有所安居非礼义不立司徒敎以礼义故司徒爲五也虽有礼义之敎而无刑杀之法则彊弱相陵司寇主姦盗故司寇爲六也民不往来则无相亲之好故賔爲七也寇贼爲害则民不安居故师爲八也此用于民缓急而爲次也食货祀賔师指事爲之名三卿举官爲名者三官所主事多若以一字爲名则所掌不尽故举官名以见义郑玄云此数本诸其职先后之冝也食谓掌民食之官若后稷者也货掌金帛之官若周礼司货贿是也祀掌祭祀之官若宗伯者也司空掌居民之官司徒掌敎民之官也司寇掌诘盗贼之官賔掌诸侯朝觐之官周礼大行人是也师掌军旅之官若司马也王肃云賔掌賔客之官也即如郑王之说自可皆举官名何独三事举官也八政主以敎民非谓公家之事司货贿掌公家货贿大行人掌王之賔客若其事如周礼皆掌王家之事非复施民之政何以谓之政乎且司马在上司空在下今司空在四司马在八非取职之先后也传宝用物正义曰货者金玉布帛之揔名皆爲人用故爲用物旅獒云不贵异物贱用物是也食则勤农以求之衣则𧖟绩以求之但货非独衣不可指言求处故云得而宝爱之孝经云谨身节用诗序云俭以足用是宝物也传主空土以居民正义曰周官篇云司空掌邦土居四民时地利司徒掌邦敎敷五典扰兆民司寇掌邦禁诘姦慝刑暴乱周礼司徒敎以礼义司寇无纵罪人其文具矣传简师至必练正义曰经言賔师当有賔师之法故传以礼賔客无不敬敎民待賔客相往来也师者衆之通名必当选人爲之故传言简师选人爲师也所任必良任良将也士卒必练练谓敎习使知义若练金使精也论语以不敎民战是谓弃之是士卒必须练也四五纪至历数正义曰五纪者五事爲天时之经纪也一曰歳从冬至以及明年冬至爲一歳所以纪四时也二曰月从朔至晦大月三十日小月二十九日所以纪一月也三曰日从夜半以至明日夜半周十二辰爲一日所以纪一日也四曰星辰星谓二十八宿昏明迭见辰谓日月别行㑹于宿度从子至于丑爲十二辰星以纪节气早晚辰以纪日月所㑹处也五曰历数筭日月行道所历计气朔早晩之数所以爲一歳之历凡此五者皆所以纪天时故谓之五纪也五纪不言时者以歳月气节正而四时亦自正时随月变非历所推故不言时也五纪爲此次者歳统月月统日星辰见于天其曰历数揔历四者故歳爲始历爲终也传二十至所㑹正义曰二十八宿布于四方随天转运昬明迭见月令十二月皆纪昏旦所中之星若月令孟春昬参中旦尾中仲春昬弧中旦建星中季春昬七星中旦牵牛中孟夏昬翼中旦婺女中仲夏昬亢中旦危中季夏昬心中旦奎中孟秋昬建星中旦毕中仲秋昬牵牛中旦觜中季秋昬虚中旦柳中孟冬昬危中旦七星中仲冬昬东壁中旦轸中季冬昬娄中旦氐中皆所以叙气节也气节者一歳三百六十五日有余分爲十二月有二十四气一爲节气谓月初也一爲中气谓月半也以彼迭见之星叙此月之节气也昭七年左传晋侯问士文伯曰多语寡人辰而莫同何谓也对曰日月之㑹是谓辰㑹者日行迟月行疾俱循天度而右行二十九日过半月行一周天又前及日而与日㑹因谓㑹处爲辰则月令孟春日在营室仲春日在奎季春日在胃孟夏日在毕仲夏日在东井季夏日在柳孟秋日在翼仲秋日在角季秋日在房孟冬日在尾仲冬日在斗季冬日在婺女十二㑹以爲十二辰辰即子丑寅卯之谓也十二辰所以纪日月之㑹处也郑以爲星五星也然五星所行下民不以爲候故传不以星爲五星也传历数至民时正义曰天以积气无形二十八宿分之爲限毎宿各有度数合成三百六十五度有余日月右行循此宿度日行一度月行十三度有余二十九日过半而月一周与日㑹每于一㑹谓之一月是一歳爲十二月仍有余十一日爲日行天未周故置闰以充足若均分天度以爲十二次则每次三十度有余一次之内有节气中气次之所管其度多每月之所统其日入月朔参差不及节气不得在月朔中气不得在月半故圣人历数此节气之度使知气所在旣得气在之日以爲一歳之历所以敬授民时王肃云日月星辰所行布而数之所以纪度数是也歳月日星传皆言纪历数不言纪者历数数上四事爲纪所纪非独一事故传不得言纪但成彼四事爲纪故通数以爲五耳五皇极至作极正义曰皇大也极中也施政敎治下民当使大得其中无有邪僻故演之云大中者人君爲民之主当大自立其有中之道以施敎于民当先敬用五事以敛聚五福之道用此爲敎布与衆民使衆民慕而行之在上能敎如此惟是其衆民皆效上所爲无不于汝人君取其中道而行积乆渐以成性乃更与汝人君以安中之道言皆化也若能化如是凡其衆民无有淫过朋党之行人无有恶相阿比之德惟皆大爲中正之道言天下衆民尽得中也传大中至之义正义曰此畴以大中爲名故演其大中之义大中之道大立其有中欲使人主先自立其大中乃以大中敎民也凡行不迂僻则谓之中中庸所谓从容中道论语允执其中皆谓此也九畴爲德皆求大中是爲善之揔故云谓行九畴之义言九畴之义皆求得中非独此畴求大中也此大中是人君之大行故特叙以爲一畴耳传敛是至慕之正义曰五福生于五事五事得中则福报之敛是五福之道指其敬用五事也用五事得中则各得其福其福乃散于五处不相集聚若能五事皆敬则五福集来归之普敬五事则是敛聚五福之道以此敬五事爲敎布与衆民使衆民劝慕爲之福在幽冥无形可见敬用五事则能致之敛是五福正是敬用五事不言敬用五事以敎而云敛是五福以爲敎者福是善之见者故言福以劝民欲其慕而行善也汝者箕子汝王也传君上至从化正义曰凡人皆有善性善不能自成必须人君敎之乃得爲善君上有五福之敎以大中敎民衆民于君取中保训安也旣学得中则其心安之君以大中敎民民以大中向君是民与君皆以大中之善君有大中民亦有大中言从君化也传民有至中正正义曰民有安中之善非中不与爲交安中之人则无淫过朋党之恶无有比周之德朋党比周是不中者善多恶少则恶亦化而爲善无复有不中之人惟天下皆大爲中正矣凡厥至髙明正义曰又说用人爲官使之大中凡其衆民有道德有所爲有所执守汝爲人君则当念録叙之用之爲官若未能如此虽不合于中亦不罹于咎恶此人可勉进冝以取人大法则受取之其受人之大法如何乎汝当和安汝之颜色以谦下人彼欲仕者谓汝曰我所好者德也汝则与之以福禄随其所能用之爲官是人庶几必自勉进此其惟爲大中之道又爲君者无侵虐单独而畏忌髙明髙明谓贵宠之人勿枉法畏之如是即爲大中矣传民戢至叙之正义曰戢敛也因上敛是五福故传以戢言之戢文兼下三事民能敛德行智能使其身有道德其才能有所施爲用心有所执守如此人者汝念録叙之冝用之爲官也有所爲谓艺能也有执守谓得善事能守而勿失言其心正不逆邪也传凡民至受之正义曰不合于中不罹于咎谓未爲大善又无恶行是中人巳上可劝勉有方将者也故皆可进用以大法受之大法谓用人之法取其所长弃瑕録用也上文人君以大中敎民使天下皆爲大中此句又令不合于中亦用之者上文言设敎耳其实天下之大兆民之衆不可使皆合大中且庶官交旷即须任人不可待人尽合大中然后叙用言各有爲不相妨害传汝当至爵禄正义曰安汝颜色以谦下人其此不合于中之人此人言曰我所好者德也是有慕善之心有方将者也汝则与之爵禄以长进之上句言受之谓始受取此言与爵禄谓用爲官也传不合至勉进正义曰不合于中之人初时未合中也汝与之爵禄置之朝廷见人爲善心必慕之则是人此其惟大中之道爲大中之人言可劝勉使进也荀卿书曰蓬生麻中不扶自直白沙在涅与之俱黒斯言信矣此经或言时人德郑王诸本皆无德字此传不以德爲义定本无德疑衍字也传茕单至畏之正义曰诗云独行茕茕是爲单谓无兄弟也无子曰独王制文髙明与茕独相对非谓才髙知宠贵之人位望髙也不枉法畏之即诗所谓不畏强御是也此经皆是据天子无陵虐茕独而畏避髙明宠贵者顾氏亦以此经据人君小刘以爲据人臣谬也人之至用咎正义曰此又言用臣之法人之在位者有才能有所爲当襃赏之委任使进其行汝国其将昌盛也凡其正直之人旣以爵禄富之又复以善道接之使之荷恩尽力汝若不能使正直之人有好善于汝国家是人于此其将诈取罪而去矣于其无好德之人谓性行恶者汝虽与之福赐之爵禄但本性旣恶必爲恶行其爲汝臣必用恶道以败汝善言当任善而去恶传功能至昌盛正义曰功能有爲之士谓其身有才能所爲有成功此谓巳在朝廷任用者也使进其行者谓人之有善若上知其有能有爲或以言语劳来之或以财货赏赐之或更任之以大位如是则其人喜于见知必当行自进益人皆渐自修进汝国其昌盛矣传凡其至接之正义曰凡其正直之人普谓臣民有正直者爵禄所设正直是与巳知彼人正直必当授之以官旣当与爵禄富之又当以善道接之言其非徒与官而巳又当数加燕赐使得其欢心也传不能至而去正义曰授之以官爵加之以燕赐喜于知已荷君恩德必进谋树功有好善于国家若虽用爲官心不委任礼意踈薄更无恩纪言不听计不用必将奋衣而去不肯乆留故言不能使正直之人有好于国家则是人斯其诈取罪而去也传于其至汝善正义曰无好对有好有好谓有善也无好德之人谓彼性不好德好恶之人也论语曰未见好德如好色者传记言好德者多矣故传以好德言之定本作无恶者疑误耳不好德者性行本恶君虽与之爵禄不能感恩行义其爲汝臣必用恶道以败汝善也易系辞云无咎者善补过也咎是过之别名故爲恶耳无偏至有极正义曰更言大中之体爲人君者当无偏私无陂曲动循先王之正义无有乱爲私好谬赏恶人动循先王之正道无有乱爲私恶滥罚善人动循先王之正路无偏私无阿党王家所行之道荡荡然开辟矣无阿党无偏私王者所立之道平平然辩治矣所行无反道无偏侧王家之道正直矣所行得无偏私皆正直者㑹集其有中之道而行之若其行必得中则天下归其中矣言人皆谓此人爲大中之人也传偏不至治民正义曰不乎谓髙下不正谓邪僻与下好恶反侧其义一也偏颇阿党是政之大患故箕子殷勤言耳下传云无有乱爲私好私恶者人有私好恶则乱于正道故传以乱言之传言㑹至中矣正义曰㑹谓集㑹言人之将爲行也集㑹其有中之道而行之行实得中则天下皆归其爲有中矣天下者大言之论语云一曰克己复礼天下归仁焉此意与彼同也曰皇至下王正义曰旣言有中矣爲天下所归更美之曰以大中之道布陈言敎不使失是常道则民皆于是顺矣天且其顺而况于人乎以此之故大中爲天下所归也又大中之道至矣何但出于天子爲贵凡其衆民中和之心所陈之言谓以善言闻于上者于是顺之于是行之恱于民而便于政则可近益天子之光明矣又本人君须大中者更美大之曰人君于天所子布德惠之敎爲民之父母以是之故爲天下所归往由大中之道敎使然言人君不可不务大中矣六三德至僭忒正义曰此三德者人君之德张㢮有三也一曰正直言能正人之曲使直二曰刚克言刚彊而能立事三曰柔克言和柔而能治旣言人主有三德又说随时而用之平安之丗用正直治之彊御不顺之丗用刚能治之和顺之丗用柔能治之旣言三德张㢮随时而用又举天地之德以喻君臣之交地之德沈深而柔弱矣而有刚能出金石之物也天之德髙明刚彊矣而有柔能顺隂阳之气也以喻臣道虽柔当执刚以正君君道虽刚当执柔以纳臣也旣言君臣之交刚柔递用更言君臣之分贵贱有恒惟君作福得专赏人也惟君作威得专罚人也惟君玉食得备珍食也爲臣无得有作福作威玉食言政当一统权不可分也臣之有作福作威玉食者其必害于汝臣之家凶于汝君之国言将得罪丧家且乱邦也在位之人用此大臣专权之故其行侧颇僻下民用在位颇僻之故皆言不信而行差错传和柔至皆德正义曰刚不恒用有时施之故传言立事柔则常用以治故传言能治三德爲此次者正直在刚柔之闲故先言二者先刚后柔得其叙矣王肃意与孔同郑玄以爲三德人各有一德谓人臣也传友顺至治之正义曰释训云善兄弟爲友友是和顺之名故爲顺也传云爕和也释诂文此三德是王者一人之德视丗而爲之故传三者各言丗丗平安虽时无逆乱而民俗未和其下犹有曲者须在上以正之故丗平安用正直之德治之丗有彊御不顺非刚无以制之故以刚能治之丗旣和顺风俗又安故以柔能治之郑玄以爲人臣各有一德天子择使之注云安平之国使中平守一之人治之使不失旧职而巳国有不顺孝敬之行者则使刚能之人诛治之其有中和之行者则使柔能之人治之差正之与孔不同传髙明至纳臣正义曰中庸云博厚配地髙明配天髙而明者惟有天耳知髙明谓天也以此髙明是天故上传沈潜谓地也文五年左传云天爲刚德犹不干时是言天亦有柔德不干四时之序也地柔而能刚天刚而能柔故以喻臣当执刚以正君君当执柔以纳臣也传言惟至美食正义曰于三德之下说此事者以德则随时而用位则不可假人故言尊卑之分君臣之纪不可使臣专威福夺君权也衣亦不得僭君而独言食者人之所资食最爲重故举言重也王肃云辟君也不言王者关诸侯也诸侯于国得专赏罚其义或当然也传在位至僭差正义曰此经福威与食于君每事言辟于臣则并文而略之也作福作威谓秉国之权勇略震主者也人用侧颇僻者谓在位小臣见彼大臣威福由已由此之故小臣皆附下罔上爲此侧颇僻也下民见此在位小臣秉心僻侧用此之故下民皆不信恒爲此僭差也言在位由大臣下民由在位故皆言用也传不解家王肃云大夫称家言秉权之臣必灭家复害其国也七稽疑至之言正义曰稽疑者言王者考正疑事当选择知卜筮者而建立之以爲卜筮人谓立爲卜人筮人之官也旣立其官乃命以卜筮之职云卜兆有五曰雨兆如雨下也曰霁兆如雨止也曰雺兆气蒙闇也曰圛兆气落驿不连属也曰克兆相交也筮卦有二重二体乃成一卦曰贞谓内卦也曰悔谓外卦也卜筮兆卦其法有七事其卜兆用五雨霁蒙驿克也其筮占用二贞与悔也卜筮皆就此七者推衍其变立是知卜筮人使作卜筮之官其卜筮必用三代之法三人占之若其所占不同而其善钧者则从二人之言言以此法考正疑事也传龟曰至立之正义曰龟曰卜蓍曰筮曲礼文也考正疑事当选择知卜筮人而建立之建亦立也复言之耳郑王皆以建立爲二言将考疑事选择可立者立爲卜人筮人传兆相至常法正义曰此上五者灼龟爲兆其璺拆形状有五种是卜兆之常法也说文云霁雨止也霁似雨止则雨似雨下郑玄曰霁如雨止者云在上也雺声近蒙诗云零雨其蒙则蒙是闇之义故以雺爲兆蒙是隂闇也圛即驿也故以爲兆气落驿不连属落驿希踈之意也雨霁旣相对则蒙驿亦相对故驿爲落驿气不连属则雺爲气连蒙闇也王肃云圛霍驿消减如云隂雺天气下地不应闇冥也其意如孔言郑玄以圛爲明言色泽光明也雺者气泽郁郁冥冥也自以明闇相对异于孔也克谓兆相交错王肃云兆相侵入盖兆爲二拆其拆相交也郑玄云克者如雨气色相侵入卜筮之事体用难明故先儒各以意说未知孰得其本今之用龟其兆横者爲土立者爲木斜向径者爲金背径者爲火因兆而细曲者爲水不知与此五者同异如何此五兆不言一曰二曰者灼龟所遇无先后也传内卦至曰悔正义曰僖十五年左传云秦伯伐晋卜徒父筮之其卦遇蛊蛊卦巽下艮上说卦云巽爲风艮爲山其占云蛊之贞风也其悔山也是内卦爲贞外卦爲悔也筮法爻从下起故以下体爲内上体爲外下体爲本因而重之故以下卦爲贞贞正也言下体是其正郑玄云悔之言晦晦犹终也晦是月之终故以爲终言上体是其终也下体言正以见上体不正上体言终以见下体爲始二名互相明也传立是至三人正义曰此经卜五占用二衍忒孔不爲传郑玄云卜五占用谓雨霁蒙驿克也二衍忒谓贞悔也断用从上句二衍忒者指谓筮事王肃云卜五者筮短龟长故卜多而筮少占用二者以贞悔占六爻衍忒者当推衍其爻义以极其意卜五占二其义当如王解其衍忒冝揔谓卜筮皆当衍其义极其变非独筮衍而卜否也传言立是知卜筮人使爲卜筮之事者言经之此文覆述上句立卜筮人也言三人占是占此卜筮法当有三人周礼太卜掌三兆之法一曰玉兆二曰瓦兆三曰原兆掌三易之法一曰连山二曰归藏三曰周易杜子春以爲玉兆帝颛顼之兆瓦兆帝尧之兆又云连山虙牺归藏黄帝三兆三易皆非夏殷而孔意必以三代夏殷周法者以周礼指言一曰二曰不辩时代之名案考工记云夏曰丗室殷曰重屋周曰明堂又礼记郊特牲云夏收殷哻周冕皆以夏殷周三代相因明三易亦夏殷周相因之法子春之言孔所不取郑玄易賛亦云夏曰连山殷曰归藏与孔同也所言三兆三易必是三代异法故传以爲夏殷周卜筮各异三代异法三法并卜法有一人故三人也从二人之言者二人爲善旣钧故从衆也若三人之内贤智不等虽少从贤不从衆也善钧从衆成六年左传文旣言三法并卜嫌筮不然故又云卜筮冬三人也经惟言三占从二何知不一法而三占而知三法并用者金縢云乃卜二龟一习吉仪礼士丧卜葬占者三人贵贱俱用三龟知卜筮并用三代法也传将举至决之正义曰非有所举则自不卜故云将举事事有疑则当卜筮人君先尽已心以谋虑之次及卿士衆民人谋犹不能定然后问卜筮以决之故先言乃心后言卜筮也郑玄云卿士六卿掌事者然则谋及卿士以卿爲首耳其大夫及士亦在焉以下惟言庶人明大夫及士寄卿文以见之矣周礼小司寇掌外朝之政以致万民而询焉一曰询国危二曰询国迁三曰询立君是有大疑而询衆也又曰小司寇以叙进而问焉是谋及之也大疑者不要是彼三询其谋及则同也谋及庶人必是大事若小事不必询于万民或谋及庶人在官者耳小司寇又曰以三刺断庶民狱讼之中一曰讯羣臣二曰讯羣吏三曰讯万民彼羣臣羣吏分而爲二此惟言卿士者彼将断狱令衆议然后行刑故臣与民爲三其人主待衆议而决之此则人主自疑故人主爲一又揔羣臣爲一也传人心至于吉正义曰人主与卿士庶民皆从是人心和顺也此必臣民皆从乃问卜筮而进龟筮于上者尊神物故先言之不在汝则之上者卜当有主故以人爲先下三事亦然改卜言龟者卜是请问之意吉凶龟占兆告于人故改言龟也筮则本是蓍名故不须改也传动不至遇吉正义曰物贵和同故大同之吉延及于后宣三年左传称成王定鼎卜丗三十卜年七百是后丗遇吉传三从至举事正义曰此与下二事皆是三从二逆除龟筮以外有汝与卿士庶民分三者各爲一从二逆嫌其贵贱有异从逆或殊故三者各以有一从爲主见其爲吉同也方论得吉以从者爲主故次言卿士从下言庶民从也以从爲主故退汝则于下传解其意卿士从者君臣不同也庶民从者民与上异心也解臣民与君异心得其筮之意也不言四从一逆者吉可知不假言之也四从之内虽龟筮相违亦爲吉以其从者多也若三从之内龟筮相违虽不如龟筮俱从犹胜下龟筮相违二从三逆必知然者以下传云二从三逆龟筮相违旣计从之多少明从多则吉故杜预云龟筮同卿士之数者是龟筮虽灵不至越于人也上言庶人又言庶民者嫌庶人惟指在官者变人言民见其同也民人之贱得与卿士敌者贵者虽贵未必谋虑长故通以民爲一令与君臣等也传民与至决之正义曰天子圣人庶民愚贱得爲识见同者但圣人生知不假卜筮垂敎作训晦迹同凡且庶民旣衆以衆情可否亦得上敌于圣故老子云圣人无常心以百姓心爲心是也传二从至征伐正义曰此二从三逆爲小吉故犹可举事内谓国内故可以祭祀冦㛰外谓境外故不可以出师征伐征伐事大此非大吉故也此经龟从筮逆其筮从龟逆爲吉亦同故传言龟筮相违见龟筮之智等也若龟筮智等而僖四年左传云筮短龟长者于时晋献公欲以骊姬爲夫人卜旣不吉而更令筮之神灵不以实告筮而得吉必欲用之卜人欲令公舎筮从卜故曰筮短龟长非是龟实长也易系辞云蓍之德圎而神卦之德方以智神以知来智以藏往然则知来藏往是爲极妙虽龟之长无以加此圣人演筮爲易所知岂是短乎明彼长短之说乃是有爲言耳此二从三逆以汝与龟爲二从耳卿士庶民课有一从亦是二从凶吉亦同故不复设文同可知也若然汝卿士庶民皆逆龟筮并从则亦是二从三逆而经无文者若君与臣民皆逆本自不问卜矣何有龟从筮从之理也前三从之内龟筮旣从君与卿士庶民各有一从以配龟筮凡有三条若惟君与卿士从配龟爲一条或君与庶民从配龟又爲一条或卿士庶民从配龟又爲一条凡有三条若筮从龟逆其事亦然二从三逆君配龟从爲一条于经巳具卿士配龟从爲二条庶民配龟从爲三条若筮从龟逆以人配筮其事亦同案周礼筮人国之大事先筮而后卜郑玄云于筮之凶则止何有筮逆龟从及龟筮俱违者崔灵恩以爲筮用三代之占若三占之俱凶则止不卜即郑注周礼筮凶则止是也若三占二逆一从凶犹不决虽有筮逆犹得更卜故此有筮逆龟从之事或筮凶则止而不卜乃是郑玄之意非是周礼经文未必孔之所取曲礼云卜筮不相袭郑云卜不吉则又筮筮不吉则又卜是谓渎龟筮周礼太卜小事筮大事卜应筮而又用卜应卜而又用筮及国之大事先筮后卜不吉之后更作卜筮如此之等是爲相袭皆据吉凶分明不可重爲卜筮若吉凶未决于事尚疑者则得更爲卜筮僖二十五年晋侯卜纳王得坂泉之兆曰吾不堪也公曰筮之遇大有之睽又哀九年晋赵鞅卜救郑遇水适火又筮之遇泰之需之类是也周礼旣先筮后卜而春秋时先卜后筮者不能依礼故也八庶徴正义曰庶衆也徴验也王者用九畴爲大中行稽疑以上爲善政则衆验有美恶以爲人主自曰雨至一极无凶揔言五气之验有美有恶曰休徴叙美行之验曰咎徴叙恶行之验自曰王省至家用平康言政善致美也日月歳时至家用不宁言政恶致咎也庶民惟星以下言人君当以常度齐正下民曰雨至无凶正义曰将说其验先立其名五者行于天地之闲人物所以得生成也其名曰雨所以润万物也曰旸所以干万物也曰燠所以长万物也曰寒所以成万物也曰风所以动万物也此是五气之名曰时言五者各以时来所以爲衆事之验也更述时与不时之事五者于是来皆备足须风则风来须雨则雨来其来各以次序则衆草木蕃滋而丰茂矣谓来以时也若不以时五者之内一者备极过甚则凶一者极无不至亦凶雨多则涝雨少则旱是备极亦凶极无亦凶其余四者亦然传雨以至衆验正义曰易说卦云风以散之雨以润之日以烜之日旸也烜干也是雨以润物旸以干物风以动物也易系辞云寒往则暑来暑往则寒来寒暑相推而歳成焉是言天气有寒有暑暑长物而寒成物也释言云燠煖也舎人曰燠温煖也是燠煖爲一故传以煖言之不言暑而言燠者燠是热之始暑是热之极凉是冷之始寒是冷之极长物举其始成物举其极理冝然也五者各以其时而至所以爲衆事之验也所以言时者谓当至则来当止则去无常时也冬寒夏燠虽有定时或夏须渐寒冬当渐热雨足则思旸旸乆则思雨草木春则待风而长秋则待风而落皆是无定时也不言一曰二曰者爲其来无先后也依五事所致爲次下云休徴咎徴雨若风若是其致之次也昭元年左传云天有六气隂阳风雨晦明也以彼六气校此五气雨旸风文与彼同彼言晦明此言寒燠则晦是寒也明是燠也惟彼隂于此无所当耳五行传说五事致此五气云貌之不恭是谓不肃厥罚恒雨惟金沴木言之不从是谓不乂厥罚恒旸惟木沴金视之不明是谓不晢厥罚恒燠惟水沴火听之不聦是谓不谋厥罚恒寒惟火沴水思之不睿是谓不圣厥罚恒风惟木金水火沴土如彼五行传言是雨属木旸属金燠属火寒属水风属土郑云雨木气也春始施生故木气爲雨旸金气也秋物成而坚故金气爲旸燠火气也寒水气也风土气也凡气非风不行犹金木水火非土不处故土气爲风是用五行传爲说孔意亦当然也六气有隂五事休咎皆不致隂五行传又曰皇之不极厥罚常隂是隂气不由五事别自属皇极也盖立用大中则隂顺时爲休大之不中隂恒若爲咎也传言五至庑丰正义曰五气所以生成万物正可时来时去不可常无常有故言五者备至各以次序须至则来须止则去则衆草百物蕃滋庑丰也释诂文庑丰茂也草蕃庑言草滋多而茂盛也下言百谷用成此言衆草蕃庑者举草茂盛则谷成必矣举轻以明重也传一者至失叙正义曰此谓不以时来其至无次序也一者备极过甚则凶谓来而不去也一者极无不至亦凶谓去而不来也即下云恒雨若恒风若之类是也有无相刑去来正反恒雨则无旸恒寒则无燠恒雨亦凶无旸亦凶恒寒亦凶无燠亦凶谓至不待时失次序也如此则草不茂谷不成也曰休徴至风若正义曰旣言五者次序覆述次序之事曰美行致以时之验何者是也曰人君行敬则雨以时而顺之曰人君政治则旸以时而顺之曰人君照晢则燠以时而顺之曰人君谋当则寒以时而顺之曰人君通圣则风以时而顺之此则致上文各以其次叙庶草蕃庑也曰咎徴至风若正义曰上旣言失次序覆述失次序之事曰恶行致备极之验何者是也曰君行狂妄则常雨顺之曰君行僭差则常旸顺之曰君行逸豫则常煖顺之曰君行急躁则常寒顺之曰君行蒙闇则常风顺之此即致上文一极备凶一极无凶也传君行至顺之正义曰此休咎皆言若者其所致者皆顺其所行故言若也易文言云云从龙风从虎水流湿火就燥是物各以类相应故知天气顺人所行以示其验也其咎反于休者人君行不敬则狂妄故狂对肃也政不治则僭差故僭对乂也明不照物则行自逸豫故豫对晢也心无谋虑则行必急躁故急对谋也性不通晓则行必蒙闇故蒙对圣也郑玄以狂爲倨慢以对不敬故爲慢也郑王本豫作舒郑云举迟也王肃云舒惰也以对照晢故爲迟惰郑云急促自用也以谋者用人之言故急爲自用已也郑云蒙见冒乱也王肃云蒙瞽蒙以圣是通达故蒙爲瞽蒙所见冒乱言其不晓事与圣反也与孔各小异耳曰王省至不宁正义曰旣陈五事之休咎又言皇极之得失与上异端更复言曰王之省职兼揔羣吏惟如歳也卿士分居列位惟如月也衆正官之长各治其职惟如日也此王也卿士也师尹也掌事犹歳月日者言皆无改易君秉君道臣行臣事则百谷用此而成歳丰稔也其治用是而明丗安泰也俊民用此而章在官位也国家用此而平安风俗和也若王也卿士也师尹也掌事犹如日月歳者是巳变易君失其柄权臣各专恣百谷用此而不成歳饥馑也其治用此昬闇而不明政事乱也俊民用此而卑徴皆隐遁也国家用此而不安泰时丗乱也此是皇极所致得中则致善不中则致恶歳月日无易是得中也旣易是不中也所致善恶乃大于庶徴故于此叙之也传王所至四时正义曰下云庶民惟星以星喻民知此歳月日者皆以喻职事也于王言省则卿士师尹亦爲省也王之所省职无不兼所揔羣吏如歳兼四时下句惟有月日羣臣无喻时者但时以统月故传以四时言之言其兼下月日也传衆正至歳月则致国乱故当立用大中以齐正之不得从民欲也传星民至所好正义曰星之在天犹民之在地星爲民象以其象民故因以星喻故衆民惟若星也直言星有好风不知何星故云箕星好风也毕星好雨亦如民有所好也不言毕星好雨具于下传传日月至常法正义曰日月之行四时皆有常法变冬夏爲南北之极故举以言之日月之行冬夏各有常度喻人君爲政小大各有常法张衡蔡邕王蕃等说浑天者皆云周天三百六十五度四分度之一天体圎如弹丸北髙南下北极出地上三十六度南极入地下三十六度南极去北极直径一百二十二度弱其依天体隆曲南极去北极一百八十二度彊正当天之中央南北二极中等之处谓之赤道去南北极各九十一度春分日行赤道从此渐北夏至赤道之北二十四度去北极六十七度去南极一百一十五度日行黒道从夏至日以后日渐南至秋分还行赤道与春分同冬至行赤道之南二十四度去南极六十七度去北极一百一十五度其日之行处谓之黄道又有月行之道与日道相近交络而过半在日道之里半在日道之表其当交则两道相合交去极逺处两道相去六度此其日月行道之大略也王肃云日月行有常度君臣礼有常法以齐其民传月经至以乱正义曰诗云月离于毕俾滂沲矣是离毕则多雨其文见于经经箕则多风传记无其事郑玄引春秋纬云月离于箕则风扬沙作纬在孔君之后以前必有此说孔依用之也月行虽有常度时或失道从星经箕多风离毕多雨此天象之自然以箕爲簸扬之器毕亦捕鱼之物故耳郑以爲箕星好风者箕东方木宿风中央土气木克土爲妻从妻所好故好风也毕星好雨者毕西方金宿雨东方木气金克木爲妻从妻所好故好雨也推此则南宫好旸北宫好燠中宫四季好寒以各尚妻之所好故也未知孔意同否顾氏所解亦同于郑言从星者谓不应从而从以致此风雨故喻政敎失常以从民欲亦所以乱也土云日月之行此句惟言月者郑云不言日者日之从星不可见故也九五福至曰弱正义曰五福者谓人蒙福祐有五事也一曰寿年得长也二曰富家丰财货也三曰康宁无疾病也四曰攸好德性所好者美德也五曰考终命成终长短之命不横夭也六极谓穷极恶事有六一曰凶短折遇凶而横夭性命也二曰疾常抱疾病三曰忧常多忧愁四曰贫困乏于财五曰恶貌状丑陋六曰弱志力尫劣也五福六极天实得爲之而历言此者以人生于丗有此福极爲善致福爲恶致极劝人君使行善也五福六极如此次者郑云此数本诸其尤者福是人之所欲以尤欲者爲先极是人之所恶以尤所不欲者爲先以下縁人意轻重爲次耳传百二十年正义曰人之大期百年爲限丗有长寿云百二十年者故传以最长者言之未必有正文也传所好至之道正义曰人所嗜好禀诸上天性之所好不能自巳好善者或当知善是善好恶者不知恶之爲恶谓恶是善故好之无厌任其所好从而观之所好者德是福之道也好德者天使之然故爲福也郑云民皆好有德也王肃云言人君所好者道德爲福洪范以人君爲主上之所爲下必从之人君好德故民亦好德事相通也传各成至横夭正义曰成十三年左传云民受天地之中以生所谓命也能者养之以福不能者败以取祸是言命之短长虽有定分未必能遂其性不致夭枉故各成其短长之命以自终不横夭者亦爲福也传动不至辛苦正义曰动不遇吉者解凶也传以寿爲百二十年短者半之爲未六十折又半爲未三十辛苦者味也辛苦之味入口犹困厄之事在身故谓殃厄劳役之事爲辛苦也郑玄以为凶短折皆是夭枉之名未齓曰凶未冠曰短未婚曰折汉书五行志云伤人曰凶禽兽曰短草木曰折一曰凶夭是也兄丧弟曰短父丧子曰折并与孔不同传尫劣正义曰尫劣并是弱事爲䈥力弱亦爲志气弱郑玄云愚懦不毅曰弱言其志气弱也五行传有致极之文无致福之事郑玄依书传云凶短折思不睿之罚疾视不明之罚忧言不从之罚贫听不聦之罚恶貌不恭之罚弱皇不极之罚反此而云王者思睿则致寿听聦则致富视明则致康宁言从则致攸好德貌恭则致考终命所以然者不但行运气性相感以义言之以思睿则无拥神安而保命故寿若蒙则不通殇神夭性所以短折也听聦则谋当所求而㑹故致富违而失计故贫也视明照了性得而安宁不明以扰神而疾也言从由于德故好者德也不从而无德所以忧耳貌恭则容俨形美而成性以终其命容毁故致恶也不能爲大中故所以弱也此亦孔所不同焉此福极之文虽主于君亦兼于下故有贫富恶弱之等也武王至分器正义曰武王旣巳胜殷制邦国以封有功者爲诸侯旣封爲国君乃班赋宗庙彞器以赐之于时有言诰戒勑史叙其事作分器之篇传赋宗至诸侯正义曰序云邦诸侯者立邦国封人爲诸侯也乐託云封有功者爲诸侯诗赉序云大封于庙谓此时也释言云班赋也周礼有司尊彞之官郑云彞亦尊也郁鬯曰彞彞法也言爲尊之法正然则盛鬯者爲彞盛酒者爲尊皆祭宗庙之酒器也分宗庙彞器酒尊以赋诸侯旣封乃赐之也传言诸至也亡正义曰篇名分器知其篇言诸侯尊卑各有分也昭十二年左传楚灵王云昔我先王熊绎与吕伋王孙牟爕父禽父并事康王四国皆有分我独无十五年传曰诸侯之封也皆受明器于王室杜预云谓明德之分器也是诸侯各有分也亡尚书正义卷第十一计一万七千七百九字尚书正义尚书正义卷十二尚书正义卷第十二国子祭酒上护军曲阜县开国子孔颕达奉勑撰周书旅獒第七金縢第八大诰第九微子之命第十旅獒第七西旅至旅獒正义曰西方之戎有国名旅者遣献其大犬其名曰于是太保召公因陈戎史叙其事作旅獒传西戎至大犬正义曰西旅西方夷名西方曰戎克商之后乃来知是西戎逺国也獒是犬名故云贡大犬传召公陈戒正义曰成王时召公爲太保知此时太保亦召公也释诂云旅陈也故云召公陈戒上旅是国名此旅训爲陈二旅字同而义异郑云獒读曰豪西戎无君名强大有政者爲遒豪国人遣其遒豪来献见于周良由不见古文妄爲此说惟克至于王正义曰惟武王旣克商华夏旣定遂开通道路于九夷八蛮于是有西戎旅国致贡其大犬名獒太保召公乃作此篇陈贡獒之义用训谏于王传四夷至不服正义曰曲礼云其在东夷西戎南蛮北狄经举夷蛮则戎狄可知四夷慕化贡其方贿言所贡非独旅也四夷各自爲国无大小统领九八言非一也释地云九夷八狄七戎六蛮谓之四海又云八蛮在南方六戎在西方五狄在北方上下二文三方数目不同明堂位称九夷八变六戎五狄与尔雅上文不同周礼职方氏掌四夷八蛮七闽九貉五戎六狄之人郑衆云四八七九五六周之所服国数也徧检经传四夷之数参差不同先儒旧解此尔雅殷制明堂位及职方并尔雅下文云八蛮在南六戎在西五狄在北皆爲周制义或当然明堂位言云戎五狄职方言五戎六狄赵商以此问郑郑荅云戎狄但有其国数其名难侍而知是郑亦不能定解言克商遂通道是王家遣使通道也鲁语引此事韦昭云通道译使怀柔之是王家遣使通彼彼闻命来献也言其通夷蛮而有戎贡是四夷皆通道路无所不服传西戎至爲异正义曰西戎之长谓旅国之君致贡其獒或遣使贡之不必自来也犬髙四尺曰獒释畜文左传晋灵公有犬谓之獒旅国以大爲异故贡之也曰呜唿至展亲正义曰呜唿叹而言也自古明圣之王愼其德敎以柔逺人四夷皆来賔服无有逺之与近尽贡其方土所生之物其所献者惟可以供其服食器用而已不爲耳目华侈供玩好之用也明王旣得所贡乃明其德之所致分赐于彼异姓之国明已德致逺赐异姓之国令使无废其服职事也分宝玉于同姓伯叔之国见己无所爱惜是用诚信其亲亲之道也传天下至华侈正义曰以言无有逺近是华夷揔统之辞释诂云毕尽也故云天下万国无有逺之与近尽贡其方土所生之物惟可以供服食器用者玄纁絺纻供服也橘柚菁茅供食也羽毛齿革瑶琨篠簜供器用也下言不役耳目故知言不爲耳目华侈也周礼大行人云九州之外谓之蕃国丗壹见各以其所贵宝爲贽郑玄云所贵宝见经传者犬戎献白狼白鹿是也余外则周书王㑹备焉案王㑹篇诸方致贡无所不有此言惟服食器用者逺方所贡虽不充于器用实亦受之召公深戒武王故言此耳传德之至其职正义曰明王有德四夷乃贡是德之所致谓逺夷之贡也昭德之致正谓赐异姓诸侯令其见此逺物服德畏威无废其贡献常职也鲁语称武王时肃愼氏来贡楛矢石砮长尺有咫先王欲昭令德之致逺以示后人使永监焉故铭其楛曰肃愼氏贡矢以分大姬配虞胡公而封诸陈古者分异姓以逺方之贡使无忘服也故分陈以肃愼氏之矢是分异姓之事礼有异姓庶姓异姓王之甥舅庶姓与王无亲其分庶姓亦当以逺方之贡矣传以宝至之道正义曰宝玉亦是万国所贡但不必是逺方所贡耳以宝玉分同姓之国示己不爱惜共诸侯有之是用诚信其亲亲之道也言用宝以表诚心使彼知王亲爱之也定四年左传称分鲁公以夏后氏之璜是以宝玉分同姓也异姓踈虑其废职故赐以逺方之物摄彼心同姓亲嫌王无恩赐以宝玉贵物表王心此亦互相见也人不至其力正义曰旣言分物赐人因说贵不在物言有德无德之王俱是以物赐人所赐之物一也不改易其物惟有德者赐人其此赐者是物若无德者赐人则此物不是物矣恐人主恃己赐人不自脩德言此者戒人主使脩德也又说脩德之事德盛者常自敬身不爲轻狎侮慢之事狎侮君子则无以尽人心君子被君侮慢不肯尽心矣狎侮小人则无以尽其力小人被君侮慢不复肯尽力矣君子不尽心小人不尽力则国家之事败矣传言物至于德正义曰有德不滥赏赏必加于贤人得者则以爲荣故有德则物贵也无德则滥赏赏或加于小人贤者得之反以爲耻故无德则物贱也所贵不在于物乃在于德传以虚至心矣正义曰以虚受人易咸卦象辞也人主以己爲虚受用人言执谦以下人则人皆尽其心矣传以恱至尽矣正义曰诗序云恱以使民民忘其死故云以恱使民民忘其劳在上抚恱则人皆尽其力矣此君子谓臣小人谓民太甲曰接下思恭不可狎侮臣也论语云使民如承大祭不可狎侮民也襄九年左传云君子劳心小人劳力故别言之不役至道接正义曰旣言不可狎侮又言不可纵恣不以声色使役耳目则百事之度惟皆正矣以声色自娱必玩弄人物旣玩弄人者丧其德也玩弄物者丧其志也人物旣不可玩则当以道自处志当以道而宁身言当以道而接物依道而行则志自得而言自当传言不至度正正义曰昭元年左传子产论晋侯之疾云玆心不爽昬乱百度杜预云百度百事之节也此言志旣不营声色百事皆自用心则皆得正也传以人至其志正义曰丧德丧志其义一也玩人爲重以德言之玩物爲轻以志言之终是志荒而德丧耳传在心至勤道正义曰在心爲志诗序文也在心爲志谓心动有所向也发气爲言言于志所趣也志是未发言是巳发相接而成本末之异耳志言并皆用道但志未发故以道宁志不依道则不得宁耳言是巳发故以道接言不以道则不可接物志言皆以道爲本故君子须勤道也传游观至生民正义曰游观徒费时日故爲无益无益多矣非徒游观而巳竒巧丗所希有故爲异物异物多矣非徒竒巧而巳诸是妄作皆爲无益诸是丗所希皆爲异物异物无益不可徧举举此二者以明此类皆是也不作是初造之辞爲作有所害故以爲无益不贵是爱好之语有贵必有贱故以异物对用物虽经言用物传言器用可矣经言有益有益不知所谓故传以德义是人之本故德义爲有益诸是益身之物皆是有益亦举重爲言经之戒人主人主如此所以化丗俗生养下民也此言生民宣十二年左传云分谤生民皆谓生活民也下云生民保厥居与孝经云生民之本尽矣言民生于丗谓之生民与此传异也俗本云弗贱衍弗字也传非此至其用正义曰此篇爲戒止爲此句以西旅之非中国之犬不用令王爱好之故言此也僖十五年左传言晋侯乗郑马及战陷于泞是非此土所生不习其用也犬不习用传记无文传寳贤至安矣正义曰诗序云任贤使能周室中兴故传以任能配寳贤言之论语云举直错诸枉则民服故寳贤任能则近人安嫌安近不及逺故云近人安则逺人安矣楚语云王孙圉聘于晋定公飨之赵简子鸣玉以相问于王孙圉曰楚之白珩犹在乎对曰然简子曰其爲宝也几何矣曰未甞爲宝楚之所宝者曰观射父及左史倚相此楚国之宝也若夫白珩先王之所玩何宝之焉是谓宝贤也呜唿至丗王正义曰所戒巳终故叹以结之呜唿爲人君者当早起夜寐无有不勤于德言当勤行德也若不矜惜细行作随冝小过终必损累大德矣譬如爲山巳髙九仞其功亏损在于一篑惟少一篑而止犹尚不成山以喻树德行政小有不终德政则不成矣必当愼终如始以成德政王者信能蹈行此诫生民皆安其居处惟天子乃丗丗王天下也传轻忽至其微正义曰矜是怜惜之意故以不惜细行爲轻忽小物谓上狎侮君子小人爱玩犬马禽兽之类是小事也积小害毁大德故君子愼其微易系辞曰小人以小善爲无益而不爲也以小恶爲无伤而不去也故恶积而不可掩罪大而不可解是故君子当愼微也传八尺至如始正义曰周礼匠人有畎遂沟洫皆广深等而浍云广二㝷深二仞则浍亦广深等仞与寻同故知八尺曰仞王肃圣证论及注家语皆云八尺曰仞与孔义同郑玄云七尺曰仞与孔意异论语云譬如爲山未成一篑郑云篑盛土器爲山九仞欲成山以喻爲善向成也未成一篑犹不爲山故曰爲山功亏一篑古语云行百里者半于九十言末路之艰难也是以圣人干干不息至于日不敢自暇恐末路之失同于一篑故愼终如始也干干易干卦文日无逸篇文传言其至冝矣正义曰此揔结上文信蹈行此诫行此以上言也言君主于治民故先云生民安其居天子乃得丗丗王天下也传以庸君多自用已不受人言叙经意而申之云武王虽圣召公犹设此诫况非圣人可以无诫乎身旣非圣又无善诫其不免于过则亦冝其然矣巢伯至巢命正义曰巢伯国爵之君南方逺国也以武王克商乃慕义来朝王之卿大夫有芮伯者陈王威德以命巢君史叙其事作旅巢命之篇传殷之至来朝正义曰武王克商即来受周之王命知是殷之诸侯伯是爵也仲虺之诰云成汤放桀于南巢或此巢是也故先儒相传皆以爲南方之国今闻武王克商慕义而来朝也郑玄以爲南方丗一见者孔以夷狄之爵不过子此君伯爵夷夏未明故直言逺国也传芮伯至巢亡正义曰丗本云芮伯姬姓是周同姓也杜预云芮冯翊临晋县芮郷是也知是圻内之国者芮伯在朝作命必是王臣不得其官故卿与大夫并言之旅训爲陈陈王威德以命巢金縢第八武王至金縢正义曰武王有疾周公作䇿书告神请代武王死事毕纳书于金縢之匮遂作金縢凡序言作者谓作此篇也案经周公䇿命之书自纳金縢之匮及爲流言所谤成王悟而开之史叙其事乃作此篇非周公作也序以经具故略言之传爲请至开之正义曰经云金縢之匮则金縢是匮之名也诗述韔弓之事云竹闭绲縢毛传云绲绳縢约也此传言缄之以金则训縢爲缄王郑皆云縢束也又郑丧大记注云齐人谓棺束爲缄家语称周庙之内有金人叄缄其口则縢是束缚之义藏之于匮缄之以金若今钉鐷之不欲人开也郑云凡藏秘书藏之于匮必以金缄其表是秘密之书皆藏于匮非周公始造此匮独藏此书也金縢正义曰发首至王季文王史叙将告神之事也史乃䇿祝至屏璧与珪告神之辞也自乃卜至乃瘳言卜吉告王差之事也自武王旣丧巳下叙周公被流言东征还反之事也此篇叙事多而言语少若使周公不遭流言则请命之事遂无人知爲成王开书周公得反史官美大其事故叙之以爲此篇旣克至文王正义曰旣克商二年即伐纣之明年也王有疾病不恱豫召公与太公二公同辞而言曰我其爲王敬卜吉凶问王疾病当瘳否周公曰王今有疾未可以死近我先王故当须卜也周公旣爲此言公乃自以请命之事爲己事除地爲墠墠内筑坛爲三坛同墠又爲一坛于南方北面周公立坛上焉置璧于三王之坐公自执珪乃告大王王季文王告此三王之神也传伐纣至恱豫正义曰武王以文王受命十三年伐纣旣杀纣即当称元年克纣称元年知此二年是伐纣之明年也王肃亦云克殷明年顾命云王有疾不怿怿恱也故不豫爲不恱豫也何休因此爲例云天子曰不豫诸侯曰负兹大夫曰犬马士曰负薪传穆敬至之辞正义曰释训云穆穆敬也戚是亲近之义故爲近也武王时三公惟周召与太公耳知二公是召公太公也言王疾恐死当敬卜吉凶周公言武王旣定天下当成就周道未可以死近我先王死则神与先王相近故言近先王若生则人神道隔是爲逺也二公恐王死欲爲之卜周公言王未可以死是相顺之辞也郑云戚忧也周公旣内知武王有九龄之命又有文王曰吾与尔三之期今必瘳不以此终故止二公之卜云末可以忧怖我先王如郑此言周公知王不死先王岂不知乎而虑先王忧也传周公至己事正义曰功训事也周公虽许二公之卜仍恐王疾不瘳不复与二公谋之乃自以请命爲己之事独请代武王死也所以周公自请爲己事者周公位居冢宰地则近亲脱或卜之不善不可使外人知悉亦不可苟让故自以爲功也传因大至三坛正义曰请命请之于天而告三王者以三王精神巳在天矣故因大王王季文王以请命于天三王每王一坛故爲三坛坛是筑土墠是除地大除其地于中爲三坛周公爲坛于南方亦当在此墠内但其处小别故下别言之周公北面则三坛南面可知但不知以何方爲上耳郑玄云时爲坛墠于丰坛墠之处犹存焉传立坛至三王正义曰礼授坐不立授立不坐欲其髙下均也神位在坛故周公立坛上对三王也传璧以至祝辞正义曰周礼大宗伯云以苍璧礼天诗说祷旱云圭璧旣卒是璧以礼神不知其何色也郑云植古置字故爲置也言置璧于三王之坐也周礼云公执桓圭知周公秉桓圭又置以爲贽也告谓祝辞下文是其辞也史乃至与珪正义曰史乃爲䇿书执以祝之曰惟尔元孙某某即发也遇得危暴重疾今恐其死若尔三王是有太子之责于天谓负天大子责必须一子死者请以旦代发之身令旦死而发生又告神以代之状我仁能顺父又旦多材力多伎艺又能善事鬼神汝元孙不如旦多材多艺又不能事鬼神言取发不如取旦也然人各有能发虽不能事鬼神则有人君之用乃受命于天帝之庭能布其德敎以佑助四方之民用能安定汝三王子孙在于下地四方之民无不敬而畏之以此之故不可使死呜唿发之可惜如此神明当救助之无得陨坠天之所下宝命天下宝命谓使爲天子若武王死是陨坠之也若不坠命则我先王亦永有依归爲宗庙之主神得归之我与三王人神道隔许我以否不可知今我就受三王之命于彼大龟卜其吉凶吉则许我凶则爲不许我尔之许我使卜得吉兆旦死而发生我其以璧与珪归家待汝神命我死当以珪璧事神尔不许我使卜兆不吉发死而旦生我乃屏去璧之与珪言不得事神当藏珪璧也传史爲至虐暴正义曰吉神之言书之于䇿祝是读书告神之名故云史爲䇿书祝辞史读此䇿书以祝告神也武王是大王之曽孙也尊统于上继之于祖谓元孙是长孙也某者武王之名本告神云元孙发臣讳君故曰某也易干卦云夕惕若厉厉爲危也虐训爲暴言性命危而疾暴重也泰誓牧誓皆不讳发而此独讳之孔惟言臣讳君不解讳之意郑玄云讳之者由成王读之也意虽不明当谓成王开匮得书王自读之至此字口改爲某史官録爲此篇因逐成王所读故讳之上篇泰誓牧誓王自称者令入史制爲此典故不须讳之传太子至丗敎正义曰责读如左传施舎巳责之责责谓负人物也太子之责于天言负天一太子谓必须死疾不可救于天必须一子死则当以旦代之死生有命不可请代今请代者圣人叙臣子之心以垂丗敎耳非谓可代得也郑玄弟子赵商问玄曰若武王未终疾固当瘳信命之终虽请不得自古巳来何患不爲玄荅曰君父疾病方困忠臣孝子不忍嘿尔视其歔欷归其命于天中心恻然欲爲之请命周公达于此礼着在尚书若君父之病不爲请命岂忠孝之志也然则命有定分非可代死周公爲此者自申臣子之心非谓死实可代自古不废亦有其人但不见尔未必周公独爲之郑玄云丕读曰不爱子孙曰子元孙遇疾若汝不救是将有不爱子孙之过爲天所责欲使爲之请命也与孔读异传我周至之意正义曰告神称予知周公自称我也考是父也故仁能顺父上云元孙对祖生称此言顺父从亲爲始祖爲王考曽祖爲皇考考父可以通之传举亲而言父耳旣能顺父又多材多艺能事鬼神言已可以代武王之意上言丕子之责于天则是天欲取武王非父祖取之此言已能顺父祖善事鬼神者假令天意取之其神必共父祖同处言已是父祖所欲欲令请之于天也传汝元至以死正义曰以王者存亡大运在天有德于民天之所与是受命天庭也以人况天故言在庭非王实至天庭受天命也旣受天命以爲天子布其德敎以佑助四方之民当于天心有功于民言不可以死也乃卜至乃瘳正义曰祝告巳毕即于坛所乃卜其吉凶用三王之龟卜一皆相因而吉观兆巳知其吉犹尚未见占书占书在于藏内启藏以籥见其占书亦与兆体乃并是吉公视兆曰观此兆体王身其无患害也我小子新受命于三王谓卜得吉也我武王当惟长终是谋周之道此卜吉之愈者上天所以须待武王能念我一人天子之事成其周道故也公自坛归乃纳䇿于金縢之匮中王明日乃病瘳传习因至而吉正义曰习则袭也袭是重衣之名因前而重之故以习爲因也虽三龟并卜卜有先后后者因前故云因也周礼太卜掌三兆之法一曰玉兆一曰瓦兆三曰原兆三兆各别必三代法也洪范卜筮之法三人占则从二人之言是必三代之法并用之矣故知三龟三王之龟龟形无异代之别但卜法旣别各用一龟谓之三王之龟耳毎龟一人占之其后君与大夫等揔占三代之龟定其吉凶未见占书巳知吉者卜有大体见兆之吉凶麤观可识故知吉也传三兆至是吉正义曰郑玄云籥开藏之管也开兆书藏之室以管乃复见三龟占书亦合于是吉王肃亦云籥开藏占兆书管也然则占兆别在于藏太卜三兆之下云其经兆之体皆百有二十其颂皆千有二百占兆之书则彼颂是也略观三兆旣巳同吉开藏以籥见彼占兆之书乃亦并是吉言其兆颂符同爲大吉也传公视至必愈正义曰如此兆体指卜之所得兆也周礼占人云凡卜筮君占体大夫占色史占墨卜人占圻郑玄云体兆象也色兆气也墨北广也坼兆舋也尊者视兆象而巳卑者以次详其余也周公卜武王占之曰体王其无害郑意此言体者即彼君占体也但周公令卜汲汲欲王之愈必当亲视灼龟躬省兆繇不惟占体而巳但郑以君占体与此文同故引以爲证耳传言武至周道正义曰此原三王之意也言武王得愈者此谓卜吉武王之愈言天与三王一一须待武王能念我天子事成周道若死则不复得念天子之事周道必不成也礼天子自称曰予一人故以一人言天子也传从坛至瘳差正义曰坛所即卜故从坛归也翼明释言文瘳训差亦爲愈病除之名也藏此书者此旣告神即是国家旧事其书不可捐弃又不可示诸丗人故藏千金縢之匮耳武王至诮公正义曰周公于成王之丗爲管蔡所诬王开金縢之书方始明公本意卒得成就周道天下太平史官美大其事述爲此篇故追言请命于前乃说流言于后自此以下说周公身事武王旣丧成王幼弱周公摄王之政专决万机管叔及其羣弟蔡叔霍叔乃流放其言于国中曰公将不利于孺子言欲篡王位爲不利周公乃告二公曰我之不以法法此三叔则我无以成就周道告我先王旣言此遂东征之周公居东二年则罪人于此皆得谓获三叔及诸叛逆者罪人旣得讫成王犹尚疑公公于此旣得罪人之后爲诗遗王名之曰鸱鸮鸱鸮言三叔不可不诛之意王心虽疑亦未敢责诮公言王意欲责而未敢也传武王至成王正义曰武王旣死成王幼弱故周公摄政摄政者虽以成王爲主政令自公出不复关成王也蔡仲之命云羣叔流言乃致辟管叔于商囚蔡叔于郭邻降霍叔于庶人则知羣弟是蔡叔霍叔也周语云兽三爲羣则满三乃称羣蔡霍二人而言羣者并管故称羣也传旣言周公摄政乃云其弟管叔盖以管叔爲周公之弟孟子曰周公弟也管叔兄也史记亦以管叔爲周公之兄孔似不用孟子之说或可孔以其弟谓武王之弟与史记亦不违也流言者宣布其言使人闻知若水流然流即放也乃放言于国以诬周公以惑成王王亦未敢诮公是王心惑也郑玄云流公将不利于孺子之言于京师于时管蔡在东盖遣人流传此言于民闲也传三叔至成王正义曰殷法多兄亡弟立三叔以周公大圣又是武王之弟有次立之势今复秉国之权恐其因即篡夺遂生流言不识大圣之度谓其实有异心非是故诬之也但启商共叛爲罪重耳传辟法也正义曰释诂文传周公至此得正义曰诗东山之篇歌此事也序云东征知居东者遂东往征也虽征而不战故言居东也东山诗曰自我不见于今三年又云三年而归此言二年者诗言初去及来凡经三年此直数居东之年除其去年故二年也罪人旣多必前后得之故云二年之中罪人此得惟言居东不知居在何处王肃云东洛邑也管蔡与商奄共叛故东征鎭抚之案验其事二年之闲罪人皆得传成王至未敢正义曰成王信流言而疑周公管蔡旣诛王疑益甚故周公旣诛三监而作诗解所以冝诛之意其诗云鸱鸮鸱鸮旣取我子无毁我室毛传云无能毁我室者攻坚之故也宁亡二子不可以毁我周室言冝诛之意也释言云贻遗也以诗遗王王犹未悟故欲让公而未敢政在周公故畏威未敢也郑玄以爲武王崩周公爲冢宰三年服终将欲摄政管蔡流言即避居东都成王多杀公之属党公作鸱鸮之诗救其属臣请勿夺其官位土地及遭风雷之异启金縢之书迎公来反反乃居摄后方始东征管蔡解此一篇及鸱鸮之诗皆与孔异秋大至大熟正义曰爲诗遗王之后其秋大熟未及收获天大雷电又随之正义曰言邦人则风灾惟在周邦不及寛逺故云风灾所及邦人皆大恐言独畿内恐也传皮弁质服以应天正义曰皮弁象古故爲质服祭天尚质故服以应天也周礼司服云王祀昊天上帝则服大裘而冕无旒乃是冕之质者是事天冝质服故服之以应天变也周礼视朝则皮弁服皮弁是视朝服每日常服而言质者皮弁白布衣素积裳故爲质也郑玄以爲爵弁必爵弁者承天变降服亦如国家未道焉传二公至请命正义曰二公与王若同而问当言王及二公今言二公及王则是二公先问知二公倡王启之故先见书郑云开金縢之书者省察变异所由故事也以金縢匮内有先王故事疑其遭遇灾变必有消伏之术故倡王启之史爲公造䇿书而百执事给使令皆从周公请命者传史百至恨辞正义曰周公使我勿道此事者公以臣子之情忠心欲代王死非是规求名誉不用使人知之且武王瘳而周公不死恐人以公爲诈故令知者勿言今被问而言之是违负周公也噫者心不平之声故爲恨辞传周公至之冝正义曰公之东征止爲伐罪罪人旣得公即当还以成王未寤恐与公不和故留东未还待王之察已也新迎者改过自新遣使者迎之诗九罭之篇是迎之事也亦国家礼有德之冝言尊崇有德冝用厚礼诗称衮衣笾豆是国家礼也传郊以至之是正义曰祭天于南郊故谓之郊郊是祭天之处也王出郊者出城至郊爲坛告天也周礼大宗伯云以苍璧礼天牲币如其器之色是祭天有玉有币今言郊者以玉币祭天告天以谢过也王谢天天即反风起禾明主郊之是也郑玄引易传云阳感天不旋日阳谓天子也天子行善以感天不回旋经日故郊之是得反风也传木有至见之正义曰上文禾偃木拔拔必亦偃故云木有偃拔起而立之筑有其根桑果无亏百谷丰熟郑王皆云筑拾也禾爲大木所偃者起其木拾下禾无所亡失意太曲碎当非经旨案序将东征作大诰此上居东二年以来皆是大诰后事而编于大诰之前者因武王丧并见之大诰第九武王至大诰正义曰武王旣崩管叔蔡叔与纣子武庚三人监殷民者又及淮夷共叛周公相成王摄王政将欲东征黜退殷君武庚之命以诛叛之义大诰天下史叙其事作大诰传三监至叛周正义曰知三监是管蔡商者以序上下相顾爲文此言三监及淮夷叛揔举诸叛之人也下云成王旣黜殷命杀武庚命微子启代殷后又言成王旣伐管叔蔡叔以殷余民邦康叔此序言三监叛将征之下篇之序历言伐得三人足知下文管叔蔡叔武庚即此三监之谓知三监是管蔡商也汉书地理志云周旣灭殷分其畿内爲三国诗风邶鄘衞是也邶以封纣子武庚鄘管叔尹之衞蔡叔尹之以监殷民谓之三监先儒多同此说惟郑玄以三监爲管蔡霍独爲异耳谓之监者当以殷之畿内被纣化日乆未可以建诸侯且使三人监此殷民未是封建之也三人虽有其分互相监领不必独主一方也史记衞丗家云武王克殷封纣子武庚爲诸侯奉其先祀爲武庚未集恐有贼心乃令其弟管叔蔡叔傅相之是言辅相武庚共监殷人故称监也序惟言淮夷叛传言淮夷徐奄之属共叛周者以下序文云成王东伐淮夷遂践奄作成王政又云成王旣黜殷命灭淮夷作周官又云鲁公伯禽宅曲阜徐夷并兴作费誓彼三序者一时之事皆在周公归政之后也多方篇数此诸国之罪云至于再至于三得不以武王初崩巳叛成王即政又叛谓比爲再三也以此知淮夷叛者徐奄之属皆叛也传相谓至天下正义曰君奭序云召公爲保周公爲师相成王爲左右于时成王爲天子自知政事二公爲臣辅助之此言相成王者有异于彼故辨之相谓摄政摄政者敎由公出不复关自成王耳仍以成王爲王故称成王郑玄云黜贬退也黜实退名但此黜乃杀其身絶其爵故以黜爲絶也周公此行普伐诸叛独言黜殷命者定四年左传云管蔡启商惎闲王室则此叛武庚爲主且顾微子之序故特言黜殷命也以诛叛者之义大诰天下经皆是也大诰正义曰此陈伐叛之义以大诰天下而兵凶战危非衆所欲故言烦重其自殷勤多止而更端故数言王曰大意皆是陈说武庚之罪自言已之不能言己当继父祖之功须去叛逆之贼人心旣从卜之又吉往伐无有不克劝人勉力用心此时武王初崩属有此乱周公以臣代君天下未察其志亲弟犹尚致惑何况踈贱者乎周公虑其有向背之意故殷勤告之陈寿云皐陶之谟略而雅周公之诰烦而悉何则皐陶与舜禹共谈周公与羣下矢誓也其意或亦然乎但君奭康诰乃与召公康叔语也其辞亦甚委悉抑亦当时设言自好烦复也管蔡导武庚爲乱此篇略于管蔡者犹难以伐弟爲言故专说武庚罪耳王若至即命正义曰周公虽摄王政其号令大事则假成王爲辞言王顺大道而爲言曰我今以大道诰汝天下衆国及于衆治事之臣以我周道不至故上天下其凶害于我家不少言叛逆者多此害延长寛大惟累我幼童人成王自言害及已也我之致此凶害以我爲子孙承继无疆界之大数服行其政不能爲智道令民安故使之叛自责也安民犹且不能况曰其能至于知天之大命者乎言已不能知天意也复叹而言巳乎我惟小子承先人之业如渉渊水惟往求我所以济渡言己恐惧之甚我所求济者惟在布行大道布陈前人文王武王受命之事在我此身不忘大功旣不忘大功当诛叛逆由此我不敢絶天之所下威用而不行之言必将伐四国也宁天下之王谓文王也文王遗我大宝龟疑则就而卜之以继天明命今我就受其命言巳就龟卜其伐之吉凶巳得吉也传周公至及之正义曰序云相成王则王若曰者称成王之言故言周公称成王命实非王意成王尔时信流言疑周公岂命公伐管蔡乎猷训道也故云顺大道以告天下衆国也郑王本猷在诰下汉书王莽摄位东郡太守翟义叛莽莽依此作大诰其书亦道在诰下此本猷在大上言以道诰衆国于文爲便但此经云猷大传云大道古人之语多倒犹诗称中谷谷中也多邦之下云于尔御事是于诸国治事者尽及之也郑玄云王周公也周公居摄命大事则权称王惟名与器不可假人周公自称爲王则是不爲臣矣大圣作则岂爲是乎传凶害至之意正义曰释诂云延长也洪大也此害长大败乱国家经言惟我幼童人谓损累之故传加累字累我童人言其不可不诛之意郑王皆以延上属爲句言害不少乃延长之王肃又以惟爲念向下爲义大念我幼童子与继文武无穷之道传言子至自责王义曰嗣训继也言子孙承继相疆境界则是无穷大数长逺卜丗二十卜年七百是长逺也传安人至者乎正义曰民近而天逺以易而况难天子必当至灵至灵乃知天命言己犹不能安民明其不知天命自责而谦传前人至任重正义曰成王前人故爲文武也以渉水爲喻言求济者在于布行大道行天子之政也文武有大功德故受天命又当布陈文武受命所行之事也陈行天子之政又陈文武所行之事在此不忘大功大功太平之功也言己所任至重不得不奉天道行诛伐也传天下至四国正义曰王者征伐刑狱象天震曜杀戮则征伐者天之所威用谓诛恶是也天有此道王者用之用之则开不用则闭言我不敢闭絶天之所下威用而不行之旣不敢不行故将伐四国传安天至可违正义曰纣爲昬虐天下不安言文王能安之安天下之王谓文王也遗我大宝龟者天子宝藏神龟疑则卜之继天明道就其命而行之言卜吉则当行不可违卜也所以大宝龟能得继天明者以天道玄逺龟是神灵能传天意以示吉凶故疑则卜之以继天明道郑玄云时旣卜乃后出诰故先云然曰有至并吉正义曰上言爲害不少陈欲征之意未说武庚之罪更复发端言之曰今四国叛逆有大艰于西土言作乱于东与京师爲难也西土之人爲此亦不得安静于此人情皆蠢蠢然动殷后小国腆腆然之禄父大敢纪其王业之次叙而欲兴复之禄父所以敢然者上天下威于三叔以其流言欲下威诛之禄父知我周国有此疵病而欺惑东国人令人不安禄父谓人曰我殷复望得更爲天子反鄙易我周国今天下蠢动今之明日四国民之贤者有十夫不从叛逆其来爲我翼佐我周于是用抚安武事谋立其功明禄父举事不当得贤者叛来投我爲我谋用是人事先应如此则我有兵戎大事征伐必休美矣人谋旣从我卜又并吉是其休也言往必克敌安民之意告衆使知也传曰语至蠢动正义曰周公丁宁其事止而复言别加一曰语更端也下言王曰此不言王史详略耳四国作逆于东京师以爲大艰故言作大难于京师西土人亦不安亦如东方见其乱不安也释诂云蠢动也郑云周民亦不定其心骚动言以兵应之当时京师无与应者郑言妄耳传言殷至复之正义曰殷本天子之国武庚比之爲小故言小腆腆是小貌也郑玄云腆谓小国也王肃云腆主也殷小主谓禄父也大敢纪其王业经纪王业望复之也传天下至疵病正义曰王肃云天降威者谓三叔流言当诛伐之言诛三叔是天下威也释诂云疵病也郑王皆云知我国有疵病之瑕传禄父至无状正义曰禄父以父罪灭殷身亦当死幸得继其先祀冝荷天恩反鄙薄轻易我周家言其不识恩养道其罪无状也汉代止有无状之语盖言其罪大无可形状也近代巳来遭重丧荅人书云无状招祸是古人之遗语也传今天至先应正义曰武庚旣叛闻者皆惊故今天下蠢动谓闻叛之日也今之明日闻叛之明日以献爲贤四国民内贤者十夫来翼佐我周十人史无姓名直是在彼逆地有先见之明知彼必败弃而归周周公喜其来降举以告衆谓之爲贤未必是大贤也用抚安武事谋立其功用此十夫爲之将欲伐叛而贤者即来言人事先应也传大事至爲美正义曰成十三年左传云国之大事在祀与戎今论伐叛知大事戎事也十夫来翼人谋旣从卜又并吉所以爲美美即经之休也旣言其休乃说我卜并吉以成此休之意郑玄云卜并吉者谓三龟皆从也王肃云何以言美以三龟一习吉是言并吉证其休也与孔异矣肆予告至违卜正义曰以人从卜吉爲美之故故我告汝友邦国之君及于尹氏卿大夫衆士治事者曰我得吉卜我惟与汝衆国往伐殷逋亡播荡之臣谓伐禄父也汝国君及于衆治事者无不反我之意相与言曰伐此四国爲难甚大言其不欲征也汝不欲伐罪我之由四国之民不安而叛者亦惟在我天子王宫与邦君之室敎化之过使之然以此令汝难征过事在我虽然于我小子先考疑而卜之欲敬成周道若谓四国难大不可征则于王室有害不可违卜冝从卜往征也传以美至及之正义曰肆训故也承上休之下以其东征必美之故我告友国君以下共谋之尹氏即顾命云百尹是也尹正也诸官之正谓卿大夫故传言及于正官尹氏卿大夫尹氏即官也揔唿大夫爲官氏也上文大诰尔多邦越尔御事无尹氏庶士下文尔庶邦君越庶士御事亦无尹氏惟此及下文施义二者详其文余略之从可知也传用汝至禄父正义曰逋逃也播谓播荡逃亡之意禄父殷君谓之爲殷今日叛逆是背周逃亡故云用汝衆国往伐彼殷君于我周家逋逃亡叛之臣谓禄父也传汝衆至戒之正义曰王以卜吉之故将以诸国伐殷且彼诸国之情必有不欲伐者无不反我之意相与言曰征伐四国爲大难言其情必如此叙其情以戒之使勿然也郑云汝国君及下羣臣不与我同志者无不反我之意云三监叛其爲难大是言反者谓反上意反是上意则知曰者相与言也传言四至及逺正义曰自责惟当言天子敎化之过而并言诸侯者化从天子布于诸侯道之不行亦邦君之咎见庶邦亦有过故并言之敎化之过在于君身而云王宫邦君室者宫室是行化之处故指以言之传于我至从卜正义曰翼训敬也于我小子先自考卜欲敬成周道汝庶邦御事等若谓今四国不可征则周道不成于王室有害故冝从卜小子先卜当谓初即位时卜其欲成周道也不可违卜谓上朕卜并吉也言欲征卜吉当从卜征之肆予沖至图功正义曰以汝等有难征之意故我童子成王长思此难而叹曰呜唿四国今叛信蠢动天下使鳏寡受害尤可哀哉我周家爲天下役事而遗我甚大乃投此艰难于我身此难须平不可以巳今征四国于我童人不惟自忧而巳乃欲施义于汝衆国君于汝多士尹氏治事之人如此爲汝计汝君臣当安勉我曰无劳于征伐之忧我诸侯当往共征四国汝王不可不成汝宁祖圣考所谋之功冝出此善言以助我何谓违我不欲征也传我周至得巳正义曰爲天子者当役己以养天下故我周家爲天下役事揔言周家当救天下此事遗我故爲甚大以大役遗我以爲甚大而又投掷此艰难之事于我身谓当巳之时有四国叛逆言已职当静乱不得以己也传言征至事者正义曰卬我恤忧也四国叛逆害及衆国君得静乱则爲大美言征四国于我童人不惟自忧而巳乃欲施义于汝衆国君臣言难除则义施也传汝衆至之助正义曰绥安也毖劳也言我旣施义于汝汝衆国君臣言得我之力当安慰勉劝我曰无劳于忧令我无忧四国衆国自来征之经言宁即文王考即武王故言宁祖圣考也王以衆国反己乃复设爲此言责其无善言助己巳予至不基正义曰旣叙衆国之情告以必征之意巳乎我惟小子不敢废上帝之命卜吉不征是废天命从卜而兴乃有故事天休美于安天下之文王兴我小国周者以安民之王惟卜是用以此之故安受此上天之命明卜冝用之今天助民矣十夫佐周是天助也人事旣验况亦如文王惟卜之用吉可知矣呜唿而叹天之明德可畏也辅成我周家大大之基业卜旣得吉不可违也传人献至文王正义曰天之助民乃是常道而云民献十夫是天助民者下云亦惟十人迪知上帝命故以民献十夫爲天助民也王曰尔至休毕正义曰旣述文王之事王又命于衆曰汝惟乆老之人汝大能逺省识古事汝知宁王若此之勤劳哉以老人目所亲见必知之也以文王勤劳如此故天命愼劳来我周家当至成功所在天意旣然我不敢不极尽文王所谋之事文王谋致太平我欲尽行之我欲尽文王所谋故我大爲敎化劝诱我所友国君共伐叛逆天旣辅助我周家有大化诚辞其必成就我之衆民天意旣如此矣我何其不于前文王安民之道谋立其功之处所而终竟之乎天亦惟劳愼我民若人有疾病而欲巳去之天意于民如此之急我何敢不于前安人文王所受美命终毕之乎以须终毕之故故当诛除逆乱安养下民使之致太平传閟愼至太平正义曰閟愼释诂文天愼劳我周家者美其德当天心愼惜人劳来劝勉之使至成功所在在于致太平也天意欲使之然我爲文王子孙敢不极尽文王所谋之事文王本谋谓致太平传言我至民矣正义曰释诂云棐辅也忱诚也文承大化之下知辅诚辞者言周家有大化诚辞爲天所辅其成我民必爲民除害使得成也传天亦至去之正义曰亦者亦同之义也君民共爲一体天愼劳使成功亦当勤劳民使安宁故言亦也如疾欲已去之言天急于民至甚也传天欲至毕之正义曰上云卒宁王图事又云图功攸终此云攸受休毕毕终也三者文辞略同义不甚异大意惟言当终文王之业须征逆乱之贼周公重兵愼战丁宁以劝民耳王曰若至弗救正义曰子孙成父祖之业古道当然王又言曰今顺古昔之道我其往东征矣我所言国家之难备矣日日思念之乃以作室爲喻若父作室营建基址旣致法矣其子乃不肯爲之堂况肯搆架成之乎又以治田爲喻其父菑耕其田杀其草巳堪下种矣其子乃不肯布种况肯收获乎其此作室治田之父乃是敬事之人见其子如此其肯言曰我有后不弃我基业乎必不肯爲此言也我若不终文武之谋则文武之神亦如此耳其肯道我不弃基业乎作室农人犹恶弃其基业故我何敢不于我身今日抚循安人之文王大命以征讨叛逆乎我今东征无往不克若凡人兄及父与子弟爲家长者乃有朋友来伐其子则民皆养其劝伐之心不救之何则以子恶故也以喻伐四国虽亲如父兄亦无救之者以君恶故也言罪大不可不诛无救所以必克也顾氏以上不卬自恤传云不惟自忧遂皆以卬爲惟但卬之爲惟非是正训观孔意亦以不卬爲惟义也传又以至获乎正义曰上言作室此言治田其取喻一也上言若考作室旣厎法此类上文当云若父爲农旣耕田从上省文耳菑谓杀草故治田一歳曰菑言其始杀草也播谓布种后稷播殖百谷是也定本云矧弗肯构矧弗肯获皆有弗字检孔传所解弗爲衍字传其父至弃之正义曰治田作室爲喻旣同故以此经结上二事郑王本于矧肯构下亦有此一经然取喻旣同不应重出盖先儒见下有而上无谓其脱而妄増之传若兄至大故正义曰此经大意言兄不救弟父不救子发首兄考备文伐厥子不言弟互相发见传言兄弟父子之家以足之民养其劝民谓父兄爲家长者也养其心不退止也王曰呜至不易正义曰旣言四国无救之者王曰又言叹今伐四国必克之故告汝衆国君及于汝治事之臣所以知必克者故有明国事用智道者亦惟有十人此人皆蹈知上天之命谓民献十夫来佐周家此人旣来克之必也于我天辅诚信之故汝天下是知无敢变易天法者若易法无信则上天不辅故无敢易法也况今天下罪于周国使四国叛逆惟大爲难之人谓三叔等大近相伐于其室家自欲拔本塞源反害周室是其爲易天法也彼变易天法若不早诛之汝天下亦不知天命之不可变易也传言其至佐周正义曰此其必克之故也爽明也由用也有明国事用智道言其有贤德也蹈天者识天命而履行之此言十人谓上文民献十夫来佐周家者此是贤人贤人旣来彼无所与是必克之効也王肃云我未伐而知民弗救者以民十夫用知天命故也传于天至叛乎正义曰于天辅诚言天之所辅必是诚信汝天下于是观之始知无敢变易天法若易天法则天不辅之况今天下罪于周使四国叛乎以小况大易法犹尚不可况叛逆乎传惟大至不易正义曰以下句言相伐于其室家室家自相伐知惟大爲难之人谓三叔也大近相伐于其室家者三叔爲周室至亲而举兵作乱是室家自相伐爲叛逆之罪是变易天法之极若汝诸国不肯诛之是汝天下亦不知天命之不可变易也王肃云惟大爲难之人谓管蔡也大近相伐于其室家明不可不诛也管蔡犯天诛而汝不欲伐则亦不知天命之不易也予永至若兹正义曰所以必当诛四国者我长思念之曰天惟丧亡殷国者若稼穑之夫务去草也天意旣然我何敢不终我垄亩也言秽草尽须除去殷余皆当殄灭也天亦惟美于前宁人文王我何其极文王卜法敢不于是从乎言必从之也我循彼宁人所有旨意以安疆土不待卜筮便即东征已自善矣况今卜东征而龟并吉以吉之故我大以尔东征四国天命必不僭差卜兆陈列惟若此吉不可不从卜不可不勉力也传天亦至必从正义曰天亦惟美于文王受命言文王德当天心天每事美之故得受天命是文王之德大美也文王用卜能受天命今于我何其穷极文王卜法敢不从乎言必从文王卜也传循文至不从正义曰文王之旨意欲令天下疆土皆得其冝有叛逆者自然须平定之我直循彼文王所有旨意伐叛则巳善矣不必须卜筮也况今卜并吉乎言不可不从也王肃云顺文王安人之道有旨意尽天下疆土使皆得其所不必须卜筮也况今卜三龟皆吉明不可不从也传以卜至不勉正义曰天命不僭者天意去恶与善其事必不僭差言我善而彼恶也卜兆陈列惟若此吉言往必克之不可不勉力也微子之命第十成王至之命正义曰成王旣黜殷君之命杀武庚乃命微子启代武庚爲殷后爲书命之史叙其事作微子之命黜殷命谓絶其爵也杀武庚谓诛其身也传启知至汤后正义曰启知纣必亡告父师少师而遁于荒野微子作告是其事也武王旣克纣微子乃归之非去纣即奔周也传言得封之由故言其奔周耳僖六年左传云许僖公见楚子面缚衔璧大夫衰绖士舆榇楚子问诸逢伯对曰昔武王克殷微子启如是武王亲释其缚受其璧而袚之焚其榇礼而命之使复其所史记宋丗家云武王克殷微子启乃持其祭器造于军门肉袒面缚左牵羊右把茅膝行而前以告武王乃释微子复其位如故是言微子克殷始归周也马迁之书辞多错谬面缚缚手于后故口衔其璧又安得左牵羊右把茅也要言归周之事是其实耳乐记云武王克殷旣下车投殷之后于宋则传言复其位者以其自縳爲囚释之使从本爵复其卿大夫之位及下车即封于宋以其终爲殷后故乐记云投殷之后尔时未爲殷之后也微子初封于宋不知何爵此时因旧宋命之爲公令爲汤后使祀汤耳不继纣也微子之命正义曰令写命书之辞以爲此篇君陈君牙囧命皆此类也王若曰猷殷王元子正义曰王顺道而言曰今以大道告汝殷王首子告之以下辞也曰猷如大诰言以道诰之传微子至称之正义曰吕氏春秋仲冬纪云纣之母生微子启与仲衍尚爲妾已而爲妻后生纣纣父欲立启爲太子太史据法而争之曰有妻之子不可立妾之子故纣爲后郑云微子启纣同母庶兄也若顺也猷道也以其本是元子故顺道本而称之释诂云元首始也易曰元者善之长也传言二至三统正义曰郊特牲云天子存二代之后犹尊贤也尊贤不过二代书传云王者存二王之后与已爲三所以通三统立三正周人以日至爲正殷人以日至后三十日爲正夏人以日至后六十日爲正天有三统土有三王三王者所以统天下也礼运云祀之郊也禹也宋之郊也契也是二王后得郊祭天以其祖配之郑云所存二王后者命使郊天以天子礼祭其始祖受命之王自行其正朔服色此谓通天三统是立二王后之义也此命首言稽古则立先代之后自古而有此法不知从何代然也孔意自夏以上不必改正纵使正朔不改典礼服色自当异也曰笃不忘正义曰僖十二年左传王命管仲之辞曰谓督不忘则曰亦谓义孔训笃爲厚故传云谓厚不可忘杜预以督爲正可谓正而不可忘也愼乃服命正义曰传言愼汝祖服命数谓祭汤庙得用天子之礼服其殷之本服命则上公九命当愼之无使乖礼制也唐叔至归禾正义曰成王母弟唐叔于其食邑之内得禾下异亩垄上同颖穗以其有异拔而贡于天子以爲周公德所感致于时周公东征未反王命唐叔归周公于东命有言辞史叙其事作归禾之篇传唐叔至一穗正义曰昭十五年左传云叔父唐叔成王之母弟指言唐叔得禾知其所食邑内得异禾也唐叔食邑书传无文诗述后稷种禾于实秀之下乃言实颖毛传云颖垂言穗重而垂是颖爲穗也禾各生一垄而合爲一穗言其异也书传云成王之时有三苗贯桑叶而生同爲一穗其大盈车长几充箱民得而上诸成王下传云拔而贡之若是盈车之穗不可手拔而贡孔不用书传爲说也传异亩至封晋正义曰禾者和也异亩同颖是天下和同之象成王以爲周公德所感致于时周公东征未还故命唐叔以禾归周公于东也归禾年月史传无文不知在启金縢之先后也王启金縢正当禾熟之月若是前年得之于时王疑未解必不肯归周公当是启金縢之后喜得东土和平而有此应故以归周公也唐叔后封于晋经史多矣传言此者欲见此时未封知在邑内得之昭元年左传称成王灭唐而封大叔焉所灭之唐即晋国是也然则得禾之时未封于唐从后称之爲唐叔耳周公至嘉禾正义曰周公旣得王所命禾乃陈天子归禾之命爲文辞称此禾之善推美于成王史叙其事作嘉禾之篇传巳得至称君正义曰郑云受王归已禾之命与其禾以爲旣得命禾谓复得禾义当然矣成王归禾之命必归美周公周公陈归禾之命又推美成王是善则称君之义也善则称君坊记文也传天下至下亡正义曰嘉训善也言此禾之善故以善禾名篇陈天子之命故当布告天下此以善禾爲书之篇名后丗同颖之禾遂名爲嘉禾由此也二篇东征未还时事微子受命应在此篇后篇在前者盖先封微子后布此书故也尚书正义卷第十二计一万五千五百一十六字尚书正义尚书正义卷十三尚书正义卷第十三国子祭酒上护军曲阜县开国子孔颖达奉勑撰周书康诰第十一酒诰第十二梓材第十三康诰第十一成王至梓材正义曰旣伐叛人三监之管叔蔡叔等以殷余民国康叔爲衞侯周公以王命戒之作康诰酒诰梓材三篇之书也其酒诰梓材亦戒康叔但因事而分之然康诰戒以德刑又以化纣嗜酒故次以酒诰卒若梓人之治材爲器爲善政以结之传以三至主之正义曰此序亦与上相顾爲首引初言三监叛又言黜殷命此云旣伐管叔蔡叔言以殷余民圻内之余民故云以三监之国康叔爲衞侯然古字邦封同故汉有上邦下邦县邦字如封字此亦云邦康叔若分器序云邦诸侯故云国康叔并以三监之地封之者周公惩其数叛故使贤母弟主之此始一叛而云数叛者以六州之衆悉来归周殷之顽民叛逆天命至今又叛据周言之故云数叛故多方云尔乃不大宅天命尔乃屑播天命以不从天命故云叛也古者大国不过百里周礼上公五百里侯四百里孟轲有所不信费誓注云伯禽率七百里之内附庸诸侯则鲁犹非七百里之封而康叔封千里者康叔时爲方伯殷之圻内诸侯并属之故得揔言三监且其实地不方平计亦不能大于鲁也故左传云宋衞吾匹也又曰寡君未甞后衞君且言千里亦大率言之耳何者邢在襄国河内即东圻之限故以赐诸侯西山即有黎潞河济之西以曹地约有千里也以此郑云初封于衞至子孙而并鄁鄘也其地理志鄁鄘之民皆迁分衞民于鄁鄘故异国而同风所以诗分爲三孔与同否未明也旣三年灭三监七年始封康叔则于其闲更遣人钱守自不知名号耳传命康至封字正义曰以定四年左传祝佗云命以康诰故以爲命康叔之诰知康圻内国名者以管蔡郕霍皆国名则康亦国名而在圻内马王亦然惟郑玄以康爲谥号以史记丗家云生康伯故也则孔以康伯爲号谥而康叔之康犹爲国而号谥不见耳惟三至诰治正义曰言惟以周公摄政七年之三月始明死而生魄月十六日已未于时周公初造基趾作新大邑于东国洛水之汭四方之民大和恱而集㑹言政治也此所集之民即侯甸男采衞五服百官播率其民和恱并见即事于周之东国而周公皆慰劳劝勉之乃因大封命以康叔爲衞侯大诰以治道传周公至魄生正义曰知周公摄政七年之三月者以洛诰即七年反政而言新邑营及献卜之事与召诰参同俱爲七年此亦言作新邑又同召诰故知七年三月也若然书传云四年建衞侯而封康叔五年营成洛邑六年制礼作乐明堂位云昔者周公朝诸侯于明堂之位即云颁度量而天下大服又云六年制礼作乐是六年巳有明堂在洛邑而朝诸侯言六年巳作洛邑而有明堂者礼记后儒所録书传伏生所造皆孔所不用始生魄月十六日戊午社于新邑之明日魄与明反故云明消而魄生传𥘉造至集㑹正义曰所以初基东国洛者以天下土中故也其召诰与大司徒文之所出释言云集㑹也以主治民故民服恱而见太平也初基者谓初始营建基趾作此新邑此史揔序言之郑以爲此时未作新邑而以基爲谋大不辞矣传此五至于周正义曰男下独有邦以五服男居其中故举中则五服皆有邦可知言邦见其国君焉以大司马职大行人故知五服服五百里禹贡五服通王畿此在畿外去王城五百里故每畿计之至衞服三千里言与禹贡异制也通王畿与不通爲异以此计畿之均故须土中若然黄帝与帝喾居偃师余非土中者自由当时之冝实在土中因得而美善之也不见要服者郑云以远于役事而恒阙焉君行必有臣从即卿大夫及士见亦主其劳故云五服之内百官播率其民和悦即事以土功劳事民之所苦也而此和恱见太平也而书传云示之以力役其且犹至况导之以礼乐乎是也传周公至治道正义曰太保以戊申至七日庚戌巳云庶殷攻位于洛汭则庶殷先与之期于前至也周公以十二日乙卯朝至于洛则达观于新邑营此日当勉其民此因命而并言之序云邦康叔洪大也爲大封命大诰康叔以治道也郑玄以洪爲代言周公代成王诰何故代诰而反诰王唿之曰孟侯爲不辞矣王若至东土正义曰言周公称成王命顺康叔之德而言曰命汝爲孟侯王又使我敎命其弟小子封其所敎命者惟汝大明德之父文王能显用俊德愼去刑罚以爲敎首故惠恤穷民不侮慢鳏夫寡妇况贵强乎其明德用可用敬可敬其愼罚威可威者显此道以示民用此道故始爲政于我区域诸夏由是于我一二诸国皆以修治也上政旣修我西上惟是怙恃文王之道故其政敎冒被四表闻于上天天美其治道以此上天乃大命文王以诛杀之道用兵除恶于殷大受其王命三分天下而有其二也其所受二分者于其国于其民惟是皆有次叙以文王之敎故也汝寡有之兄武王勉行文王之道故受命克殷今汝小子封故得在此东土爲诸侯是文王之道明德愼罚旣用受命武王无所复加以爲勉行所以汝必法之传周公至敎训正义曰以曰者爲命辞故曰周公称成王命顺康叔之德命爲孟侯孟长也五侯之长谓方伯使康叔爲之长者即州牧也五侯之长五等诸侯之长也而左传云五侯九伯汝实征之彼谓上公之伯故征九伯而此五侯当州牧之五侯与彼不同王制有连属卒伯也孔以五侯亦方伯则四方者皆可爲方伯而此方伯自是州牧也康叔以母弟令德受大国封命固非卒及连属也虞夏及周旣有牧又离骚云伯昌作牧殷亦有牧伯四代皆通也非如郑玄云殷之州长曰伯以称小子爲幼弱故明当受敎训故云使我命其弟爲亲亲而使我用戒故也此指命康叔爲之而郑以揔告诸侯依略说以太子十八爲孟侯而唿成王旣礼制无文义理骈曲岂周公自许天子以王爲孟侯皆不可信也传惟汝至敎首正义曰以近而可法不过子之法父故举文王也法者不过除恶行善故云明德愼罚也传惠恤至示民正义曰用可用敬可敬即明德也用可用谓小德小官敬可敬谓大德大官刑可刑谓愼罚也传天美至武王正义曰天美文王乃大命之杀兵殷者殪杀也戎兵也用诛杀之道以兵患殷文王以伐殷事未卒而言杀兵殷者谓三分有二爲灭殷之资也王曰呜唿封汝至王命正义曰旣言文王明德愼罚之训武王尚行之汝旣得爲君方别陈明德之事故称王命而言曰呜唿封汝常念我所以告汝之言哉今治民所行将在敬循汝文德之父继其所闻者服行其德言以爲政敎汝往之国当分布求于殷先智王之道用安治民不但法其先君汝又当须大远求商家耇老成人之道居之于心即知训民矣其外又更当别求所闻父兄用古先智王之道用其安者以安民即古虞夏之道也人事旣然又阐大于天之道而爲顺德又加之寛容则汝身不见废常在王命传今治至政敎正义曰继其所闻服行其德言者谓文王先有所闻善事今令康叔继续其文王所闻善事被服而施行其德言以爲政敎也传汝当至训民正义曰上云敷求殷先哲王谓求殷之贤君此言求商家耇老成人谓求殷之贤臣大远者备徧求之传又当至安民正义曰以父兄乃所居殷外故云别求上只言遹乃文考并言兄者以上云寡兄朂则以文武道同言文可以兼武故并言父兄也古先哲王郑云虞夏也孔亦当然以上代与今事远不可以同故言用其安者传大于至王命正义曰以天道人用而光大之故因云大也其文王及殷古先哲王与天其道不异以前后圣迹虽殊同天不二也以康叔亚圣大贤治殷余恶故使之用天道爲顺德也王曰呜唿小至新民正义曰所明而云行天人之德者其要在于治民故言王曰呜唿小子封治民爲善而除恶政当如痛病在汝身欲去之敬行我言哉所以去恶政者以天德可畏者以其辅诚故也以民情大率可见所以可见者以小人难安也安之旣难其往治之当尽汝心爲政无自安好逸豫而寛纵乃其可以治民我闻古遗言曰人之怨不在事大或由小事而起虽由小事而起亦不恒在事小因小至大是爲民所怨事不可爲当使施顺令不顺者顺勉力劝行令不勉者勉则其怨小大都消令汝消怨者已乎汝惟小子乃当服行政德惟弘大王道上以应天下以安我所受殷民不但汝身所当行此亦惟助王者居顺天命爲民日新之敎传恫痛至我言正义曰恫声类于痛故恫爲痛也病释诂文以痛病在汝身以述治民故务除恶政如己病也戒之而言敬故知敬行我言也郑玄云刑罚及己爲痛病其义不及去恶若己病也传天德至难安正义曰人情所以大可见者以小人难安爲可见故须安之传不在至者勉正义曰以致怨恐谓由大恶故云不在大起于小言怨由小事起不在小者谓爲怨不恒在小言其初小渐至于大怨故使不顺者顺不勉者勉其怨自消也传弘王至之敎正义曰亦所以惟助王者言非直康叔身行有益亦惟助王者居顺天命爲民日新之敎谓渐致太平政敎日日益新也王曰呜唿封敬至可杀正义曰以上旣言明德之理故此又云愼罚之义而王言曰呜唿封又当敬明汝所行刑罚须明其犯意人有小罪非过误爲之乃惟终身自爲不常之行用犯汝如此者有其罪小乃不可不杀以故犯而不可赦若人乃有大罪非终行之乃惟过误爲之以此故当尽断狱之道以穷极其罪是人所犯乃不可以杀当以罚宥论之以误故也即原心定罪断狱之本所以须敬明之也王曰呜唿封有至刵人正义曰以刑者政之助不得已即用之非情好杀害故又本于政不可以滥刑而王言曰呜唿封欲正刑之本要而汝政敎有次叙是乃治理大明则民服惟民旣服从化其自勑正勉力而平和然政之化恶爲善若有病而欲去之治之以理则惟民其尽弃恶而修善言爱养人若母之安赤子惟民爲善其皆安治爲政保民之如此不可行以淫刑岂非汝封得刑人杀人乎言得刑杀不可以得故而有滥刑人杀人无辜也非汝封又曰劓刵人无以得故而有所滥劓刵人之无罪者也传化恶至修善正义曰人之有疾治之以理则疾去人之有恶化之以道则恶除传爱养至安治正义曰旣去恶乃须爱养之爲善人爲上养则化所行故言其皆安治子生赤色故言赤子传劓截至得行正义曰以国君故得专刑杀于国中而不可滥其刑即墨劓剕宫也劓在五刑爲截鼻而有刵者周官五刑所无而吕刑亦云劓刵易噬嗑上九云何校灭耳郑玄以臣从君坐之刑孔意然否未明要有刵而不在五刑之类言又曰者周公述康叔岂非汝封又自言曰得劓刵人此又曰者述康叔之又曰王曰外事至要囚正义曰言不滥刑不但国内而王言曰若外土诸侯奉王事以至汝汝当布陈是刑法以司牧其衆及此殷家刑罚有伦理者兼用之周公又重言曰旣用刑法要察囚情得其要辞以断其狱当须服膺思念之五日六日次至于十日远至于三月一时乃大断囚之要辞言必反覆重之如此乃得无滥故耳传言外至用之正义曰外土以狱事上于州牧之官爲奉王事汝当用刑书爲布陈是刑法爲司牧其衆故受而听之旣衞居殷墟又周承于殷后刑书相因故兼用其有理者谓当时刑书或无正条而殷有故事可兼用若今律无条求故事之比也臬爲准限之义故爲法也传要囚至之至正义曰言要囚明取要辞于囚以思讫事定故言乃大断之多至三月故云反覆思念重刑之至顾氏云又曰者周公重言之也王曰汝至乃知正义曰此又申上旣要囚思念定其大断若爲而王言曰汝当陈是刑书之法以行事其刑法断狱用殷家所行常法故事其陈法殷彞皆用其合冝者以刑杀勿用以就汝封意之所安而自行也以用心不如依法故耳言汝不但依法乃使汝所行尽顺曰是有次叙犹当自惟曰未有顺事其有余若不足故耳必期汝于大幸已乎汝惟小子耳而他人未其有若汝封之心言汝心最善汝心旣善我心我德惟汝所委知也传陈是至故事正义曰陈是法事即上汝陈时臬事罚蔽殷彞即上殷罚有伦上据有初思念得失此据临时行事也传巳乎至款心正义曰此言我我王也以王命故言王爲我以康叔爲已若汝不善我王家心德汝所不知则我不顺命汝款曲之心只由汝最善我王心德汝所偏知故我王命汝以款曲之心述康叔爲言故云已欲令康叔明识此意也凡民至弗憝正义曰言人所愼刑者以凡民所用得罪者寇盗攘窃于外姦内宄而杀害及顚越于人以取货利也自强爲之而不畏死此爲人无不恶之者以此须刑絶之故当愼刑罚耳传凡民至货利正义曰自用也言所用得罪者由冦攘也而爲之于外内旣有劫窃其劫窃皆有杀有伤越人谓不死而伤皆爲之而取货利故也传暋强至絶之正义曰暋强也于盘庚巳训而此重详之以由此得罪当须絶之王曰封元至无赦正义曰以是所用得其罪不但寇盗王命而言曰封非于骨肉之人爲大恶犹尚爲人所大恶之况惟不孝父母不友兄弟者乎其罪莫大于不孝也何者爲人之子不能敬身服行其父事而怠忽其业大伤其父心是不孝也于爲人父不能字爱其子乃疾恶其子是不慈也于爲人弟不能念天之明道故乃不能恭事其兄是不恭也爲人兄亦不能念稚子之可哀哉大不友爱于弟是不友也惟人所行以至此不孝不友者岂不由我执政之人道敎不至以得此罪乎旣人罪由敎而致天惟与我民以五常之性使有恭孝废弃不行是大灭乱天道也以由我灭乱曰乃其疾用文王所作违敎之罚刑此乱五常者不可赦放也传大恶至不友正义曰言将有作姦宄大恶犹爲人所大恶况不孝父母不善兄弟者乎孝经云五刑之属三千而罪莫大于不孝是也释亲云善父母爲孝善兄弟爲友下文不言母母同于父父子尊卑而异等故孝名上不通于下其兄弟虽有长幼而同伦故共友名也传爲人至不孝正义曰考亦通生死即此文及酒诰是也下曲礼云死曰考是对例耳人子以述成父事爲孝怠忽其业即其肯曰我有后不弃基故爲大伤父心即是上不孝也则子不述父事当轻于盗杀况以爲甚者此圣人縁心立法人莫不縁身本于父母也自亲以及物天然之理故孝经曰不爱其亲而爱他人者谓之悖德不敬其亲而敬他人者谓之悖礼以顺则逆民无则焉不在于善而皆在于凶德是也以此言贼杀他人罪小于骨肉相乖阻但于他人言其极者于亲言其小者小则有不和詈争鬪讼相伤者也于亲小则伤心大乃逆命敺骂杀害互相发起而可知也传于爲至不慈正义曰上文不言不慈意以不孝爲揔焉父当言义而云不慈者以父母于子并爲慈因父有爱敬多少而分之言父义母慈而由慈以义故虽义言不慈且见父兼母耳传于爲至不恭正义曰善兄弟曰友此言不恭者友思念之辞兄弟同伦故俱言友虽同伦而有长幼其心友而貌恭故因兄弟而分友文爲二而言恭也五敎即左传文十八年史克言也于此言天之明道者父子天性不嫌非天明故于兄弟言之因上先言不孝先言子于父故此不友先言弟于兄若举中以见上下故此言天明见五敎皆是即孝经云则天之明左传云爲父子兄弟姻媾以象天明是于天理常然爲天明白之道传爲人至不友正义曰言亦者以兄弟同等而相亦所谓周书云父子兄弟罪不相及即此文也不孝罪子非及于父之辈理所当然而周官邻保以比伍相及而赵商疑而发问郑荅云周礼太平制此爲居殷乱而言斯不然矣康诰所云以骨肉之亲得相容隠故左传云父子兄弟罪不相及周礼所云据踈人相督率之法故相连获罪故今之律今大功巳上得相容隐邻保罪有相及是也不率至以怿正义曰言灭五常之害当除凡民不循大道五常之敎犹刑之况在外土掌庶子之官主于训民惟其正官之人及于小臣诸有符节者并爲敎首其心不循大常岂可赦也以人之须有五常汝今往之国乃当分别播布德敎以立民大善之誉若不念我言不用我法即病其爲君之道是汝长爲恶矣以此惟我亦恶汝也己乎旣恶不可爲汝乃其疾用此典刑冝于时丗者循理以刑杀乱常者则亦惟爲人君惟爲人长之正道旣爲人君长不能治其五敎施于家人之道则于其卑小臣外上正官之吏惟爲威暴惟爲酷虐大放弃王命矣如是乃由汝非以道德用治之故由此汝亦无得不能敬其常事汝用寛民之道当思惟念用文王之所敬畏而法之汝以此行寛民之政曰我愿惟有及于古则我一人天子以此恱怿汝德矣汝惟冝勤之传戛常至犯乎正义曰戛犹楷也言爲楷模之常故戛爲常也述上凡民自得罪故言凡民不循大常之敎也犹刑之即上云刑玆无赦故也亦愚以况智故言况在外掌衆子之官主训民者而亲犯乎即周官云诸子文王丗子云庶子也以致敎诸子故爲训人周礼诸子之官亦是王朝之臣言在外者对父子兄弟爲外惟举庶子之官者以其敎训公卿子弟最爲急故也郑玄以训人爲师长亦各一家之道也传惟其至之科正义曰正官之人若周官三百六十职正官之首于小臣诸有符节者谓正人之下非长官之身下至符吏诸有符节爲敎人之故故言有符节者非要行道之符节若爲官行文书而有符今之印者也以上况之故言不循大常亦在无赦之科矣在军者有旌节亦得爲有符节耳传汝今至恶汝正义曰言分别播布德敎谓分遣卿大夫爲之敎民使善而巳有善誉是立民以大善之誉传汝乃至正道正义曰此用冝于时以刑杀上不循五常之道者其君长对则大夫爲长散则人君爲长君而居之是君亦与长爲一孝经对例以长爲大夫耳传爲人至之故正义曰以五常父母兄弟子即家人之道易有家人卦亦与此同也不行五敎爲不能治家人之道家人不治则君不明君旣不明则不察下故则于其小臣外正官之吏并爲威虐大放弃王命非德用治是不明爲非德也传常事至法之正义曰常事常所行之事也人见寻常不爲异故轻之而以爲戒文王所敬忌即敬德忌刑郑云祇祇威威是也传汝行至汝德正义曰寛则得衆故五敎在寛上旣言乃由𥙿民此又叠之汝行寛民之政曰我惟有及于古即古贤诸侯汝恶我则恶之汝善我则爱之以此我一人悦怿汝德也王曰封爽至厥邦正义曰旣言德刑事终而揔言之我所以令汝明德愼罚以施政者王命所以言曰封爲人君当明惟爲治民之道而善安之故我以是须汝善安民故我其惟念殷先智圣王之德用安治民爲求而等之我于民未治之时尚求等殷先智王况今民无道不之而易化汝若不以道训之则无善政在其国所以须安民以德刑也传明惟至安之正义曰以愼德刑爲明治民之道敎之五常爲善富而不扰爲安也郑以迪爲下读各爲一通也传治民至其国正义曰以已喻康叔言我未治之时乃欲求等殷先智王以致太平者况今民无道不之言易从敎不以正道训民民则不知道故无善政在其国爲无吉康也王曰封予至于天正义曰以汝须善政在国令我民安当爲政以愼德刑爲敎故王又命之曰封我惟不可不视古义告汝施德之说于罚之所行欲其勤德愼刑也假令惟天下民不安未定其心于周敎道屡数而未和同明惟天其以民不安其罚诛我我其不怨于天则汝不治是其罪我罚汝汝亦不可怨我我以民之不安惟其罚之无在大邑无在多民以少犹诛罚况曰爲君不愼德刑其上明闻于天是爲罪大不可赦传我惟至愼刑正义曰以敷求殷先哲王及别求古先哲王爲已视古义也德由说而罚须行故德之言说而罚言行也以事终而结上故云德刑也传假令至之言正义曰天下不安爲揔说所以不安犹未定其心于周道屡数而未和同也时巳大和㑹故言假令设不和同事言耳传明惟至怨我正义曰顾氏云明惟天者言天明察在上见民不安乃以刑罚诛戮于我传民之至罪大正义曰此揔德刑而直云不愼罚者政以德爲主不嫌不明政失由于滥刑故举罚以言之下言无作怨以失罚爲罪大王曰呜唿封至瑕殄正义曰以罚不可失故王命言曰呜唿封当修已以敬哉无爲可怨之事勿用非善谋非常法而以决断行是诚信之道大当法爲机敏之德用是信敏安汝心顾省汝德广远汝谋能行寛政乃以民安则我不于汝罪过而絶亡汝传断行至有功正义曰以诚在于心故决断行之亦心诚而行敏爲见事之速事有善而须德法故云大法敏德也正以此二者以信则人任焉敏则有功故也论语文传用是至长乆正义曰上文有忱有敏此惟云用是诚道不云敏者敏在诚下亦用之可知王曰呜唿肆至乂民正义曰与上相首引王命言曰呜唿以民安则不汝絶亡之故汝小子封当念天命之不于常也汝行善则得之行恶则失之汝念此无常哉无絶弃我言而不念若享有国土当明汝服行之敎令使可法髙大汝所听用先王道德之言以安治民也传享有至可则正义曰以不瑕殄即享有国土也服行之命谓德刑也王若至丗享正义曰以须髙听治民故王命顺其德而言曰汝往之国哉封乎勿废所冝敬之常法即听用我诰是也汝如此则汝乃得以殷民丗丗享国而言不絶国祚短长由德也又言王若曰者一篇终始言之明于中亦有若也酒诰第十二传康叔至酒诰正义曰以梓材云若玆监故云康叔监殷民也郑以爲连属之监则爲牧而言然康叔时实爲牧而所戒爲居殷墟化纣余民不主于牧下篇云监监亦指爲君言之也明监即国君监一国故此言监殷民不言监一州若大宰之建牧立监也王若至惟辜正义曰周公以王命诰康叔顺其事而言曰汝当明施大敎命于妹国而戒之以酒所以须戒酒者以汝父于庙次穆考文王始国在西土岐周爲政也其诰愼所职衆国衆士于少正官御治事吏朝夕勑之曰惟祭祀而用此酒不常爲饮也所以不常爲饮者以惟天之下敎命始令我民知作酒者惟爲大祭祀故以酒爲祭不主饮故天下威罚于我民用使之大爲乱以丧其德亦无非以酒爲行而用之故于小大之国用使之丧亡亦无非以酒爲罪以此衆事少正皆须戒酒也是文王以酒爲重戒汝不可不法也传周公至北是正义曰此爲下之目故言明施大敎命于妹国此妹与沬一也故沬爲地名纣所都朝歌以北但妹爲朝歌之所居也朝歌近妹邑之南故云以北是诗又云沬之东矣沬之郷矣即东与北爲乡也妹属鄘纣所都在妹又在北与东是地不方平偏在鄘多故也马郑王本以文渉三家而有成字郑玄云成王所言成道之王三家云王年长骨节成立皆爲妄也传父昭至之政正义曰以穆连考故以昭穆言之文王庙次爲穆以周自后稷以至文王十五丗案丗本云后稷生下窋爲昭不窋生鞠陶爲传惟天至祭祀正义曰丗本云仪狄造酒夏禹之臣又云杜康造酒则人自意所爲言天下敎命者以天非人不因人爲者亦天之所使故凡造立皆云本之天元祀者言酒惟用于大祭祀见戒酒之深也顾氏云元大也洛诰称秩元祀孔以爲举秩大祀大刘以元爲始误也传天下至乱行正义曰民自饮酒致乱以被威罚言天下威者亦如上言天之下敎命令民作酒也爲乱而罪天理当然故曰天讨有罪五刑五用哉俗本云不爲乱行定本云亦爲乱行俗本误也传于小至爲罪正义曰小大之国谓诸侯之国有小大也上言民用大乱指其身爲罪此言邦用丧言其邦国丧灭上文揔谓贵贱之人此则专指诸侯之身故也惟行用酒惟罪身得罪亦互相通也文王至惟一正义曰前文王戒酒以爲所供当重饮之则有灭亡之害此更戒之令以德自将不可常饮故又云文王诰敎其民之小子与正官之下有职事之人谓羣吏汝等无得常饮酒也于所治衆国之君臣民衆等言饮酒惟当因祭祀以德自将无今至醉又自申文王之敎小子者不但身自敎之又化民使自敎其子弟惟敎其民曰惟我民等当敎道子孙小子令土地所生之物皆爱惜之则其心善矣以爱物则不爲酒而损秏故也旣父祖禀文王之敎以化其子孙而子孙能聦审听用祖考之常训言爱物以戒酒也不但民之小子爲然其于小大德之士大夫等亦皆能念行文王之德以敎其子孙故子孙亦聦听之小子惟皆专一而戒其酒其民及在位不问贵贱子孙皆化则至成长爲德可知也传小子至饮酒正义曰知小子谓民之子孙者以下文云我民迪小子又云奔走事厥考厥长故知小子谓民之子孙也知有正有事非士大夫而云正官治事谓下羣吏者以文与小子相连故知是正官下治事之羣吏传于所至至醉正义曰以述上文内外双举此爲小子及民与士大夫可知其外冝有国君故下云指戒康叔爲国之事故揔言衆国惟于祭祀得饮酒犹以德自将无令至醉大传因此言宗室将有事族人皆入侍得有醉与不醉而出与不出之事而以德自将无令至醉亦一隅之验文王爲诸侯而云衆国者文王爲西伯又三分有二诸侯故得戒衆国也传文王至心善正义曰以惟曰爲敎辞故言文王化我民爱惜土物而不损秏则不嗜酒故心善妹土至王家正义曰旣上言文王之敎今指戒康叔之身实如汝当法文王断酒之法故今往当使妹土之人继尔股肱之敎爲纯一之行其当勤于耕种黍稷奔驰趋走供事其父与兄其农功旣毕始牵车牛远行贾卖用其所得珍异孝养其父母父母以子如此善子之行子乃自洗絜谨敬厚致用酒以养此亦小子土物爱也又谓汝衆士有正之人及于衆伯君子长官大夫统衆士有正者其汝亦常听用我断酒之敎勿违犯也汝康叔大能进行老成人之道则惟可爲君矣如此汝乃爲饮食醉饱之道由须进行老成人故我大惟敎汝曰汝能长观省古道所爲考行中正之德即是进行老成人惟堪爲君能考中德则汝庶几能进馈祀于祖考矣以能进馈祀人神所助则汝乃能自大用逸之道如此用逸则乃信惟王正事之大臣不但正事大臣如此亦惟天顺其大德而佑助之长不见遗忘在王家矣可不务乎传今往至父兄正义曰以妹土爲所封之都故言今往继汝股肱之敎者君爲元首臣作股肱君倡臣行施由股肱故言继其敎也言奔走者顾氏云勤种黍稷奔驰趋走也传农功至父母正义曰若当农功则有所废故知旣毕乃行故云始牵车牛即牵将大车载有易无远求盈利所得珍异而本不损故可孝养其父母亦爱土物之义也传其父至酒养正义曰以人父母欲家生之冨者若非盈利虽得其养有丧家资则父母所不善今勤商得利冨而得养所以善子之行也传衆伯至违犯正义曰衆伯君子统衆士有正者经云庶士有正者戒其愼酒从卑至尊故先敎子孙乃及庶士衆伯君子传汝大至君义正义曰释诂云羞进也旣以愼酒立敎是大能进行老成人之道是惟可爲人君矣以人君若治不得所民事可忧虽得酒食不能醉饱若能进德民事可平故爲饮食可醉饱之道以羣臣言听敎即爲臣义不过愼酒进德次戒康叔以君义亦有听敎明爲互矣传我大至成矣正义曰以言曰故以爲敎辞即敎以大克羞耇长省古道是老成人之德考其中正是能大进行可以惟爲君故云则君道成矣传能考至之道正义曰以圣人爲能飨帝孝子爲能飨亲考德爲君则人治之巳成民事可以祭神故考中德能进馈祀于祖考人爱神助可以无爲故六用逸之道即上云饮食醉饱之道也郑以爲助祭于君亦非其义势也以下然并亦惟天据人事是惟王正事大臣本天理故天顺其大德不见忘在于王家反覆相成之势也王曰封我西至之命正义曰于此乃揔言不可不用文王愼酒之敎王命之曰封我文王本在西土以道辅训往日国君及治事之臣大夫士与其民之小子其此等皆庶几能用文王敎而不厚于酒故我周家至于今能受殷之王命以此故不可不用其敎以断酒传我文至常饮正义曰棐辅也徂往也以事已过故言往日恐嗜酒不成其德故以断酒辅成之其御事谓国君之下衆臣也不厚于酒即无彝酒也故云不常饮揔述上也王曰封我闻至祗辟正义曰以周受于殷文王之前殷代也今又衞居殷地故举殷代以酒兴亡得失而爲戒王命之曰封我闻于古所闻惟曰殷之先代智道之王成汤于上蹈道以畏天威于下明着加于小民即能常德持智以爲政敎自成汤之后皆然以至于帝乙犹保成其王道畏敬辅相之臣其君旣然惟殷御治事之臣其辅相于君有恭敬之德不敢自寛暇自逸豫况曰其敢聚㑹羣饮酒乎于是在外之服侯甸男衞国君之长于是在内之服治事百官衆正惟次大夫惟服事尊官于百官族姓及致仕在田里而居者皆无敢沈湎于酒不惟不敢亦自不暇饮所以不暇者惟以助其君成其王道令德显明又于正人之道必正身敬法正身以化下不令而行故不暇饮是亦可以爲法也传闻之至小民正义曰言闻之于古是事明衆见也下言自成汤知此别道汤事也王者上承天下恤民皆由蹈行于道畏天之罚已故也又以道敎民故明德着小民传能常至爲非正义曰德在于身智在于心故能常德持智即上迪畏天显小民爲自汤后皆尔传惟殷至逸豫正义曰此事当公卿故下别云越在内服百僚庶尹也爲君畏相故辅之若寛暇与逸豫则不恭敬故不敢爲也传崇聚至明无正义曰释诂云崇充也充实则集聚故崇爲聚也饮必待暇逸犹尚不敢暇逸故言况敢聚集饮酒乎明无也传于在至之德正义曰以公卿与国爲体承君共事故先言之然后见广故自外及内举四者以揔六服又因衞爲蕃衞故不言采也国谓国君伯言长连属卒牧皆是见徧在外爲君故言化汤畏相之德传于在至自逸正义曰畿外有服数畿内无服数故爲服治事也言百官衆正爲揔之文但百官衆正除六卿亦有大夫及士士亦有官首而爲政者惟亚传云次大夫者谓虽爲大夫不爲官首者亚次官首故云亚举大夫尊者爲言其实士亦爲亚次之官必知惟亚兼士者以此经文上下更无别见士之文故知兼之惟服宗工揔上百僚庶尹及惟亚言服治职事尊官之故亦不自逸惟亚等虽不爲官首亦助上服治政事或可非官首者服事在上之尊官亦不自逸传于百至里者正义曰每言于者继上君与御事爲于此不言在从上内服故也百官族姓谓其毎官之族姓而与里居爲揔故云卿大夫致仕居田里者也传自外至饮酒正义曰自外服至里居皆无敢沈湎亦上衘事云亦不暇不暇则不逸可知助君敬法逆探下经也我闻至速辜正义曰旣言帝乙以上愼酒以存故又言纣嗜酒而灭我闻亦惟曰殷之在今帝乙后嗣之谓纣王酣乐其身不忧于政事施其政令无显明之德于民所敬所安皆在于怨不可变易大惟其纵淫泆于非常用燕安之故丧其威仪民见之无不䀌然痛伤其心也皆由惟大爱厚于酒昼夜不念自止息乃过逸其内心疾害很戾不能畏死聚罪人在商邑而任之于殷国灭亡无忧惧也不念发闻其德令之馨香使祀见享升闻于天大惟行其淫虐爲民下所怨纣衆羣臣集聚用酒荒淫腥秽闻在上天故天下丧亡于殷无爱念于殷惟以纣奢逸故非天虐殷以灭之惟纣爲人自召此罪故也传言纣至变易正义曰施其政令于民无显明之德言所施者皆是闇乱之政也纣意谓之爲善所敬之所安之者及其施行皆是害民之事爲民所怨纣之爲恶执心坚固不可变易也传纣大至其心正义曰诞训爲大言纣大惟其纵淫泆于非常之事传纣衆至逸故正义曰纣衆羣臣用酒沈荒用者解经之自定本作自俗本多误爲嗜传言凡至召罪正义曰此言惟人谓纣也今变言人者见虽非纣亦然王曰封予至于时正义曰旣陈殷之戒酒与嗜酒以致兴亡之异故诰之王命言曰封我不惟若此徒多出言以诰汝而巳我自戒酒已亲行之汝可法之也所以亲行者古人有言曰人无于水监当于民监以水监但见已形以民监知成败故也以须民监之故今殷纣无道坠失其天命我其可不大视以爲戒抚安天下于今时也予惟至于酒正义曰殷之存亡旣可以爲监若是故我惟告汝曰汝当坚固爱愼殷之善臣及侯甸男衞之君则在外尚然况已下太史所賔友内史所賔友于善臣百尊官而不固愼乎此之卑官犹尚固愼况惟汝之身事所服行美道服行美事治民而可不固愼乎于已身事犹当固愼况惟所敬顺畴咨之圻父能迫回万民之农父所顺所安之宏父此等大臣能得固愼则可定其爲君之道固愼大臣虽非急要尚能使君道得定况汝又能刚断于酒乎善所莫大不可加也传劼固至用之正义曰劼固释诂文将欲断酒爲重故节文以相况毖训爲慎言诚坚固谨愼皆敬而择任之其文通于下皆固慎传侯甸至賔友乎正义曰太史掌国六典依周礼治典敎典礼典政典刑典事典也内史掌八柄之法者爵禄废置杀生与夺此太史内史即康叔之国大夫知者以下圻父农父宏父是诸侯之三卿明太史内史非王朝之官所賔友者敬也传于善至民乎正义曰于善臣即上经殷献臣也百尊官即上侯甸男衞太史内史也服行美道服事治民即上汝之身事知服事是治民者民惟邦本诸侯治民爲事故也郑玄以服休爲燕息之近臣服采爲朝祭之近臣非孔意也传圻父至任大正义曰司马主圻封故云圻父父者尊之辞以司徒敎民五土之艺故言农父也以司马征伐在乎阃外所专故随顺而畴咨之言君所顺畴也迫近回绕于万民言近民事也二者皆任大传宏大至酒乎正义曰宏大释诂文以司空亦君所顺所安和之故言当顺安之诸侯之三卿以上有司马司徒故知宏父是司空言大父者以营造爲广大国家之父因节文而分之乃揔之言司马司徒司空列国三卿今愼择其人而任之则君道定况刚断于酒乎爲甚之义也其定辟揔上自劼毖殷献臣巳下独言三卿者因文相况而接之其实揔上也三卿不次者以司马征伐爲重次以政敎安万民司徒爲重司空直指营造故在下也司徒言于万民爲迫回者事务爲主故也司徒不言若者互相明皆爲治民而君所顺也厥或至于杀正义曰以爲政莫重于断酒故其有人诰汝曰民今饮酒相与羣聚是不用上命则汝收捕之勿令失矣尽执拘以归于周之京师我其择罪重而杀之也又惟殷之蹈恶俗诸臣惟其衆官化纣日乆乃沈湎于酒勿用法杀之以渐染恶俗故三申法令且惟敎之则汝有此明训可以享国汝若不用我敎辞惟我一人天子不忧汝不絜汝政事是汝同于见杀之罪不可不愼传尽执至杀之正义曰言周故爲京师但饮有稀数罪有大小不可一皆尽杀故知择罪重者杀之传又惟至杀之正义曰言诸臣谓尊者及其下列职衆官不可用法杀之明法有张㢮此由殷之诸臣渐染纣之恶俗日久故不可即杀其衞国之民先非纣之旧臣乃羣聚饮酒恐増长昬乱故择罪重者杀之据意不同故杀否有异传以其至享国正义曰礼成于三故必三申法令有此明训揔上之辞故得享国传汝若至之罪正义曰汝不用我敎辞则不足忧念故惟我一人不忧汝不絜汝之政事事惟秽恶不复敎之使絜静也王曰封汝至于酒正义曰以戒酒事终故结之王命言曰封汝当常聼念我所使汝愼者笃而行之勿使汝主民之吏若宰人者沈湎于酒当正身以帅民梓材第十三传告康至治材正义曰此取下言若作梓材旣勤朴斵故云爲政之道如梓人治材此古杍字今文作梓梓木名木之善者治之冝精因以爲木之工匠之名下有稽田作室乃言梓材三种独用梓材者虽三者同喻田在于外室揔于家犹非指事之器故取梓材以爲功也因戒德刑与酒事终言治人似治器而结之故也王曰至人宥正义曰王曰封汝爲政当用其衆人之贤者与其小臣之良者以通达卿大夫及都家等大家之政于国然后汝当信用其臣以通逹王敎于民惟乃可爲国君之道汝爲君道故当使上下顺常于是曰我有典常之师可师法是君之顺典常也其下司徒司马司空国之三卿及正官衆大夫亦皆顺典常而曰我无虐厉杀人之事是使臣之顺常也如此君臣皆能顺常则爲善矣爲君之道非但顺常亦须敬劳之故云亦其爲君之道当先敬心以爱劳民故汝往治民必敬劳之又以民须敬劳之故汝往之国详察其姦宄及杀人之人二者所过历之人原情不知有所寛宥以断狱务从寛故汝往治亦当见其爲君之事而民有过误残败人者当寛宥之此亦爲敬劳之也传言当至于国正义曰以用也曁与也言用通厥臣可用明此皆贤与良也厥臣文在大家之上故知小臣也言用之者旣用其言以爲政又用其人以爲辅本之得大家所用统之即君所遣也以大夫称家对士庶有家而非大故云大家卿大夫在朝者都家亦卿大夫所得邑也又公邑而大夫所治亦是也用此以行政令上逹于国使人君知之也即是庶人升爲士又用庶人进在官者小臣亦得进等而用之周礼有都家之官郑云都谓王子弟所封及公卿所食邑家谓大夫所食采地传以大家言之揔也大臣故言卿大夫及都家之政卿大夫之政谓在朝所掌者都家之政谓采邑所有政事二者并当通达之于国故连言之传汝当至之道正义曰言汝当信用臣即信用卿大夫及都家自然大家也传用小臣与庶人故得通王敎于民也人君上承于王下治民事故交通其政惟乃国君之道而巳郑以于邑言达大家于国言达王与邦君王爲二王之后即乱名实也传汝惟至师法正义曰即上民事王敎通于国人是顺常也故揔上惟邦君言汝惟君道使顺常也典常可师即顺常也传言国至善矣正义曰此连上蒙若恒之文故云国之三卿正官衆大夫皆顺典常也不言士从可知也此曰予罔厉杀人所谓令康叔之语但在臣下冝爲此也以上令下行行之在臣故云我无厉虐杀人之事互明君及臣皆师法而无虐传亦其至来之正义曰亦其爲君之道者爲邦君之道非直顺常亦须敬劳故往必敬劳即论语云先之劳之是也传以民至劳之正义曰上文无罪敬劳此惟就有罪者原情免宥亦敬劳也其实姦宄不杀人者杀人亦是姦宄但重言而别其文姦宄及杀人二者并是贼害自当合罪不可寛宥其所过历之人情所不知故详察寛宥以爲敬劳之传听讼至宥之正义曰以君者立于无过之地使物不失其所故宥罪原情当见其爲君之事与上厥君始终相承于姦上言肆往此亦以罪事往可知也言宥明情亦可原故知过误残败人也王启至攸辟正义曰周公云所以敬劳者以王者开置监官其治主爲于民故也以此当敎民曰无得相残伤无得相虐杀而爲重害也何但不可爲重害民之相于当至于敬养寡弱至于存恤属妇合和其敎用大道以相容无使至冤枉所以如此者以王者其当效实国君及于御治事者惟须知其敎命所施何用知其善恶故不可不勤也所效实若能长养民长安民用古昔明王之道而治之如此爲监无所复罪汝当务之传当敎至冤枉正义曰以言曰故知当敎民也残谓不死虐甚则杀故二文也经言属妇传言妾妇者以妾属于人故名属妇此经属妇与寡弱爲例则非关嫡妇也何者妻子是家中之贵者不至冤枉故也传王者至不勤正义曰以君臣共国事故井效御治事而知其所施则下不得爲非即是王使存省侯伯监治是也故不可不勤惟曰至丹雘正义曰旣言王者所以效实国君爲政之事故此言国君爲政之喻惟爲监之事曰若农人之考田也巳劳力徧布菑而耕发其田又须惟其陈列修治爲疆畔畎垄以至收获然后功成又若人爲室家巳勤力立其垣墉又当惟其涂而塈饰茨盖之功乃成也又若梓人治材爲器已劳力朴治斵削其材惟其当涂而丹漆以朱雘而后成以喻人君爲政之道亦劳心施政除民之疾又当惟其饰以礼义使之行善然后洽传爲政至后洽正义曰此三者事别而喻同也先远而类踈者乃渐渐以事近而功者次之皆言旣勤于初乃言修治于末明爲政孜孜因前基而修使善垣墉一也皆详而复言之室器皆云其事终而考田止言疆畎不云刈获者田以一种但陈修终至收成故开其初与下二文互也二文皆言斁即古涂字明其终而涂饰之其室言涂塈塈亦涂也揔是以物涂之茨谓盖覆也器言涂丹雘涂丹皆饰物之名谓涂丹以朱雘雘是彩色之名有靑色者有朱色者故郑玄引山海经云靑丘之山多有靑雘此经知是朱者与丹连文故也今王至保民正义曰此戒康叔巳满三篇其事将终须有揔结因其政术言法于明王上下相承资以成治故称今者王命惟告汝曰先王文武在于前丗巳自勤用明德招怀逺人使来以爲亲近也以明德怀柔之故衆国朝享于王又相亲善爲兄弟之国方方皆来賔服亦巳化上奉用先王之明德矣是先王行明德下亦行明德以从之而可法也先王旣然凡爲君以君天下者亦如先王用常法则和集衆国使之大来朝享亦须同先王用明德也君天下者当如此今大天巳付周家治九州之中国民矣周家之王若能爲政用明德以怀万国逺拓其疆界土壤则先王之道遂更光大以此今王须大先王之政惟明徳之大道而用之以此和悦而先后其天下迷愚之民使之政治用此所以恱先王受命使之遂大之义故也是明德不可不务故我周王今亦行之汝爲人臣可以不法乎当法王家勤用明德治国也汝若能法我王家而用明德是爲善不可加因叹云巳乎如此爲监则我周家惟曰欲汝至于万年惟以承奉王室令其子子孙孙累丗长居国以安民传言文至法之正义曰言先王知谓文武也夹者是人左右而夹之故言近也传衆国至明德正义曰享施于王而兄弟爲相于之辞明彼此皆和协亲仁善邻左传文以先王用明德欲下之所行今亦奉用爲亦先王耳传大天至遂大正义曰肆遂也申遂故爲大越远也使天下賔服故远拓界壤以益先王故爲遂大也传今王至之义正义曰言用德亦是明德也先后若诗云予曰有先后谓于民心先未悟而启之巳悟于后化成之故谓敎训也先王本欲子孙成其事今化天下使善是恱先王受命其和恱先王即远拓疆土恱其受命即遂大也尚书正义卷第十三计一万四千三百二十二字尚书正义尚书正义卷十四尙书正义卷第十四国子祭酒上护军曲阜县开国子孔颖达奉勑撰周书召诰第十四洛诰第十五召诰第十四成王至召诰正义曰成王于时在丰欲居洛邑以爲王都使召公先往相其所居之地因卜而营之王与周公从后而往召公于庶殷大作之时乃以王命取币以赐周公因告王冝以夏殷兴亡爲戒史叙其事作召诰传武王至居焉正义曰桓二年左传云昔武王克商迁九鼎于洛邑服䖍注云今河南有鼎中观云九鼎者案宣三年左传王孙满云昔夏之方有德也贡金九牧铸鼎象物然则九牧贡金爲鼎故称九鼎其实一鼎案战国䇿颜率说齐王云昔武王克商迁九鼎鼎用九万人则以爲其鼎有九但游说之辞事多虚诞不可信用然鼎之上备载九州山川异物亦又可疑未知孰是故两解之传相所至陈戒正义曰孔以序言相宅于经意不尽故爲传以助成之召公相所居而卜之及其经营大作遂以陈戒史録陈戒爲篇其意不在相宅序以经具故略之耳言先相宅者明于时周公摄政居洛邑是周公之意周公使召公先行故言先以见周公自后往也传召公至作诰正义曰武王旣崩周公即摄王政至此巳积七年将归政成王故经营洛邑待此邑成使王即政召公以成王将新即政恐王不顺周公之意或将惰于政事故因相宅以作诰也作诰之时王未即政周公作洛诰爲反政于成王召公陈戒爲即政后事故传言新即政也惟二月至位成正义曰惟周公摄政七年二月十六日其日爲庚寅旣日月相望矣于巳望后六日乙未爲二月二十一日王以此日之朝行自周之镐京则至于丰以迁都之事告文王之庙此日王惟命太保召公先周公往洛水之旁相视所居之处太保即行其月小二十九日癸卯晦于二月之后顺来三月惟三日丙午朏而月生明于朏三日戊申即三月五日太保乃以此朝旦至于洛即卜宅其巳得吉卜则经营之规度其城郭郊庙朝市之位处于戊申三日庚戍爲三月七日太保乃以衆所受于殷之民治都邑之位于洛水之汭谓洛水北也于庚戍五日爲三月十一日甲寅而所治之位皆成矣传周公至纪之正义曰洛诰云周公诞保文武受命惟七年洛诰是摄政七年事也洛诰周公云予惟乙卯朝至于洛师此篇云乙卯周公朝至于洛正是一事知此二月是周公摄政七年之二月也望者于月之半月当日冲日光照月光圎满面向相当犹人之相望故名望也治历者必先正望朔故史官因纪之将言望后之事必以望纪之将言朏后之事则以朏纪之犹今人将言日必先言朔也望之在月十六日爲多大率十六日者四分之三十五日者四分之一耳此年入戊午蔀五十六歳二月小乙亥朔孔云十五日即爲望是已丑爲望言已望者谓庚寅十六日也且孔云望与生魄死魄皆举大略而言之不必恰依历数又算术前月大者后月二日月见可十五日望也顾氏亦云十五日望日月正相望也传于巳至见考正义曰于已望后六日是爲二十一日也步行也此云王朝行下太保与周公言朝至者君子举事贵早朝故皆言朝也宗周者爲天下所宗止谓王都也武王巳都于镐故知宗周是镐京也文王居丰武王未迁之时于丰立文王之庙迁都而庙不毁故成王居镐京则至于丰以迁都之事告文王庙也大事告祖必告于考此经不言告武王以告文至则告武王可知以告祖见考也告庙当先祖后考此必于丰告文王于镐京告武王也传朏明至所居正义曰说文云朏月未盛之明故爲明也周书月令云三日粤朏朏字从月出是入月三日明生之名也于顺来者于二月之后依顺而来次三月也二月乙未而发丰历三月丙午朏又于朏三日是三月五日凡发丰至洛爲十四日也召公早朝至于洛邑相卜所居当以至洛之日即卜也传其巳至位处正义曰经营者考工记所云匠人营国方九里左祖右社面朝后市是也下有丁巳郊故知规度城郭郊庙朝市之位处也匠人不言郊以不在国内也匠人王城方九里如典命文又以公城方九里天子城十二里郑玄两说孔无明解未知从何文也郊者司马法百里爲郊郑注周礼云近郊五十里礼记祭天于南郊祭地于北郊皆谓近郊也其庙案小宗伯云建国之神位右社稷左宗庙郑注朝士职云库门内之左右其朝者郑云外朝一在库门之外臯门之内是询衆庶之朝内朝二者其一在路门外王每日所视谓之治朝其一在路门内路寝之朝王每日视讫退适路寝谓之燕朝或与宗人图私事顾氏云市处王城之北朝爲阳故在南市爲隂故处北今案周礼内宰职佐后立市然则后旣主隂故立市也传于戊至由来正义曰于戊申后三日庚戍爲三月七日也水内曰汭盖以人南面望水则北爲内故洛汭爲洛水之北郑云隈曲中也汉书地理志河南郡治在洛阳县河南城别爲河南县治都邑之位于洛北今于汉河南城是也所治之位皆成布置处所定也治位乃是周人而言衆殷者本其所由来言本是殷民今来爲我周家役也庄二十九年左传发例云凡土功水昬正而栽日至而毕此以周之三月农时役衆者彼言寻常土功此则迁都事大不可拘以常制也若翼至若公正义曰顺位成之明日乙卯三月十二日也周公以此朝旦至于洛则通逹而徧观于新邑所经营其位处皆无所改易于乙卯三日丁巳三月十四日也用牲于郊告立祭天之位牛二天与后稷所配各用一牛于丁巳明日戊午乃祭社于新邑用太牢牛一羊一豕一于戊午七日甲子二十一日也周公乃以此朝旦用䇿书命衆殷在侯甸男服之内诸国之长谓命州牧使告诸国就功作其巳命殷衆衆殷皆劝乐勤事而大作矣太保召公乃以衆国大君诸侯出取币乃复入称成王命以赐周公曰我敢拜手稽首以戒王陈说王所冝顺周公之事传周公至洛汭正义曰周公以顺位成之明日而朝至则是三月十二日也其到洛汭在召公之后七日不知初发镐京以何日也成王盖与周公俱来郑云史不书王往者王于相宅无事也传于乙至可知正义曰知此用牲是告立郊位于天者此郊与社于攻位之时巳经营之今非常祭之月而特用牲祭天知是郊位旣定告天使知而今后常以此处祭天也礼郊用特牲不应用二牛以后稷配故二牛也郊特牲及公羊传皆云养牲必养二帝牛不吉以爲稷牛言用彼爲稷牛者以之祭帝其稷牛随时取用不在涤养是帝稷各用牛一故二牛也先儒皆云天神尊祭天明用犊贵诚之义稷是人神祭用太牢贬于天神法有羊豕因天用牛遂云牛二举其大者从天言之羊豕不见可知也诗颂我将祀文王于明堂云惟羊惟牛又月令云以太牢祠于髙禖皆据配者有羊豕也传告立至共牢正义曰经有社无稷稷是社类知其同告之告立社稷之位其祭用太牢故牛羊豕各一也句龙能平水土祀以爲社后稷能殖百糓祀以爲稷左传鲁语祭法皆有此文汉丗儒者说社稷有二左氏说社稷惟句龙后稷人神而巳是孔之所用孝经说社爲土神稷爲糓神句龙后稷配食者是郑之所从而武成篇云告于皇天后土孔以后土爲地言后土社也者以泰誓云类于上帝冝于冡土故以后土爲社也小刘云后土与皇天相对以后土爲地若然左传云句龙爲后土岂句龙爲地乎社亦名后土地名后土名同而义异也社稷共牢经无明说郊特牲云社稷太牢二神共言太牢故传言社稷共牢也此经上句言于郊此不言于社此言社于新邑上句不言郊于新邑上句言用牲此言牛羊豕不言用告天不言告地告社不言告稷皆互相足从省文也洛诰云王在新邑烝祭王入太室祼则洛邑亦立宗庙此不云告庙亦从省文也传于戊至牧也正义曰康诰云周公初基作新大邑于东国洛四方民大和㑹侯甸男邦采衞百工播民和见士于周与此一事也故知是时诸侯皆㑹故周公乃昧爽以赋功属役书命衆殷在侯甸男服之邦伯使就筑作功也康诰五服此惟三服者立文有详略耳昭三十二年晋合诸侯城成周左传称命役书于诸侯属役赋文此传言赋功属役其意出于彼也赋功谓赋敛诸侯之功科其人夫多少属役谓付属役之处使知得地之尺丈也邦伯诸国之长故爲方伯州牧王制云千里之外设方伯方伯即州牧也周公命州牧使州牧各命其所部传诸侯至周公正义曰上云周公朝用书命庶殷者周公自命之其事不由王也庶殷旣以大作诸侯公卿乃并觐于王其时盖有行官王在位而诸侯公卿并觐之旣入见王乃出取币初不言入而经言出者下云乃复入则上以入可知从省文也下赐周公言旅王若公明此出入是觐王之事而经文不见王至故传辩之王与周公俱至自此巳上于王无事故不见也正以经文不见王至知与周公俱至也周公居摄功成将归政于成王召公与诸侯出取币欲因大㑹显周公之功旣成将令王自知政因赐周公遂以戒王故出取币复入以待王命其币盖玄纁束帛也郑玄云所赐之币盖璋以皮及宝玉大弓此时所赐案郑注周礼云璋以皮二王之后享后所用宁当以赐臣也宝玉大弓鲁公之分伯禽封鲁乃可赐之不得以此时赐周公也传召公至之事正义曰太保以庶邦冡君出取币者以上太保之意非王命币旣入即云赐周公者下言召公不得赐周公知召公旣以币入乃称成王命以赐周公于时政在周公成王未得赐周公也但召公见周公功成作邑将反王政欲尊王而显周公故称成王之命以赐周公郑玄云召公见衆殷之民大作周公德隆功成有反政之期而欲显之因大戒天下故与诸侯出取币使戒成王立于位以其命赐周公王肃云爲戒成王钖周公是也曰拜手稽首者召公自言已与冢君等敢拜手稽首陈王所冝顺周公之事冝顺之事自此以下皆是也诰告至弗敬正义曰召公所陈戒王冝顺周公之事云我爲言诰以告汝庶殷之诸侯下自汝御事欲令君臣皆听之其实指以戒王诸侯皆在託以爲言也乃曰呜唿有皇天上帝改去其太子所受者即此大国殷之王命也以其无道故改命有德惟王受得此命乃无穷惟美亦无穷惟当忧之旣忧之无穷呜唿何其奈何不敬乎欲其长行敬也告庶殷者告诸侯也庶殷通尊卑之辞故民与诸侯同云庶殷皆谓所受于殷之衆也传叹皇至不愼正义曰释诂云皇君也天地尊之大故皇天后土皆以君言之也改其太子谓改天子之位与他姓即此大国殷之命谓纣也言纣虽爲天所太子无道犹改之不可不愼也以託戒诸侯故言天子虽大犹改之况巳下乎释诂云元首也首是体之大故传言太子郑云言首子者凡人皆云天之子天子爲之首耳天旣至用懋正义曰更述改殷之事天旣逺终大国殷之王命矣此殷多有先智之王精神在天不能救纣以纣不行敬故也于其智王之后人谓继丗之君乃其时之人皆服行其君之命由其亦能行敬故得不忝其先祖其此后王之终谓纣之时贤智者隐藏病者在位言其时无良臣多行无礼暴虐于时之民困于虐政夫知保抱携持其妇子以哀号唿天告冤枉无辜往其逃亡出见执杀言无地自容以穷困也天亦哀矜于四方之民其眷顾天下选择贤圣命用勉力行敬者以爲民主故王今得之也传言天至敬故正义曰天旣逺终殷命言其去而不复反也说天终殷之命而言智王在天者言先智王虽精神在天而不能救纣者以纣不行敬故也戒王使行敬传于其至不忝正义曰先智王之后继丗君臣谓智王之后纣巳前能守位不失者经言后王后民传言君臣者见民内有臣民于此皆服行君之命言不忝辱父祖也传其终至良臣正义曰旣言后王又复言其终知是后王之终谓纣也以从病类故言病也郑玉皆以爲病小人在位残暴在下故以病言之传言困至以穷正义曰言困于虐政抱子携妻欲去之夫犹人人言天下尽然也保训安也王肃云匹夫知欲安其室抱其子携其妻以悲唿天也王其至自天正义曰旣言皇天眷顾命用勉敬者爲人主故戒主言其疾行敬德视古先民有夏之君取大禹以爲法戒禹以能敬之故天道从而子安之禹能面考天心而顺以行敬今是桀弃禹之道巳坠失其王命矣更复视有殷之君取成汤以爲法戒汤以能敬之故天亦从而子安之天道所以至于保安汤者亦以汤面考天心而顺以行敬也今是纣弃汤之道巳坠失其王命矣夏殷二代能敬则得之不敬则失之今童子爲王嗣位治政则无遗弃寿考成人冝用老成人之言法古人爲治曰王其考行古人之德则巳善矣况曰其有能考行所谋以从顺天道乎若能从顺天道则与禹汤同功言其善不可加也传夏禹至王命正义曰劝王疾行敬德乃言天道安夏知夏禹能行敬德天道从而子安之天旣子爱禹禹亦顺天心郑云面犹廻向也则面爲向义禹亦志意向天考天心而顺安之言能同于天心也禹兴夏而桀灭之知天道子保者是禹也旣坠厥命者是桀也今桀废禹之道巳坠失其王命矣传言天至如禹正义曰此说二代兴亡其意同也于禹言从而子安之则天于汤亦子安之故于汤因上略文直言格保格至也言至于保安汤者亦如禹也传童子至法之正义曰嗣位治政谓周公归政之后此时王未莅政而言今沖子嗣者召公此戒戒其即政之后故也寿谓长命者是老称无遗弃长命之老人欲其取老人之言而法效之老人之言即下云古人之德也呜唿至民碞正义曰召公叹以戒王呜唿今所有之王惟今虽复少小而大爲天所子爱哉言任大也若其大能和同于天下小民则成今之美以勉之故王当不敢后其能用之士必任以爲先又当顾念畏于下民僭差礼义能此二者则德化立美道成矣传王爲至道成正义曰王者爲政任贤使能有能有用冝先任之故王者爲政当不敢后其能用之士必任之爲先也碞即巖也参差不齐之意故爲僭也旣任能人复忧下民故又当顾畏于下民僭差礼义畏其僭差当治之使合礼义也能此二者则德化立美道成美道成即今休是也王来至今休正义曰周公之作洛邑将以反政于王故召公述其迁洛之意今王来居洛邑继上天爲治躬自服行敎化于土地正中之处故周公旦言曰其作大邑于土中其令成王用是大邑配大天而爲治爲治之道当事神训民谨愼祭祀上下神祇其用是土中大致治也旣能治则王其有天之成命治理下民今获太平之美矣传言王至正中正义曰传言躬自服行则不训自也郑王皆以自爲用传称周至爲治正义曰王肃云旦周公名也礼君前臣名故称周公之言爲旦曰王者爲天所子代天治民天有其意天子继天使成谓之绍上帝也天子设法其理合于天道是爲配皇天也天子将欲配天必冝治居土中故称周公之言其爲大邑于土之中其当令此成王用是大邑行化配上天而爲治也说周公之意然戒成王使顺公也周礼大司徒云以土圭之法测土深正日影以求地中日南则影短多暑日北则影长多寒日东则影夕多风日西则影朝多隂日至之影尺有五寸谓之地中天地之所合也四时之所交也风雨之所㑹也隂阳之所和也然则百物阜安乃建王国焉马融云王国东都王城今河南县是也传爲治至致治正义曰祭法云有天下者祭百神天地爲大上下即天地也故爲治当愼祀于天地举天地则百神之祀皆愼之也能事神训民则其用是土中大致治也传用是至之美正义曰用是土中致治当于天心则王其有天之成命降福与之使多历年歳治民今获太平之美自旦曰至此述周公之意也王先至敬德正义曰召公旣述周公所言又自陈已意戒王今爲政先服治殷家御治事之臣使之比近于我有周治事之臣令新旧和协政乃可一和比殷周之臣时节其性命令不失其中则王之道化惟日其行矣王当敬爲所不可不敬之德其德爲下所敬则下敬奉其上命则化必行矣化在下者常若命之不行故以此爲戒传召公至可一正义曰自今休以上文义相连知皆是称周公言也此一句意异于上知是召公自陈已意以终其戒殷家治事之臣谓殷朝旧人常被殷家任使者也周家治事之臣谓西土新来翼賛周家初基者也周臣恃功或加陵殷士殷人失势或踈忌周臣新旧不和政必乖戾故召公戒王当先治殷臣使比近周臣必和协政乃可一也不使周臣比殷而令殷臣比周臣者周臣奉周之法当使殷臣从之故治殷臣使比周臣也传和比至其行正义曰文承比周之下故知和比殷周之臣人各有性嗜好不同各恣所欲必或反道故以礼义时节其性命示之限分令不失中皆得中道则各奉王化故王之道化惟日其行言日日当行之日益逺也顾氏云和协殷周新旧之臣制其性命勿使怠慢也传敬爲至命矣正义曰圣王爲政当使易从而难犯故令行如流水民从如顺风若使设难从之敎爲易犯之令虽迫以严刑而终不用命故爲其德不可敬也王必敬爲此不可不敬之德则下民无不敬奉其命矣民奉其王命是化行也我不至若功正义曰言王所以须愼敬所爲不可不敬之德者以我不可不监视于有夏亦不可不监视于有殷皆有历年长与不长由敬与不敬故也王当法其历年戒其不长更说冝监之意我不敢独知亦王所知曰有夏之君服行天命以敬德之故惟有多历年数谓桀父巳前也其末亦我不敢独知亦王所知曰有夏桀不其长乆惟不敬其德乃早坠失其王命是爲敬者长不敬者短所以我不可不监夏也我不敢独知亦王所知曰有殷之君受天命以敬德之故惟有多历年数谓纣父巳前也其末亦我不敢独知亦王所知曰殷纣不其长久惟不敬其德乃早坠失其王命亦是爲敬者长不敬者短所以我不可不监殷也夏殷短长旣如此矣今王继受其命我亦惟当用此二国夏殷长短之命以爲监戒继顺其功德者而法则之劝正爲敬也传言王至不长正义曰相监俱训爲视上言相有夏相有殷今复重言监有夏监有殷者上言顺天则兴弃命则灭此言敬则历年不敬则短故重言视夏殷欲令王法其历年戒其不长故也传以能至所知正义曰下云不敬厥德乃早坠厥命知其以能敬德者故多历年数也上言相夏相殷皆云天迪从子保面稽天若言上天以道安人人主考天顺之非创业之君不能如是故传以禹汤当之此言敬德历年则继体贤君亦能如此所言历年非独禹汤而巳下传云殷之贤王犹夏之贤王则此多历年数者夏则桀前之贤王殷则纣前之贤王不失位者皆是也召公此诰指以告王故知言我不敢独知者其意言亦是王所知也王说亦然王乃至王显正义曰旣言当法则贤王又戒王爲政之要王乃初始即政服行敎化呜唿王行敎化当如初生之子子之善恶无不在其初生若习行善道此乃自遗智命智命谓身有贤智命由已来是自遗也爲政之道亦犹是矣爲政初则能善天必遗王多福使王有智则常吉历年长久也今天观人所爲以授之命其命者智与愚也其命吉与凶也其命历年与不长也若能敬德则有智常吉历年长久也若不敬德则愚凶不长也天巳知我王今初始服政居此新邑观王善恶欲授之命故惟王其当疾行敬德王其德之用言爲行当用德则能求天长命以历年也其惟王勿妄役小人过用非常之事亦当果敢絶刑戮之道以治下民顺行禹汤所有成功则惟王居天子之位在德行之首矣王能如是小民乃惟法则于王行用王德于天下如是则于王道亦有光明也传言王至犹是正义曰以此新即政始行敎化比子之初生始欲学习爲善则善矣若能爲善天必授之以贤智之命是此贤智之命由已行善而来是自遗智命也初习爲恶则恶矣若其爲恶天必授之以顽愚之命亦是自遗愚命也方欲劝王慕善故惟举智命而不言愚命者愚智由学习而至是无不在其初生此初生谓年长以解习学非初始生也爲政之道亦犹是爲善政得福爲恶政得祸亦如初生之子习善恶也传今天至在人正义曰命由天授逺举天心故言今天制此三命有哲当有愚有历年当有不长文不备者以吉凶相反言命吉凶则哲对愚历年对不长可知矣天制此三命善恶由人惟人所修皆也此篇所云惟劝修敬德故云修敬德则有智则常吉则历年爲不敬德则愚凶不长也愚智夭寿之外而别言吉凶于凡人则康强爲吉病患爲凶于王者则太平爲吉祸乱爲凶三者虽以託天说之其实行之在人人行之有善恶天随以善恶授之耳此是立敎诱人之辞不可以贤智夭枉爲难也传言王至历年正义曰其德之用言爲行当用德用德与疾敬德爲一事也故上传云王其当疾行敬德则此文是也传勿用至秉常正义曰勿用小民非常役用爲非常之义戒王当使民以时莫爲非常劳役欲其重民秉常也传亦当至愼罚正义曰圣人作法以刑山刑以杀止杀若直犯罪之人亦当果敢致罪之以此絶刑戮之道用治民谓狱事无疑决断得理则果敢爲絶刑戮之道若其狱情疑惑枉滥者多是爲不能果敢絶刑杀之道也上戒王以明德此戒王以愼罚故言亦也传顺行至之首正义曰若有功必顺前丗有功者也上文所云相夏相殷谓禹汤之功故知此顺行禹汤所有成功能顺禹汤之功则惟王居位在德之首禹汤爲有德之首故王亦爲首传王在至光明正义曰诗称民之秉彞好是懿德故王在德元则小民乃惟法则于王行王政于天下王之爲政民尽行之是言治政于王道有光明也上下至永命正义曰上旣劝王敬德又言臣当助君言君臣上下勤忧敬德所以勤者其言曰我周家旣受天命当大顺有夏之多历年歳用勿废有殷之多历年歳夏殷勤行敬德故多历年长久我君臣亦当行敬德庶几兼之如此者我欲令王用小民受天长命言爱下民则历年多也召公旣言此乃拜手稽首尽礼致敬欲王纳用其言旣拜而又曰我小臣敢以王之匹配于民衆百君子于友爱民者共安受王之威命明德敬奉行之是上下勤恤也臣下安受王命则王终有天之成命于王亦爲昭着也我非敢独勤而巳衆百君子皆然言我与衆百君子惟恭敬奉其币帛用供待王能求天长命将以此庆王受天多福也传言当至兼之正义曰王者不独治必当以臣助之上句惟指劝王故此又言臣助君上下谓君臣故言当君臣共勤忧敬德不独使王勤也我周王承夏殷之后受天明命欲其年过二代旣言大顺有夏历年又言勿废有殷历年庶几兼彼二代历年长久勤行敬德即是大顺勿废也传拜手至匹之正义曰拜手头至手稽首头至地谓旣爲拜当头至手又申头以至地故拜手稽首重言之诸言拜手稽首者义皆然也就此文详而解之周礼太祝辨九拜一曰稽首施之于极尊召公爲此拜者恐王忽而不听尽礼致敬以入其言于王此拜手稽首一句史録其事非召公语也召公设言未尽爲此拜乃更言郑云拜手稽首者召公旣拜兴曰我小臣以下言召公拜讫而复言也王肃云我小臣召公自谓是小臣爲召公之谦辞雠训爲匹敢以王之匹民百君子百者举其成数言治民者非一人郑玄云王之诸侯与羣吏是非一人也嫌匹爲齐等故云民在下自上匹之传言我至永命正义曰我非敢勤召公自道言我非敢独勤而已必上下勤恤言与衆百君子皆勤也礼执贽必用币帛惟恭敬奉其币帛用供待王能求天长命将以执贽庆王多福王能爱养小民即是求天长命待王能爱小民即欲庆之洛诰第十五召公至洛诰正义曰序自上下相顾爲文上篇序云召公先相宅此承其下故云召公旣相宅召公以三月戊申相宅而卜周公自后而往以乙卯日至经营成周之邑周公即遣使人来告成王以召公所卜之吉兆及周公将欲归政于成王乃陈本营洛邑之事以告成王王因请敎诲之言周公与王更相报荅史叙其事作洛诰史録此篇録周公与王相对之言以爲后法非独相宅告卜而巳但周公因致政本说往前告卜经文旣具故序略其事直举其发言之端耳传召公至成王正义曰上篇云三月戊申太保朝至于洛卜宅厥旣得卜则经营是召公先相宅即卜之又云乙卯周公朝至于洛则逹观于新邑营是周公自后至经营作之召公相洛邑亦相成周周公营成周亦营洛邑各举其一互以相明卜者召公卜也周公旣至洛邑案行所营之处遣使以所卜吉兆逆告成王也案上篇传云王与周公俱至何得周公至洛逆告王者王与周公虽相与俱行欲至洛之时必周公先到行处所故得逆告也顾氏云周公旣至洛邑乃遣以所卜吉兆来告于王是也经称成王言公旣定宅伻来来视予卜休恒吉是以得吉兆告成王也上篇召公以戊申至周公乙卯至周公在召公后七日也至洛较七日其发镐京或亦较七日传旣成至之义正义曰周公摄政七年三月经营洛邑旣成洛邑又归向西都其年冬将致政成王告以居洛之义故名之曰洛诰言以居洛之事告王也篇末乃云戊辰王在新邑明戊辰巳上皆是西都时所诰也周公至明辟正义曰周公将反归政陈成王将居其位周公拜手稽首尽礼致敬于王旣拜乃兴而言曰我今复还子明君之政言王往日幼少其志意未成不敢及知天之始命我周家安定天下之命故我摄王之位代王爲治我乃继文王武王安定天下之道以此故大视东土洛邑之居其始欲王居之爲民明君之治言欲爲民明君必当治于土中故爲王营洛邑也传周公至退老正义曰周公还政而巳明闇在于人君而云复还明君之政者其意欲令王明故称复子明辟也正以此年还政者以成王年巳二十成人故必归政而退老也传说成王之年惟此而巳王肃于金縢篇末云武王年九十三而巳冬十一月崩其明年称元年周公摄政遭流言作大诰而东征二年克殷杀管叔三年归制礼作乐出入四年六年而成七年营洛邑作康诰召诰洛诰致政成王然则武王崩时成王年巳十三矣周公摄政七年成王适满二十孔于此言成王年二十则其义如王肃也又家语云武王崩时成王年十三是孔之所据也传如往至已摄正义曰如往释诂文及训与也言王往日幼少志意未成不敢与知上天始命我周家安定天下之命故已摄也天命周家安定天下者必令天下太平乃爲安定成王幼少未能使之安定故不敢与知之周公所以摄也传我乃至之治正义曰胤训继也文王受命武王伐纣意在安定天下天下未得安定故周公言我乃继续文武安定天下之道大相洛邑之地其处可行敎化始营此都爲民明君之政治言欲爲民明君其意当在此予惟至献卜正义曰周公追述立东都之事我惟以七年三月乙卯之日朝至于洛邑衆作之处经营此都其未往之前我使人卜河北黎水之上不得吉兆乃卜㵎水东瀍水西惟近洛而其兆得吉依规食墨我亦使人卜瀍水东亦惟近洛其兆亦吉依规食墨我以乙卯至洛我即使人来以所卜地图及献所卜吉兆于王言卜吉立此都王冝居之爲治也传致政至之意正义曰下文揔结周公摄政之事云在十有二月是致政在冬也在冬发言嫌此事是冬故辨之云本其春来至洛衆追说始卜定都之意也周公至洛之时庶殷巳集于洛邑故云至于洛师正义曰嫌周公自卜故云我使人谓使召公也案上篇召公至洛其日即卜而得卜河朔黎水者以地合龟非就地内此言所卜三处皆一时事也黎水之下不言吉凶者我乃是改卜之辞明其不吉乃改故知卜河北黎水之上不吉也武王定鼎于郏鄏巳有迁都之意而先卜黎水上者以帝王所都不常厥邑夏殷皆在河北所以博求吉地故令先卜河北不吉乃卜河南也其卜㵎瀍之闲南近洛吉今河南城也基趾仍在可验而知所卜黎水之上其处不可知矣凡卜之者必先以墨画龟要坼依此墨然后灼之求其兆顺食此墨画之处故云惟洛食顾氏云先卜河北黎水者近于纣都爲其怀土重迁故先卜近以悦之用郑康成之说义或然也传今洛至成王正义曰洛阳即成周敬王自王城迁而都之春秋昭三十二年城成周是也周公虑此顽民未从周化故旣营洛邑将定下都以迁殷之顽民故命召公即并卜之周公旣至即遣使以所卜地图及献所卜吉兆来告于成王言巳重其事并献卜兆者使王观兆知其审吉也王拜至诲言正义曰成王尊敬周公故亦尽礼致敬拜手稽首乃受公之语述公之美曰不敢不敬天之美来至洛相宅其意欲作周家配天之美故也公旣定洛邑即使人来告亦来视我以所卜之美常吉之居我当与公二人共正其美公定此宅其当用我万亿年敬天之美故也王旣言此又拜手稽首于周公求敎诲之言传成王至之美正义曰拜手稽首施于极敬哀十七年左传云非天子寡君无所稽首诸侯小事大尚不稽首况于臣乎成王尊敬周公故荅其拜手稽首而受其言又述而美之天命文武使王天下是天之美事言公不敢不敬天之美来相洛邑之宅传言公至其美正义曰周公追述往前遣使献卜故成王复述公言言公前巳定宅遣使来来视我所卜之吉兆常吉之居自言前巳知其卜旣有此美我当与公二人共正其美意欲留公辅巳共公正此美事来来重文者上来言使来下来爲视我卜也郑云伻来来者使二人也与孔意异传公其至乆逺正义曰言居洛爲治可以永乆公意其当用我使万亿年敬天之美言公欲令巳祚胤乆远美公意之深也王制云方百里者爲方十里者百爲田九十亿亩方里者万则是爲田九百万亩今记乃云九十亿亩是名十万爲亿也楚语云百姓千品万官亿丑每数相十是古十万曰亿今之算术乃万万爲亿也传成王至之言正义曰此一段史官所録非王言也王求敎诲之言必有求敎诲之辞史略取其意故直云诲言爲求诲言而拜故言成王尽礼致敬于周公求敎诲之言也周公至有辞正义曰王求敎诲之言公乃诲之周公曰王居此洛邑当始举殷家祭祀以爲礼典祀于洛之新邑皆次秩在礼无文法应祀者亦次秩而祀之我虽致政爲王整齐百官使从王于周行其礼典若能如此我惟曰庶几有善政事今王就行王命于洛邑曰王当记人之功尊人亦当用功大小爲次叙有大功者则列爲大祀又申述所以祀神记臣功者政事由臣而立惟天命我周邦之故曰汝受天命厚矣当辅大天命故须视羣臣有功者记载之君知臣功则臣皆尽力欲令羣臣尽力冝于初即敎之乃汝新始即政其当尽自敎诲衆官令王躬自化之使之立功又以朋党害政尤冝禁絶故丁宁戒之少子愼其朋党少子愼其朋党戒其自今巳往令常愼此朋党之事若欲絶止禁其未犯无令若火始然𦦨𦦨尚微火旣然𦦨其火所及将灼然有次序矣不其复可絶也汝成王其当顺此常道及抚循国事如我摄政所爲惟当用我此事在周之百官则当畏服各立功矣汝当以此往行政化于新邑当使臣下百官各向就有官明爲有功厚大成寛𥙿之德则汝长有叹誉之辞于后丗此周公诲王之言也传言王至祀之正义曰于时制礼巳讫而云殷礼者此殷礼即周公所制礼也虽有损益以其从殷而来故称殷礼犹上篇云庶殷本其所由来孔于上传巳具故于此不言必知殷礼即周礼者以此云祀于新邑即下文烝祭歳也旣用骍牛明用周礼云始者谓于新邑始爲此祭顾氏云举行殷家旧祭祀用周之常法言周礼即殷家之旧礼也郑玄云王者未制礼乐恒用先王之礼乐是言伐纣以来皆用殷之礼乐非始成王用之也周公制礼乐旣成不使成王即用周礼仍令用殷礼者欲待明年即政告神受职然后班行周礼班讫始得用周礼故告神且用殷礼也孔义或然故复存之神数多而礼文少应祭之神名有不在礼文者故令皆次秩不在礼文而应祀者皆举而祀之传我整至政事正义曰时成王未有留公之意公以成王初始即政自虑百官不齐故虽即致政犹欲整齐百官使从王于周谓从至新邑行其典礼周公以成王贤君今复成长故言我惟曰庶几有善政事言已私爲此言兾王爲政善也传今王至民者正义曰记臣功者是人主之事故言今王就行王命于洛邑谓正位爲王临察臣下知其有功以否恐王轻忽此事故曰当记人之功更言曰者所以致殷勤也尊人必当用功大小爲次序令功大者居上位功小者处下位也有大功则列爲大祀谓有殊功堪载祀典者祭法云圣王之制祭祀也法施于民则祀之以死勤事则祀之以劳定国则祀之能御大灾则祀之能捍大患则祀之是爲大祀谓功施于民者也或时立其祀配享庙庭亦是也传惟天至化之正义曰惟天命我周邦谓天命我文武故及汝成王复受天命爲天子是天之恩德深厚矣天以厚德被汝汝当辅大天命任贤使能行合天意是辅大天也汝当辅大天命故冝视羣臣有功者记载之覆上记功宗以功言之也欲令羣臣有功必须躬自敎化之在于初始故言乃汝新即政其当尽自敎衆官欲令王躬化之者正已之身使羣臣法之非谓以辞化之也言尽自敎者政有大小恐王轻大略小令王尽自亲化之言惟命曰亦是致殷勤乃者缓辞也义异上句故言乃耳王肃云此其尽自敎百官谓正身以先之传少子至巳往正义曰郑云孺子幼少之称谓成王也此上皆云成王此句特言少子者以明朋党败俗爲害尤大恐年少所忽故特言孺子也朋党谓臣相朋党愼其朋党令禁絶之戒其自今巳往谓从即政以后常以此事爲戒也传言朋至以初正义曰无令若火始然以喻无令朋党始发若火旣然初虽燄燄尚微其火所及灼然有次序不其复可絶也以喻朋党若起渐渐益大羣党旣成不可复禁止也事从微至着防之冝以初谓朋党未发之前防之使不发传其顺至百官正义曰考古依法爲顺常道号令治民爲抚国事周公大圣动成轨则如我所爲谓如摄政之时事所施爲也惟当用我所爲在周之百官令其行周公之道法于百官也传往行至后丗正义曰此时在西都戒王故云往行政化于新邑当使臣下各向就所有之官令其各守其职思不出其位自当陈力就列明爲有功在官者当以褊小急躁爲累故令臣下厚大成寛裕之德臣下旣贤君必明圣则汝长有叹誉之辞于后丗矣今周颂所歌即叹誉成王之辞也公曰至爽侮正义曰周公复诲王曰呜唿前言巳是矣更复敎诲汝惟童子嗣父祖之位惟当终其美业天子居百官诸侯之上须知臣下恭之与慢奉上谓之享汝爲天子其当恭敬记识百君诸侯奉上者亦当记识其有不奉上者奉上之道多威仪威仪不及礼物则人惟曰不奉上之道矣所以须记之者百官诸侯爲下民之君惟爲政敎不肯役用其志于此奉上之事则凡民化之亦惟曰不奉上矣百官不奉天子民复不奉百君上下相畏敬惟政事其皆差错侮慢不可治理矣故天子须知百官奉上与否也传巳乎至美业正义曰周公止而复言故更言公曰巳乎者道前言巳如是矣爲后言发端也童子者言其年幼而任重嗣父祖之位当终其美业能致太平是终之也传奉上至奉上正义曰享训献也献是奉上之辞故奉上谓之享百官诸侯上事天子凡所恭承皆是奉上非独朝觐贡献乃爲奉上郑玄专以朝聘说之理未尽也言汝爲王当敬识百官诸侯之奉上者亦识其有违上者察其恭承王命如法以否奉上违上皆须记之奉上者当以礼接之违上者当以刑威之所谓赏庆刑威爲君之道奉上之道其事非一故云多威仪威仪旣多皆须合礼其威仪不及礼物惟曰不奉上矣谓旁人观之亦言其不奉上也郑云朝聘之礼至大其礼之仪不及物谓所贡篚多而威仪简也威仪旣简亦是不享也乃惟至用戾正义曰又曰已居摄之时爲政常若不暇汝惟小子当分取我之不暇而施行之又听我敎汝于辅民之常而用之汝乃于是事不勉力爲政则汝是惟不可长乆哉必须勉力爲之乃可长乆此所言皆是汝父所行汝欲勉之但厚次序汝正父之道而行之无不顺我所爲则天下不敢废弃汝命必常奉而行之汝往居新邑敬行敎化哉如此我其退老明敎农人以义哉汝若能使彼天下之民被寛裕之政则我天下之民无问远近者悉皆用来归汝矣传我爲至用之正义曰爲政常若不暇谓居摄时也圣人爲政务在和人虽复治致太平犹恨意之不尽故谦言已所不暇若言犹有美事未得施者然故戒之成王汝惟小子当分取我之不暇而行之言已所不暇行者欲令成王勉行之郑玄云成王之才周公倍之犹未而言分者诱掖之言也生民之爲业虽复志有经营不能独自成就须王者设敎以辅助之听我敎汝辅民之常法而用之谓用善政以安民说文云颁分也传汝乃至可长正义曰成王言公其以子万亿年言欲己长乆也故周公于此戒之汝乃于是不勉力爲政汝惟不可长哉欲其必勉力勤行政敎爲可长乆之道然后可至万亿年耳蘉之爲勉相传训也郑王皆以爲勉传厚次至奉之正义曰正父谓武王言其德正故称正父厚次序汝正父之道而行之令其爲武王之政也武王周公俱是大圣无不顺我所爲又令法周公之道旣言法武王又法周公则天下不敢弃汝命常奉行之传汝往至皆来正义曰归其王政令汝往居新邑敬行敎化哉公旣归政则身当无事如此我其退老于州里明敎农乆以义哉又令成王行寛裕之政以治下民民被寛裕之政则我天下之民无问逺近者用来归王言逺处皆来也上文使之惇大成裕故此言裕政来民结上事也伏生书传称礼致仕之臣敎于州里大夫爲父师士爲少师朝夕坐于门塾而敎出入之子弟是敎农人以义也王若至毖祀正义曰王以周公将退因诲之而请留公王顺周公之意而言曰公当留住而明安我童子不可去也所以不可去者当举行大明之德用使我小子襃扬文武之业而奉当天命以和常四方之民居处其衆故也其厚尊大礼谓举秩大祀皆次秩礼所无文有而皆祀之凡此皆待公而行非我能也更述居摄时事惟公明德光于天地勤政施于四方使四方旁来爲敬敬之道以迎太平之政下民皆不复迷惑于文武所勤之敎言公化洽使如此也今若留辅我童子惟当早起夜寐愼其祭祀而巳言政化由公而立我无所能也传成王至去之正义曰成王以周公诲已爲善顺周公之意示已欲行善政而请留之自辅王以公若舍我而去则已政闇而治危故云公当明安我童子不可去也传言公至顺天正义曰文武受命功德盛隆成王自量已身不能继业言公当留举大明德以佐助我用我小子襃扬文武之业而奉顺天者下句奉荅天命是也孔分经爲传故探取下句以申之传又当至其衆正义曰天命周家欲令民治故又当奉当天命以和常四方之民居处其衆也奉当者尊天意使允当天心和协民心使常行善也居处其衆使之安土乐业也传厚尊至而行正义曰释诂云将大也厚尊大礼谓祭祀之礼祭统云礼有五经莫重于祭是祭礼最尊大公诲成王令肈称殷礼祀于新邑咸秩无文欲荅公诲己之事还述公辞举秩大祀皆次秩无礼文而冝在祀典者其祀事非我所爲凡此皆待公而行者也言公不可舍我以去也传言公至化之正义曰此与下经皆追述居摄时事尧典训光爲充此光亦爲充也言公之明德充满天地即尧典格于上下勤政施于四方即尧典光被四表也意言万邦四夷皆服仰公德而化之上言待公乃行之此言公有是德言其将来说其巳然所以深美公也传四方至化洽正义曰上言施化在公此言民化公德四方旁来爲敬敬之道民皆敬向公以迎太平之政言迎者公政从上而下民皆自下迎之言其慕化速也文武勤行敎化欲以敎训利民民蒙公化识文武之心不复迷惑文武所勤之敎言公居摄之时政化巳洽于民也传言政至所能正义曰此述留公之意陈自今已后之事言公若留住政化由公而立我童子徒早起夜寐愼其祭祀而已于政事无所能欲惟典祭祀以政事委公襄二十六年左传云衞献公使与寗喜言曰苟得反国政由寗氏祭则寡人亦犹是也王曰公功至若时正义曰王又重述前言还说居摄时事也曰公之功辅道我已厚矣天下无有不顺而是公之功者公所以须留也传公之至之功正义曰王意言公之居摄天下若爲非则可舍我而去公之居摄天下无不顺而是公之功不可舍我去王曰公予至四辅正义曰王唿周公曰我小子其退此坐就爲君于周谓顺公之言行天子之政于洛邑也至洛邑当命公后立公之丗子爲国君公当留辅我也公之摄政四方虽巳道治理犹自未能定于尊礼是亦未能抚顺公之大功公当待其定大礼顺公之大功此时未可去也公当留敎道将助我其今已后之政监笃我政事衆官以此大安文武所受之民而治之爲我四维之辅助明已当依倚公也传我小至佐我正义曰退者退朝也周公于时令成王坐王位而以政归之成王顺周公言受其政也言我小子退坐之后便就君位于周周谓洛邑许其从公言适洛邑而行新政也古者臣有大功必封爲国君今周公将欲退老故命立公后使公子伯禽爲国君公当留佐我王肃云成王前春亦俱至洛邑是顾无事旣㑹而还宗周周公往营成周还来致政成王也传言四至以去正义曰王意恐公意以四方旣定不须更留故谓公云四方虽巳道治而犹未能定于尊大之礼言其礼乐未能彰明也礼旣未彰是天下之民亦未能抚安顺行公之大功公当待其礼法明公功顺乃可去耳明今不可以去传大安至倚公正义曰文武受人之于天下今大安文武所受之民助我治之爲我四维之辅明已当依倚公也维者爲之纲纪犹如用绳维持之文王丗子云设四辅谓设衆官爲四方辅助周公一人事无不统故一人爲四辅管子云四维不张国乃灭亡传取管子之意故言四维之辅也王曰公定至丗享正义曰王又唿公公留以安定我我从公言往至洛邑巳矣公功巳进且大矣天下皆乐公之功敬而欢乐公必留无去以困我哉公留助我我惟无猒其安天下之事公勿去以废法则四方之民其丗丗享公之德矣传公留至公功正义曰读文以公定爲句王称定者言定已也故传言公留以安定我我字传加之我从公言是经之予也往至洛邑巳矣言巳顺从公命受归政也公功巳进大天下咸敬乐公之功亦谓居摄时也释诂云肃进也传公必至之德正义曰王言己才智浅短公去则困故请公无去以困我哉我意欲致大平惟无猒倦其安天下之事是以留公公勿去以废治国之法则天下四方之民蒙公之恩其丗丗享公之德享谓荷负之周公至孚先正义曰周公拜手稽首尽礼致敬许王之留乃兴而爲言曰王今命我来居臣位承安汝文德之祖文王所受命之民令我继文祖大业我所以不得去也又于汝大业父武王大使我恭奉其道王意以此留我其事甚大我所以爲王留也公唿成王云少子今所以来相宅于洛邑者欲其大厚行常道于殷贤人王当治理天下新其政化爲四方之新君爲周家后丗见恭敬之王所推先也重诲王曰其当用是土中爲治使万国皆被美德如此惟王乃有成功也公自称名曰若王居洛邑则我旦以多衆君子卿大夫等及于御治事之臣厚率行前人先王成业使当其衆心爲周家后丗人臣立信者之所推先言我留辅王使君臣皆爲后丗所推先期于上下其显也传拜而至得去正义曰拜是从命之事故云拜而后言许成王留也以退爲去以留爲来故言王命我来来居臣位爲太师也承安汝文德之祖文王所受命之民天命文王使爲民主天以民命文王故民是文王所受命之民承安者承文王之意安定此民言王之留已乃爲此事其事旣大是所以不得去也传于汝至己意正义曰于汝成王大功业之父武王王意大使我恭奉其道叙成王留已之意也王于文王武王皆欲令周公奉其道安其民其意一也周公分言之耳承安其文王之民恭奉其武王之道互相通也传少子至贤人正义曰少子者唿成王之辞言我今所以来相宅于洛邑者欲令王居洛其大厚行典常于殷贤人而据洛爲政故言来训典爲常故连言典常言其行常道也周受于殷故继之于殷人有贤性故称贤人传言当至推先正义曰易称日新之谓盛德虽旧有美政令王更复新之言当治理天下新其政化爲四方之新君与后人爲轨训爲周家见恭敬之王后丗所推先也谓周家后丗子孙有德之王被人恭敬推先已戒成王使爲善政令后王崇重之传曰其至成功正义曰重以诲王成其上事故言曰以起之传我旦至推先正义曰旦是周公之名故自称我旦也子者有德之称大夫皆称子故以多子爲衆卿大夫同欲令成王行善政爲后丗贤王所推先公与羣臣尽诚节爲后丗贤臣所推先故欲以衆卿大夫及于御治事之臣深厚率行先王之业使当其人衆之心爲周家后丗贤臣立信者之所推先也传于此不言后丗从上省文也于君言见恭敬于臣言立信者以君尊言人敬臣卑言自立信因其所冝以设文也考朕至怀德正义曰周公又说制礼授王使王奉之我所成明子之法乃尽是汝文祖之德言用文王之道制礼其事大不可轻也又言所以须善治殷献民者文武使已来居士中愼敎殷民乃是见命于文武而安之故也制典当待太平我以时旣太平即以秬黍鬯酒盛于二卣罇内我言曰当以此酒须明絜致敬于文武我则拜手稽首告文武以美享告云今太平即速告庙我不敢经宿则禋告文王武王以致太平之事汝王爲政当顺典常厚行之使有次序则诸爲政者无云有遇用患疾之道苦毒下民则天下万年猒饱于汝王之德殷乃长成爲周王使殷民上下相承有次序则万年之道下民其长观我子孙而归其德矣劝王使终之皆是诲王之言也传我所至安之正义曰典礼治国事资圣人前圣后圣其终一揆故言所欲成明子之法乃尽是汝祖文王之德也子开成王言用文王之道制爲典法以明成王行之爲明君也特举文祖不言武王下句并告文武兼用武王可知又述居洛邑之意所以居土中者是文武使已来居此地周公自言非已意也文武令我营此洛邑欲使居土中愼敎殷民乃是见命于文武而安殷民也顾氏云文武使我来慎敎殷民我今受文武之命以安民也传周公至说之正义曰康诰之作事在七年云四方民大和㑹和㑹即太平之验是周公摄政七年致太平也释草云秬黒黍释器云卣中罇也以黒黍爲酒煑郁金之草筑而和之使芬香调畅谓之秬鬯鬯酒二器明絜致敬告文王武王以美享谓以太平之美事享祭也国语称精意以享谓之禋释诂云禋敬也是明禋爲明絜致敬也太平是王之美事故太平告庙是以美享祭也公旣告太平而致政成王成王留之故本而说之此事者欲令成王重其事厚行之周礼郁鬯之酒实之于彞此言在卣者诗大雅江汉及文侯之命皆言秬鬯一卣告于文人则未祭实之于卣祭时实之于彞彼一卣此二卣者此一告文王一告武王彼王赐臣使告其太祖故惟一卣耳此经卣下言曰者说本盛酒于罇乃爲此辞故言曰也传言我至经宿正义曰此申述上明禋之事言我见天下太平则絜告文武不敢经宿示䖍恭之意也此三月营洛邑民巳和㑹则三月之时巳太平矣旣告而致政则告在歳末而云不经宿者盖周公营洛邑至冬始成得还镐京即文武是爲不经宿也且太平非一日之事公云不经宿者示䖍恭之意耳未必旦见太平即此日告也郑玄以文祖爲明堂日明禋者六典成祭于明堂告五帝太暭之属也旣告明堂则复禋于文武之庙告成洛邑传汝爲至爲周正义曰释言云惠顺也此经述上惇典故言汝爲政当顺典常厚行之使有次序释诂云遘遇也患疾之道谓虐政使人患疾之厚行典常使有次序则百官诸侯凡爲政者皆无有遇用患疾之政以害下民则经历万年猒饱于汝德则殷国乃长成爲周传王使至终之正义曰上言天下民万年猒饱王德此敎爲王德使万年令民猒饱王德也能使殷民上下有次序则王德堪至万年之道王之子孙当行不怠则民其长观我子孙知其有德而归其德矣此则长成爲周劝勉王使终之戊辰至七年正义曰自此以下史终述之周公归政成王旣受言诰之王即东行赴洛邑其年十二月晦戊辰日王在新邑后月是夏之仲冬爲冬节烝祭其月节是周之歳首特异常祭加文王骍牛一武王骍牛一王命有司作䇿书乃使史官名逸者祝读此䇿惟告文武之神言周公有功冝立其后爲国君也其时王尊异周公以爲賔杀牲享祭文王武王皆亲至其庙王入庙之太室行祼鬯之礼言其尊异周公而礼敬深也于此祭时王命周公后令作䇿书使逸读此䇿辞以告伯禽言封之于鲁命爲周公后也又揔述之在十有二月惟周公大安文武受命之事于此时惟摄政七年矣传成王至晦到正义曰周公诰成王令居洛邑爲治王旣受周公之诰遂东行就居洛邑以十二月戊辰晦日到洛指言戊辰王在新邑知其晦日始到者此歳入戊午蔀五十六年三月云丙午朏以算术计之三月甲辰朔大四月甲戌朔小五月癸卯朔大六月癸酉朔小七月壬寅朔大八月壬申朔小九月辛丑朔大又有闰九月辛未朔小十月庚子朔大十一月庚午朔小十二月己亥朔大计十二月三十日戊辰晦到洛也传明月至鲁侯正义曰下云在十有二月者周之十二月建亥之月也戊辰是其晦日故明日即是夏之仲冬建子之月也言明月者此烝祭非朔日故言月也自作新邑巳来未甞于此祭祀此歳始于新邑烝祭故曰烝祭歳也周礼大司马仲冬敎大阅遂以享烝是也王者冬祭必用仲月此是周之歳首故言歳耳王旣戊辰晦到又须戒日致齐不得以朔日即祭之祭统云古者明君爵有德而禄有功必赐爵禄于太庙示不敢专也故云古者襃德赏功必于祭日示不专也因封之特设祭烝之礼宗庙用太牢此文武皆言牛一知于太牢之外特加一牛告白文武之神言爲尊周公立其后爲鲁侯鲁颂所云王曰叔父建尔元子俾侯于鲁是此时也王命作䇿者命有司作䇿书也读䇿告神谓之祝逸祝䇿者使史逸读䇿书也郑玄以烝祭上属歳文王骍牛一者歳是成王元年正月朔日特告文武封周公也案周颂烈文序云成王即政诸侯助祭郑笺云新王即政必以朝享之礼祭于祖考告嗣位也则郑意以朝享之后特以二牛告文武封周公之后与孔义不同传王賔至告神正义曰王賔异周公者王尊周公爲賔异于其臣王肃云成王尊周公不敢臣之以爲賔故封其子是也周语云精意以享谓之禋旣杀二牲精诚其意以享祭文武咸皆也格至也皆至其庙言王重其事亲告之也太室室之大者故爲淸庙庙有五室中央曰太室王肃云太室淸庙中央之室淸庙神之所在故王入太室祼献鬯酒以告神也祼者灌也王以圭瓉酌郁鬯之酒以献尸尸受祭而灌于地因奠不饮谓之祼效特牲云旣灌然后迎牲则杀在祼后此经先言杀后言祼者杀者咸格表王敬公之意非行事之次也其王入太室祼乃是祭时行事耳周人尚臭祭礼以祼爲重故言王祼其封伯禽乃是祭之将末非祼时也祭统赐臣爵禄之法云祭之日一献君降立于阼阶之南南向所命者北面史由君右执䇿命之郑云一献一酳尸也礼酳尸尸献而祭毕是祭末乃命之以祼爲重故特言之传王爲至拜后正义曰王爲䇿书亦命有司爲之也上云作䇿作告神之䇿此言作䇿诰伯禽之䇿祭于神谓之祝于人谓之诰故云使史逸诰伯禽封命之书封康叔谓之康诰此命伯禽当云伯禽之诰定四年左传云命以伯禽即史逸所读之䇿也上言逸祝䇿此诰下不言䇿者祝是读书之名故上云祝䇿此诰是诰伯禽使知虽复读书以诰之不得言诰䇿也上告周公其后已言告神封周公嫌此逸诰以他日告之故云皆同在烝祭日以祭统言一献命之知此亦祭日也文十三年公羊传曰封鲁公以爲周公也周公拜乎前鲁公拜乎后曰生以养周公死以爲周公主传言周至终述正义曰自戊辰巳上周公与成王相对语未有致政年月故史于此揔结之自戊辰巳下非是王与周公之辞故辨之云史所终述也尚书正义卷第十四计一万七千四百五十字尚书正义尚书正义卷十五尚书正义卷第十五国子祭酒上护军曲阜县开国子臣孔颖达奉勑撰周书多士第十六无逸第十七多士第十六成周至多士正义曰成周之邑旣成乃迁殷之顽民令居此邑顽民谓殷之大夫士从武庚叛者以其无知谓之顽民民性安土重迁或有怨恨周公以成王之命诰此衆士言其须迁之意史叙其事作多士传洛阳下都正义曰周之成周于汉爲洛阳也洛邑爲王都故谓此爲下都迁殷顽民以成周道故名此邑爲成周传殷大至诲之正义曰经云商王士殷遗多士皆非民事谓之顽民知是殷之大夫士也经止云士而知有大夫者以经云迪简在王庭有服在百僚其意言将任爲王官以爲大臣不惟告士而巳故知有大夫也士者在官之揔号故言士也心不则德义之经僖二十四年左传文引之以解称顽民之意经云移尔遐逖比事臣我宗多逊是言徙近王都敎诲之也汉书地理志及贾逵注左传皆以爲迁邶鄘之民于成周分衞民爲三国计三国俱是从叛何以独迁邶鄘邶鄘在殷畿三分有二其民衆矣非一邑能容民谓之爲士其名不类故孔意不然惟三至王士正义曰惟成王即政之明年三月周公初始于所造新邑之洛用成王之命告商王之衆士言周公亲至成周告新来者传周公至衆士正义曰以洛诰之文成周与洛邑同时成也王以周公摄政七年十二月来至新邑明年即政此篇继王居洛之后故知是致政明年之三月也成周南临洛水故云新邑洛周公旣以致政在王都故新邑成周以成王之命告商王之衆士郑云成王元年三月周公自王城初往成周之邑用成王命告殷之衆士以抚安之是也王若至明畏正义曰周公以王命顺其事而唿之曰汝殷家遗余之衆士汝殷家道敎不至旻天以殷道不至之故天下丧亡于殷将欲灭殷我有周受天佑助之命奉天明白之威致王者之诛罚正黜殷命终我周家于帝王之事谓使我周家代殷爲天子也天旣助我周王故汝衆士来爲我臣由天助我我得爲之非我小国敢取殷之王命以爲已有此乃天与我惟天不与信无坚固于治者以是故辅弼我若其不然我其敢妄求天子之位乎言此位天自与我非我求而得之惟天不与纣故惟我周家下民秉心爲我故我得之惟天明德可畏之効也亦旣得丧由天汝等不得不服以殷士未服故以天命喻之传顺其至在下正义曰顺其殷亡之事称王命以告之从纣之臣或有身已死者遗余在者迁于成周故告殷遗余衆士所顺在下下文皆是顺之辞传称天至于殷正义曰此经先言弗弔谓殷道不至也不至者上不至天事天不以道下不至民抚民不以理也天有多名独言旻天者旻愍也称天以愍下言天之所愍愍道至者也殷道不至故旻天下丧亡于殷言将覆灭之传天命至帝王正义曰天命周致王者之诛罚谓奉上天之命杀无道之主此乃王者之事故爲王者之诛罚勑训正也正黜殷命谓杀去虐纣使周受其终事是终周于帝王终犹舜受尧终言殷祚终而归于周传天佑至天命正义曰肆训故也直云故尔多士辞无所结此经大意叙其去殷事周知其故尔衆士言其臣服我弋射也射而取之故弋爲取也郑玄王肃本弋作翼王亦云翼取也郑云翼犹驱也非我周敢驱取汝殷之王命虽训爲驱亦爲取义周本殷之诸侯故周公自称小国我闻至四方正义曰旣言天之効验去恶与善更追说往事比而喻之我闻人有言曰上天之情欲民长得逸乐而有夏王桀逆天害民不得使民之适逸乐以此则惟上天下灾异至戒以谴告之欲使夏王桀觉悟改恶爲善是天归向于是夏家不背弃之而夏桀不能用天之明戒改悔已恶而反大爲过逸之行致有恶辞以闻于丗惟是桀有恶辞故天无复爱念无复听闻言天不复助桀其惟废其大命欲絶夏祚也下致天罚欲诛桀身也乃命汝先祖成汤使之改革夏命用其贤俊之人以治四方之国举桀灭汤兴以譬之传言上至告之正义曰襄十四年左传称天之爱民甚矣又曰天生民而立之君使司牧之是言上天欲民长得逸乐故立君养之使之长逸乐也夏桀爲政割剥夏邑使民不得之适逸乐故上天下此至戒以谴告之降下格至也直言下至明是天下至戒天所下戒惟下灾异以谴告人主使之见灾而惧改修德政耳古书亡失桀之灾异未得尽闻传惟是至天罚正义曰桀恶流毒于民乃有恶辞闻于丗恶旣有辞是恶巳成矣惟是桀恶有辞故天无所念闻言天不爱念不听闻是其全弃之不佑助也弃而不佑则当更求贤主其惟废大命欲夺其王位也下致天罚欲杀其凶身也废大命知降致是下罚也自成至于罚正义曰旣言命汤革夏又说后丗皆贤至纣始恶天乃灭之自成汤至于帝乙无不显用有德忧念祭祀后丗亦贤非独成汤以用其行合天意亦惟天大立安治有殷殷家诸王皆能明德忧祀亦无敢失天道者无不皆配天而布其德泽以此得天下久爲民主在今后嗣㠪纣大无明于天道敢行昏虐之政于天天犹且忽之况曰其有听念先王父祖勤劳国家之事乎乃复大淫过其泆无所顾于上天无能明民爲敬以此反于先王违逆天道惟是上天不安纣之所爲下若此大丧亡之诛惟天不与不明其德之人故也天不与恶岂独纣乎凡四方诸侯小大邦国其丧灭者无非皆有恶辞是以致至于天罚汝纣以恶而见灭汝何以不服我也传自帝至社稷正义曰下篇说中宗髙宗祖甲三王以外其后立王生则逸豫亦罔或能寿如彼文则帝乙以上非无僻王而此言无不显用有德忧念祭祀者立文之法辞有抑扬方说纣之不善盛言前丗皆贤正以守位不失故得美而言之忧念祭祀者惟有齐肃恭敬故言忧念齐敬奉其祭祀言能保宗庙社稷爲天下之主以见纣不恭敬故丧亡之传汤旣至德泽正义曰帝乙巳上诸王所以长处天位者皆由汤之圣德延及后人汤旣革夏亦惟天大立安治于殷者谓天安治之故殷家得治理也殷家诸王自成汤之后皆能忧念祭祀无敢失天道者故得常处王位无不配天布其德泽于民爲天之子是配天也号令于民是布德也传言纣至乱甚正义曰淫泆俱训爲过言纣大过其愆过无顾于天言其纵心爲恶不畏天也无能明民爲敬言其多行虐政不忧民也不畏于天不爱于民言其暴乱甚也此经顾于天与显民祗共蒙上罔文故传再言无也传惟天至之辞正义曰能明其德天乃与之惟天不与不明其德者纣不明其德故天丧之因即广言天意凡四方小大邦国谓诸侯有止之君其爲天所丧灭者无非皆有恶辞闻于天乃爲上天所罚言被天罚者皆有闇乱之辞上天不罚无辜纣有闇乱之辞故天灭之耳天旣灭不明其德我有明德爲天所立汝等殷士安得不服我乎以其心仍不服故以天道责之王若至不正正义曰周公又称王顺而言曰汝殷衆士今惟我周家文武二王大神能奉天事故天有命命我周王曰当割絶殷命告正于天我受天命巳㓕殷告天惟我天下之事不有二处之适言已之适周不更适他也惟汝殷王家事亦于我之适不复变改又追说初伐纣之事我其爲汝言曰惟汝殷纣大无法度故当冝诛絶之伐纣之时我不先于汝动自往诛汝其乱从汝邑先起汝纣自召祸耳我亦念天所以就于殷致大罪者故以纣不能正身念法故也传周王至恤祀正义曰文王受命武王伐纣故知周王兼文武也大神奉天事谓以天爲神而勤奉事之劳身敬神言亦如汤明德恤祀也传天有至伤士正义曰以周王奉天之故故天有命命我周使割絶殷命告正于天谓武成之篇所云旣克纣柴于牧野告天不顿兵伤士是也前敌即服故无顿兵伤士师以正行故爲告正武成正告功成功成无害即是不顿伤也顿兵者昭十五年左传文顿折也传我亦至念法正义曰言我亦念天者以纣虽无法度若使天不命我我亦不往诛纣以纣旣爲大恶上天命我我亦念天所遣我就殷加大罪者何故以纣不能正身念法也王曰猷至天命正义曰又言曰我以道告汝衆士我惟是以汝未达德义之故其今徙居西汝置于洛邑以敎诲汝我之徙汝非我一人奉行德义不能使民安而安之是惟天命冝然汝无违我我亦不敢更有后诛罚汝等无于我见怨汝旣来迁当爲善事惟汝所亲知惟汝殷先人往丗有䇿书有典籍说殷改夏王命之意汝当案省知之汝知先人之故事今汝又有言曰夏之诸臣蹈道者大在殷王之庭有服行职事在于百官言其见任用恐我不任汝我一人惟听用有德之者故我敢求汝有德之人于彼天邑商都欲取贤而任用之我惟循殷故事怜愍汝故徙敎汝此徙非我有罪是惟天命当然圣人动合天心故每事惟託天命也传以道至诲汝正义曰猷训道也故云以道告汝衆士上言惟是不言其故故传辨之惟是者未达德义也迁使居西正欲敎以德义是以徙居西汝置于洛邑近于京师敎诲汝也从殷适洛南行而西回故爲居西也传汝无至怨我正义曰周旣伐纣又诛武庚殷士惧更有诛疑其欲违上命故设此言以戒之知无违朕者谓戒之使汝无违命也汝能用命我亦不敢有后诛必无后诛汝无怨我也传言我至用之正义曰夏人简在王庭爲其有德见用言我亦法殷家惟听用有德汝但有德我必任用故我往前敢求汝有德之人于天邑商都将任用之也郑玄云言天邑商者亦本天之所建王肃云言商今爲我之天邑二者其言虽异皆以天邑商爲殷之旧都言未迁之时当求往迁后有德任用之必矣传惟我至天命正义曰循殷故事此故解经中肆字谓殷用夏人我亦用殷人怜愍汝故徙之敎汝此故解义之言非经中肆迁汝来西者非我罪咎是惟天命也王曰多士至多逊正义曰王复言曰衆士昔我来从奄国大黜下汝管蔡商奄四国民命民之性命死生在君诛杀其君是下民命由四国叛逆我乃明白致行天罚汝等遗余当敎之爲善故移徙汝居于逺令汝逺于恶俗比近服事臣我宗周多爲顺道兾汝相敎爲善永不爲恶也传昔我至国君正义曰金縢之篇说周公东征言居东二年罪人斯得则昔我来从奄者谓摄政三年时也于时王不亲行而王言我来自奄者周公以王命诛四国周公师还亦是王来还也一举而诛四国独言来自奄者谓先诛三监后伐奄与淮夷奄诛在后诛奄即来故言来自奄也民以君爲命故民命谓君也大下汝民命谓诛四国君王肃云君爲民命爲君不能顺民意故诛之也传四国至顺道正义曰天之所罚罚有罪也四国之君有叛逆之罪我下其命乃所以明致天罚言非苟爲之也遐逖俱训爲逺今移徙汝于洛邑令去本郷逺也使汝逺于恶俗令去恶俗逺也比近京师臣我周家使汝从我善化多爲顺道所以救汝之性命也王曰告至尔迁正义曰王又言曰告汝殷之多士所以逺徙汝者今我惟不欲于汝刑杀我惟是敎命有所申戒由此也今我作大邑于此洛非但爲我惟以待四方无所賔外亦惟爲汝衆士所当服行臣事我宗周多爲顺事故也汝若多爲顺事汝乃庶几还有汝本土乃庶几安汝故事止居可不勉之也汝能敬行顺事天惟与汝怜汝况于人乎汝若不能敬行顺事则汝不啻不得还汝本土我亦致天之罚于汝身今汝惟是敬顺居汝所受新邑继汝旧日所居爲我当听汝还归本郷有干事有丰年乃由于此洛邑行善也汝能敬顺则汝之小子与孙等乃起从汝化而迁善矣传今汝至有年正义曰殷士逺离本郷新来此邑或当居不安爲弃旧业故戒之今汝惟是敬顺居汝新所受邑继汝旧日所当居爲谓继其本土之事业也但能如此得还本土其有安事有丰年也有干有年谓归本土有干年而言于洛者言由在洛修善得还本土有干有年也王肃云汝其有安事有长久年于此洛邑王解于文甚便但孔上句爲云尔乃尚有尔本土是诱引之辞故止爲得还本土有干有年也王曰又至攸居正义曰王之所云又复称曰汝当是我勿非我也我乃有敎诲之言则汝所当居行之传言汝至居行正义曰王以诲之巳终故戒之云汝当是我勿非我旣不非我我乃有敎诲汝之言则汝所当居行令其居于心而行用之郑玄论语注云或之言有此亦或爲有也凡言王曰皆是史官録辞非王语也今史録称王之言曰以前事未终故言又曰也无逸第十七传中人至无逸正义曰上智不肯爲非下愚戒之无益故中人之性可上可下不能勉强多好逸豫故周公作书以戒之使无逸此虽指戒成王以爲人之大法成王以圣贤辅之当在中人以上其实本性亦中人耳传成王至名篇正义曰篇之次第以先后爲序多士君奭皆是成王即位之初知此篇是成王始初即政周公恐其逸豫故戒之使无逸即以所戒名篇也周公至闻知正义曰周公叹美君子之道以戒王曰呜唿君子之人所在其无逸豫君子必先知农人稼穑之艰难然后乃谋爲逸豫如是则知小人之所依怙也视彼小人不孝者其父母勤劳稼穑其子乃不知稼穑之艰难乃爲逸豫游戏乃叛谚不恭旣爲欺诞父母矣不欺则又侮慢其父母曰昔之人无所闻知小人与君子如此相反王冝知其事也传叹美至者乎正义曰周公意重其事故叹而爲言郑云呜唿者将戒成王欲求以深感动之是欲深感成王故叹美君子之道君子者言其可以君正上位子爱下民有德则称之不限贵贱君子之人念德不怠故所在念德其无逸豫也君子且犹然而况王者乎言王者曰有万几弥复不可逸豫郑云君子止谓在官长者所犹处也君子处位爲政其无自逸豫也传稼穑至依怙正义曰民之性命在于谷食田作虽苦不得不爲寒耕热耘沾体涂足是稼穑爲农夫艰难之事在上位者先知稼穑之艰难乃可谋其逸豫使家给人足乃得思虑不劳是爲谋逸豫也能知稼穑之艰难则知小人之所依怙言小人依怙此稼穑之事不可不勤劳也上句言君子当无逸此言乃谋逸豫者君子之事劳心与形盘于游畋形之逸也无爲而治心之逸也君子无形逸而有心逸旣知稼穑之艰难可以谋心逸也传视小人至其劳正义曰视小人不孝者其父母勤苦艰难劳于稼穑成于生业致冨以遗之而其子谓已自然得之乃不知其父母勤劳传小人至闻知正义曰上言视小人之身此言小人之子者小人谓无知之人亦是贱者之称躬爲稼穑是贱者之事故言小人之子谓贱者之子即上所视之小人也此子旣不知父母之劳谓已自然得冨恃其家冨乃爲逸豫游戏乃爲叛谚不恭巳是欺诞父母矣若不欺诞则轻侮其父母曰古老之人无所闻知言其罪之深也论语曰由也谚谚则叛谚欺诞不恭之貌昔训乆也自今而道逺乆故爲古老之人诗云召彼故老周公至五年正义曰旣言君子不逸小人反之更举前代之王以天夀爲戒周公曰呜唿我所闻曰昔在殷王中宗威仪严恪貌恭心敬畏天命用法度治民敬身畏惧不敢荒怠自安故中宗之享有殷国七十有五年言不逸之故而得历年长也传太戊至称宗正义曰中宗庙号太戊王名商自成汤巳后政敎渐衰至此王而中兴之王者祖有功宗有德殷家中丗尊其德其庙不毁故称中宗传言太至法度正义曰祭义云严威俨恪故引恪配严郑玄云恭在貌敬在心然则严是威恭是貌敬是心三者各异故累言之其在至九年正义曰其殷王髙宗父在之时乆劳于外于时与小人同其事后爲太子起其即王之位乃有信黙三年不言在丧其惟不言丧毕发言言得其道乃天下大和不敢荒怠自安善谋殷国至于小大之政莫不得所其时之人无是有怨恨之者故髙宗之享殷国五十有九年亦言不逸得长寿也传武丁其至同事正义曰旧乆也在即位之前而言乆劳于外知是其父小乙使之乆居民闲劳是稼穑与小人出入同爲农役小人之艰难事也太子使与小人同劳此乃非常之事不可以非常怪之于时盖未爲太子也殷道虽质不可旣爲太子更得与小人杂居也传武丁起至行着正义曰以上言乆劳于外爲父在时事故言起其即王位则小乙死也亮信也隂黙也三年不言以旧无功而今有故言乃有说此事者言其孝行着也礼记丧服四制引书云髙宗谅闇三年不言善之也王者莫不行此礼何以独善之也曰髙宗者武丁武丁者殷之贤王也继丗即位而慈良于丧当此之时殷衰而复兴礼废而复起故载之于书中而髙之故谓之髙宗三年之丧君不言也是说此经不言之意也传在丧至自安正义曰郑玄云其不言之时时有所言则羣臣皆和谐郑玄意谓此言乃雍者在三年之内时有所言也孔意则爲出言在三年之外故云在丧则其惟不言丧毕发言则天下大和知者说命云王宅忧亮隂三祀旣免丧其惟不言除丧犹尚不言在丧必无言矣故知丧毕乃发言也髙宗不敢荒宁与中宗正同故云亦法中宗不敢荒怠自安殷家之王皆是明主所爲善事计应略同但古文辞有差异传因其文同故言法中宗也传善谋至无非㠪义曰释诂云嘉善也靖谋也善谋殷国谋爲政敎故至于小大之政皆允人意人无是有怨髙宗者言其政无非也郑云小大谓万人上及羣臣言人臣小大皆无怨王也其在至三年正义曰其在殷王祖甲初遭祖丧所言行不义惟亦爲王乆爲小人之行伊尹废诸桐起其即王之位于是知小人之所依依于仁政乃能安顺于衆民不敢侮鳏寡惸独故祖甲之享有殷国三十有三年亦言不逸得长寿也传汤孙至之桐正义曰以文在髙宗之下丗次顚倒故特辨之此祖甲是汤孙太甲也爲王不义谓汤初崩乆爲小人之行故伊尹放之于桐言其废而复兴爲下作其即位起本也王肃亦以祖甲爲太甲郑玄云祖甲武丁子帝甲也有兄祖庚贤武丁欲废兄立弟祖甲以此爲不义逃于人闲故云乆爲小人案殷本纪云武丁崩子祖庚立祖庚崩弟祖甲立是爲帝甲淫乱殷道复衰国语说殷事云帝甲乱之七代而殒则帝甲是淫乱之主起亡殷之源宁当与二宗齐名举之以戒无逸武丁贤王祖庚复贤以武丁之明无容废长立少祖庚之贤谁所传说武丁废子事出何书妄造此语是负武丁而诬祖甲也传在桐至惸独正义曰在桐三年太甲序文思集用光诗大雅文彼集作辑辑和也彼郑言公刘之迁豳思在和其民人用光大其道此传之意盖言太甲之在桐也思得安集其身用光显王政故起即王位于是知小人之依依于仁政故能施行政敎安顺于衆民不敢侮慢惸独鳏寡之类尤可怜愍故特言之传太甲至称祖正义曰传于甲宗云以敬畏之故得夀考之福髙宗之爲政小大无怨故亦享国永年于此云太甲亦以知小人之依故得乆年各顺其文而爲之说其言行善而得长寿经意三王同也以其丗次顚倒故解之云此以德优劣立年多少爲先后故祖甲在大戊武丁之下诸书皆言太甲此言祖甲者殷家亦祖其功故称之祖甲与二宗爲类惟见此篇必言祖其功亦未知其然殷之先君有祖乙祖辛祖丁称祖多矣或可号之爲祖未必祖其功而存其庙也自时至三年正义曰从是三王其后所立之王生则逸豫不知稼穑之艰难不闻小人之劳苦惟耽乐之事则从而爲之故从是其后诸王无有能寿考者或十年或七八年或五六年或四三年言逸乐之损寿故举以戒成王也周公至十年正义曰殷之三王旣如此矣周公又言曰呜唿其惟我周家大王王季能以义自枊而畏敬天命故王迹从此起也文王又卑薄衣服以就其安人之功与治田之功以美道柔和其民以美政恭待其民以此民归之以美政恭民之故故小民安之又加恩惠于鲜乏鳏寡之人其行之也自朝旦至于日中及昊尚不遑暇食用善政以谐和万民故也文王专心于政不敢逸乐于游戏畋猎以已为衆国所取法惟当正身行已以供待之由是文王受命嗣位爲君惟于中身受之其享国五十年亦以不逸得长寿也传大王至父祖正义曰大王周公曽祖王季即祖也此乃经传明文而须详言之者此二王之下辞无所结陈此不爲无逸周公将说文王故本其父祖是以传详言也解其言此之意以义自抑者言其非无此心以义自而不爲耳传文王至艰难正义曰文王卑其衣服以就安人之功言俭于身而厚于人也立君所以牧人安人之功诸有美政皆是也就安人之内田功最急故特云田功以示知稼穑之艰难也传以美至之人正义曰徽懿皆训爲美徽柔懿恭此是施人之事以此柔恭懐安小民故传分而配之徽柔配懹以美道和民故民怀之懿恭配保以美政恭民故民安之徽懿言其美而巳不知何所美也人君施于民惟有道与政耳故传以美道美政言之政与道亦互相通也少乏鳏寡尤是可怜故别言加惠于鲜乏鳏寡之人也传从朝至万民正义曰昭五年左传云日上其中食日爲二旦日爲三则人之常食在日中之前谓辰时也易丰卦彖曰日中则昊谓过中而斜昊也昊亦名昳言日蹉跌而下谓未时也故日之十位食时爲辰日昳爲未言文王勤于政事从朝不食或至于日中或至于日昊犹不暇食故经中昊并言之传举晚时故惟言昳遑亦暇也重言之者古人自有复语犹云艰难也所以不暇食者爲思虑政事用皆和万民政事虽多皆是爲民故言咸咸训皆也传文王至之故正义曰释诂云盘乐也游谓游逸田谓畋猎二者不同故并云游逸田猎以衆国皆于文王所取其法则文王当以正义供待之故也言文王思爲政道以待衆国故不敢乐于游田文王丗爲西伯故当爲衆国所取法则礼有田猎而不敢者顺时蒐狩不爲取乐故不敢非时畋猎以爲乐耳传文王至全数正义曰文王年九十七而终礼记文子丗子文也于九十七内减享国五十年是未立之前有四十七在礼诸侯踰年即位此据代父之年故爲即位时年四十七也计九十七年半折以爲中身则四十七时于身非中言中身者举全数而称之也经言受命者郑玄云受殷王嗣位之命然殷之末丗政敎巳衰诸侯嗣位何必皆待王命受先君之命亦可也王肃云文王受命嗣位爲君不言受王命也周公至德哉正义曰周公又言而叹曰呜唿继此后丗自今以后嗣位之王则其无得过于观望过于逸豫过于游戏过于田猎所以不得然者以万民听王者之杀命王当正已身以供待之也以身供待万民必当早夜恪勤无敢自闲暇曰今日且乐后日乃止此爲耽乐者非民之所以敎训也非天之所以敬顺也若是之人则有大愆过矣王当自勤政事莫如殷王受之迷乱国政酗醟于酒德哉殷纣借酒爲凶以酒爲徳由是丧亡殷国王当以纣爲戒无得如之传继从至戒之正义曰先言继者谓继此后人即从今以后嗣丗之王也周公思及长逺后王尽皆戒之非独成王也传所以至之故正义曰传意训淫爲过郑玄云淫放恣也淫者侵淫不止其言虽殊皆是过之义也言观爲非时而行违礼观物如春秋隐公如棠观鱼庄公如齐观社谷梁传曰常事曰视非常曰观此言无淫于观禁其非常观也逸谓逸豫游谓游荡田谓畋猎四者皆异故每事言于以训用也用万民皆听王命王者惟当正身待之故不得淫于观逸游田也传无敢至过矣正义曰无敢自暇谓事不寛不暇而以爲原王之意而爲辞故言曰耽以爲乐惟今日乐而后日止惟言今日乐明知后日止也夫耽乐者乃非所以敎民敎民当恪勤也非所以顺天顺天当肃恭也是此耽乐之人则大有愆过矣戒王不得如此也传以酒至如之正义曰酗从酉以凶爲声是酗爲凶酒之名故以酒爲凶谓之酗酗是饮酒而益凶也言纣心迷乱以酗酒爲德饮酒爲政心以凶酒爲已德纣以此亡殷戒嗣王无如之周公至诅祝正义曰周公言而叹曰我闻人之言曰古之人虽君明臣良犹尚相训告以善道相安顺以美政相敎诲以义方君臣相正如此故于时之民顺从上敎无有相诳欺爲幻惑者此其不听中正之君人乃敎训之以非法之事乃从其言变乱先王之正法至于小大之事无不皆变乱之君旣变乱如此其时之民疾苦否则其心违上怨上否则其口诅祝上言人患之无巳举此以戒成王使之君臣相与养下民也传叹古至义方正义曰此章二事善恶相反下句不听人者是愚闇之君知此言古之人者是贤明之君相是两人相与故知兼有臣良更相敎告隐三年左传石碏曰臣闻爱子敎之以义方故知相敎诲者使相敎诲以义方也则知相训告者告之以善道也相保惠者相安顺以美政也传诪张至惑也正义曰诪张诳也释训文孙炎曰眩惑诳欺人也民之从上若影之随形君臣以道相正故下民无有相欺诳幻惑者幻即眩也惑乱之名汉书称西域有幻人是也传此其至致之正义曰上言善事此说恶事如此其不听者是不听中正之君也旣不听中正则好听邪佞知此乃训之者是邪佞之人训之也邪佞之人必反正道故言人乃敎之以非法闇君即受用之变乱先王之正法至于小大无不变乱言皆变乱正法尽也闇君所任同已由已之闇致此佞人言此闇君已身有以致之也上君明臣良由君明而有良臣亦是已有致之上言胥此不言者君任佞臣国亡灭矣不待相敎爲恶故不言胥也传以君至其上正义曰君旣变乱正法必将困苦下民民不堪命忿恨必起故民忿君乃有二事否则心违怨否则口诅祝言皆患上而爲此也违怨谓违其命而怨其身诅祝谓告神明令加殃咎也以言告神谓之祝请神加殃谓之诅襄十七年左传曰宋国区区而有诅有祝诗曰侯诅侯祝是诅祝意小异耳周公至含怒正义曰旣言明君闇君善恶相反更述二者之行周公言而叹曰呜唿自殷王中宗及髙宗及祖甲及我周文王此四人者皆蹈明智之道以临下民其有告之曰小人怨恨汝骂詈汝旣闻此言则大自敬德更増修善政其民有过则曰是我之过民信有如是怨詈则不啻不敢含怒以罪彼人乃欲得数闻此言以自改悔言寛弘之若是传其有至善政正义曰释诂云皇大也故传言大自敬德者谓増修善政也郑玄以皇爲暇言寛暇自敬王肃本皇作况况滋益用敬德也传其人至和恱正义曰或告之曰小人怨汝詈汝其言有虚有实其言若虚则民之愆也民有愆过则曰我过不责彼爲虚言而引过归巳者汤所云百姓有过在予一人故若信有如是怨詈小人闻之则含怒以罪彼人此四王即不啻不敢含怒以罪彼人乃自愿闻其愆言其颜色常和恱也郑玄云不但不敢含怒乃欲屡闻之以知巳政得失之源也此厥至厥身正义曰此其不听中正之人乃有欺诳爲幻惑以告之曰小人怨汝詈汝不原其本情则信受之则如是信䜛者不长念其爲君之道不审虚实不能寛缓其心而径即含怒于人是乱其正法罚无罪杀无辜罚杀欲以止怨乃令人怨益甚天下之民有同怨君令怨恶聚于其身言𥚹急使民之怨若是敎成王勿学此也传则如至含怒正义曰君人者察狱必审其虚实然后加罪不长念其爲君之道谓不审察虚实也不寛缓其心言径即含怒也王肃读辟爲辟下长念其刑辟不当加无罪也尚书正义卷第十五计九千一百三十二字尚书正义尚书正义卷十六尚书正义卷第十六国子祭酒上护军曲阜县开国子臣孔颖达奉勑撰周书君奭第十八蔡仲之命第十九多方第二十君奭第十八召公至君奭正义曰成王即政之初召公爲保周公爲师辅相成王爲左右大臣召公以周公甞摄王政今复在臣位其意不说周公陈已意以告召公史叙其事作君奭之篇也周官篇云立太师太傅太保兹惟三公则此爲保爲师亦爲三公官也此实太师太保而不言太者意在师法保安王身言其实爲左右尔不爲举其官名故不言太也经传皆言武王之时太公爲太师此言周公爲师盖太公薨命周公代之于时太傅盖毕公爲之于此无事不须见也三公之次先师后保此序先言保者篇之所作主爲召公不说故先言召公不以官位爲次也案经周公之言皆说已留在王朝之意则召公不说周公之留也故郑王皆云周公旣摄王政不冝复列于臣职故不说然则召公大贤岂不知周公留意而不说者以周公留在臣职当时人皆怪之故欲开道周公之言以解丗人之惑召公疑之作君奭非不知也史记燕丗家云成王旣幼周公摄政当因践阼召公疑之作君奭此篇是致政之后言留辅成王之意其文甚明马迁妄爲说尔郑玄不见周官之篇言此师保爲周礼师氏保氏大夫之职言贤圣兼此官亦谬矣传尊之至名篇正义曰周公唿爲君奭是周公尊之曰君也奭是其名君非名也僖二十四年左传富辰言文王之子一十六国无名奭者则召公必非文王之子燕丗家云召公奭与周同姓姬氏谯周曰周之支族谯周考校古史不能知其所出皇甫谧云原公名丰是其一也是爲文王之子一十六国然文王之子本无定数并原丰爲一当召公于中以爲十六谬矣此篇多言先丗有大臣辅政是陈古道以告之唿君奭以告之故以君奭名篇周公至不祥正义曰周公留在王朝召公不说周公爲师顺古道而唿曰君奭殷道以不至之故故天下丧亡于殷殷旣坠失其王命我有周巳受之矣今虽受命贵在能终若不能终与殷无异故视殷以爲监戒我不敢独知殷家其初始之时能长信于美道能安顺于上天之道辅其诚信所以有国此亦君之所知我亦不敢独知曰殷纣其终坠失其王命由出于不善之故亦君所知也传废兴至以国正义曰孔以召诰云我不敢知者其意召公言我不敢独知亦王所知则此言我不敢知亦是周公言我不敢独知是君奭所知故以此及下句爲说殷之兴亡言与君奭同知举其殷兴亡爲戒郑玄亦然也呜唿至沖子正义曰周公又叹而唿召公曰呜唿君巳巳辞也旣叹乃复言曰君当是我之留勿非我也我亦不敢安于上天之命故不敢不留君何不长逺念天之威罚祸福难量当勤敎于我下民使无尤过违法之阙惟今天下衆人共诚心存在我后嗣子孙观其政之善恶若此嗣王大不能恭承上天下地絶失先王光大之道令使衆人失望我若退老在家则不能得知何得不留辅王也天命不易言甚难也天难信恶则去之不常在一家是难信也天子若不称天意乃坠失其王命不能经久历逺其事可不愼乎继嗣前人先王之大业恭奉其明德也正在今我小子旦周公自言已身当恭奉其先王之明德留辅佐王非能有所改正但欲蹈行先王光大之道施政于我童子童子谓成王意欲奉行先王之事以敎成王也传叹而至不留正义曰叹而言曰呜唿君巳巳是引声之辞旣唿君奭叹而引声乃复言曰君当是我之留以其意不说故令是我而勿非我我不敢安于上天之命孔意当谓天旣命周我当成就周道故不敢不留又曰至受命正义曰周公又言曰天不可信无德则去之是其不可信也天难信之故恐其去我周家故我以道惟安行宁王之德谋欲延长之我原上天之意不用令废于文王所受命若嗣王失德则还废之故我当留佐成王也传无德至延久正义曰此经言又曰传不明解郑云人又云则郑玄以此又曰爲周公称人之言也王肃云重言天不可信明己之留盖畏其天命则肃意以周公重言故称又曰孔虽不解当与王肃意同言宁王者即文王也郑王亦同公曰君奭至甘盘正义曰言时则有若者言当其时有如此人也指谓如此伊尹甘盘非谓别有如此人也以汤是殷之始王故言在昔旣受命见其爲天子也以下在太甲在武丁亦言其爲天子之时有如此臣也成汤未爲天子巳得伊尹言旣受命者以功格皇天在受命之后故言旣受命也皇天之与上帝俱是天也变其文尔其功至于天帝谓致太平而天下和之也保衡伊尹一人也异时而别号伊尹之下巳言格于皇天保衡之下不言格于皇天从可知也伊陟臣扈言格于上帝则其时亦致太平故与伊尹文异而事同巫咸巫贤甘盘盖功劣于彼三人故无格天之言传伊击至太平正义曰伊尹名摰诸子传记多有其文功至大天犹尧格于上下知其谓致太平也传太甲至取平正义曰据太甲之篇及诸子传记太甲大臣惟有伊尹知即保衡也说命云昔先正保衡作我先王佑我烈祖格于皇天商颂那祀成汤称爲烈祖烈祖汤之号言保衡佐汤明保衡即是伊尹也诗称实维阿衡实左右商王郑玄云阿倚衡平也伊尹汤所依倚而取平至太甲改曰保衡保安也言天下所取安所取平此皆三公之官当时爲之号也孔以太甲云嗣王不惠于阿衡则太甲亦曰阿衡与郑异也传太甲之孙正义曰史记殷本纪云太甲崩子沃丁立崩弟太庚立崩子小甲立崩弟雍已立崩弟太戊立是太戊爲太甲之孙太庚之子三代表云小甲太庚弟雍巳太戊又是小甲弟则太戊亦是沃丁弟太甲子本纪丗表俱出马迁必有一误孔于咸乂序传云太戊沃丁弟之子是太戊爲太甲之孙也传伊陟至二臣正义曰伊尹格于皇天此伊陟臣扈云格于上帝其事旣同知此二臣能率循伊尹之职辅佐其君使其君不陨祖业故至天之功亦不陨坠也夏社序云汤旣胜夏欲迁其社不可作夏社疑至臣扈则汤初有臣扈巳爲大臣矣不得至今仍在与伊尹之子同时立功盖二人名同或两字一误也案春秋范武子光辅五君或臣扈事汤而又事太戊也格于上帝之下乃言巫咸乂王家则巫咸亦是贤臣俱能绍治王家之事而巳其功不得至天言不及彼二臣传祖乙至巫氏正义曰殷本纪云中宗崩子仲丁立崩弟外壬立崩弟河亶甲立崩子祖乙立则祖乙是大戊之孙也孔以其人称祖故云殷家亦祖其功贤是咸子相传云然父子俱称爲巫知巫爲氏也传髙宗至傅说正义曰说命篇髙宗云台小子旧学于甘盘旣乃遯于荒野髙宗未立之前巳有甘盘免丧不言乃求傅说明其即位之初有甘盘佐之甘盘卒后有傅说计傅说当有大功此惟数六人不言傅说者周公意所不言未知其故率惟至百姓正义曰此伊尹甘盘六臣等辅佐其君率循此爲臣之道有陈列之功以安治有殷故殷有安上治民之礼升配上天享国多历年之次所天惟大佑助其爲王之命则使商家富实百姓爲令使商之百姓家给人足皆知礼节也传言伊至年所正义曰率训循也说贤臣佐君云循惟此道当谓循此爲臣之道尽忠竭力以辅其君故有陈列于丗以安治有殷使殷王得安治民故殷得此安上治民之礼能升配上天天在人上故谓之升爲天之子是配天也享国乆长多历年所传殷礼至礼节正义曰殷能以礼配天故天降福天惟大佑助其王命风雨以时年谷丰稔使商家百姓丰实家给人足管子曰衣食足知荣辱仓廪实知礼节王人至是孚正义曰王人谓与人爲王言此上所说成汤太甲太戊祖乙武丁皆王人也无不持德立业明忧小臣虽则小臣亦忧使得其贤人以蕃屏侯甸之服王恐臣之不贤尚以爲忧沉在臣下得不皆勤劳奔走惟忧王此求贤之事惟求有德者举之用治其君之事乎君臣共求其有德所在职事皆治天子一人有事于四方天下咸化而服如有卜筮之验无不是而信之贤臣助君致使大治我留不去亦当如此也传自汤至可知正义曰王肃云王人犹君人也无不持德立业谓持人君之德立王者之事业人君之德在官贤人官得其人则事业立故传以立业配持德明忧小臣之不贤忧欲使得其人以爲蕃屏侯甸之服也小臣且忧得人则大臣忧之可知侯甸尚思得其人朝廷思之必矣王肃云小臣臣之微者举小以明大也传王犹至君事正义曰君之所重莫重于求贤官之所急莫急于得人故此章所陈惟言君忧得人臣能举贤以工之尊犹尚秉徳忧臣况其臣下得不皆奔走惟王此求贤之事惟有德者必举之置于官位用治其君事也传一人至信之正义曰礼天子自称曰予一人故爲天子也君臣务求有德衆官得其人从上至下递相师法职无大小莫不治理故天子有事于四方发号岀令而天下化服譬如卜筮无不是而信之事旣有验言如是则人皆信之公曰君奭天至造邦正义曰周公唿召公曰君奭皇天赋命寿此有平至之君言有德者必寿考也殷之先王有平至之德故能安治有殷言故得安治也有殷嗣子纣不能平至故天灭亡而加之以威今汝奭当长念天道平至者安治不平至者灭亡以此爲法戒则有坚固王命其治理足以明我新成国矣传言天至以威正义曰格训至也平谓政敎均平至谓道有所至上言不弔谓道有不至者此言格谓道至者天寿有平至之君有平至之德则天与之长寿即知中宗髙宗之属身是也由其君有平至之德故能安治有殷言有殷国安而民治也有殷嗣子纣其德不能平至国不安民不治故天灭亡之而加之以威也孔传之意此经专说君之善恶其言不及臣也王肃以爲兼言君臣注云殷君臣之有德故安治有殷言是者不可不法殷家有良臣也郑注以爲专言臣事格谓至于天也与孔不同传今汝至国矣正义曰上句言善者兴而恶者亡此句令其长安治及念明道念上二者故言今汝长念平至者而安治反是者灭亡念此以爲法戒则有坚固王命王族必不倾坏若能如此其治理足以光明我新成国矣周自武王伐纣至此年歳未多对殷而言故爲新国传意言不及臣周公说此事者盖言兴灭由人我欲辅王使爲平至之君公曰君奭至厥躬正义曰公唿召公曰君奭在昔上天断割其义重劝文王之德以文王有德劝勉使之成功故文王能成大命于其身言文王能顺天之意勤德以受命传在昔至受命正义曰文王去此未乆但欲逺本天意故云在昔上天作乆逺言之割制谓切割絶断之意故云割制其义重劝文王之德者文王旣巳有德上天佑助而重劝勉文王顺天之意故其能成大命于其身正谓勤行德义以受天命传文王至夭名正义曰文王未定天下庶几能修政化以和我所有诸夏谓三分有二属已之诸国也僖五年左传云虢仲虢叔王季之穆也是虢叔爲文王之弟也虢国名叔字凡言人之名氏皆上氏下名故闳散泰南宫皆氏天冝生顚括皆名也传散泰至之任正义曰诗緜之卒章称文王有䟽附先后奔奏御侮之臣毛传云率下亲上曰䟽附相道前后曰先后喻德宜誉曰奔奏武臣折冲曰御侮郑笺云䟽附使䟽者亲也奔奏使人归趋之诗言文王有此四种之臣经历言五臣之名故知五臣佐文王爲此任也此四事者五臣共爲此任非一臣当一事也郑云不及吕望者太师敎文王以大德周公谦不可以自比又曰至命哉正义曰文王旣有贤臣五人又复言曰我之贤臣犹少无所能往来五人以此道法敎文王以微蔑精妙之德下政令于国人德政旣善爲天所佑文王亦如殷家惟爲天所大佑文王亦秉德蹈知天威文王得如此者乃惟是五人明文王之德使然也五人能明文王德使蹈行显见覆冒下民闻于上天惟是之故得受有殷王之命哉言文王之圣犹须良佐我所以留辅成王传有五至良佐正义曰无能往来一句周公假爲文王之辞言文王有五贤臣犹恨其少又复言曰我巨旣少于事无能往来谓去还理事未能周悉言其好贤之深不知厌足也迪道彞法也蔑小也小谓精微也而五人以此道法敎文王以精微之德用此精微之德下敎令于国人言虽圣人亦须良佐以见成王须辅佐之甚也郑玄亦云蔑小也武王至称德正义曰文王旣没武王次立武功初立惟此四人庶几辅相武王蹈有天下之禄其后四人与武王大行天之威罚皆与共杀其强敌谓共诛纣也武王之有天下惟此四人明武王之德惟武王布德覆冒天下此四人大尽举行武王之德言武王亦得良臣之力传文王至四人正义曰文王受命九年而崩十三年方始杀纣文王没武王立谓武王初立之时惟此四人而已庶几辅相武王蹈有天禄初立则有此志故下句言后与武王杀纣也虢叔先死故曰四人以是文王之弟其年应长故言先死也郑玄疑不知谁死注云至武王时虢叔等有死者余四人也传惟此至其德正义曰单尽称举也使武王之德布冒天下是此四人之力言此四人大尽举行武王之德也今在至能格正义曰周公言我新还政成王今任之重者其在我小子之身也我不能同于四人辅文武使有大功德但苟求救溺而巳譬如游于大川我往与汝奭其共济渡小子成王用心辅弼同于成王未在位之时恐其未能嗣先人明德我当与汝辅之汝大无非责我之留也我留与汝辅王者欲收敎无自勉力不及道义者我今欲立此化而老成德之人不降意爲之我周家则鸣凤之鸟尚不得闻知况曰其有能格于皇天者乎传我新至我留正义曰周公旣以还政则是舍重任矣而犹言今任重在我小子旦者周公旣摄王政又须传授得人若其不能负荷仍是周公之负以嗣子劣弱故言今任重犹在我小子旦也彼四人者能翼賛初基佐成王业我不能同于四人望有大功惟求救溺而巳诗云泳之游之左传称阎敖游涌而逸则游者入水浮渡之名譬若成王在于大川我往与汝奭其同共济渡成王若云从此向川故言往也传今与至天乎正义曰王朝之臣有不勉力者今与汝留辅成王者正欲收敛敎诲无自勉力不及道义者当敎之勉力使其及道义也我欲成立此化而老成德之人不肯降意爲之我周家则鸣凤尚不得闻知况曰其有能如伊尹之辈使其功格于皇天乎言太平不可兾也经言耇造德不降者周公以已年老应退而留因即博言已类言已若退则老成德者悉皆退自逸乐不肯降意爲之政无所成祥瑞不至我周家则鸣凤不得闻则凤是难闻之鸟必爲灵瑞之物故以鸣鸟爲鸣凤孔子称凤鸟不至是凤鸟难闻也诗大雅卷阿之篇歌成王之德其九章曰凤皇鸣矣于彼髙冈郑云因时凤皇至固以喻焉则成王之时凤皇至也大雅正经之作多在周公摄政之后成王即位之初则周公言此之时巳凤皇至见太平矣而复言此者恐其不复能然故戒之此经之意言功格上天难于致凤故以鸣凤况之格天案礼器云升中于天而凤皇降龟龙假升中谓功成告天也如彼记文似功至于天凤皇乃降此以鸣凤易致况格天之难者乎记以龙凤有形是可见之物故以凤降龙至爲成功之验非言成功告天然后此物始至也公曰呜唿至人迷正义曰周公叹而唿召公曰呜唿君我以朝臣无能立功至天之故故君其当视于此谓视此朝臣无能立功之事我周家受天之命无有境界惟美亦大惟艰难不可轻忽谓之易治我今告君汝当谋寛饶之道以治下民使其事可法我不用使后丗人迷惑故欲敎之也传告君至敎之正义曰猷训爲谋告君汝谋寛饶之道故当以寛饶爲法我留与汝辅王不用使后人迷惑怪之无法则迷惑故欲与汝作法以敎之郑云召公不说似隘急故今谋于寛裕也公曰前至之恤正义曰周公又言曰前人文武布其乃心制法度乃悉命汝爲民立中正之道矣治民之法巳成就也戒召公汝当以前人之法度明自勉力配此成王在于诚信行此大命而巳言巳有旧法易可遵行也惟文王圣德造始周邦爲其子孙欲令无忝厥祖大承无穷之忧故我与汝不可不辅传前人至正矣正义曰乃缓辞不训爲汝传汝以至而巳正义曰勗勉也偶配也亶信也汝当以前人法度明自勉力配成王在于诚信行大命而巳言其不复须劳心传以乗爲行盖以乗车必行故训乗爲行公曰君告至丕时正义曰周公唿召公曰君我今告汝以我之诚信又唿其官而名之太保奭其汝必须能敬以我之言视于殷之丧亡殷之丧亡其事甚大不可不戒愼以殷丧大之故当念我天德可畏言天命无常无德则去之甚可畏我不信惟若此诰而已我惟言曰当因我文武二人之道而行之汝所行事举动必当有所合哉当与文王武王合也汝所发言常在是文王武王二人则天美我周家日日滋益至矣其善旣多惟在是文武二人不能胜受之矣其汝能敬行德明我贤俊之人在于礼让则后人于此道大且是也传言汝至多福正义曰动当有所合哉举动皆合文武也发言常在是文武言非文武道则不言呜唿至率俾正义曰周公言而叹曰呜唿我厚辅是二人之道而行之我用能至于今日其政美言今日政美由是文武之道我周家若能皆成文王之功于事常不懈怠则德敎大覆四海之隅至于日出之处其民无不循我化可臣使也戒召公与朝臣皆当法文王之功公曰君予至越民正义曰公唿召公曰君我不徒惟顺如此之事多诰而巳欲使汝躬亲行之我惟用勉力自强于天道行化于民顾氏云我亦自用勉劝躬行于天道加益于民人也公曰呜至用治正义曰周公叹而唿召公曰呜唿君惟汝知民之德行亦无有不能其初惟鲜能其终言行之虽易终之实难恐召公不能终行善政故戒之以愼终汝当以敬顺我此言自今以往冝敬用此治民职事戒之使行善不懈怠也传惟汝至愼终正义曰诗云靡不有初鲜克有终是凡民之德无不能其初少能有终者凡民皆如是有终则惟君子盖召公至此巳说恐其不能终善故戒召公以愼终也郑云召公是时意说周公恐其复不说故依违託言民德以剀切之蔡仲之命第十九蔡叔至之命正义曰蔡叔与管叔流言于国谤毁周公周公囚之郭邻至死不赦蔡叔旣没成王命蔡叔之子蔡仲践诸侯之位封爲国君以䇿书命之史叙其事故作蔡仲之命传成王至相及正义曰编书以丗先后爲次此篇在成王书内知王命蔡仲是成王命之也蔡叔之没不知何年其命蔡仲未必初卒即命以其继父命子故系之蔡叔之后也蔡叔有罪而命蔡仲者父卒命子罪不相及也昭二十年左传曰父子兄弟罪不相及其言罪不相及谓蔡仲不坐父尔若父有大罪罪当絶灭正可别封他国不得仍取蔡名以蔡叔爲始祖也蔡叔身尚不死明其罪轻不立管叔之后者盖罪重无子或有而不贤故也惟周至之蔡正义曰惟周公于武王崩后其位爲冢宰之卿正百官之治摄王政治天下于时管蔡霍等羣叔流言于国谤毁周公周公乃以王命致法杀管叔于商就殷都杀之囚蔡叔迁之于郭邻之地惟与之从车七乗降黜霍叔于庶人若今除名爲民三年之内不得与兄弟年齿相次蔡叔之子蔡仲能用敬德周公爲畿内诸侯得立二卿以蔡仲爲已之卿士周公善其爲人及蔡叔旣卒乃将蔡仲命之于王国之于蔡爲诸侯也传致法至国名正义曰周礼有掌囚之官郑云囚拘也主拘系当刑杀者拘系之是爲制其出入不得辄行郭邻中国之外地名盖相传爲然不知在何方舜典云流宥五刑谓流之逺地任其自主此则徙之郭邻而又囚之管蔡丗家云封叔鲜于管封叔度于蔡是管蔡爲国名杜预云管在荥阳京县东北传罪轻至所灭正义曰言羣叔流言则霍叔亦流言也而知其罪轻者以其不死不迁直降黜而巳明其罪轻也霍叔不监殷民周公惟伐管蔡不言伐霍叔于时霍叔盖在京邑闻管蔡之语流传其言谓其实然不与朝廷同心故退之丗家云武王巳克商平天下封功臣昆弟封叔处于霍则武王巳封之矣后黜爲庶人夺其爵禄三年之后乃更齿録盖复其旧封封爲霍侯春秋闵元年晋侯灭霍旣子孙得爲国君爲晋所灭知三年之后复得封也丗家惟云封霍不云其爵传言霍侯或当有所据而知之传蔡仲至治事正义曰周礼冢宰以八则治都鄙马融云距王城四百里至五百里谓之都鄙鄙边邑也以封王之子弟在畿内者冢宰又云乃施则于都鄙而建其长立其两马郑皆云立卿两人是畿内诸侯立二卿定四年左传说此事云周公举之以爲已卿士是爲周公圻内之卿士也丗家云周公举胡以爲鲁卿士鲁国治于是周公言于成王复封之于蔡案鲁丗家云成王封周公于鲁周公不就封留佐成王则周公身不就封安得使胡爲卿士马迁说之谬尔传叔之至戒之正义曰仲之所封淮汝之闲左传有文叔之所封圻内之蔡其事不知所出也丗家云蔡叔居上蔡宋仲子云胡徙居新蔡杜预云武王封叔度于汝南上蔡至平侯徙新蔡昭侯徙居九江下蔡检其地上蔡新蔡皆属汝南郡去京师太逺叔若封于上蔡不得在圻内也孔言叔封圻内或当有以知之但圻内蔡地不知所在尔侯于东土正义曰此使之爲诸侯于东土尔不知何爵也丗家云蔡仲卒子蔡伯荒立卒子宫侯立自此巳下遂皆称侯则蔡仲初封即爲侯也蔡伯荒者自称其字伯非爵也传汝当至惟孝正义曰忠施于君孝施于父子能盖父惟得爲孝而亦得爲忠者父以不忠获罪若能改父之行盖父之愆是爲忠臣也成王东至王政正义曰周公摄政之初奄与淮夷从管蔡作乱周公征而定之成王即政之初淮夷与奄又叛成王亲往征之成王东伐淮夷遂践灭奄国以其数叛徙奄民作诰命之辞言平淮夷徙奄之政令史叙其事作成王政之篇成训平也言平此叛逆之民以爲王者政今故以成王政爲篇名传成王至反覆正义曰洛诰之篇言周公归政成王多士巳下皆是成王即政初事编篇以先后爲次此篇在成王书内知是成王即政淮夷奄国又叛王亲征之又案洛诰成王即政始封伯禽伯禽旣爲鲁侯乃居曲阜费誓称鲁侯伯禽宅曲阜淮夷徐戎并兴鲁侯征之作费誓彼言淮夷并兴即此伐淮夷王伐淮夷鲁伐徐戎是同时伐明是成王即政之年复重叛也郑玄谓此伐淮夷与践奄是摄政三年伐管蔡时事其编篇于此即云未闻费誓之篇言淮夷之叛则是重叛明矣多方之篇责殷臣云我惟时其战要囚之至于再至于三若武王伐纣之后惟摄政三年之一叛正可至于再尔安得至于三乎故知是成王即政又叛也郑玄读践爲翦翦灭也孔不破字盖以践其国即是践灭之事故孔以践爲灭也下篇序云成王旣践奄将迁其君是灭其奄而徙之以其数反覆故也成王旣至作蒲姑正义曰成王旣践灭奄国将迁其君于蒲姑之地周公告召公使作䇿书言将迁奄君于蒲姑之地史叙其事作将蒲姑之篇传巳灭至化之正义曰昭二十年左传晏子云古人居此地者有蒲姑氏杜预云乐安博昌县北有蒲姑城是蒲姑爲齐地也周公迁殷顽民于成周近京师敎化之知今迁奄君臣于蒲姑爲近中国敎化之必如此言则奄去中国逺于蒲姑杜预云奄阙不知所在郑云奄盖在淮夷之地亦未能详成王先伐淮夷遂灭奄奄似逺于淮夷也传言将至之亡正义曰礼天子不灭国诸侯有罪则杀其君而择立次贤者故知所徙者言将徙奄新立之君于蒲姑也上言周公告召公其篇旣亡不知告以何事孔以意卜之告召公使爲此䇿书告令之不能知其必然否也多方第二十成王至多方正义曰成王归自伐奄在于宗周镐京诸侯以王征还皆来朝集周公称王命以祸福咸告天下诸侯国史叙其事作多方传衆方天下诸侯正义曰自武王伐纣及成王即政新封建者甚少天下诸侯多是殷之旧国其心未服周家由是奄君重叛今因灭奄新归故告天下诸侯以兴亡之戒欲今其无二心也语虽普告天下意在殷之旧国篇末亦告殷之多士独言诸侯者举其尊者以其篇主告殷之诸侯故也传周公至镐京正义曰以洛诰言归政之事多士之篇次之多士是归政明年之事故知此篇亦归政明年之事事犹不明故取费誓爲证以成王政之序言成王东伐淮夷费誓之篇言淮夷徐戎并兴俱言淮夷明是一事故言鲁征淮夷作费誓王亲征之奄灭其国以明二者爲一时之事也上序言成王伐淮夷而此传言鲁征淮夷者当时淮夷徐戎并起爲乱鲁与二国相近发意欲并征二国故以二国誓衆但成王恐鲁不能独平二国故复亲往征之所以成王政之序与费誓之经并言淮夷爲此故也传言五月还至镐京明此宗周即镐京也礼记祭统衞孔悝之鼎铭云即宫于宗周彼宗周谓洛邑也是洛邑亦名宗周知此是镐京者成王以周公归政之时暂至洛邑还归处西都镐京是王常居知至于宗周至镐京也且此与周官同时事也周官序云还归在丰经云归于宗周丰镐相近即此宗周是镐京也周公至不知正义曰周公以成王之意告衆方之诸侯曰我王顺大道以告汝四方之国多方诸侯惟尔殷之诸侯正民者我武王大下汝天下民命诛杀虐纣汝诸侯天下之民无有不知纣以暴虐取亡欲令其思念之传周公至自告正义曰成王新始即政周公留而辅之周公以工命告令诸侯所告实非王言故加周公曰于王若曰之上以明周公宣成王之意也猷道也周公以王命顺大道告四方也旣言四国又言多方见四方国多也不直言王曰称周公以别王自告也王肃云周公摄政称成王命以告及还政称王曰嫌自成王辞故加周公以明之然多士之篇王若曰之上不加周公曰者以彼上句云周公初于新邑洛用告知是周公故也传殷之至取亡正义曰诸侯爲民之主民所取正故谓之正民民以君爲命死生在君天下之命在于一人纣言我大黜下汝之民命正谓武王诛纣也言天下无不知纣以暴虐取亡欲使思念之令其心弃殷而慕周也洪惟至攸闻正义曰以诸侯心未服周故举夏殷爲戒此章皆说桀亡汤兴之事言夏桀大惟居天子之位谋上天之命而不能长敬念于祭祀惟天下至戒于夏桀谓下灾异以谴告之兾其见灾而惧改修政德而有夏桀不畏天命乃大其逸豫不肯忧言于民惟乃自乐其身无忧民之言夏桀乃复大爲淫昏之行不能终竟一日勉于天之道言不能一日行天道也桀之此恶乃是汝之所闻言不虚也传大惟至灾异正义曰上天之命去恶与善凡爲民主皆当谋之恐天舍己而去常须敬念祭祀天所谴告谓下灾异天不言故下灾异以谴告责人主兾自修政也厥图至夏邑正义曰又言桀恶桀其谋天之命不能开发于民之所施政敎正谓不能开发善政以施于民桀乃大下罪罚于民重乱有夏之国外不忧民内不勤德因复甲于二者之内爲乱之行桀不能以善道奉承于衆民无大惟进之恭德而大舒惰于民言桀不能进行恭德而舒惰于治民桀旣舒惰于民故亦惟有夏之民贪饕忿懫而违逆桀命于是桀日日尊敬残赐之臣能劓割夏邑者任用之使威服下民也传桀乃至昏甚正义曰释诂云崇重也桀旣爲恶政无以悛改乃复大下罪罚于民重乱有夏之国言其残虐大也夹声近甲古人甲与夹通用夹于二事之内而爲乱行故传以二事充之外不忧民内不勤德桀身夹于二乱之内言其昏闇甚也郑王皆以甲爲狎王云狎习灾异于内外爲祸乱郑云习爲鸟兽之行于内爲淫乱与孔异也传言桀至治民正义曰民当奉主而责桀不能善奉于民衆者君之奉民谓设美政于民也以善奉民当敬以循之不敢懈惰桀乃无大惟进于恭德而大舒缓懈惰于治民令民益困而政益乱也传桀洪至贼臣正义曰礼记云言悖而出亦悖而入桀旣不忧于民故民亦违逆桀命爲贪饕忿懫之行文十八年左传云缙云氏有不才子贪于饮食冒于货贿天下之民谓之饕餮说者皆言贪财爲饕贪食爲餮饕即叨也叨餮谓贪财贪食也忿懫言忿怒违理也民旣如此桀无如之何惟日日尊敬其能劓割夏邑者谓性能残贼者任用之天惟至克开正义曰天惟桀恶之故更求民主以代之天乃大下明美之命于成汤使之代桀王天下乃命汤施刑罚絶有夏惟天不与夏桀亦巳大矣天所不与之者乃惟此桀用汝多方之义民爲臣而不能长乆于多享国故也义民实贤人也夏桀不用惟夏桀之所谓恭人衆士者大不能用明道安存享于衆民乃相与惟行暴虐于民至于百端所爲言虐无所不作大不能开民以善其臣与桀同恶夏家所以灭亡也传惟桀至已者正义曰惟桀之所谓恭人衆士实非恭人乱王所好好用同己者以其同己谓之爲恭人实非善人故不能明享于民杜预训享爲受受国者谓受而有之此言不能安享于民谓不能安存享受于民衆也乃惟至之命正义曰桀残虐于民乃惟成汤能用汝衆方之贤人大代夏桀作天下民主汤旣爲民主愼其所施政敎于民民乃劝勉爲善其民虽被刑杀亦用劝勉爲善非徒汤圣后丗亦贤自汤至于帝乙皆能成其王道无不显用有德畏愼刑罚亦能用劝勉爲善要察囚情絶戮衆罪亦能用劝勉爲善开放无罪亦能用劝勉爲善今至于汝君纣反先王之道不能用汝多方之民享有上天之命由此故被诛灭汝等冝当知之不当更令如殷也传乃惟至民主正义曰大代夏者言天位之重汤能代之谓之大代夏也王肃云以大道代夏爲民主传汤愼至刑淸正义曰愼厥丽者揔谓施政敎尔但下句言刑用劝劝用刑则厥丽之言有赏赏谓赏用劝也但所施政敎其事旣多非徒刑赏而巳举事得中民皆劝也政无失刑无滥民以是劝善言政刑淸传帝乙至劝善正义曰将欲断罪必受其要辞察其虚实故言要囚也殄戮多罪罪者不滥开释无罪者不枉杀人不纵有罪亦是政刑清故能用劝善也呜唿至有辞正义曰周公先自叹而复称王命云王顺其事而言曰以言吉人谓之诰我告汝衆方诸侯非天用废有夏夏桀纵恶自弃也非天用废有殷殷纣纵恶自弃也又指说纣恶乃惟汝君殷纣用汝衆方之民大爲过恶者共此恶人谋天之命其恶事尽有辞说布在天下以此故见诛灭乃惟至闲之正义曰更说桀亡之由乃惟有夏桀谋其政不能成于享国所谋皆是恶事故天下是丧亡以祸之使有国圣人来代之言皇天无亲惟佑有德故以圣君代闇主也汤是夏之诸侯故云有国乃惟至念听正义曰更说纣亡之由乃惟汝商之后王纣逸豫其过纵恣无度纣谋其爲政不能絜进于善惟行恶事天惟下是丧亡以祸之惟圣人无念于善则爲狂人惟狂人能念于善则爲圣人纣虽狂愚兾其念善也计纣爲恶早应诛灭天惟以成汤之故故积五年须待闲暇汤之子孙纵缓多年兾其改悔而纣大爲民主肆行无道事无可念言无可听由是夫始改意故诛灭之传惟圣至灭亡正义曰圣者上智之名狂者下愚之称孔子曰惟上智与下愚不移是圣必不可爲狂狂必不能爲圣此事决矣而此言惟圣人无念于善则爲狂人惟狂人能念于善则爲圣人者方言天须暇于纣兾其改悔说有此理尔不言此事是实也谓之爲圣宁肯无念于善巳名爲狂岂能念善中人念与不念其实少有所移欲见念善有益故举狂圣极善恶者言之传天以至二年正义曰汤是创业圣主理当祚胤长逺计纣未死五年之前已合丧灭但纣是汤之子孙天以汤圣人之故故五年须待闲暇汤之子孙兾其改悔能念善道而纣大爲民主肆行无道所爲皆恶事无可念者言皆恶言无可听者由是天始灭之五年者以武王讨纣初立即应伐之故从武王初立之年数至伐纣爲五年文王受命九年而崩其年武王嗣立服丧三年未得征伐十一年服阕乃观兵于孟津十三年方始杀纣从九年至十三年是五年也然服丧三年还师二年乃事理冝然而云以汤故须暇之者以殷纣恶盈乆合诛灭逢文王崩未暇行师兼之示弱凡经五载圣人因言之以爲法敎尔其实非天不知纣狂望其后改悔亦非曲念汤德延此歳年也天惟至多方正义曰天以纣恶之故将选人代之惟求贤人于汝衆方大动纣以威谓诛去纣也开其有德能顾天之者欲以代纣惟汝衆方之君悉皆无德无堪使天顾之惟我周王善奉于衆能以仁政得人心文武能堪用德惟可以主神天之𣏌任作天子也天惟以我用德之故故敎我使用美道大与我殷王之命命我代殷爲王正汝衆方诸侯言天授我以此位也传天惟至代者正义曰天惟求汝衆方之贤言欲选贤以爲天子也大动纣以威谓诛杀纣也天意复开其能顾天可以代者欲使代之顾谓回视有圣德者天回视之诗所谓乃眷西顾此惟与宅与彼顾同言天顾文王而与之居即此意也但谓天顾此人人亦顾天此云开厥顾天谓人顾天也下云罔堪顾之谓天顾人也言多方人皆无德不堪使天顾之传以顾事通于彼故皆以天言之传天以至诸侯正义曰周以能行美道乃得天顾复言天用敎我美道者人之美恶何事非天由爲美道爲天所顾以美归功于天言敎我用美道故得当天意也今我至速辜正义曰今我何敢多以言诰告于汝衆而巳我惟大下黜汝管蔡商奄四国之君也民命谓民以君爲命谓诛杀四国之君也我巳杀汝四国君矣汝何不以诚信之心行寛裕之道于汝衆方诸侯欲令惩创四国务崇和协言汝衆方诸侯何不崇和协相亲近大显见治道于我周王以享受上天之命而执心不安乎今尔殷之诸侯尚得居汝常居臣民尚得畋汝故田其安乐如此汝何得不顺从王政以广大天之命而自怀疑乎汝乃复所蹈行者数爲不安时或叛逆是汝心未爱我周家故也汝乃不大居安天命是汝乃欲尽播弃天命汝不爱我周家播弃天命是汝乃自爲此不常谋信于正道言其心不常谋正道故爲背违之心我惟汝如是不谋信于正道之故其以言辞敎告之我惟汝如是不诚信于正道之故其用战伐要察囚系之由汝数爲不信故我敎告汝战伐要囚汝至于再至于三我敎告汝战伐要囚汝巳至再三如今而后乃复有不用我命者我乃其大罚诛之言我更将杀汝也非我有周执德不安数设诛罚乃惟汝自召罪也此章反覆殷勤者恐其更有叛逆故丁宁戒之传今我至之君正义曰今我何敢多爲言诰而巳实杀其君非徒口告管蔡商奄皆爲叛逆受诛故今因奄重叛而追说前事言下四国民命王肃以四国爲四方之国言从今以后四方之国苟有此罪则必诛之谓戒其将来之事与孔不同传夹近至安乎正义曰夹其旁旁是近义故爲近也诸国踈逺周室不肯以治爲功故责之顾氏云汝衆方诸侯何不常和协相亲近大显见治道于我周王以享上天之命而今何以不自安乎传今汝至疑乎正义曰主迁于上臣易于下计汝诸侯之国应随殷降黜今汝殷之诸侯皆尚得居汝常居臣民畋汝故田田宅不易安乐如此汝何不顺从我周王之政以广上天之命使天多佑汝何故畏我周家自怀疑乎诸侯有国故云居汝常居臣民重田故云畋汝故田治田谓之畋犹捕鱼谓之渔今人以营田求食谓之畋食即此畋亦田之义也传汝未至正道正义曰事君无二臣之道爲人臣者常冝信之汝末爱我周家播弃天命汝数爲叛逆是汝乃自爲此不常谋信于正道传我惟至朋党正义曰敎告与战要囚连文则告以文辞是将战之时敎告谓伐纣之事昭十三年说战法云告之以文辞董之以武师是将战之时于法当有文辞告前敌也我惟汝如是不谋信于正道故其敎告之谓讯以文辞讯告也告以文辞数其罪也其战要囚之谓战败其师执取其人受其要辞而囚之谓讨其倡乱之人囚执其朋党也此虽揔言战事但下有至于再三明此指伐纣也传再谓至之事正义曰以伐纣爲一故再谓摄政之初三监与淮夷叛时也三谓成王即政又叛也言上迪屡不静之事王曰呜唿猷至大僚正义曰王言而叹曰呜唿我以道告汝在此所有四方之多士谓四方之诸侯及与殷之衆士谓顽民迁成周者曰告四方诸侯遂告成周之人徧使诸侯知之此章皆告成周之人辞也今汝成周之人奔走勤事臣我周之监成周者五年无罪过则听汝还本土于惟有相长事谓小大衆正官之人汝无有不能用法欲其皆用法也小大衆正官之人自爲不和汝衆官等自当和之哉汝等亲近室家不相和亲汝亦当和之哉汝邑内之人若能明于和睦之道汝惟能勤于汝之职事言是其敎之使然汝能庶几不自相怨忌入于凶德若能不入于凶德亦则用敬敬之道常在汝之职位不黜退也汝若能善相敎诲使我简阅于汝邑善汝之事以汝所谋爲大则汝乃用是洛邑庶几得反本土长得勤畋汝故田汝能修善天惟与汝怜汝我有周惟其大大赏赐汝汝非但受赏而已其有蹈大道者得在王庭被任用庶几汝事有所服行在于大官恐其心未服故丁宁劝诱之传王叹至多士正义曰言有方多士与殷多士则此二者非一人也有方多士当谓于时所有四方之诸侯也与殷多士当谓迁于成周顽民之衆士也下云以臣我监者谓成周之监明此殷多士也传监谓至本土正义曰下云自时洛邑此所戒成周之人故知监谓成周之监此指谓所迁顽民殷家衆士也五年再闰天道有成故期以五年无过则得还本土以民性重迁设期以诱之传于惟至用法正义曰胥相也伯长也顾氏以相长事即小大衆正官之人也传汝庶至汝位正义曰和顺爲善德怨恶爲凶德忌谓自怨忌上言自作不和是怨忌也释训云穆穆敬也此戒小大正官之人故云敬敬常在汝位传汝能至邑里正义曰閲谓简閲其事观其具足以否故言閲具于汝邑介大也以汝所谋爲大善其治理听还本国也是由在洛邑修善得反其邑里王肃云其无成虽五年亦不得反也王曰呜唿多至尔土正义曰王言而叹曰呜唿成周之衆士汝若不能劝勉信用我之敎命汝则惟不能多受大福祚矣凡民惟曰不享于汝祚矣汝乃惟爲逸豫惟爲颇僻大逺弃王命则惟汝衆方自取天之威刑我则致天之罚于汝身将逺徙之使离逺汝之本土传王叹至祚矣正义曰劝信我命劝勉而信顺之凡民亦惟曰不享于汝祚矣言民亦不愿汝之子孙长久矣传若尔至徙之正义曰成周一邑之士不得谓之多方此盖意在成周迁者兼告四方诸国使知亦如康诰王诰康叔并使诸侯知之离逺汝土更逺徙之郑云分离夺汝土也与孔异也王曰我至我怨正义曰王曰我今告戒汝者不惟多爲言诰汝而巳惟敬告汝吉凶之命从我则吉违我则凶汝命吉凶在此言也王又谓汝所以再三被诛者是惟汝初不能敬于和道故致此尔汝自取之则无于我有怨传又诰至之意正义曰又诰者更言王意又谓汝曰也以上王诰巳终又起别端故更称王又复言曰以序云成王在丰诰庶邦则此篇是王亲告之辞直称王曰者是也其有周公称王告者则上云周公曰王若曰是也又云呜唿王若曰是也顾氏云又曰者是王又复言曰也尚书正义卷第十六计一万三千一百七十七字尚书正义尚书正义卷十七尚书正义卷第十七国子祭酒上护军曲阜县开国子臣孔颖达勑撰周书立政第二十一周官第二十二君陈第二十三立政第二十一周公若至鲜哉正义曰王之大事在于任贤使能成王初始即政犹尚幼少周公恐其怠忽政事任非其人故告以用臣之法周公顺古道而告王曰我敢拜手稽首告嗣世天子成王今巳爲王矣王者当立善政其事不可不愼周公旣爲此言乃用王所立政之事皆戒于王曰王之亲近左右常所长事谓三公也常所委任谓六卿也平法之人谓狱官也缀衣之人谓掌衣服者也虎贲以武力事王者此等皆近王左右最须得人周公旣历言此官复言而叹曰呜唿美哉此五等之官立政之本也知忧此官冝得贤人者少也传顺古至不愼正义曰周公旣拜手稽首而后发言还自言拜手稽首示已重其事欲令受其言故尽礼致敬以告王也召诰云拜手稽首旅土若公亦是召公自言已拜手稽首与此同也成王嗣丗而立故唿成王爲嗣天子周公摄政之时成王未亲王事此时旣巳归政于成王故言今以爲王矣不可不愼也王肃以爲于时周公㑹羣臣共戒成王其言曰拜手稽首者是周公讃羣臣之辞传周公至其人正义曰此以立政名篇知用咸戒者是周公用王所立政之事皆戒于王也三公臣之尊者知常所长事谓三公也六卿分掌国事王之所任知常所委任谓六卿也准训平也平法之人谓士官也士察也察狱之官用法必当均平故谓狱官爲准周礼司宼之长在常任之内此士官当谓士师也衣服必连缀着之此历言官人知缀衣是掌衣服者此言亲近大臣必非造衣裳者周礼太仆下大夫掌王王之服位出入王之大命此掌衣服者当是大仆之官也周礼虎贲氏下大夫言其若虎贲兽是以武力事王者此皆左右近臣冝得其人言其急于余官得其人者文官得其文人武官得其武人违才易务皆爲非其人也传叹此至者少正义曰此五官皆亲近王故叹此五者立政之本也休美也王肃云此五官美哉是休兹爲美此五官也叹其官之美美官不可不委贤人用之故叹之知忧得其人者少下句惟言禹汤文武官得其人是知忧得人者少也古之至罔后正义曰旣言知忧得人者少乃逺述上丗之事此言禹与桀也古之人能用此求贤之道者惟有夏禹之时乃有羣臣卿大夫皆是贤人室家大强犹尚招唿贤俊之人与共立于朝尊事匕天禹之臣蹈知诚信于九德之行者乃敢告敎其君曰我敢拜手稽首君今巳爲君矣不可不愼也戒其君即告曰居汝掌事之六卿居汝牧民之州伯居汝平法之狱官使此三者皆得其人则此惟爲君矣言不得贤人不成爲君也禹能谋所面见之事无所疑惑用大明顺之德则乃能居贤人于官贤人在官职事修理乃能三处居无义之民善人在朝恶人黜逺其国乃爲治矣及夏末年桀乃爲天子桀之爲德惟乃不爲其先王之法往所委任是惟暴德之人以此故絶丗无后得贤人则兴任小人则灭是须官贤人以立政也传古之至上天正义曰经言古之人迪传言古之人道当说古之求贤人之道也王肃云古之人道惟有夏之大禹爲天子也其意言古人之道说有此事孔意似不然也孔以大夫称家室犹家也吁训唿也招唿者乃是臣下之事故以爲夏禹之时乃有卿大夫室家大强犹乃招唿在外贤俊与之共立于朝尊事上天也言君旣求贤臣之助言天子事天臣成君事故言共尊事上天传禹之至所谋正义曰九德之行非一人能备言禹之臣蹈知九德之行极言其贤智大臣也禹时伯益之辈乃可以当此经典之文更无九德之事惟有皐陶谋九德故言九德皐陶所谋者即寛而栗不而立愿而恭乱而敬扰而毅直而温简而廉刚而塞强而义是也传知九至君矣正义曰进言戒君非大贤不可故知九德之臣乃敢告敎其君以立政也君矣亦犹言王矣言巳爲君矣不可不愼也君王一也变文以相避尔宅训居也居汝事须得贤人六卿各掌其事者也居汝牧九州之伯主养民亦须得贤人养其民也居汝准士官主理刑法亦须贤人平其狱也六卿掌内州牧掌外内外之官及平法三事皆得其人则此惟爲君矣言羣官失职则不成爲君也上句周公戒王历言五官其内无州牧此惟言三官加州牧者俱是逐急言之其有详略尔曲礼云九州之长曰牧王制云千里之外设方伯八州八伯然则牧伯一也伯者言一州之长牧者言牧养下民牧伯俱得言之故孔以伯解牧郑玄云殷之州牧曰伯虞夏及周曰牧与孔不同传谋所至之外正义曰凡人爲主皆欲臣贤但大佞似忠贤不可别欲知其逺先验于近但禹能谋所面见之事善官贤人旣得其官分别善恶无所疑惑仁贤必用邪佞必退然后举直错诸枉则爲能用大顺德如是乃能居贤人于衆官贤人旣得居官则能分别善恶无义之民必获大罪量其轻重厈之逺地乃能三处居此无义罪人三居者大罪宥之四裔次九州之外次中国之外四裔者四海之表最逺者也次九州之外者四海之内要服之外次中国之外者谓罪人所居之国外也犹若衞人居于晋去本国千里故孔注舜典云次千里之外是也郑云三处者自九州之外至于四海三分其地逺近若周之夷鎭蕃也与孔不同亦越至见德正义曰不有所废则无以兴桀之灭亡夏家乃以开道汤德此言汤之能用人也桀之昬乱亦于成汤之道得升闻于天大赐受上天之光命得王有天下汤旣爲王乃用三有居恶人之法能使各就其居处言皆服其罪也又曰用三德之俊人能使各就其俊事言皆明其德也汤所以能严威惟可大法象者以其能用三居三俊之法故也成汤其在商邑用此三居三俊之道和于其邑其在四方用是断罪任贤之大法见其圣德于民言逺近皆从化也传桀之至天下正义曰成汤之道得升谓从下而升于天故天赐之以光命使之得王天下爲天子也釐赐耿光皆释诂文传汤乃至明德正义曰皐陶谟九德即洪范之三德细分以爲九尔以此知三俊即是洪范所言刚克柔克正直三德之俊也能就其俊事言明德者用以俊人居官显明其有德也上句言则乃宅人玆乃三宅无义民先言用贤后言去恶此经先言三有宅后言曰三有俊者用贤去恶俱是立政之夲上句先说夏禹言得贤然后去恶见其须贤之切及说成汤文武先言去恶后言用贤又见恶冝速去或先或后所以互相见尔呜唿至万姓正义曰旣言汤以用贤而兴又说纣之失人而灭周公又叹曰呜唿其在殷王受德本性大恶自强惟进用刑罚与暴德之人同治其国并爲威虐乃惟衆习爲过德之人与之同共于其政由其任同恶之人故上天敬诛罚之乃使我周家王有华夏用商所受天命同治天下万姓言周能用贤天亲有德故得爲天子传受德至威虐正义曰泰誓三篇惟单言受而此云受德者则德本配受共爲一人故知受德是纣字也旣受之与德共爲纣字而经或言受或言受德者唿之有单复尔其人实爲大恶德字乃爲善名非是时人唿有德知是帝乙爱焉爲作善字望其爲善而反爲大恶以其行反其字明非时人唿也释诂云暋强也暋即昏也故训爲强言纣自强为恶惟进用刑罚身旣进用刑罚则爱好暴虐之人故爲与之同于其国言并爲威虐传乃惟至任贤正义曰暴德言以暴虐爲德逸德言以过恶爲德习效爲之衆者言其所任多也纣任衆爲过德之人与之同于其政言其不任贤也与暴德同于其国与恶德同于其政其事一也异言之尔牧誓所云四方之多罪逋逃是信是使是以爲大夫卿士俾暴虐于百姓以姦宄于商邑是其事也传天以至有德正义曰言天知其恶熟详审下罚故言敬罚也商本受天命周亦受天命故言用商所受天命同治万姓释言云弇同也同爲天子治万姓与商同也此经之意言周家有德皇天亲有德也王肃云敬罚者谓须暇五年亦越至长伯正义曰旣言上天去恶与善灭殷兴周即说文王武王能用求贤审官之事桀恶所以兴成汤纣恶所以开文武言纣之不善亦于文王武王使得其道大行能知居二有恶人之心居之皆得其所言服其罪也灼然见三有贤俊之心用之皆得其人言明其德也文武知此三宅三俊故能敬事上天称天心也立民正长合民心也传纣之至之心正义曰桀之昬乱开成汤纣之不善开文武其事同也于成汤言能受上天之命于文武云能敬事上帝前圣后圣爲行必同交错爲文所以互相见尔文王受命武王伐纣二圣共成王道故文武并言之犹诗序云文武以天保巳上治内采薇巳下治外文武并言与此同也文王之时未定天下所立之官亦未具足卜经所言立政任人巳下三亳坂尹巳上其所举官属多是文武时事以见二圣同道父作之子述之言其相成尔故以能知三有居恶人之心灼然见三有贤俊之心言文王之圣心能揆度知恶人眞恶须屏黜之知贤人实贤须举用之故去恶进贤皆得其所贤人难识故特言灼然言其知之审也传言文至诸侯正义曰上天之道与善去恶三宅三俊行合天心言文武知三宅三俊故能敬事上帝伯亦长也故言立民正长天子祭天知敬事上帝谓郊𣏌天也天子建国知立民长伯谓建诸侯也以下句立政任人巳下历言朝廷之臣与蛮夷衆君知此立民长伯主谓诸侯诗周颂维清述文王之德言肈禋大雅皇矣美文王之伐言是类类禋皆是祭天之名是文王巳𣏌天矣文王未得封建诸侯其建诸侯惟武王时尔立政至坂尹正义曰言文武亦法禹汤审官以立美政任人谓六卿准夫者平法之人谓理狱官也牧者九州之牧治爲天地人之三事自虎贲巳下历举官名言此官皆须得其人不以官之尊卑爲次盖以从近而至逺虎贲缀衣趣马三者官虽小须愼择其人乃至左右携持器物之仆及百官有司之下至衆府藏之吏亦须择其人旣言近王小官及逺官大者小官犹须择人况乎大都邑之小长与有道艺之人爲表干之臣及百官有司之职可以非其任乎以近臣况逺臣以小官况大官旣以近小况逺大又举官之次而掌事要者若太史下大夫长官大夫及衆掌常事之善士皆须得其人更举官之大者司徒司马司空之卿及次卿之衆大夫皆须得其人旣略言内外之官又更逺及夷狄蛮夷微卢之衆帅与三处亳民之监及坂地之尹长皆须用贤人言文武于此诸官皆求贤人爲之也传文武至三事正义曰前圣后圣其道皆同未必相放法也后人法前自是常事因其上说禹汤立政故言文武亦法禹汤以立政也任人则前经所云常任六卿也准夫则准人也牧者前云宅乃牧也前文有常伯缀衣虎贲不言牧此不言常伯缀衣虎贲而言牧者以前文先举朝臣故不言牧前巳备文故此不言常伯其缀衣虎贲而言牧者以下文自详故此惟举内外要官者言之故内官举任人准夫外官举牧故下云继自今我立政立事准人牧夫我其克灼知厥若又云自古商人亦越我周文王立政立事牧夫准人则克宅之克由绎之玆乃俾乂皆据内外要重官以言之夫即人也立官所以事天地治人民爲此三事而已故以三事谓天地人也王肃云文王所以立政任人常任也准夫准人也牧者诸侯之长也与孔意同传趣马至其人正义曰周礼趣马爲校人属官马一十二匹立趣马一人掌賛正良马而齐其饮食是掌马之小官也缀衣是太仆也虎贲太仆皆下大夫也比三公六卿亦爲小尹之官虽文止三官亦包通在下之属官三官之下小官多矣趣马即下士其马一匹有圉师一人是趣马之下犹有小官也传虽左至择人正义曰诸官有所务业从王左右携持器物之仆谓寺人内小臣等也百司庶府谓百官有司之下主劵契府藏之吏谓其下贱人非百官有司之身也言此等亦皆择人传小臣至任乎正义曰小臣犹皆择人况大都邑之小长谓公卿都邑之内大夫士及邑宰之属以身有道艺爲民之表的桢干之臣其都邑之内属官谓之小长周礼太宰职云乃施则于都鄙而建其长立其两设其伍陈其殷两谓两卿长谓公卿伍谓大夫殷谓衆士是也传太史至其人正义曰周礼太史下大夫二人掌建邦之六典又太宰职亦云掌建邦之六典太史副贰太宰掌其正太史掌其贰六典谓治典敎典礼典政典刑典事典六卿所掌者也掌邦六典之贰其所掌事重故特言之尹伯长官大夫周礼每官各有长若太史爲史官之长大司乐爲乐官之长如此类皆是也及衆掌常事之善士谓士爲长官者其大夫及士不爲长官者则前云百司也居官必须善人此是揔举衆官故特言吉士传此有至法则正义曰周公摄政之时制礼作乐其作立政之篇必在制礼之后周礼六卿而此有三卿及次卿衆大夫则是副卿之大夫有若周礼小宰之类是也此文武未伐纣之时也逺举文武之初以爲法则尔泰誓下篇云王乃大巡六师六师则六军也军将皆命卿即伐纣之时巳立六卿矣牧誓亦云司徒司马司空举之三卿者彼传巳解之云指誓战者也传蛮夷至用贤正义曰牧誓所云有微卢彭濮人此举夷微卢以见彭濮之等诸夷也烝训衆也此篇所言皆立官之事此经惟坂下言尹则夷微巳下以一尹揔之故传言蛮夷微卢之衆帅及亳民之归文主者三所爲之立监及坂地之尹长故言帅言监亦是言爲之立长义出经文尹也亳是汤之旧都此言三亳必是亳民分爲三处此篇说立官之意明是分爲三亳必是三所各爲立监也亳人之归文王经传未有其事文王旣未伐纣亳民不应归之郑王所说皆与孔同言亳民归文王者盖以此章杂陈文王武王时事其言以文王爲主故先儒因言亳民归文王尔即如此意三亳爲巳归周必是武王时也及坂地之尹长传言其山坂之地立长尔不知其指斥何处也郑玄以三亳坂尹者共爲一事云汤旧都之民服文王者分爲三邑其长居险故言坂尹盖东成皐南轘辕西降谷也皇甫谧以爲三亳三处之地皆名爲亳蒙爲北亳谷熟爲南亳偃师爲西亳古书亡灭旣无要证未知谁得旨矣文王至于玆正义曰上旣揔言文武此人分而说之文王惟能其居心逺恶举善乃能立此常事其主养人之官用能俊有德者旣任用俊人每事委之文王无所兼知于衆人之言或毁或誉文王皆不知也衆狱断罪得失文王亦不得知也衆所当愼之事文王亦不得知也惟愼择在朝有司在外牧养民之夫是时万民或顺于法或用违法衆刑狱衆所愼之事文王一皆无敢自知于此惟委任贤能而巳传文王至德者正义曰上言文王能知三宅三俊知此言能居心者以逺恶举善居其心也旣逺恶举善乃能立此常事用贤养民是人君之常事也传文王至任贤正义曰下云是训用违即是在上庶言也是训则称誉之事用违则毁损之事但分析言之尔亦越至丕基正义曰亦于武王遵循父道所循惟文王抚安天下之功不敢废其文王义德言奉行遵父道也又言武王所遵循者惟谋从文王寛容之德故武王君臣能并受此大大之基业谓受命爲天子传之子孙传武王至子孙正义曰以言并受则非独王身故以爲君臣并受此大人之基业谋从寛容之德是与臣谋及基业成就则君臣共有故言并受且王爲天子臣爲诸侯皆受基业各传子孙是亦爲并受也呜唿孺子至受民正义曰周公旣历说禹汤文武乃复指戒成王呜唿而叹孺子今巳爲王矣旣正位爲王事不可不愼继续从今巳往我王其与立政谓大臣也其与立事谓小臣也平法之人及养民之夫此等诸臣我王其能察之灼然知其顺于事者则大乃使之治理言知其能有勤劳各尽心力然后用此贤臣治我所受天民和平我衆狱讼及衆当所愼之事必能如是则勿复有以代之言其法不可复变也政从君出爲人主用是一善之言善在一言而已勿以恶言乱之王能如是我王则终惟有成德之美以治我所受天民矣传继用至心力正义曰自此巳下四言继自今者凡人靡不有初鲜克有终恐王不能终之戒成王使继续从今巳往常用贤也自训爲从亦训爲用此传言用今巳往下传言从今巳往其意同也政事相对则政大事小故以立政爲大臣立事爲小臣及准人牧夫略举四者以揔诸臣戒王任此人也其能灼然知其能顺于事者则大乃使治顾氏云君能知臣下顺于事则臣感君恩大乃治理言各尽心力也传能治至复变正义曰相训助也助君所以治民事故相爲治天命王者使之治民则天与王者此民故言能治我所受天民也能治下民理衆狱衆愼之事使得其所则爲政之大要能如此则勿有以代之言此法尽善不可复变易也或据臣身旣能如此不可以余人代之也传言政至之民正义曰释诂云自用也话言也舎人曰话政之善言也孙炎曰话善之言也然则话之与言是一物也自一话者言人君爲政当用纯一善言又云一言者纯一善言在于一言而巳谓发号施令当须纯一不得差贰欲令其口无可择之言也顾氏云人君爲政之道当须用一善而巳爲善之法惟在一言也末训爲终彦训爲美王能出言皆善口无可择如此我王则终惟有成德之美以治我所受天民矣释训云美士爲彦故彦爲美呜唿予至俾乂正义曰且者周公名也周公又叹曰呜唿我旦巳受贤圣人说禹汤之美言皆以告孺子王矣王冝依行之继续从今以往文王之子孙其勿得过误于衆狱讼衆所愼之事惟当用是正是之道治之用古商人成汤亦于我周家文王其立政立事牧夫准人此等诸官皆用贤人之法则能居之于心能用陈之于位明识贤人用之爲官此乃使天下大治戒成王使法之传言用至下治正义曰上陈禹汤文武此覆上文惟言汤与文王者言有详略无别意也能居之于心谓心知其贤也能用陈之谓陈列于位用之以爲官也王肃曰则能居之在位能用陈其才力如此故能使天下治也国则至国家正义曰旣言汤与文王用贤大治又言其不冝用小人商周圣贤之国无有立政用憸利小人者此憸利之人不顺于徳若其用之是使其君无显名在其丗也王当继续从今巳往立其善政其勿用憸利之人其惟任用善士使勉力治我国家敎王使用善士勿使小人也今文至常人正义曰今告汝文王之子文王之孙孺子今巳即政爲王矣我所以须厚戒之王其勿误于衆治狱之官当须愼刑也惟有司之牧夫有司主养民者冝得贤也治狱之吏养民之官若任得其人使其能治汝戎服兵器以此升行禹之旧迹四方而行至于天下至于四海之表无有不服王之化者以显见文王之光明以播扬武王之大业言任得贤臣则光扬父祖周公又叹曰呜唿继续从今巳往后丗之王立行善政其惟能用常人必使常得贤人不可任非其才此虽指戒成王乃是国之常法因以戒后王言北法可常行也传独言至官人正义曰上有庶愼立政立事牧夫准人此独言庶狱与有司之牧夫者言庶狱欲其重刑言有司牧夫欲其愼官人也传其当至旧迹正义曰立官所以牧养下民戒备不虞故以诘尔戎兵爲言也戎亦兵也以其并言戎兵故传以爲戎服兵器威怀并设以升禹治水之旧迹逺行必登山故以陟言之如舜之陟方意亦然传方四至化者正义曰方行天下言无所不至故以方爲四方释地云九夷八狄七戎六蛮谓之四海知海表谓夷狄戎蛮无有不服化者即诗小雅云蓼萧泽及四海是也传其惟至所私正义曰官须常得贤人故惟贤是用用贤是常常则非贤不可人主或知其不贤以私受用之代天爲官故言不可以天官有所私周公至中罚正义曰周公顺其事而言曰太史以其太史掌废置官人故唿而告之昔日司冦苏公旣能用法汝太史当敬汝所用之狱以长施行于我王国欲使太史选主狱之官当求苏公之比也此刑狱之法有所愼行必以其体式列用中常之罚不轻不重当如苏公所行也传忿生至之比正义曰成十一年左传云昔周克商使诸侯抚封苏忿生以温爲司㓂是忿生爲武王司㓂封苏国也苏是国名所都之地其邑名温故传言以温也特举苏公治狱官以告太史知其言主狱之官当求苏公之比类也传此法至告之正义曰治狱必有定法此定法有所愼行周礼大司㓂云刑新国用轻典刑平国用中典刑乱国用重典轻重各有体式行列周公言然之时是法爲平国故必以其列用中罚使不轻不重美苏公治狱使列用中罚明中罚不轻不重是苏公所行也周礼太宰以八柄诏王驭羣臣有爵禄废置生杀与夺之法太史亦掌邦之六典以副贰太宰是太史有废置官人之制故特唿而告之也周官第二十二成王至周官正义曰成王于周公摄政之时旣黜殷命及其即政之后灭淮夷于是天下大定自灭淮夷还归在丰号令羣臣言周家设官分职用人之法史叙其事作周官传黜殷至言之正义曰据金縢之经大诰之序知黜殷命在周公摄政三年东征之时也据成王政之序费誓之经知灭淮夷在成王即政之后也淮夷于摄政之时与武庚同叛成王旣灭淮夷天下始定淮夷本因武庚而叛黜殷命与灭淮夷其事相因故虽则异年而连言之以见天下旣定乃作周官故也下经言四征弗庭是黜灭之事也罔不承德是安宁之状也序顾经文故追言黜殷命以接灭淮夷见征伐乃安定之意也传成王至西周正义曰以洛诰之文言王在新邑今复云在丰故解之也史记周本纪云太史公曰学者皆称周伐纣居洛邑综其实不然武王营之成王使召公卜居九鼎焉而周复都丰镐是言成王虽作洛邑犹还西周之事也多方云王来自奄至于宗周宗周即镐京也于彼不解至此始爲传者宗周虽是镐京文无丰镐之字故就此解之武王旣以迁镐京今王复在丰者丰镐相近旧都不毁丰有文王之庙大事就丰宣之故也传言周至之法正义曰周礼每官言人之贠数及职所掌立其定法授与成王成王即政之初即有淮夷叛逆未暇得以立官之意号令羣臣今旣灭淮夷天下清泰故以周家设官分职用人之法以诰羣臣使知立官之大旨也设官分职周礼序官之文言设置羣官分其职掌经言立三公六卿是设官也各言所掌是分职也各举其官之所掌示以才堪乃得居之是说用人之法惟周至治官正义曰惟周之王者布政敎抚安万国巡行天下侯服甸服四面征讨诸侯之不直者所以安其海内兆民六服之内羣衆诸侯之君无有不奉承周王之德者自灭淮夷而归于宗周丰邑乃督正治理职司之百官叙王发言之端也传即政至甸服正义曰检成王政之序与费誓之经知成王即政之年奄与淮夷又叛叛即往伐今始还归多方云五月丁亥王来白奄至于宗周与此灭淮夷而还归在丰爲一事也年初始叛五月即归其间未得巡守于四方也而此言抚万国巡行天下其实止得抚巡向淮夷之道所过之诸侯尔未是用四仲之月大巡守也以抚诸侯巡守是天子之大事因即大言之尔周之法制无万国也惟伐淮夷非四征也言万国四征亦是大言之尔六服而惟言侯甸者二服去圻最近举近以言之言王巡省徧六服也传四面至言多正义曰四征从京师而四面征也释诂云庭直也绥安也诸侯不直谓叛逆王命侵削下民故四面征讨诸侯之不直者所以安其兆民楚语云十日百姓千品万官亿丑兆民每数相十知十亿曰兆称兆言其多也传六服至百官正义曰周礼九服此惟言六者夷鎭蕃三服在九州之外夷狄之地王者之于夷狄羁縻而巳不可同于华夏故惟举六服诸侯奉承周德言协服也序云还归在丰知宗周即丰也周爲天下所宗王都所在皆得称之故丰镐与邑皆名宗周释诂云董督正也是董得爲督督正治理职司之百官下戒勑是董正也王曰至未危正义曰治谓政敎邦谓国家治有失则乱家不安则危恐其乱则预爲之制虑其危则谋之使安制其治于未乱之前安其国于未危之前张官设府使分职明察任贤委能令事务顺理如是则政治而国安矣摽此二句于前以示立官之意必于未乱未危之前爲之者思患而预防之思患而预防之易旣济卦象辞也曰唐至其人正义曰旣言须立官之意乃追述前代之法止而复言故更加一曰唐尧虞舜考行古道立官惟数止一百也内有百揆四岳者百揆揆度百事爲羣官之首立一人也四岳内典四时之政外主方岳之事立四人也外有州牧侯伯牧一州之长侯伯五国之长各监其所部之国外内置官各有所掌衆政惟以协和万邦所以皆安也夏禹商汤立官倍多于唐虞虽不及唐虞之清简亦能用以爲治明王立其政敎不惟多其官惟在得其人言自古制法皆明开官司求贤以处之也传道尧至有法正义曰百人无主不散则乱有父则有君也君不独治必须辅佐有君则有臣也易序卦云有父子然后有君臣则君臣之兴次父子之后人民之始则当有之未知其所由来也虽逺举唐虞复考古也说命曰明王奉若天道建邦设都则王者立官皆象天爲之故内置百揆四岳象天之有五行也五行佐天羣臣佐主以此爲象天尔不必其数有五乃象五行故以百揆四岳爲五行之象左传说少昊立五鸠氏颛顼巳来立五行之官其数亦有五故置于五行矣舜典云肈十有二州此说虞事知置州牧十二也侯伯谓诸侯之长益稷篇禹言治水时事云外薄四海咸建五长知侯伯是五国之长也成王说此事者言尧舜所制上下相维内外咸治言有法也此言建官惟百夏商官倍则唐虞一百夏商二百礼记明堂位云有虞氏官五十夏后氏官百者礼记是后丗之言不与经典合也今予至厥官正义曰王言今我小子敬勤于德虽早夜不懈怠犹不能及于唐虞仰惟先代夏商之法是顺顺蹈其前代建官而法则之言不敢同尧舜之官准拟行夏殷之官尔若与训俱训爲顺也传师天至堪之正义曰三公俱是敎道天子辅相天子縁其事而爲之名三公皆当运致天子使归于德义传于保下言保安天子于德义揔上三者言皆然也礼记文王丗子云师也者敎之以事而喻诸德者也保也者愼其身以辅翼之而归诸道者也道德别掌者内得于心出行于道道德不甚相逺因其并释师保故分配之尔于公云爕理隂阳于孤云寅亮天地和理敬信义亦同尔以孤副贰三公故其事所掌不异传天官至任大正义曰此经言六卿所掌之事撮引周礼爲之揔目或据礼文或取礼意虽言有小异义皆不殊周礼云乃立天官冢宰使帅其属而掌邦治治官之属太宰卿一人马融云冢大也宰治也大治者兼万事之名也郑玄云变冢言大进退异名也百官揔焉则谓之冢列职于王则称大冢者大之上也山顶曰冢是解冢大异名之意大宰职云三曰礼典以统百官马融云统本也百官是宗伯之事也此统百官在冢宰之下当以冢尊故命统治百官爲冢宰之事治官礼官俱得统之也礼云以佐王均邦国此言均四海故传辨之均平四海之内邦国与孔意不异传地官至协睦正义曰周礼云乃立地官司徒使帅其属而掌邦敎以佐王安扰邦国大宰职云二曰敎典以扰万民郑玄云扰亦安也言饶衍之传亦以扰爲安五典即五敎也布五常之敎以安和天下之人民使小大协睦也舜典云契爲司徒敬敷五敎周礼司徒掌十有二敎一曰以祀礼敎敬则民不苟二曰以阳礼敎让则民不争三曰以隂礼敎亲则民不怨四曰以乐礼敎和则民不乖五曰以仪辨等则民不越六曰以俗敎安则民不愉七曰以刑敎中则民不暴八曰以誓敎恤则民不怠九曰以度敎节则民知足十曰以丗事敎能则民不失职十有一曰以贤制爵则民愼德十有二曰以庸制禄则民兴功郑玄云有虞氏五而周十有二焉然则十有二细分五敎爲之五敎可以常行谓之五典五典谓父义母慈兄友弟恭子孝也传春官至等列正义曰周礼云乃立春官宗伯使帅其属而掌邦礼以佐王和邦国宗庙也伯长也宗庙官之长故名其官爲宗伯其职云掌建邦之天神人鬼地祇之礼又主吉凶賔军嘉之五礼吉礼之别有十二凶礼之别有五賔礼之别有八军礼之别有五嘉礼之别有六揔有三十六礼皆在宗伯职掌之文文烦不可具载大宰职云三曰礼典以和邦国以谐万民其职乂有以玉作六瑞以等邦国以禽作六贽以等诸臣是以和匕下尊卑等列也传夏官至乱者正义曰周礼云乃立夏官司马使帅其属而掌邦政以佐王平邦国其职主戎马之事有掌征伐统正六军平治王邦四方国之乱者天子六军军师之通名也案其职掌九伐之法冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯今陵政则杜之外内乱鸟兽行则灭之传秋官至时杀正义曰周礼云乃立秋官司宼使帅其属而掌邦禁以佐王刑邦国其职云刑邦国诘四方马融云诘犹穷也穷四方之姦也孔以诘爲治是主宼贼法禁治姦慝之人刑杀其强暴作乱者夏官主征伐秋官主刑杀征伐亦杀人而官属异时者夏司马讨恶助夏时之长物秋司宼刑姦顺秋时之杀物也周礼云掌邦刑此云掌邦禁者避下刑暴乱之文故云掌邦禁传冬官至曰土正义曰周礼冬官亡小宰职云六曰冬官掌邦事又云六曰事职以富邦国以养万民马融云事职掌百工器用耒耜弓车之属与此主土居民全不相当冬官旣亡不知其本礼记王制记司空之事云量地以制邑度地以居民足明冬官本有主土居民之事也齐语云管仲制法令士农工商四民不杂即比居民使顺天时分地利授之土也土则地利爲之名以其吐生百谷故曰土也周礼云事此云土者爲下有居四民故云土以居民爲急故也六年至黜陟正义曰此篇说六卿职掌皆与周礼符同则六年五服一朝亦应是周礼之法而周礼无此法也周礼大行人云侯服歳一见其贡祀物甸服二歳一见其贡嫔物男服三歳一见其贡器物采服四歳一见其贡服物衞服五歳一见其贡材物要服六歳一见其贡货物先儒说周礼者皆云见谓来朝也必如所言则周之诸侯各以服数来朝无六年一朝之事昭十三年左传叔向云明王之制使诸侯歳聘以志业闲朝以讲礼再朝而㑹以示威再㑹而盟以显昭明自古巳来未之或失也存亡之道恒由是兴说左传者以爲三年一朝六年一㑹十二年而盟事与周礼不同谓之前代明王之法先儒未甞措意不知异之所由计彼六年一㑹与此六年五服一朝事相当也再会而盟与此十二年王乃时巡诸侯各朝于方岳亦相当也叔向盛陈此法以惧齐人使盟若周无此礼叔向妄说齐人当以辞拒之何所畏惧而敬以从命乎且云自古以来未之或失则当时犹尚行之不得爲前代之法胁当时之人明矣明周有此法礼文不具尔大行人所云见者皆言贡物或可因贡而见何必见者皆是君自朝乎遣使贡物亦应可矣大宗伯云时见曰㑹殷见曰同时见殷见不云年限时见曰㑹何必不是再朝而㑹乎殷见曰同何必不是再㑹而盟乎周公制礼若无此法岂成王谬言叔向妄说也计六年大集应六服俱来而此文惟言五服孔以五服爲侯甸男采衞盖以要服路逺外逼四夷不必常能及期故寛言之而不数也传周制至守然正义曰周礼大行人云十有二歳王巡守殷国是周制十二年一巡守也如舜典所云春东夏南秋西冬北以四时巡行故云时巡考正制度礼法于四岳之下如虞帝巡守然据舜典同律度量衡已下皆是也王曰至厥官正义曰王言而叹曰呜唿凡我有官之君子谓大夫巳上有职事者汝等皆敬汝所主之职事愼汝所出之号令令出于口惟即行之不惟反之而不用是去而后反也爲政之法以公平之心灭已之私欲则见下民其信汝而归汝矣学古之典训然后入官治政论议时事必以古之制度如此则政敎乃不迷错矣其汝爲政当以旧典常故事作师法无以利口辩佞乱其官敎之以居官爲政之法也传有官至之道正义曰敎之出令使之号令在下则是尊官故知有官君子是大夫已上也下云三事曁大夫是也安危在于出令故愼汝出令是从政之本也令旣出口必须行之令而不行是去而更反故谓之反也不惟反者令其必行之勿使反也若前令不行而倒反别出后令以改前令二三其政则在下不知所从是乱之道也传言当至迷错正义曰襄三十一年左传子产云我闻学而后入政未闻以政学者也言将欲入政先学古之训典观古之成败择善而从之然后可以入官治政矣几欲制断当今之事必以古之义理议论量度其终始合于古义然后行之则其爲之政敎乃不迷错也蓄疑至后艰正义曰又戒羣臣使彊于割断勤于职事蓄积疑惑不能彊断则必败其谋虑怠惰忽略不能恪勤则荒废政事人而不学如面向墙无所覩见以此临事则惟烦乱不能治理戒汝卿之有事者功之髙者惟志意彊正业之大者惟勤力在公惟能果敢决断乃无有后日艰难言多疑必将致后患矣申说蓄疑败谋也传爲德至可爲正义曰爲德者自得于已直道而行无所经营于心逸豫功成则誉显而名益美也爲伪者行违其方枉道求进思念欺巧于心劳苦诈穷则道屈而事日益拙也以此故伪不可爲申说无载尔伪也成王至之命正义曰成王即政之初东夷背叛成王旣伐而服之东北逺夷其国有名肃愼氏者以王战胜逺来朝贺王赐以财贿使荣国之伯爲䇿书以命肃愼之夷嘉其庆贺慰其劳苦之意史叙其事作贿肃愼之命名篇也传海东至来贺正义曰成王伐淮夷灭徐奄指言其国之名此传言东夷非徒淮水之上夷也故以爲海东诸夷驹丽扶余馯貃之属此皆于孔君之时有此名也周礼职方氏四夷之名八蛮九貉郑玄云北方曰貉又云东北夷也汉书有髙驹丽扶余韩无此馯馯即彼韩也音同而字异尔多方云王来自奄奄在后灭言灭奄即来必非灭奄之后更伐东夷夷在海东路逺又不得先伐逺夷后来灭奄此云成王旣伐东夷不知何时伐之鲁语云武王克商遂通道于九夷八蛮于是肃愼氏来贺贡楛矢则武王之时东夷服也成王即政奄与淮夷近者尚叛明知逺夷亦叛盖成王亲伐淮夷而灭之又使偏师伐东夷而服之君统臣功故言王伐不是成王亲自伐也肃愼之于中国又逺于所伐诸夷见诸夷旣服故惧而来贺也传荣国至夷亡正义曰晋语云文王诹于蔡原访于辛尹重之以周召毕荣于文王之时名次毕公之下则是大臣也未知此时荣伯是彼荣公以否或是其子孙也同姓诸侯相传爲然注国语者亦云荣周同姓不知时爲何官故并云卿大夫王使荣伯明使之有所作史録其篇名爲贿肃愼之命明是王使之爲命书以币赐肃愼氏之夷也周公至亳姑正义曰周公旣致政于王归在丰邑将没遗言欲得葬于成周以成周是已所营示己终始念之故欲葬焉及公薨成王葬于毕以文武之墓在毕示已不敢臣周公使近文武之墓王以葬毕之义告周公之柩又周公徙奄君于亳姑因言亳姑功成史叙其事作亳姑之篇案帝王丗纪云文武葬于毕毕在杜南晋书地道记亦云毕在杜南与毕陌别俱在长安西北传致政老归正义曰周公旣还政成王成王又留爲太师今言周公在丰则是去离王朝又致太师之政告老归于丰如伊尹之告归也成王封伯禽于鲁以爲周公后公老不归鲁而在丰者文十三年公羊传云周公曷爲不之鲁欲天下之一乎周也何休云周公圣人德至重功至大东征则西国怨西征则东国怨嫌之鲁恐天下回心趣向之故封伯禽命使遥供养死则奔丧爲主所以一天下之心于周室是言周公不归鲁之意也归丰者盖以先王之都欲近其宗庙故也传周公至成亡正义曰序说葬周公之事其篇乃名亳姑篇名与序不相允㑹其篇旣亡不知所道故传原其意而爲之说上篇将迁亳姑序言成王旣践奄将迁其君于亳姑者是周公之意今告周公之柩以葬毕之义乃用亳姑爲篇名必是告葬之时并言及奄君巳定于亳姑言周公所迁之功成故以名篇也君陈第二十三周公至君陈正义曰周公迁殷顽民于成周顽民旣迁周公亲自监之周公旣没成王命其臣名君陈代周公监之分别居处正此东郊成周之邑以䇿书命之史録其事作䇿书爲君陈篇名传成王至官司正义曰成周周之下都监成周者正是一邑宰尔而特命君陈大其事者成王重周公所营犹恐殷民有不服之者故命君陈分居正东郊成周之邑里官司也以毕命之序言分居知此分亦爲分居分别殷民善恶所居即毕命所云旌别淑慝表厥宅里是也言东郊者郑玄云天子之国五十里爲近郊今河南洛阳相去则然是言成周之邑爲周之东郊也传臣名至名篇正义曰孔直云臣名则非周公子也郑玄注中庸云君陈盖周公子者以经云周公旣没命君陈犹若蔡叔旣没命蔡仲故也孔未必然矣传言其至以恭正义曰令德在身之大名孝是事亲之称恭是身之所行言其善事父母行已以恭也释训云善父母爲孝善兄弟爲友传言善至政令正义曰父母尊之极兄弟亲之甚縁其施孝于极尊乃能施友于甚亲言善事父母者必友于兄弟推此亲亲之心以至于踈逺每事以仁恕行之故能施有政令也我闻至逸豫正义曰我闻人之言曰有至美治之善者乃有馨香之气感动于神明所言馨香感神者黍稷饮食之气非馨香也明德之所逺及乃惟爲馨香尔勉励君陈使爲德也欲必爲明德惟法周公汝当庶几用是周公之道惟当每日孜孜勤法行之无敢自寛暇逸豫敎使勤于事也王曰至不宥正义曰王唿之曰君陈汝今爲政当弘大周公之大训周公旣有大训汝当遵而行之使其法更寛大汝奉周公之训无得依恃形势以作威于人无得倚附法制以行刻削百姓必当寛容而有法制使踈而不漏从容以和协于物莫爲褊急此成周殷民有犯事在于刑法未断决者我告汝曰刑罚之汝惟勿得刑罚之我告汝曰赦宥之汝惟勿得赦宥之惟其以中正平法断决之不得从上意也其有不顺于汝之政今不化于汝之训教其罪旣大当行刑中刑罚一人可以止息后犯者故云犯刑者乃刑之如其罪或轻细罚不当理虽刑勿息故不可辄刑若有人习于姦宄凶恶败五常之道乱风俗之敎三犯其事者事虽细小勿得宥之以其知而故犯当杀之以絶恶源也传汝爲至之政正义曰君陈之智必不及周公而令阐大周公训者遵行其法使广被于民即是阐扬而大之非遣君陈爲法使大于周公法也凡在人上位贵于人势足可畏者多乗是形势以作威刑于人倚附公法以行刻削之政故禁之也传寛不至之治正义曰寛不失制则经寛而有制动不失和则经从容以和言动谓从容也传习于至恶源正义曰释言云狃复也孙炎曰狃忲前复爲也古言狃憷是惯习之义故以习解狃习于姦宄凶恶言爲之不知止也败常乱俗有大有小罪虽小者三犯不赦恐其滋大所以絶恶源也此谓所犯小事言三者再犹可赦尔尔无至不良正义曰民者冥也当以渐敎之故戒君陈民有不知道者汝无忿怒疾恶顽嚚之民当以渐敎训之无求备于一人当取其所能在爲人君长必有所含忍其事乃有所成有所寛容其德乃能大欲其寛大不褊隘也汝之爲政须知民之善恶简别其德行修者亦简别其有不修德行者进显其贤良以率励其不良者欲令其化恶使爲善也惟民至永丗正义曰惟民初生自然之性皆敦厚矣因见所习之物本性乃有迁变爲恶皆由习效使然人之情性好违上所命命之不必从也从其君所好君之所好民必从之在上者不可不愼所好也汝之治民能敬当从终常在于道德敎之汝以道德敎之是民乃无不变化民皆变从汝化则信升于大道矣汝能如此惟我一人亦当受其多福无凶危矣其汝之美名亦终有称诵之美辞于长丗矣尚书正义卷第十七计一万三千四百五十一字尚书正义尚书正义卷十八礼文皆伯尊于牧牧主一州明伯是中分天下者也礼言职方是各主一方也此二伯即以三公爲之隐五年公羊传云诸公者何天子三公天子三公者何天子之相也天子之相何以三自陜而东者周公主之自陜而西者召公主之一相处乎内是言三公爲二伯也公羊传汉丗之书陜县者汉之弘农郡所治其地居二京之中故以爲二伯分掌之界周之所分亦当然也公羊传所言周召分主谓成王即位之初此时周公巳薨故毕公代之周官篇三公之次太师太傅太保太保最在下此篇以召公爲先者三公命数尊卑同也王就其中委任贤者任之重者则在前耳传临终至顾命正义曰说文云顾还视也郑玄云回首曰顾顾是将去之意此言临终之命曰顾命言临将死去回顾而爲语也顾命正义曰发首至百尹御事叙王以病召臣爲发言之端自王曰至冒贡于非几是顾命之辞也玆旣受命至立于侧阶言命后王崩欲宣王命布陈仪衞之事也自王麻冕巳下叙康王受命之事传实命至要言正义曰王之所命实普命羣臣序以要约爲言直云命召公毕公传不于上召公毕公之下而解于顾命之下言之者以上欲指明二公中分天下之事非是揔语故命不得言之顾命是揔命羣臣非但召毕而巳故于此解也传成王至恱怿正义曰成王崩年经典不载汉书律历志云成王即位三十年四月庚戍朔十五日甲子哉生魄即引此顾命之文以爲成王即位三十年而崩此是刘歆说也孔以甲子爲十六日则不得与歆同矣郑玄云此成王二十八年传惟言成王崩年未知成王即位几年崩也志又云死魄朔也生魄望也明死魄生从望爲始故始生魄爲月十六日即是望之日也释诂云怿乐也有疾故不恱怿下云病日臻旣弥留则成王遇疾巳多日矣于哉生魄下始言王不怿者甲子是发命之日爲洮颒张本耳传王将至出命正义曰凡有敬事皆当絜淸王将发大命临羣臣必斋戒沐浴今以病疾之故不能沐浴故但洮颒而巳礼洗手谓之盥洗面谓之靧内则云子事父母面垢燂潘请靧颒是洗面知洮爲盥手言水谓洮盥俱用水扶相王者以冕服加王郑玄云相者正王服位之臣谓太仆或当然也被以冠冕以冕服被玉首也加朝服以服加王身也谓以衮冕朝诸侯之服加王身也郑以爲玄冕知不然者以顾命羣臣大发大命以文武之业传社稷之重不应惟服玄冕而巳觐礼王服衮冕而有玉几此旣凭玉几明服衮冕也周礼司几筵云凡大朝觐王位设黼扆扆前南向设左右玉几是王见羣臣当凭玉几以出命传同召至公卿正义曰下及御事蒙此同召之文故云同召六卿下及御事也以王病甚故同时俱召之太保是三公官名毕毛又亦称公知此三人是三公也三人是三公而与侯伯相次知六者是六卿衞侯爲司宼而位第五知此先后是六卿次第也以三公尊故特言公其余三卿举其本爵见其以国君入爲卿也天子三公皆以卿爲之不复别置其人髙官兼摄下司者汉丗以来谓之爲领故言召公领之毛公领之定四年左传云康叔爲司宼知此六人依周礼次第爲六卿也王肃云彤姒姓之国其余五国姬姓毕毛文王庶子衞侯康叔所封武王母弟依丗本史记爲说也传师氏至事者正义曰周礼师氏中大夫掌以美诏王居虎门之左司王朝得失之事帅其属守王之门重其所掌故与虎臣并于百尹之上特言之尹训正也故百尹爲百官之长诸御治事谓诸掌事者盖大夫皆被召也王肃云治事盖羣士也王曰至非几正义曰王召羣臣旣集乃言而叹曰呜唿我疾大进益重惟危殆矣病日日益至言病困巳甚病旣乆留于我身恐一旦暴死不得结誓出言语以继续我志以此故我今详审敎训命诰汝等昔先君文王武王布其重光累圣之德安定天命施陈敎诲则勤劳矣文武定命陈敎虽劳而不违于道用能通殷爲周成其大命代殷爲主至文武后之侗稚成王自谓已也言已常敬迎天之威命终当奉顺天道继守文武大敎无敢昏乱逾越言常战慄畏惧恐坠文武之业今天降疾于我身甚危殆矣不能更起不复觉悟言巳必死汝等庶几明是我言勿忽略之用我之语敬安太子钊大渡于艰难言当安和逺人又须能和近人当爲善政逺近俱安之又当安劝小大衆国于彼小大衆国皆安之劝之安之使国得安存劝之使相劝爲善汝羣臣等思夫人夫人衆国各自治正于威仪有威有仪然后可以率人无威无仪则民不从命戒使愼威仪也汝无以钊冒进于非事危事欲令戒其不爲恶也传病日至命汝正义曰病日至者言日日益至徧于身体困甚也巳乆留者言病来多日无瘳愈也恐死不得结信出言嗣续我志志欲有言若不能言则不得续志以此及今能言故我详审出言敎命汝言巳详审欲其敬听之传今天至忽略正义曰孔读殆上属爲句今天下疾我身甚危殆也不起言身不能起不悟言心不能觉悟病者形弱神乱不起不悟言必死也兹旣至宅宗正义曰此羣臣旣受王命还复本位出连缀之衣王所坐幄帐置之于庭于其明日乙丑王崩矣太保召公命仲桓南宫毛使此二人于齐侯吕伋之所以二干戈桓毛各执其一又取虎贲之士百人迎太子钊于南门之外逆此太子使入于路寝明室今太子在室当丧忧居爲天下宗主正其将王之位以系羣臣之心也传此羣至本位正义曰周礼射人掌国之三公孤卿大夫之位三公北面孤东面卿大夫西面郑玄云不言士者此与诸侯之賔射士不与也凡朝燕及射臣见于君之礼同郑知然者以周礼司士掌治朝之位与射人同是天子之朝位与射礼位同案燕礼小臣纳卿大夫卿大夫皆北面公命尔卿东方西面尔大夫少进皆北面大射礼其位亦然是诸侯燕位与射位同故云朝燕及射臣见于君之礼同但天子臣多故三公北面孤东面卿大夫西面诸侯臣少故卿西面大夫北面其士与天子同皆门内西方东靣其入门当立定位如此及王唿与言必各自前进巳受顾命退还本位者谓还本治事之位故孔下传云朝臣就次谓退王庭而还治事之处传缀衣至王崩正义曰缀衣者连缀衣物出之于庭则是从内而出下云狄设黼扆缀衣则缀衣是黼扆之类黼扆是王坐立之处知缀衣是施张于王坐之上故以爲幄帐也周礼幕人掌帷幕幄帟绶之事郑玄云在旁曰帷在上曰幕帷幕皆以布爲之四合象宫室曰幄王所居之帐也帟王在幕若幄中坐上承尘也幄帟皆以缯爲之然则幄帐是黼扆之上所张之物此言出缀衣于庭则亦并出黼扆故下句云象王平生之时更复设之王发顾命在此黼扆幄帐之坐命讫乃复反于寝处以王病重不复能临此坐故彻出幄帐于庭将欲爲死备也传更解彻去幄帐之意以王病困寝不在此丧大记云疾病君大夫彻悬士去琴瑟寝东首于北墉下废牀郑玄云废去也人始生在地去牀庶其生气反也记言君大夫士则尊卑皆然故知此时王亦寝于北墉下东首反初生也传臣子至贲氏正义曰天子初崩太子必在其侧解其迎于门外之意于时臣子皆侍左右将正太子之尊故使太子出于路寝门外更迎入所以殊之也经言以二干戈文在齐侯吕伋下似就齐侯取干戈传言使桓毛二臣各执干戈于齐侯吕伋索虎贲则是执干戈就齐侯传似反于经者于时新遭大祸内外严戒桓毛二人必是武臣宿衞先执干戈太保就命使之就干戈以往传达其意故移干戈之文于齐侯之上传言是实也经言于齐侯吕伋下言以二干戈虎贲百人者指说迎太子之时有此备衞耳非言二人干戈亦是齐侯授也周礼虎贲氏下大夫其属有虎士八百人知伋爲天子虎贲氏故就伋取虎贲也传明室至宗主正义曰释言云翼明也丧大记云君夫人卒于路寝以诸侯薨于路寝知天子亦崩于路寝今延太子入室必延入丧所知翼室是明室谓路寝也路寝之大者故以明言之延之使忧居丧主爲天下宗主也传三日至康王正义曰周礼囚史掌䇿命故命内史爲䇿书也经不言命史史是常职不假言之王之将崩虽口有遗命未作䇿书故于此日作之旣作䇿书因作受䇿法度下云曰皇后凭玉几宣成王言是䇿书也将受命时升阶即位及传命巳后康王荅命受同祭飨皆是法度越七日癸酉正义曰自此以下至立于侧阶惟命士须材是拟供丧用其余皆是将欲传命布设之事四坐王之所处者器物国之所宝者车辂王之所乗者陈之所以华国且以示重顾命其执兵器立于门内堂阶者所以备不虞亦爲国家之威仪也传䢴伯至丧用正义曰成王旣崩事皆听于冢宰自非召公无由发命知伯相即召公也王肃云召公爲二伯相王室故曰伯相上言太保命仲桓此改言伯相者于此所命事多非是国相不得大命诸侯故改言伯相以见政皆在焉于丁卯七日癸酉则王乙丑崩于今巳九日矣于九日始传顾命不知其所由也郑玄云癸酉盖大敛之明日也郑以大夫巳上殡敛皆以死之来日数天子七日而殡于死日爲八日故以癸酉爲殡之明日孔不爲传不必如郑说也须训待也今所命者皆爲丧事知命士须材者召公命士致材木须待以供丧用谓椁与明器是丧之杂用也案士丧礼将葬筮宅之后始作椁及明器此旣殡即须材木者以天子礼大当须预营之故礼记云虞人致百祀之木可爲棺椁者斩之是与士礼不同顾氏亦云命士供葬椁之材传狄下至所爲正义曰礼记祭统云狄者乐吏之贱者也是贱官有名爲狄者故以狄爲下士丧大记复魄之礼云狄人设阶是丧事使狄与此同也释宫云牖戸之闲谓之扆李巡曰谓牖之东戸之西爲扆郭璞曰䆫东戸西也礼云斧扆者以其所在处名之郭璞又云礼有斧扆形如屏风画爲斧文置于扆地因名爲扆是先儒相传黼扆者屏风画爲斧文在于戸牖之闲考丁记云画缋之事白与黑谓之黼是用白黒画屏风置之于扆地故名此物爲黼扆上文言出缀衣于庭此复设黼扆帷幄帐者象王平生时所爲也经于四坐之上言设黼扆缀衣则四坐皆设之此经所云狄设亦是伯相命狄使设之不言命者上云命士此蒙命文设四坐及陈宝玉兵器与辂车各有所司皆是相命不言所命之人从上省文也牖闲至漆仍几正义曰牖谓䆫也闲者䆫东戸西戸牖之闲也周礼司几筵云凡大朝觐大飨射凡封国命诸侯王位设黼扆扆前南向设莞筵纷纯加缫席画纯加次席黼纯左右玉几彼所设者即此坐也又云戸牖之闲谓之扆彼言扆前此言牖闲即一坐也彼言次席黼纯此言篾席黼纯亦一物也周礼天子之席三重诸侯之席再重则此四坐所言敷重席者其席皆敷三重举其上席而言重知其下更有席也此牖闲之坐即是周礼扆前之坐篾席之下二重其次是缫席画纯其下是莞筵纷纯也此一坐有周礼可据知其下二席必然下文三坐礼无其事以扆前一坐敷三种之席知下三坐必非一种之席敷三重伹不知其下二重是何席耳周礼天子左右几诸侯惟右几此言仍几则四坐皆左右几也郑玄云左右有几优至尊也传篾桃至之坐正义曰此篾席与周礼次席一也郑注彼云次席桃枝席有次列成文郑玄不见孔传亦言是桃枝席则此席用桃枝之竹必相传有旧说也郑注此下则云篾析竹之次靑者王肃云蔑席纎蒻苹席并不知其所据也考工记云白与黒谓之黼释器云縁谓之纯知黼纯是白黒杂缯縁之盖以白缯黒缯错杂彩以縁之郑玄注周礼云斧谓之黼其绣白黒彩也以绛帛爲质其意以白黒之线缝㓨爲黼文以縁席其事或当然也华是彩之别名故以爲彩色用华玉以饰凭几也郑玄云华玉五色玉也仍因也释诂文周礼云凡吉事变几凶事仍几礼之于几有变有仍故特言仍几以见因生时几不改作也此见羣臣觐诸侯之坐周礼之文知之又觐礼天子待诸侯设斧扆于戸牖之闲左右几天子衮冕负斧扆彼在庙此在寝爲异其牖闲之坐则同传东西至之坐正义曰东西厢谓之序释宫文孙炎曰堂东西墙所以别序内外也礼注谓蒲席爲蒻苹孔以底席爲蒻苹当谓蒲爲蒲蒻之席也史游急就篇云蒲蒻蔺席蒲蒻谓此也王肃云厎席靑蒲席也郑玄云厎致也篾纎致席也郑谓此厎席亦竹席也凡此重席非有明文可据各自以意说耳缀者连缀诸色席必以彩爲縁故以缀爲杂彩也贝者水虫取其甲以饰器物释鱼于贝之下云余蚳黄白文余泉白黄文李巡曰贝甲以黄爲质白爲文彩名爲余蚳贝甲以白爲质黄爲文彩名爲余泉有文之贝饰几谓用此余蚳余泉之贝饰几也此旦夕听事之坐郑王亦以爲然牖闲是见羣臣觐诸侯之坐见于周礼其东序西向养国老飨羣臣之坐者案燕礼云坐于阼阶上西向则养国老及飨与燕礼同其西序之坐在燕飨坐前以其旦夕听事重于燕饮故西序爲旦夕听事之坐夹室之坐在燕飨坐后又夹室是隐暎之处又亲属轻于燕飨故夹室爲亲属私宴之坐案朝士职掌治朝之位王南面此西序东向者以此诸坐并陈避牖闲南向觐诸侯之坐故也王肃说四坐皆与孔同传丰莞至之坐正义曰释草云莞苻蓠郭璞曰今西方人唿蒲爲莞用之爲席也又云鼠莞樊光曰诗云下莞上簟郭璞曰似莞而纎细今蜀中所出莞席是也王肃亦云丰席莞郑玄云丰席刮冻竹席考工记云画缋之事杂五色是彩色爲画盖以五彩色画帛以爲縁郑玄云似云气画之爲縁释器云玉谓之彫金谓之镂木谓之刻是彫爲刻镂之类故以刻镂解彫盖杂以金玉刻镂爲饰也传西厢至质饰正义曰下传云西房西夹坐东东房东厢夹室然则房与夹室实同而异名天子之室有左右房房即室也以其夹中央之太室故谓之夹室此坐在西厢夹室之前故系夹室言之释草云笋竹萌孙炎曰竹初萌生谓之笋是笋爲蒻竹取笋竹之皮以爲席也纷则组之小别郑玄周礼注云纷如绶有文而狭者也然则纷绶一物小大异名故传以玄纷爲黑绶郑于此注云以玄组爲之縁周礼大宗伯云以饮食之礼亲宗族兄弟郑玄云亲者使之相亲人君有食宗族饮酒之礼所以亲之也文王丗子云族食丗降一等是天子有与亲属私宴之事以骨肉情亲不事华丽故席几质饰也传于东至器物正义曰此经爲下揔目下复分别言之越训于也于者于其处所上云西序东向东序西向则序旁巳有王之坐矣下句陈玉复云在西序在东序者明于东西序坐北也序者墙之别名其墙南北长坐北犹有序墙故言在西序在东序也西序二重东序三重二序共爲列玉五重又陈老王所宝之器物河图大训贝鼔戈弓皆是先王之宝器也传宝刀至二重正义曰上言陈宝非宝则不得陈之故知赤刀爲宝刀也谓之赤刀者其刀必有赤处刀一名削故名赤刄削也礼记少仪记执物授人之仪云刀授颖削授拊郑玄云避用时也颖镮也拊谓把也然则刀施镮削用把削似小于刀相对爲异散文则通故传以赤刀爲赤刄削吴録称吴人严白虎聚衆反遣弟兴治孙䇿䇿引白削斫虎兴体动曰我见刄爲然然则赤刄爲赤削白刄爲白削是削爲刀之别名明矣周礼考工记云筑氏爲削合六而成规郑注云曲刄刀也又云赤刀者武王诛纣时刀赤爲饰周正色不知其言何所出也大训虞书典谟王肃亦以爲然郑云大训谓礼法先王德敎皆是以意言耳弘训大也大璧琬琰之圭爲二重则琬琰共爲一重周礼典瑞云琬圭以治德琰圭以易行则琬琰别玉而共爲重者盖以其玉形质同故不别爲重也考工记琬圭琰圭皆九寸郑玄云大璧大琬大琰皆度尺二寸者孔旣不分爲二重亦不知何所据也传三玉至宝之正义曰三玉爲三重与上共爲五重也夷常释诂文禹贡雍州所贡球琳琅玕知球是雍州所贡也常玉天球传不解常天之义未审孔意如何王肃云夷玉东夷之美玉天球玉磬也亦不解称天之意郑玄云大玉华山之球也夷玉东北之珣玕琪也天球雍州所贡之玉色如天者皆璞未见琢治故不以礼器名之释地云东方之美者有医无闾之珣玗琪焉东方实有此玉郑以夷玉爲彼玉未知经意爲然否河图八卦是伏牺氏王天下龙马出河遂则其文以画八卦谓之河图当孔之时必有书爲此说也汉书五行志刘歆以爲伏牺氏继天而王受河图则而画之八卦是也刘歆亦如孔说是必有书明矣易系辞云古者包牺氏之王天下也仰则观象于天俯则观法于地观鸟兽之文与地之冝近取诸身逺取诸物于是始作八卦都不言法河图也而此传言河图者盖易理寛弘无所不法直如系辞之言所法已自多矣亦何妨更法河图也且系辞又云河出图洛出书圣人则之若八卦不则河图余复何所则也王肃亦云河图八卦也璧玉人之所贵是爲可宝之物八卦典谟非金玉之类嫌其非宝故云河图及典谟皆历代传宝之此西序东序各陈四物皆是临时处置未必别有他义下二房各有二物亦应无别意也传胤国至坐东正义曰以夏有胤侯知胤是国名也胤是前代之国舞衣至今犹在明其所爲中法故常宝之亦不知舞者之衣是何衣也大贝必大于余贝伏生书传云散冝生之江淮取大贝如大车之渠是言大小如车渠也考工记谓车罔爲渠大小如车罔其贝形曲如车罔故比之也考工记云鼔长八尺谓之鼖鼔释乐云大鼔谓之鼖此鼔必有所异周兴至此未乆当是先代之器故云商周传宝之西序即是西夹西夹之前巳有南向坐矣西序亦陈之宝近在此坐之西知此在西房者在西夹坐东也传兊和至夹室正义曰戈弓竹矢巧人所作垂是巧人知兊和亦占之巧人也垂舜共工舜典文若不中法即不足可宝知所爲皆中法故亦传宝之垂是舜之共二竹矢盖舜时之物其兊和之所作则不知宝来几何丗也故皆言传宝之耳东夹室无坐故直言东厢夹室陈于夹室之前也案郑注周礼宗庙路寝制如明堂明堂则五室此路寝得有东房西房者郑志张逸以此问郑郑荅云成王崩在镐京镐京宫室因文武更不改作故同诸侯之制有左右房也孔无明说或与郑异路寝之制不必同明堂也传大辂至南向正义曰周礼巾车掌王之五辂玉辂金辂象辂革辂木辂是爲五辂也此经所陈四辂必是周礼五辂之四大辂辂之最大故知大辂玉辂也缀辂系缀于下必是玉辂之次故爲金辂也面前者据人在堂上面向南方知面前皆南向谓辕向南也地道尊右故玉辂在西金辂在东传先辂至顾命正义曰此经四辂两两相配上言大辂缀辂此言先辂次辂二者各自以前后爲文五辂金即次之故言先辂象其木辂在象辂之下故云次辂木也又解四辂之名金玉象皆以饰车三者以饰爲之名木则无饰故指木爲名耳郑玄周礼注云革辂鞔之以革而漆之木辂不鞔以革漆之而巳以直漆其木故以木爲名木辂之上犹有革辂不以次辂爲革辂者礼五辂而此四辂于五之内必将少一盖以革辂是兵戎之用于此不必陈之故不云革辂而以木辂爲次马融王肃皆云不陈戎辂者兵事非常故不陈之孔意或当然也郑玄以缀次是从后之言二者皆爲副贰之车先辂是金辂也缀辂是玉辂之贰次辂是金辂之贰不陈象辂革辂木辂者主于朝祀而巳未知孔郑谁得经旨成王殡在路寝下云二人执惠立于毕门之内毕门是路寝之门知此陈设车辂皆在路寝门内也释宫云门侧之堂谓之塾孙炎曰夹门堂也塾前陈车必以辕向堂故知左右塾前皆北面也左墪者谓门内之西右塾者门内之东故以北面言之爲左右所陈坐位器物皆以西爲上由王殡在西序故也其执兵宿衞之人则先东而后西者以王在东宿衞敬新王故也顾氏云先辂在左塾之前在寝门内之西北面对玉辂次辂在右塾之前在寝门内之东对金辂也凡所陈列自狄设黼扆巳下至此皆象成王生时华国之事所以重顾命也郑玄亦云陈宝者方有大事以华国也周礼典路云若有大祭祀则出路大丧大賔客亦如之是大丧出辂爲常礼也二人至侧阶正义曰礼大夫服冕士服弁也此所执者凡有七兵立于毕门之内及夹两阶立堂下者服雀弁綦弁者皆士也以其去殡逺故使士爲之其在堂上服冕者皆大夫也以其去殡近皆使大夫爲之先门次阶次堂从外向内而叙之也次东西垂次侧阶又从近向逺而叙之也在门者两守门两厢各一人故二人在阶者两厢各二人故四人礼记明堂位三公在中阶之前考工记夏后氏丗室九阶郑玄云南面三三面各二郑玄又云宗庙及路寝制如明堂则路寝南面亦当有三阶矣此惟四人夹两阶不守中阶者路寝制如明堂惟郑玄之说耳路寝三阶不书亦未有明文纵有中阶中阶无人升降不须以兵衞之传士衞至毕门正义曰士入庙助祭乃服雀弁于此服雀弁者士衞王殡与在庙同故雀韦弁也郑玄云赤黒曰雀言如雀头色也雀弁制如冕黒色伹无藻耳然则雀弁所用当与冕同阮谌三礼图云雀弁以三十升布爲之此传言雀韦弁者盖以周礼司服云凡兵事韦弁服此人执兵冝以韦爲之异于祭服故言雀韦弁下云綦弁孔言鹿子皮爲弁然则下言冕执兵者不可以韦爲冕未知孔意如何天子五门皐库雉应路也下云王出在应门之内出毕门始至应门之内知毕门即是路寝之门一名毕门也此经所陈七种之兵惟戈经传多言之考工记有其形制其余皆无文传惟言惠三隅矛锐亦矛也戣瞿皆戟属不知何所据也刘钺属者以刘与钺相对故言属以似之而别又不知何以爲异古今兵器名异体殊此等形制皆不可得而知也郑玄云惠状盖斜刄冝芟刈戈即今之句孑㦸刘盖今鑱斧钺大斧戣瞿盖今三锋矛锐矛属凡此七兵或施矜或着柄周礼戈长六尺六寸其余未闻长短之数王肃惟云皆兵器之名也传綦文至立处正义曰郑玄云靑黒曰綦王肃云綦赤黒色孔以爲綦文鹿子皮弁各以意言无正文也大夫则服冕此服弁知亦士也堂廉曰戺相传爲然廉者稜也所立在堂下近于堂稜传冕皆至前堂正义曰周礼司服云大夫之服自玄冕而下知服冕者皆大夫也郑玄云序内半以前曰堂谓序内檐下自室壁至于堂廉中半以前揔名爲堂此立于东堂西堂者当在东西厢近阶而立以备升阶之人也传戣瞿至阶上正义曰释诂云疆界边衞圉垂也则垂是逺外之名此经所言冕则在堂上弁则在堂下此二人服冕知在堂上也堂上而言东垂西垂知在堂上之逺地堂之逺地当于序外东厢西厢必有阶上堂知此立于东西堂之阶上也传锐矛至阶上正义曰郑王皆以侧阶爲东下阶也然立于东垂者巳在东下阶上何由此人复共并立故传以爲北下阶上谓堂北阶北阶则惟堂北一阶而已侧犹特也王麻至册命正义曰此将传顾命布设位次即上所作法度也凡诸行礼皆贱者先置此必卿下士邦君即位旣定然后王始升阶但以君臣之序先言王服困服之下即言升阶从省文卿士邦君无所执事故直言即位而已太保太史太宗皆执事之人故别言衣服各有所职不得即言升阶故别言所执各从升阶爲文次也卿士王臣故先于邦君太史乃是太宗之属而先于太宗者太史之职掌册书此礼主以爲册命太史所掌事重故先言之传王及至当主正义曰礼绩麻三十升以爲冕故称麻冕传嫌麻非吉服故言王及羣臣皆吉服也王麻冕者盖衮冕也周礼司服享先王则衮冕此礼授王册命进酒祭王且衮是王之上服于此正王之尊明其服必衮冕也其卿士邦君当各以命服服即助祭之冕矣衮郑玄周礼注云衮之衣五章裳四章则衮衣之裳非独有黼言黼裳者以裳之章色黼黻有文故特取爲文诗采菽之篇言王赐诸侯云玄衮及黼以黼有文故特言之郑玄于此注云黼裳者冕服有文者也是言贵文故称之礼君升阼阶此用西阶升者以未受顾命不敢当主也传公卿至色玄正义曰卿士卿之有事者公则卿兼之此行大礼大夫亦与焉略举卿士爲文公与大夫必在故传言公卿大夫及诸侯皆同服言同服吉服此亦庙中之礼也言其如助祭各服其冕服也礼无蚁裳今云蚁者裳之名也蚁者蚍蜉虫也此虫色黒知蚁裳色玄以色玄如蚁故以蚁名之礼祭服皆玄衣纁裳此独云玄裳者卿士邦君于此无事不可全与祭同改其裳以示变于常也太保太史有所主者则纯如祭服暂从吉也入即位者郑玄云卿西面诸侯北面郑玄惟据经卿士邦君言之其公亦北面孤东面也传执事至宗伯正义曰此三官者皆执事俱彤裳而言各异裳者各自异于卿士邦君也彤赤也礼祭服纁裳纁是赤色之浅者故以彤爲纁言是常祭服也太宗与下文上宗一人即宗伯之卿也传大圭至不嫌正义曰考工记玉人云鎭圭尺有二寸天子守之鎭圭圭之大者介训大也故知是彼鎭圭天子之所守故奉之以奠康王所位以明正位爲天子也礼又有大圭长三尺知介圭非彼三尺圭者典瑞云王搢大圭执鎭圭以朝日玉人云大圭长三尺天子服之彼搢于绅带是天子之笏不是天子所守故知非彼三尺之大圭也上宗奉同瑁则下文云天子受同瑁太保必奠于位其奉介圭下文不言受介圭者以同瑁并在手中故不得执之太保必奠于其位但文不见耳礼于奠爵无名同者但下文祭酢皆用同奉酒知同是酒爵之名也玉人云天子执冒四寸以朝诸侯郑玄注云名玉曰冒者言德能覆盖天下也四寸者方以尊接卑以小爲贵礼天子所以执瑁者诸侯即位天子赐之以命圭圭头邪锐其瑁当下邪刻之其刻阔狭长短如圭头诸侯来朝执圭以授天子天子以冒之刻处瑁彼圭头若大小相当则是本所赐其或不同则圭是伪作知诸侯信与不信故天子执瑁所以冒诸侯之圭以齐瑞信犹今之合符然经传惟言圭之长短不言阔狭瑁方四寸容彼圭头则圭头之阔无四寸也天子以一瑁冒天下之圭则公侯伯之圭阔狭等也此瑁惟冒圭耳不得冒璧璧亦称瑞不知所以齐信未得而闻之也阼阶者东阶也谓之阼者郑玄士冠礼注云阼犹酢也东阶所以荅酢賔客是其义也礼凶事设洗于西阶西南吉事设洗于东阶东南此太保上宗皆行吉事盥洗在东故用阼阶升由便以卑不嫌爲主人也郑玄云上宗犹太宗变其文者宗伯之长太宗伯一人与小宗伯二人凡三人使其上二人也一人奉同一人奉瑁传无明解当同于郑也传太史至同阶正义曰训御爲进太史持䇿书顾命欲以进王故与王同升西阶郑玄云御犹向也王此时王立賔阶上少东太史东面于殡西南而读策书以命王嗣位之事孔虽以御爲进其意当如郑言不言王面北可知也篇以顾命爲名指上文爲言顾命䇿书禀王之意爲言亦是顾命之事故传言䇿书顾命曰皇至光训正义曰此即丁卯命作之册书也诰康王曰大君成王病困之时凭玉几所道称扬将终之敎命命汝继嗣其道代爲民主用是道以临君周邦率羣臣循大法用和道和天下用对扬圣祖文武之大敎叙成王之意言成王命汝如此也传册命至託戒正义曰言凭玉几所道以示不凭玉几则不能言所以感动康王令其哀而听之不敢忽也以训爲道命汝继嗣其道继父道爲天下之主言所任者重因以託戒也传用是至大法正义曰卞之爲法无正训也告以爲法之道令率羣臣循之明所循者法也故以大卞爲大法王肃亦同也乃受至降收正义曰王受册命之时立于西阶上少东北面太史于柩西南东面读䇿书读册旣讫王再拜上宗于王西南北面奉同瑁以授王王一手受同一手受瑁王又以瑁授宗人王乃执同就樽于两楹之闲酌酒乃于殡东西面立三进于神坐前祭神如前祭凡前祭酒酹地而奠爵讫复位再拜王又于樽所别以同酌酒祭神如前复三祭故云三宿三祭三咤然后酌福酒以授王上宗讃王曰飨福酒王再拜受酒跪而祭先哜至齿兴再拜太保受同降自东阶反于篚又盥以异同执璋升自东阶适樽所酌酒至殡东西面报祭之欲祭之时授宗人同拜白王柩云巳传顾命讫王则荅拜拜柩尊所受命太保乃于宗人处受同祭柩如王礼但一祭而巳祭讫乃受福祝酌同以授太保宗人讃太保曰飨福酒太保再拜受同亦祭先而哜至齿兴再拜讫于所居位授宗人同太保更拜白柩以事毕王又荅拜拜柩敬所白王与太保降阶而下堂有司于是收彻器物传王受至顾命正义曰天子执瑁故受瑁爲主同是酒器故受同以祭郑玄云王旣对神则一手受同一手受瑁然旣受之后王受同而祭则瑁以授人礼成于三酌者实三爵于王当是实三爵而续送三祭各用一同非一同而三反也释诂云肃进也宿即肃也故以宿爵而续送祭各用一同爲一进三宿谓三进爵从立处而三进至神所也三祭酒三酹酒于神坐也每一酹酒则一奠爵三奠爵于地也爲此祭者告神言己己受羣臣所传顾命白神使知也经典无此咤字咤爲奠爵传记无文正以旣祭必当奠爵旣言三祭知三宅爲三奠爵也王肃亦以咤爲奠爵郑玄云徐行前曰肃却行曰咤王徐行前三祭又三却复本位与孔异也传祭必至福酒正义曰礼于祭末必饮神之酒受神之福其大祭则有受嘏之福礼特牲少牢主人受嘏福是受神之福也其告祭小祀则不得备仪直饮酒而巳此非大祭故于王三奠爵讫上宗以同酌酒进王讃王曰飨福酒也王取同哜之乃以同授太保也传受王至于篚正义曰上宗讃王以飨福酒也即云太保受同明是受王所飨同也祭祀饮酒之礼爵未用皆实于篚旣饮皆反于篚知此下堂反于篚也传太保至曰酢正义曰祭祀以变爲敬不可即用王同故太保以盥手更洗异同实酒于同中乃秉璋以酢祭于王祭后更复报祭犹如正祭大礼之亚献也周礼典瑞云四圭有邸以祀天两圭有邸以祀地圭璧以祀日月璋邸射以祀山川从上而下递减其半知半圭曰璋祭统云君执圭瓉太宗执璋瓉谓亚献用璋瓉此非正祭亦是亚献之类故亦执璋若助祭公侯伯子男自得执圭璧也秉璋以酢是报祭之事王巳祭太保又报祭也酢训报也故报祭曰酢饮酒之礼称献酢者亦是报之义也传宗人至受命正义曰上宗爲大宗伯知宗人爲小宗伯也太保所以拜者白成王言己巳传顾命讫也将欲拜故先授宗人同拜者自爲拜神不拜康王但白神言巳传顾命之事先告王巳受顾命王荅拜者尊所受之命亦告神使知故荅拜也王旣祭则奠同于地太保不敢奠于地故以同授宗人然后拜也太保旣酢祭而拜则王之奠爵每奠必拜于王祭不言拜者祭酒必拜乃是常礼于王不言拜于太保言拜者足以见王拜也传太保至相备正义曰太保受同者谓太保旣拜之后于宗人边受前所授之同而进以祭神旣祭神之后遂更受福酒哜以至齿礼之通例啐入口是哜至于齿示饮而实不饮也太保报王之祭事与王祭礼同而史録其事二文不等故传辨其意于太保言哜至齿则王飨福酒亦哜至齿也于王言上宗曰飨则太保亦应有宗人曰飨二文不同互见以相备传太保至所白正义曰宅训居也太保居其所于受福酒之处足不移爲将拜故授宗人同祭祀旣毕而更拜者白成王以事毕也旣拜白成王以传顾命事毕则王受顾命亦毕王荅拜敬所白也诸侯出庙门侯正义曰庙门谓路寝门也出门待王后命即作后篇后篇云二伯率诸侯入应门则诸侯之出应门之外非出庙门而巳以其在庙行事事毕出于庙门不言出庙门即止也康王之诰第二十五康王之诰正义曰康王旣受顾命主天子之位羣臣进戒于王王遂报诰诸侯史叙其事作康王之诰伏生以此篇合于顾命共爲一篇后人知其不可分而爲二马郑王本此篇自髙祖寡命巳上内于顾命之篇王若曰以下始爲康王之诰诸侯告王王报诰诸侯而使告报异篇失其义也王出至荅拜正义曰此叙诸侯见新王之事王出毕门在应门之内立于中庭太保召公爲西伯率西方诸侯入应门左立于门内之西厢也太师毕公爲东伯率东方诸侯入应门右立于门内之东厢也诸侯皆布陈一乗四匹之黄马朱鬛以爲见新王之庭实诸侯爲王之賔共使一人少前进举奉圭兼币之辞言曰一二天子之臣在外爲蕃衞者敢执土壤所有奠之于庭旣爲此言乃皆再拜稽首用尽礼致敬以正王爲天子也康王先爲太子以义嗣先人明德不以在丧爲嫌荅诸侯之拜以示受其圭币与之爲主也传出毕至南面正义曰出在门内不言王坐诸侯旣拜王即荅拜复不言兴知立庭中南面也传二公至北面正义曰二公率领诸侯知其爲二伯各率其所掌诸侯曲礼所谓职方者此之义也王肃云毕公代周公爲东伯故率东方诸侯然则毕公是太师也当太师之名在太保之上此先言太保者于时太保领冢宰相王室任重故先言西方若使东伯任重亦当先言东方北面以东爲右西爲左入左入右随其方爲位嫌东西相向故云皆北面将拜王明北面也传诸侯至庭实正义曰诸侯朝见天子必献国之所有以表忠敬之心故诸侯皆陈四黄马朱鬛以爲庭实言实之于王庭也四马曰乗言乗黄正是马色黄矣黄下言朱朱非马色定十年左传云宋公子地有白马四公嬖向魋魋欲之公取而朱其尾鬛以与之是古人贵朱鬛知朱者朱其尾鬛也于时诸侯其数必衆衆国皆陈四马则非王庭所容诸侯各有所献必当少陈之也案周礼小行人云合六币圭以马璋以皮壁以帛琮以锦琥以绣璜以黼此六物者以和诸侯之好郑玄云六币所以享也五等诸侯享天子用璧享后用琮用圭璋者二王之后也如郑彼言则诸侯之享天子惟二王之后用马此云皆陈马者下云奉圭兼币币即马是也圭是文马之物郑云此币圭以马盖举王者之后以言耳诸侯当璧以帛亦有庭实然则此陈马者是二王之后享王物也独取此物以揔表诸侯之意故云诸侯皆陈马也圭亦享王之物下言奉圭此不陈圭者圭奉以文命不陈之也案觐礼诸侯享天子马卓上九马随之此用乗黄者因丧礼而行朝故略之传賔诸至奠贽正义曰天子于诸侯有不纯臣之义故以诸侯爲賔称训举也举奉圭兼币之辞以圭币奉王而爲之作辞辞出一人之口而言一二者见诸侯同爲此意意非一人也郑玄云释辞者一人其余奠币拜者稽首而巳是也言衞者诸侯之在四方皆爲天子蕃衞故曰臣衞此时成王始崩即得有诸侯在京师者来朝而遇国丧遂因见新王也诸侯享天子其物甚衆非徒圭马而巳皆是土地所有故云敢执壤地所出而奠贽也然举奉圭兼币乃是享礼凡享礼则每一国事毕乃更余国复入其朝则侯氏揔入故郑玄注曲礼云春受贽于朝受享于庙是朝与享别此旣诸侯揔入而得有庭实享礼者以新朝嗣王因行享礼故郑注云朝兼享礼也与常礼不同传诸侯至其币正义曰周礼太祝辨九拜一曰稽首施之于极尊故爲尽礼也义嗣德三字史原王荅拜之意也康王先是太子以义继先人明德今爲天子无所嫌故荅其拜受其币自许与诸侯爲主也太保至寡命正义曰太保召公与司徒芮伯皆共诸侯并进相顾而揖乃并再拜稽首起而言曰敢告天子大天改大国殷之王命诛杀殷纣惟周家文王武正大受大道而顺之能忧我西土之民以此王有天下惟我周家新升王位当尽和天下赏罚戡定其爲王之功用布遗后人之美将使施及子孙无有穷尽之期今王新即王位其敬之哉当张大我之六师令国常强盛无令倾坏我髙祖寡有之命戒王使继先王之业也传冢宰至见外正义曰召公爲冢宰芮伯爲司徒司徒位次冢宰故言太保与芮伯咸进芮伯已下共告羣臣诸侯并皆进也相揖者揖之使俱进也太保揖羣臣羣臣又报揖太保故言相揖动足然后相揖故相揖之文在咸进之下传言文至所起正义曰羑声近猷故训之爲道王肃云羑道也文武所忧非忧西土而巳特言能忧西土之民本其初起于西土故也传言当至敎命正义曰皇训大也国之大事在于强兵故令张大六师之衆髙德之祖谓文王也王肃云美文王少有及之故曰寡有也王若至子羞正义曰羣臣诸侯旣进戒王王顺其戒唿而告之曰衆邦在侯甸男衞诸服内之国君惟我一人钊报诰卿士羣公昔先君文王武王其道甚大政化平美专以美道敎化不务咎恶于人致行至美中正诚信之道用是显明于天下言圣道博洽也文武旣圣时臣亦贤则亦有如熊如罴之勇士不二心之忠臣共安治王家以君圣臣良之故用能受端直之命于上天犬天用顺其道付与四方之国使文武受此诸国王有天下言文武得贤臣之力也文武以得臣力之故乃施政命封立贤臣爲诸侯者树之以爲蕃屏令屏衞在我后之人先王所立诸侯即今诸侯之祖故举先丗之事以告今之诸侯今我一二伯父庶几相与顾念文武之道安汝先公之用臣服于先王之道而法循之亦当以忠诚辅我天子虽汝身在外土爲国君汝心常当无有不在王室当各用心奉忧其所行顺道无自荒怠以遗我稚子之羞辱稚子康王自谓戒令匡弼已也传顺其至见内正义曰羣臣戒王使勤王又戒之使辅已是顺其事而告之也上文太保芮伯进言不言诸侯以内见外此王告庶邦不言朝臣以外见内欲令互相备也周制六服此惟四服不言采要者略举其事犹武成云甸侯衞骏奔走亦略举之矣予一人钊正义曰礼天子自称予一人不言名此王自称名者新即王位谦也传言先至咎恶正义曰孔以富爲美故云政化平美不务咎恶于人言哀矜下民不用刑罚王肃云文武道大天下以平万民以冨是也传致行至德洽正义曰孔以齐爲中致行中正诚信之道王肃云立大中之道也传天子至循之正义曰觐礼言天子唿诸侯之礼云同姓大国则曰伯父其异姓则曰伯舅同姓小邦则曰叔父其异姓则曰叔舅计此时诸侯多矣独云伯父举同姓大国言之也诸侯先公以臣道服于先王其事有法故令安汝先公之用臣服于先王以臣之道而法循之传言虽至诸侯正义曰王之此诰并告羣臣诸侯但互相发见其言不备言先王有熊罴之士励朝臣使用力如先丗之臣也此言汝身在外土心念王室督诸侯使然羣公至丧服正义曰羣公揔谓朝臣与诸侯也郑玄云羣公主爲诸侯与王之三公诸臣亦在焉王释冕反丧服朝臣诸侯亦反丧服礼丧服篇臣爲君诸侯爲天子皆斩衰毕命第二十六康王至毕命正义曰康王命史官作册书命毕公使毕公分别民之居里今善恶有异于成周之邑成定东周之郊境史叙其事作毕命传命爲至毕公正义曰周礼内史云凡命诸侯及孤卿大夫则䇿命之此云命作册者命内史爲册书以命毕公故云以册命毕公传分别至保护正义曰殷之顽民迁居此邑历丗化之巳得纯善恐其变改故更命毕公分别民之居里异其善恶即经所云旌别淑慝表厥宅里彰善瘅恶树之风声殊厥井疆㑭克畏慕皆是也分者令其善恶分别使恶者慕善非分别其处使之异居也此邑本名成周欲以成就周道民不纯善则是未成故命毕公敎之成定东周郊境即经申画郊圻愼固封守是其使有保护惟十至东郊正义曰惟康王即位十有二年六月三日庚午月光朏然而明也于朏后三日壬申王早朝行从宗周镐京至于丰邑就文王之庙以成周之民衆命太师毕公使安理东郊之民今得其所传康王至庚午正义曰汉初不得此篇有伪作其书以代之者汉书律历志云康王十二年六月戊辰朔三日庚午故毕命丰刑曰惟十有二年六月庚午朏王命作䇿书丰刑此伪作者传闻旧语得其年月不得以下之辞妄言作丰刑耳亦不知丰刑之言何所道也郑玄云今其逸篇有册命霍侯之事不同与此序相应非也郑玄所见又似异于丰刑皆妄作也说文云朏月未盛之明也此日未有事而记此庚午朏者爲下言壬申张本犹如记朔望与生魄死魄然也王若至仰成正义曰康王顺其事叹而唿毕公曰呜唿父师惟文王武王布大德于天下用此能受殷之王命代殷爲天子惟周公佐助先王安定其家愼彼殷之顽民恐其或有叛逆故迁于洛邑令之比近王室用使化其敎训自尔巳来旣历三纪人丗既变风谷亦移四方无可度之事我天子一人用是而得安宁但天道有上下交接之义政敎有用俗改更之理今日虽善或变爲恶若不善其善则民无所劝慕更须选贤敎之举善劝之冝此任者莫先于公惟公勉力行德能勤小事辅佐四丗正色率下无有不敬仰师法公言者公之善功多于先王我小子垂衣拱手仰公成理将欲任之故盛称其德也传王顺至王命正义曰毕公代周公爲太师故王唿爲父师率东方诸侯是爲东伯也盖君陈卒命之使代君陈也传言周至其家正义曰释诂云左右助也言周公助先王安定其家伐殷之时周公巳有其功复能迁殷顽民言其功之多也传言殷至曰丗正义曰周公以摄政七年营成周成王元年迁殷顽民成王在位之年虽未知其实当在三十左右至今应三十六年是殷民迁周巳历三纪十一年者天之大数歳星太歳皆十二年而一周天故十二年曰纪父子易人爲丗大禹谟云赏延于丗谓縁父及子也传天道至劝慕正义曰天气下降地气上腾而有寒暑生焉刑新国用轻典刑乱国用重典轻重随俗而有寛勐异焉天道有上下交接之义故寒暑易节政敎有用俗改更之理故寛勐相济天道有寒暑递来政敎以寛勐相济民之风俗善恶无常或善变爲恶或恶变爲善不可以其旣善谓善必不变民之俗善须以善养之令善遂不变人之俗有不善当以善法御之使变而爲善若乃不善其善则下民无所劝慕民无所慕则变爲恶矣殷民今虽巳善更当以善敎之欲以屈毕公之意传言公至师法正义曰小物犹小事也能勤小事则大事必能勤矣故举能勤小事以爲毕公之善释诂云亮佐也晋语说文王之事云询于八虞访于辛尹重之以周召毕荣则毕公于文王之丗巳爲大臣是辅佐文武成康四丗爲公卿也正色谓严其颜色不惰慢不阿谄以此率下下民无不敬仰师法之传公之至子孙正义曰先王之功无由可及言公之善功多大先人之美方欲委之以事盛言之重其功美矣王曰至念哉正义曰王更叹而唿毕公曰呜唿父师今日我敬命公以周公所爲之事公其往爲之哉公往至彼当识别善之与恶表异其善者所居之里彰明其爲善病其爲恶其爲善之人当立其善风扬其善声其有不循道敎之常者则殊其井田疆界使之能畏爲恶之祸慕爲善之福更重画郊圻境界谨愼牢固其封疆守备以安彼四海之内爲政贵在有常言辞尚其体实要约当不惟好其竒异商之旧俗靡靡然好相随顺利口辩捷阿䛕顺旨者惟以爲贤余风至今未絶公其念絶之哉戒毕公以治殷民之法传言当至善声正义曰旌旗所以表识贵贱故传以旌爲识淑善也慝恶也言当识别顽民之善恶知其善者表异其所居之里若今孝子顺孙义夫节妇表其门闾者也表其善者则恶者自见明其爲善当襃赏之病其爲恶当罪罚之其有善人立其善风令邑里使放傚之扬其善声告之踈逺使闻知之传其不至沮劝正义曰孟子云方里爲井井九百亩使民死徙无出郷郷田同井出入相友守望相助疾病相扶持则百姓亲睦然则先王制之爲井田也欲使民相亲爱生相佐助死相殡葬不循道敎之常者其人不可亲近与善民杂居或染善爲恶故殊其井田居界令民不与来往犹今下民有大罪过不肯服者则摈出族党之外吉凶不与交通此之义也亦旣殊其井田必当思自改悔使其能畏爲恶之祸慕爲善之福所以沮止爲恶者劝勉爲善者传郊圻至安矣正义曰郊圻谓邑之境界境界虽旧有规画而年丗乆逺或相侵夺当重分明画之以防后相侵犯虽举邑之郊境爲言其民田疆畔亦令更重画之不然何以得殊其井疆也王城之立四郊以爲京师屏障预备不虞又当谨愼牢固封疆之守备以安四海之内此是王之近郊牢设守备惟可以安京师耳而云安四海者京师安则四海安矣传纣以至絶之正义曰韩宣子称纣使师延作靡靡之乐靡靡者相随顺之意纣之爲人拒谏饰非恶闻其短惟以靡靡相随顺利口捷给能随从上意者以之爲贤商人效之遂成风俗由此所以覆亡国家殷民利口余风至今不絶公其念絶之欲令其变恶俗也我闻至共训正义曰我闻古人言曰丗有禄位之家恃富骄恣少能用礼以放荡之心陵邈有德之士如此者实悖乱天道敝俗相化奢侈华丽虽相去万丗而共同一流此殷之衆士皆是富贵之家居处宠势惟巳乆矣怙恃奢侈以灭德义身卑而僭上饰其服美于其人骄恣过制矜能自侉行如此不变将用恶自终今以法约之虽收敛其放佚之心恒防闲之惟大艰难资财富足能顺道义则惟可以长年命矣惟能用德惟能行义是乃爲大顺德也若不用古之训典则于何其能顺乎欲令毕公以古之训典敎殷民也传特言至天道正义曰凡以善言敎化无非古之训典于此特言我闻者言此事自古有之所以尤须严禁故也丗有禄位财多势重纵恣其心而无礼敎如此之人少能不以放荡之心陵邈有德者天这以上临下以善率恶今乃以下慢上以恶陵善如此者实乱天道也传此殷至僭上正义曰席者人之所处故爲居之义旧乆也殷士多是丗贵之家故爲居宠日乆怙恃已之奢侈自谓奢侈爲贤德义废而不行故爲以灭德义又以人轻位卑美服盛饰是服饰过制度美于其人言僭上服服胜人也传言殷至惟难正义曰淫训过也故爲过制强梁者不得其死好胜者必遇其敌故矜侉不变将用恶自终言虽收放心则已收之矣虽今顺从周制畏威自止故怨犹在心未压服故以礼闲御其心惟难也闲谓防闲御止也传敬顺至毕公正义曰美于前人之政谓光前人之政所以勉励毕公尚书正义卷第一八计一万五千六百九十五字尚书正义尚书正义卷十九尚书正义卷第十九国子祭酒上护军曲阜县开国子臣孔颖达奉勑撰周书君牙第二十七冏命第二十八吕刑第二十九君牙第二十七穆王至君牙正义曰穆王命其臣名君牙者爲周大司徒之卿以䇿书命之史録其䇿书作君牙传言汝至太常正义曰周礼司勲云凡有功者铭书于王之太常祭于大烝郑玄云铭之言名也生则书于王旌以识其人与其功也死则于烝先王祭之是有功者书于王之太常以表显之也周礼司常云日月爲常王建太常是王之旌旗画日月名之曰太常也今命至乃宁正义曰王言我以危惧之故今命汝爲我辅翼汝当作我股肱心膂言将任之如已身也继汝先丗旧所服行亦如父祖忠勤无爲不忠辱累汝祖考当须大布五常之敎用和天下兆民令有法则凡欲率下当先正身汝身能正则下无敢不正民心无能中正惟取汝之中正汝当爲中正以率之夏月大暑大雨天之常也小民惟曰怨恨而咨嗟冬月大寒亦天之常也小民亦惟曰怨恨而咨嗟天不可怨民尚怨之治民欲使无怨其惟难哉思虑其难以谋其易爲政不违道不逆民民乃安矣传今命至委任正义曰股脚也肱臂也膂背也汝爲我辅翼当如我之身故举四支以言爲股肱心体之臣言委任如身也传以膂爲体以见四者皆体非独膂爲体也礼记缁衣云民以君爲心君以民爲体此举四体今以臣爲心者君臣合体则亦同心诗云赳赳武矢公侯腹心是臣亦爲君心也传冬大至怨嗟正义曰传以祁爲大故云冬大寒寒言大则夏暑雨是大雨于此言祁以见之上言暑雨此不言寒雪者于上言雨以见之互相备也呜唿至前人正义曰王又叹言呜唿大是显明哉文王之谋也大可承奉哉武王之业也文王之谋武王之业开道佑助我在后之人皆以正道无邪缺言先王之道易可遵也汝惟敬明汝之五敎用奉顺于先王之道汝当荅扬文武光明之命追配于前丗令名之人令其顺先王之道同古之大贤也传言武至承奉正义曰文王未克殷始谋造周故美其谋武王以杀纣功成业就故美其业谋则明白可遵业则功成可奉故谋言显烈言承诗周颂武篇曰于皇武王无竞维烈亦美武王业之木也传文武至邪缺正义曰文始谋之武卒成之文谋大明武业可奉言先王以此成功开道佑助我之后人使我得安其事而奉行之以正道见其无邪罔缺失见其周备故传言无邪缺王若至有乂正义曰王顺而唿之曰君牙汝爲大司徒惟当奉用先丗正官之法诸臣所行故事旧典于是法则之民之治乱在此而巳汝必奉而用之循汝祖考之所行明汝君之有治功汝君王自谓也囧命第二十八穆王至囧命正义曰穆王命其臣名伯囧者爲周太仆正之官以䇿书命之史録其䇿书作囧命传伯囧至大夫正义曰正训长也周礼太御中大夫太仆下大夫孔以此言太仆正则官髙于太仆故以爲周礼太御者知非周礼太仆若是周礼太仆则此云太仆是矣何须云正乎且此经云命汝作大正正于羣仆案周礼太驭中大夫而下有戎仆齐仆道仆田仆太御最爲长旣称正于羣仆故以爲太御中大夫且与君同车最爲亲近故春秋随侯宠少师以爲车右汉书文帝爱赵同命之爲御凡御者最爲密昵故此经云汝无昵于憸人充耳目之官故以爲太御中大夫掌御玉辂之官戎仆虽中大夫以戎事爲重叙在太御之下故以太御爲长大仆虽掌燕朝非亲近之任又是下大夫不得爲长王若至咸休正义曰王顺其事而唿之曰伯囧惟我不能于道德而继嗣先人居大君之位人轻任重终常悚惧心内憷惕惟恐倾危中夜以起思望免其愆过昔在文王武王聦无所不闲明无所不见齐中也每事得中圣通也通知诸事其身明圣如此又小大之臣无不皆思忠良其左右侍御仆从无非中正之人以旦夕承辅其君故其君出入起居无有不敬文武发号施令无有不善以此之故下民敬顺其命万邦皆美其化由臣善故也传言常至过悔正义曰礼记祭义云春雨露旣濡君子履之必有憷惕之心憷惕是心动之名多忧惧之意也厉训危也言常悚惧惟恐倾危易称夕惕若厉即此义也传聦明至忠良正义曰聦发于耳明发于目故爲视听逺也齐训中圣训通也动必得中通而先识是无滞碍也惟予至先烈正义曰王言惟我一人无善亦旣无知实恃赖左右前后有职位之臣匡正其智所不及者责羣臣使正己也即言正己之事绳其愆过纠其错谬格其非妄之心心有妄作则格正之使能继先王之功业言得臣匡辅乃可继丗也传言恃至功业正义曰木不正者以绳正之绳谓弹正纠谓发举有愆过则弹正之有错谬则发举之格谓检括其有非理枉妄之心检括使妄心不作臣当如此匡君使能继先王之功业言已无能责臣使如此也今予至吉士正义曰今我命汝作太仆官大正汝当敎正于羣仆侍御之臣劝勉汝君爲德汝与同僚交更修进汝君智所不及之事汝爲仆官之长当愼简汝之僚属必使皆得正人无得用巧言令色便僻侧媚之人其惟皆当用吉良善士令选其在下属官小臣仆隷之等皆用善人传欲其至佞伪正义曰作大正正长也作仆官之长正于羣仆令敎正之二正义不同也羣仆虽官有小大皆近天子近人主者多以谄佞白容令大仆敎正羣仆明使敎之无敢佞伪也案周礼太驭中大夫堂御玉辂戎仆中大夫掌御戎车齐仆下大夫掌驭金辂道仆上士掌驭象辂田仆上士掌驭田辂羣仆谓此也传当谨至正士正义曰府史巳下官长所自辟除命士以上皆应人主自选此令太仆正谨愼简选僚属者人主所用皆由臣下臣下铨拟可者然后用之故令太仆正愼简僚属也论语称巧言令色足恭左丘明耻之便僻是巧言令色之类知是彼足恭也巧言者巧爲言语以顺从上意无情实也令色者善爲颜色以媚说人主无本质也便僻者前却俯仰以足爲恭侧媚者爲僻侧之事以求媚于君此等皆是谄䛕之人不可用爲近官也媚爱也襄三十一年左传云郑子产谓子皮曰谁敢求爱于子知此爲侧媚者爲侧行以求爱非是爱前人也若能爱在上则忠臣也不当禁其无用吕刑第二十九吕命至吕刑正义曰吕侯得穆王之命爲天子司宼之卿穆王于是用㠯侯之言训畅夏禹赎刑之法吕侯称王之命而布告天下史録其事作吕刑传吕侯至司宼正义曰吕侯得王命必命爲王官周礼司宼掌刑知吕侯见命爲天子司宼郑玄云吕侯受王命入爲三公引书说云周穆王以吕侯爲相书说谓书纬刑将得放之篇有此言也以其言相知爲三公即如郑言当以三公领司宼不然何以得专王刑也传吕侯至天下正义曰名篇谓之吕刑其经皆言王曰知吕侯以穆王命作书也经言陈罚赎之事不言何代之礼故序言训夏以明经是夏法王者代相革易刑罚丗轻丗重殷以变夏周又改殷夏法行于前代废巳乆矣今复训畅夏禹赎刑之法以周法伤重更从轻以布告天下以其事合于当时故孔子録之以爲法经多说治狱之事是训释申畅之也金作赎刑唐虞之法周礼职金掌受士之金罚货罚入于司兵则周亦有赎刑而逺训夏之赎刑者周礼惟言士之金罚人似不得赎罪纵使亦得赎罪赎必异于夏法以夏刑爲轻故祖而用之罪实则刑之罪疑则赎之故当并言赎刑非是惟训赎罚也周礼司刑掌五刑之法以丽万民之罪墨罪五百劓罪五百宫罪五百刖罪五百杀罪五百五刑惟有二千五百此经五刑之属三千案刑数乃多于周礼而言变从轻者周礼五刑皆有五百此则轻刑少而重刑多此经墨劓皆千剕刑五百宫刑三百大辟二百轻刑多而重刑少变周用夏是改重从轻也然则周公圣人相时制法而使刑罚太重令穆王改易之者穆王逺取夏法殷刑必重于夏夏承尧舜之后民淳易治故制刑近轻轻则民慢故殷刑稍重自汤巳后丗渐苛酷纣作炮烙之刑明知刑罚益重周承暴虐之后不可顿使太轻虽减之轻犹重于夏法成康之闲刑措不用下及穆王民犹易治故吕侯度时制冝劝王改从夏法圣人之法非不善也而不以经逺吕侯之智非能髙也而法可以适时苟适于时事即可爲善亦不言吕侯才髙于周公法胜于前代所谓观民设敎遭时制冝刑罚所以世轻丗重爲此故也传后爲至甫刑正义曰礼记书传引此篇之言多称爲甫刑曰故传解之后爲甫侯故或称甫刑知后爲甫侯者以诗大雅崧髙之篇宣王之诗云生甫及申扬之水爲平王之诗云不与我戍甫明子孙改封爲甫侯不知因吕国改作甫名不知别封余国而爲甫号然子孙封甫穆王时未有甫名而称爲甫刑者后人以子孙之国号名之也犹若叔虞初封于唐子孙封晋而史记称晋丗家然宣王以后改吕爲甫郑语史伯之言幽王之时也乃云申吕虽衰齐许犹在仍得有吕者以彼史伯论四岳治水其齐许申吕是其后也因上申吕之文而云申吕虽衰吕即甫也惟吕至四方正义曰惟吕侯见命爲卿于时穆王享有周国巳积百年王精神耄乱而荒忽矣王虽老耄犹能用贤取吕侯之言度时丗所冝作夏赎刑以治天下四方之民也传言吕至扬名正义曰史述吕侯见命而记王年知其得命之时王以享国百年也曲礼云八十九十曰耄是耄荒爲年老精神耄乱荒忽也穆王即位之时巳年过四十矣比至命吕侯之年未必巳有百年言百年者美大其事虽则年老而能用贤以扬名故记其百年之耄荒也周本纪云甫侯言于王作脩刑辟是脩刑法者皆吕侯之意美王能用之穆王即位过四十者不知出何书也周本纪云穆王即位春秋巳五十矣立五十五年崩司马迁若在孔后或当各有所据无逸篇言殷之三王及文王享国若干年者皆谓在位之年此言享国百年乃从生年而数意在美王年老能用贤而言其长寿故举从生之年以耄荒接之美其老之意也文不害意不与彼同王曰至在下正义曰吕侯进言于王使用轻刑又称王之言以告天下说重刑害民之义王曰顺古道有遗余典训记法古人之事昔炎帝之末有九黎之国君号蚩尤者惟造始作乱恶化递相染易延及于平善之民平民化之亦变爲恶无有不相宼盗相贼害爲鸱枭之义钞掠良善外姦内宄劫夺人物攘窃人财矫称上命以取人财若已固自有之然蚩尤之恶巳如此矣至于髙辛氏之末又有三苗之国君习蚩尤之恶不肯用善化民而更制重法惟作五虐之刑乃言曰此得法也杀戮无罪之人于是始大爲四种之刑刵截人耳劓截人鼻劅椓人隂黥割人面苗民于此施刑之时并制无罪之人对狱有罪者无辞无罪者有辞苗民断狱并皆罪之无差简有直辞者言滥及无罪者也三苗之民惯渎乱政起相渐染皆化爲恶泯泯爲乱棼棼同恶小大爲恶民皆巧诈无有中于信义以此无中于信反背诅盟之约虽有要约皆违背之三苗虐政作威衆被戮者方方各告无罪于上天上天下视苗民无有馨香之行其所以爲德刑者发闻于外惟乃皆腥臭无馨香也君帝帝尧哀矜衆被杀戮者不以其罪乃报爲暴虐者以威止絶苗民使无丗位在于下国言以刑虐故灭之也得同也九黎之文惟出楚语孔以蚩尤爲九黎下传又云蚩尤黄帝所灭言黄帝所灭则与史记同矣孔非不见楚语而爲此说盖以蚩尤是九黎之君黄帝虽灭蚩尤犹有种类尚在故下至少昊之末更复作乱若其不然孔意不可知也郑玄云学蚩尤爲此者九黎之君在少昊之代也其意以蚩尤当炎帝之末九黎当少昊之末九黎学蚩尤九黎非蚩尤也传平民至之甚正义曰蚩尤作乱当是作重刑以乱民以峻法酷刑民无所措手足困于苛虐所酷人皆苟且故平民化之无有不相宼贼羣行攻劫曰宼杀人曰贼言攻杀人以求财也鸱枭贪残之鸟诗云爲枭爲鸱枭是鸱类郑玄云盗贼状如鸱枭钞掠良善劫夺人物传言鸱枭之义如郑说也释诂云虔固也若固有之言取得人物如己自有也传三苗至同恶正义曰上说蚩尤之恶即以苗民继之知经意言三苗之君习蚩尤之恶灵善也不用善化民而制以重刑学蚩尤制之用五刑而虐爲之故爲五虐之刑不必皐陶五刑之外别有五也曰法者述苗民之语自谓所作得法欲民行而畏之如史记之文蚩尤黄帝所灭下句所说三苗帝尧所诛楚语云三苗复九黎之恶是异丗而同恶也郑玄以爲苗民即九黎之后颛顼诛九黎至其子孙爲三国髙辛之衰又复九黎之恶尧兴又诛之尧末又在朝舜臣尧又窜之后禹摄位又在洞庭逆命禹又诛之穆王深恶此族三生凶德故着其恶而谓之民孔惟言异丗同恶不言三苗是蚩尤之子孙韦昭云三苗炎帝之后诸侯共工也传三苗至五虐正义曰三苗之主实国君也顽凶若民故谓之苗民不于上经爲传者就此恶行解之以其顽凶敢行虐刑以杀戮无罪释诂云淫大也于是大爲截人耳鼻椓隂黥面苗民爲此刑也椓隂即宫刑也黥面即墨刑也康诰周公戒康叔云无或劓刵人即周出有劓刵之刑非苗民别造此刑也以加无辜故曰五虐郑玄云刵断耳劓截鼻椓谓椓破隂黥爲羁黥人面苗民大爲此四刑者言其特深刻异于皐陶之爲郑意盖谓截耳截鼻多截之椓隂苦于去势黥面甚于墨頟孔意或亦然也传三苗至之约正义曰三苗之民谓三苗国内之民也渎谓惯渎苗君乆行虐刑民惯见乱政习以爲常起相渐化泯泯相似之意棼棼扰攘之状泯泯爲乱习爲乱也棼棼同恶共爲恶也中犹当也皆无中于信义言爲行无与信义合者诗云君子屡盟乱是用长乱丗之民多相盟诅旣无信义必背违之以此无中于信反背诅盟之约也传三苗至腥臭正义曰方方各告无罪于上天言其处处告也天矜于下俯视苗民无有馨香之行馨香以喻善也其所以爲德刑苗民自谓是德刑者发闻于外惟乃皆是腥臭腥臭喻恶也传君帝至下国正义曰释诂云皇君也此言遏絶苗民下句即云乃命重黎重黎是帝尧之事知此灭苗民亦帝尧也此灭苗民在尧之初兴使无丗位在于下国而尧之末年又有窜三苗者礼天子不灭国择立其次贤者此爲五虐之君自无丗位在下其改立者复得在朝但此族数生凶德故历代每被诛耳乃命至惟明正义曰三苗乱德民神杂扰帝尧旣诛苗民乃命重黎二氏使絶天地相通令民神不杂于是天神无有下至地地民无有上至天言天神地民不相杂也羣后诸侯相与在下国羣臣皆以明明大道辅行常法鳏寡皆得其所无有掩盖之者君帝帝尧淸审详问下民所患鳏寡皆有辞怨于苗民言诛之合民意尧视苗民见怨则又增修其德以德行威则民畏之不敢爲非以德明人人皆勉力自修使德明言尧所行赏罚得其所也传重即至相干正义曰楚语云昭王问于观射父曰周书所谓重黎实使天地不通者何也若无然氏将能登天乎对曰非此之谓也古者民神不杂少昊氏之衰也九黎乱德家爲巫史民神同位祸灾荐臻颛顼受之乃命南正重司天以属神命火正黎司地以属民使复旧常无相侵渎是谓絶地天通其后三苗复九黎之德尧复育重黎之后不忘旧者使复典之彼言主说此事而尧典云乃命羲和钦若昊天即所谓育重黎之后使典之也以此知重即羲也黎即和也言羲是重之子孙和是黎之子孙能不忘祖之旧业故以重黎言之传言尧乃命羲和掌天地四时之官尧典文也民神不扰是谓絶地天通楚语文也孔惟加各得其序一句耳楚语又云司天属神司地属民令神与天在上民与地在下定上下之分使民神不杂则祭享有度灾厉不生经言民神分别之意故言罔有降格言天神无有降至于地者谓神不干民孔因互文云地民不有上至于天者言民不干神也乃揔之云明不相干即是民神不杂也地民或作地祇学者多闻䄂祇又民字似祇因妄改使谬耳如楚语云乃命重黎是颛顼命之郑玄以皇帝哀矜庶戮之不辜至罔有降格皆说颛顼之事乃命重黎即是命重黎之身非羲和也皇帝淸问以下乃说尧事颛顼与尧再诛苗民故上言遏絶苗民下云有辞于苗异代别时非一事也案楚语云少昊氏之衰也九黎乱德又云其后三苗复九黎之德则九黎三苗非一物也颛顼诛九黎谓之遏絶苗民于郑义爲不惬楚语言颛顼命重黎解爲帝尧命羲和于孔说又未允不知二者谁得经意也传言尧至名焉正义曰此经二句说帝尧之德事也而其言不顺文在苗民之下故传以爲尧监苗民之见怨则又増修其德敦德以临之以德行其威罚则民畏之而不敢爲非明贤则德明人者若凡人虽欲以德明贤者不能照察今尧德明贤者则能以德明识贤人故皆劝慕爲善明与上句相互则德威者凡人虽欲以德行威不能威肃今尧行威罚则能以德威罚罪人故人皆畏威服德也乃命至祗德正义曰尧旣诛苗民乃命三君伯夷禹稷忧施功于民使伯夷下礼典敎民折断下民惟以典法伯禹身平治水土主名天下山川其无名者皆与作名后稷下敎民布种在于农亩种殖嘉谷三君者各成其功惟以殷盛于民使民衣食充足乃使士官制御百官之姓于刑之中正以敎民爲敬德言先以礼法化民民旣富而后敎之非苟欲刑杀也传伯夷至于民正义曰伯夷与稷言降禹不言降降可知降下也从上而下于民也舜典伯夷主礼典敎民而断以法即论语所谓齐之以礼也山川与天地并生民应先与作名但禹治洪水万事改新古老旣死其名或灭故当时无名者禹皆主名之言此者以见禹治山川爲民于此耕稼故也此三事者皆是爲民故传旣解三事乃结上句此即所谓尧命三君忧功于民忧欲与民施功也此三事之次当禹功在先先治水土乃得种谷民得谷食乃能行礼管子云衣食足知荣辱仓廪实知礼节是言足食足衣然后行礼也此经先言伯夷者以民爲国之本礼是民之所急将言制刑先言用礼刑礼相须重礼故先言之也传言伯至敬德正义曰此经大意言禹稷敎民使衣食充足伯夷道民使知礼节有不从敎者乃以刑威之故先言三君之功乃说用刑之事言禹稷敎民稼穑衣食旣巳充足伯夷道民典礼又能折之以法礼法旣行乃使皐陶作士制百官于刑之中令百官用刑皆得中正使不僭不滥不轻不重助成道化以敎民爲敬德言从伯夷之法敬德行礼也穆穆至棐彞正义曰言尧躬行敬敬之道在于上位三后之徒躬秉明德明君道在于下君臣敬明其德灼然着于四方故天下之士无不惟德之勤悉皆勤行德矣天下之士皆勤立德故乃能明于用刑之中正循大道以治于民辅成常敎美尧君臣明德能用刑得中以辅礼敎传尧躬至之勤正义曰释训云穆穆敬也明明重明则穆穆重敬当敬天敬民在于上位也明明在下则是臣事知是三后之徒秉明德明君道于下也彰着于四方四方皆法效之故天下之士无不惟德之勤传天下至常敎正义曰刑者所以助敎而不可专用非是身有明德则不能用刑以天下之大万方之衆必当尽能用刑天下乃治此美尧能使天下皆勤立德故乃能明于用刑之中正言天下皆能用刑尽得中正循治民之道以治于民辅成常敎伯夷所典之礼是常行之敎也典狱至在下正义曰尧时典狱之官非能止絶于威有犯必当行威威刑不可止也惟能止絶于富受货然后得富无货富自絶矣言于时丗治货赂不行尧时典狱之官皆能敬其职事忌其过失无有可择之言在于其身天德平均惟能爲天之德志性平均自爲长乆大命配当天意在于天下言尧德化之深于时典狱之官皆能贤也传言尧至不行正义曰尧时主狱之官有威严有德行有恕心有犯罪必罪之是有威也无罪则赦之是有德也有威有德有恕心行之不受货赂是恕心也讫是尽也故传以讫爲絶不可能使民不犯非絶于威能使不受货赂惟絶于富言以恕心行之丗治则货赂不行故狱官无得富者传凡明至天下正义曰惟克天德言能效天爲德当谓天德平均狱官效天爲平均凡能明于刑之中正矣又能使无可择之言在身者此人必是惟能爲天平均之德断狱必平矣皇天无亲惟德是辅若能断狱平均者必寿长久大命大命由己而来是自爲大命享训当也是此人能配当天命在于天之下郑云大命谓延期长乆也王曰至厥丗正义曰王唿诸侯戒之曰咨嗟汝四方主政事典狱讼者诸侯之君等非汝惟爲天牧养民乎言汝等皆爲天养民言任重也受任旣重当观古成败今汝何所监视乎其所视者非是伯夷布刑之道也言当效伯夷善布刑法受令名也其今汝何所惩创乎其所创者惟是苗民非察于狱之施刑乎言当创苗民施刑不当取灭亡也彼苗民之爲政也无肯选择善人使观视于五刑之中正惟是衆爲威虐者任之以夺取人之货赂任用此人使断制五刑以乱加无罪之人上天不絜其所爲故下咎恶于苗民苗民无以辞于天罚尧乃絶灭其丗汝等安得不惩创乎传言当至法之正义曰伯夷典礼皐陶主刑刑礼相成以爲治不使视皐陶而今视伯夷者欲其先礼而后刑道之以礼礼不从乃刑之则刑亦伯夷之所布故令视伯夷布刑之道而法之王肃云伯夷道之以礼齐之以刑传其今至灭亡正义曰上言非时此言惟时文异者非时者言岂非是事也惟时者言惟当是事也虽文异而意同惟是苗民非察于狱之施刑以取灭亡也言其正谓察于狱之施刑不当于罪以取灭亡传苗民至诛之正义曰以乱加无罪者正谓以罪加无罪是乱也蠲训絜也天不絜其所爲者郑玄云天以苗民所行腥臊不絜故下祸诛之王曰至惟永正义曰王言而叹曰呜唿汝等诸侯其当念之哉念以伯夷爲法苗民爲戒旣令念此法戒又唿同姓诸侯曰伯父伯兄仲叔季弟幼子童孙等汝皆听从我言依行用之庶几有至善之命命必长寿也今汝等诸侯无不用安道以自居曰我当勤之哉汝己许自勤即当必勤汝无有徒念我戒许欲自勤而身竟不勤戒使必自勤也上天欲整齐于下民使我爲之令我爲天子整齐下民也我一日所行失其道非爲天所终一日所行得其理惟爲天所终此事皆在人所行言已当愼行以顺天也我已兾欲顺天汝等当庶几敬逆天命以奉用我一人之戒汝所行事虽见畏勿自谓可敬畏虽见美勿自谓有德美欲令其谦而勿自取也汝等惟当敬愼用此五刑以成刚柔正直之三德以辅我天子我天子一人有善事则亿兆之民蒙赖之若能如此其乃安宁惟乆长之道也传皆王至至命正义曰此揔告诸侯不独告同姓知举同姓包异姓也格训至也言庶几有至命至命当谓至善之命不知是何命也郑玄云格登也登命谓寿考者传云至命亦谓寿考传今汝至不勤正义曰由用也慰安也人之行事多有始无终从而不改王旣殷勤敎诲恐其知而不行或当日欲勤行而中道倦怠故以此言戒之今汝等诸侯无不用安道以自居言曰我当勤之安道者谓勤其职是安之道若不勤其职是危之道也传天整至所行正义曰天整齐于下民者欲使之顺道依理以性命自终也以民不能自治故使我爲之使我爲天子我旣受天委付务欲称天之心坠失天命是不爲天所终保全禄位是爲天所终我一日所行善之与恶非爲天所终惟爲天所终皆在人所行王言已兾欲使爲行称天意也传汝当至德美正义曰逆迎也上天授人爲主是下天命也诸侯上辅天子是逆天命也言与天意相迎逆也汝当庶几敬逆天命以奉我一人之戒欲使之顺天意而用已命凡人被人畏必当自谓巳有可畏敬被人誉必自谓已实有德美故戒之汝等所行事虽见畏勿自谓可敬畏虽见美勿自谓有德美敎之令谦而不自恃也传先戒至之道正义曰上句虽畏勿畏虽休勿休是先戒以劳谦之德也劳谦易谦卦九三爻辞谦则心劳故云劳谦天子有善以善事敎天下则兆民蒙赖之王曰至天威正义曰凡与人言必唿使来前吁叹声也王叹而唿诸侯曰吁来有邦国有土地诸侯国君等告汝以善用刑之道在于今日汝安百姓兆民之道何所选择非惟选择善人乎何所敬愼非惟敬愼五刑乎何所谋度非惟度及丗之用刑轻重所冝乎即敎诸侯以断狱之法凡断狱者必令囚之与证两皆来至囚证具备取其言语乃与衆狱官共听其入五刑之辞其五刑之辞简核信实有罪则正之于五刑以五刑之罪罪其身也五刑之辞不如衆所简核不合入五刑则正之于五罚罚谓取其赎也于五罚论之又有辞不服则正之于五过过失可宥则赦宥之从刑入罚从罚入过此五过之所病者惟甞同官位惟诈反囚辞惟内亲用事惟行货枉法惟旧相往来以此五病出入人罪其罪与犯法者均其当淸证审察能使五者不行乃爲能耳五刑之疑有赦赦从罚也五罚之疑有赦赦从过也过则赦之矣其当淸证审察使能之勿使妄入人罪妄得赦免旣得囚辞简核诚信有合衆心或记可刑或皆可放虽云合罪惟更审察其貌有所考合谓貌又当罪乃决断之无简不听者谓虽似罪状无可简核诚信合罪者则不听理其狱当放赦之皆当严敬天威勿轻听用刑也传在今至冝乎正义曰何度非及其言不明以论刑事而言度所及知所度者度及丗之用刑轻重所冝王肃云度谋也非当与主狱者谋虑刑事度丗轻重所冝也传两谓至之辞正义曰两谓两人谓囚与证也凡竞狱必有两人爲敌各言有辞理或时两皆须证则囚之与证非徒两人而已两人谓囚与证不爲两敌至者将断其罪必须得证两敌同时在官不须待至且两人竞理或并皆爲囚各自须证故以两爲囚与证也两至具备谓囚证具足各得其辞乃据辞定罪与衆狱官共听其辞观其犯状斟酌入罪或入墨劓或入宫剕故云听其入五刑之辞也传五辞至五刑正义曰旣得囚证将入五刑之辞更复简练核实知其信有罪状与刑书正同则依刑书断之应墨者墨之应杀者杀之传不简至赎罪正义曰不简核者谓覆审囚证之辞不如简核之状旣囚与证辞不相符合则是犯状不定谓不应五刑不与五刑书同狱官疑不能决则当正之于五罚令其出金赎罪依准五刑疑则从罚故爲五罚即下文是也今律疑罪各依所犯以赎论虚实之证等是非之理均或事渉疑似旁无证见或虽有证见事非疑似如此者皆爲疑罪传不服至赦免正义曰不服不应罚者欲令赎罪而其人不服狱官重加简核无复疑似之状本情非罪不可强遣出金如是者则正之于五过虽事涉疑似有罪乃是过失过则可原故从赦免下文惟有五刑五罚而无五过亦称五者縁五罚爲过故谓之五过五者之过皆可原也传五过至所在正义曰释诂云疵病也此五过之所病皆谓狱吏故出入人罪应刑不刑应罚不罚致之五过而赦免之故指言五过之疵于五刑五罚不赦其罪未有此病故不言五刑之疵五罚之疵应刑而罚亦是其病于赦免言病则赦刑从罚亦是病可知损害王道于政爲病故谓之病惟官谓甞同官位与吏旧同僚也或诈反囚辞拒讳实情不承服也或内亲用事囚有亲戚在官吏或望其意而曲笔也或行货于吏吏受财枉法也或囚与吏旧相往来此五事皆是病之所在五事皆是枉法但枉法多是爲货故于货言枉余皆枉可知传以病至不行正义曰以五病所在出入人罪不罚不刑使得在于五过妄赦免之此狱吏之罪与犯法者同诸侯国君淸证审察能使之不行乃爲善也此以病所在惟出人罪尔而传并言入者有罪而妄出与无罪而妄入狱吏之罪等故以出入言之今律故出入者与同罪即此是也传刑疑至其理正义曰刑疑有赦赦从罚也罚疑有赦赦从免也上云五罚不服正于五过即是免之也不言五过之疑有赦者知过则赦之不得疑也其当淸察能得其理不使应刑妄得罚应罚妄得免也舜典云眚灾肆赦大禹谟云宥过无大易解卦象云君子以赦过宥罪论语云赦小过是过失之罪皆当赦放故知过即是赦之郑玄云不言五过之疑有赦者过不赦也礼记云凡执禁以齐衆者不赦过如郑此言五罚不服正于五过者五过皆当罪之也五刑之疑赦刑取赎五罚疑者反使服刑是刑疑而输赎罚疑而受刑不疑而更轻可疑而益重事之顚倒一至此乎谓之祥刑岂当若是然则不赦过者复何所谓执禁以齐衆非谓平常之过失也人君故设禁约将以齐整大衆小事易犯人必轻之过犯悉皆赦之衆人不可复禁是故不赦小过所以齐整衆人令其不敢犯也今律合和御药误不如本方御幸舟船误不牢固罪皆死乏军兴者斩故失等皆是不赦过也传简核至之至正义曰简核诚信有合衆心或皆以爲可刑或可以爲赦未得即断之惟当察其囚貌更有所考合考合复同乃从衆议断之重刑之至也察其貌者即周礼五听辞听色听气听耳听目听也郑玄以爲辞听观其出言不直则烦色听观其颜色不直则𧹞然气听观其气息不直则喘耳听观其听聆不直则惑目听观其眸子视不直则眊然是察其貌有所考合也传无简至用刑正义曰无简核诚信者谓简核之于罪无诚信效验可简核即是无罪之人当赦之传刻其至相当正义曰五刑之名见于经传唐虞已来皆有之矣未知上古起在何时也汉文帝始除肉刑其刻颡截鼻刖足割势皆法传于先代孔君亲见之说文云颡頟也墨一名黥郑玄周礼注云墨黥也先刻其面以墨窒之言刻頟爲疮以墨塞疮孔令变色也六两曰锾盖古语存于当时未必有明文也考工记云戈矛重三锊马融云锊量名当与吕刑锾同俗儒云锊六两爲一川不知所出耳郑玄云锾称轻重之名今代东莱称或以太半两爲钧十钧爲锾锾重六两太半两锾锊似同也或有存行之者十钧爲锾二锾四钧而当一斤然则锾重六两三分两之二周礼谓锾爲锊如郑玄之言一锾之重六两多于孔王所说惟校十六铢尔舜典云金作赎刑传以金爲黄金此言黄铁者古者金银铜铁揔号爲金今别之以爲四名此传言黄铁舜典传言黄金皆是今之铜也古人赎罪悉皆用铜而传或称黄金或言黄铁谓铜爲金爲铁尔阅实其罪检阅核实其所犯之罪使与罚名相当然后收取其赎此旣罪疑而取赎疑罪不定恐受赎参差故五罚之下皆言阅实其罪虑其不相当故也传刖足至百锾正义曰释言云剕刖也李巡云断足曰刖说文云刖絶也是刖者断絶之名故刖足曰剕赎劓倍墨剕应倍劓而云倍差倍之又有差则不啻一倍也下句赎宫六百锾知倍之又半之爲五百锾也截鼻重于黥頟相校犹少刖足重于截鼻所校则多刖足之罪近于官刑故使赎剕不啻倍劓而多少近于赎宫也传宫淫至之冝正义曰伏生书传云男女不以义交者其刑宫是宫刑爲淫刑也男子之隂名爲势割去其势与椓去其隂事亦同也妇人幽闭闭于宫使不得出也本制宫刑主爲淫者后人被此罪者未必尽皆爲淫昭五年左传楚子以羊舌肸爲司宫非坐淫也汉除肉刑除墨劓剕耳宫刑犹在近代反逆縁坐男子十五巳下不应死者皆宫之大隋开皇之初始除男子宫刑妇人犹闭于宫宫是次死之刑宫于四刑爲最重也人犯轻刑者多犯重刑者少又以锾数以倍相加序五刑先轻后重取事之冝传死刑至制也正义曰释诂云辟罪也死是罪之大者故谓死刑爲大辟经历陈罚之锾数五刑之疑各自入罚不降相因不合死疑入宫宫疑入剕者是古之制也所以然者以其所犯疑不能决故使赎之次刑非其所犯故不得降相因传别言至相备正义曰此经历言二百三百五百者各是刑之条也每于其条有犯者实则刑之疑则罚之刑属罚属其数同也别言罚属五者各言其数合言刑属但揔云三千明刑罚同其属数互见其义以相备也经云大辟之罚其属二百文异于上四罚者以大辟二字不可云大辟罚之属故分爲二句以其二字足使成文上下至有要正义曰此又述断狱之法将断狱讼当上下比方其罪之轻重乃与狱官衆议断之其囚有僭乱之虚辞者无得听之勿用此辞断狱此僭乱之辞言不可行也惟当清察罪人之辞惟当附以法理其当详审使能之勿使僭失爲不能也上刑适轻者谓一人虽犯一罪状当轻重两条据重条之上有可以亏减者则之轻条服下罪也下刑适重者谓一人之身轻重二罪俱发则以重罪而从上服令之服上罪或轻或重诸所罪罚皆有权冝当临时斟酌其状不得雷同加罪刑罚有丗轻丗重当视丗所冝权而行之行罚者所以齐非齐者有伦理有要善戒令审量之传上下至可行正义曰罪条虽有多数犯者未必当条当取故事并之上下比方其罪之轻重上比重罪下比轻罪观其所犯当与谁同狱官不可尽贤其闲或有阿曲冝预防之僭不信也狱官与囚等或作不信之辞以惑乱在上人君无得听此僭乱之辞以自疑惑勿即用此僭乱之辞以之断狱此僭乱之言不可行用也传一人至权冝正义曰一人有二罪则之重而轻并数者谓若一人有二罪则应两罪俱治今惟断狱以重条而轻者不更别数与重并数爲一刘君以爲上刑适轻下刑适重皆以爲一人有二罪上刑适轻者若今律重罪应赎轻罪应居作官当者以居作官当爲重是爲上刑适轻下刑适重者谓若二者俱是赃罪罪从重科轻赃亦备是爲而轻并数也知不然者案经旣言下刑适重上服则是重上服而巳何得云轻赃亦备又今律云重罪应赎轻罪应居作官当者以居作官当爲重者此即是下刑适重之条而以爲上刑适轻之例实爲未允且孔传下经始云一人有二罪则上经所云非一人有二罪者也刘君妄爲其说故今不从传言刑至要善正义曰刑罚随丗轻重言观丗而制刑也刑新国用轻典刑乱国用重典刑平国用中典周礼大司宼文也郑玄云新国者新辟地立君之国用轻法者爲其民未习于敎也平国承平守成之国用中典者常行之法也乱国篡弑叛逆之国用重典者以其化恶伐灭之也罚惩至两刑正义曰言圣人之制刑罚所以惩创罪过非要使人死也欲使恶人极于病苦莫敢犯之而巳非口才辩佞之人可以断狱惟良善之人乃可以断狱言断狱无非在其中正佞人即不能然也察囚之辞其难在于言辞差错断狱者非从其伪辞惟从其本情断狱之时当哀怜下民之犯法敬愼断狱之害人勿得轻耳断之必令典狱诸官明开刑书相与占之皆庶几得中正之道其所刑罚其当详审能之勿使失中其断狱成辞得其信实又当输汝信实之状而告于王其断刑文书上于王府皆使备具勿有踈漏其囚若犯二事罪虽从重有并两刑上之者言有两刑亦具上之恐狱官有所隐没故戒之传当怜至之道正义曰论语云阳肤爲士师曽子戒之云如得其情则哀矜而勿喜是断狱者于断之时当怜下民之犯法也死者不可复生断者不可复续当须敬愼断狱之害人勿得轻耳即决之五刑之属三千皆着在刑书使断狱者依案用之冝令断狱诸官明开刑书相与占之使刑书当其罪今人之所犯不必当条须探测刑书之意比附以断其罪若卜筮之占然故称占也皆庶几必得中正之道令狱官同心思使中也此言明启刑书而左传云昔先王议事以制不爲刑辟者彼铸刑书以宣示百姓故云临事制冝不预明刑辟人有犯罪原其情之善恶断定其轻重乃于刑书比附而罪之故彼此各据其一义不相违传断狱至文辞正义曰孚信也输写也下而爲汝也断狱成辞而得信实当输写汝之信实以告于王勿藏隐其情不告王也曲必隐情直则无隐令其不隐情者欲使之无阿曲也汉丗问罪谓之鞫断狱谓之劾谓上其鞫劾文辞也传其断至匕之正义曰其断刑文书上王府皆当备具若今曹司写案申尚书省也有并两刑谓人犯两事刑有上下虽罪从重断有两刑者亦并具上之使王知其事王或时以下刑爲重改下爲上故并亦上之王曰至天下正义曰王叹而唿诸侯曰呜唿刑罚事重汝当敬之哉谓诸侯官之长此同族异姓等我言多可戒惧我敬于刑当敬命有德者惟典刑事今上天治民命人君爲天子配天在于下氶天之意爲事甚重其听狱讼当明白淸审于狱之单辞民之所以治者由狱官无有不用中正听讼之两辞由以中正之故下民得治汝狱官无有敢受货赂成私家于狱之两辞勿于狱之两家受货致富治狱受货非家宝也惟是聚罪之事言汝身多违则不达虚言戒行急恶䟽非虚论矣多聚罪则天报汝以衆人见被尤怨而罚责之汝当长畏惟天所罚天罚汝者非是天道不中惟人在于自作敎命使不中尔敎命不中则天罚汝天道罚不中也若令衆民无有善政在于天下则是人主不中天亦将罚人主诸侯爲民之主故以天罚惧之传敬之至儆之正义曰此篇主多戒诸侯百官之长故知官长即诸侯也襄卜二年左传哭诸侯之例云异姓临于外同族于祢庙是相对则族爲同姓姓爲异姓也告之以我言多可戒惧者以儆戒之也下言民无善政则天罚人主是儆戒诸侯也传我敬至典刑正义曰当使有德者惟典刑言将选有德之人使爲刑官刑官不用无德之人也传今天至言之正义曰传以相爲治今天治民者天有意治民而天不自治使人治之人君爲配天在下当承天意治民治之常使称天心也欲称天心听狱当淸审单辞单辞谓一人独言未有与对之人讼者多直己以曲彼构辞以诬人单辞特难听故言之也孔子美子路云片言可以折狱者其由也与片言即单辞也子路行直闻于天下不肯自道已长妄称彼短得其单辞即可以断狱者惟子路尔凡人少能然故难听也传民之至民治正义曰狱之两辞谓两人竞理一虚一实实者枉屈虚者得理则此民之所以不得治也民之所以得治者由典狱之官其无不以有中正之心听狱之两辞弃虚从实实者得理虚者受刑虚者不敢更讼则刑狱淸而民治矣孔子称必也使无讼乎谓此也传典狱至两辞正义曰典狱知其虚受其货而听其诈诈者虚而得理狱官致富成私家此民之所以乱也故戒诸侯无使狱官成私家于狱之两辞传受狱至见罪正义曰府聚也功事也受狱货非是家之宝也惟是聚近罪之事尔罪多必有恶报其报则以衆人见罪也衆人见罪者多天必报以祸罚故下句戒令畏天罚也传当长至罚之正义曰衆人见罪者多天必报以祸罚汝诸侯等当长畏惧爲天所罚天之罚人非天道不得其中惟人在其敎命自使不中敎命不中则天罚之诸侯一国之君施敎命于民者也故戒以施敎命中否也传天道至罚之正义曰天道下罚罚不中者令使衆民无有善政在于天下由人主不中爲人主不中故无善政天将亦罚人主人主谓诸侯此言戒诸侯也王曰至祥刑正义曰戒之旣终王又言而叹曰呜唿汝诸侯嗣丗子孙等从自今巳往当何所监视非当视立德于民而爲之中正乎言诸侯并嗣丗惟当视此立德于民爲之中正之事汝必视此庶几明听我言而行之哉有智之人惟能用刑乃有无疆境之善辞得有无疆善辞者以其折狱能属于五常之中正皆中其理而法有善政故也汝有邦有土之君受王之善衆而治之当视于此善刑从上巳来举善刑以告之欲其勤而法之使有无穷之美誉传言智至以然正义曰属谓属着也极中也庆善也五常谓仁义礼智信人所常行之道也言得有善辞名闻于后丗者以其断狱能属着于五常之中正皆得其理而法之有善所以得然也知五是五常者以人所常行惟有五事知五常也尚书正义卷第十九计一万三千六百五十四字