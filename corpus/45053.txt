问儒吏之分古无有也盖儒守道艺吏习法律法律固不出乎道艺之外也奈何后世岐而二之岐而为二果始于何时欤然而儒之与吏各以才显者亦众矣以儒言之有以明经为郎出守河南而民以殷富者有以明经入仕刺举无所避而加光禄大夫者以吏言之有以治狱才高而举为侍御史者有以治律令而升封为博阳侯者其果何修而致此欤岂皆以儒术缘饰吏事者欤世道日降事浸非古为儒者不以明体适用为学而留情于章句文辞之间峨冠博带论议衮衮非不可也及授之以政则迂阔于事为群吏之所卖为吏者不以致君泽民为务而溺志于簿书期会之末承顺以为恭奔走而效劳非不能也及察其所为则黩货舞法为民之大蠹古之为儒为吏者其果若是欤诚使儒而不迂吏而不奸皆良材也不知何以择而用之欤方今圣天子提三尺剑平定天下如汉高帝发政施仁孜孜图治过唐太宗且以吏弊未除而为生民之害乃征四方布衣之士毕升于朝命铨曹选而官之高者擢守令次亦不失为州县之佐圣德至渥度越前代其所以然者欲使儒术革吏弊而臻夫太平之治也古语有之法如牛毛弊如蜂午革之之道果何先而何后孰缓而孰急欤考之周礼士多而府史少今世之吏数倍于前事繁政紊案牍纷然所以其弊为滋甚刘炫所谓老吏抱案而没者也其可减去太甚而收良吏之绩欤稽之汉世以四科取士若曰某以某才堪任某职初不专于一涂所以去弊兴利具有其道董子所谓量才授官录德定位者也其可行之于今而收贤儒之效欤诸君子读往圣之书负真儒之学生平立志耻与俗吏为伍其必讲之有素矣当斟酌古今之宜逐问以对毋誊纸上之陈言一则曰在得人二则曰在得人沙门行原不远千里逾大江而来京师谒余而言曰鄞之天童山岑锐绵郁上接空际其支陇蜿蜒南下争奇竞秀苍翠相缪信为灵僧化士之所窟宅后唐庄宗时人见有红光烛天谓为浮屠氏祥征因名其地为佛陇焉大比丘咸启乐其幽邃可以缚禅自天童分其徒结庐以居已而开拓如他伽蓝宋赐额曰保安然犹以甲乙为居守至始釐为十方禅刹主者照珏乃大觉琏公之法嗣黑白瞻依如水赴壑于是悉撤弊陋而更新之夫以有形之物终归于坏日就月将渐致颓圮元至正某年住持文舜重构释迦宝殿未及完而去二十四年江浙行省丞相康里公时领宣政院事选天童内记大基丕禅师主之禅师既至升座说法已环顾而叹且曰起废吾之责也四辈其无忧居久之岁丰人和储积渐充禅师曰可矣亟召匠氏补未完之殿坚致有加若文室若演法之堂则因旧而葺之若三解脱门则新作之以至庑库庖湢之属靡不修治如法复集众因抟土设像如来中居二弟子旁侍曼殊师利及普贤大士或骑狮子或乘白象王东西而从护法大神各执其物梵容生动如欲语者经始于二十五年之某月落成于国朝之某月惟禅师蚤得法于左庵良公通外内典梵行清白荐绅之流皆爱敬之故能于干戈俶扰之中成此胜缘了无难者今虽迁住补陀洛迦山而犹寤寐不离于佛陇禅师之功我众安敢忘莫坚匪石愿图文归而镵诸予闻我佛如来为一大事因缘出现于世盖以众生汩没妄尘念念迁谢起灭不停过去者始息见在者纷未来者已续二六时中不知暂舍以此缠缚沈痼出彼入此犹如车轮回旋无有休止于是兴大悲心为说三乘十二分教谆谆诱掖盖欲众生舍妄趋真以成正觉像教东渐日新月盛凡方州列邑名区奥壤莫不有梵宇禅庐以安处其徒众亦欲解佛之言行佛之行以究夫妙湛圆明之性而已俗习下衰或借此为利养而不知先佛忘形为道之计盍不思之香积之供五味丰美视日中一食者为何如穹居华寝方床邃筵视树下一宿者为何如是宜精进策励如上水舟单篙直进如磨铁杵必欲成针不至于成功不止可也禅师之缔构难勤其意诚出于此圆顶方袍之士于于而来熙熙而处者尚无负禅师之所望哉虽然如来出红莲舌轮遍覆大千界中至今演说妙法大地众生无不得见无不得闻况日照而月临风驰而雨驶山峙而川流真常之机时时发见无一刻止息有能于此证入世间名相一时顿忘其与如来清净法身非同非别回视是刹飞楼涌殿虽居尘世亦与香水海中华藏世界等无有异予也不敏尽阅三藏灼见佛言不虚誓以文辞为佛事今因行原之请略为宣说以记寺之成使其徒知所自励若曰专纪岁月以告来者嗣葺之则其意末矣春濂以总修元史被召来京然史事贵严诏命礼部统之设局分科限绝外内将以日视其成当是时尚书藁城崔公恒往来乎局中濂因稔知公之为人公盖名亮字宗明翼翼祗慎遇事若临深渊方今皇上受天明命抚有万邦日崇大礼以修天神地祇人鬼之祀凡牲醴之丰祝号之雅器币之节燔告之严皆命公典之公精白一心上承休德夙兴夜寐敬畏弗懈君子以谓国家自建礼官其莅事俨恪未有逾于公者公犹以为未足且以寅名斋请濂记之夫寅者敬之谓也敬固无所不在而验之于祠飨为尤宜方其斋明盛服以交神明灵飙回薄如将见之于斯时也志定神一曾有邪思之可干者乎苟以之奉亲以之事君以之修身以之治人其心常弗变焉其有不获其道者乎始之终之何莫不由于敬也能由于敬则成己成物之功其又有不致其极者乎昔者舜命伯夷典三礼其训之有曰汝作秩宗夙夜惟寅直哉惟清说者谓即敬以直内之义也今公所居尚书之官古之秩宗也所主天神地祇人鬼之祀古之三礼也其委任之重且专也盖如此然而皇上神圣端居穆清畏天勤民无一息之或间固已度绝于帝舜矣公之精白一心上承休德其可不以伯夷自勖者乎此公所以名斋以寅之意也虽然修德莫若敬德日以崇则位日以尊理之常也他日位于三孤寅亮天地以弼于一人濂又乌能无望于公乎公如有取于濂言非惟无愧于兹轩亦且有昭于名若字者矣华相先生既为公发明敬怠之说殆无余蕴庸敢掇其绪余以为后记云兵部尚书单公德夫濠梁之人也其与濂交岁行将一周及再会京师公以宁山卷示濂曰名之有字固周道之弥文也字之外又有所谓号焉不几于弥文之尤者乎此盖昉于晋流于唐极于宋秦汉以前无是也虽然行之既久孰能废之吾以宁山为之别称意将取安静之义临川先生既为之说矣子幸为余重言之濂曰昔之人有刘彦冲者所居在屏山之下人因号之曰屏山又有孙明复者家于泰山之阳故人亦号之曰泰山焉皆从其地而实之非徒为是虚称也今有峰名荆宝气夜浮而矗起乎濠之西有山名杏灵氛郁蟠而平峙乎濠之北公欲取以为号盍于是乎求之然皆不彼即而独致意于无形之宁山者岂故与古相戾邪公曰子言固善矣而吾则别有意焉夫自丧乱以来淮楚先被其害崖非不高也谷非不深也亦罹其蹂践剪伐之苦尽失其故态古所谓山川鬼神莫能自宁者无甚于斯时也上帝震怒乃命皇上出而平之黄钺一挥四海底定非惟齐民之安至于丘陵草木皆克保其恒性予驱驰戎马之间十有余年冒霜露而冲雨风无斯须之宁今幸列仕熙朝职司喉舌垂绅正笏委委蛇蛇回视昔日之为果何如耶号之以宁山所以志也山且宁民物其有不宁者乎虽然名固寓也字之而又号之寓之寓者也且夫地之载物崭绝而屹立者人因唿之为山山初不知其名为山也名之为山山且不能自知况山之上又加其名曰某曰某者乎山既无定名吾不知孰为宁山而孰不为宁山乎濠梁之间吾庐在焉环吾庐之青翠如沐者皆山也不止荆杏二峰而已也吾苟以宁山加之山亦岂能拒予者哉吾收山之名而不求山之形盖欲全其天者尔呜唿我则人也非山也山则山也非人也人今谓山为我又安知山不谓我为山乎若谓我为山则山与我一矣我与山一则物我齐矣物我既齐而奚虚实之有何当与子游于莽苍之区鸿蒙之都招亡是公而谈齐物者可乎濂矍然而谢曰公所见几于道矣濂尚何言哉作宁山续说初甲申僧嗣古妙高上言欲毁宋会稽诸陵江南总摄杨辇真加与丞相桑哥相表里为奸明年乙酉正月奏请如二僧言发诸陵宝器以诸帝遗骨建浮屠塔于杭之故宫截理宗顶以为饮器大明戊申正月戊午皇帝御札丞相宣国公李善长遣工部主事谷秉毅移北平大都督府及守臣吴勉索饮器于西僧汝纳监藏深惠诏付应天府守臣夏思忠以四月癸酉瘗诸南门高座寺之西北明年己酉六月庚辰上览浙江行省进宋诸陵图遂命藏诸旧穴云呜唿上之德可谓至矣哉吉安万安县有豪民刘仲贤以攘牛杀邹君瑞父子五人历时已久邹妪始获执牒诉诸县惧不得尸弗录妪辞妪哭于庭三日县丞高昌万鹏举录之俄有大蜂五聚丞之案麾去复至如是者四三丞乃祝曰尔信为邹之鬼邪明日再聚吾案如期蜂复集丞犹未之信连与蜂期咸如初丞乃上马抵刘舍反覆踪迹之纵无所有忽见五蜂飞集竹坡丞亟令左右具畚锸絜之四尸藏竹下如生唯孩童尸未获蜂复导丞至榆木下环绕而悲鸣发之孩体已腐唯其首独存狱具斩刘市中呜唿人不得其死附物以暴冤者至如是夫昔予友杨观尹汉川有蛙鸣跃履畔杨曰汝若有所诉当前我蛙即跃而去杨蹑其后行二里所见一尸横焉杨捕逆旅氏一鞫即伏方疑无主名检尸衣得遇所知为湖南贾人遂伏辜汉川人与予言予窃以载籍所见固有若斯者是殆未可信也今观万安丞事与之正类征诸人人言不殊其将弗信矣乎因谨书以为世戒宋子泛舟西上夜泊彭蠡褰蓬而坐时长空无云明月皎然孤照众星环列一一可数同舟有楚客者忽指月问曰日月一也此何以有亏盈乎宋子曰不然也月圆如珠其体本无光借日为光背日之半常暗向日之半常明其常明者正如望夕初无亏盈但月之去日度数有远近人之观月地势有正偏故若有亏盈尔曰然则其有夜食奈何曰此为地影之所隔也月上地中而日居下地影既隔则日光不照其隔或多或寡故所食有浅有深盖地居天内如鸡子中黄其形不过与月同大地与月相当则其食既矣唯天之体广漠无际然其门径之数及去地几千万里巧筭者亦可以推之也客曰月之为说既闻命矣五星盈缩占者时有不合此何以无定论乎宋子曰五星从黄道内外而行考其盈缩则于分段距度最宜精审近代占天象于测景授时之法诚可谓度越前古至于星占则微有不同且如辛亥岁正月乙酉朔火当躔房五度彼则谓在房之一度二月辛巳火当入斗初度彼则谓在三月己丑正月己酉金木始当同度彼则谓在于乙巳其后验之天象所失昭然若论水星距日之度盈缩之间终不逾二十三度半之外彼则谓正月癸卯水躔斗十九度在晨疾段中较之日躔虚六度已距二十七度此尤所未解然天道未易言必得明理之儒如许衡者出正之可也客曰星历之学儒者亦在所讲乎宋子弗答趣侍史具衾入舟而寝圣济庙者初兴于赣渐流布于四方所在郡县多有之神盖姓石氏名固赣人也生于秦代既殁能发祥为神遣颍阴灌懿侯婴略定江南至赣赣时属豫章郡与南粤接壤尉陀寇边婴将兵击之神降于绝顶峯告以克捷之期已而有功馆神于崇福里人称为石固王庙唐里民周谅被酒为魅所惑坠于崖下符爽行贾长汀舟几覆咸有所禳谅即返其庐爽见神来护之于是卜贡江东之雷冈相率造新庙塐石为像奉焉相传庙初建时天地为之晦冥录事吴君暨司户萧君令康黄二衙官先后往视皆立化二君亦继亡逮今祀为配神云自时厥后神屡显嘉应州之东北有二洲曰蓝淀曰干渡每当长夏水易涸隐起若冈阜舟楫不通宋赵抃报政而归适遘焉亟徼灵于庙水清涨者八尺清涨俗谓无雨而水自盈也夏五月不雨遍絺山川弗应郡守孔平仲迎神至郁孤台烛未见跋甘霖如泻四年东城灾风烈火炽将延于库庾林颜正佩郡章急唿神曰盍悯我蒸民俄反风灭火六年复灾耄倪遥望雷冈而拜月明如昼忽阴云四合大雨骤至虐焰顿息隆祐太后孟氏驻跸于赣金人深入至造水仿佛睹神拥阴兵甚众乃旋鄱阳许中为郡欲新神之宫召大姓二十人立庭下谕之众推张锐郭文振心计开敏宜为纠率二人谢不能许乃分一番纸如其人之数书二为正副字杂封之令自得墨者职如书各取其一开之则得书者二人也众以神与心通不日而宫成禁兵合山寇据城逆命子女玉帛驱辇殆尽高宗命都统制李耕歼之阴霾挟逆风为患士卒弗能前耕私祈焉顷之风顺天朗一鼓而城平自是王师南征无不祠以牲牢乞阴兵为助者岁当大比州人士刘文粲以梦征于神梦三十人执高竹而立因更名筌遂入乡选夏大霖雨江水暴溢城不浸者一版民惧为鱼泣祷甚哀水寻退亡害黥卒朱先率其徒陈达周进蔡发以叛有旨除荆襄监军陈垲提刑江西仍护诸将致讨夜驻庐陵梦神告曰先将窜番禺尔宜速图垲密命胡岩起李强疾趋至赣合三寨兵戮之湖南夷獠曾甲啸众倡乱声摇江右部使者郑逢辰檄王舜进攻如有神立青霄上凶徒沮骇卒就殄灭九年安远崔文广为变倚石壁作窟穴潼川姚希得来持宪节驻兵守之久且弗拔寇见云中若旗帜飞翻其胆遂落渠魁乃擒郡有黎氏狱胥吏受赇搒掠良民使之承左司吴革疑焉神告以生兆卒白其冤元闽卒张彦真入庙舌吐数寸足悬半空自述其阴私颇悉类有人鞫谳之盖神之显灵其事不翅数百而于雨旸疫疠之祷验者尤伙备见于唐宋碑碣及嘉济实录濂唯各举其着者书之所不书者可以例知也宋宝庆间莆田傅烨为赣县东尉艳神之为撰为繇辞百章俾人占之其响答吉凶往往如神面语之者此亦阴翊治化之一端也吴杨溥时以神能御菑捍患有合祭法署为昭灵王宋五封至崇惠显庆昭烈忠佑王赐庙额曰嘉济元三易封为护国普仁崇惠灵应圣烈忠佑王复更之以今额其褒扬光署可谓备矣至若高宗所赐赭黄袍缠丝马脑带及南唐李煜五龙砚至今犹藏庙中云濂稽诸经国有凶荒则索鬼神而祭之士有疾病则行祷于五祀先王必以神为可依故建是祠祝之制也世之号为儒者多指鬼神于茫昧稍与语及之弗以为诬则斥以为惑不几于悖经矣乎有若神者功在国家德被生民自汉及今孰不依之虽近代名臣若刘安世若苏轼兄弟若洪迈若辛弃疾若文天祥亦勤勤致敬而弗少怠是数君子者将非儒也邪何其与世人异也濂初被召而起神示以文物之祥后果入翰林为学士心久奇之今故特徇祝史韦法凯之请为撰灵迹碑一通使刻焉或谓高帝未尝伐粤第遣陆贾赍玺绶立佗为南粤王濂按传记所载婴之略定豫章在六年庚子佗之称臣在十一年乙巳其未臣之前恶知不来侵境而婴击退之邪恐史家以其事微故略之尔敢并及之系之以诗曰神雷之冈翠谷嵯五螭夭矫含精徽崇祠四阿俨翚飞像变翕赩五采施阴爽袭人动曾醿发祥传自炎刘初粤氛侵徼告捷期岂或天星陨魄为降灵于人赞化机以石为氏理则宜大中卜迁墨食龟有声惣惣达四垂风霆号令疑所司斥逐厉鬼旸雨时禾役穟穟岁不饥民萌鼓腹酣以嬉建炎火德值中衰宫车驻跸赣水糜完颜黥卒大步追神兵暗树云中旗卷甲疾走如窜狸蛮猺啸唿引獠夷禁军荷祋据城陴屠刘壮健到婴儿威神有赫助王师一歼凶竖无孑遗贡江水落洲如坻巨舟皆胶牢弗移鞠躬再拜叩灵墀赤日火烈云不衣洪涛清涨没石矶阴翊王度功何疑紫泥鸾诰自天题爵为真王手执圭风马云舆时往来赭袍笼黄带缠丝五龙宝现角鬛奇袭藏山中夜吐辉阳阴斡运无端倪焄蒿凄怆如见之休咎有征神所持委以惚恍邈难知奚不来索庭中碑吴兴林君静嗜道家言事玄武神尤谨一旦出游虎林道逢羽客髽髻而方瞳揖林君曰吾与子生同里何遽忘之邪问其里居姓名笑而不答强之则曰然也客鳌峰之紫阳庵言讫飘然而逝未几夜梦羽客持龟与蛇施施而来谓林君曰子能往鳌峰乎吾迟子矣林君异之翼日遂行既至逢龟蛇出洞中已而不见林君因絜地获石类凫卵圆且黝涤而视之玄武神黄帕首按剑坐云中龟蛇在下衣袂翩翩如淡金色背文外为墨绿其内正白别有墨龟昂首行蛇络之所现之像毫末备悉虽善绘者不是过也林君获之欢曰此吾之玄征亟往庵中觅羽客无有也乃怀石以归画成二图征余为之记余闻天地之运二气絪缊自色自形其变孔神惟其孔神凡人心思之所能及者物具有焉且玄武之称见于礼经其为军陈以象天也盖玄黑也北方之色也武龟蛇鳞甲之象也取其能御侮也未闻有所谓神也迨于宋初避圣祖讳始易玄为真其名真武以为神手按剑而足蹑龟蛇殆起于道家傅会之说乎其傅会固也何为圆石之中果有显像之异乎夫石与天地俱生而傅会者后代也又何为乎吻合无毫发之爽乎将神变不可测者偶与之合乎抑事之未见已兆于先乎不特此也梓潼之有神亦非古也天历中有官于丽水者曰韩氏亦获玄石石文有神戴席帽乘白骡扬鞭而行一苍头后从其与林君所获无大相远者不知果何为而然乎岂理之常者可以推理之变者诚不可致诘乎人心至灵一念之感其小者草木或无根而生华其大者日星或退舍而见异况天地间之神出有入无坱圠纷纭又何所不有乎欲徇小夫之末智而致疑于造化之所为可不可乎今林君之为人沉潜而有守而事玄武神又甚谨其必有所感而致于斯乎所谓同里及李自然云者盖示万物之理同出于祭然知同出于自然则大道可致大道可致则神当在林君之心而不在于石矣林君勉乎哉林君勉乎哉林君字子山静其名也以瑶台玄史为之号博学通文词见羽客以洪武元年八月二十五日入梦则是月之晦获石乃九月之朔云史皇与苍颉皆古圣人也苍颉造书史皇制画书与画非异道也其初一致也天地初开万物化生自色自形总总林林莫得而名也虽天地亦不知其所以名也有圣人者出正名万物高者谓何卑者谓何动者谓何植者谓何然后可得而知之也于是上而日月风霆雨露霜雪之形下而河海山岳草木鸟兽之着中而人事离合物理盈虚之分神而变之化而宜之固已达民用而尽物情然而非书则无以纪载非画则无以彰施斯二者其亦殊途而同归乎吾故曰书与画非异道也其初一致也且书以代结绳功信伟矣至于辨章服之有制画衣冠以示警饬车辂之等威表旐之后先所以弥纶其治具匡赞其政原者又乌可以废之哉画缋之事统于冬官而春官外史专掌书令其意可见矣况六书首之以象形象形乃绘事之权舆形不能尽象而后谐之以声声不能以尽谐而后会之以意意不能以尽会而后指之以事事不能以尽指而后转注假借之法兴焉书者所以济画之不足者也使画而可尽则无事乎书矣吾故曰书与画非异道也其初一致也古之善绘者或画诗或图孝经或貌尔雅或像论语暨春秋或着易•象皆附经而行犹未失其初也下逮汉魏晋梁之间讲学之有图问礼之有图列女仁智之有图致使图史并传助名教而翼彝伦亦有可观者焉世道日降人心浸不古若往往溺志于车马士女之华怡神于花鸟虫鱼之丽游情于山林水石之幽而古之意益衰矣是故顾陆以来是一变也阎吴之后又一变也至于关李范三家者出又一变也譬之学书者古籀篆隶之茫昧而唯俗书之姿媚者是耽是玩岂其初意之使然哉虽然非有卓然拔俗之资亦未易言此也南徐徐君景旸攻书史善吟古今诗信为才丈夫也旁通绘事有士韵而无俗姿一时贤公卿皆与之游名称籍甚有荐于朝者景旸以母老不仕予尤爱景旸者于其别去故作画原以赠焉呜唿易有之圣人有以见天下之赜而拟诸其形容象其物宜是故谓之象然则象之事又有包乎阴阳之妙理者诚可谓至重矣景旸其亦知所重乎哉画论翰林侍讲学士金华宋公景濂自少以文雄一时人不远数千里求之殆遍于中国四夷矣其居青萝山所作者曰潜溪集其在朝所作者曰翰苑集潜溪集凡若干卷故翰林承旨欧阳文公为之序而翰苑集复萃记序碑铭表传杂说厘为前后续别四集云予尝读而好之浩乎莫穷其所至乃抚卷而叹曰文章经国之要也岂直一艺而已哉而与时升降其变不一在唐则宗昌黎韩子在宋则宗庐陵欧阳子韩子之文祖于孟子而欧阳子又祖于韩子皆所谓杰出于千百者也元初姚文公以许氏之学振于北方下至天历至正间又有蜀虞文靖公金华黄文献公亦若韩子之在唐欧阳子之在宋矣然文靖公之放言极论纵横无穷其气焰莫敢迫而文献公之不失准绳卑不可隆而高不可抑也大抵先秦两汉以来圣人之经汩于诸子道固晦而未明也故各骋异同之说以夸耀一世恒病其驳而不纯及宋周程朱子大发其是非邪正奚趐黑白之形而后之立言者由是求合于道亦既无弊矣又惜蓄之无源而徒剽窃陈腐支离蔓衍之为工孰知其去古远而益抏不亦悲夫公自五经子史靡不通究其造理也精其考事也博故发之于文章悉铲近习之陋学者翕然师之国朝龙兴遂以布衣登侍从之选历十余年凡大制作大号令修饰润色莫不曲尽其体实与虞黄二公相后先已虽然虞黄二公属重熙累洽所以黼黻一代之盛者为易今国家肇造之时将昭武功而宣文德以新四方之观听使知大明之超轶三五岂不为难乎呜唿正声劲气充塞宇宙星辰河汉山川草木风雨雷电鬼神变化龙跳虎跃虽极瑰诡奇绝之观恶足以喻其巧邪昔公之总修元史也予获预编纂之列熟其论议观其仪矩非一日矣故知公为深而望公为重辄为之说如此尚俟知言于后而非谀其所好云清江贝琼廷珍序客有持子宋子潜溪诸集来者曰某帙宋子三十年山林之文也某帙宋子近着馆阁之文也其气貌声音随其显晦之地不同者吾子当有以评之余家浙水东去宋子之居不百里远知宋子之劬学入青萝山中不下书屋若干年得郑氏所蓄书数万卷书无不尽阅阅无不尽记于是学成着书凡若干万言其文之师者性也性之师者道也道之师者先王先圣也而未尝以某代家数为吾文之宗某人格律为吾文之体其所独得者三十年之心印律之前人石不能压之而钧钧不能压之而斤者万万口之定价也昔之隐诸山林者烨乎其虎豹烟霞也今之显诸馆阁者灿乎其凤凰日星也果有隐显易地之殊哉不然以宋子气枯神寂于山林以志扬气满于馆阁是其文与外物迁何以为宋子抑余闻婺学在宋有三氏东莱氏以性学绍道统说斋氏以经世立治术龙川氏以皇帝王霸之略志事功其炳然见于文者各自造一家皆出于实践而取信于后之人而无疑者也宋子之文根性道干诸治术以超继三氏于百十年后世不以归之柳黄吴张而必以宋子为归嘻三十年之心印万万口之定价于斯见矣客何以山林馆阁岐宋子之文而求之哉客韪吾言录吾言为子宋子潜溪新集序二月初吉会稽老友杨维桢序明之广利禅寺名列五山为浙河东一大丛林缁衣之士执瓶钖而来者动以千计旧虽多土田而沦没者过半一遇乏食必持钵走民间以乞食为事寺之长老普济禅师光公既为正其侵疆复谋买田以助之既赍志而殁其弟子象先舆公恢廓而有为乃慨然曰先师之志我不可不就也市奉化县腴田若干亩有畸钱以缗计者十千九百有畸俾其徒尝输力于其间者若广融若景鼒等轮掌其事岁收其入六百斛荐于寺中以补其不足且建屋三楹间以为储偫之所爰伐坚石属予为之文而勒步亩乡落之详于石阴予谓象先之功侈矣固不可以不书然为文之体因其事而着其理始为得之请借田为谕以励夫进修之士何如象先曰不亦善乎士之进修则不昧因果所谓窃攘质鬻之祸不作吾田固有永而不废矣予因请佛为证结跏敷坐为说偈曰大田在海滨厥土惟涂泥何物不可艺艺禾乃有成禾根入土已当加保卫力涵受及粪壅耘耔复以时勿使恶草生若非雨露滋亦不能生成数者既能备时至自然熟嘉穗累累然遍及郊野中我心有如田诸种靡不纳青黄与白黑随其所种生菩提譬嘉禾种之即有秋持戒为保卫忍辱为涵受布施为粪壅精进为耘耔智慧为雨露禅定道乃成人力一不至田虽号膏腴蒿莱日夜长雉兔之所藏蛇虺共出没化为荒秽区欲求一粒粟有不可得者我心倘不治其失亦复然治心如治田岂不以此故上人最方便市田继先志食此缁衣众顿免饥火煎食者或感触宁不思前喻嗜道如嗜食定知颗粒微视如万金重进道功或怠亦不易消受刻文于贞珉读者知自励更加护持力常使食轮转当涂陶君用高盖出于晋征士元亮之裔凡宦辙所临必效前人种菊花满坡当万木摇落时花始秀拔低昂枝上若赤金所铸钱颇可玩用高公退之余酌酒与花对恍然如在柴桑篱落间殆忘其章绶之荣案椟之烦也或者疑之曰仕者乐乎朝市故驰而弗息隐者慕于山林故往而不返有若水之与火未易合也昔者元亮遭时孔艰不能为五斗米折腰向乡里小儿因有托于菊而逃焉耳今用高则不然生逢有道之朝亦既由宪史检校中书而主画于秋官矣众咸以致君泽民期之用高则留情于菊若将与世相违者无乃不可乎呜唿是何言欤是何言欤观人之道不于其迹而于其心迹固朝市也而心则不忘乎山林谓之吏而隐可也迹或滞乎山林之中而其心则艳华趋荣无一息之不思市朝苟谓之为隐孰能信之况君子之出处可仕则仕可隐则隐初何容智力于其间哉设使元亮当今之时将不能不仕而用高生于元亮之世似亦不得不隐也世之人学元亮者多矣皆在乎去位之后用高则见于在官之时此盖鲁男子之善学柳下惠者也用高诚贤乎哉予固不敢以用高方之元亮也以其志之或同而他人未必能知也聊相与一言之并作采菊之辞以遗用高曰我采我菊露其和矣今我不乐鬓其皤矣鬓其皤矣吾行歌矣我菊我采露其晞止今我不乐白日驰止白日驰止吾颜衰止歌罢用高揽衣而起曰赠予言者盈三帙矣子颇能知予之志曷为书于新卷之端俾诗家者流继之他日约子于三径间俯仰西风歌此辞而餐落英顾不美欤予不敢固辞用高通儒术为人仁厚士林中多称之云李歌者霸州人其母一枝梅倡也年十四母教之歌舞李艴然曰人皆有配偶我可独为倡邪母告以衣食所仰不得已与母约曰媪能宽我不脂泽不荤肉则可尔否则有死而已母惧阳从之自是缟衣素裳唯拂掠翠鬟然姿容如玉雪望之宛若仙人愈致其妍人有招之者李必询筵中无恶少年乃行未行复遣人觇之人亦熟李行不敢以亵语加焉李至歌道家游仙辞数阕俨容默坐或有狎之者辄拂袖径出弗少留他日或再招必拒不往益津县令年颇少以白金遗其母欲私之李持刀入户以巨木撑拄骂曰吾闻县令为风化首汝纵不能而忍坏之耶今冠裳其形而狗彘其行乃真贼尔岂官人耶汝即来汝即来吾先杀汝而后自杀尔令惊走时监州闻其贤有子方读书举秀才聘为之妇李尚处子也居数年天下大乱夫妇逃难俱为贼所执贼悦李有殊色欲杀其夫而妻之李抱其夫诟曰汝欲杀吾夫即先杀我我宁死决不从汝作贼也贼怒并杀之吁倡犹能有是哉可慨也楚人多尚鬼事有不直听之庐陵民相争愤弗能白舁桐偶神置诸庭日夕祝焉神衣红绡袍俨如生未几勐虎夜至熟视不敢动忽风吹神衣飘飘然举虎以为诚人也搏而噬桐木之质虚虎牙入胶焉虎怒碎裂之次夜复至衔其豕以去陷眢井中众投石杀虎欢然以神为灵噫使神信灵也其当免于身乎永新冯寅宾为予言寅宾名进士翼翁子其言当不妄记之虎林梁君建中妙年嗜伊洛之学而复有志于文辞之事下笔滔滔数百言不能自休取而观之皆典雅可玩一时大夫士皆称誉之建中不自以为足复来问文于余余也赋质凡庸有志弗强行年六十曾莫能望作者之户庭间尝出应时须皆迫于势之不能自已者尔当何以为建中告哉虽然窃尝闻之师矣文非学者之所急昔之圣贤初不暇于学文措之于身心见之于事业秩然而不紊粲然而可观者即所谓文也其文之明由其德之立其德之立宏深而正大则其见于言自然光明而俊伟此上焉者之事也优柔于艺文之场餍饫于今古之家搴英而咀华溯本而探源其近道者则而效之其害教者辟而绝之俟心与理涵行与心一然后笔之于书无非以明道为务此中焉者之事也其阅书也搜文而摘句其执笔也厌常而务新昼夜孜孜日以学文为事且曰古之文淡乎其无味我不可不加秾艳焉古之文纯乎其敛藏也我不可不加驰骋焉由是好胜之心生夸多之习炽务以悦人惟日不足纵如张锦绣于庭列珠贝于道佳则诚佳其去道益远矣此下焉者之事也呜唿上焉者吾不得而见之得见中焉者斯可矣奈何中焉者亦十百之中不三四见焉而沦于下焉者又奚其纷纷而借借也此无他为人之念弘为己之功不切也余自十七八时辄以古文辞为事自以为有得也至三十时顿觉用心之殊微悔之及逾四十辄大悔之然如猩猩之嗜屐虽深自惩戒时复一践之五十以后非惟悔之辄大愧之非惟愧之辄大恨之自以为七尺之躯参于三才而与周公仲尼同一恒性乃溺于文辞流荡忘返不知老之将至其可乎哉自此焚毁笔研而游心于沂泗之滨矣今吾建中孜孜缀文思欲以明道为务盖庶几无余之失者而余犹为是强聒者文之华靡其溺人也甚易之故也虽然天地之间有全文焉具之于五经人能于此留神焉不作则已作则为天下之文非一家之文也其视迁固几若大鹏之于鹪跂耳建中尚勉之哉建中尚勉之哉冬十一月十五日金华宋濂序天台叶君见泰同易济奉玺书南谕交趾道经贵州州有紫泉其源在江北去城百余步而近相传天下治则出焉十一月己未泉出溢流于江其色深紫光洁可染州守邹天琦遂请叶君为之颂勒诸乐石予官左史时临川献瑞木木中析有文在内曰天下平一正一反质白而文玄当有文处木理随画顺成无错逆者予既异之今复见紫泉之出如是岂非大明丽天四海将治之兆乎传曰国家将兴必有祯祥信矣哉金华县东行四十五里有地曰苓唐山川相缪而风气郁盘着姓张氏世居其中初张氏有讳隆府君者字亨仲宋建炎初自睦而来为潘氏之赘婿至今其村聚犹仍潘为名府君既占名数于县日以力本为务未几家寝穰生三丈夫子曰子政曰子中曰子成皆能绍前业而无爽德子中之子文华倜傥尚奇行乡先达端明殿学士王公埜甚器重之淳祐末公迁沿江制置使欲辟为之属辞弗赴自时厥后府君之三子遗胤日滋遂成三大族亡虑十百余人其出而仕者既以文墨论议着称于时而退修于家者亦循循雅饬无愧于士君子之行盖自府君至是亦十有一世矣府君之六世孙荣今为一宗之长乃慨然叹曰吾侪承借其先祉以克至于今日有阖庐以御风雨有丝枲膏粱以为之羞服而先祖妥灵之无其所不亦颠乎于是与族弟琰力谋之而子姓之中若留镇琮似四人即捐所居之厅事三楹间以为之倡荣遂加以塈茨之功缭以垣墉列以龛椟与夫祭飨百须之器莫不精且良中奉府君原其初迁也旁以三子侑食三族之所宗也而又益之以制属君府君之流光及是始振示不敢忘也然而世远属疏祭不敢用四仲唯据朱徽公所定祀先祖之仪以立春生物之始陈器具馔而行三献礼月旦十五日之序参族人散处乎东西度不能以皆至唯正月朔旦无小无大咸拜于祠下复会拜别室以叙长幼焉其生子已命名者续书之于谱图而后退若夫朝夕汛扫启闭之职择谨愿者为之主守祭田若干亩则俾三族之嗣人轮掌其租入以供孝祀燕私之事此其大凡也始事于至正乙巳之冬而迄功于丙午之春荣帅宗人数千指皆沐浴盛冠衣入奉明荐牲酒洁清执事俨恪周旋进退济济跄跄观者咸悦以为邑之所未睹竣事复遣其孙愈来征濂文刻示后裔俾世世无有所易其田之乡落步亩则附见于石阴濂闻之先王制为庙祭之礼上下隆杀皆有常典牲牢器币皆有常数固非士庶人可得而行然其亲亲之仁出于物则民彝之懿者初不以贱与贵而有异也今荣乃能于服杀宗迁之后以义起礼而远祀府君非惟使子若孙不忘其所自出而管摄人心聚合宗族之意实于是乎在不亦孝子仁人之用心也哉呜唿人非空桑而生孰不本之于祖者方其封殖自厚长虑却顾无所不用其极问其所从来则曰吾不知也问其荐奠之礼则又曰我未之能行也所谓报本反始之道顾当是邪视荣之为殆将愧死矣是不可以不书三族之嗣人尚思是缵是承栋宇之必葺也毋使之震凌黍稷之必获也毋使之秽荒牲牷之必腯也毋使之瘯蠡庶几濂之文为不徒作矣呜唿其懋敬之哉其懋敬之哉序翰苑集序翰苑四集序目录卷一‧翰苑前集之一卷二‧翰苑前集之二卷三‧翰苑前集之三卷四‧翰苑前集之四卷五‧翰苑前集之五卷六‧翰苑前集之六卷七‧翰苑前集之七卷八‧翰苑前集之八卷九‧翰苑前集之九卷十‧翰苑前集之十卷十一‧翰苑后集之一卷十二‧翰苑后集之二卷十三‧翰苑后集之三卷十四‧翰苑后集之四卷十五‧翰苑后集之五卷十六‧翰苑后集之六卷十七‧翰苑后集之七卷十八‧翰苑后集之八卷十九‧翰苑后集之九卷二十‧翰苑后集之十卷一•翰苑前集之一平江汉颂天命皇帝为亿兆生民主旌麾所向悉臣悉庭初以一旅之师兴濠泗间遂抚淮南平江东攻浙东西下之版图所入方数千里定都江左发政施仁戴白之叟垂髫之童涵泳至化皞皞熙熙如承平时于时陈友谅据有江汉之地僣居大号贼杀其主饬修蒙冲虐驱烝黎如蹈水火不自度力又集蜂蚁之众直窥豫章三月不解皇赫斯怒乃召群臣于庭而告之曰陈虏不道敢屡予侮昔者荡摇我边方侵轶我姑熟侦伺我金陵赖尔一二邻臣之力攻而败之予亦亲覆其穴巢中宵窜走假息武昌予不忍追歼之冀其悔祸以自逭于天刑癸卯之夏乃复围我豫章是其凶德无厌自取殄灭此天亡之时天之明威予不敢不顺唯尔熊罴之臣不二心之士尚弼予以成厥功群臣曰都于是右丞臣达参知政事臣遇春帐前亲兵都指挥使臣国胜同知枢密院事臣永忠同知枢密院事臣通海备厥戎器简厥师徒以俟七月癸酉上躬擐甲胄祃纛龙江帅楼船数百蔽江而上陈虏大皞解围而逃丁亥与我师遇鄱阳湖之康郎山戊子上分舟师为十二屯命达遇春永忠突入虏阵唿声动天地矢锋雨集炮声雷鳷波涛起立飞火照耀百里之内水色尽赤焚溺死者动一二万流尸如蚁满望无际己丑焚伪平章舟刈戮余二千辛卯复酣战虏将张定边素号枭勐上亲御之将士皆死战历一二时遇春等左右夹击杀士卒无算张中矢百余而退潜保鞋山不敢吐气我师亦移据湖口扼彼喉衿列栅南北江岸置火筏中流水陆严戒以候其发八月虏食尽遣舟五百艘掠粮都昌又为我大将所获壬戌虏计穷冒死突出将上趋九江上命诸将一时俱合其大战如戊子自辰达酉督战益急友谅中飞矢毙于舟中癸亥降其众五万上命释之不戮一人凯歌而旋舳舻相衔旌旗飞翩不疾不徐委蛇而来万姓欢迎俯伏道左山川草木皆有喜气告庙饮至行赏论功赐遇春田若干永忠田若干其余将士赉金缯有差臣稽在昔曹操治水军八十万来攻孙权而周瑜黄盖败之于赤壁苻坚发长安戎卒六十余万骑二十七万以侵晋而谢玄谢石败之于淝水然赤壁不过一焚而走淝水亦不过军乱而奔初未尝大战也史臣且书之以为千古美谈矧今湖口之捷血战累日天地为之晦冥日月为之无光山河为之震荡其神功骏烈炳耀铿鳷与天无极较之二国未足多让而歌咏不作非甚阙典欤臣谨备着其事撰为颂词一通以流鸿绩于无穷以俟太史氏之采录云其词曰天眷有德实惟哲皇肆其神略以靖寇攘义旄东指罔敢弗恭风烈虎啸云游龙骧长淮既归江左攸属浙之东西树侯置牧乃建国家以奠南服以怀中原以控西蜀蠢尔小丑敢仇大邦集其凶顽锋猬斧螗轻涉我疆以跳以踉亦既剪刘僵骸覆江游齐六军直倾其穴释而勿诛俾自惩刷阖胡不然复豕而咥翘其虫臂当吾车辙皇用震怒历告在廷是决不悛命将往征尔选舟师尔整甲兵漕尔糗粮各罄尔诚摇光在申夷则之月祃牙江宾皇秉巨钺以誓以戒以速其发纪律精明飙火奋激旟旐扬扬夆双将将矛戈洸洸铠胄明明载怒载厉载飞载扬雄威所吞已无荆湘既与虏逢大唿冲击药腾藜炮星流火戟虐焰雷奔巨轰雷噼杀气冥蒙不辨咫尺矢锋所贯什伍联联纵横交纽命陨弗颠攒桅凑帆笋束猬编流尸塞川舟行弗前虏魄既褫扶创而逸聚于湖奥仅存喘息我方植栅江之南北火筏在流掩蔽如翼越历四旬飞走途穷将冒万死以绝其冲我师见之千橹如龙似兔之走而鹰之从酣战六时由辰达酉仆姑一发殪此酋首贯睛及颅仆若枯柳大憝既除余不能丑递相告言我诚不振我革我顽我归至仁谁谓培鋋可高嶙峋再拜稽首来降来臣皇曰俞哉汝俘予受宥汝弗刘予汝父母汝冻予衣汝饥予哺昔何昏迷今始撤蔀奏凯而旋骑吹郁摇形于乐歌节以镯铙饮至于庙颁赏于朝帛堆其家肉登其庖都人聚观举手加额或叹或谣有声啧啧干戈相寻匪一朝夕自今升平可坐而筴惟皇神武动则克之群策尽屈四方式之惟皇宽慈降则释之义声动荡畴能敌之惟皇明断遇事即决洞见千里不隔一发所以西征成此骏烈小大毕朝孰敢肆孽在昔赤壁洎乎合淝事以幸集尚传策书况兹之功俊伟赫熹揆古无让可无咏诗臣虽微贱文字是职对扬皇休并献臣臆三代以还用仁兴国皇宜遵行永作民极天降甘露颂冬十月十有三日甲戌膏露降于干清宫后苑苍松之上皇帝特敕中官折示禁林诸臣光润如酒凝结如珠肪白饴甘弥布松柯馨烈之气鬯达左右勃郁淋漓薰涵太和天休震动中外叹嗟又明日丙子上御外朝左丞相宣国公臣善长帅群臣称贺上若曰甘露之降载在往牒然休咎之征当以类应朕恶足以致斯卿等尚明为朕言之参知政事臣稼对曰圣人之德上及太清下及太宁中及万灵则膏露呈瑞陛下恭敬天地辑和民人故天不爱道而嘉祥徽显也起居注臣观对曰帝王恩及于物顺于人而甘露降陛下诞宽民赋众庶欢豫底于敉宁神应之臻职此故也翰林侍讲学士臣素对曰王者敬养耆老则甘露降而松柏受之尊贤容众则竹苇受之今露降于松则陛下养老之所致也宜以制币策告宗庙颁于史馆以永亿万年无疆之闻上情存损挹皆推而不居言既已丞相帅其班以退翰林学士臣濂窃伏自念氐北有星名为天乳若明而润则膏露下焉王者德格于上恩覃于下灵氛充刃秘贶斯甄此天人感应之恒理也钦惟皇上兴自临濠匹马渡江十五年间遂成帝业天瑞育滋不一而足彩霞成凤卿云聚绣赤乌飞翔白兔俯伏瑞莲并萼嘉禾孕文实皆天之所命非人力所致而自致者今又睹兹圣征则其德洞沦冥功成不宰三瑞沓至千休滋彰有不期然而然者矣虽然传有之受命不于天于其人休符不于祥于其仁所以孔子之作春秋祥瑞不书而有年则书岂不以天道玄远难知而人事之为可征者乎皇上以天纵之圣留神至治以得仁贤为瑞以五风十雨为祥视彼前代植金茎以承液夸嘉瑞以纪年者未尝不指以为戒则其英明之识超绝之智卓冠百王为法万世是宜美盛德之形容播诸乐歌被之管弦以示圣子神孙于无穷云其辞曰上天降康甘露之于粲其英纯干发自阳以布于下方凝于休祥其祥伊何灵气孔多有甘者液载仁惟泽潜灵是钖诞启皇之德天地相合鸿休翕集厌厌浥浥纷纷密密匪随日以食兆厥圣征如卿之云如景之星如日之重轮冲和氤氲以文我太平惟皇之圣贞符自应不卑而泳不高而迎茀禄之攸盛惟皇之明贞符尔承不欹而倾不汰而盈茀禄之攸宁休庆之即四国之式有濯厥声耀于千龄龙马赞西南夷自昔出良马而产于罗鬼国者尤良或云罗鬼疑即古之鬼方其地有养龙阬在两山之中泓阬渊深开阖灵气而蛟龙实藏其下当春日始和物情酣鬯夷人立柳阬畔择牝马之贞者系之已而云雾晦冥咫尺不能辨色类有物蜿蜒上与马接盖龙云逮天色开霁视马傍之沙有龙迹者则与龙遇谨其刍枿而节宣之暨产必获龙驹焉粤若六月壬寅夏国主明升以全蜀降献良马凡十而其一色正白乃得之于阬者身长十有一尺首高九尺足之高比首而杀其二尺有肉隐起项下约厚五分广三寸余贯膺络腹至尾闾而止精彩明晃振鬛一鸣万马为之辟易鞯勒不可近近辄作人立而孔上谓天既生此英物必有神以司之亲撰祝策诏有司以牲牢祀于马祖然后敕牧副使臣高敬囊沙四百斤压之人跨囊上使其游行苑中久之性渐柔驯适八月癸巳上将行夕月之礼于清凉山坛上于是乘之而出如蹑云而驰一尘弗惊皇情悦豫赐其名为飞越峰复命御用监直长臣马晋臣绘其真形藏焉臣濂稽诸载籍汉之元鼎中有神马出渥洼水中马之生于水者尚矣养龙之说虽相传于夷人要当可征不诬也肆惟皇上以大德而位大宝日之所出日之所没无不梯山航海献贽奉琛迩者独角之犀来自九真食火之鸡贡于三佛齐之境其他佹形僪状借借纷纷且不一而足而况兹水产之龙马乎周书有云不宝远物则远人格所宝惟贤则迩人安皇上宵衣旰食日怀保于小民岩穴之士搜罗殆尽将图治安如黄虞时其遐荒殊裔珍毓奇产未尝有心求之所以荣光休气洋溢中国仁声义闻充洽八表而龙媒之异自致于天闲十二之中揆之于书前圣后圣盖同一轨辙也其视贰师之遣黩武穷兵以索诸大宛者果为何如哉臣濂以文字为职业际兹盛美不敢默而无言谨述赞辞以贻诸后世赞曰天驷荧蛟龙升灵泓澄神马生祥飙瑞霭昼杳冥天一翕聚通精灵龙胡盈凫臆轻竹披耳镜悬睛花雪卷毛光照夜汗沟有血霞流棨振鬛鸣万马惊闪流电逐飞星九霄仿佛从龙行但闻潇潇风雨声三川平八极宁真龙媒献龙廷出入天门驾龙軿太霞五彩满瑶京皇风清皇道贞皇威明茫茫堪舆内孰敢不来庭陋彼汉将军空围贰师城乃知天子在树德不必连年徒用兵代祀高丽国山川记皇帝受天明命丕承正统薄海内外罔不臣妾德流惠敷浃于神人粤春正月二日癸巳上御奉天殿受群臣朝乃言曰朕以菲德惟天惟祖宗是赖位于诸侯王兆民之上郊庙祠享之礼朕不敢不恭然而名山大川能出雨云以泽被生民者朕于报祈亦罔或弗钦迩者高丽国奉表称臣已封其君为王爵钖以金印而其境内山川未遑致祭非一视同仁之意仪曹其议行之于是礼部尚书臣崔亮郎中臣赵时泰员外郎臣兰以权主事臣黄肃相与具牢醴幡币选志虑凝一可通神明之士充使者以行有司遂以臣徐师昊名上既复命上出宿斋宫七日始御翰墨撰祝册至十日庚子昧爽右丞相信国公臣徐达率文武百司序立龙墀之左右上服通天冠绛纱袍复临前殿默思久之方持香以授臣师昊置彩舆中导以音乐出奉天门上亲迂玉趾送之臣师昊受命惟谨以夏五月某日甲子至其国某日甲子为坛三成于南门外摄行祀事其国王王颛暨诸陪臣先后骏奔以竭显相之义当祀之晨天气宴清海波不惊祥云瑞飙回旋上下宛若神灵来歆来格佥以谓天子不鄙夷远民龙光下被人神具欣虽鸟兽鱼鳖之属亦得翔泳于至化之中其于庆幸古所未睹争欲勒文于石以垂示于无穷臣师昊闻之自古帝王以天下为一家虽海外要荒之地视如咫尺则公羊高所谓方望之事无所不通者固其宜也肆惟皇上抚有万邦壹遵先王成宪其有事远徼山川如此之严者岂有它哉实为东民徼福使风雨以时年谷顺成物无疵疠而已书曰至治馨香感于神明黍稷非馨明德惟馨神既歆厥明德洞达无间昭报响答当有洋洋临乎其上者矣臣师昊不佞请书是以为记以昭宣上德轸念遐方之氓不翅中国者当与东海相为无极云是岁某月日记王国祀仁庙乐章•迎神奏淳和之曲皇图聿崇茅社受封礼分虽异孝思则同缅怀世德源深流鸿报本有祀式昭神功王国祀仁庙乐章•奉牲奏庆和之曲王国之东清庙翼翼奉我皇祖享祀弗忒荐以牲牷敢曰充腯神其迪尝纯嘏是钖王国祀仁庙乐章•初献奏保和之曲之舞皇祖载德既淳且仁弗耀其身委祉后人眷兹藩服典祀维寅清醴方荐歆其芬王国祀仁庙乐章•亚献奏清和之曲之舞穆穆灵宫庭燎有炜贰觞载升神其乐止其乐伊何钖我繁祉磐石之宗本支百世王国祀仁庙乐章•终献奏成和之曲之舞神兮下临陟降在庭不见其形如闻其声冷风肃然达于两楹礼成三终神保攸宁王国祀仁庙乐章•饮福奏咸和之曲神具醉止威仪孔肃曰尔孝孙来饮尔福介尔眉寿膺尔百禄子孙保之以引以续王国祀仁庙乐章•彻豆奏嘉和之曲礼备乐举祀事攸宜孰其尸之废彻不迟皇哉神惠覃及我私灵氛将逝如何勿思王国祀仁庙乐章•送神奏德和之曲杳兮忽兮神运无迹鸾驭上征星流飙疾其灵在天其主在室亿万斯年孝思无斁谕安南国诏春秋大义乱臣贼子在王法之所必诛不以夷夏而有间也向者安南国王陈日煃薨我国家赐以玺书而立日嵒为王今观所上表章乃名叔明询诸使者日嵒为盗所逼悉自剪屠其羽翼身亦就毙此皆尔叔明造计倾之而成篡夺之祸也揆于大义必讨无赦如或更弦改辙择日嵒亲贤命而立之庶几可赎前罪不然十万大军水陆俱进正名致讨以昭示四夷尔其毋悔祭古帝王陵墓文昔者圣帝明王丰功盛德被于生民四海咸赖涉世既远陵墓所在往往鞠为椔翳祭祀之礼遂致废而弗讲朕既统一天下主百神之祀心甚悯焉因遣使者访问其处命有司制衮冕之服具牲牢醴齐致祭陵下而焚之然帝王之精神上与天通陟降帝所必能来格于冥冥之中也尚享拟诰命起结文吏部尚书程能而议功定勋而颁爵此皆选部主之所以古者置于五曹之右重其任也盖国家之治在于得人得人之盛系乎铨衡者甄别其能否然则天官之选可不慎欤尔尚允厘百工以熙庶绩名器之崇庳尔当慎其注授之方流品之清浊尔当展其激扬之志时惟称职汝往钦哉吏部侍郎吏部之设侍郎实古小宰之职凡行选举封爵勋庸功课之事悉得与闻盖尚书统之侍郎佐之则其任之不轻也较然矣尔其正名而责实简材而授能使野无遗贤万邦咸宁则铨核之任得矣朕将观尔之能尔其毋懈于位可吏部郎中吏部为铨综之司而郎曹之选所以佐理天官简拔贤俊者也苟不以学行材谞之士为之则何以责其劳效哉尔尚审核贤愚公于黜陟使国家有得人之盛而天下蒙至治之泽不其韪与尔其懋哉以称朕意可司封郎中司封之官参掌官封褒赠之典所以崇有德而报有功也居是选者不宜轻授尔尚夙夜勤劳思以大义正厥官勿以私爱爽厥序使内而亲亲外而尊贤皆足以沾朕之恩庶免致旷官之刺矣伫闻嘉猷以对休命可司勋郎中周官有司勋上士二人凡有功者司勋得以告之则其职之设也久矣后世定十二级之勋以为赏格故为是官者审察功状与司封通决于尚书非公明而练习者不足以与兹选尔尚计其勋庸之转迁以定资品之高下庶几贤者劝而不肖者惩矣尚思自勉以服训辞可考功郎中考功之职掌文武迁叙资任考课之政令而奉常所定谥议亦必覆而上之选部诸司其于关政治之得失者莫此为最郎官之选必得其人尔尚平心以驭物使殿最惟允而功用昭彰则责实之效于是乎在尔往钦乃职以称朕任贤之意可中书左丞朕惟中书政本丞辖之设所以尊朝廷而正纪纲佐冢宰而出治化必有经济之才任重之器乃称其选求诸在位兹得其人尔尚思朕任属之意益推材力务展猷为经纶之间必审于治忽弛张之际必酌乎古今伫观厥成岂烦多训可中书参知政事中书出纳王命之地朝谋谟于庙堂夕风动于海内然则参预大政者可不慎其选与是用擢位政府佐理朝纲兴礼乐以昭人文审刑赏以顺天典贤才之遗佚汝思有以举之生民之忧戚汝思有以绥之则朕可以不烦而治矣往尽乃职以副朕倚任之意可中书左司郎中左司为中书纪纲之地赞襄治化申明宪度皆其责也郎位之选必择贤才非廉勤而有为开敏而知务不足以称其选也尔尚毋忘恭恪以慎乃职惟至公可以正百司惟至勤可以集庶务尔其念哉毋忘朕命中书断事官中书总天下之务而必设断事之官所以修明其法禁以防人为非实寓刑期于无刑之意也尔尚慎于出入之际毋舞于文法而失惨舒之实毋流于苛刻而昧宽恕之方则予一人汝嘉往服训辞其思实效皇太子与高丽王书王处海东称藩奉贡于朝廷者五年于兹矣皇帝嘉王来庭待遇之意甚渥闻王生辰在夏五月特出内府之币以赐予亦上体宸衷复以纱若罗各十四端遗王至可领也王尚益勤庶政怀保小民永为我国东藩顾不美欤春和王平安否宜加爱自重进元史表伏以纪一代以为书史法相沿于迁固考前王之成宪周家有监于夏阴盖因已往之废兴堪作将耒之法戒惟元氏之有国本朔漠以造家用兵戈以争强并部落者十世逐水草而为食擅雄长于一隅逮至成吉思之时大会斡难河之上始尊位号渐定教条既近取于乃蛮复远攻于回纥渡黄河以蹴西夏逾居庸以瞰中原太宗继之而金源为墟世祖承之而宋箓遂讫立经陈纪用夏变夷肆宏远之规模成混一之基业爰及成仁之主见称愿治之君唯祖训之式遵思孙谋之是遗自兹已降聿号隆平丰亨豫大之言鼓倡于天历之世离析涣奔之祸驯致于至正之朝嬖幸蛊惑于中权奸蒙蔽于外汉网秪因于疏阔周纲遽见于陵迟风宪皆无不捕之猫将士尽成反噬之犬由是群雄角逐九域瓜分风波徒沸于重溟海岳竟归于真主钦惟皇帝陛下奉天承运济世安民建万世之丕图绍百王之正统大明出而爝火息率土生辉迅雷鸣而众响微鸿音斯播载念盛衰之故即推忠厚之仁佥言实既亡而名亦随亡独谓国可灭而史不当灭特诏遗逸之士欲求论议之公文词勿至于艰深事迹务令于明白苟善恶了然在目庶劝惩有益于人此皆天语之丁宁愈见圣心之广大于是命翰林学士臣宋濂待制臣王灊协恭刊裁儒士臣汪克宽臣胡翰臣宋禧臣陶凯臣陈基臣赵壎臣曾鲁臣赵汸臣张文海臣徐尊生臣黄篪臣傅恕臣王瑽臣傅着臣谢徽臣高启分科修纂故上自太祖下迄宁宗靡不网罗严加搜采恐玩时而愒日每继晷以焚膏故于五六月之间成此十一朝之史况往牒舛讹之已甚而它书参考之无凭虽竭忠勤难逃疏漏若自元统以后则其载籍无存已遣使以旁求俟续编而上进愧其才识之有限弗称三长兼以纪述之未周殊无寸补臣某忝司钧轴幸睹成书信传信而疑传疑仅克编摩于岁月笔则笔而削则削敢言褒贬于春秋仰尘乙夜之览期作千秋之鉴所撰元史本纪三十八卷志五十三卷表六卷传六十二卷目录二卷通计一百三十万六千五百余字谨缮写成一百二十策随表上进以闻臣某下情无任激切屏营之至臣某中谢谨言元史目录后记秋八月上既平定朔方九州攸同而金匮之书悉输于秘府冬十有二月乃诏儒臣发其所藏纂修元史以成一代之典而臣濂臣灊实为之总裁明年春二月丙寅开局至秋八月癸酉书成纪凡三十有七卷志五十有三卷表六卷传六十有三卷丞相宣国公臣善长率同列表上已经御览至若顺帝之时史官职废皆无实录可征因未得为完书上复诏仪曹遣使行天下其涉于史事者令郡国上之又明年春二月乙丑开局至秋七月丁亥书成又复上进以卷计者纪十表二传三十又六凡前书有所未备颇补完之其时与编摩者则臣赵壎臣朱右臣贝琼臣朱世廉臣王廉臣王彝臣张孟兼臣高逊志臣李懋臣张宣臣李汶臣张简臣杜寅臣俞寅臣殷弼而总其事者仍臣濂与臣灊焉合前后二书复厘分而附丽之共成二百一十卷旧所纂录之士其名见于表中者或仕或隐皆散之四方独壎能始终其事云昔者唐太宗以开基之主干戈甫定即留神于晋书敕房玄龄等撰次成编人至今传之肆惟皇上龙飞江左取天下于群雄之手大统既正亦诏修前代之史以为世鉴古今帝王能成大业者其英见卓识若合符节盖如是呜唿盛哉第臣濂等以荒唐缪悠之学义例不明文词过陋无以称塞诏旨之万一夙夜揣分无任战兢今镂板讫功谨系岁月次第于目录之左庶几博雅君子相与刊定焉洪武三年十月十三日史臣金华宋濂谨记恭题御赐书后昔在乙巳之春臣濂待罪右史三月十五日卧病京师之官舍不入侍者六日上顾近臣黼曰老宋起居何久不见邪黼以病对且言其致疢之详上忧形于色曰宋起居纯饬之士不参以分毫人伪侍予五年犹一日也不知何以而有斯疾乎越一日又问曰病势稍损否黼对如初越二日又问黼复对如初上恻然曰尔往传命俾归养金华山中父子祖孙欢然同聚疾必易愈愈且速造朝国家文翰庶有赖哉二十四日黼至导宣上旨臣力疾起拜命越翼日陛辞上敕黄门内使出大府金借以束帛赐之自后候问之使相属于道时方严肩舆之禁自相国以下至百执事皆弗之许特命中书造安车给健丁六人以载此尤异数也二十八日皇太子以旧学之故复遣内臣存问赉以缯币白金之属恩意有加焉三十日上道夏四月十七日方抵金华故居十八日具谢表一通进上并致书太子以寓箴规之意上览之再三喜甚谓太子曰此书汝当日诵一过复亲御翰墨赐书褒答其文则上所自制字乃侍臣代书其外封九字内年月六字及花书则上之亲笔也复出官局文绮白缯各一命太子署名缄封遣使者即臣家以赐焉时六月七日也惟上深仁如天厚泽如地凡囿于两间者莫不同浴神化鼓舞至德以臣之微亦获沾被宠荣如此之至窃伏自念臣本一介书生应聘而起即典儒台未几召入禁中授太子经由是峻登记言之职赐服金紫先后所承恩数不一而足今以微疴之故又勤宸念眷注优异钖予便蕃此固上天雨露之滋一草一木无不使遂其生成之性而臣区区犬马之诚所以思报效之者何日而敢忘哉天保之诗曰天保定尔亦孔之固俾尔单厚何福不除臣敢诵此诗以答上赐复追疏遭逢之盛于赐书后示诸子孙俾世世毋忘上恩云同知临洮府事班景道除陕西行省参知政事诰陕西在古为雍州之域三秦之地延袤一千余里土广物殷号称难治朕尝建行中书设参知政事以综核众务以镇安万民然必得同寅协恭之臣共厘治之则事集而功成不难矣具官班某负倜傥之才抱经济之略朕尝历试其为人设施次第绰有可观故自临洮别驾特授以参预之职夫别驾四品之秩也较之参预之资实超十阶岂不以尔韫此奇才故不次而用之乎尔尚夙夜惟勤思称朕怀官政之有弊者尔当振而新之民瘼之未瘳者尔当抚而摩之则予一人汝嘉尔其钦承朕言不再遥授李思齐江西行省左丞诰朕起布衣除暴乱救民于水火之中其有能知天命所在帅众来归者朕每嘉焉尔李某当元运之衰奋自汝南拥兵而守秦陇积年屯戍志在保民及我师入关乃西往临洮已而率其士马之众纳款辕门去危而就安转祸而为福视彼暗于事几残民以逞者相去远甚可谓通时达变之豪杰矣兹授左辖于外省列之朝班仍给其禄尔尚夙夜恪慎思保令名以称朕优礼之意尔其懋哉给事中安统除兵部尚书诰兵部司马之职尚书法从之官古不轻授今难其人盖戎务之出入马政之弛张莫不系焉非有奋厉之才练达之知不足以奉扬威武毗赞机密者矣具官安某粤自蚤岁有志事功自北而南在朕左右及其给事内廷论思献纳之益亦时有焉夏官之选惟尔之能然以八座之贵朕非轻以畀人者也尔尚一乃心力以报朕所以见知之意呜唿惟秉义守正则可以谨科条惟趋事赴功则可以行邦政尚思自勉服我训辞侍御史王居仁除山西行省参知政事诰国家之建行中书所以控制方面而布宣政令者也况河东山西之地古为雄藩所辖州郡不翅六十有余版籍之广民庶之繁其事亦云伙矣迩者铸印开省未设丞弼先命近臣为参知政事奏辟官属以行则是大小之务皆得专达非止参预而已也与斯选者非得勋旧之臣曷足以重其任哉具官王某才足以匡时谋足以经远自渡江以来委身事朕凡十五年践扬中外多着劳烈执法中台声闻益着于是简在朕心俾跻政府呜唿陈纪立经尔尚膺藩宣之寄安边靖国尔其尽抚绥之方往惟汝谐毋替朕命恭题御笔后夏四月上幸北京五月四日道经下邳驻跸于东门外设坛具牢醴祭于山川百神祭毕遂升御舟召守土臣四明李侯相亲出御笔一道且谕之曰山东故官听其从宜居处以俟选用相既稽首拜受因复奏曰其有愿往南京及旋故乡者何以遇之上曰卿稽其人数去南京者日予米二升还故乡者皆给一斛相退奉诏行之呜唿非圣德如天一视而同仁者其奚暇念及于此哉越三月燕都遂平怀柔绥徕之效盖有不疾而速不行而至者矣相既侈兹奇遇装潢成轴持以示濂濂方待罪国史谨已备录藏诸金匮复为记其事于左方云卷二•翰苑前集之二大明敕赐银青荣禄大夫上柱国中书平章军国重事兼太子少保鄂国常公赠翊运推诚宣德靖远功臣开府仪同三司上柱国太保中书右丞相追封开平王谥忠武神道碑铭己酉秋七月七日银青荣禄大夫上柱国中书平章军国重事兼太子少保鄂国常公薨于军中二十三日讣闻皇帝为之震悼罢朝在廷之臣莫不洒泣越明日诏中书定议赠翊运推诚宣德靖远功臣开府仪同三司上柱国太保中书右丞相追封开平王谥曰忠武八月朔日柩车至龙江上往临奠恸哭而还亲为择地于钟山草堂之原营见宅兆及栖灵之祠凡百须之具一给于官不以烦其家至冬十月九日始葬复推恩及其三代皆为王爵生荣死哀可谓至矣上犹念其功不置召臣濂于庭而谓之曰朕东抚高丽西抵土蕃北际沙漠南来交趾占城莫不稽首奉命计其开拓之功以十分而言王盖居其七八朕今手录战伐次第以授尔尚为文勒诸丰碑以着王之功于无穷焉臣濂受诏而退谨再拜序而铭诸幽王讳遇春姓常氏濠州怀远人世为农家赋性刚毅膂力绝人岁壬辰群雄并起江淮为之鼎沸时王年二十有三为群盗刘聚所得聚睹王状貌奇伟拔于行伍而信任之王每出战必鼓勇争先聚深喜之王察聚所为终不能有成欲择所依乙未闻上驻兵和州领众数十人弃聚来归居两月余请为前部先锋上曰尔之来者为士卒粮绝故就食耳尔自有主我安得而留之王请之再三至于涕泣上曰尔姑从吾渡江俟克太平委身事吾未晚也夏六月上先抵采石矶元兵阵于矶上而矶下巨舟如织相距仅三丈余猝难登岸王乘快舸相继而至上麾之使前王即舍舟挺戈先登众皆披靡遂拔采石乘胜取太平从上守御乃始授总管府先解冬十月升管军总管丙申春二月元中丞蛮子海牙复以兵屯采石南北不通上虑将士虽渡江而其父母妻孥尚留淮西势莫可致命王统兵攻之王至设疑兵以分其势而以正兵与之合及战别出奇兵捣败之悉俘其精锐自是元兵扼江之势衰矣寻守溧阳攻建康功为诸将先三月从今大将军右丞相徐公达克镇江夏四月授承信校尉领军先锋秋九月再攻常州会青军叛去与伪吴张士诚合徐公被围于牛塘王与诸将力战大败其众擒士诚枭将张将军冬十有一月除统军大元帅丁酉春三月遂克常州迁中翼大元帅夏四月从徐公下宁国秋八月克马驮沙冬十月取池州戊戌春擢江南行中书省都督马步水军大元帅冬十有二月上亲取婺州己亥夏四月转镇国上将军同佥书江南等处行枢密院事守婺城寻命攻衢州降之冬十月升佥院十有二月攻杭州庚子夏五月召还京师从徐公拔安庆赵普胜之水寨时伪汉陈友谅扬言援安庆王策其必攻池州以羸弱守城伏锐士于九华山明日友谅兵果来攻城伏兵四合俘杀万余人六月友谅入太平犯龙湾王共谋击败之已而上整舟师袭友谅留王守京师军民无敢哗辛丑春三月拜江南行中书省参知政事秋七月从上取安庆破江州回守龙湾冬十有一月张士诚出兵寇长兴上时驻九江闻报还京师命王往援士诚兵败俘杀五千余人壬寅春修安庆城罗友贤构乱据池州神山寨将与士诚通杭歙震动冬王往攻之癸卯春正月擒斩罗友贤余党悉平三月张士诚遣兵围刘福通于安丰王从上击之将战王突入其阵三战三胜敌兵大败而去俘获士马无算遂同徐公围庐州凡三月城将下适陈友谅攻南昌王解围而还秋七月从上率诸将往援八月遇友谅于彭蠡湖之康郎山王与之联舟大战唿声动天地无不一当百纵火焚伪平章舟风急火炽十里之间湖水尽赤敌将张定边素号枭勐奋前迎战王射之定边中矢走友谅乃退保鞋山诸将以友谅兵尚强请纵其去王独不言及我师出湖口皆言江流湍急欲放舟而下上知其情命以舟扼上流王应之诸将乃溯流而上舟蔽江面控湖口者旬有五日友谅军食乏出江求战王遣火舟火筏御之敌兵奔溃追北数十里与之酣战自辰至未不解上所乘舟及王舟皆胶于沙王既脱御舟而己舟被围复力战而脱于是友谅中流矢死士卒十万皆降未几其臣立友谅之子理于武昌冬十月王帅师讨之四面合围甲辰春二月理衔璧出降荆湖之地望风皆附升中书平章政事秋七月从徐公取庐州八月遂自将兵平临江之沙坑麻岭十洞牛陂诸寨进取赣州乙巳春正月克之悉定南安南雄韶州夏五月还兵取安陆襄阳冬十月从徐公克泰州丙午春三月复从克高邮夏四月淮安濠泗徐宿安丰皆下秋八月诸将攻浙西师次太湖伪万户尹义等逆战王擒之直趋湖州之毗山与敌兵水陆鏖战敌兵大溃遂抵城下塞其四门昼夜环攻之伪丞相张士信悉发境中兵为援屯于旧馆出我师之背王统奇兵由大全港入结营东阡复出敌背且填壅沟港绝其归路士诚知事急出亲兵拒斗王一鼓胜之士诚复遣其将徐义统赤龙船亲军来援王复击败于乌镇冬十月旧馆降得兵六万十有一月湖州亦下遂进围平江丁未围之益急士诚收合余烬犹背城百战降其将士且尽秋九月始克之缚士诚来献籍其兵二十有五万乃加授中书平章军国重事疏封鄂国进爵上公冬十月复授征虏副将军同徐公奉命北伐戊申春正月上即皇帝位国号大明改元洪武王与徐公下山东诸郡遂攻汴梁守臣李景昌遁进攻河南敌兵五万屯于洛水之北将出迎战王布阵既定单骑执弓矢冲入其队敌发二十骑攒槊刺王王一箭中其前锋大唿杀入悉获其众而河南诸城先后皆平上幸汴京谋取燕都秋七月徐公与王渡大河河北诸郡又平八月二日燕都不战而克元君北奔师次太原其守将扩廓帖木儿帅众来御其锋锐甚王与徐公谋曰我骑兵虽集而步卒未至何以能战莫若遣精骑夜劫其营其众可乱众乱主将可缚也徐公如王言扩廓帖木儿果中伤而遁己酉春正月进攻大同竹贞弃城走河东又平遂西入秦张良弼遁李思齐迎降奉元凤翔巩昌临洮又平夏五月元将也速兵侵通州有旨命王以所部军东还拒之遂捣永平过惠州获江文清士马以千计至大宁也速遁破开平元君又北奔追至北河俘其宗王三人及平章鼎住等凡得军士万人车万两马三千牛五万全师还燕次柳河川得疾而薨享年仅四十尔王之为人守谦而不矜有功而无过运筹决胜之方不学而能其从大将军东征西伐则能遵守节制及其自将兵则所至无不克捷由其智识明而材力雄故施之各得其宜呜唿若王者可谓开国之殊勋者矣王之曾大父四三府君累赠银青荣禄大夫柱国中书平章政事追封开平王谥庄简妣张氏追封开平王夫人大父重五府君累赠仪同三司上柱国少保中书平章政事追封开平王谥安穆妣陈氏追封开平王夫人父六六府君累赠开府仪同三司上柱国太保中书右丞相追封开平王谥靖懿妣高氏追封开平王夫人妻定远蓝氏封开平王夫人子男三人曰茂曰昇曰森皆上所赐名女三人长许为皇太子妃余皆幼臣濂闻之昔日唐太宗起义兵而定天下当时有尉迟恭者弃刘武周仗剑来从其后辅成唐业而恭之功为多于是生有鄂国之封殁有忠武之谥今王之功非恭所可及上之所以遇王者封谥与之虽同而其王爵之加恩数优渥揆之于唐诚又过之史臣所谓君臣相遇千载一时者岂不异世而同符也哉是宜铭诸贞石传之千万世一以昭圣天子垂念功臣如此之至以着王之勋烈于不朽云尔铭曰圣皇开天豪杰四从龙兴而云虎啸而风义旗所指山岳震动飙驰霆舂孰不神竦维忠武王其气至刚杖剑来从飞渡大江无坚不摧无敌不碎席卷长驱易如拾芥平吴定越帖荆抚淮威声所加小大毕来齐鲁既宁汴洛亦定直指幽燕不战而胜元君远逝六军倒戈本根既拨何有条柯乃收晋冀乃清秦陇乃徇辽海人百其勇茫茫朔漠滦河所经誓将刬涤边尘弗惊王之忠精上贯天日烨其有光亘古不殁幅员之广汉唐莫过马蹄所及王功为多十五年间百战百捷备殚勤劳光辅帝业翊运之勋靖远之威在古或罕于今见之大功垂成王忽长逝当兴哀如失一臂爰加恩宠用钖王封衮衣绣裳照耀泉宫天子曰噫未慊朕志其推尔爵上褒三世死生哀荣孰可比焉王虽云殁生气凛然钟山之阴隧道有石词臣勒铭垂示千亿大明追崇杨王神道碑铭皇帝恭膺大宝式展孝思既追崇祖宗四代帝号建立太庙复念皇太后之所自出追封外王父为杨王外王母为杨王夫人建祠于太庙之东岁时遣重臣致祭近有来自淮阴者言王墓在盱眙如故上闻之悲喜交集即诏内臣及圆丘署令往祭而修治之置洒扫之户凡三护视茔域且命词臣撰文以树诸神道臣濂伏读御制王之行若曰王姓陈氏世为维扬人不知其讳当宋之季名隶尺籍伍符中从大将张世杰扈从祥兴帝驻南海至元己卯春世杰与元兵战师大溃士卒多溺死王舟亦为风所破幸脱死达岸与一二同行者累石支破釜煮遗粮以疗饥已而粮绝计无所出同行者曰我等自分必死闻髑髅山有死马共烹食之纵死亦得为饱鬼不识可乎王未及行疲极辄昼睡梦一白衣人来谓王曰汝慎勿食马肉今夜有舟来共载也王以为偶然未之深信俄又梦如初至夜将半梦中仿佛闻橹声有衣紫衣者以杖触王之胯曰舟至矣奈何不起王惊寤身忽在舟中见旧所事统领官时统领已降于元将元将畏舟压凡有耒附者掷弃水中统领怜王亟藏之皇板下日取干糇从板隙投之王掬以食度王之渴乃与王约以足撼板王即张口向隙受浆居数日事将泄皆彷徨不自安忽飓风吹舟盘旋如转轮久不能进元将大恐遍求于絺祈者不可得统领知王能巫术遂白而出之王仰天叩齿若指麾鬼神状风涛顿息元将喜因饮食之至通州赉王数巨鱼送之登岸王归维扬不乐为军伍避去盱眙津里镇择地而居以巫术行王无子生二女长适季氏次即皇大后晚以季氏长子为后年九十九岁而薨遂葬焉今墓是已臣濂闻之君子之制行能感于人固难而能通于神明为尤难今王当患难危急之时神假梦寐挟之以升舟非其精诚上通于天何以致神人之祐而至于斯也王之群行其详虽若不可知举此而推之则其积德之深厚断可信矣是宜庆钟圣女诞育皇上以启大明亿万年无疆之基于唿盛哉昔日史臣赞尧之德首以亲九族为言其效至于黎民于变时雍之盛然九族之中母族居其三皇上以念母之故思王不能忘封以王爵享以祠庙今又树碑墓道以纪其异行是皆以孝治天下也将见四方向风咸知以孝自勉皞皞熙熙臻夫隆平之治不难矣臣濂既序其事复再拜稽首而献铭曰皇帝建国克展孝思疏封母族自亲而推钖爵维杨地迩帝畿立庙崇祀玄冕衮衣痛念宅兆卜之何墟闾师来告今在盱眙皇情悦豫继以涕洟即诏礼官汝往葺治毋俾荛竖跳踉以嬉惟我杨王昔隶戎麾狞风荡海粮绝阻饥天有显相梦来紫衣挟以登舟神力所持易死为生寿跻期颐积累深长未究厥施乃毓圣女茂衍皇支萝图肇开鸿祚峨巍日照月临风行霆驰自流徂源功亦有归无德弗酬典礼可稽聿昭化原扶植政基以广孝治以惇民彝津里之镇王灵所依于昭万年视此铭诗大明敕赐荣禄大夫同知大都督府事兼太子右率府使赠推忠翊运宣力怀远功臣光禄大夫湖广等处行中书省平章政事柱国追封蕲国公谥武义康公神道碑铭皇帝即位之三载混一华夷声教所被罔间迩遐梯山航海奉贽献琛上念熊罴之士不二心之臣东征西伐宣劳有年方将胙土分茅以定功赏而都督康公薨于陕州上闻之嗟悼不已既敕有司穿土作室以宁体魄复欲昭其功勋于悠久诏翰林学士臣宋濂稽诸简牍所书文于坚石以垂示于亿万载臣濂谨按公讳茂才字寿卿康其姓也世为蕲州人曾祖文广皇赠中奉大夫中书参知政事护国追封京兆郡公祖德懋皇赠资善大夫中书右丞上护军追封京兆郡公父寿皇赠荣禄大夫同知大都督府事柱国追封蕲国公母萧氏追封蕲国夫人公当元之季四方云扰未几蕲州陷公结义旅以捍蔽为务受以长官俄迁为镇抚同诸将复九江捣蕲水黄连寨转蕲州路同知总管府事屯成和之裕溪太平之采石使者考其功状升淮西宣慰副使同知元帅府事又升宣慰使都元帅岁乙未六月上帅师渡江将士家属尚留于和州上虑公扼采石之冲弗获渡时出兵挑战公兵虽寡而以宽弘得士卒心故临阵人多效死于是数战不克后数月常忠武王遇春遣游兵虚挠之公连日发军以应王度其力疲夜设伏兵质明歼其精锐殆尽然由收合溃散坚寨于天宁洲明年二月上命诸将以襄阳大炮破其寨公奔行台便宜升淮南行省参知政事甫逾月上亦克金陵又奔京口舟师追及之公度天命有归乃率所部余兵三千解甲来附免冠顿首言前日战各为其主今日屡败天数也事至于此死生唯命苟得生全尚竭犬马之力以图报效上笑而释之仍许统所部兵从征又明年授秦淮翼水军元帅守御龙湾取江阴之马驮沙八月伪吴张士诚犯我疆境公驱兵逐之获其楼船上赐名马一匹黄金一锭岁戊戌从廖楚公永安攻池州取赵双刀之枞阳迁都水屯田使兼帐前总制亲兵左副指挥使明年八月攻皖城伪将率楼船出战公复获之又明年六月伪汉陈友谅倾国入寇攻陷我姑孰杀戮我吏民意将窥我南京上召公谓曰尔不疑我乎公复顿首谢上曰汝既不相疑宜作书遣使伪降友谅为内应招之速来仍绐告以虚实使分兵三道以弱其势友谅果如所言暨至诸将同公奋击大破之缚其士卒二万有币帛白金之赐岁辛丑八月上怒友谅来寇率将士亲征公领舟师行击安庆破江州伪都友谅西遁遂下蕲州兴国汉阳公沿流而下克黄梅某家寨十一月取江之瑞昌败友谅八阵指挥友谅之势遂衰迁帐前亲兵副都指挥使明年九月复龙兴又明年攻左君弼于庐州四月友谅围龙兴上亲往援公与诸将皆从友谅闻上至亟解围还七月大战于彭蠡湖军声啸唿湖水为之起立浮尸蠢蠢动至数十里友谅遂至败亡又有币帛之赐十月上亲征武昌公从之岁甲辰二月下之友谅之子理衔璧出降三月进金吾侍卫亲军都护府副都护四月从大将军徐公达洊攻庐州七月下之八月援安丰继取江陵及湖南诸州加赐币帛明年二月改神武卫指挥使五月进大都督府副使闰十月士诚兵犯江阴京口上帅大军水陆并进公在行中及至镇江士诚兵已遁又明年正月追至巫子门击败其众获士卒三千公功为尤多四月捣淮安之马逻港拔其水寨复获士卒与艨艟无筭淮安平七月遂攻湖州十一月破之进逼姑苏姑苏士诚伪都即遣锐卒来迎斗大战尹山桥公持戟督战益力锐卒尽覆乃进围齐门刀剑林立飞鸟不敢下大将军命诸将合攻之吴元年九月姑苏平公取无钖州十月升同知大都督府事兼大子右率府使进阶荣禄大夫上以江南之地既入版图乃遣大将军经略中原公从定齐鲁之地复由黄河取汴梁下洛阳驻师陕州规运馈饷造浮桥以渡大军镇河中善抚绥遗民为之立石颂德绛解二州则公所招徕蔽遮潼关秦人不敢东向二年复从大将军征汉中奉诏还军中道因疾而薨实八月之三日也年五十有七上下群臣议赠公推忠翊运宣力怀远功臣光禄大夫湖广等处行中书省平章政事柱国追封蕲国公谥曰武义卜以九月二十一日葬于应天府上元县钟山乡之幕府山上亲临奠而百司继之祭幄相望联络原野时人以为荣公娶方氏追封蕲国夫人继室田氏封蕲国夫人侧室朱氏余氏子男三人铎田氏出鉴朱氏出镇余氏出公通经史大义事太夫人以孝闻轻财仗义意气磊落而尤有志于事功值元祚将终其才弗克尽施然而真主龙飞于群雄之中公即能识之卷甲韬戈率众臣附坦然而不惑可谓上知天命下本人心者矣由是昭被宠眷倚之以心膂用之为爪牙十余年间屡从征讨茂绩奇勋着称当世存则安富尊荣加以爵位薨则疏封赐谥贲及九泉令名垂于竹帛重禄延于子孙公其可以不朽矣臣濂谨拜手稽首述辞于碑系之以铭深惧不足以称上报功之意铭曰于赫大明受命于天如日之再照于八埏于时康公江险之恃大军西来视如平地巨炮轰雷物莫敢撄何战弗溃何守弗倾天人攸归势何敢抗知几先来率众内向皇帝曰嘻有附匪疏予开诚心遇尔不疑尔砺矛泬尔部士卒助予四征以宁方国公拜稽首赐死为生誓殚报效如无余龄孰为不庭率师往讨矫如翼如风驰电扫东吴西楚蹴陈驾张身经百战凶竖始亡大将北伐同取汴洛出镇于蒲恤其孤弱蔽遮河潼以銕为关谁敢操戈睥睨其间玄龟负碑以颂遗爱民亦何心恩义斯在从伐汉中迢迢西征有命班师中道而薨帝念将臣血战之苦将畴其勋钖以茅土孰不寿考以乐承平公胡婴疾陨魄泉扃帝情悯悼恩命络绎穿山为堂毕兹窀穸名垂于史禄延于家翩然而逝公复何嗟史臣造文大书深刻以昭公勋有永无极大明故资善大夫御史中丞兼太子赞善大夫章公神道碑铭呜唿是为吾友龙泉章公之墓初予未识公时辄稔闻其名及公应聘而起同赴于南京同馆于青溪同出入禁署以备顾问如是者四三年私窃以谓生我者父母知我之至者唯公而已不知公何为去予而遽死矣乎有善孰予相孰知我瑕疵而攻之乎神道之铭公之子特以为属肝肠百裂其何能缀缉言辞乎相知之深者不为之则铺张君子之休美不识当属之谁乎因抆泪而序之曰公讳溢字三溢姓章氏处之龙泉人远祖有曰岩者仕宋以兵部尚书守泉州始家于南安至唐康州刺史及又自南安迁建之浦城及生福州军事判官脩脩生光禄大夫检校太傅西北面行营招讨制置等使持节高州诸军事高州刺史仔钧娶练氏生子十五人其第三子献诚仕南唐为银青光禄大夫检校司徒献诚生文钖仕宋为秘书省校书郎文钖生都官郎中重又自浦城迁于龙泉子孙遂为龙泉人重生吉吉生顺顺生公琛公琛生世安世安生举举生宗宗生乡贡进士辅辅生闻义闻义生用之用之生强宗强宗生焕文则公之高祖也曾祖讳斯立祖讳格父讳遇孙母某氏公之始生其音如钟父母疑为不祥几弃不举及成童嶷然庄重不习乡井轻儇态诸兄出应科繇颇为侪类所侵苦公忿曰彼徒谓我弱尔吾不自厉岂为男子耶乃往受事县官即有曲者举正理直之众始愧服比弱冠从乡先生王刚叔游从事于正心修身之学既又闻金华为文献之邦间出游以咨叩其统绪浙东宪使秃坚不花请与语悦之已而改官陕西要公与俱至虎林心忽惊悸力辞而归抵家父病已革越八日而逝人以为纯孝所感至正壬辰蕲黄妖寇自闽犯龙泉公与从子存仁避乱山中而存仁为寇所执公心计曰吾兄止有一息不可使无后挺身出谓贼曰儿幼无所用我愿代之贼闻公名方出重购以求及得公大喜贼帅欲问计公正色拒之曰若等皆有父母妻子顾为此灭族事耶贼怒系之柱以刀磨其胁曰不降者且死公曰贪生恶死固人常情然吾终不为不义屈贼愈益怒曰汝诚不畏死邪公曰死即死何畏乎贼壮之不敢加害公夜绐守者乘间脱身归乃集里民为兵不旬日击却之处州府判官以兵来龙泉欲尽诛平民诖误者石抹将军宜孙实总兵政公走麾下说曰将军知贼之由乎曰不知也公曰贫民迫于冻馁故相挻而从盗诚得一循吏招辑之民即平民耳今不出此而肆行剪屠是殆扬汤以止沸也不识可乎石抹将军曰善微先生言事几败即檄判官毋擅杀石抹将军服公器识留幕下与议军事其平属县庆元及建宁之浦城松溪群盗公有力焉上其功江浙行省丞相康里公承制授公将仕郎龙泉县主簿辞不受海寇起黄岩掠沿海郡县行省命石抹将军守台城台之宁海民亦为变攻围台城急石抹将军飞檄召公为援公方退居田里得将军檄即起曰吾邦非石抹将军人且尽为枯骨今一旦有急政我报德之秋也集趫勇少年数百人昼夜行至城下约内外夹击贼遂溃海寇亦遁去宁海大饥豪民吴甲蒋乙积粟不粜公言于石抹将军将军因属公行县振之公至县即抵二豪罪发其粟振饿夫其尤困者俾僧作糜食之公还龙泉龙泉亦岁俭大家有粟高其直且不发公先以私田易粟贷里人乃行劝分之政民受其惠为多邻邑青田潘惟贤为盗而龙泉监县宝忽丁贪虐无状民因导潘攻县治宝忽丁弃印走公同其帅王刚叔召豪杰与贼战败走之县治遂复行省给银币为赏宝忽丁惧弃职获罪而愧公有功乃谋害公公方赞元帅黑的儿间府处城未敢发会帅府问宝忽丁罪遂结李溪恶少拒命首害刚叔于家帅府檄兵袭击之宝忽丁遁去于是处之上县盗皆蜂起行省移石抹将军以行枢密院判官分治处州公谓石抹将军曰松阳小丑不速平将养成大患邪将军曰唯君处之公乃遣千户曹胜安督兵授以方略一战尽降之分院上其功行省升承事郎松阳县尹又辞不受元帅叶君琛攻郑寇于丽水屡为所败分院调公及枢密院都事胡君深合讨之公与胡君统军至浮云贼众来迎战并山为长阵兵既接我军张左右翼夹攻之贼大败直捣其巢穴贼望见公来拜已曰我非为寇者待我歼此海蛮即降矣海蛮谓叶君所部海军也公曰吾不知他特捕反者尔贼为内外二寨公麾兵逾外寨立壁或疑壁于两寨间非利公曰非尔辈所知我既逾外寨则内寨疑其已降而外寨亦计其疑己一寨相疑破贼必矣壁未完贼突至相持未有胜负公麾奇兵横击贼奔北即移兵围内寨数重下令急攻遂陷之执郑寘诸法外寨亦降行省复授福建行省检校官寻又改除奉训大夫处州路总管府判官皆不受南行台治书侍御史銕木烈思分台于婺长枪军叛迫其城治书遣从事杨迪征师于公公勒所部军就道长枪军闻公至辄引去省宪交章荐于朝除武德将军佥浙东都元帅府事又辞不受或疑为要名公曰吾所将皆乡里子弟使其肝脑涂地而吾独取功名弗忍为也青田贼吴英掠婺之金华永康东阳诸县聚众猖獗公议讨之分院乃调兵属公及胡君与贼屡战皆败之贼势蹙缚其党张贵李兴甫等出降遂昌凶右户闭粜土豪周天觉啸聚杀之元帅胡君往讨天觉负固不服久之始请降公曰此贼不殄必贻后患胡君不听受其降已而天觉果以复叛诛始天觉之未降也执其党与三百人系诸狱至是胡君欲尽坑之公执不可得生全者十六七时天下日入于乱公结庐匡山上自号曰匡山居士属其子曰兵将至矣汝曹其保障州里乎己亥冬王师克处州公又避地入闽中今上皇帝遣使以束帛召公公乃幡然而起与青田刘君基丽水叶君琛金华宋濂同赴召至建业入见上问劳曰我为天下屈四先生耳然四海纷纷何时定乎对曰天道无常惟德是辅惟不嗜杀人者能一之耳上曰卿等其留辅予矣亡何擢佥营田司事巡行江东两淮之境田荒芜及耕垦者皆分籍之差税赖之以便公以疾在告者久上时遣使存问暨疾小愈即入谒上见其来喜曰疾其瘳乎何遽出也一日上忽念公询于中书左司都事张来硕曰章溢日来康强否来硕对曰溢日夜念母不置而以主上遇之厚不敢以言郁郁成疾耳上即命公归省赐以白金文绮而留其季子存厚于京师浙东始设提刑按察司即擢公佥其司事寻命还处州代总制胡君入朝而为存厚娶胡君女赐赉优渥且俾存厚入侍皇太子以示亲信胡君出师温州复召公还守处州馈饷供亿规措无缺而民不知劳及师旋即以总制事付胡君而还其部王师平荆楚设湖广提刑按察司迁公佥司事公入见上慰劳之曰纪纲之事今属卿矣公既至睹荆襄多废地遂建议分兵屯田且以控制北方计为便上曰所言甚善第未暇耳湖广行省镇抚回回怙势作威轻重人罪以为常公廉得状坐以法曾未几河内道按察使宋思颜以浙东宪史事不白下狱而浙东按察使孔克仁佥事王鸑亦以事被逮辞或连公公忧惧不知所为上遣太史令刘君基喻公曰予素知章溢守法令毋疑也既而胡君以兵入闽陷没处州之境皆动摇上命升公浙东按察副使往镇之平阳瑞安浦城福宁军民等事皆隶焉公辞曰臣前任浙东无状同列皆获罪而臣独蒙宽宥今若加升擢则益重臣过疆埸之事臣身任之万死且弗避副使之命臣不敢拜上重违其志命仍佥浙东按察司事比至山寨或已叛公宣布诏旨军民皆感动乃诛其首叛者余皆帖帖青田夏清闻胡君败与福建参政范昌大合寇庆元龙泉时官兵尽戍浦城城中仅足自守公召旧部义兵使据要害列木栅为屯势相联络别命元帅祁兴季汶即龙泉县治亦环植木城贼闻不敢犯公长子存道初以元帅戍浦城及是有旨命存道提兵为游击而公即处城坐镇之公谓父子相统于律不宜乃上奏请罢存道官不允兵戍浦城者以食不继为病上以属公洎浙东行省右丞李公文忠李公欲运处州粮饷之公以为舟车不通而军中所掠粮甚殷请拘入官而均给之兵食乃足青田税官金甲发其同僚白乙匿官课乙既诛死而甲恣为奸利公讯之甲善口给辨数不置公曰汝罪状已明奈何欲以口舌挠法乎其辞遂屈上知为公所鞫当不冤命斩之建宁守将阮德柔遣使来纳款人咸以为诈公曰陈有定据全闽势必不能容故德柔为图自全计非诈也以其事闻诏许德柔以元官守本郡命比下德柔果为有定所并公因留其使厚存恤之温州茗洋周遂卿恃山险常为寇邻邑皆患之而邮传之通平阳瑞安者亦为所要遮公命存道合平瑞总督孙安之兵禽斩遂卿中书命处州造海舟若干艘并佥溪船户为水军其户凡一千既有领之者而又隶于军府役繁而事扰公上奏设水军千户所专统之处多山而少田军需恒不足胡君为奏免唯输硫黄白藤于朝而行省复有所科公屡以为言罢之水军千户任惟渊朱仲钦共戍青田会寇至仲钦逆战而惟渊走还仲钦以无援故败公斩惟渊以徇遣指挥何世明击寇走之惟渊乃胡君所任信者既伏诛部曲莫不股栗浙江行省参政朱亮祖总兵取温州公调何世明以军从温州平公闻其掠人子女命镇抚林理征之各部送还其家海隅既宁公请朝京师上报曰吾知卿在边良苦俟平吴当即召卿尔及浙西诸郡皆平上遣使召公且命分兵征八闽而存道守处州公既入见上嘉奖甚至且谕群臣曰章谥虽儒臣父子宣力一方寇盗尽平其功诚不在诸将后公再拜谢不敢当明日上召问征闽诸将何如公对曰御史大夫汤和由海道进平章政事胡廷瑞自江西入此固必胜然闽中尤服浙江平章李文忠之威信若令文忠帅师从浦城取建宁此万全计也即日诏文忠出师如公策处州之粮其旧额一万三千石有畸后以军兴加征至十倍民不堪命公言之丞相丞相入奏上曰吾劳处民久矣诏从其旧温州黄宗云朱君达来附各授以元帅之职还守其土及我师征温失利辄叛去温既平君达又请降公曰何物小丑叛而复降苟纳之是无法矣奏戮之浙江行省丞诏作大舟入海征输巨材檄处州与诸府同公曰处婺之交限以峻险纵有水道何从出且凋攰之民曷以胜此公力言于省臣止之正月上即皇帝位有事于太庙公与执事毕越翌日召公及刘君基入见上御奉天殿群臣咸在上历陈其功并拜御史中丞公辞不允寻兼太子赞善大夫公务存大体不屑屑于细故或以为言公曰宪台百司之仪表居其职者当先养人以廉耻使人避而不犯岂直待搏击为能哉上亲祀社稷会大风雨还坐外朝怒仪曹议礼不合以致天变将杀之公奏曰风雨已连朝无足怪者纵礼官议有未尽陛下一诚自足以格神明愿宽雷霆之怒上为之霁威上爱公甚尝与公及刘君曰二先生年向耄恐感霜露致疾善自卫摄不宜早趋朝也存道部乡兵万五千从李公入闽闽平诏存道以兵从海道北征公持不可曰乡兵农人耳始令征闽许以事平归农今复调之是爽信也上不怿而罢公继论奏曰兵已入闽者俾还州里昔尝叛逆之民宜籍为军使北征一举而恩威着矣上喜曰孰谓儒者果迂阔哉非先生为朕一行无能成兹事者公受诏遂行比至处州母夫人已殁公驰还舍援例乞丁忧诏不允丞相李韩公复贻书道上眷倚之意而遣存厚还其家公洒泣而出日治戎事惟谨乡兵既集命存道部领由永嘉浮海北行上章乞如律守制诏仍不允已而章再上上览之为恻然曰吾固知其情不可夺矣但朕宪台缺人耳遂可其奏存道至昆山走京师听进止上谕之曰汝父事朕宣劳为多今汝又帅师北上尚勉立事功以无忝尔父则予汝嘉因授以处州卫指挥副使戍于上党寻移平阳公自丧母夫人悲戚过度居常忽忽若无以自存者及营宅兆亲负土石而感疾益深子女见之皆相顾凄怆公曰勿忧也吾父母幸以安厝祖宗丘墓幸粗整饬岁时荐飨幸有条序吾庶几无憾第荷国厚恩未能报效此为慊耳临终亲友何濬来候曰当收敛此心毋有所执滞公曰吾久已知之遂薨于龙渊之私第实洪武二年夏某月某日也享年五十又六讣闻上甚悯悼乃亲撰文遣官即其家祭之以其年某月日葬于某山之原公娶陈氏勤俭恭淑克尽内助子男三人长即存道明威将军处州卫指挥副使次存诚次存厚女二人长适陈某次在室孙男四人集庆集恭集善集正女二人公性笃于孝友父丧未葬而盗发里闬室庐被焚公稽颡吁天火至柩所而灭事母夫人备极孝养每事必得其欢心与二兄别居已久既创第龙渊请二兄同居以奉母怡怡之情蔼如也先世有墓祠曰标庆菴公起其废一新之且益田以供祀事而定祭享之礼命孙子世守之其于宗族里党患其子弟无所于学则创龙渊义塾延硕师以教之患其死者无所于葬则以玉峰西岗为义阡听其埋瘗焉又以王刚叔实乡郡之贤者而石抹将军能忠于所事即龙泉剑水之阳作祠宇祀之曰忠贤祠盖凡可以耸善扶义者无不为也公状貌宏伟器局夷旷而抚世酬物一本于诚一循乎礼义外若和缓而其临大事则论议诤辨不避权势必折衷于理而后已其与学士大夫谈圣之道如味饴蜜尤笃尚伊洛之学尝曰古人为学皆躬行实践人伦日用之间无非学也今人以记诵词章为务特学之末事耳故公于章句之习皆不以屑意而于纲常之大端有关于世教者恒切切为人言之生平务在济人利物嘉言善行人皆能道之不可胜纪也余窃闻之章为东南着姓自五季以迄于宋代多显者内则两制八座外则州牧邑宰皆未尝无其人亲提师旅捍卫乡州能成其勋名唯太傅公为尤盛闽人至今道之公当元季纷扰群盗四起磨牙吮血而桑梓为墟公谈笑而起皆劓殄之无遗育处之民至今思之于是声光流显上致万乘之知持节诸部执法中台其功业视太傅公疑若过之此无他太傅公之所遭者衰世公之所际遇者有道维新之朝也古人所谓能光于前人者公其有焉予敢评骘公行勒诸坚珉以垂示永久于戏金或可销也石或可泐也公之功不可忘也铭曰五季之乱杀气昏太傅只手障南闽西岩结垒兵云屯狗鼠偷窃方缤纷怒来欲以一气吞阴功上闻帝为欣敕生蛰蛰千子孙白笏堆床如烂银匡山继之誉益振方颐疏髯目电焞音吐鸿鬯钟在轩蚩蚩赤子扇妖氛额抹绛帕手握矜啸唿不异鬼鬼彡群公起长驱汗且奔一障仡立无边尘较之太傅功或殷重徽叠照绝等伦大明天子御紫宸济济万国咸来宾束帛往聘东海滨加以禄爵恩宠新庸田使者劳徕勤绣衣行部照清春贪夫宵遁不待晨一朝南徼将星湮括山恍惚失嶙峋狐狸跳舞骋妖神帝曰汝溢汝老臣整汝戎旆旋汝辕公车戾止集吏民导宣威德语复谆有叛命者飐以徇坐镇乡城如虎蹲大儿游击左右巡四郊帖帖多柔驯召还执法居谏垣长跪敷奏婴逆鳞萱堂风惨逝惊魂上表陈情达帝阍哀号负土自筑坟因劬致疢亟返真闻之孰不泪沾巾公知学术归一原时璟濂洛溉本根所以不坐枝叶繁文事武备道乃存黄肠题凑藏山樊大书遗行勒坚珉传千百载欺无谖卷三•翰苑前集之三大明故王府参军追封缙云郡伯胡公神道碑铭上天既革元命皇帝定鼎金陵遣大将下浙河东诸郡而婺衢处三州相继平时当草昧之初上思得智勇之才用之于是处之胡公仲渊跃然而起以自赴功名之会入陪庙算出镇乡邦言听计从宠遇无比浙东之俊彦攀龙鳞而附凤翼者皆自公始若公者可谓荦卓不群之士矣公讳深仲渊其字也系出汉安定宋初有讳栋者自润之丹阳迁处之龙泉因家焉栋生璠璠生文虎文虎生竦竦生晟晟生滂滂生衢州录事参军松年松年生乡贡进士应辰应辰生温州乐清令勣勣生江南西路兵马都监见大则公之曾大父也大父讳堂父讳钰仕元为征东行中书省左右司员外郎母赵氏生三子公其长也次曰潭曰海继母季氏生一子曰溥员外府君蚤岁宦游京师公始十龄而大母季夫人与母夫人相继亡公侍大父奉继母抚幼弟艰难刻厉以自植立未弱冠走京师侍府君适府君使高丽复往候焉居久之府君弃捐馆舍公崎岖万里奉柩南还舟行一日泊大崖下夜梦人语之曰此崖且崩宜急避惊觉趣移舟俄倾大风雨至崖果崩声如万雷既归葬于县北之围源遂庐于墓左悉取诸子百氏天官地志兵谋术数医药卜筮老释之书而研究之发为文辞操笔可立就当元之季江淮俶扰蔓延闽浙间盗由建之浦城松溪入龙泉公叹曰浙水东地气白矣祸将及乃集乡兵结寨于湖山已而处州之民相挻为盗江浙行中书省调万户石抹公宜孙戍处州辟公参谋军事檄所隶诸县募壮士为军浃日间得数千公引之屯竹口下令贼中曰尔皆良民也因驱迫故为乱弃仗即仍良民贼以公长者其言不欺尽毁旗械肉袒请降温州戍卒韩虎陈安国杀主帅据城叛行省命宣慰使恩宁普公讨之道由处州与公语意合帅府军事复辟公参谋之公曰温城叛者唯一二人耳若破其城玉石必俱焚如平民何遣辨士入城说其党曰韩虎悖逆乱常今王师四集旦夕且攻城虽金汤无不破者若辈胡为与贼守自取作齑粉耶将军未忍即加兵苟能去逆效顺悉从原宥或稔恶不悛城一破悔无及已其党相向泣曰吾属自度旦暮鬼耳傥获复生敢不唯命乃杀韩虎等以城降温城频海民以渔为业时城闭者三月民病甚公请发粟赈之欢唿之声载于道路宣慰欲列公功闻于朝公辞既而宣慰以行省参政总兵征鄱阳复邀公俱行戎务无巨细悉属之青田潘惟贤聚众为叛龙泉长吏闻风遁去贼遂焚县治公之师曰王毅先生与门弟子集义兵捣退之里中恶少年疾其功因害先生公在鄱阳驰而归执害先生者尽歼之缙云之黄村松阳之白岩遂昌之大社丽水之浮云泉溪无赖之氓咸为盗根势蟠结不可御行省丞相康里公承制以石抹公为行枢密院判官分院镇处州既至假公分院行军都事统兵讨丽水攻泉溪贼寨拔之未几又平浮云白岩贼惧遂来降缙云盗亦就平乃移师攻遂昌贼酋周天觉方友元倾其精锐出迎敌公望见笑曰贼若坚守不出未易即殄灭今兹之来岂非天授我乎分部诸校以正阵接战以奇兵夹击之别遣游军入山搜其伏匿比战贼三面受击辄大败斩首数千级生擒八百人获方友元枭之乘胜直攻大社周天觉降复移兵讨青田贼党金德安杀潘惟贤兄弟以降先是国兵取浙东婺衢既下独处州为石抹公所守不降岁己亥今上皇帝遣佥枢密院事胡公大海由间道取处州石抹公出战败北大军入城而分兵取属邑未附者公时以假元帅统龙泉庆元松阳遂昌四县兵欲闭关为拒守计四县士民咸请于公愿内附以全民命且曰君治兵殆十年勤劳亦至矣而朝廷无一命之钖国家负君君何负于国哉公知时事已去乃解甲出见胡公四县因不受兵上素闻公名召至南京待以殊礼居亡何擢中书左司员外郎上日与公论天下事公有言未尝不称善也遂诏公还处州招集旧所部将校兵卒以从征西上既平江西命公以亲军指挥守吉安会浙东苗军为变婺守将既被害而处城亦为所据上遣公复处州比至城已复除公浙东行省左右司郎中总制处州军民事郛郭甫被兵民物凋瘵而山寇乘间窃发人情未固公随方招捕凡首恶即诛之然犹虑戍兵之寡日募之获胜卒万余人谂于众曰兵少不足御敌师众又无以食之奈何众皆曰养兵所以卫民苟不为御备计子女玉帛且不保况于食乎公乃因民之产以权宜增帛赋之沿海军素骄横及是以复城有功横益甚公择其尤无良者斩之众乃慑服江西食东浙盐而有司十分税一贩者鲜至公请以二十分收一商贾遂通城南枕大溪浮桥之废已久桥堤当水之冲亦为所啮蚀几尽公即上流比舟为梁以济行者州学敝坏讲舍仅存用以贮官粟公撤而新之荐新进士吴世昌为郡文学以司教事城中民庐多为戎士所据混淆而处公度闲旷之地建营屋数十区使别居之缙云官田其税额甚重执里役者恒以私粟代偿公以新没入之田实其数其害乃除诸暨守将谢再兴兵犯东阳平章李公文忠击走之公引兵为援建议以谓诸暨浙东藩障若诸暨不守则衢处不支矣乃度地去诸暨六十里并五指岩新筑一城不旬日而成楼橹濠栅靡不毕备上闻诸暨叛遣使来议别为城守计暨至城已完上叹赏不已其后浙西将李伯贞大举入寇兵号二十万顿城下城坚不可攻败绩而去上念公立城功以名马赐之青田之芦茨地接闽徼人素犷悍叶仲贤恃其险屡服屡叛乘我师在外复来寇公怒还军深入禽其渠魁少壮者皆籍为兵二十年逋诛之盗一旦就平温州方明善攻我平阳公出偏师复之并复瑞安所侵地而亲统正军攻温州明善势蹙与其仲父国珍议纳岁币诏公还师明善继以盐若干来贡上命处州易银以入内藏上怒银色恶责守令使偿公曰此吾过也守令禄薄何能偿乃售龙泉田以银九百两代输公寻入觐上欲留公且柄用之以边事未辑愿还守外上时已即王位乃擢王府参军仍总制处州等翼陛辞上喻之曰俟闽浙尽平当还汝中书矣福建陈有定扰边公奉命征之遂取建之浦城而崇安建阳二县亦下上赐以所乘骏马建之守将阮德柔兵四万屯锦江实出我师后公还兵击之破其二栅有定大惧帅锐卒亟围我营公突阵与决战马蹶因被执有定既得公颇礼遇之公具道天子仁圣四海归心群雄乐为之用且援窦融归汉故事撼之有定初无杀公意会元使至督迫之遂遇害于福州实岁乙巳之春也享年五十有二上痛悼不已命使者即其家祭之复诏中书议加恤典追封缙云郡伯有爵而无阶官职勋者有司之制未备也公天资颖拔智识绝伦艺术弗学则已学之无不精性倜傥好施予贤士有贫乏倾橐以周之弗吝也其守乡郡凡五载驭众一以宽厚用兵十余年未尝妄戮一人恩惠在人甚多故其殁也闻者莫不流涕乡人为立祠宇祀之公元配同里项氏先五年卒生二子长曰桢宣武将军佥处州卫指挥使司事次曰枢女一人适章存厚继室滁阳杨氏前中书左司郎中元杲女弟也公既没之二年桢等乃刻木为象具衣冠以葬实附于围源之左葬已来征濂为之文昔濂侍上于白虎殿忽顾问曰胡深何如人濂对曰文武才也上曰诚如卿言浙东一障朕方赖之则上所以倚公者至矣然公亦知宸眷之深而无以图报尝谓人曰区区承诏镇处城皇灵覆冒幸已宁谧誓将挈全闽之地以入版图庶展犬马之微衷也奈何功业未就而死及之其非命也夫濂辱公交者五六春秋见公酒酣耳热指挥三军而雄姿奋扬不可遏及与荐绅之流论文评诗则欿然布衣书生也濂未尝不服其勇而爱其谦今公不可作矣敢用备着公之事揭诸墓门以告世之知公者铭曰洸洸胡公万人之英一剑横空莫之敢撄浙河之东地气尽白此为兵征见于龟策尔众荷戈来入我堡置而枕席拔而水火公师如风鼠寇如云一鼓之余散为埃尘节钺出镇涉历五年桴鼓不惊鸡犬晏然谁登叛人陷我诸暨公迁其城寇至辄败皇用嘉钖使车络绎天闽龙马于公弗惜公感主知酣歌慨慷誓提入闽以归职方旄纛所届势如破竹天未厌乱三军夜哭公材孔多公志弗阿月出如赭公命奈何丈夫之泽流于异方孰能行之父母之邦匪公之临千里枯骴公虽止斯庶亦无愧庙堂有严肖象其中精灵翕然上与天通括苍之山其翠欲滴公名配之有永无斁大明敕赐开国辅运推诚宣力武臣荣禄大夫柱国广德侯加赠特进荣禄大夫右柱国进封巢国公谥武庄华公神道碑铭自古兴王之际天既生真人拯民涂炭之中必有如虎之将弘展其丕猷弼成其大业此如烛照而龟卜盖无疑者以汉唐言之则云台二十八将凌烟阁二十四人是已洪惟皇帝当四海逐鹿之秋龙飞淮甸嘘阳吸阴反掌之间廓清八极夷荒蛮徼罔不臣妾当是时谋臣勐士效忠宣力其众如云若和阳华公亦其一人也欤公讳高姓华氏字则未闻所谓和阳则其所居之郡也曾大父汝德赠中奉大夫湖广等处行中书省参知政事护军追封武陵郡公曾祖妣张氏追封武陵郡夫人大父某赠资善大夫湖广等处行中书省左丞上护军追封武陵郡公祖妣张氏追封武陵郡夫人父德新赠荣禄大夫湖广等处行中书省平章政事柱国追封澧国公妣童氏追封澧国夫人公之生也挺然有英气人见之者咸曰是子异日必亢厥宗及壮其材果超群类不屑屈人下同党多严惮之至正中天下大乱所在寇盗乘时为患害屠刘其黔黎荡析其室庐剽夺其玉帛公虑蹙迫州境即于所居黄墩结集水寨召募强丁淬砺刀剑昼夜为御侮计练阅有法暗合古之将略遐迩闻者多荷殳相从于时帝初起兵临濠智勇之士雷动而雾集公遂帅众而来隶于麾下及大兵飞渡长江进克采石继攻芜湖驻溧水而定建业捣京口而下江阴公皆从诸将建立奇勋会张士诚据有淮浙数州之地肆为不恭侵轶边陲帝乃震怒遣大将出师讨之公复在行摧敌于旧馆陷城于姑苏拓土于淮东其功号为尤伟盖公自从军授以先锋之职八转至荣禄大夫湖广等处行中书省平章政事迨夫大统既集帝念将帅百战之劳定功行赏上则公爵次则侯封各钖以铁券金书传示子孙俾世其禄于是授公开国辅运推诚宣力武臣荣禄大夫柱国封广德侯食禄六百石公未及受券请命往广海巡视城陴整饬军队行次崖州以疾薨于官舍年五十又九实洪武四年三月二十七日也讣闻帝怀悼不已诏有司迎公之柩以是岁六月某日还葬于黄墩先墓之次藏券墓中以慰公于九泉且进封巢国公谥曰武庄阶加特进勋加右柱国褒崇之意无不备至公一子景春蚤世竟无嗣续其配澧国夫人蒋氏先薨至是与公合葬焉既葬礼部以闻帝若曰其令国子司业宋濂制为碑铭树诸神道尚书臣陶凯即日传命授臣臣不敢辞臣闻传记所称用世之士非才勇为难而炳于几先者为难公当群雄叠奋之时亦欲以一障自效见帝之顷即知天位之有在人情之所属统其部曲欢然来归非有先干之识者能之乎其建树功烈安享尊荣爵封上公位跻极品亦宜也云台凌烟之众又岂得专美于前乎臣既历序公之战功次第于右复系之铭辞曰士之所贵炳于几先诚获所依身名两全当元之季王纲解纽群雄虎争鹿知谁手维武庄公家于和阳依水建寨以遏寇攘皇帝龙兴知为真主仗剑相从率先多士帝曰俞哉尔兵我从即麾义旗同渡大江牛渚既歼于湖亦捷溧水洋洋视如一发天兵载扬翔飙震霆秣陵南徐次第而平况此江阴势如破竹兵锋所向无强不衄邻有竖据浙连淮来撼大树何哉蚍蜉皇赫斯怒命将行伐铲破连营洊除窟穴复敕雄师定淮之东载绥载宁载约其同凡斯诸役公无不与展力摅诚亦云备至天清地宁六合一家大统既定论赏有差黄金镂书铸铁为券作誓剖符千龄弗变皇恩下被将膺宠荣讣来海南闻者涕零宸衷悯恻为诏郡县旋其柩车就乡而窆崇阶峻爵极于上公龙光有赫贲及幽宫儒臣作铭播扬嘉绩百世之下视此贞刻元故嘉议大夫礼部尚书致仕赠资善大夫江浙等处行中书左丞上护军追封谯国郡公谥文节汪先生神道碑铭濂奉敕总修元史凡忠义循吏之事天下郡县悉上送官而宛陵汪先生独阙既而先生族子克宽来与纂修始以其门人汪文炳所摭事状相示濂既命史官删削立传克宽以为史乃一代成书其法当略墓文乃私家所撰其纪宜详复致其孙德垕之言请濂揭铭于隧上呜唿先生之德之盛海内孰不知而所谳钱珍之狱泰定实录中尝书之其可不备载以昭示方来乎先生泽民字叔志姓汪氏其先新安歙县人自唐以来为官族五季之初兵马使都虞候道安始自歙迁婺源之还珠里又历八世至宋天禧己未进士秘书丞赠光禄少卿震生进士都官员外郎赠中大夫宗颜都官生皇祐壬辰进士左奉议郎知汉阳县赠少傅谷又自婺源迁饶州德兴之龙溪少傅生赠通奉大夫槃崇宁癸未进士正议大夫端明殿学士藻藻以文学政事为时名臣通奉生绍圣丁丑进士朝散大夫江西转运使恺知合肥县赠中散大夫慥又自德兴迁宣州之宣城子孙遂为宣城人中散生绍兴庚辰进士通判隆兴府鸿举鸿举之弟脩举则先生高祖也曾祖讳宰臣赠朝奉郎祖讳梦雷淳祐辛丑进士累官知靖州元赠翰林直学士亚中大夫轻车都尉追封新安郡侯父讳鼎新用父荫补将仕郎元赠嘉议大夫工部尚书上轻车都尉追封新安郡侯工部之兄鼎亨景定壬戌进士官池州大军酒库然自少卿至先生奕世科名蝉联不绝先生自幼融通经史亦锐然思继承之会科目之法行遂领延祐甲寅江浙乡荐上南宫不利有司用恩例署宁国路儒学正暨再举遂擢戊午进士第授岳州路同知平江州事阶承事郎时先生之母谯国郡夫人王氏春秋已高先生以平江道远不可迎养上书丞相府乞降一二阶就铨邻州不报竟奉太夫人之官州有健民曰张以利饵长吏持其阴私使不敢问遂视闾井民若虮虱颐指气使辄奔走不暇稍迕其意即系送于官人惧唿为张雷公先生曰弗治我民将无生即发其奸屏诸蛮夷不使与良民齿李氏有兄弟者三素丰于緌季弟未有子而没其妇伤季之夭也誓终身不再适孟仲利其财数设计撼之妇坚不动乃嗾亡赖男子诬以奸私妇不禁搒掠自引伏先生见其色有冤间行廉察之悉得其情白而出焉转承务郎南安路总管府推官戍将朵儿赤跋扈自用搤有司之俾不得诎信其姻家王某为郡府史借其威尤鸱张无忌擅棰大庾县令县令诉诸府同官惧戍将之威相视以目无人发一辞先生毅然捕王下狱会监察御史行郡戍将结以厚赂御史召先生于庭诘其狱状声色俱厉先生徐曰王之奸赂人所知也御史欲屈法邪御史惭夜半驰马去王卒伏罪居亡何戍将以赃败部使者知其故檄先生推谳杖罪之广州岁侵民大饥疫疠洊臻死亡相枕借其毒气所薰蒸鲜有能生者江西行中书属先生行振荒之政先生绝无所畏慑命大姓发廪以哺尫羸其病疠方炽者召医注善药亲走其庐给之活者数万先生暨从者亦无他虞将还送者欢曰我父母也奈何去之马拥不能前潮州府判官钱珍挑推官梁楫妻刘氏不从诬楫冒籴官中米杀之狱中事连海北廉访副使刘安仁逮系者二百人中书移问者凡六各怀顾忌事终不白先生谳之狱立具时珍已饮药死诏戮其尸安仁坐受珍赂除名时朝廷遣奉使宣抚江西闻先生名命巡南安章贡二郡事得专决声绩尤着擢承直郎信州路总管府推官丁内艰不赴服除迁平江路总管府推官阶承德郎初浮屠甲与邻僧乙有隙久不相周旋众约其输平乙因邀甲饮酒至醉遂寝其室甲弟子沈安素苦甲鞭笞且期速绍其业幸甲宿于仇夜持刀往杀之明日诉诸县乙虐于考讯辄诬服狱上先生阅其刀有铁工氏名召公验焉曰此沈安刀也逮安一讯即承脱乙械械之嘉定地濒海朱管二姓为奸利于海中致緌巨万及以他事败上下受其赂莫敢捕狱久不决先生与总管道童公适至径缚以来竟籍其家及征其帐历备列省宪郡邑受赂之数唯先生及总管名下疏曰不受升奉议大夫知济宁路之兖州兼管本州诸军奥鲁劝农事磁阳负郭之县也孔子庙学久不建先生以为风教所系买地作之殿堂门庑及斋序之属无不具饬袭封兖圣公职止三品先生以宣尼之胄不可以弗崇上疏请增其秩廷议韪之奏升品为第二钖以银章居一年政化大行弦诵之声周达乎西东圜扉之间可设爵罗嘉禾生于县郊瑞麦孕于洸水君子谓有汉循吏之风焉廉访使者行部将压境还曰汪兖州在吾可无往矣诏修辽金宋三史拜先生朝列大夫国子司业俾分修兵志及宋理宗本纪史成有上尊束帛之赐已而除集贤直学士太中大夫未数月亟上纳禄之请以嘉议大夫礼部尚书致其事先生既归僦屋以居门生弟子援洛中诸贤故事为筑室宛水之滨先生日督诸孙读书以自娱不知其贫岁壬辰蕲黄红巾彭党祖构乱其余孽自徽寇宣州江东部使者道童问策于先生先生语以收人心振士气筑城浚濠储粮简卒凡数十事寇再至再击退之乙未夏六月长枪叛帅琐南班程述等挟兵渡江欲犯宣城城中兵不满数百或劝先生去之民曰先生忠孝人也天必相之当相与守城若果去之吾属亦随之尔部使者不八沙周伯琦二公复申民言以为请先生曰昔江万里寓鄱阳大军逼城众皆走散犹坐守以为民望况宣民离合视吾去留吾何忍弃父母之邦乎时军费不给加以严刑弗之集先生从容一言获钞一万锭米三千斛民心翕然欲为固守计屡战辄屡胜八月丁丑江浙行省参政吉尼哥儿遣兵来援城内恃援至戍守颇懈是夜三鼓长枪军攀堞而上城遂陷戊寅伪万户丁坚使前锋葛义执先生逼降不屈遂遇害将死骂犹不绝口琐南班雅敬先生名为具冠衾葬于某山之原得寿八十又三事上于朝赠资善大夫江浙等处行中书省左丞上护军追封谯国郡公下太常定谥曰文节云先生娶戴氏累封谯国郡夫人先八年卒子男二人用敬以子贵封敦武校尉常州路宜兴州判官用和国子生辟充侍仪司舍人不赴兄弟痛愤不食相继卒女一人适刘士礼孙男五人德宣以门资补官敦武校尉善盈庠副使德垕国子生曲阜宣圣林庙司乐德崇癸巳乡贡进士湖州路德清县学教谕德正德进孙女一人适吴愈曾孙男五人禧源傅源凤源书源清源先生躯干修耸高准疏髯风裁峻如也其为学本诸六经真知实践无一不本于道义其奉亲也丁工部公之忧则三年独处于外弗御酒肉每遇讳日悲恸不自胜至老不变事母夫人则板舆方舟迎侍之官熙熙承颜唯恐少违其意婺源三大墓为强家所侵辨理于有司经四十年必复之乃已其事君也一饭不敢忘怀保小民甚如赤子革弊除奸有知殆无不为然于律己则玉洁冰清毫发之私又无自而入故其至也民恋爱之其去也民慕思之至有为生立祠者尝重构美章亭于兖贼至不忍焚之且曰此汪公遗泽也呜唿不知先生何以能致于斯哉由其立心之正不为势利所诱择术之精不为不义所屈忠孝大节所以暴白于天下揆古无让于今无愧可谓不负于科目者矣先生为文不事絺章绘句而义理自足诗亦清婉有魏晋风尤以善书名家单削片牍人咸藏置为荣所着书有巢深燕山宛陵三稿传之于学者当宾兴之岁江南三行省屡聘先生司其文衡士论尤服其精允至今人道之不忘也夫自壬辰之乱四方瓦解其能执节不回者往往于学士大夫见之如余阙之死于舒李黼之死于江泰不花之死于台尤号杰然者也有如先生无城郭封疆之守或保身于山泽君子亦未必深议之先生不以仕止为间孜孜汲汲思卫斯民于危亡之际遂及于难非事君无二心者能之乎使人人皆先生若国家其有败亡之祸乎悲夫系之以铭曰仁皇建科玺书四布济济多士云集川赴猗欤汪公游举于乡对扬大庭乃第奉常筮仕遐邦不遑将母上疏庙堂愿从近授孝声载昭如水东驰公闻曰噫吾分之宜锄强击贪鹰隼横骛去之弗亟我民之蠹叠为理官为狱立平起彼朽骨化而为生鲁有名邦待公为政瑞麦嘉禾发为祥应策书载登金匮启封衮斧之寄有诏倚公寻教成均六馆咸悦复直集贤进班迩列公曰止哉吾悬我车秩宗之加以华其归拄笏看山宛水之涘遘时艰屯四郊多垒氓之蚩蚩非公畴依公苟我留执戟以随一鼓作气争相奋跃刈寇如麻血污秋锷孰援我兵夜柝不鸣彼乘吾懈遂无坚城毒雾四塞杀戮以逞执公使降白刃磨颈嚼齿大骂我实王官咄哉贼奴敢正之干公虽遇害之死弗屈孤忠凛然如出日事闻中朝当宁叹嗟节惠易名恩宠有加所贵君子行为民望薄俗澜奔障之东向非孝无亲非忠无君凡百在位视公为人故怀远大将军同知鹰扬卫亲军指挥使司事于君墓志铭惟于氏远有世序多以文学为业族居南康之都昌至君益显融于时大父德仲赠明威将军某卫亲军指挥使司副使上骑都尉追封河南郡伯大母王氏追封河南郡君父祥英赠怀远大将军同知鹰扬卫亲军指挥使司事轻车都尉追封河南郡侯母余妙真封河南郡太夫人君幼知读书通大义缙绅先生称之既长磊落有大志不屑为变情徇势之行会元政大乱天下兵动江东西化为盗区分宁徐寿辉建伪号曰宋都九江使其将张福夏彰据湖口元将三旦八驻师鄱阳都昌适当其冲要交互杀掠民伥伥不知所从君召父老子弟谓曰吾等皆良民顺寇兵官军以为叛从官军则寇兵又将屠我行见无噍类矣其计安出父老子弟咸叩头曰微君不能生我君乃集诸少年趫健者列为队伍朝暮教以击刺之法旬月间整整可用乃握剑坐庭中下令曰贼兵有入吾境共击之不用命者斩众皆股栗贼闻不敢犯同列有忌君能者数潜通构害君皆先机而枭其首人以为神岁乙未徐兵破鄱阳君之势遂孤都昌继陷徐闻君名急搜访获之命为江东宣尉元帅镇鄱阳岁庚子徐之柄臣陈友谅杀徐而自立更伪号曰汉君乃泣曰我与陈皆徐君之臣陈不道乃尔我可北面而事之邪当是时皇上龙飞临濠定鼎建业豪杰之士争相奔走君遣使者奉币以浮梁降上悦而受之君轻骑谒上于龙江诏宰臣燕飨之礼意优渥赐以金雕顶帽暨锦袍一袭授通议大夫行枢密院判官戍徽州永平翼遣之镇行十里所复趣还解金连环并绦授之且曰予赐卿冠衣不可少此故又召卿来尔君感知遇之深誓殚报效上疏曰于光之心鞠躬尽力报国一忠死而后已上命左右藏置曰此于光誓书也君察伪汉国政不一兵出于外潜献捣虚之策上亲征九江君与郡将皆从飙行电疾友谅以为自天而下弃城宵遁君将兵下黄梅瑞昌诸居亡何助攻建昌拔之出戍鄱阳友谅攻洪都上亲往救大战彭蠡湖友谅毙于流矢其子理假息武昌诏常忠武王追攻之理遂舆榇衔璧出降君皆在行中与有功焉转同知振武卫亲军指挥使司事迁鹰扬卫进阶怀远大将军时伪吴张士诚据浙西淮东数州之地君从大将军徐魏公往讨泰兴高邮淮安安丰皆下张之劲卒皆聚湖之旧馆魏公督诸将及君破之遂平湖州下姑苏士诚就擒及魏公征中原君统锐兵以从益都沂棣登莱诸州次第平乃入汴梁克洛陕攻下潼关君与郭将军守之元将王左丞自河中帅众来夺关两兵方挟战君舞戟横贯其中大唿杀入元兵奔溃追斩之积尸盈野越六月进击河中拔其城魏公命戍巩昌元将扩廓帖木儿屡引兵来战君辄捣走之敌兵不敢东向遂合诸部兵围安定州君急分兵往救兵少不能战退屯三十里复与元别军会君腹背皆受攻遂被执百计诱其降不屈韩将军戍兰州元兵来围城拥君行城下使诱将君降君唿曰我不幸被缚誓死不辱国尔辈受大明皇帝厚恩当坚守以伺大军之至勿信其甘言所诱也元兵大怒批其颊拥之使去寻闻被害上悼之钖以布帛令其家成服行丧遣祠部官祭以少牢奉其神主配享鸡笼山功臣庙中君讳光字大用于其姓也自二十五岁起兵至四十三而殁气貌修整善鼓琴能吟古今体诗多古雅不凡兼通医学针灸科人望之翩然贵介公子也及持戟上马辄鹰扬虎视所向不敢当逢者莫不改容太夫人性刚严君事之孜孜尽礼唯恐稍违其意遇气有未平君长跽于前移时不敢起君子尤称焉娶鄱阳刘淑姬通书史封河南郡夫人子男二人蕃与宣也君生于九月十四日殁于洪武庚戌其月日则不可复知矣辛亥某月日蕃用招魂礼葬君衣冠于某山之原前葬一月其外舅建德令刘君爆状君之行引蕃来拜于庭请为铭揭诸墓门嗟夫君以一书生婴乱世乃能倡义旅以捍乡邦继而率众归有道之朝四方征伐为前锋幕府上其功殆无虚岁惜乎安定之役孤军深入不能制胜遂致陷于虎口天乎命耶有识者盖悲之也然君能执节不回视死犹生卒不负誓书死而后已之言亦可谓夷险一节者矣铭曰麟之师师凤之仪仪治世之奇有力如虎长戟劲弩才堪用武惟君之生丁时抢攘六合虎争投笔而起集厥师旅以障州里真龙天飞大明赫喜杖剑来依帝曰嗟汝尔镇歙土以安黎庶大军长驱何战不随剪汉缚吴借筹决胜山东受令洛汴亦定潼关置屯铸铁为阍敌不敢扪灵旗西伐如火烈烈所向皆捷多寡势殊视敌如无卒捐厥躯赤心如日以身徇国死又何恤皇宠有辉少牢祭之褵食崇祠寰宇一统不为麟凤使人增恸冠衣具存大招尔魂藏之山樊山气郁郁护此玄室魂兮来宅故江南等处行中书省左司郎中赠奉直大夫浙东等处行中书省左右司郎中飞骑尉追封当涂县子王公墓志铭春正月皇帝正位宸极布告中外念及旧勋例颁恤典于是故江南等处行中书省左司郎中王公之殁已七年矣初公之既殁上诏有司议赠公奉直大夫浙东等处行中书省左右司郎中飞骑尉追封当涂县男且俾与享鸡笼山功臣庙中上犹未慊其情至是复仍其旧县进爵为子以宠之公之子文感皇灵之洊被也虔奉命书副墨焚告于墓下明年己酉冬十一月持翰林待制王君袆所具事行求濂为铭以侈上之赐濂辱与公游不敢让知遂按状而序列之公讳恺字用和姓王氏太平当涂人幼有大志沉酣六经诸史间必欲见之于用起应府公之辟为府史疏谳狱讼人服其平岁乙未上取江南兵临当涂即召公至幕府上方为元帅命为掾以参决戎事丙申春从王师下建业又下京口京口民新附杌陧不安公慰抚之始定上为中书平章政事建江南行中书省于建业升公左右司都事公遇事善于弥纶日以荐贤为先元戎宿将咸器倚之唯公言是信戊戌秋猫獠兵数万自杭来降待命严陵境上上遣公驰入其军喻以祸福偕其渠帅来朝是年冬上将征浙东时婺之兰溪已下佥枢密院事胡公大海戍之上命公与胡公定议取婺亲帅师围其城守将出降公审察民情而奠绥之历言上前无有不听者己亥春王师攻越久不下夏六月师还上留胡公镇婺而民赋军器之务咸以属公冬王师克三衢擢公左司郎中总制衢州军民事公增城浚濠置游击军募保甲翼余丁及旧民兵得六百人以益戍守兵食不足则斥并城废田五万七千亩使之耕以自给民有田力弗能艺者听军士贷耕而为输粮县官籍江山常山龙游西安四县丁壮凡六丁之中简一以为兵置甲首部长统之丁壮八万有奇得兵一万一千八百无事则为农脱有警则兵者出攻战而五丁者资其食开平忠武王屯兵金华其部将或来侵民公侦知之械而挞诸市王使人让公公对曰民者国之本将军天子股肱肯令伤其本乎挞一部将而万民安计将军所乐闻也王叹羡之开化马宣差挟旧邑印章诱编氓为变江山杨明恃寨栅之险叛服靡常公皆定计擒之枭首以徇众部内帖帖无哗民饥疫相仍死者枕籍道路公出仓粟使作糜哺饿夫修惠济局居药以注病者所活不可胜数学校废于兵公为浚泮池筑杏坛建极高明亭设博士弟子员孔子家庙之在衢者公亦为新之退食之暇辄集荐绅之徒摩切道艺人士翕然悦服诸暨戍将谢再兴与部帅王甲有违言几致乱上令公调解之公善于说辞二人之欢如初边鄙以宁同佥枢密院事李公文忠以国之懿亲握重兵镇严陵上命公往来佐其军庚子夏六月伪汉寇龙江上召严陵帅葛俊捣广信以牵其师道过衢公谓俊曰广信伪汉门户彼既倾国入寇宁不以重兵为守非大将统全军以往不可若出偏师挠之未见其利设有挫衄吾衢先绎骚矣乃止俊而请胡公行胡公至而广信溃一如公言辛丑夏拜胡公江南行中书省参知政事分省于婺以控制东浙公仍以左司郎中分治省事金华婺剧邑役民无艺公令民自实田请都以粮多者为正里长寡者为副正则以一家或二家充副则合四三至七八而止通验其粮而均赋之有一斗者役一日贱与贵皆无苟免者金华周泰义乌柳昌恃侠以蠹民公逮至于狱皆痛惩之自是畏避不敢吐气猾胥潘立道操金华一邑田赋之柄飞寄诡遁并缘为奸利公廉其罪状以闻置于法胡公日治军旅以略嵊县御诸暨为己任分省之政皆公统之公挈纲布纪风采凛然伪吴将吕珍侵诸暨欲堰水以灌我城胡公夺其堰反决水灌珍珍势蹙乃马上折矢与胡公誓请各解兵公闻之移书谓胡公曰彼狡谋尔慎毋听今珍在重围是天授首之日也胡公不忍食言竟从之珍果败盟而去先是猫獠军来降胡公分其众万余戍婺其帅刘震等相挻为乱胡公被害公亦及于难当难作时猫帅多公恩欲拥之而西公正色叱曰吾天子大吏设不幸义当死宁能从贼反耶贼初缩首不敢犯拘絷一日而骂贼声愈厉命左右取酒引满竟日达夜旁若无人贼知不可屈遂刃之壬寅春二月七日也享年四十有六上驻跸江西闻公之死为之嗟悼良久亲为文祭之及返柩金陵上复率群臣往城南致奠乃以其年四月十一日葬江宁县凤台西乡聚宝山之原公状貌庞伟气局坚凝善谋而能断尝以事入谏上弗听公却立户外既暮犹不去上出怪问其故公从容谏如初上慨然从之公于吏事尤长据律按比而饰之以儒术案牍经其裁削辞简而意周喜为诗歌与宾朋谈笑樽俎间更倡迭和情意豁如也故于其殁也人莫不伤之公父讳荣母孙氏配张氏子男子三人长即文有学行今为侍仪使阶承直郎次行贼害公之际行方侍侧或劝其去行曰弃亲而求生吾不为也卒随公以卒次升童孙女一人濂为左史时侍上左右尝与濂论佐运之臣以字称公曰王用和经济之材也吾将大任之惜乎早殁于难则上所以简注公者为何如使公之存至于今必跻政府历宪台泽及于民者将益广不特前所书而已人之患也有才而无其时今公虽有其时未能大显而命止于斯不亦悲夫虽然公之赞治外垣为贤宾佐及临患难詈贼而死为忠臣天恩所加便蕃优渥名亦足以不朽矣在公可无憾铭曰真人之兴肇自濠梁白旄黄钺指四方桓桓豪英云合响应维时王公杖策出迎龙旗所届靡役弗前借箸以谋烛于几先莫徭向风帅徒内附公往抚之谓公来莫浙河之东婺为名邦六师一临完城以降奏凯而旋留将戍守公持文墨参其臧否姑蔑遗墟既入版图兵民二柄孰斡其枢帝询在廷非公畴可公拜稽首即日上道城增而高复浚其濠游击置戍金柝夜嚣孰为顽民啸唿构乱诱而絷之边烽晏晏出粟哺荒注药起民豫且康弗教则狂乃新泮宫乃置博士乃设俎豆乃经乃史金华建蕃控于海东还公来治若疚在躬科繇匪度均之平之闾右夺政辟之刑之民乐其生亲若父兄敌畏其威望如长城岂期妖竖相挻为变大詈不屈遂罹于难人孰无死公死则忠正气不没凌厉秋虹皇情衋伤亲御翰墨摛文祭之龙光赫受才孔多竟不尽施清风宰木凄其余悲不朽维文大书深刻后百千龄过者必式元故翰林待制朝散大夫致仕雷府君墓志铭府君讳机字子枢姓雷氏其先出万春之后传至五代时有讳鸾者由光州固始迁建宁之建安曾大父时宋太学内舍生大父龙济乡贡进士当宋之亡帅义师抗元兵遂殁于难父德润入元为福州路儒学教授积学庾之余买田三百余亩以给贫士昏丧老疾者号义士庄人为建祠学宫改将仕郎福州路长乐县主簿未上卒后以子贵赠朝散大夫秘书少监母游夫人赠建安郡君夫人善书而有文无子默祷于神梦黑熊行天遂有娠及生府君颖悟异恒儿九岁能诗赋十岁九经皆成诵十二着明经解题十七试论郡庠选为第一二十受大官荐为邵武县学教谕二十五登延祐戊午进士第授福州路古田县丞自诏行科目闽人擢第者从府君始未几丁朝散公忧服除迁延平路总管府知事沙县陈氏丰于财身没而子幼族有强暴者欲据其业贿于上下讼久弗能定府君下他廉吏鞠之竟白其事时经历司狱二司暨照磨所皆阙官府君摄其印印置西楼几上夜有灵龟尾如鼠潜伏几下不动若护之者浃旬始不见或以为瑞应改邵武路总管府经历郡长官乃西域人恃与宪部有连其勐若虎与守议稍不合遽引杖击之守俯首遁去府君独不为屈每曰苟如此天子法将何在狱有不平抱案与之庭辩辞顺理直虽怒形于色不敢沮调兴化路兴化县尹有豪大姓数家阴持公府短长挟势以戕民府君曰此犹苗之有螣不去苗将藁矣悉置于法烛见毫发无遁情皆以雷神称之阛阓之衢甃以如卵小石荦确不可行府君令诸浮屠凿石为版易之人唿为雷公路先是赋役屡不均府君察知之率吏民焚香祝天曰为民定赋当以公有徇私挠法者神降酷罚无恕言已令民自实田随其高下为定日选一吏主其官书每一乡毕具其姓氏揭之民大悦仙游莆田二县民诉于郡曰民苦赋不平者久愿乞我雷侯录事司之民又诉于郡曰非雷侯不足以平吾民之役盍假之郡檄府君行凡三辞乃往民皆大悦举手加额曰雷侯其岂第君子矣乎游夫人婴微疾府君闻之愀然不宁曰先君殁不得在左右致抱终天之恨母年耄矣忍縻好爵而不归养乎即日抗章辞职民涕泣留之不从罗拜马前而去归仅五月丁游夫人忧服阕转湖广等处儒学副提举府君招徕弟子员罗知名之士相与迪导之月书季考具有成法文风为之一振擢延平路总管府推官顺昌舟师因利覆舟取人财狱成父子皆坐死府君以子从父令白部使者杖遣之尤溪有死狱株连者二十五人累岁不得释府君推罪之轻重亦杖遣之囚至感泣相聚僧坊诵佛书以为报沙县织工子与张甲斗斗散子失足堕堑死吏入甲故杀罪府君出之南平浮屠杀其主寺僧浮屠之徒方九龄官以知情论死会朝廷遣使者宣抚入闽府君力言其非辜竟得释府君患民不知教建义学镡津延乡贡进士陈竑愿开之以五伦之学久之士有与乡荐者罗天凌反汀州汀境与属邑尤溪接府君立堡栅数区以扼其险要招集强丁为御守刁斗之声达旦不绝盗闻不敢犯升泉州路惠安县尹惠安之民嗜势利而少礼让府君究心学校欲以变其俗兼立社学十所俾分教之县西登科岩先贤卢瞻故宅也旧因宅为祠已废府君为新之使民知所劝先是公田之入每斛收钱百缗民大病府君既至减其直之半居三岁政通人和遂为诸邑之最部使者及良二千石争宾礼之或剡荐于朝及代还民伥伥若有所失走大府遮留者日以千数不可乃为生立祠树碑以纪遗爱碑几遍乡井焉除汀州路总管府推官汀民强悍易为变府君与上官议筑城开濠以为堡障且请躬董其役上官韪之府君为量功授期使民争趋民不扰而事成申屠公褷时为闽部佥事行郡至汀稔知府君之贤凡郡县有赴诉者悉下之府君即为决治如律无不慊乎人心者已而不俟引年遽上休致之请朝廷以其廉退升翰林待制阶自将仕郎九转至朝散大夫未几卒于官实至正辛卯冬十月二十三日也享年五十有八府君躯干魁梧方面美髯见者耸然起敬事亲生能尽孝既死其葬祭之凡悉依朱子家礼从事居官尤尽心于狱事夜参半孤灯荧荧犹翻阅成案不休且曰人命至重吾可不尽心乎江西乡闱试多士省府致书币请持文衡府君之所甄拔皆通经艺者为人严而不苛和而不流稍暇集良朋啸傲林泉间命壶觞以径醉其视生产作业之事蔑如也所着文辞森严而演迤有龙津龙山鄞川环中黄鹤矶梅易斋碧玉环七稿共若干卷藏于家娶樵溪危氏讳淑馨字兰玉宋礼侍郎春山先生某之曾孙女元江西儒学提举彻之孙女也赠建安郡君通书记作字有楷法善治家事不以烦府君人谓妇道母仪皆可无愧先十年卒男二人燧至正癸卯进士从仕郎大都路香河县尹灿乡贡进士会闽中乱起兵以助王师死之赠汀州路上杭县主簿孙男五人燧之子伯埏至正丙午进士从仕郎福州都转运盐使司知事次仲垙仲灿之子仲墉仲堪府君之墓在县之元祐乡黄孙里龙山之原以至正壬辰四月某日葬危夫人祔礼也既葬十余年燧自状其行实谒濂为之铭濂在弱龄颇有事科目之学辄闻闽中雷氏兄弟以易经相传授所为经之大义流布四方多取之以为法盖府君与仲弟杭皆第奉常而声誉烨然久矣虽歆艳之有志弗强不及抠衣从府君游以折衷诸传之是非迨今四十春秋颠毛种种尚忍执笔以铭府君之墓乎虽然声光之盛仅着于当时文辞之载可劝于来裔有如府君道德积于厥躬政教被于民人所至是爱所去见思揆之于前古儒宗吏师似无所让理宜大书深刻表诸墓门使为士者知所劝莅官者知所法不可以濂之芜陋而遂废也谨序而铭之曰闽有硕士雷作氏自幼学易探圣髓亦既决科拾青紫政行州邑平如砥锄击暴民仁懦起奸吏闻风潜若鬼狱命至重心尽尔一夫衔冤颡有泚汉之循吏当可拟玄龟护印曳其尾穹石序功文烨炜魂升魄降吁死矣四民会哭动成市遗文缤纷满千纸虹光夜发玄笥里孙子绳绳袭休美不信予言有如水故宋迪功郎庆元府学教授魏府君墓志铭秋八月京畿多士较艺于乡闱予时被旨与魏君潜与闻考试事既入院复同馆舍每阅卷相与共论定所见颇吻合将还潜跽而请曰曾大父之殁七十又八年矣下棺之石有窍而无辞今幸得陪末议者逾旬敢借宠灵以发其幽光死且不朽矣予不能辞府君讳新之字德夫姓魏氏世居睦之桐庐曾大父子才大父演父国贤皆隐约田里以善人称至府君始以力学自奋与兄升龙从子云潭受书易于乡先生王公某已而三人皆荐于乡而府君继擢宋咸淳辛未进士第初授庆元府学教授阶迪功郎未上转运司檄府君考试永嘉竣事同列即治装行府君问故皆曰士之被黜者将生哗不如避之府君笑曰有是哉毅然独留果有一士颀然而长鬛揭帘问去取之意辞色甚厉府君曰尔文固佳如犯不考何士犹撑拄弗服府君曰某行某字正系庙讳吾以墨圈之今犹在命左右取示之士惭沮众皆引退及至官以濂洛关闽正学为己任推明中庸性道教奥旨反覆殆无余蕴初鄞士多宗金溪二陆氏之学闻府君之学翕然信服之学录刘光尤所畏敬光尝集解孝经自谓无所憾府君为刊正十有一条皆有关物则民彝之大者光不觉下拜曰先生之言其于圣经深有合哉鄞人有粥新书者府君阅之不忍释手粥者曰君欲默记乎府君曰然曰所阅几何曰将尽卷矣曰能记忆乎曰然遂琅然成诵不遗一字人惊以为神以书遗焉浙东提举黄公震一见府君器之遂以文学孝廉荐于朝会国事日非不果召元兵入临安游军至鄞鄞学时设两学教授号东西厅西厅教授王榉惧甚奔告府君曰吾侪死生决于今日矣府君从容答曰非止今日有生之初已定不若听之颜色不少变及事平间关归故乡家素单乏齑盐或不继府君负薪而炊扣角而歌欢如也所居有垂云洞因倡嗜义之士建垂云书院开迪新学孜孜如不及讲经之暇与蛟峰方公逢辰潜斋何公梦桂盘峰孙公潼发为泉石之游间赋诗以见其志学者尊之号为石川先生元至元间诏王御史某求贤大江之南县大夫杨得藻举府君应命力辞而不就其风节凛然人至今仰之年五十有二殁于元贞癸巳某月日以某年月日葬于柯阜之原其徒诔之谓府君精思而陋诡随之习知至而黜偏驳之非自穷而达不改其操运去物改弗涅以缁盖实录云府君娶王氏子男子三人良恭俭子女子三人姚秦俞某张某其婿也孙男三人钧珣釭钧至正丁亥乡贡进士釭桐庐县学教谕曾孙男四人潜溥澂浩潜乙巳乡贡进士入国朝为尚宝丞阶承直郎府君笃学自信清修苦节以终其身而尤注意于易闽人有朱英湖者精于诸家之说与府君遇诸涂府君知其名要之抵家朱历叩易中难明之义府君应之如响既而府君亦叩以所疑朱舌强不能下稽首谢曰魏君年虽少实吾师也叹息而去所着有易学蠡测若干卷又见先儒列卦画为方圆图乃以己意成三隅图曲尽妙理门人王德先演而传之呜唿自唐以来用诗赋明经为决科沉潜之学常不足胜夫浮华之习往往为进士之业者夸多斗靡嗤彼经生为不知务夫穷经乃所以致用岂其然哉今府君以通百篇之书第奉常教名州出处大节绰有可法兹非明经之所致欤予因徇潜之请序次而铭之用规沉溺文辞而弃经弗讲者铭曰圣作训五典行开蒙蔀着光晶盍稽之为法程性由缮欲莫撄睦有士尊遗经宋物改遁岩扃霞作幌云为屏弗缁节逾贞非穷研行何成世缤纷竞华声文灭质实惭名苟视此面发赪柯阜山八尺茔序令德镌新铭故承直郎刑部司门员外王君墓志铭予闻王君孟远名者颇久恨弗之识秋待罪词林闻有命征孟远至京师召对谨身殿授刑部司门员外郎予悦甚将修刺通谒适修史事严未遑也孟远寻被上旨与监察御史虑囚淮浙之间及其既还始胥会成均孟远曰未见君子悠悠我思今既见矣喜将何如予曰仆之心即孟远之心也孟远大笑已而别去卷四•翰苑前集之四元隐君子东阳陈公先生鹿皮子墓志铭婺之东阳有隐君子戴华阳巾裁鹿皮为衣种药银谷涧中当春阳正殷玩落红于飞花亭上亭下有流泉花飞队泉中与其相回旋良久而去君子乐之日往观弗厌既而入太霞洞着书其书纵横辩博孟轲氏而下皆未免于论议元统间濂尝候君子洞中君子步屟出速坐之海红花底戒侍史治酒浆菹醢亲执斝献酬歌古词以为欢酒已君子慨然曰秦汉而下说经而善者不传传者多不得其宗淳熙以来群儒之说尤与洙泗伊洛不类余悉屏去传注独取遗经精思至四十春秋一旦神会心融灼见圣贤之大指譬犹明月之珠失之二千年上自王公下至隶无不伥伥日索之终不可致牧竖乃获于大泽之滨岂可以人贱而并珠弗贵乎吾今持此以解六经决然自谓当断来说于吾后云濂乃避席而问曰其意云何君子曰吾以九畴为六府三事而图书为易象者不可诬以片言统万论而天下古今无疑义以庸言释经子而野人君子无异辞谓神所知之谓智知天下殊分之谓礼知分之宜之谓义知天地万物一体之谓仁礼复则和之谓乐谓天地万物一体经子之会要一视万物则万殊之分正家齐国治而天下平矣濂未达请复问其详君子曰国家天下一枳也枳一尔而穰十焉枳有穰而一视之其于人则仁也发而视之穰有十则等有十其于人则君臣父子长幼之等夷刑赏予夺之殊分所谓礼也视十为十者礼之异视十为一者仁之同分愈异则志愈同礼愈严则仁愈笃者先王之道也分愈异者志愈同故合枳之穰反求其故地枚举而铨次焉者差之黍铢则人己无别犬牙错而不齐敛之不合而一不可见礼愈严者仁愈笃故治国家天下者不以礼则彝伦斁礼乐废而仁亡是故洙泗伊洛朝夕之所陈者天下万殊之分视听言行之宜所操者礼之柄耳故学圣人者必始于礼焉故一体万殊者孔子之一贯于洙泗伊洛之言无不统者也理一分殊之义废则操其枝叶而舍其本根洙泗伊洛之会要不可见章句析而附会兴遗经不可识矣濂受其说以归间尝质之明经者或者曰近时学经者如三尺之童观优于台下但闻台上语笑声而弗获见其形所以不知妍媸唯人言是信君子之论伟矣或者曰伊洛之学大明于淳熙未易遽取舍之也自时厥后为贫游仕奔走于四方不及再候君子以毕其说闻君子益以斯道为己任汲汲焉惟恐不传靡昼靡夜操觚着所见于书书成即刻梓示人复贻书于濂曰予濒死吾道若无所授子聪明绝伦何不一来片言可尽也忧患相仍亦未及往而天下日趋于乱君子之室庐亦毁于兵寓子婿王为家留六年之久遘微疾默坐于一室不食饮者逾月县令遣医来视疾君子麾去曰吾年八十又八其死宜矣何药之为未几翛然而逝实十月戊申也君子姓陈氏讳樵其字为君采人因其衣鹿皮故又号为鹿皮子表隐趣也其先居睦之富春宋之中叶来徙东阳太平里世为衣冠巨族曾祖居仁祖哲登仕郎父取青国学进士从乡先生石公一鳌与闻考亭之学有志节尝抗章诋权臣贾似道误国及宋亡元丞相伯颜见其章欲用之辞君子幼学于家庭继受易书诗春秋大义于李公直方其于天下之书无不读读无不解学成而隐邈然不与世接唯寤寐群经思一洗支离穿凿之陋形于谈辨见于文辞恒恳恳为人道之文辞于状物写情尤精然亦自出机轴不蹈袭古今遗辙读之者以其新逸超丽喻为挺立孤松群葩俯仰下风而莫之敢抗或就之学则斥曰后世之辞章乃士之脂泽时之清玩耳舍六经弗讲而事浮辞绮语何哉少作古赋十余篇传至成均生徒竞相誊写谓绝似魏晋人所撰君子则讳之不复肯为也君子足迹未尝出里门而名闻远达朝着知名之士若虞文靖公集黄文献公溍欧阳文公玄皆慕之以为不可及移书谘访如恐失之性复至孝父患风挛君子扶之以行岁久益勤后为风痰所侵气弱不能吐君子截竹为筒时吸而出之母郭夫人殁君子不见见其遗衣辄奉之呜呜而泣生平未尝言利苟非其义千驷万钟弗为动家虽素饶于赀痛惩膏粱之习恶衣菲食以终其身遇岁俭辄竭粟赈里闾自取来牟以续其食尝发所藏钖为器工人持归乃白金也悉易之或以告君子君子一笑而已呜唿君子已矣世岂复有斯人哉君子所着书曰易象数新说曰洪范传曰经解经曰四书本旨曰孝经新说曰太极图解曰通书解曰圣贤大意曰性理大明曰答客问曰石室新语曰淳熙紏缪曰鹿皮子曰飞飞观小稿合数百卷君子正配朱氏先若干年卒生延年大年耆年乔年昌年大年至正庚寅中乡闱乙榜第一署徽州路歙县教谕侧室某氏生逢年君子没时诸子唯乔年在余皆先卒女三人其婿即王为次则俞某张绍先孙男九人庭玉庭珪庭筠庭鸾庭凤庭坚庭诲庭其庭某女四人适徐信俞本虞某某曾孙男五人绍宗超宗林宗某宗某宗女三人在幼乔年庭坚等洎王为以是年十二月某甲子奉柩葬于县西南四十里怀德乡斗潭山之原县长贰及学士大夫门弟子咸会莫不洒泣葬后五年其高第弟子杨君芾乃为撰列行状一通而乔年同王为持示金华宋濂再拜请为铭呜唿君子以超绝之资旷视千古若一旦暮期以孔子为师而折衷群言之是非不徇偏曲不尚诡随必欲畅其己说而后已可谓特立独行而无畏慑者也非人豪其能之乎虽然淳熙二三大儒其志将以明道也初亦何心于固必使君子生于其时与之上下其论未必无起予之叹而君子之众说亦或借其损益以就厥中则所造诣者愈光辉混融而卓冠于后先矣天之生材相违而不相值每如此竟何如哉然君子措虑之深望道之切其所传者确然自成一家言殆无疑者世之人弗察伐异党同常指君子为过高是岂窥见其衡气机者哉濂也不敏窃有慕洙泗伊洛之学有志弗强日就卑近不足以测君子所至之浅深而君子则欲进而教之今因请铭故备着昔日问答之辞于其首后之传儒林者尚有所稽焉其称为君子者君子盖有德之通称尊之可谓至矣铭曰洙泗传圣髓兮伊洛发遗精天人既混合兮阳阴悉苞并无闻不开阐兮金石奏和平自兹益演绎兮白日中天行如彼艺黍稷兮薅去莠与稂舂实成白粲兮诏使来者尝有夫起东海兮吐言一如镛噌吰达幽隐兮务使声远扬岂欲异涂辙兮理致无终穷着书动盈车兮片言类括囊中有万宝玉兮包络无遗亡解之溢众目兮瑰异吁可惊似兹海外珍兮神光烨如虹苟施琢刻工兮定可献明廷下可奉公侯兮上可奠方明胡为堕空山兮枯藁埋光晶鹿皮剪为裘兮峨冠剩垂缨临流玩飞花兮心与烟霞冥清风与逸气兮横绝宇宙中食道身自腴兮畴计禄位丰婆娑太霞洞兮卒以上寿终斗潭向东流兮内有八尺茔鬼神必诃卫兮灵气结华英永为文字祥兮千祀垂休声元故承务郎道州路总管府推官李府君墓铭东阳李思文从州县辟举试校官吏部吏部移禁林仪曹同命题试之既中选将归莅教事谒濂成均再拜而起涕下如绠縻良久乃曰先府君之殁三十四年矣忧患之相仍金革之纷扰煳口四方曾无宁岁今天地清宁六合一家幸重卜宅兆改葬先府君于高原之上而县繂之碑未有刻文敢奉行状以请子知先人者宜为铭濂诺之久未及为思文复贻书见速情辞愿款读之令人感动王事有严鸡号即乘马出逮还且已若悬鼓矣深惭有孤孝子之意于是筜灯牖下按状而序之曰府君讳裕字公饶姓李氏其先自洛阳迁桐江九世祖着复自桐江迁婺之东阳着之孙悦字公瑜当宋宣和庚子方腊叛其党来寇县悦与兄匿灌莽中兄为盗所执欲兵之悦亟趋出愿以身代昆弟争相就死寇义悦之为荷戈而去及寇平越帅刘忠显公统军至欲悉诛从乱民悦时与幕府议谏止之活人数千悦生皓皓有六子十三孙皆惇尚诗书而簪缨蝉联从此始其事详载家乘此不书诸孙有讳大同者从朱文公吕成公游登嘉定癸未进士第仕至宝谟阁直学士通议大夫工部尚书君之高祖也曾祖讳自立淳祐辛丑进士通直郎通判庆元军府事祖讳篪登仕郎监宁国府城下酒面务父光远值宋亡为元不屑仕后以府君贵赠承事郎同知汴梁路许州事妣某氏赠宜人府君幼失父母鞠于嫂氏事诸兄有若严君既就外傅即知家学相仍之盛确然思以踵其后发于声诗皆中绳尺甫冠闻许文懿公讲道于八华山中蹑屐从之推明濂洛关闽之学久之因喟然叹曰学之所贵者明体适用苟不见诸用犹玉卮而无当未见其可也乃径别亲友杖策游京师撰至治圣德颂一篇诣丞相府上之丞相以闻英宗召见玉德殿令宿卫禁中居无何翰林群公以府君才藻清丽不当在持戟之列遂奏为国子生会虞文靖公来为祭酒极器府君每有撰述辄瞑目倡言可书云云府君执笔次第书云云及文成朗诵于公前公遂指授以制作之故所谓篇章字句四法逐一祇绎之府君之学于是大进荐绅之家争欲府君出其门下国子分监扈从上京岁适当宾有旨命就试府君领开平府荐送擢进士上第授承事郎同知汴梁路陈州事有朱衣象笏之赐初大河南决州民扶挈旄倪走旁郡冻馁道路伥伥无所归及河复故道府君适至与民约曰尔亟返安尔妻孥治尔田庐科繇之事吾为尔缓诸民曰众未敢还者正坐此耳相率而归至数千人蔡河亘城北旧建桥以利涉者河水暴悍啮桥桥善圮府君重作之檄属邑五长吏分程集事不日而功成倡优为戏剧以射民利昼夜聚观皆废所执业府君患之捕置于法有挟权贵人势欲脱去者府君持之愈急一城震悚俗尚鬼当岁时之隙往往斩羊豕为牲使巫觋歌舞以乐鬼比屋相仿以为不若是则厉气将作府君召闾师里胥语以鬼神情状亹数百言递相奔告其俗遂变市设驵侩本以求民平黠者反舞智病民畏其近官茹抑忍苦莫敢走白者府君擿发隐伏挞诸市而易之州有学久废弗治府君往舍菜已周视后先皆傍穿上漏不足以障雨风慨然曰此教基也使其若是可乎即命更朽腐为坚良治丹垩而饬之复聘贤师儒使坐堂上申饬五伦之教民大悦部使者行郡嘉之举府君可任台察之职章上不报府君既满秩遂谒选京师已而其子彪死于家君伤之郁郁成疾荏苒逾二年竟卒于旅邸时重纪正月癸丑也享年四十有五卒后一月中书始改承务郎道州路总管府推官命虽下不见拜矣府君配蒋氏将仕佐郎典用监知事吉相之女封宜人后一年卒子男五人长可道以府君荫任蕲州路黄梅县税务大使次贯道至正甲午进士将仕郎饶州路鄱阳县丞未上辟詹事院掾史后十九年卒次即彪次顺道次思文入国朝为东阳县儒学教谕即来请铭者女二人适赵古臣庐琎孙男七人思志思孝思恭思悌思礼思祖思俭府君既没贯道不远五千里奉柩南还家徒四壁久不克襄事后十年为至正丁亥十二月某甲子始与蒋氏合葬西部乡之钱坞堪舆家曰不利又二十年乃改葬怀德乡黄山之原去尚书公墓二里而近所谓重卜宅兆者其时则吴元年丁未十一月之癸巳也濂生也后少府君十有六岁初识府君于婺城之南容仪秀洁如玉树临风然美丈夫也及读府君之诗曰中行斋稿者姿态闲婉复类其为人心慕艳之愿缔忘年之交而九京不可作矣幸获与府君之子贯道游同试艺于乡闱贯道既先登濂窃以谓府君之家科目相继起贯道是举足以慰府君于泉下曾未几何而贯道亦死矣呜唿三十余年之间而哭府君父子焉予发欲不颁白其尚可得邪铭曰呜唿府君可止于斯楚楚其容仪衮衮其修辞其才又足以见诸设施使鲁无君子者斯焉取斯呜唿府君竟止于斯虽五尺之童粗有所知期必跻于綍仕亦不虞其若斯岂天道之不齐抑人事之有参差自古以来何莫不由于斯呜唿府君其死孔悲年不逾于五十学仅克于一施则夫突梯而滑稽如脂而如韦寿享于耆颐好爵之是縻者彼何人斯彼何人斯元故韶州路儒学教授曾府君石表辞府君讳顺字至顺姓曾氏郕国公四十九代孙郕国家于鲁十四传至都乡侯据始避新室之乱徙豫章子孙日盛大江之南言曾氏者皆宗焉又六传至略迁于临川又十二传至唐沂州刺史可徒生司空洪立司空生散骑常侍延铎常侍又迁于南丰生四子长曰仁暠生志及文照南唐时又同迁临江新涂县之吉阳里文照举童子科生干度宋进士仕至太常少卿赠刑部尚书志生易用易用生侃侃生高安丞斧擢元祐六年进士第又迁县之高元里屏山之下生用先用先生岳岳生愿正愿正生翊翊生汝舟汝舟生兼善能传黄文肃公榦之学为时名儒生军器监簿天麒天麒倜傥有大志常居文信公天祥幕府又从贾丞相余庆等奉使于元竟全节而归则府君之父也府君性警敏自幼辄有闻时信公之弟文惠公璧来为郡招府君与其子文庄侯升共学升既秀颖府君能与之竞爽其师胡君端一亟目之为二俊当宋初改物遗黎故老犹有存者监簿君日开尊共饮剧谈先代文献府君从旁听之有疑则问唯恐其不倾尽诸老为之啧啧爱赏元至正中程文宪公巨夫奉诏求贤江南欲荐府君才可用监簿君止之曾未几何部使者赵君孟迎以茂才举署饶州路儒学录改袁州升南雄州儒学正士皆服其化而为率德励行之归会科目诏行府君欣然应书不利退而叹曰吾能损所学以徇时好哉因不复践场屋乡友范文白公梈清修之士也极慎许与悯府君官不充其才会御史铨选广中力荐之于是拔授韶州路儒学教授未及上吏部已别选遂止贤公卿多稔府君行欲强起之府君辞已而长子受辟为校官季子以春秋举于乡取第五名文解府君喜曰吾何以仕为乃陶然自放清泉白石间与高人逸士相游乐府君被服俨雅挥麈谈笑然如霞外人世间尘土不可得而侵也善鉴定古器物暨法书名画每传玩以为适或取琴鼓一再行焚香默坐超然与造物者游一旦遘疾预告终期召婚友入榻前与之言别意甚恳恳介妇方归宁命趣之还既至正衣冠起坐抚幼孙顶曰吾迟汝久矣复东首而卧翛然而逝实春三月某甲子也寿七十有五敛之日风雨晦冥室庐之后大木俱拔君子异之九年春正月壬寅奉柩葬于屏山麓堪舆家谓不利以某年月日改葬同里夏方之原府君孝友天至监簿君得痞疾甚剧府君泣祷上下神祇夜梦三士告之曰服二附汤当瘳已而果然历十余年方没监簿君没大母陈夫人年垂九十府君惧夫人之哀夙夜祗奉唯恐少咈其意夫人安之曰吾子虽亡不没矣季弟甫龀出为伯氏后仲姊生四子而夫亡子绝幼茫不知所为计从父兄孤子凡三伥伥无所依府君皆鞠养教训之使至成立且归其产所入毫毛不以私其与人交一裁之以义郡守李章肃公倜闻府君为佳士礼下之李公后以诬免官其门可罗雀府君事之益勤别驾高翔其知府君不下于李公及改守浮梁欲一见府君走书速之府君即日命驾既见相劳苦甚勤未几径上马出城去翔闻之大惊追饯十数里且曰公能远来何遽往如是邪府君曰既见君子不还将焉求翔叹息而去性尤仁慈振贫恤匮每不遗余力临川姜肃长沙谭志仁于江王旭皆颠沛流离数濒于危亡府君能振之是三人者德之谓杀身亦不能报云府君容貌魁梧须髯如戟为文辞不务钩章棘句而壹以理胜当是时若吴文正公澄虞文靖公集皆海内师表每称府君之贤不少置则府君信贤矣初监簿君着史学统纪一卷未及成而没府君补完之府君所着诗文若干卷因自号唯庭遂以名稿吴公为序作者之意今藏于家府君娶义门刘氏克尽妇道前三十一年卒子男子三人长曰绍唯平阳州儒学教授次曰斯季曰鲁承事郎祠部主事博极群书而文辞庞蔚学者师之子女子一人分宜县儒学教谕聂景堂其婿也孙男七人曰垕曰基曰叡曰均曰埴曰塾曰圭女六人长归某余未行曾孙男六人曰某曰某曰某曰某曰某曰某女四人在幼呜唿圣贤之裔自北而南者若孔氏之于衢颜氏之于苏于闽曾氏之于豫章皆多子孙而曾氏为尤盛纡朱拖紫以显融于时在在而是常侍五传至文定公巩兄弟者出遂以辞章名天下何曾氏之多贤邪府君之先盖与文定公同出于常侍奕世以诗书亢其宗府君虽不获大用屡司教铎蔚为经师达贤大官亟称交荐可谓无负于家学者矣府君之葬翰林待制杜公本国子司业曾君坚既为前后撰铭刻诸幽室而鲁尝与濂同修元史寅缘交谊复来求隧上之文濂闻较德焯勤在古者不厌其详故为表其行而益之以铭铭曰郕国传道自孔门遗泽滂濊苗裔蕃有如大江从西奔支流虽千会一原重珪叠组光炖炖着勋昭德渼后昆夫君继之如玉温崭然头角誉弥敦目为二俊起缤繙三为人师教道尊书诗俎豆习礼文邹鲁其俗浇为淳自内而外本则存大木斯拔风霆掀人琴俱亡海气昏学子揽涕为招魂刻文墓石扬清芬故鄱阳刘府君墓志铭君讳谦字友谅姓刘氏其先出自彭城唐末有名汾者仕至镇南军节度使生十四子一子曰汉吞始徙鄱阳图谱丧至君不知其几世君善积居之术以赀雄于乡父母殁庐墓终丧事三兄谨慎三兄或酗酒破产君屡赎归之因自惩以全其家他族昆弟析财致讼久不解君召而尤之皆顿首免冠谢相让为善行已而割田来上曰微公我等几为吏所鱼肉且失同乳心敢奉此为公寿君笑而麾之自是乡邻有斗者赴诉君得片言则拜舞去甚者能自愧摇手相戒勿使刘君知至正末兵乱且大饥恶少年乌合为盗椎埋剽掠无不为夜有执火薄君庐者君仓忙率妻孥遁泉布悉为所攘豪杰德君者部勒壮士捕少年尸之悬首于门君归见之掷于郊纵其家收瘗盗闻置所攘户外而去他日盗益炽巨室尽毁独君家屹然风日中君时避地万斛山为盗所执将搒以求金忽一人跃出曰此翁尝恩我不可害不可害君赖以免性喜读书积至数千卷为文辞贵理胜不尚浮缛人称之高祖某宋某官曾祖某某官祖某某官父某妣程氏配室李氏前君一年卒子男子一德裕子女子二蒙古学教授陆士奇及胡琏其婿也孙男三人曰仔肩曰鼎和曰吉仔肩以文行名君生于十二月二十九日殁于十一月二十五日寿六十有九卜以是年十二月某日葬于堂邬山原距君所居仅二里君既葬仔肩持张祠部丁所次状求埋铭金华山中余以病弗及为去年春蒙恩召入禁林与仔肩会京师仔肩复申前请为尤切礼宜铭铭曰行孚于家而施及于乡如彼泉流肇于滥觞其始则微其终则彰此为有德之士之藏虽亡弗亡故高府君圹铭高府君殁于建业时建业新附人情未安殁之明日其家僮即具官敛权瘗西门之外郊瘗已间关往报府君季子晖晖方从军丹阳将达僮卒于道晖因弗及闻一旦有告者曰尔父殁已久矣晖白即军帅往求之则当时执役之人皆征戍远方无一人在者晖彷徨西郊外但见白烟凉草丛冢累累不知孰为其亲体魄之藏号恸几绝者数四自念无以慰罔极之恩乃命画师识府君者追貌其象装潢为帧轴事之如生虽若可以自解然终未足以尽其诚于是请国子录张君丁件系府君之行以成书谒予豫为之铭他日招魂旋其乡欲具衣冠葬之且勒铭贞石以示子孙于无穷焉余不敢辞府君讳翥字伯举姓高氏济南棣州人曾大父温金经略副使大父王元至元中从大将平江南遂隶名于平江十字翼万户府君籍久之以功补其府镇抚父珪隐遁不仕妣韩氏府君性疏朗读书传颇通大义辄弃去喜骑射遇骏马必倾赀市之挟弓矢跨行如飞既而中正鹄不失毫发观者啧啧嗟赏以为有将家子之风然居家守于礼度不敢稍自违越其事母夫人饮食必亲调衣衾则视时燠寒而进退之同里闬而居者多豪侠之子刲腴击鲜日夜痛饮以示侈靡府君过而弗睨唯见饿夫单人辄解袍衣之辍膳啖之唯恐有不及癸酉岁俭大疫且四起道堇相望府君时买槥椟藏之府君尝以泉布贷诸人人久不能偿府君曰彼非负我者特为贫所迫故尔取其约剂焚之其于物有恩类如此至正中江浙行中书察知府君才行命随萧将军捕寇海上府君屡建奇略将军不能听府君噤不发一辞已而寇不可制方悟不能用府君也府君寡言笑与人交不为翕翕热久而益亲人自不忍厌去尝筑室曰进斋监察御史孟公昉为之记人因以进斋号府君云府君尝教其子曰我家近于海滨以弓马植门户田桑供衣食虽不多读书家法素谨至今弗敢坠尔曹益务力善毋为祖考羞使他人称汝为善士我死目亦瞑不然虽日宰百羊马飨吾吾将不食而吐之矣世以为名言府君娶怀孟马氏生三子长某次桂荣殁于兵次即晖国子助教府君享年六十卒于某年月日葬于某年月日墓在某县某乡某山之原呜唿戎马扰攘之际人得令终者鲜矣纵得令终即具棺敛而藏之者尤鲜矣纵得敛且藏得有贤子孙追慕而不忘者鲜之又鲜矣纵有子孙日追慕之其有状其善行求文以刻诸墓门者则又绝无而仅有者也府君之死固为不幸今有令子若晖者汲汲图文以托府君于不朽府君似可以无憾矣铭曰其名则武其行则儒其内则严其外则舒其超然拔萃者欤其确然有守者欤元故静江路大墟务税使王府君墓志铭王府君讳善字复善其先由钟陵徙金溪自曾大父重大父荣彰父寔虽无仕者皆以徽行闻于人人府君成童时人试以属句脱口成对比物别类为精已而学为诗辄取能声年十三父丧去御家事寻操奇赢之术游七闽家乃大穰自叹蚤废学力迪其子以经术筑精舍一区聘硕士居之朝夕策厉若斯须不忘去者俄俾从师二千里外膏粱之馈络绎道途曾不以为烦及见长子经用礼经连领乡荐喜曰有子能通经吾虽废学政复何憾至正中天下兵动江右化为盗薮府君室庐尽毁崎岖携家走山泽能以智驭下帖帖然宁且资用亦无乏绝智者心服之先是有授府君南丰医正者府君以医为一艺弗上方岳大臣又荐为静江大墟税使亦不就至是翛然自放山水间举觞属客抚髀高歌遗落世事或饮至一石不乱未几以疾终寿六十三实洪武戊申五月十五日也卒后三年当辛亥某月日葬柘步山中礼也府君娶曾氏子男三曰经承直郎刑部司门员外郎曰纶金溪医学教谕曰庆郎蚤卒女三胥豫其婿也一夭孙男五曰翼曰兴曰宪曰德昌曰有庆予尝闻经言府君之善行不止是其事亲尤孝视听恒在形声之先奉继母亦如之遇群季多友爱人取以为法呜唿若府君者其所谓一乡之善士非邪铭曰孝闻于乡道则允臧不自耀唯子之教彼遗金芃我以一经贤愚殊轨曰图其始学之尔惇足昭乎文吁其死矣不复还矣孰廓其潜太氏史濂故东吴先生吴公墓碣铭惟吴氏初自延陵而分图谱之局废不能详其爵里世次五季末有讳嗣者自广信迁抚之金溪其诸孙宋含光尉邦基生郇从象山陆文安公传道德性命之学郇生福州教授行世行世生太学进士益益生乡贡进士饶漕贡进士可景定甲子进士名扬兄弟并以文鸣可生泰连泰连生俨仪仪字明善世称为东吴先生自幼以缵承家学为事鸡初号辄起秉火挟册而读之时建昌江公存礼谢公升孙皆前进士先生负笈从之游继登乡先达虞文靖公集之门于是博极群书其学绝出于四方先是元先生伯兄俨与其子裕同举进士裕连三荐始擢辛卯进士第名在第二冠南士之首及至丙申先生暨再从弟立盛又荐于乡立饶之孙盛名扬之孙也乡人荣之指先生之居相语曰是家在前朝以明经词赋知名者先后相望今复如斯书诗之泽厥有衍哉会海内兵起先生遂无意北上下帷讲授遐迩学徒争奔走其门先生随其资器孳孳训迪必使优柔厌饫而后已凡所敷绎皆五经奥义不拘泥于笺记而大旨自畅晚尤竱心于春秋且谓圣人之经一而诸家异传大道榛塞职此之由乃着三书曰裨传曰类编曰五论辨辞义严密多先儒所未言尝抚卷叹曰此书吾积学之所致后世有杨子云其将好之矣然于文辞尤丰赡有力下笔之顷思如涌泉开阖抑扬不愆矩度论者谓如晴峦出云气势突兀不假雕琢天然成章先生则曰作文不原于圣经不关于世教虽工无益也先生涵养既深造诣益殊其于律己之功庄悫而端严隆寒极暑必正衣冠而坐家人闻其謦咳辄肃容而立不敢妄动天性笃于孝友事二亲唯恐违其意季弟伟蚤夭其室周氏方少子衷仅五岁先生经营其家抚衷至成人周氏得以遂其节先生为人刚直自将巽懦者不侮强御者不畏或以非理来挠必峻言折之其人悻悻见于色弗少顾稍知感悔即遇之如初有寸善播扬唯恐不闻壬辰之夏县毁于寇所在恶少年持白梃相梴为乱先生椎牛酾酒集里中耄倪谕以祸福皆稽首听命他乡为乱者皆罹草禽狝之惨或无孑遗独先生之乡获免及入国朝抚州守侯君元善闻先生名欲聘起之先生以病力辞洪武庚戌江西乡闱试多士府判官王黻梦州城中迎状元既而先生之子伯宗实在首选明年辛亥对策大廷复以第一人赐进士及第召见奉天殿授承直郎礼部员外郎或者以梦之前征为先生世科之符而先生已殁不及见矣先生之殁在辛亥二月二十八日上距所生大德丁未之岁得年六十有五配何氏生丈夫子三人长即伯宗初名祏今以字行次礿次祁皆以经术教授州里女三人曾雅周礼黄显其婿也孙男一人某女三人尚幼初伯宗会试南宫予尝奉敕与考试事伯宗因来谒以先生文集序为请予未暇为而先生讣音至矣伯宗乃泣拜求撰墓文将还以其年某月日葬里之球场山且勒文悬繂之碑予闻世之右族重珪叠组者有之矣索其家学相仍数世而弗坠十百之中或一二见焉况夫科名尤造物者之所靳哉今先生之门何其奕叶联辉至于如是也此无它山厚则木繁海深则川聚其亦理势之必然耶自时厥后继继绳绳予知未有艾也虽然先生之学则又在乎科目之外经不可不穷也德不可不修也业不可不广也欲法先生者法此足矣是宜铭铭曰吴氏之裔何蝉联兮科名接武代多贤兮先生承之志益骞兮嚅哜道腴涉幽玄兮衮斧法严圣有经兮传者角立分户庭兮我赜至隐发精明兮剔抉浮翳朗日星兮穷经致用时则屯兮薜衣椒冠甘隐沦兮振扬教铎鬯乃文兮牖其天衷德润身兮世降俗偷病逾深兮方倚俞卢起痼沉兮秘其正阳平群阴兮儒行之卓罔弗钦兮一鉴之亡我心伤兮其人虽逝名则良兮有宁一宫气郁藏兮焯德着美荐以石章兮故熊府君墓志铭熊以王父字为氏盖本于楚鬻熊之后至曾孙绎成王封于丹阳丹阳今之江陵枝江也其后徙于南昌若太常卿远临江尉曜户部郎中执易皆南昌人执易为右补阙与阳城同上疏极论裴延龄之奸君子多之其裔孙某复徙居于临川某生绎好施与贫病无告者赖焉性嗜浮屠氏说尝捐田七千三百亩畀其徒其徒以居士号之三传至宋迪功郎公琦迪功生待问亦迪功郎待问生乡贡进士绍祖进士实生府君讳本字万卿一字万初幼颖悟经史一览辄成诵父子自为师友时家已窭无藏书可观每假于荐绅家悬灯夜读至夜分弗自休年十五入乡校习科目之文私试数占前列十八即下帷讲授郡之俊壒多从之一时名士如澹轩孙公辙天佣熊公朋来麟洲龙公仁夫文安揭公傒斯皆交相推誉或折辈行为忘年交翰林学士承旨张公翥方为郡学录尤与府君意气相倾会辄流连竟日唯恐其别去已而以尚书贡于乡再不利乃叹曰场屋失得是有命焉我不敢必也苟穷经以饬诸躬其有不在我者乎吴文正公澄倡道于崇仁山中南北学者翕然景附府君遂负笈徒步往从摘经中所疑七十二条反覆诘难吴公一一答之中其肯綮府君为之喜而不寐间论古文尚书亹数千言援据精切辞意超卓吴公器之谓非时辈所能及宋季时须溪刘先生辰翁以文辞名一代人争慕效澜倒波随府君独疑其怪僻非文章大家因究极原委着之简编质于虞文靖公集虞公以与己意吻合亦器之如吴公且以涵养问辨为学文之源是勖府君自此以讲学摛文为务视世之荣利如烟霞变灭绝不足以溷之向之俊壒来学者至是益众府君举圣贤之大指谆谆诲诱咸卓然有所立虽其后更名他师而笃实有质行者则府君之所启也其遇子弟严威俨恪终月不见其有笑容夜则危坐令其诵书鸡初号则趣之起风雨不少废府君之伯仲凡三析财别爨已久及父母殁丧祭之费颇巨府君悉力自任不以烦之女弟一人未有所归亦择名族而资遣之然天性仁厚或以虚伪相加壹接之以诚而人自不忍欺至于处义利之间丝毛不苟也生平不屑理家政优游肥遁不知户外有山川之险舟车之劳每夕命觞徐酌哦古诗数章陶然自适如鸿飞冥冥了无系累会四方兵乱长子鼎为校官庐陵音问不通府君忧之往往形诸咏歌一日遍过故人门薄莫言还复张灯而饮饮微醺以鼎不在左右怅然就寝是夜大雷电以风鼓撼楼牖作伊轧声府君披衣而起命苍头奴负阶亲升而阖之既降忽唿曰予足软矣奴以肩翼之至地府君右手倚肩左据阶之齿而终时至正癸巳岁二月四日也享年六十有六娶黎氏乡贡进士天桂之孙女能齐家内外整饬府君得修业而无费者黎氏力也后十有一年卒生三男子长即鼎入国朝累官山东道提刑按察副使今迁中奉大夫晋王相府王傅次曰涣将仕佐郎开封府长津县主簿季曰晋女二人适赵澂一适庞举早卒孙男四曰绵曰赳曰绳曰昂孙女一未行府君殁后三年丙申之岁七月六日始卜葬于金溪县苦竹乡之富塘原其所着书有读书记二十五卷经问四十卷读史衍义若干卷旧雨集五十卷虞公为之序谓其杂着本理而敷畅典雅而不阿人以为实录外有朝野诗集五百余卷吴山录三十卷仁寿录一百卷吴山即记吴门问辨之所得者仁寿则手录虞公之文也今年春予与鼎会京师乃奉祠部主事张君孟兼所造事状征予铭夫自吴公缵承伊洛之绪于将坠之余完经翼传抉秘阐幽所以化导其徒者多成德达财出而用世固显融于时其有隐于州里横经陈义使人厉士君子之行者亦往往有焉若府君者是已呜唿师道立则善人多濂于吴公征之铭曰咸口之里紫气蜿蜒笃生伟人大道日降一线之传凛乎将堙勇撤其蔽所觌者全行知尊闻罔间南北叠迹重肩从者如云君鼓其箧抠衣而前无疑弗驯雅奥难测孰钩其玄百篇之文矧于群经孔疏郑笺曷其缤纷蒙蔀斯揭日星乃悬有光炖炖屏斥诡诞以绝蔓延以表孤存化行里州太和芊绵郁其成纹其养也定乘化而旋奚啻诎信有子而令珪组蝉联遗泽之新仰睇飞云俯临逝川谁不颦呻惟行之粹惟石之坚勒文墓门故三槐隐士王府君墓志铭予以总修元史被召来京与浙江部使者刘君承直会刘君曰承直尝受经于太和王先王先生之殁今七年矣而埋铭未有所刻其子佑将奉状以请幸为文之既而佑复申刘君之言涕泗而再拜予既答拜与之成礼遂按状而评骘成章其辞曰君讳以道字则臣姓王氏系出周司徒敬宗传于奉武成侯离生二子元威元迁琅琊威徙太原二族甚盛晋丞相导出琅琊之裔南渡时家于江左至赵宋时有讳崇文者来知吉州其从子殿中侍御史贽实从之复迁居吉之太和太和之有王氏自贽始殿中君之后名圭开禧三年乡贡进士君之高祖也进士君生叔可肄业成均以辞章称叔可生本初本初生性夫皆为名儒则君之曾祖祖父也妣刘氏宋知潭州事天定之孙女君资禀绝异自幼学词赋组织华缛见者翕然誉之已而弃去曰此非所以为学也欲求圣贤之道其在遗经乎于是潜心穷研昼夜弗之倦时从祖父遂初自国学上舍生还第所交多宋季名士日集其门相与谈前朝文献纚纚如贯珠君从傍听之心领神会至忘寝食其学遂大进大德末君出游中州主张伯刚家仁宗出居于怀李秦公孟侍焉伯刚往言于秦公以君为荐君献诗一章仁宗览之大悦君遂极论天下事曾未几何武宗即位立仁宗为皇太子伯刚邀君同至燕都君毅然辞之伯刚宠幸盛于一时及仁宗践祚遂累官至汴梁路总管复趣君曰上颇忆君君若往爵禄可致也君辞之如前君嗜佳山水间一出游辄留连不忍去一日至洞庭之君山遇异人长髯碧瞳如古仙人授以龙虎金碧丹经君受而行之气志益冲鬯自号为三槐隐士乃于所居种竹凿池池上横以石床角巾鹤氅日息其上子姓环侍之谈吐余音出于水光篁影中其隐趣盖翛翛然时或赋诗以为乐韵度间旷一如其人云君性至孝父母皆高年君率群从奉觞称寿唯恐稍违其欢暨殁哀号恋慕几欲无生且惇于友义族兄弟姊妹未婚姻者毕之伯叔之未葬者藏之君子多称焉至正末天下大乱太和祸尤惨杀戮到鸡犬群寇闻府君名指君庐相戒曰此王隐君家也慎勿毁之至今获存君所着书有诗集若干卷丹经新注若干卷其生以十月一日卒以六月二十二日寿七十有五以六月十一日葬于县之千秋乡新山大岭之原礼也君娶彭氏能尽妇道前君一年卒子二人沂前乡贡进士佑从州县察举试校官京师上以其才可用拜监察御史转迁广东提刑按察司事即来速铭者女二人彭道长刘以和其婿也孙男一人泰孙女二人尚幼呜唿世之有功业者易于言而潜德积于躬而未及试者则虽竭其形容或不足以尽之盖有迹者可窥而无迹者难知也以君言之际可仕之机而超然绝去托于神仙家言以自溷则韫于内者为何如使出而用世其劳烈未必不丰硕而焜煌也抑予闻君之弟以庄博学而善文君与其教诸子以诗书植家声光烨然起搢绅间是亦为政之大者矣奚以必仕为哉铭以昭之聊以白君之志云尔铭曰孰不知举之而我则已之孰不欲彰之而我则藏之有崔者山我心乐之我书我诗我子斅之若人之行君子以之惟其有之是以似之故晦岩居士王君墓志铭王之受氏凡四曰姬曰妫曰子曰虏而姬姓之分复有二一出毕万一出周司徒宗恭宗恭之族琅琊太原也万之族则京兆河间也别有王叔氏王子氏王孙氏虽皆本于姬又所以别于二族也其在琅琊者散居江南今浙河东西多宗焉睦之桐庐有王氏讳玙字君玉曾祖宗善祖叔祥俱隐遁弗显父希曾为文儒君性至孝母袁氏疽发于颈君忧形于色日烹药以进殚诸方弗之验君则泣祷于庭辞甚凄苦已而疽决脓若絮钩连不可拔君吮出之母辄瘳同姓有尚侠者借权贵人为意气效五陵少年所为势烻烻动人人艳之反让君为迂君曰吾性戆不能随俗浮沉君尤我固宜俄庚午岁俭道堇相望孰不遏籴以徼善价君能出粟赈之岁丙子视庚午俭尤甚君复赈粟如初或曰王君非迂也其乐善人哉或曰王君之知非小夫所可测也君皆笑不答所居直香炉峰濯濯生翠若屏然君筑重构其下时列俎豆集名胜士玩之岚光浮动尊俎间从容啸咏恍不知九衢有游尘也君积而能散州里有贷泉布者久不庚多取质剂焚去然质直无伪民有竞者直于君君察其情辞曰尔过矣曰非尔之罪也各心服而还不翅讼于贤有司或强君出仕君谢曰幸有旧田庐食与衣亦仅给禄非所干也遂以晦岩居士自号云年六十六以二月己巳卒于家以庚寅十二月丁酉葬县之金鱼冈配袁氏子男子五人和义礼俊举皆克继先志举尤知嗜学当元之季复能合义旅以捍乡井人德之子女子一人适袁采孙男五人圭缵权衡宣曾孙男若干人君卒后举奉尚宝丞魏君潜状来求铭魏君谓汉末王彦方少有行义乡里有争讼者将质之或至涂而返或望庐而还君之行颇近之魏君同里人其言当可信况君孝于亲仁于乡其事有足称者苟不使其名昭着则何以为行善之劝哉铭曰先亲其亲而后仁乎民其志之殷吁嗟乎若人孰不簪绅子胡为隐沦岂命之屯吁嗟乎若人孙忠愍侯坟记侯讳兴祖字世安姓孙氏世为濠州人祖六一府君赠中奉大夫中书参知政事护军追封乐安郡公祖母陆氏追封乐安郡夫人父遇仙封骠骑上将军副大都督府事上护军乐安郡公母谢氏封乐安郡夫人配王氏亦封乐安郡夫人子二人曰恪曰斗童女三人皆在室侯居幼龄而胆气已雄会元运将终四方鼎沸侯随大军取和阳遂渡长江凡征讨之事辄帅师以从略姑孰连攻溧水溧阳元兵建水寨采石以扼江险侯共击走之乃定建业下毗陵授右都先锋已而破宣城克宜兴征婺越衢舒池等州伪汉东侵鏖战于龙江大败其众擒戮者过半升统兵元帅继捣八阵指挥营于瑞昌败之进伐南昌迁天策卫指挥使伪吴围安丰侯复赴援立功转飞熊卫指挥使时安陆襄阳通泰皆未降大帅攻拔之侯亦有力焉遂镇徐州纪律严肃敌兵莫敢犯擢骠骑大将军副大都督府事未几受诏戍北平往讨沙漠与元兵酣战遂死之某月日也享年三十有三事闻敕赠推忠宣力效节功臣龙虎上将军北平等处行中书省左丞上护军追封燕山侯谥曰忠愍配享开平忠武王庙复敕翰林学士臣濂志其坟惟侯志气倜傥以身许国身经百战为世忠臣可谓豪杰不群之士一旦殁于王事其孤不得迎尸以葬卜以是年某月日藏衣冠于州之钟离县于皇乡某山之原起坟以表其处古者坟必有记所以着其里居官爵卒葬岁月以示于后者也今不敢废因掇其概勒石以纳诸竁云故王府参军胡君妻项夫人墓志铭余授经青坊时龙泉胡桢尝以伴读侍皇太子研席祯因得从予游今年春予以总修元史被召来京寻入禁林为学士时桢已擢宣武将军佥处州卫指挥使司事间以其先府君王府参军深墓上之铭来属予既已为之桢复泣曰先子之行幸托见于文字间而先母未之有述幸先生怜之敢奉姻家兄章存厚之状以请予义不敢辞按状夫人讳某字某姓项氏处之龙泉人父某母某氏生十有七岁而归于参军参军同邑人其父珏为征东行省左右司员外郎夫人既归之明年参军即往省觐遂补其省掾史越九年始归初员外府君娶赵氏生参军及二弟潭海赵氏既亡继室李氏生某恐夫人与家政也使居于外夫人无以自给与媵人日事机杼风雨潇潇青灯明灭于一室间人不能堪夫人则怡然处之父母怜其劳裛将夺其志夫人指庭前水曰俟此水西流吾志却当改耳不听娣姒之间或讥诮之或厓轹之夫人皆不答员外君殁参军自海外护丧归葬夫人袒跣出迎哭参军持夫人泣曰吾为亲故不获与夫人居夫人备历诸艰而能完节以待予其与古之义烈何殊也夫人曰此妇人常事耳何足上勤君子之念虑其后终不自言中原兵起浙水东州郡渐至绎骚参军从肖将军剪除乡郡群盗间岁一来归夫人携子女间关寨栅中亦能自安如独居时己亥冬处州内附参军朝京师上奇其才命为右司员外郎于是参军迎夫人以来时夫人已有疾挟医以从行暨至念及乡里郁郁不自聊疾愈笃遂卒于清溪之寓舍实辛丑七月某日也享年四十有二壬寅返柩于处州择丽水某乡某山为冢以十一月某日葬焉夫人性淑而行勤参军有志事功视生产作业之事蔑如也其补缀缺漏缔构生理唯夫人是赖及夫人死参军衔命在处州又不能视其袭敛每对予言涕泗为之潸然夫人生二子长即桢次曰枢一女曰章其婿即存厚御史中丞溢之季子也夫自阴教不行妇人女子能不易节改操者何其罕也间有以礼自持欲起古人而效之者人方群讪而众侮之又何习俗之不美也有如夫人之行可不彰着以为世劝乎是宜铭铭曰猗欤夫人始终一节也群言弗腾卒莫之夺也相厥夫子有伟其烈也乘化而尽又何怛也千载之下尚视兹贞碣也故陈夫人赵氏石表辞江西行省左右司郎中陈君敏之妻曰赵夫人以二月二十三日卒于京师之官舍越一月某日权厝城南聚宝山将以某月日返葬于宣城某山之原会濂召入禁林陈君乃自状夫人之行来谒墓上之文其辞缠绵而悲怆读者哀之陈君之状曰予妻赵氏某字某与予同为宣城人其父讳熊字子祥明诗传训诂学仕为某县典史母孙氏典史君无嗣独生子女四人而赵氏居其次特钟爱之以予簪缨家子欲选为赘婿予时颇嗜学手不离方策先君子怜予过厚不使远去膝下典史君亦不忍释之而他婚也竟以赵氏归予赵氏既归奉尊章尽礼凡羞服唯其时犹惴惴恐有所不及其姒郭氏亡奉予伯兄如奉舅焉人以为孝且恭其事予也视于无形听于无声予或牵于事意有不悦每甘言慰之尝患痎疟荏苒逾三千日赵氏视药饵调食饮不知有昼夜在他人虽至勤悫者久亦生厌赵氏滋益谨及予登仕版出为湖广宪府幕官迁江西召还为大理评事转刑部员外郎官书有程戴星而出戴星而入家事若不能相涉者赵氏一力荷任之而略不见艰难窘涩之意人以为顺且贤呜唿奈何司化权者忍夺之而去邪初京城多火灾予适谳狱郢中赵氏数受惊因致怔忡疾暨还奉诏备刑书抱衾裯出宿省中者几半载间一归辄复出赵氏惧贻予忧不敢以疾告已而疾浸剧乃谓予曰妾心中殊不佳欲得平胃之剂服之予亦未暇答居亡何竟卒呜唿奈何司化权者忍夺之而去邪爨下妪与予言赵氏自去冬以来语及亲旧之存亡每汍澜流涕尤抚爱所生子见其能食喜见颜面曰是儿可以养吾无虑矣以类乎前知者临殁之际相唿之声不绝于口予收泣谓之曰吾不知汝之疾遽至于此也设有不讳吾无以报汝功祀汝父母至于终身抚汝之子以望其成立尔言未既赵氏泊然而逝视其敝箧无遗珥及完衣焉呜唿悲夫予念赵氏生男女三人皆夭晚得庆生即前所谓抚爱之者日哌哌以泣纵铁石作心肠不能堪赵氏归余十五年与予同贫贱同忧患同冒涉道涂何所不至今幸沾寸禄窃意相守至发白得寿仅三十六而亡予与吾子交者甚久墓门有石愿为文之非惟慰死者于九泉亦足以摅予无穷之悲也濂闻之女教不行于天下婉淑之道消而暴慢之风盛孰有如赵夫人之贤者乎贤者不彰之则何以为世道之劝是宜铭铭曰猗兰方郁奈何萎也茂草宜剪却纷披也天道玄远信难推也勒辞贞石聊以宣其悲也故赠承事郎浙东道宣慰使司都元帅府都事陈府君墓志铭世之为人子者未尝不欲显其亲欲显其亲唯载诸史牒可以传于悠久然史法有例非显官贵臣及勋业殊异者不书焉于是往求辞章之家采着行实揭于墓门及其至也与史牒相为表里庶或少慰念亲者罔极之思或者以谀墓讥之此岂人之情也哉台之黄岩有隐君子曰陈府君多驯行年六十九以二月某甲子卒于家其年三月某甲子窆于县东龙坛山后以次子升贵赠浙东道宣慰使司都元帅府都事阶承事郎升惧府君之行弗显于世使其子志持应奉翰林文字同郡杨君秉哲所为状来乞铭予虽非辞章者流其忍拒升之请而咈其念亲之至邪状言陈氏本居福之候官代有仕者至枢密直学士襄其名尤着襄字述古世称古灵先生古灵宋庆历中进士自浦城簿迁仙居令其子若孙因留家焉厥后自仙居徙鄞或徙黄岩黄岩则府君之系也家乘屡毁于兵不能言其实为几世矣府君讳胜祖自德茂其曾祖某祖某宋朝奉郎有恂恂长者行父章甫独守遗经朝夕潜玩视声利事恒澹如晚岁尤能安贫灶烟或终日不起澄坐无愠色府君奋曰吾父固安贫不思具滫氵随以安亲者其人子也哉于是操废举之方手画心计而经营之未几赀财渐致殷裕抚二弟甚至为之授室嫁女弟者三于名阀一不以经父意唯日具珍馔奉之犹恐失父之欢心父喜曰吾有子如此吾将含笑入地矣人称府君为能孝父既殁二弟求异爨府君不能止量其所存而三分之曾不数年皆荡析无余子号寒而妻啼饥府君恻然曰兄弟一气所主荣悴顿异吾有目能忍见乎乃出所受产复三分之人美府君为能友非特此也族属之中若冠若婚若丧若祭府君无不助成之乡邻有斗者多赴诉府君府君喻以利害咸欣然悦服而去府君生平以材自负遭时孔艰不得展其用当酒酣耳热辄登山临水从容啸咏以泄其孤愤焉呜唿若府君者其可谓有志之士非邪府君娶阮氏封宜人慈柔俭勤妇仪母道皆可法先一岁卒子男三人长敬先宁国路泾县主簿次即升嗜学而知文承直郎浙东道宣慰使司都元帅府经历孙男三人长志即来速铭者好读古人书而精于科目之业孙女三人一适同邑戴韶余未行曾孙男一人文珪予在禁林铭贤士大夫多矣其绩用昭着者易于言而潜德秘行者难于形容也府君有才如此使其从政必粲然可观则予之所书极于焜煌当不止今之所闻列而已惜哉铭曰有材而无位命也可伤孝友行于家孰谓非政之良子令而仕厥声孔臧于烨命书下贲幽堂龙坛之山荐此铭章过者必式尚知为陈府君之藏卷五•翰苑前集之五赣州圣济庙灵迹碑胡越公新庙碑丈夫之遇于时也生使人怀之殁使人思之且建庙食于其土必其德泽入人之深坚如金石而弗渝信如四时而弗爽昭如日星而弗忒然后足以厌乎人心而合乎舆论也呜唿岂易致哉若今之胡越公者其庶几无愧于此乎自辛卯兵兴天下大乱民遭溺焚伥伥无所栖止皇帝手秉黄钺起而救之屯兵滁阳公杖策谒辕门一见语合遂居前锋以佐扬天威乙未春二月王师取和州夏六月下太平丙申春三月平金陵攻京口丁酉春三月又拔毗陵公皆列戎行或搴旗斩将或操蝥弧以先登前后屡建奇功乃授右翼统军元帅使宿卫怅下夏四月又从破宣城上命行枢密院判官邓愈戍宣公副之秋七月遂同诸将攻徽州拔之元将杨完者聚兵十万欲复其城公自婺源兼程以进横槊而前大唿杀入众皆披靡而遁戊戌春三月诸将克严州公又偕往降溪洞兵三万以功迁行枢密院判官公谓兰溪去严为甚迩兰溪下则断婺之右臂矣冬十月乃下兰溪十有二月王师取婺州升公佥书行枢密院事公益思有以自效己亥春正月攻陷诸暨州十有一月又平处州庚子夏五月又拔信州信方绝粮人皆劝公还师公曰此闽楚喉衿地也可弃之乎乃筑城浚隍为坚守计辛丑夏五月上悯公之劳且以婺为海右大藩通瓯引越非宿将重臣有以控制之不可乃授公江南等处行中书省参知政事屯戍于婺壬寅春二月溪洞兵叛而西归公遂遇害知公之死者莫不哀恸流涕如丧厥父母上闻之亦震悼弗置亲御翰墨作文以祭且命有司塑公像配享卞忠贞公庙庭甲辰冬复降旨赠光禄大夫浙东等处行中书省平章政事柱国追封越国公先是公殁之明年公之部曲与境内之民怅然遐思若不能胜其情乃相率即城中作新庙一区十越月而庙成堂门庭庑咸具及是宠褒之命下复群谒于金华宋濂部曲进曰公之号令素严人无违禁赏非无功罚非无罪使我等攻必克战必胜而丕冒于宠灵之内者公之赐欤我之病也孰知而起之我之冻且馁也孰察而周之其能亲自裹创注药及安于食且衣者非公之赐欤公之德我何以将之境内之民又进曰吾婺之民凋瘵殊甚公专心抚摩之昔也奔走西东岁无宁居今也长幼一堂愉愉雍雍非公之赐欤昔也商贾不通布谷不登今也市区充溢百货具集非公之赐欤昔也厄于暴强莫敢何问今也攘一茎茅公亦使偿之如承平时非公之赐欤公之德我亦何以将之兹者龙光下被爵登上公人神洽熙云日润明卉木动摇如有喜色适新庙告成愿为我详纪公之功德以垂示于无穷是用合辞以请濂窃观古之名将出戍边域者矣苟得甲士之欢心则耕田凿井之氓必至于弗宁使斯民稍得以遂其生则持戟荷戈者必不免于愁叹孰有能两全者哉若公者可谓尤贤乎已公尝自诵曰我不知书然吾行军唯有三事而已不杀人不虏人女妇不焚人庐舍故其军一出远近之人皆争趋附之盖公处心以仁莅事以威惟其仁也故不言而民化惟其威也故不待戒而兵自不敢犯昔者祭征虏制御士心不越法度所在吏民不知有军及其死也人为立祠享之较之于公其事固无大相远也庙而祠之其谁曰不宜初公之未薨尝夜出人见其两目煜煜有光若灯及其既薨敌人数扰我边陲公降祥异或见梦于人或睹灵火满野汹汹闻人马声洎出师辄大捷似实有阴兵来助者是则公之英魂烈爽下上于星辰之间固未尝亡也因并及之使知天之生公有非偶然者公姓胡氏讳大海字通甫泗之虹县人诗曰圣皇启运四方攸同升龙在天飙行云从中有一人万夫之雄其人谓谁时维越公凛凛越公劲气横骛手荷铁殳其粲若璐彼趫以马我捷以步陷阵如飞逢者必仆天兵四出靡弗在行瞠目疾视前无坚城有声恍恍敌人震惊土疆既拓大勋以凝皇帝曰都尔予羽翼婺维雄藩尔镇其域尔参政府解尔宥密尔劳尔徕以尽乃职公既受命分阃建牙威慑化孚莫敢或哗汝颠汝掖汝疢汝摩化汝呻吟而为讴歌视彼郊原其耕释释视彼阛阓其通绎绎视彼室庐其居奭奭何以致斯伊公之力我民无禄俾公弃捐精神上游固合化权民之云思其何舍旃匪庙曷祀非祀曷虔乃简甓材乃端术径乃差谷辰视星之定林衡奔事班倕禀令紫棁星错素阶玉莹邃清有寝严卫有门旁夹有庑四缭有垣肖像中居威神腾轩阴风肃如仿佛若存维公顾绥时着灵响幽火东骛铁骑西上赤帜一挥无敌不磢孰不生畏孰不景仰生为名臣死为明神策书所列指可缕陈矧公之英贯乎屈伸幽明有殊神人则均公实惠我弗间弗贰人之依公如旌系旞登我稼穑遏我妖沴歆我明祀钦于世世大天界寺住持孚中禅师信公塔铭大天界寺住持孚中禅师信公示寂之十四年其弟子似桂谒濂于禁林合掌胡跪而为言曰先师之塔在金陵牛首山者则真骨与设利之所藏其别分爪发衣履而瘗之则四明之太白山也太白之铭佛真文懿大师国清噩公实为之而牛首乃师之全塔反有石而无词不几于甚阙典欤居士深究内典为吾徒之所信向海内尊宿多浚发其幽光岂宜于先师独漠然忘情乎庸敢援例以请濂来江表闻称师之德者人人不能殊则师诚有道之士也文辞固无益于道后之人欲求其行业则将何所征之哉因不欲让而谨书之师名怀信字孚中俗姓姜氏明之奉化人父某尝为某县校官母刘氏夜梦大星堕室中有光如火亟取而吞之觉即有孕及诞状貌异凡子性凝庄不妄举动唯见沙门至其家必跃而亲之稍长受三经于宋进士戴公表元经旨悉畅达然非其好也年十五离家从法华院僧子思执童子之役已而祝发为大僧受具戒于五台寺闻延庆半岩全公弘三观十乘之旨复与之游久之且叹曰教相繁多浩如烟海苟欲穷之是诚筭沙徒自困耳即弃去渡浙河而西凡遇名丛林辄往参扣下语多枘凿弗合不胜愤悱华藏竺西坦公迁主明之天童景德禅寺师随质所疑竺西一见知为法器厉色待之不与交一语师群疑愈炽一日上堂举兴化打克宾公案问师师拟曰俊哉师子儿也师自是依止不忍去就维那之职竺西入灭天宁云外岫公来继其席命师司经藏管钥文采渐致彰露不可掩遏泰定丙寅行宣政院请师出世明之观音师策励从众视分阴若尺璧唯恐其失之迁住补怛洛迦山师不以位望之崇效它浮屠饬车舆盛徒御以夸衒于人自持一钵丐食吴楚间镇南王具香华迎至府中虚心问道语中肯綮且出菩提达摩像求赞师运笔无停思辞旨渊邃王甚叹服宣让王亦遣使者奉旃檀香紫伽黎衣请示法要师随其性资而导之二贤王雄藩之望首加崇礼诸侯庶民无不望风瞻敬施资填委姑苏产奇石师遂购善工造多宝佛塔十三成载归海东俾信心者礼焉驸马都尉高丽王绎而吉尼丞相撒敦以师行上闻诏赐广慧妙悟智宝弘教禅师之号及金法衣一袭升住中天竺山天历永祚寺乙酉迁天童不半载间百废具举佛殿之役最巨亦撤弊而更新之丹辉碧明照耀海滨师建塔中峰之祖庭慨然有终焉之志己丑冬十月江表大龙翔集庆寺虚席行御史台奉疏迎师主之龙翔文宗潜邸及至践祚建佛刹于其地栋宇之丽甲天下其秉住持事者若笑隐公昙芳忠公皆名德之士举行百丈清规为东南之楷则居亡何毁于火忠公新之唯海会堂未就而化佥谓继忠公之躅非师无以厌众心往反者三师始赴之暨升座提唱宗乘万耳耸听委蛇不迫而玄机自融无小无大皆欢然亲戴之或谓龙翔初政稍示威严以惩骄慢之习师笑而不答师度众诚感孚乃出衣盂之私补前未建之堂不日而集会元政大乱戎马纷纭寺事日见艰窘师处之裕如一不以屑意一旦晨兴索兰汤沐浴更衣趺坐谓左右曰吾将归矣汝等当以荷法自期励精进行可也言毕而瞑侍者撼且唿曰和上去则去矣宁不留片言以示人乎师复瞋目叱之侍者唿不已师握笔书曰平生为人戾契七十八年漏泄今朝撒手便行万里晴空片雪书毕复瞑时丁酉秋八月二十四日也寿七十八腊六十九停龛七日颜面如生作礼者旁午而名芗蜡炬积如丘陵九月一日荼毗于聚宝山前舍利如菽如麻五色粲烂虽烟所及处亦累累然生贮以宝瓶光发瓶外其上足弟子某以某月日坎牛首山东麓为宫藏之复建塔于其上师赋性恬冲喜气溢颜间生平未尝以声色忤人人有犯之者颔首而已然进修极勤自壮至耄默诵法华经一部虽暑烁金寒折胶无一日阙者屡感莲花香满院芬郁异常非世间者可比当大明兵下金陵僧徒俱风雨散去师独结跏宴坐目不四顾执兵者满前无不掷仗而拜上尝亲幸寺中听师说法嘉师言行纯悫特为改龙翔为大天界寺寺之逋粮在民间者遣官为征之师之将告终前一日上统兵驻江阴沙州上当昼而寝梦师服褐色禅袍来见上问曰师胡为乎来也对曰将西归故告别耳上还闻师迁化衣与梦中正同大悦诏出内府泉币助其丧事且命堪舆家贺齐叔为卜金藏举龛之夕上亲致奠送出都门之外其宠荣之加近代无与同者师有五会语录行于世其传法上首则双林致凯江心慧恩大慈宝定某刹宝璋瑞岩文渊保福宗秩翠山志理净土永显妙智净琚定光文摭某刹明晟天华士谦丰安至庆圣泉普彝福林道巽五峰普钖石门永泰霞屿元良广祐永瑰皆其人也惟昔天童坦公以一真之学士承松源四叶之传黑白趋慕俨如毛之有麟甲之有龟也师亦以真承之故能树精进幡持金刚剑入般若关岿然为一代人天之师此无他真则不妄不妄则近佛之道矣宜乎遭逢维新之朝上简帝心昭被殊渥至亲枉乘舆而临幸之龙光赫奕绚耀吐吞至今山川尚有余辉是当揭之崇碑明示方来使学佛者有所歆艳而起信焉系之以铭曰干竺之道贵乎一真真则非妄日趋精明煌煌松源其道孔炽正畅旁达非真曷致惟广慧师起于海东历抵诸师罕契其逢太白诸峰上摩穹碧举头触之坚如铁壁一喝轰霆岂直耳聋毫发之端妙义俱融天高日晶森罗万象不即不离了明诸相五坐道场大振其宗一音演法闻者心空此妙法华权宾双举我受我持忘其寒暑天香何来鼻观先闻岂伊天女吐兹奇芬谁谓灵通与道乖忤我尚不有亦何心故世缘已竭幡然西归梦寐潜通皇情为怡烈火如轮锻兹玄魄设利粲然逐烟而结在昔诸师何人不然诞胜真漓多随物迁师我藩维师我干橹舍我而逝有生孰度宠恩联翩来自九天师则何憾名与道传太史造铭建于牛首此山若移斯文方朽浙东行省右丞李公武功记惟我皇帝既定浙东西地以其疆场与虏人犬牙相入乃置浙东行省以辖五府一州之众建牙于严于时右丞李公实以上之懿亲总受蕃宣之寄而兼命参知政事胡公德济分治诸暨所以联络气势绥辑东土而折冲外侮者也乃乙巳之春二月己丑虏挟我叛人谢再兴分两道入寇其舟师自钓台乌石窥我建德公遣兵御之其马步卒逾涛江而东围诸暨之新城声言二十万壁垒旁午旌旗充塞虏坚忍持重务以为必拔之计构饰寝宇创建仓库预定州长贰官属复分精卒数万屯城北十里以遏我援师胡公坚壁力守戒将士勿轻与战有来攻城者发矢石退之遂遣使乞师于公公即欲驰援初钓台之役稍不利亡一千夫长至是群情疑沮或献谋于公曰严实吾藩垣所寄虏若阚公往即起乘之奈何诸暨虽受围得一锐将帅师解焉可也公曰浙水东门户在诸暨诸暨苟不守郡县必致绎骚故虏盛兵东向而使游兵溯钓台以缀我师我不往脱有弗靖严其能独利乎乃属大帅三人为居守明日癸丑遂行有自虏中来者又以众寡不敌为辞公弗顾甲寅至浦江丁巳抵乌伤之龙潭去虏营不二十里因据其险忽有白气自东北经天三军见之勇气百倍日且晡军中惊言虏将袭我公亦不为动夜四鼓城中知有援至潜缒士卒来约明旦将空壁逆战戊午蓐食已公分诸将为左右翼公自将其中军既成列会参军胡君深复承公檄率所部将士亦自括而至军气益振公乃申号令曰师之胜负在曲直不在寡多我国何负于叛人虏乃挟之日夜以生变癸卯之秋九月壬午直犯我东阳吾不敢爱其生昼夜兼行殄之于乌伤尔三军之所亲睹皇天助顺不可诬也今虏又不改行尽驱其众以扰我边疆占书云军中见白气者克敌之像此殆天欲灭此虏也尔等尚效死斩刺以报国家之宠灵毋怯毋贪获毋避险阻毋左右顾视有不如约者即戮以徇语始毕虏兵整圆阵而至兵既接公乘匹马挺身先入陷其中军中军虏之精锐所萃见公至竞来迫之枪屡及公膝公马上运戟捷如雨风当其锋者应手皆仆虏气皆慑左右翼及诸军一齐奋击声振天地军遂大乱时溪洞兵居后列犹观望欲集两山之民唿曰虏败矣虏败矣遂皆弃甲而奔我军乘胜逐北斩首如刹麻前后躏践死者以万余计溪水为之不流胡公亦率精甲出围城中从公合击之杀获甚重其主帅仅以身免燔其营寨若干俘其将帅六百军士三千马八百辎重铠仗积如丘山三月己未凯歌而旋所至父老争进牛酒为公寿公劳而却之辛酉还严既饮至即命莫府上其功簿于朝上嘉公敌忾之功钖以御衣名马其余将士第功行赏有差濂闻之军谶之论良将有曰以身先人故其兵为天下雄说者引薛仁贵为将持戟腰刀奋唿入敌众辄为之奔溃此所以为天下之雄也濂以公之事观之殆似有过焉者盖仁贵挻身陷阵其骁悍若与公同然必两军相当方可制胜未闻其以寡却众如公之为也今虏兵大集塞野蔽川人孰不为公危公以不满万之众谈笑而歼之斯不亦昔人之所尤难哉由公精忠贯于内劲气注于外但知有国而不知有其身瞋目张胆视虏若无故其功业焜耀至于如此也公之贤为不可及矣濂昔待罪右史尝书公之劳烈藏之金匮今又因邦人士之请为文若诗以昭公之光庶使世之读者上毋忘于帝德下无负于公之功云公名文忠字世英敬贤下士如弗及平居恂恂礼逊及临大敌虽贲育之勇不是过君子服焉系之以诗曰于赫皇王大明东升烁彼群阴六合载清建藩分镇以奠以宁倬彼李公实莅东浙虎符煌煌侑以龙节导宣皇灵德柔威刷吴虏逞虐登我叛臣屡启兵衅来毒烝民亦既捣之化为埃尘龙集鹑首在如之月怙恶弗悛竟犬之突合围诸暨不通一发公闻之怒气冲斗间咄哉狂虏天纪之干翘其若巉斗此劲翰乃饬将佐整厥坚胄谷厥雕戈砺厥金镞我欲即发尔罔或没祃纛于门载之以行卒旅言言旄帜翻翻蛟螭腾渊熊罴出山直簿龙潭伺敌而战有气经天其白如练吉征开先何兵不剪左右列屯两翼飞骞公将虎旅宅其中坚气通脉联势如率然复戒多士虏众我寡大刀长挥毋获士马要使青原尽变为赭虏驰而至公跃而前单戟奋先星流飙旋闪闪莫定触之必颠虏实惊疑斯何为者莫匪神兵自天而下震慑相骇弓不能巴三军纵击其乱如云混混沌沌纷纷纭纭或断其膂或斫其龈蠢彼有苗犹尔侦视山氓齐唿倒戈而避我师疾逐其势尤炽如雷斯掀如风斯奔如火斯炖融干烛坤一鼓而歼凛焉雄吞譬犹鹅众若云翳孤隼横击无有不毙将唯在岂多为贵人亦有言天监匪私我直彼曲孰不周知以顺讨逆云胡不夷昔兵始交毒雾蒙络今敌既平上下清廓神道助顺理甚昭灼奏凯而旋既歌且谣歌声委蛇间以短箫祥醿献娱嘉卉动摇耆耋欢迎列拜马首非公之临几陷虎口敢以牛酒以为公寿三军戾止燕响有容公拜稽首疏于章封非臣之力诸将之功皇情悦豫征公入觐珠衣龙马钖之不吝第赏其余匪琛伊赆自古在昔六龙御天必有良弼参佐化权遂开丕基万世其延惟皇神圣控御区宇百僚师师选有文武亲贤如公绥我东土绥我东土我民用熙无敌不靡无徕不怀成此武功实耀简书简书所纪以劝在位赞咏铺张遵古之义史臣作歌蹈扬奋厉明觉寺碑四明有伽蓝曰明觉者其地在太白山阴唐天复初沙门居纳始缚庵庐修习禅观至宋某年比丘某斥而大之殿堂门庑一如它浮屠之制郡守张某为请于朝而畀以今额元泰定间寺僧厄于科繇之烦悉以土田质于民间寺事日废至戊戌僧子琦籍其步亩围落之数往告阿育王山象先舆公曰琦不敏不足敬承先训使塔庙一一委诸草莽人其谓我何然而非神力不可以掷象非定见不能以移山古莫不然今岂弗类惟公俭以持己诚以格人格人易以集事持己率以动物合是二者何废之不兴何坏之不补今敢以图籍进公其受之言毕胡跪作礼而退当是时败屋数楹颓然荒菅丛棘中饥鼪穷鼯后先啸唿白草凉烟举目凄断象先初颇难之已而曰人患志弗坚耳苟坚矣事岂有不可为者邪于是悉发其储畜市材僦工剔彼秽荒土复燥刚位仍面阳自戊戌至于丙午不十年间咸如旧贯土田质于民者既赎归之而新置之数又倍于昔仍令寺僧甲乙世主之噫何其能也世之营建塔庙者未必无其人苟不售奇衒巧以病夫民则借豪氓大贾出力而任之所以事不难成而功绪易见也今象先不资众因不动声气成此胜域伟特庄严四辈之上如登耆阇崛山亲睹如来五色相光非其力之弘见之凝不足以与于斯也此无他由能信其所有故能成其所无是则信者入佛之门建善之本也勒诸贞石以告后之人尚知以信为勖相与嗣葺之俾勿坏象先台之临海人俗姓王氏得度于雪窗光禅师深通内学其来请文者则用晦熙上人也系之以偈曰如来设教亦多种建立塔庙乃其一塔庙皆属于有为于真实际无相涉不知何以济群迷耆阇崛山及诸处重阁讲堂无不具俨然如来在会时众生贪着于五欲纷纭胶葛不暂停有如飞鸟投网中其心在在难比喻我佛重以慈悯故建兹妆严妙胜域所以夺妄欲趋真大白山阴降支陇山川郁蟠护灵气有一尊者飞钖至结茅敷坐缚禅寂后来继者翕然聚化为宝坊矗天起金碧晃辉映林谷钟鱼互答朝夕间何期鞠为狐兔区远近睨者增太息阿育王山善知识殷勤赴我桑门请弹指顿开楼阁门无有一物不现前我闻成坏世间相毕竟中有不坏者旷大劫来至于今无生无灭无增减此为毗庐法性门佛与众生同此入光明照彻大千界不分内外及中边我因造记说伽陀以言语观即非是无尽灯禅师行业碑铭天台有上云峰在州城西南十余里重崖叠蒐如云旓翠蕤荡摩于空蒙而灵岩龙湫吐纳光景尤号胜绝是宜有道者之所栖息五季时东瓯大士永安来居之疏释经论多至百余卷皈依者日众遂辟地为巨刹钱忠懿王赐额曰证道三百年间洊罹焚毁唯存断础于斜照荒烟中无尽禅师伤之周览故址叹曰大士韶国师之法嗣也吾可不遵行遗辙乎延祐甲寅缚草为庵庐宴坐其间虎狼蛇豕交迹于户外禅师摄伏之不能加害日与其徒修苦行以自给冬一裘夏一葛朝夕饭一盂影不出山者逾五十春秋人多化之以勤劳修持为第一义荆棘之区变为宝坊金碧交辉上矗天际而诸禅林环列于其下上云之境于是为尤胜有以土田为布施者则辞之曰先佛以乞食为事吾焉用此为南堂欲公名重一时作长偈寄之谓禅师行业不让大士然天性尤孝谨迎母童氏养山中年九十四而终众以非沙门行让之禅师曰世尊尚升忉利天为母说经我何人斯敢忘所自哉洪武己酉春正月忽示微疾召其嗣法惠峰主僧普饶继其席二月八日复作书与同袍道别夜将半顾左右曰天向明乎对曰未也或曰和上正当此际何如禅师破颜微笑曰昔古德坐疾有问者云还有不病者乎古德云有又问云何物是不病者古德云阿爷阿爷禅师既举此语良久又曰如此唤做病得否众皆无言禅师祝曰色身无常早求证悟时至吾将去矣侍者执纸乞偈禅师曰终不无偈便未可死邪侍者请之益坚乃书曰生灭与去来本是如来藏拶例五须弥廓然无背向投笔端坐而逝时是月九日也寿七十八腊五十七火化异香袭人所获舍利不可胜计其弟子智宗善守道成及今住持普饶以某月日建塔于峰之左原大河卫镇抚林君性宗尝从禅师游师勉以忠孝迄能为国宣劳为时显人恐禅师之行不白于丛林以隆恩大师道原所为状来征文谨按状禅师讳祖镫无尽其字也族王氏四明人父好谦尝写华严经五色设利见于笔端禅师年方幼叹曰般若之验一至于斯邪年十四即求出家依郡之天宁僧良伟寻事其寺住持东白明公既得度复受具戒于开元奎律师已而日溪泳公来代明公说法命掌纲维司藏钥日溪升堂禅师出问曰生死事大无常迅速乞赐指示日溪曰十二时中密密参究忽然触着却来再问禅师抗声曰无常迅速生死事大语未终日溪便喝禅师遽礼拜日溪曰见何道理便尔作礼禅师曰开口即错日溪颔之禅师服勤数载复出参名德以验其所证时中峰本公在天目方山瑶公居净慈无见睹公住华顶斗岩芳公主景星禅师皆与之辨诘其所印盖不异见日溪云禅师得道已思韬晦而护持之及遇上云峰胜地卓钖其中遂至终身焉呜唿若禅师者可谓能守道而弗迁者矣古之僧伽多寄迹岩穴友烟霞而侣泉石至有跬步不与尘俗接者治内之功纯务外之意绝也风教日偷学者始不知自立荣名利养之念日交蚀于心胸奔竞干请无所不至足以来有识者之讪侮可胜叹哉禅师一钵自将策厉学徒于寂寞之滨虽施者填委振起颓废重楼杰阁弹指现前亦未尝见其有为震黄钟于瓦釜雷鸣之际翔灵凤于众禽纷飞之时谓为禅师矫弊之功非邪评骘成章系之以铭庶几能箴末法之膏肓也欤铭曰台有闻僧幼辄弗群能感杂华思乐正因弃白趋缁鞠明究曛务治心垢甚救首焚顿忘色声敻绝见闻历抵诸师如提孤军背水设阵濒亡获存有矗者山是曰上云高摩翠旻低压紫氛昔之开士来疏竺坟我追轨辙志符隐沦起废为功策怠以勤宝殿高骞华宫煳纹丹雘绚丽觚棱纷纭此本无作彼应自臻一榻危坐八窗凝尘影不出庭钖常挂轩迹处恬旷俗惭竞奔逢时而逝若臂之伸凡济觉海实探心源外动苟息内静方敦非有独行曷昭群昏左原演迤白塔嶙峋凡入道者来视刻文佛日普照慧辨禅师塔铭皇帝端居穆清念四海兵争将卒民庶多殁于非命精爽无依非佛世尊不足以度之惟洪武元年秋九月诏江南大浮屠十余人于蒋山禅寺作大法会时楚石禅师实与其列师升座说法以耸人天龙鬼之听竣事近臣入奏上大悦二年春三月复用元年故事召师说法如初钖燕文楼下亲承顾问暨还出内府白金以赐三年之秋上以鬼神情状幽微难测意遗经当有明文妙柬僧中通三藏之说者问焉师以梦堂噩公行中仁公等应召而至馆于大天界寺上命仪曹劳之既而援据经论成书将入朝敷奏师忽示微疾越四日趣左右具浴更衣索笔书偈曰真性圆明本无生灭木马夜鸣西方日出书毕谓梦堂曰师兄我将去矣梦堂曰子去何之师曰西方尔梦堂曰西方有佛东方无佛耶师厉声一喝泊然而化时七月二十六日也天界住持西白金公法门犹子也为治后事无不尽礼时制火葬有禁礼部以闻上特命从其教荼毗之余齿牙舌根数珠咸不坏设利罗粘缀遗骨累累然如珠其弟子文晟奉骨及诸不坏者归于海盐卜以八月二十八日建塔于天宁永祚禅寺葬焉嗣法上首景躭复偕文晟以仁公所造行状来征铭仁公博通内外典文辞简奥有西汉风其言当可信弗诬谨按状师讳梵琦楚石其字也小字昙耀明州象山人姓朱氏父杲母张氏张梦日堕怀而生师方在襁褓中有神僧摩其顶曰此佛日也他时能照烛昏衢乎人因名之为昙曜云年七岁灵性颖发读书即了大义或问所嗜何言即应声曰君子喻于义至于属句仿书皆度越余子远近号为奇童九岁弃俗入永祚受经于讷翁谟师寻依晋翁询师于湖之崇恩询师师之从族祖也赵魏公见师器之为鬻僧牒得剃染为沙门继往杭之昭庆受具足戒年已十有六矣询师迁住道场师为侍者居亡何命司藏室阅首楞严经至缘见因明暗成无见处恍然有省历览群书不假师授文句自通然胶于名相未能释去缠缚闻元叟端公倡道双径师往问云言发非声色前不物其意何如元叟就以师语诘之师方拟议欲答师叱之使出自是群疑塞胸如填巨石会元英宗诏粉黄金为泥书大藏经有司以师善书选上燕都一夕闻西城楼鼓动汗如雨下拊几笑曰径山鼻孔今日入吾手矣因成一偈有拾得红炉一点雪却是黄河六月冰之句翩然南旋再入双径元叟见师气貌充然谓曰西来密意喜子得之矣遽处以第一第二座且言妙喜大法尽在于师有来参叩者多令师辨决之元泰定中行宣政院稔师之名命出世海盐之福臻遂升主永祚永师受经之地为创大宝阁范铜铸贤劫千佛而毗卢遮那及文殊师利普贤千手眼观音诸像并置其中复造塔婆七级崇二百四十余尺功垂就势偏将压师祷之夜乃大雨风居氓闻鬼神相语曰天宁塔偏亟往救之迟明塔正如初迁杭之报国转嘉兴之本觉更构万佛阁九楹间宏伟壮丽俨如天宫下移人世帝师嘉其行业赐以佛日普照慧辨禅师之号佛日颇符昔日神僧之言识者异焉会报恩光孝虚席佥谓报恩一郡巨刹非师莫能居之师勉徇众请而往寻退隐永祚筑西斋为终焉之计至正癸卯州大夫强师主其寺事时塔毁于兵师重成之景躭为铸宝壶冠于颠感天花异香之祥师举景躭为代复归老于西斋云师为人形躯短小而神观精朗举明正法滂沛演迤有不知其所穷凡所莅之处黑白向慕如水归壑一弹指间涌殿飞楼上插云际未尝见师有非君子谓师纵横自如应物无迹山川出云雷蟠电掣神功收敛寂莫无声由是内而燕齐秦楚外而日本高句丽咨决心要奔走座下得师片言装潢袭藏不翅拱璧师可谓无愧妙喜诸孙者矣师世寿七十五僧腊六十三得法者曰祖光曰景躭受度者曰明诚曰正定等其说法机用则见于六会语其游戏翰墨则见于和天台三圣及永明寿陶潜林逋诸作别有净土诗慈氏上生偈北游凤山西斋三集通合若干卷并传于世予慕师之道甚久近获执手护龙河上相与谈玄因出剩语一编求正师览已叹曰不意儒者所造直至于此善自护持师之善诱推此一端亦可概见及闻师殁与国史危公哀悼不自胜危公亦深知师者也铭曰大鉴密旨余十传妙喜起蹴龙象筵有如大将据中坚铁卒十万佩櫜或触之者命发悬谁欤五世称象贤佛日晓出瀛海耎红焰闪闪行中边流光所至无幽玄忆初飞钖来北燕彤楼画鼓金星缠一击三际皆廓然火中新敷清净莲绀色涵空绝蔓牵自兹口喷百丈泉洗涤五浊离腥膻内而诸夏外朝鲜纷纷来者人驾肩示以实相非空言塔庙赫名山川一佛能变万与千会万归一道则全不识诬为有漏缘帝敕中使来传宣钟山说法超沉绵万人瞻依曲刃拳一朝入灭同蜕蝉西方弹指即现前白玉楼阁琉璃田金铃宝树演真诠师之往矣神弗迁寂光常定无偏圆我作铭诗翠琰镌昭朗盛烈垂年年天竺灵山教寺慈光圆照法师若公塔铭天台一宗自法智尊者之后分为广智神照南屏三家三家之中而南屏为最盛再传至于车溪其声问益显震雷霆音为有情说执经问难者动数百人遂为吴越所宗又六传至于湛堂贯遮性双单制听止作之学而以止观为归宿之域学子翕然向之其入室弟子为世法幢星分棋布于江南若吾慈光圆照法师则尤号金舂而玉应者也法师讳允若字季蘅族相里氏越人也代为簪缨家在唐有名造者尝为礼部郎中时内侍监鱼朝恩怙贵诞肆宰相元载亦敛容避去造与殿中侍御史李衎抗言折之世称直臣委祉垂休至讳庆君以柔行称庆实生法师年九岁能通春秋其父方以亢宗为期忽翛然有绝尘之趣尝游云门傅忠广孝寺寺之元上人留之俾给侍左右十五受具戒为大僧渡涛江而西至虎林谒大山恢师于兴福恢师授以天台四教仪金篦十不二门指要钞诸书法师即能知其大意已而闻佛海大师澄公主南天竺崇恩演福教寺四方名僧多来栖止而方岩则师爱山静师尤龙象中之称雄者法师复往依焉凡法智结显立阴观妄别理随缘究竟蛣蜣理毒性恶等文益推斥其义而沉涵之至于恩清之兼业昭圆之异说齐润之党邪仁岳之背正亦皆察其非是及所以害道之故心既有得乃质之二师而复取正于澄公声入心通知解日至澄公甚器之俾司宾客之职澄公即所谓湛堂者也至治初澄公奉诏入燕都校正经律论三藏遂白其行业于帝师大宝法王帝师嘉之钖以今号命出世昌源净圣院丁岁大侵法师力为经度田之莱芜者辟之室之敝漏者葺之逾三年澄公念法师不置招之徕归请居第一座摄众千余人法师持规峻整升堂入室具有仪范经其指示多所悟入泰定中行宣政院请主弥陀兴化教寺当是时倡道杭之南北两山者若天岸济若我庵无若玉庭罕与法师皆有重望人称为佛海会中四天王居亡何退居云门视荣名利养如白衣苍狗变迁一不以经意翱翔千岩万壑中时同断江恩师休耕逸师临风笑咏不知夕阳之在树也君子又目之为云门三高云然法师身载明德声光外流终不可掩至正间起主越之圆通寺丞相康里公复具疏延主天竺灵山教寺灵山钱唐巨刹有璎珞泉其源绝已久法师持钖叩岩祝曰吾缘苟在是泉当为吾一来不然则废涸犹故也言始脱口泉果涌出渊渊然渐盈户部尚书贡君师泰比之慈云重荣桧命名曰再来泉法师四坐道场教雨灌溉如甘露醍醐饮者心泰寻以年高复退居云门筑深居精舍以法华观慧三昧为暮年净行会天下大乱干戈纷扰法师与之遇胁以白刃毅然不为屈辞色俱厉因遇害白乳溢出于地实十九年二月二十九日也世寿八十僧腊六十有五兵既退其诸孙子兰息幼始具衣棺为敛阇维之夕获舍利如菽者无筭遂以某年月日奉遗骨瘗于云门山之麓卷六•翰苑前集之六赠高丽张尚书还国序皇上诞膺宝历威服德怀万邦黎献共惟帝臣时则有若高丽处于海东遣使者奉表称臣贡献方物上嘉其诚诏钖以玺书金宝仍为高丽国王且钖以王者礼乐使祀宗庙山川百神于国中王感上恩之优渥也事大之礼弗懈益虔今年春复遣工部尚书张子温来朝上御奉天殿是之侍仪使自殿中传宣问王起居且劳子温跋涉之故皇情谦抑在古所无即日钖燕于会同之馆翌日东朝命侍臣飨之自时厥后中书枢府暨御史台次第而举酒觞流行伎乐交作酣畅和适礼意有加焉夫以皇明天覆地载四夷君长孰不重译来庭使节之往来琛赆之充刃无月无之而于海东之使礼遇尤厚者其故何邪他国之君长非不有其土地人民纽夷俗而蔑礼义骋其诈力惟日不足高丽乃箕子胥余之邦上有常尊下有等衰实存先王之遗风焉政当以中夏视之未可以外国例言之也矧今圣天子在上雄兵百万如雷如霆有抗之者无不殒灭然于守礼之国必宠绥而怀柔之唯恐有所不及而高丽之君亦知天命所属虽在数千里之外遥瞻天威仅同咫尺致使海东之民安于田里而弗知戈甲之警含哺而嬉鼓腹而游无异承平之时是所谓君臣交尽其道者也不亦美欤抑予闻宋之徐兢尝往其国其国有礼部尚书金富轼者与其弟富辙博学善属文而进趋详雅竞以绰有华风称之今子温之来也应对精明进退有度而文采粲然可观似无愧于前二子者使不贤而能之乎因其臣之贤则其国君之贤益可信矣子温之还大夫士多诗之予因总修元史不暇与子温接颇乐闻其事而为之序云送安南使臣杜舜卿序天眷有德戡定四方以靖安生民于是我皇帝龙飞淮右仗剑渡江天下豪杰云合景从一鼓而江南平再鼓而汴洛定三鼓而齐鲁秦晋以宁四鼓而幽燕辽朔悉入版图历数攸归大统以正德威所及雷动风行浩浩荡荡覃及无际于时安南国王陈日煃鼓舞皇化遣使称臣帝嘉其向慕之诚诏翰林侍读学士臣张以宁典簿臣牛谅赐以印绶仍其旧封为王使者赍诏而行未及国而王薨其世子日嵒继志述事守礼惟谨遣陪臣少中大夫杜舜卿告哀于朝请嗣厥位帝帅群臣素服受舜卿见于西苑之幄殿慰问良久皇情然伤悼退而叹曰日煃率先内附朕意西南之民将有攸赖不知贤王何去朕之急也遂亲御翰墨为文一通以祭之辞意凄恻读者感动即日翰林编修官臣王濂吏部主事臣林唐臣奉命以往且诏世子王其国取前使者所护王印授之其德至渥也呜唿皇帝君临万国如天日之照光无不被而王之父子能守臣节如江水之流势无不东上以德而化下下以诚而事上君臣之遇合可谓千载一时者矣然而汉置九郡而交阯居其一唐分岭南为二道置节度立五管而安南亦隶焉地虽僻在炎徼涵濡中华声教者已久固能尊事大国确守臣职昭被宸眷克保其土地人民与我国家相为悠久播之方今传之后世书之信史嘉名美绩焜耀铿鳷当非它国之君所可及不亦盛欤在昔之时君子有行役者必赋诗以闵其勤今舜卿崎岖万里而来中朝士大夫皆念其贤劳于其还也发为咏歌以道其事夫导宣上德而布之四方者史臣之事也濂虽不敏乃本诸作诗者之意而为之叙云送晋王府王傅李君思迪之官诗序成周之时王者必立师傅尊之曰公而不烦以政务广厦细毡之上论道而已自汉以来以王为一等之爵众建宗亲以为雄藩故亦设傅相辅之相则总其国政傅则导以德义历代相因未之或改我圣天子临御之三年思固泰山磐石之宗以奠安黎庶九子一孙同日封建为王所以敦展亲之道壮维城之势也于时晋王开国太原诏简在廷之臣以吏部侍郎李君为之傅命既下为士者曰我知李君文且贤也翩翩乎修辞截截乎雅韵春花明而秋云敷江涛雄而蛟龙鸣出其绪余竟擢高第遂为甲午科名进士其膺是选也则宜在位者曰我闻李君贤且能也自来京师即膺宠眷居右史有献替之功佐延安有抚绥之绩已而召入郎曹直跻法从试之也既屡而用之也弥笃其是选也则宜金华宋濂则曰是固然矣然而皇上之意以晋国表里河山之固北控代朔南接关陕其地为形胜其民俭啬而易化必得重厚诚悫君子辅王而安辑之此李君所以在选要不止前二者所云而已也今王虽未出合李君之行浚治其城隍经营其宫阙劳徕其黎庶然后迎王就国日以法言大训陈于前俾王为哲王斯民为唐虞之民熙鸿名于无穷垂令德于不刊在此举矣李君尚勖之哉濂也不敏待罪国史他日幸观勋绩之凝必执笔书之曰出镇太原自晋王始其导王以德义底于成功自贤傅李君始不其韪欤李君尚勖之哉濂之有望于李君者若斯而已李君名吉其字曰思迪济南人庚戌京畿乡闱纪录序昊天有成命皇明受之谓天下可以马上得不可以马上治于是大兴文教宠畀四方乃夏五月以科目选士诏内外之官胥此焉出阅三月畿甸之士将集试于京府礼部以闻皇帝御谨身殿召前御史中丞臣基今治书侍御史臣裕伯俾司去留之任而以翰林侍读学士臣同弘文馆学士臣稼起居注臣韶凤尚宝丞臣潜国史臣濂佐其事各赐币帛而劳遣之既受命不敢宿于家即相率诣试所精白一心以承休德先期一日夜漏下十刻始命题至次日黎明给之兵后学废不敢求备于人其来试者一百三十有三在选者过半焉既撤棘佥谓遭逢盛际文运方开不可无纪述以示于后爰以诸执事及贡士之姓名辑成小录而俾濂序之濂惟天下弗靖者几二十年干戈相寻曾无宁日今得以涵濡文化而囿于诗书礼乐之中者果谁之赐欤是知帝德广被其大难名不可以一言而尽也棫朴之诗有曰周王寿考遐不作人圣天子之造士者可谓至矣烝民之诗有曰夙夜匪懈以事一人凡为士者尚思尽瘁报国以无负于科目哉是为序会试纪录题辞皇明设科仿古者六艺之教参以历代遗制欲兼收文武而任之既诏天下三年一宾兴其荐于州郡者凡五百人五拔其一而授之以官犹以为未足复敕有司自壬子至甲寅三岁连贡岁擢三百人逮于乙卯始复旧制其恩至渥也先是京畿遵行乡试中程式者七十二未及贡南宫上求治之切皆采用之至有拜监察御史者及是当会试之期若河南若陕西北平若山之西东若江西湖广若浙江若广之东西若福建其为行中书十有一俊秀咸集而高句丽之士与焉右丞相臣广洋左丞臣惟庸同礼部尚书臣凯臣训文启于东朝然后入奏于是诏臣凯与前侍讲学士臣庭坚为主司而以侍读学士臣同国子司业臣濂吏部员外郎臣本前贡士臣恂与考试事上召至内廷亲谕以取舍之意臣凯等受命而出交相戒饬期有以副上旨遂议分经而考互相参定使无所憾乃进于主司主司遍观而后次第之犹虑沧海有遗珠之叹卷之已黜者复覆视而致谨焉昼尽其力夜向午烛影荧荧于帘几间不敢自宁士之就试者二百黜者仅八十人署名于榜用鼓吹导至中书揭而张焉甚盛典也书有之野无遗贤万邦咸宁夫贤之在野无以自见多由进士升名于天府故昔人谓进士为将相科如以宋言之深沉有德如王旦面折廷争如寇准出当方面如张咏盖不可以胜数至今科目倚之以为重与兹选抡者当思以前修自勖以忠贞佐国家而致黎民于变时雍之治庶于明体适用之学或无所愧不然则是录之行他日将有指其名而议之者矣可不慎欤可不慎欤使南稿序吏部考功主事林君元凯奉使安南还以使南稿一编授予序序曰安南古交趾也汉唐以来其地皆入职方称臣奉贡比内诸侯近代驭非其术徼其重货责其躬朝蛮夷始敢为弗恭廷议愤之复有铸金为人夜光为目之征而蛮夷心亦离使者至其国多贪夫悦其金贝辄昧昧攫之遂致其亵侮燕于庑下君子每为之短气方今圣天子御极之初遣使往告即位其国主陈日煃稽首上表遂仍封为安南王未至日煃卒嗣王日嵒有请于朝复诏袭爵如初妙柬廷臣充颁封使者佥谓元凯前进士学古明经尤长于辞令其出使为宜上召至奉天殿亲加劳问而遣焉元凯即日上道越五月至其国布宣天子威德君臣悦服乃北面拜跪听诏如藩臣礼将还日嵒遣陪臣夜半持黄金为寿元凯峻却之陪臣举手加额称为贤使者而后去肆惟皇上宅居土中远夷慕化者以其限山绝海使各安于境土而无所利之深合古帝王怀柔之道固当着之史牒垂宪万世有若元凯之为使义正辞严足以耸动群听凡其国以利相啖之奸卒无所售亦可谓不辱君命者矣然予闻序事之体志其大而舍其细故特取蛮夷叛服之由圣世明良之盛书之于首简至于行役之劳倡酬之适山川土俗之详已见诗中者可得而略也元凯临漳人名唐臣今以时制所禁更为弼文辞尔雅吾友王内翰品评闽南人物谓元凯为巨擘云南征录序皇帝即位之二年春正月诏使者易济往安南告以中夏革命万邦底宁国王陈日煃遣陪臣同时敏奉表称臣上嘉其事大有礼降玺书钖以王封仍须之金印敕翰林侍讲学士张以宁及典簿牛谅将之以行未及境而日煃卒以宁乃护诏印留洱江上使谅往其国谕以朝廷所以来之意嗣君日嵒复遣陪臣杜舜卿来告哀上素服御西苑之幄殿召舜卿入见慰问有加于是亲御翰墨制祭文一通命翰林编修王廉充祭吊使既至其君臣出迎于郊议授受之礼往返数四不能决廉厉声诃之乃奉御制文于彩舆迎入寿光殿别设日煃灵位于殿前使者南向而布宣之日嵒率郡臣再拜俯伏以听成礼而还此皆王化远被蛮夷之国无不骏奔受命而为之使者所以导宣德意使万里之外天威咫尺非贤者善于辞令亦岂能之哉廉尝与濂为文字交遂以所作歌诗曰南征录者授濂序昔吾夫子以诵诗三百能专对于四方然则诗固宜使者之所优为矧本乎人情该乎物理廉盖学之有素矣发于中而形诸外者夫孰御哉今观其措辞和而弗流激而弗怒雅而不凡可谓能专对者非耶廉字熙阳括苍人以能文辞称所着迂论数十卷钩考名物制度之异同千载不决之疑能以意决之诗特其一事尔廉发京师也以三年夏四月其还也以四年春二月上念其劳亲擢为工部员外郎以阶资躐等力辞不拜今改授渑池丞云剡源集序濂尝学文于黄文献公公于宋季辞章之士乐道之而弗已者唯川源戴先生为然濂因日购先生之文绝不能以多致会有诏纂修元史命濂总裁其事事有阙遗者遂以上闻遣使访于郡国窃以谓先生着作有关于胜国宜多乃属使者入鄞遍求之鄞先生乡国庶几有得之者曾未几何有司果以剡源集二十八卷来上濂始获而尽览焉因作而曰辞章至于宋季其敝甚久公卿大夫视应用为急俳谐以为体偶俪以为奇曈然自负其名高稍上之则穿凿经义涘栝声律孳孳为哗世取宠之具又稍上之剽掠前修语录佐以方言累十百而弗休且曰我将以明道奚文之为又稍上之骋宏博则精粗杂糅而略绳墨慕古奥则删去语助之辞而不可以句顾欲矫弊而其敝尤滋私自念辞章在世如日月之丽乎天虽疾风暴雨动作无时将不能蔽蚀其精明独怪夫当时之士奚为乏一人障其狂澜邪复念豪杰之士何代云无第区区所见孤陋故鲜能知之非诚然也及览先生之文新而不刻清而不露如晴峦出云姿态横逸而连翩弗断如通川萦纡十步九折而无直泻怒奔之失呜唿此非近于所谓豪杰之士邪盖先生七岁即知攻文咸淳中入太学以三舍法升内舍生既而试礼部第十人登进士乙科调教授建宁府及迁临安教授行户部掌故皆不就会宋亡为元执政者荐之起为信州教授先生年已六十一矣寻迁婺州以疾辞后六年终初先生既擢第悯宋季辞章之陋即濯然自异久之四方人士争相师法故至元大德间东南文章大家皆归之先生无异辞先生之殁仅六十年已罕有知其名若字者殊可哀也濂在史局既命汇入儒学传中及司业成均复将录其剡源集者归以示诸人而先生之乡有夏君阅来为国子正方与先生之孙资先谋刻于梓夏君遂以题辞为请且谓知先生之深者唯黄文献公公既不可作子幸无让于是忘其僭逾而为序之如此呜唿丰城之剑荆山之玉纵埋没泉壤为已久神光上贯于霄汉者终弗能掩也其先生之谓乎先生讳表元字帅初一字曾伯庆元奉化州人秋八月望日金华后学宋濂谨序罗氏五老图诗卷序明之慈溪罗氏出于唐观察判官隐之子塞翁塞翁来摄县令因家焉至宋有名明复及谦者相继擢第奉常蔚为书诗之家然而谦之后人多以耆寿称其讳絅者年八十有四而终絅之子善卿其卒之年如絅而不及者再期善卿娶某氏生五男子其一曰明远年八十又三次二曰明杰其年如明远而少二岁次三曰明德其年如明杰而少十又三岁次四曰明纯次五曰明叔明纯如明德而少二岁明叔如明纯而少三岁惟此五老人者高迈八袠卑逾六旬当风日和美之时婆娑中庭衣冠伟如佩玉锵如于于而趋雍雍而语皓发庞眉照耀后前华帨彩衣给事左右见者惊诧不曰此人世之上瑞则曰是国家之休贞嗟叹慕艳若有所不及噫亦异哉昔者睢阳固尝以五老闻矣其系非一姓其生非一门不过仕焉而止优游乡梓相与赋诗倡酬人犹以为异而传之今罗氏则一姓也非直一姓又出一门焉岂惟一门又连弟若兄焉然兄弟之亲有一从者有再从三从者有群从者不能必其同也又同出于一父母焉揆于睢阳之所闻不为尤异者欤尤异之事可不彰而传之欤借曰睢阳之传皆以爵显而罗氏则隐约于布衣然爵禄有命不可以幸致显弗显固不当计也嗟夫人生至欲者莫逾于寿考书之九五福举以为首诗人善颂虽不一而足尤以此为至愿焉罗氏一门获之为多诚稀世之盛事厥今之奇逢是宜材士大夫播诸声诗牍累篇联绳绳犹未已也他日协诸律吕被于管弦使其子若孙持觞为五老人寿非特为一时之美谈观风之使或采而上之则牛酒之宠劳絮帛之敷钖天光下照赫奕于东海之滨矣猗欤休哉顾序睢阳之事者钱公明逸也明逸之文雄故能传诸久远若予荒靡不振之作将焉用之要不足为罗氏之重轻姑述其概于首简以俟如明逸者删焉罗氏五昆弟生子二十二人共爨而食者五世至正初以同居耆德旌其门予尝求其故絅孜孜乐善惠利及人者众善卿生平不害物命其好施如其父岁俭则散粟给宗族无死徙之忧临殁又聚借贷诸券焚之然其所培植者远矣张氏谱图序张以字为氏出于晋之公族有解张者其字曰张侯故晋国世有张氏而谱家谓少昊第五子挥为弓正赐姓为张则非也子孙蔓延分适他国而居清河为最盛清河之族布于大江之南其迁江阴者则不知始于何世图谍丧漫不可钩考至月崖翁始入于谱翁讳晖喜聚四库书多至充栋人有愿购者辄乞与之然博闻强记或以疑难质焉则曰是出于何书何篇从容而起抽架上所有拂尘而验之无差爽者晖生翊翊生思明通天官之学兼以六物推人休祥宛然目击闾右民有不平之鸣知思明直而无徇尝徼而诉之思明出片言理诎者面颈发赤以去不敢哗然尤尚风义州有过客号材大夫者必主之虽至单乏不恤也市有病氓卧道周气奄奄欲绝思明舁至于家召医调护之愈乃遣东瓯书生疫死逆旅中逆旅氏大怖不知所为计思明具衣冠藏之浅土其后竟得以丧归三山梁先生与思明有连及死无为主后者茕妻与四女日夜相持以号思明为治葬事饮食其妻终身且悉配其女于士族君子称之曰古有行义之士今惟吾张明德乎明德思明字也后为阴阳学正以终思明生端通毛氏诗用吕肃公之荐入仕四为校官迁浙西部使者掾丁元多故干戈相寻丞相康里公承制行事遂录其军功超授江浙行枢密院都事端生宣宣能辞章入国朝以考礼被征来南京寻至史局与修元史上亲书其名召至殿庭即日擢翰林国史院编修官人以为异恩云时予适长词林宣数来请曰宣之宗族遭兵乱之余凋落殆尽所仅存者唯宣之祖若父既宣兄弟为四人三世自相师友渐摩道义不敢违圣贤之明训迩者先祖又倾背矣痛念世德弗昭家牒不修皆无以示远爰辑为一书虚其首简先生傥畀矜之冠以序文实宣之愿也呜唿三代之前姓氏分而为二男子称氏女子称姓氏所以别贵贱姓所以别婚姻三代之后姓氏合而为一皆所以别婚姻而以地望明贵贱去古为益远矣夫姓之与氏亦昭然易见者独混淆而无辨况于迁转之无常承传之盛衰又焉能尽知其所自出哉此无他图谱之局不设中正之簿状不存亦已久矣虽有智者出于其后将何征之邪宜乎宣之痛心疾首而不能自已也予窃闻之为善者必有后宣之家素以善行闻其后将益蕃历数十世子孙继修此谱者屡书不一则指月崖翁为江阴之初祖造端之功岂非宣之所为欤旧谱厄于兵燹有不足恨也或者则曰宇文周之时尝命叱罗氏为张姓今子何所据独谓此出于晋之张乎曰叱罗之张稍盛于燕代之间而江南则无有也此非予之私言也盖亦有所受之也溧水端氏家牒序惟端氏出于孔门弟子子贡子贡卫人也名赐其姓端木后人以省文独唿为端端氏之后有迁居汴者一在曹门一在酸枣门二族甚盛曹门之裔曰某府君者为里之萧氏赘婿宋南渡初萧氏通判升州府君与之俱寓居乌衣巷中升州即金陵为江南佳丽之地府君之弟四人亦来相依久之萧迁居溧水之巉山巉山之侧有地曰东村府君遂率诸弟定居焉大署其门曰曹门端木氏盖以自表见也府君生某某生彦彦生进义校尉万以材雄于乡统县兵为保障盗不敢犯民怀其德为之立祠进义生省省生寿皆以乐善闻寿生时中性最嗜学朝夕沈酣经史间发为辞章沛如也时中生安不幸早世安生邦远字国用幼孤能自振其家每以泽物为务借贷而不偿者焚其券如古之宽厚长者国用生复初字以善精敏通疏有为治之才初由枢府属连佐大府遂以政事闻复初生四子曰仁慷慨有奇气亦早卒曰义能负荷家事弗贻亲忧曰礼与智从金华许文懿公门人游循循雅饬有士君子之行然而端氏为溧水大姓群从子弟居山东西前后者余百家高墉飞甍环数里相接也兵燹方张咸荡为灰烬虽谱牒之属片简只削亦无存者复初间与予言愀然不自宁因叩其所记忆者府君父子之名已逸自彦而至复初凡七传皆系世嫡复初因请予备着于首篇而四弟之子若孙尚多行当蒐采为图以继其后至于字某娶某氏寿几何葬于某地亦以所闻附注其下其无由知者则阙之复初之心可谓至矣昔者黄文节公谱其世系仅六七传而止其上则阙而不书盖不欲失传信之义也复初之事何其有合于文节公哉呜唿谱谍重事也三世不修古者以为不孝奈何世人多忽之而弗讲也有若复初殆知本之士也哉陶氏家乘序赞台之黄岩有大姓曰陶氏其先自闽中徙永嘉复自永嘉来徙遂占借为黄岩人其后族系日滋分而为二房曰赤山曰陶下陶夏之房有讳泰和者迁于湫水即今所谓陶阳也泰和字处温宋皇祐间仕为处州里溪都巡检生子四人长曰埴徙于石塘次曰某字万里仍居陶阳次曰昉裔绝不传次曰武功大夫甄甄子三班借职询别迁于武林盖自巡检府君至今秘书丞宗儒已十有二世矣宗儒字汉生明经善属文予供奉词林时汉生尝为典籍以同官之故间来请曰惟万里府君实为陶阳之祖谱尚失其名宗儒深窃忧之使今而不修则其世次或有不能言者矣于是遍求石塘陶阳二谱而一之各疏其名若字娶某氏生子某寿若干于其下无所考者则阙而不书存疑也武林之宗人久不相通其谱之存否不可复知行当采访而钞入焉既缮写成帙滴露研朱而系络之矣为序其首简以示后之人夫自唐以前官有簿状家有谱系凡有司选举民俗昏聘则互相征考所以明贵贱别亲疏各有统纪不相淆乱也五季以来学失其传虽尝号簪绅家者论议非不闳博文辞非不富丽问其所自出则曰我无所于考也问其所承传则曰曾祖已上则莫能详也呜唿此无他其学之不讲其书之不修虽有知者兴于其后亦末如之何也已宜乎以庄为严以庆为贺而无所分别也汉生乃能留意于斯鳃鳃焉而不少置其贤度越于诸人者不亦远乎昔河南刘烨能存其谱自中书侍郎环隽至其身凡十有一世当时以为美谈汉生今之所谱揆之于烨复加其一焉又恶知世之人不以美烨者美汉生哉汉生之后嗣尚思谨而续之斯可也予既欣然为书其事复述为赞曰君子重本必谱其宗惇孝广爱以协民衷氏族失官士无适从同姓涂人实感于中陶阳之裔家于海东阅世十二益衍而丰爰合亲疏以昭异同勖尔后嗣载续载崇卷七•翰苑前集之七应制冬日诗序冬十一月二十有二日上御外朝遣中贵人召翰林学士臣濂侍讲学士臣素侍读学士臣同直学士臣经待制臣袆起居注臣观臣琳列坐左右既而命太官进馔赐黄封酒饮之上屡命尽觞内官承上旨监劝甚力臣濂数以弗胜杯杓固辞上笑曰卿但饮虽醉无伤也酒终上亲御翰墨赋诗一章复系小序于首命各以诗进臣濂最先臣袆次之臣观臣琳臣经臣同又次之上览之大悦巨素最后诗以民瘼为言上曰素终老成其有轸忧苍生之意乎于是各沾醉而退明日臣素以遭逢盛际光膺圣眷如此不可无以示后来乃集其诗为卷而以题辞为属臣濂闻之在唐中世当夏日炎蒸君臣相与赋诗不过以日长为可爱凉生殿阁为足矜后代多讥之惟我皇上励精图治其于冬日沍寒之际形诸篇翰固不忘于听政群臣赓歌复以逸豫为戒忧勤为劝而弗敢后者其故何哉盖唐虞在上无小无大孰不精白一心以承明德况于文学法从之臣职在献替者乎揆之于唐初不可以同日而语也臣濂不佞庸敢以是序诸篇端上所赋诗别以金龙笺缮誊其副尊阁于家示不可亵也送吕仲善使北平采史序皇帝即位之明年四方次第平乃诏文学之士萃于南京命官开局纂修元史爰自太祖开国至于宁宗凡一百二十六年已据旧史隐括成书而元统迄于终祚又三十六年遗文散落皆无所于考丞相具以上闻帝若曰史不可以不就也宜遣使天下访求之于是仪曹会诸史臣发凡举例具于文牍遴选黄盅等十有二人分行各省佥以为北平乃元主故都其文献必有足征者非精练博敏之士未易以集其事予友仲善方司膳成均实应其选戒行李且有日与仲善游者咸为赋诗以予尝与刊修之末俾题其篇端呜唿传有之国可灭史不可灭然既亡其国矣而独谓史为不可废者其故何哉盖前王治忽之微兴衰之由得失之效皆可为后王之法戒史其可灭乎然自汉以迄于近世类多群臣奏请始克缉成典籍惟我皇帝既承大统即蔽自渊衷孜孜以纂修元史为意则其神谋睿断卓冠百王伟量深仁与天同大巍巍乎不可尚已仲善行哉采石室之遗余询名贤之纪录俾信史免于阙文传诸来世其不有望于仲善矣乎仲善行哉吊齐鲁之故墟抚幽燕之陈迹唿酒长歌拔剑起舞将又不在于仲善矣乎然则仲善兹行亦壮矣若予者年逾六十发白神耗不能逐车尘马足之间以摅写其中情仰睇飞云唯有慨然遐思而已然而铺张上德以昭布四方垂诸无穷者史臣之事也庸敢备书之以为序而区区离别之怀有不暇计也仲善姓吕氏章贡人有学有文其闻誉盖翕然云送刘永泰还江西序圣天子以六合既宁益寤寐求贤而致时雍之治于是朝臣以永丰刘于先生开初先生尝以贤良征因病谢归及是使者至即束行李东上洪武辛亥闰三月实来京师丙子吏部侍郎顾君刚中等入奏上召见于外朝俾讲说经书亲与之论辨先生敷绎详明上悦越翌日丁丑上御金水桥复召先生慰问良久敕仪曹赐冠衣又明日戊寅复召至便殿谕先生曰君子为学当见于世用尔自度其材可为郡县何职宜竭诚以对朕将官之先生曰臣于在前朝尝举进士试南宫不利终老弗沾一命今幸遭逢有道之朝登崇俊良凡有血气者莫不涵泳鼓舞于神化之中况区区草泽贱儒三瞻天日之表圣语丁宁又如此之至苟稍知君臣之义孰不感动以思报效第臣犬马之齿已衰筋力弗强听恍恍而视茫茫若冒昧上承昭旨异日傥有旷官之刺则负天恩深矣敢固辞上以其言诚恳而质直不夺其志亲御翰墨赋诗一首且命先生亦赋三诗以进上览之喜令内侍酌酒赐之俾其还山肆惟皇上以天纵之圣黄钺四征大统以定而尤亲近儒臣共图治安年高而不欲仕者复以礼而敦遣之此如上天雨露之泽滂沛周浃万物咸赖圣德神功巍巍惶惶固非前代帝王所可及然而欲治之主不世出当此明良相逢千载一时先生平日所学致君尔泽民尔一旦翩然西还傍岩以为庐结云以为衣菜有菹食有稻与鱼左图而右书于于而行沉沉以居先生之计则得矣其如苍生何虽然先生之志则有在也其意必曰我于催科听讼则年诚耄矣奔走承事则力诚不能矣若敷明孔子之道以淑后进使从之者知孝弟忠信变浇风而为厚俗是亦报上恩之万一也是则可为也呜唿先生之志果若此其于出处之义庶几两无愧乎先生将还士大夫多慕咏之相率作诗饯之而遣金华宋濂序之送钱允一还天台诗序皇帝即位之二年秋八月大将军帅师取燕都西北州郡次第皆平而天下归于一统越明年之冬上将亲御衮冕郊祀天地大告武成复念开国诸臣劳烈之多钖以铁券以申河山带砺之誓前一月下礼官议其制度近臣奏言唐和陵时尝有赐于钱武肃王其十五世孙尚德实宝藏之上遣使者即其家访焉尚德既奉椟券及五王遗像上之上御外朝与丞相宣国公臣善长礼部尚书臣亮主事臣肃观之皇情悦豫敕省臣燕尚德于仪曹恩意有加焉已而尚德思东归陛辞之日命还其券与像以礼敦遣之予时待罪禁林尚德以予知其事颇详请序其故而系之以诗夫钱氏宝有此券已五百载宋淳化中杭之守臣尝连玉册进之又进之宋季兵乱券沉官渭水中者五十六年元渔人获之而售于尚德之父世珪迄今有道之朝而尚德又进之是尝三登天子之庭其间或显或晦虽若类灵物诃护之亦其孙子之多贤始能保守而弗坠也欤抑予闻武肃之有国吴越同时据有一隅以专威福者若前后之蜀南东之汉以至吴楚闽唐南平号为十国计其士马之精强城邑之壮丽府藏之充刃意盛气得亦可谓一时之雄曾未旋踵夕阳芳草凄然有余悲矣况望其子孙保有故物于十余世之后乎由是观之钱氏之树德也深矣皇明肇造区夏比隆唐虞凡前代文献之可考者莫不访求之尚德之家世载明德且将出跻綍仕以佐明时斯券之征盖特为之兆尔予因不辞序而诗之于以见尚德遭逢之盛未止于此而他日相遇必当以序为知言云尚德字允一天台人诗曰大明天子开鸿基雄兵百万皆虎貔东征西讨十余载变化不异云雷随功成治定四海一剖券分符恩泽施前王遗制久已泯钱氏世宝犹无亏天使持书往征取有翁橐负来丹墀鞠躬俯伏再拜起旋解韬借重重披精铁锻成大逾瓦中突傍偃形如箕又如圆甗剖其半一片玄玉谁瑕疵凿窾填金文绚烂笔画方整蟠蛟螭誓辞三百有余字河山带砺无嫌疑继陈五王有真像仿佛犹是唐冠衣腰围白玉金作禋吻角左右分三髭重瞳回光屡下照笑语愈觉天颜怡便敕太官给珍馔上尊法酒浇琼卮忆初唐纲既解纽恣舞鳅鳝号狐狸斗牛王气果凌厉豫章占术元非欺八都健卒勐如虎指使不异驱婴儿罗平鸟图骋怪幻内黄外白跳狂痴龙剑一挥赴水死大勋星日同昭垂因兹钖券代牲歃彭城开府如三司衣锦城空嘉树死共守尚有三楼危淳化元丰两进入龙光曾受天王知炎精讫录九鼎沸一旦失去官河糜岂伊神物欲变化相逐雷剑为龙飞孰知余且一举网所获非鳖还非龟终然鬼物所诃护不使光彩埋荒陂泥土沙砾幸免累宝玉大弓欣有归我知天意实有在武肃弘烈何堪微八州生灵数百万拔出水火行中逵子孙食报岂终极政如稼穑随年肥高牙大纛入黄阁金章盭绶趋彤闱不知堆床定几笏但见肘印悬累累七世珥貂未足拟一门三戟终前衰况翁文采烂五色嗜古不管头垂丝秦淮唿酒话离别远盼官舸如星驰于时同云幂四野势欲酿雪增寒威行行若过表忠观好剔苍藓观残碑汪右丞诗集序昔人之论文者曰有山林之文有台阁之文山林之文其气枯以藁台阁之文其气丽以雄岂惟天之降才尔殊也亦以所居之地不同故其发于言辞之或异耳濂尝以此而求诸家之诗其见于山林者无非风云月露之形花木虫鱼之玩山川原隰之胜而已然其情也曲以畅故其音也眇以幽若夫处台阁则不然览乎城观宫阙之壮典章文物之懿甲兵卒乘之雄华夷会同之盛所以恢廓其心胸踔厉其志气者无不厚也无不硕也故不发则已发则其音淳庞而雍容铿鳷而镗鞳甚矣哉所居之移人乎今观中书右丞汪公之诗益信其说为必然者矣公以绝人之资博极群书素善属文而尤喜攻诗当皇上龙飞之时仗剑相从东征西伐多以戎行故其诗震荡超越如铁骑驰突而旗纛翩翩与之后先及其治定功成海宇敉宁公则出持节越镇安藩方入坐庙堂弼宣政化故其诗典雅尊严类乔岳雄峙而群峰左右如揖如趋此无他气与时值化随心移亦其势之所宜也然而兴王之运至音斯完有如公者受丞弼之寄竭弥纶之道赞化育之任吟咏所及无非可以美教化而移风俗此有关物则民彝甚大非止昔人所谓台阁雄丽之作而山林之下诵公诗者且将被其沾溉之泽化枯藁而为丰腴矣虽然诗之体有三曰风曰雅曰颂而已风则里巷歌谣之辞多出于氓隶女妇之手仿佛有类乎山林雅颂之制则施之于朝会施之于燕飨非公卿大夫或不足以为其亦近于台阁矣乎瑀轩之使弗设而托之于国风者若无所用之皇上方垂意礼乐之事岂不有撰为雅颂以为一代之盛典乎濂盖有望于公他日与鹿鸣清庙诸什并传者非公之诗而谁哉濂也不敏受公之知十有一年故窃序其作者之意于篇首芜类之词要不足为公诗之重轻也公名广洋乃皇上之所赐其字则朝宗也淮南人四月二十一日金华宋濂序詹学士文集序往时湖湘间材士大夫多以词赋称若江夏詹先生同文其一也盖同文襟韵潇洒济以雄博之学故体物浏湸铿铿作金石声及归我熙朝遂以文鸣一时当胜友如云酒酣耳热有执卷来求者同文振衣而起捉笔四顾文气絪缊从口鼻间流出顷刻盈纸烂烂皆成五采观者从傍鼓噪且谓万言倚马可待者将无大相远自是有问奇俊士佥曰同文同文云予与同文交且久而同官翰林初见之甚惊后屡见之窃自叹赋才暗劣规规方圆中日蹈古人轨辙不敢奋迅吐一奇崛语虽见诸简牍者近一二千篇奄奄如无气人作文固当如是邪去年之秋京畿试乡贡士今年南宫试天下士同文皆持文衡区区亦与闻末议见同文考五经卷朗读数行辄操觚书云云书已复读又书云云予视之析理精致如汉廷老吏议法是非重轻不可掩人以文辞称同文固未见其衡气机如同文者其何可及邪其何可及邪韩退之推李杜文章光焰万丈少陵之作顿剉沉郁高不可攀深不可探谪仙之辞飘飘然游戏璇霄丹台吹鸾笙而食紫霞绝去人间尘土思此无他精华发为光耀纵横交贯不自知其所止退之言当不诬同文之能致是者岂无其故哉然予闻太史公周览名山川故作史记烨烨有奇气同文他日西还予将相随泛洞庭浮沅湘登大别九疑之山吸风吐云一洗胸中秽浊使虚极生明明极光发然后挥毫以尾同文之后萃灵凤之彩毛撷天葩之奇馨或者当有可观同文果以为何如邪同文以天集授予序神思摇荡急展牍书之惧其凌空飞去是为序送许时用还越中序婺与越为邻壤越属县曰嵊有许氏居之世以诗礼相传为名门而时用则又其最秀者也濂家婺之金华距嵊为不远在弱龄时即与时用相闻方以文墨自渐摩无雨风无昼夜危坐一室不暇见暨同试艺浙闱旅进旅退于千百人中无有为之先容者又不能见自时厥后时用以礼经擢上第为诸暨州判官金华抵诸暨比嵊为尤迩将骑驴走铃下而谒焉时用又入行御史台治百司其地清严虽时用亦不宜与人接又不敢见曾未几何金华陷于兵士大夫蝼蚁走唯流子里为乐土亟挈妻孥避焉流子里隶诸暨地在嵊之东南仅数舍即至濂时苦心多畏而土着民往往凌虐流寓者白日未尽坠辄翳行林坳钞其囊橐物甚者或至杀人又不可见及至兵戈稍息予还金华日采药以自娱间念及时用即欲约二三子往候之以解夙昔之思去年冬闻时用有弓旌之招使者趣迫上道急于星火又不及见濂窃自念时用英俊士此行何所不至鸾台凤阁将以次而升何日能赋归纵时用欲归上之人未必听也濂虽少时用一岁则已皤然成翁度何由至南京既不能至又安能与时用一抵掌笑谈邪慨然遐思者久之会朝廷纂修元史宰臣奉特旨起濂为总裁官使者亦见迫如前逮濂将戒行李时用至武林始旬日耳濂又自念史事甚重当有鸿博之士任其责者濂岂敢与闻借是以往或得一见时用亦岂非至幸欤濂来南京寓于护龙河上方求时用馆舍之所在忽有伟丈夫来见者问其姓名亟曰我许时用也子岂非景濂乎濂惊喜不及答亟延入坐备陈五欲见而弗能之故时用知濂向往之久亦相与倾倒不风晨月夕无不相往来一旦忽凄然堕泪曰余先朝进士也春秋又高矣不足以辱明时使者不我知委币而迫之来我不敢违今已陈情于丞相府矣丞相傥言之上得遂归田焉不翅足矣它日又来言曰圣天子宽仁今用丞相言如所请矣已具舟大江之滨吾子遇我厚幸一言以为别呜唿婺与越其壤相接迩其见甚易也乃积四十年而莫之遂厥后始见于千里之外既见矣远或四三春秋近或及期相与论学以尽夫情可也未及两月而即去既去矣或买一小艇相随五六百里间采江花之幽靓殷勤道别亦云可也修史事殷足不敢逾都门怆然而别既别矣一二年间或再得聚首如今日焉犹可也然向者已如此自今而后其可以必期而必取之耶人事之参差不齐何可复道尚奚言为时用之别耶虽然时用之归也其有系于名节甚大时用采蕺山之蕺食鉴湖之水日与学子谈经以为乐者果谁之赐欤诚由遭逢有道之朝故得以上沾滂沛之恩而翙夫出处之宜也夫道宣上德以昭布于四方者史臣之事因不辞而为之书区区聚散之故一己之私尔则又当在所不计也华川文派录序义乌婺上县自隋至唐名士辈出若娄幼瑜若骆宾王则其尤者也幼瑜之文以卷计者凡六十有六宾王之文其数亦盈十焉然皆散逸无存其仅见于世者往往出于编类家之所采此无他聚之广则行之久也宋南渡后宗忠简公泽其文多至五十卷细高居士黄公中辅亦十卷香山喻公良能则三十四卷香山之弟杉堂公良弼颇如居士之数南湖河公恪岩堂陈公炳各二十卷惟是四三君子事业虽不同其以文辞有助于名教则一而已计其当时鸾跄凤翥于士林行噰噰和鸣而龟麟为之后先学者歆艳之未必不家传而人诵远者仅二百年近者始百余载求其家集则子孙或不能以咸有况它学者乎一邑之间且若此而况于四方乎呜唿立言之士其心勤矣其虑精矣又恶知一旦变灭若烟霞者乎然则编类者之功要不可少之也居士之族孙铁岩公应和尝有见娄骆之事乃自忠简至于岩堂各编其粹精者十余篇聚于一书厘为六卷名曰华川文派录华川县之绣湖别名唐尝因之置县故取以号其录云后五十年豫章张侯来为县读而善之复谓群公之文幸仅见于斯然未有誊其副者苟或亡之非唯重有识者之叹且将何以风厉于吾民亟请邑士傅君藻精加校雠捐俸而刻置县庠来征濂为之序昔者乡先达吴公师道悯前修之日远而遗文之就泯乃集婺七邑名人所着为敬乡前后录二十三卷其视铁岩志益广矣惜乎官其邦者不使永其传兵燹之余手稿弗复能存今侯则惓惓是书夙夜不少置以此较彼贤不肖之后去抑何远哉虽然侯之风厉于县人士者不止文辞而已也当如岩堂之介南湖之孝香山之质实无伪杉堂之宽厚有容居士之气节不群忠简之竭诚报国至死而不变庶几无负于侯不然则操觚濡墨仰而号诸人曰我能文我能文岂不见笑于大方之家哉侯名允诚以儒术缘饰吏事忠信廉明如古循吏县务虽至剧雍雍处之轻重皆不失其度吏胥受约束拱手案侧不敢出一语相可否诸弊顿革故治效彰着为诸邑之最是为序送国子正苏君还金华山中序同郡苏君平仲成均教胄子者五年近臣有荐其才于上者即日召见亲擢为国史编摩之职平仲诣丞相府辞曰禁林地望清切日侍天子左右备故问区区幼有聩疾虽粗通文史诚不足以堪之敢辞丞相以闻上亦弗之强已而铨曹将别奏官之平仲念去亲日久望天末飞云慨然有感于中复走白丞相许之戒行李且有日与平仲游者重惜其去咸发为声诗而以首简授予序平仲予素敬畏者也将何言哉以论乎家世则三苏之名闻天下其隆德重望至今与岷峨争雄遗书流落四海日星赫而风霆喷璇玉缀而瑶珠悬韶钧鸣而律吕谐师表百世人无异辞奚借予之言哉以论乎学术则嚅哜乡学之懿溯渊源于伊洛蹈轨辙于关闽义理精微析如蚕丝训考是非判若白黑亦既心凝而身履之矣又奚借于予之言哉以论乎辞章则体裁严比姿态横逸如春阳被物或根或荄或卉或条或小或大或圆或偏各随其物而畅之无有同者其视胶滞一体守常而不变者何如也是故大夫士卿公欲文词者必曰我征之苏君也隐逸及方外之人欲求文者必曰我征之苏君也平仲之令闻勃然兴烨然不可遏又奚借予之言哉无已则有一焉古者国有国史下至闾巷之间亦有闻史皆据官守勿失纪善恶以示劝戒其国史之法见乎书备乎春秋以事系日以日系月以月系时以时系年殆犹山岳之有定形不可易者太史迁别出新意轻变编年之旧创为十二纪以序帝王十表以贯岁月八书以述政事三十世家以录公侯七十列传以志士庶历代史官遵之而春秋之义类隐矣荀悦萧颍士颇讥之而未能大有匡逮至司马温国公光始取法于春秋采系国家盛衰生民休戚之事起周威烈王讫于五代成一家言号曰资治通鉴刘恕直谓非迁之所可拟盖公论云然五代之后而宋承之宋之后而元承之宋有李焘虽尝着为编年异同之论皆并存之盖不敢当作者之任特广记备言以俟删削元史幸新修纵有漏遗十四朝之行事亦颇粲然可睹有能蒐纂以续司马之书者将不在今日乎平仲学术之富如此而辞章之美又如此其东还也晨昏定省之余集诸俊英翻阅新旧所藏独操笔削而成百代不刊之典将不在平仲乎平仲之家少公以马迁浅近不学疏略轻信上观诗书下考春秋及秦汉杂记成古史一书至今传之平仲因其家世之懿肆其鉴裁之公使人称之曰苏氏一门世济其美将不在吾平仲乎予也不敏以荒唐之学杂凡庸之识尝思有所着作玩时愒日莫能就绪今年已迈矣双鬓皤矣形骸弗强而精神浸衰矣徒持寸管为无用空文以应四方之求日不暇给苟不于平仲是望果谁望乎平仲将行率六馆之士祖饯于龙江之上睇晴云之孤飞观白日之易流酌巨觥而属平仲曰岁不我与睽离之言不足以污平仲予之所深望者不朽之盛事鉴世之元龟也平仲幸听之愿举此觞为寿平仲曰敢不唯吾子之命一饮辄尽于是抗手而别清啸后稿序诗之为学自古难言必有忠信近道之质蕴优柔不迫之思形主文谲谏之言将以洗濯其襟灵发挥其文藻扬厉其体裁低昂其音节使读者鼓舞而有得闻者感发而知劝此岂细故也哉奈何习之者多如牛毛而专之者少如麟角也庐陵胡君山立生文献之邦抱英锐之志扬历仕涂绰着声誉粤自戎幕至跻法从虽着勤劳之绩不忘赋咏之事风云月露有以感夫中花草虫鱼有以寓乎目与夫人事酬酢时物迁移皆见之篇翰焉日积月盈分为清啸前后二稿前稿则国史危公既序之矣予来京师复得窥其后稿而胡君遂征为之序予披绎再四因作而曰正音寂寥久矣诞者流于荒忽而无据弱者过于纤靡而不振俗者溺于陈腐而不新粗者流于粗荦而不润其音节体裁之乖方文藻襟灵之弗畅具有之矣诗之为道其果如是乎哉有如胡君之作命意深而措辞雅陈义高而比物广其殆庶几有忠信近道之质者欤蕴优柔不迫之思者欤形主文谲谏之言者欤此予不能不抚卷而叹赏之也予也不敏以荒唐之资操褊迫之行虽自汉魏至于近代凡数百家之诗无不研穷其旨趣揣摩其声律秋发被肩卒不能闯其阃奥而补于政治其视胡君之作得不甚愧矣乎然而穹亭邃馆必压以呀然之兽巨人元夫必冠以峨然之弁雄章俊句必首以杰然之文嗟予何人尚敢为胡君之诗之序乎牢让再三竟不获命斐然有作情见乎辞丹崖集序为文非难而知文为难文之美恶易见也而谓之难者何哉问学有浅深识见有精粗故知之者未必真则随其所好以为是非照乘之珠或疑之于鱼目淫哇之音或媲之以黄钟虽十百其喙莫能与之辨矣然则斯世之人果无有知文者乎曰非是之谓也荆山之璞卞和氏固知其为宝渥洼之马九方歅固知其为良使果燕石也驽骀也其能并陈而方驾哉虽然弊也久矣孰于民散师废之后而必望见知于人乎苟有之旷百世而相感者不须怅然而遐思矣予与唐君处敬共居浙水东虽未之识有持其文一二篇来者颇获读之顾谓二三子曰屏斥芜何其玉之洁而珠之明也脉络联贯委蛇不断又何韶钧九奏音律相宣而始终粲如也其殆能言之士乎去年之春予被诏总裁元史而处敬亦以议礼被征会于南京亟欲挽入史局仪曹爱其才弗允及予入词垣为学士处敬亦来为应奉文字朝夕同论文甚欢遂索其全集观之复顾谓二三子曰沉涵于经而为之本原餍饫于史而助其波澜出入诸子百家以博其支流此作有之又颇愧向之知处敬者未深也呜唿近代之文予见之伙矣大风扬沙而五色为之昏昧繁音嘈杂而五声为之失伦求其如处敬者抑何其鲜哉非曰如之知之者亦寡矣此无他无真实之功求卤莽之效西抹东涂莫寻统绪左剽右窃仅成简编辄号诸人曰我知文我知文人以艰深文浅近者示之则曰是诚古文哉何其雅奥而不群也或以其言之易又以尘腐罢软者戏之则又曰此亦古文耳何其畅达而无碍也是皆无真见以人舌为之目故曈然而无愧怍有若处敬之文其尚能知之哉予虽不敏爱玩处敬之文日不释手以为可垂远而传后因为序诸卷首呜唿处敬之文荆山之玉也渥洼之马也又岂患无卞和氏与九方歅者乎予之所论隘矣处敬名肃会稽人丹崖其自号也故以名其集云赠会稽韩伯时序越韩君伯时从府君辟为山阴校官名上尚书吏部吏部同仪曹禁林议命经史二题试之考定入格伯时将还山阴莅教事征一言以为别余闻古之学者必有师师以传经为尚术业有传攻授业有源委如田何之于易夏侯胜之于书浮丘伯之于诗刘歆之于礼张苍之于春秋皆递相祖述不敢妄为穿凿之说人心壹而教化美莫此时为然自师废民散之余学者不必有师师不必以传经为意以致家自为学人自为政而大道或隐矣近世婺越之间有二大儒出焉曰许文懿公曰韩庄节公皆深于濂洛关闽之学谨守师说传诸弟子而不为异言所惑其布之方策者视于金科玉条不敢轻有改易四方之人类能辩之观其容止闻其论议则曰彼韩公之门人也此许公之高第也薄俗之习因此为之一变余生于婺与许公同乡里虽获一拜床下而未及与闻道德性命之言而许公弃捐馆舍遂从其徒而私淑之韩公在越不远二百里会其已亡欲一见且不可得而况于其余者乎余窃自念为韩公之学者布满远近尚幸见之如私淑许公之徒者久未能逢其人今年夏乃于京师获与伯时游伯时韩公诸孙而又得卒业于其门其人温如其文烨如其言论铿如是诚无愧于家学者庶几有以毕余之志适总裁史事未及与伯时相叩击而伯时将去反欲征余序以识别余将何言哉虽然山阴虽小邑亦古者子男国也伯时之行以人师自处邑之子弟皆北面而受业使乃祖韩公之道益明斯盖不辱于传经之家矣后之君子稽其源委写以成图如田何夏侯胜诸人故事夫岂不可哉顾余不敏操无用之学徒以空文出应时须画蚓涂鸦日不暇给思欲如许公家居讲授而弗之遂其于伯时之去宁不歆艳于中乎异日投簪而归当谒伯时于越相与泛贺湖之晚波挹禹山之秋翠以尽私淑于伯时者亦岂为晚哉伯时以为何如是为叙卷八•翰苑前集之八白云稿序刘勰论文有云论说辞序则易统其首诏策章奏则书发其源赋颂歌赞则诗立其本铭诔箴祝则礼总其端纪传文檄则春秋为之根呜唿为此说者固知文本乎经而濂犹谓其有未尽焉何也易之彖象有韵者即诗之属周颂敷陈而不协音者非近于书欤书之禹贡顾命即序纪之宗礼之檀弓乐记非论说之极精者欤况春秋谨严诸经之体又无所不兼之欤错综而推则五经各备文之众法非可以一事而指名也盖苍然在上者天也天不能言而圣人代之经乃圣人所定实犹天然日月星辰之昭布山川草木之森列莫不系焉覆焉皆一气周流而融通之苟欲强索而分配非愚则惑矣夫经之所包广大如斯世之学文者其可不尊之以为法乎吾友朱先生伯贤以纯笃之资而留意于辞章先秦两汉以至近代诸文无不周览用功之久灼见其是非之真复取近正无疵者聚而为书蝇头细字动至数十大册时出而讽咏之已而叹曰学文不本诸经其犹玩培鋋之卑而忽嵩华之高乎乃复致力于经功益倍于前时越数岁胸中浩然若有所得操觚书之凡阴阳盈虚之运民物伦品之理万汇屈伸之变皆随事而着源源乎罔知其所穷且其为体多而不冗简而有度神气流动而精魄苍劲诚可谓粲然藻火之章矣濂之有志为文不下于伯贤古今诸文章大家亦多究心及游黄文献公门公诲之曰学文以六经为根本迁固二史为波澜二史姑迟迟盍先从事于经乎濂取而温绎之不知有寒暑昼夜今已四十春秋矣用心之苦虽与伯贤同而伯贤之所造诣濂固不能窥见其仿佛也然而太上立德其次即立言立言甚非易也自孟子以来致力于是者非不多求其可与经并传者舂陵周元公一人而已元公之言曰文所以载道也轮辕饰而人弗庸徒饰也况虚车乎是则文者非道不立非道不充非道不行由其心与道一道与天一故出言无非经也元公岂尝拘拘学为文哉濂与伯贤又当共勖之可也伯贤以白云稿若干卷请余序濂故具论之使知伯贤之文壹以经为本而蹈袭近代以为美者其尚有所发也哉伯贤名右天台人着书甚多所谓春秋类编三史钩玄秦汉文衡深衣考邾子世家传皆别行赠医师周汉卿序余闻松阳周君汉卿以医名者久矣一日余婿郑叔韡复来青萝山中述其详曰周君之医精甚他固不能知姑即士君子所常道者言之括苍蒋仲良左目为马所蹄其睛突出悬如桃群工相顾曰是系络既损法当眢周君笑不答以神膏封之越三日目如初华川陈明远患瞽者十龄百药屡尝而不见效自分为残人周君视之曰是翳虽在内尚可治用针从眦入睛背掩其翳下之目然辨五色陈以为神武成男子病胃痛当痛不可忍嚼齿剌剌作声或奋掷乞死弗之得他医用大攻汤污皆不损周君以药纳鼻窍中俄大吐吐出赤虫尺余口眼咸具痛即止东白马氏妇有妊历十四月不产形瘠且黑周君脉之曰非孕也乃为妖气之所乘耳以药下之一物如金鱼疾旋已永康应童婴腹疾恒痀偻行久不伸周君解裳视之气冲起腹间者二其大如臂周君刺其一魄然鸣又刺其一亦如之稍按摩之气尽解平趋无留行长山徐妪遘惊疾初发手足颤掉褫去裳衣裸而奔或歌或哭或牵曳如舞木偶粗工见之吐舌走以为鬼魅所惑周君独刺其十指端出血已而安虎林黄氏女生瘰疬环颈及腋凡十九窍窍破白沈出右手拘挛不可动体火热家人咸忧趣匠制棺衾周君为剔窍母长二寸其余以火次第烙数日成痂痂脱如恒人于越杨翁项有疣其巨类瓜因醉仆阶下疣溃血源源流凡疣破血出弗休必杀人他医辞不进周君用剂糁其穴血即止乌伤陈氏子腹有隐起扪之如罂或以为奔豚或以为症瘕周君曰脉洪且芤痈发于肠也即用燔针如策者刺入三寸余脓随针射出其流有声愈诸暨黄生背善曲杖而行人以风治之周君曰非风也血涩不通也为刺两足昆仑穴顷之投杖而去其医之甚精如此荐绅先生宜有以褒之扬之敢以序文为请余惟古之神医一拨见病之应因五脏之输乃割皮解肌决脉结筋搦髓揲荒爪幕以为治所谓炼精易形者也今则人谁知之其次则汤液醴酾镵石桥引案抏毒熨之法耳是法亦绝不传其仅存于世者往往不能用用或乖戾以致天阏而伤生者多矣夫医者民命所系一投丸之间一授箴之际则安危由此而分何可不致谨于斯邪昔司马迁立仓公列传其所治自齐侍御史而下凡十有余人皆历疏其病状辞虽繁而不杀者其意盖有见于此也余敢窃取斯义备以叔惸所述序次成文以遗周君又安知他日修史传者无采于余之言哉余耄矣且有脾吐涎日二三升蔓延将四稔叔惸尚邀周君以起余之疾者乎田氏哀慕诗集引孔子删诗南陔白华皆存之而弗削者以其能孝也南陔之诗序言孝子相戒以养意者孝子之所自作交相劝勉而尽其事亲之诚至白华之诗乃谓诗子之洁白洁白则其行之纯可知岂非人美之而赋是诗者邪虽有在人在己之殊所以咏歌其志而鼓舞以为文劝者其益不既大哉惜乎有其义而亡其辞也同郡田君奂笃美有驯行其母徐氏卒哀号恸哭将欲无生既葬遑遑焉如有求而弗获人劝其还舍奂号曰吾母在此吾奈何离母而去也因结庐墓侧而依焉人复劝之曰庐墓非古也奂号曰吾恨不死从吾母于地下古与非古吾弗暇计也于是复作为诗歌以自勉寝苫枕块疏食水饮终三年而后归乡之士大夫与巨公硕士闻之咸为太息亦作为篇翰以美之岁积月增遂成卷帙其妇公陈君本心曰是不可以无传也将刻诸文梓不远三百里来青萝山中而以首简授余序作者之意余疾病缠绵之余凡以文为属者必固闭而力拒之而其请至于三五而不倦因叹曰夫孝如奂者是亦足称也卷中诸诗丰缛而纡徐粹雅而冲和固皆一时之杰作苟谓其有合于南陔白华之旨我则不敢知设当孔子之时其删去与否我亦不敢知此无他二诗之辞既亡纵欲征之而不可得也虽然孝者天之经地之义无古无今无长无幼无贵无贱有不可得而变易者人能咏歌之而鼓舞之虽孔子复生吾知其或将存之矣是时之传他日被之管弦谐诸金石使闻之者津津以喜会之者欣欣以劝则为移风易俗之益又岂小哉其视絺辞绘句道淫而宣骄者何如也古鼎和上四会语录序赞古鼎禅宗铭公以临济十七世孙四坐道场为黑白之所宗仰一旦祝釐江浙省垣现白光三道丞相康里公见之极加敬礼未几将示寂语其徒曰观世音莲台至矣安坐而逝及火化舌根齿牙数珠俱不坏五色舍利灿烂无数国史危先生已摭其行业为文勒碑而四会语未有序之者师之得法上首今天界禅师西白金公属濂作之濂览已合爪言曰是真正语是不着有无语是电轰电扫语学者随所悟入如慈云遍覆法雨普沾小大根茎皆获生成非入正知免具大力量者孰能与于此呜唿世安复有斯人乎哉非谓果无之也求其真淳无伪若师者鲜也濂既为叙其事复歆艳之歆艳之不足复作伽陀一章赞之其辞曰我观我师四会语一言一句皆真实河沙妙义总含藏其中无余亦无欠及至能所齐泯时欲觅片言不可得有如十万虚空界种种色相皆现前或飞或潜或动植以至洪纤高下等枯荣生死及崩竭了然不染虚空相而亦不出于虚空真相如如不动故师昔尝登寂照场耳边一喝三日聋惟聋故使功用绝绝后通身皆是耳自兹出世入翁洲翁洲海水亦生耳但闻鱼龙哮吼声即使波涛增汹涌继升补陀洛迦山合掌问讯观世音目能观色耳闻声音声何独以目观不知本来无耳目见所不见闻不闻尽大千界无碍者中天竺国凌霄峰所谈妙法皆如是只因妙法法难思结集已落第二义眉间放出白毫光七宝莲台向空至此皆游戏神通事于师之道不相摄师之道大不思议千古赞叹莫能尽姑以第二门中观可以洗空于结习可以触动于悟机可以速证于菩提是宜流通于世间视如照耀光明幢我言或诬有如水用明禅师文集序昔者苏文忠公与道潜师游日称誉之故一时及门之士若秦太虚晁补之黄鲁直张文潜辈亦皆愿交于潜师相与唱酬于风月寂寥之乡宛如同声之相应同气之相求者有识之士疑之则以谓潜师游方之外者也其措心积虑皆与吾道殊初不可以强而同文忠公百世士及其门者亦英伟非常之流其于方内之学者尚不轻与之进何独于潜师皆推许之而不置邪殊不知潜师能文辞发于秀句如芙蓉出水亭亭倚风不沾尘土而其为人脱略世机不为浮累所缚有如其诗此其所以见称于君子而其遗芳直至于今而不销歇也欤四明永乐用明牴公蚤从月江印公究达摩氏单传之旨逾十余年不懈自觉有所悟入一旦忽慨然曰世谛文字无非第一义吾可以不求之乎于是形之于诗皆古雅俊逸可玩已而着为文辞章句整而不乱言辞畅而不涩论议正而不阿声名借借起群公间会先师黄文献公游浙水西用明橐其所作来见复成诗八十韵以为贽黄公读已大加称赏遂日与黄公游及其东还乌伤用明又赋诗饯之黄公因造序文一篇以遗用明其声气之同盖翕如也今年春余奉诏来京师总修元史适与用明会于龙河佛舍用明出诗文各一巨册示余曰子黄公之高第弟子也盍为我序其首嗟夫黄公以道德文辞高出一世固当代之文忠公而吾用明之作亦何愧于潜师顾余视黄秦晁张诸君曾不足以供洒扫之役何敢为用明序乎独念及黄公之门三十余年知用明受知为深幸与用明交亦似无间诸君之于潜师者序盖不得不作也虽然大圆镜中无一物不摄初无一物可摄实有非世谛文字之所能解此盖用明与月江讲之熟矣奚俟余言哉如摅其鄙见以为叙使后之读者知古今人未尝不同不特文忠公之与潜师而已也水云亭小稿序余在金华山中观蜕岩张先生集有跋梦堂噩公用堂楩公吴中唱和卷后其言曰诗家寥寥丛林有人殆与唐皎宋潜方驾余窃以谓梦堂之诗幸已见其一二矣而不知用堂所赋为何如意其必高爽而绝尘者乎不然先生何为以如晦寥拟之也及来南京获与用堂会于护龙河上间出诗文一帙所谓水云亭小稿者俾余序之非惟其诗可称道如先生所云其文亦深稳平实而多言外之趣因窃自叹方外之人其用志不分乃能如斯之工也或谓余曰达摩氏西来其所传者心法而已矣何以诗文为哉子所取于用堂者浅矣呜唿是何言欤是何言欤昔我三界大师金口所宣诸经所谓长行即序事之类所谓偈颂即比赋之属汪洋盛大反覆开演天地日月山川草木城邑人物飞仙鬼趣羽毛鳞甲莫不摄入故后世尊之号曰文佛如此而能文吾惟恐其不能文也大师姑置之不敢妄论次而毗尼诸圣贤暨天亲无着台衡清凉诸师或结集羯摩律文或造为百法等论或撰为大经义疏卷轴繁伙汗牛充栋使其不能文其果能致是乎诸师又且置之至于近代尊宿如明教之嵩宝觉之洪北涧之简无文之粲咸私宗树教作为文辞其书满家殆不可以一二数也呜唿使无若而人佛法果能光明俊伟有若今日否乎所谓传心之法固在于所当急而一切弃文而弗讲吾未见其可也若夫拈花摘艳劝淫蛊俗者之为则当斥而弃之尔余之有取于用堂者夫岂浅浅者哉抑余闻实际理地一法不立本真独露迥脱根尘遍覆大千不见其大退藏于密不见其小一涉有为即成剩法况所谓文辞者哉吾知用堂现沙门身应世间相一念不生直超三界其志盖甚大也寄情翰墨不过游戏而已苟以区区之迹观之则几于惑者也唐皎宋潜云乎哉用堂族陈氏古灵先生之诸孙今居四明尝掌内记双径已而分坐说法缁素咸服出世鄞之护圣奉化之清泰凡禅林若古鼎铭公笑隐公断江恩公儒林若袁文清公揭文安公黄文献公皆尝参叩及交游云送天渊禅师濬公还四明序文辞之美者见之于世何其鲜哉非文辞之鲜也作之者虽精而知之者未必真知之者固审而扬之者未必至此其每相值而不相成唐有柳仪曹而浩初之文始着宋无欧阳少师而秘演之名未必能传至于今盖理势之必然初不待烛照龟卜而后知之也嗟夫浩初秘演何代无之其不白于当时卒随烟霞变灭而无余者岂有它哉由其不遇夫二公故然尔此余读天渊师之所作其有感于中矣乎天渊名清濬台之黄岩人古鼎铭公之入室弟子尝司内记双径说法于四明之万寿近归隐于清雷峰中盖法筵之龙象也余初未能识天渊见其所裁舆地图纵横仅尺有咫而山川州郡彪然在列余固已奇其为人而未知其能诗也已而有传之者味冲澹而气丰腴得昔人句外之趣余固已知其能诗而犹未知其能文也今年春偶与天渊会于建业因相与论文其辩博而明捷宝藏启而琛贝焜煌也云汉成章而日星昭焕也长江万里风利水驶龙骧之舟借之以驰也因征其近制数篇读之皆珠圆玉洁而法度谨严余愈奇其为人传之禁林禁林诸公多叹赏之余窃以谓天渊之才未必下于秘演浩初其隐伏东海之滨而未能大显者以世无仪曹与少师也人恒言文辞之美者盖鲜呜唿其果鲜乎哉方今四海会同文治聿兴将有如二公者出荷斯文之任倘见天渊所作必亟称之浩初秘演当不专美于前矣或者则曰天渊浮屠氏也浮屠之法以天地万物为幻化况所谓诗若文乎是固然矣一性之中无一物不该无一事不统其大无外其小无内诚不可离而为二苟如所言则性外有余物矣人以天渊为象为龙此非所以言之也天渊将东还贤士大夫多留之留之不得咏歌以别之以余与天渊相知尤深也请序而送之送觉初禅师还江心序往时有大比丘孚中信公以松源五传之学提唱护龙河上觉初恩公实与之分坐说法炉鞴宏施烹凡锻圣机锋所触抉飙奔霆四众归依如水赴海曾未几何孚中示寂觉初乃出世于建业之圣泉迁永嘉之雅山法道亦既大行于时已而江心虚席若牧守若戍将若贤士大夫佥以谓江心古丛林思陵昔日驻跸之地其名列在江南十刹非有名德如觉初不足以厌服人心各具书疏以延致觉初觉初以慈悯故亦起而赴之及我皇上正位宸极隆兴佛乘开善世院于大天界寺置统领副统赞教纪化等员海内诸名山悉隶之抡选有禅行涉资级者俾为之主其非才而冒充者斥之于是循例为江心择贤然终无逾于觉初者统领遂合群议仍请觉初居其职会余奉诏总修元史来南京觉初亦振钖自江心而至握手共语情盖欢如也觉初一旦忽来别曰吾将还江心子可无一言以赠乎呜唿大雄氏之道顿与渐之谓也以渐言之初临十信伏三界见思烦恼外凡之位也次至十住位断见思惑兼断界内尘沙及伏界外尘沙用从假入空观次至十行位断界外尘沙用从空入假观次至十回向位则伏无明而习中观已上之种三十通为三贤内凡之位也次至十地位各断一品无明证一分中道入等觉位又破一品无明入妙觉位至于妙觉始名为佛以顿言之则不阶等第直造心源圆妙如如超出三界无烦恼可断无真乘可证无法门可学无众生可度此心即佛彼佛即心不去不来忘内忘外不可以形相求不可以方所拘也大抵教中所摄顿渐兼收教外单传顿为禅旨如来五时所说及拈花微笑无非共一妙用第以根有利钝之殊故其机有迟速之异耳奈何末流之弊二家角立互相诋诃夫岂佛意也哉颇闻孚中虽参向上一乘日诵法华七卷致感异香满室不散觉初于禅寂之余亦留心于教相为人演说弗置是皆不徇一偏而将归于大同者也敢以此为说以赠觉初觉初其以为然乎否乎虽然大雄氏之道不绝如线扶持而振起之非吾觉初是属将谁属邪觉初之还也布大法云震大法雷澍大法两使小大根茎无不沾润岂不弘且伟欤觉初宜忧法道之衰而思日勉焉可也他日余幸杖策东归访觉初于海滨升孤之亭步海月之堂见月色与海光同一清净余与觉初又当相视一笑嗒然而相忘也是为序雪窗禅师语录序或问于余曰菩提达摩西来以不立文字为宗盖欲扫空诸相直究本心而趋真实觉地者也名山宿德何莫非达摩之子孙为之徒者因其说法往往编以成书号曰语录无乃与不立文字之旨相戾乎曰非是之谓也扶衰救弊各随其时节因缘有不可执一而论者矣昔我三界大师演说大小乘诸经其弟子结集为修多罗藏至繁且多也复虑后之人溺于见解而反为心累故以正法眼藏付于摩诃迦叶拈华微笑之间无上甚深妙法含摄无余此亦化导之一法门耳非真谓鹿野苑至跋提河所言皆当弃之也不然如来自兜率下生何不即以单传直指示人顾乃谆复劝诱而弗置之邪去佛既远学者缠绕名义不能出离诚有如如来之所虑者达摩出而救之故取迦叶微笑之旨专以示人盖亦有所甚不得已焉尔育王禅师以三昧力入智慧海初说法于白马寺继迁开元已而住阿育王山兼领大童寺事四会之间缁素翕集所以启人天龙鬼之听屹立不迁如真正幢涉险度危类大法船若见若闻皆获利济至若垂三语以验来学又如临万仞悬崖撒手而立非上根大器岂易入其阃奥者哉虞文靖公赞师之语谓为佛果一枝凤毛麟角者其言良可信不诬也师入灭之十四年其上首弟子象先舆公月径满公以所录语征余为之序余故举扶衰救弊各随其时节因缘者言之于以见达摩之宗非有违于先佛诸师之录非有违于达摩其事虽殊理则同也有若禅师此录之行后有因语言而入者虽不得见师而师之惠利所及益远矣虽然灵妙一真直超三界其大无外其小无内虽无物之不摄欲求一物了不可得于斯时也无烦恼可除无法门可学无众生可度无佛道可成尚何有言语文字之足论哉观斯录者又当于是而求之人能于是求之始于禅师之道与有闻矣禅师名悟光字公实姓杨氏别号曰雪窗成都之新都人南堂禅师语录序予壮龄时与千岩长公为方外交千岩以南堂禅师偈赞示余余读之惊曰是有所证悟者之言也绝枝蔓去町畦而不堕于情识之境不意大法凋零而能见斯人哉千岩以余言为然当时之所见仅一二章耳自时厥后或吴或楚或梁宋或鲁卫名僧开示多有谒余浦阳江之上者余既见辄问见南堂否曰见之曰有何言遂各解囊相示见渐多则其心慕之为愈至及来京师其弟子祖灊海寿复持三会语畀余而求为之序读之连日因获尽其大观焉呜唿据狮子坐演如来法其任甚不轻也在他人为之东剽西掠拈缀成篇而椎凿之痕故在师则混融无迹不异云流而天空者矣在他人为之拘滞一隅动辄有碍或得乎此竟遗于彼师于杀活之机纵横皆自如矣在他人为之气索神沮不自振拔而无以应来学之求师乃圆满充足覃及于诸方矣有若师者其所造诣诚非凡情之可度量哉夫以少林西来惟究心源言辞直截初无隐晦传至大鉴恐为世谛流布不得不秘护而密持之历代硕师随时升降慈悯峻厉各立户庭其接引虽若有不同所以祛逐妄缘而挽入正涂者则一而已矣迨及宋季尚奇骋异背其师授而流于颇僻者渐多有之君子言之未尝不为之太息师能循蹈矩矱惟祖武是绳提唱真乘使人复见大鉴遗意其扶树正宗之功夫岂小哉余之慕师非一日巨细之辞皆获观焉故知师为独深而谓非他人之所能及然可惜者师之名位不满于德使其说法五山布叆叇之慈云澍滂沱之教雨则其功远被又不止今之所见而已虽然名外也非内也德内也非外也师内重而外轻者也苟以在外者之崇庳以为在内者之低昂是不知师者也师之行业余既详书成记勒之坚珉复为读斯录者着其说如此千岩在定光中又未必不以余言为然也师讳清欲字了庵南堂其号也族姓朱氏台之临海人尝住开福本觉灵岩三禅刹云送季芳联上人东还四明序吾佛之学明心而已矣然心未易明也结习之所胶滞根尘之所盖缠沉冥于欲涂颠倒于暗室而不能自知必处乎重山密林之中木茹涧饮绝去外缘而直趋一真之境水漂麦而不顾雷破柱而弗惊久之驯熟忽然顿悟大地山河咸作碧流离色能如是不可谓无所证入矣然恐堕于空寂未敢自信又必担簦裹粮不远数百千里求明师而证之机锋交触如短兵相接失眼之顷辄至丧身失命及其印可已定退藏于密如护明珠须臾不敢忘去然而修多罗藏其多至于五千四十八卷大无不包细无不统其可委之为剩语耶又必出司藏钥昼夜研穷之而毕知其说证之于言验之于心既无分毫之不同矣于是不得已出世度人续佛慧命其阶级之不紊功用之甚严乃如此奈之何今之执法柄者或不能皆然也余方为之浩叹不止有若季芳上人其盖有以起余者哉季芳名道联鄞人也幼读传书穷理命之学长依荐岩羲公修沙门行寻掌内记于大天界寺遂嗣法于净觉禅师矩度雍容进退咸有恒则盖温然如玉者也丛林之中咸器重之或挽其为住持事则谦然不敢当且曰我心学未能尽明也三乘十二分之说亦未能尽通也我归四明山中求诸己而已矣呜唿若吾季芳之才之美如此苟使之主一刹而领四众焉何不可者而乃退然不居则夫不及季芳而奔竞欲得者为难言矣季芳行哉临济之子孙多有隐于鄮山鄞水之间季芳尚即而求之探古佛之真如翻诸经之妙义证入无量萨婆若海江南十刹诸名山当有迟吾季芳来说法者季芳虽欲自谦退不可得矣季芳行哉送用明上人还四明序佛之书其藏有三曰修多罗藏曰毗尼藏曰阿毗昙藏此则华言所谓经律论者也经则诸佛及菩萨天仙皆可演说论则诸贤圣僧皆可着撰惟律非如来金口所宣则有所不可者故自文殊以降不敢赞一辞逮于双林入灭结集成藏而优波离尊者复口诵圣言十过众证无差然后宣布其慎重而不轻也盖如此然而中夏初未之闻也自昙柯罗持僧祇戒本来洛阳始知有律文又至唐之澄照师作戒疏羯磨疏诸书而律学大传于天下谓之行事防非止恶之宗真悟师起于宋庆历间复着会正记十二本以弘澄照之旨嗣真悟而兴起者则有大智师焉复以法华开显圆意造资持记虽与会正稍殊亦无非推明澄照之说而求合乎先佛之制呜唿律学之难明也久矣自非三师者出而恢弘之其有不失灵山之遗教乎有其人则有其政又岂无望后来之法嗣乎用明上人本诸暨杨氏子素称儒宦之族自幼从叔父白石琪公游四明遂令舍家于慈溪崇福寺别江舟公毓以为法孙别江能穷法华三观十乘之旨岁为长期率同袍三十人而暗诵之得上人以为能继其志极爱之而弗忘复命出湖心广福寺从师而受律文大义所谓四波罗夷十三僧伽婆尸沙二不定三十尼萨耆九十波逸提四波罗提提舍尼一百众学七灭诤大乘梵网经十重四十八轻等文皆欲习而通之及典事之久迁灵芝忏司之职今年之春与予胥会南京其威仪之雅问学之佳既足以动人视听而游戏篇翰亦皆清逸有可玩者净觉大师以硕望宿德为释子所宗亦以上人为法器俾出世于菩提律寺上人将还四明征予言以为赠予谓律文大义有三师之述作在焉毋事乎多言顾力行何如耳然而律主于戒能戒然后能定能定然后能慧是则戒者作佛之阶梯济人之舟航也可不务乎律之义虽明而所谓持犯开遮之说谁复讲而行之为其徒者亦可以永叹矣上人年甚茂志甚大其进未易量也幸勿安于卑近惑于旁岐恪然以三师之道自期则异日律学之再兴者又安知不在于上人乎亦在上人自勉之而已予老且多病率尔成文殊无所发越颇闻白石师内外之学兼备蔚为时之名僧上人幸即而问焉其不斥予言为诞为缪则幸矣赠定岩上人入东序大雄氏之道洪纤悉备上覆下载如彼霄壤无含生之弗摄也东升西降如彼日月无昏衢之不照也弘敷固假于教仪妙悟须资于禅定所以销融其粗浊振拔其精明降伏其尘劳跻登其实际非知力之所强必顿觉而后成盖亦戛戛乎其难矣为其学者当究厥诚一法不立而日用炽然六入本空而真机独露虽有所证未能自信于是远访师资以求印可利锋相触雨雹为之交驰疑网既袪星月为之朗耀非具大慧充大量要不足以与于斯也定岩戒师吴兴士族积菩提之因励精进之学美誉流于四方纯行信于四众且以见闻未溥践履或碍泛东大洋海而睹古佛显化之迹登天台灵岩而询应真示现之方波涛舂撞皆谈苦空林木葱蒨各彰实相此其立志甚不小也嗟夫世道既降正法不传辞章之锦绣足以移易其性情势位之微甘足以斫丧其智慧虽方袍而圆顶或尘容而俗状滔滔不返可胜叹哉有如定岩竱心为道如孤云野鹤弗为世氛之所染如崇兰幽芷弗为无人而不芳宁不为君子之所取乎所谓充大量具大慧者异日当于定岩征之也定岩之还也且过南浔省亲身居桑门心存孝道大雄氏所说大报恩七篇皆言由孝而极其业定岩又能行之矣则其所可取岂直前所云云哉会余词林请书首简顾文逋之丛沓兼羁思之缤纷笔无停思语多未醇同志之士删而正之可也楚石禅师六会语序大慧提唱圆悟之道于径山神机妙用广大无碍入其门者凡情尽丧得法弟子不翅千余人各阐化原而佛照于其中称为善继佛照之后而妙峰绍之妙峰之后而藏叟承之如持左券相授器度吻合无差爽者寂照在四传之余复能克肖前人诚所谓世济其美者然而诸师证入虽有不同其上接西来宗旨使人离垢氛而发精明者则一而也矣寂照之弟子楚召禅师蚤以颖悟之姿锐意于道一时名德若晦机若虚谷若云外争欲令出坐下师皆谢之惟诣寂照之室反覆参叩一闻鼓鸣群疑冰消世间万物总总林林皆能助发真常之机自是六座道场说法度人嬉笑怒骂无非佛事至于现宝楼间及种种庄严导彼未法因相生悟其与一实境界未尝违背声闻之起水涌山出迨世缘将尽颜色不异常时翛然坐脱如返故庐则其俊伟光明较于恃口给而昧心学者其果何如也哉呜唿大慧之道至矣自它宗言之执持正法作狮王哮吼者固往往有其人第近年以来传者失真澜倒波随所趣日下司法柄之士复轻加印可致使鱼目浑珍扬眉瞬目之顷辄曰彼已悟矣何其易悟哉人遂诮之为瓠子之印非特此也五家宗要历抄而熟记之曰此为临济此为曹洞法眼此为沩仰云门不问传之绝续设为活机如此问者即如此答多至十余转语以取办于口名之曰传公案若是者皆见弃于师者也今观师之六会语小入无内大入无外机用真切无愧先德唯具金刚眼者有以知余言之有在也余耄矣厄于索文者繁多力固拒之此独乐序之而弗置者悯魔说之害教表正传以励世也师讳梵琦其字楚石行业之详则备见塔铭中其来征序者得法上首莹中躭公也卷九•翰苑前集之九刘彬卿传刘彬卿名文质彬卿其字也姓刘氏其远祖仁赡仕南唐以忠节着子孙居袁者迁于豫章今为豫章人彬卿读书不泥章句务在躬行年逾三十担簦走燕都燕都贵人一见争相引重荐为太师国王府儒学正升教授皆不赴除承懿寺照磨曾未几何改缮工司照磨贡新面上京彬卿旦夕视惟谨诸司同行者以入雨红腐絓于吏议惟彬卿独否帝与后妃太子皆赐之衣衣凡五袭人为彬卿荣彬卿曰吾敬君之道当尔也转詹事院管勾府正司典簿寿福都总管府经历中书左丞史克新戍辽阳时江南饷道绝各屯田以食军士食且不给廷议欲征其米五万石人难之不敢往彬卿毅然请行初至军有欲害之者彬卿色不变亹为陈利害众咸感动卒致三千四百斛以归孛罗帖木儿以中书平章统兵镇西京人畏其威不敢仰视彬卿持官书至左右索视之弗与遂辞不为通彬卿唿曰朝廷之命将委之草莽耶孛罗闻之竟出见彬卿以官书进孛罗视已谓彬卿曰可与幕府议之彬卿曰官书既达行与否在平章使臣何与焉趋而退孛罗不敢强将宴留之彬卿曰使事已毕尚何留即日上马去从事官皆饯之出郊叹曰此真使者世盖不多见也府公俱徼僧赇僧诉御史台台臣问曰何独无刘经历邪僧曰经历乃儒者理苟直不俟人言不然徒言之无益也且于我无所私焉敢诬之特授大司农司照磨宣政院闻之欲辟为属弗能夺而止时官牛多掠于乱兵贫窭人无所诉富有力者反指以实口没去牛羊失其租彬卿舍乘传伪衣医者服徒行民间廉其实以闻征富人租而优贫窭之家京南诸仓毋虑数十不以时入粮民告病彬卿驰驿察之既至绐驿吏曰吾将使江南尔因托故迟留遍询仓之前后民尽得其情乃往揖仓使崔甲曰吾使臣尔愿预坐隅以观美政可乎崔不答彬卿遂坐与谈仓中事崔忽拂衣起曰君知有使者事尔乃暇及此耶彬卿骂曰吾农官也吾不叩汝等谁复叩之汝即具文书来上仓中人皆吐舌相顾卒治崔如法远近不待督而事集已而升本司都事擢枢密院都事俄复入都水监为丞升少监阶中顺大夫彬卿性耿介不阿行事绝与流俗异初至燕客塔海平章家平章劝其纳少室以奉巾栉彬卿曰家有糟糠之妻相期至发白肯中道弃之乎不听其子时敏方幼一少年诱其驰马竟跌死或语彬卿宜讼彬卿曰吾儿死生有定命可尤人耶经一昼夜忽自苏后十二年补太宗正府译曹掾一旦以疾卒彬卿召或者诘之曰此亦堕马死耶国史掾万生客死于燕妻子贫不能归葬彬卿予钱二千缗俾奉柩还南昌御史大夫朵尔直班有忤相臣出为湖广行省平章政事省署治武昌道梗未易达必经石顶关历连云栈过瞿唐滟滪出万险而始至从事官皆散去独彬卿留大夫曰吾国家老臣一死固当彬卿尔家贫尔当从此逝也彬卿曰士穷见节义正在今日大夫何为出此言邪及大夫没又护其丧还檀州彬卿为人不避事苟使衔命而往虽万里不辞凡出使即唿官录其行橐且曰去时苟增其一即赃也尤善以形色言人吉凶巧发奇中无毫发差忒人有意问之辄固闭不答彬卿貌奇古眉毫长寸许双目深其瞳闪闪照人黟南先生程文以道人剑客目之彬卿年七十余今犹闻其骑青驴出入于豫章山中云史官曰呜唿世道既降平日素号士大夫者恒脂韦自保秘孰有如彬卿之刚介者乎与人交也势盛则趋势衰则狐鼠窜望其门而畏之孰有如彬卿之不变其初者乎封殖自私汲汲恐或后视人颠连倾覆纵有耳若罔闻知孰有如彬卿惠及死丧者乎自它人言之如彬卿者可谓难矣而彬卿则曰此儒者恒事耳非难也呜唿若彬卿者不亦君子之人也哉不亦君子之人也哉张中传张中字景华临川人也少习儒以春秋应进士举不中遂放情山水历游江右诸郡遇异人授以太极数学谈祸福多验时天下大乱归隐莫府山与人言避兵之方从之者吉违则凶岁壬寅春正月上帅师下豫章御史大夫邓愈侍上左右因荐中遣使者召至赐之坐问曰予定豫章兵不血刃市不易肆生民自此苏息否中对曰未也旦夕此地当流血庐舍焚毁殆尽铁柱观亦化为灰烬惟一殿岿然存耳夏四月指挥使康泰反一如中言中自是宠遇有加且言国中大臣将有变上宜预防秋七月平章邵荣参政赵继祖伏甲北门欲为乱事觉伏诛岁癸卯夏五月癸未上祭山川百神于覆舟山下问中曰此行何如中对曰吉天马两重似拜似舞祀毕上欲还马忽人立作舞状已而俯若拜是日中原贽名马果符两重之语中又言省署内当有震惊城中亦扰扰但于上无伤耳六月丁未忠勤楼灾药炮藏楼中遇火怒激如雷省署与楼连内外咸恐伪汉陈友谅围我豫章三月不解秋七月癸酉上举兵伐之召问中中对曰五十日当大胜亥子之日获其首领其战必在南康上因命中从行舟次孤山无风弗能进中曰臣颇习洞玄法当为祭之祭已风大作遂达彭蠡湖己丑战湖中之康郎山常忠武王遇春深入虏舟数四围之其势甚危佥以为不可救中曰勿忧也亥时当自出如期果出连战辄大胜伪吴王陈友仁及将士溺死者无筭八月壬戌复大战流尸蔽江陈友谅中飞矢卒癸亥降其众五万自癸酉至癸亥仅五旬唯南康与康郎山小异尔初豫章受围上问何日围解中对曰当在七月丙戌暨报至乃乙酉盖日官筭历是月常差一日实在丙戌解去其他奇中往往类此中为人狷介寡与人言尝戴铁冠人因号曰铁冠子云赞曰濂数与中游见其人类阳狂玩世者与之语稍涉伦理辄乱以他言竟莫测其故甲辰夏五月同列二博士有咈上意方杜门待罪中叩二人所生年捉笔作点点状如计数者良久笑曰不远复期在七月五日濂书而识之至六月之晦有旨令二人复官颇疑其术之未尽验及获见上谢则中所期也中之术亦异哉上尝亲疏十事命濂作传藏金匮中后六年睹遗稿于故箧因缮录之而并纪所识之事云竹溪逸民传竹溪逸民者幼治经长诵百家言造文蔚茂喜驰骋声闻烨烨起荐绅间意功名可以赤手致忽抵掌于几曰人生百岁能几旦暮所难遂者适意尔他尚何恤哉乃戴青霞冠披白鹿裘不复与尘事接所居近大溪篁竹翛翛然生当明月高照水光潋滟共月争清辉逸民辄腰短箫乘小舫荡漾空明中箫声挟秋气为豪直入无际宛转若龙鸣深泓绝可听箫已逸民叩舷歌曰吹玉箫兮弄明月明月照兮头成雪头成雪兮将奈何白沤起兮冲素波人见之叹曰是诚世外人也欲常见且不可得况狎而近之乎性嗜菊种之满园顾视若孩婴黄花一开独引觞对酌日入不倦人让其留物怒曰举世无知我知我惟此花尔一息自怡尚可谓滞于物耶复爱梅梅孕绿萼微吐赤脚踏雪中若温见辄凝视移时目不瞬且大言曰知我者惟菊菊已谢我去幸汝梅继之汝梅脱又谢去我当上白鹤山采五芝耳白鹤山盖溪上诸峰云逸民年五十益恬泊无所系间私谓其友曰吾于世味愈孤矣将渔于山樵于水矣其友疑其诞逸民曰樵于水志岂在薪渔于山志岂在鱼是无所利也无所利乐矣子以予果滞于梅与菊耶君子以其语近道有类于古隐者相与传其事逸民所未尝言则无从知之矣逸民陈姓洄其名乌伤人史官曰昔者李白与孔巢父等六人隐居徂徕山世仰之以为不可狎近因号为竹溪六逸寥寥七百年后而逸民亦以竹溪自名若出一辙岂闻风而兴起欤纵曰其地或殊人之众独有异高风绝尘照映后先其安有不同者欤士之沉酣声利而弗返者盍亦知所自警欤夫自范蔚宗着后汉书以隐逸登诸史传历代取法而莫之废者其意又岂无所激欤虽然逸民之自为则善矣闽二妇传赖道慈闽古田县人归同县张文孙生一清十五岁而文孙殁于疫道慈甫年二十九黄华乱家又毁于兵羞服且弗完能确然守志弗渝人力撼之泣曰张氏自浮光迁闽其不绝如线者唯此一子耳余奈何去之及一清成人为取妇廖氏生三子颐兴埜而廖亡继以陈道真道真亦古田右族既归一清粥簪珥治财与道慈再植张门一清事道慈孝极旨甘道真相之唯恐有不足而遇廖之子不翅己出道慈晚婴末疾手足不能用道真与媵人余乙恒挟持以就虎子道慈体肥重疲力从事逾十春秋弗厌人难之道真生以宁年十余日授书十三帙帙三纸道真夜宿火至四鼓自起筜灯唿儿诵书坐其傍以俟顷刻皆能暗记黎明命之出送至斋门乃还以宁爱书或忘食道真执匕喂之任其恣观不辍二十七以春秋擢泰定丁卯进士第繇国子助教八迁而为翰林侍讲学士秩二品累赠道慈道真皆清河郡夫人一清赠福建江西等处行中书省参知政事文孙赠礼部尚书闽人荣焉谓道慈之节道真之孝皆卓绝不可及殆天报之也道慈卒时年八十而道真则七十云传有之妇道尽而天伦正有若二妇其所谓尽于妇道者耶王贞妇传贞妇名顺荣字静安姓王氏台之黄岩金沙里人性庄毅日处深闺人不见其面其父广东元帅嗣奇之慎择所配年十七归同邑杨伯瑞伯瑞以才用世累官行枢密院断事官阶从四品得封贞妇河南郡君至正间猫兵侵天台伯瑞帅师往扼之弗胜遂遇害贞妇时寓四明年二十又七生子庆寿始两月闻夫亡踯躅欲求死亲属交相慰解遂护丧还葬于乡屏铅华弗御戴道家冠被鹤氅衣翛然如尘外人未尝轻于笑语人诮之则曰我未亡人尔尚何心追逐世好耶乡里小儿欲媚上官以贞妇美姿容嗾使聘之不从将以威劫其去贞妇遽引刀断发痛詈不少休事遂寝越三年有权贵人闻其贤强委禽焉贞妇度不免拊膺长号唿曰杨枢密何在杨枢密何在妾将相从于泉下因闷绝仆地媵人抉齿以药灌之移时乃苏俟间执庆寿手曰吾命妇也不敢亏节以辱汝父汝父亡我非不能死以汝年幼将谁育之即不育岁时何人持卮酒以酹汝父坟乃忍死至今今汝已十龄吾复何忧我将死于汝父之墓言讫泣而行庆寿号诉从母林氏林亟往救贞妇以刀自刭不殊林夺刀挽之归环守至旦稍解贞妇复断发如初权贵人曰此烈妇不可强之强之不祥呜唿女妇之质甚弱耳扣盎足以骇走之今贞妇乃不为威武所屈若是非其秉志刚见义明有不能也世以丈夫自居者冠带俨如步趋锵如议论蔼如人倘以女妇目之则頩然怒去及究其所为一遇小利害则甘心丧其所守似妇人女子之不若抑又何说哉然自兵乱以来妇人徇节而不屈者或自刭死或坠崖下死或赴水火而死固人之所难此特出一时义烈所激尔有如贞妇处孤灯败帷间凄风萧萧然中人岁积月深必有甚不能堪者恒人之情宁不为之少衰贞妇之操则愈坚如铁石百折不挠岂不尤人所难者乎使一乡之得若人必有率德而励行者由是达之一邑一州无不皆然其于移风俗美教化之道有国家者盖有赖焉是宜为之传以俟观民风者赞曰昔夏侯令女夫死不嫁遂致断发为信或威迫之急乃割耳与鼻誓不欲类于人至今想其遗风犹凛凛然可畏也今贞妇截发绝人其厉操盖与令女同若其持刃自刎比之割耳鼻者且欲并身而捐之其志为益苦矣呜唿令女不可见有若贞妇其所谓异世而同符者非耶韩节妇传节妇韩氏名惟秀开封人元四川行省左丞涣之女也年二十一归耶律文正王四代孙养正养正时为刘庄场盐司令甫六阅月没于官节妇行三年丧乃还父母家适其弟敏以疾卒贰子肃宽俱幼节妇与敏妻贾氏约曰吾闻古之烈女不更二夫吾与汝皆簪缨家子宜则效之苟或失思虑再醮于人纵死为鬼亦当有余羞耳贾氏悦曰此妾之志也朝朝乎父母舅姑之侧旨若甘恐或不备也衣与衾恐或不完也教肃与宽又恐不知其方也左之右之同心弗少懈岁壬辰贾氏亡节妇哭之恸曰尔何遽去予而死乎予宁与尔俱亡乎不火食者三日已而又曰吾苟死其奈父母何遂割情忍泣奉尊抚卑如贾氏存时见宽以才学被选列官国朝再转为侍仪使节妇今年五十九其母则八十五云史官曰易有之不节若则嗟若无咎又曰安节亨盖不改其节则必能亨违节之道则哀嗟自己所致无所怨咎矣圣人作易当无物不该推此以喻节妇庶几亦有合者乎节妇自耶律君没制行如白璧者三十有八年使令名昭晢于无穷视彼夫骨未寒辄弃之他适为人唾去而弗齿者果孰为亨而孰为不亨乎况节父无子可依毅然坚其苦志于母家此尤卓异可书者故备列之然贾氏能与节妇同志卒以节终亦贤妇也哉鲍氏慈孝堂铭歙之鲍氏故衣冠家也其讳宗岩者身载明德弗售于时人号为棠樾处士当至元丙子郡将李世达军叛群寇相挻而起肆其屠刘歙民相惊皆风雨散去处士君与其子宝庆教授寿孙共伏大壑中未几寇啸唿而至执处士君反接于树抽刀将事刂之教授出泣曰吾父耄矣不足以污兵锋愿怜而勿杀即杀我请代之言毕引颈就刃处士君曰吾祗生此一儿死我犹可吾儿死则宗祀绝矣慎勿听之相为让者良久寇欲舍之或掌制于众欲兵之又弗忍计未知所定忽有风惣惣起林木间类铁骑蹴踏声寇相顾怖愕疑官兵将捕己亟相率东趋父子因得释歙人士咸叹曰孰谓无天道哉使无天道处士君父子何为乎而弗死也其慈孝之报乎当处士君之受缚子但见其亲而不识有身父但见其子而不知有己死生祸福尚不暇虑初不知何名为孝何名为慈乎脱使处士君曰我必如是乃为慈其子又曰我必如是方为孝不几参于人而不纯其天乎呜唿有若处士君父子足可为世劝矣然子为父死古之人多行之者固可为劝也若父欲存其子而自殒其生其可为劝乎曰非是之谓也处士君为存宗祀也为存宗祀孝之大者也不然则其宗为若敖氏之馁鬼矣用以为劝何不可之有哉予与郑内翰子美游子美歙人也其谈处士君事甚悉予每为之太息慨然遐思其为人今处士君曾孙任诣予请曰任之祖父尝以慈孝名堂乡先达程公已为造记先生能复铭之乎予因历序其事而系之以辞使任勒诸堂上子孙世守之以为式鲍氏之世其益昌矣乎任端恪有学行盖懿然君子人也铭曰父子之道一体而分天性昭然万古无昏气血感通罔间毫发伊谁梏之户庭胡越惟歙鲍氏世敦诗书子勉于孝父勉于慈宋鼎将移群寇方炽不幸遭之反接于树有子含泪长跽致辞刀剑在前目不见之无死我亲我死则可亲死子存千龄亦夭父谓其子我耄及之日月所照宁复几时冀子之生得存宗祀生生无穷孰谓吾死白刃可蹈难违者天若父若子何人弗贤寇虽匪人天嘏是钖疾飙西来褫盗之魄玄圣树教重惟五伦五伦有愆曷名为人庆延于家绳绳孙子孝慈之报庶其在此有岿者堂揭以嘉名仰而瞻之如交神明为上或顽为下或悖来游来观翻然自悔双椿堂铭三槐名堂预知显融之兆五柳有传式启肥遁之趣盖缘辞以达志而其文特繁托物以明类而其义最切粤自前古以逮方今指意固殊涂辙则一有若右司都事某君器局凝远识度迥卓笃爱日之诚隆悦亲之道奉其仲父并于严君建一室之靓深揭双椿以为号气同于祖奚须类我之祝孝推乎亲必尽构堂之志稽之五伦十起之私阿新思继之晚昭然轨迹莫拟光尘由是美闻流于缙绅永歌传于缃简不鄙狂瞽漫绍徽音其辞曰有双者春离植于庭修茎并擢峻叶均青凉夕幂灏露晨零材非齐散寿比庄龄美兹华构托以嘉名云联遥户月淡鲜棂中有二皓古之寿朋曌发齐素台背交升商宣宫奏柏茂松贞厥子能令省署蜚声绛衣执板贤冠垂缨调陈五鼎养或三牲簪裳生艳州里流荣雅辞振玉丽句雕琼文犀作轴翠琰镌铭礼敦民典孝笃天经名教所系善俗攸兴凡百君子宜鉴宜征朽室偈材仲禅师尝名其室为朽而征辞于韩庄节公黄文宪公二公既为之发挥无余蕴矣而材仲又以濂为黄公弟子复令说偈继之濂也何人而敢犯是不韪哉虽然不敢辞也为之偈曰鄞有开士屡主名刹其所住处邃馆曲房坚致华好开士顾之独名为朽我问开士彼所谓朽雨风所侵蝼蚁所蠹栋挠檐拔今则靓饬如上所云以朽为名不亦厚诬开士答言属世间相无有弗坏譬如春花朝上秾冶夕则零坠何有真实今之所居虽号坚好我目视之无不朽者楹桷壮丽视如敝漏丹雘绚耀视如黑乚昧超然此身如托虚空毕竟虚空无有坏相岂惟是室观人亦然地水火风假合而成迷者自恃等于金石四大各离身在何处身即是幻世即为梦而况是室终归于空若能于此入正思惟观室无室观身无身庶几可入真空观想我问开士善学佛者无欣无厌如开士言是有厌心所谓朽者因坚而名有坚有朽理之必然木纵已朽坚性终在我本无坚朽从何生坚朽未忘心何能一况乐观空是为空病空病不除反实所有我说是室非有非无其室永存何缘能如观空者空而非空空何有碍开士闻已破颜微笑扬眉而语子言固佳但我门中一义不立立即成妄请返尘辕毋戏论法章判官像赞唐福州军事判官章公脩实检校太傅仔钧之父也其遗像至今盖四百余年矣二十世孙御史中丞溢偶于闽中购得之如获至宝持以示其友宋濂因为作赞赞曰器局深沉容仪严肃吁嗟哲人如金如玉余庆所被孙子若云重圭叠组至今扬芬四十二代天师张公像赞含冲葆虚执真之枢翊度宣灵契道之符龙虎卫乎左右风霆属于指唿此古之博大真人而今之列仙之儒者耶含山操含山操者为和阳王纲妻吴贞媛作贞媛遭兵乱乃能完节蹈水死其不有系民经之大者乎辞曰含山有云莫蔽我衣彼荷戟者迫我以驰我驰我驱泣涕如雨仰视白日光不照下地不可穴天不可缘舍旃舍旃我尚何年含山有石其光差差石或可转我节可亏我夫何之欲从无所舍彼黄泉无相见者谁谓渊深我视若陵我死得死中心之宁张孟兼字辞国子录张君生于岁戊寅正月六日以历推之是月九日始入春则中气犹居丁丑年之冬其王父府君因以丁命名张君既长闻人先生字曰孟兼兼者何谓临二岁之中也夫丁在十母为火戊则土也火为文明之候非不烨然有光必变而为土然后生物之功遂张君以辞章名世今将刊其华而食其实乎虽然丁离象也戊坤象也离上而坤下于卦为晋彖有之明出地上顺而丽乎大明柔进而上行张君又将自此而升乎方今大明御世治具毕举张君益昭其明德发为人文以黼黻王度物有不资其成者乎是则兼之之义已或谓殷人尚质多以十干名其与府君之意则敻然殊也张君浦阳人有学行与濂为同门朋词曰戊为子丁为父火得为土百物之所祖能兼之道为伍碧崖亭辞濂与太常卿魏观先生游甚久知其为孝敬之人也先生间尝来谓濂曰予家鄂之蒲圻蒲圻有山曰蒲首焉巉然而起如云旓翠蕤荡摩空蒙间对峙双石楹直上如笋中敞碧崖千寻嘉卉灵草杂被之纷红骇绿俨如图画中我先人爱玩而不忘日支筇步其下或濯缨涧底或咏诗坐盘石上或望云出没崖谷悠然而忘返遂因以碧崖自号时移事迁层崖绝壁虽苍然不改于旧而先人则追逐群仙于风马云舆中弗能一见之予每过其下不觉潸然出涕故于宦游所至揭碧崖之名于楣间所以志之志之所以思夫亲也虽然名之固寓也而言之则尤寓也曷若亲履其地而求先人之遗迹乎当今圣人在上方以孝治天下他日幸遂归田之请筑亭山麓仍以碧崖名之当风日清美与二三子游其间指而言曰彼清泉浏浏而斜出者此先人濯缨之处也盘石累累而可坐者此先人咏诗之地也崖谷沉沉灵气之宣通者此先人望云出没之所也一俯一仰无非精神之参会非惟慰其遐思抑将借是以励夫所学期克肖乎先人予虽耄矣此心不敢忘子幸为辞刻诸亭上何如濂曰传有之舜食则见尧于羹坐则见尧于墙古之上圣犹若斯况下于此者乎人子之于亲遇事触物无有不可感励者况亲之昔日所游历者乎斯亭之建当与甄氏思亭并称其视崇台芳榭以骋游观之娱者果何如也若先生者岂不为孝敬之人哉先生字杞山观其名也学问富而德行修践扬中外其善政盖章章云辞曰崖之云兮英英其升崖之木兮欣欣其荣怅仙人兮何之飙风薄而上征岂降精而委祉兮发为休征三秀之茁兮膏露之凝渺长思于无穷兮视一息于千龄金可销而石可泐兮又焉能爽吾之精诚南堂禅师像赞南堂和上既入灭其得法弟子太禅安公思慕之弗置乃绘其像来求予赞赞曰树般若幡有舌如霆当空一震百蛰咸醒松源之宗独造其妙手折莲花临风自笑卷十•翰苑前集之十寅斋后记玄武石记金华张氏先祠记四明佛陇禅寺兴修记育王山广利禅寺涂田记宁山续说菊坡新卷题辞画原楚客对京畿乡试策问记李歌记冯寅宾言书穆陵遗骼书万安丞题四十二分金刚经后题定武旧本兰亭帖后题霜寒帖后题欧阳率更帖题徐原甫墨梅题温日观蒲桃图跋紫泉颂后题友怡堂卷后题叶赞玉墓铭后题周母李氏墓铭后题唐临重告帖后题北山纪游卷后题杨补之梅花题江南八景图后题赵子昂马图后赠梁建中序卷十一•翰苑后集之一嘉瓜颂皇明式于九围德渐仁被和气薰蒸灵物效祥乃洪武五年夏六月嘉瓜生于句容张观之园双实同蒂圆如合璧奇姿分辉绀色交润诚为旷世之产壬寅京尹臣遇林函以素匦图其形于上移文仪曹请以奏闻癸卯尚书臣凯等奉瓜以献时上御武楼中书右丞相臣广洋左丞臣庸同知大都督府事臣英御史中丞臣宁翰林学士臣濂咸侍左右天颜怡愉重瞳屡回良久乃言曰征之往牒其事云何丞相奏言汉元和中嘉瓜生于郡国唐汴州亦献嘉瓜祯祥之应有自来矣陛下励精图治超汉轶唐故天钖之珍符太平有象实见于兹上谦让弗居俄以灵贶之臻复不可不承乃诏内臣置诸干清宫翌日甲辰荐诸太庙臣濂退而思之夫瓜蓏之属也其蔓远引其叶阜蕃诸传有之神瓜合形表绵绵之庆此固兆圣子神孙享亿万载无疆之祉况瓜之所出本于回纥中国讨而获之故名为西方今皇上命大将军统师西征甘肃西凉诸郡俱下而瓜沙已入职方行见西域三十六国同心来朝骈肩入贡天显叶瑞其又不在于兹乎然而异亩同颖周公作归禾之篇三秀合图班氏有灵芝之歌矧此嘉植含滋发馨昭宣我神应焜煌我王度宁可喑默而遂已乎顾臣驽劣不足以美盛德之形容谨上其事愿宣付史馆以备实录复系之以颂颂曰干道载清坤维用宁保合大和发为休祯句容之墟物无疵疠神瓜挺出殊实同蒂瓜孰非单比合而生二气毓质双星降精蜜房均甘冰圭竞爽明月重轮仿佛堪象岂无宾连产于户东畴若兹瓜协瑞联祥亦有华平张翠作盖畴若兹瓜交辉映彩其兆伊何萝图绵延西域既柔德冒八埏郡臣曰都载拜稽首神休滋彰天子万寿粤从启运灵贶叠甄两岐秀麦合柎孕莲矧此贞符近在辇毂王化自迩远无不服帝曰吁哉朕犹慊然瑞当在人物胡得专使物为祥宜献清庙自我先人积庆所召孰瑞不矜帝则弗居唯亲是思我民之图以实应天斯乃盛德小臣作颂以示罔极蒋山广荐佛会记皇帝御宝历之四年海宇无虞洽于大康文武恬嬉雨风时顺于是恭默思道端居穆清罔有三二与天为徒重念元季兵兴六合雄争有生之类不得正命而终动亿万计灵氛纠蟠充塞下上吊奠靡至茕然无依天阴雨湿之夜其声或啾啾有闻宸衷衋伤若疚在躬且谓洗涤阴郁升陟阳明惟大雄氏之教为然乃冬十有二月诏征江南有道浮屠十人诣于南京命钦天监臣差以谷旦就蒋山太平兴国禅寺丕建广荐法会上宿斋室却荤肉弗御者一月复敕中书右丞相汪广洋左丞胡惟庸移书于城社之神具宣上意俾神达诸冥期以毕集五年春正月辛酉昧爽上服皮弁服临奉天殿群臣服朝衣左右侍尚宝卿梁子忠启御撰章疏识以皇帝之宝上再拜燎香于炉复再拜躬视疏已授礼部尚书陶凯凯捧从黄道出午门置龙舆中备法仗鼓吹导至蒋山天界总持万金及蒋山主僧行容率僧伽千人持香华出迎万金取疏入大雄殿用梵法从事白而焚之退阅三藏诸文自辛酉至癸亥止当癸亥日时加申诸浮屠行祠事已上服皮弁服搢王圭上殿面大雄氏北向立群臣各衣法服以从和声即举麾奏悦佛之乐首曰善世曲上再拜迎群臣亦再拜乐再奏昭信曲上跪进熏芗奠币复再拜乐三奏延慈曲相以悦佛之舞舞人十其手各有所执或香或灯或珠玉明水或青莲花冰桃暨名荈衣食之物势皆低昂应以节上行初献礼跪进清净馔史册祝复再拜亚终二献同其所异者不用册光禄卿徐兴祖进馔乐四奏曰法喜曲五奏曰禅悦曲舞同三献已上还大次群臣退诸浮屠旋绕大雄氏宝座演梵咒三周以寓攀注之意初絜山右地成六十坎漫以垩至是令军卒五百负汤实之汤蒸气成云诸浮屠速幽爽入浴焚象衣使其更以彩幢法乐引至三解脱门门内五十步筑方坛高四尺上升坛东向坐侍仪使溥博西向跪受诏而出集幽爽而戒饬之诏已引入殿致三佛之礼听法于径山禅师宗泐受毗尼戒于天竺法师慧日复引而出命轨范师咒饭摩伽陀斛法食凡四十有九饭已夜将半上复上殿群臣从如初乐六奏遍应曲执事者彻豆上再拜群臣同乐七奏妙济曲上拜送者再群臣复同乐八奏善成曲上至望燎位燎已上还大次解严群臣趋出濂闻前事二日凄风成寒飞雪洒空山川惨澹不辩草木銮辂一至云开日明祥光冲融布满寰宇天颜怿如历陛而升严恭对越不违咫尺俯伏拜跪穆然无声俨如象驭陟降在廷诸威神众拱卫围绕下逮冥灵来歆来飨焄蒿凄怆耸人毛发此皆精诚动乎天地感乎鬼神初不可以声音笑貌为也肆惟皇上自临御以来即诏礼官稽古定制京师有泰厉之祭王国有国厉之祭若郡厉邑厉乡厉类皆有祭其兴哀于无祀之鬼可谓备矣然圣虑渊深犹恐未尽幽明之故特征内典附以先王之礼确然之行而弗疑岂非仁之至者乎昔者周文王作灵台掘地得死人之骨王曰更葬之天下谓文王为贤泽及朽骨而况于人夫瘗骨且尔矧欲挽其灵明于生道者则我皇上好生之仁流衍无际将不间于显幽诚与天地之德同大非言辞之可赞也猗欤盛哉祠部郎中李颜主事张孟兼蔡秉夷臧哲职专祷祠亲睹胜因谓不可无纪载以藏名山以扬圣德于罔极同请濂为之文濂以老病固辞弗获既为具列行事如右复系之以诗曰皇鉴九有宪天惟仁明幽虽殊钖福则均死视如生屈将使伸一归至和同符大钧元纲解纽乱是用作黑祲荡摩白日为薄孰灵匪人流血沱若积尸横纵委沟溢壑霜月凄苦凉醿酸嘶茫然四顾精爽何依寒郊无人似闻夜啼铸铁为心宁免涕洟惟我圣皇夙受佛记手执金轮继天出治轸念幽潜宵不遑寐爰启灵场豁彼蒙翳皇舆载临稽首大雄遥瞻猊座如觌晬容香疑雾黑灯类星红梵呗震雷鲸音号钟鬼宿渡河夜漏将半飙轮羽幢其集如霰神池洁清鲜衣华粲涤尘垢身还清净观乃陟秘殿乃觐慈皇闻法去盖受戒思防昔也昏酣棘涂宵行今焉昭朗白昼康庄法筵设食厥名为斛化至河沙初因一粟无量香味用实其腹神变无方动皆充足鸿恩既广氛盭全消干坤清夷日月光昭器车瑞协玉烛时调大庭击壤康衢列谣惟佛道弘誓拔群滞惟皇体佛仁德斯被无潜弗灼有生咸遂史臣载文永垂来裔元莫月鼎传碑莫月鼎讳起炎湖州月河谿人高祖俦宋政和壬辰进士第一祖庆父蒙连起为显官月鼎生而秀朗肌肤如玉雪双目有光射人习科举业三试于有司不利乃绝去世故从事于禅观之学胁不沾席者数年已而讳道士服更名沾乙自号为月鼎入青城山丈人观见徐无极受五雷之法又闻南丰有邹銕壁者得王侍宸斩勘雷书秘不传乃亟往求委身童隶事之会邹病革将遣去月鼎拜且泣具以实告邹惊叹即以其书相授于是月鼎召雷雨破鬼鬼彡动与天合虽嬉笑怒骂皆若有神物从之者宝祐戊午浙河东大旱马廷鸾方守绍兴迎致月鼎月鼎建坛场瞋目按剑唿雷神役之俄天地晦冥震霆一声大雨倾注穆陵闻之赐诗一章谓其为神仙云元世祖遣御史中丞崔彧求异人江南物色获之见帝于滦京内殿帝诏近侍持果肴觞之时天色爽霁帝曰可闻雷否月鼎对曰可即取胡桃掷地雷应声而发震撼殿庭帝为之改容复命请雨雨立至如绍兴时帝大悦赐以内府金缯月鼎碎截之以济寒窭者帝疑其物微因盛有所赉亦不受寻有旨俾掌道教事月鼎以老耄辞遂给驿南旋益放于酒无日不醉醉辄白眼望天阴飙翛翛起衣袖间尝与客饮西湖舟中当赤日如火客请假片云覆之月鼎笑拾果壳浮觞面顷之云自湖畔起翳于日下蕃釐观道士中秋方会饮觞既举有云蔽月久不解月鼎时寓观中道士知其所为急召置筵端且谢过月鼎以手指之云散如洗山岷为鬼物所凭狂易不可制遍索月鼎不值忽遇诸酒肆月鼎大骂含酒噀之暨归物怪已息卖饼师积饼于筐时被物窃去月鼎召雷轰云中斩胡孙首投于前市魁娶妇道为白猿精所摄抵门但空车焉月鼎禹步如有指麾状狂飙遽作飘妇还舍问之妇云方在北高峰不知何以至此也月鼎阳狂避世不妄与人接然颇闵疾疢者有来告急或以蟹中黄篆符与之或摘草木叶嘘气授之无不立愈者故咸以真官称真官谓其能主地上鬼神其灵异之迹士大夫多言之不能尽载岁庚寅属其徒王继华曰明年正月十又三日将化于汝家及期瞑目而坐继华问身后事月鼎摇手曰俟五事备可也夜将半风云雷电雨交作月鼎索笔书偈泊然而逝寿六拾九继华奉遗蜕葬于苏之长洲陈公乡去丹霞道院三里而近月鼎所受侍宸诸书宝秘一如邹不轻授人唯继华及无涯潘氏得其传余有求者随其器小大浅深自撰符篆与之亦多验继华授张善渊善渊授步宗浩宗浩授周玄真皆解狎雷致雨云而玄真尤号伟特若行醮法能使群曌回翔坛上云史官曰鲁阳援戈而麾日退三舍邹衍仰天而哭六月降霜夫以匹夫之微精诚所格而天且应之况葆真之士乎所谓葆真之士其虑冲其志静虚其神凝以全故其一语默一吸嘘诚可啸唿麾斥鞭笞魑魅于指顾之间矣呜唿此事然也则夫有事周孔之学以致中和之功者其应神速又为何如哉参天地而妙万物固宜有在也世之人胡不尔思随物变迁至与人道弗类其可悲也夫抑亦可慨也夫予尝总修元史已类月鼎入释老传或以为涉于怪神止之然予心窃有感也复别书之以示玄学者见山楼记见山楼者上虞魏君仲远之所建也仲远居县西四十里所龙山委蛇走其南将升而复翔其旁支斜迤而西则为福祈诸峰若车若旌若奔马若渴鹿饮泉不一而足势之下降为阴阜为连坡为平林一奋一止复襟带乎后先东则遥岑隐见青云之端宛类娥眉向群山相妩媚为妍其下有巨湖广袤百里汪肆浩渺环浸乎三方晦明吐吞朝夕万变方屏插起湖滨曰夏盖山去天若尺五岩峙谷张尤可玩爱诚越中胜绝之境也仲远心乐之以为非高明之居不足延揽精华而领纳爽气于是构斯楼日与贤士大夫同登鼎俎既备殽核维旅壶觞更酬吟篇叠咏及至神酣意适褰帘而望远近之山争献奇秀晴容含青雨色拥翠不俟指唿俨若次第排闼而入使人涵茹太青空澄中素直欲骖鸾翳凤招偓佺韩终翩然被发而下大荒其视起灭埃氛弗能自拔者为何如也伻来俾濂记之夫自辛卯兵兴阖庐所在往往荡为灰烬狐狸昼舞鬼磷宵发悲风翛然袭人君子每为之永嘅自非真人龙兴拨乱世而反之正含齿戴发之氓孰不在枯鱼之肆哉纵有佳山日在眉睫间将不暇见之矣今仲远雍容于观眺之际亦曰帝力难名而吾民恒获遂其生尔昔太常博士施侯作见山阁于临川而荆国王文公为记其事且谓吾人脱于兵火洗沐仁圣之膏泽余百年而施侯始得以楼观自娱仲远之去乱离仅四三载尔乃能抗志物表修厥故事如承平时此无他皇化神速有非前代所可及雍熙之治将见覃及于海内是楼之作其殆兆之先见者欤虽欲不为之记不可得也第所愧者濂之学识缪悠立言无精魄难以传远仲远尚求荆国其人而为之庶几楼之胜概与雄文雅制同为不朽耳仲远名寿延郑国文贞公二十四世孙群从子姓皆彬彬嗜学文章巨公多集其门而仲远尤号翘楚且工于诗有和平冲淡之趣濂盖闻之丹厓先生云大明敕赐故怀远大将军佥江南等处行枢密院事赠荣禄大夫江西等处行中书省平章政事上柱国追封梁国公赵公神道碑铭故怀远大将军佥江南等处行枢密院事赵公之薨距今已十寒暑褒恤虽颁而墓隧之碑未树其子怀远将军同知金吾右卫亲军指挥使司事献请于大都督府移文中书中书下其事礼部于是尚书臣凯侍郎臣鲁具以事闻上可其奏诏臣濂撰文而臣某书篆以赐之臣濂等受命震惕深惧不足以称上意退考诸功状而序之曰公初讳某今改赐德胜姓赵氏濠之钟离人曾大父小乙府君妣时氏大父省二府君妣王氏父讳仁赠怀远大将军同知指挥使司事轻车都尉追封天水郡侯妣李氏封天水郡夫人公世为良农家状貌魁伟有膂力尤能马上运槊捷疾如飞人不敢猝近岁壬辰江淮俶扰州县简拔枭锐为义兵奇公勇悍选为群队长公年甫二十有八帅众接战必操蝥弧以争先蹈汤赴火有不暇恤敌人望而畏之然栖栖在下列无有旌其能功者乃走西营谒归德王忙哥隶麾下稍久察其驭军无律绝类儿戏又欲择豪杰而依之伥伥未有所归岁甲午大明皇帝统领大将南征驻军滁阳公闻母夫人在军中秋七月戊寅遂弃其妻来从及见上辕门喜获骑将遂赐以今名命为帐前先锋已而从上取銕佛冈攻三汊河口破张家寨克全椒后河六丈大树诸寨寻出师援六合左股为流矢所中几至危殆上亲临视焉岁乙未之春闰正月刬鸡笼山群盗与伪将韩溥酣战直捣乌江下和州而含山次第平三月夜袭陈也先营戊申也先来侵力出斗却之夏四月庚申拔板门寨五月击长官寨遂取仪真上录公从战之功超授忠勇校尉管军总管府先锋六月丙辰复从上渡大江时元兵屯牛渚剑槊如林常忠武王鼓勇先登而夺其营诸将乃下大平连攻芜湖句容取之秋七月辛卯克溧水八月破溧阳公皆有功岁丙申春二月元将蛮子海牙阚大兵南渡拥兵建栅于采石矶以断淮西之路时将士家属皆留淮西上虑其心动洊命忠武王帅师攻之公亦在遣中乃以疑兵分其势然后出正兵与战短戈方接奇兵遽起而乘之元将大败而遁三月乙酉大破陈也先营于方山庚寅下金陵公之绩为诸将先丁酉上命徐魏公取镇江公副之破猫军水寨夏四月下丹阳金坛五月平宣城兵锋所及势如破竹而所向无前矣转承信校尉领军先锋六月取广德秋七月破伪吴张士诚水寨九月复从忠武王攻毗陵会清军叛与士诚合围魏公于牛塘王与公大败其众擒其枭将张将军岁丁酉春三月壬午取毗陵时豪杰雄争而民心无定向曾未几何广德宣城叛公复取之夏六月戊辰取江阴秋七月丙子攻常熟张士德出挑战公麾兵而进士德就缚士德士诚之弟也遂征甘露望亭无钖诸寨岁戊戌春二月公从大将攻湖州已而宜兴叛秋七月公复取之岁己亥夏四月擢怀远大将军中奕左副元师五月攻池州取青阳石当是时安庆实为荆楚咽喉之地势不得不取秋八月公攻之已而取无为潜山冬十有二月复从大将征杭州岁庚子春三月还南京会伪将朱暹来攻宜兴公帅师为援即捣退之夏五月伪汉主陈友谅以重兵袭我太平境直犯龙江皇上震怒命诸大将分据险要授以成算而命公守虎口城虎口城龙江第一关也既而友谅兵大至兵阵既交杀伤相当而伏兵忽起山坳友谅兵大败擒戮无筭遂复太平秋八月下铜陵之临山寨冬十月掠黄桥及马驮沙岁辛丑春二月征高邮夏四月升后奕统兵元帅秋八月上亲率六师伐伪汉以报龙江之役公从行道经安庆攻破其水寨遂乘风直溯小孤山抵九江九江汉伪都也距九江五里所友谅始知意谓神兵自天而下友谅宵遁遂克九江获其玉研华盖日月旗等物公复分兵攻黄梅广济冬十月克瑞富临江吉安诸州复回师攻安庆下之十有一月壬申进克抚州友谅既遁谋移都武昌公承命攻其沌口坝岁壬寅春正月从上征南昌兵至彭蠡湖南昌降三月取新淦州已而祝某康泰据南昌叛杀守臣叶琛公率精甲从魏公复其城夏四月甲午城破公左肩为炮所伤久之乃瘳上壮其为人超授佥江南等处行枢密院事罗友贤据池州神山寨以叛冬十又一月公与忠武王平之伪汉余党建栅南昌之西山号为八阵指挥十又二月公从赵将军破之俘获三千余人江右州郡虽已附往往观望狐疑未即决岁癸卯春三月临江吉安富州三城叛公皆先后统兵复之上以南昌实西江重镇襟江带湖控荆引粤非宗藩不足以授绥定之寄于是诏皇侄大都督授以节钺往莅其地而公实统精兵受节制夏四月壬戌友谅帅强兵十万攻围南昌癸亥公统步卒数千辟城门迎战伪将金指挥操戟直前公弯弧一发应弦而仆敌气大慑而退明日复合自是昼夜环攻城友谅亲督促之势在必求公赞画秘计分命诸将随方应敌剪获甚众六月辛亥公巡城至东门敌发蹶张中其腰膂箭深入约六寸公即拔出之且抚髀叹曰吾自壮岁从军伤于矢石屡矣其重无逾于此者岂命也夫然大丈夫死即死政复何憾所恨者不能从主上扫清中原稍效微勋垂令名于竹帛尔丁巳遂薨于私第年三十有九军中涕泣相吊上闻之悼惜不已遣使者来致祭冬十有一月献护柩车至南京以丙子葬于牛首山安德乡下堡之原上念其功复命曰谒者赙以布帛菽粟有差岁甲辰春三月遂命献代领其众秋九月下中书议赠公荣禄大夫江西等处行中书省平章政事上柱国追封梁国公敕有司建庙南昌岁时祭享岁戊申正月乙亥上即皇帝位国号大明建元洪武追念开国元勋皆命配享仁祖淳皇帝庙廷公位居其八实异数也公为人沉鸷而简默刚明而质直驭下严肃一号令之加旗帜为之改色是以战无不胜攻无不下及从大将征伐尤能恪守军令不敢违尺寸君子以此多之生平虽未尝读书随机应变其智如神动与古名将合兼之临难不慑奋弗顾身而于孝友之道尤为笃至信所谓间气所生之良将也公娶王氏因公来归殁于军追赠梁国夫人继室朱氏先公若干年卒子男一人献王氏出也臣闻之龙蛇起蛰山泽通气与运相值有开必先此古今通义也惟我皇上龙飞临濠建万世不拔之基一时将帅大臣多其乡里之豪俊如公者亦一人也盖昊天有成命既生聪明睿知为天下君必有贤臣经纶而翼卫之此意已定于冥冥之中久矣公自壮岁从戎何役不随何战不与所以辉耀其威灵者亦云至矣使假之以年勋业炳朗当不止于斯惜乎不见海岳大归于一统也其亦命也夫然而圣恩沛滂追命钖爵既备极于宠荣有子能令亦足上承宸渥宿卫殿庭公之不没者盖有在矣古者诸侯计功称伐书之于太常勒之于彝鼎以示其不忘是用上遵诏旨备书公之勋绩系之颂声以昭示承休于丰碑焉颂曰洸洸将军川岳之英捷如俊鹰金瞳铁翎临风一击百禽震惊当元季世四海雄吞缤纷战尘白昼翳昏执戈而兴挐风跃云真人龙飞届滁之阳单骑来归愿备戎行帝曰俞哉群慝尔攘元有将臣牛渚驻师公扬灵旗随帝殄夷拔其水营云散鸟飞于时群豪割邑据都伐木建栅壅川为潴视帝指唿是剪是屠孰为最强犬牙其中伪汉居西狂吴在东登我叛人轶我疆封无征弗从有战必先斩将搴旗电逝飙旋敌人畏之缩衄莫前何彼凶残犯我龙湾公扼虎口屹为雄关六军奋唿杀人如山帝乃诞怒肆行天诛公时在行勇若虎貔俘厥宝玉伪都为墟胡不尔思复攻豫章峙其冰山以凌太阳公亟出遏殪彼豺狼堂堂昼巡出其东门不虞飞矢竟毙其身军中恸哭于夜亦闻天祐大明实生俊英雕戈淑旂统驭万兵胡命止斯不观厥成天声四震汉踣吴摧中原既定四裔毕来使公之存绩用益恢天子念功礼备褒旌钖爵上公配享庙庭命书绚烂荣贲泉城牛首之山有墓在原礼官奉诏表此武勋以鸿厥庆以示子孙阎府君墓碣礼部员外郎阎育泣谓金华宋濂曰育不幸六岁母夫人亡时年方童而未有所识知又加十六年而先府君弃我诸孤育幸粗有知矣适病疠将殆不复知有人间事以故父母皆从越俗火葬而投骨清渊之中迨今一念及兹痛彻心膂几不愿生存颇闻古昔有招魂葬衣冠者于是卜地晨会稽贺上祊之原近祖茔若干步髹木为柙甓土成竁以洪武某年月藏之虽于礼似涉不物人于迫切之至又遑恤其他异日使吾子孙当时物变迁持一觞酒酹冢前土以致追远之思不翅足矣冢上有石先府君之遗德子宜为文之育将勒焉濂案府君讳泽字润民姓阎氏越之会稽人自幼为吏于三界巡检司迁余姚石堰西场历山阴县及录事司遂升越府史府公贤之事之剧者恒以属府君不久辄集府仓之斛皆斫木题凑而成易于开阖苟通锱铢之隙入粮必加府君知病民命椎铁为纸而锢其四隅邻府取以为法已而调衢州会江浙行省檄筑诸郡城衢府遂诿之府君府君召大姓于庭取官书验亩赋之小大咸宜民大悦充广盈仓副使转宁国县典史未上卒时至正丙申三月朔也上距所生大德癸卯之岁寿五十又四娶何氏同县曹娥镇人有妇德得年四十以重纪至元庚辰某月日卒子男子二长即育以儒贡吏部授以今官阶承直郎次深子女子三陈彦诚韩泰张汉卿其婿也濂闻招魂而葬者久矣在汉则新野公主在魏则郭循在晋则曹馥盖无代无之虽袁瑰驳议颇富而于即生以推亡依情以处礼二者终有所未尽孝子之于父母欲报之情何有纪极天不足以为高地不足以为厚尚可遏之而不得伸邪昔者丁兰母亡刻木而奉之有若木其焉可指之为母乎亦聊以塞夫罔极之思尔若育之为出于念亲之切是亦礼之变者也脱议之其将非人情矣乎铭曰孰无父母孰无丘墓悠悠苍天我胡独不然溯风长怀有泪如泉贺上祊之原是为阎氏之阡述德以昭先百世其传孙孝子传孙孝子讳惟中字伯庸潍州昌邑人祖明父琳世为农孝子朝出耕夜归读古人书性雅爱宋名臣言行历历能道之凡所谋犹恒取以为则年及壮用推择为宁海州史一年贡益都府濒行会父卒皇皇如欲无生县有汉昌邑王废城举柩葬城中结庵庐其侧借苫以居旷野无人深夜月冷哭声依稀随悲风远闻人为泣下日啜淖糜二盂却酒肉弗御晨起无火掬雪颒面辄诣墓前拜久之手足皲瘃形容蕉萃甚或劝其还哭而不对闾师韩泰亨帅阖巷民言于县县尹戴友谅弗之信将廉之伺夜半携二苍头出风雪中抵庵庐而听孝子闻足音遥问曰暮夜欲何为戴叹息而去以为不让古人亟上之府部使者加覆察如县言请旌其门文达中书礼部不报孝子长身美髯善谈古今事遇子弟若严师家法着于井落多效之娶刘氏从孝子之化居舅丧亦不近酒肉三载生三子尚志尚文尚德尚志业为儒今擢礼部主客主事云史官曰李据益都明被兵掠至洪沟去家三十里年始十岁兵以其童也易之明夜遁伥伥乱行有老父教之曰儿但从吾指以往即至家矣明如其言走固堤盐场中草深灭顶而豺狼左右嗥明竟得还父母亦避兵方归举灯索明不得相向哭灯忽作花复自相慰曰我儿其返乎不然此花何征也言未讫忽闻叩门声启视之明也亟挽以入初父止生明今明之子孙逾四十人而惟中又孝行卓卓如此天之不绝孙氏者其有以哉其有以哉送黄尊师西还九宫山序双井黄尊师中理文节公庭坚之八世孙也年弱冠以门资袭爵为光之固始尉寻患半身不遂弃官来归有神师号金花君者谓曰吾能疗而疾疾愈当为道士弗听吾将去尊师曰傥能起废疾为全人敢不受命金花君以帛粘其体筜灯遍灼之越七日起行尊师曰神师之言犹在耳也小子其敢忘乃去学老子法于钦天瑞庆宫宫在兴国九宫山上即真牧张真君道清炼丹之所居十余年遂主其徒其徒凡一千人咸服其教恂恂有道行当皇上西平江汉尊师拜迎于鄂应对称旨后八年上思其人复召至南京所以宠劳者甚至既退命仪曹设宴享之荐绅家以为尊师幸逢盛际上简主知龙光赫山中泉石当被余辉而绰有喜色不可无咏歌以夸张盛美其西还也相率赋诗饯之而请金华宋濂序之诗曰崔崔九宫山翠蕤倚曾青飞观峙后先宸奎烂晶荧中有遁世翁霞衣佩葱珩仙徒一万指执简听使令年来遘兵燹散走如流星翁独牵青牛寻云自躬耕翠华幸江汉扈从森幢旌俯伏黄鹤矶再拜陈中情天日下照临簪裳受余荣今又奉玺书翩然觐神京太官给珍膳法酒双玉瓶祗因逢景运重阶泰阶平致使方外士恩宠沾鸿灵一旦赋归欤行裾逐云轻自言当弱冠绿袍佐山城风露感末疾离家炼黄宁药烹日月鼎符三龙虎经中气昭象先玄览极窈冥欲期启泥丸翀飞出孩婴名花满皇都春风语流莺景物非不饶归思竟缠萦芳岁去如矢逝波日堪惊纯阳一销铄重阴遂相乘余闻重自愧颠毛类枯茎逐物向役役栖身亦茕茕幸有一寸丹能与万化并何时滴秋露相期注黄庭介石斋铭金陵管君名豫以时顺为之字以介石题其所居之斋皆取乎大易之义也盖管君嗜学弗懈既习儒家言又通天官之学当皇上龙飞定鼎江左材艺之士无不宠任之管君用荐者擢为历官已而建太史监遂改春官之职管君益竭其智虑凡气朔之盈虚躔度之迟疾或步或推罔有丝毫愆忒上嘉其勤会廷议易太史监为钦天监遂命管君为之令管君亦可谓至荣也已然其进学之心犹孳孳也且谓豫以悦乐为义易致沉溺必以中正自期介如石焉则能审其干微上下之交不至于谄渎矣乃掇介石二言以自警呜唿若管君者其知豫之时顺之道乎虽然豫之彖辞有曰天地以顺动故日月不过而四时不忒管君苟以顺而则天其又有契于不过不忒之理乎大易之道无所不包故予发其意于传注之外而复系之以铭铭曰豫之为义动以顺苟耽于逸爽其正节介如石刚且劲其几始兆见辄定自微而彰若龟镜下不加亵上弗佞如此进学德将凝或冥或鸣戕厥性戒之初终制乃胜有斋肃如更严靓我铭其楹宜敬听奉制撰蟠桃核赋夏五月丁丑上御端门召翰林词臣出示巨桃半核盖元内库所藏物也其长五寸广四寸七分前刻西王母赐汉武桃及宣和殿十字涂以金中绘龟鹤云气之象后镌庚子年甲申月丁酉日记其字如前之数亦以金饰之所谓庚子实宣和二年字颇疑祐陵所书既而奉旨撰赋垂诫方来臣濂谨按王母献桃事详见张华博物志第八卷史补类华言桃七枚大如弹丸遗帝五自食其二以今核观之且十倍于弹丸则其实之如斗可知矣岂华出于传闻而想像载之欤抑其言足信而后之好事者假托傅会之欤不然汉武内传所谓桃如凫卵形圆而色青者又果何如欤复按蔡京所记尚方有王母蟠桃核颇巨京尝相祐陵其见与今相符事当可征然则传志所载诚有不可信者欤臣敢忘其固陋撰赋一篇府伏丹陛以献初则极其形容终则一归之于正云其词曰炎汉六叶实惟武皇阐坤符握干纲祀汾阴建竹宫仁兽在郊赤芝荐芳西海献续弦之胶弱水来燕卵之香庆诸福之毕集思骑龙于帝乡幸灵桃之入口传仙种于下方想其瑶阶露寒彤庭秋迥银烛未掩画屏斜映启承华之秘殿眄瑶池而神骋忽王母兮遥临托青鸟以传命郁佳气之葱茏觌芳姿之妍靓于是玳席初延霞觞屡传兰辞吐兮袭人缥袂举兮高軿紫云之辎軿暂驻九微之灯火犹然乃启锦蒙乃濯翠笾乃出桃实献于帝前味甘醇而如醴色含腴以不干鸾刀割蜜神液流泉上滋华池身轻欲仙将怀核而种之絜上林之寒烟王母微笑尘世易迁傥花实之并见岁屡阅于三千唯紫府之列真视沧海于桑田彼窥鸟牖之小儿尚溪测夫幽玄斯核也匪铸而成非陶而凝籍五行之亭毒资六气以流形鄙瓠犀之脆薄并玉质之坚贞爪之不入叩则有声知何年之中析存半璧之晶荧俯贴金盘巢莲之龟藏六仰承玉露常满之杯弗倾锐首耸兮尖岑丰下椭兮坠星众皱蹙背文之籀一洼晕面色之棨荷盘欲展蚌甲未扃藏仁之迹犹在含肌之罅如生函肉好之隐约围合线之交层龟鹤轩翥兮显象宝章绚烂兮金明凤卣鸾彝同藏珍于天府星形月魄挟灏气于蓬瀛嗟夫自昔仙灵惚恍难凭出无入有变幻莫停橘类盎兮巴园枣如瓜兮汉庭恣燕齐之方士骋诡辨之奔腾瞻云路之咫尺恨凡骨之难登以雄才之盖世甘昏溺而不醒至若建章月淡甘泉风冷铜茎中峙仙掌高擎望飙轮兮不来徒驰情于窈冥苦白日之易短兮竟莫制于颓龄核虽存而人则逝兮悲秋风于茂陵矧宣和之继轨兮慕鼎湖之龙升托青华之帝子设神霄之玄称何殷鉴之不远踵覆辙其相仍天启皇明真人龙兴顺堪舆之大化调阴阳之至精道德行兮即龙虎之丹显忠信昭兮胜铅汞之功弘以九州为仁寿之域侪兆民于乔松之朋神机流浃太和熏蒸指佞人兮草生屈轶齐气朔兮阶秀尧蓂视区区之遗核初何系乎重轻此所以革往古之荒唐法唐虞以作程也谇曰桃有核兮大逾掌历千龄兮多惚恍慨灵仙兮劳梦思谁见昆丘兮紫芝长真人出兮海宇宁礼乐为冠兮仁义作缨箫韶九成兮凤皇鸣青鸟不敢徕兮幻说清千秋万岁兮永长生窃记徽宗本纪己亥二月庚辰改元遂易宣和殿为保和殿至四年壬寅夏四月丙午诏录三馆书置宣和殿及太清楼秘阁始重称宣和今核上之字刻于二年庚子之甲申月乃不书保和而犹袭宣和之名此固不可不疑况丁酉日属庚子岁癸未月之终今复隶之于甲申月之首尤有不可得而致诘者颇意此核非汉武时物字亦非宋祐陵所书杂书所载海外之国多大挑虽不可尽信或者得其遗核特依仿而托之者欤然濂年已迈旧学皆废忘未必其言之足征也姑书之于此以俟后之君子云卷十二•翰苑后集之二题郝伯常帛书后霜落风高恣所如归期回首是春初上林天子援弓缴穷海累臣有帛书中统十五年九月一日放雁获者勿杀国信大使郝经书于真州忠勇军营新馆右郝文忠公帛书五十九字博二寸高五寸背有陵川郝氏印方一寸文透于面可辨识盖三月辛卯元世祖登极欲告即位定和议于宋妙柬廷臣唯公最宜四月丁未授公翰林侍讲学士佩金虎符充国信使以行宋相贾似道拘留仪真不遣六月庚申下诏伐宋问执行人之罪时公在仪真已十五载以音问久不通乃于九月甲戌用蜡丸帛书亲系雁足祝之北飞十二月丙辰伯颜南征之师竟渡大江十二年二月庚午似道惧命总管段祐送公归国三月虞人始获雁于汴梁金明池四月公至燕都而七月辛未遂卒年仅五十三尔其书即南北隔绝但知建元为中统也十三年正月甲申宋亡帛书为安丰教授王时中所得延祐五年春集贤学士郭贯出持淮西使节颇见焉遂奏于朝敕中使取之十一月太保曲出集贤大学士李邦宁以其书上仁宗诏装潢匠成卷翰林集贤文臣各题识之藏诸东观而王约吴澄袁桷蔡文渊李源道邓文原虞集皆有所作矣昔苏武使匈奴匈奴诡称武死汉昭帝使使者谕云天子射上林得雁足有帛书言武牧羝泽中武因获还此特出一时假托之辞非有事实也今当一介行使不通之际雁乃能远离矰缴而将公书至汴其殆天欲显公之忠节邪会公已北归故获者不以闻不然则是书之所系岂细故也哉或谓世祖见书有四十骑留江南曾无一人如雁之叹遂兴师伐宋皆好事者傅会之谈而不知有信史者也濂修元史既录诗入公传今复书岁月先后于卷末以见雁诚能传书云王弼传王弼字良辅秦州人游学延安北遂为龙沙宣慰司奏差龙沙即世谓察罕脑儿者也弼以刚正忤上官去隐于医吉巫王万里与从子尚贤卖卜龙沙市冬十一月弼往谒焉忿其语侵坐折辱之万里恚甚驱鬼物惧弼弼夜坐读金縢篇忽闻窗外悲啸声启户视之空庭月明无有也翼日昼哭于门且称冤弼召视鬼者厌之弗能胜弼乃祝曰岂予药杀尔邪苟非予当白尔冤鬼曰儿阅人多唯翁可托故来诉翁非有他也翁若果白儿冤宜集寿俊十人为之征弼曰可人既集鬼曰儿周氏女也居大同丰州之黑河父和卿母张氏生时月在庚故小字为月西年十六母疾父召王万里占之因识其人母死百有五日当重纪秋九月丙辰父醉卧兄樵未还儿偶步墙阴万里以儿所生时日禁咒之儿昏迷瞪视不能语万里负至柳林反接于树先其发缠以彩丝次穴胸割心若肝暨眼舌耳鼻爪指之属粉而为丸纳诸匏中复束纸作人形以咒劫制使为奴稍怠举针刺之蹙额而长号昨以翁见辱乃遣报翁儿心弗忍也翁尚怜之勿使御冤九泉儿誓与翁结为父子在坐诸父慎毋泄泄则祸将及言讫哭愈悲弼共十人者皆洒涕备书月西辞联署其名潜白于县县审之如初急逮万里叔侄鞫之始犹撑拒月西与之相反覆甚苦且请录其行橐遂获符章印尺长针短钉诸物万里乃引伏云万里庐陵人售术至兴元逢刘炼师授以采生法大概如月西言万里弗之信刘于囊间解五色帛中贮发如弹丸指曰此咸宁李延奴春二月为吾所录尔能归钱七十五缗当令给侍左右万里欣然诺刘禹步焚符祝之延奴空中言曰师命我何之刘曰尔当从王先生游先生仁人也殊无苦万里如约酬钱并尽受其术复经房州遇邝生者与语意合又获奉元耿顽童奴之其归钱数如刘今与月西为三人矣刘戒万里终身勿近牛犬肉近忘之因啖牛心炙事遂败尚复何言县移文丰州追和卿为左验和卿颇疑之杂处稠人内弼阳问谁为尔父月西从壁隙唿曰黑衣而蒲冠者是也和卿恸月西亦恸恸已历叩家事慰劳如平生官为具成案上大府万里瘐死于狱部使者虑囚召月西置对弗答吏骂曰狱由尔兴今反不语邪月西曰杀我者既伏辜矣喋喋将何为尚贤竟以赂免初弼诉县归亲宾持壶觞乐之忽闻对泣声弼询之鬼曰我耿顽童李延奴也月西冤已伸翁宁不悯我二人邪弼难之顽童曰月西与翁约为父子而吾独非翁儿女邪何相遇厚薄之不齐也弼不得已再往县入牒官逮顽童父德宝延奴父福保至其所验皆如和卿而邝与刘不知其里居竟莫致云自是三鬼留弼家昼相随行夜同弼卧起虽不见形其声琅然也弼因从容问曰卫门当有神尔曷从入月西曰无之但见绘像悬户上耳曰吾欲筜象泉赐尔何如曰无所用也曰尔之精气能久存于世乎曰数至则散矣二僧见弼一华衣一衣弊服华衣者居右月西曰尔为某恶行萌某邪心尚敢据人上乎彼服虽弊终为端人耳命易其位僧失色起去顽童善歌遇弼饮则唱汉东山及他乐府为寿弼连以酒酹地顽童辄醉应对皆失伦客戏以醯代之顽童怒曰几蜇吾喉吻矣何物小子恶剧至此哓哓然数其阴事不止客惭而遁月西尤号黠慧时与弼诸子相谑言辞多滑稽诸子或理屈向有声处击之月西大笑曰鬼无形兄何必然徒见其不知也凡八阅月始寂寂无闻翰林学士承旨李好文节官中狱案造记而燕南梁载又为序其事二文互有得失予乃合为一传而其辞不雅驯者痛删去之弼尚存年六十八矣有司误以其能异术贡之南京上赐衣一袭遣还时洪武四年冬十二月庚辰也史官曰司马迁云汉武帝置寿宫以奉神君神君非可得见其音与人言等时去时来来则风肃然也予窃疑焉音丽乎形者也无形矣音何从出哉今周女无形而能人言何其与神君类欤且自重黎绝地天通人鬼始分禹铸鼎象物其政益备矣后世奸巫鬼师乃使之渎乱常经其咎尚谁执哉虽然吉巫之术狡矣而卒被鬼所杀人祸天刑终不可逭为恶者盍少知惧乎抑刚正若王生鬼不敢害之反敬畏之是知君子挺立天地间仰不愧也俯不怍也妖得而侮诸奈之何弃君子而弗学者众也悲夫元故庐陵周府君墓碣铭濂校文南宫获读江右周子谅所对策烨烨有奇策因拔置前列未几子谅擢进士第主事起曹日与之周旋乃出古文辞相示予复爱其峻洁而隽永窃意渊源之来必有所自已而子谅奉庐陵教授李处敬状请铭其先府君之墓于是又信其家学相承之懿虽不能文悯其美之弗章也庸因状之所述而列之府君讳鼎字仲恒姓周氏其先自安成徙庐陵奕叶为儒至府君益刻厉自奋思趾美于前人每试艺乡校立论必超群彦右见之者矍然自失府君复以场屋之业不足为乃去从湜溪郭氏游湜溪名正表得静春刘氏三传端绪静春实考亭之学也府君因与闻伊洛关闽之微旨六经中有所疑滞从横扣击唯恐其弗明积功既久多超特之见且谓诗分正变之说固肇于汉儒然而正中有变变中有正不可执一而求况其体制音节敻然不侔若虚心玩之策书紊乱了然可见必各从其类然后可辨世道升降之由其诗虽非盛时之作其人既贤其音犹近于古必附小大雅之正者劝惩之义庶有托焉先王以礼乐化成天下而于诗之用见之其效至于协和人神之应非空言比也府君之名自是绝出四方执经问难者户外之屦恒满府君坐皋比为敷绎性名之说析其显微约其异同往往神怡心醉而去年逾四十出游江汉间同里范君汇方提举江西儒学延致府君为豫章学者师其剑舄奔凑如家居时东南良二千石多名公卿出受承宣之寄欲猗府君以为重玄釐束帛交致于门府君皆不受间一往应九江之聘既至处以宾师之位亡何复弃去方岳大臣驰书与币请考试乡闱府君辞又举府君晦迹丘园府君庋其文高阁漫若不复省当是时天下承平士大夫耻及边事府君独忧之力言四海大势日趋于乱一夫操戈而起则江南无驻足之地此正可恸哭之时奈何肉食者不知虑邪遂着济时十二策及战守之书数千言将走阙下献之或指府君为狂府君笑曰吾非狂吾言后当验耳濒行思母夫人春秋高遂止后五年辛卯汝颖兵动江南受祸最酷一一如府君言南昌学徒因乞府君策上之中书亦授九品官以归初府君尝出应乡书不肯少贬以就绳墨故不得志于有司及赴部使者私试辄在首选评文者虞文靖公也甚加器重且有安得起成周乐工共论斯文之叹府君言礼乐之化有契虞公意故不觉慕咏之深也不幸年甫五十又八竟以一疾不起实十月十六日也天乎命邪府君之先曰世德生甫三岁其父汝正求兄汉中不知所终其母彭氏年未三十以节自守至九十一而亡世德生天和天成皆以通经为人师有不远千里而就学者天成生浩能读父书尚书•禹贡洪范尝重正其讹舛其于春秋则尽黜三传而独溯求孔子之旨人尊之称为铁石先生天和生冕蚤以推择为郡曹掾迁海北宪史着廉直声则府君之父也妣郭氏湜溪从女弟妇道母仪两无所愧配室李氏继室李氏王氏子男子三长恂蚤世次恺即子谅今以字行承事郎工部主事次孜子女子二归郭迟郭经皆先卒孙男一圆女二以某年月葬府君于里之杨梅原堪舆家谓非吉兆又改葬于屏山之麓实洪武四年正月之甲申也府君天资纯孝宪史君殁于广东府君奉柩舟东还水陆数千里冒岩壑之险绝涛濑之危每涕泣唿天卒赖以济类有物阴相之者为人俊爽负气节长身美髯昂然玉立盖伟丈夫也宾朋满座尤喜论史或触其辞锋上下古今蝉联不能休复曰如此则治否则乱如有用我者举而措之耳性嗜古文一洗宋季刻削纤弱之弊委蛇曲折各极其事情六经皆有论着未及完独诗经辨正若干卷藏于家诗文曰贞一稿者又若干卷传学者其孟子管子商鞅诸论为最伟云濂闻王文宪公每疑秦火之余诗多错简今世所传决非孔子所删之旧欲厘正之有志未就而亡府君之生未尝与王公同时又未尝习闻其论说而其所见若合符节虽曰卓识逾常人远甚而至理之在人心者终不可诬也昔者欧阳氏颇疑于河图洛书始亦自信其独见既而得衡山廖偁朱陵编观之其说绝与之类故为序其书于心之同者屡致意焉夫图书者本无可议尚以涉于神怪而非之况诗之音节体制不可强同辨而正焉方谓有功于经学者溺于久习之传反哗然而疑之抑亦过矣王公已不可作谨列府君之行铭诸墓门用以慰夫九泉之下使知死虽未久犹有识其心者则夫千百世之远未必无其人余盖不足恨也铭曰秦火之烈六经中绝我心伤兮汗简散落后先参错乃理之常兮庐陵有儒世守经畲有烨其芒兮叠矩重规擿幽发微无晦不明兮伊君斯继益衍弗坠其出愈邛兮闽南之学日星昭灼我知其方兮察体审音载咏载吟别类分章兮势或犬牙正变纷大潴失防兮诗用斯着礼明乐备王道孔昌兮其学之炜有声四起衿佩玱玱兮濡哜圣谟敷绎道枢孰敢弗兮譬如衢尊饮者欲奔何用不臧兮卓尔先见即知治乱覆谓为狂兮材不时用道则弥重孰短孰长兮学有子传吐辞渊然五色焜煌兮八尺之茔有山列屏千载其藏兮故龙南一峰先生钟府君墓碣铭府君讳柔字元刚姓钟氏其系出于魏侍中繇繇之十代孙绍京字可大事亲孝自为童时凡得瓜果必先进最工书人号为小钟盖以繇为大钟也尝直凤阁后从唐元宗平内难拜中书侍郎始居赣其诸孙曰某游宦龙南复为龙南人传至讳伷字少游者擢进士第历二广转运使以功烈闻性尤至孝父殁哀恸擗踊声不绝于口群乌助之哀鸣人为建感乌堂府君则其裔孙也曾祖淳祖德贤皆抱道潜耀以自乐父克俊在宋之季补国学上舍生闻三宫北迁纠集义旅为勤王之举势既不可为乃登赣之马祖岩遥望中原白云渺弥而翠华不可复见悲歌激烈闻者涕下已而痛愤益深誓不食元之粟赋诗壹章有自许有身埋汉土终怜无泪哭秦庭之句遂赴龙头江而死其忠义之志盖然云府君生甫一岁宋初改物兵燹犹未息祖母吴氏与其母刘夫人挟之走南雄艰难险阻莫不备历府君幸既长俾归从乡先达雷州推官刘公震游夫人月自程督之府君性既颖拔复知以绍述为事昧爽即兴挟册映檐光而读至夜漏下二十刻亦弗休由是融贯于经子史集诸家握笔为决科之文顷刻千余言长风驱涛而雷电与之相后先也夫人喜曰吾有子如是吾夫子为不亡矣夫人或与府君语及龙头江事府君辄长号弗辍几欲无生及祖母与夫人相继而逝府君竭诚于葬祭之礼观者咸曰钟氏世有孝子感乌堂之作不得专美于前矣府君初娶田州判官凌君昌任之女生一子而卒兴宁尹马君良奇府君之为人复以女妻之遂同之官凡马君之善政所以锄奸扶懦涤冤疏滞者皆府君有以发之广东帅阃及海北廉访使者闻府君学行之懿交荐之署为雷州路学正府君以海滨非久处之地力辞而归下帘讲授从者数百人咸共推尊之号曰一峰先生云府君仪观伟然终日正襟危坐人莫能窥其际晚益刊落英华穷极根柢所居仅蔽风雨所入仅足膋粥而处之怡然至于赴人之急虽蹈水火有不暇顾者君子尤称之府君生于正月某甲子殁于重纪十月某甲子得寿仅五十又五濒卒无他言唯属子力学厉行毋坠家声而已所着书有诸经纂说易书诗衍义弊帚集若干卷藏于家府君凡三娶初凌氏生一子即恕字以行至正癸巳乡贡进士署濂溪书院山长不赴次冯氏无子次凌氏生二女一早世一适凌德祥孙男三人曰肃曰缉曰熙女一人适某曾孙女二人尚幼府君之卒也葬于龙山之南洪武庚戌秋八月某甲子再迁于仙女湖之西与凌氏合葬焉实县南之五里也惟府君生于忠孝之门耳濡目染已能立乎其大者及求诸六经验诸躬行所见益真切所获益粹凝虽不见用于时而弟子从之者皆知所谓孝悌忠信其有功名教甚多是亦为政也中州君子恒言虔南为遐荒之地贤才鲜少有若府君者其裔胄之悠久家学之盛着文行之隆蔚初亦何减于中州人之好论议往往如是是重可叹也因按鄱阳董先生之状大书以铭府君之墓庶几白府君潜德于远迩虔南之士读余文者亦当有所奋励而兴起焉铭曰美人之班班乎而忠信以为冠乎而佩纯知而鞶华文乎而光彩之如乎而长才诎而弗信乎而陈政而屏奸乎而柔之立而强之刓乎而皋比设而师道尊乎而反浇凉而为庞惇乎而一乡之善士质其玉温乎而岐有鸣凤鲁有祥麟禹而天之生贤无方何畅复何屯乎而勒铭墓门乎而庶昭昭其永闻乎而承事郎彰州府彰浦县知县张府君新墓碣铭张之为着姓尚矣自轩辕第五子青阳生挥为弓正观弧星始制弓矢因姓张氏历代以来勋贤轩冕未尝乏人其居饶之德兴吴阐里者讳鹏仕唐为节度使至五季时子孙犹授节钺宋天圣中龙图阁直学士焘尝同文潞公诸贤为洛社耆英之会暨还饶见旁县安人有山名若岭林樾苍润灵气回合因移居其下五世孙一清中特科进士第一与同邑汤文清公最相友善推究经传反覆诘难必得肯綮乃已自时厥后族日以蕃读书之声琅琅乎西东擢上第者凡十预荐送者二十又七荐绅以为荣一清若干传至宣义郎某宣义生某举进士上南宫历斥时政之弊有忤执政遂下第某生英肥遁终身饮水着书以自乐有春秋属辞若干卷藏于家英之兄国学上舍某当宋箓将讫帅安仁义师从谢枋得勤王及战败家遂为墟英子禹受方在幼最号孤贫后能遵废举之术大振其宗田货悉逾于前人初无嗣育仲兄某之子玙为后年四十七始生府君府君讳理字玉文十岁通经史十五能属文父悦曰吾宗书种弗绝矣为筑义湖精舍于室之南偏聘明经老生为师遐迩之士鼓箧而来咸食饮之由是游从者日众而府君闻见益广县令长嘉之旌其里曰儒贤云府君以累世科名欲起而踵其后复往从庐陵王君充耘习为程试之学较艺江浙乡闱不中遂学诗于翰林学士承旨张公翥张公见府君襟度冲旷深器之悉授以诗家之法府君寤寐不忘虞文靖公集览其所赋击节叹赏不少置蕲黄妖寇相挻为乱破饶州已而安仁继陷杀戮到鸡犬府君携家避去临川时江浙行省左丞老老公江西行省丞相亦怜直班公屯兵信之弋阳营垒相望府君遣张世英请檄起兵遂同弟彖间道归安仁闻外孙陈政养甲士三百以自卫府君召政与计事命伏兵于户内椎牛酾酒诱伪帅二十四人醉饮于庭缚送于官斩之复谕其部曲曰尔帅已成擒即宜改图稍缓成菹醢矣众翕然归乃研墨汁署其衣曰兴安义兵二日之间得健儿四千金溪白砂盗周谦入境钞掠府君命彖将健儿往逐斩首数百寻歼之白砂盗平丞相出兵平饶号一十万至贵溪彖以兵迎一鼓而安仁复彖受命摄县事伪将军彭浩拥七万众逼丞相于团湖丞相兵欲退彖部骑卒执麾前驱丞相遽下令出战浩大败斩首三万级积尸如山彖导丞相前进复饶州军士乏食且重以疫疠府君率县大姓输粮一万二千斛散之时寇盗充斥南通闽比适燕唯安仁为便使者乘传而来络绎不绝皆仰给府君家为之贫江西剧盗黄濂举猖獗不可制左丞火你赤公檄彖共平之府君授彖计焚其窟穴贼遁去别据岩险为拒守设伏于道彖乘胜深入贼突起而蹴之彖力斗而殁府君失声哭曰折吾右臂矣吾当上告方伯以复尔仇下命介子以奉尔祀庶几尽吾心尔遂急攻廉举廉举惧别降江西行中书未几复叛府君与王伯美夹攻大败之杀其兄廉靖廉举夜走菘溪吴友文械送府君献诸幕府尸于市且求杀彖者五人烹之而以中子为彖后里岁俭人多相食府君移粟以振仍禁山谷氓勿出钞道商贾懋迁如承平时四方辟地者三百余家皆依府君以为安五年之间号为小康辛丑岁八月天兵取九江九江与于江连府君知天命有所属往赞其守臣王公漙以全城内附皇上召府君至南京擢知徽州黟县事黟在万山中自近代来高陵巨壑皆有赋民不堪命会部使者至府君力陈之言与泪俱使者以其事闻下营田司核实惟田输粮余皆置不问黟民得以少舒秩满改知漳州漳浦县及行民争拥马垂泣而送之漳浦接连溪洞民善乱旧于其地置汀漳屯田万户府及入职方诏征屯田军赴京万户吴世荣遂叛府君集民兵攻世荣戮之具上奏中朝免其征海寇林仲明郑惟明郑君长恃能出入海涛先后为背叛漳州卫兵虽尝剪除而渠魁逸不可捕府君悉用谋致之磔裂以徇民畏威不复敢为乱俗尚妖术咒物食人久则成形于腹中物动人辄死云役其魂为奴府君廉知之毁其淫祠数十区其害遂熄邑多良田其堤防为潮水所啮鞠为草莱之区府君修筑之百里之间皆化为沃壤土豪罗季二族党与甚众恒持官府短长府君徒其家远方事始帖帖府君且谓蛮夷不知礼义无善教以牖其良心尔乃为修学聘师集子弟而诲饬之三年之间政教大洽府知事孙希颜尝有求而弗获及以赃墨败诬府君以白金百二十铢为贽刑曹逮府君坐以不宜与事已释将趣装南还忽遘心疾恒怦怦若弦目不暇瞑遂卒实主于江宁栾氏其时则三月五日壬子也年五十九同门友夏君通为称贷袭敛以某月日权厝于聚宝山府君娶临州王氏出荆国文公之后吉水州判官某之孙女也先七年卒子男尚德次九德即为彖后者次报德女常德适临川许观孙男三人桐木东府君天性孝友父病亟夙夜吁天祈以身代仍刲股和药以进疾乃瘳后二年卒事兄玙唯恐弗获其欢心然操履刚介不谐于流俗而非义之财丝发不取故居官之日命其子负贩以自给及其殁也橐无一钱识者颇哀焉濂为左史时见府君清溪上府君方以意气自豪醉墨淋漓有鸾跄凤翥之势颇异其为人自是数与之游暨别去为县声迹不相闻者六七年遇与府君交者辄询之皆不能道其详今年夏忽有哀绖踵门者则府君之子尚德也惊而问焉府君死且殡已逾月矣嗟夫十数年来朋旧凋落殆尽如府君康强者亦复弃去人间世则夫沉酣声利自恃以为久长者果何如也因为泣下数行既而尚德将奉柩归故乡以某月日葬于某山之原持夏君所状群行请为文勒墓上濂府君之友也不为之铭孰宜为之铭铭曰维其文五色絪缊扬葩而吐芬维其武扼彼妖旅退缩莫予侮维才孔臧曷施弗良维邑之试变剧如易维泽之滂然维民之庞然维声之锵然维神之难言胡不求其延吁嗟乎贤吁嗟乎贤曾学士文集序翰林直学士临川曾先生既殁其子中卫经历仰发其平日所着望周山金石斋青华闽海昭回从政丙午居贤前后编凡九稿及逾海逾辽二志通类为若干卷介其同年进士雷燧征濂序其首濂时窃禄词林修史事严虽诺之而未暇为后三年仰之弟侪复走南京申前请为尤切濂将焉辞惟曾氏出于郕国公自都乡侯据南徙代有显人至于文定公巩文肃公布文昭公肇起于南丰遂以文章名天下文定之制熛鸷奔放雄浑瑰伟文昭之作简严平实温润雅驯最为学者之所同慕不翅景星之与卿云而文肃之子司农少卿纡固守家法亦以辞章称君子谓如鲁殿秦碑见者珍惜自可孤行于二公之后司农从孙季狸蚤从吕居仁徐师川游又能大肆于文其文言质而义正干道淳熙间群公多畏敬之自时厥后作者继轨要不可以一二数呜唿何南丰曾氏之多贤哉先生之裔分自南丰父祖皆宋进士书诗之业远有端绪先生既承家庭之训又出从元夫巨儒游钻研六经孳孳唯恐弗力闻吴文正公讲道华盖山裹粮往叩之胸中疑难一旦冰释自是达之于文奋迅驰骋皆足以如其志至正辛巳尝举于乡明年试礼部报罢当路惜之连荐为校官皆不赴后十四年甲午始擢进士第助教国子修撰翰林出任江西行省郎官入成均为丞遂升司业进详定副使拜监察御史已而复为副使改今官而殁先生名位既显海内求文者接踵而至凡得片言只简不翅拱璧之贵盖先生之文刻意以文定公为师故其骏发渊奥黼藻休烈起伏敛纵风神自远王良执御节以和銮而驱驰蚁封也朱弦疏越大音希声而一唱三叹也涛起阜涌飙行云流力有余而气不竭也擅一代之英名作四方之楷则先生其有之矣濂也不敏幸识先生于建邺欲以古文辞就正焉而先生亡矣故因仰之求文历序南丰曾氏世学相仍之盛书于首简使读之者知先生无忝前人则为先生之子若孙必将感激奋励期无愧于先生者矣先生名坚子白其字也刚明正直政事多可书已见其姻家危公素所撰墓铭兹不书皇明雅颂序皇明雅颂者鄱阳刘仔肩之所集也其曰雅颂者何雅者燕飨朝会之乐歌颂则美盛德告成功于神明者也今诗之体与雅颂不同矣犹袭其名者何体不同也而曰赋曰比曰兴者其有不同乎同矣而谓体不同者何时有古今也时有古今也奈何今不得为古犹古不能为今也今古虽不同人情之发也人声之宣也人文之成也则同而已矣然则曷为谓之同江河沼沚有不同也水则同陵峦冈阜有不同也土则同人动乎物有不同也感则同趋其同而舍其异是之谓大同曷为知其为大同期归于道焉尔归于道焉尔者何世之治声之和也声之和也奈何天声和于上地声和于下人声和于中则体信达顺至矣体信达顺其亦有应乎曰有三秀荣朱雀见龟龙出驺虞至嘉禾生何往而非应也应则乌可已也乌可已则有作为雅颂被之弦歌荐之郊庙者矣是集之作其殆权舆者欤观世音菩萨画像赞梵称阿缚卢枳伐罗唐言观世音也其观世音菩萨与南阎浮提众生有大因缘凡众生有急难者一称菩萨名号皆得解脱凡诸所求亦复如是是故奉其像者十室而九各出巧思庄严妙相永嘉林一清为上原尹治政之余稽首参礼用清净毫画东大瀛海水势喷涌傍有磐石菩萨见天人相翘其一足坐彼石上护法大神身被宝铠骈立于左善财童子乘莲叶舟合爪遥礼自右而至其上日轮正照云气杳漫其下龙女持珠仰首而献品物咸秩观者动容如亲见菩萨于补怛洛迦山也比丘似桂乃孚中信公之上足也耽嗜般若如饮醍醐以濂信向佛乘持像请赞濂观一清运笔皆有所表见非徒为虚饰而已中绘菩萨现大悲相表慈悯众生故在大瀛海中表香水法界故日轮正照表本性圆明故云影交重表尘沙无尽故大神威严表降伏魔军故善财瞻礼表正信不回故龙女献宝表地无所爱故惟观此像者目击道存不以像视像而以法视像瞻礼之顷三十七道品一时证入八万四千尘劳门悉皆降伏则是像者其于进道亦不为无所助也胡跪作礼而说赞曰稽首大士天人师神通变现于一切寻声救我众生苦是则名为观世音大东瀛海洛迦山岩洞时时发光彩示以澎湃海潮音或因音声而入者即得见佛了无二有一宰官施善巧能以绘画作佛事大士宝相毫端现翘足而坐衣褊Ａ慈容颙颙屹不动红光下照日正中云影交加无尽藏善财南询遽作礼脚踏莲花以为舟龙女持珠向空献种种皆为法欢喜上有威神金刚王护持佛法极严勐我知大士无形相有相当与虚空等虚空廓落遍十方胎卵湿化皆含摄以至河沙诸品类一一皆于相中现中求一发不可得愿执须弥以为毫舒卷六合以为纸画此无边相好身大地众生眼皆见见者人人皆作佛百千劫罪悉消除不许役役从外求一弹指顷皆究竟陈氏谱图记越之陈氏其先出自颖州一迁于光之固始再迁于泉之南安传若干世有讳如瑰者生宋光禄卿舜华光禄生太常少卿知信州侁三迁于越州府山新河之滨大常生朝散大夫彦弼朝散生七子知同安监丱定远知县国子司业諲余则谠训柔中季亡其名同安生文林郎仲钖定远生四子仲彝仲粹仲宽仲宾仲宾魏王府记室谠生宗正寺簿大显司业生四子大中大成大中大理寺簿长与季亡其名训生二子名亡柔中及季其后无所闻文林生恪自恪而下子孙富多今不可复知大理生宗正寺博士颂颂亦生七子太学上舍嗣庆文林郎一新龙图阁直学士知衢州又新次则艮柔蟾晋多亡嗣一新生二子麒麟麟为艮之后麒左宣教郎生德星德元德元为麟之后德星生二子元市舶都目克和及胜之胜之复为德元后都目生五子源敬复升瑞敬仕于国朝福建行省员外郎升金华县学教谕胜之生四子仁逊贞礼自时厥后源生杰烈敬生煦吴府伴读煦复生默升生熊烝仁生燠烨焴逊生爟其繁且行盖未可量也予窃闻之自受姓命氏以来孰非神明之胄稽诸载籍焕然可睹传世稍远往往浸非其旧而降为皂隶者有之世德之传固不可谓无人其衰微不振者抑亦多矣有如陈氏自宋以来擢进士第者先后相望功业显融名着当世逮至于今而其流风遗泽尚有衍而无替不亦盛哉光禄十一世孙曰敬与升咸与予交而敬之子煦复来受经遂以谱图记为属予因效史传世表序着之而不敢上溯其本源者盖氏族之学难言久矣析支分裔唯唐为最盛而国姓无定论林宝作元和姓纂而自姓不知所由来今人类能非之予记谱如瑰之上不欲妄加攀附诚惧后来者相非亦犹今人之非前人也继今而往陈氏子孙当代加纂修而弗坠庶几其事核其言真而不昧于春秋传信之义云浦江戴府君墓志铭濂弱龄时师事渊颖先生吴公于浦阳江上先生素有林泉之思以五泄七十二峰之胜特往游焉时某实侍杖屦之侧未至五泄二十里日将莫乃抵戴府君之居宿焉府君大布冠衣风神峻洁超然有前代遗风设筵以飨先生直至夜分四座皆摧竭不能支府君危坐肩背竦直曾无动摇意濂窃异之因质于先生先生曰府君之行可称誉者甚众姑与尔一二言之当德祐丙子之变恶少年相挻而起执白梃暮夜击伤民咸不能自保府君用计安之卒能养厥父母无他虞府君往游浙水西或妄言府君道卒母夫人朱氏哭之丧明府君还念母不置夜露祷于天摘木叶曰冬青者浸水舐之期年目复明人以为孝感所致朱氏既殁其继母傅氏生子惠方秉为政府君漫若不及知凡资产一听惠所取弗与之较惠与乡井不相能人欲求隙加害府君资其远仕闽峤避之贫民有贷钱不能偿者府君出质剂悉焚去姻族之无以自存者生使其能养殁使其自藏汲汲如不足从祖母盛氏张氏各生子而寡居府君养事之尽礼以全其节其子先长悉稽前人土田均予之此事尤卓异于人人者濂闻已窃谨识之后三年应书乡闱识府君之子性中遂与性中定交又十年性中之子灏从濂学经于郡庠濂一一叩之其事皆如先生言则府君殁已久矣今年春濂有千里之役性中要濂于道且泣且言曰知先人之详者莫过于吾子吾子倘不铭之孰宜铭之濂不敢辞府君姓戴氏讳呈字君玉世为婺之浦江人曾祖某祖某父子道府君享年八十有四某月日生某月日卒以某月日葬于止戴宅之原先配许氏生长明再配薛氏无嗣三配李氏生从善思诚性中用和孙男灏某某呜唿若府君者可谓一乡之善士哉为之铭曰其生也全其殁也安君子知其然而不知其所以然请视斯阡卷十三•翰苑后集之三故茶陵贞母陈夫人谭氏墓志铭共姜守义赋诗以自誓孟母训子断机而示警贞节昭乎阃范诲言翼乎阴教传芳往古垂则方今况乎百世之下闻风而起励志于蚤龄收荣于暮景其操若金石而弗渝其训类冰蘖而加饬勖厥令子为时名臣有若贞母陈夫人者其亦卓乎不可及已惟夫人讳某字某姓谭氏谭为茶陵巨族真隐遗曹云阳之山如翠旗之开张紫微之峰若铁马之驰突势绵延而蟠结气絪缊而鬯达清淑所钟嘉征攸赖故夫人之生也髫稚之年婉慧绝品剪缀之工不学自能丝枲之习共事惟谨特钟爱于亲闾蚤择配于君子时则有如陈府君讳某世载徽美生同里闬雅称诗书之府允为簪缨之裔盟言既订童幼来归祥祯之应日臻温煦之福自至逮及笄龄益增遐识祗事舅姑备敬养之道敦睦夫党致雍肃之义主中馈知修洁之方佐烝尝尽憷惕之敬见称耇长表厉宗门不幸年甫三十遽陨所天澧水秋竭叹兰蕙其可馨岭松冬藁怅女萝其焉托未亡之称弗绝于口一醮之义不改其节有子曰某赋资颖拔禀识刚明寤寐群经欲明体以适用三错诸务思致君以泽民元之季世四海兴戎乃崎岖于兵间寻盘旋于江表适值圣主龙飞群雄川赴庆风云之嘉会喜鱼水之相逢试以檄文辞意雄伟听其谈辨筹策深弘遂署为东曹掾当大将四征之日正羽书交驰之时酬答整暇事无凝滞会淮安纳款奉命征兵甫高邮之斯届俄伪吴之见絷抗论弗屈陈义益高因慑服其强悍获遣还于朝署由是入赞省垣出掌邦宪协恭而庶政惟和震荡而百壬自避其典守剧府也刬累政之极弊登难集之积赋政令所及精采一新其参预机务也立经陈纪期底隆平之治献可替否益尽匡弼之忠洎乎执法中台澄清诸道白简纠刻而物无遁情赤墀敷奏而廷无留议盖持己清白洁如冰雪遇事果决捷如风雨所以姓名达于寰宇政事书于竹帛信无愧古之名臣者矣先是兵燹方张母子睽隔皇上录贤念功俾从间道迎养赐之以金缯居之以室庐恩宠便蕃焜煌无比动荐绅之慕艳形骚人之歌咏佥谓夫人德积于躬禄被嗣续身具膺于五福养不减于三牲安受尊荣以及考终衣食赙之厚棺椁宅兆之佳亦云备矣夫人曾祖某祖某父某妣某氏所生三子长即某中奉大夫御史中丞次曰克宽壮年而夭次曰复克荷家政一女曰慕贞未嫁而亡夫人以洪武辛亥十有一月戊午殁于京师之寓舍寿六十九中书省臣以其事闻特降敕旨俾归葬于故乡发引就道祭以牲牢哀荣之礼允谓兼至明年壬子某月日枢还用堪舆家言卜地于某山以某月日窆焉礼也予窃闻之人材固因山川而生山川必籍人材而显眷此茶陵旧称良郡得名肇自于汉侯高隐但闻于唐哲年祀虽遐简册靡载终无宏伟之才符此高深之气惟中丞公生逢景运展谋猷才略以佐兴王之业用忠贞鲠亮上结万乘之知勋伐炳朗声华赫奕理应有待名始不诬庸因造铭并纪嘉绩使知枝叶敷腴必有资于本支流畅达必远借乎源云尔铭曰云阳之山聚灵孕釐笃生贤母蔚为女师侃侃德容温温令则尊章是共先后惟式中道遘屯良人弃捐哭声摩云血泪迸泉爰从青年以迄白首抱节自誓终天独守寒灯夜织秋稗晨炊栖志益励茹苦若饴欲亢其宗唯迪厥子熊胆成丸鸡声趣起积学既富受材复雄竟乘青云去从真龙臬司腾英藩府效绩如凤斯鸣如鹰斯击三预政路司宪台端正气一畅奸胆自寒彩衣趋庭牲鼎就养天宠日加人荣莫让庆绥福履年觊期颐风木不停薤露增悲非有母仪曷成令胤勒铭岩阿以表贞正刘兵部诗集序诗缘情而托物者也其亦易易乎然非易也非天赋超逸之才不能有以称其器才称矣非加稽古之功审诸家之音节体制不能有以究其施功加矣非良师友示之以轨度约之以范围不能有以择其精师友良矣非雕肝琢膂宵咏朝吟不能有以验其所至之浅深吟咏侈矣非得夫江山之助则尘土之思胶扰蔽固不能有以发挥其性灵五美云备然后可以言诗矣盖不得助于清晖者其情沉而郁业之不专者其辞芜以庞无所授受者其制涩而乖师心自高者其识卑以陋受质蹇钝者其发滞而拘古之人所以擅一世之名虽其格律有不同声调有弗齐未尝有出于五者之外也濂于职方郎中刘君之诗其殆无所愧矣夫刘君名崧字子高故为西昌大族前代以科第发身者三十七人刘君亦以明经举进士而其志之所嗜尤在于诗况刘君天分甚高自为童子时辄有惊人之句比长益淬砺弗懈上自诗骚下从魏晋以来迄于唐宋凡数十百家皆钻研考核穷其所以言用功既深精神参会绝无古今之间已而曰此固可矣然犹未也乃束书走豫章与辛敬万石周浈杨士弘郑大同游而此五人者负能诗名见刘君皆惊异之相与杨确风雅夙夜孜孜或忘寝食反征之于古了然白黑分矣已而又曰此固善矣然犹未也复痛自策督日赋一篇虽冱寒之折胶炽暑之流金刘君拥鼻鼓膝时作呜呜声不成章不止也数年之间卷轴盈几已而又曰此固若有得矣然犹未也复具布袜行缠临钓台上三顾山陟虎鼻峰眺龙门或竟日冥搜或终月忘返然以州里之近未足以穷耳目之遐观环江右之境有奇山川不论道途之远必一至焉襟宇向广终若未能舒畅厥志复度庾岭勺曲江玩韶石过清远崃登越王之台蒲间泉游石室历观海北名山再涉鲸波览琼台双泉之胜而还刘君之诗于是乎大昌矣濂幸获读之凌厉顿迅鼓行无前所谓缓急丰约隐显出没皆中乎绳尺至其所自得则能随物赋形高下洪纤变化有不可测置之古人篇章中几无可辨者呜唿前千年而往者吾已知其人矣后千年而兴者孰敢谓无其人乎苟谓有其人非刘君之作将能行之于远乎世无刘君五美之具而徒诿诗为易易者其果可信乎濂也以缪悠之资玩时揭日不能成一章性雅好登临又无济胜之具虽于诸家诗无所不读终不及窥其藩篱有负师友多矣其视刘君不亦重可愧乎虽然濂虽不善诗其知诗决不在诸贤后故因作序而相与一言之使郊愈复生当不易吾言矣刘君之诗十九岁以前皆焚去二十至四十九之所存亦十之七八耳今其门人箫翀所编者凡若干卷翀字鹏举亦嗜于诗盖得刘君之传者也弔忠文弔忠文者为豫章新吴黄君翊作也夫人臣尽忠事君之常经也忠其可弔乎使忠可弔则世之不忠者有可憾焉矣黄君字孟翔翊其名也通春秋工于属文每以奕叶为儒铮铮思自见会进士科罢去作江西部使者属亡何又弃去司计庐陵学宫满一考冀可循例补校官廷议改法以钱粟吏不可为人师更辟大府椽君不得已受事庐陵郡君性刚劲不可回挠事碍于法辄抱案历阶而升摘其语与上官议反覆相钩连上官怒斥之屹立不少动已而卒如君言安成土豪暴甚州县畏之如鬼一旦杀人上下相目莫敢逮同列嫌君木强嗾君行豪树栅自固君命拔去抵其门恶少年数十执刃哗而出君叱曰尔欲反耶少年曰反则不反汝足稍前即刳汝肠矣君曰尔主自杀人何与尔事顾乃同族灭耶少年色动君挺身唿而入曰尔即杀我尔即杀我少生皆投刃走君趋坐堂上索豪豪知事急出见君求解且诱以重赂君阳诺之与其俱来置诸法人见君咸戟手指曰此健吏不可犯也大盗起蕲黄将及郡郡二千石与官属皆云鸟逝君独止孔子庙堂盗获之知其为府掾强之仕使行官书君骂曰死狗奴我死即死其能官于贼邪盗怒反接于树历一日意其自悔抽刀砺颈曰从则禄汝不从则血涴吾刀矣君大骂愈于初贼斫首而去呜唿事君竭忠固以死继之然亦视其位之何如耳当是时统制阃外者宜死之专城而居者宜死之荷戈御侮者宜死之然皆未尝死君以一府掾之微可以不死也即不死物议当不及乃能瞋目詈贼视死如归使其当前三者之任其激扬奋厉足以有为可知矣此不为而彼为之悲夫君之子载以文学擢第奉常间拜予泣道君事请为文然君之死孰不以为忠至其从容就义则鲜有察其详者予因造文一首托之楚声缠绵悲怆以白君之情君虽在九泉必当以予为知己使世之不忠者读焉其亦有所愧夫君之友庐陵萧彝翁乡贡进士也参谋军事于省府伪汉陷庐陵赴井死妇弟同县邓椿为临江府吏临江陷椿集庐陵义军千百济以舟偕万夫长杨躭等与贼大战城下三日兵溃投江死其志与君同俱人杰也法宜牵联得书文曰繄委质以事君兮秉忠贞而不隳斯天经与地义兮位无间于尊卑当海岳之尘昏兮鼓腥风于干戈譬巨潴之失防兮泛摇摇之大波悲何山之不怀兮复何陵之不襄舞鱼龙而跳罔象兮孰举手以阏其狂倚长剑于天外兮岂予力有不任瞻九关之莫通兮谁属予以三军矧秘计之屡出兮复掩耳而不予听妇人难与图谋兮徒有泪以沾膺恸哭而叩苍旻兮予伥伥而安之或危蹙而无所聘兮将誓死以为期胡妖氛之日炽兮绛帕首而狂唿冠切云而佩葱珩兮弃坚城而长逋予虽贱为府史兮颇尝与于禄食纵一粟其亦君恩兮敢曰职卑而莫恤毁车杀马而遐逝兮人孰得而非子君有急而臣背去兮其自揆为焉如彼王蠋本齐民兮虽君禄有不享尚一死以报君兮植后世之大防况予结发而好修兮闻圣谟于父师临难而求苟免兮非禽兽而须眉予岂异夫人人兮甘恶生而乐死唯杀身以成仁兮免君子之所鄙望巍煌之宫墙兮实宣尼之秘祠亟摄衣以从之兮依嘉树之谷嵯中心皎如白日兮即万死其奚惜与渊骞游于地下兮亦予情之深怿瞋目而詈贼兮经百折而弗变卒从容以就义兮诚遗言之堪践尔死固若伤夭兮凛万世而犹生较丧节而久存兮历百龄其何荣吾知尔精魄之攸化兮下醴泉而上卿云之一物固为休祯兮岂尔心之所诉必震荡为风霆兮叱列缺以施鞭殛不忠而为齑粉兮使天威之昭宣嗟邓萧之二生兮眼见义而不见水宜与尔为三忠兮享百世之明祀悼余生之蹇帟兮力不足以振之悲风潇潇而四来兮谩含哀而陈辞周尊师小传周尊师名玄真字玄初世居嘉禾后迁于姑苏其父月心通阴阳家言用达官荐为其学教授母林氏玄初生八岁教授君殁独随母以居逾四年忽有庞眉翁类道人剑客者过之爱玄初精神溢目不类尘中人制道家冠服被之玄初果喜又二年会上真道院施如意囊囊贮诸物集四方人使探钩取之玄初欣然仰天祝曰我诚探得第一即离俗无疑已而果然乃走嘉禾紫虚观从李拱瑞为道士拱瑞南谷杜真人高第以道行闻既得玄初授劾召鬼神之术开元寺沙弥为狐所媚羸瘁垂死玄初嘘气禁咒之狐即跃出众杀狐其疾辄愈范庭芳之子曰孟奎庭方钟爱如重璧蛇鬼侵之沉痼不能脱玄初飞符往劾蛇鬼遂绝玄初不以为已足寻受灵宝大法于曹桂孙会吴越被兵游魂出为厉玄初建坛陈醮祠白曌五十回翔坛上久而后去及浮河筜灯二灯飞起高悬柳枝人惊以为神功万夫长沈实母殁痛念之弗置聘玄初修祠事实因问曰闻君能召曌有诸玄初曰然遂趣神要之素羽翩翩自空而来凡四十又二若果属其指唿者实喜复问曰君能致吾母魂魄乎曰可即剪纸为旌令童子执之玄初左右顾视作叱啸声旌重将压地母降于童音声威仪如平生实与家人环之以泣初霅川有神师曰莫洞乙唿云役雷狎亵如儿戏晚授其徒王继华继华授张善渊善渊授步宗浩宗浩欲授人无契意者见玄初因以其秘示之自时厥后雨旸有弗若郡二千石县大夫俱致书称弟子请玄初絺之屡有奇应其尤异者京师旱夏五月至于秋七月不雨太师李韩公方秉钧轴亟命左司郎中刘允中迎玄初致雨是月庚寅设雷坛于冶城山研朱书铁符投扬子江中波涛遽兴玄初夜坐斗下存神窈冥电光烨烨绕身达旦辛卯玄初握剑上坛召风师霆伯誓之俄阴云蔽空大风拔木雨降如翻盆韩公曰此法师雨也四民观者佥曰此法师雨也玄初曰未也明日辰时再降雨乃足尔至期复果然有黑龙蜿蜒见西方迨午始霁韩公以币赠玄初玄初不受竟拂袖东归朝绅嘉之以文辞道其功者不可悉数明年庚戌上欲问鬼神情状于道家者流嗣天师张真人与玄初皆被召钖燕于光禄寺礼遣其还又明年辛亥秋九月己卯上召玄初至京见于武楼从容赐坐访雷霆所以神之故玄初对曰天地之间无逾阴阳者因其运转故有神神与人合者也雷非人无以知雷之天人非雷无以知人之天天人相孚本同一理尔上悦今年壬子春三月不雨中书右丞相汪公命玄初致祷仍于冶城山建坛其应如初玄初为人多内功兼好泽物葑门石桥废费将巨万计玄初谈笑成之初主丹霞道院尝一新其祠庙继住持常熟致道观观有丹井芜没且久玄初求得之重甃以甓作亭覆其上玄初尝构来鹤轩于丹霞密林间披鹤氅衣执黄庭经一卷焚香默坐人竞称之为鹤林高士云太史公曰予游江南见玄初凤皇台上方瞳烨然长眉耸然傲睨于万物之表窃意缑山仙人乘鹤吹笙而徕下也亟往叩长生久视之要玄初乃言曰混沌之时一气孔神无形与声入之无门子盍索于唿吸之根乎其体中虚玄象之初不依物以居枝扶而叶疏能黜其知守其愚则群阴尽销而纯阳独舒矣子盍慎诸予敬受之以还而未之能行也然而玄初之役使鬼神者其能斡天道之枢欤抑玄初孝于亲一日不见辄悬悬如饥欿欿然若有所疑经曰孝悌之至通于神明玄初所以能变化者其或有系于是欤非欤冲默斋记保宁禅师以冲默号其斋居来征予记予案字书冲者虚也默者静也即佛氏空寂之义也惟其冲也故默则冲为体而默为用惟其默也故冲则默为本而冲为末二者之理恒若相因未有默而不冲冲而不原于默者也夫太虚寥廓从横自如阳运阴行真宰不动此两间之冲默也自无生有从有入无外虽纷纭中实有定此万象之冲默也灵光洞然出入无碍诸缘自忘大用常寂此一心之冲默也我念不生法从何起生灭本空而况于法此诸法之冲默也冲默之义大矣哉呜唿有情之类亦云伙矣奈何营营逐妄扰扰迷真竭昼夜而实其所无反覆胶滞不求脱离是不知有冲者也风性所激运转不停焉凝冰倏焉焦火十二时中无一息少宁是不知有默者也非大觉真人出而救之将何所底止乎然而妙明真性不涉三际元自冲虚本由默静无所不容无所不具因无所不容故万有历然而未尝有窒于虚因无所不具故群动森然而未尝有离于静静固非动动亦静也虚固非实实亦虚也冲乎默乎其造道之枢要乎彼李伯阳所谓致虚极守静笃者若近乎冲默而涉乎有为也韦应物所谓隐拙在冲默者欲借是处世以保和为冲寡言为默者也而非其至者也然则何以为至乎必也入不二之门而后真知默也真知默者则无所事乎冲也禅师汲汲求法者也尝揭冲默以自励故为略疏体用本末而言之然亦未尝有所言也禅师名觉慧字敏机吴兴人出世嘉兴之祥符近从四辈之请分座说法于大天界寺寻主宝宁禅刹盖有志之士也送张礼部兼晋相府录事序皇明御天区宇敉宁文化洽熙罔间内外圣天子犹旰食宵衣欲图治安如黄虞时在野之贤无不遣使罗致于庭当是时钖山张筹惟中用监察御史荐上名铨曹四方来者云拥而林布铨曹各因其才命题试之而惟中前进士乃以经学对初覆考佥谓良才遂列为首选又明日丞相引见于奉天门上亲御翰墨疏其名下曰翰林应奉其次而下悉用奉天选授官则惟中特被简注可知矣已而惟中视草北门文辞雅驯而能弗悖上意于是日侍左右或讲说经史或应制赋古今诗未尝不再三称善甫一载特授礼部主事未数日会晋相府录曹阙官复命兼之命既下六曹之士咸曰学者当明体而适用苟学矣而不施之于政是玉卮之无当也奚补焉上之摩厉惟中者厚矣诗人颂文王作人之盛有曰肆成人有德小子有造其今日之谓乎三馆之士又曰词林之设官自学士而下曰侍讲曰侍读曰直学士凡若干人而待制修撰编修之属不论焉夫以贤才如此之多其事始集惟中以一人独当其任亦未尝见其有缺败非其才之果良乎苟使议礼于仪曹赞画于宗藩其有不称职者乎传有之君子学之在躬当无施而不宜惟中其有焉金华宋濂则曰二者之论固当矣濂则以为天下才良者众矣能致万乘之知者几何人哉纵知矣论说或不合沉没于下僚十年不调者有矣纵调矣或处闲曹冷局首尾拘畏不能展其志者有矣今惟中以一布衣之微上膺宸选未久而三迁官官皆清要之重寄不知惟中何以报上之赐乎奔走承顺以为恭非报也出入谨饬而自防非报也唯精白一心以承休德常如天日之照临有知无不为为之无不竭尽其智虑庶几稍无愧耳他日名存竹帛功在国家不于惟中之望而谁望乎会上钖晋王土田于吴惟中将履亩而实之过家上冢以为乡邦荣濂惟中老友也故于其行不敢佞而以规杭州灵隐寺故辅良大师石塔碑铭正月十六日灵隐释氏大师灭度报年五十又五僧夏四十龛留五日顶有暖气体貌如生又二日用阇维法从事齿牙坚洁舌根红润皆无坏者及火既灭诸设利罗珠圆玉将至盈升四众争取灰烬为尽其弟子某等涕泪悲泣攀号无从于是俯从世礼以是年某月日瘗骨于归云塔中实在寺东偏若干步初大师未告寂之先以书属后事于其同门今天界善世禅师泐公曰吾大期已至子宜速还若稍迟迟不复相见矣时公留姑苏谓大师精神尚强岂遽如其所言及治任来归大师火化已数日矣公于塔前自誓必期有以白大师之行传芳不朽垂范将来乃加评骘辑成简编持示其友金华宋濂曰是大师也始终俊伟不愧龙象子通吾宗其言当见信于世盍为文揭之塔上然公以丛林硕德位冠五山护持正法不翅坚城乃不属之他人而惟区区是托非相知之至深邪其又何辞大师讳辅良字用贞其号曰介庵苏州吴县人姓范氏文正公之十叶孙也父讳伯和母郑氏大师诞钟粹气聪悟夙发见浮图氏书辄跃然朗诵若所素习有挟相形术者谓其父母曰是儿骨骼清耸紧峭恐非世间法可缚若使之学佛必能弘大宗乘矣父母方钟爱不信其言大师之里多阿兰若大师日与群童遨游其间徘徊爱慕终日不忍去父察其志与相者言合乃谓之曰在昔范蜀公好与名僧交尝勉圆悟勤公参叩道要卒为天下禅宗吾能惜尔而不使遂其志乎年十五俾从同里迎福院僧寿弥剃落及受其戒即慨然曰学佛将以明心心非师无以示肯綮终日墙面可乎去从北禅泽法师习天台教观所谓三乘十二分研其精华摄其密微充然若有所契士瞻杓公时住天平山白云寺寺盖范氏所建以奉先者大师数至其间士瞻诲之曰教乘固当学若沉溺不返如入海筭沙徒自困耳何不更衣以事禅寂乎大师曰吾将焉从曰笑隐公见主龙翔集庆寺其道大被东南缁白信从如子归母朝廷嘉之赐以广智全悟大禅师之号汝曷不往依焉于是大师往见广智即以全器法宝期之问答之际棒喝兼施弦发而箭驰雷舂而电扫刹那之顷凡情顿丧虽未至清净觉地而所入正涂超然出于物表他日广智再有所问大师发言愈厉广智笑曰得则得矣终居第二义也大师弗懈益虔久之遂契其心法云空川流了无留碍寻掌藏钥于四明阿育王山与住持石室瑛公纵横相叩击石室极推誉之行宣政院檄大师出世嘉兴资圣寺升座说法终归恩于广智云时大师年始二十又六众颇易之大师杀衣黜食为修建之计崇基广构文甓雕甍金碧烨然前后相照往来观者始皆信服居十三年迁越之天章仅阅四春秋移杭之中天竺其倾向者益多有逾资圣天章时会海内大乱兵燹相仍南北两山诸刹皆化于烈焰灵隐古称绝胜觉场凉烟白草凄迷于夕照之间过者为之慨叹康里公为江浙行省丞相妙柬名僧能任起废者莫大师为宜遣使者命居之既至剪剔荆丛葺茅为庐以栖四方学者虽当凋零之秋开示徒众语尤激切其言有曰达摩一宗陵夷殆尽汝等用力如救头然可也然百千法门无量妙义于一毫端可以周知如知之变大地为黄金受之当无所让否则贻素餐之愧矣岁月流电向上之事汝等急自进修参学之士多有因其语而入者化缘既周手疏衣赀入公帑散交游及治丧敛之事顾谓左右曰翼日巳时吾将逝矣及期澡浴端坐书偈而殁大师四坐道场解结发覆如利刃之破罥索甘露之洒稠林无不断绝无不沾润故所度弟子心杲等若干人说法住山明宗等若干人颇号继迹重辉者也大师性简直虽面折人过而胸中无留物与人交无少长一以诚相遇所造偈辞初不经意而语出浑成有若宿构举扬大法不务缘饰而西来之旨自明复以净土观门苦海舟航时兼修之未尝少怠其所见盖卓然云呜唿道行无迹妙极无象求而即之吻契本真未定之先则万缘鼎沸发慧之后则一性洞虚所谓不用其力而无所不力则神器化于玄冥而忠信发乎天光矣有如大师和粹外形渊懿内朗造请之间因言悬解证不染不迁之域泯差别次弟之门非上智宿植恶乎至此哉濂也不敏蚤从诸老游欲假般若为宅心之地夙障已深竟为世谛文字之所缠缚鸡鸣而起唯伥伥逐物而已操觚而铭大师之塔岂不惕然以自怜怅然而遐思者乎铭曰真体如如绝待离纷妄识所胶搅为法尘譬犹飙风鼓埃扬氛化昼作夜触目重昏佛启觉涂高悬慧日白光烂然下销群慝破相玄门最为胜特能定诸缘即超秘密昭昭大师上承禅宗一真归源万幻咸空染净两置本迹俱融广智之传其学遂东昭昭大师为法出世嬉笑怒骂皆真实谛涌殿崇峨飞楼弘丽假相以昭非与道戾昭昭大师变通弗拘缘尽即灭视世为虚死生者谁出没在吾化为舍利如摩尼珠来也非留去焉非逝白云在天周流无滞法象既亡勒石为偈式播徽音用垂南裔题天台三节妇传后余修元史时天台以三节妇之状来上命他史官具稿亲加删定入类列女传中奉诏刻梓行世先是会稽杨廉夫为之作传其事颇多于史官盖国史当略私传宜详其法则然也近与台士游尝询之则廉夫所载犹有阙遗者因摭其言补之杜思娶沈沈生三女及子勤而死继室宗媛秘书丞陶谊女兄也生一女思亦亡宗媛弃膏沐而御上奉七十之姑获其欢心下视沈之子不翅亲育十八年间悉毕其婚姻岁丁未九月壬寅台城陷火焰烛天宗媛护姑柩不忍他适为兵所絷驱之行宗媛不从兵怒剚刃于颈深入二寸余不见血而没濒死无他言唯念勤不置曰勤苟不存吾尚何望哉宗媛妹宗婉归周本亦同日死于水谊妇王淑见事急抱其子名长巳者属傅姆曰持以归其父长巳存吾不死矣乃被发乱走明日事定求之不得淑见梦媵人曰吾义不辱身赴南邻杜氏井死矣所怀簪珥亦投其中可闻汉生知之汉生其夫字也媵人以告黎明觅之皆在焉实十月乙巳也然人之受刃无无血者宗媛则以之淑虽死其精灵犹能动物不乱是知贞节之人其超绝诚与常人殊荐绅家相訾嗷者辄斥曰女子妇人女子妇人犹有是呜唿孝经集善序孝经一也而有古今文之异者盖遭秦火之后出于汉初颜芝之子贞者为今文凡十八章而郑玄为之注至武帝时得于鲁恭王所坏孔子屋壁者为古文凡二十二章而孔安国为之注后世诸儒各骋意见尊古文者则谓孔传既出孔壁语其详正无俟商确揆于郑注云泥致隔必行孔废郑于义为允况郑玄未尝有注而依仿托之者乎尊今文者则谓刘向以颜芝本参校古文省除繁惑而定为今文无有不善为之传者纵曰非玄所作而义旨实敷畅若夫古文并安国之注其亡已久世儒欲崇古学妄撰孔传又伪为闺门一章文句凡鄙不合经典将何所取征哉二者之论虽莫之有定然皆并存于时各相传授自唐玄宗注用今文于是今文盛行而古文几至废绝宋司马温公始专主古文撰为指解上之且悯流俗信伪疑真谆谆见于言辞之间以予观之古今文之所异者特辞语微有不同稽其文义初无绝相远者其所甚异唯闺门一章耳诸儒于经之大旨未见有所发挥而独断断然致其纷纭若此抑亦末矣自伊洛之学兴子朱子实起而继之于是因衡山胡氏玉山汪氏之疑而就古文考定分为经传去其衍文及不合经旨者千载是非遂定于一元室之初吴文正公出于临川又以今文为正颇遵刊误章目重加订定而为之训解其旨益明而无遗憾矣东广孙君蕡读而悦之因增以诸家所注名曰孝经集善而其大义则以朱子及吴公为之宗蕡通经而能文辞采择既精而又发以己意其书当可传诵故余为疏历代所尚之异同序于篇端蕡字仲衍洪武壬寅乡贡进士今为织染局使云丹井铭海虞有虞山梁天监初汉天师十二代孙张道裕来隐其下建招真之治凿丹井焉宋淳熙中道士李正则浚井得藏丹石諲启之化为双红鸽飞入上湖至今湖中丹光煜煜然迩年井且废莫知其所周尊师玄真穷日力寻获之重加以甓构亭覆其上时皇明洪武元年也然仙家炼丹必以井故名山多有之其在今海虞者旧废而新治岂玄学复兴之征与铭曰太阴委精自天一融而为液养万物神丹浴之赤如日有夫玄巾发我室双禽冲霞飞翐々灵泉重喷甘逾蜜饮焉寿与天地毕故义士胡府君圹铭府君讳嘉祐字玄祚姓胡氏其先出于文定公安国之裔有讳志宁者宋宣和初来知婺之永康县遂家焉今为永康人曾祖某宋通直郎祖时孙父文字质甫皆隐德弗耀妣张氏府君幼失怙恃嶷然思自树立蚤夜孜孜无毫发自懈意卒使资产逾于前人然积而能散遇贫窭不能自存者多与之泉布无靳色人有急难百计救之至势不可为乃已以信接物如金石弗变里党有期约咸属府君一闻府君言则曰胡玄祚断不可欺矣岁丁酉括苍盗起杀官吏焚府库蔓延至永康浙水之东骚动县达鲁花赤曰也速达而闻府君有奇才即荐上海右宪府廉访使刘公祯亟召府君与语大悦命府君集乡里健儿给以铠甲俾领之以殄寇府君勒成部队教以攻战之法颇可用一旦寇大至府君列阵于占田众寡不敌遂死之是岁二月二十三日也江南行御史台闻其事遣使致奠材士大夫亦嘉府君之义而悼其不幸多为诗文以传府君得寿四十有八元配章氏无嗣继室赵氏宋格庵先生顺孙五世孙女也子男四人裕禊祐禔女二人长初适郑某次祯未行孙男二人荣祖正祖孙女三人忠昭清皆幼裕等既以丙午之岁九月壬午葬府君于鲤溪山之原复具府君群行征予铭而纳诸玄堂之南初予受经于凝熙先生闻人梦吉始识府君盖府君之女兄实归先生而先生之女又适府君之子裕府君之事行故先生数道之以厉人人予颇得与闻之惜乎府君百不一试而竟赍志以殁然而君子有取之者其捍卫乡井之心皦然不可诬也人孰不死君死于义可以无恨矣铭曰人孰不死得死则难此惟义士胡君之基千载之下过者式焉重建龙兴奥源寺记龙兴奥源寺在抚之金溪县北一里后枕鹧鸪之冈前有一峰锐如卓笔上插霄汉而幕阜云关两山对峙乎西东若驻若驰若起若伏其秀拔逮难名状灵宫秘宇之所托也固宜唐元和中有大比丘某飞钖而来徘徊顾瞻缚茅栖止于其中厥后渐成巨刹楼阁峥嵘钟鱼互答于山光水色间一时龙象固尝盛矣宋崇宁初芜坏弗治已而复兴元至正中江右兵起官署民庐尽罹焚毁寺亦不能以独存金碧之区倏幻为瓦砾之场荒烟野磷更互明灭使人有凄然之思东晓大师自幼受经斯地喟然叹曰在我法中有为无为皆第一义谛起废之任吾可不究心乎其徒十有一人欢然相之闾右之族亦间有施赀者于是伐木于林攻石于山征瓦于陶众工云兴罔敢后时大师躬程督几忘食寝遂卜厥日以成功告宝殿中峙邃堂后居旁挟二庑前敞三门以至库庾庖逼之属罔不就绪复抟土肖佛菩萨暨护法金刚神诸像梵相严穆见者生敬经始于某年月日讫功于某年月日初刑部司门员外郎王君经二世与大师游凡大师有所营为皆捐财倡之大师知刑部君与予友善因请具其事状求予为之记予闻大雄氏说法耆阇崛山有重阁讲堂之壮丽所以奠安其形躯庇覆其徒众初未闻其露坐于日星风雨之中也世之昧者弗之察悉诿诸兴造为人天有漏之因伥伥然曰吾志诸内不骛诸外彼役志于事功者果何为也哉殊不知般若场中理事无碍内外混融遍覆一切不即世间不离世间苟徒拘泥而堕断灭之见则违道远矣今大师耽悦禅味有所证入炽然建立无非佛事其智识过人殊甚备着其事勒诸坚珉庶可为驰骋空言者之深戒欤大师名嗣暹字某族王氏东晓其号也有长材所莅之处废无不起既创安乐院于盖竹原复重造金禅师塔庵恢其土田已而庵筜于火又构成之及今奥源之役其功为尤伟所谓十有一人则行真希儆希晏希住希诚法旭法吾法昶法椿法睿慧澄其学行皆有可称云卷十四•翰苑后集之四吕氏采史目录序皇帝既正宸极龛定幽燕薄海内外罔不臣妾慨然悯胜国之亡其史将遂湮微乃冬十有一月命启十三朝实录建局删修而诏宋濂王袆总裁其事起山林遗逸之士协恭共成之以其不仕于元而得笔削之公也明年秋七月史成自太祖迄于宁宗总一百五十九卷左丞相宣国公李善长率诸史臣上进顺帝三十六年之事旧乏实录史臣无所于考阙略不备于是礼部尚书崔亮主事黄肃与濂等发凡举例奏遣使者十又一人遍行天下凡涉史事者悉上送官今之北平乃元氏故都山东亦号重镇一代典章文献当有存者特择有职于官者行示不敢轻也章贡吕仲善时司膳成均乃被是选是月癸卯即乘驿北去八月丁卯抵北平凡诏令章疏拜罢奏请布在方册者悉辑为一有涉于番书则令译而成文其不系公牍若乘舆巡幸宫中隐讳时政善恶民俗歌谣以至忠孝乱贼灾祥之属或见之野史或登之碑碣或载群儒家集莫不悉心咨访且遣儒生危于等分行乎滦燕南诸郡示以期日有慢令者罪及之爰自丁丑开局于故国子监至冬十又一月壬辰朔始完以帙计者八十择高丽翠纸为之衣舁至行中书借官印识之进于南京乙未赴山东河水方冻大雪深二三尺仲善驾牛车遵陆而行一吸一唿冰生髯间己未至济南其咨询大略如北平时又明年春正月甲寅竣事成书又四十帙所拓碑文北平四百通山东一百通不在数中仍印识如前三月壬寅辇还京师已而诸使者咸集濂于是有所依据修成续史四十八卷夏六月复诣阙上进仲善以功升太常典簿寻为丞且以史事之重不可易视也集为目录四巨编上之而藏其副于家征濂序其首昔者司马光既着资治通鉴又略举事目年经而国纬之名曰目录示学者以枢要也仲善今备述采史纲领明其事之良艰示后人以轨则也书之意虽不同而心之厚于仁则一而已呜唿史有阙遗久矣如近代卫绍王之朝记注亡失南迁后遂不能纪载当时史臣所属若得如仲善者岂不有胜窦祥扬云翼之所录哉顺帝乙纪卒得为完书皆仲善之功无疑人有功而不知不智也知而不言不仁也濂待罪国史故不辞而为之序使观者有所征焉进史后三月日故胡母欧阳夫人墓志铭夫人讳汝圆字某姓欧阳氏世为太和人父宗周母江氏夫人年十七归同里胡济川济川素为闾右族其远祖有讳笺者在宋时以明经及第为南城丞逢国大庆获封其父咨迪功郎母欧阳氏孺人赞书中有福荣之言遂取以名其堂杨文节公实为作记夫人佐济川治家政内外咸举至于科繇之事尤加之意适兵乱江西行中书檄济川充里之早禾市巡检为御寇之计早禾当龙泉永新安福之冲凶竖出没靡常一障之责诚有难胜任者夫人佐之输楮币数万于公家募骁勇植寨栅相率固守如此者十有余年卒能全其宗族诗礼丝麻如承平时夫人之力居多视彼强家大姓歼于群寇者相去不翅万万夫人事姑乐氏甚孝敬及婴疾而亡济川与仲子子璘方受事于赣夫人含泣视事凡棺衾袭敛暨宾祭百须之物无不具俟济川还始殡焉初乐事姑陈氏尽礼今夫人之事乐亦如之议者谓如崔山南家云夫人自岁癸卯辟地武山阳至于乙巳江西州郡悉平夫人随济川还故里室庐已毁于是相与经营构祠堂以奉胡氏四世神主割腴田以充祭祀而曾祖姑萧氏墓在梵安寺傍者亦捐产俾浮屠主之为芗灯之须其奉承先志而知所急类如此其戒饬子孙必令取则于先世且曰昔文节公记尔家之堂有迪教励业树家亢宗之言尔曹不可不勖吾亦欧阳氏也尔能勖之则福荣之名未必专美于前矣夫人素有痰疾至是加剧以四月壬申卒年五十有五子男三人子瑛子璘子瑀皆克尽子道子瑛先夫人而卒孙男五人相授祖授宗授孔授仙授女三人适某某某子璘卜以某年月日葬于某山之原前葬以乡先生王君沂所为状来征铭先生以文学知名当世状之所述其言宜可信为之铭曰孝足以奉其姑智足以相其夫力足以植其闾有若夫人其殆缮妇性者欤其殆笃妇道者欤题朝夕箴后右朝夕箴一名夙兴夜寐箴凡二百八字南塘先生陈公之所撰也先生讳柏字茂卿台之仙居人与同邑谦斋吴梅卿清之直轩吴谅直翁父子游而深于道德性命之学盖自谦斋从考亭门人传其遗绪而微辞奥旨先生得之为多当时有慥堂郑雄飞景温辈行虽稍后而事先生为甚谨人以其学行之同通以四君子称之今观先生之着此箴本末明备体用兼该非真切用功者当不能为是言乡先正鲁斋王柏会之读而善焉以教上蔡书院诸生使人录一本置于坐右则其所以尊尚者为何如哉呜唿前修日远后生小子不知正学之趋唯文辞是攻是溺志亦陋矣濂故表而出之并系先生师友之盛于其后以励同志者云谕顽陶尚书中立为予言临海林甲一门皆疫死甲独治丧暨甲殁无人藏其尸家犬奔号里巷若狂已而群犬翕集衔甲衣曳至西郊跑土成坎埋焉坎浅不能容又复曳出如是者四三始壅土覆之而去新昌黄琛甫有牝犬为逻卒所食弃骨屏处其子衔之瘗诸野予闻抚髀太息每举谕诸人人辄笑予诞且谓古无是事昔谯县崔仲文畜犬会石和以丁奴易之不从和杀仲文夺其犬犬啮和守仲文尸爪浮土掩之寻牵和衣诉官和伏诛此晋义熙中事也冀州石玄度犬母育一子爱之甚玄度烹子啖之母候骨投地敛置一窟移葬于桑间日夕向桑嗥逾月乃止此宋元徽中事也谓古无是事者过矣夫犬能御盗鹔奸解难报恩传记所载者纷然也又宁止此二事乎人苦不自重物理有可征者亦弗之信反指予为诞予故书此示之人心尚存其亦有所感夫魏府君墓志铭惟魏氏远有世序相传出郑国文贞公征初居巨鹿宋靖康之乱其诸孙某随高宗南渡来知袁州遂家袁之萍乡历若干传至讳某者生南金南寿父子同试荆湖漕司皆入高选南寿迁鄂之蒲圻遂为蒲圻人南寿生太学上舍天福天福生府君讳云瑞字祥卿颖达善记问从乡先生卢应奎讲说经旨毫分缕析弗之厌会延祐科试法行府君竭力从事下笔衮衮数百言卢君谓人曰此魏家千里驹也有司俾充贡乡闱咸期府君先登俄疾大作不果赴试事既毕厥疾乃瘳府君拊髀曰不仕无义苟仕矣舍科第而之他非正也今乃以病而阻非命也邪于是一切弃去发为歌诗以自娱山颠水涯竟日留连忘返外舅宋氏当为从叔嗣或利其多赀竞诸官宋贷金于府君弥缝下上期他日割产以偿及事成所还不及十之五府君笑曰外舅之志遂矣吾何所望哉同里张甲命唐乙造券质田于府君府君信之弗疑二年不问其租入甲忽令乙来赎府君兄曰券未经税竟奈何乙曰姑迟迟往嗾甲诉县人劝府君税券曲之府君曰吾家昆弟断不能作伪宁失其田无伤也县令中其计以券为私使田归甲而不酬其直甲不自安愿入所逋租府君辞府君有牛豢于牧人舍为盗所窃牧人踪迹知其处奔告府君曰牛在矣得十人与俱可夺而有也府君曰彼贫故为盗穷巷之犬迫则噬人矣不久必自覆尔姑待之豪右郑仲淳挟官中气势每鱼肉民民不敢谁何间诱府君族子为券欲侵其土疆会省宪两府交荐府君典教郡庠惧而不敢发其婿郭昇之曰吾何畏于彼哉竟踵郑之为府君诣郭自言期以诚动之郭见府君容貌魁梧论议英发心甚服之已而请府君作大书府君挥洒如飞郭曰先生奇士也吾几失之矣请以田券还而不愿受直也府君操心仁厚而能慑伏暴强类如此府君善学米南宫书得之者不翅拱璧尤喜着述有笔记若干卷藏于家他如先世决科诸文皆蝇头细书装潢成帙以示子孙其皦之志犹前日云十月十二日卒于齐安郡上距所生十二月廿日得年四十又一十月某日权厝于某山祖茔之南后五十年为某月某日始克卜葬于黄盖湖之原礼也府君娶宋氏子男三人长法孙蚤卒次巳孙今名观嘉议大夫国子祭酒次虎孙亦蚤卒孙男五人子仁子同子栗子槃子乐子仁子同皆蚤卒孙女三人王克用熊彰毛艺才其婿也曾孙男三人思植思茂思诚曾孙女一人尚幼濂也不敏官翰林成均时幸与观为僚友观乃以祠部主事张孟兼所为状来谒墓门之铭濂闻府君言行多可书要不止状之所云而已府君一日方出见家人市物竞其价之低昂府君叱曰彼非嗜锱铢之利肯乐于奔走耶何屑与之较也如其欲酬之大司徒欧阳公文玄名世巨儒而每称府君为贤其往复尺牍藏诸箧笥者墨尚湿也呜唿俗偷民伪久矣有若府君之行之懿其不为耸善扶世之一助矣乎铭曰人伪方滋动随欲萌锥刀之末奋襼而争温温吉人与物无营事机之来一接以诚豚鱼可孚况乎冠缨怿然心服匪貌与形庆流后嗣学传一经施于有政物无不平黄盖之原峰回川萦以琢其珉以掇其英以昭其声以告诸冥善财南询华藏海因缘序沙门那道辉以其师净慈禅师所着善财南询华藏海因缘一卷示予先集经以备其事次作偈以释其义不待详分科段遍阅疏钞而经旨了然自明呜唿可谓善谈杂华者已夫杂华之宗以言乎性则太虚洞然而无物以言乎相则万象森然而骈列所谓森然者即行布也一而万者也所谓洞然者即圆融也万而一者也圆融不碍行布故一为万而不见其少行布不碍圆融故万为一而不见其多此其大较也然而善财之见文殊根本之智已得毕乎一者也而差别之知未圆欲见乎万者也今姑举其略而陈之则所不举者可推而见矣凡其所参五十又三或顺或逆或小或大或浅或深皆各有所证其登妙高峰不见德云而于别峰相见示法普见也见善住空中变化随念而至明法无碍也见海幢放种种光光中皆有种种奇胜示法无尽也见胜热婆罗门登山投火得寂静乐明法无怖也见自在主修学书数筭印疗病建宅炼药及农贾等业示法工巧也见无厌足王决囚可骇及观宫殿皆是众宝之所合成明法如幻也见遍行外道调伏九十六众离诸异见示法普观也见婆须蜜女身出光明照诸众生今离贪欲明法无染也见德生童子有德童女证入大悲大智示法幻住也见大庄严园毗卢楼阁慈氏领诸菩萨从他方来弹指一声楼阁门开善财即入见一楼阁中有一切诸妙楼阁一一楼阁中皆有慈氏一一慈氏前皆有善财一一善财皆悉合掌回顾一善财之身遍入一切善财身内一切善财身皆摄归一善财身内互遍互融互摄互入如灯镜交光重重无尽善财既证此一切境界庄严藏解脱门文殊遂舒金臂过一百一十余城按善财顶告以法解虽已周而行未圆之故于是往见普贤在如来前一一毛孔出种种佛刹诸微妙事善财见身在普贤身中交光互现一切不思议事悉皆成就呜唿善财前之所历者行布也后之所证者圆融也非圆融不足以见体统之全非行布不足以昭发用之盛圆融体用双泯者也行布则因用而各显其体者也其后之所证莫知为之先前之所得莫知为之后二之则非也是知尽十方刹土皆是善财尽十方刹土皆是文殊尽十方刹土皆是一大香水海孰为行布孰为圆融哉苟谓其无所证入乎则于涉历无微不探也苟谓其有所证入乎则性本圆明初无一法之可得也至矣妙矣蔑以加矣虽然经旨宏深非有识者为之开明初机之士何自而知佛国师而下颂而白此者凡十人禅师盖后出而益奇者也或曰以偈释经可乎曰如来说经长行之后必以偈重宣之善慧大士用偈释金刚经而后世笺经家多效之何为而不可也禅师名智顺字逆川温之瑞安人铁关枢公入室弟子也出世温之雅山继主福之东禅雪峰今住持前刹云送和赞善北归养母诗序太原和君希文吕忠肃公之高第弟子也在胜国时肄业成均通诗之传疏积试八分将与有禄食俄丁外艰而去养母太行山中饮水着书以为乐以翰林待制征不起已而中原板荡大臣名将争辟以为属亦不起会兵荒相仍暴军掠人以充粮所向殆尽唯希文堡障获完希文昆弟之孤女十有六人当艰难险阻之中希文又能保全携持而卒归于士族故人见希文者咸称之为卓行云入我国朝大将军徐魏公闻其名荐而起之希文即束装就道见上于治朝与语甚悦擢为刑部郎中未几迁太子赞善大夫日侍书东朝间尝陈其情素云小臣有母春秋之高至八十有四无他兄弟以为养臣行年亦且六十虽有子仅四岁耳乌鸟私情其能自已乎言讫潸然出涕东朝以其言闻上恻然悯之即日遣北还夫君子之为学劬简编惫精神穷年矻矻犹以为未足岂务为哗世取宠之具哉亦曰学为忠与孝耳然其道无二致能忠于君必能孝其亲希文以胄监之俊英虽出而仕而念母之切惓惓不少忘所以终遂归养之志希文亦知所以致此者乎盖生逢有道之朝皇上执孝道以御天下故希文朝有请而夕戒涂也希文之还服五彩斓斑之衣戏舞亲侧升堂为寿宜曰此非儿所能天子之恩也耆寿之朋簪缨之俦闻希文之归必行斝授饩委曲相问劳又宜曰此天子之恩非某所能也州里从游之彦尝受经希文者必罗拜后先问朝廷所以遣还之故又宜曰此非予所能天子之恩也希文果能之则诚知归美报上之义而无愧于学诗者矣虽然希文固卓行之士其能全家以智活乡党以仁裁出处以义固人之所难能然希文不可以是而自足尤当增益其所学他时杖策重来推内圣外王之道以辅我国家上跻唐虞三代之盛使事功勒之鼎彝名氏升于史册方无负忠肃公之教不可徇一夫之私行而遽已也传曰求忠臣者必于孝子之门予盖于希文望之故太和萧府君墓表大江之西萧为着姓而居大和之后街者为尤盛唐开元间有从浙水东来为县遂家焉谱图阙逸不知其名而相传且二十九世矣自时厥后擢进士第于奉常者后先相望宋氏南渡有为国子祭酒讳某者实生秘书监清伯秘书生南甫某年进士进士生四子长宗圣次宗阳皆以儒学入仕宗圣则临江府教授宗阳则太和县校官也次宗孟漕贡进士次则宗元府君然自秘书而下名皆忘今以其字书府君讳梦得元斋其自号也生四岁而孤鞠于母夫人倪氏年七岁夫人使之从师即知乐学九岁善属文同肄业者皆畏而爱之已而与翰林待制杨君景行师事乡先生达观杨氏于是益潜心诸经而于易学尤精诏定江南版籍适部使者李公行县李集多士于庭试以经义中者始得预士籍蠲其科繇府君遂升首选时倪夫人已老府君不复有出仕意科目法行虽旧日同门之友多跻綍仕府君澹然若无营或问之则曰吾母日薄西山吾尚欲远游乎郡二千石及县大夫数欲剡荐之皆不听寻与漕贡君于县西二十里创甘竹别业奉夫人居焉夫人性好施遇内外族姻之急者必思周之府君家虽贫能一如夫人之志女弟及甥女未有所归府君备资装配于名族夫人悦而安之及夫人病府君不解衣者数月死则庐墓左三年然后返远近学者慕府君文行咸愿执经为弟子学成而去若同里杨升云若永新吴从彦若吉水周通若嘉禾俞镇皆为名进士其焰焰于北方者尤多不能悉举也府君虽不及仕其仁民爱物之心旦旦不忘县之赋役无艺强有力者脱籍而使窭夫弱子承焉府君毅然曰是奚可哉乃走白上官稽其物产而甲乙之编为义役三年人以为允川梁有敝坏者勉有力葺治之乡邻有讼者及相斗者是非方纠纷能以片言决之不幸以八月十一日卒于家寿七十又七以乙未十二月某日葬于家东某山之原娶丘氏子男一人飞女一人归庐陵易子韶孙男三人曰执曰安曰凤执乡贡进士今选为国子录孙女一人同里吴所与其婿也曾孙男四人曰珠曰韶曰规曰忠府君所着书有易学旁通若干卷毁于兵无复存者府君之葬周通集群行为状进士颜成子据之撰铭纳玄堂中礼略备矣执复来请曰愿有以表诸墓道呜唿爵位可致也货泉可有也声问可长也唯世惇书诗不可必也萧氏自祭酒士传经于家至于府君尤能继其志而不坠其静也于于其动也徐徐不衒鬻而进趋每深藏而自腴残膏剩馥沾丐于人者亦足以获多士之誉斯不亦君子之儒也欤是为表题墨本黄庭经后余尝见黄素黄庭上下织成玄阑中用丹砂作界道其绢精甚细视之不见丝缕相传为王羲之书盖明州刺史李振景福中遗朱友文者友文梁太祖之子后封博王博王薨竟属陶谷家寻为大师李讳所获复入宣和内府宋箓既讫流落人间鲜于伯机以重资购得用楼阁锦装潢成轴题其签曰琴心玉文赵子昂为之赋诗定为上清真人杨许所书且称其飘飘然有神仙之气而伯机亦自谓生平书法得之于此为多不知何时又归乔篑成汤垕二氏乔字仲山汤字君载最号藏书之家今则又入中秘矣予屡阅之其字体绝与墨本不同竟不能别其何者为真也岂杨与许之迹其实有异于羲之耶杨氏出示此卷因备志于其后庶几同志之士有以订正之故姜府君墓碣铭君讳泽字润甫姓姜氏其先居兰溪之髦贤祖某父思齐以资雄于乡环其居五里所凡山若田皆克有之及君之生其父已五十余越三年父卒又三年母时氏亦卒贪夫欺君之孤弱挟黠隶为奸利内蛊而外蚀之并吞几尽君之女兄道真时已归金华杨某矣间一归视君抚君顶泣曰姜氏之世不绝者仅有此息尔苟或凶竖欲去之以灭口则宗祀必绝为若敖氏之馁鬼矣夫岂可哉区区资产有不足计也急挟之以归杨氏鞠育之如己子稍长俾从乡先生杨梦牛王月溪赵松坡董觉斋游志虑渊冲而识见迥拔遂白于县大夫复其先茔若干所田若干亩虽仅存十一于千百乡之人士无不谓君为能者已而女兄命赘于同里之王氏君不忍释之而去遂舍于女兄西遍挟王同居事之如母与姑每得嘉味必先进不进不敢先食及生子若孙岁时相率坐女兄中堂罗拜于庭不知者以为真其母姑也君既受女兄卵翼之恩所以思报之者无不备悉志虑及女兄丧夫而无子为立从子恢道为后而躬扶持之其门赖以不坠虽杨氏之姻党无不以孝弟忠信淑导之有悖戾者惧之以法令亦翕然听从君再从侄弘道被伪造钞者所诬弘道初不识其人千夫长帅州官逮系之从者百余人君闻之大恐走州中诉其故官置弘道稠人中命造钞者执之乃妄曳他男子以前事遂释丁未岁侵人相食君往籴七闽时流民所在成群动以数百计乘间钞道莫敢何问君独以计脱卒致白粲来归六亲赖之以济君颇通刑名家书于新令尤所练习或有致讼者质之君为言其利害讼为衰止君晚命仲子迁婺城中往来嬉游以书史自娱因以盘隐自号一旦有疾度不能以生因泣谓二子曰吾非女兄不克至于是誓将奉窀穸之事庶几少尽心焉奈何今且先之尔等他日当有以慊吾志遂冥时十月三日也寿六十又一是年十一月十二日葬于西山先茔之侧配王氏后二十三年卒遂合葬焉二子曰明道曰懋孙五人曰焴曰荫曰溥曰继曰善焴能积学为名儒以荐者为婺州路儒学录寻举进士擢永平延安丞孙女二人长适默成先生七世孙潘思明次适陈仁曾孙三人曰麟曰堪曰增呜唿金华为文献之邦气习之所移风声之所被往往人多士君子之行有如君者不幸遭门衰祚薄之余乃能耸然自异不踣其家复乐导人以为善而摅急报恩之志尤寤寐不忘夫岂无其故哉传曰大河东流九里余润此盖从古而然也濂不敏幸与焴同出于闻人先生之门墓文之属有弗得辞其责第深愧者文彩衰弱不足以昭幽廓潜然亦自谓据事直书而无所憾也铭曰孰畀之隆而阏于逢其非天邪一发之存卒续厥门其非天邪无德弗酬得与善为逑其非天邪发迹诗书有孙为儒其非天邪生遂死安松阡郁蟠其非天邪卓哉善人延裕于后昆其非天邪跋金刚经篆书后是经功德如妙高山纵横上下难以数量山虽难量终有尽时喻如虚空庶几无尽濂以古篆写成卷轴随写随空不见有迹光明炽然遍覆大千是用持寄穆庵禅师禅师所具禅师所言禅师所履与此般若非同非别同别两置现前见弗宝积三昧集序录释氏之书有三法藏焉曰经曰律曰论经则佛与菩萨等所说论则诸贤圣僧所着唯律必佛口亲宣而非诸大弟子之得与闻也然而三藏之间统为十二部分为大小中三乘广大殊胜无所不摄其文久流中国至秦而绝汉遣郎中蔡愔及秦景往使天竺受其书以归自是译师叠至代有所增以卷计者梁则五千四百隋则六千一百九十八唐承隋乱之后稍有废逸开元之目则五千四十八至贞元中则又增二百七十五宋太平兴国以来或翻译或编纂或收贞元末附藏者又增七百七十五逮元有国又增二百八十六其中颇不能尽知今以千文纪之自天至遵为号者五百八十六通为六千二百二十九卷噫嘻其广矣哉学其书者茫若望洋至于皓首而不能周览唐僧智昇尝编入中国岁月及译人姓氏名曰开元释教录美矣而不采其文也宋户部尚书王古随其次第而释其因缘至于佛会后先华译同异咸志之名曰法宝标目佳矣而弗表其义也优婆塞陈实分门别科颇括秘诠名之曰大藏一览近矣惜糅之自造诸偈而又择焉不能精也东山立庵大师崇志颇病焉乃于延祐之初掇拾三藏英华上自三宝流通中至天仙天标坤维人伦之凡时劫根尘世谛塔寺道具众器之属下及珍宝饮食花木禽兽地狱之品析二十门厘为四卷文贯始终事有源委部居整比秩焉不紊遂取法界体性经中语名曰宝积三昧集锲梓于寿圣禅林立庵既示寂板废不存白庵禅师万金以精进力深入禅教三昧旁事孔籍亦臻其阃奥悼立庵利物之心勤而传世之不远也复为铨次义例分卷为五重刻而布之以濂阅大藏者凡三稍涉户庭请序其首简濂取览之俨然如探故物虽未获窥其全而金银琉璃车渠玛瑙珊瑚琥珀众宝之积烂然溢目矣于是互跪作礼而说赞曰巍巍法王宝号为修多罗毗尼阿毗昙二千大千界以及无筭数无物不含摄无土不现身护法金刚王手持莲花杵或执七宝剑各逞神通力昼夜不暂离魔军及末伽无有能坏者善慧施方便为转大法轮一转千佛转佛佛具千佛千佛亦复然辗转至无边此最胜功德如云雨太空草木花药等根茎皆沾溉如来真正幢无巨亦无细汪洋四大海了不见涯涘苟取一滴水湿性靡不具炎炎大火聚力可熔天地余烬存一粟炎体终弗灭日轮行中天其广千由旬光入寸隙中圆明具日相若耆阇崛山山石立万仞一沙细于尘孰敢谓非石所以二尊者各出本来智一取六千卷束之四卷间如将须弥卢纳之于箴孔一嘘寒灰焰死后使复然光照阎浮提利彼有情众智者能移物勿为物所移佛言虽至宝执着亦为障我有大宝藏不落文字中六处放光明七佛时行道时时宣妙法法法悉皆忘定见自性佛共成无上道题顾拙轩告命后右拙轩先生顾公告命一通公讳周卿字成子仙居人赐进士及第任庆元府奉化县主簿阶修职郎故事修职郎满三考关升令录先以合入阶官给告公遂入从政郎久之始注授监嘉兴府鲍郎盐场差遣然旧制无从政郎崇宁初以通仕郎易录事参军县令至政和中复改以今名乃选人七阶之一也比告之首当有十干暨千文纪号若曰甲天等字第几之类其尾复欠绍定五年七月十三日下十字其背纸又当书行在官告院准钞出给及写告楷书当行手分令史主事等名氏而守当官批上本官告命照会亦继其后历年之多皆未免残阙尔吏部主事硕公之六世从孙琢玉为轴重加装褫持以相示故为详疏之以备当时典故云于戏世家旧室何处无之未一再传不知祖讳者有之矣如硕者岂非贤哉岂非贤哉跋蒋山法会记后予既从祠部群贤之请为撰法会记一通自谓颇尽纤微近者蒲庵禅师寄至钟山稿一编其载祥异事尤悉盖壬子岁正月十三日黎明礼官奉御撰疏文至钟山俄法驾临幸云中雨五色子如豆或谓娑罗子或谓天华坠地之所变十四日大风昼晦雨雪交作至午忽然开霁上悦敕近臣于秦淮河然水灯万枝十五日将晏藏事如记言及事毕夜已过半上还宫随有佛光五道从东北起贯月烛天良久乃没已上三事皆予文所未及蒲庵以高僧被召与闻其故目击者宜详而予耳闻者宜略理当然也屡欲濡毫补入之会文之体制已定不复重有变更保宁敏机师请同袍以隶古书成兹卷来征余题故为疏其后使览者互见而备文云飞泉操浦阳玄麓山有飞泉濂与郑源先生数观之造飞泉操鼓之琴书诸崖石其辞曰飞泉兮浏浏洗耳固非兮护饮我牛覆谓我污兮移彼上流具人之形兮奈何忘人之忧月堀记余退直词林戴华阳之巾被鹿皮之裘焚香默坐存神规中太和薰蒸百体欣顺龙降虎升水温火寒周流密绵莫究端倪冲阳子自空明洞天翩翩而来碧瞳方颐气貌充甚谒入扬袂言曰月堀之义子知之乎扬雄云西压月堀指月所生之地也吾意则不然太阴之精朔后魄生至望而盈盈极而衰随日渐亏晦而复苏上下二弦亏盈得平气和弗偏吾炼九还七返灵丹抽添进退之候每于月而取则焉因名其室以月堀所以志之予曰阳阴不可偏胜也独阳不生独阴不成干坤构精六子乃凝水坎火离中藏偶奇用奇变偶干道始茂重阴尽消纯阳则昭久而行之与道消摇是谓三一之真也复命之区也若取则乎月无乃专溺于阴乎冲阳子曰二气之精互为其根房日之兔毕月之乌取象表征指意甚微阳既含阴阴亦含阳苟举其偏道则全张子何见之拘邪予曰言则美矣其理尚有所遗也人身之中有玄牝焉系乎天根唿吸所关丝络联绵枝叶扶疏静以养之一气孔神超于象先不见其朕玉色连娟天光内朗盖以无为而得无为而成孰火能为其候孰鼎能为其炉孰药能为其材我皆不得而知也假形托物着于丹书颠倒错乱自汉以来已如斯矣吾将与子握手空明洞天之上当素月流辉银铺水翻瑶露初滴寂然无声委羽仙人必骑黄鹤而一下之与子稍一叩焉则予之说为当矣冲阳子喟然而叹曰道有精粗象分内外非粗不足以别精非外不足以形内初机之徒未忘乎物苟不以此示之必大笑而走何可与上士玄功之成者并论哉子之说固当而吾之所取喻又岂可少哉于是相视一笑冲阳子揖而退予送至庭外冲阳子复请曰一阴之生其卦为后是月堀也一阳之生其卦为复是天根也邵子尝往来其间而所谓三十六宫都是春者其与吾月堀之义颇有合乎予曰此大易精微所系虽更仆不能尽也予恶能知之予恶能知之君当间诸庖牺冲阳子曰唯冲阳子张姓辅其名以廷翼为字台之黄岩人盖有道之士也洪武四年正月日玄真遁叟金华宋濂记蟠松说昔人之言乔木必系于故家者何哉盖故家者非一世之谓其封培也有其素保卫也有其道所以能上干九霄下蔽万牛撼雷风而弗惊沐雨露而常新者也呜唿此亦自承平之时言云尔若夫当戎马缤纷之际无泽不竭无山不童人之屋庐且不能自保其有郁郁芊芊岿然而独存者乎盖必无也理之所必无而今则或见之者是岂人之所能哉非人之所能则天而已矣中书左司郎中刘君明善居武昌之咸宁其先茔之在崇阳者有松畅茂成林其一最巨者枝柯萦盘势若长蛟角鬛备具而爪距奋张尤为可观者焉当汝颖变作蔓延至武昌愚氓之而应之相与建营结楠山之有木者剪刈无余而崇阳之蟠松岿然独存人过之者皆彷徨叹息指而言曰是蟠松者出于平麓非有绝壑悬厓人迹之所不到也何为能免斧斤之厄乎且其形质与恒松等尔非铸铜铁以为枝柯也又何为能自全而不损毫发乎呜唿我知之矣持之以智力者不足以御人事之变感之以庆祥者诚可以俟天命之定刘君武昌故家累世积善之深故天之报施俾其乔木在墟墓间者不异承平时其意若曰善人者天所厚也苟谓天不厚善人盍于蟠松征之亦如是而已矣虽然天将雨而础润潮将生而飙兴家将蕃而林木有辉理之常也今蟠松出于百剪刈之余苍然而弗渝充然而含滋得不为刘君之家盛大之兆乎矧刘君以济世之学历仕熙朝出持宪节入位郎官声誉翕然动于中外其融显方日进而未已也蟠松之祥又当于是乎征之昔人又有言曰树德如树木木之成材可资于一时德之荣身可被于后裔刘君当益务乎德哉某幸与刘君交于是推原其故作蟠松说卷十五•翰苑后集之五郊禋庆成诗序皇帝自登大宝主百神即有事于昊天上帝以仁祖淳皇帝配神作主于今五载弗懈益恭粤冬十一月辛酉长日至复遘其时前期丙辰上御奉天殿集臣工于庭告以誓命戊午出宿斋宫有司汜扫反土乡为田烛各戒具修罔敢弗肃及期行事百辟卿士后先骏奔牲牷肥腯圭币温致器用质雅酒齐芬乐舞具举升烟上闻皇心内外质文两尽上帝居歆福禄攸降既竣事礼部尚书陶凯工部尚书黄肃工部待郎牛谅晋府参军熊鼎磨勘司令吴云兵部郎中刘崧工部主事周子谅秘书监丞陶谊晋府录事张孟兼吴府录事吴从善咸谓皇帝升中于天国之大典幸际熙明与于执豆笾之列不可无篇什以纪庆成昭示万世遂以唐诗星临万户动月傍九霄多为韵各赋诗一章而属濂序之濂闻郊祀之礼始于有虞氏至周大备秦汉以来浸涉不经且惑于六天六帝之说莫之适从君国子民者亦罕能躬严祀事往往遣大臣摄之肆惟皇上一据礼经而洗千古之陋每岁亲升泰坛昭事上帝恪恭寅畏有赫其临阴敛阳舒降甘风雨覃及寰宇物无疵疠行见凤皇降而龟龙假矣声歌之发兹非其时乎昔者周人之颂所谓昊天有成命者郊祀天地也思文者后稷配天也二诗辞气奥密卒未易晓然非卜商之序揭其宏纲后世何自而明之群公之什优柔而雅驯整肃而泰豫足以美盛德形容而告于神明善言诗者谓其有得周人之微旨所可愧者濂非卜商之识僭序作者之意君子其谓斯何虽然一代之成宪后王之所取法者其大概亦颇着见于间云是岁十有二月甲戌朔金华宋濂谨序昭鉴录序三月癸卯朔上诏秦相府右傅臣文原吉翰林修撰臣王撰国子博士臣李叔允助教臣朱复秦相府录事臣蒋子杰晋府纪善臣吕宗盛录事臣杜环燕府录事臣张云翀吴府录事臣吴从善楚府录事臣王镛靖江府录事臣宋善类集历代诸王事实既受命乃取东观诸史相与研摩善与恶可为劝惩者咸采焉其文芜事泛则删取其大概或有奢淫不轨无复人理者辄弃而不收越二十又二日甲子书成缮写为二卷臣原吉等诣阙投进仍请以太子赞善大夫臣宋濂为之序上可其奏先是有诏礼部亦修是书前尚书臣陶凯今尚书臣牛谅主事臣张筹遂录为一卷上尘乙夜之览然二书义例本同无大相远臣筹因会稡众论合而为一承诏刻梓以传名之曰昭鉴臣濂因得而序之臣濂钦惟皇上既正天位即定青宫众建诸子为王作镇雄藩于是蔽自渊衷钖以宝训凡箴戒之谆切礼仪之等第兵卫之出入与夫职制营膳法律供用之属具录成书共一百一十有余条然虑其文太繁前史之事可据以为鉴戒者多于各条之下微注其纲而其目则悉载此书庶几得以互见其为圣子神孙建万世之丕基者可谓深且长矣于戏盛哉然代天而理物者天子也佐天子谨藩制以壮磐石之宗者诸王也天子则元首诸王则手足是谓一体者也其可不同心而同德者乎昔之贤王有见于此敬以修身礼以齐家政以驭众夙夜战兢唯恐不能尽屏翰之寄故禄位传诸无穷声光显于来世其或不贤而弗之察欲纵情逸且失其秉彝之性而欲久享爵秩抑亦难哉观录中所纪历历盖可数也传曰义胜欲者从欲胜义者凶又曰惟命不于常道善则得之不善则失之矣呜唿宝训具在赫若日星之临览是录者其懋戒之哉其懋戒之哉是岁五月三日臣濂拜手稽首谨序楞伽阿跋多罗宝经集注题辞大雄氏所说阿跋多罗宝经凡经三译其四卷者宋元嘉中中印度求那跋陀罗也其十卷者后魏延昌中北印度菩提流支也迨至于唐宝义难陀来自于阗复以跋陀之译未弘流支之义多舛与僧复礼重翻为七卷则久视初也于是判教诸师提纲挈领李通玄则以五法三自性八识二无我为言智觉延寿则以实相佛语心自觉圣智为言一则因理以显事一则从事以推理理事兼究则经之奥义无余蕴矣然自菩提达摩东来震旦谓此经四卷可以印心遂授其徒慧可故宗禅定者世受其说而其文辞简严卒未易通所以传之者浸微至宋张文定公方平见于南谯悟其为前身所书乃以钱三十万属苏文忠公轼印施江淮间苏公亲为书之且记其事自是流布渐广雷庵禅师正受病句读之难通也与同袍智灯据跋陀之本而参以魏唐二译原其异同历疏于经文之下复稽唐注古本暨宋僧宝臣闽士杨彦国之说而折衷之凡经纶疏录有涉于经者亦模其精华附焉名之曰楞伽宝经集注自庆元乙卯之三月至丙辰之四月始克就绪其用心可谓勤矣且如来说经不即语言不离语言矧此楞伽实诠圆顿八识洞然号如来藏大包无外小入无内本性全真即成智用观身实相与净名同若彼二乘灭识趣寂譬如迷人忘己之头狂走唿号别求首领此乃诸佛心地法门不假修证现前成佛禅宗之要盖莫切于此矣或者则曰西来之宗一文不设若谓初祖持此印心非愚则惑子不闻达观颖公之言乎曰不然也佛法随世以为教当达摩时众生滞相离心故入义学者悉斥去之达观之言犹达摩之意也苟不察其救弊微权而据以为实则禅那乃六度之一先佛所指持戒为禅定智慧之本者还可废乎雷庵之注其有功于禅宗甚大非上根宿智不知予言之为当也此经旧尝刻板姑苏幻住庵近毁于火天界禅师白庵金公意欲流通乃购文梓重刻于旃檀林来征余为之序予幼时颇见正平张戒集三译之长采诸家之注成书八卷以传大意略同惜雷庵不及见之白庵妙悟真乘旁通儒典为丛林之所宗师苟求其说而补入之则其功又岂不大于雷庵哉刘参军黄牒跋尾西昌刘氏素号簪缨家由宋至擢第奉常者八人与乡闱之贡者又二十九人其讳在中字伯正者凡四被荐送方登建炎二年进士第授文林郎求州录事参军此盖其九月所受黄敕也宋旧制告与敕多兼给思陵以五月一日即位于应天府戎马纷纭庶事草创其月十七日始诏文武官自太中大夫正任观察使以上并命辞给告余则令吏部具钞降敕则当时给敕者颇众不特初入官令录而已后因臣僚奏请洊诏已给敕官俟法物成时逐等依旧给告则三年三月九日也牒后所书中太夫守右丞朱中大夫守左丞颜而不着其名朱名胜非谥忠靖颜则名岐盖元年十一月思陵注跸惟扬越十日擢岐与许景衡为尚书左右丞二年五月十三日景衡罢而胜非代其位以月日较之必知其为二人矣又书正议大夫守右仆射而不着其名氏当是黄潜善无疑或谓为李纲殆非也纲自元年七月五日自右仆射升左仆射潜善从门下侍郎为右仆射是月纲即出提举洞霄宫二年十二月十九日潜善始拜左相此牒给于是岁之九月其以右仆射系衔非潜善而何职事衔之上三人者并加守字凡阶高而官卑者称行阶卑而官高者称守官阶同则无之此犹循唐制也呜唿潜善主和误国真奸臣之雄不足污君子齿颊岐亦小人力党张邦昌诋纲为金人所恶不可使秉钧轴章至五上而不愧唯胜非差强人意律以春秋责备之义亦有不得免焉区区贵富能几何乃无所忌惮至于如此墓骨已朽览其官氏人犹指议之有愤惋不平之气果何为者哉参军八世从孙职方郎中崧出此于破坏之余潢饰以成卷轴然自宋迄今已历二百四十又五年矣宋之取士用辰戌丑未年建炎二年属戊申其秋亲试进士赐李易以下四百五十人及第出身有差盖元年丁未翠华出幸江南故无暇及之尔因并书之以解读者之疑云冬十月一日太上清正一万寿宫住持提点张公碑铭龙虎名山蟠踞上饶之区重冈复峦自中闽来若翠蕤戎旃环卫其背而云林三十六峰森列内向如拱如趋如冠剑而迎至琵琶之峰止焉大川西泻仙岩拔起天半而绝其冲灵气翕合郁为仙人所都历代以来其侍祠竹宫而峻陟崇班者相继乎后先或葆熙餐醇于岩谷之下声光烨然多与名荐绅相埒及其终也飞腾解化游神丹台下上埃氛曾不得以浼之如吾张公修文盖亦其中之有闻者欤公讳友霖修文其字也信之贵溪人父汉良有驯行人称文穆先生母汪氏公之生也有霞光香气之异居亡何老父秋发缤纷忽曳杖而至顾文穆言曰尔儿方外之器也宜谨视之言讫失老父所在年十二志恬虑沖皦如孤鹤独立文穆以其生有玄征俾入龙虎山从周尊师复礼游尊师学行融洽贯老易为一涂公昼夜穷研而受其说以九经为渊源百氏为支派缕析毫分而极其根柢之所会阅六年始着道士服事周君贵德为弟子时桂心渊隐匡庐金志阳居武夷二人者世号为真仙翁修丹之士依之者成市公皆蹑担簦往拜其坐下传其三皇内文九鼎丹法所谓延龄度世者颇领其幽玄归参天道运化三洞四辅海岳洞府日月星斗诸书或合或离类有以取舍之复自叹曰吾春秋方盛抚世微权要不可无见也乃出力于诗章古文辞课之于虚无扣之于寂寞盖混混乎其不可竭矣虞文靖公集以文雄海内公为书千数百言暨所为杂着一编遣其徒张自宾往质之文靖深加敬叹与之相辨难者甚至自是及门受业者日众其从之求文户外亦屦满矣公则又曰此当置之二毛已在颠其尚不求归宿之地乎于是刊落葩藻与道夷犹至和薰蒸四体盎泉淳谷虚冥契玄极有不知岁月之易迁者嗣天师太乙明教广玄体道大真人张公嗣德嘉公玄学渊邃辟为教门讲师修文辅教简正法师兼元坛修撰太乙之绪再传实为四十二代而张公正常起承之入我国朝钖以护国阐祖通诚崇道弘德大真人之号累诏至南京公皆为辅行翊赞相导靡不备至秋八月更辟教门高士寻提点大上清正一万寿宫而诸宫观之事咸莅焉未几与高行道士黄棠吉邓仲脩同被召公奏对称旨赐食禁中而退冬十月大驾幸钟山崇禧寺复燕劳有加明年壬子春公屡乞还山上欲属以絺祈之事命中书留之且有白金之赐秋七月公示微疾于朝天宫谓仲脩及丹霞炼师周玄真曰盍趣宫主宋玄真相见乎既至正襟危坐从容言曰自非我有性本虚空生浮死休处世一梦吾将观化于冥冥之中矣遂操觚赋诗一章翛然而逝是月十又七日也颜貌鲜泽肌体柔弱仙经所载尸解者可信弗诬仲脩力营其后事往白仪曹因以其事闻上为之恻然后三日奉遗蜕焚于石子冈执绋从者至数千人火既炽有五色祥烟盘旋于其上云公自唿铁矿子有文集若干卷亦以铁矿名世寿六十又七所度弟子即自宾自宾纯饬好修与翰林群公游交誉其贤今崎岖道涂函灵骨以归将与其子若孙吴保和张敬安谋以某年月日葬于龙虎山之天峰件系群行来征濂为之铭濂闻老子之旨可以治国可以修身可以炼真其大者与孔氏或不异也公以超颖之资屡求贤师思兼孔李之学而通之其视死生若旦暮泊然无所系累者固宜也岂古所闻有道之士非邪濂也不敏何足以铭冠剑之藏勉徇自宾之请而述之山中有方壶真人高风莫攀君子拟其为陶隐君之伦当能为濂删而正之铭曰大道之文洞玄玄兮八角垂芒太极先兮天真皇人授而传兮龙虎之君环以千兮探其灵秘道乃全兮上清道士古列仙兮洞达悬解协玄筌兮内天外人蕴坤干兮出入孔墨孰后孰前兮玉室金简列戋戋兮彩霞丹景交相鲜兮溢为篇翰五色宣兮有声鳷然闻九天兮龙光下逮势回旋兮一旦解化同蜕蝉兮腾凌灭没行翩翩兮白霓青凤扶羽軿兮无象有物形神迁兮达人何累止若渊兮冲漠无为合自然兮其迹虽泯名则绵兮冠剑之墟勒苍坚兮山灵诃久逾虔兮句容奉圣禅寺兴造碑铭句容县之东四十五里有地曰白土埭遵陆衍迤林樾苍润郁冈虎耳良常诸山屹立乎东西联辉分彩神秀之所融会而奉圣禅寺宅焉案金陵塔寺记初名永定梁武帝时有大桑门宝亮主之帝方尊崇释乘闻亮精通义学命撰涅槃经疏参订辨博允契先佛甚深微妙之旨寺因籍之增重与诸大刹争雄唐季兵燹纵横寺日隳废伪吴杨氏据有金陵其检校仆射许褒遵厥父司空雍之命新作之割腴田在句容丹徒者若干亩以饭浮屠夫人景氏犹以为未足复施句容田若干埤益之宣城二比丘曰义爽曰廷规行业峻洁仆射具疏延居寺中盖大和年间也至宋大中祥符初始赐今额公于宋季又复摧敝弗支群僧皆风雨散去丹徒之田亦为闾右民施茂等所夺元至元中住持平山坦公不惮四千里之远北诉于中书移文江南总摄且命下其符于镇江凡历七载之久殚三往返之勤侵疆乃归平山既迁化灭庵受公继之后虽数易其主而未遑设施至正三年癸未笑岩禅师往补其处当屡废之余室如悬磬积逋之未庚者逾五千缗笑岩昼夜不自宁议鬻不毛之山以偿杀衣缩食孜孜以兴建为务不四三春秋粟盈于仓泉溢于囊乃剪岁荒乃辟灵场乃树栋樑九年己丑释迦宝殿成明年庚寅抟土塑佛菩萨暨大弟子护法神王诸像环以大阿罗汉慈容穆如九座香华严奉如式曾未几何三解脱门又成右设涅槃之居以处有疾僧伽左建仆射父子祠而他施者附之又明年辛卯演法之堂又成名之曰正法眼阅三月栖禅之室又成名之曰清净觉海且拓其术径别筑小山门以为喉衿通名曰定林山西庑及众寮次第而就又四年乙未像四天王神于三门缭以周垣延袤三百余堵委蛇缦回如云横阜截防限遂严又明年丙申禅师迁住保宁而怀楚津公南宗定公先后而至皆刻厉有为益其土田当是时大明建都江左而浙右犹未尽平寺当毗陵京口之冲骑步之兵爨息者旁午睹其宏敞严饬戟手相戒不敢犯庚戌仲纶弥公来司寺事病东庑之未称也撤其故腐易以新坚而规制于是乎大备殿以间计者凡三室与门如殿之数堂如门之数而溢其二两庑如堂之数而加以七倍其悬钟之楼则仍其旧焉仲纶潜心内行为四众之所趋仰且念笑岩锱铢之积以克溃于成视衒奇钩货以病民者相去万万苟不图之显刻金石则后来者何自而知之力请濂为之记夫自辛卯兵变以来江淮南北所谓名蓝望刹多化为煨烬之区而狐兔之迹交道过其下者无不为之太息奉圣禅居有如鲁灵光岿然独存非惟金浮碧明照映于山色水光之际而钟鱼之互答初不异于承平时岂亦有数存于其间乎虽然人事之尽诚足以胜天自非主之者叠矩重规求其持久而不坠若此或未之见也读予文者尚念昔人构缔之艰而继承于无穷哉笑岩名善愈族某氏明之昌国人说法嗣仲芳伦公耆旧僧宗铉笑岩同邑人是寺之役其功为最多系之以铭曰皇矣象教自西徂东丕建塔庙牖于民衷青天震雷以耸群聋蹶然以兴豁尔而聪句容之墟白土之里川媚山辉灵和萃止彼阿练若雄焉中峙由梁洎元成坏凡几有伟一师飞钖而叹不创宝所妄邪孰闲白业所感在弹指间靡仆不起何阙弗完涌殿峨峨飞楼氵裔氵裔像变严严梵夹折折觚梭腾翔丹雘绚丽兜率天宫下移人世粤自兴戎劫火扬埃庄严胜域鞠为草莱此独岿然鸾軿凤回都人聚观一何壮哉赋形两间固囿乎数人定胜天如鸟建羽千里奋飞能令颠坠式缵式承胡宁弗顾宝华楼阁不涉有无光明发舒号为毗卢遍覆大千了无欠余凡尔方袍摄心淡泊来居来游无证无作大史勒文因病注药尚袪昏迷同归妙觉寂照圆明大禅师壁峰金公设利塔碑禅师讳宝金族姓石氏其号为壁峰生于干州永寿县之名胄父通甫宅心从厚人号为长者母张氏亦嗜善弗倦有桑门持钵乞食以观音像授张且属曰汝谨事之当生智慧之男未几果生禅师白光煜煜然照室幼恒多疾缠绵衾枕间父母疑之曰此儿感祥征而生其宜归之释氏乎年六岁依云寂温法师为弟子既剃落受具戒遍诣讲肆穷性相之学对众演说累累如贯珠闻者解颐已而抚髀叹曰三藏之文皆标月之指尔昔者祖师说法天华缤纷金莲涌现尚未能出离死生况区区者邪即更衣入禅林时如海真公树正法幢于西蜀晋云山中亟往见之公示以道要禅师天起疑情三二年间寝食为废偶携筐随公撷蔬于园忽疑坐不动历三时方寤公曰尔人定耶禅师曰然曰汝何所见禅师曰有所悟尔曰汝第言之禅师举筐示公公非之禅师置筐于地拱手而立公又非之禅师厉声一喝公奋前揭其胸使速言禅师筑公胸仆之公犹未之许笑曰尘劳暂息定力未能深也必使心路绝祖阙透然后大法可明耳禅师闻之愈精进不懈遂出参诸方憩峨眉山誓不复粒食日采松柏啖之胁不沾席者又三年一念不生前后际断照体独立物我皆如自是入定或累日不起尝趺坐大树下溪水横逸人意禅师已溺死越七日水退竞往视之禅师燕坐如平时唯衣湿耳一日听伐木声通身汗下如雨叹曰妙喜大悟十有八小悟无筭岂欺我哉未生前之事吾今日方知其真耳急往求证于公反覆相辨诘甚力至于曳倾禅榻而出公曰是则是矣翼日重勘之至期公于地上画一圆相禅师以袖拂去之公复画一圆相禅师于中增一画又拂去之公再画如前禅师又增一画成十字又拂去之公视之不语复画如前禅师于十字加四隅成卍文又拂去之公乃总画三十圆相禅师一一具答公曰汝今方知佛法宏胜如此也百余年间参学有悟者世岂无之能明大机用者宁复几人无用和上有云坐下当出三虎一彪一彪者岂非尔邪尔宜往朔方其道当大行也无用盖公之师云先是禅师在定中见一山甚秀丽重楼杰阁金碧绚烂诸佛五十二菩萨行道其中有招禅师谓曰此五台山秘魔岩也尔前身修道其中灵骨犹在何乃忘之既寤遂游五台山道逢蓬首女子身被五彩弊衣赤足徐行一黑獒随其后禅师问曰子何之曰入山中尔曰将何为曰一切不为良久乃没叩之同行者皆弗之见或谓为文殊化身云禅师乃就山建灵鹫庵四方闻之不远千里负糇粮来献者日缤纷也禅师悉储之以食游学之僧多至千余人虽丁岁大俭亦不拒也冬顺帝遣使者召至燕都慰劳甚至天竺僧指空久留燕相传能前知号为三百岁人敬之如神禅师往与叩击空瞪视不答及出空叹曰此真有道者也冬夕大雪有红光自禅师室中起上接霄汉帝惊叹赐以金纹伽黎衣遣归明年己丑复召见延春阁命建坛祷雨辄应赐以金缯若干禅师受之即以振饥乏民又明年庚寅特赐寂照圆明大禅师之号诏主海印禅寺禅师力辞名香法衣之赐殆无虚日自丞相而下以至武夫悍将无不以为依皈已而恳求还山洪武戊申大明皇帝即位千建邺明年己酉燕都平又明年庚戌诏禅师至南京夏五月见上于奉天殿且曰朕闻师名久以中州苦寒特延师居南方尔遂留于大天界寺时召入问佛法及鬼神情状奏对称旨又二年辛亥冬十月朔上将设普济佛会于钟山命高行僧十人莅其事而禅师与焉赐伊蒲撰于崇禧寺大驾幸临移时方还明年壬子春正月既望诸沙门方毕集上服皮弁服亲行献佛之礼夜将半敕禅师于圆悟关施摩陀伽斛法食竣事宠赉优渥夏五月悉粥衣盂之资作佛事七日乃示微疾上知之亲御翰墨赐诗十二韵有玄关书倍已成正觉之言天光昭回人皆以为荣时疾已革不能诣阙谢至六月四日沐浴更衣与四众言别正襟危坐日将暝弟子祖全智信请曰和上逝则逝矣不留一言何以暴白于后世邪禅师曰三藏法宝尚为故纸吾言欲何为夷然而逝世寿六十五僧腊五十又九后三日奉龛荼毗于聚宝山倾城出送香币积如丘陵或恐不得与执绋之列露宿以俟之及至火灭获五色舍利齿舌数珠皆不坏纷然争取灰土为尽禅师体貌丰伟端重寡言笑福慧双足所至化之故其在山也捧足顶礼者项背相望其应供而出也持香华击梵乐而迎者在在而是不啻生佛出现其行事多可书弟子散之四方无以会其同祖全等将以某年月建塔于某山制掇其大略请安次王普为状一通征濂为之铭上祀方丘宿于斋居濂与礼部尚书陶凯实侍左右上出赐禅师诗令观之其称禅师之德为甚备夫圣人之言天也因知禅师之道上与天通下从人望虽不获遂名山大刹要可以无憾然而月林观公远承临济正宗其第五传曰无用宽公竺源盛公竺源之道行于南无用之道着于北禅师盖无用诸孙也濂近铭竺源之墓今又述禅师之行而文诸碑呜唿哲人云亡奈何不兴大法衰微之叹乎铭曰临济崇崇西来正宗益衍以鸿三虎怒投中有一彪气可吞牛教相纷瓜蔓交加入海筭沙乃易禅衣乃抵胜师乃治其疵栖身孱颜绝去八还入第一关河水侵淫趺坐树阴爰湿我衿我松我我泉我浆渴饥两忘实相圆通无物不容悟其本空玄征肇胎涉彼五台楼阁门开南粤北湖方衣圆颅水赴云趋无间俭丰香积之充且妥其躬其名上闻便蕃宸恩来自帝阍于赫皇明遣使奉迎馆于神京龙文成章日晶月光郁其宠荣四众所依胡不宁兹而亟其归泰山崔崔一旦其颓靡人不哀有崇者冈白虹吐芒设利之藏故同安沈府君墓碣考功主事沈彰服衰经踵门拜且泣曰彰幸生盛际忝被官使私窃自念先府君之年仅五十又二尔忠孝之道不可以兼致驱驰王事二三春秋方敢纳禄而归以竭乌鸟之私情孰意上天不佑而府君以十二月二十日弃我诸孤阅三月讣至擗踊攀号无所逮及即上其事中书授法比持服将不远四千里南还卜某月日奉柩车窆于同安西山之阡在莲花鞠花两峰之间又复自念府君死矣而先德不可死者亘百世犹一日也苟不图文显刻以昭示后人不孝愈大焉敢持奉常赞礼黄仁状前事以请唯先生畀矜之濂不敢辞谨按状府君讳祥字遂初姓沈氏其先光之固始人唐末之乱有讳某者始迁于莆阳图谱厄于兵燹莫纪其世次曾大父某祖泽民父善夫娶张氏既生府君而来主泉之永春簿遂再徙于泉城及府君之长又三迁于同安上官才之荐为县之际留仓使非其所好也府君事父母尽孝视于无形听于无声唯恐有毫发咈其意至正甲午大盗起安溪乡民皆风雨散去府君负母夫人避海中嘉禾岛盗蹑其后府君为盗所掠幸以计脱而夫人不知所适府君苍黄冒贼锋求之昼夜唿号不饮食者三日始获见岩穴中母子相抱持悲喜交集时夫人春秋高且有疾府君欲渡海回翔风乡以居装橐既于盗手其计无从出乃质其子彰于郑氏获钱千缗为买舟之资暨还一月余始往赎彰以归府君伯仲者亡季夭府君事兄起宗如其父泉布羞服之属凡有所需辄上之风檐月牖时相与啸歌杯觞淋漓几杖昵比数日不聚首中心欿然不怡先是主簿君殁葬泉之南门外后九年夫人亦卒烽火连绵权厝主簿君墓侧及是兄复殁府君匍匐往泉城毕棺敛之礼乃归同安择地于海山之阳欲迎夫人之枢藏焉已而潸然出涕曰吾父母生则同室死则异穴乎吾兄父母之所遗魂魄或有知其能独处异乡乎于是甓三竁而共埋之当主簿君居莆阳资产颇丰府君悉让与群从兄弟锱铢无所觊而别树家于同安其遇甥福全尤尽恩意南安腴田以亩计者七十有五悉以畀之无靳色莆阳宗党有来谒者必倒屣迎馆翕翕煦煦唯恐弗之留暨别去复馈焉闾井知府君之行交口称之曰良士良士云府君当元之季知世将乱具隐者之服深蛰不出自号之曰廛隐高人韵士或来即之相与赋诗以为乐视世之声焰熏灼者若将浼焉娶傅氏生三男子长即彰通诗训故学较艺福建乡闱取第十一名文解有司贡至京师会朝廷需贤之急不俟会试南宫选入吏部为考功主事阶承事郎次曰宽次曰英呜唿传有之孝悌者天下之大顺也人之行义有重于斯二者乎推而为忠为信为有别其有不自兹者乎君子之学能植乎其大者岂不为厚伦重本之劝乎然则府君之行其可铭以铭曰猗若人行之臧抚上下协圆方丁时艰寇抢攘念我母情伤日号唿走遑遑盻白云涕沾裳既观止色斯康奉厥兄笃天常傧笾豆酾酒浆和孺乐日洋洋惟孝弟善之纲勖后昆矢不忘故松阳周府君阡表括之松阳有行义之士曰周君休休而有容循循而雅饬自其髫稚严父弃捐君辄能自励于学擩哜乎经畲优柔乎艺苑伯仲之间交相摩切积功既久缮性禔身之间以庄以敬弗敢自释上下化之春风盈于户庭棠棣歌于州里荐绅之家罔不歆艳焉君不以为功而泽物自见当岁俭隶无以食瘠将踣君曰是不可不振也度力而给其粟旱劳频仍及厉鬼为菑害沴气纠蟠十室而九君曰是不可不絺也亟斩牲以祷于神俗尚气而善斗锥刀之末奋襼而疾诟流连县庭每为吏所鱼肉君曰是不可不正也有赴诉者方为辨曲直讼为衰止属元季兵乱郡国绎骚石抹将军帅师来镇栝凡武勇文学之士悉以礼聘而询其谋猷闻君贤延而与语悦之辟为千夫长将军廓清群憝君与有功焉未几乃引退都布宽衣放情丘壑间当风疏日鲜与一二逢掖从容觞咏日莫忘返年甫五十又八不幸以九月某日卒家明年辛亥二月某日葬丽水县懿德乡徐北里之原礼也君讳绍祖字光远其先家舂陵高祖允文始来迁曾祖梓宋乡贡进士祖留道从元兵讨临漳叛寇有功擢管军千户父鉴母某氏君配室则王氏也前五年终翰林侍讲学士危公铭其墓生丈夫子二曰华曰莲孙男五曰文韦曰文焕曰文炫曰文煇君殁后四年二子奉县文学洪文震状来请墓上之文以期不死于亲余闻墓之以有文古也殷比干之铜槃汉梓潼之砖志皆是也后世易之以石且植表于隧矣人子不死其亲者将如是乎在余恶能辞有若君之行义修于身仪于家庭惠泽被于州里所以耸善导民者诚有裨于王化君子不谓其进可乎呜唿麟之振振既淑且仁卒以美夫身绥绥者罢日肆其威监人之髓而剥人之颐其相去亦不远而呜唿有崔者冈林樾郁苍惟君之所藏千载之下幸毋坏伤是为表题赵模千文后左右内率府录事参军赵模集右军行书为千文模在唐有能书名尝与韩政诸葛贞冯承素等奉敕临摹兰亭逮今犹有存者予于秘府颇见之最喜其善用笔而正锋恒在画中所以度越诸人也欤此本系鲜于奉常家藏者神采尤沈着不露可宝也故黄府君墓碣铭予从乌伤黄文献公游识公从子仲华甫进承公话言退与仲华磐桓华川上温润如琼瑶使人不忍厌去公薨世大变甲兵满天地东西各不相闻及真人起临濠廓清六合予入侍讲禁林会浙江行中书新贡士至有黄昶者来叙世契问之实仲华诸孙复叩仲华何如则作土中人五年矣为太息者久之昶彝从予入史局几一载间自撰仲华行状涕泣请铭仲华名枟仲华字也自幼嶷然有立出与群童敖步武有度不失尺寸乡先达韪之暨长模世酬物悉中权度州里哗然称之曰能父兄素儒懦疆畎为豪右兼并仲华奋厉致家之肥悉纳金赎还自是益敦仁厚行贫而贷泉者不责其息稍弗能庚焚券示之或有忿斗者赴诉于门仲华听已指曰尔言曲尔言直皆心服去且曰得黄公片言贤于县令长十人避兵石门山一妇疲卧荒榛时游骑已迫仲华命媵女扶以奔与诸妇同寝食寇退询其家归之然终不识其面性至孝亲疾进药剂无时夜不遑甘寝及没衣襚棺竁之费咸出于私不忍烦诸兄文献公刚介子弟鲜得欢心仲华曲承其意酣觞笑谈煦煦如阳春亲属有使酒难近者且愎谏仲华从容白其利害卒至改行仲华行事多类此他不能悉书仲华卒于吴元年三月十一日其月某日葬于崇德乡平洋原先墓之次寿六十七世系迁移之详文献公已见诸图记曾大父堮宋承节郎元赠嘉议大夫礼部尚书上轻车都尉追封江夏郡侯妣徐氏追封江夏郡夫人大父铸赠中奉大夫江浙等处行中书省参知政事轻车都尉追封江夏郡尉追封公妣童氏追封江夏郡夫人父溥妣喻氏仲华配室傅氏生子三璨琥瓒女一适刘如珪孙男四永昶庚敏予惟阀阅之家鲜克由礼有若仲华闲雅整饰抱齐鲁诸儒至行孰谓非贤邪予故特铭之以为耸善之助使人人取则仲华其不为三代之民矣乎铭曰中恬而熙外廉而隅惟义之是随大振厥家尚质去华肫肫乎无涯有岿者山有冽斯泉灵气之郁芊体魄斯安继以永年崆峒雪樵赋刘君宗弼家于赣之空同山阳学赡而文雄尝擢进士第入教成均出任浙江部使者之寄声光已赫然矣君乃退然弗居方以空同雪樵自号其殆显幽一致者欤非贤而有德者盖弗能也君间请濂赋其事雕虫篆刻之学老且亡去黾俛操觚虽用赋体而比物成义为多君之西还或歌于清泉白石间山灵闻之未必不然一笑也其辞曰伊空同之拔起兮镇峤南之灵区翠旓缤其荡空兮播颢气之蕤绥章贡挟以北流兮盎土脉之滋腴穴遥通于龙翕兮势蟠亘于郁孤信地维之奥宅兮为灵真之所都则有白鹅羽人黄唐丹士辟玉为房铸金成黍仰帝青以布帷拨赤霞而启笥悼下土之坌独凌刚风以径度惟彭城之仙子兮式烂柯之遗轨谓灵奕之可观兮意翩翩而遐举裘剪鹿肥之花屦约芝田之蕊巾割湘云之枝鞶点彩之尾伤胡麻之未饭爱白石之堪煮逾洞真之石扉借修月之宝斧期缑笙之下临兮庶绿文之可受于时玄冬届朔气交水腹坚金茎高二鹤夜语独鸟昼韬莽六花之聚白合溟涬于空寥幻九清之秘景辟太素之神苞夺人目睛兮若流汞翻空而不定一白无地兮如烂银炫燿于霜皋琼林玉树叠颖联柯条顿亡于春绿花巧缀于晴梢乃陟瑶磴乃依冰樾肤中寒而生鳞指屡僵而弗屈丁丁许许不遗余力已枯成采方长不折玉屑随声而轻堕霜茎倚云而初积束以九真之赤藤附以千年之苓魄既消摇而咏归忘蕉鹿于今昔歌曰我采我樵兮太蒙之野万树珑玲兮玉光照夜孰能相从兮与霓旌而俱下于是筑石灶翻金经养神火炼黄宁汞生水虎之窟铅出火龙之扃液承太乙之珠机运元华之精凭添抽之卦券植鄞鄂之丹城逮伐毛而洗髓致阴烁而阳凝种芝于琼玉之山折桂于广寒之庭领衿佩于桥门集鹓鹭于王庭白简霜飞绣衣春明近一出而持斧使九夏之生冰定乘风而来归兮将瀛洲之先登隔人间之风雨兮遽真凡之异程至若西邻之子沉酣膻荤屏龟香曙笙火花春葆阶舞楚银馆歌秦黄尘迷南华之梦弊屣嗤东郭之贫乐钟鼎之遗艳厌烟霞之近醇尚父钓渭阿衡耕莘或封齐于东海或致君于华勋齐出处于一涂肯变志于屈伸世缤纷兮丽以新蜡代薪兮伤芳辰翻海水以为霖兮曾莫濯夫游尘孰不化为胡燕兮依华榱之飞文丹禽鸣夫空谷兮亦寥寥之一闻弹樵歌之逸响兮寄绿绮于秋旻歌曰若有人兮在兰厓止白虎为使陟崇巇止皓毳回飙敷天葩止虚白内朗绝纤瑕止仁斧义戕龙锵鸣止鹈膏匪施痂弗形止剪彼薪樗扶松柏止养贤大鼎熟以烹止天下为公大道行止溯风屹立思盈盈止卷十六•翰苑后集之六禄命辨三命之说古有之乎曰无有也曰世之相传有黄帝风后三命一家而河上公实能言之信乎曰吾闻黄帝探五行之精占斗刚所建命大挠作甲子矣所以定岁月推时候以示民用也他未之前闻也曰然则假以占命果起于何时乎曰诗云我辰安在郑氏谓六物之吉凶王充论衡云见骨体而知命禄睹命录而知骨体皆是物也况小运之法本许慎说文已字之训空亡之说原司马迁史记孤虚之术盖以五行甲子推人休咎其术之行已久矣非如吕才所称起于司马季主也沿及后世临孝恭有禄命书陶弘景有三命抄略唐人习者颇众而张一行桑道茂李虚中咸精其书虚中之后唯徐子平尤造其阃奥也曰十一曜之说古有之乎曰无有也书云在璇玑玉衡以齐七政所谓七政日月水火金木土也而无紫气星孛罗睺计都也星孛数见于春秋或见大辰或入北斗紫气则载之史册与氛祲同占罗睺计都者蚀神首尾也又谓之交初交中之神初中者交食之会也借此以测日月之蚀也唐贞元初李弼干始推十一星行历鲍该曹士皆业之士又作罗计二隐曜立成历起及至五代王朴着钦天历且谓蚀神首尾颇行之民间小历而已若吴伯善若甄鸾若刘孝孙若张胄玄之所造但云七曜而不闻有十一星也曰然则假之以占命又起于何时乎曰洪范云月之从星则以风雨冷州鸠云武王伐殷岁在鹑火月在天驷则以星占国亦已久矣而未必用之占命也曰以星占命奈何曰予尝闻之于师其说多本于都利聿思经都利盖都赖也西域康居城当都赖水上则今所传聿斯经者婆罗门术也李弼干实婆罗门伎士而罗睺计都亦胡梵之语其术盖出于西域无疑晁公武谓为天竺梵学者于此征之尤信也曰术之缘起则吾既得闻命矣然亦巧发而奇中乎曰有固有之而不可泥也何也且以甲子干支推人所生岁月展转相配其数极于七百二十以七百二十之年月加之七百二十之日时其数终于五十一万八千四百夫以天下之广兆民之众林林而生者不可以数计日有十二时未必一时唯生一人也以此观之同时而生者不少何其吉凶之不相同哉吕才有云长平坑卒未应共犯三刑南阳贵士何必俱当六合诚足以破其舛戾矣三命之说予不能以尽信者此也天以二十八宿为体体则为经有定所而不可易以五星为用用则为纬恒络绎乎其间或迟或留或伏或逆固有常度而可以理测苟谓躔某宿则吉历某宫则凶犹或可言也设其星有变其行不依常经而犯乎河汉内外诸星又将何以占之哉或如前所谓生同一时者其躔次无不同吉与凶又何悬绝哉夫万物皆出于五行安有五行之外又有四余土木行度最迟而为吉凶者久故有余气而气为木之余计为土之余犹或可言也水之余则孛火之余则罗果何所取义哉水火土木然矣奈何金独无余气乎或谓相生故有而相克故无亦非通论也况孛乃妖星或有或无而气罗计三者本非星也不知何以有躔度之详哉十一曜之说予不能尽信者此也曰秦汉以来诸儒推十二国分野十二次度数及所入州郡躔次毫厘若无差忒者既可占国岂不能占人乎曰天运地维动静不同故先正云有分星而无分野占国者不可尽泥也占国者不可尽泥况占命乎曰五星之精发乎地而昭乎天其分配十日十二子名虽殊而理则同也人资天地以生山林之民毛而方谓得木气之多也川泽之民黑而津谓得水气之多也得火气之多则丘陵之民专而长也得金气之多则坟衍之民晢而瘠也至于丰肉而庳则得土气之多而所谓原隰之民也然则彼皆非欤曰五土有异而民生以之此固然也人之赋气有薄厚长短而贵富贱贫寿夭六者随之吾不能必也亦非日者之所能测也蹈道而修德服仁而惇义此吾之所当为也不待占者之言而后知之也予身修矣倘贫贱如原宪短命如颜渊虽晋楚之富赵孟之贵彭铿之寿有不能及者矣命则付之于天道则责成于己吾之所知者如斯而已矣不然委命而废人白昼攫人之金而陷于桎梏则曰我之命当尔也怠窳偷生而不嗜学至老死而无闻则曰我之命当尔也刚愎自任操刃而杀人柔暗无识投缳而绝命则又曰我之命当尔也其可乎哉其可乎哉所以先王之山川异制民生异俗刚柔缓急迟速异齐五味异和器械异制衣服异宜于是修其教不易其俗齐其政不易其宜所以卒归于雍熙之治也昔者郑大夫裨灶言郑当火请以瓘玉瓒禳之子产不之与已而果然灶复云不用吾言郑又将火子产曰天道远人道迩非所及也郑卒不复火呜唿此不亦禄命之似乎吾知尽夫人道而已尔曰近世大儒于禄命家无不嗜谈而乐道之者而子一切屏绝之其亦有所本乎曰有子罕言命题织图卷后宋高宗既即位江南乃下劝农之诏郡国翕然思有以灵承上意四明楼鸑字寿玉时为杭之于潜令乃绘作耕织图农事自浸种至登廪凡二十又一蚕事自浴种至剪帛凡二十有四且各系五言八句诗于左未几鸑召见遂以图上进云今观此卷盖所谓织图也逐段之下有宪圣慈烈皇后题字皇后姓吴配高宗其书绝相类岂鸑进图之后或命翰林待诏重摹而后遂题之耶卷尝藏小谷余先生家其后有双岩郑子有困学鲜于伯几所跋二公当时名流翰墨皆可宝玩双岩谓题字为显仁韦后所书则恐未然也呜唿古昔盛王未尝不以农事为急豳风之图不见久矣有若此卷者其尚可获之耶碧落碑跋尾绛州碧落碑唐高宗咸亨元年庚午岁韩王元嘉之子训等为其妣房氏造碧落天尊像于龙兴宫而刻其文于背故以名碑然不知何人书据李旋之玉京宫记以为陈惟正李汉黄公记以为李训之弟撰殆莫能定而翠岩龚圣予则又以为宗室瓘岂或别有所考耶吴睿张天雨读为喧为曜者非当以释文邻字为是俞希鲁辨叨作叩亦大佳而释文则又讹矣盖此碑杂出于钟鼎篆籀诸文其亦戛戛乎难知哉从水从人说文中音乃历翻溺则音奴吊翻释文今借亻水为弱亦恐非本字之义而其他可疑者甚众考礼之冗未暇及之姑识其后俟博雅君子正焉智永真草千文跋尾梁武帝欲学书命殷铁石于二王帖选取千文复召周兴嗣次韵一夕而成须发为白此事最无可疑王着于淳化中摹勒诸帖上石见帖中所书海咸河淡等字人谓为章草之宗遂误指为汉章帝所作着固不足责后村刘克庄乃宏博之士何为承着之谬而谓千文实始于汉邪克庄姑置之欧阳文忠公名世大儒其撰金石录跋尾亦谓法帖有汉章帝所书百余字其言有海咸河淡之类盖前世学书者多为此语不独始于羲之抑又何邪非米南宫黄长睿力诋之新学小生未必不为其所惑余久愤于中因题智永所书千文故特表而出之智永名法极羲之七世孙字画之佳则有不待赞也玉兔泉联句引秋九月十又五日日入酉予与仲子遂过张录事孟兼于成均秉烛对坐孟兼方命侍史汲玉兔泉瀹茗俄熊参军鼎刘职方崧周虞部子谅皆集相与谈诗至惬心处辄落灯烬元故奉训大夫江西等处儒学提举杨君墓志铭元之中世有文章巨公起于浙河之间曰铁崖君声光殷殷摩戛霄汉吴越诸生多归之殆犹山之宗岱河之走海如是者四十余年乃终濒终召门弟子曰知我文最深者唯金华宋景濂氏我即死非景濂不足铭我尔其识之卒后三月吏部主事张学暨朱芾等七人奉其师之治命来请濂既为位哭复系其爵里行系而造文曰君姓杨氏讳维祯廉夫其字也裔出汉太尉震震十八传至唐分为四院第二院大师虞卿生堪堪生承休承休生岩五季时钱氏有国岩仕至丞相自谱为浙院岩之孙都兵马使佯徙浙水东又分为浙左院佯之子成隐居会稽诸暨之阳复为诸暨人君之十世祖也高祖文振曾祖文脩以善嗜义闻人唿为杨佛子祖敬父宏赠奉训大夫知温州路瑞安州事飞骑尉追封会稽县男妣李氏追封会稽县君宋丞相宗勉四世孙也当县君有妊梦月中金钱坠怀翼日而君生大夫公摩其顶曰梦之祥征其应于尔乎稍长从师授春秋说讲析辨剌几逾百十家大夫公期以重器至弱龄不为授室俾游学甬东鬻厩马以益装钱君节缩不妄费购黄氏日钞诸书以归大夫公欢曰此顾不多于良马邪躬为装褫使之周览泰定丁卯用春秋擢进士第署台之天台尹阶承事郎天台多黠吏凭陵气势执官中短长先以饵钩其欲然后扼吭使不得吐一语世号为八雕君廉其奸中以法民方称快其党颇蚓结蛇蟠不可解君卒用是免官久之改钱清场盐司令时盐赋病民君为食不下咽屡白其事江浙行中书弗听君乃顿首涕泣于庭复不听至欲投印去讫获减引额三十俄相继丁外内艰结庐于桐原墓族属有酹墓者植竹筇于前筇发孽芽枝叶郁如也自是不调铨曹者十年会有诏修辽金宋三史君作正统辩千言大司徒欧阳文公玄读之叹曰百年后公论定于此矣将荐之又有沮之者寻用常额提举杭之四务四务为江南剧曹素号难治君日夜爬梳不暇骑驴谒大府尘土满衣襟间有识者多怜之而君自如也转建德总管府推官升承务郎君悉心狱情必使两造具备钩霡隐伏务使无冤民居无何升奉训大夫江西等处儒学提举未上会四海兵乱君遂浪迹浙西山水间及入国朝天下大定诏遗逸之士修纂礼乐书颁示郡国君被命至京师仅百日而肺疾作乃还云间九山行窝疾且革移拄颊楼中唿左右谓曰吾欲观化一巡如何乃自起捉笔撰归全堂记顷刻而就掷笔曰九华伯潘君招我我当往车马俟吾且久遂泊然而逝似闻数十人从函道登楼其步履之声相接时大明夏五月癸丑也年七十五及门之士上书于郡守林君公庆以封茔为属林君欣然从之择地华亭县修竹乡干山之原以六月癸亥举柩藏焉君初聘钱氏忽遘恶疾钱父母请罢昏君卒娶之疾寻愈继郑氏陈氏子男一人杭郑出也孙男一某女一未行所着书有四书一贯录五经钤键春秋透天关礼经约君子议历代史钺补正三史纲目富春人物志丽则遗音古乐府上皇帝书劝忠辞及平鸣琼台洞庭云间祈上诸集通数百卷藏于家初君为童子时属文辄有精魄诸老生咸谓咄咄逼人暨出仕与时龃龉君遂大肆其力于文辞非先秦两汉弗之学久与俱化见诸谕撰如睹商敦周彝云雷成文而寒芒横逸夺人目睛其于诗尤号名家震荡凌厉骎骎将逼盛唐骤阅之神出鬼没不可察其端倪其亦文中之雄乎名执政与宪司纪者艳君之文无不投贽愿交而荐绅大夫与岩穴之士踵门求文者座无虚席以致崖镌野刻布列东南间然其风神夷冲无一物萦怀遇天爽气清时蹑屐登名山肆情遐眺感古怀今直欲起豪杰与游而不可得或戴华阳巾被羽衣泛画舫于龙潭凤洲中横铁笛吹之笛声穿云而上望之者疑其为谪仙人晚年益旷达筑玄圃蓬台于松江之上无日无宾无宾不沉醉当酒酣耳热唿侍儿出歌白雪之辞君自倚凤琶和之座客或蹁跹起舞顾盼生姿俨然有晋人高风或颇加诮让亟骂曰昔张籍见韩退之退之命二姬合弹筝琶以为乐尔谓退之非端人耶盖君数奇谐寡故特托此以依隐玩世耳岂其本情哉性疏豁与人交无疑二贱而贤礼之如师傅贵而不肖虽王公亦蔑视之平生不藏人善新进小子或一文之美一诗之工必为批点粘于屋壁指以历示客尤不录人以小过黠奴负君金度无以偿逼君书收券君笑与之家藏古名画为西邻所窃其傔人追执之君曰吾业与之矣无赖之徒伪为君文以冒受金缯或疑以为问将发其奸君曰此诚予所作也不论远近皆知君为宽厚长者云激者之论恒谓名者天所最忌矧以能文名则又忌之尤者也所以文人多畸孤坎以终其身视富与贵犹风马牛不相及也呜唿岂其然哉彼货殖者不越朝歌暮弦之乐尔显融者不过纡朱拖紫之华尔未百年间声销景沉不翅飞鸟遗音之过耳叩其名若字乡里小儿已不能知之矣至若文人者挫之而气弥雄激之而业愈精其嶷立若嵩华其昭回如云汉衣被四海而无慊流布百世而可征是殆天之所相以弥纶文运岂曰忌之云乎呜唿君真是已然君不可谓不幸也使君志遂情安稍起就勋绩未必专攻于文纵攻矣未必磨砺之能精籍曰既精矣亦未必岁积月累发越如斯之伙也斯文如元气司化权者每左右冯翼俾其延绵而弗绝则其焘育以成君者岂不甚侈也邪一世之短百世之长如君亦足以不朽矣或者乃指此为君病岂知天哉濂投分于君者颇久相与论文屡极玄奥闻君之死反袂拭涕久之念君之不可再得不敢有孤所属故为具记其事而又为些辞一章以代勒铭庶几招君归来矣乎其辞曰魄渊流金降空青些结英扬灵溃于成些独骑麒麟伤遗经些衮钺是非严天刑些孰轧以摧势相倾些浚发厥辞益崇谹些芳润内洽光精外刑些离方遁圆班部自宁些流霆下舂百里震惊些鸾骞鸟澜天机呈些铁甲雕戈百万霄征些茗翘颖竖媚韶荣些笼络万象橐籥三灵些弹压物怪昼夜哀鸣些九华丈人召还紫清些白鹿夹毂五霞軿些回风翛翛云绳绳些天人殊轨谁强撄些绛府虽乐毋沦洞冥些盍乎归来返故庭些元故一乡善士张府君墓版文浦阳江之上有大姓曰张府君天钖字君与懿然笃厚人也自成童时辄知孝敬日趋大父母父母侧问衣燠寒而进退之年既长益推钖类之仁九族有弗振者时恤其匮乏复惧族远情疏筑堂南山麓为序拜旅饮之所长幼之节粲然不紊其于惇爱广顺之道有所赖焉然不是以为足寒食十月朔汛扫先世诸茔必历告嗣人曰此为某府君其名行若何支系若何本末如连珠已而泣曰吾发种种矣苟不言尔等当不知土中为何人慎识之勿使牛羊践履其上平居正襟危坐终日不妄动即动足迹亦有恒度抚世酬物一以诚有犯之者任其輵两耳如无闻尤不喜以疾言厉色加人人愈爱慕之虽傔媵亦从化俯首趋功欢欣如也及殁不问贤不肖皆叹惋悼惜有至泪下者至今语及府君犹举手加额称之曰长者长者云府君之裔初自清河迁已历十有三世曾大父维大父梦龙湖之儒学正父一宁妣方氏府君生于某年月日殁于某年月日寿若干以某年月日葬于县西通化乡施礼山原配室朱氏妇道克修前卒竟合葬焉子三坦泰祐女三石某朱某楼铁其婿也孙五瑶福骥某某曾孙五某某昔汉之万石君家以孝谨闻于郡国虽齐鲁诸儒质行咸自以为不及若府君为人实有石氏之风奈何士习不古文有余而行不逮尚有愧于齐鲁诸儒又何敢望君之藩垣哉是可叹已坦等遣从孙太常丞丁征濂勒铭墓门濂闻至正初宗藩贤王有奇府君才者辟为营田总管府治中府君辞不赴今故不以为称而题之曰一乡善士张府君墓并感其事而铭之铭曰生之温守之仁发之淳行之新以饬其身以伉其门以寿其子孙故泰和刘府君坟前石表辞大江之西邑曰泰和世以艺文自着则归之珠林刘氏刘氏传裔至名锷字宗荣者实号快轩府君淬德砥行张甚及其殁也其子崧既请李祁先生勒铭玄堂复虑遗善弗暴显于世征濂文表诸隧府君器局方凝幼与黄儿游泳挺挺如野鹤在鸡群让弗敢与齿长隶进士业一再不胜辄罢去攻六艺学必欲验诸躬行故自治益严独居屋漏俨若上交神明正襟危坐从明迄曛不少愆厥度抚世酬物几若言不出吻及见义事辄奋迅抃跃虽鼎镬刀锯在左右亦弗暇恤厥父病痺五年昼夜不离床下调火炼良剂以进久不就衾枕至虮虱在中禅间族属茔域为势家所攘俗狃堪舆家书谓地气能贱贵人多发故冢以瘗新魄府君弹指曰殁者或有知肯瞑目九泉下乎即钩索讼复之岁甲午厉鬼为人疴宗姓有一门垂绝尚遗三孽孤家遂陵夷闾师利之辄诱以为奴府君抱之长恸亟走白县大夫曰锷之族尝列爵王朝矣今嗣人多故无阖庐以蔽雨风无羞服以适口体栖栖焉遑遑焉服为人奴锷久病焉夫威以戢暴政以范俗惠以怀惸惟我二三大夫是赖矧尝闻之戢暴义也范俗礼也怀惸仁也三者具举为邦之道也为民上者其忍废诸吾侪隶苟不徼灵于二三大夫如无羽翮欲飞青冥无乃不可乎言毕涕与泪俱县大夫恻然动于中逮闾师问状勒归府君府君食饮之而为结其昏姻宗谱将坠轶疏亲无辨府君重辑之先代诰命遗文之属单牍片削皆誊附其中命之曰先德录袭藏不翅拱壁出入恒挟以自随文献粲然有可征者府君客授章贡钟氏夜漏下二十刻钟之庐舍灾烈风驱火趋之若惊蛇钟犹弗之寤府君弗念私橐之焚击门大唿而出之甫出烟焰涨天钟泣曰活我家百口者刘先生也府君驭家有政内外肃若丧祭二者悉据礼经不用浮屠法人多化之一旦婴疾人请斩牲以享鬼神府君笑曰吾幸无愧德鬼能加害我乎力麾使去疾寻愈其为人知本有识类如此状所不列者或可例知也然推府君世系本出自长沙迁金陵唐天成间复徙庐陵之泰和以儒与仕籍者逾三十人曾祖震精于词赋宋季待补国子未及官而卒祖能继待补君业较艺州庠名占前列父文度在元初以文鸣受之元文敏公荐为兴国县学师江西提举司为给付身当时以为异数母郭氏府君娶萧氏继郭氏萧生丈夫子三麓楚野皆明一经楚乡贡进士今改名崧仕为职方郎中孙男四鼎解举平原鼎与解已卒女五某某其婿也余在室府君得寿五十八以闰三月十九日卒初权厝故卢园中次改枫树林次藏仙槎乡姆坑之双山屳某年月日也所着书有中鹄汲清二集合若干卷云濂闻之先王盛世宗法建而本支着氏族严而孝敬兴大分宣昭上覆下承迨及后世人伪沸腾而图谱有局即令史有职救弊微权犹于是乎可征今不复见之矣秦越肥瘠之叹徒有形君子之哀矜有美府君行粹学精念一气之攸分实同出于天经皞强圉以归墓兆急赴以拔孤惸凡家牒之搜辑遗编之分纂奚翅宝结绿而爱青萍盖文献之宗簪绂相仍故济德流祉不待教而遄成是宜壤树内列辞章外旌庶几垂后贤之宪则昭千古之休声也哉故将仕佐郎杂造局副使王仲和甫墓碣余司业成均时王允中为日新斋生执经侍左右允中神凝而志恬颇使人爱之阅二年允中服厌冠蹑苞屦手执太常丞张君所为状泣拜于庭曰允中不天先子寿仅五十又七以洪武三年六月三日卒于家卜以是年九月某日窆于江宁县凤台西乡石子冈之原而悬棺之石犹未勒辞允中夙夜祗惧若将殒于深渊窃见士大夫卿公莫不得先生文以为荣今缘洒扫师门之故窃有所请倘蒙矜之先子虽殁犹不殁也予怜其志退而阅状允中之父讳友直字仲和其先尝仕于宋南度初自开封徙溧水之崇贤乡以赀雄于里中自时厥后族属日益众殆且百家有讳某者复迁建康城中仲和之父也仲和善治生不动声色能使其家浸丰且莫窥有为之迹闻名荐绅至必具笾豆菹醢长跪献酒浆执礼恭甚人疑之则曰养子弗训是禽犊之也吾所以敬士者其将使仪刑则效之乎于是允中亦知父意钻研经义唯恐流于窳怠仲和且朝夕程督观其业稍进则喜见面颜仲和善炼汞为朱太师李韩公闻之奏除杂造局副使阶将仕佐郎在官二载乃终嗟夫世之人曷尝不念孙子哉务废举以殖货利走权势以媒禄秩徒以斫丧其醇熙颠乎险阻有至于老死而无悔者仲和则使涵濡仁义为善人君子之事苟谓之贤乎非邪记有之遗子黄金满芃不如教子一经仲和盖近之矣仲和娶邵氏生四子长执中次则允中次用中次时中一女其婿曰某铭曰人为声伥伥我独守其常人为利穰穰我且啬而勿伤有子而良当教之义方佩申椒兮充囊集夫容兮为裳彼崔者冈松桂蒨苍百世之下人知其为仲和甫之藏王君子与文集序经曰有德者必有言此其故何哉盖和顺积于中英华发于外譬若水怀珠而川媚石韫玉而山辉其理固应尔也不然则其本不立其本不立潢污行潦朝满而夕除风枝露花西折而东萎欲以示悠远于人抑亦难哉濂于西昌王君子与之文不能无所慨焉子与为人秉刚而守毅葆醇而蹈道其律己也不以夷险而易其操其接物也不以贵贱而二其节一履乎涂辙之正不违乎绳尺之素融融乎森森乎不可企已故其发之于文根柢于诸经涵濡乎百氏体制严而幅尺弘音节谐而理趣远有益乎伦理之重不爽乎物则之训世之论者咸谓类其为人不亦信哉士之有志于文者伙矣抽青媲白组织文绣柔筋脆骨点缀形似徒夸艳乎凡目已违拂乎恒性所谓蜡其言栀其貌者其视子与有德而有言殆犹鱼目之于夜光嫫母之于西施也欤然而驽骀恨劣逸骥难攀虽幸同于遗轨竟莫继于后尘盖山林之日长道德之功深子与则有之矣卤莽而耕灭裂而报若濂之进寸退尺者岂不为甚愧者焉子与不我鄙夷俾序其首呜唿三代无文人六经无文法非无人也人尽能文非无法也何文非法秦汉以来班马之雄深韩柳之古健欧苏之峻雅何莫不得乎此也子与功深力久必抽其关键而入乎阃奥矣他日投簪东还尚迂辕载酒从子与问之洪武六年春正月既望太子赞善大夫金华宋濂序故秦母夫人金氏墓志铭监察御史秦君文纲再拜而请曰惟墓之有铭尚矣莫原其所始所可见者殷比干之铜槃篆文汉光武时梓潼扈君之墓砖大概以久托体魄为祝母夫人之殁于今三十又五年矣玄室之刻既愆于前悬綷之碑幸具又不勒其淑范于后揆诸古义有或爽焉辄自造群行一通件系而鳞次之愿吾子为之铭濂不敢固辞谨按状夫人姓金氏讳某字妙清苏之嘉定人父某妣某氏夫人幼而孤朝齑莫盐时有不给即能惕厉安于纺绩织撝之事虽寒之折胶暑之铄金不敢自暇自逸日处阃内人未尝识其面久之族姻媪御无不合辞称其贤同里秦府君某游学燕都还择配未就闻夫人之为请具六礼焉府君遂赘女氏夫人主馈非精凿弗御烝尝宾燕悉中条序一言一行皆思丽于矩度无违越者生丈夫子四长即文纲次某某某女子二适某某孙某女某合若干人重纪至元己卯四月庚戌以疾卒家寿年仅四十三夫人存时诸子绝幼唯文纲稍长力使从名荐绅游且曰是子也良吾将期其名遂而身立尔及文纲以文学奋扬于时致位清显而夫人之墓木已拱矣呜唿妇人之行不出闺门往往因其子贤而名彰闻有若夫人素行固嘉人何由知之今因文纲有立大夫士咸相谓曰是良御史者何人之子也其父母之贤有以训成之乎于是夫人之誉洋洋乎盈耳矣文纲以道事君益竭其忠告之诚爵禄当益崇高他时鸾诰载颁贲及泉壤夫人之名愈足以不朽矣夫人之墓在县之某乡某山之原葬以某年月日盖与府君同兆域云铭曰承天矩兮循纯熙和惠其衷兮有侃其仪积衍柔嘉兮女中之师熊胆和丸兮励其令儿豸冠朱衣兮符我素期宜福其荣兮阖胡悴之墓木森兮凉飙凄其名在弗磨兮墓门有碑铜雀瓦研铭临汾徐昭家藏铜雀瓦研获于彰河中相传逾百龄兵部员外郎许珪以使事过之遂购焉质贞而文黝盖真物云太史金华宋濂为造铭曰埏埴成胎资气母炎火一烁贞且寿禁雨回风着勋久何哉舞榭尘尔蹂天假漳河涤其丑出赞觚翰列左右虹光夜半上冲斗龙图龟文首交纽要使遗文传弗朽送张编修赴南阳教授序河南张生翀奉旨自国史教授南阳行有日再拜请曰翀也区区一布衣遭逢有道之朝获肄业禁庭銮舆时幸而敕戒之恩荣所加乔岳不足为高瀛海不足为深今者出典教一邦思所以弘敷帝训甚惧弗称愿闻一言以自勖者予曰古者设五经博士以教授所谓教授者非官名也以之名官自宋庆历中始然有漕司所辟举或以兼官或以士人而犹未肄朝廷也其命于朝廷又自熙宁中始夫教授之职以经术行义训导诸生掌其课试之事而纠正不如规者其责实至重也生然予言否乎生曰然予曰未也冶师虽知精铁必加陶熔而后成湛卢梓人虽知良才必施斤锯而后成宫室知之何难当思允蹈之尔生之往也取群圣人之经列弟子于堂下启之迪之优之柔之餍之饫之使心与理相涵事与心弗悖庶几材成而器良矣生然予言否乎生曰然予又曰未也教道所施贵在变通譬之木也视小大而加斤锯焉铁也察铦钝而施陶熔焉一概而视之过矣生之往也各因材之清浊学之浅深过者损之不及者益之毋骤语以高远恐其凌躐而不逊也毋使安于卑近虑其苟且而自画也毋过于严厉上下之情不能相通也毋失于宽纵长幼之节或致玩亵也毋示之以非圣之书防其遁而离也毋习之以无用之文禁其乖而有僻也此六者皆变通之事也君子之立志不获高位以行其政令幸而得掌教一州焉亦不翅足矣何也政令能禁民为非而施教者乃使民自不忍为非人伦籍之以厚风俗因之可移顾有出于政令之上者岂细故也哉生能从事吾言庶几生不负天子下不负所学矣生其往哉思尽心焉可也于是生再拜谢曰翀虽不敏敢不夙夜祗奉予以生可进于道也次第其语而赠之生字凤举沉重有识量研穷遗经而造其阃奥出应书乡闱尝占前列云恭题赐和托钵歌后臣闻自昔贤圣之君多菩萨果位中人慈悯众生故乘愿轮降生人间执符御历如华严经云欢喜地菩萨出世为阎浮提王其言盖可证也钦惟皇上拨乱反正出斯民于涂炭而衽席之既临宸御洊建无遮大会于钟山度诸幽滞将行事上致斋便合臣侍坐于侧因问近者高行僧为谁臣以前住持开元文康对文康颇着托钵歌行世见寓古开善道场明日大驾幸钟山召见文康索其歌观之天颜怡怿遂敕奉御持归又明日臣复入侍至夜二鼓上命两黄门跪张于前且读且和运笔如飞终食之间而章已成矣臣得而伏读焉援据经论滔滔弗竭至于西域心宗中多及之呜唿自非菩萨应身辨才无碍而能遽至是邪越三日文康受赐而归装潢成卷将留镇山门臣谓之曰前代帝王以王道真乘并用每下玺书护其教盖以阴翊王度而有功于烝民也上今俯和文康之歌所以推奖禅宗而勉励其徒者其意亦犹是也文康尚宜勒诸坚珉导宣上德以垂之无穷哉建会在冬十二月文康因被是赐又明年甲寅春二月始拜手稽首而题其后云刘彦昺诗集序余昔与刘君彦昺游见其赋诗多俊逸心独奇之彦昺既别去间于士友饯行卷轴览其歌吟往往皆堪传诵复益奇之后十年重会秦淮上亟问近什何如彦昺解橐中得十余篇余读已大惊气韵沉郁言出意表何其近谢康乐欤缊借脱落不沾尘土何其类岑嘉州欤惣惣乎仙洊英英乎霞举又何其善学李供奉欤盖彦昺天分既高而入功又深凡有摹拟辄仿佛似之予今犹举其概而言之也呜唿予昔学诗于长芗公谓必历谙诸体究其制作声辞之真然后能自成一家彦昺之学正与予同自愧跛鳖之行不足以追逸骥尚何言哉然又窃怪彦昺何以能致于斯也颇闻其先人友梧翁乃月湾吴公之高第善为诗与文靖虞公文安揭公礼部吴公极相友善遂由县文学荐入禁林未上而夭其家庭相传必有卓绝于人者不然彦昺之诗何为脍灸人口而弗厌哉其能垂世传后当不疑予耄矣文采衰矣不能有所发越矣姑摭昔奇彦昺者为之序以自附知言之士云彦昺名炳鄱阳人金华山人宋濂卷十七•翰苑后集之七恭题御制方竹记后皇帝视朝之暇燕处武楼中每召一二臣邻咨询治道时吏部尚书臣詹同在帝左右历谈古帝王事旁稽物理而偶及于竹帝曰竹之类其亦多乎臣同对曰其类实繁晋戴凯之所谱至五十余种或根如盘轮或节若束针或细则胜箭或巨可为舟有未能历举者大概其色皆青其体皆圆也唯吴越山中有名方竹者最为佹异四棱直上弗偏弗颇若有廉隅不可犯之色以故士大夫爱之往往采而为筇帝曰信有诸乎臣同复对曰老臣焉敢谬言既退获一枝以献帝摩挲观之悦曰臣同其亦信人哉于是亲御翰墨草方竹记一通始言品物之伙中序格致之难及其末也谓臣同为人俊伟气豪稽之传记智过百人曰豪千人曰俊天语之褒嘉斯亦至矣已而召臣同于端门俾给事中缮书以赐臣同不胜抃跃将趋拜墀下帝笑曰卿头童齿豁矣何以谢为臣同捧出属装潢工饰以龙纹玉轴持视太子赞善臣宋濂臣濂窃自念草莽微臣侍帝前者十又五年当帝为文性或不喜书诏臣濂坐榻下操觚受辞终食之间入经出史衮衮千余言仰见天光昭回赫着简素皆日精月华之所凝结敷之为卿云散之为彩霞曾不见神化着见之迹其诚所谓天之文哉臣濂闻之三代而下混一寰宇者若汉唐之高祖宋之太祖皆产乎北其勋烈信伟矣而未见以文辞称今我皇帝生自南服天戈一挥九州内外罔不臣妾自天开地辟以来世之所未有况乎神藻焕发阴丽阳明下被万物无不仰照此无他皇天欲以文明化成天下故挺生圣人度越前代若斯之盛也然圣制虽多未尝轻以予人臣同以文学侍从之臣简在帝心者久故特被是赐焉夫臣以诚而事上君以恩而逮下唐虞盛治一旦复见三十余年之后何其懿哉臣同宜勒诸金石与典谟训诰之文并藏子孙之多永永传之无极臣同受赐以岁五月之戊辰越二十七日实六月乙未臣濂谨熏沐而题其后云臣濂拜手谨记大明故中顺大夫礼部侍郎曾公神道碑铭治古之时非惟道德纯一而政教修明至于文学之彦亦精赡宏博足以为经济之用盖自童丱之始十四经之文画以岁月期于默记又推之于迁固范晔诸书岂直览之其默记亦如经基本既正而后遍观历代之史察其得失稽其异同会其纲纪知识益且至矣而又参于秦汉以来之子书古今撰定之集录探幽索微使无遁情于是道德性命之奥以至天文地理礼乐兵刑封建郊祀职官选举学校财用贡赋户口征役之属无所不诣其极或庙堂之上有所建议必旁引曲证以白其疑不翅指诸掌之易也自贡举法行学者知以摘经拟题为志其所最切者唯四子一经之笺是钻是窥余则漫不加省与之交谈两目瞪然视舌本强不能对呜唿一物不知儒者所耻孰谓如是之学其能有以济世哉此濂铭亡友曾公之墓愤激于中而复继之永慨也公讳鲁字得之曾其氏也孔门弟子郕公五十七代孙其居新淦吉阳里者已久世裔之传与夫转徙之详昔以着于公之先墓兹不重载曾大父兼善宋赠大理评寺祖天麒宋宣教郎军器监主簿父顺元韶州路儒学教授妣刘氏公年七岁能暗诵九经一字弗遗奉礼郎简君正理欲以神童举于朝其父力止之及齿稍长取三史日记之寻及其余数千年间国体治乱人材忠佞制度沿革咸能言之有叩之者如山川出云层见叠敷杳莫察其端倪公殊不以为足所藏子集动至数百家各揽其精而掇其华闻有僻书隐牒不惮道里之远必购得之既得必篝灯读之达旦不寐发为辞章庞蔚炳朗毅然有不可夺之气庐陵刘提举岳申与之语连日夜弗休叹曰不意后生中能至于斯也其将以文鸣乎杜内翰乡之丈人行也公负笈从之游益充拓其所未寤至疑辨惑惟日不足遂以博极群书称于时公犹谓未要于至道述长书一通谒虞文靖公集于临川虞公大悦曰昔程子与张敬夫年十六七脱然有志圣贤之道子能如是复何让古人公年盖十九矣由是益潜心濂洛关闽之学分别义理密如蚕丝牛毛而尤爱吴文正公澂之书吴公亦居临川其着书满家无大无小公一一访获之玩绎未尝释手久之充然有得盘桓林泉以道自娱若将终身焉天下大乱州县所在绎骚公召里诸豪集健儿持兵以保障乎一方仍椎牛酾酒开陈逆顺祸福言甚剀切众皆耸耳而听卒无敢犯非义者人号曰君子乡及入国朝有诏纂修元史勒成一代之典遣使者起公于家公赞决部居补苴罅漏者不一而足其功为最多史成上坐端门召诸史臣有白金束帛之赐公居其首焉公将乞身还山会朝廷开局编类礼书舆论以老成之士无逾于公者共坚留之议礼之家有如聚讼自古难定于一公当群言沸腾之中扬言曰某礼宜据某书则是从某说则非有不服者争相辨诘公历举传记答之各心醉而去俄选入仪曹为祠部主事阶承事郎时十二月也常忠武王薨高丽王遣使来祭公索其文观之使者靳不与公不可使者不得已出之外则袭以金龙黄帕内则不书洪武之号公责之曰龙帕固疑误用若纳贡称藩而不奉正朔君臣之义果安在耶使者顿首谢过皆命易去之乃已安南来贡主客曹已受其表将入见公取其副览之其王乃陈叔明公曰前王陈日尔今骤更名必有以也亟白尚书诘之使者不敢讳盖日为叔明所逼而死遂篡其位中心怀惧故托修贡以觇朝廷之意上闻之曰岛夷何狡狯如此却其贡不受五年二月上问丞相曰曾鲁在礼部今何职耶对曰不过主事尔即日超六阶拜中顺大夫礼部侍郎公以顺字犯父讳辞就朝请下阶吏部以国法有定不之许倭夷入寇戍将每捕获之上悯其无知命儒臣草诏归其俘公之所撰有中国一视同仁之语上悦曰顷观陶凯文已起人意今鲁复如此文运庶其昌乎凯礼部尚书也八月奉旨考京畿乡试入院之后忽吐血一升公犹力疾阅卷不息自是遂奄奄不振九月膏露降钟山群臣咸见诸咏歌公独撰赋以进十月上将郊祀出宿斋宫命取诸作使侍臣更番诵之至公独曰此曾鲁作耶援据既精铺叙有法岂新进之可骤至哉十又一月疾逾笃上章乞骸骨甚至中书以闻上恻然许之十又二月辛卯归舟至南昌公谓次子圭曰吾命止明日不能至家矣然吾以一介韦布之士受国宠恩位跻法从又得守正而毙死复何憾所憾者不见二孙之成立也即趣具觚翰为书戒之壬辰次石岐潭果敛衽而逝距家才两驿尔丙申致故居丁酉始具棺敛择地于县南屏山之阳以六年某月某甲子祔葬九世祖高安府君之茔从治命也公蓄德熙和人近之者温如春风不见忿戾之色然其人则山泽之癯身退然若不胜衣未尝有所矫饰其处家也事亲克孝父丧哀毁致疾逾年而后能起已而二兄诸侄相继捐馆公抆泪经纪凶事三年间葬十余丧且抚存其孤惸惟恐或失其所平生轻财仗义喜周人之急四方宾客日登其门公倒屣迎之了无倦容尝一试江西乡闱有司置诸乙榜人为不平而公亦澹如也其出仕也精白一心有知无不为凡典礼涉于制度者必经公损益而后定虽古者吏牍之繁简署字之上下人所不能知公独稽诸书以为决公诚所谓济世之学者非邪公属文不喜留稿其徒虽有所辑录犹未成书其自着书有六一居士集正讹南丰类稿辨误藏于家他咸未脱稿当公修元史时濂实为总裁及入南宫又有僚友之好故相知号为最深共坐官斋更析互辨每至夜分叹末学之空虚伤古道之寥落又复相视冁然一笑严陵徐尊生尝有言曰南京有博学之士二人一以舌为笔一以笔为舌其意盖指公与濂呜唿尊生过矣濂也何人而敢上俪于公哉虽然公未尝欲弃濂也相期他日幸归休必胥会焉共成一书庶可籍手以见前贤公今不可作矣故因铭墓之文而屡兴怀于治古之时也世之读者必将深感焉公读书之室曰守约斋学者遂称为守约先生享年五十四岁娶聂氏先二十年卒公再不纳配一榻萧然如山林枯藁之士人难之子男二人长塾今来请铭者次即圭出为仲兄后女一人应真适刘奉孙二人正龙梦龙铭曰气化纠缠人文昭宣万类斯甄兮天设地施一偶一奇形声相资兮载籍缤纷六艺攸尊各辟其门兮枝分叶敷散为千涂混其精粗兮弥纶大邦文物采章有变有常兮不生硕儒孰轧其枢孰苞其腴兮玉笥之阳神珠吐芒莫自翳藏兮大明丽夭束帛戋戋搜罗俊贤兮衮褒钺诛寓于策书舆论所孚兮仪曹之升议礼稽经日维烝烝兮黼黻帝猷上窥殷周功在删修兮所积之訦所发之深开阳阖阴兮正笏垂绅其色秬邦之老臣兮媚学跹跹其中枵然何翅霄渊兮天胡降丧一鉴之亡四国之伤兮其神上征化为列星寒光晶荧兮下射屏山马鬛桓桓名在不刊兮故民匠提举司知事许府君墓志铭濂在词林时闻有衣冠之胄许其氏而进其名者宦游于外不胜其思亲之情春华之朝秋月之夕恒至于瞻望陨涕乡友王内翰征濂为辞以少慰其深衷后四年与进会南京进乃言曰昔者思吾父而不获见吾父固无恙也而中心犹怦怦然今父则逝矣屡欲相从于泉台恐乖以死伤生之训辄苟存视息以迄于今然则何以自靖其心哉惟墓门有石可以镌遗行而扬休声夫子尝厚我矣敢缘此故稽颡再拜以请愿夫子终惠之谨按欧阳时中所为状府君讳嗣宗字原仲姓许氏其先洛阳人有讳叔向者仕唐为某州刺史生安福令岳胤值黄巢乱弃官归袁之萍乡萍乡之有许氏自此始安福生二子曰宗曰载皆多孙子宋时以文学自奋为郡僚属及县令长者前后相望家牒毁于兵咸无所征曾祖某祖季谦某年进士某官父斗祐府君生有异质嗜学弗倦取六经百氏昼夜探其精微已而叹曰为学贵行不行而能言虽如簇锦将何施邪益专心家政旁及树艺之事久之赀若产超于前人遂以事亲训子姓为务家西百余步絜土为台引清流绕之奇葩丛篁环列于左右秾英凉翠盖郁然云府君建聚景楼其间翼以众芳俯清天心水面诸亭幽静轩敞一尘弗侵府君奉板舆游其中俾童冠者随荐绅家嚅哜群书孳孳弗之解稍有余暇辄集宾朋雅歌投壶以自乐府君曰可则可矣苟不以礼自治何以示悠久乃稽诸子冠婚丧祭之礼肄习而行复择并舍常稔之田五十亩焚其质剂永收其入以供四时祀事州里之间有凶丧单窭弗自支者且振而给之大司徒楚国欧阳文公当世大儒也义府君之为人结为交友尝寄诗以寓其意至正初当路荐为唐州等处民匠提举司知事命书既下州人士具壶觞以为寿府君笑曰吾秋发种种矣尚何情落宦辙哉辞弗赴壬辰之乱吴楚之兵日格斗弗休唯萍乡受祸最酷父子相枕籍而死乡无完家府君能先事而避转徙余三十所一门能独安存不异承平时及天下大定府君退隐双清精舍林壑秀美目断无来人府君挂颊看云缥缈轮囷卷舒自如悠然有会心处则与高人胜士酣歌互答有不知夕阳之在树也已而遘微疴却药不之御气息奄奄犹力疾命诸子曰而等当以忠厚继其家言讫而逝时七月二十四日也寿年七十有七娶彭夫人生四男子庭兰庭秀庭桂庭春庭兰蚤世庭桂今更名进即濂所为赋思亲辞者入国朝用上官荐擢广信府知事阶将仕郎请宽赋以恤民修学以化俗人怀之孙男五人观恂惠憧惺越三年一月十九日藏府君于县之名教里三峰山下惟府君之读书不眩其文而食其实故以之治家则大穰以之奉亲则悦而愉以之励子姓则饬以修以之辟地则能去危而就安何莫非推其所学也视彼胶固章句资为絺绘之辞以哗世者有间矣铭曰我经我舒我已食其腴我心之匪怍我将还其朴智以全其生礼以惇其薄有家之穰穰有闻之章章有子之锵锵维士也良而其行也又方采掇其英铭以昭其藏黄瑄字辞宣之为文上从而下从二从回乃取风回转以宣通阴阳之义寻复借为布为缓为明为遍不一而之若加之以玉则又为瑄盖玉则象形宣则谐声也尔雅云璧大六寸谓之瑄汉代郊祀则有司奉瑄玉而瑄又通作宣然则瑄玉者亦玉中之最贵者欤先师黄文献公之嫡孙名瑄濂因字之曰伯宣且勖之曰天地之间贵者为玉贱者为石石譬则小人玉譬则君子也尔瑄出自琼瑶之林人固曰此玉也非石也玉则玉矣曷益之以砻琢之功乎不然则玉徒玉尔器云乎哉虽然器幸成矣复局滞于一而未能无施而不当也瑄乎瑄乎其用是而自勖乎呜唿文献公藏器于身出而荐诸郊庙非特器而已也有如辟羡起度凡诸玉之用规矩皆自其中出尔瑄慎勿愧之瑄乎瑄乎其用是而自勖乎濂老门人也故于瑄不敢褒而敢箴系之以诵曰璧大为瑄孕诸石孚尹夜气吐秋魄荐郊奠庙神鬼格其仪敻出牺与帛媲义配名到幽颐尔性尔缮靡朝夕予言服膺宜无斁天台顾氏先德碑顾氏之系出江左其后迁金华寻复由金华徙天台相传以为顾欢之后欢梁之隐君子也故其地有顾儒岭有欢溪然世远宗堙莫能知其详矣至宋南渡后有讳知言者字孚先通黄帝内经之学人有疾注药起之无靳色会疫疠大兴孚先裹良剂日巡户而与之乡人感其赐有抟土肖像以为寿者以子贵累赠宣教郎生商卿周卿商卿字方子用荐者为乡郡学官遂以明经讲授从之者皆为纯笃君子出言制行能使人慕艳不置阀阅家綦氏伯仲争以门资叙爵几至破家方子片言喻之辄顿首谢过以官让其兄周卿字成子擢进士第官至朝奉郎奉国军签判初娶贵族施氏资装甚丰成子夜读书隐几而卧施戏泚笔涂其面及觉大怒曰合卺未旬日乃敢尔邪所谓相敬如宾者何在坐以待旦斥出之再配杨氏无子抱方子之子育之乳因有湩方子孙玉文字温夫咸淳甲戌武举第一人授秉义郎殿前司同正将德祐丙子元兵入台执其父申欲杀之温夫抱父颈而号曰宁杀我宁杀我无害吾父温夫被创而免因以跛废初温夫议娶应氏已纳采忽折其胫众劝之改图温夫不听曰言犹在耳焉敢背之彼体虽亏而行未尝亏何伤乎应后得妇道甚为一宗之师从兄埴翁死以孤子托之温夫受经纳配不翅己出者温夫子镕字可范年十三试艺乡校顷刻而就人目为神童丞相吴公坚以孙女妻之大母叶氏与其母春秋皆高可范先意承颜唯恐有不及兄镐早世诸孤哌哌然无依羞服婚姻皆可范主之然自宣教府君以下族属颇众正月之吉与日长至大合其族行聚拜之礼亲之近者浃旬则一会饮酒哦诗情文蔼如也有不至者罚及之凡遇疾疢死丧辄遑遑往视蹙颇弗舒旦暮必谒先祠大寒暑不易人取以为法焉家畜二猫皆孕一既产出为人所絷未产者往乳之及其归也同一窟而哺子人以为和气之应乡井服可范之化苟有赴不之公府而惟其言是听皆悦服而去里有阳归堰溉田万亩当农功将兴可范必缮筑以利民粮书之修闾师并缘为奸利可范履亩而核其实乡邻德之可范性端恪子性有不善面折不恕然其律身尤严日抵暮辄悬灯书其言行于籍不可书则不为年九十二忽无疾而卒惟天台素为文献之邦如南塘陈茂卿谦斋吴清之直轩吴直翁慥堂郑景温是四君子者皆与闻濂洛关闽之学故其乡邦之间金舂而玉应宫奏而商宣所以咸有士君子之操如顾氏一门是已然其嘉言善行多可书已见墓文固可传诸不朽其或闻之父老之口者历年滋多恐日就泯泯族孙石楼县令硕乃件系之请予为之记呜唿世之求文者奚翅数百罔不欲誉己之善而于其先德则未尝少留意焉硕乃能一反其所为得非知识度越于人哉因不欲辞而书以遗之使硕之后人庶几有所征焉奉议大夫国子司业金华宋濂撰臧士几字辞臧君哲字曰文濬密人也以仪曹属时诏为司隶然其为人秀颖而嗜学贤士大夫爱之颇谓其名若字皆盛德事殊非所以自称盍更之君来请于予予摘程子哲人之几之义字曰士几几者善恶之发荣辱之主也可不慎欤慎之如何曰诚而已矣作字辞辞曰心神变化乘气机弩牙既干钧石随或黑或白乃异岐君子防之树城陴严以金鼓列旌旗百体从令志则熙尚慎旃哉无殆而西域浦氏定姓碑文起居注浦君与予为同朝友自序其世系及定姓之因请予文以勒诸碑予读已叹曰是不亦君子之道欤浦君西城阿鲁温人高祖以上忘其名曾祖哲立理元太祖时迁幽之宛平生中顺大夫同知温州路总管府事道吾道吾字善初因宦于杭复居钱塘拱卫乡生六子曰沙的曰黑黑曰福州录事司达鲁花赤泰住丁曰六十曰剌哲曰马思护黑黑生二子曰江浙行省宣使罗里曰赛鲁丁六十生一子曰木八剌赘于女氏复迁于永嘉能务废举之术家饶于赀剌哲生三子曰道剌沙曰溥博即浦君其字为仲渊曰忻都马思护生三子曰哈山唯是再世多已物故唯木八剌父子及浦君存浦君性颖悟父与其母聂夫人训之尤笃去从名师傅通诗毛氏笺而折衷以朱吕之传发为文辞其光烨然也中至正壬寅江浙乡闱一榜辟教谕德清转嘉兴遂占籍嘉兴卜魏塘镇居焉洪武辛亥郡府贡至南京试艺铨曹又中高选授侍仪使再转今官生四子曰颙曰卬曰珪曰璋皆萧山沙氏出也夫西域诸国初无氏系唯随其部族以为号盖其族淳庞其事简略所以易行若吾浦君居中夏声名文物之区者三世衣被乎书诗服行乎礼义而氏名犹存乎旧无乃不可乎于是与荐绅先生谋因其自名而定以浦为姓使世世子孙不敢有所改易其深长之思可谓切矣昔者代北群英随北魏迁河南者皆革以华俗改三字四字姓名为单辞而其他遵用夏法若叱丘之为吕力代之为鲍羽真之为高者又不可一二数也虽然岂特是哉中夏亦有之周卿是樊仲皮之后则以皮为氏吴丘寿梦之后则以寿为氏挚畴之后则以畴为氏岂非以名为氏者乎以名为氏犹可也有生李下而指李为姓者有闻伐木作所声而以所为姓者有育子能言而以语儿为姓者有官高年耄乘车出入省中子孙则以车为氏者虽更仆有所不能尽此无他于里无所悖于事有所据先王制礼亦未尝不与之也今浦君之为上符古义下合时宜非卓见绝识不得与于此彼拘拘守常之士则曰我先祖未之能行也是恶足以论变通之故呜唿若浦君者不亦君子之道欤予既详论定姓之因而并述其世系相传次第使刻焉初中顺公南征有功授武略将军大都都镇抚前至元末论事忤丞相出为衢州判官已而换文资任杭州治中阶奉训大夫民皆安其政后以前官致其事卒葬杭城灵芝寺左聚景园中而剌哲君祔焉剌哲君后迁方家谷陈寺山之阳浦君以图谱久丧唯恐其事泯泯请附书于末使后裔有所考云生生堂记生生堂者东阳陈泽民之所居也县南八十里有乡名瑞山陈氏世家其中至讳宗誉字彦声者有德于乡又能与六务观父子游而其诸孙黼东莱吕成公弟子擢淳熙辛丑进士第累官驾部郎中林正惠公实以女妻之泽民盖其十世从孙也泽民思继承家学出从名师巨儒游精于科目之业有司贡上选曹试经义合格署通判于漳州将上以堂记属予予颇闻县之仁寿乡在东北四十里而近有簪缨家亦与泽民同姓而谱谍不通非其族也尝构宅一区方建前楹有鸠鸣其上占之者云此宅当属之张氏后六十年复归于陈未几西邻张氏果来居之张既不振人士皆谓复还于始构之家不知乃泽民竟以重赀获之也偻指计之诚甲子一周矣噫亦异哉泽民遂筮日自瑞山而迁当春气煦明卉木含荣有嘤其鸣泽民刲羊剌豕具尊俎合宾姻而燕乐之酒微酣坐客击案为节而歌之曰有岿者堂高明之居蔚蔚纡纡曲撩而交疏惟德之符冥数悬应不爽乎锱铢继有赓之者曰新居其迁茀禄其延族姓其联演迤而芊绵于是州邑之间咸称事有前定泽民之迁居有不偶然者泽民因取书中生生自庸之义用以名其堂呜唿生生之义虽见于书而莫备于易易云生生之谓易夫阴之生阳阳之生阴生生相续变易而不穷泽民之居于此他日子孙众多甚欲有类于易之言有类于易之言则生生不息矣虽然非积善之家未足以致之然所谓善者何尽孝以事亲竭忠以事君德义以提身信爱以睦邻仁惠以及民五者备矣方不愧名堂之义爵禄之来当未艾也驾部翁孙岂得专美于前哉占者之云盖出于机样小数而非君子之大道此勿论焉可也予老矣文辞卑陋不足应人之求人翻疑为矫集其门者日益缤纷也卷轴之积动如束笋近亦力排而深绝之矣以泽民乡人也义不得辞聊相与一言之送刑部尚书李公新除浙江行省参知政事序大丈夫生于世也先贵乎立志志既立不加之以问学犹玉卮无当其质虽美弗适于用也问学既充不遘其时犹操瑟立齐王之门虽有其艺而三年不得入也时既逢矣苟处之闲曹冷局淹回下僚犹瞻仰岱岳之巍峨亦未易叫阊阖而呈琅玕也古之人固曰不可企及亦其全是数者然后能立事功而垂竹帛也欤晋康李公文彬器度宏伟昂然负高志博习经史必期明体以达诸用当是时无有尉荐之者浮沉府掾中日以泽物为己任会海内不静群盗磨牙吮血杀人如麻公集兵二万人保障封川肇庆新昌德庆四郡凡十五年强兵如九江剧盗如三山龙潭卒不能犯境莫府上其功虽累加以重爵公惟知恤民为急而无所外慕由是荐绅之胜流岩穴之处士与夫技艺百工商贾之属咸然称之曰活我子女全我室庐存我金缯者其惟我李公乎公犹欿然每以为未足及天兵下广东德庆侯实总戎事闻公之名遣使者聘起之既入见上署为中书断事官迁大都督府持法平允声誉翕然有闻寻改小司寇未几升秋官又未几上御外朝亲擢为浙江行中书参知政事中外莫不慕艳之夫以公之贤能遭四海雍熙之世上简万乘之知入司喉舌翔翱法从出镇行垣仪刑州牧银章艾绶蔚乎其光华画省长棘俨乎其雄邃足以行所志而不负其学矣大丈夫之际遇有如此者可不谓之荣乎抑予闻岭南郡县以百余计而东广为最盛其出而仕者未尝无其人唯张文献公暨余襄公卓然清风振起百世公固广产也中朝士大夫宁不以望二公者为公望乎公之往也推体用之学以施于民凶奸之未屏也我则锄刬之仁化之未孚也我则宣布之人风之未淳也我则移易之民瘼之未瘳也我则苏息之水利之未修也我则平治之庶几无负圣天子宠眷之深意它日良史氏必录公之勋业焜耀简书较之二公未知其孰优孰劣此盖邦家之荣非一身之荣也公其勖哉处州教授吴君妻丘氏孟贞墓铭孟贞出阳谷丘氏世为名胄有讳某者能挽强命中夜树火二百步矢一发应弦火灭元至元中从襄愍公唆都帅师平宋辟为征南元帅府奏差积劳行阵间例可得一官辞遂留居括苍娶钱塘逯氏生一女即孟贞复以贞为名始成童辄哭父佐诸兄奉母尽孝以刘向列女传自随指贞行者曰期无愧此可矣性恬静不乐侈靡粉黛绮纨之属悉斥去唯节序稍一御焉同县吴君世昌字伯京年始加布以明经领江浙行中书文解闾右族争以女归之不听闻孟贞为人乃委禽焉既归奉尊章和先后一周旋矩矱中无逾节者六亲交誉之伯京女兄行有期冠服什器或阙孟贞挈己所有者为助尊章春秋高内政悉孟贞所治同爨三百指洪纤之费皆入念虑间不侈不陋咸安之伯京为宁海校官孟贞侍姑往而舅留于家宁海多鲑蛙之属味颇甘脆孟贞先寄而后奉姑及殁哀伤骨立几至灭性孟贞视己子与群从中亲之子同日聚家塾中执经讽咏羞服如一人不能辨其亲疏岁大俭斗米或至钱千道堇相望孟贞缩食以振族姻人尤以为难壬寅兵洊起孟贞避地青田徙少微山中语及兵革每惊怖已而深入周阬林樾蓊茂目断无来人孟贞恒郁郁不乐矫首思西归得疾不起七月十又五日也其年十一月二十四日奉柩旋葬南明山年五十七生二子长公愿字从善今以字行次公显孙男二维纶女四绿缘绘绣绣先卒孟贞质直无伪不妄言笑人有过尝怒诘之一旋踵间煦如阳春故傔媵亦无怨者晚唯喜读易笃于教子悬灯而坐不至夜分不休伯京宋太常少卿安国之五世孙太常使金被拘七年而不变节还知袁州而终伯京以文学绍前人入我国朝擢处州府儒学教授孟贞葬后之八年当洪武辛亥从善应州郡辟举以尚书试艺铨曹擢编修翰林转工部水部主事阶承事郎从善久与予游乃以从弟朝列大夫知广平府事公达所为状征予铭呜唿孟贞虽读书予知不敌于荐绅之家矣孟贞之制行反章章若此者其果何如哉其果何如哉铭曰繄夫人有令姿斥绮纨攻书诗匪空文行必随一周旋悉中规协宗姻如春熙施则均忘其私才有为内政治兵祲兴西东驰心郁摇久弗舒竟观化入于机南明山灵气滋体魄宁于斯魏贤母宋夫人墓铭魏夫人宋氏讳秀英世为蒲圻簪缨家父讳某别号俊斋母某氏年及笄归同县魏君云瑞奉尊章尽道中外多之君姑卒擗踊哭泣几欲无生绝酒肉弗御者三载其母没亦如之此夫人能孝也魏君旅死齐安夫人瞻望弗及含泣遣冢子载柩还或曰尸涉江蛟龙必覆舟曷若焚骨而遵陆乎夫人曰焚尸之俗起羌胡函夏无是也弃夫体烈焰中逆天孰甚焉弗听寻扶榇归或又曰榇幸归矣然不宜入内阴阳家谓犯大杀违之不祥夫人曰吾夫也使居于外魂无知则已设有知能自安乎遽出拥入中堂朝夕哭奠毁瘠弗支此夫人知礼也里有龚甲客豪族周一家势鸱张甚龚语周曰魏君死子绝幼且懦家多良田园吾善效魏君书伪为质剂示之无不得者周行其言夫人怒令冢子辨于县官久不直夫人捡魏君手书数通为左验周虽效魏君书终不近事因暴白此夫人有识也夫人寡居久家益向落恬然能自安尝立诸子于庭诲之曰汝父已逝独老身之存内难未已而外侮又至一妇人撑支宁得几何汝兄弟苦学宜尝熊胆丸分阴是竞庶几有成若逐牧猪奴嬉戏则予望孤矣诸子因惴惴自修此夫人善教也夫人既老诸子卓然有立构新庐以奉之含饴弄孙熙熙然自宁君子谓为苦节之亨十又二月忽晕眩仆地已而起曰吾将不久于人世命舁棺至以水实之恐其有渗漏也又命悬衣衾于楎椸有余悉分之亲爱者除夕连饮椒觞谈笑自如明日乃辛卯岁元旦夫人出坐堂上子姓亲戚各为寿毕欣然曰我明日将逝不复与尔辈献酬矣为我谢某妪等各强食自爱至期沐浴更衣端坐如平时唿仲子谓曰吾年七十有六寿亦足矣虽死何憾语毕而逝其年十一月十五日权厝魏君墓左洊卜黄盖湖东之某山以洪武某年月日迁葬焉夫人之子三人孟季皆夭唯仲子观显任近自苏州守擢参知四川行省政事寻以苏为剧郡诏还旧职孙男曾孙男皆济济满庭其名皆见濂所撰魏君墓铭兹不书濂闻死生之际最人之所难虽平日号知道者未免颠倒而错缪如夫人者乃能炯炯不乱于垂绝之时非其所养之醇确所见之高明得臻尔邪宜其着于群行有大异于人也呜唿贤哉濂也不敏与夫人之子观游视夫人犹母而又同出于子姓墓文之属不于濂是托将安之乎濂因采状中所列序而铭之铭曰伊夫人世簪缨秉纯悫绝骄矜奉尊章竭敬诚协人纪则天经夫君亡涕泗零犯长江揭舟旌蛟龙避波涛平置柩车奠两楹遏群讹耸众听孰鸱张作枭鸣侵吾疆蚀我辨质剂白狂醒外难弭内教兴丸熊胆稽汗青成令胤佐明廷享修祐至高龄齐物我一死生忽坐亡遽遗形伊夫人众德并勒贞石扬休声题王羲之真迹后昔年危内翰大朴出示羲之野凫帖且云别有喜色帖在江右出自丞相周益公家传授次第一一有据须溪刘会孟平之谓如兰亭装鲊尤为佳绝濂恨未见之近豫章人士来求墓文忽持此帖为贽须溪题识宛然居后因惊喜曰此殆大朴所言者遍示中朝善书者咸定为真迹无疑或取唐临者比之神气敻然不侔鄱阳刘彦炳最号精鉴法书日阅此而不厌狂欲起舞真伪之辨固自有异哉须溪所书名中藏三代人物字伪署者辄易别谩并及之千岩禅师语录序往予家居时尝谒千岩禅师于乌伤伏龙山当是时遐迩学子望风奔凑曾未几何化荒墟为楼观易空寥为金碧钟鼓之声上彻霄汉呜唿何其能也盖禅师以无能为能不用为用芳兰生于幽谷而馨香远闻苍璧韫于玄璞而光辉外发禅师处于遐壤而人竞从之有道之士其果有异于庸常者欤且禅师在时其弟子嗣诏尝录其语锲梓以传予当获观之其敷宣大法如云雷迭兴而九龙喷雨也如大医王制药随证而愈疾也如摩醯三眼光明洞照而无不至也由是知禅师之道不实不虚不有不无不中不边在普应之门盖亦铿然有声者也以能以用窥禅师者抑亦末矣禅师既入寂兵燹方张所谓语录者皆为煨烬经今十有余年矣一庵邻上人自幼侍禅师与闻其道乃以旧本重刻不远一千余里来征予序予谓禅师之道见于言读其言自可知其道又何以序文为然稽之古德其语存于今者多名缙绅为题辞不若是固不是以表正宗之所寄第予也非人恶足为禅师之重轻以禅师与予交也因不辞而为之书虽然禅师之道不落有无中边虚实者固不可以语言文字求也欲求禅师之道其亦得鱼兔而忘筌蹄者乎禅师行业予尝为撰塔上之铭兹不书上人方阅三藏诸经连年不自休今又孜孜而为是图亦可谓不悖其师者也题慈受禅师遗墨后右慧林慈受禅师怀深遗墨三纸其一言布施其二言小智之乐小法其三言书不必圣人合道者从凿凿皆真实语有益后学盖禅师乃云门之八世孙蒋山之第九祖真证实悟为人大师故其德声洋溢乎远迩虽其身已殁而灵验尤为着显字画本非其留意者笔意圆熟动中规矩世之临池苦心者或未能遽及诚可宝也金坛一万中师尝分座说法于蒋山因购获之不翅见摩尼珠讽咏之久如闻禅师謦咳之音虽然中师尚勉行其言毋徒玩其遗墨而已也十八大阿罗汉赞东山禅师以所画应真像求予赞予谓应真何待赞有赞则赘矣东山迫之甚因为说偈其词曰惟诸应真度岭涉海各骋神通作此戏剧骑鱼驾鼋乘芦履钵游行自在眼不见水毒龙勐兽帖耳驯扰最可怖愕嘘气成塔诸狡狯事不一而足我问应真大乘境界无物不摄物无留碍何故执着乐此小法应真漠然似不闻者我乃思惟诸应真像一一现前何不我答谛而视之乃画师假悟吾一心如良画师妍媸短长纵横圆方一濡毫间无所不有虽骇人目终非真实由是而观万物无实随声逐色辗转成妄观此卷者愿空诸心心空法空必定见佛卷十八•翰苑后集之八赠侍仪舍人林成之序余家食时有同门友宣君彦昭为温之平阳判官当报政而归州之文学掾林成之实护送来浦阳成之以余颇知学也自浦阳谒予金华山中相与讲学术异同论风俗淳漓至更阑月落蝉联不得休临别造四言一章以赠成之既去西东绝不相闻予亦应中书之出仕聘熙朝有从平阳来者辄询之咸言成之处烟霞泉石间咏诗读书以为乐予亦为之欢然颇自念相望二千里不知何时与成之盍簪乎今年夏予在南宫忽有踵门而拜者予弗能识之叩其姓氏则成之也呜唿相别未十年壮者日益衰朽至熟视良久亦不记其颜儿之真人事之不堪把玩如此可胜叹哉于是与之坐而慰劳之成之颇往来于予门问诗若文之法予以旧游之故历举体制之殊音节之异者亹列之未几成之忽来告曰小人有母贫窭不能存虽幸窃禄于朝而乌鸟私情悬悬不能忘昨已请于庙堂陈其中情涕与泪俱下执政大臣怜其志予告一百日俾迎养于南京今将行矣执事其能赐之一言乎夫成之为退思先生五叶孙先生实考亭夫子高第世称十哲之一其家世之懿不俟言也成之以茂才贡上铨曹擢为侍仪舍人出入禁省日觐天颜整肃乎鹓班峙立乎螭坳其宠荣非他职名所可比今又奉板舆迎亲而来母子怡愉聚于一堂何人不慕艳之亦何俟予言也无已则有一焉予与成之别后成之学问日新予则摧落不振四库之书废忘者十九视旧相见时若两人焉此无他习与怠相仍气随世所移故也成之宜益自奋励毋若予之所为则下不失家世之懿上无负国家之恩予与成之言者止此而已若夫温之先儒卓然以学术名家或沈潜性理或有志事功或推明经制大抵与吾婺诸贤同其于醇疵得失之间多有可议予虽欲言虽更仆亦不能尽也尚容他日为成之发之成之名伯生笃实好学有士行绝不同于流俗云养亲园记天台杨君子善谒予而请曰善之少也习进士业从陈用晋彭允诚二先生游屡践场屋辄不利于是弃去会海内弗靖奉二亲远窜山谷艰难险阻无不备尝及今真人启运六合一家幸得还先人之敝庐窃自念少壮之时思欲沾寸禄以荣亲东驰西奔靡有宁岁定省旷而音问疏兹获婆娑于膝下家公年已七十又二固幸康强素发垂领而齿牙且动摇矣母之年如家公又益其二焉尫羸如不胜衣而出入之气仅属爱日之情恒怦怦然颇闻申椒为物性热而味辛能益气延年明目生津吾亲所宜服饵而不可阙者也乃择家南之沃壤数亩而赢九耕而十耨之使其土疏而壤卤封为直粦粦各有沟逾三尺辄树一本以数计之将六佰焉周为储胥以护之使羊牛不得践履夏气方中绛实盈盈缀于枝间举手触之馨烈之气鬯达于左右遂与子姓采而撷之以奉亲有余则售于千家之市获其直以还买鱼沽酒以为亲欢班衣起舞每歌之以侑觞歌曰我艺我椒其实累累只薄言掇之其香弗亏只可以延年可以生津只乐兮乐兮吾以奉吾亲只歌已二亲亦欣欣为之引满颓然就醉今善虽出仕与有禄食遐想斯园寤寐不能忘子愿为善记之予闻用天道分地利孔子以为庶人之孝说者谓其顺时别五土所宜而播种之以养其父母盖古之士者朝出耕暮归读圣人书亦常事尔后世习俗浸偷鸡鸣而起从事于末作始有不知躬耕以为养者如吾子善于澜倒波随之际屹立不迁不亦行古之道哉虽然子善以茂才应辟出仕为时亦既丞京府而赞治化当以守贵富保社稷和民人为孝较之庶人之事则有不得而苟同者子善素为明经之学其识见超卓有非人之所及岂不能以予言为然乎予年加耄不足以言文力辞子善之请而其言益勤因濡毫而为之记送璞原师还越中序柳仪曹有云真乘法印与儒典并用人知向方诚哉是言也盖宗儒典则探义理之精奥慕真乘则荡名相之簏迹二者得兼则空有相资真俗并用庶几周流而无滞者也禅林之规分职授事各因其才而责以成功而于内记之选尤难其人凡有关于文辞之事颇资之以达务非熟采竺坟旁通孔籍未易以致之苟能从事于斯则说法名山师表后进阶级将自此而升矣其任之重不亦宜乎会稽璞原师其名为德幼学浮屠法于诸林院长游大方遂于善世禅寺充内记之任善世为海内僧伽所宗龙像之所经瓶钖之所聚挥汗成雨张袂成帷一时号为极盛璞原非惟称其职兼能近取远揽深涵浅受而其学益进于前一旦将还东海之上与璞原游者咸惜其去相率发为声诗命予执简而序之因系其辞曰世之学者伙矣溺文学者则局促经畬驰骤艺苑其流必外骛而忘返泥苦空者则措情高远游志疏旷其流必内躁而失守所以皆伥伥他适不知正涂之从有若璞原其知真乘法印与儒典并用者欤处乎世间不着世间如环之无端不见其止如刀之剖水不见其迹其知空有相资真俗并用者欤循序而上此焉发轫他时出世为人其知所自重者欤予儒家之流也四库书册粗尝披阅三藏玄文颇亦玩索负夸多斗靡之病无抽关启钥之要近惟默坐存诚屏斥而销霣之于是天光骏发灵景自融方知仪曹之云为渐门者设璞原春秋甚富宜达圆顿之旨尚思得鱼兔而忘签蹄欤白云悦公时硕德也身居岩壑名闻禁阙璞原尝师事而亲炙之当以予言质其然否白云又将有以为璞原告也辛亥京畿乡闱纪录序进士之科始于隋而盛于唐唐于进士之外又有明经明法书筭诸科然皆有学以肄其业每岁之冬州县馆监课试其成者使与计偕其不在馆学而举者谓之乡贡既上尚书始由户部集阅而关于考功复课试其可者而第之此其初制也自时厥后其法靡常而诸科或废或因亦无一定之论唯进士之设行之颇久其得人之盛考诸载籍犹班班可见也皇明诞膺丕图继天出治乃法前王建进士科用康保于我烝民洪武辛亥秋八月洊当乡贡之期凡畿内三州十七府之士皆欢忻相告裹粮而奔走仪曹具以状闻上亲选兵部尚书吴琳国子司业宋濂司考文之任命即日莅事而中书右丞相汪公左丞胡公复妙柬在廷之臣廉慎而通文艺者为受卷誊录对读弥封等官期各尽厥职庶有以副上侧席求贤之意其不轻也较然矣夫自历代以来为之士者焚膏继晷矻矻穷年欲徼科目以为身荣奈何有终身而不沾一命者设得之秋发缤纷而有弗获禄食者其间幸无二者之累拘于岁月又有不能改合入官者何其艰哉今我皇上求治之切一艺一才无不庸擢上第者固不限资序而爵之或见遗于南宫亦俾其与有禄食寒酸之士一旦遭逢盛际纡朱拖紫秉笏垂绅光显尊荣照耀耳目此皇恩之滂沛醲郁诚历代之所无有为之士者动静云为之间曷思所以致此哉其尸位素餐而不知报国者妄也违道干誉而不务恤民者殆也贪墨败类丧名检而隳风教者非人也乡闱小录成直书首简用以为多士之规是岁八月十九日金华宋濂谨序云中辞黄岩有奇士曰许君弼其字廷辅治周易烨然以文名会天下纷扰辄被铁衣操蛇矛集兵以御寇尤能挽强命中众初弗信君设正鹄一百八十步外挟弓矢以往轰然一发辄中之乃皆叹服由是多驱驰戎马间及天兵取台州四方次第平大兴文治建科目以取士君慨然曰圣天子在上可以出而仕矣起应书乡闱遂取浙江第二名君文解去通判沔阳府剸烦剧如庖丁解牛恢恢乎投刃而有余地已而复慨然曰予家之东有委羽山其高摩天委羽之下又有桃山焉群峰相与回环日未出常有云气起其间缥缈轻盈如兜罗绵笼罩崖谷如翔如舞绝可爱玩有时下覆檐宇觉此身飘然在云之中恍欲逐黄鹤仙人吹箫而往来也第以君恩未报不敢决去他时发种种当挂冠而归与云为朋姑以云中生自号盖以表其志云夫云之为物出乎太虚然而有忽然而无其变幻有不可测者当长空晴妍纡徐其兴结而为祥鸾散而为绮霞其文采郁如也及其黤黮郁勃铁马长驱雷电为之恍惚而甘霖注焉呜唿云哉何其有类于君也然非云之类君实君有取于云也乐繁华者赠勺药以相娱务高洁者贮秋菊以为粮物何尝有心而人自强同之尔予方与君谈云中之趣君忽昂然而来顾予言曰弼知诵子之文久矣盍为赋云中辞乎予闻君襟韵洒落得丧一归于天故其颜四时无忧色其号为云中也亦宜为之辞曰委羽之山兮云薄之势轮囷兮复嵾嵯肤寸而合兮既合而复离不崇朝兮雨渺弥渺弥兮云之归玄功泯泯兮邈难知嗟尔云中之人兮胡不尔思或出兮或处兮恒与云以相期题山房清思图赵魏公以艺文名天下及用篆籀法施于绘事凡山水士女花竹翎毛木石马牛之属亦入妙品修道先生云广长三万里上下二百年唯公一人尔信然保宁慧禅师以山房清思图相示遂书而归之跋佛顶托钵歌诸文后穆庵禅师康公耽乐法乘见诸履践每念先佛以乞食为事日中一食树下一宿尚恐留情末法乃一切悖之而唯嗜欲是滋是长于是着托钵之歌古者专务精进无少懈怠得无上道亦无自满之意末法乃中道迷惑于未足中生满足证于是书首楞严经千种识阴之文在昔陀摩尸利刻苦修行获遇坚牢比丘相与激励卒趋觉门而使弥楼犍陀佛法再兴末法乃坏散弗收鲜有诚心向道者于是录坚牢石室之偈其一则咏之以己意其二则证之以古辞大概勉人舍妄入真无乖于圣教而已呜唿禅师之虑至此其可不为恸哭而流涕矣乎然而豪杰之士何世无之君读斯卷当有蹶然而兴起者岂惟禅师望之予亦望之无相居士金华宋濂题陶府君墓志铭跋尾右上虞典史陶府君墓志铭一通翰林学士承旨河东张翥仲举造集贤大学士滕国公保定张公弁篆题盖府君之子江浙行枢密院管勾汉生之所请其时则汉生将南辕复求岭北行省左丞临川危素太朴书后一年太朴还中朝承旨翰林始为作乌界道缮谨写就会南北道绝附海舶至江南以归汉生又一年汉生自江浙行省检校官升行枢密院都事赠府君承事郎福建江西等处行枢密院都事府君之妻赵氏亦赠宜人汉生既奉命书祭告于墓下复欲请仲举补入志中而九京不可作矣乃并仲举旧撰宜人坟记联为一卷传示子孙使有所征焉府君初除大理路儒学教授志中书为文学掾用省文法也汉生兄宗传时为江浙行省掾未几亦转为台之临海尹陶氏一门父兄子弟其不坠书诗之业往往知自奋如此宦牒之蝉联此盖其权舆哉前史官金华宋濂题茂承斋铭闽人郑子尚世惇书诗为良士其父周可君尤能以道自娱所居曰至德里并舍北南环植以苍松鼓髯奋爪俨若蛟龙然尝喟然叹曰始者拱把尔今则大将十围人之种德其亦有类于是乎御史郑公过而嘉焉名之曰松庄云周可君既乘风御气游神于冲漠之墟而松固无恙寒光凉翠益翘然发舒子尚日徘徊其下仰而慕俯而疑怅然其若思已而曰先子不可见矣倘能承继之庶几其不死矣乎乃取诗所谓如松柏之茂无不尔或承之语扁其斋曰茂承盖万物荣于春悴于秋各系其逢唯松也旧叶将落而新叶已生所以四时而恒青子尚欲承父志无须臾间断其将常茂而益荣者哉子尚亦善于取譬者已子尚以明经试天官归教长乐乡校其将行也介国子录赵伯庸来征予铭铭曰有松丸丸兮于彼郊来者既续兮往者始零众悴黄兮其色独青嘉名斯建兮象类之精父经能传兮于粲其荣继继承承兮允有余馨毋玩葩泽兮忽彼坚贞太史造铭兮勒于轩楹戴亭张氏谱图记张出自姬姓青阳氏第五子挥为弓正始造弓矢实张罗以取禽兽主祀弧星世掌其职赐姓张氏周宣王时有卿士张仲其后裔事晋为大夫张侯生老老生君臣君臣生生骼骼孙曰抑朔至三卿分晋张氏事韩韩相开地生平凡相五君平生良字子房其孙子实蕃分布四方有安定范阳太原南阳炖煌修武上谷沛国梁国荥阳平原京兆清河等四十三望大抵皆良之裔故唐初定清河为乙门其所由来者远矣句容戴亭张氏自汴而迁则始于大理评事要皆出于四十三族之中屡更兵燹图谱丧不能言其为几世评事生谦三传至邦宁邦显邦宁生孝仁孝荣孝仁生景逢景逢生应珍应兰应珍生乡贡进士志礼孝荣生溧阳学谕景先次元英景明景先生应开应熙元英生玉山教谕应辰金坛税务副使应麒次应麟应时应麒生四子遂迁金坛应麟生志远志远生文贤文贤生允邻允达允成景明生应和应和生志颖志颖生文原文原生伯常邦显生日升日升生思恭思恭生云霓云霓生天麟天钖天福天钖生文昌文昱文圭文昱知青阳县自谦逮今十有二世析为三十四支而族属之众将数百人当科目之兴也以五见其拣试者各有其人冠衣济如剑佩锵如论道德而谈唐虞缤纷而舒徐人或造之但见其栋宇鳞次术径交罗朝夕循环于诗书俎豆间竟迷其西东故乡之称望族者一则曰戴亭张氏二则曰戴亭张氏云先是应和尝于谱废之余搜采而图之未尽其详而殁其孙文原出而补其阙请序于申屠推官褷未几又废于兵文原之从子允达恐愈久而愈忘也乃以耳目之所记疏其大概来谒于予曰先生有职于太史氏其言必见信于世幸不鄙而文诸碑予因不辞按史表之法书而遗之呜唿图谱局之不见即令史之不设大小宗之法遂废而弗之讲允达能惓惓于图谱之修亦可谓贤也已允达有上行尤致谨于先世遗文装潢成卷而珍袭之其于崇孝广敬之道盖有知无不为云曾侍郎像赞身形之瘦弱也则山泽之臞精神之凌厉也则列仙之儒博极诸书而守之则约智用群类而处之若愚当议礼而考文较损益于锱铢稽百王之轶典翼一代之鸿图岂非养德之腴造道之枢而为国之耆艾邦之蓍龟者乎卢龙清隐记卢龙山在京城西北二十五里周遍十二里高三十六丈山岭绵延远接石头乃江上之关塞比于北地卢龙山因名和阳尊帅骆月溪隐居其中自号曰卢龙清隐请予友王仪曹本道征予文以记之本道述月溪之言曰古人有云心不溷浊谓之清迹不章显谓之隐予学老子之法者也朝暮黄粱一盂苜蓿一盘既适而且安闲披鹤氅衣手执黄庭经一卷翛然而凝坐九衢十二陌之游尘莫我之干也宁非清邪名氏不落于声利之场心迹不属乎荣辱之境其入也烟霞与之同栖其出也渔樵与之争席宁非隐邪然而老氏之道清净而无为隐约以无名不以清为清不以名为名是则无所不名可以治国可以观兵可以修身可以延龄其小靡不该其大无不并此其为清隐益大矣吾尝闻之于师而未之能行也姑就其近似者而究心焉虽然予视古今不翅一旦暮何为复胶胶于斯人身至中其体含虚不纵不横非东非西纤如黍珠鸿包玄区火龙因之而飞焰水虎以之而生腴庶几腾神紫府吹箫玄都此殆忘清隐之名而食其实也邪其言若是先生以为何如金华宋濂闻之叹曰月溪盖几于知道者非欤其始也将欲遁世其中也又知其道可以治世其末也又思长生而度世纵予有所言其何以加于三者之间哉于是偕本道访月溪于卢龙山中白月独照万树僵立无风乃握手歌曰卢龙之山兮高巑岏有儒一生兮炼九还夜半月出兮露浸寥坛紫霞仙人兮驾采鸾七星为衣兮夫容为冠铁笛一声烟漫漫撷灵芝兮下空山歌已二人者相视而笑遂次第其言而为之记送陶九成辞官归华亭序君子其可必于仕乎曰否可以仕可以不仕曰仕而不仕亦系其逢乎曰否可仕而不仕不可也可不仕而强于仕亦不可也唯其义而已曰义之所在奈何曰义者宜也当其可之谓也欲当其可非守道君子其亦戛戛乎难矣哉呜唿斯人吾不得而见之矣得见其次焉者斯可矣天台陶宗仪九成有学之士也侨居华亭之泗泾饮水着书多至一百余卷会朝廷设六科以求贤郡守遂以九成为荐将授之以官九成慨然曰不仕古云无义当草昧之初兵戈未息法制未定民气未苏吾不可以不仕不仕何以解生民倒悬哉今天清地宁六合一家论道经邦皆夔龙稷契之彦趋事赴功多龚黄姚宋之俦四方人士乐观治化之成赢粮而驰骛者动千余人无事于吾也吾可以不仕矣去而为巢父为许由为严子陵击壤而歌以为太平之幸民不亦可乎白之铨曹铨曹允之列之丞相府相君嘉之于是九成翩然东归荐绅之家咸唶曰九成之出处其亦合于义哉或曰非是之谓也九成有弟曰宗传近擢代县令曰宗儒妙柬为选曹郎官九成之意以谓一家不可以俱仕恐妨进贤之路故力辞之不特如前所云而已也曰是未知九成者也九成伯仲之才不为不美矣其问学不为不充矣九成之志岂不欲如河东之三薛清江之三孔虎林之三沈番阳之三洪蜚英声于当时树芳烈于后世其所以果于辞荣而谢宠者亦度其时可以不仕也避嫌云乎哉虽然九成之归也结庐泗泾之上日坐皋比横经而讲肄之子弟从之者皆知所以孝弟忠信出而事君又皆知能致其身之义九成有功于国比于它仕者留心簿书期会而不知教化者又为何如哉苟谓之仕亦可也抑予闻国家稽古右文大兴文治严禁林清切之选增成均弟子之员有如九成之贤其在所弃乎在所取乎九成行哉席不及暖突不暇黔予知鹤书之赴陇矣九成必不能于果不仕矣九成行哉苏州重修孔子庙学之碑蒲坼魏公守姑苏之明年锄暴树良无令弗肃上下洽和百废具兴惟孔子庙学弗治栋楹倾欹丹垩昧若不能支旦暮者公顾瞻良久愀然弗宁乃登僚寀县令丞暨尚义之士咸集于庭喟然叹曰皇帝以神武定四海即大兴文治诏以明经六艺之科颁示郡邑使选弟子员肄讲明体适用之学将以人文化成天下今弊陋至是非所以灵承帝意予先捐俸为倡尔二三君子幸相与图之穹殿邃廊虔奉明禋灵星之门神道所繇其役为最殷吴江葛德润尔其葺之论堂有严两庑相向挟以六斋以通于前门吴江宁璇汝其修之亭号采芹下临康衢来游来歌多士攸宜昆山张庸尔其整之公言未已吴江令许茂进曰邑有八士曰李庚等颇有意乎书诗尊经之阁先贤诸祠游息三亭以至庖湢桥梁之属茂率其承之长洲丞丁师尹复进曰许令然矣师尹独不可为乎若止善堂及中廊达于阁者当谕群儒使赋金俾里耆唐晟视其役焉公大悦唯周垣四千八百尺未有所属僚若佐遂以罚布佽助而吴县令曾辅欢然趋功役邑夫畚粘土绳绳而来事因大集始事于二月戊辰而讫功于十二月某甲子如翚斯飞如云斯凝如涛斯涌深沉而洁清宏丽而静密一还承平旧观公帅其属执豆笾具脯醢以成功告观者如堵墙莫不嗟叹自兵兴以来学宫所在蹂践为墟而姑苏幸仅存非公之至几何不与之俱废乎教授贡颖之既宣力于始终复使训导张田请记其事以垂不朽惟苏之有学实始于范文正公盖公景祐初出守乡郡择南园之地奏请于朝而建是学为其师者则安定胡文昭公也计当时人物固尝盛矣数百载之下仰其声光慕其风烈每使人发不可企及之叹自时厥后虽有贤愚而学之兴废靡常而二公过化之地流风遗俗终未泯也况今遭逢有道之朝而得良二千石为之师帅岂徒然哉然公兴学之志不下于范公者也则夫坐皋比而谈经艺者其必将取法于文昭乎明体适用之学吾知骎骎然向盛矣苟不务出此而摘英搴华为哗世取宠之具非区区所敢闻请是刻诸丽牲之碑庶几苏之人士知所自勖哉公名观字把山通周易为人疏达无凝滞如八窗玲珑见义勇为虽千万人不可遏所至辄烈烈有声同知府事李权通判徐弼推官超霖皆号一时之选与公道合故成事无难者碑为修学作前代兴造各自有记皆不书唯当书者不敢拘于文体而不致其详焉系之以诗曰姑胥之墟有川滮滮折趋南园汇而东流灵氛中启涣烂弗收自非圣师畴协其休昔有哲人出绾郡章乃构学宫乃建庙堂庙堂章章学官将将衿佩洋洋来翱来翔盛衰相因揆理则然风摧雨蚀上漏旁穿矧丁艰虞烽火相连谁举一臂持危扶颠大明当天九服攸同搀抢敛翳奎壁吐芒眷我魏公来莅大邦屡形于言我敢迨遑既率部封复登府僚分劳授事具乃教条曾不一期厥功孔昭化此朽腐郁为岧峣孰敦化原孰筑教基孰牖民彝匪学曷为我语苏人公岂尔私耳目苟具必致其思思之如何法孝与忠二者无愧行将天通震泽有石其坚比铜史官勤辞用昭无终泰和刘氏先德录序惟刘姓出自祁其后生子有文在手曰刘累因以为名事夏孔甲为御龙氏子孙在商更为豕韦氏又更为唐氏至周又更为杜氏杜氏生士为士师因官命氏又更为士氏至晋士会入秦虽复归于晋而子孙留秦者遂稽刘累之名别姓刘氏此得姓之所由始凡六更矣自秦历汉世有其人而刘氏蔓延于四方其在今庐陵者实出于发之后盖发生仓仓二十余传始自长沙迁金陵后唐天成间复自金陵迁庐陵之泰和图谱之家可征也或谓从彭城徙建业又徙西昌者殆与所闻异辞泰和之传况与兄雅弟戎皆通文学雅生俊戎生光而绝况生岩岑耑崒耑生逊逊生生谅谅生利济利宿利简利概遗胤日滋分为四巨族宋自至一百六十四年中举进士者二十有二自至一百五十一年中擢进士第者八授经于庠序蜚声于州县遐迩相传以为盛事乡邦之间推故家文献者一则曰泰和刘氏二则曰泰和刘氏云况之七叶孙安尉宗回惧世系相传久而或紊也始重着谱图一编十二世孙黄陂令宣复增修之十六世孙锷复益广其未备首谱其宗支次表其世科次辑其遗文而名公卿之为刘氏作者亦类解焉通名曰先德录锷之三子麓崧埜复旁搜曲探倘可入编中者悉誊附焉亦可谓不忘其先者矣崧与濂为文辞交力以首简请为序欧阳氏有言曰自受姓命氏以来历唐虞三代数千载间诗书所纪各有次第岂非谱系传之百世而不绝欤呜唿此濂因崧之请而重有慨于斯言也士大夫间孰不曰尊祖而敬宗孰不曰辩同而别异及叩其所自出辄舌强不能下甚至王父之字有不及知者其所以远于禽兽者几希此无它诗书之泽弗加谱牒之修不谨不知玩愒之弊遂至于此也有若刘氏恪守明训集其承传次第垂二十代支析派殊整比可观非世济其美而能然邪自时厥后苟引之而弗替虽至于百世不绝可也刘氏之子孙上慎旃哉抑濂观刘氏之中利济则输家粟以给边饷好先则折狱不阿人莫敢变或欲凿庾岭以通漕运复论罢之獬则悯饥民轻陷法网而出诸死地令猷则辞迓吏白金毅然弗之顾幼文则捐县帑以纾长沙制帅之难是五君子者其事多可称而獬及令猷寔同年进士胡中简公铨周文忠公必大为铭其墓是宜后人之所取法濂所深望者非持继修其谱图而已也刘氏之子孙上慎旃哉崧元名楚至正丙申曾用试取江西乡试第二十一名文解今入兵部为职方郎中阶奉议大夫文章政事见重当时人谓其能世其家云径山悦堂禅师四会语序根有利钝故所教有异同悟有浅深故所印有小大施其善巧之力释彼结习之固非假言辞难穷实际所以达摩历辩于六宗临济有发于三要照耀今古函盖干坤兹其为巨浸之舆梁作昏衢之灯烛也欤有若悦堂颜公禅师以东屿正嫡弘西来大宗初住昆山之东禅转吴门之万寿升虎林之南屏遂陟双径树大法幢凡四堂道场名闻京国遣使者再下玺书护其教且有金法衣之赐藩王大臣无不函香问道黑白骏奔如众归市禅师随机接引沾被为多其善诱弗倦则春气津津太和袭人也其发蒙撤蔀则翳卷太清冰释洪河也其警省振励则震雷虩虩丧厥匕箸也其含弘摄授则山不让尘海不择流也由是而观所教有同异非根有利钝者欤所印有小大非悟有浅深者欤前谓施善巧释结习假言辞穷实际者其道岂不在于斯欤昔者先师黄文献公现宰官身敷宣般若与禅师为方外交而禅师受度婺之宝林又在予父母之邦稽兹缘契实系中情禅师上首南峰呈公得法最蚤乃出四会语俾题首简予窃闻之入奥室者能探于幽邃升危岑者始瞩于冥茫松月大师印公禅林之狮子法海之长鲸也其称禅师之道高于圆照佛照二公其言岂虚发者哉惟贤知贤盖可征矣仰前哲之风徽作后武之矩度究其遗辙足证新功是录之行其必有超然独得于语言之外者乎旃檀大爱妙色三经小引先佛所说旃檀香身大爱妙色三陀罗尼经皆西天译经三藏朝散大夫试光禄卿明教大师法贤奉诏所译其在法藏与瑜珈大教王经凡二十七等同车辇字函中功德所被或疗恶疾或救海难或出生际诸鬼趣资以解脱诚心求之靡不应感盖我如来大誓愿故神通力故慈悯有情故一弹指顷即能成亲无边殊胜经言可信真实不虚天界沙门太初肇公信之为尤力于是命工锲梓以广流通介其同袍一林桂公征濂引其首大佛法广如虚空然无始无终无内无外苟欲绘画而赞咏之非愚则惑矣始书其概以起读者之信心云故天台朱府君霞坞阡表孝子之于亲曷尝有纪极哉唯恐其嘉谟懿行不暴白于后世也件系群事既有状矣足以昭于人人又有玄堂之铭铭比状着矣又有阡上之表焉盖辞之重复者事必着甚哉孝子之心其有所慎乎仙居朱府君之卒多历年所其子公立既请县大夫前进士魏俊民为之铭其二孙木棐犹以为未足复来征予文表于墓门揆于古义合矣予乃按状而书之曰府君讳嗣寿字得仁姓朱氏世居台之临海宋殿中侍御史希述其远祖也殿中君六世祖友直仕为宣抚司某官始迁仙居之东门至府君又六世矣府君之生岐嶷而深沈丰厚而敏慧自为童子时风岸孤昂然野鹤之在鸡群见者莫不异之及游乡校擩哜群经食芳而潄腴充然若有所得且曰古者为学精神心术一寓之于事为或虑其有不正也必资体验扩充之功所以皓首穷经不敢轻置之若拈华摘艳鉥心刿肾于辞章间陋之陋者也自是抚世酬物一出于正而异端无实之说了若不经意事父母辄尽其孝奉异母之兄甚于同母者凡事必咨禀而后行遇弟有恩及其蚤捐馆舍诸孤贫丧不得入土府君泣曰兄弟同气也死而不葬吾心其安乎即命堪舆家卜地而藏焉夫妻相敬如宾自委禽至发白无反目之失教诸子力田孝弟不许事纷华靡丽遂名堂曰顺德且赋诗以示意待族姻庐井曲尽人情不以贵富贱贫而为薄厚疏数春秋祭其先仪文并循家礼升降跪拜如将见闻其容声人取以为法治家甚严子孙朝夕冠带承候颜色拱听训饬不命之退不敢退也晚年筑室东园艺鞠花数十本当秋高气清金钱累累然布柔条间府君熟玩不忍释去或对之酣觞清咏终日且谓人曰鞠诚吾良友吾殆托之以逃名乎达忠介公兼善时出镇于台闻府君有贤行将剡荐于朝府君谢曰仕将以得禄养亲也亲亡以仕何为哉达公亦不敢强未几遘疾府君度不能起召子若孙训之曰吾昼夜兢兢业业以克至于今日非为仰不愧俯不怍抑且可以见祖宗于地下汝等守尔孝弟笃尔忠信蹈尔礼义厉尔廉耻庶几不陷于有过之域吾虽死将含笑入地矣已而遂卒时十月二十一日也享年六十又九府君曾祖懋宋乡贡进士祖智父元豪补武学生妣应氏金氏府君金出也娶同县吕氏先十三年卒子男子二公立公成公成先四年卒子女子一适杨弘祖孙男六木松棠棐棣楫木棐即来谒文者孙女一归吕志尹卒后当某年月日葬于县东一里马袅山霞坞之原礼也呜唿士君子之立身也其功名烜赫于世则登名于国史其次焉则书诸郡志又其次焉则借荐绅之立言者以传及其久也未尝不与史志相为颉颃有若府君之行斥乎浇漓葆乎醇熙一本乎真诚而弗事乎诡随此所谓一乡之善士非欤是宜揭之崇阡以为耸善扶世之计而所愧者予非其人也虽然予久居禁林海内名公卿及贤士大夫所铭者多矣鲜有征文于十九年之后者而木与棐有焉则其久不忘乎亲可知矣予虽欲辞之而乌乎辞之若木与棐者亦可谓之孝孙矣乎是为表题刘氏官诰后宋诰大氐沿袭于唐唐初以纸肃宗朝有用绢者贞元以后始易为绫其制凡三变宋则自国初至季年一皆用绫此其所以异耳乌伤刘公亮以中奉大夫致仕赠其父俊太中大夫盖大夫乃秦官取掌议论之义汉署太中大夫历代因之而不废至宋元丰官制行则以之易谏议大夫若中奉之阶始置于大观间而古制则无之也中奉六世孙刚久从予游持诰来求题予见名门右族未一再传祖父之名讳有不知之者刚则能宝此于一百四十余年之后刚亦贤矣哉故略据所见以告之同郡宋濂记卷十九•翰苑后集之九协晨中寥辞一首鬼谷仙人画列御寇御风图以献其师四十二代天师真人真人号冲虚子而唐封御寇之号实曰冲虚此其图之所以作欤濂窃观之髯松奋张有风泠泠然起于其中霞光发舒闪铄无定御寇方乘飙回旋龙裳鸾带凌乱不可止遥见神山隐起大瀛海上旭日一点如火海涛喷薄迎之溅沫而舞珠景物辽敻令人情尘销直超鸿蒙间呜唿仙人之画奇绝矣盖以媲真人非果在于御寇也真人或飞神上谒太清排空驭气靡所不之将真人之似御寇乎抑御寇之同真人乎是未可知也濂因造协晨中寥辞一篇真人或咏于渊精之区九都众真当有弹八琼太敖来和之者庶几后天而终可以凋三光者乎至若御寇寓言旬有五日而后反者微旨已备见其书兹可略云辞曰帝青洞真阳太飙恒郁敷凝神上征行与灏气俱飞轮入溟涬九光开翠荂腰佩白琥囊吻荐紫琳腴曲龙有丈人持节下明都受以八辰秘摄御万象初陟彼方丈台大招许琼晖廓落黄演炁阳堂明梵枢开明戊己功玄契曲晨机羲娥俯倒景流光驻熙夷灵集动千载视之若斯须稽首方诸君同餐燕胎芝请授长生箓浩劫以为期予老矣诸书皆忘去此卷虽久留斋中不克题就今日退朝稍早逍遥禁林凉醿飘飘然吹衣神情爽朗有若凭虚而行歌天上遂濡毫赋此他日炼丹仙华山中九转功成当与冲虚神游八极握手一笑何翅三千年也沖虚室铭沖虚二言乃玄门之关键道学之符征也嗣天师张公取以自号复名其斋居金华宋濂为掇其义而为之铭铭曰惟其冲足以全玄黄之功惟其虚可以斡造化之枢盖和以盎于四体而空以涵夫中腴壹吻契乎自然曾弗爽于无为迎于先而不见其合推于后而不见其离虽恍惚其有物竟孰探其几微彼专气如伏雌抱一若婴儿以大道之难言姑假象而示斯神明之胄为世玄师约万言之喉衿贯一理之妙机琼台小史执笔受书掇三洞之隐文请揭之于座隅题金书法华经后右金书法华经七卷乃一军校破燕都时所获欲焚经取金以资日用其第七卷已毁军校之父愀然弗宁遽持前六卷售于铁塔禅师禅师倾衣盂酬之未几高丽蔡洪司丞匍匐求观观已潸然泣曰此洪所书以报父母之恩者也戎马纷纭逃难解散岂意于此重见之禅师益神异其事乃粉黄金为泥介旧友穆庵康公请补书其亡予既书已合爪言曰是经在处天龙护持将毁而弗之毁垂亡而弗之亡此何以故盖将放如来之慧光破众生之重昏也虽然经之功德不系有无洞照十方初无一字火不能爇金不能书一涉有为即第二义学佛之士又当于此而参之也禅师名善庆号云房古林茂公之法嗣年已八十纯实无伪行旧主正觉禅师院今退栖蒋山之西庵云冬十一月二十九日冬至翰林侍讲学士金华宋濂记瑶芳楼记瑶芳楼者常孰虞君子贤燕居之所也瑶芳者何古桐琴之名子贤以重购得之间一抚弄其声翏然如出金石如闻鸾凤鸣如与仙人剑客共语于千载之上子贤乐焉则以谓世之名楼者众矣高骈之迎仙谓其溯遐情也其失也诞张建封之燕子谓其兴新怀也其失也靡韩建之齐云谓其凌高清也其失也侈吾皆弗敢蹈其非欲专斯楼之美者舍斯琴也其孰能当之遂以瑶芳名其楼而列图书于中当风物清朗白月独照神情遐冲敻出世外子贤棕冠鹤氅自函道而升复取琴鼓一再行久之演而为紫琳之操其辞曰有坚者石中含精矣其白如肪烨有瑛矣五音繁会锵然而鸣矣客有与子贤同志者从而赓之曰艳质兮非华阳卉兮非奢折秋馨兮遗所思望美人兮天涯歌已相视而笑金华宋濂闻其事唶曰古之人好楼居者岂欲夸靡丽而为荣观哉盖临阴幽之室则其情敛以揪处阳明之居则其情畅以舒随境而迁因物而着其亦人理之常者乎况夫宫角之相参羽征之互奏禁其忿欲之邪宣以中和之正其于学问之功又未必为无所助所以先生长者无故不去之盖有以也虽然君子盖不物于物不物于物则凡纷然而来前者皆吾性情之发舒或悬崖邃壑或平墅旷林虽非层构可以阖辟阳阴而清风徐来万籁皆动曲涧流泉复助之为声势五音泠然惬心而溢耳太和融浃内外无间有不翅听子贤之琴于兹楼之上矣此无他达人大观无地不为楼无声不为琴也苟局滞于一室之间适其意则有之而蹈道则未也有若子贤盖学道而有所得者故濂敢以是说告之子贤博雅好古绝出流俗之上吾友杨君廉夫极称其为人谓笃于士行而尤孝其亲云佛性圆辩禅师净慈顺公逆川瘗塔碑铭濂自幼至壮饱阅三藏诸文粗识世雄氏所以见性明心之旨及游仕中外颇以文辞为佛事由是南北大浮屠其顺世而去者多以塔上之铭为属衰迟之余诸习皆空凡他有所请辄峻拒而不为独于铺叙悟缘评骘梵行每若不敢后者盖欲表般若之胜因启众生之正信也有如佛性圆辩禅师者濂安得而不铭诸按其嗣法弟子行圆所造年谱师讳智顺字逆川温之瑞安陈氏子也有翁媪精修白业既没莲华现门屏间师之大父母也翁生道羡娶娄氏屡至哭子其情不胜哀乃塑智者大师像事之一夕梦僧顶有圆光逆江流而上招娄氏谓曰吾当为汝之子及寤而有娠师既生美质夙成年五岁即从季父学季父引生徒渡溪抵萃墅师力欲相随季父怒麾之还已而溪暴涨季父生徒皆溺死然自少不喜畜发翛然有尘外趣娄氏弗能留七岁俾依仲父慧光于崇兴精舍稍长受具戒于天宁禅院其父亦乐修净观俄离俗同居精舍中精舍将圮师即协众力葺之时年甫十八君子固知其为适用之材暨习法华经历三月通诵其文慧光尤器之使出游永嘉无相院觉源璇法师爱师俊朗挽其为嗣会横云岳法师大弘三观十乘之旨于水心法明寺师往而受其说众推为上首居亡何走雁山双峰不契所言复走千佛寺毒海清法师方开演长出御讲请师为纲维之职轨范为之肃然毒海入寂师感世相无常叹曰义学虽益多闻难御生死即御生死舍自性将奚明哉遂更衣入禅复走闽之天宝山参铁关枢公公圆悟八世孙也授师以心要遵而行之似有阶渐欲依公而住公叱曰丈夫不于大丛林与人相颉颃局此蠡壳中邪拂袖而入师下旦过寮潸然而泣或悯之慰曰善知识门庭高峻拒之即进之也公闻其事笑曰吾知其为法器姑相试尔乃延入僧堂中师壁立万仞无所回挠虽昼夜明暗亦不能辨逾月因如厕便旋睹中园匏瓜触发妙机四体轻清如新浴出室一一毛孔皆出光明目前大地倏尔平沈喜幸之极亟上方丈求证适公入府城师不往见水滨林下放旷自如已而历抵诸师皆不合又闻千岩长禅师鸣道乌伤伏龙山师往叩之其所酬应者皆涉理路飘然东归燃指作发愿文细书于绅必欲见道乃已复自念非公不足依洊走闽中见焉公偶出游遥见师喜曰我子今来也越翼日师举所悟求证公曰此第入门耳最上一乘则邈在万里之外也乃嘱之曰汝可悉弃前解专于参提上致力则将自入阃奥矣师从公言逾五阅月一日将晚参拟离禅榻忽豁然有省如虚空玲珑不可凑泊厉声告公曰南泉败阙今已见矣公曰不是心不是佛不是物是何物师曰地上砖铺屋上瓦覆公曰即今南泉在何处师曰鹞子过新罗公曰错师亦曰错公曰错错师触礼一拜而退公曰未然也公披大衣鸣钟集四众再行勘验师笑曰未吐辞之前已不相涉和上眼目何在又为此一场戏剧邪公曰要使众皆知之遂将宗门诸语一一讯师师一一具答公然之复嘱曰善自护持勿轻泄也久之令掌藏室寻请分坐说法公既捐馆师嗣住院事非惟举唱宗乘寺制有未备悉补足焉甓驿道达于山门逾六七里择地构亭以增胜概众方赖之忽尔弃去过衫关抵百丈上迦叶峰渡江入淮礼诸祖之塔经建业回浙中超然如野鹤孤云无所留碍寻返永嘉会王槐卿造报恩院于瑞安大龙山首延师为之主参徒浸盛至八百指师建僧堂栋居之石室岩禅师主江心艳师之为复以第一座处师师翩然而往未几又以何山精舍栋宇湫隘不足以容众拓之为大伽蓝为建大雄宝殿及法堂三门两庑方丈库院之属而塑像缯壁诸庄严事亦次第告完平阳吴德大创归源寺原援报恩之例请师开山师慈悯心切亦不欲拒既至为造小大鼓钟鱼板法器而叩击之授职分班升堂入室皆按清规而行时东海有警元帅达忠介公帅师镇台遣使聘师入行府师以达公方有事干戈绝之弗见达公慕咏弗置篆逆川二字遗之师因饭囚戒其勿萌遁逃心即重见日月不久而赦书至周吴二囚以师为神其后山寇窃发二囚实为渠魁所经之处焚毁欲尽归原报恩以师故独存师终不遑宁处避入无碍庵又还归原朝廷为绛院额赐师今号及金法衣师曾不以为悦悉散其衣盂所畜退居一室掘地以为炉折竹以为箸意澹如也温城净光塔雄镇一方年久将坏方参政初尝戍其城欲赋民钱葺之命师莅其事师曰民力凋敝久火焰炎炎而复加薪吾安忍为之必欲见用官中勿扰吾事若无所闻知可也方诺之师乃定计城中之户余二万户捐米月一升月获米二百石陶甓抡材若神运鬼输纷然四集镇心之木以尺计者其长一百五十最难致之师谈笑趣办七成既粗完其下仍筑塔殿宏敞壮丽九斗之势益雄一旦飓风作其上一成挟之以入海涛众咸伤之师曰塔终不可以就乎持心益固遣其徒如闽铸露盘轮相及焰珠之类日就月将阑楯硐户一一就绪金鲜碧明犹天降而地涌也縻钱过十万而工役弗与焉辨章燕只不花出镇闽省道过东瓯夜观塔灯荧煌知师所造乃谒师问道并谈般若经师用汉言而直解之辨章甚悦顾谓左右曰西天诸师授我以蜜义尚不能相协今闻逆川师言则心地开明矣亟唿舟同载入闽宣政分院请师住东禅废刹不一载间殿堂矗如门庑森如藏库烨如抟土以设诸像梵容穆冲各随相变现灵山一会俨然未散毕功之日省院台府诸官与大毗丘众共落其成师则曰未也复甃东南二门通逵若干丈营福城东际花藏海南参初地三牌门营普庵堂以施茗饮浚汤泉二所以利浴者限以垣墉萦纡其径路而马牛无自而入补刊开元藏经板仍印施之其可以弘济人者无不为也先是净业庆成东报国舶塔宝月松峰诸寺兵燹之余莽为荒榛福建行中书将籍其产于官师言于辨章获仍其旧辨章欲阅大藏尊经于家或以几席什器难具为辞师令浮屠一百七十人为什分办于各刹表以题号一时毕聚仍画为图使按图序次列之给役于饮馔间者亦更番而进每以钟鼓为节后先不紊辨章悦曰使吾师总戎则无败北之患矣师俄散财如归原时恬然而退辨章留之不从会雪峰虚席辨章强师补其处师不得已启行未行先鸠工师二十人往拯室庐之欹侧者既至丝毫之费咸自己出缁素莫不从化有徐子刚者据寺之安仁庄收粟万斛闻师至亟输还之部使者橐自负通楞严宝积二经轻视诸人师以关键诘之敛衽而去已而思还温方参政具船迎之千佛院灾无有起其废者师弹指顷千佛阁成未几前门左右庑又成俄东瓯内附师潜居林泉若将终身江心兰隐逸禅师市材于山欲建万佛阁而年耄力不胜遂以属师师起而应之亦不日而成且为砌释迦宝殿创解脱门以至蒙堂经室无不不具足初师采材于山道经普安院院毁已久唯山门岿然烟雨中师见之笑曰吾为尔移山门为佛殿何如众皆合爪指谢之师为撤瓦辇致故基一毫无所损徐取寺山之木重完僧堂而后返皇上尊尚佛乘召江南高行僧十人于钟山建无遮法会师与其列升座演说听者数千大驾幸临慰问备至号为一时宠遇竣事还钱唐清远渭公方主净慈举师以为代师初不从继而叹曰所贵沙门行者随缘应世何所容心哉乃振钖而往净慈当兵后凋落殊甚师亟还乡召匠计佣竭其筐箧而来欲大有设施而诸僧负官逋者系累满庭师为之出涕悉代偿之会中朝征有道浮屠以备顾问众咸推师师至南京仅四阅月沐浴书偈而逝实八月二十日也世寿若干僧腊若干二十一日阇维于聚宝山获设利无筭得其法者曰文显曰兴富曰某其一即行圆于是持灵骨而归建塔于某处以明年月日藏焉师有五会语若干卷善财五十三参偈一卷皆传于世大雄氏之道不即世间不离世间乌可岐而二之我心空邪则凡世间诸相高下洪纤动静浮沈无非自妙性光中发现苟为不然虽法王所说经教与夫诸祖印心密旨皆为障碍矣呜唿道丧人亡埃风渺弥焉得逢理事不二有无双泯者相与论斯事哉师自得道之后坐紫檀座既已设法度人出其余力往往庄严塔庙使人为远罪迁善之归斯盖近之矣或者不知专委为人天有漏之因夫岂可哉夫岂可哉铭曰大法虽无外兮收摄在一门玄漠不可象兮视之俨若存了不分精粗兮无对乃为尊若涉有情见兮杂糅成赢亏理事本不二兮纵横随所之浑涵造大同兮遍照光陆离东瓯见休征兮莲华出屏间异僧佩圆光兮逆流踏波澜玄符既敻拔兮何能滞尘寰峨峨天宝山兮铸铁为关扉奋迅一朝入兮窥破生死机尽洗结习垢兮真体露巍巍方知有为相兮不离无为宗弹指幻塔庙兮毗卢楼阁同因敬乃生悟兮自外而廓中历坐古道场兮手执青杨枝甘露恒四洒兮餐之甘若饴木石被沾润兮谈玄分五时大明丽中天兮佛日同辉昭所资生育功兮欲使阴泠消爰集清净众兮梵音撼海潮唯师所说法兮无耳亦当闻一言历耳根兮千劫不作尘天光下照烛兮恩宠何便蕃卷舒每随时兮孤云本何心生灭已两空兮遗踪邈难寻勒辞在中林兮振德无古今郑仲涵墓志铭呜唿自道废民散之后世之为师弟子者朝离书帷夕若秦肥之视越瘠比比而是有如仲涵之于予义则师友情如父子也仲涵之死予宁得不哀乎仲涵初年学举子业把笔为文春葩满林色泽明鲜而生意津津敷畅予意仲涵必先登再践场屋皆不合有司绳尺仲涵叹曰吾恶用是为哉乃弃去益潜心秦汉以来诸文章大家无所不窥亦无所不辨畜之既深发之亦盛商敦周彝籍以五采五就陈列天禄石渠间人见之者双目辄运眩仲涵复叹曰吾恶用是为哉又弃去取群圣人之经而温之穷其道德性命之秘质于濂洛关闽之说久之充然如有所得仲涵复叹曰车成矣轮辕美矣不行何以涉于远道乎益思明体而适诸用母夫人病逾年仲涵保抱扶持终日不离侧夜则泣祷于天请以身代忽臀患恶疽不能坐跪炼药剂以进膝为生胝夫人病革思食西域瓜既食而卒仲涵见瓜终身弗忍食因悬悬念母不置气郁结弗舒遂得瞆疾迨居父丧拊膺悲号绝而再苏者数四杖而后起服虽阙凡遇讳辰却酒肉弗御者七日至期哭奠如初丧癸卯之夏诸暨戍将谢再兴以城叛浦阳与诸暨邻壤讹言寇且至群从兄弟皆避地东阳或移金华是年冬寇压东阳囊橐皆无遗仲涵时在金华闻之泣尽持所服衣衾往分之虽身罹寒沍不恤也从弟澧与妻蚤夭三女傫傫然无依仲涵鞠育尽道各选名胄而配供张之丰逾于己女仲涵家义居十世族属颇众或有疾不择疏戚夜必四三起视遇有死丧急难不顾利害身任之至于周旋事为之间条理粲然必期于集且不与人较曲直或以非理相让但俯首默受而已其在内之行如此达之于其外者尤伙也蕲春王烈家毁于红巾帅其族五十乞食浙河之右仲涵馆之数月而后去同县骚人贫不能养母来诉于仲涵仲涵曰吾何无母可养邪厚周之仲涵负笈从师道遇十余人襁负其子且行且泣试叩焉则山水暴溢室庐漂没欲求给县大夫不食者日再周矣仲涵亟倾箧中钱与之村氓王氏患多男子仲涵至其家闻儿啼声甚悲盖氓将溺之于水仲涵为陈父子至情且惠以粟氓大感悟生之并舍三里所溪流湍悍遇雨则人踪绝仲涵造舟渡之金华洞溪其悍为尤甚旧有石梁久坏而弗葺仲涵捐白金八百一十八铢为倡众翕然而和未几而梁成当夏五六月赤日流金道多病暍者仲涵设汤茗济之冬大雪仲涵晨出见寒士衣不掩胫齿相击下上仲涵唿酒饮之爇火温之仍解自衣纩裘为赠又尝祷于庙寡妪困卧庙门无衣愈于寒士仲涵与妻周谋制衣一袭与之凡纳交仲涵者无不曰此古仁人也或又曰其内外行如一者哉仲涵自试艺不中遂不复有仕进意有荐为月泉书院山长者仲涵辞不就及入国朝会求贤之诏下郡府络绎致请仲涵辄以耳瞆为辞已而部使者赵君寿奉旨搜材浙水东以荐绅交誉力迫仲涵就道仲涵冠带谒君辞意悃款君察其诚也不敢强仲涵禀赋孱弱虽癯然若不胜衣而其精神紧峭矩度峻整人莫不亲而爱之其于伦品之间欢然相聚睦然相惇有如春气流浃不知泰和之袭人也性虽好施与丝毫事必咨禀于长者不敢私奔走兵燹中人见其袖二书以行顷刻弗少离及事平还家取而视之乃宗谱家范也仲涵所着书有遂初斋稿十卷续文类五十卷藏于家呜唿仲涵之死予安得不哀乎初予读书浦阳山中仲涵即从余游先后十有余年予初无益于仲涵而仲涵之相助余者恒多时予执经山长吴公待制柳公侍讲黄公之门仲涵每侍予往拜三公见其文亦以远大期之自时厥后人事不齐不聚首者数载及予赴名总修元史与仲涵约曰子非青年矣予春秋亦渐高行当俟汰而归与子婆娑一丘一壑间圣贤心学之秘尚相与穷之史事虽毕复待罪禁林留南京者四年仲涵忽不远千里来见且申前言予诺之而未及践岂意仲涵先予而逝乎仲涵之子楷自为状来求冢上之铭其词缠绵悲怆尤足以动予之哀思每一读之泪潸然下所以久而不能成文虽然予于仲涵忍不抆泪而言乎昔者徐仲车以孝行着称惜以聋废而仕不大显君子以节孝谥之今仲涵之事无愧仲车者也宜私谥以贞孝处士勒石墓门而埋予文墓中庶几少慰仲涵于九泉之下乎仲涵姓郑氏渊其名也其先世迁徙之详见谱图记曾祖德璋宋青田尉祖文轰父鉅母周氏配室即周生一子楷也以文学称女二一适吕堂一未行孙一燿生于元九月十三日卒于今正月十一日寿四十八以其年某月日葬某山之原礼也铭曰质珪璋兮絺绣文既夸丽兮又栗温宜参雅乐兮献明庭胡沦岩穴兮铲其英匪进则退兮道之常保家肥兮誉弥章民同胞兮势弗殊使我心恻兮轸寒与饥少微煌煌兮云掩之阴云英英兮又不能霖何前古兮后何今思美人兮涕泗沾襟恭题御和诗后八月十六日皇上特诏臣及翰林学士承旨詹同编修日历既而中书亦奏旨征浙东西及江右之士七人分年纂辑而臣与曰为之总裁九月四日开史馆禁中日轮寺人守阍太官进膳羞其事甚严且秘臣等昧爽而入至日曛始出复会宿于词林虞有宣泄盖不敢不慎也即成稿思得俊秀有文者通考义例而缮书之于是遴选二生具名氏以闻上可其奏其一则义乌黄昶昶时以春秋中浙江行省第十七名文解肄业成均因移文博士征之十月二十六日昶至臣引见上于西苑慰问良久且曰尔何人之裔邪臣对曰文献公溍昶之从曾祖也上悦复见皇太子于大本堂勉劳有加焉未几上遣侍臣出尚方绮裘革履以赐十一月十五日前御史中丞诚意伯刘基偕臣与同侍上燕干清宫之便阁同被酒而还爱昶有俊才挥毫赋一诗赠之字大如斝少选奉御传宣召臣等赴右顺门会上适乘步辇而至同余醒犹未解上谓同曰卿醉未醒邪同对曰臣虽醉犹能赋诗赠黄秀才秀才谓昶也上曰诗何在同对曰在史馆中上曰濂宜亟取之臣既上奏且笑谓臣曰朕即和同诗卿当为朕书之臣书讫归与昶言昶自草莱贱士一旦遭逢盛际奎璧之光下照幽隐于是粉黄金为泥写上赐和之章饰以黄绫玉轴而以同诗附其后昶尝从臣学臣又亲见其事请记之左方传诸悠久臣伏见皇上圣神天纵形诸篇翰不待凝思而成自然度越今古非积学者所可及然亦未尝轻发其俯和侍臣之诗岂非乐育菁莪以开万世太平之基者欤诗不云乎肆成人有德小子有造古之人无斁誉髦斯士此之谓也昶尚勖之哉昶尚勖之哉昶字叔旸能古文辞善继其家学者也是岁十有二月八日具官宋濂稽首顿首谨记水北山居记古之君子其居朝市也虽繁华之胶葛恬然视之而却有山林之遐思焉今之君子其在山林虽清旷有余往往嗤鄙为不足而数兴朝市之外慕唯恐失之岂人之彝性或固然欤抑习俗相仍之久而弗克变欤有能特立而不为所移者殆所谓盆盎中之古罍洗也湖府经历叶君伯文世居永嘉城中永嘉为海右名郡南引七闽东连二浙宦车士辙之所憩止蕃舶夷琛之所填委气势薰酣声光沦浃人生其间孰不闻鸡而兴奔走于尘土冥茫中以求遂其尺寸之欲伯文则不然结庐蜃江之北茅檐竹扉仅蔽风日名之曰水北山居间与二三友携酒壶出由白鹿城登华盖名山持杯浩歌声振林木或棹短具笭箵垂纶于江水中或唿小奚奴相随行吟梦草堂上诗句不逼古人不欲休当其适意时干坤空阔竟不知荣辱之代迁而寒暑之往来也人皆曰贤哉吾伯文高情逸韵皦霞外迹虽朝市而心实山林其近于古之君子哉然予窃有疑焉使伯文为布衣时假此以洗心涤虑庶几可也今佐大府为元僚任七品之职耸四民之望亦云重矣而犹不忘乎山居无乃不可乎试以伯文之意逆之官书丛脞不暇爬梳戴星出入犹以为不足其能索句于寂寞之滨乎上承乎府公下辖乎掾曹不敢抗之以为高不欲抑之以为卑虑宜详矣其能钓沧波而出白鱼乎民情真伪而莫之辨官事鞅掌而莫之集凝思入乎芒杪精析极乎毫厘其又能漱醪看山而流连光景乎是三者伯文今咸无之而犹道之不置者将冯梦以见之邪或志之以示不能忘也我知之矣士君子不以出处二其心故贱贫不能摄贵富不能骄始终一节卓为名臣伯文之贤所可称道者盖如是而已其视朝得簪笏暮厌云泉者贤不肖果何如哉虽然予犹有一说为伯文告焉当大明丽天万物毕照名一艺者必收占一才者必庸有如伯文之学之美谁不羡之其有不登于枢要者乎伯文宜悉屏江湖之念而益存魏阙之思俟它日功成名遂归老于水北山居岸巾而坐与三二友追叙平生旧游烹鲜酣觞从容而赋诗尚未晚也赞礼郎张生子翊尝从予游力与伯文求记其事故相与一言之送徐大年还淳安序观人之法当察诸心不可泥其迹仕不仕有弗暇论苟其心在朝廷虽居韦布操觚染翰足以铺张鸿伟上裨至化脱或志不在斯虽绾铜章佩墨绶朝受牒诉暮阅狱案政绩藐然无称古昔君子盖独窃慎之予于徐君大年之归不能无所感大年生淳安万山中载籍兼该而辞藻丰缛有声于浙河东西当皇上龙兴招延儒雅大年欢然被山人服趋辇毂之下同修前代史史成会有诏集诸儒议礼大年复与其事廷议将命官大年以宿疾辞去年秋中书奉旨纂修日历朝绅各荐所知予以大年知本末义例可以观会通而无首尾衡决之患疏其名以闻使使者持书下郡国大年即欢然应命诣阙入馆之后俯首采刺唯恐一事有遗记注者阙略悉补足为完文日历成廷议又将钖之官大年固辞如初呜唿使大年初受命为一县令长不过簿书期会尔招徕抚绥尔又其大者教化行百里尔一旦白身召入史馆大书特书使圣天子宏模骏烈烜赫万古与天无极此其功与试宰者孰重孰轻虽不仕犹仕也借令自兹终老山林可谓无负于国亦可谓无负于学世之好议论者见其辞禄而归摇唇鼓喙诩诩相夸奖不曰洁身而自高则曰独善以固穷夫士遭不愿治之世披腹呈琅玕无有举目之者故不得已引退今当尧舜在上夔龙满朝之时以此疑大年者谓之诬士不学则已学则必期世用有如大贾行废举术宝货填溢市区乃振铎号诸人曰我不售我不售万万无有此理以此窥大年者谓之矫矫与诬要皆非知其心者虽然在昔宋室盛时布衣入史馆者仅六七人皆两制八座所荐引其任甚不轻大年虽不受禄宠灵所被溥博汪洋有加往昔大年将有何以自效且春秋犹未高沉疴容有却药之时行当杖策造朝门尽展所蕴以惊动世俗使向之疑有窥者瞠目不敢吐气一辞则出处两无憾不然长往山林而弗思返日与猿鹤为友餐霞云而漱泉石高固高矣如不仕无义何春正月一日金华宋濂引刘府君碣乌伤刘君大音字韶父凝貌寡辞抚世一以诚人至于不忍欺当四筵合座嚣声撼屋居处其间默如也或出一言辄中肯綮而万理皆解且才识敻绝人多嗜腴田设巧阱期必获焉君曾不举目睨之世咸以病君君曰吾将利吾胤耳子奈何欲陷之邪未几多田夫苦赋敛繁荷械走冰雪中咤曰刘君其智人也哉岁侵盗夜半入君舍攫金以去君揣知其人帅子姓踪迹于野遥见一家灯熠熠红君曰此是已隔虎落侦之盗方轰饮昧爽缚送于官盗为衰止即欲盗鹔舌相戒曰刘家翁在何地容吾属乎族人濒死子方乳以业券泣授君曰非君仁厚不足以保此有子与无子同愿为尽心焉君藏券箧衍候子长召而觞之枚数以还祖揆弗逮事父训复蚤世君每思之必潸然饮泣奉母李夫人唯惧有咈其志君之弟晋继于别宗夫人爱之甚泉若布君纵其欲弗敢靳其焚券周急拯难嫁婺又不一而足呜唿非古之所谓吉士者邪君之传裔有家牒中奉大夫公亮五世祖也家尝显矣君虽不登仕版其行无慊者娶余生诚刚鲁道四男子及女二贾叔文宋慎其婿也卒以十二月三日葬以癸丑十二月某日寿七十三墓在潚溪黄垣之原从先兆也刚既从予学经有文声而君女又归予冢孙义当铭铭曰玉孕于山其木华滋渊产灵珠水则有辉乡有吉士俗醇而熙一旦死矣吁其悲题韩干马临本余颇获睹东观所藏图画中有长安韩干华骢图真迹其糜碎已甚四足自腕以下皆缺犹行水中然神采焕发如生似欲振鬛而长鸣者予意陈闳方能与之比肩而孔荣辈要不足窥其仿佛也今观此卷之笔法与之绝类而纨素幸完岂不尤为珍玩也邪题郭熙阴崖密雪图河阳郭熙以善画山水寒林名盖得营丘李咸熙笔法其所作阴崖蜜雪图大阴霮Ъ而皓素淋漓使人玩之肌肤累累然起粟矣或者强指为杨士贤相类者殆未见其冲气机也题赵大年鹤鹿图赵令穰与其弟令松以宋宗室子精于文史而旁通艺事所以皆无尘俗之韵今观令穰所画鹤鹿图丛竹幽汀长林丰草其思致宛如生成余隐居仙华山中时与麋鹿为友每坐白云磴上教鹤起舞故得其情性为真开卷视之使人恍然自失书斗鱼予客建业见有畜波斯鱼者俗讹为师婆鱼其大如指鬐鬛具五采两腮有小点如黛性矫悍善斗人以二缶畜之折藕叶覆水面饲以蚓若蝇鱼吐泡叶畔知其勇可用乃贮水大缶合之各扬鬐鬛相鼓视怒气所乘体拳曲如弓鳞甲变黑久之忽作秋隼击水泙然鸣溅珠上人衣连数合复分当合如矢激弦绝不可遏已而相纠缠盘旋弗解其一或负胜者奋威逐之负者惧自掷缶外视其身纯白云予闻有血气者必有争心然则斯鱼者其亦有争心否欤抑冥顽不灵而至于是欤哀哉然予所哀者岂独鱼也欤题赵魏公书大洞真经此卷乃赵魏公六十三岁所书至精至妙非言辞赞美可尽盖公之字法凡屡变初临思陵后取则钟繇及羲献末复留意李北海此正所谓学羲献者也旧尝获见周侍御家侍御既坐贬窜窃意必归天上不知复流落人间今得披玩累日抑何幸哉殷卣周彝可得而此卷不可得博雅君子尚思谨秘而传焉题龙眠居士画马李公麟画如云行水流固当为宋代第一其所画马君子谓逾于韩干者亦至论也丁晞韩赵景升虽极力学之仅仅得其形似而其天机流动者则无有也观此卷足以见之矣题周文矩画狄梁公谏武后图右狄文惠公谏天后图相传为长安周景元作以笔法重轻较之盖建业周文矩尔非景元也予于秘府多见二子真迹故敢鉴定若此未知赏识之家以为何如也若夫狄公拳拳有唐之忠史书之天下士大夫皆能道之予尚何言哉题徐浩书徐季海之书本于其父峤之所谓四十一幅屏者诸体皆备而草书尤工余颇获见之至于腾跃奋迅诚怒猊之抉石渴骥之奔泉也世徒见其变化不测如此非可以力致珠不知其一出于真今观此帖盖可见矣近代赵魏公笔法多效之诚可宝玩也题张旭真迹唐人之书藏于秘阁者颇多唯颠张真迹甚鲜今观所书酒德颂出幽入明殆类鬼神雷电不可测度其真所谓草圣者邪题松雪翁观音经后右赵魏公中年所书虽若散缓而神趣油然充足必索于骊黄牝牡之外者方能知之凡夫肉眼要不足以识此也跋德禅师舡居诗后右舡居诗十章唯庵然禅师所赋盖禅师嗣法千岩长公千岩则普应国师之弟子也普应证道之后因欲避世多好舡中居至大己酉泊仪真辛亥泊吴江延祐丙辰泊南浔故咏舡居者颇多而广录中所载者仅一二耳今唯庵亦有斯咏其殆有所本欤然舡非水则不可行水非舡则不可居必二者相资而后成也无相居士则不谓然我非舡何处不可行岂特水哉我非水何处不可居岂特舡哉是将有不假迹而见不依形而存者矣唯庵以为何如唯庵之诗托物为喻无非发明宗门心要有益学者予故惟其祖孙相承之故喜而为之书翰林学士金华宋濂题卷二十•翰苑后集之十皇明宝训序皇帝继天出治御大历服七纬顺度九围敉宁爰自龙飞之初以迄今兹金匮之藏岁益月增乃徇翰林词臣之请纂修日历以成昭代之大典粤之秋八月甲午帝御东黄阁召臣詹同臣乐韶凤臣宋濂俾选海内文学之士开局西华门内相与编摩成书而命臣同臣濂为之总裁九月壬寅臣等既莅事发所藏而翻阅之仰窥神机睿断远犹告辰足以明征定保嘉惠邦家者充刃乎其间臣等因相与言曰日历之成藏诸天府人有欲见之有不可得者盍如太宗贞观政要之书编集以传询谋既同于是辑成四十类自敬天至制蛮夷厘为五卷总四万五千五百余言皆从记注之真不敢以己意轻为损益云臣等窃闻之自古开基创业之君其设心也弘其虑事也周一言一动皆可为天下后世法治忽所系甚为不轻所以大舜有敕天之诫武王有衣鉴之铭垂示于后炳若丹青历代宝之用为大训盖慎之至也肆惟皇上恭膺天命经营四方康济兆民惟日不足故凡戒饬臣工训誓将士出经入史亹弗倦必欲使其心领神会而后已呜唿日月之无私也容光其必照焉雨露之无私也百物无不润焉皇上法天而行覆焘无际恒恐一夫不被其泽故精神之所会讠于谟之所定诚与虞夏商周之文相为表里非太宗所能企及此无他圣学缉熙内外一本于诚而太宗则饰之以诈术故也贞观政要尚传之于今则夫宝训一书垂法于千万世盖无疑者非惟继体守文之主所当朝夕诵咏以知创业之艰难而三事暨大夫诚能佩而行之亦可以尽安上治民之责矣翰林学士承旨嘉议大夫知制诰兼修国史兼吏部尚书臣詹同翰林侍讲学士嘉议大夫知制诰同修国史臣乐韶凤翰林侍讲学士中顺大夫知制诰同修国史兼太子赞善大夫臣宋濂等上进大明律表特进荣禄大夫中书右丞相臣等诚惶诚惧稽首顿首谨言臣闻天生蒸民不能无欲欲动情胜诡伪日滋强暴纵其侵陵柔懦无以自立故圣人者出因时制治设刑宪以为之防欲使恶者知惧而善者获宁传所谓狱者万民之命所以禁暴止邪养育群生者也譬诸禾黍必刈其稂莠而后苗始茂方于白粲必去其沙砾而后食可餐苟梗化败俗之徒不有以诛之虽尧舜不能以为治矣夫自轩辕以来代有刑官而五刑之法渐着其详弗可复知逮魏文侯师于李悝始采诸国刑典造法经六篇汉萧何加以三篇通号九章曹魏刘劭又衍汉律为十八篇晋贾充又参汉魏律为二十篇唐长孙无忌等又取汉魏晋三家择可行者定为十二篇大概皆以九章为宗历代之律至于唐亦可谓集厥大成矣洪惟皇帝陛下受上天亿兆君师之命登大宝位保乂臣民孳孳弗怠其训迪群臣谆复数千言唯恐其有犯慈爱仁厚之意每见于言外是大舜惟刑之恤之义也矜悯愚民无知陷于罪戾法司奏谳辄恻然弗自宁多所宽宥是神禹见罪而泣之心也唯贪墨之吏承踵元弊不异白粲中之沙砾禾黍中之稂莠乃不得已假峻法以绳之是以临御以来屡诏大臣更定新律至五六而弗倦者凡欲生斯民也今又特敕刑部尚书臣刘惟谦重会众律以协厥中而近代比例之繁奸吏可资为出入者咸痛革之每一篇成辄缮书上奏揭于西庑之壁亲御翰墨为之裁定由是仰见陛下仁民爱物之心与虞夏帝王同一哀矜也易曰山上有火旅君子以明慎用刑而不留狱言狱不可不谨也书曰刑期于无刑言辟以止辟而民自不敢犯也陛下圣虑渊深上稽天理下揆人情成此百代之准绳实有合易书之旨行见好生之德洽于民心凡日月所照霜露所队有血气者莫不上承神化改过迁善而悉臻雍熙之治矣何其盛哉臣惟谦以冬十一月受诏明年春二月书成篇目一准之于唐曰名例曰卫禁曰职制曰户婚曰厩库曰擅兴曰贼盗曰斗讼曰诈伪曰杂律曰捕亡曰断狱采用已颁旧律二百八十八条续律一百二十八条旧今改律三十六条因事制律三十一条掇唐律以补遗百二十三条合六百有六分为三十卷其间或损或益或仍其旧务合重轻之宜云谨俯伏阙廷投进奉表以闻臣等诚惶诚惧稽首顿首谨言洪武七年月日具官臣等上表元故文林郎同知重庆路泸州事罗君墓志铭呜唿士君子立志孰不欲建功名垂竹帛哉或不能逢其时时逢矣或刚正忤物坎至死卒无以达其志志弗达矣使其名复寂寂无闻其鬼不灵则已脱稍有知未必不郁悒于九泉之下操觚任纪载之责者宁不为一动心邪此予于庐陵罗君殊恻然也呜唿君讳文节字仲正姓罗氏罗为江西右族唐肃宗时自洪都迁庐陵之秀川入宋以来家谈仁义而人悦书诗以通经上南宫对大廷者几无虚岁朱紫相承照耀州里起绾郡章者四人而邑之令佐尤伙焉曾祖时诚祖宗权乡贡进士父履泰字以通为元之巨儒着书满家春秋礼记周礼三经皆为之集解复衍河洛图书之义列图三十多前修所未发出其余力补正战国策舛误数百条且为年表以次其先后行丞相府闻其名署东湖书院山长盖世号通斋先生者也君始能言其父抱就书室抽一卷授之祝其疾读君指插架牙签曰吾齿稍长虽尽通之未慊也其父惊喜暨肄小学辄以气雄诸生莫敢与其齿后从宦东湖贤士大夫咸折辈行为忘年交问学日进水涌而山出抚州判官燕君某辟为郡吏郡有狱疑不决守二争以为问君历阶而升摘其案语曰如此则为直如此则为枉侪类大惭出奇计沮君会朝廷有诏造卤簿器仗遣君至属县督其成君至乐安憩县廨中群吏更谒互谏以为鬼物所冯不宜居君笑曰恶有是乃酣饮而寝夜漏下十刻月色微明见丈夫长而青立与檐齐君奋起执之曰尔来矣尔来矣应时而灭黎明视之并廨有豫章穹隆而敷腴县人祀以为神君曰其怪在尔矣历数其罪用竹楔钉之未几豫章枯死怪遂息郡有织锦工尝籍于官竟遁入武昌出入辨章温公门温势焰熏灼莫敢谁何复嗾君捕之县知之不敢受君牒君直诉辨章辨章曰尔胡不求之府公乎君如言而往府公摇手相戒亦不复出一语君怒洊走辨章门辨章厉色斥之曰业已属尔矣复来何邪君曰工合应官繇府若县谓其为社鼠城狐不能诘区区小人固不知何所指明公乃方岳大臣不助半指之力如废王法何辨章语塞即下令捕与之众益哗曰是尚不畏温辨章其有我辈乎谋出之益急君惧祸及裹粮驰燕都燕都贵人亦忌君峭直高门县薄无可投足者遂入成均为弟子员一日方挟册讽咏有相者谓君曰君两颧入鬓当边徼建功无以久淹为也君遂用国子助教姚公登孙之荐上于集贤集贤移文云南行中书署君昆明州学正秩满升授孟杰府君列蛮夷子弟晓之以君臣父子之懿辞气激烈听者耸然转普定府知事廉行弥厉大理金齿宣慰司辟为令史豪酋侵人疆畎持黄金数镒为君寿乞君勿右诉者君麾之去酋怒曰君赛天赤邪乃不纳吾金也赛天赤镇云南之名相云君卒夺田归诉者干崖湎里当赋金使者至蛮人纳赂往往过所赋之数而金又不可免君至悯其愚反覆开导之蛮人鼓舞于庭曰微使者之廉孰能恤我至是亟输金而还俄入掾云南行中书云南驿骑皆官中给直官吏干没之以市马责土酋君曰为天子牧元元者顾若是邪痛惩其弊朝廷以云南在万里外下吏部准循旧比行铨选之法使者至选君承其事君知积弊未去且曰王者无外敢不灵承上命以正其法乎献五策于使者吏受民赇者官不称职者廪藏不会者月日不登者居制未终者皆不调使者大悦悉从之幸门遂塞滇池有神蛇能兴云雨会大旱民屡走池上若无闻者君为檄责之片然兴雨因沾足南诏海中积葑成淤而浮游水上夷獠耕稼之号曰葑田田如不系舟西东无定人交相为盗君命纪字为号疏其步亩及四畔所届上于官官为给券使者所冯复植木栈海岸严其畛域不相淆乱或海潮漂荡有借以为奸者俾出券环证之竟归其田夷獠指示子姓曰此罗掾所赐也否则人盗之久矣监察御史至每召君于庭事难定者必待君言而后决云南王亦熟君行命升为提控掾史提控掌六房之政人多畏缩不前君益淬弗少怠适中朝大臣喜意以失宰相意出参省事锐意更张庶事悉心任君君知无不言言无不听名声翕然动蛮夷中先是蛮夷有铁甲郎者负固不服至是讙曰天子遣贤辅臣至矣奈何不降帅未附者皆来归君之功为多镇戍万夫长伯胡行事多不法宪府绳之急伯胡拥兵以叛累岁不能讨曲靖宣慰使鬼宗亦蛮酋也助兵一万夹攻之伯胡就缚莫府上功擢鬼宗参知政事将上省臣上下莫不与之君力争曰云南亲王临莅之地辨章而下多八座大臣何得有蛮酋位邪苟录其功使以参政之名自镇其土足矣不然国体其谓何空一府咸曰微罗掾几失之矣鬼宗惧托君乡人囊金以献君怒曰腕可断案不可署鬼宗恚而止君疾恶如仇雠闻部使者德住贪暴赋虎神诗以为风德住衔之赂西行台御史以专权自恣劾君君走诉中台遂击德住去之夷人大快君以常调除承事郎同知弥勒州事政成谒选吏部遇乡友罗玉于逆旅乃劝君曰君以刚毅取嫉于人致龃龉一世秋发已缤纷被肩何不谢事以佚老乎君慨然曰子言诚是也乃上乞骸骨之请以文林郎同知重庆府泸州事致仕年仅六十三耳居数年中原道涩乃犯鲸波之险由海道至闽中而江西兵焰方亟遂不可还以至正二十六年十二月壬戌终于福州之民舍君未终谓其友曰此正吾死所也夫何憾时闽犹奉元正朔云其寿八十冬君之丧始还明年某月日始祔葬先兆龟山之原君长身而瘠胸襟磊落如青天白日喜面折人过虽王公贵人无所避故有过者常畏君知亦有幸其知以自改者民事有屈而不伸君廉得其实忿忿见乎色必以告司法吏因得白者甚众知识尤绝人每言某地当有兵变时承平人竞指笑之其后果然始服其先见生平急患难重伦义族叔继贤久居燕颇饶于赀与妻柳皆老而无胤嗣乃迎群从子观远为后观远至甫七日而继贤夫妇死其服役者罗参出而唿曰我尝为子矣观远何人乃欲与吾事邪观远弱噤不能对君亟告公府逐参尽囊括其赀授观远且具舟车使扶二丧还江南不特此也凡遘疾疢贫窭及死丧无依流离不能归者君必捐金倡义士周之初不知其为何如人也君娶刘氏子男二人长大纪有文学而刚介酷肖君次次炳赠番禺县主簿初次炳为奏差广东宣慰府宣慰使释迦班尝招峒丁三千即遣征连州峒丁怒至清远将为变众惮弗敢往次炳请前峒丁弯弓相向次炳绐之曰宣慰命我来赏汝弯弓何为也峒丁退与清远令敛缯帛散之乃率以往至连为寇所败次炳被擒备极惨酷竟不屈而死致有今赠女二人长适郭滋兰先卒次复为其继室孙男一人儆曾孙男一人某君葬后二年大纪汲汲图君于不朽以国史编修赵君壎所为状请撰墓门之铭呜唿予昔总修元史每求刚正之士在下位而不伸者载焉盖以谓虽不能拔之于当时聊使其暴白于后世庶几死者无憾而生者不愧惜乎有司不上君之事也于是徇大纪之请执笔而具书之百世之下必有因予文而知君者虽然予何人哉文之传不传固不可必也所可恃者世人艳君之行颇多多必则效之则效之必相与谨视之文其有不传者乎信有人如君终至湮没无闻则夫天理人心如出日者果为何说也呜唿铭曰堪舆之间正气烈烈在人为刚在物为铁铁尚可熔刚则弗屈挺然常伸欲不可涅惟君之生能以志雄遵养以时日扩以充百壬所忌吾惟正从譬彼川流万折必东古惟正人妖不敢干芃芃豫章变为枯菅谁镇大藩乃复蔽奸我往折之闻者胆寒夷人何知椎结卉服宣厥彝经丕变其俗尔金我辞我直尔曲凡施惠利惟日不足威灵既震叛民来归铁甲侁侁弃戈而嬉有声洸洸有泽辉辉有知即为不识位卑绣衣孔扬其贪若狼我斧我莫不加其亢形之声歌庶惩而覆谓我狂訾我以凉持此而行何翙不艰坎其躬恬夷其颜胡不尔庸以豕为冠鹰隼一出狐鼠尽跧贤否易位曷以为政君亦何伤人为嗟咏禾黍离矣凉棘矣吉士亡矣何嗟及矣故文明海慧法师塔铭能仁氏之教流入中夏愈传愈炽于是诸师各有所建立譬如一灯分为十灯灯之用虽殊而光明则一也天台四教法性观行之宗自南岳以来开空假中三观丕阐三千性相百界千如之妙一念之间具足无减其说尊胜宏特纵历百千万劫洸洸乎皦乎不可尚已某窃怪方袍之士幸得与闻其教多视为空言卒局于小智之域良可悲也其真见实践有若文明海慧法师者某安得不喜谈而乐道之哉法师讳善继字绝宗族娄氏越之诸暨人考某妣王氏当有妊梦神人授白芙蕖法师乃生始能言见母举佛号合爪随声和之年稍长季父客授山阴灵秘寺从治春秋经稍窃窥三藏诸书喟然叹曰春秋固佳乃世间法欲求出世间非释氏将畴依此身不实有如芭蕉穹官峻爵纵因书而致宁得几何时邪大德乙巳投其寺僧思恭祝发明年受具戒从西天竺大山恢公习天台教观大山甚器重之每言数百人中唯继上人尔暨大山迁云间延庆法师复往南天竺从湛堂澄公湛堂器之如大山间问之曰入不二门属何观法法师曰三种观法属对三部此文既与止观同成观体的是从行湛堂又问诸经之体为迷为悟法师曰体非迷悟迷悟由人顾所诠经之旨何如耳湛堂喜溢颜色曰法轮之转他日将有望于斯子乎宗周文公时住集庆寺艳法师之学延主宾朋寻领其忏事湛堂复速法师还俾居第一座南天竺素称教海法师提唱宗乘有声绝出于四方会湛堂迁上竺而玉冈润公来补其处仍留法师居其职学徒四集无不涵腴饮醇充足而后去法师出世主良陼大雄教寺日讲金光明经感法智见梦谓之曰尔所谈经与吾若合符节欢乎所践犹未逮其言耳法师遂益笃精进之行浙省平章高公纳璘兼领行宣政院移住天竺荐福教寺某甲子左丞相朵儿只公继领院事升主天台能仁教寺法师凡三主伽蓝执经轮下者多豪俊之士宏阐法华妙玄文句朝讲暮解五章四释奥义昭晰且策励之曰吾祖有云止观一部即法华三昧之筌蹄一乘十观即法华三昧之正体须解行并驰正助兼运则圆位可登而不负吾祖命宗之意矣盖法师抉剔经髓敷绎祖训如山川出云顷刻变化而雨泽滂然四施若诸草木纤洪短长无不沾丐识者咸谓慈云神照之再世云辛卯之春俄谢事超然独往时剃落师与湛堂归寂已久法师既于灵秘葺旧庐以奉祠事又往居南山明静院洒扫湛堂之塔其报本之念尤惓惓也曾未几何兵难荐作其高弟是乘请法师东还华径池深木寒法师欢然就之且以无常迅速严修净业系念佛名昼夜不辍一夕集众而言曰佛祖弘化贵乎时节因缘缘与时违化将焉托乎吾将归矣遂索笔书偈端坐而逝时丁酉岁七月二十二日也世寿七十有二僧腊六十又三火化牙齿及舌根弗坏舍利累累然满地其徒以某月日敛骨塔于灵秘之西坡所度弟子三十二人嗣其法者则灵寿怀古延庆自朋崇寿是乘广福大彰雷峰净昱演福如报忠嗣琎车溪仁让香积昙胄也法师气局衍裕行履淳固山家诸书无不精彻而大江东南恒推为教中之宗讲演妙法华金光明诸部经凡若干会主修法华净土忏凡若干期所感灵异不一而足是乘尝请着书以淑后人法师曰吾宗本离言说不得已而有言为彰授受也是故意以至章安结集之后不过代相缄授而已其间或有斥邪卫正者亦岂好辨哉今大经大法粲如日星之悬汝辈宜修习不暇奚俟予言闻者咸服其一时士大夫若赵文敏公孟頫黄文献公溍周内翰仁荣李着作孝光张炼师天雨皆结法师为方外交时相唱和于风月寂寥之乡晚与黄张二公欲结楼烦净社未果而法师殁当没之日丛林中皆相哀慕曰吾宗法幢仆矣后十七年演福件系法师梵行征濂为塔上之铭濂尝游文献公之门闻公谈法师之德之盛以为无让古人恨不得映白月而濯泠风今法师不可见矣幸其嘉猷茂行犹得闻其梗概此无他遗光之所照者尚有人言之后三十年则言之者鲜矣又后三十年则谁复知之者此金石之勒不可不致谨也因从衍福之请历叙而铺张之千载之下有来读斯文者俨然如见法师于定慧光中其有不蹶然兴起而惕然自厉者乎铭曰姓具之正宗兮一念具三千三千即一念兮不后亦不先正依及假名兮各含空假中摄归于一妙兮互具而互融七祖既善阐兮诸佛复灵承洞照六合内兮日月行大清慧命之攸寄兮文明得其宗总摄大化机兮正受究始终法轮左右旋兮昼夜如环循随其利钝根兮导入不二门开权以显实兮恳恳为敷辞一多暨小大兮非即亦非离明暗色空相兮事法皆寂然真胜在妙图兮非可以言诠谈辩析玄微兮人天皆共听幽通于至神兮现梦显祥征三坐大道场兮手执青杨枝洒物了无迹兮物得鬯其私结期修灵忏兮瑞异骈然臻吾法本无作兮有作即为尘商飙一朝兴兮吹仆正法幢清净大海众兮然为增伤继述幸有子兮龙象方骏奔建塔为西坡兮庶以表化源赠云林道士邓君序临川有山曰云林列三十六峰延亘五十余里其降势旁魄压闽峤而凌麻姑拱华相而望龙虎灵气参会非乐道者莫能居之在唐之初有邓师安阝自鄱阳来采药山中筑瑞云观以为炼大丹之所既没且瘗忽从罗浮寄书还启棺而视之唯剑履存其后裔多出羽人若仲修君亦其诸孙也仲修生有出尘之趣遂入上清宫为道士探规中天根之穴及抽添沐浴之候遵而行之用志不分忽遇异人仙岩之上出青囊灵书增益其所未能太乙真人知其然又授以清净无为之说使合诸至道仲修欣然言曰吾本粗云立矣当思有以利于物乎乃习召雷役鬼神之术昼夜存心若与明灵居岁丙申钱浦大旱土毛尽焦县大夫遍走郡望日愈赤如火仲修杖剑登八卦坛叩齿集神飞符空蒙中云肤寸而起顷刻霮Ъ几不辩色迅霆一声起坛东大雨如泻自时厥后六七年间东浙则兰溪西浙则严陵江东则贵溪或值亢阳越部风纪之贤总戎镇戍之将州邑长贰之官无不致辞仲修仲修出而应之其致雨咸如钱浦时人奇仲修谓有弭灾之功云秋八月上召嗣天师冲虚真人至京仲修实辅行九月晦入觐赐食禁中既而辞还山五年三月复诏中书征有道之士六人而仲修与焉未几遂选仲修专祝祠之事留居朝天宫会天不雨京尹请仲修祷之仲修入室凝神而坐雷雨又随至上悦出尚方白金以赐焉呜唿天地之间不过阴阳二气而已有能知其化机而转移之则雨旸可得而求矣昔者董仲舒以春秋灾异之变推阴阳所以错行故求雨闭诸阳纵诸阴其止雨反是行之当时未尝不得其所欲此盖吾儒之事也奈何古学失传章甫逢掖之徒弃而不讲而道家者流得以仿而行之亦可以一慨矣夫然而天地一太极也吾心亦一太极也风霆雷雨皆心中所以具苟有人焉不参私伪用符天道则其应感之速捷于桴鼓矣由是可见一心之至灵上下无间而人特自昧之尔仲修游方之外得诸师秘文行之之久翛翛然不为物役其能感鬼神御灾难也宜哉所以昭被宠渥道光前人而令闻长世也且不忘其本以云林自号不芒尊师绘三十六峰图遗之予因为叙文系于图后盖图以昭其先而序以着其行云处州福林院白云禅师度公塔铭师讳智度号白云因以为字处之丽水人族吴氏年十五慨然有出尘之趣欲就浮屠学其父德大与母叶氏咸钟爱师峻辞拒斥之师不火食者累日若将灭性者父母知志不可夺使归禅智寺空中假公剃发受具戒即寺侧楞伽庵深习禅定每趺坐达旦不寐如是者四三春秋已而叹曰六合之大如此颓然滞一室可乎遂出游七闽遍历诸山无有契其意者复还郡之白云山因澄禅师道场遗址筑福林院以为憩息之所日取楞严圆觉二经钞疏而熟读之不假师授章旨自通已而复叹曰拘泥文字中如油入面了无出期德山所谓穷诸玄辩若一毫置于太虚者信不诬也盍去之乎又出游浙河之西见灵石芝公于净慈未几又上天目山参断崖义公谈锋铦利人莫之敢撄时无见睹公说法天台华顶峰大振圆悟之道师复逾涛江往拜之问曰西来密意未审何如无见曰待娑罗峰点头却与汝言师以手摇曳欲答无见遽喝师曰娑罗峰顶白浪滔天花开芒种后叶落立秋前无见曰我家无残羹剩饭也师曰此非残羹剩饭而何无见颔之服勤数载翩然将辞还无见嘱之曰昔南岳十五岁出家受大鉴记莂后得马祖授之以心法针芥相投岂在多言邪勿掉三寸舌诳人须真正见解着于行履方为报佛之深恩耳师佩服之弗敢忘师既有所证入俨然如白云在天卷舒无碍又走长沙见无方普公走云居见小隐大公凡当机问答无异华顶时县令长徇缁素之请迎师旋福林与毒种昙成山钦二公互相策励如恐失之甲午复隐楞伽庵壬寅王府参军胡公深安安翼元帅王君佑复请至福林甲辰御史中丞章公溢招致龙泉之普慈僧徒相从云输川臻多至八百人檀施日集食饮无阙者乙巳移茅山丙午迁武峰从者恒如初国朝吴元年丁未复隐禅智之岑楼适建法会于蒋山有诏起天下名僧敷宣大法而师与焉师初力辞戍将强起之师曰心境双忘随缘去住复何拘碍邪遂行暨师至而会事解严遂还杭杭人奉师居虎跑度夏始入秋辄趋华顶明年春二月示微疾浩然有归志四众坚留之师曰叶落归根吾所愿也遂回福林五日忽沐浴易衣索笔书偈曰无世可辞有众可别大虚空中何必钉橛遂掷笔而逝是岁三月一日也寿六十七腊五十二龛奉五日颜色鲜润阇维之夕送者千余人火余得五色舍利及齿牙数珠等法弟大贤上足仁哲奉骨以某年月日瘗于院西若干步善女人唐净德为建塔其上禅师静谧寡言机用莫测临众无切督之威严厉之色唯以实相示人所至之处人皆倾慕如见古德或持香华供养或绘师像事之不可以数计空中无见殁师皆为建塔求名公卿撰铭表之师度弟子凡二十人平日随机开导所作偈颂不容人录故今无传者予闻信心为一切功德之母苟能信焉奚道之不造奚法之不明自圆悟八传至于无见究其所得所证何莫不由于此也师自幼龄即能信吾佛之道决可脱离死生一息不少怠所以卒能彻究心源而纵横自在也世之知师者孰不曰无见有子而方山有孙者乎诚可尚也予尝接师护龙河上无懈容无蔓辞有问则言无则终日澄坐而已因语二三子曰其所谓信人也哉今弟子某奉道岩之状求予为铭予颇知师铭盖不可不作也铭曰华顶之峰有道所居随时演法大音铿如入其门者无非狮子我福林师闻风而起当机一喝两耳为聋法体如如情识顿空历触诸师见者惊愕言出霆奔无蛰不作振钖而归我亦何心举首睇之白云在岑形虽遁藏文采日露学徒烝烝云输川赴解尔缠缚祛尔翳昏其心濯濯其容秬乘运而游或出或处叶落归根古今一轨尘缘既尽翛然而化掷笔坐脱如人赴家世相有灭其性常在若谓师亡青山可改东雒山房序东雒山房者上清羽客周君雒之隐居也雒字彦博嗜学而能文其先居伊雒之上故彦博以雒为名而又以东雒扁其居不忘乎本也盖彦博之先南迁广信者多历年所矣虽然彦博学神仙之道者也他日披丹霞乘青鸾比升嵩高之巅而俯瞰旧乡宁不重丁令威之所感乎金华宋濂为赋游仙之歌使书山房之素壁云歌曰东雒山人羽为衣腰悬宝剑光陆离超然乘天游荡旷八极随飙驰俯视嵩高三十六一一秀出紫金翠羽之华芝中有少室八百六十丈颠倒元气涵晨霏毵毵绿毛仙濯足清泠渊见人不肯折腰拜手掷绿黍散作天花旋天花旋舞连娟玉女从东来头戴云翅足跰试恃秋帛捣寒石中夜灵响凄紧如霜弦不知龙穴有石髓太乙月鼎将同煎劳生任飘忽谁复相流连天鸡一鸣天下白齐州九点凝青烟朝涧之灵泉夕潄伊洛之寒川虽知城郭尚依旧华表鹤唳应千年大江东流浴龙虎丹光掩月夜吞吐故乡何处久不归人间一笑成今古三素云高弗可攀仰见群仙出没于其间勿使明镜凋朱颜顾我魁礧徒无由扣琼关我不能鼻息吹虹霓顿挫万物归新题我不能白间几坐惜居诸时翻枯竹除白鱼但得三寸舌赤如莲花净于雪高谈蕊珠经旦夕声不绝声不绝造玄微芙蓉峰前金虎要人骑山人当相求飞飞腾太微共持瑶华玉管凌云吹赠清源上人归泉州觐省序大雄氏躬操法印度彼迷情翊天彝之正理与儒道而并用是故四十二章有最神之训大报恩中有孝亲之戒盖形非亲不生性非形莫寄凡见性明心之士笃报本反始之诚外此而求离道逾远清源上人曩自蚤岁即艳空门剃落于凤皇之峰典藏于双梼之刹无微不探有显皆穷继出世于龙华俄分座于天界宜了苦空之相庶尽有漏之因蓼莪忽咏陟屺成思瞻岩云之易孤叹春晖之莫报痴钝翁之寄像终亦何心陈尊宿之编蒲愿终其志于是儒门席上之珍法苑同袍之彦察其诚悫各系声歌且征题于首简用抒发其中情昔者柳州刺史投分浚师及觐省于淮南法郑商之先犒属为文采烜着丛林顾予末学焉敢效颦然而见善不扬非君子之操浇俗弗励岂达贤之为有若上人历抵大方期于深诣其欲明心见性者欤虽尝绝学不废明伦其知反始报本者欤契经最神之训如来孝亲之戒其能服行而弗悖者欤鲁典竺坟本一涂辙或者岐而二之失则甚矣自惭蹇产驰逐章逢知本迹之不殊思内外之两尽嘉斯笃行吻合道谟聿增名教之重不昧原本之义表而出之以为世观焉尔阅江楼记金陵为帝王之州自六朝迄于南唐类皆偏据一方无以应山川之王气逮我皇帝定鼎于兹始足以当之由是声教所暨罔间朔南存神穆清与道同体虽一豫一游亦思为天下后世法京城之西北有狮子山自卢龙蜿蜒而来长江如虹实蟠绕其下上以其地雄胜诏建楼于巅与民同游观之乐遂钖嘉名为阅江云登览之顷万象森列千载之秘一旦轩露岂非天造地设以俟大一统之君而开千万世之伟观者欤当风日清美法驾幸临升其崇椒凭栏遥瞩必悠然而动遐思见江汉之朝宗诸侯之述职城池之高深关阨之严固必曰此朕沐风栉雨战胜功取之所致也中夏之广益思有以保之见波涛之浩荡风帆之下上蕃舶接迹而来庭蛮琛联肩而入贡必曰此朕德绥威服覃及外内之所及也四夷之远益思所以柔之见两岸之间四郊之上耕人有炙肤皲足之烦农女有将桑行馌之勤必曰此朕拔诸水火而登于衽席者也万方之民益思有以安之触类而推不一而足臣知斯楼之建皇上所以发舒精神因物兴感无不寓其致治之思奚止阅夫长江而已哉彼临春结绮非弗华矣齐云落星非不高矣不过乐管弦之淫响藏燕赵之艳姬一旋踵间而感慨系之臣不知其为何说也虽然长江发源岷山委蛇七千余里而始入海白涌碧翻六朝之时往往倚之为天堑今则南北一家视为安流无所事乎战争矣然则果谁之力欤逢掖之士有登斯楼而阅斯江者当思帝德如天荡荡难名与神禹疏凿之功同一罔极忠君报上之心其有不油然而与者耶臣不敏奉旨撰记故上推宵旰图治之切者勒诸贞岷他若留连光景之辞皆略而不陈惧亵也刘真人传刘真人思敬吉之青原人少落魄不羁嗜酒好长年术及长游蜀中从灵宝陈君受丹砂诀行混元之法遍历海内诸名山年垂五十始入龙虎山为道士自号为真空子寻出主毓和道院遂依诀炼铅汞为丹砂得服之者疾良愈世祖遣御史中丞崔彧至江南搜访异人遂以真人应诏召对延阁语颇称旨上恒苦足疾真人进六甲飞雄丹上吞之瘳复召问曰卿寿几何对曰逾七十矣曰卿颜何童邪对曰亡思亡虑勿挠其气唯一唯纯以守吾真油油与大化俱有不知春秋之高矣上悦赐葡萄酒饮之后每赐饮辄醉醉辄仆地而卧上亦不之责由是出入殿廷无禁上与群臣言以真神仙称之时有赐予辞不受居八年乞还山中上怜其老许之赐以铜简铁笛及百衲袍之属且曰此旌卿之素志也陛辞上方以金瓯饮马湩亟辍以赐之暨还结八卦庵于琵琶峰右神情超朗当月白夜晴时出坐磐石上持铁笛吹之依稀作鸾凤鸣间凿浴丹池疏水一派入池泠然也二十八年八月日正中唿陈炼师与之剧饮饮已曰我明日将死故今与子醉别尔明日叩门无应者力排而入真人已侧卧而逝矣寿盖八十又一所传丹经十二方授弟子章希平等迄今行之至正间玄教宗师董公上其事制赠凝妙灵应真人云史官曰周礼训方氏诵四方之传道所谓传道世世传说往古之事也史传之得名殆法于此岂细故之云哉夫事不可传而传之者非也可传而不传者亦非也要在精察之而已矣真人之殁李君存为序其书方君从义又属予作传二君精察皆胜于余必确然有征因为着诸简牍以俟他日修元史者同虚山房记临川傅炼师若霖谒予于銮坡揖而言曰玄黄之间所贵者虚廓落无象空洞无偶火不能爇水不能濡玄精攸宅仙灵所都参之于身吻合无殊南干北坤西坎东离其中轩然如悬黍珠一气阖辟万化发舒非迹所系无形可拘真人游行精光烨如而虚之为义亦大矣哉走自得斯秘凝神于静室间三田流鬯而百灵为之翕集既而受洞玄之文传太乙之书驱云役雷以苏旱暵布气分神以絺除人灾灵响颇着是皆虚之功用使然其或窒塞弗通则粗浊芜秽乱之何以接溟涬而极高明乎近者乙巳之秋建山房东山故居遂以同虚扁之昭其义也先生以为何如玄真子冁然笑曰几则几矣然犹不至也二而未能一也离而未能合也有迹而未能无间也夫同者异之对也同虚者谓其虚相似而不异也而非纯虚者也纯虚则合合则一一则无间无间则凝于道矣若霖曰夫所谓凝于道者何居曰至道无形契真于天后观无后前观无前不欲泊之听其自全不欲张之惧其或愆贯乎窈冥凝乎太玄出其遗余亦可延年瑶池之曲具茨之颠余奖茹芝飘如蜕蝉其视驱役絺除之法其尚何言哉然而事有大小道无精粗皆吾一神之所管摄欲升则升欲沉则沈皆随其力之所加与其时之所届及其成功则亦一而已矣若霖恬淡而好读书皦霞外诚韵胜之士也屡随嗣天师朝京师天师还龙虎山中若霖独留侍祠于竹宫则其超诣者可知矣予故创为新说以记其山房至若庄周之论玄德有谓同乃虚虚乃大者不敢蹈袭而陈之也或曰同虚之义非是之谓也盖大同而玄虚云同郡许君存礼以北山纪游卷示濂请题识其后卷间诸诗皆乡先达司理叶公侍讲黄公太常胡公礼部吴公修撰张公之作礼部纪游二文亦见其中然而待制柳公山长吴公颇皆有所赋咏惜乎未及采录因为检其遗藁缮书以补焉且为之言曰权德舆称东阳为山水佳地今自北山言之潜岳之峰如宝莲华屹然中居而三洞双溪之胜映带后先佳则诚佳矣有若先达诸公咸文章巨儒同生于一时同出于一郡岂非尤佳者乎何以言之人物固借乎山川而生而山川则专倚乎人物为之引重而此诸公其显而在上者则已羽仪文化流声四方其隐而在下者又能播芳誉于天朝蔚为当世儒宗此非人之瑰杰益以昭夫地灵者欤侍讲之诗盖首倡者而作于至大庚戌之岁自庚戌迨今五十余年诸公前后物故而无一存者间尝采芝山中经诸公倡酬之处岩红涧碧其余荣俨然在目有不得不感慨于中者矣呜唿北山之雄丽不减于昔生祥下瑞当无时而休也恶知无俊伟叠兴以继诸公之轨辙者哉大篇短韵宜不止斯此卷特其权舆者尔存礼尚袭藏以俟存礼许文懿公之子学有渊源而工于文辞非惟其性标雅有山水之嗜而景行先哲之意尤惓惓云旴江黄氏有二伯仲曰克明曰克己贤儒也极相友恭尚惧其道未尽取友怡二字名堂以自勖吾友王君子充实为之记克明从子肃复命濂申其说昔者马遂良旅食四方兄弟异处顾乃以怡名斋洪景卢为记其事特假托以讥之讥之诚是也濂谓必若黄氏伯仲足不出里门埙篪日奏于一堂之上然后始无愧友怡之名耳然或者犹谓堂之有名非古之义殊不知盘杅几杖皆有铭自成汤吕望以来则然况礼以义起纵曰非古得不为近古者哉子充今之景卢也其当以濂言为可征矣乎梁太常卿任昉着文章缘起一卷凡八十有五题未尝有所谓题识者题识之法盖始见于唐而极盛于宋前人旧迹或暗而弗彰必假能言之士历道其故而申之有如笺经家之疏云耳非专事于虚辞也昧者弗之察往往建立轩名斋号大书于首简辄促人跋其后露才之士复鼓噪而扶摇之呜唿何其俗尚之不美也临川周友以危太史所撰母夫人墓文见示请予申言之予则以谓必如是而后无愧于题识耳夫发扬其亲之德孝子事也何厌乎言之详使人人皆如友风俗其有不还淳者乎故为记其卷末而归之知言之士必有取焉唐临重告帖予尝见于内翰柳公家相传为薛嗣通之笔其点画肥瘦及行位疏密与此正同其稍异者南廊墨印则在于左方耳予以薛书飘逸为疑质之于公公笑曰古人能知变通所以为不可及也逮游四方复见薛所临唐帖一二皆不类其书方信公之言为足征也今观刘先生此卷尤觉精采焕发可玩故为括公语于其后云龙舒王日休尝病六家金刚经所译各有未尽乃采其文义优深似得佛语之真者集为一经而注释之复患梁昭明太子所分三十二分未尽玄理仍别立章号析为四十有二学佛者喜其据义之弘博也递相流布唯恐其不传余窃读而病焉盖六朝译场所选皆一时知名之士然又非止一人有译语者有译义者有润文者有证梵语者有正义者有唐梵相校者不应舛错之若是也其间或有不同诚以佛语广大包罗诸义而译家各得其一意云耳日休华人素不通天竺之语又未尝亲见所译梵本何以考知其得失佛言微妙虽声闻缘觉或有所未解又何以察其伪真是皆不能无所疑也昔者孙明府患诸家译是经者文句增减违背佛意遂据天亲无着论颂重加刊削修成一部而斥长水孤山二师以为依句而违义正与日休略同大慧杲公直以毁谤圣教辟之孙之书因不行世日休与大慧为同时人惜乎不及一见而箴其失也香岩仲模上人出示是经求题谩书于后以俟大慧者之出云昭陵既取兰亭序诏供奉各临之唯欧阳询夺真因勒石禁中所谓长安古本也五季之乱石流落人间庆历中为李学究者所获宋景文公帅定武复得于李之子匣藏库中熙宁间薛师正来为守恶其打拓有声乃刊别本以惠求者已而师正之子绍彭潜模勒他石易古本归长安且镵损湍流带古天五字一二笔为识是则定武已有二刻矣其后又有棠梨板本洎冯当世钱仲耕曹士冕范序辰悦生堂新塘李氏等本不翅五十余家虽皆祖定武而其笔意相去殆若天渊之悬隔矣今观大慈禅师所藏肥不剩肉瘦不露骨其殆长安之初刻者欤虽贾魏公积至八千匣之多求其如此本者恐指亦不能多屈也禅师尚永宝之唐人鲜有画梅者至五代滕胜华始写梅花白鹅图而宋赵士雷继之又作梅汀落雁图自时厥后丘庆余徐熙辈或俪以山茶或杂以双禽皆傅五采当时观者辄称为逼真夫梅负孤高伟特之操而乃溷之于凡禽俗卉间可不谓之一厄也哉所幸仲仁师起于衡之花光山怒而扫去之以浓墨点滴成墨花加以枝柯俨如疏影横斜于明月之下摩围老人大加赏识既已拔梅于泥涂之辱及逃禅老人杨补之之徒作又以水墨涂绢出白葩尤觉精神雅逸梅花至是益飘然不群矣同郡徐原甫清旷标韵之士也性爱梅行吟坐讽无斯须离去间参用补之法与其传神老干倾欹而数花翘乎其颠真一绝也世之好事者往往多宝玩之濂因推本而题之若此士大夫有如陈去非和张规臣之作者尚津津而有继哉林君复爱梅逃禅翁善画梅皆託之以见志者也然二人风措清峻有名于当世颇同君复固终身不仕思陵欲一见逃禅有不可得则能高尚其事尤非懦夫所可及后世欲以绘事求其人是未见其衡气机者也此碑欧阳信本晚年所书笔画险劲若铸铁所成者反覆视之定为初刻本然而信本虽极力追仿右军而其规矩媚趣或得于大令为多学大令者羊舍人薄给事为最优自后鲜有闻者唯法极师睥睨而从之至信本之起殆与之抗衡而无愧者也其有名之迹入宣和内府者凡四十纸惜皆不存而金石略所载二十三种亦惟邕禅师塔铭昭陵六马赞皇甫氏碑醴泉铭盛行耳类皆翻勒之多无以见孤峰崛起四面削成之势如此本者诚可宝玩览者当以殷彝周鼎视之圜悟诸子唯虎丘大慧倡道为尤盛东叟颖公则大慧之曾孙痴绝冲公则虎丘之玄孙也二公皆能克绍前烈其以江南八景图相赠遗者岂留连于光景者哉盖心能转物而不为物所转虽绘事之微一山一水一草一木无非见其自般若光中发现非知道者要未足以识此也是卷痴绝归之东叟东叟归之仰庵仰庵又一二传而今天王讲师藏之颇观卷中旧题始于宋戊戌至今国朝辛亥已历一百三十四年其去作画题诗时又不知其几春秋矣中间涉历世变而独能傲兀于劫火之余岂易易者哉中有畅文溪题识文溪盖与剡源戴帅初游亦名僧云人知中言师以善画名世而不知其结字清逸有晋人之风知其字之佳者纵有其人而又不知其超悟心宗而有翛然出尘之趣是以赵魏公鲜于奉常虽服其用笔精绝而师之忘去翰墨町畦玩弄于人间世者要未必能察之也今观此卷或书杂诗词或画蒲桃三数枝意到即成略无碍滞而蛟龙奋迅之势自不可掩岂所谓天机全者固自有异人人邪余在浦阳与贵溪叶先生赞玉交先生之子名爱同性颍悟特甚尝引之升楼出经题试之先生父子皆别去不数年天下大乱声迹不相闻者二十三年矣之二月予考试春闱及榜出有叶孝友名乃贵溪人恐为先生之子复以名不同为疑时车驾将幸临濠是月壬申会闱试事方毕癸酉即亲策于廷甲戌胪传进士名午门外即日谢恩趋青宫听注授写职名为丸耦进而分拈之孝友得为平乡丞戊寅钖宴中书堂予被酒上马出有从傍唿曰君非宋学士邪曰然曰子为谁曰我叶爱同也于是下马执手相慰劳问何以更名乃知有司误以其字闻复问先生安否则作土中人已六年矣为之悲喜交集喜则以先生有子悲则以先生之学仅止于斯也呜唿二十三年之间人事变迁何所不有老身幸未死得与孝友一接岂非天哉然昔见孝友时两髦初胜簪耳今则以文辞第奉常年且三十有八矣余之颠毛欲不种种尚可得乎俯仰古今而不知中心之惨惨也孝友以蔡君渊仲所撰墓铭相示因题其后而归之赵魏公自云幼好画马每得片纸必画而后弃去故公壮年笔意精绝郭祐之作诗至以出曹韩上为言公闻之微笑不答盖亦自负也此图用篆法写成精神如生诚可宝玩也濂授经青宫时皇太子欲学书召秘书丞陶宗儒至殿下下教曰晋人法书选真迹之佳者以进宗儒奉教而退于是用彩龙黄帕裹二十轴来上其一即黄庭经绢素精甚几不见丝缕遥视之莹然纸也字画颇不类羲之诸名卿则历书其传授定为真本无疑其一乃献之鹅群帖却绝佳方信苏子瞻之言不缪余帖皆唐宋人所钩摹不知何以填墨俨如一笔所挥就因忆米襄阳最好临晋人书王晋卿为其眩惑惭惶几死近代袁伯长遂谓秘书所藏几百卷而宣和号右军者皆米老一手伪迹盖亦有此理濂请留鹅群帖而以其余还宗儒今观此帖有古文芾字印印两首正锐其形如米必襄阳所临以惑人者然神彩迥拔亦自可宝故识所见题其后而归之