圆悟佛果禅师语录圆悟佛果禅师语录序龙图阁直学士左朝奉大夫知处州军州事兼管内劝农使耿延禧撰佛以一音而演说法故一切法同此一音三世诸佛此一音六代祖师此一音天下老和尚此一音吾有正法眼藏分付摩诃迦叶乃此一音正法眼藏向这瞎驴边灭却亦此一音以至风动林响泉鸣谷应亦此音雷霆霹雳雨雹交横亦此音人语市声鹁鸠蛇蟇仓庚寒蝉亦此音麻三斤庭前柏树子得髓得皮老兄未彻拄杖子𨁝跳上三十三天观音胡饼却是馒头无非此音以至一切语言铜锣盛油银椀盛雪鹧鸪啼华珊瑚撑月不落不昧通身遍身将心与汝安吸尽西江水亦无非此音不作此音会而作语言謷讹妄生分别无有是处昔杨岐以此音簧鼓天下至圆悟大禅师此音益震师因频唿小玉之音与檀郎认得之音然后大唱此音不数德山歌压倒云门曲凡楼子我若无心之音及盘山红轮西去之音皆当立下风尽是老冻脓所以于建炎中兴天子前奏此一音四海寂默而无敢鸣云居安乐堂上擅此一音众人憎嫉而无敢和且道此老子乘谁恩力得恁么奇特昔孔子穷于陈蔡之间左据藁木右击藁枝而歌焱氏之风有其具而无其数有其声而无宫角木声与人声犁然有当于人之心乃曰今之歌者其谁乎是亦此音而世未之知也圆悟老师其知之矣予蚤事佛鑑晚见老师叩此一音更无别调学徒若平亦唱师家曲者集师语要将以刊行求为序篇以冠卷首若知此音则圆悟老师功不浪施若不知此音而以语言文字求会解者是人行邪道不能见老师云绍兴三年十二月二十日序圆悟禅师克勤甞被遇今上皇帝对扬正法眼藏其道盛行僧若平鸠工聚材欲以师法语传诸天下以待后学託严州天宁老元弼丐予为叙吁此果师之本旨哉予闻师常偃处一室坐断语言转无上法轮不容拟议扬眉开口立便丧身才涉廉纤老拳随起每举到不与万法为侣公案已是拕泥带水落第二义今乃欲褒集其平昔咳唾之音铺陈而揄扬之师其闻而有不释然者乎虽然师之不得已而有言我知之矣譬彼时雨随物济润遐陬僻处枯根蠧芽若大若小各各霑足而太虚空本自无相亦无有作观览于斯者宜得之言意之表此集之行在在处处当有神物护持云绍兴四年二月日检校少保定国军节度使知枢密院事南阳郡开国侯张浚序圆悟佛果禅师语录目录卷第一上堂一卷第二上堂二卷第三上堂三卷第四上堂四卷第五上堂五卷第六上堂六卷第七上堂七卷第八上堂八小参一卷第九小参二卷第十小参三卷第十一小参四卷第十二小参五卷第十三小参六普说卷第十四法语上卷第十五法语中卷第十六法语下书拈古上卷第十七拈古中卷第十八拈古下颂古上卷第十九颂古下卷第二十偈颂真赞杂着佛事圆悟佛果禅师语录目录终圆悟佛果禅师语录卷第一宋平江府虎丘山门人绍隆等编上堂一住成都府崇宁万寿禅寺师在昭觉初受六祖请拈帖示众云幸自无事须要箇护身符子作么然祸不入慎家之门且作么生断这公案会么兵随印转请维那剖露举法衣云古人事不获已挂弊垢衣如今推免不下入这群队去也大庾岭头藏不得如今也要大家知指法座云尽十方都是箇宝华王座长在里许又何须特地车不横推理不曲断陞座乃云蜗牛角上三千界云月溪山共一家既尔业缘无避处不如随分纳些些一不做二不休还有共相建立底么僧问逢人即不出出即便为人逢人即出出即不为人未审如何师云两箇无孔铁鎚进云把断要津还有为人处也无师云百杂碎进云恁么则如龙得水去也师云知则得问承师有言如今也要大家知未审知箇什么师云风行草偃进云恁么则恩深无语怀抱分明师云分明底事又作么生僧云通身无影象步步绝行踪师云一不成二不是问如何是道中至宝师云待儞脱却业识来向儞道进云业识已脱请师指示师云种谷不生豆问宝剑出匣海蚌初开向上宗乘乞师直指师云横按镆铒ㄗ全正令进云恁么则坐断十方去也师云七纵八横进云宝藏拨开于此日五叶千灯事转新师云曲不藏直乃云一向目视云霄壁立千仞则孤负诸圣一向拕泥涉水灰头土面则埋没自己如今恁么也得不恁么也得且贵正眼流通还委悉么直饶高步毘卢顶不禀释迦文婢视声闻奴唿菩萨底来也须亡锋结舌自余故是出头不得所以道三世诸佛只言自知历代祖师全提不起一大藏教诠註不及明眼衲僧自救不了若据本分草料犹是节外生枝不涉化门一句作么生道阵云横海上拔剑搅龙门下座次受昭觉请拈帖云有眼者见有耳者闻不从天降不从地涌既然符到奉行岂可囊藏被盖请维那宣过陞座云火不待日而热风不待月而凉鹤胫自长凫胫自短松直棘曲鹄白乌玄头头露现若委悉得随处作主遇缘即宗竿木随身逢场作戏有么有么问灵云见桃华衲子如何通信师云满山红烁烁进云上机顿晓中下何如师云顶门上着眼进云功不浪施去也师云儞脚跟下作么生僧云踏破澄潭月师云当空轰霹雳进云泥牛吼处天关转木马嘶时地轴摇师云阇梨还和得么僧拍手三下师云错错错进云灵山授记未到如此师云不是苦心人不知进云轻轻蹑足龙门过惹得清风动地来师云被阇梨带累问大庾岭头提不起如今何得在师边师举拂子进云拈来当宇宙锦上更铺华师云一叶落知天下秋进云九九八十一还归有道君师云但恁么信取问兵随印转和尚今日兵印在手如何受用师云看取令行时进云和尚还用得斩诸侯剑么师云吓杀人进云四海浪平龙睡稳九天云静鹤飞高师云却得阇梨共证明进云昭觉从此佛日光辉去也师云也不消得乃云我本无心有所希求今此宝藏自然而至上是天下是地左边厨库右边僧堂前是佛殿三门后是寝堂方丈宝藏在什么处还见么如今坐立俨然见闻不昧光辉溢目寂尔无垠尽凡圣情脱知见缚长河为酥酪大地变黄金从自己胸襟流出一句作么生道今古长如白练飞一条界破青山色下座指方丈云衲僧家魔宫虎穴尚乃安居何况利生接物处所还知此室么诸天拥护诸圣证明其善知识端居此中与人解黏去缚既有如是胜相山僧于中如何施设不入惊人浪难寻称意鱼作么生是入门句水归巨海波涛静云到苍梧气象闲便入方丈开堂拈疏示众云灵山单传密旨曹溪嫡嗣正音尽在箇里请表白拈出指法座云三世诸佛于此转法轮历代宗师于此提祖印欲行千里一步为初不免起模画样去也遂陞座拈香云奉为今上皇帝祝严圣寿万岁万岁万万岁又拈香云奉为判府内翰诸位勋贵又拈香云此一瓣香不从葱岭带来亦非胸襟流出在南中见三十余员尊宿末后撞着箇老作家被他一槌击碎今日对众说破奉为见住蕲州五祖演和尚以酬法乳保福赞和尚白槌云法筵龙象众当观第一义师云把断世界还观得也无直饶一槌未落已前荐得犹落二三且作么生是第一义有知落处底么出众相见僧问释迦说法多宝证明和尚开堂内翰临顾半山相见即不问妙峯孤顶事如何师云瑞气腾空进云恁么则片云生谷口万仞碧嵯峩师云能有几人知进云圣明天子以何报答师举拂子进云天上有星皆拱北人间无水不朝东师云且得领话问七擒七纵则不问宾主相逢事若何师云宝剑倚天光灿烂进云碧眼胡僧笑点头师云相识满天下进云昨夜三更明月下夺取骊珠归去来师云谁是箇中人僧问三贤未达十圣难知如何是此宗师云无孔铁鎚当面掷进云吓杀人师云吓得一箇进云也知和尚惯恁么师云儞又作么生僧云鹞子过新罗师云自知较一半乃云玄机独唱截断众流摆拨不拘更无回互直饶释迦弥勒不敢当头着眼倚天长剑凛凛神威杲日当空澄澄光彩无物不为妙用无法不是真乘控佛祖大机廓人天正眼当阳晓示只贵知归才涉思量白云万里是故先圣道我此法印为欲利益世间故说在所游方勿妄宣传今日人天普集对众分明剖露举拂示众云大众见么一处真千处百处一时真一句透千句百句一时透拈起也干坤岌崿放下也河海晏清不拈不放又作么生万仞峯头高着眼大千沙界一浮沤遂举法灯云山僧本欲深栖巖窦隐遁过时盖缘清凉老人有未了底公案出来为诸人了却时有僧问如何是未了公案法灯便打云祖祢不了殃及儿孙僧云过在什么处法灯云过在儞殃及我师云法灯纵域中杀活握阃外威权直得气概惊群风标独立山僧卑志本亦如斯今日出来正缘五祖老师有箇见成公案对众举扬有不惜性命底试出挨拶看如无不免自拈自弄去也喝一喝以拂子击禅床下座上堂僧问言无展事语不投机时如何委悉师云未问已前百杂碎进云恁么则只许老胡知也师云摸索不着进云千圣出来也摸索不着师云眼睛突出乃云不是目前法亦非心外机直下绝承当当阳无向背一处明去千百处光辉一言通时千言百言透脱非心非佛拈向一边举古举今拨致一处只诸人分上还证据得么若证据得三世诸佛于中成道神通变化于中流出大地山河于中发现九类四生于中长育且作么生是该罗万有一句来年更有新条在恼乱春风卒未休下座上堂僧问祖意敬意是同是别师云两轮交互照进云恁么则匹上不足也师云又被风吹别调中问如何是涅槃心师云万派悉归源进云如何是差别智师云千差俱不动进云都来不消得去也师云儞放宝剑在什么处僧云高着眼师云话作两橛乃云远问近对万世如今举东明西千途一辙无事上演事无为处作为非色非声青黄顺逆非心非佛宾主交参全承此箇威光不在别处流转且道此箇是什么若唤作佛头上安头若唤作法无绳自缚祖师巴鼻是抱赃叫屈向上机关是扬声止响直得总不恁么始较些子且道既总不恁么因什么却较些子莫怪从前多意气他家曾谒圣明君下座上堂云独掌不浪鸣独树不成林建法幢立宗旨须是互为宾主安贴家邦所以道我若坐时尔须立我若立时尔须坐我若孤峯独宿尔须偃息干戈我若天上人间尔须三头六臂然后可以光扬佛日且道浩浩之中如何辨主是处是慈氏无门无善财下座上堂僧问掬沙献佛果感轮王法宝今开有何利益师云千重百匝进云过往生天见存获益去也师云不用阇梨重註脚问向上一路请师直指师云一棒打破虚空进云过在什么处师云不识痛痒汉进云此犹是德山底师云山僧从来借路经过乃云眨上眉毛蹉过大似开眼尿床见成公案放行正是黠儿落节恁么不恁么总得曳尾灵龟不是心不是佛不是物虚空钉橛进得许多闲门破户独是死水藏龙倾湫倒岳一句作么生道巨灵擡手无多子分破华山千万重下座上堂云觉即了不施功丽天杲日印长空净五眼得五力匝地清风有何极途中受用底似虎靠山世谛流布底如蛾投焰且道放行为人好把住为人好横按镆铒ㄗ全正令太平寰宇斩痴顽下座上堂云化育之本物我同途祖佛之源古今不易灵然独露透声色无遗廓尔见前拘动寂不得坐却意见截却语言根尘中不隔丝毫声色外去来无际恁么透得古今生死头出头没悉皆坐断苟或未然有寒暑兮促君寿有鬼神兮妬君福下座上堂云法界不容身佛眼觑不见圣智离言说海口莫能宣直截当阳已成阶级转身吐气转见周遮明明无覆藏明明绝点翳宽若太虚清如古镜若以眼见文殊横身若以耳闻观音彰用若以心知普贤当堂且道毘卢遮那在什么处眨上眉毛下座上堂云一毫穿众穴大地没遮栏遍界不曾藏古今无向背剎剎尔尘尘尔句句尔念念尔还明得么若明得去不费纤毫力直入解脱门绝承当一句作么生道喝一喝下座上堂云机轮未转大地黑漫漫古镜当轩沙界净裸裸坐却意根无动转处塞却咽喉无吐气处却是箇真实底人提得即天上人间拨着便氷消瓦解正当命脉上如何点八月秋何处热下座上堂云一即一切实际理地一切即一本来无物拈起也咤咤沙沙放下也绵绵密密三界长时独露十方无处容身孤峯顶上倒行十字街头横卧目视云霄则且致鱼行酒肆一句作么生道放憨作么下座改昭觉寺为崇宁勅黄到开堂师拈勅黄示众云匝地普天皆承恩力九州四海悉禀威灵百千法门中殊特法门无量妙义中真实胜义如今从天降下不在眼目定动唇吻合开验在目前一时荐取宣勅罢指法座云大众这一条路千圣共知徐行踏断流水声纵观写出飞禽迹且道如何进步要提无相毘卢印须向千峰顶上行陞座拈香示众云光吞万象气绝诸尘始从拨草瞻风以至入鄽垂手等闲不欲全彰切恐惊群动众今日拈来奉为今上皇帝祝严圣寿次拈香云奉为判府尚书诸衙勋贵次拈香云十年淮甸受尽辛勤一道清虚亲蒙印可不敢孤负奉为五祖老师以酬法乳正法和尚白槌师乃云驾千钧弩一击便行射透铁围不容拟议一言之下杀活全彰寸机之中包括群象直须当头点破可以千眼顿开更若四顾踌躇便见捞天摸地有构得底出众相见僧问三通鼓罢四众临筵学人上来请师说法师云天晴日出进云莫只这是为复别有师云且只了一头进云两头时如何师云看尔承当不得问百华竞秀妙德家风一亘晴空普贤境界去此二途请师指示师云石笋抽条长一丈进云莫便是和尚为人处也无师云这边那里两头垂进云请师拈出师云犹自不知进云恁么则骑牛穿市过师云终是謷讹问有一语全规矩今日开堂有何祥瑞师云干坤廓落无边际杲日当空宇宙明进云一点水墨两处成龙去也师云说什么两处僧问语默涉离微如何通不犯师云天知地知进云恁么则验在目前去也师云尔见什么进云日月光天德山河壮帝居师云却较些子乃云全机大用触处见成溢目清光贯通今古一尘含法界一念遍十方尽大地是真实人总剎海为大解脱只在当人略回光相自着眼看可以克证无生顿超方便是故诸佛出世为一大事因缘祖师西来亦不出见性成佛只如今日奉皇帝勅建大伽蓝赐额度僧祝严圣寿一场佛事耀古腾今判府旌旆光临群贤车盖毕集四众瞩仰万姓歌谣为国开堂举扬宗教山僧不敢囊藏被盖其有诸佛说不尽底祖师提不起处对众八字打开去也遂举拂子云大众还见么击禅床云还闻么见处透脱闻处精明一念返本还源即具顶门三眼万里更无纤翳千圣齐立下风坐断报化佛头直得壁立千仞且道是什么人境界鵰弓已挂狼烟息万里歌谣贺太平下座上堂云通身是眼见不及通身是耳闻不彻通身是口说不着通身是心鑑不出直饶尽大地明得无丝毫透漏犹在半途据令全提且道如何展演域中日月纵横挂一亘晴空万古春下座上堂云当阳有路祖佛共知觌面相呈见闻不隔万象不能藏覆千圣无以等阶活鱍鱍绝承当净躶躶无回互直饶棒如雨点喝似奔雷犹未动着向上关捩在如何是向上关捩瞎却诸圣眼痖却山僧口日午打三更面南看北斗下座闻五祖讣上堂云大庾岭头笑却成哭崇宁门下哭却成笑何故喫泉水贵地脉且要正眼流通宗风不坠所谓无常生死法与我不相干若能如是见不用哭苍天既不用哭苍天如何通信请大众拈香两彩一赛下座上堂云般若流运四象迁移正眼密弘一阳来复昆虫动植悉禀此恩履地奉天咸知庆贺且道无阴阳地上还有这箇消息也无日南长至晷运推移错下座上堂云大人具大见大智得大用胸中怀六合袖里挂金鎚高提祖印据寰中万里孤光长溢目直得清风匝地雨洒长空截断两头归家稳坐所以道映眼时若千日万象不能逃影质凡夫只是未曾观何得自轻而退屈只如尽华藏世界海穷虚空边际都卢是箇金刚眼且作么生观揉石渡头风浪静三三两两钓鱼船下座上堂僧问一大藏教那箇是头师云如是我闻进云此是阿难底如何是和尚底师云山僧用得甚快乃云一言道合随处皆真一句无私全彰宝印问得也善不问甚奇烜赫光明本无向背所以道无边剎海自他不隔于毫端十世古今始终不移于当念不隔处总十方为真境不移处贯十世于目前净躶躶脱尘情赤洒洒无盖覆直得千圣同躔万机顿赴还会么竿头丝线从君弄不犯清波意自殊下座上堂僧问如何是教外别传一句师云问取灯笼进云谢师答话师云自领出去进云却是禅外别传也师云三千里外过崖州问学人不恁么时如何师云莫乱统进云赵州庭前柏崇宁庭前楠是同是别师云莫眼华进云一种没絃琴惟师弹得妙师云山僧亦不承当乃云在天成象在地成形日月为照临四时作寒暑居谷盈谷处坑满坑有情则动转施为无情则森罗显焕如今在山僧拄杖头上指山山崩指海海竭点铁成金点金成铁搅长河为酥酪化酥酪为长河见诸人不会变作无边身菩萨十方六趣悉皆普现去也还见么鸳鸯绣出从君看不把金针度与人以拄杖击禅床下座上堂僧问如何是正主师云万派皆归海千山必仰宗进云见成公案去也师云脚下黑如漆进云莫谩学人好师云具行脚眼未僧云和尚道什么师云堕坑落堑乃云智光洞照十方万有全归一念宽阔非外寂寥非内闹市里天子百草头老僧物物头头全身尘尘剎剎大用不落己见外缘一句作么生道禹力不到处河声流向西下座上堂僧问入门一句作么生道师云引得一箇上钩来进云争奈吞却万象师云无孔铁槌进云学人今日失利师云三点两点愁杀人乃云觌面见得在圣犹亏才涉关津白云万里谛实处不思议绵密处同真际把断世界无丝毫透漏脱洒一句作么生道万仞峯头独足行下座上堂孤逈峭巍巍始终活鱍鱍唤作禅道祖佛眼中着屑不唤作禅道祖佛掘地觅天还有得入者么从他千古万古黑漫漫填沟塞壑无人会下座上堂云点即不到一大藏教锦上铺华到即不点祖师西来金声玉振且道祖意教意是同是别碧潭云外不相关下座上堂云三转法轮于大千其轮本来常清净一切诸佛皆恁么转若向下去三乘五性顿渐偏圆若向上去不唯觅下口处不得临济德山目瞪口呿且道不落上下又作么生谁是出头人下座上堂云僧云直待金星现烧然始到头学人金星在手时如何师云点进云恁么则不到头也师云乱走衲僧进云争奈金星河师云蹉过了也僧问祖师也恁么道天下老和尚也恁么道未审崇宁作么生道师云山僧不恁么道进云撞着磕着去也师云撞着箇什么进云禅客相逢只弹指师云两头三面进云杀活临时师云脚头脚底师云入荒田不拣三千里外黑漫漫牛头没马头回百亿万劫没交涉拈一放一节外生枝举古举今无风起浪山僧今日一时坐断且道还有为人处也无千峯势到岳边止万派声归海上消下座圆悟佛果禅师语录卷第一圆悟佛果禅师语录圆悟佛果禅师语录卷第二宋平江府虎丘山门人绍隆等编上堂二上堂僧问譬如掷剑挥空有一人剑亦无虚空亦不挥时如何师云大众见尔败阙进云学人只管推出和尚何不放行师云莫谤崇宁好进云为什么不肯承当师云藏身露影进云今日捉败师云果然问牛头未见四祖时如何师云天地莫能知进云见后如何师云古今成牓样进云仁义只从贫处断去也师云鬼窟里出头来乃云青欝欝碧湛湛百草头上泄天机华簇簇锦簇簇闹市堆边露真智金声玉振掷地风光电转星飞通天作用不与万法为侣则且致针眼鱼吞却嘉州大像时如何恶下座上堂问如何是尘尘三昧师云点滴不施进云是一是二师云毫端宝剎进云两彩一赛去也师云痛领一问僧云苍天苍天师云未领在问世尊拈华迦叶微笑和尚说法有何指示师云一物也无进云为什么一物也无师云为尔无眼进云争奈学人何师云一任𨁝跳乃云目前绝对待万境森然物外有玄机当阳卓荦棒喝照用拈向一边语路纵横放过一着尔诸人向这里拨得一线路去直下孤危倘未拨得鼻孔尽在山僧手里拈拄杖云穿却了也击禅床下座上堂僧问团团无缝罅因甚么得恁奇特师云七华八裂进云言中有响去也师云且缓缓问长至一阳生君子道长时如何师云衲僧门下无许多事进云万法是心光又作么生师云却好高着眼进云直下承当去也师云利剑挥空乃云离相离名绝尽绝迹一回拈出一回新一度用着一度快横该万有竖透金轮内没纤毫外无点缀若能不作圣情凡解担荷展演得去入鄽垂手着着有出身之机退处孤峯处处历剎尘之境恁么中不恁么不恁么中却恁么全提一句作么生道拨开向上一窍千圣齐立下风下座上堂僧问去岁今朝今日去今年年是去年年如何是物不迁师云眉毛在眼上进云恁么则改故换新去也师云莫错认进云如何是不错认底师云好看取进云劫火洞然毫末尽青山依旧白云中师云转得回来不直钱问万物维新之际一人纳庆之辰如何是新年头佛法师云孟春犹寒进云恁么则法不孤起师云坐却主人翁什么处出气进云长空有月千门照师云随人脚跟转乃云一法若有毘卢堕在凡夫万法若无普贤失其境界一法万法若有若无毘卢普贤凡夫法界尽在箇里好不资一毫丑不资一毫匝地普天内外包括未有天地世界已早见成及乎万汇资彰凝然不变若向一气未兆已前着得眼去落第二头更于万物见成之际信得及去转没交涉新年旧岁历历分明一句作么生道日日香华夜夜灯下座上堂僧问十五日即不问如何是和尚分明为人一句师云当阳见定无毫发拟议寻思隔万山问正当上元水牯牛在什么处师云铁棒打着疮痕露乃云拨尘见佛未免眼里撒沙闻声悟道亦是耳中着水直得生佛无阶级空界悉等平净躶躶绝思惟赤洒洒没可把犹未离这边事在更须挥金刚宝剑斩断謷讹拈杀活拄杖打破得失亦未明向上一窍在傥或具大丈夫意气有烹佛祖钳鎚直下向那边承当得却来这里横三竖四坐一走七荷负宗乘提持祖印有时放行同彼同此见随类身和光顺物有时把住莫道佛眼觑不见设使尽大地草木悉变为千百亿身放无数光明也照不着且道即今作么生若不蓝田射石虎几乎误杀李将军下座上堂僧问横穿碧落倒卓须弥未审是什么人分上事师云入地狱人分上事进云却是他安身立命处师云瓦解氷消进云此心能有几人知师云只恐不知乃云终日相逢无半面刚然千里有知音不须格外论奇特只此全机耀古今倾盖如旧白头如新两镜相照不隔纤尘遍界未尝示相毫端普现色身止犹谷神动若行云相见又无事不来还忆君下座上堂云禅非意想立意乖宗道绝功勋建功失旨闻清声外句莫向意中求转照用机关柄佛祖钳鎚有佛处互为宾主无佛处风飒飒地心宁意泰响顺声和似恁么人且道向什么处安着披簑侧立千峯外引水浇蔬五老前下座上堂云本来是佛无成不成正体湛然离出不出本分事上直得万里无片云犹未可放过更说什么诸余其或随机且论箇出世不出世所以道净法界身本无出没大悲愿力示现受生且道释迦老子即今在什么处只知事逐眼前过不觉老从头上来下座上堂僧问了了见无一物未审如何师云好箇消息进云功不浪施去也师云只恐脚不点地进云回头看浒眼特地一场愁师云果然浪走僧问学人不起一念时如何师云自伤己命进云因谁致得师云莫换崇宁舌头好问妙体本来无处所时如何师云脑后拔楔问如何是玄中玄师云玄杀尔进云石人暗点头师云言犹在耳乃云举无遗照十方剎海目前观正体堂堂大千同一真如性各守本位去山是山水是水互换投机去星辰易位祖佛潜踪两处绝聱讹二边纯莫立无可不可悉得安居随时应缘凝然湛寂且道长养圣胎一句作么生道不起纤毫修学心无相光中常自在下座上堂僧问如何是平展之机师云纵横十字进云且得没交涉师云什么处没交涉僧云脑后拔箭师云拶问父母非我亲谁是最亲者师云吾常于此切进云诸佛非我道谁是最道者师云须是有转身处始得僧云欲行千里一步为初师云信受奉行乃云国无定乱之剑四海宴清门无白泽之图全家吉庆若道有承恩力处正是土上加泥更或削迹吞声亦乃将南作北到这里纵横十字未免謷讹据位投机犹较些子且作么生是据位底句寒山逢拾得抚掌笑呵呵下座上堂僧问江边临水者尽是採鱼人锦鳞红尾作么生取师云莫妄想进云不妄想时如何师云不计工程得便休进云碧潭深万丈直下取鱼归也师云更须退步问一尘含法界时如何师云暗里髑髅明世界乃云祖祖相传传底事佛佛授手不唯他若存情识论知解耳里尘沙眼内华所以道见闻觉知是法法离见闻觉知不着佛法僧求唿唤不回笼罗不住更须知棒喝交驰照用同时向上一窍始得且作么生是向上一窍鹤有九臯难翥翼马无千里谩追风下座上堂僧问一雨普滋还有佛法也无师云全承他力进云头上漫漫脚下漫漫去也师云也须干剥剥始得进云尽大地总是教学人如何趣入师云和头没却进云恁么则两重相见师云料掉没交涉乃云牛头没马头回千圣不知前三三后三三河沙莫算低低处平之有余高高处观之不足东胜身洲走马南赡部洲着扑扇子𨁝跳上天东海鲤鱼发怒直得雨似盆倾大千沙界悉己弥漫且道是牛头没马头回是前三三后三三海神知贵不知价留向人间光照夜下座上堂云棒头取证撤土撒沙喝下承当承虚接响向上向下转更颟顸说妙谈玄和泥合水这一片田地分付来多时也平白欺人尽大地撮来如粟米粒大掉棒打月佛祖凡圣拈向一边总不依倚时如何红霞穿碧海白日遶须弥下座上堂僧问生死交谢寒暑迭迁未审无位真人还有寒暑也无师云汗流似雨进云分明在目前也师云莫向目前作窠窟进云争奈即今何师云钝置阿师乃云暑气蒸人如堕甑四肢流汗似浇汤赖他白羽全施力引得清飈一袭凉诸人还觉寒毛卓竖么札下座上堂僧问须弥山意旨如何师云推不向前约不退后进云未审还有过也无师云坐却舌头问法不孤起仗境方生提坐具云这箇是境如何是法师云却被阇梨夺却枪进云和尚今日为什么退己让人师云只有先锋无殿后进云未审如何是殿后师云还我话头来乃云田地稳密底擡脚不起探头太过神通妙用底放脚不下收身未转直饶十字纵横朝打三千犹较些子且道謷讹在什么处若知有去始见全提半提傥或未知布袋里老鸦虽活如死下座上堂僧问南泉斩猫儿意旨如何师云杀活临时进云赵州戴草鞋又作么生师云是他屋里事进云打鼓弄琵琶去也师云且莫诈明头乃云有佛处罗笼不住无佛处荒草寻人放行也触处光新把住也干坤陡变且道向上人来时如何他家自有通霄路下座上堂云休夏自恣海众常规秋色澄清干坤肃杀般若流运动静一如时节不相饶炎凉倐改变无生曲调韵出清霄至宝常轩光吞万象古今不覆盖见在没遮襕一念不落诸缘证取自家境界何必灵山觅佛少林问祖会么解开布袋无拘束切更勤看水牯牛下座上堂云一言截断千圣消声一剑当前横尸万里所以道有时句到意不到有时意到句不到句能刬意意能刬句意句交驰衲僧巴鼻若能恁么转去青天也须喫棒且道凭箇什么可怜无限弄潮人毕竟还落潮中死下座上堂云杀人刀活人剑上古之风规亦是今时之枢要言句上作解会泥里洗土块不向言句上会方木逗圆孔未拟议已蹉过正拟议隔关山击石火闪电光搆得搆不得未免丧身失命且道此理如何苦瓠连根苦甜苽彻蔕甜下座上堂云云腾致雨世界索然日照天临干坤廓尔文殊堂里万菩萨纵然显现晴是晴雨是雨山是山水是水阿那箇是万菩萨风暖鸟声碎日高华影重下座上堂云定干坤句包古括今透生死关超声越色鬼窟活计百千万劫难出头截断众流一片虚凝没依倚设使干坤倒覆大海翻腾草木丛林悉皆化为刀枪矛盾也动他一点不得且道凭箇什么恁么地手执夜明符几箇知天晓下座上堂云眨上眉毛早蹉过塞却眼更形言语转周遮合取口尽大地都为一尘佛眼觑不见一大藏都为一句海口莫能宣也未提得一半在忽然踏破化城时如何行到水穷处坐看云起时下座上堂云风清户牖明明古镜高悬光射斗牛凛凛太阿横按外魔临之胆慴妖邪拟之魂亡千圣拱手归降十方居然坐断外绝四维内绝理事直下便是诸人还见么不离当处常湛然觅则知君不可见下座退院归辞众上堂云未有长行而不住未有长住而不行为无为益无益梯航三有津济四生是衲僧家本分事虽然时节到来一刀两段要且鼻孔不在别人手里所以道动若行云止犹谷神既无心于彼此亦无象于去来如是则去来不以象动静不以形岂不绰绰然有余裕哉且道临行一句作么生道本是林下人却归林下去下座住夹山师在公安天宁受请拈帖示众云百草头上荐取争如箇里承当既然符到奉行岂可当炉避火若也见得坐断一切人舌头苟或未然却请维那剖露师指法座云毘耶借座灯王万寿灯王借座且道是同是别还委悉么幸自可怜生应须高着眼陞座示众云钩头有饵句里无私已泛扁舟放行纶线还有冲浪锦鳞么僧出云有师云高着眼僧拟议师云着问锦官罢钓泽国重游方为万寿之宾又作碧巖之主流水下山即不问白云归洞意如何师云旧店新开进云好音在耳人皆耸一句无私亘古今师云大家在这里进云万丈白云藏不得一轮光透照无私师云到家一句作么生道僧拟议师云了师乃云目前无异草遍界绝遮栏域中日月斩新方外干坤独露直得龙天释梵动地雨华妙德空生目瞪口呿行棒行喝拈向一边云月溪山放过一着一处透脱千处百处该通一机洞明千机万机圆转碧巖不离此处此处不离碧巖摄大千于毫端融芥尘于剎海㘅华鸟过抱子猿归湛寂凝然应真不借则且致只如无阴阳地上成得箇什么边事万卉正资和气力碧巖先发一枝春复举马大师问药山子在此许多时本分事作么生山云皮肤脱落尽唯有一真实祖云据汝所见可谓协于心体而布四肢何不将三条篾束取肚皮随处住山去山云某甲何人敢言住山祖云不然未有长行而不住未有长住而不行欲益无所益欲为无所为宜作舟航由是住山师云大众古人得意之后不忘利生直入深山提持宗要山僧暗昧岂敢仰攀如是则更不用篾束肚皮却有箇折脚铛子与方来共守寂寥若信得及不在忉忉或未谙详听取箇末后句高峯突兀倚天门青嶂虚闲可垛跟折脚铛儿幸然在不妨携去隐深云虽然如是也须是大家出一只手始得且道毕竟如何妙舞应须夸遍拍三台须是大家催师入院指方丈云箇是毘耶据坐处正同摩竭令行时夹山顶𩕳通一窍放出天彭老古锥既放伊出头且道作得箇什么伎俩冲浪锦鳞来入罟漫天网举不饶伊师指法座云大众还识宝华王么更不落二落三便敷座云野猿抱子归青嶂幽鸟㘅华过碧巖此地昔时曾作客今兹为主愧无惭众中还有辩得宾主底衲僧么僧问雨细柳拕金线风和华绽锦屏云月溪山即不问到家一句若为论师云坐断天下人舌头进云只如尖新底事又作么生师云尔还识得舌头么进云云到碧巖千仞翠月当青嶂万溪春师云更进一步始得进云莫便是摩竭令也无师云放尔三十棒师乃云门下青山泼黛途中细雨如膏灵云陌上桃华处处芳菲溢目香严巖畔翠竹时时撼影摇风直得一击忘所知一见绝疑惑不免尚留观听未透声色若能见无见之色闻无闻之声拨转路头踏翻关捩句句超佛越祖尘尘耀古腾今处处离色绝名箇箇斩钉截铁心外无法法外无心用王库刀发十钧弩壁立万仞坐断十方可以入大解脱门传正法眼藏向尧时舜日共乐昇平鼓腹讴歌归家稳坐且到家一句作么生道但愿春风齐着力一时吹入我门来复云昔传明有通天作略跨海神机使无舌人说无义语收洛浦接青峯辨石霜赏佛日险崖句峻陷虎机深电激星飞珠回玉转建兹宝剎风范具存而山僧庶事不才何以继其高躅既辞让不及转透无门不免借一条路向无言处演言无事处生事无佛处现佛无祖处示祖且贵始末相符头正尾正敢问诸人还见夹山老子么莫从百草巅头荐觌面无私亘古今澧州权郡张朝散请师就香积院开堂师于权府手中接得疏示众云言言锦绣句句珠玑赞无上乘显正法眼应须未举已前荐取文彩之外承当苟或未然却请宣过师指法座云大众见么宝华王座列祖共登车不横推理无曲断便陞座拈香云此一瓣香奉为今上皇帝祝严圣寿万岁万岁万万岁伏愿叡算等干坤圣明逾日月龙图凤历弥亿万年玉叶金枝亘百千刧次拈香奉为权府通判朝请检法在坐尊官诸衙勋贵伏愿高迁禄位永固寿基又拈香云此一瓣香淮甸昔年酬价锦官旧日曾拈如今海众要知不免分明说破奉为蕲州五祖山第十二代故演禅师爇向炉中与天下衲僧出气遂敷坐洛浦和尚白槌云法筵龙象众当观第一义师云早是第二了也若论胜义谛中真胜义文彩未兆一槌未落把断要津不通凡圣不于言下荐不向意中求既然草偃风行不免随波逐浪还有共相证据者么师乃云烁迦罗眼顶上放大光明摩醯首罗面门现奇特相一言含众象一句逗群机何止勐虎穴里横身万仞峯头侧足所以道显大机明大用得失俱丧是非杳忘绝尘绝迹透色透声重重无尽事事圆融又如华严法界无边香水海不可说浮幢王剎尽向这里一时开现即此现成即此受用不以眼见不以耳闻不以口谈不以心知还证得么若也证得不必觉城东际初见文殊楼阁门开方参慈氏敢问大众且道即今是什么人境界举拂子云卢舍本身全体现当机直下没纤毫到洛浦上堂云万木萦纡一迳遥耽耽古屋枕山腰今朝喜到深深处几度飞书辱见招烁烁山桃似火丝丝溪柳拕金日暖风和鸎吟燕语所以不离普光殿不出菩提场遍游华藏海无边剎境左穿右穴重重无尽一一交罗且作么生是洛浦深深处觌面若无宗正眼回头只见翠山巖留首座上堂古路坦然真规不坠纪纲得所表帅得人内肃外宁安家乐业以大千界为一真境以十方佛同一舍那文殊普贤交光相罗观音弥勒擎拳合掌临济德山互相赞成白牯狸奴了无向背可以演无生曲唱太平歌且超情离见一句作么生道木人把板云中拍石女含笙井底吹上堂云三春已过九夏方新聚玄徒云间扇真风世外不促一念不涉三祇当人随处见成箇箇顶门有眼若便恁么承当得去放行把住全不由他出没纵横更非外物若使上流观见正在半途明眼相逢难为透脱山僧虽无金刚宝剑衲僧向上钳鎚昔在五祖白云拾得数箇金刚圈一篮栗棘蓬九夏之中与诸人共相切磋遂举拂子云大众还见么且道这箇是金刚圈是栗棘蓬不容浅见衲僧会唯许通方作者知上堂云丁一卓二本分钳鎚揑聚放开作家受用灰头土面处壁立千仞壁立千仞处土面灰头自然双放双收到处为祥为瑞还委悉么掬水月在手弄华香满衣上堂云太虚寥廓万汇森然正眼洞明纤毫不立孤峻处祖师莫近坦夷处人天共知击开大解脱门识取无面目底且作么生是无面目底芍药华开菩萨脸椶榈叶现夜叉头解夏上堂云圆觉伽蓝豁开户牖华严剎海大座当轩促百千亿劫为一念岂止百二十日长期延一念作百千亿劫宁论此世来生始见流金烁石俄然玉露垂珠时节不相饶物理有变复当时结夏普天匝地一时结此时解制普天匝地一时解结时初不相着解时初不相离到这里通一线晓一机去尔为尔我为我长底长矩底短清者自清浊者自浊于中也无去来亦无动转浩然太均同归一致然后放收擒纵得大解脱更唤什么作尔作我作长作短一时截断且自恣一句作么生道云在岭头闲不彻水流㵎下太忙生谢维那直岁上堂云烹金琢玉须资作者钳槌荷教扶宗必仗本分兄弟交为肘臂互作主宾便可以显大机发大用布慈云洒甘露驾慈航观断岸超生死越涅槃令他天下衲僧顶门上放光脚跟下历落箇箇如龙如虎人人玉转珠回非唯扶竖丛林亦乃流通正眼岂不是奇特事敢问大众奇特一句作么生道妙舞更须夸遍拍三台须是大家催开炉上堂僧问古者道敲空作响击木无声如何是敲空作响师云释迦老子来也师乃云三世诸佛向火焰里转大法轮热发作什么火焰为三世诸佛说法三世诸佛立地听也须照顾眉毛若是聊闻彻骨彻髓信得及见得彻直下与三世诸佛同生同死与火焰同起同灭当处解脱得大安隐衲被蒙头便是箇清凉世界苟或未然只知事逐眼前过不觉老从头上来上堂云一向不恁么目视云汉不狥人情一向恁么灰头土面带水拕泥恁么中不恁么就下平高不恁么中却恁么从空放下或有箇恁么不恁么总不管亦无明亦无暗亦不放亦不收且道如何到头霜夜月任运落前溪上堂云天寒人寒大家在箇里滴水滴冻无这闲工夫庭际之人蓦地觅心不得衲衣下事谁谙野火烧山千重百匝没遮栏汉去胡来绝回换且作么生是不离当处底一句鹤飞千尺雪龙起一潭氷上堂云雪窦道义出丰年俭生不孝于衲僧门下是放行是把住若人道得老僧分半院与伊住师云雪窦病多谙药性经効始传人箇中或有知丰知俭知放行知把住底亦何必分半院与伊住烧香发愿只图他早有箇院子住使尝些滋味且免得穷厮煎饿厮炒上堂云满天和气匝地韶光柳眼迸开桑条憋破华枝似锦鸟语如簧八穴七穿篆不雕之心印百头千绪演不说之妙门物物上明头头上现当处截得断去死火不重燃直下信得及去枯荄生物外不涉程途则且置和泥合水一句作么生道还家尽是儿孙事祖父从来不出门上堂云韶华二月半漏逗浑莫算米少食无盐钉菜崖空饭吞底栗棘蓬跳底金刚圈分外展家风秦时𨍏轹钻圆悟佛果禅师语录卷第二圆悟佛果禅师语录圆悟佛果禅师语录卷第三宋平江府虎丘山门人绍隆等编上堂三请首座上堂合千差包万有齐往来印今古混有无一生死举不犯之令行不言之教齐不齐平不平于此建立于此辨明于此纪纲于此表帅何法不容何事不成何德不圆何心不契且风行草偃一句作么生道为山登九仞捻土定千钧上堂云牙上生牙角上生角机上生机巧上生巧毒蛇鼻头揩痒饥鹰爪下夺肉千尺井底施筹略百尺竿头作伎俩纳须弥于芥子掷大千于方外奇则甚奇妙则甚妙子细检点将来争如向这里直下似桶底脱去三界平沈得箇休歇过去自过去未来由未来只今见成坐断天下人舌头还委悉么檐声不断前旬雨电影还连后夜雷上堂云欝蒸无处避觌体通同薰风自南来披襟独得众热不到众苦无余须知佛祖阃域之中有转物回天之用是故雪窦道茫茫普热纷纷下雪倒流四河载发枯枿且道正当恁么时如何蝉声时到耳雁影忽迎眸上堂云华开世界起达者先知叶落即惊秋贤明早悟而况雁连湘浦影虫作促织吟明明节换时移历历星驰电急正当恁么时机关脱落底万法本闲尚留见闻底长安正闹若能善观时节把断要津堂堂越圣超凡一一骑声盖色当处平和一句作么生道志士惜日短愁人知夜长解制上堂云寻常一味无过朴实头坐断千差更须高着眼壁立万仞处净裸裸平田浅草里峭危危当处平和拕泥带水深挑痛札犯手伤锋欲得两不相妨各请休机罢钓且九夏赏劳一句作么生道险处岂尝忘顾鑑纵行平地索隄防上堂云突出难辨久参未免踌躇信手拈来后学那知端的金风扇物玉露垂珠雁过长空蛩吟幽砌一一七穿八穴明明百匝千重何必棒喝交驰方论照用直下悬崖撒手便可承当还有恁么人么见义不为非勇士临危不变始惊群看藏经上堂祥烟缭绕瑞气氤氲公案见成有谁扣击乃云尘中大经卷莫测津涯聪慧净眼人始能拈出直得义天性海若帝网交罗智照神光如洪炉勐焰今日幸遇皇风荡荡帝道平平有大心檀越为汝发机使诸人各各八字打开直得霞绦展处玉牒舒时文彩已彰各宜荐取且不落文墨一句作么生道一堂风冷淡千古意分明上堂云一尘入正受尽大地冷啾啾诸尘三昧起遍十方闹浩浩分身百亿未足为多端坐虚堂未尝言静倒这里卷舒收放擒纵杀活以金刚宝剑截断疑情将衲僧巴鼻脱生死关坐断要津不通凡圣千人万人罗笼不住百千境界转变不得始能为如来使普现色身且道正当恁么时如何日用无回互当机有卷舒上堂云万机不到千圣不携截断葛藤掀翻路布若也从苗辨地因语识人犹落第二机在若论第一机上实无如是事且道第一机上还着得计较么着得向上向下么着得佛祖么到这里直须恁么超然地把断要津不通凡圣若未荐得不免放一线道向第二义门无言处演言无相中现相直下似十五夜月澄湛孤圆一室千灯交光相照始终一贯前后无差也须是箇同道者方知同得者方证且那箇是同得同证底一言才契证未悟已先知知县入山上堂拈香示众信手拈来光明烜赫结而为盖散而为云爇向炉中庄严知县宣德妍智道人伏愿道心坚固种智圆明遂敷座适来锦上铺华如今铺华锦上还有明眼底解拈得探得么试出来击扬看师乃云心不是佛认心乖宗智不是道立智失旨道本无为佛亦无相于无相无为处辨得去一切诸相悉皆是佛一切所为悉皆是道拈起也天回地转放下也草偃风行若是向上更不落二落三直下单刀直入其或尚存光彩犹滞皮肤不免向这里谈妙谈玄演事演理行棒行喝举古举今且道山僧毕竟将什么为人不住旧时无相貌外寻知识也非真上堂云山头鼓浪井底扬尘眼听似震雷霆耳观如张锦绣三百六十骨节一一现无边妙身八万四千毛端头头彰宝王剎海不是神通妙用亦非法尔如然苟能千眼顿开直下十方坐断且超然独脱一句作么生道试玉须经火求珠不离泥上堂云风吹风动无二种水洗水湿岂两般浅闻深悟底锦上铺华深闻不悟底生铁铸就春尽群芳已歇夏初百谷方滋时节不相饶干坤得自在且不涉迷悟一句作么生道薰风自南来殿阁生微凉王待制生日请上堂示众云当阳一句直截根源不昧时机出众相见师云灵机廓尔岂有阶梯智照洞然本无迷暗一切处作奇特事不动丝毫脚跟下亘坚密身遍尘沙界坐断千差路突出四威仪何假七步周行十种祥瑞明明绝渗漏历历无覆藏包古今齐物我平得失混去来分明直下现成是箇本来面目只如透出形声且道如何通信还委悉么一尘才举处全体现优昙上堂云第一句下荐得祖师乞命第二句下荐得人天胆落第三句下荐得虎口里横身不是循途守辙亦非革辙移途透得则六臂三头未透亦人间天上且道三句外一句作么生道生涯只在丝纶上明月扁舟泛五湖住道林语录师在夹山受请拈帖示众云大众湖外有知音千里通消息透出威音王谁解知端的还知么箇里辨取苟或未然却请对众宣过陞座云数载碧巖藏拙讷幽深颇惬再南心业缘苦死相驱逼随顺还须过道林二途俱不涉底出来道看僧问天得一以清地得一以宁衲僧得一时如何师云藏身无路进云兵随印转去也师云一句合头语进云意气不从天地得英雄岂待四时推师云瞻之仰之进云只如疏中道本来真性不减不增随处道场无罣无碍和尚为什么不住夹山却赴道林师云只为现成公案进云恁么则慈悲不等去也师云什么处不等进云验在目前师云蹉过也不知进云承师有言湖外有知音千里通消息未审是什么消息师云高着眼进云还许学人说道理也无师云啐啄即不堪师乃云孤峯顶上眠云孤负先圣十字街头垂手埋没宗风不择地而安失却正眼拣所在而住理涉多端若是本色衲僧直下一刀划断无彼无此离去离住明如杲日宽若太虚随处作主遇缘即行且应物利生一句作么生道渠侬无向背一镞破三关师复云云纵卷舒岂有彼此谷神静应那列高低融通万有而混成坐断要津而一致尘中经卷长时转大法轮句下分身是处光辉烜赫箇是衲僧家寻常受用或撮大地如粟米粒大抛向面前掴须弥𨁝跳上三十三天且道是云纵卷舒谷神静应还会么行船须是把梢人到梁山上堂云击布鼓于龙门曜萤火于太阳到这里直得藏身无路还有忍俊不禁底么师乃云无生师子窟哮吼惊群不二栴檀林香风匝座直得言超象外句演真乘道出古今用过佛祖山僧到这里如何启口所谓见所未见闻所未闻虽然借路经过不免逢场作戏乃古乃今无彼无此适来觉海举夹山道太阳溢目万里不挂片云清清之水游鱼自迷目前无阇梨此间无老僧若能知云月是同溪山各异便见但知作佛愁什么众生如此则三玄三要八字打开五位君臣一笔句下诸人还见么出头天外看须是箇中人到德山上堂云高悬古镜列万象于台前横按镆鎁截群机于句下开作家炉鞴奋佛祖钳鎚演见性之真风绍圆明之宗范直得如天普盖似地普擎头头物物明明了了要津坐断选佛场开到这里岂可饮气吞声不免借华献水大众当年见性禅师据一条白棒佛来也打至于隔江摇扇斫木传心巖头雪峯唱末后句洞山龙牙明杀活机今古流传丛林龟鑑而今堂头继此真风截断众流不存涓滴山僧幸获观光敢问人境相称一句作么生道五溪清不尽千古美无亏入院至方丈云摩竭陀亲行此令毘耶离已现神通而今总不重拈出坐断千差继祖风且坐断一句作么生道已在言前陞座云炎炎伏暑离青嶂肃肃清秋渡碧湘古殿耽耽松桧密无尘金地足清凉既到这里还有本色衲僧么出来共相证明僧问黄檗因裴相国美誉弥高大颠得韩文公佳声逾远未审和尚恩归何人师云那将鱼目比明珠进云若然者从此希声天下闻师云退身有分进云今日和尚添得一重光彩师云什么处是添得进云虎头带角出荒草师云切忌合头语师乃云法无住相着相乖宗道不虚行随行得路须知住中无住行中无行宽若太虚明如杲日万象不能藏覆千圣岂可拟伦一尘飞而翳天一芥堕而覆地一华开而见佛一叶落而知秋物物头头明明历历事有千差理归一揆须是通方作者始解证明不见道尽干坤都卢是沙门一只眼又道尽大地撮来如粟米粒大非是神通妙用亦非本体如然到这里遇缘即宗随处应机且到山一句作么生道古殿倚巖腹新径绕云根复云诸佛不出世四十九年说威音已前没交涉祖师不西来少林有妙诀达磨一宗扫土净尽若人识祖佛渠无面目甚处识渠当处便超越前是三门佛殿后是方丈寝堂在右厨库僧堂作么生说当处超越还委悉么撒手到家人不识更无一物献尊堂八月一日于天宁寺开堂师拈疏云大众见么箇里荐得正法眼藏明明无覆藏大事因缘历历生光彩其或未然却请表白对众宣过宣疏罢师指法座云大众借座灯王昔人模范当阳定夺此日机锋要明佛祖渊源须踏毘卢顶上遂陞座拈香云此一瓣香奉为祝严今上皇帝圣寿伏愿金轮长御极宝祚永昌隆拱北极以称尊空芥城而弥固第二瓣香奉为判府安抚侍讲运使中大运判检讨提学删定提举大夫承受奉御两厅通判大夫在座勋贵伏愿为风后力牧作稷夔臯副具瞻则八座三台简帝心乃盐梅霖雨第三瓣香千佛出兴何人酬价威音那畔谁辨端倪昔年白云一句下承当今日潭城第三回拈出奉为蕲州五祖山第十二代故演禅师以酬法乳乃摄衣趺坐天宁和尚白槌云法筵龙象众当观第一义师云好箇第一义直得八面玲珑如印印空如印印泥如印印水恁么说话早是落二落三了也莫有具透关眼底便请出来激扬看僧问透白云关佩黄梅印握杨岐正令恢慈明旧里临济三玄即不问妙峯孤顶事如何师云觌面相呈无向背进云善财七日不逢则且致文殊为什么百劫摸𢱢不着师云儞什么处见文殊进云一句逈超千圣外满筵目击尽知音师云高高处观之不足低低处平之有余进云恁么则潇湘江上月照破碧巖秋师云也须急着眼始得进云只如侍讲昔日有诗道解语乃无舌老僧非此间正当恁么时如何师云知心有几人进云令人转忆庞居士天上人间不可陪师云却被阇黎道着师乃云大道无向背至理绝言诠逈出三乘高超十地万法不到处特地光辉生佛未分时灵源独曜不落闻见不随色声直下无一丝毫头遍界全彰奇特事直饶棒头取证喝下承当犹是曲为今时更或光境俱忘契心平等毕竟亦非的旨所以道向上一路千圣不传学者劳形如猿捉影到这里理绝事绝行绝照绝用绝权绝实绝直似倚天长剑凛凛神威如铁牛之机罗笼不住今日幸对明眼人前不敢被盖囊藏八字打开去也拈拂子云还委悉么耀古腾今活鱍鱍大千沙界露全身复云大众昔日雪峯拈拄杖示众云我这箇为中下机人时有僧出问云忽遇上上机人来时如何峯拈却拄杖云门云我不似雪峯打破这葛藤乃拈拄杖云我这箇为中下机人时有僧问忽遇上上机人来时如何云门便打师拈云大凡扶宗立教须是顶门上具眼肘臂下有符看他二老宿纵横杀活出没卷舒甚生奇特子细点检将来犹是节外生枝若据山僧见处乃拈拄杖云山僧只将这箇普为一切人无论上中下若要擎展一任擎展若要承当一任承当处处把断要津箇箇壁立千仞且道忽遇其中人来时如何万国醉心尝大鼎相逢携手上高台谢监寺上堂云滴水氷生百了千当铁作嵴梁骨金铸坚实心荷负丛林赞弼知识典刑可法直下朴实头底且道是什么人相逢相见呵呵笑更有春风春又春运判请上堂示众云惊群敌胜乃英灵佛祖当机贵见成幸遇通人为证据何妨出众决疑情僧问庞居士圆机如疾焰过风马祖大师捷辩如奔流度刃二人酬唱还有优劣也无师云通身是遍身是进云一槌击碎去也师云且莫错认进云不与万法为侣者是什么人师云问从何来进云好箇消息师云道什么进云只如一口吸尽西江水又作么生师云杲日丽天进云将为有多少奇特师云儞又作么生进云觌面相呈师云眨上眉毛师乃云明明不退转历历无生忍弥纶万有含吐十虚离见绝闻超声越色若谓即心即佛正如头上安头更言非佛非心大似拨沤觅火超出二见不堕中间净裸裸无遗赤洒洒全露是故古人道灵源不昧万古徽猷入此门来莫存知解到这里纤毫不立遍界不藏万派朝宗千差同辙直得威音已前乃至穷未来际不移易一丝毫用处觌体全真拈来当机直截只如今日开选佛场演最上乘且道荐严一句作么生道内宫慈氏当台见遍界全彰净妙身复举干峯示众云举一不得举二放过一着落在第二云门大师出众云昨日有人从天台来却往径山去峯云典座今日不得普请师云闪电光中着眼击石火里横身干峯既铁树生华云门亦红炉鼓浪拳踢相应唱拍相随所谓要明恁么事须是恁么人若是恁么人须解恁么事只如今日大明普照上根圆证作殊胜缘现奇特事且道与云门干举是同是别不逢别者不开拳一遇知音便分付上堂云树凋叶落头头体露金风海阔天高处处月圆秋夜佛祖提不起棒喝用不着清奇水石玲珑心印全彰潇洒巖崖峭拔门庭成见安家乐业则且止海众云臻时如何豁开户牖相延诺淡饭麁羹守寂寥上堂云深深处无物堪比伦浅浅箇两手相分付以一统万穿众穴于毫端补短裁长握秤尺于掌内换却髑髅里底且致把将靴鞋袋来一句作么生道意气不从天地得英雄岂借四时推周侍御请上堂云祝一人无穷之寿开十方选佛之场建殊胜缘作奇特事须是作家汉共相激扬始得僧问秋去冬来忽忽过流年日月信无多决去玄沙三种病赵州茶盏事如何师云放去收来进云须信天真佛兴悲几万般师云一点水墨进云直得微甘回齿颊已输崖蜜十分甜师云却须透得赵州关进云不烦魏帝一丸药去也师云天下衲僧取则进云赵州老汉犹是入泥入水未审道林门下作么生为人师云截铁斩钉进云可谓是一句当机迅若雷烁迦罗眼顶门开师云分明记取师乃云玄机透脱融万象于目前至理高明会千差于物表一明一切明一见一切见一用一切用一说一切说直截根源当阳显露若能于此洞达去自己脚跟下一段大事明如杲日宽如太虚可以修身可以见性可以祝一人上寿可以种未来胜因是故灵山拈华迦叶微笑少林面壁神光传心于是中间如击石火似闪电光须是奇特人方明本分事要知本分事还他奇特人只如今日奇特本分底一句作么生道葵藿同倾仰高祝万年春上堂云玄玄玄太颟顸了了了没边表有生有灭特地乖张无去无来转见漏逗不起灭尽定而现诸威仪不舍凡夫法而修诸胜行且道是放行是把住随流认得性无喜亦无忧上堂云叶落知秋动絃别曲定光招手智者点头承当于文彩未生前相照向是非得失外不涉廉纤如何通信万景徒有象孤云本无心檀越请上堂僧问教云初日分中日分后日分皆以恒河沙等身布施如何是初日分恒河沙等身布施师云大海若不讷百川应倒流进云如何是中日分恒河沙等身布施师云见成公案进云如何是后日分恒河沙等身布施师云尽未来际一时收师乃云日面月面珠回玉转有句无句丝来线去如来禅父母未生前祖师意井底红尘起透得者权实句下双明透未得者葛藤窠里埋没透得透不得总不恁么时如何薰风自南来殿阁生微凉结夏上堂云高超十地不历僧祇物我一如身心平等不与万法为侣不与千圣同途历历常光现前处处壁立万仞直饶透出威音已前犹是这边事在及乎理随事变应物应机或现十种他受用身或现三尺一丈六有时孤峯顶上目视云霄有时浅草平田横三竖四亦只是这边事只如不动步而廓周沙界不起念而周遍十虚底人且道九旬三月还结夏也无云在岭头闲不彻水流㵎下太忙生上堂云月圆月望月旦月朔斩钉截铁堆山积岳小乘钱贯大乘井索有漏笊篱无漏木杓定龙蛇句全杀活散向诸方任贬剥参邓枢密奏到紫衣师名上堂云此一瓣香奉为祝严今上皇帝伏愿帝基永久宝祚弥昌亿万斯年永隆圣寿次拈香奉为两府枢密相公伏愿长居三事永处巖廊寿算等乔松福禄深巨海陞座僧问师名远赐全提佛祖大机椹服初披独露人天正眼百匝千重则且置孤峯顶𩕳事如何师云优钵罗华火里开进云只如朕兆未分已前是何面目师云渠无面目进云龙得水时添意气虎逢山势长威狞师云谁不恁么进云空生若解巖中坐争得天华动地来师云却被阇黎勘破进云圣明天子未审将何报答师云此心心外更无心进云还许学人转身吐气也无师云儞作么生着力进云三事衲衣青嶂外一炉沈水白云中师云大家赞叹师乃云大道绝遮拦其谁趣向虚空无背面何处雕镌逈出威音王高超毘卢顶直得绝尘绝迹离相离名海口莫能宣佛眼觑不见其奈巖中宴坐诸天雨华净室掩关梵音慰谕远禀一人洪造特资宰辅陶镕椹服师名荐臻巖穴既尔从天降下理应直下承当泉石光辉林峦增秀风行草偃水到渠成由是击开解脱门显示正法眼调无生曲唱太平歌乐无为之化去也还委悉么优钵罗华开嗅着无香气名自枢密府恩从九天至草木生光辉麟龙不为瑞誓奋铁石心仰答丘山惠举泰首座立僧上堂云大人具大见大智得大用一飞六月息一诺千金重滔天必江海崔嵬必山岳先知觉未知先觉觉后觉打开无尽藏运出无价珍不依倚一物显示本来人浴佛上堂云一手指天一手指地末上一机衲僧巴鼻步步莲华金盆澡洗西天东土共流传至今处处烧香水良久云车不横推理不曲断下座刘提举请上堂云般若智光破生死昏衢之暗金刚宝剑截结使缠缚之忧透脱处一念无多受用处通身具眼直得如天普盖似地普擎如日普照如风普凉一丝不移纤尘不翳所以道一切法不生一切法不灭若能如是解诸佛常现前又道未达境唯心起种种分别达境唯心已分别即不生于分别不生法中认取不变不移无穷无尽清净本然周遍法界本来自性若了得去于天地未分生佛未立乃至劫火洞然大千俱坏于中无一丝毫动摇无一丝毫起灭无一丝毫增减无一丝毫荣悴若能恁么始知提举朝议未尝灭未尝亏未尝移未尝去且独超物外一句作么生道九莲开合处百宝自庄严久立珍重解夏上堂云妙净明心本无延促金刚正眼岂有开遮丝毫不移古今独露理随事变事逐理融随所作心应所知量便有春夏秋冬生住异灭从无住本立一切法用无功用成一切事且随缘不变一句作么生道秋风吹八极木落露千山下座上堂云古佛有通津当阳亘古今悬崖能撒手一语直千金参上堂云行棒行喝拽石搬土象骨辊毬禾山打鼓沩岭牧牛玄沙见虎喫茶赵州面壁鲁祖争似老云门腊月二十五参圆悟佛果禅师语录卷第三圆悟佛果禅师语录圆悟佛果禅师语录卷第四宋平江府虎丘山门人绍隆等编上堂四住建康府蒋山师在潭州道林受请拈勅黄示众云龙蟠凤翥铁画银钩出自九重从天降下大众瞻仰请为敷宣拈香祝圣云大众见么祖佛同根本人天共赞扬结成宝盖祥云共祝南山圣寿奉为今上皇帝万岁万万岁伏愿道超盘古德冠羲轩位永固于金轮寿弥坚于劫石遂陞座云大众时平道泰天清地宁一人高拱无为万物各得其所普天率土无不承恩航海梯山均蒙陶铸直得尘尘剎剎物物头头放大宝光开正法眼运般若力复太古风知恩报恩一句作么生道万灵莫测无为化处处全开五叶华道林辞众上堂云十虚同一沤宁分彼此大千同一尘岂有去来若能各人明见本心显发妙用通天作略动静一如匝地风光彼此无二住也浮云凝于幽谷去也虚舟泛于长江去住本自圆成解脱更无异路如是则全起全灭全动全静全去全来全收全放且出门一句作么生道头头物物皆成现正眼当阳廓太虚复云三年承乏幸参陪道业荒虚愧不材赴诏直从天外去何时相与复徘徊入院至方丈云达磨面壁维摩默然有条攀条岂可形言虽然如是脱体宏开不二门只要解黏兼去缚陞座云道不虚行如风偃草缘不虚应似镜临形若能于心无心于己无己于彼无彼于我无我荡荡廓周沙界皆非外物纵历尽干坤际悉在目前法随法行法幢随处建立理亦如是事亦如是况宝公道场梁时示化舒王福地圣世重兴宏开选佛场宣唱大般若于其中间且作么生是于心无心于己无己坐断要津不通凡圣底一句三山半落青天外二水中分白鹭洲结夏上堂云一尘含法界无边子细点检犹有空缺处在百亿毛头师子百亿毛头一时现着实论量未是极则之谈若论本分事大人具大见大智得大用设使尽无边香水海越不可说不可说世界都卢是自己安居处举一念超越无边剎海犹未是衲僧行履处不犯锋铓不拘得失不落二见不在中间正当恁么时如何山中九十日云外几千年上堂云法无二相道岂多途彼此绝功勋古今不变易有依倚底碧落青霄无依倚底银山铁壁设使神通妙用百匝千重争如息见忘机家堂稳坐且不涉二途一句作么生道他家自有通霄路罢却干戈百草头五月初二日开堂于知府手中接得疏呈示大众云字字演无量义句句如优昙华佛祖钳鎚人天标牓当阳拈出文彩已彰锦上铺华请重宣过指法座云高高无外深深无际更不作礼须弥灯步步阶梯全体是且道是箇什么看看拈香云大众还见么熏五分法身结五云瑞彩爇向炉中奉为祝严今上皇帝圣寿万岁万岁万万岁伏愿道齐尧舜德冠羲轩南山寿逾亿万年北极尊亘河沙劫第二瓣香奉为判府尚书诸衙勋贵伏愿膺一人简在副四海具瞻为周邵甫申作皐夔益第三瓣香云昔年白云堆里最初一句截流今日人天众前箇是四回拈出奉为蕲州五祖山第十二代演禅师爇向炉中以酬法乳之恩乃摄衣敷座天禧和尚白槌云法筵龙象众当观第一义师云一槌便成光辉溢目要津把断谁是唱酬还有能观第一义底出来相见师乃云旷劫来事只在如今威音那边全归掌握头头物物成现明明了了无差独用宏机全提祖印设使奋逸群作异施竭世枢机未免节外生枝水中捉月所以诸佛出世罕遇作家祖师西来承虚接响向上一路千圣不传学者劳形如猿捉影到这里不拘格式不蹑前踪不昧当机如何举唱明眼汉没窠臼本分事绝罗笼幸遇帝道平平皇风荡荡祝严圣寿为国开堂台旆光临皇华作证钟山顶上宝公塔前八字打开分明显示去遂拈起拄杖云还见么诸佛搆不着祖师提不起千日并照万镜临台不隔纤毫当阳荐取且不涉诸缘一句作么生道八方霢霂无为化万国歌谣乐太平上堂云不灭不生亘古亘今圆融无际应用无差佛祖由兹圆成人天因其发现至于千圣万圣出来移易一丝毫不得要识文殊普贤释迦弥勒观音势至尽在这里不起纤毫凡圣情念不拘得失是非境界直下全真更非他物且荐严一句作么生道还委悉么弥陀非外得遍界是西方上堂云一切无收摄触处圆成应用绝参差莫穷形相向千圣顶𩕳上有时露出祖佛莫穷底机关于一毫端中有时演出主宾互换底文彩经天纬地玉转珠回即且置举拂子作点势云这一点落在什么处海神如贵不知价留与人间光照夜上堂云至真非内大千非外表里一如含融法界月印寒潭珠沈沧海树彫叶落无在不在万法本通同从来无向背要是箇中人始终无变改且作么生是无变改雪后始知松柏操事难方见丈夫心上堂云格外真乘当阳正眼骑声盖色离见绝闻非三贤十圣所知非神通变化所测拨开向上一窍威音已前把断封疆直饶达磨西来也无措手足处到这里更说心说境说得说失得么掀知有什么交涉若是利根汉一刀截断不落第二见不落第二机直下便承当岂不省要乃至若行若住若坐若卧一香一华一瞻一礼无不皆从自己流出无不皆从本有道场中来以此坐断报化佛头不妨随时着衣喫饭三世诸佛只言自知祖师西来全提不起一大藏教诠註不及且道到这里作么生说预作津梁底道理还委悉么片云点太清已落第二见报宁民和尚受帖上堂云一向孤峯独宿目视云霄虽则不埋没宗风无乃太高生一向十字路口土面灰头利物应机虽则埋没自己无乃太屈辱生况明悟之士顶门具眼肘下有符出没卷舒得大自在动若行云止犹谷神可以或孤峯独宿不碍土面灰头或土面灰头不碍孤峯独宿恁么中有不恁么不恁么中却有恁么且应时应节一句作么生道良久云瑞气逢嘉运灵苗触处春受季善友为僧上堂云三界无安四生拘捉欲脱爱网超步大方正应披忍辱铠操智慧刀运上品心发殊胜志与蕴魔烦恼魔死魔共战灭三毒破魔网始是大丈夫汉岂不见教中道三界无安犹如火宅众苦充满甚可怖畏又道是舍唯有一门而复狭小虽然狭小过去诸佛现在诸佛未来诸佛尽从箇里出去且道必竟如何良久云何似生辽天鹘万里云只一突上堂云千圣不同辙正体独露万象无所覆妙用常真法随法行无处不遍心随心用无处不周若能上绝攀仰下绝己躬放出人人常光目前各各独露便可以于一尘中现宝王剎坐毛端里转大法轮以无转而转即一切皆转以无身现身一切处无不是身亘古亘今凝然寂照所以道唯一坚密身一切尘中现虽居尘中而尘中收他不得虽居四相而四相罗笼不住虽一切处觅其纤毫形相了不可得然而要用便用要行便行亦不于一尘中觅尘亦不寻其纤毫形相谓之无生法忍且只如截断两头一句作么生道死生同一际万化悉皆如解夏上堂云毫端宝剎宽阔优游十世隣虚古今渺邈洞视不见彻听不闻到这里非止善财七日歛念设使文殊百劫运大智力起无边神用亦不能觑见只如诸人九十日间各各于中全体游历出没卷舒纵横收放八穴七穿东涌西没傥忽于此知得谛当去不妨步步踏着实地心心契证平常苟或未然今日布袋口开还委悉么良久云无谓清秋多胜致低回且复按云头八月一日上堂云拨正三界窠窟放出无位真人透过荆棘丛林便居常寂光土非如非异耀古腾今非色非心超宗越格净躶躶绝承当赤洒洒没回互只如今在诸人顶门贯通一切若能各各返照内观即坐自己家堂所以祖师道有一物上拄天下拄地常在动用中动用中收不得谓之本源佛性显成知解宗徒更云说似一物即不中亦不免涉三寸路直得不堕常情不拘格式诸人若能于此定当得更不在指东划西若定当不得不免重重指注去也不见道有物先天地无形本寂寥能为万象主不逐四时彫既不逐四时彫又能为万象主且当阳截断路头如何趣向还委悉么八月秋何处热复云抖擞自精神搆取自家底如斩一綟丝不分前后际力刃既双行一斩截一切倘能剑刃上承当一口吸尽西江水开炉上堂云干茆近火理合先燋滴水氷生事不相涉倘或透生死明寒暑融动静一去来直得意遣情忘如痴似兀然后乃可饥则喫饭健则经行热则乘凉寒则向火虽然如是赵州道我在南方三十年有箇无宾主句直至如今无人举得且无宾主话火炉头如何举得还委悉么衲被幪头万事休此时山僧都不会褒山珪禅师为佛眼和尚设斋请上堂云还有助哀者么僧问明镜当台举无遗照只如佛眼和尚迁化向什么处去师云妙喜世界藏不得莲华影里现全身进云和尚只道得一半师云儞全道底又作么生进云烦恼海中为雨露无明山上作云雷师云天地悬隔进云谁人知此意令我忆南泉师云且莫诈明头问临济灭却正法眼三圣直下便承当盘山会里要传真普化当时翻筋斗未审此意如何师云跳出金刚圈吞过栗棘蓬进云万里神光顶后相只明这一段时节去也师云方木逗圆孔进云学人是直截根源师云一任𨁝跳师乃云此方缘尽他方显化此界身殁他界出现大善知识以无边虚空为正体以香水海不可说尘剎为化境以日月为明烛以形骸为逆旅以死生为昼夜其来也电光晃耀其去也石火星飞虽示世人有去有来极其本体不动不变所以南泉和尚昔为马大师作斋问大众云今日为先师设斋且道先师来么有底道合取钵盂有者道真堂前更添一分食盖明此箇不动不变至灵至妙各有奇特处要且只见锥头利不见凿头方今日褒山珪公长老为佛眼和尚设斋敢问大众佛眼和尚还来么有道得底试出来道看若无不消一箇普同供养何故檐头水滴滴相承五叶华叶叶相付且道绵绵不断一句作么生道祖月凌空圆胜智何山松柏不青青檀越请陞座僧问祖师门下水泄不通明眼人前固难启口未审和尚如何为人师云无孔铁鎚当面掷进云剑阁路虽险夜行人更多师云捉败这汉进云收得安南又忧塞北师云脑后添一只问声前一句非圣不传未曾亲近如隔大千如何是声前一句师云咭嘹舌头进云如大火聚近之燎却面门又如何亲近师云只得瞻之仰之进云争奈推倒嘉州大像倒骑陜府铁牛师云孟八郎汉师乃云心不是佛心与佛俱非智不是道智与道俱遣到这里金屑虽贵落眼成翳珍食虽美难中饱人若是向上人须知向上事若于向上提持去也威音已前空劫那畔不恁么至于毘婆尸佛娑竭陀国不恁么灵山拈华迦叶微笑亦不恁么少林面壁神光断臂亦不恁么何故若使恁么彼此相钝置既不恁么又且如何举唱所以道诸佛不出世四十九年说祖师不西来少林有妙诀若人识祖佛当处便超越上根利智千里同风一刀两段聊闻举着彻骨彻髓剔起便行随处作主遇缘即宗草偃风行全机独露正当恁么时不依倚一物一句作么生道万象之中长独露千峯顶上现全身僧复披剃谢恩罢陞座云天中之天圣中之圣处域中之大超方外之尊执宝箓以临民覆金轮而御极廓清六合停毒万方聿降纶言重兴佛法遂使普天释子复换僧仪归本笏于裴相公纳冠簪于傅大士重圆应真顶相再披屈眴田衣俄顷之间迫还旧观皇恩崇重倍万丘山草木之微云何图报辄倾肝胆少出毫芒大众先佛有顶𩕳一机如击石火似闪电光祖师有末后一句吞栗棘蓬跳金刚圈可以敌圣惊群可以转凡成圣腾今现古盖色骑声如今对众拈来不犯从前路布还委悉么洪钧妙力先天地覆载恩归大圣人上堂僧问选佛场开上根圆证不昧当机如何指示师云一超直入如来地进云庞居士道不昧本来人请师高着眼马大师因什么直下觑师云顶门上有进云居士道一种没絃琴唯师弹得妙马大师直上觑未审意旨如何师云暗里能抽骨进云直上觑底是直下觑底是师云莫谤马大师进云争奈龙袖拂开全体现象王行处绝狐踪师云有庞居士证明师乃云真妄窠窟生死根株论其汗漫则千差掬其趣向则一致起唯法起灭唯法灭起灭全真了无二致所以道三界唯心万法唯识离心之外无别识境杨岐又道群灵一源假名为佛体竭形消而不变金流朴散而常存如此则亘古亘今不生不灭罗笼不住唿唤不回古圣不安排至今无处所且始终不变一句作么生道还委悉么不从千圣中传得透出威音更那边杨安抚请上堂僧问白云生满座瑞气拥禅堂少室真消息当机愿举扬师云一举千差同一照进云一音清迅生潮舌万类聊闻道眼开师云风行草偃进云只如蕴定干坤谋略有盖世英雄具杀人刀秉活人剑还有佛法道理也无师云有进云如何是佛法道理师云直是天下无敌师乃云十虚融摄正眼洞明八表昇平圆机独运万象不能藏覆千圣无以拟伦明明绝承当历历无回互见成是箇大解脱门有超宗越格底眼具离见绝情底机出没于中往复同用直得拈起也天回地转应须拱手归降放下也草偃风行必合全身远害可以集众福可以灭诸殃可以报君亲可以安邦国全明一道神光不落见闻知觉正当恁么时收因结果一句作么生道万里江河归有道凯歌齐唱贺郎回刘宣教请上堂僧问剑轮顶上飞大宝光虎眼峯前豁开宗要既是向上人须明向上事如何是向上事师云坐却舌头进云此犹是向下事师云果然转不得进云直得盖天盖地底来和尚向甚处出头师云且向千里外立进云争奈觌面相呈毫发无间师云已遭点额也师乃云生平唯以此相知促榻论心到极微转眼奄然今五载人间空只想形仪祖佛知见生死根源万世不移易一丝毫千圣莫能穷趣向其生也电光石火举必全真其灭也玉转珠回通身无影所以道群灵一源假名为佛体竭形消而不灭金流朴散而常存于一现一切而普该于一切现一而无剎不遍同古同今契物契我正体一如非生非灭所以道生灭去来本如来藏妙真如性夫如是则生未尝生灭未尝灭去未尝去来未尝来都卢是箇如来藏体真如正性敢问提举中奉即今在什么处还委悉么无生无住着处处是全身上道僧问单拈独弄只贵眼办手亲正按傍提须是作家手段棒喝交驰则且置顶门一句事如何师云倒行此令进云蒋山门下不为分外师云分身两处看进云学人更向上行时如何师云且只向下问进云任大也须从地起更高争奈有天何师云过师乃云目击尘尘剎剎同居华藏海中顶门密密堂堂浑是无生法忍拈一茎草现丈六身吹一布毛传正法眼离无离有绝圣绝凡八字打开分明显示了也若委悉得去遂举拂子云东方妙喜世界不离箇里西方极乐世界亦不离箇里上方兜率世界亦不离箇里如是则一处通千处百处一时通一处圆千处百处一时圆且不离本有一句作么生道阎浮树下亲修处九品莲中妙果圆开圣节上堂云顶天履地共荷皇恩含齿戴发均承帝力神霄降庆真主示生倾万国丹心祝一人圣寿当阳有路万派朝宗一句无私辄输肝胆还委悉么大明齐北极圣寿等南山散圣节上堂云神霄真人降驾长生帝君御极神灵开旦夷夏钦风万瑞咸臻千灵拥祐布羲轩无私之政追盘娲太古之风万国赤子歌谣八表昆虫鼓舞福流千界庆集一人林下禅人如何图报共持清净无为化仰祝吾皇亿万春宝公生日上堂云悲智种中圆证四生海里横身圆如明月珠快似金刚剑一向恁么去千人万人乃至无穷亿人罗笼他不住及至恁么来千人万人乃至无穷亿人尽承他庥廕赈济四生舒卷九有或现十二面或现百亿身鹰爪中露受生机屈膝处示涅槃相此犹是应机接物随方逐圆时节若论本分提持坐断异同不通凡圣直得释迦弥勒饮气吞声文殊普贤亡锋结舌且利物应机一句作么生道杖头涌出金刚剑四生九有示津梁上堂云壁立千仞处攒华簇锦平田浅草里剑戟纵横欲提持向上那边事直下无启口处始欲卷而怀之又乃文彩已彰正当恁么时如何要识他家全意气三千里外绝誵讹上堂云萨怛阿竭二千年前费分疎摩醯首罗一眼顶门先漏逗有转变识机宜到这里如虎戴角骨碌锥守窠臼于箇中似龟负图直须自悟自修切忌依他作解所以道有一句子堪与祖佛为师有一句子堪与人天为师有一句子自救不了只如截断众流不落三句又且如何还委悉么言下未开千圣眼锋前已泄法王机钱运使请上堂僧问北山天下唿禅窟大冶洪炉烹祖佛玲珑八面有谁知一句当机露风骨忽遇其中人来时如何师云倚着一边去进云恁么则五凤楼前听玉漏须弥顶上击金钟师云足下云生进云依低处平之有余高高处观之不足师云胸襟流出一句作么生道进云觌面相逢更无回互师云朝议与儞作证师乃云祖佛顶𩕳上单提本分宗乘万机不到处宣布正法眼藏明明绝回互历历无边表一句坐断千差一言朝宗万派是佛非佛向上向下权实照用卷舒擒纵一时拈却直得净裸裸赤洒洒人人常光现前处处壁立万仞所以道一切法不生一切法不灭若能如是解诸佛常现前不唯诸佛现前乃至一切有情无情尽无边香水海过现未来湛然凝寂不变不异交光相罗如宝丝网诸人还见么须知此一段事有如是奇特相有如是解脱力敢问大众且过往八孺人承箇什么功力还委悉么国土动摇迎势至宝华弥满送观音三月望日上堂云华残雨过已度韶光风暖云凝将临夏景不逐四时凋变随例七八五分更或削迹吞声未免牵藤引蔓百草头上则且置脚下泥深一句作么生道春日晴黄莺鸣结夏上堂云筑着磕着立卓纵横或纤或洪遍界十身调御不践青草岂冐红尽且放下一句作么生道抝折拄杖子高挂旧瓶盂复云尘尘剎剎自家风不在瞻尝听嗅中既尔结将布袋口直须牢把主人公结夏请上堂云豁开户牖当轩者谁无面目可见遍界不藏无形相可覩全机独用以无面目而诸相历然以无形相而十身具足解脱门广启选佛场宏开作不可思议功勋成无量殊胜奇特直得一为无量无量为一小中现大大中现小坐微尘里转大法轮独未是衲僧本分事于中若得桶底子脱五色线断目前无法心外无机则圆融一切无有所为成就诸法全体显现且正当恁么时不落功勋一句作么生道三尺龙泉光照胆万人丛里夺高标崃州东山驰法嗣书到上堂云灵山会上千叶腾芳少室峯前一枝独秀生佛未具已见蟠根空劫那边转彰文彩浑崙擘不破扑鼻更馨香八面自玲珑通身转绵密箭锋相拄针芥相投则且置独脱一句作么生道倏尔风云会廓然天地春复云坐见东山振古风顶门眼正有全功操持临济金刚剑倜傥杨岐栗棘蓬铁壁银山须作用魔宫虎穴亦流通摄将香水无边剎併入钳鎚炉鞴中八月旦上堂云秋光清浅明明不退转群木萧疎一一解脱道不出阴界可以遍历浮幢王不立纤尘可以具足金刚智何况园里菜青田中禾熟岂非岁稔时和心融境寂且不离向背一句作么生道星河秋一雁砧杵夜千家住东京天宁寺宣和六年四月十九日于当寺为国开堂师拈疏云现成公案未言时文彩已彰洞彻根源才举处重重漏泄傥或尚留观听却请对众敷场指法座云柔和忍辱衣诸法空为座既披此衣必据此座况佛佛祖祖借此为梯为航见么有条攀条无条攀例遂陞堂拈香云此一瓣香恭为今上皇帝祝严圣寿万岁万万岁伏愿圣明逾日月睿算等干坤空芥城而有余拂劫石而弥固次云此一瓣香奉为中宫天眷宰执诸王少师相公节使太尉阖朝文武在筵勋贵伏愿高扶圣日永佐尧明寿算等松椿福禄齐江海拈第三瓣香云大众还见么昔日白云堆里当风一句全提今朝万寿堂前次第五回拈出奉为蕲州五祖山真惠禅院第十二代演禅师爇向炉中以酬法乳智海和尚白槌云法筵龙象众当观第一义云明明无覆藏一一绝渗漏初无第一第二岂复言观到这里草偃风行渠成水到还有共相证明底么僧问时雍道泰乐升平万里山河舜日明妙唱以资天子寿炉烟为瑞国风清未审和尚如何举唱师云万寿堂前增瑞气一人有庆等干坤僧云师将万古灵山事祝赞当今有道君师云倾尽此时心僧云如是则金枝永茂天庭秀玉叶长芳内苑春师云谁人不仰此时风僧云祝圣已蒙师指示向上宗乘事若何师云七十三八十四僧云德基永固金刚界万国来朝贺圣明师云风前一句超调御僧云须知此道真机妙应用随方得卷舒师云更须抖擞眼中尘师乃云问话且止大众祕密妙严深机莫能考究净圆超证诸圣无以拟伦灵山单传正音少室密付的旨洞明如杲日宽旷若虚空把断诸法无遗荫覆群灵有作顶门上如如不动脚眼下了了常知今朝幸遇祝圣开堂对众分明剖露遂拈拄杖卓一下云大众还知落处么诸佛心髓祖师渊源十成八字打开遍界全彰胜相纤洪长短黑白方圆一一绝罗笼处处无回互澄澄湛湛密密堂堂无深可深无妙可妙是故佛佛授手唯授此心祖祖相传唯传此妙上根种智略请回光可以千眼顿开可以万缘透脱岂不见阿难问迦叶世尊传金襕外更传何物迦叶召阿难阿难应喏迦叶云倒却门前剎竿着三要印开十方通透直得王舍城里万寿堂前瑞气凝九重祥光朝凤阙一一发辉正法眼藏传持涅槃妙心了也且当阳不昧一句作么生道太平瑞气无边表航海梯山仰圣朝以此开堂一毫善利上祝今上皇帝圣寿伏愿金轮永固宝祚殊昌四海乐文明万邦陶至化复举昔有僧问投子如何是一大事因缘投子云尹司空与老憎开堂师云投子古佛丛林中推其得逸群之辩得朴实头道用看其等闲拈掇不妨世法佛法打成一片虽然如是惜其不甚宽廓今日忽有人问天宁如何是一大事因缘即对他道手握金轮清四海圣躬弥亿万斯年圆悟佛果禅师语录卷第四圆悟佛果禅师语录圆悟佛果禅师语录卷第五宋平江府虎丘山门人绍隆等编上堂五师在蒋山受勅拈示众云大众见么龙飞凤舞降自九重佛祖纲宗尽在里许却请维那对众宣读陞座僧问承师有言龙飞凤舞降自九重此意如何师云无人不仰最深恩进云好音在耳人皆耸去也师云水到渠成是一家进云直得樵夫舞袖野老讴歌去也师云谁不恁么进云庄野春林与天华而合彩师云一枝别是太和春进云争奈云本无心自有从龙之势师云却得阇黎出气进云只如宝公还肯放和尚去也无师云放来久矣进云从教猿鹤怨且副一人心师云是处是弥勒无门无善财师乃云寒巖枯木白云堆散质何能中巨材岂为虚声彻清禁紫微圣诏九天来既然事出意外要须直下承当所贵正眼流通仰祝无疆睿算直得昆虫草木悉仰动地风光大地生灵咸霑唐虞睿泽处处和风遍野人人喜气盈眸感覆焘无疆之恩荷一人生成之德正当恁么时还委悉么碧桃冉冉凝朝露红杏蒙蒙映彩霞入院诣方丈坐云摩竭陀国三七日内口呀呀毘耶城中八万人众眼𥉌𥉌虽然一期拈掇未免犯手伤锋争似这箇八面玲珑四方洞达上赖一人庥荫傍赞圣化无穷一句截流万机寝削还委悉么识取钩头意莫认定盘星指法座云三万二千师子座争及此箇曲彔木坐断报化佛不涉闻见知揭起鹫岭高风仰祝南山睿算还见么看取令行时上堂拈香此一瓣香祝巖今上皇帝圣寿无疆万岁万岁万万岁师乃云入门便见更不容拟议寻思开口便说亦不复周由者也假使善财入弥勒楼阁尚资歛念普眼入普贤妙境亦借威神只如今直得八穴七穿四通五达一处透千处万处通明一光明千光万光普照且到家一句作么生道风前有路超调御鼓腹讴歌乐太平复有颂云本是山中人无能唯守拙岂谓有虚名远达丹凤阙降勅住天宁竹舆星夜发今朝亲到来一句无言说别别金色头陀曾漏泄东京天宁寺语乔贵妃请上堂云一句全提千差併会一华开现万福来臻往复无间而有源动静不移而常寂处处是佛头头是道若也深信得及更不假他人余力直似壮土屈伸臂顷全出此机若动若静若出若处殊胜中现殊胜奇特中现奇特更非外缘全承渠德所以道天人群生类皆承此恩力若识此恩动止作为百千变现悉不落虚正当恁么时一句作么生道当阳遍界无回互千重百匝转光辉祖师会上堂僧问少林首传于顿旨五叶为芳葱岭遂别于众流千灯续照门庭虽异五家般若同归地位如何是五家宗派师云咤咤沙沙历历落落进云若不借问争达本源师云一笔句下进云趯倒净瓶不留活计两口无舌正是吾宗如何是沩仰宗师云天下人跳他圆相不出进云三回喫棒犹若蒿枝末后瞎驴人天正眼如何是临济宗师云敲唱俱行进云休去歇去古庙香炉枯木生华祖佛心要如何是曹洞宗师云两两不成双进云对机餬饼本自天然一镞辽空三句可辨如何是云门宗师云当面蹉过进云色空明暗触处光辉剎剎尘尘头头显露如何是法眼宗师云点进云祖师心印状似铁牛之机去即印住住即印破只如无鼻孔衲僧作么生印师云便是阇黎进云天下祖师鼻孔尽被和尚一串穿却未审和尚鼻孔被什么人穿师云莫谤佛果好师乃云千圣顶𩕳上可容剎海衲僧命脉中不许真机更通一线路以佛现祖从祖证佛印印无差机机圆证灵上拈华示众建立此箇宗风金色头陀曾承妙旨以至西天四七此土二三自曹溪散席已来数百年间列剎相望各各握灵蛇珠人人抱荆山璧有照有用有权有实提振向上宗风传持正法眼藏要且百川异流同归大海千重百匝无出一源所以道西天二十八祖也恁么唐土六祖也恁么天下列剎相望诸老宿也恁么山僧也恁么且道恁么事作么生商量还提掇得出么还缁素得明么山僧不惜两茎眉毛与诸人点破遂拈拄杖云还见么三世诸佛历代祖师天下老和尚尽在拄杖头上放大光明现权现实现机现境列五位君臣开三玄宗要机境相投箭锋相拄一字三句同源圆相境致殊别若也于此委悉百草头上罢却平生事根株亦不留闻清声外句莫向句中求傥或末然山僧不免又拕泥涉水也达磨不来东土二祖不往西天人人壁立万仞箇箇常光现前卓拄杖一下下座莲华会上堂僧问菡萏丛中选佛场法筵大启一炉香灵山万古拈华事今日凭师为举扬师云不是苦心人不知进云恁么则法法已随诸法住分明露出白莲机师云即今觌面已相呈进云妙性海中为雨露菩提场里起清风师云犹落第二头进云学人只如此师意又如何师云顶门三千脑后八百师乃云毘婆尸已前千华现瑞天中天正地优昙呈祥直得遍界不曾藏通身无影像现大莲华王周匝千华座一叶一释迦一须一弥勒尘尘尔剎剎尔处处尔念念尔一尘举大地收一华开世界起可谓殊胜中最殊胜奇特中倍奇特感慈塔前凝瑞气罗汉洞边显真容法会俨然人天普集到这里合谈何事说玄说妙得么说佛说祖得么举古举今得么显作显用得么尽是从前已后大宗师拈出了也即今不如总不动着只呈一箇现成公案若也荐得人人心华发明处处照十方剎正当恁么时推功师本一句作么生道还委悉么万方有庆归明圣愿见黄河百度清乔贵妃娘子请为法真和尚病起上堂师云鹫峯单提向上机千灵不谋而会合少室密传正法眼万象不融而圆通契印相投缘因相入神功如天地之覆载妙智若日月之照临沙界等平略无向背有大解脱士证大解脱道辟大解脱门示大解脱事现古人攒簇不得底病直教千圣觅起处不见诸佛众生皆有是病诸佛若病即非众生众生若病即非诸佛是故以众生病故示有此疾由兹王舍城人各各禀顶上光悉来问病而是大士随求显示令其万仞壁立以至众生病尽大解脱士亦安既安之后有大檀越作大法施建大法幢演大法义雨大法雨一一交罗重重无尽正当恁么时应时应节一句作么生道还委悉么灵苗增秀气瑞草发祥光复成一偈示病维摩元不病问疾文殊初不来建大法幢启大施顿令千眼一时开乔贵妃设千佛会上堂云千华显瑞应万善积灵台广辟解脱门大开无价藏举扬正法眼表示千佛因直得遍界绝笼罗当阳无取舍透声透色亘古亘今有具大信根修菩萨行发难思愿力启清净庄严建大道场具列珍羞一香一华一茶一果同法性等太虚尘尘剎剎千佛放光如理如事十方普应所以道大匠无绳墨良材无曲直红轮烁太虚遍界皆辉赫一华开一佛出世一尘举一佛成道主伴交参森罗显焕集无涯福禄祝睿算无疆正当恁么时作么生道室内千灯相照耀天边宝月更清圆郓国大王请上堂僧问如何是第一句师云岂容声相从君见进云半夜碧云笼古殿天明海岸迸金乌师云肘臂有符人共看进云如何是第二句师云真金须向炉中煅进云倒骑铁马上须弥踏断曹溪流水声师云正在半途间进云如何是第三句师云出草入草要求人进云妙喜剎中为雨露无明山上起云雷师云分明垂手处子细好生观师乃云至理自调然千华曾现瑞无在无不在十方即目前若是利根上智一举便解承当既能截断众流可以超今冠古以如是智以如是力以如是心以如是愿明同杲日宽若太虚所以道譬如虚空体非群相而不拒彼诸相发辉又道若人欲了知三世一切佛应观法界性一切唯心造盖此清净本元离去离来离声离色若以真实正见契寂如如虽二六时中不思不量无作无为至于动静语默觉梦之间无不皆是本地风光本来面目现诸祥瑞现诸奇特皆是从无量无边劫海薰习种智从清净微妙根智如是应现正当恁么时如何无相光中千佛现一道清虚亘古今复举释迦老子灵山会上说大般若舍利弗于佛前问须菩提梦中说六波罗蜜与觉时是同是别须菩提云此义幽深吾不能说此会中有弥勒大士次补佛处可往问之弥勒云谁为弥勒谁是弥勒者师拈云还委悉么一句当机万缘寝削更听一颂梦中说法觉无殊妙用神通不出渠谁是谁名总弥勒祥光起处现心珠本然居士请上堂云寸丝不挂犹有赤骨律在万里无片云处犹有青天在若乃不尽去未免者也周由直饶一切坐断已落佛祖圈缋到这里作么生举扬作么生提持虽然如是从上来有箇现成公案不免提持去也古者道吾有大病非世所医僧后问曹山未审是什么病山云攒簇不得底病僧云未审一切众生还有此病也无山云众生若病即非众生僧云只如和尚还有么山云正觅起处不得大众此病即非世所医须要本分作家以金刚锥与他顶上一札正觅起处不得也与一服直教祖病佛病玄妙之病机缘境界悉洒洒落落脱然解脱不住解脱机到这里罗笼不肯住唿唤不回头古圣不安排至今无处所只这无处所早是处所了也直须千峯万峯那边承当得去好等闲拈一机举一句尽与人抽钉拔楔解黏去缚更说什么直指人心更觅什么见性成佛正富恁么时如何不假铁毫力碎佛祖窠窟少保张丞相忌日请上堂僧问维摩大士去何从千古令人望莫穷不二法门今正问夜来明月上高峯只如维摩一默意旨如何师云逼塞虚空进云恁么则当阳无向背觌体露全机师云无尔插觜处进云争奈前三三后三三师云也是巩县茶瓶进云只如文殊道我于一切处无言无说与他一默是同是别师云落在第二头进云争奈斩钉截铁师云横按镆鎁进云只如无尽居士与和尚平昔道契相知且道即今何在师云为尔说了也进云学人今日小出大遇师云尔将什么报恩进云万古碧潭空界月师云闲言语师乃云大众握佛祖钳鎚控作家炉鞴烹煅古今验证衲僧唯用向上一机金刚王宝剑临济祖师传黄檗马祖此箇机要向大河之北独振正宗一喝分宾主照用一时行坐断天下人舌头奔走四海云水以至乃子乃孙传此正见用此真机若非大解脱人安能当阳证验忆昔无尽大居士生平以此箇事为务遍寰海宗师无不咨参到兜率山下逢见老衲论末后句始得脱体全真言解道理一时脱却遂作偈云鼓寂钟停托钵回巖头一拶语如雷果然只得三年活莫是遭他授记来铿金戞玉虎骤龙骧不妨具大机得大用以此正印印天下丛林善知识山僧昔在湖北相见与伊电卷星驰一言契证表里一如居士功业书于竹帛遗德在于生民后来当此之日撒手那边行止且道无尽居士向什么处去还委悉么大千沙界诸佛土剎剎尘尘现胜身复云盛德在生民四方共钦仰三教大宗师秤头有铢两七十九岁佛齐年是日霜风亘霄壤一声振忽雷前星堕云帐麒麟掣断黄金锁一跃直归梵天上万载千秋着遗想上堂一二三四五六七今朝此月当初一昨宵大火还西流金风动地声萧瑟声萧瑟圆通门大启便请直截入还委悉么有念尽为烦恼锁无心端是水晶宫月旦上堂云本来无形段那复有唇觜特地广称扬替他诸道理且道他是谁参上堂云月生一室生白月生二产灵异月生三万回憨格外无踪迹风前强指南头头无向背一一绝廉纤拈华特地生风草令人长笑老瞿昙李典御作年斋上堂云大众如来涅槃心菩萨大解脱祖师正法眼衲子金刚鎚有照有用有权有实有纵有擒有杀有活尚在向上关捩子上是箇人向箇里出没向箇里拈提终未能全机剔脱若也全机剔脱去变大地作黄金搅长河为酥酪改禾茎为粟柄易短寿作长年不为分外何故提向上纲宗用作家鼻孔回岁旦于今朝用庆年于此日正当恁么时如何万人丛里插高标锦上铺华转光彩冬朔上堂云日日日噼箭急朝朝暮暮转沧溟箇是人间好消息力㘞叱更须高着眼免使头虚白郑太师请上堂僧问万机休罢时如何师云坐断毘卢顶进云可谓风前一句超调御拟问如何历劫迷师云只得拱手赞叹师乃云灵光未兆万汇含太虚一气既彰华开世界起过去诸佛现在诸佛未来诸佛皆同箇中出现若天若人若群生无不从是中流出以一处明百处千处光辉一机转千机万机历落所以道净法界身本无出没大悲愿力示现受生然而此悲此愿此力若是宿禀灵根具超脱种智则才生下时已作师子吼已具大神通至于若行若住若坐若卧或放行或把住无不皆从诸圣顶𩕳上纵横十字乃至享福享寿享富贵多子孙悉承渠侬威力正当恁么时一句作么生道重重彰瑞气一一涌金莲复颂云威音已前灵苗秀到今光彩转新鲜万卉芬芳风景丽寿山高到大椿年大内庆国夫人请上堂僧问空劫中还有佛法也无师云逼塞虚空僧云未审学人向什么处安身立命师云蹉过也僧云和尚唤什么作虚空师云阇黎问从何来僧云三际断时凡圣尽十身圆处剎尘空师云争奈尔踏不着师乃云处处真无回互尘尘尔有鑑觉万象以不见而见万法以不闻而闻不见见其见逼塞虚空不闻闻其闻包含万有离却见不见闻不闻别有一段奇特事要须是箇大解脱机大解脱用然后方能历落起处全真岂不见僧问云门如何是尘尘三昧门云钵里饭桶里水又僧问如何是诸佛出身处门云东山水上行一等是箇时节朴实头处直是朴实头孤危峭峻处直是孤危峭峻正当恁么时将箇什么提持将箇什么眼目辨别还委悉么试玉须经火求珠不离泥复颂云此心含法界明契本来人千祥如雾集万善若云臻大悲生辰郓国大王请上堂僧问闻声悟道见色明心尽大地是色那箇是心师云观世音菩萨来也进云可谓掬水月在手弄华香满衣师云为什么却是馒头进云只如云门什么道意作么生师云重引重退轻引轻退进云毕竟水朝沧海去到头云自觅山归师云也须是顶门上具观音眼始得师乃云当年此日大悲生千臂庄严千眼明世出世间殊胜事神通无不总圆成恁么去步步踏佛阶梯恁么来处处现身现土于六根得深圆通于解脱得普门智所以无剎不现无处不真或为宝公十二面或作达磨传心印或向泗洲运神通或向香山发妙身周旋往返或证三真实得二殊胜四不思义十四无畏三十二应向娑婆世界独有大缘说无说无穷妙呪现无身宝王妙身随类示悲应机赴感求饶益得饶益应求男女得男女应求如意得如意应此犹是观世音方便之力敢问大众作么生是观世音谛当之处不见一法即如来方得名为观自在十月一日上堂云无边剎海廓同太虚昨宵秋尽今日冬初曾无变易岂有亲疎直下歇去苏噜苏噜上堂云我我我渠渠渠千圣顶𩕳乃𦼯庐不是心不是物一口吞尽三世佛浮幢王香水海拈起掷向他方外净裸裸赤洒洒万象森罗无缝罅平怀的实镇巍然饥来喫饭困来眠大礼令节上堂七日来复各归至尽之本一阳生起聿见天地之心彻底辟重玄当阳阐正眼直得万国共庆四海同欢福聚一人位隆无极有箇奇特应时应节因缘举似大众还委悉么皇帝有勅大赦天下今上皇帝在藩邸时请陞座僧问一月在天影含众水一佛出世各坐一华只如佛未出世时如何师云风飒飒地进云恁么则雾起龙吟风生虎啸师云犹较些子进云佛出世后如何师云遍界不曾藏进云但存心地无诸恶刀剑丛中也立身师云铁石身心报国恩进云古今无异路达者共同途师云要得瞻之仰之大家赞叹师乃云金刚心真华藏界阔一佛出世千界拥卫一华开敷万华周匝现殊胜因作奇特事可以保安家国可以入圣超凡唯仗不思议神通难思微妙作用车不横推理不曲断岂不见昔日波斯匿王问释迦老子圣义谛中还有世俗谛否若言其有智不应一若言其无智不应二一二之义其事云何释迦老子道大王汝于龙光王佛时曾问此义吾今无说汝亦无闻无说无闻是真圣义谛是名一理二义一二之义其事如是释迦老子顶𩕳放光肘下悬符于百千万亿境界中提起当阳一着诸人还证据得么若证据得按头获勅如证据不得伏听处分正当恁么时如何放开一线道触处现神通复举昔日有一王者往见西天祖师既相见已遂命祖师说法祖师云大王来时好道去如来时师拈云佛法即是世法世法即是佛法以真道而行风行草偃山僧有箇小颂至简至易最尊最贵往还千圣顶𩕳头世出世间不思议弹指圆成八万门一超直入如来地莘王请陞座僧问普光明殿在人间凡圣交罗绝往还若向一尘觑得见舒光照处奉慈颜正当恁么时毘卢遮那在什么处师云在尔顶𩕳上进云学人为什么撞不着师云只为尔不是铜头铁额进云大小天宁和尚语脉里转却师云大小禅客随人脚跟走进云须知同途不同辙师云也不是这箇道理进云天共白云晓水和明月流师云虾跳不出斗进云昔日赵州端居丈室侍者报云大王来也州云大王万福此理如何师云顶𩕳金刚眼放光进云虽然入草求人争奈拕泥带水师云莫谤赵州好进云忽然莘国大王今日亲临又且如何师云八字打开说法了也师乃云大众以佛见佛无异见以法说法无别说佛法闻见总现成当阳直下全超越当阳一着非佛非法非见非说非有非无非异非如宽若太虚明如杲日所以三世如来于此示生于此修行于此悟道于此成佛全不由他独承渠力即如今千圣顶𩕳上拈出了也不以眼见不以耳闻不以口宣不以心知正当恁么时须是箇人始得所以道大人具大见大智得大用举一明三告往知来正当恁么时不涉夤缘一句作么生道还委悉么楚泽蓂开五百岁蟠桃暗长一千年复颂云一尘才举一剎现一华开时一佛生克证金刚得长寿六根昼夜放光明济王请陞座以无漏根作奇特事以解脱智种金刚缘不于他处现身长在顶门独露非心非佛非异非如等闲拈一茎草作丈六金身等闲说一句可以当金刚宝剑人人皆禀此用各各悉禀此心若能返照回光便是毘卢正体岂不见波斯匿王问释迦老子云我昔未承佛诲见迦栴延咸言此身死后断灭我虽值佛心犹狐疑此身念念迁变不知有不变者于是释迦世尊谓波斯匿王言尔虽知迁变不停还知身中有不变者否王合掌白佛云我实不知佛言大王汝年几岁时见恒河水王言我生三岁时见佛言如今云何王云经今六十二年见与三岁时无异佛言大王汝面虽皱皱者为变而此见精性未曾变变者受灭不变者元无生灭释迦老子向千圣顶𩕳万仞峯头指出金刚性不变不易湛寂凝然堂堂显露由是波斯匿王识其本心敢问大众只如今一切人皆见山僧陞堂且道此见从何而得与威音已前空劫那畔是同是别若见得无异无别则见现前正当恁么时一句作么生道觌面击开无尽藏头头涌出夜明珠复云济国大王具大根器有上乘种性生为帝子身极贵荣不忘诸佛付嘱知有此大因缘垂神教典深识果因凡所施为心源洞照所以此之作善因缘行阴隲保其富贵长久福禄弥隆有福修福若大海之衲众流唯利根种智之人具如是作用只此便是普光殿无相身为卢舍那万行因华圆果海福源洪注溢天河圆悟佛果禅师语录卷第五圆悟佛果禅师语录圆悟佛果禅师语录卷第六宋平江府虎丘山门人绍隆等编上堂六东京天宁寺语王贵妃请上堂僧问如天普盖长见日月光辉似地普擎万古山河水固正当恁么时承谁恩力师云千华丛里一华春进云可谓野老既知尧舜力歌谣此日乐升平师云也须知此恩始得进云谁人不瞻仰师云速礼三拜师乃云突出难辨只眨得眼闪电提持衲僧无凑泊处放一线道转见謷讹不落阶梯犹形唇吻到这里如何即是车不横推埋不曲断千华现相万古一春处处显奇特头头彰殊胜莫是新年头佛法么要且挨旁他不得莫是向上提持么要且议论他不出莫是应机境一时比今时么未免拕泥涉水莫是一笔句下壁立万仞么要且望空启告所谓法随法行法幢随处建立遇奇人则拈出逢奇机则提持且一人光隆万劫次辟九有悉仰威光一言一句示机示境一出一没一拶一挨悉是大解脱中流出且道毕竟承箇什么便得恁么奇特若知有去不假形言其或未然露箇消息去也净智庄严功德聚祝融峯顶万年松复成颂曰大道虚玄天地先昆虫草木悉陶埏神功已极三千界睿算仍过亿万年众道友为李道山披剃上堂云顶门阐金刚正眼始辨大机杀人不眨眼底汉立地成佛方明大用直得如此犹只是吾门建法幢立宗旨趣向在且向上还有事也无若知有向上事去设使尽干坤大地草木丛林一一现千百亿释迦身不消一揑至于倾悬河辩用崄崖机尽四圣六凡一时轩豁提得将来不消一拶且道据箇什么便恁么所谓大人具大见大智得大用向无明窟子里便放无量宝光向众生境界中便作不思议事如丹霞相似才方举起便知落处更不涉唇吻更不落言诠始似过他一箇聱头便乃十分领略只如未刬草时在什么处既要刬草与说戒两手掩耳又落在什么处过量人有过量事只如当机一句作么生道数声清磬是非外一箇闲人天地间复颂云丹霞刬草烧木佛宫使舍缘吹布毛惊群敌胜真师子一钓须连十二鳌知省太尉请上堂一句当阳显赫遍界已绝罗笼不从诸佛心髓中流亦非干坤未生时立只如今凛凛孤危澄澄绝照若是具超方眼有格外机未彰文彩已前已是十分勘破及乎彰言句立机境形问答作彼此直得千重百匝百匝千重和中下机一时收拾在这里还有当处证明直下解脱底么试出来通箇消息看如无威音已前活鱍鱍直至如今净裸裸复成颂云法界广包含开数忧钵昙普熏般若力万善自庄严大内贵妃请上堂云一句子出于千圣顶门一妙机发于无尽宝藏逈无依倚杳绝端倪非色非心非如非异尽虚空穷法界都卢是箇大解脱门尔诸人浩浩地于中出入还觉寒毛卓竖么若向脚跟下一念不生全体显露则净裸裸活鱍鱍要行即行要住即住要用即用要休即休不指第二头不落第二见到这里亘古亘今凝然寂照若踏着去透脱生死是甚闲事能以无漏根力建法幢立宗旨衣被一切群灵尽未来际无有穷尽正当恁么时且道承谁恩力还委悉么五蕴山头无相佛放光动地廓周沙颂云一心无住着遍界法王家崇成无漏福端坐宝莲华坦然居士为贡沙弥作斋上堂僧问达磨未传心地印释迦未解髻中珠有人若问西来意还有西来意也无师云庭前石狮子进云若然者历劫坦然无异色唿为心印早虚言师云一点也入不得进云争奈今古应无坠分明在目前师云尔试举目前底看进云一点也瞒和尚不得师云争奈大众何师云举步越东胜身退身入西瞿耶回首望北欝单捻拳触南阎浮净地里看是箇没量大人以正眼观来犹是麻滓麴末须知四维上下无边香水海不可说浮幢王剎揑为微尘一一尘中现无边身说无量法犹只是顺机应教看孔儱着楔而况提向上钳鎚用作家炉鞴便是遍界德山有棒无下手处遍界临济有喝无启口处遍界金色头陀有定力无容身处正当恁么时蓦然有箇承当得担荷得趣向得行履得且道向什么处着渠山僧有箇着处拟待说又恐成露布拟不说又却孤负当机说与不说一时拈却最后一句放开话会去也长松下明窓内玉殿珠楼未为对衲被蒙头万事休此时山僧都不会还委悉么天台华顶秀南岳石桥高昨夜磨盘生八角惊将露柱笑咍咍引得门前石狮子倒缘萝壁上天台退院上堂建大厦非一木之能济巨川非一人之力而况长空绝迹大道体宽了之由人断之在己或出或处或语或默虎穴魔宫秽邦净土林山城市荆棘丛中若能着着有出身之机处处有超情之见无可不可把定也祖佛不能窥放行也同生复同死且道放行为人好把定为人好还委悉么披蓑侧立千峯外引水浇蔬五老前幻躯将逼纵心年懒汨尘劳久世间凭仗护身箇符子强扶衰疾且归山住金山龙游语录师在高邮干明受勅拈起示众云见么拈时十日并照举处千界光辉九重天上降来宰辅手中亲付更不敢囊藏被盖请僧正一为敷宣次拈疏云毫端宝剎阃外威权有卷有舒有照有用字字珠回玉转一一草偃风行虽然文彩已彰更请重新拈出指法座云竿木随身逢场作戏须弥灯王只今见在目前更不须作礼还信得及么千圣不传微妙诀妙峯孤顶有人行陞座云正令已行十方同应献华借水全借傍人还有共相证明底么僧问唱罢御楼一曲高陞浮玉孤峯未过扬子江如何道得接手句师云风不来树不动进云只这里何异妙峯顶师云吹毛宝剑当头截进云忽若德云比丘出来道箇隔和尚如何转身师云也则摸索不着进云争奈处处无回互头头不让机师云七日何曾得见来进云设使亲见也只是山上底师云苦屈之词最难吐进云学人苦也通消息只恐扬子江水逆流去师云三十棒且待别时师云大道无背面真机有卷舒撮大地如陶家轮运大千向针锋上犹未是寰中正令阃外全威所以万国仰瞻同归舜日灵光一道共照皇家重兴佛祖道场追还普天宝所正令全提主宾同用山僧今日得奉一人圣诏傍资宰辅威权共建法幢竖立宗旨扬子江心滔天辊浪妙峯孤顶舒卷闲云是处着眼不前顶𩕳正令全现若是箇同得同用同杀同活底共一眼见共一耳闻同一口宣同一音演更无异缘亦无异见说什么九十六种二十五有正要当头辨取一时列在下风且如今日应时应节事作么生道一句逈超今古格万年仰祝圣明天陞座僧问远辞帝阙已届南徐不涉程途请师垂示师云到此已六日进云竹密不妨流水过山高岂碍白云飞师云犹涉唇吻在进云不涉唇吻请师道师云高高处有余进云衲僧家入林不动草入水不动波且以何为证师云犹较些子进云只许老胡知不许老胡会师云且莫诈明头师乃云三十年前曾到此如今楼阁碧参差善财参处真消息谁识德云闲古锥还有识得底么未渡瓜洲时有一句子已与诸人道了也若以心思若以意识若以眼见若以耳闻则沼交涉直得七佛已前威音那畔荐得犹是话会在若委悉得更不用如之若何便请丹霄独步苟或未然不免落第二义门去也江心一峯楼台相映水面双塔金碧交辉诚圣帝福田乃禅林上剎为琳宫为佛宇为净土为秽邦建立法幢弘荷祖道若非今上皇帝睿圣文明深信此道安能首降诏书复此宝坊以为福地如今所以与诸人向此古道场中各得相见既到这里直须念德修德知恩报恩若也如此则佛法付嘱有在正当恁么时一句作么生道银山铁壁无回互草偃风行得自由开堂判府延康度疏与师师接了云断尽现成公案掷地金声发明古剎家风耀天光彩出自大手笔显示最上乘正欲四海普闻便请僧正宣过指法座云须弥灯王如来见居此座放大光明说法了也还闻么苟或未闻既尔当炉不避火更须拨转上头关遂陞座拈香云此一瓣香奉为今上皇帝祝严圣寿恭愿文明齐二曜睿算等干坤夺少康复禹迹之功成宣光兴汉室之业万邦归圣化八表偃干戈此一瓣香奉为判府安抚延康通判学士合郡文武官僚伏愿位隆磐石功济维城居方面则鲁卫晋齐陟巖廊则皐夔稷此一瓣香佛眼也觑不见江淮十载受尽辛懃一旦白云打破漆桶六处忝领大剎七回拈出此香奉为蕲州五祖山真慧禅院第十二代演禅师以酬法乳遂歛衣陞座焦山和尚白槌云法筵龙象众当观第一义师乃云适来未陞此座第一义已自现成如今槌下分疎知他是第几义也还有打成一片解观得底么试出来对众举看僧问目视云汉德云不下妙高峯至化难逃金山且通一线路报恩一句请和尚道师云万年长祝圣明君进云可谓帝力丘山重君恩宇宙宽师云愈令心似铁进云金枝永茂千年秀玉叶长芳万古春师云又得阇黎共证明进云昔日裴相公入寺石霜借笏垂慈今日台旆亲临未审如何相见师云只了箇见成公案进云瑞气直从天上降祥云元自日边来师云高着眼进云只如和尚六处开堂为人说法还有人相肯也无师云一时不肯进云为什么不肯师云独许师乃云大道绝中边至真离言说诸佛莫能提祖师莫能传透声透色绝遮栏盖地盖天无向背岂止棒头取证喝下承当直饶千眼顿开未免依草附木到这里要须是针札不入风吹不倒把断要津不通凡圣底始得是故灵山会上广额屠儿放下屠刀云我是千佛一数大集会中大力魔王云待一切众生尽皆成佛了然后发菩提心岂不是龙象蹴踏师子嚬呻敌胜惊群蕴大丈夫意气始可承当担荷所以道杀人不眨眼底立地成佛立地成佛底杀人不眨眼还他过量人持提过量智发明过量机展演过量用正当恁么时向过量境界中作么生道还知么仰祝圣君无量寿河清海晏乐升平上堂云大众赤肉团上人人古佛家风毘卢顶门处处祖师巴鼻拈一机千机万机通透用一句千句万句流通不假他人全彰己用若也人人恁么返照则亘古亘今凝然寂照一段光明非中非外非色非心行棒也打他不着行喝也喝他不得直得净裸裸赤洒洒是箇无生法忍不退转轮截断两头归家稳坐正当恁么时不须他处觅只此是西方秦鲁国大长公主降香请陞座拈香云此一瓣香奉为秦鲁国大长公主令辰修设祝严今上皇帝圣寿无疆师乃云天高无极无极有尊地厚无垠无垠有主镜万象方寸怀六合胸中发大机显大用是故乃祖乃佛或拈华或面壁或行棒或行喝或词辩纵横或寂寥无说周旋往返只明此箇无为宗旨所以人人分上各各壁立万仞无一丝毫移易亏欠岂不见道譬如帝力不弃一民不谓不知而不容不谓知之而含育到箇里启无为之化行不言之教各各顶天履地饮泉水贵地脉正当恁么时还委悉么一穗宝香天上降金轮皇亿万斯年钱二学士请陞座云透生死关出有无见脱佛祖机超格则量须是利根上智一闻千悟直下承当始得撒手那边更无余事所以道几回生几回死达者悠悠无定止自从顿悟了无生于诸荣辱何忧喜诸人还识无生么劫火洞然毫末尽青山依旧白云中陞座云盖天盖地触处逢渠亘古亘今全彰正体法无异相不落生灭时无异缘不涉春秋所以道处生死流骊珠独耀于沧海踞涅槃岸桂轮孤朗于碧天如是则人人脚跟下辉腾今古逈绝见知六处惹绊不住三界收摄不得唯当阳直截承当便见透脱分晓正当恁么时如何天上有星皆拱北人间无水不朝东上堂云法身无相应机现形法眼无瑕随照鑑物安排不得处是天真佛受用不及处乃向上机若能上绝攀仰下绝己躬鼻孔摩触家风髑髅常千世界则一为无量无量为一小中现大大中现小更讨甚么生死去来地水火风声香味触都卢是箇真实人体还有人向箇里承当得么识取摩尼无价珠当来受用无穷极黄运使请上堂云大众一句截流铁壁银山莫凑泊万缘俱透照地照天绝罗笼明明无覆藏历历非照用三世诸佛出兴唯此一事历代祖师传持亦此一心所以般若如大火聚般若如无尽藏般若如泛海舟檝般若如照夜明灯若向下委曲提持则敲床竖拂瞬目扬眉或语或默说有说无若向上提掇如击石火似闪电光有时行棒有时行喝有时箭锋相拄有时佛眼觑不见虽然如是犹有向上向下忽遇其中人却没许多般事只是见成所以道山是山水是水天是天地是地不移易一丝毫正当恁么时还委悉么万邦有道归皇化偃息干戈乐太平郑龙学请上堂云相逢不拈出举意便知有且道此意作么生举知有箇什么若论佛论祖论玄论妙论机论境论棒论喝尽是末边事上头还着得么若着得去尽十方世界香水海向一毫头上见得物物头头初无变易若向一毫端蹉过设使用得七穿八穴亦没交涉只如有交涉一句尔作么生道吃嘹舌头三千里壶中日月自分明吕左丞请上堂云一句语全规矩应出毘卢印一种机截众流透过祖师关若是明眼人已透过三千里其或尚留观听犹滞皮肤未免向第二义门重话会去也所以道知幻即离不作方便离幻即觉亦无渐次释迦老子三世诸佛心髓一时顿现便恁么承当全心即佛全佛即心心佛无二更疑箇什么正当恁么时作么生道千古万古黑漫漫填沟塞壑无人会上堂云灵山话月语密难藏曹溪指月心真莫测倒却门前剎竿着已落第二头金刚阶下蹲神龟火里走犹落第三首只如未有佛祖已前还有恁么时节么到这里不论懵底唯是俊流还委悉么巨浪涌千寻澄波不离水耿左丞请上堂云无佛世界是般若光百千圣贤是般若用金刚正体是般若根摧魔城垒是般若力有如是自在威神得如是解脱知见用一丝毫千里万里尽光辉拈一丝毫无边世界无变易全体承当如如不动所以乃佛乃祖提持此事令一切人各各于根脚下洞明正见得其光显其用证其根获其力正当恁么时如何天上有星皆拱北人间无水不朝东陈大夫请上堂云有句无句初无两端如藤倚树打作一片树倒藤枯忍俊韩獹呵呵大笑金毛师子若是铁眼铜睛当阳觑透便可以把断要津不通凡圣终不向他语言里作窠窟机境上受罗笼所以道言无展事语不投机承言者丧滞句者迷不落语言不立机关布漫天网打冲浪鱼垂万里钩驻千里乌骓也须还他大达之士始得所以赵州勘破处为方便玄沙蹉过处验作家雪峯辊毬云门顾鑑睦州见成俱胝一指如生铁铸就通上彻下只要箇本分人忽若总不恁么又作么生委悉么了取平常心是道饥来喫饭困来眠复颂云即心即佛开心印非佛非心蹈大方当处分身千百亿普光明殿放毫光赵观察请上堂僧问有一句子从上千圣不曾道着未审唤作什么句师云尔那里得这消息来僧云他千圣也不曾恁么道师云莫谤他千圣好僧云宁可截舌不犯国讳师云拶破面门犹自不知僧云未审千圣密祝用那一句师云用鼻孔上一句僧云此一句还该一切也无师云阇黎不空缺师乃云当阳直截不昧时机答去问来全彰奥旨直得千古万古只如今前佛后佛无别道宽廓无外大千沙界箇中藏寂寥非内香水海里浮幢剎若能无彼无此非色非心直下坐断要津不通凡圣则古释迦不先新弥勒不后只如今人人顶门上放大宝光壁立千仞显一切妙用神通挺单提不思议力正当恁么时一句作么生道一一山河无障碍重重楼阁应时开住南康军云居真如禅院师于建炎丁未岁十一月初六日在镇江浮玉山受札子召赴行朝至十七日朝见登对移刻奉勅住云居次日勅下时两府并禁从就雍熙寺请师陞座祇受勅文师拈勅示众云九重城里亲宣赐一道神光烁太虚胜义谛中真胜义千华丛里绽芙蕖一举便知多少省力苟或未然更请宣过指法座云借雍熙宝座提杨岐金圈直下现成分明荐取还委悉么金刚正体露堂堂举足无非大道场突立毘卢顶𩕳上更于何处礼灯王看看便陞座拈香云虚空世界未分超然馥郁华藏圆融已现特地氤氲戒定慧解脱知见所薰百千亿无量殊胜所集爇向炉中上祝今上皇帝圣寿万岁伏愿道德迈昔五帝威灵超前百王圣寿等南山萝图齐北极二圣早还玉驾万国俱贺昇平永息干戈四民乐业次拈香云左仆射相公两府台佐合朝百辟今日临筵洪儒硕学诸多勋贵伏愿为霖为两为檝为舟补衰乃仲山和羹即傅说僧问杨子江心停棹天子相招云居峯顶把关佛祖不让未离王舍城时如何师云坐断天下人舌头进云不必觉城东畔五众已臻文殊善财如何分辨师云一状领处进云恁么则皇天无亲唯德是辅师云更莫别商量进云只如舜日重明祖灯增照知恩报恩又作么生师云一句了然超百亿万年长祝圣明君进云慇懃愿祝南山寿一炷清香满石楼师云已在言前进云未审祖令当行如何流布师云点进云欲传陆凯江南信折得东风第一枝师云遍界不曾藏僧问明镜当台时如何师云谁不照见进云万像历然了无回互师云尽尔神通向什么处去进云也知和尚在里许师云始末一时收进云只如教中道圆悟如来无上知见未审禅师与佛相去多少师云不隔一丝毫进云高高峯顶立深深海底行师云棒打石人头𥗋𥗋论实事僧礼拜师乃云提金刚正眼阐向上宗乘报不报之恩能难能之事运临济金刚王宝剑喝下全彰用德山山形杖子觌面分付是则全是见则全见不落凡圣阶梯直下顿彰已见既遇明眼作证又逢圣世昌时不敢被盖囊藏直下分明举似遂拈拄杖示众云岂不见僧辞归宗宗问什么处去僧云诸方参五味禅去宗云我此间只有一味禅僧云如何是和尚一味禅宗便打黄檗闻之云马大师出八十四人善知识问着一箇箇疴辘辘地只有归宗犹较些子师云归宗和尚束虚空为箇杖子向千圣顶𩕳上全提镕瓶盘钗钏作一金搅酥酪醍醐为一味若不得黄檗明辨端倪洎险劳而无功虽然如是有条攀条无条攀例今日对诸人面前分明拈出还相委悉么朝击三千暮八百煅烹佛祖只凭伊复举黄檗和尚示众云汝等诸人尽是不着便底恁么作略何处有今日也还知大唐国里无禅师么僧云只如诸方匡徒领众又作么生檗云不道无禅只是无师师云黄檗老汉能区能别能拣能择擒虎兕定龙蛇即不无要且只明得当时事殊不如彼一时此一时若是山僧即不然汝等诸人尽是英灵豪杰底恁么举止须信有奇特事还知大宋国里有禅师么且道禅师即今在什么处知今回避不及不免露箇面目去也乃云亲蒙金口赐师名优钵罗华火里生圆悟如来无上见讴歌鼓腹乐升平圆悟佛果禅师语录卷第六圆悟佛果禅师语录圆悟佛果禅师语录卷第七宋平江府虎丘山门人绍隆等编上堂七到南康军开堂于知府手中接得疏示众云见么当阳显示直截现成百匝千重七通八达一一宗师巴鼻头头向上宗乘直下承当犹较些子苟或未证却请僧正重为敷宣指法座云狻猊亲踞众宝庄严不从须弥灯王借来元是兜率内院本有既是快便难逢须教出一头地高着眼便陞座拈香云此一瓣香奉为祝严今上皇帝圣寿万岁恭愿位隆劫石寿等芥城奋宣光之中兴复大禹之旧迹次一瓣香奉为判府府判运使殿撰通判大夫阖郡尊官在筵僚寀仍愿乃忠乃孝为国为民为圣主之股肱作明时之拄石此一瓣香得处幸懃收来劫远广众中数回拈出岳面上不敢覆藏奉为蕲州五祖山真慧禅院第十二代演禅师爇向炉中以酬法乳便敷座归宗和尚白槌云法筵龙象众当观第一义师云包融万有声振大千乃佛乃祖顶门开若天若人方寸阔便恁么荐得不妨省要苟或踟蹰落在第二义门去也还有箭锋相拄底衲僧么出来相共激扬僧问宗乘一唱三藏绝诠祖令当行十方坐断报恩一句作么生道师云天长地久无余事万年长祝圣明君进云恁么则文明齐二曜睿算等干坤师云草偃风行得自由进云可谓金枝永茂千年秀玉叶联芳万古春师云阖国人证明进云古人道楖栗横担不顾人直入千峯万峯去未审阿那箇是他住处师云腾蛇缠足露布绕身进云朝看云片片暮听水潺潺师云却须截断始得进云此回不是梦真箇到庐山师云高着眼僧问古释迦不先新弥勒不后正当今日佛法委付云居千圣不借底机如何提掇师云剔起眉毛直下行进云徙上来事还有分付处也无师云分付阇黎进云争奈有句非宗旨无言绝圣凡师云还有金刚王宝剑来进云直下便是更不周由师便喝进云忽遇顶门具眼底出来道箇隔身句又作么生师云贼过后张弓进云青山不锁长飞势沧海合知来处高师云分作两段进云一举四十九师云确师乃云以祖佛为标准兴祖佛作师以人天为梯航与人天作眼忽若不倚一物孤回回峭巍巍千圣莫能知万灵没照鑑截断一切不涉廉纤把断世界不漏丝发人天众前如何剖露若向箇里上绝攀仰下绝己躬等闲如金翘鸟擘海直取龙吞似师子儿出窟妖狐绝迹当锋略露不免道箇山是山水是水僧是僧俗是俗开慈悲方便门留通途受用底忽若转山不是山水不是水僧不是僧俗不是俗到箇里还有出身处么若有出身处便可以高揖释迦不拜弥勒坐断毘卢顶不禀释迦文束虚空作拄杖也打他不得合用千万聚雷作一喝也惊他不动且道此人毕竟如何亲近只如今各各当阳不背不向不立一丝毫头解路不作一纤尘机关正当恁么时把断干坤一句作么生道鵰弓已挂狼烟息万国歌讴贺太平复云龙床角头亲赐得天上云居古道场安乐树边藏拙讷更无佛法可商量既无佛法却举箇古人公案记得神鼎山諲禅师开堂示众云山僧行脚也无正因只待向东京城里听一两本经论于古寺闲房且恁么过时不谓行到汝州叶县被一阵业风吹到首山曲彔木床上见箇老和尚当时把不住礼却他三拜直至如今悔之不得师云这老汉参到生铁铸就处穷到无丝毫解路时所以向铁壁银山处斩钉截铁若不知有向上宗乘争解与么道然虽如是检点将来二祖少林也礼三拜忽若水乳不分金鍮不辨有条攀条无条攀例山僧元丰末年为疑着箇祖师西来意十数载江表逢见大善知识便投诚咨参玄妙理性棒喝机关直是费尽工夫终无箇休歇去处及到海会遇见箇老和尚被他脑后一槌从此丧却目前机去却胸中物直至如今也分疎不下且道与古人是同是别还委悉么羚羊挂角千峯外更有羚羊在上峯入院至方丈云箇是天下丛林锻佛祖不洪炉奕世宗师烹衲子钳鎚底处所以山僧到此老老倒倒跛跛挈挈百事无能向箇里如何施设然虽如是当炉不避火还委悉么铜头铁额如龙虎看取金圈栗棘蓬上堂云耳闻不如眼见眼办不如手亲四百州天上云居今之日竹舆亲到巖峦回合林岭崔嵬白云深处见楼台恍如别造一世界到箇里亦不必穷玄说妙立境立机论性论心究理究事只如今人人分上一切坐断正当恁么时亲到一句作么生道祖佛妙玄穷彻底白云深处好安居复云赐得云居养病身半千衲子倍相亲攀萝直上青天上投老依栖安乐神四月八日留知事上堂云独掌不浪鸣独树不成林大家出只手折脚铛子颇堪任复云昔日毘蓝园里今朝古佛庙前裂转云门关捩且浴无垢金仙杓儿才把处蹉过祖师禅上堂云山僧入院得六日表里如如十方纯静只有一事说向诸人且道是什么事不得动着散干龙节上堂云渊圣皇帝君临万国北狩未还干龙节临祝严睿算山僧一句了无覆藏还委悉么佛殿里烧香结夏上堂云眼声耳色不思议百草颠头受用时表里洞然无一事端能保护腊人儿好日多同遇缘即照法随法行法幢随处建立有世界以光明为佛事有世界以音声为佛事有世界以香饭为佛事有世界以庄严为佛事有世界以寂默为佛事且道云居以何为佛事不惜眉毛为诸人拈出行住坐卧动转施为万象森罗包含内外无一法不周无一事不圆到这里着着尽是佛事则且置佛在什么处还委悉么高高峯顶无消息深深海底没踪由复云九十日光阴一撮子半千人在毫端中各各包含大千界全承渠力得雍容没筑磕绝行踪万里虽然无寸草德云不下妙高峯举悟和尚立僧上堂云只这是大似撒沙向眼中只这不是还如注水向耳里直下无事平地陷人别有机关堕坑落堑且毕竟作么生祇园屈曲流泉急鹫岭巍峨云出迟复云云居开大洪炉不止烹佛烹祖但有一切持来烈焰堆中辨取是则当处平和不是切宜退步煅出金刚眼睛直得干坤独露虽然到这田地须知向上一路还委悉么放将三圣瞎驴踢杀大雄勐虎天申饰开启上堂五月天申节真人降中天万国倾葵霍处处启法筵云居古道场共爇一炷烟龙图凤历等干坤睿算弥隆亿万年下座上堂云古者道结夏得十一日也寒山子作么生又道结夏得十一日也水牯牛作么生山僧即不然结夏得十一日也灯笼露柱作么生若透得灯笼露柱即识水牯牛若识得水牯牛即见寒山子忽若拟议老僧在尔脚底上堂僧问镜清诸方只具啐啄同时眼不具啐啄同时用如何是啐啄同时眼师云打破千年野狐窟进云如何是啐啄同时用师云掀翻骊龙领下物进云南院道作家不啐啄啐啄同时失又作么生师云随他语言走向草窠里打辊进云忽被学人掀翻禅床时如何师云我且问尔见箇什么道理僧礼拜云仁义道中放过一着师云倒退三千师乃云平旦清晨五月一吹起少林无孔笛十方沙界坦然平大地山河印印出二祖曾不往西天达磨曾不到梁国大家共贺太平歌摩诃般若波罗蜜复云孤逈逈峭巍巍面前按山子昔闻弘觉言今朝亲到此有时生层云有时霈微雨逗到大晴明依前突兀地且道是心耶是境耶为复在心内为复在心外鸳鸯绣出徒君看不把金针度与人上堂云五月五日天中节万崇千妖俱殄灭眼里拈却须弥山耳中拔出钉根楔钟馗小妹舞三台八臂那咤嚼生铁勅摄截急急如律令上堂举僧问法眼慧超咨和尚如何是佛法眼云汝是慧超师云还委悉么病遇良医饥逢王饍酱里得盐雪中送炭上堂云昨日风今日风阵阵不从他发十日雨五日雨点点不落别处大方无外大象无形尽世界撮如粟米粒总虚空乃掌中叶可以拽新罗国与占波国鬪额直得东胜身洲射箭西瞿耶尼中垛所以道髑髅常干世界鼻孔摩触家风若是未出阴界尚滞见知闻恁么说话一似鸭听雷鸣隔靴抓痒直饶脱却根尘去却机境尚余一线路在且二途不涉一句作么生道还委悉么佛殿阶前石狮子大洋海底铁崑崙散天申节上堂云天上古佛人间至尊五月下降阎浮五月君临万国奋中兴业清四海尘永固龙图长坚凤历遥瞻北阙仰祝南山一句全提当机显露还委悉么建炎天子天申节圣寿弥隆亿万年上堂僧问百丈问沩山併却咽喉唇吻作么生道山云却请和尚道此理如何师云傍观者哂进云百丈云不辞向汝道恐已后丧我儿孙为复是答他话为他说师云老婆心切进云五峯道和尚也须併却意旨如何师云一箭中红心进云百丈道无人处斫额望汝是肯他不肯他师云万人丛里夺高标进云云巖道和尚有也未又作么生师云拕泥涉水两三重进云未审云巖会了恁么道不会了恁么道师云与阇黎一般进云忽有人问和尚併却咽喉唇吻作么生道师云合取进云恁么则与云巖一般去也师云直截根源人不识忙忙业识几时休师乃云万仞悬崖撒手要须其人千钧之弩发机岂为鼷鼠云门睦州当面蹉过德山临济诳諕闾阎自余立境立机作窠作窟故是灭胡种族且独脱一句作么生道万缘迁变浑闲事五月山房冷似氷上堂僧问临济三玄验作家如何是体中玄师云迅雷霹雳更惊群进云如何是句中玄师云切忌向三寸上辨进云如何是玄中玄师云棒头有眼明如日进云如何是一印印泥师云脚跟下烂骨董地进云如何是一印印水师云没嘴浸却进云如何是一印印空师云脑后圆光万丈长进云为复一理为复二义师云且钻龟打瓦师乃云禅非意想以意想参禅则乖道绝功勋以功勋学道则失直须绝却意想唤什么作禅脚跟下廓尔无禅之禅谓之真禅如兔子怀胎绝却功勋唤什么作道顶门上照耀无道之道谓之真道似蚌含明月到箇里实际理地既明金刚正体全现然后山是山水是水僧是僧俗是俗万法枞然初无向背乃呵呵大笑云山僧恁么说话大似无梦说梦无事生事若是明眼人觑见一场败阙且离意想绝功勋一句作么生道八臂夜叉擎铁柱忿怒那咤扑帝钟上堂壁立万仞处透得闹市里可以横身闹市里透得壁立万仞处可以倒退何也根本若真正眼洞明则七穿八穴根本若不明正眼若麋麻则皮穿骨露故德山入门便棒临济入门便喝睦州见僧便道现成公案资福道隔江见剎竿便去脚跟下好与三十棒岂不是壁立万仞处透得大丈夫汉一等是踏破草鞋何不向祖佛提不起处承当天人着眼不及处担荷然后即心即佛非色非心以一重去一重以一句脱一句岂不是闹市里透得向箇里直得壁立万仞然后似鹘提鸠所以古人道垂手还同万仞崖正偏何必在安排然后与么也得不与么也得与么不与么总得似虎靠山忽若与么也不得不与么也不得与么不与么总不得如银山横路许他是具眼底向箇里双照双遮同生同死全明全暗全杀全活正与么时且作么生杖头点出金刚王铁壁银山百杂碎复云圣凡情解初无相一法真时法法真万仞崖头能撒手千峯顶上现全身上堂举古者道动是诳寂是谤动寂向上有事在老僧口门窄不能与汝说师云是则是只道得一橛若是山僧则不然语是诳默是谤语默向上有事在老僧舌头短不能与尔说还委悉么两仞金刚宝剑一对无孔铁槌上堂云十五日已前千牛拽不回十五日已后俊鹞趁不及正当十五日天平地平同明同暗大千沙界不出当处可以含吐十虚进一步超越不可说不可说香水海退一步坐断千里万里白云不进不退莫道阇黎老僧也无开口处遂举拂云正当恁么时如何有时拈在千峯顶划断天云不放高祈雨上堂僧问万里不挂片云时如何师云老僧也怪伊进云青天也须喫棒又作么生师云行遣早迟也进云未审过在什么处师云彼此住山人更不重註破进云好雨下时却不下不天晴处却天晴师云尔适来向什么处去来进云乍卷乍舒去也师云脚跟下更与一棒直得雨似盆倾进云总不与么时如何师云捩转鼻孔进云忽若应时应节又作么生师云山前禾麦熟共唱太平歌师乃云曹溪路上天高地厚少室峯前土旷人稀孤然危坐冷萧萧大野横身风飒飒眼见则瞎耳听则聋口说则哑虽然不出一毫端含吐十虚无向背既然有恁么神通具恁么作用为什么干燥燥地东海鲤鱼打一棒忙忙匝地便为霖上堂云释迦悭弥勒当八字打开无尽库拄杖子化为龙赫日光中吐云雾遍界霶雨汒注甘雨卓拄杖下座七月旦上堂一二三四五六七眼里瞳人吹筚篥七六五四三二一石人木人眼泪出七通八达举着便知尚在见闻隔鞾抓痒陜府铁牛吞嘉州大像则且置佛殿阶前狗尿天五台山上云蒸饭一句作么生道风来树影动叶落便知秋上堂云知幻即离不作方便眼里拈却须弥山离幻即觉亦无渐次耳里除却四大海不见而见钟鸣鼓响玲珑不闻而闻大地山河历落无生田地有种有收般若梯航有津有济离一切相即且致威音王已前一句作么生道云中生石笋火里出青莲解夏上堂僧问混沌未分时如何露柱怀胎此意如何师云突出难辨进云分后如何片云点太清是何宗旨师云高着眼进云未审太清还受点也无灵云为什么不对师云识法者恐进云恁么则含生不来也又不对为复是理合如此为复是难为酬对师云生铁铸就进云直得纯清绝点时如何犹是真常流注又作么生师云若能转物即同如来进云如何是真常流注似镜常明意旨如何师云也是一句合头语进云大地山河为自己灯笼露柱亦非他师云莫妄想进云浑无用去时如何师云却较些子进云向上更有事也无云打破镜来与汝相见未审意在什么处师云分付拄杖子进云陋巷不骑金色马回来却着破襕衫师云他家得自由师乃云秋光清浅秋露虚凝秋风飕飗秋色澄净乃释迦护生之功已毕实衲僧结制之法周圆若能内忘己见外了法空内外一如虚凝澄寂则全心即佛全佛即心与诸佛把手共行与祖师同得同用到箇里更说什么结更说什么解二六时中净裸裸赤洒洒终日着衣不曾挂一缕丝终日喫饭不曾咬一粒米所谓动若行云止犹谷神岂有心于彼此那有像于去来触处逢渠全机独脱正恁么时如何白云本是无心物等闲出没太虚空复云九十日功圆此日不须更验蜡人来虽然万里无寸草袋口今朝己解开上堂僧问赵州访一菴主云有么有么主竖起拳头州云水浅不是泊船处意旨如何师云据欵结案进云只如又访一菴主亦竖起掌头州却赞叹礼拜师云两重公案进云问答一般为什么肯一箇不肯一箇师云大有人到此一似撞着铁壁进云忽有人问和尚有么有么如何祇对师云噼嵴便棒进云恩大难酬师便打乃云当阳显正眼包括三千大千渠侬无舌头演出龙宫海藏现成受用触处逢原遍界家风取之左右若非同道者何能提纲烹既是恁么人须明恁么事还委悉么大地撮来粟米粒十方剎海掌中观八月一日上堂僧问不历化城便登宝所时如何师云满眼本非色满耳本非声进云亲到宝山空手回又作么生师云入荒田不拣师乃云何物高于天生天者是何物厚于地育地者是何物宽于虚空包虚空者是何物超越佛祖植佛祖者是六合之外惟道存而勿论若据本分事未道得一半还知尽大地撮来尽在诸人眉毛眼睫上化作天大将军现无边神通若也见得转凡成圣若也不见切忌踌蹰拨转上头关捩子分身百亿化无边请长芦觉禅师上堂多子塔前分半座截断众流少林端拱历九年壁立万仞奋作家炉鞴施向上钳鎚显大用大机全生全杀与一切人抽钉拔楔解黏去缚令大地人各各如狮子儿奋迅咤沙踞地返踯所以道法王法力超群生常以法财施一切久积净业称无量导众以寂故稽首夫如是则向万仞悬崖垂手敲唱俱行百尺竿头进步主宾互换正当恁么时如何龙吟长雾起虎啸乃风生复云撞着道伴交肩过一生参学事已毕今朝幸遇大导师宝华王座为拈出上堂僧问离四句绝百非请师直指西来意马大师为什么不与他说师云阇黎不妨具眼进云智藏道问取海兄去又作么生师云烂泥里有刺百丈道我到这里却不会意旨如何师云乌龟钻破壁进云马祖道藏头白海头黑又作么生师云塞外将军令进云只如三员尊宿是答他话是为他说师云一状领过进云语带玄而不露口欲谈而辞丧师云犹有这葛藤在进云忽若截断众流言诠不涉又作么生师云待我上山採拄杖进云这老和尚一点也瞒他不得师云放过一着师乃云好日多同数彩一赛锦上铺华全通内外若是知音更不话会大众三世诸佛在火焰里转大法轮墙壁瓦砾在诸人眼睛里转大法轮拄杖子在千圣顶𩕳上转大法轮只有露柱灯笼却较些子何故东行不见西行利一叶落知天下秋中秋上堂僧问黄龙三关即不问如何是杨岐栗棘蓬师云天下人吞不得进云和尚还吞得也无师云老僧是第一箇吞不得底进云既是吞不得将何为人师云终不敢孤负杨岐进云如何是金刚圈师云阇黎尽伎俩百年透不出进云忽遇箇汉出来道尽是闲言语又作么生师云一任𨁝跳进云这老和尚今日稍有些子相为师云且莫冬瓜印子师乃云秋半西风急当空月正圆萧萧木叶落湛湛露珠悬嘹唳冲云雁凄清抱树蝉头头浑漏泄切忌觅幽玄出城中退院回上堂大众幸自无一星儿事刚然平地起骨堆费尽工夫只这是步随流水却归来恁么也不得不恁么也不得恁么不恁么总不得然后没交涉正身此箇时节虽然如是他家自有通霄路嵩高南岳与天台复云八臂那咤擎铁柱翻身直入沧溟去逡巡忿怒扑帝钟过犯弥天无雪处无雪处不免依前安旧所且正当恁么时如何一文偷不得虚作没量人谢监院上堂举药山一日语云巖云与我唤沙弥来巖云和尚唤他作什么山云我有箇折脚铛子要伊提上挈下巖云恁么则与和尚共出一只手也师云道头知尾举一明三山僧有箇小颂一步阔一步一着高一着提折脚铛儿施阿伽陀药须弥土一撮沧溟水半杓快意唱巴歌过屠门大嚼上堂云大众仲冬严寒千山万山滴水滴冻成块成团冻得达磨板齿落氷得金乌嘴团圝明镜当台幽洞侧更看双凤舞孤鸾复云金毛狮子一滴乳迸散驴儿乳十斛活却死人平地上似地擎山石含玉举杲首座立僧上堂云鹘儿未出窠已有摩霄志虎子未绝乳已有食牛气况复羽翼成况复爪牙备奋迅即惊群八面清风起一条嵴梁硬以铁一条白棒掀天地相与建法幢展衲僧巴鼻上堂云不登泰山不知天之高不涉沧海不知海之阔此区中之论也若是其中人天在一粒粟中海在一毫头上浮幢王华藏界尽在眉毛眼睫间且道此箇人在什么处安身立命还委悉么无边虚空盛不受直透威音更那边上堂云三界无法霜天皎月何处求心山高水深四大本空不辨西东佛依何住干坤独露透得脱见得彻正在半途逡巡击碎铁门关拔脱无根树便见掌擎日月背负须弥引手过越一百一十城翻身独立十方华藏界到箇里也无佛也无祖不立照不立用不立权不立实不行棒不行喝正当恁么时如何凭仗阿伽陀妙药点取金刚正眼开上堂云十方同聚会本来身不昧箇箇学无为顶上用钳鎚此是选佛场深广莫能量心空及第归利剑不如锥庞居士舌拄梵天口包四海有时将一茎草作丈六金身有时将丈六金身作一茎草甚是奇特虽然要且不曾动着向上关如何是向上关铸印筑高坛韩观察请上堂大众日沈沈风飒飒万世只如今云叆叆水潺潺当处全体现黏皮着骨底未免论性论心越格超宗底便道拕泥涉水殊不知人人有坐断天下人舌头分箇箇具有金刚正眼若能未举先知未言先契则路逢达道人不将语默对到箇里似金博金如水入水便乃全凭此箇恩力去也且正恁么时如何是全提一句还委悉么知恩方解报深恩圆悟佛果禅师语录卷第七圆悟佛果禅师语录圆悟佛果禅师语录卷第八宋平江府虎丘山门人绍隆等编上堂八岁旦上堂元正启祚打开门户万物维新天地同春应时纳祐不落窠臼罄无不宜万世一时孟春犹寒伏惟首座大众起居万福乞火和烟得担泉带月归复云新年头有佛法正是土上加泥新年头无佛法又成当面蹉过到箇里佛法世法有无新旧一时拈向一边且不落夤缘一句作么生道还委悉么干坤一合地餬饼日月两轮天气毱施主舍法衣上堂云迦叶携坐鸡足峯老卢持过大庾岭如今披向宝华座孤光逈逈高峯顶且道是同是别锦衣公子贵林下道人高上堂云大众众手共淘金人人皆有得霜风袭四围天华满衣裓大赏不论功虚空长逼塞分身千百亿弥勒真弥勒复云入水须斩蛟入山须擒虎才方扑帝钟便击涂毒鼓一箭落九乌一捻千钧土诸圣和不齐腊月二十五舒禅师周祥上堂大众去年今日一语翁泥牛入海无消息今年今日铁斧老优昙钵华现筹室油云出没太虚空动静去来那有迹须信雪晴天地春金乌依旧从东出上堂大众天上月圆万像历然地下月半触途成现见不见包裹十虚尚余半闻不闻透脱圆通彻本根玉漏铜壶催不得干坤大地一枝灯一处圆融一切处无边剎海更峻层上堂云透脱祖师关不知物迁变一念可万年一条真白练千差眼底亲万化镜中现蓦要入三门等闲骑佛殿复云夜雨渍深春莓苔色染人溪边芳草碧华与柳条新气味浓于酒风光软胜絪灵云觅不得何处悟天真上堂云日面月面胡来汉现有时放行有时把断世法佛法打成一片若作一片会遇贵即贱不作一片会麦里有面复云三世诸佛不知有一一面南看北斗狸奴白牯却知有戴角擎头狮子吼四稜蹋地又团圝八角磨盘空里走拟推寻噼嵴搂拈得鼻孔失却口为问普化一头驴何似紫胡一只狗上堂云有句无句超宗越格如藤倚树银山铁壁及至树倒藤枯多少人失却鼻孔直饶收拾得来已是千里万里只如未有与么消息时还透得么风暖鸟声碎日高华影重上堂云大众久雨不晴今日晴干坤大地放光明墙壁瓦砾说佛法露柱灯笼着眼听敢问诸人作么生听得乃云亲复云释迦老子道知幻即离横身万里不作方便十分成现离幻即觉须弥倒卓亦无渐次眼中出刺忽若尽大地撮来如粟米粒大且作么生知扇子𨁝跳上三十三天且作么生觉正恁么时还委悉么十方剎海金刚座万煅炉中铁蒺藜上堂僧问日面佛月面佛意旨如何师云翻来覆去看进云金乌急玉兔速又作么生两重公案进云只如道三世诸佛六代祖师同一舌说未审同那一舌说师云便是同也截断了也进云未审将什么截师云将无舌底进云草贼大败师云点师乃云大众月生一快鹰俊鹞趁不及月生二德山临济失巴鼻月生三文殊普贤特地参忿怒那咤把须弥一擘百杂碎折脚铛子撞破无底篮儿大悲千手一只手中一只眼也提不起无言童子却解道前三三后三三还委悉么万仞峯头都放却多年破衲太𣰦毵上堂云大众傅大士道须弥芥子父芥子须弥爷山水坦然平敲氷来煮茶曾闻傅大士乃弥勒大士化身看他通箇消息不妨着实山僧今日土上加泥亦有箇颂子须弥纳芥不容易芥纳须弥匹似闲长河搅着成酥酪轻轻击透祖师关举丹霞裕长老为人入室上堂云大众摩醯首罗揭示顶门正眼摩竭陀国全提向上钳鎚壁立万仞绝承当孤光烁破四天下所以道杀人刀活人剑将错就错上古之风规亦是今时之枢要和泥合水若论杀人刀不存毫末活人剑横尸万里须知杀中有活擒纵人天活中有杀权衡佛祖直饶说得杀活倜傥分明山僧更问尔觅剑在正恁么时见么万仞悬崖垂只手高峯共唱太平歌复云赵州道赵州南石桥北观音院里有弥勒祖师留下一只履直至如今觅不得诸人要知落处么问取丹霞和尚结制上堂二千年前佛制诸方遵行为例九旬之内安闲共作鬼家活计且如何是鬼家活计猢狲入布袋复云九旬结袋口安居解脱道水乳自和同万缘无所挠栗棘蓬快吞金刚圈勐跳共透衲僧家顶𩕳上一窍上堂金色头陀衣粪扫毱多尊者运神通火星迸入新罗国大象牵藏藕窍中五月旦日上堂云铁树𩰀松石牛哮吼火云亘天长万丈金乌普照大光明直得东海鲤鱼振鬣扬鳞南国波斯呈桡舞棹文殊普贤不敢说理说事德山临济不敢行棒行喝正恁么时会么拄杖拟吞三世佛灯笼百解泻明珠复云释迦老子道若有一人发真归源十方虚空悉皆消殒五祖和尚又云一人发真归源十方虚空筑着磕着山僧即不然若有一人发真归源十方虚空锦上铺华上堂云新月如钩轻云映火山前麦熟筐里蚕缲田夫戢戢栽苗柳岸垂垂之线风调雨顺盗贼消禳我辈林下之人一饷非常庆快才作此语蓦地有箇符使出来道山前诸处五瘟行疫病太甚欲就和尚觅箇神符往前驱逐山僧遂以拄杖画一圆相与之瞥然不见逡巡却来道五瘟疫鬼已驱向他方世界去也只有一事待请益和尚此灵验神符从何处得来山僧噼嵴便打当下灭迹消声因行掉臂成箇颂子五月五日天中节赤口毒舌尽消灭五月五日五时书放下蛇头捋虎须上堂云逈无依倚超宗越格非佛非心万仞壁立桑树上着箭柳树上汁出上堂云粥足饭足饱柴饱水庐陵米价高山前麦熟走尽干坤剎海都卢是箇自己撮向眉毛眼睫间直得放光动地不是如来禅亦非第一义更说甚衲僧巴鼻争如撒手悬崖去却药忌且唱箇啰啰哩哩参上堂一二三四五六七七六五四三二一旋风车上定盘星百尺竿头吹筚栗咦复举云门一日示众云和尚子莫妄想山是山水是水僧是僧俗是俗时有僧出云学人见山是山见水是水时如何云门以手划一划云佛殿为什么从这里去师拈云似地擎山如石含玉透得过者尽在无尽藏中透不过者未免搏量只如云门以手划一划云佛殿因什么从这里去又且如何一叶落知天下秋蒋运使寄云居山三大字仍请陞座云法法圆融心心虚寂大包无外文彩已彰细入无间眼莫能观所以道万法是心光诸缘唯性晓本无迷悟人只要今日了今日便与么坐断报化佛头唤什么作心唤什么作性恁么说话已是截断诸根了也且作么生是截断诸根处放一线道通箇消息还委悉么大旱得甘雨大热得清凉复有颂云众峯盘屈屋耽耽天上泓澄雨碧潭渴骥怒猊三大字高踪千古振名蓝住南康军云居真如禅院送化主上堂云火不待日而热性相类风不待月而凉气相合独树不成林单丝不成线建大厦非一木之能济巨川非一棹之力所以道众毛成毬聚铁成斧要须内外相应宾主知容自然气类相同羽毛相似正与么时如何八万四千非凤毛三十三人入虎穴复有颂云三十余员云水客诸方分化力行持山门庶事浑依赖正是金毛奋迅时上堂云有句无句已绝誵讹非色非心直超路布到箇里有启口分也无莫道是勤上座口似匾檐设使三世诸佛历代祖师出来辩似悬河机如掣电未免亡锋结舌何故只为风头太硬然虽如此若向箇里直下承当得去如龙得水似虎靠山有丈夫志气具绝罗笼手段所以道杀人刀活人剑则这边那边向上向下有事无事佛界魔界一时坐断忽有人问未审刀剑在什么处委悉么从前汗马无人识只要重论盖代功复举僧问云门树凋叶落时如何云门云体露金风师云云门眼似流星机如掣电拈得将来不妨奇特如今忽有人问山僧树凋叶落时如何只向伊道千山云雾卷一望见前村上堂云十方同聚会箇箇学无为此是选佛场心空及第归大丈夫俱决烈志气慷慨英灵踏破化城直截承当外不见有一切境界内不见有自己上不见有诸圣下不见有凡愚净裸裸赤洒洒一念不生桶底剔脱岂不是心空到箇里还容棒喝么还容玄妙理性么还容彼我是非么直下如红炉上一点雪相似岂不是选佛场中擎头戴角虽然如此子细检点将来犹涉阶梯且不涉阶梯一句作么生道还委悉么千圣不留无朕迹万人丛里夺高标复有颂云住山只贵众和谐表里通明应整齐折脚滥儿幸无恙相凭出手共提携上堂云清秋晴色苗稼丰登四海晏清万民乐业林下之士歇意休心直下当阳坐断报化饥飡渴饮倦卧闲行无事无为得大自在当阳一句不可重宣回避不行直须漏泄还委悉么八月秋何处热复云昨夜梦登楼蓦然得箇时节因缘今朝举似大众四野逈澄澄端如坐少林云笼高岳顶月在碧波心中秋上堂云只恁么透得已是涉泥水何堪更廉纤没头又没嘴到箇里也须是箇似大死底人却活始得还委悉么棒头能取证喝下绝承当复云光景急如梭贤明争柰何千林凋败叶一雁度秋河风急砧声远山高月色多谁当此时节解唱紫芝歌退院上堂云七处住持三十载今朝方作地行仙上蒙圣主从卑愿亭毒之恩远似天见可而进知难而退权柄在手舒放非他住既无心动亦非我所以二六时中与他同得同证同出同入岂有心于彼此何有象于去来所以道欲识佛性义当观时节因缘时节若至其理自彰正当与么时还委悉么林间萧散处世外一闲人复有颂云禅月昔年曾有语山僧师范作良谋如斯标致虽清拙大丈夫儿合自由小参一住成都府天宁寺小参师示众云正令已行十方坐断千圣出来亡锋结舌虽然如是事无一向还有同生同死底衲僧么时有僧问勿谓无心便是道无心犹隔一重关如何是一重关师云十重也有进云如何是关中主师云放过一着进云作何面目师便喝师乃云只恁么早多事也如今直饶举一则语尽古今言教一时明得正是和泥合水拈一件物尽大地一时见透亦是好肉上剜疮看他从上得底人口如腊月扇直得醭生心如枯木纵逢春夏未曾变动不是强为任运如此岂要尔举古明今抛沙撒土今夜事不获已将错就错与诸人打葛藤去也还知此事么尽十方界穷虚空际无丝毫透漏是箇金刚眼睛更无外物所以寻常与兄弟道尔才观色早塞却眼才听声早塞却耳才嗅香早塞却鼻才吐气早塞咽喉才动转早塞却身才起念早塞却意六根门头净裸裸赤洒洒只是不肯回光返照看他古人于先德言下契证通箇消息也不妨亲切水潦被马祖一踏起来呵呵大笑云百千法门无量妙义只向一毫头上识得根源去岂不快哉临济在黄檗三度设问喫六十棒及至大愚面前不觉道元来黄檗佛法无多子似此得处岂不惊群诸公还曾消息么若也翻覆参详实是得箇入处始知二六时中行住坐卧动转施为一一超古越今无间无断与他从上祖佛把手共行寻常只守闲闲地不起毫发凡圣情量更有什么得失可疑生死可出似此说话可谓对诸公面前无梦说梦无事生事忽有箇忍俊不禁出来喝散大众拽下绳床痛打一顿也怪他不得然虽如是也须是实到这箇田地始得如今还有恁么人么山僧甘喫一顿且要与此人相见有么有么如无山僧今夜失利示众云祖师心印直截当机凛若剑锋明如皎日当台辉赫枞尔现前还有互相平展底么僧问世尊久默斯要及至末后为什么独召饮光密传法眼师云正是龙头蛇尾进云一点水墨两处成龙师云带累山僧进云苦瓠连根苦甜瓜彻蔕甜师云灼然进云也是乌龟喫生菜师云取性乃云欲知佛性义当观时节因缘时节若至其理自彰苟或时节未至理地未明便乃业识茫茫无本可据敢问诸公即今是什么时节莫是黄昏时节么莫是小参时节么莫是坐立俨然时节么莫是说禅说道时节么莫是万像交参时节么莫是心境一如时节么若与么儱侗且喜没交涉今夜诸公在此权立片时山僧不惜眉毛确实评论这一段时节去也只如诸人在此听山僧鼓两片皮用作时节正堕常情须知山僧不曾说一字诸人不曾闻一言诸人与山僧各各有一段大事辉腾今古逈绝知见净裸裸赤洒洒各不相知各不相到透声透色超佛越祖若能退步就已脱却情尘意想记持分别露布言诠闻见觉知是非得失直下豁然瞥地便与古佛同一知见同一语言同一手作同一体相非唯与诸圣同亦乃与历代宗师天下老和尚同下至四生六道醯鸡蠛蠓无不皆同不被前尘所惑知解所挠不畏生死不爱涅槃放旷平常随时任运动静施为无非解脱能转一切境界能使一切语言非唯诸人分上如此至于古人无不皆由此箇时节得入岂不见赵州初参南泉悟平常心是道后来有问西来意便对曰庭前柏树子以至镇州出大萝葡头我在青州作一领布衫重七斤非唯赵州德山得此时节入门便打临济得此时节入门便喝睦州得此时节便道现成公案放尔三十棒俱胝一指头上用此时节鸟窠吹布毛处见此时节以要言之古来宗师无不皆用此箇时节只如法眼曾举参同契云竺士大仙心遂云无过此语也向下中间也只是应时应节说话至最后谨白参玄人光阴莫虚度乃云住住恩大难酬设使粉骨碎身亦报此恩不得岂不是知此时节方恁么说如今若未有发明处去只虚度光阴若参得彻底分明去二六时中管取无丝毫许落虚非唯二六时中下至百千亿劫尽未来际悉不落虚只如山僧说恁么时节还得谛当也未复云梦也未曾梦见在且道还有为人处也无若善参详只这一句亦不虚设有箇山颂举似大众秋深天气爽万象共沈沈月莹池塘静风清松桧阴头头非外物一一本来心直下便荐取切莫更沈吟示众云当轩有路直下坦平惯战作家便请单刀直入有么有么良久云诸人既是藏锋山僧不免作一场独弄杂剧去也未恁么前是第二头正恁么时是第三首饷间恁么去只是随波逐浪如今且向随波逐浪处与诸人商量还盖覆得么还有一法与他为伴侣么所以道他能成就一切法能出生一切法一切诸佛依之出世一切有情因他建立六道四生以他为本只如诸人即今在此座立悉皆在他光中显现还见得他么若也见得直下无一丝发隔碍无一丝发道理更有什么见闻觉知为缘为对但恐自家不能返照所以生疑寻常不是向诸人道千言万言但只识取一言千句万句但只识取一句千法万法但只识取一法识得一万事毕透得一无阻隔直下脱却情尘意想放教身心空劳劳地于一切时遇茶喫茶遇饭喫饭天但唤作天地但唤作地露柱但唤作露柱灯笼但唤作灯笼一切亦然二六时中只么平常无一星事虽然如是若有箇无事怀在胸中亦未得自在有箇有事亦未得自在直须有事也无无事也无无二亦无犹在半途若是聊闻举着入骨入髓信得及底人闻恁么说话大似热椀鸣声寻常间说箇禅字便去河边洗耳等闲地不着便偶然道着箇佛字也须漱口三日宁可生身入地狱永劫受沈轮向镬汤鑪炭里煮煠终不肯将佛法作解会亦终不起佛见法见佛见法见尚自不起何况更起世间情想分别妄缘诸业且作么生见得此人作么生亲近得此人有具眼底么出来道看如无待三二十年后山僧换却骨头别与诸公通箇消息示众云大道本来无向背拟心凑泊已差池咤呀卓朔能哮吼即是金毛师子儿还有恁么底出众相见僧问如何是定干坤句师云唯我独尊进云横身当宇宙去也师云好与三十棒僧云便请师云许尔大胆进云是何言欤师云直待雨淋头便打乃云眹兆未分已成露布言诠才立特地乖张虽然第二义门且不是和泥合水大众还知此事么座断千差路不立一纤尘巍巍堂堂暐暐瞱瞱盖天盖地应声应色不与千圣同途不与万法为侣卷舒自在无执无拘若也见得可以向百草头上纵横声色堆里坐卧言诠莫能及比况莫能得知不可知识不可识不是心不是佛不是物不是圣不是凡不是有不是无不是是不是非不是得不是失恁么也不得不恁么也不得到这里如何称提如何举唱山僧直得口似匾檐无理可伸无词可说然虽如是官不容针私通车马放一线道有箇商量竖起拳云还见么诸佛以之出世祖师以之西来历代宗师以之接物利生天下老师以之钳键衲子其把定也干坤失色日月无光尽大地人丧身失命其放行也巖谷生光森罗显焕随长随短随有随无处处皆真头头露现且道把住好放行好三十年后逢人不得错举示众云独棹扁舟泛五湖钩头时复得嘉鱼如今四海清如镜还有金鳞上钓无负命者出众相见僧问过去佛也恁么见在佛也恁么未来佛也恁么未审和尚如何师云恁么是箇什么僧云正是恁么师云虾跳不出斗进云请和尚道出斗底句师云扁舟已过洞庭湖乃云动则影现觉则氷生不动不觉死水里平沈既动既觉未免伤锋犯手到这里且作么生举唱且作么生为人然虽如是尽法无民古者道这一片田地分付来多时也我立地待尔搆去还知落处么威音已前空劫那畔这一片田地巍然不动及乎四生浩浩万象腾腾世界迁流死生变化这一片田地亦巍然不动以至三灾劫坏毘岚风起吹散大地犹如微尘这一片田地亦巍然不动诸佛出世祖师西来正为发明这一片田地从上宗师天下老宿千方百计施设方便无不尽力提持这一片田地虽然如是终未有人解当头道着还搆得么八面坦平四方清肃万法不能盖覆千圣不敢当前若搆得去一了一切了一成一切成一见一切见一得一切得所以道一尘才举大地全收一毛头师子百亿毛头一时现但为妄情执着无透脱期甘处凡流不能径截苟或放得下无一法当情无一物附心荡荡无拘自然如水上按葫芦相似触着便转捺着便动拘牵不回惹绊不得动静语默盖天盖地明眼汉没窠臼却物为上逐物为下若论战也箇箇力在转处更有什么高低可疑是非可畏上门上户咬人火急岂不是英灵特达底汉众中还有恁么底么出来证据令人长忆李将军万里天边飞一鹗示众云道无方所明之在人法离见闻断之在智若能顿舍从来妄想执着于一念顷顿悟自心顿明自性不染诸尘不落有无自然法法成见然虽此事不可造次领会须是发大丈夫慷慨特达之志不顾危亡不拘得失存箇长久铁石身心逢境遇缘不变不异时时着眼体究不论岁月以悟为期祖师门下不比教家只要直截根源于一言下领取与诸圣同体同用大解脱任运施为无不见性至于杂乱狂慧思量分别有一丝毫斩不断则无趣入之期教中尚道是法非思量分别之所能解又云以有思惟心测度如来圆觉境界如取萤火烧须弥山终不能着祖师道但尽凡情别无圣量凡情尽处圣量见前直须顿歇妄缘无念无为放教虚静千圣万圣未有不从此门而得入者只在存诚坚固努力向前但办肯心必不相赚珍重圆悟佛果禅师语录卷第八圆悟佛果禅师语录圆悟佛果禅师语录卷第九宋平江府虎丘山门人绍隆等编小参二夹山寺入院小参师云收光摄彩信天真事事圆成物物新内既无心外无相更于何处觅通津还有透得赵州关底么试出众相见问承师有言逶得赵州关如何是夹山关师云退身三百步进云恁么则九天云静鹤飞高师云岂干阇黎事进云共相证据也何妨师云持聋作哑师乃云牛头没马头回全彰照用金乌急玉兔速略露权衡透得过底似虎靠山如龙得水透不过底闻恁么道似鸭听雷鸣盖未谙悉元由一向情存知解山僧今夜向作家面前不惜眉毛放行去也但能上无攀仰下绝己躬外不见大地山河内不立闻见觉知直下摆脱情识一念不生证本地风光见本来面目然后山是山水是水僧是僧俗是俗虽然莫错认定盘星更须知有解黏去缚向上机关始得且道作么生是向上事鵰弓已挂狼烟息万里歌谣贺太平结夏小参师云大众见成公案触处圆成虽然老病躘钟尚可门旗展阵还有匹马单鎗久战沙场底么出来相共证据僧问九旬禁足三月护生只如华猫取断南泉分身两段斑蛇适会赤眼就地一锄未审是持是犯师云破戒也不知进云大用不拘今古楷模师云依旧分身两段进云若然者玉筯撑开虎眼睛金鞭击断那咤臂师云尔向什么处见南泉归宗进云只在目前师云重言不当吃问西天以蜡人为验未审此间以何为验师云以眉毛为验进云还许学人出得么师云更眨上看进云只恐觑不着师云短底短长底长有什么觑不着师乃云全提单拈斩钉截铁呵佛骂祖大用大机犹未称衲僧本分事何况立问立答立宾立主涉语涉言说玄说妙无事生事平地上起波澜虽然如是事无一向理出多途虽然看风使帆不免相席打令岂不见古人道欲识佛性义当观时节因缘时节若至其理自彰只如今夜与明朝乃是二千年前释迦老子立起模范九旬禁足三月护生时节天下丛林悉皆依禀既是此箇时节到来还有识得此理底么若识得此理去随处作主遇缘即宗二六时中无内无外无得无失全体恁么亦无生可护亦无蜡人可持其或未然应怜鹅护雪直使蜡人氷师复云大众释迦老子道以大圆觉为我伽蓝身心安居平等性智诸人既欲安居还识得平等性智么若识得去人人具足箇箇圆成乃至动静施为悉皆在大伽蓝中与他诸圣把手共行与他诸圣同作佛事且作么生识得去三条椽下七尺单前各宜照管久立结制小参僧问护生须是杀杀尽始安居未审杀箇什么师云大有人疑着进云学人到这里直得步步绝行踪时如何师云未有金刚王宝剑在进云斩钉截铁本分宗师眹兆未分请师速道师云咭嘹舌头三千里进云恩深转无语怀抱自分明师云且莫诈明头问一大藏教是拭不净纸只如德山为什么担疏钞行脚师云放下着进云周金刚被婆子一问直得亡锋结舌又作么生师云脑后拔箭师乃云绝彼我混虚空透声色无面目终日喫饭不曾嚼一粒米终日着衣未尝挂一缕丝总虚空华藏剎海列向下风过现未来诸圣倒退千里举一步越不可说世界向香水海那边犹有去处拈一尘混一切无量无数十方上下一切诸佛祖师七穿八穴犹有余地且道此人向什么处安居向什么处禁足若知此人落处始知本地风光始见本来面目便能摄顺逆于一尘中规行矩步现威仪于一念顷不越常程至于以大圆觉为我伽蓝犹是小段在若能恁么见恁么用恁么信恁么透管取无边剎海自他不隔于毫端十世古今始终不移于当念九旬禁足三月护生于一念一步一尘一芥中见成受用且道此人毕竟在什么处还委悉么披蓑侧立千峯外引水浇蔬五老前解制小参师云收因结果慎末护初一段因缘此时周备圣贤窠窟生死根株一鎚击碎一刀截断若是通方作者举着知归后进初机如何凑泊秖如生佛未分空劫已前威音王那边还有结制解制也无虽然到这里直饶千圣出头来也须目瞪口呿那边即且致只如今灯烛交光坐立俨然高者是天厚者是地山是山水是水有是有无是无长是长短是短正当恁么时与威音王己前空劫那畔是同是别若向箇里倜傥分明目前无法胸中无心上不见诸圣下不见凡夫外不见一切境界内不见眼耳鼻舌身意便能通同一切说什么结制解制一鎚击碎圣贤窠窟一刀截断生死根株设使临济德山文殊普贤乃至无量无边具大解脱有大威神无数河沙浩浩地来不消一揑且凭箇什么若不蓝田射石虎几乎误杀李将军郡中出队众请小参师云兰城道友集如云选佛场开不二门光饰碧巖无舌老小参佳会四方闻闻者争如见底见底争如激扬酬唱底还有作家禅客么僧问三世诸佛只言自知历代祖师全提不起一大藏教诠註不及未审和尚如何师云夹山到这里口似匾檐进云捉败这老汉师云且喜没交涉进云恁么则天下人鼻孔被和尚穿却了也师云尔且道夹山鼻孔在什么处僧便喝师云也须穿脚进云明眼宗师天然有在师云犹是落二落三师乃云开佛祖鑪鞴用向上钳鎚拟议不来则千里万里当锋荐得则坐断要津此犹是化门之说若确实而论山僧有口无说处诸人有耳无侧聆处乃至日月未足为明虚空未足为广干坤未足为大万象未足为众到这里一搓一捺一挨一拶要见本分事且问如何是本分事大千沙界海中沤一切圣贤如电拂师示众云举不顾即差互拟思量何劫悟且道举箇什么直饶解顾也是方木逗圆孔何况更涉思量计较道理转没交涉着实而论有什么事直下无一丝毫事亦无一丝毫见闻玄妙道理得失到这里便是千圣出来要举扬也无下口处要作用亦无动转处所以云门云向尔道直下无事早是相埋没了也且道什么处是埋没处灼然能有几人到此此是文殊普贤大人境界岂是寻常涉道理计校得失思量底还知么须是绝情识绝玄妙千圣只言自知亦无窠臼照用净裸裸赤洒洒巖头道只露目前些子如击石火此是向上人行履若觑不见切不得疑着若无恁么事达磨西来经六百年亦不传至今日为有恁么事至今天下列剎相望一一真善知识踞师子座各各为人天师牙如利剑口似血盆其余有窠臼有依倚黏皮着骨有得有失有传授尽打入弄泥团处去若是石头马师百丈黄檗临济云门玄沙巖头法眼沩仰曹洞此等之流皆是向上宗师动静施为皆在此中行履譬如师子捉象皆全其力至于捉兔亦全其力如僧问云居弘觉师子捉兔捉象亦全其力未审全什么力云居云不欺之力要须一一与他本分草料旦那箇是本分草料岂不见长沙道我若一向举扬宗教法堂前须草深一丈事不获已向尔道尽大地是般若光光未发时无佛无众生消息向什么处得来恁么说话早是葛藤了也所以寻常向兄弟道须是打叠情尘得失计较净尽蓦地一场汗出自然活鱍鱍天下人不奈何幸有如是威风有如是自在若随人脚跟转觅人涎唾喫则没交涉且如仰山问同参道近日见处如何对曰实无一法可当情山云师弟解犹在境问何故仰山云汝岂无能知一法可当情者他直得无一法可当情尚遭仰山点检到这里无能所知无一法无无一法也须是箇人始得所以唤作无事人方始说本来无事既是本来无事只如目前万境枞然六凡四圣那里得来直须超达始得且作么生是超达底句莫怪从前多意气他家曾踏上头关示众云大凡学道须是用作事始得莫只等闲但二六时中如欠却人家二三百万贯债负忧怕还他不彻如此存诚不忧不到是故古者道大事未办如丧考妣又有一喻学道之士如鸡抱卵须是暖气相接方可生成若中间间隔暖气不接便抱十年终不得生龙牙亦云学道如钻火逢烟未可休直待金星现烧燃始到头况此大事三世诸佛为之出世自己透脱生死岂可因循如存若亡却请努力向前以悟为则各希取信珍重示众云具足凡夫法凡夫不知具足圣人法圣人不会圣人若会即是凡夫凡夫若知即是圣人此事一语两当还委悉么要识圣人凡夫凡夫圣人长者长法身短者短法身大小青黄一切法悉皆如如浑是箇大解脱门更无别异但得情亡意遣一念真正随处遇缘皆为妙用所以古人道处处真处处真尘尘尽是本来人真实说时声不见正体堂堂没却身至于天堂地狱草芥人畜六类四生纤洪近远无不皆真但为未彻根源底居常生心动念皆在尘劳业识中流转未曾回光返照所以枉受轮回不得受用若能发慷慨心启特达志顿歇诸缘直下了得彻底分明心地了了可谓行亦禅坐亦禅语默动静皆为正体是故云门道和尚子莫妄思山是山水是水僧是僧俗是俗又道见拄杖子但唤作拄杖子见屋但唤作屋谓之觌体全真有般人取一边舍一边见处遍枯不能着实便乃得失居怀被物所转无自由分看他从上古人得大受用利物垂慈全身担荷或出或没或隐或显或顺或逆开建化门示径截路无不教人究本明宗离诸执着岂不见稜道者参雪峯灵云玄沙来往十五年坐破七箇蒲团念兹在兹后因卷帘忽然大悟有颂云也大差也大差卷起帘来见天下有人问我意何如拈取拂子噼口打及乎住长庆示众云撞着道伴交肩过一生参学事毕似此称提若不知有争解恁么道可谓从自己胸襟流出盖天盖地又有问如何是合圣之言对云大小长庆被阇黎一问直得口似匾檐若善参详可以丹霄独步自在纵横大众还知落处么若也未知为诸人拈出白云尽处是青山行人更在青山外示众云德山小参不答话打锁敲枷赵州小参要答话将杖探水崇宁今夜也不管答话亦不管不答话偶然向衣单下拾得箇千年桃核举似大众乃横拄杖云尔诸人若也恁么坐断天下人舌头复以拄杖卓地云尔诸人若也恁么入地狱如箭射且道利害在什么处若不同床卧焉知被底穿道林寺解夏小参示众云凉夜群动寂禅庭正清虚明月印空阔白云任卷舒当阳好定夺还有作家无僧问一尘举大地收一叶落天下秋衲僧分上成得箇什么师云前不迭村后不迭店进云大小道林话头也不识师云切忌虚空里𪅎啄进云和尚恁么道那师云作么生是尔着实处僧拟进语师云了进云争奈落霞与孤鹜齐飞秋水其长天一色师云贼过后张弓师乃云于内无心于外无相于上无佛祖可仰于下无众生可悲悭贪嫉妬俱除慈悲喜舍併却两头坐断中道不拘净裸裸绝承当赤洒洒无回互击之不浊扬之不清拨之不动搅之不转直下坐断万法头上孤危不立于此安居随处解脱更说什么长期百二十中期百日下期八十日且功成一句作么生道不怜鹅护雪且喜蜡人氷冬夜小参师云佛祖大机人天正眼眹兆未分时无许多事及至一气已分便有生住异灭春夏秋冬若随波逐浪去种种建立触处圆融若截断众流去把住要津不通凡圣若也二途不涉脚跟下洒洒落落岂不是本分衲僧且道无阴阳地上如何通信直待明年三月尽莫言冬后雪霜寒小参僧问猿抱子归青嶂后鸟㘅华落碧巖前此是和尚旧时安身立命处如何是道林境师云寺门高开洞庭野殿脚插入赤沙湖进云如何是境中人师云僧宝人人沧海珠进云此是杜工部底作么生是和尚底师云且莫乱统进云如何是夺人不夺境师云山僧有眼不曾见进云如何是夺境不夺人师云阇黎问得自然亲进云如何是人境俱夺师云收进云如何是人境俱不夺师云放进云人境已蒙师指示向上还有事也无师云不可土上更加泥师乃云恁么恁么如虎带角不恁么不恁么似兔无角恁么又却不恁么暗隔两重关不恁么又却恁么全行向上路此四句若排着四边则为祸为崇若一时划断则为祥为瑞何故他从上来本无许多事只为群机有利钝所悟有浅深是故劳他诸圣出来应物现形随机逗教便有权有实有照有用有杀有活有宾有主有问有答万别千差只如正当恁么时可中若有箇汉牙如剑树口似血盆一棒打不回头出来掀翻露布截断葛藤天是天地是地山是山水是水长是长短是短方是方圆是圆一丝毫不得动着直下承当便能丹霄独步与他诸圣把手共行有佛世界互为宾主接物利生无佛世界风飒飒地坐断要津不通凡圣然虽恁么若是于中端的恁么来底且道与他作么生商量待老僧上山斫棒来小参僧问玄沙不过岭保寿不渡河未审意旨如何师云直超物外进云雪峯三度到投子九度上洞山是同是别师云别是一家春进云恁么则春色无高下华枝自短长师云一任卜度师乃云大道坦然更无回互同证者识同道者知若有实法系缀罗笼人入地狱如箭射所以诸佛出世祖师西来实无一法与人只要诸人休歇若实到休歇田地二六时中如天普盖似地普擎更不剩一丝毫亦不欠一丝毫净裸裸赤洒洒见成公案若更踌蹰四顾说有说无论得论失有会有不会有得有不得落二落三去也所以上古尊宿天下老和尚拂子边拄杖头现无量神通其实与尔诸人解黏去缚抽钉拔楔令汝直下到安闲之地也无证也无得亦无周由者也七十三八十四若也未到不免搽煳去也一切境界一切有无一切法门但于一言下一念顷脱得情尘去尘尘剎剎廓周沙界大小长短方圆青黄赤白全是本心于见处净裸裸于闻处八面玲珑无得失是非无长短好恶山是山水是水僧是僧俗是俗无异无别若能实头到这箇田地离情尘绝露布不落胜妙更须知有一尘中含一切境界一切境界入一尘中悉皆含摄于一毫端现无边剎海直得恁么更须知有大用现前时节始得且作么生是大用现前底时节毕竟水须朝海去到头云定觅山归冬夜小参有作思惟从有心起一轮生灭行无间道修无漏业万古超然拈一放一半开半合未免在窠窟里殊不知往复无间动静一如融大千沙界于一尘会十世古今于一念去来起灭甚处安排春夏秋冬如何理论到这里净裸裸赤洒洒没可把东西不辨南北不分底则故是未知落处久参先德脚踏实地且道正当恁么时如何还委悉么群阴消剥尽来日是书云除夜小参树凋叶落瓦解氷消岁暮年穷家残户破以世谛观之是不称意境界以道眼观之却是好箇消息岂不见香严道去年贫未是贫今年贫始是贫去年贫有卓锥之地今年贫锥也无卓又有古德道富贵即易贫穷即难本分人打得彻信得及见得透物物头头俱为妙用尘尘剎剎悉是真乘若便恁么歇去敢保老兄未彻在那堪更说渐说顿说玄说妙说理说事却须放却玄妙放却理性打破向上向下截断佛印祖机直得东西不辨南北不分蒙蒙𥋾𥋾遇饭喫饭不知是饭遇茶喫茶不知是茶到这里犹只得箇衲僧门下洁白露净底是故洞山道见佛与祖是生冤家始有参学分正当恁么时全体现成佛界不收魔界不管且道向什么处行履若识得去便成年穷岁尽相续不断相续不断岁尽年穷正当恁么时一句作么生道今岁今宵尽来年来日新解夏小参云年丰岁稔道泰时清唱太平歌乐无为化护生既满蜡人愈氷秋色澄澄金风拂拂正当恁么时说什么释迦弥勒文殊普贤德山临济向上向下有事无事直下一时坐断直得风飒飒地人人分上壁立千仞各各面前飞大宝光且不落夤缘一句作么生道麓峯头倒卓石笋暗抽枝道林寺小参云四海共参寻十方同聚会路逢达道人不将语默对还有共相酬唱底么僧问千尺丝纶直下垂一波才动万波随夜静水寒鱼不食满船空载月明归未审此理如何师云离钩三寸高着眼进云恁么则自是不归归便得五湖烟浪有谁争师云干坤大地一时收进云只如垂钩四海只钓狞龙格外谈玄为寻知识谁是知识者师云赤心片片进云巨浪涌千寻澄波不离水师云寒山逢拾得抚掌笑呵呵问云路逢达道人不将语默对既不将语默对将何祇对师云吞声削迹进云一言难启口千古意分明师云且须急着眼进云有句无句如藤倚树如何得透脱师云倚天长剑逼人寒进云只如树倒藤枯沩山为什么呵呵大笑师云爱他底着他底进云忽被学人掀倒禅床拗折拄杖又得箇什么伎俩师云也是贼过后张弓师乃云不与一法作对正体迢然万象不能覆藏神机历掌望州亭乌石岭僧堂前相见已涉誵讹不是心不是佛不是物已拖泥带水到这里上根利智剔起便行不落言诠不拘机境直下向文彩未彰已前一时坐断可谓如天普盖似地普擎如虚空宽广如日月普照无处不圆无处不遍所以道向上人见处把断世界不漏丝毫无得先是非离见闻知觉如壶公瓢中自有天地日月至于一语一默一跬一步一挨一拶坐断千差路头不许天下衲僧正眼觑着所以道须是恁么人方解恁么事只如今坐立俨然头头物物悉皆全体现成处且道如何照了万古碧潭空界月再三捞摝始应知下座小参僧问古者道释迦弥勒犹是他奴且道他是什么人师云三家村里孟八郎进云恁么则胸襟流出师云更是阿谁进云正是他奴师云坐却舌头进云情知老汉弓折箭尽师云是进云自领出去师云看尔作么生折合进云只如隔身句又作么生师云离四句绝百非进云掀倒禅床师云未信尔在师乃云明头合暗头合手执夜明符日面佛月面佛提取金刚剑有向上钳鎚具作家眼目千圣罗笼他不住万法系缀他不得等闲不挂一丝毫坐断十方净裸裸所以道大丈夫秉慧剑般若锋兮金刚焰非但能摧外道心早曾落却天魔胆只如今神威凛凛霜刃堂堂顶𩕳上正用此机脚跟下切须荐取若也荐得坐断报化佛头不落古今不拘得失若荐未得往往头上漫漫脚下漫漫且涉流转物一句作么生道巨浪涌千寻澄波不离水下座小参僧问春风浩浩烘天地是处山藏烟霭里无位真人不可寻落华又见随流水如何是无真人师云剔起眉毛向上看僧云恁么则独据千峯上全威百草头师云我行荒草里汝又入深村进云自知较一半师云尔还知么僧云知师云也较一半进云只如临济道无位真人是什么干屎橛又作么生师云未得衲僧一半气息进云为什么如此师云只为他顶门具眼进云可谓一回拈出一回新一度用来一度快师云七十二棒翻成一百五十师乃云剑轮顶上全机独露于孤峯石火光中利刃横施于百草说权说实立照立用行棒行喝说事说理大似把髻投衙直下不说权不说实不立照不立用不行棒不行喝不论事不论理也是担枷过状设使恁么中不恁么不恁么中却恁么正是曳尾灵龟到这里佛祖也摸索不着若是透得底须知其中有一条通天大路把断要津凡圣迹绝若也挨得一线开立得一机出则千圣万圣罗笼他不住千人万人寻觅他不着不忏罪而罪已消不集福而福已集不立丝毫行门而普贤行门遍满十虚不立丝毫机智而文殊大用廓周沙界所谓戢玄机于未兆释迦弥勒攒眉藏冥运于即化德山临济却步且不堕功勋一句作么生道镬汤炉炭吹教灭剑树刀山喝使摧圆悟佛果禅师语录卷第九圆悟佛果禅师语录圆悟佛果禅师语录卷第十宋平江府虎丘山门人绍隆等编小参三蒋山寺小参师云相逢不拈出举意便知有万人众前显瞒顸不是目前机亦非目前事三千里外纳败阙直得尽干坤大地无丝毫法可当情静悄悄地绝誵讹千圣不敢疑议致之诸佛顶𩕳上到这里更说什么行棒行喝论正论偏有语有默绝玄绝妙双放双收同死同生向窠窟里作活计正当恁么时且作么生参究且作么生捉摸作么生拈弄作么生证入若有一丝头伎俩去便乃见神见鬼更不作一丝头伎俩未免堕在无事界里箇事如壶公瓢中自有天地日月所以雪峯和尚道尽大地撮来如粟米粒大又道尽大地是沙门一只眼盐官又道虚空为鼓须弥为槌什么人打得南泉道王老师不打这破鼓法眼道王老师不打玄沙道深山巖崖千年万年无人到处还有佛法也无云门大师道日里来去日里辨人忽然教夜中取箇物无日月灯不曾到处作么生取似此若不通透有纤毫隔碍则如山如岳或若尽情透得要行便行更疑什么虽然如此直须是真实到这箇田地始得向万丈悬崖处撒手百尺竿头进步且道此事毕竟如何委悉撞着道伴交肩过君向潚湘我向秦下座师云一举便知落处已是第八头未跨船舷三十棒也是第九首直饶空劫已前威音那畔一时座断大似钉桩摇橹胶柱调弦直饶显目前机用目前事一问一答一挨一拶一出一入正如开眼尿床立地作梦若是明眼汉须知不恁么所以从上来事只要箇奇特人直下承当得坐断天下人舌头还有恁么人么如无不免合水和泥向荆棘林中出手去也遂举拂子云还见么三世诸佛六代祖师天下老和尚总在这里至于万象森罗日月星辰四圣六凡尽无边香水海醯鸡蠛蠓一切含情总在这里以至诸人于日用中亦在这里唯有山僧不在这里且道为什么如此同途不同辙同死不同生众中忽若有箇汉也不恁么许尔具一只眼正当恁么时如何定光金地遥招手智者江陵喑点头下座师云言中有响句里呈机告往知来拈头会尾须是恁么人始解恁么事且如诸人适来钟未鸣鼓未响未到此间时还有如许多事么还有一问一答道理么若是箇汉未举先知未言先透及乎理随事变事逐理圆钟已鸣鼓已响大众簇簇恁么上来有问有答有宾有主且道于中还有恁么事么若有恁么端的底道理便是对面相谩实无如是事既无如是事又且是箇什么须知万里无片云万里无寸草所以道欲得亲切莫将问来问有时问在答处有时答在问处虽然如是要且问不在答处答不在问处又道阇黎不是不将来山僧不是不分付于中具金刚眼向本分田地上承当乃无可无不可敢问大众着实底一句作么生道未明心地印难透赵州关下座师云当阳举唱直截根源贯古通今超情离见恁么恁么二窍俱明不恁么不恁么双遮普照恁么中有不恁么不恁么中有恁么草窠里突出焦尾大虫若能离此三句外拨转向上机即知诸人脚跟下有此一段大事辉腾今古逈绝知见祖师虽西来诸佛虽出世不曾加一丝毫诸佛不出世祖师不西来亦不曾减一丝毫净裸裸赤洒洒如印印空如印印水如印印泥也须是不依倚一物不堕闻见知觉不处是非得失直饶恁么犹落他祖师指处在所以道有祖以来若将祖师言教为人师范却成赚人去他只说无法本是道又道佛说一切法为度一切心我无一切心何用一切法既无一切心不用一切法则这里八字打开还知落处么山僧露箇消息去也须知过量人契此过量事下座师云当轩正坐觌面无私离相绝名当机有准露箇形相通一线道起箇面目示少津梁如隔山见烟早知是火隔墙见角早知是牛若要只管随数逐名求玄觅妙则丧却自己脚跟下大事埋没从上来佛祖家风只如今不依倚一物不显箇消息还有共相证据底么若证据得把断要津不通凡圣不向二千年前释迦老子起模画样处各自点胸何故大丈夫儿他人住处我不住他人用处我不用祖师阶梯是第二头超佛越祖是第三首净裸裸赤洒洒当阳独露是第八解所以道末后一句始到牢关把断要津不通凡圣若是上流之士不将祖师言教为人师范如龟负图自取丧身之兆凤萦金网趋霄汉以何期今夜与诸人一时拈却敢问大众不落祖师言教一句作么生道万缘不到无心处至了浑加井觑驴下座师云一向据令而行呵佛骂祖截断众流直得释迦弥勒文殊普贤退身无路临济德山赵州睦州目瞪口呿千里万里无片云拟议不来三十棒恁么举唱本色衲僧愈生光彩后学初机无摸索处一向垂慈落草立问立答存主存宾有始有末三玄戈甲中论誵讹四种料简里别皂白丝来线去照用双行各各脚跟下只推明一箇大机唯此一事更无余事恁么举唱后学初机通一线道其奈取笑衲僧恁么中有不恁么不恁么中有恁么权实双运照用并行佛祖誵讹离名绝相不守窠窟单明向上一路犹是寻常茶饭更或打翻许多露布则上是天下是地山是山水是水僧是僧俗是俗都无许多得失玄妙又落在无事甲里四种为人向此时为诸人都拈却且道毕竟如何所以道欲识佛性义当观时节因缘时节若至其理自彰只如即今时节大檀越设斋已了陞堂已了忏罪已了荐亡已了更教山僧说箇什么若能不以眼见不以耳闻不以意想不以口说则千里万里见誵讹千句万句都穿却恁么会得可以通彻古今更须知有向上事始得敢问大众作么生是向上事万古碧潭空界月再三捞摝始应知下座师云诸佛不出世那里得这箇消息祖师不西来免见累及后代正当恁么时天之自高地之自厚日月星辰之昭昭人物境界之浩浩不曾移易一丝毫何不向这里荐取若向这里荐得去管取是一员无事道人及至诸佛出世提持一大事因缘祖师西来传持箇正法眼藏令一切闻者见者生希有心起难遭想各各依佛依祖历阶梯超地位证无为登圣果若恁么荐得亦是一员无事道人更有箇具大阐提不起信根逢佛叱佛遇祖骂祖乃至灭却佛灭却祖令人不见佛不闻法净裸裸赤洒洒全体只是箇真实人若向箇里荐得亦是一员无事道人有箇信得及把得住依佛行而不着佛依祖证而不着祖善建法幢能立宗旨赞佛赞祖如锦上铺华乃至天上天下如金如玉若向箇里荐得亦是一员无事道人此四员无事道人中要选一人为师且道选那一人为师若道得试出来道看若道不得山僧不免露箇消息去也披簑侧立千峯外引水浇蔬五老前下座师云离言离相总无许多不妨静悄悄只恐堕在死水里去示相显言如锦上铺华不妨闹浩浩只恐入荆棘林去于此二途犹是时人昇降处不落时人昇降不住此二途且如何显示还知箇里么有通天路有绝圣机向勐虎口里横身毒蛇头上揩痒是寻常茶饭所以道威音王已前无师自悟则得何故许他有超师之作威音王已后须是因师打发何故恐落天魔外道去所以道有时一句可与祖佛为师有时一句堪与人天为师透得过信得及见得彻把得住方始契得古人岂不见道见过于师方堪传授见与师齐减师半德只如今释迦老子岂不是师达磨大师岂不是师还有见过释迦老子达磨大师底么试出来露箇消息看也要见从上来种草有么有么如无若不蓝田射石虎几乎误杀李将军师云有句无句如藤倚树钩头香饵最誵讹至道无难唯嫌拣择时人窠窟无摸索若是具顶门上眼底衲僧三千里外别端倪有作家鑪鞴底宗师未跨船舷已分付所以道箇里是八十翁翁入场屋不是小儿戏箇箇须是具金刚正眼汉始得明眼汉没窠臼只露目前些子咬去咬住有时一向不去有时一向不住若论战也箇箇力在转处更说什么佛说什么祖说什么心说什么性说什么玄说什么妙说什么有说什么无一笔句下只有一剑剑下有分身之意亦有出身之路然于中若有箇脱情解去药忌识机宜别休咎底试出来对众道看也要大家知有然虽恁么也须实到这箇田地始得敢问诸人是时人窠窟是钩头香饵还委悉么目前已脱常流见格外须知作者名师云只恁么坐断天下人舌头不恁么穿却本色衲僧鼻孔恁么中不恁么要辨龙蛇不恁么中却恁么要擒虎兕离却四句外更有什么事也许具一只眼何故双收双放双暗双明同死同生同得同失也未为分外虽然如是犹是建立边事若据衲僧家自受用中要且不然只如衲僧家自受用处还有人明得么若明不得佛法无灵验若明得平欺一切人去今夜不妨向荒草里合水和泥和泥合水与诸人商量岂不见南泉道祖佛不知有狸奴白牯却知有又道尔当哆哆和和何不自家究取直待多知多解却来与老和尚作头抵又道唤作如如早是变了也今时人直得向异类中行又道学道者如痴似兀难得赵州道我见千百亿箇汉子尽是觅作佛底人中间求箇无心道人不可得云门大师道和尚子莫妄想山是山水是水僧是僧俗是俗见拄杖子但唤作拄杖子见灯笼但唤作灯笼此谓之觌体全真只如恁么处还容人作得失解会么灼然论实不论虚直得如狸奴白牯相似直得如枯木朽株绝气息憨憨痴痴瞢瞢𥋾𥋾千佛出世他也不知目覩瞿昙如黄叶相似方始是生铁铸就千人万人罗笼他不住只如独脱一句作么生道莫谓无心云是道无心犹隔一重关檀越请小参师云尽大地是箇解脱门头头物物皆证入无边剎海如来藏绵绵密密悉包容举处峭巍巍用时净裸裸譬如勐火聚近之则燎却面门又如大阿剑拟之则神惊胆战若是知有恁么彻骨彻髓承当不劳鹐啄其或尚留观听犹滞皮肤须是透出金刚圈吞却栗棘蓬若透得一圈则百千亿圈一时透过若吞得一蓬则无数亿蓬一时吞得可以作奇特因可以现殊胜相无罪可忏而罪垢消除无冤可解而冤家解释显现一切难思议作为无边殊胜业只消箇一道清虚更不用周由者也正当恁么时当机一句作么生道声前突出金刚眼弹指圆成八万门颂云忏罪涤垢解冤释结似日镕霜如汤沃雪云散长空一轮皎洁感应道交绵绵瓜瓞邓朝议请小参云宏机独唱千圣潜踪一句当阳十方坐断有亦不管无亦不拘圣亦不收凡亦不立明明无覆藏明明无渗漏顶门眼照山河大地全彰肘后符开万象森罗顿现有如是奇特相有如是殊胜门只求向上作家要接大乘根器所以道垂钩四海只钓狞龙格外玄机为寻知识若是利根种智具大解脱性一闻一切闻一了一切了一见一切见一证一切证净裸裸赤洒洒只如今还有道得底么试出众露箇消息看若道未得山僧这里八字打开去也还委息得么利根上智须圆证十圣三贤一念超复颂云无对毘耶彼上人顶门有眼耀干坤只凭一箇无言说遍界全开不二门滁州太平寺知山请小参云祖佛提掇不起处正好作工夫魔外潜觑不见处犹宜勐着力直得通身是眼也照他未了直得通身是口也说他不着深深处有回互密密处有誵讹到这里德山有棒不论佛来祖来一例行遣临济有喝不论佛来祖来一例施呈若向棒下见未免瞒肝若向喝下荐更是漏逗须知向上人有换骨换髓透色透声透圣透凡透开透见底肘后符子所以道尔若坐我则立尔若立我则坐若也同坐同立二俱瞎汉到这里还说心说性得么说玄说妙得么说理说事得么说得说失得么若有恁么尽是依草附木精灵且独脱一句作么生道须弥顶上翻身处百尺竿头撒手时复颂云昔岁依投蒙重顾今春还沐渡江来同风更话同风事千手通身正眼开文伦二上人荐安华严请小参僧问如何是理法界师云不动一丝毫进云如何是事法界师云纵横十字进云如何是理事无碍法界师云铜头铁额铁额铜头进云如何是事事无碍法界师云重重无有尽处处现真身师乃云言发非声高高峯顶立色前不物深深海底行全机转处没承当觌面呈时绝回互离心意识非见闻觉知须明彻法慧目离念明智然后一尘才举大地全收一毛头师子百亿毛头一时现直得一为无量无量为一小中现大大中现小宽同法界细入隣虚无处不周无处不备毘卢遮那大法性海中不论圣不论凡不论有情不论无情一一把断不漏丝毫处处常光现前一一壁立千仞若说理法界事法界事理无碍法界事事无碍法界正是没交涉直饶棒头取证喝下承当向空劫那畔识破根尘威音已前洞然明白尚未免在窠窟里只如出窠窟一句作么生道千峯势到岳边止万派声归海上消结夏小参僧问马师离四句绝百非请和尚答祖师西来意马祖云我今日劳倦不能为子说得问取西堂去此意如何师云三头两面进云僧问西堂西堂云我今日头痛问取海兄去又作么生师云同坑无异土进云僧问海兄海云我到这里却不会又作么生师云黑漆桶夜里生光进云只如僧举似马祖祖云藏头白海头黑又作么生师云不许外人知师乃云一粒粟中藏世界恒沙剎海始安居万缘不到千差超超证无生等太虚至实处不容声至深处无回互明明盖天盖地历历亘古亘今坐断千差壁立万仞千圣提撕不到是衲子放下复子处千人万人罗笼不住是无为无事人抝折拄杖时虽然浩浩应机要且如如不动有时魔宫虎穴转大法轮有时荆棘林中建立梵剎有时向十字街头壁立千仞有时向孤峯顶上合水和泥有照有用有权有实所以道以大圆觉为我伽蓝身心安居平等性智则于千人万人罗笼不住处始能安居于千圣万圣提撕不到处始放复子敢问安居一句作么生道还委悉么但令身语常清净夏满何须验蜡人曾先生请小参云全机不动会群像于目前觌面相呈截千差于格外动则影现觉即氷生不动不觉直下揑目箇中有一条路盖天盖地盖色盖声密密绵绵平平稳稳若是箇曹溪门下客直到解脱处更不落二落三未举觉已前早是落二落三了也何况举觉言诠总纳败阙所以道西天二十八祖亦如是唐土六祖亦如是天下老和尚亦如是山僧亦如是到这里不着眼试观看不着耳试听看若向箇里一时截得断把得定作得主与千圣把手同一正因同一解脱然虽如是正当恁么时不立阶梯一句作么生道还委悉么声前截断千差路出格唯凭作者知复颂云一着当机截众流选官选佛两俱优相逢相见呵呵笑天上人间得自由祖上人请小参师云生身父母居堂上从本爷娘在顶门一念顿消诸祖意堪任补报最深恩一沤未发已前滔滔流水一尘未举之际茫茫剎尘若是具透关眼有过量见即知千圣万圣罗笼不住若也一沤已发一尘已举待着眼用意尽未来际穷虚空劫毕竟摸索不着所以道尽大地是般若光光未发时无佛无众生消息从什么处得来正当恁么时无佛无众生无高无下无得无失无彼无我处还荐得么若荐不得不免打葛藤去也道是无得么且喜没交涉道是有得么转见没交涉道是不有不无得么转更没交涉道是离四句绝百非直是没交涉须知道一条路一种机三世诸佛依此成立一大藏教依此诠註乃至世间虚空凡圣山河大地无边香水海不可说不可说全从他流出只今若知一沤未发已前恩德则自己脚跟下如千日并照如暗得灯如贫得宝如渡得船如民得王于一切时无一念落虚无参杂时全体恁么来全体恁么去只如空劫已前那畔一段事作么生还委悉么照开千圣顶门眼放出威音物外春复颂云父母恩深重过于盖与载若欲图补报碎身莫能赛唯有般若力一句截情爱凯风吹棘心二百四十岁修道者请小参天地与我同根其根深固万物与我一体其体虚凝万物之根亘古亘今坚固之体包含万有毫茫得意可以点铁成金可以转凡作圣如理如事即处即真一念不生前后际断所以道不思议解脱力妙用恒沙也无极若论妙用去可以击碎业山可以点竭苦海可以忏不忏之罪可以解不解之冤可以起必死之疾可以证无生法忍正当恁么时不立功勋一句作么生道还委悉么千年闇室一灯破万劫愆尤一句消颂云阿阇被疾投皇觉调御垂慈放月光法药之功同佛力自然身病得清凉小参师云一向说事说理论妙论玄谈心谈性堕在葛藤窠里一向行棒行喝立照立用存卷存舒落在荆棘林中更或举古举今话偏话正立主立宾也是撒沙撒土忽若见山即山见水即水僧是僧俗是俗落在无事界内记使总不恁么大似曳尾灵龟直饶独体单明亦是狐狸恋窟若有箇出身处去似地擎山不知山之孤峻如石含玉不知玉之无瑕譬如勐火聚近之则燎却面门又如按太阿剑拟之则丧身失命便可以不须说事不须说理不行棒不行喝不立主不立宾见山不是山见水不是水全体恁么来全体恁么去总无许多露布葛藤声色边事且超然独脱一句作么生道还委悉么万丈县崖须撒手大千沙界始全身张户曹请小参师云直下便是不通拟议寻思还有作家禅客么试出众证据看僧问如何是临济下事师云一刃两段进云如何是云门下事师云三句纵横进云如何是曹洞下事师云五位君臣没分付进云如何是沩仰下事师云进前退后绝商量进云那一句如何师云何不问法眼下事僧礼拜师乃云灵山提密旨独有迦叶亲闻少林演妙诀唯许神光担荷只为机机相副箭箭相投用处声色纯真举时干坤独露密密意绝誵讹深深机没回互若是箇本色自由自在承当担荷得底更不落声前句后亦不用拟议寻思直下当阳分明领取所以道若论此事贬上眉毛早已蹉过既已蹉过何用鼓两片皮口吧吧地岂不是当堂蹉过既若蹉过还知未蹉过事么若知未蹉过事虽终日说而不曾动着舌头终日行而不曾移着一步终日喫饭不曾嚼一粒米终日着衣不曾挂一缕丝虽然如是此犹是建化门庭向下为人处岂不见德山和尚但有问答语言向上向下尽是依草附木竹木精灵所以山僧从头棒将去待有箇独脱底与他商量后来浮山圆鑑道只这独脱底也是草木之精且道还有为人处也无山僧不惜眉毛入泥入水为诸人平展还委悉么但能万法不干怀一超直入如来地披剃小参僧问正令当行十方坐断宗风建立毫发无差时节因缘愿闻举唱师云只是旧时面目进云斩新处乞师再示师云换却适来底进云法轮再转于阎浮道光重映于千载师云谁不恁么进云只如无边身菩萨为什么不见如来顶相师云有时恁么有时不恁么进云如何是和尚顶相师云错僧礼拜师云果然果然师乃云重圆僧相复方袍优钵罗华未易遭恩重丘山何以报辄提纲要一秋毫尽十方世界若长若短若纵若横以至香水海不可说不可说无边剎海尽在箇一秋毫有时现无边身东涌西没南涌北没中涌边没作无量无边神通变化也只不出此一秋毫有时冷啾啾地如枯木朽株寒灰死火一念万年万年一念也只不出此一秋毫乃至作为无量无边殊胜奇特难行苦行转化一切成佛作祖亦不出此一秋毫诸人还知此一秋毫么若知去未开口已前未举意已前生佛未兆已前空劫已前好荐取既荐得则卷而怀之任任运运如兀如痴不妨是一箇决量大人如或未然却须返照回光若动若静若住若行若坐若卧须是究他根源始得父母未生已前父母既生之后六根四大三百六十骨节完具寒时知寒热时知热饥时知饥饱时知饱以至顶天履地含齿戴发尽承此箇恩力且道此箇恩力如何趣向还知么一气不言含有象万灵何处谢无私蒋山辞众云终日相逢长背面终朝背面却相逢途中不是途中事不动巍然达九重这箇消息唯许作家明暗同途主宾互用虽去似去而不去虽来似来而不来卓尔超然动静曾无两种所以道动若行云止若谷神既无心于彼此亦无象于去来如是则去来不以象而确然去来动静不以心而超然动静在彼在此殊无间然一道清虚廓周沙界是以月上女出城舍利弗入城而舍利弗问云圣姊向什么处去月上女云如舍利弗恁么去舍利弗云我方入城汝已出城云何言如舍利弗恁么去女云诸佛弟子当住何所舍利弗云诸佛弟子当住如来大解脱女云诸佛弟子既住大解脱所以我云如舍利弗恁么去既得如来大解脱去而无去去迹入九重城里毘赞圣化住而无住住踪在深山白云中坐断天下人舌头既住如来大解脱安有动静去来之意正当恁么时作么生道九重城里真消息一句无私遍九垓复云忆得曹山和尚辞洞山山云向什么处去曹山云向不变异处去洞山云不变异处岂有去耶曹山云去亦不变异师云大凡衲僧佩肘臂下符具顶门上眼向一切万境万缘当头坐断岂不是箇无变异何故金刚正体湛寂凝然曹山虽得此意争奈洞山怜儿不觉丑若是山僧待他道向不变异处去只向他道这汉未出门早变了也圆悟佛果禅师语录卷第十圆悟佛果禅师语录圆悟佛果禅师语录卷第十一宋平江府虎丘山门人绍隆等编小参四住东京天宁寺小参师云一见更不再见今已再见一说更不重说今已重说未有长行而不住途中无这箇消息未有长住而不行屋里没此葛藤直得二途俱不涉去住得纵横其住也千人万人罗笼不得其去也等闲坐断一切人舌头假使亲到这箇田地更须知有照用同时人境俱夺向上一窍始得若论向上一窍佛祖不立凡圣杳绝净裸裸没承当赤洒洒无回互正当恁么时作么生但愿春风齐着力一时吹入此中来复颂云明珠在掌有功者赏长老新入院都卢无伎俩不立赵州关各自着槽𣚿四月八日小参直下便是已涉阶梯总不恁么犹落情识直得威音已前没交涉七佛已后没交涉向上向下总没交涉然虽如是通方作者举着便知尚滞皮肤难脱蹊径所以向第二义门不恁么中有时恁么恁么中有时不恁么净法界身本无出没大悲愿力示现受生虽则落草之谈也须草中有通身之路敢问诸人要知本无出没底道理么乃竖起拂子云只这是要知示现受生么竖拂子云只这是到这里双收双放全暗全明为中下之机则得直得九龙吐水一场揑怪目视四方转纳败阙只有云门大师解于铁树上生华道我若见一棒打杀与狗子喫却云门大师具箇什么眼目便恁么道诸人要见云门大师么山僧不惜眉毛放一线道去也还委悉么不入千寻浪难逢称意鱼复云未离兜率已降王宫未出母胎度人已毕一往看来却是子细点检将来犹滞两边殊不知东弗于逮走马南赡部洲作舞西瞿耶尼作拍北欝单越翻筋斗也无是也无非也无得也无失且道毕竟如何八角磨盘空里走郓王请小参僧问无修无证乃是本觉妙明为求佛果菩提正是有作之因去此二途请师直指师云吹毛宝剑逼人寒进云一点灵光异万古照人间师云用一点灵光作么进云可谓言言合圣道法法自圆成师云他亦本无言僧礼拜师乃云宽廊非外十方国土目前观寂寥非内一毫头上宝王剎直得无内无外绝彼绝此亘古亘今全明全暗到这里亦须有转身一路始能得大自在岂不见道大人具大见大智得大用发大机群机泯息立一言众言绝谓直得言言机机头头相副如金锁连环相续不断此犹是长生路上事所以道言锋若差玄关万里直得悬崖撒手自肯承当绝后再稣欺君不得非常之旨人焉廋哉既有非常之旨必借非常之人既有非常之人必明非常之旨正当恁么时如何侧身方外看谁是箇中人复云护生之德彻坤维草木昆虫乐圣时敌胜惊群有奇特如何是奇特啰啰哩哩击禅床下座小参目前无一法森罗万法历然格外立千机权实照用廓尔其权也纳须弥于芥子掷大千于方外其实也上是天下是地山是山水是水僧是僧俗是俗其照也廓周沙界而无余其用也喝似雷奔棒如雨点只如不落权实照用不落格外千机不落目前一法正当恁么时如何凑泊若是心机透脱得失已忘玄妙理遣有恁么人聊闻举着踢起便行释迦自释迦弥勒自弥勒解脱自解脱善财自善财其或未能便恁么直下信得及把得定作得主却须于古人方便门建立处头头上明物物上显无一丝毫蹉过无一丝毫得失净裸裸绝承当赤洒洒无回互踏着本地风光明见本来面目正当恁么时如何着力不起纤毫修学心无相光中常自在复颂云佛佛道同同至道心心真契契真心廓然透出威音外地久天长海更深益国夫人请小参云目前无一法绵密有谁知格外列千差到头须自用若自用得去改禾茎为粟柄易短寿作长年变大地作黄金搅旻河为酥酪不为分外且如绵密处若辨得用处即是绵密绵密即是用处所以道世尊三昧迦叶不知迦叶三昧阿难不知阿难三昧商那和修不知商那和修三昧优波菊多不知既是各各不知何故却相传受到这里不妨誵讹处直是誵讹绵密处直是绵密若会山僧适来答这僧问道和尚三昧什么人得知答云山僧自知然虽如是大似把手上高山未免傍观者哂更有一着诸人往往向知不知处作活计若道知去此人只具一只眼若道不知去此人亦只具一只眼离却知不知正当恁么时如何大千沙界海中沤一切圣贤如电拂复举外道问佛昨日说什么法世尊云说定法外道云今日说什么法世尊云说不定法外道云昨日定今日为什么不定世尊云昨日定今日不定师云大小世尊龙头蛇尾若是天宁即不然忽有问早朝说什么法对云不定法即今说什么法对云定法或云早辰不定而今为什么定即向他道一钓便上小参云提向上机须向上眼指其中事要其中人若能立千圣于下风掷大千于方外脚根下硬纠纠顶门上黑漫漫坐断要津不通凡圣亦未是向上机亦未是其中事且作么生是向上机其中事酌然将谓实有恁么说话殊不知如将蜜果换苦葫芦淘却业根俱无实事若是灵利底人聊闻举着便知落处更不纷纭既不纷纭则二六时中虽终日喫饭不曾咬着一粒米终日着衣不曾挂一条线终日说话不曾动着舌头虽然如是能有几人到此田地何故只为不落心意识不落净秽边透出威音那边全明本元要地一棒一喝一挨一拶一出一入一问一答譬如掷剑挥空莫论及之不及斯乃空轮无迹剑刃无亏正当恁么时着实一句作么生道还委悉么撒手那边千圣外灯笼露柱放毫光颂云妙德空生赞莫穷摩醯正眼不通风大千掷在他方外作者须明向上宗解夏小参云护生须杀虽杀无伤蜡人已氷其功历尔可以驾铁船入海可以飞磨盘轮空半合半开成团成块尽出箇大圆觉不得若有出得大圆觉底便能逆顺纵横杀活自在是故文殊菩萨一夏三处度夏一月日在魔宫一月日在长者家一月日在婬房既三处度夏却入世尊会中解制极为不平所以迦叶欲白槌摈出文殊才举此念见会中有无量释迦无量文殊无量迦叶无量犍槌迦叶既见恁么直得目瞪口呿何故过量人有过量见有过量用虽金色头陀到这里缩手不得展手不去只如与么时是大圆觉里耶大圆觉外耶须是通方作者始能证明何故此是文殊普贤大人境界若参得文殊普贤境界则无边香水海无量无数微尘佛剎悉为安居处乃至现无边身处处行住坐卧亦不相妨亦不犯手正当恁么时若是知音者举起便知所以天宁虽与大众九十日安居必竟诸人还知么诸人若透顶透底去即是文殊普贤境界若不透顶透底去即是迦叶境界离却文殊迦叶收因结果一句作么生道还委悉么九十日功今已满豁开布袋各优游小参僧问如何是主中宾师云阇黎问处带纤尘进云如是则灵光千古秀万法落阶梯师云阶下立进云如何是宾中主师云山僧不免自道取进云古佛位中无觅处深深草里露全身师云莫来这里呈幪袋进云如何是主中主师云坐断舌头无去取进云袖里金槌光灿烂吹毛宝剑逼人寒师云七十五棒翻成一百五十进云如何是宾中宾师云青山之外更愁人进云如是则家贫未是贫路贫愁杀人师云荒村古庙里去进云只如不涉宾主是什么人师便喝师乃云目击知归已为分外未言先契犹涉程途须知箇中有格外机行格外用明格外道证格外心洒洒落落净裸裸绝承当密密堂堂赤洒洒无回互壁立万仞处千差万别万别千差处壁立万仞所以道垂钩四海只钓狞龙格外之机为寻知识于中若有箇便恁么承当得格外趣向便恁么权衡得格外底作略时向伊道箇什么即得说玄说妙说佛说祖说心说性已是此人弃下之增语论棒论喝论权论实论照论用亦是此人不要之长物以其中间不犯锋铓纤尘不立如何透脱还委悉么大道体宽无向背当阳须是箇中人季迪甫请小参蓦地相期全机独证眼眼相照心心相知俱不从他处得来尽皆在胸襟流出正当恁么时森罗万像古佛家风碧落青霄道人活计打开自己库藏运出自己家财与诸佛祖师同德同诚维摩庞老同拈同放与裴相国王常侍同一机用同一境照更无余事截断生死路头打破烦恼窠窟不消一句子且道是那一句子还委悉么超然直透威音外目前无法可商量请小参云当阳直截不立阶梯觌面相呈全彰正体以世谛法接人去落在世谛法中以佛法接人去落在佛法中以祖佛机接人去落在祖佛机境中以向上拈提接人去落在向上拈提中以恁么恁么接人去落在恁么恁么中以不恁么不恁么接人去落在不恁么不恁么中以总不恁么总不恁么接人去落在总不恁么总不恁么中到这里罗笼他不住处千圣出头来也不敢正眼觑他虽是当头脱却向那边承当也只得箇没交涉且作么生合杀去若有大根大器人向合杀处挨得一线便可以拈一茎草作丈六金身用有时将丈六金身作一茎草用有时拈灯笼作露柱用有时拈露柱作灯笼用有时骑佛殿出三门放一线遣拈新罗与占波国鬪额且道是何宗旨是何境界正当恁么时当头一句作么生道满目光辉无向背优钵罗华火里开小参师云千差一举举处绝遮拦万化一拈拈时无向背只如道上古诸佛未出世未成道未发心已前还有这箇消息也无若道有有在什么处若道无争得这箇来所以前贤后贤前佛后佛只是提持得他景仰得他要且未解从机境上把定处作得主山僧今夜与他作主去也诸佛未出世未发心未成道尽在山僧手里放行教他通一口气若不放行不消一搦搦杀所以黄檗道牛头横说竖说不知有向上关捩子若教他知向上关捩子祖佛亦提掇不出实为土旷人稀相逢者少忽若有箇同死同生来与天宁相见且须容他何故他若坐山僧须下禅床山僧若坐他须侧足而立直得如此虽然同途要且不同辙虽然同明要且不同暗虽然同得要且不同失且毕竟作么生出头天外看谁是箇中人复举京兆蚬子和尚参洞山后居止无定不循律仪每日沿岸採掇虾蚬以充朝夜即宿白马庙纸钱丛中时有华严静禅师闻之欲决真假先潜入纸钱中蚬于深夜归静把住问云如何是祖师西来意蚬子答云神前酒台盘静奇之忏谢而退师云诸人若未委悉山僧下箇注脚神前酒台盘铁弹大如拳一击便击碎不直半分钱益国夫人请小参僧问最初威音王末后楼至佛未审威音参见什么人师云参见无面目底僧云只如无面目人复见阿谁师云狂狗趁块僧云争奈拄杖子在学人手里师云尔试用看僧云到这里直得无言可说无理可伸师云只得七成僧云可谓师承不立递代相传师云一刀截断僧云既然如是和尚何用更觅白云师云尔道威音楼至佛即今在什么处僧云一穿穿却师云顶𩕳上更添一只眼始得师云三世诸佛也恁么历代祖师也恁么德山也恁么临济也恁么天宁岂可不恁么所以早朝也恁么而今也恁么且道恁么恁么是箇什么还委悉么所以道向上一路千圣不传学者劳形如猿捉影只如遇达者而前作么生提掇作么生谙悉说理性玄妙得么喝一喝得么划一划得么口吧吧地得么六六三十六九九八十一得么且总不是这箇道理况此乃千圣不传之妙这一片田地唯佛与佛乃能知之毕竟知后还传与人不传与人若传得去龙头蛇尾若传不得千圣万圣一箇箇到这里若佛若祖于一切人机境不到处发明于一切人用不及处提掇一切人情识计较不得处坐断千差路头虽然拈一句簇锦攒华攒华簇锦可以趣向及至到那畔若也承当则没交涉到这里有棒有喝有权有实有杀有活有擒有纵唯许诸佛知不许诸佛会既许诸佛知为什么不许诸佛会会则传得去也所以要人心机绝智境忘得失遣是非一时落谢万境枞然而无何碍可以与千圣把手共行同用同证一切处光辉一切处澄湛去抽钉拔楔解粘去缚只如今山僧对众恁么说还当得千圣不传底么灼然当不得既当不得又说作什么千人万人管取不奈何所以古人道虽然点破纲宗意在文彩未生时要一觑便透一咬便断若也未会切不得疑着如今不惜性命向这里与诸人通箇消息还会么千圣共传无底钵大千沙界一浮沤小参云截断千差路坐却是非头报化不容身语默绝消息正当恁么时若有祖师西来意正是撒土撒沙若无西来意大似对面相谩去此二途须知他家有出身底路大众灼然不是目前事亦非目前机有一句子千圣觑他不见有一句子千圣出头不得有一句子千圣同廛共用且道此一句毕竟从什么处流出若有识得流出去处则净裸裸赤洒洒也不说一即三三即一不用行棒不用行喝不用道见成公案不消瞬目扬眉不用谈玄说妙所以释迦弥勒文殊普贤犹是他走使他本不作一切不为一切坐断一切初无动摇各各当人脚跟下圆明朗照如大日轮人人回光得度也不在他处也不在己处不在内不在外不在中间然而一切奇特事因他建立一切殊胜事由他圆成如王库宝刀如摩醯三目如圆伊三点如涂毒鼓千言万句终说他不成说他不就正当恁么时还委悉么如王宝剑随王意挥斥纵横得自由小参僧问波斯匿王请问世尊圣谛义中还有世俗事也无世尊云大王汝于龙光佛时曾问此义为复答他话为他说师云一时在里许进云只如翠巖道大王善问不善答世尊善答不善问未审此意如何师云拈起上头关捩子进云忽若大王请传此语问和尚未审如何祇对师云开口见胆师云适早已露线索如今更展家风摩醯首罗三只眼八面通透释迦老子百亿身十方分形如印印空如印印水如印印泥初不分前后际亦不分纵横并别到这里若深入骨髓底直下透脱不疑天下人舌头聊闻举着踢起便行可以坐断十方可以干坤独步其或尚留观听犹滞皮肤直须脚跟下一一洞明各各见本来面目踏着本地风光不随声色不居凡圣不落见闻不涉语默净裸裸赤洒洒所以道十方无壁落四面亦无门全体与么来全体与么去毕竟天人群生类皆承此恩力若识此恩力终不落虚步步脚踏实地句句透见根源全体如如不变不动推此以及群灵摄此普济品汇正当恁么时超声越色一句作么生道还委悉么不须更费纤毫力吞跳金圈栗棘蓬张国太夫人请小参云霜风凛凛细雨微微解脱门八字打开正法眼顶门显示还有超宗越格离见绝情底么出来证据若也证据得去七佛已前也不恁么七佛已后也不恁么西天二十八祖亦不恁么唐土六祖亦不恁么至于历代宗师天下老和尚亦不恁么为什么不与么只恐赚误人去既不与么亦不赚误人作么生承当到这里平田中万仞壁立壁立万仞处一似平田把断要津不通凡圣亦无语话分亦无展演分毕竟教一切人什么处入老僧不惜眉毛通箇消息去也遂竖起拂子云见么又击禅床云还闻么若道见且得没交涉若道不见更是没交涉毕竟作么生若教老僧只管与尔说经无穷劫摸索不着不随言解则净裸裸赤洒洒各各坐断报化佛头各各气冲宇宙设使千佛出兴恰如蚊蚋相似与么把得定作得主方始是本分作家正当恁么时如何委悉一句逈超诸佛格坐断天下衲僧头复颂云虽然说破五家宗争及曹溪一线通宝剑当阳谁杀活离名离相振高风小参云不是如来涅槃心亦非祖师正法眼万缘穷之不到千圣究之莫及直饶威音王那畔空劫已前正好挥金刚王宝剑何况威音王以来以至穷未来际只是打葛藤终非本分草料所以道我若一向举扬宗教法堂前草深一丈如今事不获已向诸人道尽大地是般若光光未发时无佛无众生消息从甚处得来若向这里便绝消息去此人命根未断命根若断𡎺着磕着言语说着机境投着虽然如是此犹是第二机若到第一机说甚威音已前空劫那畔设使德山临济喝下承当棒头取证未免拕泥涉水不受人瞒牙如剑树口似血盆直下承当可以笼罩古今干坤坐断虽然如是天宁与么说话大似傍若无人何故佛佛道同祖祖共证一一于此承当向什么处着红炉上还着得一点雪么到这里表里纯净中外一如虽然落草未免向上用正当恁么时如何棒头有眼明如日要识真金火里看复举庞居士问马大师不与万法为侣底是什么人马师云待汝一口吸尽西江水即向汝道山僧略露箇消息为人须为彻杀人须见血直下便承当已落第二月且道如何是第一月咄冬夜小参僧问德山昔日小参不答话赵州小参却答话未审答底是不答底是师云总不是进云好音在耳人皆耸去也师云杓卜听虚声进云忽若答话中不答话不答话中却答话时如何师云葛藤窠里出头来进云忽若有箇汉出来不管答话不答话只么掀倒禅床时如何师云噼嵴便棒僧云崄师云崄僧便喝师亦喝僧礼拜归众师云一场漏逗师乃云大众截群机于未兆坐断天下人舌头藏冥运于即化世谛一阳便生且道是一是二若道是一因甚么圣谛义中有世俗谛若道是二为什么世俗谛中无圣义谛到这里若无透关眼透出机关未免瞒瞒顸顸儱儱侗侗去也还知箇里么直如明镜当台明珠在掌举无遗照万象历然虽四序迁移其中有不移易一丝毫之体虽万机齐赴其中有湛然不动之源以此拨转路头随机应感诸人若也不见设使千圣出头来也摸索不着倜傥衲子出来眼似铜铃口似悬河也说他不得也觑他不着天宁意欲要与诸人解黏去缚拔楔抽钉到这里伎俩一点也使不着且道为什么如此他家自有通霄路切忌当阳指画伊师云昨夜钟鸣时诸人尽来此已是刺脑入胶盆今夜钟鸣时复来有何事两重三重已落节若是知有底聊闻举着彻骨入髓踢起便行坐断报化佛头不落语默声色却校些子如或准前只守窠窟山僧不免向无事处生事无言处显言无葛藤处说葛藤无荆棘处立荆棘去也一尘才举大地全收四方八面净裸裸华开世界起浮幢王剎明历历直得无情有情齐成佛道有说无说俱转法轮此犹是法性海边拈掇在若向衲僧门下直饶一棒打破虚空一喝喝散白云释迦弥勒犹为走使德山临济目瞪口呿也未当本分气字在所以道坐却舌头别生见解他参活句不参死句活句下荐得永劫不忘死句下荐得自救不了只如诸人即今作么生会他活句莫是即心即佛是活句么没交涉莫是非心非佛是活句么没交涉不是心不是佛不是物是活句么没交涉莫是入门便棒是活句么没交涉入门便喝是活句么没交涉但有一切语言尽是死句作么生是活句还会么万仞峯头独足立四方八面黑漫漫复云一口吸尽西江栗棘𡎺杀老庞当阳若也吞得管取海内无双师云天无四壁逈绝罗笼地绝八维了无障隔与虚空同体合暗合明与虚空同寿亘古亘今人人有一坐具地何用安排处处悉弥勒门开不须弹指尽是人人受用无去无来以大悲力成此胜事所以释迦老子未离兜率已降王宫未出母胎度人已毕且道诸人分上还有这箇消息也无若无人人具足箇箇圆成因什么却无若有诸人即今在甚处安身立命还知落处么若知落处不动道场而遍能含受十方剎海一尘一剎随处受生何待九龙吐香水分手指天地作大师子吼须知未出母胎时已作大师子吼直至各各时时念念处处悉皆圆满清净无为无间无断大解脱门正当恁么时昼昇兜率夜降阎浮其中摩尼珠为什么不现敢问诸人中间作么生还委悉得么龙袖拂开全体现象王行处绝狐踪师云大机圆应大用纵横不堕千圣机关不游诸祖窠窟举一机千机截断拈一事万事齐彰须是他大解脱人乃能明向上宗旨岂不见维摩不离本座移妙喜世界如针锋持枣叶又不见大仰云拈一片木叶便是移一座仰山去是知箇事若在心机意识路布言诠上觅大似掘地觅天了没交涉若是箇生铁铸就不涉化城不由迷悟不拘得失然后一明一切明一了一切了一见一切见一用一切用此犹是衲僧家垂手应机为人边行履若使他独照独运乃至千圣觅他不着诸天捧华无路魔外潜观不见周旋往返十方无碍一念普应前后际断只如今坐立俨然灯烛荧煌且道是什么时节若道是唯心境界正坐在荆棘林里若道是向上时节亦未跳出金刚圈在总不恁么又作么生还有人道得么若不蓝田射石虎几乎误杀李将军颂曰天上人间不可陪同风千眼应时开智通居士真奇特道照三年两度来师云言发非声和言击碎色前不物与物俱融声色翳障全消闻见之源亦脱直得净裸裸赤洒洒清寥寥白滴滴一片本地风光一着本来面目神通妙用底纵横十字不离田地稳密田地稳密底坐断十方不离神通妙用双明中有双暗同生中有同死恁么也不得不恁么也不得恁么也得不恁么也得所以道即此见闻非见闻无余声色可呈君箇中若了全无事体用何妨分不分箇中见闻是体声色是用声色是体见闻是用分也得不分也得所以云门道移灯笼向佛殿里拈三门向灯笼上若以衲僧正眼觑之犹为小事直得纳须弥于芥中掷大千于方外也只是箇半提所以尽干坤大地都无空阙处更须知有全提时节三世诸佛只堪齐立下风六代祖师只得全身远害当机直截一句作么生道三尺杖子搅沧波令彼鱼龙知性命圆悟佛果禅师语录卷第十一圆悟佛果禅师语录圆悟佛果禅师语录卷第十二宋平江府虎丘山门人绍隆等编小参五住云居山结夏小参云居千百众如无只缘内外绝消息箇中空洞等虚空杀活全承此恩力所以道护生须是杀杀尽始安居要论箇中意铁船水上浮算来直得铁船水上浮也有什么奇特只如护生须是杀且道杀箇什么便有禅和子道不是杀物命只是杀无明贼是杀烦恼贼是杀六根六尘贼杀争人争我贼虽然一期也似要且未梦见衲僧脚跟头既是护生须是明杀意如何是杀意崄若向箇里辨得出便可放一线道浩浩之中管取坐断天下人舌头然后始杀得尽然虽如是释迦老子也杀不尽迦叶也杀不尽西天二十八祖也杀不尽唐土六祖也杀不尽要明不尽底须是放却从前已后见解明暗玄妙理性殊胜奇特净洁刬除不留毫末也不到极尽处只如正净处合作么生还委悉么深山大泽无人到聚头正好共商量复云释迦老子云以大圆觉为我伽蓝身心安居平等性智师云释迦老人慈悲大杀怕尔诸人不知与尔一箇护身符子虽然如是点检将来犹带影在若是山僧则不然即云居山见成伽蓝九旬安居拍拍是令如上座请小参僧问城东老母与佛同生为什么不见佛师云他具大丈夫意气进云以手掩面十指悉皆见佛为什么回避不得师云只为渠侬得自由进云雪窦道他虽是女人却有丈夫之行是肯伊不肯伊师云重言不当吃师乃云情与无情一体触目皆真佛与众生不别当体全现随处作主遇缘即宗有时放行则沟渠瓦砾悉生光彩有时把定则真金七宝咸皆失色所以道诸人欲识命么流泉是命湛寂是身千波竞起是文殊境界一亘晴空是普贤床榻其次借一句子是指月于中事是话月从上来事如节度使信旗相似如诸古德未建立许多作略到这里作么生商量不假三寸试请说看不假眼试观瞩看不假耳试釆听看所以道尽十方世界都卢是箇真实人体更向什么处着眼耳鼻舌身意所以山僧从来向诸人道塞却尔眼教尔觑不见塞却尔耳教尔听不闻塞却尔鼻教尔嚊不得塞却尔口教尔说不得拈却尔身教尔不知痛痒坐却尔意根教尔分别不得正当恁么时却是好箇消息且不是情尘意想分别计较得失是非境界也须是罢却机境不立知见不作道理除却解会不见有佛祖然后可以坐断报化佛头天下人罗笼不住是故玄沙道沙门眼目直须把定世界不漏丝毫只如把时诸人向这里下喝得么打一坐具得么拂袖出去得么从东过西从西过东得么六六三十六九九八十一得么都卢是自家屋里事得么唤作本分事得么指露柱话灯笼得么唯心唯性得么若恁么浑是纷纷纭纭俱非正见若有箇正知正见底便知有本分事既知有本分事终不作计校窠窟道理作么生道还委悉么振奋咤沙无向背翻身师子大家看小参当阳一着千圣莫觑面门一机作家罔措恁么恁么不恁么不恁么拈向一边行棒行喝击石火闪电光放过一着正当恁么时水泄不通干坤坐断有眼不可见有耳不可闻有口不可辨有心不可思任是通身是眼尽干坤大地草木丛林纤洪长短一一交罗作无量无边神通妙用到这里不消一剳且道具什么道理便恁么奇特便恁么直截能恁么坐断净裸裸赤洒洒全身独露便担荷得行透得出三世诸佛六代祖师乃至天下老和尚只得饮气吞声目瞪口呿虽然如是即今诸人在这里作箇什么山僧更据箇什么说话即得是则是太杀不近人情不免放一线道还委悉么四海如今清似镜弯虹直气透青霄山僧二十七年开箇铺席与一切人解黏去缚抽钉拔楔令一箇箇无窠臼无计校不作合头语不作相似语不依倚一物与他二十八祖马师百丈黄檗临济天下大宗师所为所行全体显露非止今日寻常不曾于宝华王座上说世谛语亦不说禅机不论生灭岂可胡说乱说作地狱业唯只凭此一着真实处于一切人面前直截吐露承当得底真实悟入得大受用更无凝滞山僧而今已得退居不欲更升座小参此盖承太夫人使君朝议通判大夫诸官员晨夕每以此道见照再三虔请为众小参随分应命然此一事也不难也不易若道难永嘉到六祖处一句下便能承当初至曹溪遶禅床三匝振钖而立祖曰夫沙门者具三千威仪八万细行大德何方而来生大我慢永嘉云生死事大无常迅速六祖开箇方便门便道何不体取无生了取无速诸人且道无生作么生体速又作么生了一宿觉当头便领云体即无生了本无速如水入水水乳相同箭锋相拄自然恰好六祖见他透得过便道子甚得无生意也只此一句也有权也有实也有照也有用是他永嘉不向死句下坐杀也不下合头语只徐徐地道和尚无生岂有意耶奇哉奇哉而今人才见师道子甚得无生意便谓和尚肯我印证我此恩难报第三瓣香不为别人只是向语句里死杀不达本源讨甚么盌及至永嘉告辞祖云返太速乎云本自非动岂有速耶祖云谁知非动云仁者自生分别当时幸有大丈夫意气可惜放过便与掀倒禅床不为分外又却随例留一宿又石头在六祖会里作沙弥时一日问祖云和尚迁化后某甲如何祖云寻思去及至六祖迁化后他只一味坐禅只管寻思箇无生底道理鬼窟里作活计其时有同参遂问尔作什么云和尚教我寻思去所以坐禅同参云错了也有青原师兄名思指汝去见他石头方省遂往青原原问甚处来云曹溪来思拈起拂子问云曹溪还有这箇么而今兄弟被人恁么问便下喝下语野狐精见解张眉弩眼强作主宰总没交涉石头便会答道非但曹溪西天亦无思云子莫到西天么曰若到即有也不妨绵绵密密地语不失宗步步踏着思云未在更道石头云和尚也须道取一半莫全靠某甲思云不辞向汝道恐已后无人承当一日又问青原和尚在曹溪时还识六祖么思云尔只今还识老僧么云识又争能识得众角虽多一麟足矣自然气类相同羽毛相似如胶如漆而今人一句东一句西有时说心说性求人印证有什么交涉又药山在石头会下坐次石头来见便问汝在此作什么云一物不为头云恁么则闲坐而今人不会便道唤什么作闲坐又道不因和尚问某甲不知心下黑漫漫地只管胡道他自有旨趣乃云若闲坐则为也头云汝道不为不为箇什么曰千圣亦不识由是石头作一赞云从来共住不知名任运相将只么行自古上贤犹不识造次凡流岂可明且道毕竟不为底是箇什么何故却不识千圣既不识如何共住所以这些子事不容尔思量计校近傍不得鬼神莫窥脱却千重万重恶知恶解心眼自见若见刺不除得失是非关念则永无交涉此是山僧不得已为诸人说禅病又唤作入理深谈只如玄沙令僧驰书上雪峯峯上堂开缄见三幅白纸乃呈似大众云会么不见道君子千里同风便下座其僧同举似玄沙沙云山头老汉蹉过也不知敢问大众如何是雪峯蹉过处莫是玄沙见解过于师么且喜没交涉都向情尘里会又争会得所以真如哲和尚有颂云玄沙封白纸雪老却同风蹉过人难会古曲调不同到这里凡圣情尽生死关透得失是非了然不生全体如如如如亦不要然后骑佛殿出三门将新罗国与占波国鬪额搽灰抹土展钵喫饭着衣御寒自在优游初无二缘亦无二相不是心不是佛全心即佛全佛即人人佛不二只这不二亦不消得所以千圣出来无尔提掇处无尔凑泊处如勐火聚近之则燎却面门如按太阿拟之则丧身失命到得恁么田地方始会得自家活计所以古人道寻牛须访迹学道贵无心迹在牛还在无心道易寻又云佛说一切法为度一切心我无一切心何用一切法有一伴共诸人商量大家有一箇心所作所为因甚却道无心既若无心开口动舌说话底众心领底却是什么到这里若不见彻只成一场相谩所以二祖见达磨断臂立雪磨云将心与汝安二祖云觅心了不可得而今兄弟若被问将心与汝安便孟八郎或打箇圆相或进前三步退后三步作女人拜拍一下喝一声或撑眉努目或说心说性只是情尘业识所谓学道之人不识真只为从前认识神无量劫来生死本痴人唤作本来人只如二祖岂不会作许多道理因甚么只答道觅心了不可得须知达磨当头一拶二祖当下如暗得灯如贫得宝见彻根源此中不唤作心不唤作佛亦不是物直似红鑪上着一点雪相似山僧顷日问五祖和尚二祖云觅心了不可得毕竟如何他道汝须自参始得这些好处别人为汝着力不得参来参去忽因举频唿小玉元无事只要檀郎认得声忽然桶底脱庭前柏树子也透麻三斤也是玄沙蹉过也是睦州担板也是不落因果也是不昧因果也是三乘十二分教二六时中眼里耳里乃至钟鸣鼓响驴鸣犬吠无非这箇消息方省怀禅师颂云蜀魄连宵叫鵽孑鸟长夜啼圆通门大启何事隔云泥大丈夫汉一等是踏破草鞋放下情尘计校得失是非识得根本一物不留丝毫不着百骸俱溃散一物镇长灵和一灵也不要然后依时及节着衣喫饭而今兄弟见恁么说便道只是虚空里打筋斗兄弟只这虚空也难得岂不见祖师传法偈云心同虚空界示等虚空法证得虚空时无是无非法又楞严云十方虚空生汝心内犹若云点太清里诸兄弟既是访寻知识把生死为念歇却心猿意马荷担大机大用于佛祖不为处安稳坐地有时向高高峯顶立有时向深深海底行任运犹如痴兀人他家自有通人爱山僧十年在众无一时异缘只是参禅参到第十年方打得彻旋旋知非然后稳当若有一念憎爱得失是非即是垢衣须是识得玄旨始得所以道不识玄旨徒劳念静得失是非一时放却但莫憎爱洞然明白杨岐所谓栗棘蓬有刺而难吞金刚圈者至小而难跳勿语中有语为人解黏去缚不是人情底事兄弟参禅即不得邪解也须子细始得只如赵州勘一菴主入门便问有么有么庵主竖起拳州云水浅不是泊船处又访一庵主云有么有么主亦竖起拳州云能纵能夺能杀能活且那里是水浅不是泊船处那里是能纵能夺能杀能活处有者道赵州先知前庵主不会所以道不是泊船处先知后庵主会所以道能杀能活有底道舌头在赵州口里任渠与夺如斯见解总是邪徒情识卜度不得真正宗眼便是吞跳金刚圈栗棘蓬不得也五祖和尚常云诸方参得底禅如瑠璃瓶子相似爱护不舍第一莫教老僧见将铁鎚一击尔底碎定也山僧初见他如此说便尽心参他他常问有句无句如藤倚树作么生会山僧便喝或下语总不契他云须是情识尽净计校都忘处会山僧明日便于无计校处胡道乱道转没交涉后来彻悟实见实用如明镜当台明珠在掌得大自在释迦老子道若有一法过于涅槃我即说为如幻如化此一着子亘古亘今凝然不变火不能烧水不能溺刀斧不能斫唤作根本一切有漏无漏佛界魔界净土秽土无不真实若悟得可以丹霄独步不受别人处分若未到恁么田地管取被人罗笼山僧如今已退了院彼此缘法自有时所以今日因朝议太夫人请小参尽情说与诸人各自参究佛法本无彼此诸家总是六祖下儿孙终不说我是临济下人须得我家宗派盛传宁可粉骨碎身终不作这见解复举僧问保寿万境来侵时如何寿云莫管他僧礼拜寿云不得动着动着打折汝腰师云大众保寿和尚用金刚王宝剑一切逆顺得失长短是非无边境界不消一瞥这僧见机而作当时礼拜为什么却道不动着子细检点大似龙头蛇尾山僧即不然或有人问万境来侵时如何亦对他道莫管他这僧或若便礼拜只向他道伶利衲僧一拨便转师云父母未生已前净裸裸赤洒洒不立一丝毫及乎投胎既生之后亦净裸裸赤洒洒不立一丝毫然生于世堕于四大五蕴中多是情生翳障以身为碍迷却自心若是明眼人明了四大空寂五蕴本虚知四大五蕴中有箇辉腾今古逈绝知见底一段事若能返照无第二人根脚下净裸裸赤洒洒六根门头亦净裸裸赤洒洒乃至山河大地穷虚空界尽无边香水海亦净裸裸赤洒洒恁么说话莫是拨有归无么且喜没交涉若拨有归无杳杳冥冥堕在豁达空拨无因果处则永劫出他地狱三涂因果不得若真实彻证到真净明妙实际理地则四圣六凡三世诸佛天下祖师有情无情悉于是中流出显现所以孚上座问鼓山晏国师道父母未生前鼻孔在什么处山云即今生也在什么处孚上座不肯云尔问我来山如前问孚但摇扇大凡参请参须实参见须实见用须实用父母未生前鼻孔在什么处孚上座只摇扇子莫是弄精魂么须知有奇特事始得只如文殊初生见十吉祥异相须菩提生室现空相善财初生涌出万宝藏皆在此一大宝光中净裸裸赤洒洒流出若只在杳杳冥冥堕在空空寂寂处岂有如是奇特所以古人于生处见大奇特如世尊分手指于天地自云天上天下唯吾独尊若逢云门大师尚不以为奇特直行衲僧正令后来老宿云云门知恩方解报恩既知了便以衲僧本分事向逆顺境界中行且道还当得么若是平展商量则有向上事若据衲僧本分事上不直半分何故他家自有通霄路师云现成公案不隔一丝毫普天匝地是一箇大解脱门与日月同明与虚空等量若祖若佛无别元由乃古乃今同一正见若是利根上智不用如之若何直下壁立万仞向自己根脚下承当可以笼罩古今坐断报化佛头更无纤毫渗漏威音王已前无师自悟是大解脱人威音已后因师打发不免立师立资有迷有悟虽然如是要且只是方便垂手接人所以达磨西来不立文字直指人心见性成佛后来六祖大鑑禅师尚自道只这不立两字早是立了也何况语言机境种种知解须是一笔句断始得此一件事直饶三世诸佛出兴以无量知见方便接引亦只有限历代祖师天下老和尚设百千问答提持亦只有限不如向自己脚跟下究取威音王已前空劫那畔自己家珍随处受用也须是大丈夫汉意气方有如是作略亦不依他言语指示不受他欺谩从朝至夜入息不居阴界出息不涉万缘极是省要只为各各当人自违背此事向六根门头认光认影不得快活却云争奈某甲疑何且道疑从什么处来又道某甲为什么道不得只尔这道不得底是什么为尔不能回光直下承当祖师道自己分上有如是灵光有如是自在一切众生流浪情尘不能解脱假使将此一大事因缘种种垂示犹是有机有境落在情尘要会么直是一念不生方有少分相应所以先师道直须是命根断始得且道如何是命根断须是打叠从前知见种种解会一似大死底人活得起来自然无诤所以道我得无诤三昧人中最为第一不见南泉和尚道黄梅七百高僧尽是会佛法底只有卢行者一人不会佛法所以得他衣盂须是恁么人始契恁么事又云如圣果大可畏处盖为无如许圣量等事若是没量大人终不肯乱承当终不道我能我解我是禅师若如此则堕在解脱深坑不见云门大师道平地上死人无数过得荆棘林者是好手而今平地上死人无数云门一句道着山僧这里则不然直饶透得荆棘林亦未是好手更须知有银山铁壁直须透得银山铁壁然后是千了百当底人方知有向上事可以分付钵袋子更不与他情尘作对浩浩作佛法见解作禅道商量直须心境一如湛湛寂寂地无为无事又不堕在无为无事处到此须是向上人始得所以龙牙和尚道无端遣向墨池边惹得身心黑似烟却向上流清处洗身心用尽亦如然德山和尚道但有文字语言皆是依草附木竹木精灵须是独脱一路犹较些子只如今衲僧家也须着精神参取始得千里万里行脚一等是踏破草鞋也须是踏得破始得方且不孤负平生彼此来南阎浮提打一遭也不虚过亦不折本然后向四威仪中随时受用亦自安乐忽然一旦霜露果熟被人推向曲彔木床上作人天师与人解粘去缚不妨奇特若未谛当切不可为人祸事也不见德山道一似婬妇相似一向立问立答立宾立主有甚么交涉大凡参学人当须洒洒落落直下彻去岂不庆快师云现成公案更不消如之若何直下一切截断犹较些子佛法本无许多若以无心无念无事无为无计校无分别至竟着衣至竟喫饭何曾动着一丝毫便能坐断报化佛头不起一丝毫佛法见解所以古人才见僧来便云见成公案放尔三十棒布漫天网打冲浪巨鳞持万里钩御千里乌骓马也是事不获已所以石室和尚才见人来举起拄杖云过去诸佛也恁么见在诸佛也恁么未来诸佛也恁么只与尔略露些子锋铓若是箇人才见恁么道撩起便行犹较些子若是才入思量已被漫天网罩却也如是三十年只有长沙和尚知渠落处便云和尚放下拄杖子别通箇消息来方契他意而今参学兄弟直须是箭锋相拄针芥相投内外绝消息始得若只寻见寻闻求知求解只成箇生死根本何不体取无生了本无速若能箇箇如是见生死路一时截断全不动一丝毫头所以道居千人万人中如无一人相似只是歇得身心百无知解如无用处一般若是随言逐句作道理满肚皮是禅何时得脱去故南泉禅师道山僧出世只为诸人拈却佛病祖病老僧寻常向兄弟道父母未生前还有形貌也无他教中道四大五蕴成身只因父母交感一念染心而成此身我且问尔哆哆和和时何不共人相争及至才长大便有争人争我四大一旦离散依前还复本来形貌故云菩提本无树明镜亦非台本来无一物何处惹尘埃各宜勉力以悟为期莫虚度光阴时不待人师云此箇大事已是八字打开了直饶回头返照早是钝置也直是彻底信得于未发言已前一时觑透既发言之后且道作么生承当初机之士且于脚跟下明取而今坐立俨然各各见闻不昧人人向脚跟下如印印空如印印水如印印泥初不分得失彼我是非净裸裸赤洒洒辉腾今古逈绝知见返照回光岂有许多事然未返照时却无许多事只如寻常百不思百不管绝念忘缘时一时现成聊闻返照便作箇见闻觉知解会各各在见闻觉知处起模画样方恁么时落在生死阴果中无由得出离欲明此事直须蕴借深方可不落是非得失闻见知觉纤毫净尽始得快活拘牵惹绊他不住所以道如人学射久久方中岂不见裴相国出镇宛陵因游寺见高僧像遂问僧职云高僧仪相可观未审高僧在什么处于时僧职莫知所措裴公云此间有禅僧么僧职云近有一僧舍身扫地身披百衲恐是禅僧及乎请得来乃是黄檗断际运禅师也裴公乃举前话问之檗乃召相公公应诺檗云在什么处裴公于此大悟诸人且道问处是答处是且道又是箇什么禅僧家直须有省发始得莫只认声认色所以老僧寻常道千人万人但识取一人千句万句但识取一句千机万机但明取一机毕竟且道是什么将知洪炉大冶千煅百炼正要得人须知向一言下一明一切明一了一切了聊闻举着透顶透底净尽无余且如断际一唿之下因什么高僧却作裴公裴公却成高僧若论此事直须是俊流始得净尽所以道举不顾即差互拟思量何劫悟本分衲僧不要思量分别直须求箇悟处言悟者如失一件物多年废置而一旦得之又如伤寒病忽然得汗直是庆快也将知悟心见性非思量分别所以证入金刚正体自然亘古亘今廊周沙界水不能溺火不能烧世界坏时此箇常住为山河大地之本六凡四圣之家而蕴在各各当人方寸之下若能方寸颕悟独露真常于万别千差说处终不起异见于千差万别境上终不作别解须是打併净尽方可全体见成如水潦问马祖本来佛法祖与一踏倒地忽然大悟起来呵呵大笑云百千三昧无量妙义只向一毫头一时识得根源去又呵呵大笑后来出世每陞堂自云自从一喫马师踏直至如今笑未休复呵呵大笑且道作么生是根源将知此箇根源若识得了说到深深密密千圣所不到处亦得若只一棒一喝尽干坤大地一时收来如金刚王宝剑踞地师子亦得行脚人要参禅有如是眼脑方可入作直须审细言多去道转远圆悟佛果禅师语录卷第十二圆悟佛果禅师语录圆悟佛果禅师语录卷第十三宋平江府虎丘山门人绍隆等编小参六高邮干明受勅住金山龙游寺当晚小参僧问明历历露堂堂因什么干坤收不得师云金刚手里八稜棒进云忽若一唤便回还当得活也无师云鹙子目连无奈何进云不落照不落用如何商量师云放下云头进云忽遇其中人时如何用师云骑佛殿出三门进云万象不来渠独语教谁把手上高峯师云错下名言师乃云祖师心印状似铁牛之机诸佛密语正如击涂毒鼓未拟议前先蹉过才思量处隔千山要须眼似流星心如铁石所以从上来提持向上纲宗只有三句有时咬去有时咬住有时一向不去有时一向不住明眼汉没窠臼若论战也箇箇力在转处却物为上逐物为下要须把断凡圣路头不立毫末然后举一毫毛尽无边香水海七达八通说一句子穷龙宫盈海藏此犹是极则之谈未是衲僧巴鼻若论衲僧受用直饶棒如雨点喝似雷奔列千圣下风立毘卢顶上击石火闪电光俊鹞俊鹰也赶他不及要须正一切知见发明大解脱无不历落无不透脱则在天同天在地同地物同物我同我证一切智明一切道无处不通容无机不圆证正当恁么时诸人各各返照自己分上曾移易一丝毫许么所谓十世圆融十分成就且道不落机缘一句作么生道觌面要须宗正眼临机截断圣凡踪入寺小参金刚王宝剑截断玄机正眼摩醯光吞诸祖目机铢两举一明三左转右旋七穿八穴也须是箇风吹不入水洒不着针札不入快活自由底汉始得若也浮逼逼地尚留观听犹涉形声说妙说玄举今举古进前退后敲床竖拂行棒行喝则没交涉直得净裸裸赤洒洒还有相见底么若有须是同道人方知同道事若非同道者毕竟没来由正当恁么时还相委悉么十方聚会无余事共向曹溪路上行复颂云正眼横顶门神符悬肘后幸是师子儿各作师子吼小参僧问应真不借时如何师云渠侬得自由进云点则不到到即不点师云同彼同此进云此犹未是学人安身立命处在师云独有阇黎高一着进云也知和尚要用此机师云也被阇黎识破进云老老大大转见放憨师云道什么进云也不可放过师云却是尔放憨师乃云好日多同十方尽应好本多同千差共辙直得龙吟雾起虎啸风生八面更玲珑一方独峭绝此犹是人人分上知有底其余不知有底如恒河沙数且作么生凑泊作么生参详有进步得底不用伎俩试拈出看有证据得底不用思量试剖判看若剖判得正如灵山会上龙女献珠便得成佛女云我献宝珠世尊纳受是事疾否智积云是事甚疾龙女云以汝神力观我成佛复速于此然虽如是犹有途辙若是本分行本分证直须更放过三千里正当恁么时毕竟如何是着实处十方薄伽梵一路涅槃门李从议请小参僧问不问有言不问无言时如何师云其声如雷进云为什么如此师云只为聋人不听闻进云争奈五音六律甚分明师云阇黎闻箇什么进云某甲从来无耳朵师云更须识取口头底师乃云一句绝誵讹千里万里无消息一尘含法界千重百匝太周遮若是明眼人终不向目前觅何故若向目前觅此人未具眼更于句中求落在第八机既不向句中求又不向目前觅且道如何凑泊只如隔山隔岳隔浮幢王隔香水海那边还有恁么事也无若道有隔许多作么生知道有若道无佛法即有边际若道不有不无正是半前落后直饶离却有无未免喫金山手中棒忽有衲僧出来道不恁么如龙得水似虎靠山通身是眼也看他不见通身是舌也说他不及且道毕竟落在什么处若不蓝田射石虎几乎误杀李将军师云欲得亲切第一莫将来将来不相似向尔道壁立万仞依前却来撞墙撞壁有什么近傍处虽然如是已是落草了也不免将错就错于第二头说葛藤去也还知么直下如当门按一口剑相似凛凛威风才跨门来谁敢近傍若近着则丧身失命若望涯而退不是大丈夫汉须是不顾死生从他手中夺去始得所以道不入虎穴不得虎子须是当前不顾性命若夺剑在自己手中任是佛来也不放过直饶恁么已是第二头也不见资福道尔隔江见资福剎竿便回去脚跟下好与三十棒睦州才见僧来便云见成公案随后云放尔三十棒似此等有什么近傍处然子细推穷来不妨勦绝免他说玄说妙说理说事说向上向下秽污心田须知人人分上有一段事辉腾今古逈绝见知净裸裸赤洒洒先没许多般只为尔诸人从无始时来妄想浓厚背却自己只从他觅若能回光返照无第二人终不随他起灭若一处得脱则千处百处一时透脱莫只向人舌头听他处分聊闻举着剔起便行已是三千里外没交涉若得箇中受用便乃毛羽相似作他屋里人虽有恁么人也须向山僧手里饮气吞声始得直须按下云头将自己平生所知所解掇在善知识面前若是则与尔证据不是则与尔刬除岂不见药山参石头时置箇问端云三乘十二分教某粗知诚闻南方直指人心见性成佛某甲实未明了乞师指示石头云恁么也不得不恁么也不得恁么不恁么总不得山不契直至江西马大师处又如前问马师云有时教伊扬眉瞬目有时教伊不扬眉瞬目有时教伊扬眉瞬目是有时教伊扬眉瞬目不是药山于是有省马云尔见什么道理山云我在石头时如蚊子上铁牛相似今时众中兄弟便道石头一向壁立万仞所以他不会马祖放开一线他乃悟去殊不知石头恁么道已是漏逗了也马祖道处这一着尤更毒害因甚么药山得悟去且道因什么如此到此须是生铁铸就底汉始得所以云此事不在语言上不在文字上看他置箇问头问石头了及至马祖处亦如是问此人是箇铁石身心如今若有如是心底人何忧不彻尔若只觅言觅句觅玄觅妙何时得了千人万人各说不同尔用那箇句则是若见道了更用言句作么若不用言句尔作么生见到这里参须实参悟须实悟令教透顶透底亘古亘今打开自己库藏运出自己家财拯济莫只向外边寻觅尔若拶得一路透去便与尔同参尔若只守箇昭昭灵灵下咄下喝扬眉瞬目不如这箇更是大病所以云此事隐在四大六根里六根四大只是箇闲家具故云生如着衫死如脱袴六根四大只是箇衫袴且道着底是什么人且道是谁着乃喝云莫便是这箇么复云错了也所以古人云身心一如身外无余尽干坤大地只是箇本来心尽山河大地只是箇一末撒子也不要既不要且道向什么处安身立命到此须是有生机一路始得若不如是尔若道佛则着佛尔若道祖则着祖直须红鑪一点雪相似始得且去巾单下放教如寒灰死火世法佛法都不用思量莫怕他落空莫怕如土木瓦石尔若怕落空只如忧落空底心是什么何曾落空来若是果歇得到真实休歇之处佛祖也不立千圣万圣法门一时透了岂不径截也师云即恁么便承当担荷得去可以笼罩古今干坤大地透顶透底净裸裸赤洒洒要且不是尔见闻觉知色声香味触尽干坤大地只是箇真实人体说什么见闻觉知才跨门来已是两手分付更无纤毫遗漏须知向上一路不立文字语言既不立文字语言如何明得所以道路逢达道人不将语默对又云相逢不拈出举意便知有也须是彻骨彻髓信得极见得彻然后尽十方世界只在一丝毫头上明得其或滞于知见便有佛有祖所以却入建化门中葛藤露布祖师西来不立文字直指人心见性成佛只论直指人心要须是其中人始得若立语句以至百千万亿方便其意只是与人解粘去缚令教净裸裸地辉腾今古实无许多般计校岂不见五洩参石头问云一言相契即住不契即去石头不顾五洩乃拂袖便行出至三门石头乃唤云阇黎洩回首头云从生至老只是这箇更回头转脑作什么洩从此有省若是山僧当时不须唤他从他担板蹉却一生只为慈悲落草以至如此只如诸人坐立俨然从生至老只是这箇更疑什么所以云参禅须是铁汉着手心头便判直趣无上菩提一切是非莫管须是一念不生前后际断才敲磕便见更待他人唤作什么直是打成一片如水入水如金博金古人既恁么只如向长老口上听取且道有实法无实法若有实法则成系缀人若无从上来立许多方便门作么只教诸人见性若真见自性岂干他见闻觉知思量拟议如东寺会禅师道化荆湖有崔郡相国出镇湖南师因目疾次崔乃问曰如何是宗乘中事师云见性成佛崔云争奈患眼何师云见性非眼赤眼何咎且道见性既非眼且将什么见闻性亦非耳且道将什么闻乃至鼻嗅香舌了味身觉触意攀缘一一皆然若向这里明得至于一切处悉皆明得所以雪峯和尚道尽大地是箇解脱门把手拽不肯入又云尽大地撮来如粟米粒大抛向面前漆桶不会打鼓普请看更有甚玄妙见闻觉知若尔方能心境一如也无能也无所唯一自心更无他物若是得底人终不言我知我会遇饭喫饭遇茶喫茶终日只守闲闲地盖他胸中无许多波咤计校所以道心若无事万法一如无得无失终日只履践此一片田地凡有来问只将此事一时截断所以道见须实见悟须实悟古人云百尺竿头作伎俩未崄向衲衣下不明大事失却人身始是崄既如是岂可不明心达本一切万缘一齐放下弃却知见解会令教如木石瓦砾相似及到大安稳休歇之地然后一波才动万波随而初无动静等相盖他得底人终日以无所得心修无所得行行虽与人同而常与人异只为此一片田地打揲得尽净一切会同脱体无碍岂是小了底事直须用作事始得师云人人具足各各圆成但向己求莫从他觅何故从他觅是他家底舍己从人去道远矣须知自己分上有一段事辉腾今古如十日并照但以从无始劫来妄想浓厚翳障自心才回顾着则黑漫漫地却到世间知见种种声色才现在前一切明得此等岂不是背觉合尘从他求觅不能返照耶且如从上来乃佛乃祖以无量百千言句方便且道明箇什么边事只被尔起见起念起思量作聪明作计校惑却本来自己了却立能立所立现立智立是立非扰扰纷纷不能得脱所以祖佛出世只要教尔歇却知见打併教丝毫尽净且道作么生歇直下如悬崖撒手放身舍命舍却见闻觉知舍却菩提涅槃真如解脱若净若秽一时舍却令教净裸裸赤洒洒自然一闻千悟从此直下承当却来返观佛祖用处与自己无二无别乃至闹市之中四民浩浩经商贸易以至于风鸣鸟噪皆与自己无别然后佛与众生为一烦恼与菩提为一心与境为一明与暗为一是与非为一乃至千差万别悉皆为一方可搅长河为酥酪变大地作黄金都卢混成一片而一亦不立然后行是行坐是坐着衣是着衣喫饭是喫饭如明镜当台胡来胡现汉来汉现初不作计校而随处见成所以万机顿赴而不挠其神千难殊对而不干其虑此岂世间麁浅知见所能测度此乃至妙因缘学道之士或十年或二十年专心一意尚透不能得或有才闻便解或有无师自悟既自不能便悟亦障他人不得就中土大夫尤难以其从事世务勤劳家国所以悟入稍难然得底人于己分上本无殊别若是未能了底人须要根性颕利向自己脚跟下觑着一闻便了如李附马留意祖道与杨文公为友日夕切磋后见石门慈照禅师因为举唐房孺相公问径山国一禅师云祖师大道毕竟意旨如何径山云此大丈夫事非将相之所能为李闻之大悟遂作颂云学道须是铁汉着手心头便判直趣无上菩提一切是非莫管道得不妨奇特且如出将入相安邦定业剪除暴乱岂非丈夫耶而径山何故却道此大丈夫事非将相之所能为须知向上一路毫发不容所以洞山道见佛见祖如生冤家始有参学分只如佛祖为一切人师作一切人依止为甚却道如生冤家尔且道如何是大丈夫事直须是不取人处分不受人罗笼不听人系缀脱略窠臼独一无侣巍巍堂堂独步三界通明透脱无欲无依得大自在都无丝毫佛法情解如愚如痴如木如石不分南北不辨寒温昏昏默默似箇百不能百不解底相似然而肚里直是峭措动着则眼目卓朔无有不明底事乃至千差万别古人言句一时透彻如或不是到此田地底人须得向骨董袋里平高就下为他去也如昔日于迪相公出镇襄阳酷刑惨毒忤者皆杀之因读观音经有疑处一日访紫玉山道通禅师乃问曰如何是黑风吹其船舫飘堕罗剎鬼国玉乃抗声云于迪客作汉问恁么事作么于闻之大怒玉乃云只这便是黑风吹其船舫飘堕罗剎鬼国于迪有省尔且道他恁么问紫玉何故恁么答他此乃发他根本无明现前随手为伊指出不妨好手然不若当时不消着后语从他斫作两段却有些衲僧气息及乎为他点破也是顺手摩挲大凡接人有三种机若是第一机为人只消向他道于迪客作汉尔问与么事作么更无方便只是没义理难话会若于此直下承当去更不拟议则与柏树子麻三斤一口吸尽西江水更无差别所以道举不顾即差互拟思量何劫悟只要教尔当头领解去若是第二机为人即易也只是发起问端如道于迪客作汉尔问与么事作么此乃发他根本无明令他无明现前随手点破若是第三机为人不免入泥入水重下箇注脚如云于迪客作汉便是放却黑风吹其船舫于迪或作怒便是罗剎现前玉云正是黑风吹其船舫岂不是观音出现此是落草注解瞎人眼目破灭胡种若是真正衲僧直须拨却岂不见道他参活句不参死句活句上荐得与祖佛为师如李万卷问归宗和尚须弥纳芥子则不问如何是芥子纳须弥宗云尔身如椰子大万卷书着在甚处归宗老汉寻常一条白棒打佛打祖及乎李万卷问着不免曲顺人情放开一线然他用处也只教尔当头截去后来众中无识者便道芥子是心须弥是万卷纳之于心何所不可佛法若只如此争到今日也又如庞居士问马大师不与万法为侣者是什么人马大师云待汝一口吸尽西江水即向汝道居士乃大悟作颂云十方同聚会箇箇学无为此是选佛场心空及第归此颂与一口吸尽西江水题目岂曾相副既不说口又不说水只道心空及第归且道作么生是心空只教尔是非得失明暗色空森罗万象一时融会归于一理和理一时空却然后有些趣向山僧今夜不惜眉毛为尔一时吐却了也更为诸人说箇小偈祖佛单传向上机电光石火搆不彻独许诸根颕脱人金刚宝剑当头截师云道由悟达法离见闻直下便承当更无第二箇此犹是就今时曲为垂手处若是本分事又且不然所以道尔未跨船舷时好与三十棒如此则千里万里一时坐断何故须知当人分上各有水洒不着风吹不入清寥寥白滴滴祖佛不能到魔外不能入坐断要津不通凡圣设使尽大地草木丛林尽化为衲僧各各置百千问难不消一札尽教吞声饮气目瞪口呿而今事不获已且无见起见无言起言与诸人且通箇时节只如各各常人分上上来下去已是十分现成欠少箇什么更来就人觅所以玄沙道饮箩里坐地展手问人觅饭喫只为无始劫来抛家日久背驰此本分事向六尘境界里妄想轮回不能回光返照甘处下流若能具上根利智返本还源知有此事辉腾今古逈绝知见坐断十方无复轮转始有语话分而今须是换箇骨头了方见此一片田地若未知有此一片田地直饶解到佛祖边事问一答十终无交涉须知诸佛出世唯证明此一片田地祖师西来亦提持此一片田地所以先师见白云师翁一觑透了便作箇颂子道山前一片闲田地叉手叮咛问祖翁几度卖来还自买为怜松竹引清风诸人还曾恁么也未须是向此一片田地净裸裸赤洒洒方可入作普说告香普说师示众云只这箇便承当得去如天普盖似地普擎更不欠一毫头亦无第二见设使尽无边香水海尘尘剎剎一时穿却鼻孔也更不落别处傥或思量拟议即没交涉所以道一念不生前后际断即名为佛若也涉思量作计校分能所作知解则千里万里祖师门下直教见须实见悟须实悟证须实证诸人各各有一灵妙性确实而论才被拶着便脚忙手乱作么生见得亲信得彻桶底子脱去只为从无始劫来妄想浓厚只在诸尘境界中元不曾踏着本地风光明见本来面目若是真实人直下承当了知生本不生知死本不死向不生不死处千圣着眼觑不见千手大悲提不起而今兄弟若能返照更无第二人更不待山僧两回三度不惜眉毛入泥入水何况抛沙撒土说心说性未免落七落八当面相谩去也岂不见破灶堕和尚闻古庙作孽遂领十八弟子入山观之全无神相唯见三间空屋一所泥灶遂以杖击之云汝本泥土合成灵从何来圣从何起其灶乃飒飒而堕破灶堕云破也破也堕也堕也不觉纸钱后有一神人出云某甲乃灶神蒙师为说无生法已得生天礼谢而去其十八弟子乃白师云某等皆久参侍和尚殊不蒙开示无生法今日灶神何幸和尚却为伊说破灶堕云我只向伊道汝本塼瓦泥土合成灵从何来圣从何起其徒皆作礼破灶堕云破也破也堕也堕也其十八弟子悉皆省悟只如山僧即今举拂子且道与破灶堕是同是别遂云破也破也堕也堕也若也见得不唯不孤负破灶堕和尚亦乃不孤负从上祖师若也不见不唯孤负破灶堕和尚亦乃孤负自己知有此事不从他得所以道灵从何来圣从何起只如诸人见今身是父母血气成就若于中识得灵明妙性则若凡若圣觅尔意根了不可得便乃内无见闻觉知外无山河大地寻常着衣喫饭更无奇特所以道我若向刀山刀山自摧折我若向地狱地狱自消灭方知有如是灵通有如是自在只如今禅僧家何不回光返照明教彻去若也未明得且向三根椽下七尺单前默默地究取不见云门大师道尔且东卜西卜忽然卜着也不定若也打开自己库藏运出自己家财拯济一切教无始妄想一时空索索地岂不庆快老僧往日为热病所苦死却一日观前路黑漫漫地都不知何往获再甦醒遂惊骇生死事便乃发心行脚访寻有道知识体究此事初到大沩参真如和尚终日面壁默坐将古人公案翻覆看及一年许忽有箇省处然只是认得箇昭昭灵灵驴前马后只向四大身中作箇动用若被人拶着一似无见处只为解脱坑埋却禅道满肚于佛法上看即有于世法上看即无后到白云老师处被他云尔总无见处自此全无咬嚼分遂烦闷辞去心中疑情终不能安乐又上白云再参先师便令作侍者一日忽有官员问道次先师云官人尔不见小艶诗道频唿小玉元无事只要檀郎认得声官人却未晓老僧听得忽然打破漆桶向脚跟下亲见得了元不由别人方信干坤之内宇宙之间中有一宝祕在形山已至诸佛出世祖师西来只教人明此一件事若也未知只管作知作解瞠眉努目元不知只是揑目生华担枷过状何曾得自在安乐如红鑪上一点雪去若打破了或喝或掌一切皆得然终不作此解方可放下人我担子千休万歇方可生死奈何不得也须是实到此箇田地始得若实到此便能提唱大因缘建立法幢与一切人抽钉拔楔解粘去缚如是揭千人万人如金翅鸟入海直取龙吞如诸菩萨入生死海中捞摝众生放在菩提岸上方可一举一切举一了一切了有时一喝如金刚王宝剑有时一喝如踞地师子有时一喝如探竿影草有时一喝不作一喝用方可杀活自由布置临时谓之我为法王于法自在诸人既是挑囊负钵遍参知识怀中自有无价之宝方向这里参学先师常云莫学瑠璃瓶子禅轻轻被人触着便百杂碎参时须参皮可漏子禅任是向高峯顶上扑下亦无伤损劫火洞然我此不坏若是作家本分汉遇着咬猪狗底手脚放下复子靠将去十年二十年管取打成一片且作么生得独脱去须是入流人方知恁么事圆悟佛果禅师语录卷第十三圆悟佛果禅师语录圆悟佛果禅师语录卷第十四宋平江府虎丘山门人绍隆等编法语上示张持满朝奉克勤自出崃止讷堂唯念兹在兹相从者多不告倦所谓利他乃自利也要须根本明彻理地精至纯一无杂才有是非纷然失心若踏王脉诸天捧华无路魔外潜觑不见深深海底行高高峯顶立始得不惊群动众谓之平常心本源天真自性也虽居千万人中如无一人相似此岂麁浮识想利智聪慧所能测哉示谕绵密无间寂照同时岁月悠久打成一片而根本愈牢密密作用诚无出此应当当处全真则彼我遐迩触处皆渠剎剎尘尘皆在自己大圆镜中愈绵愈密则愈能转换也故云门道直得干坤大地无纤毫过患犹为转句不见一色始是半提直得如此更须知有全提时节始得所以德山棒临济喝皆彻证无生透顶透底融通自在到大用现前处方能出没欲人全身担荷外退守文殊普贤大人境界巖头道他得底人只守闲闲地二六时中无欲无依自然超诸三昧德山亦云汝但无事于心于心无事则虚而灵寂而照若毫端许言本末者皆为自欺此既已明当须履践但只退步愈退愈明愈不会愈有力量异念才起拟心才生即勐自割断令不相续则智照洞然步步踏实地岂有高低憎爱达顺拣择于其间哉无明习气旋起旋消悠久间自无力能扰人也古人以牧牛为喻诚哉所谓要久长人尔直截省要最是先忘我见使虚静恬和任运腾腾腾腾任运于一切法皆无取舍向根根尘尘应时脱然自处孤运独照照体独立物我一如直下彻底无照可立如斩一綟丝一斩一切断便自会作活计去也佛见法见尚不令起则尘劳业识自当氷消瓦解养得成实如痴似兀而峭措祖佛位中收摄不得那肯入驴胎马腹里也赵州道我见千百亿箇尽是觅作佛汉子于中觅箇无心底难得又云我在南方三十年除粥饭二时是杂用心处香林四十年方成一片涌泉四十年尚自走作南泉十八上解作活计信知从上古人无不皆如此密密履践安可计得失长短取舍是非知解也同学之中唯龙门智海昔常熟与究明但逢缘遇境莫不管带何止此生而已穷未来际证无量圣身也未是他泊头处但一味退步切莫作限量也示吴教授佛祖以神道设教唯务明心达本况人人具足各各圆成但以迷妄背此本心流转诸趣枉受轮回而其根木初无增减诸佛以为一大事因缘而出盖为此也祖师以单传密印而来亦以此也若是宿昔蕴大根利智便能于脚跟直下承当不从他得了然自悟廓彻灵明广大虚寂从无始来亦未曾间断清净无为妙圆真心不为诸尘作对不与万法为侣长如十日并照离见超情截却生死浮幻如金刚王坚固不动乃谓之即心即佛更不外求唯了自性应时与佛祖契合到无疑之地把得住作得主可不是径截大解脱耶探究此事要透死生岂是小缘应当勐利诚志信重如救头然始有少分相应多见参问之士世智聪明只图资谈柄广声誉以为高上趣向务以胜人但增益我见如以油投火其炎益炽直到腊月三十日茫然缪乱殊不得纤毫力良由最初已无正因所以末后劳而无功是故古德劝人参涅槃堂里禅诚有旨也生死之际处之良不易唯大达超证之士奋利根勇勐一径截断则无难然此段虽由自己根力亦假方便于常时些小境界中转得行打得彻不存解不立见凛然全体现成践履将云养得纯熟到缘谢之时自然无怖畏只有清虚莹彻无一法当情如悬崖撒手弃舍得无留恋一念万年万年一念觅生了不可得岂有死也是故古德坐脱立亡行化倒蜕能得勇健皆是平昔淘汰得净洁香林四十年得成一片涌泉四十年尚有走作石霜劝人休去歇去如古庙里香炉去永嘉云体即无生了本无速盖业业兢兢念兹在兹方得无碍自在既舍生之后得意生身随自意趣后报悉以理遣不由业牵所谓透脱生死耶报缘未谢于人间世上有如许参涉交互应须处之使绰绰然有余裕始得人生各随缘分不必厌喧求静但令中虚外顺虽在闹市沸汤中亦恬然安稳才有纤毫见刺则打不过也示许庭龟奉议此箇事在利根上智之人一闻千悟不为难要须根脚牢实谛当彻信把得定作得主于一切违顺境界差别因缘打成一片如太虚空无纤毫障隔湛湛虚明无有转变虽百劫千生始终一如方可平稳多见聪俊明敏根浮脚浅便向言语上认得转变即以世间无可过上遂增长见刺逞能逞解逞言语快利将谓佛法只如此及至境界缘生透脱不行因成进退良可痛惜是故古人直是千魔万难悉皆尝遍虽七处割截亦不动念一往操心犹如铁石以至透脱生死浑不费力岂不是大丈夫超诣慷慨所存也在家菩萨修出家行如火中出莲盖名位权势意气卒难调伏而况火宅烦扰煎熬百端千绪除非自己直下明悟本真妙圆到大寂定休歇之场尤能放下廓尔平常彻证无心观一切法如梦幻泡空豁豁地随时应节消遣将去即与维摩诘傅大士庞居士裴相国杨内翰诸在家胜士同其正因随自己力量转化未悟同入无为无事法性海中则出来南阎浮提打一遭不为折本矣示隆知藏有祖已来唯务单传直指不喜带水拕泥打露布列窠窟钝置人盖释迦老子三百余会对机设教立世垂范太段周遮是故最后径截省要接最上机虽自迦叶二十八世少示机关多显理致至于付受之际靡不直面提持如倒剎竿盌水投针示圆光相执赤旛把明鑑说如铁橛子传法偈达磨破六宗与外道立义天下太平翻转我天尔狗皆神机迅捷非拟议思惟所测洎到梁游魏尤复显言教外别行单传心印六代传衣所指显着逮曹溪大鑑详示说通宗通历涉既久具正眼大解脱宗师变革通涂俾不滞名相不堕理性言说放出活卓卓地脱洒自由妙机遂见行棒行喝以言遣言以机夺机以毒攻毒以用破用所以流传七百来年枝分派别各擅家风浩浩轰轰莫知纪极然鞠其归着无出直指人心心地既明无丝毫隔碍脱去胜负彼我是非知见解会透到大休大歇安稳之场岂有二致哉所谓百川异流同归于海要须是箇向上根器具高识远见有绍隆佛祖志气然后能深入阃奥彻底信得及直下把得住始可印证堪为种草舍此切宜宝祕慎词勿作容易放行也五祖老师平生孤峻少许可人干嚗嚗地壁立只靠此一着常自云如倚一座须弥山岂可落虚弄滑头谩人把箇没滋味铁酸饀噼头拈似学者令咬嚼须待渠桶底子脱丧却如许恶知恶见胸次不挂丝毫透得净尽始可下手锻炼方禁得拳踢然后示以金刚王宝剑度其果能践履负荷净然无一事山是山水是水更应转向那边千圣笼罗不住处便契乃祖已来所证传持正法眼藏及至应用为物仍当驱耕夫牛夺饥人食证验得十成无渗漏即是本家道流也摩竭陀国亲行此令少林面壁全提正宗而时流错认遂尚泯默以为无缝罅无摸索壁立万仞殊不知本分事恣情识抟量便为高见此大病也从上来事本不如是巖头云只露目前些子箇如击石火闪电光若搆不得不用疑着此是向上人行履处除非知有莫能知之赵州喫茶去祕魔巖擎扠雪峯辊毬禾山打鼓俱胝一指归宗拽石玄沙未彻德山棒临济喝并是透顶透底直截剪断葛藤大机大用千差万别会归一源可以与人解粘去缚若随语作解即须与本分草料譬如七斛驴乳只以一滴师子乳滴悉皆迸散要脚下传持相继绵远直须不徇人情勿使容易乃端的也末后一句始到牢关诚哉是言透脱死生提持正印全是此箇时节唯踏着上头关捩子底便谙悉也隆公知藏湖湘投机还往北山十余年真探赜精通本色衲子遂举分席训徒已三载予被睿旨移都下天宁欲得法语以表道契因为出此数段宣和六年十二月中佛果老僧书示华藏明首座祖师门下直截指示岂有如许多蹊径只贵向上人聊闻举着剔起便行明眼觑来只是钝置古者道举一隅不以三隅反者吾不与也箇箇须是举一明三目机铢两阿辘辘地疎通峻快始称提持岂不见良遂见麻谷第一番才见便归方丈闭却门及至第二次见谷骤步向菜园渠便瞥地乃谓谷曰和尚莫谩良遂良遂若不来见和尚洎被十二本经论赚过一生看渠恁地不妨省力既归谓徒党曰诸人知处良遂总知良遂知处诸人不知信知渠知处有不通风诸人卒未搆得可谓真师子儿要作他家种草直须更出他一头地始得达磨游梁入魏落草寻人向少林冷坐九年深雪之中觅得一箇及至最后问得箇什么却只礼三拜依位而立遂有得髓之言至令守株待兔之流竞以无言礼拜依位为得髓深致殊不知剑去久矣尔方刻舟岂曾梦见祖师若是本色真正道流要须超情离见别有生涯终不向死水里作活计方承绍得他家基业到此须知有向上事所谓善学柳下惠终不师其迹是故古人道一句合头语万劫系驴橛诚哉破有法王出现世间随众生欲种种说法将知所说皆为方便只为破执破疑破解路破我见若无许多恶觉恶见佛亦不必出现而况说种种法耶古人得旨之后向深山茆茨石室折脚铛子煮饭喫十年二十年大忘人世永谢尘寰今时不敢望如此但只鞱名晦迹守本分作箇骨律锥老衲以自契所证随己力量受用消遣旧业融通宿习或有余力推以及人结般若缘鍊磨自己脚根纯熟正如荒草里拨剔一箇半箇同知有共脱生死转益未求以报佛祖深恩抑不得已霜露果熟推将出世应缘顺适开拓人天终不操心于有求何况依倚贵势作流俗阿师举止欺凡罔圣苟利图名作无间业纵无机缘只恁度世亦无业果真出尘罗汉耶此门瞥脱契证即是素来不曾经人坏持拍盲百不知一但以利根种性孟八郎便透直下承当要用便用要行即行无如许般心行纯熟顿放着所在便得休歇安乐终日饱齁齁地不妨真正最难整理是半前落后认得瞻视光影听闻不随声守寂湛之性便为至宝怀在胸中终日昭昭灵灵杂知杂解自担负我亦有见处曾得宗师印证惟只增长我见便雌黄古今印证佛祖轻毁一切问着即作伎俩粘作一堆殊不知末上便错认定盘星了也及至与渠作方便解粘去缚便谓移换人捩转人作恁么心行似此有甚救处除是蓦地自解知非却将来须放得下作善知识遇着此等须是大脚手与烹鍊救得一箇半箇得彻不妨翻邪成正将来却是箇没量大人何故只为病多谙药性得底人心机泯绝照用已忘浑无领览只守闲闲地而诸天捧华无路魔外潜觑不见深深海底行漏尽意解所作平常似三家村里无异直下放怀养到恁么处亦未肯住在才有纤毫便觉如泰山似碍塞人便即摆拨虽纯是理地亦无可取若取即是见刺所以云道无心合人人无心合道岂肯自衒我是得底人原他深不欲人知唤作绝学无为与古人为俦真道人也他参活句不参死句活句下荐得永劫不忘死句下荐得自救不了若要与佛祖为师须明取活句韶阳出一句如利刀剪却临济亦云吹毛用了急须磨此岂阴界中事亦非世智辩聪所及直是深彻本源打落从前依他作解明昧顺逆以金刚正印印定挥金刚王宝剑用本分手段所以道杀人须是杀人刀活人须是活人剑既杀得人须活得既活得须杀得若只孤单则偏堕也垂手之际却看方便勿使伤锋犯手着着有出身之路八面玲珑照破他方与下刃亦须紧密始得稍宽缓即落七落八也只自己等闲尚不留毫发许设有亦斩作三段何况此宗门中从上牙爪遇其中人才拈出若投机则共用不投机则刬却以是为要无不了底事切在力行之示光禅人欲得亲切第一不用求求而得之已落解会况此大宝藏亘古亘今历历虚明从无始劫来为自己根本举动施为全承他力唯是休歇到一念不生处即是透脱不堕情尘不居意想逈然超绝则遍界不藏物物头头浑成大用一一皆从自己胸襟流出古人谓之运出家财一得永得受用岂有穷极耶但患体究处根脚不牢不能彻证直须勐截诸缘令无纤毫依倚放身舍命直下承当无第二箇纵使千圣出来亦不移易随时任运喫饭着衣长养圣胎不存知解可不是省要径截殊胜法门耶示民禅人先圣一麻一麦古德攻苦食淡洁志于此废寝忘飡体究专确要求实证岂计所谓四事丰饶者哉及至道不及古便有法轮未转食轮先转之义由是丛林唿长老为粥饭头得非与古人一倍相反耶然入随缘变异门且行第二段北山延接方来道人唯仰南亩今秋适会大稔觉民禅客觑收刈临行乞言因示以前段因缘贵宗本搆末乃为兼利并照圆悟通达之人本分事也勉行之百草头上有祖师夹山指出令人荐宽平田中有大义百丈展手要人知若能颗粒圆成即是单传心印更或弥望坦然便证第一圣谛且出草一句作么生道满船明月载将归示世祥禅人立志办道之士于二六时中自照自了念兹在兹知有自己脚跟下一段因缘处圣不增居凡不减独脱根尘逈超物表凡所作为不立方所湛寂凝然唯万变千化初无动摇应缘而彰遇事便发靡不圆成唯要虚静一切超然主本既明无幽不烛万年一念一念万年透顶透底全机大用譬如壮士屈伸臂顷不借他力则生死幻翳氷消金刚正体独露一得永得无有间断古今言教机缘公案问答作用并全明此若脱洒履践得日久岁深自然左右逢源打成一片岂不见法灯道入荒田不拣信手拈来草触目未尝无临机何不道无根兮得活离地兮不倒日用尚不知更向何处讨切宜消息之示谏长老赵州云我在南方三十年除粥饭二时是杂用心处将知古德为此箇事不将作等闲直是郑重所以操修觑捕到彻底分明于一机一境一句一言悉不落虚是致世法佛法打成一片今时要凑泊着实须是勐利奋发倒肠换肚莫取恶知恶见莫杂毒食一味纯正真净妙明直下踏着本地风光到安稳大解脱之地坐断报化佛头凛凛孤危风吹不入水洒不着正体现成日用有力量闻声见色不生取舍着着有出身之路岂不见僧问九峯见说和尚亲见延寿是否峯云山前麦熟也未识得渠亲切用处便见衲僧巴鼻所谓杀人刀活人剑但请长时自着眼看到出格时自然知落处也示禅人达磨西来不立文字语句唯直指人心若论直指只人人本有无明壳子里全体应现与从上诸圣不移易一丝毫许所谓天真自性本净妙明含吐十方独脱根尘一片田地唯离念绝情逈超常格大根大智以本分力量直下就自己根脚下承当如万仞悬崖撒手放身更无顾借教知见解碍倒底脱去似大死人已绝气息到本分地上大休大歇口鼻眼耳初无相知手足项背各不相到然后向寒灰死火上头头上明枯木朽株间物物斯照乃契合孤逈逈峭巍巍更不须觅心觅佛筑着磕着无非外得古来悟达百种千端只这便是心不必更求心是佛何劳更觅佛傥于言句上作露布境物上生解会则堕在骨董袋中卒捞摸不着此忘怀绝照真谛境界也不与万法为侣者是什么人回光自照看待汝一口吸尽西江水即向汝道八角磨盘空里走参得透目前万法平沈无始妄想荡尽德山隔江摇手便有人承当鸟窠吹布毛寻有人省悟得非此段大因缘时至根苗自生也亦机感相投有地也亦当人密运无间借师门发挥何峭绝如此之难而超证如此之易古人以辊芥投针为况良不虚矣末后一句都通穿过有言无言向上向下权实照用卷舒与𡙸不消箇勘破了也谁识赵州这巴鼻须是吾家种草始得示尼修道者学道之士初无信向厌世烦溷长恐不能得箇入路既逢师指或因自己直下发明从本已来元自具足妙圆真心触境遇缘自知落着便乃守住患不能出得遂作窠臼向机境上立照立用下咄下拍努眼扬眉一场特地更遇本色宗匠尽与拈却如许如解直下契证本来无为无事无心境界然后证羞惭知休歇一向冥然诸圣尚觅他起念处不得况其余耶所以巖头道他得底人只守闲闲地二六时中无欲无依可不是安乐法门昔灌溪往末山山问近离甚处溪云路口山云何不盖却溪无语次日致问如何是末山境山云不露顶如何是境中人云无男女等相溪云何不变去山云不是神不是鬼变箇什么如此岂不脚踏实地到壁立万仞处所以道末后一句始到牢关把断要津不通凡圣古人既尔今人岂少欠耶幸有金刚王宝剑当须遇着知音可以拈出示良炉头金色头陀论劫打坐达磨少林面壁九年曹溪四会县看猎大沩深山卓庵十载大梅一住绝人迹无业阅大藏古圣翘足七昼夜赞底沙常啼经月鬻心肝长庆坐破七蒲团是皆为此一段大因缘其志可尚终古作后昆标准便使致身在长连床上亦不过冥心体究但令心念澄静纷纷扰扰处正好作工夫当作工夫时透顶透底无丝毫遗漏全体现成更不自他处起唯此一大机阿辘辘转更说甚世谛佛法一样平持日久岁深自然脚跟下实确确地只是箇良上座直下契证如水入水如金博金平等一如湛然真纯是解作活计但一念不生放教玲珑才有是非彼我得失勿随他去乃是终日竟夜亲参自家真善知识何忧此事不办切须自看示谐知浴此箇大法三世诸佛同证六代祖师共传一印印定直指人心见性成佛不立文字语句谓之教外别行单传心印若涉言诠露布立阶立梯论量格内格外则失却本宗辜负先圣要须最初入作便遇本分人直截根源退步就已以铁石心将从前妄想见解世智辩聪彼我得失到底一时放却直下如枯木死灰情尽见除到净裸裸赤洒洒处豁然契证与从上诸圣不移易一丝毫许谛信得及明见得彻此始为入理之门更须教一念万年万年一念二六时中纯一无杂才有纤尘起灭则落二十五有无出离之期抵死谩生咬教断然后田地稳密圣凡位中收摄不得始是如鸟出笼自休自了处得座披衣真金百炼举动施为等闲荡荡地根尘生死境智玄妙如汤沃雪遂自知时更无分外底名为无心道人以此自修转开未悟令如是履践岂不为要道哉示印禅人道由悟达立志为先自博地具缚凡夫便欲跂步超证直入圣域岂小因缘哉固宜操铁石心截生死流承当本来正性不见纤尘中外有法使胸次荡然了无罣碍施为作用悉根本中出根本既牢实能转一切物是谓金刚正体一得永得岂假外求是故古德云此宗难得其妙当须子细用心可中顿悟正因便是出尘阶堑古德隔江摇扇吹布毛便有发机处至于蓦口𡎺噼背棒亦解桶底子脱盖缘专一久之一日瞥地此岂外得之皆由自证自悟示信侍者学道之要在深根固蔕于二六时中照了自己根脚当未起念百不干怀时圆融无际脱体虚凝一切所为曾无疑间谓之现成本分事及至才起一毫头见解欲承当作主宰便落在阴界里被见闻觉知得失是非笼罩半醉半醒打叠不办约实而论但于闹闹闹处管带得行如无一事相似透顶透底直下圆成了无形相不废功用不妨作为语默起倒终不是别人稍觉纤毫滞碍悉是妄想直教洒洒落落如太虚空如明镜当台如杲日丽天一动一静一去一来不从外得放教自由自在不被法缚不求法脱尽始尽终打成一片何处离佛法外别有世法离世法外别有佛法是故祖师直指人心金刚般若贵人离相譬如壮士屈伸臂顷不借他力如此省要好长时自退步体究令有箇落着谛实证悟之地即是念念遍参无边无量大善知识也切切谛信勉力作工夫乃善也示材知庄俱胝凡见僧来及答问唯竖一指盖通上彻下契证无疑差病不假驴驼药也后代不谙来脉随例竖箇指头谩人不分皂白大似将醍醐作毒药良可怜愍若是真的见透底始知郑重终不将作等闲所谓千钧之弩不为鼷鼠而发机是故须具顶𩕳上眼方可入作后来玄沙拈曰俱胝承当处莽卤只认得一机一境有般拍盲底随语生解便抑屈俱胝以谓实然殊不知焦塼打着连底冻到这里直须子细切忌颟顸只如俱胝临迁化去自云得天龙一指头禅一生受用不尽岂徒然哉曹溪大鉴微时新州一樵夫也碌碌无所发明已数十载一旦闻客诵经激其本愿遂致母出乡谒黄梅大满才见数语间投机隐确坊八箇月既闻秀偈始露锋铓五祖举衣钵授之是时群众竞趁逐欲夺取而蒙山道人最先及之于大庾岭头知不胜始悟此衣非可以力争稽首求法大鉴以不思善恶本初面目歛念知归卢老以时缘未稳复遁迹四会县猎人中久之寻抵番禺吐风旛不动动自于心之语印宗伸弟子之礼为之削发登具由是开大法要总二千余众声彻九重遣贵近降紫泥召之确然不应度龙象若让师清源永嘉南阳荷泽司空数十人皆大宗师何其韪欤唯圣贤示化进退存亡了然先照然考其步骤从微至着不断世缘而示妙规百世之下无与为等到今数百载充遍寰海列剎相望皆其法孙钦仰洪范欲拟其毫末竭诚罄力终莫髣髴惟望后昆有力量者勉旃聊述梗概尔圆悟佛果禅师语录卷第十四圆悟佛果禅师语录圆悟佛果禅师语录卷第十五宋平江府虎丘山门人绍隆等编法语中示觉民知库圆湛虚凝道体也展缩杀活妙用也善游刃能操守如珠走盘如盘走珠无顷刻落虚亦不分世法佛法直下打成一片所谓触处逢渠出没纵横初无外物净裸裸阿辘辘以本分事印定头头上明物物上了何处更有得失是非好恶长短来但恐自己正眼未得洞明是致落在二边则没交涉也岂不见永嘉道上士一决一切了中下多闻多不信佛祖言教筌罤尔借之以为入理之门既廓然明悟承当得则正体上一切圆具观佛祖言教皆影响边事终不向顶𩕳上戴却近世参学多不本其宗猷唯务持择言句论亲疎辩得失浮沤上作实解夸善淘汰得多少公案解问诸方五家宗派语一向没溺情识迷却正体良可怜愍有真正宗师不惜眉毛劝令离却如上恶知恶见却返谓之心行移换摆撼煅炼展转入荆棘林中所谓打头不遇作家到老只成骨董省要处不消一札皮下有血自知落处苟或踌蹰则失却鼻头也七佛已前便与么直须硬紏紏紧着头皮分明历落荐取这一片田地稳密长时乃自会退步终不道我有见处我有妙解何故箇中若立一丝毫能所见刺则重过山岳从上来决不相许是故释迦文于然灯佛以无法得受记卢老于黄梅以本来无物亲付衣钵至于生死之际才自担荷则如灵龟脱壳应须净秽二边都不依怙有心无心有见无见似红炉着一点雪二六时中透顶透底洒洒落落游此千圣不同途处直下令纯熟自然成就得箇绝学无为千人万人罗笼不住底箇真实人也送圆首座西归得道之士立处既孤危峭绝不与一法作对行时不动纤尘岂止入林不动草入水不动波盖中已虚寂外绝照功翛然自得彻证无心虽万机顿赴岂能挠其神千难殊对而不干其虑哉平时只守闲闲地如痴似兀及至临事为物初不作伎俩准拟剸割风旋电转靡不当机岂非素有所守也是故古德道如人学射久久方中悟则剎那履践工夫须资长远如鹁鸠儿初生下来赤骨历地养来餧去日久时深羽毛既就便解高飞远举所以悟明透底正要调伏只如诸尘境界常流于中窒碍到得底人分上无不虚通全是自家大解脱门终日作为未尝作为了无欣厌亦无倦怠度尽一切而无能所况生厌堕耶苟性质偏枯尤当增益所不能放教圆通以沤和力摄化开权俯仰应接俾高低远近略无差误行常不轻行学忍辱仙遵先佛轨仪成就三十七品助道法坚固四摄行到大用现前喧寂一等如下水船不劳篙棹混融含摄圆证普贤行愿乃世出世间大善知识也古德云三家村里须自箇丛林盖无丛林处虽有志之士亦喜自便到恁么尤宜执守唯在强勉以不倦终至于喧静亦复尔喧处周旋应变于中虚寂静处能不被静缚则随所至处皆我活计唯中虚外顺有根本者能然大凡为善知识应当慈悲柔和善顺接物以平等无诤自处彼以恶求及以恶声名色加我非理相干讪谤毁辱但退步自照于己无慊一切勿与较量亦不动念嗔恨只与直下坐断如初不闻不见久久魔孽自销尔若与之校则恶声相返岂有了期又不表显自己力量与常流何以异切力行之自然无思不服槌拂之下开发人天俾透脱生死岂小因缘应恬和词色当机接引勘对辩其来由验其蹲坐攻其所偏坠夺其所执着直截指示令见佛性到大休大歇安乐之场所谓抽钉拔楔解黏去缚切不可将实法系缀人令如是住如是执勿受别人移倒此毒药也令渠喫着一生担板赚误岂有利益耶佛祖出兴特唱此段小因缘谓之单传心印不立文字语句接最上机只贵一闻千悟直下承当了修行不求名闻利养唯务透脱生死今既作其儿孙须存他种草看他古来有道之士动是降龙伏虎与神明受戒攻苦食淡大忘人世永谢尘寰三二十年折脚铛煮饭喫遁迹埋名往往坐脱立亡于中一箇半箇诸圣推出建立宗风无不禀高行务报佛恩流通大法始出一言半句抑不得已明知是接引入理之门敲门瓦子其体裁力用不妨为后昆模范当宜师法之转相勉励追复古风切忌希名苟利兹深祝也示枢禅人解语非干舌能言不在词明知舌头语言不是倚仗处则古人一言半句其意唯要人直下契证本来大事因缘所以修多罗教如标月指知是般事便休行履处绵密受用时宽通日久岁深不移易拈弄收放得熟小小境界悉能照破断割不留眹迹及至死生之际结角罗纹不相参杂湛然不动翛然出离此腊月三十日涅槃堂里禅也示裕书记踏着实地到安稳处时中无虚弃底工夫绵绵不漏丝毫湛寂凝然佛祖莫能知魔外无捉摸是自住无所住大解脱虽历无穷劫亦只如如地况复诸缘邪安住是中方可建立与人抽钉拔楔亦只令渠无住着去此谓之大事因缘如来有密语迦叶不覆藏迦叶不覆藏乃如来真密语也当不覆藏即密当密即不覆藏此岂可与系情量立得失存窠窟作解会者举耶透脱到实证之地向出格超宗顶𩕳上领始得既已领略应当将护遇上根大器方可印受也秉拂据位称宗师若无本分作家手段未免赚误方来引他入草窠里打骨董去也若具金刚正眼须洒洒落落唯以本分事接之直饶见与佛齐犹有佛地障在是故从上来行棒行喝一机一境一言一句意在钩头只贵独脱勿使依草附木所谓驱耕夫之牛夺饥人之食若不如是尽是弄泥团汉方来衲子有夙根作工夫蓦地得入者不遇真正宗师返引他作露布堕在机境中无绳自缚半前落后似是不是最难整理要须识其病脉辩其落着征其所偏坠而发起之俾舍执着住滞然后示以本分正宗使无疑惑了然得大解脱居大宝宅自然趁亦不去可以洪济大法传续祖灯堪报不报之恩也黄龙老南禅师昔未见石霜会一肚皮禅翠巖悯之劝谒慈明只穷究玄沙语灵云未彻处应时瓦解氷消遂受印可三十年只以此印拈诸方解路瘥病不假驴驼药紧要处岂有如许多佛法也大宗师为人虽不立窠臼露布久之学徒妄认亦成窠臼露布也盖以无窠臼为窠臼无露布作露布应须及之令尽无令守株待兔认指为月鉴在机先风尘草动亦照其端倪况应酬扰扰哉非胸次虚静无一法当情安能圆应无差先机照物耶此皆那伽在定之効也临济金刚王宝剑德山末后句药峤一句子祕魔杈俱胝指雪峯辊毬禾山打鼓赵州喫茶杨岐栗棘蓬金刚圈皆一致尔契证得直下省力一切祖师言教无不通达唯在当人善自护持尔佛智裕公久参遍历一言相契从前证解併脱去卓然超绝遂分座训徒传持流通此大法印因书法语以赠示粲禅人赵州和尚见僧唤云近前来僧近前州云去多少省力若荐得乃是十成完全若作如之若何则知见生也唐朝古德英禅师微时事田运槌击块见一大块戏以槌勐击之应时粉碎蓦地大悟自此散诞为不测人颇彰神异有老宿拈云山河大地被这僧一击百杂碎献佛不假香多诚哉是言示泉禅人参问要见性悟理直下忘情绝照胸襟荡然如痴似兀不校得失不争胜劣凡有顺违悉皆截断令不相续悠久自然到无为无事处才毫发要无事早是事生也一波才动万波随岂有了期他时生死到来脚忙手乱只为不脱洒但以此为确实自然闹市里亦净如水岂有己事不办耶才有是非纷然失心直这一句惊动多少人做计较若承当得坐得断透出威音王那畔若随此语转特地纷然自回光返照始得如来禅祖师禅岂有两种未免谙含各分皂白特地乖张事理机锋一时坐断是打净洁毬子还知谛当着实处么放下看取示杰禅人行脚参请既依附知识于大丛林陪清高雅众久矣一旦亲缘须着落归动是箇千里远行要须以自己力量不忘践履直须行处不生尘况此段事不道在善知识边便有居乡井时便无也所谓暂时不在如同死人正当在时亦不起模画样虽则平常而滴水滴冻卓然绝识成箇无为无事无心事业表里洞然无际不与万法为侣不与千圣同途深根固蔕只守闲闲地养来养去不忧不彻但尽凡情作自己工夫勿管外缘勿逐名利起我见竞胜负是故古德道任运犹如痴兀人他家自有通人爱杰知庄倏来告别求警策因书此语授之示成修造蒋山门下无禅可说无道可传虽聚半千衲子唯以箇金刚圈栗棘蓬跳者着力跳吞者用意吞莫怪无滋味太崄峻或若蓦地体得如昼锦还乡千人万人只仰羡得要且觅他所从来不得所谓人人本分事也才生心动念承当担荷早不本分了也直得万机休罢千圣不携亦犹有依倚在快须摆拨透脱那边去始得所以道但有纤毫即是尘举意便遭魔所挠成就一切总只由他破坏一切亦只由他奇特殊胜缘恒沙功德藏无量妙庄严超世希有事皆所成就悭贪憎妬情识执着有为有漏垢染杂乱解路名相知见妄想皆所破坏也唯他能转一切物一切物不能转他虽无形段面目而包括十虚含凡育圣若有取之即堕见刺卒摸索不着诸佛开示祖师直指唯心妙性径截承当不起一念透顶透底无不现成于现成际不劳心力任运逍遥了无取舍乃真密印也示杲书记临济正宗自马师黄檗阐大机大用脱罗笼出窠臼虎骤龙驰星飞电激卷舒擒纵皆据本分绵绵的的到兴化风穴唱愈高机愈峻西河弄师子霜华奋金刚王非深入阃奥亲受印记皆莫知端倪徒自名邈只益戏论大抵负沖天气宇格外提持不战屈人兵杀人不贬眼尚未髣髴其趣向况移星换斗转天轮回地轴耶是故示三玄三要四料简四主宾金刚王宝剑踞地师子一喝不作一喝用探竿影草一喝分宾主照用一时行许多落索多少学家抟量注解殊不知我王库内无如是刀弄将出来看底只贬得眼须是他上流契证验认正按旁提须还本分种草岂假梯媒只如宝寿开堂三圣推出一僧寿便打圣云尔恁么为人非独瞎却这僧眼瞎却镇州一城人眼去在寿掷下拄杖便归方丈兴化见同参来便喝僧亦喝化又喝僧复喝化云尔看这瞎汉僧拟议直打出法堂侍者问有何相触误化云是他也有权也有实我将手向伊面前横两遭却不会似此瞎汉不打更待何时看他本色宗风逈然殊绝不贵作略只钦他眼正要扶荷正宗提持宗眼须是透顶透底彻骨彻髓不涉廉纤逈然独脱然后的的相承可以起此大法幢然此大法炬继他马祖百丈首山杨岐不为忝窃尔示韩朝议乃佛乃祖直指此大法于人人脚跟下洞照如千日并出但趣外奔逸久不能自信有如是大威德光明唯务作聪明立知见向业惑中以谓出乎等夷衒耀自得向人间世所习古今博究广览谓穷极底蕴殊不知萤火之光岂比太阳所以古之奇杰之士颕脱之性就近而论如裴相国杨大年之俦投诚放下就宗师决择刬去浮尘知见大彻大悟始能超轶与老禅硕德抗行履践到临合杀结角头自解撒手克证大解脱岂小事哉今既明敏不减前辈平时学业才力迈往于世路久之虽知宗门有此段因缘谓不出我所宗尚殊不着意以夙昔大缘相值欧峯经年会聚一闻举扬即起深信回光返照顾人间如梦如幻随大化变灭乃虚妄尔唯此千劫不坏不移易一切圣贤根本乃造物之渊源印定自己若一发明七通八达何往不自得哉是知宿世赤曾熏炙遇缘而彰见于行事岂非自性耶然能自检点二六时中学佛法已是杂用心则去却佛法乃真净界中行履矣但请依此一切不杂即纯一洞然无爱憎离取舍不分彼我不作得失一切法坦然皆我家不思议处净妙圆明受用之物尔须令此心长时现前不堕沈昏不生聪慧入平等安闲寂静境界那有恶作业缘识情干挠得此本妙光明也只恐临境界面前都卢忘失依前纷乱则不堪也古之修行亦只以自所证入时中照了截断尘劳教活卓卓地悠久三二十年纯熟超出生死不为难着力在行处不只空高谈说之而已古云说得一丈不如行得一尺盖定慧之力回转业缘正要惺惺地勇勐果决千百生中当受用其余古人机缘语句不必尽要会之但一着分明则着着如此千变万化岂移变得渠力用哉内心既虚外缘亦寂着衣喫饭本自天真不劳雕琢若或立胜见负我能即祸事也切须照管勿作此态由是可入无我真实平等如如不动不变净妙清凉稳密田地矣志公云不起纤毫修学心无相光中常自在示曾待制禅非意想道绝功勋若以意想参禅如钻氷求火掘地觅天只益劳神若以功勋学道如土上加泥眼里撒沙转见困顿傥歇却意识息却妄想则禅河浪止定水波澄去却功用休却营为则大道坦然七通八达是故僧问石头如何是禅头云碌砖僧云如何是道头云木头此岂意想功勋所能辩哉除非直下顿领截流便透则禅道历然才拟作解则千里万里要是向来世智辩聪顿然放却消遣令尽自然于此至实之地自证自悟而不留证悟之迹翛然玄虚通达乃善马大师尝举楞伽经以佛语心为宗无门为法门乃云诸人要识佛语心么只尔如今语便是心心便是佛故云佛语心乃是宗也此宗无门乃是法门古人太杀老婆拕泥涉水若一举便透犹较些子或穷研义理卒摸索不着示智祖禅德世尊拈华迦叶微笑二祖礼拜达磨傅心岂有他哉箭锋相拄也当其神契理御非言思所测唯知有向上宗风者证之虽千万亿载犹旦暮尔是故乃佛乃祖求人初不草草要是纯刚打就利根上智然后提其要击其节如胶投漆举一明三阿辘辘地无窠窟绝渗漏底始可首肯更须淘炼到盘错交加人所不能穷诘辨别处绰绰然游刃有余当受用时浸淫露手段有超宗越格不傍师旨独出胸襟壁立千仞惊群敌胜方堪付授法既不轻道亦尊严所谓源深流长也从上古德动尽平生或三十二十年靠箇入处期彻头彻尾去志既有力用心坚确是以成就得来掷地金声大丈夫儿攀上景仰不得不然彼既能尔我岂不能耶况透脱死生穷未来际一得永得当深固根本根本既固枝叶不得不欝茂但于一切时令长在勿使走作湛湛澄澄吞烁群象四大六根皆家具尔况知见语言解会耶一时到底放下到至实平常大安稳处了无纤芥可得只恁随处轻安真无心道人也保任此无心究竟佛亦不存唤甚作众生菩提亦不立唤甚作烦恼翛然永脱应时纳祐遇茶喫茶遇饭喫饭纵处阛阓如山林初无二种见假使致之莲华座上亦不生忻抑之九泉之下亦不起厌随处建立又是赢得边事何有于我哉大迦叶云法法本来法无法无非法何于一法中有法有不法古人得旨之后多深藏不欲人知恐生事也抑不得已被人捉出亦不牢让盖无心矣至于垂慈示方便亦只随家丰俭如俱胝一指打地唯打地祕魔擎叉无业莫妄想面壁降魔舞笏骨剉初不拘格辙胜负唯务要人各知归休歇不起见刺向鬼窟里弄精魂卓卓叮咛到脱体安隐之地乃妙旨也伶利汉脚跟须点地嵴梁要硬似铁游人间世幻视万缘把住作主不徇人情截断人我脱去知解直下以见性成佛直指妙心为阶梯及至作用应缘不落窠臼办一片长久守寂淡身心于尘劳中透脱去乃善之又善者也示诸禅人道本无言法本不生以无言言显不生法更无第二头才拟追捕已蹉过也是故祖师西来特唱此事只贵言外体取机外荐取自非上上根器何能蓦尔承当得然有志于是者岂计程限要须立处孤危办得一刀两段勐利身心放下复子靠着箇似咬猪狗恶手段底尽情将从前学解露布粘皮贴肉知见一倒打揲却使胸次空劳劳地己思不露一物不为便能彻底契证与从上来不移易一毫发许直得如此更须知有向上超师作略始得所以古者问佛向上答非佛又答方便唿为佛则见性成佛乃筌蹄尔是中云何指东画西直须密契自能将护方得洒洒落落更说甚证涅槃契生死皆增语也虽然只山僧恁么道也未可取为极则始免佛病祖病大丈夫汉图心要参岂可立限剂耶但办却深信一往向前未有不脚踏着实地者日新日新日日新日损日损日日损退步到底便是也至了是亦不立此正是作工夫处示蒋待制襄阳郡王常侍参沩山大圆得旨有僧从沩山来常侍问山头老汉有何言句僧云人问如何是祖师西来意山竖拂子常侍云山中如何领解僧云山中商量即色明心附物显理常侍云会便会着甚死急汝速去侍有书与老师僧驰书回沩山折见画一圆相于中书箇日字沩山呵呵大笑云谁知吾千里外有箇知音仰山云也只未在沩山云子又作么生仰山于地上作一圆相书箇日字以脚抹之而去看他得底人步骤趣向岂守窠窟耶箇里若善观其变则能原其心既能原其心则有自由分既有自由分则不随他去也既不随他去何往而不自得哉每接士大夫多言尘事萦绊未暇及此待稍拨剔了然后存心体究此虽诚实之言只以尘劳为务头出头没烂骨董地熟了只唤作尘事更待拨却尘缘方可趣入其所谓终日行而未甞行终日用而未甞用岂是尘劳之外别有此段大因缘耶殊不知大宝聚上放大宝光辉天焯地不自省悟承当更去外求转益辛勤岂为至要若具大根器不必看古人言句公案但只从朝起正却念静却心凡所指唿作为一番作为一番再更提起审详看从何处起是箇甚物作为得如许多当尘缘中一透一切诸缘靡不皆是何待拨剔即此便可超宗越格于三界火宅之中便化成清净无为清凉大道场也法华经云佛子住此地即是佛受用经行及坐卧常在于其中示张国太即心即佛已是八字打开非心非佛重向当阳点破不寻其言一直便透方见古人赤心片片若也踌蹰则当面蹉过也不与万法为侣底是什么人待尔一口吸尽西江水即向汝道多少径截何不便与么承当更入他语句中则永不透脱多见学者只言卜度下语要求合头此岂是要透生死要透生死除非心地开通此箇公案乃是开心地钥匙子只要明了言外领旨始到此无疑之地矣昔修山主要见地藏自陈此番来见和尚经涉许多山川极是辛苦地藏指云许多山川于汝也不恶渠便桶底子脱去似此岂假多言道途之间也须保任始得示方清老道友老达磨来自竺干岂尝持一物及游梁历魏面壁少林无人识渠独可祖効勤立雪断臂始略垂慈由此印心若谓无言从何而入如谓有言向伊道甚将知须是箇人始十分领略乃无渗漏所以入此门来要是根器勐利能疾速弃舍从前知见解路使胸次空劳劳不留毫发洞然虚凝言思路绝直契本源泯然无际自得本有无得妙智方号信及见彻犹有无量无边莫测莫量大机大用在傥留些能所堕在缘尘则卒急未便相应是故古德劝人直下休去歇去此段譬如快鹰快鹞捎云突日迷风透青掀腾直截不容拟议苟或踟蹰乃蹉过也其为教外别行则可知矣既有志于是放下着觌体承当一切现成则初祖不曾来自己亦无得示李嘉仲贤良全心即佛全佛即人人佛无异始为道矣此谛实之言也但心真则人佛俱真是故祖师直指人心俾见性成佛然此心虽人人具足从无始来清净无染初不取着寂照凝然了无能所十成圆陀陀地只缘不守自性妄动一念遂起无边知见漂流诸有脚跟下恒常佩此本光未常霭昧而于根尘枉受缠缚若能蕴宿根本从诸佛祖师直截指示处便倒底脱却炙脂衲袄赤条条净躶躶直下承当不从外来不从内出当下廓然明证此性更说甚人佛心如烘炉上着一点雪何处更有如许多忉怛也是故此宗不立文字语句唯许最上乘根器如飘风疾雷电激星飞脱静契证截生死根破无明壳了无疑惑直下顿明二六时中转一切事缘皆成无上妙智岂假厌喧求静弃彼取此一真一切真一了一切了总万有于此心握权机于方外而应物现形无法不圆何有于我哉要须先定自己着落立处既硬糺紏地自然风行草偃所以王老师十八上便解作活计香林四十年乃成一片尘劳之俦为如来种只在当人善自看风使帆念念相续心心不住向此长生路上行履即与佛祖同得同体同作同证况百里之政柄在手头安民利物即是自安万化同此一机千差并此一照尽尘沙法界可以融通何况人佛无异耶示远猷奉议从上径截一路直拔超昇无出直指人心见性成佛但此心渊奥脱去圣凡阶级只贵利根上智于无明具缚窠窟中不动纤毫直下顿契廓彻灵明与有情无情有性无性同体与大法相应发起作用透古超今骑声盖色虚而灵寂而照无量无涯不思议大解脱一一七穿八穴了无回互便识落着所以乃佛乃祖谓之单传密付如印印空如印印水如印印泥万德昭然十方坐断独证独超初无依倚若起见作相则没交涉也今时大有具种性之士能始末觑破幻缘幻境勇勐奋志向箇边来亦有久存诚探赜者然患缺方便力止以知见解会为明了殊不知全坐了但是识心纵解到佛边穷到修证尽头处不出指踪在是故古来作家宗师不贵人作解会唯许人舍知见胸中不曾留毫发许荡然如太虚空悠久长养纯熟此即是本地风光本来面目也到此亘古亘今之地脱离生死有甚难也如裴相国庞居士样直以信得及便得力受用自在尘缘幻境岂从别处生若脚下谛实二六时中能转一切物而无能相等闲空牢牢地不生心动念随自天真平怀常实便是从宦游干斡悉皆照透承那箇恩力既识渠如下水船相似略左右照顾扶持将去自然速疾与般若相应此禅流所谓自做工夫触处无有虚弃底时节绵绵相续办长久不退转心不必尽弃世间有漏有为然后入无为无事当知元非两般若怀去取则打作两橛也一切时一切处唯以此为实在力行之当截断众流得大安乐矣圆悟佛果禅师语录卷第十五圆悟佛果禅师语录圆悟佛果禅师语录卷第十六宋平江府虎丘山门人绍隆等编法语下示宗觉大师佛语心为宗宗通说亦通既谓之宗门岂可支离去本逐末随言语机境作窠窟要须径截超证透出心性玄妙胜净境界直彻绵密稳当向上大解脱大休大歇之场等闲虽似空豁豁地而力用圆证不拘限量千人万人罗笼不住所以迦文老人久默斯要三百余会略不明破但随机救拔候时节到来乃于灵山露面皮拈出独有金色头陀上他钓钩谓之教外别行若谙此旨则威音已前漏逗了也点化将来虽随类化身千般伎俩万种机缘无不皆是箇一着子此岂单见浅闻存知解堕机括者所可测量是故从上来行棒行喝辊毬擎叉喫茶打鼓插锹牧牛彰境智据坐掩门唤回叱咄与掌下踏莫不皆本此唯本色衲子自既了悟透彻又复遇大宗师恶手段淘汰煅炼到师子咬人不随药忌直截斩豁处方可一举便知落处如师子入窟出窟踞地返掷何人可测量哉此门不论拕泥涉水草里辊打葛藤眼麻眯三搭不回者唯是八面受敌未举先知未言先契自然水乳相合得坐披衣养得纯熟待霜露果熟出头来便与么用始合祖先本因地发行一周佛事所以道要穷恁么事须是恁么人若是恁么人不愁恁么事示一书记英灵衲子蕴卓识奇姿慷慨隳冠视身世声名如游尘净云谷响以夙昔大根器知有此段超生出死绝圣越凡乃三世如来所证金刚正体历代祖师单传妙心跂步蹴踏作香象金翅要驰骤飞腾于亿千万类之上截流摩霄岂肯为鸿鹄燕雀局促于高低胜负较目前电光石火间瞥转利害耶是故古之大达不记细故不图浅近发片志欲高超佛祖荷担一切所不能承当之重任普津济四生九类拔苦与安破障道愚昧折无明颠狂毒箭拈出法眼见刺使本地风光澄霁空劫已前面目明显悉心竭力不惮寒暑废寝忘䬸刻意尚行洁清三业向三条椽下死却心猿杀却意马直使如枯木朽株顽石头相类蓦地穿透岂从他得哉发大伏藏然暗室明炬拟艨艟于要津证大解脱不起一念顿成正觉且通箇入理之门然后升普光明场据无漏清净殊胜伟特法空之座口海澜翻奋无碍四辩才立一机垂一句现一胜相普使凡圣有情无情俱仰威光同受庥廕尚未是绝功勋处更转那头千圣罗笼不住万灵景仰无门诸天无路捧华魔外那能傍觑放却知见卸却玄妙飏却作用唯饥䬸渴饮而已初不知有心无心得念失念何况更恋着从前学解谛句奇言理性分剂名相桎梏佛见法见动地掀天世智辩聪自缠自缚入海算沙有何所靠耶等是大丈夫应务敌胜惊群满自己本志愿乃为本分大心大见大解脱无为无事真道人也示胜首座释迦老多子塔前分半座已密授此印尔后拈华是第二重公案至于付金襕鸡足山中候弥勒是多少节文也达磨迢迢自西竺游梁历魏冷坐少林深雪之中有箇断臂老子解觑破不免漏泄分付伊谓之单传密记子细究之一场败阙自此便喧传西来旨意世间随流将错就错满地流行分五家七宗递立门户提唱就实穷之端的成得甚么边事是故从来达人不喫这般茶饭且如何却是谛当将知六合外着得眼早自别也况无边香水海浮幢王剎表下视底乃少知落着所以道此大丈夫事扑迭掀豁步骤作略唯同风契证始善弘荷终不撒沙撒土遂与释迦金色碧眼神光共一坐具等闲垂手杀人活人初无窠窟只贵紧峭万苦千辛至崄至毒下得断命手脚然后不虚印授也白云师翁云神仙祕诀父子不传示无住道人维摩经依无住本立一切法金刚经应无所住而生其心古德云一切无心无住着世出世法莫不皆尔使有住则胶固岂得能变通耶日月住则无昼夜四时住则失岁功唯其无住乃所以流于无穷是故住于无所住所以转凡成圣即无作无为无住妙用于万有中得大解脱既达此意见此道唯力行不倦乃真道人也示元长禅人佛语心为宗达磨传此者矣而马师为蛇画足慈悲落草乃云诸人欲识佛语心么已是漏逗了也更言只如今语便是佛语此语出于自心便是佛心若举扬正宗作如是话会如何出得作家八十四人耶是故从上来行正令底视之如将恶水浇泼人成甚模样应知这老子太杀屈曲事不获已然今学者尚看他底不破只管落语言执解会认光影做窠窟好不性燥也可中有箇生铁铸就手里握得顽石粉碎眼目定动拟议不来一绰便透更说甚佛语心如之若何直饶千佛万祖躬亲动地放光如云如雨行棒行喝雷奔电激不消箇热不釆等闲凡不收圣不管更唤甚作生死菩提涅槃烦恼不如饥来喫饭困来打眠此乃稍稍类他家种草也所以地藏道尔南方佛法浩浩地争如我种田博饭喫十成是以此为事彻到无事如斩一綟丝一斩一切断把断世界不漏丝毫诸见不生了无渗漏以长岁月不动不退靠之自然成办香林四十年方打成一片沩山三十载牧一头水牯牛既有此志深宜长久乃能堪报不报之恩是真出家大解脱衲子也示超然居士赵判监曹山辞悟本问向甚处去云不变易处去复征不变异处岂有去耶答云去亦不变异自非踏着实地安能透彻如此岂以语言机思所可测量哉葢履践深极到无渗漏之致然后罗笼不住学道之士立志外形骸一死生混古今绝去来要须攀上流造诣至真谛实渊奥阃域打办自己脱白露净无丝毫意想堕在尘缘直下心如枯木朽株如大死人无些气息心心无知念念无住千圣出来移换不得乃可以向枯木上生华发大机起大用兴慈运悲乃无功之功无作之作岂落得失是非哉才留一毫毛则抵梧于生死界自己未能度安可度人维摩大士不住金粟住入酒肆婬坊作大解脱佛事庞老子补处应身不住兜率陀弃却珍宝汉江织笊篱与大宗师击扬与夺此段从上体裁莫不皆尔要须滴水滴冻不拘朝野陶冶煅炼如曹山摩诘老庞乃可以不废悲愿不亦宜乎自余人间世纷纭尘坌何足致胸次哉贵妃乔氏求法语当人脚跟下一段事本来圆湛不曾动摇威音佛前直至如今廓彻灵明如如平等只为起见生心分别执着便有情尘烦恼扰攘若以利根勇勐身心直下顿休到一念不生之处即是本来面目所以古人道一念不生全体现六根才动被云遮多见聪明之人以妄心了了放此妄心不下逗到歇至不动处不肯自承当本性便唤作空豁豁地却拟弃有着空是大病若有心弃一边便是知解不能彻底见性此性非有不须弃此性非空不须着要当离却弃着有无直下贴贴地圆湛虚凝翛然安稳便自能信此真净妙心饷间被世缘牵拕便能觉得不随他去直须长时虚闲自做工夫消遣诸妄使有箇自家省悟之处始得古人云不离当处常湛然觅则知君不可见示丹霞佛智裕禅师祖师宗风步骤阔远逈出教乘单提正印灵山拈华而饮光笑领龙勐示圆相而提婆中的少林觅心而二祖超证卢老说偈而大满付衣钵人皆以为密传鞠其端倪乃是纳败岂道妙深极之旨止如是而已要须如天之高地之厚海之渊虚空之广尚未髣髴信过量大解脱人回天转地吸海枯竭喝散虚空奋大机显大用于无边香水海浮幢剎外斩魔外见网摧佛祖化权揭示不可示拈提不可提之奥尚未为的则雪峯鳌山得道云巖始终不知有乃戏论尔应须生铁铸就心肝杀人不眨眼手段乃可略露风规贵慧命流于无穷差可人意耳示杨无咎居士佛祖出兴于世以大悲愿力起无缘慈唯务引接利智上根具大器量堪委任大解脱上上胜妙玄机作人所不能为超群绝众可以弹指证无生可以立地越果海眼观东西意在南北如快鹰俊鹞戞戞腾空迷风曜日捎玉兔拂金鸡英灵掀豁乃拈当头末上一着子似电闪星飞不容拟议待伊全体脱去罗笼直下不费一毫指点遂乃披襟透顶透底领略即两手分付是故体裁步骤如狞龙之得水似勐虎之靠山云突突风飐飐倾人肝胆耀人心目方可谓之本家种草所以维摩大士大集会魔王现首楞严定魔界行不污菩萨之俦与夫文殊普贤金色头陀之类皆离伦拔萃而一旦举华密传岂常事哉以至达磨西来神光瞥地自尔多没量大人特达精通只向动用瞬扬语默舒卷纵擒与夺显发底事长时已思不露等闲兀兀地若百不知百不会底人及乎挨拶着便见惊群动众虽然鞠共至趣初无如许多事唯直下明妙一切无心而已苟能弃去学解执着放教闲闲地圣谛亦不为自然契合从上来纲宗便可入此选佛场中转度未度转化未化得不是再来人间世不依倚一物无为绝学真正出格大道人耶诏使观察杨公无咎高识远见博学多能而于祖道尤深造诣智鑑机警未举先知未言先透在都下日获参陪兹沿帝命使宣抚司再会锦官特辱道照临还索葛藤因出此纳败缺云示成都府雷公悦居士如今照了本心圆融无际色声诸尘那可作对逈逈独脱虚净明妙要须彻底提持勿令浮浅直下高而无上广不可极净躶躶圆垛垛无漏无为千圣依之作根本万有由之建立应须斗顿回光自照令绝形段分明圆证万变千化无改无移谁之金刚王谓之透法身饷间行住坐卧无不透彻物物头头靡有间隔唤作干白露净单明自心不可只么守之守住便落窠窟却须勐割勐断十分弃舍转舍转明转远转近抵死打叠令断却命去始是绝气息人方解向上行履若论向上行履唯己自知知亦不立释迦弥勒文殊普贤德山临济不敢正眼觑着岂不是奇特士一棒上一喝下一句一言若细若麁若色若香一时穿透方称无心境界养得如婴儿相似纯和冲淡虽在尘劳中尘劳不染虽居净妙处净妙收他不住随性任缘饥䬸渴饮善尚不起念恶岂可复为所以道随缘消旧业更不造新殃道贵无心禅绝名理唯忘怀泯绝乃可趣向回光内烛脱体通透更不容拟议直下桶底子脱入此大圆寂照胜妙解脱门一了一切了只守闲闲地初不分彼我胜负才有毫芒见刺即痛刬之放教八达七通自由自在长养绵密千圣亦觑不见自己尚似冤家只求得远离不隈傍翛然澄净虚而灵寂而照勇勐断割彻底无纤毫挠胸次王老师谓之作活计赵州除粥饭二时是杂用心悠久践履使纯熟乃合从上来无心体道密密作用自见工夫到下梢结角头自然如悬崖撒手岂不快哉书与耿龙学书妙喜示来教见矻矻于此意况甚浓真不忘悲愿也而以宗正眼照破义路情解透见肝胆何明眼如此正宗久寂寥后昆习窠臼守箕裘转相钝致举世莫觉其非大家随语生解祖道或几乎息矣不有超卓颕悟之士何以规正哉此真正念乃真外护也时节扰扰山居领众亦未可保全尚未有可乘之便为转身之计尔杲佛日一夏遣参徒踏逐山后古云门高顶欲诛茅隐遁其志甚可尚今令谦去山叟为书数语及疏头亦与辍长财成之可取一观也渠欲奉锄正在高裁也拈古上举百丈再参马祖祖见来拈拂子竖起百丈云即此用离此用祖挂拂子于旧处侍立片时祖云尔已后鼓两片皮如何为人丈取拂子竖起祖云即此用离此用丈挂拂子于旧处马祖便喝百丈大悟后来谓黄檗云我当时被马祖一喝直得三日耳聋汾州云悟去便休说什么三日耳聋石门云若不是三日耳聋争承当得这一喝雪窦云要会三日耳聋么大冶精金应无变色师云然则作家共相提唱不妨各有为人眼要且只明得马祖百丈大机未明马祖百丈大用不惜眉毛露箇消息也要诸方检责还知这一喝么直似奋雷霹雳听者丧胆亡魂要会三日耳聋正如击涂毒鼓闻者丧身失命举拂子云或有箇问即此用离此用和声便打随后与喝复云还见马祖百丈么举僧问云门佛法如水中月是否门云清波无透路僧云和尚从何得门云再问复何来僧云便恁么去时如何门云重叠关山路师云清波万里湛寂凝然宝月凌虚光吞群象这僧泛一只船入云门法海里引得一阵勐风看伊把柁张帆也不易当抵及至下梢可惜输却一筹且道是什么处是输处试辨看举翠巖示众云一夏与兄弟东语西语看翠巖眉毛在么师云输机是算人之本翠巖坐却人舌头无鹐啄处长庆云生也因事长智保福云作贼人心虚是精识精门云关据欵结案虽宗师竞酬还截得翠巖脚跟么不蹑前踪试请道看举僧问云门初秋夏末前程或有人问未审对他道什么门云大众退后僧云过在什么处门云还我九十日饭钱来师云这僧贪观白浪云门见机而作虽则截铁斩钉未是本分草料有问崇宁只对道驴事未了马事到来待伊如何若何噼嵴便棒举赵州云老僧答话去也解问底置将一问来僧出礼拜赵州云比来抛塼引玉却引得箇墼子后来法眼举问觉铁嘴此意如何觉云与和尚说箇喻如国家拜将相似问云何人去得有云某甲去得答云汝去不得法眼云我会也师云诸方尽道赵州得逸群之用一期间施设不妨自在这僧要击节扣关电光中卒着手脚不办觉铁嘴能近取譬不坠家声法眼有通方鑑便知落处敢问既是宗师为什么抛塼只引得箇墼子试参详看举玄绍二上座见乌臼乌臼问近离什么处僧云江西臼便打僧云久响和尚有此机要臼曰汝既不会第二箇近前其僧茫然臼亦打云同坑无异土参堂去雪窦云宗师眼目须是恁么如金翅鸟擘海直取龙吞有般汉眼目未辨东西拄杖不知颠倒只管说照用同时人境俱夺师云雪窦明辨古今分别邪正若不知有争恁么道虽然只见乌臼放行要明乌臼把住处么直得释迦弥勒犹为走使据令而行尽大地人并须喫棒举睦州示众云我见百丈不识好恶大众才集以拄杖一时赶下复召大众众回首百丈云是什么有什么共语处黄檗和尚大众才集以拄杖一时赶下复召大众众回首檗云月似弯弓少雨多风犹较些子雪窦云说什么犹较直是未在若是雪窦以拄杖赶下便休可中有箇无孔铁槌善能担荷可以笼罩古今干坤坐断师云古人各出一只手提振纲宗诱掖后进功不浪施仔细点检将来百丈将棒唤狗未免相顾睚𥈐黄檗香饵缀钩吞着丧身失命睦州当众举觉与贼过梯雪窦要人担荷无风起浪今日总不恁么各请归堂举文殊菩萨问维摩居士云我等各自说已云何是仁者所说不二法门师云这一转语丛林话会不少有道默然有道良久有道据坐有道不对要且摸索不着直得其声如雷普惊群动自古及今前圣后圣所说法门只向维摩片时之间一时显现且道正当恁么时作箇什么得见维摩举风穴在郢州陞座云祖师心印状似铁牛之机去即印住住即印破只如不去不住印即是不印即是时卢陂长老出问某甲有铁牛之机请师不搭印穴云惯钓鲸鲵沈巨浸却将蛙步𩥇泥沙陂伫思穴喝云长老何不进语陂拟议穴便打一拂子云长老还记得话头么试举看陂拟开口穴又打一拂子牧主云将知佛法与王法一般穴云见箇什么道理牧主云当断不断返招其乱穴便下座师云风穴擐三玄戈甲施四种主宾明立信旗密排阵敌及至卢陂才跨铁牛划时擒下遂令牧主知归所谓龙驰虎骤凤翥鸾翔虽然若是崇宁待伊道有铁牛之机噼嵴便棒杀人刀活人剑还知落处么举僧问投子一大藏教还有奇特事也无投子云演出一大藏教师云差病不假驴驮药举三角示众云若论此事眨上眉毛早已蹉过麻谷出问蹉过则不问如何是此事角云蹉过麻谷掀倒禅床三角噼嵴便棒师云剑刃上显杀活电光里分缁素不妨眼办手亲是致箭锋相拄雪窦云两箇老汉眉毛也未曾眨上说什么此事蹉过师云惯调金镞久历沙场一箭落双鵰人前夸敏手虽然大似把手上高山未免傍观者晒若据崇宁见处唤作此事早是好肉上剜疮了也何况更论眨上眉毛早已蹉过麻谷雪窦贼过后张弓则故是更有一箇蓦拈拄杖便下座举舍利弗问须菩提梦中说六波罗蜜与觉时是同是别师拈云低声低声须菩提云此义幽深吾不能说师拈云烂泥里有刺会中有箇弥勒大士可往问之师拈云推过别人又争得舍利弗遂问弥勒师拈云将错就错弥勒云谁为弥勒谁是弥勒者师拈云面皮厚三寸举僧问五祖一大藏教是箇切脚未审切那箇字祖云八啰娘师云迅雷不及掩耳举大沩示众云今时人只得大机不得大用仰山举此语似塔主塔主踏翻凳子沩山闻得呵呵大笑师云须知大机中有大用大用中有大机且道双放双收时如何剎竿头上仰莲心举药山谓云巖云与我唤沙弥来巖云和尚唤他作么山云我有箇折脚铛子要伊提上挈下巖云恁么则与和尚出一只手去也师云举一明三是衲僧寻常行履云巖既告往知来药山亦不谬分付崇宁虽百丑千拙有箇没底篮子更望诸人两手提挈何故有条攀条举僧问破灶堕如何是大修行人灶云担枷抱锁僧云如何是大作业人灶云坐禅入定复云会么僧云不会灶云汝问我善善不从恶汝问我恶恶不从善后有僧举似安国师安云此子会尽诸法无生师云穷善善自何生究恶恶从何起若能明见这箇田地便是诸法无生有问崇宁如何是大修行人对他道坐禅入定如何是大作业人对他道担枷抱锁且道是同是别举僧问赵州未有世界早有此性世界坏时此性不坏如何是不坏之性州云四大五蕴僧云此犹是坏底如何是不坏之性州云四大五蕴师云千尺寒潭彻底清举长生问长庆混沌未分时如何庆云露柱怀胎生云分后如何庆云片云点太清生云只如太清还受点也无庆不对生云恁么则含生不来也庆亦不对生云直得纯清绝点时如何庆云犹是真常流注生云如何是真常流注庆云如镜常明生云未审向上还有事也无庆云有生云如何是向上事庆云打鼓镜来相见师云长生善问长庆善答胶膝相投水乳相合不见古者道身从无相中受生犹如幻出诸形相幻人心识本来无罪福皆空无所住若明此箇颂便见二老宿问答始知父母未生已前既生之后全体露现且道打破镜来如何相见抚掌云了举雪峯问僧近离甚处僧云覆船峯云生死海未渡为什么覆却船僧无语覆船代云渠无生死雪窦代云久响雪峯师代云便与掀倒禅床师云雪峯有验人句覆船有透关眼雪窦有陷虎机且道崇宁成得箇什么边事举雪峯示众云世界阔一丈古镜阔一丈世界阔一尺古镜阔一尺玄沙指火炉云且道火炉阔多少峯云如古镜阔沙云老和尚脚跟未点地在师云现成公案古镜本非火炉打破笼罗火炉即是古镜若非父子投机争见赤心片片诸人作么生会他道这老汉脚跟未点地在如来宝杖亲踪迹举云门示众云尔若实未得箇入头处三世诸佛在尔脚跟下一大藏教在尔舌头上且向葛藤处会取师云崇宁土上加泥敢道直得沩山水牯触杀东海鲤鱼陜府铁牛吞却嘉州大像举古者道这一片田地分付来多时也我立地待尔搆去法眼云这一片田地分付来多时也我坐待尔搆去师云这一片田地分付来多时也我今日当众庆忏举前宝寿问后宝寿父母未生已前那箇是本来面目后宝寿罔措一日在市见二人相争有一人相劝云尔得恁么无面目寿遂大悟师云筑着磕着当头彰本地风光应声应色直下无私毫透漏还会他道得恁么无面目么龙袖拂开全体现举南泉示众云王老师自小养得一头水牯牛拟向溪东牧不免食他国王水草拟向溪西牧亦不免食他国王水草不如随分纳些些总不见得师云和光顺物与世同尘不犯锋釯收放自在是南泉本分草料山僧自小亦养得一头水牯牛有时孤峯独立有时闹市纵横不论溪东溪西一向破尘破的且道即今在什么处着眼看举僧问镜清学人未达其源乞师指示清云是什么源僧云其源清云若是其源争受指示僧去后侍者问适来是成褫伊否清云无者云是不成褫伊否清云无者云和尚尊意如何清云一点水墨两处成龙师云镜清具本分钳鎚有作家炉鞴正如明镜当台举无遣照虽则赴感应机要且犹费葛藤若是山僧忽有问未达其源对他是什么源待伊道其源噼嵴便棒更有问是成褫伊否无和尚尊意若何噼嵴便棒非唯截断众流亦乃光扬宗眼还辨得出么圆悟佛果禅师语录卷第十六圆悟佛果禅师语录圆悟佛果禅师语录卷第十七宋平江府虎丘山门人绍隆等编拈古中举德山小参示众云老僧今夜不答话问话者三十棒时有僧出礼拜山便打僧云某甲话也未问因甚打某甲山云尔甚处人僧云新罗人山云未跨船舷好与三十棒师云德山大似金轮圣王寰中独据四方八表无不顺从等闲布一勅施一令直得草偃风行若不是这僧争见杀活擒纵威德自在法眼云大小德山话作两橛圆明云大小德山龙头蛇尾雪窦云德山握阃外威权有当断不断不招其乱底剑虽则直截单提各能扶竖德山要且只扶得末后句未扶得最初句在且作么生是德山最初句大鹏欲展摩霄翅谁顾崩腾六合云举太原孚上座问鼓山父母未生已前鼻孔在什么处山云即今生也鼻孔在什么处孚不肯乃云尔问我与尔道鼓山问父母未生已前鼻孔在什么处孚但摇扇而已师云奇特因缘须以奇特激发殊胜大事须以殊胜举扬虽然隐显无差其奈巧拙有异或有问崇宁父母未生已前鼻孔在什么只噼口便掌举临济入僧堂两堂首座齐下喝僧问临济还有宾主也无济云宾主历然师云正勅既行诸侯避道举沩山普请次静版鸣有一僧拍手呵呵大笑归去沩山云奇哉此是观音入理之门至晚问其僧适来尔见什么道理僧云朝来未喫饭闻版声欢喜沩山云赚杀人镜清云当时沩山有此一僧鼓山云当时沩山无此一僧师云这僧洪音大振直得一千五百人善知识眼目定动及乎勘证将来却打箇背翻筋斗若不是沩山争见汗马功高后来道有此一僧只得一半道无此一僧只得一半今日板声钟声鱼声鼓声齐振或有箇拍手呵呵大笑直向伊道观音菩萨来也举道吾与渐源至一家吊慰源抚棺榇问吾云生耶死耶道吾云生也不道死也不道源云为什么不道吾云不道不道渐源网测后来在一处闻诵观音经应以比丘身得度者即现比丘身而为说法忽然大悟师云道吾横身为物指出生死根源亲到宝山一问当面蹉却若不是金刚正性宿植根深争得向平田浅草蓦地回光见得道吾着力相为处目作么生是道吾着力相为处试请道看举僧问镜清新年头还有佛法也无清云有僧云如何是新年头佛法清云元正启祚僧云谢师答话清云镜清今日失利又僧问明教新年头还有佛法也无教云无僧云年年是好年为什么却无教云张翁喫酒李翁醉僧云老老大大龙头蛇尾教云明教今日失利师云镜清道有也失利明教道无也失利且道誵讹在什么处若明得去不妨识进退别休咎始知一句下有分身之意有出身之路今日崇宁忽有人问新年头还有佛法也无对他道不在这两头他或道为什么如此崇宁今日失利且道与古人是同是别举灵云见桃华悟道颂三十年来寻剑客几回叶落又抽枝自从一见桃华后直至如今更不疑玄沙云谛当甚谛当敢保老兄未彻在师云千钧之弩不为鼷鼠发机灵云既拨动天关玄沙乃掀翻地轴且道那箇是未彻处具透关眼者试请辨看举遵布衲在药山浴佛次山云尔浴得这箇还浴得那箇么遵云把将那箇来师云药山问处闇隔重关遵老答来一槌两当不可只守这一路也或有问崇宁只浴得这箇还浴得那箇么提起杓子向伊道何似生举古者道护生须是杀杀尽始安居会得箇中意铁船水上浮师云且道杀箇什么杀众生物命凡夫见解杀六贼烦恼座主见解杀佛杀祖大阐提人见解衲僧分上毕竟杀箇什么试定当看举世尊于一处安居至自恣日文殊在会迦叶问文殊何处安居文殊云今夏三处安居迦叶于是集众白槌欲摈文殊即见无量世界一一界中有一一佛一一文殊一一迦叶白槌欲摈文殊世尊谓迦叶云汝今欲摈那箇文殊迦叶茫然师云钟不击不响鼓不打不鸣迦叶既把断要津文殊乃十方坐断当时好一场佛事放过一着待释迦老子道欲摈那箇文殊便与击一槌看他作么生合杀举石室见僧来拈起拄杖云过去诸佛也恁么现在诸佛也恁么未来诸佛也恁么长沙云放下拄杖子别通箇消息来师云石室置箇问端不妨孤峻若非长沙争得投机虽然只知恁么不知不恁么遂举拄杖云过去诸佛不恁么现在诸佛不恁么未来诸佛不恁么或若总道放下拄杖子我也知尔只是学语之流生机处道将一句来举保寿开堂三圣推出一僧寿便打三圣云恁么为人非但瞎却这僧眼瞎却镇州一城人眼去在保寿掷拄杖下座师云保寿大似毒龙搅海直得雨似倾盆三圣虽雷震青霄焉助得威光一半可中有箇直下承当非但瞎却镇州一城人眼瞎却天下人眼去在举傅大士云终日焚香择火不知身是道场玄沙云终日焚香择火不知真箇道场师云终日焚香择火不知焚香择火举僧问长庆有问有答宾主历然无问无答时如何庆云怕烂却那僧问睦州有问有答宾主历然无问无答时如何州云相逢尽道休官去林下何曾见一人师云若问崇宁有问有答宾主历然无问无答时如何对他道收得安南又忧塞北举睦州陞座云首座𠰒答云在寺主𠰒答云在维那𠰒答云在州云三段不同今当第一向下文长付在来日师云一等是借路经过就中奇怪若是崇宁又且不然首座𠰒在寺主𠰒在维那𠰒在因行不妨掉臂打草只要惊蛇若能一拨便转免致撒土撒沙举长庆示众云撞着道伴交肩过一生参学事毕师拈云撞着道伴交肩过露柱灯笼共证明举南泉示众云文殊普贤昨夜起佛见法见各与二十棒贬向二铁围山去也赵州出云和尚棒教谁喫泉云王老师有什么过州礼拜南泉便归方丈师拈云南泉动絃赵州别曲苦痛苍天寒山拾得若是崇宁则不然灯笼露柱昨夜起佛见法见各与二十棒令归本位去也或有箇出云和尚棒教谁喫只对他道落宾落主举古者道十五日已前不得住我这里尔若住我这里我用锥锥尔十五日已后不得离我这里尔若离我这里我用钩钩尔正当十五日且道用锥即是用钩即是师拈云放行处把住把住处放行是则是为人钳键争奈伤锋犯手若是崇宁则不然十五日已前不得住我这里尔若住我这里我放火烧尔十五日已后不得离我这里尔若离我这里我放火烧尔正当十五日化为万斛明珠撒在大千沙界处处尽放光明各各急须着眼举昔日摩耶夫人圣母左手攀枝释迦老子右脇降诞九龙吐水沐浴金躯便乃周行七步目顾四方一手指天一手指地作大师子吼云天上天下惟我独尊后来云门大师道我当时若见一棒打杀与狗子喫贵图天下太平师拈云惊群之句须向惊群处举扬奇特之事须遇奇特人前拈出释迦老子可谓惊群云门大师不妨奇特直下以不可测度底机轮向千圣顶𩕳上拨转若能恁么体会始知释迦把断要津云门知恩解报且道落在什么处还会么棒头有眼明如日要识真金火里看举外道问佛不问有言不问无言世尊良久外道礼拜赞叹云世尊大慈大悲开我迷云令我得入外道去后阿难问佛外道有何所证而言得入世尊云如世良马见鞭影而行师拈云外道因邪打正世尊看楼打楼阿难不善旁观引得世尊拕泥带水若据山僧见处待伊道不问有言不问无言和声便打及至阿难问外道有何所证而言得入亦和声便打何故杀人须是杀人刀活人须是活人剑举祖师道正说知见时知见即是心当心即知见知见即如今师拈云若明心达本知见历然正说正行当阳显赫且作么生是即如今底事大家齐着力共唱太平歌举僧问马祖如何是祖师西来意祖云近前来向尔道僧近前祖噼耳便掌云六耳不同谋后来南禅师道古人尚六耳不同谋那堪三二百众浩浩地商量祸事祸事师拈云南禅不妨因风吹火也未免随语生解若有问道林如何是祖师西来意只对他道水长船高泥多佛大举泰首座到洞山值喫果子洞山云有一物上拄天下拄地常在动用中动用中收不得未审过在什么处泰云过在动用洞山云侍者掇退果卓师拈云天下衲僧尽道泰首座箭锋不相拄所以遭洞山贬剥后来沩山真如道此果子莫道泰首座不得喫三世诸佛也不敢正眼觑着师云宗师家正令当行十方坐断有定干坤句辨龙蛇眼不妨难趁当时若是英灵衲子解捋虎须待他道过在什么处便拈起果子云和尚毕竟唤作什么待他拟议噼面便掷何故有意气时添意气不风流处也风流举云门示众云结夏得数日也寒山子作么生大沩真如道结夏得数日也水牯牛作么生师拈云结夏得数日也诸上座作么生复云寒山子意在钩头水牯牛事在函盖且道诸上座落在什么处惜取眉毛举洞山与密师伯到柏巖巖门二上座在什么处来山云湖南来巖云观察使姓什么山云不委他姓巖云名什么山云不委他名巖云还理事也无山云自有廊幕在巖云还出入否山云不出入巖云岂不出入山拂袖出去巖至来日侵早入堂召二上座二人近前巖云昨日问上座话不惬老僧意一夜不安今请上座别一转语若契老僧意便开粥饭相伴过夏山云却请和尚问巖云不出入山云太尊贵生巖乃开粥同过夏师拈云正偏回互只要圆融直截当机惟崇尊贵洞山观机而作柏巖理长则就虽然如是曹洞门下即得若于临济宗中须别作箇眼目始得当时待伊道不委名便向伊道他不委尔尔不委他敢问合道得什么语还有人道得么若有山僧也不开粥只分付箇龟毛拂子若道不得且参三十年举僧问赵州万法归一一归何处州云我在青州作一领布衫重七斤师拈云摩醯三眼一句洞明似海朝宗千途共辙虽然如是更有一着在忽有问蒋山万法归一一归何处只对他道饥来喫饭困来眠举道吾渐源至一家弔慰源抚棺木云生耶死耶吾云生也不道死也不道源云为什么不道吾云不道不道行至中路源云请和尚为某甲道若不道则打和尚去也吾云打即任打道即不道师拈云银山铁壁有什么阶昇处山僧今夜锦上铺华八字打开商量这公案去也生也全机现死也全机现不道复不道箇中无背面直下便承当不隔一条线逼塞大虚空赤心常片片举南际到雪峯经月次见玄沙沙云长老唯我能知际云须知有不求知者沙云山头老汉费许多气力作么师拈云玄沙放去太崄收来太速若据金山则不然此事唯我能知须知有不求知者只向他道也知长老不分外还委悉么一镞破三关分明箭后路举僧问巴陵如何是道陵云明眼人落井僧问石头如何是道头云木头僧又问韶国师如何是道国师云四生浩浩师拈云宗师家为人各有出身处若是通方之士一举便知苟未相谙不免指注只如一箇问头三人恁么答且道是那一句亲切还委悉么一镞破三关分明箭后路举僧问香林如何是衲衣下事林云腊月火烧山雪窦云腊月火烧山万种千般翘松鹤冷踏雪人寒达磨不会大难大难师拈云大小雪窦随娄漱不能截断誵讹若是道林即不然腊月火烧山特地无端绵包特石铁里泥团举雪峯示众云尽大地撮来如粟米粒大抛向面前漆桶不会打鼓普请看师拈云绝天维立地纪未足称奇擘太华逗河源亦非敏手若向箇里觑得透便可以撒骊龙窟明珠喷栴檀林香气岂不快哉山僧今日不避泥水放一线道乃拈拄杖云还见雪峯么遂卓拄杖云札举临济与普化一日同往施主家斋济问毛吞巨海芥纳须弥为复是神通妙用为复是法尔如然化踢倒饭床济云太麁生化云这里是什么所在说麁说细济休去来日又同一施主家斋济复问今日供养何似昨日化又踢倒饭床济云太麁生化云瞎汉佛法说甚麁细济吐舌师拈云精金不百炼争见光辉至宝不酬价争辨真假不是临济不能验他普化不是普化不能抗他临济所谓如水入水如金博金虽然如是放过则彼此作家点检则二俱失利具择法眼者试请辨看举昔有秀才问长沙某甲曾看千佛名经百千诸佛但见其名未审居何国土长沙召秀才才应诺沙云黄鹤楼崔颢题后秀才还曾题否才云不曾题沙云得闲题取一篇好师拈云蓦刀噼面解辨者何人噼箭当胸承当者有几若能向奔流度刃疾焰过风处见长沙横身为物去不消一揑其或随言诠入露布便谓问东答西裂转话头且作么生是长沙端的处还委悉么杀人刀活人剑举赵州访一庵主便云有么有么庵主竖起拳头州云水浅不是泊船处便去又访一庵主亦云有么有么庵主亦竖起拳头州云能纵能夺能杀能活礼拜而去师拈云佛祖命脉列圣钳鎚换斗移星经天纬地有般汉未出窠窟只管道舌头在赵州口里殊不知自己性命已属他人若能握向上纲宗与二庵主相见便可以定龙蛇别缁素正好着力还知赵州落处么切忌颟顸举僧问长沙作么生转得山河大地归自己去沙云作么生转得自己归山河大地去师拈云得人一牛还人一马举云门示众云百草头上道将一句来众无对自代云俱师拈云直得万机寝削千眼顿开细如须弥大如芥子软如铁硬如泥虽然如是只道得一半或有问山僧只对他道收且道落在什么处举兴化一日上堂有一同参来才上法堂化便喝僧亦喝僧才行三两步化又喝僧亦喝僧拟进前化拈棒僧又喝化云尔看这瞎汉犹作主宰在僧拟议化便直打下法堂却归方丈侍者便问适来僧有甚语句触忤和尚化云他适来也有照也有用也有权也有实我将手向伊面前划两遭到这里便用不得似这般汉不打更待何时师拈云辨王库刀振涂毒鼓掣电未足以拟其迅震雷未足以方其威可谓善驱耕夫之牛能夺饥人之食只如主宾互换有照有用有权有实则且致甚处是兴化将手向伊面前划两遭处若这里洞明可以荷负临济正法眼藏如或泥水未分未免瞎驴随大队举仰山坐次大禅佛到翘一足云西天二十八祖亦如是唐土六祖亦如是和尚亦如是某甲亦如是仰山下禅床打四藤条师拈云师资会遇衮芥投针一期借路经过不免互相钝置雪窦道藤条未到折因甚只打四下师云餬饼讨什么汁雪窦云须是箇斩钉截铁汉始得师云大似随邪逐恶大禅佛后到霍山自云集云峯下四藤条天下大禅佛参霍山云维那打钟着禅便走师拈云这汉担仰山一箇冬瓜印子向人前卖弄若不是霍山几被涂煳虽然可惜令行一半当时不用唤维那好与擒住更打四藤条且听这汉疑三十年举雪峯会下有一僧辞去在山中卓庵多时不剃头自作一柄木杓溪边舀水喫时有僧见问如何是祖师西来意主竖起杓子云溪深杓柄长僧归举似雪峯峯云也甚奇怪峯一日与侍者将剃刀去才相见便问道得即不剃汝头主便取水洗头峯便与伊剃却师拈云庵主虽生铁铸就雪峯柰是本分钳鎚当初若一向颟顸争见惊天动地还委悉么金镞惯调曾百战铁鞭多力恨无酬举僧问保福雪峯平生有何言句得似羚羊挂角时福云我不可作雪峯弟子不得那师拈云翡翠羽毛麒麟头角重重光彩的的相承要明陷虎之机须施崄崖之句虽然如是只知与么来不知与么去或有问山僧五祖平生有何言句得似羚羊挂角时只对道不敢孤负先师委悉么山高岂碍白云飞举玄沙和尚到莆田县众以百戏迎之次日玄沙遂问小塘长老昨日许多喧闹向什么处去小塘提起袈裟角示之沙云料掉没交涉大沩真如拈云大沩即不然或有问昨日许多喧闹向什么处去遂鸣指一下或有箇衲僧出云料掉没交涉大沩却肯伊何故大丈夫汉捋虎须也是本分且道利害在什么处师拈云二老宿虽是提振纲宗要且贪观天上月而今或有箇出问道林适来许多喧闹向什么处去只对他道又是从头起他若道料掉没交涉噼嵴便棒何故曹溪波浪如相似无限平人被陆沈举僧问投子如何是一大事因缘子云尹司空与老僧开堂师拈云人道投子实头不妨忒杀淳朴若是山僧即不然或有问如何是一大事因缘只对他道弄潮须是弄潮人举药山一夜无灯烛示众云我有一句子待犊牛生儿即向汝道时有僧出云犊牛生儿也自是和尚不道山云把灯来其僧便归众洞山云这僧会则会只是不肯礼拜法灯云当时不要索灯但问他道生底是特牛儿牸牛儿又代云双生也师拈云药山垂钓意在鲲鲸这僧吞钓三千浪激洞山眼正千里同风法灯重整鎗旗再装甲冑虽然如是山僧即不然夹山有一句子威音王已前与诸人道了也或有问明头合暗头合只对他道龙得水时添意气虎逢山势长威狞举巖头参德山入门便问是凡是圣山便喝头礼拜洞山云若不是奯公大难承当巖头闻云洞山老汉不识好恶错下名言殊不知我当时一手擡一手搦师拈云德山据令而行只得一半洞山通方有眼千里同风巖头既善据虎头又能收虎尾大似作家战将临阵扣敌七事俱全不妨奇特敢问那箇是一手擡一手搦处谓言侵早起更有夜行人举僧问曹山恁么热向什么处回避山云镬汤炉炭里回避僧云镬汤炉炭里作么生回避山云众苦不能到师拈云回机转位宛尔通方直下似腊月莲华虽然如是斩钉截铁更饶一路或有问碧巖恁么热向什么处回避只向他道镬汤炉炭裹回避他若云镬汤炉炭里如何回避只向他道热杀也何妨且道还有为人处也无举陆亘大夫问南泉肇法师道天地与我同根万物与我一体也甚奇怪南泉指庭前华召大夫云时人见此一株华如梦相似师拈云陆亘手攀金锁南泉八字打开直得七珍八宝罗列目前乃竖起拂子云天地一指万物一马通身是眼分疎不下举兴化示众云今日不用如之若何便请单刀直入兴化与尔证明时有旻德长老出众礼拜起便喝化亦喝德又喝化亦喝德便礼拜化云旻德今日却校兴化二十棒若是别人一棒也少不得何故盖为他旻德会一喝不作一喝用师拈云作家相见须是恁么机如掣电眼似流星原始要终扶头接尾所谓羽毛相似言气相合只如两家互换相喝且作么生辨得一喝不作一喝用要承当临济正法眼藏须明取二老宿意且道意作么生百尺竿头须进步紫罗帐里撒真珠举僧问云门如何是清净法身门云六不收师拈云只道得一半若问道林只对他道一不立遂成颂一不立六不收突然那更有踪由无限青山留不住落华流水太悠悠举僧问长庆如何是合圣之言长庆云山僧被阇梨一问直得口似匾檐师拈云是则是应机无差争奈大惊小怪或有问道林如何是合圣之言只对他道志公不是闲和尚剪刀只在卧床头举临济道一喝分宾主照用一时行师喝一喝云且道是宾是主是照是用还委悉么千峯势到岳边止万派声归海上消举玄沙见鼓山来作一圆相山云人人出这箇不得沙云情知汝向驴胎马腹里作活计山云和尚又作么生沙云人人出这箇不得山云和尚与么道得某甲却与么道不得沙云我得汝不得师拈云酌然这一条路作者方知直得穷天地亘万古而不移消劫石空芥城而不尽便是透关底也须急着眼始得一等是与么时节为什么我得汝不得切忌向驴胎马腹里作活计举休静在洞山作维那一日普请白槌云上间锄地下间搬柴首座遂问云圣僧作箇什么静云当堂不正坐那赴两头机师拈云珠钻九曲休静可谓神功玉解连环山僧更资一路或有问圣僧作箇什么只对他道廓如明镜当堂照不动形声应万缘圆悟佛果禅师语录卷第十七圆悟佛果禅师语录圆悟佛果禅师语录卷第十八宋平江府虎丘山门人绍隆等编拈古下举僧问马大师离四句绝百非请师直指某甲西来意大师云我今日劳倦不能为汝说问取智藏去师着语云错僧问智藏藏云我今日头痛不能为汝说问取海兄师着语云错僧问海海云我到这里却不会师着语云错僧回举似马大师大师云藏头白海头黑师着语云错错师拈云若是明眼汉一举便知落处白云先师道这僧担一担蒙懂换得箇不安乐马大师道藏头白海头黑白云拈云风后先生只知其一不知其二只如山僧下五箇错且道落在什么处莫将闲学解埋没祖师心举僧问云门如何是法身向上事门云向上与汝道即不难作么生会法身僧云请和尚鑑门云鑑则且致尔作么生会法身僧云与么与么门云这箇是长连床上学得底我问尔法身还喫饭也无僧无语雪窦云将成九仞之山不进一篑之土保福云缺他一粒也不得又古德云唤什么作饭师拈云云门可谓驱耕夫牛夺饥人食权衡佛祖龟鑑宗乘所以后来尊宿各出眼目扶立宗风虽然如是只明得法身边事未明得法身向上事且如何是法身向上事域中无向背阃外有权衡举保寿开堂三圣推出一僧寿便打圣云恁么为人非但瞎却这僧眼瞎却镇州一城人眼去在寿便归方丈师拈云保寿全机担荷不妨奇特要且只得一边当时若善发明临济正法眼藏待三圣道恁么为人非但瞎却这僧眼瞎却镇州一城人眼去在便与本分草料何故一不做二不休举金牛行食次问庞居士生心受食净名已呵去此二途居士还甘否士云当时善现岂不作家牛云岂干他事士云食到口边被人夺却金牛便行食士云不消一句子师拈云善现作家金牛奇特尽被庞居士一时领过了也只如庞居士道不消一句子且道是那一句端坐受供养施主常安乐举僧问石门年穷岁尽时如何门云东村王老夜烧钱师拈云可谓神通妙用僧复问开先暹和尚年穷岁尽时如何暹云依旧孟春犹寒师拈云不妨田地稳密忽有问道林年穷岁尽时如何只对他道定盘星上转风车举三圣道我逢人则出出则不为人兴化道我逢人则不出出则便为人师拈云一人在孤峯顶上土面灰头一人在十字街头斩钉截铁有头有尾同死同生且道出则不为人底是出则便为人底是竖起拂子云万古碧潭空界月再三捞摝始应知举龙牙问翠微如何是祖师西来意微云与我过禅版来牙取禅版与翠微微接得便打牙云打则任打要且无祖师西来意牙又问临济如何是祖师西来意济云与我过蒲团来牙取蒲团与临济济接得便打牙云打即任打要且无祖师西来意住院后僧问和尚当年见二尊宿是肯伊不肯伊牙云肯即肯要且无祖师西来意师拈云这汉参来莽卤学处颟顸虽然顾后瞻前争奈藏身露影既是无祖师西来意用肯作么若向箇里辨得山僧与尔拄杖子若辨不得和鼻孔一时失却举僧问云门树彫叶落时如何门云体露金风师拈云云门善巧方便可谓即事即理即隐即显三句可辨一镞辽空虽然犹是粘皮着骨若有问蒋山树彫叶落时如何只对他道撑天拄地且道是三句是一镞试玉须经火求珠不离泥举懒瓒和尚云吾有一言绝虑忘缘巧说不得只要心传师拈云这老汉鱼行水浊漏逗不少虽然如是箇中或有解忘缘能绝虑者出来道作么生是心传若也会得已传了也若会不得心即且置毕竟是那箇一言归堂歇去举雪窦云干坤之内宇宙之间中有一宝挂在壁上达磨九年面壁不敢正眼觑着如今衲僧要见噼嵴便打师拈云雪窦妙中之妙奇中之奇向佛祖头上提持衲僧顶门凿窍不妨自在要且只见锥头利不见凿头方若是蒋山则不然干坤之内宇宙之间中有一宝竖起拄杖子云在拄杖头上拈起也天回地转放下也草偃风行有时八臂三头有时壁立千仞如今莫道衲僧要见直饶千圣出来列祖齐至并须倒退三千里敢问大众且道什么人合得受用分付天台木上座突出南山鼈鼻蛇撺拄杖下座举僧问大梅如何是祖师西来意梅云西来无意僧举似盐官官云一箇棺木两箇死汉雪窦云三箇也有师拈云一串穿却举灵云颂云三十年来寻剑客几回叶落又抽枝自从一见桃华后直至如今更不疑玄沙云谛当甚谛当敢保老兄未彻在师拈云唱弥高和弥寡雪曲阳春杀人刀活人剑利物之要有般底尚拘闻见随语作解便说相谩谁不知日下孤灯已失先照毕竟什么处是未彻处壶中日月长举玄沙问僧近离甚处僧云瑞巖沙云瑞巖有何言句僧云长唤主人公自云喏喏惺惺着他日莫受人谩沙云一等是弄精魂也甚奇怪复云何不且在彼中住僧云瑞巖迁化了也沙云如今还唤得应么僧无语雪窦云苍天苍天师拈云万丈寒潭彻底月在当心千尺巖松倚天风生幽谷直得凛凛孤标澄澄风彩及至月离碧嶂影落云衢遂乃当面蹉却当时这僧若是箇汉待伊道即今还唤得应么当下便喝非唯把定玄沙要津亦与瑞巖老子出气举僧问风穴九夏赏劳请师言荐穴云一把香刍拈未暇六镮金钖响摇空师拈云风穴用得当阳事不妨风流儒雅要且只道得途中句或有问道林九夏赏劳请师言荐只对他道四绝堂边呈瑞气三湘江畔夺高标举舍利弗一日入城见月上女出城舍利弗问云什么处去女云如舍利弗恁么去舍利弗云我方入城汝方出城何言如舍利弗恁么去女云诸佛弟子当住何处弗云诸佛弟子当住大涅槃女云诸佛弟子既住大涅槃我如舍利弗恁么去师拈云住无所住行无所行见无所见用无所用各人脚跟下廓同太虚如十日并照触处光辉苟知恁么则与月上女同证无生得不退转随去来处无不皆在大解脱中三世诸佛鼻孔一时穿却说什么如舍利弗恁么去举师祖问南泉云摩尼珠人不识如来藏里亲收得如何是藏泉云王老师与汝往来者是祖云直得不往来时如何泉云亦是藏祖云如何是珠泉云师祖祖应喏泉云去汝不会我语师拈云南泉一期垂手收放擒纵则不无要且未见向上事在只如尽大地是如来藏向什么处着珠尽大地是摩尼珠唤什么作藏若明得有转身处许他只具一只眼举僧问香林如何是衲衣下事林云腊月火烧山师拈云举一明三衲僧孔窍千差一辙本分钳鎚虽然如是或有问道林如何是衲衣下事只对他道绵包特石举南泉问僧昨夜好风僧云昨夜好风泉云吹折门前一株松僧亦云吹折门前一株松南泉又见僧问昨夜好风僧云是什么风泉云吹折门前一株松泉云一得一失师拈云大凡酬唱随机着眼辨龙蛇别缁素所谓打鼓弄琵琶相逢两会家只如南泉道一得一失敢问阿那箇得阿那箇失到这里须是向上人始得还委悉么鹅王择乳素非鸭类举修山主颂云二破不成一一法镇长存若人一二解永劫受沈沦师拈云直似倚天长剑凛凛神威向平坦坦处壁立千仞壁立千仞处平坦坦虽只道得一半道林即不然二破不成一一法亦不存不作一二解永劫受沈沦举道吾问云巖脱却壳漏子向什么处相见去巖云向不生不灭处相见师拈云太周遮生道吾云何不道非不生不灭处相见师拈云太孤峻生大凡善知识举一语垂一机要明生死根源令一切人明心见性去岂不快哉或有问道林脱却壳漏子向什么处相见只对他道何处不逢渠举修山主颂云欲识解脱道诸法不相到眼耳绝见闻声色闹浩浩师拈云声不到耳色不到眼声色交参万法成现且道还踏着解脱道也无不省这箇意修行徒苦幸举僧问石巩生死到来如何回避巩云这的无生死师拈云还识这的么俊鹘捎空去懵鸟泊篱头举古者道生死中有佛则不迷生死又有道生死中无佛则无生死师拈云是则是两口金刚宝剑要且拂掠虚空金山则不然生死为诸佛根基诸佛乃生死炉鞴若解崄绝承当即证六通八解颂古上举德山小参示众云老僧今夜不答话问话者三十棒时有僧出礼拜德山便打僧云某甲话也未问为什么打某甲德山云尔是甚处人僧云新罗人山云未跨船舷好与三十棒法眼云大小德山话作两橛圆明云大小德山龙头蛇尾雪窦云德山握阃外威权有当断不断不招其乱底剑要识新罗僧只是撞着露柱底瞎汉大冶烹金忽雷惊春草木秀发光辉日新不费纤毫力擒下天麒麟全威杀活得自在千古照耀同氷轮话作两橛句中眼活龙头蛇尾以指喻指撞着露柱瞎衲僧塞断咽喉无出气拟议寻思隔万山咭嘹舌头三千里举德山挟复子到沩山上法堂从东过西从西过东沩山默坐不顾德山云无无便下去复云也不得草草遂具威仪见沩山提起坐具云和尚沩山拟取拂子德山便喝当时背法堂着草鞋便去沩山至晚问首座适来新到在什么处首座云当时背法堂着草鞋便去沩山云还识此子么已后向孤峯顶上蟠结草庵呵佛骂祖去在大用不拘今古楷模倒拈蝎尾平捋虎须若非深辩端倪何以坐观成败俊处颖脱囊锥高来卷舒方外孤峯顶上浪滔天正令当行百杂碎咄举南泉参百丈涅槃和尚丈问从上诸圣还有不为人说底法么泉云有丈云作么生是不为人说底法泉云不是心不是佛不是物丈云说了也泉云普愿只恁么未审和尚如何丈云我又不是善知识争知有说不说泉云普愿不会丈云我太杀为尔说了也鸾胶续断絃猊血化驴乳从来不为人今古参佛祖箭既离絃无返回将欲夺之必固与语时默默时语人从陈州来却往许州去举百丈再参马祖祖举拂子丈云即此用离此用祖挂拂子于旧处侍立少顷祖云尔已后鼓两片皮如何为人丈取拂子举起祖云即此用离此用丈挂拂子祖便喝丈大悟后谓黄檗云我当时被马祖一喝直得三日耳聋竖拂挂拂全机出没即此离此较若画一顶门当下轰霹雳鍼出膏肓必死疾承当一喝聋三日师子神威恣返掷百炼真金须失色复云有么有么咄举道吾至一家弔慰渐源抚棺问生耶死耶吾云生也不道死也不道源云为什么不道吾云不道不道后于石霜再举始知落处一日将锹子于法堂上从东过西从西过东霜云作什么源云觅先师灵骨霜云洪波浩渺白浪滔天觅什么灵骨源云正好着力太原孚云先师灵骨犹在生耶死耶筑着磕着不道不道藏头露角黄金灵骨铿锵白浪滔天卓荦殷勤为语透关人万里孤光长烁烁无摸索赵州石桥成略彴举灵山会上有一女子于佛前入定佛勅文殊出之文殊遶女子三遭鸣指一下女子入定俨然文殊遂运神力托至梵天扑下女子亦复俨然佛云非但汝一人出此女子定不得设使百千万亿文殊亦出不得下界有罔明菩萨能出此定佛语未竟罔明从地涌出佛勅令出定罔明遶女子三匝鸣指一下女子遂出定老宿征云文殊是七佛之师为什么出女子定不得罔明为什么却出得大定等虚空廓然谁辩的女子与瞿昙据令何条直师子奋迅兮摇干荡坤象王回旋兮不资余力孰胜孰负谁出谁入雨散云收青天白日君不见马驹踏杀天下人临济未是白拈贼举清原谓石头云人人尽道曹溪有消息头云有人不道曹溪有消息原云大藏小藏从何得头云尽从这里去有消息太沈屈无消息转埋没大藏小藏从兹出撒沙撒土无终极甜如蜜苦如檗明如日黑如漆击碎千年野狐窟填沟塞壑少人识举僧问云门佛法如水中月是不门云清波无透路僧云和尚从何得门云再问复何来僧云更恁么去时如何门云重叠关山路遍界不藏清波澄寂互换投机箭锋相直提起向上钳鎚石火电光莫及便恁么隔关山碧潭云外不相关举僧问龙牙二鼠侵藤时如何牙云须知有隐身处始得僧云如何是隐身处牙云还见侬家么堂堂成见密密难见二鼠虽黠莫逢其便藤枝透出未生前正眼当阳巧回换龙牙老机如电遇贱即贵贵即贱举圆觉经云以大圆觉为我伽蓝身心安居平等性智毫发不留纵横自由阃外干坤廓落大方无外优游明明祖师意明明百草头搋破狐疑网截断爱河流纵有回天力争如直下休四衢道中净裸裸放出沩山水牯牛举僧问雪峯古㵎寒泉时如何峯云瞪目不见底僧云饮者如何峯云不从口入后有僧举似赵州州云不可从鼻孔里入去也僧却问古㵎寒泉时如何州云苦僧云饮者如何州云死雪峯闻之云赵州古佛从此不答话赵州象骨巖举世无伦拟共抚没絃琴千载清人耳古㵎寒泉瞪目凝然不从口入饮者忘筌重出语苦又死不答话同彼此相逢两会家打鼓弄琵琶箇中谁是的白鸟入芦华举外道问佛不问有言不问无言世尊良久外道云世尊大慈大悲开我迷云令我得入外道既去阿难问世尊云外道有何所证世尊云如世良马见鞭影而行不问有无言言前立问端两边俱坐断一剑倚天寒鞭影未动历块过都慈门既开陵有轹无辽天鼻孔须穿却谁是追风天马驹举僧问六祖黄梅意旨是什么人得祖云会佛法人得僧云和尚还得也无祖云我不得僧云为什么不得祖云我不会佛法斩钉截铁大巧若拙一句单提不会佛法尽他叶落华开不问春寒秋无别别万古碧潭空界月举太原孚上座问鼓山父母未生时鼻孔在什么处山云即今生也鼻孔在什么处孚不肯乃云尔问我与尔答山云父母未生前鼻孔在什么处孚乃摇扇而已父母未生前生也只如然一般拈掇能奇巧直下浑如火里莲腾今焕古极妙穷玄大可怜清风长满座一万八千年举干峯示众云举一不得举二放过一着落在第二云门出云昨日有一僧从天台来却往径山去峯云典座今日不得普请春兰与秋菊一一各当时底处无回互怨谁分髓皮风来鸟已觉露重鹤先知为问何能尔渠侬初不知举云巖问道吾大悲菩萨用许多手眼作么吾云如人夜间背手模枕子相似巖云我会也吾云尔作么生会巖云遍身是手眼吾云太杀道只道得八成巖云尔又作么生吾云通身是手眼遍身是通身是酥酪醍醐为一味毫端涌出须弥卢芥子吸竭沧溟水十虚吞烁正眼寥廓照用同时人境俱夺棒头喝下错承当背手拈来也失却莫莫水是水兮山是山切忌无绳而自缚举洞山夏末示众云初秋夏末直须向万里无寸草处去众无语僧举似石霜霜云何不道出门便是草新丰路坦然岂事正偏圆万里无寸草何人可向前机不转堕尘缘透得脱犯风烟浏阳端的破中边出门已是草芊绵投机傥善谙来脉两岸俱玄一不全复云看脚下举定山夹山同行定山云生死中无佛则无生死夹山云生死中有佛则不迷生死二人各谓己语亲切往大梅举而质之梅云一亲一疎二人下去次日夹山往问阿那箇亲梅云亲者不问问者不亲夹山住院后举此谓众云我当时失却一只眼雪窦拈云夹山毕竟不知当时换得一只眼有佛不迷无佛则迷大梅顶门正眼划时已验亲疎家抱荆山璞人握灵蛇珠失却与换得同归故殊途作家金槌当面掷临机俊鹞趁不及将谓赤须胡更有胡须赤举赵州云老僧答话去也有解问底致将一问来时有僧出礼拜州云比来抛塼引玉却引得箇墼子下座后法眼举问觉铁觜此意如何觉云与和尚举箇喻如国家拜将相似问谁人去得有一人云某去得答云汝去不得法眼云我会也千年田八百主谁当机辨来处赵州要答话抛塼引墼子觉老话端倪如拜将相似去得去不得言下分缁素箇里高于万仞峯不动纤毫擒佛祖崇宁効古所作答话去也或有箇出来只向伊道了举马祖百丈西堂南泉翫月次祖指月问西堂正当恁么时如何西堂对云正好供养问百丈丈对云正好修行问南泉泉拂袖便去祖云经入藏禅归海唯有普愿独超物外皎皎凝虚碧沈沈发皓彩秋色共澄清永夜临寰海修行供养逗圆机聊闻便去超方外马驹儿端的别万古定干坤一言全杀活复云高着眼举金牛行食次问庞居士云生心受食净名所呵去此二途居士还甘否士云当时善现岂不作家牛云岂干他事士云食到口边被人夺却牛便行食士云不消一句子净名呵善现金牛勘庞老彼此不相饶峻机无处讨云行雨施雷奔电扫杀虎陷虎出草入草毘婆尸佛早留心直至如今不得妙举师祖问南泉摩尼珠人不识如来藏里亲收得如何是藏泉云王老师与尔往来者是藏雪窦云草里汉祖云直得不往来时如何泉云亦是藏雪窦云雪上更加霜祖云如何是珠泉云师祖祖云诺雪窦云百尺竿头作伎俩未是崄若向箇里着得一只眼宾主互换便能深入虎穴或不恁么直饶师祖悟去也是龙头蛇尾汉苍鹰逐兔骊龙翫珠透青眼不瞬照物手宁虚往来不往来草里谩涂煳百尺竿头入虎穴分明月上长珊瑚举僧问药山如何是道中至宝山云谄曲僧云不谄曲时如何山云倾国莫换道中有至宝济世无伦匹药峤发深藏唯云莫谄曲不谄曲倾国相酬未相直壁立万仞此心真不必当来问弥勒举僧问云门学人不起一念还有过也无门云须弥山石笋抽条泥牛吼月谁料同舟自胡越应机涌出须弥山一念不生何处雪金刚宝剑当头截举僧问投子一大藏教还有奇特事也无子云演出一大藏顿渐偏圆权实空有钉觜铁舌河目海口一道清虚亘古今八角磨盘空里走举智门问五祖戒和尚暑往寒来则不问林下相逢事若何戒云五凤楼前听玉漏门云争奈主山高案山低戒云须弥顶上击金钟高高峯顶翻银浪深深海底起红尘金钟玉漏相酬酢疑杀滔滔天下人苟非作者孰问关津执鞭回首四海良隣君不见仲尼温伯雪倾盖相逢也奇绝举本仁示众云寻常不欲向声前句后鼓弄人家男女何故且声不是声色不是色僧问如何是声不是声仁云唤作色得么僧云如何是色不是色仁云唤作声得么僧无语仁云且道为汝说答汝话若人辨得许尔有箇入处声出虚色生无声前句后转涂煳间不容发安可名模堂堂圆应没锱铢巧张炉鞴费分疎争如棒下无生忍闻见馨香满道涂举云门问僧云古佛与露柱相交是第几机僧无语门云尔问我与尔道僧遂问门云一条縚三十文僧云如何是一条縚三十文门云打与代前语云南山起云北山下雨油然南山云霈然北山雨露柱笑呵呵灯笼超佛祖中涌边没西天东土楼阁门开竟日闲野老不知何处去圆悟佛果禅师语录卷第十八圆悟佛果禅师语录圆悟佛果禅师语录卷第十九宋平江府虎丘山门人绍隆等编颂古下举教中道未离兜率已降王宫未出母胎度人已毕大象本无形至虚包万有末后已太过面南看北斗王宫兜率度生出胎始终一贯初无去来扫踪灭迹除根蔕火里莲华处处开举僧问云门生死到来如何回避门云在什么处针眼鱼吞大千界蟭螟虫吐妙高山太虚包括无遗漏万汇全归指掌间起复灭去还来石桥踏断通身黑那知华顶是天台举丹霞初见马祖以两手托幞头祖云吾非汝师南岳石头处去霞遂至石头如前托幞头头云着槽𣚿去霞依童行次一日石头为众云今日斋后普请刬佛殿前草众竞具锄锹霞独洗头棒剃刀于石头前胡跪头云作什么霞云请师刬草石头笑为剃发唿与授戒霞掩耳而去却回江西马祖院骑圣僧项众惊报马祖马祖亲来见乃云我子天然霞遂作礼云谢师安名祖问甚处来霞云石头来祖云石头路滑子莫曾踏倒么霞云若踏倒则不来也问一答十告往知来龙驰虎骤玉转珠回聊闻举着已瞥地剔起便行何俊哉刬草固奇崛安名尤突兀二老略玄黄赏兹千里骨真规镇俨然觌面看标格腾云一举迷风日举云门示众云干坤之内宇宙之间中有一宝祕在形山着灯笼向佛殿里拈三门安灯笼上虎豹文章麒麟头角辉天焯地堆山积岳拶破面门兮盖色骑声截断罗笼兮解黏去缚罢却干戈百草头万里秋天飞一鹗举雪峯示众云尽大地撮来如粟米粒大抛向面前漆桶不会打鼓普请看疾焰过锋奔流度刃唱拍相随拳踢相应蓦然轰起震天雷百草颠头春色回举僧问马祖如何是佛祖云即心即佛无须锁子八面玲珑不拨自转南北西东海神知贵不知价留向人间光照夜举僧问马祖如何是佛祖云非心非佛碧海珠荆山璧耀干坤唯别识利刀剪却无根树万叠峯峦歛烟雾举马祖与百丈同游山见野鸭子飞过祖云是什么丈云野鸭子祖云向什么处去也丈云飞过了也祖将百丈鼻孔扭丈作忍痛声祖云何曾飞去丈于此有省野鸭过前溪千峯凛寒色相顾不知归未免资傍击扭破疑团葛怛消捎风直下透青霄云山海月浑闲事一语归宗万国朝举僧问镜清新年头还有佛法也无清云有僧云如何是新年头佛法清云元正启祚僧云谢师答话清云镜清今日失利又僧问智门明教新年头还有佛法也无教云无僧云年年是好年日日是好日为什么却无教云张公喫酒李公醉僧云老老大大龙头蛇尾教云明教今日失利稳密田地神通游戏佛法新年头有无俱失利一概等虚空岂容立巴鼻草上之风祖令行唯知雷罢不停声举僧问琅瑘清净本然云何忽生山河大地瑘云清净本然云何忽生山河大地其僧有省相骂饶尔接嘴相唾饶尔泼水尘举大地收华开世界起一模脱出绝功勋句里挨开大施门举僧问长沙本来身还成佛否沙云尔道大唐天子还刈茅割稻否僧云成佛又是何人沙云是尔成佛知不知巨岳何曾乏土唐皇岂可刈茅礼拜近前叉手西天十万迢迢古佛即自己自己即古佛珊瑚潋灔十洲春蟾蜍映夺骊龙窟举僧问百丈如何是奇特事丈云独坐大雄峯僧礼拜丈便打酱里着盐雪中送炭才捋虎须棒头有眼怪来独坐大雄山他家曾踏上头关举僧问香林如何是室内一盏灯林云三人证龟成鼈皎皎清光遍界莫藏声抛不出色岂能彰直下斩钉截铁刬却古今途辙高出临济德山三人证龟成鼈别别一回喫水一回噎举麻谷持钖见章敬遶绳床三匝振钖一下卓然而立敬云如是如是后到南泉亦遶绳床三匝振钖一下卓然而立泉云不是不是谷云章敬道是和尚为什么却道不是泉云章敬则是是汝不是此是风力所转终归败坏如是不是去却药忌拟犯封疆全军失利杖头突出古菱华举世风流属当家举僧问药山平田浅草尘鹿成群如何射得尘中尘山云看箭僧便放身倒山云侍者拕出这死汉僧便起走山云弄泥团汉有什么数猎人有神箭射得尘中尘箭下快承当跳出曹溪路翻身踏着上头关敌胜惊群瞥尔间举云门示众云药病相治尽大地是药那箇是自己太峣敲全杀活绝承当无摸索寰中意气阃外筹略倒退三千里尽大地是药错错利剑七星光闪烁举干峯示众云法身有三种病二种光须是一一透得始解稳坐虽然如是更须知有照用同时向上一窍始得云门出众问云只如庵内人为什么不见庵外事峯呵呵大笑门云犹是学人疑处在峯云子是什么心行门云也要和尚相委悉峯云直须恁么始解稳坐动絃别曲闻一知十手搦手擡以胶投漆庵内不见庵外无孔铁槌不会人生相识贵知音水入水兮金博金举灵云见桃华悟道有颂三十年来寻剑客几回叶落又抽枝自从一见桃华后直至如今更不疑玄沙云谛当甚谛当敢保老兄未彻在陌上笑春风枝头漏消息红光烁太虚岂借阳和力学剑宗师既不疑玄沙未彻最新奇扫除学路刮肌骨格外之机如电拂举云门问洞山近离甚处山云查渡门云夏在甚处山云湖南报慈门云几时离彼中山云今年八月门云放汝三顿棒次日洞山往问昨蒙和尚放某三顿棒未审过在什么处门云饭袋子江西湖南便恁么去洞山大悟见兔放鹰因行掉臂赤骨历穷方图富贵放三顿棒尚迟疑再挨方识利头锥单提独脚机关外明眼衲僧犹不会举三圣问雪峯透网金鳞以何为食峯云待汝出网来向尔道圣云一千五百人善知识话头也不识峯云老僧住持事烦百草头出没三界外遨游徒布漫天网虚下钓鳌钩摇鳞振鬣撼干坤兀目昂头洪浪喷棒雨点喝雷奔肯将争战定功勋举僧问赵州见说和尚亲见南泉是否州云镇州出大萝卜镇州出大萝卜勐虎不食伏肉直饶眼似流星争免持南作北老赵州逈殊绝片言本自定干坤返使丛林闹聒聒举陆亘大夫谓南泉云肇法师也甚奇怪解道天地与我同根万物与我一体泉云大夫陆应诺泉指华云时人见此一株华如梦相似山润石蕴玉林秀渊藏珠见此一株华似梦灼然根体不同途王老师脱规模解向长安正闹处唤得悠悠陆大夫举云门示众云十五日已前则不问汝十五日已后道将一句来众无对自代云日日是好日破二作一分三成六着串数珠数不足南辰信手攀北斗回身触豁开户牖正当轩玉兔金乌如转烛传不传得不得那知陌上春条绿举僧问洞山如何是佛山云麻三斤钟在扣谷受响池印月镜含像曾非展事投机岂是预搔待痒点铁成金举直措枉一箭鵰一双一掴血一掌君不见疎而不漏兮恢恢天网举雪峯示众云三世诸佛在火焰里转大法轮玄沙云火焰为三世诸佛说法三世诸佛立地听将谓猴白更有猴黑互换投机神出鬼没烈焰亘天佛说法亘天烈焰法说佛风前剪断葛藤窠一言勘破维摩诘举东寺问仰山甚处人山云广州寺云我闻广州有镇海明珠是否山云是寺云作何颜色山云黑月则现白月则隐寺云子还带得来么山云带得来寺云何不呈似老僧山云诺惠寂昨到沩山亦被索此珠直得无言可对无理可伸寺云真师子儿大师子吼善抚太阿铗决无伤手厄惯编勐虎须必有全身策镇海珠巧呈似离色离声离名字栴檀林里爇栴檀师子窟中吼师子举赵州示众云至道无难唯嫌拣择但莫憎爱洞然明白才有言语是拣择是明白老僧不在明白里汝等还护惜也无僧问既不在明白里未审护惜箇什么州云我亦不知僧云和尚既不知为什么道不在明白里州云问事则得礼拜了退至简至易同天同地拣择明白云何护惜口似锥眼似眉涉语脉蚿怜夔堪笑卞和三献玉纵荣刖却一双足举石头示众云言语动用没交涉药山云非言语动用亦没交涉头云我这里针剳不入山云我这里如石上栽华井底泥牛吼月云间木马嘶风把断干坤世界谁分南北西东直中曲曲中直要平不平凭秤尺举雪峯示众云望州亭与诸人相见了也乌石岭与诸人相见了也僧堂前与诸人相见了也后保福举问鹅湖僧堂前则且置什么处是望州亭乌石岭相见鹅湖骤步归方丈保福便入僧堂藕线引鲸鳌针锋辊芥投望州乌石岭未唱已先酬大唐击鼓新罗舞觌面相呈不相覩举代宗皇帝问忠国师和尚百年后所须何物国师云要箇无缝塔子帝云请师塔样国师云会么帝云不会国师云吾有付法弟子耽源却谙此事请诏问之国师迁化后帝召耽源问此意如何耽源呈颂云湘之南潭之北中有黄金充一国无影树下合同船瑠璃殿上无知识八面自玲珑盘空势岌崿表里镇巍然若为分六凿执名匿相认影迷形卧龙长怖碧潭清合同船子开心椀日用如何不现成举石头见药山坐次问尔在此作什么山云一物不为头云恁么则闲坐也山云闲坐则为也头云汝道不为不为箇什么山云千圣亦不识石头以颂赞之从来共住不知名任运相将只么行自古上贤犹不识造次凡流岂可明摆拨佛祖缚旷然绳墨外一物亦不为纵横得自在古鑑临台明辨去来金鎚影动铁树华开任运相将不可陪法云随处作风雷举云门示众云人人尽有光明在看时不见暗昏昏作么生是光明众无对自代云僧堂佛殿厨库三门夜明帘外千峯秀鸾镜台前万象虚扫踪灭迹不立锱铢唯为佛殿唯是香厨敲出凤凰五色髓击碎骊龙明月珠举世尊生下周行七步目顾四方一手指天一手指地自云天上天下惟我独尊右脇诞金躯九龙喷香水嶷嶷步四方周匝莲华起末上先施第一机高风亘古镇巍巍当时有箇承当得等闲擒下白拈贼咦举雪峯住庵有二僧到峯见以手托庵门放身出云是什么僧亦云是什么峯低头归庵其僧后至巖头头问云雪老有何言句僧举前话头云雪峯道什么僧云雪峯无语头云噫我悔不当初向伊道有箇末后句我若向伊道已后天下人不奈雪老何僧至夏末举此话请益头云汝何不早问僧云不敢造次头云我虽与雪峯同条生不与雪峯同条死要识末后句只这是双明复双暗独立绝殊方乘机直面提其锋安可当同条生两镜相照无能名不同条死铁树华开亘今古末后句始牢关拈却门前大案山举天平从猗和尚行脚在西院常云今时莫道会佛法只觅箇举话底人也难得一日从西院法堂下过西院高声唤从猗平举首院云错行三两步院又云错院云适来两错是老僧错是上座错平云是从猗错西院云错错少顷西院云上座且在此度夏待与尔商量这两错平当时便去后住天平示众云老僧当年行脚被业风吹到汝州西院有箇思明长老勘我两错更待留我过夏待共我商量我不道恁么时错我未发足南方行脚时早知道错了也把缆放船胶柱调絃远水不救近火短绠那汲深泉天平老大怱草为两错悔行脚大地茫茫愁杀人眼里无筋一世贫举踈山平日在香严一日严上堂有僧问不慕诸圣不重己灵时如何严云万机休罢千圣不携疎山作呕吐势严云师叔不肯那山云不得无过严云过在甚处山云万机休罢犹有物在千圣不携亦从人得严云师叔莫道得么山云还我法座与尔道于是严令陞座如前问之山云何不道肯诺不得全严云肯又肯箇什么诺又诺箇什么山云肯则肯他诸圣诺则诺于己灵香严云师叔恁么道也须倒疴三十年始得后住疎山常病返胃一日举此问镜清病僧肯诺不得全道者作么生会清云全归肯诺山云不得全又作么生清云箇中无肯路山云始契病僧意刀不自割指不自触鹄白乌玄松直棘曲才有纤尘带影来脱体全抛无眹迹肯不存诺不立一片清光射斗牛天上人间得自由举赵州问南泉如何是道泉云平常心是道州云还许趣向也无泉云拟向即乖赵州云不拟安知是道泉云道不属知不属不知知是妄觉不知是无记若直达不疑之道廓同太虚岂可强是非耶州于言下大悟遇饭喫饭遇茶喫茶千重百匝四海一家解却黏去却缚言无言作无作廓然本体等虚空风从虎兮云从龙举百丈每至陞座常有一老人听法一日众去老人独留丈云汝是何人老人云某非人然某缘五百生前迦叶佛时曾住此山错答学人一转语所以五百世堕野狐身今欲举此话请和尚为答丈云汝试举看老人云大修行底人还落因果也无某对云不落因果丈云汝问我与汝道老人遂问大修行底人还落因果也无丈云不昧因果老人遂悟得脱野狐身化去鱼行水浊鸟飞毛落至鑑难逃太虚寥廓一往迢迢五百生只缘因果大修行疾雷破山风振海百炼精金色不改举风穴在郢州衙内陞座示众云祖师心印状似铁牛之机去即印住住即印破只如不去不住且道印即是不印则是时有卢陂长老出问某甲有铁牛之机请师不搭印穴云惯钓鲸鲵沈巨浸却将蛙步辗泥沙陂伫思穴便喝云长老何不进语陂拟议穴打一拂子云长老还记得话头么试举看陂拟开口穴又打一拂子牧主云将知佛法与王法一般穴云见箇什么道理牧主云当断不断返招其乱穴便下座列圣风规初不放过拟跨铁牛蓦头印破卢陂当断却沈吟电转星飞活被擒喝下搀撑同霹雳三玄戈甲振丛林举僧问洞山寒暑到来如何回避山云何不向无寒暑处回避僧云如何是无寒暑处山云寒时寒杀阇梨热时热杀阇梨盘走珠珠走盘偏中正正中偏羚羊挂角无踪迹猎犬遶林空踧踖举金牛每至食时自携饭至僧堂前抚掌呵呵大笑云菩萨子喫饭来喫饭来后僧问长庆意旨如何云大似因斋庆赞僧问大光未审庆赞箇甚么光作舞僧礼拜光云尔作么生会僧亦作舞光云这野狐精丝来线去分明过与若不相谙如何验取因斋庆赞和泥土蹈袭只言呈作舞野狐精七星利剑血长鲸举疎山示众云病僧咸通年已前会法身边事咸通年已后会法身向上事云门出问云如何是法身边事山云枯桩如何是法身向上事山云非枯桩门云还许学人说道理也无山云许门云只如枯桩岂不是明法身边事山云是门云非枯桩岂不是明法身向上事山云是门云未审法身还该一切也无山云法身周遍争得不该门指净瓶云还有法身也无山云莫向净瓶边觅门云诺诺眼观东南意在西北拨转天关掀翻地轴法身向上法身边间气英灵五百年胶漆相投箭相拄南山起云北山雨举台山路上有一婆子僧问台山路向甚处去婆云蓦直去僧才行婆云好箇阿师便恁么去前后僧问皆如此后有僧举似赵州州云待我为尔勘破这老婆遂往问台山路向甚处去婆云蓦直去州才行婆云好箇阿师又恁么去州归举似大众云我为尔勘破这婆了也老宿拈云什么处是勘破处善系无绳约善行无辙迹不战屈人兵直面当机疾老婆勘破五台山有谁参透赵州关举云门示众云闻声悟道见色明心作么生是闻声悟道见色明心举手云观世音菩萨将钱来买胡饼放下手元来却是馒头见色心先现闻声道已彰掣电光中分皂白海潮音里别宫商韶阳老慈门普发机直用千钧弩举镜清问僧门外什么声僧云雨滴声清云众生颠倒迷己逐物僧云和尚作么生清云洎不迷己僧云意旨如何清云出身犹可易脱体道应难顺流逆流转物物转良哉观音快逢其便出身脱体句分明门外依前雨滴声举南泉示众云昨夜文殊普贤起佛见法见每人与二十棒贬向二铁围山去也赵州出云和尚棒教唯喫泉云王老师有什么过州礼拜泉下座归方丈雾起龙吟风生虎啸两口一舌异音同调文殊普贤佛法见南泉赵州日月面据令而行指顾间尽情贬向铁围山忽有箇不愤底出来道崇宁𡁠只向他道果然果然举雪峯问僧近离甚处僧云覆船峯云生死海未渡为什么覆却船僧无语覆船代云渠无生死雪窦代云久响雪峯未渡生死海不应覆却船渠本无生死超然离二边长如杲日丽中天舒光照到雪峯前举僧问云门如何是一氏时教门云对一说海藏龙宫金文玉牒逗器观机破关击节三百余会振纲宗四十九年同箇舌阿刺刺对一说谛当之言如截铁举僧问云门不是目前机亦非目前事时如何门云倒一说是贼识贼以楔出楔鸟迹空云镜象水月教儿师子迷踪诀上树老猫安身法活鱍鱍倒一说等闲翻却狐狸穴举世尊于一处九旬安居至自恣日文殊倏来迦叶问今夏在何处安居文殊云在三处安居迦叶于是白众欲摈文殊出才举犍槌乃见无量佛剎一一佛所有一一文殊一一迦叶举槌欲摈之世尊于是告迦叶云汝今欲摈出那箇文殊大象不游兔径燕雀安知鸿鹄据令宛若成风破的浑如啮镞遍界是文殊遍界是迦叶相对各俨然举槌何处罚好一札金色头陀曾落节举巖头示众云涅槃经道吾教意如涂毒鼓击着远近闻者皆丧僧问如何是涂毒鼓头亚身云韩信临朝底天高地厚水阔山遥萧何制律韩信临朝涂毒鼓未击已前宜荐取举文殊问庵提遮女生以何为义女云生以不生生为生义殊云如何是生以不生生为生义女云若能明知地水火风四缘未曾自得有所和合而能随其所宜以为生义殊云死以何为义女云死以不死死为死义殊云如何是死以不死死为死义女云若能明知地水火风四缘未曾自得有所离散而能随其所宜以为死义生以不生生死以不死死根本豁然明应时超佛祖随宜离散与和合十字纵横活鱍鱍金刚宝剑倚天寒外道天魔皆胆慴举沩山问仰山云天寒人寒仰山云大家在这里沩山云何不直说仰山云适来也不曲和尚如何沩山云且须随流北风逞严威凛凛侵肌骨一句括人天几曾容眹迹随流认得本来身遍界莫非无价珍举归宗示众云吾今欲说禅诸子总近前大众进前宗云汝听观音行善应诸方所僧问如何是观音行宗弹指云诸人还闻么僧云闻宗云一队汉向这里觅箇什么以拄杖打趁呵呵大笑归方丈无学弹指超圆通耳根净透出闻不闻妙哉观音行棒头指出金刚王崄恶道中为津梁圆悟佛果禅师语录卷第十九圆悟佛果禅师语录圆悟佛果禅师语录卷第二十宋平江府虎丘山门人绍隆等编偈颂高宗在藩邸三次请陞座说偈善因招善果种粟不生豆大福德人修大福德人受八万四千波罗蜜一毫头上已圆成棒头喝下承当得高步毘卢顶上行至简至易至尊至贵往还千圣顶𩕳头世出世间不思议弹指圆成八万门超直入如来地众生本来是佛放憨放痴贪世味闲情谁管真如地有时得片好风光十字街头恣游戏寓言昔闻沈巨浸一举十二鳌持此净华宿曾未及秋毫蒙蒙大象中出没安可逃只自且循缘着意真徒劳举民公充座元有偈曰休夸四分罢楞严按下云头彻底参莫学亮公亲马祖还如德峤访龙潭七年往返游昭觉三载翱翔上碧巖今日烦充第一座百华丛里现优昙示众办道应须办自心心真触处是通津直明格外无生忍端作区中解脱人吸尽西江庞老口搏将妙喜净名身八风五欲莫能转解向尘中转法轮佛鑑和尚忌辰示众去年正今日泥牛鬪入海今年正今日遍界舒光彩虚空无相身佛鑑俨然在非色亦非心不小复不大劫石可移动箇中无变改要知佛鑑恩各人明主宰一句逗群机志心常顶戴且道是那一句喫饭咬着沙示丹霞佛智裕禅师二三四七初无间显大威光示的传把断关津勿轻放草深谁顾法堂前示择言禅人三偈参禅参到无参处穷玄穷彻玄尽头渴饮饥飡只恁么世间出世没踪由机关并是闲家具玄妙浑成破草鞋铁额铜头超佛祖横拈倒捉一坑埋红尘有底论成道寒谷无人可作春苟识拈华微笑意一番拈弄一番新示若平禅人赞弼住山功已立荷担长久志弥坚云门庵剏压欧阜天上高天更有天追复古来清净剎他时会见美声传宾主相投胶漆合相与弘持临济禅送智祖禅德一句当机领千差路绝攀去来长若鑑喧寂镇如山百草颠头峻孤云世外闲行行牢把着宜阐上头关送安首座回德山使乎不辱命临机贵专对安禅捋虎须着着超方外不惟明窓下安排掇向禅床拶崄崖拈槌竖拂奋雄辩金声玉振犹奔雷九旬落落提纲宗衲子济济长趍风解黏去缚手段辣驱耕夺食尤雍容夏满思山要归去了却武陵一段事勃窣理窟乃胸中行行不患无知己临行索我送行篇栗棘蓬里金刚圈短歌须要数十丈长句只消三两言金毛师子解翻身箇是丛林杰出人不日孤峯大哮吼五叶一华天地春送梵思禅老皖山住庵脱去羁罗彻辔衔了无毫末可容参马驹儿踏谁禁得皖伯台前去住庵送达侍者之武陵临济昔遣将验德峤行令接住与一送果别探竿影国师三度唤声声无不领负汝负吾机直透千圣顶古人曾侍香根器如此警尔数载巾瓶己合得正命今复自帝都直游武陵境打办俊精神也要识禅病截断风前句夺取佛祖柄归来大夸诧强将果然勐送修道者不下笠子勘俱胝一句击出一古佛如今归去旧云庵参遍诸方善知识卓卓顶门眼辉腾如杲日勉力传持无尽灯继取末山旧踪迹送诸化士豁达灵明印脚跟用来了不隔纤尘历游华藏毘卢界把住牟尼百亿身八宝七珍皆我有左穿右穴与谁隣劳生衮衮堪垂手乃是通方自在人皎皎林间月悠悠天际云去来非有累圆缺本无垠逗水光常净为霖意不群溪山千万里同异许谁论迦叶剎竿头此老曾饶舌全体解承当祖祖何曾别要明箇段事须善观时节遇着与么人眼中为出屑庶见北山门戢戢皆云衲妙手广施呈翻却骊龙穴千圣顶𩕳头有破天大路唯是无心人始能阔着步恰如履平地日行千百度要引满世间一齐与么去尔垂手入廛应须善回互闹闹处相逢当机宜把住似过金刚圈请尽情分付归来善法堂挝取大法鼓觌面豁开三要印全机直明正法藏持去江西显本宗三日耳聋无伎俩要须撒手向孤峯选甚悬崖千万丈欲知称意得锦鳞腾身快入惊人浪四料四宾主三玄及三要击石火电光乃临济垂范既参临济禅亦须自点检照用喝下奇杀活杖头验以此入郊廛大奋姜维胆光荣作凤辉七珍只一览无位真人赤肉团面门出入若为看棒头按正风前令喝下逼将肝胆寒不立阶梯那事佛有真规矩得心安横身百草颠头用插手骊龙窟里翻要见衲僧全意气如麻万境莫能干大缘唾手间能办未信人生行路难拨转千差向上机搀旗夺鼓不饶伊翻身踞地全生杀始是金毛师子儿吸尽西江匹似闲作家岂复尚机关放教性地平如砥成佛功归一眴间送慧恭先驰之平江一句单提越祖佛痛札针锥穷彻骨出门便作师子儿敌胜惊群资返掷平江古来豪侠窟去去先通箇消息此行不作等闲来八面清风起衣裓送景元先驰之毘陵当阳提起截千差谁信风流出当家要入廛中通一线等闲开取钵昙华善专对不辱命乃见摩醯三眼正引着群灵使共行明明直截曹溪径杨无咎观察昔在皇都参会底与今岂复有差殊等闲乘兴重拈似闹堂棒腹一轩渠佛祖命门提在手放开揑聚更非他已到悬崖撒手处从来关捩子无多示善友此段本来无向背要须坚勐力行持金刚正眼通身是万境来侵莫管伊颂月上女因缘本来正体彻根源山入同途只此门已住如来大解脱掌中至宝耀干坤颂黄龙三关我手何似佛手随分拈华折柳忽然摸着蛇头未免遭他一口我脚何似驴脚赵州石桥略彴忽若筑起皮毬崩倒三山五岳人人有箇生缘蹲身无地钻研忽若眼皮迸破虑他桶底踢穿三毒颂沟壑难充一念欲泥梨永劫苦何堪悟将万法皆如幻慎勿容心瞥起贪未见世间为大患焚烧功德莫过嗔头头违顺须容却喜舍慈悲出六尘罗剎无明彻底痴翳他正体发狂机勐操般若金刚剑永断渠侬撒手归妄起浑由三箇汉牵拕六道四生中倏然调伏无功用端与毘卢性海通真赞睦州和尚辛辛辣辣啀啀喍喍识济北为大树拶云门堕崄崖机峻莫偕言如枯柴夫是之谓陈蒲鞋死心和尚舍利箇是黄龙老大虫火后晶荧真舍利万年如日出世间与善知识作仪轨平生斥佛呵祖口于斯乃验着实底留将法子法孙传触处放光常动地六祖大师稽首曹溪真古佛八十生为善知识示现不识世文书信口成章彻法窟叶落归根数百秋坚固之身镇韶石皎如赫日照长空焕若骊珠光太极定慧圆明扩等慈所求响应犹空谷河沙可数德莫量併出渠侬悲愿力杨岐和尚三脚驴子弄蹄行解道钵盂口向天荷担他一百二十斤重担子牵梨拽杷无端坏却慈明禅白云端和尚杨岐脑后眼岂亲透得金尘能几人扶持临济一拳拳倒黄鹤楼华噼二祖鼻孔依前搭上唇五祖演和尚山前一片闲田地松竹引风长袭人说心说性老僧箇里是恶口偏提贱卖担版贴秤麻三斤真如喆和尚丛林老作世无俦凛凛威光四百州一击铁关如粉碎恩大难将雨露酬丹霞佛智裕长老请赞奋雷霹雳赤肉团壁立星飞电击临济命脉渠侬突出蓦地面门拶出初无一物三玄三要辉赫分付佛智碎却人窠窟与祖宗雪屈咄华藏民长老请赞临济正法眼从这瞎驴灭父子不相传神仙有祕诀岂顾殃及儿孙且图眼中出屑逢人好一剳切忌向渠说道洙首座请赞紫罗帐里撒真珠夜明帘外提巴鼻句下三要三玄何人亲得的旨面门无位真人放渠出一头地梵思维那请赞单提临济正法眼当机密付要瞎驴无位真人干屎橛棒头喝下绝名模当年海会大虫咬今日欧峯举似渠圆悟不惜两茎眉洪炉焰里绽芙蕖惟祖知藏请赞扫荡佛祖不存性命铁树华开神驹十影圆悟传来临济禅忽雷蓦震千峯顶法一书记请赞化城踏破宝所非留当阳截断机关透出百草颠头挥临济之吹毛驾慈明之巨舟头角相似气类相投全机一喝分宾主须信渠侬得自由子文监寺请赞威如勐虎出深林皎若银蟾转太清望之俨如即之也温阐摩醯正眼于顶𩕳突无位真人于面门有谁领此岂可显言分付子文道元禅客请赞临济正法眼藏突出三头六臂忿怒蓦扑帝钟谩且神通游戏圆悟当胸一拳锁断衲僧巴鼻德珂禅人请赞眼里有瞳子顶门亚一指放出金刚圈举世提不起箇中领略要渠侬铁作嵴梁金作齿恁么便行丧儿孙不恁么行校些子灭却正眼瞎驴边圆悟风光动天地景元侍者请赞生平只说聱头禅撞着聱头如铁壁脱却罗笼截脚根大地撮来墨漆黑晚年转复没忉忉奋金刚鎚碎窠窟他时要识圆悟面一为渠侬併拈出法昭维那请赞大包无外细入毫芒现宝华王随处道场建立扫荡正体堂堂一语壁立济济锵锵渠侬此面目何人解提将圆悟栗棘蓬觌体没商量克宾话把播诸方韩朝议请赞拨转上头关千圣须却步唯许箇中人要通一线路具茨脱诸缘投诚信此事誓无杂用心长时箭相拄貌出山野姿踞不荫高树按杖正令行提持那一句善财鞠躬前风神全体露气类自相同美哉名父子惟表知藏请赞此着千圣顶𩕳上临济建立大法幢万丈悬崖解放身可以一口吸西江石火电光犹是钝虎肩插翅定无双胜居禅人请赞夜明符烛天吹毛剑照雪神威冷森森红光阿刺刺未启口时当头截欲入门来噼面喝体裁相似可克家此地不容通水泄若平禅老请赞高拥毳袍横按拄杖作意提纲截断伎俩放出向上一机千圣魂亡胆丧于此有人承当便见千了百当圆悟杖头一滴禅西江十八滩俱涨昙玩禅德住头陀巖庵请赞盘陀石上横按拄杖睟质俨然曾无伎俩不施栗棘金圈不爱起模画样头陀巖顶偶行拳打着渠侬也没量怀祖知殿请赞瘦而精健老有余韵鼓两片皮说法无吝扫併情识不留纤眹七处道场恰如一瞬有箇不顾危亡僧刚地要来冲雪刃咄文皓禅人请赞岷峨濯秀屹西南气象盘回欝翠蓝英杰间生从古习岂容冻脓辄相参自不将领玷闾里赖有舌本操玄谈得请居闲皓目击持归先为结茅庵蕴遇小师请赞日面月面并现印空印水双彰机先不留眹迹格外亦绝承当父子至亲路别各各顶有圆光切恐与人明破此门岂可商量禅人写真求赞泡幻中出枯木朽株顶缺神骨额无圜珠曾遭海会毒龙咬快意追风天马驹施设千种巧其实一物无若凭这箇见至了不识渠混沌未分时无此箇面孔泡幻既张皇乃具足十种胸次不立纤尘口角波涛汹涌唯有一件长爱打破漆桶乍嗔乍喜浑只由尔最爱谩人摇唇弄嘴忍草遍地生何曾浇法水倾倒心肝一句禅箇些儿子犹呈瑞模子中脱出佛果老古锥万缘休歇处端坐不言时移刻定动奋迅全威为人到彻骨不惜两茎眉挈挈似红药跛跛如云门殊无二老实空蕴二老文放下会事索破沙盆宝鑑一尘秋空片云一见便见了本来面敏手丹青应缘而现渐近纵心愈见强健唯用金圈栗蓬要须千煅百炼撒手万仞崖顶门廓正眼幻出成相真蕴其中挺然骨目四座生风传不可传之心振不可振之宗老出皇都晚住欧峯只这没回互领略在渠侬句中没禅格外无玄当面不见断莫可传似玉温润如月孤圆气媚川源光流大千衲衣逋峭活卓卓片段残云笼巨岳壁立万仞近不得无佛无祖无棒喝一口吸尽西江水箇是圆悟当头着相现无相心出非心如印印空逈绝古今入师子窟游栴檀林脱去羁缰履薄临深要识圆悟立处孤峯万仞嵚岑红炉焰里着点雪夜明帘外剔金灯万丈寒潭氷彻底妙高峯顶玉稜层等是渠侬游历处万机普应初不曾圆悟老来垂只手为问何人似我能利刃斩虚空神箭穿红日用吞十方口吹此无孔笛如斯三十年不费纤毫力信彩直钩头也有锦鳞食有眼自承当慎勿从渠觅大机要顿发大用要直截马师老百丈无端已漏泄临济唤火来坐断天下舌此老据胡床也要恁么说说不说万里青天一轮月危坐盘陀风神峻整横楖𣗖笻廓千圣顶谁是仙陀未言先领一片风光夺人夺境圆悟晚来益深沈华阴山头百尺井立地可成佛杀人不眨眼碎生死窠窟要箇倜傥汉圆悟从来提此着风前白云曾喝散当家种草可相从利剑七星光灿烂句里有出身突在千圣顶当机绝笼罗透彻无边境生平秉此金刚王四喝三玄格外领面门拶却太周遮唯是瞎驴传性命觌面全真不计疎亲虎头燕颔未尽渠神把断关津不放过无边剎海乃比隣太虚寥廓凭谁悟翻身背掷真师子透顶透底没遮拦千峯峭绝轰一句略开圆悟上头关浮幢剎海阔着步道不在丹青禅不在面相强自貌将来赞之作何状且就箇现成为汝说一上赤水求神珠得之由罔象圆悟老古锥老来没伎俩英禅把将去滔天滚白浪本无箇面目突出六十七今汝强图貌顶门欠三只七处入闹蓝近来稍宁谧若更打葛藤岂有休歇日三十年后与人看圆悟从前没窠窟太清之云明镜之尘于无相中蓦现此身考实究妙以何为真不出这箇一着最亲透得剔脱与古为隣道绝形相名存至公对现色身本体全空要求巴鼻不西不东月映澄潭风摇古松十成圆悟谁识渠侬通身无影像溢目生光彩动用峭于山语默深于海旷劫正如如箇中无变改跳得圆悟金刚圈须信大功元不宰真如禅人请赞只这嘴面见一乃万要是箇中人手亲即眼办佛果应缘圆悟成现如如触处得逢渠一道神光本无间真了禅人请赞丹青有神貌活圆悟据坐俨如风光全露捺膝聋身擡眸直顾欧峯顶上把要津一任青冥转乌兔杂着和灵源瞌睡歌懵懵懂懂无巴无鼻兀兀陶陶绝忌讳任信流光动地迁不论冬夏唯瞌睡箇中滋味佛不知空咄蚌蛤与螺师放身不管卧水底兴发长挨布袋儿鼻息如雷谁顾得寻常少见有醒时没醒时良有以要明瞌睡中宗旨从来一觉到天明佛来不解擡身起纵使舒光遍大千终难换我无忧底校疎亲浑打失瞌睡根灵莫穷诘有人契会便同参睡着须知更绵密修道者若虚庵铭修禅道人随身卓庵取名于佛果老子因与名之若虚乃会三为一也而不出本分事及禅教永嘉云体若虚空没涯岸佛经云佛真法身犹若虚空混元云深藏若虚宣尼云实若虚云一滴滴水一滴滴冻只么平常表里空洞根尘绝偶六门互用快住此庵十八不共要戏罅隙灼然无缝应物非缘谁为幻梦破妄传达磨胎息论西方大圣人出迦维罗作无边量妙用显发剎尘莫数难思议殊特胜因以启迪群灵其方佛顺逆开遮余言余典盈溢宝藏及至下梢始露一实消息谓之教外别行单传心印金色老子以来的的绵绵只论直指人心见性成佛不立阶梯不生知见利根上智向无明窟子里瞥破烦恼根株中活脱应时超证得大解脱是故竺干四七东土二三皆龙象蹴踏师胜资强机境言句动用语默有上上乘器格外领略当下业障氷消直截承荷于余时自能管带打成一片度世绝流顿契佛地尚不肯向死水里浸却唱出透玄妙越佛祖削去机缘刬断露布如按太阿凛凛神威阿谁敢近作家汉确实论量才有向上向下胜妙性理作用纤毫即叱之不是从来种草直下十成煅炼得熟践履得实始与略放过犹恐异时落草负累人瞎却正法眼嗟见一流拍盲野狐种族自不曾梦见祖师却妄传达磨以胎息传人谓之传法救迷情以至引从上最年高宗师如安国师赵州之类皆行此气及夸初祖只履普化空棺皆谓此术有验遂至浑身脱去谓之形神俱妙而人间厚爱此身怕腊月三十日慞惶竞传归真之法除夜望影唤主人翁以卜日月听楼鼓验玉池觇眼光以为脱生死法真诳谑闾阎揑伪造窠贻高人嗤鄙复有一等假託初祖胎息说赵州十二时别歌庞居士转河车颂递互指授密传行持以图长年及全身脱去或希三五百岁殊不知此真是妄想爱见本是善因不觉堕在荒草而豪杰俊颕之士高谈大辩下视祖师者往往信之岂知失顾步画虎成狸遭有识大达明眼觑破居常众中唯默观悯怜岂释迦文与列祖体裁止如是耶曾不自回照始末则居然可知矣海内学此道者如稻麻竹𥯤其高识远见自不因循恐乍发意未深入阃奥揭志虽专跂步虽远遇增上慢导入此邪见林未上一错永没回转其流浸广莫之能遏因出此显言庶有志愿于大解脱大总持可以辩之而同入无生大萨婆若海泛小舟济接群品俾真正道妙流于无穷岂不快哉辩伪老汉生平久历丛席遍参知识好穷究诸宗派虽不十成洞贯然十得八九亦通会示徒自不造次不知何人盗窃山僧该博之名遂将此乱道为山僧所出观之使人汗下面赤况老汉尚自未死早已见如此狼借请具眼衲子详观之勿认鱼目作明珠也佛事为智海法真和尚入龛释迦双树示寂偃卧吉祥法真智海告终端坐行上四十年道价七十一生缘德播寰中声驰海外人天敬仰朝野倾崇比望永作梯航长光佛祖岂期忙中缩手闹里抽身最后皇都大作佛事今则未埋玉树先入云龛公案现成须至一决大众因行不妨掉臂伎俩不如帐样为瑞为祥无边无量请老和尚且出方丈为佛眼和尚举哀三十年行道海上第一人飒然恁么去唯见不酸辛虽然如是须知佛眼未曾生未曾死未曾去未曾来正与么时如何乃指龛云我与雪峯同条生不与雪峯同条死要知末后句分明普请大众齐声举乃云哀哀为佛眼和尚下火如来涅槃日娑罗双树间放出三昧火阇维金色身有条攀条无条攀例故褒山佛眼禅师道播四海名闻九州二十年间三据大剎退席褒岭宴坐钟山以平生所受用栗棘蓬驱耕夫之牛以杨岐所付嘱金刚圈夺饥人之食传持一大事提振向上机衲子云从诸方景慕岂谓一弹指顷坐断报化佛头谈笑之间遽失人天正眼今则干坤廓落人境萧条雪映高山风清大野圆顶后相放万里神光大众正与么时还委悉么看取亘天红焰里华发优昙大地春为妙禅人下火昨日一箇正可怜今朝一箇更凄然飜身踏着曹溪路妙体堂堂没变迁妙师爱参禅祖佛要齐肩索然恁么去一朵火中莲生也浮云突出死也空华倏没顶后圆同太虚毕竟非心非佛大众看取一道红光烁破无生窠窟为佛真大师下火触目菩提真解脱顶门正眼耀干坤透得生死关廓然无起灭佛真大师生平滴水滴冻勇勐截铁斩钉举世重其为人闻见莫不钦叹内侍丛中跳出衲僧队里修行渊圣钖徽名皇后赐度牒惊群伏众绝类离伦将谓万里前程岂期百年顷刻今则飜身长往透出金圈栗棘蓬顶后圆光应现无生大火聚佛真佛真急着眼保云程一炬红光才举处毘卢顶上任纵横为范和尚下火忠臣不畏死故能立天下之大事勇士不顾生故能成天下之大名衲僧家透脱生死不惧危亡故能立佛祖之纪纲昭觉和尚神机峭拔智辩滔天肘臂下有符顶门上具眼奋喝散白云底意气操打破虚空底钳鎚一归锦官两住雄剎辟开荆棘路坐断是非关接物利生光扬佛日临岐一着摆拨便行绝后光前头正尾正如今既到这里可谓世缘毕备末后慇懃截断路头一堆勐火大众且道毕竟向什么处去举火炬云烈焰亘天留不得当空宝月镇长圆为亡僧下火五蕴山头涅槃路四方八面没遮襕通身尽是金刚眼一粒灵丹火里燃圆悟佛果禅师语录卷第二十