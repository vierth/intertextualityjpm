自序皇明徳化诞敷际天所覆声教咸曁琉球越在海表世奉正朔唯谨毎易代抗章乞封则遣近臣将事世子尚清以嗣国请皇上仁覆无外聿修旧章时侃待罪左省俾充正使往而以行人高君副之衔命南下歴询往迹则自清父眞袭封时距今五十余禩献亡文逸伥伥莫知所之考一统志星槎胜览等书登载互异罔可据依迺甲午仲夏解缆闽江頼天子威灵海若効顺再旬达其国宣诏勅钖章服如仪尚清率国人稽首踊跃欢唿称职贡匪懈已事遄返十月朔还闽可以卜日斋沐而见上矣惟前辈使外国率有纪録或赋咏非以炫词华也穷荒絶裔亦造物者之所陶镕而风声旷邈品藻弗及若道途之险易山川之怪奇风俗之媺恶人物之丑好以至昆虫草木之变安居和味宜服利用备器之不齐非特探奇好事者所欲知而使事之周爰咨诹自不可少也因与高君日纪闻见凡道途山川风俗人物之实起居日用饮食之细皆得诸耳目之所亲究乃知旧存纪载殆郢书燕説之类志其略辨其异此録之所以不容已也君子之饱道腴者或寓目焉其大烹之筵荐以海错庶几一下筯乎不然言之无文行之不远覆瓿之具尔若继今使者取以爲擿埴索涂之助容可乎阳月望日四明陈侃书于闽之长春堂嘉靖帝诏奉天承运皇帝诏曰朕恭膺天命爲天下君凡推行乎庶政必斟酌夫古礼其于钖爵之典未尝以海内外而有间焉尔琉球国远在海滨久被声教故国王尚眞夙绍显封已踰四纪兹闻薨逝属国请封世子清德惟克类衆心所归宜承国统朕笃念怀柔之义用嘉敬顺之诚特遣正使吏科左给事中陈侃副使行人司行人高澄赍诏往封尔爲琉球国中山王仍赐以皮弁冠服等物尔宜慎乃初服益笃忠勤有光前烈凡国中耆俊臣僚其同寅翼赞协力匡扶尚殚事上之心恪尽臣藩之节保守海邦永底宁谧用弘我同仁之化共享太平之休故兹诏示俾咸知悉皇帝嘉靖十一年八月日之宝嘉靖帝敕皇帝敕谕琉球国故中山王尚真世子尚清惟尔世守海邦继膺国朝典故辑本作纉王爵敬刻本作欲顺天道臣刻本作世事皇明尔父尚真自袭封以来恭勤匪懈比者薨逝良用悼伤尔以冢嗣国人归心理宜承袭兹特遣正使吏科左给事中陈侃副使行人司行人高澄赍诏封尔爲琉球国中山王并赐尔及妃冠服綵币等物尔宜祇承君命克绍先业修职承化保境安土以称朕柔远之意钦哉故谕颁赐国王纱帽一顶金厢犀束带一条常服罗一条国朝典故辑本作套大红织金胸背麒麟圆领一件青褡一件緑贴里一件皮弁冠服一副七旒皂皱纱皮弁冠一顶玉圭一枝五章绢地纱皮弁服一套大红素皮弁服一件纁色素前后裳一件纁色素蔽膝一件纁色粧花锦绶一件红白素大带一条大红素纻丝舄一双丹矾红平罗销金夹包袱四条素白中单一件纻丝二疋黒緑花一疋深青素一疋罗二疋黒緑一疋青素一疋白氁丝布一国朝典故辑本作十疋妃纻丝二疋黒緑花一疋深青素一疋罗二疋黒緑一疋青素一疋白氁丝布十疋八月十七日谕祭文维岁次壬辰八月朔日皇帝遣正使吏科左给事中陈侃副使行人司行人高澄谕祭琉球国中山王尚眞曰惟王嗣守海邦四十余载敬天事上诚恪不渝宜永寿年爲朕藩屏胡爲遘疾遽尔告终讣音来闻良用悼惜遣官谕祭特示殊恩灵其有知尚克歆服祭品牛一只猪一口羊一羫馒头五分粉汤五分蜂糖糕一盘象眼糕一盘高顶茶食一盘响糖五箇酥餠酥各四箇缠碗五箇降真香一炷烛一对焚烛纸一百张酒二瓶使事纪畧冬琉球国中山王尚眞薨越戊子世子尚清表请袭封下礼部议礼部恐其以奚齐夺申生也又恐其以牛易马也令琉球长史司复覈其实戒毋诳越辛卯长史蔡瀚等覈诸与民达于勋戚同然一辞佥曰尚清乃先王眞之冢嗣立爲世子有年昔先王辱徼福于天朝愿终惠于义嗣者具文申部宗伯韪之越壬辰春礼部肇上其议请差贰使往封给事中爲正行人爲副侃与澄适承乏焉命下之日时夏五望也有爲予等深计者曰海外之行险可知也天朝之使远冒乎险而小国之王坐享其封恐非以华驭夷之道盍辞之以需其领予等曰君父之命无所逃于天地之间况我生各有命在天岂必海外能死人哉领封之说出于他人之口则爲公议出于予等之口则爲私情何以辞爲勿听六月各赐一品服一袭侃以麒麟澄以白泽俱大红织金罗爲表绢爲里罗褡青罗擢手里亦用绢使外国必加服者欲其称国王位宾主也带以玉则自备又各赐家人口粮四名悯兹遐役优以缉御恩至渥也八月侃等始治装戒行行之若是徐徐者因封琉球旧案礼部失于囬禄请查颁赐仪物于内府各监局弥月而后克明复造于所司亦难卒制故弗克行非敢久稽君命越癸巳五月侃至三山澄亦以六月至闽之三司诸君承礼部咨文已将过海事宜会裁已定造船之制访于耆民得之大小广狭惟其制价计二千五百两有奇予等初欲各具一艘见其费之广也而遂不敢无益于国而侈其费财之蠧也惟旧制以铁梨木爲舵刻本作柁桿取其坚固厚重今以轻价索之而难于得易以他木予等必欲倍价以购后果得之财固当惜舵刻本作柁乃一船司命其轻重有不难辨者七月二日定刻本无此字即船之底木福州府备祭豕二羊二予等主祭三司诸君率府县官亦与陪焉重王事也定之后方鸠舟人僝功矣侃等与众官时巡督之十一日遣承差赍本赴京谨题爲求封事切照嘉靖十一年琉球国世子尚清奉表请封钦蒙差臣等充正副使赍捧诏敕前往琉球封尚清爲中山王臣等随即辞朝前来福建造船船完之日过海行礼所有赍去诏敕闻弘治正德年间修撰伦文叙编修沈焘等曾差往安南国因彼国欲留诏敕爲国之宝俱曾题奉钦依听其请留臣等思得琉球国袭封事例远年无从查考万一尚清亦如彼国请留诏敕臣等坚执不从恐拂彼敬奉之心听其请留又非臣等所敢专擅如蒙乞敕礼部查议应否听其请留庶臣等有所遵守而临期不至错误矣爲此具本专差承差郑珂赍捧谨题请旨九月承差至京赴通政司投进奉圣旨礼部看了来说钦此随该礼部覆题云看得钦差吏科等衙门左给事中等官陈侃等题称赍捧诏敕前往琉球国封世子尚清爲中山王惟恐请留诏敕乞要查议一节即查有伦文叙等事例合无准其所奏本部行令各官临时斟酌如彼国王请留之意果出诚恳亦宜俯顺夷情听其请留等因奉圣旨是钦此十一月承差赍仪制司手本至闽侃等伏覩睿旨驭夷以诚敢不祇若明命是月琉球国进贡船至予等闻之喜闽人不谙海道方切忧之喜其来得询其详翼日又报琉球国船至乃世子遣长史蔡廷美来迓予等则又喜其不必询诸贡者而有爲之前驱者矣长史进见道世子遣问外又道世子亦虑闽人不善操舟遣看针通事一员率夷稍善驾舟者三十人代爲之役则又喜其不必籍诸前驱而有同舟共济者矣大蹇朋来忧用以释即此而观世子其贤矣乎敬使所以敬君也敬君所以保国也怀德畏威邦其永孚于休越甲午三月舟始毕工其舟之形制与江河间座船不同座船上下适均出入甚便坐其中者八窗玲珑开爽明霁真若浮屋然不觉其爲舟也此则舱口与船面平官舱亦止高二尺深入其中上下以梯艰于出入面虽启牖亦若穴之隙所以然者海中风涛甚巨高则冲低则避也故前后舱外犹护以遮波板高四尺许虽不虽于观美而实可以济险因地异制造作之巧也长一十五丈阔二丈六尺深一丈三尺分爲二十三舱前后竖以五桅大桅长七丈二尺围六尺五寸余者以次而短舟后作黄屋二层上安诏敕尊君命也中供天妃顺民心也舟之器具舵用四副用其一置其三防不虞也橹用三十六枝风微逆或求以人力胜备急用也大铁锚四约重五千斤大棕索八每条围尺许长百丈惟舟大故运舟者不可得而小也小船二不用则载以行用则借以登岸也水十四柜海中惟甘泉爲难得勺水不以惠人多备以防久泊也通船以红布爲围幔五色旗大小三十余面刀鎗弓箭之类多多益办佛郎机亦设二架凡可以资戎事者靡不周具所以壮国威而寒外丑之胆也二十五日出坞坞即造舟之所亦设祭如定诸字亦有作⿰木远者一也之时其间若竖桅若浮水若治索皆有祭行祭礼皆如初靡神不举靡爱斯牲者王事孔艰利涉大川祈也四月十八日舟先发于南台南台距海百余里大舟畏浅必潮平而后行日行数里故先之架舟民稍用一百四十人有奇护送军用一百人通事引礼医生识字各色匠役亦一百余人官三员千户一员百户二员官各给银十二两爲衣装费余各给工食银五两三钱五分旧时用四百余人今革其十分之一从约也旧例犹有金银九十余器金厢带四条备二使过海之用福州府造册开报回文与之云职等素守清约无事华侈茶钟酒盏用银饰者相应备办银酒素银撒盏银节盂金厢带皆不必用虽旧有成案似宜遵奉但裁而行之存乎其人毋得妄敛妄费以污职等名节造完之日令首领官一员赍领前去回还之日照数给领若此者贞行也非以要誉也二十六日予等启行三司诸君送至南台炰肉于几酾酒于尊爵三行予等起谢曰曩时海国之役必数年而始克竣事闻之舟不易成也今未及朞月而有航海之期谁之功也敢不再拜诸君皆歌烝民之诗以赠亦再拜遂别是晚宿于舟中翼日至长乐长史舟亦随行中途爲浅所伤臭厥载具状伏于阶下求爲之援予等欲借其爲前驱即日将行事已亟不可辞判词于提举司令申海道假环海衞所御寇之舟暂遣其归此固爲赵亦爲楚意也适分守海南道都阃诸君继至海道亦以王事爲亟遂遣之五月朔予等至广石大舟亦始至二日祭海登舟守巡诸君设宴爲饯是日北风大作昼昏如夕舟人皆疑予等亦有惧心有爱之者劝迟迟其行迟而得已于行姑少待焉可也终不能已迟之何益今人既集矣涣之恐难卒萃舟不速行器具易窳有司费已侈缓则更倍之遂别诸君慨然登舟连日风逆五日始发舟不越数舍而止海角尚浅至八日出海口方一望汪洋矣风顺而微波涛亦不汹涌舟不动而移与夷舟相爲先后出舱观之四顾廓然茫无山际惟天光与水光相接耳云物变幻无穷日月出没可骇诚一奇观也虽若可乐终不能释然于怀九日隐隐见一小山乃小琉球也十日南风甚迅舟行如飞然顺流而下亦不甚动过平嘉山过钓鱼屿通黄毛屿过赤屿目不暇接一昼夜兼三日之路夷舟帆小不能及相失在后十一日夕见古米山乃属琉球者夷人鼓舞于舟喜达于家夜行彻晓风转而东进寸退尺失其故处又竟一日始至其山有夷人驾舠来问夷通事与之语而去十三日风少助顺即抵其国奈何又转而北逆不可行欲泊于山麓险石乱伏于下谨避之远不敢近舟荡不宁长年执舵甚坚与风爲敌不能进不能退上下于此山之侧然风不甚厉浪亦未及于舟中尚未惧相持至十四日夕舟剌剌有声若有分崩之势大桅原非一木以五小木攒之束以铁环孤高冲风摇撼不可当环断其一众恐其遂折也惊骇叫嚣亟以钉钳之声少息原舟用钉不足艌麻不密板联不固罅缝皆开以数十人辘轳引水水不能止众曰不可支矣齐唿天妃而号剪发以设誓予等不能禁彻夜不寐坐以待旦忽一家人匍匐入舱抱予足口噤不能言良久方云速求神佑船已坏矣予等闻此心战神怖无可奈何叹曰各抱诏敕以终吾事余非所计也于此将焉求之而又将焉逃之是时惟长年数人色不少动但云风不足惧速求罅缝而塞之可保无虞众亦知其然舟荡甚足不能立心悸目眩何罅之求于是有倡议者曰风逆则荡顺则安曷回以从顺人心少宁衣袽有备尚可图也有一人执舵而云海以山爲路一失此山将无所归漂于他国未可知也漂于落漈未可知也守此尚可以生失此恐无以救夷通事从旁赞之予等亦知其言有据但众股慄啼号不止姑从众以纾其惧彼亦勉强从之旋转之后舟果不荡执烛寻罅皆塞之固水不能入众心遂定翼午风自南来舟不可往又从而北始悔不少待也计十六日旦当见古米山至期四望惟水杳无所见执舵者曰今将何归众始服其先见徬徨踯躅无如之何予等亦忧之亟令人上桅以觇云远见一山巅微露若有小山伏于其旁询之夷人乃曰此热壁山也亦本国所属但过本国三百里至此可以无忧若更从而东即日本矣申刻果至其地泊焉十八日世子遣法司官一员来具牛羊酒米瓜菜之物爲从者犒亦有酒果奉予等通事致词曰天使远临世子不胜䜣踊闻风伯爲从者惊世子益不自安欲躬自远迓国事不能暂离谨遣小臣具菜菓将问安之敬予等爱其词雅受之时予之舟已过王所之东欲得东风爲顺夏月诚不易得世子复遣夷众四千人驾小舟四十艘欲以大缆引予之舟通事乃曰海中变出不测岂宜久淹从者世子不遑寝食谨遣众役挽舟以行敢告船分左右各维一缆迤逦而行若常山蛇势亦一奇观也一昼夜亦行百余里十九日风逆甚不可以人力胜遂泊于移山之岙法司官率夷众环舟而宿未尝敢离左右泊至五日予众苦之在舟日久郁隆成疾求登岸以避之而不可得泣诉于予予曰乘桴浮海子路喜之未知浮海之险若此也人至四千力亦众矣不能挽一舟以行虎贲三千犹足以成武功孰爲浮海爲易耶二十三日世子复遣王亲一员益以数舟而来风亦微息始克行法司官左右巡督鼓以作气自夕达旦夷众亦勇于用力无少懈至二十四日犹未克到世子复遣长史来曰世子闻至移山刻期拱俟六日不詹中心孔棘恐爲从者忧谨遣小臣奉慰予等谢之二十五日方达泊舟之所名曰那霸港计广石登舟至此几一月矣予二人局于一舱不便出入暑气薰蒸脾胃受疾寝食弗安兼以风涛之险日惊于心得保残喘以终王事呜唿艰哉是日登岸岸上翼然有亭扁曰迎恩世子遣众官大小百余员随龙亭候于亭下予等捧诏敕安于龙亭众官行五拜三叩头礼前行导引至天使馆馆距港约五里不移时而至龙亭安于中堂众官复行礼如初进见予等亦行礼而退予等唿长史问曰世子不迎诏敕何也对曰洪武礼制凡诏敕至国世子候于国门之外数代相承不敢违制以行予等曰守制国之经也臣之良也大以字小惟信之怀敢惟一己是便而裂信毁制乎听之然世子虽不至馆馆中皆官正莅事礼无不肃用无不周下逮从人各有寝舍时给廪饩亦使之安每三日遣大臣一员问安具酒二壶菓盒二架酌酒于斗跪而言曰世子念天使舍崇丽而卑痺是就恐不能安朝夕令小臣问候起居予受其酒乃曰宾至如归不惟其物惟其诚世子诚矣胡弗安之有饮毕复献牛羊菜菓初皆麾之后见其意勤恳间一或受每一馈予等亦遍及于从人无弗均六月哉生明报长史舟至北山又越五日始抵国较之予舟浃旬之隔询之乃知桅折帆倾非夷众之熟于操舟几何而不饫鱼腹也越既望行祭王礼王墓不知所在有寝庙一所在国门外即于庙祭焉封其生者而又祭其薨者厚也所以劝天下之忠也祭先于封者尊也所以劝天下之孝也忠孝之道行于四夷胡越其一家矣祭品皆钦定之数牲牷维腯酒醴维醹罔敢弗洁先迎至庙俟设定后用龙亭迎谕祭文予等随行将至庙世子素衣黑带候于门外慼乎其容俨然若在忧服之中予等拱而入至寝庙神主居东西向予等居西东向龙亭居中南向世子居南北向宣谕祭文毕世子出露台北面谢恩进与予等交拜揖至中堂予等南向坐定世子令长史致词曰清蜗处海角辱玉趾远临当匍匐奔迓有制不敢违越徒怀惭竦今又辱贲及先人幽明倍感敬具清酤二卣以献左右聊用合欢其敢曰休享予等曰朝廷之制臣子所当共守而弗斁焉者也人欲爲善谁不如我敢夺人之守乎宾主初觌良用合欢玄堂在迩恐非其时敢辞世子又曰我有嘉宾鼓瑟吹笙吹笙鼓簧承筐是将礼也斯可以燕乐嘉宾之心今皆无之正以此耳幸毋辞予等爱其言敬不踰制忠也乐不忘亲孝也忠孝之人可以言礼诺之酒数行皆亲献礼仪律度罔弗恭坐少顷别随遣法司官同长史至馆致世子词曰今日劳从者爲先人宠光小国无以爲献戋具黄金十两爲寿予等辞曰世子知道而亦以此凂我乎令持去不从作书与之曰君子交际之间有礼焉有义焉礼以将敬义以揆物宾主各欲自尽而已今日之举君命是将敬共王事乃其职也欵我以华筵亦云厚矣而又惠我以褭蹄不已过乎在贤世子行之固爲尽礼在侃等受之则爲非义授受之间天理人欲判焉辨之明而守之固敢自欺乎辞不更赘惠无再贻世子果知礼仪者得是书不复再馈祀事毕越七月二日封王是日黎明世子令众官候于馆门之外导引诏敕之国国门距馆路三十里介在山海之间险侧高卑不齐不能如砥如矢将至国五里外有牌坊一座扁曰中山自此以往路皆平坦可容九轨傍垒石墙亦若百雉之制世子候于此龙亭至行五拜三叩头礼导之国门门曰欢会门内逶迤数步即王之宫宫门三层层有数级之堦至正殿巍然在山之巅设龙亭于正中行大封拜礼国王升降进退舞蹈祝唿肃然如式先期五日长史已请仪注习之熟矣礼毕揖予等至别殿复行见礼众官亦拜见如初王暂退出临羣臣是日维良受天子新命与一国正始羣臣但四拜爲贺臣之尊者亲者捧觞爲寿夷俗以此爲敬君臣之间亦行之朝罢别殿设宴金鼓笙萧之乐翕然齐鸣王奉酒劝坐酒清而烈来自暹逻者比之面米春醺人更不须一盏予等但尝之而已笾豆之实备水陆之珍膷臐膮炙之膳既旨且多然不能自制也皆假予等所带庖人爲之盖夷俗蓆地而坐无燕享醵会之事不知烹调和剂之味故假以文其陋耳献酬交错至晡而止予等令仪从迎诏敕至馆王再拜曰小国无以爲宝玺书以爲宝先朝诏敕藏之金匮已八叶于兹矣今辱贲临幸留镇国不尔予小子自底不类爲先人羞予等见其词意虽诚犹未信也令启其金匮之藏以验其留否之实长史数臣各捧一道而来奎璧辉映绚采一堂遂许留之王喜甚重拜而别予等至馆王亲一员同长史来馈礼物厉色麾之长跪不起不得已姑取扇布二物以答其诚余不之受复与一书曰士君子立身大节不过礼仪二者前书备布想已知之贤王亦知朝廷之大法乎今圣天子御极仪礼制度万物维新羣工济济皆秉羔羊之节晋如鼫鼠者愁如摧如而已侃等叨居近侍万里衔命正欲播君德于无疆守臣节于不辱爲天朝增重乃敢自冒非义以贻满槖之讥耶与者受者其戾一也欲馨清议甘罪不恭王见书令长史来言曰圣天子威德被海外清闻之常虩虩不自安惟恐不道爲圣朝弃况天使之陟降左右者乎敬君之心华夷无二昨闻高论敢犯朝箴二十二日复设宴名曰拂尘使琉球与使他国不同安南朝鲜之使开读诏敕之后使事毕矣陆路可行已事遄返不过信宿琉球在海外候北风而后可归非可以人力胜者日久不免会多会多不无情亵势所必至也踽踽凉凉岂能一日安耶是宴之设笾豆尚楚而方物不复陈矣但令四夷童歌夷曲爲夷舞以侑其觞伛偻曲折亦足以观舞罢令世子介子执弟子礼奉酒三斝将行复躬捧玉盃乃武宗所赐者引满劝白辞以不善饮一酌而止越二十五日之夕飓风暴雨倐忽而至茅舍皆席卷予馆亦兀兀不安寝不能寐起坐中堂门牖四壁荡燃无存因念港口之舟恐不及系遣人视之佥曰昏黑不辨牛马而岐路安可分盍待之风雨果恶亦不可强质明而往王已差法司官率夷人数百守于舟侧矣询之舟人乃夜半时至也法司亦夷官之尊者路且遥不避而来予因叹曰华夏之人风雨晦冥之夕塞向墐户以避之犹恐未安冲风冒雨而行者必其骨肉颠沛而不容已孰能视他事如家事而艰险不辞者乎夷之君臣其亦可感也夫八月中秋节夷俗亦知爲美请赏之因得徧游诸寺寺在王宫左右不得轻易往来有曰天界寺有曰圆觉寺此最鉅者余小寺不暇记二寺山门殿宇弘厂壮丽亚于王宫正殿五间中供佛象一座左右皆藏经数千卷夷俗尚佛故致之多上覆以板绘以五彩下用蓆数重清洁不可容履殿外亦凿小池甃以怪石池上杂植花卉有凤尾蕉一本树似棕而叶似凤尾四时不改柯易叶此诸夏所无者徜徉良久尘虑豁然但僧皆鄙俗不可与语亦不敢见然亦知烹茶之法设古鼎于几上煎水将沸用茶末一匙于钟以汤沃之以竹刷瀹之少顷奉饮其味甚清是日王因神降送迎无暇遣王亲侍游至未刻邀坐宴不甚丰而情意则款洽矣诸从人皆召至堦下令通事劝饮旅进旅退各以班序至醉而止向夕回馆月明如昼海光映白松影筛青令舆人缓步徐行纵目所适心旷神怡乐兹良遇忘其身之在海外也二十三日王始至馆相访令长史致词曰清欲谒左右久矣因日本人寓兹狡焉不可测其衷俟其出境而后行非敢慢也予等但应曰已知之矣海外之国唯彼独尊深居简出乃其习也井底之蛙岂可与语天日之高明哉亦具殽核留坐移时别去二十九日请饯行陈席于水亭中观龙舟之戏舟之制与运舟之法皆效华人亦知夺标以爲乐但运舟者俱小吏与大臣子弟也各簪金花具彩服虽濡于水而不顾以示夸耀之意越九月七日复请饯予等讶其烦也深拒之恳之再三而后行至则见其席之所列皆非昔比山蔬海错糗饵粉酏杂陈于前者制造精洁味甚芳旨但止数品不能如昔之丰询之左右乃知前此之设皆假诸闽人此则宫中妃嫔亲制以表献芹之敬耳临行长史捧黄金四十两王乃言曰送赆之礼振古有之非清敢自亵其毋辞予等曰于义可受轲氏受薛之餽不以爲嫌但予等以君命来受此而归是以君命货之也恶乎敢王愕然曰天使言必称君动必比义清知道矣遂不敢强复手持泥金倭扇二柄乃曰天使远来赐清以弁服即清之师也此别不复再会挥此或可以系一念耳予等悯其情受之各答以所持川扇彼喜不自胜再拜而别十二日登舟官民送者如蚁皆以汉官威仪不可复覩至有泣下而不忍去者亦足以见夷人天性之良莫不羡衣冠文物之美拘于法而不得入是可哀也泊舟之港出海仅一里中有九曲夹岸皆石惟灭风而复可行坐守六日王日使人侍于其侧且致慰词仍遣看针通事一员夷稍数人护送又遣王亲长史等官驾昔日所假之舟进表谢恩十八日风少息挽舟而出亦斜倚于岸众恐其伤于石大惊幸前月亲督修艌不爲所伤复止二十日始克开洋挽舟同行二十一日夜飓风陡作舟荡不息大桅原以五木攒者竟折去须臾舵叶亦坏幸以铁梨木爲柄得独存舟之所恃以爲命者桅与舵也当此时舟人哭声震天予辈亦自知决无生理相顾叹曰天命果如此以计免者得之矣狐死尚正首丘呜唿狐之不能若也舟人无所庸力但大唿天妃求救予等爲军民请命亦叩首无已果有红光烛舟舟人相报曰天妃至矣吾辈可以生矣舟果少宁翼日风如故尚不敢易舵众皆废寝食以待毙不复肯入舱上去同行夷舟遂相失不知所往二十三日黑云蔽天风又将作有欲易舵者曰舵无尾不能运舟风弱犹可以持烈则不可救有不欲易者曰当此风涛去其旧而不得安其新将奈何众不能决请命于予等予等曰风涛中易舵静则可以生动则可以死中心惶惑亦不能决令其请珓于天妃乃得吉兆众遂跃然起舵舵柄甚重约有二千余斤平时百人举之而不足是时数十人举之而有余兼之风恬浪止倏忽而定定后风浪复厉神明之助不可诬也舵既易众始有喜色二十六日忽有一蝶飞绕于舟佥曰山将近矣有疑者曰蝶质甚微在樊圃中飞不过百步安能远涉沧溟此殆非蝶也神也或将有变速令舟人备之复有一黄雀立于桅上雀亦蝶之类也令以米饲之驯驯啄尽而去是夕果疾风迅发白浪拍天巨舰如山漂荡仅如一苇稍后距水不下数丈而水竟过之长年持舵者衣尽湿则舱中受水又可知也风声如雷而水势助之真不忍闻舟一斜侧流汗如雨予等惧甚衣服冠而坐欲求速溺以纾其惧又相与叹曰圣天子威德被海内外百神皆爲之效职天妃独不救我辈乎当此风涛中而能保我数百民命真爲奇功矣当爲之立碑当爲之奏闻于上言讫风若少缓舟行如飞彻晓已见闽之山矣舟人皆踊跃鼓舞以爲再生稽首于天妃之前者若崩厥角也二十八日至定海所十月初一日入城痛定思痛不觉伤感凡接士大夫叙其所以无不爲之庆幸区区二人何德获此实荷圣天子威福以致神明之佑不偶然也今越旬日同行之舟尚未至或不免漂溺之患焉呜唿危哉呜唿危哉予因是而有所感浮海以舟驾舟以人二者济险之要务也今官府造作什器官之尊者视爲末务而不屑于查理官之卑者视爲奇货而惟巧于侵欺以故种种皆不如法不久即坏房舍器用之物坏则可修犹未甚害惟舟之坏即有覆溺之患虽有般师在舟亦无及矣前之所云古米山之险其明效也后之使海外者军官不必三员随行先择有司贤者二员委其造舟舟完令其同行彼躯命所关督造必不苟且万一藩臬不从以之请于上命可也从予驾舟者闽县河口之民约十之八因夷人驻泊于其地相与情稔欲往爲贸易耳然皆不知操舟之术上文所云长年数人乃漳州人也漳人以海爲生童而皆之至老不休风涛之惊见惯浑闲事耳其次如福清如长乐如镇东如定海如梅花所者亦皆可用人各有能有不能唯用人者择之果得其人犹可少省一二此贵精不贵多之意也一则可以节国之费一则可以衞众之生故不惜辞之烦爲后使者忠告羣书质异大明一统志琉球国在福建泉州之东海岛中其朝贡由福建以达于京师国之沿革未详汉魏以来不通中华隋大业中令羽骑尉朱宽访求异俗始至其国语言不通掠一人以返后遣武贲郎将陈稜率兵至其国虏男女五百人还唐宋时未尝朝贡元遣使招谕之不从本朝洪武中其国分爲三曰中山王山南王山北王皆遣使朝贡嗣是惟中山王来朝其二山盖爲所併矣风俗男子去髭须妇人以墨黥手爲龙虎文皆纻绳缠发从顶后盘至额男以鸟羽爲冠装以珠玉赤毛妇以罗纹白布爲帽织斗镂皮并杂毛爲衣以螺爲饰而下垂小具其声如珮无君臣上下之节拜伏之礼父子同床而寝妇人产乳必食子衣食用手无匙筯得异物先进尊者死者浴其尸以布帛缠之裹以苇草上不起坟无他奇货犹好摽掠故商贾不通不驾舟楫惟缚竹爲筏急则羣舁之泅水而逃俗事山海之神祭以殽酒战斗杀人即以所杀人祭其神王所居壁下多聚髑髅以爲佳所居曰波罗檀洞堑栅三重环以流水树棘爲藩殿宇多刻禽兽无赋敛有事则均税无文字不知节朔视月盈亏以知时视草荣枯以计岁山川鼋鼊屿在国西水行一日高华屿在国西水行三日彭湖岛在国西水行五日落漈深水至彭湖渐低近琉球谓之落漈漈者水趋下不回也凡两岸渔舟至彭湖遇飓风作漂流落漈回者百无一二土产斗镂树硫黄胡椒熊罴豺狼按琉球国在泉州之东自福州视之则在东北是以去必孟夏而来必季秋乘风便也国无典籍其沿革不能详然隋兵劫之而不服元使招之而不从我太祖之有天下也不加兵不遣使首效归附其忠顺之心无以异于越裳氏矣故特赐以闽人之善操舟者三十有六姓焉使之便往来时朝贡亦作指南车之意焉耳在昔其国三分今中山併而爲一者得非沃强晋弱之故欤风俗男子不去髭亦不羽冠但结髻于首之右凡有职者簪一金簪汉人之裔髻则结于首之中俱以色布缠其首黄者贵红者次之青绿者又次之白斯下矣王首亦缠锦帕衣则大袖宽博制如道服然腰束大带亦各如缠首之布之色辨贵贱也足则无贵贱皆着草履入室宇则脱之一则蓆地而坐恐尘污一则以跣足爲敬故王见神臣见王及宾主相见皆若是也唯接见余等则加冠具服履揖逊之间每见其疾首蹙额盖弗胜其束缚之劳矣妇人真以黑黥手爲花草鸟兽之形而首足反无饰髻如童子之角总于后而簪珥不加不知足而爲之屦男女皆可用也第富室则以苏蓆借履底少加皮缘即爲美观上衣之外更用幅如帷蒙之背上见人则以手下之而蔽其面下裳如裙而倍其幅褶细而制长覆其足也其贵家大族之妻出入则戴箬笠坐于马上女仆三四从之俱无布帽毛衣螺佩之饰亦无产乳必食子衣之事也其君臣之分虽非华夏之严而上下之节亦有等级之辨王之下则王亲尊而不与政也次法司官次察度官司刑名也次那霸港官司钱谷也次耳目之官司访问也此皆土官而爲武职者也若大夫长史通事等官则专司朝贡之事设有定员而爲文职者也王并日而视朝自朝至于日中昃凡三次陪臣见之皆搓手膜拜尊者亲者则延至殿内赐坐赐酒其卑疏者则移时长跪于堦下焉凡遇元旦圣节长至日王率众官具冠服设龙亭行拜祝礼盖久渐文教非复曩者之陋矣父之于子少虽同寝及长而有室则异居食亦用匙筯得异味先进尊者及子爲亲丧数月不肉食亦其俗之可嘉死者以中元前后日溪水浴其尸去其腐肉收其骸骨以布帛缠之裹以苇草衬土而殡上不起坟若王及陪臣之家则以骸匣藏于山穴中仍以木板爲小牖户岁时祭扫则启钥视之盖恐木朽而骨暴露也地无货殖是以商贾不通若以爲防摽掠则其国小法严凡有窃物者即加以劓剕之刑人谁敢犯朝贡往来具乘大航海边渔盐亦泛小艇未尝不驾舟楫而缚竹爲筏也俗畏神神皆以妇人爲尸凡经二夫者则不之尸矣王府有事则哨聚而来王率世子及陪臣皆顿首百拜所以然者以国人凡欲谋爲不善神即夜以告王王就擒之闻昔倭寇有欲谋害中山王者神即禁锢其舟易而水爲盐易而米爲沙寻就戮矣惟其守护斯土是以国王敬之而国人畏之也尸妇名女君首从动经三五百人各戴草圈携树枝有乘骑者有徒行者入王宫中以游戏一唱百和声音哀惨来去不时唯那霸港等处不至以此多不良者家兼有汉人故也闽人爲王倩作宴者身亲见之且传闻封王曰必见天使是日不来此则真有而杀人祭神则非也王之宫室建于山巅国门扁曰欢会府门扁曰漏刻殿门扁曰奉神四围皆石壁无有波罗檀洞之名亦无聚髅爲佳之说也门外有石砌砌下有小池泉自石龙口中喷出名曰瑞泉王府汲之供饮食取其甘洁也道路坦夷曾不设堑树棘以爲险殿宇朴素亦不雕禽刻兽以爲奇至于赋敛则寓古人井田之遗法但名义未详备王及臣民各分土以爲禄食上下不交征有事如作封王所用布帛粟米力役之征则暂取诸民而不常也虽无经生卜士之流然亦谙汉字奉正朔岂至视月盈亏以知时视草荣枯以计岁哉山则南有太平山西有古米山马齿山北有硫黄山热壁山灰佳山移山七岛山盖不鼋鼊等屿彭湖等岛而已落漈不知所在殆远去琉球而非经过之处也昨见古米山水急礁多闻舟有至此而败者亦不亚于落漈之险矣土产无斗镂树亦无胡椒硫黄虽产自北山而取之亦甚艰无熊罴豺狼虎豹等勐兽是以多野马牛豕价廉甚每一值银二三钱而已牲虽贱人有终岁不获食者贫约故也凡杀牲不血刃但以水泅之而火其毛不畜犬亦鲜鹅鸭莺燕鹳鹊之族俱无鸟唯乌鸦麻雀而已有蛇蝎蝎亦螫人蛇则不爲害闻前使遭蛇怪之惊无是事也谷则有稻秫稷麦菽蔬则有瓜茄姜蒜葱韮等品果则有芭蕉柑樜石榴橘柿之类人言冬瓜可以解渴柑樜巨如盌形皆非也至于壁间有虫形如中国之蝎虎者声噪如雀则罕异焉蠃虫录琉球当建安之东水行五百里土多山峒峒有小王各爲部队而不相救援国朝进贡不时王子及陪臣之子皆入太学读书礼待甚厚按福州梅花所开洋顺风七昼夜始可至琉球以水程计之殆将万里矣若夫建安则建宁属邑也又在福州之西北而云水行五百里不知自何洋以发舟而若是乎其近易耶琉球固多山而崆峒则少王之子弟虽出分各山而未尝不听征调如祭王封王等日则各率所部戎服而列伍以防衞则其有事而相爲救援可知矣归附国家之初朝贡固无定期今每二年而一举至于令子侄入太学仅于洪武二十二年而创见之嗣是唯遣陪臣之子进监读书大司成教以诵诗学礼处以观光之馆夏葛而冬裘朝饔而夕飱礼待不亦厚乎迩如蔡廷美郑赋梁梓蔡瀚等皆俊秀可教曾北学中国授业名儒今皆补爲长史都通事等官进见之时仪不忒而言有章未必不自读书中来也其他则苦礼法之拘衣冠之缚矣星槎胜览琉球国山形抱合而生一曰翠麓一曰大崎一曰斧头一曰重曼高耸丛林田沃谷盛气候常热酋长遵理不科民下酿柑樜爲酒煑海爲盐能习读中国书好古画铜器作诗效唐体地产沙金黄蜡按琉球国之山形虽南北一带而生不甚抱合亦无翠麓等四山之名且形势卑小不高耸林木朴樕不茂密厥田沙砾不肥饶是以五谷虽生而不见其繁硕也气候不常热雨过即凉秋冬亦雨霜雪其地近北故也政令简便各食分土故曰酋长遵理不科民下造酒则以水渍米越宿令妇人口嚼手搓取汁爲之名曰米奇非柑樜所酿亦非美姬含米所制其南番酒则出自暹罗酽如中国之露酒也陪臣子弟与凡民之俊秀者则令习读中国书以储他日长史通事之用其余但从倭僧学书番字而已古画铜器非其所好其所好者唯铁器绵布焉盖其地不产铁土不植绵故民间炊爨多用螺壳红女织袵惟事麻缕如欲以釜甑爨以铁耕者必易自王府而后敢用之否则犯禁而有罪焉至于作诗则弄文墨参禅乘者间亦能之而未必唐体之效矣地不产金亦无黄蜡及玻璃等物通国贸易惟用日本所铸铜钱薄小无文每十折一每贯折百殆如宋季之鹅眼綖贯钱也曾闻其国用海巴今弗用矣然与其用是钱孰若用海巴之犹涉于贝哉集事渊海琉球与泉州之岛曰彭湖者烟火相望其人骁健以刀矟矢剑鼓爲兵器旁有毗舍那国语言不通袒裸盱睢殆非人类按地之相去近则可望远则视之而弗见也琉球去彭湖不下数千里山川出云蜃气作雾则光景且伏矣烟火可得而相望乎闽中士夫常曰霁月登鼓山可望琉球盖所望者小琉球也若大琉球则虽离娄之目亦岂能明见万里之远哉若曰其人骁健则诚是也盖生有膂力耐饥渴劳苦热壁挽舟之时虽终日不食终夜不寝而亦未尝告病匪直贱者若是虽酋长之贵亦惯勤动大风暴雨虽夜必兴相与徒行露立于港逸以防舟之漂荡焉而寒湿不能使之疾也国无医药民亦不夭札或壮或老始生痘地虽卑湿而不见有疲癃残疾之人是岂尽出于禀赋哉亦由其薄滋味寡嗜慾元气固而腠理密也第人尚忿争有不平即以刃杀人度不免亦剖腹自毙所用兵器如刀剑弓矢之类亦严利劲直弓稍长如握担射则树于地而两手弯之矢可至二百步许盔甲制以文革进退节以金鼓邻国目爲勍敌焉其国西南则暹罗东北则日本闻东隅有人鸟语鬼形不相往来岂即所谓毗舍那国耶杜氏通典琉球国王姓欢斯氏名渴剌兠土人唿之爲可老羊妻曰多拔茶居舍大十有六间王乘木兽令左右舆之凡宴会执酒者必得唿名而后饮上王酒者亦唿王名然后啣杯共酌歌唿蹋蹄音颇哀怨扶女子上膊摇手而舞又曰民间门户必安兽头按琉球国嗣王姓尚氏名清父名真祖名圆自上世以来皆命名以汉字妃皆选自民间女子充之土人称王曰敖那称妃曰札喇无可老羊并多拔茶之称也至于陪臣则无姓氏但以先世及以所辖之地爲姓名如王亲孔加迷益器法司官宁沽安丹也皆地名也若大夫金良长史蔡瀚蔡廷美都通事郑赋梁梓林盛等凡有姓者皆出自钦赐三十六姓者之后裔焉王之居舍向南者七间向西者七间以南者旧制不利于风水反以西者爲正殿阁二层上爲寝室中爲朝堂末与臣下坐立凡阁门俱五色土朱爲廉栊中三间畧加金碧傍有侧楼亦有平屋皆以板代瓦廉不远地而阶亦近除仅如国公侯之宅无越制也王出入乘肩舆非木兽以十六人扛之伞盖用五色从者数百人鼓吹导前戈矛拥后仍以土朱小团扇四柄贴金葫芦一对爲仪衞不知何所取义焉宴会不时礼亦简朴陪臣遇吉每称觞以寿王王亦与之坐而共饮但不至于唿名也乐用絃歌音颇哀怨尝译其曲有人老不少年之句亦及时爲乐之意如唐风之山有枢也更以童子四人手击柝而足婆婆以爲舞焉所谓蹋蹄之歌女子之戏皆非也大抵琉球俗朴而忠民贫而俭富室贵家仅有瓦屋二三间其余则茅茨土堦不胜风雨飘摇之患人不善陶虽王屋亦无兽头况民间乎传者讹矣使职要务洪武永乐时出使琉球等国者给事中行人各一员假以玉带蟒衣极品服色预于临海之处经年造二鉅舟中有舱数区贮以器用若干又藏棺二副前刻天朝使臣之柩上钉银牌若干两倘有风波之恶知其不免则请使臣仰卧其中以铁钉锢之舟覆而任其漂泊也庶人见之取其银物而弃其柩于山崖俟后使者因便载归迩者鉴汩没之祸奏准待藩王继立遣陪臣入贡丐封乃命使臣赍诏敕驻海滨以赐之此得华夷安危之道虽万世守之可也按我朝封钖藩王之制如安南朝鲜则遣编修给事中等官爲使占城琉球则遣给事中行人等官爲使各给以麒麟白泽公侯伯驸马之服恩荣极矣故感激图报之下往往有人且安南朝鲜固陆路可通矣若占城及琉球则海邦也必于广东福建临海之处经年造二鉅舟以涉大川余等以一舟所费已及二千五百两有奇若人各一舟非唯倍其费抑亦不克共济矣故止造一舟至于藏棺钉牌之事原无事例纵有之亦无益也故令有司不设备焉大抵航海之行亦危矣凡亲爱者爲之虑靡不周有教之以舟傍设桴如羽翼者有教之以造水带者有教之以多备小舠者殊不知沧溟万里风波莫测凡此举不足恃也所恃者唯朝廷之威福与鬼神之阴骘焉耳乃若领封之说则肇自前使占城者正副畏难不肯航海以毕事旷日持久渠国不获已而领自海滨非命旨也尝稽古诸侯凡嗣立俱以士服入见天子而后受封今之四夷即古荒服诸侯也虽不克入觐天王俾其于海滨领封亦无不可盖中国尊而当安外夷贱而当危也岂直省不赀之实而已哉经国者爲之建白可也大明会典琉球自洪武年间其中山王山南王山北王皆遣使奉表笺贡马及方物洪武十六年赐国王镀金银印并文绮等物山南王亦如之后赐中山王山南王山北王纻丝纱罗冠服王妃纻丝纱罗王姪王相寨官绢公服永乐以来国王嗣立皆请命册封自是惟中山王每二年朝贡一次每船一百人多不过百五十人贡物马硫黄苏木胡椒螺壳海巴生红铜牛皮櫂子扇刀钖玛瑙磨刀石乌木降香木香按琉球贡物唯马及硫黄螺壳海巴牛皮磨刀石乃其土产至于苏木胡椒等物皆经岁易自暹罗日本者所谓櫂子扇即倭扇也盖任土作贡宜其惟正之供而远取诸物亦其献琛之敬则夫符玺之赐章服之颁得非显忠嘉善之典欤天妃灵应记神怪之事圣贤不语非忽之也惧民之惑于神而遗人道也侃自蚤岁承父师之传佩敬而远之之戒凡祷词斋醮飞符噀水诵经礼佛之类闾党有从事者禁之不可则出避之或过其宫则致恭效程子焉廼者琉球国请封上命侃暨行人高君澄往将事飞航万里风涛叵测玺书郑重一行数百人之生厥系匪轻爰顺舆情申闽人故事涛于天妃之神且官舫上方爲祠事之舟中人朝夕拜礼必虔真若悬命于神者灵贶果昭将至其国逆风荡舟漏不可御羣譟乞神风定塞袽乃得达及成礼还解缆越一日中夜风大作樯折舵毁羣譟如初须臾红光若烛龙自空来舟皆喜曰神降矣无恐顾风未已又明日黑云四起议易舵未决卜珓于神许之易之时风恬浪静若在沼沚舵举甚便若插筹然人心举安允荷神助俄有蝶戏舟及黄雀上樯或曰山近矣或曰蝶与雀飞不百步山何在其神使报我以风乎予以其近于载鸣鸢之义颔之曰谨备诸已而飓风夜作人力罔攸施众谓胥及溺矣予二人朝服正冠坐祝曰我等贞臣恪共朝命神亦聪明正直而一者庶几显其灵语毕风渐柔黎明达闽神之精英烜赫能捍大患如此谓非皇上怀柔百神致兹效职哉然非身遇之安敢诬也揆之祭法庙而事之允宜在宋元时已有封号庙额国朝洪武永乐中屡加崇焉予二人缩廪附造舟余直新之广石望崎行祠则从行者敛钱以修行当闻之朝用彰神贶因纪其槩高君让侃援笔举以告巡按侍御方君涯韪之又命福郡倅姚一和视勒诸石夷语天文门天甸尼日非禄月都急风嗑济云姑木雷刊眉雨嗑乜雪由其星波世霜失母雹科立雾气力露秃有电波得那霞噶嗑尼起风嗑济福禄姑天阴甸尼奴姑木的天晴甸尼奴法立的下雨嗑乜福禄下雪由其福禄明日阿者昨日乞奴风雹嗑济科立地理门地只尼土足只江密乃度河嗑哇海吾乜山牙马奴水民足冰谷亦里路密集石依石井依嗑喇墻拿别城遶泥乜禄沙是那灰活各力桥松只砖牙及亦石瓦嗑哇喇岸倭嗑远它加撒近即加撒长拿嗑失短密失拿失前马乜后吾失禄左分达里右民急里上吾乜下世莫东加失西尼失南米南米北乞大时令门春法禄夏拿都秋阿及冬由福冷辟牙撒热嗑子撒寒辟角禄撒暑奴禄撒阴姑木的阳法立的昼皮禄夜由禄早速多晩约姑里的时吐急气亦急年多失节些谷尼即正月烧哇的二月宁哇的三月撒哇的四月升哇的五月恶哇的六月禄谷哇的七月式的哇的八月法只哇的九月谷哇的十月柔哇的十一月失木都及十二月失哇思花木门茶札花法拿米谷米树拿急果吾乜松马足柏马足那急竹达急笋达急枣那都乜草谷撒瓜吾利菜菜梅吾乜叶尼香藁莲花花孙奴法拿龙眼龙暗茘枝利是甘蔗翁急胡椒谷烧苏木司哇鸟獣门龙达都虎它喇鹿加目马吾马狮失失牛吾失兔吾撤急熊谷马象槽鸡它立鵞答嗑猪吾哇驴仝骡仝狗亦奴皮嗑哇鼠聂莺打答嗑鱼亦窝羊非都知蛇密密猴撒禄亀嗑乜雀孙思乜凤凰失窝麒麟其麟孔雀公少狮子失失獬豸害宅仙鹤司禄象牙査査华玳瑁嗑乜那各牛角吾失祖奴喜雀孔加査思鹤顶它立奴谷只宫室门门勤那窗慢多房亦弃楼塔嗑牙井依嗑喇河嗑哇御路密集丹墀密集御桥朳只皇城谷俗谷馆驿馆牙瓦房嗑哇喇亦弃器用门盔不力千甲约罗衣刀答知箭牙弓由迷弦秃奴鎗牙立卓代盘朳只盆大箣瓶飘床堕各船福尼椲花时舵看失橹罗篷贺箸杭只带文必昼叶书福蜜笔分帖字开的墨思墨纸嗑乜砚孙思利销沙舍奴碗间麻佳里屏峰飘布香炉稿炉花瓶法拿飘香盒福法各倭扇昂季箱子凯酒钟撒嗑子急茶钟慱嗑子急棊子乞是玉带衣石乞各必金钟孔加尼麻加里人物门皇帝倭的毎王妃札喇国王敖那王子敖那吾哇朝廷倭毎奴大夫大福长史丈思使者使臣通事度日正使申思副使付司唐人大刀那必周师父失农包和尚鲍子父亲阿舍都母亲阿乜琉球人倭急拿必周日本人亚马奴必周大明帝王大苗倭的毎朝贡使臣嗑得那使者兄先札囗非都只妻眠多木子吾哇琉球国王倭急拿敖那人事门跪非撒慢都急説嗑达里拜排是兴吾达里唆亦走乜姑去亦急来外亦利紾吾喇哇我昂哇有阿力无乃好约达撒歹哇禄撒买乌利卖高叶睡眠不里请来子盖失见朝大立叶亦急入朝大立叶密达鞠恭乌逊皮底头乌其利立住答只歪立叩头嗑蓝子谢恩蜜温普古里朝贡嗑得那平身各失吾奴必约庆贺密由歪利表章虎乌赏赐非进的起来掲知进贡嗑得那进表漂那阿杰约进本盆那阿杰的报名包名辞朝慢多罗回去慢多罗早起速多密的下程林斤筵宴札半失勅书着谷少拿来莫只个好看约达撒不好哇禄撒放下吾着刻作揖撒哇利是礼给赏非近的方物木那哇多少亦如撒言语谷只晓的失达哇不晓的民约失达哇圣旨由奴奴失御前谢恩恶牙蜜温谷里且慢走乌其利耐上紧走排姑亦急上御路恶牙密即约里再叩头麻达嗑蓝子其马衣服门缎恕司纱撒罗罗䌷柔绢活见布木绵靴谷足韈都谷乜鞋三朳帽帽纱帽纱帽带文必网巾网巾圆领急那衣服急那彩缎法拿那恕司绵布奴奴木绵夏布拿都木绵竹布达急木绵葛布嗑布官绢活见改机盖乞倭绢活见西洋布尼失木绵饮食门酒撒急肉失失茶札饭翁班尼麺以利蒙巳果吾乜菜菜水民足酒饭撒急翁班尼鲜鱼必沙莫知喫荼昂乞利札喫饮昂乞利翁班尼喫肉昂乞利失失身体门头嗑蓝子耳眉眉马由目乜口谷之牙华鼻花那手帖脚恶失心各各罗身度发加蓝眉毛不洁髷子品其珍寳门金孔加尼银南者铜嗑加加尼铁谷禄嗑尼钖失禄加尼钱熟尼钞支尼玉衣石珠达马石衣石玛瑙吾马那达马珊瑚牙马那达马珍珠达马水晶民足达马玉石达马衣石琥珀它喇犀角吾失祖奴倭刀答知硫黄鱼敖数目门一的子二答子三蜜子四由子五亦子亦子六木子七拿拿子八甲子九姑姑奴子十吐十一吐的子十二吐答子十三吐密子十四吐由子十五吐亦子子十六吐木子十七吐拿拿子十八吐甲子十九吐姑奴子二十答子吐一钱亦止买毎二钱尼买毎三钱杉买毎四钱深买毎五钱吾买毎六钱禄谷买毎七钱式止买毎八钱法只买毎九钱姑买毎一两就买毎十两辟牙谷就毎一百两辟牙姑一千个森那一万个麻柔吐失千歳森那万万歳麻油吐失通用门买吾利卖高叶来外亦利去亦急説嗑达力看蜜只求讨答毛里起身榻知亦急起去榻知亦急起来榻知回去慢多罗説话嗑达立不敢扬密撒晓的失达哇知道失知付答仝回赐仝好看约达撒不好哇禄撒买卖亚及耐有无阿力乃东西加尼尼失不知道失监子明早起身阿者速多密的搨知夷字い以ろ路は罢に尼ほ布へ比と度ち知り利ぬ奴る而を倭わ哇か加よ有た他れ吕そ甦つ子ね尼な那ら剌む武う乌ゐ倚の怒お窝く古や牙ま末け去ふ不こ孤え依て的あ亚さ沙き其ゆ又め未み美し实ゑ泄ひ庇も母せ世す是京敲夷国上下文移往来书札止写此数字凡音韵略相类者即通用也陈侃等谨题为出使海外事钦差吏科等衙门左给事中等官陈侃等谨题‥爲出使海外事切照嘉靖十一年五月内琉球国世子尚清上表请封钦蒙差臣侃爲正使臣澄爲副使各赐一品服一袭赍捧诏书一道勅书一道谕祭文一道并颁赐仪物等项前往琉球国祭中山王尚眞封尚眞子尚清爲中山王臣等随即陛辞先至福建造舩舩大而费亦巨经始于嘉靖十二年五月至嘉靖十三年四月始克造完舩完之日遂至长乐县广石地方登舩先期尚清已遣蔡廷美等过海迎接令通事林盛带夷梢三十人爲臣等驾舩在五月初八日解缆开洋洋中偶値逆风舩不可往放回数百里‥后遇顺风复往因失针路漂过琉球国交界地方名曰热壁山遂泊于此尚清闻之差大臣一员帯夫四千余名驾小舩四十余只至热壁将舩虹挽回五月二十五日方到彼国尚清即遣仪从及文武陪臣随龙亭迎诏勅谕祭文至天使舘安奉择日行礼六月十六日行祭王礼七月初二日行封王礼是日尚清皆迎至国门外一见龙亭先行五拜三叩头礼歩行前导迎至正殿一如仪注行礼开读已毕设宴款留礼意恳至臣等令仪从迎诏勅回舘尚清令通事致词欲留爲鎭国之寳臣等犹未允‥复令长史捧先朝诏勅来看臣等始知留诏勅爲先朝故事况已奉有明旨始许其留行礼既毕似应即回‥因海中风浪不测惟顺风而后可行非可以人力胜者琉球在福建之北去以南风回以北风‥故至九月二十日方可开舩计在彼国停泊一百十五日日有廪饩之供旬有问安之礼月有筵宴之设‥随行人役皆给口粮使之安饱行时复具黄金四十两爲赆臣等在福建时例有金带银器等物送用尚不敢妄受‥况外国之物乎故责以大义陈以国法彼亦知敬而不敢强仍遣通事林盛带夷梢十人爲臣等驾舩‥又遣王亲宁古长史蔡瀚通事梁梓等男驾一舩进表谢恩开舩之后二十一日晩飓风陡陆作将臣等舩中大桅吹折舵亦损坏舟人皆震恐无措‥荷皇上威福以致神明默佑得保生还在十月初二日入福建省城‥同行夷舩今尚不到或未免漂溺之患矣除彼自行补谢外臣等切思三代以降圣王不作治化陵夷以文徳被海内者尚不多见‥况覃敷海外者乎若越裳氏之重译而来以中国之有圣人耳琉球国在海外无虑数千里‥汉唐宋时皆未尝内附至元时遣将伐之而亦不从至我太祖登极首先臣附率子弟来朝‥此岂区区势力所能服哉要必有所以感之者耳我太祖悦其至诚待亦甚厚‥赐以符印宠以章服遣闽人三十六姓爲彼之役又许其遣子弟入国学读书习礼彼亦感激久而匪懈迨今皇上御极以来制礼作乐声教四敷彼知中国之圣人复生故欲窃余光以夸耀他国是以不避风迨之险贡献益勤请封益笃今日之擧尢出诚恳‥闻钦命奔迎于海曲‥见龙亭匍匐于道周非但不敢如缅甸之倨傲无礼而亦不敢如尉佗之较量胜负也臣等忝与使事亦窃尊荣无任感荷庆幸之至縁系出使海外事理备将使事颠末谨具题知中山尚清奏为谢劳事琉球国中山王尚清奏‥爲谢劳事伏念臣清僻居海邦荷蒙圣育封臣爲中山王不胜感戴除具表谢恩外今有差来使臣二员――正使吏科左给事中陈侃副使行人司行人高澄冒五月之炎暑冲万里之波涛‥艰险惊惶莫劳于此臣等小国荒野无以爲礼‥薄具黄金四十两奉将谢意此敬主及使乃分之宜‥酬徳报功亦理之常二使惧圣明在上坚不敢受微臣情不能尽无以自安‥令陪臣顺赍贡奉伏乞天语叮咛赐彼二使‥庶下情尽而远敬伸无任激切感仰之至等因奉圣旨‥览奏谢足见敬愼金着陈侃等收了礼部知道陈侃等谨题为谢劳事光禄寺等衙门少卿等官臣陈侃等谨题‥爲谢劳事侃原任吏科左给事中高澄原任行人司行人于嘉靖十一年蒙钦命差往琉球国封世子尚清爲中山王往返三年已于今年五月二十四日复命讫近中山王尚清差陪臣谢恩顺赍臣等所郄黄金四十两具本进呈‥欲天语叮咛下赐臣等节奉圣旨‥金着陈侃等收了‥钦此钦遵切念臣等奉皇上之命远使琉球琉球乃素知礼义之国臣等至彼正欲敷扬圣徳恪守臣节爲中华増重‥安敢受彼非礼之餽故筵宴之设必陈方物具书固却至再至三‥书备于使琉球録中已尘御览矣临行以金四十两爲赆坚不肯受‥彼心不自安冒涜天听蒙皇上鉴彼敬愼之心特下收受之命臣等闻命自天措躬无地敢不拜受以爲家寳但奉使奔走乃臣等职分之常自揣无功曷敢受兼金之惠伏乞皇上将此金收储内帑或命彼带回庶遂臣等之初心而于君命斯不辱矣无任感激敬恳之至等因奉圣旨‥已有旨了不准辞该衙门知道陈侃等谨奏为乞祠典以报神功事吏科等衙门左给事中等官臣陈侃等谨奏‥爲乞祠典以报神功事窃念臣等奉命往琉球国封王琉球远在海外无路可通往来皆由于海海中四望惟水茫无畔岸深无底极‥大风一来即白浪如山飘忽震荡人无以庸其力斯时也非神明爲之默祐几何而不颠覆也耶臣等往来于海惊险数次皆借神明之助得保生还是岂臣等菲徳致此皆由皇上一念精诚感格天地以致百神呵护非偶然者臣等不敢隐其功谨歴数爲陛下陈之嘉靖十三年臣等初去时五月初八日开洋至十二日将底其国‥忽逆风大作舟摇撼不可当遂尔发漏数十人以辘轳引水不能止舟荡甚足不能立衆欲塞漏而不可得于是羣唿求救于神剪发以设誓俄而风遂息舟少宁‥执烛寻罅皆塞之固水不能入得保无虞使是风更移时不息舟之沈必矣此其功一也回时九月二十日在彼开洋‥二十一日夜即遇飓风将大桅吹折须臾舵叶又坏舟之所恃以爲命者桅与舵也当此时舟人哭声震天大唿神明求救‥臣等亦知决无生理爲军民请命叩首无已忽有红光若烛笼然者自空来舟‥舟人惊报曰‥神已降矣吾辈可以生矣舟得无事当风雨晦冥之时红光何自而发谓非神之精灵不可也此其功二也二十三日黒云蔽天风又将作衆皆知舵当易而不敢任‥盖风涛中易舵一动即覆矣于是请命于神得吉兆‥衆遂跃然起易舵柄甚重约有二千余斤‥平时百人擧之而不足是时数十人擧之而有余兼之风恬浪止倏忽而定‥定后风浪复厉神明之助不可诬也此其功三也二十六日忽有一蝶飞绕于舟佥曰‥蝶质甚微在樊圃中飞不百歩安能远渉沧溟此殆非蝶也神也或将有变速令舟人备之复有一雀立于桅上―雀亦蝶之类也令以米饲之驯驯啄尽而去是夜果疾风迅发白浪拍天‥巨舰如山飘荡仅如一苇风声如雷而水声助之眞不忍闻‥舟一斜侧流汗如雨臣等惧甚衣服冠而坐‥相与叹曰‥圣天子威徳被海内外百神皆爲之効职‥海神独不救我辈乎当此风涛中而能保我数百民命眞爲奇功矣‥当爲之立碑当爲之奏闻于上言讫风若少缓舟行如飞彻晓已见闽之山矣此其功四也有夷舟进表谢恩者与臣等同行遇二十一日之风漂回本国至今年三月方到福建‥臣等之舟止行八日直底闽江不至漂流失所者皆神之功也臣等感其功不敢不厚其报在福建时已尝致斋设醮修庙立碑矣但奏闻之言既出于口不敢有负于心谨摭颠末上渎圣听词若渉于荒唐心实本于诚恳伏望圣慈悯念下之礼部详议可否万一其功当报令福建布政司与祭一坛庶天恩浩荡而幽冥有光矣臣等切思名山大川之神在舜时已有望秩之祭我太宗文皇帝时遣太监郑和下海尝立祠于海滨时加致祭况礼云‥能御大灾则祀之能捍大患则祀之今一救援之功遂保数百人之命‥其爲大灾大患莫此是过伏惟圣明详察臣等无任战慄恐惧之至爲此具本亲赍谨具奏闻‥伏候勅旨礼部爲乞祠典以报神功事礼部爲乞祠典以报神功事祠祭清吏司案呈奉本部送礼科抄出吏科等衙门左给事中等官陈侃等题云云等因‥奉圣旨‥礼部看了来説钦此钦遵抄出送司案呈到部看得左给事中陈侃等奏称奉命琉球往来海中时遭风险几至颠覆多借神功救援乞要赐祭以报其应一节爲照国家岳鎭海涜类皆有祭‥祀法云能捍大患则祀之在典礼则固然矣今左给事中陈侃等奏使海外屡遭风涛之险卒获保全实乃皇上圣徳默祐所致‥海神効职不可谓无‥是亦捍灾御患之意也赐之以祭礼亦有据合无候命下之日本部行移翰林院撰祭文一通行令福建布政司备办祭物香帛仍委本布政司堂上官致祭一次以答神休‥不爲常例縁系乞祠典以报神功及奉钦依礼部看了来説事理未敢擅便谨题请旨嘉靖十四年七月二十五日奉圣旨‥是钦此陈侃等谨题为周咨访以备採择事吏科等衙门左给事中等官臣陈侃等谨题‥爲周咨访以备採择事切念臣等奉命往琉球国封王行礼既毕因待风坐三閲月而后行无所事事因得访其山川风俗人物起居之详杜撰数言遂成一録録之意大略有二臣等初被命时礼部査封琉球国旧案因曾遭回禄之变烧毁无存‥其颁赐仪物等项请査于内府各监局而后明福建布政司亦有年久卷案爲风雨毁伤其造船并过海事宜皆访于耆民之家得之至于往来之海道交祭之礼仪皆无从询问‥特令人至前使臣家询其所以亦各凋丧而不之知后海道往来皆頼夷人爲之用其礼仪曲折臣等临事斟酌期于不辱而已因恐后之奉使者亦如今日着爲此録使之有徴而无惧‥此纪略所以作也又尝念国家大一统之治必有信史以载内外之事如大明一统志者是已志中所载琉球之事所云落水者水趋下不回也舟漂落水百无一回‥臣等尝惧乎此经过不遇是险自以爲大幸至其国而询之皆不知有其水‥则是无落潦可知矣又云王所居壁下多聚髑髅以爲佳‥臣等尝疑乎此意其国王兇悍而不可与言也至王宫时遍观壁下亦皆累石‥国王则循循雅饬若儒生然在彼数月虽国人亦不见其相杀‥又何尝以髑髅爲佳哉是志之所载者皆讹也不特志书爲然‥杜氏通典集事渊海蠃虫録星槎胜览等书凡载琉球事者询之百无一实若此者何也盖琉球不习汉字原无志书‥华人未尝亲至其地胡自而得其眞也以讹传讹遂以爲志何以信今而传后故集羣书而订正之此质异之所以作也兼以夷语夷字恐人不知并附于后臣等学问麤疎言词鄙俚勉成此録实不足以上尘睿览但念海外之事知之者寡‥一得之愚或可以备史馆之採择是以不避谴责陡瞻进呈伏惟陛下恕其狂僭下之礼部详议施行臣等不胜幸甚縁系周咨访以备採择事理谨以使琉球録缮写一册随本上进以闻伏候勅旨礼部一本为周咨访以备採择事礼部一本爲周咨访以备採择事该吏科等衙门左给事中等官陈侃等题前事等因‥奉圣旨‥礼部看了来説钦此钦遵抄出到部看得吏科左给事中陈侃行人司行人高澄等题称奉命往琉球国封王礼毕访其山川风俗人物起居撰使琉球録一册上进乞要详议备行史舘採择一节爲照琉球国远在海滨华人鲜至其地‥是故国俗风土知之者寡今按一统志等书所记事本传闻殊有该载未尽者据左给事中等官陈侃等亲歴其地目撃其事‥山川风俗之殊往来闻见悉出实録因採择事蹟撰述成书既以正载籍之所未尽且俾后之奉使者有所考‥足见各官留心使职诚可嘉尚似应俯从合候命下之日本部将所进使琉球録付之史舘以备他日史舘採集伏乞圣裁等因奉圣旨‥是后序天下事履之而后知及之而后喩未有不身试之而知其然者壬辰歳陈给舍曁余被使琉球命人皆曰‥航海之役危矣哉盍访诸前使而稽其所録耶越旬获覩诏勅琉球旧草始知前爲给舍董君旻司副张君祥于时二君已不禄矣‥而锓诸梓者复遗失而莫之可稽‥良用忧惧乃取载琉球诸书而参考之见其爲説颇异臆纯夷或有是也及今夏五月至其国‥立冬风便始归其间得于见闻之久询访之眞者似与诸所载少不同‥是非独疑讹之故或者风以化移俗因时易月异而歳不同耳故因纪使事而复质之诸书以见今日声教之大同而蛮夷之丕变也虽不足续王会之图成风土之记然于后之奉使者则未必无小补云嘉靖甲午十月乙亥古燕高澄序钓鱼台列屿