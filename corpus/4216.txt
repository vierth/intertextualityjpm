太上老君说常清静经注正统道藏三家本一卷洞神部玉诀类太上老君说常清静经註海南琼琯子白玉蟾分章正误终南隐微子王元晖註无极大道太者无也上者极也说者开化也常清静者虚无大道自然生成三才万物古犹今同也经者心也玄之又玄衆妙之门邵子云天向一中分造化人从心上起经纶天人焉有两般义道不虚行只在人先天大道章第一太上老君曰道德经云道之出口淡乎其无味视之不足见听之不足闻用之不可既羲皇上人云但识琴中趣何劳弦上声大道无形生育天地神霄经云空洞无形神炁爲眞神非恍惚炁非氤氲神生万神炁生万炁万神归一万炁合一神爲道机炁爲道枢机变枢化三界乃生元始祖神变生万眞元始祖炁化生诸天大道无情运行日月晋天文志云天圆如倚盖地方如棋局天盘一半在地上半在地下日月本东行天西旋汉浑天仪云周天三百六十五度四分度之一天体圆如弹丸北高南下形如倚盖北极出地上三十六度南极入地下三十六度南极去北极直径一百八十二度弱其依天体隆曲南极去北极一百八十二度强正当天之中南北二极中等之处谓之赤道去南北极各九十一度春分日行赤道夏至日行赤道之北二十度去北极六十七度去南极一百一十五度谓之黑道从夏至日以后日渐南至秋分还行赤道与春分同冬至行赤道之南二十四度去南极六十七度去北极一百一十五度谓之黄道自冬至以后日又渐北矣又月行之道与日道相近交路而过半在月道里半在日道表其当交则两道相合交去极远处两道相去六度此其日月行道之大略也汉志云日行一度月行十三度十九分度之七日行迟而月行速也日本阳也月本阴也月不能以自明资日而后明故交会于日则爲晦爲朔其生明爲有序焉是以三日而载生明因谓之朏凡八日月行八十度四分而生明已半因谓之上弦十有五日而谓之望盖与日对望而明也十有六日而生魄是阴魄之生而明退之渐也二十三日而生魄已半因谓之下弦二十七日有半而月行三百六十五度已及周天之次而日之行已速于二十七度故月复行二日有半而再会于次辰之朔也又云谓地居中而天周焉日在地上爲昼在地下爲夜此日月运行之道也神霄经云混沌既析梵炁乃张大爲日月细爲星辰云房云日月者阴阳之精生成万物东出西没以分昼夜南北往来以定寒暑朱子云崑崙大无外磅礴下深广阴阳无停机寒暑互来往大道无名长养万物老子云无名天地之始有名万物之母易曰地道含弘光大万物资生鼓之以雷霆润之以风雨朱子云元亨播群品利贞固灵根非诚谅无有五性实斯存吾不知其名强名曰道太极左仙公云无极者与大道而沦化爲天地而立根布炁于十方抱道德之至淳浩浩荡荡不可名也故老子谓之道春秋谓之元易谓之太极张子谓由炁化有道之名又云由炁化有天道地道人道之名陈子昂云仲尼推太极老子贵窈冥西方金仙子崇义乃无明造化自然章第二夫眷者有清有浊有动有静天清地浊地天动地静男清女浊男动女静降本流末而生万物管子云虚而无形谓之道汉律历志云太极元炁函三爲一列子云元炁轻清者爲天重浊者爲地沖和之炁爲人朱子云天地之炁合所遇寒暑燥湿风火胜复之变之化故人炁从之万物化生悉由三炁合散生化无穷悟眞子云道自虚无生一炁便从一炁产阴阳阴阳配合生三体三体重生万物昌清者浊之源动者静之基邵子云无极而太极沖漠未分阳动阴静只在太极里阳动阴静循环不穷太极本体只在阴阳里释氏云水流元在海月落不离天人能常清静天地悉皆归大洞经云人生天形李少微云我即天地天地即我刘天师云道非欲虚虚自归之人能虚心道自归之玉谿子云爲甚此心关大造只因元自道中来全神合道章第三夫人神好清而心扰之玉谿子云自道分爲我之元神我之元神即大道也王鞵师云心宁神灵心荒神狂孔子问于老聃曰敢问至道聃曰疏瀹于心澡雪于精神西王母云声色不止神不清思虑不止心不宁心不宁兮神不灵神不灵兮道不成人心好静而欲牵之天猷眞君曰日月虽明浮云盖之江河虽清沙石混之人心虽静嗜欲牵之梓潼帝君云白云本是无心物风送悠然出岫中常能遣其欲而心自静了眞经云寡欲心静忘情累轻老子云其居也渊而静其惟人心乎水火眞经云欲从心起息从心定心息相依息调心静澄其心而神自清烟萝子云澄其心也心澄神静乱想不出邪妄不侵忧患咸消虚室生白惟在澄心也吕洞賔云一日清闲一日仙六神和合自安然丹田有寳休寻道对境无心莫问襌自然六欲不生三毒消灭白玉蟾云君不见虚无生自然自然生一炁一炁结成物炁足分天地天地本无心二炁自然是万物有荣枯大数有终始会得先天本自然便是性命眞根蔕道德五千言阴符三百字形神与性命身心与神炁交姤成大寳即是金丹理世人多执着权将有作归无作勐烈丈夫能令略试把此言闲处嚼若他往古圣贤心立法化人俱不错况能蓦直径路行一条直上三清阁虚靖天师云上士得之能保守飞昇元是此工夫所以不能者稽康云养生有五难名利不灭喜怒不除声色不去滋味不絶神虑消散刘海蟾云学仙甚易而人自难脱尘不难而人未易清虚眞人云三歳孩儿也说得八十老公行不得爲心未澄也度人经云人道者心谅不由他王知远云急水上打毬子相似韩湘云波浑性海云掩心天昔马丹阳子隐终南山一日刘处玄至望庵外墻而拜时丹阳知刘心未灰隔墻谓之曰可去河南府参刘仙姑去三年后却来刘即往之时仙姑预知其来盛粧以待之刘一见心动仙姑谓之曰特试子耳除了此心汝事即了刘即自悔乃于洛阳花巷瓦子打坐日化饭喫暨三年心灰觉有所得遂再见丹阳丹阳见之曰可矣乃授道今全眞派长生刘眞人是也华阳子云一旦天无风四溟波尽息人心风不吹波浪高百尺欲未遣也上元夫人谓武帝曰汝好道乎数招方士登山祠神亦爲勤矣然汝胎性暴胎性淫胎性奢胎性酷胎性贼五者常舍于荣卫之中五藏之内若从今舍尔五性反诸柔善常爲阴德救度死厄不泄精液当有冀尔曹先生云二八佳人体似酥腰间仗劔斩愚夫分明不见人头落暗里教贤骨髓枯能遣之者魏元君云休休休盖世功名不自由黄石公云絶嗜禁欲所以除累贬酒阙色所以无污文子云去其诱慕除其嗜欲又黄石公云朝臣待漏五更残铁甲将军夜度关隐士日高眠未起筭来名利不如闲内观于心心无其心庄子云道爲太极心爲太极又云心无逆顺即无心也三茅君云灵台湛湛似冰壸只许元神在里居若向此中留一物岂能证道合清虚外观于形形无其形朱子云道之爲体其大无外其小无内太极左仙公云体自然而然生乎太无之先起乎无因经历天地终始不可称载太玄眞人云一点圆明等太虚只因念起结成躯若能放下回光照依旧清虚一物元父母生前一切灵不灵只爲结成形成形罩却光明种放下依然彻底清远观于物物无其物白玉蟾註老子云道之爲物唯恍唯惚惚兮恍兮其中有象恍兮惚兮其中有物窈兮冥兮其中有精其精甚眞其中有信自古及今吕洞賔云此中眞妙理谁道不长生神霄经云上无复神下无复炁务成子云有物先天地无形本寂寥能爲万象主不逐四时凋三者既悟惟见于空天保长生经云远观应化无应化内观元神无元神外观法界无法界自然应静而静静中有神应寂而寂寂然而眞逍遥子云不知有此理只爲太分明观空以空空无所空许旌阳石函记云翫眞空显仙踪莫言来世再相逢太愚蒙休谈妙有说眞空说眞空事非同空即是色色非空其色花花照耀红与君说破我家风太阳移在月明中月明太阳天上药人服之时跨鸾鹤石杏林云不知丹诀妙终日翫眞空所空既无无无亦无淮南子云大丈夫恬淡无爲与造化逍遥了眞子云大道元来一也无若能守一我神居此心莹若潭心月不滞丝毫眞自如无无既无湛然常寂上乗无碍经云心生则性灭心寂则性现如空无相湛然常寂丘长春云道德元无象丹青昼不眞圣贤潜济物今古默通神寂无所寂欲岂能生老子云我无爲而民自化我好静而民自正我无事而民自富我无欲而民自朴悟眞子云善恶一时忘念荣枯都不关心欲既不生即是眞静魏元君云道生于安静昔施肩吾慕道年乆修持无功夙夜自思如负芒棘因览三清经云夫修鍊之士当须入三静关汹鍊神炁补续年命大静三百日中静二百日小静一百日发志试之以小静闭户不出克期百日方出静室未踰月而神光耀目百日精神清健三百日眼如点漆肤如凝脂宿疾普销身心轻爽则知仙经妙诀言不虚矣石杏林云心天无点翳性地絶尘飞夜静月明处一声春鸟啼眞静应物老子云有物混成先天地生刘海蟾云只明眞性不修丹万劫应知变化难王鞵师云炁止则神聚神聚则丹成石函记云夫丹道者非人间五金八石朱砂水银之所爲也是元形合虚旷然虚无是谓眞虚眞虚之体还丹之基大药之母大药之母何形容形容体貌縁何质质者混成中有物有物来居象帝先帝先眞虚合自然眞虚自然合色象色象因神而运转运转眞虚虚不空不空之妙有神通丘眞人云丹转一冥冥海底生红日祥云烟霭遍三田种出玄珠如黍粒丹转二炎炎朱雀烧天地霞光入鼎虎龙蟠一粒黄芽如犬齿丹转三三才混象结成丹形容妍丑随人意天质生身已造端丹转四蓬壸灵户常关闭静中暗转长生轮无限灵光照眞子丹转五灵眞日日修仙所重重道炁添光明还爲増长神明主丹转六昼夜河车驰圣轴灵泉直上崑崙巓一轮月在瑶池浴丹转七无爲光里藏灵质主持道炁有眞官千神降福来神室丹转八鍊得胎仙如满月同行同坐又同眠虽在尘中人不识丹转九圣功圆满胎仙就已证虚无自在身此后不须行火候眞常得性李华阳云不明眞性只究命此是修行第一病夫性者是心如一箇器皿器中盛得底如一箇寳珠珠中光明底是性性发现在胎爲身在世爲人在眼曰见在耳曰闻在鼻嗅香在口谈论手之运掉足之举措散满六合歛之方寸识者明爲眞性迷者唤作精魂石函记云父母元胎不可论浩浩生生万种魂种孕胎生卵湿化人兽禽虫几万般人兽禽虫各禀性性命相连魂系命原夫人与动物皆禀炁于父受形于母潜符天地之理炁足而生各正性命此理甚明今人言修行人坐化临行念差则失身入别胎殻中诚可戒也虚靖天师云道不远在身中物即皆空性不空性若不空和炁住炁归元海寿无穷常应常静常清静矣郝眞人云定体无念慧照无边定慧混融妙用无穷曹先生云混合爲一复忘一可与元化同出没透金贯石不爲难坐脱立亡犹倏忽如此清静渐入眞道汉天师云虚无大道清静希夷不染曰清不动曰静不视曰希不听曰夷此四者勤而行之三年之外方免轮回又云六根清静方寸澄彻乆而行之可以坐役鬼神唿召风雨岂可忽哉萨守坚云寒潭秋夜月碧涧水无痕既入眞道名爲得道赤松子云复性入虚无凝神入混沌古云神仙只是凡人做是名得道薛道光云蓬莱三岛客元不在西边虽名得道刘海蟾云实相无相微妙法门悟眞子云项后有光犹是幻云生足下未爲仙实无所得视之不见无色也听之不闻无声也抟之不得无形也玉谿子云他心求觅也徒然不在中间与内外视之不见听无声廓然莹彻周沙界仙经云窈冥之内恍惚元眞周紫阳云如鱼饮水冷煖自知陶弘景云但可自怡悦不堪持寄君爲化衆生名爲得道淮南子云至道无爲盈缩卷舒与时变化所以太上随机立教以显其道然万法千门终致于一其名虽异同出乎心六韬太公曰夫人皆有性趣舍不同能悟之者可得圣道张子云眞识根源谓之知道朱子云自古及今恁地衮将去只是箇一阴一阳是孰使之然也乃道也邵子云否泰悟来知进退干坤见了识亲疏自从悟得环中意闲炁胸中一点无贤愚见识章第四太上老君曰上士无争下士好争老子云天之道不争而善胜仙经云守道一日可夺天地一年之正炁萨守坚云孤云长自在野鹤任纵横上德不德下德执德颜子云堕肢体黜聪明离形去智文子云聪明广智守以愚多闻博辨守以俭张九成云贫即无聊富即骄回心独尔乐箪瓢箇中得趣无人会惆怅遗风乆寂寥西王母云瞻星礼月苦己劳形色见声求慕仙疗病史记扁鹊云疾其在骨髓虽司命无之柰何也执着之者不名道德九子丹经云人之可保者命可惜者身可存者炁可贵者精夫按摩导引服炁餐霞闭门行炁御女採阴存思举意絶谷休妻诸旁门等法苏之瞻云苟非吾之所有虽一毫而莫取应现无方章第五太上老君曰衆生所以不得眞道者爲有妄心了心经云心爲道宗心爲祸本前眞云夫人身贱罗绮口饫珍馔目惑邪色耳乱郑声所慕者荣华富贵日就沉溺焉知天地间有玄妙乎尹寿子云迷云锁慧月业风吹定海既有妄心即惊其神汉天师云心生法乱炁散神离曹先生云此物何曾有定位随时变化因心意在体感热即爲汗在鼻感风即爲涕在肾感情即爲精在眼感悲即爲泪纵横流转炁血中到头不出于神炁虚靖天师云神若出便收来神返身中炁自迥如此朝朝与暮暮自然赤子产眞胎既惊其神即着万物钟会曰神炁散而爲万物老子云万物负阴而抱阳白玉蟾云此道常在万物内何物不在此道中悟眞子云草木阴阳亦两齐若还缺一不芳菲初开緑叶阳先唱次发红花阴后随常道只斯爲日用眞源返覆有谁知报言学道诸君子不识阴阳莫强嗤既着万物尹眞人云善吾道者即一物中知天尽神致命邵子云一物其来有一身一身还有一干坤须知万物备于我肯把三才别立根即生贪求许旌阳云吾丹既成变化自在所不足者上帝之诏未至于是积功以期眞命焉丘眞人云丹转足爱养三年防殆辱济人利物积阴功蹑景凌空膺帝箓既生贪求只是烦恼黄庭经云仙人道士非有神积精累炁乃成眞庄子云不离于精则谓之神云房云下手工夫易坚心守道难焉自然云金液还丹因此识只在人身休外觅自有黄婆匹配伊金鼎鍊成丹赫赤自家修自家惜阳日起头阴在嵴只此便是水中金余外万般休用觅金丹只此百日功功成永作蓬莱翁烦恼妄想许旌阳云静定栖神无生杂想云房云定中见境像繁华有诸快乐皆不得认乃妄想也李仙君云存神养炁精清静心光明妄想不虚起求眞道乃成忧苦身心王子乔云心无爲而身自安曹国舅云劝君惜取身心邵子云身在天地后心在天地先天地自我出其余何足言便遭浊辱流浪生死裴清虚云浊辱者贪痴也老子云知足不辱富贵而骄自遗其咎王盘山云一念无生即无死也李华阳云生死特一炁聚散而已郭璞云死生聚散变化无方玉谿子云夫人心上有情性上有尘尘情般弄生死不停前眞云不生不灭本来眞无价夜光人不识凡夫虚度几千生杂在鑛中不能出常沉苦海永失眞道黄庭经云一身精神不可失昔许旌阳与衆徒弟至一市日晚化炭爲衆美女试之惟时周等十人无染尽皆昇天余衆皆动心迷恋沉于慾海天明视之乃炭也各知失道惭愧而散阴君曰莫辞得失一志而修还丹可冀矣安期生云千日养不足一旦害有余眞常之道悟者自得许旌阳云夫眞常之道者忠孝爲百行之源方便爲万善之本水丘子云不变不妄谓之眞常玄帝本传云忠全孝尽保举昇仙净明经云但愿我赤子孝顺长在心居家奉父母在朝忠于君不爲贪淫行泄散精与神福来如流泉派派自然明梓潼眞君云日用常行皆是道不退转皆是道白玉蟾云平常心是道不用生分别广成子云至道之精窈窈冥冥至道之极昏昏默默无视无听抱神以静形将自正必静必清无劳尔形无摇尔精乃可长生愼内闭外多知爲败我处其一以处其和故千二百岁而形未尝衰得吾道者上爲皇失吾道下爲土将去汝入无穷门游无极野与日月参光与天地爲常人其尽死而我独存矣会么丹阳子云一点灵光晃太虚丹青妙手莫能模休将明月闲相比有缺因縁怎类吾得悟道者庄子云道在太极之先而不爲高在太极之下而不爲深先天地生而不爲乆长于上古而不爲老狶韦氏得之以挈天地伏羲氏得之以袭炁母维斗得之终古不忒日月得之终古不息堪坯得之以袭崑崙冯夷得之以处玄宫禺强得之以立乎北极王母得之坐乎少广汉天师得之三代飞昇七代尸解许旌阳得之拔宅凌空魏元君得之位登紫虚葛仙翁得之昇仙其妻尸解女亦尸解刘洞天师得之昇仙其妻尸解女亦尸解此略举其一二至于列仙得悟大道者莫知其终常清静矣尹眞人云但使心长御炁炁与神合中既有主形乃长存若日月之週回同天河之轮转寿命无穷无极也乃证虚无道得圣智圆通隐显莫测出有入无逍遥云际昇入金门形神同妙与道合眞中黄经云十方彩女执旌麾百灵列驾玉童随前有龙幡后有旗羽服飘飘上太微太上老君说常清静经终说经既毕末后一句玄妙怎生道么吕洞賔云道妙玄微天机深远下手速修犹太迟蓬莱路三千行满独歩云归白玉蟾云爲君说此末后句末后一句亲分付普爲天下学仙者晓然指岀蓬莱路道本虚无无中运有故云妙有亦曰眞空混茫莫测奚以经爲然非经则不能明道也故元始开图敷落五篇眞文诞敷发扬秘密允爲梯筏溥接衆生惟常清静一经实爲要妙还丹大道至理昭然夫所谓清静者一尘不染故谓之清万縁俱息故谓之静人能常清静自然与道玄同直超彼岸噫世人着种种相苦恼无边虽欲超脱躭玩此经徒能诵言而终莫能悟明其义也一生狐惑了无是处大叙尝获紫清白眞人分章证误司马子微解註之本言言造微句句明理实乃修眞之指归切惧斯文之漫灭辄绣梓以广其传若遇有眼睛汉便能彻视玄机打翻关棙何异披云睹皦日觌面见老聃既到此际则又清浊两忘动静惟一行住坐卧皆清静也白云流水青山明月掀髯而长啸者无不清静也活泼泼地如盘走珠岂徒滞于枯木死灰耶由是爲清静之说句曲山人王大叙谨识道德经云谷神不死是谓玄牝玄牝之门是谓天地根玄牝一阴阳也阴阳一天地也易干爲天玄坤爲地牝类此天地之玄牝人一身一干坤命肾左右分阴阳此人之玄牝命肾之间其门欤其天地之根欤清静经原动静即是理也白玉蟾释经爲作图像于前显明是义盖会此经于方寸非徒口耳之学也尝谓儒者性命之说释氏胎息之说老氏玄牝之说名虽殊而理实一第慨夫世之人假儒者之名心图进取託佛老之言而愚人心福田利益岂立教之初意哉观白玉蟾传此经若图当颜厚汗下非独师老氏者王大叙史大闻得是经绣之梓其志可尚遂爲之书皇庆初元上已后金坛四清翁蒋华子敬书