华严经三十九品大意X卍XXX大方广佛华严经三十九品大意夫大方广佛华严经者诸佛之性海一真之法界显玄微之妙诠演无尽之宗趣语其广大则无所不包语其精密则无所不备虽一路一门之可入而千殊万变之无穷望之者莫测其津即之者莫睨其际所谓会沧海而为墨聚须弥而为笔不能尽一句之义而况以浅近之观卑不之识而欲探其阃奥者哉若无头绪条则何由贯通旨趣初会菩提场我佛世尊始成正觉现遮那之妙体徧法界以为身显依正之庄严等太虗而共量者标四十种庄严品类一一各具无量无边十佛剎微尘数菩萨所共围遶又四十类神天部众一一各统眷属无数无量无边无等海众云集庆贺法王始成正觉总有四百二十首偈颂赞佛功德难思愿海一一各显证道法门总计四百名目菩萨神天为世间主依报庄饰故称妙严此品建初是为第一如来现相品者表世尊即于面门众齿之间放佛剎微尘数光明一一复有佛剎微尘数光明以为眷属于光明中显现无边剎土无边诸佛无边菩萨觉悟一切世界中一切众生发菩提心生如来家又放X眉间白毫光明普照十方无边剎士显现无边庄严无边菩萨于光明中俱时出现又复于世尊前出大莲华具无尽庄严众宝成就诸菩萨众各坐其上各以偈颂赞佛功德普贤三昧品者表普贤菩萨于如来前坐莲华藏师子之座入一切诸佛毗卢遮那如来藏身三昧能于十方无边佛剎微尘数世界一切诸佛如来前现身说法转妙法轮世界成就品者表普贤菩萨徧观一切世界海一切众海一切诸佛海一切法界海一切众生业海根欲海如来世尊以十种智知诸菩萨及诸众生教化成就饶益众生入佛境界又表世界海各各庄严各各依住各各形状各各趣入各各光明各各体相各各劫住各各差别一一形状各各俱有十不可说佛剎微尘数名相等俱华藏世界品者表此最中央香水海名无边妙华光出大莲华名蘂香幢华藏世界海住在其中有十不可说佛剎微尘数香水海周帀围遶有十不可说世界种安住其中于内芬陀利华宝尸罗幢楼阁铃网城廓林树墻栴檀一一各具不可说百千亿那由他周徧严饰一一香水海各有四天下微尘数香水河右旋围遶一一河各有十不可说微尘数庄严体量形状一一各有十不可说俱在此华藏庄严世界海中分布而住此中央香水海中有十不可说佛剎X微尘数世界于中布列一香水海中安住二十重世界种最下第一重世界种有一佛剎微尘数世界周帀围遶第二重世界种有二佛剎微尘数世界周帀围遶重重加增如第二十重世界种有二十佛剎微尘数世界周帀围遶此为第一个二十重又十个二十重围遶第一个二十重又一百个二十重围遶此十一个二十重广说有十不可说二十重连接安布俱如经说毗卢遮那品者表过去古佛以况今佛有香水海名清净光有世界名胜音于世界中有一大林名摩尼华枝轮种种庄严数无尽极宽广无量有一大林城人王所都有百万亿那由他城周帀围遶城中居人靡不成就业报神足乘空往来行同诸天此宝华枝轮大林之中有一道场名宝华徧照以众大宝分布庄严周徧十方其道场前有一大海名香摩尼金刚出大莲华名华蘂𦦨轮其华广大百万由旬茎叶须台皆是妙宝十不可说百千亿那由他莲华所共围遶此胜音世界最初劫中有十须弥山微尘数如来出兴于世其第一佛名一切功德山须弥胜云于其道场大莲华中忽然出现其身周普等真法界一切佛剎皆示出生一切道场悉诣其所其胜音世界有六十八千亿须弥山顶一一现身而坐即于眉间放大光明十佛剎微尘数光明以为眷属充满一切十方国土所有众生遇斯光者即自开悟彼𦦨光明X大城有王名喜见善慧统领百万亿那由他城人王太子夫人彩女等喜见善慧王太子五百人大威光为首十千夫人妙见为首六万大臣慧力为首如是等七十七百千亿那由他众同往见佛即时证得十种法门诸供养具徧满虗空至于佛所修敬巳毕郄坐一面时彼如来为欲调伏诸众生故于众会道场说普集一切三世佛自在法修多罗世界海脩多罗以为眷属随众生心悉令获益时胜云佛住世五十亿岁佛灭度后如是第二佛第三佛第四佛相继出世王即太子诸臣人民次第亲近获益证道成大菩萨此段经文表引古佛以证今佛毗卢遮那如来出世之法古今相袭古今不异以上从世主妙严品至此共六品经文始终为菩提场中表庄严表菩萨神天八部诸天龙王人王世间主总都一大会之中古佛今佛成道说法仪式之大慨一终又此四分之一分为之信分一终又五週之一週为所信因果週一终阅经至此可知次绪者也佛名号品者表二会世尊于普光明殿坐宝莲华藏师子之座现大神力感通法界当会菩提场中十佛剎微尘数菩萨兴三十二种问法因缘欲令发菩提心者使知诸佛如来广大行愿又以名号显发数量等周法界于此娑婆世界四天下种种名号各别不同又于十方世界一方之中有十千名各别不同又于此娑婆世界有百亿四天下如来于彼有百万X亿种种名号令诸众生各别知见又于此娑婆世界外东西南北四维上下如是十方一方之中有百万亿种种名号令诸众生各别知见如经广说尽虗空徧法界诸世界中有不可数不可量不可思不可议及不可说不可说数无尽极令诸众生各别知见如经自具四圣谛品者表此娑婆世界中说四种圣谛一种首标十种名四种首标四十种名各各不同于此世界中广说有四百亿十千名随诸众生悉令调伏如是十方世界中一一各有四百亿十千名如是十方尽虗空徧法界所有世界一一世界中说四圣谛亦各有四百亿十千名随众生心悉令调伏如上经文总说十方无边世界无尽名目皆是四圣谛为体从此四圣谛上分作种种法门五蕴十二缘总在其中八万四千尘劳解脱亦在其内广如经说光明觉品者表世尊从两足轮下放百亿光明照此三千大千世界百亿阎浮提百亿弗婆提百亿瞿耶尼百亿郁单越百亿大海百亿轮围山百亿菩萨受生百亿菩萨出家百亿如来成正觉百亿如来转法轮百亿如来入涅槃百亿须弥山百亿四天王百亿三十三天乃至百亿色究竟天其中所有悉皆明现如此处见佛世尊坐莲华藏师子之座十佛剎微尘数菩萨所共围遶其百亿阎浮提中百亿如来亦如是坐悉以佛神力故十方各不一大菩萨一一各X与十佛剎微尘数诸菩萨俱来诣佛所其名曰文殊师利十首菩萨等其所来国金色世界等其所事佛不动智佛等尔时一切处文殊师利各于佛所同时发声而说颂言又以十偈赞佛十种之法令信心者开发觉性信自巳是不动智佛尔时光明过此世界徧照东方十佛国土南西北方四维上下亦复如是彼一一世界中皆有百亿阎浮提乃至百亿色究竟天其中所有悉皆明现光过十世界徧照东方百世界四维上下亦复如是光过百世界徧照东方千世界四维上下亦复如是光过千世界徧照东方十千世界光过十千世界徧照东方百千世界光过百千世界徧照东方百万世界四维上下亦复如是乃至光明过十亿世界徧照东方百亿世界百千亿世界那由他百那由他千那由他百千那由他世界一一南西北方四维上下亦复如是如是无数无量无边无等不可数不可称不可思不可量不可说尽法界虗空界所有世界南西北方四维上下亦复如是彼一一世界中皆有百亿阎浮提乃至百亿色究竟天悉皆明现彼一一阎浮提中悉见如来坐莲华藏师子之座十佛剎微尘数菩萨所共围遶十方各有一大菩萨一一各与十佛剎微尘数诸菩萨俱来诣佛所其大菩萨文殊师利等所从来国金色世界等本所事佛不动智佛等一切处文殊师利菩萨各于佛所同时发声说颂赞佛令起信心者发信进修此十X信位中置一百四十种大愿成大悲行法身慧身智身一时俱进成十信门如经具明问明品者表文殊师利问觉首菩萨及十首菩萨等佛子心性是一云何见有种种差别所谓往善趣恶趣诸根满缺受生同异端正丑陋苦乐不同业不知心心不知业受不知报报不知受心不知受受不知心因不知缘缘不知因智不知境境不知智觉首菩萨以偈答曰仁今问是义为晓悟羣生我如其性答唯仁应谛听诸法无作用亦无有体性是故彼一切各各不相知譬如河中水满流竞奔逝各各不相知诸法亦如是亦如大火聚勐能同时发各各不相知诸法亦如是其所答法总有十偈以答问法如经自具又文殊师利菩萨问财首宝首德首目首勤首法首贤首精进首如是十首菩萨各以十偈答文殊师利其所答法偈颂不录总有百问亦以百答如经自具净行品者表文殊师利菩萨告智首菩萨言佛子汝今为欲多所饶益多所安隐哀愍世间利乐天人问如是义若诸菩萨善用其心则获一切胜妙功德于诸佛法心无所碍住去来今诸佛之道随众生住恒不舍离如诸法相悉能通达断一切恶具足众善当如普贤色相第一一切行愿皆得具足于一切法X无不自在而为众生第二导师云何用心能获一切胜妙功德佛子菩萨在家当愿众生知家性空免其过迫孝事父母当愿众生善事于佛护养一切妻子集会当愿众生怨亲平等永离贪着诣大小师当愿众生巧事师长习行善法乃至若得见佛当愿众生得无碍眼见一切佛其余总有一百四十种大愿用成十信位中修行之心虽是有为之心亦能成后五位之内理智大悲之海巳后入位万行之海皆由此一百四十种大愿胜上缘力之所能成矣贤首品者表文殊师利菩萨说无浊乱清净行大功德巳欲显示菩提心功德故以偈问贤首菩萨曰我今以为诸菩萨说佛往修清净行仁当亦如此会中演畅修行胜功德尔时贤首菩萨以偈答曰善哉仁者应谛听彼诸功德不可量我今随力说少分犹如大海一滴水若有菩萨初发心誓求当证佛菩提彼之功德无边际不可称量无与等何况无量无边劫具修地度诸功德十方一切诸如来悉共称扬无能尽如是无边大功德我今于中说少分譬如鸟足所履空亦如大地一微尘此上四偈明发心功德广大难量随力少说分为明菩提心不可以边际量故功德还当如是以下总有X三百七十二首偈颂其中大意总叹发菩提者之信心令其坚固修习无诸放逸者也又此第二会普光明殿说十信法门共六品经始终一週又三会须弥山顶帝释宫中名忉利天会昇须弥山顶品者表如来威神力故十方一切世界一一四天下阎浮提中悉见如来坐于树下各有菩萨承佛神力而演说法靡不自谓恒对于佛尔时世尊不离一切处菩提树下而昇须弥向帝释殿时天帝释在妙胜殿前遥见佛来即以神力庄严此殿置普光明藏师子之座其座悉以妙宝所成十千层级十千金网种种庄严十千太子十千梵王前后围遶十千光明而为照曜尔时帝释奉为如来敷置座巳曲躬合掌恭敬向佛唯愿哀愍处此宫殿即时世尊入妙胜殿十方一切世界中悉亦如是又以十偈赞佛功德行愿如经自具须弥山上偈赞品者表佛神力故十方各有一大菩萨一一各与十佛剎微尘数菩萨俱从百佛剎微尘数国土外诸世界中而来集会其名曰法慧菩萨一切慧菩萨等所从来国因陀罗网世界等其所事佛殊特月佛等是诸菩萨至佛所巳顶礼佛足随所来方各化作毗卢遮那藏师子之座结跏趺坐十方一切世界悉亦如是尔时世尊从两足指放百千亿妙色光明普照十方一切世界须弥顶上帝释宫中佛及大众靡不皆现尔时法慧菩萨承佛神力普观X十方而说颂言如是十慧菩萨各以十偈赞佛功德行愿如经自具总有一百首偈颂叹无相为真实合会十住位法令身心诸计皆无所依离于偏执住佛所住偈颂未录如经自具十住品者表法慧菩萨承佛威力入菩萨无量方便三昧以三昧力十方各千佛剎微尘数世界之外有千佛剎微尘数诸菩萨皆同一号名曰法慧普现其前告法慧菩萨言汝能入是三昧善男子十方各千佛剎微尘数诸佛悉以神力共加于汝又是毗卢遮那如来往昔愿力威神之力及汝所修善根力故令汝说法为增长佛智故法慧菩萨从定起时告诸菩萨佛子菩萨住有十种过现未来诸佛巳说当说今说何等为十所谓初发心住治地住修行住生贵住具足方便住正心住不退住童真住法王子住灌顶住是名菩萨十住二世诸佛所说十住法内功行法则如经自具梵行品者表正念天子白法慧菩萨言佛子一切世界诸菩萨众依如来教染衣出家云何而得梵行清净从菩萨位逮于无上菩提之道法慧菩萨言佛子菩萨修梵行时应以十法而为所缘作意观察所谓身身业语语业意意业佛法僧戒应如是观身是梵行耶乃至戒是梵行耶若是梵行当知梵行则为非善则为非法则为浑浊则为臭恶则为不净三业六根五蕴十二缘十八界六通三明慈悲喜舍四无X量心六波罗蜜于诸法中不生二解一切佛法疾得现前初发心时即得阿耨多罗三藐三菩提知一切法即心自性成就慧身不由他悟故于中辩通十法诸义名言如经自具初发心功德品者表天帝释白法慧菩萨言佛子菩萨初发菩提之心所得功德其量几何法慧菩萨言此义甚深难说难知难分别难信解难证难行难通达难度量难趣入虽然我当承佛威力而为汝说佛子假使有人以一切乐具供养东方阿僧祗世界所有众生经于一劫然后教令净持五戒南西北方四维上下亦复如是经于一劫如是功德宁为多不天帝释言此人功德比菩萨初发心功德百分千分乃至算数譬喻所不能及其中所说譬喻条则广多难可穷尽数在经中阅经可知广明发心功德难量如经自具明法品者表精进慧菩萨白法慧菩萨言佛子菩萨初发求一切智心成就无量功德具大庄严昇一切智乘入菩萨正位舍诸世间法得出世间法三世诸佛摄受决定至于无上菩提之处尔时法慧菩萨告精进慧菩萨善哉佛子汝今为欲多所饶益多所安乐多所惠利哀愍世间问如是法佛子菩萨住十种不放逸法得十种清净法经中广多明文如经自具总以坚守净戒精修密行广度众生成就智力三世诸佛同一体性清净心故此上三会从须弥顶上X帝释天宫表须弥山顶品表偈赞品表十位品表梵行品表初发心功德品表明法品此六品经是第三会始终一週而为解分为差别因果週之内阅经至此可知次序第四会昇夜摩天宫品者表如来威神力故不离一切菩提树下及须弥山顶而向于彼夜摩天宫宝庄严殿时夜摩天王遥见佛来即以神力于其殿内化作宝莲华藏师子之座百万层级以为庄严百万金网以为交络种种庄严数各百万乃至光明而为照耀百万夜摩天王恭敬顶礼百万梵王百万菩萨赞佛功德尔时天王说偈赞佛皆以十偈表叹功德如此世界中夜摩天王承佛神力称扬赞叹十方一切世界夜摩天王悉亦如是夜摩天宫偈赞品者表佛神力故十方各有一大菩萨一一各与佛剎微尘数菩萨俱从十万佛剎微尘数国土外诸世界中而来集会其名曰功德林菩萨等所从来国亲慧世界等各于佛所净修梵行其所事佛常住眼佛等是诸菩萨至佛所巳顶礼其足随所来方化作摩尼藏师子之座结跏趺坐如此世界夜摩天王菩萨来集十方一切世界悉亦如是尔时功德林菩萨以偈颂言佛放大光明普照于十方悉见天人尊通达无障碍等如是十林菩萨各以十偈赞佛功德行愿利益羣生得菩提道共成百偈如经自具X十行品者表功德林菩萨承佛神力入菩萨善思惟三昧入是三昧巳十方各过万佛剎微尘数世界外有万佛剎微尘数诸佛皆号功德林而现其前告功德林菩萨言佛子乃能入此三昧此是十方诸佛共加于汝亦是如来往昔愿力及诸菩萨众善根力令汝入是三昧而演说法是时诸佛即与十种智又各伸右手摩功德林菩萨顶功德林即从定起告诸菩萨言佛子菩萨行不可思议与法界虗空界等有十种行三世诸佛之所宣说何等为十一者欢喜行二者饶益行三者无违逆行四者无屈挠行五者无痴乱行六者善现行七者无着行八者难得行九者善法行十者真实行如是十行之法功用条则一行之内各有譬喻修行之功利益众生说是法时十方世界六种震动如此世界夜摩天宫说十行法所现神变十方世界悉以如是又十林菩萨各以十偈重叙十行之内功德行愿如经自具共成百偈十无尽藏品者表功德林菩萨告诸菩萨言佛子菩萨摩诃萨有十种藏过去未来现在诸佛巳说当说今说何等为十所谓信藏戒藏愧藏慙藏施藏慧藏念藏持藏辩藏是为十此十种藏菩萨修行功用愿力令诸菩萨究竟成就无上菩提亦令一切世间所作悉皆究竟无尽大藏此上夜摩天宫品偈赞品十行品十无尽藏品始终四会一週第五兜率天宫会昇兜率天宫品者表佛神力故X不离一切处菩提树下及须弥顶夜摩天而往兜率天宫一切妙宝所庄严殿时兜率天王遥见佛来于其殿上敷摩尼藏师子之座天诸妙宝之所集成如来神力所现无量百千亿那由他阿僧祗善根所生于其殿内种种庄严一一各具百万亿种种供养总有一百八十四箇百万亿又有一百零八箇百万亿菩萨及诸天神王八部等一一均各百万亿数之众恭敬供养前后围遶尔时世尊于其殿内昇摩尼藏师子坐上结跏趺坐尔时佛神力故十方各有一大菩萨一一各与万佛剎微尘数诸菩萨俱来诣佛所其名曰金刚幢菩萨等所从来国妙宝世界等其所事佛无尽幢佛等至佛所巳顶礼佛足随所来方各化宝座结跏趺坐各各身放百千亿那由他阿僧祗光明普照十方无边世界现大神变清净庄严徧满虗空等周法界如此世界兜率天宫诸菩萨众来集于会如是十方一切世界兜率天宫悉亦如是尔时世尊从两膝轮放百千亿那由他光明普照十方尽法界虗空界一切世界彼诸菩萨皆见于此佛神变相此诸菩萨亦见于彼一切如来神变之相如是菩萨皆与如来于往昔时同种善根修菩萨行究竟到于大智彼岸尔时金刚幢菩萨普观十方而说颂言如来不出世亦无有涅槃以本大愿力示现自在法如是等十偈赞佛功德乃至十幢菩萨各以十偈赞X佛如经自具共有百偈十回向品者表金刚幢菩萨承佛神力入菩萨智光三昧入是三昧巳十方各过十万佛剎微尘数世界外有十万佛剎微尘数诸佛皆同一号名金刚幢咸称赞言善哉佛子乃能入此三昧此是十方诸佛共加于汝而演说法令诸菩萨得清净无畏故护持如来种性故演说诸菩萨十种回向故三世诸佛咸演说故何等为十一者救护一切众生离众生相回向二者不坏回向三者等一切诸佛回向四者至一切处回向五者无尽功德藏回向六者入一切平等善根回向七者随顺一切众生回向八者真如相回向九者无缚无着解脱回向十者入法界无尽回向此十种𢌞向三世诸佛巳说当说今说一一回向之内条则大愿广多无数又有二百四十六首偈颂重叙此十种回向之内大愿功德尔时佛神力故在会诸菩萨众周徧十方咸作是言善哉金刚幢乃能说此十种诸大回向我等于十方界亦如是说文辞句义悉皆如是我等来集为汝作证时金刚幢菩萨承佛神力普观十方而说颂言以上此兜率天宫说十回向法门第五会始终一週第六会他化天宫说十地法门品者表世尊在他化天王宫摩尼宝藏殿与诸菩萨众悉于他方来集所有功德悉巳修行而得圆满于不可说劫说不能尽其名曰金刚藏菩萨而为上首承佛神力入菩萨X大智慧光明三昧入三昧巳即时十方过十亿佛剎微尘数世界外有十亿佛剎微尘数诸佛同名金刚藏而现其前作如是言善哉善哉金刚藏乃能入大智慧光明三昧此是十方诸佛共加于汝亦是毗卢遮那如来本愿力故尔时十方诸佛即与十种智各伸右手摩金刚藏顶摩顶巳金刚藏菩萨从三昧起普告一切菩萨众言佛子诸菩萨愿广大如法界究竟如虗空尽未来际徧一切佛剎救护众生为一切诸佛之所护念入过去未来现在诸佛智地佛子菩萨摩诃萨智地有十种三世诸佛巳说当说今说我亦如是说何等为十一者欢喜地二者离垢地三者发光地四者𦦨慧地五者难胜地六者现前地七者远行地八者不动地九者善慧地十者法云地此十种地是菩萨向菩提最上道亦是清净法光明门此十地法功行愿力广大难量不可为喻初地菩萨多作大国王一地多作阎浮提王三地多作转轮圣王四地多作忉利天王五地多作夜摩天王六地多作兜率天王七地多作他化天王八地多作小千界主九地多作中千界主十地多作大千界主此十种地功用大愿广大无比又总有三百八十六首偈颂重叙十地之内功德大愿如经自具七会菩提场中普光明殿说十定品者表世尊在摩竭国菩提场中始成正觉于普光明殿入剎那际三昧以一切智自在神通力现如来身清净无碍住X奢摩他最极寂静具大威德与十佛剎微尘数菩萨俱靡不皆入灌顶之位获诸菩萨普见三昧住于菩萨无住解脱其名曰金刚慧菩萨等于往昔时皆与毗卢遮那如来同修菩萨诸善根行时普眼菩萨白佛言世尊普贤菩萨住菩萨不思议广大三昧或出或入一切三昧神通自在无有休息佛告普眼今此会中普贤菩萨当为汝说尔时普贤菩萨承佛神力在大众中即时演说十大三昧令三世一切菩萨悉皆具足得大自在何等为十一者普光大三昧二者妙光大三昧三者次第徧往诸佛国土大三昧四者深心清净行大三昧五者知过去庄严藏大三昧六者智光明藏大三昧七者了知一切世界佛庄严大三昧八者众生差别身大三昧九者法界自在大三昧十者无碍轮大三昧此十大三昧诸大菩萨乃能善入去来现在一切诸佛巳说若诸菩萨爱乐修习则得成就如是之人则名为佛则名如来亦名导师亦名大导师亦名一切智于此十大三昧普摄一切众生悉令清净以方便智示成佛道于此十大三昧功用威力如经自具十通品者表佛命普贤菩萨告诸菩萨有十种通何等为十一者善知他心智神通二者无碍天眼智神通三者知过去劫宿命智神通四者知尽未来际劫智神通五者无碍清净天耳智神通六者住无体性无动作往一切佛剎智神通七者善分别一切言X辞智神通八者无数色身智神通九者一切法智神通十者得知一切三世无碍智神通此十种神通功用广大威神自在之力如经自具十忍品者表普贤菩萨告诸菩萨摩诃萨十种忍者若得此忍则得到于一切菩萨无碍忍地一切佛法无碍无尽何等为十所谓音声忍顺忍无主法忍如幻忍如𦦨忍如梦忍如响忍如影忍如空忍此十种忍三世诸佛皆说我今亦如是说乃至如第十如空忍菩萨成就此忍得无来身以无去故等又以三十四偈重叙此十忍中功行愿力如经自具阿僧祗品者表佛以阿僧祗数次绪演至不可说不可说数尽之极令诸世间入佛所知数量之义一百洛叉为一俱胝洛叉之数此云为亿俱胝之数此云为兆俱胝俱胝为一阿庾多阿庾多阿庾多为一那由他此云为一百兆如是十十倍倍加增加至一百二十种大数至不可说不可说又不可说不可说为一不可说转其中名数如经自具此品为佛自说寿量品者表心王菩萨告诸菩萨言佛子此娑婆世界释迦如来佛剎一劫于极乐世界阿弥陀佛剎为一日一夜极乐世界一劫袈裟幢世界为一日一夜袈裟幢世界一劫于不退转音声轮世界为一日一夜音声轮世界一劫于离垢世界为一日一夜离垢世界一劫于善灯世界为一日一夜善灯世界一劫于难超过世界为一日一夜难超过世界一劫于X庄严慧世界为一日一夜庄严慧世界一劫于镜光明世界为一日一夜于镜光明世界一劫如是次第乃至百万阿僧祇世界最后世界一劫于胜莲华世界为一日一夜普贤菩萨及诸同行大菩萨等充满其中闻是说巳心得开通知佛寿命非算数所知亦非心力所及如经自具菩萨住处品者表心王菩萨摩诃萨于众会中告诸菩萨言佛子东方有处名仙人山有菩萨名金刚胜与诸菩萨常住其中南方有处名胜峯山有菩萨名法慧与诸菩萨常住其中西方有处名金刚𦦨山有菩萨名精进无畏行与诸菩萨常住其中北方有处名香积山有菩萨名曰香象与诸菩萨常住其中东北方有处名清凉山有菩萨名文殊师利与诸菩萨常住其中乃至干陀罗国有一住处名苫婆罗窟从昔以来诸菩萨众于中止住以上共有二十处诸大菩萨修行之所以上从如来名号品至菩萨住处品共二十六品经为解分为差别因果週阅经至此方知次序佛不思议法品者表此大会之中有诸菩萨作是念诸佛国土云何不思议诸佛本愿云何不思议诸佛种性云何不思议诸佛出现云何不思议诸佛身云何不思议诸佛音声云何不思议诸佛智慧云何不思议诸佛自在云何不思议诸佛无碍云何不思议诸佛解脱云何不思议尔时世尊知诸菩萨心之X所念则以神力加持智慧光明照耀令青莲华藏菩萨住佛无畏入佛法界护佛威德神通自在得佛无碍广大观察知一切佛种性次第住不可说佛法方便佛子诸佛世尊有无量住有十种法普徧无边法界有十种念念出生智有十种不失时有十种无比不思议境界有十种出生智有十种普入法界有十种难信受广大法有十种大功德离过清净有十种究竟清净有十种佛事有十种无尽自海法有十种常住有十种演说无量诸佛法门有十种为众生作佛事有十种最胜法有十种无障碍住有十种最胜无上庄严有十种自在法有十种无量不思议圆满佛法有十种广大佛事有十种无二行自在法有十种住住一切法有十种知一切法尽无有余有十种大那罗延幢勇徤法有十种力有十种速疾法有十种一切智住有十种无碍解脱以上此一品经文前有十种问后有二十八种答一种答中具十种答共有二百八十种无尽句答佛不思议法中功用如经自具如来十身相海品者表普贤菩萨告诸菩萨言佛子今当为汝演说如来所有相海如来顶上有三十二种宝庄严大人相其中有大人相名光照一切十方普放无量大光明网一切妙宝以为庄严宝髻周徧柔輭密致一一咸放宝光充满一切无边世界悉现佛身色相圆满是为第一次有大人相名佛眼光X明云次有大人相名充满法界云次有大人相名示现普照云次有大人相名放宝光明云次有大人相名示现如来大自在云次有大人相名如来普灯云次有大人相名普照诸佛广大云次有大人相名圆满光明云次有大人相名普照一切菩萨行藏光明云如是乃至全身之中共有九十七种大人相一一俱有名目功用广大威神若广说者毗卢遮那如来有如是等十箇华藏世界海微尘数大人相一一身分众宝妙相以为庄严如经自具如来随好光明功德品者表世尊告宝手菩萨言佛子如来应正等觉有随好名圆满王此好中出大光明名为炽盛七百万阿僧祇光明以为眷属又于兜率天宫放大光明名光幢王照十佛剎微尘数世界彼世界中地狱众生遇斯光者众苦休息得十种清净眼耳鼻舌身意亦各得十种清净咸生欢喜从彼命终生兜率天又如来全身随形之好有八万四千相一一相有八万四千随形好一一好中有八万四千光明一一光明中得见十方无边诸佛诸大菩萨诸大声闻圆觉圣贤僧其有遇斯光者皆成无上阿耨多罗三藐三菩提此随好品中功德行愿如经自具普贤行品者表普贤菩萨告诸菩萨言佛子如向所演此但随众生根器所宣略说如来少分境界佛子我不见一法为大过失如诸菩萨于他菩萨起瞋X心者即成百万障门故何等为百万障门所谓不见菩提障不闻正法障生不净世界障生诸恶趣障生诸难处障多诸疾病障多被毁谤障生顽顿障坏失正念障阙少智慧眼耳鼻舌身意六根不聪障恶知识障恶伴党障乐习小乘障乃至远离三世诸佛菩萨种性障佛子若菩萨于诸菩萨起一瞋恚心则成此如是等百万障门佛子菩萨应勤修十种法何等为十所谓心不弃一切众生于诸菩萨生如来想等安住此法则得十种清净所谓通达甚深法清净等住此十法巳则具足十种广大智知一切众生心行智等住此十智巳则得入十种普入所谓一切世界入一毛道一毛道入一切世界等如是观察巳则住十种胜妙心所谓住一切世界语言非语言胜妙心等住此十胜妙心巳则得十种佛法善巧智所谓了达甚深佛法善巧智等佛子菩萨闻此法巳咸应发心恭敬授持何以故持此法者少作功用疾得成阿耨多罗三藐三菩提皆得具足一切佛法悉与三世诸佛法等说是法时十方各有十不可说百千亿那由他佛剎微尘数世界六种震动雨过去诸天一切华香衣盖幢旛等种种供养等徧满虗空充塞法界又以一百二十一首偈颂重叙前法如经自具此普贤行品为平等因如来出现品者表世尊从眉间白毫相中放大光明名如来出现无量百千亿那由他阿僧祇光明以X为眷属其光普照十方尽虗空徧法界一切世界右遶十帀显现如来无量自在觉悟无数诸菩萨众震动一切十方世界灭除一切诸恶道苦暎蔽一切诸魔宫殿显示一切诸佛如来坐菩提座成等正觉作是事巳右遶众会入如来性起妙德菩萨顶时妙德菩萨合掌一心向佛说偈以十偈赞佛功德尔时如来即于口中放大光明名无碍无畏百千亿阿僧祇光明以为眷属普照十方虗空法界一切世界右遶十帀显示如来种种自在开悟无量诸菩萨众乃至如来坐菩提座成等正觉作是事巳入普贤菩萨口其光入巳普贤菩萨身座过于本时及诸菩萨身座百倍除如来师子之座尔时如来性起妙德菩萨问普贤言佛子佛所示现广大神变令诸菩萨皆生欢喜不可思议世莫能知是何瑞相普贤菩萨言佛子如来示现广大神变即说如来出现法门出生无量问法光明时性起妙德菩萨问普贤菩萨云何知诸佛如来应正等觉出现之法身相言音三昧成道转法轮乃至入般涅槃见闻亲近所生善根如是等事又向普贤菩萨而说颂言重叙前法尔时普贤菩萨告性起妙德菩萨言佛子此处不可思议如来应正等觉以无量法而得出现何以故非以一缘非以一事如来出现而得成就以十无量百千亿阿僧祗事而得成就所谓过去佛所听闻受持大法云雨因此能起来如四种大智风轮一者念持不忘陀罗尼大X智风轮能持如来大法云雨二者出生止观大智风轮能消竭一切烦恼故三者善巧回向大智风轮能成就一切善根故四者出生离垢差别庄严大智风轮令过去所化一切众生善根清净成就如来无漏善根力故如来如是成等正觉法性如是无生无作而得成就佛子是为如来应正等觉出现第一相略表一相以况后十种出现之相又以三十七偈重叙其中功德普贤菩萨告诸菩萨言如来应正等觉有十种无量身复有十种无量音声复有十种无量心复有十种无量所行之行复有十种无量成正觉复有十种无量入涅槃复有十种无量亲近此上八十种如来出现无量法门功德行愿说是法时十方各有十不可说百千亿那由他世界六种震动乃至周徧十方世界悉亦如是是时十方各过八十不可说百千亿那由他佛剎微尘数世界外各有八十不可说百千亿那由他佛剎微尘数如来同名普贤皆现其前而作是言善哉佛子乃能承佛威力随顺法性演说如来出现不思议法说是法时于此会中十万佛剎微尘数菩萨得一切菩萨神通三昧佛所授记一生当得阿耨多罗三藐三菩提佛剎微尘数众生皆发菩提之心此上如来出现品中广大行愿广大威神如经自具此如来出现品为平等果八会菩提场中三会普光明殿说离世间品者表如来世尊在摩竭提国菩提场中普光明殿坐莲华X藏师子之座与不可说百千亿那由他佛剎微尘数诸菩萨俱一生当得阿耨多罗三藐三菩提各从他方种种国土而来集会其名曰普贤菩萨普眼菩萨等十普菩萨如是等十不可说百千亿那由他佛剎微尘数菩萨皆悉成就普贤行愿尔时普贤菩萨入广大三昧名佛华庄严入此三昧时十方所有一切世界六种十八相动出大音声靡不皆闻从三昧起尔时普慧菩萨知众巳集问普贤菩萨言佛子何等为菩萨依何等为奇特想何等行何等善知识何等勤精进何等心得安隐何等为成就众生何等为戒何等自知受记何等入菩萨地何等入如来何等入众生心行何等为入世界何等为入劫住何等为说三世何等为知三世何等为坐道场乃至何等转法轮何故如来应正等觉示般涅槃善哉佛子愿为我说此上总有二百问之法门普贤菩萨一种中以十种答总有二千答之法门若能授持当知是人疾得阿耨多罗三藐三菩提说此品时十方无量无边阿僧祗世界皆大震动大光普照十方诸佛皆现于普贤菩萨前赞言善哉善哉善男子乃能说此诸菩萨摩诃萨功德行处决定义华普入一切佛法出世间法门品我等诸佛悉共同心护持此经令现在未来诸菩萨众未曾闻者皆当得闻尔时普贤菩萨摩诃萨承佛神力观察十方一切大众暨于法界而说颂言又以二百首偈颂重叙此品功德如经自具此X离世间品为成行因果週为行分九会逝多林入法界品者表世尊在室罗筏国逝多林给孤独园大庄严重阁与菩萨摩诃萨五百人俱普贤文殊而为上首𦦨光幢菩萨法界光明菩萨等皆悉成就普贤行愿境界故及与五百声闻众俱又与无量诸世间主俱悉曾供养无量诸佛时诸菩萨大德声闻世间诸王并其眷属咸作是念云何是如来境界如来智行如来加持如来力如来无畏如来三昧如来自在如来身如来智一切世间诸天及人无能通达无能趣入无能宣明无有能令众生解了唯除如来加被之力唯愿世尊随顺我等及诸众生种种欲解种种自在种种智慧乃至种种听受诸所说法显示如来往昔趣求一切智心如是等法愿皆为说尔时世尊知诸菩萨心之所念大悲为身大悲为门而为方便充满虗空尔时世尊入师子频伸三昧入三昧巳一切世间普皆严净于时此大庄严重阁忽然广博无有边际无边境界咸放光明普周法界与不可说佛剎微尘数诸佛世界其量正等不可说宝徧布其地时逝多林上虗空之中有不可思议天宫殿云妓乐歌赞一切供具徧满虗空充塞法界尔时十方过不可说佛剎微尘数世界外如是十方一一各有不可说佛剎微尘数菩萨来诣佛所如是菩萨各各统领不可说佛剎微尘数菩萨来诣佛所各各现一切诸供养具诸庄严具供养世尊徧周X法界充满虗空随其来方各各化作宝莲华师子之座与其眷属结跏趺坐如是十方一切菩萨并其眷属皆从普贤菩萨行愿中生以净智眼见三世佛普闻一切诸佛如来所转法轮修多罗海巳得至一切菩萨自在彼岸如是菩萨满逝多林皆是如来威神之力尔时毗卢遮那愿光明菩萨等十首菩萨一一各以十偈赞叹如来功德行愿共有百偈重叙如来于此逝多林中广大神变尔时世尊欲令诸菩萨安住如来师子频伸广大三昧从眉间白毫相中放大光明其光名普照三世法界门以不可说佛剎微尘数光明而为眷属普照十方一切世界海诸佛国土时逝多林菩萨大众悉见一切尽法界虗空界一切佛剎一一尘中各有一切佛剎微尘数诸佛国土种种名种种色种种清净住处形相其中皆有大菩萨坐于道场师子座上成等正觉尔时文殊师利与普贤菩萨各以十偈重叙逝多林中诸神变事尔时文殊师利菩萨从楼阁出与无量同行菩萨及诸天神王八部等众出自住处来诣佛所右遶世尊经无量帀以诸供具种种供养供养毕巳辞退南行往于人间尔时尊者舍利弗等六千比丘及诸菩萨次第南行经历人间至福城东住庄严娑罗林中大塔庙处时文殊师利与其眷属到此处巳即于其处说普照法界修多罗百万亿那由他修多罗以为眷属说此经时大海中有无量百千亿那由他诸龙王等闻此X法巳深厌龙趣正求佛道咸舍龙身生天人中一万诸龙于阿耨多罗三藐三菩提得不退转复有无量众生于三乘中各得调伏时福城人闻文殊师利童子在庄严幢婆罗林中大塔庙处无量大众从其城出来诣其所时有优婆塞名曰大智与五百优婆塞来诣文殊师利所复有五百优婆夷大慧为首与其眷属来诣其所复有五百童子善财为首与其眷属来诣其所复有五百童女善贤为首与其眷属来诣其所各各向文殊师利童子顶礼其足右遶三帀退坐一面尔时文殊师利童子知福城人悉以来集随其心乐现自在身将为说法复于是时观察善财以何因缘而有其名知此童子初生之时于其宅内自然而出七宝楼阁楼阁之下有七伏藏于其座上自然开裂生于五百宝器种种诸物无量众宝盈满其器父母亲属及善相师共唿此儿名曰善财知此童子巳曾供养过去无边诸佛深种善根信解广大常乐亲近诸善知识净菩萨道求一切智成佛法器文殊师利为说种种法要令善财童子心开意解发菩提心得大辩才又以三十四首偈颂重叙前法尔时文殊师利菩萨回观善财童子作如是言汝以发阿耨多罗三藐三菩提心复欲亲近诸善知识问菩萨行修菩萨道善男子亲近供养诸善知识具一切智最初因缘是故于此勿生疲厌善财白言唯愿圣者广为我说应云何学菩萨行修菩萨道乃至云何令X普贤行速得圆满尔时文殊师利又以十偈叹善财德令善财童子精勤勇勐亲近善知识修菩萨道学菩萨行功德行愿尔时文殊师利菩萨告善财言于此南方有一国土名为胜乐其国有山名曰妙峯于彼山中有一比丘名曰德云汝可往问云何学菩萨行云何修菩萨道云何于普贤行疾得圆满德云比丘当为汝说尔时善财童子闻是语巳欢喜踊跃顶礼其足遶无数帀殷勤瞻仰悲泣流泪辞退南行向胜乐国妙峯山而去亲近第一善知识问道行法如是一一亲近五十三位大善知识请问我巳先发阿耨多罗三藐三菩提心云何学菩萨行云何修菩萨道乃至云何速得圆满普贤之行如是五十三位大善知识一一各将自巳功行愿力证道法门神通三昧为善财童子如是而说所以善财童子一一亲近诸善知识得证五十三位等地法门所以首善知识文殊师利菩萨主根本智从根本不动智心而起十种信心信心坚固起功进修十住十行十回向十地以此四十种加行之功而为进修之行又以十一地等觉位圆满功行于此五重为进修之因于后五十位善知识各有证道之位为果德云比丘起至慈行童女此十善知识主十住法门又善见比丘起至出家徧行外道此十善知识主十行法门又鬻香长者起至菩提场安住神此十善知识主十回向法门又婆珊婆演底夜神起至瞿波女此十善知识主十地X法门又摩耶夫人起至德生童子有德童女此十善知识主十大三昧以上五十位善知识为证道之果故谓之为五十重因五十重果合之为百人根本不动智起十种信心谓之为十重因果为一百一十城因果善财童子末后复亲近文殊师利菩萨一切功行圆满仍归根本不动种智亲近普贤菩萨万行之功亦皆圆满成普贤行亲近弥勒菩萨主功行圆满成佛之果如是五十三种法门一一亲证一主成佛以此法门令一切世间大心众生以作修道证果之进修功行榜样者也此入法界品为证入因果週此品为证分大方广佛华严经三十九品大意光绪乙巳四月八日集成于净业禅室释永光敬录并书