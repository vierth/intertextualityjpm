净明忠孝全书正统道藏三家本六卷太平部净明忠孝全书序奉五世谓仙道者遗世絶物岂其然乎西山玉真刘先生继旌阳仙翁净明之道必本于忠孝匪忠无君匪孝无亲八百之仙率是道矣噫非忠非孝人且不可爲况于仙乎维孝维忠仙犹可以爲况于人乎古人云欲脩仙道先脩人道舍是何以哉光禄大夫蔡国公知经筵事张珪序余尝待罪集贤洪都黄冠师黄中黄袖一编书来请曰此吾师玉真子受都仙太史净明忠孝之筌要也敢丐一言寿吾道脉异哉设教名义得无类吾儒明明德修天爵之谓欤夫臣职忠子职孝万古良知有不可泯者五常根于人心也仁包四德而配春故行仁必本之孝焉四时行于天也土旺四季而配信故履信必主乎忠焉然则纲三纲常五常者其惟忠孝乎呜唿尧舜之道孝弟而已矣夫子之道忠恕而已矣是知大道至德之要其在兹乎太史愤世高骛虚玄徒事清谈未能力践去大道愈阔也于是即秉彝之固有开简易进脩之径以化民范俗言近指远厥惟休哉窃惟大哉干也至哉坤也先儒特以诚敬释之凡一意弗诚则非忠一念不敬则非孝学者能出忠入孝由存诚持敬爲入道之门服膺拳拳无斯须之不在焉一旦工夫至到人欲净尽天理昭融虚灵莹彻自得资深之妙于以合天地于以通神明莫知其然而然造夫大道之奥也又何难矣道家鍊神养性吾斯未臻歆艳导民忠孝有脗乎大中至正之道故爲之书荣禄大夫江南诸道行御史台御史中丞赵世延序古昔帝王之设教未有不以明人伦爲事者自天属而言必本于父子而兄弟长幼其分也自义合而言莫严于君臣而朋友夫妇其目也故举其緫者每曰忠孝云治平之世君君臣臣父父子子人尽其分以脩其常职泯然无表异之名老子曰六亲不和有孝子国家昏乱有忠臣者盖生乎周末目覩乎伦隳法斁庶几见一二于千万焉其闵世忧俗之心殆与吾夫子不异哉然而道家之说旣专门于养生又旁出于祈禬而世人徒以爲邈然无意于斯世非要论也至治三年夏有方外之士谓予言豫章之境有古仙人曰许公旌阳其教人亦以忠孝爲说盖其生在吴赤爲中至晋太康年百三十六岁而去世岂其观于人事察乎世变而爲此论哉养生祈禬之家传之且千岁而莫之察也又从西山道士黄中黄得玉真刘君与许公神交事甚异于是以许公忠孝之说本之儒家以谨其正推之道家以道其神其书之出又数年矣世亦莫悟其所以然也抚今怀昔尽然深有感于予衷者殆不可胜言也仙人道士之所爲岂偶然哉噫天理民彝历千万古无可泯灭之理一息不存人之类絶矣神仙之学岂有出于此之外者乎知乎此则长生乆视在此矣无爲之化在此矣善读者尚以心会之泰定初元四月十日国子司业虞集拜手谨书神仙之说上古所传轩辕鼎湖周穆瑶池皆是也后世立言着书超腾隐化时有其人惟都仙许君以忠孝自脩得仙道入以救世余尝谓其功不在禹下不但独善其身也龙沙应期仙真复出玉真之竒遇见于其书中黄之正传盖昔闻而今识之语録首篇谓世儒习闻是语此间却务真实一物不欺一体皆爱一念之欺即不忠一念之孝印于天此数则者民彝世教之大纲大领欤噫方外之士守其师之言而不畔传之世世如金玉而藏诸正心脩身之学躬行践履之间凛然如在左右吾党之士当泚颡而深愧之矣中黄貌和而心正论直而行方易曰黄裳元吉文在中也又曰黄中通理正位居体中黄之义有取于此正其心脩其身者如是矣推而行之上以续都仙忠孝之传下以达天下后世莫不爲忠臣孝子此君之师与君之教多矣则其师出于豫章信矣夫于戏盛哉文林郞江西等处儒学提举前应奉翰林文字同知制诰兼国史院编脩塍賔题辞宇宙间形气互相依附而其中运行不息者有理存焉故得气之清而能明其理者兼善则爲圣神爲上智独善则爲隐君子爲列仙得气之浊而昧于理者反是虽其爲品万有不齐而上知不常见也若吾洪都西山都仙许公是己公在晋尝令旌阳邑人怀其政后得道来江西从学者多所成西江之人相传其诛蜃等事至于今神而宗之不敢忘此诚非独善而止者道家者流又有沖举拔宅之说缙绅之士所不敢质然其以真忠至孝爲教则万万不可诬也其传言许公受教于日月二君及谌姆兰公传忠孝之道比二十年前玉真刘先生隐西山复得是传其徒黄君元吉汇所闻平时语爲书刻布之至治癸亥巽申宫太史繇黄君获观焉乃叹曰此书行世将人人知惩忿窒慾明理充其忠孝之实则圣贤阃域可跻而跂也岂徒曰列仙隐者之事乎夫玉真之心都仙之心也都仙之心天地之心也同志之士苟毋忽其书能深味切省则庶乎其有契焉应奉翰林文字将仕郞同知制诘兼国史院编脩庐陵曾巽申拜手谨题易坤卦文言曰君子黄中通理黄中央色也夫子于坤卦取中正爲本而能通达天下之道理上天下地之字往古来今之宙顾不可斯尽泯灭者此中正之理耳蠹蚀于春秋相戕相靡理几晦矣夫子系周易作文言发爲黄中通理之论正以救当时頽风败俗律天下爲中正之归夫子岂得已而作斯言耶使幸生尧舜之时歌唿爲击坏之民又何必尽洩斯道之祕乎比年龙沙叶识建坛于鸾翔鹤峙之地都仙亲降坛记又专发黄中之理授于玉真先生都仙之心夫子救世之心也盖欲惟忠惟孝不乖不偏尽叶中正之理以跻圣世于隆平之盛中黄黄先生出示玉真先生语録亟览之又首发正心诚意扶植纲常之语又曰大忠者一物不欺大孝者一体皆爱又曰万法皆空一诚爲实斯言也是真能体认都仙之㫖以爲教矣抑岂特都仙之㫖正吾夫子之㫖也亦尧舜以来精一执中之㫖也最后又发明都仙道劎铁柱之说皆足以破千古之惑虽然都仙玉真之互相发明亦岂得己而尽洩斯道之祕乎载览之余再拜稽首序而归之将仕佐郞建昌路儒学教授彭埜序癸亥夏五月余与盛兄熙明同拜中黄先生于京师澄清坊之东时高朋满座先生顾余曰夜梦子今子来似有夙契遂授净明忠孝书并玉真语録余读未终集平生诸疑涣若冰释越数日先生复问曰前读语録何如余应曰万法皆空一诚爲实尽矣先生首肯之良乆复谓曰子资质颇近道当宏吾教勉旃勉旃复出语録数段云此尚未刊异时当併刻之余以泰定甲子春南归而先生以乙丑腊解化于京师矣丙寅之秋余诣玉隆谒仙茔会先生高弟云隐陈兄于清逸堂出示所藏先生遗墨并所集先生平昔答问诸善言皆余尝闻诸先生者虽先生之言实皆祖述玉真之传也已而复于隐真坛得苍崖熊先生所藏玉真语録数段即向来先生示余者因録于别集并以元所传灵寳坛记道说法说忠孝诸书皆锓梓而流传之緫名曰凈明忠孝全书同志之士读之者当守律勿失敬之如神明畏之如雷霆奉而行之回后天而先天复有名而无名殆犹日月晦而明天地夜而旦四时冬而春则岂但骑鹤玉府烹凤瑶池独善其身而已矣又将见忠孝之化周流八荒纲常正而天理明雨阳若而民不疵疠上以极圣君贤相雍熙和平之治下以使昆虫草木同跻仁寿之域宁不伟与宁不盛与泰定四年歳在丁卯十二月乙未朔净明灵寳忠孝弟子丹扃道人庐陵徐慧子竒焚香再拜谨书净明忠孝全书正统道藏三家本六卷太平部净明忠孝全书卷之一凈明传教法师黄元吉编集嗣法弟子徐慧校正净明道师旌阳许真君传真君姓许氏名逊字敬之曾祖琰祖玉父肃世爲许昌人高节不仕颖阳由之后也父汉末避地于豫章之南昌因家焉吴赤爲二年己未母夫人梦金凤衔珠坠于掌中因是有娠而生真君焉生而颖悟姿容秀伟少小通踈与物无忤尝从猎射一麀鹿中之子堕庞母犹顾䑛之未竟而毙因感悟即折弃弓矢克意爲学博通经史明天文地理律历五行谶纬之书尤嗜神仙修鍊之术颇臻其妙闻西安吴勐得至人丁义神方乃往师之悉传其秘遂与郭璞访名山求善地爲栖真之所得逍遥山金氏宅遂徙居之日以修鍊爲事不求闻达乡党化其孝友交游服其德义尝有售铁灯檠者因见漆剥处视之金也翌日访其主还之朝廷屡加礼命不得已乃于太康元年起爲蜀旌阳县令时年四十二视事之初诫吏胥去贪鄙除烦细脱囚絷悉开谕以道教以忠孝慈仁忍愼勤俭吏民悦服咸愿自新先是岁饥民无以输租郡邑绳以法率多流移真君乃以神丹点瓦砾爲金令人潜瘗于县圃籍民之未输者使服役于圃民䦆地获金得以输纳属岁大疫死者十七八真君以所授神方拯治之符呪所及登时而愈至于沈痾无不痊者他郡病而至者日以千计于是标竹于郭外十里之江置符水于其中俾就竹下饮之其不能自至者汲归饮之亦安蜀民爲之謡曰人无窃盗吏无奸欺我君活人病无能爲真君知晋室将乱乃弃官东归民感惠赢粮而送者蔽野有至千里始还者有随至其家愿服役不返者乃于宅东之隙地结茇以居状如营垒多改氏族以从真君之姓故号许家营焉真君尝至新吴憩于栢树林有女童五人各持寳劎来献真君识其劎仙也异而受之故获神劎之用乃于丹阳县黄堂靖问道于谌母毋以所受孝道明王之法併兰公所付孝悌王铜符铁券金丹寳经授之且谓吴君曰君昔以神方爲许君之师今孝道明王之道独许君得传君当返师之二君辞谢方心期每岁必来谒姆姆觉之曰子勿来吾即还帝乡矣因取香茅一根南望掷之曰子归认茅落处立吾祠岁秋一至足矣二君还于所居之南寻访其茅已丛生矣遂建祠亦以黄堂名之厥后复遇日月二帝君授以净明灵寳忠孝之道真君尝过黄堂见乡民烹宰祀神且相诧曰祭不腆则神怒降祸矣真君曰怪祟敢尔耶夜宿逆旅召风雷伐之又见民有远汲者满道乃以杖刺社前涸泽出泉以济之虽旱不竭因渡江抵朱氏之肆主人虽贫迎接甚敬真君戏画一松于其壁而去其家即日利市加倍尝鍊神丹于艾城之黄龙山有蛟魅辄作洪水欲漂丹室真君遣神兵擒之针于石壁丹成祭于幕阜葛仙石室然后服之至修川爱其湍急味坚遂磨神劎于涧傍之石过西安县社伯出谒真君诘其地分有妖物害民者其神匿之过一小庙庙神迎告曰此有蛟孽害民知仙君来故往鄂渚后将复还真君蹑迹追至桥侧勑吏兵驱出诛之怒西安社伯之不职锢其祠门止其祭祀今祀小庙真君闻新吴有蛟爲孽因往捕之蛟惧入溪穴乃以巨石书符以禁之时海昏之上辽有巨蛇据山爲宂吐气成云亘四十里人触在其气中者即被吸吞江湖舟船亦遭覆溺大爲民害真君乃集弟子将往诛之初入其界远近居民竞来告恳真君曰世运周流当斯厄会吾之此来当爲汝曹除之誓不与此蛇俱生也于是卓劎于地默祷于天良乆飞泉涌岀有赤乌飞过遂前至蛇所蛇惧入宂乃飞符召海昏社伯驱之不能出复召南昌社公助之蛇出举头高十余丈目若火炬吐毒冲天乃啸命风雷指唿兵吏以摄伏之吴君乃飞步踏其首以劎噼其颡施君甘君引劎裂其腹有小蛇自腹中出长数丈奔行六七里闻鼓譟声犹返顾母弟子请追戮之真君曰彼未爲害不可妄诛五百年后若爲民害吾当复出诛之以吾坛前松栢爲验其枝拂地乃其时也又预谶云吾仙去后一千二百四十年间五陵之内当出弟子八百人其师出于豫章大扬吾教郡江心忽生渊掩过沙井口者是其时也若此时小蛇爲害彼八百人自当诛之苟无害于物亦不可诛也蛇子遂入江大蛇旣死其骨成洲真君于经行之处立七靖以镇之时晋怀帝永嘉六年壬申岁也真君道术高妙求爲弟子者数百人却之不可乃化炭爲美妇人以试之其不爲所染污者唯十人耳凡周游江湖无不从焉真君归郡周览城邑有一少年美风度衣冠甚伟通谒自称姓愼礼貌甚恭应对敏给遽告去真君谓弟子曰适者非人老蛟之精来见试也吾故愚之庶尽得其丑类耳迹其所之乃化爲黄牛卧于砂碛之上真君乃剪纸化黑牛往斗之令施岑持劎俟其斗酣即挥之中其股牛奔入城南井中真君遣符吏寻其踪乃知直至长沙于贾谊井中出化爲人即入贾玉史君之家先是蛟精慕玉之女美化爲一少年谒之玉爱其才以女妻之居数歳生二子常以春夏之交孑然而出至秋则重载寳货而归盖覆舟所获也是秋陡还诒玉云爲盗所劫且伤左股真君乃爲医士谒玉至其堂叱曰江湖蛟精害物非一吾寻踪至此岂容逃遁速出速出蛟精计穷乃见本形爲吏兵所诛二子亦皆爲小蛟併诛之贾女亦几变形真君给以符故得不变真君谓玉曰蛟精所居其下即水可速徙居玉从之其地果陷爲潭深不可测真君复还豫章蛟之余党心不自安乃化爲人访真君弟子曰闻贤师有神劎愿闻其功弟子曰吾师神劎指天天裂指地地拆指星辰则失度指江湖则逆流万邪莫敢当神圣之寳也曰亦有不能伤者乎弟子戏之曰惟不能伤冬瓜葫芦耳蛟以爲诚然尽化其属爲冬瓜葫芦浮泛满江妖气甚盛乃使施岑履水斩之真君曰此地蛟螭所居不有镇之后且爲患乃役鬼神于城南井铸铁爲柱下施八索钧锁地脉祝之曰铁柱若亚其妖再兴吾当复出由是水妖屏斥城邑无虞岧峣山顶有蛟湖三所其孔宂透大江通饶信真君诛其蛟立玉阳靖以镇之又铸铁符镇鄱阳湖口杜絶蛟魅出入之路铸铁盖覆庐陵元潭制其渊薮仍以铁符镇之留一劎在焉明年复游长沙郴衡诸郡所至爲民除害凡立靖七十余所明帝太宁二年将军王敦举兵内向次于湖真君与吴君往谒冀说止之时郭璞先在幕府乃因璞见之处仲延饮而问曰予梦以一木破天君等以爲如何吴君曰木上破天乃未字也公其未可妄动处仲已变令璞筮之璞曰无成仲曰予寿几何璞曰公若举事祸将不乆仲怒曰君寿几何璞曰寿尽在今日日中仲大怒令武士擒璞斩之真君举杯掷起化爲白鸽飞绕梁间仲一举目已失二君处仲竟败二君还至金陵召龙挟舟从庐山紫霄峰金阙洞还至天寳洞遂归旧隐日与弟子讲究真诠数十年间不复以时事关意平时出处不异常人但所居鸣鹤飞翔景云旋绕而已至孝武帝宁康二年甲戍八月朔旦有云仗自天而下二仙降庭宣玉皇诏曰上诏学仙童子许逊卿在多劫之前积修至道勤苦备悉经纬逾深万法千门罔不斯历救灾拔难除害荡妖功济生民名高玉历衆真推仰宜有甄昇可授九州都仙太史兼高明大使赐紫綵羽袍琼旌寳节玉膏金丹各一合诏至奉行真君再拜登阶受诏一仙曰余乃玉真上公崔子文一仙曰余乃元真上卿瑕丘仲告真君以沖举之期遂去真君乃召门弟子与乡曲耆老谕以行期设饮宴以叙别又与十一弟子各爲五言一韵劝诫诗十首是月圣日大营斋会少长毕至日中遥闻音乐之声祥云四布羽盖龙车从官兵卫仙童綵女前后导从二诏使又至复宣诏曰上诏学仙童子许逊脱子前世贪杀匿不祀先祖之罪録子今生行符呪水治病罚恶馘毒之功已仰潜山司命官传金丹于下界闭债封形回子身及家口厨宅百好归三天子急净秽背土凌空左大力天丁与流金火钤照辟中黄无或散漫仍封远祖由玉虚仆射曾祖琰太微兵卫大夫先祖玉太极把业録籍典者父肃中岳仙官赐所居宅曰仙曹左府玉真上公曰卿门弟子虽衆惟六人合从行余各自有超举之日乃揖真君昇龙驾命陈勋时荷持册前导周广曾亨骖御黄仁览与其父族侍从盱烈与其母部从仙眷四十二口同时昇举鸡犬亦随逐飞腾留下修行钟并一石函曰世变时迁即爲陈迹聊以爲记有仆许大者与其妻市米于西岭闻真君飞昇即奔驰而归车覆遗米于地米皆复生比至哀泣求从行真君乃授以地仙之术夫妇皆隐于山中仙仗旣举有顷坠下药臼车毂各一又坠一鸡笼并鼠数枚堕地虽拖肠而不死意其尝窃食丹药也后人见之必爲瑞应焉初真君回自旌阳奉蜀锦于谌姆制以爲殿帷至是忽飞来旋绕于故宅之上复入云霄真君生于吴大帝赤乌二年己未正月二十八日住世一百三十六年凡参学净明弟子皆尊之曰道师君真君旣飞昇之后里人与其族孙简就其地立祠以所遗诗一百二十首写之竹简令人探取以卜吉凶名曰圣签其钟车函臼并藏于祠隋炀帝时焚脩中辍唐水淳中天师胡惠超重兴建立明皇尤加寅奉宋朝太宗真宗仁宗皆赐御书改赐额曰玉隆仍禁名山樵采蠲租赋政和二年徽宗降玉册上尊号曰神功妙济真君政和六年改观爲宫仍加万寿二字五月一日㫖付礼部云朕因看书于崇政殿恍然似梦见东华门北一道士戴九华冠披绛章服左右童子持劎绋皆衣青后有二使者綵衣道装捧印杖前至丹墀起简揖朕攀左龙尾上殿朕疑非人间道士因问卿何人不诏而至对曰吾爲许旌阳权掌九天司职上帝诏往按察西瞿耶国经由故国观见妖气故来相访朕请坐而问曰此患爲何答曰湖南湖北三十六万绢纲入水此实小龙爲害盖先朝不合封此子爲王当永嘉之戮自拆毋腹而奔走未及害人因而赦之今乃辄爲国家之患俟吾还当有处分不令住于江淮间矣朕梦中谢之复问曰朕患安息疮诸药不能愈真君有药否即取小瓢倾药一粒如菉豆大呵呪抹于疮上觉如流酥灌体入骨清凉遂揖而去行数步复回顾曰吾弊舍乆矣寥落愿圣皇举目一看爲幸朕豁然而觉不数日有司奏到果然绢纲被风涛覆没即取图经考之见分宁县梅山有许氏磨劎池诏画像如梦中所见者赐上清储祥宫以系省官钱新换数月后复梦真君回如初谢上曰分宁乃昔经行之处重劳建造吾卜地西山遗迹俱存但屋宇隘陋不足副四方胆视幸陛下一修整之耳上寤即诏洪州改修玉隆万寿宫建炎中金人寇江左欲火宫庭俄而水自楹桷间出火不爇虏酋大惊乃书壁云金国龙虎上将军来献忠被授元帅府上畔都统大军毁兹遍观圣像装严华丽不敢焚燬时天会八年正月初二日记主观想知悉戢兵而去凡真君所遗物皆有神守护不可触犯殿前手植栢其荣悴常兆宫之盛衰剪以煎汤无疾不疗丹井旧有神龙出没后胡洞真以符石镇之铁柱唐严譔作州牧心颇不信尝令发掘俄迅雷烈风江波泛溢城郭震动譔惧叩头悔谢乆而后止又强取修行钟置之僧寺击之声如土木乃送还宫车毂州牧徐登令取至府犹未及观即夕飞还石函虽有窾缝而不可开唐张善安窃据洪州强凿开之其盖内丹书云五百年狂贼张善安开之善安惧磨洗其字终不能灭遂藏其盖凡真君遗迹有异处如龙沙侧之磨劎池其沙壁立畧不湮塞新建县之叹早湖水蛭至多以药投之水絶松湖市之旅邸至今无蚊蚋丰城县杪针洞蛟入其中以杉木楔之至今不朽奉新县之藏溪蛟藏其中以劎噼裂溪傍巨石书符镇之如此等类莫可殚举元成宗皇帝加封号曰至道玄应神功妙济真君净明经师洪崖先生传经师姓张名氲号洪崖又名藴字藏真世代皆莫详与赤松子俱爲神农师真诘云洪崖先生今爲青城仙伯是也隋时复出现于晋阳之姑射山又现于豫章之西山读书钓鱼于城西河岸之石矶今钓鱼台是也开皇九年改豫章爲洪州以先生故也先生身长七尺五寸眉目疏秀语音如钟善琴书喜长啸尝遇日月二君授以净明灵寳忠孝之道时戴乌帽或时角巾或栊榛巾被鹿裘或衣红焦葛衫爲犀带短靿靴每行则乗一白骡曰雪精从五童子名状并怪曰橘栗术葛柮负六角扇垂云笠又曰白藤笠方木镫二玄书木如意笻竹杖长生瓢魏惠壶不柱杓又曰长盈壶长满杯自然流酌出入城郭朝来暮去人莫测其踪唐武后圣历中召不赴玄宗开元中复召见于湛露殿上从容问曰闻先生善长啸可得闻乎于是应声而发音韵清絶上曰朕何如尧舜先生何似许由先生对曰陛下道超尧舜臣德谢许由昔尧召许由而不至今陛下召臣而臣来上嘉之拜太常卿累至司徒皆不受一日奏曰陛下何惜一山一水不令臣追踪巢由乃讵还山遂絶粒服气时时出没往来于西山姑射二山多游终南太华青城王屋山中与东罗二大师爲侣每述金丹华池之事易形鍊化之术人莫究其微妙焉又每旦乗白骡领仆从由西山渡章江入洪城人未有见其返者一日章江舟人心切疑之遂戒其子蹑踪观其所以乃卖药周游市中卒之晋尚书潜惠武阳彭仙故宅宗华福地今彭真观是也与其学仙之徒扫石焚香谈玄阅秘围棋握槊讽咏逾时已而乗白骡与仆从俱入彭仙旧鍊丹井中而去舟人子复蹑其后而先生未之知其中道涂坦然行未乆忽闻橹声舟人子曰此我舟中橹声也先生始觉问之乃实告其故复问曰汝愿偕往否曰不愿于是令其瞑目以手摩其顶舟人子即在舟中矣自是不复入城如此者九十三年后隐去不知所终今西山有洪崖井与乌晶源爲邻深不可测无冬夏飞流奔泻若雷殷地中人虽对语亦莫能听三伏炎蒸寒气袭人毛发森竖古传与彭仙丹井通焉井畔多枫树先生丹成跨雪精从枫树升云乡至今树上有雪精遗迹井之西有紫清宫旧爲应圣宫即先生栖真所也有三诗刻于石其一曰去岁无田种今春乏酒材从他花鸟笑佯醉卧楼台其二曰下调无人采高心又被嗔不知时俗意教我若爲人其三曰入市非求利过朝不爲名有时陪俗物相伴且营营尝注老子周易三礼谷梁传行于世凡参学净明者尊爲经师君净明法师洞真先生传先生姓胡名慧超一名化俗字拔俗不知何许人亦莫详其年人问之则曰今年五十二歳后数十载问之亦复云然容貌雄伟气宇魁岸独处则无异于常人在衆中则独出人一头故时人称之曰胡长仙逢人不执手板擎拳而已尝遇日月二君授以净明灵寳忠孝之道神妙无方人莫能测唐初隐于洪州西山之洪井时往来洪城一日散步市中见一民家悲戚先生问之答曰城侧有庙神岁择女子以配吾女明日当行是以悲也先生曰吾当爲汝除之于是啸命风雷焚击神庙併庙侧一巨樟根下白骨无数拔其根掷于江中逆流而上至清江境今樟树镇即其地也州人感激于庙所立观今豫章玄妙观是也唐贞观中太宗皇帝闻风召之不赴高宗即位复召先生乃赴馆于禁中时宫中有妖夜出伤人上曰禁中有妖师能除之否先生曰诺乃徧行宫中至西掖垣下指曰妖在此命武士掘之入地数尺得老狐十数只併白骨甚多杀之妖乃絶上大悦赏赐皆不受力求还山上许之诏百官祖饯御制诗爲别乃还居西山游帏观时观荒废先生因问主观胡不修葺答以乏财力先生径往不逾月以木栰至高安樟木江口距九十里命筏人紧系縳各就宿江岸临暮飞墨符一道中夜烈风雷雨比明筏已在坛下矣凌抹岭谷所当之路林木披靡又于山下发一窖出钱三百千爲工役之所需应殿字非人所爲者皆夜役鬼神爲之门外凿七井以禁火灾则天复召见于武成殿问神仙事先生止陈道德帝王治化之源即辞乞还山勑遣使赍金璧送归行次单父赐书曰先生道德高尚早出尘俗如轩历之广成汉朝之河上遂能不远千里来赴三川日御先开望霓裳之渐远天津后渡胆鹤盖以方遥空睇风云惆怅无已还于洪崖先生古坛鍊丹首尾三年诏趣诣阙馆于禁中一朝遁去上叹恨乆之遣使赍赠甚厚还居西山盱母靖曰吾昔到此客于盱母今已数百年长安三年命弟子于游帏观之西北伏龙造砖坟藏太玄真符二七星劎灵寳策杖各一三日而讫先生正衣冠坐绳床空中云鹤旋绕墻外人马之声不絶而先生已化矣州具以闻朝命赐谥曰洞真先生凡参学净明弟子皆尊之曰法师君净明监度师郭先生传先生姓郭名璞字景纯河东人也好经术博学有竒才而讷于言论善词赋爲东晋之冠好古文竒字妙于隂阳术数有郭公者客河东精于卜筮先生往师之公以青囊书九卷授之由是洞达五行天文地理卜筮之术爲人禳灾转祸妙用无方惠怀之际先生知中原将乱乃避地东南抵将军赵固会固所乗良马死固惜之不接賔客先生曰吾能活马吏入白固出求教先生曰今健夫二三十辈皆持长竿东行三十里有丘林社庙便以竿拍之当得一物急持以归得此活马矣固如其言果得一物如猴持以归此物见死马即嘘吸其鼻顷之马起如常物忽不见元帝渡江后王导辟爲参军先生事母至孝母死自卜葬地于暨阳去水才百步人以近水爲言先生曰即爲陆矣未几沙涨去墓数十里皆爲桑田明帝大明二年甲申王敦举兵反次于湖先生往见之敦曰吾梦以一木破天此何祥也先生曰一木破天乃未字也明公举事必败无成因极言忠孝之大义敦怒曰吾寿几何先生曰若恪守臣节寿未可量若改之不速祸将不乆敦曰君寿几何先生曰吾命尽今日日中敦愈怒命斩之即有见先生于丹阳市者世以爲兵解云所着诗赋诔颂数万言洞林经六十卷新林十卷卜韵一篇註尔雅三苍方言穆天子传山海经皆传于世凡参学凈明弟子皆尊曰监度师君西山隐士玉真刘先生传先生姓刘讳玉字颐真玉真子其号也其先番易石门人高祖宗翰迁南康建昌名所居里曰石门示不忘本也宋绍兴中擢第授滁州来安簿世传诗礼父刚母邬氏以寳祐丁巳八月二十日生先生是早红霞覆屋邻曲骇异其父再迁隆兴新建忠孝乡先生夙有卓识五岁就学读书务通大义弱冠父母继亡居丧尽礼家贫力耕而食视尘世事不足爲笃志于神仙之学初都仙太史许真君以晋宁康甲戍岁于豫章西山昇仙尝留谶记云吾仙去后一千二百四十年间五陵之内当出弟子八百人师出豫章河西岸大扬吾教郡江心忽生沙洲掩过沙井口者是其时也至建炎戊申仅七百年兵祸煽结民物涂炭何真公等致祷真君丐垂救度旣而降神渝川谕以辛亥八月望当降玉隆宫至期迎俟日中云雾欝勃自天而下由殿西径升玉册殿降授飞仙度人经净明忠孝大法真公得之建冀真坛传度弟子五百余人消禳厄会民赖以安迨今二百余年其法寖微至元壬午朝命改隆兴路爲龙兴其年五月章江门外生一洲是秋先生经行西山泻油冈遇洞真天师胡君告以姓字先生拜问曰天师胡爲在此曰龙沙已生净明大教将兴当出八百弟子汝爲之师岁在丙申腊月庚申真君下降子家子际遇如何真公时今在子夜故来告子言讫不见先生心窃自喜明年春复于玉隆禁山遇之即下拜胡君曰吾今再来实传真君之㫖可寻西山中黄堂山爲晶原建玉真坛以栖隐当知真君即太阳帝君化生仙传谓生身有金凤衔珠梦兆者非也乃日中金乌流精在天爲气在地成形鸿蒙开辟降于洪井却至海藏至真君降世乃由扶桑之墟下贯崑崙之顶乃从风轮水渊由地中行腾出洪崖之井以应西山之气故其地名曰乌晶原盖日月二君属记真君以爲后代传道之信其所在之处万灵护持出没变化非容人力真君降于吴赤乌己未岁正月二十八日戊午己未爲火在天上初元戊午表太阳也二年己未表余气化生也正月表人道始于寅也二十八日表近晦而续明也天启仙运年符赤乌其后海昏诛蛇有赤爲飞过亦应此耳今仙运将周乌晶出现其在青羊之岁上元之辰紫清宫中子得以镇靖庐大教兴矣因与言净明之㫖踰时而别及出山已越两日先生自是益加精进又于孝行里立腾胜道院以善道劝化远近闻知仰向从游者衆甲午十一月甲子遇水府仙伯郭君教以经山纬水之术遂游黄堂山乌晶原寻访果得魏道人故居乃昔日真君修真之所而又洪崖先生张君旧隐地隶紫清以田易之而卜筑且定居焉灵官邓君贻诗有曰洪崖寻旧迹合谶于松沙者谓此也元贞己未正月甲寅先生神游玉真府遇真君与张君胡君玉真朝元回先生作礼真君顾令先生求见阳乌张君袖出三足乌示之上元庚申先生往紫清与弟子王真定方公成登拍洪楼焚香默祷闻硫气郁烈倚阑候望倏有流光飞坠鑪间俯视则乌晶在焉大如椰子非铁非石而黑润沈重受而藏之是夕胡君授以大道说明年岁晚复至紫清告诸弟子以师君将降约同候迎十二月庚申王真定方公成胡次由辈同集先生之舍先生曰有一士縁重当不召而至是夕雪大作初更时玉隆宫法子黄元吉忽至先生曰天寒岁晚远来何爲元吉曰夜来梦胡天师告曰刘玉真家有盛事汝可速往故来先生于是与诸弟子明燎爇薰至诚以俟夜将半先生凝望虚空倏忽间师君至亟率弟子下阶迎拜黄气弥漫非烟非雾拥升堂上降授玉真灵寳坛记纸尾署云弟子刘玉真丁酉正月甲子朔旦登山巓授至道顷之光景豁散旣而郭君授以坛疏除夕寒雪隂霾先生清斋以待夜过半山堂门开介胃神人至前曰真君召子乃篝灯跻攀而上仰视天星朗然少焉仙驾降先生胆礼以栢叶借枣橘以进真君告曰兹山前俯鸾冈后据鹤岭吾昔修真时于此朝礼太上太上命日月二君降此授吾至道是名灵寳朝天坛吾今亦于此授此中黄大道八极真诠子当敬受吾八百弟子汝爲首英名氏悉在华林八百洞天乆矣刻书青琅高揭丹崖更当勉励弟子不昧心君不戕性命忠孝存心方便济物异日功成果满胥会洞中顾不乐欤此外精心奉教随所修积各享其报终不沈堕若有不自提策勤始怠终则有风刀之考子今恢演教法积累功勋再世三生鍊消隂滓登晨白日如吾无异勉之勉之言毕高举先生拜送瞻望极日而还十月甲午寓玉隆清逸堂丙申胡君复来授以道法说及三五飞步正一斩邪之㫖由是开阐大教诱诲后学其法以忠孝爲本敬天崇道济生度死爲事简而不繁诸弟子问曰昔何真公所传稍繁今先生所授极简何其不同先生曰昔绍兴之时仙期悬隔权以救世以法弘教故繁今龙沙已生仙期迫近急于度人以道宏教故约此所以异然其至则一无庸疑因谓曰吾与若辈幸以宿因遭逢大教喜庆难言今靖庐粗备相与首致华封之祝以寓吾忠次伸追远之诚以昭吾孝修身愼行植德行道可无愧矣今爲若辈恳师君请降日精月华鍊度先亡以除㝠累十月朢乃登朝天坛露香敷奏席地存神置二陶器于坛上俄东西布飞光二道如金线自天际注器中左液如丹右津如汞用以书符讫事无余越七日弟子咸梦先亡言感真君拯拔陶铸返隂生阳已升仙阶矣明年十月庚申郭君复至授以法说而邓君数来谈易故先生于易尤邃方公成尝言爻象夜分风动烛灭先生一嘘而烛复然公成惊问先生徐曰子言纸上之易而未知身中之易如知之则已灭者可复明又何所怪公成下拜愿卒爲弟子居常与群仙接对而张胡郭邓爲宻张君尝招之过洪井掷扇水中命之浮渡又与如意丹方令采洪井石蒲爲药以施病者郭君尝引游水府见门下鎻一巨青猴指曰此神禹所禁巫支祁也先生虽道行日隆而益自韬晦间爲人祈禬禳解无不出竒隐真洞真靖庐次第兴建诸品祕要相继授受至大戊申正月丁卯投乌晶于洪井曰縁重者得之即以传教之任付黄元吉谓曰吾此生爲大教初机而来异时再出当与八百弟子俱会今阳数将终身谢之后以吾遗体静夜火之复骨于招贤之原三年将迁瘗海岛二月癸已如紫清宫翠岩寺告别甲午示疾弟子毕集丙申晨兴端坐榻上日正中举手拱揖就榻侧卧而逝春秋五十有二弟子遵遗㫖而送终后三年启窆视之唯存空函先生之学本于正心诚意而见于真践实履不矫亢以爲高不诡随以爲顺不妄语不多言言必关于天理世教于三教之㫖了然解悟而以老氏爲宗有玉真语録净明秘㫖凡一百三十七品云中黄先生碑铭黄君元吉宇希文豫章丰城名族父良俊母吴氏年十二入玉隆万寿宫事清逸堂朱尊师朱殁其师王月航尊师爱而教之王尊师严洁清俭有古人之意善医药施谢之积粗瞻即闭户絶来求医者希文请授其术以爲业王尊师不可曰吾非有靳于子也顾医道甚精微识虑稍不至则人由我而死非易事也将以此爲利益不宜吾幸得舍此不爲冀寡过耳诚虑返累子不如归求清静以自致也王尊师没乆之西山中有刘玉真先生者本质行老儒隐居深僻有神明之遇曰晋旌阳许君千年龙沙之记今及其时而刘则八百仙人之首云独重希文以爲可托及去世以其传嘱焉盖其说以本心净明爲要而制行必以忠孝爲贵而已希文事刘先生如父事其夫人如母苟远去饮食必祝之而后尝奉其言如临天地鬼神乃即其山择地立玉真隐真洞真之坛以授弟子至治三年又以其说游京师公卿大夫士多礼问之莫不叹异明年太定改元嗣汉三十九代张天师朝京廷臣荐希文者曰中黄先生刚介坚鸷长于干裁响尝都监其宫治衆严甚人或不乐而土田之入庐舍之完公而成功昔爲忤者更交誉之亲之其后从玉真先生得旌阳忠孝之教盖折节就沖澹爲达人鉅公前席宜表异之乃爲书请希文爲净明崇德弘道法师教门高士玉隆万寿宫焚修提点未行玄教大宗师留之崇真万寿宫期年将以其名上闻奏且上有尔书之赐而希文翛然高居唯以发明其师说爲己事有所谓清虚日来滓秽尽净者盖庶几焉十二月十一日爲书寄别其弟子陈天和等而命从者曰今夜子时当报我及期从者以告希文曰吾返玉真之墟矣明日用火净吾骨于城东门外薪尽火絶有风南来者吾报汝也已而果然从者负其遗劎将归藏西山希文在世五十五年爲道士四十年度弟子陈天和刘真传熊玄晖刘思复黄通理授净明忠孝之教者人衆不可备列中山赵先生有道之士也尝与希文俱来爲之言曰子爲铭其藏予重赵君之请故爲之铭曰西山之墟古仙宅竒踪一隐两五百阳精发辉表灵赫我与受书继玄德长生不死爲世则忽焉去之不可测锵金爲音玉爲画表归真土塡无极丹扃道人事实丹扃子姓徐氏名异一名慧字子竒至元辛卯八月二十七日寅时生娶刘氏生子师晋其先爲丰城望族仕庐陵因家焉其大父愚谷先生典刑慱雅前宋试场屋有声二子俱早世子竒幼孤即颖异耻与俗子友闭户读书危坐竟日养吾刘先生爲须溪冢嫡时称爲文章司命人物权衡得其许可者如登龙门始八月旦子竒尝侍大父往谒之一见问所学即令以诗题子竒援笔立就先生大加赏叹因取少陵徐卿二子生絶竒之语改字子竒且爲序其所作诗集称其五言高处春容淡泊颇近古意至于近体亦变化流丽盖其天分之高而学所致也其推许之意槩可见矣戊午春慨然爲金台游首以文墨见知于御史李一飞典瑞院使马九臯右丞齐峰平章大慈都由是钧枢台阁名公鉅卿多所接礼癸亥春英庙诏书金经试字中书者数百人子竒首中前列未几经事竟寝子竒闻中黄先生得都仙净明之道驻于崇真宫遂往师焉中黄一见曰夜梦子今子来似有夙契当宏吾教自是尽得中黄八极之妙又参蓝真人于长春宫得全真无爲之㫖赐号净明配道格神昭效法师由是人爵无复介其心胷虽中朝贵人交剡互辟恬不能动其心矣甲子春以母老竟归图爲色养计其所以婉容娱侍曲意顺承无所不用其极如是者二十余年迨终丧葬尽礼初归之日家适病疫或曰未可归子竒曰安有及门而不升堂拜母者乎竟归其所谓神明凭依者皆辟易解散若未病然自非道高德重安能殄息若此其速也是岁大旱乡人请祷于里之吉安挢旋慰霓望自是弟子益衆及其门者皆文学特达之士虽六七十翁皆愿从焉曰吾师道也子竒倜傥尚气节慷慨尚然诺导悟学者剖决玄微海竭河倾源穷派析犂然有当于人心数十年间千百里内水旱丰凶请祷即往神动天随雷电随应其所以化赤地爲丰年扫积隂爲霁景者不知其几焉至如来病士庶是以爲疟豕人之啼泣木客之凭凌云篆一飞隂怪旋屏若此者尤衆也是其操存持守之不息故光辉昭着之自然有诸中形诸外也士君子常称竒峰先生又称丹扃道人盖其爲室也清虚明净扁以丹扃留国张公书而记之诗集曰盃水玉霄滕公序之所传净明忠孝诸书先以刊行至于手譔科文正大雅洁凡若干卷传于世庚寅春寄内师府罗文奎诗云忆昔长廊听雨时黄金染笔写乌丝百年似梦我先觉万事如云子尚痴天上故人天上老里中野客里中嬉临风聊致拳拳意老病无才懒赋诗又寄台使盛熙明诗云向来风雨意俛仰十年余虽有千山隔宁无数字书栖迟吾分耳富贵易交乎珍重平生学风云展壮图又寄别弟子钟彦文诗云花甲今年恰一周安心安分更何求梦回池草春生笔吟到江梅月满楼生数又从今曰始老怀不及少年游还丹鍊就身如叶洞府名山任去留又自赞其像曰生前我即汝死后汝即我于是二中间谁曾识真我咦月轮元不在波心四海五湖无不可至五月朢日命弟子萧尚贤代谢师仙将吏爲酒食以召乡党朋友话别对坐客云天香绕屋家肥润玉宇开基仕显超明旦日中索纸笔留颂云这箇臭皮袋撇了无望碍烈焰红炉中明月清风外掷笔端坐鼻流玉筋尺余移时视之则已去矣留形住世六十年度弟子数百人净明忠孝全书卷之一净明忠孝全书正统道藏三家本六卷太平部净明忠孝全书卷之二凈明传教法师黄元吉编集嗣派弟子徐慧校正玉真灵寳坛记许逊譔钟陵之灵钟大寳于西山厥维西山萃古今精气实上下神仙一大区宅有道之士率由是出自吾得太上净明吾与张洪崖胡拔俗等其人也龙沙有谶松沙有记一皆爲是西山中灵寳秘前鸾翔后鹤峙奠乌晶绍仙裔斯灵伊何太素始名太极判精灵寳现形故此一寳灵也在天爲黄中在地爲乌晶在人爲丹扃惟寳斯灵弗寳弗灵有道之士克寳斯灵者自有重重楼阁内景黄庭三五飞步神奏玉京符千年之嘉运备八百之仙数骑鹤玉府烹凤瑶池其视尘世寳珠直天地间一瓦砾耳吾有弟子玉真子受吾记嘱来寻旧迹克寳斯灵克灵厥晶八百群真一曰玉真二曰隐真三曰洞真灵真寳真一真万真真真聚神金乌诞灵灵寳聚精玉兔诞形天降斯道地升斯寳珍之作之天地爲一率是群真克绍吾勋有道之士无累俗纷式克辅之斩蛇馘鲸穷曰宇宙功超玉清顾不伟欤乃系之以铭日金乌流晶洪井肖形钟陵聚灵龙沙首英八百八百灵寳斯获玉真隐德爰立厥宅凈明大道说胡化俗述净明者无形大道先天之宗本也在上爲无上清虚在天爲中黄八极在人爲丹元绛宫此三者同出而异名同谓之玄玄之又玄衆妙之门明此理者净明也清则净虚而明无上清虚之境谓之净明中黄八极天心也丹元绛宫人心也故天立中黄八极而报无上之本人当忠孝而答君亲之恩忠孝大道之本也是以君子务本本立而道生孝弟也者其爲仁之本与有不务本而脩鍊者若太匠无材纵巧何成惟有大舜比干不脩鍊力忠孝不求道道自备下则豺狼有父子蝼蚁有君臣物且尚能忠孝况于人乎况于法子乎净明大道同理同源不同形同理者谁能出不由户何莫由斯道也同源不同形者是道生一生二二生三三生万物万物之中中惟人最贵不忠不孝不如豺狼蝼蚁乎不能净明者不如蜣蜋饮露乎物得忠孝大道体法子夫岂不知吾奉太上设忠孝大道之门甚易知甚易行勉而宏之人能弘道非道弘人要不在参禅问道入山鍊形贵在乎忠孝立本方寸净明四美俱备神渐通灵不用脩鍊自然道成信斯言也直至净明凈明道法说胡化俗迷无极无形大道道生一一生两仪两仪生四象四象生八卦曰中黄八极九宫也道立其中黄法布于八极一隂一阳一动一静相爲表里者也正道在于内布法治其外一正八治天清地宁释曰无极清虚曰净明道在其中曰中黄法布八方爲八极会四象朝三天曰三五飞步正其内治其外曰正一斩邪法子欲治其外先正其内欲正其内先去其欲无欲而心自正一正心而道法备矣净明法说郭璞述无极而太极无极者净明之谓也经云无名天地之始有名万物之母故自太极判两仪立人斯生而人于天地间爲最秀此所以并天地曰三才然后天地以好生爲心则人体天地心爲心先天之世人心与天地一清静而无爲中天以来无者不能不显于有而净明之教犹未甚泯也后天之后有爲者葛殊千致与夫无名天地之始者异矣太上推好生之德悯人生之不齐不得不彰其法则垂慈立教夫法者律也律不善以归于善律不仁以归于仁律不忠不孝而归于忠孝净明者太上授之于日月二君二君授之于许太史许太史复宣布而流传之凡吾法子行积莫大方遇至教其当守律勿失仰之如神明畏之如雷霆奉而行之回后天而先天复有名而无名殆犹日月晦而明天地夜而旦四时冬而春道在其中净明之教周流八荒虽许太史道尊德贵功盖九州而吾法子功成行满洞隐玉真备符净明无爲一也玉真立坛疏郭璞譔天灵地寳成大道藏玉真其生也无名其出也有数今就黄堂山立坛奉道祝国寿报亲恩如是道在其中矣师仙君立记铭予具疏而成之疏曰龙沙谶仙八百始自玉真乌晶丽景三千中藏灵寳将周气运用立坛场须教白水真人大家从更便看黄山处士特地功成籍桂名香即日均书玉府蟠桃性熟他时共宴琼宫凈明忠孝全书卷之二净明忠孝全书正统道藏三家本六卷太平部净明忠孝全书卷之三奉六净明传教法师黄元吉编集嗣派弟子徐慧校正玉真先生语录内集或问古今之法门多矣何以此教独名净明忠孝先生曰别无他说净明只是正心诚意忠孝只是扶植纲常但世儒习闻此语烂熟了多是忽略过去此间却务真践实履先生曰大忠者一物不欺大孝者一体皆爱先生曰何谓净不染物何谓明不触物不染不触忠孝自得又曰忠者忠于君也心君爲万神之主宰一念欺心即不忠也先生曰人子事其亲自谓能竭其力者未也须是一念之孝能致父母心中印可则天心亦印可矣如此方可谓之孝道格天或问曰去古日远文籍浩繁末学之夫莫知正略今净明教中正心修身之学真忠至孝之道紧要处乞示一二语先生曰某自初年修学以来只是履践三十字年来受用甚觉得力今以奉告所谓三十字者惩忿窒慾明理不昧心天纤毫失度即招黑暗之愆霎顷邪言必犯禁空之丑曰敢问其详先生曰人之一性本自光明上与天通但苦多生以来渐染薰习纵忿恣欲曲昧道理便不得爲人之道则何以配天地而曰三才所谓忿者不只是恚怒嗔恨但涉嫉妬小狭褊浅不能容物以察察爲明一些箇放不过之类緫属忿也若能深惩痛戒开广襟量则嗔火自然不上炎所谓欲者不但是婬邪色欲但涉溺爱眷恋滞着事物之间如心贪一物绸缪意根不肯放舍緫属欲也若能窒塞其源惺惺做人则欲水自然不下流虽是如此其中却要明理明理只是不昧心天心中有天者理即是也谓如人能敬爱父母便是不昧此道理不忘来处知有本源若顶天立地戴发舍齿做箇人自幼至长不知爱敬顺事其父母者非病风丧心而何乃至不知有君不知有师兄弟不能友恭交游不尚信义等皆然此外但是固护己私不顾道理而行事者皆谓之昧心天心天才昧恰如一面明镜无端却把许多埃墨涂污其上凡此等累积一生㝠㝠罔觉自己本命元神蒙在黑暗之乡所以一瞑目后便堕幽关长夜受苦万状卒乍未有出期哀哉静观世人有纵忿者焚和自伤有纵欲者沉坠己灵曲昧道理者元神日衰福德日销只是他自不觉若能翻然醒觉截日改过者惩忿则心火下降窒欲则肾水上升明理不昧心天则元神日壮福德日增水上火下精神旣济中有真土爲之主宰只此便是正心修身之学真忠至孝之道修持乆乆复其本净元明之性道在是矣后二十字乃王屋山石鼓天戒即是此间日用中宻行工夫且如行事但是一毫一发不合法度处自己本命元神已是暗损却光明了日积月累不知改悔全体归隂矣又谈话间须是语觉无伤方出口但有一言半句不合道理的又有一种人爱说薄福话的恣意说出来无所忌惮不知虚空却有神明听着所谓禁空之丑者即度人经中飞天大丑魔王是也其类甚衆上帝委任助佐三官检察过恶常时飞行虚空鉴观下界邪言一出冒犯其禁彼才动念之顷言者福德自销福德旣销殃祸随至如上皆是感召而然所以经云自业所招还自来受由是观之凡人一言一行可不谨哉而况有志于道之十乎先生曰大凡世人被些子嗔火欲水及与私意潜伏在肚皮里不能降制者是阻隔了前程万千好事可惜他不自觉若能降制得下者久久间真隂阳真五行之妙自当亲见之道爲子得矣先生曰净明大教大中至正之学也可以通行天下后世而无弊紧要处在不欺昧其心不斲丧其生谓之真忠至孝事先奉亲公忠正直作世间上品好人旦旦寻思要仰不愧于天俯不愧于人内不怍于心当事会之难处处以明理之心处之似庖丁解牛底妙手处教十分当理着步步要上合天心只恁地做将去夙兴夜寐存着忠孝一念在心者人不知天必知之也亦莫妄想希求福报日乆岁深自然如所愿望要识得此教门不是蓬首垢面滞寂沈空的所爲所以古人道是不须求絶俗作名教罪人又道是欲修仙道先修人道每见世间一种号爲学道之士十二时中使心用计奸邪谬僻之不除险诐倾侧之犹在任是满口说出黄芽白雪黑汞红铅到底只成箇妄想去所以千人万人学终无一二成究竟何以云然只是不曾先去整理心地故也古人云千虚不博一实要知求仙学道譬如做一座好房屋相似就地面上先要净除瓦砾剪去荆榛深筑磉窠方成基址次第建立柱石位置栋梁盖覆齐全泥饰光凈工夫圆满耸动观瞻若是荆榛不除瓦砾不去不平基址不筑磉窠却要就上面立柱架梁覆丸编壁莫教一日风雨震凌洪流漂荡欹侧倾倒枉费辛勤又如江流中做一座石桥相似先须推穷到底脚踏实地却就实地垒木叠石大做根脚砌到上头平铺桥面造屋遮覆方保不朽根基直得惊涛骤浪冲激无由怪雨顚风揺撼不动人人赞叹非有他也只是根深脚稳所以牢固长乆若心地不好根浮脚浅之士何可望其有成惟我都仙真君凈明道法忠孝雷霆心地上顿悟本净元明性天中力行真忠至孝爲万灵之主宰作后学之范模行己无亏用心切到功圆果满德贵道尊拔宅飞腾万年不朽俯视世间有诸不崇内行惟务外求者不可同日语矣何以故人心皆具天理终是未蒙相肯前辈有云待汝心正道汝是恁时方表无瑕疪细细思惟敦正孰邪孰真孰伪吾鞭不可妄得勉之勉之先生曰万法皆空一诚爲实先生曰天立中黄八极而报无上之本正谓隔蔽中下界隂浊之气不令上冲清虚之境人之一身亦有中黄八极亦是隔蔽下焦秽浊之气不令薰蒸心府所谓膈膜者是也其世间不忠不孝怨怒诸气上至天中黄八极其气返而爲水旱疾疫之灾各从气频感召可以类推祸福无门唯人自召者此也惟有忠孝之气径冲清虚之境如矢中的至于恶曜亦爲之退舍先生曰奉行道法皆当平居暇日存守正念此即正心之学正则道在其中傥不正而用以驱邪则是助桀爲虐非徒无益而又害之先生曰世人积善属阳阳气上浮积恶属隂隂气下堕今天上星宿即世人阳气也然三界有善有恶虽爲天星苟一念不正即属隂隂气自然复堕爲人星殒爲石者所堕之隂滓也或问从古学道求仙皆言修鍊二字今净明教中于此独略何耶先生曰吾但闻都仙真君有云净明大教是正心修身之学非区区世俗所谓修鍊精气之说也正心修身是教世人整理性天心地工夫若上古之世民生太朴未散何用整理何用修鍊语言动作无不合道只縁后世衆生多是诈诈姦姦愈趍愈下一动一作便昧其心㝠㝠罔觉无所不至间有慕道者不就本元心地上用克己工夫妄认修鍊精气以爲无上真常之妙所以太上患斯道之不明也俯告日月帝君流通此教帝君复授之都仙真君必欲后之学者由真忠至孝复归本净元明之境修鍊之妙无以易此矣正是复古之学所以至胡天师复申言之曰贵在忠孝立本方寸凈明四美俱备神渐通灵不用修鍊自然道成信斯言也直至净明要之都仙真君与胡天师此言不信何言可信世俗于克己工夫多是忽略别求修鍊方术殊不知不整心地只要飞腾可谓却行而求前者也今而斯道大明于世有识之士能趣此教可谓一日千里矣大槩有能忠孝立本方寸净明者自己心天与上天黄中道气血脉贯通此感彼应异时与道合真如水归海矣可不勉旃先生曰天之有文地之有理人之有事三才之道古今不可诬也净明之道不废人事但当正心处物常应常静也或问教中有云天立中黄八极而报无上之本八极正㨿穹霄何所愿闻先生曰所谓报本而后还源是也无上是道中黄八极是理由道而生理明理以报本是教中大意都仙真君昔告我曰中天九宫之中黄中太一之景名曰天心又称祖土乃世间生化之所由万理之所都也其实只是混沌开辟之后积阳之气上浮盘亘其广八十一万里是道理之主宰世人身心功过被此光明之所洞照纤芥圭黍所不能逃散在人身中谓之丹扃所以曰人心皆具太极一切善恶因果所不能逃如影随形者盖于上界实相关系故也所以学道者必先穷理尽性以至于命明理之士自己心天光明洞彻自是不昧言行自然不犯于理丝毫碍理之事断断不肯爲只爲心明故也心明则知本性下落矣旣知本性复造命源当是时污习悉除隂滓普消升入无上清虚之境极道之墟水火风灾之所不及方得名爲超出隂阳易数生死之外今吾法子若不自躬行践履上做起只讲寻常修鍊精气之术是谓不明理而学道却行而求前纵有小成亦不能升入清虚之境所以报尽复来散入诸趣可不惧哉盖是黄中一关不曾过得俗语云于道理上过不去何以故未至天半诸魔不肯保举故也所谓不肯保举者只是此人平时念念爱作昧天理之事行义不足以服鬼神私心多公心少恶胜善隂胜阳终无大成气象若以公忠正直仁孝亷明修学者则可与道合真上超种民之天无不成就者矣先生曰凡人家祸福鲜不由其平日操修所感召吾曾赴人家约爲供真是晚将及门遥望有黑覆其屋庐至则供具已办吾告之曰天真不歆子之供矣其人惊问何故吾曰世间凶殃恶逆之气上冲于天不能度中黄八极之境复下爲人之殃今子屋上有黑气必因感召而至其人遂首陈早起家中有阋墻之事吾曰是矣然横逆非乆当至纵爲勉强作供徒劳而已因命彻供具已而数日果有意外之祸所以曰和气致祥乖气致沴无非此感彼应吾又曾见方册中有一句云多用恕心无烈祸若萌姦巧有竒穷亦不外是理先生曰道藏经云修学真常之道玄功成就时身所行事是十圣智口所出言是太上㫖卷舒造化移易隂阳无施不可岂小事哉然则修学之事一举足顷一出言间不合道理不合天心敢望至此地位乎先生曰道藏诸经无非教人舍恶归善弃邪顺正所以曰经者径也是入道之径路每见世人不肯力除恶习克去私己却于晨昏诵念不辍此等圣贤不取譬能言之猩猩也我诸法子要得此心如镜之明如水之净纤毫洞照日以改过崇行爲第一义积种种方便去道不远矣胜如念千百卷经也若不务修德而求道前程难望有成所以曰德是道之基址道是德之华实静心端坐试目思之先生曰吾初学净明大道时不甚诵道经亦只是将旧记儒书在做工夫谓如崇德尚行每念到戒愼乎其所不赌恐惧乎其所不闻言悖而出者亦悖而入货悖而入者亦悖而出此等言语发深信心不敢须臾违背了至于用心道妙每到人有鸡犬放则知求之有放心而不知求及夜气不足以存则其违禽兽不远处便自然知耻一时感激不啻如汤火芒刺之在身心便思惟道是我若悠悠上去不了此道未免做先觉之罪人直是寝食不遑安处后来庶几有进矣感格穹霄得些乐处静而思之实由当时知耻之力也先生曰吾有三则古语学者可以佩受志节要高毋习卑污务图近效器量要大毋局楄浅不能容物操履要正毋殉己私随邪逐物先生曰世间粗心学道之人常说自己无有不是处岂有此理但是未尝静定思惟若将细细比较他古人成就者是争多少阶级所以某常说人不能自谦何可望其有进先生曰昔兰公真君有云孝至于天日月爲之明孝至于地万物爲之生孝至于民人道爲之成大哉孝乎世人但能以孝道二字常藴在方寸内则言必忠信行必笃敬忿亦渐消欲亦渐寡过亦能改善亦能迁人道备矣然后可以配天地曰三才若不能以孝道自牧者俗语谓之不做人又曰爲人不了或问正心之学审能行之足矣奚用道法爲哉先生曰此语中古之世则可行也若去古旣远人心浇漓如鲁论一书先圣所言多未曾行独以子不语神借口其流弊至于无所忌惮不知罪福谤无因果者多矣又以天理作门庭人欲爲行径适足爲本教之累人心受病旣深道法乃其针砭所以古人道是无口过易无身过难无身过易无心过难言之于口人得而闻之行之于身人得而见之思之于心神得而知之人之聦明犹不可欺况神之聦明乎由是观之治人心过非神不可道法岂容废哉先生曰忠孝居百行之先中黄爲大道之秘凡我弟子皆当修身愼行然后推以济物不然驱役鬼神徒增罪戾耳先生曰天下道理最大此前朝贤相之言也以愚见观之世间至甚灵验亦无如道理以理由道生故也顺之则吉背之则凶每见曲昧道理之人或大言无当以尚气或隂险私邪以求胜亦何所不极其至哉人力莫之能敌矣但造物者好生地不放过他纵被刑辟难免鬼诛岂造物者不仁邪良由彼軰自作自受之耳或问净明法中驱治尚杀伐否先生曰大凡行法之士未消得峻责鬼神且要先凈除了自己胸腹间几种魑魅魍魉则外邪自然息灭矣所谓魑魅魍魉者只是十二时中贪财好色邪僻姦狡胡思乱量的念头便是也勦除此祟先要勇勐决烈无上之道因此成就况行法哉所以道是能治内祟方可降伏外邪若是不能清荡内祟的人纵有些来小去灵验天心终是未印可更思异时身谢之后却有执对的事来也或问净除邪念有何法度先生曰道箇却在念头几微上工夫如何是几微譬如恶木萌糵初生时便要和根刬却若侍佗成长起来枝叶延蔓除之较难了易曰履霜坚冰至言履霜之初要防备后地有坚冰隂气转盛时所以又曰君子见几而作不俟终日先生曰此教法大槩只是学爲人之道净明忠孝人人分内有也但要人自肯承当入此教者或仕宦或隐遯无往不可所贵忠君孝亲奉先淑后至于夏葛冬裘渴饮饥食与世人略无少异只就方寸中用些整治工夫非比世俗所谓修行殊形异服废絶人事没溺空无所以此学不至洁身乱伦害义伤教或问道法旧用奏申文字今只上家书无乃太简乎先生曰古者忠臣孝子只是一念精诚感而遂通近代行法之士多不修己以求感动只靠烧化文字所以往往不应盖惟德动天无远弗届今此大教之行学者真箇平日能惩忿窒欲不昧心天则一旦有求于天举念便是若平时恣忿纵欲违天背理一旦有求便写奏申之词百十纸烧化也济不得事异时法子行持精熟时但是默奏自有感通家书不须亦可自迄古以来仙家化人多尚经章符呪之属今净明大教之兴噼初头便是坛记坛铭道说法说高文大论緫名净明忠孝之书每用儒家文字开化何邪此是教法变通处经章符呪开化亦乆矣儒家往往视爲虚无荒唐之论今此都仙真君以实理正学更新教法縁仙材法器贵得明理之士相与拯世度生仰赞化育所以示此也净明忠孝全书卷之三净明忠孝全书正统道藏三家本六卷太平部净明忠孝全书卷之四奉七凈明传教法师黄元吉编集嗣派弟子徐慧校正玉真先生语录外集先生曰入吾忠孝大道之门者皆当祝国寿报亲恩爲第一事次愿雨旸顺序年谷丰登普天率土咸庆昇平先生曰龙沙记都仙言之千年之前具载豫章职方乗流传至今三尺童子莫不知之非驾空无根之论也龙沙自至元壬午生洲绵亘豫章江心非荒唐无验之说也本净元明心学之妙课忠责孝大教之典不离日用常行之道非幻谲怪诞之术也真是千载一时不可逢之嘉会学者勉乎哉或问都仙真君化生之事可得闻乎先生曰都仙于开辟之后实禀太阳余气而生犹木星之有紫炁其三生之前降神母胎所以母夫人梦吞赤鸟之精而孕后世误传金凤衔珠也生而不凡长而学道内鍊已成阳数告终是名曰死及再现世间则不假父母遗体矣积修至道内鍊益明又复蜕形者示民有终也暨三生出现则正当吴赤乌二年建元改号有开必先仙身住世内鍊转转明净及上昇之后在天爲星所谓本体圆明形而上者又曰传说骑箕尾者即此之义也或问曰昨承师教以都仙真君三生出现不假父母遗体审如此縁何又有仙眷先生曰都仙三生出现时内鍊已成不比凡夫中隂之身投胎中隂投胎者全假父母精血而成仙身托胎者纯阳之体聚成形散成炁借寓而已所以不同常人假父母遗体也出胎之后依然冠婚仕宦盖借此示现以明人伦以行忠孝所以有父母妻子之属孝廉之举县令之除仙身示现凡身焉得而无眷聚哉或问都仙真君拔宅飞昇之事有之乎先生曰非谓血肉之躯厨宅鸡犬高入九霄也盖得道之士鍊之又鍊内鍊旣精隂滓消尽通体纯阳聚则成形散则成气飘然上征轻清者归于天无可疑者若论厨宅鸡犬则主人道果旣圆自有神物挟之而去止在海外诸洲岛间耳先生曰雷霆者隂阳二气耳却有善恶二神主之阳气爲雷隂气爲霆雷有声霆无声雷性善霆性恶雷好生霆主杀凡令隂霆击物者非必一一出于上帝谆谆然命之也盖世间恶类不善之气自然感召如人之不忠不孝物之蠹害元气者肃杀之机不能容隐其隂气旣降渣滓不能复升者在地成形谓之雷斧者是也盖阳雷之动专主发生启蛰隂霆之动专主伤杀焚击亦各从其类耳所以霆击之所雷必给水愈人之疾亦是神物将功补过不失好生之德凡霆击物本处不觉而远闻霹雳一声乃是阳雷摄上隂霆之气縁此二气不可须臾离故耳如鍊灵砂其硫黄禀太阳余气水银禀太隂余气二物凝结而成凡鼎之爆裂者实硫黄爲之也硫黄一动水银即随之亦隂从阳之义与阳雷摄隂霆之意等耳或问曰先儒言雷霆只是隂阳二气凝聚奋击而然言亦不及雷车石斧之属何以道教中却有雷神姓名服色不一果有之耶果无之耶愿释其疑先生曰皆是也吾闻大道之全有浑然有粲然今夫雷霆一隂一阳其原实出先天之道所谓浑然者是也若诛击世间不孝恶物之类则实有雷神奉行所谓粲然者是也浑然者先天之道粲然者后天之气譬如王命征讨不庭穆清所出秪是纶音初未见行阵之类比似浑然之道一般纶音才发出去则将帅旌旗士马戈甲颇临彼境矣非粲然乎又如发蛰行春驱龙降雨推此亦可知大概真儒抱先天之学只认着浑然之道谈多不及后天之详非不知也特不言耳后天法家只认着雷霆天将之属无非粲然之气有时开佗雷霆起处多是漫不加省箇中惟有曾踏上头关的亲见过来也先天后天浑然粲然无有不是又曰干爲天降而爲露坤爲地升而爲雾一升一降爲甘露艮爲山山藏云震爲雷震动发生万物巽爲风风生巽位离爲火故有雷坎属水出霆而行杀伐兊爲泽金生水雨部属之或问隂阳二气化形之理先生曰隂搏阳激发而爲雷隂凝阳流走而爲电隂弱阳盛起而爲风隂盛阳弱聚而爲云隂阳升降蒸而爲雨隂阳舒和降而爲雪隂否阳溃飞而爲霜隂散阳泰布而爲露升降不能化而爲雾隂阳不畅结而爲雹淫水爲霓淫火爲魃或问世间有一种不务德行之士行道法则符将显验此理如何先生曰此辈是宿生曾于道教香火中积累功縁来故今生受此报答虽然若更能崇行而知道方谓之不朽功能若不理道德则不过一期适意耳异时身后㝠㝠中事绪亦不少矣或问净明法中符命何其简而又简也先生曰符者契合之义先天符命下笔多尚轻清又不须执泥篆文糺结者方谓之符此中作用契合于道便谓之符所以符同不过直书四字而已用至圆象时所谓元炁归根神力最重凡所到处阳道胜隂如日消冰所撄者摧所触者破视生意露在芒端者有间矣或问周程朱张诸儒先着书立言多是力辟虚无寂灭之教何邪先生曰彼皆天人也皆自仙佛中来以公心爲道故生于儒中救世偏弊耳大概三家之学皆是化人归善世间皆阙不得但二氏之教若过盛则于纲常之教未免有所伤如乗舟之偏重则须移身而正之舟平始可行道亦犹是也又二氏真人真僧则皆是人欲净尽纯然天性奈何如此者少末流之弊每多真儒于是乎出以实理正学而振饰之旣振饰已翛然而逝复归天人境中矣又问何以见得是天人曰但看他剖析太极之妙处便是学有所得的人非天人而何若道诸先儒就里无自得之妙周子如何作出太极图与通书程子如何註易恁地合道至如邵子皇极经世书全是百原深山中静坐工夫发现出来晦庵南轩之註四书皆是退有所据的人象山若无所得如何做得一代宗师临终祈雪一事尤爲竒特若是杜撰汉如何服得天下后世人心要知真儒都是戒愼恐惧中做将出来亲见道体后说出话来真是俯仰无愧又问今说诸儒是天人有何所据曰谨按蜀本青元真人所註度人经云三界之上四种民天多是历代圣君贤臣居之如羲文周孔之徒是也浩劫交周鸿蒙开辟此诸天人降生人间开物成务以教民庶爲民之种故称种民旧见林侍宸传一日入朝见元祐姦党碑司马光程颐等诸名贤姓名皆在上林公向之稽首上怪问卿何故作礼林曰时相辈捐爲奸党臣等见之多是星宿之名又如康节临终时言吾梦旌旗鹤鴈导吾行万山中吾神逝矣晦庵亦自是武夷洞天神仙出来扶儒教一遍晚节盘桓山中文墨可见紫清白玉蟾亦甚加敬赞其遗像有云皇极坠地公归于天武夷松竹落日鸣蝉又云两楹之梦旣往一唯之妙不传晦庵亦曾註周易参同契来多与铁柱宫道士傅云庵谈道有诗赠云到处逢人说传顚相看知是几生前直携北斗倾天汉去作龙宫第二仙至今手泽遗像留本宫种德堂然诸先儒语言文字中止塞抑遏之辞隐然是世道之福二教之福时人不觉尔静思方见得道道理出又问世间止存儒教可乎曰是何言欤若二氏之教可灭则天灭之久矣何至今日后之学者凡见先儒言语文字要体认得大意是振饰世教不必胶柱鼓瑟泥其文辞可也且宜泯默自修爲是间有未量己之德行望见先儒言语于是极口觝排何如贴身且看自己生平于事先奉亲分上无欠缺否能自拔于利欲之中实如古人冰糵自处否能不愧暗室屋漏否若践履事事是得先儒了又须念周程张朱辈皆是再来的人皆是有福的人我未能然不可更添言语也大凡人自己本来福积不厚肆口又无忌惮愈见薄福去要见薄福的证验平生数竒多忤不如意事十常八九处便是也福薄后业愈重矣业重则再出头来面目又别了大概仙佛自是累劫修积大福大德之人于救世护生不可谓之无功未庸轻议之也其实世间聦明之士无惜自修其本进进不已到得圣贤地位时点头一笑方知吾言之不妄先生曰释氏警策有云父母不供甘㫖六亲固已弃离不能安国治邦家业顿捐继嗣如此看来出家之士甚有济河焚舟气象矣当作如是思惟退步则其舟已焚进前自应努力所谓努力者精持戒行一心在道或勤劳材干香火功縁他时自然有好收因结果若不能思惟策中四句犹且躭酒嗜肉好色贪财与下俗无少异熙熙度日悠悠一生不觉不知尖檐两头脱也何况不耕而食不蚕而衣日受人天供养全无惭愧不知补报却是乐中受了苦中还佗恶境临身悔之何及细细思之或问祈祷亦有卒无感应者何耶先生曰雨阳关系天地间生意至诚求请乌得不应若平日操修涵养不能上合天心一旦欲求其应不亦难乎人事尽时天理自见或问诸家鍊度动是百十道符完形续体今净明只是鍊度一符无乃太简乎先生曰至道不烦只是以善化恶以阳制隂收万归三收三归一鍊消隂滓身净自然化生每见后天之法不曾究竟得一箇大本领搬出许多枝梢花叶徒爲已堕之魂重添许多妄想净明先天之学只要了得核中有箇仁仁中有一点生意藏之土中春气才动根生干长都出自然岂曾见天公亲刻枝叶也哉又曰夜静则隂灵易达日阳则地祇难通事关幽㝠须用静夜又问教中鍊度之法简切之妙旣闻命矣但一旸之义可得闻乎曰混沌之初譬如一满瓮中纯是浊水相似澄湛旣乆轻清上浮重浊下沈天地分矣上下才分便有一点真阳生于其中名之爲日者是也据某看来自古及今天地之中只是一点阳光爲之主宰足以镇世所谓隂者不是别有一物只是阳之影耳所以道是隂从阳又道是隂阳不须臾离经云太阳真精爲万物祖又云月本无光望如黑鑑日滉水光映以爲明又经云月待日明亦是此义也又云九阳之精爲日十隂之精爲月日月之精和合爲星辰以此观之星月皆受日之光见得天地间分明只是一点阳光爲万物主宰但举一旸二字则星月之光皆在其中若说三光则涉支离分散若举一旸则是归併底说话木本水源归根复命元气聚一岂不妙哉又问何不只写隂阳之阳字今写日傍旸字是取何义曰按韵註旸是日出又是日气盖爲一切幽亡魂类当初眼光落地时全体归隂所以曰幽关又曰长夜受诸苦恼不覩光明故今而受鍊者仰承阳光照射譬如更阑昏黑忽覩海角光生万物精神相照又如积雨开霁人情自然舒畅和悦所谓日出者此也若频频受鍊者积阳自生温暖之气一如寒谷回春雪消冰解草木群品萌芽迸发生意盎然矣所谓日气者此也一旸鍊度其义如此或问前云隂是阳之影果尔隂中有主宰之神也无先生曰阳有阳之至神太阳上帝是也隂有隂之至神太隂皇君是也乌得而无主宰圣人尊阳贵隂盖以此义又曰但是人身之影亦有神道书言人影益炬可数至九数九影之神亦各有名古者有相人影浓淡知贵贱寿夭有艾灸人影疗病者又如蛊蜮之类皆射人影而肆毒者乌得无神又问两曜中间日乌月兔是取何义曰日体外阳而内隂月质外隂而内阳日中金乌实表阳中之隂月中玉兔实表隂中之阳所以曰坎离之精互藏其宅余昔面受都仙之㫖教令作鍊度火符先于圆象中心着一墨点水符先于圆象中心着一朱点正取水隂根阳火阳根隂之义所以经云玄爲缟兔交以天精盖表隂阳生生不穷之妙理也或问净明告斗之法何爲不设斗灯何爲符命絶少先生曰汝知星斗之所出乎太极一真之源也由太极而生隂阳五行天赋人受谓之建顺五常经云日月五星谓之三光其配属者谓之大魁七元阳明贪狼隂精巨门即是日月其余五星即属五行七曜大明彰示万方者只是天地中间二五之精却皆属后天返真还元同归太极而归无形是爲净明大道先天之宗本也所以通真达灵贵在得气之先今向净明二曜九气之灯焚符所告者昔都仙真君有㫖云此名先天之斗盖指太极而言也譬如寻流泝源着衣举领先天之法贵乎简者就发端处用工故不疾而速不行而至虽然若不知自己身中中黄太乙之妙又焉能感动天心北极也哉若只靠存想之繁符篆之多吾但见其神离气散耳一真之妙竟复何在以是观之若无本领之士此法亦未易行也或问都仙真君斩蛟之劎可得闻乎先生曰道劎也智锷慧锋实出一气未发之先寂然不动所谓形而上者谓之道旣发之后形而下者谓之器如星殒于地而爲石霆所击处有遗斧即隂气之渣滓今庐陵玄潭观所藏之劎非铁非石长不踰尺实智锷慧锋之渣滓也或问世传都仙真君役鬼工铸铁柱之说有之乎先生曰神道设教普化下根其实只是地之精华融结成形其出现也有应验有时节当时都仙道果圆成天地之气无不应验此柱非假镕铸自然出现以镇压一境耳如魏青龙年张掖柳谷口水溢涌寳石者爲晋世之开先唐贞观中源州松昌鸿池谷中忽涌五石青质白文者昭李氏之灵祚也先生曰参学之士亲书誓词投吾爲师吾爲奏闻都仙转奏上天普告三界依法付度不须申奏文字醮谢不限定仪不得举债泛费凈明忠孝全书卷之四净明忠孝全书正统道藏三家本六卷太平部净明忠孝全书卷之五奉八凈明传教法师黄元吉编集嗣派弟子徐慧校正玉真先生语录别集或问太上未形口诀群仙未着丹经以前昆虫草木皆知变化若堕言诠转没交涉切闻教中有所谓净明忠孝之书毋乃支于说而费于辞乎先生曰吾教中有大中至正之道千圣不传之秘出于言语文字之外者子亦尝得闻乎夫书之行也乃权法也非实法也实法者一而已矣何谓一太上之净明夫子之忠恕瞿昙之大乗同此一也推而论之帝喾之执中尧之允执厥中舜之精一禹之洪范汤之圣敬日跻文王之纯亦不已伊尹之一德孟子之养气子思之中庸皆此一也立言虽殊其道则一圣人知道之不可言而因言以显道知道之不可传而因心以契道其曰抱元守一穷理尽性明心见性爲未忘心法者言也唯吾净明大教先圣后圣以神合真以心契道不堕言诠不落法尘其所以流演宻义以言爲倡者亦岂得己而爲之政欲使学者从博而约从修而证回后天而先天复有名而无名符净明无爲一也到此时则圣人之权法亦犹经者径之义也先生曰人心之动因物有迁当于物接之初返观以遏其源所谓复也凡物之理动无不复雷轰风动兴行万变终归于寂乃其本也先生曰无极者即太上所谓谷神言其体也太极者即玄牝盖言其用也谷虚而善应神灵而无方以至灵之物藏至虚之所能如是矣则干道变化各正性命此玄牝之所以爲天地根也先生曰大道生我于无置我于虚确然一灵根于太始故视而可见者色也而求其所以见色者不可得听而可闻者声也而求其所以闻声者不可得夫人之耳目手足皆形之于有必借其中无形者运之犹虚空无形以万物之形爲形是也惟无也故能包万有而无余以成大道之体惟有也故能显一无之妙用以成大道之功先生曰道寓于物混成无间此常道也道散于物辩物制名非常道也无极而太极太极而两仪两仪而五行自无而之有一本万殊也五行一隂阳隂阳一太极太极本无极自有而之无万殊一本也唯反身而诚复归于一则万物皆备于我矣先生曰净明先天大道原于一炁一炁运行昼夜不息周流升降物资以始此形而上者天也大块流形盘礴厚载洪织高下物资以生此形而下者地也道立其中黄法布于八极一正八治天清地宁此中立于两间者人也天地万化人民品物自生自化自存自亡昭然一理孰爲主宰向非净明以忠孝立教扶植纲常则彝伦斁而生理息矣虽然志学之士大忠大孝根于天性安而行之不勉而中则我净明之教无一字可传迨乎时丁叔运世鼓浇风有爲者万殊千致故太上推好生之德悯人生之不齐不得不彰其法耳都仙真君曰上士以文立忠孝以言爲天下倡所谓文所谓言乃縳律也使中人以下守此律以不失爲君子而中人以上自是以上达也果能如是又当以斯道参赞化育推以及人故有祈晴祷雨治病驱邪之法凡法中一符一印皆隂阳之灵文天地神明之信也体之则一字不立用之则万法皆通凡我法子臻精真之极者当于未举笔以先体究一念才动便属后天盖天人相与靡间一息至诚所感如矢中的所谓至诚一念未动以先是也凡有投词当屏除衆务澄湛一真则行事之时纵横妙用无所不通符印云乎哉所谓敛之方寸太极在躬施之万事妙用无穷也先生曰都仙玉真教主先生于宋绍兴辛亥间授经于何真公等有曰下士唿符水治药饵己人之一疾救人之一病谓之功非功也道家方便法门耳吾之忠孝净明者以之爲相举天下之民跻于仁寿措四海而归于大平使君上安而民自阜万物莫不自然以之爲将举三军之衆而归于不战以屈人之兵则吾之兵常胜之兵也以吾之忠教不忠之人尽变爲忠以吾之孝教不孝之人尽变爲孝其功可胜计哉又曰上士非必入山絶人事去妻子入闲旷舍荣华而谓之服鍊当服鍊其心性心明性达孝悌不亏与山泽之癯童者异矣忠孝之道非必长生而长生之性存死而不昧列于仙班谓之长生有曰养炁延年者特未得其一二耳君子之致乎道者八八寳是也比干死谏谓之忠大舜终身谓之孝善卷杀身谓之廉南容复圭谓之愼荣期安贫谓之宽颜回箪瓢谓之裕叔度洪量谓之容公艺恕己谓之忍如是之人位列仙班后世失道之人不忠不孝以乱其国家国家败无所容身乃假名入山学道是舍厦屋而入炎火也子不见乎民之不忠天生聚敛之臣子之不孝妇产败家之孙又有曰上士以文立忠孝以言爲天下倡中士以志立忠孝以行爲天下先下士以力致忠孝以身爲衆人率如此则净明院注籍昇仙而忠孝之道终矣先生曰块桴土鼓污尊坏饮礼乐存焉故有无声之乐无体之礼乐之钟磬金声而玉振之也修斋设醮必击磬以格天神鸣钟以召地祇始终调理贵在和澹和而躁心释淡而欲念平如是则心正意诚合乎无爲故与天地一今人未明此理叩击音声务求宏厉慆堙心耳令人欲动情胜宜其天人间隔矣又化财设供不过表诚贫士志诚酌水亦可所谓东邻杀牛不如西邻之禴祭故曰大音希声大礼必简先生曰科法中建斋行道只是积诚以期醮祭之时天人响答每见朝醮行事太烦及至祭享则斋主法衆诚意已怠修斋之士可不审之先生曰道不可名所可名者物而已矣道不可传所可传者教而已矣虽然道在天下未尝无名未尝无传道之有名如残朴以爲器凡器之中有形而上者存焉道之有传如大钧元气行于四时万物各遂其生凡物之生有执其机者焉吾净明大教推本太上究其言诠则精一执中之㫖正一斩邪三五飞步先天五雷一旸鍊度皆可名可传之大者也求道之方虽不在是亦不外是先生曰今人无德有道未戒先斋可谓抱薪救火先生曰性犹日也身犹月也星家以人所生之时推日出之时爲立命即我之性也以月之所在爲安身即我之身也身命禀炁自相依附何也日之所寓爲月性之所寓爲身人性之灵明知觉非父母之灵乃自性之灵也其未生以前精爽游扬太空去来无碍才出母胎则此性欻然感附而身命不相离者亦犹月之生魄必先与日相会谓之合璧此欻然感附之时也月本无光附日以明日之光明即我性之灵明也以日之远近爲月之盈亏月之盈亏即我之生死生生曰天命流行化育万物无非道也日月星辰昭布森列无非经也雷轰霆击霜清雪明无非法也细而幽林鸟噪碧涧鱼跳云片翕张瀑声呜咽如是景象无非示人入处故复卦以动之端爲见天地之心处先生曰上古之时隂阳和畅风雨顺调民物阜康鬼神不扰皆是太和之气感召亦大人过化存神之效也先生曰忠孝者臣子之良知良能人人具此天理非分外事也若以爲有德于君父而钩名邀誉是亦华士元少正卯之流耳先生曰处臣子最难之地而能通乎权变以成天下之大经立天下之大本大舜比干是也故申生之待烹以成其恭非不孝者而独称舜不陷父于不慈也微子之去殷以存宗祀非不忠者而独称比干能全臣之大节也臣子之忠孝而身不免乎戮有幸与不幸也大舜申生微子比干易地则皆然先生曰物理之相感有不疾而速不行而至者燧诸水火穹壤匪遥磁石引鍼隔碍潜通知法家之符印爲燧诸而一己之灵爲真水火则可与语道法矣非惟物理爲然人亦有之其母啮指其子心动此气类之相感也或问儒家是有爲之学道家是无爲之学儒家之用是范围天地之内道家之用是超越天地之外此说可得闻与曰子未知有爲之学又安能知无爲之学哉或问净明大教始于忠孝立本中于去欲正心终于真至净明然息心甚难况日月之间天理人心互爲雄长爲之奈何曰前念爲念后念爲照念起不着净心守一但灭动心不灭照心但凝空心不凝住心湛然常寂是名空心止动归止是名照心寂照两全洞合道源净极明生玄之又玄先生曰寂然不动是无极感而遂通是太极无极者净明之谓三界上者也然天黄大阳即天界之无极吴天上帝爲太极地黄太隂即地界之无极后土氏爲太极人黄丹扃即人界之无极盘古王爲太极又万物之中各具太极非知道之深不可语此先生曰喜怒哀乐不失于正于道无伤但须发之各有攸当不致乖戾耳先生曰雷祖者神霄九宸之无极也九宸者雷霆之九炁九司者九宸之余炁耳先生曰今奉新县浮云山华林八百洞政爲龙沙八百弟子而设即八百群真之緫会洞也洞主乃太上老君今称李真人又称李八百又云日行八百里寿至八百岁其说皆非自天地开辟以来即有此洞以待后之列仙也先生曰世传石函记金锁记及醉思仙歌等类皆非真君所作真君之文无非发明忠孝之道学者审之先生曰弟子授受之后当秉孝诚具列上世亡名投师超度或自行鍊法是亦报本也详见一旸鍊度法中先生曰吾净明大教示人以简易之理而人犹难之甚矣道之不明也学道之士当笃信心万一怀疑便有窒碍己且昏惑何以明人夫天与之而不能守守之而不能行是弃天也自卑以求幸其言自鬻以求售其学是亵天也弃天亵天是谓背道凡我法子戒之愼之凈明忠孝全书卷之五净明忠孝全书正统道藏三家本六卷太平部净明忠孝全书卷之六奉九凈明法子玉隆陈天和编集庐陵徐慧校正中黄先生问答或问奉道之士居处端庄斋戒沐浴以崇香火可得谓之凈乎答愚闻之师曰凈不染物如上所问是谓外貌之凈然就里必索要凈方谓之内外交养大概无别说只要除去欲念便是凈就里除去邪恶之念外面便无不好的行检前辈云通身要得无枝叶先向根头下一刀其次要惩忿据愚见观之忿亦只是欲以其有意必固我非欲而何淘汏到无的田地却是公心也公能生明所以曰欲凈则理明但静观人被一私缠绕的则胷次之理顿昏矣尚且对人争辨曰我是公心殊不知衆心以爲不公矣只我自己道是公心怎济得事夫心如何肯印可又有人虽自信是公心行事往往发扬有过当处言语有不节省处俗语谓之无良公道名称便不中听了以其纵不贪利亦是贪名又有是假公行私的皆不合圣贤之道不合天心用得多了积得乆了后地却有不美的招感上身来何如遇事触物时平心定气说出公道话来则人心自然畏服不肯爲非矣但涉忒做作处便是不美若能方便以理化导是省多少气亦且上合天心无欲故净于此尤可信学到此时方得谓之能净又问遇事接物必洞烛善恶邪正是非曲直可得谓之明乎答愚闻之师曰明不触物此言极有味如前所问明矣未极明也若爲己之学洞烛此理但行善的正的是的直的道子固是不差池了若侍他人之道洞烛其恶的邪的非的曲的不随他转爲是此外不宜发明太尽恶讦爲直是也但当生大慈怜悯的心方便譬喻引之归于正道不可则止毋自辱焉若忿嫉于顽极口攻之则是与之脩怨矣何取其爲明哉先觉有言曰聦明深察而近于死者好讥议人者也慱辩大言而危其身者好发人之恶者也岂是明哲保身之道似此固能洞烛眼前而未能洞烛未来也故曰聦明睿智守之以愚学到此时方得谓之能明又问生平未尝仕宦无致君泽民之事虽有忠心将何所施答曰是何言欤如此则人人必仕宦而后用心于忠乎师曰人之心君爲万神之主宰一念欺心即不忠也大概仕宦之人固当以致君泽民行事不仕宦者亦合念念在于不欺心不昩理紧要处先自不妄语始能如前哲所言方免爲不忠之人爲学至此方谓之能忠又问事亲之礼冬温夏清昏定晨省口体之养无不尽心可得谓之孝乎答曰此是孝道中一事耳当知有就里的孝道不可不行持大概吾身是父母遗体但向行住坐卧十二时中善自崇护不获罪于五藏方可谓之至孝有一种人心不寻思公忠正直仁孝廉明的所爲每朝每日念念忧奸邪刁谲浇薄险恶千鬼万怪惟务坑陷亏负他人这是获罪于心藏盖是邪秽奸狡之念自涴灵台多矣若能醒觉急忙盪涤与之更始可也又有立心虽稍良善却不肯讲究卫生之道饮酒无算广杀物命滋味求竒不知节约遂致病生这是获罪于脾藏又有色欲偏重亡精灭神至于殒躯这是获罪于肾藏又有立心虽然公正情欲亦自澹泊然而嗔念独重动不动是使血气多不中节甚至一朝之忿忘其身教藏有云嗔怒无节令人心惛目乱医书云盛怒伤肝谓肺主气使肺金尅肝木令肝不摄血疾病生焉这是获罪于肝肺二藏大概恣忿纵欲昩理三者于五藏皆有所伤而于本藏爲尤甚凡获罪于五藏的人皆是破裂元气作挞身己不行孝道的所爲静思父母全而生之子全而归之言语有忝多矣所以曰不得罪于五藏是名能孝此外却要理会得牧放心存夜气方谓之反身而诚乐莫大焉即是穷取生身受气初的工夫脩学至此时却是最上品的孝道然不能养亲不能正心不能惜身但对人言我能穷取生身受气初便是孝道了是谓不修人道而脩仙道后地成就未可必而先获罪于所天矣当知九霄之上岂有不净不明不忠不孝的神仙也无如上能凈能明能忠能孝四事学者努力进脩得到这地步又当知向上有真净真明真忠真孝不可不知不可不行若能深明性地不染一尘动静俱定应酬无伤是名真凈澄湛心源冰壸水月映彻万象寤寐恒一是名真明不黍稷牺牲惟不欺爲用小心翼翼昭祀上帝是谓真忠珍啬元气深知天命长养道胎继续正脉是谓真孝如上行持无忝庶几践形惟肖方谓之真人敢问真人之义云何答曰真者一真无伪人者异于禽兽凈明教中所谓真人者非谓吐纳按摩休粮辟谷而成真也只是惩忿窒欲改过迁善明理复性配天地而爲三极无愧人道谓之真人问曰践形惟肖此不过儒家之说是脩人道之工夫至于脩仙道之要是同是异答曰吾当爲详言之大凡人生天地间恰如印下一箇模子相似又如莲房有子中含藕根荷叶具体而微今夫人头圆象天天一也干阳之数竒人皆一首足方象地地二也坤隂之数偶人皆双足须弥山爲天地骨人有嵴梁骨象之泥九居顶象大罗天宫两眼象日月三焦象三界五藏象五岳大小肠象江河心有七窍象七星中天北斗七星是二气五行之緫会赋予人身爲健顺五常之性脐居下表风轮水渊之境小水出乎前表水归东南海大腑居其后表酆都牢门向北按经云酆都在下方癸地处秽浊腥黑海中所以人间狱门皆作圜扉古人制狱者盖有所祖又曰酆都之山日月光所不照人两眼亦不及见其后人身如此可谓禀质隂阳肖貌天地者矣可不自重乎姑以形躯言之人当静坐时正其衣冠不动声色首体端直坐如矴石则一身鎭静肖象干坤是有多少尊贵处若轻浮躁动偃仆欹侧动股摇身坐不安席是有多少寒贱处是岂有志践形惟肖者哉形躯旣能严整行正坐正睡卧亦端然又当思惟一身之中有无极之真二五之精妙合而凝实不离乎中黄丹扃也能默悟此道而笃行之即是能充其形矣凡能如此爲人者云爲中不昩本性议论中皆有元气问如何是不昧本性一举一动作有义事如何是皆有元气口不忘大中至正之理问亦有人不理前语者如何法子读书明理闻见此语而不自重自爱者可谓不绍家业又谓之自外造化却怎弄人康节云还知虚过死万遍恰似不曾生一般然造化实未尝相外何以故但看顺理而行者自有无量福德背理而行者自有无尽忧苦由是观之立身穹壤间父干母坤岂可不思践形克肖也哉或问曰孟子有云不孝有三无后爲大窒欲之义愿闻何如答曰道书云人生十六岁爲春十六岁爲夏十六岁爲秋十六歳爲冬通成六十四岁以配六十四卦当春夏之年体春元夏亨之义元者始也元气浑沦宜善保护亨者通也元气宣通以淑其后此盖花开叶发比人朱颜青鬓时也然虽如此切忌过分庶几免病矣所以前贤有云少而寡慾颜常好孝不求名语亦真此两句甚有味又要理会得宜尔室家者是名正欲此外有犯是名邪淫又名非道行淫儒家谓之踰礼越禁冒犯宪章仙佛书中谓之极重恶业堕落轮回正慾者只是嗣续人道继承胄系作有义事若犯邪淫则是作无义事认苦爲乐或疾病或夭折皆是不重遗体于孝道有亏且使神识日堕幽隂秽浊之境而不自觉良可哀悯前辈曰作有义事是明悟心作无义事是狂乱心明悟不惛者得人道之正狂乱不改者殆非人类矣若珍护元气至秋时宜渐收敛传曰秋者揫也揫敛之象草木黄落比如人身须发渐白草木当此乃归根复命之时元气归宿于根本所以逢春生意勃然至十六岁冬时尤宜深藏秘固如霜降水涸河冰地冻故谓之秋收冬藏何以人而不如物乎大概古先圣贤体天法道与四时合其序于宇宙间俯仰无愧今之学者自当依而行之去道不远更有年华虽老自漏不止元气不复归根遂至自已神识随流倾堕寒庭幽境㝠㝠长夜未见其有生意良可惜也问亦有人当夏秋之时嗣续未立则如之何曰固有不获已于秋冬之时方有嗣息然亦贵自撙节念念以景迫桑榆爲惧免致放肆而无忌惮问四时后犹余年岁属之春乎冬乎曰道书云卦数已满精神有限惟安谷气而生但名者寿六十五后至于瞑目之际无非穷冬腊尽之时若此生中恣忿纵欲曲昩道理则精神魂魄意五者皆归于隂受诸苦报未能托胎更生人间譬如无根之草木虽以腊尽春回而斩无生意若此生中忿惩欲窒天理不昩则精神魂魄意五者俱在阳光之中生意盎然身谢之后随其福业或生天上或生人间恰如腊尽而春即回也或问曰今有学者乆别父母求仕于千里之外自以立身扬名显亲借口果可谓之孝乎答曰唐阳城爲国子司业一旦引诸生告之曰学者所以学爲忠孝也诸生有乆不省亲者乎明日还养者二十辈有三年不归侍者斥之观前辈此等教法诚可爲准的由是观之但知仕宦不顾父母之养者爲得谓之孝道或问如何谓之三界保举答曰学者常以忠孝二字贴在额头上要念不妄动身不妄爲言不妄发律已须索严正待人却合宽厚所谓和而不同和而不流积日乆乆间则上品中品下品的人便自然心悦诚服语言之间不待思惟说出来便相信了诘其根源只是就诚字上做出世人三等旣相信天地鬼神亦相与矣何患不成仙也因告之曰学道之士若行得三十分工夫时天心方印可行法则法有灵验办道则道有成就第一要践履十分端正第二要守道十分静工第三要临事十分诚敬无有不应若无此三者纵是参到天涯海角见了无数宗师只恐虚老歳月又曰胷中不可无明镜一面以其能洞照事理云爲不昩又不可无利劎一张以其见事能断制无复狐疑犹豫之情又不可无官称一枝以其知轻识重不差分毫具此三物方可保其学至圣贤神仙地位也或问净明之道尚神竒变化否答曰大道无名无形无情所以曰平常心是道又曰万般祥瑞不如无平常安稳却合道学者但当行持能凈能明能忠能孝乆乆至于真凈真明真忠真孝感格霄穹自有成就成变化行鬼神虽举意皆如然而终不失正念其道莫大焉世俗所谓神怪之事实非所尚也或问罪福因果之事有之乎答曰未须广引仙经佛教但以儒书言之作善降之百祥作不善降之百殃积善之家必有余庆积不善之家必有余殃言悖而出者亦悖而入货悖而入者亦悖而出戒之戒之出乎尔者反乎尔者也即此便是罪福因果所以先儒有云天地间只是一箇此感彼应又曰逼塞虚空无非此理如此则感应之道昭昭矣大凡人作善者譬如下五谷种子分明是春种秋收作恶者譬如弯弓入阵决定有报箭来但上品之士决不肯犯中根之人喫拳后方省记打拳时愚暗者全然不省问亦有作善作恶无报者乎曰果熟然后蒂落未熟时勿讶其不落也前贤诗云冬去冰须泮春来草自生请公观此理天道甚分明或问许吴十二真君向来修仙道皆是出家高士否答曰谨按仙传云都仙许真君少时克意爲学博通经史不求闻达乡党化其孝友交游服其德义郡举孝廉不就晋朝屡加礼命乃以太康元年起爲蜀郡旌阳县令吴君仕吴爲西安县令天性至孝陈君周君皆世族儒生甘君乃草泽布衣施君初爲乡壮士弓劎絶伦彭君举孝廉仕晋累迁尚书左丞旴君钟离君皆都仙姊氏之子黄君实都仙之婿任青州从事如上皆坐家脩行之士也此外惟有曾君时君从少爲黄冠上士然皆慕孝道之教而成真焉由是观之道由心悟玄由宻证得其传者初不拘在家出家但有志节无不成就何况日月二君元传凈明忠孝之道不必废人伦外名教絶俗离群而吾师玉真先生遇都仙亦以在俗之身焉学者无间道俗勉之勉之或问都仙真君旣是太阳上帝化生而于晋朝仕不显融止举孝廉除县令何哉答曰大凡得道至人皆神灵变化隐显莫测不以官职崇卑爲拘也所以葛稚川神仙传云老子乃天之精魂无世不出如上三皇时爲玄中法师黄帝时爲广成子周文王时爲守藏史武王时迁柱下史之类又如梓潼帝君生周宣王时爲大夫张仲孝友是也又如玄天上帝出现宋朝爲狄招讨马前曾现示龟蛇之形则化身爲将军矣又如纯阳真君生唐时不过一进士道成之后自称前生乃九天御史盖诸圣贤往往皆如藏教中所云道果已成回入尘劳退位度生岂凡夫所能测度哉或问玉真语録所载铁柱之事云是地之精华涌出何以今古相传图画明明作役使鬼神用工下手之状亦必有所据答曰世间此等事说来煞有曲折但须探造道妙智周万物无所不通者可与语此按藏教中有云譬如一种饮食现前天人鬼畜四类所见自是不同谓各随其福业故耳天神见是酥酡妙馔世人见是平日饮食饿鬼享之爲吞火食炭禽兽食之则止充饥而无味所以一切山林屋舍舟船车轝等彼四类见之种种各别又云恒河中水人见则分明是波浪业重之鬼见之顚倒以爲烟焰矣又旧记雷书有三种鬼囚皆是凡夫所犯殁后料拣罪状当入此数一是輓运雨泽谓运水逆升虚空助龙行雨二者摙汲溟波俗谓之推潮鬼三者伐薪煑泉诸处汤泉是也以人观之则云雨自天降潮是海涌汤泉是土地所出那有许多事而㝠㝠中所见如此今夫铁柱当涌出地时都仙宴息真净妙明境中不过微作念耳盖成道护生时节因縁应如是也此即关尹子所谓道无鬼神独往独来的境界今此教中谓之深造真凈妙明之心学若凡夫肉眼当时自见有许多鬼工现前铃槌鑪鞲靡所不有若业龙蛟蜃之类则当时自见有铁柱铁鎻制伏拘束弥宻牢固畏惧退缩略不敢动作矣无他只是有道之士心境虚明微妙所见自然轻清无许多繁扰粗重纵有所作皆神动天随不过性海中一浮沤发耳若凡夫蛟蜃辈业力浓厚所见自然粗重恶浊便有许多境界现前所以上圣高真往往指此辈爲妄见妄听之徒如此则人间相传安得而不爲图画哉凈明忠孝全书卷之六