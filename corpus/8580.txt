季总彻禅师语录继总禅师语录序伏见西来衣钵大事因缘有以多为贵者如黄櫱所称不是无禅祗是无师马大师会下八十四人坐道场得正法眼者无几人庐山归宗是其一此因多而翻见少也有以少为贵者全部传灯如大慧所嘱付仅得弥光妙总两人而妙总禅师一称平江资寿尼一号无着道人为丞相苏公颂孙女咨参诸老早入正信当大慧奉敕再主径山宗风丕振临济中兴而来往盘桓与张侍郎无垢冯给事济川眉毛厮结于径山方丈中者独有无着道人宜大慧付偈有云临机一一任天真世出世间无剩少我作一偈为证明四圣六凡尽惊扰从此响震诸方而同时有温州净居妙道禅师为延平尚书黄公裳女有开堂法语并见传灯此因少而翻见多者也只今南楚继总禅师毓生名公世族同积年真参实悟同龙池万如和上记莂与径山妙喜老人嘱付同从上渊源径山前有佛果龙池前有天童其为滴骨滴髓临济儿孙同是知继总徽声固足争光无着为先后宗门两大总持也迺继总师之竿头进步者在说法浩浩中还视无着道人实为得未曾有自花开南岳果结禹门以来江北江南竿幡随建横担楖栗到处踏毘卢顶上行向优钵昙边现眼筋舌骨喝月拏云尘说剎说炽然说无间歇说几于石室尽写金言草堂悉书贝叶矣吾檇李非无佛称尊之地赤肉团上无位真人往往出现更喜象王一行狐踪断绝其为人天利益讵可思议哉即不慧抱影东皋得以佛法相见一闻师八龄时夙根勐利从外祖南赣中丞宋公礼足憨山肉祖机缘再闻高工部玄期公奉使衡阳时值乃祖苏州刺史幻臣刘公耄耋得道刻期示寂同声唧剥机缘直是无始劫来威音王那畔公案而师发通天窍展缩地符即此具见豹斑令人陡然浃背矣如许白纸黑字的的空谷足音可使截断众流亦可使干坤函盖应效菩提流支弹指赞叹无巳仍作左行梵书流传西土俾西土沙门东向遥礼圣人更应令楞严藏册妙丽庄严添一重提鱼篮卖笊篱应化神通大作略庶于慧灯普炤少分相应云尔顺治丙申长至月望国子监司业兼掌祭酒事前戊辰二甲进士工部虞衡司郎中大理寺左寺副曹溪憨祖弟子福征道一居士谭贞默槃谈撰季总彻禅师语录叙从古有言优昙钵华三千年一度现大善知识五百世许相逢且昙华作么现知识作么逢满眼烟波难泊岸钓竿未举早先知莫道世间无骏骨追风现有季法兄师生缘南楚姓刘适陈陈君宦西粤殒于非命师白简鸣冤报仇雪恨即弃家学道参山茨和尚棒下知归结茆衡岳峰头深蓄厚养透明今古具有古德气概茨师圆寂单瓢只杖泛湘江涉洞庭概然有南天台北五台之游埽祖塔探禹门机契龙池万如和尚授记莂焉缾钖到处士绅仰慕四众云臻莫不延请弘扬法道棒喝交驰雷奔电掣说法利生度筹盈室会下多有省发者师不滥印焉尝曰不二法门严戒律者巳寡大千界内真参悟者益稀故师律巳凛如啮雪领众肃若啣枚毫无假借不似当今宗匠乱搭东瓜印子妄嘱匪人良足重也丙申秋日师来访余出慧灯语录读之如食哀家梨令人爽口快心又如入山阴道中令人应接不暇又如杲日当空光芒闪烁令人不得正眼相觑余请付梓使有目者共睹昙华出现有识者咸钦知识相逢余兴然作叙余惧白衣弁首无异佛头着粪师曰老卢得法非僧相庞老通明岂离家不获巳视其语意则指月话月通教通宗口谈笔谈眼聋耳塞观其机智则匝地清风三军勇冠不图打草且要惊蛇察其炤用则一声哮吼狐狸胆落觌面相呈无形无影至若独泛孤舟垂丝千尺遍游江海摆拨鲸鲵是其气魄也世法佛法同见龙潭虎窟交参梦中拈棒智海埋人是其作略也复为赞曰头角完全不住行千山万水觅知音盲人不解寻消息都卢落堑堕深坑嗣临济正法三十二世𨍏轹道人严大参题瑶天慧目耀古辉今性地觉华香郊馥阃是以森罗象景白昼鸣鸡粉碎虚空青天霹雳架銕船于大海截断红尘翻玉浪于雄峰沖开碧落极底冰清骨格还他故物无边彩绚风流原是当家此惟季总禅师足以当之余每过慧灯禅院见师具大人相而为说法一句当阳千峰落色机先者着列圣攒眉痛棒才施血流遍地迥出毘卢之顶笑拈帝释之华推倒南岳峰吸尽龙池水惊起千年玄鹤斫郄青松蹋翻万顷白云行来碧嶂抓彩庆新罗俊鹘透网喜三圣金鳞跨神牛而坐断十虚乘快风而游乎八极照若赤珠宝镜鑑万象以无私开如玉锁金匙启千门而洞晓放出屠龙手掷下骇鸡犀四海波平看华鲸而吞吐九霄云净凭灵凤以翱翔祗有恁般也大奇特天下太平余心畅快松陵弟子叶绍颙槃谈撰自昔饮光绍拈华之旨大鑑肇分叶之传阐化多方宗风震播统惟贯一纪则逾千迨金粟老人重光祖席振起凌夷临济儿孙独满天下今我季总和尚南楚发祥衡峦间气夙生根利乘愿力弘决志舍尘壮年绝俗斩葛藤而诛棘莽游智刃以无前抉罗网而破波涛示慧灯之普照始得省于南岳继嗣法于龙池楚水吴山云踪殆遍单瓢只杖萍迹着奇凡所至止之乡靡不皈投恐后岁在甲午师开堂于吾苏横塘慧灯禅院道风既被法雨同霑见者谓胜优昙争叹重来古佛傲民稽颡外道倾心时节因缘迥超今古觌面则机锋峻捷竖拂则意句新玄痛棒横施独轶千贤之队眉毛扬起俯临万仞之冈洵哉尽大地为墨以虚空为量不足喻法道之弘广也丙申秋杪师有事武林还访𨍏轹严公于檇李机缘相契恳师出稿付剞劂氏用广流通予承师命佐董是役不揣固陋僭引数言具眼难瞒恐徒为眼中着屑也重九后十日吴郡南山弟子张铢题于携李寓斋自初祖来震旦畅演拈华之旨五传至曹谿分二派别五宗而临济儿孙独盛临济二十八世至笑巖宝宝传幻有传再传天童悟悟传今龙池万老和尚为三十一世大阐宗风祖庭复振而大江以南踞猊座唱道者得人称最盛如季总禅师家世名族生长富贵慧根勐利提起金刚王剑斩郄尘缘现真实相得度始依南岳山茨和尚有省七载后和尚示寂慕两浙三吴之道望次第参讫随腰包蹑屩到龙池入室无虚日遂复印可而屋北鹿谿西鸡又实证蜜授于皮髓问矣即今化行大江南北皆以本分接人拈提向上侍者录其语成帙余读之知单传直指埽绝枝蔓大机大用当体全彰是真有得于语言文字之外也而所谓大道不分男女相于兹益信棒头有眼明如日于师益亲捧是录者须向巳躬下追究勿在言句上咬嚼方不辜负季总禅师海陵鞠劬居士王相说谨撰众护法请住苏州慧灯禅院开堂启伏以宝地初成山灵拱翠剎幢既建波色摇光楞伽屏列画天然震泽潮通声不寂非繇人杰曷称胜缘恭惟季总大和尚禹门嫡派金粟亲孙衡岳降祯湘源毓秀履坤贞而辉分慧日躔婺野而祥覆慈云悟圆泽之三生身前身后竖天龙之一指非佛非心杖挑万里烟霞钵卧千群龙象喝聋三日遂使汗滴曹谿灯接五枝久巳坐临室壁钖飞江浙遏断胥涛杯渡邗沟敷芬琼萼诚震旦国之香城而阎浮提之华雨也某等身沉欲海识昧尸波借给孤祗园奉迎法驾扫维摩丈室仰庇宗风栴檀片片皆香吹开浊劫杨柳枝枝是露沛作津梁伏愿卓彼法幢锄兹福地一苇爰止繙圆觉而妙义疏宣双树相依随方响而微言阐畅吐广长舌标指见于西江明月发海潮音措安流于古渡横塘愿协人天望殷缁素临楮无任翘切瞻依之至叶绍颙张王治王盛鼎李模周公轼叶倓黄孔昭金允治朱镒陆世廉姚宗典沈文采许元溥姚宗昌严秪敬周起龙李楷周茂兰陆时登陈元青周茂藻吴晋钖徐树丕周茂萼范周黄自起申绪芳何兆清陆寿名何柄季总微禅师语录目次卷一叙请启上堂小参卷二示众机缘法语行实卷三拈古颂古卷四诗偈赞书问杂着佛事季总彻禅师语录卷第一侍者超祥记录住姑苏慧灯禅院于顺治甲午岁二月十六日进院山门不得其门而入纵有琼楼玉殿却被一茎草盍却苟得其门而入便能于一茎草上现出琼楼玉殿山僧到此为诸人八字打开去也拽杖便入佛殿挺若须弥净若莲重重相好露金仙知音不在频频举一段光明彻大千展具便拜方丈据此室行此令横按莫邪勦除凡圣纵使佛祖到来也须乞命卓拄杖便起当日众檀护恭请上堂拈疏云文光射斗展演佛祖灵机法帜挥空开豁人天正眼符到令行不烦宣举陞座祝圣毕次拈香云此一瓣香当阳拈出爇向炉中供养现住禹门堂上本师万如大和尚用酬法乳之恩上首白椎云法筵龙象众当观第一义师云亲自禹门驾銕舟姑苏城外放金钩半竿穿破平江月四海狞龙一钓收还有负命金鳞么出众相见问选佛场开心空及第人人鼻孔撩天个个脚跟着地选佛场开即不问鼻孔撩天事若何师云穿郄了也进云脚跟着地又作么生师云撞破玉楼钟进云水归大海波涛静云到苍梧气象闲师云敕点飞龙马跛鳖出头来问震法雷鸣法鼓请和尚现大人相而为说法师云你还见么如何是无人相师云柳色黄金嫩如何是无我相师云梨华白雪香如何是无众生相师云玉楼藏翡翠如何是无寿者相师云金殿锁鸳鸯问昔年给孤布金请佛说法今日众檀刱院请师登座未审是同是别师云多少人分疏不下进云即今众檀那与给孤长者还有优劣也无师云优则俱优劣则俱劣进云巳刱慧灯成古剎祖印拈来付与谁师云普天匝地僧托开两手云学人大开方便门去也师云脚跟下好与三十棒问钢刀斩断霹雳雄关时如何师云逡巡有分进云六臂三头擎日月郄承渠力耀干坤师云汝喫棒未得在进云清净万缘无罣碍虚空突出一蓬头师云眼华作么僧喝师云乱叫唤进云四众殷勤同瞻仰一炷清香满石楼师云不易念得来乃云打杀南山虎惊飞北海龙破砂盆斩新扶起吹毛剑特地拈来若是英灵汉子不消一拶直下承当活卓卓地不受罗笼全彰玅用脱体无依到者里直饶澄潭月影静夜钟声随扣击以无亏触波澜而不散好与三十棒祗如山僧恁么批判且道明甚么边事还有人分析得出么不见道噼开华岳连天秀放出黄河六月冰卓拄杖一下上首白椎云谛观法王法法王法如是下座浴佛日檀护陈方山请上堂曾闻石女产麒麟添得婴孩气象新金锁玉关浑不住万机头上鼓烟尘当时尽道难相委今日方知不是心大众且道不是那心卓拄杖云不得云门施好手几乎错认定盘星下座师诞辰请上堂玅性圆明绝覆藏普天匝地露堂堂人人尽有金刚眼指出庭前桂蕊香众中有具金刚眼者请出相见问仙苑瑶觞春满宴禅关紫气瑞盈眸慧灯永永法王座雨露天边沐好秋正与么时未审和尚如何施设师云风行草偃进云自从认得曹溪路了知生死不相干师云也须照顾脚跟乃云但能顿歇驰求便领现前受用磨砻三尺剑待斩不平人纵横在我杀活繇谁智照无私纤尘不立到者里不妨虎口里横身一任驱耕夺食流声名于万世传祖道于千秋立时俗之标格作法门之牓样其或未然祗知事逐眼前过不觉老从头上来元旦上堂新年佛法起雷鸣辟草开荒万物新不透禹门三汲浪干坤何处定烟尘拈拄杖云聊把扁舟清夜笛和烟吹出洞庭春下座观音诞上堂问观音大士未降母胎向甚么处安身师卓拄杖一下进云巳入母胎为甚却藏头露尾师云莫谤他好进云巳出母胎作么生施设师便打问一轮红日现万里绝纤尘时如何师云那里学得者虚头来僧遶身一匝师云脚跟下不稳在进云蹋着称锤硬似銕师云秪恐不是玉僧便喝师云再喝喝看僧展两手师云果然弄虚头乃云观音菩萨未出母胎以杨柳枝穿郄大地众生鼻孔将甘露水普润遍界灵苗巳出母胎口吞日月眼盍干坤诸人还委悉也无蓦拈拄杖卓一下云遮藏不得人人见万紫千红总是春下座王舜符居士请上堂问大鹏一举九万里穿云鹞子与天齐凤凰不是凡间鸟为瑞为祥正此时为瑞为祥即不问寿量弥天事若何师云月朗千峰秀风高万壑鸣进云恁么则云中不睹双鵰落箭过新罗十万程师云不妨迥出一头地问和尚寿诞即不问未出母胎时在甚么处安身立命师云高着眼始得问大洋海底起红尘须弥山顶浪滔天师云那里见得僧拟议师云三十棒且待别时乃云故国清贫巳有年白头知命顺生缘眉毛仍在眼睛上鼻孔撩天不着穿昨夜山门骑露柱东西南北走不住不知何事太忙生尽被秋光牵引去惟有青青柏与松万年千载色如是下座慈云禅人请上堂问弘开法席大阐宗风四众云臻高陞猊座如何是父母未生前一句师云八十翁翁辊绣毬进云碧桃巳结千年外师云灵苗秀发别生芽进云恁么则玉树华开万古春师云好箇消息居士问师五十以前事若何师卓拄杖云者箇是拄杖子进云五十以后又如何师复卓拄杖云者箇不唤作拄杖子进云正当今日华雨满筵香云盈座未审还有为人处也无师云分身两处看乃云干坤尽是黄金国无限平人不肯休休拟议莫凝眸云自高飞水自流要知一句难藏处黄鹤楼前鹦鹉洲下座上堂生缘衡岳几经秋坐断孤峰天外游一句了然超百亿饥餐渴饮更何求且道见个甚么道理得恁么自在钵盂口向天大虫原是虎上堂问觌面金鎚即不问南山叠翠是如何师云石虎叫时山谷响銕牛吼处木人惊进云恁么则龙得水时添意气虎逢山势长威狞师云赖遇阇黎证明问慧灯烁破千峰顶何处须弥作寿山师云孤迥迥峭巍巍乃云三藏灵文百千玅义尽底掀翻祗在诸人眉端上放光耀古腾今辉天鑑地此事且置祗如预布津梁一句作么生道觉树华开万古春上堂问慧日高悬千山并秀满目英贤谁是作者师云独你是钝汉进云师子窟中无异兽师云汝试𨁝跳看问大悲千手眼那个是正眼师云千圣觑不到进云通身全现摩尼宝遍界辉腾遍界香师云又恁么去也乃云无尾大虫难傍近近前便也伤人命除非自解据虎头自然头正尾亦正黑漆钵盂添箇柄复举陆亘大夫问南泉和尚曰学人缾中养一鹅鹅渐大出不得如今不得毁缾不得损鹅和尚作么生出得泉唤大夫陆应诺泉云出也陆从此开悟师云陆大夫弄巧成拙若不是南泉未免缾破鹅飞自伤巳命且道唤出后如何万里鹏翔远千年鹤共飞下座师至太仓佛成道日众檀请上堂问昔日总持云如庆喜见阿閦佛一见更不再见且道与世尊睹明星悟道还有优劣也无师云龙眠自有冲天志进云当阳一句无私语放出千年露地牛师云逢人切莫错举问祖祖相传即不问灯灯续燄事如何师云金翅鸟王当宇宙箇中谁是出头人进云蹋断曹谿空劫外干坤何处不称尊师云你还未梦见在僧喝师便打乃云正觉山前明星现瑞辉腾今古积庆菴中众目全彰烁破干坤明明不覆藏历历无遮护抹去野狐涎泼开凡圣路虎穴魔宫随心潇洒须弥大海任我翻腾如龙得水似虎踞山佛祖到来管教他无容身之地且道释迦老子还有出头分也无卓拄杖云枯木堂前休错过白云堆里好商量朔风连日通消息独让寒梅遍界香下座师至盛泽圆明寺众请上堂一点圆明万古奇来登宝座显全机风流彻底难教露未许通方作者知卓拄杖云还有作家战将么请出相见张休石问四众咸临人天普集圆明葛藤即不问如何是意到句不到师云未到乌江畔知君不肯休如何是句到意不到师云若无举鼎拔山力千里乌骓不易骑如何是意句俱到师打云正好喫棒如何是意句俱不到师云扬起眉毛须荐取三千里外有知音进云祖翁一片闲田地不是饱餐人不知师云好收原本契书着张权始问如何是夺人不夺境师云一自当年折凤凰至今鱼雁两茫茫如何是夺境不夺人师云虽然未得黄金印及第还他折桂郎如何是人境两俱夺师云夜半晓星归宿梦潇湘夜雨断愁肠如何是人境俱不夺师云摘诗漫写圆明寺高挂云帆遶像张乃云禹门堂上传得钵囊圆明寺里高提鈯斧头头玉振金声处处龙飞凤舞辊甚雪峰毬打甚禾山鼓葛藤千七俱拈郄明明一句超今古到者里噼开潭底月流出少林髓大众还见少林髓么卓拄杖云倒卓横拈无别路迅雷奔电绝淆讹下座师至嘉兴如如菴胡奉溪居士荐子请上堂卓拄杖云当阳拈出活如龙探海拔山振祖风千众临筵齐努目一灵超出杳无踪大众既是超出因甚又说杳无踪还有通方作者么出众缁素看问桂魄香飘秋林叶落未审亡灵即今在甚么处师云四海浪平龙睡稳九天云净鹤飞高僧喝师便打问如何是夺人不夺境师云中庭地白树栖鸦如何是夺境不夺人师云冷露无声湿桂华如何是人境俱不夺师云今夜月明人尽望如何是人境俱夺师云不知秋思落谁家进云胡居士今日请和尚陞座荐亡还许亡灵听法也无师良久僧喝师打云正要汝疑着乃击拄杖云击开枯木听龙吟迸出髑髅双眼睛行至鸟道玄关处大家缁素要分明干坤宇宙眼中竖銕壁银山眉上横荐得亡灵真面目万里秋江一月澂到者里极亿劫之数量竭万世之枢机出生死爱河脱轮回苦海且道亡灵毕竟往生何处举拄杖云觌面相承知落处亡灵端坐宝莲台复举南雍军提刑赵伯肆居士寓绵江瑞峰院闻母讣音作种种功德复请禅师建灵光道场一夕梦寐中见母告曰汝平生事君忠事亲孝我死后汝作佛事吾并不知惟灵光法事吾得领受今巳得超生佛界特来报汝汝宜益尊三宝不可怠慢言讫冉冉而去伯肆惊觉叹异是年又集僧结制朝夕参请植此善因存亡获福然毕竟超脱一句作么生道渠无生死可相求宝月澂辉万古秋汉地楚天收不得南湖依旧水东流下座师至国福禅林请上堂冯居士出众一喝师便打进云牛头未见四祖时如何师云万里青天一展眉见后如何师云碧潭秋月映珊瑚见与未见时如何师云疑杀汝士又喝师云乱喝作么乃云卧云深处不朝天剖一微尘出大千师子吼断黄金索象王耕破劫初田当机会得真消息火内重开五叶莲咦要与秋风战一场等闲直入空王殿且道空王殿作么生入顾左右云谁家灶里无烟燄众檀请就国福院开炉陞座炉鞴钳锤匝地开銕壁银山打作堆大冶精金从此鍊脱皮换骨绝疑猜忽然绝后再甦醒万象森罗笑满腮卓拄杖云且道笑箇甚么者回识得娘生面照乘何须更恋胎祗如临济道有一无位真人在汝诸人面门出入未证据者看看蓦召大众云如何是无位真人众回首师云归堂去下座高夫人设斋请上堂长连床上急思量日月如梭似箭忙一气不来浑似梦髑髅何处问西方可怜山色身形大谁识谿声舌相长鹊噪鸦鸣谈玅法山门佛殿放豪光机先荐得三遭棒临济宗风满大唐休拟议绝商量分明觌体要承当老姥一钵和箩饭到口方知滋味长解冬退院上堂问解开布袋结放出独角牛请师拈出一角牛师打云高着眼进云秦不收兮汉不管鼻孔撩天不着穿师云信汝一半进云吽吽师云大好不着穿乃云慧刀截断轮回路智剑挥开生死门耳见眼闻谁举觉逆来顺往总承恩大众解制后还知山僧去向么卓拄杖云扁舟一叶过吴门脚跟曾不动埃尘抛纶掷钓非吾事舞棹呈桡我不能转柁触翻千尺雪放篙撑破五湖冰从教缆挂枯椿上恣与虚空打葛藤蓦以拄杖作圆相云除此现成公案外别无一法继传灯下座住昭阳普度菴脱尘上人同李夫人洎众优婆夷等请上堂拈香祝圣毕次拈云此一瓣香爇向炉中端伸供养现住荆谿龙池堂上本师万如大和尚用酬法乳之恩歛衣就座上首白椎云法筵龙象众当观第一义师云亘古稀奇事不穷斩新高唱禹门宗衡山机用同拈出一滴曹谿万派通众中还有唱和得者么不妨出众相见问慧剑噼开天地暗一轮明月皎虚空当阳法战亲临敶猊座高陞是若何师云杲日当天进云未陞座巳前又作么生师云疏风遍野进云学人礼拜去也师云许你伶俐问南岳开华禹门结果未审和尚唱谁家曲师云一月映万川进云恁么则湖水连天碧薰风匝地香师云那里得者消息来尼一喝师便打问高陞宝座牙爪全张狮子窟中狐踪净埽未审承谁恩力师正身而坐进云龙得水时增意气虎逢山势长威狞师云不劳赞叹问不是心不是佛不是物是箇甚么师卓拄杖一下进云恁么则七尺乌藤行活计一条白棒展全机师云如何是你底活计进云祗有天在上更无山与齐师云放汝三十棒乃竖拂子召大众云会么会则干戈永息天下太平不会徒向山僧口里讨盐讨醋山僧昔年在南岳刀耕火种时收得些榾柮今来普度菴中与汝等当阳拈过非图续燄连烟且要大家知有遂举七贤女游尸陀林一女云尸在者里人向甚么处去一女云作么作么诸女一时契悟且道现前大众与七贤女相去多少若向者里逴得便行不劳向外驰求自然得大受用其或未然击拂子云神威显出腾蛟凤电眼挥来错过他上首白椎云谛观法王法法王法如是下座上堂昨日晴兮今日雨不知何处明心旨举拂子云即此用离此用别无消息与君共三春芳草碧连天应看龙吟雾起虎啸风动虽然到者里还有与山僧相见者么问昔日圆悟禅师会下一夜悟十七八箇人今日和尚者里悟得几箇师云祗你漆桶不快进云狮子吼时芳草绿象王回顾落华红师云赖汝记得僧无语师便打乃云觑透毘卢顶门蹋破当人草鞋游遍三千大千世界方好发出千钧之弩射透无边香水海一切众生悉皆成佛且道成佛后又作么生一把柳丝收不得和烟搭上玉阑干下座端午上堂圆明不动当处全彰玅体无私迥然独露大道祗在目前要且目前难睹了无所住无所从来卷舒莫测收放自在直饶当下会得巳涉言诠更若迟疑何曾瞥地直须透向上顶𩕳据当阳捷径始得仗蒲剑斩千邪摇艾旗扣百福大众作么生是向上顶𩕳当阳捷径左右顾视云看取自家鼻孔休沾雌黄气息卓拄杖下座上堂欲知佛性义当观时节因缘山僧昔住祝融峰顶提柄鈯斧未免灰头土面今日杭州市上斩新拈出又复拖泥带水大众且道灰头土面是拖泥带水是蓦拈拄杖卓一下云万古碧潭空界月再三捞摝始应知下座观音成道日上堂问龙池一滴起根源南岳家声震大千师子座前重献瑞圆通一句请师宣师云穿过髑髅也不知进云如何是圆通体师云慈云香散千峰雨如何是圆通用师云宝铎声传万里风进云恁么则有意气时添意气不风流处也风流师云如何是汝风流处僧便喝师云好喝僧礼拜师便打乃云观世音菩萨向山僧拄杖头上来也大众还见么说尽无生般若谈遍圆通玅义大众还闻么若也共见共闻则钟鸣鼓响总皆入理之门柏短松长尽是真如境界大丈夫儿向者里捏碎虚空骑声盍色孤峰顶上横眠郄在十字街头垂手十字街头垂手原在孤峰顶上横眠随方应现触处圆通虽然且圆通一句毕竟作么生道卓拄杖云天共白云晓水和明月流下座沈夫人诞日请上堂冥通三界洞彻十虚函盍干坤包罗万象道有则纤尘不立道无则遍周沙界拟心凑泊白云万里着意驰求风尘匝地若也回光知落处一轮明月正当天复举吴山师子端禅师因尼来参端以红粉涂面尼辄惊悟师云大道从来本现成何分女相与男形忙忙业识无时住滚滚尘缘不暂停富贵功名风里烛金银田土日中冰须明觌体无生忍云在青天水在瓶蓦召大众云祝延一句又作么生委悉击拂子云芙蓉露滴筵铺锦丹桂香飘地布金下座请上堂返照回光达本源玄机直透劫初前千寻海底摇金钖万仞峰头驾铁船木马嘶时风匝地泥牛吼处浪淊天箇中识得无生句此土他方应有缘蓦召大众云昔日玄期高公祖钦命监督楚籓七年爱养士民惠政滂流建生祠于南岳即今碑文现载遗像俨然山僧偶寓禾城敬承伊孙念祖居士请陞座荐公不免举则先祖因缘贵图以楔出楔山僧先祖幻臣刘公曾作苏郡剌史询访知识参箇无位真人话有省年九十岁一日忽云高工部进衙时吾示寂矣壬辰冬月公闻锐声便坐脱大众且道先祖刘公与玄期高公还有同别也无若道是同天地悬隔若道是别去来靡问于此若明许伊具一只眼于此不明亦许伊具一只眼明与不明且置祗今高氏先灵与刘公託生何处喝一喝云一人越圣明心地九代先宗乐性天者颗宝珠何处是南湖湘水月娟娟下座师至当湖善护菴一音禅师同众檀护请上堂当湖善护别人间八面玲珑着眼看凡鸟等闲难泊近玉箫品出舞祥鸾还有出自丹穴者么试出来鼓翅看问敲石烧丹一老颠等闲拾得火中莲特祈和尚通消息要使人人达本源师云三十棒寄打汝师进云同道方知师云胡人饮乳反怪良医问古德不出方丈如何庄上喫油餈师云多少人摸索不着进云侍者方出门忽见庄主又作么生师云好箇消息进云水晶帘动微风起满架蔷薇一院香师云有甚么交涉问兴化打维那意旨如何师云瞎郄人眼睛进云次日罚饡饭出堂又作么生师云前箭犹轻后箭深士礼拜师云逢人切莫错举乃云秋露垂秋风吹秋云冉冉秋草离离月落寒潭静山空木叶飞吾无隐乎尔通方作者知大众还知么若也知得推倒报本塔椎碎弄珠楼一任横行海内独步大千其或未然眨上眉毛剑去久矣卓拄杖下座善护禅院一公院主同诸护法绅衿请就院开炉上堂问罏𩍁巳就四众云臻和尚作么生煅炼师打云一棒一条痕进云棒头点出金刚眼大千沙界尽沾恩师云不劳赞叹问当湖震布今日乍开未审垂何方便师云放汝三十棒进云昔日世尊今朝和尚师云那里见得进云天晴日出雨下地湿师云莫被他换郄眼睛问掀天揭地逞风流大道无分男女俦白璧定从山上採赤珠端向海中求今日和尚大冶洪开煅炼凡圣未审何人搬柴何人运炭师云无眼耳鼻舌身意者进云恁么则打鼓弄琵琶相逢一会家祗如不受炉锤底来和尚作么生下手师便打问新开炉𩍁即不问旧日干坤事若何师云风不来树不动进云好鸟枝头叫小春师云断头船子下杨州进云旧日干坤应自在新开炉𩍁事如何师打云也少者一锤不得进云龙袖拂开全体现象王行处绝狐踪便归众师云云绽不须藏九尾乃云炉𩍁通红瓶盘钗钏镕为一金钳锤玅密大小偏圆打成一片人人尘净光生箇箇魂消胆落等闲舒一指擉瞎达磨眼睛举一步蹋碎释迦脑盍有时拈一茎草作丈六金身千圣跻攀无路有时将丈六金身作一茎草万灵景仰无门我为法王于法自在大众且道具甚么神通得恁么稳便蓦拈拄杖卓一下云竿木随身行宇宙逢场作戏自超群解制上堂问古人云东去西去直须向万里无寸草处去祗如万里无寸草还有为人处也无师云正好喫棒进云洎不问过师云亲言出亲口进云与么则人人耸息师云立定脚跟好进云等闲垂一钓惊动碧波鳞师云离钩三寸道取一句来士弹指一下师云一钓便上问和尚今日上堂也是无风起浪某甲到此巳是拖泥带水出格一句请师道取师便打士翻觔斗而出师云弄精魂汉乃云全提正令入摩竭大地眉毛共撕结等闲便度九十朝冰壶巳泮春风发銕壁银山俱靠倒笑杀铜头与銕额波斯搅得海岳浑金毛狮子走深泽神驹万里谩追风眨得眼来天地隔以拂子打云一处最亲千机莫测众禅客瞥不瞥处处绿杨春正好自是不归归便得小参观音成道日陈方三沈念溪为子姓起名请小参问观音现瑞耀腾今古出格英灵全提正令未审是神通玅用法尔如然师云汝试卜度看乃云观音玅智力能救世间苦等闲运神通接引无穷极召大众云还见么头头普现华藏庄严处处全彰圆通境界若见得转凡成圣转苦为乐转天为寿其或未然山僧不惜眉毛为汝颂出普陀山前独露身炎蒸此日道初成百千诸佛同饶舌觌面相逢不费寻且道观音菩萨即今说甚么法卓拄杖云华含无量摩尼聚风动常宣玅法音中元请小参问慎终追远即不问超昇一句事如何师云微雨洒花千滴泪淡烟笼竹一堆愁乃云从门入者不是家珍自巳胸中流出方始盍天盍地举头天外看谁是箇般人若果是其人管教一拶百杂碎埽荡圣凡窠窟灭郄正法眼藏以地狱作天堂转烦恼为智慧打破涅槃城踢翻解脱道横行湖海独步大方不是神通玅用亦非法尔如然蓦拈拄杖卓一下云但能当下空诸有共转如来正法轮除夕小参一年三百六十日看看忙到今宵毕不愁生死祗愁贫业障重重心上结幽途轮转几时休一味昏迷循旧辙劝君努力脱尘埃免使今生和本折凡圣等伦元不殊贵在当人直下瞥莫待无常杀鬼临再出头来甚时节中元小参踢破玄关透铁围悬崖撒手便知归性天朗耀头头鑑心月圆明处处辉差别路中须蹋过涅槃城里巳忘机箇中何处着生死说甚轮回是与非召大众云彻上座恁么告报设有旁不甘者出来道其如地狱未空何果然痴人面前不可说梦除夕小参参禅贵通正脉莫向外边涉猎纵饶得些玄解也是眼中金屑说甚西来大意未免平地喫跌自巳一箇鼻孔有气教谁出洩触处昭然独露拟议早巳隔绝善恶都莫思量脱体迥然超越灵机自觉无多功力不久不彻莫把自巳家珍翻比外来瓦砾现成一段风光愚人妄自扭捏倒树须要搜根少去寻枝摘叶得路便尔归家要无别传秘诀会则途中受用不会沉沦永劫蓦以拄杖打圆相云若向者里透过方得大休大歇大众还有透得过者么一年将尽夜万里未归客季总彻禅师语录卷一季总彻禅师语录季总彻禅师语录卷第二侍者超祥记录示众立秋日示众梧桐一叶下雕阑剔起眉毛仔细看赤手承当无欠剩头头显露祖师关且如何是祖师关击拂子云一击当阳成粉碎越水吴山一色寒示众山僧许久屏郄咽喉唇舌一任诸人赞龟打瓦何故心不负人面无惭色今日无端被诸人推到者床子上要求开示教我说箇甚么即得虽然事无一向不见道天地与我同根万物与我一体叵耐百姓日用而不知且道过在甚么处大众道本无壅人心自昧昭昭于心目之间而取之弗及晃晃于色尘之内而舍之弗得愈隐愈露转动转寂光明烜赫迥脱情尘丝豪瞥起天地悬隔竖起拂子云还会么若向者里会得彻证无生法忍不妨睡正稳一任日轮高示众师卓拄杖云足解履手解执耳闻声目见色寒着衣饥进食岂是粧成皆同本得不间丝豪动念即隔所以道谿涧不改旧时声黄华翠竹常年色足下岂有余尘目前原无外物独步毘卢顶上全披古佛肝膈问诸人瞥不瞥直饶见得木马嘶风泥牛吼月捡点将来也是空里浮华眼中金屑示众生死海无边当人自利涉欲识佛性义须知箇时节寒则普天普地寒热则普天普地热拈起慧剑兮噼破尘网提来鈯斧兮斫开銕壁千贤万圣觅无踪五眼六通皆罔测彻见万象森罗法法何曾是实不妨任意逍遥纵横了无碍塞其或未然更听一偈一年秋又一年秋眨眼俄惊雪满头道业未成何所赖人身一失实堪愁两轮日月穿梭过三界轮回若辊毬可叹世间痴种子今生错过悔何求示众若论宗门一事别无奇特所贵发勇勐心着坚固力痛念无常参明大事自然摸着诸佛鼻孔透过祖师关捩不到大休歇田地不肯息肩停辙方有少分相应无奈佛法衷微人心下劣罔知巳灵不存正念此皆邪毒入心浅根薄福之流汝等诸人各宜精进将话头如一座须弥山顿在面前忙闲动静触不散荡不开绵绵密密不断不续参来参去銕壁银山自然嚗地不可坐在无事甲里古人云莫止忘形与息心此箇难医病最深直须提起吹毛利要剖西来第一义瞠开眼兮剔起眉反覆看渠渠是谁若人静坐不用功何年及第悟心空此皆药石之言切须记取中秋示众飒飒西风落叶轻飘香丹桂发疏林世人尽爱中秋月蓦竖拂子云未审谁能悟此心大众祗如古人道不是心不是佛不是物且道毕竟是箇甚么良久云眉毛剔起看方便月在青天水在瓶示众既为僧须自励收捡身心成法器学道真诚入圣流生死海中期汝济苟图衣食逞闲游浪荡随缘生邪计不若居家作俗人免他神算并人议空门物施主财为崇道业施将来未了复身还信施何能越得马驴胎近贤智达庸鄙善念日增恶日止豪釐系念成业因三涂苦报从兹起心地不明誓不休应期玅悟超凡类参随一似活死人方得心空出三际若还不信我语言阎老无情君莫怪示众学有内外事有缓急究宗达本曰内世谛学解曰外外所以当缓内所以当急急而行之于内则有证悟之实缓则置之于外则无岐路之迷今之学者不然醉诗文于莫返耽技艺而不回应赴为终身之业习诵为名利之资甚之则又有流于不可言者呜唿学不究竟非学也僧不至道非僧也但有五德之名徒具六和之相益巳之功既缺利人之德全亏辱此圆顶玷污方袍不识自心之何似焉知祖道之嘉模岂只辜负圣化抑且埋没巳灵既昧正因之路空招来世之愆况无常苦逼时不待人祗恐名利未遂而身先尽学问未通而命巳亡费尽百端心力忽然一旦俱空良可悲夫故须笃志离旧刻期证悟梵行惟洁道业惟精庶不为生死魔军之所管辖也苟不孜孜实学兀兀真参则无常卒至何以支撑后悔莫及请熟思之腊八示众竖拂子召大众云古今风月常然遐迩云山镇静鹊噪鸦鸣鸟飞兔走云开峰顶月波湛水中天便好端拱无为坐致太平埜老讴歌帝力何有叵怪黄面老子说甚睹星悟道大惊小怪将谓有多少奇特依然祗道得箇一切众生皆有如来智慧德相但以妄想执着不能证得震威一喝云当时若得者一喝管教他四十九年口似扁担然虽如是出头天外看谁是箇般人岁朝示众爆飞千尺燄向遏万重云一气洪钧转梅华几点春新年头佛法早巳露布了也大众古人道但得雪消去自然春到来且道雪向甚处去春从甚处来孰枢纽是孰橐籥是若向者里着得只眼不妨龙吟雾起虎啸风生牢笼不肯住唿唤不回头寒灰里也须发燄枯木上直教生华其或未然捧看新历日错过旧时人元宵示众十五日巳前露柱灯笼尽说禅十五日巳后土块石头皆𨁝跳正当十五日无位真人赤骨律十圣三贤总不知笑倒东村李八伯且道无位真人毕竟面目何似良久云灯灯影现无回互觌面相逢岂识渠示众一九禅期眨眼间堂中禅客梦犹酣朔风凛凛通消息具足现前不用参离却髑髅别处觅驴年终是受颟顸大众且道如何是具足现前底众无语卓拄杖云拟议直教心胆丧倚天长剑逼人寒示众世界虚空总一体群灵万象悉同宗此非耳目所能到心识忘时道自通大众且道主山高案山低鹤胫长凫胫短作么生得同宗共体去良久云一气不言含有象万灵何处谢无私喝一喝示众气转洪钧阳回大地冰河发燄枯木生辉埜鸟讴歌山华含笑正所谓般若法身头头显现真如佛性处处昭彰果然直下承当便可超凡入圣其或未然不是一番寒彻骨争得梅华扑鼻香新戒求开示卓拄杖云一法若有毘卢堕在凡夫万法若无普贤失其境界于此明得卢行者高沙弥扬眉有分其或未然莫怪山僧葛藤蓦召大众云会么参禅不持戒纵使广智多闻未免被八风所动五欲所牵何能超出三界证大涅槃故经云聪明不能敌业干慧岂免轮回受戒不参禅假饶六度齐脩万行俱备报感人天终须堕落当斯季运之时佛法浇漓人心淡薄在家出家罕有发净信者间亦有之旋见退堕或值善知识开示劝令受戒参禅脩因布福便百计推辞设若生死无常到来你还推辞得么若推辞不得将此深心奉尘剎是则名为报佛恩更听一偈一点圆明处处同包含法界等虚空棒头可使三关透喝下能令五教通东涧水流西涧水南山燄起北山红千江万派无差别尽入如来性海中元宵示众银华彻夜爆竹惊天眨上眉毛程途万千惟此一事实乞我一文钱蹋翻水底月迸出火中莲灯月交辉牵埜兴竿木随身入市廛端午示众今日五月五龙舟江上舞旗翻前夜风声振去年鼓时节不相饶光阴不我与未明心地人须念生死苦紧紧握蒲剑挺挺骑艾虎勦六贼巢穴息三涂酸楚漫然不施功茫茫三界旅譬如隙中尘扰扰谁为主就阴息纷纭如系驹伏鼠未灭眼中翳空华将复翥狂心不暂歇歇即止息所阒尔趋寂然郄挛而得偻不识常住心二边堕见取于斯二无碍泽雉出籓宇十步一啄食百步一饮渚颉颃天地间无喜亦无怒尔我林下人有志超佛祖噇饭了打眠世事不闻睹无在无不在七征自规矩无还无不还八辨自盲瞽合觉被觉瞒背尘为尘围唯有一月真瞿昙未相许夺郄善财药截断文殊语此箇九还丹能瘳诸毒蛊吞郄如砒霜吐郄成蜜乳拼得穷性命佛祖不如汝于此蘧然醒杲日正当午于此若不醒锦鳞卧网罟蓦拈拄杖卓一卓云谨白参玄人急急如律吕下座示众新秧衬白鹭嫩柳啼黄莺处处扬真谛于何逐色声所以道即此见闻非见闻无余声色可呈君箇中若了无他事体用何妨分不分大众见闻历然因甚道非见闻声色宛尔因甚道无声色于此明得敶云横海上拔剑搅龙门于此不明打破六门关显出毘卢印且六门关作么生打得破去良久云一气不言含有象万灵何处谢无私卓拄杖下座机缘僧参问和尚那里来师云要知山僧来处先喫三十拄杖僧便喝师便打雪中僧至师问南岳峰头雪拥三际姑苏城里行人绝踪正恁么时拨转干坤与我通箇消息僧云万里长空一朝风月师云未在更道僧拟议师喝出叶季若居士问巴陵三转语和尚作么生会师和声便喝士云如何是提婆宗陵云银碗里盛雪意旨如何师云来说是非者便是是非人士云如何是吹毛剑陵云珊瑚枝枝撑着月又作么生师云非公境界士云祖意教意是同是别陵云鸡寒上树鸭寒下水又且如何师云也祗道得一半士云那一半请师不吝师云任从沧海变终不为君通士云和尚莫是末山再来师云又被风吹别调中问离心意识参出圣凡路学未审如何下手师打云向者里会取问明心见性时如何师云正好喫棒无心道者呈偈有独露孤峰顶上月之句师云即今月在甚处者拍香几师云者箇是台子者云和尚莫谩某甲师云保福道底者拟议师喝出师茶次举杯问高汇旃夫人云不触不背唤作甚么云自古重阳九月九师云放汝三十棒居士参师问尊年多少士云与和尚同年师云你道山僧年多少士云与某甲同年师云得恁么颠倒士无语师云掠虚汉问第一句荐得堪与佛祖为师如何是第一句师云佛祖蹲何处第二句荐得堪与人天为师如何事第二句师云勐虎当途踞第三句荐得自救不了如何是第三句师云送君退步便还家他日相逢不相顾问如何是函盍干坤句师放下拂子如何是截断众流句师拈起拂子如何是随波逐浪句师云者箇因甚唤作拂子以贞道者参呈偈云堪笑从前枉用工离波觅水苦无穷如今亲见当人面华在旧时红处红师云如何是汝当人面贞云和尚喫饭也未师云与汝甚交涉贞云分别不少师云囫囵吞箇枣贞无语师便掌次日呈南泉三不是颂师接得问云是箇甚么贞云昨日被掌至今背嵴犹疼师云死了烧了又作么生贞拟对师便喝复示颂云觅心不得谁为佛观佛无踪谁是心去此二途能见彻两眉依旧可怜生问有时一喝如金刚王宝剑如何是金刚王宝剑师云杀活不知何太险请君莫犯上头锋有时一喝如踞地狮子如何是踞地狮子师云突出巖前风凛洌野干何处匿形踪有时一喝如探竿影草如何是探竿影草师云钓丝千尺垂江海浮定金鳞有与无有时一喝不作一喝用如何是一喝不作一喝用师云至化难逃天子令九韶齐奏六宫还优婆夷参师问参甚么话头婆云万法归一师云一归何处婆拜下捏师足一下师云学来底婆云和尚莫压良为贱师指净缾云因甚唤作净缾婆拟议师打出问德山上堂巖头云且喜老汉会末后句如何是末后句师云不辞向你道恐你逢人乱说僧云某甲不说请和尚道师云罕逢穿耳客多见刻舟人问如何是夺人不夺境师云松下双扉冷不扃一龛金像照清灯如何是夺境不夺人师云眠云埜鹿惊残梦落涧弥猴坠折藤如何是人境两俱夺师云庭前树色秋来减槛外泉声久不闻如何是人境俱不夺师云吾今独坐磐陀石午夜无云月一天儒者见师问云大师曾习儒业否师云四海五湖王化里大都缁素要分明云毕竟还尊释门师云千峰势到岳边止万派声归海上消云道教中如何师云一自黄龙勘破后谁能不炼汞中金儒作礼而去问青州布衫重七斤意旨如何师云多少人提揭不起僧云提不起时如何师云至今混入在尘埃复示颂云金针玉线缝难就密密钢刀剪不开千手大悲提不起至今混入在尘埃问如何是宾中宾师云狭路相逢无回避到门且喫赵州茶如何是宾中主师云山色谿光明祖意鸟啼华笑悟真机如何是主中宾师云雪覆万峰晴月夜暗香浮出岭南梅如何是主中主师云轩辕宝镜当台照任是蚩尤也断魂宾主巳蒙师指示临济宗乘事若何师云搅乱干坤成至化未容拟议斩全身云真善知识师云识甚好恶问昔日僧问赵州亲见南泉是否云镇州出大萝卜头意旨如何师云情知你吞吐不下问金牛每至食时舁饭桶作舞大笑云菩萨子喫饭来意旨如何师云不是饱餐人不知僧后问长庆庆云大似因斋庆赞又问大光未审因斋庆赞意旨如何光作舞僧礼拜光云你作么生会僧亦作舞光云埜狐精此意如何师云字经三写乌焉成马僧参师问住何寺僧云白云菴师云云散后菴在甚么处僧拟议师掌云打埜榸汉二居士参师问一士云什么物恁么来士无语师云山僧罪过一士云路逢剑客须呈剑师云试借剑看士遶禅床师噼嵴便打士拟进语师又打士礼拜师云一对无孔銕锤𨍏轹道人偕徐敬可居士过访道人指士云此位遍参知识底师云参底事作么生士无语师云将谓将谓士云严道人涂污人师云他巳没量罪过法语示叶季若居士祖师门下直捷单提贵乎全身担荷稍涉迟疑便不堪了也不见陆亘问南泉庞蕴参马祖一拨便转何等痛快何等直捷彼既丈夫我亦尔岂肯让伊独贤哉顷承老护法不忘灵山付嘱光顾法席一接见问便知根器不凡灵骨夙具然身居富贵宿习偏深虽有金刚种子莫不为之汩没矣但当全身靠倒不顾危亡挺身直入忽然㘞地一声乃知从前作用总是无碍法门不惟勘破庞蕴诸老直饶历代祖师天下老和尚齐立下风有分示申汉培居士居士夙具般若深智早年知有此事然不得实受用者患在聪明太过于古宿机语上得些理路便为了当殊不知纵有入处不过途路之乐耳要须悬崖撒手一回方始受用得古人言句着如来偈云即今认取主人翁山埜不觉失笑何故不见道认着依然还不是况以生灭心测度如来无上知见唐丧光阴无益有害古人云毫釐有差天地悬隔直须勐着精神透出重关始得示函盍禅人师家垂手如石火电光眨上眉毛白云万里直须坐断十方横身宇宙眼盍干坤口吞佛祖冰凌上走马剑刃上横身一机一语如珠走盘纳须弥于芥孔掷大千于方外纵横在我杀活繇谁应须如是始有衲僧气概若祇逡逡巡巡淈淈𣸩𣸩依稀光影有甚了期山埜恁般语话太煞和盘托出且道托出箇甚么卓笔云分明记取示高汇旃夫人入海不避蛟龙信利在江海也入山不惧虎兕信利在山陵也世谛且尔况学道乎然学道参禅岂有他术邪不过稳办一信字耳华严经云信是道元功德毋信能必到如来地古德云欲超生死必须玅悟玅悟匪他惟自信耳盍生死如雪玅悟如日日出而雪自消无明是暗玅悟是明明来则暗自谢以此观之非信无繇悟入非信安能久固今道人既具信根但当发勇勐心着精进力譬如远客还故乡久久行去自然到家不见昔日世尊弃王宫入雪山六年参究一朝睹星忽大悟云奇哉一切众生皆具如来智慧德相皆因妄想执着不能证得道人向者里一觑便透不妨与世尊同一受用苟或不然二六时中切莫放过示钱叔嘉夫人我祖师门下无一法与人不过教人信取目前自巳而巳道人既见山僧挂箇选佛牌便好单刀直入掇取巍科自知眉毛横眼上鼻孔大头垂佛语祖言岂得巳哉若稍留欣厌便成大病所谓不离幻妄而证真常者良可味也示冰继二禅人此事如青天白日无丝豪障碍直下了得便平贴贴地古人云道箇觌体现成早是埋没汝了也明心见性早是委曲汝了也立地成佛早是钝置汝了也若向佛祖未疴巳前荐得犹是钝汉那堪向他𡱰橛子上横咬竖嚼有甚交涉所以道祗为分明极翻令所得迟所以垂一言半句止要截断人心意识搂空人生死窟使他悬崖撒手脱体无依今时人生死心不切世情事太熟动辙心意识先行自作障难爱有理路处入有义味处钻殊不知理路义味上博量得来暂时途路之乐转眼即没交涉况明眼人前祗博一笑今与汝道大事未明必须勐着精彩将本参话拌命提撕功积力久时节若至其理自彰脚跟顿断红丝线舌上潜消十字文翻身一踯倒跨三脚驴子向舜若多神鼻孔内眼睛里横出竖入管教得大自在岂不庆快平生乎勉旃勉旃示如心如性二禅人欲脱生死当求玅悟欲求玅悟必须参究提起疑情念念无问自有豁然时节若执坐以为工夫何异守株待兔是以古人有打车打牛之诘坐佛杀佛之呵黑山鬼窟之责生坐死卧之讥故知行住坐卧动止忙闲皆可做工夫但坐中歛念易得宁静然禅亦非歛念取静参得故曰欲识佛性义诸法从缘生若能对境无心虽终日扰扰何曾动着一丝豪故无事于心则智显无心于事则理明理明则物物头头何取何舍智显则念念心心何妄何真盍以境之通塞繇心之迷悟何与于物哉庞公云难难难十石油麻树上摊庞婆云易易易百草头边祖师意灵照云也不难也不易饥来喫饭困来睡汝等看他三人有甚奇特处不妨试简点看若简点得出到方丈里与山僧通箇消息示黄君略夫人脩行学道皆有悟门不可盲修瞎学虚丧天日必欲明此无上玅道也须具大信心发大勇勐立大志愿把生死二字贴在额头上不得向意根下卜度单提一句无义味话真参实究参来参去参到百尺竿头无进步处不顾危亡拼命一拶直得虚空粉碎大地平沉便见尽十方世界是自巳全身自巳全身是十方世界庭前柏树子麻三斤干矢橛青州布衫镇州萝卜乃至千七百则一串穿却虽然到者里始好喫山僧痛棒在其或未然有寒暑兮促君寿有鬼神兮妒君福示项翰林夫人禅学者悟门也非四禅八定五度九次之别惟洞明心性了脱生死得大自在者之门径也古人云我此门中不论禅定解脱祗图见性又云参禅须求玅悟若不玅悟无由出离生死大海今时道流谬以口耳哄弄闺阁不求玅悟而脱生死祗益滑稽谤大般若以致埋没巳灵辜负先圣可不哀邪汝既皈依山僧希求大道急将明昧两岐与我一时坐断单提一箇话头直下不起二念勐着精神一蹋到底千圣齐立下风万灵咸希至化岂不庆快生平也哉嗟乎驴鞍桥本非阿爷下颔水泡沫岂是轮王顶髻参须真参悟要实悟至发明后更能操守保护乃为道器示张黄甫徐仰斋二居士山河大地明暗色空日月星辰森罗万象迷者认为外物悟者消归自巳一切时中若能无事于心无心于事自然物我一如随处自在不见僧问风穴语默涉离微如何通不犯穴云常忆江南三月里鹧鸪啼处百华香居士若向者里开得只眼不但世法佛法一念圆融即风穴老子亦一时收下到者里山河大地明暗色空日月星辰森罗万象向甚么处着居士试道道看示叶素旃居士常住真心觌体全彰拟思即错动念即乖十方三世了无差别知此者谓之大智行此者谓之大行示此者谓之大慈广此者谓之大悲百千三味皆由此出奈何众生迷此蔽慧日于欲海埋智剑于尘封处处贪着头头滞碍岂知水月镜像而无体空华阳燄以非真莫道凡情不可执直饶圣号亦是假居士但当掀翻窠臼撒手承当直登解脱之场大播广长之舌搅长河为酥酪变大地作黄金始不负山僧之厚望也勉之示镇江贺夫人宝剑眉间挂摩尼掌上陈玻璃拈起处栗棘一时吞会得箇中意日午打三更一椎擉瞎摩醯眼鼻孔依然搭上唇参示超震禅人云收雨过气肃天高须弥盍北斗日月杖头挑不是摘芦江上客千山万水路迢迢踢翻福建飞鸢岭蹋断天台滑石桥有意气时添意气不逍遥处也逍遥示张超霞道人莺老华残春巳去风清竹翠夏还来一轮宝鑑当空照万里长空绝点埃正与么时打失香严鼻孔剌瞎灵云眼睛且道眉毛还有罪过也无几度黑风翻大海未曾闻着钓舟倾示王士英夫人忙闲静闹之中密密提撕本参不可丝豪间断日久时至工夫自然成片蓦头打破疑团便见世尊拈华迦叶微笑是甚么宛脱丘然虽如是且道千七百则毕竟明得甚么边事千峰势到岳边止万派声归海上消示湛水道人初参人祗贵死尽偷心参箇话头如铜墻銕壁要钻钻不透相似日用中如猫捕鼠如鸡抱卵工夫自行逼拶一拶拶到结角罗纹处忽得㘞地一声方与此事相应若初参人便有许多哆哆喃喃底说话于自巳分中有何所益徒障悟门为害不少如来偈本有光明云云且问你底光明在甚么处那箇是你大厅堂莫道道不得直饶道得一句正是头上安头不见僧问赵州狗子有佛性也无州云无你看者无字上着得你底光明么着得你底大厅堂么何不朝朝暮暮如透铜墻銕壁去如猫捕鼠去如鸡抱卵去一朝山门前佛殿后撞破露柱也不知示沈夫人横按莫邪山河大地风飒飒单提正令魔军外道绝行踪冲开万里青霄椎碎银山銕壁处处尽彰华藏界头头独露法王身无边福智庄严万亿神通显现于此荐得不假外求原是本有其或未然更为你葛藤一上不见舍利弗入城见月上女出城舍利弗问云大姊何处去女云如舍利弗与么去舍利弗云我方入城汝方出城何得言如我与么去女云诸佛弟子皆依大涅槃而住是否舍利弗云是女云诸佛弟子既依大涅槃而住而我亦如舍利弗与么去于斯明得埋没巳灵于斯不明辜负先圣且道毕竟如何云在岭头闲不彻水流涧底大忙生示明心明性二道者昔日维摩室有散花天女机辨纵横得大无碍舍利弗问何不转郄女身天女云我从十二年来求女人相了不可得当何所转须臾间天女忽变作舍利弗以舍利弗变作天女却问舍利弗何不转却女身舍利弗云我今不知此身当何所转须臾天女运大神力彼此转变还复如故为是神通玅用为是法尔如然于此若明回天关转地轴促无量劫为一日延一日作无量劫男子身中从定入女子身中从定出女子身中从定入男子身中从定出非同非异无自无他其或未然一把柳丝收不得和烟搭上玉阑干咄示超禅超圣举七贤女玩赏春一女云我与姊同游尸陀林诸姊云尸陀林皆是死尸臭秽有何可观一女云汝但同游中间自有奇特到彼见诸死尸一女云尸在这里人在甚么处一女云作么作么诸姊谛观悉皆悟道感天帝释散花供养女曰空中散华者何人答云某天帝释见诸姊悟道特来散华供养凡诸姊所需我皆供给姊曰我家四事七珍悉皆具足唯爱三般物一要无根树子一株二要无阴阳地一片三要叫不响山谷一所帝释云一切珍宝我皆有之此三般物而我实无女唤云帝释帝释应诺女云汝道无是甚么帝释遂隐去师云水底木人吹铁笛云边石女织金梭三般物是祖翁物何必忙忙贱卖他虽然如是且道毕竟归于何处一月影临千涧水片云风度万重山示归望之居士望之即见觅之无形拟进无路欲退无门搓不成团噼破浑囵咦为甚如此色色原非色声声不是声五蕴山头晓四大总皆真自是不归归便得五湖四海任横行咄更须透过者重关始得行实师住朝阳普度菴王试玉王士英居士同本菴大众等礼恳师说行实师固辞请之再四乃就方丈据座云灵龟无卦兆空壳不劳钻丹凤萦金网趋霄恐不及况我无状不知修道而无可修成佛而无可成不妨依实供通要亦不堪取则诸仁者某系湖广衡州府人族姓刘父讳善长母宋氏一夕父梦老僧索住处许之母遂有脤怀十有二月既而胎鸣者三于万历丙午年八月十八日夜出生时有白光烛室灯月如蔽众皆谓奇幼不喜茹荤哺一荤即吐稍长好看儒书佛经厌处尘繁痛念生死恳父舍身出家父不允后许宇陈氏不数年陈君游宦没即造菴脩像作福田边事朝夕静坐喜看戒律决志出家逐日访问知识忽一日访海天老师见案上有山茨和尚刻行南岳禅灯录读之透不过古德宗旨问云山茨和尚潜隐何处天云结庐烟霞峰即往见之尚问汝在家作何功德某云念佛尚云念佛又争得某礼拜云特求和尚开示尚云汝参一口气不来向何处安身立命某领之从此发起疑情一日尚以禅关策进命某看开卷见鹅湖大师示众云莫祗忘形与死心此箇难医病最深直须提起吹毛利要剖西来第一义便问如何是西来第一义尚打一棒云向者里会取某即归家闭关或行或坐七昼夜目不交睫一日见古录上有百年三万六千日返覆元来是者汉之语便知诸根行业皆幻化不实日用寻常了无他事作偈云有物不生不灭无形非圣非凡昼夜相随去住胡为冷坐寒巖作书并偈呈似和尚尚回示云偈语虽佳不离记忆揣摸非亲证亲悟之言明眼人见之不值一笑某开览不觉寒毛卓竖冷汗浃背行坐参究四十九昼夜不倦忽然呆去三四时不见有身心偶闻雷迅如在网罗中跳出相似当下不疑银山銕壁一时粉碎作偈云八万门头一箇关一关本是绝遮阑蓦遭霹雳顶门开堂上家亲竟日闲呈和尚尚颔之一日荆紫峰无学大师至某开关礼接设斋次学问汝二六时中做甚么工夫某云日间一食夜来一觉学云知汝不空过某云多谢和尚证明后上峰见南岳山茨和尚芡问云闻汝请学兄是否某云是尚云他向你道甚么某举前话尚云汝祗解问人不解自巳分中事某云自巳祗如此尚云如何是你自巳某便喝尚云喝后如何某礼退次日又入室尚与天童源流某接得问云一代传一代传箇甚么尚云汝忘却那某云也须问过尚良久某云达磨西来直指人心见性成佛后分二派五宗各立门户各有旨趣五宗二派且不问如何是德山棒尚云你那里见德山来某顾拄扙师便打示偈云觌面为提持全施杀活机棒头彰正眼痛处好思惟时年三十四岁和尚与祝发受具分付住静杜绝俗眷往来一日问世尊未离兜率巳降王宫未出母胎度人已毕此意如何尚云家家门前火把子某呈颂云来中去兮去中还玉树横枝四海间黑漆钵盂添箇柄拈来击碎祖师关尚阅之默然又问薰风自南来殿阁生微凉此意如何尚云拦腮与汝掌某亦呈颂云薰风南来有何极殿阁微凉祗自知晴蝶逐香翻上下辰鸡阅日唱东西从今觑破真消息万象森罗展笑眉尚征云如何是汝自知处某云空悬一片月烁破万重山尚云山既破汝即今脚跟立在甚么处某云翻身一掷腾霄汉管教鼻孔自撩天尚掷还颂稿某便出从兹和尚住山与南元寺垂示法语二十则尚去后某觉离师太早亦欲出山适和尚示寂南元复请灵骨入山併追写道仪建塔毕乃于庚寅年六月初八日礼辞和尚骨塔下衡山至武昌遭寓处失火和尚手泽俱焚行李皆烬汉口道俗请住菩提菴次年三月始到金陵四月底镇江鹤林寺见牧云和尚尚问云汝来作甚么某云特来亲觐和尚牧云见我那某云昔日闻风今朝觌面牧云觌面后如何某云眉毛在眼上牧云除了者里又作么生某一喝牧云那里学者虚头来某云瞒和尚不得牧云我有三十棒恕汝远来某礼拜出到夹山见箬菴和尚尚问莫是拜南岳和尚底季总么某云是箬云抛家乱走作么某云辉腾今古烁破干坤箬云正是抛家乱走某云腾身独立太虚外鼻孔从教塔上唇箬云我有三十棒未到你在某拂袖便出箬至庆山杭州某皆随侍朝夕参请越三月余辞上龙池见本师和尚扫幻老师翁塔圆戒尚问你是湖广那一府某以手打圆相呈起尚云还别有伎俩么某喝尚云再喝喝看某云争奈舌头在某甲口里尚云舌头虽在口争奈道不出某云未问巳前道过了也尚云曾亲近甚么人来某云南岳茨和尚尚云他即今在甚么处某云一轮皎洁孤峰顶烁破龙池彻底清尚打云闲言语某云轻轻曳杖龙池过惹得倾湫倒岳来尚复打某云也是醉后添杯尚云唤作棒即错某礼退一日入方丈尚问昔日巖头道大小德山未会末后句如何是末后句某云和尚万福尚云此是最初句某云听师分别一日入方丈尚云除却言诠道一句看某鸣指一下尚云还有么某云大无厌生便出一日请和尚设戒上堂某出问勐虎入山逢獬豸蛟龙出水避蜈蚣手提三尺龙泉剑谁敢当头触万峰当头一句即不问万峰独露是如何尚云试借剑看某云半空伸出挐云手夺得丽龙领下珠尚云空开大口某以手呈珠势云请师高着眼尚云背后底又作么生某一喝尚云乱喝某云大似日下孤灯便归众次日辞尚欲归南岳尚云下路人学道甚难回山之念且止老僧完你底事可在下路度众遂付某源流拂子某力辞欲归尚云江南住住好适兴化一师请住普度菴即命往焉此上一番络索山僧不着便被诸人带累了也且道诸人还知鼻孔落在山僧手里也无良久拈拄杖卓一卓云若无举鼎拔山力千里乌骓不易骑众欢喜作礼而退季总彻禅师语录卷二季总彻禅师语录季总彻禅师语录卷第三侍者超祥记录拈古举世尊初生一手指天一手指地周行七步目顾四方云天上天下唯我独尊后云门云我当时若见一棒打杀与狗子喫却贵图天下太平拈云释迦老子无风起浪将谓有多少奇特冷地看来也是头上安头云门正令虽行未免贼过后张弓二老鼻孔俱被慧灯穿郄了也还有为古人雪屈者么出来与慧灯拄杖子相见举世尊在灵山会上拈华顾众百万人天皆悉罔措唯迦叶尊者破颜微笑世尊云吾以正法眼藏涅槃玅心实相无相微玅法门不立文字教外别传付嘱摩诃迦叶拈云世尊可谓挽千钧之弩箭不虚发迦叶亦似水无筋骨能载万乘之舟然虽如是也是将错就错赵州路逢一婆子问云甚么处去婆云偷赵州笋去州云忽遇赵州又作么生婆与一掌州休去拈云赵州老汉三十年觅马骑却被驴子扑虽然暗里抽横骨明中坐舌头也须是者老汉始得浮杯和尚因凌行婆问尽力道不得句分付阿谁杯云浮杯无剩语婆云未到浮杯不妨疑着杯云别有长处不妨拈出婆歛手哭云苍天中更添冤苦杯无语婆云语不知偏正理不知倒邪为人即祸生后僧举似南泉泉云苦哉浮杯被者老婆推折一上婆闻笑云王老师犹少机关在时有澄一禅客问婆王老师为甚少机关婆哭云可悲可痛澂一举似赵州州云我若见者臭老婆问教口哑澄一云未审和尚争生问他州便打澂一云因甚郄打某甲州云是你者伎死汉不打更待何时婆闻云赵州合喫婆手中棒州闻哭云苍天苍天婆闻云赵州眼光烁破四天下州闻令僧问如何是赵州眼婆竖起拳僧回举似州寄偈云当机觌面提觌面当机疾寄语凌行婆哭声何得失婆复偈云哭声师巳晓巳晓复谁知当时摩竭国几丧目前机拈云一箇狗走抖擞口一箇猴愁搂搜头一箇瞎驴趁大队一箇漆桶夜生光当时慧灯若见好与一坑埋却贵图天下太平忽有箇旁不甘底出来道慧灯具甚眼乃能如是但歛手云苍天苍天大随菴侧有一龟僧问一切众生皆皮裹骨者箇众生因甚骨裹皮师拈草履覆龟背上僧无语拈云大随和尚拈草履不是好心蹋杀者僧三生六十劫翻身不得若是慧灯待问振威一喝管教他皮肤脱落灵云因见桃华悟道作偈云三年来寻剑客几回落叶又抽枝自从一见桃华后直至如今更不疑玄沙闻云谛当甚谛当敢保老兄未彻在拈云灵云平地喫蹎玄沙痛处下针二俱未了山僧恁么道也是龟毛长三尺玄机女道者常静于大日山中一日忽念曰自性如如本无去住厌喧取静岂为达耶乃往参雪峰峰问从甚处来机云大日山峰云日出也未机云若出镕却雪峰峰云汝名甚么机云玄机峰云日织多少机云寸丝不挂便礼拜才行三五步峰召云袈裟角拖地也机回首峰云大好寸丝不挂拈云慧灯有六十棒二十棒打玄机不合龙头蛇尾二十棒打雪峰不合敶后兴兵二十棒慧灯自喫初不干及大众且道意作么生具眼者缁素看雪峰问僧近离甚处僧云覆船峰云生死海未度因甚便覆却船僧无语回举似覆船船云何不道渠无生死僧再至雪峰举此语峰云此不是你语僧云是覆船恁么道峰云我有二十棒寄与覆船二十棒老僧自喫不干阇黎事拈云杨意不逢抚凌云而自惜钟期既遇奏流水以何惭雪峰覆船可谓心眼相关矣虽然医得眼前疮剜去心头肉争奈被者懵懂汉一时勘破且那里是他勘破二老处莫将尚书谒南堂净禅师咨决心要堂使其向好处提撕适如厕闻秽气急以手掩鼻遂有省即说偈曰从来姿韵爱风流几笑时人向外求万别千差无觅处得来原在鼻尖头南堂答曰一法才通法法周纵横玅用更何求青蛇出匣魔军伏碧眼胡僧笑点头拈云莫将尚书向厕坑上得些臭气便夸大口玷辱宣尼大师不少南堂老汉好与三十拄杖何故不合教坏人家男女僧问云门如何是佛门云干矢橛拈云人归大国方知贵水到潇湘分外清韶阳老子正所谓见说吴音都变尽语言浑似广南蛮也然虽如是也是灵龟曳尾东印土国王请般若多罗尊者斋次众皆转经尊者宴坐王问曰师何不转经者曰贫道出息不涉众缘入息不居阴界常转如是经百千万亿卷王信入作礼拈云国王请斋不是好心尊者虽善说法要叵耐国王出出入入忙不能巳慧灯却不然他若问何不转经但鸣指一下云三藏十二部皆从者里演出若人承虚接响自有国王证明王常侍问僧一切众生皆有佛性是否僧云是侍指画上狗子云者箇还有佛性也无僧无语侍自代云看咬着你拈云惜何夫子之说君子也驷不及舌何以故不知者僧却具陷虎之机令者汉钻入畜生队里吠桩逐块然虽如是山僧也是为他闲事长无明颂古世尊一日陞座文殊白椎云谛观法王法法王法如是世尊便下座未升座前巳漏洩何须开口重宣说铜头銕额万千人尽向文殊椎下折达磨大师见梁武帝帝问如何是圣谛第一义磨云廓然无圣帝云对朕者谁磨云不识帝不契一只折头箭直射九重殿廓然如霹雳不识同闪电觌面被活埋至今无人见文殊师利至诸佛集处见一女子近于佛座而入三昧白佛云何此女得近佛坐而我不得世尊云汝但觉此女令从三昧起汝自问之文殊遶女子三匝鸣指一下托至梵天尽其神力而不能出世尊云下方过四十二亿恒河沙国土有罔明菩萨能出此定须臾罔明从地涌出伫世尊前世尊敕出女定罔明于女子前鸣指一下女子于是从定而出梦中春色梦中回月里娑罗月里垂堪笑罔明与文殊无端失却两茎眉法眼因二僧来参眼以手指帘二僧同去卷眼云一得一失指出须弥不是山寒云深锁两重关他家自有通霄路不在层峦叠翠间云门因僧问如何是诸佛出身处门云东山水上行耳朵两片皮舌头一脔肉五五二十五六六三十六云门因僧问如何是佛法大意门云面南看北斗面南看北斗拈得鼻孔失却口丈二舌头着地拖波斯倒拔崑崙走云门因僧问不是目前机亦非目前事时如何门云倒一说倒一说脑门拔出三觔銕蟭螟眼里放风筝无色界天笑落舌别别往往清风吹白月玄沙指地上白点问僧云见么僧云见沙如是三问僧如是三答沙云你也见我也见因甚么道不会你也见我也见大似眉间倒挂剑血溅梵天祗如然大冶精金色不变赵州因僧问学人乍入丛林乞师指示州云喫粥了也未僧云喫粥了州云洗钵盂去其僧有省喫粥了洗钵去等闲撞折须弥柱咄哉祸事不须言冤入骨髓无雪处曹山问强上座佛真法身犹如虚空应物现形如水中月作么生是应的道理强云如驴觑井山云道则大煞道祗道得八成强云和尚又如何山云如井觑驴驴觑井井觑驴金毛狮子骑文殊舌头无骨峭崚峋两箇鸳鸯一画图南泉示众云马大师说即心即佛王老师不恁么道不是心不是佛不是物恁么道还有过么赵州礼拜而去出乎类拔乎萃端底泥团是土块平地无端欺赚人贼子尤能藏父讳德山凡见僧入门便棒入门便棒无风起浪那箇男儿不丈夫何劳特地粧模样波斯匿王问佛圣义谛中还有世俗谛否若言其无智不应一若言其有智不应二不二之义其义云何世尊云大王汝于过去龙光佛时曾问此义我今无说汝亦无闻无说无闻是名一义二义圣谛俗谛一二义分明直说君休记春来春去华开落揭谛揭谛僧揭谛三圣云我逢人则出出则不为人兴化云我逢人则不出出则便为人驴唇轻马嘴重两箇哑子同说梦与人方便惹人嫌徒把指头靴里弄马祖因僧问如何是佛祖云即心即佛太煞分明说似君缘何尚自暗沉吟折旋俯仰凭谁力认着犹为影弄人古德垂语云钟楼上念赞床脚下种菜时如何僧云勐虎当头踞剑林刀树眼中栽銕壁银山蓦面来遍界迥无回避处老胡种族一时埋石头云恁么也不得不恁么也不得恁么不恁么总不得开得唇皮意莫窥革囊偏自露针锥横穿一串金刚子散作禾山打鼓椎赵州因僧问狗子还有佛性也无州云无太阿气接斗牛光凡圣从来难近傍未道巳前筋骨露那堪开口犯锋芒投子因赵州问大死底人却活时如何子云不许夜行投明须到石虎蹋翻衡岳去泥牛吸尽洞庭湖全死全活休拟议明暗多来在半途归宗因僧问如何是佛宗云我向汝道汝还信么僧云和尚重言安敢不信宗云即汝便是僧云如何保任宗云一翳在眼空华乱坠面门噼破露筋骨突出圆光孤卓卓不得春风华不开华开又避风吹落鲁祖面壁一掬冰池冷彻骨皮肤冻裂命难续寒风凛凛更堪悲几箇于中能下足南岳让禅师因马大师阐化江西师问众云道一为众说法否众云巳为众说法师云总未见持箇消息来众无对因遣一僧云待伊上堂时但问作么生伊道底言语记将来僧至一如师旨回谓师云马师云自从胡乱后三十年不曾少盐酱喫师然之彻底掀翻透顶过拈来当甚苦胡卢直饶高蹋毘卢顶犹是他家田库奴龙牙参翠微久之一日问云自到法席不蒙示诲意在于何微云嫌甚么又问洞山山云争怪得老僧法眼别云祖师来也嫌甚么可怜生无限平人被陆沉心不负人争怪得祖师来也太惺惺电光影里亲荐得荐得分明也隔津雪峰因三圣问透网金鳞以何为食峰云待汝出网来即向汝道圣云一千五百人善知识话头也不识峰云老僧住持事繁禹门三汲起风雷戴角金鳞被网围蓦地翻身腾碧汉遭他点额下渔矶干峰上堂云举一不得举二放过一着落在第二云门出众云昨日有人从天台来却往径山去峰云典座来日不得普请便下座举一分明落二头天台人往径山游赤须胡遇赤须赤脑后长钉暗里抽云门因僧问不起一念还有过也无门云须弥山火里生火里死慎终几箇能如始担箇须弥遶大千虚空撞落当门齿云门云闻声悟道见色明心遂举起手云观世音菩萨将钱买煳饼放下手云元来祗是馒头闻声悟道见色明心灵云见桃华香严击竹林髑髅识尽喜无立胡饼馒头金博金云门因僧问如何是一代时教门云对一说对一说口衔銕带角披毛无间歇嘉州大象喫一鞭陜府铁牛痛不彻别别跛龟蹋破苍龙穴云门每顾见僧即云鑑僧欲酬之则云咦头上没踪迹脚下绝消息拟议待如何遭他顾鑑咦韶阳老起复倒拄杖拏云穿碧汉大虫戴角入荒草瑞巖每自唤主人公复应诺乃云惺惺着他后莫受人瞒惯弄精魂是祸胎不知误却几人来无端平地开深阱多少风流被活埋智门因僧问莲华未出水时如何门云莲华出水后如何门云荷叶出水何如未出时莲华荷叶两依依灵根不在鸟啼处马践残红满路飞首山因僧问如何是佛山云新妇骑驴阿家牵亲切为君急处提回头何得尚迟疑承当直下无余事常忆当初满脚泥七贤女游尸陀林因缘大而无外细而无内以此索帝释铲地应难会玅用甚天然灵机真拔萃虽拔萃国有宪章三千条罪吾道一以贯之日红月白东出西没行无义路坐断语默板齿生毛高山停舶祗者一贯两箇五百摩竭掩室瞿昙无故夜抛砖拶着能令心胆酸骨董价高因有自髑髅干尽待何年木人寒向火边立石女昏来镜里眠坐断两头君可验中间一点见还偏毘邪杜口脚头一路难回互脱却皮肤体自坚东瓮饮干西瓮酒张公醉倒李公轩驴蹄不似马蹄曲牛角还同兔角尖不二门中消息子括囊早巳落言诠德山托钵无牙狮子谩调儿返踯嚬呻尽力施末后句少狐疑会得游行更让谁万古长空风月在三年从说是归期东坡居士问琴操西湖境因缘满园春色画眉喧啼破浮云宇宙宽金勒马嘶芳草地玉楼人醉杏华天云门因僧问如何是端坐念实相门云河里失钱河里漉河里失钱河里漉重阳遍地开金菊桑田变海古今然万里江山一点墨药山夜参不点灯垂语云我有一句子待特牛生儿即向汝道有僧出云特牛生儿也祗是和尚不道山云侍者把火来其僧抽身入众特牛生儿暗自夸稜层头角口咤咤分明点出不能会句里追寻事转赊云门因僧问如何是法身门云六不收圜悟勤云一不立驴事三马事七露柱穿却灯笼鼻丰干骑虎出松门林过寒巖千丈碧首山示众云唤作竹篦则触不唤作竹篦则背毕竟唤作甚么背触何如放下亲拈来弄去自伤神直饶当下无回互未是他家脱颖人百丈每上堂有一老人随众听法一日众退惟老人不退丈问汝何人也曰吾非人也于过去迦叶佛时曾住此山因学人问大修行人还落因果也无某甲对曰不落因果遂五百生堕埜狐身今请和尚代一转语贵脱埜狐身丈云汝问来老人乃问大修行人还落因果也无丈云不昧因果老人于言下大悟作礼曰某甲巳脱埜狐身住在山后敢乞依亡僧事例丈令维那白椎告众食后送亡僧众惊异丈食后领众至山后巖下以杖挑出一死埜狐乃依法火葬不落不昧成团打块或堕或脱磊磊落落终日相逢知是谁嘴如畚斗头如凿云门因僧问如何是超佛越祖之谈门云胡饼敲出金凤髓击碎骊龙珠当机觌面提水急浪华麤君不见蹋得故乡田地稳南唱北调总无殊赵州因僧问如何是祖师西来意州云庭前柏树子僧云和尚莫将境示人州云老僧不将境示人僧云如何是祖师西来意州云庭前柏树子庭前柏树岁寒心两度拈来用转新叵奈翠巖真潦倒深耕浅种诳平人洞山因僧问如何是佛山云麻三斤如何是佛麻三斤禅流莫认定盘星云过树头拖绿黛雁将秋影落沙汀云门因僧请益干峰十方婆伽梵一路涅槃门因缘门拈起扇子云扇子𨁝跳上三十三天筑着帝释鼻孔东海鲤鱼打一棒雨似倾盆古潭龙卧碧如苔触着倾湫倒岳来荡涤长安车马路行人胡更犯疑猜源流颂第一世南岳让禅师诣曹谿参六祖祖问甚处来师云嵩山来祖云甚么物恁么来师云说似一物即不中祖云还假脩证否师云脩证则不无染污则不得祖云即此不染污诸佛之所护念汝既如是吾亦如是觌面无私恁么来高超物表绝尘埃一轮迥出难遮障七十余峰尽豁开第二世马祖一禅师在衡岳山习坐禅让和尚知是法器来问云坐禅图作甚么师云图作佛让乃取一砖于师菴前石上磨师云磨作甚么让云作镜师云磨砖岂得成镜让云磨砖既不成镜坐禅岂得成佛师云如何即得让云如牛驾车车若不行打车即是打牛即是师于言下大悟烟雾重重瘴岭巅拨开红日耀当天车牛两是都拈却蹴蹋从兹遍大千第三世百丈海禅师参马祖为侍者一日侍祖行次见一群埜鸭子飞过祖云是甚么师云埜鸭子祖云甚处去也师云飞过去也祖遂扭师鼻师负痛失声祖云又道飞过去也师于言下有省后再参侍立次祖以目视绳床角拂子师云即此用离此用祖云你向后开两片皮将何为人师取拂子竖起祖云即此用离此用师挂拂子于旧处祖震威一喝师直得三日耳聋扭转鼻头谩撩天兴云吐雾出人前更遭一喝髑髅碎独坐雄峰最上巅第四世黄蘗运禅师参马祖值祖迁化时百丈庐于塔傍师乃请问祖平日得力处丈举再参因缘言老僧被马大师一喝直得三日耳聋师闻举不觉吐舌丈云子巳后莫承嗣马祖去么师云不然今日因师举得见马祖大机之用然且不识马祖若嗣马祖巳后丧我儿孙丈云如是如是见与师齐减师半德见过于师方堪传受子甚有起师之见一句当阳脱牢笼舌头吐出化蜺虹大机之用全担荷滴水腾波起卧龙第五世临济玄禅师在黄蘗会中时睦州为首座令问话师遂去问如何是佛法的的大意声未绝蘗便打如是三度发问三度被打师便辞蘗蘗令参大愚师到大愚愚问甚处来师云黄蘗来愚云黄蘗有何言句师云某甲三度问佛法的的大意三度被打不知某甲有过无过愚云黄蘗恁么老婆心切为你得彻困更来者里问有过无过师于言下大悟云元来黄蘗佛法无多子愚搊住云者尿床鬼子适来道有过无过如今又道佛法无多子你见箇甚么道理速道速道师便向大愚胁下筑三拳愚拓开云汝师黄蘗非干我事师回黄蘗蘗见来问云来来去去有甚了期师云秪为老婆心切蘗云大愚饶舌待来与伊一顿师云说甚待来即今便与遂掌蘗吟吟大笑三度龙门遭霹雳大愚胁下报冤雠狮王窟里真狮子返踯还他得自由第六世兴化奖禅师初参临济充侍者后在三圣会中充首座常云我在南方行脚一遭拄杖头不曾拨着一箇会佛法底三圣闻知问云你具箇甚么眼便恁么道师便喝圣云须是你始得大觉闻云作么生得风吹到大觉门里来师后到大觉为院主一日觉唤云我闻你道向南方行脚一遭拄杖头不曾拨着一箇会佛法底你凭箇甚么道理恁么道师便喝觉便打师又喝觉又打师来日从法堂前过觉召云院主我直下疑你昨日两喝师便喝觉便打师再喝觉再打师云某甲于三圣师兄处学得箇宾主句总被师兄折倒了也愿与箇安乐法门觉云者瞎汉来者里纳败缺脱下衲衣痛与一顿师于言下荐得临济先师在黄蘗喫棒底道理电卷雷轰直向前衲衣脱下始堪怜生香一瓣重拈出噼破三玄作两边第七世南院颙禅师嗣兴化上堂云赤肉团上壁立千仞时有僧问赤肉团上壁立千仞岂不是和尚语师云是僧便掀倒禅床师云你看者瞎驴乱做僧拟议师便打出院凛凛吹毛赤手提纵横杀活在临时瞎驴从此无门觑高建魔城也大奇第八世风穴沼禅师参南院院问南方一棒作么商量师云作奇特商量师却问和尚此间一棒作么商量院拈拄杖云棒下无生忍临机不见师师于言下大彻玄旨刀山剑树拥前津赤却浑身晓夜行撞破娘生真面目动扬古路旧时人第九世首山念禅师晚居风穴会中穴勉师担荷大法师云愿闻其要穴遂上堂举世尊拈青莲华目顾视大众迦叶正与么时且道说箇甚么若道不说而说又是埋没先圣且道说箇甚么师乃拂袖而退穴掷下拄杖归方丈侍僧请益云念法华为甚不袛对和尚穴云念法华会也次日与真园头同上问讯穴问云作么生是世尊不说说真云鹁鸠树上啼穴云汝作许多痴福作么何不体究言句又问师师云动容扬古路不堕悄然机穴谓真云何不看念法华下语师自兹印可后开法首山宝树森森郁茂林鹁鸠不解劫前春悬巖古路摩尼聚动用无如妙法音第十世汾阳昭禅师到首山山陞座师出问百丈卷席意旨如何山云龙袖拂开全体现师云师意如何山云象王行处绝狐踪师于言下大悟遂提坐具顾大众云万古碧潭空界月再三捞摝始应知礼拜归众有僧问云见何道理便尔自肯师云正是我放身命处轻轻拂动海门州蓦拶黄河水倒流万古碧潭谁辨的一轮穿破水中秋第十一世石霜圆禅师参汾阳经二年未许入室每见必骂一夕诉云自至法席不蒙指示念岁月飘忽巳事未明有失出家之利语未卒汾叱云是恶知识敢裨贩我怒举杖逐之师拟伸救汾掩其口师乃大悟云是知临济道出常情岁月飘零入眼空怒拈白棒活如龙分明指点无生路道出常情一派通第十二世杨岐会禅师参慈明一日明上堂师出问幽鸟语喃喃辞云入乱峰时如何明云我行荒草里汝又入深村师云官不容鍼更借一问明便喝师云好喝明又喝师亦喝明连喝两喝师礼拜明云此事是箇人方能担荷师拂袖便行幽鸟辞云立话端老胡门径泼天宽自非西河金狮子难免遭他一问瞒第十三世白云端禅师参杨岐岐问受业为谁师云茶陵郁和尚岐云闻伊过桥遭攧有省作偈甚奇能记否师颂云我有明珠一颗久被尘劳关锁今朝尘净光生照破山河万朵岐笑而趍起师愕然通夕不寐黎明咨决适岁暮岐云汝昨日见打敺傩者么云见岐云汝一筹不及渠师复骇问岐云渠爱人笑汝怕人笑师大悟一笑临风显大机暗藏春色几人知蓦然打破精灵窟万紫千红总是伊第十四世五祖演禅师亲浮山远远令参白云举僧问南泉摩尼珠话请问云叱之师领悟献投机偈云山前一片闲田地叉手叮咛问祖翁几度卖来还自买为怜松竹引清风云印可云栗棘蓬禅属子矣令掌磨未几云语师云有数禅客从庐山来皆有悟入处教伊说亦说得举因缘问伊亦明得教伊下语亦下得秪是未在师疑自计云既悟了说亦说得明亦明得如何却未在参究累日忽省悟从前宝惜一时放下遂走见云云为手舞足蹈师后云吾因兹得出一身白汗便明得下载清风一片闲田古到今埜花春草不能侵奈何特地栽松竹后代儿孙费讨寻第十五世圆悟勤禅师为五祖侍者一日部使诣祖问道祖云提刑少时曾读小艳诗否有两句颇相近频唿小玉元无事秪要檀郎认得声提刑应喏喏师侍次问云提刑会否祖云他秪认得声师云秪要檀郎认得声既认得声为甚却不是祖云如何是祖师西来意庭前柏树子聻师忽有省遽出见鸡飞上栏杆鼓翅而鸣复自谓云此岂不是声遂入室通所得呈偈云金鸭香销锦绣帏笙歌丛里醉扶归少年一段风流事秪许佳人独自知托情比戏离华锋独着旃檀宝树风转向庭前春色里锦鸡啼破太虚空第十六世虎丘隆禅师谒圆悟悟问见见之时见非是见见犹离见见不能及遂举拳云还见么师云见悟云头上安头师于言下脱然契证悟叱云见箇甚么道理师云竹密不妨流水过悟深肯之奴郎别后始承家睡虎巖前露爪牙谁识汉朝基业固刘章酒令至今夸第十七世应菴华禅师初依圆悟痛与提策悟令见虎丘隆居半载通彻大法顿明圆悟为人处后开堂法嗣虎丘有僧传师垂示语大慧见之极口称叹有偈寄云坐断金轮第一峰千妖百怪尽潜踪年来又得真消息报道杨岐正脉通赤手搂空虎穴来幔天铁网向潮开知音遥隔蓬莱岛相报琅琅语似雷第十八世密菴杰禅师谒应菴菴问如何是正法眼师云破沙盆菴颔之时把纶竿钓素心烟波历尽遇知音扁舟归去霜天晓红日青峰万户春第十九世破菴先禅师参密菴菴住灵隐师分座有道者请益云胡狲子捉不住愿垂开示师云用捉他作么如风吹水自然成纹时无准在旁有省湛水波纹没覆藏普天匝地露堂堂男儿具有超方眼觌体相看八面刚第二十世无准范禅师初谒一老宿问坐禅之法宿云禅是何物坐底是谁师体究一日如厕有省次参育王佛照照问何处人师云剑州人照云带得剑来么师随声便喝照笑云这乌头子也乱做后至灵隐时破菴为第一座同游石笋菴有道者请益胡狲子话师在旁当下脱然蹋碎烟痕入乱峰闭门深自写从容一声何处猿啼月万壑千谿晓梦中第二十一世雪巖钦禅师参天目礼令看临济三顿痛棒话一日上蒲团忽有省后在无准会中每遇入室举主人公便可打𨁝跳举衲僧巴鼻佛祖爪牙更无下口处经十年偶佛殿前行抬眸见一株古柏触着向来所得境界和底一时飏下方始见径山老人立地处带月披霜四海游十年鹤梦不知秋一株古柏金风战飏下清光露两眸第二十二世高峰妙禅师谒雪巖才问讯插香被一顿痛棒打出后一入门便问谁与你拖这死尸来声未绝便打出一日睹五祖演真赞云百年三万六千朝返覆元来是这汉有省后侍巖巖诘云日间浩浩地作得主么师云作得主又问睡梦中作得主么师云作得主又问正睡着时无梦无想无见无闻主在甚么处师无对后因同宿道友推枕子堕地作声大悟云元来只是旧时人不改旧时行履处蓦然蹋破水晶宫金色银光处处同直向孤峰顶上宿春雷震彻主人公第二十三世中峰本禅师因观流有省诣高峰求证被峰打趁出既而民间讹传官选童男女师因问云忽有人来问和尚讨童男女时如何峰云我但度竹篦子与他师言下洞然彻法底源无端求麝染膻腥蹋破干坤别问津索得童男都撇却竹篦三尺证无生第二十四世千巖长禅师见中峰初参狗子无佛性话因闻鹊声有省具陈悟因峰斥之师愤然归夜半忽鼠翻猫器堕地恍然开悟往质峰峰问云赵州何故云无师云鼠食猫饭峰云未在师云饭器破矣峰云破后如何师云筑碎方甓峰乃微笑嘱云善自护持时节若至其理自彰幽鸟喃喃报好音鼠翻猫器最为亲直教枯木寒巖上一点回光万象春第二十五世万峰蔚禅师慕千巖道风往谒初入室巖问将甚么与老僧相见师竖拳云这里与和尚相见巖又问死了烧了向何处安身立命师云沤生沤灭水还在风息波平月映潭巖云莫要请益受戒么师即掩耳而出明日普请斫松师拈圆石作献珠状云请和尚酬价巖云不直半文钱师云瞎巖云你也瞎我也瞎师云瞎瞎岳路迢迢一色新晴空万里净烟尘箭锋相柱难回避扑落婵娟彻夜明第二十六世宝藏持禅师参万峰峰付偈云大愚肋下痛还拳三要三玄绝正偏临济窟中狮子子灯灯续焰古今传山色湖光不费猜三玄要付栋梁材金毛窟里金狮子一吼从教万象回第二十七世东明旵禅师亲宝藏持一日藏问云心不是佛智不是道汝云何会师向前问讯叉手而立藏呵云汝在此许多时还作这箇见解师乃愤然至第二日蓦然彻法底源乃呈偈云一拳打破太虚空百亿须弥不露踪借问箇中谁是主扶桑涌出一轮红云龙风虎印寰中叉手犹然隔万重百亿须弥都扭碎海门迸出一轮红第二十八世海舟慈禅师嗣东明历尽阎浮道路赊谁知沧海是生涯东明一滴曹溪水运出慈舟济劫沙第二十九世宝峰瑄禅师居金陵高峰寺天奇参师问甚么处来云北京师云只在北京别有去处云随方潇洒师云曾到四川否云曾到师云四川境界与此间境界何如云江山虽异风月一般师竖拳云还有这箇么云无师云因甚却无云非我境界师云如何是你境界云诸佛不能识谁敢强安名师云汝岂不是着空云终不向鬼窟里作活计师云西天九十六种外道你是第一奇拂袖便出问着蚕丛事转赊锦江春色古来夸何如此地风光好二水中分白露沙第三十世天奇瑞禅师因病中看大慧瘩背因缘有省自此有问便行棒喝偶闻山鹿叫唤会得日用之中无不是语后同祖月看应菴语录证悟忽一日行途中不觉身心廓落从前所悟所证一场懡㦬自懊云将谓有多少奇特后到金陵见宝峰峰为印可说偈云济山棒喝如轻触杀活从教手眼亲圣解凡情俱坐断昙华犹放一枝新脚跟蹋遍水云畸万户千门一月辉更向宝峰春色里昙华香处显全机第三十一世无闻聪禅师参天奇奇问在世忘世时如何师云了物非物奇云在念忘念时如何师云于心无心奇云心物俱忘时如何师云华山高突太行峨华山高突太行峨此箇难忘事转多者里不堪言句会一轮秋月映江波第三十二世笑巖宝禅师参无闻问云十圣三贤巳全圣智如何道不明斯旨闻厉声云十圣三贤尔巳知如何是斯旨速道师下语不契一日提篮水边洗菜忽一茎菜叶堕水逐水圜转捉不着师忽有省喜跃携篮归入见闻闻问是甚么师云一篮菜闻云何不别道一句师云请和尚别问来后再参与闻围炉次闻乃问人人有箇本来父母子之父母今在何处师云一火焚之闻云恁么则子无父母耶师云有则有佛眼觑不见闻云子还见么师云某亦不见闻云为甚么不见师云若见则非真父母呈偈云本来真父母历劫不曾离起坐承他力寒温亦共知相逢不相见相见不相识为问今何在分明呈似师闻云只此一偈堪绍吾宗遂印可一茎漂出顺溪流八臂修罗无计留归去堂前亲举似高提篮子足机筹第三十三世幻有传禅师因闻灯华爆有省便游方参笑巖求证巖云汝把从前所悟底得力工夫一一说来我为汝印证师具实语中间蓦趯出只履云向这里道取一句看遂把师话一时打断师通夕不寐明晨立檐下巖出方丈见之乃唤师师回顾巖翘一足作修罗障日月势师自兹脱然修罗日月掌中擎照破灯花劫外春休问华山谁噼破摸稜金掌万年新第三十四世天童悟禅师因阅坛经发心参究一日负薪过山弯见堆柴有省遂弃妻孥从幻有传和尚脱白执爨负舂身任众务久不惮劳后纳僧服矢明此事偶城归过铜棺山顶豁然大悟觉情与无情焕然等现觅纤毫过患了不可得时传和尚入燕都师往省觐传见便问老僧离你三载还有新会处也无师云有传云何不呈似老僧师云一人有庆万民乐业传云你又作么生师云某甲特特来省觐和尚传云念汝远来放汝三十棒师珍重出后因南还复归省传问你到诸方曾见甚么人师以脚打地以手拍膝传云你许多时一点气息也无师云和尚疑则别参传乃挝鼓集众付师衣拂以为可倚以支临济彻底掀翻世路窠千艰万累自摩娑自从蹋破铜棺顶跃出圆明照劫波第三十五世龙池微禅师嘉禾张氏子性淳朴幼负出尘志十九入兴善寺剃染知有生死大事日夕不去心每遇耆硕即求开导有授以禅关策进师捧之如获至宝因见赵州无字话怀疑数年不倦偶读楞严经至诸可还者自然非汝不汝还者非汝而谁有省入云门参湛然禅师问无梦无想主人公话不契心思迷闷一日禅师上堂云且道一切放下阿那箇是你主人公竖起拂子云举头天外看谁是箇般人师闻如在黑暗中跳出复念古人十死九生几番彻悟方得大休大歇我何人敢尔罢参耶即上金粟参密云和尚茶次密问者位师僧那里师便喝密云老僧过在甚么处师云再犯不容密云犯后如何师拟荅密即打云该是我打你师直得通身汗下伎俩都尽不能加荅因入城闻人家打小厕云看你藏在那里去师不觉通身踊跃占偈云没处藏没处藏全身独露在街坊堪笑华亭摆渡汉葛藤打得太郎当遂入山亦不言所得久之密上堂有僧问佛法大意密云近前来僧近前密云老僧从来不眼花师于言下顿释从前宝惜亲见佛祖及一切众生立地处自此师资低昂当机不让后密住天童师复入山司侍寮密一日问熏风自南来殿阁生微凉你作么生会师云严霜初降彻骨皆寒密云天地县隔师拂袖出呈偈云熏风自南来殿阁生微凉遍体寒毛竖将身纳被藏鼻息鼾鼾一觉醒从来越国是南方密颔之因辞出山密即付以衣拂师后开发吴之荆溪龙池山有语录十卷行世金锁重重启固关六宫齐奏凯歌还禹门坐断三千顷平地波腾万仞山三卷季总彻禅师语录季总彻禅师语录卷第四侍者超远记录诗偈五言八句南岳山居杂咏涧底风来肃情空物物幽不闻车马闹远却世尘忧叶落知秋老林疏露瀑流忘机鸥与鹭相狎若相投其二门倩闲云护清幽丈室临埜猿探果热巢鸟入林深撇郄浮名网超然乐道心空空四句外得意芥投鍼其三静看秋光好枫红满耳声松涛联鹤唳谷响荅蝉鸣游客衣冠古憨僧风度清举头空际望楚泽有余英其四日出通身暖风来大地凉人心多障碍圣道独挥扬白玉生成白黄金不炼黄古今无改变在在露真常其五坐对西窗下碧峰苍翠排白云峰顶去清风竹坞回山阁余清梦溪松覆碧苔荒林无异味果热鸟啣来其六拶到忘人处人忘法亦空两忘俱寂灭万有绝罗笼正入真三昧如斯号大雄含灵虽异象定慧理玄同其七乱石千峰里危庐倚碧岑黄莺鸣翠柳白鹭点芳林曲径穿云细荆扉落叶深几番移住处山色亦沉吟其八世路风尘老归休咬菜羹俭勤贫亦足戒賏心祸终轻学自不欺始智依无事清书绅及铭座黾勉尽余生其九幽鸟缗蛮处烟华映岳容树深偏见鹿寺远不闻钟竹劲分青霭泉飞挂碧峰无人知此况独对万年松其十拭目疏林望风烟节候殊秋声千叶坠远影一巢孤不避秋霜鴈惊飞夜月鸟庭前来又去几度遣荣枯其十一高隐平生志今来住此山幻尘都觑破浮世漫相关石乳随时汲藤花任意攀干坤空浩大谁识此中闲其十二林壑晴云锁亭亭几树梅汲泉吟咏去採药带香回叶上寒山偈云中般若台杖藜随所至石几布苍苔其十三古剎清虚境停机问老翁山高月渐小源远脉微通虎啸千峰肃龙吟万壑雄丹青为伫望绘入画图中其十四古树蟠奇石清谿遶碧苔饭余山鸟静云破钵龙回壁老形如画人间冷似灰三生如半日何处得愁来其十五红叶都零落山泉觉有声应知秋月朗不及夜灯明竹影埽阶静花闲映坞清松间拈埜句长啸万峰鸣其十六巖老山房瘦闲僧许暂栖云深天坠地影淡日沉西劳我乌藤杖看人白壁题悠悠清兴永说偈对潺谿其十七疏狂难入世甘老白云巅实际原无地清虚赖有天栖心空劫外拭目古崖前兰若傍谿结随时了幻缘其十八藤华飞石径流水遶东津久与世人隔时来埜鹿亲萦萦深壑路杳杳大江滨啸傲忘情处风和树又春其十九苔砌谿边路茆檐覆百花年来何甲子节至几春华策杖临高石倾缾步浅沙猿声归洞晚和月弄烟霞其二十窗碧映清辉开门纳翠微离霞孤鹤回绕石乱云飞矮榻苔为席疏帘叶作衣斜阳西去远倦鸟自知归其二十一独向山居老松门露两乂书经集贝叶挂钖落藤华种竹开青径穿林摘紫茶相逢尘外客秋信寄谁家其二十二瀑响决长河藤芽挂绿萝推云出岫杳埽径落华多檐柳拖金线谿藤乱碧波晴明天气暖冻解没前坡其二十三叶落满山黄茫茫匝地霜搜林番涧柳穿隙入山房池冻梅花吐空清鴈字狂埜烧增烈燄风送晚烟香其二十四秋至梧先老凉生鴈早归蛩声依户切水潦出途稀明月舒光皎孤云抱雨飞夜来风过树红叶满荆扉其二十五桂轮偏照埜岚气满幽林爱见澂清景恒持虚白心苔平趺坐稳风劲入林深老衲来相问焚香一鼓琴留别萍水应无定翻成万里思黄花秋雨暮白雁楚江迟卓钖千山梦穷心浩劫诗偶然弹此曲何意使人知孟秋送行塞雁多南度翩翩远送君此时看别路何处共斜曛调拂关山月思浮海国云尺书如不吝千里寄殷勤其二红树霜桥别青萝水寺期去来唯仗钖得失但称诗细雨迷松径孤烟结柳丝好随梧叶信莫负落花时其三国乱犹飞钖天边何处留朝云排小阁夕雨上孤洲白业皈常住青灯说浪游孤帆欸乃里旦暮定中流仲秋留别烟水无停枻年来如自然林花邀副墨池草倩书玄有句非平仄无心任折旋吾今非孟浪作息信前缘其二自分非高遁行踪任卷舒无心栖虎市有志惬鹑居暑气消衣袂秋声散牧渔雌黄随众口端不掩瑕瑜解制送禅者凉风方解制晓客万峰行传食莼丝滑秋衣薜荔轻云扶肩钖短月衬掌珠明江北江南事烽烟满百城七言八句山居瞿昙昔日弄华枝金色颦眉事不疑七处征心饶片舌八还辨见负双眉贫儿除粪劳如此长者施珍苦若斯教外不须重註脚一肩担荷更繇谁其二柳藏鹦鹉夕阳斜幽谷晴春实可夸林下风生闲虎豹涧边水溢浴龙蛇敝庐草座云为盍枯木萝龛菌作华为喜者些穷快活两肩破衲伴烟霞其三几度临矶下钓丝潭寒月皎罢施为坐箇蒲团忘岁月瞠双冷眼学呆痴有林是处藏狐免无窟何方隐豹罴利剑寻常当面掷那堪时刻不持危其四识得家珍不外求依然曲水遶山楼噼开临济三玄语看破天龙一指头几度清风嘶木马半窗明月吼泥牛自从笑罢归来后高枕松阴听瀑流其五坐来石上却清幽月皎长空云已收人在梦中谁识梦蝉随秋唤不知秋心灰岂羡莲华国念净何妨翡翠楼信道自身元是佛人间何事觅封侯其六威音那畔箇真传显露分明何用言要辨泥中原有刺须知法外本无门欲同赤脚波斯相休作痴毛捕影猿末后一机如举似石人笑倒在谿源其七劳生汩汩事如何何不脩真出爱河识得浮沤灭北海莫将幻梦恋南柯百年富贵金非少一旦无常土亦多烟雨台高波浪滚尘中岁月易蹉跎其八耐尽松筠意未阑好将银烛夜深看但教月畔疏星列拟听风前落叶删山壑树摇如梦断田园果熟巳秋残银桥指度今宵汉错怪云深杓柄寒烟霞峰策杖遥登最上山真风须向翠巖攀世间浊质难相许云外清游信自闲怪石欲飞形跃跃惊流直下响潺潺行来不觉幽玄处蹋碎烟霞信步还神僊洞万叠苍黄锁翠嵬山峰寂历绝尘埃半谿影出清泉竹几敶香飘碧涧梅暮雨湿侵藤下路斜阳光衬洞中苔从来不学长生术到此还思一溯洄弥阤峰弥陀祇在翠微间觌体西方绝往还自是独尊无两相拟思皈奉隔重关巍巍坐断千巖石历历张开万木颜更有拈来亲切句华香鸟语绝追攀飞来船不识何人作此舟寥寥占断楚江秋棹停水月巉巖伴帆卷林风石浪浮招得片云横谷口偶通一线过峰头洞庭浩淼多生计透出烟波好顺流观音巖乱峰幽涧境非常鸟道萦回入梵堂奇石悬崖疑虎堕苍藤倚树若龙狂洞中有路通天竺谷外无坞隐道场优钵华开何处地几番风过宝林香天台寺蹋破浮云望彼苍松涛深处石为梁千山月色侵人梦一树梅花透坞香幽谷岂妨春信早懒云宁解客情忙我从鸟道行将遍黄叶鸣炉欲沸汤九仙观派派清流泻翠横九仙台上扫花迎尘嚣以谢󵊮󵊮远花果时生日日春洞里渔樵新别调蓬莱胜负旧棋声请君更种桃千树白鹤飞来两翮轻掷钵峰踏翻阶级直凌空囊钵全抛彻骨穷曾在灵山亲授记故留衡岳醒童蒙谁云更有通霄路唯信原无别样功任是老卢将不去春风千载付山翁太阳泉引出峰头喷未休太阳何处不随流穿林渡海离尘网傲雪经霜得自由势涌沖开千嶂碧津流吞却一轮秋斗牛不动真常处宇宙无双第一幽让祖塔巍巍壁立示全身虎啸龙吟果是真鼻孔撩天独我望舌头拖地几人亲金幢高据当轩令玉树重敷劫外春七十余峰俱坐断寥寥千古却如新中山大明寺芒鞋拄杖脚头宽信步行来路不艰明敝高悬连褟净清光返照逼窗塞两廊素壁真堪画一带青山色可餐春去巳知花柳瘦大家列坐是团栾寄慈法兄隐山独宿孤峰值早春清高那许世相邻情知格外忘人我直透玄关始得纯夺境夺人全体用立宾立主独精神别峰头上遥相会谁道今人非昔人寿程弘阳五十巳知四十九年事世路何如道路幽山色照开秦苑日水声流出汉宫秋青云瞥向尘中度白发何须海外游一念回光无量寿谩劳海屋又添筹元旦玩雪极目平沉大地通孤灯照映草堂中梅花一树谁知白玉壁千峰我幸逄禅室飘来风说法香台飞去鸟谈空󵊮󵊮好景原无别眼界于今更不同志感劳劳车马走风尘幸是当年埋炤身壁立不行屠狗客悬巖岂坐钓鱼人溪山潇散心加静云月开明意自真万事如棋何足问道缘心境几番新写怀道路崎岖过便休闲观世事水东流目穷天际空今古足蹑云端任去留泉石主人常并坐松花道者每同游有时得句凭虚啸胜与渔樵共唱酬次南岳和尚卧病二首空谷寥寥独掩扉为探心地却忘机病身一任同松老瘦骨何妨与鹤肥识破浮生真梦幻好凭祖道逗光辉缚茆已遂烟霞志卧看闲云自在飞其二林间长日意闲闲问疾无人日往还有法利生犹未了无心合道本非艰不因疏漏幽藏壑宁为清闲老卧山魔佛两头俱坐断晴谿赢得步潺湲描山茨和尚真一见吾师相貌奇丹青未举意先疑眉间霜剑光时透手内乌藤痛处追鼻孔未垂全道影发毛才露识真仪当轩突出诚难辨那许时人问是谁礼南岳山茨和尚塔乱云堆里事幽玄一塔千峰不记年像貌宁随山色变语音岂借水声宣松阴断处光还洁花影重交体更鲜潭北湘南人不会玲珑插出自摩天偶然作短发蓬松披雪裘长年寂寞卧林丘松华漫煮青精饭霜叶寒烧黄蘗秋潦倒世情如蝶梦仳俪时事付春流砌蛩未识闲情思早向檐前诉冷愁泛沅湘登法海禅院深秋独泛汨罗湾夹岸芙蓉醉玉颜绿叶红英怜我老清风碧潦羡君闲沉湘旧恨应难洗弔古新篇岂易删落落缅怀书不尽何当乘兴叩玄关汉口倚楼望南岳雪离山莫厌不相逢意足犹如万里同一字懒题人相外半行犹寄汝心中眼前楼阁堆新粉镜里蓬茅理旧宫拨尽炉头煨芋火宝华无数堕虚空望巴陵宝塔日暮湖天浩气殷浪花堆里鴈声喧千峰遥落云帆迥一塔孤危天籁闲几处踏歌松影内数声箫管木声间持杯漫对西来爽倚遍斜阳独破颜崃山扫林皋和尚塔孤光迥迥塔连巅几阵风声鸟语边三瓣香拈蒸宇宙一杯茗献薄云烟歛衣就坐尊前哲乂手扬眉望后贤犹问箇中消息处横山展竹净明天次韵酬愧菴居士解脱场中共一家如君立志巳堪夸心田薙去无明草觉树开来智慧华坐断洞中猿鸟道任从方外水云赊何时得遂幽巖隐拍手谿头笑落霞赠以贞道人世间同队几同脩独羡君能得自繇截断情关如水冷了知苦海若云浮襟怀洒落尘缘累骨格英奇佛祖伴勘破箇中男女相干坤何处不风流寿李夫人七十何必山边与水边闺中须信有神僊种桃阆苑三千岁茹蘗人间七十年别室幽兰香发远中庭丹桂蕊方妍白云解得青山意万里飞来拥寿筵寿金坛于居士六十甲子筹添又一回舌翻坟典得心裁一航烟水拂衣去五柳风尘解带来高阁秋深生爽籁华堂木落见琼台缝纱帐外群贤列宁肯输他汉世才寿黄夫人五十玉宇金风拂寿筵碧瞳青鬓已蘧年五华璀璨承纶宠三要通明见性圆自是松筠超物表一凭兰桂秀庭前长春何用求方外箇里舒眸继祖田寿周云卿居士六十山河世系还千户江汉干坤着此身抗节独高洗耳客寻幽多伴避秦人苍松白石披襟地彩袖青云满目春甲子不须论岁月烟霞诗酒兴俱新寿再生禅兄五十坐断三吴百亿川神锋凛凛耀当天期同海宇恒沙数独露灵山面目全满袖清风施好手半钩明月接高禅庆君能得无生乐脑后圆明彻大千送樵云黄宗伯游南岳旌旆翩翻彩仗鲜云梯独步陟层巅万松深处丹霞寺千涨浮来马祖田遥接文星钟韵杳半登灵岳梵音圆潇湘滚滚皆桃李未识谁将衣钵传秋日过圆明寺赋赠尔初禅师不贪幽寂不辞艰埜外茆堂可省颜求法人来浮古渡放生鱼过落前湾鸥眠白水闲当牖草引清风静掩关万叠云山皆拱坐钟声催处鴈声还幽湖指息菴赠道明禅师且喜高栖近水边眉开别是一壶天帆从门外分南北云起村中递后先喋喋渔歌醒午梦喃喃鸟语韵幽玄箇中尽有真机现到此何须更问禅次韵答谭埽菴居士昨日无端聚此堂尘扬宦海费商量千山蹑屩寻知巳只履提持得大方暂作禾中云水客还瞻吴会斗牛光雕龙绣凤推君胜愧我空空一笑长赠易修施居士义能一贯理无偏率性真堪继大贤道德祗今型后进行藏早巳合先天学从干健传心要识比随宜受命全此日禾中添胜事春风满坐又三千赠忠可徐居士巳远名场辨业因须思隙影电光频谩矜绝代红颜好最易临头白发新一念不生全内宝六根镕净露家珍果能识得安身法养就神驹出俗尘赠敬可徐居士稔识浮名似幻如远离人境结精庐庭前修竹堪藏月檐下环谿任走鱼明眼早知三要旨忘心顿贯五车书莫将世事空牢系汉阙秦宫尽古墟借静室住冰禅人诗以赠之借得三间近水傍入门无件不荒凉云封瓦灶苔封壁月满萝龛霜满床常忆古人穿纸袄须知活计在空囊相看别有安闲事赠汝新篇话正长张权始居士来欈李赋此以赠几年吴下识名流若箇如君肯远游带水拖泥心自净逢场作戏事无忧一天雨雪诗肠润万里关山智眼收庞老觉华吹更发玅香今日满山楼留别严𨍏轹道人圣制相将期又终何妨飞钖去凌空濯盂就涧囊悬树舞棹横波帆满风撩起便行无彼此得缘方住任东西一番法器难忘却明月天涯处处同别项梅雪居士欲买扁舟过虎丘得相知处暂淹留芒鞋衬艹香生足竹杖敲梅雪满头峰嶂平分吴越势江河几送古今流何时再棹南湖月烟雨楼前共唱酬过谭右长居士馆中作别时有善琴者至赋以赠之穷途白眼水云空一带长江挂短篷不傍西东寻住处祗缘左右识春风打开昔日浏阳艹拗折当年石巩弓听遍五湖乡曲子没絃谁解奏商宫钱若水居士删补西湖隄上桃柳赋此以赠久识西冷景自奇水光山色两相宜蹊间关去新桃干隄上重添旧柳枝金管玉箫歌舞地风帆月榭雨云陂与君一线通消息夺得高标只恁时欈李胡奉谿居士筑菴留居作此以辞乐城高筑愿弘深尘剎无烦较尺寻雨洗风揩难似石龙狞虎伏久薰心横身万里空为厦撒手千巖道是林功德不从人处得只园谩自布黄金寿体泉沈居士夫人五十看菊拈祝楼阁轩西菊吐黄清晖满座兴偏长栴檀金鼎分幽霭经呗云坛赋雅章南极图开荣晚节北堂芝馥献琼浆廷前桂子鹿鸣瑞槛外兰孙鹤和祥散步平林观野趣回瞻山石绕流芳烟霞道者无私祝聊借鸳湖拱寿觞寿高夫人五十金茎僊掌接琼浆未必如君蔬水香不独承家称俊杰更于明性识祯祥山河大地无穷色日月千秋不异光多𧘲正如春酒满三珠树里鹤群翔赠净明菴决则老师参遍诸方老冻脓艹菴归隐自藏锋声声唬鸟青山里处处荒园埜菊丛涧水澂渟留夜月竹林潇洒伴高峰临岐为问安心事一把茆多住祝融东塔功德林次壁间韵掀翻大地道情深满目青山不费寻楼阁巳堪舒只眼优昙若箇话同心远观西北象王窟近睹东南师子林昨夜海门消息至一轮突出到于今与陈方三居士识得当人旧主翁仲尼鼻孔本来同埽除文字闲枝叶悟彻良知脱有空予欲无言俱漏泄吾无隐尔露真风直须嚼出其中味道学从教一贯通途中吟一望川原世路纡周旋维谷转痴愚风腥广陌狐成队日薄寒巖虎负嵎落落自难吾道合滔滔孰识有情殊苍天哭在凭谁和竿木随身崎与岖戊戌元旦又见东风度药阑可盘桓处且盘桓金炉火在香初远石磬敲来声未残蹋遍吴山何地好漫思楚水对春寒老梅不减先年韵把茗吮豪试咏看访中明法兄留赠曳杖扪萝路入微竹松深处扣柴扉鸟喧总属林泉兴猿啸非关人世机曾共龙山分片髓敢同虎穴运全威但嗟相看年来老云水重重怅几违赠倪伯屏居士眼中金屑谩劳评水近高楼适埜情室拟维摩空未得学期庞老悟无生回环竹树诗增韵远映谿山画有声识得箇中消息子宰官居士亦闲名顾孟调居士六十赋赠会尔初年五十余算来甲子近何如光阴有限频频惜妄想无边渐渐除净土觉华禅水灌识田爱艹慧刀锄百千万劫都空过莫使今生又涉虚孟夏将归楚送画先兄游越松花落尽古城边楖栗横担各一天每望雁群思故里何当鹿苑别高贤春波处处珠沉月晓树枝枝翠拂烟一藏全提曾有约南来正脉赖流传其二历尽烟波意坦然掉歌声里过前川半瓢不满千家饭一叶常撑没底船回首断云横埜岸迎眸幽鸟炙晴天真风扫地君须挽高策还期振楚巅其三半钩明月敞晴皋金钖云从兴复豪杯泛千江分祖道诗成群玉和离骚怀亲几赋还乡曲赤体诚如透网鳌归计不知何日就万年松下听秋涛寄又洪师图南万里意悠然展翅摩霄六息天句外机权标月指梦中乡绪续炉烟抱琴惟忆知音叟挂钵犹惭负米贤撩倒灵山多话堕期君收拾上云巅寄太白山古音师古柏森森立翠烟玲珑深锁碧岩巅自怜急楫扬波远谁信乘潮带月圆何日共观磨镜石他年应听指南禅风前一段真消息借作新声倩羽传寄友人野鹤闲云带晚过双珠贯日媚江波晤时笑口千金重别后愁眉一息多松下逢迎青玉案风前频寄紫芝歌午盂粝饭堪分供岁暮还乡意若何拟归南岳曾于灵山得句真人天百万少同伦狂歌社里人皆醉活火铛边事几亲秋水千江惟我泛梅花一赋许谁陈舌头拖地成孤负活计无如偶石筠其二探尽炎凉又住山不留朕迹落人间世无侠士空呈剑林有柴扉且闭关花鸟不消逋客泪月梁仍照旧时颜谁为宇宙无羇者把手相将薜荔还其三还乡曲唱碧山头槐叶芦花烟雨秋易水寒风千古恨蠡江落日万年愁林间有杖堪伏虎江面无心自狎鸥潦倒烟澜生意远锦鳞桡下看风流其四收纶罢钓老头陀归踞融峰不较多种石且图抽紫笋培松宁羡引青萝槛前山色应如旧谷口人情任易他但得此身还故隐草堂风月自婆娑其五夷则风高雁字斜沧洲几度汉年华南湖羡有穿云枻北海殊无贯月槎老去懒挝涂毒鼓秋来怕听塞垣笳违时最恨岩前菊人未云归先放花其六望衡何处隔清晖开眼宁知阖眼非遍地草虫和露泣惊秋旅雁傍霞飞一天疏雨千山暗数壑闲云万虑微不是同条难作伴随身竿木蹈寒归其七断肠秋草满天涯飘渺孤云何处家南国开残秦地菊西风落尽汉宫花活埋幸有青山在老病频添白发赊湘岭岂无龙虎穴成群何必混狐虾其八天涯踏遍又寒侵若箇能同返旧林山尽水穷欣有策鸟啼花放了无心屠龙剑客狂中舞赋鹏书生醉里吟堪笑闲忙俱少实干坤何地觅知音其九落木萧萧动客尘侵藤二鼠不饶人贪他蜜味将心魅赢得流离似我贫沉醉九酝常处夜循环六趣几生身老僧云散枮岩日几度唿君早出伦其十瓢囊云水问瞿昙吸尽沧溟学放憨堪羡纸衣温似纩频思棠梨美于柑澜翻智度悲龙树血染离骚赋楚南骨白千山候万户何如破衲拥萝龛示子修高居士存心养性本非同见性明心义孰融所幸少年能有志直须慧剑截长空五车书外明三要一喝声中证六通休得逢场寻傀儡到头当认主人公寿普明寺明巖老师七十南华风景恣敖游海月山云眼底酬两岸蓼花乘醉壑一湖澄练满烟楼好看星斗呈金果喝起虹霓驾玉洲昨夜广寒宫未闭普明重挂一枝秋赠高念祖汝揆更生三居士争羡门客驷马车文章泽在看传家学通百氏推才薮法识三乘见慧花福德夙生咸有自勋名他日并堪夸期君外护母忘却现宰官身愿不赊七言四句参禅偈六首话头疑处须勐烈打破虚空要见血不向此回下毒手千生万劫应难彻话头疑处见空王疑到忘机露寂光自是面门常出现无形无影貌堂堂话头疑处俗情除贵在承当无欠余栗棘金圈吞吐尽堂堂独露岂非渠话头提起绝狐疑杀活纵横显大机手把金刚王宝剑魔来佛往一齐挥话头疑处咬枯根咬断枯根见不存滋味淡然须吐却始知遍界独称尊话头疑处透生死一透直入无彼此看破秤锤原是铁尘尘剎剎绝终始念佛偈六首念佛须教审是谁分明觌体露全机但得净念常相继九品莲邦处处归念佛声中须自荐回光看破娘生面等闲一句都忘却心佛不离这一念念佛迢迢拽转来五叶莲华当处开枝枝叶叶俱剪尽心佛众生一处理念佛一声即到家何须特地起多嗟西方大道如弦直拟涉思惟路转差念佛心中绝点尘莫将迷悟辨疏亲自性弥陀浑不觉只是花前月下人心心念佛自纯清珠山宝树茂荣荣苦海爱河无住处于无住处见平生万年松冰霜节与铁心坚太古音传风雨前但使深根植地老宁忧直干不扶天过高桥普度尼菴借宿踏破苍苔访旧踪新花嫩柳映溪容山光四顾寒烟暮挂钖何妨听晓钟秋日怀母斫额萱堂秋信来篱边黄菊带霜开为怜消息无人寄一日峰前望几回题太白祠凛凛寒祠古木悲白衣犹记作诗时祠前亦有商山路不学商山歌紫芝偈示优婆夷自外道转禅道者却邪求证心真心切勿远追寻了知自性原无碍鸡犬全彰劫外音寄祖印法兄金菊篱边濯露鲜蓼华江上月娟娟夜来梦度潇湘雨谁谓迢迢隔水烟宗玄兄还南岳贻诗留别次韵送之一声毒涂鼓惊闻何处人逢不识君谩说于今成独往五湖烟水尽殷勤和张权始居士萍寓有感四首堪嗟大梦似霜华邂逅云萍即是家认得家时原不住一瓢一杖是生涯南湖烟雨漾高楼一色长天目共游好识曼殊最后句慧刀拈起截奔流大虚闪电不留停憎爱何须逐队行识取娘生真面目肯教埋没过平生学道原为究此心非图名字挂丛林话头参到忘心处不向他家壁上吟示钱牧斋夫人鸿钧转处露阳春好听莺啼绿柳阴惊起渠侬无背面一轮依旧落西林示钱复先夫人滚滚红尘队里人莫将情念强疏亲试看雪殒新晴后万树依然旧日春示孙孝若夫人璨若骊珠不假挥寻常日用露全机桃华浪里春雷蛰拨转机轮遍界辉示瞿道人痛棒三遭血溅飞新春不附旧时机电光石火能舒眼撒手悬巖狮子威与高夫人万里青霄绝点尘一轮明月耀干坤茫茫宇宙人无数几箇如君开顶门四言示雪星道人不知最切知有成颠空印海水海印空天无欠无剩无中无边机分铢两位合正偏痛棒三顿肋下三拳父慈子孝本自天然如水投器器圆水圆五言与如心道者人谓公年老余谓公学小遇事如不知于巳无烦恼一榻自翛然三心何处讨悠悠栖物外兀兀超尘表大智自若愚大拙成真巧万象本萧萧一灵常皎皎乂手告松筠谁为世间宝五言四句辞南岳山茨和尚塔一片秋空净南山艹木深暮云千嶂色何处不关心竹明月横空影清风杳拂尘坚贞原有节虚白本无心六言四句示众居士四偈六首大千劫火洞然此箇原来不坏谁知满目青山尽是法身三味指上岂能见月镜中何用寻头不道即心即佛便去骑牛觅牛假和地水火风未免生老病死宝藏人人现成何必遗金孙子幻影任归露电寂心俱付寒灰直须休去歇去那管魔来佛来赠天游骆居士二首羡尔文章满世却从湘水沉之西江一口吸尽处处生涯大奇句句圣贤风雅言言佛祖婆心更有一颠白雪散作阳和满林赞南岳山茨和尚像者箇宗匠忒杀无状独踞南岳峰顶冷地吞烟吐瘴龟毛拂子拈起惊人突出眼睛佛魔胆丧才涉拟议噼头来动转施为难测量多少平人受你活埋被我觑破藏身隐相咄休隐相无虚妄雠恨难消描来供养龙池万如和尚像者老汉黄面皮不开口说菩提赢得一双眼输郄两茎眉涧狭水流急山高月上迟祗要鲸鲵神变化滔天恶浪满龙池大俞法兄骑牛小像两鬓蓬松高骑白牯博彻斯文贯通今古灭却临济正法眼蹋杀玄沙一只虎古鑑法兄像者汉生来孟浪动辄拈条白棒浸杀龙池水里突出佛祖头上禅流不用疑猜便是古鑑和尚自赞无中却生有向外扬家丑不喫赵州茶宁呷曹山酒能令一喝下须弥山倒走问着生缘处白棒当头搂超月优婆夷行乐图不是僧兮不是尼六门面面銕牛机当轩突出无回互午夜堂前月正辉黄夫人行乐图者箇夫人知不知一身随处露双眉欲知乂手藏锋句尽在凭阑不语时倪伯屏居士像赞峨冠博带大坐当轩雷声渊默邦家之瞻虽然现出宰官像长老之名四海传书问寄兴化沈居士贫衲于贵邑少缘不克久居与居士面商箇事怅甚泰州期中安静僧舍颇洁无劳致念居士参究虽有箇入头然向上一路犹太远在须知古人一期方便直下无你回避处祗贵逴得便行不存轨辙始可捉他净名庞老败缺稍涉迟疑白云万里岂可今日明日存想究竟纵然悟去堪作甚么古人云莫守寒巖异草青坐却白云终不玅惟居士自勉之与李三夫人前承道爱情出格外遥忆慈容宛如觌面泰州居止颇静无劳分虑尝欲道人看城东老母公案地与时遥不知近日体究如何山僧有箇颂子聊为举似盍以良骥追风或借势于鞭影也绣户临芝绝品评何须开宴待琼英十分春色游人醉一种天香透骨清向者提得便行可谓天上天下唯我独尊不见有佛可成有众生可度来去自由如鸟飞空岂不畅快平生耶倘其不然也须自加鞭策始得与李四夫人向临贵邑未及一造高轩至今犹耿耿也道人智量过人辨才越众正好从火宅以驾白牛入化城以跻宝所否则不异衣秘摩尼而借光东壁也惟道人淬砺精光勐利心志步步转身头头脱体山僧虽有成风之手于道人分上总属夏行冬令更有甚罏𩍁钳锤哉时不待人伏唯珍重与式玉王居士云峰虽隔百里明眼人何异觌面居士于日用想加精进矣虽然一闻便悟尚涉程途伫思停机白云万里事是恁么事人须恁么人若少留观听也须朝斯夕斯念念不间一朝迸裂始称大事了毕方不孤负巳灵而昂藏于天地间也近日上堂法语奉览余不备寄衡阳刘氏兄弟别来数载如电光中眨眼相似世事迁流更可知矣遥望家乡又不知作何景况也贫衲竿木随身逢场作戏楚水吴山殆将历遍所谓天地与我同根万物与我一体脚头脚底横三竖四那管通身泥水百结拖地法华禅师颂云屎臭薰天亦偶然法华争敢为君宣鼻中若有通天窍一任横行不着穿尽大地无不是箇清净道场了无罣碍所念人人有一大事因缘在圣不增在凡不减迥脱尘根高超言象遇缘应物触处圆成万变千奇不离本际祗为情生智隔想变体殊于诸缘染浓如胶漆轮回六道无繇解脱贫衲每怀吾兄弟未能觌面提持得出苦海不得不如许葛藤聊申相为之诚伏惟各自努力珍重珍重又世人如石火电光眨眼即是来生时节不相饶光阴疾如驶祗如贫衲见参请者不论久参晚进无非全体大用觌面提持醍醐毒药随人领解盍为迷越裳之路聊作指南之车若是利根上智直下知归安用贫衲饶舌为也正谓人人本具各各不无者道灵光时时独露一涉言诠便成途辙众兄弟皆是英灵汉子也须知有此段大事人生必要了明者不然生死到来前路茫茫无本可据凭何保得不入驴胎马腹但愿谛信无疑则一念回光便同本得那时方知我不汝欺吴楚地隔惟吾兄弟善忖度之与黄樵云居士山埜寓姑苏有年每见缙绅居士参究此道者不是见地偏估便为知解笼罩真参实究者屈指全无昔日庞居士杨大年李驸马辈皆操履真实见道稳密此等流亚无复再见前造高轩见居士行色匆匆未得盘桓为怅迩来宗乘似盛实衰惟居士现宰官身行法门事勘破自巳日用不负灵山嘱托凡遇师匠慎勿轻意放过须当取彼所长励我所短则道学渊源自然透顶透底古人云学道如入大海转入转深良不诬也山埜忝据法筵每念德薄智浅无益后进惟思衡岳峰顶啸月眠云以消余业了现报而巳其余又何慕哉使旋草率无任神驰与周云卿居士向承赐顾蓬壁生辉造次登龙过辱宠优谢谢老居士夙具善根智量过人若究心此道应如泗洲见大圣不知有何世务纷纭于本分事膜不相关将谓世法佛法分作两橛不见僧问归宗如何是佛宗云吾言恐汝不信僧云和尚诚言安敢不信宗云即汝便是僧云如何保任宗云一翳在眼空华乱坠请看是何道理盍迎宾送客抱子弄孙至于折旋俯仰之间若能直下荐得即佛法尚不可得况世法耶山僧书至此不觉掷笔大笑且道笑箇甚么言多去道转远惟居士就焚之杂着悼祖风辞一华五叶兮天下芬芳分宗裂派兮海内汪洋金丹点銕兮信笃者化宝剑挥空兮命尽者亡棒喝交驰兮直钓狞龙针线绵密兮生陷大虫恶水未泼兮俊鹘凌空鞭影拟动兮良马追风今不梦见兮古人大全深可痛悼兮法幢倾颠心灯寝耀兮谁续燄燄祖脉壅塞兮谁决涓涓狮子窟中兮狐兔纷扰栴檀林内兮荆棘连绵受栴檀之薰炙兮吐伊兰之臭气披狮子之皮鞹兮喷野千之沫涎哀后生之蔑闻兮真诠教外悲轨持于疏钞兮绳索重添醉佩衣珠兮甘驰贫里幼失恃怙兮佣作市廛流音律而忘返兮益进益狂舍定慧而投迷兮自漫自妨轻生死之不究兮殊为至愚昧心光之未明兮诚然可伤不久华屋兮尽作魔宫易见宝坊兮翻为利场世道衰微兮滔滔末法孰为大力兮再挈单传不忘灵岳之付嘱兮愍孤露而护覆丕振少室之弘猷兮瀹狂澜而溯源可令大法兮卷巳复舒抑使心印兮彼彼共悬喃喃语当知学道如牧牛法慎勿纵缓犯人苗稼生死心当切世缘殊可罢看箇话头心心无间当离愦闹安处寂静宜远杂沓志图见性宜寡言词多语者贱宜省缘虑多事者乱无见小利坏良心无因小害损善念毋见人非退巳善根毋自作孽退人道意毋以微善而不作毋以小恶而不禁闻善言当拱听临祸患当安详见不平毋动气遇侮慢毋动嗔处友必须乎澹绝交毋出恶声闻过莫惮改闻谏当自醒非切巳事莫往有益善者当行人家无伴慎勿久坐在处逢人不宜戏论当大事毋急卒遇小事毋轻忽无要紧事莫举无利益事莫谈好事宜先人后巳过失宜责巳恕人无讦露人隐事无障昧人美行毋为事难而辞毋为患难而退毋以妄身作业不可纵性坏事口不宜传人非耳不宜听人短见诤宜息见难急救重义疏财损巳利物出言须和气行事宜诚实问辨当虚巳论事须达理舍戏玩具远恶律仪莫亲邪辟人莫习恶知解贫乏无苟求从容无妄费理不可自是事不可固执凡事宜方便为人无刻薄语默宜尊重举止贵安详当亲良友宜择明师见人须谦逊交易宜平稳奉巳宜约待老宜宽在下者宜慈爱不慈爱同废物在上者须孝敬不孝敬类犬马当患道德不充毋以声利自累当治心于未萌毋顺情以致乱究道研真老病应当益壮亲师择友晓夕不可惮劳切忌胸中存物虚室自然生白切莫意下染尘镜清断不匿发当观此身不久腐烂应不移时自心因尘而有无尘体亦无依观身量等虚空则不见有身而为生死而生死亦同虚空安心还同法界则不见有心而为起灭而起灭亦同法界当信悟道在剎那不费纤毫力若假纤毫力即同有作意慢则心轻信微则志弱夙障深厚实难凑泊天下无愚人不纳言者愚天下无真病不受药者病病愈而药不除其病转深也言纳而愚犹在其言不圣也然则余固非圣其言皆私淑诸圣也有心当世者不以人废言可也竹拄杖颂儱侗一橛无枝无叶硬骨稜层七凹八凸其心虽空针拶不通凌霜傲雪不变其容生荆棘林长顽石壁无阴阳地卓卓安立用时活泼能纵能夺全生即杀全杀即活指西划东势若飞龙挑回明月拨转虚空往往来来全凭渠力把住时圣凡乞命放行时瓦砾生色通身作用自天然倒弄横拈许谁测示众禅者偈欲渡生死海须乘般若舟一念回机处诸妄即时休妄尽心如如轮回始断流般若因师悟刳心未足酬生佛本来齐迷悟两分岐达法心开悟拒师原自迷一团世俗心豪无钦信倪祗责他长短不知巳是非茫茫随业识涉猎闲文字自心障自心非业成业地共师住千年不知佛法意诚哉知道难知巳尤不易一中邪师毒万劫萦桎梏择师第一功参随自勉勗形仪似端严浮情实谄曲扭捏投人意碔砆岂是玉本色人难得宛有凌霄势面不阿附人心不藏异计不辨尘劳境宁知圣义谛任性逐情尘千生驴橛系自夸心机巧能令万事晓宁知障染心不是超凡表作善无丰约随心成大小住相轮回生离尘生死了万行得其宗菩提在掌中关捩无多子久长人可通清净理不入浊恶心争空业浪滔滔滚真机耿耿蒙身世暗推迁命根日剥削一旦无常至然后抱佛脚阎老实无情紧要隄防着莫谓死尚远将此付高阁急处放些缓强处放些弱日用苟相应生死能自若了身心如幻即是大圆觉为报修行人是义应当学佛事为恒持禅人火擎火炬云精进持净戒犹如护明珠一朝亲扑落纵横总是渠掷下云山僧为汝重指出一朵青莲辉地炉为新玄道者火拈火炬喝一喝云玄来多少时也依旧脚跟立地有口祗解脱空到处逢场作戏等闲得路便还家树倒藤枯如粉碎且道树倒藤枯句归何处撺炬云直下来也急着眼觑