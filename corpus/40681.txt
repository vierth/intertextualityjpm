一大新闻社长霍列士纽约脱利滨新闻社日发数十万枚一纸风行洛阳纸贵有紧急事件发生虽千万里之遥转瞬即有捷报聘用人员以数百计其组织虽云一新闻社而宛具政府之雏形论其势力且逾政府而上之此世界大新闻社之创立者谁欤曰霍列士霍氏幼聪慧甫二岁即有读书之能力三岁时入小学辄冠侪辈六岁读竟家藏之二十卷书更往邻村广涉典籍父故业农家非素封彼自幼从父耕田昼往南亩入夜仅得休息而犹搜集松根燃之以照读不与群儿为无益之游戏以消耗其宝贵之光阴吾国囊萤映雪之青年不足专美于前矣其近邻评论之曰彼虽于寝食之间手未尝释卷彼之好读书几如醉如痴唿之不应大声始觉之此可知其向学之笃矣霍氏当十岁时其父因投机事业大遭失败并此区区家产亦皆荡尽债台累累解脱无门仓皇去井里此不独霍氏一家之不幸抑亦霍氏个人之不幸然而塞翁失马安知非福宁知此时之不幸即其异日成功之机耶霍氏与其一家奔亡于巴西脱州之一村落天涯沦落举目无亲困苦不可名状家徒四壁无钱购几椅老幼坐地板上仅以薄毛布蔽身食时亦无食器中置一大皿盛食物一家老稚环绕之以木片当箸其生活之悲惨可想而知也霍母性和怡不以困难为忧虽居无几椅食无器皿日在贫苦之生涯中绝无戚愁现于辞色之事日惟收积木材劳作之间时闻笑语声故乡里有霍母以笑声驱逐穷神之佳话霍氏有此乐天知命之母乃以益壮其气益增其勇益发其奋斗之精神而停辛伫苦以战胜其境遇平时常以筐盛果物及松脂鬻之邻村即以其金购置书物黾勉向学卒以家贫生事所迫不得入学肄业年十一岁赴某印刷所乞为佣工此印刷所距霍氏所居之村约四里许为报馆所附设者比访其社长效毛生以自荐曰吾生于农家而欲业活版恳乞收为佣工厚赐多矣社长目视之而问曰汝年几何答曰十一岁矣社长曰十一岁乎毋乃太幼活版业当需年稍长者彼志竟未能达悄然归里然志虽未达而其勇气已足示其成功以十一岁之童子不远四里之遥而谒素不相识之社长告述自己之要求识者已知其异日当为有为之青年矣光阴荏苒忽忽三年霍列士年已十四岁矣一日见有某报馆发有广告曰本社欲用学徒一名有志于此者乞来本社面议遂又徒步往该报社既而蒙该社佣为检字人初入社敝帽褴褛一见知为贫家子人每嘲笑之而不以为耻惟日以沈毅之态学习职业其间遭人轻侮正复不少盖初入一种社会者每受人之苛遇天下事大抵尔也入社之第三日同伴之工徒向之恶作剧以印刷残余之油墨涂于其发污及面容如是者匪只一次噫此纯洁之青年何罪乃受此残酷之待遇而彼惟忍辱含垢泰然自乐以承之胯下淮阴圯上子房世之成大功者因皆坚忍耐苦之人彼不能忍小愤而逞血气之勇者乌足以语青年立志之模范哉此凄风苦雨中之少年固能以活字组构文章而有倚马之才者也工余之暇辄出入学术讨论会广浚知识人有谓其衣服泰敝盍以工银之余制一新服彼则答曰吾不欲借金购衣吾信负债而获新衣不若甘褴褛而不借金其独立不羁之精神有若此者霍氏事亲孝节约所得励行贮蓄以济其父父自家业荒落后役役于农事之劳每念及其亲受汗血滴土之苦又安忍以丰衣美食自娱耶四年后辞去求他职终年得十七镑自用三十四先令储蓄三镑以备非常之用余皆归之乃父以慰其心吾国古训孝为百行先之语盖足征也千八百三十一年霍氏时年二十一岁始入纽约彼于此地绝无知己环顾此繁华歌舞之大都会中宛如茫茫原野所赖者惟怀中二镑之残金而已彼在纽约投宿旅馆中约一星期许所事无成囊中金尽乃大失望以为长安大不易居莫如仍旋故里伴父耕田较为易活遂决计出纽约而归心似箭之游子几不可一日留矣征装既备行色匆匆忽逆旅主人告以某印刷所需人霍闻之大喜翌日乃往访印刷所行期遂延天方破晓曙光映射四壁十丈红尘之大都会晓梦方酣分送牛乳者之足音外殆无复闻霍氏冒此清新之朝气直来卡当街第七十五号威士脱活版所则见分发新闻者相与枕借乎石阶之侧语云久旱逢甘雨他乡遇故知此望外之喜天涯沦落之霍列士竟一遇之此其中始有不负苦心人之主宰者欤方霍氏至威士脱活版所也双扉犹扃正徘徊间适一工人来亦弗能入遂相与语始悉此工人者即霍氏之乡人也爰以自己之遭遇告之霍氏因其人之绍介得晤该活版所管理人旋即被佣为排字工人技能殊越侪辈管理人颇自喜其得人而社长则以貌取霍谓何佣此愚物命速逐之管理人力为之辩护晚间排字极其鲜明正确殊非一般工人所能及社长始知其才遂聘用之由是自午前六时至午后九时孜孜劳作以为常工银一星期约得一镑四先令其自奉俭约仍如故以其羡余仍供养亲之用衣敝履穿不以为耻发蓬蓬如草故有幽灵之绰号焉居此年余该所以商况不佳解佣约霍氏遂零星操作以支持其生活然其意志之强信力之坚不稍移易也霍氏方二十三岁时尝以少许之资金发行一种杂志名曰纽约人读者虽不少而艰难万状卒不能支七年后遂至停版厥后稍历变迁更于千八百四十年发刊罗谷嘉宾报其时政治上之动摇极大故该报发行亦甚涌达于九万之多嗣与某报合并称纽约脱利宾报奋斗勇战以启今日之盛运彼辗转沦落于悲运中之青年居然为世界之大新闻社长是则青年学子惟当奋其慷慨悲壮之精神以建宏伟盛大之事业又乌可以境遇累人自谢无所凭借簿也方今报馆林立而以青年独立奋斗所组创者殆绝无而仅有然而秋雨孤灯沉沉斗室之中亦安知无霍列士其人者努力上进以求有成斯不独个人之益独立言论之价值将于是乎求之矣年月日晨钟报署名守常