胡氏尚书详解提要钦定四库全书经部二尚书详解书𩔖提要等谨案尚书详解十三卷宋胡士行撰士行庐陵人官临江军军学教授是编焦竑国史经籍志作书集解朱彛尊经义考又作初学尚书详解称名互异其实一书也其解经多以孔传为主而存异説于后孔传有未善则引杨时林之竒吕祖谦夏僎诸説补之诸説复有所未备则以己意解之尧典星辰之伏见列为四图以验分至洪范初一曰五行则补绘太极图以释初字见五行生尅之有本虽皆根据旧説要能㑹萃以成一家言犹解经之笃实者也所引汉晋人训诂间有异字如益稷篇引郑康成云黹紩也紩以为绣也与註疏所载不同凡斯之类亦见其留心古义不但空谈名理矣干隆四十六年十月恭校上总纂官纪昀陆钖熊孙士毅总校官陆费墀原序尚书详解原序尚书史官所纪孔子删之始皇烧之孔襄藏之至汉文帝时伏生口传二十篇以其上古书加尚字尚上也藏书既出増为五十八篇武帝诏孔子十一世孙安国註并作此序古者伏牺氏之王天下也始画八卦造书契以代结绳之政由是文籍生焉此言书所由起也干三连☰天父震仰盂☳雷长男坤六断☷地母巽下断☴风长女坎中满☵水中男艮覆盌☶山少男离中虚☲火中女兑上阙☱泽少女伏牺神农黄帝之书谓之三坟言大道也少昊颛顼高辛唐虞之书谓之五典言常道也至于夏商周之书虽设教不伦雅诰奥义其归一揆是故歴代宝之以为大训八卦之説谓之八索求其义也九州之志谓之九丘丘聚也言九州所有土地所生风气所冝皆聚此书也此歴考上世衆书之名也春秋左氏传曰楚左史倚相能读三坟五典八索九丘即谓上世帝王遗书也此言孔子未删前衆书之烦也先君孔子生于周末观史籍之烦文惧览之者不一遂乃定礼乐明旧章删诗为三百篇约史记而修春秋赞易道以黜八索述职方以除九丘此言孔子修礼乐诗书春秋易及职方下文却专説定书讨论坟典断自唐虞以下讫于周芟夷烦乱翦截浮辞举其宏纲撮其机要足以垂世立教典谟训诰誓命之文凡百篇所以恢𢎞至道示人主以轨范也帝王之制坦然明白可举而行三千之徒并受其义及秦始皇灭先代典籍焚书坑儒天下学士逃难解散我先人用藏其家书于屋壁汉室龙兴开设学校旁求儒雅以阐大猷济南伏生年过九十失其本经口以传授裁二十余篇以其上古之书谓之尚书百篇之义世莫得闻至鲁共王好治宫室壊孔子旧宅以广其居于壁中得先人所藏古文虞夏商周之书及传论语孝经皆科斗文字王又升孔子堂闻金石丝竹之音乃不壊宅悉以书还孔氏科斗书废已久时人无能知者以所闻伏生之书考论文字义定其可知者为𨽻古定更以竹简写之増多伏生二十五篇伏生又以舜典合于尧典益稷合于臯陶谟盘庚三篇合为一康王之诰合于顾命复出此篇并序凡五十九篇为四十六卷其余错乱摩灭弗可复知悉上送官藏之书府以待能者承诏为五十九篇作传于是遂研精覃思博考经籍採摭羣言以立训传约文申义敷畅厥㫖庶㡬有补于将来书序序所以为作者之意昭然义见宜相附近故引之各冠其篇首定五十八篇既毕㑹国有巫蛊事经籍道息用不复以闻传之子孙以贻后代若好古博雅君子与我同志亦所不隠也尚书详解原序胡氏尚书详解卷一钦定四库全书尚书详解卷一宋胡士行撰尧典第一虞书尧典唐书左传引劝之以九歌曰夏书而皆系之虞尧授舜舜授禹三圣授受一道也正义以尧典为虞史追书昔在帝尧聦明文思光宅天下将逊于位让于虞舜作尧典此孔子序述一篇之大旨也绩用弗成以前光宅天下之实咨岳巽位以后将逊于位之实吕云聦明先知先觉也文聦明之散见于外者也思聦明之緼蓄于内者也光辉方在天下一旦逊位视天下如敝屣所过之化如此尧典此史臣旧题篇目后篇皆然曰若稽古帝尧孔云能顺考古道而行者帝尧吕云若稽史臣之辞谓我顺考于古得尧之为君曰放勲孔云言尧放上世功化吕云勲者天地万物之成理尧依放之而已此有天下而不与之意夏云尧功勲放于四海钦明文思安安孔云以四徳安天下之当安者吕云序言聦明指其生知全徳之自然也书言钦明指其作圣终始之工夫也钦之一字尧所以作圣也钦则聦在其中矣去聪言明聪明不可分也尧自安其安与天下共安其安于止知其所止也允恭克让光被四表格于上下允克者恭让之至出于诚实非外饰也故四方上下皆在尧恭让中光辉无不被也所谓孝悌之至通于神明光于四海尧舜之道孝弟而已克明俊徳以亲九族九族既睦平章百姓百姓昭明协和万邦黎民于变时雍明徳修身也亲九族齐家也章百姓治国也和万邦平天下也既睦昭明时雍所谓绥斯来动斯和也以亲平章协和用功处也睦明见功处也吕用孔説曰明徳在亲族之先何也中庸曰尊贤也亲亲也伊川谓尊贤在亲亲之先所以讲明齐家治国平天下之道也前言光明之散见也此言明光之藴蓄也明性之觉也克明己之觉也昭人亦觉也孔云九族高祖曽祖祖父已子孙曽孙𤣥孙夏侯説九族尧典父族四五属之内父之女昆弟适人者及其子已之女昆弟适人者及其子已之女子适人者及其子母族三母之父姓母之母姓母之女昆弟适人者及其子妻族二妻之父姓妻之母姓乃命羲和钦若昊天厯象日月星辰敬授人时此尧命官之序也羲和大臣也故最先焉下将分命申命必先总命之者分之中有合欲其同此钦敬之心也钦之一字尧心法也钦若于厯象之先先天而天不违也敬授于厯象之后后天而奉天时也厯象不特治天而已宅天下被四表悉不外此葢尧时天人未离帝道之大非治天之外别有治人之理也观分命之辞若民若物洪纎巨细无不得宜尧之功与天一厯象之法所以与天为徒也羲和始以氏居官后因以名官犹伶氏掌乐后遂以乐官为伶官也五行生数木火土金水克数木土水火金洪范数水火木金土四时春夏四季秋冬四徳元亨利贞四方东左南前中央西右北后五帝太皡炎帝黄帝少皡颛顼五岳岱衡嵩华恒五声角徴宫商羽五色青赤黄白黒五味酸苦甘辛咸五常仁礼信义智五脏肝心脾肺肾五事貌视思言听十干甲乙丙丁戊巳庚辛壬癸十二支寅夘辰巳午未申酉戌亥子丑二十八宿东角亢氐房心尾箕北斗牛女虚危室壁西奎娄胃昴毕觜参南井鬼栁星张翼轸八卦震东巽东南离南坤西南兊西干西北坎北艮东北析木太蔟寅正立春雨水大火夹钟卯二惊蛰春分寿星姑洗辰三清明谷雨鹑尾中吕巳四立夏小满鹑火蕤賔午五芒种夏至鹑首林钟未六小暑大暑实沈夷则申七立秋处暑大梁南吕酉八白露秋分降娄无射戌九寒露霜降娵訾应钟亥十立冬小雪𤣥枵黄钟子十一大雪冬至星纪大吕丑十二小寒大寒析木至星纪为十二辰大蔟至大吕为十二律吕寅至丑为十二支立春至大寒为二十四气八节分至启闭日中昼五十刻夜五十刻日永昼六十刻夜四十刻宵中昼五十刻夜五十刻日短昼四十刻夜六十刻分命羲仲宅嵎夷曰𤾉谷寅賔出日平秩东作日中星鸟以殷仲春厥民析鸟兽孳尾申命羲叔宅南交平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛夏云此为作厯也作厯之法必先准定四面方隅以表识然后地中可求即地中然后知日月之出没星辰之转运宅定也非居其地也故旸谷南交昧谷幽都者定方隅也出日纳日者验昬旦也作讹成易者测时气也日中永短者齐晷刻也鸟火虚昴者候中星也然后以殷以正而四时之中气可定犹未也又以析因夷隩而验之民事焉以孶革毨氄而验之物𩔖焉则尧之作厯仰观俯察可谓不苟也已吕云賔导以随从之谓所谓日出而作也饯纳日者日入而息也厥民而继以鸟兽者圣人一视同仁先民及物参賛之妙如舜之若上下禹之咸若周之泽虞山虞也帝曰咨汝羲暨和朞三百有六旬有六日以閠月定四时成嵗允釐百工庶绩咸熈此起闰法也周天三百六十五度四分度之一日一周天为一嵗月一周天为一月月行速一日行十三度有竒二十九日半强一周天大约五十九日强而两周天两箇月六十日期余一日矣一年十二箇月则余六日矣故一年置月小尽者六而后晦朔弦望不差日行迟一日行一度近三百六十六日一周天一年十二月三百六十日已少六日六小尽月又少六日三年少三十六日五年少六十日故三年一闰五年再闰十九年七闰为一章二十七章为㑹三㑹为统三统为元而后春夏秋冬不差而后嵗功成而后工釐绩熈矣闰余不置则三年差一箇月必以正为二九年差三箇月必以春为夏十九年差六箇月而四时相反矣如此欲百工之釐可乎故尧之命不先禹稷契而先羲和者禹稷契所职百工之事耳未若羲和之重也邵康节云日月星辰尧则之江河淮海禹平之王肃云斗之所建为中气日月所在斗指两辰之间无中气则置为闰中气未定则闰余未得而定前既定中气矣故以闰余继之吕云闰一嵗之枢纽天地之数惟竒则无穷闰所以归竒也羲和非止厯象亦掌四方诸侯朝㑹之礼如后世方伯连帅之类尧时天人为一羲和之任甚重至周冯相氏特星官厯象之职而治人之任备矣帝王之事不过奉天治人尧未尝亲一事克明俊徳乃命羲和而已可以观人君之道焉帝曰畴咨若时登庸放齐曰𦙍子朱启明帝曰吁嚚讼可乎夏祖程曰尧咨嗟谁能顺是登庸之任者此老将广求圣贤以巽位之意父子相传古今通义故放齐以朱对然朱之开明乃饰外而祗为嚚讼者放齐不识也惟尧之哲能知之孔以若时为顺是熙绩之事𦙍为国子为爵或以若时为顺天道对若采为顺人事帝曰畴咨若予采驩兜曰都共工方鸠僝功帝曰吁静言庸违象恭滔天帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圮族岳曰异哉试可乃已帝曰徃钦哉九载绩用弗成鲧非无治水之才惟其忽视天下事故至方命钦之一字尧心法也可以治鲧之病矣使鲧能领此敎安知其不可用乎记曰禹能修鲧之功则鲧非无功者四岳之举未为无见也惟尧深烛其恃才方命之病然犹以岳之言试用之所谓舎己从人此尧公天下之心也帝曰咨四岳朕在位七十载汝能庸命巽朕位岳曰否徳忝帝位曰明明扬侧陋师钖帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格姦帝曰我其试哉女于时观厥刑于二女釐降二女于妫汭嫔于虞帝曰钦哉治国平天下之道于齐家占之顽嚚傲处父母兄弟之难也帝女至贵易致骄怨处夫妇之难也烝乂釐降何道以致然哉曰钦是已此尧心法也舜之心即尧之心斯其为授受之懿欤舜典第二虞书虞舜侧微尧闻之聪明将使嗣位歴试诸难作舜典舜典曰若稽古帝舜曰重华协于帝濬哲文明温恭允塞元德升闻乃命以位舜于尧如日月递明自然吻合有是华必有是实濬哲文明温恭允塞与钦明文思允恭克让亦无少异此圣人气象如文之徽柔懿恭夫子之温良恭俭让此史笔形容之妙尧之知舜非闻于言语物色闲也以徳合徳以心合心二圣同时自有感动处慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷此所谓诸难也从叙穆人事之和也不迷天人之和㑹也舜歴试气象如春气至随其枝叶脉络生意自然𤼵越与尧典克明一章相似帝曰格汝舜询事考言乃言厎可绩三载汝陟帝位岳举尧试知舜审矣方询焉考焉诚厎绩至三载之久焉乃命陟位者位也非尧之位舜让于徳弗嗣天地万物之责一旦将任之惕然如不胜此尧之兢兢舜之业业文王之纯亦不已非具文之逊也正月上日受终于文祖尧不许舜辞乃与舜受终于祖庙葢天下文祖之天下尧平时兢兢不敢有一豪忽心今为天下得人其责方塞曾子所谓吾知免夫者也尧受终则舜之正始可知其在祖庙受尧付托惕然甚于当让之时想象尧舜在庙之心而万世为君之道着矣在璇玑玉衡以齐七政考天文者悬玑于上运转如天以衡从下望之玑衡异见皆日月五星时数轨度之当然不知玑衡则为变易而不齐矣此舜受尧命摄位审已之当天心与否也夏云如尧典厯象将协时月正日也肆𩔖于上帝禋于六宗孔氏説六宗四时寒暑日月星辰水旱刘歆説六宗干坤六子水火风雷山泽贾逵説六宗天宗日月星辰地宗河海岱马融説六宗天地四时郑𤣥説六宗星辰司中司命风师雨师张髦説六宗三昭三穆以祭义考之祭时祭寒暑祭日祭月祭星祭水旱与孔説合意安国必有传授非臆説者望于山川徧于羣神五岳岱衡嵩华恒四渎江河淮济辑五瑞既月乃日觐四岳羣牧班瑞于羣后五瑞公桓圭侯信圭伯躬圭子谷璧男蒲璧兹者七政齐既当天心乃举祭礼也人君之有天下曰神曰民而已𩔖至徧对神天也天子不敢自有其天下天之天下也辑而班新民听也诸侯不敢自有其土天子之土也嵗二月东巡守至于岱宗柴望秩于山川肆觐东后协时月正日同律度量衡修五礼五玉三帛二生一死贽如五器卒乃复三帛诸侯世子执纁公之孤执𤣥附庸之君执黄二生卿执羔大夫执鴈一死士执雉协同不使国异政也天子颁朔于诸侯诸侯受厯于天子以授其民此尧授时法也律十二生于厯之十二辰前汉志云推厯生律而度量衡又生于律修五礼欲礼乐征伐自天子出也此规模想尧时亦然舜摄位举而治之耳五月南巡守至于南岳如岱礼八月西巡守至于西岳如初十有一月朔巡守至于北岳如西礼史官省文归格于艺祖用特舜负艺祖天地民物之托惕然恐不胜徧巡天下礼举政行无不顺序乃可以妥艺祖之灵矣此与受终首尾同此一念之敬五载一巡守羣后四朝敷奏以言明试以功车服以庸五年以提警之使人不倦也车服以庸即诗路车乗马𤣥衮及黼之意肇十有二州封十有二山濬川经略土地表州镇涤川源此舜经纶天下之大纲也十二州冀兖青徐扬荆豫梁雍营幽并象以典刑流宥五刑鞭作官刑扑作教刑金作赎刑𤯝灾肆赦怙终贼刑肉刑疑不仁者然垂示之使不犯又流以宥之鞭扑以警之又于𤯝灾者肆赦之必怗终而后贼刑焉则刑之所及者长恶不悛之人而已若严而实寛也林云肆纵缓不勤事者左传杀人不忌为贼三赦三刑钦哉钦哉惟刑之恤哉孔云舜勑天下使敬吕云史叙舜制刑之法叹美其恤刑之至也流共工于幽洲放驩兜于崇山窜三苗于三危殛鲧于羽山四罪而天下咸服左传云舜流四凶族投诸四裔以御魑魅流放窜殛一也天下皆曰可放而放之故服太祖读书叹曰尧舜之世四凶之罪止从投窜何后世法网之密非圣人不足以知圣人之心也史叙之肉刑之后是舜之刑仅见之流耳肉刑未始用也二十有八载帝乃殂落百姓如丧考妣三载四海遏密八音舜摄则尧与民相忘久矣何百姓念之深也此可见尧之徳在民深亦见舜遵尧法虽摄也而犹臣道焉尧之为天下君自若也月正元日舜格于文祖三年之丧毕始告庙即位不敢专也询于四岳辟四门明四目达四聪此新政第一义也四岳累朝元老既询之矣犹未也辟焉天下一家也明达焉天下一身也此舜取人为善公天下之大也十二牧九官之事皆由此得之咨十有二牧曰食哉惟时柔逺能迩惇徳允元而难任人蛮夷率服牧之咨治内焉耳而蛮夷自服牧然则侯国皆然岂有生事求边功者哉难者非特去之常有戒谨恐惧之意任人之可畏甚于蛮夷之可畏舜曰咨四岳有能奋庸熈帝之载使宅百揆亮采惠畴天下之理不进则退奋者日新之道所以生生不穷者也人主所以论相者在此佥曰伯禹作司空帝曰俞咨禹汝平水土惟时懋哉美之而且勉之不矜之意也禹拜稽首让于稷契暨臯陶帝曰俞汝徃哉所谓九官济济相逊也禹之逊诚也帝之俞诚也夫殛其父而与其子一堂都俞无少疑避纯乎天也帝曰弃黎民阻饥汝后稷播时百谷帝曰契百姓不亲五品不逊汝作司徒敬敷五教在寛帝曰臯陶蛮夷猾夏寇贼姦宄汝作士五刑有服五服三就五流有宅五宅三居惟明克允帝因禹让三人而官不转各述前功以劝之播有生生日新之意乃粒矣而不忘阻饥也敬吾心之天也乃可以还民心之天寛者渐渍涵养使自𤼵越明刑而制猾夏者在其中古兵刑之大也帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞徃哉汝谐谐生于若后世技巧工匠咸精其能者事同而意异也帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞徃哉汝谐君为万物之主交之有道取之以时使顺其性益尝掌山泽故因所经歴而用之帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于夔龙帝曰俞徃钦哉郊庙修五礼中之吉礼礼之最大者也故独与百揆咨四岳而命钦者对天地感鬼神之道寅直清钦再三申命葢天下事无不当敬而于礼为尤切帝曰夔命汝典乐教冑子直而温寛而栗刚而无虐简而无傲此教以乐徳也直正直也寛柔也刚简刚也此三徳乃其气质之异直焉而教以温使适其中寛焉而教以栗使不失之不及刚简焉而教以无虐无傲使不失之太过吕云此教者之事也不直则道不见然必即之也温寛者规模广大然必栗而有缜密之工夫刚者师严道尊然必无虐以强其所不能简者简黙举一隅引而不𤼵然必无傲天下之才以为不可教也诗言志歌永言声依永律和声八音克谐无相夺伦神人以和此教之以乐语也乐从诗生诗从心出声音之与政通以政之和致心之和以心之和为乐之和典乐者以乐之和而教人于以𤼵越其良心是以其出于人心者而还以入乎人心也动天地感鬼神诗莫近焉而况于胄子乎神人以和因以乐教胄子而极言声诗感通之妙也五声宫商角徴羽八音金石丝竹匏土革木夔曰于予击石拊石百兽率舞惟舜乐之和故击拊之而兽舞焉䕫非自言其功所以信舜乐感通之必然尔兽且舞况神人乎帝曰龙朕圣谗説殄行震惊朕师命汝作纳言夙夜出纳朕命惟允谗説之得以动衆者以上下之情不通故也有纳言以出纳之则下情上达上情下孚一切以帝命之公为信谗説之私自无庸得行矣益稷工以纳言即此职也帝曰咨汝二十有二人钦哉惟时亮天工三载考绩三考黜陟幽明庶绩咸熈此总命也岳牧九官之事皆天之事也天工人其代之惟天之命于穆不已可一时息乎钦则诚与天一矣此尧舜传心之妙所以咨命之要领也三载以下史臣述舜事非舜语也考焉黜陟焉课之三载三考之后而庶绩无不熈者钦之成处也周官三歳大比而诛赏不待九年者帝王气量之异分北三苗孔云衆功皆广三苗幽暗故分北之舜生三十徴庸三十在位五十载陟方乃死在位五十年舜典载其一年事而略其余规模一定四十九年之事皆枝叶流派也此作史之妙陟方孔以为舜升道南方巡守死于苍梧之野而𦵏焉案尧老舜摄则巡守舜行之矣岂有禹既摄而舜犹巡守者乎司马温公诗云虞舜既倦勤荐禹为天子岂肯复南巡迢迢渡湘水帝釐下土方设居方别生分𩔖作汩作九共九篇槀饫此七书序安国所谓不可复知者也无篇首可冠随其次附之前书之末训传顺序文为之説既不见书其是非不可得而知也尚书详解卷一胡氏尚书详解卷二钦定四库全书尚书详解卷二宋胡士行撰大禹谟第三虞书臯陶矢厥谟禹成厥功帝舜申之作大禹臯陶谟益稷虞史既述二典义有未备又叙其君臣嘉言善政为此三篇三篇意本相属古人编竹简成书所载不能多故析之因取篇首所载以名非禹自禹臯自臯而益稷自益稷也此三书所以一序也先谟后功或以为功发于谟非也事辞之叙然也大禹谟曰若稽古大禹曰文命敷于四海祗承于帝此史述禹之德如尧舜典也吕云禹声教讫四海方承于帝有君民之大德有事君之小心也重华有日月之意祗承则坤顺承天之象而已此帝王之间也曰后克艰厥后臣克艰厥臣政乃乂黎民敏德此禹陈克艰之谟于舜也克艰者圣人相传之道即尧舜所谓钦也为君难为臣不易政之本也本立则政乂上之艰下之敏感应之速有不期然而然者矣帝曰俞允若兹心总意㑹一俞之外无余辞兹者此外无余理也嘉言罔攸伏野无遗贤万邦咸宁稽于衆舍己从人不虐无告不废困穷惟帝时克此舜信禹谟而举尧克艰之道证之罔伏无遗矣方稽而从焉咸宁矣方惧其虐且废焉此克艰之道惟尧时克也稽从知人也不虐废安民也臯谟所谓帝其难之者也尧岂有如后世虐废之政哉其哀悯之念一豪不到则尧以为若虐废之矣益曰都帝德广运乃圣乃神乃武乃文皇天眷命奄有四海为天下君孔云此益因舜言又美尧也大而不运犹可名也大而运之则化矣大可言也化不可言也乃谓之圣乃谓之神乃谓之武文名言之不可也故天命而君天下焉此克艰一念之不息所致也吕夏以惟帝为益美舜禹曰惠迪吉从逆凶惟影响迪则吉逆则凶非于善恶之外别有祸福也其应之速可知迪即克艰之道益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从己之欲无怠无荒四夷来王此克艰之目也天下无事上恬下熙而治忽之几起每伏于意度之所不及正克艰时也守法度而无游淫修身也任去坚而絶疑谋尊贤也熙百志以顺百姓子庶民也无怠荒而四夷王来逺人也勿焉罔焉事事而戒之也禹曰于帝念哉德惟善政政在养民水火金木土谷惟修正德利用厚生惟和九功惟叙九叙惟歌戒之用休董之用威劝之以九歌俾勿坏此因益儆戒无虞之意而启帝念以保九功也以德为政而养民修和叙而歌矣方戒董劝之使其成者勿坏焉俾者圣人裁成辅相以赞消息盈虚之理一念之无穷也吕云正徳以正其心利用厚生以养其生养其生亦所以正其心所谓日用饮食徧为尔德也戒董以刑赏示之在外之事也九歌以声音养之在内之事也一说六府以养民之心教之也一说帝以念哉叙九功帝曰俞地平天成六府三事允治万世永赖时乃功洪水之害不特地失其髙下之宜而天所以始万物者亦不能成功所谓平成允治者禹平水之功也惟勿坏故永赖万世之逺可于其一念预占之帝曰格汝禹朕宅帝位三十有三载耄期倦于勤汝惟不怠总朕师禹有正天下之大功则可以为天地主舜时年九十五心不息而精力衰于勤之中察其若倦政欲以禹之不怠代己盖圣人不以天下为乐而以为忧不敢一念息也禹曰朕德罔克民不依此舜让于德弗嗣之意禹克艰而以罔克自处此所以为不怠也臯陶迈种德德乃降黎民怀之帝念哉念兹在兹释兹在兹名言兹在兹允出兹在兹惟帝念功此禹举臯陶自代而使舜不忘也念不念言不言皆在臯陶如参于前倚于衡也帝曰臯陶惟兹臣庶罔或干予正汝作士明于五刑以弼五教期于予治刑期于无刑民协于中时乃功懋哉此舜因禹让臯陶而美之也士刑官也而惟以弼教期于治期于无刑而已协于中则不干于正矣此其功有超于刑官之外者不亦懋哉臯陶曰帝德罔愆临下以简御衆以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司此臯陶因舜美已而推其原于舜也罔愆意极渊源非盛德之至刚健纯粹质天地而不疑开百圣而不惭歴万世而无弊者何以至此临而简有统宗㑹元之意御而寛有天覆地载之意好生之德皆自此发上不忍薄其民民忍自薄乎此其所以不犯也刑故者灭趾之义也无此则好生之德不备盖不俟其大而戢之厚德深仁无越于此汉宣综核信必何舜于名实之不定功罪之多疑也汉宣焰火之光舜天地之量也帝曰俾予从欲以治四方风动惟乃之休罔愆以下皆舜所欲使如所欲者臯之弼教也风动则如风之披拂有使民迁善而不自知之妙是臯之刑非刑也德教也休孰大焉帝曰来禹洚水儆予成允成功惟汝贤灾异之来天所以儆圣人也圣人以天地万物为一体一物不顺无非儆予公孙𢎞谓尧使舜治水未闻舜有洪水也舜当时认为己责而𢎞于百世下欲归之尧圣人小人之用心相万也鲧湮洪水人方疑之而禹遽能使人之信必有不言之孚矣信成于未治水之先功成于人已信之后当尧之世一人而已克勤于邦克俭于家不自满假惟汝贤成大功之后而方勤俭焉则满假之心何自而生汝惟不矜天下莫与汝争能汝惟不伐天下莫与汝争功天下之理无独必有对矜伐者争之对也不矜伐则无我无我则无对无对则无争矣予懋乃徳嘉乃丕绩天之厯数在汝躬汝终陟元后以不矜伐之徳而见于平成大功之后禹之心纯乎天也天之厯数非自外至不可辞矣人心惟危道心惟微惟精惟一允执厥中人心气情欲动出应喜怒哀乐之已发道心理性理静入定喜怒哀乐之未发危过动不过动微过静不过静精明不差察动静之理一诚不二守动静之正尧之一言允执中中则不危微舜之三言精一危微允执则精一天下虽大治之在道四海虽广治之在心舜将传天下于禹故告以传道传心之要焉帝喾执中以徧天下尧以允执其中命舜而舜之命禹也又以帝允执之一言演为危微精一之三言心一心也其未发而静为道下愚亦有之其已发而动为人上圣亦不能无道心善人心亦无不善也惟一于动而胶扰焉则危矣一于静而寂灭焉则微矣人心道心心之本体然也危微则不能养心之过也惟精焉以察之而不差一焉以守之而不二则危微之失去而心之本体全矣允执则精一之谓也中则不偏不倚天所赋人所以之正融道心人心为一乃心体之全当其可而不危不微者也舜之三言所以释尧之一言也治天下国家之要无余藴矣吕云人心私心也道心善心也或云人心危则道心微人衆而胜天也精一执中则天定而胜人矣或云危溺于卑污为不及申韩是也微荡于髙虚为太过老庄是也中则无过不及而不危微矣无稽之言勿听弗询之谋勿庸此恐其为心害也闲邪所以存诚也孟子论养气而必曰我知言夫子曰不知言无以为君子盖听用之际一有不审则耳目官诱于物有不摇其心之官者乎勿听勿庸此亦用工于精一处也可爱非君可畏非民衆非元后何戴后非衆罔与守邦钦哉慎乃有位敬修其可愿四海困穷天禄永终前既传以道以心此乃言传天下之事也民非君何戴则可爱者非君乎君非民罔守邦则可畏者非民乎君民相须之势如此可不钦不慎不敬乎钦之一字此尧舜心法也一云君位固可乐民碞亦可畏可不保民以终君之禄惟口出好兴戎朕言不再出好口也兴戎亦口也逊位之言一出其可再乎所谓天子无戏言也禹曰枚卜功臣惟吉之从禹前让臯陶帝不允矣又请枚卜之帝曰禹官占惟先蔽志昆命于元龟朕志先定询谋佥同鬼神其依龟筮协从卜不习吉心者神明之舍志定矣以次而谋之人谋之鬼谋之卜筮非泛然无主而委之占卜也岂容有习吉乎禹拜稽首固辞帝曰毋惟汝谐固辞者恐天人之未从也谐则和同天人之际矣正月朔旦受命于神宗率百官若帝之初若帝之初谓在璇玑以下至巡守也帝曰咨禹惟时有苗弗率汝徂征禹摄位代总万几而舜之尊为天子自若也国有大事犹禀命焉有苗之国左洞庭右彭蠡负固不服舜诛四凶窜其君于三危更立一君以绍其国至三载黜陟后又分北其党至此卒不率教命禹征之禹乃㑹羣后誓于师曰济济有衆咸听朕命以上伐下有征无战况尧舜之时不战屈人兵犹誓云者临事而惧故也济济整肃不乱也蠢兹有苗昬迷不恭侮慢自贤反道败德君子在野小人在位民弃不保天降之咎肆予以尔衆士奉辞伐罪尔尚一乃心力其克有勲虽圣人不得不戒彼宋襄之不擒二毛者是自欺以教其衆心力之不齐也三旬苗民逆命此一气之春万𩔖发生而隂崖深谷固隂凝结独未芽甲也益赞于禹曰惟德动天无逺弗届满招损谦受益时乃天道帝初于歴山徃于田日号泣于旻天于父母负罪引慝祗载见瞽瞍夔夔齐栗瞽亦允若至诚感神矧兹有苗赞如赞化育之赞禹本有此心而益助成之也不罪苗而自反谦也瞽之允若舜亦自反得之舜德之诚如此神且格矣而况苗乎禹拜昌言曰俞班师振旅帝乃诞敷文德舞干羽于两阶七旬有苗格神领心㑹拜而俞之如曽子之唯无疑滞也班师振旅略无踌躇之意帝德之敷素矣至此不间以用兵而益大敷之两阶之舞朝廷闲暇礼文之彛非有意以服苗也而苗自格盖阳和之畅至是而寒谷皆春矣苗始叛至是五六十年然后心恱诚服圣人优游寛大之政天地之造也臯陶谟第四虞书臯陶谟曰若稽古臯陶选衆举臯不仁者逺左禹右臯分位皆亚圣也故禹臯古与二圣并称曰允迪厥德谟明弼谐此臯与禹言人臣以至诚启迪君德谟明矣而弼欲谐盖不谐则诋讦太甚非优游餍饫以入之道也孔云言人君当信蹈行古之德谋广聪明以辅谐其政吕云有德必有言此史臣言臯陶惟允蹈其德故以谟则明以弼君则谐允蹈者实用工践履之地谟之所从出也禹曰俞如何此禹问谟明弼谐之道何如也臯陶曰都慎厥身修思永惇叙九族庶明励翼迩可逺在兹身修则家齐国治天下平皆自此出此至近而可及逺之理也禹拜昌言曰俞孟子所谓禹闻善言则拜不自满假之工夫也臯陶曰都在知人在安民此逺在兹之纲目也在者兹定而理决无大于此者矣知人安民臯谟一篇纲领九德以下知人之道也天叙以下安民之道也禹曰吁咸若时惟帝其难之知人则哲能官人安民则惠黎民怀之能哲而惠何忧乎驩兜何迁乎有苗何畏乎巧言令色孔壬禹实知用工非学问口耳间者故闻臯谟而惊叹谓尧犹难之也盖尧之哲必无一人之不知尧之惠必无一民之不怀其道至大所谓其犹病诸者非病其难而不能行也兢兢业业思其难以图其易何忧何迁何畏难之之效也臯陶曰都亦行有九德亦言其人有德乃言曰载采采此言人之行为德有九亦言其有德矣犹恐其为空言也乃又言以告于衆曰其载之行者事事可考也夏云取人以身必已之行有九德也乃可言人之德禹曰何问九德之目臯陶曰寛而栗柔而立愿而恭乱而敬扰而毅直而温简而㢘刚而塞彊而义彰厥有常吉哉简亷疎刚德三刚刚善塞刚恶虚气彊义自任乱敬恃才正直三直善温恶径行扰毅弱寛栗纵柔德三柔柔善立柔恶懦愿恭太朴此洪范三德也寛柔愿柔德之三也乱扰直正直之三也简刚彊刚德之三也上九字人之性质所固有者下九字学问涵养能长其善救其失者也有此九德而能常焉彰而用之吉孰大焉日宣三德夙夜浚明有家日严祗敬六德亮采有邦翕受敷施九德咸事俊乂在官百僚师师百工惟时抚于五辰庶绩其凝木火土金水木春夏季秋冬春前言九德之目此言天子诸侯大夫治有广狭其用德有详略三德六德言家邦得此足以为治非谓不可在三六之上若孝经所谓争臣几人之𩔖若天子则非合九德而用之不可天以五行布万化人禀五行之秀气以生在人之九德即在天之五辰也其抚其凝一而二二而一也无教逸欲有邦兢兢业业一日二日万几无旷庶官天工人其代之兢业者敬之形容也几者动之微也一日二日之间几事有万少有不敬善恶判焉敬天德也君臣代天理物非交致此敬如天之为不可也天叙有典勑我五典五惇哉天秩有礼自我五礼有庸哉同寅协恭和衷哉五礼吉凶军賔嘉典叙礼秩天命之谓性也五惇五庸修道之谓教也寅恭衷典礼之根本也君臣聚精㑹神与天无间则所惇所庸皆天不然则虚文矣同协和敬畏之意有加无已也一云同协君臣之寅恭以和民之衷一云同协和君心之无间也天命有德五服五章哉天讨有罪五刑五用哉政事懋哉懋哉典礼言我而命讨不言我者典礼必自天子出而赏罚则纯乎天而已天者此理之公也爵人于朝与衆共之刑人于市与衆弃之天子不得而私焉勉而又勉与天不息息则有我之私乘间而生矣天聪明自我民聪明天明畏自我民明威达于上下敬哉有土前言典礼命讨皆本之天然天岂髙逺茫昧哉民心之天即天之天也民不可欺天可欺乎聪明则于典礼命讨之得失了然善淫抚虐之分而祸福后雠岂不显而可畏乎天民一理彻上彻下有土之君奈何不敬臯陶曰朕言惠可底行禹曰俞乃言底可绩臯陶曰予未有知思日赞赞襄哉可者质之禹问其可不可也禹以为可矣方退然自处于未有知但思日相与助成而已贾谊治安策视知人安民之谟未能万分之一也而才略如不胜用曰医能治之而上不使其气象何相逺哉孔知思絶句以赞赞襄哉为赞奏上古之事而行之一云惠安民也知知人也知人难于安民故于惠曰可而于知曰未也益稷第五虞书益稷此与前篇文势相接以便竹简分为三帝曰来禹汝亦昌言禹拜曰都帝予何言予思日孜孜此禹深见天下之理无穷其用心在纯亦不已之地孔子所谓不知老之将至云尔也禹忧其职之未尽如此何暇分其心于陈谟臯陶曰吁如何臯用工造禹地位故叹而问孜孜之㫖禹曰洪水滔天浩浩怀山襄陵下民昬垫予乘四载随山刋木暨益奏庶鲜食予决九川距四海濬畎浍距川暨稷播奏庶艰食鲜食懋迁有无化居烝民乃粒万邦作乂水乘舟泥乘輴陆乘车山乘樏乃者深见艰难之意洪水之平非一手一足之力一朝一夕之故然后乃得粒食以其成之之难而思保之之不易正其持敬不息之工夫所谓日孜孜者非自夸其功也迁化货也洪范一曰食二曰货臯陶曰俞师汝昌言禹虽退处于何言不以谟自鸣然所言如此昌孰加焉禹曰都帝慎乃在位帝曰俞典谟之例吁者忧惧之辞都者叹美之辞谨位当曰吁而曰都者禹体得艰难戒惧中有乐地也禹曰安汝止惟几惟康其弼直惟动丕应徯志以昭受上帝天其申命用休安止几康则内得其养弼臣忠直则外得其养内外交养则有不动动而答民情当天心皆自人主一心中来矣吕云康静时言安止之工夫微时静时最切天佑下民作之君师能应徯志则能昭受矣帝曰吁臣哉邻哉邻哉臣哉禹曰俞帝领禹之言知左右顷刻不可无人帝曰臣作朕股肱耳目邻之喻禹俞之矣帝心未巳也又申以股肱耳目之喻盖心所欲为股肱耳目不待命令而应又切于邻也予欲左右有民汝翼此作肱之事也手能左右扶翼予欲宣力四方汝为此作股之事也奔走四方待力乃至予欲观古人之象日月星辰山龙华虫作㑹宗彛藻火粉米黼黻絺绣以五采彰施于五色作服汝明虞五服天子十二章上衣六日月星辰山龙华虫下裳六藻火粉米黼黻孔氏说郑氏说诸侯八章公山龙而下龙至黻卿六章侯伯华虫而下藻至黻大夫四章子男藻火而下藻火粉米士二章卿大夫粉而下藻火周五服周以日月星辰画于旗冕服九章而已公九章衮冕以龙名龙首卷然上衣五龙山华虫火宗彛下裳四藻粉米黼黻侯伯七章鷩冕以华虫名鷩雉名也上衣三华虫火宗彛下裳四藻粉米黼黻子男五章毳冕以宗彛名彛虎蜼状毛浅乱上衣三宗彛下裳二黼黻孤三章希冕上衣一粉米下裳二黼黻卿大夫𤣥冕衣无文裳刺黻此作目之事也郑以宗彛为下裳第一章而粉米为一章絺孔云细葛也郑云读为薾紩也紩以为绣也予欲闻六律五声八音在治忽以出纳五言汝听此作耳之事也诗言志歌永言声依永律和声八音克谐无相夺伦声音之道与政通矣此舜欲审乐以知政也纳採民诗也出飏之乐还以教民也观其言合于五德则治不合则忽吕云受君之言播之乐为出採民之言播之乐为纳五言使合于宫商角征羽之五音也欲者予之心也翼为明听所以从予欲者汝也此犹股肱耳目之从心所欲也予违汝弼汝无面从退有后言前以有民四方观象作乐托之矣至此遂以一身之是非尽付之委之切也违也面从也舜禹无是也而不忘是言此其为大圣人也钦四邻此欲禹比肩联事之人皆以弼违为职也师臣者帝賔臣者王友臣者霸自古无不以钦大臣而兴者庶顽谗说若不在时侯以明之挞以记之书用识哉欲并生哉工以纳言时而飏之格则承之庸之否则威之前言钦邻敬君子也此言庶顽化小人也唐虞之时天下无小人也非无小人也难乎其为小人也何难乎为小人蒙圣人之教不得而为小人也一云取其言之是者讽之乐以感化之侯礼也言诗也礼以制之之严犹未若诗以感之之贞也夏云谗说小人有才辨正所谓面从退言者禹曰俞哉帝光天之下至于海隅苍生万邦黎献共惟帝臣惟帝时举敷纳以言明庶以功车服以庸谁敢不让敢不敬应帝不时敷同日奏罔功前言挞识规模似迫故禹未尽以为然谓帝统大体示大法以临警之则孰不精白承休逊让而敬应何顽谗之足忧不然则人皆以罔功告矣无若丹朱傲惟慢游是好傲虐是作罔昼夜頟頟罔水行舟朋淫于家用殄厥世舜岂有是哉圣人以天地万物为一体一物顺无非所以发吾之良心一物不顺无非所以警吾不善之端所谓思齐自省者也予创若时娶于涂山辛壬癸甲启哌哌而泣予弗子惟荒度土功禹过家门不入以天下为已忧而忘其私爱弼成五服至于五千州十有二师外薄四海咸建五长各迪有功苗顽弗即工帝其念哉五服五千图见禹贡成五服立师长内外相维人人皆迪功矣而苗独不即工禹使帝念正欲其致力于未尽之工夫不特苗顽当念天下事尽在艰难中天命之不已也帝曰迪朕德时乃功惟叙臯陶方祗厥叙方施象刑惟明迪德归迪有功之功于禹也象刑任弗即工之责于臯也舜一无所与焉君臣一体本无间也叙则所以迪德者不迫矣象刑而祗其叙焉岂徒刑哉夔曰戛击鸣球搏拊琴瑟以咏祖考来格虞賔在位羣后德让此堂上之乐也郊特牲曰歌者在上匏竹在下贵人声也下管鼗鼓合止柷敔笙镛以间鸟兽跄跄箫韶九成鳯凰来仪此堂下之乐也治定功成而乐作焉泰和之气鼓舞动盪如此虞賔羣后鸟兽鳯凰百兽皆在舜和气中史臣以此结虞书五篇之终也夏云案古文尚书箫字从竹从削舞者所执左传季札观周乐见舞韶箾者说文箾字注云舜乐名箾韶曰箫管者非古书本意也戛击搏拊皆击考之义夔曰于予击石拊石百兽率舞庶尹允谐兽且舞况庶尹乎季札曰至矣尽矣如天之无不覆地之无不载虽甚盛德蔑以加矣孔子曰不图为乐之至于斯也下之千余年见闻之者如此况当时乎此岂徒乐所能及哉夔盖推美舜德非自夸也帝庸作歌曰勑天之命惟时惟几维天之命于穆不已天下万事无非天命之流行勑之工夫少间则不得其正矣时者时时而勑之顷刻之际几微之中无一豪不勑纯亦不已也此舜居太平极治之心也夏云天命眷顾已安已治然必趋时察微以保之乃歌曰股肱喜哉元首起哉百工熙哉此三百篇之权舆也君对臣言则先股肱臯陶拜手稽首飏言曰念哉率作兴事慎乃宪钦哉屡省乃成钦哉飏言以宣告于庭也于作兴中而必守法焉且屡省而后成其持敬也至矣乃赓载歌曰元首明哉股肱良哉庶事康哉君明而已臣良而已事康而已行其无事此持敬于作兴中之意也臣称君则先元首又歌曰元首丛脞哉股肱惰哉万事堕哉九官分职帝不亲也反是则堕矣帝拜曰俞徃钦哉徃钦哉一语古人所谓尧舜虽没千百年而其心至今犹在也治定功成陶为至和不知手舞足蹈而歌作焉曰勑天之命其至乐乃在警戒畏惧中臯陶闻之天机自动当铺张扬厉而不出规矩准绳之中所以见情性之正也舜之时恭已南面礼乐着法度彰羣贤布职但总其大纲不可复加所谓无妄之徃何之矣君父无拜礼而拜焉者言为帝者师也尚书详解卷二胡氏尚书详解卷三钦定四库全书尚书详解卷三宋胡士行撰禹贡第一夏书此书首列九州界次言治水经歴又次言田赋髙下土贡有无终言朝觐贡赋达帝都之道而独以贡言者禹治水后因定贡赋法以任土为主五十而贡夏制也故书系之夏禹别九州随山濬川任土作贡冀至雍别九州正经界也导山随山也导水濬川也知也自九州攸同以后作贡也仁也山南曰阳北曰隂西曰右山谷曰畎海曲山曰岛山再成曰伾地髙曰丘丘再成曰陶髙平曰原曰陆下湿曰隰水北曰阳曰汭曰表水停畜曰潴水隈曲曰隩水所经曰至随地得名非他水外来曰为大水受小水曰过小水归大水曰入两水𫝑均曰㑹溢而他流曰出顺流曰浮顺流而下曰沿絶流曰乱舍舟遵陆曰逾因水入水曰达土无块曰壤起曰坟黏曰埴咸曰斥疏曰垆禹贡禹敷土随山刋木奠髙山大川此禹治水之规模也分布之则其用工不散乱参错刋木达观定山川之髙大以为标准而九州形势了然目中矣冀州既载冀三河环拱居河入海下流水当从下泄故始冀兖次青徐以扬荆而豫梁雍终焉皆从下而向髙也夏云兖以下八州州名下皆为絶句惟冀州下有既载二字而壶口又无所属诗曰俶载谓始有事也此亦始有事于壶口然后治梁及岐当以既载壶口为一句壶口治梁及岐壶口在河内属冀梁岐在河外属雍治冀而及梁岐者壶口龙门之上口梁龙门之南山岐梁之近山也龙门未辟吕梁未凿河出孟门之上大溢横流禹于壶口之西辟孟门于梁山之北辟龙门以行水使河出二山间而余功并及岐此平水用工最大处也既修太原至于岳阳覃怀底绩至于衡漳皆近河处也厥土惟白壤水平则土色见周官司徒辨十有二壤之物以教稼穑是也厥赋惟上上错厥田惟中中一上上二上中三上下四中上五中中六中下七下上八下中九下下冀上上错上上为正杂出上中豫错上中上中为正杂出上上扬下上上错下上为正杂出中下梁下中三错下中为正有时杂出下上有时杂出下下赋九等已有正法曰错者又有随年之丰凶而为之升降者也田九等赋九等上雍徐青上冀豫荆中豫冀兖中青徐雍下梁荆扬下扬梁兖以制田等有田髙而赋低者有田低而赋髙者人力之不齐也冀田五赋一相去独逺者帝都百货所聚且赋兼贡故也他州先田后赋冀先赋者赋出于田贡出于地他州专田赋而以地所生供贡冀帝都天子自赋田地一也贡在赋中所出不止在田故独不言贡而赋在田先恒衞既从大陆既作岛夷皮服平水土在田赋前者其害大须先治者也在田赋后者其害小可徐治者也夹右碣石入于河此通运漕之道也冀北去帝都逺者自海逆流而西右顾碣石如在挟腋九州贡道皆达河达河则达冀州矣济河惟兖州兖邻冀在河下流九河既道徒骇太史马颊覆釡胡苏简洁钩盘鬲津禹既凿龙门河至此湍激涌溢禹不惜数百里地疏为九河以分其势不与水争地所捐者小所得者大雷夏既泽灉沮㑹同泽以容水亦不与争地也桑土既蚕是降丘宅土厥土黒坟厥草惟繇厥木惟条此水平所致也厥田惟中下厥赋贞作十有三载乃同厥贡漆丝厥篚织文惟服食器用不贵异物浮于济漯达于河此兖入贡道也海岱惟青州嵎夷既略潍淄其道厥土白坟海濵广斥厥田惟上下厥赋中上厥贡盐絺海物惟错岱畎丝枲铅松怪石莱夷作牧厥篚檿丝浮于汶达于济海岱及淮惟徐州淮沂其乂䝉羽其艺大野既猪东原底平厥土赤埴坟草木渐包厥田惟上中厥赋中中厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚𤣥纎缟浮于淮泗达于河淮海惟扬州彭蠡既猪阳鸟攸居三江既入震泽底定篠荡既敷厥草惟夭厥木惟乔韦昭说三江吴松江浙钱塘江浦阳江郭景纯说三江岷江浙江松江王介甫说三江一江自义兴一江自毗陵一江自吴县班固说三江南江从㑹稽吴县南入海中江从丹阳芜湖县西东至㑹稽羡入海北江从㑹稽毗陵县北东入海夏云此皆据所见为言非禹旧迹郦道元谓东南地卑万流所辏触地成川禹旧迹歴年湮没不可复考夏氏取曽氏说三江北江导漾为汉之流于夏口合江汇于彭蠡中江岷江之流二江经禹所导见导川经文中南江豫章之川如彭水鄱水涂水之𩔖凡九水合至彭蠡入江南江江之故迹非禹所导故不见导川经文中彭蠡之上止北江中江二江彭蠡之下并南江为三南江中江北江以禹贡言之彭蠡水派而为三以入海也然今江水自彭蠡而东由秣陵京口以入海无有别派陵谷之变也苏云三江一江而各源合而分者自若水味不相入古今称唐陆羽知水味三派相杂不能相败是也厥土惟涂泥厥田惟下下厥赋下上上错厥贡惟金三品瑶琨篠簜齿革羽毛惟木岛夷卉服厥篚织贝厥包橘柚钖贡沿于江海达于淮泗荆及衡阳惟荆州江汉朝宗于海九江孔殷沱潜既道云土梦作乂孔说九江江于此分为九道浔阳记云乌白江蚌江乌江嘉靡江畎江源江廪江提江箘江曽说九江九水合于洞庭沅渐潕辰叙酉澧湘资厥土惟涂泥厥田惟下中厥赋上下厥贡羽毛齿革惟金三品杶榦栝柏砺砥砮丹惟箘簵楛三邦底贡厥名包匦菁茅厥篚𤣥纁玑组九江纳钖大龟浮于江沱潜汉逾于洛至于南河荆河惟豫州伊洛瀍涧既入于河荥波既猪导菏泽被孟猪厥土惟壤下土坟垆厥田惟中上厥赋错上中厥贡漆枲絺纻厥篚纎纩钖贡磬错浮于洛达于河华阳黒水惟梁州岷嶓既艺沱潜既道蔡蒙旅平和夷底绩厥土青黎厥田惟下上厥赋下中三错厥贡璆鐡银镂砮磬熊罴狐貍织皮西倾因桓是来浮于潜逾于沔入于渭乱于河黒水西河惟雍州弱水既西泾属渭汭漆沮既从沣水攸同荆岐既旅终南惇物至于鸟鼠原隰底绩至于猪野三危既宅三苗丕叙厥土惟黄壤厥田惟上上厥赋中下厥贡惟球琳琅玕浮于积石至于龙门西河㑹于渭汭织皮崑崙析支渠搜西戎即叙导岍及岐至于荆山逾于河壶口雷首至于太岳底柱析城至于王屋太行恒山至于碣石入于海郑𤣥以为正隂列马融王肃以为北条西倾朱圉鸟鼠至于太华熊耳外方桐柏至于陪尾次隂列中条导嶓冡至于荆山内方至于大别次阳列岷山之阳至于衡山过九江至于敷浅原正阳列马融王肃以二阳列为南条此随山也取山之大者为标准且导山旁水也山水之源导山所以导水也逾人过也入水入也或以逾为山脉今隂阳家所谓过江龙也前已逐州载山水之治矣此更说首尾一经一纬也导弱水至于合黎余波入于流沙导黒水至于三危入于南海水能为害亦能为利惟二水则有害无利故皆导之塞外载之导山导水之间上下皆不相属外之也导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海河出崑崙去中国逺隐伏地中至积石山下有石门河水冒之以西南流其在积石之前者不为害故平水之功发于积石至于龙门或凿山或穿地以通流驯致入海也导河积石自入海导河自积石而河不始于积石故先言河后言积石嶓冡导漾入江岷山导江自入海二水源出二山故先言山后言水导沇水自入海沇济水所自汉入江洛渭入河济最微然能絶河涉汶而自入海故得与江河淮为四渎有本故也人之为学可不立其本乎导淮自桐柏自入海出胎簪山东北然后过桐柏山导渭自鸟鼠入河出陇西首阳县渭首亭南谷导洛自熊耳入河出冡岭山三水源在三山上游不出三山治水施功自三山发耳故曰自嶓冡导漾东流为汉又东为沧浪之水过三澨至于大别南入于江东汇泽为彭蠡东为北江入于海汉水合江势湍激得彭蠡回旋之又分为北江其势渐杀乃安流而入海如河之播为九也岷山导江东别为沱又东至于澧过九江至于东陵东迤北㑹于汇东为中江入于海导沇水东流为济入于河溢为荥东出于陶丘北又东至于菏又东北㑹于汶又北东入于海导淮自桐柏东㑹于泗沂东入于海导渭自鸟鼠同穴东㑹于澧又东㑹于泾又东过漆沮入于河导洛自熊耳东北㑹于涧瀍又东㑹于伊又东北入于河九州攸同四隩既宅九山刋旅九川涤源九泽既陂四海㑹同六府孔修庶土交正底慎财赋咸则三壤成赋中邦钖土姓祗台德先不距朕行水患平则地利兴乃则壤以成赋此贡法也然必行之以人故建侯焉又必先之以身故祗德焉如是则人皆翕从而赋法非徒法矣五百里甸服百里赋纳总二百里纳铚三百里纳秸服四百里粟五百里米地逾逺而愈轻五百里侯服百里采二百里男邦三百里诸侯先小后大小国易得京师之助王畿不为大国所逼也五百里绥服三百里揆文教二百里奋武衞文教用夏也武衞使不得猾夏也所以严夷夏之辨犹所谓周索戎索也五百里要服三百里夷二百里蔡五百里荒服三百里蛮二百里流东渐于海西被于流沙朔南暨声教讫于四海患平利兴赋法成疆理定东西南北无思不服也禹钖𤣥圭告厥成功禹八年于外事从其宜不由中覆功既成贽圭见尧以告成事也孔云尧钖禹圭以显之林云𤣥象天告成于天甘誓第二夏书启与有扈战于甘之野作甘誓读书必识时变三圣相承浑然无间有苗之征未尝战也曰与曰战扈直与启抗若势均力敌者与徂征气象有间矣甘誓大战于甘乃召六卿王曰嗟六事之人予誓告汝有扈氏威侮五行怠弃三正天用勦絶其命今予惟恭行天之罚五行之气散在天地间秀者为人偏者为万物扈残民殄物威侮之实也天地人之正理贯通为一怠弃不存是自絶其天也自絶则天絶之启奉天讨而已一云王者以五行之德王三正夏建寅商建丑周建子易服色改正朔也左不攻于左汝不恭命右不攻于右汝不恭命御非其马之正汝不恭命各严部分不出其位所谓师出以律也用命赏于祖不用命戮于社予则孥戮汝所谓临事而惧以警衆亦以自警也启承三圣熙洽之后未尝按行陈之事一旦誓师如素讲者古人体用之学于此可见五子之歌第三夏书太康失邦昆弟五人须于洛汭作五子之歌气象又不同矣失邦者太康之恶也五子须之徬徨哀痛歌不能已其反覆爱笃之至所谓垂涕泣而道者也五子之歌太康尸位以逸豫灭厥德黎民咸贰乃盘游无度畋于有洛之表十旬弗反民贰矣而方盘游有穷后羿因民弗忍距于河姦雄何世无之若太康不失民心羿虽有不臣之心何能为因云者明祸乱之本在此而不在彼也厥弟五人御其母以从徯于洛之汭五子咸怨述大禹之戒以作歌所谓过大而怨也其一曰皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬禹受位于舜其命曰可爱非君可畏非民后非衆罔与守邦故其训坚决着明其功髙出一世之上而其心常在一世之下也其二曰训有之内作色荒外作禽荒甘酒嗜音峻宇彫墙有一于此未或不亡有一且亡况兼之乎其三曰惟彼陶唐有此冀方今失厥道乱其纪纲乃底灭亡冀方者尧之冀方也当时声名文物四海㑹同其盛何如也而今坠之邪其四曰明明我祖万邦之君有典有则贻厥子孙闗石和钧王府则有荒坠厥绪覆宗絶祀典则道也钧石器也精粗一致器道之所寓也钧石天下皆有不如王府者适轻重之宜闗和之所谓同律度量衡也祖之遗子孙者详尽如此而坠之可乎其五曰呜唿曷归予怀之悲万姓仇予予将畴依郁陶乎予心颜厚有忸怩弗慎厥德虽悔可追辞㫖恻然一出太康之口代为太康寒心也观此可观变风变雅矣𦙍征第四夏书羲和湎淫废时乱日𦙍徃征之作𦙍征𦙍征惟仲康肇位四海𦙍侯命掌六师羿逐太康太康崩其弟仲康立即位之初以六师之柄付之𦙍侯所以收兵权也故终仲康之身羿不得逞至仲康子相始为羿所逐羿自立为帝羿淫乱为家衆所杀寒浞代之杀相相之后缗生少康夏之遗臣灭浞而立少康然后祀夏配天不失旧物事详见左传襄四年苏氏云羲和忠于夏羿假仲康命使𦙍征之羲和废厥职酒荒于厥邑𦙍后承王命徂征羲和湎淫疑羣聚崇饮以谋乱未必非羿之党故征之告于衆曰嗟予有衆圣有谟训明征定保先王克谨天戒臣人克有常宪百官修辅厥后惟明明每岁孟春遒人以木铎徇于路官师相规工执艺事以谏其或不恭邦有常刑此将数羲和之罪而先举先圣之训也惟时羲和颠覆厥德沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昬迷于天象以干先王之诛此责羲和之辞也政典曰先时者杀无赦不及时者杀无赦此誓衆之辞欲其期㑹不愆也今予以尔有衆奉将天罚尔衆士同力王室尚弼予钦承天子威命罚曰天威命自天子火炎崑冈玉石俱焚天吏逸德烈于勐火殱厥渠魁胁从罔治旧染污俗咸与维新如此则无俱焚之失呜唿威克厥爱允济爱克厥威允罔功其尔衆士懋戒哉自契至于成汤八迁汤始居亳从先王居作帝学釐沃汤征诸侯葛伯不祀汤始征之作汤征伊尹去亳适夏既丑有夏复归于亳入自北门乃遇汝鸠汝方作汝鸠汝方尚书详解卷三胡氏尚书详解卷四钦定四库全书尚书详解卷四宋胡士行撰汤誓第一商书伊尹相汤伐桀升自陑遂与桀战于鸣条之野作汤誓五就桀而桀不悛则伐罪弔民之举尹不得不相汤而汤亦不得而不顺天应人矣陑师行所经地耳或以为汤间道出桀不意则岂王者之师哉汤誓王曰格汝衆庶悉聼朕言非台小子敢行称乱有夏多罪天命殛之今尔有衆汝曰我后不恤我衆舍我穑事而割正夏予惟闻汝衆言夏氏有罪予畏上帝不敢不正今汝其曰夏罪其如台夏王率遏衆力率割夏邑有衆率怠弗协曰时日曷丧予及汝偕亡夏徳若兹今朕必往尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦临事而惧不得不然非徳不足也汤既胜夏欲迁其社不可作夏社疑至臣扈社五土之神稷五谷之神共工氏之子勾龙配食于社烈山氏之子柱配食于稷汤革夏命变置社稷欲迁社而无人可代勾龙臣扈汤臣议迁社者夏师败绩汤遂从之遂伐三朡俘厥寳玉谊伯仲伯作典寳仲虺之诰第二商书汤归自夏至于大垧仲虺作诰仲虺之诰成汤放桀于南巢惟有慙徳曰予恐来世以台为口实仲虺乃作诰汤忸怩之发若不能一朝居不消散之则过而不化有害日新之业矣故虺不待至亳而诰曰呜唿惟天生民有欲无主乃乱惟天生聪明时乂有夏昏徳民坠涂炭天乃钖王勇智表正万邦纉禹旧服兹率厥典奉若天命汤之兴畏天命而悯人穷也岂有毫发之私而何惭焉聦明体也勇智用也典者万世不易之理汤之所纉禹之所服率而奉之纯乎天也夏王有罪矫诬上天以布命于下帝用不臧式商受命用爽厥师夏之季而汤出焉如晦冥之日月醉之醒梦之觉也简贤附势寔繁有徒肇我邦于有夏若苗之有莠若粟之有秕小大战战罔不惧于非辜矧予之徳言足聼闻此言桀囚汤于夏台也汤在夏季桀党恶之如苗粟之莠秕欲锄簸之商人深恐非辜况汤徳日着尤宜为恶党所忌恶乎惟王不迩声色不殖货利徳懋懋官功懋懋赏用人惟己改过不吝克寛克仁彰信兆民不迩殖此非富天下之本心也如此则一毫私欲不存本原清矣故乐人之善改己之不善如舜之取人颜子之不贰欲去理全而仁之体在是矣寛者仁之施仁者寛之体克者实有是理其心之广大为安天下而非富天下民昭昭然信之乆矣吕云惟己取人以身也乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉汤之征诛其君弔其民以布其寛仁而已非若后世兵师所至荆棘生焉者也故民喜色相告于征伐之时而有唐虞都俞揖逊讴歌朝觐之气象焉佑贤辅徳显忠遂良兼弱攻昧取乱侮亡推亡固存邦乃其昌此欲汤大新政以副民望遏恶扬善行其无事也贤徳忠良则佑辅显遂之弱昧乱亡则兼攻取侮之亡者推之存者固之栽培倾覆皆所自取造化何心哉夏云天理如此则桀之亡乃皆所自取而汤之兴何心哉徳日新万邦惟懐志自满九族乃离汤之盘铭曰茍日新日日新又日新一念少息不进则退差毫釐而缪千里以惭之念横乎胷中则于日新之功有害矣王懋昭大徳建中于民以义制事以礼制心垂裕后昆此欲汤以其立一世之极开万世之极也中降衷之理即自得之徳昭之此而立之彼以性觉性也制事义以方外也制心敬以直内也本末并用俾有典则诏之子孙六百年之商皆自此出一说以为制民之事民之心予闻曰能自得师者王谓人莫已若者亡好问则裕自用则小尊徳乐道人主知之者固有之矣然人以为有道徳而尊之则非自得矣惟自有真见以得师而学焉然后臣之则不劳而王矣好问则天下之善皆吾善矣谓人莫若而自用则反之呜唿慎厥终惟其始殖有礼覆昏暴钦崇天道永保天命福善祸淫天道也钦崇则能永保矣钦而又加以崇敬之至也此勑天时几之意汤诰第三商书汤既黜夏命复归于亳作汤诰因四方朝新君而诰之汤诰王归自克夏至于亳诞告万方王曰嗟尔万方有衆明听予一人诰立一代之规模新天下之耳目垂六百年之基业皆在焉明听提警振起作其更新之意惟皇上帝降衷于下民若有恒性克绥厥猷道惟后降衷天命之性也若性率性之道也绥猷修道之教也仲虺天生聪明时乂即此意但仲虺于情言之自末及本汤于性言之自本及末理归于一而圣贤之间亦见矣夏王灭德作威以敷虐于尔万方百姓尔万方百姓罹其凶害弗忍荼毒并告无辜于上下神祇天道福善祸淫降灾于夏以彰厥罪肆台小子将天命明威不敢赦敢用𤣥牡敢昭告于上天神后请罪有夏聿求元圣与之戮力以与尔有衆请命上天孚佑下民罪人黜伏天命弗僭贲若草木兆民允殖俾予一人辑宁尔邦家兹朕未知𫉬戾于上下慄慄危惧若将陨于深渊此汤任大责重所以自警也凡我造邦无从匪彝无即慆淫各守尔典以承天休尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方汤自责如此诸侯敢自恕乎呜唿尚克时忱乃亦有终君臣警省如此则善始可占终咎单作明居伊训第四商书成汤既没太甲元年伊尹作伊训肆命徂后汤太丁外丙仲壬太甲孟子汤崩太丁未立外丙二年仲壬四年太史公案世本汤没二帝七年而后太甲立序以太甲元年系于汤没之后者以书言烈祖成徳故尔伊川以为汤崩太丁未立而死外丙方二嵗仲壬方四嵗故立太甲伊训惟元祀十有二月乙丑伊尹祠于先王奉嗣王祗见厥祖侯甸羣后咸在百官总己以听冢宰伊尹乃明言烈祖之成徳以训于王烈祖如在其上羣后百官环其旁于此时乗其初心之虚而训之所以先入太甲而为之主也故太甲虽不免于迷而终归于复者以此也曰呜唿古有夏先后方懋厥徳罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕载自亳方者常常如初无一毫停滞也徳者天地万物实然之理徳懋则天地万物莫不得其理矣弗率此徳则自絶于天汤奉天讨而已惟我商王布昭圣武代虐以寛兆民允怀今王嗣厥徳罔不在初立爱惟亲立敬惟长始于家邦终于四海汤以徳得天下太甲何以嗣之哉惟亲惟长始家邦而终四海焉守约而施博也呜唿先王肇修人纪从谏弗咈先民时若居上克明为下克忠与人不求备检身若不及以至于有万邦兹惟艰哉人纪者天下事事物物之理也叙于天修于君从谏若先民所以讲明此纪也克明克忠所以躬行此纪也不责人而责己修己之要在己而已汤之工夫积累如此乃至于有万邦创业亦难矣哉而太平何可不念居上为下者汤处人道之难也汤之本心忠于桀耳升陑之举岂得已哉此文王三分有二以服事殷之心也一云为去声言爱民而能尽道敷求哲人俾辅于尔后嗣制官刑儆于有位汤之所以创业者责之己而已而所以为后人计者则不得而恃己也求之广矣又制刑以儆之其儆有位者所以儆后嗣其为后嗣计者所以为天下计其家天下之道乃其公天下之心也曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士此所谓官刑也徳不孤恶亦不孤有其一则二则三而九者从之矣卿士邦君之愆至丧家亡国而其下不正焉墨刑之未为过也吕云蒙童蒙也呜唿嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗祗念二字一篇之旨归也故叹而后言圣谟嘉言即前官刑所云也三风十愆之戒森然如法律而其中皆天理焉能反而黙识见其显然有洋洋发动之意惟心之敬者能之敬即天也天命固不常而理未尝不常此敬常存则作善惟徳之工夫由小至大而百祥降矣否则坠宗之殃岂在大哉罔小罔大之义观复姤二卦可见肆命徂后太甲上第五商书太甲既立不明伊尹放诸桐三年复归于亳思庸伊尹作太甲三篇三年居忧百官听命冢宰太甲惟嗣王不惠于阿衡伊尹作书曰先王顾諟天之明命以承上下神祇社稷宗庙罔不祗肃勑天者此心交神者亦此心易革涣之卦必言王假有庙盖祭祀之时洞洞属属心无不敬尹欲收太甲之放心故必指汤之收心者以治之也天监厥徳用集大命抚绥万方惟尹躬克左右厥辟宅师肆嗣王丕承基绪顾諟以下汤徳也尹又同徳故能代天理民遗太甲以无疆之绪惟尹躬先见于西邑夏自周有终相亦惟终其后嗣王罔克有终相亦罔终主圣则臣直此尹责任太甲之意吕云周者谨畏之至如孟子周于徳周于利之周夏之方有道也无一毫亏阙疎漏之处嗣王戒哉祗尔厥辟辟不辟忝厥祖王惟庸罔念闻伊尹乃言曰先王昧爽丕显坐以待旦旁求俊彦启迪后人无越厥命以自覆汤未明求衣大自显明洗濯澡雪无一毫物累不俟日之东升也旁求非一路也汤之为子孙谋其艰如此而可违越以自败乎吕云命正理也慎乃俭徳惟怀永图若虞机张往省括于度则释钦厥止率乃祖攸行惟朕以怿万世有辞俭非特节制一念收敛无非徳之所聚所谓以约失之者鲜尹所以箴太甲欲纵之病根也放心收则图永其发心如射之审而知止如乃祖矣尹受汤之托至此乃怿而太甲亦有无穷之闻此曲尽诱掖之术也王未克变伊尹曰兹乃不义习与性成予弗狎于弗顺营于桐宫密迩先王其训无俾世迷王徂桐宫居忧克终允徳尹不指太甲之非但以先王反覆言之使其善端生而非心自格观伊训之作乃太甲过未形之时其言哀痛严备如武库之矛㦸森列也至太甲首篇太甲之过已形而尹之戒乃一节缓于一节温乎春风和气中有陶然自得之意盖臣之事君如子之事父敬不违劳不怨色愈恭气愈和言愈从容而不迫也以尹元老事太甲幼主而如此此所以为圣也太甲中第六商书惟三祀十有二月朔伊尹以冕服奉嗣王归于亳毕三年丧作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休太甲自怨自艾于桐天启之也此尹痛定之语使太甲终不变尹当若何克终矣喜慰如何哉王拜手稽首曰予小子不明于德自厎不𩔖欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之徳图惟厥终桐宫之放太甲不以为怨而以为徳所见明矣方其不明也视纵欲为安愉之地视礼度若荆棘束缚然既明矣乃知纵欲之荆棘而礼度乃安愉之地也得不力求匡救之训乎其未明也尹惟恐太甲之不听其已明也太甲惟恐尹之不言矣伊尹拜手稽首曰修厥身允徳协于下惟明后协于下验诸民也协则果修而真足为明后矣先王子惠困穷民服厥命罔有不悦并其有邦厥邻乃曰徯我后后来无罚此以证协于下之说也汤以七十里与服国等侯耳徳之感如此况太甲已为明后君万邦而可不协乎王懋乃徳视乃烈祖无时豫怠奉先思孝接下思恭视逺惟明聼徳惟聪朕承王之休无斁太甲明矣当终以诚故以懋而无豫怠勉之思者日加省察之谓也伊训言立爱立敬立始事思终事也聪明本然之有也逺则不以近蔽之徳则不以欲杂之而本然之聪明见矣如此则王之休孰大焉太甲下第七商书伊尹申诰于王曰呜唿惟天无亲克敬惟亲民罔常怀怀于有仁鬼神无常享享于克诚天位艰哉徳惟治否徳乱敬天徳也仁人心也诚鬼神之徳也上得天心下得民心幽得鬼神之心始足以当天位所以艰也徳即敬仁诚也总于己为徳见于外则有三者之异徳则治出治则入乱矣与治同道罔不兴与乱同事罔不亡终始慎厥与惟明明后与治同事未必兴也必同道而后兴燕哙宋襄学尧舜汤武之事者也乱之事同则道无不同周厉弭谤秦皇禁偶语纣鉅桥隋洛口仓无不亡者能于其与之端而谨之非明而又明者不能也先王惟时懋敬厥徳克配上帝今王嗣有令绪尚监兹哉明明生于懋敬敬天徳也人心放于昏敬则存也若升高必自下若陟遐必自迩无轻民事惟难无安厥位惟危慎终于始有言逆于汝心必求诸道有言逊于汝志必求诸非道此画一之戒也呜唿弗虑胡𫉬弗为胡成一人元良万邦以贞君罔以辩言乱旧政臣罔以宠利居成功邦其永孚于休咸有一徳第八商书伊尹作咸有一徳太甲悔过既力入道既深故尹以入道之极告之尧舜禹执中伊尹一徳孔子忠恕子思中庸孟子仁义各有自得之地皆以发明不传之蕴咸有一徳伊尹既复政厥辟将告归乃陈戒于徳曰呜唿天难谌命靡常常厥徳保厥位厥徳匪常九有以亡未露一徳之名先𨼆言一徳之用难言之也夏王弗克庸徳慢神虐民皇天弗保监于万方启迪有命眷求一徳俾作神主此一徳之反也惟尹躬暨汤咸有一徳克享天心受天明命以有九有之师爰革夏正尹躬暨汤之语先己后君尹岂昧于君臣之义哉孟子知其心曰伊尹自任以天下之重其相汤伐桀放太甲而又反之任之至也非天私我有商惟天佑于一徳非商求于下民惟民归于一徳一者不贰以二参以三也私焉求之则非一矣徳惟一动罔不吉徳二三动罔不凶惟吉凶不僭在人惟天降灾祥在徳吉凶悔吝生乎动吉一而已凶悔吝居其三动可不谨乎罔不吉则周旋泛应皆合于理吉孰大焉吉非福祥恬愉安养之谓凶非灾害拘畏急迫之谓理之合背即吉凶也虽降于天实在于徳无毫髪差也今嗣王新服厥命惟新厥徳终始惟一时乃日新其为物不贰则其生物不测衆人所谓新盖变法易令耳圣人所谓新则始乎是终乎是也如天地之运终古不变而四时之气俄春俄夏无一日不新也任官惟贤才左右惟其人臣为上为徳为下为民其难其慎惟和惟一此以辅成一徳也为徳为民君民一也一说和一属下段发而皆中节谓之和和则一矣徳无常师主善为师善无常主协于克一此一徳之原也于徳而择其善于善而㑹于一克一而万善备矣俾万姓咸曰大哉王言又曰一哉王心克绥先王之禄永底烝民之生此一徳之验也徳一矣证诸民而咸曰又曰焉则其高明盛大乃可以上承先王而下安烝民矣呜唿七世之庙可以观徳万夫之长可以观政后非民罔使民非后罔事无自广以狭人匹夫匹妇不获自尽民主罔与成厥功穆穆穆七世祖太昭昭昭七世观徳古今一也万夫观政天子诸侯一也非民非后君民一也无自广狭人人已一也自广则无以尽民矣非徳之一也沃丁既葬伊尹于亳咎单遂训伊尹事作沃丁伊陟相大戊亳有祥桑谷共生于朝伊陟賛于巫咸作咸乂四篇大戊賛于伊陟作伊陟原命遇灾惧而修徳为商中宗仲丁迁于嚻作仲丁河亶甲居相作河亶甲祖乙圮于耿作祖乙尚书详解卷四胡氏尚书详解卷五钦定四库全书尚书详解卷五宋胡士行撰盘庚上第九商书盘庚五迁将治亳殷民咨胥怨作盘庚三篇耿水圮不容不迁矣然小民安土且耿地沃饶鱼盐利重巨室緫货浮言摇衆以致咨怨故书以训之上篇作于未迁时民未悟故其辞切中篇作于将迁时民渐悟故其辞缓下篇作于己迁后民既从故其辞益缓或云上篇告臣中篇告民盘庚盘庚迁于殷民不适有居商之迁屡矣而前数君未闻委曲告谕者风俗日不如前之淳盘庚不临以势而训以书厚之至也率吁衆慼出矢言曰我王来既爰宅于兹重我民无尽刘不能胥匡以生卜稽曰其如台盘庚唿怨咨之人而告之曰自祖乙来都耿水圮而未即迁者不忍虔刘我民也然终不能相正以生则不得不迁矣故卜以稽之而曰如我所志也先王有服恪恭谨天命兹犹不常宁不常厥邑于今五邦此引先王以证其不得不迁今不承于古罔知天之断命矧曰其克从先王之烈天意欲迁断然矣若不知何以能从先烈乎若顚木之有由蘖天其永我命于兹新邑绍复先王之大业厎绥四方迁亳生意之回也京师定则天下定矣盘庚斆于民由乃在位以常旧服正法度曰无或敢伏小人之攸箴耿圮而沃不利小民而利巨室故巨室簧鼓小民而抑遏其箴己之言如风邪之痺脉络故原其受病之处教之自有位始谓迁都自有先王故事以此故事正今日当迁之法度而勿伏小民欲迁之箴焉则巨室从而小民无不从者矣一云攸箴即咨怨之言也不沮抑之川不可防也与后世诽谤妖言之禁异矣王命衆悉至于庭王若曰格汝衆予告汝训汝猷黜乃心无傲从康迁之利公也不迁之利私也傲康之失皆自私心中来古我先王亦惟图任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼非予自荒兹徳惟汝含徳不惕予一人予若观火予亦拙谋作乃逸旧人则不隐先王播告之㫖故王恭已无言而民化矣今汝新进起而唱説言果何为者邪予非欲弃徳而用刑者也而汝含吾徳而不我畏是吾拙谋致汝之逸也此非盘庚眞悔其初之不用刑训责之辞云耳夏以丕钦为敬旧人若网在纲有条而不紊若农服田力穑乃亦有秋汝克黜乃心施实德于民至于婚友丕乃敢大言汝有积德乃不畏戎毒于逺迩惰农自安不昬作劳不服田亩越其罔有黍稷此广譬曲谕之也网在纲则不从康矣盖不迁者一时之安此言浮言也岂实徳乎汝能去汝緫货之私而佐迁焉则实徳及民且至㛰友而我乃言汝眞有积徳矣不然安土如惰农而何有久安之日乎汝不和吉言于百姓惟汝自生毒乃败祸姦宄以自灾于厥身乃既先恶于民乃奉其恫汝悔身何及浮言则非吉言矣水圮之害及民则亦及尔身悔可追乎相时憸民犹胥顾于箴言其发有逸口矧予制乃短长之命汝曷弗告朕而胥动以浮言恐沈于衆若火之燎于原不可向迩其犹可扑灭则惟尔衆自作弗靖非予有咎小民犹恤箴言而恐有口过矧盘庚髙明刚果执赏罚之权而尔可不顾乎火虽燎原尚可扑也曽谓汝浮言之动而不可灭乎至此则罚尔自取而非予咎矣迟任有言曰人惟求旧器非求旧惟新古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非德扑灭之説恐疑滥刑也故告以汝旧人之子孙予固不敢滥罚然先王先正临之在上质之在旁滥刑不可也滥赏亦何可乎若纵浮言而不扑则为非德矣予告汝于难若射之有志汝无侮老成人无弱孤有㓜各长于厥居勉出乃力听予一人之作猷迁虽难事也有志则竟成矣老成虑逺孤㓜受害皆欲迁者也其唱不迁之浮言者巨室新进而已汝能无侮无弱则能谋长以从上而不从康以傲上徳无有逺迩用罪伐厥死用德彰厥善邦之臧惟汝衆邦之不臧惟予一人有佚罚凡尔衆其惟致告自今至于后日各恭尔事齐乃位度乃口罚及尔身弗可悔盘庚一书前半篇涵养寛大后半篇严厉整肃反覆抑扬于勤恳中时露赏罚之意使人知有警惧无怙终以罹于罚此有虞明刑无刑意也盘庚中第十商书盘庚作惟涉河以民迁乃话民之弗率诞告用亶其有衆咸造勿䙝在王庭盘庚乃登进厥民曰明听朕言无荒失朕命上篇未迁则未动也下篇已迁则既静也惟中篇则将迁将迁则动而未静时也跋涉险阻蒙犯霜露人情仓皇安危存亡所系正在此时故话之进之曰用亶曰明听所以感化提撕之者尤切呜唿古我前后罔不惟民之承保后胥慼鲜以不浮于天时殷降大虐先王不怀厥攸作视民利用迁汝曷弗念我古后之闻后承民民保后后民相恤以顺天嚻而相相而耿不敢怀安求民利耳徃事所闻如此汝何不念而疑今日之迁乎承汝俾汝惟喜康共非汝有咎比于罚予若吁怀兹新邑亦惟汝故以丕从厥志亳之迁乐与民同其安也岂以殃罚之乎为汝故以从汝志耳岂以徇我之欲乎民不欲迁而以迁为丕从者欲安者民之大欲迁而久安乃所以丕从其欲安之本心其不欲迁乃一时暂蔽于浮言之私耳今予将试以汝迁安定厥邦迁矣而方曰将试辞意之婉厚之至也汝不忧朕心之攸困乃咸大不宣乃心钦念以忱动予一人尔惟自鞠自苦若乗舟汝弗济臭厥载尔忱不属惟胥以沈不其或稽自怒曷瘳汝不谋长以思乃灾汝诞劝忧今其有今罔后汝何生在上此详告以不迁之祸也今予命汝一无起秽以自臭恐人倚乃身迂乃心予迓续乃命于天予岂汝威用奉畜汝衆汝心之未一以巨室之倚汝迂汝故也汝信之是自臭耳予之迁则所以续汝命而畜汝者也岂以虐汝乎予念我先神后之劳尔先予丕克羞尔用怀尔然失于政陈于兹髙后丕乃崇降罪疾曰曷虐朕民汝万民乃不生生暨予一人猷同心先后丕降与汝罪疾曰曷不暨朕㓜孙有比故有爽德自上其罚汝汝罔能廸以髙后在天之灵儆之殷尚鬼也古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死兹予有乱政同位具乃贝玉乃祖乃父丕乃告我髙后曰作丕刑于朕子孙廸髙后丕乃崇降弗祥此言不特髙祖之灵可畏而乃祖父之灵亦可畏也尔巨室职在治民乃不同于利民而惟恋耿之沃饶以为緫货寳计则我髙后纵以尔祖父旧劳之故不欲降罚以伤其意而乃祖父自不汝救岂特不救且将启告以降不祥矣呜唿今予告汝不易永敬大恤无胥絶逺汝分猷念以相从各设中于乃心敬不永而恤不大则惟緫货是念而与中相逺矣汝试分汝所谋念者以从我而立中道以观之则尔之谋不迁以緫货予之谋迁以利民孰是孰非有定论矣分者不遽责以尽去己见也设中则公见立而私见自去矣乃有不吉不廸顚越不恭暂遇姦宄我乃劓殄灭之无遗育无俾易种于兹新邑徃哉生生今予将试以汝迁永建乃家盘庚下第十一商书盘庚既迁奠厥攸居乃正厥位绥爰有衆曰无戏怠懋建大命奠居之始正大命建立之时可戏怠而不懋乎今予其敷心腹肾肠歴告尔百姓于朕志罔罪尔衆尔无共怒协比䜛言予一人事扰无定事定追咎浮言之人宁无以此疑其上故明告之使勿怀疑以蓄怨也古我先王将多于前功适于山用降我凶德嘉绩于朕邦此言汤居亳以大契之功也今我民用荡析离居罔有定极尔谓朕曷震动万民以迁肆上帝将复我髙祖之徳乱越我家朕及笃敬恭承民命用永地新此言耿之圮而天使迁亳也肆予沖人非废厥谋弔由灵各非敢违卜用宏兹贲此言迁之非徇己私意也呜唿邦伯师长百执事之人尚皆隐哉予其懋简相尔念敬我衆朕不肩好货敢恭生生鞠人谋人之保居叙钦恻隐心之公也好货心之私也不任彼而简相叙钦于此好恶之意明矣今我既羞告尔于朕志若否罔有弗钦无緫于货寳生生自庸式敷民德永肩一心予告尔明矣所若所否汝无不钦则无于彼式于此而尔之心一矣向者贪于沃饶之私意尽去而中篇森严之令泯矣盘庚以口舌代斧斤其忠厚之至欤説命上第十二商书髙宗梦得説使百工营求诸野得诸傅巖作説命三篇清明在躬志气如神嗜欲将至有开必先诚则一一则通此周礼所谓正梦也説命王宅忧亮隂三祀既免丧其惟弗言当言而不言不敢易其言也羣臣咸谏于王曰呜唿知之曰明哲明哲实作则天子惟君万邦百官承式王言惟作命不言臣下罔攸禀令此臣庶引领侧耳以听维新之令也盖髙宗识见之髙固有隐然动人于不言之表者矣王庸作书以诰曰以台正于四方怠恐德弗𩔖兹故弗言恭黙思道梦帝赉予良弼其代予言恭敬也黙用志不分也思道沈潜思虑玩索天下至理所在也心纯不二则与天接矣乃审厥象俾以形旁求于天下説筑傅巖之野惟肖爰立作相王置诸其左右髙宗以一梦傅说一匹夫相位之重授受无留难髙宗必有以信说者而说亦必有以自信者矣命之曰朝夕纳诲以辅台德工夫相续不可顷刻间断也若金用汝作砺若济巨川用汝作舟楫若岁大旱用汝作霖雨启乃心沃朕心若药弗瞑眩厥疾弗瘳若跣弗视地厥足用伤金济川大旱一节切于一节渴想之至也则说可不开诚以沃之乎瞑眩苦口之言也视欲说之作朕目也以髙宗之明哲而凛然以弗视伤足自处圣不自圣眞见辅德之不可无人也一说以作砺为治己舟楫为济难霖雨为泽民惟暨乃僚罔不同心以匡乃辟俾率先王廸我髙后以康兆民此欲其率属佐王也呜唿钦予时命其惟有终髙宗傅说之㑹遇可谓一时之懿矣善终之在说深体此纳诲之命而已说复于王曰惟木从绳则正后从谏则圣后克圣臣不命其承畴敢不祗若王之休命髙宗欲说钦其命以纳诲然臣之谏不谏不在乎君之命不命顾其从不从如何耳后之从谏能如木之从绳则主圣臣直虽无纳诲之命而自承其从谏之意矣况有命而谁敢不从乎盖髙宗欲责之人而说则使求之已也说命中第十三商书惟说命緫百官乃进于王曰周官冢宰统百官此说受命居相位也呜唿明王奉若天道建邦设都树后王君公承以大夫师长不惟逸豫惟以乱民此原上天立君之意使知天子诸侯卿大夫所以上下相承者皆以为民而非以为逸豫之资惟天聦明惟圣时宪惟臣钦若惟民从乂圣之明哲即天之聦明也宪者充之使与天相似也人无所不至惟天不容伪圣人所以服人者曰天而已惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休此宪天聦明之条目也天之聦明曰命德讨罪而已口方言之耳甲胄以自卫耳而羞戎且自此起焉况服之章刑之讨显然加之人而可不谨乎王能戒此则信克明矣克明即聦明之明也日月在天无不照若显之照而幽之遗何足为明老氏谈聦明多于虚空言之圣人之论聦明皆求之实如口甲胄衣裳干戈皆事为之粗也理无精粗粗者不蔽则精者洞然矣其设施何往而不休哉夏云以出于口为命一命再命三命皆口也口起羞故衣裳当在笥甲胄起戎故干戈当省躬吕云上二事人加诸我不可不防下二事我加诸人不可不谨惟治乱在庶官官不及私昵惟其能爵罔及恶德惟其贤官爵天所有出于私意则非天意矣虑善以动动惟厥时善理也时几也善必适时则善为有用如夏葛冬裘各当其可也有其善丧厥善矜其能丧厥功有之矜之则招损而非天道矣惟事事乃其有备有备无患一日二日万几事事非一事也或云事其事也无启宠纳侮无耻过作非君尊如天孰敢侮之倖门开而朝廷不尊是自纳之也过而更如日月焉何耻之有讳之増一过也归之人又増一过也非自此日作矣惟厥攸居政事惟醇前所言皆宪天之事而此其本原也于止知其所止则心无非天而大政小事焉有杂之以人欲之私者乎黩于祭祀时谓弗钦礼烦则乱事神则难髙宗笃于奉先典祀丰昵皆持心之厚观过可以知仁者也然礼天所秩何可増加故说即救之王曰㫖哉说乃言惟服乃不良于言予罔闻于行说拜稽首曰非知之艰行之惟艰王忱不艰允协于先王成德惟说不言有厥咎髙宗味说之言而欲行之且谓非说言之善则无可行也其知说至矣然说不喜其知而惧其不力行必王之诚而于行之难者不难以协先德焉乃自任不言之咎岂若襟量浅狭者一言遇主遽哆然自喜以为至足者哉说命下第十四商书王曰来汝说台小子旧学于甘盘既乃遯于荒野入宅于河自河徂亳暨厥终罔显尔惟训于朕志髙宗闻惟艰之论讲学益切怅甘盘之已去而期傅说于方来也孔云荒野河亳皆髙宗旧劳于外之事盖髙宗父小乙欲髙宗知民艰苦使居民间故废业而遂无显明之德若作酒醴尔惟麴糵若作和羮尔惟盐梅此作圣之喻也醴未成米水而已羮未和牲牢而已人之身百体皆备然非亲善人以成就之亦天地间一物耳一説苦咸酸相济而成犹君臣刚柔相济而成一説麴糵以发其未有盐梅以和其已有尔交修予罔予弃予惟克迈乃训此以终酒醴和羮之説也吕云交修者斆学相长互相发明也説曰王人求多闻时惟建事学于古训乃有获事不师古以克永世匪説攸闻人君求闻之富岂以助文辞为观美哉立天下之大经弥纶天下之大化而至于賛天地之化育所谓建事也然闻之多岂无邪正得失杂进者必以先王之格言大训正之乃有得无失而可以必卜世卜年之长矣反是则匪攸闻者严其辞以明理之必无也惟学逊志务时敏厥修乃来允怀于兹道积于厥躬惟斆学半念终始典于学厥德修罔觉监于先王成宪其永无愆此言道学之无穷也逊敏以来矣未也必允怀以积焉犹未也必斆学终始以罔觉焉犹未也必监先王以永无愆焉来有诸己也积充实之谓美也罔觉圣不可知之神也学至圣极矣而圣不自圣自圣则自用矣宁无愆乎惟既圣之余方举其终身而得之者置之若无之地则学问之道始粹罔愆德之至难也臯陶止曰帝德罔愆吕云徐行后长言道最近为学当辨此心升降心一升则髙傲满假去桀纣之路不逺矣一降则卑逊退抑去尧舜之路不逺矣时敏者出入起居梦觉动静无非天命流行来如井泉愈汲愈来驯致日新又新之地源源自生也道我固有非自外来本未尝散何以谓积盖是心长存无间则道自参㑹贯通否则道自道我自我矣夏云积有迹罔觉则化而无迹惟説式克钦承旁招俊乂列于庶位此説求贤而相与辅成圣学于无穷也吕云髙宗能如上所陈説乃能承意求贤心正而后四体可举也王曰呜唿説四海之内咸仰朕德时乃风德即前云来积罔觉罔愆者也举仰德之功而归之傅説风化之妙此髙宗逊志而望説之切也股肱惟人良臣惟圣人以体之全而成犹君以臣之良而圣主圣则风化之妙所由出也昔先正保衡作我先王乃曰予弗克俾厥后惟尧舜其心愧耻若挞于市一夫不𫉬则曰时予之辜佑我烈祖格于皇天尔尚明保予罔俾阿衡专美有商此以伊尹自任之重望説也惟后非贤不乂惟贤非后不食其尔克绍乃辟于先王永绥民后贤相遇之难而髙宗与说适相值焉此兴治之大机㑹也绍辟绥民于此时不能待何时邪说拜稽首曰敢对扬天子之休命敢之一辞说之自任其尹乎君臣之立志如此商其兴乎髙宗肜日第十五商书髙宗祭成汤有飞雉升鼎耳而雊祖己训诸王作髙宗肜日髙宗之训髙宗肜日髙宗肜日越有雊雉灾异有二无道之君与天地隔絶其应常迟贤君诚与天地合为一体情性之差少有过失灾异立应髙宗梦帝宪天精神与天地通久矣丰昵之过说前言之然人之过偏于过厚处难变此所以有雊雉之异也祖己曰惟先格王正厥事此孟子所谓先攻其邪心也孔以为言古先格王正事弭灾乃训于王曰惟天监下民典厥义降年有永有不永非天夭民民中絶命民有不若德不听罪天既孚命正厥德乃曰其如台民不畏孚命之正是自絶其命也欲格君心乃言民事言在彼戒在此也呜唿王司敬民罔非天𦙍典祀无丰于昵代天理民若祖父皆天子也岂祖踈而父亲乎丰于昵焉冝雉之不虚来也西伯戡黎第十六商书殷始咎周周人乗黎祖伊恐奔告于受作西伯戡黎文王脱羑里之囚纣赐之弓矢鈇钺使专征伐其乗黎乃方伯之职其事君之小心则自若特纣増其恶而文増其德所以见咎恶而祖己以此占商周之兴亡而恐也吕云西伯武王非文王也西伯戡黎西伯既戡黎祖伊恐奔告于王曰天子天既讫我殷命格人元龟罔敢知吉非先王不相我后人惟王淫戏用自絶故天弃我不有康食不虞天性不廸率典今我民罔弗欲丧曰天曷不降威大命不挚今王其如台此时日曷丧之谓王曰呜唿我生不有命在天圣人犹曰命靡常纣乃曰有命在天眞亡国之言也祖伊反曰呜唿乃罪多参在上乃能责命于天殷之即丧指乃功不无戮于尔邦㣲子第十七商书殷既错天命㣲子作诰父师少师史记纣母生㣲子时尚为妾改为妻而生纣纣父帝乙欲立㣲子太史曰有妻之子不可立妾之子乃立纣纣不可告而相与私议于家时事可知矣㣲子微子若曰父师少师殷其弗或乱正四方我祖厎遂陈于上我用沈酗于酒用乱败厥德于下殷罔不小大好草窃姦宄卿士师师非度凡有辜罪乃罔恒获小民方兴相为敌雠今殷其沦丧若涉大水其无津涯殷遂丧越至于今曰父师少师我其发出狂吾家耄逊于荒今尔无指告予顚隮若之何其此微子见殷将亡无所措躬哀痛之至以告二子也父师若曰王子天毒降灾荒殷邦方兴沈酗于酒乃罔畏畏咈其耇长旧有位人今殷民乃攘窃神祇之牺牷牲用以容将食无灾降监殷民用乂雠敛召敌雠不怠罪合于一多瘠罔诏商今其有灾我兴受其败商其沦丧我罔为臣仆诏王子出廸我旧云刻子王子弗出我乃顚隮自靖人自献于先王我不顾行遯微子尝欲为帝乙所立尽言则为纣所疑害故去以存宗祀箕子比干则可罄其忠谏者也故微子抱祭器归周而箕子囚比干死各尽其道求无愧于先王而已此其所以为三仁欤尚书详解卷五胡氏尚书详解卷六钦定四库全书尚书详解卷六宋胡士行撰泰誓上第一周书晁错从伏生受书时未有泰誓壁书出以巫蛊未列学官张霸伪书与伏生书并行至晋世古书出伪泰誓始废惟十有一年武王伐殷一月戊午师渡孟津作泰誓三篇孔云周自虞芮质成诸侯并附以为受命之年九年而文王卒武王三年观兵孟津卜诸侯之心退而示弱十三年更与诸侯期而伐纣欧公辟之以十一年为武王即位十一年序戊午即中篇惟戊午直系于十一年之下与书十三年不同者非序误字则经误字也一月者仲尼序书寓春秋之法也春秋十二公定无正月盖以旧君已终新君未立故不书正而书一也泰誓惟十有三年春大㑹于孟津王曰嗟我友邦冢君越我御事庶士明听誓嗟之一辞武王岂得已哉惟天地万物父母惟人万物之灵亶聪明作元后元后作民父母大哉干元万物资始至哉坤元万物资生故称父母元气始生初无厚薄得其全者为人得其偏者为物性之神灵人皆有之而能尽其性者不皆然也故天必择其诚聪明者以全天地不全之功此文元后之所以称父母者以聪明不失灵耳非灵外别有聪明也今商王受弗敬上天降灾下民沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇天所以作元后者何为而乃如是邪天安得不怒皇天震怒命我文考肃将天威大勲未集肆予小子发以尔友邦冢君观政于商惟受罔有悛心乃夷居弗事上帝神祇遗厥先宗庙弗祀牺牲粢盛既于凶盗乃曰吾有民有命罔惩其侮观政云者武王谓我与诸侯尚顾君臣大分有不忍之心庻㡬纣之改耳奈何观察其政积十余年而纣昬暴日甚汉儒不察遂以观政为观兵谓十一年观而十三年遂伐纣非也天佑下民作之君作之师惟其克相上帝宠绥四方有罪无罪予曷敢有越厥志纣之伐天也武王何心哉同力度徳同徳度义受有臣亿万惟亿万心予有臣三千惟一心商罪贯盈天命诛之予弗顺天厥罪惟钧予小子夙夜祗惧受命文考类于上帝宜于冢土以尔有衆厎天之罚天矜于民民之所欲天必从之尔尚弼予一人永清四海时哉弗可失时哉见武王见天已的不可失所谓勅天之命也时惟时惟几之时非后世所谓乘机㑹赴事功之比也泰誓中第二周书惟戊午王次于河朔羣后以师毕㑹王乃循师而誓曰呜唿西土有衆咸听朕言八百毕㑹而立约束独有西土者自近始也我闻吉人为善惟日不足凶人为不善亦惟日不足人心本不息如天行健在用之善不善耳犹为善为利皆孜孜焉鸡鸣而起也人可误用其心乎今商王受力行无度播弃犂老昵比罪人淫酗肆虐臣下化之朋家作仇胁权相灭无辜吁天秽徳彰闻惟天惠民惟辟奉天有夏桀弗克若天流毒下国天乃佑命成汤降黜夏命惟受罪浮于桀剥丧元良贼虐谏辅谓己有天命谓敬不足行谓祭无益谓暴无伤厥监惟不逺在彼夏王天其以予乂民朕梦协朕卜袭于休祥戎商必克其者不敢必之辞也纣乃谓己有天命此兴亡之所以异也梦卜者心与天地合也受有亿兆夷人离心离徳予有乱臣十人同心同徳虽有周亲不如仁人天视自我民视天听自我民听百姓有过在予一人今朕必往我武惟扬侵于之疆取彼凶残我伐用张于汤有光此大勇也所以安天下也武之心即汤之心也行有不慊于心则馁矣朂哉夫子罔或无畏宁执非敌百姓懔懔若崩厥角呜唿乃一徳一心立定厥功惟克永世泰誓下第三周书时厥明王乃大巡六师明誓衆士王曰呜唿我西土君子天有显道厥类惟彰武何心哉天亦何心哉今商王受狎侮五常荒怠弗敬自絶于天结怨于民斮朝渉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作竒技淫巧以恱妇人上帝弗顺祝降时丧尔其孜孜奉予一人恭行天罚古人有言曰抚我则后虐我则雠独夫受洪惟作威乃汝世雠树徳务滋除恶务本肆予小子诞以尔衆士殄殱乃雠尔衆士其尚迪果毅以登乃辟功多有厚赏不迪有显戮呜唿惟我文考若日月之照临光于四方显于西土惟我有周诞受多方予克受非予武惟朕文考无罪受克予非朕文考有罪惟予小子无良此原我周受命之本归之文王而不敢以已必伐纣之功也可谓无必无我矣牧誓第四周书武王戎车三百两虎贲三百人与受战于牧野作牧誓牧誓时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人王曰嗟我友邦冢君御事司徒司马司空亚旅师氏千夫长百夫长及庸蜀羌髳微卢彭濮人称尔戈比尔干立尔矛予其誓王曰古人有言曰牝鸡无晨牝鸡之晨惟家之索今商王受惟妇言是用昬弃厥肆祀弗答昬弃厥遗王父母弟不迪乃惟四方之多罪逋逃是崇是长是信是使是以为大夫卿士俾暴虐于百姓以姦宄于商邑今予发惟恭行天之罚今日之事不愆于六步七步乃止齐焉夫子朂哉不愆于四伐五伐六伐七伐乃止齐焉朂哉夫子尚桓桓如虎如貔如熊如罴于商郊弗迓克奔以役西土朂哉夫子尔所弗朂其于尔躬有戮武成第五周书武王伐殷往伐归兽识其政事作武成武成惟一月壬辰旁死魄越翼日癸巳王朝歩自周于征伐商厥四月哉生明王来自商至于丰乃偃武修文归马于华山之阳放牛于桃林之野示天下弗服记所谓倒载干戈包以虎皮也丁未祀于周庙邦甸侯卫骏奔走执豆笾越三日庚戌柴望大告武成既生魄庶邦冢君暨百工受命于周魄月之轮郭黑明日暎而生明光月状如银丸本无光暎日而生明遇朔而日月㑹以渐而离则月以渐而明至望则中天直对其明始满又以渐而离则月又以渐而亏以至于晦朔初一月光苏而魄死死魄黑晕减也初二旁死魄朏初三月出哉生明上弦初八魄死明生至半望十五日月相望光满生魄十六日明减黑晕生下弦二十三魄生明减至半晦日尽月全黑王若曰呜唿羣后惟先王建邦启土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦懐其徳惟九年大统未集予小子其承厥志先王王迹王家皆有天下后尊之之辞也文王地方百里有徳而已何力之云曰畏曰懐大邦小邦自随所见而然耳文王何心哉厎商之罪告于皇天后土所过名山大川曰惟有道曽孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊罔不率俾恭天成命肆予东征绥厥士女惟其士女篚厥𤣥黄昭我周王天休震动用附我大邑周惟尔有神尚克相予以济兆民无作神羞济民一念对越神眀既戊午师逾孟津癸亥陈于商郊俟天休命甲子昧爽受率其旅若林㑹于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干之墓式商容之闾散鹿台之财发鉅桥之粟大赉于四海而万姓恱服列爵惟五分土惟三建官惟贤位事惟能重民五教惟食丧祭惇信明义崇徳报功垂拱而天下治此天地重开之气象也释囚封墓式闾则君子贤其贤而亲其亲散财发粟大赉则小人乐其乐而利其利此未归周时政事也列爵分土封诸侯也建官位事任百官也教食丧祭厚民生也惇明崇报励风俗也此归周后政事也其文理密察之政行乎公平广大之中物付物事付事各得其所垂拱无为天下自治唐虞之治恍然若存于千载之下也尚书详解卷六胡氏尚书详解卷七钦定四库全书尚书详解卷七宋胡士行撰洪范第六周书武王胜殷杀受立武庚以箕子归作洪范殷之当胜纣之当杀武庚之当立箕子之当以归并行而无心循天命之正由至公之理也以者箕子之心不归周以之归者武王也箕子尝言罔为臣仆矣然天以是道畀禹传至箕子非武王莫可传也且武庚之立武王遇商有礼矣此箕子所以归也洪范惟十有三祀王访于箕子访不敢屈而致谋焉则就之也王乃言曰呜唿箕子惟天隂骘下民相协厥居我不知其彞伦攸叙降衷秉彞起居饮食凡民所以生者皆天也人主代天裁成辅相可不知乎武王岂真不知哉圣学无穷与汤未知获戾之心一心也箕子乃言曰我闻在昔鲧陻洪水汩陈其五行帝乃震怒不畀洪范九畴彞伦攸斁九畴何尝斁哉鲧自斁其身之彝伦也鲧则殛死禹乃嗣兴天乃钖禹洪范九畴彞伦攸叙天岂在身外哉彞伦天理也一毫人为不可加鲧作为而汩之所以斁禹行其无事自然攸叙孔云天与禹洛出书神龟负文以出列于背数至九禹因而第之二七六戴九履一左九五一三右七二四四三八为肩六八为足五居中位九五一七五三二七六二九四六一八四三八四五六二五八纵横数之皆十有五初一曰五行初一絶句物莫不有初大极动而生阳静而生隂一动一静互为其根阳变隂合而生水火木金土二五之精妙合而凝化生万物则五行者万物之初也故次于一自五事而下皆自五行推而用之故独不言用犹干易不言所利而所利愈大也次二曰敬用五事人禀五行之秀以为人吾身之五事即二气之五行故次二敬者身所以修也次三曰农用八政身修则可出政故次三次四曰协用五纪出政必协天时故次四次五曰建用皇极五中数极中理为九畴之主故次五居中次六曰乂用三徳正直中经刚柔时中权极中也三徳时中也执中不可无权故三徳次皇极次七曰明用稽疑前所言本末已备似无可疑至次七复谓之稽疑者圣人至公之体不敢自信也次八曰念用庶徴稽吉凶于卜筮尤不若证休咎于天念则心与天一矣次九曰向用五福威用六极君子修之吉小人背之凶福极岂自外至哉次八言休咎所以正后身之是非也次九言福极所以正万民之是非也故畴以是终焉一五行自此以下箕子以所传详释畴义也五行顺布循环无端流行无息故谓之行一曰水二曰火三曰木四曰金五曰土生数天一地二天三地四天五水火木金土成数地六天七地八天九地十天数五阳一三五七九地数五隂二四六八十此五行自然之数也水冬位仲冬一阳生故为水数火夏位仲夏五月隂不竒必以耦故以季夏二隂生为火数木春位仲春二月阳不耦必以竒故以孟春三阳生为木数金秋位仲秋四隂生故以为金数土四季春季为先故以五阳生为土数水曰润下火曰炎上木曰曲直金曰从革土爰稼穑此五行自然之性也润下作咸炎上作苦曲直作酸从革作辛稼穑作甘此五行自然之味也天生五行民并用之明其性别其味不得而略也二五事形色天性物则也所当从事一曰貌二曰言三曰视四曰聼五曰思始孩而貌稍长而言于是能视能聼而思终焉吕云孔门四勿视聼先言动箕畴五事貌言视聼者颜子为己举目皆用工之地人君动容作命天下观听系焉故也貌曰恭言曰从视曰明听曰聦思曰睿此践形之学所谓敬用也恭从明聪睿形色中本有此性特不敬用而非有事焉则失之耳曰如水曰润下云者本然之体也恭作肃从作乂明作哲聪作谋睿作圣自其本体而用工焉则徳成矣夏云作成也三八政一曰食二曰货三曰祀四曰司空五曰司徒六曰司寇七曰賔八曰师食为急货次之食货足则报本神得其所而后民安其居逸居不可以无教弼教不可以无刑此内治也来庭焉则賔之不庭焉则师之此外治也此即周官六典之所从出也食货冢宰之职祀賔春官之职师夏官之职也四五纪五者人事之经纪不协则先时后时纷乱无统矣一曰嵗二曰月三曰日四曰星辰五曰厯数此尧典羲和之事也一説嵗为嵗星每嵗厯一辰十二年一周天月显乎夜日行十三度有竒日显乎昼目行一度星辰即嵗月日所行之次五皇极横渠云极其大则中可求止其中则大可有皇极之体也一云皇君也犹言主极有极者天建极者君也朱氏专主至之説有皇极辨皇建其有极极率性之道也不为尧存不为桀亡圣非丰愚非啬也特凡民有之而不能有其有必有圣人焉立之此修道之教也敛时五福用敷钖厥庶民人受天地之中以生能者养之以取福不能者败之以取祸福非极外物也圣人先㑹此极则福聚于圣人矣遂敷之训而还以立民之极则福散于民矣惟时厥庶民于汝极钖汝保极极本民所有也民不能有赖君之敎而有遂以此极为君之极君者万民之取中一民弗保君之职有亏故曰钖汝凡厥庶民无有淫朋人无有比徳惟皇作极极性之所固有者也淫比习之所当无者也固有者有则当无者无有矣此天理人欲之界限也凡厥庶民有猷有为有守汝则念之不协于极不罹于咎皇则受之而康而色曰予攸好徳汝则钖之福时人斯其惟皇之极有极而无淫比则天下皆可教之人矣故此下详言设教之术猷为有守能进取者也固当念之不协不罹有所不为者也亦当受之随其气质色笑以教之而其好善之机动焉则随以向用之福利导而大归之极皇极圣人其委曲成就斯人如此也一以曰好徳为君之言无虐茕独而畏髙明人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽钖之福其作汝用咎圣人之教一公平之心而已不陵弱不畏彊惟于其有才者进之徳以立邦家之基而已此正人之必富且谷所以劝天下之善以兴民俗也茍正人不见尊用以无好于而家焉则人不知为善之福斯其辜而无好徳矣于此时而方欲以钖福诱之何及也夫人之生均禀此极而其气质则不无上智下愚中人上下之间焉上智者不待教皇极之教为中人设故利导之术不得而不详此绥猷为后之责也不然则陷吾民于其辜而胥为自暴自弃之下愚矣可乎哉无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直㑹其有极归其有极此圣人所以建极之本有诸己而后可以求诸人圣人将以极敎人必先置吾身于醇粹之地遵者用工之始也力去其所谓妄作以遵之自外而入之辞也至荡荡以下则人欲净尽天理浑融无事于遵而出入往来无往非极矣极之在我者全而以之建极何难焉吕云此反复吟咏皇极之体先有㑹而后自归㑹如㑹聚之㑹归如归宿之归一云君㑹极则民归极曰皇极之敷言是彝是训于帝其训凡厥庶民极之敷言是训是行以近天子之光曰天子作民父母以为天下王此箕子总结前説也皇极之敎秉彝之天而已帝降之衷君民同一初性天光湛然虚明洞达何间而有气质之异习而逺焉未觉者视先觉始相絶逺矣然其本同之性未尝泯也有圣人焉以天训之而民遂以君之训我者父诏子兄诏弟更相训而行之则天性一觉而民之天即天子之天矣觉有先后觉则无先后先觉后觉均一觉也而岂其逺而此天生烝民而王者代天作子又能全上天不全之功以更生之乃元后作民父母之职分故箕子于皇极之畴以是终焉一云此民颂君之辞六三徳此时措之宜也人谓刚柔非皇极之徳不知乃以纳民于中所谓举偏补弊如易之大过理本无过大过者乃所以使之无过也一曰正直此皇极之本体也中也二曰刚克三曰柔克此皇极之用也权也平康正直彊弗友刚克燮友柔克此时而措之也周礼刑平国用中典刑乱国用重典刑新国用轻典正直行所无事刚克所以抑其过而柔克所以进其不及权所以为中也未可与权是不中也非中之外别有权也沈潜刚克髙明柔克刚胜矣而沈潜之使不流于暴柔胜矣而髙明之使不流于委靡此抑扬之妙刚柔所以不离于正直也孔云沈潜谓地虽柔亦有刚能出金石喻臣当执刚以正君髙明谓天为刚徳亦有柔克不干四时喻君当执柔以纳臣吕云沈潜重厚之人教之以刚高眀有才之人教之以柔惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒此言操利势以用三徳也名分严然后阖辟运量由已推移否则徳将安施乎惟辟所以严一人之分也臣无有所以安天下之分也吕云中者天下之大本人君亦天下之大本臣有之是二本也非中亦非权矣七稽疑择建立卜筮人乃命卜筮蓍龟至公无私之物必择人之至公无私者乃通乎蓍龟曰雨曰霁曰蒙曰驿曰克此龟卜也灼通视其兆之形曰贞曰悔此蓍筮也大衍之数五十其用四十有九揲蓍以成爻卦内外凡七卜五占用二衍忒以卜筮推知其忒而防悔吝立时人作卜筮三人占则从二人之言周官三兆曰玉兆瓦兆原兆三易曰连山归蔵周易俱有三法故必建三人从二人从衆也汝则有大疑谋及乃心谋及卿士谋及庶人谋及卜筮汝则从龟从筮从卿士从庶民从是之谓大同身其康彊子孙其逢吉此成王定鼎郏鄏卜世三十卜年八百之事圣人与天地万物为一无所不顺流庆无穷汝则从龟从筮从卿士逆庶民逆吉此如盘庚迁亳筮龟无心之物既从则他虽有逆或别有私心何妨于吉卿士从龟从筮从汝则逆庶民逆吉此如周公诛管蔡之事庶民从龟从筮从汝则逆卿士逆吉汝则从龟从筮逆卿士逆庶民逆作内吉作外凶圣人洗心涤虑假无私之物以寓吾诚一有不从必有未尽作内犹可作外则必不可矣龟筮共违于人用静吉用作凶汝卿士庶民从矣何拘于枯茎朽骨哉古人卜筮与后世异此理此义至精至微盖有天下举以为然而不知又有未然者欤八庶徴曰雨曰𤾉曰燠曰寒曰风曰时五者来备各以其叙庶草蕃庑一极备凶一极无凶来备以叙休徴也极备极无咎徴也曰休徴曰肃时雨若曰乂时𤾉若曰哲时燠若曰谋时寒若曰圣时风若各以类应若桴鼔影响也天人岂相逺哉曰咎徴曰狂恒雨若曰僭恒𤾉若曰豫恒燠若曰急恒寒若曰蒙恒风若蒙视圣不啻天壤何为以蒙对圣盖纯一未发之蒙能养其正即作圣之功矣曰王省惟嵗卿士惟月师尹惟日嵗月日时无易百谷用成乂用明俊民用章家用平康日月嵗时既易百谷用不成乂用昬不明俊民用微家用不宁前所言以天证人此所言以人法天也王总其纲卿士师尹理其目尊卑繁简不易位则为休否则咎矣庶民惟星星有好风星有好雨日月之行则有冬有夏月之从星则以风雨星之好无常也日月之行则有常自有体统若不可有所徇也然月之行乃有从星而风雨何也然则安可谓治之自有体统而恝然不从民欲乎一説月失道妄行则风雨九五福一曰夀二曰富三曰康宁四曰攸好徳五曰考终命六极一曰凶短折二曰疾三曰忧四曰贫五曰恶六曰弱顺理者自与福㑹逆理者自与极㑹两开其端所以使民知所趋向也然岂可尽委之民哉董仲舒谓尧舜行徳而民仁夀桀纣行暴而民鄙夭此又人主为民之极者之责也五福不言贵者外物也弱何以与于六极盖学者大患在不能自强于善或牵引于恶而不能自拔者皆懦而无力者也武王既胜殷封诸侯班宗彝作分器旅獒第七周书西旅献獒大保作旅獒旅獒惟克商遂通道于九夷八蛮西旅厎贡厥獒大保乃作旅獒用训于王舟车所至霜露所坠莫不来王而旅献獒焉武王固尝驱虎豹犀象矣獒奚为而来哉曰呜唿明王慎徳四夷咸賔无有逺迩毕献方物惟服食器用王乃昭徳之致于异姓之邦无替厥服分寳玉于伯叔之国时庸展亲人不易物惟徳其物眀王慎徳以来四夷其所献自服食器用外无异物也且不以奉一身而公之天下又以至公大同之中必文理宻察而昭徳所致与寳玉之分各有差等焉凡人受其所分之物即明王得之所献之物初无改易之异然无替服庸展亲所以能行乎异姓同姓之邦者惟有徳寓乎其物之中故耳若獒之珍竒则岂逺人所当献而又岂一人所可昭徳之物哉徳盛不狎侮狎侮君子罔以尽人心狎侮小人罔以尽其力不役耳目百度惟贞玩人丧徳玩物丧志志以道宁言以道接狎侮之病惟盛徳之至者无之下是或不免可不谨乎不作无益害有益功乃成不贵异物贱用物民乃足犬马非其土性不畜珍禽竒兽不育于国不寳逺物则逺人格所寳惟贤则迩人安人心不可不重用也入此则出彼入彼则出此所作所贵所寳其界限之严必如此而后可也呜唿夙夜罔或不勤不矜细行终累大徳为山九仞功亏一篑九仞亏于一篑可以獒为细事而不加谨乎允迪兹生民保厥居惟乃世王允迪非姑言之而已兹一念也民业之安王业之所系焉其本至近其效至逺此召公所以拳拳也巢伯来朝芮伯作旅巢命金縢第八周书武王有疾周公作金縢金縢既克商二年王有疾弗豫二公曰我其为王穆卜周公曰未可以戚我先王公乃自以为功为三坛同墠为坛于南方北面周公立焉植璧秉珪乃告太王王季文王史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事鬼神乃元孙不若旦多材多艺不能事鬼神乃命于帝庭敷佑四方用能定尔子孙于下地四方之民罔不祗畏呜唿无坠天之降寳命我先王亦永有依归今我即命于元龟尔之许我我其以璧与珪归俟尔命尔不许我我乃屏璧与珪乃卜三龟一习吉启籥见书乃并是吉公曰体王其罔害予小子新命于三王惟永终是图兹攸俟能念予一人公归乃纳册于金縢之匮中王翼日乃瘳夀夭定数死何可代或谓周公忠爱所迫不暇顾理非也公之心天也天莫之为而为公之诚意亦莫之为而为于此可以见天命一原之理矣武王既丧管叔及其羣弟乃流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公秋大熟未获天大雷电以风禾尽偃大木斯拔邦人大恐王与大夫尽弁以启金縢之书乃得周公所自以为功代武王之説二公及王乃问诸史与百执事对曰信噫公命我勿敢言王执书以泣曰其勿穆卜昔公勤劳王家惟予沖人弗及知今天动威以彰周公之徳惟朕小子其新逆我国家礼亦宜之王出郊天乃雨反风禾则尽起二公命邦人凡大木所偃尽起而筑之嵗则大熟天人之际闲不容发其验至切也大诰第九周书武王崩三监及淮夷叛周公相成王将黜殷作大诰大诰王若曰猷大诰尔多邦越尔御事周公摄政以王命告弗弔天降割于我家不少延洪惟我幼沖人嗣无疆大厯服弗造哲迪民康矧曰其有能格知天命此自叹祸速力小任重也已予惟小子若涉渊水予惟往求朕攸济敷贲敷前人受命兹不忘大功此言难之当必济而前人之不可忘也予不敢闭于天降威用宁王遗我大寳龟绍天明即命曰有大艰于西土西土人亦不静越兹蠢殷小腆诞敢纪其叙天降威知我国有疵民不康曰予复反鄙我周邦寳龟即命大诰一篇纲目也事至于天而定矣今蠢今翼日民献有十夫予翼以于敉宁武图功我有大事休朕卜并吉十夫予翼卜并吉焉人谋鬼谋之大同也休吉何疑焉夏云前言寳龟武王崩后所卜也此言卜吉将征武庚之初也肆予告我友邦君越尹氏庶士御事曰予得吉卜予惟以尔庶邦于伐殷逋播臣尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜王以卜吉告邦君御事矣而邦君御事顾以艰大为疑至谓民之不安咎在王与周公且谓予翼之夫当察而未可遽信至并卜而欲弃之焉此大诰之所以不得不作也肆予沖人永思艰曰呜唿允蠢鳏寡哀哉予造天役遗大投艰于朕身越予沖人不卬自恤邦君艰大之説非也然而有是説予亦长思之矣征伐之举使鳏夫寡妇思其子从军诚劳动也然天方役我遗投以艰大之责我虽欲自恤不可得也而岂故欲劳民也哉义尔邦君越尔多士尹氏御事绥予曰无毖于恤不可不成乃宁考图功此责以大义言尔当以无毖安慰我而可以艰大疑我乎已予惟小子不敢替上帝命天休于宁王兴我小邦周宁王惟卜用克绥受兹命今天其相民矧亦惟卜用此以宁王证卜之不可违也呜唿天明畏弼我丕丕基忧勤启圣多难与邦其降威之可畏乃所以弼其丕基而使之丕丕也而何艰大之疑乎王曰尔惟旧人尔丕克逺省尔知宁王若勤哉天閟毖我成功所予不敢不极卒宁王图事宁王之兴也亦劳矣则今之閟塞劳毖乃我成功之所也敢以艰大自沮而弃宁王之勤乎肆予大化诱我友邦君天棐忱辞其考我民予曷其不于前宁人图功攸终天亦惟用勤毖我民若有疾予曷敢不于前宁人攸受休毕我之毖民之毖一也皆天所以畏而弼之也何可疑其畏而不察其为弼乎王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉宁王大命汝艰大之説我亦迟迟思之矣然终不可已者何也譬之父底法菑矣而子弗堂播焉则父之敬事创业者必以不肖子目之矣肯言其能不弃基乎如此则宁王大命卬何敢不敉也若兄考乃有友伐厥子民养其劝弗救前堂播之喻以自责此民养之喻以责邦君御事王曰呜唿肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易予永念曰天惟丧殷若穑夫予曷敢不终朕亩天亦惟休于前宁人予曷其极卜敢弗于从率宁人有指疆土矧今卜并吉肆朕诞以尔东征天命不僭卜陈惟若兹天之眷宁王至矣何待卜而后知乎我敢不从以率其疆土也不卜且可无疑况又卜并吉而东征之举尚何疑乎微子之命第十周书成王既黜殷命杀武庚命微子启代殷后作微子之命史记宋世家武王克商微子启抱祭器造军门肉袒面缚左牵羊右抱茅膝行而前以告武王乃释微子使复位至杀武庚后封之宋微子之命王若曰猷殷王元子惟稽古崇徳象贤统承先王修其礼物作賔于王家与国咸休永世无穷夏尚忠商尚质周尚文黑白赤此稽古也可以观三代易世至公之意矣周命维新车旗正朔本末数度皆一新矣而宋得独修商之旧焉消息盈虚如循环殷因夏周因殷其或继周百世可知先王礼物之不修后圣有作扶捄之用何所稽考自微子至戴公止得商颂十二篇孔子删诗五篇而已礼物不修之故也后世废兴之际芟夷藴崇惟恐影响之存哀哉呜唿乃祖成汤克齐圣广渊皇天眷佑诞受厥命抚民以寛除其邪虐功加于时徳垂后裔此崇徳也齐圣广渊汤之全体如元亨利贞非成王深入阃域不足以识之汤之徳代虐以寛而已传以谓汤尚严商人先罚而后赏岂知治体者哉六百年之基一寛仁耳如霸者之机巧智术加于一时则有之能垂于后乎尔惟践修厥猷旧有令闻恪慎克孝肃恭神人予嘉乃徳曰笃不忘上帝时歆下民祗协庸建尔于上公尹兹东夏此象贤也钦哉往敷乃训慎乃服命率由典常以蕃王室𢎞乃烈祖律乃有民永绥厥位毗予一人世世享徳万邦作式俾我有周无斁呜唿往哉惟休无替朕命惟休之语从容涵养无一语及武庚之事圣贤所过者化天讨天命何心哉杀武庚义气秋杀也封微子和气春生也唐叔得禾异亩同颕献诸天子王命唐叔归周公于东作归禾周公既得命禾旅天子之命作嘉禾武庚叛而周公出微子封而周公归尚书详解卷七胡氏尚书详解卷八钦定四库全书尚书详解卷八宋胡士行撰康诰第十一周书成王既伐管叔蔡叔以殷余民封康叔作康诰酒诰梓材三监既伐商之大家世族皆迁洛周公君陈毕公始中终之所式化也其存而不迁者为余民衞地康叔所封也康诰惟三月哉生魄周公初基作新大邑于东国洛四方民大和㑹侯甸男邦采衞百工播民和见士于周周公咸勤乃洪大诰治作洛邑者欲以迁商民也命康叔者所以抚不迁之商民也脉络正相闗系卜洛之先已封康叔矣当宅洛时臣民毕㑹诰于时作焉所以大警衆也故不曰命而曰诰云大诰东征所作书也前此诰虽作而人方为疑犹未尽孚至此大和㑹乃洪前日大诰之意而发明之则人无不孚者矣王若曰孟侯朕其弟小子封惟乃丕显考文王克明德慎罚不敢侮鳏寡庸庸祗祗威威显民用肈造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄勗肆汝小子封在兹东土自古明断之君多恃其明而于细微之失不复知文王以丕显明德而曰谨曰不敢于庸祗威毫釐不苟焉此王业所以兴也然文王之本心不过修我之一二邦耳至西土怙冒而天命归焉则非其心也故终逃之其身而后不能逃其子焉以文武艰难如此然后汝康叔得此东土为诸侯可不深自警欤林云此篇首尾多及刑左传曰周克商苏忿生以温为司寇立政所谓司寇苏公是也又曰康叔为司寇则成王时继苏公者康叔也康诰之作虽使即封亦并告以司寇诘姦之事故书有曰外事外庶子外正者以衞言也曰内者司寇之事也王曰呜唿封汝念哉今民将在祗遹乃文考绍闻衣德言徃敷求于殷先哲王用保乂民汝丕远惟商耉成人宅心知训别求闻由古先哲王用康保民𢎞于天若德裕乃身不废在王命遹文考矣又求之殷哲王商耉成人犹未巳也又求之古先哲王凡羣圣心传之妙制作之法悉闻悉见则学问精深衆理该贯道之大原其出于天者裕然在乃身而后王命可以不废矣曰不废者言至此仅可免过而已人臣职分岂易尽哉必如舜与曾子方能不废父命必如舜与周公方能不废君命叔懋之哉王曰呜唿小子封恫瘝乃身敬哉天畏棐忱民情大可见小人难保徃尽乃心无康好逸豫乃其乂民我闻曰怨不在大亦不在小惠不惠懋不懋已汝惟小子乃服惟𢎞王应保殷民亦惟助王宅天命作新民衞之封以商民恫瘝汝非可忽以为富贵之具也天可畏而难谌民可见而难保皆尔侯忧责也可二尔心乎乂民亦所以奉天也民情难保召怨之端不在大小必于其不顺不勉者而顺之勉之焉则庶几可以无怨矣于以𢎞王助王应保作新定宅天命皆以汝小子是望可不勉诸王曰呜唿封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀此司寇事也虞书宥过刑故之义王曰呜唿封有叙时乃大明服惟民其勑懋和若有疾惟民其毕弃咎若保赤子惟民其康乂非汝封刑人杀人无或刑人杀人非汝封又曰劓刵人无或劓刵人若疾若子以待吾民可也刑可轻刑杀劓刵之乎一说非汝封得刑杀人也又不可使刑杀人不出于汝封句又曰下亦如上文非汝封得劓刵也又不可使劓刵人不出于汝封承上省文耳王曰外事汝陈时臬司师兹殷罚有伦又曰要囚服念五六日至于旬时丕蔽要囚此衞国事也用法天下通用然殷罚又衞之民所素习也故师之服念之久谨之至孔云司师絶句司主师衆也王曰汝陈时臬事罚蔽殷彞用其义刑义杀勿庸以次汝封乃汝尽逊曰时叙惟曰未有逊事此申言上意也已汝惟小子未其有若汝封之心朕心朕德惟乃知凡民自得罪寇攘姦宄杀越人于货睯不畏死罔弗憝以汝之心知朕之心尚德不尚刑而已民有自得罪而人无不恶以至不得不刑焉此岂朕心也哉王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟弔兹不于我政人得罪天惟与我民彝大泯乱曰乃其速由文王作罚刑兹无赦不率大戛自得罪者人可恶刑之已非朕心况不孝不友而乱民彝者乃政人不教之罪于此不自责而思正身以率之乃徒欲罪而戛击之又可乎哉矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀亦惟君惟长不能厥家人越厥小臣外正惟威惟虐大放王命乃非德用乂汝亦罔不克敬典乃由裕民惟文王之敬忌乃裕民曰我惟有及则予一人以怿民彝泯乱且当自责矧庶子正人诸节乃臣职之当播敷造誉者顾不念庸以病其君焉于是以其可恶而速杀之是汝为人君长不能正家以正人徒尚威虐而小臣外正亦效之矣岂天命汝以德义之意乎汝知刑之不足尚则必敬敷五教在寛而以文王之慎罚为法可也汝能法文王之敬忌而自任曰有及焉是乃予尚德之意也而予云胡不怿乎王曰封爽惟民迪吉康我时其惟殷先哲王德用康乂民作求矧今民罔迪不适不迪则罔政在厥邦刑不可尚则有迪之以德而已人无有不善无迪之而不从者若不迪则是上之人自无善政非可徒咎之民也王曰封予惟不可不监告汝德之説于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天既不咎民则当自责而已先王之明德慎罚不可不监也民之迪而未同是我君师之责未尽天且罚我我不敢怨也王曰责如此叔当如何罪未有不自微而着者叔其兢兢焉可也王曰呜唿封敬哉无作怨勿用非谋非彝蔽时忱丕则敏德用康乃心顾乃德远乃猷裕乃以民宁不汝瑕殄非谋非彝则结怨于民矣不可用也惟明善而守之以诚康焉顾焉远焉躬自厚而薄责于民寛裕优柔纳民宁谧则汝予嘉而肯瑕殄之乎王曰呜唿肆汝小子封惟命不于常汝念哉无我殄享明乃服命髙乃听用康乂民此篇将终警叔以深领其告命也孔云天命不于常享有国土当明汝服行之命夏云无殄絶其享上之意髙听殷上古王逺大之事王若曰徃哉封勿替敬典听朕诰汝乃以殷民世享此申前意而期以无穷之效也酒诰第十二周书纣为长夜之饮臣下化之此当时大病故一书专戒之酒诰王若曰明大命于妹邦乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀天降威我民用大乱丧德亦罔非酒惟行越小大邦用丧亦罔非酒惟辜纣沉湎之化溺人者深故文王所以训其属者朝夕不息谓夫所以置酒者以奉祀事耳外此而湎酒者则得罪于天而丧德丧邦矣文王诰教小子有正有事无彝酒越庶国饮惟祀德将无醉惟曰我民迪小子惟土物爱厥心臧聪听祖考之彝训越小大德小子惟一文王诰毖庶邦下至小子者谨其初也既教之又使其祖考自教之谓酒小节也而大德之败实自此始故爱土物者所以臧厥心小大一也尔小子谨无以不饮为小德而忽之彝酒之二字正妹土受病之源惩之不得不力也妹土嗣尔股肱纯其艺黍稷奔走事厥考厥长肇牵车牛远服贾用孝养厥父母厥父母庆自洗腆致用酒前言文王所以教西土此以后成王告康叔所以教妹土粒食懋迁仰事无歉至此乃得饮则其饮也有节矣庶士有正越庶伯君子其尔典听朕教尔大克羞耉惟君尔乃饮食醉饱成王周公开饮酒之门不过三事祭祀用酒父母庆用酒养老用酒三者皆良心所发于适情之中有养性之术孔云羞进老成之道丕惟曰尔克永观省作稽中德尔尚克羞馈祀尔乃自介用逸兹乃允惟王正事之臣兹亦惟天若元德永不忘在王家观省之永则一动作一饮啄不少放肆得饮福矣犹介然不自纵如此则能稽此中为此正而进于元矣元天德也天且不违而王能忘之乎孔云介大也夏云助也王曰封我西土棐徂邦君御事小子尚克用文王教不腆于酒故我至于今克受殷之命纣以酒亡而周以不腆酒兴可以酒为小德而轻之乎王曰封我闻惟曰在昔殷先哲王迪畏天显小民经德秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮越在外服侯甸男衞邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王德显越尹人祗辟此举商先王不湎酒以为教也君以畏天畏民之心畏相而臣皆以敬畏应之其不敢饮也犹有所畏而力制也至不暇则安之矣虽诱之不为也惟助成君德之显使其所以正人者能敬法而已敬商人所尚敬则不饮此止酒第一剂也我闻亦惟曰在今后嗣王酣身厥命罔显于民祗保越怨不易诞惟厥纵淫泆于非彝用燕丧威仪民罔不䀌伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗惟德馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜此言纣湎酒之祸以为戒也王曰封予不惟若兹多诰古人有言曰人无于水监当于民监今惟殷坠厥命我其可不大监抚于时监殷抚民于叔乎望诰之多夫岂徒哉予惟曰汝劼毖殷献臣侯甸男衞矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒劼毖者敬重之也即前畏相棐恭之意也殷献臣侯甸男衞固劼毖之矣况太史内史宗工乎况尔所事休采乎况国之三卿乎然将毖人不可不自毖也况汝叔又自当刚制于酒乎夏云劼毖使羣臣不湎酒刚制使叔不湎酒也厥或诰曰羣饮汝勿佚尽执拘以归于周予其杀又惟殷之迪诸臣惟工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀曰其杀矣又曰勿杀而姑教之至教之而又不用弗恤弗蠲乃杀之不杀者本其心杀者其大不得已也王曰封汝典听朕毖勿辩乃司民湎于酒此正身正官以清不饮之原也故以终篇梓材第十三周书梓材王曰封以厥庶民暨厥臣达大家以厥臣达王惟邦君流言之变由上下之情不通耳故妹土之化以通一国之情为急大家彊而难通者也天子尊而难通者也于此脉络相贯则乱无从起矣此为邦之本也汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆徃姦宄杀人歴人宥肆亦见厥君事戕败人宥好生之德不特抚新国当然亦三代得天下之本也叔能师典常而明德慎罚焉则其三卿以下皆以不厉杀自许亦其君以敬劳先之故其徃而宥刑者亦见其君宥刑之故耳王启监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监罔攸辟此承前因厉杀之意古王所以启监者为民而无戕虐寡必敬妇必属视民如一体也则今王所以命邦君者亦优游和缓以渐而安康之耳岂以刑而操切之邪惟曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斵惟其涂丹雘既勤喻前人创业之难也惟其喻今日嗣业之不可不成其终也吕云周自大王王季文武积累周公复为定乱十已八九今所少者隄防覆盖粉饰而已康叔茍不抚摩余民复为变乱前功皆废矣命之之意至切也今王惟曰先王既勤用明德怀为夹庶邦享作兄弟方来亦既用明德后式典集庶邦丕享皇天既付中国民越厥疆土于先王肆王惟德用和怿先后迷民用怿先王受命此以实前既勤惟其之论也先王既勤德以怀庶邦矣今王可不式典以益集之乎惟皇天以中国民托之先王以其用德之勤故也于中国民之中有迷民焉天与先王之意必不怿矣今王得不纯于任德以和怿迷民者而怿先王受命乎一云先迷民纣之民后迷民武庚之民已若兹监惟曰欲至于万年惟王子子孙孙永保民用德者王也而体德以施之民者监也故致叹以深望康叔谓吾心所欲将万年惟王世世保民而无有间此用德之意者焉监分吾民者可不深长思邪召诰第十四周书成王在丰欲宅洛邑使召公先相宅作召诰后稷封邰公刘迁豳岐西北四百里大王迁岐邠西五百里文王都丰岐东南三百余里武王都镐丰二十五里史记武王克商迁九鼎于洛邑其言曰我南望三涂北望岳鄙顾詹有河粤詹雒伊无远天室营周居于雒邑而后去是宅雒武王本意而未成者也至周公相成王致太平将归政遂营洛邑以居九鼎㑹诸侯而王都则常在镐平王东迁始都洛而镐为禾黍矣周公作洛有二瀍水西郏鄏为都定鼎曰王城曰东都瀍水东迁顽民曰下都成周王城在西下都在东春秋王子朝在王城曰西土敬王在成周曰东土或云成周王城下都总名召诰惟二月既望越六日乙未王朝步自周则至于丰惟太保先周公相宅越若来三月惟丙午朏越三日戊申太保朝至于洛卜宅厥既得卜则经营太保二月二十一日离丰三月六日至洛丰至洛不必半月经涉之久者在道审定规模至洛举而行之耳越三日庚戌太保乃以庶殷攻位于洛汭越五日甲寅位成若翼日乙夘周公朝至于洛则达观于新邑营既得卜一日乃攻位者相视筹度而后兴工筑也五日位成者庶民攻之不日成之亦见其不穷奢侈不待旷日持久也越三日丁巳用牲于郊牛二越翼日戊午乃社于新邑牛一羊一豕一越七日甲子周公乃朝用书命庶殷侯甸男邦伯厥既命殷庶庶殷丕作达观之后三日而祭天明日而祭地又七日而命役迁延十余日者事愈大则动愈迟反覆经营规模全备用工之后不愆于素盖不于斧斤纷纭之时始有商议也庶殷雠民也而丕作绥来动和之妙如此太保乃以庶邦冡君出取币乃复入钖周公曰拜手稽首旅王若公诰告庶殷越自乃御事洛事毕周公将归召公以戒王之辞使周公转达之王告殷自御事此旅王大意下文乃申言之呜唿皇天上帝改厥元子兹大国殷之命惟王受命无疆惟休亦无疆惟恤呜唿曷其奈何弗敬天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜唿天亦哀于四方民其眷命用懋王其疾敬德敬天德也相古先民有夏天迪从子保面稽天若今时既坠厥命今相有殷天迪格保面稽天若今时既坠厥命今沖子嗣则无遗夀耉曰其稽我古人之德矧曰其有能稽谋自天夏殷之与天一如此今皆坠命命其可常乎前人其可恃乎惟有老成不特可以考古道况可以明天道则庶几可以永保天命也呜唿有王虽小元子哉其丕能諴于小民今休王不敢后用顾畏于民碞王来绍上帝自服于土中民一也而其中有小民焉有民碞焉尤王者代天子民中天下而定四海者所当加意也旦曰其作大邑其自时配皇天毖祀于上下其自时中又王厥有成命治民今休此召公举周公之说以证自服土中之论也作大邑则有大规模大功业所以配天祀神治民而致命之成民之休者皆在此可不重欤王先服殷御事比介于我有周御事节性惟日其迈王敬作所不可不敬德性本善也习之远而有不善焉比介于周则节而日迈其善之天还矣然又当祗德以先之不可徒诿之御事而已也我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥德乃早坠厥命我不敢知曰有殷受天命惟有歴年我不敢知曰不其延惟不敬厥德乃早坠厥命今王嗣受厥命我亦惟兹二国命嗣若功国之兴亡长短既视之又视之其敬不敬耳王乃初服呜唿若生子罔不在厥初生自贻哲命今天其命哲命吉凶命歴年知今我初服宅新邑肆惟王其疾敬德王其德之用祈天永命邑之新政之新天命之新也敬则永矣其祈也其诸异乎祷祈之祈矣天之命曰其未可必也哲之贻曰自所可必者在我而已祈者未定之辞也其惟王勿以小民淫用非彝亦敢殄戮用乂民若有功其惟王位在德元小民乃惟刑用于天下越王显非彝者民之过也王可以其过而亦敢过于严刑以治之乎若欲有功惟在德元元则如天之覆民皆仪刑而王之显何以加此孔云若顺禹汤所以成功上下勤恤其曰我受天命丕若有夏歴年式勿替有殷歴年欲王以小民受天永命君臣祈天永命在小民而已民惟邦本国之兴亡不在诸侯不在姦雄盗贼止在小民之身故召诰屡致意焉拜手稽首曰予小臣敢以王之雠民百君子越友民保受王威命明德王末有成命王亦显我非敢勤惟恭奉币用供王能祈天永命前言小民此并合雠民友民为一以待王之威明而保受之则所以祈天之道尽矣抑此在王之能而已予何力之有焉故曰非敢勤而用供王者所以归重于王室矣尚书详解卷八胡氏尚书详解卷九钦定四库全书尚书详解卷九宋胡士行撰洛诰第十五周书大甲复亳成王卜洛而伊尹周公告归所以处大臣之变严万世之防也然周尚有顽民未定故公未得遽去召公既相宅周公徃营成周使来告卜作洛诰此序与召诰相顾成文洛诰周公拜手稽首曰朕复子明辟先此周公摄政王之为君未明也今公归政而王即政则为明辟矣王如弗敢及天基命定命予乃𦙍保大相东土其基作民明辟向也王如恐不能及文武之基命定命也予乃继保之以营洛洛邑既成则中天下定四海王其始为民明辟矣予惟乙夘朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜召公前卜定鼎之所矣未卜迁殷之地故周公至洛并两地皆在卜之黎在河北去纣都近商民所欲周公不欲重拂民而天意不在也乃渡河南而卜焉洛在涧西跨瀍东故瀍东涧西皆归之洛王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言公复辟告归而王留之周公曰王肇称殷礼祀于新邑咸秩无文予齐百工伻从王于周予惟曰庶有事今王即命曰记功宗以功作元祀惟命曰汝受命笃弼丕视功载乃汝其悉自教工定都之初肇举盛礼享羣祀修旷典有祀焉有祈焉始建新都昭假上下告成事也雨旸时若大役以成报神赐也自今以始终奠中土祈洪休也人主齐祓一心对越天地以此精明放于四海助祭诸侯下逮胞翟皆有孚颙若收其放而合其离君心萃天下之道莫要于此公也齐百工以从王于洛庶几赞新政以有事焉耳王当即出命以宗功作元祀记人之功小大有序公襃赏激劝之权以励百工而申命以启其笃弼之忠凡载功之书大加阅视以示羣工之教此皆王所当自服者也可复如前日之倚重于公乎兹汝受命笃我周邦受天厚矣弼丕当辅大天命夏云即命元祀公欲礼乐自王出也王乃命公曰汝受文武之命当厚辅我孺子其朋孺子其朋其徃无若火始燄燄厥攸灼叙弗其絶厥若彝及抚事如予惟以在周工徃新邑伻向即有僚明作有功惇大成裕汝永有辞前告王以自教工矣此申告以教工之道最作有朋比朋比之祸始微终着惟择其若彝抚事如予者用之于明作之中有惇大之裕则永有令闻矣汉文近惇大而无明作汉宣近明作而无惇大于此见周之治体非后世可及也公曰已汝惟沖子惟终汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮此告王以统御诸侯之道也仪诚敬之寓也惟敬能识之乃惟孺子颁朕不暇听朕教汝于棐民彝汝乃是不蘉乃时惟不永哉笃叙乃正父罔不若予不敢废乃命此告王以教养兆民之道也汝徃敬哉兹予其明农哉彼裕我民无远用戾此公与王诀别之辞民为邦本故重言之王若曰公明保予沖子公称丕显德以予小子扬文武烈奉答天命和恒四方民居师惇宗将礼称秩元祀咸秩无文惟公德明光于上下勤施于四方旁作穆穆迓衡不迷文武勤教予沖子夙夜毖祀此王颂公功德而留之也文武之烈盛矣不扬之则不进必退矣答天和民称祀皆扬烈之事非公不可曰明曰光公之德文武之德也勤者所以运此德于不息也迓迎其方来不以目前之治为足也公之勤施至则文武之教勤益大昭明于天下而不迷矣予小子垂拱仰成谨其祭祀而已予之归重于公如此公可去乎林云政必大臣而后明礼则人主所当敬王曰公功棐迪笃罔不若时王曰公予小子其退即辟于周命公后四方迪乱未定于宗礼亦未克敉公功迪将其后监我士师工诞保文武受民乱为四辅王曰公定予徃已公功肃将祗欢公无困哉我惟无斁其康事公勿替刑四方其世享周公拜手稽首曰王命予来承保乃文祖受命民越乃光烈考武王𢎞朕恭此公以文武许为王留也孺子来相宅其大惇典殷献民乱为四方新辟作周恭先曰其自时中乂万邦咸休惟王有成绩予旦以多子越御事笃前人成烈答其师作周孚先此立治之规模君尽君道臣尽臣道也恭治之原治原自君出臣但作孚信之先而已盖不欺者臣之大节也考朕昭子刑乃单文祖德伻来毖殷乃命宁予以秬鬯二卣曰明禋拜手稽首休享予不敢宿则禋于文王武王惠笃叙无有遘自疾万年厌于乃德殷乃引考王伻殷乃承序万年其永观朕子怀德公昔所以示王者文德而已今王使公留而来宁殷民公既许留即告文武一去一留对越无愧遂勉王以惠笃叙无遘疾以成宁殷之效而至于万年也夏云王伻来命安慰我以二卣使我明禋拜稽以休享我以时不敢宿王命于家即以禋于文武戊辰王在新邑烝祭歳文王骍牛一武王骍牛一王命作册逸祝册惟告周公其后王賔杀禋咸格王入太室祼王命周公后作册逸诰此史记当时事也在十有二月惟周公诞保文武受命惟七年此史记公摄政之年也多士第十六周书成周既成迁殷顽民周公以王命诰作多士多士惟三月周公初于新邑洛用告商王士洛邑始成以周公衮舄临之于此发王命焉光景之新绘画莫陈序言顽民贱之也所以记其实书云商士贵之也所以开其善王若曰尔殷遗多士弗弔旻天大降丧于殷我有周佑命将天明威致王罚勑殷命终于帝肆尔多士非我小国敢弋殷命惟天不畀允罔固乱弼我我其敢求位惟帝不畀惟我下民秉为惟天明畏味其言矜怜恳恻略无忿疾之意不知商民之为顽也我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明德恤祀亦惟天丕建保乂有殷殷王亦罔敢失帝罔不配天其泽此援商代夏以为殷监也在今后嗣王诞罔显于天矧曰其有听念于先王勤家诞淫厥泆罔顾于天显民祗惟时上帝不保降若兹大丧惟天不畀不明厥德凡四方小大邦丧罔非有辞于罚此言纣之所以亡也王若曰尔殷多士今惟我周王丕灵承帝事有命曰割殷告勑于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正此言周之不得不兴也王曰猷告尔多士予惟时其迁居西尔非我一人奉德不康宁时惟天命无违朕不敢有后无我怨惟尔知惟殷先人有册有典殷革夏命今尔又曰夏迪简在王庭有服在百僚予一人惟听用德肆予敢求尔于天邑商予惟率肆矜尔非予罪时惟天命此告以迁商之故因其以商迪简下至怨周不用而告以用德使践修以应周之求也王曰多士昔朕来自奄予大降尔四国民命我乃明致天罚移尔遐逖比事臣我宗多逊践奄之余尝降命教尔矣犹未同故不得不明致罚以迁之然岂若屏之逺方者哉宻尔王室正以玉成尔也王曰告尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊尔乃尚有尔土尔乃尚宁干止尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁王曰又曰时予乃或言尔攸居予之忠厚乃详告尔所以迁居之故若他人则有威行以裁之耳奚若是谆谆哉注云尔当是我勿非我我乃有教诲之言则汝所当居行也王曰之下必有脱简无逸第十七周书师长尊而不亲族党亲而不尊严厉润泽不得而兼焉此篇上自天命精微下至畎亩艰难闾里怨诅以至夀夭之际此合师长族党之言也周公作无逸无逸治源也无逸周公曰呜唿君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知健行不息天德也君德也以无逸为所如鱼水兽林安之而不得离也周公曰呜唿我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年其在髙宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆髙宗之享国五十有九年其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年此无逸之验也自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克夀或十年或七八年或五六年或四三年此无逸之反也周公曰呜唿厥亦惟我周太王王季克自抑畏文王卑服即康功田功徽柔懿恭怀保小民惠鲜鳏寡自朝至于日中昃不遑暇食用咸和万民文王不敢盘于游田以庶邦惟正之供文王受命惟中身厥享国五十年纣在上而文王以方伯欲率侯邦以和万民其勤劳如是也无逸之验如此后世犹有为文王忧勤损夀之说以启人主之逸如郑𤣥者周公曰呜唿继自今嗣王则其无淫于观于逸于游于田以万民惟正之供无皇曰今日眈乐乃非民攸训非天攸若时人丕则有愆无若殷王受之迷乱酗于酒德哉周公曰呜唿我闻曰古之人犹胥训告胥保惠胥教诲民无或胥诪张为幻此厥不听人乃训之乃变乱先王之正刑至于小大民否则厥心违怨否则厥口诅祝周公曰呜唿自殷王中宗及髙宗及祖甲及我周文王兹四人迪哲厥或告之曰小人怨汝詈汝则皇自敬德厥愆曰朕之愆允若时不啻不敢含怒此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身周公曰呜唿嗣王其监于兹无逸图揭七呜唿而列之屏真百王龟鑑也尚书详解卷九胡氏尚书详解卷十钦定四库全书尚书详解卷十宋胡士行撰君奭第十八周书召公为保周公为师相成王为左右召公不恱周公作君奭周公昔有明农之请矣不欲居成功也召公之不恱此意也或以为不恱于周公误矣君奭周公若曰君奭弗弔天降丧于殷殷旣坠厥命我有周旣受我不敢知曰厥基永孚于休若天棐忱我亦不敢知曰其终出于不祥殷丧而周受之天何常哉其休其不祥我敢曰知以必之天哉惟尽吾诚而已呜唿君已曰时我我亦不敢宁于上帝命弗永逺念天威越我民罔尤违惟人我不敢知惟疾敬德之说召诰言之是召公往日所言已曰在我可必而已予敢宁帝命而不念其威乎天民一也民无尤违责亦在人召公正当与周公共图之可去乎在我后嗣子孙大弗克恭上下遏佚前人光在家不知天命不易天难谌乃其坠命弗克经歴嗣前人恭明德在今予小子旦非克有正迪惟前人光施于我沖子天之命前人之德后人未必深知也万一有之遏佚弗经歴之祸可不凛凛故予非敢谓能正君而其以前人光施之沖子者则不敢怠召公可不体此而勿去乎又曰天不可信我道惟宁王德延天不庸释于文王受命天无声臭仪刑文王求天于天不若求天于文王也公曰君奭我闻在昔成汤旣受命时则有若伊尹格于皇天在太甲时则有若保衡在大戊时则有若伊陟臣扈格于上帝巫咸乂王家天帝一也此章对言之则见圣贤之分焉帝以存主言也天则浑然天体不可以存主言也前之尹即后之尹而后之甲戊非前之汤也咸之治功在王室而精微之藴犹愧二臣故别言之在祖乙时则有若巫贤在武丁时则有若甘盘率惟兹有陈保乂有殷汤甲戊有圣贤之异尹事汤甲有前后之异咸陟扈有优劣之异巫贤甘盘各着一朝均为乂殷无所疑混舎说举盘者盘源说委先河后海也一云率惟有陈以下乃总结伊尹以后一代辅相之事故殷礼陟配天多歴年所天惟纯佑命则商实百姓此辅相有人之效也夏以百姓为百官族姓王人罔不秉德明恤小臣屛侯甸矧咸奔走惟兹惟德称用乂厥辟故一人有事于四方若卜筮罔不是孚此亦辅相之效也王秉德以明恤内外之臣而内外之臣皆称德以助王苟有为焉民有不颙若者乎公曰君奭天寿平格保乂有殷有殷嗣天灭威今汝永念则有固命厥乱明我新造邦天所寿者平格无私寿也保殷方切纣不平格则遽夺之矣何可常也召公能永念则天命乃固其相与乱新立之周邦可也而可去乎公曰君奭在昔上帝割申劝宁王之德其集大命于厥躬惟文王尚克修和我有夏亦惟有若虢叔有若闳夭有若散冝生有若泰颠有若南宫括又曰无能往来兹廸彝敎文王蔑德降于国人亦惟纯佑秉德迪知天威乃惟时昭文王迪见冒闻于上帝惟时受有殷命哉割申劝诗帝谓文王之意也注以亦惟纯佑为文王亦如殷家惟天所佐佑武王惟兹四人尚迪有禄后暨武王诞将天威咸刘厥敌惟兹四人昭武王惟冐丕单称德在今予小子旦若游大川予往暨汝奭其济小子同未在位诞无我责收罔勗不及耇造德不降我则鸣鸟不闻矧曰其有能格文武圣人犹以五臣四臣而兴召公可舎成王而去乎公曰呜唿君肆其监于兹我受命无疆惟休亦大维艰告君乃猷裕我不以后人迷裕则休迷则艰矣君与我当交尽其心可也公曰前人敷乃心乃悉命汝作汝民极曰汝明勗偶王在亶乗兹大命惟文王德丕承无疆之恤前所监者我之说公犹可辞也此文武之命尚可辞乎公曰君告汝朕允保奭其汝克敬以予监于殷丧大否肆念我天威予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬德明我俊民在让后人于丕时监殷则天威矣我二人可不自警纵使威已为休犹合弗当益克敬求贤以图无疆之恤太平之时付之后人今日则未可言也呜唿笃棐时二人我式克至于今日休我咸成文王功于不怠丕冐海隅出日罔不率俾将成文王功以冒海隅可以今日休自足乎公曰君予不惠若兹多诰予惟用闵于天越民天民之责至无穷也公曰呜唿君惟乃知民德亦罔不能厥初惟其终祗若兹往敬用治敬则诚诚则不息民德终则天休亦有终矣蔡仲之命第十九周书蔡叔旣没王命蔡仲践诸侯位作蔡仲之命始犹望蔡叔之改终则已矣乃命仲周公岂藏怒于叔哉蔡仲之命惟周公位冢宰正百工羣叔流言乃致辟管叔于商囚蔡叔于郭邻以车七乗降霍叔于庶人三年不齿蔡仲克庸祗德周公以为卿士叔卒乃命诸王邦之蔡此史叙作书之意王若曰小子胡惟尔率德改行克愼厥猷肆予命尔侯于东土往即乃封敬哉尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之彞训无若尔考之违王命皇天无亲惟德是辅民心无常惟惠之怀为善不同同归于治为恶不同同归于乱尔其戒哉愼厥初惟厥终终以不困不惟厥终终以困穷懋乃攸绩睦乃四邻以蕃王室以和兄弟康济小民率自中无作聪明乱旧章详乃视听罔以侧言改厥度则予一人汝嘉王曰呜唿小子胡汝往哉无荒弃朕命成王东伐淮夷遂践奄作成王政成王旣践奄将迁其君于蒲姑周公告召公作将蒲姑多方第二十周书与多士辞一口出入成王归自奄在宗周诰庶邦作多方多方惟五月丁亥王来自奄至于宗周周公曰王若曰猷告尔四国多方惟尔殷侯尹民我惟大降尔命尔罔不知洪惟图天之命弗永寅念于祀惟帝降格于夏有夏诞厥逸不肯慼言于民乃大淫昬不克终日劝于帝之迪乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑天惟时求民主乃大降显休命于成汤刑殄有夏惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开乃惟成汤克以尔多方简代夏作民主愼厥丽乃劝厥民刑用劝以至于帝乙罔不明德愼罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命呜唿王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞天非弃殷也殷自弃尔乃惟有夏图厥政不集于享天降时丧有邦闲之此言桀之所以亡也乃惟尔商后王逸厥逸图厥政不蠲烝天惟降时丧惟圣罔念作狂惟狂克念作圣天惟五年须暇之子孙诞作民主罔可念听此言纣之所以亡也天惟求尔多方大动以威开厥顾天惟尔多方罔堪顾之惟我周王灵承于旅克堪用德惟典神天天惟式敎我用休简畀殷命尹尔多方此言周之所以兴也灵承者承接拊循可近不可下也克堪所谓德輶如毛民鲜克举者也其勇过孟贲矣力薄而私欲夺之则不克举矣典神天使之主祭而百神享也式敎用休者天理日新左右逢原思也或起之行也或翼之用以昌大休明也天命周以定于一矣尔多方犹有汹汹不靖者欲何为也今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熙天之命此望其从敎也尔乃迪屡不静尔心未爱尔乃不大宅天命尔乃屑播天命尔乃自作不典图忱于正我惟时其敎告之我惟时其战要囚之至于再至于三乃有不用我降尔命我乃其大罚殛之非我有周秉德不康宁乃惟尔自速辜此戒其不从敎也王曰呜唿猷告尔有方多士曁殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶德亦则以穆穆在乃位克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚多士序商人有服在百僚之怨辞继以大义裁之此以大僚为劝予夺阖辟之大用王曰呜唿多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土前劝之以赏此董之以威命讨皆天也王曰我不惟多诰我惟祗告尔命又曰时惟尔初不克敬于和则无我怨王曰又曰所以形容周公拳拳之意情话已终犹有遗语顾盼之光烨然简册之上也立政第二十一周书无逸立政相为经纬无无逸之心则立政方册而已无立政之体则劳于细故秦皇隋文之程石传餐矣周公作立政此周公告归絶笔也治之大纲任人而已立政周公若曰拜手稽首告嗣天子王矣用咸戒于王曰王左右常任准人缀衣虎贲王之尊重矣则在王左右者其可轻乎缀衣虎贲虽微然朝夕亲狎其熏陶移养之功直与伯任准之弥纶康济者相似此冏命仆臣正而后正意政之大者也孔说常所长事谓三公常所委任谓六卿准人平法谓士官苏说牧民之长曰常伯三百一十国为州州有伯以顾命考之芮伯彤伯皆以公卿兼牧任任事之公卿曰常任守法之有司曰准人吕云三代书他无见意者公卿辅相之别名夏云常伯太保也职最亲故曰伯又曰牧养之义也常任太傅也必有建明自任者乃能之准人太师也王亲以为标准者已用者为三宅亦为三事居事牧准之职待用者为三俊有事牧准之材周公曰呜唿休兹知恤鲜哉此先言知恤之鲜下乃歴告以禹汤文武知恤之事则王听之者精古之人迪惟有夏乃有室大竞吁俊尊上帝迪知忱恂于九德之行乃敢告敎厥后曰拜手稽首后矣曰宅乃事宅乃牧宅乃准兹惟后矣谋面用丕训德则乃宅人事常任任人牧常伯牧夫准准人准夫此夏后之知恤也夏后惟实蹈乎此而非茍知之也故虽有室彊盛之余方尊敬天生之贤不特招纳之广而且採纳之精总名曰俊旣皆吁之矣而德行有九随其鉴裁必迪以知之恂以恱之而非茍知轻信也故当时羣臣乃敢告敎以宅人之要使谋之人面之已三宅重任必得大顺于德者乃宅之焉而君道尽矣事牧准大臣也所谓政也政柄有归则庶官之任盖有司存非人主之职也孔云夏禹时卿大夫室家大强犹招贤事天蹈知诚信九德之行乃敢告君以立政后矣犹王矣事六卿掌事者牧九州伯牧民者准平法者兹乃三宅无义民义刚德也非不贤也然较之丕训德者之浑然刚犹觉圭角之露也夏三宅之选严矣虽偏于义德者无之也其必如臯谟所谓常吉者而后膺是选欤吕夏以禹下文言桀乃三宅之任曾无义民孔云三居以宅无义之人桀德惟乃弗作往任是惟暴德罔后此桀之不知恤也亦越成汤陟丕釐上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见德此汤之知人也汤之陟所以丕釐帝命者曰图任三宅三俊而已用者定其位曰者定其论以待用者也如高帝之储萧何曹参王陵陈平周勃诸葛之储蒋琬费祎董允姜维所以为社稷长虑也严事之傚式之得大贤而大受焉在商邑在四方近者协焉逺者式焉用贤之功大矣哉呜唿其在受德暋惟羞刑暴德之人同于厥邦乃惟庶习逸德之人同于厥政帝钦罚之乃伻我有夏式商受命奄甸万姓此纣之不知恤而天改畀之周也亦越文王武王克真知三有宅心灼见三有俊心以敬事上帝立民长伯立政任人准夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷微卢烝三亳坂尹此文武之知恤也文武之敬帝立民以知见俊宅之心而已其立政之大端曰任准牧三事矣而自虎贲至尹伯若内若外无小无大以至侯国之卿亚夷蛮内附之君长无不得人则文武之所以知恤者至矣文王惟克厥宅心乃克立兹常事司牧人以克俊有德宅心者宅人之本也传之以庶官约之以一心文王罔攸兼于庶言庶狱庶愼惟有司之牧夫是训用违庶狱庶愼文王罔敢知于兹宅心其原也罔攸兼其体也罔知于兹者所以能深知宅俊之心也亦越武王率惟敉功不敢替厥义德率惟谋从容德以并受此丕丕基论文以心自其本原言之也论武以功自其发用言之也义德曰不敢替不得己也容德曰从其本心也一云用义德之贤以戡定用容德之贤以计安立政任人之意也呜唿孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶愼时则勿有闲之自一话一言我则末惟成德之彦以乂我受民此以下望王之知恤也王前此委政于公今公归则自今以始政自王立矣事牧准之知王当自克矣必得丕训德之贤任之且勿间以小人一话言闲末惟成德之彦然后任之勿贰而可以当上天托民之责矣呜唿予旦已受人之徽言咸告孺子王矣继自今文子文孙其勿误于庶狱庶愼惟正是乂之文王罔兼也而可误乎必得正人以治之可也自古商人亦越我周文王立政立事牧夫准人则克宅之克由绎之兹乃俾乂国则罔有立政用憸人不训于德是罔显在厥世宅之则人与位相称绎之则表与里相符乃俾之则一听其所为矣难于先使小人不得投其隙易于后使君子得以尽其心反是则罔显矣继自今立政其勿以憸人其惟吉士用劢相我国家此用前俾乂罔用之法也今文子文孙孺子王矣其勿误于庶狱惟有司之牧夫前言庶言庶狱庶愼次言庶狱庶愼至此专言庶狱狱民命所系所以祈天命长王国者在焉他事误犹可改狱可误乎勿误狱而择牧夫则有生之者无伤之者矣其克诘尔戎兵以陟禹之迹方行天下至于海表罔有不服以觐文王之耿光以扬武王之大烈兵刑之大者刑之误且不可况兵乎天下虽安忘战必危必安不忘危有奋张无惰偷使奸萌潜折然后前人之光烈不坠周官巡侯甸征不庭克践此语矣呜唿继自今后王立政其惟克用常人曰吉曰常德也憸人则才者也有德之人如谷粟布帛得之生不得死一日不可无也而重迟木讷不能与小慧新进者争长于颊舌之闲世主惑于取舎而治乱分焉故周公于卒章特慨叹而申告之周公若曰太史司寇苏公式敬尔由狱以长我王国兹式有愼以列用中罚立政所重在狱故篇终举苏公长国之事唿太史书之使用刑者式之以用中焉一云太史掌典法则凡司寇所用皆出于太史所掌二职相关康叔为司寇必及内史而苏公之能长国太史预有力焉故周公兼举以为用刑者法也尚书详解卷十胡氏尚书详解卷十一钦定四库全书尚书详解卷十一宋胡士行撰周官第二十二周书金縢幼年书也洛诰还政书也无逸立政敎戒书也周官亲政书也合而观可以见成王之本质与其昬明疑信之变讲贯启发之深与其知类通达离师傅而不反过此君陈又过此顾命而成王进德终始之序周公格君造化之功着矣成王旣黜殷命灭淮夷还归在丰作周官海内清晏创制立法之事可兴矣周官惟周王抚万邦巡侯甸四征弗庭绥厥兆民六服羣辟罔不承德归于宗周董正治官虞五服甸侯绥要荒周六服侯甸男采衞要六服承德则四海皆随其运转治官董正则万世皆入其维持其进不可阶级数其大不可尺度量也王曰若昔大猷制治于未乱保邦于未危曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人揆岳牧伯挈其纲也纲举则目张矣和宁者无为而治唐虞之治体然也百而倍焉不矜于同而同于治要在得人而已今予小子祗勤于德夙夜不逮仰惟前代时若训迪厥官正身以正百官立太师太傅太保兹惟三公论道经邦燮理阴阳官不必备惟其人明则邦国幽则阴阳所以然者乃所谓道也经纶之功藏于无迹和调之妙闲不容髪论云者拟议以成其变化讲明启沃而精一之者也少师少傅少保曰三孤贰公𢎞化寅亮天地弼予一人阴阳以气言天地以形言燮理运之也寅亮承之也公不言弼一人者论道未有不自君心始特王尊三公若不欲以身烦之冢宰掌邦治统百官均四海司徒掌邦敎敷五典扰兆民宗伯掌邦礼治神人和上下司马掌邦政统六师平邦国司寇掌邦禁诘姦慝刑暴乱司空掌邦土居四民时地利三公三孤天子所与共调精祲之原而无所治者也统万事而分治之六卿实为之纲冢宰相天子统百官司徒以下皆属焉而均列之六者纲在网中而首岂越身外哉干坤与六子并列八方冢宰与六卿并居六职一也六卿分职各率其属以倡九牧阜成兆民六年五服一朝又六年王乃时巡考制度于四岳诸侯各朝于方岳大明黜陟卿牧倡和表里有彞矣然久歴嵗序非时振之岂无壅滞而不达者乎巡而考焉礼乐刑政斯四达而不悖矣王曰呜唿凡我有官君子钦乃攸司慎乃出令令出惟行弗惟反以公灭私民其允怀学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦戒尔卿士功崇惟志业广惟勤惟克果断乃罔后艰位不期骄禄不期侈恭俭惟德无载尔伪作德心逸日休作伪心劳日拙居宠思危罔不惟畏弗畏入畏推贤让能庶官乃和不和政庬举能其官惟尔之能称匪其人惟尔不任王曰呜唿三事曁大夫敬尔有官乱尔有政以佑乃辟永康兆民万邦惟无斁所以期庶官者大且逺矣成王旣伐东夷肃愼来贺王俾荣伯作贿肃愼之命周公在丰将没欲葬成周公薨成王葬于毕告周公作亳姑君陈第二十三周书周公旣没命君陈分正东郊成周作君陈此继周公之任也君陈王若曰君陈惟尔令德孝恭惟孝友于兄弟克施有政命汝尹兹东郊敬哉孝恭亲爱父母而敬之至也孝则必友德之美孰大焉本立道生移之官政何不克之有昔周公师保万民民怀其德往愼乃司兹率厥常懋昭周公之训惟民其乂周公化商之道尽矣后来者懋而勉之可也纷更之不可也我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫商顽非可以势迫感孚之道至精至微周公之猷训具在惟有日新笃实之功者能体之凡人未见圣若不克见旣见圣亦不克由圣尔其戒哉君陈亲见周公者故以不克申戒之尔惟风下民惟草图厥政莫或不艰有废有兴出入自尔师虞庶言同则绎尔有嘉谋嘉猷则入告尔后于内尔乃顺之于外曰斯谋斯猷惟我后之德呜唿臣人咸若时惟良显哉风动草偃机括之系如此而可不艰乎废兴更革尤当斟酌始谋之衆终归之君一毫有己之私不容焉良显冝哉王曰君陈尔惟𢎞周公丕训无依势作威无倚法以削寛而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于姦宄败常乱俗三细不宥尔无忿疾于顽无求备于一夫必有忍其乃有济有容德乃大简厥修亦简其或不修进厥良以率其或不良顽可疾也而化之者不可疾也自三细不宥之外余昔忍而容之可也旌别淑慝举善敎不能所以化之者盖有不迫之道焉惟民生厚因物有迁违上所命从厥攸好尔克敬典在德时乃罔不变允升于大猷惟予一人膺受多福其尔之休终有辞于永世民性本善顾上有好者率之耳德化行世道升君之福臣之名何有纪极君陈可不勉哉顾命第二十四周书成王将崩命召公毕公率诸侯相康王作顾命力疾临朝二公受重任所以公天位严大寳惩三监流言之变也顾命成王所以正其终康王之诰康王所以正其始顾命惟四月哉生魄王不怿甲子王乃洮颒水相被冕服凭玉几乃同召太保奭芮伯彤伯毕公䘙侯毛公师氏虎臣百尹御事班庭听命王曰呜唿疾大渐惟几病日臻旣弥留恐不获誓言嗣兹予审训命汝此述顾命之意也昔君文王武王宣重光奠丽陈敎则肄肄不违用克达殷集大命在后之侗敬迓天威嗣守文武大训无敢昬逾今天降疾殆弗兴弗悟尔尚明时朕言用敬保元子钊𢎞济于艰难柔逺能迩安劝小大庶邦思夫人自乱于威仪尔无以钊冐贡于非几此顾命之辞也谨威仪者所以迓天命此可以见成王之学力临死生而不乱矣兹旣受命还出缀衣于庭越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗丁卯命作册度越七日癸酉伯相命士须材狄设黼扆缀衣牖闲南向敷重篾席黼纯华玉仍几此朝诸侯见羣臣之坐也西序东向敷重底席缀纯文贝仍几此旦夕听事之坐也东序西向敷重丰席画纯雕玉仍几此养国老飨羣臣之坐也西夹南向敷重笋席𤣥纷纯漆仍几此与亲属私宴之坐也越玉五重陈宝赤刀大训𢎞璧琬琰在西序大玉夷玉天球河图在东序此玉宝陈之两厢𦙍之舞衣大贝鼖皷在西房兊之戈和之弓垂之竹矢在东房明堂五室此路寝特有东西房者镐京室武王之制左右房也大辂在賔阶面缀辂在阼阶面先辂在左塾之前次辂在右塾之前成王殡在西故以上所陈座位器物以西为上二人雀弁执惠立于毕门之内四人綦弁执戈上刃夹两阶戺士皆立堂下一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧阶大夫皆立堂上新王在东故执兵衞之人先东后西王麻冕黼裳由賔阶隮卿士邦君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命仪物备乃延康王受册命曰皇后凭玉几道扬末命命汝嗣训临君周邦率循大卞燮和天下用答扬文武之光训此顾命册辞也王再拜兴答曰眇眇予末小子其能而乱四方以敬忌天威乃受同瑁王三宿三祭三咤上宗曰飨此王受册而奠也太保受同降盥以异同秉璋以酢授宗人同拜王答拜太保受同祭哜宅授宗人同拜王答拜此太保告传顾命而祭也太保降收诸侯出庙门俟臯雉库应路门门门门门路门又曰毕门以成王在殡故又曰庙门康王之诰第二十五周书除丧乃咨岳牧访羣臣经也康王之诰权也太甲受伊训于居忧之时礼之变昉此矣康王既尸天子遂诰诸侯作康王之诰所以鎭浮议折奸萌也康王之诰王出在应门之内太保率西方诸侯入应门左毕公率东方诸侯入应门右皆布乗黄朱宾称奉圭兼币曰一二臣衞敢执壤奠皆再拜稽首王义嗣德答拜此分班也诸侯两列二伯率之太保暨芮伯咸进相揖皆再拜稽首此合班也六卿前列冢宰司徒班首也曰敢敬告天子皇天改大邦殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无坏我高祖寡命此太保以下进戒之辞也王若曰庶邦侯甸男衞惟予一人钊报诰昔君文武丕平富不务咎厎至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人文武达君德明仁体长人而不嗜杀人者也笃实辉光而又有忠臣保之天命之受一出于正无少囘曲既得天下均天施分天职封建以遗后人异乎罢侯置守以私其子孙者矣今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞此王报诰之辞羣公既皆听命相揖趋出王释冕反丧服冕服非得己也尚书详解卷十一胡氏尚书详解卷十二钦定四库全书尚书详解卷十二宋胡士行撰毕命第二十六周书康王命作册毕分居里成周郊作毕命此代君陈之任也殷士始迁时反侧未安故周公谨始一以包容君陈和中则简修简不修矣至毕公成终则世道已升善恶又可白矣所谓道有升降政由俗革也毕命惟十有二年六月庚午朏越三日壬申王朝步自宗周至于丰以成周之衆命毕公保釐东郊王若曰呜唿父师惟文王武王敷大德于天下用克受殷命惟周公左右先王绥定厥家毖殷顽民迁于洛邑密迩王室式化厥训旣歴三纪世变风移四方无虞予一人以宁道有升降政由俗革不臧厥臧民罔攸劝方周公时善恶不欲大明至毕公时则当别淑慝矣惟公懋德克勤小物弼亮四世正色率下罔不祗师言嘉绩多于先王予小子垂拱仰成毕公元老也康王不称其成德而称其懋德不称其总大纲而称其勤小物盖不以成德自居造次必于是非至诚不息者不能也诚则不严而威不动而化不言而信先王赖之予小子亦赖之诚之功用大矣哉王曰呜唿父师今予祗命公以周公之事往哉旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻愼固封守以康四海君陈时为恶者犹衆故主寛至此渐严矣政贵有恒辞尚体要不惟好异商俗靡靡利口惟贤余风未殄公其念哉有常体要治道当然于商俗言之尤对病之药我闻曰世禄之家鲜克由礼以荡陵德实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟德惟义时乃大训不由古训于何其训放商人之心者人欲也所以防之者天理而已王曰呜唿父师邦之安危惟兹殷士不刚不柔厥德允修惟周公克愼厥始惟君陈克和厥中惟公克成厥终三后协心同厎于道道洽政治泽润生民四夷左衽罔不咸赖予小子永膺多福公其惟时成周建无穷之基亦有无穷之闻子孙训其成式惟乂即君陈篇终之意呜唿罔曰弗克惟旣厥心罔曰民寡惟愼厥事钦若先王成烈以休于前政毕公不待规也而不忘规三代君臣之相与无时不警戒也君牙第二十七周书君牙初年书也吕刑末年书也中闲八骏之失不能保其初心然暮年哀敬初心复还虽非令德犹为令王穆王命君牙为周大司徒作君牙契为司徒所受才一语君牙之赞书文胜甚矣然周之典刑文献多在焉学者所宜尽心也君牙王若曰呜唿君牙惟乃祖乃父世笃忠贞服劳王家厥有成绩纪于太常惟予小子嗣守文武成康遗绪亦惟先王之臣克左右乱四方心之忧危若蹈虎尾涉于春氷今命尔予翼作股肱心膂纉乃旧服无忝祖考𢎞敷五典式和民则尔身克正罔敢弗正民心罔中惟尔之中此敎以身敎也夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁司徒掌敎扰民兼敎养之职故以养民之难告之呜唿丕显哉文王谟丕承哉武王烈启佑我后人咸以正罔缺尔惟敬明乃训用奉若于先王对扬文武之光命追配于前人文谟武烈正大周密去之百余年而如一日也在后之人奉若对扬之而已王若曰君牙乃惟由先正旧典时式民之治乱在兹率乃祖考之攸行昭乃辟之有乂冏命第二十八周书穆王命伯冏为周太仆正作冏命此立政重缀衣虎贲意也太仆掌内朝职虽微而与君最近冏命王若曰伯冏惟予弗克于德嗣先人宅丕后憷惕惟厉中夜以兴思免厥愆昔在文武聪明齐圣小大之臣咸怀忠良其侍御仆从罔匪正人以旦夕承弼厥辟文武君臣之际盛矣主圣臣直合而言之固咸怀忠良也别而言之地愈近选愈精曰罔匪正人盖髪栉而苗耨之不容一不坚正者厠其闲也则其于旦夕闲无寒之者矣出入起居罔有不钦发号施令罔有不臧下民祗若万邦咸休此旦夕承弼之功也使出入起居闲少不加省欲谨之号令闲得乎惟予一人无良实赖左右前后有位之士匡其不及绳愆纠谬格其非心俾克绍先烈今予命汝作大正正于羣仆侍御之臣懋乃后德交修不逮愼简乃僚无以巧言令色便辟侧媚其惟吉士仆臣正厥后克正仆臣谀厥后自圣后德惟臣不德惟臣尔无昵于憸人充耳目之官迪上以非先王之典非人其吉惟货其吉若时瘝厥官惟尔大弗克祗厥辟惟予汝辜王曰呜唿钦哉永弼乃后于彞宪吕刑第二十九周书吕命穆王训夏赎刑作吕刑吕刑惟吕命王享国百年耄荒度作刑以诘四方穆公气质有絶人者八骏之驰虽失道要非龌龊者所为及血气衰矣耄荒之年训告四方上引邃古下及民情朗然精明亦加人数等使无中年之失所至岂易量哉王曰若古有训蚩尤惟始作乱延及于平民罔不寇贼鸱义姦宄夺攘矫䖍苗民弗用灵制以刑惟作五虐之刑曰法杀戮无辜爰始淫为劓刵㧻黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香德刑发闻惟腥黄帝翦蚩尤于涿鹿矣而苗覆出为恶开五刑之法而又淫用之皇帝哀矜庶戮之不辜报虐以威遏絶苗民无世在下乃命重黎絶地天通罔有降格蚩尤三苗之虐民无所愬听命于神天地人神杂揉渎乱帝命重黎修明典礼尊卑上下限絶不通羣后之逮在下明明棐常鳏寡无盖民不复求之神常理明而情实无不得达者矣皇帝清问下民鳏寡有辞于苗德威惟畏德明惟明乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民士制百姓于刑之中以敎祗德苗遏絶矣而余孽犹为民害帝清问得之益修吾德苗遂畏明于威明之下则害民之患息而后恤民之功可施降典正其心也平水定其居也播种厚其生也三后功成民殷富矣防民之刑乃用中典于以收敛其敬心而敎之德此德刑先后之序穆穆在上明明在下灼于四方罔不惟德之勤故乃明于刑之中率乂于民棐彞尧君臣同德光于四方民皆观感惟德之勤则刑之明非以毒民乃所以棐其彞性也自伯夷之典迄臯陶之刑制度文为具矣自穆穆明明至乂民棐彞则精神心术之运也苟无其本前数条卜祝工役农夫胥史之事耳典狱非讫于威惟讫于富敬忌罔有择言在身惟克天德自作元命配享在下狱之不公威胁利诱两端而已尧时典狱惟能两絶之而加以钦恤参贯积累驯致其道言行粹精无过可择则德与天合命自我作轻重上下无非天理虽在下而可上当天心以配之矣夏云有罪当诛威不可废非欲断絶之也惟欲断絶贿赂以求富耳吕云刑可祈天命则功在王室祭于大烝与享无穷矣王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世狱重事也不察者视为刀笔吏之事故告以天牧使知其职分之大监其厚天叙如伯夷者惩其拂天意如有苗者则庶乎无负于天之牧矣王曰呜唿念之哉伯父伯兄仲叔季弟幼子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民赖之其宁惟永刑天讨也畏之休之而上下其手则非天矣惟主敬而以天德用之则德成而君民皆蒙其福王国之长可必矣一云俾我属之君也君岂能一日之闲终之哉所以惟终之者在典狱得人而已王曰吁来有邦有土告尔祥刑在今尔安百姓何择非人何敬非刑何度非及两造具备师听五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之五刑之疑有赦五罚之疑有赦其审克之简孚有衆惟貌有稽无简不听具严天威刑降罚罚降过固天德也然苟以私行之反非天矣墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之此赎刑之令也上刑适轻下服下刑适重上服轻重诸罚有权刑罚世轻世重惟齐非齐有伦有要适轻适重一人之轻重也世轻世重一代之轻重也斟酌升降不拘于一若不齐而乃所以为齐此中也权也时也非有伦要者能之乎罚惩非死人极于病非佞折狱惟良折狱罔非在中察辞于差非从惟从哀矜折狱明启刑书胥占咸庶中正其刑其罚其审克之狱成而孚输而孚其刑上备有并两刑此狱成而闻于上也王曰呜唿敬之哉官伯族姓朕言多惧朕敬于刑有德惟刑今天相民作配在下明清于单辞民之乱罔不中听狱之两辞无或私家于狱之两辞狱货非宝惟府辜功报以庶尤永畏惟罚非天不中惟人在命天罚不极庶民罔有令政在于天下此可以观世变矣虞书训刑无此事可戒也王曰呜唿嗣孙今往何监非德于民之中尚明听之哉哲人惟刑无疆之辞属于五极咸中有庆受王嘉师监于兹祥刑降于民为中得于己为德中德一也用刑者无德则犯刑者失其中矣然则典狱之当监者非以徳而体民之中乎为嗣孙者可不明听此训乎是训也惟哲人能尽之哲则天理明其于听刑之际虽伪辞纷纷无穷而各附之极刑无不中而庆岂外至乎故断之曰受王嘉师嘉之一字以见民之性本中本善其䧟于罪者非其本心也民嘉矣而吾之刑其可不祥也邪一云明听听刑也无疆之辞无穷之誉也尚书详解卷十二胡氏尚书详解卷十三钦定四库全书尚书详解卷十三宋胡士行撰文侯之命第三十周书此篇作于东迁之初以上为成康为文武以下为春秋为战国乃消长升降之交会也文侯之命权犹自天子出夫子犹有望焉故序之书委靡至鲁隐公初平王在位且五十年竟以不振夫子且絶望矣此平王所以为书之终而春秋之始也平王钖晋文侯秬鬯圭瓉作文侯之命幽王娶襃姒生伯服废申后及太子冝臼申侯与犬戎攻弑幽王晋文侯郑武公立宜臼是为平王平王无枕戈复雠之志顾以文侯之立己自足而以成王钖周公之礼钖之夫子之序盖贬之且伤之也文侯之命王若曰父义和丕显文武克愼明德昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖怀在位文武之精诚平王何足以知之然老师宿儒之传未泯犹能举其语也降是则异端起而言帝王者始支矣呜唿闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬呜唿有绩予一人永绥在位父义和汝克昭乃显祖汝肈刑文武用会绍乃辟追孝于前文人汝多修扞我于艰若汝予嘉文侯未必能践此言也平王不自意得之视之为多也燕昭小国慨然复雠而士争趋燕惜平王之无志也王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔逺能迩惠康小民无荒宁简恤尔都用成尔显德呜唿周之终于东周于此章见之大雠未报王略未复正君臣卧薪尝胆之时奔亡之余仅得苟安释然遽自以为足曰归视尔师宁尔邦恤尔都兵已罢矣王室无复事矣呜唿周辙其不复西矣夫费誓第三十一周书周之东王道不可复得如伯禽之治兵穆公之悔过则可以庶几于王道故升二书以补之鲁侯伯禽宅曲阜徐夷并兴东郊不开作费誓禹之家学见于甘誓周公之家学见于费誓伯禽初就封骤当徐夷之变一旦誓师曲折详尽若老于行陈者盖圣贤之学本末并举而无遗故也费誓公曰嗟人无譁听命徂兹淮夷徐戎并兴善乃甲胄敿乃干无敢不弔备乃弓矢锻乃戈矛砺乃锋刃无敢不善夷戎意伯禽之未更事也而伯禽所以应之者整暇如此今惟淫舎牿牛马杜乃擭敜乃穽无敢伤牿牿之伤汝则有常刑戎备修则师出此以除道路也马牛其风臣妾逋逃勿敢越逐祗复之我商赉汝乃越逐不复汝则有常刑无敢寇攘踰垣墻窃马牛诱臣妾汝则有常刑此以严部伍也甲戌我惟征徐戎峙乃糗粮无敢不逮汝则有大刑此出师之期会也鲁人三郊三遂峙乃桢榦甲戌我惟筑无敢不供汝则有无余刑非杀甲戌出师同日而筑且攻且守戎不得挠城筑也鲁人三郊三遂峙乃刍茭无敢不多汝则有大刑其临事而惧严密如此岂宋襄陈余之所谓仁义乎秦誓第三十二周书帝王之泽至文侯之命竭矣受以费誓以故国之法制犹可因也受以秦誓以礼义之在人心犹可复也充穆公之心因伯禽之法驯致帝王何逺之有观书之终而后知帝王之道初无所终也秦穆公伐郑晋襄公帅师败诸崤还归作秦誓事详见左传僖三十年袭郑书伐发其谋也灭滑书郑诛其心也晋败诸殽乗人之隙人亦乗之出乎尔反乎尔也还归作誓伤于外者反于家动心忍性将以进于帝王之治者此其阶也始终予夺立义之精春秋之笔乎秦誓公曰嗟我士听无譁予誓告汝羣言之首古人有言曰民讫自若是多盘责人斯无难惟受责俾如流是惟艰哉我心之忧日月逾迈若弗云来郑之伐不若是也蹇叔之怒责人不受责也公今而后悔之矣汲汲然改图之惧日月之不我与也惟古之谋人则曰未就予忌惟今之谋人姑将以为亲虽则云然尚猷询兹黄发则罔所愆此觉昨非而图今是也番番良士旅力旣愆我尚有之仡仡勇夫射御不违我尚不欲惟截截善谝言俾君子易辞我皇多有之昧昧我思之如有一介臣断断猗无他技其心休休焉其如有容人之有技若己有之人之彦圣其心好之不啻如自其口出是能容之以保我子孙黎民亦职有利哉此人如天涵地育无所不包所谓好善优于天下况秦国乎一云不啻如自己口所出言视人之善犹于己之善也人之有技冒疾以恶之人之彦圣而违之俾不达是不能容以不能保我子孙黎民亦曰殆哉穆公前日之怒蹇叔甚不能容几于亡矣殽之败其殆矣乎今而后知悔之也邦之杌陧曰由一人邦之荣怀亦尚一人之庆此以总结前说也吕云安危皆由我一人所任公所以责己也穆公之悔过善矣何为而有拜赐焚舟之师哉知之非难行之惟艰然实其言则可为汤武也故夫子取之尚书详解卷十三