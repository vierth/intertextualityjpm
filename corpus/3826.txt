洞玄灵宝自然九天生神玉章经解九天生神章序形不能长存能存者气爲之运气不能常运常运者精爲之根三者混而爲一则神仙之道不难致焉九天生神章大要有四一曰爱其形二曰保其神三曰贵其气四曰固其根人之有形如人有屋虽云假合岂可任其损坏使日就頽剥耶则世间无露居之民也且形者百神之所寓一性之所存聪明之所託修行者待是而后成功必先曰爱其形夫积阳生神积阴生形形之与神须臾不可离也形坚则神能久留屋坚则人能久居功业未充而阴㲉先悴者常爲学者之患愚者不知自谓外形骸遗耳目视之若尘垢秕糠便爲了达之士一旦投形于利害荣辱之境终身无成则是人也与死奚择今也不但爱之必使形之与神以相爲用贵乎骨肉同飞也暑不当风夏不卧湿坐久伤骨劳久伤筋推是理也动容周旋无一时而不爱也外无单豹之食内无张毅之病始于爱形终于践形岂苟然哉形与神同不相远离故二曰保其神神者阳之精天之分庄子曰不离乎精谓之神人神何由降有命以降之故九月神布命乃具也神旣来舍如屋之有人列栋宇凿戸牖视听食息无不由焉其生也惊天而骇地其动也手执而足行通而变之坐在立亡皆爲我用矣有终身由之而不知者一旦溘然而逝与粪壤俱腐则神者不待夜半负之而去斯人也竟不知神之爲何物也悲哉经曰何爲死作令神泣神能御气故三曰贵其气天地之大非气莫运日月之光非气不明人及万物咸同禀焉有不同者正与不正也龟鹤之不悴得气之淸也松栢之后彫得气之刚也惟人者得气之正而不全也经曰三气爲天地之尊九气爲万物之根若人者能保九气之根上合三气之尊贵孰甚焉患乎不知矣人但贵其气而不知其所从来不亦浅乎气本生乎精精藏乎肾则知气者精爲之根也旣知其根则可以言致命也故四曰固其根经曰万物芸芸各复归其根归根曰静静曰复命修行之士必以静守之然后根深而蔕固矣故庄子曰无摇汝精乃可以长生形得神以住神得气而灵可以还元可以成丹是与三元合德九气齐并也原夫九天生神章寔上天禁书不因刼运之交无因而传焉盖叹夫倒置之俗胜必欲跻之于仁夀之乡开化于未悟者也上陈三宝开化天地人及万物咸禀育焉次演九章生立九天人禀九气以爲命元头象九天上列九宫身藏九府以象九州外开九戸以象九野一身之用岂外夫九气耶用之全者上升九天用之次者终于尸解不知其用者徒受一形若寄气而行是道也人人具有而不能致之者何耶私心胜而事物夺矣三皇之时民湻事𥳑大道不隐人皆知修身之要故有千二百𡻕猒世而上升者故闻经曰上古有眞人提挈天地把握阴阳唿吸精气独立守神肌肉若一故能夀比天地无有终时自经秦火之变三皇之书湮没不见于世独惟难经素问存而爲医者之学故书序曰三皇之书言大道也自后世穷遂丧修身养命之法虽不断如线继之佛法浸入中国以寂灭爲乐然指断臂去本益甚则吾大道之学愈不明矣顷日东南归因乡人任公贤良谓曰生神章寔道家之大原人多看转前虽有玉蟾子注疏其词𥳑要恨学者难造焉若详解之使人人易晓不爲无补也其言有当于心焚修之暇愿所学焉昔欧阳文忠公平生不喜道家之学晚年守亳社始有所悟一日访道于石塘隐者愿有学焉隐者曰公屋舍已坏难复语此但能明了前境犹庶几焉文忠公道德文章卓絶当世岂无受道资质耶尙谓失之东隅仅了前境又况资质不如文忠公者耶得是道者九祖同仙奚前境之可患强自取枉柔自取束可不勉哉大宋开禧元年𡻕次乙丑五月初一日绵州冲虚观道士王希巢隐贤序洞玄灵宝自然九天生神玉章经解重刻道藏辑要洞玄灵宝自然九天生神玉章经解卷上绵州冲虚观道士王希巢隐贤解天宝君者则大洞之尊神天宝丈人则天宝君之祖气也丈人是混洞太无元高上玉虚之气九万九千九百九十亿万气后至龙汉元年化生天宝君出书时号高上大有玉淸宫天地者形之大劫运者时之大有形斯有数有时斯有变数穷时变会归于坏独惟三淸至圣九天眞王非形之所拘非数之所摄故劫劫长存后天不老天宝君者乃万道之祖号大洞尊神故教中三洞之上有大洞一法论回风混合之道非下格小仙之所参见在人身爲太一帝君谨按上淸大洞经云上结三元下结万物静用爲身动用爲神又称丈人者爲众父父者也三元者一混洞太无元二赤混太无元三冥寂玄通元正一经云太无变化三气明焉太无爲未始之始三元爲造始之根根于无而始于元三气于是生焉元始之名盖取于此是以三元乃生三气三气乃太空自然之气也空生于玄玄生于元元生于始故开天经曰元气生而天地立焉三气虽生未始有封也乃名混洞度人经云混洞赤文无无上眞开明祖劫化生诸天是也三元宫中三气正神乃水火之元精下应人身心宫两肾在天主治北斗及符玺灵文盟劵等人若修道保眞功德圆备于是三神与已俱升卽混合之道也三神乃唐葛周三将军也昔至和间仁宗不豫已三日矣病少间自言梦行荆棘中周章失路有神人被金甲谓帝曰天以陛下有仁心钖一纪之夀帝曰吾何当归神人曰请以臣之车辂相送帝登车问神何人对曰臣所谓葛将军者帝寤令检按道藏果有葛将军主天门事因增其位立庙京师惜是时无人上奏以爲身之神也玉虚之气本一气也故三号并同藏中有玉虚玉皇之号盖尊称也玉以比德皇乃天也龙汉元年乃祖劫也龙取其变汉取其大天地未形一气游旋于太空蜿蜒其体变化无常构灵结精天眞皇人见其劫开名之曰龙汉所以神变经载三皇皆龙身人首劫初有龙神大帝又有龙祖之星三十二天有龙变梵度天帝皆此义也灵宝君者则洞玄之尊神灵宝丈人则灵宝君之祖气也丈人是赤混太无元玄上紫虚之气九万九千九百九十九万气后至龙汉开图化生灵宝君经一劫至赤明元年出书度人时号上淸玄都玉京七宝紫微宫玉淸爲天宝君上淸爲灵宝君太淸爲神宝君乃知三宝所属之号则天宝君当称爲洞眞之尊神今也独称爲大洞之尊神而不称爲洞眞何耶盖三洞未分总名大洞如二仪未判名之太极然大洞本回风混合之道混合乃天地未分也元始法王乃造化之主先天圣人得而名焉洞眞则见于三洞旣分之后元始又兼称之今经旨言大洞者从本而言也灵宝君者从迹而言也按藏经众篇序义云洞玄是本灵宝爲迹是从迹而言也大洞之气本生于空流而爲洞眞次爲洞玄洞玄之教专名灵宝寔教之祖也所谓迹者文字是也龙汉元年未有文字及至开图文字始露道教所起云道家之教起自三元从本降迹方演经诰今灵宝君生于龙汉开图之初寔出书度人之始观其号与其时乃知教之祖也又号元都玉京七宝紫微宫乃藏经之所也然高上玉虚之气极于九万九千九百九十亿万气才至赤混太无之气已少亿气则知劫运气数差殊不复如前盖人之自召也且上古有夀千万𡻕者唐虞之时尙有百余𡻕者今人止及七十岂今不同古耶均受是气奚爲之不同盖生死周遭旣生卽灭旣灭复生智识渐昏气数耗损今不如昔后不如今也如一升之水屡易其器涓滴浸失渐不及升日往月来其涸可待所以生死往复如转圆轮不曾暂停深可悲愍恭惟飞天神王以生死爲已任冒禁恳请俾人知生神之本灭度转轮终归仙道其用心可谓至矣旣得爲人勿浪自生死当返照囘光免至失身于异类则于仙道尚庶几焉神宝君者则洞神之尊神神宝丈人则神宝君之祖气也丈人是冥寂玄通元无上淸虚之气九万九千九百九十万气后至赤明元年化生神宝君经二劫至上皇元年出书时号三皇洞神太淸太极宫玉蟾子赵先生以玉淸爲金宫上淸爲火宫太淸爲土宫不及木与水也学者尝疑其说而不求其理然五行以金爲主金本无气孕气于震方乃木也金又克木有夫妇之理与水相生有母子之情五物受坏惟金不坏入火不焦入水不濡入土不伤入木不损至人悟此以鍊丹则金火土触类而求之其于水木不约而会也古仙诗云五行全在土四象不离金三宝君之祖气本于三元今攷经本冥寂玄通漏元字不独蜀本在处皆然九天生神章须经本朝王公钦若校勘尙且如此况于诸经乎又太一试观错爲戒观似此者多矣混洞太无元高上玉虚之气赤混太无元无上紫虚之气上旣云高上玉虚之气则赤混太无元疑少一字直云上玉虚之气天宝君称高上灵宝君自当称元上并无上二字及冥寂玄通又漏元字直云无上玉虚之气顷因校之盖道藏无字与元字点画相似恐当初传写之时误爲字体重疉因而除去不然漏写岂有三元之气止有两元也其理不通冥寂玄通下当添元字其上玉虚之气竢识者正之此春秋疑以传疑之説也三元见三洞宗元经希巢入道以来尝患教宗太漫学无宗师谬误大半间有知音者妄自高大所谓刻划无盐也且以近世斋醮刊行文字观之往往指白爲黑以无爲有识者当自见之此三号虽年殊号异本同一也分爲玄元始三气而治三宝皆三气之尊神号生三气三号合生九气九气出于太空之先隐乎空洞之中无光无像无形无名无色无绪无音无声羿工于中彀不能使人无已誉道降而爲气不能使人无名号自一分三从三合九虽三号之殊异本一致以同归当其抟之而不得非形而上者乎号而读之者非形而下者乎三号卽天宝君号高上大有玉淸宫灵宝君号上淸玄都玉京七宝紫微宫神宝君号三皇洞神太淸太极宫元始之初未有天地以一身而生万有故号大有玉淸宫及乎龙汉开图天地始分灵宝诞于西那天郁察山中是时元始天王坐于玉京山仰吸天气俯饮地泉其玉京山宫殿皆七宝金玉饰之中统紫微上宫灵宝君旣生之后元始天王卽命主之故有斯号赤明之时乃三皇分化之际神宝君生焉适洞神下降之始故号三皇洞神太淸太极宫太极宫乃九宫之一也诸仙得道者居之宫中官僚眞人大夫公卿各有攸序三号虽异本元始之一身以龙汉爲前劫赤明爲中劫开皇爲今劫玄元始者无生玄气积淸成靑洞生元气积虚成白空生始气积光成黄三气旣足然后合生九气九气卽一黄演之气九气是也三气皆本于三空太无属玉淸太空属上淸空洞属太淸一气生于太无是名太初出于太空之先是名太始隐于空洞之中是名太素昔元始天王与九天眞王竝生于九气之先尔时未有𡻕月毎以一气相去九万九千九百九十一万里爲一𡻕当其出于太空之先隐乎空洞之中迎之不见其首随之不见其后无光像形名色绪音声人孰得而识之故曰道法自然道运御世开辟玄通三色混沌乍存乍亡运推数极三气开光气淸高澄积阳成天气结凝滓积滞成地九气列正日月星宿阴阳五行人民品物并受生成天其运乎孰爲之主必资气而后运当天地乍判之际神宝君御以冥寂玄通之气开而辟之盖阖戸谓之坤辟戸谓之干阖则万物始包辟则万物始生此乃三生万物也混沌旣分靑黄白三气始露如存若亡不见形状谓其有而非有谓其无而非无孰推移是运至则动孰阖辟是数极则开天地待是而后立日月待是而后明于是九气列正列则有条不紊正则范围不过阴阳五行错综而成序人民品类皆得而生成造化之功孰大于此天地万化自非三元所育九气所导莫能生也三气爲天地之尊九气爲万物之根故三合成德天地之极也气来于身谓之生气去于身谓之死凡含齿戴发蟏蛸蠢动无不同焉自非三元所育九气所导莫能生也惟人者最灵于万物居三才之一可谓尊矣庄子所谓天地与我并生是也旣得其生其来无不同赋与之后所爲无不异则天地之长久人命之短促何耶盖不晓三合成德天地之极之理所谓极者中是也春秋左氏传云人受中以立命书云上帝降衷于下民卽道家黄庭也黄者土之色庭者四方之中天一生水在人爲精藏之于肾肾有左右中夹黄庭经云左爲少阳右太阴后有密戸前生门肾旣爲生死门戸则涵养之功必自黄庭始肾中藏精精中生气交合于心心液相交鍊于黄庭傥知交合不差则精合于气气合于神神合于道则生生之理不失天地之中故曰三合成德天地之极也人之受生于胞胎之中三元育养九气结形故九月神布气满能声声尙神具九天称庆太一执符帝君品命主录勒籍司命定算五帝监生圣母衞房天神地祇三界备守九天司马在庭东向读九天生神宝章九过男则万神唱恭女则万神唱奉男则司命敬诺女则司命敬顺于是而生九天司马不下命章万神不唱恭诺终不生也谨按大丹隐书夫人受生于天魂结成于元灵转轮九气挺命太一开辟三道积神幽宫所以玄液七纒流津敷泽日月映其六虚口目运其神气云行雨施德拟天地胞胎内结五因来具立人之道如此其重也故五因者五神也三道者三眞也五神天之魂三眞天之道九气天之胎太一天之源日月天之眼玄液天之润六虚天之光幽宫天之府神气天之化元灵帝之变又云元父玄母元父主气化理帝先玄母主精变结胞胎太一混合五神捧籍列符五神各有所主于是三宫鎭眞百节受灵帝君定籍宿命无倾千乘万骑举身唘晨详味此篇其义与生神章大同所谓受生于胞胎之中三元育养九气结形卽玄母生精变结胞胎转轮九气三道精神是也九月神布气满能声卽日月映其六虚口目运其神器是也九天称庆太一执符帝君品命主录勒籍司命定算五帝监生未至终不生也卽太一混合五神捧符帝君定籍宿命无倾千乘万骑举身唘晨是也太一者谨按玄镜经曰太一者长生之大主盖教中有太一帝君太一眞君太一元君太一眞人太一尊神此太一卽非外神乃上淸大洞之太一也形如始生之男不着衣服身长四寸所谓大洞返胎始形之神也名务犹收恆守人玉枕之下人之初生执符而混合万神也帝君者一名七灵又名神丈人恆守人两眉之上品命者定其高下司命卽中央丈人也守人心中定算则注其年夀也五帝卽东方靑帝雕梁际赤帝长来觉白帝彭安幸黑帝保成昌黄帝含光露监人之生也圣母卽九天圣母也盖独阳不生独阴不成圣母卽至阴之主喜于成生衞其房室祓除不祥也司马在庭东向诵生神章者卽长生法师大司马也姓栢成名歘生乃上淸眞人也男则敬诺而唱恭女则敬顺而唱奉则分贵贱也如诗中弄璋瓦之异已上莫非一身之神才候气满则百神竝集然神以气爲母神乃气之子神能住气气能留形则长生久视又何难哉惜乎人不晓此以欲灭命以利轻生深可叹哉夫人得还生于人道濯形太阳惊天骇地贵亦难胜天眞地神三界齐临亦不轻也当生之时亦不爲陋也所以能爱其形保其神贵其气固其根终不死坏而得神仙骨肉同飞上登三淸是与三气合德九气齐并也但人得生而自不能尊其气贵其形保其命爱其神自取死坏离其本眞耳混元述禀曰人生天地之间禀二气之和冠万物之首居最灵之地总五行之秀参于三才与天地并可谓至贵无伦矣傥得人身当自保爱盖生死界畔迷谬甚多矣人身者如立板走丸得人身者如泝流上船此神王所以区区愍众生不自觉知轻生徇死不贵人身而发爲此问也才得人身必须诣南丹火鍊池中涤以黄华之水然后投胎就舍方始成人今此经乃谓之濯形太阳而不谓之黄华者何耶盖黄华者阳之精在日之上馆一名洞阳宫中有流火之池中有黄华之水彼间神人常以此水灌濯形容故吾教荐亡有长生简符指此也自从爲人经许多节次诚所谓惊天骇地三界齐临不爲陋也每每诵至此篇掩卷太息盖此身与天地并气与阴阳通此身乃三宝之身此气乃阴阳之气尊莫过于三宝神莫大于阴阳动其机万物化宜乎惊天骇地三界齐临不爲过也旣得此生不胜庆幸岂可忽诸但人不自爱形保神贵气固根与三气合德九气齐并者切缘私心胜而智慧少每以隋侯之珠弹千仞之雀者比比皆是安得不离其本眞乎九天生神章乃三洞飞玄之气三合成音结成灵文混合百神隐韵内名生气结形自然之章天地之大非气不运人之一身非气不立三洞宝经非气不结谓之自然之章者非从人说也谨按太眞十二科以自然本文爲初寔先天之教也九天丈人告三天玉童曰九丹胎精中记乃生玄之初结太空自然之气以成宝文今生神章是也飞玄者以三气之中玄气爲终其气如云飞徊于太空之中三合而后成音三合者本始经云夫人形体爲一身爲二气爲三形体神气具方乃成人又以神爲一气爲二精爲三然后成神又以天爲一地爲二人爲三然后成天地道德也故云三合成音音者取其声律相协今本章是也文以气而结神以气而合以类相感故云混合百神又紫微上元宫中有延生之符置之八方则八方之气歘然响应皆卽成人复藏其符则复化爲气是也混合则归于一身故救苦经云眞人混无分天气归一身莫非自然之气矣天宝诵之以开天地之光灵宝诵之以开九幽长夜之魂神宝诵之以制万灵太一诵之以具身神帝君诵之以结形九天诵之以生人学士诵之以昇天道不远人人之爲道而远人当其天人合同本无间别以理推之天宝卽元始灵宝卽道君神宝卽老君天宝生于龙汉之初天地乍分上无复色下无复渊溟涬大梵寥廓无光天宝君以自然生神玉章开而辟之则上下列位卽度人经云无文不光是也灵宝君生于龙汉开图之初爲度人之首故云开九幽长夜之魂度人经云无文不度是也神宝君生于赤明元年万范旣张太虚毓妙大象炳灵以阳精之气化生上圣高眞以沖静之气化生元君圣母刚烈之气化生天丁力士余气化育万灵故云以制万灵度人经云五文开廓普殖神灵是也制则使其无妄作之威卽身而言之天宝君之气处于泥丸神泄于目而爲光故云开天地之光灵宝君之气处绛宫是爲灵府血之所生血乃阴也藏之于肝肝主魂故云开长夜之魂大洞经云爲我断塞死戸使上帝玉华固我丹元之乡披解七祖幽魂上昇南宫神宝君之气处下丹田卽黄庭也乃生神之府也经云散化五形变万神是名黄庭曰内篇故云以制万灵太一以总众神卽务犹收也帝君则逢陵梵也已上卽一身之神也详解于下形旣结则四肢五体无不完备九月神布将欲成人也学道之士能知是理卽三宫爲三宝九天齐竝终不死坏上昇九天其道岂远人邪患其不爲也鬼灵闻之以昇迁凡夫闻之以长存幽魂闻之以开度枯朽闻之以发烟婴孩闻之以能言死骸闻之以还人自天宝至学士言之葢得吾道者上爲皇而下爲王自鬼灵至死骸言之失吾道者上见光而下爲土然诵之与闻之者固自有间葢诵之者以得其道诵尧之言行尧之行是也今也不幸不得其道陷爲鬼灵凡夫幽魂之列与道寥远一旦归闻是经在鬼灵者上可昇迁名入东华不隶三官之鬼谨按飞仙宝剑经云有肖貌之才绝众之望旣终受三官书爲善爽之鬼四百年乃得爲地下主者从此以进三百年爲一阶今闻是经不待限期可以昇迁凡夫者六欲具全是名凡夫今闻是经六欲不染在世长年是也幽魂则地狱幽囚之人今闻是经度品南宫是也枯朽者乃草木也枯朽则质不存矣今使发烟是何理耶此经乃飞玄之气结成灵文世之草木无过以气而生今也使之发烟烟卽木之气也木中有火质具乃火然今也枯朽生理不存今感是经以气相滋渐有生质故云枯朽闻之以发烟若以人推之则丧灵矣精者卽枯朽之物也烟卽如人之气气若不存岂不爲枯朽之物耶故东坡和渊明形影诗曰君如烟上火火尽君乃别经言及此方知神妙之功与物无间昔重阳曰有道挈一瓢内贮大丹杂之以粟信手与人至日暮粟尽而丹在乃曰世人福何尠耶于是将大丹留于玉局枯海棕树上而去明日视之海棕再生枯朽发烟岂无是理耶婴孩者能啼而不能言今闻是经卽得言语葢孔窍开聪也死骸者则魂魄各离人道已远今闻是经复过爲人昔徐甲已死经厯多载一旦老君以太玄生符投之再活彼以符力此以经力同归殊途也三宝神奥万品生根故非鬼神所知凡夫所闻也三宝者卽天宝灵宝神宝是也生天生地神鬼神帝至静而不变至纯而不杂覆至大之天地而无所遗藏至幽之鬼神而弗能状万品芸芸消息不已而不可穷可谓神奥矣故经曰道者万物之奥三宝者又道之奥也奥者深邃之地大本大宗之所由焉太玄曰天奥西北郁化精也地奥黄泉隐营魄也人奥思虑蕴至神也又南华经曰祥生于奥旧疏以未爲奥言坤也今太玄指黄卽坤也大梵之气起自西北生物者咸往资焉乃立天之道也魄营于坤品物咸亨立地之道也天地旣立阴阳乃备生者不得不生化者不得不化故云三宝神奥万品生根前云鬼灵闻之以昇迁凡夫闻之以长存今又云非鬼神所知凡夫所能闻若鬼神未知之前凡夫未闻之日与旣知旣闻之后故自有间不可同日而语也得是道者不可致诘岂闻世俗常闻耶至言不可苟得神仙之道鲜矣夫学上道希慕神仙及得尸解灭度转轮终归仙道形与神同不相远离俱入道眞而无此文则胞胎结滞死气固根眞景不守生气无津九戸阂塞体不生神徒受一形若寄气而行学得此法可坐致自然夫上眞之道有七太上之道有三中眞之道有六下眞之道有八生神章经其义与大洞三十九章相爲表里今攷大洞三十九章系上眞之道故云上道夫学上道希慕神仙者恐其力量蹇浅未能带骨上昇止得尸解且以灭度转轮若转轮未息则生死之根犹在未免六道循环故靑童君曰欲植灭度根当拔生死栽沉吟坠九泉但坐惜形骸生死栽者转轮是也若入转轮恐乖人道难复人身人身尚且难复则希慕神仙者愈更并越已今经言尸解者方免转轮终会仙道然功行未充鬼录有名不免三官追摄故暂寄形于嵌嵓穷谷之间令太一守尸三魂营骨七魄护肉胎灵结气久久更生且尸解之道方法多门服刀圭而虫流潄流胎而决死饮琼浆而叩棺服金丹而告终或头尸异处身脱发存大抵一生未就故也是以仙公七世而登眞太极百身而证果旣作尸解必以生神之章以固其尸形则生津不涸而死戸𨳲矣列纪经云人之一体所以死烂者有三十九处以受鬼气形有间孔血有亏迭死气日进邪气引入精神不通津液沉滞百神奔走故经言死气固根眞景不守生气无津是也眞景者眞神也徒受一形若寄气而行虽有此身不晓生神之道何异行尸邪若得此法可坐致自然此专指生神经爲捷径不作尸解直入大乘而言也此法何在经曰九天生神章乃三洞飞玄之气三合成音结成灵文混合百神人之一身莫非三气之所生旣受此气则与元始爲一便可混合百神气之所在神卽随之初以三气生三神三部八景则爲二十四神若常混合二十四神变化三五眞人混成正一合爲帝君虽百千万亿之多亦能混合则唿阳召阴出入无方阳气化爲龙车阴气变爲玉女舞轮空玄之上坐致自然岂欺我哉三宝尊重九天至眞祕之大有九重金格紫阳玉台自非天地一开其文不出元始禁书非鬼神所闻窃之者风刀万劫魂死无生依科尊奉形神同仙圣人济物之心无时而已然处于万天之上世孰得而知之故以三洞之经流布人间莫非圣人之心声也今诵其经卽得其心因其心而会诸圣其经见在卽圣人之见在也可不重欤生神经乃天地之祖气羣生之父母三宝犹自重之况于人乎酆都六洞宫中有专治诽谤三宝大乘之罪其经乃三宝之言也不重其言则与诽谤奚异九天至眞至者上也祕之大有乃藏经之所也谨按七变舞天经载上淸宝经三百卷玉诀九千篇符图七千章及自然之章祕在九天之上大有之宫大有之宫乃玉淸宫也又按金眞玉光经九重金格紫阳玉台九重乃缄鐍之深也格则几案之类按道宝经有玉格焉金格焉二者皆属九天三关之上有玉台台上有玉格安上皇太眞高帝玉名之处也详此不惟重之又且祕文不因龙汉开图神王冒禁恳请则此文岂得而见之宜乎窃之者受罪尊奉者同仙窃之者良可爲戒奉之者可不勉哉三元宫中宿有金名紫字刻书来生应爲三淸神仙之人当得此文有其缘会当赍金宝奉师効心依科盟受闭心奉行愼勿轻泄风刀考身三元考校不独死魂而已凡得道者与未得道者皆预焉惟金名紫字常以旌别学仙之人故藏中所载三元考官地狱之品谓之墨录则得金名紫字者诚与之有间矣昔李珏江阳之小民也其功行久在仙籍虽未得登天然姓名已用金书于华阳洞天矣不特学仙之士品格有如此者世书梁元帝爲湘东王时尝记录忠臣义士及文章之美者以三品笔书之忠孝者用金管德行者用银管文章美者用班竹管太上玉诀经云紫微宫中有金格玉书赤金书靑玉𥳑皆此类也若人宿植善功尽此报身来生当爲三淸神仙之人自然与此经相値必次赍金宝依科盟受方可修行如其不然必有风刀之考三复斯言此皆爲中小乘设也风刀之考盖屡言之前章载风刀万劫魂死无生后云风刀相刑可不愼焉独中间飞天神王受拜之时元始天尊谓曰宝书秘重九天灵音施于上圣非鬼神所闻明眞有格四万劫一传今冒禁相付子祕之矣愼勿轻传其词止于愼勿轻传而已风刀之考岂不爲中小乘人设耶太上科令云传受天书而钟其殃祖先者是重其宣言之罪防其漏泄之盟尔所以黑录上篇载水火官外又有风刀左右二官左风考官主治受经符宝诀无盟修行受财卖道将损天科之罪右刀考官治伏誓告盟背违师友去彼适此评论善恶攻伐根本莫大之罪与太霄琅书遇贤便传不拘定数者相去远矣修行之法千日长斋不关人事诸尘漏尽夷心默念淸香执戒入室东向叩齿九通调声正气诵咏宝章招眞以鍊形形淸则气合含道以鍊气气淸则神怡此长斋之法也庄子云宇泰定者发乎天光宇泰定者夷心是也生神之旨无出于此舍此之外莫非人事众生之心未斋之时心如游尘与物相刃相靡风驰而火炽渐染尘垢无时暂止旣斋之后神气归一盖神者在耳而听在目而视在舌而味在心而变化在意而倐忽其神长游于六根今也六根不纳诸尘漏尽教中有八漏目之泪肝漏鼻之涕肺漏口之唾肾漏外汗心漏夜盗汗小肠漏寝而涎者脑漏梦与鬼交神漏婬欲者身漏已上诸漏无非五廕六入十二根尘之所交接若使形充空虚聪止于耳心止于符则诸尘无自而入也昔葛仙公长斋于天台山未经一年遂致感通上圣曲眄幽房后人修斋之法始原于此严眞君云虚心以原道德静意以期神明缘众生之心未合于道先授之以斋法使其因斋而息心息心而入道后世炽以人事涉以形器面视斋法盖何谬耶祭酒道士只成一尸祝矣入室东向取生气也调声所以正气玄感所以集神皆诵经之节要也诵之一过声闻九天诵之二过天地设恭诵之三过三界礼房诵之四过天王降仙诵之五过五帝朝眞诵之六过魔王束身诵之七过星宿停关诵之八过幽夜光明诵之九过诸天下临一切神灵莫不衞轩前章载修行之法莫非返身成诚之説旣能返身则与天爲一则是知天之所爲知人之所爲者至矣所谓至者和同天人之际使之无间故诵经至于一过声闻九天诵之在此闻之于彼言其上下察也二过天地设恭度人经有天地设礼其义大同盖恭之与礼轻重之别恭而能礼方见尽善至于三过三界礼房则知礼字又过于恭也四过天王降仙经中有法王天王之号莫非高圣之尊称降仙则感会神仙来集其所如葛仙公研思斋法感召太极仙人徐来勒降于静室之中是也五过五帝朝眞如魏夫人道成之时五老帝君降于其室传以五帝策杖之类六过魔王束身衞灵咒有魔王束首身首之分字虽不同其理则一束字训缚至于六遍魔王始束其身不令妄动恐生干试学道之士魔试甚多初厯子魔后厯大魔二试若过魔王方能保举上登仙品且魔王束身不于五过七过至于六数功方及之何耶盖六天大魔乃六天故气谓之至阴之鬼帅其力量与天齐同元始命化其魔并生故道家经诰斋醮之法必先制之然后成功六爲老阴其威盛大是以斋法必先午时命魔谓此者也一阴生于午故先杜其渐若后时而作必不救也每见黄坛上十案香初夜宿启始于正北乃子位也如修鍊大丹必以一阳之候发火次第而厯六乃东北艮位正当鬼地乃六魔所居之方此浮山玉蟾子命魔之法昧者不晓其说止爲命地魔殊不知六洞大魔卽上天之大魔也汉天师时分别人鬼先自驱逐六天魔鬼令归北酆虽曰酆都六洞寔天界也不可以方所泥之北都罗酆虽至阴之地其中亦有六洞仙官常考算学仙之士通理三界之籍如度人经云阿人歌洞章以摄北罗酆旣歌洞章与酆都有何相涉必曰摄北罗酆者此罗酆之魔寔羣魔之首也下云束送妖魔精斩馘六鬼锋其义甚分明又今命魔呪后有三天运明六天运终全不晓何等语旣曰命魔所命何事强作聪明者甚多近看通教集其承习可知然玉蟾子教人口口相传不可载于毫楮恐生泄漏予亦不敢妄言之七过星宿停关元始天尊说度人经时璇玑玉衡一时停轮本经乃谓之停关盖指斗柄而言也北斗第七号天关星亦曰破军所指之方鬼神避位行法之家谓之刚气是也八过幽夜光明至阴之所日月不照沉魂滞爽何以昇度此李若冲诵之以荐张丽华是也九过诸天下临一切神灵莫不衞轩九过旣备功德所感尸居而龙见渊默而雷声有不期然而然者昔李顺兴常诵大洞经积之三年忽于一夕有飞仙千数集于空中神光照室作之于此应之于彼岂得而诬焉一过彻天胞原宣通道之眞以治身诸余以爲国家土苴以治天下必先身以及物此修身之序也然此经自千日长斋不关人事诸尘漏尽夷心默念然后记诵经之过数有感物之品功下至此章亦记九过始及于身岂先后失序耶盖修行之法有自内及外者有自外及内者自内及外者修之身其德乃眞有自外及内者后其身而身先详味经旨与前章不少差异但当时一过之功声闻九天又能胞原宣通其理自是两说所以别而纪之如度人经説经一遍诸天大圣同时称善后至十遍枯骨更生皆起成人此记十遍之功也其次又云説经一遍东方无极无量品至眞大神无鞅之众浮空而至此纪感发之义也与此经所纪先后一同学者不可执一而求之一过彻天胞原宣通乃指人受生之始也至乎九过关节本始一时生神则又示人以修身之説也谓之生神章其意始见盖人未生时谓之不覩光明处冥冥之中无所作用虽无烦恼系系使经千百劫祇成游魂苦爽何益于事虽庄子悲在冶之金盖惜其爲人之后空与草木腐烂不若不生之爲安也学者不悟便执以爲口实谈长生者指爲疣赘诚爲教中之罪人也此乃修行不至中道而夭得以借口岂足贵哉有人于此不贵其生认四大爲逆旅忍渴不饮忍饥不食无术以御寒无法而致饱形骸枯悴口説苦空坐待至死譬如有屋拆而露居身本无病饮药使病此岂人之情也哉若执之以爲然则干坤几乎息矣天眞神王愍斯人之倒见于是区区述生神章令悟此身与天地并生若能因其所生修其所当生卽长生之道也若也不然则庄子在冶之金又可悲也邵康节诗云但教枉死一千遍恰似不曾生一般人之受生以精血爲胞寄于母宫三百日胎始完具精血才胞之初便有一黄演之气爲之生端使其宣通其气昇降不失其度则生理有渐若也胞源不通则中道夭阏者有焉故太丹隐书云若太一凝结者九气止不变三一悲而不摄所以致其死气运入无得而成也二过响地胎结解根天一地二天地之数也声发响应阳唱阴和也人之初生二月成胎乃形兆之始然生者死之根胎形旣具有死气故根爲之结固所以因胎而亡在胎而死者往往有之故二章云斩根断死戸熙夷养婴童若胎根旣解生理渐成如太一帝君解三关十二结符以朱书于靑竹膜中用之解结是也见上淸洞玄经三过神化魂门練仙天一生水在人爲精天三生木在人爲魂正当三过魂始具矣玉芝仙经云人之在胎三月而阴阳分阴阳旣分左则生魂右则生魄此必然之理修行之士必先拘魂而制魄魂乃汞之属魄乃鈆之党汞性易飞人才死则魂先去度人经云高上淸灵爽悲歌朗太空盖伤人之死也人之受胎魂具则质成谓之太素门则分阴阳出入也左爲魂门右爲魄戸魂旣受鍊则死者可以爲生生者可以成仙故须延天谓之明仙之气是也鍊字乃缯練也经中多从此字不从鍊字意谓太素也人之生本本立而道生当太素之时刚柔始分取其纯素如缯練之洁易于成仙矣故后章有飘飘練素华义与此同四过天王降仙魄戸闭关地四生金在人爲肺肺所以藏魄三过旣云魂门四过云魄戸者盖一身之门戸也且人之初生肾爲始脾次之脾又生肝肝方生肺肝之与肺爲传导之门戸且肾爲水也水中有火升之爲气乘气上升朝之于心心中生液负阴而下以归于肾若无肝肺爲之传导安得交媾而成龙虎耶古仙至人所以炼丹不成大患金木间隔今若使肝能传导其肾气以朝于心肺能传导其心液以至于肾时候不差黄芽乃生是曰金丹岂不伟欤旣云传导又云魄戸闭关何耶此乃始生之戸未能修炼恐招死气以伤生气故以令闭关也五过五帝朝眞藏腑淸凉人生五月五藏乃分则脾数始足见于内者爲藏见于外者爲肉则五帝自然相朝靑帝护魂白帝侍魄赤帝养气黑帝通血黄帝中主万神无越六腑者地二生火次生小肠小肠生大肠大肠生胆胆生胃胃生膀胱兼三焦爲六腑也呜唿非彼无我非我无所取则是亦因彼彼亦因是生神之妙岂特不得其联可谓自然也六过魔王伏诺胃管生津五藏皆有津独左肾爲之主然胃属土水得土则止所以胃管爲承津之所仙经存想诀云心存胃口有姹女婴儿裸而无衣正立胃管张口承注灵液仰吸五气归口嚥之遣入玄女口中是也凡人饮食皆聚于胃暗受亢火磨化淸者爲津若云雨之润升于九天浊者下沉若粪土传泄九地聚于口成水克于肺成唾克于心成血克于肾成精莫非是津也如指玄篇以心肾爲丹元以肝肾爲火候至午静坐幽室闭目冥心口含津液鼻中细细出息引极含津以压之眞龙不上升矣引息以抽之眞虎不下降矣过于黄庭是爲玄珠之常用之则洗涤胸肠故经云灵鎭津液源张润子眞人常以此语人云人身要滋润多不晓此惜哉七过星宿朗明孔窍开聪天有七曜人有七窍夜行五转者七曜也内行五藏者七窍也人生七月七星之精开其七窍将用视听食息其七窍则与人均其聪明则人各异然聪明之人本出于心心爲神属火火能照物七又少阳之数属金得金爲器而后能开凿焉故上智之人心有七孔中人五孔下者三孔明达者二孔寻常一孔愚痴者无也庄子云岂惟形骸有聋盲哉夫智亦有之倥侗颛蒙聪明不开非系于孔窍矣盖禀赋有厚薄也八过幽夜显光三部八景整具形神人之受生自一气爲祖以一生三以三合五是名八景三八爲二十四神此阴阳之变也若知其变则宇宙在乎手造化生乎身道家盟威箓以三元五德将军爲体用变爲二十四阶应二十四气正指此也所谓变者莫过于阴阳然三五爲日月之数戊己配于坎离人禀阴阳之气三元五运合于一身变而通之与太极中二十四气自然冥合故黄庭曰治生之道了不烦但修洞玄与玉篇兼及形中八景神二十四眞出自然故素灵经曰二十四气混黄杂聚结气变化而气中有二十四神结灵生成非由胞胎皆三一帝星之气也然则三部八景整具形神旣曰非由胞胎爲人身者安得而致之能致之者必自修行始如神仙许长史诀云以平旦存上景日中存中景夜半存下景苞玄玉录曰不存二十四气不知三部八景名字者不得爲太平民亦不得爲后圣臣故西城王君桐柏眞人皆行此法方可得道二十四神名数谨录于下上八景𦠊神发神皮肤神目神顶𩕳神神鼻神舌神中八景喉神肺神心神肝神胆神左肾神右肾神脾神下八景胃神大肠神小肠神胴神胸膈神两脇神左阴左阳神右阴右阳神其余形状呪诀不得尽书之曩见鄱阳王侍宸所注三部八景谓之八卦甚可笑故併书之以晓后学免有谬误矣九过诸天下临三关五藏六腑九宫金楼玉室十二重门紫戸玉合三万六千关节根原本始一时生神人未受生于芒芴之间是爲太易变而有气是爲太初气变而成形是爲太始阴承阳生气随胎化是爲太素灵光入体与母分形十月归足是爲太极当生之时万神皆备从何而致之盖生者天地之大德天道贵生因生以致之也三关者黄庭经以口爲天关手爲人关足爲地关仙经以泥丸爲上关绛宫爲中关下元爲下关惟正阳眞人以夹嵴之节有二十四凡一关有三节焉脑之下名曰玉关其夹嵴名曰中关内肾相对名曰下关又以目爲上关鼻爲中关口爲下关五藏见上注五藏六腑旣生神则大肠爲玉堂腑小肠爲元阳腑左膀爲太和腑右胱爲太素腑胃爲中黄腑胆爲太淸腑是名六腑也九宫者肾爲丹元宫小肠爲朱陵宫肝爲商台宫胆爲天霐宫脾爲黄庭宫大肠爲玄灵宫肺爲尙书宫膀胱爲玉房宫心爲绛霄宫洞眞经云两眉间入三分爲双丹宫却入一寸爲明堂宫却入三寸爲丹田宫亦名泥丸宫却入四寸名流珠宫却入五寸爲帝宫明堂上一寸名爲天庭宫洞房上一寸名爲极眞宫丹田上一寸爲玄丹宫流珠上一寸爲太皇宫金楼则喉咙是也一名重楼中有十二亭长皆持玉㦸以守之眞人在其内主通上下气者也近世苏东坡有云冻合玉楼寒起粟盖指此也黄庭经云重中楼阙十二环自高自下皆眞人玉室者脑宫之别名也黄庭经谓之琼室十二重门言喉咙之十二环也紫戸者素灵中篇云两眉之上其里有紫戸洞房内经云两关紫戸至于玄精紫戸之神名平静字法王玉合则黄庭谓之玉堂是也三万六千关节根原本始一时生神已上莫非一身之神也阳神一万八千爲外景阴神一万八千爲内神合而爲三万六千可谓至贵无伦矣人知其神而神可与造化游于无朕不知其神而神则终身役役不见其成功可不爲大哀哉九过爲一遍一遍周竟三界举名五帝友别称爲眞人十遍通气制御万灵魔王保举列上诸天百遍通神坐致自然太乙度符元君受生千遍通灵坐在立亡仙童玉女役使东西万遍道备驰骋龙驾白日登晨言道者莫先于阴阳言阴阳者必求于通变吾之一身位乎两间其生与天地并其数与阴阳通前后相继高下相续利故无常终始不一相济相生相制相治无非一气也苟知变通则造化有可易之理其于坐在立亡而爲过当经以九过爲一遍十遍通气百遍通神千遍通灵万遍道备方可登晨然诵经之数必取于九者九爲阳极物极则变身有九宫外有九窍天有九天下列九垒丹有九转法有九成七八者阴阳之推六九者阴阳之究推不变而究则变也至于九过而三关五藏六腑九宫处处生神备足于三万六千此非牵合演成三万六千之数乃气气通变自然而然也如诵经一过便见胞原宣通之一字已见于此苟不能通之则此身与块土何异安得坐在立亡是以十遍通气气结爲神百遍通神神生则有灵千遍通灵灵则变通尽利鼓舞尽神方可会道所以万遍道备白日登晨三界举名名书上天信矣五帝友别称爲眞人旣爲五帝之友则位与五帝并何故又称爲眞人盖同门爲友而友别者又分别当令入何等地如黄帝四十四方经载凡读太丹隐书金华洞房及雌一宝章者便得称爲三洞法师及元景眞人眞人之位配帝一高仙洞玄法师上景眞人位配九宫上仙大夫今依四十四方经便得爲三天法师太上眞人位准太极仙卿是也魔王保举初则试之功成则保举之坐致自然者能致六甲之行厨是矣太一度符元君受生者然太一有五神捧符五籍皆上淸帝君混合之道求长生神仙之诀按五符以白纸青书可以本命之日书之盛以锦囊带之长生不死元君则女子得道之号所以大道有雌一之神指此也谨按大有妙经人分有九宫玉帝宫有玉淸神母居之天庭宫有上淸眞女居之极眞宫太极帝妃居之太皇宫太上君后居之此四宫乃天元始生之阴官元气未立五正未闻混化万物天地得存皆由于此四眞也不知雌眞之内名则万不得仙此之四宫人皆有之若不修行眞宫空矣今至百遍其神自生故黄庭曰琼室之中八素集泥丸夫人当中立是也坐在立亡仙童玉女役使东西者此乃守三一之法也旣至千遍何往不通所谓殊途同一会要终谨按上淸明堂玄丹眞经若道士行太上召三一守形之法服符五年得与眞人相见九年通灵彻视坐在立亡役使六丁天给玉童玉女各一十二人乘云驾龙游宴玉宫至于登晨能事毕矣晨者乃鸡鸣之时也谨按太玄帝君洞玄经呪曰举身登晨白日升天中爲白日鸡之始鸣爲登晨是以存太一混合多用此时乃生气时也黄庭经曰羽服一整八风驱控驾三素乘晨霞岂不快哉洞玄灵宝自然九天生神玉章经解洞玄灵宝自然九天生神玉章经解卷中绵州沖虚观道士王希巢隐贤解元始天尊时静处闲居偃息云宫黄房之内七宝帷中熙夷养素空碧鍊眞耽咀洞惠俯研生神理微太混啸朗九天此经无序分爰自三宝启气天地始立人民品物并受生成至于人之受生尤爲至贵方云九天生神章乃三洞飞玄之气结成灵文天宝诵之以开天地之光则知天地旣立待是而后明非由演说故无序分若无序分则一经之旨无自而入当以此爲序分夫学士上道及得尸解之士若无此文如寄气而行以至纪诵经之九过旣得此文必须长斋执戒诸尘漏尽夷心默念方行此法旣得此法必至九过方可三界举名五帝友别称爲眞人旣称眞人未能大备乃至万遍道备白日登晨始见体用也乃正宗分今经旨至此元始天尊授与飞天大圣无极神王旣付之后法事旣毕诸天复位天尊重告飞天神王此九天之章乃三洞飞玄之气云云者此系流通分中间言词虽多于正宗分反复详味其功用已尽见于正宗分中所以丁甯告戒者止谓元始禁书不敢轻传于是飞天神王再三恳请元始天尊亦再三告戒言词所以多也至于九章虽系一经之旨载之于后正如度人经大梵隐文乃道君所撰附于度人经中序之后非有别义也学者当自得之夫圣人济物之心非不欲焦毛发濡手足急于度人然不将不迎应而不藏元始天尊所以静处闲居必待其叩而发焉一而不变静之至也居蘂珠而作七言闲之至也灵宫黄房乃偃息之所灵书经曰东海靑帝君淸斋于丹阙黄房三年诸天内音经云黄房之室主开日月飞天眞人之功七宝帏中义有二焉法身七宝以天地五行生成此身不可阙焉在修行之士言之精也涕也唾也津也血也汗也泪也此七宝也熙夷养素渊乎其居也空碧練眞凝乎其淸也耽咀洞惠味道之全也俯研生神抱神以静也理微太混啸朗九天后章载理微太书啸咏琳琅大意一同其字少异天尊旣以熙夷养素空碧練眞耽咀洞惠俯研生神则知此道之玄妙理微而无形无形则无以寄迹所以啸朗于九天之上聊以自适焉是道也谁足以识之啸之发激于喉而成声后世长啸本乎此也是时飞天大圣无极神王玉辅上宰四恊侍晨淸斋建节侍在侧焉凭琼颜而妙感仰灵眸而开襟窃神章而踊跃飡天音而蒙生敢乘机而悟会冒灵盼以披心是时者当时也元始天尊所临之处自然万灵参轩千眞拱侍今经中所指神王与玉辅上宰四协侍晨乃近臣也神王卽河图经所载天之十方有飞天神王众神之主飞行三界统领众神凡有三焉有结气而生不由胎诞者次有报生宿有善功于鬼神之中今受其报爲神王之位者又有业感乘其积劫因缘所感而生者金阙有四天帝谓之辅臣者父也尊之如父制断宣扬卽谓之宰四恊如世之前疑后丞左辅右弼恊者和也侍晨则如本朝宣政间兴隆道学置侍晨大夫之类是也侍帝侧者当虚心以待问故云淸斋也建节用以征召三界鬼神此神王之所持也瞻覩琼颜则妙感于心仰奉灵眸则襟怀开爽此圣人闲居之时虚缘而保神淸心而容物物无道正容以悟之使人之意也而琼颜言其玉洁灵眸言其通照于是飞天神王窃窥元始天尊俯研生神啸朗九天之际心生踊跃愿有请问先自言曰若乘此机会可以披其宿心虽曰干冒灵眸然舍此机会则生神之章无由传焉正当飞天神王洁己以进之时则元始天尊乌得而拒焉于是飞天大圣无极神王前进作礼稽首而言上白天尊贱臣幸会得仰侍灵轩不以短狭叨濯冥津重悟凝玄位登神王总御生死领括天仙赏监七觉远览遐方雍观上宰对司侍晨此一节卽飞天神王欲乞传受生神之章先自致词于元始曰贱臣幸会得仰侍灵轩不以短狭叨濯冥津乃神王之谦词也至于重悟凝玄位登神王总御生死领括天仙此当仁不让之际孟子谓当今之世舍我其谁乎详味经言正如龙景玄文经载太极眞人侍于道君之前伏请奇文太上俯据而吟微乎深哉谅不可胜子位登太极领括神宗今以子相告勤奉之焉词之大同至于赏监七觉远览遐方雍观上宰对司侍晨方见神王位登高上生神之章必当相委焉且生死交会善恶分判之际使毫分无失若非智识高迈之士畴克尔哉赏监则帝命宠绥也七觉乃智慧也其数有七故云七觉事载消魔经远览遐方则其智明周于万物雍观上宰对司侍晨指上段经文当时同共玉辅上宰四恊侍晨立之际非犹神王有乘机悟会之心欲请生神之章传于下世然雍观上宰爰乃侍晨皆有是心焉然神王不避僣越之罪前进作礼盖仁者必有勇也方当乘机应会履九太阳洞理阴符抚掌兆民大运将期数终甲申洪流荡秽凶灾弥天三官鼓笔料别种人考算功过善恶当分干越之剑匣而藏之非无用也不当其时见之爲不祥豕零之子贱不类药当其用也可以爲帝师盖志学之士非不欲立功业援生死盖其时有可不可之间焉观夫飞天神王总御生死以抚掌兆民爲已任正当大运将终教法陵迟天人涂炭之际而神王敢忘恻隐之心哉盖机者动之微吉凶先见者也见机而作不俟终日况于神人乎然飞天神王其职统御三界正当履九太阳洞理阴符职当然也履云遇也九乃阳数又云太阳六气自卯至午爲太阳盖言其盛也阳极生阴乃爲大水洞则通也通理阴籍故云阴符大运将期数终甲申此言劫运也劫运之説教中言之甚多每考同异互有不同赤书经以三十日爲一交十二交爲一度三千三百度爲小劫九千九百度爲大劫若以大演之数考之十九年爲一章四章爲一部二十部爲一统三统爲一元四千六百二十年数尽三元是爲一劫若以度人经御注考之玉淸交运三千亿万九百五十一年上淸变精七十亿万三十九年太淸纒炼五十亿万一十二年此赤书大演御注各有不同之説也又据正法经文言之天圆十二纲地方十二纪天纲运关三百六十轮爲一周地纪推机三百三十轮爲一度天运三千六百周爲阳勃地转三千六百度爲阴蚀天气极爲太阴地气极爲太阳故阳激则勃阴否则蚀阴阳勃蚀天地炁变乃谓之小劫小劫交则万帝易位九炁改度日月缩运竟不言甲申之运也及观太平抄九六中必有大小甲申甲申爲期鬼对人也以鬼对人虽知其爲生死交会而不别指甲子甲寅而专言甲申者何也以愚考之乃运气之交也有运交而劫未尽也亦谓之劫甲申者乃运交之劫也据本经云大运将期数终甲申又云大数有期甲申垂终又云大运启期三五告辰乃知甲申虽爲洪灾实非劫也盖甲申属水位乎坤井宿在其傍六阴之所会又晋天文推之井有八星天之亭候主水衡事运至于此岂不爲大水耶所以洪流荡秽凶灾弥天故言水而不及火也荡秽则去恶人也经云大小甲申之至除凶民度善人善人爲种民凶民爲混赍善人君子可不勉哉自赤明以来至上皇元年依元阳玉匮受度者应二十四万人六合之外圣人存而不论爲其难穷难测故也生神玉章乃元始之禁书非世人之所常闻故略而不言者多矣至于年劫前后在人必有一定之説至于世人终不免于顚倒错乱本经以龙汉元年生天宝君天宝君旣生之后龙汉方始开图乃生灵宝君经一劫至赤明元年灵宝君方始度人是时神宝君方生经二劫至上皇元年神宝君方始出书此乃本经之劫运先龙汉至赤明后至上皇不见延康若以太玄道曲论之凡前劫之后后劫之前在混茫之时通号延康也则龙汉赤明上皇三劫之中岂无劫前劫后全不言延康之劫何耶又度人经云龙汉延康眇眇亿劫言延康而不载赤明上皇又云延康在龙汉之前依道门次第经及龟山元录止言三劫又不载上皇延康也而龙汉止于元年而上皇有三年八年之不同又按征考度人经龙汉赤明延康开皇上皇合于五行通爲五劫之次序若以本经定之自赤明以来至于上皇度二十四万人方云开皇则知上皇在开皇之前也又与五劫之次序有差使学者茫然难定高明之士更自详之元阳乃紫微之宫玉匮有明眞科条言善恶也上智童子请问元始天尊善恶报应天尊于是命召十方飞天神人披长夜之府九幽玉匮出明眞科条以度人上智童子明眞之科自此始也载十四罪条故三箓忏云彰十四之罪条通九幽之忏请近川中仪本改爲十恶之罪条不知义理擅改仪文者鲜不爲笑开皇以后数至甲申诸天选序仙曹空废官僚不充游散职司皆应选人前以甲申爲小劫开皇之后数至甲申方验甲申之劫非一次也适当劫运更始之时则神仙之有职事者必行选序如世之铨量也仙曹空废官僚不充则知爲善者少爲恶者多道宝经云归至天堂尚有退落降至地狱亦有进升定录君曰昨东华集诸司命及土地灵神典司之徒检课世间录见天下民人爲善者五十分无一而况于神仙乎万万之中不过一二矣其中功成而落除者亦不少吾将忧仙籍无复人也兼运度已迫灾世益切虽见东华上簿紫录内格中有上上眞录者五人已落二人补地下仙官无复进补者上中眞也二十八人一落七人二人补下仙五人复过人中惟上一人补矣上下眞者三百人一落二十六人十一人补地下主者十五人过民中以此推之仙曹空废实难其人又有游散职司者皆怠惰不能効职上眞者落爲下仙下仙者落爲地下主者俾其改悔勤修仍复旧职昔上元夫人位至元君不勤地局亏替正事降适过礼朝宴失节轻泄天宝降授下眞皆削眞皇之箓退紫虚之任则福至天堂尙有退落置于中元淸微游散灵官七百年中随勤进级则祸至地狱亦有进升旣预仙选者可不兢兢而保之依元阳玉厯当于三代更料有心积善建功爲三界所举五帝所保名在上天者取十万人以充其任又当别举一十二万人以充储官前云元阳玉匮此曰元阳玉厯玉匮则校定死魂善恶玉厯则记功劫运交会之期有合预仙曹之职当纪于玉厯之中者三代则必非上古三代乃夏商周三代也庄子亦云三代已下何其嚣嚣也盖嚣嚣则事务已多更当料理有心积善建功之人旣有是心则何患三界之不保五帝之不举然善非一日之积功非一日之来所以名在上天岂非素已定于冥冥之中以其时而举之若善恶不预定则岂免分毫之失别举一十二万以充储官盖储者贰也仙曹空废之后官僚尚少又求储官以副之何求之汲汲也退之诗曰上界足官府诚有谓而云如此之例或以宿名玄图方以类聚物以羣分料别种人考算功过得无类聚羣分以定其品位乎所以应受度者止二十四万人名在上天者取十万人别举者一十二万人如此之例必先类聚其人数然后羣分而别之盖有仙骨者不取阴功有阴功者不在仙骨宿名玄图此修大洞之法也三元玉检经云明玄周于上馆理五符于胎尊方可名载玄图如司马正一先生名在丹台之类是也或以骨像合仙龙犀日角圣人之表河目龟文公侯之相骨像合仙者岂无然乎背如河魁胸有偃骨眼有四䂓中有紫光腹有白志有紫气脑钖舌玄志鬓际缘随朱肠方天员额凡有此相皆上仙也紫虚元君内传载景林眞人语华存曰今见子之质霄景爲焕圆睛重照夙骨脑色宝曜五藏紫络心有明文是以形栖神霞神受灵津此之骨像比之急流中勇退者异矣或以灭度因缘转轮有罪曰死有福曰灭度未能圆成道果其福未艾且示以灭度之身然后迁转爲仙昔郑安仁生于禅黎世界三日能言便知宿命年及十二面有玉光弃世离俗远游山林运应灭度死于北戎之阿暴露死尸三十余年形骸不灰以赤明三年𡻕在丙午方获证果受号丹灵老君是也或以笃好三宝善功彻天生天生地神鬼神帝道也道则谁欤三宝是也功盖天下而不自已化贷万物而弗恃岂三宝区区求人之笃好哉经言笃好三宝之经文而不笃好三宝之行业彼爲彼我爲我何益于事次云善功彻天盖笃好三宝行业方始彻天殊不知三宝者切身是也黄庭经曰眞人在已莫问邻此正古人不谩心处所谓三宝者贪瞋痴是也谨按内祕眞藏经曰贪性寂灭尘累无染戒行不亏名曰法宝瞋性不起不愤外尘定无生转是名师宝痴性无取无恼无患惠通无碍是名道宝此三宝者非内非外非声非色然笃好者岂徒然哉若无贪瞋痴则是三毒亡矣三毒旣灭则三宝见前善功昭着信乎其彻天以成仙故云迷则三界悟是三淸是也或供养师宝爲三官所称有天上之师宝有人世之师宝合而论之师者本也生成之德须资于父母教导之恩非师而莫成古者上学之士若逢贤师名曰更生不得贤师名曰乱经凡学道者非师不传老君之师太上道君道君之师元始是也虽先天圣人必资于师而况于人乎供养者乃皈向其门也服勤劳苦无所不至乃得三官所称录其功勤谓其不忘本矣古人礼树以登仙拜山而得道则爲师宝者岂无成就之功耶或修斋奉戒功德积感夫净心之谓斋防患之谓戒斋有二种不同一则极道一则济度极道者谓发心学道从初至终念念持斋不退复有二门一谓忘心二谓灭心忘心始终运意行坐忘形寂若死灰同于枯木灭相灭念唯一而已灭心者随念随忘神行不系归心于寂直至道场济度者囘心至道翘想玄眞愿降福惠度及众生戒蚀其身诸患不入身心安稳俱入道眞积习久可以感格五神经云积感则灵通也洞玄禁戒经云昔有道士二万六千人持斋奉戒专心不退依法修行十二年中地司保举奏名诸天一百年中白日升天今在梵度天中列爲眞人功德积感岂欺我哉或施散财宝建立道堂财货有余是谓道夸财用不足是以爲盗二者俱失其中是以仁人君子有余则散施不足则节用安有道夸爲盗非也建立道堂乃广立宫殿安置尊像使人生皈向之心也施有三焉一者施法二者施身三者施财业报因缘经曰散施之法一则内财不起二则外贼不生内外安静众祸消除所以法有命施破彼悭心圣力冥通随功受报建立道堂者如妙法本相经载太玄紫虚眞人本玄丠国王名曰宾灵遇天尊説本相妙经天景大混之因卽悟前生于南方阎浮地震旦国中任子智家生以造招贤习仙天宫三级三十六宫七十二窗仙房一百二十间养道三百六十人写经万卷恆以果食衣服供养之具种种之物悉以散施朝夕不辍功德所钟逮及今身得登玄邱国王之位自后更修升仙之道得爲紫虚眞人由是言之散施于道家者理固如是苟施于贫穷者功又当何如或救䘏穷乏载度天人贫富不齐物之情也贫富相救理之常也一乡之中必有一乡之富者贫者赖以相救苟富者悭吝不仁则天之使是富者耶乌所用焉此近世撞江载雨谷化可以鑑矣经云救䘏穷乏载度天人凡爲人者皆天之所予不幸而穷乏得人而救䘏之恩孰大焉太上眞科令云济䘏十人以生咸合所愿便得保度家口惠及十年已上家口并得仙夀载度言其德重穷乏之人赖之以活如地之载物如船之渡人昔许映学道赤山中道未成时三官都禁左郎遣典炳侯鲂主非使者严白虎来于赤山中执映以去且诘其罪状頼神人驰启司命司命卽遣中侯李遵握火铃而来呵摄之于是鲂及白虎乃走散李遵未来之时映恐怖失胆亦气丧矣亦赖龚初节李开林助爲答对亦几而败也鲂诘之亦有实映答对两番矣三官出丹𥳑罪𥳑罪簿各一通问映云夫欲学道慕生上隶眞人玄心栖邈恭诚高灵者当得世功相及祸恶不构阴德流根仁心上逮乃可步眞素仙度命淸府矣云何父手杀谢弓且乱逆三光又许朝斩李杞之头以代蔡秩之级又斩射藩慕等支解铃下曹表符水沉汤云之尸火烧徐昻之骸绞杀桓整剖割振哙酷虐暴刑滥四十有三张皇讼冤事在天帝祸戾山积善功无一又汝本属事帛家之道血食生民逋愆宿债列在三官而越行脱网奉隶眞气父子一家各事师主同生乖戾不共祭酒罪咎之大阴考方加有此积罪亦无仙者岂可得欺太上之曹使名列不死之紫录耶汝其无对有司必执也映答曰天道无亲惟善是与天地无心随德乃矜是以版泉流血无违龙髯之举三苗丹野涿鹿绛学岂妨大圣灵化高通上达耶吾十世父许子阿积仁着德阴及鸟兽遇凶荒之年人民饥馑加之疾疠百遗一口阿家财极其众庶亲营药方勤劳外舍临人之丧如失其亲救人之患如已之患如己之疾已死之命悬于阿手垂穷之年抚之如子度脱凶年赖阿而全者四百八人仁德坠没当钟我等是以功书上帝刊名灵𥳑生而好仙应度世者五人登升者三人录名太上束𥳑靑宫是岂尔辈所可豫乎观许映之宿世善恶各十五矣竟以子阿之积仁着德解三官之追摄几不免虎口矣自后度名东宫其善足以胜恶呜唿一善在身可除百恶眞不虚矣或爲三师建功充足天官有名受经籍之师曰度师度师之师曰籍师籍师之师曰经师乃三师也此厯世之大宗师实后人之父母若人绍隆正教广建福田化度羣生继承香火能羮墙而不忘诚谓之建功也虽然三师已经其远乃德泽绳绳而不絶实自后人爲之太极天虚眞人问高上老子曰昔奉圣教令劝男女勤修功德不审何名功德高上老子曰以力勤行谓之功功及于物谓之德功若充足天官纪名此必然也若谢冲寂乃华岳道士也无所因功惟事焚香每日三百炉逐日不辍以梁开平元年三月二日朝有二靑童下迎而去此其功充足之证也古者三师不过经籍度三师玉箓经存三师之法甚明前辈以爲定式自后巢时宾加爲五师是谓分上安分也定制集中有玄中法师又有监斋法师卽不知二者卽一矣所谓二五爲十不知五五乃十也考算簿录三官相应皆逆注种民上下有别毫分无遗三元有三官分爲九宫总二十七府百二十曹左阳生宫右阴死宫左府靑簿书有功者右府黑簿书有罪者若罪中涉福福中涉罪不专于一曹也所以辖实其事有三年之考有九年之考二十四年考三官相应者其功罪与三府一同前后不差方行奏列至于逆注种民切缘开皇之后至于甲申官僚不充又别举一十二万人以爲储官则种民之数其额未敷虽有善未足者亦令入种民之数谓之逆注八素眞经曰服日月之法得其道者皆靑宫逆注于未生之前乃知大道奖进之门嘉善而矜不能善之熟者在所奖进善之不熟者犹所矜怜也又九幽之府被东华靑宫九龙符命使拔九幽玉匮男女死魂宿名有善功德满足应受开度者取三十二万人以充甲申驱除之后开大有之民北都罗酆爲天官所治泉曲河源爲水官所治九幽地狱卽地官所治若九幽乃罪之大者宜乎无应受开度之人缘甲申之劫当行驱除人之死者靡有孑遗于是东华靑宫又有九龙符命下辟九幽之狱拣择功德之魂东华靑宫接黄气阳精经云乃扶桑洞阳也得入此宫结爲飞仙太霄琅书云凡有四极明科之身四司五帝列兆之名上言靑宫乃知东华者主领生籍也大有之名号曰更生故紫文上经云涉乎三灾而不伤又曰必观更生于太平然则太平卽大有无疑也当此之时生死交会善恶分判得过者眞爲乐哉乐莫大于长生知生爲可乐而不能修忧莫大于一死知死爲可忧而不能避非生之远人人自远也善人天地之纪恶人天地之贼善者卽修生之本也舜始乎匹夫舍已从人以爲善眞积力久王于天下后至登仙位爲太极眞人则知爲善可乐正当生死交会善恶分判之时若无善功以爲凭借未免糜溃其躯流离苦海总眞王君曰往返三涂中良由自苦辛可不爲大哀耶然三官相切文墨纷纭龙门受会鸟母督仙万圣显驾昼夜无间功过平等使生死无偏此之昏闹亦臣之忧矣大期旣切触事阙替恆恐一旦受罹公门有天下者爲天下忧有一身者爲一身忧天下之与身所忧虽不同其于忧则一也飞天神人总御生死所忧尤大于天下当甲申之期有功者举之有恶者罚之又有万圣显驾于太空之中使功过平等宜乎无忧而云此之昏闹亦臣之忧矣其所忧者恐善善者未彰恶恶者不显有亏公道故曰昏闹恆恐一旦受罹公门且三官相切文墨纷纭者言簿书之多也龙门受会鸟母督仙言洪灾也淮南子曰龙门未辟吕梁未凿河出孟门之上大溢逆流无有邱陵高阜灭之名曰洪水按水经龙门在河东猗氏县卽书云导河积石至于龙门是也然龙门实天下河源所会之地甲申乃洪灾之期先于此处会四海之水定以劫期之日然后洪流弥天无有高下当是时善人种民得免洪灾者卽有鸟母之神以凤车迎学仙之子上崑崙之墟鸟母乃水之候神也故五老禳大劫经云九河受对洪灾激川水母徘徊鸟马合羣太眞夫人亦云八炁蒸于山泽流沙壅于源口于是四海俱会羣龙鼓舞尔乃须甲申之年将飞阴洪水倒流矣触事阙替如七十四方经触事未阙运有良由然当行之事触处皆是而未暇料理惟忧洪灾之劫也伏闻天尊造大慈之化垂怜苍生开九天之奥以济兆民明科有禁戒非贱臣所可参闻然大数有期甲申垂终运度促急大法宜行玉淸经脩行四法以慈爲先玉淸隐书师迹有九以大慈爲第一吾有三宝一曰慈则知慈者非独圣人有之众人皆有之惟圣人先得我心之正扩而充之所以周遍咸无一物不頼其泽今甲申垂终正大法宜行之日若舍其慈且广又安得人人而济之明科有禁戒者言明眞之科限期有六第一四万劫一传第二四万年第三四千嵗第四四百龄第五四十载第六正四周周劫限竟得传一人运促时急大慈广救遇贤便传不拘定数也使有心者得于考算之中闻于法音开示于视听劝化于未悟者也缘兹上陈惧触天颜愿见哀愍赐所未闻前辈曾説有心得道不若无心而得道此两句多端解説终不明白愚之所见安有无心而得道耶若谓无心何异木石学道之人但办受道之心得焉失焉付之自尔所谓无心者无此心也才有得失系于其心则心不专心苟不专虽百工居肆难期其成其于道也不亦远乎今经旨谓有心之人近于修善未覩法门难以造入虽有耳目闻见皆非眞实行之而不着习以而不察若非开示于视听劝化今悟入则终身由之不知者众矣所以飞天神王不惧触天之罪期于考算之间俾有心者得免洪灾之运则其用心不亦广矣于是天尊抚几高抗凝神遐想仰诵洞章啸咏琳琅良久忽然叹曰上范虚汉理微太幽道达重玄气冠神霄至极难言妙亦难超飞天神王恳请生神玉章天尊未许之前先乃叹息言道法高妙不可卒焉而得于是抚几高抗抚几则有接下之容高抗乃疑独不可致穷之状凝神遐想仰诵洞章啸咏琳琅此一节全赖上淸变化七十四方经长生司命君请问七十四方经先目陈曰触事未阙运有良由遭遇天尊乃一生之幸莫知所陈愿垂衷愍赐以成眞于是元始天尊抚几高抗啸咏太空良久而有接下之容中间词旨稍异理则大同凝神则疵疠不作遐想则游心初德之和洞章乃大洞之章啸咏琳琅言其声之震激而请之良久叹曰上范虚漠理微太幽道达重玄气冠神霄盖指生神经也然生神之章乃三洞飞玄之气结成灵文其模范虚旷义理幽远其道实冠于重玄其气肇自于神霄虽因劫运垂终当宣下世开示于视听劝化于未悟然此经旨至极至妙非小仙下格之士得之故曰至极难言妙亦难超此两句叹前文也神霄乃九天之一天也此见近世神霄仪与宾仙传九霄不同识者当自知之子旣司帝位受任神王飞天翼于琼阙四宰辅于明轮遐盼极览领综无穷雍和万化抚料苍生子旣司帝位此元始天尊指神王而言也前段经文神王自云贱臣幸会仰侍灵轩今云司帝位无乃进之躐等乎自太平下教之后事务繁于三代之前所以称爲后圣帝君非一事也大厦非一木之支天下非一人之治而况三界生死事务之冗乎盖飞天神王其位则神王其职则帝也故经云总御生死领括天仙赏监七觉远览遐方以此而观以其不测称爲神王总御生死称之爲帝神之与帝其实一也飞天翼于琼阙四宰辅于明轮言飞天神王常游行三界统领鬼神举功迁善推其德业实与后圣齐同所以翼讃于琼阙又按三十九章注诀云琼阙在太微之馆乃天帝玉字也诸天日月爲眞精诸洞日月爲伏根人间日月爲明轮食明轮者爲仙人今神王不独功齐后圣又辅成于学仙之士故云四宰辅于明轮至于雍和万化抚料苍生遐盼极览则知飞天神王领综事务又非一端也今大运启期三五告辰百六应机阳九激扬洪泉鼓波万灾厉天四官选举以充种民三代昏乱善恶宜分子当劳心兆庶疲于三官兴废之际事须开能今以相委其勉之焉前云大运将期数终甲申今曰大运启期三五告晨大运启期或者指尧时乃甲申垂终之际有洪水之患也三五告辰或云卽三皇五帝也此乃相传之言经所不载又紫文上经云承唐之年积数有四十六丁亥之末前后中间之际午兽之二十国祚再竭东西称霸以扶主有纵横九一之名又且阳镜圆眸之子及建号兴泰光延或有昌元之后有甲申之嵗其言近于庾辞难可覈实或又以三五爲阴阳运炁之交终无一定之议若以凤台曲素上经言之云大劫有终终运交二像倾龙门断天河涸三五反相征以爲阴阳之説则似近之矣百六卽洪灾之运也所谓百六应机阳九激扬洪泉鼓波万灾厉天旣云百六爲洪灾下云洪泉鼓波中间又云阳九激扬何也太眞王夫人云阳九者大旱海涌而陆焦百六海竭而陵间自塡旣爲洪灾盖必先聚水于九河之口会以时日然后洋溢故使海竭焉则阳九海涌又可见也或云海竭必用阳炁以激之故云阳九激扬四官者男则童初萧闲女则易迁含眞此四官系桐柏山华阳所管子当劳心兆庶疲于三官正如墉城仙传云三天煌于省察司阴疲于谨按矣兴废则是大运启期甲申垂终也正当俲力使善恶平分今以有委其勉之焉宝书妙重九天灵音施于上圣非鬼神所闻明眞有格四万劫一传今冒禁相付子袐之矣愼勿轻传九天生神昔元始高上玉帝禀承自然之章学者得其篇目立登眞皇元妙深重如九天之高卽妙而难超之义也神章乃飞玄之炁三会成音故云灵音明眞之格已见前解元始天尊授之于飞天神王岂师弟子不得其人耶尚云冒禁相付受授之间可不谨与登命九天司马侍仙玉郎开紫阳玉笈云锦之囊出九天生神玉章四辅列位五老监眞太一命辰玉帝唱盟一依俯仰明眞具典南向长跪以付飞天无极神王法事旣毕诸天复位司马之名见于经中屡矣又云侍仙玉郎必典经之官也隐诀云玉淸上淸太极太淸九宫并有官僚公卿大夫侯伯此必玉淸宫官僚也紫阳玉笈云锦之囊又有郁林之笈云锦之囊紫阳乃藏经之所云锦乃盛经之囊也昔太微大帝授太极四宫眞人神光玄变经一转以云锦之囊中黄太一上帝授与南极长生司命君九赤斑符一十二卷亦封以云锦之囊四辅列位五老监眞太一命辰玉帝唱盟盖列位则定其上下监眞则总其人数命辰则择以日辰唱盟则执誓三界五帝内眞经云非盟而不告授受不关而失眞彼此死生之责宜依文而奉焉若以一身论之四辅卽两手足之神也五老一白元二无英三桃君四司命五太一爲五老也太一卽胞胎之神玉帝卽泥丸中神也黄庭经云天中之岳精谨修灵宅旣淸玉帝游是矣若以元始天尊所临之地则左辅右弼前疑后丞爲四辅也以玉淸昊极元老虚皇灵光始老玄华宝天眞老露眇太灵祖老娑郁洪京仙老爲五老太一卽中黄太一玉帝则高上玉帝一依俯仰乃传经之威仪也三元宫中俯仰之格总二千四百条自龙汉之后沦于混沌其文改移不全至赤明元年上圣校集止有二百四十条南向长跪乃三元品戒中法也南爲左官生方也传道于弟子向生之说也西城眞人云学道者不可仓卒期求仙者不可卒尔至观生神经受授之间有许多节次则知黄帝周行一纪厯八十余师受三千余説未见玄门诚有以也天尊重告飞天神王此九天之章乃三洞飞玄之气三会成音结成眞文混合百神隐韵内名故太一试观摄生十方领会洞虚启誓丹靑天尊重告飞天神王此九天之章乃三洞飞玄之气三会成音结成眞文混合百神隐韵内名指此经之尊袐也已具前解所以尊秘者故常委太一之神试观于人间其试若过又须启誓方行传受试观之事谨按要妙立成诀云昔受神经人有试吾者无故以杖槌吾手而血出吾犹倾心向之情不它念是试之过也经法有试投之约未受之前无故举火烧其衣衣尽而不言虽尔奸丑之气不形于外非恶之言不发于口方爲过也经本多作戒字其理不明金玄羽章经载传授之法皆五老授图太一试观故能摄生方领会洞天又玉淸隐书云帝君领括众天试观十方则知试字误爲戒字审矣金玄羽章乃云摄生十方领会洞虚何耶盖六洞之中以洞虚爲西然元始天尊令太一摄生十方摄生气又兼死籍而言故云领会洞虚如飞天神王总御生死是也启誓丹靑歃血爲丹缯帛爲靑皆以执信效诚也如太极靑精干石饥饭上仙灵方太极眞人昔受之于太素三元君尚云启誓金靑况生神玉章乃元始禁书乎自无亿劫因缘宿名帝图不得参见得盼篇目九祖同仙当採择其人应爲仙者七百年中淸斋千日赍金缯誓心依盟以传愼之则享祚漏之则祸臻享祚则福延九祖德重山海招祸则考流亿劫痛于毒汤风刀相刑可不愼之焉因缘之报如种植之功耕而卥莽其报亦卤莽种而灭裂其报亦灭裂亿劫因缘非一日之积也故修行之士非一生便成如许眞君上升之时帝诏云子自多劫之前勤修至道万法千门罔不师厯然则名载帝图者岂不有然哉得盼篇目九祖同仙修行之人须有宿缘方可得盼其篇目如五帝内眞经云得道之人自无仙骨玉名刻书来生不得盼其篇目有得其文便爲五岳之宗师此云得盼篇目九祖同仙与彼何异但大洞之法先解冥结故称九祖与五帝内眞经稍异矣又有大洞经玉诀云解七祖百结随风离根配合迁基达变入玄修行之功孰大于此由是言之大洞眞经与生神章岂不殊途而同归然学道之士功未及身必先鬼录尽除如有传受当择其人有仙骨者方可付焉七百年中淸斋千日此言传经之限也如元始天王授南极长生司命君七十四方经云子更斋七百年当授子三经元始丈人授洪崖先生内眞经文以九千年一开则知七九者取阳数也赍金缯誓心依盟以传按三元品戒云施财以对心推心以对财其功等尔古人求心末世求财古人非心不传末世非财不度金缯誓心者金取其坚刚缯以代割发本经首尾丁甯戒约初云窃之者风刀万劫魂死无生次云闲心奉行愼勿轻泄风刀考身此云愼之则享祚漏之则祸臻以至风刀相刑可不愼之焉也洞玄灵宝自然九天生神玉章经解洞玄灵宝自然九天生神玉章经解卷下绵州冲虚观道士王希巢隐贤解郁单无量天生神章第一本章九天与胎经中记九天不同自郁单无量天至第七号波黎答惒天第八号梵摩迦夷天第九梵宝天以本章九天加上三天爲十二天帝爲受气之祖正月生受洞元化应声天之气二月受波罗尼密不骄乐天之气三月受寂然兜术天之气四月受梵监须延天之气五月受上上禅善无量夀天之气六月受郁单无量天之气七月受灵化梵辅天之气八月受高虚淸明天之气九月受无想无结无爱天之气十月受波黎答惒天之气十一月受梵摩迦夷天之气十二月受梵宝天之气又参之以神变经九天与上九天之号全不相类若论人之受气必本于九天如受生一月受郁单无量天之气此爲定说若以十二月推之想别有议论今更不取帝眞胞命元元一黄演之气太虚聚而有炁炁聚则爲精炁聚精结包之于土兆生之理启矣经云男女媾精包胎始荣阴包于阳则爲男阳包于阴则爲女乘其宿命然后生人故云包命元始九章各有帝眞命元四字帝眞乃黄庭元王在命门之下主生育之气故本章云帝眞始明精是也以其宰制不形谓之帝以其太一不耦谓之眞九天列正皆后帝眞之命故九章必有帝眞二字则一定而不易赋之于天如金之在治如泥之在埏成器之后方则不可爲圆曲则不可爲直凫之胫短鹤之胫长纎毫不可损益也元者气之始生之祖其功深其巧妙万物无不始之大哉干元万物资始至哉坤元万物资生当其元气初包状如垂囊附脾作种脾爲眞土物所慿生中黄太一爲人巳命故云元一黄演之炁演者如元纲流演之演凡有生者岂外此耶混合空洞气飞爽浮幽寥延康无期劫眇眇离本条苦魂沉九夜乗晨希阳翘男女媾精包胎始荣有形者生于无形无形者空洞之气是也天一生水与土同包于己己乃正阳正阳自已怀壬男左旋十月而生于寅女右旋十月而生于申申爲三阴寅爲三阳当其三阴三阳未分之时包之于己乃混合之时也水土演而成用故爲黄演寔太淸眞土也气之未包散漫于无何有之郷人未受生其魂爽浮游于幽寥之地幽取其冥昧寥取其遥远老君劝身经云法轮动幽寥勤行迳徃陟舍生之人往往自延康之劫至于今日经几多时节如无目之人背冥山而南行日近日踈无复生源所谓离本条也未免随逐苦魂况于九夜不覩光明坐而待旦争欲翘望太阳之神光此六句言人不得受生沉迷转徒又无见闻觉知须经百千劫之多其形化其心与之然盖昩者不知也大有通玄戸郁单降神霄黄云凝灵府阴阳气象交胞元结长命恶根应化消大有在玉京之北属土北乃水位则知水土乃生成之本也在人言之爲泥丸居上属阳包在下爲玄戸乃始生胞肠之通路也按紫文上经乃玄门也此乃诵经一过包原宣通故也郁单之界本月之上馆故阳精经云囘阳精于浮黎採黄炁于郁单令郁单之炁降自隂阳隂阳之炁本乎日月晨霄卽日月之域也黄云卽黄炁也灵府乃胃管干坤交姤于亥一阳姑生于西北壬爲阳水合丁之阴火使见阴阳象之交也方其壬之兆怀命门便是故日包元结长命也旣日长命自此有生六渐安得恶根爲之累邪大洞组曰胞囊玉淸胎结开明七祖返胎我命长生是也此六句方始得生必资于炁胞旣结瓜生之渐矣挑康合精延二帝秀玊标灌漑胞命门精練神不雕桃康乃命门之神字合精延守人脐下又云爲大洞之尊神回风混合岳盛帝一之尊或云桃康卽太一之神也二帝指灵帝尊帝隐书云灵帝无太一则玄虚不回炁尊帝无太一则三一不居故太一之神併五神以爲用合于二帝秀玊标言洁白也洞经云森琼林之柯于命门意同而学异也包根初具卽生命门故命门又谓之包根此一身生生之理从此发源十二时中太一之神运一生炁灌漑精炼不令彫枯黄庭云漑养灵根不复枯闭塞命门宝玉都是也九天命灵章生神神自超元君遏死戸司马诵洞谣一唱万眞和九遍诸天朝稽首恭劫年庆此荣旧苗此八句古义指爲飞天神王讃也但不知果否缘经文不载未可爲定若是飞天神王之讃卽当别作一章如后载太极眞人诵二首是也旣是飞天神王之赞则音律不应如出一手文理贯穿疑非二章爲一章也识者当自得之自精練不彫之后卽有生生之理于是九天卽下命灵章将以混合百神故云九天命灵章生神神自超神旣生卽非胞胎所生之神乃自然之章我能修生则与神冥合不能修生彼我各异所谓神者阴阳不测是也岂随人之生死耶神自超者则生死不能拘也一身之中有三十九处生门三十九处死戸人旣待生恐死戸复开故命元君遏之不使死戸开故炁侵也黄庭曰须得正眞乃顾眄至忌死炁诸秽贱是也司命卽长生司马也经云九天诵之以生人若人当生必歌谣此章使之结炁生神也司马唱之万眞和之盖天道贵生闻洞谣者必来和之及其九遍炁足神备诸天下临喜庆难言稽首作礼实万载之遇也盖其魂爽自延康以来嵗月隔絶不得受生今旣受生如世间稻谷本有生意无缘入土茎苗茁然爲农者见之岂不喜耶所以稽首恭劫年庆比荣旧苗也故默希子云学道全眞在此生迷入待凡更求生今生不可无生理纵得生时何处生诵此诗者可以爲生神鼓吐也上上禅善无量夀天生神章第二帝息胎命元洞冥紫戸之气无量结紫戸气尊天中王开度飞玄爽凝化轮空洞故根离昔爱缘本思旧宗幽夜沦遐劫对尽大运通阳淸而成阴浊以结无量夀天之炁虽本于天而二过响地本乎阴也故称结紫戸凡人两负间高一寸却入骨三分右爲紫戸旧䟽云气尊天中王以无量夀天帝爲天中之王也然九五皆帝于此独称爲王未爲确论又爲炁之尊两字殊无义理盖一月爲胞二月爲胎胎者形兆胚也犹未感成之器一身之生理自本自根从兹肇焉故谓之胎命元虽九章皆有命字与此命字不不然肾与命门合而爲一肾于五藏所以犹称爲耦者盖兼阴阳生死门戸也命门又号气海言气尊者指此也其气升结于紫戸而不知某气之来本于命门此气乃一身之王也五藏六腑百关百脉金津玉液日月光华皆本乎肾故黄庭云主诸六腑九液源是也庄子云眞人之息以踵论者多以脚爲踵若息于踵乃可所谓踵者命门也其气息于命门如子在胎不饮不食绵绵长存所谓胎息也气本生于肾若息于它处必无是理气之在肾如国之有君洞冥紫戸之气在九天之中譬气之在肾首之如天中王也当其在空洞之中轮转化端周行不殆生者自生化者自化如有飞爽欲求生也虽是脱去故根离往日之爱故根则死气是也人多以爱躭着生死循环无穷若不先去爱着则见境未忘误入诸趣苗而爲结者多矣此诵之二过胎结解根是也旣云离昔爱又云缘本思旧宗盖人之生死非止朝夕今思曩日生死皆从爱入故不得其本则道也今若从道受生与本宗并而爲一存形穷生立德明道与日月参光与天地爲常人皆尽死而我独存方爲究竟之地切缘昔爱遂沦于幽夜之间刧期屡易不得託生因受苦一一偿报今对辨方尽适当大运启期之时元姑五尊开大有之民使有心者得于考算之中闻于法音岂不幸欤帝眞始明精号曰自元阳婴儿史伯华结胎守黄房斩根断死戸熙颐养婴童上一赤子中一元旦下一元王此三一神也元王命门神也名始眼精字元阳一名婴儿胎一名伯始原此三句皆神名字也按仙经内注篇云卽下元宫太一神也太素玉箓云太一者胞胎之精变化之主故能结胎成形于黄庭之中黄房卽黄庭也人之爲人难生而易死旣得受生其气微弱阴邪常胜度人经云北都泉曲府中有万鬼羣但欲遏人算断绝人命门盖阴鬼常欲人死在冥冥中以求祭祀人才死后魂游太空之中求祭祀者实尸鬼矣其鬼乃肖人之形状语言非魂也所以鬼道贵终若非主神则不能斩其死根门戸也旣能断絶之必须頥泰成其生育故云熙颐养婴童熙云和也婴儿下丹田神也黄庭云逸域熙眞养华荣是也禅善导灵炁玄哺飞天芳华景秀玉质精炼自成容务玄育尚生罗列备明堂旣得其养无物不长养之字非以物爲养以气养也故上云养婴童下云禅善导灵气玄哺飞天芳此养之物也人旣成胎阳能生阴能养此第二章上上襌善天帝导以灵气哺以天芳乃太和之气也故黄庭云渴自有浆饥得饱卽此义也华景乃日月之光华也故金明七眞组曰若能究华景金光玉秀流晖者则与太冥同徃于太无之中详此乃採日月法也按上淸金阙灵书服日华以散解死结保凝泥丸则知华景者不止服之以养胎又能解死戸之结也九天王眞以爲服日月之法也行之旣久则体生日泽面而玉光故云毕景秀玉质精炼自成容务玄欲尚生胎中有二神一曰白气君名务玄子字育尚生次曰玄归子字盛冒此二神共守五藏之上胎命方具兵神卽生明堂有二说二月成胎体未完备安得罗列于明堂之间也前辈多以九宫爲明堂且九宫处分胎始结形分目未具非分之明堂也今之明堂乃肺之明堂也有命门然后心生心主血法丁之生丙有心然后生肺肺主气法辛之生庚故心肾以分阴阳相尅则生肺也乃知洞冥紫戸之炁才成胎形次卽生肺其神乃罗列于肺之明堂盖相尅者方见相生之理苟始生之序倒行而逆施则生化之妙或几乎息矣太虚感灵会命我生神章一唱动九玄二诵天地通混合自相和九遍成人功大圣庆元吉散花礼太空诸天并欢悦一切稽首恭太虚者虚之极也虚极则神自生灵会者五灵老君之讳也经云司命定算五帝监生当生之时五老下临命以生神之章以降眞气以集万神故曰太虚感灵会命我生神章一唱动九玄则诵之一过声闻九天也二诵天地通则诵之二过天地设恭也混合自相和九过成人功盖天地相通则两者交通成和而万物生焉万物生则三才具而人道立矣故云成人功九过者气尚神具人乃生也当生之时诸天大圣庆其元吉元者善之长吉则无不利乃仙道常自吉鬼道常自凶也今旣爲人则鬼道不复遏其生门断其命门其庆言之心不足形容又散花礼拜不知手之舞之足之蹈之也诸天高眞普皆欢悦稽首礼拜重生道也梵监须延天生神章第三帝眞魂命元长灵明仙之气须延总三灵玄元始气分落落大梵布华景翠玉尊魂成于天魂成则一身之根具矣天以三景爲根人以三魂爲根度人经云开明三景是爲天根五文开廓普殖神灵所谓普殖神灵则万化因兹而生广太悉备可知也人之魂气旣聚则五物百神莫不感集终云三部八景其理可见言天者必以身爲本言人者必以天爲金庄子云天地与我并生万物与我爲一盖天人未甞相离也梵监须延天炁乃天之始炁也始炁乃大梵之祖元纲流演无所不开玄元始三气从此而分九天因而生焉故云须延总三灵玄元始气分一二灵者黄庭养神经云心中之神其名有三一灵朱君二灵明君三灵黄君三灵旣集则一身之根具矣如大梵之炁弥覆无穷诸天区别各生景域必以玉京山爲三天都会之境以元始爲万天之尊故云落落大范布华京翠玉尊落落乃广大之貌华京则玉京也玉尊则玉帝爲最尊也于身论之则爲泥丸中有玉帝之宫实天宝君也明梵飞玄景开度长夜魂游爽赴期归炁炁返故根谨接上四句言梵炁生立天地人若受生必本于梵气中有受生之神名曰明梵救苦总呪有六炁咸通明梵演招指此玄景卽所乘之龙也谨按空常变化经云萧萧玄景上微颷翼之太阳又接金明七真经修眞之士当存元始于玉皇空玄与大光登玄景问九皇又于南极元君存五星诀云常存五星至十五年五老各以所召之物迎子独北极老人玄上仙皇迎以玄景之龙故第八章云玄景曜云衢迹超神方外又道宝经云玄景绿轝斑之舆皆天眞所乗之物则知人之初生明梵之神驾以龙舆于太空之中开度长夜之魂使游爽赴于生所人之死后魂爽荡于太空如人出游离别郷土久不过家仗此生神一一返本一月成胞二月成胎三月成魂三魂旣立则深根固蔕炁炁返本可以成身矣太帝号阳堂字曰八灵君九开禄回道胎气生上元陵梵度命籍太一辅精延泥丸敷帝席三部八景分魂生摄游气九转自成仙自魂具而炁炁返根可以格身中七神也太帝乃精魂也名阳堂王字八灵七神则玄父玄母帝皇九帝太帝天帝纪帝共七神也九开乃天帝魂名录回道字纪名川蜀经本作九关名录囘道独生神经爲回禄道不知囘禄道爲是耶录囘道爲是邪独九开二字乃以裴君行事诀执之云羣眞集于太微之观上开九天之门注云朝太素祝云天关九开之门若以关爲开字犹且庶几回禄道不应字倒而录字作禄字也更竢识者正之况在临安时有生神经注回禄道作火神名犹更谬甚则知注经云误不同注本章之误矣字者当尽心焉胎气生上元谨按太素玉录云魂魄生于胎形三月爲魂其气本自胎而生又太和皇成老子主胎元之炁出于紫微正在崑崙之中太一所居之处崑崙卽上元宫也言其魂受生自胎炁爲始位在上元之宫陵梵乃太一帝君之名又名神丈人守人两眉间此紫戸内宫故黄素四十四方经祝曰陵梵履昌九灵丈人太一务犹五神黄甯是也陵字它多作凌字司人年命故太丹隐书云制命丈人主生年之本命摄夀夭之简札故司命之神主典年算长短之期辅精延则辅助命门之神精延乃桃康之字也泥丸上丹田天帝所居处故云泥丸敷帝席泥丸有九宫皆帝君出入宴息之所帝席旣敷则三部八景自然分列太丹隐书云人受生于天魂结成于元灵转轮九炁挺命太一天皇之功九变爲灵功成人体体与神并当其气随魂生日行子母气随胎化神与形同则仙道岂外兹耶有爲者亦若是九转自成仙人患不爲也琅琅九天音玉章生万神三遍列正位气参八辰门玄关遏死戸灵鎭津液源应会感灵数明道潜回轮庆此婴儿蜕稽首讃洞文琅琅取其音之震激而淸也神能住炁炁能留神生神玉章炁之所结炁结则成神万神于是生焉位手上者淸炁也位乎下者浊炁也位手两间中和也三过神礼魂门練仙此三遍列正位也气参八辰门盖天之八路能致祸福有知其道者则鬼神不测乗龙驾空神游无极权道图云开门通天之绛宫休门通天之明堂生门通天之玉堂此三门出之遇福在三天之上也又有死门与死炁相通杜门入于死戸伤门惊门乃二炁交分之路京门在阳气终絶絶地此八辰之门有吉有凶凶则死戸也紫虚道君洞房上经云上紫门望八辰引丹宫具明神玄关下丹田也眞诰云守闭元关内存九眞三气运液灌漑丹田命门脐下三寸卽生门也生门若启死戸卽闭故云玄关遏死戸灵鎭津液源灵则神也神能安鎭于下田津液流通无复饥渇黄庭曰上合三焦下玉浆玄液云行去臭香治荡发齿練五方取津玄膺入明堂是也适当此时神应气备乃飞天神人开化之际明道大行幽魂闻之以开度不复轮囘则炁结爲精精感爲神神化爲婴儿婴儿乃下丹田之眞一也旣得婴儿之蜕质如大洞之法可以飞行三界也故云应会感灵数明道潜囘轮庆此婴儿蜕稽首讃洞文也寂然兜术天生神章第四帝眞魄命元砀尸冥演由之炁人生始化曰魄魂在则魄随之魂旣相离魄乃无依故曰尸矣魂气主升魄体主降故沖虚眞人云属重浊而聚重浊者乃魄之类也聚则如物之固乃云砀尸也人经三月乃生魂也魂具则魄亦生无非以炁相生不约而㑹故云冥也冥云合也炁自何来卽第一章元一黄演之炁故庄子云通天下一气也寂然无色宗兜术抗大罗灵化四景分万条翠朱霞始炁生郁单天禅义天须延天元炁生兜术天不骄乐天化应声天惟寂然究术天在大罗天之下无色界四天之上故云寂然无色宗兜术抗大罗抗宇本音航盖取能载也兜术天在大罗之下所以如舟之载物也若称抗字则是与大罗相抗扞其理不通又且害义其元炁化生兜术天之后又化生无色界四天所谓灵化四景分灭魔经云大阳恊朝晨灵化四盖庭四景又云车舆也昔太上道君乘四景之舆是也万条翠朱霞言化生无色界其天各有日月云霞天中之人常採啜日精月华兼服朱霞也如赤书玉诀云服霞祝曰中有素黄元始之家参驾白龙七炁峩峩排徊玉门散精朱霞南岳夫人云霞者目之精飡霞之法甚祕致霞之道不见此谓体生玉光霞映上淸之法也游魄不顾反一逝洞羣魔神公摄游炁飘飘練素华魄成于地乃阴也喜于死大洞之法有制魄之方不令散乱人梦中与人争战者乃尸鬼也尸鬼卽魄也人若死其魄长往而不返逐于六洞羣魔所谓喜于得朋也然兜术天帝主开度世间生人旣得爲人四月成魄游魄不返必仗神公以摄之神公乃玉淸天上相也当时制伏北鄷曾命玉淸上相爲讨伐之帅自上相之任以具出帅故号神公也若以身言之卽肺号神功也魄以肺爲家而又主气其色自游魄若返则血練其气使生华也故黄庭云急存白元和六炁神仙久视无灾害是也荣秀椿劫期乘运应灵图空洞生神章琼音逸九霞一唱万眞会骞爽合成家天道贵生生卽炁爲之本炁之在一身身乃长生故神仙云神御炁炁留形工须杂术自长生身旣长生卽同犬椿之年荣秀而不枯乗此运㑹可以名入玄同许穆呈云林夫人书云幸遭玄运灵启其会故云荣秀椿劫期乘运应灵图若非生神之章甚道未易得也故云空洞生神章琼音逸九霞一唱万眞会骞爽合成家琼音言生神如琼玉之音也三洞眞传云眞人挹五方元晨之晖食九霞之精阳数九故曰九霞如金眞粗曰升于九霞翱翔上淸一唱之间万眞俱会不期然而然也骞爽合成家爽乃魂也魄以返魂爲家魂魄旣合则无骞违之理此乃一合而生成也阴无阳不生阳无阴不成阴阳之道大矣哉九转景灵备郁郁曜玉葩兜术开大有一庆享祚多上圣囘帝驾婴儿歘以歌不胜良辰会一切稽首和太眞经云混沌无形一日九变至于九变方有作用生神经乃炁之祖若人受生九炁圆备方可成人若一炁不备必致夭阏毎章必有九遍成人功九过诸天朝九转自成仙乃至此章又云九转景灵备人旣有魄必候九月炁满神备方始生育灵乃神也紫书金根经云送囘风之混合凝九转于玄精旣经九转肺气乃足郁郁言盛貌也曜取其光玉葩乃肺也兜术天帝乃肺魄之主喜于开度大有巳解于上人若能生诸天下临爲上圣者乘驾而集乃命神婴之童歌无量之章则生人立得返形三鍊之室其诸天人闻之不胜喜悦幸値良辰一时稽首良辰指言声尚神具九天称庆之时也故云兜术开大有一庆享祚多上圣囘帝驾婴儿歘以歌不胜良辰会一切稽首和波罗尼密不骄乐天生神章第五帝眞藏腑命元五仙中灵之气翻翻五帝驾飘飘玄上门游歩黄华野囘灵骄乐端採集飞空景旧爽多不存天一在藏所以成始天五在腑所以成终金木水火之炁非土不成心肝肺肾之元非脾不养九天之炁初降爲胞名元一黄演之炁至于五月五藏乃分又名中灵之炁则知成始成终者其惟土欤故云翻翻五帝驾五帝巳解于上经云五过五帝期眞藏腑淸凉翻翻乃飞扬之貌飘飘而来自玄上之门古䟽以宫上之门爲玄都之门黄野以身凖之乃脾也脾之相生炁降于心脾炁若足乃生于肺故云游歩黄华野囘灵骄乐端黄庭经曰灵台郁蔼望黄野三寸异室有上下正指心与脾也于是採集飞空之魂使其成人嵗月寖远魂爽灰灭品戒经云死形成灰尘飞化而成爽故云採集飞空景旧爽多不存噫生死悬絶一至于此前軰有云一失人身万劫不复世有轻生者闻此岂不痛哉太微囘黄旗无英命灵旙摄召长夜府开度受生魂公子辅黄甯总录具形神三元诰篇经云太极宫中有九名三曰太微人受生皆由太微降神布炁立体成形先禀阴阳精气次结魂魄列三部正三宫神来入体卽便生育今人始胎而坠者乃太微之气不接也形成而落者三宫之神不居也生而自殒者宿命之神不注也三一经云太微中有二十四炁混黄杂聚结无变有炁中有二十四眞人皆三一帝皇之臣也旗旛符檄乃号令之先也人旣生身魂神未具必以旗旛召之太微中有小童名景精常在帝前惟命所命今执黄旗以集飞爽黄者中色故曰囘黄旗无英乃魂神也名元素君一名神公子守肝之后戸魂神整具必由太微之命以灵旛召之灵者神也又死精血不滞故云公乎辅黄甯总录具形神公子指无英也黄甯乃精血三眞名三生君字黄宁守人鼻穴之卞故度人经曰无英公子白元尊神又云中理五炁混合百神然则总录形神者孰过于中灵之炁耶故衞灵呪曰黄中治炁总统元眞是也玉章洞幽灵五转天地分炁鍊元藏腑紫戸自生仙数周衆眞会启阳应感繁玉女灌五香圣母庆万年三界并欢乐稽首礼天尊五五爲土得天地之合数故生成之理始终咸頼焉生神之章感动幽灵诵之五遇天地乃分未分巳前混而爲一乃象帝之先易之太极也旣分之后阴阳爲之合并气息爲之知觉大洞之法贵于混合之道非庸庸者可知必自贵炁固根始人能鍊炁于元藏之中则紫戸可以成仙紫戸乃六合之腑也此章无九过九遍之语乃云数周衆眞㑹数不至于九则不能造化虽然五藏乃分六腑未备其数未全也众眞普会必待数以致之启阳乃出胎之时也从此应感不胜其繁故天神地祇一时齐到宜乎玉女以五香灌濯圣毋以万年相庆五香青木香白檀香茅香沉香薰陆香圣母乃衞房之圣母也至于三界并欢乐稽首礼天尊生成之徳孰敢尸之必当归之天尊也洞玄化应声天生神章第六帝眞灵府命元高眞沖融之炁应声无色界霄映冠十方囘化轮无影冥期趣道埸灵驾不待辔朗然生神章九天在三淸之下三界之上此云应声无色界乃指化应声天乃无色界化主也自三淸分九天九天分三十六天无色界四天乃二十八天之数也若以化应声天爲无色界之天定非也此章言词术与向上言词不同解之者多略葛仙公云玉京山冠于八方此云冠十方乃霄映之光也霄映如洞朗之说囘化轮无影冥期趣道场言此天之人与造化相友与大道冥合灵驾不待辔此庄子御六气之辩以游无穷者也旣与道化相合又何待辔乎朗然生神章则俯仰之间自然与生神章契合也空洞谅无崖玄爽亦爲强練胎反本初长乖飞玄梁蕲畜丧天眞散思候履常斩伐胞树滞心游超上京空洞已见上炁自胞胎魂魄五藏巳经五转至此魂爽巳自强壮当練其炁囘元返本如回风混合之道共成帝一一尊也长乖飞玄梁古注谓之挢梁又谓之玄都山岀于臆度误学者多矣歩虚经云纷蔼茂玄梁旣爲桥梁何故中间箸茂字飞字又云长乖字也若从旧注义理不通乖字如金眞经云上道淸和玄中之玄子勤㝷之勿乖我功勿乖我盟之义是也返复详味玄梁二字乃上天之禽也太眞丈人退齐上淸三素元君起立西向诵庆眞羽章中间载翻融振九霄悲鸣唤玄梁经中旣有飞字乃知其爲禽无疑矣今经旨谓練胎炁可以飞腾恨其不能如玄梁之禽也人能勿使畜养丧其天眞思虑营营杂其正念但能履其常道则可以斩伐胞滞之根终期游于玉京也愿会旣玄玄悟我理兼忘介福九天端交礼地辰良愿者乃上文練胎反本初心游超上京若会玄玄之道方契其愿理我兼忘有我则执有理则障无我无理方合玄玄之道登眞隐诀载恭伯荣诗云玄玄卽排起玄玄乃又玄也旣入玄玄与道同体福不约而至而良矣混化归元一高结元始王稽首俦灵运长谢嚣尘张今之受生本自一炁分而爲三元三三相因结成九魂中有九神立之曰九明大神第一神讳混化戴通天大冠青袍朱履手执挥魔宝剱常乘青光九炁主人元阳人能知此本同元始之一炁则自巳三淸也高结者岂同下格小仙耶故玄镜经曰元一者万道之长匹灵运而转轮与天地而爲一其于嚣尘安足累哉此庄子所以糠粃尧舜逍遥于尘垢之外遥故右英夫人云八涂会元宗乘运观嚣尘是矣灵化梵辅天生神章第七帝眞元府命元高仙洞笈之炁玄会统无崖混炁归梵辅务犹运灵化潜推无零暑乗数摄贞条振袂拂轻羽天以北爲玄人以心爲玄出入无时莫知其向可谓统无涯矣太丹隐书载紫微夫人歌云玄会自相要流浪自玄冥上淸眞人云六觉旣玄㑹八难于是冥词意与此同一身之根心爲之主炁爲之用心之所向炁卽随之孟子谓志者炁之帅也志者心之所向之地也心旣抱一炁卽归元则见闻觉知香味动触块然外物矣故云玄会统无崖混炁归梵辅今指心与气两不相交心自统无崖之境炁自归梵辅之天安得成造化之功乎盖其中必有至神爲之主宰下云务犹运灵化务犹乃太一之尊神号务犹收字归㑹昌守人泥丸后戸生成之本运用造化莫非太一之功也虽寒暑迭迁而妙用无间正当七过星宿朗明孔窍开聪乗其七数使人孔窍开聪见闻觉知从此而具所谓乘数构贞条尔若人者爲而不恃功成不居如振衣袂拂其轻羽翩翩然游于无何有之郷故庄子云至人不留行焉信矣琼房有妙韵汎登高神所圆轮无停映眞仙森列序上上霄衢邈洞元深万巨秀叶翳翠霞停荫淸泠渚琼房在九天之上洞眞经云是高上玉帝藏金玄羽章万神隐韵之所又太虚元君云上寝琼房流行玉淸妙韵乃自然之音如黄帝洞庭之乐不竢人爲自然成韵故云妙韵太极眞人序歩虚经云山上七宝华林灵风震之自成宫商叹味至音不能名矣皆此类也琼房乃高神游覧之所然登汎之者如水之汎有不絶之像中有日月之轮光彩相映不曾停住眞仙列序森然如林仰望高虚淸明天居其上下瞰洞元化应声天在其下中有秀叶翳空如翠霞之色䕃垂于淸泠之渊洞神经六府以肝爲淸泠府大上眞人八素阳歌第六篇有我超腾羽盖徘徊淸泠渚正指此也已上并记琼房中事迹遨翫怡五神繁想啸明侣五难缘理去沖心自怡处琼房之居非止爲遨翫之所太上将以怡悦五神盖神者好和而恶奸故藏中有颐神论专以和爲养则知脩生者可不怡神乎上淸眞诰谓雨手两足合心爲五神心想常青两手常赤两足恒白则去仙近矣又以两目两手肺部合爲五神左目童子飞灵右目童子晨婴左手童子接生右手童子方盈肺部童子素明此五神名也旣怡五神可以去繁想矣庄子云道不欲杂杂则挠又况其繁乎繁想若生以啸而忘之可以辈明侣矣荩啸者长声也古者修养之士以之导气故智惠经云灵旛吸风散繁想应时消若繁想旣消则此五难盖可以理去也五难则贫穷施惠难豪富学道难令命不死难得见洞经难生值后圣难五难皆系繁想苟无繁想则心自治矣西昇经云除垢止念净心守一学道之士非有别难治心爲难故尹眞人临别太上再乞一言以爲修行之要太上以除垢止念净心守一以告之则净心者修行之先务也心不先治以求大道譬如养鸡而与狸爲活也此章乃七过之功孔窍开聪言及于此何耶盖聪明之根本自于心若繁想存心则聪明有时而昧所以首言玄会统无涯后云冲心自怡处概可见矣爽魂随本根亹亹空中伫七诵重关开豁滞非神武运通由中发高唱稽首举人之有神如屋之有人屋未备所以魂亹亹向空中伫亹亹者言其势巳追于屋而未能入也本根者言无英以肝爲根白兀以肺爲根是也当其七过之时孔窍具开滞碍之迹豁然而解亦犹神武之施不战而胜也生神之道其爲物也不二则其生物也不测神机炁立有不期然而然者盖其中有主宰存焉中无主而不立外无主而不行故曰运通由中发高唱稽首举高虚淸明天生神章第八帝眞华府命元眞灵化凝之气淸明重霄上合期庆霄际玉章散冲心孤景要灵会天有九霄自玄洲赤成府曰初霄次曰风霄次凝寒之处号曰重霄今高虚淸明又在重霄之上玉晨景灵经云何由得披重霄之门观天地之始终乎又空洞灵章经云龙变重霄上梵度行劫轮乃知龙变爲种民天地淸明与龙变天相接故也登眞隐诀辛玄子赠杨君诗云神随空无有气与庆云消玉章指生神章也可以散适冲心故云玉章散冲心孤景要灵会又如凤台曲素上经云玉浆散冲心明姝唱灵歌之意也焕落景霞布神于靡不迈玉条流逸响从容虚妙话已上并不载事相皆纪天中景物游宴之词也扬眞人内传载紫淸眞妃自云仰掇日根入宴七阙蹑三辰而俱升散景霞以飞轩神衿靡不迈如大洞歌辞有玄歌散神襟玉条流逸响如辛玄子云仰首翫鸣条林空有逸欢之语也灵音振空洞九玄离幽裔感奕无凝滞去留如解带明识生神章高游无终败已上纪生神章其妙用有不可知者若见则九玄卽得离幽夜又飞爽感激去留自在不复凝滞如解衣带若人有识生神之用者卽遨游三界之上无复阳九百六之灾故曰无终败玄景曜云衢迹超神方外应感无方圆聊以运四大研心稽首诵众圣共称快此章自高游无终败方见超出三界之语也玄景巳见前解迹超神方之外庄子游乎五湖四海之外是也不爲物先不爲事始迫而后应感而后动如醉者之坠车坠而不知也故云应感无方圆聊以运四大研心稽首诵众圣共称快此四句言生神章也礼义之悦我心如刍豢之悦我口又况生神章妙用乎宜乎共称快也无想无结无爱天生神章第九帝眞岳府命元自然玄照之炁无结固无情玄玄虚中澄轮化无方序数来亦叵乘物不足则多爱爱深则结人至贫则无情情疎则怨惟至人者不可得而亲不可得而贵不可得而踈不可得而贱是无结固无情也此天之人身与道合巳入重玄之境形充空虚静而不变澄之自淸与物化一不化者也如轮之转周回无端是爲道枢至于九遍根原本始一时生神生神则可以超数至于十遍通炁制御万云则飞行上淸坐观劫数不可称计故云叵也叵乃不可西昇云上世始以来所更如沙麈动则有劫载自惟甚苦辛惟无方序者始能免此谁云无色平峩峩多丘陵冥心纵一徃高期淸神征良遇非年嵗劫数安可称得道之人优游无方或翺翔三景或岀入江海或飞行五岳此天之人称爲无想无结无爱者言其去住适然也天次大罗三天之下与无色界天殊逺谁云者或相传云无色界天曾往彼间其中最多丘陵峩峩者丘陵之貌也冥心则专一往可淸神适眞也此时不往又恐劫运更改惜此良遇也昔王方平与麻姑相约麻姑答曰近不奉见忽以五千余年尊卑有叙瞻敬无阶思念欲信未卽便去人之良过有如此之远可不信耶冥心纵一徃如右英夫人示许长史云从心空洞津总辔䇿朱轩之语也浮爽缘故条反胎自有恒灵感动太虚飞歩霄上氷津趣鼓万流潜凝眞神登无爱故无忧高观稽首升经自初章胞元结长命至于二章斩根断死戸三章魂生摄游炁四章神公摄游炁五章炁炼元藏腑六章斩伐胞树滞五藏六腑旣具至于七章方无作成之语然人之初生如创业垂统必有艰难之状七章之后麤尔守成故九章止云浮爽缘故条反胎自有恒然止候其月数之备至于成人旣获此身则与九天之炁莫不齐一其身中之灵神本太微中三一之神也洞合太虚可以飞歩于霄上也飞歩乃空行也灵神云飞歩旋玄都霄上者天中之宫阙云林夫人云玄波振沧涛洪津鼔万流驾景眄六虚思与佳人游是也若登霄上者必须潜心凝神与天地参光与万物爲常而潜心凝神者必自无爱无忧焉南极夫人云人从爱生忧从爱生畏无爱则无忧无忧则无畏昔有人夜诵经甚悲有怀归之哀太上眞人化作凡夫徃谓曰子常弹琴否答曰然眞人曰弦缓如何答曰不鸣而不悲又问弦急如何曰声絶而伤又问曰缓急适中如何答曰衆音和矣眞人曰学道亦然心若调适道可神矣乃知有爱有忧者道之大病也故云无爱故无忧高观稽首昇学者所当尽心焉太极眞人颂二首大道虽无心可以有情求伫驾空洞中回眄翳沧流净明三界外萧萧玉京游自无玄挺运谁能悟冥趣落落天汉澄俯仰卽虚柔七玄散幽夜反胎顺沉浮冥期苟潜凝阳九无娱忧覩此去来会时复爲淹留外身而身存眞仙会良俦亹亹玄中趣湛湛淸汉波代谢若旋环椿木不改柯静心念至眞随运顺离毕盛应理常通神适远自徂淡游初无际繁想洞九遐飞根散玄叶理返非有它常能诵玉章玄音徽霄霞甲申洪灾至控翮王母家永享无终纪岂知年劫多