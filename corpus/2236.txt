李贺歌诗编李贺歌诗编序李贺歌诗集序京兆杜牧牧之大和五年十月中半夜时舎外有疾唿传缄书者牧曰必有异亟取火来及发之果集贤学士沈公子明书一通曰我亾友李贺元和中义爱甚厚日多相与起居饮㑹贺且死常授我平生所着歌诗离爲四编凡二百二十三首数年来东西南北良爲巳失去今夕醉解不复得寐即阅理箧帙忽得贺诗前所授我者思理往事凡与贺话言嬉游一处所一物候一日一夕一觞一饭显显然无有忘弃者不觉出涕贺复无家室子弟得以给养䘏问常恨想其人味其言止矣子厚于我与我爲贺集序尽道其所来由亦少解我意牧其夕不果以书道不可明日就公谢且曰世谓贺才絶出于前让居数日牧深惟公曰公于诗爲深妙竒博且复尽知贺之得失短长今实叙贺不让必不能当公意如何复就谢极道所不敢叙贺公曰子固若是是当慢我牧因不敢复辞勉爲贺序然其甚慙唐皇诸孙贺字长吉元和中韩吏部亦颇道其歌诗云烟绵聮不足爲其态也水之迢迢不足爲其情也春之盎盎不足爲其和也秋之明洁不足爲其格也风樯阵马不足爲其勇也瓦棺篆鼎不足爲其古也时花美女不足爲其色也荒国陊殿梗莽丘陇不足爲其恨怨悲愁也鲸呿鳌掷牛鬼蛇神不足爲其虚荒诞幻也葢骚之苗裔理虽不及辞或过之骚有感怨刺怼言及君臣理乱时有以激发人意乃贺所爲无得有是贺复探寻前事所以深叹恨古今未甞经道者如金铜仙人辞汉歌补梁庾肩吾宫体謡求取情状离絶逺去笔墨畦迳闲亦殊不能知之贺生二十七年死矣世皆曰使贺且未死少加以理奴仆命骚可也贺死后凡十有某年京兆杜牧爲其序李贺歌诗编目録歌诗目録编弟一陇西李贺长吉凡五十九首李慿箜篌引残丝曲还自㑹稽歌寄权璩杨敬之示第竹同沈驸马赋得御沟水始爲奉礼忆昌谷山居七夕过华清宫送沈亚之歌咏懐追和栁恽春坊正字劒子歌贵公子夜䦨曲鴈门太守行大堤曲蜀国絃苏小小歌梦天唐儿歌緑章封事十二月乐辞天上謡浩歌秋来帝子歌秦王饮酒洛妹眞珠李夫人走马引湘妃三月过行宫南园歌诗目録编弟二凡五十四首金铜僊人辞汉歌古悠悠行黄头郎马诗申胡子觱栗歌老夫採玉歌伤心行湖中曲黄家洞屏风曲南山田中行贵主征行乐赠时张𥘉効潞幕罗敷交与葛篇仁和里杂叙皇甫湜宫娃歌堂堂送小季之庐山致酒行长歌续短歌公莫舞歌昌谷北园新笋恼公感讽歌诗目録编弟三凡五十七首追何谢铜雀妓送秦光禄北征酬荅画角东城嘲谢秀才昌谷读书示巴童巴童荅代崔家送客出城莫种树将发画江潭苑张大宅病曲难忘曲贾公闾贵壻曲夜饮长眠曲王濬墓下作客游崇义里滞雨冯小怜赠陈商钓鱼奉和二兄罢使荅赠题赵生壁感春仙人河阳歌花逰曲春昼安乐宫胡蝶飞梁公子牡丹种曲后园凿井开愁歌秦宫诗古邺城童子謡杨生青花石砚歌房中思石城晓苦昼短章和二年中春㱕昌谷昌谷诗铜駞悲自昌谷到洛后晓入太行秋凉诗歌诗目録编弟四凡五十首艾如张上云乐巫山髙摩多栖子勐行日出行苦篁调嘨引拂舞歌辞夜㘴吟箜篌引平城下江南弄荣华乐相劝酒瑶华乐北中寒梁台古愁公无出门神絃别曲緑水辞沙路曲上之回髙轩过贝宫夫人兰香神女庙送韦仁实洛阳别皇甫湜溪晚官不来长平箭头歌江楼曲塞下曲染丝上春机五粒小松歌塘上行吕将军歌休洗红神絃曲野歌神泣将进酒美人梳头歌月漉漉篇亰城官街皷许公子郑姬歌新夏歌题归梦经沙苑出城别张艾新酬李汉李贺歌诗编李贺歌诗编卷第一歌诗编第一陇西李贺长吉李凭箜篌引呉丝蜀桐张髙秋空白凝云頽不流江娥啼竹素女愁李凭中国弹箜篌崑山玉碎凤凰叫芙蓉泣露香兰笑十二门前融冷光二十三丝动紫篁女娲錬石补天处石破天惊逗秋雨梦入神山教神妪老鱼跳波痩蛟舞呉质不眠倚桂树露脚斜飞湿寒兎残丝曲垂杨叶老莺哺儿残丝欲断黄蜂归緑鬓少年金钗去何事还车载病身示弟别弟三年后还家十日余醁醽今夕酒缃帙去时书病骨独能在人闲底事无何须问牛马抛掷任枭卢竹入水文光动抽空緑影春露华生笋迳苔色拂霜根织可承香汗裁堪钓锦鳞三梁曾入用一节奉王孙同沈驸马赋得御沟水入苑白泱泱宫人正靥黄遶堤龙骨冷拂岸鸭头香别馆惊残梦停盃泛小觞幸因流浪处暂得见何郎始爲奉礼忆昌谷山居扫断马蹄痕衙回自闭门长鎗江米熟小树枣花春向壁悬如意当帘阅角巾犬书曾去洛鹤病悔游秦土甑封茶叶山杯鏁竹根不知舩上月谁棹满溪云七夕别浦今朝暗罗帷午夜愁鹊辞穿线月花入曝衣楼天上分金镜人闲望玉钩钱塘苏小小更值一年秋过华清宫春月夜啼鸦宫帘隔御花云生朱络暗石断紫钱斜玉椀盛残露银灯点旧纱蜀王无近信泉上有芹芽送沈亚之歌文人沈亚之元和七年以书不中第返归于呉江悲其行无钱酒以劳又感沈之勤请乃歌一觖以劳之呉兴才人怨春风桃花满陌千里红紫丝竹断騘马小家住钱塘东复东白藤交穿织书笈短策齐裁如梵夹雄光寳矿献春卿烟底蓦波乗一叶春卿拾材白日下掷置黄金解龙马携笈归江重入门劳劳谁是怜君者吾闻壮夫重心骨古人三走无摧捽请君待旦事长鞭他日还辕及秋律咏懐二首长卿怀茂陵緑草垂石井弹琴看文君春风吹鬓影梁王与武帝弃之如断梗唯留一简书金泥太山顶日夕着书罢惊霜落素丝镜中聊自笑讵是南山期头上无幅巾苦蘗巳染衣不见清溪鱼饮水得自冝追和柳恽汀洲白苹草栁恽乗马归江头樝树香岸上胡蝶飞酒盃箬叶露玉轸蜀桐虚朱楼通水脉沙暖一双鱼春坊正字劒子歌先辈匣中三尺水曾入呉潭斩龙子隙月斜明刮露寒练带平铺吹不起蛟胎老皮蒺藜刺䴙鹈淬花白鷴尾直是荆轲一片心莫敎照见春坊字挼丝团金悬䍡神光欲截蓝田玉提出西方白帝惊嗷嗷鬼母秋郊哭贵公子夜䦨曲褭䮍沉水烟鸟啼夜䦨景曲沼芙蓉波腰围白玉冷鴈门太守行黒云压城城欲摧甲光向月金鳞开角声满天秋色里塞上燕脂凝夜紫半卷红旗临易水霜重皷寒声不起报君黄金台上意提携玉龙爲君死大堤曲妾家住横塘红纱满桂香靑云敎绾头上髻明月与作耳边珰莲风起江畔春大堤上留北人郎食鲤鱼尾妾食猩猩脣莫指襄阳道緑浦归㠶少今日菖蒲花明朝枫树老蜀国絃枫香晚花静锦水南山影惊石坠猿哀竹云愁半岭凉月生秋浦玉沙鳞鳞光谁家红泪客不忍过瞿塘苏小小歌幽兰露如啼眼无物结同心烟花不堪剪草如茵松如盖风爲裳水爲珮油辟车久相待冷翠烛劳光彩西陵下风雨晦梦天老兎寒蟾泣天色云楼半开壁斜白玉轮轧露湿团光鸾珮相逢桂香陌黄尘清水三山下更变千年如走马遥望齐州九点烟一泓海水杯中泻唐歌儿杜豳公之子头玉硗硗眉刷翠杜郎生得真男子骨重神寒天庙器一双瞳人剪秋水竹马梢梢揺緑尾银鸾睒光踏半臂东家娇娘求对值浓笑画空作唐字眼大心雄知所以莫忘作歌人姓李緑章封事爲呉道士夜醮作靑霓扣额唿宫神鸿龙玉狗开天门石榴花发满溪津汉女洗花染白云緑章封事谘元父六街马蹄浩无主虚空风气不清冷短衣小冠作尘土金家香衖千轮鸣杨雄秋室无俗声愿携汉㦸招书鬼休令恨骨塡蒿里河南府试十二月乐辞并闰月正月上楼迎春新春归暗黄着栁宫漏遟薄薄淡霭弄野姿寒緑幽风生短丝锦牀暁卧玉肌冷露睑未开对朝暝官街栁带不堪折早晚菖蒲胜绾结二月饮酒採桑津冝男草生兰笑人蒲如交劒风如薫劳劳胡鷰怨酣春薇帐逗烟生緑尘金翅峨髻愁暮云沓䬃起舞眞珠裙津头送别唱流水酒客背寒南山死三月东方风来满眼春花城栁暗愁㡬人复宫深殿竹风起新翠舞衿浄如水光风转蕙百余里暖雾驱云扑天地军装宫妓扫娥浅揺揺锦旗夹城暖曲水飃香去不归梨花落尽成秋苑四月晓凉暮凉树如葢千山浓緑生云外依微香雨靑氛氲腻叶蟠花照曲门金塘闲水揺碧漪老景沉重无惊飞堕红残蕚暗参差五月雕玉押帘上轻縠笼虚门井汲鈆华水扇织鸳鸯文回雪舞凉殿甘露洗空緑罗袖从徊翔香汗霑寳粟六月裁生罗伐湘竹帔拂踈霜簟秋玉炎炎红镜东方开晕如车轮上徘徊啾啾赤帝骑龙来七月星依云渚冷露滴盘中圎好花生木末衰蕙愁空园夜天如玉砌池叶极靑钱仅厌舞衫薄稍知花簟寒晓风何拂拂北斗光䦨干八月孀妾怨长夜独客梦归家傍檐虫缉丝向壁灯垂花檐外月光吐帘中树影斜悠悠飞露姿点缀池中荷九月离宫散荧天似水竹黄池冷芙蓉死月缀金铺光脉脉凉苑虚庭空澹白霜花飞飞风草草翠锦烂班满层道鸡人罢唱晓珑璁鵶啼金井下踈桐十月玉壷银箭稍难倾釭花夜笑凝幽明碎霜斜舞上罗幕烛龙两行照飞阁珠帷怨卧不成眠金凤刺衣着体寒长眉对月鬪弯环十一月宫城团回凛严光白天碎碎堕琼芳挝钟髙饮千日酒却天凝寒作君夀御沟泉合如环素火井温水在何处十二月日脚淡光红洒洒薄霜不销桂枝下依俙和气解冬严巳就长日辞长夜闰月帝重光年重时七十二候回环催天官玉琯灰剰飞今岁何长来岁遟王母移桃献天子牺氏和氏迂龙辔天上謡天河夜转漂回星银浦流云学水声玉宫桂树花未落仙妾採香垂珮缨秦妃卷帘北牕晓牎前植桐靑凤小王子吹笙鹅管长唿龙耕烟种瑶草粉霞红绶藕丝裙靑洲歩拾兰苕春东指羲和能走马海尘新生石山下浩歌南风吹山作平地帝遣天呉移海水王母桃花千遍红彭祖巫咸㡬回死青毛騘马参差钱娇春杨栁含细烟筝人劝我金屈巵神血未凝身问谁不须浪饮丁都护世上英雄本无主买丝繍作平原君有酒唯浇赵州土漏催水咽玉蟾蜍衞娘发薄不胜梳看见秋眉换深緑二十男儿郍刺促秋来桐风惊心壮士苦衰灯络纬啼寒素谁看靑简一编书不遣花虫粉空蠹思牵今夜肠应直雨冷香魂弔书客秋坟鬼唱鲍家诗恨血千年土中碧帝子歌洞庭明月一千里凉风鴈啼天在水九节菖蒲石上死湘神弹琴迎帝子山头老桂吹古香雌龙怨吟寒水光沙浦走鱼白石郎闲取眞珠掷龙堂秦王饮酒秦王骑虎逰八极劒光照空天自碧羲和敲日玻瓈声劫灰飞尽古今平龙头泻酒邀酒星金槽琵琶夜枨枨洞庭雨脚来吹笙酒酣喝月使倒行银云栉栉瑶殿明宫门掌事报一更花楼玉凤声娇狞海绡红文香浅清黄鹅跌舞千年觥仙人烛树蜡烟轻清琴醉眼泪泓泓洛妹眞珠眞珠小娘下靑廓洛苑香风飞绰绰寒鬓斜钗玉鷰光髙楼唱月㪣悬珰兰风桂露洒幽翠红絃褭云咽深思花袍白马不归来浓娥叠栁香脣醉金娥屏风蜀山梦鸾裙凤带行烟重八騘笼晃睑差移日丝繁散曛罗洞市南曲陌无秋凉楚腰衞鬓四时芳玉喉窱窱排空光牵云曳雪留陆郎李夫人紫皇宫殿重重开夫人飞入琼瑶台緑香繍帐何时歇青云无光宫水咽翩聮桂花坠秋月孤鸾惊啼商丝发红壁䦨珊悬珮珰歌台小妓遥相望玉蟾滴水鸡人唱露华兰叶参差光走马引我有辞郷劒玉锋堪截云襄阳走马客意气自生春朝嫌劒光浄暮嫌劒花冷能持劒向人不解持照身湘妃筠竹千年老不死长伴秦娥葢湘水蛮娘吟弄满寒空九山静緑泪花红离鸾别凤烟梧中巫云蜀雨遥相通幽愁秋气上靑枫凉夜波闲吟古龙三月过行宫渠水红繁拥御墙风娇小叶学娥粧垂帘㡬度靑春老堪鏁千年白日长南园一十三首花枝草蔓眼中开小白长红越女腮可怜日暮嫣香落嫁与春风不用媒宫北田塍晓气酣黄桑饮露窣宫帘长腰健妇偷攀折将餧呉王八茧𧖟竹里缲丝挑网车青蝉独噪日光斜桃胶迎夏香琥珀自课越佣能种瓜三十未有二十余白日长饥小甲𬞞桥头长老相哀念固遗戎韬一卷书男儿何不带横刀收取关山五十州请君暂上凌烟阁若箇书生万戸侯寻章摘句老彫虫晓月当帘挂玉弓不见年年辽海上文章何处哭秋风长卿牢落悲空舎曼倩恢谐取自容见买若耶溪水劒明朝归去事猿公春水初生乳鷰飞黄蜂小尾扑花归牎含逺色通书幌鱼拥香钩近石矶泉沙䎡卧鸳鸯暖曲岸回篙舴艋遟泻酒木兰椒叶盖病容扶起种菱丝边壤今朝忆蔡邕无心裁曲卧春风舎南有竹堪书字老去溪头作钓翁长峦谷口倚嵇家白昼千峯老翠华自履藤鞋收石蜜手牵苔絮长莼花松溪黒水新龙卵桂洞生硝旧马牙谁爲虞卿裁道帔轻绡一疋染朝霞小树开朝迳长茸湿夜烟栁花惊雪浦夌雨涨溪田古刹踈钟度遥岚破月悬沙头敲石火烧竹照渔舡歌诗编第一李贺歌诗编外诗一卷集外诗南园方领蕙带折角巾杜若巳老兰苕春南山削秀蓝玉合小雨归去飞凉云熟杏暖香梨叶老草梢竹栅鏁池痕郑公郷老开酒尊坐泛楚奏吟招䰟假龙吟歌石轧铜杯吟咏枯瘁苍鹰摆血白鳯下肺桂子自落云弄车盖木死沙崩悪谿岛阿母得仙今不老窞中跳汰截清涎隈壖卧水埋金瓜崖磴苍苔弔石发江君掩帐篔筜折莲花去国一千年雨后闻腥犹带䥫感讽人间春荡荡帐暖香扬扬飞光染幽红夸娇来洞房舞席泥金蛇桐竹罗花牀眼逐春瞑醉粉随泪色黄王子下马来曲沼鸣鸳鸯焉知肠车转一夕廵九方苦风吹朔寒沙惊秦木折舞影逐空天画皷余清节蜀书秋信断黒水朝波咽娇䰟从回风死处悬郷月杂杂胡马尘森森边士㦸天教胡马战晓云皆血色妇人擕汉卒箭箙囊巾帼不慙金印重踉蹡腰鞬力恂恂郷门老昨夜试锋镝走马遣书勲谁能分粉墨青门放弹去马色连空郊何年帝家物玉装鞍上摇去去走犬归来来坐烹羔千金不了馔狢肉称盘臊试问谁家子乃老能佩刀西山白盖下贤儁寒萧萧晓菊泫寒露似悲团扇风秋凉经汉殿班子泣衰红夲无辞辇意岂见入空宫腰衱珮珠断灰蝶生隂松蝶飞红粉台栁扫吹笙道十日悬户庭九秋无衰草调歌送风转杯池白鱼小水宴截香腴菱科映青罩䒠蒙梨花满春昬弄长啸唯愁苦花落不悞丗衰到抚旧唯销䰟南山坐悲峭莫愁曲草生龙坡下鸦噪城堞头何人此城里城角栽石榴青丝系五马黄金络双牛白鱼驾莲舡夜作十里游归来无人识暗上沉香楼罗牀倚瑶瑟残月倾帘钩今日槿花落明朝桐树秋莫负平生意何名何莫愁夜来乐红罗复帐金涂苏华灯九枝悬鲤鱼丽人映月开铜铺春水滴酒猩猩沽重一箧香十株赤金爪子兼杂麸五丝封青凫阿侯此笑千万余南轩汉转帘影踈桐林哑哑挟子乌劒崖鞭节青石珠白騧吹湍凝霜须漏长送珮承胡庐倡楼嵯峨明月孤新客下马故客去緑蝉秀黛重拂梳嘲雪昨日发葱岭今朝下兰渚喜从千里来乱笑含春语龙沙溼汉旗鳯扇迎秦素乆别辽城鹤毛衣巳应故春怀引芳蹊宻影成花洞栁结浓烟花带重蟾蜍碾玉挂明弓捍拨装金打仙鳯寳枕垂云选春梦钿合碧寒龙脑冻阿侯系锦覔周郎凭仗东风好相送白虎行火乌日暗崩腾云秦皇虎视苍生群烧书㓕国无暇日铸劒佩玦惟将军王坛设醮思冲天一丗二丗当万年烧丹未得不死药挐舟海上㝷神仙鲸鱼张鬛海波拂耕人半作征人鬼雄豪气勐如熖烟无人爲决天河水谁最苦兮谁最苦报人义士深相许渐离击筑荆卿歌荆卿把酒燕丹语劒如霜兮胆如䥫出燕城兮望秦月天授秦封祚未移衮龙衣点荆卿血朱旗卓地白虎死汉皇知是真天子有所思去年陌上歌离曲今日君书逺逰蜀帘外花开二月风台前泪滴千行竹琴心与妾膓此夜断还续想君白马悬雕弓丗间何处无春风君心未肯镇如石妾颜不乆如花红夜残髙碧撗长河河上无梁空白波西风未起悲龙梭年年织素攅双蛾江山迢逓无休絶泪眼看灯乍明灭自从孤馆深琐䆫桂花几度圎还缺鸦鸦向晓鸣森木风过池塘响丛玉白日萧条梦不成桥南更问仙人卜啁少年青騘马肥金鞍光龙脑入缕罗衫香美人狭坐飞琼觞贫人唤云天上郎别起髙楼临碧篠丝曵红鳞出深沼有时半醉百花前背把金丸落飞鸟自说生来未爲客一身美妾过三百岂知斸地种苗家官税频催勿人织长得积玉夸豪毅每揖闲人多意气生来不读半行书只把黄金买身贵少年安得长少年海波尚变爲桑田荣枯逓传急如箭天公不肯于公偏莫道韶华鎭长在发白面皱专相待髙平县东私路侵侵槲叶香木花滞寒雨今夕山上秋永谢无人处石磎逺荒澁棠实悬辛苦古者定幽㝷唿君作私路神仙曲碧峰海面藏灵书上帝栋作神仙居清明笑语闻空虚鬪乗巨浪骑鲸鱼春罗书字邀王母共宴红楼最深处鹤羽冲风过海遟不如却使青龙去犹疑王母不相许垂露娃鬟更传语龙夜吟鬈发胡儿眼睛緑髙楼夜静吹横竹一声似向天上来月下美人望郷哭直排七点星藏指暗合清风调宫徴蜀道秋深云满林湘江半夜龙惊起玉堂美人边塞情碧䆫皓月愁中听寒碪能擣百尺练粉泪凝珠滴红线胡儿莫作陇头吟隔䆫暗结愁人心崑崙使者崑崙使者无消息茂陵烟树生愁色金盘玉露自淋漓元气茫茫收不得麒麟背上石文裂虬龙鳞下红枝折何处偏伤万国心中天夜乆髙明月白门前白门前大楼喜悬虹云挞龙尾劒匣破舞蛟龙蚩尤死皷龙蓬天齐庆雷堕地无惊飞海千里汉唐姬饮酒歌御服沾霜露天衢长蓁棘金隐秋尘姿无人爲带饰玉堂歌声寑芳林烟树隔云阳台上歌鬼哭复何益䥫劒常光光至兇威屡逼彊枭噬母心犇厉索人魄相看两相泣泪下如波激宁用清酒爲欲作黄泉客不说玉山頽且无饮中色勉从天帝诉天上寡沈厄无处张繐帷如何望松柏妾身昼团团君魂夜寂寂蛾眉自觉长颈粉谁怜白矜持昭阳意不肯看南陌听颕师琴歌别浦云归桂花渚蜀国絃中双鳯语芙蓉叶落秋鸾离越王夜起游天姥暗珮清臣㪣水玉渡海蛾眉牵白鹿谁看挟劒赴长桥谁看浸发题春竹竺僧前立当吾门𣑽宫真相眉稜尊古琴大轸长八尺峄阳老树非桐孙凉馆闻絃惊病客药囊暂别龙须席请歌直请卿相歌奉礼官卑复何益谣俗上林胡蝶小试伴汉家春飞向南城去误落石榴裙脉脉花满树翾翾燕遶云出门不识路羞问陌头人李贺歌诗编李贺歌诗编卷第二歌诗编第二陇西李贺长吉金铜仙人辞汉歌并序魏明帝靑龙九年八月诏宫官牵车西取汉孝武捧露盘仙人欲立置前殿宫官旣坼盘仙人临载乃澘然泪下唐诸王孙李长吉遂作金铜仙人辞汉歌茂陵刘郎秋风客夜闻马嘶晓无迹画栏桂树悬秋香三十六宫土花碧魏官牵车指千里东关酸风射眸子空将汉月岀宫门忆君淸泪如鈆水衰兰送客咸阳道天若有情天亦老携盘独出月荒凉渭城巳逺波声小古悠悠行白景归西山碧华上迢迢今古何处尽千歳随风飃海沙变成石鱼沬吹秦桥空光逺流浪铜柱从年消黄头郎黄头郎捞拢去不归南浦芙蓉影愁红独自垂水弄湘娥珮竹啼山露月玉瑟调靑门石云湿黄葛沙上蘼无花秋风巳先发好持扫罗荐香出鸳鸯热马诗二十三首龙嵴贴连钱银蹄白踏烟无人织锦韂谁爲铸金鞭腊月草根甜天街雪似盐未知口硬软先拟蒺蔾衔忽忆周天子驱车上玉崑鸣驺辞凤苑赤骥最承恩此马非凡马房星是本星向前敲瘦骨犹自带铜声大漠沙如雪燕山月似钩何当金络脑快走踏清秋饥卧骨查牙麤毛刺破花鬛焦朱色落发断锯长麻西母酒将䦨东王饭巳干君王若燕去谁爲拽车辕赤兎无人用当须吕布骑吾闻果下马羇䇿任蛮儿飂叔死葱葱如今不豢龙夜来霜压栈骏骨折西风催榜渡乌江神骓泣向风吾王今解劒何处逐英雄内马赐官人银鞯刺骐驎年时盐坂上蹭蹬溘风尘批竹初攅耳桃花未上身他时须搅阵牵去借将军寳玦谁家子长文侠骨香堆金买骏骨将送楚襄王香扑赭罗新盘龙蹙镫鳞回看南陌上谁道不逢春不从桓公猎何能伏虎威一朝沟陇出看取拂云飞唐欲斩隋公拳毛属太宗莫嫌金甲重且去捉颴风白铁剉靑禾碪闲落细莎世人怜小颈金埒畏长牙伯乐向前看旋毛在腹闲秖今掊白草何日蓦青山䔥寺䭾经马元从竺国来空知有善相不解走章台重围如鷰尾寳劒似鱼肠欲求千里脚先采眼中光暂系腾黄马仙人上綵楼须鞭玉勒吏何事谪髙州汗血到王家随鸾撼玉珂少君骑海上人见是青骡武帝爱神仙烧金得紫烟廏中皆肉马不解上靑天申胡子觱篥歌并序申胡子朔客李氏本亦世家子得祀江夏王庙当年践履失序遂奉官北郡自称学长调短调久未知名今年四月吾与对舎于长安崇义里遂将衣质酒命予合饮气熟杯䦨因谓吾曰李长吉尔徒能长调不能作五字歌诗直强回笔端与陶谢诗势相逺㡬里吾对后请撰申胡子觱篥歌以五字断句歌成左右人合譟相唱朔客大喜擎觞起立命花娘出幕徘徊拜客吾问所宜称善平弄于是以弊辞配声与予爲夀颜熟感君酒含嚼芦中声花娘篸绥妥休睡芙蓉屏谁截太平管列点排空星直贯开花风天上驱云行今夕歳华落令人惜平生心事如波涛中坐时时惊朔客骑白马劒弝悬兰缨俊健如生狞肯拾蓬中萤老夫採玉歌採玉採玉须水碧琯作歩揺徒好色老夫饥寒龙爲愁蓝溪水气无清白夜雨岗头食蓁子杜䳌口血老夫泪蓝溪之水猒生人身死千年恨溪水斜山柏风雨如嘨泉脚挂绳靑褭褭村寒白屋念娇婴古台石磴悬肠草伤心行咽咽学楚吟病骨伤幽素秋姿白发生木叶啼风雨灯青兰膏歇落照飞蛾舞古壁生凝尘覉魂梦中语湖中曲长眉越沙採兰若桂叶水葓春漠漠横舩醉眠白昼闲渡口梅风歌扇薄燕钗玉股照青蕖越王娇郎小字书蜀纸封中报云鬓晚漏壷中水淋尽黄家洞雀歩蹙沙声促促四尺角弓靑石镞黒幡三点铜鼓鸣髙作猿啼揺箭箙綵布緾踍幅半斜溪头蔟队映葛花山潭晚雾吟白鼍竹蛇飞蠹射金沙闲驱竹马缓归家官军自杀容州槎屏风曲蝶栖石竹银交关水凝緑鸭瑠璃钱团回六曲抱膏兰将鬟镜上掷金蝉沉香火煖茱茰烟酒觥绾带新承懽月风吹露屏外寒城上乌啼楚女眠南山田中行秋野明秋风白塘水漻漻虫啧啧云根苔藓山上石冷红泣露娇啼色荒畦九月稻义芽蛰萤低飞陇迳斜石脉水流泉滴沙鬼灯如漆照松花贵主征行乐奚骑黄铜连鏁甲罗旗香干金画叶中军留醉河阳城娇嘶𬗋鷰踏花行春营骑将如红玉走马梢鞭上空緑女垣秦月角咿咿牙帐未开分锦衣酒罢张大彻索赠时张初効潞幕长鬛张郎三十一天遣裁诗花作骨徃还谁是龙头人公主遣秉鱼须笏太行靑草上白衫匣中章奏宻如蚕金门石阁知卿有豸角鸡香早晚含陇西长吉摧頽客酒䦨感觉中区窄葛衣断碎赵城秋吟诗一夜东方白罗敷交与葛篇依依宜织江雨空雨中六月兰台风博罗老仙时出洞千歳石牀啼鬼工毒蛇浓吁洞堂湿江鱼不食衔沙立欲剪箱中一尺天吴娥莫道吴刀澁仁和里杂叙皇甫湜时湜新尉陆浑大人乞马癯乃寒宗人贷宅荒厥垣横庭䑕迳空土澁出篱大枣垂朱残安定美人截黄绶脱落缨裙暝朝酒还家白笔未上头使我清声落人后枉辱称知犯君眼排引才陞强絙断洛风送马入长关阖扇未开逢猰犬郍知坚都相草草客枕幽单看春老归来骨薄面无膏疫疮冲头鬓茎少欲彫小说干天官宗孙不调爲谁怜明朝下元复西道崆峒叙别长如天宫娃歌蜡光髙悬照纱空花房夜擣红守宫象口吹香毾㲪暖七星挂城闻漏板寒入罘罳殿影昏彩弯帘额着霜痕啼蛄弔月钩栏下屈膝铜铺鏁阿甄梦入家门上沙渚天河落处长州路愿君光明如太阳放妾骑鱼撇波去堂堂堂堂复堂堂红脱梅灰香十年粉蠹生画梁饥虫不食推碎黄蕙花巳老桃叶长禁院悬帘隔御光华淸源中礜石汤徘徊百凤随君王勉爱行二首送小季之庐山洛郊无俎豆弊廏慙老马小鴈过鑪峯影落楚水下长舩倚云泊石镜秋凉夜岂解有郷情弄月聊呜哑别栁当马头官槐如兎目欲将千里别持我易斗粟南云北云空脉断灵台经络悬春线靑轩树转月满牀下国饥儿梦中见维尔之昆二十余年来持镜颇有须辞家三载今如此索米王门一事无荒沟古水光如刀庭南拱栁生蛴螬江干幼客眞可念郊原晚吹悲号号致酒行零落栖迟一杯酒主人奉觞客长夀主父西游困不归家人折断门前栁吾闻马周昔作新丰客天荒地老无人识空将牋上两行书直犯龙颜请恩泽我有迷魂招不得雄鸡一声天下白少年心事当挐云谁念幽寒坐呜呃长歌续短歌长歌破衣襟短歌断白发秦王不可见旦夕成内热渴饮壷中酒饥拔陇头粟凄凄四月兰千里一时绿夜峯何离离明月落石底徘徊㳂石寻照出髙峯外不得与之游歌成鬓先改公莫舞歌并序公莫舞歌者咏项伯翼蔽刘沛公也㑹中壮士灼灼于人故无复书且南北乐府率有歌引贺陋诸家今重作公莫舞歌云方花古础排九楹刺豹淋血盛银甖华筵鼓吹无桐竹长刀直立割鸣筝横楣麤锦生红纬日炙锦嫣王未醉腰下三看寳玦光项庄掉箾拦前起材官小臣公莫舞座上眞人赤龙子芒砀云端抱天回咸阳王气清如水䥫枢铁楗重束关大旗五丈撞双镮汉王今日须秦印絶膑刳肠臣不论昌谷北园新笋四首箨落长华削玉开君看母笋是龙材更容一夜抽千尺别却池园数寸泥斫取清光写楚辞腻香春粉黒离离无情有恨何人见露压烟啼千万枝家泉十眼两三茎晓看隂根𬗋脉生今年水曲春沙上笛管新篁拔玉靑古竹老梢惹碧云茂陵归卧欲淸贫风吹千亩迎雨嘨鸟重一枝入酒樽恼公宋玉愁空断娇娆粉自红歌声春草露门掩杏花丛注口樱桃小添眉桂叶浓晓奁粧秀靥夜帐减香筒钿镜飞孤鹊江图画水篊陂陁梳碧凤婹褭带金虫杜若含清霭河蒲聚紫茸月分蛾黛破花合脸朱融发重疑盘雾腰轻乍倚风寄书题荳蔲隐语笑芙蓉莫鏁茱茰匣休开翡翠笼弄珠惊汉鷰烧蜜引胡蜂醉缬抛红网单罗挂緑蒙数钱敎姹女买药问巴賨匀睑安斜鴈移灯想梦熊肠攅非束竹弦急是张弓晚树迷新蝶残蜺忆断虹古时塡渤澥今日凿崆峒绣沓褰长幔罗裙结短封心揺如舞鹤骨出似飞龙井槛淋淸漆门铺缀白铜隈花开兎迳向壁印狐踪玳瑁钉帘薄琉璃叠扇烘象牀縁素柏瑶席卷香葱细管吟朝幌芳醪落夜枫宜男生楚巷栀子发金墉龟甲开屏澁鹅毛澡墨浓黄庭留衞瓘緑树养韩冯鸡唱星悬栁鵶啼露滴桐黄娥初出座宠妹始相从蜡泪垂兰烬秋芜扫绮栊吹笙翻旧引沽酒待新丰短珮愁填粟长絃怨削菘曲池眠乳鸭小合睡娃僮褥缝篸双线钩縚辫五緫蜀烟飞重锦崃雨溅轻容拂镜羞温峤薰香避贾充鱼生玉藕下人在石莲中含水弯娥翠登楼潠马鬉使君屈曲陌园令住临卭桂火流苏暖金炉细炷通春遟王子态鸎啭谢娘慵玉漏三星曙铜街五马逢犀珠防胆怯银液鎭心忪跳脱看年命琵琶道吉凶王时应七夕夫位在三宫无力涂云母多方滞药翁符因靑鸟送囊用绛纱缝汉苑寻官栁河桥阂禁钟月明中妇觉应笑画堂空感讽五首合浦无明珠龙洲无木奴足知造化力不给使君须越妇未织作吴𧖟始蠕蠕县官骑马来狞色虬𬗋须怀中一方板板上数行书不因使君怒焉得诣尔庐越妇拜县官桑牙今尚小㑹待春日晏丝车方掷掉越妇通言语小姑具黄梁县官踏䬸去簿吏复登堂竒俊无少年日居何躃躃我待纡双绶遗我星星发都门贾生墓靑蝇久断绝寒食揺扬天愤景长粛杀皇汉十二帝唯帝称睿哲一夕信竖儿文明永沦歇南山何其悲鬼雨洒空草长安夜半秋风前㡬人老低迷黄昬迳褭褭靑栎道月午树无影一山唯白晓漆炬迎新人出圹萤扰扰星尽四方髙万物知天曙巳生须已养荷檐出门去君平久不反康伯循国路晓思何譊譊阛阓千人语石根秋水明石畔秋草痩侵衣野竹香蛰蛰垂云厚岑中月归来蟾光挂云岫桂露对仙娥星星下云逗凄凉栀子落山璺泣清漏下有张仲蔚披书案将朽歌诗编第二李贺歌诗编李贺歌诗编卷第三歌诗编第三陇西李贺长吉追何谢铜雀妓佳人一壷酒秋容满千里石马卧新烟忧来何所以歌声且濳弄陵树风自起长裾压髙台泪眼看花机送秦光禄北征北虏胶堪折秋沙乱晓鼙髯胡频犯塞骄气似横霓灞水艛船渡营门细栁开将军驰白马豪彦骋雄材箭射搀抢落旗悬日月低榆稀山易见甲重马频嘶天逺星光没沙平草叶齐风吹云路火雪汚玉关泥屡断唿韩颈曾燃董卓脐太常犹旧宠光禄是新阶寳玦骐驎起银壷拂临啼桃花连马发綵絮扑鞍来呵臂悬金斗当脣注玉罍淸苏和碎虮𬗋腻卷浮盃虎鞹先蒙马鱼肠且断犀䟃𧽼西旅狗蹙頞北方奚守帐燃香暮看鹰永夜栖黄龙就别镜靑冡念阳台周处长桥役侯调短弄哀钱塘阶凤羽正室臂鸾钗内子攀琪树羌儿奏落梅今朝擎劒去何日刺蛟回酬荅二首金鱼公子夹衫长宻装腰鞓割玉方行处春风随马尾栁花偏打内家香雍州二月海池春御水䴔䴖暖白苹试问酒旗歌板地今朝谁是拗花人画角东城河转曙萧䔥鵶飞睥睨髙帆长摽越甸壁冷挂呉刀淡菜生寒日鲕鱼潠白涛水花霑抹额旗鼓夜迎潮谢秀才有妾缟练改从于人秀才引留之不得后生感忆座人制诗嘲谢贺复继四首谁知泥忆云望断梨花春荷丝楚机练竹叶剪花裙月明啼阿姊灯暗㑹良人也识君夫壻金鱼挂在身铜镜立靑鸾燕脂拂紫绵鳃花弄暗粉眼尾涙侵寒碧玉破瓜后瑶琴重拨絃今日非昔日何人敢正看洞庭思不禁蜂子採花心灰暖残香炷发冷靑虫簪夜遥灯焰短红熟小屏深好作鸳鸯梦南城罢擣碪寻常轻宋玉今日嫁文鸯㦸干横龙簴刀环倚桂牕邀人裁半袖端坐据胡牀泪湿红轮重栖乌上井塘昌谷读书示巴童虫响灯光薄宵寒药气浓君怜垂翅客辛苦尚相从巴童荅巨鼻宜山褐庬眉入苦吟非君唱乐府谁识怨秋深代崔家送客行盖栁烟下马蹄白翩翩恐随行处尽何忍重扬鞭出城雪下桂花稀啼乌被弹归关水乗驴影秦风㡌带垂入郷诚万里无印自堪悲卿卿忍相问镜中双泪姿莫种树园中莫种树种树四时愁独睡南牀月今秋似去秋将发东牀卷席罢濩落将行去秋白遥遥空月满门前路画江潭苑四首呉苑晓苍苍宫衣水溅黄小鬟红粉薄骑马珮珠长路指台城回罗薫袴褶香行云霑翠辇今日似襄王寳秣菊衣单蕉花宻露寒水光兰泽叶带重剪刀钱角暖盘弓易靴长上马难泪痕霑寝帐匀粉照金鞍剪翅小鹰斜縚根王旋花秋垂粧细粟箭箙钉文牙啼深竹䴔䴖老湿沙宫官烧蜡火飞烬污鈆华十骑蔟芙蓉容衣小队红练香燻宋鹊寻箭踏卢龙旗湿金铃重霜干玉镫空今朝画眉早不待景阳钟潞州张大宅病酒遇江使寄上十四兄秋至昭关后当知赵国寒繋书随短羽写恨破长牋病客眠清晓踈桐坠緑鲜城鵶啼粉堞军吹压芦烟岸帻褰纱幌枯塘卧折莲木牕银迹画石蹬水痕钱旅酒侵愁肺离歌绕懦絃诗封两条泪露折一枝兰莎老沙鸡泣松干瓦兽残觉骑燕地马梦载楚溪船椒桂倾长席鲈鲂斫玳筵岂能忘旧路江岛滞佳年难忘曲古诗有君家诚易知易知复难忘夹道开洞门弱栁低画㦸帘影竹华起箫声吹日色蜂语绕粧镜拂娥学春碧乱系丁香梢满栏花向夕贾公闾贵婿曲朝衣不须长分花对袍缝嘤嘤白马春满脑黄金重金朝香气苦珊瑚澁难枕且要弄风人暖蒲沙上饮鷰语踏薕钩日虹屏中碧潘令在河阳无人死芳色夜饮长眠曲觞酣岀座东方髙腰横半解星劳劳栁苑鵶啼公主醉薄露压花蕙园气王转湿丝牵晓水熟粉生香琅玕𬗋夜饮朝眠断无事楚罗之帏卧皇子王濬墓下作人闲无阿童犹唱水中龙白草侵烟死秋梨遶地红古书平黒石神劒断靑铜耕势鱼龙起坟科马封菊花垂湿露棘迳卧干蓬松柏愁香澁南原㡬夜风客游悲满千里心日暖南山石不谒承明庐老作平原客四时别家庙三年去郷国旅歌屡弹铗归问时裂帛崇义里滞雨落漠谁家子来感长安秋壮年抱覉恨梦泣生白头瘦马秣败草雨沫飘寒沟南宫古帘暗湿景传籖筹家山逺千里云脚天东头忧眠枕劒匣客帐梦封侯冯小怜湾头见小怜请上琵琶絃破得春风恨今朝直㡬钱裙垂竹叶带鬓湿杏花烟玉冷红丝重齐宫妾驾鞍赠陈商长安有男儿二十心巳朽楞伽堆案前楚辞系肘后人生有穷拙日暮聊饮酒秖今道巳塞何必湏白首凄凄陈述圣披褐鉏俎豆学爲尧舜文时人责衰偶柴门车辙涷日下榆影痩黄昬访我来苦节靑阳皱太华五千仞噼地抽森秀旁古无寸寻一上戞牛斗公卿纵不怜宁能鏁吾口李生师太华大坐看白昼逢霜作朴樕得气爲春栁礼节乃相去顦顇如刍狗风雪直齐坛墨组贯铜绶臣妾气态间唯欲承箕箒天眼何时开古劒庸一吼钓鱼秋水钓红渠仙人待素书菱丝萦独茧蒱米蛰双鱼斜竹垂淸沼长纶贯碧虚饵悬春蜴蜥钩坠小蟾蜍詹子情无限龙阳恨有余爲看烟浦上楚女泪霑裾奉和二兄罢使遣归延州空留三尺劒不用一丸泥马向沙场去人归故国来留愁翻陇水喜酒沥春灰锦带休惊鴈罗衣尚鬪鸡还呉巳渺渺入郢莫凄凄自是桃李树何畏不成蹊荅赠本作张公子曽名蕚緑华沈香燻小象杨栁伴啼鵶露湿金泥冷盃䦨玉树斜琴堂沽酒客新买后园花题赵生壁大妇燃竹根中妇春玉屑冬暖十松枝日烟坐蒙㓕木藓靑冈老石井水声发曝背卧东亭桃花满肌骨感春日暖白䔥条花悲北郭骚榆穿莱子眼栁断舞儿腰上幕迎神鷰飞丝送百劳胡瑟今日恨急语向檀槽仙人弹琴石壁上翻翻一仙人手持白鸾尾夜扫南山云鹿饮寒涧下鱼归淸海濵时时汉武帝书报桃花春河阳歌染罗衣秋蓝难着色不是无心人爲作台卭客花烧中诞城颜郎身巳老惜许两少年抽心似春草今日见银牌今夜乌玉䜩牛头髙一尺隔坐应相见日从东方来酒从东方转觥舩饫口红蜜炬千枝烂花游曲并序寒食日诸王妓游贺入座因採梁蕳文诗调赋花游曲与妓弹唱春栁南陌态冷花寒露姿今朝醉城外拂镜浓扫眉烟湿愁车重红油覆画衣舞裙香不暖酒色上来迟春昼朱城报春更漏转光风催兰吹小殿草细堪梳栁长如练卷衣秦帝扫粉赵燕日含画幕蜂上罗荐平阳华坞河阳花县越妇搘机呉𧖟作茧菱汀系带荷塘倚扇江南有情塞北无恨安乐宫深井桐乌起尚复牵清水未盥邵陵王瓶中弄长翠新城安乐宫宫如鳯凰翅歌回蜡板鸣大棺㮛壷使緑繁悲水曲茱茰别秋子胡蝶飞杨花扑帐春云热龟甲屏风醉眼缬东家胡蝶西家飞白骑少年今日归梁公子风彩出䔥家本是菖蒲花南塘莲子熟洗马走江沙御牋银沬冷长簟鳯窠斜种栁营中暗题书赐舘娃牡丹种曲莲枝未长秦蘅老走马䭾金斸春草水灌香泥却月盆一夜緑房迎白晓美人醉语园中烟晚华巳散蝶又䦨梁王老去罗衣在拂䄂风吹蜀国絃归霞帔拖蜀帐昬嫣红落粉罢承恩檀郎谢女眠何处楼庭月明鷰夜语后园凿井井上辘轳牀上转水声繁丝声浅情若何荀奉蒨城头日长向城头住一日作千年不湏流下去开愁歌笔下作秋风吹地百草干华容碧影生晚寒我当二十不得意一心愁㓔如梧兰衣如飞鹑马如狗临歧击劒生铜吼旗亭下马解秋衣请贳宜阳一壷酒壶中唤天云不开白昼万里闲凄迷主人劝我养心骨莫爱俗物相塡秦宫诗并序汉人秦宫将军梁冀之嬖奴也秦宫得宠内舎故以骄名大譟于人子抚旧而作长辞以溤子都之事相爲对望又云昔有之诗越罗衫袂迎春风玉刻骐驎腰带红楼头曲宴仙人语帐底吹笙香雾浓云闲酒暖春茫茫花枝入帘白日长飞牕复道传筹饮午夜铜盘腻烛黄秃衿小䄂调鹦鹉紫繍麻霞踏哮虎斫桂烧金待晓筵白鹿淸苏夜半煑桐隂永巷调生马内屋屏风生色画开门烂用水衡钱卷起黄河向身泻皇天厄运犹曾裂秦宫一生花里活鸾箆夺得不还人醉卧氍毹满堂月古邺城童子謡効王粲曹操邺城中墓尘起将黒丸斫文吏棘爲鞭虎爲马团团走邺城下切玉劒射日弓献何人奉相公扶毂来阁右儿香扫涂相公归杨生靑花石砚歌端州石工巧如神踏天磨刀割紫云佣刓抱水含满脣暗洒苌弘冷血痕纱帷昼暖墨花春轻沤漂沬松麝薫干腻薄重立脚匀数寸光秋无日昏圎毫促点声静新孔硕寛顽何足云房中思新桂如娥眉秋风吹小緑行轮出门去玉銮声断续月轩下风露晓庭自幽澁谁能事贞素卧对莎鸡泣石城晓月落大堤上女垣栖乌起细露湿团红寒香解夜醉石子渡天河栁烟满城曲上客留断缨残娥鬪双緑春帐依微蝉翼罗横茵突金隐躰花帐前轻絮鹤毛起欲说春心无所以苦昼短飞光飞光欢尔一杯酒吾不识靑天髙黄地厚唯见月寒日暖来煎人夀食龙则腓食蛙则瘦神君何在太一安有天东有若木下置衔烛龙吾将斩龙足嚼龙肉使之朝不得回夜不得伏自然老者不死少者不哭何爲饵黄金吞白玉谁似任公子云中骑碧驴刘彻茂陵多滞骨嬴政梓棺费鲍鱼章和二年中云䔥索田风拂拂棱芒如篲黍如粟关中父老百领𥜗关东吏人乏诟租健犊春耕土膏黒菖蒲丛丛㳂水脉殷勤爲我下田租百钱携赏丝桐客游春漫光坞花白野林散香神降席拜神得夀献天子七星贯断姮娥死春归昌谷束发方读书谋身苦不早终军未乗传颜子鬓先老天诚信崇大矫士常慅慅逸目骈甘华羁心如荼蓼旱云二三月岑岫相顚倒谁揭赪玉盘东方发红照春热张鹤葢兎目官槐小思焦面如病甞胆肠似绞京国心烂漫夜梦归家少发轫东门外天地皆浩浩靑树骊山头花风满秦道宫台光错落装尽偏峯峤细緑及团红当路杂啼笑香气下髙广鞍马正华耀独乗枅栖车自觉少风调心曲语形影抵身焉足乐岂能脱负檐刻鹤曽无兆幽幽太华侧老柏如建纛龙皮相排戞翠羽更荡掉驱趍委摧悴眺览强容皃花蔓阂行辀縠烟暝深徼少健无所就入门愧家老听讲依大树观书临曲沼知非岀神虎甘作藏雾豹韩乌处矰缴湘儵在笼罩狭行无廓落壮士徒轻躁昌谷诗五月二十七日作昌谷五月稻细靑满平水遥峦相压叠頽緑愁堕地光㓗无秋丝凉旷吹浮媚竹香满凄寂粉节涂生翠华发垂恨鬓光露泣幽泪层团烂洞曲芳径老红醉攅虫锼古栁蝉子鸣髙邃大带委黄葛紫蒲交狭涘石钱差复借厚叶皆蟠腻汰沙好平白立马印靑字晚鳞自遨造瘦鹄鸣单跱嘹嘹湿蛄声咽源惊溅起纡绫王眞路神娥蕙花里苔絮萦涧砾山实垂頳𬗋小柏俨重扇肥松突丹髓鸣流走响韵壠秋拖光穟鸎唱闵女歌瀑悬楚练帔风露满笑眼骈巗杂舒坠乱条迸石巅细颈喧岛毖日脚扫归翳新云启华閟谧谧厌夏光商风道清气髙眠服玉容烧桂祀天几雾衣夜披拂眠坛梦直粹待驾栖鸾老故宫椒壁圯鸿龙数铃响羇臣发凉思隂藤束朱键龙帐着魈魅碧锦帖花柽香衾事残贵歌尘蠹末年无綵长云似珍壤割繍段里俗祖风义隣凶不相忤没病无邪祀鲐皮识仁惠丱角知腼耻县省司刑官戸乏诟租吏竹薮添堕简石矶引纫饵溪湾转水带芭蕉倾蜀纸岑色冕縠襟孤寡拂繁事泉樽陶宰酒月眉谢郎妓丁丁幽钟逺矫矫单飞至霞巘殷嵳峩危熘声争次淡蛾流平碧薄月渺隂悴凉光入涧岸廓尽山中意渔童下宵纲霜禽竦烟翅潭镜滑蛟涎浮珠噞鱼戏风桐摇匣瑟萤星锦城使栁缀长缥带篁掉短笛吹石根緑彩苏芦笋抽丹渍漂旋弄天影古桧挐云臂愁目微帐红骨云香蔓刺夌平百井闲乗列千肆刺促成㡬人好学鸱夷子铜駞悲落魄三月罢长花去东家谁作送春曲洛岸悲铜駞桥南多马客北山饶古人客饮盃中酒駞悲千万春生世莫徒劳风吹盘上烛厌见桃株笑铜駞夜来哭自昌谷到洛后问九月大野白苍岑踈秋门寒凉十月末露霰蒙晓昏澹色结昼天心事塡空云道上千里风野竹蛇蜒痕石烂东波声鸡叫清寒晨强行到东舎解马投旧隣东家名瘳者郷曲传姓辛枝头非饮酒吾请造其人始欲南去楚又将西适秦襄王与武帝各自流靑春闻道兰台上宋玉无归魂缃缥两行字蛰虫蠹秋芸爲探秦台意岂命余负薪七月一日晓入太行一夕遶山秋香露溘蒙菉新桥倚云坂候虫嘶露朴洛南今巳逺越衾谁爲熟石气何凄凄老莎如短镞秋凉诗寄正字十二兄闭门感秋风幽姿任契阔大夜生素空天地旷粛杀露光泣残蕙虫响连夜发戸寒寸辉薄迎风绛纱折题书古云馥恨唱华容歇百日不相知花光变凉节弟兄谁念虑牋翰旣通逹靑袍度白马草简奏东阙梦中相聚笑觉见半牀月长思寻剧环乱忧扺覃葛歌诗编第三李贺歌诗编李贺歌诗编卷第四歌诗编第四陇西李贺长吉艾如张锦䄡䄖繍裆襦强强饮啄哺尔雏陇东卧穟满风雨莫逐良媒陇西去齐人织网如素空张在野田平碧中网丝漠漠无形影误尔触之伤首红艾叶緑花谁剪刻中藏祸机不可测上云乐飞香走红满天春花龙盘盘上𬗋云三千宫女列金屋五十絃瑟海上闻天江碎碎银沙路嬴女机中断烟素断烟素缝衣舞八月一日君前舞巫山髙碧丛丛髙挿天大江飜澜神曳烟楚魂寻梦风飔然晓岚飞雨生苔钱瑶姬一去一千年丁香笻竹啼老猿古祠近月蟾桂寒椒花坠红湿云间摩多栖子玉塞去金人二万四千里风吹沙作云一时渡辽水天白水如绢甲丝双串断行行莫苦辛城月犹残半晓气朔烟上趢趗胡马蹄行人听水别陇上长东西勐虎行长戈莫舂强弩莫抨乳孙哺子敎得生狞举头爲城掉尾爲旌东海黄公愁见夜行道逢驺虞牛哀不平何用尺刀壁上雷鸣泰山之下妇人哭声官家有程吏不敢听日出行白日下崑崙发光如舒丝徒照葵藿心不见游子悲折折黄河曲日从中央转旸谷耳曾闻若木眼不见柰尔铄石胡爲销人羿弯弓属矢郍不中足令久不得奔讵敎晨光夕昏苦篁调嘨引请说轩辕在时事伶伦採竹二十四伶伦採之自崑丘轩辕诏遣中分作十二伶伦以之正音律轩辕以之调元气当时黄帝上天时二十三管咸相随唯留一管人闲吹人闲无德不能得此管沈埋虞舜祠拂舞歌词呉娥声絶天空云闲徘徊门外满车马亦须生緑苔樽有乌程酒劝君千万夀全胜汉武锦楼上暁望晴寒饮花露东方日不破天光无老时丹成作蛇乗白雾千年重化玉井土从蛇作土二千载吴堤緑草秊季在背有八卦称神仙邪鳞顽甲滑腥涎夜坐吟踏踏马头谁见过眼看北斗直天河西风罗幕生翠波鈆华笑妾颦靑娥爲君起唱长相思帘外严霜皆倒飞明星烂烂东方陲红霞稍出东南涯陆郎去矣乗班骓箜篌引又曰公无渡河公乎公乎提壷将焉如屈平沈湘不足慕徐衍入海诚爲愚公乎公乎牀有菅席盘有鱼北里有贤兄东隣有小姑陇亩油油黍与葫瓦甒浊醪蚁浮浮黍可食醪可饮公乎公乎其奈居被发奔流竟何如贤兄小姑哭呜呜平城下饥寒平城下夜夜守明月玉劒无玉花海风断鬓发塞长连白空遥见汉旗红靑帐吹短笛烟雾湿画龙日魄在城上依俙望城下风吹孤蓬起城中嘶瘦马借问筑城吏去关㡬千里唯愁裹尸归不惜倒戈死江南弄江中緑雾起凉波天上叠巘红嵯峨水风浦云生老竹渚暝蒲帆如一幅鲈鱼千头酒百斛酒中倒卧南山緑吴歈越吟未终曲江上团团帖寒玉荣华乐一作东洛梁家謡鸢肩公子二十余齿编贝脣缴朱气如虹蜺饮建瓴走马夜归叫严更径穿复道游椒房尨裘金玦杂花光玉堂调笑金楼子台下戏学邯郸唱口吟舌话称女郎锦袪绣面汉帝旁得明珠十斛白璧一双新诏垂金曳𬗋光煌煌马如飞人如水九卿六官皆望履将回日月先反掌欲作江河唯画地峨峨虎冠上切云竦劒晨趍凌𬗋氛繍段千寻贻皁隷黄金百镒贶家臣十二门前张大宅晴春烟起连天碧金铺缀日杂红光铜龙啮环似争力瑶姬凝醉卧芳席海素笼牕空下隔丹穴取凤充行庖貜貜如拳郍足食金蟾呀呀兰烛香军装武妓声琅珰谁知花雨夜来过但见池台春草长嘈嘈絃吹匝天开洪崖簘声遶天来天长一矢贯双虎云弝絶骋聒旱雷乱袖交竿管儿舞呉音緑鸟学言语能敎刻石平𬗋金解送刻毛寄新兎三皇皇后七贵人五十校尉二将军当时飞去逐彩云化作今日京华春瑶华乐穆天子走龙媒八辔冬珑逐天回五精扫地凝云开髙门左右日月环四方错镂稜层殷舞霞垂尾长盘珊江澄海净神母颜施红点翠照虞泉曵云拖玉下崑山列布斾如松张盖如轮金风殿秋清明发春八蛮十乗矗如云屯琼钟瑶席甘露文玄霜綘雪何足云薫梅染栁将赠君鈆华之水洗君骨与君相对作眞质相劝酒羲和骋六辔昼夜不曾闲弹乌崦嵫竹杖马蟠螭鞭蓐收旣断翠栁靑帝又造红兰尧舜至今万万岁数子将爲倾葢闲青钱白璧买无端丈夫快意方爲欢臛臑熊何足云又㑹湏钟饮北海箕踞南山歌淫淫管愔愔横波好送雕题金人生得意且如此何用强知元化心相劝酒终无辍伏愿陛下鸿名丝不歇子孙绵如石上葛东长安车骈骈中有梁冀旧宅石崇故园北中寒一方黒照三方紫黄河氷合鱼龙死三尺木皮断文理百石强车上河水霜花草上大如钱挥刀不入迷蒙天争瀯海水飞凌喧山瀑无声玉虹悬梁台古愁梁王台沼空中立天河之水夜飞入台前鬪玉作蛟龙緑粉扫天愁露湿撞钟饮酒行射天金虎蹙裘喷血班朝朝暮暮愁海翻长绳系日乐当年芙蓉凝红得秋色兰睑引春啼脉脉芦州客鴈报春来寥落野篁秋漫白公无出门天迷迷地宻宻熊虺食人魂雪霜断人骨嗾犬狺狺相索索舐掌偏宜佩兰客帝遣乗轩灾自息玉星点劒黄金轭我虽跨马大得还历阳湖波大如山毒虬相视振金镮狻猊猰㺄吐嚵涎鲍焦一世披草眼颜回十九鬓毛班颜回非血衰鲍焦不违天天畏遭衔啮所以致之然分明犹惧公不信公看呵壁书问天神絃别曲巫山小女隔云别春风松花山上发緑葢独穿香迳归白马花竿前孑孑蜀江风澹水如罗堕兰谁泛相经过南山桂树爲君死云衫残汚红脂花緑水辞今宵好风月阿侯在何处爲有倾人色翻成足愁苦东湖採莲叶南湖拔蒲根未持寄小姑且持感愁魂沙路曲栁睑半眠丞相树珮马钉铃踏沙路断烬遗香褭翠烟烛骑呜啼上天去帝家玉龙开九关帝前动笏移南山独垂重印押千官金窠篆字红屈盘沙路归来闻好语旱火不光天下雨上之回上之回大旗喜悬红雪挞鳯尾劒匣破舞蛟龙蚩尤死鼔蓬蓬天髙度雷齐坠地地无惊烟海千里髙轩过韩愈皇甫湜见过因而命作华裾织翠靑如葱金环压辔揺冬珑马蹄殷耳声隆隆入门下马气如虹东京才子文章公二十八宿罗心胷九精照耀贯当中殿前作赋声摩空笔补造化天无功庬眉书客感秋蓬谁知死草生华风我今垂翅附冥鸿他日不羞蛇作龙贝宫夫人丁丁海女弄金钱雀钗翘掲双翅关六宫不语一生闲髙悬银牓照靑山长眉凝緑几千年清凉堪老镜中鸾秋肌稍觉玉衣寒空光帖妥水如天兰香神女庙三月中作古春年年在闲緑揺暖云松香飞晚华栁渚含日昏沙砌落红满石泉生水芹幽篁画新粉蛾緑横晓门弱蕙不胜露山秀愁空春舞珮剪鸾翼帐带涂轻银兰桂吹浓眉菱藕长莘莘看雨逢瑶姬乗舩值江君吹簘饮酒醉结绶金丝裙走天呵白鹿游水鞭锦鳞宻发虚鬟飞腻颊凝花匀团鬓分蛛巢秾眉笼小脣弄蝶和轻妍风光怯腰身深帏金鸭冷奁镜幽鳯尘踏雾乗岚归撼玉山上闻送韦仁实兄弟入关送客饮别酒千觞无赭颜何物最伤心马首鸣金镮野色浩无主秋明空旷闲坐来壮胆破断目不能看行槐引西道靑梢长攅攅韦郎好兄弟叠玉生文翰我在山上舎一亩蒿硗田夜雨叫租吏舂声暗交关谁解念劳劳苍突唯南山洛阳城外别皇甫湜洛阳吹别风龙门起断烟冬树束生澁晚𬗋凝华天单身野霜上疲马飞蓬闲凭轩一双泪奉坠緑衣前溪晚凉白狐向月号山风秋寒扫云留玉空石烟青湿白如幢银湾晓转流天东溪汀眠鹭梦征鸿轻涟不语细㳺溶层岫回岑复叠龙苦篁对客吟歌筒官不来题皇甫湜先軰㕔官不来官庭秋老桐错干青龙愁书司曹佐走如牛叠声问佐官来否官不来门幽幽长平箭头歌漆灰骨末丹水沙凄凄古血生铜花白翎金簳雨中尽直侬三嵴残狼牙我寻平原乗两马驿东石田蒿坞下风长日短星䔥䔥星旗云湿悬空夜左魂右魄啼肌瘦酪瓶倒尽将羊炙虫栖鴈病芦笋红回风送客吹隂火访古汍澜收断镞折锋赤璺曾封肉南陌东城马上儿劝我将金换簝竹江楼曲楼前流水江陵道鲤鱼风起芙蓉老晓钗催鬓语南风抽帆归来一日功鼍吟浦口飞梅雨竿头酒旗换靑苎䔥骚浪白云差池黄粉油衫寄郎主新槽酒声若无力南湖一顷菱花白眼前便有千里愁小玉开屏见山色塞下曲胡角引北风蓟门白于水天含青海道城头见千里露下旗蒙蒙寒金鸣夜刻蕃甲锁蛇鳞马嘶青冢白秋静是旄头沙逺席箕愁帐北天应尽河声出塞流染丝上春机玉甖汲水花桐井蒨丝沈水如云影美人懒态燕脂愁春梭抛掷鸣髙楼綵线结茸背复叠白祫玉郎寄桃叶爲君挑鸾作腰绶愿君处处宜春酒五粒小松歌并序前谢秀才杜云卿命予作五粒小松歌予以选书多事不治典实经十日聊道八句以当命意蛇子蛇孙龙蜿蜿新香㡬粒洪崖饭緑波浸叶满浓光细束龙髯绞刀剪主人壁上铺州图主人堂前多俗儒月明白露秋泪滴石笋溪云肯寄书塘上行藕花凉露湿花缺藕根澁飞下雌鸳鸯塘水声溘溘吕将军歌吕将军骑赤兎独携大胆出秦门金粟堆边哭陵树北方逆气污青天劒龙夜叫将军闲将军振袖挥劒锷玉阙朱城有门阁榼榼银龟摇白马传粉女郎火旗下恒山铁骑请金枪遥闻箙中花箭香西郊寒蓬叶如刺皇天新㘽养神骥廏中髙桁排蹇蹄饱食靑刍饮白水圎苍低迷葢张地九州人事皆如此赤山秀铤御时英緑眼将军㑹天意休洗红休洗红洗多红色浅卿卿骋少年昨日殷桥见封侯早归来莫作絃上箭神絃曲西山日没东山昏颴风吹马马踏云画絃素管声浅繁花裙綷䌨歩秋尘桂叶刷风桂坠子靑狸哭血寒狐死古壁彩虬金帖尾两工骑入秋潭水百年老鸮成木魅笑声碧火巢中起野歌亚翎羽箭山桑弓仰天射落衔芦鸿麻衣黒肥冲北风带酒日晚歌田中男儿屈穷心不穷枯荣不等嗔天公寒风又变爲春栁条条看即烟蒙蒙神泣女巫浇酒云满空玉炉炭火香冬冬寒云山鬼来座中𥿄钱窸窣鸣颴风相思木帖金凤鸾攅娥一啑重一弹唿星召鬼歆杯盘山魅食时人森寒终南日色低平湾神兮长在有无闲神顚神喜师更颜送神万骑还青山将进酒琉璃钟琥珀浓小槽酒滴眞珠红烹龙炮鳯玉脂泣罗帏繍幕生香风吹龙笛撃鼍鼓皓齿歌细腰舞况是靑春日将暮桃花乱落如红雨劝君终日酩酊醉酒不到刘伶坟上土美人梳头歌西施晓梦绡帐寒香鬟堕髻半沈檀辘轳咿哑转鸣玉惊起芙蓉睡新足双鸾开镜秋水光解鬟临镜立象牀一编香丝云撒地玉钗落处无声腻纎手却盘老鵶色翠滑寳钗簮不得春风烂熳恼娇慵十八鬟多无气力粧成鬌欹不斜云𥚑数歩踏鴈沙背人不语向何处下堦自折樱桃花月漉漉篇月漉漉波烟玉莎靑桂花繁芙蓉别江木粉态裌罗寒鴈羽铺烟湿谁能看石帆乗舩镜中入秋白鲜红死水香莲子齐挽菱隔歌袖丝刺罥银泥京城驱马出门意牢落长安心两事谁向道自作秋风吟官街鼓晓声隆隆催转日暮声隆隆唿月出汉城黄栁映新帘栢陵飞鷰埋香骨磓发千年日长白孝武秦王听不得从君翠发芦花色独共南山守中国㡬回天上葬神仙漏声相将无断縁许公子郑姬歌郑园中作许史丗家外亲贵宫锦千段买沉醉铜駞酒熟烘明胶古堤大栁烟中翠桂开客花名郑袖入洛闻香鼎门口先将芍药献粧台后解黄金大如斗莫愁帘中许合欢淸絃十五爲君弹弹声咽春弄君骨骨兴牵人马上鞍两马八蹄踏兰苑情如合竹谁能见夜光玉枕栖鳯凰袷罗当门刺纯线长翻蜀纸卷明君转角含商破碧云自从小靥来东道曲里长眉人见少相如冢上生秋陌三秦谁是言情客蛾鬟醉眼拜诸宗爲谒王孙请曹植新夏歌晓木千笼眞蜡綵落带枯香数分在隂枝拳牙卷缥茸长风回气扶葱茏野家麦畦上新壠长畛徘徊桑柘重刺香满地菖蒲草雨梁鷰语悲身老三月揺扬入河道天浓地秾栁梳扫题归梦长安风雨夜书客梦昌谷怡怡中堂笑小弟裁㵎菉家门厚重意望我饥充腹劳劳一寸心灯花照鱼目经沙苑野水泛长澜宫牙开小蒨无人栁自春草渚鸳鸯暖晴嘶卧沙马老去悲啼展今春还不归塞嘤折翅鴈出城别张乂新酬李汉李子别上国南山崆峒春不闻今夕鼓差慰煎情人赵壹赋命薄马卿家业贫郷书无所报紫蕨生石云长安玉桂国㦸带披侯门惨隂地自光寳马踏晓昏腊春戏草苑玉輓鸣辚緑纲缒金铃霞卷淸池漘开贯泻蚨母买水防夏蝇时宜裂大袂劒客车盘茵小人如死灰心切生秋榛皇图跨四海百姓拖长绅光明霭不断腰龟徒甃银吾将譟礼乐声调摩清新欲使十千歳帝道如飞神华实自苍老流采长倾湓没没暗齰舌涕血不敢论今将下东道祭酒而别秦六郡无勦儿长刀谁拭尘地里阳无正快马遂服辕二子美年少调道调淸浑讥笑断冬夜家庭踈篠竿曙风起四方秋月当东悬赋诗面投掷悲哉不遇人此别定霑臆越布先裁巾歌诗编第四终李贺歌诗编李贺歌诗编后序龙山先生为文章法六经尚竒语诗极精深体备诸家尤长扵贺浑源刘京叔为龙山小集叙云古漆井苦夜长等诗雷翰林希颜麻徴君知㡬诸公称之以为全类李长吉乱后隐居海上教授郡侯诸子卑士先与余读贺诗虽歴歴上口扵义理未晓又从而开省之然恨不能尽其传及龙山入燕吾友孙伯成从之学余继起海上朝夕侍侧垂十五年诗之道颇得闻之甞云五言之兴始扵汉而盛扵魏杂体之变渐扵晋而极扵唐穷天地之大竭万物之冨幽之为鬼神明之为日月通天下之情尽天下之变悉帰扵吟咏之微逮李长吉一岀㑹古今竒语而臣妾之如千岁石床啼鬼工雄鸡一声天下白之句诗家比之载鬼一车日中见斗洞庭明月一千里凉风鴈啼天在水过楚辞逺甚又云贺之乐府观其情状若干坤开阖万彚濈濈神其变也欸骇人耶韩吏部一言为天下法悉力称贺杜牧又诗之雄也极所推让前叙巳详矣人虽欲为贺莫敢企之者盖知之犹难行之愈难也至有博洽书传而贺集不一过目为可惜也双溪中书君诗鸣扵世得贺最深甞与龙山论诗及贺出所藏旧夲乃司马温公物也然亦不无少异龙山因之校定且曰喜贺者尚少况其作者耶意欲刋行以广其传兾有知之者㑹病不起余与伯成绪其志而爲之此书行学贺者多矣未必不彂自吾龙山也丙辰秋日碣石赵衍题金刻李贺歌诗编四卷余去年得何义门手校者始知世有其书诸家藏书目未之载也何云碣石赵衍刋夲每叶二十行行二十字顷见是夲正合其爲金刻无疑最后序文何校未録但云龙山先生所藏旧夲乃司马温公物今观全文语亦符合且可补何校所未备因急収之书之奇遇之巧无有过是者虽重直弗惜矣已已中秋月𣸪前记金刘仲尹字致君盖州人有龙山集李献能钦叔其外孙也义门语并记