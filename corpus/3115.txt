定盦文集补编定盦文集补编补编目録定盦文集补编目录卷一御试安边绥远疏尊命二乙丙之际塾议三释魂魄辩知觉六经正名六经正名答问一六经正名答问二六经正名答问三六经正名答问四六经正名答问五说中古文葛伯仇饷解非五行传表孤虚阐吿子说印论京北可居状北路安插议卷二蒙古寄爵表序靑海志序乌梁海表序汉器文录序镜录序瓦录序徽州府志氏族表序刘礼部庚辰大礼记注长编序最录易纬是类谋遗文最录尙书攷灵耀遗文最录春秋元命苞遗文最录穆天子传最录列子最录司马法最录急就最录中论最录归心篇最录神不灭论最录李白集最录平定罗刹方略书苏轼临皋亭子帖后卷三上大学士书在礼曹日与堂上官言事书与陈博士笺与江子屏笺与番舶求日本佚书书与人笺一与人笺二与人笺三与人笺四与人笺五卷四送广西巡抚梁公序一送广西巡抚梁公序二送广西巡抚梁公序三送钦差大臣侯官林公序主客司述略问经堂记杭大宗逸事状家塾策问定盦八箴天琴颂石言纸冢铭顾学士象题辞江南安庆府知府何公墓表铭曹尙志碣祭江西巡抚阳湖吴公文定盦文集补编定盦文集补编第一千九百一十册御试安边绥远疏定盦文集补编一闻前史安边之略不过羁縻之控制之虽有长驾远驭之君乘兵力之盛凿空开边一旦不能有则议者纷纷请弃地或退保九边已耳非眞能畺其土子其人也国朝边情边势与前史异拓地二万里而不得以爲凿空台堡相望而无九边之名畺其土子其民以遂将千万年而无尺寸可议弃之地所由中外一家与前史迥异也安南路之策与安北路异天山北路者杜尔伯特土尔扈特绰罗斯厄鲁特和硕特辉特之故地自准部平而衞拉特之遗民尽矣天山南路则两和卓木之故地其遗民统以伯克有阿奇木伯克商伯克分辖之回民之信服吾将帅也未必如其信服伯克也将帅不得其心则伯克率回民以怨吾将帅得其心而恩太胜则伯克率回民以轻吾将帅所由与北路异也今欲合南路北路而胥安之果何如曰以边安边以边安边何如曰常则不仰饟于内地十七省变则不仰兵于东三省何以能之曰足食足兵足之之道何如曰开垦则责成南路训练则责成北路夫南路至肥饶也非北路但产靑稞蔬麦者比也河水之支流以十数经各城流引而入田可以稻征而入仓可以饟可以糈而特虑夫屯官屯丁之有名无实也是故改屯丁爲土着改戍卒爲编户出之行阵散之原野势便令顺撤屯田爲私田又许上农自占地以万人耕者授万夫长以千人耕者受千夫长回子之贫者役之爲佃富人之役佃也权侔于官吏回子怙恃此农夫矣且可以夺伯克之权而转其信服伯克之心如是数年则粮裕阿克苏设红铜局官司鼓铸制普儿钱其重六铢禁红铜毋许入关禁皮货毋许入关如是数年则钱裕用物裕又禁内地倡优淫巧不许出关以厚其风俗则官私一切裕夫钱裕粮裕用物裕官私一切裕而犹仰给中国之解饟必不然矣如是十年而犹不能兼顾北路使北路仍仰给内地又不然矣北可制南南不可制北故汉世三十六城郭皆辖于都护治唐之北庭亦辖西南而国朝回疆办事领队大臣节制以伊犂将军其理一也愚以爲南路有事有调发宜调发及于北路而止客岁之事调及东三省兵甚非策也夫三省居舆图极东北回城居极西南入中国出中国眞二万里又不肯使走草地卽走草地走蒙古走乌里雅苏台亦万余里其爲老师縻饷骚扰州县伏考史册未覩此用兵也以爲用其人乎不敢以爲其人不足用而伊犂将军标下固额设洗白兵五百名索伦兵五百名果其有名有实一可当百则此亦二勍旅矣何不责成伊犂将军使平日认眞训练此二旅使名实相核之爲简捷乎哉故大功虽吿成而兵差费至巨万兵差所过州县颇亏空夫欲边之安而使内地虚耗而不安故曰甚非策也夫常有常之经变有变之经武之善经也回民见吾之常亦有经变亦有经乃眞不敢轻吾将帅匪但卡内之各城安而卡外之哈萨克布鲁特爱乌罕那木干安集延以及巴克达山温都斯坦之人亦慑我之声灵而环向以安匪但万年有此新畺虽再拓十数城可也虽有重臣㝛将老于西事之人爲我皇上直陈得失无以易此谨疏尊命二夫六经之爯命罕矣独诗娄爯命皆言妃匹之际帷房之故者也文王取有莘氏之女姒氏生九男夫妇并圣唯此神圣克劵灵命命以莫不正诗人庄言之又夷易言之曰有命自天命此文王于周于京缵女维莘南国之夫人有不妒忌之德使众妾以礼进御于君众妾则微言之又稍稍感槩而言之曰肃肃宵征夙夜在公实命不同曰抱衾与裯实命不犹此命之无如何而不失爲正命者也乃有无如何而不受命者矣不受命而卒无如何者矣诗人则刺之曰乃如之人也襄昏婣也大无信也不知命也其言有嫉焉有懑焉抑亦有欷歔焉抑亦似有憾于无如何之命而卒不敢悍然以怨焉之三诗者可以尽天下万世妃匹之际帷房之故之若正若不正汉司马迁引而申之于其序外戚也言命者四言之皆累歔善乎迁之能读三百篇阐幽微吿万世也三百篇之世曁迁之世天竺法未东命之正命之无如何又各有其本因是已缘是已宿生是已诗人司马迁惜乎其皆未闻之未闻之而不能不立一说使正者受不正者亦受无如何者亦受强名之曰命总人事之千变万化而强诿之曰命虽不及天竺书要之儒者之立言觉世而牖民莫善于此莫善于此或问之曰传曰发乎情止乎礼义其言何若应之曰子庄言之我姑诞言之子质言之我姑迂言之夫我也则发于情止于命而巳矣乙丙之际塾议三客问龚自珍曰子之南也奚所覩曰异哉覩书狱者狱如何曰古之书狱也以狱今之书狱也不以狱微独南邸抄之狱狱之衅皆同也始狡不服皆同也比其服皆同也东西南北男女之口吻神态皆同也狱者之家戸牖牀几器物之位皆同也吾睹一或释褐而得令视狱自书狱则府必驳之府从则司心驳之司从则部必驳之视狱不自书狱府虽驳司将从司虽驳部将从吾睹二视狱自书狱书狱者之言将不同曰臣所学之不同曰臣所聪之不同曰臣所思虑之不同学异术心异藏也或亢或孙或简或缛或成交章语中律令或不成文章语不中律令曰臣所业于父兄之弗同部有所考以甄核外上有所察以甄核下将在是矣今十八行省之挂仕籍者语言文字毕同吾睹三曰是有书之者其人语科目京官来者曰京秩官未知外省事宐宜听我书则唯唯语入赀来者曰女未知仕宦宜听我书又唯唯语门荫来者曰女父兄且摄我又唯唯尤力持以文学名之官曰女之学术文义不中当世用尤宜听我书又唯唯今天下官之种类尽此数者旣尽驱而师之矣强之乎曰不旣甘之矣吾睹四左襍书小狱者必交于州县左襍畏此人矣州县之书狱者必交于府州县畏此人矣府之书狱者必交于司道府畏此人矣司道之书狱者必交于督抚司道畏此人矣督抚之上客必纳交于部之吏督抚畏此人矣吾睹五其鄕之籍同亦有师其敎同亦有弟子其尊师同其约齐号令同十八行省皆有之豺踞而鸮视蔓引而蝇孳亦有爱憎恩仇其相朋相攻声音状貌同官去弗与迁也吏满弗与徙也各行省又大氐同吾睹六狎富久亦自富也狎贵久亦自贵也农夫织女之出于是乎共之宫室车马衣服仆妾备吾睹七七者之暏非忧非剧非酲非疟非鞭非箠非符非约析四民而五坿九流而十挟百执事而傎到下上哀哉谁爲之而壹至此极哉释魂魄有浑言之义有析言之义浑言之人死曰鬼鬼谓之魂魄析言之魂有知者也魄无知者也质言之犹曰神形矣易曰精气爲物此言圣智之魂之情状曰游魂爲变此言凡民之魂之情状诗曰文王在上于昭于天此颂文王之精气能不与魄俱死孔子吿子游曰体魄则降此言圣智与凡民所同者曰知气在上此言圣智所不与民同者凡民之魂不能上升乎天或东西北南以游招魂之礼升屋而号吿曰皋某复必仰而求之上者何也不敢以凡民待其亲也屈原宋玉之词则求之上求之下求之东西北南夫亦善知凡民之情状者也月之生曰明其死曰魄假借之义也魂有知故礼有招魂楚巫有礼魂魄无知故周礼不墓祭墨氏薄葬道家者流言以魂属善以魄属不善求之孔墨具无其义小说家言人遇鬼于墟墓然则魂有恋魄而悲死者矣孰达孰悲吾弗知辩知觉嘉庆甲子自珍从严江宋先生读书先生问焉曰伊尹曰先知知后知先觉觉后觉知与觉何所辩也自珍对曰知就事而言也觉就心而言也知有形者也觉无形者也知者人事也觉兼天事言矣知者圣人可与凡民共之觉则先圣必俟后圣矣尧治厯明时万世知厯法后稷播五谷万世知农此先知之义古无厯法尧何以忽然知之古无农后稷何以忽然知之此先觉之义子贡曰夫子之文章可得而闻此先知之义夫子言性与天道不可得闻此先觉之义孔子学文武之道学周礼文武周公爲先知孔子爲后知此可知者也孔子不恃𣏌而知夏不恃宋而知殷不乞灵文献而心通禹汤此不可知者也夫可知者圣人之知也不可知者圣人之觉也六经正名龚自珍曰孔子之未生天下有六经久矣庄周天运篇曰孔子曰某以六经奸七十君而不用记曰孔子曰入其国其教可知也有易书诗礼乐春秋之敎孔子所覩易书诗后世知之矣若夫孔子所见礼卽汉世出于淹中之五十六篇孔子所谓春秋周室所藏百二十国宝书是也是故孔子曰述而不作司马迁曰天下言六萟者折衷于孔子六经六萟之名由来久远不可以肊曾益善夫汉刘向之爲七略也班固仍之造蓺文志序六蓺爲九种有经有传有记有羣书传则坿于经记则坿于经羣书颇关经则坿于经何谓传书之有大小夏侯欧阳传也诗之有齐鲁韩毛传也春秋之有公羊谷梁左氏邹夹氏亦传也何谓记大小戴氏所录凡百三十有一篇是也何谓羣书易之有淮南道训古五子十八篇羣书之关易者也书之有周书七十一篇羣书之关书者也春秋之有楚汉春秋太史公书羣书之关春秋者也然则礼之有周官司马法羣书之颇关礼经者也汉二百祀自六蓺而传记而羣书而诸子毕出旣大僃微夫刘子政氏之目录吾其如长夜乎何居乎后世有七经九经十经十二经十三经十四经之喋喋也或以传爲经公羊爲一经谷梁爲一经左氏爲一经审如是是则韩亦一经齐亦一经鲁亦一经毛亦一经可乎欧阳一经两夏侯各一经可乎易三家礼分庆戴春秋又有邹夹汉世总古今文爲经当十有八何止十三如其可也则后世名一家说经之言甚衆经当以百数或以记爲经大小戴二记毕爯经夫大小戴二记古时篇篇单行然则礼经外当有百三十一经或以羣书爲经周官晩岀刘歆始刘向班固灼知其出于晚周先秦之士之掇拾旧章所爲坿之于礼等之于明堂阴阳而已后世爯爲经是爲述鐂歆非述孔氏善夫刘子政氏之序六萟爲九种也有苦心焉斟酌曲尽善焉序六萟矣七十子以来尊论语而谭孝经小学者又经之戸枢也不敢以论语夷于记夷于羣书也不以孝经还之记还之羣书也又非传于是以三种爲经之贰虽爲经之贰而仍不敢悍然加以经之名向与固可谓博学明辨愼思之君子者哉诗云自古在昔先民有作向与固岂非则古昔崇退让之君子哉后世又以论语孝经爲经假使论语孝经可名经则向早名之且曰序八经不曰序六蓺矣仲尼未生先有六经仲尼旣生自明不作仲尼曷尝䢦弟子使笔其言以自制一经哉乱圣人之例淆圣人之名实以爲尊圣怪哉非所闻非所闻然且以爲未快意于是乎又以子爲经汉有传记博士无诸子博士且夫子也者其术或醇或疵其名反高于传记传记也者弟子传其师记其师之言也诸子也者一师之自言也传记犹天子畿内卿大夫也诸子犹公侯各君其国各子其民不专事天子者也今出孟子于诸子而夷之于二戴所记之闲名爲尊之反卑之矣子舆氏之灵其弗享是矣问子政以论语孝经爲经之贰论语孝经则若是班乎荅否否孝经者曾子以后支流苗裔之书平易汎滥无大疵无闳意眇指如置之二戴所录中与坊记缁衣孔子闲居曾子天圆比非中庸祭义礼运之伦也本朝立博士向与固因本朝所尊而尊之非向固尊之也然则刘向班固之序六萟爲九种也北斗可移南山可隳此弗可动矣后丗以传爲经以记爲经以羣书爲经以子爲经犹以爲未快意则以经之舆儓爲经尔雅是也尔雅者释诗书之书所释又诗书之肤末乃使之与诗书抗是尸祝舆儓之鬼配食昊天上帝也六经正名荅问一问传记及尔雅之爲经子斥之以其不古也孝经之名古矣胡斥之荅孝经之名经视他传记古矣视孔氏之世之六经则不古曏不云乎仲尼未生巳有六经仲尼之生不作一经子惑是是惑于元命苞钩命决而已矣周官之爯经王莽所加六经正名荅问二问张楫以降论尔雅者众矣以孰爲正荅以宋郑樵之论爲正然则雅可废邪荅否否尙宝史游急就岂不宝雅尙尊讦愼说文岂不尊雅尙信毛苌诗传岂不信雅后圣如起莫之废也释训一篇最冗最诞最侨鄙最不词如夹漈言六经正名荅问三问六萟之有乐谓声容不谓竹帛明矣乐记一篇之存周官大司乐篇之存窦公所献戴氏所录其存于天地也不得谓韶濩之存于天地也明矣班氏乃采小戴记之一篇以当六萟之一何居荅子之言是也而不可以责向与固也向若曰此乐之见于大略者尔名爲七略则不得不然名爲萟文志则不得不然六经正名荅问四问三礼之名始何时荅姑熹平立石经时夫小戴尊矣抑王言保傅之篇善矣夏小正视月令古矣曾子十八篇亾厓略稍稍见大戴又有功焉公冠投壶诸侯迁庙诸侯衅庿又班氏所爯其文与十七篇相似者也则是淹中经之四篇也然而蔡邕不书大戴卢植郑元不注大戴用心亦有颇焉六经正名荅问五问吾子之言以经还经以记还记以传还传以羣书还羣书以子还子五者正名之功硕矣今天下古书益少如其写定于先生之堂六萟九种以谁氏爲配荅曰我其纵言之周书去其浅诞剔其譌衍写定十有八篇穆天子传六篇百篇书序三代宗彝之詺可读者十有九篇秦阴一篇桑钦水经一篇以配二十九篇之尙书左氏春秋春秋公羊传郑语一篇及太史公书以配春秋重写定大戴记小戴记加周髀祘经九章祘经考工记弟子职汉官旧仪以配礼古经屈原赋二十五篇汉房中歌郊祀哥铙哥以配诗许氏说文以配小学是故书之配六诗之配四春秋之配四礼之配七小学之配一今夫谷梁氏不受春秋制作大义不得爲春秋配也国语越绝战国策文章虽古丽抑古之襍史也亦不以配春秋周官五篇旣不行于周又未尝以行于秦汉文章虽闳侈志士之空言也故不以配礼若夫诗小序不能得诗之最初义往往取赋诗断章者之义以爲义岂书序之伦哉故不得爲诗之配窃又以焦氏易林伏生尙书大传丗本董仲舒书之第二十三篇周官五篇此五者坿于易书春秋礼经之尾如坿庸之臣王者虽不得爲配得以其属籍通已爲尊之矣尽之矣尽之矣或曰胡不以老子配易以孟子郇子配论语应之曰经自经子自子传记可配经子不可配经虽使曾子漆雕子子思子之书具在亦不以配论语曏也发其耑矣说中古文成帝命刘向领校中五经秘书但中古文之说余所不信秦烧天下儒书汉因秦宫室不应宫中独藏尙书一也萧何收秦图籍乃地图之属不闻收易与书二也叚使中秘有尙书何必遣鼌错往伏生所受廿九篇三也叚使中秘有尙书不应安国献孔壁书始知曾多十六篇四也叚使中秘有尙书以武宣之爲君诸大儒之爲臣百余年闲无言之者不应刘向始知校召诰酒诰始知与博士本异文七百五也此中秘书旣是古文外廷所献古文遭巫蛊不立古文亦不亾叚使有之则是烧书者更始之火赤眉之火而非秦火矣六也中秘旣是古文外廷自博士以汔民闲应奉爲定本斠若画一不应听其古文家今文家纷纷异家法七也中秘有书应是孔门百篇全经不但舜典九共之文终西汉世具在而且孔安国之所无者亦在其中孔壁之文又何足贵今试考其情事然邪不邪八也秦火后千古儒者独刘向歆父子见全经而平生不曾于廿九篇外引用一句表章一事九也亦不传受一人斯谓空前斯谓绝后此古文者迹过如埽矣异哉异至于此十也假使中秘书无百篇则向作七略当载明是何等篇其不存者亾于何时其存者又何所受也而皆无原委千古但闻有中古文之名十一也中秘旣有五经独易书着其三经何以蔑闻十二也当帝之时以中书校百两篇非是予谓此中古文亦张霸百两之流亚成帝不知而误收之或卽刘歆所自序之言如此託于其父无此事古文书如此古文易可知㝖其独与绝无师承之费直易相同而不与施孟梁邱同也汉书刘向一传本非班作歆也博而诈固也侗而愿葛伯仇饷解问曰逸书曰葛伯仇饷孟子说之曰汤居亳与葛爲隣葛伯放而不祀汤使人问之曰无以共粢盛也汤使亳众往爲之耕老弱馈食葛伯率其民要其有酒肉黍稻者夺之不授者杀之有童子饷杀而夺之葛虽贫葛伯一国之君安得有杀人夺酒肉事荅曰王者取天下虽曰天与之人归之要必有阴谋焉汤居亳与葛爲隣葛伯不祀汤教之祀遗以粢盛可矣乃使亳众往爲之耕春耕夏耘秋收乃囷乃米而藏之廪而后可以祀其于来嵗之祀则豫矣其于嵗事则已缓亳衆者何闚国者也策爲内应者也老弱馈者何往来爲闲谍者也葛虽贫土可兼葛伯放而柔彊隣圣敌旦夕虎视发众千百入其境屯于其野能无惧乎惧而未肎以葛降率其民而争之又不足以御乃姑杀其闲谍者夫黍稻之箄橐往来两境阴谋之所槖也其民乃发而献之伯仇者何众词大之之词杀者何专词杀一人不得言仇仇不得言杀史臣曰葛伯仇饷得事实矣又曰汤一征自葛载夫葛何辠辠在近后世之阴谋有远交而近攻者亦祖汤而已矣非五行传龚自珍曰刘向有大功有大辠功在七略辠在五行传凡五行爲灾异五行未尝失其性也成周宣榭火御廪灾桓僖庿灾非火不炎上也亾秦三月火火炎上如故平地岀水水未尝不润下也河决瓠子决酸枣乃至尧时褱山而襄陵水润下如故关门铁飞金从革如故桑谷生朝桑谷非不曲直也雨木冰桃李冬华霜不杀艹艹木曲直如故无麦无禾是旸雨不时之应非土不稼穑予䌷洪范箕子以庶征配五事不以五行配五事如欲用春秋灾异说洪范者宜爲洪范庶征传不得曰五行传且休征五咎征又五非六也无六沴之义又申五事自五事皇极自皇极五福六极自五福六极不相配彼加恆阴以足六沴又割皇极以卑五事无棼于是者亦无拙于是者今以五事还五事以皇极还皇极以五福六极还五福六极而洪范可徐徐理矣微但此易自易范自范春秋自春秋易言侌昜洪范言五行春秋言灾异以易还易范还范春秋还春秋姑正其名而易书春秋可徐徐理矣武王箕子周初之史氏不知后世有儒者古之儒者不闻后世有裨灶梓愼裨灶梓愼不闻后世有文成五利文成五利不闻王莽王莽不闻张角张鲁五斗米三里雾如改五经以迁就之角鲁将毋经学之大宗也哉表孤虚予读汉百官表至戊己校尉而作曰古用兵之法尽此官矣戊已之爲德无专治无所不治击之也无方而善击天下之虚负戊已以爲治百战百胜不战亦胜戊已之名以孤爲名者也孤不自孤得虚而孤使汉官尽如此匈奴何足平三十六城郭何足有大宛何足通邪古先圣王使弟子八嵗入小学学六甲五方之事六甲五方相爲用古也必有其说宋裴骃不得其说以虚爲孤以孤爲虚予愳疑误后世作一表采易纬之义兼术家之术以正汉官之名与裴骃正相反甲子旬虚戌亥孤在辰已甲戌旬虚申酉孤在寅卯甲申旬虚午未孤在子丑甲午旬虚辰巳孤在戌亥甲辰旬虚寅卯孤在申酉甲寅旬虚子丑孤在午未阐吿子龚氏之言性也则宗无善无不善而已矣善恶皆后起者夫无善也则可以爲桀矣无不善也则可以爲尧矣知尧之本不异桀郇卿氏之言起矣知桀之本不异尧孟氏之辩兴矣爲尧矣性不加菀爲桀矣性不加枯爲尧矣性之桀不亾走爲桀矣性之尧不亾走不加菀不加枯亦不亾㠯走是故尧与桀互爲主客互相伏也而莫相偏绝古圣帝明王立五礼制五刑敝敝然欲民之背不善而向善攻劘彼爲不善者耳曾不能攻劘性崇爲善者耳曾不能崇性治人耳曾不治人之性有功于教耳无功于性进退卑亢百姓万邦之丑类曾不能进退卑亢性吿子曰性无善无不善也又曰性𣏌柳也仁义杯桊也以性爲仁义以𣏌柳爲杯桊阐之曰浸假而以𣏌柳爲门戸藩杝浸假而以𣏌柳爲桎拲梏浸假而以𣏌柳爲虎子威俞𣏌柳何知焉又阐之曰以𣏌柳爲杯桊无救于其爲虎子威俞以𣏌柳爲威俞无伤乎其爲杯桊𣏌柳又何知焉是故性不可以名可以勉强名不可似可以形容似也杨雄不能引而申之乃勉强名之曰善恶混雄也窃言未湮其原盗言者雄未离其宗吿子知性发端未竟予年二十七着此篇越十五年年四十二矣始读天台宗书喜少作之闇合乎道乃削剔芜蔓存之自珍自记癸巳冬说印瘁哉自着录家储吉金文字以古印爲专门攻之者有二或曰是小物也不胜录或曰卽录录坿钟彝之未简昔者刘向班固皆曰缪篆所以摹印章也汉书有八而摹印特居一古官私印之霝茖人手也小学之士以古自华之徒别爲一门固有说平夫苕泖之士爱古甓关陇之士爱古瓦善者十四至于鱼形兽面之制吉阳富贵之文或岀于古陶师多致之不足乐也且别爲一门储印岂不瘉于是若夫第其钮别其金三品则亦攷制度之一隅也官名不见于史是亦补古史也人名大㬥白乎史是则思古人之深情也天官印欲其不史私印欲其史此羽琌之山求古印之大旨也体或缪篆或省不爲缪篆论京北可居状京师春益早冬益燠客益众土着益诈吾相北方独宣化府承德府之间可以居可以富可以长子孙今夫东南艹木朮朮然易荣也易高大也易藁也蠹空其中雨渍其外有园圃者不规久远不能储以爲美材宣化承德间少木木四月始荣其华肥其叶长其材坚得三顷之硗确以种木三十年而材之栋宇棺椁之利可以专数县恆寒故腠理实恆劳故筋骨固食妖服妖玩好妖不至故见闻定居天下极北仕者贾者不取道不取道无过客矣故家室姻戚皆旧我祖我宗跸路之所出入承德则山庄在焉近宫墙跸路不爲陋子孙如智慧亦可以窥掌故矣东南生齿宻墓宻歳歳埋之歳歳掘之故土浮故土多石少宣化承德间平地皆巨石地气不洩气不洩故无蚊蚋毒虫亦无瘟疫痁疾人畜皆夀如夹山而居山之坳纵可四百丈横四之一可以牧牛羊犎牛牧可以代田石炭可以代薪狼狐野猫之皮可以代蚕子孙如聪慧者宜习蒙古书通喇嘛经咒习蒙古书通喇嘛经咒可以代东南书记之馆教读之师吾有丈夫子二如一支回南一支迁北他日魂魄其歆北乎噫吾少年营东南山居中年仕宦心中温温然不忘东南之山居京师旣不欲久淹天意诇我人事惎我又未必使我老东南从曼妙之乐也我方图之矣丁酉十月与客言志旣送客书示儿子北路安插议土尔扈特之归也自干隆三十六年后于库尔喀喇乌苏塔尔巴哈台两处有赐渥巴钖等游牧地如立行省后不可使与民戸旗户无区别宐各建一大城居其酋听出城外旧有水草处数区仍令安牧岁时酌令入牲畜于布政司则蠲其例贡一切封爵翎顶如故谨议蒙古寄爵表序定盦文集补编二赛音部之有两厄鲁特犹靑海部之有贺兰山厄鲁特与额济纳士尔扈特也皆各有爵疆域则统之如古坿庸国赛音西壤茂有水草其始也皆居推河矣其继也皆居乌兰乌苏矣今阿刺布坦裔见旂一爵一丹济兰裔见爵一旂一爵皆贝子地皆削推河之爯官书纪载或赘或歧故考档宜愼也靑海志序靑海在甘肃西甯府边外唐吐谷浑之分也三十九族奉佛而好兵会盟之事弗与故文移甚少其地始尽番子有也三十九族之人尽后徙也瓦刺与蒙古实一而二始元明闲爲蒙古属国视蒙古微贱和硕特之得姓博尔吉吉特氏当是冒贵种未必本姓然弗可攷也今依钦定世系表以和硕特之顾寔汗爲首巨细之故咸诠次于下雍正后顾寔裔亡而和硕特不尽亡存者如千族其事次焉其徙往以实地者有喀尔喀辉特士尔扈特各部其事又次焉其关界以鎭海堡爲首其地形以河爲领具如志乌梁海表序皇舆极北竟也其人与明阿特同祖喀尔喀四部轻之葢微种也颇役附北厄鲁特噶尔丹不能自通康熙三十六年漠北平五十四年乌梁海来贡貂有诏隶札萨克图汗部干隆三十九年始与木兰之围命与乌兰乌苏厄鲁特杜尔伯特靑海爲一队谓之四别队嗣是进年班矣其部落以在唐努山者爲大支以牧阿勒坦山牧阿勒坦淖尔者爲属国实一种而三国有总管大头目一员今钩考唐努山世系自和罗尔迈以下列于表汉器文录序余尝攷汉氏虽用徒隶书书一切奏记而宫府崇尙篆学非兼通仓颉以来众体不得爲史君后通史书者班谢皆濡笔以纪夫亦可以知其贵重矣金玉刻辞以视刻碑尤所特加意也余最录墨本曰阮氏藏史宾钘一古文也林华馆镫一定陶鼎一小篆兼隶书也汪氏藏陵阳一小篆文氏藏五斗鋗一锭一小篆秦氏藏鲁共王熏卢一小篆兼隶书李氏藏公鼎籀文颜氏藏虑傂尺一小篆王氏藏雁足镫一隶书兼小篆予自藏豆一古文王刚卯一籒文鸿嘉鼎一一升十四蘥熏卢一小篆兼隶书合诸家藏大小洗十有五皆小篆兼隶书长白斌良藏嘉量一小篆兼隶书起高文之世汔乎孝安之朝以二十九物者发其凡而泉印镜之簿不偻指焉馣馤丽硕又往往璆然振其詺辞可续周天府矣镜录序镜别爲专门何也其四言在易繇与诗之闲三言至七言在谣谚之闲体裁尤芳异文章家喜之录之以贶夫言诗者也其用韵则不可以周之谐声求之矣其文字大小篆与隶书相襍爲体起于秦汔于齐梁闲自藏五诸家墨本三十有九总四十有四瓦录序汉氏宫殿之名不可得而簿录也其瓦黝以温其文字多哀丽伤心者观其体皆深习八体六技者之所爲非尽陶师之爲也夫后汉祠墓之刻碑皆石工书而前汉瓦文乃兼大小篆嘻可以识炎运之西隆窥刘祚之东替也矣予所录五十有五曰长生未央曰长乐未央曰长生无极曰与天无极曰千秋万岁舆地无极曰亿年无疆曰永奉无疆曰高安万世曰宗光万世曰千秋万岁曰金曰千金曰衞曰曰便曰兰池宫当曰椒风嘉祥曰婴桃转舍曰都司空瓦曰上林农官曰甘林曰甘泉上林曰宗正宫当曰八风夀存当曰有将曰有万憙曰大廐曰金廐曰宜富贵当曰平乐宫阿曰汉并天下曰狼干万延曰永望芴曰嵬氏冡舍曰万岁冡当曰宣灵曰万石君仓曰六畜蕃息曰方春蕃萌曰骀荡万年曰仁义自成曰延年益夀曰延夀万嵗曰万物咸成曰长毋相忘曰维天降灵延元万年天下康寍文之可以目治者九曰凤形曰飞廉形曰飞鸿形文曰延年曰三雀形曰朱鸟形曰龟蛇交形曰饕餮形曰二马形文曰甲天下曰鱼形其诸家箸录有之而予未见者三曰衞屯曰揜依中庭曰黄山徽州府志氏族表序龚自珍始爲徽州府表氏族也先王以人道序天下故氏族肈焉我大淸文物备布山川穆淸濒海而东置行省者一十有八其县一千三百有奇县之民籍皆亿万民皆能言所姓而姓以世德家行及勋贵之迹有述者谓之大自珍所至县多矣皆诹而记之夫以大姓雄于县而诎于府者有之矣以大姓雄于府而诎于一行省者又有之矣以大姓雄于一行省而诎于总知天下掌故之宗所记闻者又有之矣曩者家大人知徽日命自珍任征讨文献之役徽之大姓则固甲天下粲然散着靡有专纪是故削竹而爲之表其义迾曰载大宗次子以下不载夫宗法立而人道备矣次子之子孙官至三品则书不以宗癈贵贵也其有立言明道名满天下则书不以宗癈贤贤也自今兹嘉庆之世推而上之得三十世以上者爲甲族得三十世者爲乙族得二十世者爲丙族义何所尙尙于恭旧遂箸录洪氏吴氏程氏金氏鲍氏方氏汪氏戴氏曹氏江氏孙氏毕氏胡氏朱氏巴氏凡十有五族其余羣姓坿见焉弗漏弗滥书旣成阅六年嘉庆庚辰之岁则开匧而最录之如此若夫齐梁之浮谭江左之虚风侈心膏粱之名诡言氏族之学朝之失政野之失德作者何师焉刘礼部庚辰大礼记注长编序庚辰秋七月仁宗皇帝木兰热河大行问至京师礼部堂官奔赴热河者二人司员奔赴者满二人汉一人留署职大丧档案者汉一人则礼部主事武进刘君逢禄实任之起嘉庆二十五年七月二十七日军机大臣受顾命大臣飞寄留京办事王大臣信留京王大臣传知百官成服汔道光元年三月二十六日奉安昌陵礼成又恭载四月初六日常雩圜邱升配事而全档子告成所征者凡十类一上谕二随旨三题奏本折四礼部咨各衙门文移五各衙门咨礼部文移六礼部颁各直省及五十一旗蒙古八十七旗喀尔喀文移七朝鲜国王咨礼部文移八礼部存记淸汉字档子九内阁恭拟祭文十翰林院恭拟祭文而朝鲜国王祭文坿焉敬手勒成六卷器纪爲礼之极大器爲国家万事之根本恭读遗诏有之曰书有陟方之文古帝王崩于巡狩葢有之矣则是不得以爲变礼今所记注皆经常也敬以告儒臣之纂官书及后世攷礼仪者乎我朝列祖列宗大慈大孝大法大守之原至尊至重礼官不能详也礼官所能记载蹟焉而已道光二年秋内阁中书仁和龚自珍序最录易纬是类谋遗文易纬最无用独卦气法或出于古史氏而纬家传之何以疑其出于古史氏曰古者颁时月日之厯与三易之法皆出于王者掌于史氏故伪爲时月日者有诛焉伪爲卜筮之书者有诛焉其大原一也春分之日与秋分之日同占一卦爻又同其吉凶必殊矣冬至之日与夏至之日同占一卦爻又同其吉凶必殊矣推而至于三百六十六日设日日遇卦同爻又同其吉凶必日日殊矣是故震兑坎离之主二十四气余六十卦之各主六日八十分日之七此必古法必古宪令也易纬通卦譣干元序制记是类谋皆载此法是类谋最详故录一通以爲今筮家言値日者之祖最录尙书攷灵耀遗文似张衡灵宪之支流尙不及衡密矧揆诸今日所实测者乎其言天地之距七曜之度恣匈肊而㕦言之殆无一言之近事实者独地与星辰四游之义或者有征过而录之俟司天采择最录春秋元命苞遗文春秋纬亏七纬中最遇古义矣元命苞尤数与董仲舒何休相出入凡强三世存三统新周故宋以春秋当兴王而託王亏鲁诸大义往往而在虽亦好言五行灾异则汉氏之恆疾不足砭也凡予录纬三家用闽赵在翰本最录穆天子传穆天子传六卷自弟一至弟四书天子西廵狩之事弟五弟六书畿内畋游之事又具书盛姬事天子自北而西而北凡行一万三千三百里其征比反史臣具书日龚自珍谨由日推月得月周天二十又八龚自珍曰天子西征得羽琌之山东归蠧书于羽陵畿内有羽陵何也乐羽琌之游归而筑羽陵也天子西征得乐池东归葬盛姬于乐池畿内有乐池何也乐乐池之游归而筑乐池也晋臣郭璞语非是洪氏颐煊孙氏星衍语皆非是此籒文也籒文孰作之宣王朝太史臣籒之所作也非西周世所行之文也曷爲明之明非古文也孰谓爲古文晋臣荀朂以爲古文也元明絜书家因以爲古文也古文简籒文繁古文但有象形指事籒文矣晋臣不知其异六卷文阙不具何也荀朂云汲郡收藏不谨是其故也自珍曰今阙文有二种有阙甚多不知若干名者事更端也写书者宜书之曰阙有阙一二名者事无更端则食也写书者宜爲方空于行间不言阙今写定本弟一卷第一行先书阙乃书飮天子蠲山之上是其例也如此庶读者了其事起讫矣由阙故知有逸文可摭拾与可曩者刺取羣书补食字洪颐煊孙星衍两家善矣龚自珍取列子周穆王篇事抱朴子君子化猿鹤小人化虫沙事羣书中帝台事坛山刻石事应语之镜事定爲此传逸文爲摭逸一篇坿卷尾晋书束晳传曰此书本五卷末卷乃襍书十九卷之一孙星衍曰寻其文义相属应㱕此传束晳传别出之者非也龚自珍曰孙说是也今所据有元刘氏庭榦本明呉氏琯本何氏镗本邵氏蘉古本汪氏明际本吴山华阴雨道藏本国朝洪氏颐煊本孙氏星衍本洪氏孙氏爲善龚自珍曰古者神君高后所以享帝者之乐左史之所庄记周史之最古者后王德薄神人远之天地旣漓山川衰浊神物徂谢下逮草木不孕金玉郯子之言曰不能纪远乃纪于近重以史降爲儒耳剽目诵不如剡子惊而削之使天灵迹惚怳夷于稗家尙不得嫓国语不亦俭乎最录列子列子八卷晋张湛注明嘉靖中吴郡顾春依宋景定改元龚自万本重刻者自珍曰列与庄异趣庄子知生之无足乐而未有术以胜生死也乃曰死若休何容易哉列子知内观矣庄子欲陶铸尧舜而託言神人列子知西方有圣人矣其曰以耳视以目听曰视听不以耳目于圣人六根互用之法六识之相庶近似之皆非庄周所知者求之庄未可以措手足求之列手有扪而足有借也庄子见道十三四列子见道十七八丁大法之未东皆未脱离三界惜哉最录司马法予录书至司马法深疑焉古有司马兵法又有穰苴兵法齐威王合之名曰司马穰苴兵法此太史公所言司马法宏廓深远合千三代穰苴区区小国行师之法而已又太史公所言二者合一百五十篇宋邢昺所见也见三卷者晁氏也见一卷者陈氏也实止一卷爲书五篇则今四库本及一切本是也其言孙吴之舆台尙不如尉缭子所谓宏廓深远者安在疑者一自马融以降引之者数十家悉不在五篇中疑者二佚书乃至百四十有五疑者三存者是司马法则佚者是穰苴法矣齐威王合之之后何人又从而分之使之荡析也疑者四马融以下羣书所引颇有三代兵法及井田出赋之法是佚书贤于存书远矣是穰苴法贤于司马法远矣疑者五邢陈晁三君之生不甚先后所见县殊疑者六道光壬辰闰九月写司马法竟并质六疑闻苏州黄氏有宋刻本司马法不知几卷惜未见邢昺亲见司马法百五十篇出论语义疏最录急就急就三十二章章六十三字依王伯厚写本伯厚所偁碑本作某某者颇疑之赵孟頫尝临皇象矣墨蹟贮大内干隆初诏刻石嵌于西苑之阅古楼者是也予家有拓本以校伯厚语知其不然岂赵临皇象而偏㫄实不从之邪抑皇象有二碑邪弟三十一章最舛乱难读各本皆然予以肊正之合作者分别部居之意且以地名爲殿庶伯厚所言前章末句与后章起句相蹑者最录中论徐干中论论儒者之蔽旣见要害击而中之七十子殁不数数遇斯言异哉吾乃遇之于汉与魏之交也爰依何镗本写定甚完具自珍曰汉初元于孝武能成一家之言者甚众昭宣以降书不逮古下汔魏世合而论之譬适于野焉或千里鼠壤不逢可材则杨雄法言荀悦申鑑是也平芜生之灌木丛之剔而薙之乃觌瑶草拾而佩之如桓寛盐銕论刘向说苑王符潜夫论是也若乃倾匡量芝到槖载大药其徐氏中论邪最录归心篇归心篇一千九百四十二字颜之推家训二十篇之弟十五也高安朱轼本十九篇此篇见废予依宛平黄叔琳同县卢文弨两本参校付写夫说法人者立宗立因立喻道大原觉羣聋华雨自天天乐堕空斯比丘之躅非居士之宗居士者词气夷易略说法要引人易入也而不入于窔在家爲家训在教爲始教以儒者多乐之最录神不灭论神不灭者敢问谁氏之言与精气游魂吾闻之大易于昭在上又闻之诗魂升魄降又闻之礼儒家者流莫不肄易莫不肄诗莫不诗礼顾儒者曰神不灭佛之言也吾儒不然此身存卽存此身灭卽灭则吾壹不知儒之于易于诗于礼尽若是其莽莽邪尽若是其墨墨邪尽若是其孰视如无覩邪抑违中之佞邪神不灭论一卷设四难四荅三千名有奇郑鲜之撰鲜之不知何代人也此宋椠本杨杰序苏州江沅藏其词旨与颜之推相似必南北朝人也江沅曰此读佛书之初阶可以种信根亟写副墨一通自珍曰此亦读易诗礼者之所必欲知也亟写副墨一通人问遂有弟三本最录李白集龚自珍曰李白集十之五六伪也有唐人伪者有五代十国人伪者有宋人伪者李阳冰曰当时着述十器其九今所存者得之他人焉阳冰已爲此言矣韩愈曰惜哉传于今泰山一毫愈已爲此言矣刘全白云李君文集家有之而无定卷全白贞元时人又爲此言矣苏轼黄庭坚萧士赟皆非无目之士苏黄皆尝指某篇爲伪作萧所指有七篇善乎三君子之发之耑也宋人各岀其家藏愈出愈多补缀成今本宋人皆自言之委巷童子不窥见白之眞以白诗爲易效是故效杜甫韩愈者少效白者多予以道光戊子夏费再旬日之力用朱墨别眞伪定李白眞诗百二十二篇于是最录其指意曰庄屈实二不可以并并之以爲心自白始儒仙侠实三不可以合合之以爲气又自白姑也其斯以爲白之眞原也已次第依明许自昌本最录平定罗刹方略平定罗刹方略四卷无纂修衔名始于康熙二十一年八月遣副都统郞坦等侦探罗刹情形事终于二十八年内大臣索额图立碑与罗刹定地界事罗刹者谓俄罗斯国之人也俄罗斯以顺治时扰黑龙江踞雅克萨尼布潮二城而有之至是三十年我圣祖仁皇帝命将克复逐其人首尾七年而定诏史馆作是书也最简明四库着录诸方略独遗此四库未见之也在事之人将军巴海都统萨布素先往无功且意在久师卒成大功者都统公彭春䕶军统领佟宝侍郞萨海也方略之要萨海督耕彭春佟宝督战盖且战且耕也兵器以福建所进籐牌爲主领籐牌兵者汉銮仪使侯林兴珠台湾投诚授左都督何祐也定界在何处碑二通一在格尔必齐河一在额尔古纳河二河皆黑龙江之上游也郞坦始之彭春萨海中之索额图善其后也仁皇帝谕曰逐之而已不戮一人如天之仁也又谕曰渠所窃踞距我发祥之地甚近此逐之之意也书苏轼题临皋亭子帖后东坡居士睡足饭饱倚于儿上白云左绕淸江右回重门洞开林峦齐入当此时若有思而无所思以受万物之备元丰四年五月苏轼临皋亭之上龚巩祚曰夫睡足饭饱者二十五种前方便之二倚于几上者智者曰合眼不受外光合口不受外风是其义夫左绕表假右回表空重门言出二边也重门洞开表中道林峦齐入表三千具也复次无思表寂有思表炤有思无思同时表寂炤双现前万物备表三千具也何谓受受亦不受不受亦不受非受非不受亦不受亦受亦不受亦不受如是之人则能受万物之备矣当此时也者以无去来今之一时以具去来今之一时悉檀而说说有此时是故阿难结集五时教例系一时道光十七年三月书苏轼题临皋亭子帖后上大学士书定盦文集补编三中书龚自珍言自珍少读秝代史书及国朝掌故自古及今法无不改势无不积事例无不变迁风气无不移易所恃者人材必不绝于世而已夫有人必有匈肝有匈肝则必有耳目有耳目则必有上下百年之见闻有见闻则必有攷订同异之事有攷订同异之事则或匈以爲是匈以爲非有是非则必有感慨激奋感慨激奋而居上位有其力则所是者依所非者去感慨激奋而居下位无其力则探吾之是非而昌昌大言之如此法改胡所弊势积胡所重风气移易胡所惩事例变迁胡所惧中书仕内阁糜七品之俸于今五年所见所闻匈弗谓是同列八九十辈安之而中书一人匈弗谓是大廷广众苟且安之梦觉独居匈弗谓是入东华门坐直房昬然安之步出东华门神明湛然匈弗谓是同列八九十辈疑中书有痼疾弗辨也然匈弗谓是如衔鱼乙以爲茹如借猬栗以爲坐细者五十余条大者六事兹条上六事愿中堂淬厉聪明焕发神采赐毕观览一中堂宜到阁看本也大学士之充内廷者例不看本伏攷雍正十年以后内廷之项有五一御前大臣二军机大臣三南书房四上书房五内务府总管是也五项何以称内廷内阁爲外廷故也内阁何以反爲外廷雍正后从内阁分岀军机处故也大臣带五顶者除岀南书房上书房总师传不曰入直不常川园居日入直常川园居者三项而已此带三项之大学士不到阁看本之缘由也幸大学士不尽带三项内阁日有大学士一员到汉侍读上堂将部本通本各籖呈定迎送如仪中书有关白则上堂无关白则否此国初以来百八十年不改而且雍正壬子以后九十年来莫之有改者也惟中堂到阁侍读以下贤否熟悉匈中辅臣掌故亦熟悉匈中内阁爲百僚之长中书实办事之官此衞门一日未裁此规矩一日不废道光元年大学士六人满洲伯中堂托中堂协办长中堂汉则曹中堂戴中堂协办孙中堂是年到阁看本者三人托戴伯是也戴予吿孙大拜协办爲蒋中堂伯休致长大拜协办爲英中堂则道光二年之事曹蒋皆军机大臣长伊犂将军孙两江总督英内务府总管其日日看本者只托中堂而已托中堂在嘉庆朝任御前大臣军机大臣常川园居圣眷隆重至是乃日日看本原属偏劳一日召见乘便口奏内阁只臣一员日日看本部旗事繁必须分身等语于是乞旨派汉学士三人轮流看本噫学士职过朱看本非所掌也此乃第一大关键然而一时权宜之法岂以爲例他日无论某中堂开缺局势卽全变局势全变旧章不难立复设竟从此改例须大学士奏明将汉学士添此职掌纂入会典并将大学士永远作爲虚衔之处纂入㑹典万无不奉明文淡然相忘之理所以托中堂此奏权宜自无妨碍而后来永远如此并托中堂所不及料者也孙革职蒋大拜协办爲汪中堂汪上书房总师傅也按嘉庆九年上谕曰南书房上书房行走大臣俱着轮流入署办事其上书房总师傅不过旬日一入直尤不得借口内廷常川园居圣训煌煌汪中堂不知也侍读不知也汪到任曰满侍读探请意指汪赩然曰我外廷乎乃止是日绝无援甲子年上谕以明折之者不但此也前此嘉庆七年六月上谕曰内阁重地大学士均应常川看本其在军机处行走者毎年春夏在圆明园居多散直后势难赴阁至在城之日直机务稍简朕令其赴衙门办事卽应阁部兼到若不在内廷之大学士票拟纶音是其专责岂可闲旷保寕到京后虽有领侍衞内大臣朕不令其在园居住嗣后军机处之大学士直朕进城后谕令到衙门时着先赴内阁再赴部院其不在内廷之大学士着常川到阁以重纶扉以符体制此谕更明白矣亦无援引以折之者大官不谈掌故小臣不立风节典法陵夷纪纲穨坏非一日之积可胜痛哉假使汪肯看本则托汪隔日一到与托原奏所称只一员到阁之语情事异与所称日日到阁之语情事又异夫复何辞惜哉此第二大关键也汪病逝协办爲今卢中堂英降热河都统协办爲今富中堂两中堂不但不在三项内廷并不在五项之列尤宜到阁以重本职而侍读惩前事不复探请两中堂原未谙阁故不知大学士之本职因何而设咎自不在两公遂两相忘此第三大关键合署人员举朝科道亦皆淡然相忘比之汪中堂到任之年情事又一变而汉学士之看本局遂不变时人戏语陈学士嵩庆张学士鳞曰两君可称协办协办大学士两君笑应之三十年后后辈绝不解今日嘲戏语矣卢中堂全衔爲太子少保协办大学士吏部尚书国史馆总裁兼管顺天府事务富中堂全衔爲太子少保协办大学士理藩院尚书正白旗满洲都统阅兵大臣今吏部顺天府知有卢中堂内阁不知有卢中堂也理藩院正白旗知有富中堂内阁不知有富中堂也黜陟之事托中堂独主之内阁不知中堂凡有六缺也而本期大学士一官遂与保傅虚衔有衔无官者等自尚书至巡检典史皆不以兼摄事癈本缺事独大学士有兼事无本事矣自尚书至未入流皆坐本衙门堂上办事内阁爲衙门首堂上閴然无堂官矣而太宗文皇帝以来设立大学士之权之职之意至托中堂而一变汪中堂而再变卢富两中堂而三变托剏之汪中之卢富成之依中书愚见今宜急请托中堂卢中堂富中堂轮流到阁看本如不看本宜急奏明改定会典不得相忘此当世第一要事一军机处爲内阁之分支内阁非军机处之附庸也雍正辛亥前大学土卽军机大臣也中书卽章京也壬子后军机爲谕之政府内阁爲旨之政府军机爲奏之政府内阁爲题之政府似乎轻重攸分然寰中上谕有不曰内阁承发奉行者乎寰中奏牍有不曰内阁抄岀者乎六科领事赴军机处乎赴内阁乎昔雍正朝以军务宜密故用专折奏后非军事亦折奏后常事亦折奏后细事亦折奏今曰奏多于题谕多于旨亦有奏讫在案补具一题者绝非雍正朝故事故事何足拘泥但天下事有牵一发而全身爲之动者不得不引申触类及之也国朝仍明制设六科其廨在午门外主领旨主封驳惟其爲上谕也谏臣或以爲不可行而封驳之谏臣之所以重今内阁拟旨所答皆题本也所循字句皆常式也旨极长无过三十字诚无可封驳者自阁臣爲闲曹冗员而并科臣亦成闲曹冗员果依现在情形何不以六科移驻隆宗门外专领军机处上谕而主其封驳乎又惟内阁爲至近至贵之臣也外吏不敢自通于主上故仍明制由通政司达内阁谓之通本果依现在情形通政司亦闲曹冗员可以裁如不裁何不移驻隆宗门外爲奏事处之咽喉乎此二说原属迂腐不可行然援据立法之初意而求其䚡理核其名实必遭天下后世辨口如此重重驳诘而后已亦何以御之哉又六部尚书皆直曰而大学士独不直曰侍郞直日而内阁学士不直日立法之初岂不以丝纶之寄百寮之总不直日者无日不直也乎内阁与军机旣分大学士反恃部院旂务以爲重而直曰召见嘉庆中御史蔡炯奏大学士勿令兼他务其论实近正也其事则幸而不行万一行则大学士旣不直日又不到阁看本终岁不召见又不趋公与冗食需次小臣何以异天下后世姗笑何以御之哉故曰必也正名名之不正牵一发而全身爲之动者此也雍正壬子始爲军机大臣者张文和公鄂文端公文和携中书四人文端携中书两人诣干淸门帮同存记及缮写事爲军机章京之始何尝有以六部司员充章京者乎文和兼领吏部户部何尝召吏户两衙门司官帮存记缮写乎厥后中书升主事卽岀军机处何也六部各有应办公事占六部之缺办军机处之事非名实也其升部曹而奏留内廷者未攷何人始至于由部员而保充军机处者又未攷何人始大都于文襄傅文忠两公实剏之主之其后遂有部员送充之例内阁占一半六部占一半阁部对送阁所占巳不优矣但阁与部未尝分而爲七嘉庆二十一年睿皇帝顾谓董中堂曰此次保送内阁独多董中堂衰耄未遑据大本大原以对反叩头认过于是特谕内阁与六部衙门均平人数而阁与部遂爲七今中书在军机者最希最失本眞职此故也伏思本原之中又有本原从本原更张必非一介儒生口舌所敢议依中书愚见姑且依雍正中故事六部专办六部之事内阁办丝纶出内之事停止六部送军机处其由军机中书升任部员后不得奏留该处立饬回部当差如此庶变而不离其宗惭复本原渐符名实一侍读之权不宜太重也自中堂不到阁而侍读之权日益重凡中书一切进取差使侍读不呈大官单袖中出寸纸书姓名一两行口进数词中堂漫颔之卽得之矣遇有协办侍读出缺则侍读之门如市故侍读以上官自处中书以下属自处明悖会典试思六部卿寺衙门皆用大官单白事何内阁独废单不用由各衙门堂上皆有堂官官有几案可阅官单今侍读之见中堂也大率宫门风露之中立谭之顷使非袖中出寸纸实不简便此其所苦也论者曰侍读于中书近中堂于中书远借加延访此论不然大官单旣备载中书之履厯年齿食俸深浅功过次数及何顶行走名目矣何独凭袖中寸纸之爲延访而阅官单之反非延访与中堂领百寮爲皇上耳目其于四海之内满汉文武大小贤否罔弗知也何至本衙门二三笔札小生尚有弗知而待临歧延访与岂中堂之聪明申于天下而独诎于侍读与依中书愚见一切中书差使宜由侍读手奉全单默然鹄立中堂坐堂上朱笔点出明降堂谕不许仍沿袖中岀纸以肃瞻听一汉侍读宜增设一员使在典借厅掌印也国初汉侍读本三人今满洲蒙古汉军侍读缺十二人汉缺二人内阁爲掌故之宗典借厅爲储藏之薮近御史王赠芳有陈奏添设汉侍读一折部议不行其原奏但爲疏通人员起见且仍系办理票籖之事票籖甚不乏人矣何用添设议寝良是愚以爲侍读必宜添设以复旧制而非专爲疏通起见也又非爲票籖处添缺也今汉缺典借二员皆不在厅行走或在票籖委署侍读上行走或在稽察房行走或在票籖直房行走或在副本库行走其中书帮办典借者一两员孤立于厅㕔待之如客彼实缺典借尚不过而问一切矣安能责帮办之中书问其何故由厅无汉人前程故典借虽有深俸苟非委署侍读必不准擢侍读假使擢侍读而其人又离厅矣又况实缺典借由中书论俸而升俸已深矣不久出衙门矣卽眞在厅行走而视厅如传舍无足整顿固也此汉人于内阁掌故十九茫然而满员直视爲文移档案之区繁缺不欲令汉人分权其势遂成遂不可反依中书愚见欲名实之符莫如添汉侍读一员在厅掌印与满侍读和衷办事此缺岀以实缺典借升用典借缺出以在厅帮办之中书升用如此则国家多熟谙掌故之小臣爲太平润色卽以疏通而论汉人之升侍读也分爲二支一支由票籖处委署侍读升用一支由典借升用全局均匀无要津挤塞之患一馆差宜复旧也各馆官书以内阁翰檐衙门充总纂纂修协修官此国初以来定例近日尚有明文可见一见于嘉庆六年十月大学士王杰等㑹典馆原奏再见于嘉庆七年十一月大学士保寕等㑹典馆原奏弁冕会典者也㑹典馆如此厯圣实录馆如此一切官书局无弗如此嘉庆七年王文端公送中书蔡毓琳等充协修而以叶继雯充纂修叶君负文望辞至再欲待三召文端怒遂停止中书送纂修之例于是终㑹典馆全书吿成之年无以中书续送者仁宗睿皇帝实录凡六年吿成亦无以中书送纂修者在文端爲迁怒爲变旧章从而沿之非文端诤友矣但文端未尝奏明裁汰未奉明文从而沿之以爲前规后随恐文端不受且停止送纂修协修矣而独送分校分校之役与供事等夫中书与翰詹同爲淸秩翰林纂书中书分校之书内得失一切不当问中书深以爲耻又按嘉庆末杨宜之系副贡生岀身八品京官而充㑹典馆总纂中书王璟等以进士岀身七品官而充其分校揆之国家用人之法岂爲平允此必当复其旧物并行知各馆者也一体制宜画一也汉中书充文渊阁检阅军机章京者挂朝珠今中书纷然挂朝珠或以爲非或以爲是以爲是者曰内阁本内廷与军机无区别以爲非者曰今之内阁一切非军机处事势本殊何独挂珠两说皆中理此宜奏定章程或全准或全裁或何项应准或何项应裁奉明文而载会典又如中书初到阁见大学士仪平日侍读中书因公见大学士仪后辈初次谒前辈仪亟宜斟酌卑亢之间纂成一书以便循守愿文物斐然以章百司领袖之盛道光九年十二月朔中书龚自珍谨议在礼曹日与堂上官论事书主客司主事兼坐办祠祭司事龚巩祚谨启大人阁下巩祚以去年春由宗人府主事调任今职受事以来于今一年拙者之効无所表见而匈肊间有所欲言不揣冒昧欲以上裨高深于百一大人观览之余加以采访采访之后如可行次弟施行条目如左一则例宜急修也定制各部则例十年一修天运十年而小变人事亦然十年之中凡钦奉上谕及臣工条奏关系某部事宜经某部议准者该部陆续纂入以昭明备今按礼部则例自嘉庆二十一年重修后今二十三年矣祠祭司典礼最爲重大应行纂入者较三司繁赜数倍三司亦有应纂入者署中因循惮于举事若再积数年难保案牍无遗失者他曰必致棘手礼曹爲朝廷万事折衷之地较五部最重今各部皆无二十年不开则例馆者揆其轻重未爲允治又巩祚读嘉庆二十一年所修则例舛错极多此日重修见闻相接尚易订正若迟至数年而后旧人零落攷订益难宜饬首领司详议迅办奏稿本年夏间举行一风气宜力挽也巩祚先祖官礼部巩祚之父又官礼部今三世矣髫丱以来颇闻掌故且知本部风气在京曹最爲雅正乃近今则有难言者矣向来司员名爲坐办司事至于掌印尢系一司之雅望岂以趋跄犇走爲才嘉庆初司员有于宫门风露中持稿乞画者使少年新科爲之谓之观政资格稍旧则不爲之矣或笔帖式爲之主事不爲之矣近日专以赴宫门说稿爲才自掌印以下有六七辈齐声说一件事者有六七辈合捧一稿者巩祚实羞爲之至于本部赴圆明园直日是日也四司不闻一马嘶不见一皁隶迹矣定例部臣赴园直曰轮派一人留署注明折尾是皇上尚不欲堂官之全赴园也况司官哉堂官直曰耳司员自有其坐办之事直曰何预于四司哉夫部中多一趋跄犇走乞面见长之人则少一端坐商榷朴实任事之人且司官日赴宫门见堂官则堂官因之不必日至署司官爲无益之忙堂官偷有辞之懒所系岂浅鲜哉宜颁发堂谕一通曰内廷尚书侍郞不能日日入署者应画之稿积至弟八日遣笔帖式二员彚捧至宫门面画主事以上官不许前来如此则司事简矣又颁堂谕一通不在内廷行走之尚书侍郞日日入署无须在宫门画稿如此则堂事肃矣又定一章程曰遇奏事之期其奏稿系由某司办者许本司原办之官前来一员随同听旨余员不必来如此则司事益肃夫简以肃则复干隆以前之气象矣又有请者本部遇题缺及派差使时竟有对众夸张堂官向我询贤否我保举谁我保全谁者此辈不学浅夫于大局亦无能损益但礼曹爲风气之宗一频一笑宜谨之以防五部淸议一祠祭司宜分股办公也祠祭司关系至重甲于诸司官懈吏疲散漫无纪亦爲诸司最推其故由不分股办公故也现在仪制司分股故人知奋勉无旬日不到署者亦无呈堂乞画时而本员尚不知此稿底里者祠祭司不然除掌印以外并无专责人人可问夫天下事至人人可问则人人不问固不独祠祭司然矣嘉庆间王侍郞引之知其如此命以祠祭司仿照南司分股办事行之未久有掌印者志在独办不愿均劳以爲若分办则掌印者与余员何以异乃力白其不便而止此时幸无此专嫉之员北司头绪颇多宜悉心详议复王侍郞之旧或一股一人或一股数人或数股一人此番议定永远遵行此亦造就人材之一道一主客司宜亟加整顿也主客司者爲天朝柔远人使外夷尊中国地綦重也近日至于大败坏不可收拾爲四夷姗笑原其故由百务一诿之四译馆监督而本司无权也馆监督之设由外夷戾止夫马众多资其弹压而已天家有饩廪之给俾司宾客适馆授餐之事而已至有事关中外大体大计者宜责成该司或白堂或具奏不得任馆监督一人欲重卽重欲轻卽轻欲行卽行欲止卽止也道光四年越南国王使陪臣呈请改贡道尔时掌印边廷英具奏稿尚书文孚奏驳之而止十五年前风气尚未大坏若在今日主客司恐不得预闻礼部之有四译馆犹户部之有宝泉局兵部之有马馆而已附本部以上通其印现贮本部后库非眞京堂与六部卿贰抗衡者也监督以京堂自处以主客司爲赘疣去年高骊贡使呈请裁减通官其词剀切监督福肇不问其是非独驳斥之堂司皆弗预诺巩祚以爲宜奏乞圣裁不见听未几果有使臣倭什讷明训扰驿站之事卽系通官之害明效大譣如一切事宜皆依干隆嘉庆故事主客司预闻岂有此事哉又伏检旧案主客司掌印满郞中不兼四译馆监督四译馆监督以三司郞中爲之何也外夷在馆钱粮出入例由馆造册报司由司覆核咨户部报销今监督卽系本司是自支自销自造自报自核自移自咨自结无此政体客岁高骊三来越南亦来簿籍之属同官不寓目焉同官未必以不肖相疑该监督何以自明何以自处宜急定章程四译馆监督用三司郞中爲之在主客司者回避永爲定例凡遇外夷具呈言事令该司各员中明白大计者议其或准或驳共见共闻小事白堂官大事具奏中外之情不壅遏于一夫天朝永无失大体之羞矣以上四条主事龚巩祚谨议道光十八年正月开印日与陈博士笺静盦博士足下自古以阴阳五行占譣灾异与推步家术绝不相同不能并爲一家之言梓愼裨灶之流无能推日食者况月食近世推日月食精矣惟彗星之出古无专书亦无推法足下何不请于郑亲王取钦天监厯来彗星旧档案查出推成一书则此事亦有定数与日食等耳自珍最恶京房之易刘同之洪范以爲班氏五行志不作可也此书成可以摧烧汉朝天士之谬说矣附与江子屏牋大着读竟其曰国朝汉学师承记名目有十不安焉改爲国朝经学师承记敢贡其说夫读书者寔事求是千古同之此虽汉人语非汉人所能专一不安也本朝自有学非汉学有汉人稍开门径而近加䆳密者有汉人未开之门径谓之汉学不甚甘心不安二也琐碎饾饤不可谓非学不得爲汉学三也汉人与汉人不同家各一经经各一师孰爲汉学乎四也若以汉与宋爲对峙尤非大方之言汉人何尝不谈性道五也宋人何尝不谈名物训诂不足槪服宋儒之心六也近有一类人以名物训诂爲尽圣人之道经师收之人师摈之不忍深论以诬汉人汉人不受七也汉人有一种风气与经无与而坿于经谬以稗灶梓愼之言爲经因以汨陈五行矫诬上帝爲说经大易洪范身无完肤虽刘向亦不免以及东京内学本朝何尝有此恶习本朝人又不受矣八也本朝别有绝特之士涵咏白文剏获于经非汉非宋亦惟其是而已矣方且爲门戸之见者所摈九也国初之学与干隆初年以来之学不同国初人卽不专立汉学门戸大旨欠区别十也有此十者改其名目则浑浑圜无一切语弊矣自珍顿首丁丑冬至日与番舶求日本佚书书昔在干隆之年皇侃论语疏至迩者佚存丛书至所箸七经孟子攷文亦至海东礼乐之邦文献彬蔚天朝上自文渊着录下逮魁儒硕生无不欢喜翘首东望见云物之鲜新侧闻海东禁令以唐以后书入境者罪之中朝一士愿因贸易之便附宣鄙陋蛟龙有灵不攫吾言吾贱士也禄位无籍名声不表于当时班固云摅褱旧之畜念发思古之幽情我则居之窃谓唐以后之学造物者开之开则变师师变则书夺夺则亾东国力守旧而遏新虽异乎大易穷则变变则通之义抑所以慰巷士之思慕者情甚幽义甚高力甚鉅不敢以汛及不敢以远征谨愿求先儒诂经之遗文及文章家汉魏间作者附上隋唐两朝史家簿录之言计两册苟迹介存亾之间而可以求之万一者各加一红规于其目上凡七十规又别纸疏其亾佚之年希覆加考核如有存者愿以家藏三代钟彝吉金之打本易亦约七十事往来之邮质剂之平有长年在如曰大夫无域外之交则鲁仲尼何爲问官于郯子乎吾知贵国通儒大夫若山君井鼎籐君信笃其人者流必有以教之削札扃函赍此拳拳梦魂有灵以爲先驱与人笺五首手敎言者是也人才如其面岂不然岂不然此正人才所以绝胜彼其时何时与主上优闲海宇平康山川淸淑家世久长人心皆定士大夫以暇日养子弟之性情旣养之于家国人又养之于国天胎地息以深以安于是各因其性情之近而人才成高者成峯陵䧺者成川流嫺者成阡陌幽者成蹊迳驶者成泷湍险者成峒谷平者成原陆纯者成人民驳者成鳞角怪者成精魅和者成参苓华者成梅芝戾者成棘刺朴者成稻桑毒者成砒附重者成钟彝英者成珠玉润者成云霞闲者成丘垤拙者成嵔㠑皆天地国家之所养也日月之所煦也山川之所咻也将日月之光久于照而少休与将山川之气久于施而少浮与遂乃缚草爲形实之腐肉敎之拜起以充满于朝市风且起一旦荒忽飞扬化而爲沙泥子列子有言君子化猿化鹤小人化虫化沙等化乎然而猿鹤似贤矣噫噫走心与迹异非咎迹之谓谓心之向背趍舍其定矣迹之隐显去留未定也以有定驭无定三五年前始学爲此语今乃端然当之矣书来论文指甚善爯列子语非是造化之叶以俄瞚无算数名其家者也宋人之叶以三年一楮名其家者也造化不名宋人宋人岂必名造化哉名家之言正名实而两还之道家之言其爲逍遥一也皆贤此义也示与某学士书爯爲某官先生而以其主书院故自爯门生非礼也汉儒自一经相授受外无师弟子东京处士喜标榜然史爯㑹葬者三千人皆交游非弟子师弟子分至严唐宋人犹知之故以韩愈之贤而李翱皇甫湜不以门生自居惟大臣爱士而荐之朝者或偁门生范文正公之晏元献是也唐宋科目士有此感恩知已之论而亦非古道也特未乖名敎君子生唐宋以后则貌而从之若夫书院之设山长之名南宋始有不与三代家塾党庠州序同制与提举宫观之词官并兴私立名字号召徒众人树一帜至明季东林复社之徒云合雾散所在响应有数千人而出一人之门者明之亾虽不尽系此此师此门生与有力焉然犹可言者曰志私而号则公学非而名尙正故其时门生无不㱕美其师曰吾师讲学也或曰崇名节也今之书院则又宋明书院之辠人也假借权要荐之郡县之长皇问经师人师忝然拥席坐实干谒之客耳然犹可言者曰致其羔雁而甲乙其时蓺则亦举业之师也若某学士则又今之书院之辠人也学士主新安书院三年矣未尝至徽也徽之士不识其面三百人中无爯门生者古人爲师心器三年比君父民生之义固然师如是其易且多也今之士将终身治其心器而不暇也又今世通例凡爯彼夫子者自爯门生或爯受业爯彼某官某先生者自爯后学二者不相溷足下某学士旣爯之某先生矣而又自乱其例爯门生何也倘改曰歙后学某奉书学士先生左右则士大夫礼亦宜然足下讲古学之日久故僭商定如此其他词义皆不宣蒙左右咨访愿得刍荛之言上裨太平之盛德下曾文臣之奏议方今圣朝岂有阙遗夜思其爲今日易施行之言又爲虽不施行而言不骇众之言又爲合下用文学起家分所得言之言又爲自珍所得言合下而绝非自珍平日之狂言才得五事条而箸之一事厯代皆有石经本朝尙无石经干隆中江南蒋衡献所书十三经赏给举人刻石国子监其事甚细此不得爲本朝石经本朝经师驾汉氏而上之岂可不諟正文字爲皇朝之定本昭示来许岂仅如唐开成宋绍兴之所爲而已乎夫定石经必改流俗改流俗大指有四一曰改伪经东晋伪尙书宜遂削之其妄析之篇宜遂复并之一也一曰改冩官秦汉㠯来书体娄变厯代厯书之官展转讹夺其的然可知爲讹夺者宜改之二也一曰改刻工孟蜀以来椠本緐兴有功经固然辠亦有之展转讹夺流布浸广不如未有椠本时雌黄之易其的然可知爲讹夺者宜改之三也一曰改妄改唐宋君臣往往有妄改经籍者如衞包受诏改尙书之类宋元浅学尤多恣改以不误爲误今宜改之如旧四也其佀可改而不可改大指亦有四周末汉初不着竹帛经师异字不能择一以定此不可改也汉世今文古文异家法则异字不能择一以定此又不可改也经籍假借之字由来已久不能必依本字此又不可改也疑爲冩官之误刻工之误而无左证思之诚是一适改之恐召众口此又未可改也何不上书乞开石经馆前四者旌校讐之功后四者俟攷文之圣二事故和硕礼亲王尝敎自珍曰史例随代变迁因时而剏国朝满洲人名易同难辟其以国语爲名者如那丹珠穆克登布瑚图礼札拉芬色卜星额福珠灵阿之类相袭以万计其以汉语爲名者则取诸福德吉祥之字不过数十字而止其相袭以十万计贤不肖智愚贵贱显晦后世疑不能明此读国史一难也宜剏一例使各坿其始祖之传合爲一篇则汉书楚元王传例也而可以代魏书官氏志可以代唐书宰相世系表兼古史之众长亦因亦剏爲此语时礼部尙书矦恭阿拉计至王云卽如此公钮祜禄氏也宜在额宜都传下矣自珍怖服王天聪崇德以降琐事丕事皆说其年月不误毎一事辄言其原流正变分合作数十重问荅不勌自珍所交贤不贤识掌故者自程大理同文而外莫如王也王没矣无以报王执事在史馆谨述绪言代王质之执事三事前辱问国朝名臣奏议国朝奏议私家敢当抄不敢当撰其体裁大畧则固知之尝役抄故也大氐国朝奏议自雍正以后始和平谨质得臣子之体矣自干隆三十年以后始圆美得臣子之例矣追而上之颇犹粗悍或纷披扶疎沿明臣习甚矣风气之变之必以惭也自珍所抄康熙以前一册不足储百一雍正至干隆三十年一册不足储五十分之一近今六十年尙未动手若役心力蒐罗益非私家所能任何不上书乞开馆选定四事圣圣相承皆有故事此次恩诏条欵皆依嘉庆元年条欵推恩如故事惟嘉庆元年有贤良后裔一欵大略云凡入祀贤良祠大臣后裔倘本支无在仕版者着各督抚据家谱咨礼部礼部奏请赏给举人一名此条情文斐舋寔圣朝之美谭此次诏书遗漏此事故家中落赐书之不似所宜言五事今世科场之文万喙相因词可猎而取貌可拟而肖坊闲刻本如山如海四书文禄士五百年矣士禄于四书文数万辈矣旣穷旣极阁下何不及今天子大有爲之初上书乞改功令以收眞才余不儩道光二年闰三月朔自珍再拜今有家此邻人谇其东市人譟其西或决水以灌其墻或放火以烧其篱举家惶骇似束手无策矣入其门奴仆鹄立登其庭子姓秩然奴仆无不畏其家长者子姓无不畏其父兄者然则外来者举无足虑而其家必不遽亾又有家此宾客望门而致敬四方财货麕至门庭丹雘奕奕华好入其门则奴仆箕踞而嬉家长过之无起立者登其堂有孙攘臂欲箠笞其祖父祖父欲愬宾客面发頳而不得语此家宁可支长久耶开辟以来民之骄悍不畏君上未有甚今日中国者也今之中国以九重天子之尊三令五申公卿以下舌敝脣焦今数年欲使民不吸鸦片烟而民弗许此奴仆踞家长子孙箠祖父之世宙也卽使英吉利不侵不叛望风纳欵中国尙且可耻而可忧愿执事且无图英吉利道光庚子冬十有一月初九日自珍顿首送广西廵抚梁公序三首定盦文集补编四道光十五年夏四月皇帝使军机大臣字寄闽浙总督问前江苏布政使梁公起居状公伏地闽浙总督以公病痊闻秋九月公至自福州至之日甘肃布政使缺以卑公陛辞曰谕曰朕召女出非徒卑女布政使也姑去公受甘肃事不两月十六年春直隶布政使阙改公直隶布政使公在道广西廵抚阙又以公爲兵部侍郞都察院右副都御史广西廵抚五月辛酉公至自甘肃㝛于西淀壬辰召见癸已再召见凡七召见戊戌陛辞是日公入城凡与公同贯官京朝者与公科名同岁者与公昔同曹同直军机处及其后进者锵洋漎萃争请公过其私邸而戸部侍郞歙程恩泽内阁中书大兴徐松光州吴葆晋宗人府主事仁和龚巩祚谋合宴公先期戒公曰古者先祖后饯今反之愿及公之未祖飮公酒且曰以昼之长嬴也与曹署之多闲也愿脱畧主客毕一昼公曰善遂宴公于葆晋家毕宴登车谓恩泽等吾此来无如此日乐是公入城之五日又五日公戒严具西南指公有悫德以邃于裹躬履实蹈不暴其外广西士民必有能好是德者矣公有矩德以蕝其外正视绳行无间其里必能正其人心矣公有肃德其躬颋颋其行简简其謦无声其言明且淸其醉饱衎衎以无失必能纠其吏慝矣公有俭德被服儒者广西近广东淫巧易至食妖服妖易至公必杜其习以寷其聚矣公有文德大畜古训六籍百氏浩汹周知广西非经籍区公必开其僿进之以江左之见闻矣公有聪德察物处事公有敏德日治数事或数十事公有恬德啬取丰予公有良德与吏民爲坦易公治一行省移治他行省厯十八行省无不宜者公此行酾河江以灌一木任农稷以粪一区也龚巩祚曰今天下大埶廵抚之在其行省有所不得爲者矣有所得爲不暇爲者矣有事实急众人缓之而亦不得不缓爲之者矣有所得枝分爲之不得扼本末以爲之者矣公此行廵抚所不得爲卒末如何苟所得爲知公必肎爲而不以不暇爲爲谢不以不得独爲愠而谢不以众人缓之徇众人而谢是又公有孚德上信千天子下信于朋友也版图起辽海濒海而西置行省者十有八尽版图以纪行役相距至万有三千里而极梁公起自卧病期月之间自东南之福州至于西北之兰州今又将如西南之桂林而中间再至京师通计行役二万一千五百里西周之世其奉使之公卿自言曰駪駪征夫每怀靡及如不胜瘁思然皇华之诗所役远近说诗者无传不得闻尹吉甫伏镐方刘向说曰周都去镐千里而当日之诗人曰来㱕自镐我行永久如闻劳问太息仲山甫以王命城营邱四牡八鸾日行一舍而崧高之七章亦曰每怀靡及其卒章曰式遄其㱕周去齐虽不近尹吉甫胡虑其不㱕至厚祝其遄㱕以慰其心邪以今日度四周梁公所行役倍之十之殆于百之吾知夫急公者古人之义也怀私者古人之情也又知夫美其德纪其旬宣颂其燕喜福禄而姼大其受命于王车旂之庶钖赉之多者古之宾客再拜辟席择言之所言也而太息相劳问者古之朋友言燕私者能知之能言之宾客不尽知也今巩祚之言曰梁公其有怀乎溽暑永畵骙骙駪駪不遑息曰斜马嘶休于旅舍能无怀乎高牙大㦸寮吏旁午簿书束束不皇他衙鼓夕沈吏士就闲公独居念去京师且七千里能无怀乎闽中富烟云竹木泉石公之养疾也如将不出今感激而出矣臣躬非臣有皇念臣肩虽然不益难爲怀乎又念昔之日京曹淸暇摩挲器物辨别𣢾识蒐掌故谈人材乐甚不但昔也昨日之日与吾曹游香淸荈甘无所不言今已邈然此在流俗士夫所必不怀而谓我梁公者能无怀乎公西南矣强飮食矣巩祚无淸风之辞其害㠯慰公矣送钦差大臣侯官林公序钦差大臣兵部尙书都察院右都御史林公旣陛辞礼部主事仁和龚自珍则献三种决定义三种旁义三种荅难义一种归墟义中国自禹箕子以来食货竝重自明初开矿四百余载未尝增银一釐今银尽明初银也地中实地上虚假史不漏于海人事火患岁岁约耗银三四千两况漏于海如此乎此决定义更无疑义汉世五行家以食妖服妖占天下之变鸦片烟则食妖也其人病魂魄逆昼夜其食者宐缳首诛贩者造者宐刎脰诛兵丁食宐刎脰诛此决定义更无疑义诛之不可胜诛不可绝其源绝其源则夷人不逞好民不逞有二不逞无武力何以胜也公驻岙门距广州城远夷也公以文臣孤入夷其可乎此行宐以重兵自随此正皇上颂关防史节制水师意也此决定义更无疑义食妖宐绝矣宐并杜绝呢羽毛之至杜之则蚕桑之利重木棉之利重𧖟桑木棉之利重则中国实又凡钟表玻瓈燕之属悦上都之少年而夺其所重者皆至不急之物也宐皆杜之此一旁义宐勒限使夷人徙岙门不许畱一夷留夷馆一所爲互市之栖止此又一旁义火器宐讲求京师火器营干隆中攻金川用之不知施于海便否广州有巧工能造火器否胡宗宪图编有可约畧仿用者否宐下羣吏议如带广州兵赴岙门多带巧匠以便脩整军器此又一旁义于是有儒生逆难者曰中国食急于货袭汉臣刘陶旧议论以相觝固也似也抑我岂䕶惜货而置食于不理也哉此议施之于开矿之朝谓之切病施之于禁银出海之朝谓之不切病食固弟一货卽弟二禹箕子言如此矣此一荅难于是有关吏送难者曰不用呢羽钟表燕窝玻瓈税将绌夫中国与夷人互市大利在利其米此外皆末也宐正吿之曰行将关税定额陆续请减未必不蒙恩允国家断断不恃榷关所入矧所损细所益大此又一荅难乃有迂诞书生送难者则不过曰爲寛大而已曰必毋用兵而己吿之曰刑乱邦用重典周公公训也至于用兵不比陆路之用兵此驱之非勦之也此守海口防我竟不许其入非与彼战于海战于艅艎也伏波将军则近水非楼船将军非横海将军也况陆路可追此无可追取不逞夷人及奸民就地正典刑非有大兵敶之原埜之事岂古人于陆路开边衅之比也哉此又一荅难以上三难送难者皆天下黠猾游说而貌爲老成迂拙者也粤省僚吏中有之幕客中有之游客中有之商估中有之恐绅士中未必无之宐杀一儆百公此行此心爲若辈所动游移万一此千载之一时事机一跌不敢言之矣不敢言之矣古奉史之诗曰忧心悄悄仆夫况瘁悄悄者何也虑尝试也虑窥伺也虑洩言也仆夫左右亲近之人皆大敌也仆夫且忧形于色而有况瘁之容无飞扬之意则善于奉史之至也合下其绎此诗何爲一归墟义也曰我与公约期公以两期期年使中国十八行省银价平物力实人心定而后归报我皇上书曰若射之有志我之言公之鹄矣定盦先生执事月前述职在都鹿鹿輭尘刻无暇晷仅得一聆淸诲未罄积褱惠赠鸿文不及报谢出都后于舆中䌷绎大作责难陈义之高非谋识宏远者不能言而非关注深切者不肯言也窃谓旁义之第三与荅难义之第三均可入决定义若旁义之第二弟早已陈请惜未允行不敢再渎荅难之第二义则近日已略陈梗槪矣归墟一义足坚我心虽不才曷敢不勉执事所解诗人悄悄之义谓彼中游说多恐爲多口所动弟则虑多口之不在彼也如履如临曷能已已昨者坿申菲意濒行接诵手函复经唾弃甚滋颜厚至合下有南游之意弟非敢沮止旌斾之南而事势有难言者曾嘱敝本家岵瞻主政代述一切想蒙淸听专此佈颂腊褀统惟心鉴不宣愚弟林则徐叩头戊戌冬至后十日主客司述略我朝藩服分二类其朝贡之事有隶理藩院者有隶主客司者其隶理藩院者蒙古五十一旂喀尔喀八十二旂以及西藏靑海西藏所属之廓尔喀是也隶主客司者曰朝鲜曰越南卽安南曰南掌曰缅甸曰苏禄曰暹罗曰荷兰曰琉球曰西洋诸国西洋诸国一曰博尔都嘉利亚一曰意达里亚一曰博尔都噶尔一曰英吉利自朝鲜以至琉球贡有额有期朝有期西洋诸国贡无定额无定期朝鲜越南琉球皆有册封之礼朝鲜以内大臣内阁满学士六部满侍郞干淸门侍衞散秩大臣往琉球以内阁中书礼部司官六科给事中或翰林院官往越南如琉球之礼嘉庆朝定册封越南用广西布政使或按察使往不以京官往国朝册封琉球六次顺治十一年使张学礼王垓康熙元年王垓又以颁诏往康熙二十一年使林麟焻汪楫康熙五十七年使海宝徐葆光干隆十九年使全魁周煌嘉庆四年使赵文楷李鼎元嘉庆十二年使费钖章齐鲲道光丁酉六月记之几颁赏陈于午门先期咨内务府备赏物咨护军统领弹压届期御史二员来监礼礼部侍郞一员主客司司官二员莅赏㑹同四译馆满监督一员手奉而授之鸿胪序班以国语督其拜跪予莅赏暹罗者一琉球一越南一朝鲜四越南贡道由陆路至广西凭祥州入鎭南关道光元年越南使臣呈请改由水道入广东澳门部臣驳之道光六年越南王来朝复理前说主客司员外郞任邱边公又力驳之具奏其议乃定边公前辈中之有风采肯任事者也问经堂记干隆中杭州先正曰卢学士所居曰抱经堂登是堂也无杂宾无杂言焉今大学士仪征阮公所燕居曰揅经室入是室也无杂宾无杂言焉夫言之厖由学之歧也所居之猥缛由耆好之俚也宾客之孰洿譁由主人之不学也京师宣武坊有堂嶭然曰问经堂主人出窥其容颀然者聆其欬铿然者试其行肫然者从之游效其威仪遫然者虽以龚巩祚之㕦然憙言百家登是堂愀乎非五经之简毕不敢言焉主人陈其氏庆镛其名颂南其字福州其籍戸部主事其官曩尝与巩祚游阮公之门者也巩祚题其之左偏杭大宗逸事状一干隆癸未岁杭州杭大宗以翰林保举御史例试保和殿大宗下笔爲五千言其一条云我朝一统久矣朝廷用人宜泯满汉之见是日旨交刑部部议儗死上博询廷臣侍郞观保奏曰是狂生当其爲诸生时放言高论久矣上意解赦归里一大宗原疏留禁中当日不发抄又不自存集中今世无见者越七十年大宗外孙之孙丁大抱大宗手墨三十余纸鬻干京师市有茧纸淡墨一纸半乃此疏也大略引孟轲齐宣王问答语用己意反复说之此稿流落琉璃厰肆间一乙酉岁纯皇帝南廵大宗迎驾召见问女何以爲活对曰臣世骏开旧货摊上曰何谓开旧货摊对曰买破铜烂铁陈于地卖之上大笑手书买卖破铜烂铁六大字赐之一癸巳岁纯皇帝南廵大宗迎驾名上上顾左右曰杭世骏尙未死么大宗返舍是夕卒一大宗自丙戌迄庚寅主讲杨州安定书院课诸生肄四通杜氏通典马氏文献通考郑氏通志世偁三通大宗加司马光通鉴云一大宗着道古堂集海内学士见之矣世无知其善画者龚自珍得其墨画十五叶雍正乙卯岁自杭州如福州纪程之所爲也叶系以诗或纪程纪月日琐语语汗漫而瑰丽画萧寥而粗辢诗平澹而屈强同里后学龚自珍谨状同里张熷南漪王曾祥麐征皆爲杭大宗状此弟三状详畧互有岀入自记家塾策问一道问三代先秦古籍篇篇皆单行若夏小正弟子职不待言矣汉世征窦公献其书乃大司乐章也然则三百六十官毎官亦可单行凡采辑羣书而䉵录之者古来几家以何家爲首与古籍有一篇而数家皆采之者若月令投壶劝学是也能一一举之与古籍在册府者眞者三四伪者六七其灼然伪如东晋书古文王肃家语夫人而知之矣此外尙有何书能疏证之与诸子伪者益多眞书老庄列管韩非荀墨孙吴而外不难一一偻指能扬扢之与有文甚古而实无此书者后人刺取庄列中语爲广成子爲亢仓子是也尙有类此者与亦有原本相沿已久而实无精言古义者晏子春秋是也能推举之与伪书不独后世有之也战国时人依託三皇五帝矣或依託周初矣汉之俗儒已依託孔门问荅矣然亦颇有所本传授或有微绪未可以尽割也能言云之取之之甘苦与卽以汉后伪书而论除极诞极陋者姑不必言亦有故训相沿稍存义例者爲何等与古书眞而又完具者益少佚篇尤多者司马法是也能言各书之遗憾与又有古人作伪并共伪而亾之后人又伪伪如唐张孤作子夏易传今则并非孤书是也尙有类此者与古书沦亾后人掇拾他书所引辑一书近人爲此学者衆矣卷帙孰爲最富钩稽孰爲最密编次校雠孰爲最善与古书自有旧式凡叙目皆当一篇不可以后世坊刻俗式乱之也能言其要例与序目或在前或在后依史记说文则目在后诸书有目在前者与诸子书凡刘向校上之奏今存者有几通与医卜曰者种树堪舆之属下至相牛相马今世襍流其所抱所守有古笈可问者与汉书蓺文志与隋书经籍志互相出入者有几事与晁公武陈振孙两人比吾曹生稍古其眼福胜吾曹者几大耑与二人识议孰优劣与元明丛书眞伪襍糅不必言又往往不取足本所宜纠者几事与抑更有问焉者近儒学术精严十倍明儒动讥明人爲免园爲鼠壤矣然三代先秦之书悉恃明人刻本而存设明人无刻本其书必亾何与或曰明人学术虽陋而好古好事不可埋没抑何近世士大夫不好事不好古与昔之士大夫何其从容而多暇日商及刻书今之士大夫何其瘁而不暇与此亦上下古今之士所宜求索厥故者也其略言之定盦八箴大思箴乌乎万夫相倚而有此埶予処其内不処其外不君万夫道弗能制不先万夫生孰言其原思自外裹之爲狂爲昬苟焉而己勿代造物者谋予相予顶踵岂贤蚍极思箴乌乎蛇之赴壑亦有所终邻虚者虚不可以用聪极思极思其心送蛇勿恃而心光以赢而女不惩嗟志未逮箴乌乎猎万物以食是有狸悳攘以自卑又有鸡鹜之悳吐丝自纒𧖟欲死而祈年有躬七十年叚诸皇天有坟五百年叚诸后昆之贤惟未逮之志不可以叚亦不可以止何以止之曰臣昔死矣削成箴乌乎天地之间几案之侧方何必皆中圭圆何必皆中璧斜何必皆中弦直何必皆中墨有无形之形受形敝有无名之名受名阙有零有賸数乐其遁有畸有余亦不可以爲储有虚有隟乃亦所以爲积齐物以朝夕不齐而劳皆名其名皆形其形是爲好削成大命以顷童心箴乌乎思童之年昼视此日而长一物摩挱有湿在眶子在川上叹彼逝水轲亦有言大人赤子虽无罪于圣哲而愳伤其神髓姬公有祝弃尔幼志吾从姬公神明澹止褱我生之先箴乌乎予之褱矣逮予祖矣予未生之年气已古矣父兄明淸子弟暇矣言满朝野气虎虎矣吾末从而游吾恍惚与言言与语语虽然必戒之不闻尼父不乐今人与居不闻尼父褱史佚周任而不怿今大夫天干硠硠地支气昌帝组织我阴阳庸讵知非我符勇言行箴乌乎古之人有言思虑不违亲有父兄在闻斯行而非仁吾得春三十有五得秋三十有六亲则老矣吾幸犹爲子之年以爲子之年而有父兄之色又娄有父兄之言忍曰非专言不爯亲不孙而己矣行不爯亲行无本而己矣名满天下交满天下私友猥而己矣其精神外矣其根荄誖矣君子之于万物也不敢盖之而矧敢盖其亲而盖其亲而勇于言以长其不仁乎文体箴乌乎予欲慕古人之能剏兮予命弗丁其时予欲因今人之所因兮予荍然而耻之耻之奈何穷其大原抱不甘以爲质爯己成之纭纭虽天地之久定位亦心审而后许其然苟心察而弗许我安能颔彼久定之云乌乎顚矣旣有年矣一剏一蹶众不怜矣大变忽开请俟天矣寿云几何乐少苦多圜乐有规方乐有巨文心古无文体寄于古天琴颂龚自珍梦众神人立于朝授一卷书读未终一神人告予此天琴也趋作颂颂之有福援笔而奏之凡四十四言皇穆淸我宅大宇重在堂周公在下荡荡有日月而无风雨余鼓斯舞斯黄斯玄斯哲斯文斯万灵其彻闻斯石言羣山之松五百岁死摄山之松千岁死包山之松二千岁死黄山之松三千岁死鬛死肉死液死榦死芳香亦死有不死者化而爲石五牛胜一枚石自言曰予肩天之戕冬雷夏霜予要姒王不识姬昌今何世矣升共工氏之堂纸冡铭龚子瘗其所弃之言三千七百九十一纸旣筑凷以封之并爲元石之辞曰一言一魂气上纵大光下泣万星动心界续续内无空百朔望血勿汝恸埋汝恃汝积者众李氏云当其无有车之用顾学士像题辞始予读宪皇帝谕知南汇顾先生入翰林事识其事羡其遇睠睠其人已识其曾孙王几江南识其孙榛京师益闻道先世事先生象一卷榛所守也毣毣然迈迈然朱文正诗爯可以巖廊可以丘壡者是也江左文献林名卿之冑不百年不能举先世通籍岁皇识其它文采之泽薄不如忠孝之跖远且长也榛乞书卷尾江南安庆府知府何公墓表詺嘉庆二十年龚自珍娶于山阴何氏实知府裕均从女孙明年夏知府公卒又明年丧归山阴其孤盐大使镶通判衔籛以行状来乞詺状緐不次次其要公姓何氏讳裕均浙江山阴人祖经文官知府赠荣禄大夫河南廵抚父炌官知府妣吕恭人公之仕始通判湖南宝庆府同知江南徽州府遂知山东莱州府黜复起知江西临江府又知江南池州府卒于江南安庆府任年六十七厯六郡完密平和善筦守属县无亏蚀其䖏家也以友兄弟闻凡兄弟之子若孙皆育之其女善嫁之远兄弟皆赡之犹子诸甥侍左右肃然立见者知爲礼法故家也卒之日无寸椽一瓦配陈恭人侧室韦子二韦出自珍以昏因之故习其门内习其鄕征于余妇状皆信乃詺詺曰是孝友有政声者之阡越之君子尙封树之可也曹尙志碣里人曹文昭乞爲其父刻墓之石谨读状仁和其籍曹其氏尙志其名七十有二其年不贾不仕不客卿大夫无饰言无饰行晩好西方圣人之言不博其义但持名字其死也西面爯名泊然化龚自珍曰东城单炤吴树虚龚唐而下多悫行濳异之民不泊没生死曹君又其一也里仁爲美吾里眞仁哉爲家大人丙辰同年祭江西廵抚阳湖吴公文溯睿皇之初元聆春官之优诏策贤良于帝匡应景运而腾趠繄先生之晩逹抗一时之英妙帝开华省而进羣雅兮翔东华以释屩又排枢禁而领掌故兮益练才于政要挥羽书迅风霆兮跻皇言于雅诰当同年之奋迹兮走骃骐于周道览皇华而如晋兮采唐魏之佚调俄栖解豸于厥膺兮每焚草而密告帝卑之以一郡兮指括苍以吟啸忽回翔而中铩兮起东海于再召遂扬厯于大用兮厯再纪而宣劭半九州而亘南东皆车马之所劳积通达故和平兮异譥者之爲暴特精悍于西江焕神明于垂耄曰承前躅之养痈兮丁南赣之多盗方下车而矢磔攘兮三岁挞而垂效帝曰久女于南服兮岁及辰而来报卒罢市之上闻悟积勚之所秏昔君陈之施政王探本于惟孝腾万口于枌榆兮想门内之熙皥乌乎才辈岀而辈徂兮等春华兮秋摽百四十人存六七兮数江湖与廊庙齐失声于弱一个兮聚晨星而相弔国朝文家至桐城始轨于正方姚而后门徒传习寖失眞原独上元梅氏曾亮嘉兴钱氏仪吉及文正曾公于桐城洵有扶衰救病之功其他不立宗派而卓荦可传若胡氏天游汪氏中彭氏绩龚氏自珍咸能独造深峻自名一家葢桐城之文如泰山主峯端然不可䙝视而诸公之文则如徂徕新甫与岱宗揖让俛仰于百里之间不自屈抑夫亦一代文字之雄也龚氏文爲魏氏源所定武林吴氏椠本未完今萧山汤伯述从其子姓获原书检对吴刻阙三之一乃属山阴传君灌园勘订刻成补编四卷行世遂志如右光绪十二年正月平湖后学朱之榛谨题后曩刻定盦文集补编爲萧山汤君辑本中有七篇已见正续集傅君初校未审今爲删定都凡文六十六篇重第篇目仍爲四卷定公集外文尙不尽于此他日续有所得当更校刻以饷学子光绪壬寅秋八月之榛重识