香祖笔记提要钦定四库全书子部十香祖笔记杂家类三提要等谨案香祖笔记十二卷国朝王士祯撰皆康熙癸未甲申二年所记其曰香祖者王象晋羣芳谱曰江南以兰为香祖士祯盖取其祖之语以名滋兰之室因以名书也是书体例与居易録同亦多可采惟其中姚旅露书以章八元诗为卢照隣某诗话以栁恽诗为赵孟頫记忆偶误事所恒有指其疎舛足矣而一则以为无目人语一则以为眯目人道黒白肆口毒詈皆乖着书之体士祯池北偶谈任惇表语一条何尝不以刘禹钖覆舟侧畔千帆过病树前头万木春二句为白居易诗渔洋文略游摄山记何尝不以左思振衣千仞冈濯足万里流二句为郭璞诗乎此由晚年解组侘傺未平笔墨之间遂失其冲夷之故度斯亦盛徳之累矣又第十二卷一条曰辍耕録言或题画曰特健药不喻其义余因思昔人如秦少游观辋川图而愈疾黄大痴曹云溪沈石田文衡山軰皆工画皆享大年人谓是烟云供养则特健药之名不亦宜乎案法书要録载武平一徐氏法书记曰驸马武延秀闻二王之迹强学寳重乃唿薛稷郑愔及平一评其善恶诸人随事答称为上者题云特健药云是突厥语其解甚明士祯乃以字义穿凿殊为失考此非僻事殆耄而忘乎然其品题文艺宏奖风流至于老而不衰固足尚也干隆四十六年十二月恭校上总纂官纪昀陆钖熊孙士毅总校官陆费墀香祖笔记卷一钦定四库全书香祖笔记卷一刑部尚书王士祯撰康熙四十一年壬午三月初五日文华殿经筵士祯以经筵讲官刑部尚书侍文渊阁大学士吏部尚书熊赐履礼部侍郎罗察进讲四书樊迟问仁子曰爱人一节礼部尚书韩菼工部侍郎舒辂进讲易经系辞居则观其象而玩其辞四句讲毕赐宴太和门江南道监察御史张瑗题为逆恶之罪既已正典于前朝私竖之碑岂宜𫝊流于后世亟请干纲勅毁以儆奸邪以垂鉴戒事恭闻我皇上前嵗翠华南幸命修岳飞之墓赐题于谦之碑诚以此二臣者忠贯日月义壮山河故特表而扬之以风示天下夫善在必彰者则恶在所必瘅臣奉命廵视西城前往西山一带查阅至香山碧云寺寺后峻宇缭墻覆压数里郁葱绵亘金碧辉煌疑是前代王侯寝宫询之土人乃知为故明罪恶滔天磔尸身后逆珰魏忠贤之墓墓上有穹碑二屹然并立合书钦差总督东厰官旗办事掌惜薪司内府供用库尚膳监印务司礼监秉笔总督南海子提督保和等殿完吾魏公忠贤之墓臣观览之下不禁髪指夫魏忠贤者在故明天启时窃操国柄屠毒忠良恶贯满盈一时羣小皆出其门徳碑生祠几徧天下神人共愤道路以目至崇祯初年罪状发露押往祖陵潜行自尽磔尸河间迄今公论在人尚恨戮尸不足以蔽厥辜乃畿辅近地尚留此秽恶之蹟僭越之制何以惩巨憝昭大法哉况当奉㫖纂修明史之时凡明季忠良被祸诸臣无不立𫝊表扬以彰公道光天化日之下岂容奸孽余党胆大泼天目无三尺仰祈天威干㫁勅地方有司立仆其碑刬平其墓俾天下后世知凶恶之徒不能逭宪典于身前并不能保坟墓于身后其于圣明瘅恶之义不啻炳如日星严如斧钺矣云云奉㫖魏忠贤碑墓着交与该城官员仆毁刬平该部知道瑗赋诗记事云彰瘅表天道诛赏昭王纲伊谁实职之兰台凛秋霜道惟鉏姦宄庶以全善良揽辔出都门陟睇西山冈庐舎匝阡陌各各营农桑厥俗一以朴民气尤悦康榛莽化兰蕙无复嘷豺狼㝷憇古佛刹绀碧何辉煌背负诸墓碣封树皆貂珰逆阉塜踰制陵园相颉颃穹碑矗霄汉长松绕垣墻以彼稔凶恶万死奚足偿搏噬纵鹰犬汤镬烹鸾凰天地尽暝晦白日无晶光古多寺人祸兹祸踰汉唐国歩倐臲卼社稷旋沦亾彼身已寸磔墓胡留山阳我见髪上指冲冠心激昻及此不铲薙无乃忤苍苍拜疏请明㫖圣徳奋干纲碑仆墓亦毁狐兎将安藏尧舜除四凶海宇称平章诛恶及胜国来者心自臧岩壑湔秽浊草木囬芬芳聊以佐史笔宪纪于焉张瑗字蘧若祁门人予辛未科所取㑹元也以编修改御史一时赋诗纪者甚衆祯按工部郎中万公燝疏云臣于三月诣陵开工过香山碧云寺见魏忠贤所营坟墓碑石峥嵘隧道深閟翁仲簪朝冠而环列羊虎接驼马以森罗制作规模髣髴陵寝云云则阉擅国柄时自营生圹已乆特既诛之后未有建议毁之者故倖存至今耳羽纱羽縀出海外荷兰暹罗诸国康熙初八贡止一二疋今闽广多有之盖缉百鸟氄毛织成予按异物彚苑唐安乐公主使尚方合百鸟毛织为裙正视旁视各为一色日中影中各为一色而百鸟之形状皆见然则古亦有之矣又南史齐文惠太子织孔雀毛为裘华贵无比武后有集翠裘以赐倖臣皆其类也又满剌加哈烈出锁袱一名梭服鸟毳为之纹如纨绮今闽中最多价不甚髙非羽纱羽縀比浙江廵抚某疏明绍兴府知府汤绍㤙于三江海口筑塘建闸旱涝无害逮我朝定鼎以来洩水驱沙灵异尤着御灾捍患利益宏多伏祈勅赐褒封祀典云云下礼部议允行京师粥花者以丰台芍药为最南中所产惟梅桂建兰茉莉栀子之属近日亦有佛桑榕树榕在闽广其大有䕃一畆者今乃小株仅供盆盎之玩佛桑重台者永昌名花上花见萟林伐山鄞处士万斯同字季野与其兄斯大字充宗同游黄太冲之门充宗研精经学而季野贯穿史事于明代三百年典故如指诸掌史官总裁诸公聘入京师一切皆取衷焉初先伯祖太师公列传汪编修倪检讨各有撰述季野从实録搜采十许事补入视二君为详其所撰宋季忠义録十二卷一卷载恭帝端宗末帝本纪陈仲㣲二王始末二卷迄末自江万里文天祥而下逮刘辰翁凡四百六人皆向来纪载所未备也所着又有南宋六陵遗亊一卷庚申君遗事一卷补厯代史表六十卷厯代宰辅彚表八卷庙制图考四卷河渠考十二卷崑崙河源考二卷儒林宗派八卷羣书疑辩十二卷书学彚编二十四卷可谓通儒壬午四月殁于京邸甚可惜也自己夘顺天乡闱干清门覆试举人后直省考试官自侍郎以下槩行开列恭候钦㸃壬午乡试以副都御史张睿主考陜西御史呉甫生副之吏部文选郎中陈汝弼主考江南工科给事中黄鼎楫副之御史刘子章主考江西御史傅作楫主考浙江翰林满洲阿尔赛副之湖广巴海山东满保河南傅森皆翰林满洲人山西孙致弥戊辰庶吉士副都御史御史庶吉士典乡试自是科始二十年来京师士大夫不复用金扇初则尚金陵仰氏伊氏素纸扇继又尚青阳扇武林各色夹纱扇未几废而不行独尚曺氏靴扇溧阳歌扇一时风㑹虽小物亦然殆不可晓也壬午七月浙江廵抚赵申乔疏言浙省每科试卷一万二千有竒旧例同考官仅十三人不能徧阅请増三员礼部覆允併通行各直省如有试卷数多房考不足者题明量行増加得俞㫖是科浙闱解额视江南之数并着为例丙子予奉命祭西岳西镇登鳯翔灵山灵鹫寺见如来泥洹像诸弟子有悲泣者窃以为疑适观世説顾敷七嵗言当由㤀情故不泣未能㤀情故泣㝷味二语大有解㑹康熙庚辰夏六月二十八日蒙恩赐御书带经堂扁额谨纪述于居易録末卷今年壬午四月六日再蒙恩赐御书信古斋扁额囬忆戊午夏初蒙恩赐存诚格物二扁已二十五年矣二十五年中三蒙御笔题赐堂额荣宠踰涯宋学士苏易简获赐飞白玉堂之署四字一时輙侈为盛事之蒙恩何啻什倍恭为摹刻悬于蓬荜之居而什袭御墨于寳椟谨纪颁赐年月以示世世子孙勿㤀报称云壬午六月初九日召集内阁九卿及翰詹卿寺科道各部郎中四品以上官于保和殿传上谕云寻章摘句华丽词藻非帝王之本朕四十余年惟日兢兢未尝少释万几自警有始无终之诮念兹在兹也政事之暇颇好书射厯年以来所积临摹字幅赐卿等观之士祯得绢素大字一幅共二十七字云惟正是视𤣥黄匪惑非礼不观仪型是则慎尔所觌无愆斯徳临米芾首尾凡小玺三曰渊鉴斋康熙宸翰勅几清晏是年七月二十三日恭纪浙江乡试广额既奉特㫖允行顺天府府尹钱晋钖上疏以京畿国学首善之地请照浙江例増广解额礼部覆准顺天等府广额十人国学八人奉天府一人宣化府一人八旗满洲蒙古三人汉军一人共广额二十人湖广总督郭琇亦以湖南北地大人衆援例疏请部覆准照浙江例广十三人可谓一时右文盛事然止顺天国学浙湖三直省而他省督抚未及疏请部议遂未之及未免向隅矣至予乡为孔子阙里所在解额六十名而至圣裔四氏学二人即在解额之内则视他省尤为未均惜无言之者梵言薜荔犹此言饿鬼出大藏服字函盘山拙菴和尚自江南还山以沧浪髙唱画册来索题盖师访宋牧仲开府于呉门适朱竹垞太史自禾中来㑹于沧浪亭共赋诗见懐而画史髙简图之者也宋诗云青沟辟就老烟霞瓢笠相过道路賖㩗得一缾豆苗菜来看三月牡丹花因缘大事公能了潦倒麤官我自嗟好向沧浪亭子上栴檀香里奉袈裟经行斜日且观鱼黄鸟缗蛮入耳初接席金风旧亭长懐人蚕尾老尚书春㴱玉版容叅悟嵗晚花宫待扫除拂子一挥仍小住空林明月暮钟余提督山西学政翰林院侍读汪灏以大同府人文胜前疏请撤去门字号照福浙总督侍郎郭世隆三十六年题请台湾一府撤去至字号与通省一体匀中之例部覆得㫖允行河南廵抚侍郎徐潮疏言二程子后裔五经博士程佳璠病废请以其子程举承袭明宏治中京口人钱寳者善医甞游齐鲁间遇一老僧能卧大雪中雪为不积问其年数百嵗矣后至金陵居天界寺抚摩能疗诸疾后尹蓬头客于钱氏钱偶言僧状尹曰吾师祖也别来久尚亾恙耶已而尹去老僧复至京口钱为述尹语僧曰是吾孙也徐出度牒示钱则唐大中四年所给已八百年矣僧秦人不知名字唐时升叔逹三易集有南翔八老人诗序云南翔里有八老人为社徐爵九十六赵陆九十四陆淙八十五徐勲张乐俱八十四董儒八十三朱梓八十二陆球八十一居止不一二里而耄耋相望日杯酒谈笑相娯乐诚太平盛事也诗云白鹤村头春日晓香雾蒙蒙百花好苍颜素发八老人花前置酒相倾倒笑説邻翁学语时追谈邑子知名早不知主客更劝酬争引曽𤣥互提抱今年孟春甲子晴占云麻麦俱丰成坐中祭酒九十六敬酹社翁㫖且清其间迭起拜更祝但愿脚健䨇眸明桂林从事八十一只闻唤弟无唿兄南村翳翳桑榆日出且持杯归㪚帙但课儿孙种黍苗何知道士餐芝术香山居士有遗篇九十不衰真地仙公等康健逢圣世能无旦莫歌皇天愿炊香饭酿秫酒日奉杖履长周旋正嘉遗事多讹谬欲闻銮舆南幸年魏学礼长林片叶集有九峰青厓先生年一百二十一嵗诗尤竒乐府碧玉破瓜时而谈苑载吕洞宾谒张洎赠诗云功成应在破瓜年洎后以六十四卒破瓜者二八也老少男女皆可称破瓜亦竒山海经云北号之山有木状如杨赤华其实如枣而无核其味酸甘食之不疟此即吾乡之虚中枣也出青城县汉上林苑有枵枣见西京杂记又东坡有与蒲𫝊正觅柿霜无核枣帖元遗山有䟦见玉堂嘉话异物彚苑巴旦杏出哈烈国今北方皆有之京师者实大而甘山东者实小肉薄少津液土人贱之不食独其仁甘可以佐葅汉上林令所记桃十种有樱桃含桃含桃即樱桃且非桃类金刚钻形如䑕粪色青黒如鐡石产西域诸国在鸷鸟海东青所遗粪中以之镌镂无坚不破右齐东野语所记或云扶南国刚金能切玉扣以羖角则判张洪使缅録云缅蛮地有木曰金刚纂状如棕榈枝榦屈曲无叶剉以渍水暴牛马令渴极而饮之食其肉必死此又草木之毒者而名同京官旧例各衙门称谓有一定仪注不可那移如翰詹称老先生吏部称选君印君员外以下称长官科称掌科道称道长是也自康熙丙子祭告囬京见闻顿异各部司及中行评博无不称老先生者矣此亦觚不觚之一也考工记韗人为臯陶郑司农注臯陶古木也徐渭路史一条云唐时髙丽贡松烟墨和糜鹿胶造墨名隃糜此説杜选陋甚按隃糜汉县名地出石墨即今陇州之汧阳见于汉官仪其来旧矣非始于唐且与髙丽无渉青藤山人路史云中山酒中山兎毫竝是应天府之溧水县非古中山也不知何据亦出杜撰髙季廸明三百年诗人之冠冕然其明妃曲云君王莫杀毛延夀留画商岩梦里贤此三家村学究语所谓下劣诗魔不知季廸何以堕落如此而盲者反以为警策其后有彭三吾者又云画师休尽杀梦弼要人图转入魔道矣又胡虚白咏緑珠云枉费明珠三百斛荆钗那及嫁梁鸿郎瑛称之皆所云痴人前不得説梦也若永叔耳目所及尚如此万里安能制夷狄所谓诗论亦自近腐以詹事府詹事兼侍读学士徐秉义原任翰林院侍讲徐元梦为顺天考试官二君皆癸丑科进士郎瑛七修类纂举东坡䟦林和靖诗诗如东野不言寒书似西台差少骨以西台为南唐李建中谬甚南唐太弟太傅李建勲非建中也建中宋初人为西京御史故称西台其书与杨风子先后齐名苏黄常称之郎未知耶刚夘或曰严夘见王莽传或曰㱾见説文玉篇以正月夘日作而佩之服䖍云长三寸广一寸四分晋灼曰长一寸广五分或用玉或用金予于慈仁寺市中曽见一枚乃以象牙为之八分书六十六字又按后汉舆服志长寸二分方六分诸侯王列侯以白玉中二千石以下黒犀三百石已下以象牙类纂载武林女子金丽卿诗家住钱塘山水图梅邉栁外识林苏郎瑛谓其不能守礼出则拥蔽其面时方食不觉喷饭满案又谓谢无逸以胡蝶诗得名号谢胡蝶后李商隠袭其语云云则是以唐人蹈袭宋人矣更可一笑己夘十一月熊青岳太宰拜相时宛平胥庭王公为首揆沁州呉公铜川次之而孝感乃故相再入内阁或疑其位次王公云若熊公径以大学士召还自当为首揆今以礼书召迁吏书而始大拜是由尚书大拜非以大学士召还也不当让熊遂次呉而桐城张公敦复又次熊及王公引疾则丹徒张公素存为首揆桐城请告归矣御史刘子章条奏外官禁止多带家口下吏部议督抚止许五十人藩臬四十人道府三十人州县十五人违例者革职下九卿詹事科道集议予谓自督抚已下皆递减十人胡为州县之于道府顿减其半也衆韪之乃定为二十人而女口不与此数违例者止于降级再奉㫖以旗员差多许倍之辛巳冬杪得倪云林乔柯竹石小幅澹逸絶尘题字尤古劲真蹟也诗云隠士江隂许士雍钿山湖里泊烟篷秋来鲈鲙莼羮美亦欲东乘万里风后署甲辰八月倪瓒庚辰三月朝阳门外东岳庙火殿庑皆烬独左右道院无恙特发内帑并令在京在外大小官员捐助仍以裕亲王监视之阅嵗始毕工亲临幸焉庙中仁圣帝炳灵公司命君四丞相像皆元昭文馆大学士正奉大夫秘书监卿刘元所塑元最善抟换之法天下无与比至是皆燬于火罗泌路史云巢父友许繇樊竖繇居沛泽其道日光尧朝焉而逭之父适闻之洗耳于颍竖方饮其牛乃敺而还子苹注竖字仲父然则洗耳者巢父饮牛者则樊竖又别自一人妄説纷纷诸子䜟纬之书杜撰大抵如此可发一笑虫牢地名见春秋其地在今河南之封丘县然路史杂国名又有虫氏牢氏虫氏条下曰邾地后有虫氏牢下曰古牢子国后有牢氏武㑹试旧无廷对胪传之例有之自明末崇祯辛未科始从考试官方逢年之请也王孟端仿云林古木丛篁自䟦云幽篁古树玉森森白石仙人翠作襟夜月几惊龙虎立秋风时聴鳯凰吟画图入思曽飞笔山水留情独抚琹不是逺㝷髙士宅何能惬我出尘心又季廸和东山逸叟和青箬谿道人四言一首壬午顺天乡试五经监生二人一庄令舆江南武进人一俞长策浙江桐乡人初以违例贴出仍具题请㫖奉㫖俱着授为举人准㑹试嗣后愿做五经者不必禁止作何定例九卿等详议具奏九月初六日辰刻文华殿经筵讲官礼部尚书韩菼吏部左侍郎傅继祖进讲四书子路问政子曰先之劳之一节刑部尚书王士祯兵部右侍郎兼翰林院掌院学士法良进讲易经观乎人文以化成天下一句讲毕赐宴太和门翰林掌院旧皆以学士兼礼部侍郎满官汉官皆然自崑山徐相国以大学士兼掌桐城张相国以礼部尚书兼掌与往例不同然凡启奏讲书等事仍满前汉后不论所居之本官也今长洲韩宗伯兼掌院事亦然唐国史补谓漠漠水田飞白鹭隂隂夏木啭黄鹂乃右丞窃取李嘉祐语论者或为王讳以为増漠漠四字便是㸃鐡成金手叚此亦呓语然此事往往有之予门人太仓崔举人华字不雕贫而工诗尝有句云溪水碧于前渡日桃花红似去年时予在广陵作论诗絶句四十首举此二句云江南肠㫁何人㑹只有崔郎七字诗后汪钝翁在京师亦有句云溪水碧于前渡日桃花红似去年人谓非取崔前语乎汪于崔亦前辈也谭辂云刘季绪好诋诃文章掎摭利病徐陵为一代文宗未尝诋诃作者昔予与故友汪钝翁在京师钝翁好诋诃人前辈名宿自某某而下无得免者后进以诗文请质亦无恕词予毎劝之故友计甫草东尝序予门人汪蛟门集云钝翁性悁急不能容物意所不可虽百贲育不能揜其口也其所称述于当世人物之衆不能数人焉阮亭性和易寛简好奖引气类然以诗文投谒者必与尽言其得失不少寛假此数语颇得予二人梗槩顾施愚山又尝谓予公好奖引人物自是盛徳然后进之士学未有成得公一言便自诩名士不复虚懐请益非公误之耶予思其言亦极有理门人李少京兆子来言曩过汉中闻南郑县之东有民家老妪年百二十嵗矣尚强健无恙李自往访之云晨出往田间栽种未及见广州府佛山有诸生黄章者年一百二嵗康熙己夘尚入省闱自言吾今科且未中来科百五嵗亦未中至百八嵗始当获隽尚有许多事业出为国家効力耳闻近嵗已死其言无验九月二十五日车驾南廵视河工十月初九日夜再雪竟夜积素满庭晚菊尚敷腴可玩晨起忍寒坐信古堂对雪㸔菊忽梁溪琹僧岳莲见过弹平沙落鴈汉宫秋二曲古音萧寥㤀其身在长安官是秋曺之长也作二诗纪事台湾古荒服在福建东南大海中西界于漳南邻于粤北与闽安相直其水道则东连日本南邻琉球暹罗吕宋荷兰诸国其沿革莫得而详也明嘉靖四十二年流㓂林道干作乱都督俞大猷勦之追及澎湖道干遁入台湾大猷不敢偪留偏师驻澎湖岛时哨鹿耳门外徐俟其敝道干遁往占城道干既去澎湖驻师亦罢天启改元有颜思齐者为日本国甲螺引倭酋归一王屯台湾闽人郑芝龙附之始建平安镇城既而荷兰国人舟遭飓风至此爱其地借居之遂与倭约尽有台湾之地而嵗输鹿皮三万荷兰国人善火器其居台湾也以夹板船为犄角虽兵不满千南北土酋咸畏之又建赤嵌城以居顺治庚寅日本甲螺郭懐一谋逐荷兰人事觉懐一被杀于欧汪辛丑郑成功自江南败归势日蹙顿军厦门适日本甲螺何斌与荷兰酋长隙潜诱成功进取台湾鹿耳门诘屈囬旋沙浮水浅猝难飞渡成功舟至水忽涨十余丈巨舰纵横毕济遂克台湾荷兰国人与成功战不利退保安平镇城其酋归一王以死拒之成功力攻不克乃还山列营以困之荷兰人势穷以十余艘决战成功用火攻尽焚之荷兰人遁归其国成功既有台湾以赤嵌城为承天府改台湾土城为安平镇总名曰东都未几成功死其子经居鹭江成功弟世袭隂有窃据意经攻逐之世袭渡海来归经僭立改东都曰东宁改县曰州设安抚司三南北路澎湖各一辛酉经死子克塽嗣康熙二十一年壬戌福建总督姚启圣用间谍隂结傅为霖为内应事洩为霖遇害明年癸亥靖海将军施烺奉命率舟师进讨六月自铜山抵澎湖入罩湾连克虎井桶盘诸屿誓师戒严郑克塽奉表降诏赴京师隶旗下于其地设台湾府统台湾鳯山诸罗三县隶福建布政使司云十月二十七日车驾囬宫御赐内直吏部尚书陈廷敬副都御史励杜讷右谕徳查昇各松花江石小研一方色澹緑如洮石腹有御书研铭八字云以静为用是以永年继又赐大学士张玉书吴琠熊赐履工部尚书王鸿绪各一方鸿绪所得有倭漆研匣匣中有御用墨四笏时十一月偶召张及王入南书房编次御书得赐因及吴熊二公云驾在徳州赐致仕在籍户部左侍郎田雯寒緑堂扁额原任翰林侍读萧惟豫编修田需亦蒙赐御书各一幅召户部郎中陈奕禧入南书房命书大小字各三幅赐御书御制塞上诗一幅诗云半岭黄云合风悲鼓角闻野羱沙草外落日自成羣御制宋髙宗父母之仇终身不报论命大学士熊赐履礼部尚书韩菼内直吏部尚书陈廷敬右谕徳查昇同作又命浙江举人查慎行等同作进呈诏蠲甘肃等处地方四十一年四十二年钱粮江南上江下江四十二年钱粮十二月诸王内阁九卿翰詹卿寺科道请上尊号奉㫖朕即位四十余年未尝少刻不以民生休戚为念逺迩安静为本虽或庆云景星嘉禾瑞草天书麟鳯之竒总无闗于黔黎亦无闗于朕心反为史书之讥朕以实心为民天视天聴故有其道难免后人公论若耀功徳取一时之虚名朕之不悦甚矣毋烦数陈上召海宁举人查慎行武进举人钱名世长洲监生何焯休宁监生汪灏于南书房屡试诗及制举文特赐焯灏举人明年一体㑹试考试新差提督各省学政翰林侍读学士张廷枢等郎中翁嵩年等十一人于南书房称㫖人赐御书一幅壬午冬驾归自徳州考试内直诸词林官至二十二日封印后一日始毕定一等十人侍读学士陈元龙等二等若干人其三等五人调知县用谕徳王化鹤中允吴晟修撰戴有祺检讨赵尔孙吴文炎命吏部右侍郎吴涵兼掌翰林院亊山行虑迷握向虫一枚于手中则不迷见物类相感志近时有人作向言取此明文士如桑悦祝允明皆肆口横议略无忌惮悦对丘文庄言举天下文章惟悦其次祝允明世但嗤其妄人耳允明作罪知録厯诋韩欧苏曽六家之文湥文周内不遗余力谓韩伤易而近儇形麤而情覇其气轻其口夸其发疎躁欧阳如人毕生持丧终身不被衮绣东坡更作儇浮的为利口譁犷之气肆溢舌表使人奔迸狂颠而不息曽王既脱衣裳幷除爪髪譬之兽啮腊骨至于老泉颍濵秦黄晁张则谓不足尽及惟栁如冕裳珮玉犹先王之法服乃其大㫖则在主六代之比偶故实吁亦鄙而倍矣论唐诗人则尊太白为冠而力斥子美谓其以村野为苍古椎鲁为典雅麤犷为豪雄而总评之曰外道李则鳯凰台一篇亦推絶唱狂誖至于如此醉人骂坐令人掩耳不欲闻论诗余则専祖太白飞卿稍许欧晏周栁以为缀旒谓东坡木强疏脱少㳺鲁直特市廛小家之子略举大端如右所谓无忌惮者不足置辩也西园杂记记明大臣夀考者自王端毅公魏文靖公而下十三人而不及雒阳刘文靖公晦菴文靖夀九十余近百嵗又𢎞正名相也何独遗之释氏言羚羊挂角无迹可求古言云羚羊无些子气味虎豹再寻他不着九渊潜龙千仞翔鳯乎此是前言注脚不独喻诗亦可为士君子居身渉世之法大竹破山和尚天童宻弟子也蜀乱后居万峰贼李鹞子者残忍嗜杀延师供养请肉食师曰公不杀人我便食肉李笑而从之全活无算师蹇姓忠定公之裔孙也郑端简云十哲陈蔡一时与难之贤非孔门定论自开元至今无敢议者夫有若之言四见于论语大类圣人公西赤志于礼乐有为邦之才不逺优于宰我冉求乎求我言行不必徴诸史𫝊论语中多有之矣其视二子优劣何如宜进祀二子于殿上改求我于庑中右与予官祭酒时具疏大意略同惜为友人中阻疏不果上即当时礼部未必果行要当存此一叚公论于天下后世耳予至今悔之皮日休本字逸少后字袭羙见北梦琐言康熙乙丑夏予使粤东还便道游庐山宿开先寺观阳明先生石壁大书纪功碑末云嘉靖我邦国若前知世宗入继大统者按碧里杂存阳明既平田州之乱先是州有巨石侧卧江浒旧有童謡云田石倾田州兵田石平田州宁岑勐恶之夜遣人平之明复如故先生定乱后其石即平先生自往观之洗剔苔藓有古刻新建伯三大字异之遂续加八字併刻于石云嘉靖嵗戊子新建伯王守仁又记先生习静阳明洞预知门人朱白浦蔡我斋入山事中庸云至诚之道可以前知阳明其庶几乎乐郊私语云海盐少年多善歌盖出于澉川杨氏其先人康恵公梓与贯云石交善得其乐府之𫝊今杂剧中豫让吞炭霍光鬼谏敬徳不伏老皆康恵自制家僮千指皆善南北歌调海盐遂以善歌名浙西今世俗所谓海盐腔者实发于贯酸斋源流逺矣香祖笔记卷一香祖笔记卷二钦定四库全书香祖笔记卷二刑部尚书王士祯撰异物类苑云山都人面黒长身有尾踵见人则笑笑则上脣掩目按诸书言人都鸟都猪都皆不尔此乃误以狒狒为山都耳仅字有少余二义唐人多作余义用如元㣲之云封章谏草繁委箱笥仅逾百轴白乐天哭唐衢诗着文仅千首六义无差忒小説崔炜传大食国有阳遂珠赵佗令人航海盗归番禺仅千载矣甘泽謡陶岘传浪迹怡情仅三十载摭言曲江之宴长安仅于半空玉壶清话南唐先主传吴越灾遣使唁之赉帑币粮镪仅百余艘之类至宋人始率从少义迄今㳂用之令狐子先安陆髙士予尝着之古懽録矣王彦辅麈史载其着书甚多有万卷録易説精义晋年统纬世总乐要注黙书谗髄琹谱兵途要辖等若干卷又云令狐先生卒阮逸天隠表之林逸书孟逸篆额号三逸碑南齐侍中庾杲之家贫毎食生韭熟韭韭菹时人为之语曰孰谓庾郎贫毎食二十七种后魏陈留侯李崇为尚书令性俭恡食止韭菹其客李元佑戏语人曰李令公一食十八种问其故答曰二九一十八二事极相似梅村诗话云尝与陈卧子共宿问其七言律诗何句最为得意卧子自举禁苑起山名万嵗复宫新戏号千秋一聨然予观其七言殊不止此如九龙移帐春无草万马窥邉夜有霜左徒旧宅犹兰圃中㪚荒园尚竹林禹陵风雨思王㑹越国山川出覇才石显上賔居栁市窦婴别业在蓝田七月星河人出塞一城砧杵客登楼四塞山河归汉阙二陵风雨送秦师诸聨沉雄瑰丽近代作者未见其比殆冠古之才一时瑜亮独有梅村耳弹棊之戏始见西京杂记后汉梁冀𫝊注稍详之似近投壶而其制不𫝊今人诗多以奕棊当之可发一笑王建宫词云弹碁玉指两参差肯局临虚鬭着危先打角头红子落上三金字半邉垂读之亦不能通晓也挥麈新谈记费鵞湖初第谒彭文宪文宪曰殿上金堦滑须慢慢行吾乡髙念东侍郎有句云金堦路滑且徐行本此唐萧倣咸通四年知礼部贡举责授蕲州刺史有与浙东郑大夫书云韩绾即文公之孙栁告是栁州之子鳯毛殊有而名字陆沉皆倣是年所举士也千里马人皆知之王兆云湖海搜竒载陜西民家有千里驴腰有肾六又张翁言有友人省亲山东亲家以一驴至曰此千里驴也乗之倐忽抵家唐人五言絶句往往入禅有得意㤀言之妙与浄名黙然逹磨得髓同一闗捩观王裴辋川集及祖咏终南残雪诗虽钝根初机亦能顿悟程石臞有絶句云朝过青山头暮歇青山曲青山不见人猿声聴相续予毎叹絶以为天然不可凑泊予少时在扬州亦有数作如㣲雨过青山漠漠寒烟织不见秣陵城坐爱秋江色萧条秋雨夕苍茫楚江晦时见一舟行蒙蒙水云外雨后明月来照见下山路人语隔溪烟借问停舟处山堂振法鼓江月挂寒树遥送江南人鸡鸣峭帆去又在京师有诗云凌晨出西郭招提过㣲雨日出不逢人满院风铃语皆一时伫兴之言知味外味者当自得之南昌陈士业言尝登泰山日观峰四更起候日出见霞彩万道碧緑交加有赤盘从中涌出晃漾不定久之乃成日轮因悟气至此始聚而为日日生一日非以昨日之日复为今日之日也新吴宋长庚亦有此论此説甚竒山海经云义和二国名毎日出二国人为御推升太虚语尤荒诞可笑七言律聨句神韵天然古人亦不多见如髙季廸白下有山皆遶郭清明无客不思家杨用修江山平逺难为画云物髙寒易得秋曺能始春光白下无多日夜月黄河第几湾近人节过白露犹余热秋到黄州始解凉瓜歩江空㣲有树秣陵天逺不宜秋释读彻一夜花开湖上路半春家在雪中山皆神到不可凑泊钱武肃王目不知书然其寄夫人诗云陌上花开可缓缓归矣不过数言而姿制无限虽复文人操笔无以过之东坡演之为陌上花三絶句云陌上花开蝴蝶飞江山犹是昔人非遗民几度垂垂老游女还歌缓缓归五代时列国以文雅称者无如南唐西蜀非呉越所及赖此一条足以解嘲韩苏七言诗学急就篇句法如鸦鸱鹰鵰雉鹄鵾骓駓骃骆骊駵騵等句予既载之池北偶谈近又得五言数语韩诗蚌螺鱼鼈虫卢仝鳗鳣鲇鲤䲡鸂鶒鸰鸥凫蔡襄弓刀甲盾弩筋皮毛骨羽然此种句法间作七言可耳五言即非所宜解人当自知之武林女子王倩玉貌甚羙而工诗词已字人矣悦其中表沈生遹声而越礼焉母家讼于官杭守戈珽㫁离鬻于驻防旗下沈百方赎归复为沈生一女而死𫝊其寄沈长相思一阕云见时羞别时愁百转千囬不自由教奴怎罢休懒梳头怯凝眸明月光中上小楼思君枫叶秋虽淫奔失行其才慧亦尤物也癸未正月十六日大驾南廵视河工上谕官民人等及革职降级官员赎罪人犯愿赴山东被灾地方泰安州沂州新泰蒙隂郯城等县赈济饥民者列名以闻事毕议叙㑹试总裁官东阁大学士兼礼部尚书熊赐履吏部尚书陈廷敬吏部右侍郎兼掌翰林院事吴涵礼部右侍郎许汝霖本朝惟髙阳李文勤公三典㑹试今孝感熊公以癸丑甲戌丁丑庚辰癸未五典㑹试泽州陈公以壬戌辛未癸未亦三典㑹试可谓盛事按明二百七十年惟金谿王公英永乐戊戌宣徳庚戌正统壬戌三典㑹试耳台湾风信与他海殊异风大而烈者为飓又甚者为台飓倐发倐止台常连日夜不止正二三四月发者为飓五六七八月发者为台九月则北风初烈㦯至连月为九降过洋以四七十月为穏以四月少飓七月寒暑初交十月小春天气多晴暖故也六月多台九月多九降最忌台飓俱多挟雨九降多无雨而风凡台将至则天邉有㫁虹先见一片如船㠶者曰破㠶稍及半天如鲎尾者曰屈鲎土番识风草草生无节则一年无台一节则台一次多节则多次飓之名以时而异正月初四日曰接神飓初九日曰玉皇飓十三日曰闗帝飓念九日曰乌狗飓二月二日曰白须飓三月三日曰上帝飓十五日曰真人飓念三日曰马祖飓已上春三月共三十六飓此其大者四月八日曰佛子飓五月五日曰屈原飓十三日曰闗帝飓六月十二日曰彭祖飓十八日曰彭婆飓念四日曰洗炊笼飓七月十五日曰鬼飓八月一日曰灶君飓十五日曰魁星飓九月十六日曰张良飓十九日曰观音飓十月十日曰水仙王飓念六日曰翁爹飓十一月念七日曰普菴飓十二月念四日曰送神飓念九日曰火盆飓念四日已后皆曰送年风鳯山县有姜名三宝姜相𫝊明初三宝太监所植可疗百病诸罗县番首名大睂者毎嵗东作时诸番请其出射射所及之地稼輙大熟号灵箭正月二十七日前少傅兼太子太傅保和殿大学士兼礼部尚书王熙卒公礼部尚书文贞公崇简长子也顺治丁亥进士父子同官禁林又同为学士康熙壬戌以兵部尚书大拜居政府者二十年辛巳以病予告至是卒年七十六赐谥文靖王文贞公六子长熙保和殿大学士礼部尚书次槱桃源县知县次然广西布政使司布政使次照浙江金华道叅议次燕贵州廵抚都察院副都御史次黙刑部郎中阀阅之盛时无其比二月二十九日放榜㑹元王式丹康熙中以尚书拜相者或进部衔如宛平王胥庭相国以司马大拜而进兼礼部尚书京江张素存相国以宗伯大拜而进兼户部尚书是也其后呉沁州铜川以刑部尚书大拜止兼本部浙江廵抚张泰交以士民公吁请前廵抚陞浙闽总督谥忠贞范承谟春秋特祀允行汤调鼎淮之清河人顺治初进士着辨物志议论多发人神智偶笔其记人参二则于此隋髙祖时上党民宅后闻人唿声求之得人参一本根五尺余具体人状占者谓晋王隂谋夺宗故妖草生予曰非妖也人参如人形者食之得仙根至五尺而具人状盖嵗久神灵之物而上党又人参之所出惜时无张华其人故其物不着而以为隂谋夺宗之应文帝以丞相僭帝位何尝不以隂谋得哉又元览云人参千嵗为小儿枸杞千载为犬子按参以人名伏土嵗久而具体人状气类神灵之感无足怪者枸杞字不从犬何以嵗久为犬广韵云春名天精子夏名枸杞秋名却老根冬名地骨皮是枸杞特四名之一考山海经建木上有九欘下有九枸枸根盘错也与犬义絶不相渉使枸杞而为犬天精却老地骨皮又何化乎吕与叔记二程子语云今日释氏未消理㑹大患者在介甫之学譬之卢从史在潞朝廷将讨之当时便使一处逐节度使朝议欲讨之而李文饶之意必欲先讨潞州则不必治彼而自败今日却要先整顿介甫之学壊了学者程子云诗小序必是当时人所传国史明乎得失之迹者是也不得此何缘知此篇是甚意思大序则是仲尼所作要之皆得大意朱子学宗二程子诗序独不然何也伯淳道君实语自谓如人参甘草病未甚时可用病甚则非所能及愚谓熙宁之病已甚温公出而立起膏肓天下更生天不祚宋遂使公年不永岂云非所及哉三月十五日上南廵视河囬宫内阁九卿迎驾于南海子西红门四川廵抚贝和诺请复设蜀省五十七学学官下礼部议覆得俞㫖允行谢在杭肇淛小草斋诗话殊多愦愦启发人意处絶少如云诗境贵虗故仙语胜释释语胜儒夫仙语如歩虚辞等最易厌释语入诗最近雅今乃反之岂非强作解事者惟所云王右丞律选歌行絶句种种臻妙图绘音律独歩一时尤精禅理晚居辋川穷极山水园林之乐唐三百年诗人仅见此耳如云明诗逺过于宋又云本朝仅数名家力追上古然刻画摹拟已不胜其费力矣其他作者虽复如林上乗隽语人不数篇要其究竟尚不及宋宋人有实学而本朝多剽窃故也右二条自相矛盾当以后论为允又云国初诗林鸿髙启尚矣鸿一意盛唐而启杂出元白长吉夫鸿之为盛唐赝鼎耳安得与启并称而且语有轩轾此真齐人之知有管晏而已又云李西涯乐府野狐外道夫西涯乐府虽变体自是天地间一种文字弇州晚年尚尔服膺遽斥之为野狐外道可乎约略驳正数端以例其余至外篇杂篇以下多载晚唐五代宋元诗无可采者正与刘后村诗话同耳三月十八日万夀节大赦天下十九日赴畅春苑启奏刑部释放囚犯八百余人是日请㫖御批又减等二十一人二十六日已刻文华殿经筵满礼部尚书席尔逹汉礼部尚书韩菼进讲知者乐仁者夀二句满吏部左侍郎傅继祖汉詹事府詹事徐秉义进讲易经其徳刚健而文明三句讲毕赐宴太和门上南廵畿辅在籍诸臣迎驾诏复原任礼部右侍郎田种玉国子监司业刘芳喆御史戈英原官至江南诏起用原任河南廵抚侍郎顾汧翰林编修杨瑄加检讨尤侗侍讲复内阁学士卢琦谕徳秦松龄检讨潘耒徐釚冯勗御史吴震方等原官特赐江南举人汪灏何焯蒋廷钖三人与癸未科㑹试中式举人王式丹等一体殿试宋中丞牧仲得王介甫唐百家诗选残本自第五卷王昌龄李颀起至第八卷钱起卢纶司空曙止又自十三卷王建起至十六卷许浑止中间第六卷沈千运已下全取元次山箧中集而益以李嘉祐等七人通三十八家盖亦详于中晚而略于初盛宋人选唐诗大概如此意初唐盛唐诸人之集更五代乱离𫝊者较少故也牧仲谓今所𫝊十卷是章安杨蟠所改窜非介甫元本此虽阙本而真面目尚在山阳阎百诗云曽见闽贾持翻刻本正二十卷惜无从觅之近牧仲有书至云已购得全本方刻之吴门云三月二十五日特命皇长子临故少傅大学士王熙之丧拜奠举哀特恩异数都人惊𫝊以为未尝有也上谕以世祖皇帝旧臣故加殊礼内阁部院诸臣公疏谢恩报闻四月初四日殿试初七日𫝊胪状元王式丹江南寳应人榜眼赵晋福建闽县人探花钱名世江南武进人是科以违式黜者三人十五日引见癸未科进士选汪灏等四十九人为庻吉士与鼎甲三人同入馆读书十二日在畅春苑御试庚辰科鼎甲汪绎等及庻吉士十七日命下留馆授职者十三人顾图河汪绎季愈皆鼎甲余庶吉士满汉共十人东阁大学士兼吏部尚书熊赐履以老病请告允之仍令居京师备顾问以吏部尚书陈廷敬为文渊阁大学士兼吏部尚书以副都御史励杜讷为刑部右侍郎刑部侍郎金玺以前任湖广廵抚红苖事调用以直𨽻廵抚兵部侍郎李光地为吏部尚书管廵抚事鄞县同年史及超少宗伯前身为僧大成予既书之池北偶谈第二十六卷癸未二月与同年屠少司马芝岩㑹于僧舎屠亦鄞人也因讯及史事屠言其邑人戎通㕘上徳前身亦僧也尝以铁鍊锁项募缘市中通㕘之父戎翁者尝施斋供与之善后僧化去而通㕘以是日生亦梦僧入其室按宋相史弥逺乃觉长老后身即宗伯之先也唐武后游石淙倡和诗首御制自皇太子相王以下和者十六人相王之后次梁王武三思次内史狄仁杰次奉宸令张易之麟台监中山县开国男张昌宗又次鸾台侍郎李峤凤阁侍郎苏味道夏官侍郎姚元崇奉宸大夫汾隂县开国男薛曜书久视元年五月刋于平乐涧之北崖诸诗惟李峤沈佺期二篇差成章余皆拗拙可资笑柄耳黄冈叶井叔知登封县撰嵩阳石刻集记始着録之而删去九首不为无见而朱竹垞太史憾其阙略以得覩全碑为喜则亦好竒之过也当牝朝淫昏之世二张每侍行幸预倡和已令千古齿冷而列衔于李峤苏味道辈之前诸人亦俯首甘之当时君臣上下岂复知有羞恶之心哉文海披沙记笔之异者钟繇张芝王右军皆用䑕须欧阳兰台用貍毛为心萧祭酒用胎毛为柱张茂先用鹿毛陶隠居用羊须郑䖍谓麝毛一管可书四百纸貍毛可书八百纸又有丰狐䖮蛉龙筋虎仆及猩猩毛狼毫虽竒品而醇正得宜不及中山兎毫若淇源之鸭毛雀雉毛但取五色相间为观美耳今吴兴兎毫佳者直百钱羊毫仅二十分之一贫士多用之然柔而无锋臧懋循欲取貂䑕毛为之辅以兎毫谓钟王所用䑕须必此也然稍肥举落运用不如人意已上谢在杭所记备矣近日湖州专用羊毛殊柔輭无骨形貌亦丑貂䑕珍贵专为贵人裘帽之用笔工当何从购之李沧溟食馒头欲有葱味而不见葱唯蔡姬者所造乃食其法先用葱不切入饀而留馒头上一窍候其熟即㧞去葱而以麫塞其窍此谢在杭文海披沙所载即所谓蔡姬典尽旧罗裙者也扬州银杏树内有观音大士像宁波落迦山石有大士竹林鹦鹉像予皆载之池北偶谈阅文海披沙一则云永州苏山多石淋以水锯破中有观音弥勒寒山拾得等像西方圣人神道设教理㦯然也吾乡风雅盛于明𢎞正嘉隆之世前有邉尚书华泉后有李观察沧溟沧溟集盛𫝊于世华泉集一刻于胡中丞可泉再刻于魏推官允孚又逸槀六卷刻于王方伯桃溪又有李中麓太常选本山西台察赵俟斋刻于太原予所及见者前三本而中麓选本独未之见诸本亦渐就澌灭矣康熈己夘予乃选刻于京师凡四卷予儿启洓以予私淑先生之切也移书宗姪苹访其后裔久之苹乃详其家世报洓曰先生二子长子翼以廕官光禄寺丞其后无闻次子习厯城诸生字仲学号南洲有诗名习子治礼治礼子节节子庶皆以诸生奉祀事庶子材材子绍祖自先生至绍祖凡七世其家尚有先生画像云先生祀郡邑乡贤其奉祀至材始失之材今年老为人佃田绍祖始十余嵗亦失学佣工辛巳予假归洓乃为予述之而济南诸生某某以书导材携绍祖及先生画像谒予里第比予过郡因与廵抚王中丞东侯提学徐佥事章仲备言先生名徳而后裔仅有存者遂以绍祖奉先生祀焉黄子鸿名仪常熟人隠居博学工书法予刻渔洋续集将仿宋椠苦无解书者门人崑山盛诚斋侍御闻子鸿多见宋刻独工此体因礼致之子鸿欣然而来都无厌倦今续集自首迄尾皆其手书也尤工小词有句云井桐休放月痕来玉堦刚卧金铃犬人多称之安丘刘宪石相国好为诗尝赋从军行云匣里䨇雄劔腰间两石弓蓬蒿真浪死何必怯辽东后竟以事𨽻旗下人以为诗䜟江南苏松粮储道㕘议马逸姿疏言臣父琾原任永嘉县知县康熈十三年值逆藩耿精忠之变与温处道臣陈丹赤恪守臣节同时殉难荷蒙皇恩矜恤屡下温纶从优议叙赠臣父浙江布政使司㕘政廕一子入监併赐葬祭康熈三十六年抚臣疏请于温州府建䨇忠祠复荷俞允先是三十五年丹赤蒙特恩赐谥三十八年皇上南廵幸浙丹赤子湖州府知府一䕫恭迎圣驾复荷轸念御书扁额悬之忠祠荣被万世臣父琾殉难与丹赤同时赐祠又复同祀仰恳皇上破格一体赐谥赐额昭垂万世云云礼部议覆奉㫖马琾着与谥旋赐谥忠勤牴二兽名秉心忠直今承天门内华表顶上者是又卫辉府前石亦是按此亦蒲牢屃屓蚩吻睚眦之属而龙生九子不载其名世𫝊羿妻奔月谓之嫦娥亦曰蟾蜍又酉阳杂爼月中有一人斫桂树名吴刚又云月中仙人名宋无忌何月中人物之纷纷耶又郁华一名郁仪奔日之仙结璘奔月之仙见七圣记钮玉樵云有王秋山者工为㧬画凡人物楼台山水花木皆于纸上用指甲及细针㧬出设色浓淡布境浅湥一法古名画按㧬当作巩音筑字书以手㧬物也近闽中有织画乃破纸为条织成之山水人物花鸟布置设色种种臻妙与刺绣无异亦竒技也南海友人陈元孝作狨赋其文甚工予按陆佃云狨尾作金色俗谓金线狨一名猱猱猕猴也楚人谓之沐猴甚爱其尾毛柔长可借宋制官二品狨坐不言食猴又按石㹼兽名食猴则元孝之赋当作石㹼为是㹼音菊异物类苑云㹼如师子苍黒色瞑目耸耳出武当山又黄山志卢狄似穿山甲而无鳞嗜猿及蜂毎唿羣猿至罗跪于下择肥者以木叶覆其顶而食之山海经何罗鱼出谯明山谯水中声如吠犬食之已疟今登莱海上三月何罗鱼始至味甚美即宁波之鲞也谷音三卷皆宋末人诗上卷王浍以下凡十人率任侠节义之士下卷詹本以下凡十五人则藏名避世之流也番阳布衣潇湘渔父以下五人不可得其姓字要之皆宋之逸民也其诗慷慨激烈古澹萧寥非宋末作者所及是时谢臯羽林霁山辈皆以文章节义着于东南而又有此三十人者与之遥为应和亦竒矣此书毛氏汲古阁本与月泉吟社合刻最工亾友施愚山备兵湖西又尝刻之清江盖杜清碧其郡人也适见黄少司马雪洲集记此书初得之临淮顾徳光氏后又见江西刻本多帝虎陶隂之憾间託南都博洽之士是正稍复其真虞部主事吴时冕见而爱之遂刻诸真州分署以𫝊知𢎞正以来此书盖不一刻矣集中诸人本末各有耿耿不没者宜有神物在在䕶持之也黄名瓉字公献扬之仪真人五月十五日朝退御干清门赐满汉大学士尚书侍郎御书扇各一得御制虎丘五言律诗一首袁海叟诗集若干卷康熈壬午云间门人周庶常策铭所寄钞本用罗纹笺写之甚工有大复空同二序陆俨山序又董宜阳题编首谓海叟手定国初刻于张氏者久燬俨山编次为别本而陆序云海叟集旧有刻又别有选行在野集者暇日与献吉共读之又删次为今集云按明初诗人共推髙季廸为冠而大复独以海叟为冠空同许为知言今读其诗古诗学魏晋近体学杜皆具体而㣲耳遽跻之青丘生之列未免失伦故予谓从来学杜者无如山谷山谷语必已出不屑禆贩杜语后山简斋之属都未梦见况其下如海叟者乎诗小序必不可废古今通儒论皆如此然如郝楚望之毎一诗必驳朱注亦自不可常熟顾大韶仲恭欲刋定一书用毛𫝊为主毛必不可通然后用郑毛郑必不可通然后用朱毛郑朱皆不可通然后网罗羣説而以已意折衷之严粲诗缉作于朱注之后独优于诸家大全之作敷衍朱注全无发明用覆酱瓿可也此论最公益都孙文定公沚亭尝撰颜山杂记四卷极称简核然于建置设官绿起犹未详按黄瓒雪洲集议矿盗一疏是瓒廵抚山东时所奏略云臣㑹同镇守太监黎鑑廵按山东监察御史王相徐冠议照御盗之法本非一端要在术以防之令以禁之严逐捕以销之足衣食以安之而已前项矿贼势虽颇衆其初实倡于一二不逞之徒而市井无頼与凡穷困无聊者遂相率而从之臣等查得青州府益都县去郡二百余里地名颜神镇土多煤矿利兼窰冶四方商贩羣聚于此其中时有不逞之徒此廵海道副使潘珍先有开立县治之议今有特设通判之请固欲得其要害而治之诚有见也但邻近州县复多徒党亦未得专事乎此而遽遗于彼也合无准照副使潘珍及左布政使姚镆右布政使盛应期按察使王泰署都指挥佥事马恺分守左㕘政许淳分廵佥事鲁鏎所议于益都县颜神镇地方聴令垒石为堡建立府馆一所添设捕盗通判一员许其兼制前项邻近州县旧有矿洞不时廵察新编总甲严为约束操练弓兵民快人等遇有盗贼小则宻谋发卒以收掩捕之效大则移文紏衆以成合击之功务在㫁絶奸盟毋令复相屯聚示已往于不究开方来以自新则贼党自此可消矣云云纪略以为正徳十二年廵按御史黄某奏请兵部覆准盖未详也但黄疏有聴垒石堡之语而颜城实嘉靖三十六年王弇州世贞兵备青州时建则正徳中止设官而未建城耳黄雪洲同毕嘉㑹送冯宪副还浙一首广陵淹毕諴越山老冯唐两贤师友间力障波澜狂翩翩游子衣独与朔鴈翔汲古尚董井销魂更雷塘胡然歌式㣲綵服恋故乡惊心济南叟桃李空门墻江蓠未堪折逺思慿谁将嘉㑹吾邑大司空毕公亨也公官两淮运使为茶陵李相所重卒为名臣止从钓台集得其一诗余不槩见偶阅黄集録之备公故事云余自少年与先长兄考功同上公车毎停骖辍轭辄相倡和书之旗亭驿壁率不留稾诸同人见之者后在京师往往为余诵之怳如昨梦近见吴江钮玉樵觚賸亦载余逸句因忆丙午自里中北上戏题徳州南曲律店壁一絶云曲律店子黄河厓朝来一雨清风霾青松短壑不能住骑驴又踏长安街语虽诙嘲不足存亦小有风趣聊记于此今京师宴席最重鹿尾虽猩唇驼峰未足为比然自唐已贵之陈子昻麈尾赋云卒网罗以见逼受庖割而罹伤岂不以斯尾之有用而杀身于此堂为君雕爼之羞厠君金盘之实云云若六朝已来则以麈尾为谈柄耳未闻充盘爼也耶律楚材西域诗亦以鹿尾驼蹄作对韩宗伯菼所居在宣武门外与胡侍讲任舆为邻韩逝未浃月胡亦病卒胡甲戌状元也乙丑状元陆侍讲肯堂先卒于此宅陆是科㑹元胡甲子江南解元皆两抡元樊川诗云家住城南杜曲旁两株仙桂一时芳禅师都未知名姓始信空门意味长谅哉括异志述吴地记云昔有金牛粪金村民臯伯通逐之牛入山穴山頽兄弟皆死妄语无稽岂又一金牛耶又一臯伯通耶吴地记又云汉议郎臯伯通字奉卿卒𦵏胥门号伯通墩则伯通非村民又不死于山矣古今论世者以尹吉甫为名臣徒以伐猃狁及崧髙烝民韩奕江汉四诗耳吾独疑吉甫惑后妻之言至使其子伯竒衣苔带藻作履霜之操此与晋献骊姬之事何异夫不能齐家而妄称之曰万邦为宪吾不信也其犹后世词人之谀韩侂胄贾似道者动以伊周拟之其又足信乎姚士麟叔祥言曽见赵松雪自书家用簿运笔精妙凡养蚕种桑等事与今不殊惟用麫作食及乌豆之类动至百斤百石耳姚叔祥又言海盐有优儿金鳯以色幸于严东楼非金则寝食弗甘金既衰老而所谓鸣鳯记盛𫝊于时于是金复涂粉墨扮东楼焉此一事较侯方域马伶传更竒见只编云兰谿魏某尝客华州王槐野祭酒家见架上有夏国书凡阅三旬始遍则此书较契丹志金志卷袠尤多矣右二志予皆有钞本夏国志则世罕知之明代自南部入阁者甚少惟万厯丁未叶文忠向髙以南京吏部侍郎径授礼部尚书东阁大学士文忠是时年四十九郑端简古言云永叔毁系辞君实诋孟子安石非春秋二程子改古大学晦菴不用子夏诗序皆不可解香祖笔记卷二香祖笔记卷三钦定四库全书香祖笔记卷三刑部尚书王士祯撰陈子昻文集十卷诗赋二卷杂文八卷与陈氏别传及经籍志合子昻五言诗力变齐梁不湏言其表序碑记等作㳂袭頽波无可观者第七卷上大周受命颂表一篇大周受命颂四章曰神鳯曰赤雀庆云甿颂其辞謟诞不经至云乃命有司正皇典恢帝纲建大周之统歴革旧唐之遗号在宥天下咸与维新赐皇帝姓曰武氏臣闻王者受命必有钖氏轩辕二十五子班为十二姓髙阳才子二八名为十六族故圣人起则命歴昌必有钖氏之规云云集中又有请追上太原王帝号表太原王者士彟也此与扬雄剧秦美新无异殆又过之其下笔时不知世有节义亷耻事矣子昻真无忌惮之小人哉诗虽美吾不欲观之矣子昻后死贪令段简之手殆髙祖太宗之灵假手殛之耳特加在籍原任刑部侍郎任克溥尚书衔任聊城人顺治丁亥己丑进士寻卒予奉使广州屡见红鹦鹉又有五色者尤珍丽姚旅云滇中多红斑鸠又云曩宫中有黄鹦鹉屠长卿诗云一入雕笼夺翠裳羽毛新得染鵞黄此与汉赤鴈朱鹭隋宦官刘继诠献芙蓉鸥皆异物也熊掌最难熟故楚灵王请食熊蹯而死明秦府王孙不羁云用草绳匝掌煮之则易熟今世公卿士大夫下逮舆𨽻妇女无不嗜烟草者田家种之连畛颇获厚利考之本草尔雅皆不载姚旅露书云吕宋国有草名淡巴菰一名曰金丝醺烟气从管中入喉能令人醉亦辟瘴气捣汁可毒头蝨初漳州人自海外携来莆田亦种之反多于吕宋今处处有之不独闽矣山水豹遍身作山水纹故名万厯乙夘上髙县人得一虎身文皆作飞鸟走兽之状峩嵋瓦屋山出貔貅常诵佛号予陇蜀余闻载之雅州傅良选进士云其乡蔡山多貔貅状如黄牛犊性食虎豹而驯于人常至僧舎索食独兽名似猿而大能食猿猿性羣独性特猿鸣三独鸣一见五侯鲭宣和画谱所载最古者吴曹弗兴耳畜兽首晋史道硕按西京杂记汉元帝时有安陵陈敞新丰刘白龚寛竝工为牛马飞鸟下杜阳望樊育尤善布色皆与毛延夀同诛然则畜兽花鸟之类汉已多有不独文翁石室画古圣贤像而已若山水则后起者也石音刼南越志云形如龟甲遇春雨则生花右丞诗来经石春春字非趂韵也古人字无虚设如此自同州四十里至肃州东望大山金人云此新罗山其中产人参白附子与髙句骊接界见许亢宗行程録云议政大臣管侍卫内大臣一等公费扬古谥襄壮康熈四十年九月二十三日多罗平郡王纳尔福谥悼康熈四十年九月二十三日镶白旗汉军都统雷继尊谥敏悫康熈四十年十月十一日和硕简亲王雅布谥修康熈四十年十一月十三日和硕显亲王丹臻谥宻康熈四十一年六月二十三日都统管九门歩军廵捕三营统领凯音布谥肃敏康熈四十一年闰六月十七日福建陆路提督总兵官左都督赠太子少保王万祥谥敏壮康熈四十一年闰六月十七日浙江永嘉县知县殉难赠布政使司叅政马琾谥忠勤康熈四十二年四月二十六日太子少傅礼部尚书保和殿大学士致仕加少傅王熙谥文靖康熈四十二年五月初四日吏部尚书文华殿大学士致仕伊桑阿谥文端康熈四十二年七月二十一日广西富川知县殉难赠太仆寺少卿刘钦邻谥忠节康熈四十三年月日以副都御史陈论为刑部右侍郎王彦辅麈史云予在开封时长子渝游相国寺得唐漳州刺史张登文集一册六卷权文公为之序其略曰诗赋之外志记书序等合为一百二十篇彦辅又云所得书肆镂本才六十六篇已亾其半矣予续文稡登之文以至金石所传裒而録之以广前集惜彦辅之书亦无传古剔犀器以滑地紫屏为贵底如仰瓦光泽而坚薄色如胶枣曰枣儿犀元时禾郡西塘杨滙所作汉僧徒着赤布僧迦梨秣陵僧衣色仿西竺宇文周忌闻黒衣之䜟易以黄色衣褐亦起于宇文郑康成尚书中候注云比目鱼一名东鲧见绀珠集内乡李子田蓘撰宋艺圃集二十二卷凡二百八十人时在隆庆初元海内尊尚李王之𣲖讳言宋诗而子田独阐幽抉异撰为此书其学识有过人者然于宋初载廖融江为沈彬孟賔于之流皆五代人也又取马定国周昻李纯甫赵沨龎铸史肃刘昻霄诸人皆中州集所载金源之产定国又刘豫伪翰林学士也而与平园诚斋石湖放翁等幷列淄渑混淆所宜刋正华州郭宛委宗昌尝从辽左得倭帅丰臣书一纸书间行草古雅苍劲有晋唐风是朝鲜破后求其典籍之书也鳞介之族乃能好古如此王𢎞撰山史云东嘉赵士桢字常吉能诗工书明文华殿中书一日出内府藏砚悉刻前代年号命士桢改制刻万厯字内有一砚乃唐文皇赐虞世南者士桢奏云太宗贤主世南名臣乞留此砚以彰前代君臣相与之美从之潄石闲谈云成都有耕者得薛涛墓棺悬石室中四围环以彩牋无虑数万颜色鲜好触风散若尘雾夫涛死而以牋殉牋在地下厯千年不瓌皆理之不可信者殆好事者为之耳两广云贵多有毒虫饮食后咀嚼当归即解叶蒲州南岩传治刀疮药方端午日取韭菜捣汁和石灰杵熟为饼用敷疮处血即止即骨破亦可合竒效刘眘虚盛唐诗人之杰李华作三贤论论眘虚与元徳秀萧颕士曰刘名儒史官之家兄弟以学着称述诗书礼乐春秋为五説条贯源流备古今之变刘在京下尝寝疾太尉房公时临扶风闻之通夕不寐谓賔从曰挺卿日若不起无复有神道尚书刘公毎诣与谈终日忘返叹曰闻刘公清言见皇王之理矣殷直清有识尚恨言理少对未见刘面常想见其人渤海髙适逹夫落落有竒气是皆重刘者也又云元罢鲁山终于陆浑刘避地逝于安康萧归𦵏先人殁于汝南无复下夀云眘虚学行盖不仅诗人之冠冕惜不槩见于后世而所传五言亦止十四篇新旧唐书儒学文苑皆不为眘虚立传与韦苏州同一憾亊唐刘蜕文冡铭自评其文粲如星光如贝气如蛟宫之水此喻最妙文冡在今潼川州予康熈壬子曽过之为赋一诗唐末古文并称樵蜕蜕文泉子予所手録然不逮樵逺甚樵之文在大中时惟杜牧可称勍敌吾乡章丘县有术氏乃金南渡奸相术虎髙琪之后归潜志载刘勲少宣济南诗云舟行着色屏风里人在囬文锦字中勲初名讷字辩老云中人金翰林学士赵秉文尝述党承㫖懐英论诗云律诗最难工五十六字皆如圣贤中有一字不经鑪锤便如一屠沽儿厠其间也按此五代人刘昭禹语党述之耳大唐传载开元东封有太原人于伯陇者年一百二十八嵗两孙随之各年七八十矣诣阙引见自言臣神尧皇帝之臣也上赐紫袍牙笏优䘏有加唐时知贡举皆预定亲知权要皆得荐其私人乃至榜帖亦属他人为之如摭言所载郑颢託崔雍为榜延至榜除日待榜不至但遣小僮夀儿者𫝊云来早陈贺日暮夀儿寄宿院中夜已艾夀儿以蜡丸进颢即榜也主司在院而榜自外来且使命出入更无闗防已可笑尤可异者杜黄门第一榜第三塲庭叅之际谓诸生曰未有榜帖尹枢年七十余独趋进公欣然延之从容授以纸笔枢毎札一人则抗声斥其姓名列庭闻之皆咨叹嗟其公道唯空其元公览读致谢讫乃以状元为请枢曰状元非老夫不可公大竒之即命笔亲自札之状头出于举子自定殆近儿戏矣又郑损舎人为主司以陆扆为状元帖皆请扆自定范𫝊正作李翰林墓碑云与贺监汝阳王崔宗之裴周南等八人为酒中八仙周南之名杜酒中八仙歌无之唐书白本𫝊所载酒八仙人亦与杜诗同唐文宗太和中诏以李白歌诗张旭草书裴旻劔舞为三絶命翰林学士为之赞僖宗广明元年车驾幸蜀诏曰行在三絶右散骑常侍李潼有曽闵之行职方郎中孙樵有扬马之文前进士司空图有巢许之风列在青史以章有唐中兴之徳唐代留意风雅如此谈之芬人齿颊风俗通汉有太守先井音胆有井春今误作井春近在部见爰书有妙姓岛姓盘姓民姓纒姓杵姓侴姓律姓茶姓烟姓穰姓首姓卑姓威姓氷姓坎姓榻姓揽姓慈姓章八元赋慈恩塔诗元白见之云不意严维出此弟子其诗鄙恶俚俗予于居易録已言之姚园客乃以为卢照邻作又似无目人语矣李格非文叔易安之父也尝着洛阳名园记不见其诗露书载其临淄懐古絶句云击鼓吹竽七百年临淄城阙尚依然如今只有耕耘者曽得当时九府钱颇可诵京山李东白者能诗隠于衣工有登黄鹤楼七律最佳其中二聨云兴饶老子胡牀上秋在仙人铁笛中鄂渚霜花沿岸白汉阳枫树隔江红明诗诸选多録欧大任青衣李英诗而不及东白因着之李宗伯本宁尝识其人后舟过云梦吟诗拍手一笑跃入水死蜀青城山有牡丹二株皆髙三十丈号大将军小将军见元人题䟦朱图南谓在羊亘见峭壁上秋海棠髙丈余吐花如锦连绵十里尤竒又玉堂嘉话云海州东崃岛生海棠作矮树花㴱红大如茶盌香韵殊絶毎嵗进御以金牌记之治难产方用杏仁一枚去皮一邉书日字一邉书月字用蜂蜜黏住外用熬蜜为丸滚白水或酒吞下此方乃异僧所传中州才士近有襄城李来章礼山刘青藜太乙刘歌诗李古文皆有可传刘庚辰公车至京师杯酒间为余言郏县仝轨车同诗文皆擅絶壬午仝寄余长句浏漓顿挫与刘勍敌也因语廵抚少司马徐公青来门人张侍御蘧若聘主大梁书院予昔使秦中偶游慈恩寺见塔上康乃心题诗亟为延誉康遂以此知名当世皆今士人之才而贫者也康亦字太乙其诗曰园庙衣冠此内藏野花嵗嵗上陵香邯郸鼓瑟应如旧赢得佳儿毕六王杜子美黒白二鹰诗干人何事网罗求南唐元宗谓冯延己云吹皱一池春水干卿何事旧唐书明皇为楚王叱金吾将军武懿宗曰吾家朝堂干汝何事敢迫吾骑从此语在前见本纪五月二十五日驾幸古北口外避暑弇州巵言载沧溟在闗中过许中丞宗鲁伯诚许问今天下名能诗何人沧溟曰唯王元美次则宗臣子相许请子相诗观之沧溟勃然曰夜来火烧却许面赤而已余尝嗤之夫子相诗未必能过伯诚即索观亦属恒事何至怫然如此又蔡子木入觐酒间自歌其䕫州诸作吴明卿辄鼾睡鼾声与歌声相低昻歌罢鼾亦止今观明卿诗品亦未能过子木也文士䕶前往往夜郎王自大适足为识者轩渠耳厥后蔡廵抚中州吴谪归徳府推官与徐予与张肖甫皆为属官蔡身为行酒曰吾安敢有其一以傲三君子哉子木固盛徳不知尔时明卿当复置身何地特着二事以为文士相轻之戒云胡应麟作丹铅新録萟林学山以驳升菴自负博辩然舛譌复不自觉如引三国志闗某传注谓羽欲娶布妻启曹公疑布妻有殊色因自留之按此乃秦宜禄妻与布何渉元瑞岂未一检陈书耶又唐人长安女儿踏春阳一絶见沈亚之集异梦録胡止据博异志似未覩沈集者田汝成西湖志余又傅㑹以为宋人西湖事谓为水仙与鳯俱沈湖中则剿袭司马才仲遇苏小事而为之尤可笑嘉陵江岸有刀镮山康熈丙子余再使蜀舟过之口占絶句云晨过赤铜水望见刀镮山闺中应计日不见稾砧还盖用古乐府稾砧今何在山上复有山何当大刀头破镜飞上天语也此诗偶逸之未编入雍益集聊记此范徳机尝得十字云雨止修竹间流萤夜㴱至既复曰语太幽殆类鬼作吴正传师道礼部集一条云闻之危太朴昔与先生秋夜不寐㣲歩山中得此二句喜甚且曰云云当以他语映带之因足成此章云右二语果佳余少时有句云萤火出㴱碧池荷闻暗香故友叶文敏讱菴极喜之取入独赏集胡氏经籍㑹通云燕中书肆多在大明门之右及礼部门外拱辰门西花朝后三日则移于灯市毎朔望幷下浣五日则徙于城隍庙中灯市嵗三日庙市月三日今京师书肆皆在正阳门外西河沿余惟琉璃窰厰间有之而不多见灯市初在灵佑宫稍列书摊自囬禄后移于正阳门大街之南则无书矣毎月朔望及下浣五日百货集慈仁寺书摊止五六往间有秘本二十年来絶无之余庚申冬过之有两汉纪初印本最精又三礼经传通解亦旧刻议价未就旬日市期早过之二书已为人购去懊恨累日至废寝食壬午夏见旧版雍録雕刻极工重过之已为人购去矣癸未夏得陈子昻文集十卷犹是故物然如优钵罗花偶一见耳康熈壬午年吾乡有少年十余人自登莱往济南肩舁数笼笼有虎一熊一又一羊六足一犬三足欲观者先以钱投之攫资无算文殊普贤厮打本释家语宋叅政钱象祖与史弥逺合谋殛杀韩侂胄请和于金时人为之语曰文殊普贤自鬬象祖打杀师王盖侂胄以太师封平原郡王佞者皆称师王故也可谓善谑杭州灵隠寺飞来峰有杨琏真伽石像嘉靖二十二年福清陈仕贤知杭州命斩之田汝成记其事比于申屠廸毁曺操之庙顷张御史瑗请平西山碧云寺魏忠贤墓仆其碑碎之有闗名教可并传也尝见一书言今江浙所祀五通邪神乃明太祖伐陈友谅阵亾士卒诏令五人一队得受香火云云而武林闻见録又载宋嘉泰中大理寺决一囚数日后见形狱吏云泰和楼五通神虚位某欲充之求一差檄言差充某神位得此为据可矣如其言经数月东库人闻楼上五通神日夜喧閧如争竞状吏乃泄前事为増塑一神像遂寂然则宋时已有五通之説不自明初始至于决囚钻营伪牒得补神位则其为邪魅昭然矣吴越之人信而畏之理不可解宜汤潜菴碎其土偶投畀湖中也唐肃宗赐李辅国香玉辟邪二长一尺五寸香闻数百歩南宋有李大卿者其子娶韩平原之女奁具中有香玉师子髙二尺五寸精妙无比后归福邸支硎山有泉自石罅流出虽大旱不竭相传支道林遗迹也有贾胡过之坐卧其侧凡半月取一玉蟹而去五侯鲭载薛琼至孝家贫采薪遇老父以一物遗之曰此银实也用四壁土种之铜盆中当得银如言种之旬日生苗再旬开花花有银色如钿螺及结实皆银也银亦可种与雍伯种玉皆异闻米紫来宛平人明太仆友石之孙也父夀都字吉土亦知名紫来以顺治十八年辛丑登第多技艺工书画书仿南宫尤工金石篆刻以长葛知县行取适有博学宏词之举改翰林编修以典试罣误久之召入供奉内廷迁侍讲赐宅西华门寻病卒太仆有勺园在京城西海淀与武清侯清华园相望亦曰风烟里今畅春苑即两园故址也紫来少喜交游所交游皆海内名士与予最相善颇有倡和其诗惜为书画所掩亦㪚佚无传矣药花入诗多新异如陈白沙恰到溪穷处山山枳殻花之类予居易録载之矣偶读南宋姜尧章集一絶云怜君归槖路迢迢到得茅斋转寂寥应叹药阑经雨烂土肥抽尽缩砂苗亦佳然以药阑为药物之药则误耳唐人栁枝词专咏栁竹枝词则泛言风土如杨㢘夫西湖竹枝之类前人亦有一二专咏竹者殊无意致宋叶水心又剏为橘枝词亾友汪钝翁编修亦拟作二首其一云郎行时节橘花零南风吹来香满庭今年橘实大如斗劝郎莫羡楚江萍姜白石诗説有数则可取録之人所易言我寡言之人所难言我易言之难説处一语而尽易説处莫便放过僻事实用熟事虚用学有余而约以用之善用事者也意有余而约以尽之善措辞者也篇中出人意表或反终篇之意皆妙句中无余字篇中无长语非善之善者也句中有余味篇中有余意善之善者也始于意格成于句字诗有四种髙妙一曰理髙妙二曰意髙妙三曰想髙妙四曰自然髙妙一篇全在结句如截奔马辞意俱尽如临水送将归辞尽意不尽若夫意尽辞不尽剡溪归棹是也辞意俱不尽温伯雪子是也一家之言自有一家风味如乐之二十四调各有韵声乃是归宿处橅仿者语虽似之韵则亾矣右论诗末到严沧浪颇亦足叅㣲言陈忠国字升揆公安人诸生曽中四川乡试副榜以冒籍黜壬午来京师其须长过于膝行则自两肩搭于背上毎行过市人竞随观之赵统诗话杭人陆涛言其乡有役为老人者须长委地行则辫而绕之颈又白醉璅言云攸县有徐寨主者须十余茎以囊盛之舒之则其脩二丈元鲜于伯机记杭医宋㑹之者善治水蛊以干丝瓜一枚去皮剪碎入巴豆十四粒同炒以巴豆黄色为度去巴豆用丝瓜炒陈仓米如丝瓜之多少候米黄色去丝瓜研之为末和清水为丸如桐子大毎服百丸皆愈宋时武林马塍藏花之法纸煳宻室凿地作坎覆竹置花其上粪土以牛溲硫黄然后置沸汤于坎中候汤气薫蒸则扇之经宿则花放今京师园丁亦然予尝以冬月寄诸盆花约明年花树不败则酬其直惟桂花不能如旧西湖志余谓桂必清凉而后放法当置石洞岩窦间暑气不到处鼓以凉飔乃开今与桃梅牡丹之属同置煖室地窖宜其不殖也此亦格物者所当知从伯文玉讳与玟号能诗尝有咏宋髙宗一絶云千金空买玉孩儿不得其解读西湖志余髙宗尝宴大臣见张循王俊持扇有玉孩儿扇坠上识是旧物昔往四明误坠于水者问俊所从得对曰臣从清河坊舖家买得之询舖家云得之提篮人复询之乃从候潮门外陈宅厨孃处得之询之厨孃云破黄花鱼腹中所得也上大悦舖家提篮人补校尉厨孃封孺人中牟县城南有湖数十亩中有亭额以蒲卢为邑名士张林宗觞咏之地予丙子以奉使祭告西岳过之惜其命名非典因为易名垫巾以存林宗之旧使后来知名流故蹟按毛诗小宛疏云螟蛉桑虫也果嬴蒲卢也细腰土蜂谓之蒲卢郭璞尔雅注细腰蜂俗唿螉若水中之蒲其根着在土而浮蔓多缘木故亦或谓之果嬴是细腰水蒲得以互称于命名之义无一可者不知当时义何居也予甲子冬奉使祭告南海之神嵗杪次桐城大雪中陈黙公初未相见即过予客署二从者背负巨囊揖罢即唿其案顾从者取囊书数十大册罗列案上指示予曰此吾二十年来所辑宋元诗㑹若干卷闻公奉使当过此喜甚将待公决择之然后出问世耳已过其涤岑雪中逺眺龙眠诸山纵观是书竟日賔主谈谐无一言及世事此亦冠盖交㳺中所少黙公顺治壬辰进士二甲胪𫝊第一以耳聋不仕终予以乙丑二月抵南海始与陈元孝定交揖甫罢即出一端石小研相示曰吾得此水坑石甚寳惜之将以梁子药亭公车之便属寄公于京师既闻奉使当至粤故留以俟视其侧有铭八字云独漉之贻渔洋寳之元孝工汉𨽻此其手书也予甚珍之独漉元孝别字亦自称罗浮布衣子励后中己夘举人陈衎竒石记云米仲诏嗜石有五石最竒一灵壁石髙四寸余延袤陂陀势如大山四面皆画家皴法近山脚特起一台台上平下削平处刻伯原二字小篆絶佳伯原元清碧先生杜本字也又一灵壁石非方非圆週遭如屏鄣有脉两道作殷红色自凹处垂下如瀑布之射朝日髙八寸许围径尺纯黒凝润如膏一英徳石髙四寸长七寸如䨇虬盘卧玲珑透漏千蹊万径穿穴钩连一兖州石大如拳坚致有声得之峄山一仇池石亦如拳峰峦洞壑竒巧殊絶刻其侧曰小武夷明大内英华殿供西畨佛像殿前菩提树二孝定皇太后手植也光禄寺志云英华殿四月八日供大不落夹二百对小不落夹三百对叔祖季木考功诗云慈宁宫里佛龛崇瑶水珠灯照碧空四月䖍供不落夹内官催办小油红盖纪此事也慈宁宫当作英华殿为确荆州南门有息壤其来旧矣上有石记云犯之颇致雷雨康熈元年荆州大旱州人请掘息壤出南门外堤上掘不数尺有状若屋而露其嵴者再下尺许启屋而入见一物正方上锐下广非土非木亦非金石有文如古篆土人云即息壤也急掩之其夜大雨厯四十余日江水泛溢决万城堤几壊城海宁孝㢘查伊璜继佐崇祯中名士也甞冬雪偶歩门外见一丐避庑下貌殊异唿问曰闻市井有铁丐者汝是否曰是也能饮乎曰能引入发醅坐而对饮查已茗艼而丐殊无酒容衣以絮衣不谢径去明年复遇之西湖放鹤亭下露肘跣行询其衣曰入春不须此已付酒家矣曰曽读书识文字乎曰不读书识字何至为丐耶查竒其言为具汤沭而衣履之询其氏里曰呉姓六竒名东粤人问何以丐曰少好博进败其产故流转江湖自念叩门乞食昔贤不免仆何人敢以为汚查遽起捉其臂曰呉生海内竒士我以酒徒目之失呉生矣留与痛饮一月厚资遣之六竒者家世潮阳祖明世为观察以摴蒱故遂为寠人既归粤寄食充驿卒稔知闗河阨塞形势㑹王师入粤逻者执六竒六竒曰请得见大帅言事既见备陈诸郡形势因请给游札数十通散其土豪所至郡县壁垒皆下帅上其功十年中累官至广东水陆师提督孝㢘家居久不复记忆前事一旦有粤中牙将叩门请谒致呉书问以三千金为夀邀致入粤水行三千里供帐极盛度梅岭已遣其子迎候道左所过部下将吏皆负籣抱弩矢为前驱抵恵州呉躬自出迎导从杂沓拟于侯王至㦸门则蒲伏泥首登堂北面长跪厯叙往事无所忌讳入夜置酒髙㑹身行酒炙歌舞妙丽丝竹迭陈诸将递起为夀质明始罢自是留止一载装累鉅万将归复以三千金为夀锦绮珠贝珊瑚犀象之属不可訾计查既归数年值呉兴私史之狱牵连及之呉为之营救查遂获免于难初查在恵州幕府一日游后圃圃有英石一峰髙二丈许深赏异之再往已失此石问之则以巨舰载致呉中矣今石尚存查氏之家六竒后卒官赠少师兼太子太师谥顺恪武昌小南门献花寺老僧自究者病噎食临终谓其徒曰我不幸罹斯病胸臆间必有物为祟殁后剖视乃可入歛其徒如教得一骨如簪形取置经案久之有兵帅借寓一日从者杀鵞其喉未殊偶见此骨取以挑刺鵞血溅骨骨立消后其徒亦病噎因前事悟鵞血可疗数饮之遂愈因广其传以方授人无弗愈者唐初修隋史不为文中子立传千古疑之且其时总裁者魏徴秉笔者陈叔逹皆及门也而房杜诸人又皆佐命力岂不能为其师立一史传而必待三百年后宋景文修唐书始为之表章于王绩勃质诸传耶顷阅仇俊卿通史它石论此甚快可破千古之疑其説本于宋史非剏也宋史谓通为长孙无忌所恶当时畏无忌故遗通而无忌之恶王氏则由于王凝次子勮劾贬侯君集君集与无忌善因而恶及其祖耳初叔逹撰隋纪王绩欲借观且曰吾芮城兄亦有隋书若干卷欲续成以终其志殆讽之也予谓隋书不为王通立传五代史不为韩通立传二公未尝以一传有无为轻重独可为当时操史笔者惜耳香祖笔记卷三香祖笔记卷四钦定四库全书香祖笔记卷四刑部尚书王士祯撰康熙四十年驾临塞外喇里逹番头人进彩鹞一架青翅蝴蝶一䨇于行在问之对曰鹞能擒虎蝶能捕鸟又哈密献麟草一方云草生鸣鹿山必俟千月乃成自利用元年至今止结数枚髙陵令朱某有白玉笼高广二寸有竒四面皆作连琐格子上下屯字文外一童子俯首而窥中有一猿坐而仰视意态如生钮玉樵官秦中尝见之黄周星字九烟崇祯庚辰进士性简傲尝游嘉善遇一人负薪过市口作吟哦声揖入询其名氏曰崔姓名金友出其诗五言云花落无人径云飞到处山七言云因风去住怜黄蝶与世浮沉笑白鸥又云吟思白堕倾家酿坐对青山读异书自号樵隐黄惊异因与定交某大臣籍没时有一书案乃琥珀琢成而嵌水精方广二尺下承一替亦水精为之髙可三寸贮水畜朱鱼红鳞碧藻呴沫游泳怳若丽空按元时雅克特穆尔于私第作水精亭子四壁皆水精镂空贮水飬五色鱼其中剪綵为白苹朱荷诸花草壁中置珊瑚阑干光采玲珑右李材解酲语载之古今事相类有如此宜兴任𢎞嘉字葵尊康熙丙辰进士以行人改授御史上疏请定服色于是三品已上始许衣貂及舍利狲一日五鼓入朝遇梅桐厓少廷尉时隆冬梅有寒色予口占絶句戏赠之云京堂詹翰两衙门齐脱貂裘舍利狲昨夜五更寒彻骨满朝谁不怨葵尊吏部侍郎赵公玉峰曰公诗大佳尤难其押韵天然耳梅今为御史中丞廵抚福建钮玉樵觚賸记此讹为京师谣语葢不知为予戏作也元时张进中者字子正都城耆老善制笔管用坚竹毫用鼬䑕精锐宜书吴兴赵子昻淇上王仲谋上党宋齐彦皆与之善尚方时有所需非进中制不用也每自持笔以入必蒙赐酒今京师未有以善笔名者矣昌平红崖谷有道人戒行甚严一夜有美妇人叩门求宿时天寒怜而纳之妇以言挑道人不为动忽言腹痛就盆产一儿诘旦抱去道人恶盆汚覆诸涧中误染左手五指皆金色复视涧际沙石亦皆金色矣大小劳山在莱胶州即墨之境延安府甘泉县北二十里亦有大小劳山狄武襄与夏人相拒士卒疲困憇此因名烈妇王氏名富英儒家女也其母梦吞牡丹花而生故以为名康熙癸丑归孙文恪公之孙槐㑹土冦乱妇被掠贼帅慕其色将犯之坚不从继以兵刃搒掠亦不从亱阑伺守者倦而寐遂以帛自缢死貌如生贼帅惊叹其贞烈已而自悔曰如此烈妇而我偪之以至于死吾不知死所矣乃谢其侪伍披缁入山不知所终明末靖海卫向化其父指挥某投海死化年十六沿海岸哀号三日亦投于海次日天方晴霁忽西南有声如天鼔雷雨大作化尸以头戴父尸浮至海岸观者如堵莫不惊异泣下其家乃祔葬焉顺治初京师有卖水人赵逊者未有室同辈醵金谋为娶妇一日于市中买一妇人归去其帕则髪毵毵白居然妪也逊曰妪长我且倍何敢犯非礼请母事之居数日妪感其忠厚曰醵钱本欲得妇耳今若此反为君累且奈何吾幸有藏珠一囊纫衣中当易金为君娶妇以报徳越数日于市中买一少女子入门见妪相抱痛哭则妪之女也葢母子俱为旗丁所掠而相失者至是皆归逊所妪即为之合卺成礼妪又自言洪洞人家有二子今尚存珠数颗可鬻之为归计乃携壻及女俱归二子者固无恙一家大喜过望妪乃三分其产同居终其身人以为逊忠厚之报云张道济手题王湾海日生残夜江春入旧年一聨于政事堂王元长赏桞文畅亭臯木叶下陇首秋云飞书之斋壁皇甫子安子循兄弟论五言推马戴猿啼洞庭树人在木兰舟以为极则又若王籍蝉噪林逾静鸟鸣山更幽当时称为文外独絶孟浩然㣲云澹河汉疎雨滴梧桐羣公咸阁茟不复为继司空表圣自标举其诗曰回塘春尽雨方响夜深船玩此数条可悟五言三昧汉侯覇子孙称祖父曰家公陈思王称父曰家父母曰家母潘尼称祖曰家祖蔡邕书文称姑女曰家姑家姊班固书集曰家孙颜氏家训姑姊妹已嫁则以夫氏称之在室以次第称之言礼成他族不得云家也子孙不得称家者轻略之也此説与班蔡之称不同矣汉律二千石有予告有赐告予告在官有功最法所当得者也赐告者病满三月当免天子优赐其告使得印绶将官属归家理病郡二千石赐告不归家自冯野王始也琵琶録云羽调緑腰注云即録要也本自乐工进曲上令録出要者以为名误为緑腰也白乐天诗注又譌为六么乃其曲又有髙平仙吕非羽调吴楚材彊识略云然詹事府左右春坊司经局皆东宫从官虽居同署而各有印信不相统摄今文移章奏往往称詹事府春坊者谬也亦如十三道御史例不冠以都察院今或称都察院监察御史者谬也本朝设詹事府㳂明代之旧而稍不同明詹事率以礼部尚书掌府事少詹事亦多加尚书或侍郎皆与枚卜今则班通政大理之下府丞罢不设通事舍人亦罢不设左右春坊明初庶子之上有大学士后罢不设今㳂之司直郎清纪郎司誎俱罢不设司经局洗马一人洗先也荀子曰天子乘大辂诸侯持轮乘舆先马注导马也国语曰勾践为夫差洗马如淳曰前驱也晋太子詹事官属有洗马八人掌太子经书图籍其后止一人今㳂之汉兰台东观有校书郎北齐有正字明司经局之属有校书有正字今校书罢不设正字则以内阁中书舍人改充之世或疑文中子以为房杜李诸公未必皆出其门者陋儒也予读司空图文中子碑云天生文中子以致圣人之用得衆贤而廓之以俟我唐故梁卫数公皆为其徒恢文武之道以济贞观治平之盛图唐人也又文中子乡人也其言如此可信耶不可信耶吾故特笔之以结此辈之舌若门人薛收等议谥文中子则详唐书文苑王勃传文中子之名则附见王绩传礼生曰名死曰讳今世俗不辨以讳混施之生者极可笑然汉人有之吴楚材彊识略言汉西岳庙碑云樊君讳毅毅时尚在也然则俚俗相㳂亦有所本堂谿公曰玉巵无当当底也谓人主漏洩羣臣之语也譬玉巵美矣而无底则水迸散不若瓦器有当适用也海船曰艆䑼江船曰作蠡音明洪武初立宗人府以秦王为宗令晋王燕王为宗正周王楚王为左右宗人皆正一品其后不然本朝无宗令宗正等名率以和硕亲王多罗郡王掌之亦有多罗贝勒协理府事者惟宗人府丞则以汉人为之位次副都御史与通政使大理卿同列曰宗通大古称宗室藩王之贤者曰间平谓汉河间献王东平宪王也又古称原尝谓赵平原君齐孟尝君皆举第二字言之今户部有总督仓场满汉侍郎二人总辖京通各仓仓监督则以各部员外郎主事差遣即汉之太仓令丞也唐明皇以御史充太仓出纳使五代改曰如京使取诗如坻如京之义宋㳂之故柳开称桞如京举其官也兵部有督捕满汉侍郎二人左右理事官四人专司缉捕八旗逋逃之事其属汉郎中一人员外郎一人主事六人司务一人今归之刑部曰督捕司止设汉郎中主事各一人管子所谓仆区是也昔耶律文正公楚材对元世祖曰今天下一统逃将安之此言最得大臣之体予先曽官督捕侍郎今十四五年官刑部尚书复兼领是事惟以文正之意仰承朝廷寛大之恩宣布四方而已故终嵗不劾一失察之官不治一窝隐之罪非敢纵也亦古人所云无扰狱市之意而已户部之属古有民部度支金部仓部明改十三清吏司分掌十三布政司之事而各司吏书仍分民支金仓四科刑部之属古有宪部比部司门都官明改十三清吏司分掌十三按察司之事而各司吏书仍分宪比司门都官四科存古制也本朝因之但明代以南北两直隶之事分隶十三司本朝则増江南一司耳刑部又増督捕一司为十五司工部四清吏司外今増制造库满洲司官外惟设汉郎中一人即宋之文思院也六月初七日和硕恭亲王病薨谥曰六月二十六日和硕裕亲王病薨谥曰宪和硕裕亲王世子保泰袭封亲王偶观明秦人赵统伯一骊山集崖鸡一篇略之如左以补物类相感志所未及客有笼鸟者谓为崖鸡丹喙朱趾隹尾鸠臆大倍鸽葢雉属也因指其喙此雏时殊黒成翮而飞始蜕其喙褪黒出丹鹦䳇之褪易其色崖鸡之褪并脱躯殻方褪时喙吭肿藃如蛇蜕然因言蛇蜕如蝉蜕殻枮虚裂顶而出如更生然座客或言蜕眼常求亡羊得穷谷草中故睛闭而新眶未启又有言獭蜕肝者曰獭肝凡十二析月腐一析则他一析更新循还嵗更故谚曰人心象胆世事獭肝又有言羱蜕角者羱野羊也大者重千斤方蜕时自投纪厓冀震撼以自解而羱亦自决死矣已甦而自逸但不能得其蜕期若麈鹿之冬夏云有赵生者因言其地多麝曰前人言麝噬虺食栢而香结退脐而藏覆以自珍吾邑㑹宁无栢麝将何食麝春和其脐自张猎诸花卉得其香而括之蝇蠓集其脐膻然亦括之凡诸花香虫肉皆香材也遇蛇回旋数周撑足张脐以当之蛇自起而纳诸脐猎人得其脐或收蛇不既者或收而未化化而不尽者大抵蛇为其香之主也言既客有谈龙者龙之蜕以首昔见晁氏蓄药尝得全首置牖下高可二尺许或得之地中或得之石中然不得其蜕之详文矫异甚可喜赵又辨鸠逐妇一则云鸠逐妇乃感天地之雨𤾉而动其雌雄之情求好逑也非逐而去之之谓欧阳永叔云天将隂鸣鸠逐妇啼中林鸠妇怒啼无好音非也赵又云韵书五噫噫本平声杨眉菴莫解梁鸿五噫歌赵大洲梁君五噫今安否皆作去声误按字书噫音依恨声又音隘饱食气满而有声也则依音为是杨用修言何仲黙谓宋人尚不能解唐人诗以之解三百篇真是枉事不如且从毛郑胡钉铰事或言列御寇或言柳文畅王性之黙记又载诸先生遇慈上座事云他日见胡钉铰者知吾所在后诸为章惇引荐特置第五甲勉往置冠带而作带者极有士人风范问之即胡钉铰也惊问慈上座何在曰上座于人一举意即知之且顷刻已万里矣何可知其处也此胡钉铰又异人矣一耶二耶寳应孝亷陶成字云湖朱升之大叅妻父也以画名家偶閲王兆云挥麈新谈载其行事怪僻甚殆郭忠恕之流成小时从师见其妻即图之次见其女又图之皆逼眞师怒逐之写花鸟人物最工芙蓉尤入神品然与物多忤性不可测识有富人欲求之而不敢言乃于其游歴之所遍栽芙蓉秋日花盛开成过之喜甚主人已预具绢素张于庭立成二十幅索酒痛饮而去尝同升之赴㑹试距试期仅三日忽语升之曰闻张湾某氏丁香盛开子其从我游乎升之不可成买小车径造其家痛饮花下五日乃去遂悞试期尝以挟伎事露御史知其名欲全之观其赠伎诗曰此殆非子作成争之曰天下歌诗岂有出陶成之右者而谓他人作乎竟坐除名晚遇一伎甚美而不肯与接成自织锦裙持见之精类鬼工伎乃大喜既遂挟伎以遁坐谪戍邉陈寒山云王立毂字伯无少入鸡足山忽逢伽叶引入石壁中语之曰汝堕火宅中行慈忍戒他日勇退急流桥下前身犹在既出壁合如故王遂持戒杀终身髙念东侍郎游山隂道上有句云笻杖古松流水外蒲团修竹绪风间予爱之命画师禹鸿胪写为二图大唐传载云颜鲁公刻姓名于石或置髙山之上或沉大洲之中云安知不有陵谷之变耶此因杜元凯事而傅㑹之耳鲁公碑版照曜天下安用区区为尔亦陋甚矣李龟年有弟彭年鹤年开元中皆有盛名鹤年善歌制渭州彭年善舞龟年善打羯鼔见大唐传载宋荔裳在京师一日招龚芝麓大宗伯梁苍巖大司马及予兄弟饮梁家园子予首倡偶用缬字明日梁问予缬字之意对不能悉按潘氏记闻云唐明皇柳媫妤妹适赵氏性巧慧镂版为杂花打为夹缬代宗赏之命宫中依样制造又西河记西河妇女无桑蚕皆着碧缬韵书但言缯耳上己卯南廵视河赐江苏廵抚宋荦仁惠諴民四大字又赐懐抱清朗四字癸未以河工底绩再南廵渡江驻跸江天寺荦时扈从奏云家有别业在西陂乞御书西陂二大字赐不令宋臣范成大石湖独有千古玉音云此二字颇不易书荦再奏云二字求善书者多不能工刑部尚书王士祯少与为同学尝云二字倘得御书乃为不朽盛事上笑而书之即以颁赐顷之驾回行宫又命侍卫取入重书赐焉再赐清徳堂大字荦西陂有纬萧草堂钓家芰梁诸胜尝邀予辈同人赋诗今果获御书张之不世之遇也古名臣别业最着无如午桥平泉皆地以人重顾未闻有此矧辋川盘洲以下乎荦有扈从纪㤙诗纪其事中一首云御笔传来讶再三西陂寳墨秘龙函一时盛事流传速已入渔洋续偶谈李庶常丽生蔚州人示予云中节义録所録闯寇之难大同殉节者五人宗室二人永庆郡王某管理襄垣王府事鎭国中尉俊廵抚卫景瑗韩城人监司朱家仕河州人其一则诸生李若葵也卫公本末载诸他书甚着余得略而书之永庆郡王失其名居大同甲申正月李贼将出鴈门掠云中诸王府谋迎降王独大言曰堂堂亲藩奈何降贼持何面目见太祖列宗于地下乎贼至王介胄率左右鼓譟出将赴敌死顾左右曰今日乃孤毕命时也卿辈宁死同时勿辱贼手方抵城门㑹总兵官姜瓖叛出迎贼与王卫士战射王中肩王死之官属殱焉瓖遂以城降镇国中尉俊被服儒雅善八分书慷慨好谈节义贼逼城聚弟姪谋曰所不遣汝曹先去者欲同急难耳然同死无益汝不闻㣲子之去伍员之覆楚乎我死使人知宗室有殉国之臣若辈各从其志惟不可降贼以辱国乃阖户大书于壁曰襄垣管理殉国尽忠旁注九二慧泉四字遂自刭九二行也慧泉其字数日家人归殓之颜色如生朱家仕中崇祯戊辰进士廵抚卫景瑗雅重之闻冦警卫公召集文武衆僚属㰱血汉夀亭侯祠下卫既㰱总兵官姜瓖有异志逡廵不进家仕独义形于色誓不与贼俱生城䧟前一日赴井死诸生李若葵率妻子等同缢题壁曰一门俱死大节已完七日始殓举家颜色如生七月初一日上闻裕亲王薨自行在冒雨回京师至东直门望城而哭未入宫先驾临王府率皇太子哭奠既登辇哭不絶声入大内避正殿居延禧宫诸王贝勒内阁部院九卿八旗都统等文武诸臣慰问起居请节哀仍赴苍震门请驾还宫不许王慈惠谦和动必以礼上素笃手足之爱朝论以为不愧汉之间平云是日又命皇太子诣恭亲王灵幄奠酒予前记云间有木工萧姓者能诗未详名字近读觚賸乃知萧名诗字中素别字芷厓博学能文尤长于诗尝有五言云辽海吞邉月长城鎻乱山七言云山寺落梅伤别易天涯芳草寄愁难皆佳句也初五日裕亲王殡于齐化门外郊园皇太后皇上皆临王府亲送满汉内阁九卿皆送至园奠毕归入朝上传尚书士祯大理寺卿李斯义掌河南道监察御史吕琨同内阁户部赴干清门问山东今年水灾情形并问前遣官照口外飬蒙古例往赈实有益于百姓否士祯奏皇上轸念民艰特遣人员照口外飬蒙古之例赈济地方大小官员仰体圣意实心料理不敢文具视之自实有禆益于百姓但今年之灾非比去年去年被水不过十余州县今年则六郡无不被水加以丹灾视去年不啻数倍今旧谷已尽新谷絶望民间所苦在于无米上谕户部尚书凯音布速发通州仓米往赈初六日驾幸口外袁氏自江左已来淑粲察昂歴着高节及唐初文皇将选东宫官属谓岑文本曰梁陈名臣有谁可称复有子弟堪招引否对曰隋师入陈百司奔散唯袁宪侍侧不去王充受隋禅羣僚表请劝进宪子给事中承家独不署名父子皆称忠烈又袁朗自以中外人物为海内冠族虽瑯琊王氏继世台鼎而累朝首为佐命耻与为伍朗孙谊虞世南外孙也为苏州刺史谓司马张沛曰门户须歴代人贤名节风教为衣冠顾瞩始可称举老夫是也宜其髙自位置如此崔信明枫落吴江冷五字初唐所少信明吾乡益都人也以五月五日午时生有异雀数头五色毕备呜于庭树初仕隋为尭城令窦建徳欲引用之族弟敬素为建徳鸿胪卿劝以立事信明曰昔申胥海畔渔者尚能固其节吾终不能屈身伪朝遂隐太行山贞观中应诏举为秦川令卒信明不独才名冠一时而大节毅然尤为可书其自负诗过李百药非蹇傲也郑世翼何许人乃敢肆其轻薄耶全州谢良琦字石臞能为古文康熙初以明经通判常州恃才傲睨意不可一世常以谒廵按御史与予解后公廨初未相识彼此不交一言罢去既而知其予也乃遣使过江致书问通殷勤后贻其刻集中有为予渔洋诗序予笑语人谢君何前倨而后恭耶㑹同年江陵胡黙斋官江南提学闻谢名过毘陵因召见之谢时有母之丧要绖而往甫登舟胡亦卞急人也望见之怒甚急使麾去谢傲然不屑予按唐李林甫欲致萧颕士时颕士居丧广陵闻召诣京师缞麻谒林甫于政事省林甫大恶之即令斥去颕士忿乃作伐樱桃赋以刺之与良琦事正相类旧唐书为李巨川作佳传列于文苑始终无贬词新唐书则置之叛臣传特书其导韩建杀十六宅诸王及定州行营将李筠之罪使非宋景文则巨川首恶网漏吞舟矣春秋之义谓何然新书既以仆固懐恩李懐光李锜等为叛臣又列李正巳师古师道吴少诚元济等于藩鎭一进一退其义何居每开卷至此辄为愤懑移日致仕前文华殿大学士兼吏部尚书伊桑阿卒公满洲人顺治乙未科进士康熙戊辰以礼部尚书大拜在相位十五年壬午以病予告至是卒年六十六谥文端黄山汤泉皆朱砂天启中或浴于泉见一䑕跃出纯赤色长尺余曰朱砂䑕古今文人有名不大着而其诗实卓然名家者世人多耳食抑何从知之如归田録所载谢伯初景山送永叔谪夷陵诗中聨云长官衫色江波緑学士才华蜀锦张下国难留金马客新诗传与竹枝孃明钦天监博士马轼字敬瞻送岳季方阁老云五岭瘴髙烟蔽日两孤云湿雨鸣秋结句祭罢鳄鱼归去晚刺桐花下月如钩右二诗即使当世专门名家操觚染翰未必能到论者不可狥名而失实故特表而出之常爱杜诗两邉山木合终日子规啼又明初人诗数家茅屋临江水一路松风响杜鹃写蜀江风景宛然在目予曽拟作一聨送同年张仲诚知资县云子规声断处山木雨来时又嘉陵驿路千余里处处春山呌畵眉皆眼前实景也欧阳公云秋霖不止文书颇稀丛竹萧萧似聼愁滴苏公云歳云莫矣风雪凄然纸牕竹屋灯火青荧时于此间得少佳趣此等寂寥风味富贵人所不耐而予最喜之政苦一年中如此境不多得耳二公葢先得我心之所同然欧公有刑部海棠及刑部看竹诗今刑部讵复有此㳺观之胜耶予尝谓诗文书畵以人重苏黄遗墨流传至今者一字兼金章惇京卞岂不工书后人粪土视之一钱不直所谓三代之直道也永叔有言古之人率皆能书独其人之贤者传遂逺使颜鲁公书虽不工后世见者必寳之非独书也诗文之属莫不皆然归田録记陶谷召对便殿徬徨不进太祖笑曰此措大索事分顾左右取袍带来谷乃趋入予尝笑之谷欲效汲长孺而其奉使南唐呉越狼狈乃尔疑出两人之所为又何欤御史言事不先白台长自宋刘子仪为中丞始李方伯紫澜自桂林归求为母夫人作传贻予杨孟载手録眉菴诗集五大册虽书法未为当家然先哲故物可寳惜也每幅有子京墨林项叔子琴书清暇等印葢禾中项氏藏本也卷首自识行末有业字号三字云余自离吴门未尝作诗间有所述不复存藁迩来西江意或得追理旧业而案牍山积虽罢竭驽钝犹不及十之二矧从容笔砚间哉固知有愧于穆之也冬十一月宜春侯上犹临江余奉省檄执鴈谒军门修聘礼自己未至丙寅往返者八月凡目所覩身所歴念虑所思得短章五七言古律絶句四十首如春山早莺初出深谷舌强语涩殊不成音欲弃置水中复念余友方君以常每以不得见旧藁为憾姑存此以贻方君君长于诗尤工唐人五言与余友张羽来仪为倡和友云吴人杨基识后书五言一篇云今夕复何夕梦我生平友握手无所言但道别离乆觉来闻秋虫空堂竟何有不知千里道君魂果来否当年亦如梦聚散一回首起坐谁与亲钟鸣月穿牖其诗分体不分巻凡若干首不止序所云奉使四十首也按孟载始以荐为江西行省幕官此葢江西时所自书首卷起寓懐十二首与今本同但今本作感懐耳按眉菴集中有秋日懐方员外诗张静居集亦有元日雪懐方员外以常送方员外归吴兴诗所云晴春入旧腊积雪含清晖是也方葢吴兴人王徴士集四卷都少卿元敬所定有元敬及浦杲序徴士名彛字常宗又号妫蜼子洪武初与髙季廸同修元史后亦同死魏观之难元敬称其古文明畅英发又或以为吴中四杰之一以常宗代张来仪者今观其诗歌行拟李贺温庭筠殊堕恶道余体亦不能佳讵能与髙杨颉颃上下乎固知髙杨徐王之説诞而无徴矣此本嘉定门人陆廷灿扶照所刻王元之五代史阙文仅一卷而辨证精严足正史官之谬如辨司空图清直大节一叚尤万古公论所繋非眇小也如叙荘宗三矢告庙一叚文字淋漓慷慨足为武皇父子写生欧阳五代史伶官传全用之遂成絶调惟以张全义为乱世贼臣深合春秋之义而欧阳不取于全义传略无贬词葢即旧史以成文耳终当以元之为定论也元之吾郷鉅野人其小畜集三十卷黄俞邰千顷堂有传本惜未及借録元吴师道礼部集二十卷诗九卷杂文十一卷师道金华兰谿人与许白云讲明金仁山之学而与黄晋卿溍柳道传贯为友故其学问文章逺有统绪时称其为文清劲善持论友人朱简讨竹垞常称之此本乃崑山徐少宰果亭写以见贻者吴至治辛酉进士仕止国子博士致仕加礼部郎中故集称礼部云吴师道仙山秋月图诗自注宫扇马逺画宋宁宗后杨氏题诗自称杨妹子诗中感慨济王之事以杨妹子为杨后误陆广㣲吴地记所载如语儿亭等最为可笑又多可疑者如冯驩宅谓在吴县东北二里五十歩有弹铗巷又谓海盐县东十五里有公孙㨗田开疆古冶子三墓尤谬按齐乘云三士冢在临淄南一里一基三冡晏子春秋公孙㨗田开疆古冶子事齐景公勇而无礼晏子言于公餽之二桃云云是事眞妄固不足辩然三子齐臣死不葬近郊而逺葬吴地此复何理至于冯驩宅之譌谬又不烦笔札者也与张骞有墓在平原班超有墓在长清同一传譌齐乘已辩其非矣世言琼花天下惟扬州蕃釐观一株故宋人作无双亭于其侧然元遗山续夷坚志云鄠县南十里炭谷入谷五里有琼花树大四人始合抱逢闰即花以初伏开末伏乃尽花白如玉中有玉蝴蝶一髙出花上花落不着地乘空而起按此则不止广陵有之矣香祖笔记卷四香祖笔记卷五钦定四库全书香祖笔记卷五刑部尚书王士祯撰康熙己巳庚午间在京师每从朱钖鬯黄俞邰借书得宋元人诗集数十家就中以长沙陈泰志同为冠因钞其所安遗稾一卷以周弼伯弜汶阳稾临江邓林性之皇荂曲金华杜旃仲高癖斋小集附之数子者名不甚着而其诗实足名家按呉正传䟦杜端父墨蹟云杜汝霖仁翁学于胡安定为李公择所称其孤陵陵五子旟伯高旃仲高斿叔高旞季高旝幼高伯高登吕成公之门同时陆务观陈君举叶正则陈同甫咸称其文淳熙开禧中两以制科荐有桥斋稾仲高占湖漕举首与呉猎杨长孺善着杜诗发微癖斋稾叔高尝问道考亭与辛幼安诸公游端平中以布衣召入祕阁校讐季幼文亦相上下幼有稡裘集叶正则为序人称金华五高伯高为最旃子去轻此帖乃去轻手笔葢先大父碧溪翁之友宋末士竞举子习而杜氏一门子孙独尚古文章今里中残碑断碣可见者悉有家法下至字画亦异此纸深得山谷老人笔意要非不习而能也白乐天论诗多不可解如刘梦得雪里高山头白早海中仙果子生迟沉舟侧畔千帆过病树前头万木春等句最为下劣而乐天乃极赏叹以为此等语在在当有神物䕶持悖谬甚矣元白二集瑕瑜错陈持择须愼初学人尤不可观之白古诗晚岁重复什而七八絶句作眼前景语却往往入妙如上得篮舆未能去春风敷水店门前可怜八月初三夜露似珍珠月似弓之类似出率易而风趣复非雕琢可及明天启时内官多购异花种于临幸之处有红水仙蛱蝶菊番兰柹之属陈悰天启官词云春风香艶知多少一树番兰分外红又云即美人蕉南唐名臣如韩熙载孙忌王仲连皆山东人而着述之多无如朱遵度遵度青州人好藏书高尚其事闲居金陵着鸿渐学记一千卷羣书丽藻一千卷漆书若干卷见郑文宝江表志然陆马二南唐书皆不为遵度立传予昔辑谥法考颇以一字二字为疑读独孤及毘陵集吕諲谥议初拟谥肃而度支郎中严郢驳之谓国家故事宰臣之谥皆有二字以旌徳章善请谥忠肃及复驳之云文王周公晋文武功极盛而皆谥文冀缺甯俞随会文徳岂不优而皆谥武三代以下朴散礼坏乃有二字谥非古也唐兴杜如晦谥成王珪谥懿陈叔达谥忠温彦博谥恭岑文本谥宪唐休璟谥忠魏知古谥忠此皆当时赫赫以功名居相位者不过一字由此观之二字不必为褒一字不必为贬若褒贬在字数则是文武成康不如威烈王愼靓王也齐桓晋文不如魏安釐秦庄襄赵武灵楚考烈也其言甚辩卒用及议是在唐时已不知一字二字之例谓何矣唐独孤及至之毘陵集二十卷补阙安定梁肃所编肃后序称门下生葢其门人也集首有䖍州刺史李舟序末有呉郡祝允明䟦云是呉文定所钞东阁本予按皇甫湜谕业一篇历评唐人文章称独孤之文如危峯絶壁穿倚霄汉长松怪石顚倒谿壑今读其文殊不尽然大抵序记犹㳂唐习碑版叙事稍见情实仙掌函谷二铭琅邪溪述马退山茅亭记风后八阵图记是其杰作文稡畧已载之权徳舆议及谥曰立言遣辞有古风格濬波澜而去流宕得菁华而无枝叶其抠衣入室之徒皆足以掌赞善而秉方册及之为文可徴矣卒谥曰宪唐欧阳詹四门集八卷之中栈道铭弔九江驿碑材文最佳其自明诚论有云尹喜自明诚而长生公孙宏自明诚而为卿张子房自明诚而辅刘公孙鞅自明诚而佐嬴安得此离经畔道狂誖谬悠之论耶韩文公与之同时同年独作原道原性诸篇不愧称大儒矣蔡卞壬人也然其作毛诗杂解颇有可取者如木瓜诗云齐桓信义及于诸侯率怀其徳不专畏其力故问遗得以称其重轻以为礼孔子所以叹曰吾于木瓜见苞苴之礼行焉天启中小人造东林朋党録㸃将録天鉴録同志録东林籍贯盗柄东林伙伙坏封疆録诸书以媚逆珰杀诸君子与蔡京党人之碑韩侂胄伪学之禁无异然其中亦有以小人窜入者如李清臣章惇曾布张商英之属与温潞诸公同列是又不可解也如朋党録中之顾秉谦周延儒魏应嘉冯三元㸃将録中之许其孝魏应嘉郭巩陈保泰杨春茂同志録中之张我续东林籍贯之郭巩张文熙薛贞盗柄东林伙伙安某等是也宋臞翁诗集一卷长乐敖陶孙器之所着器之非江西诗𣲖中人而诗深得江西之体其评诗最精尝自云此评手书两纸一贻莆阳刘潜夫一贻同舍朱仁叔其自贵重如此韩平原当国时题诗临安酒家壁弔赵忠定公云九原若遇韩忠献休説渠家末代孙几罹于祸亦竒男子也句曲外史杂诗一卷元张雨伯雨着诗多拗体予最喜其絶句如凌波仙子尘生袜空谷佳人玊鍊容不柰天寒风露早日高犹傍锦熏笼弁山南下幽人宅万箇长松水一瓢月到三层楼上梦鲤鱼风起驾春潮鸡犬茅茨接暝烟平林如荠逺连天急披竒句无人赏已近飞鸿灭没邉颇有坡谷遗风自题云乙酉岁自春徂夏霪雨时多日处幽篁中未有裹饭过子桑者间弄笔研写诗盈册以自料理耳诗凡五十五首子英过之持去勿示不知我者雨告章丘李中麓太常藏书画极富自负赏鉴尝作画品次第明人以戴文进呉伟陶成杜堇为第一等倪瓒庄麟为次等而沈周唐寅居四等持论与呉人颇异王弇州与之善尝言过中麓草堂尽观所藏画无一佳者而中麓谓文进画高过元人不及宋人亦未足为定论也宋予祠之制予昔与亡友叶讱菴侍郎辩之载池北偶谈然语焉弗详也考赵昇朝野类要云旧制有三京分司之官乃退闲之禄神宗置宫观之职以代之取汉祠官祝釐之义虽曰提举主管某宫观实不往供职也故奏请者多以家贫指衆为词降㫖则曰依乞差某处宫观任便居住惟京师宫观不许外居此虽优士大夫之典而侪衣冠于道流亦自非理笭箵之箵有平上二读元次山能带笭箵全独而保生苏子美松江观渔诗拟来随尔带笭箵谢幼槃严陵诗身前万事一笭箵皆在青韵今小本诗韵止收笭字误宋二谢无逸逸幼槃薖皆江西诗𣲖中人潘邠老亦𣲖中人也幼槃竹友集云邠老尝作诗云满城风雨近重阳邠老亡后无逸兄用此句足成四篇今去重阳只数日风雨不止凄然有怀作二絶句念泉下二人不再作不觉流涕覆面诗云地下修文两玉人清诗传世墨犹新却因风雨重阳近独立苍茫泪一巾阿兄温润玉介导我友澹薄朱丝絃只疑蝉蜕游人世醉插茱萸若箇邉邠老诗句至今萟苑流传为重阳口实而二谢同时有诗迄无知者因识之续成一则诗话亦使邠老不寂寞也集十卷诗七卷杂文三卷文雅洁楚楚有法度不减其诗陆放翁晚节以韩侂胄南园记为世口实叶绍翁三朝闻见録云有郑棫者尝第进士自作南园记砻石以献韩以陆记为重仆郑石瘗之地韩败棫竟得免人固有幸不幸哉宋张孝祥于湖集仅四卷门人谢尧仁弟华文阁直学士孝伯序之于湖绍兴甲戌状元高宗谓为谪仙人天性倜傥勇于为义真西山目于湖生平虽跌宕至于大纲大节处直是不放过每作为诗文輙问门人视东坡何如而尧仁谓其水车诗活脱是东坡然较苏氏画佛入灭次韵水官韩干画马等数篇尚有一二分劣又谓以先生笔势读书不十年吞东坡有余矣观集中诗亦是学步江西尚未到后山境界遽欲上拟坡公妄矣在南渡之初亦下放翁逺甚唐衡州刺史吕温集十卷诗二卷杂文八卷温于诗非所长赞颂等时有竒逸之气如史所称凌烟阁功臣赞张始兴画像赞及集中三受降城古东周城望思台成臯诸碑铭皆有可传者惟武侯庙记持论颇谬同时刘禹钖桞宗元亟称之温亦伾文之党八司马之贬以使吐蕃独免于祸与窦羣羊士谔共倾李吉甫而其父渭亦附裴延龄皆非长者葢其门风如此宋姜䕫尧章白石集予钞之近百首葢能叅活句者白石词家大宗其于诗亦能深造自得自序同时诗人以温润推范石湖痛快推杨诚斋高古推萧千巖俊逸推陆放翁白石游于诸公间故其言如此其诗初学黄太史正以不深染江西𣲖为佳唐沈亚之下贤集十二卷昔人谓其工为情语善窈窕之思观集中秦梦记异梦録湘中怨词歌者叶记等信矣然颇类传竒小説姚铉槩不之録毋亦以其诞谩不经耶至以沧宼李同㨗之诛朝廷与栢耆牵连同贬实以两河诸将之谮姑谪罚以悦其心耳而晁公武遽以为亚之狂躁辅耆为恶愚矣哉吾读下贤与郑使君书而悲之李白云兴寄深微五言不如四言七言又其靡也此独谓三百篇耳若后来韦孟等作有何兴寄但如嚼蜡耳风雅中如燕燕子飞差池其羽我来自东零雨其蒙鹳鸣于垤妇叹于室昔我往矣杨栁依依今我来思雨雪霏霏萧萧马鸣悠悠斾旌其新孔嘉其旧如之何等句后千万世纵有能言更从何处着笔耶徐公文集三十卷南唐徐铉宝臣着宋都官员外郎胡克顺所撰天禧中表进批答甚优五代时中原丧乱文献放阙惟南唐文物甲于诸邦而铉锴兄弟与韩熙载为之冠冕常侍诗文都雅有唐代承平之风入宋与汤悦奉诏撰江南録至金陵亡国之际不言其君之过但以厯数为言诔后主文尤极悱恻读者悲之老学丛谈记常侍入汴市一宅居后见宅主贫甚曰得非市宅亏价而至是耶吾近撰碑文获润笔二百千可以相济其人坚辞亟命左右辇致之其厚徳如此集外又有稽神録若干卷予家亦有写本虎为西方勐兽毛族皆畏之然观传记所载能制虎者不一而足如师子铜头铁色能食虎豹駮如马一角食虎豹兹白出义渠国食虎豹酋耳似虎遇虎则杀之䶂犬能飞食虎豹黄腰形似䑕狼取虎豹心肝而食竹牛能伏虎生子竹中虎行过即慑伏又猬能制虎诺臯记狒胃食虎猾无骨入虎腹自内啮虎汉武帝时西域贡兽如貍以付上林虎见之闭目不敢视或曰勐㺎也五色师子食虎于巨木之岫近见南海子象与虎鬬往往杀虎则虎之威亦仅仅耳康熙十五年余姚有客山行夜宿山神祠夜半有虎跪拜祠下作人言乞食神以邓樵夫许之明晨伺于祠外果见一樵过之逆谓曰子邓姓乎曰然因告以夜所闻见戒勿往邓曰吾有母仰食于樵一日不樵母且饥死生命也吾何畏哉遂去不顾客随而觇之樵甫采薪虎突出丛箦间樵手搏数合持虎尾盘辟久之虎不胜愤乃震哮一跃㧞尾负痛遁去樵逐而杀之客逆劳之樵曰感君高义盍导我至庙下既至大诟以死虎示神曰今竟何如遂碎其土偶樵一笑跃上神座瞑目而逝郷人重为建祠额曰邓公庙上谕户部蠲免山东康熙四十三年地丁钱粮刑部尚书士祯大理寺卿李斯义等公疏谢恩十月十一日驾幸西安府阅驻防满洲兵马上谕蠲免山西所欠谷草大学士呉琠陈廷敬等公䟽谢恩蠲免陜西四十二年以前积欠钱粮右春坊赞善范光宗等疏谢山西平定州知州刘学嘉上䟽为其父刘钦邻请谥畧云父某系顺治辛丑科进士原任平乐府富川县知县康熙十三年值孙逆叛乱骂贼殉节仰蒙圣慈温纶洊钖优赠太仆寺少卿廕子入监读书特赐祭塟以小臣叠邀异数捐糜顶踵难报高厚于万一但查苏松粮道马逸姿伊父马琾原任永嘉县知县与温处道陈丹赤同时殉节屡被圣恩优䘏四十二年皇上南廵逸姿为父请谥仰蒙俞允父钦邻死节与琾正同幸逢圣驾西廵诚千载一时之会用敢披沥下诚援例上请恳照马琾之例一体予谥奉㫖下部议赐谥忠节特起前贑南道副使刘䕃枢为云南按察使䕃枢韩城人官给事中有刚直声外转诖误革职家居至是由废籍擢用人皆诵知人之明云十月蒙恩赐内阁九卿西域蒲桃人二株以尚书与焉十二月恭领万寿节覃恩诰命三轴祖父皆资政大夫经筵讲官刑部尚书祖母母皆夫人已阶资政大夫妻赠夫人特擢提督山西学政翰林院侍读汪灏内阁学士兼礼部侍郎兼督陜西学政礼部右侍郎王顼龄转左侍郎以内阁学士王九龄为礼部右侍郎同胞兄弟也其胞弟鸿绪时为工部尚书兄弟三人同时八座特谕蔚州壬戌进士魏学诚改官翰林故刑部尚书象枢子也以其父居官清正故有是命学士初无大称唐中宗欲以宠大臣始有大学士之名五代有文明殿大学士为宰相兼职明设华葢文华武英三殿文渊东阁大学士凡五正五品后又添设谨身殿大学士而为六加尚书乃为正二品王西宁仲威暑牕臆说说山茧一条甚悉可补孙文定山蚕说所未及辄録于此药溪谈记禹贡莱夷作牧厥篚檿丝尔雅曰檿山桑师古曰山桑之丝其韧中琴瑟之絃苏氏曰惟东莱有此丝以之为缯坚韧异常莱人谓之山茧䌷尔雅又曰蟓桑茧讐由樗茧今莱阳之山茧䌷葢樗茧也按山茧即禹贡之檿丝今之山䌷樗茧又别一种乃今之椿䌷也樗不才木也土人嫌其名故借名椿取庄子大椿之义然则尔雅所云蟓桑茧即今山桑檿丝是也讐由樗茧今樗丝借名椿茧是也又记燕窝一条云燕窝名金丝海商云海际沙洲生蚕螺臂有两肋坚洁而白海燕啄食之肉化而肋不化并津液吐出结为小窝啣飞渡海倦则栖其上海人依时拾之以货又云紫色者尤佳湖海搜竒又云出广东阳江县乃海燕採小鱼营巢故名燕窝陈晋州士业云极喜古琴铭四句云山虚水深万籁萧萧古无人踪惟石嶕峣能理会此段便是羲皇以上人王山史尝取俞益期牋云步其林则寥朗庇其廕则萧条可以长吟可以逺想士业又云陆务观梅宛陵别集序苏翰林多不可古人惟次韵和渊明及先生二家诗而已是坡公又有和梅之作今集中无可考见亦未有知其事者矣宋闺秀李清照号易安居士吾郡人词家大宗其集名漱玉而诗不槩见兄西樵昔撰然脂集采摭最博止得其诗二句云少陵也是可怜人更待明年试春草此外丫不可得陈士业寒夜録乃载其和张文潜浯溪碑歌诗二篇未言出于何书予撰浯溪考因録入之诗云五十年功如电扫华清花栁咸阳草五坊供奉鬭鸡儿酒肉堆中不知老燕兵忽自天上来禄山亦是姦雄才勤政楼前走铁马珠翠踏尽香尘埃何为出战辄披靡传置茘支多马死尧功舜徳本如天安用区区纪文字着功铭徳真陋哉乃令神鬼磨山厓子仪光弼不自猜天心悔祸人心开夏为殷鉴当深戒简䇿汗青今具在君不见当时张说最多机虽生已被姚崇卖又惊人兴废传天宝中兴碑上今生草不知负国有奸雄但说功成尊国老谁令妃子天上来虢秦韩国皆天才苑中羯鼓玉方响春风不敢生尘埃姓名谁复知安史健儿勐将安眠死去天尺五抱瓮峯峯头凿出开元字时移势去真可哀姦人心丑深如崖西蜀万里尚能返南内一闭何时开可怜孝徳如天大反使将军称好在呜唿奴辈胡不能道辅国用事张后尊祇能道春荠长安作斤卖右二诗未为佳作然出妇人手亦不易矧易安之逸篇乎故着之冯吉少卿五代相道之子世但知其无赖不知其颇有文学释文莹玊壶清话云吉凡宾僚饮䜩常为不速之客酒酣辄弹琵琶弹罢起舞舞罢赋诗自谓冯三絶尝撰昭宪太后谥议举朝嗟服子谓此子欲学晋人作达当不减谢镇西胜长乐老多矣可谓干父之蛊者也宋戚密学纶初知太和县每当岁时与囚约曰放汝暂归祀祖先栉沐虮蝨民感其惠皆及期而还无敢后者此与唐太宗纵囚何异近见呉江钮玉樵所记亚孻事尤奇亚孻者广东增城县狱卒也为人朴愿万厯戊午岁逼除狱囚五十余人相聚而泣亚孻问之对曰岁期将届邑之人父母妻子皆得聚首吾曹独陷缧绁相见无由是以悲耳亚孻俛首良久曰无难也但汝曹勿负我衆环叩其故曰与尔辈约各还尔家俟正月二日毕赴狱我纵尔罪当死尔不来我当死尔来而一或不至我当死即不释尔而吾算尽亦无所逃死等死耳何如为此一事快然而死也言已悉纵之明年新正二日囚悉至如期集者按籍唿之不逸一人亚鼓掌大笑曰善哉遂趺坐而化衆哭拜浴其体而加漆焉事闻于县县上廵按御史闻于朝以为县之狱神庙祀至今疾病疫疠祷之其应如响陆文定公耆余杂志云蕲州刺史吕元膺当録囚囚白有父母在元旦不得归省吕释械放归如期而至又临淄令曹摅囚陷大辟新岁问知其有父母放令归家至期归狱正欧阳子所谓以君子之难能责小人之尤以必能者也然而太宗贤君也戚吕曹士大夫也亚孻一狱卒耳而能为贤君名臣之所为不尤异乎宋牧仲中丞行赈邳徐间于村舍壁上见二絶句不题名氏真北宋人佳作也横笛何人夜倚楼小庭月色近中秋凉风吹堕双梧影满地碧云如水流𣺌𣺌孤城白水环舳舻人语夕霏间林梢一抹青如画应是淮流转处山历下孙氏有别墅在济南郡城西北十里而近其地四面皆稻塍与㟙华两山相望圃中有泉相传赵松雪洗砚泉也一日园丁治蔬畦得石刻于土中洗剔视之乃松雪篆书二诗抱膝独对华不注孤吟四面天风来泉声振响暗林壑山色滴翠落莓苔散髪不冠弄柔翰举杯白月临空堦有时扶笻步深谷长啸袖染烟霞囘竹林深处小亭开白鹤徐行啄紫苔羽扇不摇纱帽侧晚凉青鸟忽飞来同知济南路总管府事赵孟頫题松雪篆不多见此石刓缺处惜为石工以意修补寖失古意今其地名砚溪在泺口之南康熙丙子余以祭告使秦蜀过劔州之南门外有小庙一区方改作问之曰邓艾庙也余谓不祀姜伯约反祀邓艾于义悖矣乃从来有司无昌言毁之者何也欲赋诗正之未果后见唐人唐彦谦一诗云昭烈遗黎死尚羞挥刀斫石恨谯周如何千载留遗庙血食巴山伴武侯已先我而言之矣以此见三代之直不冺亭臯木叶下陇首秋云飞太液沧波起长杨高树秋皆栁文畅诗也六朝名句灼然在人耳目者而某诗话谓呉兴赵孟頫有句云云置之齐梁矫矫有气可谓眯目人道白黑而诗话类编取之亦不注作者名氏阅之不觉捧腹当是松雪尝书二诗渠遂谓是赵作耳又如春江欲入戸雨势来不已小屋如渔舟蒙蒙水云里是坡公古诗首四句而朱隗撰明诗平论乃以为陈继儒絶句葢亦以陈尝书此四句而误也义姚佺撰诗源载一诗云白日骑羊三洞逺青天扪蝨万峯高乃宋末人诗见谢翺天地间集而不之知然如丽江木青太素轩诗不是闭闲防俗客爱门能有几人来即宋人贺家湖上天花寺诗近某亦载之明朝诗何也谢宣城洞庭张乐地李太白黄鹤西楼月二诗同是絶唱唐人刘绮庄诗桂楫木兰舟枫江竹箭流故人从此去逺望不胜愁落日低帆影廻风引棹讴思君折杨栁泪尽武昌楼妙处不减谢李徐昌谷洞庭叶未下一篇尤为清警右四诗皆奇作也顷有太学生某来谒言近日旗下子弟竞尚一书书肆价直为之顿贵因叩何书某俛首久之对曰似是文选昭明余匿笑而罢明诗至杨升菴另辟一境真以六朝之才而兼有六朝之学者其诗如咏栁垂杨垂栁绾芳年一篇世共知之又古意凌波洛浦遇陈王鹧鴶词秦时明月玉弓县关山月迢迢贱妾隔湘川出关拟唐人狼弧芒角正弯环塞下曲长榆塞上接龟沙诸篇工妙天成不减前作又青蛉行寄内絶句亦絶妙大抵皆自古乐府出益都王遵坦太平论明诗独推新都为性之者亦自有见王端简公宏祚字玉铭滇之永昌人为户部尚书时尝属余选张含禺山集余尤喜集中颍川侯祠一篇足称诗史至结句云隂风古树无穷恨长为英雄弔九泉可以泣鬼神矣丹铅録云丽情集载湖州妓周徳华者刘采春女也唱刘梦得栁枝词云云此诗甚佳而刘集不载余按此乃白乐天诗诗本六句非絶句题乃板桥非栁枝葢唐乐部所歌多剪截四句歌之如高达夫开箧泪沾臆本古诗止取前四句李巨山山川满目泪沾衣本汾隂行止取末四句是也白诗云梁苑城西三十里一渠春水栁千条若为此路今重过二十年前旧板桥曾与美人桥上别更无消息到今朝板桥在今汴梁城西三十里中牟之东唐人小说载板桥三孃子事即此与谢宣城之新林浦板桥异地而同名也升菴博极羣书岂未睹长庆集者而亦有此误耶南海邝露湛若峤雅有诗云峻岭极金潾摩天见九真初见钞本作金邻出呉都赋后读升菴集云张籍蛮中诗铜柱南邉毒草春行人几日到金潾金潾交趾地名水经注所谓金潾清渚是也潾与邻通今刻本作麟非诗话类编又一条最可笑者併书之以发一噱云唐高适官两浙观察使过杭之清风岭题诗云絶顶秋风已自凉鹤翻松露滴衣裳前山月落一江水僧在翠微开竹房至台州事竣复登僧房欲改为半江僧言月前有一官过此称诗佳矣但一字不如半字适惊问何人僧曰义乌骆宾王也勿论二人之世逺不相及此诗乃晚唐任翻巾子山寺诗亦非达夫作达夫又未尝为两浙观察使乃骆既代宋之问吟楼观沧海日矣又为达夫改此半江何其不惮烦耶遇宋时已称老僧何时鍊形住世又还俗为官人而为此僧熟识耶具区志止载麴信陵投江祷雨文余读洪文敏万首絶句载信陵诗三首一过真律师旧院一酬谈上人海石榴一出自贼中谒恒上人诗皆不工而信陵篇什赖此尚存后世按信陵贞元元年鲍防下及第以六年为望江令白乐天秦中吟云身殁欲归葬百姓遮路岐攀辕不得归留葬此江湄则信陵卒于官未尝迁秩审矣不知其何时陷贼岂未第以前事耶余康熙乙巳春将去广陵偶以公事至如臯冒辟疆约余修禊水绘园别业时通州八十老人邵潜潜夫及宜兴陈维崧其年县人许嗣隆山涛及冒氏诸子咸在坐分体赋诗余得七言古体坐湘中阁立成十章黄冈杜濬于皇后至他日或问之曰阮亭诗如何杜曰酒酣落笔摇五狱诗成啸傲凌沧洲又问君诗如何曰但觉高歌有鬼神谁知饿死填沟壑山西兴县去城十里许有一洞洞中有二小人长尺许衣似树叶时出洞门坐立冬即罕出见漱石闲谈此与月山丛谈所记相类徐东痴高士隐居系水之东蓬门昼掩惟余兄弟时过之先兄西樵赠诗云美人自牧能贻我名士如蝇总附君余时尚少亦有句云湘东品第留金管江左风流续玉台讽之辄想见其人呉地记云琴高宅在交让桥法海寺西五十步又有乗鱼桥郡人丁海与琴高友善共营东臯之田行田畔忽见大鲤鱼长丈余法海试上鱼背凝然不动琴高登之即飞腾冲天而去按列仙传琴高赵人乗鲤入涿水又有仙蹟在泾县之琴溪溪出小鱼如丙穴名琴鱼而法海自是寺名乃傅会以为人名鄙谬极矣因论冯驩三士事连类及之以资嗢噱续夷坚志又载党承㫖藏周亚夫印束鹿柴楫主历城簿得彭宣宏印临淄农夫郑某耕田得方寸铜印纽作九猿猴细小如豆谛视之形状纎悉毕备郑未有子自此遂产九男香祖笔记卷五香祖笔记卷六钦定四库全书香祖笔记卷六刑部尚书王士祯撰康熙四十三年三月西城外有盗发古冢视其志铭乃明特进荣禄大夫柱国食禄一千一百石修武伯沈清墓也清字永清滁州人洪武壬申嗣其父为燕山前衞百户守御开平永乐间五从车驾北征有功累陞本衞世袭指挥同知洪熙中陞后军都督府佥事赐蟒龙衣充叅将镇守大同寻命为总兵官镇居庸宣徳中征乐安州破乌良哈北狩洗马岭皆扈从陞都督同知总督官军匠作修造京师城垣濠堑桥道正统中陞左都督勅谕提督营建奉天华葢谨身三殿干清坤宁二宫正统辛酉告成特陞今爵钖诰劵子孙世袭以八年夏四月戊戌薨年六十七𦵏阜城关北原子荣孙煜留守中衞指挥王淳撰文卞聚书龚善同篆予考弇州仁宣以后功臣伯表无清名故具録之李龙眠五马图一卷后题云右一匹元祐元年十二月十六日左骐骥院收于阗国进到凤头骢八岁五尺四寸右一匹元祐元年四月初三日左骐骥院收董氊进到锦膊骢八岁四尺六寸右一匹元祐二年十二月廿三日于左天驷监拣中秦马好头赤九岁四尺六寸元祐三年闰月十九日温溪心进照夜白余尝评伯时人物似南朝诸谢中有邉幅者然中朝士大夫多叹息伯时当在台阁仅为善画所累余告之曰伯时丘壑中人蹔热之声名傥来之轩冕殊不汲汲也此马驵骏颇似吾友张文潜笔力瞿昙所为识鞭影者也黄鲁直书余元祐庚午岁以方闻科应诏来京师见鲁直九丈于鬴池寺鲁直方为张仲谟笺题李伯时天马图鲁直顾余曰异哉伯时貎天廏满川花放笔而马殂矣葢神魄皆为伯时笔端取之而去实古今异事当作数语记之后十四年当崇宁癸未余以党人贬零陵鲁直亦除籍徙宜州过予潇湘江上与徐靖国朱彦明道伯时画杀满川花事云此公卷所亲见余曰九丈当践前言记之鲁直云只少此一件罪过后二年鲁直死贬所义二十七年余将漕二浙当绍兴辛亥至嘉禾与梁仲谟呉徳素张元览汎舟访刘延仲于眞如寺延仲遽出是图开卷错愕宛然畴昔抚时念往逾四十年忧患余生岿然独在徬徨弔影殆若异身也因详叙本末且以玊轴遗延仲使重加装饰云空青曾纡公卷书右为毘陵庄氏家藏毘陵大姓朱氏蓄一古大盘盘中凹处有鸭形或渔于湖得一铜鸭朱以贱直购之以合盘中鸭影不爽铢黍注水于盘鸭辄浮起游泳而浴始知宝之右见庚巳编王介甫唐诗百家选全本近牧仲开府寄来新刻乃常熟毛扆所得江隂某氏藏本计百有四人有干道己丑兰臯倪仲傅序畧云予自弱冠肄业于香溪之门尝见是书顷有亲戚宦南昌得之临川以归惜其道逺难致且字画漫㓕故镂版以新其传云余按其去取多不可晓者如李杜韩三大家不入选尚自有说然沈宋陈子昻张曲江王右丞韦苏州刘眘虚刘文房栁子厚刘梦得孟东野槩不入选下及元白温李诸家不存一字而高岑皇甫冉王建数子毎人所録几余百篇介甫目序谓欲观唐诗者观此足矣然乎否耶世谓介甫不近人情于此可见故物自可宝惜然谓为佳选则未敢谓然请以质诸后之善言诗者当知予言不妄白醉璅言载孟中丞者好藏墨有一挺为朱紫阳欵是南宋故物又云罗文龙墨如空青水碧珊瑚木难两山墨谈云长淮为南北大限自淮以北为北条凡水皆宗大河未有以江名者自淮以南为南条凡水皆宗大江未有以河名者二条之外北之在高丽者曰混同江曰鸭緑江南之在蛮诏者曰大渡河皆在荒徼外禹迹之所畧也又云朋党二字为万世之祸始见于汉书萧望之周堪刘更生同心谋议宏恭石显奏三人朋党此王伯厚之言也按逸周书载穆王作史记以自警云昔有果氏好以新易故新故不和内争朋党隂事外权有果氏以亡则朋党之说其来尚矣又云晏子鼯吟而鼬啼苍莽踟蹰四顾而无人声流光驰景却顾于断蹊絶壑之下云雨之所出入也壠耕溪饮为力也佚而坐啸行歌可以卒岁春秋之世岂有如此语言必晋宋间文人伪作余谓此段文字不甚类晋宋间人絶似唐栁子厚刘梦得孙樵辈造语周䕫到难一篇亦庶几尔唐人作集序例叙其人之道徳功业如碑版之体后则历举其文某篇某篇如何如何不胜更仆如独孤及权徳舆诸序及英华文稡所载皆然千篇一律殊厌观聼至昌黎始一洗之若皇甫湜作顾况集序亦能不落窠臼可以为法文选而下惟姚铉唐文稡卓然可观非他选所及其録诗皆乐府古调不取近体尤为有见余尝取而删之与英灵间气诸集删本都为十种竝行于世亡友姜编修西溟又尝删其赋颂碑志序记等杂文为一编西溟殁此书不知流落何处其从弟宸蕚字友棠余门人也当访之王逢原吉梧溪集有过广浦聪上人观湖广郎中余阙撰书濴河化成寺碑记淮西宪佥王士㸃篆额诗士㸃吾郷东平人士熙懋学之弟常辑禁扁若干卷余家有钞本又有陈架阁録示至正十一年死节臣属图巩以下十三人王侯以下九人徴诗首云是年二月山东副都元帅图戬哩师出邹平县中流矢死今邹平志不及载当补入之梧溪集七卷乃景泰七年丙子南康府知府陈敏政重刻陈作后序述原吉家世甚详原吉有子掖洪武初任通事司令转翰林博士兼文华殿经筵事卒官掖子徕尝以才徳荐至京师未官而卒子辂宣徳中以秀才举授南康府照磨未几卒二子曰颜曰孟不能归遂侨居星子之东涧祖母黄母徐躬纺绩以教二子俱有成云集首有至正间周伯琦汪泽民二序序言原吉初学诗于延陵陈虞卿虞卿与柯敬仲俱事虞邵菴得其传与有元盛时杨范诸公齐驱惜未着其名俟载考之虞卿官东流尹亦序云甲申夏不雨暑酷甚偶读钟退谷集杂文有扇箧铭云藏汝逸女女曰弃捐吾乌见夫仆仆怀袖者之能终其天年哉余感叹其言因注其旁云杀君马者路旁儿当下此一转语广陵陆弼字无从隆万间有诗名江都友人贻其集末有张君某为作小传云无从少游京师讥李西涯伴食中书投诗云囘首湘江春草緑鹧鸪啼罢子规啼云云按陆上距宏治之世逺不相及安得以此诗属之误矣钟恮初名恬字叔静竟陵人惺之弟也以诸生终其诗絶有风骨不肯染竟陵习气古诗如大将虽自贵少小为奴隶男儿不杀贼自应死邉城梦想通侯贵意气始得雄近体如桐新春后叶竹正午时隂皆佳境有半蔬园集惜不传余于唐人之文最喜杜牧孙樵二家皮日休文薮陆龟蒙笠泽丛书抑其次焉一日偶读震泽集其䟦樵集后云昌黎海也不可以徒涉涉必用巨筏焉则可之是也又书日休集后云予观袭美与陆鲁望唱和跌宕怪伟所谓两雄力相当者及读文薮多感慨激昻文中子碑配飨昌黎请孟子为学科又几于知道者益叹前辈鉴识之允议论之公固先得我心之所同然而余一知半解亦自有与古人暗合者録其言以自信余尝欲取唐人陆宣公李衞公刘宾客皇甫湜杜牧孙樵皮日休陆龟蒙之文遴而次之为八家以传恨敓于吏事不遑卒业俟乞骸骨归田后当毕斯志聊书此以当息壤湖广土司彭九霄之母有玉跳脱一只中有一蚁历历分明自能蠕动又武林金编修家有猫眼宝石一枚其睛正午则如一线过午即圆陆延枝说听云韵语阳秋记宋大观中呉兴人邵宗益剖蚌中有珠现阿罗汉相偏袒右肩矫首左顾衣纹毕具遂奉归慈感寺供养寺临溪流建炎中宪使杨应诚者与客传玩忽越槛跃入水中祷佛求之一索而获右与唐文宗食蛤事相类诚不可以儒家拘墟之见求之如余池北偶谈所记广陵银杏树中观音大士像则又所目击也余尝观荆浩论山水而悟诗家三昧曰逺人无目逺水无波逺山无皴又王㮊野客丛书太史公如郭忠恕画天外数峯畧有笔墨意在笔墨之外也嘉靖中陆浚明粲为给事中疏紏张孚敬桂蕚上为罢二相旋以霍韬言召还陆坐是谪都匀驿驿丞林居十八年韬复有疏尉荐陆笑曰天下事坏于此辈佥人之手乃复欲以余波汚我耶余尝论韬平生真小人之尤黄宗羲辑明儒学案不当阑入观浚明之言韬在当时物论可知矣洪洞范进士彪西撰理学备考亦颇以余言为然古今传记如拾遗记东方朔外传之类悉诞谩不经然未有如诺臯记之妄者一事尤可捧腹云天翁姓张名坚字刺渇渔阳人少不羁尝罗得一白雀爱而养之梦天刘翁责怒每欲杀之白雀辄以报坚坚设诸方待之终莫能害天翁遂下观之坚盛设宾主乃窃乗天翁车骑白龙振策登天天翁追之不及坚既到天宫易百官杜塞北门封白雀为上卿刘翁失治徘徊五岳作灾坚患之以刘翁为太山太守主生死之籍鄙倍至此不可以欺三岁小儿而公然笔之于书岂病狂耶段柯古唐之文人何至乃尔诺臯又载妬妇津乃刘伯玉妻段氏字明光闻伯玉诵洛神赋自沉死武明空尝过此津不敢渡先兄西樵过之有诗云解使金轮开道避斯人何减骆宾王亦快心语也唐张祜诗内人已唱春莺啭花下傞傞软舞来按教坊记伎女入宜春院谓之内人亦曰前头人凡出戏日所司先进曲名上以墨㸃者即舞谓之进㸃教坊人惟得舞伊州余悉让内人如垂手罗囘波乐兰陵王春莺啭乌夜啼之属谓之软舞又有緑腰苏合香屈柘凉州甘州柘枝黄麞拂菻胡渭州达摩支之属谓之健舞又有劔器胡旋胡腾等按记中所列曲名如小秦王武媚孃皆李唐本朝事与吕太后并列不避忌竹枝本名竹枝子与采莲子渔歌子山花子水仙子南乡子赤枣子生查子等并列今独去子字但云竹枝若杨栁枝则其本名倦游録载辛稼轩患疝疾一道人教以薏苡米用东壁黄土炒过水煑为膏服数服即消程沙随病此稼轩以方授之亦效予苦疝十七年矣一日陈悦巖相国读倦游録钞以见示明日往畅春苑相遇予曰承公惠妙方当愈宿疴又以自负相国问何故予曰此疝辛稼轩程沙随都曾害过正自不恶与二公同病相怜岂复寻常人哉闻者皆为絶倒广州城南长寿菴有大池水通珠江潮汐日至池南有高阁甚丽可以望海其下曰离六堂主僧某乞一联予为题云红楼映海三更日石瀃通江两渡潮唐诗人杨凭有中表窃其诗卷登第凭知之怒甚且诘之曰一一鹤声飞上天在否中表答曰知兄最爱惜此句不敢奉偷凭意稍解曰犹可恕也宋初朝士竞尚西崑体伶人有为李义山者衣衫褴褛旁有人问君何为尔答曰近日为诸馆职挦撦故至此二事古今笑柄予四十年来所为诗人间多有其本其为人挦撦不少矣恐一一鹤声飞上天亦非已有偶书之发一笑粲王勉夫纪闻载东坡一日与欧阳公论五代史公曰修于此窃有善善恶恶之志坡曰韩通无传乌得为善善恶恶公黙然千秋公议当时坡公固已发之是谓诤子然刘壮舆作五代史紏谬以示东坡坡答以王介甫尝谓某当修三国志某不敢当正畏如公之徒摭拾其后耳东坡诗笔妙天下外国皆知仰之子由使北诗云莫把文章动蛮貊恐妨谈笑卧江湖其盛名如此然当时尚有指擿其用事之误者予居易録中已言之王㮊纪闻又云呉人方惟深子通絶不喜子瞻诗文胡文仲连因语及苏诗清寒入山骨草木尽坚瘦方曰做多自然有一句半句道着也其狂僭至此譬蜣螂转粪语以苏合之香岂肻顾哉严沧浪云王荆公百家诗选葢本于唐人英灵间气集其初明皇徳宗薛稷刘希夷韦述之流无少增损次序亦同储光羲而下方是荆公自去取大厯以后其去取深不满人意况如沈宋王杨卢骆陈拾遗张燕公张曲江王右丞贾至韦应物孙逖祖咏刘眘虚綦母潜刘长卿李贺诸公皆大名家而集皆无之其序乃言观唐诗者观此足矣岂不诬哉今人但以荆公所选歛袵而莫敢议可叹也与予前论暗合若符节益信予所见非谬然予实不记忆沧浪先有此论也户部覆江西䕶廵抚印南贑道徐某覆商民萧宗章等开採铅钖疏畧云南源山系附近名山之总名庾崇二县接壤虽山间石土产有铅钖然地处荒僻民居寥落兼之米价腾贵有无生事地方难必其无云云奉㫖开矿事情甚无益于地方嗣后有请开採者俱不准行大哉王言洞见万里矣浙江廵抚副都御史张泰交疏言黄巖县民叶中吉年一百三岁请赐金建坊礼部覆准允行朱昻梁周翰与杨亿同为翰林学士时梁朱二公年老而杨甚少每轻侮之然考二公皆宋初最有文誉者而杨以后进乃敢轻侮杜诗晚将末契託年少当面输心背面笑则子美亦尝受恶少年之侮矣韩翃中唐诗人睂目两邀人主特达之知晚在藩镇幕后生至目为恶诗讵文章耆宿例宜取侮后进小生耶顾杨大年正人亦尔则不可也僧文莹玉壶清话云开宝塔成太宗特诏朱昻撰记文成敦崇严重上深加叹奖与宗人朱遵度号大小朱万卷与弟协称渚宫二疎又诏举贤良昻举陈彭年杜镐刁衎列章奏曰朱昻端介厚重不妄举人况彭年实有才誉乞免召试备清问遂命以本官直史馆则朱在当时物望可知又后苑宴侍臣赋诗梁得春字曰百花将尽牡丹坼十雨初晴太液春上特称赏尝请修时政记从之二公本末如此予往见周翰所撰石敬瑭家庙碑石刻惜未购得耳后大年竟夭死石介至诋为文妖或亦少时轻薄之报耶龎文英文昌杂録言时政记始于唐文昌左丞姚璹至宋则周翰踵之有此请也文昌杂録云鼎州通判栁应辰传治鱼鲠法以倒流水半盏先问其人使之应吸其气入口中面东诵元亨利贞七遍吸气入水饮少许即差按应辰官都官员外郎尝书夬字符于浯溪磨厓碑旁即其人也唐宋京朝官遇令节即放假休沐又有旬休之例文昌杂録休假岁凡七十六日元日寒食冬至各七日天庆节上元节同天圣节夏至先天节中元节下元节降圣节腊日各三日立春人日中和节春分社日清明上已天祺节立夏端午天贶节初伏中伏立秋七夕末伏秋社授衣重阳立冬各二日上中下旬又各一日包拯奏言每节假七日废事颇多请令后祇给假五日当时京朝官优游如此此风至明不复有矣然宋人犹谓每春花时祇于担上见桃李何也越中笋脯俗名素火腿食之有肉味甚腴京师极难致偶阅安老怀幼方载制芭蕉脯莲子脯牛蒡脯法与制笋脯法畧同録之蕉根有两种一种粘者为糯蕉可食取作手大片灰汁煑熟去汁再以清水煑易水令灰味尽取压干乃以盐酱芜荑干姜熟油胡椒等研浥一两宿取出焙干畧搥令软食之全类肥肉之味取嫰莲房去蒂去皮用新汲井水入灰煑浥如蕉脯法焙干以石压令扁作片收之十月以后取牛蒡根洗干去皮用慢火少煑勿太烂硬者熟煑并搥令软下杂料物如蕉脯法浥焙取干薝卜鲊方薝卜即栀子也采嫩花酿作鲊最为香美昔刘宾客馈白太傅菊苖虀芦菔鲊换取乐天六班茶二囊有诗载集中宋长安隐士高绎有古人絶行庆厯中召至京师欲命以官固辞还山特赐安素处士家甚贫妻子冻馁终不以困故受人餽遗闭门读书而已右见龎文英文昌杂録末引处士讥种放诗且云志意修则骄富贵道徳重则轻王公惟安素无惭矣予撰古懽録偶遗之遂録于此杂録言唐徳宗贞元十年七月赐故唐安公主谥庄穆此公主赐谥之始予撰谥法考未遑考证及此并録之唐宫殿皆植花栁宋植楸槐明代皆无之本朝沿明之旧宋初诸公竞尚西崑体世但知杨刘钱思公耳如文忠烈赵清献诗最工此体人多不知予既着之池北偶谈居易録二书观李于田萟圃集载胡文恭武平诗二十八首亦崑体之工丽者惜未见其全聊摘録数联于左漫持白马先生论未抵鸣鸡下客功石牀润极琴丝缓水阁寒多酒力微长生不待炉中药鸿宝谁收箧内书荡桨逺从芳草渡垫巾还傍緑杨堤桐井晓寒千乳歛茗园春嫰一旗开江浦呕哑风送㯭河桥勃窣栁垂隄粉壁已沉题鳯字酒垆犹记姓黄人颉利请盟金匕酒将军归卧玉门关长乐梦囘春寂寂武陵人去水迢迢彩云按曲青岑醴沉水薰衣白璧堂前槛兰苕依玊树后园桐叶䕶银牀西北浮云连魏阙东南初日照秦楼佳人挟瑟漳河晓壮士悲歌易水秋色欺曹国麻衣浅寒入荆王翠被深侏儒自是长三尺澼絖都来直数金睡惊鷰语频移枕病起蛛丝半在琴风调与二公可相伯仲起结尤多得义山神理不具録杜诗户外昭容紫袖垂葢唐制天子临朝则用宫人引至殿上至天祐二年始诏罢之是全盛之时反不如衰乱之朝为合礼也故中宗时皇后公主及上官昭容往往与羣臣杂坐赋诗优伶至有裴谈李老之谑可谓无礼之甚者而郎官直宿亦有侍女新添五夜香之句不晓侍女当是何色人也宋明已来乃为严重矣本朝朝仪大朝日驾出干清门至保和殿稍驻大学士学士都察院左都御史以下堂上官翰林起居注官于保和殿门外行三跪九叩头礼先行自甬道入太和殿后门出立檐下内阁东立西向都察院西立东向然后驾至太和殿陞座惟起居注班殿内在诸王之后亦儒臣之极荣也宋宰相班诸王之上枢密使班诸王下至明诸王始不与羣臣齿列为得大体若唐宋以来皇子诸王尹京遥领节度使之类一切罢去尤为得体迨本朝亦然凡大朝日诸王贝勒子谢恩者皆拜于殿陛上与羣臣逈絶矣吕正献公喜释氏之学及为相务简静士大夫罕接见惟谈禅者稍得从容好进之徒往往幅巾道袍日游僧寺随僧斋粥觊以自售时人谓之禅钻此真可一笑也宋故事进士唱名宰执从官侍立左右有子弟与选者唱名之后必降阶谢康熙庚辰科馆选庶吉士大学士王文靖公之孙桐城张公敦复礼部尚书兼掌翰林院事韩公慕庐之子皆中式及唱名皆自陈奏皆得邀恩入翰林然不降阶谢也本朝京官三品已上陞迁命下宣㫖后即赴后左门启奏谢恩仍于鸿胪寺报名候大朝日于太和殿谢恩己夘十一月上传户部尚书马公齐礼部尚书佛公伦吏部尚书熊公赐履礼部尚书张公英皆拜相户部尚书陈公廷敬转吏书兵部尚书杜公臻转礼书刑部尚书李公振裕转户书予以左都御史迁刑书同日命下大学士伊桑阿公王公熙等于一统志馆宣㫖讫随同赴干清门启奏谢恩此亦向时所未有也后旬日始以吏部左侍郎王公泽𢎞为左都御史则由吏部开列疏请云徐度却扫编云尝见杜祁公少时手书所节史记一编字如绳头笔笔端楷首尾如一且极详备如禹本纪九州所贡名品畧具焉是时刻本书尚未盛行前辈之苦心为学如此岂后人所及宋时士大夫为王氏之学者务为穿凿有称杜子美禹庙诗空庭垂橘柚谓厥包橘柚钖贡也古屋画龙蛇谓驱龙蛇而放之菹也予童时见此说即知笑之语诸兄曰信如此则杜公之诗何殊今佛寺壁画观音救八难善财五十三叅关侯庙壁画五关斩将水淹七军耶诸兄为之轩渠徐敦立云唐人诗集行于世者无虑数百家宋次道家藏最备尝以示王介甫俾择其尤者今百家诗选是也然则予前所云陈伯玉张道济张曲江王右丞韦左司诸公之集次道家尽无之耶抑有之而见摈于介甫耶如此等着闻之集皆无之何以称备有之而不取尚得为有目人耶徐敦立记陈去非语本朝之诗愼不可读者梅圣俞也不可不读者陈无已也此意殊不可解去非之学杜亦予所未解也古来相业之盛莫如北宋刘莘老谢右仆射表曰君臣赓歌今百三十载勲名继踵才五十二人可见得人命相之难乃明末崇祯十七年间拜罢遂至五十人欲不乱得乎宋宣和中三公三孤皆备太师童贯少师梁师成少保杨戬余即蔡京王黼蔡攸邓洵武之流凡十人而宦寺居其三予昔使广州游光孝寺观伪南汉所造铁塔四角有诸僧题名列衔皆金紫大夫检校工部尚书又当时崇尚宦寺士人多自宫以图进用乱朝之举措可笑如此唐时有走马应不求闻达科者传以为笑宋亦置高蹈丘园科许于本贯投状乞应与唐正同名实相悖真可一噱也古彩选始唐李郃宋尹师鲁踵而为之元丰官制行宋保国者又更定之刘贡父则取西汉官秩陞黜次第为之又取本传所以陞黜之语注其下其兄原父见之喜因序之而以为已作明倪文正公鸿宝亦以明官制为图予少时偶病卧旬日无所用心戏作三国志图以季汉为主而魏呉分两路递迁中颇叅用陈寿书颇谓驯雅有义例也冯祭酒具区䟦孙觌尚书尺牍云阳羡孙老得东坡弃婢而生尚书实坡公遗体予䟦鸿庆集既辩之矣顷又考得一事坡往阳羡憇村舍见一童子颇聪慧出对句云衡门稚子璠玙器童子应声曰翰苑仙人锦绣肠坡喜之童子即觌也然则遗体之说益知其妄矣予䟦鸿庆集惜未睹此故再着之南唐二徐铉无子锴有后人居摄山前开茶肆号徐十郎家王铚性之尝访之铉锴告勅具在又言尝见锴文集有南唐宫人乔氏出家诰今骑省集三十卷尚完楚金集则不传矣泰和县白鹤观云有楚金书碑予以康熙甲子奉使东粤过之维舟特访此碑亦不复存锴谥文公魏野诗数声离岸橹几㸃别州山一篇最佳王彦辅记其一絶亦有风致可喜城里争㸔城外花独来城里访僧家辛勤旋觅新钻火为我亲烹岳麓茶劔侠传言嘉兴一囚善绳技至戏场捧绳百尺余置诸地将一头掷空中初抛二三丈次四五丈仰直如人牵之后乃抛至十余丈仰空不见端绪其人随绳身足离地高二十余丈势如鸟隼旁飞逺飏望空而失又黙记载晏元献罢相守颍州一日有人呈踏索之技已而掷索向空索植立縁索而上疾若风雨遂飞空而去不知所在公大骇有牌军白曰顷出戍曾见此等事此妖术未能遽出府门但请阖谯门大索必获之乃命衆军凡遇非衙中旧有之物即斧斫之最后至马院一卒曰旧有系马柱五枚今有六何也亟以斧斫之乃妖人耳遂获之今浙西之杭州嘉兴称呉地钱塘江以东乃为越地故唐诗曰到江呉地尽隔岸越山多予读呉越春秋阖闾五年呉南伐越破檇李左传史记亦然越絶书语儿乡故越界名曰就李就李即檇李然则春秋之时嘉兴本越之北境初不隶呉唐诗云云非也宋元论唐诗不甚分初盛中晚故三体鼓吹等集率详中晚而畧初盛揽之愦愦杨仲𢎞唐音始稍区别有正音有余响然犹未畅其说间有舛谬迨高廷礼品彚出而所谓正始正音大家名家羽翼接武正变余响皆井然矣独七言古诗以李太白为正宗杜子美为大家王摩诘高达夫李东川为名家则非是三家者皆当为正宗李杜均之为大家岑嘉州而下为名家则确然不可易矣余辛丑岁客秦淮邀笛步曽有和友人石厓秋栁小景絶句云宫栁烟含六代愁丝丝畏见冶城秋无情画里逢摇落一夜西风满石头袁箨菴见而戏余曰忍俊不禁矣近日金华刻元陈樵鹿皮子集郡人卢联所编刻于明正徳戊寅今郃阳县丞会稽董肇勲重刻于婺郡凡古赋十五首为一卷诗三卷卷首载宋文宪公所撰墓铭董有序颇佳又云原刻有慈谿周旋序佚去不载甲申董自秦中以卓异入京陛见来谒以是书为贽惜未暇晤其人香祖笔记卷六香祖笔记卷七钦定四库全书香祖笔记卷七刑部尚书王士祯撰越处女与勾践论劔术曰妾非受于人也而忽自有之司马相如答盛览论赋曰赋家之心得之于内不可得而传诗家妙谛无过此数语西京杂记戚夫人善鼓瑟击筑歌出塞入塞望归之曲此逺在十九首苏李之前汉诗最古者惟此及安世房中歌耳晋乐志以为李延年造不知何据今在乐府横吹郭茂倩乐府诗所载则始六朝刘孝标王褒诸人而古辞不传可惜也西京杂记杜子夏临终作文曰魏郡杜邺立志忠欵犬马未陈奄先草露骨肉归于后土魂无所不之何必故丘然后即化封于长安北郭此焉宴息按此即后人自祭文自譔墓志之始三国志苏则传云仕宦不止执虎子虎子溺器也西京杂记言汉朝以玊为虎子侍中执之视玊杯象箸相万矣而后世不议其奢僭何也太史公报任安书全躯保妻子之臣随而媒孽其短汉书注师古曰媒如媒妁之媒孽如曲孽之孽又曰齐人谓曲饼为媒今吾乡之语犹然然以媒作糜终不如作媒之古太史公传司马氏本程伯休父之后而刘歆以为史佚后又云迁作景帝本纪极言其短及武帝之过帝怒削去之后坐李陵下蚕室有怨言下狱死与传皆不合未知歆何所据也曹孟徳作疑冢七十二又遗令婕妤伎人时时登铜雀台望吾西陵墓田予常笑之谓操体魄果藏西陵即不必作疑冢既作疑冢体魄且不知散落何许虽望陵作伎宁复闻之可谓诈而愚矣故友刘考功公㦷董侍御玉虬皆为捧腹而韪之乐府诗云緑蛇含珠丹初读之谓偶然语耳非有故实后观邺中记云魏宫中有緑蛇口有赤珠若梧子大甄后每梳妆则盘结一髻形于后前因效而为髻号灵蛇髻乃知乐府用此事也韵语阳秋载钱起赠杜牧诗今坊刻襄阳集有赠孟郊诗皆可一噱仙人屏絶尘壒游于太淸然如上元夫人欲嫁封陟紫素元君欲从任生之类殆不可晓至如文殊三处过夏一月在婬舍及婆子烧菴公案复是何理恐妄解禅缚适为俗人学鸠摩罗什一辈借口也谢在杭文海披沙云虱瘕黄龙浴水治之应声虫雷丸及蓝治之食肺系虫獭爪治之膈食虫蓝汁治之人面疮贝母治之唐牛僧孺人称太牢杨虞卿称少牢京师语曰太牢手少牢口谓牛善为文杨善言说也白乐天不失为贤者而党于二牢未免为累每读长庆集辄惜之不啻如痈疽瘠环耳道书多荒诞不经可为笑柄如谓牵牛娶织女借天帝二万钱下礼久而不还被驱在营室之间此与段柯古天帝白鹊事类东坡守扬州始至即判革牡丹之会自云虽煞风景且免造业予少时为扬州推官旧例府僚迎春琼花观以妓骑而导舆太守节推各四人同知已下二人既竣事归而宴饮仍令歌以侑酒府吏因縁为奸利予深恶之语太守一切罢去扬人一时诵美之与坡公事颇相似附识于此东坡先生知登州问徐神翁学道之要答曰勿作官即好及南迁过海颍濵曰吾兄知信其言而不能用也左思赋古度君迁北户録云古度树一唿䢷子故闽清林先辈茂之名古度字䢷子也南人义号曰柁其实大如樱桃黄即可食过则化蛾及蚊飞去北方有无核枣岭南无核茘支有大如鸡卵者其肪莹白如水精盐煑于海惟河东宁夏有盐池红盐池滇蜀有黒白盐井河间盐山县以地产盐故名非有山也独元人西使记言过殢扫儿城徧山皆盐如水精状此则真盐山耳虚谷闲钞云徐太尉彦若赴广南将渡小海于浅濑得一琉璃瓶子中有龟长可一寸往来旋转畧无暂已有胡人识之曰龟宝也诗集句起于宋石曼卿王介甫皆为之李龏至作剪绡集然非大雅所尚近士大夫竞以诗牌集字牵凑无理或至刻之集中尤可笑荆芥穗为末以酒调下三钱治中风立愈治走马疳用瓦垄子连肉火煅存性置冷地用盏葢覆候冷取出碾为末渗患处又一方马蹄烧灰入盐少许渗患处治痘疹黒陷用沉香乳香檀香不拘多少放火盆内焚之抱儿于烟上熏之即起治恶疮取冬𤓰一枚中截之先以一头合疮候𤓰热削去再合热减乃已又一方用蒜泥作饼疮上炙不痛炙痛痛者炙不痛即止小儿耳后生疮肾疳也地骨皮一味为末麤者热汤洗之细者香油调搽唐徳宗使段善本授康崑崙琵琶奏曰且遣崑崙不近乐器十年忘其本领然后可教后乃尽段之艺知此者可与言诗矣尝见一贵人买得柴窑盌一枚其色正碧流光四照价余百金始忆陆鲁望诗九秋风露越窑开夺得千峯翠色来可谓妙于形容唐时谓之秘色也南唐李主研山后归米元章米与苏仲恭学士家易北固甘露寺海岳菴地宣和入御府事详避暑漫钞后又四百余年不知更易几姓而至新安许文穆家已而归嘉禾朱文恪予戊辰春从文恪曾孙检讨彛尊京邸见之眞竒物也检讨请予赋诗既为作长句又题一絶句云南唐宝石刼灰余长与幽人伴着书青峭数峯无恙在不须泪滴玉蟾蜍后二年复入京师则研山又为崑山徐司冦购去矣今又十五年不知尚藏徐氏否青峭数峰葢用南唐元宗语元章既失研山赋诗云研山不可见哦诗徒叹息惟有玉蟾蜍向子频泪滴皆用本亊也僧祐释迦谱云懿摩王四子被摈到雪山住直树林中四子生子王欢喜言此真释子能自存立故名释注释迦为能谱又云在直树林中故名为释注梵语唿直亦曰释别传云此国有释迦树甚茂盛相师云必出国王因移四子立国因名释种莱阳左公萝石忠孝大节出于天性乡人敬仰之称大忠先生崑山徐章仲健菴尚书次子也嵗庚辰官山东提学允公议建大忠祠于其里首捐百金为倡一时皆乐佽助不浃嵗落成粗有次第而新令某适至方修衙署日遣胥役入祠取所庀甓石木植之属乡之绅士以为言令诟怒欲申请毁祠㑹章仲按莱考试令恐拂其创建之意乃诡辞以自白章仲因而慰之曰子勿虑第往具牲牢躬拜祭则浮议自息令如其指祠竟得无恙顺治初吏部诸司郎官最为清要吴郡顾松交蒨来俱以吏部郎里居宾客辐辏一日广坐中一客忽曰二公所谓一顾倾人城再顾倾人国也客皆为之絶倒佛经幻妄有最不可究诘者如善慧菩萨自兜率天宫下作佛在摩耶夫人母胎中晨朝为色界诸天説种种法日中时为欲界诸天亦説诸法晡时又为诸鬼神説法于夜三时亦复如是虽稗官小説如西游记者亦不至诞妄如是余官左都御史一日五鼔启事候于中左门故吏部侍郎赵公玉峰谓曰公真今日之泰山北斗也余曰何忽见推赵曰公为户部侍郎七年屏絶货贿不名一钱夫人而知之至为御史大夫清风亮节坐镇雅俗不立门户不急弹劾务以忠厚惇大培养元气真朝廷大臣也抑亦今日药石也余谢不敢当然数语实有关治体之论故追记之赵官浙江巡抚尝开濬杭城市河代贫民偿旗债万余金浙人至今尸祝之近日名臣也闻见杂録云韶州人于江边得巨蚌剖之有珠大如弹丸光若水精中有北斗七星隠然可见纳本州军资库扬州琼花天下秖一株晏元献守扬作无双亭于其侧宋徳祐乙亥北兵至花遂不荣赵棠国炎有诗曰他年我若修花史合传琼花烈女中然山房随笔所记仁宗庆厯中常分植禁中辄枯比载还则郁茂如故又何説耶贵州苗峒出沙板然彼中不甚贵重其最重者曰桂板有金桂水桂二种一如黄金间碧玉竹一如沈香之色嗅之如沈速香其木在地中横生长或丈余短或三五尺大者或至数围更无枝叶其生多在山根其上土色皆黄庶草不殖以铁斸之坚而难入苗人解为板售之直较沙板数倍与宋人谈薮所记大同小异谈薮谓湖南亦然湖南与苗蛮风壤相接理合有之又谓平江大旱河水涸居人就河底掘井得沙板愈取愈多亦有得沈香者此则不可晓也古董字东坡作骨董晦菴作汩董见霏雪録上东巡幸曲阜谒至圣庙庙门外降辇步行行三拜礼留御前曲柄繖于大成殿命家祭即陈设之古今未睹之异数也事详幸鲁盛典按宋故事天子谒孔庙止行肃揖之礼庆厯四年五月仁宗特行再拜礼乃知先圣后圣其揆一也盛典衍圣公孔毓圻疏请翰林院庶吉士孙致弥乙丑进士金居敬纂修书成金已前授灵丘县知县卒于官孙先以无妄诖误至是复官授编修云木鳖子入药能杀人见霏雪録康熙己卯南廵视河工廻跸有御制诗云行徧江南水与山栁舒花放鸟绵蛮明朝又入邳徐路鳯阙龙楼计日还会予以御史大夫被㫖与大司徒陈公大宗伯张公大司空王公入直南书房因获恭睹共叹为太平和吉之音云吕宋国所产烟草本名淡巴菰又名金丝薰余既详之前卷近京师又有制为鼻烟者云可明目尤有辟疫之功以玻瓈为缾贮之缾形象种种不一颜色亦具红紫黄白黒緑诸色白如水晶红如火齐极可爱翫以象齿为匙就鼻嗅之还纳于缾皆内府制造民间亦或仿而为之终不及古来兼官皆以大兼小明初大学士学士皆五品其后加尚书侍郎始为二品三品故明初三杨辈结衔皆云某部尚书兼某殿阁大学士今内阁结衔移大学士于上而云兼某部尚书学士兼侍郎亦然与古制异甲申七月门人李子来自奉天少京兆迁少廷尉归京师遗松花砚一绀色白文徧体作云锦形试之细润宜墨类端溪之下嵓后有续砚谱者品当列洮河龙尾红丝之上李林甫外传言有术士说安禄山常有五百铜头铁额人侍其左右一日请林甫宴令术士窥之见一童子捧香炉而入五百人皆走避云云又言道士许林甫三百年后白日上昇及为相二十年复见之云相公所行多不合道更六百年乃如约矣信如所云是天上神仙必需此不忠不孝之人义何所取而小说往往记林甫后身有为牛为倡之说讵尽诬耶唐高宗将立武氏谋之李勣对曰此陛下家事明皇将废太子瑛兄弟未决李林甫亦曰家事何必问外人姦臣误国先后一辙如此予以顺治八年辛卯中乡试闱牍为座主蒲坂御史大夫杜公房师夀春侍御夏公所赏异已定解元三日矣有丘县令李应轸者高邮人与夏公为淮南乡里年七十矣私于夏公曰某老矣日暮途逺使元出本房差慰迟暮公能相让则奕世之感也请至再三夏公乃许之其首荐即昌乐滕国相也已拟第六与予皆习毛诗杜公甚难之而李请益坚杜怜其意遂改予第六而滕得元时滕年近六十予年始十八耳榜后旅谒杜公颇悔之语予以前事且曰予文合作元此亦命也予初不以屑意其后十年而予铨授扬州府推官李以兵部主事告老家居年八十余矣其子为州役窘辱属子谳其事李忆往事殊惴惴予顾力直其子而痛惩州役且戒州守呉君之俊以李公高年家居有司宜加礼呉诣李道予意李感泣遂通闻问陈谢如平生交凡子一生报徳不蓄怨皆此类唐摭言载裴垍举宏辞崔枢考之被落及垍为宰相擢枢为礼部笑谓枢曰聊以报徳予不敢妄拟古人其存心宁厚勿薄庶不愧耳偶书之以示子孙邯郸人侯二素不孝其母以米施乞者二见而怒痛捶而逐之妻子泣諌不听未几二遍体生毒疮溃烂而死梦告其子曰我以忤逆不孝罸往京师宣武门西车子营张二家作猪汝可速往赎归迟无及矣子如其言至京师宣武门访张氏果有牝豕适生数子其一豕身人面有髭貎如其父子痛哭述其故愿以十金赎归张不听而杀之此康熙三十九年事四川逹州民某兄弟二人甚友爱弟未授室而他出其兄卖身得十二金为弟聘妇弟归娶知兄卖身事乃相持而泣遣其妇往母家取原聘金为兄赎身湖南流民二人某某知其事尾之中途击妇死而攫其金忽迅雷大震击二人立毙其尸罗跪于妇家之门手中持十二金顷之妇复甦归至其家则二人者已先跪门外矣妇语其故兄弟邻里及州人来观者如堵莫不叹异以为孝友强暴之报施不爽如此予丙子奉使祭告西岳于玉泉院见无忧树四株后閲内典频头婆罗王立瞻婆国婆罗门女为第一夫人生子名无忧又生子名离忧其无忧即阿育王也后王出外园游戯见一无忧树华极敷盛王见已此华树与我同名心大欢喜葢此树与青柯坪婆罗树皆西域种然西岳乃道士所宅絶无兰若不知以何因縁而有此树又释迦谱毘婆尸佛有执事弟子名无忧唐刘希夷汝阳潭诗鱼鳞可怜紫鸭毛自然碧写物最工然非初唐人语已似皮陆予近咏寓邸西斋丛竹有句云冉冉紫云葢翻翻红鹊尾自谓不减刘语本朝新进士胪传后自鼎甲授翰林修撰编修外余皆引见钦选庶吉士分清汉书与鼎甲三人一体教习顺治间定例清书者陞内阁学士汉书者陞京堂官或径陞侍郎如程其相以丁亥榜眼及第至侍读学士陞太常寺卿左䖍孙以己丑㑹元至侍读学士陞通政使临朐冯易斋相国以读学陞吏部侍郎钱塘黄次辰相国以读学陞礼部侍郎是也如胜国甲科即不拘此例故王宗伯敬哉白司宼东谷高侍郎念东胡学士此菴诸公皆为三院学士三院者国史秘书𢎞文院也庶吉士则专隶𢎞文既设内阁遂罢三院不设而别立翰林院以学士掌之刘宋忠武公沈庆之诗朽老筋力尽徒歩还南冈辞荣此圣世何愧张子房按客座赘语云周子隐读书台下旧为光宅寺乃梁武帝故居其地又名南冈六朝士大夫多居之武帝评书云南冈士夫徒尚风轨不免寒乞正指此乃知沈所居在南冈非泛设耳古有通鸟语牛马语者梁廷尉卿沈僧昭先为山隂令与会稽太守武陵王纪校猎中道而返左右问其故答曰国家有邉事当还处分问何以知之曰向闻南山虎啸故知耳俄而使至是知鸟兽莫不能语者释氏戒杀厥有㫖哉本朝翰林迁吏礼二部侍郎例兼翰林院学士至尚书则不复兼按明万厯中王三渠用宾官南京吏书仍兼翰林院学士此其同而异者也若霸州郝恭定合肥龚端毅二公皆不由翰林而为礼书董礼侍安国则旗下人不由科甲钱唐高礼侍士竒则以供奉内庭久特加少宗伯未尝视部事也康熙初予自扬州入为礼部主事时苏松词林甚少现任数公又皆以奏销一案诖误京堂至三品者亦止华亭宋副都直方一人迄今三十载乃极盛其他无论即状元鼎甲骈肩接踵而身兼会状两元者如癸丑韩宗伯慕庐丙辰彭侍讲访濂乙丑陆侍讲澹成皆是也他如翰林台省尤衆地气盛衰信有时哉近日地气自江南至江北而扬州为极盛如甲戌顾图河江都人榜眼及第庚辰季愈宝应人榜眼及第癸未王式丹亦宝应人会状两元及第一时称科名盛事前此未有也江淮以北鼎甲甚不易得葢自明时已然然如直隶之沧州顺治丙戌吕读学乙未戴少叅皆榜眼及第河南柘城县康熙甲辰李侍郎庚辰王编修一榜眼及第一探花及第露即㑹元也沧州又有丁亥㑹元李人龙官内阁中书舍人然则堪舆家言信有徴矣陈后主赉天台智者大师物有中藤纸一堕葢六朝语沈后书有赤松涧米五石隋炀帝所嚫衣物又有南榴夹膝桃一枚柹心笔格一枚篆字谷皮屏风一具鵄纳袈裟一领丝布祗支二领铜搔劳一口布三十禅鸟兽羽毛之竒异者如红紫鹦鹉五色鹦鹉红鸽红鸠鹅儿黄马桃红瓣㸃子花马朱毛虎山水文豹朱砂䑕緑蝴蝶予或见或闻杂记于池北偶谈居易録二书近日京师金鱼颜色种种变化尤为艶异而白鱼朱砂㸃或在首或在背或在尾置之盆池游泳噞喁粲若锦绮信生物之不可测也闻又有蓝其色者惜未见至于鸽之属兎之属亦多异种不能悉记又顾邻初客座赘语云全椒学博王忠徴曾以祷雨见红鵞疑是神物非世所恒有莱阳姜如农别墅有红鵞馆陈其年检讨诗余有紫鵞桥未详出处不敢辄书杜堇字古狂按字书堇具吝切即乌头也其汁饮之能杀人故唐明皇取其汁以毒张果齿尽黒用以取名真狂士矣𢎞治五年南直隶乡试刘尚书南坦以武学生中式十四年乡试陈翰林鲁南以太医院医生中式二公名硕而皆以杂流入试所未解也此例至嘉靖中始革去予于明代郡县志书祇取关中诸公所纂如武功平凉朝邑华州等十余种此外惟崔后渠安阳志章枫山兰谿志马应龙安丘志邢子愿武定州志史莲勺介休志不失史法偶观顾东桥与陈鲁南论修志书云严介谿袁州志都元敬黄山图经李懋卿东莞志邵二泉许州志各有义例须取叅订已上诸志则又予所未闻未见者东桥先生平生傲睨相嵩及抚楚被㫖修奉天志大又忤世宗真所谓豪杰之士矣登髙能赋自是佳话若兰亭之集古今艶之然诗不成受罚者若干人殊煞风景乃亦有不识字不成诗传之于后反成佳话者如唐人韦蟾嘲李玚诗渭水秦川照眼明希仁何事寡诗情料应学得虞姬壻书字才能记姓名宋人钓台诗诸老凋零极可哀尚留名字压崔巍刘郎可是疎文墨㡬㸃胭脂涴緑苔政使希仁题诗光世能书亦复寻常未必如此令人解颐也遯园居士言金陵盛仲交家多藏书书前后副叶上必有字或记书所从来或记他事往往盈幅皆有钤印常熟赵定宇少宰閲旧唐书每卷毕必有朱字数行或评史或閲之日所遇某人某事一一书之冯具区校刻监本诸史卷后亦然并以入梓前辈读书游泳赏味处可以想见此语良然予所见刘钦谟官河南督学时所刻中州文表每卷亦然予劝宋牧仲开府重刻文表及梁园风雅二书且云钦谟诸䟦当悉刻之以存其旧亦遯园先生之意又甞观袁中郎所刻宗镜摘録亦复如是弇州先生读书后同此意也金陵许尚寳石城先生年二十中嘉靖乙酉乡试乙未南宫第一夀八十余及见万厯乙酉后辈近上海姚方伯通所先生万厯戊戌进士夀近百歳及见顺治戊戌后辈姚公与先祖赠尚书公为浙藩左右使同僚夀亦相埒鼎革后尚有书问往来今又五十余年往矣予年十八以顺治八年辛卯中乡试至今康熙四十三年甲申已五十四年去辛卯止八载耳不知假我数年犹及见之否然释氏石火电光之喻信有然矣戊戌同年呉侍读黙岩全椒人榜眼及第诗未入格而颇有胜情予官扬州时常与共客仪真一日过予客园置酒酒间作擘窠大字及便面数事皆即事漫兴之语令人解颐尚记其一则云少陵云一洗万古凡马空东坡云笔所未到气已吞才人须具此胸次落笔自尔不凡惟阮亭可以语此顷之予衣领上偶见一蚁即又云宰官衣领蓦上一蚁子此正须耐烦以为胜俗客耳虽偶然游戯皆有理趣久之露坐月色皎然赋絶句云如此青天如此月两人须问大江秋予和之得四首翰林兄弟皆名士廨屋三间分两头及第绫绫分饼日闭门黄叶着书秋鸣㠊斜日森碧篠人影参差曲岸头顷刻疾书两丸墨山蝉堕地数声秋又二首不具録详銮江倡和集焦山瘗鹤铭或云王右军书或云陶贞白或云顾况而周晖金陵琐事言唐李石续博物志陶隠居书自竒世传画板帖及焦山瘗鹤铭皆其遗迹顾元庆作瘗鹤铭考厯引黄长睿以至都元敬诸家之説断以为陶书而未及引此证之予门人淮隂张力臣作瘗鹤铭辩援据甚博予以遗新安张山来刻丛书中不记引此否也金陵琐事云神楼乃刘南坦尚书制为修炼者用篾编成似陶靖节之篮舆悬于屋梁仅可弓卧其上下收放之机皆自握之不须他人文徴仲冩其图诸词人多咏歌之皆不得其㫖按清恵好楼居而力不能搆文徴仲作神楼图以遗之又升菴先生后神楼曲序亦然曲中仙人五城十二楼等句亦未详其形制何如皆所云不得其㫖者也予尝谓古人诗且未论时代但开卷㸔其题目即可望而辩之如魏晋人制诗题是一様宋齐梁陈人是一様初盛唐人是一様元和以后又是一様北宋人是一様苏黄又是一様明人制题汎滥渐失古意近则年伯年文公祖父母俚俗之谈尽窜入矣诗之雅俗又何论乎诗题有一二字不古遂分雅俗如古人祇有同韵和韵而今人则改作歩韵武韵矣古祗有絶句今人则改作截句矣古人赠答或云以诗赠之以诗寄之今则改诗以赠之诗以寄之矣此类未易更仆但取古人集观之雅俗自辨当以三隅反也江宁有西域贾胡见人家几上一石欲买之凡数至主人故髙其直未售也一日重磨洗冀増其价明日贾胡来惊叹曰此至宝惜无所用矣石列十二孔按十二时辰每交一时輙有红蟢子布网其上后网成前网即消乃天然日晷也今蟢子磨损何所用之不顾而去史痴翁金陵人佯狂玩世工诗画乐府妻号乐清道人姬人何号白云善画工篆书通音律琵琶得两京国工张禄之传翁每制一曲即命白云被之絃索尝访沈石田于呉中不值见堂中坐绢素尚未渲染輙濡墨纵笔作山水不题姓名而去石田归见之曰吾呉中无如此人必金陵史痴也亟追邀之相见一笑留石田家三月而后返明代册使至诸藩府藩王以刺迓之于郊刺称某王拜三字而已应天乡试榜后魏国公例设宴中山府第邀集新举人亦惟书魏国公拜四字于刺不书姓名余少时官广陵与诸名胜修禊红桥即席赋冶春诗二十四首陈其年后至赠余诗曰玉山筵上頽唐甚意气公然笼罩人刘公㦷曰采明珠耀桂旗丽矣或率而儿拜或扬袂从风如欲仙去冶春诗独歩一代不必如铁厓遁作别调乃见姿媚也香祖笔记卷七香祖笔记卷八钦定四库全书香祖笔记卷八刑部尚书王士祯撰陈霆字水南呉兴人着两山墨谈甚有义理阅金陵琐事始详其本末霆字震伯僦居白下又着唐余纪传渚山词话尝作词弔张丽华云丽华死于青溪后人哀之为立小祠祠像乃二女郎其一即孔贵嫔也今祠亦不复存成𢎞间留都扇骨以李昭制者为最见顾东江集往徐健菴司宼为宫坊时赠予金陵仰氏扇予谢以诗有旧京扇贵李昭骨之句翼日相遇朝班问李昭出处予但据东江集答之后閲金陵琐事乃详李昭李赞蒋诚三人制扇骨最精徐守素蒋彻李信修补古铜器如神恨昔者不能举此应之信彊记之难也张遗字瑶星金陵遗民也居栖霞一小菴数十年不入城市着书十余种有一书纪南渡时事可禆史乗惜未版行凡所撰着称白云自怡年九十而终四十年前游东莱时先兄西樵亦客莱相友善及予在䢴江数客金陵未及见之葢已禁足摄山矣予撰古懽録亦遗此人故着于此明时钦差行人呉惠𦵏刘真人于留都鳯台门外圹中得一石匣中有玉冠葢上刻王真人玉冠五字此与王乔玉棺相似玉冠尤为新异旧例科塲进呈试録主考官自撰程文其用士子文稍为㸃定自万厯十三年乙酉科始治血山崩当归一两荆芥一两酒一钟水一钟煎服立止抚州商人病痢危甚太学生倪某用当归末阿魏丸之白滚汤送下三服而愈又治痢方黄花地丁捣取自然汁一酒盏加蜂蜜少许服之神效湿痰肿痛不能行用莶草水红花萝卜英白金鳯花水龙骨花椒槐条苍术金银花甘草以上十味煎水蒸患处水稍温即洗之治小肠疝气乌药六钱天门冬五钱白水煎服神效治小便不通芒硝一钱研细以龙眼肉包之细嚼嚥下立愈治瘤方用竹刺将瘤顶稍稍拨开油皮勿令见血细研铜緑少许放拨开处以膏药贴之接骨方土鼈用新瓦焙干半两钱醋淬七次自然铜乳香没药菜𤓰子仁各等分为细末每服一分半酒调下上体伤食后服下体伤空心服治疫肿头面方金银花二两浓煎一盏服之肿立消针入腹用栎炭末三钱井水调服即下又方以磁石置肛门外引下沈石田周干支八字与明英宗同明宁国大长公主所用遗墨半挺上用紫金打成龙口吞之一甆杯酌酒满则隐起一龙形鳞鬛具备酒尽不复见金陵王某家有大石子中具兜尘观世音像跌坐如生面目衣裓如画义南唐元宗时溧水桑树生须菩提像右袒左跪衣裓宛然其色如纯漆光可以鑑南唐书有马令胡恢陆游三家马陆二书盛行于世近呉门又有合刻惟胡书世罕传之闻江隂李忠毅家有藏本廿年前属江隂令陆云士访之久不见报义属门人杨侍讲宾实求之亦不得按恢金陵人博物彊记工篆隶客京师久不得调上韩忠献公诗云建业闗山千里逺长安风雪一人寒公深怜之使篆太学石经因复官任华州推官卒宋明帝借张永南苑三百年诏云期毕便申周宰相王溥父祚以观察使致仕一卜者谀其夀可百四十惟百二十岁时春夏间微苦脏腑祚大喜顾子孙曰孩儿辈切记是年莫教我喫冷汤水二事痴絶可笑杜牧诗百年便作万年计富贵中人不悟此者多矣释氏六如之喻正为此辈棒喝顾邻初云沈约宋书凡歌字皆作哥字予昔官广陵于一士大夫家见赵松雪家书凡哥字皆作歌字葢古通用也舍筏登岸禅家以为悟境诗家以为化境诗禅一致等无差别大复与空同书引此正自言其所得耳顾东桥以为英雄欺人误矣岂东桥未能到此境地故疑之耶京口张文选公选博物君子也尝题予过江入呉两集云笔墨之外自具性情登览之余别深懐抱此语可与解人道予少游京师日与汪苕文刘公㦷倡和晨夕过从无间一日往汪邸舍其小仆孙玉者走报曰王贻上来苕文出为予述之予笑曰此子不减萧茂挺家仆孔平仲杂记云今公家文字用仰字出北史北齐孝昭纪诏定三恪礼仪体式亦仰议之汪苕文赴京师过扬州予送之舟中欲附惠泉五壜寄家西樵兄汪以道逺稍难之予笑谓曰汪大乃成俗吏汪亦一笑许之后记其事于说铃宋时径山僧行园为蛇伤足一叅方僧为治之先汲凈水洗患处易水数斛令腐脓败肉悉去疮上白筋见乃挹以软帛以药末匀糁疮中恶水泉涌明日净洗敷药如初一月毒尽肉生平复如旧其方乃香白芷为末入鸭嘴胆矾麝香各少许见谈薮宋制军营中有天王堂小说亦屡载之不知何天王也谈薮云唐天宝西蕃寇安西奏乞援兵诏不空三藏诵仁王经帝见神人带甲荷戈在殿前问不空曰此毘沙门天王第二子独健往救安西耳后安西奏见神人破贼城上天王见形图形上进因诏诸节镇所在州府于城西北隅各立天王像佛寺亦然宋时沿之入军营也又括异志言宋建炎中敌将屠秀州天王现于城上若数间屋大惧而引去因建天王楼于城西北隅汪钝翁尝问予王孟齐名何以孟不及王子曰正以襄阳未能脱俗耳汪深然之且曰他人从来见不到此予又尝谓钝翁李长吉诗云骨重神寒天庙器骨重神寒四字可喻诗品司空表圣与王驾评诗云王右丞韦苏州趣味澄夐如清沇之贯逵元白力勍而气孱乃都市豪估耳元白正坐少此四字故其品不贵表圣论诗有二十四品予最喜不着一字尽得风流八字又云采采流水蓬蓬逺春二语形容诗境亦絶妙正与戴容州蓝田日暖良玉生烟八字同㫖弇州云朦胧萌拆情之来也明隽清圆词之藻也四语亦妙古人同调齐名大抵不甚相逺独刘桢与思王并称予所不解建安七子自孔文举不当与诸人同流此外如陈琳之饮马长城窟行阮瑀之定情诗徐干之室思皆有汉人风矩惟桢诗无一语可采而自古在昔并称曹刘未有驳正其非者钟嵘又谓其仗气爱竒动多振絶思王而下桢为独步殊似呓语岂佳处今不传耶乃秦少游亦云五字一何工妙絶冠俦匹殆亦耳食之习莱阳宋茘裳按察言幼时读书家塾其邑一前辈老甲科过之问孺子所读何书对曰史记又问何人所作曰司马迁义问渠是某科进士曰汉太史令非进士也遽取而观之读未一二行辄抵于案曰亦不见佳何用读为茘裳时方髫鬌知匿笑之而此老夷然不屑予十数岁时屡梦坐园亭上有五色异禽小于鸜鹆羽毛甚丽羣飞亭中或集于肩或投于怀驯扰不去又两梦有人赠一奁墨开之有异香既觉为诸兄言之曰此文字之祥也顺治八年辛卯予年十有八一日读书倦而假寐梦神人告曰汝知今科闱中题乎乃子曰惟仁者能好人能恶人也诗经题乃维清缉熙文王之典叩其余则不应及八月入闱首题果符其梦颂题则圣敬日跻及明年壬辰会试颂题乃维清缉熙二句也予中是科乡试第一旋改第六壬辰下第而先兄吏部登进士神所告乃予兄弟乡会试首尾二题也康熙初士人挟诗文游京师必谒龚端毅公次即谒长洲汪苕文颍川刘公㦷及予三人阳羡陈纬云维岳其年之弟也初入都手写行卷三通置案上友人问所诣曰吏部刘公户部汪公礼部王公也友人曰吾为子预卜之汪得卷必摘其瑕疵而驳之王得卷必取其警策而扬之刘则一览辄掷去无所可否已而果然予闻之笑谓公㦷曰吾二人或驳之或扬之皆寻常耳惟兄此一掷最不易到公㦷亦为之絶倒交趾老道士结庐潮州之金山年已百岁养一鸡大如么鳯置枕中鸣即睡觉一胡孙小如虾蟇以线繋几一龟如钱大置金合子中予门人东莞令钱蔗山曰鸡阳精也胡孙心猿也龟神灵而服气也皆小者损之又损也其言甚有理致岭海见闻云蚌闻雷而孕望月而胎珠中秋蚌始胎中秋无月则蚌无胎凡秋夕海色空明天半有朱霞光起蚌晒珠也珠之名类不一有精珠褪光珠珰珠走珠滑珠磥砢珠官雨珠税珠符珠珠重七分为珍珠八分为宝珠合浦人以珠为贵生男曰珠儿生女曰珠孃香树生海南黎峒叶如冬青凡叶黄则香结香或在根株或在枝榦最上者为黄沉亦曰铁骨沉从土中取出带泥而黒坚而沉水其价三倍或在树腹如松脂液有白木间之曰生沉投之水亦沉投之水半沉半浮曰飞沉皆为上品有曰速香者不俟凝结而速取之也不沉而香时异曰花剷者香与木杂剷木而存香也有曰土伽楠与沉香并生沉香性坚伽楠性软其气上升故老人佩之少便溺产占城者佳树为大蚁所穴蚁食石蜜遗渍香中岁久凝而坚润其色若鸭头緑上之上也又有虎豹斑金丝结其色黄贵与鸭头緑等椰杯见毒则裂岭南人多制为食器以辟蛊永安产烛竹文信公驻军时燃此竹以代炬海蜘蛛生粤海岛中巨若车轮文具五色丝如絙组虎豹触之不得脱毙乃食之琼州黎峒有黎长统之必符王二姓乃得立黎长家有古礶传为祖先所遗非陶非石天欲雨则先鸣官军将入山则大鸣广州之虎门合兰海毎岁正月初三四五日现海市城阙楼台车骑人物倐忽万状康熙丙辰见戈甲之形粤有兵变黄太冲亦言宁波有海市葢东海南海皆有不惟登州但登见以四五月广见以正月初旬三日是小异耳鄞之见不言定期岭海见闻言铁树生海底石上榦类珊瑚尾如彗千年则成珊瑚其旁有蚌守之往往得铁树则兼得珠是铁树与珊瑚同类俱生于海然珊瑚大者五六尺小者不过尺许以铁网取之在水则软见风则坚初白渐黄得日色乃殷红如丹砂按王济雨舟所记云官横州于一指挥家圃中亲见此树歴言其六十年开花之详予在羊城学使署亦见铁树高大不殊诸树乃木本非玊石之属但以铁培䕶其根则茂与他树以水浇灌者差异与前所云云不类岂名同实两种耶岭海见闻云香树榦如树兰叶如黄杨子如连翘而黒以夏月子熟种之亦有寄生榕树上者闽小纪云千年榕树上生竒南香陶岳五代史补载冯道鎭同州有酒务吏乞以家财修夫子庙道以付判官判官素滑稽书一絶句于判后云荆棘森森遶杏坛儒官高贵尽偷安若教酒务修夫子觉我惭惶也大难道有愧色因出俸修之又李谷为陈州防御使三日谒夫子庙惟破屋三间中存圣像有伶人李花开进口号曰破落三间屋萧条一旅人不知负何事生死厄于陈谷惊叹遽出俸以修之五代学校废坏如此赖滑稽之言始得复故可为浩叹观唐明皇过鲁谒孔子庙诗居然盛世帝王气象近圣驾东廵谒阙里圣庙载谒孔林特命户部发金钱十余万重修庙貌轮奂一新赐孔氏子孙十余人为五经博士等官特赐御用曲柄伞于大成殿此又汉唐宋明已来所未有者故观于文教之兴废盛衰而世之治乱可知矣周郭威亲征慕容彦超至兖州梦文宣王明日攻其城入之过夫子庙叩首再拜且谕近臣曰夫子圣人百王取则焉安可不拜且命孔氏袭文宣王者长为本县令五代之世乃亦有此自明代至本朝曲阜县知县皆以孔氏子孙为之而不知始于后周也越处女对勾践曰见之如好妇夺之似惧虎杳之如日偏如滕兎此即处女脱兎之喻而语益竒凡溺水及服金屑用鸭血灌之即瘥耳暴聋用全蝎去毒为末酒调滴耳中闻水声即愈枸杞子榨油㸃灯观书能益目力金疮伤用独殻大栗研干末敷之立愈治喉痺乳鹅用虾蟆衣鳯尾草擂细入盐霜梅肉煑酒各少许调和再研细布绞汁以鹅毛刷患处吐痰即消恶疮肿毒初起当归黄蘗皮羗活为细末生鹭鸶膝捣汁调傅疮之四围自然收毒聚作小头即破切不可併疮头傅之骨鲠用犬涎谷芒用鵞涎灌之即愈宋孝宗食蟹过多患痢有严防御者用新采藕节研细热酒调服果愈治病眼生赤障者用白螺一枚去掩以黄连末糁之置露中一夜晓取肉化为水滴目则障自消治嗽验方香橼去核薄切作细片以清酒同研入砂礶内煑令熟烂自黄昏至五更为度用蜜拌匀当睡中唤起用匙挑服甚效又方向南柔桑条一束每条寸折纳锅中用水五碗煎至一碗渇即饮之治水肿方用田螺大蒜车前草和研为膏作大饼覆脐上水従便出即愈予平生为诗不喜次韵不喜集句不喜数叠前韵惟少时有集黄山谷诗一絶云榨头夜雨排檐滴谁与愁睂唱一杯瘦尽腰围怯风景城南名士遣春来如此集句恐非李西涯所知西涯有集句诗一卷李西涯集第六卷主一斋为徐公肃都宪作又徐亚卿原一六十二得双生子戱赠原一与崑山徐健菴司寇初字同公肃与其弟立斋相国初字同立斋亦为都宪健菴亦为亚卿何其脗合至此但前之二徐未悉其名耳宋陈辅辅之丹阳人有诗云北山松粉未飘花白下风轻麦脚斜身似旧时王谢燕一年一度到君家为王介甫所知而与苏公尤厚善黄是师是章惇之甥也以二女妻颍滨子适逊哲宗时欲召用林希以是沮之后知定州卒东坡皆有尺牍与之元人呉师道䟦云二人出处不同而尚徳守义不为势利囘邪变易其贤则一予撰古懽録取师是而遗辅之此诗尤为可爱特书之呉师道礼部集有云江隂赵彦卫作西汉定安公补纪首书元年四年书䇿命孺子为定安公五年至十八年每年书公在定安法春秋公在干侯之义意亦美矣按孺子婴宣帝元孙楚孝王孙广戚侯显子汉之近亲非若吕后取他姓子比矣太后临朝称制莽居摄践阼改元居摄又改元初始则孺子虽未正帝位固已俨然为天下之君矣莽簒而犹存莽灭而复为汉若之何絶之哉又考序例云正统虽絶而故君尚存则追系正统之年而注其下如唐武氏例是赵氏补纪殆类此但其书法犹有可议者不称居摄初始直云元年三年则失其实矣莽以平原安徳漯隂鬲重丘万户为定安国而以大鸿胪府为公第居之则书公在定安亦为失实定安公乃莽所加岂得仍其伪号窃谓宜自初始二年下注新莽始建国元年初始三年以后下注莽年如前递数而书孺子在京师存其故称纪其实地庶几得之或曰其后方望立婴为帝而元灭之当若何按方望事在光武建元元年书法当云方望以前孺子婴称帝于临泾元遣兵击斩望婴并遇害释典罗云出家佛命舍利弗为其和尚大目犍连作阿阇黎故沙门以和尚为尊贵之称佛姨母瞿昙弥欲出家如来不许谓阿难言若听女人出家乃令佛法清净梵行不得久住譬如莠生稻田善谷复败又言我之正法千岁兴盛以度女人故至五百岁而渐衰㣲所以者何女人有五处不能得作一不得作如来二不得作转轮圣王三不得作第二忉利天王四不得作第六天魔王五不得作第七梵天王按此乃比丘尼之始夫如来既受姨母乳哺深恩及五百除馑女皆长老久修梵行而如来难之且如此后之人谈何容易耶又如唐武后乃真天魔王以释氏因果论之不知往刼是何福徳也南渡时东平伯刘泽清者字鹤洲曹州人天启中户书郭允厚家奴也后充本州捕盗弓手少无赖为乡里所恶徙居曹县遭离乱从军积功至总兵官金陵立福王遂为藩伯开府淮隂其兄忘其名字鳯洲崇祯时亦至总兵官御敌殁于王事称名将非泽清比也泽清为人隂狠惨毒睚眦必报曹县士大夫罹其祸者甚衆泽清在江淮县有故居空无人一日诸生十数辈僦饮其宅或拾一锦鞋于内阁中传玩之座中有谑者泽清知之使健儿名捕至淮尽杀之中表兄某夙有违言遣人召之中表惧祈哀于泽清之母为婉转申救泽清佯许诺礼待颇厚既辞归立遣健儿途中拉杀之已而大兵渡淮泽清迎降归于京师以叛案有连至卢沟桥伏法行路快之不数年子姓无孑遗故居为墟唐书言孟浩然与给事中王维善维私邀入内直会明皇至浩然仓卒避匿牀下帝问知之喜曰朕闻其名久恨未见耳立召见问所为诗云云而北梦琐言以为李白误卢沆为举子于浐水遇宣宗㣲行意其贵人歛身廻避縁此受知擢第贾岛温飞卿亦以微行傲忽致长江方城之谪此可为轻薄之戒又孟宏微郎中者性诞妄因次对奏曰陛下何以不知有臣不以文字召用宣宗怒曰卿何人朕耳中全不知有卿亦坐贬丹青树出终南山丹青竹出熊耳山唐宋启事用门状即今士大夫彼此拜谒之名刺也上书某官谨祇候某官陆务观老学菴笔记云见东都时苏王诸名公门状一卷率皆手书古人郑重不苟如此今则小胥之事耳又翰林故事坊局已上乃得用红柬为刺史官庶常止用白虽元旦贺夀等吉礼亦不用红不喻其义故事有最可笑者唐御史台惟南牀最尊重每会集南牀不笑南牀笑则皆大笑谓之闹堂唐相国段文昌史云西河人褒国公志𤣥之后志𤣥本临淄人文昌徙居荆南又云荆蜀皆有先祖故第又云先人坟墓在荆州其称临淄人以先世本籍故而与邹平无涉不知何以封邹平公今邹平县西北地名段家桥谓是文昌故居傅会不足信也子成式柯古罢江州刺史居襄阳与李商隐温飞卿倡和故号汉上题襟集然柯古着酉阳杂俎多言齐州事如长白山沙弥二桃之类皆在邹平唐华原栁氏家法为士族之冠公绰公权已下至玭皆然玭家鬻婢犹不屑奉侍卖绢牙郎其家法可知而负国贼桞璨乃生其族卒与张廷范辈同诛死未足酬衣冠之祸故知蓬生麻中不扶自直之论未必尽然若桓为晋忠臣而温与宏继世为逆郗鍳郗愔之生超卢怀慎卢奕之生杞皆其类欤每读史辄为三叹金陵胡宗仁字彭举以画名亦工诗与竟陵钟伯敬为友尝有与钟书云兄弟子姪皆耽作画蓬门昼掩茗椀罏香阁笔盈案妄拟堆笏满牀昔人一门五贵七叶蝉连宁复过之其子玉昆字元润亦工画尝写杭州宋宫古梅予题絶句云风雨厓山事𣺌然故宫疎影自年年何人寄恨丹青里留伴冬青哭杜鹃故友合肥李文定容斋极爱此诗常讽咏之昔人谓沈石田相城乔木代禅吟写此后惟金陵胡氏足以继之张遗瑶星题程青谿侍郎画云唐六如画学周东村不啻过之只为胸中多数百卷书耳予评陈户部子文书品亦如此姚翼字伯右工画梅又取钟山梅瓣粘于便面以笔添枝榦其上极有生韵时号姚梅人多效为之渠丘张杞园孔目仿作甚工白乐天诗呉孃暮雨潇潇曲自别江南久不闻极是佳句可吟诵又近人诗云东风谁唱呉孃曲暮雨潇潇闇禁城予亦有二絶句云波遶雷塘一带流至今水调怨扬州年来惯听呉孃曲暮雨潇潇水阁头七载离筵唤奈何玊壶红泪歛青蛾潇潇暮雨南阳驿重听呉孃一曲歌鸥字列子作沤盖古通用色皆白独莆田九鲤湖鸥作粉红色隋宦者刘继诠献芙蓉鸥二十四只色如芙蓉疑即此种唐宋外任官到任皆有谢表高常侍集有谢封丘县尉表则县尉亦得上表矣燕窝从海舶来有乌白红三种惟红者最难得白者能愈痰疾红者有益小儿痘疹人参益人沙参元参性虽寒凉亦兼补海参得名亦以能温补故也生于土为人参生于水为海参故海参以辽海者为良先兄西樵先生撰古今闺阁诗文为然脂集多至二百卷诗部不必言文部至五十余卷自廿一史已下浏观采摭可称宏博精覈而说部尤剏获为古人所未有今畧其书目载于此班昭汉书异姓诸侯王已下至古今人表凡十卷班昭汉书天文志一卷班昭补列女传一卷班昭女诫一卷班昭幽通赋注一卷衞铄笔阵图一卷苏蕙璇玑图一卷宋若莘女论语一卷侯莫陈邈妻女孝经一卷预浩女木经一卷李清照打马图一卷沈俶谐史一卷龙辅女红余志一卷管道昇墨竹谱一卷郑氏女教篇一卷明仁孝徐后内训一卷仁孝徐后劝善嘉言一二三卷仁孝徐后劝善感应一卷章圣蒋太后女训一卷杨慎妻黄氏锦字书一卷王鳯娴东归纪事一卷庐江王夫人灯花占一卷张淑媖刺绣图一卷邢慈静黔途畧一卷徐淑英女诫杂论卷一徐徳英革除纪一卷笔洞细君花殿最一卷薛素素花琐事一卷方维仪尼说七惑一卷方维仪宫闺诗评一卷顾若璞往生纪实一卷倪仁吉宫意图题语一卷陈结璘牡丹亭牌谱一卷胡贞波古牌谱上下卷季娴学古余论一卷季娴前因纪一卷王端淑诗纬序论一卷陶姮仪放生约一卷董白奁艶上中下卷尼超衍密印语録一卷尼济印仁风语録一卷尼自如语録一卷计五十六卷其全书今藏箧笥无力刻行也上已之已本已字之讹又泊宅编云十干之戊与茂同音今唿为务亦非又称为武五代史伪梁朱温时司天监上言日辰内戊字请改为武葢温父名诚戊字类成故司天监以此謟之今呉中术士尚有沿之者栁子厚作非国语宋江端礼作非非国语嗣是刘章虞槃皆有非非国语见张合宙载今不尽传童贯自谓韩魏公出子与梁师成自谓苏文忠出子正同曹操父子本寺人之后忠献文忠乃为寺人祖祢乎宙载云书册为水潦所浸可于火甑中蒸而曝之至一二番乃以物镇平处逮干色虽微渍而无损坏宙载张铎佥事言鸽能辟小儿疳气当多置房养之清晨令儿开房放鸽其气着面则无疳疾南园漫録云桂有桂树之桂有桂花之桂桂树则楚词桂酒箘桂之类今医药所用取其气味甘辛乃用其皮也桂花之桂则诗词所言今人家园囿所植取其香气郁烈乃尚其花也类书所载皆未别白虽白孔六帖亦然温飞卿以苍耳子对白头翁宁阳许襄敏公取作一聫云道上钩衣苍耳子风前聒客白头翁葢其去国之作上句即迷阳迷阳勿伤吾行下句即违山十里蟪蛄之声尚犹在耳之义碧里杂存云钟山孝陵即梁宝志公瘗所也傍有八功徳水诚意伯奏改𦵏志公水亦随往太祖异之为建灵谷寺岁命太常祭焉见只编言陈水南以南唐李昪宜继唐后改马令书以为唐余纪传犹萧常改三国蜀志为续后汉书也读呉越备史昪本安吉砦将潘某之子姓实潘也水南特以五代纂祚短促不足继统不若南唐声名文物雄擅江左不愧唐后耳云云予按呉越与南唐世为仇备史之言未可遽信讵可据为实録以驳水南耶汉郙阁铭在宁羗州州陋甚在五丁崃西南予尝过之不知有此古物未及访碑刻所在殊以为憾甲申八月礼部尚书韩菼卒于位公长洲人中康熙癸丑会状两元授翰林修撰至今官先是以内阁学士予假归乙亥奉召入京有屠西爽者以卜筮名呉中韩问之曰公此行官至尚书然癸未即当南归过此不能归矣韩入都累迁礼部吏部侍郎超拜大宗伯至癸未始婴疾乞假未允甲申病增剧再疏告老命在任调理至是卒公平素为予述屠言且云过癸未不归岂遂死耶王大司空时同被召命闻屠语人曰韩公此行不归矣果验屠亦以癸未年卒康熙四十一年五月于保和殿颁赐御书大理少卿李斯义得临黄庭坚书一幅其诗云谈经草檄鬓华生初拥闽山传节行江入桐庐青欲断溪从劔浦碧来迎茶虽户种租宜薄盐不家煎价赖平要使祈招歌徳意君恩岂为逺人轻四十三年十一月李以副都御史迁福建廵抚前诗竟为之䜟云香祖笔记卷八香祖笔记卷九钦定四库全书香祖笔记卷九刑部尚书王士祯撰蜀人射白鷴锦鸡以食余尝赋诗记其事范石湖桂海虞衡志载岭南近海郡或以鹦鹉作鲊孔雀翡翠为腊余邑子又有嗜食金鱼者天地间何所不有瑇瑁背有甲十三片海人养以盐水饲以纎鳞遇甲子庚申日輙不食谓之瑇瑁斋见虞衡志真腊风土记牛马死不敢食亦不剥其皮革云以其与人出力故此俗胜中国人多矣朱相国平涵涌幢小品载其尝馆一贵人家其人奉斋一日怒厨人凡易十余品俱不称意朱笑谓之曰何不开斋近呉湖州园次游广州有僧大汕者日伺候督抚将军诸监司之门一日向呉自述酬应杂沓不堪其苦呉笑应之曰汝既苦之何不出了家座上皆大噱二事颇相类而呉语尤可味杨诚斋诗云袈裟未着言多事着了袈裟事更多其此僧之谓乎天台山志侨寓条首载沈约字休文陈征卤将军永平中弃官乞为道士来憇桐栢见剡县金庭观石刻妄语可笑梁陈间安得两沈约皆字休文休文为梁武帝佐命与陈逺不相及何以有此谬妄葢道释好为傅会往往不稽时代不谙事理如真灵位业图之类不可胜数也鹤林玊露以范云与陈武帝九钖之命亦可笑余于宋南渡后诗自陆放翁之外最喜姜䕫尧章尧章又号白石道人学诗于萧千巖而与范石湖杨诚斋善时黄岩老亦号白石亦学诗于千巖时称双白石云右见鹤林玉露玉露言子瞻谪儋州子由谪雷州鲁直谪宜州皆章惇取其字之偏傍而谑之当时有术士曰儋字从立人子瞻其北归乎雷字雨在田上承天之泽子由其未艾乎宜字有葢棺之象鲁直其不返乎后皆验予考之殊不然山谷以绍圣初谪涪州徙戎州徽宗即位赦复官建中靖国元年除知舒州崇宁元年知太平州二年以承天寺记为陈举所讦羁管宜州竟卒于宜先是东坡已以建中靖国元年卒常州矣安得如罗云云乎按此说本之老学菴笔记乃谓二苏公与刘莘老丞相莘老时贬新州故也余邑先辈文献无征每以为恨故于羣书中遇邑人逸事遗文辄掌録之乙酉再至安徳观永平府志得邑方伯徐公凖诗一首卢龙塞云燕唿黑水作卢龙塞北风沙泣断蓬汉将已随羌笛老秦人莫恨久从戎公即诗人夜字东痴之曾祖也万厯中尝为永平太守朱性甫铁网珊瑚载鲜于伯机所藏有唐沈传师墨蹟一絶云积雪隂山欲度难传更深夜铁衣寒将军破了单于阵更把兵书子细㸔传师元和间名臣有岳麓寺长句最佳此诗殊不类唐人风调合肥龚大宗伯往往酒酣赋诗辄用杜韵歌行亦然予尝举以为问公笑曰无他只是綑了好打耳新安门人汪洪度字于鼎夙有诗名尝有咏一品妃诗云敢以三春草蒙称一品妃植根縁湛露发艶借恩辉幸自生同蒂羞将影独违未须劳逺寄念此亦当归自注当归花曾入禁苑赐此名余按药花入诗最新如人参枳殻皆见唐人诗连翘见杨太宰梦山诗余丙子使蜀山路中见白芨花因得西风尽日蒙蒙雨开遍空山白芨花之句若当归诗人止习用太史慈姜伯约事未咏其花始见于鼎此诗耳按崔豹古今注当归一名文无本草云七八月开花似莳萝浅紫色余偶论唐宋大家七言歌行譬之宗门李杜如来禅苏黄祖师禅也谢方山别业杏花村之东有古槐十余株传是正徳年间物乃总督宣大杨顺侍郎故居也杨即杀沈鍊以媚严嵩者予徘徊其下顾谓方山曰此树阅世古矣惜非安石之甘棠词家绮丽豪放二𣲖往往分左右袒予谓第当分正变不当分优劣四十年前在广陵与邹訏士同定倚声集予评陈卧子词云如香车金犊流连陌阡反令人思草头一㸃之乐宋人书问自尊与卑曰不具以卑上尊曰不备朋友交驰曰不宣见东轩笔録今人多不辨此然三字之分别殊亦不解孙仲谋欲筑濡须坞诸将曰上岸击贼跣足入船何用坞为快语读之辄为浮一大白古乐府诗云百金买宝刀悬着中梁柱一日三摩挲剧于十五女等是快语语有令人骨腾肉飞者此类是也余家自高曾祖父已来各房正㕔皆置两素屏一书心相三十六善一书阳宅三十六祥所以垂家训示子孙也按三十六善见宋呉处厚青箱杂记三十六祥未详所出又各房正㕔一联云绍祖宗一脉眞传克勤克俭教子孙两行正路惟读惟耕青箱杂记云前代有翰林学士本朝咸平中始置翰林侍读学士以杨徽之为之又置翰林侍讲学士以邢昺为之此读讲学士之始亦见石林燕语鸱尾之说传记纷纭不一对类总龟谓龙生九子一名嘲风好险在殿角一名蚩吻好吞在殿嵴博物志逸篇云螭形似兽性好望故立屋角上形似龙性好风雨故用于屋嵴二说已不同唐会要云汉武栢梁殿灾越巫献术言海中有鱼名虬其尾似鸱激浪则降雨遂作其形置殿嵴以厌火灾又或谓汉栢梁台灾越巫上厌胜之法乃大起建章宫遂设鸱尾之象于殿嵴二说亦有不同又龙九子一名霸下好负重故为碑座屓屃好文在碑文两旁亦出总龟博物志逸篇又云屃赑性好负重故用载石碑螭虎形似龙性好文采故立于碑文上二说名字亦不同顾邻初宗伯说畧云霸下未详屃赑韵会云鳌也一曰雌鳌呉都赋云巨鳌屃赑是也广雅云有角曰龙无角曰龙今世石碑上下四旁率刻螭虎而载石作龟形葢似鳌而稍讹霸下则竟不知何状即龙生九子其名亦无一定之说也汉光武帝曰仕宦当作执金吾师古曰金吾鸟名也主辟不祥逸篇又以为九子之一云金吾形似美人首尾有两翼其性通灵不睡故用以廵警则又似鳏鱼之属又应劭曰吾者御也掌执金革以御非常古今注曰执金吾棒也以铜为之金涂两末谓之金吾余向疑宋攻作之局曰文思院不详命名之意青箱杂记云考工记㮚氏掌攻金其量铭曰时文思索故今世攻作之所号文思院江邻几云或说文思殿名聚工巧于其侧因名之曰文思院使玉茗花海红花皆山茶也古诗云浅为玉茗深都胜大曰山茶小海红都胜即宝珠山茶田纶霞少司徒为诗文好新异康熙壬午谢病归浃岁卧疴医立方以进辄嫌其俗易他名始服之如以枸杞为天精人参为地精木香为东华童子之类其癖好新竒如此秦俗尚白民间遇元旦贺寿吉庆事輙麻巾素衣以往余所经歴西安鳯翔汉中诸府皆然闻西廵时民庶迎驾亦不改服按六朝人主宴处戴白纱帽晋人好着白接䍦谢万着白纶巾南齐垣崇祖着白纱帽南史和帝时百姓皆着下檐白纱帽唐六典天子服有白纱帽又唐制新进士皆白袍故有袍似烂银文似锦相将白日上青天之句而肃宗与李泌同出观者谓衣黄圣人衣白山人则人臣在君前亦可衣白矣清波杂志载宋干道中内相王日严谓一堂环坐皆浅素极可憎乞仍存紫衫又云前此仕族子弟未受官者皆衣白则六朝唐宋皆有之不止西方尚白也酉阳杂俎云北朝时徐州角城县僧尼着白布法衣余家藏宋王晋卿烟江叠嶂图长卷后有米元章书东坡长句康熙癸未三月万寿节九卿皆进古书书画为寿此卷蒙纳入内府传㫖云向来进御凡画概无收者此卷画后米字甚佳故特纳之仍谕知济南有帝舜祠在南门之内癸未春方作醮事火忽自殿上出顷刻焚爇殆尽踰数日诸当事有事于祠方就殿址礼拜堦下舜井水忽溢高数尺须臾汎滥急觅舆马而出竟不终礼而罢亦异灾也井水出祠北流入明湖至今尚然不知是何祥也泰山东岳庙同时亦灾上驻跸杭州山隂耆民王钖元同胞兄弟五人见于行宫长次系双生皆年八十三年七十八四年七十六五年七十五率子姪凡十七人孙十八人赐宴赐縀锦各一疋又赐御书扁额一门人瑞见邸报东坡志林载合浦老人苏佛儿年八十二有兄二人长九十二次者九十亦庶几矣四十四年春夏雨泽愆期至五月望乃雨二十一日雨自酉迄辰逺近霑足谷秫皆甦豆乃播种六月初八十一日皆大雨县东境有蝗自东北来南去不为灾廿四廿五日复大雨清波杂志言郑𤾉叔霭集荆襄川蜀金石刻为五路墨宝既録碑之全文附以已说欧阳集古考究未备者间有辩正类为数巨册考证良备悉上秘府按宋人多留意金石文字惟欧阳永叔刘原父吕进伯赵明诚董逌黄长睿薛绍彭于今独着郑之名迄无知者不独其书之湮没无传也惜哉南宋人陈起有宝刻丛编尤为该洽尝从朱竹垞见写本未暇钞録济宁州学武生欧阳淕叩阍自称大禹之后下其词廵抚议大禹姒姓欧阳淕狂率冒称后裔革去武生依律充军云明太宗攻济南铁铉出战倐见有羣僧助战甚力迹之入大佛山琵琶洞中洞石壁上刻阿罗汉皆汗流浃体命以铁挝碎其首像乃唐贞观时制历城穆吏部深字桂阳为阉寺所中罢归郁郁成疾额中有一小人骑驴时时往来医不知其何疾竟以是卒明徳藩端王于白云湖得一马鹿形每宴会则列于筵前负八宝盘崇祯戊寅马无故自毙未几济南陷济南藩司署后临明湖西偏即曾子固集中所谓西湖也曾守郡日尝作名士轩轩今入署中明时尚有古竹数竿芍药一丛传是宋故物环明湖有七桥曰芙蓉水西湖西北池百花泺源石桥曾子固诗从此七桥风与月梦魂长到木兰舟元张文忠养浩故居在今布政司街有七聘堂今改为祠明尹恭简旻宅在历城县治东尹家巷邉尚书贡宅在王府前有万卷楼王祭酒云芝李按察攀龙宅皆在西门外柴市许长史邦才宅在布政司街汉终军故里在府城南九十里尹太宰旻尹家亭子在湖上邉尚书贡别业在张马泊刘吏部天民别业在城南六十里弔枝菴许长史邦才别业在北水门外殷文壮士儋通乐园在趵突泉西赵尚书世卿别业在府城东祝店李按察攀龙白雪楼初在韩仓店所谓西揖华不注东揖鲍山者后改作于百花洲在王府后碧霞宫西许长史诗所谓湖上楼也今趵突泉东有白雪楼乃后人所建以寓仰止之意非旧蹟也娥皇女英祠在趵突泉今废曾子固诗层城齐鲁衣冠会况有娥英诧世人水经注泺源亦谓娥英水以泉上有舜妃娥英庙故也俗人但知吕仙祠矣宋李易安名清照济南李格非文叔之女词中大家其母王状元拱辰女亦工文章辛幼安弃疾亦歴城人亦词中大家少与党怀英同学南渡为名臣党入金官翰林学士承㫖尤工篆书徳州谢生方山郎中之兄也尝于城北水次掘得一瓮色黝而光可以鑑舁置于家忽于黝光中见人影细审之具仙佛美人衣冠甲士种种诸相须臾变灭旬日后乃无所睹徳州四牌坊西居人掘地得古冢中一石枕上锓诗云百宝装腰带金丝络臂鞴笑时花近眼舞罢锦纒头闲门中今古録论李易安晚节改适云翁则清献为时名臣又引瞿佑诗话清献名家厄运乖羞将晚景对非才云云以挺之为抃谬矣葢以閲道谥清献而挺之谥清宪故致此舛讹耳谢肇淛西呉支乗云元时呉兴三絶赵松雪书钱舜举画冯应科笔尹旻墓在八里山王云芝墓在龙窝山南邉贡墓在莱庄刘天民墓在五里沟李攀龙墓在栁沟许邦才墓在火闸天心水面亭南有薛文清王文成二公祠东有许忠节公祠正统间文清以吏部尚书郭琎荐督学山东文成以𢎞治甲子典山东试得堂邑穆文简为解元忠节初令乐陵当刘六之乱破贼全城后与孙忠烈公同死宸濠之变祠中有庶子何洛文碑又一碑刻大复先生何景明乐陵令行一篇洛文即大复之孙也济南郡城东七十里龙山镇即水经注巨合城也汉耿弇讨费敢进兵先胁巨里即此东坡阳关词济南春好雪初晴行到龙山马足轻旧注引孟嘉落帽事固大谬施注竟畧之以此知注书之难而陆务观任渊皆不敢注苏有以也王文正不知药栏之坏而时服其徳量陈彭年不知僦宅有石榴树而人讥其躁进其人品异也宋太宗问杜镐官家之义镐以三皇官天下五帝家天下为对太宗善之蔡邕独断曰亲近侍从称曰大家百官小吏称曰天家天子无外以天下为家故称天家也汉书东平王宇曰今县官年少张晏曰不敢指斥成帝谓之县官然不明着其义当亦称陛下乘舆之义也邕又曰陛下者天子必有近臣执兵陈于陛侧以戒不虞谓之陛下者羣臣与天子言不敢直斥故唿在陛下者而告之由卑达尊之意也乘舆出于律律云敢盗乘舆服御物谓天子所服食者也天子至尊不敢渫渎言之故託之乗舆乗犹载也舆犹车也或谓之车驾又曰天子自谓曰行在所犹言行所至也澶渊之盟既成王钦若进孤注之说而莱公见疎太祖朝卢多逊请移都镇州经畧攻取俟复幽蓟则还跸于汴此真孤注耳本朝遇内朝行庆贺礼则上拜于两宫之门内诸王公贝勒贝子等从拜于门外阁臣亦与焉六部尚书都察院左都御史已下则拜于午门最为得体宋天圣中明肃太后垂帘诏皇帝率羣臣上皇太后寿范文正仲淹方为秘阁挍理上疏请皇帝率亲王皇族于内中上寿诏宰臣率百僚于前殿上两宫寿即今制也事详儒林公议无钖马翀字云翎文肃公世竒之孙起自孤露中康熙壬子江南郷试诗有竒气时时仿李长吉而未竟其才游京师所皈心者独余与崑山叶文敏讱菴他无所诣也归未几而病依灵岩毅禅师于栢城菴得领悟一夕索笔书偈曰刀斫虚空于吾何有十里桃花千溪杨桞泊然而化年才三十恶诗相传流为里谚此真风雅之厄也如世乱奴欺主时衰鬼弄人唐杜荀鹤诗也今朝有酒今朝醉明日愁来明日愁罗隠诗也但知行好事莫要问前程五代冯道诗也闭门不管庭前月分付梅花自主张南宋陈随隐自述其先人藏一警句为真西山刘漫塘所赏击者也宋太祖自陈桥拥兵囘长入祗候班乔陆二卒长率衆拒于南门乃入自北解衣折箭誓不杀咸义不臣宋自缢太祖亲至直舍叹曰忠义孩儿赐庙曰忠义易班曰孩儿终宋之世孩儿班帽后垂粉青头为周世宗持服直舍正门以黄罗䕶之傍穿小门出入用以旌忠南渡景定间又命譔二侯加封碑文惜二侯之名无考碑文见随隐漫録据此则宋歴朝之褒忠可谓至矣五代史乃不为韩通立传何所忌讳耶王子融作唐余録载韩通于忠义传且冠以宋初褒赠之典有见哉薛尚功钟鼎欵识第二卷有济南鼎二其文如五岳真形图薛云是向传本又云二铭字画竒怪未容诠释以鼎出济南姑以名之此吾郡典故也然二鼎今不知所在或已入宣和内府矣枫窻小牍言宋妇人封号自夫人以下凡八等如侍郎以上封硕人太中大夫以上封令人通直郎以上封孺人今皆无之硕人孺人率为妇人之通称矣枫牕小牍记东坡一帖録足疾方葳灵仙牛膝二味为末蜜丸空心服神效宋有杜善甫者济南名士善为诗时有掌兵官逺戍其妻宴客竟夕笙歌善甫赋诗云高烧银烛照云鬟沸耳笙歌彻夜阑不念征西人万里玉关霜重铁衣寒闻者韪之诗见山书随笔癸辛杂识言刘羲仲摘欧阳五代史之譌误为纠谬一书以示坡公云云又言挥麈録云蜀人吴缜初第请于文忠愿预官属不许因作纠谬疑其别是一书不知吴缜所着纠缪乃新唐书也予家有旧刻本当是公谨未睹此故疑为一书耳东坡志林云唐末五代文章衰尽诗有贯休齐已书有亚栖村俗之气大略相似此论固然然齐已白莲集至今尚传余尝见海虞冯氏写本有荆南孙光宪序篇帙完好略无阙佚文章流传信有命乎吾家西第石帆亭玉版书屋多大竹常有小鸟翠色飞鸣其间大仅踰妇人钗梁物或结巢坚致如罘罳似即岭南之翡翠也栁文畅有咏白苹洲翡翠诗则不惟粤中有之矣李卫公有桐花凤赋亦类此归田録载宜春库有翡翠琖一只形似碧玉乃所谓翡翠屑金者非此鸟之羽也越絶言舜父顽母嚚兄狂弟傲尸子言舜事亲养兄为天下法是舜又有兄也尸子又云其游得六人曰雄陶方回续伯牙阳东不识秦不空皆贤者也或益以灵甫为七人然则舜既徴庸而七人者何以皆不见举诸子之言诞妄不经如此吕览淮南新序説苑之类类此者多有君子存而不论可矣东坡谓史记舜请流共工于幽陵以变北狄殛鲧于羽山以变东夷云云屈原云鲧悻直以亾身则鲧乃刚而犯上者耳若四族皆小人安能变四裔之俗哉葢四族之诛皆非诛死但迁之远方为要荒之君长尔此论与竹书纪年黜崇伯鲧合而史记乃附㑹以浑敦穷竒梼杌饕餮恶兽之名杜预又以梼杌为鲧若然则所谓不可教训不知话言不惟方命圯族而已四岳何为而举而尧何为而姑试之耶皆不可通韩非子又谓尧欲传天下于舜鲧与共工諌尧不聴举兵而诛鲧于羽山诛共工于幽州吕氏春秋则谓尧以天下让舜鲧为诸侯怒欲为乱比兽之角能以为城举其尾能以为旌舜于是殛之羽山审若是则尧舜揖让而先以征诛而舜乃以私憾杀鲧何以服天下由是黄熊元鱼黄龙诸妄説纷纷而起禹何其不幸哉楚词注尧长放鲧于羽山絶在不毛之地三年不舍其罪与东坡之説相近差可信南城陈伯玑允衡善论诗昔在广陵评予诗譬之昔人云偶然欲书此语最得诗文三昧今人连篇累牍牵率应酬皆非偶然欲书者也坡翁称钱唐程奕笔云使人作字不知有笔此语亦有妙理郭文答温忠武曰人无害兽心则兽亦不害人予佩此语终身故在世涂官中外者四十五年而与世澹忘如海鸥鸟晚嵗乃为风马牛不相及之事为宵人媒蝎中伤似郭文之言有时而不验然适遂其鱼鸟之性虽不敢矫情徳之亦未尝以为怨也观音经云咒诅诸毒药所欲害身者念彼观音力还着于本人坡翁改之实获我心耳赵徳麟侯鲭録以醉乡日月为皇甫松持正撰误也持正乃皇甫湜字松湜之子也余初撰五言诗七言诗成京师同人钞写祇有七部即蒋京少景祁所刻阳羡本也曲阜颜吏部修来手钞杜苏黄陆四家歌行而以余诗次其后日雒诵之古药方一两乃今之三两也隋合三两为一两右见江邻几杂志及侯鲭録今医家或未知此蜀道有郎当驿即明皇雨中闻铃声处予丙子嵗过之题诗驿壁云金鸡赐帐事披猖河朔从兹不属唐却使青骡行万里三郎当日太郎当三郎郎当黄旛绰对明皇语也蜀道有花名龙爪花色殷红秋日开林薄间甚艶又有虫其声清越如击磬然予壬子初入蜀曾有絶句云稻熟田家雨又风枝枝龙爪出林红数声清磬不知处山子晚啼黄叶中游宦纪闻载永福古䜟云龙爪花红状元西东后石壁松上生龙爪瑞花其年萧国梁魁天下次举黄定胪传复第一距花生处东西各三十五里想即此花然山中樵苏习见不知其为可贵也游宦纪闻记程沙随治肾虚腰痛方杜仲酒浸透炙干擣罗为末无灰酒调下又记治食生冷心脾痛方用陈茱萸五六十粒水一大盏煎取汁去滓入平胃散三钱再煎热服又沙随尝患淋日食白东𤓰三大瓯而愈干支即干枝省文张世南云余昔阅高丽史爱其臣金富轼之文又兄弟一名轼一名辙疑其当宣和时去元祐未逺何以已窃取眉山二公之名读游宦纪闻云徐兢以宣和六年使高丽密访其兄弟命名之意葢有所慕文章动蛮貊语不虚云观此则知余前疑不误而是时中国方禁锢苏黄文章字画岂不为岛夷所笑哉雪峯百里间多奯竹笋味甚美寺衆自三月至六月犹餍饫是义存禅师手植余考戴凯之竹纪六七十种而无奯竹先方伯赠尚书府君谱竹尤多亦不之及近杭僧奯堂有诗名其自号殆取诸雪峯云奯音豁字书云空大也五代杨少师凝式旦将出游仆请所之杨曰宜东游广爱寺仆曰不若西游石壁寺凝式举鞭曰姑游广爱仆又请游石壁凝式曰姑游石壁此与明陈太常音也罢相似虽似可笑实有云行水流之意可以心空及第欧阳文忠诗雒阳相君忠孝家可怜亦进姚黄花考渑水燕谈雒阳进花始于李文定廸非始思公宋王辟之圣涂云皇祐中范文正公守青州兴龙僧舍西南洋溪中有甘泉涌出公搆亭泉上刻石记之幽人逋客往往赋诗鸣琴烹茶其上日光玲珑珍禽上下真物外之游欧阳永叔刘贡父皆有诗刻石青人目之曰范公泉按范公泉非一今益都西南百八十里颜神镇城东秋谷有范公祠泉清泠出祠中东北流合城西之笼水亦名颜孃泉北流历淄川长山新城为孝水邹平长白山东峯上之书堂西峯下之醴泉寺皆有范公泉葢文正幼随其母流寓长山读书长白山中又往来秋谷故范泉有三皆其孤贫流寓时读书之蹟而青州之范泉则既贵后宦游之蹟也世或不知故详着之海宁陆处士氷修昔在京师与施愚山梅耦长每夕必过予邸不冠不袜纵谈至夜分始别去陆有絶句纪事云科跣到门衣不船船襟纫葢方言也若杜子美天子唿来不上船自纪实事冷斋夜话以为用方言则凿矣武林陆圻字丽京晚号讲山隐居卖药后游岭南礼天然禅师法名今龙又常游温台诸山中无定所或云有见之武当者终不详其踪迹也或以问洪昇昉思答以口号曰君问西泠陆讲山飘然瓶钵竟忘还乗云或作孤飞鹤来往天台鴈宕间昇予门人以诗有名京师遭家难流寓困穷备极坎廪归杭年余五十矣甲申自苕霅归落水死其诗大半经予㸃定不知其子能收拾否蒲州呉雯天章诗尤超逸予尝目为仙才亦以甲申病殁于家皆士之才而不遇者而天终厄之如此惜哉予童子时尝梦人属对出句云君子有酒㫖且多予应声曰诗人之赋丽以则觉而不知所谓后亦卒无验云香祖笔记卷九香祖笔记卷十钦定四库全书香祖笔记卷十刑部尚书王士祯撰昭王南征其君子化为猿鹤小人化为沙虫疑是诞㒺语耳然世颇有此事如望帝化杜宇牛哀李委化虎郗后化蟒李林甫化牛之类清波杂志载章惇化猫泊宅编载冯拯化驴甚异不知卢杞柳璨蔡京秦桧史弥逺严嵩之徒又当化何物耳桧墓在金陵城南牧羊亭至今唿为狗葬则其化韩卢必矣玉川子诗春秋三传束高阁后世乃有故实暗合者可为一笑常秩治春秋学着书数十卷后以王安石荐起安石不喜春秋秩遂讳之时两河告饥诏青苗钱权行倚阁或戏秩曰君之春秋亦权倚阁乎故予谓秩与种放皆穿窬小人而无识者犹载之隐逸传不大谬耶广东廵抚石文晟疏言番禺县已故儒士李无械妻何氏年百有一岁例请旌表下礼部议允行李义山对雪诗欲舞定随曹植马有情应㸃谢庄衣虽非上乘语然尚不失雅驯墨客挥犀载罗可二句云斜侵潘岳髩横上马良睂则晚唐五代悪道所谓下劣诗魔者也雅俗之间不可不辨老学菴笔记陈师钖家享仪以冬至前一日为冬住又云唐卢顼传云是日冬至除夜乃知唐人冬至前一日亦谓之除夜吾乡三十年前冬至节祀先贺嵗与除夕元旦同近乃不行亦不知其所以然也乙酉夏二东多疫忽有乡人持斋素者言以五月晦为除夕禳之则疫可除一时村民皆买香烛祀神祗祖先亦妖言也康熙乙酉五月十八日大风从西北来先以黄气继以赤气气过而风昼晦大树皆㧞蒲台县之陈化镇有三人同行风至伏田间及风息则三人伏处皆成坟如新筑者三人皆死其下又人家造屋三间初就忽移置五里外梁柱瓦甓如故此与丁巳五月朔京师之风同后汉书雒阳男子夜龙以弓箭射北阙龙有从兄阳夜姓也放翁笔记谓古所谓揖但举手而已今所谓喏乃始于江左诸王然则汉汲长孺长揖大将军当是举手耳然何以云长揖耶梁园风雅明雍丘赵彦复微生临清汪元范明生所撰自李献吉何仲黙王子衡高子业以下凡八人义例严洁予尝劝宋中丞牧仲合刘钦谟中州文表刻之呉中以备河南文献乙酉六月适寄到风雅新刻本乃嘉定门人陆廷灿较刋者予笑谓座客曰吾为朋友谋则善矣吾乡文献乃听其放失可乎故尝欲辑海右六郡前辈作者遗集五十家断自洪永已来如许襄敏彬黄忠宣福秦襄毅纮马文简愉刘文和珝毛文简纪王叔武宗文靳两城学颜蓝田玉夫殷近夫云霄穆文简孔晖边尚书贡刘希尹天民许尚书成名王文定道殷文庄士儋冯闾山裕子汝强惟健汝行惟敏汝言惟讷李沧溟攀龙李伯承先芳苏侍郎祐杨太宰巍刘范东隅呉太宰岳戚少保继光子子冲澹龚方洲秉徳于文定愼行兄厖睂生愼言郭鲁川本傅金沙光宅于念东若瀛李愚谷舜臣李中麓开先邢子愿侗公文介鼐弟举人浮来冯文敏琦钟尚书羽正谢茂秦榛许殿卿邦才从叔祖伯石象艮季木象春高孩之出邹养浩颐贤先伯父侍御府君与𦙍卢徳水世㴶王湘客若之刘节之孔和张元明光启徐东痴夜董樵谷樵辈撷其菁华都为一集守官京师四十余载匆匆未暇今归田矣而髦及之耳目神理非复故吾不知斯志能终遂焉否也聊志此以俟他日小説演义亦各有所据如水浒传平妖传之类予甞详之居易录中又如警世通言有拗相公一篇述王安石罢相归金陵事极快人意乃因卢多逊谪岭南事而稍附益之耳故野史传奇往往存三代之直反胜秽史曲笔者倍蓰前辈谓村中儿童听説三国事闻昭烈败则颦蹙曹操败则欢喜踊跃正此谓也礼失而求之野惟史亦然平妖传多目神借用吕文靖事指使马遂乃北寺留守贾魏公所遣借作潞公耳郑毅夫有马遂传严三㸃已详予居易录灵寳许氏茔在县东数里背冈阜靣黄河以河北中条山为案襄毅公冡在西庄敏文简而下诸子孙以次而东形势极河山之雄壮蔡京葬其父于杭之临平以钱唐江为水越之秦望山为案尤据江山之胜然京与其子攸绦辈皆不得其死堪舆之説其足恃乎亦存乎其人也笔记言宋时前辈遇通家子弟请设拜既受之则设席望其家遥拜其父祖乃坐又一书记米元章与人书至某再拜则置笔几上正衣冠对书再拜又苏黄晁张门状皆手书又前辈与人书言除批答门状外未尝自书昔人于酬接书问间古道如此今后辈不知先进遗风者多矣青浦县有地名孔宅相传隋苏州刺史孔子三十四代孙祯葬先圣衣冠处乙酉南廵驻跸松江府御书圣蹟流徽扁额及二陆祠董其昌家祠扁额颁赐谕其昌孙侯铨州同建中送吏部先用得荆门州皆旷典也余前记梵书薜荔为饿鬼又按酉阳杂俎云人犯五千恶为五狱鬼万恶乃堕薜荔也华山玉泉院山荪亭大石旁有无忧树四酉阳贝编云无忧树女人触之花方开亦兰称待女花之类荆州街子葛清自项以下遍体刺白居易诗凡三十余处人唿为白舍人行诗图此视书团扇绣弓衣者竒矣而出于市井之流尤竒之竒宋靖康间东京织帛及妇人首饰皆备四时如桃杏荷菊梅花之属谓之一年景予昔使东粤过贑报谒丁鴈水宪佥留饭园亭时甫过上元数日瓶中插杂花如桃梅桂花佛桑之属皆盛开予戏语鴈水君可谓四时之气具备比过岭则芭蕉隆冬亦不凋始知摩诘雪中芭蕉未可轻议特粤中雪不易得耳宋士大夫以四六牋启与手简骈缄之谓之双书后益以单纸直叙所请谓之品字封后又变而为札子多至十幅淳熙末朝士以小纸高四五寸濶尺余相往来谓之手简予家所藏万厯中先逹名人与诸祖父书札皆用朱丝阑大副启虽作家书亦然五十年来乃易为寸楮日趋简便而古意无复存矣放翁云汉嘉茘子熟时凌云山安乐园皆盛处余昔过嘉州考图经明时止有㑹江门一株熟时专供蜀府他即无有献贼乱蜀后并此一株亦不复存矣宋写书多用蒲圻县纸今殊不闻宋人诗至欧梅苏黄王介甫而波澜始大前此杨刘钱思公文潞公胡文恭赵清献辈皆沿西崑体王元之独宗乐天然予观宋景文近体无一字无来歴而对仗精确非读万卷者不能迥非南渡以后所及今人耳食誉者毁者皆矮人观场未之或知也呉江门人徐翰林电发寄西村集集凡二十八卷其乡先辈史鑑明古着也明古成化间高士与沈启南齐名而与呉原博王济之李贞伯友善为三原端毅公所知按集中有曽祖文质府君行状祇言洪武中缚贪吏诣阙事无一语及靖难而呉文定为明古表墓止云曽祖彬亦无一语及逊国则致身录之作果不足信然当时胡为而有此説遂传千古之疑此集是陈仲醇继儒选后汉严光传齐国上言有一男子披羊裘钓泽中今临淄县南十里淄水上有钓台传是子陵故蹟而与七里瀬钓台隐显迥别此水一号龙女水又名裙带水渑水燕谈记王黄州题孙仅文编云明年再就尧堦试应被人唿小状元仅果继兄何复第一世以元之为知人予昔在京师丙辰榜后常熟归少詹孝仪以举子下第留京师每徒歩造予寓舍以诗卷相质予语之曰君书法既工而新诗无一怨尤憔悴之语将来必状元及第己未胪传果第一又丁丑常熟严宝成虞惇癸未闽县赵书山晋予皆决其必登鼎甲巳而二君先后榜眼及第二君皆予门生也庆厯中苏子美进奏院祠神事起无敢救解者韩魏公从容言于仁宗曰舜钦一醉饱之过止可薄治之何至如此帝悔之欧阳兖公作苏氏集序云嗟吾子美以一酒食之过至流落以死正用韩公语而志中不载其事田告字象宜笃学有文少学诗于陈希夷东游过濮客于王元之㑹河决着禹元经三卷已而得水树于济南明水将隐居焉贻书徐常侍铉铉答曰负鼎叩角顾庐筑岩各由其时不失其道在我而已何常之有遂决高蹈筮易遇暌因自号暌叟从学者常数百人淳化中韩丕言于天子召赴阙诏书及门而卒皇祐中济南翟书裒其文四十八篇析为三卷又次其出处作暌叟别传今明水在章丘城南土鼔县故城西亭山县东北曰净明泉在百脉泉西北即绣江之源也齐乘云朗公谷诸水东西伏流西发趵突东发百脉所谓金霏碧渟韵琴筑而味肪醴者也此吾乡高逸第一流昔撰古懽录遗之夏日雨过读渑水燕谈得告事因略述水经注元和郡县志齐乘而着于篇皇祐五年王汾擢进士甲科唱名日左右奏免解进士例当降甲仁宗览家状曰汾先朝学士禹偁曽孙遂不降甲后又以元之孙超陞朝籍元之以直道不容于太宗而仁宗特擢其孙与苏黄党禁于徽宗而其孙与甥皆见擢于高宗事同直道固不终冺而仁宗高宗之怜才亦古今所罕觏也汾本名元宗字彦祖以梦改名唐开元二十七年诏追谥孔子文宣王命其后嗣褒圣侯改封嗣文宣公宋初孔氏子孙袭封仍唐之旧仁宗纳祖择之言改封衍圣公至今因之左必蕃广州顺德人由监察御史出知扬州府乙酉上南廵嘉其清节持擢太常寺少卿以难其代仍命知府事宋初文士称高梁柳范谓高弁梁周翰柳开范果也在杨刘之前而人多不知祥符中刘偁为陜州司法㕘军亷慎至贫官罢无以办装卖所乘马跨驴以归魏野以诗送之云谁似甘棠刘法掾来时乘马去骑驴眞宗祀汾阴见野诗叹赏久之时偁为江南幕官召至以为京官知青州博兴县后有差除上曰得如刘偁者可矣不数年亟迁主客郎中今博兴名宦不知祀偁否录之以备遗阙云右见渑水燕谈录乙酉自济南至青州诸郡县皆有狼灾李石续博物志言刘亮合仙丹得白蟾蜍白蝙蝠服之立死又陈子真得蝙蝠大如鸦食之一夕大泄而死又云丹水有石穴蝙蝠百岁者倒悬得而服之使人神仙其自相矛盾如此薏苡一名簳珠续博物志言文帝撰五经尚书大传使掌故欧阳生等受尚书于伏生按汉书诏太常使掌故晁错往受之非欧阳生欧阳生字和伯千乗人事伏生授儿寛寛又授孔安国其源流如此非以掌故往受经者也志又云漯水有伏生墓亦非漯乃獭之讹磻溪在郿而李石云磻溪在汲郡有太公泉太公庙附会可笑人死为鬼鬼死为聻李石以聻为沧耳虎音积又有你音指物貌禅家有此语飞廉纣时诸侯或以为恶兽头似羊又以为神禽头似鹿此亦以梼杌为鲧之类又方书之漏芦一名飞廉高丽人参赞三桠五叶背阳向隂欲来求我椴树相寻椴木叶似桐甚大而阴多人参生其阴上金谓之紫磨金刘迎诗紫磨金饼暾扶桑迎字无党莱州人湘州记蔡子池南有蔡伦舂纸臼今成都万里桥西江岸有薛涛造牋石臼或云是蜀府造牋处杨汝士于杨于陵座上赋诗云文章旧价留鸾掖桃李新阴在鲤庭元白叹伏汝士归谓子弟曰今日压倒元白又在洛中裴晋公夜宴汝士诗云昔日兰亭无艶质此时金谷有高人元白失色此本一事而重复误书之耳按裴白在洛与刘梦得多倡和聨句裴诗所谓成周文酒㑹吾友胜邹枚唯忆刘夫子而今又到来是其事也是时文宗太和七年癸丑白罢河南尹再授賔客分司八年甲寅裴为东都留守开成元年丙辰刘分司东都杨汝士东川节度使二年丁巳留守裴侍中修褉于洛合宴舟中先是太和五年元已薨于武昌安得与乐天汝士同在洛中饮宴赋诗耶小説之不考而妄语如此可笑也癸辛杂识记宋十五帝御押太祖盈立太宗安乍眞宗仁宗白今益都孙相国沚亭颜山杂记所录凤凰岭玉皇宫石刻宋四圣御押殊不同太祖太宗眞宗仁宗竝载之以备参考白氏文集记云家藏之外别录三本一寘东京圣善寺钵㙮院一寘庐山东林寺经藏一寘苏州南禅寺千佛院渑水燕谈云庐山寺白集七十卷广明初为高骈强取去后四十年有王长史者徧求善本较正而藏之寻又易去颇多舛谬眞宗诏取至都下命侍臣以诸本参订缮写付寺僧谨藏之眞宗可谓右文之主也邻几杂志雄覇间塘泊冬月载蒲苇皆用凌牀虽官员亦乘之今京师之俗犹然谓之氷车太仓崔华字不雕子门人也工诗画尝有句云丹枫江冷人初去黄叶声多酒不辞予极爱之唿为崔黄叶歴城族子苹字秋史壬午举人有句云乱泉声里才通屐黄叶林间自着书予亦唿为王黄叶初予少年和李清照漱玉词云郎似桐花妾似桐花凤刘公㦷戏唿王桐花邹程村云崔黄叶自合作王桐花门生耳同年祁工部珊洲官庐江令有絶句云昨夜东风吹雨过满江春水长鱼虾予戏之曰古人警句例标美名欲唿兄作祁鱼虾必不乐受奈何因忆宋人有唿梅圣俞为梅河豚者敢援此例一座皆笑邻几杂志云审刑奏案贴黄上更加撮白撮白上复有贴黄今不知撮白为何语石林燕语又谓之引黄鳆鱼产青莱海上珍异为海族之冠南史有饷三十枚者一枚直千钱今京师以此物餽遗率作鲍鱼则讹作秦始輼辌中物可笑又一郎官餽岁单有烧鸦见之愕然徐问之乃鸭之讹耳李贽极称武曌冯道亦犹丁谓以曹操司马懿为圣人夏竦美李林甫相业君子小人各从其类如此周密记德寿宫中秋赏月之所桥用白石甃之莹彻如玉以金钉铰桥下皆千叶白莲花御几御榻瓶炉酒器皆以水精为之水南皆宫女奏清乐水北皆乐工吹笛此视明皇月宫之游岂有人间天上之异又桯史云德寿在北内孝宗将以元旦举庆典有北贾携通天犀带一进于内带十三銙銙皆正透有一寿星扶扙立云云亦竒物也东坡十岁读范滂传慨然太息愿效之山谷晚谪宜州为宜倅余某之子滋浒黙书范滂传才忘二三字孟博一传櫽括苏黄始终乃尔志士仁人千载而下犹为感愤山谷书范滂传后藏赵忠定家事见桯史癸辛杂志云治喉闭用帐带散惟白矾一味或不尽验南浦有老医教以用鸭嘴胆矾研细以酽醋调灌有铃下一老兵妻患此垂殆如法用之药甫下咽即大吐去胶痰数升立差又治眼障用熊胆少许以净水略调尽去筋膜尘土用氷脑一二片痒则加生姜粉㱔少时以银筯㸃之竒验赤眼亦可用陆务观作姚平仲传言隐蜀青城山时出至丈人观紫髯郁然走及奔马癸辛杂识又云李次仲遇姚平仲于庐山岂晚又出蜀逺游乃至呉楚耶周公谨述括苍陈坡言治痘疮色黑倒靥唇口氷冷方用狗蝇七枚擂碎和醅酒少许调服移时即红润如旧又治痘毒上攻内障方用蛇蜕一具净洗焙燥再用天花粉等分细末之取羊肝破开入药末于内麻皮缚定泔水煮熟切食之旬日即愈古人作墓志行状多用皇祖皇考余尝疑之未逹其义周密云诗思皇多士诗记引颜注汉书云美也急就章注云正也大也泰誓孔传训皇为前宋人书感激曰感矶取孟子是不可矶也注云矶激也义与激同然亦凿矣荆楚岁时记河鼔谓之牵牛黄姑即河鼔也古诗云黄姑织女时相见李后主诗云迢迢牵牛星渺在河之阳粲粲黄姑女耿耿遥相望则又以黄姑为织女不知何据大唐新语谓梁简文好作艶诗江左化之谓之宫体晚年改作追之不及乃令徐陵撰玉台集以大其体今观玉台新咏所录皆靡靡之音正足推波助澜何区雅郑此集予在京师曾见宋刻今呉中寒山赵氏翻刻本可谓逼真唐初御史里行之名自马周始又云武后革命恐人心不附供奉官正员之外又置里行御史遗补有车载斗量之谣大唐新语李袭誉性俭约好读书写书数万卷谓子弟曰吾不好货财以至贫乏京城有赐田十顷可以充食河南有桑千株可以充衣写得书万卷可以求官汝曹第勤此三事何求于人右数语可作家训故録之以示子孙隋时天子及贵臣多着黄纹绫袍乌纱帽百官皆着黄袍及衫出入殿省见大唐新语臣下得着黄亦太凌僭矣至唐始有紫绯青绿之别庄子与释氏不甚相逺唐傅奕精于庄老而力诋佛教殆不可解握拳透𤓰世但知颜鲁公独异志云晋中书令卞忠贞殉苏峻之难后盗发其墓靣色如生两手皆拳爪甲穿于手背与鲁公同唐文皇病痢诸医不效金吾长史张宝藏进方以乳煎荜茇服之立差唐𤣥奘法师摩顶松在齐州灵岩寺师取经西域归始住长安洪福大慈恩二寺及宜君玉华宫译经耳灵岩属今长清县图经但以为佛图澄卓钖之地而不知𤣥奘故着之后汉马略闭户读书十年不出三日一食乡里谓之潜龙此在卧龙之前宋宇文伯修藏一古鼎欵识曰辇酌宫按班书宣帝纪常困莲勺卤中如淳注莲音辇匀音灼县名雍录曰汉莲勺县唐之下邽县也元和志曰下邽东二十三里有莲勺故城然三辅黄图雍录所载汉宫殿名甚详无所谓辇酌宫者莲勺诸书皆言县名亦不言有宫着之以俟博雅如刘原父者孙思邈千金方人参汤须用流水煮用止水则不验沈存中笔谈补云前世风俗卑幼致书尊者但批纸尾答之谓之批反如诏书批答之义故纸尾多作敬空字谓空纸尾以侯批反耳按昔人谓谨空之空乃九之工首也二説互异新唐书如近日许道宁辈畵山水是眞畵也史记如郭忠恕畵天外数峯略有笔墨然而使人见而心服者在笔墨之外也右王楙野客丛书中语得诗文三昧司空表圣所谓不着一字尽得风流者也郭忠恕着佩觽汗简二书竝载宋史萟文志而汗简不传于世今秀水朱氏有钞本六卷呉门新刻逼古可宝也首有李建中题云汗简元阙着撰名氏因请见东海徐骑省云是郭忠恕制复旧臼字部末字注脚赵字下俱有臣忠恕字验之明矣后有天禧二年七月十七日开封府判官虞部员外郎李直方序又庚寅六月所南郑思肖为山磵叶君题汗简后是书所援据自古文尚书以下凡七十一家多今世未见者尝见人家灶侧多促织窃疑之偶读酉阳杂俎云灶马状如促织而稍大好穴灶侧灶有马足食之兆济南明湖蛙不鸣潍县无蝉或閲数年间闻其声则置酒竞往赏之以为异事段柯古云竹谱竹类三十九按戴凯之竹谱乃七十余种宋英宗守文令主然其知人之哲尤不可及旧制御史阙令中丞及翰林学士知杂迭举英宗内批自除二人范尧夫以江东转运判官为殿中侍御史吕微仲以三司盐铁判官为监察御史里行如此用人虽唐虞三代盛际何以加之使神宗能守家法何至王吕辈纷纷乱天下耶御史里行始于唐初迄宋尚仍之不改政和间以诗为元祐学术御史李彦章遂上疏论渊明李杜以下皆贬之因诋鲁直少游无咎文潜请为科禁至着于律令云诸士庶传习诗赋者杖一百其纰陋一至于此是时大臣朝士皆安石之余孽然安石惟欲废春秋耳其诗实于欧苏间自成一家亦可槩谓元祐学术乎此古今风雅一大厄也叶石林云晋宋间佛教初行未有僧称通曰道人宣和崇道教改沙门曰徳士道人徳士正是絶对避暑录言吕文穆蒙正为父龟图所逐衣食不给龙门寺僧识其贵人延致寺中凿山岩为龛以居之凡九年后诸子即石龛为祠堂名曰肄业富文忠为之记今人以传竒有破窰之説志书亦㳂俗论但言窰而不知有龛并龙门僧亦湮没不传可惜也劳山多耐冬花花色殷红冬月始盛开雪中照曜山谷弥望皆是説者谓即南中之山茶然花不甚大所云海红花是也赵俊字徳进归徳人伪齐刘豫起为虞部员外郎者三以告强畀其家卒力却之凡家书文字一不用豫僭号但书甲子此亦一陶渊明也又南唐自显徳五年用中原正朔士大夫以为耻碑文但书甲子见懒眞子古来如谢康乐宗少文辈癖好山水者多矣明临海王恒叔宦游所至輙登临山水间穷极幽奥作游记数十篇江阴徐霞客终身于游至歴絶域徼外无不穷其奥可谓好事者矣予同年呉君顺治末进士尝游武林宿留数月始归予询以西湖西溪诸名胜曰皆不知也询其未往游之故则大笑曰吾䟦渉水陆二千余里岂为山水往耶予为先兄西樵言之以为人嗜好迳庭乃如此石林避暑录述景修言往以九月望夜道钱唐与诗僧可久泛西湖至孤山时已夜分月色正中湖靣渺然如镕银傍山松桧㕘天露下叶间薿薿皆有光微风动湖水晃漾与林叶相射可久清癯苦吟坐中不胜寒索衣无所有空米囊覆其背以为平生得此无几此一段文字非东坡不能道景修姓张字敏叔常州人也唐望江令麴信陵诗予向从万首絶句得三首录之顷又从王楙丛书见一聨云台笠㸔山雨渚田耕荇花语最工而不得全篇晋简文帝郑后讳阿春故晋人谓皮里阳秋孙盛晋春秋为阳秋梁武帝小名阿练改练为绢今绢布之绢俗罕知其为练矣鸱夷河豚也摴蒲海蜇也西施舌海燕所化久则复化为燕鮸三腮鲈四腮富文忠公不以文章见长康节外纪载其过尧夫一诗云先生自卫客西畿乐道安闲絶世机再命初筵终不起独身穷巷寂无依贯串百代尝探古吟咏千篇亦造微珍重相知忽相访醉和风雨夜深归颇可诵冯元成雨航杂录云皇甫百泉与王弇州名相埒时人谓百泉如齐鲁变可知道弇州如秦楚强遂称王此二语最是确论香祖笔记卷十香祖笔记卷十一钦定四库全书香祖笔记卷十一刑部尚书王士祯撰石林言在建康见唐汾州刺史李暹告开元二十年七月六日下列银青光禄大夫守兵部尚书兼中书令集贤殿学士萧嵩侍中兼吏部尚书宏文舘学士光庭学士结衔皆在官下据此则集贤翰林诸学士结衔在官上始于五代可信不疑宋宰执享有高寿者五人张邓公八十六陈文惠八十二富郑公八十一杜祁公八十文潞公九十二此叶少藴所记尚有李文定龎颍公二人皆未及八十泊宅编欧阳子守滁作醉翁亭记后四十五年东坡为大书重刻改泉冽而酒甘为泉甘而酒冽今读之实胜原句此碑予乙丑过滁琅邪山见之搨得数纸方勺引刘中垒谓泥中中露卫二邑名式微之诗葢二人所作是为聨句所起此説甚新然不知有据依否异闻录唐明皇以八月五日生宋文贞公璟表云月惟仲秋日在端午凡月之五日皆可称端午也异闻录三月为一时两时为一行两行为一季二年半为一双以闰月兼本月此谓月双五年再闰为闰䨇今止谓三月为一季耳七夕之説自三代以来相沿旧矣宋太平兴国中诏以七日为七夕着之甲令而其后多以六日为七夕名七夕而用六不知起于何时右见异闻录按东京梦华録初六初七晚贵家多结綵楼于庭谓之乞巧楼则当时初六初七两日皆可乞巧遂相沿而不察耳然今竝无初六为七夕之説文潞公带平章事三十七年本朝惟高阳李文勤公居内阁二十七年宛平王文靖公在内阁二十年二公皆为首揆最久而王公始终恩礼之厚尤为本朝宰臣第一予撰文靖神道碑具书之叶少藴言唐及国初京师皆不禁打繖五代始命御史服裁帽淳化初又命公卿皆服之既有繖又有帽故谓之重戴祥符后惟亲王宗室得用繖其后通及宰相㕘政今裁帽席帽分为两等中丞至御史六曹郎中于席帽前加全幅皂纱仅围其半为裁帽员外郎以下则无之为席帽按此制似古妇人羃䍦今眼纱之类而名为裁帽不可解又按张洎题右丞畵孟襄阳吟诗图云襄阳之状峭而瘦衣白袍靴帽重戴乘欵段马一童总角负琴而从观其图乃帽上加皂色幅巾垂于肩后但不似羃䍦掩靣耳殊近裁帽之制而谓繖与帽为重戴岂唐宋所谓重戴又有殊异耶前备载宋太祖至仁宗四圣御押互异石林燕语又记王安石作押先横一画左引脚中为一圏圏多不圆时谓押歹字予谓以歹为石与安石为人名实亦自相副前辈有集古名臣花押为一书者唐谓之花书唐人科塲率多请託主司多隔岁预定乃至榜帖亦有令举子自为者摭言所载几同儿戏至宋初始革其弊如范质为相其姪杲夙受知陶谷窦仪而不敢就试李昉为相其子宗谔唱名辞不入被黜文正罢相方再登科先进遗风与明王忠肃王端毅二公辉映前后良可敬也若秦桧张居正之徒则反是宋世士大夫最讲礼法然有不可解者二仕宦卒葬终身不归其乡一也阀閲名家不以再嫁为耻如范文正幼随其母改适朱氏遂居长山名朱説既贵凡遇推恩多予朱姓子弟其长子纯佑与王陶为僚壻纯佑卒陶妻亦亡陶遂再婚范氏长姨忠宣但疎之而已文正輙听其改适不为之禁尤不可解也交梨火枣相㳂称之未逹其义蠡海集云梨春花秋熟实苍花白有金木交互之义故曰交梨非谓交州也宗室红兰主人工诗畵有玉池生集又刻郊岛二家诗曰寒瘦集生于富贵而其胸懐萧洒乃尔亦竒又鎭国将军博问亭自号东臯主人亦以诗名刻白燕栖诗若干卷天潢多好学如此足见本朝文教之盛佛果禅师云阎浮提雨净水具诸天相方时大旱雨忽降莫知其价此兜率天上雨摩尼也方欲收禾霖雨不止此阿修罗中雨兵仗也甘雨及时人皆饱足此䕶世城中雨美饍也乙酉春无雨雪四月闰四月麦秋将届犹不雨至五月乃沛然霑足其后连雨幸旋晴霁而田家时有恒雨之惧兜率修罗在反掌间信天道之难测也马永卿云曾见李西台所书小词中罗敷作罗纣后读汉书昌邑王贺妻十六人其一人严罗纣纣音敷敷作纣必有据依当询之攻六书者臧武仲名纥纥恨发反字书云下没切痕入声懒眞子云唐萧颖士性轻薄有同人误读臧武仲名讥之曰汝纥字也不识今俗语云瞎字也不识葢纥字之讹黄山谷名庭坚臯陶字也或曰即高阳氏八才子之一字曰鲁直懒眞子云慕季文子之逐莒仆故曰鲁直归田录称杨文公大年作文则与宾客饮博投壶奕棋而不妨搆思挥翰如飞文不加㸃门人传录疲于应命眞一代之文豪欧公一代文宗而其推服前辈如此益知石徂徕怪説之妄且柳开穆修之徒视欧阳岂止如陈涉之启汉高耶田元均为三司使性寛厚有干请者虽不从必温颜强笑以遣之语人曰为三司使数年强笑多矣直笑得靣似靴皮月泉吟社有谢诗赏答启云恭惟某官笑靣如靴葢用此语不惟欠雅驯亦本非佳语而援以为赞颂之词谬矣取大蒜一握道上热土杂研烂以新水和之泸去滓灌之治卒然中暑气闭即苏见避暑录明时称大学士曰阁学今但称中堂而称学士为阁学按阁学之名起于宋宣和末陈亨伯为龙图阁直学士称龙学显谟徽猷二阁直学士欲效之而难于称谟学猷学乃易阁学然古称大学士止曰大学明殿阁词林记又有殿学阁学詹学诸名刘原父贡父博雅为北宋第一流惜公是公非二集不传故后世之名出欧苏下耳如石林拈原父诗句云凉风起高树清露坠明河此亦何减𤣥晖仲言襄阳苏州耶菌毒往往至杀人而世人不察或以性命殉之予门人呉江叶进士元礼之父叔少同读书山中一日得佳菌烹而食之皆死予常与人言以为戒又枫树菌食之则笑不可止陶隠居本草注掘地以冷水搅之令浊少顷取饮谓之地浆可疗诸菌毒周体观伯衡遵化州人顺治己丑进士以庶吉士出为给事中外补饶九南道副使与施愚山同为江西监司又同年也其风流好事略相似有过黄州絶句云不见当年刘克猷西风吹泪古黄州旧时江路能来否落日招魂故驿楼殊不愧古人也予兄叔子重经采石感懐曹梁父二絶句云忆向江干惜别离黄昏石壁共题诗今来寂寞空江上独酹青莲夜雨祠禅榻何人对寂寥短檠和泪雨潇潇若为洒向寒江里月黒云深欲上潮亦不减周作梁父姑孰文士好交逰其兄淼字沧波与予善时闻西牕琴冻折三两絃孟东野诗也净几横琴晓寒梅花落在絃间杨慈湖诗也松枝落雪满琴絃倪云林诗也鲥鱼出水浪花圆北固楼前四月天忽忆戴颙牕户里樱桃风急打琴絃予在广陵时诗也此诗今不存集中时有自县令累官开府所至以贿闻为廵抚时黩货不已诸子从容谏曰大人位中丞齿高矣家已粗给何必孶孳于此某谛听久之答曰汝曹何知多多益善八米卢郎或云八采説者纷纷不一按太平广记止是八咏耳魏高祖山陵诏魏收刘逖祖孝徴卢思道各作挽词尚书令杨愔诠之收四首刘祖各二首被用卢独取八首时号为八咏卢郎此谓哀挽且非佳事董卓曹操呉元济黄巢辈后人有为立庙者是非羞恶之心安在宋景祐中南郊赦録朱全忠子孙梁庄肃方监在京仓上言全忠唐叛臣録之何以示劝仁宗善之遂见擢用梁固贤矣仁宗眞圣主哉宋制紫宸垂拱常朝遇雨则传旨拜殿门下谓之笼门刻书始五代固然然石林谓唐柳玭家训已有之矣今九卿自大理太常已下官署皆名曰寺沿东汉之旧也鸿胪寺本以待四裔宾客明帝时摩腾竺法兰自西域以白马䭾经至洛故舍于鸿胪寺今之白马寺即汉鸿胪寺旧址后遂以名浮屠之宫非偶同也王禹玉作龎颍公神道碑其家润笔叅以古书名畵三十种中有唐杜荀鹤及第试卷予生平为人家作碑版文字多矣惟安德李氏以杨孟载手书睂菴集一部相饷耳宋时至有督润笔者不以为非唐白乐天与元微之至交白作元志铭润笔亦至五六十万今则谀墓之金殆絶响矣黄生某庐州人游于吾郡偶以偏方疗疾皆效记其三云治痞积方用大荜麻去殻一百五十箇槐枝七寸香油半觔二味同入油内浸三昼夜熬至焦去渣入飞丹四两成膏再入井中浸三日夜取出先以皮硝水洗患处贴之治痔方便后以甘草汤盪洗过用五棓子茘枝草二味以砂锅煎水盪洗茘枝草一名癞虾蟆草四季皆有之靣青背白麻纹垒垒竒臭者是治血崩方用猪鬃草四两童便清酒各一钟煎一钟温服猪鬃草如莎草而叶圆净洗用之今人称先生古人亦有止称先者汉梅福曰叔孙先非不忠也师古注先犹言先生又邓先好竒计及张谈先之类后世中官称士大夫曰老先亦有所本后人妄改古诗如谢茂秦改元晖澄江净如练之类为世口实惟王楙野客丛书改陆士衡齐讴行孟诸吞云梦百二侔秦京曰八九吞云梦语既浑成对又精切确不可易也唐诗人张祜字承吉与白乐天杜牧之同时其诗事班班可考野客丛书引祜不信宁王廻马来及金舆逺幸无人见偷取邠王小管吹之句以为祜目击时事而作又祜有咏武宗时孟才人之作云一声何满子双泪落君前一述明皇事一述武宗事遂疑其身渉十一朝年且百二十岁云云此説愚甚可笑唐人咏明皇太眞事者不可枚举如元白连昌宫词长恨歌二篇其最着者又如李义山如何四纪为天子不及卢家有莫愁之类亦多矣岂皆同时目击者耶即祜乐府春莺啭雨霖铃等作皆追咏天宝间事何独疑于前二诗耶先大父方伯赠尚书公手书遗训有云吾既无厚遗而使汝辈过营丧葬之费心殊不忍虚地上以实地下又所深恶云云葢本汉贡禹衆庶葬埋皆虚地上以实地下其过自上之语妻之父为外舅母为外姑见尔雅释名诸书然今俗谓妻之父为丈人其来亦逺裴松之三国志注献帝舅车骑将军董承句云古无丈人之名故谓之舅则是南北朝已称丈人也尔雅妻党云妻之晜弟为甥姊妹之夫为甥今无此称有称之者鲜不以为怪矣安禄山生于南阳时李筌为邓州刺史夜识东南有异气于村落物色得之惨然曰此假王也座客劝杀之筌不听后有罪当刑节度使张守珪奏于朝亦不杀遂酿天宝之祸然则眞王不死假王亦不死也岂亦运气使然耶筌即注阴符者唐蔡京假节邕州道经湘口泊浯溪中兴颂所僶俛不前题诗曰停桡积水中举目孤烟外借问浯溪人谁家有山卖此诗未收浯溪志予昔撰浯溪考亦遗之偶读云溪友议追录于此用补向来之阙夜夜月为青冢镜年年雪作黒山花唐人尉迟匡诗也匡以诗干李林甫反遭斥辱云溪友议具载其事而未见全篇升菴补作塞上曲极工今载集中予以顺治十二年乙未科登第甫弱冠时预同年䜩㑹东归后有寄友人诗云当年曽记凤城头比舍相过尽雅游道政里中人似璧善和坊北月如钩闲邀师子寻新曲醉遣猧儿乱酒筹今日相思一弹指坐惊花事到黔陬后数年理扬州寄严州诗云秋水初波枕畔流欲将愁思寄严州新安江水千余里何处天邉风露楼皆有本事今思之已四五十年如前尘昨梦二诗皆不载集中故追录干州武则天陵墓过客题诗䛁笑者必有风雷之异利州乃武生处今四川广元县是也嘉陵江岸皇泽寺有其遗像乃是一比丘尼予过之题诗云镜殿春深往事空嘉陵祸水恨难穷曽闻夺壻瑶光寺持较金轮恐未工葢用洛阳伽蓝记瑶光寺尼工夺壻之语以谑之且曰尔果有灵不妨以风雷相报已而晴江如练微风不作顷刻百里岂老狐独灵于干陵不灵于利州乎记之发一笑李义山亦有二絶句自注云感孕金轮处唐人最重进士科然主司举子关节交通不以为怪乃至宗族子姓亦不廻避如沈绚尚书主春闱其母曰近日崔李侍郎皆与宗盟及第汝于诸叶中拟放谁耶绚曰莫如沈先沈擢母曰二子早有声价科名不必在汝沈儋孤寒鲜有知者绚不敢违母命遂放儋及第是以朝廷名器为宗族之私恩也今廻避之例虽严然亦有可议者如翁壻舅甥不相廻避而外帘供给所等官本无关渉凡子姓一体廻避如平原同年张良哉为国子监助教三科皆供事会试外帘其子与宗姓三人引例廻避遂淹滞十年之久讵非傎乎唐人着族惟闻喜裴氏荥阳郑氏称眷不称房呉兴沈氏则称叶不详所始予既选刻边尚书华泉集及其仲子习逸诗又访其七世裔孙绍祖请于当事为公奉祀歴城诸生张字澄源边氏子佃主也又访其集于临邑故家得魏允孚刻本为重镌之书来请序并谋新公祠宇置祭田可谓好事喻义者因书之宋初收江南西蜀徐熙黄筌父子皆入京师筌画花卉但以轻色染成不见墨迹谓之写生熙以墨笔画之殊草草略施丹粉而神气生动筌恶其轧已言其不入格罢之熙之子乃效诸黄之格更不用墨直以粉色图之谓之没骨图画花鸟者今有此两种如近日姑苏王武熙泒也昆陵恽寿平金陵王槩筌泒也二泒并行不可相非惟观其神气何如耳槩字安节诗人方文嵞山之壻与兄蓍字宓草皆以工花鸟擅名诗亦不凡蓍初名尸槩初名丐后改今名亡友汪钝翁赠呉人文㸃与也诗云君家道韫擅才华爱写徐熙没骨花谓赵凡夫子妇文俶衡山之孙女也然沈存中谓没骨花乃熙之子非熙也王仲至爱摩诘黄梅出山图笔谈以为黄梅曹溪二像气韵神检各如其为人读二人事迹还观所画乃知其妙余在广陵时有余氏女子名韫珠刺绣工絶为西樵作须菩提像既又为先尚书府君作弥勒像皆入神妙又为余作神女洛神浣纱杜兰香四图妙入毫釐葢与画家同一关捩今有以土塑木雕为人作小照者往往逼眞亦絶技也京朝官三品已上在京乗四人肩舆舆前藤棍双引喝道四品自佥都御史已下止乘二人肩舆单引不喝道宋人喝道皆云某官来以便行人廻避明代阁臣入直呵殿至闻禁中今则棋盘街左右即止凡八座皆然行人亦无廻避者矣今京官四品如国子监祭酒詹事府少詹都察院佥都御史骑马则许开棍喝道肩舆则否予同年徐敬菴由佥都御史廵抚山东出都日骑马开藤棍此旧例也凡廵抚入京陛见多乘二人肩舆亦不开棍喝引沈存中谓楚词之些葢楚人旧俗即梵语萨缚诃三字之合也荪即菖蒲蕙即零陵香即白芷又云杜蘅即马蹄香今伪作细辛用沈存中云蓟州大蓟茇如车葢因言扬州宜杨荆州宜荆按扬州字从手子云姓正此扬字又古侯国名今山西洪洞县是也如沈説则州名当从木非是然存中号博物不应有误当更考之若丹阳亦称丹杨则自孙呉江左已来旧矣存中又云淡竹对苦竹为文除苦竹外悉谓之淡竹今南人食笋有苦笋淡笋二种淡笋即淡竹也或谓淡竹别自一种葢因本草别疏为一物耳非是急急如律令五字本汉公移常语张天师汉人故承用之道流至今祖述见云麓漫钞晏元献为相求择壻于范文正文正曰公女若嫁官人则仲淹不敢知必求国士无如富高者高即文忠公弼旧名也孙公谈圃乃谓元献门下常卖人王青善相人一日夫人召相其女遽曰国夫人也又曰恰有一秀才姓富须做宰相明年状元及第夫人以告元献遂使人通好云云不知何据谈圃记曾鲁公七十余病痢乡人陈应之用水梅花腊茶服之遂愈但不知水梅花是何物龙城录载王宏济南人与唐文皇少为同学从受八体书既登极访宏隐去不见此吾乡之严子陵而志乘佚不载故着之俞次尚字退翁湖州人官屯田员外郎与妻皆逹禅理次尚病唿其妻曰我将死时二子在外妻曰我欲先死君俟诸子至未晚也言讫奄然而化已而诸子至次尚曰吾亦行矣即趺坐化去孙莘老为表其墓此与龎公灵照事同见谈圃旧唐书贾餗传但言祖渭父宁龙城录则云餗父名奭字师道才吏也五十岁弃家隐伊阳鸣臯山着书二十卷号鸣臯子山中人言其仙去子餗亦有才然不逮于父风予为盘山释智朴题诗用苗茨字朴疑之书询出处按洛阳伽蓝记奈林南有魏明帝苗茨之碑杨衒之释曰以蒿覆之故云苗茨天下梵刹皆以内典字义为名予昔奉使四方见亦有不尽然者如太湖道中有钓鱼寺成都青羊宫本桃花尼寺重庆涂山上有相思寺因山有相思竹故名亦可异也姑苏士人家玉蟾蜍一枚皤腹中空毎焚香置炉边烟尽入腹中久之冉冉复自蟾口喷出濠州含桃阁下劚地得石匣匣中有巨编数帙乃陈留郑向所述五代开皇纪三十卷干兴元年向以尚书屯田员外郎为郡守瘗此书于阁下有铭云云见墨庄漫录按干兴乃眞宗末年年号此书在薛居正后欧阳修前而世罕知者不知尚有传本否也古来武人能诗如宋沈庆之微生遇多幸得逢时运昌朽老筋力尽徒歩还南冈辞荣此圣世何愧张子房梁曹景宗去时儿女悲归来笳鼔竞借问行路人何如霍去病北齐斛律金敕勒川阴山下天似穹庐葢四野天苍苍野茫茫风吹草低见牛羊高敖曹壠种千口羊泉连百壶酒朝朝围山猎夜夜迎新妇唐王智兴三十年前老健儿刚被郎官遣作诗江南花柳从君咏塞北烟霜独我知宋曹翰三十年前学六韬英名常得预时髦曽因国难披金甲不为家贫卖宝刀臂健尚嫌弓力软眼明犹识阵云高堂前昨夜秋风起羞覩盘花旧战袍岳鄂王飞潭水寒生月松风夜带秋明郭定襄登甘州城西黑水流甘州城北边云愁玉关人老貂裘敝苦忆平生马少游汤𦙍勣苜蓿含花草露斑奚奴扰扰出沙湾尘飞大夏三千里泥满东风十二闲直内铜符初上缴征西铁甲未东还可怜絶代贤王手少画渔阳阿荦山戚武毅继光昼角声传草木哀云头对起石门开朔风边酒不成醉落叶归鸦无数来但使𤣥戈销杀气未妨白髪老边才勒名峯上吾谁与故李将军舞劔台右偶举数篇皆见英雄本色有文士所不能道者又如宋之刘泾贺铸韩蕲王世忠明之沐昻俞大猷李言恭万表陈第辈不可枚举孰谓兜鍪之流祇解道明月赤团团也唐高崇文谁把儿射鴈落白毛空里乱纷纷虽俚语亦不凡可竝谢胡撒盐之句元祐间明州士人陈生附贾舶泛海遇风引至一岛见有精舍金碧明焕榜曰夫宫之院堂上一老人据牀而坐神观清臞左右环侍白袍乌巾者约三百余人自言皆中原人唐末避乱至此不知今几甲子也山巅一亭榜曰笑秦问老人为谁曰唐相裴休也山中生人葠甚大多如人形生欲乞数本老人曰此物鬼神所䕶惜不可经渉海洋山中金玉任尔取之又云楞严乃诸佛心地之本当循习之复令人导之登舟转盼之顷已至明州矣右见墨庄漫录天平山僧得蕈一丛煑食之大吐内三人取鸳鸯草啖之遂愈二人不噉竟死鸳鸯草藤蔓而生黄白花对开治痈疽肿毒尤妙或服或傅皆可葢沈存中良方所载即金银花也又曰老翁须本草名忍冬先方伯赠尚书府君羣芳谱云一名鹭鸶藤又名金钗骨蜀洛之党亦曰许洛葢以颍滨晚居许田然东坡卜居阳羡而葬郏未尝一日居许也墨庄漫録云崔鷃徳符陈恬叔易皆戊戌生田昼承君李廌方叔皆己亥生竝居颍昌阳翟为许党之魁时号戊巳四先生葢是时东坡及黄秦之殁久矣而党论犹未息此蜀洛诸君子贤知之过毋乃为绍述诸壬人所笑耶墨庄云济南为郡在歴山之隂水泉清泠凡三十余处予按济南七十二泉其名具载齐乗实不止三十余也又云李格非文叔作歴下水记叙述甚详文体有法惜不与洛阳名园记竝传王安石尝患偏头痛神宗赐以禁方用新萝卜取自然汁入生龙脑少许调匀昻头滴入鼻窍左痛则灌右鼻右即反之米元章论书云江南呉𡷗登州王子韶大隶题榜有古意吾儿尹仁与之等幼儿尹知代吾名书碑及手书大字更无辨门下许侍郎尤爱其小楷按尹仁即友仁也今人止知其画尹知书则知之者益鲜矣元章论唐人书最不喜柳云柳出欧阳而为怪丑恶札之祖自此世人始有俗书其弟公绰乃不俗予昔两至成都谒武侯庙庙有裴度撰碑公绰书也宋时制墨名家有潘谷陈赡张谷又有常山张顺九华朱觐嘉禾沈珪金华潘衡宣政间有关珪关瑱梅鼎张滋田守元曾知唯桐栢张浩河东解子诚韩伟昇可与李氏父子相甲乙藏书之富有宋宣献毕文简王原叔钱穆父王仲及荆南田氏歴阳沈氏谯郡祁氏曽彦和贺铸方回乙酉有书贾来益都之颜神镇携苏过叔党斜川集仅二册价至二百金有竒惜未得见之野客丛书云或有书是非字为氏飞者固好竒之过然不可谓无所本以氏为是如汉志至𤣥孙氏为庄王是也以飞为非如汉碑飞陶唐其若是乎是也昔人谓江左禁书疏往来故右军帖多称死罪以当时有禁也然孔庙汉碑鲁相奏记司徒司空府首具年月日鲁相某等叩头死罪敢言云云末又云某惶恐叩头死罪又孔文举繁钦陈琳诸人皆用之则非自右军始矣世疑桑钦着水经成一家言何以后汉文苑不为立传陆俨山引汉孔安国传徐敖以毛诗传涂恽子眞子眞传桑钦君长当是西汉末人康节外纪云邵某与常秩同召某卒不起又云王介甫方行新法天下纷然以为不便思得山林之士相合秩引对因盛言新法之便乃除諌官以至待制帝浸薄之而介甫主之不忘秩之本末如此不知永叔何为取之行尽江南数十程晓风残月入华清宋人杜常诗也按常为昭宪皇后族孙第进士歴官工部尚书而霏雪录以为杜牧诗误矣画墁录云神宗闻昭宪之家有登第者甚喜有㫖令上殿翼日谓执政曰杜常第四人登第却一双鬼眼可提举农田水利即此杜常也香祖笔记卷十一香祖笔记卷十二钦定四库全书香祖笔记卷十二刑部尚书王士祯撰东坡诗云诗文岂在多一颂了伯伦朱少章谓艺文志载刘伶集三卷伯伦非他无文章钟退谷谓刘眘虚生平诗才十四首予观独孤及三贤论及殷寅所叹眘虚之长不止于诗诗亦岂止十四首但此一颂十四诗足以不朽其人他文可不必传政如白头花钿满面不如美人半妆耳山谷豫章集最多而晚年自删其诗止存三百篇徐昌谷自定廸功集亦最少二公正得此意予生平为诗不下三千首门人盛侍御诚斋曹祭酒峩睂为撰精华録意存简贵然所取尚近千首愧山谷昌谷多矣朱少章诗话云黄鲁直独用崑体功夫而造老杜浑成之地禅家所谓更高一着也此语入微可与知者道难为俗人言物类相感志云芽茶得盐不苦而甜乃知古人煎茶必加姜盐以此然茶取其清苦若取其甘何如啜蔗浆枣汤之为愈也陈仲醇云溧阳人家有钟离权书花押如一劔状则是神仙亦有押字唐牛李之党赞皇君子功业烂然与裴晋公相颉颃武宗之治几复开元元和之盛其党又皆君子也侩孺小人功业无闻怛悉谋维州一事怨恫神人其党李宗闵杨虞卿之流又皆小人也二人之贤不肖如薰莸然不难辨也自苏颍滨二人皆伟人之説出谓僧孺以德量高德裕以才气胜而贤不肖始混淆矣初僧孺尉嵩县而水中滩出有鶒一双飞下侩孺果入西台陈仲醇云奇章入台当以䲭枭应之此虽戏论实公言耳吾宗鹤尹兄抃工于词曲晚作筹边楼传竒一褒一贬字挟风霜至于维州一案描摹情状可泣鬼神尝属予序之而未果也今鹤尹殁数年矣忆前事为之怃然聊复论之如此将以代序且以见传竒小技足以正史家论断之谬诬也鹤尹大父缑山先生作郁轮袍及裴湛和合二曲词曲家称为本色当行何大复平凉诗云惟余青草王孙路不属朱门帝子家莫中江以为李沧溟在河南时作人与地皆误也济南府城东三十里王舍人店万厯间耕者得片石于田中刻读书台三字乃苏长公书也按元遗山济南行记以为宋张公掞读书处掞举进士仁宗朝知掖县奏免登莱租税后以户部侍郎致仕或云是其兄揆揆字贯之通易太元陈执中荐为龙圗阁直学士进翰林侍讲学士云徐渭墨芍药一轴甚竒恣上有自题云花是扬州种瓶是汝州窰注以东吴水春风鎻二乔字亦怪丑予少喜渭诗后再读乃不然只是欠雅驯耳后山谈丛云齐之龙山鎭有平陵故城高五丈四方五里附城有走马台其高半之濶五之三上下如一其西与南则在内东北则在外莫晓其理按东平陵城唐之全节县也即古谭子国诗所谓谭公维私者也故城址尚存走马台则不可辨识矣城东门有汉夏侯胜墓后山云赵内翰彦若家有南唐澄心堂书目才三千余卷有建业文房之印永叔论书喜李西台而集古録不取张从申秦玠兵部学西台书文忠在亳问秦西台何学曰张从申也今金陵栖霞寺碑乃从申书岂文忠偶未睹耶印章旧尚青田石以灯光为贵三十年来闽寿山石出质温栗宜镌刻而五色相映光采四射红如靺鞨黄如蒸栗白如珂雪时竞尚之价与灯光石相埒近斧凿日乆山脉枯竭或以芙蓉山石充之无复宝色其直亦不及寿山五之一矣二山皆在福州语云枣不救俭言歉歳不宜枣也康熈甲申歳仍俭而枣倍収乙酉歳丰枣亦収语不皆验寒食麫腊月雪为煳则不蠧宋王文宪家以皂荚末置书中以辟蠧王弇州觚不觚録云亲王体至尊于文武大臣投刺作书有称王者别号者不称名惟今鲁王一切通名自分宜当国而亲王无不称名矣至江陵而无不称晚生矣当其时袭封者至称门生按宋朝仪亲王班宰相之下已乖大体况以天潢之尊降而称晚生门生乎其䙝越已甚而权相之气熖亦可想见又何怪士风之不竞乎江陵媚大珰冯保刺称晚生以江陵之薰灼至使羣臣上疏不敢斥名亲王次辅皆称晚生在外布按二司至行跪礼而屈体媚珰乃如此可谓羞朝廷而辱当世之士矣御史于左都御史副都御史例用上衔名帖即陞迁至大官仍称晚生不改予以康熈庚午为副院今梅少司马桐厓为御史掌京畿道后九年予为掌院梅已为副院犹称晚生及出为闽抚不改也金少司寇亦尝为属同时为副院亦称晚生及出为楚抚则改称侍生不知用何例也各道御史掌道论俸之先后一定不易惟协理则总宪批委遂多趋避如河南江南浙江三道缺协理之员则人竞趋之台规不肃为日已乆予为掌院凡协理一按俸次先后不许越次至内陞京卿初荐常百子翼圣后荐李质君斯义陈大年齐永皆以乆次掌河南道者无所容其营竞后常至大理寺卿陈至太常寺少卿卒李今为福建廵抚此亦所以崇恬退抑奔竞之道而前后皆不尽然翰林有对房师生之例自明代相沿至今弇州谓三品已上则不复叙然予见王大宗伯涓来为吏侍杜大司马肇余为尚书每相遇杜执弟子礼益恭此盛德足以风世也弇州又言常熟严文靖公以嘉靖甲辰㑹试分领诗经房瞿文懿以本经中式乙未再分房李文定亦以本经中式皆不称门生不可解也明旧例五部尚书避大学士惟吏部尚书不避相遇则下舆而揖今吏部亦与五部尚书同矣弇州谓蒲州杨襄毅公为太宰位望俱重侍郎以下皆逺避后起掌兵部亦然明旧例太常光禄太仆寺正卿皆避侍郎弇州议其非今无是矣即遇尚书亦不避也若翰林庶常以至内阁中书舍人遇尚书都御史亦分途抗行不避不知何説弇州载吴中陆子刚之治玉鲍天成之治犀朱碧山之治银赵良璧之治钖马勲治扇周之治商嵌吕爱山治金王小溪治玛瑙蒋抱云治铜皆比常价再倍其人或与士大夫抗礼文房宝饰云养笔以硫黄水舒其毫东坡以黄连煎汤调轻粉蘸笔头候干収之山谷以川椒黄蘗煎汤磨松烟染笔藏之尤佳又东坡作墨以高丽煤契丹胶为之倪云林每作画必题一诗多率意漫兴惟妮古録载一诗最佳云十月江南未陨霜青枫欲赤碧梧黄停桡坐对西山晚新鴈题诗小着行又顾阿瑛题文与可竹云湖州昔在陵州日日日逢人写竹枝一段枯梢三作折分明雪后上牕时风致不减云林昔在京师从宋茘裳所见元朱碧山所制银槎乃太乙仙人一时多为赋诗以为张骞事非是妮古録云曾见所作昭君像琵琶乘骑睂髪衣领花绣鬃鬛种种精细马腹上豆许一穴其中嵌空琵琶上刻碧山二字羣碎録云书曰帙者古人书卷外必用帙藏之如今裹袱之类宋眞宗取庐山东林寺白居易集命崇文院写较包以斑竹帙送寺尝于秀水项氏见王右丞画一卷外以斑竹帙裹之云是宋物帙如细帘其内袭以薄缯故帙字从巾内典云福不唐捐今谓亭馆无壁曰唐肆唐训空续文献通考载刘辰翁须溪集一百卷今所传止记畧二卷及批㸃老庄列班马世説摩诘子美长吉子瞻诗九种耳太平清话云朱竹古无所本宋克仲温在试院卷尾以朱笔扫之故张伯雨有偶见一枝红石竹之句然闽中实有此种红如丹砂明仁宗赐礼侍金问欧阳居士集凡二十册遭囘禄失其八后在文华殿从容言及赐书事宣宗促命内侍补之复完余闻曹舍人贞吉云官典籍日料捡内府藏书宋刻欧阳集凡有八部竟无一全者葢鼎革之际散轶不可胜道矣王介甫狠戾之性见于其诗文可望而知如明妃曲等不一其作平甫墓志通首无兄弟字亦无一天性之语叙述漏略仅四百余字虽曰文体谨严而人品心术可知唐宋八家文选取之可笑屠隆长卿令青浦梁辰鱼伯龙过之为演浣纱记遇佳词輙浮以大白昔袁荆州箨菴自金陵过予广陵与诸名士汎舟红桥予首赋三阕所谓緑杨城郭是扬州者诸君皆和袁独制套曲时年八十矣曲载红桥倡和昔张子野与东坡㑹饮垂虹亭年亦八十司马子长采左氏内外传国䇿世本以为史记杨用修取华阳国志王象之纪胜成都碑目费着器物谱蜀锦谱蜀笺谱以为蜀志昔人谓可以为修志乘法予见康对山武功志前幅载织锦璇玑诗图刘九经郿志前幅载武侯木牛流马图殊有别趣但如此佳料不易得耳秦少游有姬边朝华极慧丽恐妨其学道赋诗遣之至再后南迁过长沙乃眷一妓有郴江幸自遶郴山为谁流下潇湘去何前后矛盾如此画家界画最难如卫贤马逺夏珪王振鹏皆以此专门名家不足贵也郭忠恕画山水入逸品乃工界画斯足异耳论诗文当以是推之或云忠恕以篆籀画屋李义山记荥阳郑璠官象州得怪石六辇运以归费俸钱六十万后还长安无居宅妻儿寄人舍下余读而笑之既称亷吏安所得六十万钱郁林石殆不如此予最爱汤义仍先生絶句清逺楼中一觉眠雨鸠风燕乍晴天年来爱作团栾语不得中男在眼前昔丁卯戊辰间予家居而第三男启汸官文登广文尝写此诗寄之以代家书眞不减子由彭城逍遥堂絶句也兴观羣怨学诗者当于此等求之张景山一石中有月形石色紫而月白月中有桂树其文黒枝叶老劲虽工画者不能为又吕东莱蓄一犀带中有月影过望则见范文正家一古镜背具十二时如博碁子每至某时则碁中明如月又季鴈山一炉幕上有十二孔应时则香出赵松雪鹊华秋色图为周密公谨作山头皆着青緑全学右丞公谨家世济南流寓吴兴故松雪为作此以寄其故乡之思密尝着癸辛杂识云烟过眼録诸书癸辛所居巷名犹许浑之丁卯桥康熙中尝命画苑写耕织圗御制诗冠其上方刻印颁行按此图始于宋于潜令四明楼璹作耕织图以献思陵各系五言八句诗逐段有宪圣皇后题字古人文章身后所託不一如白居易以转轮藏唐球以瓢刘蜕以冢陆龟蒙以白莲寺佛腹后百千年必有知者何必藏之名山副在通都耶梅梁有二㑹稽禹庙梅梁乃大梅山所产梅树张僧繇画龙其上夜大风雨飞入镜湖与龙鬬乃以鐡索鎻之晋谢安石作新宫造太极殿少一梁忽有梅树流至石头城下取为梁殿乃成画梅花于其上予昔奉使广州亲见荜麻树扁豆树茄树昨閲一书言西土甘草亦有成大树者皆异闻也袁淑山公九钖文沈约修竹弹甘蕉文韩愈毛颕传之类偶然游戏后来作者遂多吾乡贾公三近尝辑滑耀编若干卷先王父方伯赠尚书府君曾属毛子晋刻之汲古阁又尝见文府滑稽一书皆此等文也㑹稽女子商婉人能诗工楷法尝仿吴彩鸾写唐韵作廿三先廿四仙武林沈磵芳为题絶句云簪花旧格自嫣然颗颗明珠贯作编始识彩鸾眞韵本廿三廿四是先仙商本老学究女兼能制举文字尝手评沈文一卷又有诗赠之云细笔猩红絶妙辞扫睂牕下拜名师从来玉秤称才子楼上昭容字婉儿门生沈磵芳又云康熙壬子为河道总督请主任城书院有诸生馈墨数丸云是土人所制形如掘丸磨之甚黝黑则兖墨至今犹有传其遗法者惜予未及见之杭州臬署本宋岳忠武王宅东偏有王祠祠后又有一祠竝祀文信国及元巴延养济院则祠严嵩为土地皆不知起于何时磵芳尝与友人汎西湖未几雨作座有请仙者至则书一絶句云才散笙歌罢緑么冷风疎雨上轻舠问予名字眞消息曾向王维雪里描叩之自云緑天仙子贾秋壑半闲堂后植蕉百本子乃其中之得灵气者现美人身侍书于巾峰洞天翼日迹之果有巨蕉一本樵牧不侵遂醵金搆精舍其侧自后数降与诸生倡和云康熙甲申十二月苏州洪生者与客谈次忽空中有声举头视之见一人左手抱册右手持杖黄巾黄衫御风而过顷刻渐逺犹见衣角出问市人亦多见之磵芳云曾见诸生中有油姓烟姓粤东抚署即尚藩故王宫东园有树一株结实如枇杷中空似有核而脱去竟无能名之者亦异植也先兄考功集诗屡经芟削最后止刻四卷佳句佚者颇多略记一二如潍县道中云人烟通下密桥路遶东丹夏夜词云梦觉闻花漏星河一带横感兴云大人有赋言仙意内景何方驻圣胎此类尚伙予少时诗如送人知鄞县云天晴眞腊树日射灌门潮分赋菊名孔雀尾云未登嵇氏状却号孔家禽赠徐东痴云湘君品第留金管江左风流续玉台过郡城云郭边万户皆临水雪后千峰半入城舟中小饮云行藏略已同仙尉得失何妨任老兵余亦颇有可存者今略识其概耳雪蕉馆纪谈云明玉珍在蜀有成都人陆子良能造薛涛笺工巧过之玉珍建捣锦亭于浣花置笺局俾子良领其事今万里桥东有蜀府造笺白石盆镂刻甚精然距浣花尚数里又云陈友谅在南昌喜食玉叶羮乃以西山罗汉菜曲江金花鱼为之按曲江隶丰城宋元祐太后为金人所追投金花于此祈风改名金花潭倪云林小画一轴上题字云三月四日解后德方郎官九成掾使于荆溪之上相从及旬而别因九成徴予画并赋诗剡掾学阮掾宛然西晋风百年聊复尔三语将无同载酒来谿上看山入剡中孤帆逐云树烟雨满春空净因菴主瓒沈石田摹大痴山水自题云山叠气未衍迤势叵穷溪壑互中涵草树发青红缥缈神仙居隠现金银宫飞霞隔鸾鹤丛笙思阆风谁从此招手度我逍遥翁时𢎞治辛亥九月下浣沈周右二幅皆于济南朱氏枫香阁观予于前卷太息郏县仝轨之遇以为郃阳康乃心与轨前后皆以诗见知而有遇有不遇皆命也乙酉九月予归田且近一载一日得河南题名小録閲之则轨居然领解额第一自喜老眼无花因检箧中轨所寄诗尚存輙録于此与识者共质之云华星炯炯罗秋穹帝车正色临天中今古文章各司命龙门吾代趋王公贱子曾公公从祖大罗天咏霓裳同孔李通家踰百载日月泥涂牛马风何况虞廷仪鸑鷟和声应答唯笙镛鹤唳莺啼瘖不发草间谁敢矜寒蛩东平牙齿滥余论江天飒飒羞吴枫新文底用把小陆飞梦已过尸乡东惊闻面赤汗浃背进退交惑心忡忡洒扫何年怀四本聊将耳学思击蒙骚经诗史立忠义岂徒排比铺陈工雾夕芙蕖诧沈范区区儿女涂青红刘生示我渔洋集南海蜀道争豪雄工部吏部水赴海白公苏公金在镕深林二月乱桃李大江百怪腾蛟龙余子我亦轻狭陋如公谁不怀朝宗恨不遭公问绪业微言日日开心胷莫讶投诗未相识平生一瓣曾南丰太仓孝亷吴枢字大年言其叔廪膳生某授徒学宫之侧诸童子苦之时有乞儿曰张鬼子者形貌怪丑每夜宿城隍庙下乃羣往商于鬼子欲其暮夜假鬼物以骇之鬼子曰诺然必得朱书符票如官司勾摄状乃可衆如其言一日日未晡吴方危坐鬼子忽从忩入持符示吴曰奉命勾汝吴素识之曰汝乞儿张某何事相嬲鬼子曰㝠司符在岂诳耶挟吴自忩径出衆惊视吴已卒鬼子亦不复见毘陵一士大夫妻颇能诗既而纳一姬处之别馆夫人侦知将自往掩取之仓皇无计携姬渡江假寓广陵夫人追之至京口江岸不敢渡而归一日座客述之余曰所谓长江天堑天之所以限南北也一座大笑吾郡遗文惟晁无咎北渚亭赋最为瑰丽有淮南小山之遗风其序曰北渚亭熙宁五年集贤挍理南丰曾侯巩守齐之所作也葢取杜甫宴歴下亭诗以名之风雨废乆州人思侯犹能道之后二十一年而秘阁挍理南阳晁补之来承守乏侯于补之丈人行辱出其后访其遗文故事厪有存者而圃多大木歴下亭又其最高处也举首南望不知其有山尝登所谓北渚之址则羣峰屹然列于祠上城郭井闾皆在其下陂湖迤逦川原极望太息语客想见侯经始之意乃彻池南苇间坏亭徙而复之赋见鸡肋集第二卷今水靣亭歴下亭皆在明湖之南而湖北水关之西有小圃传为北渚亭故址尚有古屋数椽修竹数十竿其地濒湖背城絶无高明爽垲之观不知子固所剏无咎所赋果此地否因读鸡肋集而识之俟访诸故老俗人传譌袭谬有絶可笑者兖州阳谷县西北有冢俗唿西门冢有大族潘吴二氏自言是西门嫡室吴氏妾潘氏之族一日社㑹登台演剧吴之族使演水浒记潘族谓辱其姑聚衆大闹互控于县令令大笑各扑一二人荷挍通衢朱批曰无耻犯人某某示衆然二氏终不悟也从姪鹓过阳谷亲见之徐神翁谓蔡京曰天上方遣许多魔君下生人间作坏世界蔡曰安得识其人徐笑曰太师亦是按水浒传传竒首述误走妖魔意亦本此然不识蔡京是为天罡是为地煞耳神翁语见钱氏私志晁无咎陌上花八首工妙不减苏公其二篇云孃子歌传乐府悲当年陌上看芳菲曼声更缓何妨缓莫似东风火急归荆王梦罢已春归陌上花随暮雨飞却唤江船人不识杜秋红泪满罗衣无咎将别歴下诗云来见红蕖溢渚香归途未变柳梢黄殷勤趵突溪中水相送扁舟向汶阳鸳鸯鸂鶒绕渔梁摇漾山光与水光不管使君征棹逺依然飞下旧池塘将行陪贰车观灯云行歌红粉满城欢犹作常时五马㸔忽忆使君身是客一时挥泪逐金鞍谯郡对酒忆玉函山云不遣西楼对此山宋谯频缀副车衔今年重汚花前酒犹是扬州别驾衫苏颍滨从事吾郡作闵子祠堂记泺源石桥记又和孔武仲济南四咏环波亭云过尽緑荷桥断处忽逢朱槛水中央北渚亭云西湖已过百花汀未厌相携上古城据此则北渚亭当在北城之上不疑鹊山亭槛泉亭槛泉即趵突也又和李诚之待制燕别西湖西湖即明湖之西偏曾子固诗亦称西湖又西湖二咏又徐正权秀才城西溪亭云溪上路穷惟画舫城中客至有罾鱼徐石介之壻也又次韵李昭叙燕别湖亭又游泰山四首初入南山云兹人谓川路今黄山舖已南至泰山皆名川路故其下又云嘉陵万壑底栈道百廻屈厓巘互峥嵘征夫时出没因川路以寄故乡之思也四禅寺灵岩寺岳下又舜泉复发又答徐正权谢示闵子庙记又舜泉诗四言序曰始余在京师闻济南多甘泉流水被道蒲鱼之利与东南比㑹其郡从事阙求而得之既至大旱问之其人云城南舜祠有二泉今竭矣明年夏虽雨而泉不作相与惊曰舜其不复享耶又明年夏大雨麦木荐登泉乃复发民驩曰舜其尚顾我哉泉之始发潴为二池酾为石渠自东南流于西北无不被焉灌濯播洒蒲莲鱼鼈其利滋大因为诗使祠者歌之诗不具録按李公择亦为齐守而歴下诗不多见惟颍滨集有和公择赴歴下道中杂咏十二首耳公择子由在齐正同时也颍滨栖贤寺记造语竒特虽唐作者如刘梦得柳子厚妙于语言亦不能过之入栖贤谷谷中多大石岌嶪相倚水行石间其声如雷霆如千乘车行者震掉不能自持渡桥而东依山循水水平如白练横触巨石滙为大车轮流转汹涌穷水之变石壁之址僧堂在焉狂峰怪石翔舞于檐上杉松竹箭横生倒植葱蒨相紏每大风雨至堂中之人疑将压焉予游庐山至此然后知其形容之妙如丹青画图后人不能及也吾郡李文叔格非元祐党人文士也其着作自洛阳名园记外不多见顷从墨庄漫録得其所着墨癖説及杂书二篇録之以备文献云客出墨一函其制为璧为丸为手握凡十余种以锦囊之诧曰昔李廷珪为江南李国主父子作墨絶世后二十年乃有李承晏又二十年有张遇自是无继者自吾大父始得两丸于徐常侍铉其后吾父为天子作文章书碑铭法当赐金或天子宠异则以此易之余于是捧砚惟谨不敢议余用薛安潘谷墨三十余年皆如吾意不觉少有不足不知所谓廷珪墨者用之当何如也他日客又出墨余又请其説甚辨余曰吁余可以不爱墨矣且子之言曰吾墨坚可以割然吾割当以刀不以墨也曰吾墨可置水中再宿不腐然吾贮水当以盆罂不以墨也客复曰凡世之墨不过二十年胶败輙不可用今吾墨可百余年不败余曰此尤不足贵余墨当用二三年者何用百年客辞穷曰吾墨得多色凡用墨一圭他墨两圭不逮余曰余用墨每一二歳不能尽一圭往往失去輙易墨未尝苦少墨也客曰吾墨黑余曰天下固未有白墨虽然使其诚异他墨犹足尚乃使取砚屏人杂他墨书之使客自辨客亦不能辨也因恚曰天下竒物要当有识者余曰此正吾之所以难也夫碔砆之所以不可为玉鱼目之所以不可为珠者以其用之才异也今墨之用在书茍有用于书与凡墨无异则亦凡墨而已乌在所可宝者嗟乎非徒墨也世之人不考其实用而眩于虚名者多矣此天下寒弱祸败之所由兆也吾安可以不辨又杂书论左马班韩云马迁之视丘明如丽倡黠妇清歌缓舞间以谐笑倾葢立至亦可喜矣然不如絶代之女却铅黛曵缟纻施帷幄裴囘微吟于高堂之上使淫夫穴隙窥之终不敢意其启齿而一笑也班固之视马迁如韩魏之壮马短鬣大腹服千钧之重以策随之日夜不休则亦无所不至矣而曾不如騕褭之马方且脱骧逸驾骄嘶顾影俄而纵辔一骋千里韩愈之视班固如十室之邑百家之聚有儒生崛起于蓬荜之下诗书传记锵锵常欲鸣于齿颊间忽遇奕世公卿不学无术之子弟乘高车从虎士而至虽鄙恶而体已下之矣又云余尝与宋遐叔言孟子之言道如项羽之用兵直行曲施逆见错出皆当大败而举世莫能当者何其横也左丘明之于辞令亦横自汉后千年惟韩退之之于文李太白之于诗亦皆横者近得睂山篔筜谷记经藏记又今世横文章也夫其横乃其自得而离俗絶畦径间者故衆人不得不疑则人之行道作文政恐人不疑耳又墨客挥犀云李格非善论文章尝曰诸葛公出师表李令伯陈情表陶渊明归来引沛然如肺肝流出殊不见有斧凿痕数君子在后汉之末两晋之间未尝以文章名世而其词意超迈如此葢文章以气为主气以诚为主故老杜谓之诗史者其大过人在诚实耳辍耕録言或题画曰特健药不喻其义予因思昔人如秦少游观辋川图而愈疾而黄大痴曹云西沈石田文衡山辈皆工画皆享大年人谓是烟云供养则特健药之名不亦宜乎宋王安中履道作元旦致语云君子有酒多且㫖得尽羣心化国之日舒以长对扬万夀与余少时所梦同而小异聨对虽小道亦足见人才思门人殷彦来曩在京师集成语作一聨相赠云一时贤士皆从其游天下文章莫大于是时称其自然工妙又汪阁学丈漪一聨云尚书天北斗司㓂鲁东家人亦称之从叔祖洞庭先生明末官光禄寺署正擅草圣崇祯时尝奉诏书御屏先王父尚书一日置酒召之酒阑诸孙竞进乞书余时总角王父把酒命对句云醉爱羲之蹟余应声对云狂吟白也诗公大喜以巵赐之赵甥执端以元人画二轴索题其一崇山大谿山水间多林木丹緑相错中有草堂堂上二丈夫左右相向立左者抱琴中有绣墩墩上有盘盘中横红梅一枝堦下二人控马立不知何谓也其一士女惜花图丛花片石予昔藏江上女子周禧画惜花春起早一帧似是临摹此画上方有潘纯张雨倪瓒钱惟善四诗钱诗云庭院无人春已深东风吹老惜花心自知命薄难承宠不费长门买赋金颇有寄託予少时有咏梅妃减字木兰花一阕云天然姿媚比似梅花应不异一斛珍珠得似鲛人泪㸃无文园老去恨煞无人能解赋我见应怜不索长门买赋钱意各别而语相似康熙乙酉命词臣广续羣芳谱羣芳谱者先王父赠尚书方伯府君万厯末被亓韩之党齮龁归田林下十年所着书也异代乃为九重所赏亦家世盛事不可不纪世谓宋文贞公鐡心石肠而赋梅花殊不类其为人愚按南卓羯鼓録云宋开府虽耿介亦深好色乐尤善羯鼓常与明皇论鼓事曰头如青山峰手如白雨㸃云云大类教坊乐人语文贞岂宜有此香祖笔记卷十二