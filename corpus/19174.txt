四友斋丛说何良俊撰自序四友斋丛说三十卷四友斋者何子宴息处也何子读书颛愚日处四友斋中随所闻见书之于牍岁月积累遂成三十卷云四友云者庄子维摩诘白太傅与何子而四也夫此四人者友也丛者藂也冗也言草木之生冗冗然荒秽芜杂不可以理也又丛者丛脞也孔安国曰丛脞者细碎无大略也丛说者言此书言事细碎其芜秽不可理譬之草木然则冗冗不可为用者也何子少好读书遇有异书必厚赀购之撤衣食为费虽饥冻不顾也每巡行田陌必挟策以随或如厕亦必手一编所藏书四万卷涉猎殆遍盖欲以揽求王霸之余略以揣摩当世之故一遇事之盘错难解者即傅以古义合之而有不合则深湛思之竟日继以夜或不得何子心震掉不怿如此盖二十五年所何子年已几四十无所试何子遂得心疾每一发动则性理错迕与人论难稍不当意辄大肆诟詈时一出诡异语其言事亦甚狂戾不复有伦嵴即此十六卷所载者是也或者曰子之言多谬妄其有一二中理者子择而去取之以传何如何子曰君固未闻元聱叟寐语之说者耶夫寐语者寐语也寐中之语此诬妄之极也寤而觉其妄也针砭薰灼医疗备至及寐而寐语如故此则天所授之病虽没齿不可药而愈者也然昔人固有昼为乞儿夜而梦为帝王处于王宫衮冕黼黻南面以临诸侯亦有昼为帝王处王宫衮冕黼黻临御百辟夜而梦行乞于市中夫以宇宙之大其间颠倒谬悠何所不有余又乌知寤时之君子其寐而不为小人耶余又乌知寤时之小人其寐而不为君子耶则余说之为寤为寐为君子为小人余盖不得而定之也则是君子小人交禅于寤寐之间余既不能辨识而别白之况寐时之寐语其孰为是孰为非余又安能决择去取于其中故欲过而两存之以俟夫不讳寐语者示之苟见之者曰此何子之寐语也则良俊之幸也若必曰此何子之庄语盖必有所忧也则此书者良俊之罪也然其幸与罪固在诸君子耳良俊方在寐中则又乌能定之哉隆庆己巳九日东海何良俊书于香严精舍卷一经一经者常也言常道也故六经之行于世犹日月之经天也世不可一日无常道犹天地不可一日无日月一日无日月则天地或几乎晦矣一日无常道则人世或几乎息矣故仲尼之所以为万代师者功在于删述六经也先儒言经术所以经世务则今之学士大夫有斯世之责者安可不留意于经术乎世又有喜谈性命说玄虚者亦经学之流也故以次附焉自一以至四凡四卷孔子赞周易修诗书定礼正乐作春秋故其言曰假我数年五十以学易又曰兴于诗立于礼成于乐不学诗无以言不学礼无以立又曰吾志在春秋行在孝经其门弟子之所记则曰子所雅言诗书执礼皆雅言也史记引孔子曰六艺于治一也礼以节人乐以发和书以道事诗以达意易以神化春秋以义夫六艺者六经也后世以乐经合于礼遂称五经汉五经皆置博士列于学官而历代皆以之取士苟舍五经而言治则治非其治矣舍五经而言学则学非其学矣今五经具在而世之学者但欲假此以为富贵之阶梯耳求其必欲明经以为世用者能几人哉唐时则以易诗书及三礼春秋三传为九经又益以孝经论语孟子尔雅四家总为十三经而孔颖达邢昺诸人为之作正义谓之十三经注疏今有刻行本孝经相传谓是孔子作故孔子以春秋属商孝经属参今观孝经庶人章以用天之道因地之利谨身节用以养父母为孝之始立身行道扬名于后世以显父母为孝之终则是人子必须自竭其力以养然后为孝苟但假于人力则虽三釜五鼎不可谓养苟不能行道虽位至卿相不足为显使非圣经其言安能及此校之后世以窃禄为能养以叨名爵者为能显其亲相去何啻天壤尔雅世以为周公作然只是小学之书但学者若要读经先须认字认字不真于经义便错则何可不列于学官闻吾松前辈顾文僖公其平居韵会不去手亦欲认字也汉世称五经七纬今纬书都不存而散见于各书者则有易纬如干坤凿度之类是也有诗纬如含神雾之类是也有书纬如考灵曜之类是也有春秋纬如元命苞之类是也有礼纬如含文嘉之类是也有乐纬如动声仪之类是也有孝经纬如援神契之类是也有论语纬如撰考谶之类是也有河图纬如挺佐辅之类是也有洛书纬如甄曜度之类是也此皆其篇目其他篇目尚多不能悉举皆是东汉时因光武喜谶纬故诸儒作此以干宠而世遂传用之其不兴于西京之世明矣然据此则当是十纬或者汉儒亦以乐记并在礼记中而河图洛书别自有纬不在此数则五经孝经论语正合七纬目矣周易说卦云昔者圣人之作易也幽赞于神明而生蓍据朱子本义曰幽赞神明犹言赞化育引龟策传天下和平王道得而蓍茎长丈其丛生满百茎余甚不安其说夫神明化育本是二义如何将来混解况蓍草亦众卉中之一物若天下和平则百物畅茂蓍草自然茎长而丛密与群卉等耳何独于蓍草见得圣人幽赞处且只是生蓍草亦把圣人幽赞神明说得小了不如注疏云圣人幽赞于神明而生用蓍求卦之法盖神明欲告人以吉凶悔吝然神明无口可以语人故圣人幽赞其所不及以阴阳刚柔配合成卦又生大衍之数以蓍钓之则凡占者吉得吉占凶得凶占吉者以趋凶者以避则神明所不能告人者圣人有以告之而幽赞之功大矣较之本义其说颇长中孚上九爻辞曰翰音登于天贞凶本义云鸡曰翰音乃巽之象居巽之极为登于天鸡非登天之物而欲登天居巽之极而不知变虽得其正犹为凶道此因礼记有鸡曰翰音之文遂以翰音为鸡然鸡何故遂欲登天此解牵合实为无谓不如注疏云翰音登于天名飞而实不从也故朱博拜相临延登受策殿中有大声如钟上以问黄门侍郎扬雄李寻寻对曰此洪范所谓鼓妖师法以为人君不聪空名得进则有声无形不知所从生扬雄亦以为鼓妖听失之象博为人强毅多权谋宜将不宜相恐有凶恶亟疾之怒后博果坐奸谋自杀岂非所谓虽得其正犹为凶道者耶故世言朱博翰音正谓此也然则洪范征应与中孚上九之占正合而必欲以翰音为鸡者抑又何哉易噬嗑九四噬干月弟得金矢王弼注金刚也矢直也程子传云金取刚矢取直以九四阳德也朱子本义乃引周礼古之讼者先入钧金束矢而后听之黄东发云周礼出于王莽之世未必尽为周公之制若先取出金而后听其讼周兴来俊臣之所不为况成周之世哉盖刘歆逢王莽之恶为聚敛之囮旋激天下之乱而不果施行又可以诬圣经乎杨升庵云东发之论亦可为朱子之忠臣也京房易传云易有太极是生两仪两仪生四象四象生八卦固非今日有太极而明日方有两仪后日乃有四象八卦也又非今日有两仪而太极遁明日有四象而两仪亡后日有八卦而四象隐也太极在天地之先而不为先在天地之后而不为后杨升庵以为此说精明可补注疏之遗四明黄润玉是国朝人所着有经书补注如云易之道扶阳而抑阴卦之位贵中而贱极阳过乎极虽刚不吉阴得其中虽柔不凶又曰易动而圆范方而静八卦中虚故圆九畴中实故方其言多有可取者香山黄廷美云经书注疏论语仁者静孔安国曰无欲故静周子取之易利贞者性情王弼曰不性其情何能久行其正程子取之予谓一人之心天地之心也一日之动一岁之运也喜怒哀乐未发之前声色臭味未感之际所谓人生而静天之性也太极浑沦之体也及感物而动则性荡而情矣群动既息夜气清明然后情复于性与秋冬归根复命之时亦奚异哉故君子自脩亦不远复而已予于注疏二言深有取焉自永乐中纂修大全出谈名理者惟读宋儒之书古注疏自是废矣余尝谓诗经与诸经不同故读诗者亦当与读诸经不同盖诗人托物引喻其辞微其旨远故有言在于此而意属于彼者不可以文句泥也孟子曰以意逆志是为得之是以子贡言贫而无谄富而无骄夫子告以贫而乐富而好礼子贡即引卫诗如切如磋如琢如磨以证之夫子曰赐也可与言诗子夏咏诗之巧笑倩兮美目盼兮素以为绚兮子曰绘事后素子夏曰礼后乎夫子曰商也可与言诗一则许以起予一则许以告往知来乃知孔门之用诗盖如此他如大学引绵蛮黄鸟止于丘隅则曰于止知其所止又曰穆穆文王于缉熙敬止引鸤鸠篇其仪一兮正是四国则曰其为父子兄弟足法而后民法之此曾子之说诗也中庸引鸢飞戾天鱼跃于渊则曰言其上下察衣锦褧衣则曰恶其文之着此子思之说诗也孔门说诗大率类此亦何尝泥于文句耶荀卿子之言善学者必曰通伦类盖引伸触类维人所用汉人说经盖有师授故韩婴作诗外传正此意也自有宋儒传注遂执一定之说学者始泥而不通不复能引伸触类夫不能引而伸触类而长亦何取于读经哉诗小序世以为子夏作今虽无所考然梁昭明集文选其于毛诗大序亦云是子夏作想汉晋以来相传如此夫大序既出于子夏则小序为子夏何疑夫夫子删诗而子夏亲受业于其门且夫子亦尝以孝经属参春秋属商矣子夏以文学称故夫子又以诗属之故子夏为之作序此可以理推也今世乃不信亲有传授之人而必以后世推测臆度者为是抑又何哉纵不出于子夏而为汉儒所作然汉儒去圣人未远诸儒之授受有绪与后之去圣人千五百年况当绝学之后者又自有别故诗旨必当以小序为据诗卷耳篇小序曰此后妃之志也当辅佐君子求贤审官故其训嗟我怀人寘彼周行为思得贤人寘周之列位亦甚有理又何必以为文王行役后妃思之故不能采卷耳而寘之周道哉或者以为妇人无壶外之思则武王有乱臣十人其一人谓文母则后妃亦尝助成王业安得以求贤审官非后妃之志耶故左传中楚以公子午为令尹自右尹以下皆择贤者以靖国人君子谓楚于是乎能官人官人国之急也能官人则民无觎心诗云嗟我怀人寘彼周行能官人也杜预注亦云诗人嗟叹言我思得贤人置之遍于列位是后妃之志以官人为急自汉以来说诗者相传如此木瓜小序以为美齐桓公也卫有狄难出处于曹桓公救而封之遗之车马器服卫人思欲厚报之而作是诗甚为有据朱子以为男女相赠答之辞何耶柏舟小序以为仁而不遇卫顷公时仁人不遇小人在侧故夫子曰于柏舟见匹夫执志之不易也朱传必以为妇人不得于夫之词岂夫子之言亦不足信耶荀子解诗卷耳曰卷耳易得也顷筐易盈也而不可贰以周行此是荀子用诗耳盖亦断章取义也杨升庵以荀为深得诗人之心而以小序求贤审官似戾于荀旨亦失之矣丘中有麻小序云思贤也庄公不明贤人放逐国人思之作是诗留大夫氏子嗟字也子嗟教民农桑故人思之施施难进而易退子嗟在朝则能助教行政隐遁则使峣埆生物第二章子国毛云子嗟之父笺云言子国着其世贤也夫汉世传经有绪书籍尚多必有所据而朱子以为妇人望其所与私者而作盖夫子删诗以垂后世其有不善或存一二以备法鉴可也岂有连篇累牍尽淫荡之语耶小雅鼓钟小序云刺幽王也幽王鼓钟淮上失礼之甚贤者为之忧伤郑康成笺引孔子云嘉乐不野合牺象不出门然则鼓钟淮上此是嘉乐野合正见幽王失礼处朱子不取而云未详何也棠棣小序曰燕兄弟也闵管蔡之失道故作棠棣焉笺云周公吊二叔之不咸而使兄弟之恩疏召公为作此诗而歌以亲之故周王将以狄伐郑富辰谏曰召穆公思周德之不类故纠合宗族于成周而作诗曰棠棣之华鄂不韡韡凡今之人莫如兄弟其四章曰兄弟阋于墙外御其侮郑玄答赵商云凡赋诗者或造篇或诵古故杜预以为周公作诗召公歌之甚为有据朱子但作燕享兄弟之乐歌有甚意义杨升庵云毛诗棠棣之华鄂不韡韡鄂花苞也今文作萼不花蒂也今文作跗诗疏云华下有萼萼下有跗华萼相承覆故得韡韡而光明也由花以覆萼萼以承华华萼相覆而光明犹兄弟相顺而荣显唐明皇宴会兄弟之处楼名花萼相辉唐诗有红萼青跗之句皆本于此至宋人解之乃曰鄂然而外见岂不韡韡乎非惟不知诗亦不识字矣汉儒地下有灵岂不失笑余观注疏中毛公诗亦作鄂犹鄂鄂然言外发也则言鄂然外见者不出于宋人至郑氏笺始云不当作拊拊鄂足也鄂足得花之光明则韡韡然盛兴者喻弟以敬事兄兄以荣覆弟恩义之显亦韡韡然又云古声不拊同亦不遂训不为花足盖升庵虽甚博然亦考据欠详也小雅宾之初筵小序云卫武公刺时也幽王荒废媒近小人饮酒无度天下化之君臣上下沉湎淫武公既入而作是诗笺云武公入者入为王卿士盖武公为周卿士见王政之阙而刺之有关于王室故列之小雅若朱子以为卫武公饮酒悔过而作则是卫武公之诗当列之卫风矣何得置雅中耶大雅抑之篇小序云卫武公刺厉王亦以自儆也楚语云卫武公年九十有五矣犹箴儆于国作懿诗以自儆韦昭云懿诗大雅抑之篇也作刺厉王因以自儆方可置之大雅中若只是自儆则亦卫国风诗矣朱子偶思不及此耶吉日小序云吉日美宣王田也能慎微接下无不自尽以奉其上盖卜日选徒是慎微以御宾客是能接下序与诗意正合不知何故削去庭燎小序云庭燎美宣王也因以箴之箴之之意亦好恐不可去诗注疏中序大小雅云自鹿鸣至菁菁者莪二十二篇皆正小雅六篇亡今惟十六篇从鹿鸣至鱼丽十篇是文武之小雅先其文王以治内后其武王以治外宴劳嘉宾亲睦九族事非隆重故为小雅皆圣人之迹故谓之正自文王至卷阿十八篇是文王武王成王周公之正大雅据盛隆之时而推序天命上述祖考之美皆国之大事故为正大雅焉文王至灵台八篇是文王之大雅下武至文王有声三篇是武王之大雅如此等言论皆诗家切实谨要者不知何故削去然何可使读诗者不知今之读诗者若问其何谓之小雅何谓之大雅何者为正何者为变必茫然不知矣然则注疏其可尽废哉郑淡泉长于考索其古言中所论经传于考究尽有详密处但于义理无所发明独言诗无燕风有召南无宋风有商讼鲁亦然周南周未有天下时诗也故不曰雅而曰南此段甚好魏献子为政分祁氏之田为七县分羊舌氏之田为三县以与诸大夫献子谓成专曰吾与戊县人其以我为党乎对曰武王克商光有天下其兄弟之国十有五人姬姓之国四十人皆举亲也惟善所在亲疏一也诗曰惟此文王帝度其心莫其德音其德克明克明克类克长克君王此大国克顺克比比于文王其德靡悔既受帝祉施于孙子心能制义曰度德正应和曰莫照临四方曰明勤施无私曰类教训不倦曰长庆赏刑威曰君慈和遍服曰顺择善而从之曰比经纬天地曰文九德不愆成事无悔故袭天禄子孙赖之主之举也近文德矣所及其远哉是春秋时已有说诗者矣世有诗传一本其篇首题曰孔氏传卫端木赐子贡述其关雎序曰文王之妃姒氏思得淑女以供内职赋关雎子曰关雎哀而不伤乐而不淫能正其心则无怨嫉邪辟之非心正而身修身修而家齐家齐而国治国治而天下平故用之乡人用之邦国其奏乐也必以关雎乱之所以风天下也诗之义六一曰风二曰赋三曰比四曰兴五曰雅六曰颂关雎兼比兴以赋而为风之首焉是王化之本也其葛覃序云太姒将归宁而赋葛覃子曰贵而能勤富而能俭疏而能孝可以观化矣又有诗说一册题为汉太中大夫鲁申培撰其关雎序云文王之妃太姒思得淑女以充嫔御之职而供祭祀宾客之事故作是诗首章于六义中为先比而后赋也已下二章皆赋其事而寓比兴之意二家以为后妃思得淑女朱传以为文王思得后妃觉二家之义为长二家之序与毛诗小有异同鼓钟二家皆以为昭王诗王风二家皆作鲁风而鲁颂四篇次焉盖汉儒传经各尊其师说如论语有齐论鲁论其篇目各自不同严粲诗辑近亦刻行严是朱子同时人其诗旨全用小序卷二经二左传用诗苟于义有合不必尽依本旨盖即所谓引伸触类者也余录出数条示读诗者使知古人用诗之例周郑交质君子曰信不由中质无益也君子结二国之信行之以礼又焉用质风有采蘩采苹雅有行苇酌昭忠信也随叛楚楚伐之取成君子曰随之见伐不量力也诗曰岂不夙夜畏行多露杜注云以喻违礼而行必有污辱则凡违礼者皆然而诗之用斯广矣孟明增修国政赵成子言于晋曰秦师又至必将避之惧而增德不可当也诗曰无念尔祖聿修厥德孟明念之矣晋请于王以黻冕命士会将中军于是晋国之盗逃奔于秦羊舌职曰吾闻禹称善人不善人远此之谓也诗曰战战兢兢如临深渊如履薄冰善人在上也鲁公如晋晋侯见公不敬季文子曰晋侯必不免诗曰敬之敬之天维显思命不易哉夫晋侯之命在诸侯矣可不敬乎晋栾书侵蔡楚退师栾书从三帅之言不战而还春秋与之诗曰岂悌君子遐不作人求善也夫吴伐楚乘其丧也君子以为不吊诗曰不吊昊天乱靡有定管仲请桓公救邢引诗曰岂不怀归畏此简书简书同恶相恤之谓也晋立夷吾秦伯问公孙枝曰夷吾其定乎对曰臣闻之惟则定国诗曰不识不知顺帝之则文王之谓也又曰不僭不贼鲜不为则无好无恶不忌不克之谓也宋人围曹子鱼曰文王闻崇乱而伐之三旬不降退修教而复伐之因垒而降诗曰刑于寡妻至于兄弟以御于家邦邾人出师鲁不设备臧文仲曰国虽小不可易也诗曰战战兢兢如临深渊如履薄冰又曰敬之敬之天维显思命不易哉鲁跻僖公传引鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝诗曰问我诸姑遂及伯姊君子曰礼谓其姊亲而先姑北宫文子相卫襄公如楚过郑印段廷劳于棐林冯简子与子太叔逆客事结而出言于卫侯曰郑有礼其数世之福也诗曰谁能执热逝不以濯礼之于政如热之有濯也秦伯伐晋自茅津济封殽尸而还遂霸西戎用孟明也秦穆之为君也举人之周也与人之一也孟明之臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪解以事一人孟明有焉贻厥孙谋以燕翼子子桑有焉孟明败于殽左右曰孟明之罪必杀之秦伯曰是孤之罪也芮良夫之诗曰大风有隧贪人败类听言则对诵言如醉匪用其良覆俾我败贪故也孤实贪以祸夫子夫子何罪复使为政子产以诸侯之币重寓书于范宣子曰德国家之基也有基无坏无亦是务乎有德则乐乐则能久诗云乐只君子邦家之基有令德也夫上帝临女无贰尔心有令名也夫周室有王子朝之难郑伯如晋子太叔见范献子曰今王室实蠢蠢焉吾小国惧矣吾子其早图之诗曰瓶之罄矣维罍之耻王室之不宁晋之耻也献子惧而与范宣子谋之子产有疾谓子太叔曰我死子必为政惟有德者能以宽服民其次莫如勐及子太叔为政不忍勐而宽郑国多盗兴师徒而尽杀之盗少止仲尼曰善哉政宽则民慢慢则纠之以勐勐则民残残则施之以宽宽以济勐勐以济宽政是以和诗曰民亦劳止汔可小康惠此中国以绥四方施之以宽也毋纵诡随以谨无良惨不畏明纠之以勐也柔远能迩以定我王平之以和也又曰不竞不练不刚不柔布政优优百禄是遒和之至也齐侯与晏子坐于路寝曰美哉室其谁有此乎晏子曰如君之言其陈氏乎陈氏厚施焉民归之矣诗曰虽无德与女式歌且舞陈氏之施民歌舞之矣鲁昭公卒于干侯赵简子问于史墨墨曰鲁君既从其失季氏世修其勤民忘君矣社稷无常奉君臣无常位自古以然故诗曰高岸为谷深谷为陵三后之姓于今为庶主所知也郑驷歂杀邓析而用其竹刑君子谓子然于是不忠苟有可以加于国家者弃其邪可也静女之三章取彤管焉干旄何以告之取其忠也故用其道不弃其人诗云蔽芾甘棠勿剪勿伐召伯所茇思其人犹爱其树况用其道而不恤其人乎左氏传所载凡列国之大夫聘问邻国者其主宾于燕享之际各称诗以明志余爱其辨而雅也录之以列于左方鲁文公与晋侯盟晋侯享公赋菁菁者莪庄叔以公降拜曰君贶之以大礼何乐如之抑小国之乐大国之惠也晋侯降辞登成拜鲁公赋嘉乐晋公子重耳至秦秦公享之子犯曰吾不如衰之文也请使衰从公子赋河水公赋六月赵衰曰重耳拜赐公子降拜公降一级而辞焉衰曰君称所以佐天子者命重耳重耳敢不拜季文子如宋致女复命鲁公享之赋韩奕之五章穆姜出拜曰大夫不忘先君以及嗣君施及未亡人敢拜大夫之重勤又赋绿衣之卒章而入卫宁武子聘鲁公与之宴赋湛露及彤弓武子不辞又不答赋使行人私焉对曰昔诸侯朝王王宴乐之于是乎赋湛露则天子当阳诸侯用命也诸侯敌王所忾而献其功王于是乎锡之彤弓一彤矢百弓矢千以觉报宴今陪臣来继旧好君辱贶之其敢干大礼以自取戾范宣子聘鲁告用师于郑公享之宣子赋摽有梅季武子曰谁敢哉今譬于草木寡君在君君之臭味也欢以承命何时之有武子赋角弓宾出武子赋彤弓宣子曰城濮之役我先君文公献功受彤弓于襄王以为子孙藏匄也先君守官之嗣也敢不承命君子以为知礼晋伐秦使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁公如晋谋郑也公还郑伯与公宴于棐子家赋鸿雁季文子曰寡君未免于此文子赋四月子家赋载驰之四章文子赋采薇之四章郑伯拜公答拜穆叔如晋聘且言齐故见中行献子赋圻父献子曰偃知罪矣敢不从执事以恤社稷而使鲁及此见范宣子赋鸿雁之卒章宣子曰匄在此敢使鲁无鸠乎季武子如晋拜师晋侯享之范宣子为政赋黍苗季武子兴再拜稽首曰小国之仰大国也如百谷之仰膏雨若常膏之其天下辑睦岂惟敝邑赋六月齐及晋平穆叔会范宣子于柯穆叔见叔向赋载驰之四章叔向曰匄敢不承命齐侯郑伯为卫侯故如晋晋侯兼享之晋侯赋嘉乐国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国景子又使晏平仲私于叔向叔向以告晋侯晋侯言卫侯之罪使叔向告二君国子赋辔之柔矣子展赋将仲子兮晋侯乃许归卫侯郑伯享赵孟于垂陇子展伯有子西子产子太叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰床笫之言不俞阈况在野乎非使人之所得闻也子西赋黍苗之四章赵孟曰寡君在武何能焉子产赋隰桑赵孟曰武请受其卒章子太叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉往若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为宾荣其能久乎叔向曰然已侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎楚令尹享赵孟赋大明之首章赵孟赋小宛之二章享毕谓叔向曰令尹自以为王矣赵孟叔孙豹曹大夫入于郑郑伯兼享之子皮戒赵孟赵孟赋匏叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下赵孟辞私于子产曰武请于冢宰矣乃用一献赵孟为客礼终乃宴穆叔赋鹊巢赵孟曰武不堪也又赋采蘩曰小国为蘩大国省穑而用之其何实非命子皮赋野有死麕之卒章赵孟赋棠棣且曰吾兄弟比以安庞也可使无吠穆叔子皮及曹大夫兴拜举兕爵曰小国赖子知免于戾矣饮酒乐赵孟出曰吾不复此矣韩宣子起为政聘鲁公享之季武子赋绵之卒章宣子赋角弓武子拜曰敢拜子之弥缝敝邑武子赋节之卒章既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公遂聘卫卫侯享之北宫文子赋淇澳宣子赋木瓜郑六卿饯韩宣子于郑宣子曰二三君请皆赋起亦以知郑志子齹赋野有蔓草宣子曰孺子善哉吾有望矣子产赋羔裘宣子曰起不堪也子太叔赋褰裳宣子曰起在此敢勤子至于他人乎子太叔拜宣子曰善哉子之言是不有是事其能终乎子游赋风雨子旗赋有女同车子柳赋兮宣子喜曰二三子以君贶起赋不出郑志皆昵燕好也二三君子皆数世之主也可以无惧矣宣子皆献焉而赋我将小邾穆子朝鲁公与之燕季平子赋采菽穆子赋菁菁者莪昭子曰不有以国其能久乎吴伐楚申包胥如秦乞师立依于庭墙而哭日夜不绝声勺饮不入口七日秦哀公为之赋无衣包胥九顿首而坐秦师乃出传曰九能可以为大夫其一曰登高能赋当春秋时尚未有赋亦未必人人作诗即如前之所赋是也盖但以明志而已春秋经如公谷胡氏之传特孔子书法之发明耳若晋楚齐鲁郑卫之事皆赖左氏作传而孔子之经始有着落故孔子称秦王丘明称素臣不虚也虽其言诸侯之威仪言语其征应有若卜筮然故韩子以浮夸病之然孔子所谓其事则齐桓晋文而齐桓晋文之事所以得传于后世者皆左氏之功也岂诸传可得而并哉然汉初唯用公谷至刘歆移书太常而左传始列于学官礼记一书后人疑其出于汉儒附会若檀弓经解诸篇是也即檀弓所载如孔子闻伯高之丧曰师吾哭诸寝朋友吾哭诸寝门之外所知吾哭诸野于野则已疏于寝则已重夫由赐也见我吾哭之赐氏遂命子贡为之主而哭之曰为尔哭也来者拜之知伯高而来者勿拜也又子上之母死而不丧门人问诸子思子思曰为伋也妻者是为白也母不为伋也妻者是不为白也母只此两节不但文章之妙非后人可及求之典礼亦岂后人所能议拟哉经解世疑其非本经或后人所撰然所论诸经要旨亦恐非后人所能道纵出于汉儒当时必有所本必非出于凿空杜撰者诸篇不能尽述聊举此以例之耳古人言仪礼为经礼记为传岂有废经而传单行者乎则仪礼何可不列于学官张南园曰予为稽勋员外时江夏刘主事绩以陈白浩礼记集说涂去什四因与之议其说良是后孙九峰知之谓予曰陈说朝廷已颁降天下不可以刘言改易语人也予遂弃之今追思其言诚有补陈之不足正陈之舛误者只缘刘狂诞自高又制行不捡任情放言不久遂出守镇江府镇江府仍不率矩度遂去官而其说礼之善人不及知而予亦遂忘之矣谈苑醍醐云一统志载刘有年沅州人洪武中为监察御史永乐中上仪礼逸经十八篇则知古经之残缺多矣不知有年何从得之意者圣经在世如日月终不可掩耶然当时庙堂诸公不闻有表章传布之请今求内阁亦不见其书出非其时亦此书之不幸今人大言动笑汉唐汉唐求逸书赏之以官购之以金焉有见此奇书而付之漠然者乎世之重经学者如升庵者可多得乎谈苑醍醐云礼记聘义说玉云孚尹旁达信也郑注孚一作姇尹读竹箭有筠之筠盖谓玉之滑泽如女肤致密如筠膜也陈白浩云孚正也尹亦正也按尔雅尹正也邢昺谓尔雅为解诗而作则所谓尹正也以解赫赫师尹则合若借以解孚尹何异指白犬以为羊捉黄牛而作马乎甚矣陈白浩之不通文理也朱子作诸经传注尽有说理精到处若书经注出于蔡沈礼记注出于陈灏其何可尽去古注而独行之耶诗经有吕东莱读诗记世有刻行本学者亦宜参看高皇帝以尚书咨羲和与唯天阴骘下民二简蔡沈注误命礼部试右侍郎张智与学士刘三吾改为书传会选札示天下学子今之学者易于叛经难于违传宁得罪于孔孟毋得罪于宋儒此亦可为深痼之病已不可救疗矣然莫有能非之者子见南子章栾肇曰见南子者时不获已犹文王之拘诱里也天厌之者言我之否屈乃天命所厌也蔡谟曰矢陈也夫子为子路陈天命也论语正义曰寂然至无则谓之道离无入有而成形器是为德业卷三经三太祖时士子经义皆用注疏而参以程朱传注成祖既修五经四书大全之后遂悉去汉儒之说而专以程朱传注为主夫汉儒去圣人未远学有专经其传授岂无所据况圣人之言广大渊微岂后世之人单辞片语之所能尽故不若但训诂其辞而由人体认如佛家所谓悟入盖体认之功深则其得之于心也固得之于心固则其施之于用也必不苟自程朱之说出将圣人之言死死说定学者但据此略加敷演凑成八股便取科第而不知孔孟之书为何物矣以此取士而欲得天下之真才其可得乎呜唿朝廷求士之心其切如此而有司取士之术其乖如彼余恐由今之日以尽今之世但用此辈布列有位而欲致隆古之治是犹以鸩毒愈疾日就羸惫必至于不可救药而后已耳呜唿惜哉杨升庵云注疏所称先郑者郑众也后郑者郑玄也观周礼之注则先郑与后郑十异其五刘向治春秋主公羊刘歆主左氏故有父子异同之论由是观之汉人说经虽大亲父子不苟同也孔子以一贯传道而曾子以忠恕说一贯曾子受业孔子作大学而子思受业曾子作中庸则知圣贤虽师弟子亦不苟同也今言学者摭拾宋人之绪言不究古昔之妙论始则尽扫百家而归之宋人又尽扫宋人而归之朱子谓之因陋就简则有之博学详说则未也噫曾子子思吾不得而见之矣安得二郑二刘而与之论经术哉近时之人皆言祖宗以经义取士恐不足以尽天下之才又以为作古诗文甚难经义直浅浅耳此大不然盖经义皆圣人精微之蕴使为古诗文则稍有聪明之人略加隐木括便能成章若圣人之言非有待于蕴借真积之久其何能以措一辞乎况必有待于蕴借真积则利根之人沉郁既久化轻俊为敦厚钝根之人磨砺已深矫颓惰为奋迅故贤智者不见其有余愚不肖者不见其不足盖以养天下之才正欲得其平而用之愚以为自汉以后取士之科莫善于此但今读旧文字之人一用则躁竞之徒一切苟且以就功名之会而体认经传之人终无可进之阶祖宗良法美意遂天渊矣其流之弊一至于此痛哉痛哉南京道中每年有印差道长五人例有赃罚银数千丁巳年屠石屋叶淮源管印差要将赃罚银送国子监刻书因见访及尔时朱文石为国子司业余与赵大周先生极力怂恿劝其刻十三经注疏此书监中虽有旧刻然残阙已多其存者亦皆模煳不可读福州新刻本复多讹舛失今不刻恐后遂至漫灭所关亦不为小诸公皆以为是大周托余校勘余先将周易校毕方校诗书二经适文石解官去祭酒意见不同将此项银作修二十一史板费去其事遂寝夫用传注以剿取科第此犹三十年前事也今时学者但要读过经书更读旧文字千篇则取青紫如俯拾地芥矣夫读千篇旧文即取青紫便可荣身显亲扬名当世而体认圣经之人穷年白首饥冻老死迄无所成人何不为其易且乐而独为其难且苦者哉人人皆读旧文皆不体认经传则五经四书可尽废矣呜唿有天下之责者可不痛加之意哉余在南都时尝与赵方泉督学言欲其分付上江二县将书坊刻行时义尽数烧除仍行文与福建巡按御史将建宁书坊刻行时义亦尽数烧除方泉虽以为是然竟不能行徒付之空言而已有司以近来学者全不理会经传但读旧文字以取科第近闻欲专以后场策论为主呜唿是见树木之枝干蠹蚀便欲拔其本根而去之殊不知拔去本根则枝干将曷从生哉夫经术所以经世务故经术本根也世务皆由此出不由经术而求世务之当得乎故今时但当严立科禁一切学者有应台试省试者凡用旧文字之人痛加黜罚如能体贴圣人旨意虽行文或未尽善亦须曲为褒举庶几可以挽回此风然今之主司未必非读旧文字之人又安得此理会经传者而为之辨识哉我朝留心经术者有杨文懿程篁墩蔡虚斋章介庵诸人余以为十三经注疏板头既多一时工力恐难猝办但得将古注十三经刻行一部则大有功于圣学而于圣朝政治不为无补且亦可以嘉惠后学其费不上一二百金但得一有意太守便可了此惜无可与谋者纬书出于东汉盖因光武好谶故东汉诸儒伪造此书今周易干坤凿度礼含文嘉诸书皆有传写本大率皆言符谶占候之事于本经无所发明但古书难得今不可不存其本也朝廷于有关经术之书当遍加访求士大夫一遇此类亦须极力购之若有力便当刻行盖去圣日远则经教日湮而后之谈经者将日下一日矣纵有小疵亦当过而存之使后世学士犹可取以折衷今小说杂家无处不刻何独于经传而靳惜小费哉汉人说经皆有师法不泥文字盖于言句之外自出意见而终不失本旨世之所行如焦赣易林孔安国尚书大传韩婴诗外传大戴礼是经之别传而皆可与之并行者也较之后世因文立义泥而不通者何啻天壤今乃欲尽废彼而从此抑又何耶诗有细春秋有微此书今皆不传闻李中麓家藏书甚多亦有意搜访诸经各家传注想亦有世所不传本恨无从一访求之耳京房易传一书今虽有刻行本但以五乡六亲世应生刻立说正类今占卦家之言恐是后人附会然京房喜言祸福或者是其本书不可考也宋人说经始于刘原甫刘有七经小传言简理畅尚不失汉儒之意余始得抄本甚珍重之后以与朱文石司成已刻板于南太学刘原甫又有春秋权衡一书甚好余有一册乃宋板今亦在文石处宋世名贤如范文正公欧阳公吕晦叔王介甫司马文正公苏东坡黄山谷皆言学但皆本之经术以求实用不空谈心性此其所以为有用之儒耶东坡云春秋之学自有妙用学者罕能理会若求之绳约中乃近法家者流苛细绞绕竟亦何用惟丘明识其妙用然不能尽谈微见端兆欲使学者自见之汉儒尚训诂至唐人作正义而训诂始芜秽矣宋人喜说经至南宋人作传注而说经遂支离矣黄山谷在当时不甚讲学然学问皆有切实工夫又其言甚有理趣如其言以我观书则随处得益以书博我则释卷而已茫然宋儒亦甚称之余观集中言论更有出此上者今尽拈出以示后人黄山谷与苏大通书云既在官则难得师友又少读书之光阴然人生竟何时得自在饱闲散耶三人行必有我师此居一州一县求师法也读书光阴亦可取之鞍乘间耳凡读书法要以经术为主经术深邃则观史易知人之贤不肖遇事得失易以明矣此皆切实近里工夫其言迥出宋儒之上又云公家二父学术跨天下公当得之多辄复贡此此运水以遗河伯者耶则大通乃东坡之子侄也读书须一言一句自求已事方见古人用心处如此则不虚用功又欲进道须谢去外慕乃得全功江出汶山水力才能泛觞沟渠所并大川三百小川三千然后往与洞庭彭蠡同波下而与南溟北海同味今足下之学诚汶山有源之水也大川三百足下其求之师小川三千足下其求之友方将观足下之水波能遍与诸生为德也山谷又云读书须精治一经知古人关捩子然后所见书传知其指归观世故皆在吾术内古人所谓胆欲大而心欲小不以世之毁誉爱憎动其心此胆欲大也非法不言非道不行此心欲小也文章乃其粉泽要须探其根本根本固则世故之风雨不能漂摇古之特立独行者盖用此道耳陈履常正字天下士也读书如禹之治水知天下之络脉有开有塞而至于九川涤荡四海会同者也汶山之水滥觞及其成江横绝吴楚涵受百谷以深其本源故也精于一则不凝滞于物鞭其后则无内外之患胸次宽则不为喜怒所迁人未信则反聪明而自照颜渊曰舜何人哉隰朋愧不如黄帝夫设心如是岂暇与俗人争能哉富贵在天安可以人力计较耶知寸心不与万物同尽则在此不在彼矣人当开拓胸次以天地为量求舜禹比肩则衡门之下古人不远我朝薛文清陈白沙吴康斋王阳明好谈理性岂是不长于经术但既托之空言遂鲜实用其门弟子又蹈袭其师说各立门户深衷厚默剿取道学之名以为进取之捷径自是经术道学始岐而为二矣今朝廷若欲求经术之士庙堂诸公集议行之亦甚不难盖翰林院元设有五经博士而翰林院亦有秀才名色当精选深于经术者为博士招集天下之能通经者皆隶焉公家月廪饩之日省月试必待精深然后官之则庶乎可以广求士之门而学者竞趋于经术亦不长文词浮艳之习此选举之佳事也盖祖宗元有此门举而行之在当事诸公有意与无意耳如欲访求经术之人当令各郡太守凡遇考满之期各选三四人自随如古之所谓计偕者与之俱至京师送礼部考选如计偕之人果能通经即筭任内功绩若非其人举主即加黜罚其无者听然亦必以有无为殿最或庶几可望得人章介庵先生为南畿督学是年岁考某适领案后以事谪授松江贰守遂为相知曾以公事至海上访余敝庐见堂中悬马西玄见赠诗介庵指之曰此公正人也余亦数至府衙即相留竟日所谈皆学业不及公事尝言少年时读书五经四书大全书眉上标写皆满又言圆觉经说理精到是与孔子对床睡的宋儒传注只在孔子床脚底下钻如何会识得又痛黜词章之学时余字登之尝对郁子江言我闻何登之喜读文选与艺文类聚诸书纵读得精熟有甚用处然文章亦学者之事故孔子曰行有余力则以学文某意以为力或有余则兼之未必不是介庵是临川人想其学亦出于象山然只谈经学未尝旁及理性其议论自立意见不随人可否尝言王荆公三不足之言皆是盖为治当法尧舜则祖宗何足法能修德以弭灾则天变何足畏若我之所行果是则人言何足惜又言南宋秦桧力主和议盖因当时国势已蹙中原未必可复而诸军所过残暴惨酷甚于胡虏则休兵息民亦何可尽非其言盖自有见余家旧藏书几四万卷后皆毁于倭夷近日西亭殿下以为余家藏书尚存托蔡州守以书目寄来假索抄录皆是诸经各家传注余细阅之易有五十四家诗十九家书二十七家春秋六十三家周礼十二家仪礼四家礼记十一家皆与文献通考经籍考相出入亦有经籍考所无者恨无以应其求矣又尝见西亭所撰李鼎祚周易集解序亦有发明处盖亦留心经术者今士大夫一登甲第都美官则不知视经传为何物矣使士大夫皆能如西亭之留心经传何患经术不明经术明何患天下无善治乎余所撰语林山东各王府亦时时差人买去则知河间献王何代无之今议者欲用宗子人才未必无见卷四经四阳明先生拈出良知以示人真可谓扩前圣所未发盖此良知即孔子所谓愚夫愚妇皆可与知者即孟子所谓赤子之心即佛氏所谓本来面目即中庸所谓性即佛氏所谓见性成佛乃得于禀受之初从胞胎中带来一毫不假于外故其功夫最为切近阳明既已拈出学者只须就此处着力使不失本然之初便是作圣之功其或杂以己私则于夜气清明之时反观内照而其虚灵不昧之天必有赧然自愧者因此渐渐克去损之又损而本体自无不具矣又何必费许多辞说哉夫讲论愈多则枝叶日繁流派日广枝叶繁而本根萎流派广则源泉竭岐路之多杨朱之所以下泣也其于理性何益哉今世谈理性者耻言文辞工文辞者厌谈理性斯二者皆非也盖文以纪记政事诗以宣畅性情此古之文词也后世专工靡曼若春花艳发但可以装点景象于世道元无所补及其浮艳之极或至于导欲宣淫若夫谈理性则玄虚要眇间有能反观内照则澄汰之功于身心不无所补然其静默之极遂至于坐忘废务夫宣淫导欲过止一身坐忘废务祸及家国而况乎理性未易窥测苟有毫厘之差乃所谓以学术杀天下者此也则亦岂细故哉故学者莫若留心于经术夫经术所以经世务而况乎成性存存之说精一执中之传使后世最善谈理性者亦岂能有加于此哉岩下放言云三代绝学之后心性之说唯老庄佛氏窥测一二其言亦似有见昔吕申公当国申公好禅学一时缙绅大夫兢事谈禅当时谓之禅钻今之仕宦有教士长民之责者此皆士风民俗之所表率苟一倡之于上则天下之人群趋影附如醉如狂然此等之徒岂皆实心向学但不过假此以结在上之知求以济其私耳浇兢之风未知所届既入其笠又从而招之在上诸公恐亦不得逃其责也晋人喜谈玄虚南宋诸公好言理性卒之典午终于不兢宋自理宗之后国势日蹙而胡虏乘恤得以肆其窃据之谋故当时有识者云遂使神州陆沉王夷甫诸人不得不任其咎宋人亦言不讲防秋讲春秋盖深以为失计也此非所谓游谈妨务祸及家国者耶或者晋宋当偏安之朝人主无意恢复而豪杰之士无以展其所抱故退处里巷讲明学术以启迪后进固无不可岂有当此盛朝士地之广生聚之众政事之繁多既委身于国受民社之寄日勤职业犹惧不逮而乃坐糜廪禄虚冒宠荣终日空谈全废政务岂非圣世之所必诛者哉心性之学吾辈亦当理盖本源之地理会得明白则应事方有分晓然亦只是自家理会间所有得则札记之以贻同志可也岂有创立门户招集无赖之徒数百为群亡弃本业兢事空谈始于一方则一方如狂既而一国效之则一国如狂至于天下慕而效之则天下如狂正所谓处士横议惑世诬民即孔子所诛少正卯所谓言辨而伪行僻而坚者正此类也其何以能容于圣世耶我朝薛文清吴康斋陈白沙诸人亦皆讲学然亦只是同志薛文清所着读书录康斋白沙俱有语录正门人札记之以贻同志者何尝招集如许人唯阳明先生从游者最众然阳明之学自足耸动人况阳明不但无妨于职业当桶罔横水用兵之时敌人侦知其讲学不甚设备而我兵已深入其巢穴矣盖用兵则因讲学而用计行政则讲学兼施于政术若阳明者真所谓天人三代以后岂能多见而后世中才动辄欲效之呜唿几何其不贻讥于当世哉阳阳同时如湛甘泉者在南太学时讲学其门生甚多后为南宗伯扬州仪真大盐商亦皆从学甘泉唿为行窝中门生此辈到处请托至今南都人语及之即以为谈柄甘泉且然而况下此者乎宜乎今之谤议纷纷也庄子比舜为卷娄卷娄羊肉也以为舜有羶行故群蚁聚之今若在外之两司与郡县守令凡士子之升沉人家之盛衰胥此焉系则又岂但如卷娄而已哉故今两司郡县诸公尤不宜讲学盖以其声势之足以动人而依倚声势之人进也夫依倚声势之人进则持身守正之士远矣尚何怪乎今世士君子之耻言讲学哉今之讲学者皆以孔子言有教无类又以为佛家言下下人有上上智故云人人皆可入道讲学不当择人是不然盖孔子亦尝言之矣民可使由之不可使知之故记曰道非明民将以愚之夫所谓无类云者盖指专心求道者而言也然今世岂有专心求道之人夫求道者惟愚鲁之人其心最专故最易入道若曾子竟以鲁得之者是也今之所当辨者正惧其智巧过人耳佛氏谓下下人者亦指混沌未凿者而言六祖盖混沌未凿者今之初地人其能道菩提本无树明镜亦非台本来无一物何处惹尘埃之语耶正以今世无不凿之人故也是恶可以不择哉朱子作传注其嘉惠后学之功甚大但只是分头路太多其学便觉支离论语首篇学而时习之一章便说差了盖因有三个乎字遂把三章分作三段看以不亦君子乎属在人不知而不愠一句上非惟失了夫子之意亦且不知夫子作文之法矣此学字说得甚大盖即是学为圣人之学即复其初就是除此外别无学夫学而至于时时习之则功夫无有间断矣夫颜子不能无违于三月之后今时时习之无有间断至于中心喜悦则完全是一个圣人体段故程子曰义理浃洽于中则说此言甚好然功夫全在此一句后面两节只轻轻说过去以见圣人之全体夫学已到至处由是人知之则乐人不知亦不愠岂不为君子乎盖君子即圣人悦乐不愠三字是对待说而君子一句总说到学而时习之今朱子以为人知之而乐者顺而易不知而不愠者逆而难则是以为到不愠方才成得君子是岂圣人之意哉且学以为己人之知与不知于我何与何不知而遂以为逆以此分别难易浅深终是未安大凡读书须要通前彻后看故得圣人之意始论语一书乃孔子平日所以教人者其第三章即曰巧言令色鲜矣仁后又曰巧言令色足恭左丘明耻之丘亦耻之又曰是故恶夫佞者又曰不有祝它之佞而有宋朝之美难乎免于今之世矣盖佞是巧言美是令色及圣人之所取者则曰刚毅木讷近仁盖刚毅则非令色木讷则无巧言正是相反处又曰恭近于体远耻辱也夫巧言令色足恭皆是忘己以媚悦人者想周末衰世多有此等人故夫子深恶而痛绝之至许仲弓以南面则取其居敬而行简之一言他日又称之曰雍也仁而不佞孔门最重者仁未尝轻以许人想仲弓亦是个刚毅木讷恭而有体的人故孔子以仁与南面许之今世大率以柔颜媚语者为仁以直言厉色者为不仁其去圣人之意远矣门人之记孔子曰子温而厉威而不勐恭而安盖温近于令色厉则非令色矣恭近于足恭安则非足恭矣威非作威只是君子不重则不威之威故夫子所称五美其一曰君子正其衣冠尊其瞻视俨然人望而畏之斯不亦威而不勐乎威亦近于刚毅实则何尝勐合此数处而观之可以见圣人之意矣六经之言含蓄深远如庄子逍遥游其言理性最活泼处然反覆数百言只做得鸢飞戾天鱼跃于渊的注脚易曰君子体仁足以长人嘉会足以合礼利物足以和义贞固足以干事孟子所谓四端盖本于此孔子但杂出之未尝并论其所雅言者只一仁字如曰君子去仁恶乎成名君子无终食之间违仁人而不仁如体何人而不仁如乐何又曰好仁者无以尚之盖人能全体得一个仁此心纯是天理则四德皆并包其中盖自有不期合而合者孔子只说仁干卦文言曰元者善之长也此是人心之生意万善皆从此出生生不穷今人以果子核中之物谓之曰仁最好如言桃仁杏仁瓜仁之类是也盖造化之妙包于此中而发生长养皆从此出以此言仁亲切有味有子曰君子务本本立而道生孝弟也者其为仁之本欤正有若之言似孔子处盖仁必自孝弟始人能孝弟则仁根焉而道自此生矣至孟子以仁为事亲义为从兄便觉又生一个枝节及其说到智之实知斯二者弗去礼之实节文斯二者乐之实乐斯二者乐则生矣生则恶可已恶可已则可不知手之舞之足之蹈之此是孟子自得之最深处学者体认此章须到有不知手舞足蹈处方是有得孔子答群弟子问仁皆因病而药独颜渊问为仁则真有切实力行之意故孔子亦以切实力行告之曰克己复礼为仁继之曰非礼不视非礼不听非礼不言非礼不动此是为仁最切要的功夫心经言无眼耳鼻舌身意无色声香味触法其原盖出于此虽佛家亦以为第一义谛然谓之曰无便觉有着夫子许仲弓以南面仲弓以子桑伯子为问盖二人皆简者也其气质相类因遂及之夫子对以可也简则未深许之也夫简者多失之诞傲故夫子他日又曰归欤归欤吾党之小子狂简不知所以裁之及仲弓问仁夫子告以出门如见大宾使民如承大祭正欲裁之以敬也则居敬行简之对其在问仁之后欤孟子深造之以道章曰欲其自得之自得之则居之安居之安则资之深资之深则取之左右逢其原皆是实际的说话苟非身到其地安能为此言孔门诸子皆所不逮中庸尊德性章此是圣人全体工夫盖德性乃吾所受于天之正理尊者所以体而全之也若欲全此德性必待问学以充之问学而非广大则规模狭隘将泥而不通故必致广大广大者易至于阔略故必尽精微非高明则志意沉滞将郁而不畅故必极高明高明者常失于亢厉故必道中庸涵养寻绎此温故也然于旧知之中又能引伸触类潜滋暗长故曰知新淳庞磅礴此敦厚也然于混沦之中又能节目周详文理密察故曰崇礼工夫大约有此数者然于数者之中初无差别亦无渐次必欲会其全功又须打做一片方是圣人之学如何分做存心致知两截又云盖非存心无以致知而存心者又不可以不致知此解支离破碎全失立言之意况曰日知日谨加一日字便有渐次之意在杨升庵云骛于高远则有躐等凭虚之忧专于考索则有遗本溺心之患故曰君子以尊德性而道问学盖高远之蔽其究也以六经为注脚以空索为一贯谓形器法度皆刍狗之余视听言动非性命之理所谓其高过于大学而无实世之禅学以之考索之蔽其究也涉猎记诵以杂博相高割裂装缀以华靡相胜如华藻之绘明星伎儿之舞迓鼓所谓其功倍于小学而无用世之俗学以之论语先进于礼乐章子曰先进于礼乐野人也后进于礼乐君子也朱子以为先进于礼乐文质彬彬今反谓之野人亦失圣人之意夫野人未必便会文质彬彬盖周虽尚文始也承殷之弊故先进尚质多于文世遂谓之野人及其后渐过于文世遂谓之君子均之为失中也及夫子酌其中而言之则曰质胜文则野文胜质则史文质彬彬然后君子今后进之君子则据时世而言其与彬彬者异矣然孔子之用礼乐乃舍君子而必欲为野人者何耶亦只是丧与其易也宁戚之意盖欲循其本耳所以救时之失也朱子好将功夫分开说如所谓省察存养之类终难道教学者撇了省察方去存养撇了存养又去省察头路忒多如何下手极是支离陆象山只教人静里用功若存养得明白则物欲之来如镜子磨得明净自然照得出故后人以象山之学近于释氏然为学本以求道苟得闻道则学者之能事毕矣又何必计其从人之路耶昔朱陆尝会于白鹿洞两家门人皆在象山讲君子喻于义一章言简理畅两家门人为之坠泪亦多有去朱而从陆者则知功夫语言元不在多也余小时读经书皆为传注缠绕无暇寻绎本文故于圣人之言茫无所得今久不拈书本传注皆已忘却闲中将白文细细思索颇能得其一二乃知传注害人亦自不少在留都时赵大周先生入觐反留都语良俊曰在京师曾一见何吉阳吉阳问余曰大周这些时何故全不讲余曰不讲吉阳又问曰若不讲何所成就余应之曰不讲就是我成就处吉阳无以应盖大周先生之学已到至处是即庄子所谓目击而道存者夫佛家犹有打圈有喝棒有许多使人悟入处吾儒只会弄口舌口舌纵弄得甚伶俐作么用处此正如佛家云别人弄了刀又弄枪件件弄到都不会杀人我家只有这把刀提起来便会杀人昔文殊师利往维摩处问疾文殊师利问维摩诘云何者是菩萨人不二法门时维摩诘默然无言义手向本位立地文殊师利叹曰是真人不二法门者也今之讲学若悟得此意便是进得一步今世岂有此等人哉壬子年至京师是年冬聂双江先生进大司马先生在部中每日散衙后即遣人接良俊至火房中间谈先生但问吴中旧事与吴中昔日名德绝口不及讲学盖这个东西人人本来完具但知得者自会寻得出何须要讲况中人已下者但可使由之又不必讲惟可与言者始与之言此所谓因材而笃正双江之一大快也若今之讲学者不论其人之高下拈着便讲而其言又未必有所发明其视双江与大周先生盖天壤矣余授官南归双江作文送行而其举以相告者惟自反于子臣弟友之间今载在集中者是也夫能自反于事亲事君从兄处友之间而能言顾行行顾言则学者切实近里之功孰有能加于此者哉又以见子思发明道之费隐正是其吃紧为人处然际鸢之所戾莫高匪天矣际鱼之所跃莫深匪渊矣皆道之所在也夫道极于天地而实不出于愚夫愚妇之所与知与能者及其至也则圣人有所不知不能故曰君子之道四丘未能一焉则自反于子臣弟友者是也然此不出乎日用之常苟于此而能言顾行行顾言则慥慥乎君子矣而道夫岂远哉今之讲道者率舍近而求之远抑又何也我朝陈白沙王阳明二公之学功夫简捷最易入道世或病其出于象山余谓射者期于破的渡者期于到岸学者期于闻道而已苟射者破的渡者到岸斯能事毕矣又何必问其所从入哉今存斋先生刻学则二书独象山之言简明快畅其吃紧为人处甚多读之令人有感发勐省处程篁墩有道一编大率言朱陆之学本出于一愚谓颜子最明敏孔子称其闻一知十则是颜子闻道以敏又曰参也鲁则是曾子闻道以鲁然皆可入道即孟子所序前古圣人此皆道统授受所系然禹以拜善言汤以执中文王以视民如伤望道未见武王以不泄迩忘远周公以思兼三王孔子以作春秋各有其道不相沿袭然皆能上继道统未必尽同夫千蹊万迳皆可以入国易曰殊途而同归百虑而一致正此之谓也则古人之所未必尽同者安用强而同之哉阳明先生之学今遍行字内其门弟子甚众都好讲学然皆粘带缠绕不能脱洒故于人意见无所发明独王龙溪之言玲珑透彻令人极有感动处余来尝与之交不知其力行何如若论其辩才无疑真得阳明牙后慧者也卷五史一史之与经上古元无所分如尚书之尧典即陶唐氏之史也其舜典即有虞氏之史也大禹皋陶漠益稷禹贡即有夏氏之史也汤誓伊训太甲说命盘庚即有殷氏之史也泰誓牧誓武成金洛诰君牙君奭诸篇即有周氏之史也孔子修书取之为经则谓之经及太史公作史记取之以为五帝三王纪则又谓之史何尝有定名耶陆鲁望曰书则记言之史春秋则记事之史也记言记事前后参差曰经曰史未可定其体也案经解则悉谓之经区而别之则诗易为经书与春秋实史耳及孔子删定六经之后天下不复有经矣而周天王及各国皆立史官如周有史佚太史儋内史过内史叔兴叔服虢有史嚚卫有史华晋有史苏史狐史墨鲁有史克世掌史事而遂有专史矣当时各国皆有史鲁史偶经孔子笔削寓一王之法故独传耳汉兴司马谈司马迁世为太史令东汉则班彪父子世领史职而二氏卒能整齐汉事成一家言今亦与六经并行矣后世虽代有纪言纪事之官然作史者又未必即若人也今二十一代史具在其得失是非可考而知也至于近代之事其世道之盛衰人物之升降风俗之隆替皆史之流也其大者则领史职者载之若夫识其小者则不贤者之责也故备录以俟史氏之阙文自五以至十四共十卷历代之史其不在十九代正史之数者在古则有帝王世纪在两汉则有司马彪续汉书射承后汉书华峤后汉书袁山松后汉书在魏则有鱼豢魏书江表传在晋则有王隐晋书臧荣绪晋书陆机晋书曹嘉之晋书晋中兴书在宋则有徐爰宋书其编年之史在两汉则有荀悦汉纪东观汉记张璠汉纪袁宏汉纪薛莹汉纪汉晋春秋献帝春秋在三国则有魏氏春秋魏氏春秋异同魏武帝杂事魏略蜀记吴历张勃吴录在晋则有孙盛晋阳秋檀道鸾晋阳秋干宝晋纪徐广晋纪在宋则有裴子野宋略南史北史此皆载一代之事耳至司马文正公遂起自周威烈王迄于隋之显德通作一史名为资治通鉴而天下始有通史矣李焘长编则继司马公而作者宋七朝之史也后又有续长编朱晦庵作通鉴纲目大率即通鉴之事而稍寓以书法纲以法经目以法传盖欲以继春秋之笔也如应劭汉宫仪汉旧仪汉旧事汉杂事汉宫典职齐官职仪晋公卿礼秩大唐六典之类此皆杂载各代之典章以备作史者也古称国灭史不灭故虽偏霸之朝亦皆有史古有吴越春秋越绝书华阳国志蜀王本纪汉末有九州春秋载袁绍公孙瓒诸人事晋有崔鸿十六国春秋载五胡之事又有车颖秦书赵书燕书有秦记凉记蜀李雄书南唐有马令南唐书陆务观南唐书大率皆霸史也余家旧得一抄本乃载安禄山与史朝义时事共三卷又宋徽钦北狩亦有窃愤录诸书乃知史固未尝一日灭于天下也壬子冬到都首谒双江先生先生问别来二十年做得甚么功夫余对以二十年惟闭门读书虽二十一代全史亦皆涉猎两遍先生云汝吴下士人凡有资质者皆把精神费在这个上盖先生方谈心性而黜记诵之学故也余口虽不言心甚不然之盖经术所以经世务而诸史以载历代行事之迹故六经如医家素难而诸史则其药案也夫自三代而下以至于今越历既久凡古人已行之事何所不有若遇事变取古人成迹斟酌损益庶有依据苟师心自用纵养得虚静何能事事曲当哉寻常应务犹可至于典章仪式名物度数其亦可以意见处之哉故一经变故棼集则茫无所措遂至于率意定方误投药剂非但无救于病其人遂成疒兄痼矣可无惧哉太史公史记为历代帝王作十二本纪为朝廷典章作八书为年历作十表为有士者作三十世家为贤士大夫作七十列传其凡例皆以己意创立而后世作史者举不能违其例盖甚奇矣史记起自五帝迄于汉武盖上下二千四百一十三年之中而为诸人立传仅仅若此今观书中诸传欲去一人其一人传中欲去一事即不可得真所谓一出一入字挟千金春藏之石室副在人间实不为过若后人作史无秽冗滥去一人不为少增一人不为多今宋元史中苟连去数十传一传中削去数事亦何关于损益之数哉魏其武安其事相联故并作一传然终始只一事范蠡列在货殖传本传只载货殖事若霸越诸谋画与越事相联者则附见越世家中其救中子杀人事亦附其后此皆太史公作史法也人谓太史公为孔子立世家非是盖以为论道德则孔子为帝王师不当在诸侯之列语其位则孔子未尝有封爵不当与有土者并是大不然盖方汉之初孔子尚未尝有封号而太史公逆知其必当有褒崇之典故遂为之立世家夫有土者以土而世其家有德者以德而世其家以土者土去则爵夺以德者德在与在今观自战国以后凡有爵土者孰有能至今存耶则世家之久莫有过于孔子者史记又以孔门七十二弟子与老子孟子荀卿并列为传则其尊之至矣孰谓太史公为不知孔子哉史记序六家要旨进道德绌儒术诚有如班孟坚所讥者然其述六家之事指陈得失有若案断历百世而不能易又其文字贯串累累如贯珠粲然夺目文章之奇伟孰有能过此者耶太史公作五帝本纪其尧舜纪全用二典成篇中间略加点窜便成太史公之文左氏之文口非不奇但嫌其气促耳至史记季札观乐一段全用左传语但增点数字而文字便觉舒徐乃知此者胸中自有一副炉韦冓其点化之妙不可言也史记游侠传序论至取季次原宪读书怀独行之君子义不苟合当世者以此两者相形以较短长似为太过世亦以此非之然其文章之抑扬出入若神龙变幻有非人之可能捉摸者盖甚奇矣汉书游侠传序其说稍近正文章则去太史公远甚二篇不可并观矣史记游侠传序论此正是太史公愤激着书处观其言以术取宰相卿大夫辅翼世主功名俱着者为无可言而独有取于布衣之侠又以虞舜井廪伊尹鼎俎传说板筑吕尚卖食夷吾百里桎梏饭牛以至孔子畏匡之事以见缓急人所时有世有如此者不有侠士济而出之使拘学抱咫尺之义者虽累数百何益于事又引鄙语何知仁义已享其利者为有德盖言世之所谓有德者未必真有德也故窃钩者非诛之是矣而窃国者天下之大非也则宜为诛首矣而为诸侯夫为诸侯则天下之为仁义者争趋之仁义所往遂谓之仁义不复计其昔之大非矣此不曰侯之门仁义存耶故曰已享其利者为有德然则世之所是者果真是耶世之所非者果真非耶此正如庄子之ㄈ诡博达谬悠其说以舒其轻愤不平之气而世之不知者遂以为此太史公之庄语也岂所谓痴人前说梦耶班孟坚书虽无太史公之奇然叙事典赡亦自成一家之言故世之言史者并称史汉盖以为史记之后便有汉书汉书东方朔传不承袭褚先生之语而自立论其序董偃事亦周匝顿挫宛如画出能用太史公法其取设客难与非有先生论二篇文章亦甚奇伟如谏罢上林苑与对武帝朕何如主诸语其剪裁去取皆妙便可与史记角立班固书杨王孙传汉以后未必有如此人纵有之作史者亦未必能为之立传盖此事虽无大关系然能达大道之本不可使后世不知此等议论胡建传其事亦甚俊伟不知史记何故不为之立传传中言孝武天汉中为军正丞或者是太史公得罪以后事也杨子幼传载子幼与戴长乐辨诘狱辞仿佛魏其武安侯传东汉书路粹诬奏孔融语远不逮也霍光传废昌邑王一事序得舒徐详委亦得太史公法太史公以贾谊与屈原同传故但载其吊屈原文与赋二篇而已然谊所上政事书先儒称其通达国体以为终汉之世其言皆见施用又其所论贮积与铸钱诸事皆大有关于政理是何可以不传班固取入汉书传中最是或者太史公未及整齐汉事故但取其似屈原者附入耳唐子西言太史公敢乱道却好班固不敢乱道却不好亦是名言黄山谷言每相聚辄读数叶前汉书甚佳人胸中久不用古人浇灌之则尘俗生其间照镜则面目可憎对人亦语言无味也又云班固汉书最好读然须依卷帙先后字字读过久之使一代之事参错在胸中便为不负班固矣相传谓欧阳公不喜史记此理之不可晓者观苏子瞻与黄山谷亦只称班固书不常道着史记盖子瞻出欧公之门而山谷则苏公之友也范蔚宗汉书虽则已落宋齐绮靡之习然子长孟坚世领史职故自司马谈班彪以来皆撰述汉事而子长孟坚不无所因若蔚宗则取华峤张璠诸书而整齐之首尾贯串勒成一家其叙东汉二百年事简而不漏繁而不芜亦可称名史故世以与班固书并行似不为过陈寿作三国志与丁梁州索米又因诸葛武侯尝黜其父故传中言临敌制胜非其所长世遂称为秽史然其叙事简严质实犹不失史家体格自寿之后作史者殆无足言矣自唐以前诸史唯晋书最为冗杂正以其成于众人之手也此之谓百家衣骨董羹夫布褐虽至粗恶然使其为完衣则犹可适体今或以布褐与锦绮杂缀成服其得为观美乎盖经五胡云扰之后晋事或多遗漏而王隐之书晋人元陋其浅鄙唐之诸公遂以郭颁世语刘义庆世说新语诸小说缀缉成书其得谓之良史乎沈约作宋书虽非当行家然约本文士出自一手终是可观新唐书欧阳公诸志序论甚好宋子京作列传但做自家文字故唐事或多遗漏世以为不如刘句之书为胜自陈寿三国志后惟欧阳公五代史平典质直最得史家之体即欧阳文字中亦无有能出其上者这便是当行家杨升庵云苏老泉曰唐三百年文章非两汉无敌史才宜有如丘明迁固而卒无一人可与陈寿范晔比肩其论当矣盖虽韩退之顺宗实录亦在所不取也宋之琐儒乃以五代史并迁此不足以欺儿童而可诬后世乎然以诸史较之五代史固是史笔亦难以尽诬也史至宋元辽金四家而鄙猥极矣余在南都时赵大周先生尝议欲删改宋史余以为非同志三四人不可盖列传中有事不关于朝廷又非奇伟卓绝之行或武臣之业非以劳定国以死勤事而其功但在一方者皆不得立传须削去数百人其有一事或相关数人而彼此互载重复太甚者当尽数抹去或一人传中其一二事可录而因及他事有猥琐不足纪载者亦尽数抹去然后以宋朝诸名公小说可以传信者以次添人则庶乎其书可传大周深以为是后大周以内艰去余亦羁旅落拓无可共事者其事遂寝双江先生在兵部时尝欲托某修兵部条例盖我朝不设丞相而朝廷之事皆分布六部凡历朝大典章大刑政但取六部陈年案牍查之事事皆在若将六部案牍中有关于政体者一一录出修为一书则累朝之事更无遗漏矣余观两汉有会要唐会要宋各朝皆有会要大率即此类也王守溪笔记言我朝不设起居注而所谓左史记言右史记事者皆缺恐后代修史无所依据殊不知今皇帝临朝原不曾有言凡批出旨意即为记言所行之事即为记事也若各部条例一修则欲考祖宗旧制易于检寻且甚有关于作史双江此举可谓极善会余补官留都刻日南下遂不克就余归后双江尚在部中五六年不知曾有人与之了此一事否卷六史二宸濠谋逆时王晋溪在本兵时王阳明差南赣都御史方赴任至丰城闻变即走吉安与太守伍文定檄会袁州临江赣州四郡兵讨之报至京师人情汹汹且外议籍籍皆云阳明任数其去留不可必晋溪力主其说以为阳明必能成功朝廷不必命将出师时晋溪之婿侯莎亭为某部主事入告晋溪曰外间人言若此而老爷坚持此议倘事有不测则灭族之祸不远不若别有处分以为身家计晋溪曰王伯安我能保其无他且其谋略足以了此不久捷音至矣何多虑为既而阳明擒宸濠定江西不旬月果报捷方阳明先生差汀赣巡抚时汀赣尚未用兵阳明即请旗牌以行而晋溪即给以旗牌阳明又取道于丰城盖此时宸濠之反形已具二公潜为之计庙堂之方略已定人疑阳明之去留者何耶王晋溪在本兵时适湖州孝丰县汤麻九反势颇猖獗浙江巡按御史解冕奏闻朝廷下兵部议晋溪唿赍本人至兵部大言数之曰汤麻九不过一毛贼只消本处差数十火夫缚之此何足奏报欲朝廷发兵殊伤国体此御史不职考察即当论罢矣赍本人回浙江传说此语一时皆以为湖州江南重地朝廷不肯处分岂置之度外耶倘贼势蔓延猝不可扑灭本兵甚为失策贼人亦侦知此语恣意劫略不设提备先是户部为查处钱粮差都御史许延光在浙江晋溪即请密敕许公讨之且授以方略许公即命宪副彭姓者潜提民兵数千余出其不意乘夜而往贼人方掳略回相聚酣饮兵适至即时擒斩无一人得脱者尔时若朝廷命将遣兵彼必负固拒命淹顿日久不但胜负未可必纵胜而劳兵费财亦已甚矣晋溪此举盖不烦一旅不损一财而地方寻定谋之堂庙之上而定难于数千里之外若身履其地所谓折冲于俎豆者非耶嘉靖初年北虏尝寇陕西犯花马池镇巡惶遽请兵策应朝廷命九卿会议时王晋溪为冢宰王荆山宪在本兵荆山以为必当发兵不然恐失事众皆不敢异同独晋溪不肯画题曰吾意以为兵不必发我当别有一疏即题奏曰花马池是臣在边时所区画防守颇严虏必不能入纵入亦不过掳略彼处自足守御不久当自退若遣京军远涉边境道路疲劳未必可用而沿途骚扰害亦不细倘至彼而虏已退则徒劳往返耳臣以为不发兵便然兵议实本兵主之竟发六千人命二游击将之以往至彰德未渡河已报虏人出境矣一日入朝张罗峰与晋溪相遇于朝堂罗峰举手贺晋溪曰古人称老成谋国公前日料敌如见亦甚奇矣即于报捷本上票旨赏晋溪四表里银二十两吕沃洲曰正尔人品或自不同若论晋溪筹边之才不知韩魏公范文正之在西夏果能过之否也王晋溪在西北修筑花马池一带边墙命二指挥董其役二指挥甚效力边墙极坚且功役亦不甚费有羡余银二千余两二指挥持以白晋溪晋溪曰花马池一带城墙实西北要害去处汝能尽心了此一事此琐琐之物何足问即以赏汝后北虏犯边即遣二指挥提兵御之二人争先陷阵一人竟死于敌已上四事闻之吕沃洲余在南馆时府公王槐野先生喜谈西北事一日言王晋溪总制三边时每一巡边虽打中火亦费百金未尝折干到处皆要供具烧羊亦数头凡物称是晋溪不数脔尽撤去散与从官虽众头目亦皆沾及故西北一有警则人人效命时东南适有倭寇余与陆祠部五台相遇于舍弟家祠部方有赞画之命余举似之余曰盖当时法网疏阔故晋溪得行其意使在今日则台谏即时论罢不能一日容矣舍弟云近闻总督有驰数皮箱银去者不闻有人论之余曰此数皮箱之物未必尽以自私必有同其利者既同其利谁复言之若如晋溪所为则论者交至矣但昔之当事者损己之奉以悦犯难之人今之当事者割犯难者之肉以饲权贵尚何怪偾事之不旋踵耶己巳之难英宗既北狩挞虏将犯京城声言欲据通州仓举朝仓皇无措议者欲遣人举火烧仓恐敌之因粮于我也时周文襄公适在京因建议令各卫军预支半年粮令其往取于是肩负者踵接于道不数日京师顿实而通州仓为之一空一云己巳之变议者请烧通州仓以绝虏望于肃愍曰国之命脉民之膏脂顾不惜耶传示城中有力者恣取之数日粟尽入城矣武宗末年当弥留之际杨石斋已定计擒江彬然彬所领边兵数千为彬爪牙者皆劲卒也恐其仓猝为变计无所出因谋之于王晋溪晋溪曰当录其扈从南巡之功令至通州听赏于是边兵尽出而江彬遂成擒矣乔白岩参赞南京机务时方宁藩谋逆声言取南京兵已至安庆而白岩日领一老儒与一医士所至游燕兼以校奕实以观形势之险要而外若不以为意者人以为一时矫情镇物有费祎谢安之风武宗在南京江提督所领边卒躯干颀硕膂力拳勇皆西北劲兵也白岩命于南方教师中取其最矮小而精悍者百人每日与江提督相期至校场中比试南人轻捷跳趫行走如飞而北人麓坌方欲交手被南人短小者或撞其胁肋或触其腰胯北人皆翻身倒地僵仆移时江提督大为之沮丧而所蓄异谋亦已潜折其二三矣武宗南巡时乔白岩为参赞机务寇天叙为应天府丞时缺府尹寇署印太监王伟为内守备三人者同谋协力持正不挠故保南京无虞不然祸且不测矣寇亦山西人与白岩同乡躯体颀硕搭眼微近视每日带小帽穿一撒坐堂自供应朝廷之外一毫不妄用若江彬有所需索每差人来寇佯为不见直至堂上方起坐立语唿为钦差语之曰南京百姓穷仓库又没钱粮无可措办府丞所以只穿小衣坐衙专待拿耳差人无可奈何径去回话每次如此江彬知不可动后亦不复来索矣王伟太监是小时与武宗同读书者时适为南京内守备武宗唿为伴伴而不名从小相狎唯其言是听遂得从中调护故乔寇二公得行其志是虽适然之会亦可以占社稷灵长之福矣武皇在牛首山经宿江彬欲行异志而山神震吼达曙彬惧慑不敢举事次日归抵聚宝门时已深夜江传旨开聚宝门迎驾白岩坚闭不纳是夜武皇宿于报恩寺若白岩者镇重不挠真可谓以死卫社稷者矣江彬所领边卒骄悍之极行游市中强买货物民不堪命寇府丞亦选矬矮精悍之人每日早晚至行宫祗候必命以自随若遇此辈即与相搏边卒大为所挫后遂歙迹亦所以折江彬之谋也武宗在南京行宫诸司朝参时景前溪为国子司业景腹大而矮几不能俯颇失朝仪江彬即大声问曰第几班第几人是某衙门官若司业亦是该拿人数白岩即应声曰是南京国子监堂上官遂不拿问盖出于白岩一时权宜而能全朝廷儒官之体古人云此人宜在帝左右武宗驾至推安太守薛赟沿河皆拆去民房以便扯船纤皆索民间绢帛两淮为之大扰过扬州蒋瑶为扬州太守独不拆房曰沿河非圣驾临幸之地扯船自有河岸可行何必毁坏民居有罪知府自当之江彬传旨要扬州报大户蒋曰扬州止有四个大户其一是两淮盐运司其二是扬州府其三是扬州钞关主事其四是江都县扬州百姓穷别无大户江又传旨云朝廷要选绣女蒋曰扬州止有三个绣女江问今在何处蒋曰民间并无知府有亲女三人朝廷必欲选时可以备数江语塞其事遂寝扬州安堵如故后武宗驾崩薛赟治罪蒋累官至工部尚书蒋是湖州人王阳明既擒宸濠囚于浙省时武宗南幸住跸留都中官诱其令阳明释放还江西以待圣驾亲征差二中贵至浙省谕旨阳明责中官具领状中官惧其事乃寝阳明自言与宁藩战于鄱阳湖部署已定初亦不甚张但罪人既得而圣驾忽复巡游上意叵测为之目不交睫者数夕二中贵至浙省阳明张燕于镇海楼酒半撤去梯出书简二箧示之皆此辈交通之迹也尽数与之二中贵感谢不已返南都力保阳明无他遂免于祸若阳明持此挟之则祸且不测此之谓推赤心置人腹诚而不动者未之有也武宗大渐之时既诛戮江彬人心未定国未有君方迎立外藩而女后承制若谗邪交搆其间稍有异同则国事几殆时杨石斋秉政卒能缉睦宫闱镇安中外使虚宁数月天下晏然真可谓社稷之臣矣古人谓天子门生石斋成捧日之功以议礼不合无故而去天下惜之今上即位赐谥文忠易名之典出自庙堂可谓合万世之公矣石斋当武皇大渐之时其调度区画取办俄顷命中书十余人操牍以进石斋一一口授动中机宜略无舛错此真有宰相之才虽姚崇何以过之庚戌之事赵大周力排和议抗论于朝言朝廷养士二百年今一旦有事遂言无人岂祖宗立国之意哉且何代无才苟以朝命命之激以忠义谁敢不尽力效命况虏人用兵气之盛衰视月盈缩今十八日矣更一二日则月渐亏虏必退宜不动以观其衅城下之盟春秋耻之一与之盟则要劫君相求索金帛何所不至于是和议遂息虏人果以二十日退去苟当时果与之盟则岁遣重使输以岁币终不能塞虏人无厌之求而召戎启衅其祸有不可胜言者今边衅不开而国势日尊者皆大周之力也此实功在社稷然举世受其利而莫有能言之者岂真所谓曲突徙薪者耶大周既论列于朝继上疏陈三事其一开损军之令盖祖宗之制但边将有损折军士者即谓之失机百姓虽尽为掳去亦所不论故虏人一入内地则兵将皆入保城堡纵其剽略而百姓遂为鱼肉此最为失策者开损军之令庶边将始敢提兵出战稍为百姓之卫其二录周尚文之功周尚文边将之有功而方论罪者其三释放杨爵杨继盛盖二人皆以劾奏权贵论死久禁狱中者遂以此忤权贵大周时为国子司业即命带佥都御史职衔赍银数万两出城赏军又不给以敕印实陷之也大周至西城请敕印元宰衔恨不许论辩既久义颇正不能夺遂给敕印以行既出城至仇咸宁营咸宁希中旨不肯收银令大周遍历各营唱名给散大周窘迫无计是夜宿咸宁营中至明旦虏人退去果如大周所料幸免于难不然则立为齑粉矣后以前事责某县典史大周先生言我上疏后在顺门上待捉同年与同馆诸公无一人来视者唯张瓯江陪坐竟日商确言论皆侃侃可听瓯江罗峰子以恩荫补官此足以见罗峰立朝正色而其遗范犹有可观卷七史三余在南都时张石川通政时已致仕因倭寇之变来南都漫游有一相识内臣适管十库张往拜之约余同行余欲因此以访太祖旧迹遂相携而往入西华门即访丞相府府在西华门内北向规模甚宏壮太祖诛胡惟庸汪广洋后府遂废今所存者惟危垣倾栋断烟荒草而已太祖自诛胡汪之后遂不设丞相而朝廷之事皆分布六部阁下诸臣但以备顾问而已故解缙与胡广诸人皆以讲读入阁办事杨文定亦但以太常少卿入不兼部臣亦无散官故其权甚轻然各衙门章奏皆送阁下票旨事权所在其势不得不重后三杨在阁既久渐兼尚书其后散官加至保傅虽无宰相之名而有宰相之实矣唐诗云三省官僚揖者稀盖唐宋设官并置三省三省皆宰相也一曰中书省二曰门下省三曰尚书省中书省则置中书令而中书侍郎左丞右丞左右司郎中中书舍人皆其属也门下省则古唐虞纳言之官今之通政司是也省中则置仆射侍中门下侍郎中常侍武骑常侍散骑常侍给事中皆其属也尚书省则置尚书而六曹皆设子部其属则选部考功仪部驾部金部仓部比部虞衡水部之类皆设郎中员外郎是也凡朝廷有大政令则由门下省奏上发中书省看详仍发门下省下尚书省施行今给事中每日在六科廊接本犹古之遗意也给事中原非谏官掌在封驳中书省看详未当虽诏旨已下皆得封上苟事体未妥虽十反不已也故尚书拜相则曰同中书门下平章事者是也当时政体互相钤辖事权常分使门下尚书二省坚持官守不相阿纵则宰相之权初亦甚轻但看详由于中书则主张庶事皆由其手若给事中不能封驳尚书奉行唯谨其权安得不日渐隆重哉故唐宋时即有宰相如元载卢杞秦桧贾似道者盖由此也今各部之事皆听命于阁下所不待言虽选曹有员缺亦送揭帖与阁下看过然后注选此不知胡汪当国时有此事否夫威权日盛则谤议日积谤议日积则祸患日深故自世宗以来宰相未有能保全身名而去者岂亦其威权太盛致然耶唐时以舍人年探者谓之阁老今直以宰相为阁老亦传袭之误也我朝相业独称三杨与李文达然文贞不死建文之难而文达夺情一节皆于大节有亏他复何论耶独文贞不肯移兵征赵府李文达当英宗复辟时能调停中外此二事乃二公之卓然可称者也宣德中鲁穆为福建佥事持宪甚严不避强御杨文敏公家有一家人犯罪鲁置之于法略不少贷文敏知即荐为佥都御史正统初范理为江陵知县杨文定公之子上京师沿途官司供奉甚至范独不为礼文定即荐为德安太守范台州人以二事而律之近事则二公者虽欲不谓之贤宰相得乎杨文贞公之子居家暴横乡民甚苦之人不敢言王抑庵直是文贞同乡且相厚遂极言之后文贞以展墓还家其子穿硬牛皮靴青布直身迎之于数百里外文贞一见以为其子敦朴善人也抑庵忌其功名妄为此语大不平之后事败乡民奏闻朝廷逮其子至京处以重典文贞始知其子之诈然文贞犹以旧憾抑庵在吏部十余年终不得入阁者人以为文贞沮之也由前二事观之则三杨之中文贞为最劣矣郑淡泉今言中载西杨诬方逊志语若果有此文贞为千古罪人矣杨文贞独喜荐士故其声誉借甚苏谈云杨文贞公荐达士类多践清华如吾苏一郡盖有三人则天下从可知也三人为尚书杨仲举都御史吴讷五经博士陈嗣初仲举与文贞在武昌为患难之交讷黑窑匠以一文嗣初教书儒生以一诗见知皆入启事悉登台阁今人虽曰诗文百篇谁复闻有荐一人者哉我朝宰相清淳则河东之薛学业则琼山之丘刚方则淳安之商漷县之岳博大则宜兴之徐清介则全州之蒋严正则陈留洛阳之二刘余姚之谢风流文雅则长沙之李有才断肯担当则新都京口之杨永嘉之张此则列圣甄陶英贤辈出皆卓然可称而无愧于前代诸人者也河东薛文清公瑄名德硕学海内推重尝为御史巡按山东建言内外宪官缄默不言顾都宪恶之后公考满顾署下下不称职公未尝介意少见于颜色景泰辛未秋七月以大理右寺丞乞致仕户部侍郎兼翰林学士江公时用渊言于上曰薛瑄历官罢而复起始终不易其操昨者奉命督四川云南粮饷以给贵州之师日夜劳心思竭筋力以底有功今年才逾六十耳目聪明未觉衰耗臣愚以为瑄之学之才宜置之馆阁以资其助不宜俯徇其情听之去也于是诏留复职寻升南京大理寺卿未几果入内阁顾公在都察院清刚有重望为先朝名臣然以江公爱惜人材之心较之其优劣何如也双槐岁抄曰弘治己卯春二月戊午少保丘公薨于位概其平生不可及者有三自少至老手不释卷其好学一也诗文满天下绝不为中官作其介慎二也历官四十载俸禄所入惟得指挥张淮一园而已京师城东私第始终不易其廉静三也家积书万卷与人谈古今名理衮衮不休为学以自得为本以循礼为要自学士为祭酒最久任所着有大学衍义补世史正纲家礼仪节诸书每遇名流必质问辩难以求至当故其书皆足传世成化癸卯陈白沙至京与谈不合人谓公沮之不得留用然公此时犹未入阁安有沮之之事及入阁与太宰王三原皆太子太保公偶坐其上三原啧有烦言会太医院判刘文泰失职奏三原变乱选法以所刻传封进内多详述留中之疏上责其卖直沽名三原致仕去人以教讦议公公实不知也成化四年六月慈懿皇太后钱氏崩宪庙嫡母也诏大臣议葬所众相视莫敢先发大学士彭时谓同朝曰梓宫当合葬裕陵主当祔庙无可议者即与礼部尚书姚夔定议具疏引汉文帝合葬吕后宋仁宗合葬刘后故事乞念纲常之大体先帝之心必求至当此莫大典礼万一有违在廷百辟将有言之宗室亲王将有言之天下万世亦将有言之岂能保其终无据理改而从正者乎上犹重违母后之意未允彭率群臣伏文华殿以请号哭不起上闻使中官宣谕命众官退翰林中有呵叱中官使还者众官皆曰死不敢奉诏且不得命不敢退彭与学士商辂刘定之进曰人心如此实天理所在望朝廷俯从于是中官入奏上感动母后亦悟即传旨谕群臣曰卿等昨者会议大行慈懿皇太后合祔陵庙固朕素志但圣母疑事有相妨未即俞允朕心终不自安再三据礼陈乞所幸圣慈开喻特赐允诺卿等其如前议施行勿有所疑故谕众闻命咸唿万岁而退双槐岁抄载宪庙时事颇为详实今录出之以俟作史者成化间憸邪杂进左道乱政然赖有六臣焉内阁则商公刘公都宪则王公郑公府丞则杨公刑部则有林公忠谠格君遂得无损于圣政丙申七月黑眚伤人京城骚动人持兵刃昼眠夜作说者曰阴盛之状曰胡虏之兆旬余敢建言者刘公首请开言路上嘉纳之已而妖狐夜出山西妄男子侯得权诡姓名李子龙谋入内为逆伏诛乃开西厂于灵济宫前诏太监汪直领官校百余人刺事立威恣肆京官三品以上擅自抄札内外恟恟商公疏直十罪以闻上不省刘公复疏言东厂之说实自建立北京之初专为缉访谋逆妖言大奸大恶等事止令内臣提督若干犯法典仍下所司究治一时权宜因而不易今增设西厂非旧制也立厂之后事情纷扰于国家安危关系非小伏望革罢以安人心不避震怒再此申渎上使怀恩诘责二公力辩始诏革去而商公遂见几告归太监梁芳进淫巧以荡上心收买奇玩引用方术以录呈异书为名夤缘传旨与官已官者辄加超擢不择儒吏兵民工贾囚奴至有脱白除太常卿者名曰传奉官多至数千人而僧道乐工之躐其侪者又不足数李孜省僧继晓尤尊显用事妖人王臣尝为奸盗被楚伤胫号王瘸子凡物经其目即能窃去或手取人财物投水中辄自袖出内竖王敬挟臣采药江南横索货宝痛箠吏民吴越大被其害尝觅金蜈蚣拷讯无有里胥通贿乃喜令置酒游山酒半烨烨树间皆此物也其幻术类此至苏州拘诸生录妖书陆完辈忿欲击之走匿以免敬方具奏适王端毅公以巡抚至疏其罪恶大致激变攫取财物元宝至千余锭诏窜敬谬臣于市传首江南人皆快之陕西大饥郑公巡抚赈济多所全活因疏利国伤民五事尽诚敬以回天意明理义以杜妖妄减进贡以苏民困息传奉以抑侥幸重名器以待有功辞多切直上命谪贵州参政陕西人哭送若失父母传闻至京上稍厌芳所为癸卯冬旱百祷不应科道交章论芳上命中官袁琦传旨今后内官传奉除官不问有无敕书俱复奏明白方行即日召吏部降四人黜九人下六人于狱皆逃自军囚者余尚未斥而人已称快厥明大雪人益灌谓纳谏绌邪格天之应十二月二十八日也孜省者江西人为吏坐赃杨公以御史巡按逮问充军后孜省逃至京师以符水得幸授太常丞比公还朝即劾孜省罪恶不宜典郊庙百神之祀命改上林苑监久之擢礼部侍郎掌通政事受密旨访察百官贤否书小帖以所赐图书封进因谮杨公会公以应天府丞述职既辞朝矣忽中官传旨问吏部何不黜守随部以廉能对令具履历揭帖明日又问吏部服阕添注之由复令奏闻乃调外任左迁知南宁府孜省自是引进奸党排摈忠良后以工部尚书伏诛僧继晓者始以淫术欺诳楚府事败走匿京师其术得售尊为法王出入禁御赐美姝十余金宝不可胜纪发内库银数十万两西华门外拆毁民居盖大镇国永昌寺大臣谏官默默林公以刑部员外郎备劾芳荐进继晓过恶上怒下锦衣狱责三十降云南姚州判官后府经历吉水张兼素黻论救亦下狱贬石州知州乙巳正月元日星变王公为吏书言俊黻忠直上悟传旨俱复原职南京用而黻已卒于家矣林公今为云南按察副使行部至鹤庆活佛寺岁久放光男女争施金箔即拽而镕之得金八百两归诸库其持正皆此类也刘公在内阁有酒德善讲经多谈论不知者或目为狂躁然实刚介敢言潜格君心后为同官万安刘吉所诬使逻卒吓之求退即疏致仕归养乙巳九月也汪直新坐西厂立威拟于至尊内外诸臣卧不帖席商文毅公辂疏十罪以闻且云用此人实系天下安危上恚曰用一内臣焉得危太监怀恩传旨诘责甚厉公正色曰朝臣无大小有罪皆请旨收问渠敢擅抄札三品以上京官大同宣府北门锁钥一日不可缺人守者渠一日擒械数人南京祖宗根本重地留守大臣渠敢擅自收捕诸近侍渠敢擅自损易此人不黜国家安乎危乎怀恩闻之吐舌而退即日撤去西厂公后致仕归刘文安公见其子孙多贤乃叹曰某与公同处若干年未尝见公笔下妄杀一人宜乎子孙若是公应之曰实不敢使朝廷妄杀一人也商文毅公辂在内阁时太监钱能镇守云南恃宪宗之宠大肆贪虐滇人如在水火而无敢言者公独奏请推举刚正有为智识超卓大臣一员巡抚云南遂得三原王公以南京户侍改副都御史以行滇民为之少苏及王公举劾能罪而眉山万公安大名王公越受能赂而沮之同一任事大臣而贤不肖相远如此只此二事则我朝当事大臣其功业孰有能与之并者张南园谓世不传其功业何耶卷八史四徐谦斋作相终始孝庙一朝当时治教熙洽可以比隆三代盖一时正人如王端毅马端肃刘忠宣倪文毅张东白杨文懿张庄简韩贯道诸人布列六曹戴简肃掌都察院事章枫山谢方石为两京祭酒百僚师师真可谓朝无幸位野无遗贤虽则主上明圣而谦斋之休休有容诚有所谓若己有之中心好之不啻若自其口出者故能佐成孝庙十八年太平之治至武宗初谦斋已去位中更逆竖乱政其所以镇压而扑灭之者犹先朝之旧臣也故我朝相业当以谦斋为第一使此人作相正直刚果则有之必求其宽裕弘远若此者恐亦不可多得也然所以致此者盖由孝宗信任之专而谦斋久于其位故也苟责效于旦夕亦安敢望此哉我朝列圣修德皇天眷佑凡遇国家有一大事必生一人以靖之如英宗北狩则生一于肃愍刘瑾谋逆则生一杨文襄宸濠之变则生一王阳明武宗南巡则生一乔白岩武宗大渐时江彬阴蓄异谋则生一杨文忠王晋溪皆对病之药手到病除真若天之有意而生之者此则祖宗在上于昭于天而国家千万年灵长之祚亦可以预卜之矣闻刘瑾之事武宗偏听几不可夺张永太监与杨文襄同提兵讨安化王文襄在军中语及因以危言动张永永回密陈于武宗遂从中制之故得不露而瑾遂成擒若患在肘腋而谋之外廷是速其变而祸且不测矣震泽长语云刘瑾虽擅权然不甚识文义中外奏疏处分亦未尝不送内阁但秉笔者自为观望本至阁下必先与商量问此事当云何彼事当云何皆逆探瑾意为之有事体重大者令堂候官至河下问之然后下笔故瑾益恣肆若当时人人据理执正牢不可夺则彼亦不敢大肆其恶也刘瑾擅国日人皆责李文正不去盖孝宗大渐时召刘脢庵李西涯谢木斋三人至御榻前同受顾命亲以少主付之后瑾事起脢庵去木斋继去使西涯又去则国家之事将至于不可言宁不有负先帝之托耶则文正义不可去有万万不得已者西涯晚年有人及此则痛哭不能已此一事顾东江言之李文正当国时每日朝罢则门生群集其家皆海内名流其座上常满殆无虚日谈文讲艺绝口不及势利其文章亦足领袖一时正恐兴事建功或自有人若论风流儒雅虽前代宰相中亦罕见其比也李西涯晚年致政家居至临殁时其门生故吏满朝西涯凡平日所用袍笏束带砚台书画之类皆分赠诸门生东江亦分得数件东江子顾伯庸亲对余言之即书籍所载古之宰相亦未有如此者李西涯当国时尝冬月五更入朝至长安街值崔后渠方在道上酣饮后渠拱立于轿前曰请老先生少饮数酌以敌寒气西涯即下轿连进数觥升轿去时后渠尚为翰林院编修王元美艺苑卮言亦载此一事夫宰相怜才爱士脱略势位如此风流世岂能多见刘野亭自制墓志其略曰归之日有先公敝屋数楹城之南有别墅一区田百亩桑枣榆柳百余株继又于居舍后凿小池放一舟其中每当春暖秋晴病起意适之时或驾舆登墅或张席命舟徜徉自放于水云林月之际其所获赐余则岁分十之三四以颁诸流离贫饿者间尝进元嗣谕之曰吾老且病没之日勿请葬祭谥赠勿干名笔为诔文时挽有一于是吾不汝子矣文成或者乃曰公筮仕几四十年所历非一官各有所职今何为不书盖予虽以文翰着衔其所职则启沃辅翼有关于上下者颇重大予于是无一能效焉书之徒以自贻愧也公孤穹阶而居之若不能一日安者盖予性峭直狷介既无功业以为显明之资又乏低昂以为植立之地不即去则罪日大愧日集士夫清议并以先所有者而夺之矣其归而居家虽杜门谢客然犹有车马游从之乐有贫饿周恤之惠若未能绝意于世者盖游从之乐所以章君上之赐周恤之惠所以侈君上之恩此外则非所知焉其不敢有恤典文诔之请者盖无实德而尚虚名此予平日所深耻者今若是使予昭昭累士夫之余议冥冥为地下之愧魄矣尚幸有不死可持之以见先祖考于九泉者自揣平生无大过尤此心无少负焉耳其铭曰呜唿野亭胡为而生胡为而仕胡为而归胡为而死盖其生也穷天地之委和其仕也滥皇明之介祉考诸己考诸人则归有余裕委者还滥者收则死获所止呜唿世有为野亭嗤者曰如斯如斯后有为野亭嗟者曰乃尔乃尔余披诵再三不觉清风袭人盖其于大臣进退之义可谓极明洁矣考其进阁是丁卯九月正脢庵与木斋去国之日也是时瑾之恶逆方炽不闻野亭有所论列或者新至政府事权尚不在我耶然九月大拜十月即以病老乞休章凡七八上上以春官讲读恩温旨勉留甫一年余至己巳春而瑾败辛未春公求去益力遂得请而归时野亭年方六十未悬车之辰想亦但以其志不得行故决于去耳夫陈力就列不能者止即圣人所称绰绰有余裕者盖不过此则野亭者岂特近代所无盖加于古人一等矣邹东廓为野亭序摘稿云正德辛未益度南省受知于野亭刘公逾月公赐敕扫先茔亟趋以别公握手语曰吾归不复来矣子国器也善自爱宁直无媚宁介无通宁恬无兢只此三言可以观野亭矣野亭归乡不见客或劝之答曰谀词巧说不曾习学卑礼谄态不曾操演知者谓为粗鄙不知者且以为简傲东廓云即公肮脏于山林其能脂韦于朝着耶余姚士夫与朋友皆言谢木斋致仕还家每日与诸女孙斗叶子以消日常买青州大柿饼宣州好栗戏赌以为乐不问外事由今观之木斋真一愚痴老子耳张罗峰如取回各省镇守太监他人虽得君最专者亦不肯如此担当独大狱一事遗万世笑端今世宰相何尝不格外用人但若非纳其重贿则私其亲妮唯李文正用潘南屏张罗峰用叶幼学世服其公近代宰相不由中人援引则是营求而得唯赵大周入阁出自圣裁盖穆宗皇帝初登极时大周为国子祭酒旧制天子幸学则祭酒讲书是日大周进讲言多讽谕甚为切直圣上大悦遂加眷注然其人秉心持正且刚直有口遇事辄发不能藏垢大臣有不合且忌之者即打发至南京矣圣上数问前日讲书这老儿如何不见左右对以今任南京礼部侍郎圣上即有召还之命不久遂真拜矣然一直不容于群枉故不久而以论罢大周每事泥古不通时变诚亦有之然其忠诚许国奋不顾身何可掩也夫山有勐兽藜藿不采朝廷岂可一日缺讽议之臣留之以箴儆于国可也何故群挤而力排之昔晁错喜言事遂为袁盎所陷后人作忠鸟传以哀之李令伯言仕无中人不如归田盖从古而然矣董紫冈每称上海王弘洲圻在道中敢言肯任事不久弘洲即升出为某省佥事时赵大周以阁臣署都察院事紫冈曰岂赵大周亦不能容一好御史在衙门中耶余亦甚不平之谓大周不宜有此后壬申岁见陆敬斋始得其详敬斋言大周平日深愤边政紊乱每年将官与挞虏买和总督虚张报捷当事者纳其重贿即滥冒功赏岁以为常而包藏祸患将来有不可胜言者是岁陈其学为总督有报捷本云某月某日挞虏犯边总兵赵苛与之抵敌连胜数阵即时逐出塞外矣继而巡按御史燕儒宦亦奏某处于某日失事此时将官关节已到京师又赵苛者一大臣门下人也遂置不问王弘洲发其事疏中言颇切直大周即昌言于朝曰衙门中有一王御史方才成个都察院且言台省诸人身任国家之重今分受几车白银黄鼠即不顾朝廷利害大臣固当如是耶诸老一闻遂衔之切齿虽同乡一大臣亦与抵牾适有沧州一差住扎京城以时出巡乃道中第一美差也资次正该弘洲论者以为大周私于弘洲弘洲即升佥事继遭贬谪而大周亦蹴言官论罢矣大周每事持正言论侃侃此诚曲突徙薪之计苟突决栋焚若一时扑灭犹可言也或火势太盛至于蔓延则将奈何一犯众怒遂群挤而力去之孰谓隆庆一朝刑政果无缺失耶赵大周在内阁日如杨虞坡冢宰王南岷都宪大周皆直唿其名或以为言大周曰昔微生亩谓孔子曰丘何事栖栖者欤无乃为佞乎当时人亦称孔子之名则我岂得为薄待二人哉尝观双槐岁抄云王忠肃翱自总督两广入为太宰马恭襄昂代公总督后恭襄人为大司马忠肃犹唿其名恭襄未尝不敬诺也乃知此事前辈常有之不以为异若大周欲行之于今日岂能一日容哉壬子年秋余谒选至京时在政府者乃严介溪与存斋先生吕南渠三人也介溪前为南宗伯时余蒙其赏识存斋是郡中先达名德南渠某是其为南京国子司业时旧门生也且附其冢嗣葵阳官船到京葵阳好古重贤相与款密故余亦时时往来于三公之家见介溪之门每日如市庶僚之来谒事于小相者肩摩踵接与其家人争先出入时时有三四家人在门外蹙球视庶僚如无物唯各堂上至少逊去耳有时庶僚满堂一堂上至则分投到其家人门房中坐其家人或弹琴或围棋或博塞分局嬉戏喧哄竟日每日如此存斋先生则其门如水真可罗雀某虽其晚进且姻家亦未尝见其家人之面有时下直各官来谒其通谒者唯李班头一人而已古人云安得门亭长如郭林宗耶此人或庶几近之盖其于众官之高下大小与亲识之疏密贤否其接对之间无不各当其分盖虽此人之不易得亦足以见先生之知人善任使也有时至西城必经先生之门亦不见其门上有家人出入往来此亦恐近古所未有者南渠之门则喧寂相半然其门下往来者皆旧亲识也盖余姚士子皆出外谋生鲜有家居者时孙忠烈长子锦衣公在朝故余姚人丛集于京师皆出入于二家余每造南渠见其乡人满座有时葵阳以小饭见留则余以一人杂厕于众余姚人之中殊觉无意其或以公事而来者余见亦罕矣则其家往来虽多益见其厚此皆余所目击者故直书之以示后人而其得失邪正可以观矣隆庆初政独纂修实录一节殊为率略恐后日不能无遗憾也尝记得小时余年十六岁为正德辛巳武宗升遐至次年壬午世宗皇帝改元嘉靖武宗好巡游其政迹本少又世宗以藩王入继然犹差进士二员来南直隶纂修二进士皆徐姓余犹能记之若世宗皇帝在位最久又好讲求典礼故四十五年之中其大建置大兴革何所不有况昔年海上如秦璠王艮作耗近来倭奴犯境用兵两次其有功与死事之人以及冒破钱粮临阵败北者何可枚举倘一时军门奏报不实或史局传闻失真专赖纂修官博采舆论奏闻改正庶为实录又如松江府分建青浦县其分建之由必有所为初建议者何人后废格不行者又何人当建与否博访民间之论一一修入庶朝廷有所考据持循何至建而废废而复建议论纷纭漫无画一哉是皆纂修率略之故也昔年纂修武宗实录时苏州府聘杨仪部主之杨长于修书其立例皆有法其所修有吴郡纂修实录志一册旧是刻本后毁于回禄板不存矣余闻世宗宾天即多方购之后得一本甚喜以为倘修实录其凡例据此为式可也后闻不差纂修官亦不聘问郡中文学掌故但发提学御史御史行郡县郡县行学学官令做礼生秀才扭捻进呈此是朝廷大典章便差一纂修官所费几何乃靳惜小费而使世宗四十五年大政令与夫郡县官师人物地方大事不知写作甚么模样也尝观唐时诏令凡即位改元之诏其先朝贬窜诸臣即与量移量移后方才牵复牵复后方始收叙夫此辈皆忠诚许国之人即日用之犹恨其晚然必待徊翔二三年者正以默寓三年无改之道也既收叙则升进不论矣况诸臣当谪居思过之余蒙恩得释优游渐进殊有趣味若一旦骤致尊显则岂臣子送死事君之义其心必不自安盖不忘旧君者臣子送死之义而仰体新君三年无改之情者乃事君之礼也岂有旧君尚未卒哭而其素所不喜之人腼然处于高位譬如人家有一干仆偶得罪于其主谴逐在外其主既死尸肉未寒而新主即招之使来任以家政意气扬扬偃然自得揆之人情于上下彼此举有未安杨虞坡在吏部日我太府李葵庵先生以礼部郎中升延平太守时论甚不平之先是杨虞坡之子亦以礼部郎中升提学副使一日大周面语杨曰我四川李郎中如何升他做太守杨曰李在部中亦无甚才望大周曰想是你儿子因有望故升做提学杨语塞余观近世士大夫皆以巧言令色互为容悦做成套子而大周独以古道行之是可谓疾风之劲草矣其何以容于世哉后高中玄在吏部葵庵以调繁改松江中玄去位葵庵亦以考察去百姓皆孺慕送者拥路至不得行夫冢宰为朝廷择守令以子育万民今乃夺民之慈母苟四方皆若此可不为之寒心哉朱象玄司成说有一顺门上内臣尝语余曰我辈在顺门上久见时事几变矣昔日张先生进朝我们多要打个弓盖言罗峰也后至夏先生我们只平着眼儿看哩今严生与我们拱拱手方始进去盖屡变屡下矣卷九史五菽园杂记云僧智日东涉猎儒书而有戒行永乐中尝预修大典归老太仓兴福寺予弱冠见之时年八十余矣尝语坐客曰此等秀才皆是讨债的客问其故曰洪武间秀才做官吃多少辛苦受多少惊怕与朝廷出多少心力到头来小有过犯轻则充军重则刑戮善终者十二三耳其时士大夫无负国家国家负天下士大夫多矣这便是还债的近来圣恩宽大法网疏阔秀才做官饮食衣服舆马宫室子女妻妾多少好受用干得几许事事来到头全无一些罪过今日国家无负士大夫天下士大夫负国家多矣这便是讨债的夫还债讨债之说固是佛家绪余然谓今日士大夫有负朝廷则确论也省之不能无愧朝廷于诸大臣有饰终之典易名锡谥极其优矣古者凡定谥则考功上行状太常博士作谥议有不合者给事中驳奏再议必求允当不使名浮于实其人或有未善则若荒若炀皆所不讳唐宋以来此恒典也我朝稍变其制大率礼部定谥而阁下看详施行列圣亦皆慎重虽有讳恶之义然必求其实如李文达钱文通刘文和汪荣和皆仿佛其素不过于褒饰先帝虽英断特出独于此不甚加意故一时之谥不无逾滥今上登极凡先朝大臣未有谥者皆赐谥如王阳明之谥文成杨石斋之谥文忠可为至当昔张良谥文成孔子亦加大成阳明之文事武功可谓成矣石斋则功在社稷安得不谓之忠虽至百世谁复有异议哉盖由当事者识见卓绝一出于至公故也国初承宋元之后诸公皆讲学然人人有物议独薛文清王阳明二公虽使之从祀庙廷可无愧色永乐己丑有令自正月十一日为始赐元宵节假十日后壬辰年正月赐文武群臣宴听臣民赴午门外观鳌山岁以为常户部尚书夏原吉侍母往观上闻遣中官赍钞二百锭即其家赐之曰聊为贤母欢此真太平盛事前古所未尝有者王忠肃尝至东阁议事有一从行主事与左顺门内竖谈笑公望见唿之谓曰曾读论语乡党篇乎过位色勃如也此地近奉天门御榻岂臣子嬉笑处耶乃知前辈读书真有身体力行之意且属官有过即以直言相正皆非近时所有也邹吉士汝愚名智四川合州人秀伟聪悟弱冠领解首丁未连第入翰林其年十月丙子五鼓有大星飞流起西北亘东南光芒烛地蜿蜒如龙朝宁之间人马辟易盖阳不能制阴之象也适诏天下大小衙门政务如有利所当兴弊所当革者所在官员人等指实条具以闻汝愚疏言正天下之衙门当自内阁始以利弊言之莫利于君子莫弊于小人少师万安恃权估宠殊无厌足少师刘吉附下罔上漫无可否太子少保尹直挟诈怀奸恬无廉耻皆小人也南京兵部尚书致仕王竑素志忠贞可任大事兵部尚书致仕王秉节刚劲可寝大奸巡抚直隶右都御史彭韶学识醇正可决大疑皆君子也然君子所以不进小人所以不退岂无自哉宦官阴主之也陛下法太祖以待宦官法太宗以任内阁则君子可进小人可退而天下之治出于一矣陛下岂不知刑臣之不可弄天纲哉然一操一纵卒无定守者正心之功未之讲也早朝之后深居法宫此心之发一如事天之时则天下幸甚疏上不报弘治己酉御史汤鼐坐事连及遂下锦衣狱议坐大辟刑部侍郎彭公辞疾不判案始获免卒以谪死时年二十六邹汝愚谪雷州石城千户所吏目苍悟吴献臣尹顺德令邑民李焕于古楼村建亭居之匾曰谪仙其父来视责以不能禄养箠之泣受而不辞弘治辛亥十月卒献臣往治其丧适方伯东山刘公至邑不暇出迎廉知其故反加礼待共资还其丧献臣自是知名吴献臣在正德初以劾奏逆瑾枷号午门前一月谪戍瑾诛起官为松江同知后嘉靖初历官至都御史巡抚南直隶余小时初入学适值公行部至松尝一望见其颜色其人躯干短小黑瘦骨立且举动轻率俨然一山猴也察院中常畜小鸡自种瓜茄有时正坐堂忽念及鸡雏或瓜茄当灌汲虽徒众盈庭即弃之入内俄顷而出人以为痴然政体清严人莫敢犯且博极群书至孔庙行香讲书毕问诸生五眼鸡三脚猫故事诸生无以应者又薛子粹言胡子粹言分赐诸生与今之俗吏迥然不同吴献臣号东湖为松江同知时适刘德滋琬为太守刘江西人亦能吏也故事太守升堂后各佐贰官散至公馆或私衙中理事此旧规也献臣独不去即侧坐于府堂上凡太守举动有不当者即正言不避性复多虱有时与太守燕居辄扪一虱置桌上周围以唾作一大圈直视太守曰看你走到那里去其刚傲凌物如此此是余先公为粮长在府县中祗应盖亲闻见之庐陵孙先生初为松江府学教授后以御史提督南畿学校每阅诸生试卷虽盛暑或灯下亦必衣冠焚香朗诵而去取之侍者请先生解衣先生曰士子一生功名富贵发轫于此此时岂无神明在上与各家祖宗之灵森列左右小子岂敢不敬故事士子台试见录而赴举者提学必插花挂红鼓乐导送时茂陵北狩之报方至先生语诸生曰天子蒙尘在外正臣子泣血尝胆之时小子不敢陷诸生于非礼花红鼓乐今皆不用乃亲送至察院大门而还南园漫录曰左都御史浮梁戴公当考察时吏部只欲凭巡按御史考语黜退公不从吏部曰我不能担怨公私谓志淳曰果欲如此吾与子先将御史考核从其贤者斯可不可如贵堂上一概从之由是果有所得公可谓公无私矣宜孝庙之重之也余谓弘治当人才极盛之时然吏部尚不肯担怨今日之事又何待言王端毅巡抚云南不絮僮仆唯行灶一竹食罗一服无纱罗日给唯猪肉一斤豆腐二块菜一把酱醋皆取主家结状再无所供其告示云欲携家僮随行恐致子民嗟怨是以不恤衰老单身自来意在洁己奉公岂肯纵人坏事人皆录其词而焚香礼之王端毅巡抚云南回钱塘吴公代之太监钱能遣都指挥吴亮迎宴于平夷亮回能问这巡抚比王某何如亮曰这巡抚十分敬重公公与王某不同能微笑曰王某只不合与我作对头不然这样巡抚只好与他提草鞋南园漫录曰王端毅为吏书时署于门曰宋人有言凡仕于朝者以馈遗及门为耻受任于外者以苞苴人都为羞今动辄曰贽仪贽仪而不羞于人我宁不自耻哉一时帖然无异议使非真诚积久而孚亦自不敢书书之适足以增多口也余见先后为吏书凡几人矣竟不敢署门如此亦各自知也南园漫录曰弘治初三原王公为吏书钧州马公为兵书同朝王公长马公十岁及王公以太子太保致仕后马公以少师兼太子太师为吏书每对予言及王公不官不姓不号但曰老天官前辈之谦己敬德如此南园漫录云三原王公为吏书时天台夏进士以省亲违限例当送问鍭以为母不服且以诗风贡郎中钦时予为主事钦据法白公必欲送问鍭急因言曰必欲问有死而已鍭尝以所为文献公公甚惜之命予劝鍭鍭曰果不可免则以进士还官长归养母而已予解之曰子节诚高矣然已中进士则不比隐者可行其志今公惜才好文故遣某相告果不服而长归任子归矣倘据法行浙江巡按御史提子顾不惊令堂乎夏遂语塞还以白公公喜见于色即遣官持手本引鍭送刑部又丁宁所遣官善慰谕之及官回召予引官面问曰鍭去云何曰送至刑部门外发叹而易衣进矣公微笑曰汝在道还使之衣冠乘马否官曰然公又笑谓予曰此年少有文而不知法故当委曲成之公于一进士爱惜保护之如此法亦不少屈也可谓难矣孔子曰臧文仲其窃位者欤知柳下惠之贤而不与立也秦誓言大臣一无他伎但休休有容人之有伎若已有之遂能保我子孙黎民则大臣爱才岂细故哉若端毅公者非但近代之所绝无虽古人亦以为难矣以余所见近来唯顾东桥马西玄二公见人有一言一字之可取者即称誉不绝口诚有若已有之之意夏鍭天台人号赤城王石梁先生乡人也石梁甚重之尝忆得石梁举其七言律二句云双禽自卧青苔巷一杖惊飞翠竹墙此诗亦失之尖新似南宋人语惟咏麻姑酒二句云紫泥四尺高于躯使我未饮先愁无颇迭荡可诵大率是有才者端毅公爱惜而成全之如此惜东桥西玄不曾当事未得行其意耳二百年来宰相唯杨东里李西涯肯荐士故二公之贤声特着亦是百世不朽之业也严介溪为南宗伯时余尝见之其谦虚爱才之意ㄊ然可掬及在政府但以言语诱人未曾着实举行或者其夺于小相欤昔秦桧当国其子秦熺用事当时称为小相大抵骨肉情深恩能掩义若不以义自克能不夺于小相者鲜矣冢宰耿公尝曰吾为礼书时暮自部归必经过王三原之门过必见其老苍头持秤买油于门首因自念入官至今初不知买油点也故每过辄面城墙而行盖愧之也时耿方代王为冢宰而心服其贤如此余谓此特端毅公之一节亦其最小者耳然观人正当于其小者盖其打点不到处也只此一事而王公之清严耿公之服善皆前辈之盛事也今有如三原公者宁不群诋而讪笑之耶张南园云华容刘东山为兵书时极意荐才时张彩为稽勋员外欲求越次之举适值北虏火筛张甚遂以谈兵动刘刘极推许余素知彩奸险无学贪财好色其谈兵亦妄也颇不谓然东山曰吾无才而居此故急于取才耳余言就才之中须少有行检若通无行恐亦不可任刘不怿后竟以佥都御史荐时泌阳焦公为吏书吴郡王公为吏侍灵宝许公为兵书焦亦才采王许固不可乃止后彩附刘瑾起为文选郎中升佥都御史即转吏侍竟以瑾事伏诛忠宣为张彩所欺固是一时之误然其言曰吾无才处此故急于取才故是万世之利也张曲江犹为安禄山所误于公也何尤刘吉丁外艰诏赍以羊酒宝钞起复视事如故吉三上疏辞托贵戚万喜得不允陈编修音上书劝其力辞吉不答弘治新政万安尹直以次罢去吉独不动倚任尤专虑科道言之乃倾身阿结昏夜款门蕲免弹劾建言欲超迁科道待以不次之位会诏书举用废滞吉特为奏升原任给事中贺钦御史杨珍部属员外郎林俊此时吏部已次第拟用而吉为此以媚众自是人无复有言之者矣弘治改元风雹发自天寿山毁瓦伤物震惊陵寝上戒谕群臣修省遣官祭告于是左春坊庶子兼翰林侍读张升疏言应天之实当以辅导之臣为先今天下之人敢怒而不敢言者以奸邪尚在枢机之地故也因数吉十罪且谓李林甫之蜜口剑腹贾似道之牢笼言路合而为一其患可胜道哉伏望陛下奋发干刚消此阴慝拿送法司明正其罪则人心悦而天意回矣科道交章劾升指为轻薄小人上命谪升南京工部员外郎其同乡何乔新赠以诗曰乡邦交谊最相亲忍向离筵劝酒频抗疏但求裨圣治论思端不忝儒臣自怜石介非狂士任诋西山是小人暂别銮坡非远谪莫将辞赋吊灵均由是人目吉为刘米帛花以其耐弹也吉闻而大怒或告以出自监中一老举人善诙谐者吉奏凡举人监生三次不中者不许会试其擅威福如此辛亥九月上命撰皇亲诰券吉稽迟俟贿始恶之使中官至吉家勒令致仕吉疏上即允犹令有司月给米五石岁拨人夫八名降敕护之还乡频行京城人拦街指曰唉米帛花去矣升寻被召擢少詹事我朝状元以直谏而被谪者三人罗伦张升舒芬也罗伦论李文达夺情起复张升论刘吉舒芬谏武宗南巡此三人者真可谓不负大科矣然三人皆江西亦奇事也罗一峰之高风大节昭如日星独张舒二公世或有不知之者余故表而着之卷十史六我朝列圣培养贤才辈出当宪孝二朝名臣极多一时如王端毅马端肃彭幸庵诸公皆有物论独薛文清刘忠宣章文懿三公虽妇人女子皆知其贤无毫发可议倪文毅公弘治中为冢宰极有风力诸司畏奉之恐后自南转北假一锦衣官之宅以居以价偿之坚不肯受但云有盐在淮上乞一书与张都堂获支足矣时在淮上者张简肃也张得书云我知倪冢宰风裁且吏部外官所宜奉第某老矣行且谋归不能屈法以奉也倪大悔沮吴少君名孺子能诗无营无欲一萧然物外人也是兰溪人其言章枫山唐渔石方寒溪之事甚详枫山祖居渡渎在兰溪城外十五里后去官家居过客与上司至兰溪者必出城访之至者必留饭虽鸡肉三四品枫山力不能备皆族人营办每一月凡数次族人甚苦之偶有一废尼寺上司送与为宅枫山遂徙居城中唯旧屋数间而已寺旧有小楼二间其卑至于碍冠枫山终日宴坐其中枫山作文构思必起坐绕室中行纱帻数为所触枫山亦不知后年八十六竟哭于斯别无营构枫山官止祭酒后以侍郎尚书起之皆不应命家有田二十亩食指亲丁与家人男妇只十口每口日食一升终岁当得米三十六石金华所收又薄岁入不谷其半客来相见者馈赠因主人从来不受而来者亦忘致之矣时常缺米则以麦屑置粥饭中吴少君之父名一源岁贡生少从学于枫山有时往见枫山是大胡子饭后必拂须而出麦屑尚沾滞须上拂拭不尽吴盖亲见之章文懿移居城中宅后有天福山一日本县勾摄一罪犯经文懿门前过径走入文懿家从天福山逸去差人在文懿家作闹谓藏匿此人文懿令其自至内中寻索差人直进文懿卧房内寻不见亦从后门上天福山追赶而去文懿与夫人略不动于色章文懿之诚朴出于天性吴少君言其家居每岁请门生二次清明一次冬至一次皆其祭先之福物也两人共一席有不至者文懿自专一席狼餐而尽若门生续至则夫人自来益之夫人平日与门生皆相见文懿他时只蔬食盖文懿初非矫强亦无意必其诚朴之性以为有则吃无则已顺其自然适当如是而止耳今士宦之家皆积财巨万犹营求不已夫人于禀受之初其财帛金宝皆有分限如万斛之舟只可容万斛更加数斛则沉矣唐人小说中有掠剩使之语言人命中财物皆有定数少过其数则天遣一使掠去之但适满其命中之数而止夫士夫之意以为人孰无事若财货有余则缓急有济殊不知今世人亦有散财获福之说夫散财何以获福亦只是言人积财太多过其分限则冥中之神以横事耗蠹其财若适满其数则事亦不至矣然与其先因事以储财不若预疏财以弥事此皆先贤权教欲人之好义而疏财也夫读书之人正欲明理今世士夫读书万卷而独昧于此有至死而不悟者吁可叹哉吴少君曰兰溪人言我金华深山中此等人甚多恐章文懿亦未足为异余语之曰君所谓知其一不知其二也夫岂谓今世无此辈人盖人生之初其本来面目无不如此但一读书知事涉于世网富贵之心一动其中则无所不至而本然之初毫发无复存矣故山中时有此等人君试言仕宦中如此等者有几人哉孟子曰大人者不失其赤子之心者也唯大人而不失赤子之心此其所以可贵耳章朴庵名拯枫山之侄释褐为给事中后官至工部尚书清操淳朴略与枫山等其致仕回家有俸余四五百金枫山知之大不乐曰汝此行做一场买卖回大有生息朴庵有惭色王阳明广东用兵回经兰溪城下过时章文懿尚在阳明往见在城外即换四人轿屏去队伍而行盖阳明在军中用八人轿随行必有队伍也至文懿家阳明正南坐茶后有一人跪在庭下乃文懿门生曾为广中通判以赃去官欲带一功以赎前罪文懿力为之言阳明曰无奈报功本已去矣然本实未行人以为文懿似多此一节余谓诚朴之人易为人所欺然心实无私言之益见其厚世之人大率才大者多阔于拘捡故杨邃庵石斋张罗峰物议甚多如王晋溪者世遂以小人目之然其才固不可掩也朱玉峰状元登第为南京吏部尚书适当考察期时张罗峰当国有欲庇者三人欲去者二人托人喻意于玉峰玉峰不听但以己意行之考察后罗峰言南京考察不公令从公再考玉峰即上疏言臣备员南吏部已四年矣南吏部职业唯考察一事最为重大故臣自到任以来即留心体察颇得其实今命臣从公再考则是臣四年留心者未必可信若一时所访者又岂能尽公显是臣之不职乞即罢臣别委一贤明者任之则庶无亏损于圣政即解官去余昔在衡山斋中适玉峰来访衡山余在屏后窃窥之见其言若不出口步履蹜蹜如有循盖恂恂一长厚君子也其当事之时刚毅如此乃知仁者固有勇哉衡山常对人言我辈皆有过举惟玉峰混然一纯德人也林见素嘉靖初再起为刑部尚书方到京适文衡山应贡而至见素首造其馆遍称之于台省诸公时乔白岩为太宰素重见素乃力为主张授翰林待诏见素曰吾此行为文征仲了此一事庶不为徒行矣吴匏庵为吏部侍郎时苏州有一太守到京朝觐往见匏庵匏庵首问太守曰沈石田先生近来何如此太守元不知苏州有个沈石田茫无所对匏庵大不悦曰太守一郡之主郡中有贤者尚不能知余何足问此犹是盛朝事若在今日则举朝讪笑以为迂妄不急矣祖宗以来最重国学慎选贡徒文行兼备者积分自广业堂升至率性堂即得铨选京职方面与进士等洪武乙丑会试下第举人与赴礼部不及试及辞乙榜不就职者皆得入监永乐初翰林庶吉士沈升建言滥预中试者近年数多宜加精选方升国学盖亦选俊法也景泰改元诏以边圉孔棘凡生员纳粟上马者许入监限千人而止然不与馔饩人甚轻之成化己丑进士安邑张璲当在首甲以援例抑置二甲第一成化甲辰山西陕西大饥复令纳粟入监两阅月放回依亲有告原自备薪米寄监读书者听寻令监生年二十五岁以上方准食粮收拨其省费如此丘文庄以礼侍掌监事季考以南城罗玘为首曰此解元才也取之者其惟李宾之程克勤乎是年丙午京闱果二公主文柄论题仁者与物为体玘以无我则视天下无非我立说理既明畅词亦奇古参以前后场俱称遂置首选连第入史馆文名震海内于是援例之士增价矣许仲贻言东桥在承天督工时尝以事至京介老设燕待之是日许适至介老家介老语许曰今日请东桥无人可陪席子是其门生可在此一坐俄而东桥至介老南面设一席在堂之中北面设一席在堂之左偏侧设一席东桥略不请主人迁席相对既入坐东桥嫌酒冷不堪饮主人命取热酒酒至东桥又嫌太热指顾挥霍不知有主人而主人执礼愈恭一则能笃于下贤一则能不憷于贵势当时盖两贤之南京顾横泾字英玉乃东桥之弟亦有文章登正德甲戌进士有重名为南京兵部武库郎中格去徐东园锦衣卫带衔之俸有一兵官缘事在部亦亲家也托其尊公一言横泾重加谴责立正其罪在官清严之极豪发无所私其先家业亦厚有槽坊二处然自奉颇丰其侄孙孝常云吾家叔祖每日厨中如干饭水饭糜粥之类无一不备唯其所指历官数年卖来用尽后以宪副致仕家居去官后惟居临街一小楼匾寒松斋训蒙童数人以自给霍渭厓是其同年为南京礼部尚书拆毁无名庵观怜其贫以废寺田百亩资之坚拒不纳有时绝粮东桥周以斗斛亦不肯受东桥日有燕席绝足不往有邻家二老人其小时朋友也隔数日则召之来略备蔬蔌三人相对尽三四坛而去今言中载万治斋勘处湖广山夷疏甚得夷人情状可着令甲以为南方用兵者之戒今言论崔后渠王浚川二公朱象玄摘二事议之余谓后渠淳朴天至终瑕不掩瑜若浚川唐神仙一事诚凤德之衰也吴官童译使也正统十三年使虏拘为奴十四年英宗蒙尘官重闻之泣方为人牧放适也先至叩马以故谕之久之也先下马曰尔识若君耶官童曰我君岂有不识者于是令从者引见上上曰吴某至吾无忧也相对泣官童因告也先吾中国为君者甚众失一君复立一君执之何为时英庙与也先不曾相见盖未有定其礼者官童复以理谕也先曰尔父某年来朝受某赐某年又受某赐尔亦臣也岂可为宾主礼也先设五拜稽颡复进膳英庙饮而赐其余也先饮之如是者三也先以车载其妹为英庙配问于官童曰焉有万乘君而为胡婿耶后史何以载却之则拂其情乃绐之曰尔妹朕固纳之但不当为野合待朕还中国以礼聘之也先乃止又选胡女数人荐寝复却曰留俟他日为尔妹从嫁当以为嫔御也先益加敬我朝译使中乃有此人北京功德寺后宫像设工而丽僧云正统时张太后尝幸此三宿乃返英庙尚幼从之游宫殿别寝皆具太监王振以为后妃游幸佛寺非盛典也乃密造此佛既成请英庙进言于太后曰母后大德子无以报已命装佛一堂请致功德寺后宫以酬厚恩太后大喜许之复命中书舍人写金字藏经置东西房自是太后以佛及经在不可就寝遂不复出幸当时名臣尚多而使宦者为此可叹也阿丑乃钟鼓司装戏者颇机警善谐谑亦优旃敬新磨之流也成化末年刑政颇弛丑于上前作六部差遣状命精择之既得一人问其姓名曰公论主者曰公论如今无用次得一人问其姓名曰公道主者曰公道亦难行最后一人曰胡涂主者首肯曰胡涂如今尽去得宪宗微哂而已若宪宗因此稍加厘正则于朝政大有所补正太史公所谓谈言微中亦可以解纷则滑稽其可少哉惜乎宪庙但付之一哂而已若在今日则胡涂亦无用处唯佻狡躁竞者乃得进耳卷十一史七乙卯年倭贼从浙江由严衢过饶州历徽州宁国太平而至南京才七十二人耳南京兵与之相对两阵杀二把总指挥军士死者八九百此七十二人不折一人而去南京十三门紧闭倾城百姓皆点上城堂上诸老与各司属分守各门虽贼退尚不敢解严夫京城守备不可谓不密平日诸勋贵骑从呵拥交驰于道军卒月请粮八万正为今日尔今以七十二暴客扣门即张皇如此宁不大为朝廷之辱耶倭贼既杀败官兵此日即宿于板桥一农家七十二人皆酣饮沉睡此农家与顾彭山太常庄邻并其庄上人亲见之此时若有探细人侦知其实当夜遣一知事将官潜提三四百人而往可以掩杀都尽但诸公皆不知兵闻贼至则盛怒而出一有败衄则退然沮丧遁迹匿影唯恐不密殊不知一胜一负乃兵家之常古人亦有因败而为功者此正用计之时也而乃甘于自丧何耶且又不用细作全无间谍遇着便杀杀败即退不知是何等兵法也甲寅乙卯年倭子已焚劫常州传言欲窥南京京城震恐有言丹阳为南京咽喉之地南京之守守在丹阳须筑一坚城以扼之余曰此所谓知其一不知其二也夫丹阳之所以有关于南京要害者使丹阳有城贼人攻丹阳城不下必不敢越之而至南京何也恐丹阳兵之蹑其后也苟不得丹阳城越之而来则南京兵当其前丹阳兵蹑其后句容出一兵捣其中此之谓腹背受敌兵家所忌乃必败之道也故能遥为南京声援譬如倭子越嘉兴而至苏州使苏州兵迎敌嘉兴兵蹑之吴江兵从而捣之则岂能如此得志哉今贼至嘉兴嘉兴坚闭城门兴之一战城下任其过去则吴江苏州当其冲嘉兴方安坐相庆以为无事矣若但如此则丹阳虽有城亦何益于南京胜负之数哉然此等调度全在总督而当事诸公曾无一人及此者可叹可叹倭寇既去之后司寇景山钱公在大理余与之言曰夫倭寇之来大江之外有三路可达南都从常镇来则句容其一路也从宜兴来则秣陵关其一路也从太平而来则江陵镇其一路也夫古之用兵须得地利今参赞与守备诸公当亲至其处相度地形如某处可以屯兵某处可以会战某处可以设伏皆默识于心倘一日有警则差某将官豫先提兵扎营于某处拒敌某将官于某处策应某将官于某处设伏待其既至则与之争利先占山头则我为主彼为客我以逸彼以劳所以制敌者在我矣万一不利则策应兵与伏兵俱起左右合击此兵法之至要而我之所谓庙胜者盖不越此今必待敌人既至然后遣兵出城猝然而遇即与合战夫勐虎食人使其人神全虎必不能伤若忽与虎遇苟非至人神未有不去者神去而虎始能食之矣今出战之兵气未及定猝与敌遇神安得不去神去则万万必败又岂待智者而后知耶公当可言之地可与当事诸公一言之景山果白之诸公后亦颇用其说余初不知之一日偶见守备何太监余谢山田舍即何太监旧庄也何云公庄上杨树何萧疏若此余云公无事不出城何由见之何云前日与诸公看埋伏耳夫既谓之伏当使人不得知之但宜托以游行潜觅其处岂可显言于众曰吾往寻设伏虎耶谓之机务恐不如此张蒙溪在参赞时颇好兴建其所置振武营后遂启黄林原之变其他如仙鹤营望江楼等处所费动以数十万计然使一朝有事实分毫无补于朝廷无救于地方又以南都形势与各营垒刻一石碑以传中国刻城南十二伏城东十二伏城北十二伏刻成江荆石以一本见遗余语荆石曰老子云国之利器不可以示人昔唐太宗征高丽命元万顷为檄文檄中有不知守鸭绿之险之语高丽既移兵守鸭绿江兵不得渡太宗遂贬谪万顷夫谓之曰伏当使鬼神亦不得而知顾可传刻以示人耶公在部中当即白之亟毁其石无贻有识者之诮江亦不言石至今存此岂虞诩增灶之意盖有余者示之不足不足者示之有余诸公或自有见然非愚陋者之所知也甲寅岁倭寇到柘林即以余兄弟三家为巢穴屯扎将一年本地方劫掠既尽后往嘉兴湖州劫掠空巢而出去旬日复归府县闻之即遣人纵火而三家百年营构尽付烈焰矣初报至南都舍弟颇不平余意色恬然盖此宅既为倭寇所据已非我之所有若烧去房室彼不能驻足必往他处则此处田土尚有人耕种不然则方将安居乐业于此而居民远避田卒污莱宁有穷已时耶顾不如烧之为愈但当事诸公不能烧于倭贼方在之时而乃烧于倭贼既去之后此则深为可忿耳陆五台从总督幕中回余问之曰倭贼之在柘林与在周浦寺中者屯住甚久不知其亦有斥候否夜中亦令人巡警否四周设绊索响铃否云皆无之余以为使当事者用计周遭以铁蒺藜密布命细作二三人深夜入贼中举火大军在二里外但鸣锣发喊则此辈惊动自相攻击可以歼尽矣夫山林险阻不以屯兵正防火攻也岂有贼住在人家淹顿日久不知用计焚之但欲白日与之较力几何其不败衄也哉张半洲为总督时余尝条列数事时选部属为赞画仪制郎中盛南桥亦在选中条列中有肃威刑一事曰总督受命出师朝廷给与旗牌正欲假以生杀之柄今逗挠军机与临阵畏缩未闻有斩一人以徇者如此而欲致胜难矣盛即吐其舌曰乃欲使我辈杀人耶殊不知杀一人乃所以全千万人也今独惜败残数十卒而不念东南被杀者数千万人此数千万人独非民命乎可叹可叹陆五台自赞画幕中返南都余戏之曰公平昔论兵智略辐辏此行何寂寂如此五台言总制公初不令吾辈画策余问然则要公辈何用曰终日只理会处文移耳昔日李文饶因维州之事造筹边楼终日上楼计筭敌人无论用兵即今人有构讼者遇一硬对头则梳头也计筭此对头吃饭也计筭此对头岂有工夫管闲事况用兵乃朝廷大事地方之得失百姓之存亡所系岂有不专心计筭敌人而终日理会文移哉文移纵理会得甚详密亦何益于胜败之数则无怪乎总制诸公愤事之接踵也今世将官皆受制于总督无论赏罚虽出师之期亦必请命而行此甚无谓盖用兵机宜在于唿吸之间正须出其不意使彼不虞我至而我适至则彼之气先夺矣夫然后可以制胜今必请之总督请之巡按请之兵备我未及发而彼先知已自有备况正合机宜而或相沮挠未合机宜而或加督促则我之气已夺虽韩信李靖复生欲其制胜难矣闻祖宗朝遣大将提兵则设一都御史与之督粮不与兵事此甚得任将之道古称王公设险以守其国若南都之险唯在长江夫倭寇入海口抵龙江关但四五百里设中原有警从襄樊顺流而下直捣建康或自淮扬而来只一水之隔使守在江上犹有险可据若已渡江奄至城下则我已失其险而朝廷所设重兵十万之众如鼠在穴中坐而待毙耳今江上之守独操江有少兵亦甚单弱南京兵部略不干与而宿重兵于无用之地甚非长筭余尝与赵大周先生言之大周谋于六科诸公科中即建言要以兵部侍郎带管操江然此议亦未允当盖操江都御史亦不可革但当开府于仪真督率镇江仪真等卫军专一校阅水战南京于京营中抽选一万余人给以行粮以兵部一侍郎领之亦在江上教习水战苟一时有事彼此策应则长江之守庶几如常山之蛇首尾相救而祖宗根本之地始为有恃矣科中建白既欠周详后朝廷下南京大小九卿议报兵部推奸避事惧其委任责成担子颇重多方阻之其议遂寝夫以长江之势言之荆门为之首狼山为之尾而九江安庆是其嵴当使其如常山之蛇击首则尾应击尾则首应击其中则首尾俱应然后长江之险始为我有人不得而共之矣观古来战争之时自中原窥长江者凡有数处由南阳邓州以至襄阳其一道也昔刘玄德投荆州将出樊邓三顾孔明于南阳者是也由夷陵荆门以出荆州其一道也昔刘玄德迫于曹公走当阳长坂者是也自东西蜀出峡顺流而下其一道也昔司马氏既定蜀遂取吴所谓王浚楼船下益州者是也由公安夏口以出武昌其一道也由寿春合肥出濡须又一道也昔孙权徙治秣陵闻曹公将来侵作濡须坞以拒之又自公安都鄂改名武昌魏乃命曹休出洞口曹仁出濡须夏候尚围南郡者是也自凤阳盱眙道滁州由和州渡又一道也我高皇帝之取金陵者是也自淮安而南越高邮以至仪真又一道也昔魏文帝观涛于广陵临江而叹曰长江天堑固天之所以限南北者是也其他如常德沔中皆沮洳之地若由鄱阳湖出湖口而来亦一道也昔陈友谅兵夜至石头城者是也今虽以社稷灵长之福四海宁晏固万万无虞然岂可不预为之虑耶夫留都祖宗根本重地所关固甚大况隔岸即饷道之咽喉也昔孙恩庐循广中之寇数至京口尝贻宋武帝以益智糉宋武帝以续命汤报之用相嘲调今广中之寇颇为猖獗倘或流劫他处由福建而犯浙直则自狼山以抵京口一帆可至特顷刻闻耳万一稍侵饷道能不遗当宁南顾之忧耶然祖宗所以宿重兵于都城而不为江上设备者盖以高皇帝当定鼎之初南有张士诚方谷珍西有陈友谅陈友定皆患在肘腋况元之遗孽尚在朔漠明玉珍在蜀梁王在云南方事讨除未遑远略至建文朝则齐黄以书生当国欲效贾生更制度定章程改易官名裁损宗藩不三年而难作成祖既靖内难即徙都于燕又将拓定三边经制宣大榆林延绥诸处以为门庭之卫视南方之事为稍缓矣况天下当二祖创造之始威德宣布四方慑服罔敢干纪故承平以至于今然治久防乱则讲之正在今日也盖操江须假以重权于北京都察院择一有才力者任之其开府当在仪真若以为去上流稍远则或于九江安庆诸处其宛子城与沿江各卫皆以属之湖广与九江苏常兵备亦听其调遣节制则彼得以稍展其效而江上有事朝廷亦可以责成之也今仍住扎南京而江上卫所与之绝无相关其所理者唯江上群偷耳夫缉捕盗贼乃一县尉之任何必设都御史哉况沿江之守分布虽密略无总统万一有警则有首尾腹背分为数截彼此推调莫肯用命而祖宗根本之重朝廷馈饷之急顾当责之谁耶则亦不可谓之细故也此固杞人之忧知不足为社稷至计聊书之以备采择耳卷十二史八庚申岁南京兵变殛杀黄侍郎懋官悬其尸于大中桥牌坊上大众喧哄憾犹未释自下攒射之南京大小九卿集议于中府大众拥至中府诸公惶据无措逾垣而出去冠服僦蹇驴奔进逸去人情汹汹是日苟不定若至夜中一放火烧劫则事不可解而贻祸于朝廷者不小矣幸刘诚意招诱至小校场户部出银四万分给之众稍定是日余适携酒于鸡鸣寺请袁吴门尊尼在寺后冈上亲望见军士以枪杆击魏国纱帽诚意慰谕移时乃稍稍散去此事余在南都备知其始末盖黄侍郎在户部不知大体但欲为朝廷节省是岁南京适大疫死者甚众各卫支粮时军士有死者则报开粮黄侍郎见各卫粮数内无开粮者则怒责掌印指挥曰各卫死人汝卫中独不死人耶此语喧传于里巷中又军士娶妻收妻粮者每一查勘动经数月故军士怨入骨髓则黄侍郎之死实不为过但系是朝廷大臣而军卒擅自杀之此亦坚冰之渐也安可置而不问苟以为罪不加众当先下一诏令暴黄侍郎之罪赦诸军无死继遣科道二人勘处封御杖杖为首者数人其乱逆尤甚者杖死然后抚谕诸军申明约束晓以大义则人心自定若守备与参赞机务者则受朝廷重寄祖宗根本之地系以安危如户部果刻减军粮当豫先闻奏若素能抚驯将士结之以恩临时晓谕人必帖服今既不能发奸于未变之先又不能弥乱于既变之后国家大事几为所败此虽挫尸犹不足赎罪纵时宰私其亲昵或纳其重贿犹当逮至京师罪而释之余时在南京日使人侦探问驾帖曾到否乃竟寂然不问使国法大坏何以警各镇何以告四方何以示来世耶余在南都时家中因倭寇之变避难来依家口颇众时耀仓米以继食买军家筹到仓会支初到时每支米一石量出一斗米皆精好至丙辰年止彀正数后渐减少一石只九斗四五升矣而糠谷几半又加以黄侍郎之苛细遂启庚申之变继此吕沃洲为总督因见访及余告之故沃洲遂校勘斗斛时时到仓巡视各管仓主政初皆遵守约束收米皆不苟后一年余一主政徽州人在仓收粮纳乡人之贿粮只二百余石而入糠谷几三四十担矣此仓中人亲为余道之余致仕后住南都又五年浮沉里巷中与乡人游处甚久故知南京之事最详大率两京官各有职掌与百姓原不干涉所用货物皆是令家人和买余初至时尚然至戊午己未以后时事渐不佳各衙门官虽无事权者亦皆出票令皂隶买物其价但半给如扇子值二钱者只给一钱他物类是铺户甚苦之至于道中诸公气焰熏灼尤为可畏有一道长买橙丁一斤其价和买只五六分耳皂隶因诈银五六两南京皂隶俱是积年其票上标出至本衙交纳其头次来纳者言其不好责十板发出此皂隶持票沿门需索其家计筭若往交纳差人要钱至衙门中门上皂隶要钱书办要钱稍有不到又受责罚不如买免为幸遂出二三钱银与之一家得银复至一家京城中糖食铺户约有三十余家遍历各家而其人遂压所欲矣时潘笠江为工部尚书钱景山为大理卿余告之曰公朝廷大臣凡生民惨舒地方利病安得坐视而不言南京大小九卿衙门堂属官几二百余员此风一长民何以堪不但军家杀黄侍郎百姓亦将操戈矣二公毅然任之后月余往见笠江笠江问近来外边事体何如余对以仍旧如此笠江曰吾极口与王印岩言之已出榜文禁革矣然此须竖一牌于都察院前令被害人捧牌告首官即参奏革职皂隶问发边卫充军庶可以少息此风但出榜文何益于事王掌院亦号清严有风力然竟不能了此南京有印差道长五人与巡视京城道长俱与上江二县有统属凡有燕席俱是两县坊长管办有一道长请同僚游山适坡山一家当直是日十三位道长每一个马上人要钱一吊一吊者千钱也总用钱一万三千矣尚有轿夫抬扛人等大率类是虽厨子亦索重赂若不与或以不洁之物置汤中则管办之人立遭谴责且先吃午饭方才坐席及至登山又要攒盒添换等项卖一楼房始克完事不一月而其家荡然矣继此县家定坊长一人自系死一人投水死国家之事可为寒心此事余亲见之南京一家造厅堂买过梁一对乃柏桐者美材也巡城某道长方欲制桌闻之甚喜即起朵颐之心遣一人谕意其家不欲与不待卜吉当夜即竖柱以梁置柱头上以为可绝其望矣此道长闻知即差皂隶领夫役于柱头上放下一直抬去南京各衙门摆酒吏部是办事官吏户部是箩头与揽头礼部六科是教坊司官俳兵部是会同馆马头刑部都察院大理寺是店家工部是作头太常寺是神乐观道士光禄寺是厨役大率摆酒一桌给银二钱刻剥者止给钱半但求品物丰备皆秽滥不可入口席散客起则诸客皂隶攘臂而至客行稍速碗碟皆破失无遗名虽燕客实所以啖皂隶也衙门中官员既多日有燕席人甚苦之时杨昆南在科中余语之曰公之嚬笑即可以转移风俗矣公请各堂上官但用果五顶肴五事令家人买办于本衙供具则堂上官谁敢差人办酒堂上官即不差人则各属官谁敢差人办酒如此则南京之人受公之惠不赀人人将焚香戴公矣此事虽小然颇任众怨卒不得行南京各衙门唯翰林院最清苦即无职掌亦无夫役如公堂酒之类是自家出银令家人买办乙卯年摆瀛洲会亦是自备银十两央东城罗兵马设席南京考察考功郎中或有寄耳目于皂隶者故其人狞恶之甚纵考功不以之为耳目然此辈皆积年狡猾之人好生唇吻群类又多转相传播其言易售故各衙长官但能打皂隶则为有风力者矣然数十年来无一人也南京考察大率以苛细责人而不问其大者夫天之立君与人君之所以求贤审官布列有位者无非为万百生灵计也今贪残之人赃贿狼借鱼肉百姓至于靡烂而不已者一切置而不问好以闺房细事论罢各官夫闺房之事既暧昧难明流闻之言又未必尽实纵或得实则于名教虽若有亏于朝廷设官之意亦未大戾较之贪墨之徒相去盖万万矣今之进退人才者顾详于此而略于彼未知何谓也金子坤大舆善诗乃父为掌科子坤南都佳士也尝对余言王思献瓒为南祭酒日尝值秋夜月色明甚其夫人约司业夫人同往鸡鸣寺看月当时法网尚宽科道无论之者王亦不以此损名后官至礼侍卒谥文定使在今日则论者交至矣两京小九卿衙门首领官皆有印惟翰林院独无印见南京翰林院掌院先生自佥名回各司手本于事体颇觉有碍或以为翰林院原隶于礼部然太常寺詹事府国子监皆隶礼部亦只是首领官行不应翰林院独是堂上官与各司对行盖翰林院乃朝廷司笔札文翰之臣分局供职讲读有讲读厅修撰编修在史馆检讨有检讨厅五经博士则以专经待问典籍则掌中秘书侍书则以善书者充待诏则或以工画或以能棋各守技业以备祗应独孔目无专职总领一院之事以听掌印学士之政则孔目实首领官也但翰林院最为近幸若品级又尊恐嫌于逼故学士秩止五品其下以次递降至待诏秩纵九品则孔目正应为未入流官然六部是二品衙门司务只九品则孔目只应未入流此皆朝廷亲幸之臣岂当以品秩为崇卑耶若以未入流官不当有印则给以条记行亦无不可余援官后见吕南渠先生南渠曰我衙门中凡有公举则自介翁书名起至汝而止有公会则自介翁坐起至汝而止此是我衙门中旧规也后至翰林访沙孔厅沙不在唿衙门中人访以衙门故事渠云正南三位皆虚设惟阁下老爷到任或考满日来坐之余日无人坐掌印老爷亦只坐侧边第一位则知此正是大学士衙门部寺皆带衔东阁乃其直房耳又闻孔目常在阁下祗候凡各官至阁下见阁老者皆孔目为之通谒此得之所闻然南北事体不同余不曾在北不知其果尔否也余在南翰林独吏部各司以孔目是中见官欲其避马余曰岂有朝廷司笔札文翰之臣乃下马入委巷小人之家避一郎署耶要参便参要考察则考察去耳不能委琐以苟全也某不足惜所惜者朝廷之体卒不避后吏部亦无奈我何余尝元旦至各衙门投刺刺上书侍生时杜拯为文选郎中独不受谒令皂隶送还原帖因旧规小九卿衙门属官皆送晚生帖也余曰我与彼同是朝廷侍从之臣且科贡皆正途即我岁贡时不知此辈曾入学否夫取科第固有幸不幸其学业未必尽能出我上岂不白头一老儒向新进小生处称晚生耶此则某所未能也然既在仕途不宜得罪于当事者明日书官衔帖遍送吏部诸公时赵大周尚在吏部见官衔帖怪问之余语之故大周曰诸人亦太俗乃欲向公处索事分耶大周先生尝语某曰我在南都下榻以待者惟公一人而已故先生每来访上午辄至至午将吃饭始去某造见亦然每一遇则亹亹论辩留连不能已旧规凡小九卿之属见小九卿堂上官皆侧坐余欲执此礼先生曰人生处世岂无朋友我与公朋友也幸勿以此处我沈十洲转南祭酒吏部推大周署翰林院印某至通政司请先生到衙门署事先生曰有公在何须我往竟不至后数月全九山自北来掌院印余初至南京时见五城兵马尚不敢用帷轿惟乘女轿道上遇各衙门长官则下轿避进人家虽遇我辈亦然不三四年间凡道上见轿子之帷幔鲜整仪从赫奕者问之必兵马也遂与各衙门官分路扬镳矣其所避者惟科道兵部各司官而已盖因有一二巡城道长欲入苞苴有事发五城兵马勘处兵马遂为之鹰犬即为其所持而莫敢谁何之故托道长之势而恣肆无忌若此乃知朝廷之体皆为此辈人所坏可惜可惜许尚宝仲贻言吾幼年做秀才时见亲识人家有事则以几百钱谢兵马今则大天平兑银子矣大是可骇事余尝以除夕前一月偶出外访客至内桥见中城兵马司前食盒塞道至不得行余怪问之曰此中城各大家至兵马处送节物也余与各部诸公往来初不见有此一日张一梧设客客满座余戏语之曰你们兵马司缺官可容我翰林院致仕孔目权三四个月印否众皆哄堂南京各衙门长官客至供茶皆用瓷瓯其燕客行酒亦只是瓦盏独盛仪制张兵马供茶用银镶瓯行酒用银杯盘此亦得之创见者也辛酉年余移家来苏后有人从南京来余问之皆言自贵处上海艾公在道已上诸不法事大加禁革今百姓已稍得息肩矣盖天下之事未有极而不反者极而不反则将奈何然祛奸革弊亦自不易盖非大有才力之人肯担当能任怨不计毁誉终不能了南都之事有一至大而且要者尚未裁正盖祖宗之法特设立三法司凡各衙门之事干系刑名者即参送法司而各衙门不得擅自定罪无非详刑慎狱之意今各衙门尚参送而巡城有事径发兵马司取供此则道中之新例而非祖宗之成法矣然事关科道谁敢言之卷十三史九朝廷之官莫重于冢宰冢宰贤则百司得职而天下之事理矣余观中世以下士鲜全才其严于律己者每伤于刻其宽以应物者常失之通聪明者见事速而短于持循敦笃者守法坚而缺于裁变迟钝之士可以固而有常佻狡之徒亦能权以济事苟当其材则尺寸之木皆适于用若违其任则虽合抱亦无所施故必有崔琰毛玠之公山巨源之识然后可以无憾魏刘邵作人物志以九征论人其言曰凡人之质量中和最贵矣中和之质必平淡无味故能调成五材变化应节是故观人察质必先察其平淡而后求其聪明聪明者阴阳之精阴阳清和则中睿外明圣人淳耀能兼二美自非圣人莫能两遂故明白之士达动之机而暗于玄虑玄虑之人识静之原而困于速捷若官人者能以刘邵之言参之则庶乎司其契矣皇甫司熏言我初入仕途时见吏部四司皆推有德望者充之故其人必仪貌凝重或神宇清澈者与诸司官不同今不问其人但资性伶俐巧于进取者即推吏部四司矣昔日提学御史必推有文名或科第高者充之今不问其人但御史肯开口讲道学者即点提学矣夫铨综群才使贤愚各得其任布列有位而庶务毕举者此吏部事也能明经术养士气使英贤辈出以需朝廷他日之用者此提学事也故此二者所关最大今乃若此是孰司其咎耶或势之所趋虽贤者不能挽之也董幼海转北京吏部主事北上时过吴门见访余语之曰当今第一急务莫过于重守令之选亦莫过于守令久任盖守令亲民之官故缙绅辈凡有志与朝廷干事与百姓造福者独守令可行其志若迁转太速则自中才以下一切怀苟且之念且初至地方必一二年后庶乎民风士俗可以周知今守令迁转不及三年则是方知得地方之事已作去任之计矣故虽极有志意之人不复有政成之望亦往往自沮及至新任一人复是不知地方之人如此则安望天下有善治哉第二考选科道当于部属中推举不当径用新行取诸人盖取到天下推官知县分置各部郎署待一二年后选其有风力者任科道则在辇毂之下与吏部声问相及其人易知且扬历中外必老成练达与新进骤至通显者不同或者以为在京城则易于钻刺恐长奔竞之风人但知在京城者易于钻刺而不知在外者物力殷盛其钻刺尤易为力耶况在内钻刺者显着而易张在外钻刺者隐晦而难见且往往由径路而进骤至科道上司虑其如此大相假借故皆恣肆无所顾忌于政体不无有妨第三吏部诸公当日与天下士大夫相接古人云只须简要清通何必插篱竖棘今浇竞之徒凡至吏部打关节者岂相见时纳贿耶尽是怀暮夜之金耳则白书显然交接有何不可况与士大夫接见其君子小人固自易辨与之言论或试之以事或探之以情则长短亦可立见又因可以周知天下地方之利害生民之惨舒其有益于朝廷政体者甚大又何必以闭关谢客者为得耶幼海深以为然惜乎在吏部不久即转太仆少卿去矣宋世特重脏吏之罚观宋史中某人犯脏诏于某处弃市者盖不一书而足故宋自南渡之后虽偏安浙左日有军兴之费犹立国一百七十年正以脏禁之严百姓易于过活不思乱耳古称刑乱国用重典故曰刑罚世轻世重是也孔子曰政宽则纠之以勐勐则施之以宽宽勐相济政是以和我太祖立国之初当元季法度废弛专用重典以肃天下而人始帖服今承平二百余年当重熙累洽之后士大夫一切行姑息之政而祖宗之法已荡然无遗苟不以重典肃之天下必至于丛脞而不可为矣则所谓纠之以勐孔子岂好为苛刻者哉余历观前后郡县之政大率慈仁与刚明者其得失常相半盖慈仁之人子惠黎庶百姓家家蒙泽此正牧民者之第一善政也但一切姑息则吏缘为奸不无冤抑而强暴恣肆侵侮小民亦有衔怨切骨而不得伸理者则保奸养蠹所害不小若刚明之政则奸宄畏威豪石敛迹野无冤鬼狱无滞囚其施设岂不截然可观然方其震怒之下一撄其锋鲜不摧折然亦有误及善类者则使人亦自难当故必有慈仁之心以出其刚明之政然后为纯全之治而可与龚黄卓鲁方驾矣然岂可以易言哉书云罔违道以干百姓之誉罔咈百姓以从己之欲此皆古圣人之言载之于经又以二事相对待而言正以见二者之均为未善元无毫厘差别今之士宦若咈人以从欲者世犹以为不是至于磨棱姑息侥幸以取一时之誉者举世皆以为是失圣人之意矣今之抚按先生有第一美政所急当举行者要将各项下脏罚银督令各府县尽数籴谷其有罪犯自徒流以下许其以谷赎罪大率上县每年要谷一万下县五千南直隶巡抚下有县几一百则是每年有谷七十余万积至三年即有二百余万矣若遇一县有水旱之灾则听于无灾县分通融借贷俟来年丰熟补还则东南百姓可免流亡而朝廷于财赋之地永无南顾之忧矣善政之大孰有过此者哉周文襄公年谱与顾文僖公傍秋亭杂记凡作吏于苏松而与有钱粮之责者不可不人置一册于左右荀子曰士大夫众则国贫工商众则国贫无制数度量则国贫由今日论之吾松之士大夫工商不可谓不众矣民安得不贫哉海刚峰欲为之制数度量亦未必可尽非但海性既偏执又不能询谋咨度喜自用且更革太骤故遂至于偾事耳海刚峰不怕死不要钱不吐刚茹柔真是铮铮一汉子但只是有些风颠又寡深识动辄要煞癞殊无士大夫之风耳海刚峰第一不知体既做巡抚钱粮是其职业岂有到任之后不问文田均粮不清查粮里侵收却去管闲事海刚峰之意无非为民为民为朝廷也然不知天下之最易动而难安者人心也刁诈之徒禁之犹恐不缉况导之使然耶今刁诈得志人皆效尤至于亡弃家业空里巷而出数百为群闯门要索要索不遂肆行劫夺吾恐更一二年不止东南之事必有可言者幸而海公改任此风稍息然人心动摇迄今未定也海刚峰爱民只是养得刁恶之人若善良百姓虽使之诈人尚然不肯况肯乘风生事乎然此风一起士夫之家不肯买田不肯放债善良之民坐而待毙则是爱之实陷之死也其得谓之善政哉海老既去之后复有辩本疏中言今满朝皆妇人也其言虽为切直然岂可谓秦无人夫卿相则雍雍百僚则侃侃古盛朝事也岂有满朝之人终日忿忿为足以了公家事耶且大臣去国固自有道岂有既斥之妇依栖门庭但去寻闹古无此事亦是不识体耳皇甫司勋子循尝语余曰小时见林小泉廷木昂为太守日小泉有大才敏于剖决公余多暇日好客喜燕乐每日有戏子一班在门上伺候呈应虽无客亦然长吴二县轮日给工食银伍钱戏子既乐于祗候百姓亦不告病今处处禁戏乐百姓贫困日甚此不知何故也余应之曰公奕叶簪缨处通都大邑之中所见如此固不为异余农家子也世居东海上乃僻远斥卤之处自祖父以来世代为粮长垂五十年后见时事渐不佳遂告脱此役此髫龀时也后余兄弟为博士弟子郡县与监司诸公皆见赏识此役遂不及矣然尝忆得小时见先府君为粮长日百姓皆怕见官府有终身不识城市者有事即质成于粮长粮长即为处分即人人称平谢去公税八月中皆完粮长归家平坐至十月初又办新岁事矣先府群每对人言我家五十年当粮长自脱役之后绝足无一公差人到门者盖以五十年内钱粮无升合亏欠也此时百姓十一在官十九在家亦家富人足日勤农作至夜帖帖而卧余家自先祖以来即有戏剧我辈有识后即延二师儒训以经学又有乐工二人教童子声乐习箫鼓弦索余小时好嬉每放学即往听之见大人亦闲晏无事喜招延文学之士四方之贤日至常张燕为乐终岁无意外之虞今百姓十九在官十一在家身无完衣腹无饱食贫困日甚奸伪日滋公家逋负日积岁以万计虽缙神之家差役沓至征租索钱之吏日夕在门其小心畏慎者职思其外终岁惴惴卧不帖席此于民情之休戚世道之惨舒君子可以观变矣正德十年以前松江钱粮分毫无拖欠者自正德十年以后渐有逋负之端矣忆得是欧石冈变论田加耗之时也先府君即曰我当粮长时亦曾有一年照田加耗此年钱粮遂不清第二年即复论粮加耗而钱粮清纳如旧夫下乡粮只五升其极轻有三升者正额五升若加六则正耗总八升今每亩加耗一斗则是纳一斗五升已增一半矣夫耗米反多于正额其理已自不通若上乡譬如正额三斗加六则每亩该纳米四斗八升今论亩加一斗则是止纳四斗已减八升若是正额四斗已减一斗四升矣夫下乡增重钱粮不清亦自有说若上乡减去已多而亦每年不清此不知何故也盖周文襄巡抚一十八年常操一小舟沿村遂巷随处询访遇一村朴老农则携之与俱卧于榻下待其相狎则咨以地方之事民情土俗无不周知故定为论粮加耗之制而以金花银粗细布轻赍等项裨补重额之田斟酌损益尽善尽美顾文僖作文襄年谱所谓循之则治紊之则乱盖不虚也今为欧石冈一变论田加耗之法遂亏损国课遗祸无穷有地方之责者可无加之意哉府县若要钱粮起总第一须禁粮里侵收苟能搜访侵收之人籍没其家产从重问遣则钱粮逐年起总矣盖各里派征钱粮譬如本户该征白银十两但纳串二三两与粮里收去银三四两则粮里绝不敢至其家催办矣其间刁猾之徒又皆观望以此挟持粮里粮里复不敢至其家催办则钱粮何日得清此皆朝廷血脉百姓脂膏今但以资此辈渔猎或累年侵收买田造房家至殷富而逋负日积每岁以十数万计其有告首在官者但发老人查勘夤缘买免复不深究则何所畏而不侵收乎故今闾阎无赖之徒有用银二三十两买充公务粮长者上亏国课下残民命此天地间一大蠹也不知官府亦何爱于此辈哉余谓正德以前百姓十一在官十九在田盖因四民各有定业百姓安于农亩无有他志官府亦驱之就农不加烦扰故家家丰足人乐于为农自四五十年来赋税日增繇役日重民命不堪遂皆迁业昔日乡官家人亦不甚多今去农而为乡官家人者已十倍于前矣昔日官府之人有限今去农而蚕食于官府者五倍于前矣昔日逐末之人尚少今去农而改业为工商者三倍于前矣昔日原无游手之人今去农而游手趁食者又十之二三矣大抵以十分百姓言之已六七分去农至若太祖所编户口之数每里有排年十人分作十甲每甲十户则是一里总一百户今积渐损耗所存无几故各里告病而有重编里长之说则当就其中斟酌损益通融议处或并图可也或以富贵者佥替可也今一甲所存无四五户复三四人朋一里长则是华亭一县无不役之家无不在官之人矣况府县堂上与管粮官四处比限每处三限一月通计十二限则空一里之人奔走络绎于道路谁复有种田之人哉吾恐田卒污莱民不土着而地方将有土崩瓦解之势矣可不为之寒心哉卷十四史十夫量田必须先正经界孟子之论井田亦曰正经界先须令各区粮长踏勘报出某区某图有田几丘盖东西两乡之田皆有界水以界水所限为一丘每丘编作一号逐丘画作图本其尖斜凸出凹进之处照地形画出攒册一样二本送道然后差官丈量留一本在道发一本与丈量官但总量一丘大数不必逐片细量夫总量一丘则官既省力亦易明白况一丘之田业户非止一人虽最狡猾之徒亦谁肯预先出银与众人买嘱耶则亦可免作弊矣然后将逐丘步口细数一一填注送官官府令善筭者筭其图天字号一丘田几百几十亩地字号田几百几十亩逐丘既有总数然后撮各丘之数为一图总有图总则撮各图之数为一区总有区总则撮各区之数为一县总如是我已执左契而一县之田尽在我指掌间矣然后责令各图里长聚集业户眼同丈量一人不到即不作准若里长有业户不到而朦胧量报者许人告首处以重罪亦要取业户连名执结夫既有一丘总在官后须要合着总数况业户公同在此若让别人一步则自家吃亏一步矣岂有毫发之弊容于其间哉余以为力省而功倍不数月而定矣西乡之田地低而水广易于车戽一丘之田有多至数百亩者故虽包岸一步而腹内之田尚多亦不甚吃亏若东乡之岸甚高去水几一丈田塍稍阔则车水不行故相隔七八丈即有一沟间之若每边包岸一步则去一丈二尺所存唯十之六七矣得业之田能几何哉其势断不可行西乡之田甚得水利每鱼断一节常年包银有多至五六十两者其寻常河港与人牵网亦取利一二十两今略不问及而东乡之田岸下略有茭芦即飞弓一步夫些少茭芦但可以供数日烧柴而已有何利息而便作实田起粮如此冤苦当何所控诉耶况业户用钱者则有茭芦者筭作无茭芦便不飞弓不用钱者虽无茭芦筭作有茭芦便要飞弓小民无知何从辨别是自立名色自开孔隙以与公正良民作骗局矣东乡又立积水河与鱼池二样名色积水河则四亩作一亩鱼池则二亩筭一亩夫积水河本为旱岁救田高乡若一月无雨苗必藁死则国课从何而出故积水救之无非为朝廷计也又不出米又不出柴如何筭作实田今四亩亦包一亩之税矣鱼池则积水河之稍大者以其稍宽可以养鱼遂用工本银买鱼苗蓄之若数年多雨鱼或生息亦有微利或一年无水则数亩之池车戽立尽而鱼即藁死且五六月中无处可卖皆臭腐弃去虽本钱亦无觅处与西乡鱼断不下种子而坐收数十金之利者盖天壤不同矣今二亩作一亩实田征粮则人心其何能堪况今试以积水河为鱼池鱼池为积水河即使公廉清正之官亲至其地踏勘亦何从辨之今但凭公正与良民开报使良民公正皆伯夷史鱼则可今叔季之世人心滋伪而望一区之中即有一伯夷一史鱼则何伯夷史鱼之多耶况成此大事不戮一人吾恐终不能无遗憾也夫均粮本因其不均而欲均之也然各处皆已均过而松江独未者盖各处之田虽有肥瘠不同然未有如松江之高下悬绝者夫东西两乡不但土有肥瘠西乡田低水平易于车戽夫妻二人可种二十五亩稍勤者可至三十亩且土肥获多每亩收三石者不论只说收二石五斗每岁可得米七八十石矣故取租有一石六七斗者东乡田高岸陡车皆直竖无异于汲水稍不到苗尽藁死每遇旱岁车声彻夜不休夫妻二人极力耕种止可五亩若年岁丰熟每亩收一石五斗故取租多者八斗少者只黄豆四五斗耳农夫终岁勤勤还租之后不彀二三月饭米即望来岁麦熟以为种田资本至夏中只吃粗麦粥日夜车水足底皆穿其与西乡吃鱼干白米饭种田者天渊不同矣文襄巡历既久目见其如此故定为三乡粮额加耗之数以为一定而不可易不然则文襄于东乡之民非有亲故何独私厚之耶夫既以均粮为名盖欲其均也然未均之前其为不均也小既均之后其为不均也大是欲去小不均遂成大不均矣为民父母者可不深惟而痛省哉苏州太守王肃斋牵粮颇称为公然昆山县高乡之田粮额加重田皆抛荒而角直一带熟区与包粮华亭县清浦荒田亦是熟区包粮今下乡之粮加重则田必至抛荒若要包粮又未免为上乡之累矣孟子曰夫贡者校数岁之中以为常今岁均粮之时偶值水灾故又创为低薄之说祖宗时不闻有此周文襄时不闻有此何故从空生出而不知西乡水年之低薄即旱岁之膏腴也东乡水年之成熟即旱岁之斥卤也然祖宗时与文襄时不立此名色者盖因校数岁之中今时立此名色者但据一时所见也据一时之见而欲立万世之规恐终非谋国之长筭也况东乡田本瘠薄故粮额原轻西乡田本膏腴故粮额原重今东乡已与西乡包粮甚多而独于膏腴之中又立低薄之说以益之是必有力者主之也然天灾流行水旱大率相半若遇旱岁东乡之田一望皆斥卤则又将重均一番更立斥卤之名耶郑九石为同知时某甚蒙其知爱时某尚寓苏州每归往见即再三言曰公高人也久寓他郡此有司之耻也必强公归以为地方之重己巳年余移家还松而九石适有量田之命余即语人曰九石举止详雅是一儒者常煦煦然仁爱人亦欲人人仁爱之但少刚决易为人所欺此举不但松江百姓不蒙其惠亦恐终为九石之累也后始事之日即率公正良民人等至城隍设誓余闻而笑曰信不由中质无益也况要盟者无信乎此朝廷大事苟一心持正而峻法以行之谁敢不肃乃必假之盟誓耶夫朝廷赫然显着之法彼不知畏犯者接踵若但怖之以冥漠无据之神彼亦何惧哉卒之法不画一弊孔百端公正良民肥家润屋而粮额加重小民家家受祸谤议喧腾今上司与府县先生非不知之但皆重更革乐因循耳然百姓疲困日甚极而必反上天眷佑有一任事者出岂无厘正之日耶人言始创低薄之说盖因当事之人要做人情奉承权势寻思无计因与吏胥商确一杨姓者偶进此说遂奋然行之然此系是朝廷大计送者固不通而受者亦岂有天道人心者哉自此门一开而此胥遂囊橐其中纳贿几万今查低薄之田非豪家即富室可以知矣余谓纵使官府贪残不过害及一人稍滥及亦只是一时而已若钱粮作弊飞洒各区则是家至户到无不受其荼毒而子子孙孙赔貱日久至于转死沟壑皆由于此人但言众轻易举而不知积羽之能折轴耶阴骘之大莫甚于此且此系是朝廷血脉百姓脂膏若蔑视国法任其私情转移自由轻重在手则是侮弄神器矣夫侮弄神器者其法当与无上者等则是太祖剥皮楦草之刑岂非专为此辈耶若非及今改正则民怨未息而将来之事有不可胜言者矣近闻太府李葵庵先生欲革去低薄之说将田上所免粮补东乡鱼池积水河之额俄有调官之报遂不果行此是东乡百姓无福也余始创为经纬二册之说今亦采用之但当时不曾讲求失其初意盖经册是户册即太祖黄册以户为主而田从之户有定额而田每年有去来纬册乃田册也以田为主而户从之田有定额而业主每岁有更革田有定额则粮有定数每年只将经册内各户平米总数合着纬册内田粮总数照会计轻重派粮则永无飞走陷匿之弊矣经册图式一户某人人几丁田几顷几拾几亩上乡田若干若干坐落某区某图若干坐落某区某图中乡田若干若干坐落某区某图若干坐落某区某图下乡田若干若干坐落某区某图若干坐落某区某图此户册也即太祖所定黄册凡征粮编役用之每年推收过割各图逐一开注送县会计其数查筭明白攒造一册据此征收庶无脱漏若一户而各区纳粮则吏书得以出入隐弊而其弊不可胜言矣是即旧规所谓白册至十年后大造黄册之时亦有依据将第九年之册为主再加查审不甚费力二册俱要各圩里长编造盖一圩之田亦不甚多其业户佃户里长必自知之若佃户还此人之租而田在别人名下即系诡寄极易稽查若里长造册通同容隐严为禁约处以重罪亦可以革诡寄影射之弊矣纬册图式上乡某区田总若干亩某人田若干系某区某图人某人田若干系某区人中乡某区田若干亩某人田若干系某区人某人田若干系某区人下乡某区田若干亩某人田若干系某区人某人田若干系某区人此田册也各区各圩之田皆有定额如有买卖易主即照经册各人户内扣改佃户姓名各图查筭明白送县攒造发与管粮官将经册内各户上乡田粮合着纬册内上乡粮数经册内各户中乡田粮合着纬册内中乡粮数经册内各户下乡田粮合着纬册内下乡数查筭明白务要相同则安得有弊容于间今不放收除必要逐区还粮正恐吏胥作弊耳然今之征收甚至一户之田有数十处分纳者其各户田少之处亦有止纳一二钱者烦费百出且头项太多官府稽查亦自不易若二册之式一定则奸弊可以尽革官府何不从其省而便者哉大抵东乡之民勤而耐劳西乡之民习于骄惰东乡若经旱灾女人日夜纺织男子采梠而食犹可度命西乡之人一遇大水束手待毙此则骄惰害之实自取也然长民者无术以驱之勤独奈何哉初立清浦县时余偶至南京即往拜东桥东桥问曰贵府如何又新创一县余对又青龙地方近太仓州离府城甚远因水利不通故荒田甚多有人建议以为若立一县则居民渐密水利必通而荒田渐可成熟矣故有此举东桥即应声言曰如此则当先开河不当先立县毕竟立县后水利元不通而荒田如故县亦寻废乃知前辈论事皆有定识不肯草率轻有举动也青龙自唐以来是东南重镇也相传有亭桥六座亦通海舶由白鹤江导吴淞出海宋时设水监于此盖以治水利兼领海舶也宋时卖官酒酒务亦在此处江南所卖官酒皆于此制造入我朝来水道湮塞而此地遂为斥卤矣祖宗时松江旧有水利通判一员谓之治农官嘉靖中以为冗员已经裁省夫朝廷粮饷取给东南然其生之之源全在于农农之耕种全赖水利则治农官其可以为冗员而裁革之耶今清浦县既立不成当奏复水利通判于青龙镇设一衙门令其住扎上司不得别有差委专官水利则庶乎有所责成而松江之农事可以无忧矣松江之田高下悬绝东乡最高畏旱西乡最低畏水但东乡每年开支流小河西乡每年筑围岸而水利之事尽矣吕沃洲旧为苏松巡按后在南京与某交款喜谈经济自谓巡按时以为苏松急务莫重于水利故吴松江白茅塘七汉港等处皆亲至相度得其源委逐一成图本今藏在苏州府库中锐意欲开浚诸大河后不曾到苏松行事遂不得行前年海刚峰来巡抚遂一力开吴淞江隆庆四年五年皆有大水不至病农即开吴淞江之力也非海公肯担当安能了此一大事哉白茅塘是李充嗣巡抚时曾一开浚是嘉靖初年其所费不赀今吴淞江之费特十之二三耳由海公清白不妄用又用法严也然白茅塘不二十年即已湮塞盖海中皆浑水潮来时浑水涌入潮平后停一时始落浑泥皆淀在河底河焉得不湮塞哉夏忠靖治水时均繇内原编有淘河夫银今不知作何项支销去矣江南自有倭夷之变用兵六七年中更总督数人所费钱粮数百万然毫发无用唯胡梅林稍能建功如擒徐明山掳麻叶诱致汪直皆其谋也其破冒钱粮虽多然其功亦何可终掩哉一时如曹东村任复庵忠勇绝人然卒无所成正以其量小惜费不能用人耳今不能成功之辈一切置之不问而独将任事之人置之于死籍没其家则此后谁复与朝廷任事哉失政刑矣沿海防守之处起自吴淞所历川沙南汇青村柘林而西抵金山卫营堡凡五处中间所设之兵虽多寡不同大率每处五百名五处总二千五百名亦有稍多之处大约不出三千名每名月给银八钱则一年总计兵饷银三万两矣但所募之人皆非土着恐一朝有事人皆瓦解此其所可虑者一也每领兵饷则吏胥队长蚕食其中而兵无实惠此其所可虑者二也兵人坐食兵银渐成骄惰散操之余游手生事因而乱法此其所可虑者三也常年春汛之后五百之兵革去其半待来春重募亦为重惜兵饷也然每年新兵教习武艺亦自不易况革去之人素习骄悍不能保其无他此其所可虑者四也今海上无警宿兵无用之地而每年秋粮中加派银数万使百姓坐而待困此其所可虑者五也故为今之计莫善于屯田某尝计之每兵一名给田二十亩若此处有兵五千当买田一万亩大率每年兵银五千则田价将彀一半如少则以各项下脏罚银买添或更少则以入官田足之权其重轻则所费者少所省者多一劳而永逸矣其所募之兵皆要本地人凭里长开报必须海防府官与把总指挥公同拣阅令其夏秋务农冬春讲武是即古人寓兵于农之意如是则兵皆土着且终岁力作无暇游手则不至骄悍各兵既已受田每年至秋亦不必裁省而百姓每岁亦省加派银数万是一举而五虑可以尽去则何故不遂行之昔袁泽门在任时余偶论及之泽门曰我近日条陈八事申呈上司已准行五件屯田是头一件独不肯行不知何也卷十五史十一余最喜寻前辈旧事盖其立身大节炳如日星人人能言之独细小者人之所忽故或至于遗忘耳然贤者之一嚬一笑与人自是不同尝观先儒如司马文正公涑水纪闻范蜀公东斋日记邵氏闻见绿朱弁曲洧旧闻与诸家小说其所记亦皆一时细事也故余于前辈之食息言动虽极委琐者凡遇其子弟亲旧必细审而详扣之必欲得其情实况识其小者又不贤之责也故就其所闻聊记一二云耳刘瑾擅国日邵二泉先生与同官一人以公事往见此人偶失刘瑾意瑾大怒以手将桌子震地一拍二泉不觉蹲倒遗溺于地二泉甫出而苏州汤煎胶继至瑾与汤最厚常以兄唿之瑾下堂执汤手而入因指地下湿处语汤曰此是你无锡邵宝撒的尿盖二泉本正人但南人惟怯一震之威乃可至此则宋史载杨文公便液俱下事庸亦有之然杨公亦正人也人言瑾元无反谋只此一事虽族灭亦岂为过此事闻之王雅宜顾东桥文誉籍甚又处都会之地都下后进皆来请业与四方之慕从而至者户外之屦常满先生喜设客每四五日即一张燕余时时在其座先生每燕必用乐乃教坊乐工也以筝琶佐觞有小乐工名杨彬者颇俊雅先生甚喜之常诧客曰蒋南泠诗所谓消得杨郎一曲歌者正此子也先生每发一谈则乐声中阕谈竟乐复作议论英发音吐如钟每一发端听者倾座真可谓一代之伟人王文恪自内阁归时石田先生已病亟文恪即遣人问之石田书一绝为谢诗曰勇退归来说宰公此机超出万人中门前车马多如许那有心情问病翁字墨惨淡遂为绝笔后二日而卒文恪之重贤而存旧今亦不复有此风矣衡山先生在翰林日大为姚明山杨方城所窘时昌言于众曰我衙门中不是画院乃容画匠处此耶惟黄泰泉佐马西玄汝骥陈石亭沂与衡山相得甚欢时共酬唱乃知薰犹不同器君子小人固各以其类也然衡山自作画之外所长甚多二人只会中状元更无余物故此数公者长在天地间今世岂更有道着姚涞杨维聪者耶此但足发一笑耳东桥一日语余曰昨见严介溪说起衡山他道衡山甚好只是与人没往来他自言不到河下望客若不看别个也罢我在苏州过特往造之也不到河下一答看我对他说道此所以为衡山也若不看别人只看你成得个文衡山么此亦可谓名言许石城言介老请东桥日许亦在座堂中悬一画是月明千里故人来乃吴小仙笔也作揖甫毕东桥即大声言曰此摹本也真迹在我南京倪清溪家此画妙甚若觅得真迹才好后上席戏剧盈庭都坊乐工约有六七十人东桥曰相别数年今日正要讲话此辈喧聒当尽数遣去命从人取银五钱赏之介老父子大为沮丧后数日介老即请北京六部诸公亦有教坊乐与戏子诸公听命如小生乐工赏赐各二三两是日亦请石城在座盖所以示意于石城也不一月蹙南京长科万枫潭劾罢东桥万名虞恺江西人刘瑾陕西人与康浒西同乡康在翰林才望倾天下瑾欲借之以弹压百僚故阳为尊礼之康本疏诞遂往来其间实未尝干与政事也遂终以此废弃天下共惜之后自放于声乐亦简兮诗人之意吕泾野马溪田敦厚严正无所假借竟与终好盖亦能亮其心也李空同与韩贯道草疏极为切直刘瑾切齿必欲置之于死赖康浒西营救而脱后浒西得罪空同议论稍过严刻马中锡作中山狼传以诋之康对山以状元登第在馆中声望籍甚台省诸公得其謦咳以为荣不久以忧去大率翰林官丁忧其墓文皆请之内阁诸公此旧例也对山闻丧即行求李空同作墓碑王渼陂段德光作墓志与传时李西涯方秉海内文柄大不平之值逆瑾事起对山遂落籍东桥言何大复傲视一世在京师日每有燕席常闭目坐不与同人交一言有一日命隶人携圊桶至会所手挟一册坐圊桶上傲然不屑客散徐起去李空同作朱凌溪墓志中其言是卖平天冠者与作诗到李杜亦一酒徒耳此刘晦庵语也晦庵敦朴质实不喜文士故有此语同时唯李西涯长于诗文力以主张斯道为己任后进有文者如江石潭邵二泉钱鹤滩顾东江储柴墟何燕泉辈皆出其门独李空同康浒西何大复徐昌谷自立门户不为其所牢笼而诸人在仕路亦遂偃蹇不达康浒西得罪虽则出于罣误亦由其持身不严心迹终是难明昔王振擅朝以薛文清是其乡人擢授大理卿且令人谕旨必欲其往谢薛大言拒之曰拜官公朝谢恩私室岂薛瑄之所为越数月绝足不往振衔之甚必欲置之死后以事论死临诣西市振家厨下一烧火老仆素淳谨振颇信听之忽放声大哭振问其故此仆曰我闻乡里薛卿人皆唿为薛夫子若今日论死满朝必不能容吾辈明日亦当就戮矣振亦感动文清遂得释若浒西之去就如此则瑾乌得而累之哉余在南馆尝问府公槐野曰老先生曾与浒西相会否槐野言吾为检讨时因省觐至家对山妻家在华州适来探亲吾造之时值其生朝设客随送一帖见召吾至妻叔东侍御家侍御问曰明日对山设客有汝否吾曰昨送至一请帖侍御曰明日对山之客有汝则不当有我辈有我辈则不当有汝何忽如此沉吟久之后对山遣人来致意云明日家主要与老爹讲话须侵晨即来吾依期而往少间设两席对坐近午对山起曰今日老夫贱降客不可无公然吾与令亲辈每燕必有妓乐不当以此累公今诸公将至不敢久留矣吾辞出侍御辈至歌妓并进酣饮达旦赵大周先生言其尊公以岁贡为武功学官大周随任读书于武功学舍中少识康对山今武功志中所称赵先生即大周尊公也对山小时即任诞不羁其所娶尚夫人甚贤对山每日游处狭斜中与夫人大不相洽后遣之归而此夫人每日三餐具殽蔌精酒饭遣一婢子持至对山家进其舅姑无间于寒暑风雨历三年如一日大周尊公廉知之召对山立堂下噍呵之故志中云余亦数年不直赵先生者盖谓此也后赵先生曲为劝谕譬之以理且为康长公道其新妇之贤无终绝之道长公夫归又曲为劝谕始悔悟迎夫人归复为夫妇如初而志中感赵先生成就之恩盖不一言而足也吕沃洲言吾巡按陕西到武功日公事毕命县中携酒夜造康对山对山以吾持宪不设东相与论文因及时事始甲夜至二鼓殊慨慷可听乃知此公志业不遂其抑郁之抱寓之词曲将无以此掩之也辛卯年与舍弟至南京科举各携所业见东桥先生适王雅宜养病于东桥爱日亭中东桥即携余辈行卷坐雅宜床前相与披诵极口赞赏故雅宜赠余兄弟诗中备言之次日即手书帖子来谢云今英流自远之日久矣乃荷高贤谦损之义倡复古道钦属钦属即辰家尊小倦不获奉谈燕书帕先致谢私余容求晤以尽所怀不宣爱才好士今亦不复有此风矣衡山先生于辞受界限极严人但见其有里巷小人持饼饵一箬来索书者欣然纳之遂以为可凂尝闻唐王曾以黄金数笏遣一承奉赍捧来苏求衡山作画先生坚拒不纳竟不见其使书不肯启封此承奉逡巡数日而去余受官归双江先生遣一兵官护送而南托寄衡山与王阳湖二公书且嘱之曰汝归道苏当为我求衡山一画汝自作一长歌题其上寄我可也余至苏首见衡山致双江之书坐语欢甚后及双江求画一事衡山即变色言曰此人没理一向不曾说起要画如今做兵部尚书便来讨画意甚不怿衡山于士夫中与阳湖最厚后见阳湖道双江拳拳之意且托其一怂恿之阳湖摇手云此老我不惹他遂不复敢言竟负双江之托矣张石磐为南直隶提学其所取文字专尚清新一时陈腐者皆被黜江南文体为之一变在南京取文衡山与宗伯昭辈修书时吾松徐存翁相公与张掌科方在弱冠即拔在优等其巡历松江适一巡抚刘姓者在松刘先发石磐设席饯之赠以诗曰我送中丞君黄梅三月雨紫燕语雕梁滑莺坐春渚风便快轻帆花落怨东主人生贵适意适意应如许诗甚清逸即当代名家不能远过书亦俊健今写在李塔汇寺壁石磐乃简肃之子少为翰林庶吉士其子凤林名秩者又在翰林三代皆闻人亦国朝一盛事也东桥一日问曰元朗过苏州曾见杨南峰不曾余对以不曾东桥曰若见此老不要就指望与他做相知然如此人亦不可不一见之我与南峰旧日相与我升浙江布政时道出苏州特往拜之次日南峰来答拜此日府中偶设席相请南峰坐谈半日不去吏人再三催促此老怫然抽身便起我送至门外亦不相别上轿径去我送与雷葛一匹书一部明日侵晨令其子持书葛送还我曰昨日府中自来催促不出老夫之意尊公何故迁怒如此书葛不受也罢贤侄且请坐吃茶去其子曰家父有命教学生不要吃茶亦不坐而去其性气大率如此然接其议论亦自亹亹可听何可不一见之余旧知此老生狞且某气性疏诞平生交知中便少此一人亦不为欠事终不见之南峰喜着书其所撰次有宋史有奚囊手镜有皇明文宝有地记诸编其表皆数百卷凡例既备采摭详博盖数百年所未见者也故世皆重之惜乎皆不传矣尝以一素卷求东桥先生书旧作后题云云间何元朗暨其弟叔皮今之二陆也雅道未丧其在兹乎承以此卷问余旧作辄录数篇求为商定后留雅宜处作一跋语雅宜亡后遂失去今不知流落何处矣余求衡山作语林序序中曰元朗贯综深博文词粹精其所论撰伟丽宏渊自足名世此特其绪余耳辅谈式艺要不可以无传也先生方严质直最慎与可苟非其人必不肯轻许一字某误蒙奖饰实为过当故每自砥砺期以无负先生知人之明乃今筋力衰惫竟无可称每一思之面赤发汗衡山精于书画尤长于鉴别凡吴中收藏书画之家有以书画求先生鉴定者虽赝物先生必曰此真迹也人问其故先生曰凡买书画者必有余之家此人贫而卖物或待此以举火若因我一言而不成必举家受困矣我欲取一时之名而使人举家受困我何忍焉同时有假先生之画求先生题款者先生即随手书与之略无难色则先生虽不假位势而吴人赖以全活者甚众故先生年至九十而聪明强健如少壮人方与人书墓志甫半篇投笔而逝无痛苦无恐怖此与尸解者何异孰谓佛家果报无验耶王南岷为苏州太守日一月中常三四次造见衡山每至巷口即屏去驺从及门下轿换巾服径至衡山书室中坐必竟日衡山亦只是常饭相款南岷虽蔬食菜羹未尝不饱谈文论艺至日暮乃去今亦不见有此等事矣唐人有言吾不幸生于末世所不恨者识元紫芝余运命蹇薄不得踔厉霄汉然幸而当代诸名公每一相见即倾尽底里许以入室如顾东桥文衡山马西玄聂双江赵大周王槐野诸公皆是昔蜀湛严君平谷口郑子真唯一杨子云知之遂不泯于世余幸有数公之知亦庶乎可无恨矣杨南峰少年举进士除仪制主事即欲上疏请释放高墙建庶人子孙匏庵知之语南峰曰汝安得为此族灭事耶夺其疏不得上南峰以志不得行即日弃官归径往小金山读书数年不入城其陈义甚高如此举措即古人何远至晚年骚屑之甚武宗南巡时因徐髯仙进打虎词以希进用竟不得志此正所谓血气既衰戒在苟得者耶王雅宜自辛卯秋在东桥处见余兄弟行卷是年秋南归卧疴于石湖之庄连寄声于张王屋董紫冈欲余兄弟一往相见余与舍弟叔皮即移舟造之雅宜相见甚欢饭后送至治平寺作宿寺距其庄三四百步所寺有石湖草堂乃蔡林屋与雅宜兄弟读书处也适陆幼灵芝亦在寺中遂相与盘桓数日每日必请至庄中共饭尔时雅宜虽病甚必起坐共谈雅宜不喜作乡语每发口必官话所谈皆前辈旧事历历如贯珠议论英发音吐如钟仪状标举神候鲜令正不知黄叔度卫叔宝能过之否可惜年四十而卒今眼中安得复见此等人孙季泉转南宗伯赵大周先生曰季泉留心于诗此来当必与君结社矣后季泉至果时相酬唱又以孙王唱和集命某作序极为相知然终日相对唯谈作律诗之法不及其他夫官至宗伯其所当讲者多矣余心不谓然然其以清谨持己以严正守官一时士宦罕见其俪南京前辈如徐髯仙许摄泉诸人许即太常卿仲贻之父其神情高远绝无都城纨绮市井之习亦一时胜士东桥石亭诸公甚重之余小时至南都数与游处后窃禄时二公已亡每思其人辄为惘然徐髯仙豪爽迭宕工书能文章善为歌诗有声庠序间后以事见黜遂为无町畦之行先朝荐绅中如储柴墟庄定山皆严正之士见柴墟集中有与徐子仁书极相推与又见其家藏写真乃柴墟定山徐承之及徐子仁四人共作一轴上各书赞又有以见前辈持己极严而责人甚恕犹有古宽大博厚之风唐六如中解元日适有江阴一巨姓徐经者其富甲江南是年与六如同乡举奉六如甚厚遂同船会试至京六如文誉籍甚公卿造请者阗咽街巷徐有戏子数人随从六如日驰骋于都市中是时都人属目者已众矣况徐有润屋之资其营求他径以进不无有之而六如疏狂时漏言语因此里误六如竟除籍六如才情富丽今吴中有刻行小集其诗文皆咄咄逼古人一至失身后遂放荡无检可惜可惜宸濠甚慕唐六如尝遣人持百金至苏聘之既至处以别馆待之甚厚六如住半年余见其所为多不法知其后必反遂佯狂以处宸濠差人来馈物则倮形箕踞以手弄其人道讥呵使者使者反命宸濠曰孰谓唐生贤直一狂生耳遂遣之归不久而告变矣盖六如于大节能了了如此余尝访之苏人言六如晚年亦寡出与衡山虽交款甚厚后亦不甚相见家住吴趋坊常坐临街一小楼惟求画者携酒造之则酣畅竟日虽任适诞放而一毫无所苟其诗有闲来写幅青山卖不使人间作业钱之句风流概可想见矣卷十六史十二吾松江与苏州连壤其人才亦不大相远但苏州士风大率前辈喜汲引后进而后辈亦皆推重先达有一善则褒崇赞述无不备至故其文献足征吾松则绝无此风前贤美事皆湮没不传余盖伤之焉今据某闻见所及聊记数事恨不能详备也太祖时吾松江始以征聘仕官于朝者有朱孟辨尝观洪武圣政记孟辨以翰林院编修改中书舍人则知国初尚有中书省为政府故中书舍人官在编修上也朱号沧洲生能诗工四体书亦善画顾禄字谨中为太常典簿以事当法时太祖初行洪武正韵世人尚未遵用禄自陈所作诗皆正韵太祖取视之果然遂得释故其诗至今称为经进集云永乐十八年闰正月天下取到人材十三人擢左布政使四人马麟湖广盛颐江西俞景周山东周克毅广西右布政三人孙豫山西江润河南艾瑛浙江左参政二人陆免四川吴衡陕西右参政二人杨敬福建李泰广东右参议二人赵瑛江西金恕山西皆以布衣而跻方面极品尤异事也相传文皇夜梦十三人共扶一殿柱又一马遍身生鳞明日引见其数正合而麟居首故有是命其山西右布政孙豫松江人家住郡城东南五十里观河庵之西即余太夫人之曾大父也历官省辖毫发不苟家甚贫薄子孙至不能自存今依余家以居二沈学士以善书供奉成祖朝与中书舍人无锡王孟端同时三人皆能诗文且人品清高今之以甲科在翰林者未必能过之乃知前辈有人大沈名度字民则号自乐二沈名粲字民望号简庵蒋性中为给事中甚清介贫苦刻历家居时尝驾一小舟入城止带村仆二人遇潮落水逆船不得进遣二仆上岸牵挽蒋自到舟尾刺船适一粪船过偶触之蒋本村朴乡人不知大加窘辱二仆历声言曰此是蒋老爹如何无礼蒋骂家人曰奴才哄人此处那得个蒋老爹促家人牵船径去蒋给事曾因公差泊舟江浒有一官船继至相并即过船共奕适有一女子至江边洗圊桶官随唿隶人缚之此女甫到家即闻岸上有哭声蒋谓是此女畏责而哭耳不知其已死矣再三劝解寻命释之俄而此女复苏临别语给事曰明日我先去公且未可行次日侵晨见一舟凌风而去上有旗号曰江湖刘节使公遂不敢解维是日开船者皆覆没盖公之素行通于神明故此神来告之耳太祖定鼎金陵其宫殿牌额各衙门与诸敕建寺观题署皆詹希源笔也成祖迁都北平其宫殿牌额皆朱孔阳笔也孔阳松江人工署书兼善画其子晖亦能书官中书舍人吾松不但文物之盛可与苏州并称虽富繁亦不减于苏胜国时在青龙则有任水监家小贞有曹云西家下沙有瞿霆发家张堰有杨竹西家陶宅有陶与权家吕巷有吕璜溪家祥泽有张家干巷又有一侯寡吕璜溪即开应奎文会者是也走金帛聘四方能诗之士请杨铁崖为主考试毕铁崖第甲乙一时文士毕至倾动三吴瞿氏即志中所谓浙西园苑之盛惟下沙瞿氏为最者是也曹云西即所谓东吴富家唯松江曹云西无锡倪云林昆山顾玉山声华文物可成并称余不得与其列者是也杨竹西即有不碍云山楼者是也余尝见其像吴绎写像倪云林布景元时诸名胜题赞皆满干巷侯家亦好古所藏甚富一日遭回禄其家有盈尺玉观音白如凝脂乃三代物至宝也拾袭藏之楼上火炽主人至楼上取观音为烟所蔽不得下抱观音焚死于楼梯者是也张氏即有三味轩者是也想吾松昔日之盛如此则苏州亦岂敢裂眼争耶今则萧索之甚较之苏州盖十不逮一矣吾松文物之盛亦有自也盖由苏州为张士诚所据浙西诸郡皆为战场而吾松稍僻峰泖之间以及海上皆可避兵故四方名流汇萃于此薰陶渐染之功为多也孙道明家于泗泾乃一市井人也在胜国时日唯以抄书为乐其手抄书几千卷今尚有流传者好事者以重价购之钱文通小时即有文誉郡中有一僧名善启字东白号晓庵亦有诗名能书乃十大高僧之流亚也永乐中召至京修永乐大典初居延庆寺后为僧官住持南禅周文襄公为巡抚甚重之每公事稍暇即往南禅与启公谈晤时钱文通为秀才亦与启公交款一日学中散堂后文通过诣启公以蓝衫置栏栒上继而文襄适至屏当不及文襄问是某秀才蓝衫启公因称文通之才文襄即请相见索其旧作观之大加赏识遂为相知后文通登第入翰林文襄尚在任因送郡东东他仓基与文通作第宅今钱氏东门之居即旧仓基也志中言启东白永乐戊子主郡之延庆寺戊子是永乐六年则文通为秀才时正东白修永乐大典回为僧官住南禅日也钱文通宣德十年登第在翰林日文才敏赡书学宋仲温入能品文誉籍甚四方以得其文与字者为荣一时碑版照四裔可谓盛矣曾在内学堂教书怀恩太监出其门下后恩得时遂援引以至要路当时亦有入阁之议而时望皆归吕文懿岳蒙泉毕竟用此二公盖交结内臣交通之得力处在此而损名处亦在此士君子深当以此为鉴黄汝申名翰永乐九年进士于文通为前辈其诗比文通更为警拔书学宋克亦遒劲其署书端楷庄重真有佩玉冠冕之意曾见其传桂二字乃张庄懿登第时所赠匾也今子孙尚榜于楼中比詹希源稍丰肥然自是有丰韵可爱但其人苟刻刚忿颇不为乡评所归志中谓其居家颇自恣乡邻畏之常骑白骡入城见者敛避盖实录也正统间王雪航桓陆梦庵润玉同时皆工诗王有雪航集陆有梦庵集时相城沈氏贞吉恒吉弟兄同居家饶于财是苏州名家慕陆名招致家塾教其子弟沈石田贞吉子即其门生也张庄懿是英宗朝进士选某道御史方廿七岁差山东巡按初到临清三朝行香偶酒家酒标挂低了掣落其纱帽时初到官失去元服人以为非吉兆左右为之失色公恬不为意取纱帽带了径去明日知州锁押此人送察院请罪公徐语曰此是上司过往去处今后酒标须挂得高些亦不与知州交一言径遣出盖公之宽大仁恕出于天性不假修习张庄懿为刑部尚书时散衙后回家路上遇一醉汉此人素酗酒无赖旁一人哄之曰你若夺得这老爹藤棍方见你手段此人夺去其一公亦不问径归此人酒醒问其妻曰昨日醉归有甚事故其妻曰汝带一藤棍回其夫取视之曰此文官棍子也访之是张尚书明日侵晨头顶此藤跪在长安街上少顷公至双藤缺其一此人即扣头请死公命隶人取其棍竟不问公之器度如此其去王子明韩稚圭何远张庄简悦在宪孝两朝声望甚重孝庙深知之为吏部侍郎时尝缺尚书孝庙注意欲用之中官揣知上意即差人来言爷爷要做天官我知张侍郎是清官与人没往来然手帕亦须送我们一对在爷爷面前好说话庄简不往中官又差人来言张待郎既无人事帖子亦送我们一个竟不往后马端肃托人去讲遂补冢宰张升南京吏部尚书张庄简号定庵曹宪副时中亦号定庵盖慕向庄简也曹居乡严重既不减张加之乐易和厚济以风雅后辈皆乐亲之寿至八十六中秋是其诞辰八十二时西涯作清光八十二回圆诗来贺朝贤属和者数人后每岁寿日即押前韵寄至晚年不与人事客至则留饮写字作诗有萧然物外之意盖吾松一伟人也张庄简致仕家居端重严毅与亲识少恩虽宗族亦不肯假借毫发庄懿官至兵部尚书以太子少保致仕居家坦荡和易不设城府亲友皆蒙其惠庄简今子孙单弱亦无显者独庄懿子姓繁衍一女一女孙皆至一品夫人一曾孙登进士曾玄孙已四十余在国学庠序者几十人郡中称为名族则知庄简虽持身严正但保全一己终鲜及物之仁庄懿在刑部时其所奏行新例数十条至今用之则知仁恕所及其所活者众矣是以于定国之家高门待封严延年之母扫地以望其丧之至史册所载报应之速盖未有显明如此者夫上帝以好生为德而法家苟一轻重其手人之死生立判岂非天之最重者耶则庄懿之报实天有意于厚之也夏止轩留心经济其建白甚多今载在郡志与名臣录中读书有文亦好古其家所藏有太清楼帖二三卷是宋榻奇品也后归之其婿沈氏沈名霁字子公中进士是南道御史钱文通之后则有陈一夔章公矩方侯公绳直三人一时皆有诗名杨君谦雨夜七人联句记一夔公绳皆与焉余五人则杨君谦赵栗夫吴人王古直王敬止台州人徐栗夫杭人皆名士也联句记中杨君谦七人每一人作一小传一夔传中称其好作诗蕴借典则时有真诣语如咏秋怀云人老渐惊生白发家贫未办买青山余以为自然妙句君语余曰作诗须发得自家意思出乃佳余久有此意口不能道得君言遂添一悟境盖其推一夔也可谓至矣余谓非一夔不能为此言非君谦不能知此言之妙郡志中载一夔天顺壬午举于乡会父丧家居教授不出者十年至成化戊戌登进士第释褐为刑部主事其平反之政甚多联句记中七人各有互相赠答诗一夔赠赵栗夫云菜市街西新卜居豆棚瓜蔓共萧疏胸中富有书千卷谁笑家无担石储栗夫得诗连称妙甚众客传观皆赏以为雅裂栗夫答云风流故与时情别樗散偏于酒趣深未老便怀投绂计知公天性在山林注云时公雅有长往之志又王敬止赠一夔云君家垣西低草堂常有数斗白银浆五十官卑人不识时时诗里吐虹光一夔答云梅黄诗句可争能素操兼看冷似冰他日期君何处是龙门寺裹一枝藤一时七人之中一夔自当称雄侯公绳名直华亭人与徐栗夫同年进士凡待选者将及五年而后授刑部河南司主事与赵栗夫同司初君为进士时余访君于安福寓楼一见君知为君子及君既官后余复两差出不得恒访君余在都下日少及差还性又懒诣人尝不得数数余自知其过然懒已入骨不能改也京师酬酢既多又开目则有尘士骑马往来稠人中殊无趣向余性又不解记路及人寓处皆骤在骤易非久在京师者虽问得不能记也余尝作手折疏之然久亦不耐遂亦废而诣人家门下问人苦无健仆仆亦作南音对人人答之殊不肯了了京师人欲得官人自问乃肯乐言余以为难故多失礼于人受人刺有所未答则终日念之而京师以此为礼最重至系喜怒余深知之然恒延缓不能尽一一办也余以为立马人家门下投三指一刺惟恐主人出主人亦惟恐客人此有何意哉故三年来惟得诣侯君者二余以为遇侯君未厚而君自余初授主事时卧病在家即与一夔存敬栗夫来贺留连入夜乃去心窃以为君过遇余不敢当及会后余病加益不出门未尝遣一介持数字谢君而近者存敬诸君初欲来时余未尝敢望君至及至则君亦在余益德君君真厚德人也君和易自然无贵贱长幼宜皆知爱之赵栗夫赠君诗以为如坐春风中诚然诚然君向与余会赵栗夫家时亦有一夔存敬同在相与谈咏时将及鸡鸣未散君次日当引囚例必早入朝候事而君未尝有先去之色及散遂上马朝去众皆以为难及诸君言君每会必陪人坐虽甚久不去处处如此推此一事君之存心近厚可以见矣于此一传可见公绳立朝无时俗之态故见重于南峰如此然于弘治之间而士风已自如此于今也何尤郡志中于侯公矩下称其有文名不载侯直能诗今观七人联句中公绳诗时有佳句亦无忝于此六人者乃知前辈皆有实学不虚事表襮今吾松为诗文者甚众笃而论之未必尽能出公绳右也张东海为南安太守在郡日有某布政将入觐缄纸一箧索公草书为京中人事公笑曰此欲以书手役我也止书四纸以塞其请余纸悉封还钱文通旧祀乡贤祠中郡人以公尝以大红云布作吉服入朝内竖见而悦之言于上前故织染局遂有岁造大红布之例贻华亭永害嘉靖中斥去之此二事张西谷所记夫名宦乡贤二祠盖所以崇德报功激劝来者血食庙廷夫岂细故名宦则载在祭统原以五者定之我朝唯夏忠靖周文襄有大功劳于江南府官则太守樊莹经制粮运同知王源奏减税额此皆所谓法施于民者又教授胡存道身卫庙学以死勤事此数公者以祀典律之可以无愧其余虽循吏辈出然无关于五者但当于郡志中载之名宦传而已乡贤则须有三不朽之业谓立德立功立言三者是也若但做文字亦非立言之谓我朝唯张庄简蒋给事曹定庵顾东江孙文简五人东江人虽病其少隘然刚方清介特立独行亦自难到文简则厚德绝伦皆可以为世法此可谓立德张庄懿在刑部奏行条例数十件着在令甲夏止轩建白如临清设兵备以联络两京之势朝廷至今行之可谓立功如夏止轩作政监亦足垂世立训此可谓立言钱文通则原无此三者且多物议故嘉靖初年余新入学时每一祭丁则众议沸腾有轻俊好讥议者临祭时常以文通神主置于供桌之下而西谷所谓斥去之者不知果于何年也衡山先生凡我辈在座辄戒其子孙曰吾死后若有人举我进乡贤祠必当严拒绝之这是要与孔夫子相见的我没这副厚面皮也今吾松士大夫子弟亦有为其父祖营求入乡贤祠者无非欲尊显其父祖之意此皆贤子孙也但不入不为辱苟既入而一有异议或遭斥去则辱及其父祖甚矣是可不详审之哉万历癸酉冯南江入乡贤祠余随郡中诸士夫往奠见钱文通牌位尚俨然在列不知西谷何从有此言或既黜而后有姑息者复仍旧设之耶然不可考也余遍观诸贤自汉历宋元千二百余年不过十余人我朝二百年中几四十有赢乃知列圣陶镕贤才辈出固宜彬彬如此世或谓今人不及古人抑又何耶然其中不能无臧否忧劣后必有能辨之者隆庆辛未十月太府李葵庵先生行乡饮酒礼府学推举士夫二人申请一显宦一外官有厚赀者葵庵皆不准行即于申文后批发云郡中有里选仕官积学砺行可范后学者该学不知其人乎庠友陆云山者有识之士曰此必为何柘湖无疑遂作一呈子申府葵庵批允行学敦请余往面辞二次葵庵坚欲致之余是狂生本不足以尘渎朝廷大典然余尝谓凡郡县有一善政及一切禁令士夫皆当率先遵行以为百姓之望乡饮固不足为某之重轻但迩年乡饮皆以请托行贿而得故非高爵即富室也今太府皆废阁不行而独垂念一寒贱之士不由学校推举径自批行某何敢自爱而不成全其美政乎故勉强应命二次然当读法升歌之际仰窥圣祖垂世立训举此巨典而敬老尊贤之礼郑重如此则凡与斯饮者能不感发思旧耶某以谫劣叨坐介位默自循省不觉面赤发汗故今已辞谢不敢复出以久玷清列矣卷十七史十三李希颜字原复与东江同年进士为人公正刚方东江甚重之为云南按察使卒于官其属纩时滇中人见其穿大红袍乘大轿抬出衙门皆以为平昔正直阴司召作冥官也顾东江清于弘治六年以解元会魁登第李西涯当国甚爱之时吾乡张庄简为吏部侍郎东江首往谒之时尚未考馆选庄简有意欲留在吏部语之曰我部中缺主事一员今留汝在我部中亦好东江曰某是个书生但会读几句书耳于政体恐有未谙庄简曰汝但能照书本上行几曾见错了亦可谓名言顾东江丁内艰回日钱鹤滩以修撰去官家居一日来作享不同诸士大夫惟约旧朋友四五人沈惟馨王大用辈其一人姓张忘其名在白龙潭后住以染作为业家颇温厚学虽不逮诸公然其家好贤常馆谷诸公者人持银一钱买三牲祭物其猪首一枚不能掩豆鹅一鱼一及香楮等物而已祭文亦是鹤滩来东江家以片纸起草取大纸书之者祭毕鹤滩坐待令主人治福物来共食东江出语云不得陪诸公坐遂进去诸人食毕而去可见前辈举动其真率简质类如此东江居丧既祥后鹤滩来访东江留饭惟杀一鸡买鱼肉三四品而已时鹤滩已有酒病畏见腥气两人对饮直至更深鹤滩要吃黄蚬时深夜已无卖者适东江一叔开蚬子行遂往扣门取数升烹食至夜半而去此二事是其弟顾鹤泾说顾小时为庠生年八十余诚笃人也余每访以旧事亲为余道之东江居家时不甚与士大夫来往虽同年如宋大参张掌科亦不数相见独喜与顾味芩戚龙渊张一桂诸布衣游处而与顾尤厚顾是一老儒善诗如横云山诗野人月黑偷金盎山鬼天寒泣夜萝之句尚为人诵传东江于士夫中独重周北野东江家居不泛然交与其所常会饮者有张鸿胪东园乃庄简任子刘南村先世以琴供奉人唿为刘弹琴者陈约庵以举人官至州守居常苦节诸人皆薄宦清贫无位势或者东江之所重又在此而不在彼也东江致仕还家即筑一傍秋亭在西园中乃次子伯庸新造宅尚未徙居中多隙地可以莳蔬也东江日处其中课僮仆锄灌尝见其农桑辑要一书涂抹删改细书于行间及额上皆满余妹婿引至其书房中见其以药瓢贮各色菜子悬之梁栋间无下数十种夫以侍郎家居绝足不与外事闭门闲适学为老圃若将终身焉始终不倦东江之风流大节亦过于寻常万万矣周北野以郎中致仕其父舆字廷参解元登第为翰林编修两世通显家居北郭有田不上数顷室庐荒敝常闭门不与外事父子皆善诗今所传有周氏世鸣集东江小时从张友兰学从受经义于任孝友先生二公在东江童幼时即识拔爱重之后至显贵作祠堂于超果寺岁时奉祀亦可谓笃于故旧之义矣任氏自浙徙松松乡以来世代读书后有勉之太祖开进士科松郡登第者自勉之始官至参政后又有孝友先生孝友中乡举历官长史居乡亦简重前辈如张果庵者其人本无可称然每一上司至必约孝友同往相见孝友不至终不先入此尚有前辈之风今不复见矣是徐长谷言之杨玉峰素刚直为郎署时过家时喻子干为松江太守张燕待之喻颇风流与戏子合吃酒杨即厉声言曰喻子干此是何等模样喻失色玉峰名玮字伯玉武宗朝为光禄少卿武宗好养画眉中官每日至光禄寺索子鹅头几十作画眉食杨对中官言今天下民穷财尽何处讨许多子鹅头大加裁损武宗怒遣中官诘责令杨自来回话杨穿白布褶跪午门外遂传旨降二级调外任用谪泸州知州时邓茂七反林见素方提兵征剿见素命杨招抚杨单骑入贼巢喻以祸福茂七即时降其弟朴庵名粲嘉靖初为南京考功郎中时丰南禺为本司主事丰多才颇放旷不守官箴尝公差过江带妓女而行是年适当考察科道皆在杨当堂大语曰本司主事丰坊颇多物议当去人闻之皆痛快一时服其严正陆文裕在翰林时充经筵日讲官一日讲罢面奏曰今日讲章非臣原撰乃经阁臣改纂者陛下有尧舜之资当令诸臣各陈所见则圣德日新庶无壅蔽之患时桂见山当国文裕谪授山西提学副使陆文裕公为山西提学时晋王有一乐工甚爱幸之其子学读书前任副使考送入学文裕到任即行文黜退之晋王再四与言文裕云宁可学校少一人不可以一人污学校坚意不从观此二事文裕之刚决亦近代之所仅见者也孙文简公盛德绝伦余家姑女为其甥唐科之妇唐是都宪公之孙后科早世余表姐寡居文简在京时每岁时寄至家中节物如绸绢簪珥之类余表姐亦皆沾及未尝不从厚每年如此无一年空缺东江先生其堂中有春帖云才美如周公旦着不得半点骄事亲若曾子舆才成得一个可又一春帖云以义处事义既立而家亦有成以利存心利未得而害已随至皆可为近代格言其孙子龙至今悬之堂中孙文简言若不出口在南京主试时某亦在场屋中是年偶下第后相遇于南都文简语余曰主司在场屋中欲求得佳士甚于士子之求主司但一时不能知无可奈何言罢面色通赤文简在家家人或有生事者人言文简纵之实不然盖文简天性凝重虽盛怒亦发恶不出其有生事者非纵之实不能禁也故自雪岑公来两世通显雪岑官至延平太守文简历官四十余年位至宗伯而临殁之日几不能殓此岂可以易言哉雪岑公在朝所交与者皆一时名士诸公与雪岑往来尺牍其孙汉阳太守允执勒之于石其词翰皆可传者也磊塘张氏庄懿公之后世有厚德与余家姻连近因小儿之丧见其行礼二次皆可为世人法盖不但江南所无当此薄俗恐海内近亦不能多见也受所乃磊塘仲子以甲科官至宪副可谓通显矣头七时即来吊受所戴青方巾穿白绢直裰到门易白绢巾与四兄弟一同行礼冲玄少塘其亲弟玄朗其从弟也拜罢而去受所兄弟六人余二人则长兄泾泉余女孙之鼠从弟冲宇余侄婿二人不至则别欲举奠也近时人一登甲科则羞与其弟兄同事必一人自行凡吊丧则穿品服乘显轿至人家始易素服此习俗尽然今受所与弟兄一同行礼此见其处族党之厚微服小轿而吊此可见其处亲戚之厚士大夫苟欲以厚自处者要当以此为法后数日泾泉来举奠陈设祭品后泾泉行礼凡酒与汤饭之类皆泾泉执奠其子于善接受捧置灵几前不用从人且相惯习不烦言喻余问之则张氏家庙中时享皆子姓有事不用外人此亦得之创见者是虽庄懿遗范之善然子孙能守亦自不易冲字名仲颐字士正在诸昆季中尤蕴借有雅致家有广庭修竹其书室中窗棂轩敞书史堆案每文士至即延纳谈晤遇一酒徒即与倾倒颇不择类有刘公荣石曼卿之风若以俗事来告者非惟不入于心亦且不关于听原无此根在内也盖出尘离垢之士近代亦罕见其比且酒茗皆精美饮酒数升后益温然可爱余每入其室不觉鄙吝都尽沈凤峰堂中有春帖云身入儿童斗草社心如太古结绳时凤老和易坦荡真有苏长公眼中未尝见一不好人之意遇儿童走卒亦煦煦然仁爱之每早起即作诗写字稍暇则粘碎石为盆池小景令人悠然有林壑之思凡燕席中有戏剧即按拍节歌有不叶则随句正之终日无一俗事在心终岁无一俗人到门寿登八十常如小儿此二言盖其实录也余正俗篇中极言今世用碟架增高与竞相崇饰金玉酒器之非一日范中方太卿设客余亦在座见其陈设除去此等果子用竹丝合散置数枚行酒皆瓦盏虽罚觥亦用新瓷爵盖狂瞽之言一时陈其所见本无足取而中方遂能相信如此可以见其勇于从善苟人皆若此何患天下无善俗耶盖士君子读书出身虽位至卿相常存得一分秀才气方是佳士吾松近日唯王西园最有胜韵仿佛古人余小时犹及见之王以岁贡为太顺训导其人黑瘦骨立善书画亦足奔走人每一入城好事者争趋之其舟次常满喜歌曲曾教妆戏者数人名丹桂者亦有声其室中蓄侍姬三四人昔年路北村为太守时升任去余与王大参道甫杨节推运之蒙其赏识求书画赠行此日西园留饭有堂屋三楹中间坐客两边即寝室中着侍姬饭毕作画其供笔砚图书者皆侍姬也盖有姜白石之风今无复有此风流矣王海槎今大参白谷之父也读书博古为本府医学正术延名师教其子昔日存翁相公与大参职业即游学于其家塾馆待甚厚存翁相公登第后大参即与余兄弟会文每余兄弟至其家必延款恳到出前辈诗文评校竟日余小时受其教甚多今白谷名位尊显为贤士大夫则海槎好士之报也余家二府君长君讳嗣字宗胤次君讳孝字宗本兄弟同居七十年虽白首犹不异财以孝友称于郡中兄弟必共食虽妯娌亦未尝异餐七十年如一日次君尤好学余兄弟小时府君每提携游行必教读诗书二经皆口授至终卷不须揭本后延名师虽重费不惜郡中诸贤达亦必延致或具束修令余兄弟往见凡可以教余兄弟者无不曲尽故舍弟亦忝登甲第惟良俊最下劣鞭策不前以负二府君之教其何以自立于天地间耶自汉以后松江之以诗文着载在郡志者七十五人其出处载郡志兹不录吴二人陆绩陆景晋二人陆机陆云陈一人顾野王唐一人陆敬舆宋十八人陈舜俞任尽言卫泾王泰来任仁发赵孟僴卫谦朱之纯许尚胡琚田畴林至高子凤朱允恭卫宗武储泳叶汝舟元十八人凌岩陆鹏南陈宏徐顺孙曹庆孙庄萧周之翰沈腾陆居仁王文泽陆侗任晖董纪吴哲管讷杜隰顾彧国朝二十九人袁凯顾禄朱芾陈璧钱骥王应隆周彦才焦伯诚陆宗善任勉之陈询沈粲黄翰钱溥夏寅金铉张弼侯方陈章陆润玉王桓曹泰朱应祥钱福夏宗文徐叔珙陆厚张年僧四人船子和尚僧如隐僧清濋僧德然大雅集二十八人志不中载者廿一人孙华元实沈存肯堂俞镐孟京钱璧伯全黄璋仲珍宋处仁智民俞俊子俊号云东俞庸子中号凝清胡谦彦恭冯以默渊如钱元方彦直张以文沈震伯修全思诚希贤许璞叔瑛张守中子政郑昕彦升释原瀞天镜释静慧古明释永彝古鼎陶南村家乘共廿四人各集未见者十二人孙莘季野华弟曹宗儒号鹤林山人卫仁近叔刚陆褧有章倪枢德中沈铉文举余寅景晨曹绍继善钱应庚卫仁复倪权王应亨嘉会鼓吹续编廿一人别集未见者二十人邵伯宣复孺子章昺如钱士修钱复亨号讲余教授钱子良沈度黄黼邵永宁升远李升章公瑾张扆号端居陆铉鼎臣吴凯原凯号芸碧赵楫蔡廷珪仲全王征董源长源陈景祺陈景容李彦文号敢斋江湖耆旧集二人许穆蔡昶上海明诗粹选五人俱已见志中诗家精选廿一人诸集所未见者十二人陶振子昌张逢吉奚伯镇夏正陆宗潘克温姚民谈甫沈骥孙怡刘瑜张迪声文会选十五人俱已见别集皇明风雅廿二人诸集未见者二人董佐才王良佐皇明珠玉四十一人诸集未见者廿九人张璞廷采号友山陈机应辰号草亭金锐汝潜训导林荣廷宠同知焦善可欲曹鼎时用计琼吴晟汝器姚舜民号默轩张衎敬先主事孙怡廷愉学正曹元复初曹椿希彩杨显德昭张元凯舜臣陆铨以行俱华亭邵弘远号桐江黄宏号病鹤强顺号勤斋刘恒号听潮钱祐汝吉朱恩泽民黄谨韬庵陆殷尚质高云汝升姚谏正言陆晋卿号松云姚谟嘉言俱上海释瑺永常明音类选共九人诸集未见者二人顾清朱豹自国初以来诸集未见者十人曹知白贞素号云西任叔寔有松乡集陶九成号南村邵亭贞复孺钱鼒号艾衲李至刚周舆张悦有定庵集曹时中有宜晚集曹时信凡游寓如任叔寔邵亨贞陶九成李至刚遂家松江者已入郡人内若杨铁崖钱曲江张梦辰张思廉辈暂寓者不录卷十八杂纪传言一张一弛文武之道古之贤者于大节断无亏损然小闲出入或多有之此皆亵漫之事非有关于作史然贤者之嚬笑与人自是不同昔袁粲见王景文而叹曰景文非但风流可悦虽铺啜亦复可观故于诸公细事亦复记之以示来者作杂纪一卷中庸之举九经其一曰体群臣又曰体群臣则士之报礼重余观唐宋以来仕宦皆有旬休盖治官九日则赐一日洗沐今世所言上瀚中瀚下瀚即本于此盖以初旬休日为上瀚中旬休日为中瀚下旬休日为下瀚也夫人生处世孰无取乐自适之心难道一入仕路即使之剖杯杓弃交游一切皆禁绝之耶故洗沐一日乃使之少得自适其私其体之也可谓至矣故古之在官者皆有善政其即吾圣人所谓报体重者非耶白太傅之诗亦可称诗史唐人旬休事他小说皆不载独长庆集有之其郡斋旬假命宴呈坐客示郡僚诗云公门日两衙公假月三旬衙用决簿领旬以会亲宾公多及私少劳逸常不均况为剧郡长安得闲晏频下车已二月开筵始今晨初黔军厨突一拂郡榻尘既备献酬礼亦具水陆珍萍醅箬溪醑水鲙松江麟侑食乐悬动佐欢妓席陈风流吴中客佳丽江南人歌节点随袂舞香遗在茵清奏凝未阕酡颜气已春众宾勿遽起群僚且逡巡无轻一日醉用犒九日勤微波九日勤何以治吾民微此一日醉何以乐吾身此诗亦自情真语实其初到郡斋呈吴中诸客云待还公事了亦拟乐吾身其宿湖中诗云十只画船何处宿洞庭山脚太湖心泛太湖寄微之诗云报君一事君应羡五宿澄波皓月中夜游西武丘寺落句云摇曳双红旆娉婷十翠娥自注云容满蝉态十妓从游也香花助罗绮钟楚避笙歌领郡时将久游山数几何一年十二度非少亦非多观此诸诗白太傅可谓无隐情矣虽由当时法网疏阔亦足以见白傅之诚心直道故白公所至皆有惠政苏杭二郡至今尸而祝之今之守郡者一有于此则论者交至矣是岂朝廷之意皆由当事者不知大体不顺人情好以苛细责人卒之近世亦鲜以循吏称者岂上之人所以体之者有不至欤然不知责其细适所以遗其大也昔孝宗皇学尝问一内侍云今各衙门官每日早起朝参日间坐衙其同年同僚与故乡亲旧亦须燕会那得功夫饮酒内侍答云常是夜间饮酒孝宗曰各衙门差使缺人若是夜间饮酒骑马醉归那讨灯烛今后各官饮酒回家逐铺皆要笼灯传送两京尽然虽风雪寒凛之夕半夜叫灯未尝缺乏乃知孝庙体悉群臣可谓备极故德泽在人至今犹念之不忘若今之当事者皆能推广此心每事如此则诸人有不尽心王事者耶东桥好谑余丁酉春至南都见东桥求先公墓文即往见西玄此时西玄为南祭酒东桥升湖广巡抚方戒行次日二公皆见过西玄先来后东桥继至二公因讲六科原是通政司属官坐良久二公有碍不可同行西玄先起去东桥复留坐少顷东桥问曰元朗晓得西玄的诨名么余对以不知东桥曰翰林唤做马二姐盖东桥阔大爽朗于小闲处不甚点检也一日与存老偶话及存老云丁丑年凡入翰林者皆有一诨名如陈石亭唤做陈木匠邝某唤做邝响马皆以其状貌相似而言也西玄文弱可爱状若处女故有此称而东桥偶及之盖非谑西玄也存斋先生为编修时进京过吴门时王南岷为苏州太守设席相款独请衡山同席盖重存斋先生也衡山见余每道存斋与罗念庵资质纯粹独不喜唐荆川余造衡山常径至其书室中亦每坐必竟日常以早饭后即往先生问曾吃早饭未余对以虽曾吃过老先生未吃当陪老先生再吃些上午必用点心乃饼饵之类亦旋做者午饭必设酒先生不甚饮初上坐即连啜二杯若坐久客饮数酌之后复连饮二杯若更久亦复如是最喜童子唱曲有曲则竟日亦不厌倦至哺复进一面饭余即告退闻点灯时尚吃粥二瓯余在苏州住数日必三四往往必竟日每日如此不失尽寸戊午年到家返南京过无锡与华补庵约来岁同至苏州与衡山先生做九十时余尚住南京己未三月依期而发至无锡已昏黑即差人往补庵家问讯云老爹往苏州去了余曰岂补庵负约乃先期而往耶再往问之曰文老爹作故我老爹待老爹不至已往吊丧去了次日早发抵暮到射渎口遇补庵即过补庵舟相与伤叹者久之补庵命置酒后回舟至虎丘携壶榼饮剑池上余时携一善筝歌者补庵令人遍至伎家觅筝竟不能得留连倾倒半夜别去钱同爱少年时一日请衡山泛石湖雇游山船以行唤一妓女匿之梢中船既开唿此伎出见衡山仓惶求去同爱命舟人速行衡山窘迫无计同爱平生极好洁有米南宫倪云林之癖衡山真率不甚点检服饰其足纨甚臭至不可向迩衡山即脱去袜以足纨玩弄遂披拂于同爱头面上同爱至不能忍即令舟人泊船放衡山登岸徐髯仙少有异才任庠序赫然有声南都诸公甚重之然跅也不羁卒以罣误落籍后武宗南巡献乐府遂得供奉武宗数幸其家在其晚静阁上打鱼随驾北上在舟中每夜常宿御榻前与上同卧起官以锦衣卫镇抚赐飞鱼服亦异数也后武宗晏驾几及于祸赖诸公素知之力为保全遂得释放还家北方士夫淳朴有古风不虚作声势余受叶师沈人杰以举人为临颍县教谕其子庠生沈公勇随父在任县中如南坞贾阁老则希出其下如赵光是南道御史杜楠杜桐一至卿寺一至宪副亦有文章刻研冈集者是也皆以进士官至通显然佻脱之甚时时从学前过则唿沈公勇曰沈二哥我们大家去打个瓶伙即同至酒店中唤酒保取酒酒保持黄酒一大角下生葱蒜两盘即团坐而饮沈曰我南方人吃不得寡酒须要些下饭三人曰这呔子吃下饭占了肚肠怎生吃酒命酒保炒半斤肉来沈白吃肉三人都不下箸陆俨山尝至关中以对山旧同在馆中特往诣之相见共谈旧事即取琵琶鼓二三曲欷歔者久之康对山常与妓山同跨一蹇驴令从人赍琵琶自随游行道中傲然不屑王渼陂杜甫游春杂剧其所谓李林甫者盖指西涯也尝问大周云老先生与杨升庵同乡亦常相见否大周曰升庵在家时余尚幼故家中未曾相见后升庵谪戍住札泸州是云南四川交界之地乃水次埠头也四川士夫进京皆至此处下船在泸州尝一见之升庵下笔则亹亹不竭然不善谈对人言甚謇涩其服饰举动似苏州一贵公子有客自山东来者云李中麓家戏子几二三十人女妓二人女僮歌者数人继娶王夫人方少艾甚贤中麓每日或按乐或与童子蹴球或斗棋客至则命酒宦资虽厚然不入府县别无调度与东南士夫求田问舍得陇望蜀者未知孰贤王元美言余兵备青州时曾一造李中麓中麓开燕相款其所出戏子皆老苍头也歌亦不甚叶自言有善歌者数人俱遣在各庄去未回亦是此老欺人西北士大夫饮酒皆用位乐余偶言及之朱子价曰马西玄丁忧回去亦与娼家吃酒余谓西玄方严清谨必无此事或者流传之言不可信也北方士大夫家闺壶女人皆晓音乐自江以北皆然扬州人言朱射陂夫人琵琶绝高孙太初过江人未有知者方寒溪一见大为延誉太初诗格本高又仪状轩举丰神俊异后声望遂出寒溪之右寒溪是好名之人其举动故为诡异亦欲以沽名也尝见黄淳父言寒溪初至苏州时其尊翁五岳甚重之每四五日则一延致寒溪不用主人肴膳命主人买肉一斤取行灶至前一童子炽薪手自烹饪调齐或以小罗檠贮干脯一二物出之与主人共饮其音吐谈议亦能动人留连竟日至暮然后去方寒溪好洁举动皆异于人其坐处常铺一鹿皮簟足寒溪颇尚气其所居与章朴庵住宅相近方氏门前有一皎皎滩朴庵与有司讨来种芦以供一年之薪寒溪大不平之乃鸠聚族人与章家大哄朴庵不敢与争方寒溪有口好辩唐渔石以养亲还家有一女孙其母族朱氏求婚渔石坚意不许朱氏无计乃谋之于寒溪寒溪往见问曰令亲朱氏求婚公何故不许公以养亲乞归今不许母家之婚恐伤太夫人心非乞归本意也渔石无以应勉强许之后渔石起官有一秀才与寒溪邻居平日于渔石素疏且其人亦不足往别者渔石过往造之经寒溪门不投一刺乃所以示意于寒溪也寒溪作一诗送行中一联云富贵当风烛功名下濑船语亦涉讥风俗日坏可忧者非一事吾幸老且死矣惟顾念子孙不能无老妪态吾家本农也复能为农上策也杜门穷经应举听命次策也舍此则无策矣吾儿玄之略涉经史乐亲善人似可与进者第其性不谐俗故归而结庐海上修我耒耜期不失先人素业耳旧有一春联云诵诗读书由是以乐尧舜之道耕田凿井守此而为义皇之民庐成携子孙同处其中尤不负初志但时事惨恶恐不能逸此暮景也松江旧俗相沿凡府县官一有不善则里巷中辄有歌谣或对联颇能破的嘉靖中袁泽门在郡时忽喧传二句云东袁载酒西袁醉摘尽枇杷一树金盖泽门有一同年亦袁姓者住府之东颇相厚妮时有曲室之饮故当时遂有此谣人以为沈玄览所造遂以事捕之庾死狱中沈平日有唇吻善讥议然此谣实不知其果出于沈否也余尝记得小时闻有一对云马去侯来齐作聂张仲贤良是太守喻公时沈尚未生盖马骙侯自明为同知聂瓒齐鉴为通判而知县则张仲贤也一句之中而五人之臧否莫遁后孔太守在任时聂双江初到只有三耳无闻一孔不窍之谣近年又有松江府同知贪酷拚得重参华亭县知县清廉允宜光荐之对时潘天泉为同知潘名仲骖倪东洲为华亭尹倪名光荐故也是非之公毫发不爽岂当时皆沈子所造耶然古贤圣之君则令士传言庶人谤子产之不毁乡校正欲以闻谤也今乃陷之以死是何无人道耶卷十九子一自六经之外世之学者各以其道术名家虽语孟学庸皆子也但孔子之学最正而其言与六经相参当与六经并行矣若曾子子思孟子亲得孔氏之传而大学中庸孟子三书则论语之翼也故今世亦与论语并行自余枝分派别太史公定着为六家则道德儒墨名法阴阳六者是也后此枝渐繁流渐广益以纵横兵农医卜之类又别为九流而其目遂不可胜举矣余取其最着者论之仲长统有言百家杂碎请用从火虽无讥焉可也凡子之类自十九至二十共二卷老子首章读法道可道非常道名可名非常名无名天地之始有名万物之母故常无欲以观其妙常有欲以观其窍此两者同出而异名同谓之玄玄之以玄众妙之门今世之读者皆作道可道非常道名可名非常名无名天地之始有名万物之母故常无欲以观其妙常有欲以观其窍此读于议颇不协必当以前所读者为正王弼易经注渊微玄着正所谓要言不烦者也至其注老子便觉冗长如出二手此不知何故而世说以为何平叔见王注精奇乃神伏者何耶或者今道藏经所传非辅嗣旧本也何平叔道德二论世亦不传矣太史公论六家要旨其言道家曰其为术也因阴阳之大顺采儒墨之善撮名法之要与时迁移应物立变化俗施事无所不宜指约而易操事少而功多则尊之也至矣故班固讥其进道德而黜儒术然孔子之所欲明者亦道也谓之曰道正合尊之夫所谓道云者如黄帝广成子之类皆是也今世并不传其说独老子道德五千言翼以庄子一书遂与六经并行谓之三教历万世而不灭则亦何可轻议之哉阮籍通老子论曰道法自然易谓之太极春秋谓之元老子谓之道玄之又玄注钟会曰幽冥晦昧故谓之玄谷神不死章注王弼曰谷神者谷中央无者也传奕曰谷幽而通者也司马光曰虚故曰谷不测故曰神玄牝之门章注王弼曰门玄牝之所由也本其所自与太极同体故谓天地之根也欲言存耶不见其形欲言亡耶万物以生故曰绵绵若存无物不成而不劳也故曰不勤严君平注老子其文甚奇世多未见如云肝胆为胡越眉目为齐楚又云生不枉神死不幽志又云天地亿万而道王之众灵赫赫而天王之倮者穴处而圣人王之羽者翔虚而神凤王之毛者跖实而麒麟王之鳞者水居而神龙王之介者深处而灵龟王之百川益流而江海王之又云言为福匠默为害工进为妖式退为孽容尝鼎一脔可知其味也其上不皦章注钟会曰光而不耀浊而不昧绳绳其无系汎汎乎其无薄也微妙难名终归于无物归根曰静章注王弼曰凡有起于虚动于静故万物虽并动作卒复归于虚静各反其始归根则静也绝圣弃智章注司马光曰属着也圣智仁义巧利皆古之善道由后世徒用之为文饰而内诚不足故令三者皆着于民而丧其实也重为轻根章注王弼曰凡物轻不能载重小不能镇大不行者使行不动者制动是以重必为轻根静必为躁君上德不德章注钟会曰体神妙以存化者上德也老子生之徒十有三章诸家注皆不能发其义韩非解老卷中亦有论生之徒十有三一段语亦未明唯苏子由注云天之生人大率以十分言之能尽其天年以正命而终者此生之徒也常十分中有三其孩抱夭折或以疾病中岁而亡者此死之徒也常十分中有三或以兵革或以压溺或以生生之厚自贼其生是皆暴横不以正命而死此民之生动之死地者也亦常十分中有三岂非生死之道九其入于不生不死者一而已乎老子言其九不言其一使人自得之以寄无思无为之妙其义甚长老子曰知其雄守其雌为天下豁知其白守其黑为天下式知其荣守其辱为天下谷若不能雄而但守雌不能白而但守黑不能荣而但守辱则老子乃一无识无用之人矣唯能雄而不为雄知白而不为白能荣而但守其辱然后为老子之妙用也溪谷亦只是能受之物老子注绝无佳者唯严君平道德指归论二卷颇能发老子之趣余家旧有抄本今久已失去近代王顺渠薛西原有老子忆老子集解二书刻行庄子盖本于老子则知老子者宜莫若庄子矣庄子天下篇其论诸家道术则以关尹与老子并列其言曰以本为精以物为粗以有积为不足澹然独与神明俱古之道术有在于是者关尹老聃闻其风悦之建之以常无有主之以太一以濡弱谦下为表以空虚不毁万物为实关尹曰在已无居形物自着其动若水其静若镜其应若响芴乎若亡寂乎若清同焉者和得焉者失未尝先人而尝随人老聃曰知其雄守其雌为天下谿知其白守其黑为天下谷人皆取先己独取后曰受天下之垢人皆取实己独取虚无藏也故有余岿然而有余其行身也徐而不费无为也而笑巧人皆求福己独曲全曰苟免于咎以深为根以约为纪曰坚则毁矣锐则挫矣常宽容于物不削于人可谓至极关尹老聃乎古之博大真人哉庄子自叙其道术则曰芴漠无形变化无常死与生与天地并与神明往与芒乎何之忽乎何适万物毕罗莫足以归古之道术有在于是者庄周闻其风而悦之以谬悠之说荒唐之言无端崖之辞时恣纵而不傥不以觭见之也以为天下为沈浊不可与庄语以卮言为曼衍以重言为真以寓言为广独与天地精神往来而不敖倪于万物不谴是非以与世俗处其书虽环玮而连抃无伤也其辞虽参差淑诡可观其充实不可以已上与造物者游而下与外死生无终始者为友其于本也弘大而辟深闳而肆其于宗也可谓稠适而上遂矣虽然其应于化而解于物也其理不竭其来不蜕芒乎昧乎未之尽者黄帝广成之说唯庄子中载其数语如言至道之精窅窅冥冥至道之极窅窅默默无视无听抱神以静形将自正必静必清无劳尔形无摇尔精乃可以长生目无所见耳无所闻心无所知女神将守形形乃长生慎女内闭女外多知为败我为女遂于大明之上矣至彼至阳之原也为女人于窈冥之门矣至彼至阴之原也天地有官阴阳有藏慎守女身物将自壮我守其一以处其和故我修身千二百岁矣吾形未尝衰其言皆与老子相出入亦是庄子书中精神最发露处罗勉道庄子循本序曰庄子为书虽恢谲佚宕于六经外譬犹天地日月固有常经常运而风云开阖神鬼变幻要自不可阙古今文士每奇之顾其字面自是周末人语非后世所能晓然尚有可征者如正获之间于监市履豨乃大射有司正司获见仪礼解之以牛之白颡者与豚之亢鼻者与人之有痔病者不可以适河乃古之天子春有解祠见汉郊祀志唐子乃掌堂涂之子犹周王侯之子称门子义台乃仪台郑司农云故书仪为义其脰肩肩见考工记梓人为磬文数目顾胫肩即顾字如此类不一而士无古学不足以知之漫曰此文字奇处妙绝又乌识所谓奇妙千八百载作者之意郁而未伸剽窃之用转而多误庄子逍遥旧是难处诸名贤不能拔理于郭向之外后支道林卓然标新理于二家之表立异义于众贤之外皆是诸名贤寻味之所不得后遂用支理向子期郭子玄逍遥义曰夫大鹏之上九万尽鷃之起榆枋小大虽差各任其性苟当其分逍遥一也然物之芸芸同资有待得其所待然后逍遥耳唯圣人与物冥而循大变为能无待而常通岂独自通而已又使有待者不失其所待不失则同于大通矣支氏逍遥论曰夫逍遥者明至人之心也庄生建言大道而寄指鹏鷃鹏以营生之路旷故失适于体外鷃以在近而笑远有矜伐于心内至人乘天正而高兴游无穷于放浪物物而不物于物则遥然不我得玄感不为不疾而速则逍然靡不适此所以为逍遥也若夫有欲当其所足足于所足快然有似天真犹饥者一饱渴者一盈岂忘烝尝于糗粮绝觞爵于醪醴哉苟非至足岂所以逍遥乎此向郭注之所未尽庄子注莫过于郭象世谓非郭象注庄子乃庄子注郭象此不知言之甚也盖以其不能剖析言句耳然郭象妙处正在于此夫庄子之言谬悠奔放莫识端倪非俗学之所能窥而郭象之注直以玄谈发其旨趣盖晋人之谈略去文词直究宗本非若后人之章句但句解字释得其支节而已苟以是求之则郭象之言可迎刃而解浅见者不知遂为此过谈可笑可笑如吕惠卿王雱陈祥道陈碧虚赵虚斋刘槩林疑独吴俦诸人之注与成法师疏范无隐讲语林虍外鬲内斋口义皆是章句之流若王文正公又有庄子发题李士表十论恐亦不足以发南华老仙之趣唯山谷内篇谕能见一斑杨升庵言邵康节云庄子盗跖篇言事之无可奈何者虽圣人亦无之何庖人虽不治庖尸祝不越尊俎而代之言君子之思不出其位杨龟山曰逍遥一篇子思所谓无入而不自得养生主一篇孟子所谓行其所无事愚谓能以此意读庄子则所谓圆机之士若世之病庄子者皆不善读庄子者也黄山谷庄子内篇论曰庄周内书七篇法度甚严彼鹍鹏之大鸠鷃之细均为有累于物而不能逍遥唯体道者乃能逍遥耳故作逍遥游物之不齐物之情也大块噫气万窍殊声吾是以见万物之情状俗学者心窥券外之有企尚而思齐道之不着论不明也故作齐物论生生之厚动而之死地立于羿之彀中其中也因论以为命其不中也因论以为智养生者谢养生而养其生之主几乎无死地矣故作养生主上下四方古者谓之字往来不穷古者谓之宙以宇观人间以宙观世而我无所依彼推也故去挽也故来以德业与彼有者而我常以不材故作人间世有德者之验如印印泥射至百步力也射中百步巧也箭锋相直岂巧力之谓哉予得其母不取于人而自信故作德充符族则有宗物则有师可以为众父者不可以为众父父故作大宗师尧舜出而应帝汤武出而应王彼求我以是与我此名彼俗学者因以尘埃秕糠据见四子故作应帝王二十六篇者解剥斯文耳由庄周以来未见赏音者晚得向秀郭象陷庄周为齐物之书闵闵至今悲夫山谷云方士大夫未读老庄时黄几复数为余言庄周虽名老氏训传要为非得庄周后世亦难入其斩伐俗学以尊黄帝尧舜孔子自杨雄不足以知之黄几复消摇义曰消如阳动而冰消虽耗也而不竭其本摇者如舟行而水摇虽动也而不伤其内游世若此唯体道者能之东坡庄子祠堂记云史记言庄子其学无所不窥然要本归于老子之言着书十余万言大抵率寓言也作渔父盗跖胠箧以诋訾孔子之徒以明老子之术此知庄子之粗者余以为庄子助孔子者要不可以为法耳楚公子微服出亡门者难之其仆操箠而骂曰隶也不力门者出之事固有倒行而逆施者以仆为不爱公子则不可以为事公子之法亦不可故庄周之言皆实予而文不予阳挤而阴助之其正言盖无几至于诋訾孔子未尝不微见其意其论天下道术自墨翟禽滑厘彭蒙慎到田骈关尹老聃之徒以至于其身皆以为一家而孔子不兴其尊之也至矣然余尝疑盗跖渔父则若真诋孔子者至于让王说剑皆浅陋不入于道反覆观之得其寓言之意终曰阳子居西游于秦遇老子曰而雎雎而盱盱而谁与居太白若辱盛德若不足阳子居蹴然变容其往也舍者将迎其家公执席妻执巾栉舍者避席炀者避灶其反也舍者与之争席矣去其让王说剑渔父盗跖四篇以合于列御寇之篇曰列御寇之齐中道而反曰吾惊焉若食十浆而五浆先馈然后悟而笑曰固一章也庄子之言未终而昧者剿之以入其言余不可不辨凡分章名篇皆出世俗非庄子本意此解非但能明庄子之心亦所以尊孔子也让王盗跖渔父说剑四篇真是后人剿入者盖庄子之书其妙在于谬悠ㄈ诡不可以常理窥不可以言筌得而四篇之文太整一为苏公勘破今若细观则迥然自别盖不待论而知其伪矣朱子曰庄周是个大秀才他都理会得只是不把做事观其第四篇人间世及渔父篇以后多是说孔子与诸人语只是不肯学孔子所谓知者过之也如说易以道阴阳春秋以道名分等语后来人如何及得直是以利刀快斧噼截将去字字有着落关尹子余家旧有一刻本是宋板只十来页今已失去亦不能举其词观庄子数言大率不出此矣尝得苏东坡注广成子一抄本只五六板余手录而藏之今亦已亡去矣宋时只五子至元增入列子遂为六子老庄列是道荀杨文中儒家也杨升庵云庄子愤世嫉邪之论也人皆谓其非尧舜罪汤武毁孔子不知庄子矣庄子未尝非尧舜也非彼假尧舜之道而流为之哙者也未尝罪汤武也罪彼假汤武之道而流为白公者也未尝毁孔子也毁彼假孔子之道而流为子夏子张氏之贱儒者也此升庵为庄子文饰然庄子本意实不如此盖庄子之论恢谲博达自有此一种道术又何必与之文饰文饰而庄子之意盩矣孰谓升庵为知庄子者哉升庵云庄子曰百世之下必有以诗礼发冢者矣诗礼发冢谈性理而钓名利者以之其流莫盛于宋之晚世今犹未殄使一世之人吞声而暗服之然非心服也使庄子而复生于今其愤世嫉邪之论将不止于此矣杨升庵云庄子曰各有仪则之谓性此即诗蒸民之旨也后人未易可到贾谊曰少成若天性又曰性者神气之所会性立则神气晓晓然发而通行于外矣与外物之感相应故曰润厚而胶谓之性其所谓润厚而胶者今人名物之坚者曰有性不坚者曰无性之谓也王辅嗣曰不性其情可以久行其正礼运记曰六情所以扶成五性也孝经纬曰魂者芸也情以除秽魄者白也性以治内赵台卿曰情性相与表里啖助曰情本性中物韩婴曰卵之性为雏不粥不孚则不成为雏茧之性为丝不沦不练则不成为丝陈抟曰情者性之影凡此言性皆先于伊洛其理无异而辞旨尤渊宋人乃谓汉唐人说道理如说梦诬矣杨升庵云洪容斋尝录檀弓注之奇者于随笔予爱郭象注庄子之奇亦录出之如逍遥篇云大鹏之与斥鷃宰官之与御风同为累物耳养生主注云向息非今息故纳养而命续前火非后火故为薪而火传又以死生为梦寐以形骸为逆旅又曰多贤不可以多君无贤不可以无君又云通彼而不丧我即所谓惠而不费也又云天性在天窦乃开又云尧有亢龙之喻舜有卷娄之谈周公类之走狼仲尼比之逸狗又云律吕以声兼刑玄黄以色兼质又云生之所以为者分外物也知之所奈何者命表事也此语尤精可比于荀孟又云草不谢荣于春风木不怨凋于秋天坏植散群说者不一范无隐云植者边境植木以为界如榆关柳塞之类坏植散群则撤戍罢兵邻封混一此尚同之俗也乐毅书云蓟丘之植植于汶篁徐广注谓燕之疆界移于齐之汶水按此范说为长解其天韬隳其天袠林疑独云人生束缚于亲爱如弓之在韬如玉之在袠吕惠卿曰解韬则弛张莫拘隳袠则卷舒无碍庄子曰古之治道者以恬养知知生而无以知为也谓之知养恬知与恬交相养而和理出其本性也大学曰安而后能虑中庸曰诚则明矣明则诚矣佛氏之所谓定慧亦是理也司马子微曰恬知则定慧也和理则道德也杨升庵云安虑也诚明也恬智也定慧也一也理之会族玄通无古今无华夷而符合浑融谓其窃吾说以文彼挟夫琐儒之见也夫子之告叶公者下颜子一等矣蘧伯告颜阖又下于夫子告子高一等惟颜子至命尽神故足以发夫子心斋坐忘之论叶公子高则未免以得失利害存怀故但告以谨传命全臣节而已然子高未至于徇人忘己也阖则既知荆瞶之不可传而欲传之伯玉见其势不可止立此苟全之论非为传之道也此虽庄子寓言然皆因人而为论高下孰谓庄子之漫为此语邪林疑独曰临人以德则未能冥乎道画地而趋则未能藏其迹郭象注庄子云煖焉若春阳之自和故深荣者不谢凄乎如秋霜之自降故凋落者不怨又云舍之悲者操之不能不栗又云寄去不乐者寄来则荒矣杨升庵曰此皆俊语也晋人语本自拔俗况子玄之韵致乎张光叔曰庄子云夔怜蚿蚿怜蛇蛇怜风风怜目目怜心盖言天机所动何可易邪夔止一足蛇虽无足行疾于蚿蛇行虽疾于蚿岂如风之蓬然起于北海入于南海之疾风虽疾而胜大岂若目视所到为最疾目视虽疾又不若心之所之更疾也大率推广大胜唯圣人能之之意晦翁先生答人论心之问曰心之虚灵无有限量如六合之外思之则至前乎千百世之已往后乎千百世之未来皆在目前又曰人心至灵千万里之远千百世之上一才发念便到那里神妙如此却不去养他自旦至暮只管展转于利欲之中都不知觉此说通远极妙庄子是从喻譬上说来故今人猝看难晓余谓庄子不肯说破心字欲令人自悟也古称八儒三墨以居环堵之室荜门圭宝瓮牖绳枢并日而食以道自居者为有道之儒子思氏之所行也衣冠中动作顺大让如慢小让如伪者为矜庄之儒子张氏之所行也颜氏传诗为道为讽谏之儒孟氏传书为道为疏通致远之儒漆雕氏传礼为道为恭俭庄敬之儒仲梁氏传乐为道以和阴阳为移风易俗之儒乐正氏传春秋为道为属辞比事之儒公孙氏传易为道为洁净精微之儒而荀子非十二子篇又以禹行而舜趋为子张氏之贱儒歉然终日不言为子夏氏之贱儒无廉耻而嗜饮食必曰君子固不用力者为子游氏之贱儒则是八儒之外又有子夏子游二人乃知孔子之后其门弟子各得圣人之一体自立门户则吾道亦自枝分派别矣即子夏教于西河一传而为田子方再传而为荀卿至其徒李斯用秦坑儒焚书其毒遂流于天下吾圣人之末流犹或如是况其下此者乎墨子今世有其书而禽滑厘晏子皆墨之道也其所谓三墨者则以不累于俗不饰于物不尊于名不忮于众为宋钘尹文之墨裘褐为衣跂硚为服日夜不休以自苦为极者为相里勤之墨其弟子五侯之徒南方之墨若苦获已齿邓陵子之属俱称墨经而背谲不同相谓别墨以坚白同异之辩相訾以觭偶不仵之辞相应以巨子为圣人皆愿为之尸冀得为其后世至今不决庄子则以不侈于后世不靡于万物不晖于度数以绳墨自矫而备世之急为墨而以不累于俗不饰于物不苟于人不忮于众愿天下之安宁以活民命人我之养毕足而止以此为别是一种道术而以宋钘尹文当之韩非子之别三墨则曰有相里氏之墨有相夫氏之墨有邓陵氏之墨苟子非十二子亦以墨翟宋钘并言则是二家道术元相近互为出入者也庄子之论墨曰墨子称道曰昔者禹之湮洪水决江河而通四夷九州也名山三百支山三千小者无数禹亲自操橐耜而九杂天下之川腓无朘胫无毛沐甚风栉疾雨置万国禹大圣人也而形劳天下也如此使后世之墨者多以裘褐为衣以跂硚为服日夜不休以自苦为极曰不能如此非禹之道也不足谓墨汉书云墨家者流盖出于清庙之守茅屋采椽是以贵俭养三老五更是以兼爱选士大射是以上贤宗祀严父是以右鬼顺四时而行是以非命以孝视天下是以尚同此其所长也及蔽者为之见俭之利因以非礼推兼爱之意而不知别亲疏其论墨氏之道术不出此矣自三代而降道散于殊涂诸子百家盖甚众矣未有与孔子并称者然独称孔墨又云儒墨者何耶盖诸子之中独墨氏最近于儒但俭而太固又兼爱而略无等差一失其中行遂与吾儒大戾耳墨子之学其道大觳有类于禹故亟称禹之道犹许行治农而遂为神农之言者也其始皆本于古之圣人至其末流之弊遂愈远而愈夫其真矣史记曰墨子盖墨翟宋大夫善守御为节用或曰并孔子时或曰在其后荀子以子弓与仲尼并称而尊之甚至子弓或者即仲弓欤盖孔子于诸人中独许仲弓以南面知不同于群弟子矣同时又有轩臂子弓他无所见恐不足以当此孔丛子乃魏安王时人孔子之后其道术守其家法盖儒家者流也春秋时有曾子子思二书或者出于其门人所记言多舛驳故不行于世耳又有邓析书王孙子新书阙子尸子鲁连于文子范子计然田俅子燕丹子符子大抵皆名法纵横之流也卷二十子二自三皇降而为帝天下不复有皇矣五帝降而为王天下不复有帝矣三王降而为霸天下不复有王矣然霸之后岂复有霸哉仲尼之门羞称五霸盖以其疑于王故严为之辨耳自王而降即称霸则霸亦岂可以易言哉今世开口便说纯王之政然究其所至不知于霸者何如也然五霸以齐桓为称首而齐桓之所以霸者管仲之力也故孔子称之曰微管仲吾其被发左衽矣又曰桓公九合诸侯一匡天下不以兵军管仲之力也如其仁如其仁孔子未尝以仁许人独称管仲曰仁盖深与之也然三王治天下之道着于六经齐桓定霸之迹载在管子今观管子一书自牧民以至轻重凡二十四卷其中有经言外言内言短语区言杂言管子解管子轻重共八十五篇而桓公之所以富国强兵取威定霸者具在于是是皆施之而有实效者也则春秋战国诸子其能若是班乎太史公史记伯夷传之后即立管夷吾传传中载其所称曰仓廪实而知礼节衣食足而知荣辱上服度则六亲固四维不张国乃灭亡下令如流水之源令顺民心故论卑而易行俗之所欲因而予之俗之所否因而去之其为政也善因祸而为福转败而为功贵轻重慎权衡管子八十五篇大要不出此数语矣管子又曰形不正者德不来中不精者心不治正形饰德万物毕得翼然自求神莫知其极昭知天下通于四极故曰毋以物乱官毋以官乱心此之谓内得是故意气定此数言亦似道家语管子曰国有四维一维绝则倾二维绝则危三维绝则覆四维绝则灭倾可正也危可安也覆可起也灭不可复错也何谓四维一曰礼二曰义三曰廉四曰耻战国诸人唯功利是图其能知礼义廉耻者盖亦鲜矣又曰错国于不倾之地积于不涸之仓藏于不竭之府下令于流水之源使民于不争之官明必死之路开必得之门不为不可成不求不可得不处不可久不行不可复错国于不倾之地者授有德也积于不涸之仓者务五谷也藏于不竭之府者养桑麻育六畜也下令于流水之源者令顺民心也使民于不争之官者使各为其所长也明必死之路者严刑罚也开必得之门者信庆赏也不为不可成者量民力也不求不可得者不强民以其所恶也不处不可久者不偷取一世也不行不可复者不欺其民也其言皆切于治理使有天下者举而措之可以保常治矣又岂特霸齐而已哉管子以为士农工商四民者国之石民也不可使杂处杂处则其言吡其事乱是故圣王之处士必于闲燕处农必于田野处工必于官府处商必就市井使旦暮从事于此以教其子弟少而习焉其心安焉不见异物而迁焉是故其父兄之教不肃而成其子弟之学不劳而能呜唿由今之世苟四民皆有定业则民志定矣民志定而天下有不治者乎晏子则有晏子春秋其所以治齐者未必专于用墨然观其宗庙之祀豚肩不掩豆瀚衣濯冠以朝则亦俭而过苦其术则本之墨氏法家者流韩非申不害商鞅诸人是也名家者流彭蒙田骈慎到诸人是也韩非有韩非子申不害有申子商鞅有商君书慎到有慎子世皆有其书慎子曰法之功莫大使私不行君之功莫大使民不争今立法而行私是与法争其乱甚于无法立君而尊贤是贤与君争其乱甚于无君故有道之国法立则私善不行君立则贤者不尊民一于君断法国之大道也慎子之言如此而庄子以概乎皆尝有闻许之余观其说大率李斯之柄秦用此道也夫其说固自有此种道理故人之生性刻急而速于就功者不觉入于其中然言法立而行私是与法争者是矣至以尊贤为贤与君争者是何等语耶李斯信之遂启坑儒之祸呜唿此所谓以学术杀天下者非耶余观慎子之书亦有切实最关于治理处其言曰投钩分财投策分马非以钩策为均也欲使得美者不知所以德得恶者不知所以怨此所以塞怨望也故蓍龟所以立公言也权衡所以立公正也书契所以立公信也法制礼籍所以立公义也凡立公所以弃私也真可谓善于言名者矣文子曰川广者鱼大地广者德厚其言博大不专于刻急又曰水虽平必有波衡虽正必有差文子曰文子问老子法安所从生曰法生于义义生于众应合乎人心此治之要也法非从天下非从地出发乎人间反己自正其说甚平名法之近道者世又有五子盖鬻子关尹子尹文子子华子鹖冠子是也鬻熊是文王师但其书不似周初人语或者是伪书也太史公之论韩非曰引绳墨切事情明是非可谓深得韩非之要矣韩非病治国者不务求人任贤反举浮淫之蠹而加之功实之上以为儒者用文乱法而侠者以武犯禁宽则宠名誉之人急则用介胄之士所用非所养所养非所用廉直不容于邪枉观往者得失之变故作孤愤五蠹内外储说说难五十五篇十余万言人或传其书至秦秦王见孤愤说难之书曰嗟乎寡人得见此人与游死不恨矣韩非与李斯俱事荀卿夫敬卿本儒术而二子俱以名法显竟以刻急自灭其身者何也或者得志之后遂大背其师说耶太史公作史以老子与韩非同传世或疑之今观韩非书中有解老喻老二卷皆所以明老子也故太史公于论赞中曰申韩苛察惨刻皆原于道德之意而老子深远矣则知韩非元出于老子韩非子云孔墨俱道尧舜而取舍不同皆自谓真尧舜尧舜不复生将谁使定儒墨之诚乎殷周七百余岁虞夏二千余岁而不能定儒墨之真今乃欲审尧舜之道于三千岁之前意者其不可必乎无参验而必之者愚也弗能必而据之者诬也故明据先生必定尧舜者非愚则诬也愚诬之人学杂反行明主弗受也其意以为尧舜既无参验是不足为而但欲急近功以取效于目前者为得呜唿其卒至于亡国灭身不亦宜哉韩子曰规有磨而水有波我欲更之无奈之何纬文琐语曰战国文章孟子庄周而下孙武韩非所为最善余人莫及申子与商君书皆韩非之类然其连类比事不逮韩非远甚商君书曰凡人主所以劝民者官爵也国之所以兴者农战也今民求官爵皆不以农战而以巧言虚道此为劳民劳民者其国必无力无力者其国必削则是其术专以急功利为首也阴阳家有洪范五行传黄帝占师旷占京氏占甘氏星经石氏星经及天官书律历志五行志诸篇纵横家今鬼谷子苏子樗里子战国策诸书皆是兵家莫过于孙武子其余六韬黄石公三略太公兵法玄女战经尉缭子吴子李卫公问对素书之类皆出其下史记中有环渊接子邹衍邹奭之徒注云接子二篇邹奭十二篇史记又有剧子尸子刘向别录曰尸子名佼秦相卫鞅客也鞅谋事画计立法理民未尝不与佼规也书二十篇凡六万余言艺文志有公孙龙子十四篇赵人有吁子十八篇名婴齐人又有李子三十二篇即李悝也相魏文侯富国强兵医家如素问中内经与灵枢经之类盖深明于阴阳之数而深文隐义亦非后人可及纵不出于岐伯雷公或者是秦越人仓公所传而本之于岐伯雷公者也其次则八十一难亦皆古先圣贤之书皆能知气运之流变血脉之盛衰病因之浅深治疗之先后必能知此则处方投剂可以取效今世但以朱丹溪为儒医学医者皆从此入门而不知素难为何物矣正如学者不体认经书但取旧人文字模仿成篇欲取科第亦有幸而偶中者然学者以误国医以杀人其祸亦岂小小哉汉有张仲景世称为医之圣盖以其深明素难兼晓气运也王叔和有脉经则精通脉理刘河间专言火有原病式张子和论汗吐下三法有儒门事亲李东垣以脾胃为主有脾胃论朱丹溪则言气血痰皆因前人所未发各申其见以补其所不及学者当会其全可也今但以丹溪为主则是气血痰三者为足以尽天下之病哉世有神农书盖孔门如樊迟请学稼孟子时则许行为神农之言或者是此辈假托为之耳元魏贾氏有农桑要术后有东鲁王氏农书大率皆农家者流也世有京房易传与焦贡易林郭璞洞林风角占诸书此皆卜者之流世又有唐子书艺文类聚引用当是唐已前书也所言是相法或本之唐举吕氏春秋乃吕不韦之客所着盖吕不韦既柄秦遂招致天下之客欲着书以自名家故门下之客共成此书大率亦名法之流然文字尖新不似先秦人语又出于众人之手言多舛驳汉兴高祖时则陆贾上新语每奏一篇帝未尝不称善其言谓秦以暴虐亡着秦之失欲高祖之以王道致理也新语曰君子为治也混然无事寂然无声官府若无人亭落若无吏邮无夜行之卒乡无夜召之正耆老甘味于堂丁男耕芸于野若果能此则去皞皞之风不远矣袁子正部云淮南浮伪而多恢太玄幽虚而少效法言杂错而无主新书繁文而鲜用文帝时有贾谊新书大率皆论治即以政事书演绎而广之者也先儒谓谊通达国体又其书所言如铸钱储蓄劝种宿麦诸篇则其学或本于管子董子天人策其道术最正此儒家者流也今世所行春秋繁露人谓其出于董子然其言多禨祥谶纬或者其本之春秋而杂出于洪范五行者耶淮南子亦是淮南王好客而四方之客如太山小山八公之徒来从之游遂共为此书盖杂出于儒道名法诸家天时地理无不贯综博大弘衍可谓极备但其言舛驳不伦亦以其成于众手也桓次公盐铁论盖次公见桑孔言利太急故假诸文学与之辩难言兴利固自有源不专在刻其言盖亦本之管子刘向说苑新序盖儒家者流其所载春秋战国之事连类比事成二家之言于汉儒中最为雅驯汉末有杨子云子云默而好深湛之思作太玄以拟易作法言以拟论语而韩昌黎至比之荀子其言曰孟氏醇乎醇者也荀与杨也大醇而小疵苏子瞻云杨雄好为艰深之词以文浅易之说若正言之则人人知之矣此正所谓雕虫篆刻者其太玄法言皆是物也而独晦于赋何哉终身雕虫而独变其音节便谓之经可乎东汉有桓谭新论王节信潜夫论崔寔政论仲长统昌言王充论衡魏有徐干中论所言虽各有意见然不以道术名家谓之曰论固自别于诸子矣隋末有文中子其所着又有续诗有元经以续春秋其中说亦所以拟论语观其所论皆本之王道当亦不在荀卿扬雄之下其道虽不得大行于世至其门人薛收房乔魏征李靖辈遂以其学用之于唐佐太宗开太平之业古人有言譬文中子之于六籍其犹奴隶也夫六籍六经也苟得为其奴隶则亦得以窥圣人之门墙而非离经叛道者矣汉有邹子书中言董仲舒事或者即邹长倩与公孙弘书者是也有秦子载孔文举刑哭父赏盗麦者二事有玄晏春秋乃玄晏先生皇甫谧书也有郭子载未闻孔雀是夫子家禽语及刘道真事又有袁子皆汉晋时人也有抱朴子葛洪所着葛洪以仙术闻盖道家者流卷二十一释道一列儒释道为三教不知起于何时尝观北齐时有问三教优劣于李士谦者士谦曰佛日也道月也儒五星也问者不能难又唐时凡皇帝万寿节则择吾儒中之有慧辩者与和尚道士登坛设难则是其来已千二百年矣夫历千二百年以至今日而其教卒不能灭者是岂欲灭之而不能将无能之而其道自不可灭耶黄山谷言王者之刑赏以治其外佛者之祸福以治其内盖必有所取焉耳孔子曰人能弘道非道弘人然释教之所以大明于世者亦赖吾儒有以弘之耳梁时有僧祐者作弘明集二十卷大率所载皆吾儒文字中之阐扬释教者宋张商英亦有护法论唐宋人文章妙丽而深明内典者莫过于白太傅苏端明黄太史其言亦足以弘明大教故取其文数首着之篇若道家之语则载在老庄篇中兹不录自二十一以至二十二共二卷佛氏之教自东汉末流入震旦遂芽蘖于此矣其初犹未蔓延然其道实清虚玄远士君之子性资高旷易为所染不觉浸浸入于其中至典午氏一时诸胜流辈喜谈名理而佛氏之教奕奕玄胜故竞相宗尚如王丞相父子谢太傅叔侄刘尹王长史郄嘉宾许玄度诸人与支道林竺法深法汰于开法高座法冈诸道人往复论难研核宗本其理愈为精深而佛教始大行于中国矣清谈肇于乐汉末至魏而盛魏时如何晏王弼钟会傅嘏之徒但言老易至嵇阮向秀辈乐于诞傲遂专崇庄子盖庄子虽老氏之旁出然其汪洋自恣去封畛混是非齐得丧正与诞放者合及其诞放之极卒致五胡之祸而过江诸公遂以清虚玄远为宗而盛谈释典矣夫杨氏为我拔一毛而利天下不为即老氏之教墨子兼爱摩顶放踵利天下为之即释氏之教也今世不谓二氏与杨墨同然天地间自有此二种道理吾圣人之教其即所谓执中而能权者耶夫佛氏所谓三乘者一曰声闻乘二曰缘觉乘三曰菩萨乘声闻者罗汉也悟诸谛而得道缘觉者辟支佛也悟十二因缘而得道菩萨者佛也大道之人也行六度而得道罗汉得道全由佛教故以声闻为名辟支佛得道或闻因缘而解或听环佩而得悟神能独达故以缘觉为名菩萨方便则止行六度真教则通修万行功不为己志存广济故以大道为名夫释家不但三乘以菩萨乘为大乘而诸经亦以法华经为大乘法宝者盖诸经皆有所主各执一偏如金刚经只说空小品经只说智慧圆觉经只说平等维摩经只说净名此所谓一知半解之悟也而法华经所言者六波罗蜜也六者六度波罗蜜者此言到彼岸也经云到者有六焉一曰檀檀者施也二曰毗黎毗黎者持戒也三曰羼提羼提者忍辱也四曰尸罗尸罗者精进也五曰禅禅者定也六曰般若般若者智慧也然五者为舟般若为导导则俱绝有相之流升无相之岸矣六者皆登彼岸斯则通修万行广济一切岂一知半解之悟可得并语哉佛氏所谓六通三有经云六通者三乘之功德也一曰天眼通见远方之色二曰天耳通闻鄣外之声三曰身通飞行隐显四曰他心通水镜万虑五曰宿命通神知已往六曰漏尽通慧解累世三明者解脱在心朗照三世然天眼天耳身通他心漏尽此五者皆见在心之明也宿命则过去心之明也因天眼发未来之智则未来心之明也乃知佛氏神通无所不有如维摩经说富楼那为新学比丘说小乘法时维摩诘为富楼那言此比丘久发大乘心如何以小乘法而教导之时维摩诘即入三昧令此比丘自识宿命曾于五百佛所殖众德本即时豁然还得本心此所谓宿命通者非耶佛圆澄乳傍有一孔以絮塞之夜间读经拔去此絮则光照一室又以麻油杂燕脂涂掌千里外事彻见掌中此所谓天眼通者非耶鸠摩罗什听塔上铃声则知国之兴废此所谓天耳通者非耶达摩知梁之将亡遂踏芦渡江而去宝志公每行游市中其锡杖上常悬剪刀一把尺一条拂子一柄镜一面夫剪者齐也尺者梁也拂者陈也镜者明也盖言其身历齐梁陈三朝志公本葬灵谷至我朝太祖因其处与孝陵有妨遂迁其骨塔于鸡鸣山皆以先识其身后之事越千年而不爽毫发此所谓未来心之明者非耶盖其神通灵异有不可以理推者则所谓六通三明岂顾神其说以欺后世哉然此佛家谓之幻正法藏中正不以此为贵也金刚经云应无所住而生其心今人多作一句念此二句是经中要旨昔有人于五祖处参学回偶诵此二语六祖惠能于道中闻之有动于中遂往参礼时五祖道场中法侣云集惟惠能了悟遂传心印今世人作一句念殊失经文之义盖应无所住是一句而生其心是一句若串做一句念则是不生其心然此心何可一刹那不生一刹那不生即入断灭相矣故要时时生心但不可住耳夫此心本玲珑透彻应变无方若有所住即为有主有主则碍故不可住至后又云应生无所住心此义晓然易见矣此所谓毫厘之差千里之谬安得不辨正之哉今世人所谓心经者亦是不知出经之由故谬唿之耳盖此本是大般若经因其卷数太多猝难寻究故撮其旨要而为此经以心为名盖言其至要如人之有心也昔晋世出经目亦有阿毗昙心出经序云阿毗昙心者三藏之要领咏歌之微言源流广大管综众经领其宗会故作者以心为名况般若者为六度之导师而此经亦领其宗会故亦以心名之言其为大般若经之心则心字属在上当唿为般若波罗密多心而经字则其总称耳何故直唿为心经今举世人皆念心经失其本旨则义何由明惟晁文元深于内典其法藏碎金称般若心经盖得出经之由矣莲经内观音普门品其所说偈语不但理胜即于本教中亦大有阐扬昔李文正公初见某禅师问如何是黑风吹其船舫飘堕罗刹鬼国师不即对文正忿然不悦复詈声而问师曰即此便是黑风吹其船舫飘堕罗刹鬼国文正于言下大悟盖人一恶念生即见诸恶趣如刀山枷钮毒咒之类是也唯念观音之力即生善念善念生者恶念即灭恶念灭者恶趣亦灭其言何等圆妙虽吾宣尼老师而在犹当北面世欲轻议之者何耶四十三章经极为浅俗而世共宗尚之以为佛之所说不知何谓经云无有一善从懒惰懈怠中得无有一法从骄慢自恣中得又云若以法眼观无俗不真若以世眼观无真不俗心禅师曰若不见性则祖师密语尽成外书若见性则魔说狐禅皆为密语教中五千四十八部只是一句若会得时即如六祖只应无所住而生其心一句便能悟入及其既悟则此一句亦便应舍若会不得时则无论五千四十八部虽五万四千亦何益于大教耶法藏碎金云世间俗士而为名利缠缚嗜欲缠缚其身不得自在小乘人为空缠缚法缠缚其心不得自在唯大乘人免此二缠缚谓之解脱身心俱自在得出世之乐名曰涅槃晁文元曰百骸导引贵乎动久久必和柔此道家之妙用也一心检摄贵乎静久久必凝明此禅家之妙用也文元又云我愿以无所住心退藏于密令人不可窥测如季咸善相不能相壶丘子末后之相又如大耳三藏得他心通不能观慧忠国师末后之心此语殊有妙解文元又云一念照了一念之菩提也一念宴息一念之槃也亦是切近功夫尝疑庄子与佛氏其理说到至处时有相合者晁文元之论内典亦常与庄子相出入盖因晋时诸贤最深于庄子又喜谈佛而诸道人皆与之研核论难寻究宗极夫理到至处本无不同而出经者又诸道人也盖佛之出世虽在庄子前而佛经之入中士在庄子后则假借以相缘饰或未可知也唐宋诸公如李文正黄山谷于教中极有精诣处白太傅苏端明只是个脱洒然脱洒却是教中第一妙用黄山谷与王子飞书云人固与忧乐俱生者也于其中有简择取舍以至六凿相攘日寻干戈古之学道深探其本以无诤三昧治之所以万事随缘是安乐法读书万卷谈道如悬河而不知此所谓书肆说铃耳子茂遂羸顿如此亦是胸中不浩浩耳密师温克盖得其兄范公江海之一勺耳恨公不识范公也山谷与廖宣叔书云见所惠简喜承体力渐胜所论忧患无种夺人生理诚如来示夫利衰毁誉称讥苦乐此八物无明种子也人从无明种子中生连皮带骨岂有可逃之地但以百年观之则人与我及彼八物皆成一空古人云众生身同太虚烦恼何处安脚细思熟念烦恼从何处来有益于事有益于身否八风之波渺然无涯而以百年有涯之生种种计较欲利恶衰怒毁喜誉求称避讥厌苦逐乐得丧又自有宿因决不可以计较而得然且猿腾马逐至于澌尽而后休不可谓智也所欲知近道之涂亦穷于是黄山谷谈禅极有透彻处一时诸人皆不能及如答茂衡通判书云不犯灵叟无不可为若沉滞寂空不恤世谛则为不回心钝罗汉殊无用处也此语甚有妙解即诸尊宿语录中恐亦不可多得苏长公在惠州与参寥书曰自省事以来亦粗为知道者但道心数起数为世乐所移夺恐是诸佛知其难化故以万里之行相调伏耳则庶乎能自药其病者也比世之讳疾者何如晦堂和尚尝问山谷以吾无隐乎尔之义山谷诠释再三晦堂终不然其说时暑退凉生秋香满院晦堂问曰太史闻木犀香乎山谷曰闻晦堂曰吾无隐乎尔山谷乃服佛氏之教只是将机锋触人最易开悟若吾儒便费许多辞说黄山谷言儒者常论佛寺之费盖中民万家之产实生民谷帛之蠹虽余亦谓之然然自余省事以来观天下财力屈竭之端国家无大军旅勤民丁赋之政则蝗旱水溢或疾疫连数十州此盖生人之共业盈虚有数非人力所能胜者邪然天下之善人少不善人常多王者之刑赏以治其外佛者以祸福以治其内则于世教岂小补哉而儒者尝欲合而轧之是真何理哉卷二十二释道二白太傅云夫开士悟入诸佛知见以了义度无边以圆教垂无穷莫尊于妙法莲华经凡六万九千五百五言证无生忍造不二门住不可思议解脱莫极于维摩经凡二万七千九十二言摄四生九类入无余涅槃实无得度者莫先于金刚般若波罗蜜经凡九千二百八十七言坏罪集福净一切恶道莫急于佛顶尊胜驼罗尼经凡三千二十言应念顺愿愿生极乐士莫疾于阿弥陀经凡一千八百言用正见观真相莫出于观音普贤菩萨法行经凡六千九百九十言诠自性认本觉莫深于实相法蜜经凡三千一百五言空法尘依佛智莫过于般若波罗密多心经凡二百五十八言是八种经具十二部合一十一万六千八百五十七言三乘之要旨万佛之秘藏尽矣白太傅与济法师书曰昨者顶谒时不以愚蒙言及佛法或未了者讦重讨论今经典间未谕者其义有二欲面问答恐彼此卒卒语言不尽故粗形于文字愿详览之敬伫报章以开未悟所望所望佛以无上大慧观一切众生知其根性大小不等而以方便智说方便法故为阐提说十善法为小乘说四谛法为中乘说十二因缘法为大乘说六波罗蜜法皆对病根救以良药此盖方便教中不易之典也何以若为小乘人说大乘法心则狂乱狐疑不信所谓无以大海内于牛迹也若为大乘人说小乘法是以秽食置于宝器所谓彼自无创勿伤之也故维摩经总其义云为大医王应病与药又首楞严口三昧经云不先思量而说何法随其所应而说法正是此义耳犹恐说法者不随人之根性也故又法华经戒云若但赞佛乘众生没在罪苦不能信是法破法不信故如此非独虑说者不能救病亦惧闻者不信没入罪苦也则佛之付嘱岂不丁宁也何则法王经云若定根基为小乘人说小乘法为阐提人说阐提法是断佛性是灭佛身是说法人当历百千万劫堕诸地狱从佛出世犹未得出若生人中缺唇无舌获如是报何以故众生之性即是佛性从本已来无有增减云何于中分别病药又云于诸法中若说高下即名邪说其口当破其舌当裂何以故一切众生心垢同一垢心净同一净众生若病应同一病众生须药应同一药若说多法即名颠倒何以故为妄分别拆善恶法破一切法故随基说法断佛道故此又了然不坏之义也又金刚经云是法平等无有高下是名阿耨多罗三藐三菩提又金刚三昧经云皆以一味道终不以小乘无有诸杂味犹如一雨润据此后三经则与前三经义甚相戾也其故何哉若云依维摩诘谓富楼那云先当入定观此人心然后说法又云不观人根不应说法夫以富楼那之通慧又亲奉如来为大弟子尚未能观知人心而后说法乎设使观知人心若彼发小乘心而为说大乘法可乎若未能观彼心而率己意说又可乎既未能观与默然不说又可乎若云仪义又依语则上六经之义序相违反其将孰依乎若云依了义经则三世诸佛一切善法皆从此六经出孰名为不了义经乎况诸经中与维摩法华首楞严之说同者非一也与法王金刚金刚三昧之说同者亦非一也不可遍举故于二义中各举三经此六经皆上人常所讲读者今故引以为问必有甚深之旨焉今且有人忽问法于上人上人或能观知其心或未能观知其心将应病与药而为说耶将同一病一药而为说耶若应病与药是有高下是有杂味即反法王等三经之义岂徒反其义又获如上所说之罪报矣若同一病一药为说必当说大乘大乘即佛乘也若赞佛乘且不随应心且不救病即反维摩等三经之义岂徒反其义又使众生没在罪苦矣六者皆如来语如来是真语实语不诳语不异语者今随此则反彼顺彼则逆此设有问者上人其将何法以对焉此其未谕者一也又五阴者色受想行识是也十二因缘者无明缘行行缘识识缘名色缘六入缘触触缘受受缘爱爱缘取取缘有有缘生生缘老死病苦忧悲苦恼是也夫五阴十二因缘盖一法也盖一义也略言之则为五详言之则为十二虽名数多少或殊其于伦次转迁合同条贯今五阴中则色受想行识相次而十二缘中则行识色入触受相缘一则色在行前一则色次行后正序之既不类逆伦之又不同若谓佛次第而言则不应有此杂乱若谓佛偶然而说则不当名为因缘前后不伦其义安在此其未谕者二也上人耆年大德后学宗师就出家中又以说法而作佛事必能研精二义合而通之仍望指陈着于翰墨苏东坡胜相院经藏记云有大比丘惟简号曰宝月修行如幻三摩钵提在蜀成都大圣慈寺故中和院赐名胜相以无量宝黄金丹砂琉璃真珠旃檀众香庄严佛语及菩萨语作大宝藏涌起于海有大天龙背负而出及诸小龙纠结环绕诸化菩萨及护法神镇守其门天魔鬼神各执其物以御不祥是诸众宝及诸佛子光色声香自相磨激璀璨芳郁玲珑宛转生出诸相变化无穷不假言语自然显见苦空无我无量妙法凡见闻者随其根性各有所得如众饥人入于太仓虽未得食已有饱意又如病人游于药市闻众药香病自衰减更能取米作无碍饭恣食取饱自然不饥又能取药以疗众病众病有尽而药无穷须臾之间无病可疗以是因缘度无量众时见闻者皆争舍施富者出财壮者出力巧者出技皆舍所爱及诸结习而作佛事求脱烦恼浊恶苦海有一居士其先蜀人与是比丘有大因缘去国流浪在江淮间闻是比丘作是佛事即欲随众舍所爱习周视其身及其室庐求可舍者了无一物如焦谷芽如石女儿乃至无有毫发可舍私自念言我今惟有无始已来结习口业妄言绮语论说古今是非成败以是业故所出言语犹如钟声黼黻文章悦可耳目如人善博日胜日负自云是巧不知是业今舍此业作宝藏偈愿我今世作是偈已尽未来世永断诸业客尘妄想及诸理障一切世间无取无舍无憎无爱无可无不可时此居士稽首西望而说偈言我游众宝山见山不见宝岩谷及草木虎豹诸龙蛇虽知宝所在欲取不可得复有求宝者自言已得宝见宝不见山亦未得宝故譬如梦中人未尝知是梦既知是梦已所梦即变灭见我不见梦因以我为觉不知真觉者觉梦两无有我观大宝藏如以蜜说甜众生未谕故复以甜说蜜甜蜜更相说千劫无穷尽自蜜及甘蔗查梨与橘柚言甜而得酸以及咸辛苦忽然反自味舌根有甜相我尔默自知不烦更相谕我今说此偈于道亦云远如眼根自见是眼非我有当有无耳人听此非舌言于一弹指间洗我千劫罪黄山谷普觉禅寺转轮藏记云法界门中无孤单法起则全起古人陈迹无坏灭性用则日新惟去本之日远不知法所从来遂令色像峥嵘心目流转故说法者滥于邪师听法者穷乎不信耳普觉禅师楚金既作经藏以书抵山谷道人曰我初住普觉破屋数十楹耳不知何人蚕食吾垣地阙东北茅塞吾道蛇行东西赖外护之力皆复厥初今四垣平直松竹行列道出正南会于四达之衢由上漏下湿至于风雨寒暑而不知由食时乞饭至于日膳百人而不溺末后以檀施之余建运华转轮经藏百工神奇轮奂一新化出幻没耀人心颜佛事庄严自谓惬当然或讥谤以谓大老翁当为十方衲子兴法之供养安用作此机械随俗姱夸耶于山谷意如何山谷曰妙德法界不容一尘普贤行门不剩一法吾闻转轮藏者权舆于双林大士可谓浅深随量巧被三根今使在俗处廛不知文字性相者舍所积藏灭悭贪垢布净信种随此轮转示世间生起所因所作饶益被讥谤者亦知之矣若乃此离垢轮圆机时示诸衲子转者谁转止者谁止负荷含藏承谁恩刀一念正真权慧具足若能如是观者即绝众生生死流转即具普贤一切行不如是观虽八万四千宝目遍入五千四十八卷字字照了虎观水磨竟是何物常坐不动道场即此为佛事善知识诸子回心与未回心堪入生死与不堪入生死根器成熟与未成熟法之供养更于何求普觉老欣然曰我今有六十衲子坐夏而山谷道人为转此法轮省老翁无量葛藤幸为我书之以告来者余观诸尊宿话头载在传灯录与五灯会元者其机锋虽甚利而于心性元无干涉然禅家以此为妙用盖只是要将这个东西拨得圆转通无滞碍则一有所触便能悟入古人于此处得力甚多昔谢康乐有言生天应在灵运前成佛定在灵运后盖生天成佛原是二事其勤布施积功行是欲生天者也若加澄练之功明心见性直下作佛是欲成佛者也然见性之后难道全无功行便能成佛万行具足而于心性了无所见即得生天则是二者亦互相为用故佛家有顿渐二宗言顿悟渐修也康乐自恃慧解以为必能顿悟纵或知得亦只是初地之慧耳若既定之慧岂康乐之所敢望者哉故康乐欲入白莲社惠远尚不许之而遽欲成佛其欺人也甚矣今世方士大率创为性命双修之说以哄人而士大夫往往信之夫佛氏以寂灭为乐固不待论即道家亦有一具臭骨头如何立功课之语盖此身乃四大假合毕竟归于空寂经云四大各离今者妄身当在何处不知今世人要将此臭皮囊放在何处去昔何次道在瓦官寺礼拜甚勤阮思旷语之曰卿志大宇宙勇迈终古何曰卿今日何故忽见推阮曰我图数千户郡尚不可得卿乃图作佛不亦大乎今之士大夫皆欲官至卿寺积财臣万然后兼修性命寿至数百岁享尽世间之福临了又做活佛其志之大岂不又万万于何次道哉然世岂有是事不如裴晋公言鸡猪羊蒜逢着便吃生老病死符到便行盖深得达之生理佛家以经论律为三藏今录在藏中者虽最浅近如律仪之类亦皆可观若道家则自老子道德庄子列子之外其他可观者惟清净经定观经赤文洞古经黄庭内景经玉枢经短简者四五种而已又有大洞玉经载在真诰中大率亦黄庭内景之类总四十九章极为深秘文亦简古其他皆芜秽冗杂不足观矣而道家遂以老庄各家传注与诸子诸方书凑成五千四十八卷以配佛藏夫达摩东来不立文字盖言愈简则理愈精又何必以五千四十八卷为哉文皇帝在藩闻乌思藏有尚师哈立麻者异僧也永乐初遣中官侯显赍书币往迎五历寒暑丙戌十二月乃至车驾躬往视之无跪拜礼合掌而已上宴之华盖殿赐金百两银千两彩币法器不可胜纪寻赐仪仗与群王同封为万行具足十分最胜圆觉妙智慧善普应佐国演教如来大宝法王西天大善自在佛领天下释教赐印诰及金银纱彩币织金珠袈裟金银器皿鞍马其徒封拜有差五年春二月庚寅命于灵谷寺启建法坛以荐皇考皇妣尚师率天下僧伽举扬普度大斋科十有四日上伸诚孝下反幽爽自藏事之始至于竣事卿云天花甘雨甘露舍利祥光青鸾白鹤连日毕集一文桧柏生金色花遍于都城金仙罗汉变现云表白象青狮庄严妙相天灯导引幡盖旋绕亦既来下又闻梵呗空乐自天而降群臣上表称贺学士胡广等献圣孝瑞应歌颂自是上潜心释典作为佛曲使宫中歌舞之永乐十七年御制佛曲成并刊佛经以传九月十二日钦颁佛经至大报恩寺当日夜本寺塔现舍利光如宝珠十三日现五色毫光庆云奉日千佛观音菩萨罗汉妙相毕集续颁佛经佛曲至淮安给散又现五色圆光彩云满天云中现菩萨罗汉天花宝塔龙凤狮象又有红鸟白鹤盘旋飞绕礼部行翰林院撰表往北京称贺上甚喜悦明年五月十六日命礼部尚书吕震右副都御史王彰赍奉诸佛世尊如来菩萨尊者名称歌曲往陕西河南颁给神明协应屡现庆云圆光宝塔之祥在京文武衙门上表庆贺上益喜悦知皇心之与佛孚也中宫因是益重佛礼僧建立梵刹以祈福者遍南京城内外云佛氏证果止于三乘而道家所从入者其门甚多世传有三千六百家盖剑术符水服金丹御女服日精月华导引辟谷搬运飞精补脑墨子服气之类皆是不可以一途限也总之大道惟一而已其余则谓之仙纵或得成亦只是幻佛氏之所甚不取者经云离幻即觉亦无渐次如是修行则能永离于幻乃知佛家之觉正照幻之慧灯破幻之法剑也今人以幻为觉则是认贼为子其去大道不知几万由旬矣卷二十三文孔子曰言之不文其行不远陈思王曰富贵有时而尽荣乐止乎其身二者必至之常期唯文章为不朽文章之于人岂细故哉夫子又曰质胜文则野文胜质则史文质彬彬然后君子今之为文者其质离矣夫去质而徒事于文其即太史公所谓务华绝根者耶善乎皇甫百泉之言曰寄兴非远而鞶帨其辞持论不洪而枝叶其说以此言诗与文失之千里矣其今世学文者之针砭耶余偶有所见随笔记之知不足以尽文之变也得一卷古今之论文者有魏文帝典论陆机文赋挚虞文章流别论任昉文章缘起刘勰文心雕龙柳子厚与崔立之论文书近代则有徐昌谷谈艺录诸篇作文之法盖无不备矣苟有志于文章者能于此求之欲使体备质文辞兼丽则则去古人不远矣春秋以后文章之妙至庄周屈原可谓无以加矣盖庄之汪洋自恣屈之缠绵凄婉庄是道德之别传屈乃风雅之流亚然各极其至若屈原之骚同时如宋玉景差汉之贾谊司马相如犹能仿佛其一二庄之南华经后人遂不能道其一字矣至如庄子所谓嗜欲深者天机浅屈子所谓一气孔神于中夜存又能窥测理性盖庶几闻道者盖古人自有卓然之见开口便是立言不若后人但做文字世变江河盖不但文章以时而降至于于人品语言以今较古奚啻天壤且如李斯传中载赵高与李斯辩难诸语即典籍中亦岂多见夫以始皇之雄杰盖世李斯佐之以削平六国去封建而郡县天下欲愚黔首以绝天下之口故焚弃典籍一切以吏为师巡游观采几遍天下一时莫敢与之异议虽皆霸者之事本无足采然不可不谓之奇矣赵高以一宦竖而言辞辩难与斯角胜斯亦似为之少屈今载在李斯传中不知与史记增多少光采后世非但史才不及古人即欲以此等语言载之史传中亦何可复得耶李斯从始皇巡游其诸山刻石殊简质典雅如三句一韵皆自立体裁不事蹈袭盖自雅颂之后便有周宣王石鼓文石鼓之后便有李斯诸山刻石庄子云文灭质博溺心此谈文之最也唯文不灭质博不溺心斯可以言作家矣然世岂有是人哉古人文字自好非后人所及如吴越春秋伍员谏伐齐云譬犹盘石之田无立其苗甚为古雅胜左传语信乎文章因世代高下如徐淑一妇人耳其答夫秦嘉书曰虽失高素皓然之业亦是仲尼执鞭之操也其辞有讽有刺微婉而深切又云今适乐士优游京邑观王都之壮丽察天下之珍妙得无目玩意移往而不能出耶又报嘉书云素琴之作当须君归明镜之鉴当待君还未奉光仪则宝钗不列也未侍帷帐则芳香不发也可谓怨而不伤知汉世有此等妇人使今世文士亦何能及此耶杨升庵云汉人文章远非后代可及如小说类华峤明妃传云丰容静饰光明汉宫顾影徘徊耸动左右伶玄飞燕外传云以辅属体无所不靡郭子横丽娟传云玉肤柔软吹气胜兰不欲衣缨拂之恐体痕也此等皆唐人所不能道无论后代古人文章皆有意见不如后人专事蹈袭模仿余于古人文章中如沐并终制袁粲妙德先生传徐勉与子书王僧虔戒子书苏沧浪与京师亲旧书诸篇集文者既不当入选然有意见非漫然而作者余皆编入语林注中读者当细求之裴子野雕虫论力言晋宋以降作文之弊其略曰悱恻芳芬靡曼容与蔡应等之俳优杨雄悔为童子深心主卉木远致极风云其兴乖其志弱荀卿有言乱代之征文章匿采斯岂近之乎挚虞文章流别论曰假象过大则与类相远遣词过壮则与事相违辩言过理则与义相失靡丽过美则与情相悖可谓切中今时作文之弊矣李华曰文章本乎作者而哀乐系乎时本文作者六经之志也系乎时者乐文武而哀幽厉也有德之文信无德之文诈皋陶之歌史克之颂信也子朝之告宰嚭之词诈也夫子之文章偃商得焉偃商没而伋轲作盖六经之遗也屈平宋玉哀而伤靡而不远六经之道遁矣沦及后世力足者不能知之知之者力或不足则文义浸以微矣杨升庵谓华之论文简而尽韩退之与人论文诸书远不及也萧颍士曰六经之后有屈原宋玉文甚雄壮而不能经贾谊文辞最正近于治体枚乘相如亦环丽才士然而不近风雅杨雄用意颇深班彪识理张衡宏旷曹植丰赡王粲超逸嵇康标举左思诗赋有雅颂遗风干宝着论近王化根源此后然无闻焉近日惟陈子昂文体最正杨升庵曰汉兴文章有数等蒯通随何陆贾郦生游说之文宗战国策贾山贾谊政事之文宗管晏申韩司马相如东方朔谲谏之文宗楚词董仲舒匡衡刘向杨雄说理之文宗经传李寻京房术数之文宗谶纬司马迁纪事之文宗春秋呜唿盛矣杨升庵曰孔子云辞达而已矣恐人之溺于修词而忘躬行也今世浅陋者往往借此以为说如易传春秋孔子之特笔其言玩之若近寻之益远陈之若肆研之益深天下之至文也岂止达而已哉譬之老子云美言不信而五千言岂不美耶其言美言不信者正恐人专美言而不信也佛氏自言不立文字以绮语为罪障如心经六如偈之类后世谈空寂者无复有能过之矣予尝谓汉以上其文盛三教之文皆盛唐宋以下其文衰三教之文皆衰宋人语录去荀孟何如犹悟真篇比于参同契传灯录比于般若轻也杨升庵云苏东坡不喜韩退之画记谓之甲乙帐簿此老千古卓识不随人观场者也自汉以后诸人不复立言着书但为文章然必如枚叔七发相如封禅文东方朔答客难杨雄解嘲剧秦美新班固典引答宾戏曹子建七启诸篇闳深伟丽方可谓之文章至于后世碑传序记乃史家之流别耳唐人如李百药封建论崔融武后哀册文柳子厚贞符韩昌黎进学解犹是文章之遗此后不复见矣唐人之文实宋人之文虚唐人之文厚宋人之文薄唐人如任华之诗樊宗师杨夔刘蜕之文纵做得甚妙亦只是野狐坏道苏东坡才气浩瀚固百代文人之雄然黄山谷之文蕴借有趣味时出魏晋人语便可与坡老并驾而其所论读书作文又诸公所未到余时出其妙语以示知者山谷之文时有高胜语如韩干御马图跋尾云盖虽天厩四十万疋亦难得全材今天下以孤蹄弃骥可胜叹哉只二十五字耳然中有许多感慨而劲洁可爱山谷文如赵安国字序杨概字序二篇似知道者岂寻常求工于文词者可得窥其藩篱哉其他如训郭氏三子名字序又王定国文集序与小山集序宋完字序忠州复古记皆奇作也山谷之文只是蕴借有理趣但小文章甚佳若较之苏长公司马文正公行状及司马公神道碑富郑公神道碑醉白堂记诸作规模宏大法度严整山谷遂瞠乎其后矣欧阳公燕喜亭记中间何等感慨何等转换何等顿挫当迥在宋时诸公之上便可与韩昌黎并驾欧阳公晚年窜定平生所为文用思甚苦夫人止之曰何自苦如此当畏先生嗔耶公笑曰不畏先生嗔却畏后生笑此亦名言曾南丰文严正质直刊去枝叶独存简古故宋人之文当称欧苏又曰欧曾东坡云作文如行云流水初无定质但常行于所当行常止于不可不止文理自然姿态横生孔子曰言之不文其行不远又曰辞达而已矣夫言止于达意则疑若不文是大不然求物之妙如系风捉影能使是物了然于心者盖千万人而不一遇也况能使了然于口与手乎是之谓辞达辞至于能达则文不可胜用矣山谷云章子厚尝为余言楚词盖有所祖述余初不谓然子厚遂言曰九歌盖取诸国风九章盖取诸二雅离骚经盖取诸颂余闻斯言也归考之信然顾尝叹息斯人妙解文章之味其于翰墨之林千载一人也但颛以世故废学耳惜哉山谷云东坡文章妙天下其短处在好骂尝见衡山亦言近来陆贞山最会做文字但开口便要骂人亦是一病山谷云作文自造语最难老杜作诗韩退之作文章无一字无来处盖后人读书少故谓韩杜自作此语耳古之能为文章者真能陶冶万物虽取古人之陈言入于翰墨如灵丹一粒点铁成金也文章最为儒者末事然索学之又不可不知其曲折幸熟思之至于推之使高如泰山之崇如垂天之云作之使雄壮如沧江八月之涛崛如海运吞舟之鱼又不可守绳墨令俭陋也黄山谷云观杜子美到夔州后诗韩退之自潮州还朝后文章皆不烦绳削而自合矣苏子瞻云李太白韩退之白乐天诗文皆为庸俗所乱可为太息南宋之诗犹有可取文至南宋则尖新浅露无一足观者矣今人作文动辄便言史汉夫史汉何可以易言哉昔人谓韩昌黎力变唐之文而其文犹夫唐也欧阳公力变宋之文而其文犹夫宋也岂至我明而便能直追史汉耶盖我朝相沿宋元之习国初之文不无失于卑浅故康李二公出极力欲振起之二公天才既高加发以西北雄俊之气当时文体为之一变然不过为我朝文人之雄耳且无论韩昌黎只如欧阳公丰乐亭记中间何等感慨何等转换何等含蓄何等顿挫今二公集中要如此一篇尚不可得何论史汉哉朱凌溪尝言康对山谓范增论后数句忙杀东坡盖以峻快斩截为着忙也此亦有见但不免溺于一偏缘康之文全学史记之纡徐委曲重复典厚而不知峻快斩绝亦史记之所不废如韩信传任天下武勇以下载我以其车一节可见东坡于此等得之康见之熟遂以为忙不知史记为文如右军作字欧师其劲颜师其肥虞师其匀圆各成一体皆可取法不可以已好典重纡徐而遂轻峻快斩绝也凌溪此言可谓善求古人之文矣南人喜读书西北诸公则但凭其迅往之气便足雄盖一时惟崔后渠一生劬书最号该博然为文宗元次山不免有晦涩之病吕沃洲有意事功且有文章自言初进道时即讨巡边差盖欲观西北形势又欲访关中诸公也既遍历口外后到武功首访康对山一日近暮命有司治盘榼携往对山家与之夜坐因与谈文对山极称钱鹤滩陆贾新语序绝叹服以为不能加徐昌谷之文不本于六朝似仿佛建安七子之作出典雅于藻茜之中若美女涤去铅华而丰腴艳冶天然一国色也苟以西北诸公比之彼真一伧父耳今言中载世宗皇帝加太祖成祖徽号册文浅陋之极似村学堂中小学生初学作表者之语一时当制不知何人其陋如此尝观潘勖作曹公九锡文几乎与训诰同风矣唐时各朝徽号册文亦皆古雅若常杨当制尤为典重所谓以文章华国莫大于此既处清华之地独不思少效古人分毫以无负朝廷委任之重耶诰敕起于六朝然其来甚远肇自舜命九官与命羲仲和仲之词后君奭君牙蔡仲之命皆其遗制也此是皇帝语即所谓口代天言者古人谓之训词唐时独称常杨元白今观其诰敕中皆有训饬戒励之言犹有训诰之风至宋陶谷已有依样画葫芦之讥矣后王介甫苏子瞻最为得体余观今世之诰敕其即所谓一个八寸三帽子张公带了李公带者耶六朝之文以圆转流便为美苟过于晦涩失其本色矣弘治正德以前之文杨东里规模永叔李西涯酷类子瞻各自成家皆可领袖一时要之均为不可废者李空同集中如家谱大传尚黄书传康长公墓碑河上草堂记徐迪功集序诸篇极为雄健一代之文罕见其比康对山之文天下慕向之如凤毛麟角后刻集一出殊不惬人意前见槐野先生尝语及之槐野云对山之文甚有奇者编次之人将好者尽皆删去不知何故即余所见而集中不载者亦无下数十篇余归华州当为寻访续刻以传后槐野归不久即有地震之祸对山之奇文遂湮没不传可叹可叹槐野先生之文与诗皆宗尚空同其才亦足相敌但持论太高而气亦过劲人或以此议之若孙忠列传与白洛原墓碑诸篇便可度越康李与古人争骛矣近时如偃师高苏门关中乔三石其文皆宗康李然能更造平典虽曰大辂始于椎轮层冰由于积水亦由其禀气和粹正得其平耳沈石田不但画掩其诗其文亦有绝佳者余尝见其有化须疏一篇用事妥切铸词深古且字字皆有来处即古人集中亦不可多得何况近代今世后进好轻诋前辈动辄即谈史汉然岂能有此一字耶今录于左方化须疏有序兹因赵鸣玉髡然无须姚存道为之告助于周宗道者于其于思之间分取十鬣补诸不足请沈启南作疏以劝之疏曰伏以天阉之有刺地角之不毛须需同音今其可索有无以义古所相通非妄意以干乃因人而举康乐着舍施之迹崔谌传插种之方惟小子十茎之敢分岂先生一毛之不拔推有于以补也宗道广及物之仁乞诸邻而与之存道有成人之美使离离缘坡而饰我当榾榾击地以拜君把镜生欢顿觉风标之异临流照影便看相貌之全未容轻拂于染羹岂敢易捻于觅句感矣荷矣珍之重之敬疏东桥甚重祝支山文其所作观云赋盖手书以赠东桥者东桥每遇文士在座即出之展玩甚相夸诩然文实不佳余最不喜之盖祝支山之文其天才非不过人但既鲜识见又无古法终未尽善其为黄美之作烟花洞天赋倾动一时大率皆此类也今刻集已行于世然文价顿减终实不可掩也东桥又称唐六如广志赋即口诵其赋序数十许语言赋甚长不能举其辞序托意既高而遣词亦甚古当是一佳作今吴中刻六如小集其诗文清丽独此赋下注一阙字想其文遂不传矣衡山之文法度森严言词典则乃近代名作也观诸公之以文名家者其制作非不华美譬之以文木为椟雕刻精工施以采翠非不可爱然中实无珠世但喜其椟耳卷二十四诗一诗有四始有六义今人之诗与古人异矣虽其工拙不同要之六义断不可缺者也苟于六义有合则今之诗犹古之诗也六义苟缺即古人之诗何取焉余观孔子所定三百篇虽淫奔之辞犹存之以备法鉴则其所去者正所谓于六义有缺者是也况六义者既无意象可寻复非言筌可得索之于近则寄在冥邈求之于远则不下带衽又何怪乎今之作者之不知之耶然不知其要则在于本之性情而已不本之性情则其所谓托兴引喻与直陈其事者又将安从生哉今世人皆称盛唐风骨然所谓风骨者正是物也学者苟以是求之则可以得古人之用心而其作亦庶几乎必传若舍此而但求工于言句之间吾见其愈工而愈远矣自二十四以至二十六共三卷诗以性情为主三百篇亦只是性情今诗家所宗莫过于十九首其首篇行行重行行何等情意深至而辞句简质其后或有托讽者其辞不得不曲而婉然终始只一事而首尾照应血脉连属何等妥贴今人但摸仿古人词句饾饤成篇血脉不相接续复不辨有首尾读之终篇不知其安身立命在于何处纵学得句句似曹刘终是未善诗苟发于情性更得兴致高远体势稳顺措词妥贴音调和畅斯可谓诗之最上乘矣然岂可以易言哉婉畅二字亦是诗家切要语盖畅而不婉则近于粗婉而不畅则入于晦选诗之中若论华藻绮丽则称陈思潘陆苟求风力遒迅则十九首之后便有刘祯左思诗家相沿各有流派盖潘陆规模于子建左思步骤于刘祯而靖节质直出于应璩之百一盖显然明着者也则钟参军诗品亦自具眼诗自左思潘陆之后至义熙永明间又一变矣然当以三谢为正宗盖所谓芙蓉出水者不但康乐为然如惠连秋怀玄晖澄江净如练等句皆有天然妙丽处若颜光禄鲍参军雕刻组缋纵得成道亦只是罗汉果谢灵运诗如扬帆采石华挂席拾海月终是合盘颜光禄诗虽佳然雕刻太过至如五君咏托兴既高而风力尤劲便可与左太冲抗衡永明以后当推徐庾阴何盖其诗尚本于情性但以其工为柔曼之语故乏风骨犹不甚委靡若梁元帝简文帝刘孝绰后至杨素孙万寿诸人则颓然风靡矣陈伯玉出安得不极力振起之哉徐孝穆所编玉台新咏虽则过于绮丽然柔曼婉缛深于闺情殊有风人之致校之香奁集与彤管遗编之类奚啻天壤山谷云嵇叔夜诗豪壮清丽无一点尘俗气凡学作诗者不可不成诵在心想见其人虽沉于世故者暂得揽其余芳便可扑去面上三斗俗尘矣何况深其义味者乎山谷云谢康乐庾义城之诗于炉锤之功不遗力也然陶彭泽之墙数仞谢庾未能窥者盖二子有意于俗人赞毁其工拙渊明直寄焉耳山谷云久不观陶谢诗觉胸次逼塞因学书尽此卷觉沆瀣生于牙颊间也唐初虽相沿陈隋委靡之习然自是不同如王无功古意李伯药郢城怀古之作尚在陈子昂之前然其力已自劲挺盖当兴王之代则振迅激昂气机已动虽诸公亦不自知也孰谓文章不关于气运哉唐人诗如王无功山中言志云孟光倘未嫁梁鸿正须妇王维赠房琯云或可累安邑茅斋君试营是皆直言其情何等真率若后人便有许多缘饰世之言诗者皆曰盛唐余观一时如王右丞之清深李翰林之豪宕王江陵之俊逸常征君之高旷李颀之沉着岑嘉州之精炼高常侍之老健各有其妙而其所造皆能登峰造极者也然终输杜少陵一筹盖盛唐之所重者风骨也少陵则体备风骨而复包沈谢之典雅兼徐庾之绵缛采初唐之藻丽而清深豪宕俊逸高旷沉着精炼老健盖无所不备此其所以为集大成者欤今世所传六家诗选是唐人所选者有搜王小集不着撰人姓名殷璠有河岳英灵集元结有箧中集高仲武有中兴间气集芮廷章有国秀集姚合有极玄集终是唐人所选尚得当时音调与后人选者不同王荆公有唐人百家诗选余旧无此书常思一见之近闻朱象和有抄本曾一借阅其中大半是晚唐诗虽是晚唐然中必有主正所谓六艺无缺者也与近世但为浮滥之语者不同盖荆公学问有本固是堂上人皎然诗式取境篇曰或云诗不假修饰任其丑朴但风韵正天真全即名上等予曰不然无盐阙容而有德曷若文王太姒有容而有德乎又云不要苦思苦思则丧自然之质此亦不然夫不入虎穴焉得虎子取境之时须至难至险始见奇句成篇之后观其气貌有似等闲不思而得此高手也有时意静神王佳句纵横若不可遏宛如神助不然盖由先积精思因神王而得乎此是诗家第一义谛学者必熟玩之当自有得卢藏用作陈子昂集序云道丧五百年而有陈君予因请论之司马子长自序云周公卒五百岁而有孔子孔子卒五百岁而有司马公迩来年代既遥作者无限若论笔语则东汉有班张崔蔡若但论诗则魏有曹刘王傅晋有潘岳陆机阮籍卢谌宋有谢康乐陶渊明的明远齐有谢吏部梁有柳文畅吴叔庠作者纷纭继在青史如何五百之数独归于陈君乎藏用欲为子昂张一尺之罗盖弥天之宇上掩曹刘下遗康乐安可得耶子昂感寓三十首出自阮公咏怀咏怀之作难以为俦子昂曰荒哉穆天子好与白云期宫女多怨旷层城闭蛾眉曷若阮公三楚多秀士朝云进荒淫朱华振芬芳高蔡相追寻一为黄雀哀滋下谁能禁此序或未湮沦千载之下当有识者得无抚掌乎夫诗人作用势有通塞意有盘礴势有通塞者谓一篇之中后势特起前势似断如惊鸿背飞却顾俦侣即曹植诗云浮沉各异势会合何时谐愿因西南风长逝入君怀是也意有盘礴者谓一篇之中虽词归一旨而兴乃多端用识与才蹂践理窟如卞子采玉徘徊荆岑恐有遗璞且其中有二义一情一事事者如刘越石诗曰邓生何感激千里来相求白登幸曲逆鸿门赖留侯重耳用五贤小白相射钩苟能隆二伯安问党与仇是也情如康乐公池塘生春草是也抑由情在言外故其辞似淡而无味常手览之何异文侯听古乐哉谢氏传曰吾尝在永嘉西堂作诗梦见惠连因得池塘生春草岂非神助乎夫五言之道唯工惟精论者虽欲降杀齐梁未知其旨若据时代道丧几之矣沈约诗诗人不用此论何也如谢吏部诗大江流日夜客心悲未央柳文畅诗太液沧波起长杨高树秋王元长诗霜气下孟津秋风度函谷亦何减于建安耶或以建安不用事齐梁用事以定优劣亦请论之如王筠诗王生临广陌潘子赴黄河庾肩吾诗秦皇观大海魏帝逐飘风沈约诗高楼切思妇西园游上才格虽弱气犹正远比建安可言体变不可言道丧大历中词人多在江外皇甫冉严维张继素刘长卿李嘉祐朱放窃占青山白云春风芳草以为已有吾知诗道初丧正在于此何得推过齐梁作者迄今余波尚寝后生相效没溺者多大历末年诸公改辙盖知前非也如皇甫冉和王相公玩雪诗连营鼓角动忽似战桑干严维代宗挽歌波从少海息云自大风开刘长卿山鸲鹆歌青云杳杳无力飞白露苍苍抱枝宿李嘉祐少年行白马撼金珂纷纷侍从多身居骠骑幕家近滹沱河张继素咏镜汉月经时掩胡尘与岁深朱放诗爱彼云外人来取涧底泉以上诸公方于南朝张正见何胥徐擒王筠吾则无间然矣又曰三同之中偷语最为钝贼如萧何定汉律令厥罪不书应为ガ侯务在匡佐不暇采诗致使弱手无才公行劫剥若许贫道片言可折此辈无处逃刑其次偷意事虽可罔情不可原若欲一例平反诗教何设其次偷势才巧意精若无朕迹盖时人阃域之中偷狐白裘之手吾亦赏俊从其漏网诗式云其作用也放意须险定句须难虽取由衷而得若神表诗有二要要力全而不苦涩要气足而不怒张此语皆切中诗家肯綮古今论诗无有能出其右者作诗者当深味之古之论诗者有钟嵘诗品又有沈约品藻惠休翰林庾信诗箴见诗式中李空同曰王子云诗有六义比兴要焉夫文人学子比兴寡而直率多何也出于情寡而工于词多也夫途巷蠢蠹之夫固无文也乃其讴也咢也呻也吟也行呫而坐歌食咄而寤嗟此唱而彼和无不有比焉兴焉无非其情也斯足以观义矣杨升庵谈诗真有妙解处且援证该博今取数篇附录于后杨升庵曰刘勰云四言正体雅润为本五言流调清丽居宗钟嵘云四言文约易广取效风雅便可多得每苦文繁意少故世罕习焉刘潜夫云四言尤难三百篇在前故也叶水心云五言而上世人往往极其才之所至而四言诗虽文词巨伯辄不能工合数公之说论之所谓易者易成也所谓难者难工也方元善取韦孟讽谏云谁谓华高企其齐而谁谓德难厉其庶而以为使经圣笔亦不能删过矣此不过步骤河广一章耳余独爱公孙乘月赋月出皎兮君子之光君有礼乐我有衣裳张平子西京赋岂伊不虔思于天衢岂伊不怀归于枌榆天命不慆畴敢以愉汉碑唐扶颂如山如岳嵩如不倾如江如河澹不如盈其句法意味真可继三百篇矣或问唐夫人乐府何如曰是直可继关雎不当以章句摘也曰然则曹孟德月明星稀嵇叔夜目送归鸿何如曰此直后世四言耳工则工矣比之三百篇尚隔寻丈也杨升庵诗话曰修文殿御览载李陵诗云红尘蔽天地白日何冥冥微阴盛杀气凄风从此兴招摇西北指天汉东南倾嗟尔穹庐子独行如履冰短褐中无绪带断续以绳泻水置瓶中焉辨淄与渑巢父不洗耳后世有何称此诗古文苑止有首二句注云下缺当补入以传好古者修文殿御览一书今亦不传不知升庵何从得此孔欣乐府云相望狭路间道狭正踟蹰辍步相与言君行欲焉如淳朴久已散荣利迭相驱流落尚风波人情多迁渝势集堂必满运去庭迹虚竞趣尝不暇谁肯雇桑枢未若及初九携手归田庐躬耕东山畔乐道读玄书狭路安足游方外可寄娱杨升庵称其高趣可并渊明余谓其格调虽与渊明不叶然其兴寄迥出于六朝诸人之上矣晋释惠远游庐山诗云崇岩吐气清幽岫栖神迹希声奏群籁响出山熘滴有客独冥游径然忘所适挥手抚云门灵关安足辟留心叩玄扃感至理弗隔孰是腾九霄不奋冲天翮妙同趣自均一悟超三益此诗世罕传弘明集亦不载独见于庐山古石刻中杨升庵云唐人诗主情去三百篇近宋人诗主理去三百篇远匪惟作诗其解诗亦然如唐人闺情云袅袅庭前柳青青陌上桑提笼忘采叶昨夜梦渔阳即卷耳诗首章之意也又曰莺啼绿树深燕语雕梁晚不省出门行沙场知近远又曰渔阳千里道近于中门限中门逾有时渔阳常在眼又曰梦里分明见关塞不知何路向金微又曰妾梦不离江上水人传郎在凤皇城即卷耳诗后章之意也若如今诗传解为托言而不以为寄望之词则卷耳之诗乃不若唐人此作闺情之正矣若知其为思望之词则诗之寄望深而唐人浅矣若使诗人九原可作亦必印可此说耳杨升庵云古乐府暂出白门前杨柳可藏乌欢作沉水香侬作博山炉李白用其意衍为杨叛儿歌曰君歌杨叛儿妾劝新丰酒何许最关情乌啼白门柳乌啼隐杨花君醉留妾家博山炉中沉香火双烟一气凌紫霞古乐府朝见黄牛暮见黄牛三朝三暮黄牛如故李白则云三朝见黄牛三暮行太迟三朝又三暮不觉鬓成丝古乐府云郎今欲渡畏风波李白云郎今欲渡缘何事如此风波不可行古乐府云春风复多情吹我罗裳开李反其意云春风复无情吹我梦魂散古人谓李诗出自乐府信矣其杨叛儿一篇即暂出白门前之郑笺也因其拈用而古乐府之意益显其妙益见如高僧拈佛祖语信口道出无非妙理岂生吞义山拆洗杜甫者比哉李端古别离诗云水国叶黄时洞庭霜落夜行舟问商贾宿在枫林下此地送君还茫茫似梦间后期知几日前路转多山巫峡通湘浦迢迢隔云雨天晴见海峤月落闻津鼓人老自多愁水深难急流清宵歌一曲白首对汀洲与君桂阳别今君岳阳待后事忽差池前期日空在木落雁嗷嗷洞庭波浪高远山云似盖极浦树如毫朝发能几里暮来风又起如何两处愁皆在孤舟里昨夜天月明长川寒且清菊花开欲尽荠菜拍来生下江帆势速五两遥相逐欲问去时人知投何处宿空令猿啸时泣对湘潭竹杨升庵云此诗端集不载古乐府有之但题曰二首非也其诗真景实情婉转惆怅求之徐庾之间且罕况晚唐乎大历已后五言古诗可选唯端此篇与刘禹锡捣衣曲陆龟蒙茱萸匣中镜温飞卿悠悠复悠悠四首耳今徐崦西家印五十家唐诗活字本李端集亦有此诗但仍分作二首耳杨升庵云东坡有诗曰论画以形似见与儿童邻作诗必此诗定知非诗人言画贵神诗贵韵也然其言有偏非至论也晁以道和公诗云画写物外形要物形不改诗传画外意贵有画中态其论始为定盖欲以补坡公之未备也六朝初唐之诗其落句可观而诸集不载者聊出之以存其概陆季览咏桐摇落依空井生死若为心不辞先入爨唯恨少知音许圉师咏牛应制逸足还同骥奇毛自偶麟欲知花迹远云影入天津陈述咏美人照镜插花枝共动含笑靥俱生衫分两处彩钏响一边声就中还妒影恐夺可怜名赵儒宗咏龟有灵堪托梦无心解自谋不能蓍下伏强从莲上游陈昭经孟尝君墓泉户无关吏鸡鸣谁为开许倪咏破扇蔽日无全影摇风有半凉不堪鄣巧笑犹足动衣香黄叔度看王仪同拜春花舒汉绶秋蝉集赵冠浮云生羽盖明月上银鞍徐伯药赋得班去赵姬升今日持团扇非是为秋风裴延隔壁闻妓徒闻管弦切不见舞腰回鞍有歌梁共尘飞一半来裴延咏剪花花寒未聚蝶色艳且惊人悬知陌上柳应妒手中春唐怡述怀万事皆零落平生不可思唯余酒中趣不减少年时神迥怀欧阳山人严秀才鵶鸣东牖曙草秀南湖春神迥疑一诗僧也吴兴妓童赠谢府君玉钗空中堕金钿行处歇独泣咏春风长夜孤明月沈炳长安少年行泪尽眼方暗脾伤耳自聋范洒心诗乔木耸田园青山乱商邓刘曼才述怀百年未过半万事良可知无益昆仑壤空绕邓林枝李君武咏泥椒涂香气溢芝封玺文生色逐黎阳紫名随蜀道青一丸封汉塞数斗浊秦泾不分高楼妾持况别离情周若水赠江令公东海一朝变南冠悲独归何当沾露草还湿旧臣衣章玄同流所赠张锡黄叶因风下甘从洛浦隈白云何所为还出帝乡来严羽卿论诗以为当如水中之月镜中之花此诗家妙语也又引禅家羚羊挂角香象渡河等语正以见作诗者当不落理路不着言筌学诗者诚不可不知此意然观王右丞辋川别业与积雨辋川庄作李颀题璇上人山池诸篇皆从实地说何曾作浮滥语今人则全无血脉一句说向东一句说向西以为此不落理路不着言筌语即水中月镜中花也此何异向痴人说梦而羽卿数语无乃为疑误后人之本耶元杨仲弘所选唐音小时见其盛传然格律甚卑但音调清亮可备初学讽咏而已近世选唐诗者独高秉唐诗正声颇重风骨其格最正近时皇甫百泉解颐新语不但文字藻丽而诠品亦精确可为诗家指南黄五岳作古诗评六十三首亦非近代人语当求之唐以上耳五岳赏陆士衡照之有余晖揽之不盈手余谓此二句有神助五岳亦有神解卷二十五诗二唐时隐逸诗人当推王无功陆鲁望为第一盖当武德之初犹有陈隋之遗习而无功能尽洗铅华独存体质且嗜酒诞放脱落世事故于情性最近今观其诗近而不浅质而不俗殊有魏晋之风陆鲁望则近于里巷风谣故皆有讽有刺而不求工于言句之间可谓尽善世称秦隐君余则以为隐君有意于作诗去二君远甚尝欲集无功之诗与笠泽丛书并刻以传恨力不能也沈宋始创为律排比律法稳顺声势其铸词已别是一格矣然观其五言古诗大率以五言律诗句用之夫律诗句不可用于古诗中犹古诗句不可用于律诗中也故五言律虽工而五言古诗终输陈拾遗一筹王右丞五言有绝佳者如瓜园赠裴十一迪纳凉济上四贤咏诸篇格调既高而寄兴复远即古人诗中亦不能多见者今选诗者俱不之取独以西施咏之类入选此不知何谓韦左司性情闲远最近风雅其恬淡之趣亦不减陶靖节唐人中五言古诗有陶谢遗韵者独左司一人五言绝句当以王右丞为绝唱七言绝句则唯王昌龄李太白刘宾客擅场余不逮也风人推柳仪曹骚雅去屈宋不远然亦只是仿佛其体格耳及观刘宾客诸赋虽不规模骚雅然议论超卓铺写详赡而铸词亦自平典当出仪曹之上余最喜白太傅诗正以其不事雕饰直写性情夫三百篇何尝以雕绘为工耶世又以元微之与白并称然元已自雕绘唯讽谕诸篇差可比肩耳初唐人歌行盖相沿梁陈之体仿佛徐孝穆江总持诸作虽极其绮丽然不过将浮艳之词模仿凑合耳至如白太傅长恨歌琵琶行元相连昌宫词皆是直陈时事而铺写详密宛如画出使今世人读之犹可想见当时之事余以为当为古今长歌第一黄山谷跋刘宾客柳枝词云刘宾客柳枝词虽乏曹刘陆机左思之豪壮自为齐梁乐府之将领也又云刘梦得竹枝九首盖诗人中工道人意中事者使白居易张籍为之未必能也中唐已后之诗唯王建最为浅俗文苑英华寄赠内建诗自上武元衡相公后十四首中间如脱下脚衣先得着进来龙马每教骑等句此似今相礼者白席之语鏖糟鄙俚宋元人所不道者何足以玷唐诗哉张籍长于乐府如节妇吟等篇真擅场之作其七言律亦只是王建之流耳如早朝寄白舍人严郎中云独暗有时冲石柱雪深无处认沙堤此是何等语杨升庵诗话云李益有乐府杂体一首云蓝叶郁重重蓝花石榴色少妇归少年光华自相得爱如寒烟火弃若秋风扇山岳起面前相看不相见春至草亦生谁能无别情殷勤展心素见新莫忘故遥望孟门山殷勤报君子既为随阳雁勿学西流水此诗比兴有古乐府之风或云非益诗乃人代霍小玉寄益之作也且无论晚唐只如中唐人诗如月到上方诸品静身持半偈万缘空之句兴象俱佳可称名作若庐岳高僧留偈别茅山道士寄书来燕知社日辞巢去菊为重阳冒雨开如此等句细味之亦索然者而世传诵以为佳何耶岂承袭既久亦世之耳鉴者多也唐人小说云杜牧之在牛奇章幕中每夜出狭斜痛饮酣醉而归奇章常令人潜护之及牧之还朝奇章戒以节饮勿复轻出为言牧之初犹抵饰奇章命出报帖一箧示之皆每夜街吏所报杜书记平善帖子杜始愧谢余尝疑牧之虽有才藻然浮薄太甚奇章似待之太过及观其少年行云豪持出塞节笑别远山眉其风流豪侠之气犹可想见及观其罪言与原十六卫诸文则知牧之盖有志于经略或不得试而轻世之意顾托之此耶则奇章之爱才未为过也齐梁体自盛唐一变之后不复有为之者至温李出始复追之今观温飞卿西州曲单衫杏子红双鬓鸦雏色之句及李义山无题云八岁偷照镜长眉已能画十岁去踏青芙蓉作裙衩十二学弹筝银甲不曾卸十四藏六亲悬知犹未嫁十五泣春风背面秋千下无题云照梁初有情出水旧知名裙衩芙蓉小钅义茸翡翠轻锦长书郑重眉细恨分明莫近弹棋局中心最不平咏月云池上与桥边难忘复可怜帘开最明夜箪卷已凉天流处水花急吐时风叶鲜姮嫦无粉黛只是逞婵娟咏荷花云都无色可并不奈此香何瑶席乘凉设金羁落晚过回衾灯照绮渡袜水沾罗预想前秋别离居梦棹歌效江南曲云郎舡安两桨侬舸动双桡扫黛开宫额裁裙约楚腰乖期方积思临醉欲拚娇莫以采菱唱欲羡秦台箫又效徐陵体赐更衣云密帐真珠络温帏翡翠装楚腰知便宠宫眉正斗强结带悬栀子绣领刺鸳鸯轻寒衣省夜金斗熨沉香此作杂之玉台新咏中夫孰有能辨之者罗隐诗虽是晚唐如霜压楚莲秋后折雨催蛮酒夜深酤亦自婉畅可讽杨升庵云女侍中魏元义妻也女学士孔贵嫔也女校书唐薛涛也女进士宋女娘林妙玉也女状元王蜀黄崇嘏也崇嘏临邛人作诗上蜀周庠庠首荐之屡摄府县吏事剖决精敏胥徒畏服庠欲妻以女嘏以诗辞之曰一辞拾翠碧江湄贫守蓬茅但赋诗自服蓝衫居郡椽永抛鸾镜画娥眉立身卓尔青松操挺志坚然白璧姿幕府若容为坦腹愿天速变作男儿庠大惊具奁嫁之传奇有女状元春桃记盖黄氏也黄山谷云元祐初与秦少游张文潜论诗二公初不谓然久之东坡以为一代之诗当推鲁直二公遂舍其旧而图新方其改辕易辙如枯弦敝轸虽能成声而疏阔迭宕不满人耳少焉遂能使师旷忘味钟期改容也宋初之诗刘子仪杨大年诸人皆学李义山谓之西昆体然义山盖本之少陵也当时犹具体而微至神宗朝苏东坡黄山谷王半山陈后山诸公出而诗道大备东坡山谷专宗少陵半山稍出入盛唐后山则规模中唐简质可尚南宋陈简斋陆放翁杨万里周必大范石湖诸人之诗虽则尖新太露圭角乏浑厚之气然能铺写情景不专事绮缋其与但为风云月露之形者大相径庭终在元人上世谓元人诗过宋人此非知言者也元人诗昔人独推虞范杨揭谓之四大家盖虞道园范清江杨仲弘揭曼硕四人也四人之诗其格调具在固不可不谓之大家但乏思致求其言外之趣则索然耳余于元人中独取张外史倪云林二人之诗外史寓迹于黄冠住杭州开元宫登善院又往来于华阳洞曲林馆中盖葛稚川陶贞白之流也昔人谓其善谈名理尝见其古诗数首大率似阮嗣宗咏怀其趣溢出于言句之外其即所谓名理者耶余爱而录之以俟知者昔阮光禄道白马论以为正索一解人亦不可得此不可与不知者道也不爱昆冈玉不爱江汉珠爱己有苍璧有之利有余吾生为我有其利当何如论爵不足贵论富不能窬达生命之情顺生以自娱荆人有遗弓索之将奚为且荆人遗之乃荆人得之孔子闻之曰去其荆可耳老聃闻则曰去其人可矣天下有至公孔聃得其理天地且弗有莫知其所始墨子叹染丝所叹一何长染于苍则苍染于黄则黄奚独染丝然染国在所当有染如伊皋禹汤称圣王殷纣染恶来既染国亦亡染士如孔聃死久道弥光鲁君聘颜阖窬垣避使者我非恶富贵君胡独不舍全生以为上迫生以为下当知得道人治国其土苴虞人百里奚所鬻五羊皮有得其说者乃是公孙枝献诸秦穆公四境不足治贤者倘不遇后世谁当知昔者齐桓公往见小臣稷一日凡三至欲见且弗得骜爵固轻主骜霸亦轻士大夫纵骜爵骜霸吾敢尔所以终见之不为从者止谁云内行缺论霸亦可矣桓公遇宁戚饭牛中夜起赐之以衣冠一说境内理再说为天下桓公以师事卫与齐不远安用疑客子不患有小恶所患亡大美且人固难全用长当若此业烦则无功礼烦则不庄令苛则不听禁多则不行国人逐狡兔因之杀子阳严刑无所赦适见召乱亡齐有善相狗假买取鼠者数年不取鼠畜之不如舍相曰实良狗志在獐麈鹿欲观取鼠能请桎其后足桎足乃取鼠淹尔骥獒气安得忘言徒喻此鸿鹄志燕雀争善处处在大屋下姁姁甚相乐子母得相哺一朝灶突决火炎屋栋毁燕雀色不变不知祸及己人臣私聚敛迷国坏纲纪孰谓斯人智不如燕雀耳右张外史古诗十首余尝得一挂轴乃倪云林作小楷书之者书学大令亦妙绝每意绪不佳即取出悬之吟讽数回觉形神俱畅张贞居独酌一首乃陈谷阳手书者诗曰静极忽不惬掩书曝前轩荣木樊四维时禽托孤园群物方趋功吾衷恒晏然本乏超世才偶脱区中缘妙理寄浊醪嘉名爱灵仙从吾所好耳富贵须何年此诗若置之陶韦集中当无愧色倪云林无锡人名瓒字元镇家饶于财所居有清閟阁云林堂备萧洒幽深之致性不喜见俗人遇便舍去盖出尘离垢之士也遭元末之乱遂弃家乘扁舟飘然于五湖三泖之间其诗法韦苏州思致清远能道不吃烟火食语昔人言韦苏州鲜食寡欲爱扫地焚香而坐云林实类之盖不但其诗之酷似而已元人最称杨铁崖其才诚为过人然不过学李长吉其高者近李供奉终非正脉袁潜翁名介字可潜即海叟之父其先自蜀采占籍华亭可潜元末为府椽以诗名子凯世其学遂卓冠当代可潜诗世传其检田吏一篇有一老翁如病起破衲褴糁瘦如鬼晓来扶向官道傍哀告行人乞钱米时予捧檄离江城解后一见怜其贫倒囊赠与五升米试问何故为贫民老翁答言听我语我是东乡李千五家贫无本为经商只种官田三十亩延祐七年三月初卖主买得犁与锄朝耕暮耘受辛苦要还私债及官租谁知六月至七月雨既绝无潮又竭欲求一点半点雨不啻农夫眼中血滔滔黄浦如沟渠田家争水如争珠数车相接接不到稻田一旦成沙涂官司八月受灾状我恐征粮吃官棒相随邻里去告灾十石秋粮望全放当年隔岸分吉凶高田尽荒低田丰县官不见高田旱将谓亦与低田同文字下乡如火速勒我将田都首伏只因嗔我不肯首尽把我田批作熟太平九月早开仓主首贫乏无可偿男名阿孙女阿惜逼我嫁卖陪官粮阿孙卖与运粮户即目不知在何处可怜阿惜犹未笄嫁向湖州山里去我今年纪七十奇饥无口食寒无衣东求西乞度残喘无由早向黄泉归旋言旋拭腮边泪予亦羞惭汗沾背老翁老翁勿复言我是今年捡田吏此篇质直似木兰诗其有关时事则少陵石壕吏白太傅讽谕之类也海叟诗格调虽高亦只是诗人之雄耳苟以六义论之较之家公恐不得擅出蓝之誉杨铁崖将访倪云林值天晚泊舟于滕氏之门滕乃宋学士元发之后富而体贤知为铁崖延请至家铁崖曰有紫蟹醇醪则可主人曰有铁崖入门主人设盛馔出二妓侑觞且命伎索诗铁崖援笔立成曰飒飒西风秋渐老郭索肥时香晚稻两螯盛贮白璚瑶半壳微含红玛瑙忆昔当年苏子瞻较脐咄咄论团尖我今大嚼不知数况有醇醪如蜜甜此诗颇豪宕可爱卷二十六诗三松江袁景文其古诗学选七言律与绝句宗杜格调最正故李空同何大复称其为我朝国初诗人之冠近有以高太史为过之者高比袁稍阔大然不能脱元人气习若论体裁终是袁胜杨铁崖选大雅集独取海叟咏蚊一首诗末云东方日出苦未明老夫闭门不敢行盖言元政酷虐王室如毁而小人贪残如蚊蚋嘬人脂血至我明革命人若可以少安矣然明而未融蚊蚋尚未尽去故闭门而不敢行似有讥切圣祖之意此首集中不载袁海叟尤长于七言律其咏白燕诗世尤传诵之而空同以为白燕诗最下最传盖以其咏物太工乏兴象耳朱凤山选海叟诗为在野集如白燕诗故国飘零事已非改作老去悲来不自知闻笛诗雨声终日过闲门改作羽声随处有闲门殊失海叟之意正苏长公所谓为庸俗人所乱者耶凤山名岐凤是举人能诗有才名亦刻有小集尝见其一联云嗜酒杨雄甘寂寞忍贫原宪厌繁华亦似可诵我朝如杨东里李西涯二公皆以文章经国然只是相沿元人之习至弘治间李空同出遂极力振起之何仲默边庭实徐昌谷诸人相与附和而古人之风几遍域中矣律以古人空同其陈拾遗乎李西涯当国时其门生满朝西涯又喜延纳奖拔故门生或朝罢或散衙后即群集其家讲艺谈文通日彻夜率岁中以为常一日有一门生归省兼告养病还家西涯集同门诸人饯之即席赋诗为赠诸人中独汪石潭才最敏诗先成中有一联云千年芝草供灵药五色流泉洗道机众人传玩以为绝佳遂呈稿于西涯西涯将后一句抹去令石潭重改众皆愕然石潭思之亦终不复能缀众以请于西涯曰吾辈以为抑之此诗绝好不知老师何故以为未善西涯曰归省与养病是二事今两句单说养病不及归省便是偏枯且又近于合盘众请西涯续之西涯即援笔书曰五色宫袍当舞衣众始叹服盖公于弘治正德之间为一时宗匠陶铸天下之士亦岂偶然者哉世人独推何李为当代第一余以为空同关中人气稍过劲未免失之怒张大复之俊节亮语出于天性亦自难到但工于言句而乏意外之趣独边华泉兴象飘逸而语亦清圆故当共推此人顾尚书东桥好客其座上常满又喜谈诗余尝在座闻其言曰李空同言作诗必须学杜诗至杜子美如至圆不能加规至方不能加矩矣此空同之过言也夫规矩方圆之至故匠者皆用之杜亦在规矩中耳若说必要学杜则是学某匠何得就以子美为规矩耶何大复所谓舍筏登岸亦是欺人东桥一日又语客曰何大复之诗虽则稍俊然终是空同多一臂力马西玄游西山诸寺古诗十余首其清警藻绚出何李上今所刻行一小本乃胡可泉校定者其全集有诗六本文四本王槐野以此见托恨余贫薄尚未能入梓余受二公之知最深倘数年未死终当了此一事此百世大业若使其湮灭不传则负二公者多矣我朝文章在弘治正德间可谓极盛李空同何大复康浒西边华泉徐昌谷一时共相推毂倡复古道而南京王南原顾东桥宝应朱凌溪则其流亚也然诸人犹以吴音少之稍后则有毫州薛西原祥符高子业广西戴时亮沁水常明卿河南左中川关中马西玄诸人薛西原规模大复时出入初唐而过于精洁失其本色便觉太枯高子业是学中唐者故愈淡而愈见其工耳马西玄极重戴时亮二公皆工初唐故也左国玑常明卿宗李翰林皆翩翩欲度骅骝前者也他如王庸之李川甫则空同门人樊少南戴仲鹖孟望之则大复门人譬之孔门其田子方荀卿之流欤余在衙门时每坐堂后槐野先生必请至后堂闲讲半日偶一日出一卷展视乃顾东桥文衡山蔡林屋王雅宜诸人之作盖许石城与诸公游故得其所书平日之作装成此卷求槐野作跋语槐野逐句破调无一当其意者盖此老学杜余尝听其论诗必要有照映有开合有关楗有顿挫而南人唯重音调不甚留意于此若近时吴下之作不复有首尾矣使槐野见之又当何如耶都南濠小时学诗于沈石田先生之门石田问近有何得意之作南濠以节妇诗首联为对其诗曰白发贞心在青灯泪眼枯石田曰诗则佳矣然有一字未稳南濠茫然避席请教石田曰尔不读礼经乎经云寡妇不夜哭何不以灯字为春字南濠不觉叹服沈石田诗有绝佳者但为画所掩世不称其诗余家有其书二幅上皆有题其一七言者云幽居临水称冥栖蓼渚沙坪咫尺迷山雨忽来茆熘细溪云欲堕竹梢低檐前故垒雌雄燕篱脚秋虫子母鸡此处风光小韦杜可能无我一青藜此诗情景皆到而律调亦清新今之作诗者岂容易可及画学黄子久亦甚佳今质在朱象玄处吴中旧事其风流有致足乐咏者朱野航乃葑门一老儒也颇攻诗在篠匾王氏教书王亦吴中旧族野航与主人晚酌罢主人入内适月上野航得句云万事不如杯在手一年几见月当头喜极发狂大叫扣扉唿主人起咏此二句主人亦大加击节取酒更酌至兴尽而罢明日遍请吴中善诗者赏之大为张具征戏乐留连数日此亦一时盛事也余至姑苏在衡山斋中坐清谈尽日见衡山常称我家吴先生我家李先生我家沈先生盖即匏庵范庵石田其平生所师事者此三人也一日论及石田之诗曰我家沈先生诗但不经意写出意象俱新可谓妙绝一经改削便不能佳今有刻集往往不满人意因口诵其率意者二三十首亹亹不休即余所见石田题画诗甚多皆可传咏与集中者如出二手乃知衡山之论不虚也衡山尝对余言我少年学诗从陆放翁入门故格调卑弱不若诸君皆唐声也此衡山自谦耳每见先生题咏妥贴稳顺作诗者孰能及之今人作诗如咏一物撇了题目不知说到甚处去又一句说上天一句说下地都不辨有首尾亦无血脉动辄即言此盛唐也此中唐也而见者同声和之乃知觅一堂上人正自不易钱同爱字孔周其家累代以小儿医名吴中所谓钱氏小儿者是也同爱少美才华且有侠气与衡山先生最相得衡山长郎寿承即其婿也同爱每饮必用伎衡山平生不见伎女二公若薰莸不同器然相与一世终不失欢余箧中所藏衡山一画乃赠同爱者上题云团坐清谈麈尾长墨痕狼借练裙香水亭纨扇歌杨柳春院琵琶醉海棠王谢风流才子弟齐梁烟月锦篇章豪华岂是泥沙物好在挥书白玉堂盖写同爱之风流宛如画出而衡山才情美丽当亦不减宋广平矣徐髯仙豪爽迭宕人也数游狭斜其所填南北词皆入律衡山题一画寄之后曰乐府新传桃叶渡彩毫遍写薛涛笺老我别来忘不得令人常想秣陵烟盖亦有所取之也衡山最喜评校书画余每见必挟所藏以往先生披览尽日先生亦尽出所蓄常自入书房中捧四卷而出展过复捧而入更换四卷虽数反不倦一日早往先生手持一扇语某曰昨晚作得一诗赠君读罢某曰恨无佳轴得老先生书一挂幅甚好先生曰昨偶有人持绢轴求书甚好当移来写去即褙一轴补还之可也遂又书一挂幅诗曰高天厚地千年句虹月沧江百里舟君似南宫抱深癖我于东野欲抵头苍苔白石柴门迥寂昼清阴别院幽自笑子云甘落寞故人粗粝肯淹留后题云元朗自云间来访兼载所藏古图书见示淹留竟日奉赠短句高天厚地乃孟东野诗中语也熊轸峰名宇字元性长沙人也性高简能文攻诗为松江守有郡斋赏牡丹诗尝忆得其上半首云和风湛露万人家栏槛当门一树遮正忆桑麻沾细雨更添珠玉对名花词既妙丽况正是做大守的说话又尝作绝句二首赠余其一曰文章如画界中有支天山觉我道区明经纬恢儒寰其二曰文章如白璧春露围玉兰与子共雕琢泽物脉漙漙手书郑重其所以属望于某者甚厚常恨志业不遂终无以报先生矣此亦郡中故事漫识之熊轸峰在任时适聂双江亦以御史升苏州太守双江偶以公事来松二公同举进士又同年中最有才望者轸峰设席于白龙潭款之遂相与讲学各赋近体一章双江诗曰重阳曾此坐探禅回首风烟又五年霜醉高枫秋入树云垂香稻晚肥田应惭白发虚琴鹤偶系黄花泛酒船共笑此生真浪迹息机焉得渚鸥前轸峰诗曰不悟良知定悟禅临潭讲学自当年静涵龙德光腾汉早事春农玉满田吹帽最怜忧国士濯缨旋理泛江船金兰更接同心侣千载风雩云影前二诗皆清新警拔且中间有无限理趣后有作志者亦可备郡中一故事严介老之诗秀丽清警近代名家鲜有能出其右者作文亦典雅严重乌可以人而废之且怜才下士亦自可爱但其子黩货无厌而此老为其所蔽遂及于祸又岂可以子而废其父哉余尝至南京往见东桥东桥曰严介溪在此甚爱才汝可往见之尔时介溪为南宗伯东桥即差人持帖子送往某赍一行卷上有诗数十首此老接了即起身作揖过方才看诗至咏牛女情随此夜尽恩是隔年留等句皆摘句叹赏是日遂留饭后壬子年至都在西城相见拳拳慰问情意暧然后亦数至其家见其门如市而事权悉付其子可惜可惜余在都见双江于介老处认门生余问之双江曰我中乡举时李空同做提学甚相爱起身会试往别之空同曰如今词章之学翰林诸公严惟中为最汝至京须往见之故我到京即造见执弟子礼今已几四十年矣唐六如尝作怅怅词其词曰怅怅莫怪少时年百丈游丝易惹牵何岁逢春不惆怅何处逢情不可怜杜曲梨花杯上雪灞陵芳草梦中烟前程两袖黄金泪公案三生白骨禅老去思量应不悔衲衣持钵院门前此诗才情富丽亦何必减六朝人耶王雅宜之诗清警绝伦无一点尘俗气真所谓天上谪仙人也所欠者沉着耳中道而夭未见其止惜哉黄五岳皇甫百泉之诗格调既正辞复俊拔黄摹写精深皇甫思致渊永余以为徐迪功之后当共推此二人世复有异同者正杜少陵所谓不觉前贤畏后生者耶余赴官南馆京师诸公赠行诗不下数十首唯董浔阳五言律三首最工今录出以示谈艺者其一曰执戟余方倦搞词尔独雄人分两都别官为陆沉同长路多秋草虚堂急暮虫更怜他夜月清景隔江东其二曰载笔新供奉承恩旧帝京离宫通秘署江水切蓬瀛待问称书府高谈谢墨卿迩来闻纸贵知尔赋初成其三曰行行远送将此去羡仙郎作吏真成隐之官却到乡千峰在城阙一水限河梁别后凭谁寄秋蓠岁岁芳余友朱射陂最工诗但平生所慕向者刘南坦杨升庵二人故喜用僻事时作险怪语余戊午年致仕南都诸公押衡山莺字韵诗见赠射陂后一联云烟灌野阴滋畎蕙宫城署月响山莺其前一句余不能解盖有所本必非杜撰语但余偶不能省耳终是欠妥其七言律之学温李者可称入律莺字韵诗独许石城一联云买得曲池堪斗鸭种成芳树好藏莺殊有雅思嘉靖中火灾后朝廷将鼎新三殿令两京各衙门官出银助工时朱射陂为主客正郎尝作一诗云五云深处凤楼开中外欣欣尽子来敢谓鹭鸶能割股愿同鸀鳱可消灾司空惯见如无物村仆何知叹破财安得典金高北斗即教三殿丽蓬莱虽则戏调之辞然有讽有谕切中事情其即所谓六义无阙者耶余见衡山有饮酒诗一首曰晚得酒中趣三杯时畅然难忘是花下何物胜尊前世事有千变人生无百年唯应骑马客输我北窗眠余爱其有雅致绝似白太傅余寓居姑苏时尝过皇甫百泉小饮百泉次日作诗来谢中一联云瓮非邻舍酒鱛是故乡鱼后己巳年余移家归松王玉遮来访泊舟河下酒半作诗赠余舟中自取一轴书之对客挥洒立就中一联云门柳旧五树江鲈新四腮夫二诗摹写皆可谓极工但中间稍有不同而体貌殊别乃知诗家作用变出幻入不可以神理推不可以意象测情景日新由人自取巧者有馀拙者不足盖若由于天授苟所受有限终不能以力强也余尝至阊门偶遇王凤洲在河下是日携盘榼至友人家夜集强余入座余袖中适带王赛玉鞋一只醉中出以行酒盖王脚甚小礼部诸公亦常以金莲为戏谈凤洲乐甚次日即以扇书长歌来惠中二句云手持此物行客酒欲客齿颊生莲花盖不但二句之妙而凤洲之才情亦可谓冠绝一时矣杨升庵云长安大市有两街街东有康昆仑琵琶号为第一手谓街西必无己敌也遂登楼弹一曲新翻调绿腰街西亦建一楼东市大诮之及昆仑度曲西楼出一女郎抱乐器亦弹此曲移入枫香调中妙绝入神昆仑惊骇请以为师女郎遂更衣出乃庄严寺段师善本也翌日德宗召之大加奖异争令昆仑弹一曲段师曰本领何杂兼带邪声昆仑惊曰段师神人也德宗令授昆仑段师奏曰且请昆仑不近乐器十数年忘其本领然后可教诏许之后果穷段师之艺朱子答人论诗书曰来书谓漱六艺之芳润良是但恐旧习不除渣秽在胸芳润无由入耳近日有一雅谑可证此事有一新进欲学诗华容孙世基戏谓之曰君欲学诗必须先服巴豆雷丸下尽胸中程文策套然后以楚词文选为泠粥补之始可语诗也士林传以为笑尝对孙季泉极称黄质山之诗季泉曰吾亦见其诗时有省眼句近日镇江一庠友来松乃邬佩之之子佩之以诗名家其子亦有文余款之饭见其扇头有细书诗数首取视之中有一联云匣有鱼肠堪借客世无狗监莫论才余极爱之以为近代之诗亦难得如此者后题名曰陆君弼后访之陆乃江都人欧仑山弟子也吾友徐长谷见诗文之佳则曰此人肚内有丹又尝见语云公肚中曾结过丹凡有语言便与人不同此虽见谀然长谷此言自是正法藏中第一妙诀也学者若悟得便是如来高足弟子然举此一大公案告人无一人肯信今人遍身穿着罗绮光怪夺目然肚中不曾有饭何论于丹昆山顾茂俭妹乃雍里方伯之女皇甫百泉之甥也嫁孙佥宪家为妇甚有才情尝有春日诗云春雨过春城春庭春草生春闺动春思春树叫春莺余谓此诗可置玉台新咏中嘉定一民家之妇平日未尝作诗临终书一绝与其夫曰当时二八到君家尺素无成愧枲麻今日对君无别语免教儿女衣芦花亦凄婉可诵此二事殷无美说世有一诗谜云佳人佯醉索人扶露出胸前白玉肤走入帐中寻不见任他风水满江湖乃贾岛李白罗隐潘阆四人名也卷二十七书孔子曰游于艺又曰吾不试故艺古称六艺书其一也盖自庖牺氏作书契以代结绳之政书其肇于此矣其后仓颉造字而天雨粟鬼神泣则以其泄天地之秘也然使当时无文字则后世无六经矣其所系不甚大哉书法自篆变而为隶隶变而为楷楷变而为行草盖至晋而书法大备晋人书世已罕见即唐临晋帖世已称为奇宝矣故宋黄长睿最号博古然自以为不能别晋人书但断自唐以下而已而米南宫讪笑之随所至之处即扁宝晋斋盖为长睿也今唐人之迹已自难得唯宋以下诸公世或有其书余家宋人书亦有数十种今皆卖去不复存矣兹以古人评书其灼然有见者出之书家自史籕之后即推李斯小篆观诸山刻石皆大书而作细笔劲挺圆润盖尽去皮肉而筋骨独存此书家之最难者也至蔡中郎作大篆则稍兼肉矣唐时称李阳冰阳冰时作柳叶殊乏古意间亦作小篆然不见有劲挺圆润之意去李斯远矣南唐徐鼎臣始为玉箸骨肉匀圆可谓尽善元时有吾子行国初则周伯琦宗玉箸似乎少骨而吾松朱孟辨实为过之宪孝朝李西涯与乔白岩用小篆徐子仁宗玉箸皆入妙品此篆书之流派也夫八分书之流传于世者独蔡中郎夏承碑盖言用篆之二分兼隶之八分是于二者之间别拘一体夏承碑正用此也其圆匀苍古可谓绝妙后亦无有能继之者矣卫桓四体书序曰上谷王次仲善隶书始为楷法汉灵帝好书时多能者而师宜官为最甚矜其能每书辄焚其札梁鹄乃益为版而饮之酒候其醉而窃其札鹄卒以攻书为比部尉后依刘表荆州平魏公募求鹄鹄惧自缚诣门署军假司马使在秘书以勤书自效公尝悬着帐中及以钉壁玩之谓胜宜官鹄子孟皇安定人魏宫殿题署皆其书也隶书当以梁鹄为第一今有受禅尊号二碑及孔子庙碑皆是孔庙碑是陈思王撰文梁鹄书亦二绝也盖承中郎之后去篆而纯用隶法是即隶书之祖也今世人共称唐隶观史维则诸人之笔拳局蠖缩行笔太滞殊不足观至元则有吴孟思褚奂士文皆宗梁鹄而吾松陈文东为最工至衡山先生出遂迥出诸人之上矣近时有徐芳远亦写隶书其源出于朱协极此是一种恶札也正书祖钟太傅用笔最古至右军稍变遒媚如黄庭经乐毅论皆神笔也此后历唐宋绝无继者惟赵松雪与文衡山小楷直追右军遂与之抗行矣余家有松雪小楷大洞玉经字如蝇头共四千八百九十五字圆匀遒媚真可与黄庭并观余常唿为墨皇每移至衡山斋中即竟日展玩在南京因橐中空乏有人以重赀购去至今时在梦寐也王僧虔云变古制今惟右军领军尔不尔至今犹法钟张也书断云王献之变右军行书号曰破体书由此观之世称钟王不知王之书法已非钟矣又称二王不知献之书法已非右军矣自卫伯玉父子擅行草之妙其后王右军得法于卫夫人遂集书家之大成至其子大令与右军抗行所谓翩翩欲度骅骝前也此外如庾征西王世将王领军至宋世萧子云以及僧智永大率宗尚右军皆晋法也至唐则各自成家区分派别而晋法稍变矣谈苑醍醐云梁武帝造寺令萧子云飞白大书一萧字至今存焉李约竭产自江南买归东洛建一小亭以玩号曰萧斋见尚书故实书苑载约作萧字赞云抱素日洁含章内融逸疑方外纵在矩中又宋荣咨道以五十万钱买虞世南夫子庙碑旧本见山谷文集此庄子所谓真好也宋时维蔡忠惠米南宫用晋法亦只是具体而微直至元时有赵集贤出始尽右军之妙而得晋人之正脉故世之评其书者以为上下五百年纵横一万里举无此书又曰自右军以后唐人得其形似而不得其神韵米南宫得其神韵而不得其形似兼形似神韵而得之者惟赵子昂一人而已此可为书家定论唐人书欧阳率更得右军之骨虞永兴得其肤泽褚河南得其筋李北海得其肉颜鲁公得其力此即所谓皆有圣人之一体者也其后徐季海则师褚河南张从申则宗李北海柳公权则规模颜鲁公而去晋法渐远矣今之鄙陋者于所好无如饮食犹秤薪数米况肯轻财贵文如古人乎余谓升庵此论固当然秤薪数米是不欲暴殄天物犹可言也至有积财臣万犹日夜营求不已若见古人之迹弃之不啻敝屣者又不知何如也王绍宗善书与人书云鄙人书翰无工者特由水墨积习恒精心率意虚神静思以取之此诚得书家三昧者矣杨升庵云虞永兴亦不临写但心准目想而已然此可与上智道若下学必须临墓唐太宗云卧王蒙于纸中坐徐偃于笔下则可以嗤萧子云矣然后知临摹之益大矣宋人惟蔡忠惠米南宫晋法也若苏长公则从褚河南徐季海来黄山谷专学颜鲁公苏长公世评其书为纯绵裹铁若方之徐则苏有神韵山谷较之颜觉力稍不逮袁裒云右军用笔内擫而收敛故森严而有法大令用笔外拓而开扩故散朗而多姿山谷言右军笔法如孟子言性庄周谈自然从说横说无不如意非复可以常理待之山谷云大令草法殊逼伯英淳古少可恨弥觉成就尔所以论书者以右军草入能品而大令草入神品也余以右军父子草书比之文章右军似左氏大令似庄周由晋以来难得脱然都无风尘气似二王者惟颜鲁公杨少师仿佛大令耳鲁公书今人随俗多尊尚少师书口称善而腹非也欲深晓杨氏书当如九方皋相马遗其玄黄牝牡乃得之东坡书唐氏六家书后云永禅师书骨气深稳体兼众妙精能之至反造疏淡如观陶彭泽诗初若散缓不收反覆不已乃识其奇趣欧阳率更书研紧拔群尤工于小楷高丽遗使购其书高祖叹曰彼观其书以为魁梧奇伟人也此非知书者凡书像其为人率更貌寒寝敏悟绝人观其书劲崄刻厉正称其貌耳褚河南书清远萧散微杂隶体古之论书兼论其平生苟非其人虽工不贵也河南固忠臣或有谮杀刘洎一事使人怏怏然余尝考其实恐刘洎末年褊忿实有伊霍之语非谮也张长史草书颓然天放略有点画处而意态自足号称神逸今世称善草者或不能真行此大妄也真生行行生草真如立行如行草如走未有未能行立而能走者也今长安犹有长史真书郎官石柱记作字简远如晋宋间人颜鲁公奇秀独出一变古法如杜子美诗格力天纵奄有汉魏晋宋以来风流后之作者殆难复措手柳少师本出于颜而能自出新意一字百金非虚语也其言心正则笔正者非独讽谏理固然也世之小人字虽工而其神情终有睢盱侧媚之态不知人情随想而见如韩子所谓窃斧者乎抑真尔也然至使人见其书而犹憎之则其人可知矣东坡论书云大字难于结密而无间小字难于宽绰而有馀山谷云欧阳率更书谓所直木曲铁法也如甲胄有不可犯之色然未能端冕而有德威也山谷言尝论近世三家书云王着如小僧缚律李建中如讲僧参禅杨凝式如散僧入圣余平生所见法书唯董中峰家永师千文为第一衡山跋尾亦以为观智永千文凡数本皆在此本下其子都事君出以见示其次张明崖都宪家所藏赵模行草初唐人诗数首王凤洲廉使家虞永兴哀策文皆神物也山谷独称杨少师书余所藏有少师韭花帖墨迹亦神物也今在朱司成家山谷云鲁公寒食问行期为病妻乞鹿脯从李大夫乞米三帖皆与王子敬可抗行也山谷云心能转腕手能转笔书字便如人意王氏书法以为如锥画沙如印印泥盖言锋藏笔中意在书前耳王初寮云评东坡书者众矣剑拔弩张犊奔猊抉则不能无至于尺牍狎书姿态横生不矜而妍不束而庄不轶而豪萧散容与霏霏如零春之雨森疏掩敛熠熠如从月之星纡徐婉转纚纚如抽茧之丝恐学者所未到也山谷云古人虽颠草皆四停八当凡书字偏枯皆不成字所谓失一点如美人眇一目失一戈如壮士折一臂山谷云尝评米元章书如快剑斫阵强弩射千里所当穿彻书家笔势亦穷于此然似仲由未见孔子时风气耳余谓元章过于姿媚如丰肌美妇神采照人所乏者骨气耳而山谷比之仲由此不可晓也山谷跋范文正公帖云范文正公书落笔痛快沈着极近晋宋人书往时苏才翁书法妙天下不肯许一世人惟称文正公书与乐毅论同法少时得此评初不谓然以谓才翁傲睨万物众人皆侧目无王法必见杀也而文正待之甚厚爱其才而忘其短也故才翁评书少曲董狐之笔耳老年观此书乃知用笔实处是其最工大概文正妙于世故想其钩指回腕皆入古人法度中今士大夫喜书当不但学其书法观其所以教戒故旧亲戚皆天下长者之言深爱其书则深咏其义推而涉世不为吉人志士吾不信也杨诚斋跋米南宫帖云万里学书最晚虽遍参诸方然袖手一瓣香五十年来未拈出今得此帖乃知李密未见秦王耳山谷云顷见苏子瞻钱穆父论书不取张友正米芾初不谓然及见郭忠恕叙字源乃知当代二公极为别书者自唐以前集书法之大成者王右军也自唐以后集书法之大成者赵集贤也盖其于篆隶真草无不臻妙如真书大者法智永小楷法黄庭经书碑记师李北海笺启则师二王皆咄咄逼真而数者之中惟笺启为尤妙盖二王之迹见于诸帖者惟简札最多松雪朝夕临摹盖已冥会神契故不但书迹之同虽行款亦皆酷似乃知二王之后便有松雪其论盖不虚也郝陵川论书云太严则伤意太放则伤法又云心正则气定气定则腕活腕活则笔端笔端则墨注墨注则神凝神凝则象滋无意而皆意不法而皆法元人评书画皆精当远过宋人元人自松雪而下世称鲜于困学书然颇有俗气邓善之亦是晋法但欠熟圆唯康里子山书从大令来旁及米南宫工夫亦到其神韵似可爱元人中余最喜张贞居倪云林二人之书盖贞居师李北海间学素师虽非正脉然自有一种风气云林师大令无一点俗尘三宋者宋克宋广宋璲也克字促温号南宫生姑苏人其书专工章草广字昌裔松江人书学素师兼善行草亦入能品璲字仲珩乃潜溪学士之次子官中书舍人其书宗康里子山亦可称入室者尝见其书玉兔泉联句诗玉兔泉在南京应天府儒学中吾松在胜国与国初时善书者辈出如朱沧洲陈谷阳皆度越流辈书史会要中评朱沧洲为风度不凡陈谷阳为富于绳墨余以为陈谷阳出于沧洲之上远甚盖朱诚有风度亦兼善四体书但不如陈之法度精密耳余尝有陈谷阳书一卷四体书皆备其正书一段酷似欧率更行草则渐逼大令篆书亦入格又有其书疏头二通全学松雪极疏爽可爱又尝见其章草书竹笔格赋一篇在舍弟家殊有古意出宋仲温上世评谷阳书为八宝中之水晶又以为得书法于三宋此皆不知书妄为此谈耳国初诸公尽有善书者但非法书家耳其中惟吾松二沈声誉籍甚受累朝恩宠然大沈正书效陈谷阳而失之于软沈民望草书学素师而笔力欠劲章草宗宋克而乏古意此后如吾松张东海姑苏刘廷美徐天全李范庵祝枝山南都金山农徐九峰皆以书名家然非正脉至衡山出其隶书专宗梁鹄小楷师黄庭经为余书语林序全学圣教序又有其兰亭图上书兰亭序又咄咄逼右军乃知自赵集贤后集书家之大成者衡山也世但见其应酬草书大幅遂以为枝山在衡山上是见其杜德机也支山小楷亦臻妙其余诸体虽备然无晋法且非正锋不逮衡山远甚衡山之后书法当以王雅宜为第一盖其书本于大令兼之人品高旷故神韵超逸迥出诸人之上近来人又大喜法帖夫二王之迹所仅存者惟法帖中有之诚为可宝但石刻多是将古人之迹双钩下来背后填朱摩于石上故笔法尽失所存但结构而已若展转翻勒讹以传讹则并结构而失之故惟淳化祖帖与宋拓二王帖为可宝其余皆不足观况近时各处翻刻大费楮墨可笑可笑旧法帖中惟太清楼刻实为至宝盖因徽宗留意文翰而蔡京工书故摹勒皆神远在祖帖之上余独爱宋拓唐人碑盖李北海颜鲁公诸碑皆亲手书丹是黄仙鹤伏灵芝致石必是当时精于刻者与填朱上石者不同昔某法师对苏许公云贫道塔铭但得三郎文苏诜也五郎书苏诜也六郎致石可以无憾则知古人勒石最所慎重或言李北海书皆自刻石所言黄仙鹤伏灵芝假托耳杨升庵云宋太宗刻淳化帖命侍书王着择取着于章草诸帖形近篆籀者皆去之识者已笑其俗其所载索靖二帖脉士处农姬业掌稷犹有古意及计来东言展有期则但行草而已东书堂帖又去其前而存其后此所谓至言不出俗言胜耶孙过庭论书必傍通古篆俯贯八分包括章草涵咏飞白必如是而后为精艺也不然则刻鹄图龙竟惭真体得鱼获兔犹吝筌蹄未免凡近耳近有祖帖一本亦佳因无银锭纹遂以为未加银锭时所拓然祖帖是选枣木之精者刻成即加银锭非岁久木裂始加之也况纸墨又不甚旧此须以法眼辨之愧余凡俗人不能别识也今世士大夫若遇定武兰亭虽残缺者当不惜以重赀购之然兰亭之刻甚多宋时已有百余种故古称兰亭为聚讼不可不详辨也山谷云兰亭禊饮序二本前一本是都下人家用定武旧石摹入木板者颇得笔意亦可玩也一本以门下苏侍郎所藏唐人临写墨迹刻之成都者中有数字极瘦劲不凡东坡谓此本乃绝伦也然此本瘦字时有笔弱骨肉不相宜称处竟是常山石刻优尔唐人小楷有欧率更化度寺碑虞永兴破邪论薛稷杳冥君碑张长史郎官石柱记颜鲁公麻姑仙坛记颜鲁公小字麻姑仙坛记此正东坡所谓小字宽绰而有余者也盖自大令以下赵集贤以上八百年间唯可容萧子云颜鲁公二人觉仙坛记奇古遒逸实过萧子云唐人书推欧虞褚薛今欧率更有九成宫帖虞恭公碑皇甫府君碑褚有孟法师碑圣教序三龛像记虞有夫子庙堂碑独孟法师世已罕得见无锡秦汝立家有一宋拓本书带隶法褚帖中当为第一余最爱颜鲁公书多方购之后亦得其数种如元鲁山碑乃李华撰文鲁公书丹李阳冰篆额世所称三绝者是也茅山碑今亦毁于火余家所藏乃国初时拓者东方朔画像赞家庙碑中兴颂八关斋会记李抱玉与臧怀恪碑宋文贞公碑阴记多宝寺塔碑数种多宝塔正所谓最下最传者盖鲁公书妙在崄劲而此书太整齐失之板耳苏黄独不称李北海至赵松雪出其写碑专用北海书北海有岳麓寺碑云麾将军碑有二本一李秀一李昭道也皆妙其法华寺与莎罗树则后人翻刻者耳自唐以后宋元人无一好石刻虽苏黄诸刻亦不见有佳者赵集贤学李北海书未入石者皆咄咄逼真可谓妙绝但一入石便乏古意此不知何理赵集贤与人写碑若非茅绍之刻则不书亦以此人稍能知其笔意耳卷二十八画一余小时即好书画以为此皆古高人胜士其风神之所寓使我日得与之接正黄山谷所谓能扑面上三斗俗尘者也一遇真迹辄厚赀购之虽倾产不惜故家业日就贫薄而所藏古人之迹亦已富矣然性复相近加以笃好又得衡山先生相与评论故亦颇能鉴别虽不敢自谓神解亦庶几十不失二矣余家法书如杨少师苏长公黄山谷陆放翁范石湖苏养直元赵松雪之迹亦不下数十卷然余非若收藏好事之家盖欲真有所得也今老目昏花已不能加临池之功故法书皆已弃去独画尚存十之六七正恐筋力衰惫不能遍历名山日悬一幅于堂中择溪山深邃之处神往其间亦宗少文卧游之意也然亦只是赵集贤高房山元人四大家及沈石田数人而已盖惟取其韵耳今取古人论画之语与某一得之见着之于篇夫书画本同出一源盖画即六书之一所谓象形者是也虞书所云彰施物采即画之滥觞矣古五经皆有图余又见有三礼图考一书盖车舆冠冕章服象服笄狄笄衤帝之类皆朝廷典章所系后世但照书本言语想象为之岂得尽是若有图本则仪式具在按图制造可无舛错则知画之所关盖甚大矣陈思王画赞序曰盖画者鸟书之流昔明德马后美于色厚于德帝用嘉之尝从观画过舜庙见娥皇女英帝指之戏后曰恨不得如此者为妃又前见陶唐之像后指尧曰嗟乎群臣百僚恨不得为君如是帝顾而笑故夫画所见多矣古人之画如顾恺之作考经图列女图阎立本作职贡图马和之作毛诗国风图诸人所作旅獒图瑞应图历代帝王象历代名臣象诸画岂可谓之全无关于政理无裨于世教耶董逌广川画跋盖不甚评画之高下但论古今之章程仪式可谓极备若天子欲议礼制度考文则此书恐不可缺宣和博古图所载钟鼎彝卣卮簠簋簋登豆上尊中尊之属极为详备其大小尺寸容受升合与夫花纹款识无不毕具三代典刑所以得传于世者犹赖此书之存也夫徽宗好古不免有玩物丧志之失然其致北狩之祸者实由信任小人使童蔡秉政以致天下汹汹其祸本实不在于此也而能使后世博古之士得见三代典刑实阴受其惠浅见薄识之士遂以此为口实可笑可笑古人论画有六法有三病盖六法即气韵生动六者是也而三病则曰板曰刻曰结又以为骨法用笔以下五者可学如其气韵必在生知固不可以巧密得复不可以岁月到默契神会不知然而然其论用笔得失曰凡气韵本乎游心神采生于用笔意在笔先笔周意内笔尽意在像应神全夫内自足然后神间意定神间意定则思不竭而神不困也此段虽只论画颇似庄子论扁斩论语论画者又云夫画特忌形貌采章历历具足甚谨甚细而外露巧密夫谨细巧密世孰不谓之为工耶然深于画者盖不之取正以其近于三病也世之评画者立三品之目一曰神品二曰妙品三曰能品又有立逸品之目于神品之上者余初谓逸品不当在神品上后阅古人论画又有自然之目则真若有出于神品之上者其论以为失于自然而后神失于神而后妙失于妙而后精精之为病也而为谨细自然为上品之上神为上品之中妙为上品之下精为中品之上谨细为中品之中立此五等以包六法以贯众妙非夫神迈识高情超心慧者岂可议乎知画呜唿夫必待神迈识高情超心慧然后知画宜乎历数百代而难其人也昔宗少文尝云老疾俱至名山恐难偏历凡五岳名山皆图之于室曰惟当澄怀观道卧以游之又曰举琴动操欲令众山皆响必如此然后可以言知画然世岂复有此等人哉余观古之登山者皆有游名山记纵其文笔高妙善于摩写极力形容处处精到然于语言文字之间使人想象终不得其面目不若图之缣素则其山水之幽深烟云之吞吐一举目皆在而吾得以神游其间顾不胜于文章万万耶世人家多资力加以好事闻好古之家亦曾蓄画遂买数十幅于家客至悬之中堂夸以为观美今之所称好画者皆此辈耳其有能称辨真赝知山头要博换树枝要圆润石作三面路分两岐皴绰有血脉染渲有变幻能知得此者盖已千百中或四五人而已必欲如宗少文之澄怀观道而神游其中者盖旷百劫而未见一人者欤今人皆称顾陆之笔然此特晋宋间人耳余家乃有汉人画此世之所未见亦世之所未知者也其画非缣非楮乃画于车螯壳上此是姑苏沈辨之至山东卖书买回者闻彼处盗墓人每发一墓则其中不下有数十石其画皆作人物如今之春画间有于男色者画法与隶释中有一碑上所画之人大率相类其笔甚拙顾陆尚有其遗意至唐则渐入于巧矣夫车螯者蜃也雉入大水为蜃雉有文章故蜃亦有文章登州海市即蜃气也但不知墓中要此物何用余观北齐邢子才作文宣帝哀册文云攀蜃辂而雨泣王筠昭明太子哀策文曰蜃辂峨峨江总陈宣帝哀策文云望蜃綍而攀标齐谢胱敬王后哀策文云怀蜃卫而延首则知古帝王墓中皆用之盖置于柩之四旁以防狐兔穿穴其画春情亦似厌胜恐蛟龙侵犯之也余见车螯上所画谓是汉人之迹且云其画法甚拙顾陆尚有其遗意至唐则渐入于巧矣后见王应麟言曾子固跋西狭颂谓所画龙鹿承露人嘉禾运理之木汉画始见于今邵公济谓汉李翕王稚子高贯方墓碑刻山林人物乃知顾恺之陆探微宗处士辈尚有其遗法至吴道玄绝艺入神始用巧思而古意稍减矣观此则画家相沿一定而不易善鉴者可以望而知其年代之先后矣杨升庵云按王象之舆地纪胜碑目载夔州临江市丁房双阙高二丈馀上为层观飞檐车马人物又刻双扉其一扉微启有美人出半面而立巧妙动人又云阳县处士金延广母子碑初无文字但有人物皆汉画之在碑刻者不止如应麟所云而已然谓美人但出半面即能动人孰谓汉人之画专于拙邪盖藏巧于拙此其所以非后世所能及也刘子玄曰张僧繇画群公祖二疏图而兵士有着芒憍者阎立本画昭君图妇女有着帷帽者夫芒憍出于水乡非京华所有帷帽起于隋代非汉宫所作以此言之画非博古之士亦不能作也昔人之评画者谓画人物则今不如古画山水则古不如今此一定之论也盖自五代以后不见有顾虎头陆探微张僧繇吴道玄阎立本五代以前不见有关仝荆浩李成范宽董北苑僧巨然余尝见梁思伯箧中有王摩诘演教图此是王府中物托其装潢故携以自随是设色者人物山水无不臻妙近又见顾砚山家女史箴是顾虎头笔单是人物女人有三寸许长皆有生气似欲行者此神而不失其自然正所谓上之又上者欤且绢素颜色如新盖神物必有护持之者苏东坡云诗至于杜子美文至于韩退之书至于颜鲁公画至于吴道子而尽古今之变天下之能事毕矣道子画人物如以灯取影逆来顺往旁见侧出横叙平直各相乘除得自然之数不差毫末出新意于法度之中寄妙理于豪放之外所谓游刃馀地运斤成风盖古今一人而已余于他画或不能必其主名至于道子望而知其真伪也东坡云郭忠恕不仕放旷遇佳山水辄留旬日或绝粒不食盛夏暴日中无汗大寒凿冰而浴尤善画妙于山水屋木有求者必怒而去意欲画即自为之郭从义镇岐下延止山亭设绢素粉墨于坐经数月忽乘醉就图之一角作远山数峰而已苏东坡书蒲永升画后云古今画水多作平远细皱其善者不过能为波头起伏使人至以手扪之谓有洼隆以为至妙矣然其品格特与印板水纸争工拙于毫厘间耳唐广明中处士孙位始出新意画奔湍臣浪与山石曲折随物赋形尽水之变号称神逸其后蜀人黄筌孙知微皆得其笔法始知微欲于大慈寺寿宁院壁作湖滩水石四堵营度经岁终不肯下笔一日仓皇入寺索笔墨甚急奋袂如风须臾而成作输泻跳蹙之势汹汹欲崩屋也知微既死画法中绝五十余年近岁成都人蒲永升嗜酒放浪性与画会始作活水得二孙本意自黄居宷兄弟李怀衮之流皆不及也王公富人或以势力使之永升辄嘻笑舍去遇其欲画不择贵贱顷刻而可尝与余临寿宁院水作二十四幅每夏日挂之高堂素壁即阴风袭人毛发为立永升今老矣画亦难得而世之识真者亦少如往时董羽近日常州戚氏画水世或传宝之如董戚之流可谓死水未可与永升同年而语也东坡云李伯时所画地藏轶妙而造神能于吴道玄之外探顾陆古意黄山谷云往时在都下驸马都尉王晋卿时时送书画来作题品辄贬剥令一钱不值晋卿以为过某曰书画以韵为主足下囊中物无不以千金购取所病者韵耳收书画者观余此语三十年后当少识书画矣余家有维摩问疾一小幅定光佛一小卷皆唐人笔也观其开相之神妙描法之精工染渲之匀圆着色之清脱种种臻妙虽宋初诸家恐亦未必能到古人之论书画者在唐则有张彦远法书要录名画记张怀瓘书断画断在宋则有宣和书谱画谱郭忠恕有字源荆浩有山水诀郭熙有画理米元章有书史画史黄长睿有东观余论李方叔有德隅斋画品董逌有广川书跋广川画跋又有图画闻见志画继五代名画评益州名画评等书而近代则有周草窗云烟过眼录志雅堂杂抄陶南村书史会要夏彦文图绘宝鉴皆可以资书画家之考索辨博者也宋初承五代之后工画人物者甚多此后则渐工山水而画人物者渐少矣故画人物者可数而尽神宗朝有李龙眠高宗朝有马和之马远元有赵松雪钱舜举吾松张梅岩尊老亦佳我朝有戴文进此皆可以并驾古人无得而议者其次如杜柽居吴小仙皆画人物然杜则伤于秀媚而乏古意吴用写法而描法亡矣尝疑马远画其声价甚重而世所流传之迹虽最有名者亦不满余意但曾见其画星官一小帧有十二三个道十着道服立于云端似有朝真之意云是钩染其相貌威严中具清逸之态衣折亦奇古当不在马和之之下则知远盖长于人物者画之品格亦只是以时而降其所谓少韵者盖指南宋院体诸人而言耳若李范董巨安得以此少之哉卷二十九画二元人之画远出南宋诸人之上文衡山评赵集贤之画以为唐人品格倪云林亦以高尚书与石室先生东坡居士并论盖二公神韵最高能洗去南宋院体之习其次则以黄子久王叔明倪云林吴仲圭为四大家盖子久叔明仲圭皆宗董巨而云林专学荆关黄之苍古倪之简远王之秀润吴之深邃四家之画其经营位置气韵生动无不毕具即所谓六法兼备者也此外加陈惟允赵善长马文璧陆天游徐幼文诸人其韵亦胜盖因此辈皆高人耻仕胡元隐居求志日徜徉于山水之间故深得其情状且从荆关董巨中来其传派又正则安得不远出前代之上耶乃知昔人所言一须人品高二要师法古盖不虚也余家所藏赵集贤画其醉道图是临范长寿者上有诗题真可与唐人并驾惜破损耳其天闲五马图临李龙眠真妙绝精神完整且是大轴至宝也又有秋林曳杖图一人曳杖逍遥于茂树之下其人胜韵出尘真是其兴之所寄有画梅花一幅是学杨补之者兼得梅之标格其他如大士像二轴竹石一幅皆有神韵非画工所能到也衡山评画亦以赵松雪高房山元四大家及我朝沈石田之画品格在宋人上正以其韵胜耳况古之高人兴到即着笔涂染故只是单幅虽对轴亦少今京师贵人动辄以数百金买宋人四幅大画正山谷所谓以干金购取者纵真未必佳而况未必真乎元人又有柯丹丘台州人槎芽竹石全师东坡居士其大树枝干皆以一笔涂抹不见有痕迹处盖逸而不逸神而不神盘旋于二者之间不可得而名然断非俗工所能梦见者也余家有倪云林所作树石远轴自题云尝见常粲佛因地图山石林木皆草草而成迥有出尘之格而意态毕备及见高仲器郎中家张符水牛图枯柳岸石亦率意为之韵亦殊胜石室先生东坡居士所作树石正得此也近世惟高尚书能领略之耳余虽不敏愿彷象其高胜不敢盘旋于能妙之间也其庶几所谓自然者乎夫画家各有传派不相混淆如人物其白描有二种赵松雪出于李龙眠李龙眠出于顾恺之此所谓铁线描马和之马远则出于吴道子此所谓兰叶描也其法固自不同画山水亦有数家关仝荆浩其一家也董源僧巨然其一家也李成范宽其一家也至李唐又一家也此数家笔力神韵兼备后之作画者能宗此数家便是正脉若南宋马远夏圭亦是高手马人物是胜其树石行笔甚遒劲夏圭善用焦墨是画家特出者然只是院体云林尝自题其画竹云以中每爱余画竹余之竹聊以写胸中逸气耳岂复较其是与非叶之繁与疏枝之斜与直哉或涂抹久之他人视以为麻为芦仆亦不能强辨为竹真没奈览者何但不知以中视为何物耳倪云林答张藻仲书曰瓒比承命俾画陈子桱剡源图敢不承命唯谨自在城中汨汨略无少清思今日出城外闲静处始得读剡源事迹图写景物曲折能尽状其妙趣盖我则不能之若草草点染遗其骊黄牝牡之形色则又非所以为图之意仆之所谓画者不过逸笔草草不求形似聊以自娱耳近迂游偶来城邑索画者必欲依彼所指授又欲应时而得鄙辱怒骂无所不有冤矣乎讵可责寺人以不髯也是亦仆自有以取之耶观云林此三言其即所谓自然者耶故曰聊以写胸中逸气耳今画者无此逸气其何以窥云林之廊庑耶其不在画院者在正德间则有开化时俨号晴川徽州有汪肇号海云其笔皆在能品稍优于院中人苏州又有谢时臣号樗仙亦善画颇有胆气能作大幅然笔墨皆浊俗品也杭州三司请去作画酬以重价此亦逐臭之夫耳王叔明洪武初为泰安知州泰安厅事后有楼三间正对太山叔明张绢素于壁每兴至即着笔凡三年而画成傅色都了时陈惟允为济南经历与叔明皆妙于画且相契厚一日胥会值大雪山景愈妙叔明谓惟允曰改此画为雪景何如惟允曰如傅色何叔明曰我姑试之即以笔涂粉然色殊不活惟允沉思良久曰我得之矣为小弓夹粉笔张满弹之粉落绢上俨如飞舞之势皆相顾以为神奇叔明就题其上曰岱宗密雪图自夸以为无一俗笔惟允固欲得之叔明因缀以赠陈氏宝此图百年非赏鉴家不出松江张学正廷采好奇之士亦善画闻陈氏蓄此图往观之卧其下两日不去以为斯世不复有是笔也徐武功尤爱之曰予昔登泰山是以知斯图之妙诸君未尝登其妙处不尽知也后以三十千归嘉兴姚御史公绶未几姚氏火此图遂付煨烬矣西湖飞来峰石上佛像是胜国时杨琏僧伽所琢也下天竺后壁是王叔明画其剥落处近时孙宰子补之方棠陵为秋官郎虑囚江南归省过杭索笔题之曰飞来峰天奇也白杨总统琢之天奇损矣叔明画人奇也自孙宰子补之人奇索矣此二者乃山中千载不平之疑案予法官也不翻是案何以服人棠陵郑少谷之友也凡江南山水佳处皆有题咏吾松善画者在胜国时莫过曹云西其平远法李成山水师郭熙盖郭亦本之李成也笔墨清润全无俗气张梅岩画尊老得吴道子笔法任水监画马有龙眠遗意此三人传派最正可称名家其他如图绘宝鉴所载沈月溪则未尝见其迹张可观学马远张子政学黄大痴笔墨皆是但不化耳朱孟辨张以文画山水亦好然只是游戏未必精到章公瑾世谓之章腊闸国初士人犹有前辈之风都喜学画顾谨中经进集有自题画竹诗其后朱孔易夏以平金文鼎顾应文之辈世亦有其画然笔墨皆浊其去前代诸公不啻数十尘矣我朝列圣宣庙宪庙孝宗皆善画宸章晖焕盖皆在能妙之间矣我朝特设仁智殿以处画士一时在院中者人物则蒋子成翎毛则陇西之边景昭山水则商喜石锐练川马轼李在倪端陈暹季昭苏州人钟钦礼会稽人王谔廷直奉化人朱端北京人然此辈皆画家第二流人但当置之能品耳我朝善画者甚多若行家当以载文进为第一而吴小仙杜古狂周东村其次也利家则以沈石田为第一而唐六如文衡山陈白阳其次也戴文进画尊老用铁线描间亦用兰叶描其人物描法则蚕头鼠尾行笔有顿跌盖用兰叶描而稍变其法者自是绝伎其开相亦妙远出南宋已后诸人之上山水师马夏者亦称合作乃院体中第一手石田学黄大痴吴仲圭王叔明皆逼真往往过之独学云林不甚似余有石田画一小卷是学云林者后跋尾云此卷仿云林笔意为之然云林以简余以繁夫笔简而意尽此其所以难到也此卷画法稍繁然自是佳品但比云林觉太行耳衡山本利家观其学赵集贤设色与李唐山水小幅皆臻妙盖利而未尝不行者也戴文进则单是行耳终不能兼利此则限于人品也沈石田画法从董巨中来而于元人四大家之画极意临摹皆得其三昧故其匠意高远笔墨清润而于染渲之际元气淋漓诚有如谓诗中有画画中有诗者昔人谓王维之笔天机所到非画工所能及余谓石田亦然嘉兴姚云东以甲科为御史工诗喜画善临摹其临赵松雪王叔明二家画墨气皴染皆妙余有其夏山图乃临王叔明者可称合作间写梅道人竹石亦萧洒可爱周东村名臣字舜卿苏州人其画法宋人学马夏者若与戴静庵并驱则互有所长未知其果孰先也亦是院体中一高手闻唐六如有人求画若自己懒于着笔则倩东村代为之容或有此也尝见徐髯仙家有杜古狂所画雷神一幅人长一尺许七八人攒在一处有持巨斧者有持火把者有持霹雳砧者状貌皆奇古略无前所谓秀媚之态盖奇作也髯仙每遇端午或七月十五日则悬之中堂每诧客曰此杜柽居辋川图也陶云湖名成字孟学扬州人曾中乡举其画兔子坡草菊花皆妙绝一时谓之草圣若树石则都是邪气不足观矣余尝在淮安朱子新家见其画一墨鸭亦殊胜乃知云湖盖长于写生者云湖是朱射陂外祖余友文休承是衡山先生次子以岁贡为湖州教官尝为余临王叔明泉石间齐图其皴染清脱墨气秀润亦何必减黄鹤山樵耶文五峰在金台客舍为余作仙山图余每日携酒造之看其着笔是大设色学赵千里者其山谷之幽深楼阁之严峻凡山中之景如水碓水磨稻畦之类无不毕备精工之极凡两月始迄工王吉山是南原参政之子美才华能书初不闻其善画尝见其作松坞高士以赠东桥先生亦是大设色乃规模赵集贤者作大山头下有长松数株一人趺坐其下虽无画家蹊径然自疏秀可爱盖其风韵骨力出于天成也开化时俨号晴川以焦墨作山水人物皆可观同时徽州有汪海云亦善画墨气稍不及时而画法近正是皆不失画家矩度者也如南京之蒋三松汪孟文江西之郭清狂北方之张平山此等虽用以楷抹犹惧辱吾之几榻也余前谓国初人作画亦有但率意游戏不能精到者然皆成章若近年浙江人如沈青门陈海樵姚江门则初无所师承任意涂抹然亦作大幅赠人可笑可笑卷三十求志余好读古人书盖上下二千年之间凡古人之事大略已参错于胸中矣非徒欲夸多斗靡以矜眩于世也一遇奇节伟行之士与其言之可以垂世立训者则觉毛骨森爽而形神为之超越者是岂外铄我哉亦合之于心而有合也夫二千年之中其贤士大夫何止数万然余之所慕悦者则不出此数人耳故尽摭之着于篇以观余志之所向云逆观人物之盛莫过于春秋然尚混成不见锋锷独程婴既立赵武乃辞诸大夫谓赵武曰昔下宫之难皆能死我非不能死我思立赵氏之后今赵武既立为成人复故位我将下报赵宣孟与公孙杵臼赵武啼泣固请无死婴曰不可彼以我为能成事故先我死今我不报是以我事为不成矣遂自杀独此一事渐觉发露有以开战国节侠之风太史公作四君与刺客诸传独信陵君荆轲二传更觉精彩盖以信陵事有侯嬴朱亥荆轲事则有田光樊于期高渐离辈故也盖义烈所激自能动人故虽以陶渊明之闲淡而其咏荆轲之诗则曰惜哉剑术疏奇功遂不成其人虽已没千载有余情则其意之所感固以远矣夫死盖有重于丘山有轻于鸿毛者何哉彼重则此轻也呜唿人生处世谁则无死苟以大运校之若多活数十年禽息视肉即数十年犹旦暮耳今以天下之大一日之中死人何下数万皆烟消澌灭然此数子者常在天地间虽千载之下犹有生气则其于生死轻重何如哉战国之后独魏晋人亦能轻死如史称夏侯太初格量弘济临斩东市颜色自若举动无异嵇中散临刑顾日影弹琴曰广陵散绝于今日矣此二人能不怛死可谓异矣余观其与战国人轻死虽同然各有所主战国人本出义侠魏晋人则因其深于老庄识理透彻能达死生之本故耳战国人才当以鲁仲连为第一盖以虎狼之秦天下震慑其帝业垂成而鲁连以片言折之其事遂寝则其片言之力威于六国数百万众矣而能使文武之业犹存一线则鲁连之功也及平原君以千金为寿则曰所以贵于天下士者能为人排难解纷而无所取也即有所取是商贾之事吾不忍为之终身不复见后以复聊城之功齐欲爵之遂逃隐海上盖其于弛张去就之间无毫发可议又其言皆本大义切当情实非若苏张以浮言动人盖虽战国策士而其事近正迥出诸人之上一时无与为比苏子瞻之论范蠡曰使蠡之去如鲁连则去圣人不远矣盖亦深许之也后代唯孔北海嘲哂曹操言皆近正而ㄈ傥奇逸颇为近之太史公以鲁连与邹阳同传失其类矣余尝谓古今豪杰独范蠡东方朔二人耳东方朔能嘲哂帝王范蠡则玩弄造化矣今二人皆载在列仙传风俗通曰东方朔乃太白星精黄帝时为风后尧时为务成子周时为老子在越为范蠡在齐为鸱夷子皮言其变化无常也余又闻东方朔是岁星之精岁星东方木星也朔托生于东方或者岁星为是苏东坡曰春秋以来用舍进退未有如范蠡之全者又曰子胥种蠡皆人杰而杨雄曲士也欲以区区之学疵瑕此三人此儿童之见又以为范之贤岂聚敛积实者何至耕于海上父子力作以营千金屡散而复积此何为者哉盖以此深不满之余谓子瞻聪明绝世事事见得明透独此一节亦为老范瞒过盖蠡既建奇功于世遂弃去自处以天下之至鄙至贱者而以神奇出之故三致千金再分散与贫交疏昆弟以略见其端绪耳后听子孙修业而息之遂至鉅万盖以见鄙贱之事苟出以神奇则鬼神不得持其权正以见其玩弄造化处而以为蠡真聚敛积实者宁不为蠡所笑耶一日与莫云卿同看须贾諕范雎杂剧余曰睢以一徒隶徒步至秦立取卿相其远交近攻之策大率秦取天下十分皆其谋也及功成之日蔡泽以一言动之则去相位如脱敝屣是可不谓豪杰哉余即发口云卿亦同声言曰焉知非范雎见秦之少恩不可以共患难使人激蔡泽来代己以为避祸之计耶乃知有识者其所见不大相远范蠡载西施以去越东方朔在长安以千金买少妇岁中辄易去司马相如使文君当垆身着犊鼻涤器于市中二人皆慢世也有人赏井丹高洁王子敬云不如长卿慢世子敬但知长卿慢世而不知范蠡东方朔其慢世之雄者乎后世张子房诸葛亮似范蠡然二人本子儒术便觉不同子房杂出于黄老故其后辟谷一事尤为近之然不如范之去得奇怪令人不可以意见测识武侯则纯是儒者故终始于鞠躬尽瘁死而后已之二言惜哉余谓三代以后之人莫有过于韩信者盖其初见汉高之时其仓卒数语而定汉之业皆不出此与孔明初见先主于隆中其问对之言大率相类然孔明忒仔细终是韩信气魄大张子房博浪之椎殊为孟浪后遇圮上老人以足取履折挫其气始能隐忍以就功名若韩信跨下之辱安然受之盖非有所养亦只是能见事自度终有所成不欲徒死耳史记于韩信世家中其平生陈法如囊沙背水木罂渡军拔赵帜立汉赤帜诸事一一详载无有遗者盖古来用兵未有如信之神异莫测者太史公委曲如此盖重之也战国时唯孙膑斩庞涓一事差可与信比肩余皆不逮也韩信既封齐王返淮阴即召向所辱二少年出其跨下者用以为二都尉其与李广因霸陵尉故将军之言一复将即诛之其量之大小盖不侔矣史谓李广之死天下士大夫知与不知皆为流滋然则于信又当何如哉汉高之得天下十分皆信之力也初以陈兵出入而夺王后以一舍人告变即斩于钟室此实千古不白之冤至今人犹痛之凡言功高而受祸必以韩侯为口实余所不满于韩信者独不荐用李左车与杀钟离昧二事而已然信之于汉君臣之分已定矣故宁卖友以从君无宁背君以从友至是亦乌得不杀哉其失在于始之受之耳盖度其势既无终庇之理则当谢去之使之北走胡南走越以灭口可也夫既已受之矣受而杀之不已甚乎孔北海嵇中散谢康乐三人之死皆有关于天下大义世不知之使三人之志不白于天下聊为辨而着之夫曹操司马懿刘裕皆世之英雄也方举大事当录用名士以收人心岂肯杀一豪杰而自取天下疵类耶故祢衡者乃一浮薄小儿以操诛之如杀孤豚耳然犹必假手于黄祖况北海议论英发海内所宗盖操之所望而震焉者也而遂甘心焉者何哉盖谋人之国必先诛锄异己者北海忠义素着必不为操用操固已度之审矣苟临事而北海一伸大义于天下则人将解体而操之事去矣故不若先事而诛之耳今观郄虑路粹之奏如所谓父之于子本为情欲子之于母如寄物瓶中此皆儿童之言乃以此诬衄大贤纵献帝可欺操不畏天下后世乎嵇叔夜名重一时尤司马昭之所最忌者也方叔夜当刑之时太学生徒二千余人乞留康为太学师况叔夜乃心魏室使叔夜而在则昭之异图叔夜率二千人倡之所谓虽张空拳犹可畏也昭乌得而忍之哉谢康乐之死亦以声名太盛且知不为己用故也然则北海死于汉中散死于魏康乐死于晋盖显然明着者也世但以为此三人者皆以语言轻肆举动狂佚遂以得罪呜唿岂足以知三人者哉苏东坡云孔文举以英伟冠世之资师表海内意所予夺天下从之此人中龙也而曹瞒阴贼险狠特鬼蜮之雄者耳其势决不两立非公诛操则操害公此理之常也而前史乃谓公负其高气志在靖难而才疏意广讫无成功此盖当时奴婢小人论公之语公之无成天也使天未欲亡汉公诛操如杀狐兔何足道哉世之称人豪者才气各有高庳然皆以临难不惧谈笑就死为雄操以病亡子孙满前而咿嘤涕泣留连妾妇分香卖履区处衣物平生奸伪死见真性世以成败论人故操得在英雄之列而公见谓才疏意广岂不悲哉操平生畏刘备而备以公知天下有己为喜天若祚汉公使备备诛操无难也予读公所作杨四公赞叹曰方操害公复有一鲁国男子慨然争之公庶几不死阮嗣宗陶渊明与叔夜康乐同时盖此四人才气志节无一不同然而二人死二人不死盖嗣宗渊明所谓自全于酒者也然比干死箕子佯狂并称三仁亦何害其为同耶曹公为人佻易无威重好音乐倡优在侧常以日达夕被服轻绡身自佩小鞶囊以盛手巾细物时或冠蛤帽以见宾客每与人谈论戏弄言词尽无所隐及欢悦大笑至以头没杯案中肴膳皆沾污巾帻余尝与赵大周闲论偶及之大周曰狮子是我西方之兽终日跳掷无一刻暂休盖其勐烈之气不得舒耳故与之球以消耗其气此兽遂终日弄球忘其跳掷曹公之举动轻躁亦是其胸中勐烈之气不得舒也其亦可谓善论古人者矣唐人以白太傅为广大教化主苏端明自言上可以陪玉皇大帝下可以陪悲田院乞小儿此二人者于人无所不容其柳下惠之颜闵欤然苏稍露锋锷不及太傅混然无迹故苏公屡遭磨折正为是耳余观白太傅与元微之自少即以意气相许盖石交也后元作相使干方刺裴晋公事已有端然晋公不疑太傅后为绿野堂之上客李卫公与牛奇章以维州之议不合互相排摈后遂有牛李之党大傅与奇章义分至厚然终不入牛党李卫公亦不深忌之者亦以其心之素信于人也庄子曰忘我易忘人难忘人易使人忘我难使人忘我易兼忘天下难兼忘天下易使天下兼忘我难盖必我之忘人者尽而后能使人忘我积而于天下兼忘则尽天下而无我亦无人矣是可以易言哉苏公岂不知忘我但恐未能尽耳昔者南荣走朱将南见老子赢粮七日七夜至老子之所老子曰子何与人偕来之众也南荣走朱惧然顾其后老子曰子不知吾所谓乎盖苏公一举动一谈谐与之俱者实繁其徒或者苏公欲忘之而自有不能尽者耶韩魏公见书疏中有攻人隐恶者皆手自封记不令人见文潞公以唐介劾奏罢相介亦贬谪后潞公召复相即上疏云介所言皆深中臣罪召臣不召介臣不敢行又韩魏公喜营造所临之郡必有改作宏敞雄深称其度量乃知此二公以天下为度者也今世凡建事功励名行者无代无之但不见有许大人耳刘道原尝着书自讼曰平生有二十失佻易卞急遇事辄发狷介刚直忿不思难泥古非今不达时变疑滞少断劳而无功高自标置拟偷胜己疾恶太甚不恤怨怒事上方简御下苛察直语自信不远嫌疑执守小节坚确不移求备于人不恤咎怨多言不中节高谈无畔岸臧否品藻不掩人过恶立事违众好更革应事不揣己度德过望无纪交浅而言深戏谑不知止任性不避祸论议多讥刺临事无机械行己无规矩人不忤己而随众毁誉事非祸患而忧虞太过以君子行义责望小人非惟二十失又有十八弊言大而智小好谋而疏阔剧谈而不辩慎密而漏言尚风义而龌龊乐善而不能行与人和而好异议不畏强御而无勇不贪权利而好躁俭啬而徒费欲速而迟钝闇识强料事非法家而刻深乐放纵而拘小礼易乐而多忧畏动而恶静多思而处事乖忤多疑而数为人所欺事往未尝不悔他日复然自咎自笑亦不自知其所以然也观刘道原二十失十八弊余实似之盖十有其六七矣乃知天之生人其性之相类有如此者黄山谷言东坡先生道义文章名满天下所谓青天白日奴隶亦知其清明者也心悦而诚服者岂但中分鲁国哉士之不游苏氏之门与尝升其堂而畔之者非愚则傲也当先生之弃海滨其平生交游多讳之矣而王周彦万里致医药以文字乞品目此岂流俗人炙手求热救溺取名者耶盖见其内而忘其外得其精而忘其粗者也茶有蜜云龙者极为甘馨宣和中甚重之廖正一字明略晚登苏门子瞻大奇之时黄秦晁张号苏门四学士子瞻待之厚每来必令侍妾朝云取蜜云龙家人以此知之一日又命取蜜云龙家人谓是四学士窥之乃明略也山谷跋司马温公文潞公书曰温公天下士也所谓左准绳右规矩声为律身为度者也观此书犹可想见其风采余尝观温公资治通鉴草虽数百卷颠倒涂抹讫无一字作草其行己之度盖如此山谷见王介甫字说极口赞之有人闻之笑曰直是怕他又山谷于荆公诗句字法每称誉不容口余见其集中跋荆公惠李伯牖钱帖云荆公不甚知人疾痛疴痒于伯牖有此赙恤非常之赐也及伯牖以疾弃官归金陵又借官屋居之间问其饥寒以释氏论之似是宿债耳盖深中介甫之膏盲也然荆公之文章字法辉映宇宙亦岂可终掩山谷跋赠俞清老诗俞清老旧与庭坚同学才性警敏无所不能喜事而多闻白头不倦谈谐戏弄则似优孟东方朔之为人然资亦辩急少不当其意使酒呵骂又似灌夫盖宽饶以是忿愠欲祝发着浮图人衣曰免与俗子浮沉予曰公能少自宽俗子安能为轻重去而与祝发者游其中虽有道人亦如沅江九肋鳖尔与俗子为伍方自此始山谷云俞秀老清老清江湖扁舟不能受流俗人拘忌束缚者也往在金陵见与荆公往来诗颂言皆入微道人喜传之清老往与余共学于涟水其傲睨万物滑稽以玩世白首不衰荆公之门盖晚多佳士云山谷与俞清老书云米元章在扬州游戏翰墨声名籍甚其冠带衣襦多不用世法起居默语略以意行人往往谓之狂生然观其诗句合处殊不狂斯人盖既不偶于俗遂故为此无町畦之行以惊俗耳清老到扬计元章必相好然要当以不鞭其后者相琢磨不当见元章之吹竽又建鼓而从之也苏黄二公之言有可以立训者亦余志之所在也谨摭而着之篇苏长公云得蜀公书知佳健家兄书云每去辄留食食倍于我辈此大庆也频得潞公手笔皆详悉精好富公必时见之闻其似四十许人信否君实固甚清安得此数公无恙差慰人意山谷云古人有言天下有名丘五其二在河南其三在河北涉乎陈卫淮晋之郊所见碌碌诸丘遂以为足以当之恐不免为大方之家所笑耳山谷云士生于世可以百为唯不可俗俗便不可医也尺璧之阴常以三分之一治公家以其一读书以其一为棋酒公私皆办矣士朝而肄业昼而服习夜而计过无憾而即安此古人读书法也柳下惠与乡人处袒裼裸裎而不辱盖其胸中视一世人特鸣吠耳何足与之论轻重厚薄耶仰观青天行白云万事不置非公高明语不及此物之成坏相寻如岁之寒暑有人而恶暑喜寒世必以为狂疾人至于乐成而忧败则谓之有智可不可乎人生岁衣十匹缣日饭两杯而终岁共雨然疲役此何理耶男女缘渠侬堕地自有衣食分齐所谓诞寘之隘巷牛羊腓字之其不应冻饿沟壑者天不能杀也今蹙眉终日者正为百草忧春雨耳青山白云江湖之水湛然可复有不足之叹耶盖余上下二千余年间而其所取者不过鲁仲连范蠡东方朔孔北海嵇中散阮嗣宗谢康乐陶靖节白太傅苏东坡黄山谷十余人而已他如程婴信陵君荆轲范雎韩信曹公辈虽非余志之所在然其气之所感千载之下犹使人志意激烈昔孔北海犹友太史子义而此数人者岂尽在子义下哉张思光言不恨我不见古时人唯恨古时人不见我此语殊当人意余小时为天台王石梁长沙熊轸峰南都愿东桥关中马西玄所知直以古人期之今余虽志业不遂然其意识颇谓英博或庶几不愧古人然此数公者今皆下世恨不得使一见之耳老莱谓子思曰子性清刚而傲不肖不可以事君子不见齿刚惟坚固是以相磨舌柔顺是以不敝子思曰吾不能为舌故不可事君常枞有疾老子问之曰先生疾甚无遗教以语弟子乎枞曰过乡里而下车子知之乎老子曰非为其不忘故也枞曰嘻是已过乔木而趋子知之乎老子曰非为其敬老耶枞曰是已张口曰吾舌存乎曰存吾齿存乎曰亡舌存于柔齿亡于刚枞曰是已天下之事尽矣卷三十一崇训文潞公致仕归洛入封时年八十矣神宗见其康强问卿摄生亦有道乎潞公对无他臣但能任意自适不以外物伤和气不敢做过当事酌中恰好即止上以为名言胡文定语杨训曰人家最不要事事称意常有些不足处才好若人家事事足意便有些不好事出来亦消长之理然也陈元用家极富厚性喜聚书而不置产业或问之元用曰有好子孙不必置庄田以彼必能自置也若子孙不贤虽与庄田必不能守置之何益大抵观人之术无他但作事神气足者不富贵即寿考凡人作十事能一一中理无可议者已自难得况终身作事中理耶其次莫若观其所受此最切要升不受斗不覆则毁此物理之不可移者温公耆英真率会约序齿不序官为具务简素朝夕食各不过五味菜果脯醢之类各不过三十器酒巡无筭深浅自斟主人不劝客亦不辞逐巡无下酒时作菜羹不禁召客共用一简客注可否于字下不别作简或因事分简者听会日早赴不待促违约者每事罚一巨觥朱晦翁尝泛言交际之道曰先人有杂录册子记李仲和之祖与包孝肃同读书一僧舍每出入必经由一富人门二公未尝往见之一日富人俟其过门邀之坐二公托意他事不从他日复招饮以甚勤李欲往包公正色语曰彼富人也吾徒异日或守乡郡今妄与之交岂不为他日累乎竟不往后十余年二公果相继典乡郡晦翁因嗟叹前辈立己接人之严盖如此元丰中王荆公乞罢政神宗未许公唤老僧化成卜一课更欲看命化成曰三十年前与公看命今仕至宰相复何问公曰但力求去上未许且看旦夕便去得否化成曰相公得意浓时正好休要去在相公不在上不疑何卜公怅然叹服去意遂决韩魏公在相府时家有女乐二十余辈及崔夫人亡后一日尽厚遣之同列皆劝公且留之以为暮年欢公曰所乐能几何而常令人心劳孰若吾简静之为乐也伊川与韩持国泛舟于颍昌有一官员上书谒见大资却是求知己伊川云大资居位却不求人乃使人倒来求己持国曰求荐章常事也伊川曰只为曾有人不求者不与来求者却与遂致人如此持国叹服许鲁斋曰臣子执威权未有无祸者岂唯人事在天道亦不许夫月阴魄也借日为光与日相远则光盛犹臣远于君则声名大威权重与日相近则光微愈近愈微臣道阴道理当如此大臣在君侧而擅权此危道也古人举善荐贤不敢自名欲恩泽出于君也刑人亦然恩威岂可使出于己使人知恩威出于己是生多少怨敌其危亡可立待也故月星皆借日以为光及近日却失其光此理殊可玩索或问夏忠靖公曰量可学乎公曰某幼时有犯者未尝不怒始忍于色中忍于心久则自熟殊不与人较某何曾不自学来又曰处有事当如无事处大事当如小事若先自张惶则中便无主矣林和靖云张饱帆于大江骤骏马于平陆天下之至快反思则忧处不争之地乘独后之马人或我嗤乐莫大焉又曰费千金为一瞬之乐孰若散而活冻馁者几千百人处眇躯以广厦何如庇寒士于一厘之地乎古之孝弟力田行着于州里党族名闻于朝故命之以官其临民也安得不岂弟其从事也安得不服劳其处己也安得不廉其事上也安得不忠后之人强记博识专于缉缀有不知父子兄弟之伦者有不知稼穑之艰难者盗经典子史为取富贵之筌蹄故忠义日薄名节日衰此无他去古既远无成周宾兴之法耳观和靖之言则知在宋之时已自如此矣司马温公曰凡诸卑幼事无大小毋得专行必咨禀于家长又曰凡子受父母之命必籍记而佩之时省而速行之事毕则返命焉或所命有所不可行者则和色柔声具是非利害而白之待父母之许然后改之若不许苟于事无大害者亦当曲从若以父母之命为非而直行己志虽所执皆是犹为不顺之子况未必是乎蔡虚斋云韩魏公称司马文正公曰大忠大义充塞天地横绝古今当与有志之士同有执鞭之愿呜唿丈夫岂不在自立哉魏公何如人也其于温公又为前辈而推重温公如此温公所自公何如哉鹤林玉露云大率近习畏宰相则为盛世宰相畏近习则为衰世古人云仲尼孝子延陵慈父其葬骨肉皆微薄矣非苟为俭诚便于体也德弥厚者葬愈薄知愈深者葬愈微丘垄弥高发掘必速此古人之诇戒也景行录云观朝夕近卧之早晏可以卜人家之兴替绿雪亭杂言云或问浦江郑氏家范如何愚曰卓哉雍睦之义岿然薄俗之灵光也胡可及哉曰斯义也古有之乎愚曰周时一夫受田百亩仰事父母俯育妻子不过数口而已未闻合族而食也诸侯大夫之家立宗子以统族人使之联属昭穆不至涣散而已亦未闻合族而食也或曰先王胡为不以此义训天下愚曰先王盖虑其势或有难行也情或有不顺也是故以势言之世远则祖宗祧庙情乖则兄弟阋墙夫妻且有脱辐之隙妇姑不免反唇之讥矧族之人亲尽服尽而情尽犹涂人耶苟欲其聚于一门之内而饔殆之能保无矛盾冰炭者乎将一一绳之以家训则法非官府人有悖心以情言之夫既合族而食矣则凡饮食诸需悉制于长族者孝子之养亲也欲每食必有酒肉将彻必请所与可专遂乎慈母之爱孩提也欲以梨栗而止啼可专遂乎卑幼之厚亲友也欲以杯酒而合欢可专遂乎将人人各遂其愿则家政差池莫之统纪夫势有难行情有不顺是以先王不敢强之也即有能然者则褒嘉之宠锡之表厥宅里以树风声夫岂鄙夷其义而莫之训耶或曰然则古礼有合族以食之礼如何愚曰非此之谓也古者世禄之家合族而食者以服世降一等齐衰一年四会食大功一年三会食小功一年再会食缌麻一年一会食服尽则不及焉非概族而会食也韩魏公尝云临事若虑得是札定脚做更不得移成败则任他方可成务如琦孤忠每赖鬼神相助幸而多有成韩魏公平日谓成大事在胆未尝以胆许人往往自许也韩魏公闩阅人多矣久而不变为难薛文清公从政录曰士之气节全在上之人奖激则气节盛苟乐软熟之士而恶刚正之人则人务容身而气节消矣当官不接异色人最好不止巫祝尼媪宜疏绝至于匠艺之人虽不可缺亦当用之以时不宜久留于家与之亲狎皆能变易听闻簸弄是非儒士固当礼接亦有本非儒者或假文辞或假字画以媒进一与之款洽即堕其术中如房琯为相因一琴工黄庭兰出入门下依倚为非遂为相业之玷若此之类能审察疏绝亦清心省事之一助读书录云凝重之人德在此福亦在此须要有包含则有余发露太尽则难继势到八九分即已如张弓然过满则折闻事不喜不惊者可以当大事小事易动则大事可知大事不动则小事可知安重深沉者能处大事轻浮浅率者不能处事了不形于言尤妙尝见人寻常事处置得宜者数数为人言之陋亦甚矣古人功满天地德冠人群视之若无者分定故也治小人向他人声扬不已不惟增小人之怨亦见其自小人当大着眼目则不为小小者所动如极品之贵举俗之所歆重殊不知自有天地来若彼者多矣吾闻其人亦众矣是又足动吾念耶惟仁义道德之君子虽愿为之执鞭可也章枫山先生云处顺境而乐之者易处逆境而乐之者难若曾点之浴沂邵雍之击壤皆顺境也惟床琴于浚井之日絃歌于绝粮之余以至捉襟肘见而歇商声箪食瓢饮而不改其乐乃为境之逆而乐之真耳岂人所易及哉杨升庵云有问予颜子不改其乐所乐何事予曰且问子人不堪其忧所忧者何事知人之所忧则知颜子之所乐矣传曰古有居岩穴而神不遗末世有为万乘而日忧悲此我辈文字禅不须更下一转语也卷三十二尊生古人论保养云安乐之道惟善保养者得之孟子曰我善养吾浩然之气太乙真人曰一者少言语养内气二者戒色欲养精气三者薄滋味养血气四者咽精液养脏气五者莫嗔怒养肝气六者美饮食养胃气七者少思虑养心气人由气生气由神住养气全神可得真道凡在万形之中所保者莫先于元气摄养之道莫若守中实内以陶和将护之方须在闲日安不忘危圣人预戒老人尤不可不慎也春秋冬夏四时阴阳生病起于过用五脏受气盖有常分不适其性而强云为用之过耗是以病生善养生者保守真元外邪客气不得而干之至于药饵往往招徕真气之药少攻伐和气之药多故善服药者不如善保养康节先生诗云爽口物多终作疾快心事过必为殃知君病后能服药不若病前能自防郭康伯遇神人授一保身卫生之术云但有四句偈须是在处受持偈云自身有病自心知身病还将心自医心境静时身亦静心生还是病生时郭信用其言知自护爱康强倍常年几百岁古人饮食调治方云主身者神养气者精益精者气资气者食食者生民之天活人之本也故饮食进则谷气充谷气充则气血盛气血盛则筋力强故脾胃者五脏之宗也四脏之气皆禀于脾故四时皆以胃气为本生气通天论云气味辛甘发散为阳酸苦通涩为阴是以一身之中阴阳运用五行相生莫不由于饮食也若少年之人真元气壮或失于饥饱或多食生冷以根本强盛未易为患其高年之人真气耗竭五脏衰弱全仰饮食以资气血若生冷无节饥饱失宜调停无度动成疾患凡人疾病未有不因八邪而感所谓八邪者风寒暑湿饥饱劳逸也为人子者得不慎之若有疾患且先详食医之法审其疾状以食疗之食疗未愈然后命药贵不伤其脏府也凡百饮食必在人子躬亲调治无纵婢使慢其所食老人之食大抵宜其温热熟软忌其粘硬生冷每日晨朝宜以醇酒先进平补下元药一服女人则平补血海药一服无燥热者药后仍食羊膂粟米粥一杯压之五味葱薤鹑膂等粥皆可至辰时眼人参平胃散一服然后次第以顺四时软熟饮食进之食后引行一二百步令运动消散临卧时进化痰利膈人参半夏丸一服尊年之人不可顿饱但频频与食使脾胃易化谷气长存若顿令饱食则多伤满缘衰老人肠胃虚薄不能消纳故成疾患为人子者深宜体悉此养老人之大要也日止可进前药三服不可多饵如无疾患亦不须服药但只调停饮食自然无恙矣太乙真人七禁文其六曰美饮食养胃气彭鹤林耜云夫脾为脏胃为腑脾胃二气互相表里胃为水谷之海主受水谷脾为中央磨而消之化为血气以滋养一身灌溉五脏故修生之士不可以不美其饮食所谓美者非水陆毕备异品珍羞之谓也要在于生冷勿食坚硬勿食勿强食勿强饮先饥而食食不过饱先渴而饮饮不过多以至孔氏所谓食饣壹而偈鱼绥而肉败不食等语凡此数端皆损胃气非惟致疾亦乃伤生欲希长年此宜深戒而亦养老奉亲与观颐自养者之所当知也食治方云凡饮养阳气也凡食养阴气也天产动物地产植物阴阳禀质气味浑全饮和食德节适而无过则入于口达于脾胃人于鼻藏于心肺气味相成阴阳和调神乃自生盖精顺五气以为灵若食气相恶则伤其精形受五味以成体若食味不调则伤其形阴胜则阳病阳胜则阴病所以谓安身之本必资于食不知食宜不足以存生古之别五肉五果五菜必先之五谷以夫生生不穷莫如五谷为种之美也苟明此道安腑脏资血气悦神爽志平痾去疾何待于外求哉孙真人谓医者先晓病源知其所犯以食治之食疗不愈然后命药陈令尹书食治之方已备续编糜粥之法已详此卷所编诸酒诸煎诸食治方有草木之滋焉老人平居服食可以养寿而无病可以消患于未然临患用之可以济生而速效也食后将息法云平旦点心讫即自以热手摩腹出门庭行五六十步消息之中食后还以热手摩腹行一二百步缓缓行勿令气急行讫还床偃卧颗苏煎枣啜半升以下人参伏苓甘草等饮觉似少热即以麦门冬行叶茅根等饮量性将理食饱不宜急行及走不宜大语远唤人嗔喜卧觉食散后随其所业不宜劳心力腹空即须索食不宜忍饥生硬粘滑等物多致霍乱秋冬间暖裹腹腹中微似不安即服厚朴生姜等饮如此将息必无横疾养情篇云鸡鸣时起就卧床中导引讫栉漱即巾正坐量时候寒温吃点心饭若粥若服药先饭食服药吃酒消息讫入静室烧香诵经洗雪心源息其烦虑良久事了即出徐徐步庭院散气地湿即勿行但屋下东西步令气散家事付与儿子不宜关心平居不得嗔叫用力饮酒至醉并为大害四时气候和畅之日量其时节寒温出门行三二里及三百二百步为佳量力行但令气乏喘而已亲故相访问同行出游百步或坐量力谈笑才得欢通不可过度耳人性非合道者焉能无闷须蓄数百卷书易老庄等第一勤洗浣以香霑之身数沐浴令洁净则神安道胜也左右供使之人得清净子弟小心少过谦谨者自然事闲无物相恼令人气和心平凡人不能绝嗔若用无理之人易生嗔怒妨人导性太医孙君昉字景初自号四休居士山谷问其说四休笑曰粗茶淡饭饱即休补破遮寒暖即休三平二满过即休不贪不妒老即休山谷曰此安乐法也夫少欲者不伐之家也知足者极乐之国也四休家有三亩园花木郁郁客来煮茗谈上都贵游人间可喜事或茗寒酒冷宾主皆忘其居与余相望暇则步草径相寻故作小诗遣家僮歌之以侑酒茗诗曰太医诊得人间病安乐延年万事休又曰无求不着看人面有酒可以留人嬉欲知四休安乐法听取山谷老人诗山谷四印云我提养生之四印君家所有更赠君百战百胜不如一忍万言万当不如一默无可简择眼界平不藏秋毫心地直我肱三折得此医自觉两踵生光辉团蒲日静鸟吟时炉薰一炷试观之四休四印老少富贫普同受用论玄关一窍云天地相去八万四千里自天以下三万六千里应三十六阳候自地以上三万六千里应三十六阴候所谓天上三十六地下三十六中间一万二千里乃阴阳都会之处天地之正中也人身心肾相去八寸四分自心以下三寸六分属阳自肾以上三寸六分属阴中间一寸二分乃水火交媾之处人身之规中也虚闲空沿内藏玄元之气乃元神所居之穴即所谓真土也外则应两眼所以眼为飞土人生则此神存故目光明人死则此神去故目光灭百姓日用而不知此之一窍干坤不能喻其大日月不能喻其明倘能识此搅黄河为酥酪变大地作黄金将见神灵则气清气清则欲寡欲寡则性正性正则情忘情忘则心死故心死神方活神全心自闲明道杂志云刘几洛阳人年七十余精神不衰体干清健犹剧饮予素闻其善养生因问之几曰我有房中补导之术欲授子予曰方因小官家惟一妇何地施此然见几每一饮酒辍一嗽口虽醉不忘因此可以无齿疾晡后食少许物辄已几有子婿陈令颇知其术曰暖外肾而已其法以两手掬而暖之默坐调息至千息两肾融液如泥沦入腰间此术至妙回回教门善保养者无他法惟暖外肾使不着寒见南人着夏布袴者甚以为非恐凉伤外肾也云夜卧当以手握之令暖谓此乃生人性命之本根不可不保护此说最有理陈书林云余司药市仓部轮差诸君请米受筹乡人张成之为司农丞监史同坐时冬严寒余一二刻间两起便溺问曰何频数若此答曰天寒自应如是张云某不问冬夏只早晚两次余谂之曰有导引之术乎曰然余曰旦夕当北面因暇叩请荷其口授曰某先为李文定公家婿妻弟少年遇人有所得遂教小诀临卧时坐于床垂足解衣闭气舌拉上咢目视顶门乃提缩谷道以手磨擦两肾腧穴各一百二十次以多为妙毕即卧如是三十年极得力归禀老人老人行之旬日云真是奇妙亦与亲旧中笃信者数人言之皆得效东坡云扬州有武官侍真者官于二广十余年终不染瘴面色红腻腰足轻快初不服药唯每日五更起坐两足相向热磨涌泉穴无数以汗出为度欧公平生不信仙佛笑人行气晚年云数年来足疮一点痛不可忍有人传一法用之三日不觉失去其法垂足坐闭目握固缩谷道摇贴为之两足如气球状气极即休气平复为之日七八得暇即为乃般运捷法也文忠痛己即废若不废常有益又于王定国书云摩脚心法定国自己行之更请加工不废每日饮少酒调节饮食常令胃气壮健其穴在足心之上湿气皆从此入日夕之间常以两足赤肉更次用一手握脚指一手磨擦数目多时觉足心热即将脚指略略动转倦则少歇或令人擦之亦得终不若自擦为佳陈书林云先公每夜常自擦至数千所以晚年步履轻便仆性懒每卧时只令人擦至睡熟即止亦觉得力乡人郑彦和自太府丞出为江东仓足弱不能陛辞枢筅黄继道教以此法逾月即能拜跪霅人丁邵州致远病足半年不能下床遇一道人亦授此法久而即愈今笔于册用告病者岂曰小补之哉明道杂志云世言眉毫不如耳毫耳毫不如老饕此言老人饕餮嗜饮食最年老之相也此语未必然某见数老人皆饮食至少其说亦有理内侍张茂则每食不过粗饭一盏许浓腻之物绝不向口老而安宁年八十余卒茂则每观人必曰且少食无太饱王晰龙图造食物必至精细食不尽一器食包子不过一二枚耳年八十卒临老尤康强精神不衰王为余言食取补气不饥即已饱生众疾至用药物消化尤伤和也刘几秘监食物尤薄仅饱即止亦年八十而卒刘监尤喜饮酒每饮酒更不食物啖少果实而已循州苏侍郎每见某即劝令节食言食少即脏气流通而少疾苏公贬瘴乡累年近六十亦康健无疾盖得此力也苏公饮酒不饮药每与客食未饱已拾匕箸东坡治脾节饮水说云脾能母养余藏养生家谓之黄婆司马子微着天隐子独教人存黄气入泥丸能致长生太仓公言安谷过期不安谷不及期以此知脾胃全固百疾不生近见江南一老人年七十三状貌气力如四五十人问其所得初无异术但云平生习不饮汤水耳常人日饮数升吾日减数合但只沾唇而已脾胃恶湿饮少胃强气盛液行自然不湿或冒暑远行亦不念水此可谓至言不烦周曼叔比得肿疾皆以利水药去之中年以后一利一衰岂可囗乎当及今无病时力养胃气若土能制水病何由生向陈彦升云少时得此疾服当归防己之类皆不效服金液丹灸脐下乃愈此亦固胃助阳之意但火力外物不如江南老人之术姜桂辣药例能胀肺多为肿媒不可服邝子元由翰林补外佗傺无聊遂成心疾每疾作辄昏愦如梦或发谵语或言真空寺有老僧不用符药能治心疾子元往叩之僧曰相公贵恙起于烦恼烦恼生于妄想夫妄想之来其几有三或追忆数十年前荣辱恩仇悲欢离合及种种闲情此是过去妄想也或事到眼前可以顺应却乃畏首畏尾三番四覆犹豫不决此是见在妄想也或期望日后富贵荣华皆如其愿或期望功成名遂告老归田或期望子孙登庸以继书香与夫一切不可必成不可必得之事此是未来妄想也三者妄想忽然而生忽然而灭禅家谓之幻心能照见其妄而斩断念头禅家谓之觉心故曰不患念起惟患觉迟此心若同大虚烦恼何处安脚又曰相公贵恙亦原于水火不交凡溺爱冶容而作色荒禅家谓之外感之欲夜深枕上思得冶容或成宵寐之变禅家谓之内生之欲二者之欲绸缪染着皆消耗元精若能离之则肾水自然滋生可以上交于心至若思索文字忘其寝食禅家谓之理障经纶职业不告劬勚禅家谓之事障二者之障虽非人欲亦损性灵若能遣之则心火不至上炎可以下交于肾故曰尘不相缘根无所偶返流全一六用不行又曰苦海无边回头是岸子元如其言独处一室扫空万缘静坐月余心疾如失卷三十三娱老余小时好饮然力不胜酒饮辄醉辄复有酒失至年近四十而有幽忧之疾盖濒于不起矣遂弃去文史教童子学唱每晨起即按乐至暮久之遂能识其音调又酒中好与人谈谐性复疏诞悁忿喜面刺人过亦时时以此得罪虽不至如灌夫盖宽饶亦几希有孔文举苏子瞻之风矣今年在桑榆既志隳业废复不能操奇赢之术块然闲居无以自娱况饮酒听曲谈谐此三者又其夙业也故聊复寓兴于此然观古之达人亦多有好是者故备录之聊以自况且以自警若余之饮酒听曲谈谐能如此数公则可谓不负此三者矣古人琴称琴道酒称酒德诗称诗思昔刘向有琴道三篇刘伯伦有酒德颂夫谓之曰道曰德曰思古人盖有深意也古人又言浊醪有妙理夫曰妙理即所谓酒德者非耶其造酒之法则谓之酒经其事则谓之酒政故苏长公有酒经世亦有酒经一袠只五六板是抄本不着撰人姓名饮酒亦古人所重诗曰既立之监复佐之史汉刘章请以军法行酒唐饮酒则有觥录事今世既设令官又请一人监令正诗人复佐之史之意也大凡饮酒或起坐或迁席或喧哗或沾洒淋漓或攀东指西与人斯赖或语及财利或称说官府或言公事或道人短长或发人阴私此十者皆酒之辱也今席上人有出外解手者即送一大杯谓之望风钟乃因起坐而行罚亦古人之遗意也今世之饮酒者大率有此十失遇坐客有一于此便当舍去余处南京苏州最久见两处士大夫饮酒只是掷色盖古人亦用骰子唯松江专要投壶猜枚夫投壶即开起坐喧哗之端矣然恐昔日祭征虏之雅歌投壶未必如是猜枚乃藏阄射覆之遗制既损闲心而攘臂张拳殊为不雅东江先生一饮必百杯然未尝见其醉每尽一杯则于手背旁一埒恐其有余沥也故至终席桌上与盘中无一点沾湿今存斋先生一饮亦必百杯亦竟日不起坐杯中不剩余沥大率与东江同然存斋平居无客不饮东江每夜与诸子团坐话家常必欲尽量东江但吃小杯存斋虽连浮数十大白亦不动色其量似优于东江东江之色稍严存斋则竟日欣欣甚得酣适之趣此皆德人盖深于酒德者也余交知中称善饮者则有宝应朱射陂南都许石城姑苏袁吴门太仓王凤洲上海朱醉石每饮必竟日恬愉畅适所谓令人欲倾家酿者也苏州黄质山虽不甚大饮然每至相知之家即唿酒引满数杯兴尽即止盖深得酒中之趣者也余自号酒隐又称酒民人问曰子不大饮何忽有此号凡人有强之酒者必推量窄子何乃以虚声自苦耶余曰不然盖尽余之量可得三升苟主人恶劝强以三大觥则沉顿死矣若任吾之适持杯引满细呷而徐釂之则自以为醍醐沆瀣不是过也则是可饮三升而醉二参孰谓余非酒民哉存斋先生常言元朗酒兴甚高苦无量耳昔苏长公自言饮酒终日不过五合然喜人饮酒见客举杯徐引则予胸中为之浩浩焉落落焉酣适之味乃过于客则天下之好酒亦无在余上者今余每日午间饮十杯至夜复饮十杯则是每日可得一升然五日之中未尝有无燕席者若席上对客听曲谈谐尽余之量可饮六十杯是一日可得三升矣三升之后则胸中之浩浩落落与酣适之味乃在我而不在客矣其胜苏公不甚远耶朱文石最好客最喜人饮酒最好唱曲最好谈谐其得酒之趣乃过于余然竟一日但尽五合正与苏长公对亦只是看人之浩浩落落者也聊奉一噱东坡书东皋子传后云予饮酒终日不过五合天下之不能饮无在予下者然喜人饮酒见客举杯徐引则予胸中为之浩浩焉落落焉酣适之味乃过于客闲居未尝一日无客客至未尝不置酒天下之好饮亦无在予上者常以为人之至乐莫若身无病而心无忧我则无是二者矣然人之有是者接于予前则予安得全其乐乎故所至常蓄善药有求者则与之而尤喜酿酒以饮客或曰予无病而多蓄药不饮而多置酒劳己以为人何也予笑曰病者得药吾为之体轻饮者困于酒吾为之酣适盖专以自为也岂真为人哉东皋子待诏门下省日给酒三升其弟静问曰待诏乐乎曰待诏何所乐但美酝三升可恋耳今岭南法不禁酒予既得自酿月用米一斛得酒六斗而南雄广惠循梅五太守间复以酒遗予略计其所获殆过于东皋子矣然东皋子自谓五斗先生则日给三升救口不暇安能及客乎若予者乃日有二升五合入野人道士腹中矣东皋子与仲长子光游好养性服食预刻死日自为墓志予盖友其人于千载或庶几焉孔文举难曹公禁酒书曰酒之为德久矣古先哲王类帝禋宗和神定人以齐万国非酒莫以也天垂酒星之耀地列酒泉之郡人着旨酒之德尧不千钟无以建太平孔非百觚无以堪上圣樊哙解厄鸿门非豕肩钟酒无以奋其怒赵之厮养东迎其主非引卮酒无以激其气高祖非醉斩白蛇无以畅其灵景帝非醉幸唐姬无以开中兴袁盎非醇醪之力无以脱其命定国不饮酒一斛无以决其法故郦生以高阳酒徒着功于汉屈原不糟啜醨取困于楚由是观之酒何负于政哉刘公荣云今年田得八百斛秫尚不了面蘖事又自言胜公荣者不可不与饮不如公荣者不可不与饮如公荣者又不可不与饮故终日饮而不休余曰此人大騃有美酒何不留之以浇阮嗣宗胸中礨磈乃与此顽钝人沃浑肠浊肺耶王佛大言三日不饮酒觉形神不相亲王光禄言酒正使人人自远王卫军言酒正自引人着胜地此三言者正所谓酒德所谓妙理也王子猷看竹曰何可一日无此君余谓子猷大不解事竹岂足以当此余每对酒辄曰何可一日无此君陈暄曰宁可千日不饮不可一饮不醉此妄言也余每一日无酒即觉皮中肉外焦渴烦闷然日日酩酊亦殊为瞶瞶唯逐日饮少酒过五日则一大醉正得其中陶渊明饮酒诗曰道丧向千载人人惜其情有酒不肯饮但顾世间名所以贵我身岂不在一生一生复能几倏如雷电惊鼎鼎百年内持此欲何成王无功五斗先生传曰有五斗先生者以酒德游于人间有以酒请者无贵贱皆往往必醉醉则不择地斯寝矣醒则复起饮也常一饮五斗因以为号焉先生绝思虑寡言语不知天下之有仁义厚薄也忽焉而去倏然而来其动也天其静也地故万物不能萦心焉尝言曰天下大抵可见矣生何足养而嵇康着论途何为穷而阮籍恸哭故昏昏默默圣人之所居也遂行其志不知所如白太傅卯时酒诗曰佛法赞醍醐仙方夸沆瀣未如卯时酒神速功力倍一杯置掌上三咽入腹内煦若春贯肠暄如日炙背岂独肢体畅仍加志气大当时遗形骸竟日忘冠带似游华胥国疑反混元代一性既完全万机皆破碎半醒思往来往来吁可怪宠辱忧喜间惶惶二十载前年辞紫闼今岁抛皂盖去矣鱼返泉超然蝉离蜕是非莫分别行止无疑碍浩气贮胸中青云委身外扪心私自语自语谁能会五十年来心未如今日泰况兹杯中物行坐长相对已上三篇非止言酒兼见理性种明逸至性嗜酒尝种秫自酿曰空山清寂聊以养和苏东坡云神胜功用无捷于酒叶少蕴言旧得酿法极简易三日辄成色如潼醴不减玉友每晚凉即饮三杯亦复盎然读书避暑固是佳事况有此酒忽记欧公诗有一生勤苦书千卷万事消磨酒十分之句慨然有当于心苏子美豪放不羁好饮酒在外舅杜祁公家每夕读书以五斗为率公深以为疑使子弟密觇之闻子美读汉书张良传至良与客狙击秦始皇误中副车抚掌曰惜乎击之不中遂引满一大白又读至良曰始臣起下邳与上会于留此天以与陛下又抚案曰君臣相遇其难如此复举一大白公闻之大笑曰有如此下物一斗不足多也东坡酒经曰南方之氓以糯与杭杂以卉药而为饼嗅之香嚼之辣揣之枵然而轻此饼之良者也吾始取面而起肥之和之以姜液燕之使十裂绳穿而风戾之愈久而益悍此麴之精者也米五斗以为率而五分之为三斗者一为五升者四三斗者以酿五升者以投三投而止尚有五升之赢也姑酿以四两之饼而每投以二两之麴皆泽以少水取足以散解而匀停也酿者必饔按而井泓之三日而并溢此吾酒之萌也酒之始萌也甚烈而微苦盖三投而后平也凡饼烈而麴和投者必屡尝而增损之以舌为权衡也既溢之三日乃投九日三股通十有五日而后定也既定乃注以斗水凡水必熟而冷者也凡酿与投必寒之而后下此炎州之令也既水五日乃篘得二斗有半此吾酒之正也先篘半日取所谓赢者为粥米一而水三之揉以饼麴凡四两二物并也投之糟中熟撋而再酿之五日压得斗有半此吾酒之少劲者也劲正合为四斗又五日而饮则和而力严而不勐也篘绝不旋踵而粥投之少留则糟枯中风而酒病也酿久者酒醇而丰速者反是故吾酒三十日而成也黄山谷书安乐泉酒颂后云荆州公厨酒之尊贵者曰锦江春其色味如蜀中之小蜂蜜和柘浆饮之使人淡闷所谓厚而浊甘而哕者也士大夫家喜作绿豆曲酒与米瓷同色然使人饮之心兴轰轰害人眠食所谓清而薄辛而螫者也诚使公私之酒合去四短合用四长则为佳酝矣大概锦江春以米入浆不待味极酸而炊故但甘而不辛又用曲少故不能折甘味其浊则不待醅熟而榨耳绿豆曲投水太多又不以麦孽折其辛故也若斗取六升岂有薄哉东江先生傍秋亭杂记论酒云内法酒总名长春有上用甜苦二色给内阁者以黄票学士以红票余白长行内上用金茎露孝庙初始有其方与太禧白皆内臣监酿光禄不得预太禧色如烧酒彻底澄莹浓厚而不腻绝品也金茎露清而不冽醇而不腻味厚而不伤人李文正公以为才德兼备之君子云天下之酒自内法外若山东之秋露白淮安之绿豆括苍之金盘露婺州之金华建昌之麻姑太平之采石苏州之小瓶皆有名而皆不若广西之滕县山西之襄陵为最滕县自昔有名远不易致襄陵十年前始入京师据所见当为第一松江酒旧无名李文正公尝过朱大理文征家饮而喜之然犹为其所诒实苏州之佳者尔癸酉岁予以馈公公作诗二首于是盛传凡士大夫遇酒之佳者必曰此松江也而实不尽然盖永嘉绍兴有绝佳相类者予尝以乡法酿于京师味佳甚人以为类襄陵云杨恽与孙会宗书曰家本秦也能为秦声妇赵女也雅善鼓琴奴婢歌者数人酒后耳热仰天而歌呜呜曰田彼南山芜秽不治种一顷豆落而为萁人生行乐耳须富贵何时谢安石云年在桑榆正赖丝竹陶写恒恐儿辈觉损欣乐之趣桓子野每闻清歌辄唤奈何谢公闻之曰子野可谓一往有深情唯深于情者然后知此王夷甫言情之所钟正在我辈韩持国立朝刚正宋神宗谓之强项人也然性喜声乐遇极暑辄求避屡徙不如意则卧一榻使婢执板缓歌不绝声展转徐听或颔首抚掌与之相应往往不复挥扇范德孺名纯粹乃文正公第三子也喜琵琶暮年苦夜不得睡家有琵琶筝二婢每就枕即杂奏于前至寝乃得去赵子固清放不羁好饮酒醉则以发濡酒歌古乐府自执红牙以节曲白太傅言洛城内外六七十里间凡观寺五墅有泉石花竹者靡不游人家有美酒鸣琴者靡不过有图书歌舞者靡不观又云每良辰美景或雪朝月夕好事者相过必先为之拂酒罍饮既酣乃自援琴操宫声弄秋思一遍若兴发命家僮调法部合奏霓裳羽衣一曲若欢甚又命小妓歌杨柳枝新词十数章放情自娱酩酊而后已白太傅有府酒五绝其辨味一首云甘露太甜非正味醴泉虽洁不芳馨杯中此物何人别柔旨之中有典刑其谕妓一首云烛泪液沾桃叶袖酒痕春污石榴裙莫辞辛苦供欢宴老后思量悔杀君观二诗白傅之风流可想见矣白太傅醉戏诸妓诗曰席上争飞使君酒歌中多唱舍人诗不知明日休官去逐我东山去是谁白太傅花前叹内一句云容坐唱歌满起舞则知古人不但用官伎虽刺史亦与伎女列坐白太傅与牛相公乞筝牛侑以一诗落句云但愁封寄去魔物或惊禅白答曰任教魔女弄不动是禅心古人风流调笑其乐如此牛思黯有能筝者白傅戏之曰何时得见十三弦待取无云有月天愿得金波明似镜镜中照出月中仙白太傅诗曰古人唱歌兼唱情今人唱歌惟唱声欲说向君君不会试将此语问杨琼今安得此辈而与以论曲哉白傅集有与牛家妓乐雨夜合宴之诗牛是奇章公也风流宰相谢安之后复有此人裴令公送白傅马戏赠以诗曰君若有心求逸足我还留意在名姝下注云盖用爱妾换马事意亦有所属也白答之曰安石风流无奈何欲将赤骥换青娥不愁便送东山去临老何人与唱歌山谷有和白太傅何处难忘酒三首后系以数语云乐天不溺于酒而寓之酒故寄大梦于杯杓而宛然道德规矩彼无乐天之志而欲从事于酒者皆仲尼叩胫之宾也昔人谓苏公嬉笑怒骂皆成文章余谓山谷启口出言皆有理趣盖非谬语也冯道与赵凤同在中书凤有女适道仲子以饮食不中为道夫人谴骂赵令婢长号知院者来诉凡数百言道都不答及去但云传与亲家翁今日好雪山谷与人书云承谕小李数问动静想琅琊不见问也一噱小李疑是一角妓琅琊亦角妓之王姓者琅琊秀惠清歌常有出蓝之声比得数新曲恨未得亲教当耳鄂渚亦有二三子可与娱每至尊前未尝不怀英对也山谷欲亲自教当想亦似深于律吕者秋月晴彻颇得浅斟低唱之乐否恨不见小庄与嫦娥争辉耳东坡最好谑观其与刘贡父嘲调之言余载在语林排调篇中盖几乎虐矣山谷集中与人书尺时有谑语余爱其雅而旨也故摭之以着于篇东坡一帖云王十六秀才遗拍板一串意余有歌人不知其无也然亦有用陪傅大士唱金刚经耳字画奇逸如欲飞动山谷作小楷书其下曰此拍板以遗朝云使歌公所作满庭霜亦不恶也然朝云今为惠州土矣山谷与赵都监帖所寄尺六观音纸欲书乐府似大不类如此乐府卷子须镇殿将军与大夫娘对引角盆高揭万年欢乃相当也文王割烹武王饪鼎叔旦举而荐之管蔡不食谁能强之山谷书自作草后余往在江南绝不为人作草今来宜州求者无不可或问其故告之曰往在黔安园野人有以病来告者皆与万金良药有刘荐者谏曰良药可惜以啗庸人笑而应曰有不庸者引一个来闻者绝倒与俞洪范帖云所论上党风俗可病何时不然八风与四威仪动静未尝相离也虽古之元圣大智有能立于八风之外者乎欲断此事当付之党进党在许昌有说话客请见问说何事曰说韩信即杖之左右问其故党曰对我说韩信对韩信亦说我矣即公不闻洗耳而已卷三十四正俗一夫国之政理未尝不始乎治而卒乎乱世之习俗未尝不始乎厚而卒乎漓苟常乱常漓则将何所底止乎呜唿然未有极而不反者即三代质文之变大率亦犹是也今习俗已甚漓矣所赖祖宗法度严密天子明圣故未至于乱耳然习俗政理未有不相因者则漓者乱之渐也苟必待乱而后反其伤必多故余窃有深惧焉然大祸之来行将自及则诸君可无惧哉传曰贤者作法愚者制焉故群倡而力挽之固所望于贤者耳古人以右为尊至中古则尚左矣记曰吉事尚左凶事尚右故老子偃武章曰夫佳兵不祥之器故有道者不处君子居则贵左用兵则贵右偏将军居左上将军居右言以丧礼处之则凡平居燕会其揖逊拜跪之礼皆当以左为尊无疑也今世南北之礼不同凡客至相见作揖南方则主人让客在东边是右手北方则主人让客在西边是左手人但怪南北不同而竟不穷其故盖古人初见必拜先令人布席南方人东西布席则宾当就东主当就西盖一堂之中东是左西是右则是正以左为尊也北方人北向布席比肩而拜则宾当在西主当在东亦以左为尊也今南人不知布席之由北向作揖亦让客在东手则是尚右处以凶事失礼甚矣余考古人冠婚之礼主人出肃客则宾由西阶入主由东阶入岂有方肃客而处客以卑自处以尊之礼乎则又可以证升堂作揖必当让客在西手者为是也今之卑幼见尊长亦皆推让尊长在东手此初学小生最不知礼者盖卑幼作揖尊长但当在上面还揖或主人谦损降立在侧边答之卑幼只当北面向上作揖可也若必推在东手则是比肩而立以敌体待尊长矣其可谓之知礼乎余尝谓唯制礼者然后能用礼唯定律者然后能用律此言盖不虚也余见人家子弟凡所以事其父兄者皆以客礼相待每遇生朝或节序则陈盛筵以享之如待神明及享毕即弃去若刍狗矣此所谓斯须之敬以待乡人可也古人不如此盖事父兄不可一时去心虽蔬食菜羹苟适于口亦必荐进盖无旦无暮每食入口必念其亲故也若能如此则虽虾菜过于五鼎不能如此则虽五鼎亦何足道人家子弟不可不知尝一日访东桥值其在息园与其弟横泾王子新三人吃饭即请余至息园中同坐是时横泾已老病不胜酒矣少顷横泾辞去送至槛外命一童子曰看七老爹出门东桥入坐横泾径去近来士夫家兄弟皆送迎是以客礼相待恐亦未是吕汲公大防在相位其兄大忠自外郡代还相与坐东府堂上夫人自廊下降阶趋谒以二婢掖持而前大忠遽曰宰相夫人不须拜汲公解其意叱二婢使去夫人独拜于赤日中尽礼而退大忠略不顾劳人服其家法之严今士人略得进步则纵其妇陵忽舅姑矣何况伯氏史称大忠大防与弟大临同居相切磋论道考礼冠婚丧祭一本于古关中言礼学者推吕氏如此等礼今世士大夫亦不可不知宪孝两朝以前士大夫尚未积聚如周北野其父舆为翰林编修北野官至郎中两世通显而其家到底只如寒士曹定庵其兄九峰举进士有文章定庵官至宪副弟时信亦京朝官与李文正结社赋诗门阀甚高其业不过中人十家之产他如蒋给事夏宪副许佥宪致仕家居犹不异秀才时至正德间诸公竞营产谋利一时如宋大参苏御史蒋主事陶员外吴主事皆积至十余万自以为子孙数百年之业矣然不五六年间而田宅皆已易主子孙贫匮至不能自存宋大参即余外舅家得之目击者此四十年间事耳然此十万之业子孙纵善败亦安能如是之速盖若天怒而神夺之然然一时有此数家或者地方之气运耶或诸公之遗谋未善耶皆不可晓也人见当时数家之事有问于余者余戏语曰此病已在膏盲非庸医所了吾昔饮上池水或庶几能知之盖吾松士大夫一中进士之后则于平日同堂之友谢去恐不速里中虽有谈文论道之士非唯厌见其面亦且恶闻其名而日逐奔走于门下者皆言利之徒也或某处有庄田一所岁可取利若干或某人借银几百两岁可生息若干或某人为某事求一覆庇此无碍于法者而可以坐收银若干则欣欣喜见于面而待之唯恐不谨盖父兄之所交与而子弟之所习闻者皆此辈也未尝接一善人闻一善言见一善行夫一齐人之传尚不能胜众楚人之咻况又无一齐人之传乎吾恐子弟虽有颜闵之资欲其从善难矣诸公皆读书晓事此亦理之易见者也何昧昧若此太史公所谓利令智昏何异白日攫金于市中者耶或问晋朝重门阀而王谢子弟皆贤何也余曰王谢门中唯有王仲祖刘真长许玄度支道林诸人往来不闻有此等客吾松士大夫家燕会皆不令子侄与坐恐亦未是顷见顾东桥每有燕席命顾茂涵坐于自己桌边东江每燕亦令顾伯庸坐于桌边不另设席今存斋先生家三子皆与席衡山每饭必有寿承休承皇甫百泉许石城二家其二郎亦皆出坐与客谈谐共饮盖儿子既已长成岂能绝其不饮若与我辈饮则观摩渐染未必无益不愈于与群小辈喧哄酗酒耶昔王右军与谢太傅修禊兰亭而大令兄弟与谢车骑皆在阮嗣宗为竹林之游其子阮瞻亦欲与嗣宗曰仲容已与卿不得复尔若使仲容不在则瞻亦把臂入林矣故晋室士大夫子弟皆贤正为此也松江士大夫子弟不甚读书昔黄山谷云四民皆有世业士夫家子弟能知孝弟忠信斯可矣然不可令读书种子断绝有才气者出便足名世矣今世父兄非不知教子弟非不知学正恐多财为累耳则财之为害可胜言哉练兼善常对书太息曰吾老矣非求闻者姑下后世种子耳士夫积财无非为子孙之计然古人有云贤而多财则损其志愚而多财则益其过又黄山谷言男女缘渠侬堕地自有衣食分齐其不应冻饿沟壑者天不能杀也此者万金良药士大夫不可不知余小时见人家请客只是菜五色肴五品而已惟大宾或新亲过门则添虾蟹蚬蛤三四物亦岁中不一二次也今寻常燕会动辄必用十肴且水陆毕陈或觅远方珍品求以相胜前有一士夫请赵循斋杀鹅三十余头遂至形于奏牍近一士夫请袁泽门闻殽品计百余样鸽子斑鸠之类皆有尝作外官囊橐殷盛虽不费力然此是百姓膏血将来如此暴殄宁不畏天地谴责耶然当此末世孰无好胜之心人人求胜渐以成俗矣今存斋先生至家极力欲挽回之时时举以告人亦常以身先之然此风分毫不改虽曰世道渐漓然他处犹知敬信前辈有善言亦必听从独吾松之人坚于自用虽仲尼复生亦未如之何也已东坡云到黄廪食既绝痛自节俭日用不得过百五十每月朔便取四千五百钱断为三十块挂屋梁上平旦用画义挑取一块即藏去义仍以大竹筒别贮用不尽者以待宾客据东坡所言如此自计吾辈一日之课岂能及东坡十分之一每日当用钱十五文足矣昔司马文正公每日就寝时自计一日之为若与其所奉果足相当则帖然而卧稍有不及则终夕不自安今之士大夫每日饱饫肥甘不知临卧时亦曾打算一遭否杨君谦七人联句记虽位次亦皆明载列成图样王古直徐栗夫南面坐陈一夔王存敬北面坐侯公绳左边侧坐赵栗夫右边侧坐杨君谦坐侯公绳下则主人也乃知前辈燕会真率如此今士夫非南面不坐非专席不居其礼虽甚隆而情实不洽且乏雅致余生而疵贱岂敢为时俗之倡但出之以见前辈风范耳果山增高碟架盖起于近时三十年前所无也然亦只是松江用南京苏杭至今未有果山极无谓增高即诗之所谓于豆于登是彷佛登豆而为之者盖古人席地而坐诗言或授之几者乃是优老用以依凭而骰品实置于地上恐泥土沾污故设登豆且欲使稍高以便匙箸耳今殽品已摆在桌上不知要此物何用增此一段繁文又加一番虚费始作俑者其无后乎我家与东江先生有姻连其第五孙子登余妹婿也记得小时至东江家见燕客常用六角银杯后东江身后其家分析诸孙行酒皆用瓦器余问之云东江止有银杯二十四只皆是此样次子伯庸分十二只冢孙子龙分十二只余诸孙皆不及夫官至尚书不可谓不尊然酒器止此亦可称清白之风矣近年以来吾松士夫家所用酒器唯清河沛国最号精工沛国以玉清河以金玉皆汉物金必求良工访古器仪式打造极为精美每一张燕粲然眩目余意以为更得一二陶匏杂厕其间少存古意尤为尽善然二者较之终是玉胜尝与陆五湖醉饮甚畅余语五湖曰小时不知事尝买古玉杯数件后游南都客囊渐罄尽卖与朱文石家夫老年饮酒必须畅适若留心照管酒杯是增一大不乐也奈何欲快人之目而自取不乐哉五湖闻之抚掌称快尝访嘉兴一友人见其家设客用银水火炉金滴嗉是日客有二十余人每客皆金台盘一副是双螭虎大金杯每副约有十五六两留宿斋中次早用梅花银沙锣洗面其帷帐衾裯皆用锦绮余终夕不能交睫此是所目击者闻其家亦有金香炉此其富可甲于江南而僭侈之极几于不逊矣松江是天下大府华亭亦是剧县其讼狱之繁多钱粮之浩大上司文移之庞杂山积波委日勤职业犹惧不逮上大夫正当相体以时进见使郡县先生得尽心民事庶可以仰承朝廷委任之重况华亭乡官今已十倍于前矣使府县诸公日有送迎之劳则于公事不无少妨耶古称豳民风俗之厚其诗曰曰杀羔羊跻彼公堂称彼兕觥盖古人一受长养之恩则于岁终必欲少伸其图报之私而君臣如父子暧然相亲于一堂之中其厚也何如今乡士夫皆郡县邑子也既受其覆庇含育之恩而一无所报于心安乎亦当于岁终羊持酒拜献于公堂以伸一念之爱敬而郡县先生亦必受之盖所以通上下之情也今郡县先生既一切不受而士大夫亦聊以应一时之故事皆非实情相与徒费一番扰攘上下俱失矣近来上司出巡其起身后乡官俱进府县谢劳余见前辈未尝有此不知起于何时或倭寇犯境上司为地方而来郡县先生亦与上司区画地方之事故去后礼当谢劳若地方无警而抚按出巡但纠察百司查处银粮乃举朝廷章程也与乡士夫有何干涉又进府县搅扰一番无乃太烦渎耶卷三十五正俗二余辛酉自南都归壬戌年寓居苏州袁太冲过苏来见访语余曰近县公新生一子方在孩抱偶出痘疹吾起身时在县前经过见乡官进县问安黄伞亦有六七顶此亦近来事也第一郡县大夫要正士风激厉志节昔子游为武城宰夫子问曰汝得人焉尔乎子游对曰有澹台灭明者非公事未尝至于偃之室盖凡士君子养得自重一出去便能与朝廷干事此在郡县先生少加之意耳若以不见者为高无故而数至公庭之人稍加厌薄则士风可立振矣近日士大夫家居皆与府县讨夫皂虽屡经禁革终不能止或府县不与则谤议纷然此是蔑弃朝廷纪纲也尝见各衙门见任官其所谓直厅者乃看守衙门之人而柴薪银则给与各官募倩夫皂以备身银者也虽台省大臣亦不过十人见任且然而况家居者耶故虽元老致仕朝廷优贤始有岁拨人夫之命然止是二人必有旨然后许拨其余则安得滥用今每人要皂隶二名轿夫四名直伞一名每人总七名若有五十乡官则是又添一处兵饷矣夫同是朝廷百姓谁敢擅役一人故府县不得辄与乡官亦不得辄受朱晦庵晚年居考亭便于野服榜一帖于客位云荥阳吕公尝言京洛致仕官与人相接皆以间居野服为礼而叹外郡或不能然其旨深矣某衰朽无状虽幸叨误恩许致其仕前此或蒙宾客不鄙下访初未敢遽援此例便以老大自居近缘久病艰于动作屈伸俯仰皆不自由遂不免遵用旧京故俗辄以野服从事然而上衣下裳大带方履比之凉衫自不为简其所便者但取束带足以为礼解带可以燕居免有拘绊缠绕之烦脱着疼痛之苦而已切望深察恕此病人且使穷乡下邑得以复祖宗盛时京都旧俗其美如此亦补助风教之一端也至于筋骸挛缩转动艰难迎候不时攀送不及区区之意亦非敢慢并冀有以容之为大幸也双槐岁抄云韩襄毅既平大藤峡其威甚张时广州太守吴中聘教授王文凤修郡志襄毅闻之命以所得诸公书简附入然志中但题为贺都御史韩雍平两广书其中大司马王公称拜书复都宪永熙知己阁下大宗伯姚公称夔顿首都堂永熙年兄阁下少司徒薛公称远百拜奉书永熙都宪年兄行台邢太守称侍生宥百拜奉书都堂先生执事顺德钱大尹称多生浦端肃奉复总督巡抚都堂阁下按薛邢皆琼州人钱又属吏未尝有所谄也相去未久乃有治生晚生与门下台下诸称平交或号而不字官尊齿邵则系以翁或称老先生不一而足岂亦文盛之会哉双槐岁抄云中原西北士大夫长幼之礼甚严年长者每唿姓名饮酒献酬幼者必跪初不计贵贱也山西雍宪副世隆性气廉厉凛不可犯既贵便道过家往访同窗旧友王生时生已弃士业农矣遇诸途谓曰雍泰乃念贫贱之交乎倘不弃予约期访汝韦曲泰敬诺而归至期冠带以俟生布衣毛盬毶背只鸡持瓢酒至据正席而坐泰以兄事之与饮必跪生亦直受之不辞泰后为都宪巡抚宣府风度棱峻参将李杰来见不与为礼杰颇不法即数其罪唿左右缚杰使跪庭下大棍挞之三十坐是罢官其宦辙所至辄有遗爱人谓与华岳争高诗云柔亦不茹刚亦不吐不侮矜寡不畏强御足以当之矣泰陕西咸宁人尝闻长老言祖宗朝乡官虽见任回家只是步行宪庙时士夫始骑马至弘治正德间皆乘轿矣昔孔子曰以吾从大夫之后不可徒行也夫士君子既在仕途已有命服而与商贾之徒挨杂于市中似为不雅则乘轿犹为可通今举人无不乘轿者矣董子元云举人乘轿盖自张德瑜始也方其初中回因病不能看人遂乘轿以行众人因之尽乘轿矣然苏州袁吴门与余交其未中进士时数来下顾见其只是带罗帽二童子跟随徒步而来某以壬辰年应岁贡出学至壬子年谒选到京中间历二十年未尝一日乘轿今监生无不乘轿矣大率秀才以十分言之有三分乘轿者矣其新进学秀才乘轿则自隆庆四年始也盖因诸人皆士夫子弟或有力之家故也昔范正平乃忠宣公之次子文正公之孙也与外氏子弟结课于觉林寺去城二十里忠宣当国日正平徒步往来人不知为范丞相子今虽时世不同然亦恐非所以教子弟也徐养斋居乡每过往还之家见陈设过盛则愀然不乐遂不举箸或劝之则托辞曰吾今日心斋当茹素也里中从公之化亦稍稍崇俭矣今世衣冠中人喜多带仆从沈小可曾言我一日请四个朋友吃晚饭总带家童二十人坐至深夜不得不与些酒饭其费多于请主人一日偶出去见一举人轿边随从约有二十余人皆穿新青布衣甚是赫奕余惟带村仆三四人岂敢与之争道只得避在路旁以俟其过徐老先生轿边多不过十人仪真一友人朱荆溪名永年以岁贡官至知县有文亦能诗闻仪真读书后辈皆从之讲艺有游览必相随以行故近来真扬之间人才亦彬彬可称吾松绝无此风故虽科第辈出然恐尽今之世欲成就一个名人终不可得也方双江巡抚时余尚在南京闻其出巡至柘林家兄与舍弟同往相见门上人径请了舍弟进去将家兄轿子一把扯出盖方双江在任凡乡官进见皆要分别出身脚色故也夫未受朝命之前可论脚色既受命为京朝之官则同是朝廷供奉之臣矣古称王臣虽微加于诸侯之上故重王臣乃所以尊天子也安得更论脚色耶双江可谓不知体家兄岂不知抚台有此条教则当自量深藏远避夫见一巡抚不加益不见不加损何栖栖如此以自取辱耶家兄可谓不知分舍弟与双江同年也若巡抚是别人乡官固不敢与抗既是同年则有兄弟之义矣岂不知同年何某有一亲兄独不假借分毫而乃辱之至是古称父母之仇不共戴天兄弟之仇不同国辱及其兄则己之深仇也即当毅然不入而与之遂绝矣方忿气填膺何缘复与之坐而笑谈耶虽谓之无人道可也舍弟可谓不知礼盖一事而三人俱失也孙文简以礼部尚书还家时方双江为太守文简设席待之早起身自供张毕直待至日夕点灯时双江始至文简殊厌倦既上坐酒三行后即称疾发而起双江大怒逮其家人以事罗织问成充军后合郡士夫整酒于冯南江家再三讲解事始得释士大夫族姓盖水木本源所关甚重晋唐以来专重氏族如孔至撰百家类例品第海内族姓以张说为近代新门不入百家之数者是也今世所谓郡望盖本于此然必当考其所自如今世王姓者即谓之太原何姓者即谓之庐江甚非也盖不知王有二着姓太原是一族琅琊另是一族何亦有二着姓庐江是一族东海另是一族如王浑王衍王济王澄王述王承王蒙诸人太原之王也王祥王导王敦王义之王蒙王俭诸人琅琊之王也何充何准何求何点何胤庐江之何也何承天何长瑜何逊何思澄何子朗东海之何也琅琊之王自王导渡江以后世居江左今苏州虎丘山有王蒙宅会稽有王羲之题扇桥又有羲之兰亭修禊处则琅琊之王迁徙江南皆有明证而太原之王至于隋末文中子尚居龙门则江南何自而有太原之王耶齐梁时何求何点兄弟三人俱好栖隐今湖州有何山苏州亦有何山即其隐居处也而东海之何考之史册不闻其有南徙之迹则江南之王皆本之琅琊江南之何皆本之庐江此不待辨而明者也今江南之王皆冒太原而北地之何更无有一人出于东海者耶此则承袭之谬也若误称郡望则是冒认祖宗岂细故哉独王石梁先生小时见其书郡望必称琅琊盖有深识不同于俗见某常书东海因居海上以地着耳若书郡望亦必以庐江为是他如张姓者自张华以至张说世居范阳亦一郡望也岂必清河一族哉要当追源其所自耳若朱张顾陆本是吴中四姓故江南此四家但称中吴或吴郡可也何必远冒沛国清河武陵河东哉李希颜方伯素刚正顾文僖甚重之本木华黎子孙既入中国曰我木下子也遂姓李氏今子姓甚繁有一孙为道长近有一士夫之子亦李姓其父官至宪副家产甚厚资财鉅万父死失势曲意夤缘认为一族称为东门老爹亦大有所费若别姓犹可含煳冒认色目人其可冒认耶近日其子谋入学令人代考事露下狱百计弥缝幸而得释乃知人之行险侥幸盖亦出自天性也松江近日有一谚语盖指年来风俗之薄大率起于苏州波及松江二郡接壤习气近也谚曰一清诳圆头扇骨揩得光浪荡二清诳荡口汗巾折子挡三清诳回青碟子无肉放四清诳宜兴茶壶藤扎当五清诳不出夜钱沿门跄六清诳见了小官递帖望七清诳剥鸡骨董会摊浪八清诳绵绸直裰盖在脚面上九清诳不知腔板再学魏良辅唱十清诳老兄小弟乱口降此所谓游手好闲之人百姓之大蠹也官府如遇此等即当枷号示众尽驱之农不然贾谊首为之痛哭矣松江十来年间凡士夫年未四十即称老翁奶奶年未三十即唿太太前辈未有此则大为可笑者也卷三十六考文古人云校书如拂几上尘言旋拂旋有也余前身或是雕虫所化每至长夏置棐几于前荣横陈一册朱白不去手则是日不知有暑不然则烦闷欲死乃知此固其宿业也又古人言误书思之亦是一适苟适其适又何惮焉故见者虽或嗤诮之不置也昔有韩昶者昌黎之子也犹改金根车为金银车他复何论哉今世书籍讹舛甚多偶有所见则书于册五臣注文选中间谬妄极多如思玄赋云神化而蝉蜕兮朋精粹而为徒盖衡自寓也言自己之神化若此而吕向遂真以为蝉之蜕脱去秽污而以精粹为朋友徒侣此正苏长公所谓小儿强作解事者陈孔璋书云有子胜斐然之意五臣注云子胜即小子也一何浅鄙若此哉盖因论语有小子狂简斐然成章之言遂附会牵合然子胜之作小子不知是何解又不言有所本否李善引墨子亦恐未是姑阙疑可也寡妇赋云伊女子之有行爰奉嫔于高族吕延济以为有行谓自修德行极为可笑不如李善引毛诗女子有行远父母兄弟混成而切当书籍传刻易至讹舛亦有经不知事之人妄意改窜者如王右丞敕赐樱桃诗总是寝园春荐后非关御苑鸟衔残文苑英华本作才是盖才字与下句方有照应总字有何意义既经俗人一改遂传误至今乃知书籍中此类甚多惜无人为之辨证耳韦苏州滁州西涧诗有手书刻在太清楼帖中本作独怜幽草涧边行尚有黄鹂深树鸣春潮带雨晚来急野渡无人舟自横盖怜幽草而行于涧边当春深之时黄鹂尚鸣始于情性有关今集本与选诗中行作生尚作上则于我了无与矣其为传刻之讹无疑李颀集寄綦毋三诗风流三挹令公香盖用荀彧事也荀彧为中书令好熏香其坐处常三日香今徐崦西五十家唐诗李颀集中作风流三揖令公乡盖因不知荀彧事遂改作乡字然文义不属又换一揖字可笑可笑五十家唐诗李颀题璇公山池片石孤云窥色相清池皓月照禅心孤云改作孤峰皓月改作白月夫既言片石又曰孤峰不免叠床架屋若白月则前无所本只是杜撰以启后人换字之端盖唐诗为庸俗人所改如此类甚多其疑误后学可胜道哉杜牧之诗远上寒山石迳斜白云生处有人家亦有亲笔刻在甲秀堂帖中今刻本作深不逮生字远甚苏长公赤壁赋惟江上之清风与山间之明月耳得之而为声目遇之而成色取之无禁用之不竭是造物者之无尽藏也而吾与子之所共食本作食字有墨迹在文衡山家余亲见之今刻本作适然适字亦好或长公自加改窜耶然不可考也綦毋潜题净林寺顶山禅院诗塔影挂清汉钟声和白云集本与诸选诗皆作和河岳英灵集亦取钟声和白云为警句余初疑钟声如何与白云相和恐其未稳后见文苑英华作扣白云乃知言寺之塔影挂于清汉钟声出于白云则是扣于白云之中也以形容山顶之高殊浑成胜和字初唐诗文移北斗成天象酒递南山作寿林今人皆误作酒近盖移是活字近是死字唐人之律甚工专以字之虚实死活作眼目岂容以死字对活字且南山送酒原是诗意近字终无意义必为酒递无疑张王屋集唐雅徐贤妃诗井上夭桃偷面色檐前嫩柳觉身轻余曰觉字定误当是学字盖天桃尚偷其面色嫩柳犹学其身轻始有意味若觉字则索然矣王屋曰是遂刻作学字廋辞隐语也世遂讹为庾辞张王屋一日言汉书中云廋死狱中余曰非庾死乃廋死也论语云人焉廋哉人焉瘦哉说文廋字从广义从叟声也如庇庥庋庀之类皆从广乃覆蔽隐匿之意廋死言人死于狱中覆蔽隐匿人莫明其状也但因庚廋字最相近叟字臼字笔稍连中间转笔稍直便成庾字矣故此二字易于讹舛今书籍中甚多聊为正之杨升庵云史记叟死狱中注不明庾义按说文束缚捽抴为臾臾廋古字通也然臾庾字通未知何本恐亦杜撰语也祝枝山野记以对太祖陛下法之正东宫心之慈为刑部郎袁凯语太祖含怒口诵此语不止已而叱凯退凯知不免遂佯狂以脱死又云某御史松江人诈称青盲其妇与同居校尉通尉入室履错然有声御史已了了伪问妇何声妇曰猫儿跳下楼耳后居乡目稍稍称愈一日与妇竞妇喧辨御史曰记得猫儿跳下楼否妇悟遂自尽盖袁凯仕太祖朝为御史其对太祖法之正心之慈者正凯也松江不曾别有御史诈盲事亦不闻有妻自尽者而野记误以凯为刑部郎不言其是松江人却以别处人事剿入松江某御史下盖因袁凯事相类遂牵联误书耳松江去苏不远且郡志亦详载枝山何不考索而讹舛至此乃知记载是一大难事一有差误遂使人受千载不白之谤矣是岂可以易之哉且但云某御史则亦是传闻疑似之言岂可遽以为实而书之简册耶枝山谬妄甚矣逸诗之散见经传者附载于后我无所监夏后及商用乱之故民卒流亡淑慎尔止无载尔伪翘翘车乘招我以弓岂不欲往畏我友朋俟河之清人寿几何虽有丝麻无弃管蒯虽有姬姜无弃蕉萃凡百君子莫不代匮周道挺挺我心扃扃讲事不令集人来定礼义之不愆何惜于人言周穆王欲肆其心周行天下将皆有车辙马迹焉祭公谋父作祈招之诗以止王心诗曰祈招之愔愔式昭德音思我王度式如玉式如金形民之力而无醉饱之心青青之麦生陵之陂生不布施死何含珠为接其鬓擫其赡顪而以金椎控其颐徐别其颊无伤口中珠绵绵之葛在于旷野良工得之以为絺纻良工不得枯死于野浩浩之水育育之鱼未有室家我将安居逸诗之有其名而其文不传者茅鸱河水辔之柔矣论语亦有逸篇东坡云舜不作六器谁知贵药璠注玙璠鲁国之宝玉也逸论语载孔子曰美哉玙璠远而望之焕若也近而视之瑟若也一则理胜一则肤胜此亦不似后人语谈苑醍醐云史记言伯夷叔齐虽贤得夫子而名益彰颜渊虽笃学附骥尾而行益显闾巷之人欲砥行立名者非附青云之士恶能施于后世哉青云之士谓圣贤立言垂世者孔子是也附青云则伯夷颜渊是也后世谓登仕为青云谬矣试引数条以证之京房易占青云所覆其下有贤人隐续逸民传嵇康早有青云之志南史陶弘景年四五岁见葛洪方书便有养生之志曰仰青云睹白日不为远矣孔稚圭隐居多构山泉后阳王往游之圭曰足下处朱门游紫闼讵得与山人交耶钧曰身处朱门而情游沧海形入紫闼而意在青云袁彖赠隐士庾易诗曰白日清明青云辽亮昔闻巢许今睹台尚阮籍诗抗身青云中网罗孰能施合而观之青云岂仕进之谓乎自宋人用青云字于登科诗中遂误至今不改援引精博其论最当但所谓青云者盖言其人品之高如所谓志意薄天云者是也而谓即论语视富贵如浮云之旨则又失之远矣盖青云言其高浮云言其薄何得据以为证耶杨升庵丹铅馀录云刘歆言三皇象春五帝象夏三王象秋五伯象冬邵子皇极经世全用之孝经纬引孔子曰吾志在春秋行在孝经以春秋属商孝经属参皇极经世以易诗书春秋配春夏秋冬亦有所祖述也余谓升庵精博近世罕见其俪然亦有好奇过于穿凿处夫孔子以春秋属商孝经属参者盖以子夏有文学故以春秋属之曾子纯孝故以孝经属之耳苟如升庵之论则是以参商为二星而以春秋孝经分属之失之远矣丹铅余录辨寒鳖不当作炮字甚是但不当云韩国馔用此法古字韩与寒通或音同而误用耳盖脍臇炙皆言烹饪不容寒独称地当是鳖与鸡皆性寒易冻如今人言冻鳖鸡冻是也若云韩鳖犹可通以鸡寒为鸡韩可乎又岂一时秦楚齐赵魏皆不善馔独韩国能馔鳖又能馔鸡耶盖因文选五臣注中旧有此说升庵误信之也丹铅馀录云温泉所在必白矾丹砂硫黄三物为之根乃蒸为暖流耳夫丹砂硫黄二物性热故发为温泉是也若白矾本凉物温泉中安得有矾耶必是礜石其性最热昔王粲从魏武北征升岭眺望见一冈不生百草粲曰必是古冢此人在世服生礜石死而热气蒸出致卉草燋灭即令凿看果得墓有石满茔博物志鹤水鸟也伏卵时数入水卵冷取署石围绕卵以助暖气盛弘之荆州记曰麓山有精舍舍傍有礜石每严冬其上不停霜雪又述征记曰洛水底有礜石故上无冰许氏说文收礜字注曰毒石也出汉中则知此石合金丹者用之但须炼熟此人误服生者耳则蒸为暖流者必礜石无疑丹铅余录左传注引司马法曰产城者攻其所产训产城为诸侯之僭侈取名于产若生子而渐长大之义余谓此义亦未为得盖本文云攻其所产如其城以稻梁为利则刈其稻梁以麻枲为利则残其麻枲以水泽为利则竭其泽以山木为利则童其山之类此者敌国所利故攻之也其义甚明何必过为穿凿哉升庵如此类尚多余于丹铅总录皆标出后失去此书今不复能省忆矣丹铅馀录言今人家称出水窦曰央沟引荀子入其央渎为证又太平御览引庄子逸篇为羊沟升庵云羊沟者不知何解余闻羊沟者羊善触恐其毁墙作沟限之故云今世俗人又以明沟为阳沟暗沟为阴沟杨升庵云白乐天琵琶行枫叶荻花秋瑟瑟此瑟瑟是珍宝名其色碧故以影指碧字最为赏音而陈晦伯以瑟瑟谷中风正之夫诗人吟讽用意不同白自言色刘自言声又岂相妨而必泥以萧瑟之瑟字耶杨又引白一道残阳照水中半江瑟瑟半江红证之尤为妙绝唐明皇剑门诗诸选诗与本集有之岂升庵俱未之见而乃得之于剑门石壁上耶郑弘传等五伦事本是云母屏风升庵以为云岳是何等语陈晦伯正之甚当咏怀诗西游咸阳市赵李相经过颜延之以为赵飞燕李夫人李是武帝时赵是成帝时二人原不同时此大谬妄必以为赵季李平亦未为是盖诗人托兴寓言或咸阳偶有此二家贵富豪举如金张程郑之辈与之过从耳岂有游咸阳而经过阳翟之赵李耶必求其人则凿矣升庵云刘表善书引董北苑语此大谬陈晦伯据书断刘德升为是谈苑醍醐云三国典略曰萧明与王僧辨书凡诸部曲并使招携赴投戎行前后云集霜戈电戟无非武库之兵龙甲犀渠皆是云台之仗唐王勃滕王阁序紫电清霜王将军之武库正用此事以十四岁之童子胸中万卷千载之下宿儒犹不能知其出处岂非间世奇才杜子美韩退之极其推服良有以也余以为子安才虽美丽然亦时代不同盖古人学文之家此等书皆从幼诵习今之学者读四书本经之外要读性理纲目何暇及此亦由上之表率不逮于古耳岂独学者之过哉南园漫录云史记于项羽为本纪最见其据实立名观鸿门之宴羽东向范增南向汉高北向坐张良西向立一时之分封王侯其以人君自处而众亦尊以为君可见矣故史记据实而为本纪至班固始改为列传盖太史为项羽作本纪非尊之也夫所谓纪者即通历之纪年也如不立项羽本纪则秦既灭之后汉未得天下之先数年之历当属之何人耶盖本纪之立为通历非为项羽也共和为政纪亦不废项既亡秦而立楚怀王杀义帝杀卿子冠军分王诸侯皆羽主之则安得不为羽立本纪耶若班固作汉书所纪之历皆属汉矣而项羽之事但载纪耳则自当作传安得谓班固为好谀曲笔耶南园之无识甚矣陆玩拜侍中语史册与小说俱载而升庵以为陆抗何舛错至此升庵云雨未尝有香而李贺诗依微香雨青氤氲元微之诗雨香云淡觉微和云未尝有香而卢象诗云气香流水传称臭味盖言气味也气可以言臭独不可以言香乎故心经云眼耳鼻舌身意色声香味触法鼻是六根之一香是六尘之一故鼻之所触即谓之香暑天大雨必先有一阵气味此非雨香而何升庵善吟独不求作者之意耶陈晦伯引拾遗记亦太凿梁简文诗谶雪花无有带带与帝同音无带是谶无帝也陈晦伯以为无弟误陈晦伯正升庵刘晌旧唐书误作刘饷此必传刻之误耳升庵未必讹舛至此冯少洲编风雅逸篇载古谚一卷集刘梅谷杨升庵张鄮西诸公所辑而增益之自谓极备然如古里语云斫檀不谤得槃迷槃迷尚可得驳马又谚云上山斫檀榽橀先殚此二条殊为古雅然而不载此见十三经注疏中注疏中如此类尚多恨不得尽数拈出以补少洲之缺耳冯少洲风雅逸篇尝托余删定其所载道门一卷皆取之真诰与云笈七签等书盖佛经诸偈皆出六朝人之手犹有可观道家诸书皆张君房辈所纂乃科书之类极为芜陋一无足取者如何一概混入余皆削去今十不存一矣郑淡泉古言说孔庙十哲当黜冉求宰我而进有若公西赤此所谓理会科斗时事坐无尼父焉别颜回自古相传如此存之可也何必校量若此哉史鱼蘧伯玉亦不必妄生优劣古言说尧舜非生如安行惟太昊炎帝黄帝可以当之前古圣人岂得以分两求之哉古言说原始反终一条与无极太极同意所谓一起一结此不知何谓又以至诚至圣分外德内道亦是支离学问木瓜诗所谓木瓜木桃木李但言其投之薄耳而淡泉以为今人有以木为果者酒榼中常用之岂江西人所谓木荔枝耶凿矣郑淡泉以世言娄江东江松江为三江者非是盖以为江必源泉所注积为巨川而吴地三江至小不足为江故也殊不知凡水之入海者通谓之江郑但欲校量水之大小而不顾经书之文义乎若必以岷山之江嶓冢之江豫章之江为三江不知此三江与震泽有何相关而经曰三江既入震泽底定耶盖震泽受江南七郡之水若无三江泄之必至于泛溢为害故禹凿三大川导之入海而震泽始定矣其义甚显着郑复何疑而妄立意见今言中载列圣陵寝名号太祖孝陵太宗长陵仁宗献陵宣宗景陵英宗裕陵宪宗茂陵孝宗泰陵武宗康陵世宗永陵今言中初载诸陵历历明白可考则是北狩者裕陵也至后又云八月茂陵北狩又云郕王即位遥尊茂陵为太上皇则以北狩者为宪宗耶不宜乖舛如此近日黄毅所希宪巡下江刻五经集注于苏州府最是盛事但不知委之何人将何处本作式写完即刻全不校勘讹舛太甚甚至一板中有差六七字者此书初学习读所关最重况他日转相传讹日甚一日则于经书亦大有害不似他书无大干系也不知何故鲁莽如此说文凡禾之属皆从禾独稽首稽字不从禾盖篆文禾字头皆左转独稽字旁头右转说文凡心之属皆从心独博与协字从十今世人写博协皆从心是不知六书之故也卷三十七词曲昔师旷吹律而知南风之不竞有人弹琴见螳螂向鸣蝉欲其得之也蔡中郎闻其音而知有杀心隋炀帝将幸江都作翻调安公子曲王令言知其不反唐章怀太子作宝庆曲李嗣真闻而知太子废古之审音者其神妙如此今世律法亡矣余何能知之盖因小时喜听曲中年病废教童子习唱遂能解其音调知其节拍而已魏文帝善哉行内云知音识曲善为乐方或庶几焉耳兹以论词曲之语附载于篇末古乐之亡久矣虽音律亦不传今所存者惟词曲亦只是淫哇之声但不可废耳盖当天地剖判之初气机一动即有元声凡宣八风鼓万籁皆是物也故乐九变而天神降地祗出则亦岂细故哉故曰声音之道与政通矣佛经亦曰以我所证音声为上今佛家梵呗如念真言之类必和其音者盖以和召和用通灵气也正声之亡今已无可柰何但词家所谓九宫十二则以统诸曲者存之以待审音者出或者为告朔之饩羊欤杨升庵曰南史蔡仲熊云五音本在中土故气韵调平东南土气偏诐故不能感动木石斯诚公言也近世北曲虽郑卫之音然犹古者总章北里之韵梨圈教坊之调是可证也近日多尚海盐南曲士夫禀心房之精从婉变之习者风靡如一甚者北土亦移而耽之更数世后北曲亦失传矣金元人唿北戏为杂剧南戏为戏文近代人杂剧以王实甫之西厢记戏文以高则成之琵琶记为绝唱大不然夫诗变而为词词变而为歌曲则歌曲乃诗之流别今二家之辞即譬之李杜若谓李杜之诗为不工固不可苟以为诗必以李杜为极致亦岂然哉祖宗开国尊崇儒术士大夫耻留心词曲杂剧与旧戏文本皆不传世人不得尽见虽教坊有能搬演者然古调既不谐于俗耳南人又不知北音听者既不喜则习者亦渐少而西厢琵琶记传刻偶多世皆快睹故其所知者独此二家余家所藏杂剧本几三百种旧戏文虽无刻本然每见于词家之书乃知今元人之词往往有出于二家之上者盖西厢全带脂粉琵琶专弄学问其本色语少盖填词须用本色语方是作家苟诗家独取李杜则沈宋王孟韦柳元白将尽废之耶元人乐府称马东篱郑德辉关汉卿白仁甫为四大家马之辞老健而乏滋媚关之辞激厉而少蕴借白颇简淡所欠者俊语当以郑为第一郑德辉杂剧太和正音谱所载总十八本然入弦索者惟亻刍梅香倩女离魂王粲登楼三本今教坊所唱率多时曲此等杂剧古词皆不传习三本中独亻刍梅香头一折点绛唇尚有人会唱至第二折惊飞幽鸟与倩女离魂内人去阳台王粲登楼内尘满征衣人久不闻不知弦索中有此曲矣大抵情辞易工盖人生于情所谓愚夫愚妇可以与知者观十五国风大半皆发于情可以知矣是以作者既易工闻者亦易动听即西厢记与今所唱时曲大率皆情词也至如王粲登楼第二折摹写羁怀壮志语多慷慨而气亦爽烈至后尧民歌十二月托物寓意尤为妙绝是岂作调脂弄粉语者可得窥其堂庑哉郑德辉所作情词亦自与人不同如亻刍梅香头一折寄生草不争琴操中单诉你飘零却不道窗儿外更有个人孤另六么序却原来群花弄影将我来諕一惊此语何等蕴借有趣大石调初问口内又不曾荐枕席便指望同棺椁只想夜偷期不记朝闻道好观音内上覆你箇气咽声丝张京兆本待要填还你枕剩衾薄语不着相情意独至真得词家三昧者也郑德辉倩女离魂越调圣药王内近蓼花缆钓槎有折蒲衰草绿蒹葭过水洼傍浅沙遥望见烟笼寒水月笼沙我只见茅舍两三家如此等语清丽流便语入本色然殊不秾郁宜不谐于俗耳也王实甫才情富丽真词家之雄但西厢首尾五卷曲二十一套终始不出一情字亦何怪其意之重复语之芜类耶乃知金元人离剧止是四折未为无见王实甫西厢其妙处亦何可掩如第二卷混江龙内蝶粉轻沾飞絮雪燕泥香惹落花尘系春心情短柳丝长隔花阴人远天涯近香消了六朝金粉清减了三楚精神如此数语虽李供奉复生亦岂能有以加之哉西厢内如魂灵儿飞在半天我将你做心肝儿看待魂飞在九霄云外少可有一万声长吁短叹五千遍捣枕椎床语意皆露殊无蕴借如太行山高仰望东洋海深思渴则全不成语此真务多之病余谓郑词淡而净王词浓而芜王实甫丝竹芙蓉亭杂剧仙吕一套通篇皆本色语殊简淡可喜其闻如混江龙内想着我怀儿中受用怕甚么脸儿上抢白元和令内他有曹子建七步才还不了庞居士一分债胜葫芦内兀的般月斜风细更阑人静天上巧安排寄生草内你莫不一家儿受了康禅戒此等皆俊语也夫语关闺阁已是秾艳须得以冷言剩句出之杂以讪笑方才有趣若既着相辞复浓艳则岂画家所谓浓盐赤酱者乎画家以重设色为浓盐赤酱若女子施朱傅粉刻画太过岂如靓妆素服天然妙丽者之为胜耶王实甫不但长于情辞有歌舞丽春堂杂剧其十三换头落梅风内对青铜勐然间两鬓霜全不似旧时模样此句甚简淡偶然言及老顿即称此二句此老亦自具眼亻刍梅香第三折越调虽不入弦索然自是妙如小桃红云是害得神魂荡漾也合将眼皮开放你好热莽也沈东阳调笑令内擘面的便抢白俺那病襄王呀怎生来番悔了巫山窈窕娘满口里之乎者也没拦挡都喷在那生脸上唬的那有情人恨五个地缝藏差杀也傅粉何郎秃厮儿请学士休心劳意攘俺小姐他只是作耍难当止是寻常说话略带讪语然中间意趣无穷此便是作家也李直夫虎头牌杂剧十七换头关汉卿散套二十换头王实甫歌舞丽春堂十二换头在双调中别是一调排名如阿那忽相公爱也不罗醉也摩挲忽都白唐兀歹之类皆是胡语此其证也三套中惟十七换头其调尤叶盖李是女直人也十三换头一锭银内他将阿那忽腔儿来合唱丽春堂亦是金人之事则知金人于双调内惯填此调关汉卿王实甫因用之也虎头牌是武元皇帝事金武元皇帝未正位时其叔钱之出镇十七换头落梅风云抹得瓶口儿净斟得盏面儿圆望着碧天边太阳浇奠只俺这女直人无甚么别咒愿则愿我弟兄们早能勾相见此等词情真语切正当行家也一友人闻此曲曰此似唐人木兰诗余喜其赏识余家小鬟记五十余曲而散套不过四五段其馀皆金元人杂剧词也南京教坊人所不能知老顿言顿仁在正德爷爷时随驾至北京在教坊学得怀之五十年供筵所唱皆是时曲此等辞并无人问及不意垂死遇一知音是虽曲艺然可不谓之一遭遇哉王渼陂欲填北词求善歌者至家闭门学唱三年然后操笔余最爱其散套中莺巢湿春隐花梢以为金元人无此一句康对山词迭宕然不及王蕴借如渼陂杜甫游春杂剧虽金元人犹当北面何况近代以王兰卿传校之不逮远矣南都自徐髯仙后惟金在衡最为知音善填词其嘲调小曲极妙每诵一篇令人绝倒亦谓散套中无佳者惟万种闲愁最好余细看之独马上抱鸡三匝斗袖中携剑五陵游二句差胜乃用晚唐人罗隐诗也其余芜浅不足观西厢记越调彩笔题诗用侵寻韵本闭口而眉带远山铺翠眼横秋水无尘误入真文韵如朱仲谊辞写鸳鸯冢黄钟羞对莺花绿窗掩通篇俱闭口用韵甚好乐府辞伎人传习皆不晓文义中间固有刻本原差因而承谬者亦有刻本原不差而文义稍深伎人不解擅自改易者如两世姻缘金菊香云眼波眉黛不分明今人都作眼皮一日小鬟唱此曲金在衡闻唱波字抚掌乐甚云吾每对伎人说此字俱不肯听公能正之殊快人意二十换头尾声临了一句煞强似应底关河路儿远余疑应字文义不通思欲正之终不得其字一日偶看太和正音谱观关汉卿侍香金童内有雁底关河马头明月之句盖雁飞无不到其底下之关河言甚远也二十换头亦关汉卿词盖汉卿惯用此语其为雁底无疑老顿于中原音韵琼林雅韵终年不去手故开口闭口与四声阴阳字八九分皆是然文义欠明时有差处如马东篱孤雁汉宫秋其双调尾声云载离恨的毡车半坡里响毡字他教作闭口余言毡字当开口他说顿仁于韵上考索极详此字从占当作闭口余曰若是从占果当作闭口但此是写书人从省耳此字原从亶亶是开口汝试检毡字正文无从占者渠始信教作开口老顿云南曲中如雨歇梅天吕蒙正内红红妆艳质王详内夏日炎炎杀狗内千红百翠此等谓之慢词教坊不隶琵琶筝色乃歌章色所肄习者南京教坊歌章色久无人此曲都不传矣余令老顿教伯喈一二曲渠云伯喈曲某都唱得但此等皆是后人依腔按字打将出来正如善吹笛管者听人唱曲依腔吹出谓之唱调然不按谱终不入律况弦索九宫之曲或用滚弦花和大和钐弦皆有定则故新曲要度入亦易若南九宫原不入调问有之只是小令苟大套数既无定则可依而以意弹出如何得是且笛管稍长短其声便可就板弦索若多一弹或少一弹则禽板矣其可率意为之哉高则成才藻富丽如琵琶记长空万里是一篇好赋岂词曲能尽之然既谓之曲须要有蒜酪而此曲全无正如王公大人之席驰峰熊掌肥盾盈前而无蔬笋蚬蛤所欠者风味耳拜月亭是元人施君美所撰太和正音谱乐府群英姓氏亦载此人余谓其高出于琵琶记远甚盖其才藻虽不及高然终是当行其拜新月二折乃隐木栝汉卿杂剧语他如走雨错认上路馆驿中相逢数折彼此问答皆不须宾白而叙说情事宛转详尽全不费词可谓妙绝拜月亭赏春惜奴娇如香闺掩珠帘镇垂不肯放燕双飞走雨内绣鞋儿分不得帮和底一步步提百忙里褪了根儿正词家所谓本色语南戏自拜月亭之外如吕蒙正红妆艳质喜得功名遂王祥内夏日炎炎今日个最关情处路远迢遥杀狗内千红百翠江流儿内崎岖去路赊南西厢内团团皎皎巴到西厢玩江楼内花底黄鹂子母冤家内东野翠烟消诈妮子内春来丽日长皆上弦索此九种即所谓戏文金元人之笔也词虽不能尽工然皆入律正以其声之和也夫既谓之辞宁声叶而辞不工无宁辞工而声不叶曲至紧板即古乐府所谓趋趋者促也弦索中大和弦是慢板至花和弦则紧板矣北曲中如中吕至快活三临了一句放慢来接唱朝天子正宫至呆骨都双调至甜水令仙吕至后庭花越调至小桃红商调至梧叶儿皆大和又是慢板矣紧慢相错何等节奏南曲如锦堂月后侥侥令念奴娇后古轮台梁州序后节节高一紧而不复收矣清弹琵琶称正阳钟秀之徽州查八十有厚赀好琵琶纵浪江湖至正阳访之持侍生刺投谒钟令人语之曰使寻常人来见则宜称侍生吾闻查八十以琵琶游江湖今日来谒非执弟子礼我断不出查言吾固闻秀之名然未见其伎使果奇执弟子礼未晚钟取琵琶于照壁后一曲查膝行而前称弟子留处数月尽钟之伎而归友人王亮卿徽州人有俊才能诗尝言昔年入试留都闻查八十在上河往访之相期饮于伎馆欲听其琵琶查曰妓人琵琶吾一扫即四弦俱绝须携我串用者以往亮卿设酒于旧院杨家杨亦世代以琵琶名酒半查取琵琶弹之有一妓女占板甫一二段其家有瞎妈妈最知音连使人来言此官人琵琶与寻常不同汝占板俱不是半曲后使女子扶凭而出问查来历查云是钟秀之徒弟此妈妈旧与秀之相处与查相持而泣留连不忍别卷三十八续史我朝名臣即言行录所载诸公大率皆是矣但其所载皆用墓志碑文以及饯赠序记之语编入此等皆粉饰虚美之词且多是套子说话以之入于史传后人其肯信之乎如李文毅英宗时为国子祭酒以厢房前柏树枝柯蔽覆妨士子肄业遂剪去数条王振素忌其刚直即诬以擅代孔庙古木之罪枷于监门石大用率监生数千人号救请代幸而获免但当真书其事今但取古穰杂录云王振怒其持儒礼构以罪又取罗伦跋帖语云文毅见辱石大用代死观者终不得其始末岂得谓之实录耶若刘忠宣之所经度皆訏谟定命远猷辰告深得雅人之致余谓虽房杜韩范犹当服膺盖加于众人一等矣是乌可以不载耶故摭其实而着之篇太宗尝与解缙论群臣御笔书蹇义等十人名命各疏于下十人者皆上所信任政事之臣亦多于公善而具以实对于义曰其资厚重而中无定见于夏原吉曰有德有量而不远小人于刘隽曰虽有才干不知顾义于郑赐曰可为君子颇短于才于李至刚曰诞而附势虽才不端于黄福曰秉心易直确有执守于陈瑛曰刻于用法好恶颇端于宋礼曰戆直而苛人怨不恤于陈洽曰疏通警敏亦不失正于方宾曰簿书之才驵僧之心既奏上以授仁宗曰李至刚朕洞烛之矣余徐验之黄福在南京兵部参赞机务每旦视事皆襄城伯处分公不出一语盖阴相之则多矣或以为言公曰体当如是且汝见守备何尝错发落一事也胡俨筮仕为华亭县学教谕年尚少而能以师道自任劝勉诸生讲授每至夜分虽隆寒甚暑不废午门外东直房六部都察院堂上候朝之所两门入惟都察院正官独处一小夹室近岁都御史顾公佐非公事未尝与诸司群坐东杨天资明敏有果断之才中官有事来阁下议必问曰东杨先生在否知不在即回凡议事未尝不逊西杨或执古以断不可行已而卒断于东杨灼然可行而无碍也每秋敕文武大臣赴宪台审录重狱自英国公而下俱逊避俟二杨先生决之西杨讯之未尝决至不可了东杨一问即决庶几子路片言折狱之才众皆叹服杨文定在狱中十余年家人供食数绝粮又上命叵测日与死为邻愈励志读书不辍同难者止之曰势已如此读书何为曰朝闻道夕死可也五经诸子读之数回已而得释晚年遭遇为阁老大儒朝廷大制作多出其手实有赖于狱中之功盖天玉成之如此山云出镇广西广西总帅府一郑牢者老隶也性鲠直敢言公进之曰世谓为将者不计贪矧广西素尚货利我亦可贪否牢曰公初到如一新洁白袍有一沾污如白袍点墨终不可湔也公又曰人云土夷馈送苟不纳之彼必疑且忿奈何牢言居官黩货则朝廷有重法乃不畏朝廷反畏蛮子邪公亦笑纳之公镇广西逾十年廉操始终不渝王抑庵先生典选遇不如意事好诵古人诗以自宽一日有新得给事中即欲干挠选法者则曰偶然题作木居士便有无穷求福人御史有言吏部进退官不当则曰若教鲍老当筵舞更觉郎当舞袖长要多切中云王文端公在吏部御史有以画求诗者公峻拒不为作诗所介者实公之故人言公于他人多有所作何独靳是乃应之曰老负此累公等行当自知耳然公尝以诗寄钱塘戴文进索画且自序昔与文进交时尝戏作一联至是十年而始成之临川聂大年题其内曰公爱文进之画十年而不忘也使公以十年不忘之心待天下之贤则天下岂复有遗才哉语亦稍闻于公公置之不省后大年举为史官困于讥谗卧病逆旅自度不可起乃使所亲投诗于公中二联云镜中白发难饶我湖上青山欲待谁千里故人分橐少百年公论盖棺迟公得诗泣下曰大年欲吾铭其墓耳明日而大年卒公为墓志有曰吾以大年之才必能自振故久不拟荐而乃止一校官耶大年所题之言固为正论使隘者闻之将必以为议已其孰不加挤也而公不以为意至泣而铭其墓真所谓休休有容者矣轩輗天性廉介初为进士往淮上催粮冬寒舟行忽落水救出衣尽湿得一绵被裹之有司急为制衣一袭却之不用徐待旧衣之干为浙江按察使俸资之外一毫不取四时着一青布袍蔬食不厌与同僚约三日以米易肉一斤多不能堪故旧经过者留供一饭至厚者杀一鸡僚属见之惊异忽闻亲丧次日遂行僚属尚有未及知者升副都御史总理南京粮储清操愈坚张都宪素侈纵设席会诸僚公独不赴既而以卓食馈之亦不纳左都御史轩公持己甚严遇人无问贤否悉峻拒之不与接居南都岁时诣礼部拜表至则屏居一室撤去侍烛朝服端坐寂无一言待鼓严而出礼毕不告于同事者竟御肩舆而归同事者闻其来亦不乐与处皆避去平生后伟之节惟恃公牍之存间令吏写数十大册于纪载之文一无所好及卒修史有司从其家求公行实无有也惟写生卒年月上送官耳广州府知府沈琮尝为南京兵部武库司主事武库司典皂隶凡诸司多属意焉盖皂有定数得之多或得之早皆可觊利耳一日告予曰惟利亦可以观人琮司阜者久不以动心而干人挠法者得两公焉尚书魏公骥都御史轩公皂是已魏公骥为松江教官汲汲成就人才诸生在学居者候一更尽必携茶往视之见有书声者供茶一瓯至三更乃携粥以随尚有诵者供粥一碗如此者亦不频数间一行之士子感激笃尚斯文性好吟咏臞然若不胜衣中官王振亦礼重之唿为先生贽见惟帕一方振亦不较魏文靖公在南都法司因旱恤刑有王刚恶逆诉冤或以其年少欲缓之公曰此妇人之仁天道不时正此谓也狱遂决翌日而雨魏文靖景泰改元至京阁老陈公是其考试时所取士也来见请曰先生虽位冢宰然未尝立朝愿少侍事在吾辈而已公不从退谓人曰渠将朝廷事为一己事安得善终时中官王振权倾一时或邀薛文清拜其门公正色曰安有受爵公朝而谢恩私室李文达亦劝公少贬公曰厚德亦为是言耶竟不往已而遇诸途众行跪礼公独不屈振不悦会有狱夫实病死三年其妾私于人欲出嫁妻弗听遂诬妻魇魅夫死公辩其冤都御史王文谄事振乃诬公出入人罪系狱当死人皆危之公怡然曰辩冤获咎死何愧焉手持周易诵读不辍至覆奏将决大臣有申救之者得免放归田里公居家六年闭门不出中官金英奉使道南京公卿俱饯于江上独公不往英至京言于众曰南京好官惟薛卿耳薛文清公锐志道学着读书录二十卷多名言尝曰自朱子后性理已明正不必着书程明道许鲁斋皆未尝有所着作而言道统者必归之王忠肃提督辽东军务总兵以下庭谒公诘所以失机之由命左右曳出斩之再三哀请得释于是三军股栗莫敢不用命至广宁不逾月巡边自山海关直抵开原高墙垣深沟堑五里为堡十里为屯烽燧斥堠珠连璧贯千里相望简阅行伍老弱者更改之贫穷者赈给之鳏寡者婚配之谓边境不可以法律治词讼无问轻重量情以布谷粟赎罪虽人命亦以物抵偿公在边十数年间措置积银万余两粮数万石马千余匹边用充足器械鲜利军士饱暖人乐于战所举总兵参将如施聚焦礼辈皆知众中拔起为夷狄所惮