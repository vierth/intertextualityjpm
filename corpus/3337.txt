珠玉词提要钦定四库全书集部十提要珠玉词词曲类一等谨案珠玉词一巻宋晏殊撰殊有类要别着録马端临经籍考载殊词有珠玉集一巻此本为毛晋所刻与端临所记合盖犹旧本名臣録亦称殊词名珠玉集张子野为之序子野张先字也今巻首无先序盖传冩佚之矣殊赋性刚峻而词语特婉丽故刘攽中山诗话谓元献善冯延巳歌词其所自作亦不减延已赵与峕賔退録记殊幼子几道尝称殊词不作妇人语今观其集绮艳之词不少盖几道欲重其父名乃故作是言非确论也浣溪沙春恨词无可奈何花落去似曽相识燕归来二句乃殊示张寺丞王校勘七言律中腹聫复斋漫録尝述之今复填入词内岂自爱其造语之工故不嫌复用许浑集中一罇酒尽青山暮千里书回碧树秋二句亦前后两见知古人尝有此例矣六一词词曲类一等谨案六一词一巻宋欧阳修撰修有诗本义别着録其词陈振孙书録解题作一巻此本为毛晋所刻亦止一巻而于六十家词总目中注原本三巻盖庐陵旧刻兼载乐语分为三巻晋删去乐语仍併为一巻也曽慥乐府雅词序有云欧公一代儒宗风流自命词章窈眇世所矜式乃小人或作艳曲谬为公词蔡绦西清诗话云欧阳词之浅近者谓是刘煇伪作名臣録亦谓修知贡举为下第举子刘煇等所忌以辞蓬莱望江南词诬之则修词中巳杂他人之作又元丰中崔公度跋冯延已阳春録谓其间有误入六一词者则修词又或窜入他集当在宋时已无定本矣晋此刻亦多所釐正然诸选本中有梅尧臣少年游阑干十二独凭春一首呉曽能改斋漫録独引为修词且云不惟圣俞君复二词不及虽求之唐人温李集中殆难与之为一则尧臣已别有词此词断当属修晋未收此词尚不能无所阙漏又如越溪春结语沈麝不烧金鸭玲珑月照梨花系六字二句集内尚沿坊本误玲为冷珑为笼遂以七字五字为句是校讐亦未尽无讹然终较他刻为稍善故今从其本焉干隆四十五年九月恭校上总纂官纪昀陆钖熊孙士毅总校官陆费墀珠玉词珠玉词钦定四库全书珠玉词宋晏殊撰点绛唇露下风髙井梧宫箪生秋意画堂筵启一曲呈珠缀天外行云欲去凝香袂炉烟起断肠声里敛尽双蛾翠浣溪沙阆苑瑶台风露秋整鬟凝思捧觥筹欲归临别强迟留月好谩成孤枕梦酒䦨空得两睂愁此时情绪悔风流又三月和风满上林牡丹妖艳直千金恼人天气又春阴为我转囘红脸面向谁分付紫台心有情须殢酒盃深又一曲新词酒一盃去年天气旧亭台夕阳西下几时回无可奈何花落去似曾相识燕归来小园香径独徘徊又红蓼花香夹岸稠绿波春水向东流小船轻舫好追游渔父酒醒重拨棹鸳鸯飞去却囘头一盃销尽两睂愁又淡淡梳粧薄薄衣天仙模様好容仪旧欢前事入颦睂闲役梦魂孤烛暗恨无消息画帘垂且留双泪説相思又小阁重帘有燕过晚花红片落庭莎曲阑干影入凉波一霎好风生翠幕几囘疎雨滴圆荷酒醒人散得愁多又宿酒才醒厌玉巵水沉香冷嬾薫衣早梅先绽日边枝寒雪寂寥初散后春风悠飏欲来时小屛闲放画帘垂又绿叶红花媚晓烟黄蜂金蕋欲披莲水风深处嬾囘船可惜异香珠箔外不辞清唱玉樽前使星归觐九重天又湖上西风急暮蝉夜来清露湿红莲少留归骑促歌筵为别莫辞金盏酒入朝须近玉炉烟不知重㑹是何年又杨柳阴中驻彩旌芰荷香里劝金觥小词流入管絃声只有醉吟寛别恨不须朝暮促归程雨条烟叶系人情又一向年光有限身等闲离别易销魂酒筵歌席莫辞频满目山河空念逺落花风雨更伤春不如怜取眼前人又玉椀氷寒滴露华粉融香雪透轻纱晚来妆面胜荷花鬓亸欲迎睂际月酒红初上脸边霞一场春梦日西斜清商怨闗河愁思望处满渐素秋向晚雁过南云行人囘泪眼双鸾衾裯悔展夜又永枕孤人逺梦未成归梅花闻塞管菩萨鬘芳莲九蕋开新艳轻红淡白匀双脸一朶近华堂学人宫样妆着时斟美酒共祝千年寿销得曲中夸世间无此花又秋花最是黄葵好天然嫩态迎秋早染得道家衣淡妆梳洗时晓来清露滴一一金盃侧揷向绿云鬟便随王母仙乂人人尽道黄葵淡侬家解说黄葵艳可喜万般宜不劳朱粉施摘取承金盏劝我千长算擎作女真冠试伊娇面看又高梧叶下秋光晚珍樷化出黄金盏还似去年时傍栏三两枝人情须耐久花面长依旧莫学蜜蜂儿等闲悠飏飞诉衷情青梅煮酒鬬时新天气欲残春东城南陌花下逢着意中人囘绣袂展香茵叙情亲此时拚作千尺游丝惹住朝云又东风杨柳欲青青烟淡雨初晴恼他香阁浓睡撩乱有啼鸎睂叶细舞腰轻宿粧成一春芳意三月和风牵系人情又芙蓉金菊鬬馨香天气欲重阳逺村秋色如画红树间疎黄流水淡碧天长路茫茫慿高目断鸿雁来时无限思量又数枝金菊对芙蓉揺落意重重不知多少幽怨和露泣西风人散后月明中夜寒浓谢娘愁卧潘令闲眠心事无穷又露莲双脸远山睂偏与淡妆宜小庭帘幙春晚闲共柳丝垂人别后月圆时信迟迟心心念念説尽无慿只是相思又秋风吹绽北池莲曙云楼阁鲜画堂今日嘉㑹齐拜玉炉烟斟美酒祝芳筵奉觥船宜春耐夏多福庄严富贵长年又世间荣贵月中人嘉庆在今辰兰堂帘幙高巻清唱遏行云持玉盏敛红巾祝千春榴花寿酒金鸭炉香嵗嵗长新採桑子春风不负东君信徧拆羣芳燕子双双依旧衘泥入杏梁须知一盏花前酒占得韶光莫话匆忙梦里浮生足断肠又红英一树春来早独占芳时我有心期把酒攀条惜绛蕤无端一夜狂风雨暗落繁枝蝶怨鸎悲满眼春愁説向谁又阳和二月芳菲徧暖景溶溶戏蝶游蜂深入千花粉艳中何人解系天边日占取春风免使繁红一片西飞一片东又樱桃谢了梨花发红白相催燕子归来几处风帘绣戸开人生乐事知多少且酌金盃管咽絃哀慢引萧娘舞袖回又古罗衣上金针様绣出芳妍玉砌朱栏紫艳红英照日鲜佳人画阁新妆了对立樷边试摘婵娟贴向睂心学翠钿又时光只解催人老不信多情长恨离亭滴泪春衫酒易醒梧桐昨夜西风急淡月胧明好梦频惊何处高楼雁一声又林间摘徧双双叶寄与相思朱槿开时尚有山榴一两枝荷花欲绽金莲子半落红衣晚雨微微待得空梁宿燕归酒泉子三月暖风开却好花无限了当年樷下落纷纷最愁人长安多少利名身若有一盃香桂酒莫辞花下醉芳茵且留春又春色初来徧被红芳千万树流鸎粉蝶鬭翻飞恋香枝劝君莫惜缕金衣把酒看花须强饮明朝后日渐离披惜芳时望仙门紫薇枝上露华浓起秋风管絃声细出帘栊象筵中仙酒斟云液仙歌转绕梁虹此时佳㑹庆相逢庆相逢欢醉且从容又玉壶清漏起微凉好秋光金盃重叠满琼浆㑹仙郎新曲调丝管新声更飐霓裳博山炉暖泛浓香泛浓香为寿百千长又玉池波浪碧如鳞露莲新清歌一曲翠睂嚬舞华茵满酌兰英酒须知献寿千春太平无事荷君恩荷君恩齐唱望仙门谒金门秋露坠滴尽楚兰红泪往事旧欢何限意思量如梦寐人貌老于前嵗风月宛然无异座有嘉宾樽有桂莫辞终夕醉清平乐春花秋草只是催人老总把千山睂黛埽未抵别愁多少劝君緑酒金盃莫嫌丝管声催兎走乌飞不住人生几度三台又秋光向晚小阁初开䜩林叶殷红犹未徧雨后青苔满院萧娘劝我金巵殷懃更唱新词暮去朝来即老人生不饮何为又春来秋去往事知何处燕子归飞兰泣露光景千留不住酒阑人散草草闲堦独倚梧桐记得去年今日依前黄叶西风又金风细细叶叶梧桐坠绿酒初尝人易醉一枕小窗浓睡紫薇朱槿花残斜阳却照䦨干双燕欲归时节银屛昨夜微寒又红牋小字说尽平生意鸿雁在云鱼在水惆怅此情难寄斜阳独倚西楼遥山恰对帘钩人面不知何处緑波依旧东流更漏子蕣华浓山翠浅一寸秋波如剪红日永绮筵开暗随仙驭来遏云声囘雪袖占断晓莺春柳才送目又颦睂此情谁得知又塞鸿高仙露满秋入银河清浅逢好客且开睂盛年能几时宝筝调罗袖软拍碎画堂檀板须尽醉莫推辞人生多别离又雪藏梅烟着柳依约上春时候初送雁欲闻鸎绿池波浪生探花开留客醉忆得去年情味金盏酒玉炉香任他红日长又菊花残梨叶堕可惜良辰虚过新酒熟绮筵开不辞红玉盃蜀絃高羌管脆慢飐舞娥香袂君莫笑醉乡人熙熙长似春相思儿令昨日探春消息湖上绿波平无奈绕堤芳草还向旧㾗生有酒且醉瑶觥更何妨檀板新声谁教杨柳千丝就中牵系人情又春色渐芳菲也迟日满烟波正好艳阳时节争奈落花何醉杀拟恣狂歌断肠中赢得愁多不如归傍纱窗有人重画双蛾喜迁莺风转蕙露催莲鸎语尚绵蛮尧蓂随月欲团圆眞驭降荷兰褰油幕调清乐四海一家同乐千官心在玉炉香圣寿祝天长又歌敛黛舞萦风迟日象筵中分行珠翠簇繁红云髻袅珑璁金炉煖龙香逺共祝尧龄万万曲终休解画罗衣留伴綵云飞乂花不尽柳无穷应与我情同觥船一棹百分空何处不相逢朱絃悄知音少天若有情应老劝君看取利名场今古梦茫茫又烛飘花香掩炉中夜酒初醒画楼残笛两三声窗外月胧明晓帘垂惊鹊去好梦不知何处南园春色巳归来庭树有寒梅又曙河低斜月淡帘外早凉天玉楼清唱倚朱絃余韵入疎烟脸霞轻睂翠重欲舞钗钿揺动人人如意祝炉香万寿百千长撼庭秋别来音信千里恨此情难寄碧纱秋月梧桐夜雨㡬囘无寐楼高目断天遥云黯只堪顦顇念兰堂红烛心长焰短向人垂泪胡捣练小桃花与早梅花尽是芳妍品格未上东风先拆分付春消息佳人钗上玉尊前朶朶秾香堪惜谁把彩毫描得免恁轻抛掷秋蕋香梅蕋雪残香瘦罗幙轻寒微透多情只似春杨柳占断可怜时候萧娘劝我盃中酒翻红袖金乌玉兎长飞走争得朱颜依旧又向晓雪花呈瑞飞徧玉城瑶砌何人剪碎天边桂散作瑶田琼蕋萧娘敛尽䨇蛾翠回香袂今朝有酒今朝醉遮莫更长无睡滴滴金梅花漏泄春消息柳丝长草芽碧不觉星霜鬓边白念时光堪惜兰堂把酒留嘉客对离筵驻行色千里音尘便疎隔合有人相忆燕归梁双燕归飞遶画堂似留恋虹梁清风明月好时光更何况绮筵张云衫侍女频倾寿酒加意动笙簧人人心在玉炉香庆佳㑹祝筵长又金鸭香炉起瑞烟呈妙舞开筵阳春一曲动朱絃斟美酒泛船中秋五日风清露爽犹是早凉天蟠桃花发一千年祝长寿比神仙望汉月千缕万条堪结占断好风良月谢娘春晚先多愁更撩乱絮如雪短亭相送处长忆得醉中攀折年年嵗嵗好时节怎奈有人离别少年游重阳过后西风渐𦂳庭树叶纷纷朱阑向晓芙蓉妖艳特地鬭芳新霜前月下斜红淡蕋明媚欲囘春莫将琼蕚等闲分留赠意中人又霜华满树兰凋蕙惨秋艳入芙蓉臙脂嫩脸金黄轻蕋犹自怨西风前欢往事当歌对酒无限到心中更慿朱槛忆芳容肠断一枝红又芙容花发去年枝双燕欲归飞兰堂风软金炉香煖新曲动帘帷家人拜上千春寿深意满琼巵绿鬓朱颜道家装束长似少年时又谢家庭槛晓无尘芳晏祝良辰风流妙舞樱桃清唱依约驻行云榴花一盏浓香满为寿百千春嵗嵗年年共欢同乐嘉庆与时新雨中花剪翠妆红欲就折得清香满袖一对鸳鸯眠未足叶下长相守莫傍细条寻嫩藕怕绿刺罥衣伤手可惜许月明风露好恰在人归后迎春乐长安紫陌春归早軃垂杨染芳草被啼鸎语燕催清晓正好梦频惊觉当此际青楼临大道幽会处两情多少莫惜明珠百琲占取长年少红窗听淡薄梳粧轻结束天付与脸红睂绿断环书素传情久许双飞同宿一饷无端分比目谁知道风前月底相看未足此心终拟觅鸾絃重续又记得香闺临别语彼此有万重心诉淡云轻霭知多少隔桃源无处梦觉相思天欲曙依前是银屛画烛宵长嵗暮此时何计託鸳鸯飞去睿恩新芙容一朶霜秋色迎晓露依依先拆似佳人独立倾城傍朱槛暗传消息静对西风脉脉金蕋绽粉红如滴向兰堂莫厌重新免清夜微寒渐逼又红丝一曲傍阶砌珠露下独呈纎丽剪鲛绡碎作香英分彩线簇成娇蕋向晚羣花新悴放朶朶似延秋意待佳人挿向钗头更袅袅低临鳯髻玉楼春东风昨夜囘梁苑日脚依稀添一线旋开杨柳绿蛾睂暗折海棠红粉面无情一去云中雁有意归来梁上燕有情无意且休论莫向酒盃容易散又帘旌浪巻金泥鳯宿醉醒来长懵松海棠开后晓寒轻柳絮飞时春睡重美酒一盃谁与共往事旧欢时节动不如怜取眼前人免使劳魂兼役梦又燕鸿过后鸎归去细算浮生千万绪长于春梦㡬多时散似秋云无觅处闻琴解佩神仙侣挽断罗衣留不住劝君莫作独醒人烂醉花间应有数又池塘水绿风微暖记得玉眞初见面重头歌韵响铮深入破舞腰红乱旋玉钩䦨下香阶畔醉后不知斜日晩当时共我赏花人点检如今无一半又玉楼朱阁横金锁寒食清明春欲破窗间斜月两睂愁帘外落花双泪堕朝云聚散真无那百嵗相看能几箇别来将为不牵情万转千囘思想过又朱帘半下香销印二月东风催柳信琵琶旁畔且寻思鹦鹉前头休借问惊鸿去后生离恨红日长时添酒困未知心在阿谁边满眼泪珠言不尽又杏梁归燕双囘首黄蜀葵花开应候画堂元是䧏生辰玉盏更斟长命酒炉中百和添香兽帘外青蛾囘舞袖此时红粉感恩人拜向月宫千嵗寿又紫薇朱槿繁开后枕簟微凉生玉漏玳筵初启日穿帘檀板欲开香满袖红衫侍女频倾酒龟鹤仙人来献寿欢声喜气逐时新青鬓玉颜长似旧又春葱指甲轻拢捻五彩条垂双袖卷雪香浓透紫檀槽胡语急随红玉腕当头一曲情无限入破铮深金鳯战百分芳酒祝长春再拜敛容擡粉面又红条约束琼肌穏拍碎香檀催急衮壠头呜咽水声繁叶下间关鸎语近美人才子传芳信明月清风伤别恨未知何处有知音长为此情言不尽鳯衔盃青苹昨夜秋风起无限个露莲相倚独凭朱䦨愁放晴天际空目断遥山翠彩笺长锦书细谁信道两情难寄可惜良辰好景欢娱地只恁空顦顇又留花不住怨花飞向南园情绪依依可惜倒红斜向一枝枝经宿雨又离披凭朱槛把金巵对芳樷惆怅多时何况旧欢新宠阻心期满眼是相思又柳条花缬恼青春更那堪飞绿纷纷一曲细丝清脆倚朱唇斟绿酒掩红巾追往事惜芳辰暂时间留住行云端的自家心下眼中人到处觉尖新踏莎行细草愁烟幽花怯露凭栏总是销魂处日高深院静无人时时海燕双飞去带暖罗衣香残蕙炷天长不禁迢迢路垂杨只解惹春风何曾系得行人住又祖席离歌长亭别宴香尘巳隔犹回面居人匹马映林嘶行人去棹依波转画阁魂消髙楼目断斜阳只送平波逺无穷无尽是离愁天涯地角寻思徧又碧海无波瑶台有路思量便合双飞去当时轻别意中人山长水逺知何处绮席凝尘香闺掩雾红牋小字慿谁附高楼目尽欲黄昏梧桐叶上萧萧雨又绿树归鸎雕梁别燕春光一去如流电当歌对酒莫沉吟人生有限情无限弱袂荣春修蛾写怨秦筝宝柱频移雁樽中绿醑意中人花朝月下长相见又小径红稀芳郊绿徧高台树色阴阴见春风不解禁杨花蒙蒙乱扑行人面翠叶藏鸎朱帘隔燕炉香静逐游丝转一塲愁梦酒醒时斜阳却照深深院临江仙资善堂中三十载旧人多是凋零与君相见最伤情一尊如旧聊且话平生此别要知须强饮雪残风细长亭待君归觐九重城帝宸思旧朝夕奉皇明蝶恋花一霎秋风惊画扇艳粉娇红尚折荷花面草际露垂虫响徧珠帘不下留归燕埽掠亭台开小院四坐清欢莫放金盃浅龟鹤命长松寿逺阳春一曲情千万又紫菊初生朱槿坠月好风清渐有中秋意更漏乍长天似水银屛展尽遥山翠绣幕巻波香引穗急管繁絃共爱人间瑞满酌玉盃萦舞袂南真祝寿千千嵗又帘幕风轻双语燕午醉醒来柳絮飞撩乱心事一春犹未见余花落尽青苔院百尺朱楼闲倚徧薄雨浓云抵死遮人面消息未知归早晚斜阳只送平波逺又六曲䦨干偎碧树杨柳风轻展尽黄金缕谁把钿筝移玉柱穿帘海燕双飞去满眼游丝兼落絮红杏开时一霎清明雨浓睡觉来鸎乱语惊残好梦无寻处又南雁依稀回侧阵雪霁墙阴偏觉兰芽嫩中夜梦余消酒困炉香巻穗灯生晕急景流年都一瞬往事前欢未免荣方寸腊后花期知渐近寒梅已作东风信又槛菊愁烟兰泣露罗幙轻寒燕子双飞去明月不谙离恨苦斜光到晓穿朱戸昨夜西风凋碧树独上高楼望尽天涯路欲寄彩笺无尺素山长水濶知何处又紫府羣仙名籍祕五色斑龙暂䧏人间媚海变桑田都不记蟠桃一熟三千嵗露滴彩旌云遶袂谁信壶中别有笙歌地门外落花随水逝相看莫惜尊前醉玉堂春帝城春暖御柳暗遮空苑海燕双双拂飏帘栊女伴相携共绕林间路折得樱桃揷髻红昨夜临明微雨新英徧旧樷宝马香车欲傍西池看触处杨花满袖风又后园春早残雪尚蒙烟草数树寒梅欲绽香英小妹无端折尽钗头朶满把金尊细细倾忆得往年同伴沉吟无限情恼乱东风莫便吹零落惜取芳菲眼下明又斗城池馆二月风和烟暖绣戸珠帘日影初长玉辔金鞍缭绕沙堤路㡬处行人映绿杨小槛朱阑囘倚千花浓露香脆管清絃欲奏新翻曲依约林间坐夕阳渔家傲画鼓声中昏又晓时光只解催人老求得浅欢风日好齐喝调神仙一曲渔家傲緑水悠悠天杳杳浮生岂得长年少莫惜醉来开口笑须信道人间万事何时了又荷叶荷花相间鬬红骄绿掩新妆就昨日小池疎雨后铺锦绣行人过去频囘首倚徧朱䦨凝望久鸳鸯浴处波文皱谁唤谢娘斟美酒萦舞袖当筵劝我千长寿又荷叶初开犹半巻荷花欲折须微绽此叶此花真可羡秋水畔清凉绿映红妆面美酒一盃留客宴拈花摘叶情无限争奈世人多聚散频祝愿如花似叶长相见又杨柳风前香百步盘心碎点真珠露疑是水仙开洞府妆景趣红幢绿盖朝天路小鸭飞来稠閙处三三两两能言语饮散短亭人欲去留不住黄昏更下潇潇雨又叶下䴔䴖眠未穏风翻露飐香成阵仙女出游知逺近羞借问饶将绿扇遮红粉一掬蕋黄霑雨润天人乞与金英嫩试折乱条醒酒困应有恨芳心易尽情无尽又罨画溪边停彩舫仙娥绣被呈新様飒飒风声来一饷愁四望残红片片随波浪琼脸丽人青步障风牵一袖低相向应有锦鳞闲倚傍秋水上时时绿柄轻揺飏又宿蕋鬬攒金粉閙青房暗结蜂儿小敛面似啼还似笑天与貌人间不是铅华少叶软香清无限好风头日脚干催老待得玉京仙子到刚向道红颜只合长年少又脸傅朝霞衣剪翠重重占断秋江水一曲採莲风细细人未醉鸳鸯不合惊飞起欲摘嫩条嫌绿刺闲敲画扇偷金蕋半夜月明珠露坠多少意红腮㸃㸃相思泪又越女採莲江北岸轻桡短棹随风便人貌与花相闘艳流水慢时时照影看妆面莲叶层层张绿繖莲房箇箇垂金盏一把藕丝牵不断红日晚回头欲去心撩乱又粉面啼红腰束素当年拾翠曾相过密意深情谁与诉空怨慕西池夜夜风兼露池上夕阳笼碧树池中短棹惊微雨水泛落英何处去人不悟东流到了无停住又幽鹭慢来窥品格双鱼岂解传消息绿柄嫩香频採摘心似织条条不断谁牵役粉泪暗和清露滴罗衣染就秋江色对面不言情脉脉烟水隔无人説似长相忆又楚国细腰元自痩文君腻脸谁描就日夜鼓声催箭漏昏复昼红颜岂得长依旧醉拆嫩房和蕋嗅天丝不断清香透却傍小䦨凝望久风满袖西池月上人归后又嫩緑堪裁红欲绽蜻蜓点水鱼游畔一霎雨声香四散风飐乱高低掩映千千万总是凋零终有恨能无眼下生留恋何似折来妆粉面勤看翫胜如落尽秋江岸破阵子海上蟠桃易熟人间好月长圆惟有擘钗分钿侣离别常多㑹面难此情须问天蜡烛到明垂泪薫炉尽日生烟一㸃凄凉愁絶意谩道秦筝有剰絃何曾为细传又燕子欲归时节高楼昨夜西风求得人间成小㑹试把金尊傍菊樷歌长粉面红斜日更穿帘幙微凉渐入梧桐多少襟怀言不尽写向蛮牋曲调中此情千万重又忆得去年今日黄花巳满东篱曾与玉人临小槛共折香英泛酒巵长条挿鬓垂人貌不应迁换珍樷又覩芳菲重把一尊寻旧径所惜光阴去似飞风飘露冷时又湖上西风斜日荷花落尽红英金菊满樷珠颗细海燕辞巢翅羽轻年年嵗嵗情美酒一盃新熟高歌数阕堪听不向尊前同一醉可奈光阴似水声迢迢去未停瑞鹧鸪越娥红泪泣朝云越梅从此学妖嚬腊月初头庾岭繁开后特染姸华赠世人前溪昨夜深深雪朱颜不掩天真何时驿使西归寄与相思客一枝新报道江南别様春又江南残腊欲归时有梅红亚雪中枝一夜前村间被瑶英拆端的千花冷未知丹青改样匀朱粉雕梁欲画犹疑何妨与向冬深密种秦人路夹仙溪不待夭桃客自迷殢人娇二月春风正是杨花满路那堪更别离情绪罗巾掩泪任粉㾗霑污争奈何千留万留不住玉酒频倾宿睂愁聚空肠断宝筝絃柱人间后㑹又不知何处魂梦里也须时时飞去又玉树微凉渐觉银河影转林叶静疎红欲徧朱帘细雨尙迟留归燕嘉庆日多少世人良愿楚竹惊鸾秦筝起雁萦舞袖急翻罗荐云回一曲更轻拢檀板香炷逺同祝寿期无限又一叶秋高向夕红兰露坠风月好乍凉天气长生此日见人中喜瑞斟寿酒重唱妙声珠缀凤筦移宫钿衫回袂帘影动鹊炉香细南真宝箓赐玉京千嵗良㑹永莫惜流霞同醉连理枝玉宇秋风至帘幕生凉气朱槿犹开红莲尚拆芙容含蕋送旧巢归燕拂高帘见梧桐叶坠嘉宴临晨启金鸭飘香细鳯竹鸾丝清歌妙舞尽呈游艺愿百千遐寿比神仙有年年嵗嵗又绿树鸎声老金井生秋早不寒不暖裁衣按曲天时正好况兰堂逢着寿筵开见炉香缥缈组绣呈纤巧歌舞夸妍妙玉酒频倾朱絃翠管移宫易调献金盃重叠祝长生永逍遥奉道长生乐玉露金风月正圆台榭早凉天画堂嘉㑹组绣列芳筵洞府星辰龟鹤福夀来添欢声喜色同入金炉泛浓烟清歌妙舞急管繁絃榴花满酌觥船人尽祝富贵又长年莫教红日西晚留着醉神仙又阆苑神仙平地见碧海架蓬瀛洞门相向倚金铺微明处处天花撩乱飘散歌声装真筵寿赐与流霞满瑶觥红鸾翠节紫鳯银笙玉女双来近彩云随步朝夕拜三清为传王母金箓祝千嵗长生山亭柳家住西秦赌博艺随身花柳上鬬尖新偶学念奴声调有时高遏行云蜀锦纒头无数不负辛勤数年来往咸京道残盃冷炙谩消魂衷肠事託何人若有知音见採不辞徧唱阳春一曲当筵落泪重掩罗巾拂霓裳庆生辰庆生辰是百千春开雅宴画堂高㑹有诸亲钿函封大国玉色受丝纶感皇恩望九重天上拜尧云今朝祝寿祝寿数比松椿斟美酒至心如对月中人一声檀板动一炷蕙香焚祷仙眞愿年年今日喜长新又喜秋成见千门万戸乐昇平金风细玉池波浪縠文生宿露霑罗幕微凉入画屛张绮宴傍薫炉蕙炷和新声神仙雅㑹㑹此日象蓬瀛管絃清旋翻红袖学飞琼光阴无暂住欢醉有闲情祝辰星愿百千为寿献瑶觥又笑秋天晚荷花缀露珠圆风日好数行新雁贴寒烟银簧调脆管琼柱拨清絃捧船一声声齐唱太平年人生百嵗离别易㑹逢难无事日剰唿宾友启芳筵星霜催绿鬓风露损朱颜惜清欢又何妨沉醉玉樽前珠玉词