玉枢宝经重刋道藏辑要玉枢宝经孚佑上帝纯阳吕祖天师赞解祖气氤氲满太虚九天原是九天居驱雷役雨飞金篆活物生人备玉枢三界有情同得道十方无路不通车大哉普化明元始日月齐光信不诬此经爲九天雷祖大帝金口宣说阐玉清之妙道示冲微之眞机帝本爲元始分眞玉清应化故言之亲切简要如是经名玉枢己显示圣境圣眞之至祕万天万法之玄宰矣予昔侍相玉京备闻道妙近复屡奉玉勅度化世人使悟眞宗以闳道范夫学道而不悟玉枢之渊微及九品之灵妙其于三清三洞眞旨终是逈隔霄壤耳往𡻕赞颂是经刻之南中兹复重加披阅或恐人以简畧领取未能大有发明因乘暇增解义弥畅而道益显后学圣眞细心濳味自能心契奥窔洞澈本原觉世宝筏于是乎在尔时九天九天九天玄之又玄忽尔我后倏焉我前九天九阳之天高居三十六天之上爲万天枢纽也应元二炁虽分阴与阳玉清高处化眞王上天下地能相合阐教分形徧十方应元府名言应元始之化故以名府雷二炁之正五行之令斩鬼诛邪天人响应纯阳之光干一之炁在天威令丕着犹人间之刑部也声广宣帝德起羣生三界英灵侧耳听莫道老天无一语须知司令有雷鸣藴之玄眞而爲火火并之阴邪而成声有声斯灵有灵斯赫也普化天尊好生之德不能量阐教诸天及十方高处玉清治雷府万神朝服礼眞王此雷祖大帝宝号将说宝经以此爲缘起犹佛经以如是我闻一时云云开卷也在玉清天中与十方诸天帝君会于玉虚九光之殿郁萧弥罗之馆紫极曲密之房阅太幽碧瑶之笈考洞微明晨之书交头接耳细议重玄诸多陪臣左右踧踖天尊宴坐朗诵洞章诸天帝君长吟步虚綵女仙姝散花旋绕复相引领游戏翠宫羣仙导前先节后钺龙旂鸾辂飘飖太空竝集于玉梵七宝层台故把玄玄一窍开十方三界应时来琼书细阅存元气瑶笈重宣养本胎侍女交头心自会陪臣踧踖意能裁须臾演教天花舞鸾辂飘飖七宝台此述说经之会纪地纪时纪文纪景欲人敬摄精神详领法教故旣统言玉清天中而又言玉虚九光之殿郁萧弥罗之馆紫极曲密之房须知此等命名语非泛设皆有至义存焉至阅笈考书己纪文矣而又曰交头接耳细议重玄此八字无知者或以爲庸言而其实暗含道妙备极精微有难以训诂诠解者碌碌世外散仙且恐未必遂能悟此耳左右肃容天尊宴坐而诵章诸天长吟仙姝散花而旋绕灵山一会宛在目前节銊旂辂前导后随曰飘飖太空则洞澈九阳曰七宝层台则实指妙地祗此一段缘起已将道妙绘出矣时有雷师皓翁于仙众中越班而出面天尊前頫顖作礼勃变长跪上白天尊言天尊大慈天尊大圣爲羣生父爲万灵师今者诸天咸此良觌适见天尊阅宝笈考琼书于中祕赜不可缕计惟有玉霄一府所统三十六天内院中司东西华台玄馆妙阁四府六院及诸有司各分曹局所以总司五雷天临三界者也天尊至皇心亲庶政此等小兆以何因缘得以趋服愿告欲闻勃然长跪上启眞宗诸司院府台阁尊崇三十六所云雷雨风何神不备何圣不从职专生杀事在吉凶欲闻至说必启丹衷仁哉仁哉雷师皓翁此如金经之善现启请雷师皓翁祖刼着勋雷府近侍天尊冠于诸圣故出班跪恳闳启经筵曰适见天尊阅宝笈考琼书于中祕赜不可缕计是大帝朗诵洞章时己与诸天帝君阐明许多祕妙特未能一一普示人间今惟思小兆以何因缘得以趋服但求大慈大圣将玉霄一府所统三十六天内院中司东西华台玄馆妙阁四府六院及诸有司各分曹局所以总司五雷天临三界者畧示尘凡俾皆闻知也天尊言雷师皓翁尔等仙卿储勋夙世累行昨生故得玉府登庸琼宫简录今兹勋行视夙昨多尔其悉力雷司委心火部曰复日𡻕复𡻕勋崇行着性霁神融克证高眞卽阶妙道惟是雷部鬼神昼劳夕役动有捶楚大则考戮屑云雕雪无有已时檄龙命鸦此息彼作彼所因故尔其耳焉雷师皓翁及诸天诸仙耸耳而默天尊所坐九凤丹霞之扆手举金光明之如意琅风清微绮云郁丽天尊寂然良久善恶两途特如影响善爲天眞恶爲魍魉此天尊答雷师皓翁之请而厯言之亦不必逐字训诂吃紧在性霁神融四字先天道语非同世俗文字义理包得广精微传得出全在此等处今试畧言之性中有天焉或见性中之天或见性中之月己是小有成就之人若霁则晴明阔澈如午日中天三界十方无纎毫翳碍此何如景象至神融二字更兼形神俱妙在内无不通之爲神不可知之爲神非仅三品之一也融则性命交炼无实无虚非色非空涤尽羣阴渣滓乃能妙合圆融也至叙雷部鬼神云云亦自易解而忽云尔其耳焉非特用险字实又露天倪故下文又曰耸耳而默不惮一再指点恐人当面错过此中妙微不可以笔传不可以言显证者自知得者自明末又云寂然良久仍是拈花妙示也噫旨深哉天尊言吾昔于千五百刼以先心缝此道遂位上眞意酿此功遂权大化尝于大罗元始天尊前以清净心发广大愿愿于未来世一切众生天龙鬼神一称吾名悉使超涣如所否者吾当以身身之尔等洗心爲尔宣说道乃天地心愚痴不解寻破衣要缝补须用水磨针此天尊自言千五百刼之前成道证眞之时也心缝此道意酿此功缝字酿字是先天圣人妙传秘奥处自谓于元始天尊前以清净心发广大愿清净心道之体也广大愿道之用也愿一称名悉使超涣体大而用宏也如所否者吾当以身身之又是显指秘奥处具眼者自知曰尔等洗心爲尔宣说非洗心虽说之不能闻也洗心乃入道之最亲切处不可不知按以前数段他本多不录盖由未谙曲传道妙之义耳天尊言尔诸天人欲闻至道至道深𥥆不在其他尔旣欲闻无闻者是无闻无见卽是眞道闻见亦冺惟尔而已尔尙非有何况于道不闻而闻何道可谈道道道道说着可笑天地我人一家一窍此直言至道之深𥥆曰无见无闻卽是眞道闻见亦冺惟尔而已是释迦牟尼之拈花旨是文殊师利之默然故又曰不闻而闻何道可谈须知不闻之闻乃眞闻也无言之道乃眞道也噫微哉妙哉天尊言道者以诚而入以默而守以柔而用用诚似愚用默似讷用柔似拙夫如是则可与忘形可与忘我可与忘忘入道者知止守道者知谨用道者知微能知微则慧光生能知谨则圣智全能知止则泰定安泰定安则圣智全圣智全则慧光生慧光生则与道爲一是名眞忘惟其忘而不忘忘无可忘无可忘者卽是至道道在天地天地不知有情无情惟一无二守一守一当用谨默无我无人𨚫有一贼若还捉住湛然凝碧此节将学道本末终始指示无遗曰诚曰默曰柔蹈道之窍也曰似愚似讷似拙又蹈道窍中之窍也可与忘形可与忘我可与忘忘谭紫霄眞人忘形以养气忘气以养神忘神以养虚实本于此然只发明第一句义至忘我须知我字与形字不同此所谓眞我也忘眞我已是养虚巳成之后行面壁功而粉碎虚空矣至忘忘非先天圣人不能道及非妙契元始不必成就也知止知谨知微一层剥进一层精深入妙妙入微尘功力最捷故曰能知微则慧光生能知谨则圣智全能知止则泰定安也又囘互而言之曰泰定安则圣智全圣智全则慧光生慧光生则与道爲一节次益明循行有度矣末仍归到忘字诀曰忘而不忘忘无可忘反覆说来都成妙义故曰无可忘者卽是眞道曰不知忘字之眞诠也曰惟一忘字之实证也天尊言吾今于世何以利生爲诸天人演此妙宝得悟之者俾跻仙阼学道之士信有气数夫风土不同则禀受自异故谓之气智愚不同则清浊自异故谓之数数系乎命气系乎天气数所囿天命所牿若得眞道愚可以智浊可以清惟命俾之愚昏昏浊冥冥亦风土禀受之移之天地神其机使人不知则曰自然使知其不知则亦曰自然自然之妙虽妙于知而所以妙则自乎不知然于道则未始有以愚之浊之诸天闻己四众咸悦风土所宜亦由气血水各有源人皆有刼轻清还玄重浊不白道本无二此心似月此言人生风土禀受智愚清浊之异多爲气数所囿天命所牿若得眞道则变化性质涤除习染超出五行之外卓立二仪之表是中有神机焉使人不知而隐然有自然之妙运能以知知知其妙故得其妙而能以不知合其妙更得妙中之妙矣此天尊之妙旨也天尊言吾今所説卽是玉枢宝经若未来世有诸众生得闻吾名但冥心默想作是念言九天应元雷声普化天尊或一声或五七声或千百声吾卽化形十方运心三界使称名者咸得如意十方三界诸天诸地日月星辰山河草木飞走蠢动若有知若无知天龙鬼神闻诸众生一称吾名如有不顺者馘首刳心化爲微尘天尊天尊发愿广大毁谤玄文雷司有害此节特标经名又示人冥心默想宝号心与口合念与神合至诚皈身皈命天尊自化形于十方三界之中俾诸众生咸得如意更今诸天诸地中有知无知尽归顺之天尊之威神原如是之广大而不可思议也天尊言吾是九天贞明大圣每月初六及旬中辛日监观万天浮游三界若或有人欲学道欲希仙欲逭九玄欲释三灾当命正一道士或自同亲友于楼观于家庭于里社釂水馈花课诵此经或一过三五过乃至数十百过卽得神清气爽心广体胖凡所希求悉应其感诚不用物以气相臻一称尊号天地囘春此示人监观万天浮游三界之期凡道愿世愿均宜延请道士课诵此经无不获实证于身昭希求之感也天尊言身中九灵何不召之一曰天生二曰无英三曰玄珠四曰正中五曰子丹六曰囘囘七曰丹元八曰太渊九曰灵童召之则吉身中三精何不唿之一曰台光二曰爽灵三曰幽精唿之则庆五心烦懑六脉抢攘四肢失甯百节吿急宜诵此经九灵九灵是我之精时时唿召永保长生此示人身中各有九灵召之之法各有三精唿之之妙召以何法心叩其名卽召之之法也唿以何妙气符其眞卽唿之之妙也但须有恆切忌躁妄故曰五心烦懑六脉抢攘四肢失甯百节吿急宜诵此经天尊言若或有人五行奇蹇九曜嵚崎年逢刑冲运值尅战孤辰寡宿羊刃剑锋刼煞亡神鬼门钩绞禄遭破败马落空亡动用凶危行藏坎𡒄卽诵此经上请天官解天厄地官解地厄水官解水厄五帝解五方厄四圣解四时厄南辰解本命厄北斗解一切厄地网天罗不可逃凶星临併若爲消诚心诵取天尊号玉篆金符急急烧此言诵经能解厄也厄解则无三灾四害八难十缠而于道始可有成此要关也幸勿浅视天尊言沉痾伏枕痼疾压身积时弗瘳求医罔效五神无主四大不收或是五帝三官之前泰山五道之前日月星辰之前山林草木之前灵坛古迹之前城隍社庙之前里巷井灶之前寺观塔楼之前或地府三十六狱冥官七十二司有诸寃枉致此牵缠或盟诅咒誓之所招或债垜负偿之所致三世结衅异刼兴仇埓其咎尤厍其执对皆当首谢卽诵此经阴谴阳罪沉疴是报禁忌犯之经符是祷此言疾病谴责皆当䖍诵此经或自诵或请道士礼诵功用相同亦人所宜知也天尊言天官符地官符年月日时各有官符方隅向背各有官符大则官符小则口舌是有赤口白舌之神以主之凡诸动作兴举出入起居不知避忌如遇官符口舌则使人击䀨晓夜煎诌多招㫳吻面是背非动致口牙盟神诅佛始于谤讟讟终于诟诋由是狱讼生焉刑宪存焉若欲脱之卽诵此经遂得口舌潜消官符永息天符地符人不可触欲释讼凶经篆三吿此言诵经能解官符自无狱讼刑宪等患天尊言土皇九垒其司千二百神土侯土伯土公土母土子土孙土家眷属若太𡻕若将军若鹤神若太白若九良若剑锋若雌雄若金神若火血若身黄若撞命若三煞若七煞若黄幡豹尾若飞廉刀砧如是等土家神煞若人兴修卜筑一或犯之卽至病患以迄丧亡才诵此经则万神皆起天无忌地无忌阴阳无忌百无禁忌万物皆从戊己来偶然相犯卽爲灾若非普化眞文力处处皆爲白骨堆此言诵经能伏土家神煞兴修卜筑可以百无禁忌天尊言世人夫妇其于婚合或犯咸池或犯天狗三刑六害隔角交加孤阴寡阳天罗地网囏于嗣息多是孤独若欲求男卽诵此经当有九天监生大神招神摄风遂生贤子其于生产之时太乙在门司命在庭或有𡨚愆或有鬼魅或有禁忌或有凶戹致令难产请诵此经卽得九天衞房圣母默与抱送故能临盆有庆坐草无虞凡有婴孩在于襁褓爲旃檀神王座下一十五种鬼加诸恼害因多惊癎宜诵此经夫妇人伦事儿男骨肉恩要令家道睦皈敬玉枢文此言诵经能宜室家绵子嗣解产难育婴孩亦人事之要也天尊言若人居止鸟鼠送妖蛇虫嫁孽抛砖掷瓦惊鸡弄狗邀求祭祀以至影胁梦逼及于奸盗而敢据其所居以爲巢穴遂使生人被惑庭户不清夜啸于梁昼瞰其室牛马犬豕亦遭瘟疫祸连骨肉灾及孳生淫祠妖社党庇神姦弔客频仍丧车曡出若诵此经卽使鬼精灭爽人物咸甯自作恶时邪亦作我行善处卽天行世人忽有如斯难宜篆灵符诵宝经此言诵经能使鬼精灭爽而人物咸甯也天尊曰九天雷公将军五方雷公将军八方云雷将军五方蛮雷使者雷部总兵使者莫赚判官发号施令疾如风火有庙可伐有檀可击有妖可除有祟可遣季世末法多诸巫觋邪法流行阴肆魇祷是故上清乃有天延禁鬼录姦之庭帝由束妖考邪之房能诵此经其应如响雷司明善恶善拔恶当诛邪法相侵害惟多诵玉枢此言雷部威神能击灭邪法惟能䖍诵此经更得其应如响府有九天雷门使者卽掌雷城十二门之神纠录典者总理善恶青黑之籍廉访典者九天採访之职凡人生功过纎毫必录复有四司一掠不义之财一逮积恶之辈一司枉曲之幽情一主祸福之报应此卽经首所叙内院中司四府六院及诸有司曹局之神学人所宜知也天尊言天瘟地瘟二十五瘟天蛊地蛊二十四蛊天瘵地瘵三十六瘵能诵此经卽使瘟㾮清净蛊毒消除劳瘵平复亦有其由或者先亡复连或者伏尸故气或者塜讼墓注或者死魂染惹或者尸气感招凡此鬼神或悲思或恚恨牵连执证并缘注射乘隙伺间乃得其便诵此经者上通三天下彻九泉可以追荐魂爽超度祖玄太上遣素车白马大将军以监之天地瘟蛊瘵疾大苦祸有其由亦人自取若诵玄文可拔七祖白马将军能爲作主此言诵经能解二十五瘟二十四蛊三十六瘵诸大苦楚复申言招致之由使人知所避忌至追荐魂爽超度祖玄则可以上通三天下彻九泉而爲用更宏矣天尊垂示此经眞羣生父万灵师大圣大慈至皇至道之妙典也天尊言若或有人治装远行贼盗骋姦五兵加害陆行则虎狼魈蜮磨其牙水行则蛟龙鼋鼍张其颐或滩濑有幽枉之魂或风涛有劫数之会前亡后化捉生代死能于此经归命投诚故得水陆平康行藏协吉水陆行藏世不无鬼神作耗暗潜图一称普化天尊号佩带眞王玉篆符此言诚信敬奉是经则水陆诸患可以消除而得平康使行藏协吉夫曰能于此经归命投诚则非仅口诵可知是较之遵奉科仪朝礼者又进一层矣予更有眞王玉篆符可以佩带所向如志消诸患难除诸恐怖学人果能皈命皈神投诚于道吾愿尽𢌿之又何吝焉天尊言亢阳爲虐雨泽愆期稽颡此经应时甘澍积阴爲厉雨水浸淫稽颡此经应时朗霁祝融扇祸飞火民居赤鼠游城惊爇黎庶此经可以禳之海若失经鱼鼈妄行洪水稽天民生垫溺此经可以止之水旱爲灾可关天地诚心诵经晴明甘霁此言经能求雨祈霁禳火灾止水患也天尊言世人欲免三灾九横之厄卽于静夜稽首北辰北辰之上上有三台其星竝躔形如双目曡爲三级以覆斗魁是名天阶若人见之生前无刑凶之忧身后不沦没之苦斗中复有尊帝二星大如车轮若人见之留形住世长生神仙归命此经投心北极卽有冥感斗爲天枢中有天罡在内则爲廉贞在外则爲破军雷城十二门竝随天罡之所指罡星指丑其身在未所指者吉所在者凶余位皆然若人见之夀可千𡻕玄门之妙人言深奥功行成时当朝九曜雷门十二与斗极魁罡原相依辅吾前疏解斗经九品固因系吾觉源法坛特垂妙典亦因斗枢与雷门本来统贯故今复将玉枢宝经重爲疏解于赞后俾后学圣眞得窥玄秘之精噫北辰三台三级天阶天目清朗豁达洞开尊帝二星大如车轮晴空午日光照无垠投心北极中有天罡一点圆明普照十方雷光道光惜人难见人见见人高登彼岸此四偈于眞功颇具次第立志希玄者幸留心记取天尊言世衰道微人无德行不忠君王不孝父母不敬师长不友兄弟不诚夫妇不义朋友不畏天地不惧神明不礼三光不重五谷身三口四大秤小斗杀生害命人百已千姦私邪淫妖诬叛逆从微至着三官鼓笔太乙移文卽付五雷斩勘之司先斩其神后勘其形斩神诛魂使之顚倒人所鄙贱人所嫌害人所怨恶以至勘形震尸使之崩裂驱其卷水役其驱车月覈旬校复有考掠一闻此经其罪卽灭若或有人爲雷所瞋其尸不举水火不受卽称九天应元雷声普化天尊作是念言万神稽首咸听吾命忠孝当爲本阴阳卽我家要消诸恶业不必诵南华此言闻经能灭罪愆而学者植德励行总以忠孝爲先推之信义等等皆身心切要之图无罪曷罚斯爲根本若误蹈于前而能懴悔自新亦九天应元雷声普化大天尊所怜悯者天尊言此经功德不可思议往昔劫中神霄玉清眞王长生大帝所曾宣说至士授经皆当剸金置币盟天以传雷师皓翁长跪拜兴重白天尊言是经在处当令土地司命随所守护雷部按临以时稽审若人家有此经至诚安奉卽得祥烟满庭庆云荫轩祸乱不萌吉福来萃于其亡殁不经地狱所以者何死卽往生生归善道承天尊力有此灵通出入起居佩带此经众人所钦鬼神所畏遇诸险难一心称名九天应元雷声普化天尊遂得解脱不贵黄金贵赤心初眞学道外魔侵至诚肯与盟天地尅日教君听玉音此言往昔劫中南极长生大帝所曾宣説纪经之始启也言剸金置币盟天以传纪经之典贵也而雷师皓翁复长跪拜兴重白天尊纪是经在处守护之严也曰人家有此经卽吉福来萃存殁蒙庥纪是经用处利益之广也未言佩带此经之妙称名解脱之速种种功德眞不可思议也于是雷师皓翁对天尊前而说偈曰无上玉清王统天三十六九天普化君化形十方界披髪骑麒麟赤脚蹑层氷手把九天炁啸风鞭雷霆能以智慧力摄伏诸魔精济度长夜魂利益于众生如彼银河水千眼千月轮誓于未来世永飏天尊教时雷师皓翁说是倡己赞叹天尊诚哉是倡普化无边祖劫一炁此雷师皓翁以偈赞诵大天尊威神智慧济度利益之妙曰如彼银河水千眼千月轮可爲善于形容矣天尊如是天尊所说之经之妙亦如是也誓于未来世永飏天尊教是愿十方三世一切含灵皆诚信皈奉天尊经教也天尊言此经传世世人未知吾今所治九天应元府府有九天雷门使者以纠录典者廉访典者佐之复有四司一曰掠剩司二曰积逮司三曰幽枉司四曰报应司各有大夫以掌其事吾之所理卿师使相咸赞元化设司分属掌雷霆风火飞廉号令明善赏恶诛如影响九天原不顺人情此复言雷府官属卿师使相咸赞元化欲人知所警惕也天尊说是经毕玉梵七宝层台天花缤纷琼香缭绕十方诸天帝君咸称善哉天龙鬼神雷部官众三界万灵皆大欢喜信受奉行宝经圆满咸称善哉消灾赦罪祸去福来此记说经毕时宝台玉梵圣境天花缤纷琼香缭绕之瑞十方天帝三界万灵无不称善欢喜信受奉行洵万古道门之巨典也且亦妙喻玄功成时六出飞花异香透体景象先天至文语无泛设后学圣眞处处着眼的的印心方不致当面错过机缘是则予疏解之微愿也夫玉枢经赞解后跋玉枢经者雷经也雷声普化天尊得元始化炁秉九天眞阳神威至赫号召万灵所说玉枢宝经乃先天道妙最爲精微世所传玉枢经髓前后多有删减且于后半部竟置不录殆以事关俗务非尽道藴而不知大道不外乎人情通俗乃合乎至妙况一切尘碍灾障不除又何以入道焉兹本原列之浙西所镌孚佑上帝全书中每段下仅有赞语顾后学读之恆苦太畧不能尽解今我孚佑上帝又特垂慈示增益疏解不但于经文诠释雪亮且处处暗含道微触类引申洵道门中之秘宝也叨备护使惟愿日日顶礼持诵是经且愿天下人共爲流通以传永久用仰副雷声普化天尊纯阳妙道天尊化度世人之至意则此一编也所禆人心风俗岂浅鲜哉正化弟子法嗣恩洪谨跋