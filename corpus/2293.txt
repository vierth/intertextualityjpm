乖崖集提要钦定四库全书集部三乖崖集别集类二提要等谨按乖崖集十二巻宋张咏撰咏事蹟具宋史本传其集宋代有两本一本十巻见于赵希弁读书附志所称钱易墓志李畋语录附于后者是也一本十二本见于陈振孙书录解题所称郭森卿宰崇阳刻此集旧本十巻今増广并语录为十二巻者是也此本前有森卿序葢即振孙所见之本序称于世刻中増诗八篇别附以韩琦神道碑王禹偁送宰崇阳序李焘祠堂记项安世北峰亭记今检勘并合惟所称删次年谱别为一巻者则已不见葢传写有所脱佚矣咏两莅益州为政㤙威并用吏民畏服平日刚方尚气有巖巖不可犯之节其文乃疏通平易不为崭絶之语其诗亦列名西崑体中其声赋一首穷极幽𣺌梁周翰至叹为一百年不见此作则亦非无意于为文者特其光明俊伟发于自然故真气流露无雕章琢句之态耳案韩琦神道碑称咏与邑人傅霖友善登第后与傅诗有巢由莫相笑心不为轻肥之句今集中乃作七言琦葢节用其意故与集本不合又案陈辅之诗话称萧林之知溧阳时张乖崖召食见几案一絶句云独恨太平无一事江南闲杀老尚书萧改恨作幸字且言公功高身重姦人侧目以此与公全身乖崖曰萧弟一字之师也云云今考集中㳺赵氏西园诗末聨云方信承平无一事淮阳闲杀老尚书诗中既无恨字幸字亦不作江南字且七律而非絶句则辅之所记乃传闻讹异之词又青箱杂记载咏赠官妓小英歌今不见集中其诗词意凡劣决非咏之所为殆亦呉处原误採鄙谈不足据也干隆四十五年七月恭校上总纂官纪昀陆钖熊孙士毅总校官陆费墀序乖崖集序故礼部尚书忠定张公以直道事太宗真宗虽不登相位而眷倚特隆天下诵其事业而鲜有知其文者今观其文大抵脱去翰墨畦迳无属词缀文之迹而磊磊落落实大以肆方国初踵五季文气之陋柳仲涂穆伯长辈力为古文以振之公初不闻切磨于此而当时老于文学者称其秉笔为文有三代风葢其光明硕大之学尊主庇民之道英华发外而雄奇典雅得于天韵之自然殆非语言文字之学所能到也崇阳本公遗民也后之君子欲诵其诗读其书将于是乎取而无传焉可乎森卿初至邑会旧尹三山陈侯朴授一编书乃公遗文欲刋之县斋而未果属使成之读其歌诗有古乐府风气律句得唐人体若声赋之作又其杰然雄伟者因掲以冠篇首或者以小英歌等不类公作然其词艳而不流政自不害为宋广平梅花赋耳语録旧传有三巻今采摭传记仅为一巻附焉遗事所载未备輙以所闻増广又于石刻中増収诗八篇好事者有为公年谱亦加删次别为一巻尚论其世者宜有取尔旧本得之通城杨君津家凡十巻今为十二巻其会粹订証实属之尉曹孙君惟寅而使学生存中参焉外有韩魏公所作神道碑内翰王公送公宰崇阳序巽岩祠堂记项平菴北峯亭记此其文皆知公之深者爰并録之览者得详焉宣教郎知鄂州崇阳县主管劝农营田公事天台郭森卿题辞乖崖集卷一钦定四库全书乖崖集卷一宋张咏撰赋声赋声赋之作岂拘模限韵春雷秋虫之为事也盖取诸声成之文王化之本苟有所补不愧空言耳赋曰㒺象迷㝠大人忽生混沌初窍呀然震惊二仪吐形万灵吐英天机动制轧而为声故形有美恶焉声有大小焉伊物类之动作俟人事而克全至于大雷隐空万窍吼风不为之隆品物磨旋羽足动发不为之末未若人声与天通功与物长雄口吻之启出于厥躬道机之张腾凌鸿蒙其所闻者羲黄唐虞继踵而至宇宙隘其神造化侔其智在声之伟也得不回天而动地观其得一之发清清泠泠凉寰洗瀛万类听之如懵而醒仁信之发溶溶奕奕唿道振德万类听之如白破黒曰礼曰义相迭而起鸣孝响悌骇心清耳万类听之如愁得喜广成五老闻而启齿曰是何帝皇之声也如此九道交讹华夏和歌蠢动鼻息欢咍实多其在物也昭昭融融万缘和同万籁响空答天之功其在人也万心气平万口宣腾云门六英荅君之声故知五音八声声之枝也欤金石丝竹声之器也欤若本不正而声不清何尝动天地泣鬼神而有诸三五迭生异业同声唱古寡应唿今得精仪礼以之繁㑹时风为之劲清作礼者有周旋之矩制乐者有大武之名故圣人之音铿如锵金圣人之治潺若流水加以商辛夏癸行无辙轨情慾沸空淫哇盈耳民不知告政声遂毁幽厉既作心胡可度唱僻者轻脱和伪者交错鼓钲之响日驰礼义之风日薄王道民政溃然投壑攻乎亡国之音聚为终身之乐秦怪一声天揺地坑烘赫火烈荒茫海倾阿房辇材枿臬山回紫塞筑垒匉轰震雷钳圣愚儒四海睽孤刮剥亾命痛脑连胫于是民失其业怨口喋喋野薄其农荆榛飏风刑失其矩民哀无所兵甲填委死为怨鬼故怨之为气也散为嚣尘积为屯云闭郁六合阳灵不曛怨之为声也烈风相倚怒涛兼起鬼哭于郊神号于市川谷为之鬭击山峦以之崩阤陈吴一唿而宗社瓦毁天穷地终丑声不已洎于汉唐惟髙与光太宗纉尧开元嗣皇皆智冠絶古气凌昊苍倚天凭怒即动盪于八荒按剑大唿即交映于中方借力者黎献助声者贤良亦不能广仁义于递奏使道德之激扬掩商秦之余韵系唐虞之芳声者也未若我后凝神定思诚求理致与圣作则为难于易惟礼是崇惟仁是嗜叩乎杳㝠清净以听闻古谬惑皇心不平于以忠良是旌息嗟吁之声不肖是黜息滥谬之声均物恻隐息哀怨之声厚施薄敛息流亡之声四民是别息浇竞之声狴犴是理息枉寃之声道德是守息兵革之声人劳是恤息彫斲之声小人是逺息邪佞之声正音是奏息惉懘之声竒哉壮哉尧嗟舜惊致章濩之调下觉唐尧之颂轻浩浩荡荡无得而名谓声之袭也扬溢昭灼上贤下愚既懽且谑鸟兽跄跄虫虺跃跃信千载之一时与有生而同乐余欲引声而作未知何若放盆池鱼赋皇宋有天下十一年予自洛徂陜陜牧以近戚得侯不喜儒墨遂憇驾于易兵部之馆庭户之间有盆池焉绿萍小鲜杂其中以节儿童之乐乐则乐矣大违夫物之性也遂命放之感而成赋粤若金张贵孙风台露轩珠翠烂目烟华断魂未尽瓌异憀然绮思遂命破苔纹陷陶器上分红杏之隂下决莲塘之水于以责女胥诫童仆系蛛丝之罦网针纎之鱼鱼亦继致爰适我意宅于绿萍恩留香饵日兮夕兮戯汝弄汝想其鱼乎宁亡意欤禀天仁兮化质饮灵泉兮孕躯岂不有睎状运海之类岂不有慕力嗔雷之徒既履渐于鳞鬛安蹶媟于汚潴今者不乐动乃触乎四隅客有词轸穷辙诗歌荇苇将间童子之欲用汲生生之理无毁尔缶无覆尔水江湖可待与彼游泳之因罇爼不离解彼囚拘之耻去去鱼兮丁丁我私游必避其丑类食无贪于童饴比目义而可友文鳐贤而可眉壮禹门之烧尾拟碣石之暴鬐如此则脱地堑排天池鲸鲵为之戢鬛波神为之惊嘻彼贵尺泽者曾何足知自迩图逺通溪泛谷一动一息爰长爰育斜流可畏蛙之聚处多污浅渚那轻牧䜿之钩头更曲盍徜徉于广泽游泳乎洪流钦王泽之下及识昆虫之盛游时奔云雨之乡神其救旱日警蝼蚁之制愠莫吞舟无忽我诫无后尔羞聊胜乎衔珠顾印之俦者也鯸鮧鱼赋太平兴国甲申嵗余知邑罢归浮江而北有若覆瓯者漾于中流移晷不藏舟人曰此嗔鱼也触物即怒多为鸱鸟所食遂索书验名古谓之鯸鮧鱼耳因而赋此亦欲刺世人之褊薄者鸿蒙积气化生品类顺天者自得美名逆天者消之凶器天亦不问任性而已鯸鮧微物江汉有诸性本多怒俗号嗔鱼其或天晴日暖风微气和鳞者介者潜泳江波被大君之惠化共委委而佗佗鯸鮧愤悱迎流独逝偶物一触厥怒四起膨欲裂腹不顾天地浮于水上半日未已物或荐触怒亦复始意谓天昊旷越不与我遣大江之西流神龙俛黙不与我禁水族之勿游何巨鱼之矫首何灵龟之缩头何称义于比目何为祥之跃舟此类可怒其甚衆使我卒嵗之沈忧有若世之小人兮才荒性卑谓道德不可以称据谓仁义不可以取资咸唿志狂而识昩独谓量絶乎天维妬贤泄愤冥眸自欺触藩增咎至死莫知尤恐鯸鮧之迁怒嫌此善譬之非宜呜唿造化不能移尔之性万类不能与尔之竞虽海有纳亦物之病乃为辞曰鯸鮧褊僻常藴怒色性不我移仁者尔惜殊不知老鸢伺隙翩翾鼓翼啄腹为食其怒方息鸢非尔贼尔自贻伊戚者也乖崖集巻一乖崖集卷二钦定四库全书乖崖集巻二宋张咏撰古诗悼蜀四十韵至道纪号元祀春正月为审官院考绩引对天子曰天厌西蜀嵗荐饥馑任失其人枉政偷剥民兴嗟怨搆孽肆暴授命虎旅殄灭兇逆矧彼黔首不聊其生官人安民朕意㒺怠寛则育姦勐则残俗得夫济者实难其人尔惟方直歴政有绩卭僰幽遐往理其俗克畏克爱汝其钦哉祗奉厥命乗轺西征夏四月廿八日供厥职噫谋术庸陋㒺敢怠忽豪猾抑之赋敛乃息存恤穷困招绥流亡杜厥剥削宣扬皇风间一嵗而民弗克安非郡县之罪偏将之罪也有听者孰不知民心上畏王师之剽掠下畏草孽之强暴乎良家困弊渐复从贼庶賖其死深可忿也天子逺九重孤贱者惮权豪而不敢言乌乎虽採诗之官阙然久矣而诗咏讽刺道不可寂然某敢作悼蜀古风诗四十韵书于视政之㕔有识君子幸勿以狂瞽为其罪蜀国富且庶风俗矜浮薄奢僣极珠贝狂佚务娱乐虹桥吐飞泉烟柳闭朱阁烛影逐星沈歌声和月落鬭鸡破百万唿卢纵大噱游女白玉珰骄马黄金络酒肆夜不扄花市春渐作禾稼暮云连纨绣淑气错熙熙三十年光景倐如昨天道本害盈侈极祸必作当时布政者㒺思救民瘼不能宣淳化移风复俭约情性非方直多为声色着从欲窃虚誉随性纵贪攫蚕食生灵肌作威恣暴虐佞㒺天子听所利惟剥削一方忿恨兴千里攘臂跃火气烘寒空雪彩挥莲锷无人能却敌何暇施击柝害物黩货辈皆为白刄烁瓦砾积台榭荆棘迷城郭里第鎻苔芜庭轩喧燕雀斗粟金帛市束刍绮罗博悲夫骄奢民不能饱葵藿朝廷命元戎帅师盪兇恶虎旅一以至枭巢一何弱燎毛焰晶荧破竹锋熠爚兵骄不可戢杀人如戱谑童耄皆丽诛玉石何所度未能剪强暴争先谋剽掠良民生计空賖死心陨获四野搆豺狼五畆孰耕凿出师不以律余孽何由却鄙夫识蜂虿寡术能笼络边陲未肃清胡颜食天爵世方尚奔竞谁复振蹇谔黄屋逺万里九重髙寥廓时称多英雄才岂无卫霍近闻命良臣拭目观竒畧劝学大化不自言委之在英才𤣥门非有闭苦学当自开世上百代名莫遣寒如灰晨鸡固自勉男子胡为哉胸中一片地无使容纎埃海鸥尚可狎人世何嫌猜勤慎君子职颜闵如琼瑰刻薄小人事斯辈真可哀放荡功不遂满盈身亦灾将心须内疚祸福本无媒愍农悠悠世事称无穷千灵万象生虚空活人性命由百谷还须着意在耕农自有奸民逃禁律农夫倍费耕田力青巾短褐皮肤亁不避霜风与毒日暮即耕兮朝即耘东坻南壠无闲人春秋生成一百倍天下三分二分贫天意昭昭怜下土英贤比迹生寰宇惩奸济美号长材来救黎元暗中苦我闻愍农之要简而平先销坐食防兼并更禁贪官与豪吏愍农之道方始行缉书斋绿流北面桃花中书斋闲鎻尘䝉笼纱牕挂户明月空堦前草色鸣细虫古书閟久隂生蠧治世之文欲无绪雕梁语燕不复归华池皓雀先飞去我来憇驾吟青春唿奴啸匠连挥斤一日整户庭二日芟荆榛薙草留蕙若扫迳连松筠千花万木似得意幽香细韵来相亲衆口借借道一以如初新伊余世上躭书客古今万事罗胷臆运海抟风当振翼任是青天更髙碧阳春曲东风习习吹庭树知道春权移日驭青红独解露春心凝冷无言避春去只有闲堦白日长清词丽句祝春皇春皇不肯论功烈惟有年年君道昌劝酒惜别春日迟迟辗碧空绿杨红杏描春色人生年少不再来莫把青春枉抛掷思之不可令人惊中有万恨千愁并今日就花姑畅饮座中行客酸离情我欲为君舞长剑剑歌苦悲人苦厌我欲为君弹瑶琴淳风死去无回心不如转海为饮花为幄赢取青春片时乐明朝匹马嘶春风洛阳花发臙脂红车驰马走狂似沸家家帐幙临晴空天子圣明君正少勿恨功名苦不早富贵有时来偷闲强懽笑莫与离忧贾生老解嘲我本髙阳徒平生意气凌清虚词锋即日未见试壮年束手来穷途蛟龙岂是池中物风雨不来狂不得五都年少莫相猜鸾鳯鸡犬非同侪志士抱全节愚下焉复知宁作鸾鳯饥不为鸡犬肥君不见淮隂汉将未逢时市人颇解相轻欺又不闻宣尼孜孜救乱治厄宋围陈亦何已往者尚有然余生勿多耻休夸㨗给饶声光莫以柔滑胜刚方我爱前贤似松柏肯随秋草凋寒霜道在康民致尧禹岂要长徒论可否兴来转脚上青云何必羸驴苦相侮师鳯謡我闻丹山之鳯非有八翼四足兮何羽毛之称竒盖仁于不杀义于知时既信厚于动止而淳音其用稀是以衆鸟乐而从之吾疾夫世之小人兮曾不知仁义之所为故巻耳慼颈背而疾走兮吾鳯之师惊栖曲天昏昏月娟娟惊栖之乌伊哑而翩翾岂非海寒天风恶扶桑半折枝巢落又非雕鹗之不仁郊林何苦难容身吁哉鵶鵶弄翼出蓬蒿欲就鸾鳯髙垒巢安巢待何时平林容低枝枝低苦贱良可越却厌争飞啸鹈鴂星稀夜寒啼转多恐作枝间断肠血人生功名难与期听之永夜生愁思援琴欲理惊栖曲调苦声愁不相续赠刘吉天地有至私刘生与英气学必摘其真文能取诸类叫回尧舜天聒破周孔耳通塞不我知要在欢生意居危不苟全凭难立忠义归国有贤名天子闻之喜倒海塞横流掀天建髙议冒死雪忠臣谠言警贵侍四海多壮夫望风毛骨起如今竟陵城𣙜司茶菽利鹤情终是孤仁性困亦至劳劳忧衆民咄咄骂贪吏方期与呌阍此实不可弃如何不自持稍负纎人累酣歌引酒徒乱入垂杨市狂来拔剑舞踏破青苔地羣口咤若竒我心忧尔碎请料髙阳徒何如东山器请料酒仙人何如留侯志去矣刘䟦江深心自为计送韩使君赴任越州圣皇忧越人与之求良牧韩侯简帝心受诏荒东服再拜陈苦词臣生非碌碌未得灭匈奴虽荣亦为辱劲敌方欵盟宸恩倦兵黩难展穷北威遂作东南福况有重慎姿足致奸巢覆况有明恕懐可使逺人伏行歌烟霭空坐啸江山绿无忧报政迟只怕征还速他日遗逺书幸勿㤀兰菊留别博州推官杨丹郊亭欲别时霜叶翻空日男儿志在乗长风去便离忧惨颜色镆鎁煌煌对尊酒醉舞不成空握手耻唱悠悠易水歌羞折丝丝闗外柳我欲为君操峻节研清词古来贤圣同驱驰连城白璧不足道济时才畧为藩篱一心答惠贶再欲酬心知从今明月夜只有逺相思淮西叙别天门髙兮未我掲驱马淮西阻风雪髙阳狂客夜敲门清谈大笑倾金尊一饮史君楼腾腾醉未休再约娱賔曲歌舞喧耳目宛若是子之哲兮精神多崛竒穆矣簮缨之后兮动止饶令仪繁花不染君子道大鵰自有飞鸣时何顾我之弥弥不可无言而辞淮西有答天教明道知经纶只在尊君兼庇民鹤板未征身且贱轻车素珮游红尘飘飘飖飖齐与鲁半醉半醒陈复楚夜倚西风拔剑舞拔剑舞击剑歌青云路遥心奈何寄晁同年昔同白日昇穹碧还同水国司民籍三年不见频寄书两月相过㤀行役桃花江上雪霏霏黄鹤楼中风力微幽胜逼人魂欲飞此时不醉无与归人间美事应有主别马蹄沾边塞土南楼一望心凄迷昨夜疎檐滴寒雨休夸笔力敺真风勿忆云山千万重但遇西风一行雁杀青相问莫辞慵寄程说傅逸人绿杨隂映长楸道桃花初飞红杏小手扶大白口谈天得意相欢不知老一从召入金马门三载长缨事边徼几欲含毫寄别离悠悠乱思如芳草与进士宋严话别人之相知须知心心通道气情转深凌山跨陆不道逺蹑屩佩剑来相寻感君见我开口笑把臂要我谈王道几度微言似惬心投杯着地推案呌此事置之无复言且须举乐催金船人生通塞未可保莫将闲事萦心田兴尽忽告去挑镫夜如何弹琴起双舞拍手聊长歌我辈本无流俗态不教离恨上眉多赠聂尧聂尧懐抱何翘然游心圣道三十年智泉湍激横碧海文山竒崛凌青天神充气溢眸子好常谈尽是经纶道早求入用活苍黔莫向尘中虚自老詶所知皇风浩荡吹大地天下英髦连鳯起海鹏一飞一万里三尺微风何足畏送张及三人赴举才雄扬子云古称蜀川秀千载遗英声三贤继其后文章积学成孝友亦天授逺郡得充庭期将免固陋萧兰种萧芳兰中萧生兰亦瘁他日秋风来萧兰一齐败自古贤者心所忧在民泰不复梦周公中夜独慷慨东门行茫茫六合生万灵周公孔子留贤名伊余志尚未着调秋风拔剑东门行金龟典酒知是谁逢君使我擡双眉眼前万事不足问要须醉倒髙阳池白驹謡白驹如龙兮逶而迤红缰朱绊兮天之涯秋风万里思乡时伤离羣兮嘶复悲悯旱皇天诏龙司下土谷苖干死天未雨如何不念苍生苦村落椎旱鼓结交古人死恨为交难交心不移诚可欢须知闇水生波澜壮夫一饮摧心肝祛惑过与夜光不肯要捉得泥丸弄到老因嗟蜀望无胷懐至今号作思归鸟酣饮不敢指天象象中皆有神不敢说人事谩至奸邪嗔岂若日酣饮兀然陶吾真吾真小不见吾真大无伦真苟无所适亦免招悲辛堪笑古人愚刺轹徒殒身二月二日游宝厯寺马上作春游千万家美女颜如花三三两两映花立飘飖似欲乗烟霞我身岂比浮游辈蜀地重来治凋瘵见人非理即伤嗟见人欢乐生慈爱花间歌管媚春阳花外行人欲断肠更觉花心妒兰麝风来遶郭闻轻香昔贤孜孜戒骄荡猖狂不是风流样但使家肥存礼让嵗嵗春光好游赏书园吏申花开牓子后园花开红满枝太守倦游红不知㸔花小吏报花信太守茫然心忽悲头上光隂瞥尔过昨日少年今老大见说花间舞蝶狂翻飞更着游蜂和孟孟词边城不识春时节门外春回花未发奴家闻道汉宫春遥望南天拜新月拜新月攅双眉别部天山声亦悲低头自叹无人知筵上赠小英天敎抟百花抟作小英明如花住近桃花坊北面门庭掩映如仙家美人宜称言不得龙脑薫衣香入骨维扬輭縠如云英亳郡轻纱若蝉翼我疑天上婺女星之精偷入筵中名小英又疑王母侍儿初失意谪向人间为饮妓不然何得肤如红玉初碾成眼似秋波双脸横舞态因风欲飞去歌声遏云长且清有时歌罢下香砌几人魂魄遥相惊人㸔小英心不足我㸔小英心本足为我髙歌送一杯我今赠尔新翻曲乖崖集巻二乖崖集卷三钦定四库全书乖崖集巻三宋张咏撰律诗登崇阳北峯亭髙榭临公宅凭轩万木秋乱云横岛屿鸣雁下汀洲到此欲沈醉何门销旧愁若为陶靖节容易赋归休登崇阳县美美亭万象盘回处年来此创亭喧阗当邑地清絶倚禅扃砌逈波流碧牕凉洞壑青人家晴渡口渔钓暖沙汀㟁竹风成韵臯禽晓晒翎栽花多是药题壁半书经逺客慿消恨髙僧与勒铭扫苔朝复暮闲日醉还醒不可穷吟思将思列畵屏浮虚莫轻赏美美独丁宁县斋秋夕才薄难胜任空销懒惰情公堂羣吏散苔地乱蛩声隔嵗乡书絶新寒酒病生方今圣明代不敢话辞荣登黄鹤楼重重轩槛与云平一度登临万想生黄鹤信移烟树老碧云魂乱晚风清何年紫陌红尘息终日空江白浪声莫道安邦是髙致此身终约到蓬瀛新秦遣懐貂褐久从戎因令笔砚慵梳中见白髪枕止忆孤峰风动沙昏昼寒多雪折松此心无与问长愿酒盈钟登麟州城楼莫问王庭苦髙栏是夕攀时清官事少边静戍人闲雉堞临寒水穹庐倚乱山皇恩正无外不拟更移关郡斋秋夕久负嵩云约年来半白头风惊落叶夕雨滴戍城秋调古将谁合心狂漫自愁迟回不能寐重起凭危楼邺中留别平仲闻说懐经济乗闲过隐庐话言殊不逆交分合何如道愧将时背心非与世疎凄凄重惜别蝉噪古槐初至道乙未蜀中送人东归绿杨影里卓旌旃一曲离歌独泫然顾我无才狂似鹿羡君清节直如弦锦城冦难初平日帝里春和入谒天好竭忠诚佐贤主莫教奸佞苦妨贤再任蜀川感懐官职过身鬓已衰傍人应讶退休迟从来蜀地称难制此是君恩岂合违兵火因由难即问郡城牢落不胜悲无烦苦意思诸葛只可颁条使衆知蜀中伤陈恕左丞英贤去世世同悲管葛才能更比谁心尽西山离隐后名喧深殿受恩时谋猷不枉称人杰精审真堪作吏师谩说髙原向东哭路长天逺岂能知寄傅逸人鸥鹭怜疎野朝昏绕户飞有谁知此意独立对斜晖落叶堆荒径澄泉照白衣圣君方急善应好下鱼矶毎忆家园乐蜀中寄傅逸人每忆家园乐当年枉用心翻身期济物明代已腰金守道知无取防奸似不任于今得休去谁肯羡为霖毎忆家园乐名贤共里闾剧谈祛夜疟幽梦騐乡书渐长性情嬾隔年音信疎终嫌累髙节不得荐相如送张及之任谷城不求灼灼不卑垂自爱先贤力自为德行旧多乡曲誉文章新受圣皇知辞亲西国春方好去路千峯鹤亦随若到县封修政术汉南元牧是良龟送赵寺丞罢秩游青城山公余长闭目只是老心情闻道寻山去连忙出户迎好峯须到顶灵迹要知名回日从容说余将少解酲金陵郡斋述懐傍人往往羡清途野逸情懐亦自扶官舎四边多种竹潮沟一面近生芦病嫌见客低徊甚老觉临官气味麤不信浮名是身累有时闲捻白髭须郡斋书情寄仙游张及老去慵仍甚荣名旧日疎又因经嵗病不答故人书闭阁僧归后㸔山吏散初何因问心迹之子最相于淮阳书懐寄朝中亲旧圣恩重叠念龙钟新赐淮阳地望崇才有筋骸堪策杖苦无情绪可忧公日思旧隐归何计或问前程笑指空昨日凭髙向西望满川烟树雨蒙蒙游赵氏西园蜀中春艳世间殊比并陈园恐未如数里花光浮暖日六街尘净见香车翻空雅乐催欢处入格新诗上板初方信承平无一事淮阳闲杀老尚书上杨大谏东南云物异端正产贤人才大何髙古名雄始入秦文江横舫檝艺圃剷荆榛民事忧偏切金门老更亲天教任孤直帝亦赏清贫功业荣书史铨题洽缙绅苦闻辞禄绶逺拟访仙真却顾希颜者迟留塞草春寄田钖舎人当年心计此心知忽忽逢人亦自疑枉是忧公生白发有何长畧谢清时林僧已怪抽身晚朝侣犹嫌到阙迟多喜通规识幽抱路遥无处寄相思寄柏阁宗㳙上人周衰风雅变诗匠着禅衣身世闲云片烟霞共鹤归引泉凉月动扫径落花飞自信甘时拙终求对掩扉寄郝太沖闲愁休问意休疑此事关身合再思心静易求长世法气狂难与少年时新编到底将何用旧好如今更有谁犹忆公堂秋㑹否绕窗寒竹夜风吹送别苏寺丞公身多不定何路慰飘离莫以微言合苦将幽思悲山程朝醉少雪屋夜眠迟却问逢春约芳菲折赠谁送别祝隐士龙钟尘满衣特特扣柴扉暂慰经年别又惊千里归山川秋末后风雪雁来稀莫便长休去明时待发挥送马道人归天台逢山长欲便辞荣见说天台益自惊絶顶要归终久住此时无计伴师行囊携鼎药身难老路接仙桥眼更明莫笑宦途滋味薄五湖曾有片帆轻送人北游慈亲别几时又作北游期万马方征敌单车欲访谁逺身孤剑共幽抱素琴知应渡黄河夕波涛惊梦思归越东旧隐留别秦中知己客亭杨柳叶初残歌咽秋空惨别颜吟爱好峯归越路醉冲寒雨出秦关烟萝庭户重栖倚渔浦人家旧往还纵使功名无分得免敎心在怨尤间赠祝卜隠者当年辞聘币髙卧鲁郊西道与常流别名将往哲齐细虫喧四壁芳草暗前蹊犹有谈𤣥叟时时一杖藜赠孙曹二生西洛繁华外幽竒二隐同喧卑不入耳贤逹许髙风宫水当门落僧园旧迳通㸔书悲往事坐石笑晴空世界搜吟内山川旷望中忧人过忧已岂是卧云翁郊居㑹傅逸人久客惊魂倦田居乞暂安义宁㤀力学贫要奉亲欢枕外河声老门前野色寛支流狂绕砌丛苇揭当栏书叶招邻彦扶笻话肺肝吟懐难契遇醉语动辛酸隐几嵗时变凭轩雷雨残致君须有分㑹此掷鱼竿再㑹傅逸人分到知心死不轻几年曾是怆离情微风吹雨雁初下落叶满阶虫正鸣镫静苦嫌论剑畧簟凉频喜转琴声从来共约云泉老肯向人间占好名贻傅逸人少年名节动人羣避俗身居积水濆几为典衣留逺客半乗欹枕㸔闲云门连酒舎青苔滑路近汀沙白鸟分谁道无情活黎庶数篇新制咏南薫乖崖集巻三乖崖集卷四钦定四库全书乖崖集巻四宋张咏撰律诗郊居寄朝中知已年来流水壊平田客径穷愁自可怜汀苇乱揺寒夜雨沙鸥闲弄夕阳天狂嫌浊酒难成醉冷笑清诗不值钱碧落故人知我否几回相忆上渔船懐张白逸人昔年吟社偶通隣常贵髙风入格真名好已期天共歇性孤翻与世无亲梁园醉别花挠眼楚寺秋归鹤伴身从此幽懐不能说五湖烟月二京尘访人不遇田径莓苔合儿童独闭门踏霜归逺店凉月照空尊雁响蒹葭浦风惊橘柚邨知音在何处凝寂欲销魂和人惜春白日不暂住催春去忽賖频须倾绿蚁未忍扫残花渐恐凋双鬓堪惊逺别家歌台重一望烟柳数行斜酬宗人殿院见示诗集句好如天设㸔来字字精工夫能到此心意可知清已得风雅正任从时务轻何当较才用期与二南并依韵答人九华山图毎忆眠云处当檐列翠屏有时聊极目尽日坐㤀形去此心惟苦悬图眼忽醒数峯秋欲活虚籁夜重听地镇三吴逺天连万古青几人曾得道是草即通灵松鹤闲窥鼎龛僧暗诵经终须卜长往回首谢明庭和人登朗州江亭城上江亭簇暮烟城根老树浸江澜何人临静夜歌罢独客凭髙秋兴寛直下路通诸国逺偏东山隔半溪寒渔翁似㑹清吟意笑逐江鸥过浅滩答人惠四眀山蕉叶扇团团休复颂齐纨蕉叶精新举世传更爱四明来处异可量三伏用时便已无酷暑侵肌骨肯放青蝇触几筵因借仁风慰黎庶宁知不及古人贤旅懐移文休诮客衣尘欲去终慙未了身一夕乱虫惊别恨满堦红叶怆吟神东周住久知音少白社抛来旧业贫犹喜陶濳遶篱菊带霜开得数枝新洛中寓居风尘籍籍伴穷迷旋赁髙斋洛水西緑树不知游子恨夕阳闲引杜鹃啼苔侵旧径来人絶花满南轩翠竹低自笑诗书冷无味抱琴堦下草萋萋公暇偶作世情多与道相违偶忽公闲便息机贪竞已从心下絶爱憎还觉眼中稀时文鍊漉敎归正圣易参研尽入微本要资身兼报国安知四十九年非舟行感懐风帆江上往来频渔叟应多笑此身自愧无才酬圣泽已甘行乐负青春疲羸未复空㤀味网绪难条欲问津更拟倾杯祝天地世间不用长奸人舟次辰阳昔贤劳苦为忧官我自无才欲㤀飡鸣棹几程滩势恶宿亭一夜雨声寒山连古洞蛮烟合地落秋畬楚俗懽虽指公余便东下好峯犹得卷帘㸔游桃源观一从仙去失仙源树老台荒又几番尘世莫嗟无分到星坛空自有名存竹边风健秋醒眼花底泉香夜断魂多少寻真旧题处我来重与拂苔痕舟中晚望桃源山仙山初指眼初明倚棹因妨半日程云里未㤀寻去路世间争合有浮名岩空闇老松千尺天静时闻鹤一声更谢暮霞怜惜别满波红影照峥嵘幽居落花时节掩关初请絶江城旧酒徒满屋烟霞春睡足一谿风雨夜镫孤易中有象闲消息身外无求免叹吁多谢岩僧频见访欲回流水又踟蹰旅懐儒术精穷久风尘鬓欲衰知音岂易得搔首独何为寓舎思亲处秋原坠叶时乐天吟更苦笑杀五陵儿吴宫石何人移置向何年牢落空庭见断顽竹外松间滋澹竚土昏苔染更斓斒贪怜翫月名偏好莫问朝天信不还闲醉闲吟聊自得渐无魂梦忆归山旅中感懐人世贪名岂是闲几回思筭几悽然故乡路逺不得信寒月夜来还复圆霜趁悲鸿归楚泽风移残烧下秦川莫言酒作销忧物更有新诗一两篇退居近墅选得烟村寄掩扉拙谋翻似解㤀机名塲未入老将至乡信不来春欲归忩背晩隂黄鸟语簟横幽径落花飞何由尽㑹苍苍意时复携笻上翠㣲归隐嵩阳浮世事无限何须要到头壮心为客尽孤迹卧云休匣剑已全弃林僧亦少酬从来愁恨意乞待外人愁本农奢竞苦不息生民只有寃谁搜元化窟凿断丽华根使絶侵夺苦着为明圣恩何烦重师古即此是羲轩喜雨救旱功何逺淋漓昼复昏风雷濳助势草木岂知恩积霭消残影枯源涨旧㾗朗吟浑得意重起凭前轩秋霖触石便溟蒙经旬失逺空深疑竹箭浪兼起蓼花风浄长苔㾗绿寒催木叶红苍苍不可问惆怅汉陵东庭竹挺秀诚堪贵根茎岂异莲髙低全赖水舒巻自知天已任羣芳妒难妨后笑偏向明终有待呈艳不争先爱重频移席征求苦费钱兰荪饶酷烈桃杏媿奢妍应瑞花中絶标名世上传须栽禁池内用表太平年弱柳枝茎何弱种何缘着架扶持势可怜但见低垂常卫足更无疎竦欲参天离情漫指千条线野兴堪惊一㸃烟最惜柔颜似君子夜凉重起遶栏边曲湖种柳曲湖连曲接平芜前事因循好欲吁不见有源堪濬凿便来此地费工夫蛙能聚响难停息莲本含香旧已无夹岸近敎多种柳少延春色到城隅新移蓼花蓼丛疎淡老相宜移傍清流曲岸西红穗已霑巫崃雨绿㾗犹带锦江泥吟狂不觉惊幽鹭立困翻疑在旧溪官满便应离此去可怜心绪更难齐乖崖集巻四乖崖集卷五钦定四库全书乖崖集巻五宋张咏撰絶句秋日登美美亭野人官职与心违何况经年未得归一夕秋风无限思偶来凭槛到斜晖县斋感懐二首前朝官政似无端彭泽先生百日还堪媿崇阳九河客明时不敢自归山旁人休爱命皇华即问何能报国家长忆乡园旧庐舎㑹须抛印自锄瓜寄髙主簿青霄数日路岐通何惜江头暂驻踪犹有同来未归者县斋寥落倚千峯同韦主簿祷雨栖鸾声誉喧羣口掷地辞华衆莫俦此日甘霖沾渥处万家瞻仰诵田畴新市驿别郭同年驿亭门外叙分携酒尽扬鞭泪湿衣莫讶临岐再回首江山重叠故人稀早发鄂渚五里亭东晓色分数峯连络倚青云回头却顾公车从孤负沧洲野鹤羣晚泊长亭驿驿亭斜掩楚城东满引浓醪劝谏慵自恋明时休未得好山非是不相容新秦送人东归郡斋空古塞垣西才喜相逢又解携若值山东豪侠问嵇生慵更作书题相州官舎林木千重闭郡楼西山浓翠去无由思量自古逃名者多少清闲到白头赴职荆湖途中作阙下过从礼数频到官忧事更劳神毎逢山驿连宵住似待孤云悯此身杭州一百五日水心亭留题湖边三月百花红湖上游人处处通莫怪此渠来便去都缘心地似虚空夫差庙由来邪正是安危不信忠良任伯嚭自古家家有容冶何须亾国殢西施过华山懐白云陈先生性愚不肯林泉住强要清流拟致君今日星驰剑南去回头惭愧华山云途中人情到底重官荣见我东归夹路迎不免旧溪髙士笑天真䘮尽得浮名骊山感事古来仁圣最忧多合倚承平纵逸么行幸未停歌未阕渔阳兵已渡黄河再任益州回留题剑门石壁剑门山势碧摩天匹马重来鬓已斑多赖皇明烛幽逺西川无事得生还洛中翠辇西巡未有期玉楼烟鎻鳯参差可怜三月花如锦狂杀满城年少儿舟行江边烟草湿归艭沙白频翘鹭一双野旷不知前路逺雨中时起闭舩牕峡路阻风嵩云草草失前期佐主无才鬓有丝牢落江滩阻风夜崃猿声里坐多时过武陵谿二首生平苦爱山兼水南国晴晖尽可携即问世间谁见我扁舟闲下武陵溪武陵山下水冲溶往事追寻兴莫穷欲就渔人问闲趣叶舟齐过蓼湾东桃源观檐下山光砌下苔人间重遇眼重开旧林诸子休移诮已许孤云作计回夜坐流水㳙㳙落砌莎竹忩残月冷无多旁人不念思乡苦独奏南楼一曲歌弔屈原楚王不识圣人风纵有英贤志少通可惜灵均好才术一身空死乱离中苦热赫赫炎炎烁逺空泉边树底亦无风行人莫便多辞苦犹胜东郊炙背翁雨夜二首四檐风雨滴秋声醉起重挑背壁灯世事不穷身不定令人闲忆虎溪僧帘幙萧萧竹院深客懐孤寂伴灯吟无端一夜空堦雨滴破思乡万里心谕意但求报国莫求名说着隂功是有情楚汉既分寰宇定留侯先意便辞荣方竹二首笋从初箨已方坚峻节凌霜更可怜为报世间邪佞者何如不似竹枝贤枝枝方直绿参参林叶疎红始见心却恐当时恶圎佞结根遥向楚云深方竹杖寄苏内翰一寻方直剪湘烟欲寄先愁见赏难指佞扶危两堪试惟凭不作痩藤㸔柳枝词七首玉门关外絮飞空破虏营前昼影浓可便消兵无好术忍敎攀折怨东风青连逺戍和烟重静映疎栊漾缕轻游子不归春梦断南村一树有啼莺逺映天街近遶池长条无力自相依上阳宫女愁方絶又是东风有絮飞轻盈恰与地相宜才种纎枝又引枝不及垂隂向黎庶春风一路送亾隋海潮声里越谿头谁种千枝来乱流安得辞荣同范蠡绿丝和雨系扁舟帐偃缨垂已有名水边花外更分明前贤可得轻词句几变新声入郑声吴王爱重为游从嵗嵗添栽后苑中家国旋亾台榭毁数株临水尚牵风和人牡丹桃源分散恨无期忽忆江城见有时歌逺醉园抛不得几人终夜起题诗寄傅逸人当年失脚下渔矶苦恋明时未得归寄语巢由莫相笑此心不是爱轻肥阙下寄傅逸人疎疎芦苇映门墻更有新秋鲙味长何事轻抛来帝里至今魂梦遶寒塘秋日寄友人柳条风暖㑹吟诗林下池边屐齿移别后过从更疎嬾暮蝉嘹亮不胜悲送别王祕丞帝乡三十年前别江外相逢鬓已衰清论未穷行计速为君临水立多时送别李司直亭下依微见逺村亭中离恨若为论数声歌罢扬帆去民吏相㸔有泪㾗送魏道士江上萧萧木叶飞天台狂客杖藜归莫嫌俗吏勤相顾曾是嵩阳旧掩扉答刘道士嵩阳峯底洞中天曽共浮丘对掩关知道髙闲少兼济折腰从此到人间暮春忆友人杨花零落暮春风醉起南轩夕照红闲倚焦桐坐无语故人相隔海门东遣兴勉友人人生三万六千日二万日中愁苦身惟有无心消遣得有心到了是痴人谢云居山人草鞋云居山客草为鞋路转千峰此寄来昨日公余偷步蹑万端心绪忆天台请人畵嵩山图嵩阳三十六峯寒向为时明隐道难却顾事繁思不及如何与作画图㸔鹭鹚碧芦风暖健精神烟淡烟浓片影分天怪觅鱼心不足未敎名与鹤同羣闻鹧鸪画中曾见曲中闻不是伤情即断魂北客南来心未稳数声相应过前村乖崖集巻五乖崖集卷六钦定四库全书乖崖集巻六宋张咏撰杂着詹何对楚王疏楚王问詹何治国之法何对曰治身重询之故又曰未有身治而国乱者也以其言近易知多所忽略稽昔圣君鲜不先身而后国者或说心君也股肱肘腋臣下也皮肤藩辅也心苟动兴支趾随作此徒比言曾未知乎治矣于戯治身之道頋若转丸克若回山盖知之匪艰而行之维艰也故求其治身必先治心治心之本在乎中正日思之月习之嵗用澄明物无藏照若是则精神以宁贪慾不生心定身安何往为咎由此治国则忠让之入若百川蹈海无与逆也仁政之施若时雨流天无与止也以此选贤淳直是前以此授职无滥厥官以此治民本正化均以此治兵谋勐相成异哉正虑明断慎若胶固治定端冕号为昇平中正于身其几矣乎故使淫声奸视拂然不入小人惕息㒺暇岂能干政以乱国耶尧舜禹汤得治身之要聪明着焉国用化焉辛癸幽厉失治身之要邪僻入焉国是乱焉呜唿身治而化未至尧舜者有之矣未有身不治而国无危者矣因疏詹何之言彰载治之要由身形国借司君鉴焉拟富民侯传賛汉武晚年以丞相为富民侯富民大本也侯爵劝功也推导之若此将复古王之功欤嘻太朴未散民命在天风敎既辟民命在贤贤不可黩黩之非贤先王仁孝以辩之民不可扰扰之生弊先王俭简以御之粤自桀作瑶台民始知劳秦易井田民始知弊所谓上濶其欲而下散其束四人桓桓去劳就安百途凿凿彫伪散朴衰周之民也真可哀哉一作之百取之斑白者不得息稚齿而趋驱焦劳力竭而饥冻继之浮民奸我利非贤盗我食何尝少得佑助徒俾日攻之故谓令德日理穷兵亦私末途喧喧而大本取弊者于斯也哉非有大圣上智其谁拯之欤汉洗秦弊七十年武纬文经渐被四海以髙祖之仁文帝之俭尚不能推民夀乡切磨三代加以武皇事威穷侈四十年间民力凋半亟下富民之诏尊为上公之号忧劳诚思亦至矣乎徒知民富而后国昌不知国正而后民治吁不能师三代育民之法以事末术良可悲矣亦由止奔流之舟虽万斯篙未若五尺之䌫之要也疗已弊之民虽百斯术未若一正其本之仁也呜唿末途未塞本弊不正欲民富国昌者未之有也汉杂覇道史或过矣余爱其君有富民之志臣荣富民之号又愤不能开通之因附史氏作賛以矫之賛曰五后之世事简而民静夏商周之世事正而民治故贫富之名稀所称焉三代之季四人乱伦百途竞新蚩蚩饿甿无阶休存之遂使抱仁义智能者易以要功于其间如武皇帝命富民侯又何如哉又何如哉耨斧赞里人命斪斸为耨斧余观而义之曰耨所以逐恶也斧所以利用也力驽心怠者毌执是柄恶乱我苗将饥我族故圣人之化人也有心哉诘诛暴慢斯近仁矣是以尧翦四凶蓬蒿断芽周锄二叔藜莠絶本呜唿既竭其力又称其用复何患者乃为賛曰大田芃芃耨斧鑱鑱蓬贼莠奸我斧是芟玉食匪难礼义是前鲐背黄髪鼓腹便便周庙之诗颂以劝汉侯之欲闵以哀赏兮诛兮正由是哉唐衢賛天之道系乎惨舒人之情出乎哀乐惨舒之大者圣人之运也哀乐之大者贤人之心也若惨者何天地阏而不通万灵否而屯䝉圣人君子无因揺动于其间故惨酷外感而悲哀内作仲尼之泣麟袁安之流涕岂不兆乎哀者也若舒者何天地环复千年㑹昌圣人导道于上贤人陈力于下和气骈合而颂声作故南薫之凯康下武之熙穆岂不兆乎乐者也唐衢生生唐之衰跼于天地间不得攘袂矫首徒于生民仁智咽结动輙恸哭哭之时义逺矣哉军国失礼则哭之贤良失智则哭之嘻生之不尔无以见救世之心免讦刺之祸仁之至矣盖得泣麟之遗者耶余直愍生之有志无时前不浃开元之余风后不见我宋之太平因与纪賛以旌遗魂賛曰嗟嗟唐生生遭世迍道德闭咽惟恸哭闻髙髙苍穹迢遥圣风哭之不应徒伤厥衷世人不良嗤生之狂余哀不朽露唐之丑已焉哉圣人泣麟千载为偶异兽图賛昔人好怪者指是方朔所说纂録海荒之外怪禽异兽图而宝之或得鳯之一毛麟之一角肖人而体杂混滉丑怪总命曰异兽图盖四气不合而生生故不具而不得容于中国也已呜唿天之限物率偶然尔知兽怪而逺之不知人丑兽者不逺之天果无心也已抑图记之设非纪则戒天下之丑行者焉人谁明之系以为赞赞曰混元运行与物为形形气不淑以兽为名尔形大丑尔心或否海荒之外恣其所有人谁图之观心骇嗤杂中国而丑行者彼何人斯木伯传木伯字巨材世称处豫章者为甲族巨材其后也其先着姓于庖牺氏佐青帝籍发生之德死而命神曰勾芒族散天下五分之一鸿黄氏识其真且良第擢用之大济厥美民到于今称之曰若涉水之航兮登山之梯兮宴兮依兮无暴我长㓜兮克肖基构者世不常絶或云火化已先民知附赖故淳仁之后鲜宇钓恶从䝉弱幽郁亦不败世教耳巨材得太和正气生而雄竒始七嵗有凌云之姿渐长磊落见节干善吟笑风月俊如鸾鹤麟鳯者竞狎之加以性寛简重厚纵燕雀辈流接之泊如也汉天子将即明堂议三代巖野瓌秀咸见征用巨材随吏君见长安宫百工佥曰伯也有栋梁之器宜其荷重任翼羣材者也进用可上旨寻封为大梁侯出纳明命于邦有光不显谏徼讦不处君于不义或大事用颇引用公之法正之帝谓侍臣曰体天崇髙纂承鸿绪配地博厚以朝万灵政声敎泽涵濡中国洋溢天下皆大梁侯之功也䛕言不入惉懘不作熙熙焉朕心用平又其功也宴见以时义必正色望者若虹蜺架天左右前后辉如也呜笔龎老颂帝功者户歌之一日从容谓柱史曰吾辈委质圣朝幸亦至矣耻下君于三王今仅昇矣徒以贞干无怠于任过久不退将羣邪巨蠧疾我欤后大梁侯去位不以其礼而汉中微呜唿钟莽之乱谥号无存焉史臣曰木非端木后也梁非魏大梁也予闻其生而雄杰徳也藏器待时智也继仁者之后孝也处大位而不欹节也与羣材而立义也朝㑹以正功也致君于三王忠也大梁侯之德与士师乎虽老不知退何累于全德耶苏公堰铭鸿河走孟门东五百里地平无岸郭毎淫夏雨注万壑奔集漾沙汩泥漫勐可畏故圣人导九河以驱其间禹越千嵗九河遂没汉亦悼瓠子之歌东溃西决世无常波濵隅之人世无常家于是天子趋民以隄防之后周苏允平常宰澶洲之临黄刮剔旧弊以身正民事有妨蠧虽郡侯不能易其令义苟利物纵灼身无以惧其心先十年河败西鄙民鱼交居公慨然曰冬水既道春土可封民不得利者令宰之咎也因诏下兴土功遂大索丁徒囊钟就任腾沟蓦渠顺河为势除贵长孤弱外无游纵除风雨㝠夜不息民恣至劳公爱至利不逾月而大堰成春波间来余怒自息旅民喜农转饥为丰二纪之间复鲁卫之风皇朝十二年河南溃于帝丘明年北陷我邑人人惊奔逃死不暇是堰也亘四十里而庐万室逺乎哉贤人之用心也安则民被惠灾亦民依之与彼窃禄贼民者何如哉嘻贤人之功不得光辉史册垂之不朽亦文士之过也丙子嵗余逺来省亲日赏其上忻然勒铭以示来者铭曰卫东之地蠼弱兮鸿河肆其横流平民转泊兮眦如深仇苏公来堰兮析民牢愁沙涛雷波禁束如死㳂二十年乗畆比比民亦何知怨若㤀美嵗老复决陷于全封是堰稜亘万室来同衆苦吟叹始颂苏公之功于戯既利物以称仁不窃禄以污身邵塘漳乐邈为全伦吁嗟苏公兮无羞于世之人兮张氏新小桥铭粤若逡胜尚竒见善称难者与夫创新谋始逺矣哉新小桥即张氏林泉之所建也通沟涨白所以莹林榭之辉丹槛凌虚所以喧耳目之用利有未济人其舎诸于是哲士预能梓匠视力役夫未疲飞梁缔搆通竹隂之双隧导賔阶之四逹苍云夜敛疑上架于星河零雨昼晞讶傍牵于螮蝀既萌谋始得无健称者欤某谓成功则细创心是难执彼良大昭焉着焉鄙乎隐鳞之狂宁谢题柱之作染翰之末聊述铭云设险者水谋始者贤飞梁缔构呀豁林泉往复攸济微乎舍旃谁谓巨川不能驾焉三不欺箴君臣人之纲也仁义人之宅也是以缘情制礼因事立法此在古圣贤宅人之典也故立法不易者为经制事可师者为传此又垂训示人之深者也若子产之明子贱之恕西门生之勐皆宗主仁义合附民欲三之不欺于斯传矣某心爱仁义力趋圣域尝谓诚不至而师古者惑也诚至而事异者泥也未若辅诸道求诸心行之不回久而必至齿仕已来求望弥笃三之不欺独因心出上不敢欺君下不敢欺民中不敢欺心书带镂诚用以自勉岂古人之所未知将后生之所为妄也乃为箴曰古三不欺恕勐以明休民为宅与世作程今三不欺君民心兮诚人所及胡用言之克欲自刺勑身为规君道湛然臣道干干调君私已是谓欺天民生蚩蚩惟贤是资欺枉以埶仁者不为心为道源执之诚难利亦易诱邪亦易干一失其正名辱身残惟慕惟惧心焉是刋庶几兹世无羞厥官惧箴余㓜荷父母之训长师圣人之道必纯必信用度于心年甫弱冠始接人事事兹与人鲜有通者岂为善之未至耶将学不知乎变耶退而省已作惧箴以自朂口乃祸府交为祸媒交莫浪合口冝慎开道我之得兮纶然而去丝然而来谓我之失也铮若破缶剨若惊雷盖浅狭以自播岂中民之喧豗苟非洗虑以内观兮如乳儿之抵虎他人何由其极哀不切惧惕徒飞嫌猜其败己也又何尤哉褊箴褊之于名不通也内德既褊君子之道何由外矣僶予作箴欲自绳云百行同辙一褊则阙褊以败德为主患之大者有数万缘交奔有逆有䛕执嫌为都廓礼为府褊既不生患将焉举入则有亲出则有君为政在慎凝如北辰奉亲或褊子道是沦事君或褊臣节不伸临事或褊稔害下民匪惟害民抑亦毁身存思积惧久然通真又嗟古人忠于为臣妙谋正谏暗投于君不自藴遏速祸厥身是以屈原流于湘滨德与行先昭如戴天笃行不废恒为真贤或道为俗变心为利迁辱身败教褊小人焉商韩之辈死其宜然人生碌碌人心反覆狷人不持遁于穷谷智困于褊仁固不足伊余小人生三十年尽力圣教穷竒古人道岂易荷性将难驯谅兹生之何云独箴褊于其绅谒狄梁公庙文皇宋文士张某再拜致言于有唐巨臣梁公庑下若予负气男子学入圣理纯正积中文言任已期欲摆去庸讹彰显正始使溶溢乎天地洞格于鬼神上欲昇君与尧为隣下欲铸民熙熙如春惟公昭达察予悲辛今则荏苒光隂壮有及矣结括宏图流浪千里秋声寥寥逺客心死乐公清风拜于庙址即问穷通胡彼焉此呜唿大丈夫岂徒言哉帝阙难寓晨饥暮寒进身非援如扪青天天理㝠寞愚实难知报应如日昭昭莫欺小儒愿福亦人之私将出身以事主幸明神其祐之骂青蝇文火帝降炎臣兴邈矣六合歊然如蒸万物长嬴如腾如凌不可谢其𤣥造不可名其至能忽隂薄阳化生青蝇触类苒苒朋飞薨薨窃羯而蠧芳筵预登当是之时无人不憎我疑奸人之魂佞人之魄堙郁不散託蝇寄迹不然者何以变白为黒变黒为白所以恣其㸃染所以遂其谗慝奸佞之作败君之德黒白之变为物之贼所为欲盖而彰顺非而泽使洁者不得自明𤣥者不得自黙连璧失珍兼金无色致义士之感心几拊髀而太息衆君子矫而议曰天运地旅融融蚩蚩何者不有何生不滋信妍丑以自任亦浩混乎无知蝇斯眇末胡足骂为殊不知天地不言假手仁者持凖操程以上化下使恶不黩善真不累假廓唐尧之雍熙称周王之风雅防邪之萌虽小不舍厚污若成悔何及也于是连唿童奴疾致如意当案辍飡对客攘臂指西风而骂曰未断尔祖终恶尔类营营乎青蝇止于藩乖崖集巻六乖崖集卷七钦定四库全书乖崖集巻七宋张咏撰书上宰相书月日贡士张某再拜上书于相君黄阁下某闻宰执之重百千机宜贡士之列一于有司咸欲越局导志凟于相公者率不过速于求用矣若言从中行从正虽有越局相公必谓儒职也非罪也苟诡戾怪险迷懵自髙相公虽不罪之四失之义者不由也某匹夫之好义者欲颂相公事业相公事业布在人口陈于宋史颂之便佞也欲论终古致治之迹即相公尽知之欲纵辨竒谲邀于相公即儒者耻之欲较时事感动相公殆非布衣之职一欲自导其愚忱于相公伏望愍怜之窃念某少也贱生九河间左右无贤戚之助力学着文殆十七年家贫无书必俯伏人门以观览毎一思亲即千里自至余无废时其间贤于已者破囊从之不肖者纵连几储羶併笥发帛内隐饥寒不为前顾也又谓仁义礼法便世之府从而成文大乖依律好古之愿正于是以某之心于文章某之行播于知友岂敢专守匹夫纵适河曲偷安于圣时哉遂期乡书趋来阙下恭以天子文明将拂猥滥故宗伯大夫之门不可易入也野儒朴文不可易闻也进故无倚退将不武是故直书狂愚干犯严重亦未知获儒职也传罪也恭以相公建造太平启导贤路若片善可採获受其赐则寒素幸甚死生幸甚临纸皇恐书不能尽某顿首寄张太𤣥书洛阳张九狂不似我而道机笔力伟卓神妙屡奉清论醒人心脾时闻缀章惊动豪俊谈欢未几违离何如仰在今秋为我仕进荣诸侯贡贤之籍解天子侧席之虑狂生今来亦有此意况大丈夫内明外洁气盛骨强方当驱智勇以代天工岂可弃朱紫而乐云泉者哉炎凉屡变气候増凄西望英标隐若魂动故洛神宅山川气清秋原叶下秋阁月午时忽相思寄我鳯凰阙下耳答冯华进士书茂才足下昨日曲承惠顾次示种季二进士新文四章危坐讽诵竟夕㤀倦英槩之气骇人神魂不知其然而然也故少有老成之风噫可畏矣词有复古之志又其难哉观夫贞良持便于用者有若宁州石研铭故诡时之流罪之小能致明于大者有若挑灯杖讃故没贤之君预之赋冡宰之职酌致君之道有若甘棠颂故偷薄之臣诲之歌賛帝德以告成功有若洛都鳯楼颂故纂尧之绩大之非命世豪杰何能及是与得谓韩柳之下升堂者也虎子七朝已见食牛之气鳯雏五色即登王者之瑞努力自负伫俟大来门弟子若是师其如何哉某亦向人敢议臧否徒进乐善钦才之志二三子详察之不悉与苏员外书员外足下某闻古之士有感人知遇以至杀身者岂徒然哉嘻知人之心仁以恕欵人之急义以惠此古人所为资以杀身也某诚䝉弱不逮古人明惠之下宁无感心哉某㓜专事史传古文未知变通言行窒于闻见发而为文章用鲜时态十年于今无求知于王公大彦之门者愧有所未至也复安能曲事辞气为小郎辈取容哉故穷病湮厄步走千里其穷可固也其志不可变也足下鉴量有断存念下流始则怡色剧谈诱以励行之节终乃翦榻开馆待以殊士之礼在乎所感则淡而所愧益厚何者与人之安而义及之君子也待人之安而力不报之废民也某之本懐宁忍愧惕伏况足下相门遗芳禀操特异敦仁义于是辨世道于是文彩彬焕为时命臣某所祗陪无一补効岂不与废民同哉昨日不逺京师载异门馆虽足下信其无他而同类咸诮其迂曰子之志行将欲何为且京洛贵门待子非薄而屡去之将何以出身为帝者之臣与某即曰以独客之职而邦国之事责之是乃可乎退唁身世不觉悲叹大丈夫行年三十不能自立而独终日戚恻处人檐下信乎末者也矧复上露恩纪细碎鄙懐其可畧也濶奉谈笑将逾浃晨感遇之私恋恋曷已谅犬马之何効而松柏之有心聊布尺书用宣欵素庶几详察之不宣某再拜大名府请首荐张覃书十月十四日应乡贡进士举张某谨再拜献书于小宗伯席间昨日公府试罢羣口腾议以某名在张覃之右虽未知实恐惕无量窃以张覃者内实敏直外示谦和乐贫着书十五年未尝一日变节事继母恭惧犹初授教时一家熙熙有若太和之俗矣且魏大都也万人毕词谓之君子况郝马魏之辈十年往来相与探讨某也不佞心常慕之明公下车在近计部旋遣将以某之文近覃之文未若覃之德逺某之行万万也窃敢僣冒闻于视听惶恐惶恐抑又闻古之取士也先以德行闻今之取士也先以文辞闻古之得士也鲜今之得士也衆毕借其用克归于贞故周设俊造专德行可进也汉定四科参衆善可进也迄于有唐大正贡部伟行竒业者尽取之非行而文词者亦取之流于百世之下将为不易之典国家四海久安贤俊间出得士之衆于古无尚犹复仄席思贤于内诏诸侯贡士于外恭惟明公以德行宏才克应其选一命而通治大郡再命而通治大都皇上速于用明公也欲因明公之贤诱天下之贤某亦何人来预明试始随贡士之列卒得知言之地感遇忻慰通于胷懐因欲尽陈其愚伏望愍怜之某尝少年不量力秉志励行期到古人十五年逼寒饥絶往还除比嵗一宁亲则月无废日然其心顽难通故文辞不逮于覃也性复迂怪执行望于覃逺矣明公决以某为先是不知覃之善行播某之恶也若树覃为先则诡薄之俗可易仁义之风可扇又孚乎古昔尊德上贤之教也幸甚幸甚某若郁而不伸则负掩贤之过言之越职则有犯上之罪伏望终始鉴宥之某再拜寄冯华李镠书二生足下尝谓丈夫之知人也必矫俗以自是必推心于无间如某何人下辱交结愉愉笑歌不在尘俗之调章章话言动由覇王之畧人竞骇心某窃畏感既月又离其嵗有聚必见其散者也洛阳春辉明媚可惜狂客无心鞭马东去诚忧喜不足以干达士之懐其知己之别也宁无意与二生临岐隐相顾洛水潺潺下咽离恨嵩云杳杳动惨行色狂歌醉吟不觉千里某之此来自待益厚囊有君子赠言之诗悼逺之序偶关东俊民时令展读虽多二生有神笔力亦谓我如何哉仁达之惠又兆于斯其或风物交感芳尊在筵忽忽凭栏引颈西望未知吾友亦为何心况今勾吴平定之后翠华拜诏之嵗明天子方将化定八纮凖格万祀必大索贤豪料治机括明诏将下秋贡日遇勉哉二生可出仕也神仙洞府固在帝乡青云阶级未逺笔下即俟隂律告穷春气有力龙跃鹏怒相期于鳯凰阙下耳回路逸人巻书路生外多仙风内藴王畧四十不仕三吴浪游口多寡词人莫之识一昨不逺千里来谒敝封试与微谈惊我㤀食履行得贤人之操立言臻作者之规若是则心未弃言世有明主宜揖好爵以从美名俟其着勲简书流惠民庶当浮海上与赤松子游未为晚矣因复盛巻聊用披导吾子详察之答王观察书日月具官某北首再拜致诚于观察十一兄执事弟少年无思筭好陪狂徒髙谈极饮致踰壮嵗方遂策名洎于登朝又倅边郡塞外清帖公中事稀日与虎侯杂戯为乐五木未至六博已兴投壶奕碁排象旋子斯实眇末无足快心其所至者蹴鞠引强击射筭帖攘袂掣肘嘷唿争赢有以壮临军之容资佳㑹之具其或八月草枯比日纵猎寒风吹面则皴裂皮肤惊尘随人则缁黒衣屦渇饮已氷之酒饥飡连血之肉马不絶驰弓不下臂知得俊为快不知劳筋为苦也又若天清气和列坐畅饮乐奏繁剧貔貅引前盘槊击剑以电转奔骑角觝以虎争余兴未穷则巨觥相罚非倒瓮非頽冠畧未云止与希生者道真堪丧魂时弟年方盛气尚壮酒量过常遂成饮癖泆入膜内栖于膈中良医不逢积痼成疾隂浊之气久而下垂既渐逼于膀胱实难归于胃腑下洩无路上蒸为疮如斯之深又将一纪与膏肓以同道亦腐胁之异名纵得神医亦难措手诚由性愚不知摄养贪酒不知撙节之所致也非身灾命滞之有云今则暂食疮痛饮水血流到阙二旬未能入见上负明君舍爵之恩下累平生行心之愿由此而较乃是罪人数年前兄为中执中执者诸侯跋扈宰相弄权授受匪人风教颇辟法度踰紊私谒公行绳违整纲真执宪之用也俾天子之道廓如坦途谬滥之踪冺然亾絶岂异乎獬豸有睨大阿欲挥持正之风凛然可惧故公卿庶正不可得而狎也兄恳苦相念畧无避嫌亲染简题手封灵药逺在千里致与下交必欲袪弟羸疴使之丁壮起弟驰走使之报君有以见君子之用心优于仁急于义不与古贤并者其谁可方爰属阻修寻阙报复谅不以为慢而信为感之深兄临民有仁驭逺有术苦寒在候善饭是宜无任祝颂瞻望之至惟兄察之不宣某再拜答汝州杨大监书张老子今年七十矣癖病有加气血衰劣毎一食讫湎然沈昏益之疮疼殆不可过入静自守以真排邪半夕之余差可稍省然了公事接见賔寮一日之勤畧不容息若是者二年矣莫暇问人事之可否询交友之动止去年冬暮忽覩来缄读之再三未闲厥故洎于释手略无记忆今年春半再惠手笔词㫖勤勤情分周至即弗审大年官若是而守若是耶大年俊敏絶伦朋比生愧言词正直人情所厌非遇至明之主怜非常之才即践愧厌之机已被不测之咎又思大年禀气本薄长年多病应遂移疾之请任此髙闲之官盛年辞荣是名髙格吾曹碌碌岂能一希光尘乎尝以世之才豪须借智识智识主之则豪气不暴纵不以伊吕并辔正合着名垂范不朽屑屑罹祸者自古何限盖智不及气君子之心本于有济流光莫系瞥然过生好事难成昔贤所叹其若通达胡为大年悟解无空素养道气公暇虚室自奉天和忧无从来患将何有余生之快独擅所得全似终窭扫地莫致润画尤谓贫中净洁者也大年大年知张老乎老子心无藴畜絶情絶思情絶则聚散见闲思絶则荣贱一致顾身世若脱屣岂能念他人乎因是抱幸苒苒稽晚大年察之见卜告老永与世絶纵命在我岂能堪久大年自持勿以此老为念也答杨内翰书内翰大年负絶世之才遇好文之主迹系中禁声驰四方苟加颐气于和啬精于漠了然独到邈与道俱必臻长世之期足称瑞时之表也岂伊老劣过示安有喜愧再三言不尽意寄张及寺丞书寺丞别来无恙谷城报政古人之政也棘寺命官亨衢之始也诚以吾宗心识明逺志尚康济必谓赀世之宝而诚主道之器也信乎所藴民仰其休又贺仙游偶此仁政浮诞观德以归厚兇狂不惩而自驯浸淫淳和粉饰风教之才所致政必速成余加颐神用卜长世是恳恳之愿也劣从髭髪俱白饮饵渐微然而筋骸亦且轻健未能告退以养病身忽至恻恻耳今年之内再信见遗诚愫有加喜愧无尽与洪州安抚王杂瑞郎中书国家开土万里列郡五百以临边制逺者不下五十州处要分部者又为十四路须资伟硕用宣庙略除三事司㑹外圣君所属莫若十四路之重乎吾人识本明达道存兼济所临之地民仰其休洪大郡也安抚殊号也嵗旱民乏吾君是忧爰借英材以济艰梗使凶渠屏息疲羸昭苏吾人能之矣久不奉面常懐清芬逺闻此行喜不自胜非逺拜覩更不多云与大谏陈情书某爰从受学以至登朝心实自强性不为恶故惟大谏细所具知力相引用才临赤县便总转输在圣恩不谓不隆矣在乎知已不谓不深矣到职已来毎事为戒一则恐乖士人之行二则虑伤见知之明三则不敢负于初心四则少欲加于民政其中事有小便者职分而已何足言哉身受大谤者贪夫乱之无所由也近闻䑕辈多相搆诽兼被奸人屡有奏毁仰惟天鉴察其无私信为善之不渝果非祸之难入生所幸者君有赖焉况某年近知非髪已半白比于少壮又加退思大谏观某之心本康人之心今于斯也岂有害焉观某之行慕古人之行今于斯也岂有变耶常虑愚浅无所效施其如怯正大权讷于辨对俛尔自守低随衆流遂使好直之心不能自露佐君之畧不能自显尤所短也窃常患之早赐不刚之试诚得之矣聊借笔削以代面言庶寛投杼之疑以释弹冠之愿是所幸也谢焦文学书文学鸣棹逺来携文见贽言词典正允多作者之风理道宏深备见致君之畧官虽小谴心实自怡可谓处困益贞将飞必伏者也岂伊老劣辱此过从钦奉之余感愧何尽答友生问文书茂才足下尝闻交不本势利真丈夫之交谈不乱得䘮真君子之谈通预乎是吾友其人矣窃尝接武亦既宴语信其言有格而意有新宜乎今而洞乎古复加肯顾博我以文长牋巨编通为友贽观乎其文健若决万人之敌其理功特尽劝惩之㫖方谓登崑丘者嵩华难为山瞰鳌海者江河绌于水又焉巽志责时文之理于彼人斯于戯文者儒之职言者文之端子诚传矣得不洗露狂斐以尽知已之进退与尝试论之曰天地辟圣人作太扑散礼义兴谓乎五常所以佑天地之功谓乎六籍所以抉天地之塞万古而下其谁异诸故君臣父子非文言无以定其分朝㑹揖让非文言无以格其体政以正之非文言无以导其化乐以和之非文言无以节其变咸迩于行事播为文章嘻圣人之道我也有㫖哉故鼎有铭而乐有诗礼有诔而书有诰纷纶衆制六籍悉备焉周汉已降代不乏贤视文之否臧见德之髙下若以偶语之作参右正之辞辞得异而道不可异也故谓好古以戾非文也好今以荡非文也出乎是者予焉及知生之文理雄富谈议正直允所谓丈夫君子与如予颛䝉何胜告诱丁丁友声宁缓报应即不知谓前言之如何方今明天子在上子将出仕更頼正人多所训导聊具报复意不能悉某白乖崖集巻七乖崖集卷八钦定四库全书乖崖集巻八宋张咏撰记麟州通判㕔记今之通判古之监郡郡政之治佐而成之郡政之戾矫以正之此足以宣天子之风达穷民之志也我国家开疆八荒列郡五百皇德所被人用胥恱皇威所加㒺不震恐故使一传者鞭制荒外何其壮耶麟州旧壤实曰新秦按秦武王转徙东民以实此土久用滋富因以名之汉𨽻朔方之郡唐为胜州之域匈奴接荒在河一曲党项部卒汉民杂居长城基前屈野川其左右带楼烦之境南偏赫连之乡惟府由兹唇齿相辅开元年中羣藩搆逆燕公致讨请城麟州所以安余种也显宗之末刘崇不賔杨侯作藩移垒斯堡所以䕶并冦也通判之职殆未尝设雍熙二年夏六月某始拜命倅莅是邦其缉兵绥民御侮致饷利与守牧相为表里爰卜安堵以宅厥处取材因旧不夺民力㕔事厰闲独首阳位故㕔停也使停息其间又㕔听也欲听行其敎盖礼之攸属民之是依得不慎哉于戏君道惟艰艰于审贤臣道惟艰艰于克官民道惟艰艰于能安若是㕔也帝王之诏令在焉千里之刑政系焉苟职君之务如饥嗜食待君之民如子候息则明恕中出刑政用清内杜擅权之吏外絶无告之民谓斯㕔也宇覆疆内人用休息若忽君之令冦君之政掠民膏腴为妻子谋则志辱于贪事成于滥既厚韫椟之责还遂覆舟之咎谓是㕔也丑甚屠肆其何游焉贤行难着仁心易隳敢镂㕔壁取为政规后之君子勿为妄也时皇宋雍熙二年八月日记陜府回銮寺记粤若我佛之教也以大悲悯拔无量苦厄大智慧破一切邪见色相未空文字流衍滋法雨之惠施清火宅之烟焰茫茫苾蒭资精进以成果悠悠兇俗识向善以䝉福存诸中国者正由是与周天王书悬象之变汉天子证金人之梦其流滥觞浸以成海吴魏之后咸与伸之广于晋宋盛于齐梁也王城郡县想像于祗园名山大川半同于鹫岭灵因圣果释典备存焉回銮寺者唐代宗返正之所建也天网疎疎贼党肆虐惟陜之休銮舆至于土德断而复续者黄帝所以告帝休也青天裂而再补者尚父所以戡巨难也大明始更帝其念哉大厯二年诏陜牧节东诸侯嵗贡之货为朕寺之所以表殊绩而谢𤣥宗也宝应元年荐赐名号所以志圣感而示无穷也缁徒云趋讃叹希有洎唐祚告衰兇徒作梗巢孽蔡盗掲竿而趋流毒于陜弥嵗未殄檀炉灵刹资为风候之具清磬鸿钟翻成鼙鼓之响殊功盛事一旦委地者哉降及有梁缵大称帝宗臣异王允釐斯土谓六度可以参五常存善所以增厚德睠彼遗堵遂发诚愿我赂既以云委四衆因而影附民力不匮功用斯集猗乎大像中尊欲示有为之教三门外阨因严象帝之居髙阁层楼若峰之峙长廊正殿如翼相附宴堂食庐㒺不兼备天佑四年夏四月门吏告成王命我先师审志大德主焉师姓郭氏当郡沙子人也㓜趋精舎因成习性之渐长悟尘累卓有摆落之志谓心可传礼长智于成镐叹圣将逺参文殊于五台戒珠不缺慧炬増照既兆真寂之应终动王侯之请登堂之后叹言善哉静节可以励俗有作所以成住室与罄悬行亦氷立顾榛芜如冦仇随意刬落为坎陷非心地与之平坦日堦月衢以至休哉言念烝人迷逺真觉故和其容以附衆正其词而行化惟和与正其渐民之级与于是登师者顽必易虑诞必守节瞽用开视愚或成哲岂徒超𤣥迈空独利学者亦使仁义忠孝因由是生今主院某志本孟浪心随昭通事师如父礼师如佛三十年内一物不遗实僧国之能贤而𤣥门之宗主也某器其克肖覩此盛因畧助援毫用存实录金坛示法愧引喻于无穷石柱疏词冀存功于不朽峕皇宋开宝七年月日记益州重修公署记按图经秦惠王遣张仪陈轸伐蜀灭开明氏爰卜筑是城方广七里从周制也分筑南北二少城以处商贾少城之迹今并堙没命郡曰蜀郡自秦至汉民户益繁改郡曰益州由汉至唐顺逆増损出诸史论此不复言隋文帝封次子秀为蜀王因附张仪旧城增筑西南二隅通广十里今之官署即蜀王秀所筑之城中北也唐𤣥宗幸蜀昇为成都府唐末政弛诸蛮内冦髙骈建节即时驱除以为居人围闭多萦肿疾始筑罗城方广三十六里顾城之大小足以知四民之治否朱梁移唐鼎逺人得以肆志王建孟知祥迭称伪号干德初王师弔伐申命参知政事吕余庆知军府事取伪册勲府为治所淳化甲午嵗土贼李顺据有州城偏师一兴寻亦殄灭危楼壊屋比比相望台殿余基屹然并峙官曹不次非所便宜至道丁酉嵗某始议改作计工上请帝命是俞仍委使乎以董于役其计材也先二年讨贼之始林箐隂深多隐亾命诏许其翦伐以廓康庄得竹凡二十万木椽二万条贼乱之余人多违禁帝恩寛贷舍死而徒又以徒役之人陶土为瓦较日减工人不告倦得瓦四十万新故相兼无所缺乏毁逾制将颠之屋即栋梁桁栌之衆不复外求平屹然台殿之址即砖础百万之数一以充足其计役也得系岸水运二千人更为三番分受其事夏即早入晚归当午乃息冬即辰后起工始申而罢所以养人力而䕶寒燠也自夏徂冬十月毕工无游手无逃丁所谓不劳而成者矣其计匠也先举民籍得千余人军籍三百人分为四番约旬有代指期自至不复追唿由台殿之土资圬墁之用与夫堑地劳人省工殆半其东因孟氏之文明㕔为设㕔廊有楼㕔后起堂中门立㦸通于大门其中因王氏西楼为后楼楼前有堂堂有掖室室前回廊廊南煗㕔屏有黄氏画双鹤花竹恠石在焉衆名曰双鹤㕔㕔次南凉㕔壁有黄氏画湖滩山水双鹭在焉因名曰画㕔凉暖二㕔便寒暑也二㕔之东官厨四十间厨北越通廊廊北为道院一㕔一堂厨与道院本非正位盖樽减古廊二础之外盈地所安也凉㕔西有都㕔在使院六十间之中所以便议公也院北有节堂堂北有正堂与后楼前堂为次西位也节堂西通兵甲库所以示隐故也凉都二㕔南列四署同僚以居前门通衢后门通㕔所以便行事也公库直室客位食㕔之所马廐酒库园果疎流之次四面称宜无不周尽疎篁竒树香草名花所在有之不可殚记东挟戍兵二营南有赀库大库库非新建附近故书改朝西门为衙西门去三门为一门平僣伪之迹合州郡之制允为得中矣不损一钱不扰一民得屋大小七百四十间有以利事矣若俟木朽而后计役耗官损民何啻累百万计州郡兴修无足计录且欲旌其削伪为正无惑逺民使子子孙孙不复识逾僣之度恭以给事圣门上贤当朝硕德言立稽事瑶合化元不虚美不隐恶文成笔端动即不朽欲凭实录以光逺方其兴修事迹已述在前给事中判昭文馆事安定梁周翰系曰夫九州之险聚于庸蜀为天下甲也五方之俗擅于繁侈西南为域中之冠也多犷骜而奸豪生因龎杂而礼义蠧故朝廷精求良牧忧在逺人每难其材颇精厥虑亦时有违咈上意侵烁下民理丝而数棼澄水而屡挠公属贼锋肆虐之余主将骄兵之后收其汚染涤惠泽以天波拯其伤夷示大造于圣诏万方有其生意比屋返其营魂伊公之推心合主上素志顾公府之故治皆伪政之遗基乃削大壮之宏规俾循列郡之常式不劳弊于民力不縻散于国财嵗未云周民观骤改凡视事之所洎燕劳之堂寮吏之所休游赏之所适竹树花卉所至咸宜周翰柴愚有素颜铸宁希自罢禁林出判上馆渐廹老传之齿复多负薪之忧滞思本微小才疑尽逺承延瞩久未称懐盖明公语营缮之源叙致周密垂劝戒之㫖通协神听止以宠示之文便为昭代之式輙书后系聊賛元功时学士侍郎授代归朝之年撰行之日周翰谨述于碑之隂云景徳三年记昇州重修转运司公署记圣人造天下必区土以居民画疆以为国小大之政授之贤才俾风敎下畅民情上达上下交得则治道具矣有唐列天下十道国家因唐旧制道置转运使主焉岂徒提行台漕运之职亦以代古诸侯分制之权期部执事不得擅为异法也自韦南康骄悍之余孟先主僣悖之后共安其过以闻或髙才沈于下僚治声被于四逺乡党之孝悌岩谷之贞纯悉系明扬用称中㫖加之辨惑焕然易从如此则上无旷官下无寃人驯良适意兇邪䘮朋欲民不讴歌于路时不颂雍熙者未之有也至于移多补少利于均输漕辇渐积上实天府兹为心计较然易知呜唿若道得人虽四海之大万里之逺圣君御览如在目前所谓今之转运兼国家分制行台之权亦公卿试吏之地乌独曰三司子司乎就裁朝廷数十州事以尊主庇民为已任者转运也岂不曰公卿试吏乎江南转运使开宝甲戌嵗取伪司㑹府为之大中祥符已酉春民火因风立焚千室老屋承势化为煨烬某既惭且惧亟思缮全复嘉二公临事称职不敢以挠为惮不敢以劳为词户借一工工输十日末春经始首冬毕工所喜者民不知倦官不至费公宅成焉顾庭除之广袤栋宇之多少有次有列来者咸覩他日朽去记将何益今所记者欲后之君子慎惜名器修举职业使非道不萌生而平民受赐足以擅试才之誉副临轩之嘱不其伟与夫循黙养名习以成风若今之所营实敺以合道轻浮潜厚凶忮寝仁循吏所能允克皆践苟採访之吏亟以状闻而畴庸之恩遄当下霈参三事之庶政翊大君之鸿猷休泰之辰恢阐益盛乃中外之同词也诚以命令禀于天子其昭着能事厥惟善良苟郡县不德奸豪任情蠧弊因仍刑罸不正民有不得其平者征敛违度巡䕶不谨毒有流于下者咸得致诘裁正与夫大者不同日而议也时皇宋大中祥符二年十二月二十二日记春日宴李氏林亭记人生无贤愚孰不欲快身于显贵休思于荣赏二者天下之通美小不适意则传者黜其非道矣李公之林亭适宜矣公之门勲耀于世孝友光于家得崇轩疏馆池亭以发真荣耶天衢九通我宇其中背室迎阳亭林鏁芳故贤者谓其外作官劳内适情性不肖者谓其外张威气内养荒伏若李公之贤矣朝伦之杰时乐其游文墨之雄日愿其交季春元日宴于羣士阳光入林宣露和气酒酣乐备羣公赋诗九合生倡言于坐曰且大梁天帝之都畆地千镪一庐十金安然辟黄庭仵芳致岂不尊性而贵竒欤人生世中百劳万穷安然臻荣赏岂不德至而贵显欤身服世荣或荡而轻安然与贤者游岂不志大而识逺欤更若尅万峯畦百药岂不安仁而履义欤松篁啸风怪石嵌虎岂不体节贞欤又焉婴花逬红乳草织绿而已竹木诞放金谷淫侈亦奚足俦也坚此志节全此令仪何嗣业之不显何编简之不荣野夫非佞直叙芳猷凡诸同筵列名于右序送赵况进士谒李员外序世禄之子负竒节异才者尤令人多之天水赵况故右丞之㓜子也当食齿未坚而孤既冠而贫苟非正气内融真道外入有不为骄荡所溺而羇惸所困者耶前日予来洛中豪贵哲士往往颂其能试与之语廓然见丈夫之气观其草词索意语韵畅逹捜剔𠖇逺尤能辨舜禹商周所由之道杨孟韩柳驳正之㫖其庶矣真可多也哉亦谓士之贮道德盘盘然若大块咽风崇丘苞云曷莫施之乎今年秋果为洛侯以贤名贡之来京师诏已罢举嘻贵人子义且自负苟未能通仕于国君焉有蹂污肠肺曲媚以厚己耶虽梁颍二贤器尔亦甚彼何力缓尔屑屑乎饿童羸马将嫁于齐寒气酸骨寒风惨肌萧条千里此行谓何且大丈夫旅于天地道塞不足易其虑何少劳暂别惊心乎驾车之晨贤俊三十辈欢饯于原昌黎韩丕謌诗以将之九河张某序行以多之已而曰齐邑李大夫天下之贤今从之游他年再㑹帝乡揣尔用心之道进如何也送田钖韩丕之任序皇宋嗣天子仁明而多文功发正治为太平先是用顿天网罗英豪以至中夏荒徼弗敢隐其贤嵗贡于阙下者五千辈号秀异者五百人皇帝顾喜策问金殿有以革前法之弊乐得贤之衆既得之亟用之当陛释褐初命监州旷古哲王审贤进用之蹟莫若斯之盛也万衆驩唱流震天下九河生闻而伙叹疾至辇毂性愚既狃无与人事故不果知阶青云者若之贤乎韩田二生预熟其操观其言非仁义不出行非仁义不履文采纯正争走造化嘻可畏也仰天顿首多贺明天子得贤之实有若是哉是行也衡宣千里之邦可以扬大帝之风达君子之志编民有教十室有耆艾俟其化行而希颜者来上都予即磨其风度如何尔仆马在御江山匪遥亭柳弄黄离酒泛渌尽醉即去勿作儿女子之诀也赠邱生别序英贤生于世岂徒尔哉必与神龙岳云曹走天下方今时运和㑹天子仁圣动植之类咸迎其休况于人乎况于贤乎邱生之贤世亦罕得执行之纯专文之真阅邪伪如含耻极孔孟之遗风问其年则冠而有加责其名则炫骇京国何金马之未试憷栖栖于旅途炎光炽空淮海千里牵喻不留诀我东去维云龙之气有时而神若王孙羇孤宁不叹惋衆君子怅饯隋岸声诗赠行下交浅芜聊为序引𢋫奏孤舟一章以抒恳勤诗曰汴水汤汤维舟中央其去也茫茫其来也茫茫与其济兮焉知古之人不同舟而乐康许昌诗集序文章之兴惟深于诗者古所难哉以其不㳂行事之迹酌行事之得失疏通物理宣导下情直而婉微而显一聨一句感悟人心使仁者劝而不仁者惧彰是救过抑又何多可谓擅造化之心目发典籍之英华者也洎诗人失正採诗官废淫词嫚唱半成谑谈后世作者虽欲立言存敎直以业成无用故留意者鲜有如山僧逸民终老耽玩搜难抉竒时得佳句斯乃正始之音翻为处士之一艺尔又若才卑不能起语思拙困于物象兴咏违于事情讽颂生于喜怒以此较之果无用也其中浅劣之尤者体盗人意用为己功衒气扬声毫无愧耻呜唿风雅道丧若是之甚与许昌薛侯诗人之雄乎观夫所尚率以治世为本随事刺美直在其中放言既竒意在言外谓才俊之伟也蹂躏时事聚为国风谓风流之至也贵农贱贾资为心术苟引而伸之岂不能黜邪归正去烦从简致君道有绪而民业用休唐德下衰薛侯其已矣世议自伐寡于谦称故不云主道之过乎往往逸韵流入郑声如吴姬并洛歌人等词盛传人间未易删去知言之爱掩覆无由牺尊之缺白圭之玷也斯言之失君子之薄也操履之迹可不慎与薛诗千余篇少得全本咸平癸卯年余移自成镐再歴三川嵗稔民和公中事简时㑹同列引满酬诗因议近代作者各出薛集仅得十本五言七言二韵至一百韵凡得四百七十篇爰命通理太常博士王好古太子中允乞伏矩节度推官韦宿从常参校依旧本例编为十巻授鬻书者雕印行世字未尽精篇亦颇畧与夫世传讹本深有可观是年乙己秋八月枢密学士尚书刑部侍郎知益州兼兵马钤辖张某序送进士张及赴举序益都去帝乡四千里平昔俊英怠于进取况更贼乱之后例阙资生之计乡老之荐声响乆絶今年秋华阳邑大夫以贡进士为请试官诵其文闾里称其行又嘉其迹㤀遐濶心恋明圣有以彰逺人既乂吾君德泽流被于无穷也近世取鹿鸣之什以飨贡士斯筵之启殆若是乎举送官老不胜酒亦醉且喜因歌诗以将之衆君子词学争鸣请为𢋫歌之碑铭大宋赠左监门卫将军上官公神道碑铭通天地之道谓之圣通人物之道谓之贤圣贤不偶于时者有之矣未有不知道而能声名光大者也公圣门之贤者髙阳氏之裔楚大夫子兰之后世有明德家传懿行祖某父某值唐末乱离隐徳不仕公志度宏逺履行修谨长于干戈之时不废爼豆之业始学礼知三代损益艺精乡人谕之请仕公曰唐德下衰诸侯擅命土宇分裂命臣无几况春官氏失职仕进不由权倖者鲜矣若由道以行己虽执鞭之士吾无与辞苟枉道以事人虽籝金列驷吾耻有也兵战无日民力不堪大梁四通供饷兼倍一日诸父曰尔不应乡试当休吾家乎遂从三司省召为主藏吏居积嵗以清谨闻选宁州粮料使又转鄜州粮料使备军期也干德初前军尅蜀又选为洋州粮料使荆土久乂蜀川既平转江万艘委积无筭承命于荆以董财计当时处此职者以侵民聚财为己任以买权徼势为能事奢靡拟于公室气焰侔于贵胄公独翛然如古贞士呜唿安卑以乐志舍利以趋义岂不谓圣门之贤乎开宝七年公年六十三遘疾于荆之传舎临终谓长子正曰吾学与仕越四十年志无所适此亦命也尔读春秋知褒贬之㫖更版摄得为政之要当明以遇物则终身不匮当笃志以临事则所向皆得颠沛造次无㤀于仁能成吾志死且不朽长子泣血奉训扶柩以归服除由摄资授殿前承㫖以材能累迁西京作坊副使充剑门关使淳化甲午嵗盗起两川蜀城俱溃衆号百万直趋剑门加以败卒亾官先日而至人心恐悚投死无地乃诫曰有议北归者枭首有不用命支解人皆帖息不敢仰视独提兵出关连战连却贼气于是沮矣我关于是固矣以竒功超授六宅使剑州刺史明年天子以主将迁延余冦未殄遂授峯州团练使西川招安使以代焉既擒且诱示信推仁七旬贼平多见全活次年秋巡捡不仁官军生衅啸聚亾命图为乱阶三日而四郡不守五日而两川震恐决于次晨长驱入益自戒师旅逆战方井战酣兵却衆皆失色于是下马挥剑有死无二鼓怒増气战功遂成贼有逃刄者命一介之使擒于蛮中人有未谕者飞尅贼之檄遍于川陜人人顿安如脱虎口既屠其贼又安其民所谓仁勇兼致者也寻授南作坊使赏军功也议者谓剑门之守坚守也方井之战死战也非此重贻吾君之忧乎重罹川民之患乎宠厚誉逺诚有谓也明年替归授东上阁门使其战守之竒盖谓诚明笃志动不㤀仁成先训也其功业之着盖立身行道光扬令名成先志也传不云不在于身而在子孙乎上官氏之谓矣淳化郊祀庆恩公子长子官赠率府副率至道中再赠率府率今上即位加赠左监门卫将军娶袁氏今长安郡太君惠淑慈爱有贤母之称生男五人女二人长男正前所谓有军功者苐五男某见任右班殿直仁而有断衆服其能三男早卒长女适三班奉职张奭次女未筓而卒咸平二年八月四日𦵏于开封府封邱县旧乡某原礼也咏与公长子同方井之忧因而欵狎熟知善行是用直书乃为铭曰猗与哲人懐明抱真志髙位下德不及民平生之意传于嗣子遂崇战功成公之美因加荣封绰然华宗所谓生不易操死而志通者也呜唿休哉乖崖集巻八乖崖集卷九钦定四库全书乖崖集巻九宋张咏撰表通判相州求养亲表臣某言臣闻以禄奉亲孝子之常道也从人之欲圣主之广爱也臣窃念生居侧陋长值太平遇陛下好文故臣一上取进士之第遇陛下求治故臣再任为登朝之官揣分抚穷磨顽砺朽使臣冒白刄履重艰不足以谢陛下待臣之赐也况河相大镇王师连疆委重以亲民之职而犹复拳拳誓志欲求改官者盖遇陛下孝治之时臣有遗亲之咎也重念臣十年聚学悉是离乡两任逺官皆非近养近因受命曾到旧庐双亲扶羸顾臣以泣臣非死木得不伤心臣亦引谕国恩用相慰勉终且恋其本土不肯随臣之官朝夕系思方寸已乱臣又闻不可再得者父母幸而获遇者圣主若不剖心见辞违制以请则上辜陛下广均物之恩下使微臣负终身之戚臣之家属近𨽻濮州窃闻州城例有酒税望回天眷察臣愚𠂻则臣乞纳升朝两官授监濮州一务臣非矫激欲明危廹之志也若此则内有承颜之欢外谐陈力之列非惟臣身独荷荣遇亦使四海之内百世之间孝子良臣闻风增庆其如毕身命报鸿私生民常心岂合陈露干犯天慈臣无任战汗激切望恩之至奉表陈乞以闻荆湖转运䝉恩奖谕谢表臣某言今月二十七日密院递到勅书一道䝉恩特赐奖谕者皇文昭烂睿眷重深拜恩而力若不胜揣分而心无所措臣闻量才受官明君之善教尽力事主臣下之常心苟规矩之不踰则上下之交庆臣之所佩谓之至言恭惟徽号皇帝陛下应运承干体天行道谓文为理时之本故亲策贤良谓公为御下之规故明悬教令信无幽而不烛在有物以咸苏昭昭然穆穆然诚千载之一㑹也窃念臣贱同草芥器甚斗筲徒因总发之年便学为臣之业以至出随乡荐恭逢圣时当召试金阶赐科名于异等洎论官天府委漕运之要司恩遇有加惊愧无尽是以身为外事公作中谋既不敢旷职狥情惟求自适亦不使容奸党恶以博虚名方虞积毁以销金岂意飞声而悟主爰回圣奖俯降天书非徒一介之臣传荣不朽用使九流之士砺志无穷此盖皇帝陛下鉴洞古今义形普率欲贪邪之易虑故㢘慎以为文臣复何功可以当此惶骇之至莫知所裁得不益励至诚恭遵大教虽削繁理剧未通使物之宜而竭节进忠更切报君之愿奏郑元祐事䝉恩奖谕表臣某言今月十七日密院递到勅书一道䝉特赐奖谕者恩自天来荣加望外拜伏之次惶骇失图臣闻君道明则臣诚着上好礼则下兴让此有国之大章治朝之余裕也如臣操植无一可堪徒自出身遭逢圣主过有采听擢充转输臣虽愚䝉亮切感愤是以不舍昼夜惟思公忠以便民尊主为常规以除邪剪弊为己任遂致贪官诟怒豪吏震恐谤声塞于道路毁状闻于冕旒恭惟神断处在不疑使臣勤劬得尽委任所谓陛下至明而臣诚稍着也近者制置使纪臣职事上达宸聡感天眷以轸怜加玺书之慰劳臣虽不称伏用増慙且制置使与臣生平未尝识面畧闻履莅便与荐论絶古人忌党之私见义士徇公之节此真所谓陛下好礼臣庶兴让也明矣大恩莫报至圣难名但切战兢以卜终始让起复表臣某言今月三日阁门勾唤䝉恩特授臣起复依前守尚书虞部郎中充枢密院直学士散官勲赐如故者臣闻父子之情其丧也有终身之戚君臣之义其深也有起复之文如臣颛䝉方负罪衅忽被殊宠实难为心臣诚感诚咽顿首顿首窃念臣河朔单门天下孤迹值文皇之肇运偶儒学以谋身始中悬科既不由于势援洎充近侍皆出自于天恩未能公道以誓诚岂意私门之降祸故当屏絶以履哀摧伏䝉皇帝陛下过听微臣稍于勤尽起复苫次令就朝行虽出綍是荣颇耀士人之目而旧巢兴感若为禽鸟之情欲望特辍明恩许全私服衣麻啜菽期少报于劬劳移孝资忠庶无违于风敎干冒天慈臣无任祈天沥恳哀摧哽咽之至谨奉表陈让以闻臣诚哀诚切顿首顿首谨言谢起复表臣某言今月五日准中书札子伏䝉圣慈以臣所让恩令不行一依指挥给假候回日朝谢者皇私日丽睿渥春回退惟贱微再切惊惧臣诚庆诚幸顿首顿首窃念臣处世无才逢时有幸既将身以许国兼得禄以荣亲所恨者先臣卧疾之初阙于尝药所苦者丹旐出门之日不得攀棺遂沥恳以祈天冀投诚于终䘮伏䝉法天崇道皇帝陛下怜其近性示以夺情殊常曲降于恩辉自逺许从于假告灵前一恸庸知有后之人此外何求但觅报君之路无任感天荷圣激切屏营之至谨奉表称谢以闻臣某诚荣诚感顿首顿首谨言贺西川贼平表臣某言今得钤辖进奏院告报寄班供奉官安守忠到阙奏十月三日富顺监与贼相见一合杀下军贼斫到王均首级掩杀招降到贼人草补人员共六千余人其贼并以剪除净尽者臣当时集军州官吏僧道百姓晓谕讫小丑乱常偏师致讨寻闻就戮大快羣情窃以太祖开基广之以教导太宗临极益之以慈仁万方浃洽于皇恩百姓不知于日用恭以皇帝陛下道光先志化被无垠含气遂生如逢于煦日行歌载路共賛于昌时而独王均愚不畏天饱思吠主扇揺兇党骚动边城皇帝陛下犹示招绥冀其悔悟迷而不复有烦问罪之师困极思逃方信灭身之祸虽将臣之宣力由英主之授谋四海一心同庆于此臣叨尘班院获守藩方诚无执锐之勤实惬除奸之愿杭州䝉恩奖谕谢表臣某言今月十五日进奏院递到诏书一道为本州百姓滕超等举留臣䝉恩特赐奖谕者臣叨任藩宣曾无政绩忽因民欲俯降天书光宠异常惶骇失据臣闻舜称善人即不仁者逺汉求良吏即守道者前所以极理体之大中致生民于康乐也恭惟徽号皇帝陛下遵汉之道行舜之心兴一事未尝不恭俭为先命一官未甞不惠爱为寄故得朝风寛简世态淳和史官但记其时雍野老不知于帝力臣叨尘有位获预颁条虽志在推忠莫着分忧之効而心期济衆未知为治之方徒以浙右近年民间小歉既䝉明勅与蠲之赋租复降异恩又赈之口粟此皆皇猷所被民事重苏静言所因于臣何有顾惟下俚不识大端誉臣之长掩君之惠敢于双阙留举微臣盖遇皇帝陛下道在包荒恩从奖善既不罪民之僣冐亦不究臣之旷遗便枉玺书曲形慰劳人百皆喜臣独未遑且以江外诸州杭为巨镇臣之到任已踰二年未能使民絶忿争未能使吏知㢘耻蒿莱之有所不尽辟狱讼之有所未尽空自谓孤奉舜称略无善行谬荣汉选不见良能是以臣受宠载惊腼颜増愧也得不更思体国益用竭诚求古人化俗之方副明王爱民之旨望裨万一少报生成谢恤刑表臣某言伏䝉圣慈赐臣恤刑诏书一道臣已当时行下讫时属长嬴恩推钦恤涣若好生之德彰乎慎罸之文逺近之心欢忭失次昔者明王之治天下也作是五刑明兹三讯所以重生民之命而为大化之防恭惟徽号皇帝陛下俭以率衆仁以爱人治定功成刑清事简犹虑烦阳之候不无轻系之人首发德音俾触网者有自新之路复颁明诏欲分条者絶舞法之心式是大和同登于道至若有虞之画象大禹之泣辜用此忧勤曽未差忒臣本疎材寡术谬掌郡符不能宣导于化风未得空虚于囹圄僶懐恩顾伏用兢惭是以益励至诚恭遵大训虽知听审难臻明恕之方一觊寛平少副哀矜之㫖贺圣驾幸澶州还京表臣某言今月七日入内侍髙班王某至伏审銮辂已于十九日却还京阙者中外士人朝昏系望才闻返驾共庆丹诚窃以四海久安三农始隙忽意北邉之俗輙萌犯顺之机恭惟皇帝陛下㤀黄屋之尊务息民之道聊举省方之典因陈问罪之师果致强敌革心使人请命属大道含容之德不责小瑕而着明临照之恩许其通好允得弭兵之畧兼光柔逺之风华夏之情懽忭之至谢除吏部侍郎表臣某言今月日枢密院递到官诰一通勅牒一道䝉恩特授臣中大夫吏部侍郎加食邑五百户食实封二百户上柱国仍放朝谢者臣闻周宠名侯始行加地之赏汉崇良吏方推增秩之恩不尝妄及于匪人有以腾辉于当世岂以天官少宰上柱殊勲中大夫汉之清资食实封唐之极赏一日併授在臣何堪傥稽责实之文深黩陟明之典崇多益惧处不知宁窃以臣才不兼人愚惟守己毎念流年易失好礼难成故急急以行心亦拳拳于励节爰自出专外计入直中枢歴司台省之权兼摄诸侯之政谓奸回不斥无以增圣主之明谓兇恶不除无以解黎元之患臣行此志殆十五年岂不有恶上之民曲飞谤议岂不有怙权之党妄指瑕疵絶无一日之尤以污三章之法者盖由先帝知臣于畴昔陛下明臣于当今独庆逢时过于往哲臣之感愤岂易为言一昨移自雍郊委临蜀土单骑往发冒暑而来冀伸驭逺之劳少达报君之志是以宣扬圣化下慰疲羸启道皇威傍加兇丑人以知劝嵗仍小康惟将不辱命为荣亦以免厚讟为幸岂期睿睠超与臣官涣汗已行辞拒无所伏遇徽号皇帝陛下明同皎日爱若阳春行周文之小心惟公之恤有汉髙之大度衆善皆臻嵗久而天地同和道在而人神交感然后九仪述职五辂鸣銮谒清庙以祀亲登泰坛而享帝大赉之庆已洽万方议者谓陛下展礼上𤣥让功也推恩百辟劝善也广金帛之赐戍卒㤀劳加封赠之官人子尽孝寛有罪叙有过蠲逋租召亾命仁之至也举贤良广谏诤旌贞退惠力田义之和也浩乎真风邈不可纪臣愚望陛下日慎一日虽休勿休光扬二圣之风越在三王之上含生之衆百世同欢重念臣无昔贤良吏之称获当代出伦之宠草芥自比雨露所滋益坚犬马之诚望答生成之赐益州谢降诏书奖谕表臣某言今得进奏院递到诏书一道转运使黄观奏本州将吏僧道百姓等举留臣事䝉恩特赐奖谕者民情上达天泽下临责实循名未着分忧之効侥荣冒宠难逃饰诈之讥循省所因喜愧交至伏以蜀土奥区素称重地国家慎委本为难材况列卿带职之资属为郡总戎之美衆臣之内少此兼荣窃念臣河曲微生传门末造凭诗书为㨗径取忠义为先声果逢求治之朝骤有絶伦之遇入登台省幸聫心膂之臣出守山河全控咽喉之地故合竭诚报国百计安民逺仗皇威奸恶少闻于屏息傍宣圣化疲羸近似于昭苏此盖徽号皇帝陛下知臣向公任臣不贰纵有阙政不能移天覆之私纵有谤书不能惑圣明之虑是致孤臣有赖逺俗无虞窃惟经乱之人易得在心之惑谓臣满嵗必差替官輙萌犯上之机因用留臣之奏曲䝉慈旨不责狂言降天上之徽音作剑南之佳气庸知异奖推为劝善之恩却揣无功积有临深之惧得不更思尽瘁恭守成规庶求镇静之方少辅龎鸿之德益州谢传旨奖谕表臣某言六月二十五日巡抚屯田员外郎谢涛等奉传圣旨奖谕臣知卿为治极好得卿在彼朕无西顾之忧庶事更切用心者边臣之职正恐未周金口所称已传不朽何此中材之质得胜絶世之荣直恐捐躯无以报德窃念臣出身至贱遇主非常强仕将期方离岩谷两髦始白才作丞郎况兼直密之资允在得言之地恨不能长缨请试北系单于双阙颂功东封岱岳此国家之所不欲而卿大夫之所未裕也一昨西蜀居人频经扰攘九重选吏颇属精勤臣当奉命之初实惬寸心之愿所喜者胜残驭逺得施报恩之劳所幸者去易就难少逭偷安之谤臣是以推诚官列示信戎行布均一于吏民亦戒励于兇恶併逢稔嵗偶免败官此盖皇帝陛下德泽四充声名允塞蛮夷向化边方无警柝之虞士庶欢心守土庆下帷之治犹复居安兴念用照而眀傍遣使车抚安逺俗特传天语下慰孤臣谓臣分西顾之忧深知不称使臣有过情之誉以至无言但铭劝善之恩庶保有终之节昇州到任谢表臣某言伏奉六月二十七日勅差臣知昇州军州兼提举江南东路兵马巡检捉贼公事巳于八月二十二日到州署事讫恭以道有所存物无不遂臣萦宿疹分合退身皇情重惜其辞荣大镇许从于卧理感深出涕恩极难言臣闻昔者圣君之御人也博爱溥施包荒济美九有仰大中之化羣伦无不答之情伏惟皇帝陛下恭己临朝推诚接下英断比于太祖寛仁类于太宗谓选能为共治之资则躬行採录谓节用为恤民之本则慎乃盘游加不㤀功兼之念旧有若陈纬苦战田钖直言越次褒延惊骇视听梁周翰前朝名辈邢昺望苑元勲俱及耄年不许去位非常礼遇优与俸钱四海之人聚首而议以为陛下之德有以继尧齐舜辉祖映宗若周文之兢持未足多也书美昌言礼贵养老未为竒也虽圣政无涯不可妄纪而生民受赐抑又何名窃念臣本族无称学文自任爰从中第洎至登朝徒切励精少防于责实絶无朋比曲借于余光凡四转官便参枢要复三数嵗已忝丞郎信明时骤进之身过往哲九迁之遇退量浅劣不称明扬止在捐躯聊以报国重念臣少因酒过晚觉病多仰天眷以抚安烦国医之诊䕶其如气候渐劣根本难瘳既乖侍从之仪实玷衣冠之列岂敢便谋致政坚请分司重阍輙拜于封章小郡觊全于颐养不谓睿慈恻愍兊泽霑濡作藩更委于兵权赴任仍兼乎水路而复中官赐药内府支金谓九转之灵丹可延性命谓三钱之秘宝足了生涯天意所钟愚臣备识必将垂世流为美谈知微臣遇主之荣比肩旧老而广陛下爱人之旨接武前王臣虽侍上之少劳陛下待臣之已甚而况江山秀絶民物骈繁狱讼简清事务整集上仗神砂之力下因寮吏之勤望保残年再覩双阙此愚臣之愿陛下之思也既感陛下忧臣之身臣敢不忧陛下之事一欲宣导风化惠绥黎元兼令兇忮之人渐识淳和之理凭兹恳欵上答恩休乖崖集巻九乖崖集卷十钦定四库全书乖崖集巻十宋张咏撰表贺东封礼毕表臣某言今月六日枢密院递到勅书一道十月二十六日皇帝封禅礼毕大赦天下者臣当时集军州官吏僧道百姓晓谕讫伏以真圣有作万方乐推非升中无以告不世之功非太平无以行希代之事盛礼云毕鸿休允敷极于无垠不任大庆臣闻安大衆定大业者至德动天地感鬼神者至诚至诚昭晰以发中𤣥化浸淫而应外然后五兵消偃九有澄清迨于升闻克洽穹昊若夫守治定之礼修报本之仪常祀之余盛典多黙自前世称颂者七十二君汉才依稀唐亦梗槩以至跻生民于夀域纳仁义于中途踵无懐淳朴之风述虞舜东巡之美系我圣宋成乎嗣君恭惟皇帝陛下大道之尊中天而立咨唐尧之宇覆法姬周之砥平密勿万机臣度巡遵于绳凖精明一德黎元但觉其昭苏加以天资孝慈则人归恭顺力行节俭则物有羡饶和气四充百糓屡稔逺人不召而自至祯祥过抑而益彰有以光扬祖宗辉映今古善颂之口何得而名于是遐方观国之賔奔驰道路东鲁系来之老萃集阙庭洎于黔首缁黄三事庶尹累陈昌平之绩请行封禅之礼皆曰陛下德至于天故有祥符降空羣鹤引驾德至于地故有嘉禾连理芝草分茎昭示衆灵无以殚记陛下果不可固让人情果不可固违者上答神庥下祈民福也是用降时巡之诏着柴望之仪驰道不除帷宫不饬菲薄之至也无劳居民无夭生物仁爱之深也皇皇翠华骎骎羽卫方冬之丽日增燠千里之纎埃不飞既祗肃以登封复恳恻以降禅奠茅成礼虽资北里之禾检玉报功实有上𤣥之命是谓祷祈之善恭让于天旷荡之恩宏被于下无一事不更于照临无一物不遂于霑濡熙穆淳风辉焕清世追踪五后式观纪号之文迈德宗周更逺卜年之数臣职叨近列任忝名藩逢大中开泰之期见往代未行之事病知分薄难伸扈跸之心老觉才微莫逮歌虞之意谢赐御制御书封禅铭赞记副本表臣某言进奏院递到编录封禅记丁谓等起请御制御书泰山铭赞记抄录副本一巻赐臣者圣作深𤣥人所难覩外臣有赐恩出非常臣闻渡汾流咏止叹于当年过沛兴歌庸思于共守岂若天祚明德功格上𤣥既东巡以告成复勒铭以见意焕乎盛业垂被无穷诚明代之嘉猷而真圣之能事也恭以皇帝陛下生知要道天纵多能体二圣之仁明鑑百王之得失侧躬致治元化大同以至和气四充祥符下集览阙下诸生之议感泗上父老之言遂事升中以展大礼皆谓太平者前王难及之事陛下致之泥金者旷代不修之典陛下行之严父配天孝之至也为民祈福仁何逺哉事感宸衷言成国典眷兹近列许遂荣观实类管窥莫从天际有若归功天地推德祖宗谦让在思惕厉为诫此人世不名之福乃社稷无疆之休也臣叨尘要职获守雄藩拜赐以来欢心莫极虽收藏有辉永为传世之珍而衰劣无能但见感恩之泪甘露贺表臣某言当州自十一月八日甘露降太平兴国寺松树大小千株经月尚在者窃以神物斯来太平之騐耳目相接逺迩同欢臣闻政由德成物以类应虽天地之博大而草木之纎微有感必通无逺不至恭惟皇帝陛下真诚御世广爱临人人心平和天意响答始东封之行庆忽甘露以储休此实陛下劳神在中而致美于外也德之所感昭然不诬观其凝若露雪甘同饴蜜千株徧结足名希代之珍再月未融是表无疆之福臣器能浅薄踪迹遭逢任守连城目覩嘉瑞稽人物感通之理抑有前闻纪皇王遐邈之风曽无异见谢加阶封表臣某言今月日进奏院递到官告一通勅牒一道䝉恩特赐臣大中大夫进封开国公加食邑五百户勲实封赐如故者祥符逺烛兊泽旁流方忻乐圣之心又荷维新之命退量不称徒切増慙臣闻广大者天博通为圣天德茂而物遂生圣道行而人受赐既云不宰何以识其裁成实曰无名何以尽其言喻亦犹惟尧与舜法地象天致巍荡以无称类生成于不报也恭惟皇帝陛下千年应运一德承干念创业之克艰未尝逸豫虑一物之失所毎切忧勤明诚既感于人心圣化遂通于天意故得真仙降㫖瑞牒成文遂彰卜世之期允协大中之道载惟灵气事过于龟龙方表𤣥功理同于三五而复顺阳春而在宥举赏典以加恩善让不居莫见裁成之朴天下䝉福增歌仁夀之风臣位亚天官职参枢要叨预分符之寄仍司禁暴之权江外素清经嵗但窥于兵籍郡中无事下帷徒守于诏条常虑败官复荣宠数阶封益峻名迹増华较其冐赏之由实属逢时之幸得不饮氷励节体国为心庶求静理之方少助无为之化昇州谢传宣抚问表臣某言今月三日入内内侍髙班陈文懿到州传宣赐臣御札札子抚问臣疾患者蝼蚁微躯云雷重施顿觉已苏之辙如登万舞之庭宠励异常感愧何尽窃念臣河壖贱类朝右孤根徒将学古之心以朂事君之节先皇知臣守道擢在清流陛下察臣好公委之巨镇常谓官髙効浅任重才微履薄临深一欲少逃于官谤安民被物尤惭无补于皇风一昨蒲柳向衰犬马生疾据医工切脉本自中伤用灸以然肤即时气正既縁在假合具奏闻伏䝉皇帝陛下专命使人特颁宸翰何郡官之眇末劳天眷以安存同暗室之睹朝阳类寒荄之遇春煦笃君臣之分逺不能名传家世之荣久将益茂恭期畏慎以报生成谢加工部尚书再任表臣某言今月某日入内内侍髙班杨保政赍到官告一通勑牒一道䝉恩特授臣工部尚书散官勲封食实封赐如故仍放朝谢兼奉勅量留一任者非常之宠出自天心三品之资实踰愚望再循再省以荣以惊臣闻汉命二千石非政绩昭彰者未尝増秩唐歴三百年非功行超絶者不得尚书流为美谈成为故事如臣虚谬过有遭逢处近侍之班无一言报国守诸侯之郡无一善及人纵加励朽之勤再赎冐荣之责而况年容向暮疾疹相仍中间伏阁拜章恳求外任近者因心恋阙欲望替归遂冩情诚逺尘旒冕岂期睿眷曲示优怜命星使于层霄宣王言于南服増正卿之秩允谓异恩许再任之官足明重寄匪惟臣愧亦骇衆情盖以唐赏能臣汉旌良吏前载希有近代罕行一朝併赐于褒崇何路重酬于名器所以臣愧不称而衆骇异常也臣得不上体虚懐俛安逺俗使无违误少副倚毗昇州又谢传宣抚问表臣某言三月日入内内侍髙班赵履信到传宣伏䝉圣慈重叠抚问臣者国有常典郡实分符何守吏之琐材劳圣君之重顾逺传中旨下慰残躯恩既有加喜亦难尽窃念臣㓜而嗜学家本无书阅市寻师久常渉歴䇿名委质始预遭逢自谓不蚕而衣不耕而食徒凭官势坐庇宗亲故检身毎切于励精承命不辞于艰险以至惩奸析滞废寝㤀餐尽瘁公家一欲酬君之宠禄缉绥黎庶一欲答民之供承是致过冒寒温有乖调䕶盛年抱疾向老便衰一昨西蜀替归中枢𨽻职信班行之絶迹觉圣眷之异伦其如癖气傍攻少纳大官之膳头疮下沥有惭清跸之尘所以臣喜偶昌期而悲逢薄祐也遂陈丹悃求莅偏州感动皇情俯从臣愿付金陵之重地委江介之诸军无废摄生仅同卧治未期报政忽复迁官信使才回中贵又至疮痰之末既沐轸忧饮食之间亦令顺适下安孤迹傍骇羣情臣窃览遗编遐观往哲有才大而君不用忠尽而君不知多矣若臣寒素起家清朝见任功未着而赏厚诚未立而信深者幸也盖遇皇帝陛下以至圣之能守可大之业明以御下则邪正毕见其心仁以安人则髙卑各遂其性是以臣粗推愚欵盛荷殊知岂不使四海之中九流之内壮夫激节在位快心有以颂陛下礼士之风逺逾列圣赏㣲臣饬身之末无愧前贤臣之叨尘自难言喻但期彊饭一冀分忧庶敦有卒之诚少报不名之德进文字表臣某言因接内侍髙品赵履信言语履信谓臣曰多见朝臣言尚书文章髙古理道深逺圣君好文何不冩录一本进呈者始闻此说不觉惊心又縁词学登科圣君奖遇若无所献何谓尽诚缮冩之时战汗交至臣闻于师曰文章兴于邃古文物备于三代前圣有作后圣所因着之简编流为国典诚万代不易之道也率由齐上下之仪定人伦之序正教所设作生民之坦途五常所施为济用之枢纽是故圣君顺指于上贤彦驰骛于下文士之笔斟酌于中陈布道德张弛风化有以惩有以劝有以规有以讽正议不回则皇猷允若书法不隐则奸邪洗心行以践言文以见志千状万态不失乎忠信助治之大端岂止垂诸空言而已与夫多览广记称博士之流走翰飞文擅应用之最者异日论也此乃圣贤事业岂愚浅能臻乎以至臣三年不敢搆思五年不得措词窃拟遗余粗陈梗槩故于着撰不能编缀自谓上不至淳文下不迨应用已甘守拙期于毕生一遇太祖开基太宗临极平蜀来越降吴下并复炎汉之土疆广有唐之郡县列官既衆取士益繁故夫俊造之科始有殿廷之试臣幸一上中选再命登朝励好古之心为事君之节饬学文之志为临下之赀功未昭着官已显崇此盖先帝喜于奖善陛下急于劝能致臣叨尘特迈流辈谅无异畧以报厚恩惟切履氷少塞非据岂期朝列曲誉臣文愧研究之本疎何传说之过实臣又闻遇文明之治不以文显不类也逢知己之主尚拘形迹不忠也希颜虽劳面墻无取敢持爝火轻冒皎日允谓不知量也甚矣臣曾着声赋一篇妄纪皇王治乱之本拟富民侯传赞一篇讥汉武不尽富民之术詹何对楚王疏一篇似近治身之要过此片善偶得一鳞歌诗短章稍免尘杂共写录成百篇昧死附进谢除礼部尚书表臣某言䝉恩特授臣礼部尚书加食邑三百户国有大赉臣叨峻迁俯偻拜恩惶骇失据臣闻今之尚书乃周之六卿也位次上公职当献可若非道堪尊主智足利人处其易循循得善事之称履其险侃侃有不夺之节者苟践斯任谓之匪人如臣操修素甚鄙薄加之识昧而复才卑有若安居思危慎名与器圣虑精到臣岂敢云至于屡奉诏条询採民瘼臣未尝陈一便人之䇿未尝举一有道之官未尝议一聚敛之臣侵下侥宠未尝紏一欺违之吏党恶自私实辜旰食之求颇玷上卿之秩谓之识昧不其騐与恭惟皇帝陛下道大无名量深无际示不矜之善则臣庶洗心隆克俭之风则黔首滋富遂使西戎即叙北敌请和耕者极于边方武具陈于内府此陛下柔逺之畧与周比崇越前年东幸泰山肆觐羣后封天禅地检玉泥金此陛下报本之功与舜同道嵗二月西巡狩至于汾隂尽礼于诚惟德是享此陛下修坠典主百神眇眇汉唐曾不足拟臣幸被太平之休烈遐观盛德之形容慕臯陶爱君之心无臯陶颂君之业坐致三品能无愧乎所谓才卑不敢逃责臣谨当守陛下之疆土宣陛下之风化俾顽者向方饥者得食兼抚属城之衆少寛南顾之忧仗此勤劬期报万一贺祀后土礼毕大赦表臣某言今月日密院递到祀后土礼毕赦书一道臣当时集军官州吏僧道百姓宣谕讫希世盛事作解鸿恩欢洽之声隐然雷动均和之气邈与春回臣闻汾雎上臯坤仪中宅自汉王之覩奥复唐后以致诚年祀寖遥声响俱絶盖戈旄之未偃而黎献之未康虽欲在思实则㒺暇恭以太祖皇帝沈谋英断应天顺人西取三川南定百越荆蛮既乂江吴以朝太宗皇帝天资圣文神賛明德挫并州之逆节旌浙右之忠淳于以躬选惟良坐理中道可久之业无得而名伏惟皇帝陛下继体承干祖仁昭义好闻正直乐事谦和以唐虞济物之心下安率土以周孔治时之法上守庆基遂致风教太和天人合庆沙漠难羁之敌不召而来天书莫测之祥应期而出跻生民于富夀见昌世之形容一之日封泰山禅社首功之至也二之日幸汾隂祀后土礼之得也大恩四出觉万有以重熙溢美无穷真圣人之能事臣久尘要职获守维藩前导后从既无堦以扈跸式歌且舞徒有幸于逢时谢加阶食邑表臣某言䝉恩授通奉大夫加食邑五百户者皇猷致美臣下沾荣授捧之间惊惶失次窃念臣素无勲绩叨预官常江介剖符偶免败官之责帝乡卧疾未知就列之期伏遇皇帝陛下法道为宗与圣作则万善中藴大明外敷故夫济世之恩镇作无名之朴是致春融万国影附四方至德升闻仙祖来格示延长之厯数谕清浄之化源煌煌然业业然有以见天人合庆社稷永贞亦谓越千古以未闻垂万嗣而独出能称颂者恐难为词岂比夫周穆瑶池空賛白云之曲汉皇兰殿惟留非圣之言于以覃沛恩答嘉贶凡诸有位尽被殊迁臣官忝上卿名已过实复增阶级更益户封惟虞渐老之身难答自天之宠谢封赠表臣某言进奏院递到官告三通臣亾父某䝉恩赠太常卿亾母谢氏追封新昌郡太夫人妻王氏进封太原郡夫人者云雷重施存殁沾恩荣忝过常喜愧交集臣闻绥和人纪允属于君临振举家声用光于子道非偶昌平之运克隆敦劝之风则何由变单门为华宗登朽骨于名路恭惟皇帝陛下仁明济代孝爱动天四气均和万方熙穆然后修坠典礼百神议法从寛惟民之恤济济列辟仰庆赐以荣家眇眇旧官咸赏延于继絶昭然大赉邈矣难名窃念臣识昧知微学惭博古遇八表来王之日用人处多当九重选吏之时出身特异致叨荣于官秩实辉映于乡闾所幸者厚入俸金常丰饶于甘脆所喜者重加赠典复光扬于令名既彰为孝之心未有资忠之要臣不得不彊扶衰病益励㢘勤宣圣化于平民俾其遂性示皇威于丑类望其悛心少寛南顾之忧以达事君之节辞赴陈州表臣某言三月十六日中使传宣慰臣及赐臣勑牒一道差知陈州仍放朝辞者天宠异常人情皆喜于臣之分其荣可知中谢臣闻以义激志者志极于义以仁感心者心极于仁实国家统御之大经加臣庶遵向之常理臣学不知道心岂辨仁幸逢明圣之朝骤践枢衡之职东吴西蜀忝预控临计省宪台粗曾敭歴分忧察俗既无利物之勤均物绳违又乏当公之誉徒以位叨三品禄厚千钟适临蒲柳之秋忽生犬马之疾深莫能疗头疮起自于膏肓命或可延隂气非干于臓腑伏遇皇帝陛下仁以济代圣无不通未明求衣虑一物之失所虚懐待物无一善以见遗溢美具彰称颂难际是以臣未伸臣节过荷圣知江介告劳特恩与替帝乡萦疾传宣免朝若较之于身则荣由宠及若议之于国则礼自臣违此实闗心惕然如疚不仕则弔古人无㤀于尊君以食计功㢘士犹嫌于窃禄臣久妨就列坐请俸钱显成慢上之尤兼负素飡之责是以臣量其筋力尚可驱驰遂贡赤诚乞从外任将勤补拙修诚望附于阙宫舍逸从劳本愿觊当于临逺岂谓皇帝陛下轸其久病念及衰年俾近王畿处之善地长河路便一行稳汎于清流古郡望雄平昔皆称于易治况临公之多暇复聚族以养和此谓仁以感臣心义以教臣志期不惜死上报所因再念臣幸偶昌期何多薄祐身世欲将于比喻神魂但觉于悲凉初疑泛海之槎暂来天上翻类拖肠之䑕却到人间今则见从舟人已装行具延时滞日欲去还留指德泽以为言词不尽义望皇居而积恋泪下沾衣乍逺帝乡无任感激陈州到任谢表臣某言三月十六日中使至传宣安慰臣并赐勑牒一道差臣知陈州仍放朝辞者臣已于四月十六日到州署事讫臣身萦恶疾志切辞荣忽被鸿私令镇雅俗衆所皆喜臣独何心臣闻君使臣以礼臣事君以忠礼无正名合宜乃得忠无定迹尽瘁者称实人世之通方古今之常道也窃念臣识量褊促学问荒浅生十七载遂掇巍科不二十年致位通显此诚先帝怜臣执古陛下知臣爱公非次转官越常赐与増官途之壮观发傅苑之光华较微臣报国之劳累二圣劝能之旨毎一念此重生慙颜以至入直枢衡践歴台省畧无片善俾賛大猷出镇藩方兼掌兵柄全亏异政宣导淳风洎至垂年又苦脑病以饮食为滋疮之母以鬲脇为养痛之根久医不痊者饮食岂可全去弥年不死者臓腑未尝有亏昨至昇州初觉増剧非时替罢得遂生还久住帝乡絶不入觐有司举例合至免官皇帝陛下独断见矜寛给假日虽衆议无苦而于臣何宁臣又闻无功苟禄者不仁以身违律者有罪既不忍乞归田里亦不敢端坐私家遂贡赤诚求补外郡皇帝陛下选之近甸付以华封兼放朝辞取便之任臣举家顺水信宿到官顾其廨宇清虚民俗淳厚过客甚少公事亦稀足以称陛下忧轸之懐足以致老臣延求之望再造之赐何得而名臣之此来史氏必载云礼部尚书张某久病头疮难于巾裹到阙七月不赴朝参宪司弹云臣僚在假百日不朝者准式罢免皇帝寛给假告倍加安存不去官不停俸异恩也张某感愤中发上疏自陈臣疮肿虽深形气尚健乞加藩服少赎悔尤皇帝亲指于陈委之俾入俸外加给賔事官供安养之余吾事亦集仍有疾痰与免朝辞新例也自古及今以臣事君未有来不朝参去不辞谢者老臣之内宠遇莫俦臣不敢指今之士大夫助臣快惬却谓千百世后览宋史者须至掩巻酸鼻上以仰陛下寛仁厚礼以待老臣下以庆微臣遇主遭时有䝉余裕与夫汲黯称病俾卧治一方何曾免朝许就家视事不同年而比也重念臣忠节甚薄陛下礼数过常位已隆矣年已老矣幸已极矣名不朽矣犬马残躯死且无累更欲节飡养气袪毒添年一望再入九重之城得覩至尊之面是臣恳恳余生之幸愿也乖崖集巻十乖崖集卷十一钦定四库全书乖崖集巻十一宋张咏撰状着作佐郎求充幕职状右某闻太平之士逸乐其生者盖外任其力而内荣于心也某河朔穷生志尚愚直躭乐圣道遗坠家业辞亲就学十七年适中一第才展庆问便除逺官虽入俸颇繁而致养不给实由辇回迢递劳费为倍矣今者双亲暮年某亦得替到阙若畏避触犯隐而不伸是负明天子爱人之心贤宰相均物之意又缘天阙严深无缘自达欲望悯其贱类特与奏陈或许就除幕职一官使得挈负亲老以就官食如此则外任其力而内荣于心也杀身报君乃是所职仰对均造岂容佞言奏郑元祐事自陈状右某尝闻盗憎主人民恶其上者盖奸邪之利利于私身忠良之利利于便国非夫遇至明之主任不疑之臣则何由辨搆恶之小人絶害公之流议也窃念臣志躭圣教生值休明思忠亮以佐时期明恕以惠下爰从列任累次临民非敢自贤粗免官谤一昨浚郊不治陛下召臣以代之荆湖旷官陛下召臣以董之臣虽愚浅不逮古人岂不欲效古人尽瘁之诚少报恩遇有慢官留务者必为陛下督之有蠧民妨治者必为陛下绳之有利小害大者必为陛下陈之有侵事败教者必为陛下革之有廉能称职者必为陛下扬之其如均黠徒戒巨檝下荆蜀之积实天府之藏臣职分之易事也且臣部十二州之衆得无违教害衆之民奉私欺法之臣若使官官自励人人自劝者即无烦陛下动忧勤之思而隆纠察之令臣亦知革人之弊而怨随之发人之恶而害及之若退顾犹豫曲求自安不惟负陛下委授之常宜抑亦损臣生平之志节昨见荆朗造船工课不等归崃纳木人户怨咨遂具奏章乞行磨勘寻奉勑命委臣差官其监塲郑元祐抗拒使臣不回文牒令男诣阙毁臣职司盖由黠猾之徒妄作诬赖之计要相玷黩所在淹延若郑元祐不亏课程无懐欺弊即合喜于㸃检以衒功能既自作不常官觉其隐翻鼓青蝇之翅将加白玉之瑕以是较之情可知也前所谓盗憎主人民恶其上者正合于斯倘非陛下任使不疑英明独断即臣公以获罪直以见尤取丑于时议也臣又闻峩冠之士分命之臣养名自全者多㤀身为国者少苟有不畏强御以道事君者陛下奖使为之尚虑退志何况察一船场之弊便搆一转运之非岂徒害制事之常规亦恐任职之臣因而敛手矣幸赖天鉴察臣被诬不便加刑就令取问临照若此寃枉何虞既摧稔恶之谋足劝为忠之道臣之感愧溢于心胸尽节尽诚死且不朽矣除奉勅取问匿住勅文四箇月及改差令狐穆缘由已具供通外臣有血情合具申呈云云申堂自陈状右某伏以明天子未明求衣思万方之俾乂贤宰相吐食待士欲庶政之允修故夫有识之徒以至莅官之衆咸期竭力少答无私某世本单微心常退静因㑹拔茅之势遂尘内阁之资前年以侍疾髙堂许赐便家之禄去嵗以论官两省允膺按部之司任既过常心切懐惧得不朝勤夕惕狥公灭私兼屡奉于诏条使纠提于弛弊一钱系籍便要知其所来一物失宜亦要知其所自况务有大于此者害有深于是者乎细行推研乃为职分昨见荆南造船塲较功之处虚占匠人纳木之时更苦编户曾有账籍甚不整齐遂具奏章乞行磨勘寻奉勑命委某差官其兼塲郑元祐不自省循转増乖越隐藏文厯抵拒使臣既坚无上之心更欲搆人之罪令男进状谤某职司里语有云青蝇窃羶而后玷时明可赖白璧经炼以方真幸赖台慈俯加信察是使乱官之辈无以藏奸兼令奉事之司得行展効除奉勑取问匿住勑文四箇月及改差令狐穆缘由已具件通外某有血情别具剖陈谢赐厯日状右某伏奉诏书赐臣某年厯日一本祗荷宠灵不任感惧伏以正瑶图颁鳯厯国家之大典也均农时分地利生民之司命也恭以皇帝陛下统元行化赐厯宣风使九围合勅于天时百姓无差于日用臣谨同民庶共戴恩休瞻望阙庭广都县冯某殴母待罪状具官某具冯某犯事断遣右谨具如前窃以守土之官化民为本民既不孝臣实旷官汚辱典常甘俟诛责臣无任兢惶战越待罪之至西川回乞持服状右臣闻惟忠与孝臣子之司命也苟一旷缺永成罪尤窃臣才不逮人任过其量顷因西蜀啸聚兇徒先皇帝曲有选抡委之临控五年之内双亲继亾盖当责重之时难拒夺情之命今叨差替已至阙庭虽尽瘁之勤本无可录而㒺极之痛不能暂㤀伏遇皇帝陛下孝治万方恩周庶品乞曲全典礼追复心丧倘寛卒嵗之期少缓中天之恨再任益州谢传宣抚问状右臣今月六日入内内侍髙班罗自賔至伏䝉圣慈传宣抚问臣脑后蹙筋块子兼奖谕臣治西川稍分圣忧者祗荷宠灵不胜感惧窃念臣本族至卑当朝孤立先皇帝採其虚誉擢在清流陛下录以微劳频加峻秩万端增感欲报无由一昨西蜀阙官九重降命既合典郡又委临戎好职併兼仰圣代推恩之泽逺人难制是微臣展効之秋适值民安仍加嵗稔皆皇风之下及岂臣力之所能也伏䝉皇帝陛下逺遣近人特传密旨谓臣拙政全解圣忧谓臣微疴重干圣念可谓情同慈父煦若阳春顾惟蝼蚁之贱躯曷谢生成之重施况臣病亦甚浅老不至羸与同列以推诚觊一方之无事凭兹恳欵上答恩休昇州谢就差江东安抚使状右臣奉勅就差充江南东路安抚使者过惟委遇不胜悚惶伏以江外诸州古昇重地赋舆繁错邑屋骈罗仰大君之照临致羣情之熈穆适遇亢阳斯久美稼併伤圣恩辍上供之军储助来春之民食衆所为感口不絶言犹复假臣以安抚之名委臣以总制之柄有以知陛下忧民之至切虑事之至深也臣内揣不才何堪重寄谨当励力而复疚心宣皇泽以济困穷因兵威而摄兇丑觊其属部咸取绥和竭兹犬马之诚少辅忧劳之意谢传宣抚问失火及安抚人户事状右臣今月十四日得入内内侍殿头郝昭信到州传宣王智家失火卿何不早与救灭致伤人口仰安抚人户者拜命之次惊惧失图窃念臣谬处要官叨知大郡虽切向公之志全无利物之能况当州经伪号之余庶事失酌中之理街衢褊隘谅车马以才通屋宇低徊复茅竹之相杂一昨阳春始半时雨稍愆烈焰忽飞狂风併作人不及走目不暇旋一食之间千室俱烬虽有貔貅之士参以保甲之民衆力同施百心一济併防库务及䕶衙城勐势之中幸而获免皆疑天火或说人灾实由郡政之未孚致使灾灵之不祐俾民罹祸贻君逺忧臣合自疏愆尤请行典宪甘从深谴以谢无功伏䝉皇帝陛下特遣近人逺传宥命抚安居户奠祭亾魂被苦之家已识哀矜之㫖垂白之老兼闻感泣之声臣敢不益励赤诚恭求要道期收来効少赎前非臣与经火人户无任感天荷圣激切屏营之至谢进文字赐诏奖谕状右臣今月日伏奉诏书一道䝉恩特赐奖谕臣者祗荷宠灵不任感惧窃念臣生逢昌运志慕前修抛色养于髙堂访良师于千里苦心十载游艺百家彊求治法之指归不识圣贤之事业志之所至文亦偶成调浅语疎蔑有词人之体时通命㑹偶登俊士之科歴官必奉于规程临事幸逃于旷败伏遇皇帝陛下由文嗣业以道济时天禄石渠尽得班扬之列百辟卿士同遵周召之风臣过受圣知莫伸臣节敢编旧草上贡明庭自谓流萤不可呈辉于皎日共嗟瓦砾如何比誉于兼金凂冐至深惶骇莫极枉烦睿览兼辱玺书既敦奨善之私复见匿瑕之旨词臣草翰不讥为学之非金口所称益觉立身之幸臣得不更研传术少慰民心望俾静治之风上答非常之宠昇州谢恩抚问状右臣四月日侍御史赵湘到州奉传圣旨抚问臣治郡不易头上疮子痊否祗荷宠灵不胜感惧窃念臣素昧摄生早违戒酒因成癖饮薄在中焦撩之虽得暂通食后依然成故引不归胃传之入头积郁既多疮病斯见医工切脉惟云五脏以皆安疡人傅膏未见一毫之为减盖由臣光隂迟暮气血衰微谅难尽保于痊平止可更坚于调䕶而幸官曹知劝黎庶轻徭兼缘静治之时希有挠心之事觊延筭数上奉君亲伏䝉皇帝陛下曲赐轸怜逺加安抚手舞足蹈似非多病之身宠异荣深不类具员之列得不恭遵善训恳守冲和励益壮之筋骸了余生之公事少分忧寄以报鸿私谢赐衣袄状右臣今月日某官至伏奉诏书赐臣簇四鵰儿细锦绵旋襕一领大绫夹袜头袴一腰并屯驻驻泊本城军员等初冬衣袄者祗荷宠灵不任感惧盖以圣主推恩本期于均物下臣宣力贵在乎报功臣素昧政材谬膺朝寄风猷未着徒烦求瘼之心颁赉忽临但觉华身之幸彼其有刺履薄是虞此盖皇帝陛下秉道惟微纳隍是则端居秘殿念分命之劳式御重裘思切肌之冷用使司衣蒇事中府抡官遍走列城颁赐新服綵纹碎错与丽口以争光诏旨隐忧拟阳春之并照臣得不狥其所自励乃寸诚更求静镇之方少赎冐荣之咎病疮乞任使状右臣赋分本微长年多病昨因増剧洪恩特赐与替归至此未瘳中旨累加于存恤而况千官事主古有定规百日不朝理合去职臣自到双阙已是半年未能暂入于金门未得一亲于鳯扆心绪若失徊徨可知兼复宪府有弹阁门举例宸𠂻独断展假与臣一身髙枕以就医尽室安心于饱德抚疾疢赐寛饶圣君之大德也破旧章私宠泽臣下之深咎也愤然中作期于请行臣今疮痛未平形气尚健乞降明勑差知外藩不以烦难兼之逺恶闻命即赴是臣素心冀伸报国之心少赎素餐之责兼乞后苑便服以辞陈州谢传宣抚问状右臣今月得内侍髙品岑素到州传宣抚问臣头上疮子可杀疼痛好自将治者祗荷宠灵不任感惧窃念臣年当衰䬃病在膏肓今春已来其候稍变盖由癖路浅滑头疮益深一饭霑唇则终朝脑痛勺水入口则连夜血流宜缘漏胁之疴莫责神医之効以至形容尫劣步履艰难犹坚勉彊之心上副倚毗之命伏䝉皇帝陛下逺传天语下慰愚臣致喜气以内充复荣光之外集得不持诚自励荷宠若惊庶遵静治之风少报帡幪之德乖崖集巻十一乖崖集卷十二钦定四库全书乖崖集巻十二宋张咏撰语录公曰事君者㢘不言贫勤不言苦忠不言己效公不言己能斯可以事君矣公曰为政之道府吏曰治未也庶民曰治未也僧道曰治未也未若识见无私学古之士曰治斯治矣公曰临事有三难能见一也见而能行二也当行必果决三也初知益州斩一猾吏前后郡守所倚任者吏称无罪公封判令至市曺读示之既闻断辞告市人曰尔辈得好知府矣盖李顺尝有死罪系狱此吏故纵之也公性刚毅寡欲唯着皂絁袍角带不事外饰因责决一吏彼枝词不服公曰这的莫要剑吃彼云决不得吃剑则得公牵出斩之以徇军吏愕然相顾自是俱服公之威信令出必行主帅帐下宠卒恃势吓民暴取财物民有诉者其人缒城夜遁公差衙校往捕之戒曰尔于擒得处则浑衣扑入井中作逃走投井申来是时羣党忷忷知其已投井故无他议又免与主帅有不恊名李顺党中有杀耕牛避罪逃亾者公许其首身拘母十日不出释之复拘妻一宿而来公断云禁母十日留妻一宵倚门之望何疎结发之情何厚旧为恶党今又逃亾许令首身犹尚顾望就斩之于是首身者继至并遣归业民悉安居时民间讹言云有白头老翁午后食人男女郡县譊譊至暮路无行人公召犀浦知县谓曰近讹言惑衆汝归县去访市肆中归明人尚为乡里患者必大言其事但立証解来明日果得之送上州公遂戮于市即日帖然夜市如故公曰妖讹之兴沴气乗之妖则有形讹则有声止讹之术在于诚断不在乎厌胜公採访民间事无逺近悉得其实盖不以耳目专委于人公曰彼有好恶乱我聪明但各于其党询之再询则事无不审矣李畋问其旨公曰询君子得君子询小人得小人各就其党询之虽有隐匿者亦十得八九矣转运黄虞部好举时才之士公劝曰大凡举人须举好退者好退者㢘慎知耻若举之则志节愈坚莫举奔竞者奔竞者能曲事谄媚求人知己若举之必能务财好利累及举官故不少矣其人既解奔竞又何须举他公问李畋曰子同人中有善讲习者否畋以同门生刘式对公遂辟充州学主诸生受业者五十余人每休务日就学置酒以劝劳之自是蜀人不以千里为逺来学者甚衆公寝室中张灯炷香通夕宴坐郡楼上鼔番漏水歴歴分明倘一刻差误必诘之守籖者指名伏辜谓公为神明公曰鼓角为军中号令号令在前尚不分明其余外事将如何也公寝室中无侍婢服玩之物閴如也李畋尝侍坐庑下因谓公寝禅室不如公哂曰吾不为轻肥为官至此吾往年及第后以诗寄傅逸人云前年失脚下渔矶苦恋明时未得归寄语巢由莫相笑此身不是爱轻肥岂今日之言也公问李畋曰百姓果信我否对曰侍郎威惠及民民皆信服公曰前一任则未也此一任应稍稍尔秀才只此一箇信五年方得成公谓李畋曰大小之事皆须用智智犹水也不流则腐若凡百不用智临大用之际宁有智来公谓李畋曰子还知公事有隂阳否对曰未也曰凡百公事未着字前则属阳阳主生也通变由之着字后属隂隂主刑也刑贵正名名不可改公谓李畋曰子异日为政信及于民然后教之言及于义然后劝之动而有礼然后化之静而无私然后民安而乐业矣行斯四者在乎先率其身不然则民退必有后言矣又曰子见旧政之弊其大者卒不须革观衅而动乗而革之虽痛绳以法亦怨不生也李畋苦痁既瘳请谒公曰子于病中曽得移心法否对曰未也公曰人能于病中移其心如对君父畏之慎之静久自愈公阅邸报忽再言可惜许门人李畋请问之曰参政陈中丞恕无也斯人难得唯公唯正为国家敛怨于身斯人难得退为诗哭之乖崖集巻十二乖崖集附录钦定四库全书乖崖集附录忠定公传张咏字复之濮州鄄城人也举进士知崇阳县又知浚仪县稍迁太常博士为荆湖北路转运使入觐除虞部郎中授枢密直学士同知银台封驳司张永德为并州帅有小校犯法笞之至死诏按其罪咏封还诏书且言陛下方委永德边任若以一部校故摧辱主帅臣恐下陵上自此始太宗不从未几果有营卒胁诉军校者咏复引前事为言太宗乃改容劳之出知成都府时李顺乱后冦掠之际民多胁从咏移文谕以朝廷恩信使各归田里咏曰前日李顺胁民为贼今日吾化贼为民不亦可乎后广武卒刘旰谋作乱掠懐安破汉州及永康军蜀州招安使上官正顿师不进咏以言激正勉其亲行仍盛为供帐饯之酒酣举爵谓将校曰尔曹受国厚恩此行当直抵冦垒平荡丑类若旷日持久此地即尔死所矣正惧由是遂取胜时民间讹言有白头翁午后食人男女郡县譊譊至暮路无行人既而得倡为讹言者戮之于市即日帖然咏曰妖讹之兴沴气乗之妖则有形讹则有声止讹之术在乎诚断不在乎厌胜其为政恩威并用蜀民畏而爱之初蜀士知向学而不乐仕宦咏察郡人张及李畋张逵者皆有学行为乡里所服遂延奖加礼敦勉就举而三人者悉登科于是蜀之学者知劝文风日振咏在蜀採访民间事悉得其实常曰询君子得君子询小人得小人各就其党询之则事无不审矣入拜为给事中为御史中丞以工部侍郎出知杭州遇嵗歉民私鬻盐者輙寛之使获安济有与其姊壻讼家财者壻言妇翁疾笃子才三嵗遗书明言异日赀产以什之三付子余七与壻咏曰汝妇翁智人也以子㓜託汝苟以七与子则子死汝手矣命以七给其子余三给壻时皆服其明决知永兴军真宗以咏在蜀治行优异复命知益州仍加刑部侍郎真宗遣使传谕曰得卿在蜀朕无西顾忧归朝求知颍州真宗乃命知昇州州率火灾咏㢘知民之不逞者为之惩以峻刑其患遂息转工部尚书进礼部咏自金陵造朝以脑疡未见咏恨不得面陈所懐乃抗论言近年虚国家帑藏竭生民膏血以奉无用之土木者皆贼臣丁谓王钦若启上侈心之所为也不诛死无以谢天下章凡三上出知陈州初咏与青州傅霖少同学霖隐不仕咏既中第致位光显散遣亲密四方求霖者三十年不可得咏守陈一日霖来谒阍吏走白咏咏责吏曰傅先生天下贤士吾尚不得而友汝何人敢姓名乎霖笑曰别子一世尚尔耶是岂知世间有傅霖者乎咏且问昔何隐今何出霖曰子将去矣来报子尔咏曰咏亦自知之霖曰知复何言翌日而去后一月而咏卒年七十赠右仆射谥曰忠定咏刚方尚气尝有士人游宦逺郡不能制其仆咏假以出郊断其首而还又有小吏忤咏械其颈吏恚曰吏罪不至斩咏怒其悖即斩之少学击剑好为大言喜事竒节尝谓其友人曰张咏幸生明时言典坟以自律不尔则为何人耶故其言曰事君者㢘不言贫勤不言苦忠不言己效公不言己能斯可以事君矣咏卞急不喜人拜有拜之则速拜不已或倨坐忿骂尝自号乖崖公以为乖则违衆崖不利物云宋故枢密直学士礼部尚书赠右仆射张公墓志铭钱易公讳咏字复之族本居邺占籍于澶之临黄家世迁徙今为濮之鄄城人也曾祖立祖母李氏祖铎祖母马氏皆潜德不耀肥遯丘园考讳景先以公为秘书丞特授大理评事致仕淳化四年秋卒以公贵累赠太常卿妣谢氏追封新昌郡太夫人咸平中合𦵏于鄄城公㓜负竒骨不为儿戏既长出闾里奋然就学太平兴国四年秋诣大名举进士今相国上谷公寇准即其友也共以书白尹荐张覃为解首故河朔间有㢘逊之风焉明年春试于便坐擢上第除廷尉评知鄂州之崇阳六年郊祀转将作丞雍熙元年大礼迁佐着作三考既理民疏其善固留之公判而絶之民不敢留解任除太子中允通判麟州时夏台未安边鄙方耸公多以兵法从事洎西戎即叙亦公之有画焉端拱元年籍田转秘书丞二年春充礼部考试官毕通判相州上言具庆之下不便迎养乞督濮之市征诏从之㫖甘从志欢于菽水虽㩁木之茸斯不为愧明年诏赴阙赐五品服知浚仪县振北部之风凛然可畏未几出为荆湖北路转运使即故枢密宋公文靖李公与今上谷相国之所荐也章善瘅恶知无不为淳化四年郊禋转大常博士其年夏诏赴阙赐对长春殿赐金紫翌日除虞部郎中浃旬授枢密直学士赐钱五十万始判银台通进司兼门下封驳事仍搃三班院五年八月出知益州中谢日面赐金一百四十觔国家以大军未集留半嵗不遣公潜使人纳于内帑至秋有诏督行遂驰驿而往终不复言至道二年就转兵部郎中丁太夫人忧随凶讣除起复之命重方面之寄也今上嗣位就拜左谏议大夫学士如故歴四年归阙得告拜坟域于濮上寻徴为给事中户部使七旬授御史中丞咸平二年春与故礼部尚书温公同知贡举其年夏改工部侍郎知杭州五年冬替知永兴明年春转刑部侍郎复为枢密直学士再知益州景德二年就转吏部明年解政还辇下复管三班院兼判登闻检院时疡发于脑难于晨栉拜章求外任养疴遂知金陵后兼充江南东路安抚使值东封转左丞既满民留再任就拜工部尚书祀汾隂加礼部尚书而厥疾増剧乞还京自草奏书乞分司洛下诏不许出知陈州至大中祥符八年八月一日弃馆舎于理所享年七十诏赠尚书左仆射前夫人唐氏先公而卒继室太原郡夫人王氏即故河阳三城节度使同中书门下平章事显之女也以天禧二年终于陈州之私第咸擅女徳崇妇道而配于公子从质卫尉丞公之弃世后二十八日以哀毁搆疾而殂孙曰约曰综曰绰皆奏授将作主簿曰绅尚幼女一人适故翰林院学士王公禹偁之子奉礼郎嘉祐祥符九年十月卒外孙曰夀今任郾城簿以天禧四年八月二十九日权𦵏于陈州宛邱县孝悌乡谢村里礼也公累阶至正奉大夫累勲至上柱国累爵至开国公累食邑至三千七百户食实封至四百户五福俱集少多竒节歴八座之重受二圣之知所恨者不至三事晚婴竒疾耳公生平以刚正自立智识深逺海内之士无一异议不事产业聚典籍百家近万巻博览无倦副本往往手写至于卜筮医药种树之书亦躬自详校自少学剑颇得妙术无敌于两河间好奕碁精射法饮酒至数斗不乱恶人谄事不喜俗礼士有坦白无他肠者亲之若昆弟有包藏叵测者疾之若仇讐公之临民也吏不敢欺始若擿发而颐指之间终存仁恕之道公之决狱也人莫能测初若疑误而片言之下穷尽幽隐之迹着文不雕餙咸摭实事集十巻自谓之乖崖公公之典贡举也尽得寒士杜絶请託礼闱旧风翕然复振任台丞也拜白简弹执事之失言者人甚危之而公正色不顾有风宪纪纲牧余杭也时值嵗歉人多以私盐犯禁而公皆异断之不过二十罚于是日数百辈警逻莫戢巡检使己下簮笏入而启之曰法既乱矣将何为禁公怡然抚之曰当夜㑹饮与尔等言之其夕自行酒谓之曰钱塘十万人饥者将八九苟不以私盐自活或一旦蜂聚数千辈尽其死命扰其不饥者尔等将奈何吾俟其秋田有成则约之以法于是皆服髙识闻之泣下是嵗杭人直至秋成无一夫为盗复有民家子与壻争其家聚曰先人遗命候分时壻当与七分子与三分手泽之誓固明焉公命酹之曰汝父智人也况汝父死之日子方三嵗故托养于壻壻已四十苟子有七分之约则子死于壻之手矣今当七分归子三分归壻壻与子皆号恸再拜仰如神明两任坤维也悉冦盗之后兵火之余公理残破御权要无毫髪敢动者时屯军尚多贼炽未息城中窘廹无旬日之粮公乃封府库牓城门贱盐贵米俾博易之相次储备悉周始安川蜀矣在建康也多回禄之灾人不安堵公得其窃发者折胫而斩之火是后絶公为理之道皆此类也其服仁行义危言极谏谅摽之史官此不具载易咸平二年贡部生也以孤见收擢之髙第求言投报徒镂肝骨今春得公弟殿中丞诜书一通叙公之美见託为志且恩馆之下固不可邈乃泪笔方础庶存万一铭曰有大丈夫磊磊落落不为股肱忽迁舟壑爱子继亾令孙胡托钱塘遗爱益郡清风金陵竒政奸盗消踪惟陈卧理积疡而终霜碣号秋银旌建夕宰木宵寒佳城昼閴万古千龄此焉为适故枢密直学士礼部尚书赠左仆射张公神道碑铭韩琦故枢密直学士礼部尚书赠左仆射张公以魁竒豪杰之才逢时自奋智畧神出勲业赫赫震暴当世诚一代之伟人也某向守大名其孙尧夫主簿元城一日具书来告曰尧夫之曾祖昔事太宗真宗朝劳勤内外有大名于天下而自𦵏距今歴年久矣墓碑之刻缺然未立请书其实以表神道固祖烈之益光也某尝总领史局观所载公文武大节颇亦详矣然其絶异之政与夫遗爱之迹较然着于人听者犹未完悉今得与鉅贤论次而发扬之以昭示于后世诚所愿已公讳咏字复之世本邺人后徙居澶之临黄及公𦵏其先于鄄城故为濮之鄄城人曾祖讳立祖讳铎遭唐末与五代之乱皆潜养德业退处无闷父讳景以儒行自富乡里称之公登朝授大理评事累赠太常卿公少倜傥有大志尚气节重然诺为学必本仁义不喜浮靡太平兴国四年秋与忠愍冦公同赴大名举议将首荐公公以同郡张覃素有文行即率冦公上书请以覃为冠一府钦叹遂如公言士论多之明年春擢进士第授大理评事知鄂州崇阳县事六年遇郊恩改将作监丞雍熙初迁着作佐郎嵗满擢太子中允通判麟州事端拱籍田恩转秘书丞代归通判相州事公以亲老辞得监濮州税俄迁知开封府浚仪县事赐五品服时冦公与文靖李公故枢密副使宋公湜连荐其才擢荆湖北路转运使淳化初改就太常博士制置使称其能诏褒美之太宗素知公可用召还超拜虞部郎中赐三品服未逾旬擢为枢密直学士知通进银台司兼门下封驳事勾当三班院时张永德为并代帅小校犯法杖之而死有诏按罪公封还诏书曰永德方被边寄若责一小校遂摧辱之臣恐帅体轻而小人慢上矣不纳既而果有营卒胁诉其大校者上始悟公言面加慰劳四年冬东西两川旱民饥吏失救恤冦大起五年正月贼首李顺陷成都府诏遣昭宣使王继恩充招安使率兵讨之复命公知成都府事五月继恩破贼收成都上留公至秋始遣行时关中率民负粮以饷川师道路不絶公至府问城中所屯兵尚三万人而无半月之食公访知盐价素髙而廪有余积乃下其估听民得以米易盐于是民争趋之未踰月得米数十万斛军中喜而唿曰前所给米皆杂糠土不可食此一一精好此翁真善干国事者公闻而喜曰吾令可行矣时益虽收复诸郡余冦尚充斥继恩恃功骄恣不复出兵日以娱燕为事军不戢往往剽夺民财公于是悉擒招安司素用事吏至廷面数其过将尽斩之吏皆股栗求活公曰汝帅聚兵玩冦不肯出皆汝辈为之今能亟白乃帅分其兵尚可免死吏唿曰唯公所命兵不分愿就戮公释之继恩即日分兵邻州当还京师者悉遣之不数日减城中兵半既而诸军请食马刍粟公命以钱给之继恩诟曰马不食钱给钱何也公闻召继恩谓曰今贼余党所在尚多民不敢出招安使顿兵城中不即讨刍粟民所输今城外皆冦也何由得之继恩惧即时出城讨贼公计军食有二嵗备乃奏罢陜西运粮上喜曰向益州日以乏粮为请咏至方踰月已有二嵗备此人何事不能了朕无虑矣公以顺党始皆良民一旦为贼胁从复其间有痩弱偶挂盗籍者当示以恩信许其自新即掲牓谕之已而首者相踵公皆释其罪使归田里一日继恩械贼数十人请公行法公询之悉皆前所自首者复纵之继恩恚而问公公曰前日李顺胁民为贼今日仆化贼为民不亦可乎公度继恩日横不能改亟以状闻愿选忠实不倚者与继恩共事庶不敢独任上乃命入内内侍省押班卫绍钦充同招安使自是继恩兇势为屈未几二人者皆召归就以剑门关总管上官正为招安使顺之余党公抚安于内正擒讨于外再阅月而两川平至道二年改兵部郎中继丁父与母新昌郡太夫人谢氏忧皆起复三年秋西川都巡检使韩景祐为所部广武卒刘旰所逐率衆掠懐安军破汉州公方与僚属㑹大慈寺报至饮䜩如故举城忧之贼又掠卭蜀将趋益公适㑹客报者愈急公复不问其夕始召上官正谓曰贼始发不三四日破数郡势方锐不可击今人得所掠气骄敢逼吾贼乃送死耳请出兵比至方井当遇贼破之必矣正既受教及行公为出送于郊激其尽力正至方井果遇贼一战斩旰首余党尽平衆益服公料敌制胜人所不及真宗即位迁左谏议大夫咸平初召拜给事中充户部使改御史中丞承天节大臣主斋㑹被酒不如礼公弹奏之无所惮二年与温公仲舒同知贡举俄以工部侍郎知杭州事时嵗饥民冐禁贩盐捕获者数百人公悉寛其罸官属执言不可公曰钱塘十万家饥殍如此若盐禁益严则聚而为盗患益甚矣俟秋成敢尔当痛以法绳之境内卒以无扰嵗将满杭人诣阙请留有诏褒其善政五年冬改知永兴军府事初公之自蜀还也诏以谏议大夫牛冕代公公闻之曰冕无抚驭才其能绥辑乎始踰年果至神卫大校王均之乱逐冕据益州后虽讨平之而民尚未宁㑹益守马公知节徙延安上以公前治蜀长于安集威惠在人复以公为枢密直学士迁刑部侍郎知益州事蜀民闻之皆鼓舞相庆如赤子久失父母而知复来鞠我也公知民信己易严以寛凡一令之下人情无不慰惬蜀郡复大治转运使黄观以政迹闻赐诏加奖就改吏部侍郎命谢涛巡抚于蜀上遣涛谕公曰得卿在蜀朕无西顾之忧因诏公与涛议铸景德大铁钱于嘉卭州一当小铁钱十铜钱一于今便之景德三年召还复掌三班院兼判登闻检院时因疡生于脑不能巾栉求知颍州上以公名臣有人望两守益都政无及者不当屈于小郡以真定府青州皆大都也听公自择公皆不就上曰昇州可乎公即拜命大中祥符元年东封恩转尚书左丞时金陵多火灾居者不安公㢘知皆奸民所为潜捕得之乃命先折其踁斩之以狥火患遂絶中使祠茅山还言城中有黄雀蔽日而坠空中闻水声上视占书主民劳谓辅臣曰但守臣得人此固无患今咏在彼又何虞也三年春秩满昇民请留迁工部尚书再任俄以江东旱命兼昇宣等十州安抚使祀汾隂恩加礼部尚书以疡疾甚上章求分司两京上闵之亟令代还不能朝恳请便郡差知陈州事终于八年八月一日年七十上尝称公有将相器以疾未及用至是大痛惜之命优赠官仁宗朝追谥忠定公天赋正直济以刚果始终挺然无所屈挠自力学筮仕则有泽及天下之心而以富贵为薄逸人傅霖髙蹈之士与公素善公尝与夜㑹剧谈时诸邻多病疟者一夕顿愈逮登第与傅诗有巢由莫相笑心不为轻肥之句此见公之志也尝访三峯陈先生抟一见公厚遇之顾谓弟子曰此人于名利淡然无情逹必为公卿不达则为帝王师其为髙人推重如此早学击剑遂精其术两河间人无敌者生平勇于为义遇人艰急苟情有可哀必极力以济无所顾惜当官凡所设施动有逺识始时人或不能测其后卒有大利民感无穷至自奉养逮于服玩之具则寡薄俭陋虽寒士不若也公退辟静室焚香燕坐聚书万巻往往手自校正旁无声色之好临事明决出人意外凡断事以辞者人皆集录于今传之在余杭有富民病将死子方三嵗乃命其壻主其赀而与壻遗书曰他日欲分财即以十之三与子而以七与壻子时长立果以财为讼壻持其遗书诣府请如元约公阅之以酒酹地曰汝之妇翁智人也时以子㓜故以此属汝不然子死汝手矣乃命以其财三与壻而七与其子皆泣谢而去服公明断前后治益爱利之政不可悉纪举其大者则公尝以蜀地素狭游手者衆事宁之后生齿日繁稍遇水旱则民必艰食时米㪷直钱三十六乃按诸邑田税使如其价嵗折米六万斛至春城中细民计口给劵俾输无估籴之奏为永制逮今七十余年虽时有灾馑米甚贵而益民无馁色者皆公之赐也蜀风尚侈好遨游公从其俗凡一嵗之内游观之所与夫饮馔之品皆着为常法后人谨而从之则治违之则人情不安辄以累罢去尝写其真自号乖崖子复为赞曰乖则违衆崖不利物乖崖之名聊以表德及公之亾也蜀民闻之皆罢市号恸得公遗像置天庆观之仙游阁建大斋㑹事之如生至今不懈昔召公分陜而治民爱而思之尝听讼于棠下戒勿翦伐羊公在襄阳立碑岘首民戴遗德过辄堕泪后歴千余年能继其风凛然如存者独公一人而已公有清鉴善臧否人物凡所荐辟皆方㢘恬退之士尝曰彼好奔竞者将自得之何假吾举益不贡士者凡二十年学校頽替公察郡人张及李畋张逵者皆有学行乡里所服遂延奖加礼敦勉就举后三人悉登科歴美官于是西川学者知劝文风日振由公之诱掖也文章雄健有气骨称其为人尝为声赋梁公周翰览而叹曰二百年来不见此作矣有文集十巻公以某年某月某日𦵏于陈州之某地夫人唐氏先公而亾继王氏故河阳三城节度使同中书门下平章事显之女封太原郡夫人天禧三年终于陈之私第子从质卫尉寺丞公亾未踰月哀毁而卒一女适故翰林学士王公禹偁子奉礼郎嘉祐孙几人某为某官铭曰太行峙朔洪河㵼天河山之间实生大贤贤不徒出惟圣偶焉发为事业文武之全两治西蜀荐绥南夏易乱以宁即荒而化夫惟管萧尚足王覇如公之才不宰天下而俾惠泽止濡一方钖民父母遗国栋梁有炜公蹟日星之光何假斯文始传其芳送公宰崇阳序王禹偁今之县尹古之诸侯自秦郡天下小国皆化为县县有政听郡条而后行县有长观牧守而后动秩卑禄微弗足自庇固不暇使风俗之易移逮乎炎汉隆兴始有重外之旨故命郎官出宰百里之邑秩四百石尊其位重其禄葢欲分君忧而求民瘼也由汉而下邑官益卑故梁竦有徒劳之言渊明起折腰之叹侪胥伍吏区区于风尘间遂使抱王佐者耻而不居黩货利者稔而自处苟县政有阙率曰吾将罢兹邑而适他邑乌用革焉县人有病亦曰吾将舍此民而莅它民乌用易焉观其视一邑之政临一邑之民若行客之宅邸舎也待旦而去固无所惜焉风行雷同寖而成俗良由国家小亲民之任轻字人之官所致也将拯其弊非圣人孰能制乎宋天王嗣位之五载亲选贡士分甲乙科中甲科者通理郡事乙科者专任县政尊以廷评之位重以使者之车县政有阙得以擅革县人有害得以专易既革且易不康何待诗所谓能官人者岂独美于文王乎清河张咏字复之本宅九河间少有竒节钓鱼侍膳外读书无虚日秉笔为文落落有三代风今春举进士一上中选将我王命莅乎崇阳分君之忧使帝心休休乎求民之瘼使民心熙熙乎江流之南郡大惟鄂鄂人得贤亦孔之乐波映鹦洲烟藏鹤楼白云芳草思古悠悠堂有鸣琴足以振穆若之风樽有醇醪足以养浩然之气维江汤汤鑑其襟袖维山峩峩媚其户牖鲙得鲂鲈果多橘柚吏隐于兹足保无咎且优且游勿为江山羞复之勉旃云尔湖北漕司乖崖堂记乖崖堂为忠定张公复之作也乖则违衆崖不利物此复之自賛其画像云尔像故在成都仙游阁上或摹写置鄂之部刺史听事后屋壁间廹隘嚣尘与像弗称余既更诸爽垲并书所以作堂意掲示来者谨按复之名咏鄄城人太平兴国五年第进士宰崇阳有异政淳化初繇浚仪擢使荆湖北路阅三嵗召拜枢密直学士寻出守成都大中祥符八年卒于淮阳追谥忠定则皇祐三年诏也复之姱节景行海内倾属其居朝廷之日少处方面之日多不登相位君子归讥于时冦平仲王子明皆复之同年皆贤者平仲相真宗攘却契丹天下至今受其赐而复之顾谓澶渊一掷我不能为使复之当平仲之任其处此必有道矣玉清昭应宫之役子明不能强谏奉天书行事毎有愧色复之独抗疏乞斩丁谓以谢天下子明病革真宗拟相复之则复之亡矣使复之无恙丁谓何敢肆其奸欺周懐政雷允恭亦安从始祸复之尝讥平仲不学无术或谓复之太过而平仲独心服焉末路低回还秉钧轴讫与祸㑹视复之学术宁不少愧哉复之本不欲仕希夷子谓当拯民于水火不宜辄自肥遁复之乃仕攘袂缨冠诚非得已凡所与交多方外佚人视弃轩冕犹弃敝屣耳其至大至刚以直之气一生未始少屈至今凛然也画像服餙悉如隐者是殆将乗星戴云挥斥八极超旡友而独存夫孰敢吓以臭腐拘系之使从乎惟兹江山皆复之旧所经行风期神㑹尚能为余一来旧史恨复之卞急躁竞此盖当时奴婢小人私谤窃议果不足信要当以宋子京赵阅道韩稚圭司马君实所録为实上章摄提格则余甲子眉丹稜李焘仲仁父书崇阳县重建北峯亭记项安世国家开剏之初治体恢洪世论闳旷外以兵畀郡备虽寡而政得立内以民畀县位虽下而教得行士大夫养气知道有行己济时之功小民愿悫从令有尊君亲上之俗方是时九河张公以伊管之才解褐赤墀下授大理评事知鄂州崇阳县见甿有负菜向村者问而挞之曰此惰农也土俗以蓺茶为生令皆拔去植桑曰人将𣙜汝此二事付之浅俗必曰行诡政挞无辜民何疑而公安为之民安听之教成俗迁垂利百世岂公与民独得至此识治者必知所自来矣县之西曰美美亭县之北曰北峯亭皆公游赋之地民旧以西庭祠公隆兴二年沼其前于牣鱼鳖移公置北亭上亭久复废庆元初主簿王君田奉公像祠于学六年知县事任君希夷谓祠于学良是然亭乃公笞惰甿处也敬隆而迹冺士事而民勿瞻则公之意其存者有几乃复亭于此山上摹公像龛之使来告曰九河公文在方册行在记录功在太史至今言淳化咸平者犹以得公为盛况吾县在穷山中户不满四千而其民乃得亲受公教令今其在者若云若昆朝耕白泉之陂暮祝龙岩之谷遗迹隐然与二亭而四可不谓荣乎幸匄我一记俾君姓名与荣其间安世按公以太平兴国五年与寇莱公同第进士寇宰巴东公宰崇阳皆在今湖北路至淳化元年公复为荆湖转运使时犹未分南北计其条教在民应不减治杭蜀时今陈师道王得臣书中所记皆止二事则知当时相与怪此然则士之行志岂易事哉盖尝闻公之学逺有原绪以太极为本以隂阳为端视天下祸福无足动其心者惟以尊主庇民崇本抑末扶正黜邪为己任其为治务端好恶以新民明赏罸以率下议者以公似诸葛孔明推此类观之英覇明豁诚庶几焉然吾视任君操行修严而词见渊邃干略堪济而风致遐谧大率揆宜施化量俗立规不为改视易听之事而民自以不欺此其作计非袭公明甚愿慨然与公相期亭上若出一门是必有可思者又按陈氏书言公问菜时实坐城门王氏则云登喜丰亭见之今亭名小异而事与王合以余观于张公当以陈说为近未知他人以为何如併书之以告来者嘉定三年正月十九日江陵项安世记忠定公遗事公令崇阳民以茶为业公曰茶利厚官将㩁之不若早自异也命拔茶而植桑民以为苦其后搉茶他县皆失业而崇阳之桑皆已成其为绢而北者嵗百万匹其富至今始令下惟通城一乡不变其后别自为县民亦贫至今也公在崇阳尝坐城门下见里人有负菜而归者问何从得之曰买之市公怒曰汝居田里不自种而食何惰耶笞而遣之张忠定公守蜀闻莱公大拜曰冦凖真宰相也又曰苍生无福门人李畋怪而问之曰人千言而尽者冦凖一言而尽然仕太早用太速不及学耳张冦布衣交也莱公兄事之忠定尝面折不少恕虽贵不改也莱公在岐忠定在蜀还不留既别顾莱公曰曾读霍光传否曰未也更无他语莱公归取其传读之至不学无术笑曰此张公谓我矣右见谈丛昔忠定张公坐北峯亭视亭上田畴膏腴而无水利稍缺水泽禾多旱损公相视山川原隰髙下可决渠川通流灌溉遂以白泉上源为陂堰水入甽溉田数百顷后无复旱伤之忧公决遣多坐此亭视百姓农作劝勤责怠故能地无遗利焉右见图经公尝为崇阳宰又尝为湖右漕有功在民知植桑织绢事有足纪盖崇民自昔惟以摘山负贩为业而不知蚕缫机织之勤公至敎其拔茶而植之以桑厥后丝帛不胜用而民益富饶乃号剧邑然生齿滋衆而溪山峻险漕运艰阻嵗常以支移苗斛为难及公领漕人为请于朝俾以绢代诏下遂为永制迄今称便右见通城县祠堂记令饶伯达撰故尚书张咏尝谓人曰吾榜中得人最多慎重有雅望无如李文靖深沈有德镇服天下无如王公面折廷诤素有风采无如冦公当方面寄则咏不敢辞右见王文正公遗事乖崖守蜀兵火之余人懐反侧一日合军旅大阅始出衆遂嵩唿者三乖崖亦下马东北望而三唿复揽辔行衆不敢譁或以此事告韩魏公公曰当是时琦亦不敢措置右见麈史李顺王均乱蜀张公镇成都一日见一卒抱小儿在廊下戏小儿忽怒批其父张公见之集衆语曰此方悖逆乃自成俗㓜已如此况其长成岂不为乱遂令杀之数日间又一卒相殴公问之其一乃上名次日遂斩自是一军肃然公凡有兴作先帖诸县于民籍中系工匠者具帐申来分为四番役十日满则罢去夏则卯入午歇一时冬抵莫放各给木札一幞以御寒工徒皆恱有一瓦匠因雨乞假公判云天晴盖瓦雨下和泥事虽至微公俱知悉右见卮史乖崖集附録