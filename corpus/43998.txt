卷一寰宇一卷二寰宇二卷三世务一卷四世务二卷五事纪一卷六事纪二卷七诗谈一卷八诗谈二后语蓬窗日录九州周礼职方氏掌天下之图以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害乃辨九州之国使同贯利东南曰扬州其山镇曰会稽其泽薮曰具区其川三江其浸五湖其利金钖竹箭其民二男五女其畜宜鸟兽其谷宜稻正南曰荆州其山镇曰衡山其泽薮曰云梦其川江汉其浸颖湛其利丹银齿革其民一男二女其畜宜鸟兽其谷宜稻河南曰豫州其山镇曰华山其泽薮曰圃田其川荥洛其浸波慏其利林潦丝枲其民二男三女其畜宜六扰其谷宜五种正东曰青州其山镇曰沂山其泽薮曰望清其川淮泗其浸沂沐其利蒲鱼其民二男二女其畜宜鸡狗其谷宜稻麦河东曰兖州其山镇曰岱山其泽薮曰大野其川河泲其浸卢维其利蒲鱼其民二男三女其畜一宜六扰其谷宜四种正西曰雍州其山镇曰岳山其泽薮曰弦蒲其川泾汭其浸渭洛其利玉石其民三男二女其畜宜牛羊其谷宜黍稷东北曰幽州其山镇曰医无闾其泽薮曰貕养其川河泲其浸菑时其利鱼盐其民一男三女其畜宜四扰其谷宜三种河内曰冀州其山镇曰霍山其泽薮曰杨纡其川漳其浸汾潞其利松柏其民五男三女其畜宜牛羊其谷宜黍稷正北曰并州其山镇曰恒山其泽薮曰昭余祁其川摩池呕夷其浸涞易其利布帛其民二男三女其畜宜五扰其谷宜五种言山镇者是概言九州之山镇也不言徐州疑并入于青不言梁州疑并入于雍豫也诗嵩高注以南岳为霍山职方以为衡山叶氏曰汉元封五年巡南郡礼天柱山号曰南岳是以衡山神远移于霍山也以为一山两名者失之王制有恒山衡山而不言太华嵩山以南北所至山而言舜典有四岳而不言中岳以巡守所至四方而言泰山为东岳华山为西岳恒山为北岳衡山为南岳嵩高为中岳盖禹贡之方外也职方不言嵩高周在五岳之外以雍之吴山为岳山皆有不同五代失河北之地至宋未能混一北为契丹所有乃以真定府曲阳县之恒山为北岳国初定鼎金陵祀典肇以泰山为东岳沂山为东镇衡山为南岳会稽山为南镇华山为西岳吴山为西镇真定之恒山为北岳医巫闾山为北镇嵩山为中岳霍州之霍山为中镇后迁都北平则真定在其南故仍以山西大同浑源州之恒山为北岳其余岳镇皆如旧云尧别九州舜为十二秦前有蓝田之镇后有胡苑之塞左崤函右陇蜀西通流沙险阻之国也蜀汉之土与秦同域南跨邛笮北阻褒斜西即隈碍隔以剑阁穷险极峻独守之国也周在中枢西阻崤谷东望荆山南面少室北有大岳三河之分雷风所起四险之国也魏前枕黄河背障水瞻王屋望梁山有蓝田之宝浮地之渊赵东临九州面瞻恒岳有沃瀑之流飞狐井陉之险至于颖阳涿鹿之野燕却背沙漠进临易水西至君都东至于辽长蛇带塞险陆相乘也齐南有长城巨防阳关之险北有河济足以为固越海而东通于九夷西界岱岳配林之险坂固之国也鲁前有淮水后有岱岳蒙羽之向洙泗之流大野广土曲阜尼丘宋北有泗水南迄睢过有孟诸之泽砀山之塞也楚后背方城前及衡岳左则彭蠡右则九嶷有江汉之流实险阻之国也南越之国与楚为邻五岭以前至于南海负海之邦交趾之土谓之南裔吴左洞庭右彭蠡后滨长江南至豫章水界险阻之国也东越通海处南北尾闾之间三江流入南海通东治嵩海深险绝之国也卫南跨于河北得洪水南过汉上左通鲁泽右指黎山赞曰地里广大四海八方遐远别域略以难详侯王设险守国保疆远遮川塞近备城堭司察轩非禁御不良勿恃危厄恣其淫荒无隐则败有德则昌安室犹惧乃可不亡进用忠良社稷永康教民以孝舜化以彰四渎河出昆仑墟江出岷山济出王屋淮出桐柏八流亦出名山渭出鸟鼠汉出嶓冢洛出熊耳泾出少室汝出燕泉泗出涪尾沔出月台沃出太山水有五色有浊有清汝南有黄水华山有黑水泞水渊或生明珠而岸不枯山泽通气以兴雷云气触石肤寸而合不崇朝以雨五岳视三公四渎视诸侯赏封内名山者通灵助化位相亚也故地动臣叛名山崩王道讫川竭神去国随以亡海投九仞之鱼流水涸国之大诫也泽浮舟川水溢臣盛君衰百川沸腾山冢崒崩高岸为谷深谷为陵小人握命君子陵迟白黑不别大乱之征也夷者牴也其类九畎夷千夷方夷黄夷白夷赤夷玄夷风夷蛮者慢也其类八天竺咳首焦侥跛踵穿脑儋耳狗轨旁舂戎者凶也其类六侥夷戎决老白耆羌鼻息天刚狄者辟也其类五月氐貌貊匈奴单于白屋地脉向中国来者三支北络发昆仑东折而东南行其背为北狄其正结为冀都其支结为燕京其余气为东夷冀都自云中上党传换来三面绕河外案多叠大河东北徂入海重重包裹故尧舜禹都之但四旁险阻贡输非后世所便河且徙而南气太泄燕京气非陇结下沙转少又藩篱单薄时或山东泉涸漕水何赖而河徙而南同之中络发昆仑东南至岷山由蜀陇转北而东为终南长安之地也金城四塞以为固古豪杰有取焉贡输艰入后世费繁今能处之耶由关中出至太华中嵩伊阙既凿是为洛阳洛阳天地之中阴阳和南北平百物会周公营之地气自北而南人事化机互相为用古今固不齐也行乃尽于东泰翻身顾祖东海外荡河江前向萃产贤贵凝聚有因后世河徙截其来脉者三会通河复加截之其力遂微南络发昆仑迤东南而行至大峨山其背为西戎直南折而东为五岭其余气为南蛮复折而东北大尽于建康其支结为吴闽越大哦而下至于五岭环抱中原情无南面力雄势坎吴闽越支凝谫力海水阳胜明有余而气不足以当之一大都会于今日其金陵也乎长江天堑财用易输持护不少世谓江左不得于宅中偏安不可以图大是安于建康之说不能用建康于天下夫安于建康乃河大势不拱东坝未立秦淮河不涌邗沟尚微故建康俗狃于自便知守江而不知用淮于江知图淮而不知用天下于淮知据武昌之上游而不知上游之守镇知集货之易而不知散货以用于四方知南兵之难振而不知练兵于北之可用故金陵不可以故常论当有知者旷百世相感不尔则中络为河截所在其汴淮江汉之间乎太祖以金陵为南京汴梁为北京当动深长思矣欲联属两京以制天下宜于扬州临清徐州置重臣镇之其联属徐临而执其中则济宁为之要辖其联属扬徐而执其中则淮安为之要辖临为梁冀青兖之会扬为江淮汴海之交徐为梁冀青兖江淮汴海之限禹本纪并水经皆以昆仑为地之中昆仑墟在西北去嵩高五万里而以为中者东南皆水水土在天运间要不可定论也我朝舆地之广纵一万九百里横一万一千七百五十里其东西南北水陆驿站里分至到数具载寰宇通志其延袤大略则如此矣四夷之驿不与焉于戏盛哉山脉临川吴氏曰天下山脉起于昆仑山脉之所起即水源之所发也朱子曰河图言昆仑地之中也又曰冀都山脉从云中发来盖太行山一千里河东河北太原晋阳诸州皆左旋其趾山后即忻代诸州上党即今潞州春秋为赤狄潞氏其地极高与天为党即今潞州春秋为赤狄潞氏其地极高与天为党故曰上党过河便见山在半天如黑云然故曰云中自嵴以西之水则西流入于龙门西河以东之水则东流入于海前面一条黄河环绕平阳即河中府蒲坂山之尽处尧舜之所都也泰山耸于左为龙右畔是华山耸立为虎自华至中嵩山为前案淮南诸山是笆重案江南诸山及五岭又为第三重案又曰前代多都关中以黄河左右旋绕沂止有函谷关一路可据为险其山皆自蜀汉来长安而尽又曰天下之山西北最高自关中一生下函谷以至嵩少东尽泰山又自嶓冢汉水北生下一支至扬州而尽又曰岷山之脉其一为衡山者已尽于九江之西其一支又南而东桂岭者则包湘源而北经袁潭之境尽于庐阜其一支又南而东度庾岭者则包彭蠡之源以北尽于建康其一支则东包浙江之源而北其首以尽会稽南其尾以尽乎闽粤又曰仙霞岭在信州分水之右其嵴脉发去为临安又发去为建康又曰江西山皆自五岭赣上来自南而北故皆逆闽中却是自北而南故皆顺又曰闽中之山多自北来水皆东南流江浙之山多自南来水皆北流故江浙冬寒而夏热愚谓古今言方舆者必本之山川盖以山为巨镇水为薮泽建邦树都恒守之以为固先儒谓山为水之纲水为山之纪而洪河大山亦天地间大界限也然论险者每言关中左殽函右陇蜀为四塞之地东制诸侯如建瓴水而楚汉以后争天下者常得斩关而入次言巴蜀剑门为天下壮而晋邓艾之兵从阴平趣涪卒亡后主易曰天险不可升也地险山川丘陵也孟子曰域民不以封疆之界固国不以山谿之险传曰天子有道守在四夷至今读其言尤信水源素问曰天不足西北地不满东南盖地西北高东南下江海百川所聚海水周于地之四维其流东极气尽故归墟尾闾如沃焦釜北海路最遥至极尽处疑与天浮接也东夷女直为黑水鞨靺之后国有长白山其巅有潭周八十里南流至辽东朝鲜国为鸭绿江南入于海北流为女直混同江经金会宁府达五国头城北东入海西夷黑水出汉张掖郡鸡山南至炖煌过三危界梁雍二州之间程子以为即西珥河与汉志叶榆泽相贯汉武开滇巂其地古有黑水旧词而知之但今水停滀不入南海也中原之水惟黄河来最远考禹贡注及诸儒说黄河一自于阗国葱岭一自西吐蕃之昆仑山发源合流二万一千三百余里东北与积石河合属汉金城郡西南羌中而至龙门河渠志一统志皆云出今西番朵甘卫西直四川马湖蛮部正西三千余里去云南丽江西北一千五百里有水从地涌出泓方七八十里高瞰之若星列俗传为星宿海寻汇为二大泽复潴曰哈剌海东出曰赤宾河合忽兰也里术二河东北流经昆仑山之南为九渡河水清骑可涉贯山中行西戎都会为细黄河水流已浊绕昆仑山之南折而东流合乞乞里马出河复绕昆仑之北自贵德西宁之境至积石经河州合洮河东北流至兰州始入中国又东北出沙漠经三受降城东胜诸州又折而东南入冀州凡九千余里乃元学士蒲察笃实所穷历而得之大学衍义补亦据此当以志为定禹治水时河从积石东北而南计三千里至龙门为西河冀州吕梁山石势崇竦其流激震禹从吕梁北凿龙门以杀水势乃因其西流之性而导之又南而至华阴自南而东至底柱又东经孟津过洛汭至于大伾北过洚水至于大陆北分其势播之为九河复同聚一处为逆河盖迎之以入简洁一水先儒误分而二其一则河之经流也徒骇等河故道皆在河间沧州南皮东光庆云献县山东平原海丰由宁津吴桥南皮诸处直达东海周定王五年河徙砱砾始失故道汉文帝时决酸枣东溃金堤武帝时溢平原徙顿丘又决濮阳瓠子口注巨野通淮泗元帝时决馆陶又决清河灵鸣犊口成帝时决东郡金堤决平原溢渤河清河信都唐玄宗时决博州溢魏州冀州五代时决郓州博之杨刘滑之鱼池宋太祖时决东平之竹村开封之阳武大名之灵河澶渊太宗时决温县荥泽顿丘泛于澶濮曹济诸州东南流至彭城界入于淮真宗时决郓及武定州寻溢滑澶濮曹郓诸州邑浮于徐济而东入淮仁宗时决开州馆陶神宗时决冀州枣强大名州邑一合南清河以入淮一合北清河以入海南渡后河上流诸郡为金所据金独受河患其亡也始自开封北卫州决而入涡河元时决卫辉之新乡开封之阳武杞县之蒲口荥泽之塔海庄归德封丘诸界其臣建议疏塞若金会通河乃世祖所开以通漕运随时救敝而已当时九河逆河故道久已沦入于海沧州接平州程子以为正南山有名碣石者在海中去岸五百里今平原有马颊河形存沙渠其迹尚可考大伾之北不行矣我朝洪武中决阳武之黑阳山东经开封南至顿城颍州颖上东至寿州正阳镇全入于淮故道复淤永乐中疏浚稍引支流自金龙口入临清会通河正统间又决荥阳天顺间决祥符弘治间分流为二一自祥符经归德至徐邳入淮一自荆隆黄陵冈经曹濮达张秋镇入海寻命重臣治筑黄陵冈等口以塞张秋乃疏为二流一凿蒙泽孙家度至朱仙镇经扶沟通许寿颖诸州邑合涡河至下凤阳亳州达淮一疏贾鲁旧河由曹州出徐沛以通运河合淮俱入于海正德间决曹县者再嘉靖间河岁为兖患屡遣重臣治未底绩河流漫入于曹县滥溢于鱼台出沛县之飞云桥南下徐邳十三年复塞由新开赵皮寨口盛流合涡河入淮故道今始复矣雍州之水自西近寨内玉门关至兰州北东至华阴皆黄河绕带又有弱渭泾汭漆沮澧诸水弱水出吐谷浑界穷石山自张掖郡删丹县西至合黎山与张掖河合余波入于流沙泾出平凉府岍头山经西安府邠州泾阳至冯翊阳陵县入渭渭出渭源县鸟鼠山西北谷流入咸阳南至华阴入河澧出陇州弦蒲薮入泾漆出扶风古漆县北经同官至耀州南合沮沮自坊州升平县址子午岭出富平县合漆澧出扶风鄠县终南山亦东至咸阳俱合会同入于河冀州之水黄河自陕西西北来经古蒲汾平之间又有汾衡漳恒卫沁诸水蔡传以汾出山西太原静乐县太岳至平阳府灵石县东入河漳水二一出上党之沾县大黾谷名为清漳一出上党之长子县发鸠山名为浊漳即衡水恒水出真定之曲阳县东入滱水至保定之高阳县入易水晁氏以西南流至真定行唐县东流入滋水南流入衡水衡出真定灵寿县东入滹沱河恒水在陕西者出吐谷浑界入临洮因名洮水入于黄河在真定者出卫辉府辉县滱水出浑源州恒山南流入真定之定州至保定高阳合易水易出代州经保定之易州安州至高阳下与曹徐滋沙诸河合至雄县南为瓦济河过直沽入海滋则出大同府之灵丘县回山经真保之行唐无极深泽诸县东南流滹沱河出雁门代州东流从真定至束鹿深州青县合辉县之卫河俱入海幽并州之水曰玉河出玉泉山经大内出都城注大通河至白河与卢沟河合卢沟河出大同府桑干山经太行山入今顺天宛平县界出卢沟桥东南至看丹口分两流一至通州入白河一经固安武清县至直沽与卫河合分南北入海白河出密云流入通州与卢沟河潞河合潞河自塞外丹花岭分流合螺山鲍丘诸水为东西二河俱合流入海沁水发太行山东北经辉县合卫河入运又东南流下徐吕二洪合黄河入淮豫州之水黄河自山西蒲州平陆入境经河南之阌乡灵宝陕渑池新安济源孟津孟巩温汜水武涉河阴原武荥泽阳武中牟祥符尉氏陈留通许杞太康睢宁归德诸州县至南直隶凤阳亳县合马肠河城西北合涡河其支流有四大概交错于祥符尉氏扶沟商水项城通许太康与南直隶寿州朱仙镇之间或溢兖州出沛或合涡河入淮又有伊洛涧荥波孟猪济卫淮诸水伊出卢氏县东南入于洛洛出陕西冢领山亦经洛阳县出洛阳谷城山涧出渑池白石山经新安县皆会于洛合流至巩县入河济即沇怀庆府济源县王屋山二源分东西流历虢公台至温县入河复出其南溢而为荥东出于陶丘之北又东至于菏东北会于汶又北东入于海波为洛水别流孟猪在虞城西北济之别流卫出河南卫辉府辉县从大名之内黄浚县出与滹沱淇漳诸水合临清之会通河北流至直沽淮出唐县东南经桐柏山潜流三十里复东出经汝信东流会沂泗俱入海兖州之水其地最下今曹鱼为黄河下流又有济漯泺雷夏灉沮汶泗淄灉济出河南济源漯出济南之长山县长白山西北流经章丘新城诸界泺出历城县入济雷夏泽在濮州雷泽县灉沮二水之别流自陈留浚仪阴沟至蒙为灉东入于泗泗出兖之泗水县陪尾山经曲阜至济宁分流南入徐州北入会通河又出巨野受涕水下流于睢即沮水汶有三源至泰安州静封镇合而为一经宁阳平阴汶上又西至东平州注于济经东阿济宁入会通河淄水出今青州莱芜县原山达临淄东至寿光灉水出琅邪郡经高密昌邑潍县东北俱入海荆州之水其泽薮曰云梦跨江南北八百里又有江汉川九江沱潜江水发源于梁州之岷山青城诸山之阳出今茂州汶川县东别为沱经叙泸重夔入瞿崃过巫山出湖广夷陵州荆州至于东陵合洞庭过汉阳府合汉水至黄州江西九江府合彭蠡经安庆池州太平应天诸府仪真通州入海汉出陕西汉中嶓冢山之下始为氐道县东源漾水东至武都为汉过武东中州为沧浪之水过三澨至于大别山入江经黄州九江合鄱湖诸水同趋入海九江孔氏以为浔阳非是沅辰渐元叙酉澧资湘九水是为九江皆合于洞庭过巴陵合川水入武昌合汉水东南下入扬子江衡北岸甚急与江水俱入于海扬州之水北至于淮东南至于海东合江西江东诸水经豫章之南赣汀吉合衡永长沙别派入袁州出临江会赣水入洪都合瑞洪所聚饶抚信浙之诸水于鄱阳今江西九江府盖名其入口处与前江汉诸水同趋建康盖诸方水道所凑东南合苏松常三郡水汇而为震泽又吐纳常之宜兴江阴镇之金坛百渎西来众水而下溢为三江吴江界于吴松江震泽之间去吴松江七十里分东北流者为娄江东南流者为东江皆自常之靖江苏之太仓东北入海北为江北通泰至海门县而入海所谓江汉朝宗者也禹时江淮未通赋氵公于海至吴夫差与晋会盟黄池始开苏之邗沟今为运河自常之孟渎镇之京口以通于江江自扬之仪真亦开沟以通于淮隋因广之今贡赋皆自江淮以达于京师也二广古百粤汉交州部广西之水一曰漓江源出海阳山南流五里与永州湘水北分为二故曰漓又名桂江合癸水至桂林城下合相思江入昭潭今平乐府会平富乐荔临贺诸水至梧州为府江一曰左江又名藤江发源交阯至古邕州今思明府经容县合容江经藤县合绣江经南宁之合江镇与右江合入横州又名郁江一名右江又曰黔江源出云南广南府之富州西洋江入广西田州经象州今柳州合柳江至南宁府之合江镇与左江合二江合入浔州大藤崃出为浔江贵州古罗施鬼国其水曰盘江源出四川乌撒府普畅塞东经古夜郎地又为黔中隶牂牁郡今普安州东北下流入安南卫经广西泗城州入庆远府乌泥江下合柳江即为右江以上三江分合为二入梧州大江即汉武使驰义侯发夜郎兵下牂牁江是也西流经广东封川德庆合肇庆之端溪江又名西江至番禺流入于南海广东省之东南皆大海其水一出惠州博罗县西流者为东江一出江西大庚岭即梅岭者为浈水汉武时杨仆为楼船将军系南越出豫章下浈水即此至韶之英德为浈阳崃一出湖广郴州经武冈南入南雄之乐昌为武水又南与浈水合而为曲江过三水县与西江合即上汉谓牂牁江也皆合至于南海县入于海云南古西南夷僰鸠地其水曰浈池周五百余里出澂江嵩明盘龙等江九十九泉源广末狭若倒流者故云浈汉武欲伐浈国于长安穿昆明池象浈以习水战故亦以为昆明误也大理之叶榆河即西洱海及澜沧诸江其流不出本省惟广南洋西洋江则由广西经右江入于海其四海之水北海极远不可穷东北至于朝鲜东至于登莱东南至于闽浙岛夷日本琉球南至交广琼厓又南至于安南城真腊等夷国而西南至于交阯云北直隶北直隶古冀州地京师即金元旧都也扆山带海有金汤之固真定以北至于永平关口不下百十而居庸紫荆山海喜峰古北黄花镇险厄尤着故蓟州保定重兵屯焉山后诸州故我大宁都司地也自国家弃以与虏则居庸之外所恃以为藩蓠者宣府耳广平以南四方水陆毕会于临清转漕京师辐辏而进若天津又海运通衢也河间真定保定之间多达兵营坞其人姓犷难驯且东安霸州武清而东野旷人稀奸宄伏匿颇基腹心之患迤山一带则樵采耕牧之利居多奸人每窜其中有司病之盖赋繁民困户口流亡虽畿甸同风而顺天之马政河间之水潦患尤烈焉国初安插降达于云南广福等处者迄今可以调用但以真保定居之似太逼矣河南山东中都大宁四都司官军轮聚京师操练所以厚畿辅运国威也近归权门鬻以免班敝哉密云直北白崖谷冯家谷外有兀良罕一部原系小王子北部因隙叛去至今相攻潮河川寔为虏冲沙淤水漫孤营难守凡边墙水口俱然可容无处乎北畿防御之势山西行都司当其冲万全都司护其背大宁都司藏其备蓟州守备断其径万全都司一卫一所嵌山西行都司之境了远之道也大宁都司五卫一所嵌蓟州守备之境夹持之法也北京青龙水为白河出密云南流至通州城白虎水为玉河出玉泉山经大内出都城注通惠河与白河合朱雀水为卢沟河出大同桑干山经太行入宛平界出卢沟桥至通州与白河合其玄武水为湿余高梁黄花镇川榆河俱绕京师之北而东与白河合都城东北古北口喜峰口潮河川相密迩直北黄花镇白羊口去天寿陵尤咫尺赖蓟州重屯山后小丑漫突而宣府镇且绕出其外可为应草桥关去保定府四十里属高阳县三义口社昔周世宗显德六年收复三关置握重兵控扼燕蓟以雄县为瓦桥关霸州为益津关高阳为草桥关皆置重兵势相依倚一处有警二关策应三关之固契丹不敢轻犯此五代之三关也今时则不然尔永宁城四海冶龙门所一带最单薄以朵颜为藩蓠而黄花镇且无厚戍锁钥北门能免杞人祛箧之虞耶居庸关经崃中三十里一夫可守虏但拆墙以进由关不能也北京奉天殿两壁斗拱间绘真武神像武当山致崇礼之极山绕数百里隶观中成祖起兵真武空中协助时燕邸在北一念真灵皆山川密感故空中神成祖之神也京师堂扁北向盖避尊也紫荆山百鸟俱产独无翡翠或他所移置山中辄飞去在京各衙门俸米出苏常二府总约十万余石其白米乃尽派苏州通州新城锦衣千户一员坐季岁易四人门户之防也南直隶南直隶古扬州地南京即六朝旧都也祖宗创业实基于此然江限南北古今恃为天险江北则徐颖二州地跨中原瓜连数省并称雄镇故淮安特建兵府守以文武重职虽职司转运亦示控扼之势焉江南则安庆当长江委流西控全楚为江表门户沿海兵戍本以备倭而崇明常熟之民间作弗靖与江洋一带出没波涛肆行剽劫者不可胜计故今江防海备其重一也若卢州则民习游惰地不尽利凤阳习俗本同加以高墙留守之冗费故皆易以告饥苏松则田赋不均供亿日困丰沛之间浊河泛滥儿沦鱼鳖转饷既艰民亦凋瘵盖水患莫甚于斯者也徽州多山少田民逐末利风俗用偷池州在山麓江浒军民统理不一寇盗因以窜匿镇江则当京口之冲凿山围水海潮出没土田岁易处民劳甚矣高皇帝于南都增都城于东南而建宫阙面方山也立太学于西北而营堂斋以鸡鸣也陵寝在东因钟阜也仓庾在西迩长江也演武于内外教场无处而非警惕也祀功于上下山岩无时而忘勋劳也后臣当何如以保此志邪留都十卫陈列江北浦子口五卫和阳龙虎应天横海武德直当龙江下关处东西之中江淮卫设江浦县沈阳右卫设和州以防上游英武卫设红心驿飞雄卫设池河驿广武卫设朱龙桥凤阳徐州之中以防北冲仪真之东镇江之北有扬州重镇不为虑也淮以北土无定亩以一望为顷欺隐田粮律条未之能行也江以南户无实丁以系产为户脱漏户丁律条未之能守也苏松常镇杭嘉湖东南财赋七府经界正而赋均惟湖为最圩无定亩赋逐户开常之弊久矣官田粮重苏为害不可胜言镇殊鲜于六府迥不迨焉苏松常杭嘉湖多官田重额者白贾似道六郡公田令民佃租相沿不改之故苏州官田粮特重本朝抄没沈万三之遗也应天太平宁国镇江广德五府州以兴王之地全蠲赋不征近节议亩派劝米四升是时势之宜也加劝之策与年为更盖有所必至者淮以北麦食养人麦金属金旺而生火旺而死故北方麦得气之全自淮以南冬种春获失其所为性洞多而胜惟常州府宜兴县长沙府安化县松江南临海与宁波绍兴正对清夜鸡犬之声相闻太湖介苏常湖三府之中北纳荆溪百渎南纳霅溪七十二溇荆溪百渎止受金漂常广诸水东坝既立宣徽应太之水皆出江霅溪七十二溇港口日淤苕川势渀嘉兴而湖州上塘运河直泻吴江太湖所入较古已减然水不能速退其何故欤三江既入震泽底定自吴江长桥出合庞山湖以南入海为松江自大姚分之过氵殿山湖以东入海为东江自吴江县鲶鱼口北入苏州运河经郡城之娄门东北入海为娄江又有胥口白洋湾鲶鱼口三支流惟吴江长桥筑而茭生沙壅松江之势缓惟大石赵屯等浦淤而氵殿山水阻娄江之势缓惟七浦盐铁等塘滞而阳城水阻娄江之势缓近来三支流盛泻白茅港北入于大江以达海而白茅港亦易淤浅松江府东南远环海近环黄浦西界三泖北阻吴淞江水法亦凝矣南畿徼地四设兵宪以备警于西九江府为江西宪员于西北颍州为河南宪员于东北徐州为山东宪员于东南太仓为浙江宪员四宪设援应有恃扬州之田明沟洫筑堤塍如湖州可岁取无量淮之盐城亦然今顷亩一望而上湖水盈漫而下汪洋连海妄意上湖之水亦不难治所欲以时其蓄泻是在瓜洲一带置闸多许立表节以启闭之何患其势必漫堤也江淮中河道惟宝应诸湖无夹塘即湖堤东畔田为之如高邮康济河力甚易也南都三十六仓悉骡挽自交约其值率银半分致米一石仓凡数区水远若浚诸河其强半可省脚直三分之二淮北多兽江南多禽湖广多鱼云南多花广西多树川蜀多药扬子江芦课银几九千两应天居三之二太平和州次之镇江又次之此国初例也近涨沙所益统归势门清勘增税为宜宣城梨国初岁贡五千余斤后都北不辍贡例每靡巨费河间迁安梨味不减宣城近以言者已之然他如宣城梨尚多也江淮济川二卫军专给舟卒之用全庐之水汇于巢湖湖之港汊三百有六十其注之江则由无为州黄落裕溪诸河是无为为全庐之牖户也太平府前潴石臼固城丹阳巨浸后环大江天生桥既开左右水亦称前潴之受宣徽广德悉聚焉且采石为江道一束便于登涉而金陵贴辅固要郡也徽州虽阻山成窟然亦南北冲道自池州石肃越武宁岭至黟县自宁国县越丛山关至歙县自太平县越箬岭至歙县自昌化县越昱岭至歙县自祁门休宁婺源可达江西又自婺源可达福建自歙县可达金衢震泽注海三江松江一流已久为淤上海之南跄浦口即吴淞江嘉定之刘家港即娄江常熟之白茅港乃震泽余流向北注之扬子江者夫水势顺下最下为南次东次北乃今松江在南宜为震泽正出之川反先被湮其盛流则归白茅港水势渐渀于北是长桥之所为害其明验也故近阳城昆承流壅复浚吴淞江南北两岸安定诸浦间道北注刘家白茅二港又大黄浦流壅傍浚范家浜间道注跄口皆引水北流以顺其势而苏松之占阻水利日盛千百年后又不知抵于谁止也江南东海之防守在崇明吴淞江口而要在苏州故崇明吴淞江设所而苏州重镇设三卫江北淮南海防守在泰州通州兴化盐城而要在扬州高邮淮安故泰州通州兴化盐城各设所而惟扬州高邮淮安设卫淮安当大渎通海尤其要处故为重镇设二卫淮北海防患在东海守在海州而要在邳州故东海海州设所而邳州设卫南京各卫所百户印成祖都北行取去三分之一迄今有官无印扬子江盗类富民为之其力可以坑陷逻者故每驱而不擒逻者自全之势然也太湖洞庭山无虎无蛇无雉徐州不打春以其城似卧牛或云徐河善溢尝铸铁牛镇之故不敢伤牛淮南重镇淮安南北要枢元淮南行枢密院同签董搏霄尝建议以为南北要冲其地一失两淮皆未易保守援淮安诚为急务莫若于黄河上下濒淮南之及自沐阳以抵沂莒诸州县布连珠营每三十里设一总砦又于界中设一小砦使烽火相望而巡罗往来遇贼则并力疾战无事则屯种而食然后进有援退有守常为不可胜以待敌之可胜又言淮之南北民壮者已进为兵老幼无依者宜置军民防御司籍其民以屯故地练兵积谷且战且守内全山东完固之邦外捍淮海出没之寇而后皇图可固也时不能用其言故淮安陷今按淮安东南遭运萃焉是乃秦隋成皋洛口也国计攸系治乱决之保护预图当揗民抚兵以为重镇则南北有赖而有备无患幺大董搏宵之言夫岂无取哉刘季裴曰自古守淮莫难于谢玄又莫难于杨行密谢玄以八千人当符坚九十万之众清口之役杨行密以三万人当朱全忠八州之师众寡殊绝而卒以胜者扼淮以拒敌而不延敌以入淮也山东山东古青州地外引江淮内包辽海西面以临中原而川陆则悉会于德州自海道既废遂以其西境为馈运通衢南尽邳徐北沂天津岁有河患筑塞挑浚之劳舟车牵挽之役所在不免而兖州水潦为雪则民之疾苦莫甚焉矧京储边饷之外王禄是供六郡征输于斯为疲而青济之间号多矿贼禁戢尤难公私盖交病之若辽阳自为区域地本膏腴旧皆郡县民用安土设卫以来生齿稍稀惟迁徙谪戍之人多归焉虽渐规恢复可也登莱本海运故道然势险难图稽之往迹则平度州东南有南北新河盖尝治闸以达安东则避开洋之险宜亦有可讲者山东路夫役岁约用银七十余万两西三府百八十泉流为汶泗洸沂四水泗洸沂注济宁天井闸汶水注南旺又堽城坝分汶水入洸河泉独多者大都为其地高拥下流而河南土疏水势所控遂成伏流至山东乃出如省中大明湖乃趵突泉所成源出王屋山伏流至河南济源县涌出过黄河溢为萦西北至黄山渴马崖又伏流五十里出为趵突泉有以糠验之信然又如彰德府安阳儒教洺水诸河皆伏流而出可见青登莱三府隙地甚多皆可耕之所人事不修沟浍不立一雨成漫而旱则赤地千里虽古河额俱堙置沃壤无所用诚可惜也元虞集之议至今可行青州府矿徒特勐能以一当百天下矿气特盛于青兖之间上矿九煎其最上全化为银五煎三煎乃其次下环产郡山中恶少盘据人莫能敌其无志于四方山浅路穷左海右矿无险可凭耳驱调则可为用青州城中实外陷惟女墙出上而城若平地盖因地势之旧非使之然也不患于攻海丰盛畜牛偏鬻于远山东河南粮草征与解不同各项俱招商收解逐年总部布政司一员于户部会议举行山西山西古冀州地背临朔易表里河山盖有俯挹中州之势焉忻代以北虏数内侵故大同特设征镇与延绥宣府互为声援雁门偏头宁武并置关戍虽烽火之警不殊而套贼为急且保德河曲之间与虏仅隔一河稍或撤备则门庭皆敌矣若蔚州之矿徒临晋之屯卒潞城之逋民并以山谷阻深乘时抄暴要亦不足屯结也然边饷既广宗室弥蕃一切供输自岁赋之外皆仰给河东之盐课三晋之民劳瘁甚矣而边卒方且叫呶待哺帅臣号令为之不行此则积习流弊非渐图之不可也山西太原之北联置雁门偏头宁武三关若丑虏内犯使左右夹攻腹背受敌又因河曲保德之间与套虏仅隔一河恐突入门庭堂室受害于太原平阳潞安三府汾代岢岚应蔚五州各置卫沁泽蒲保德平定诸州静乐山阴马邑诸县各置守御千户所兵马粮饷咸有所司又令三司并置太原诸道各置一路民兵复有所统规模可谓宏远矣当其时选用得人法令明敕无有匪才窃柄构祸于其间故中国之势常如天日之尊而外夷罔不帖服也黄河自古东胜州来历大同界朔州之西入太原界河曲县保德岢岚州兴临宁乡县入平阳界石楼永和大宁县吉州河津荣河县至蒲州东折而流自兴临以南对西为延安自保德河曲以北与套虏仅隔一河宁乡石楼而下则已舒警矣岢岚州虏号干城弘治十三年参政王藻以该州山高土厚所资者惟岚漪一河耳躬寻地脉凿二井一在玄帝庙西一在观音堂后又导东门外河入城以益之又疏南门之隍潜通东河又于城西隅掘一池浚东入之渠氵亭滀其中岁久毁塌嘉靖二十九年兵备吴岳命匠穿葺又凿三井二在城隍庙东西一在按察司东并旧井共四眼每深二百二十尺皆以木板自底甃至上取其不坏也继今而后者能淘浚之可以备不虞而无患矣雁门封山表郡从来旧矣十八隘自宋有之盖宋失山后以此为防今非昔比也而其虑殆有甚者不可慨哉又广武当朔州马邑大川之冲通忻代崞峙郡县之路虏从大同左右卫而入势当首犯东越广武则北楼平刑皆为虏冲西越白草沟则夹柳树雕窠梁莫非要害雁门警备于是为急矣宁武处三关之中当华夷之要冲为东西之援应寔阳方温岭神池义井之门户外接八角堡内维岢岚以一守备一千户居之自偏头徂雁门似落寞耳故设总兵府兵备道盖左右策应居中调度良有意也宁武据两关之中地势平衍虏易驰驱阳房口当云朔马邑之冲至为要害虽距本关为近而缓急常不得力近日筑边之议首及王野梁至老营堡盖先虑也偏头西逼黄河与套虏仅隔一水盖自浑脱飞渡以来边警不止然山涧崎岖难于大举老营东接平虏至大同边不远使东西联络筑边固塞且屯且守则丫角墩而南阳房口而东乌用是纷纷也含门户而理堂室诚有不得已焉耳论曰西北为天门东南为地户两镇三关之地从古重之然其为形势也千载所同而其为便宜也则代代殊异何者燕昭破胡欲以陵赵武灵置郡谋秦盖自东图西也逮季子主从张相破约则以韩魏为赵蔽赵代为燕蔽有自西临东之感焉世宗北伐瓦桥为崩重进济师山后响应盖自南图北也逮良嗣失词童贯否律则云中下甲太原不支燕山叛降河北割镇有自北临南之感焉又汉唐宅关中也云中五原地大沙碛造阳促遂乃弃之其境盖西遥而东隘金元之宅燕蓟也卢龙辽水建号都邑滦曲龙冈大起宫阙其境盖西隘而东遥我朝御极势亦屡更是故探根本之虑宜急东偏惩疮痍之伤应先西徼今偏头重镇联宣大以折冲宁雁重门协居庸而固守则虽专力于东方未为过也三关边城千里甲视县盖已尽地之利矣带甲之士有原伍有常备有番上有召募有改拨有修守民兵盖已尽人之力矣晁错论中国之长技五皆不过剑弩戈戟之间今之火器可杀人破阵于数百步之外固汉所未有也盖又尽人之能矣然而不可恃曰将不知兵兵不习战而人心不知奋也故主兵不足恃益以客兵正兵不足恃益以民兵农夫百人不能养一战士转输之靡费无极请发日相望于道是弊国也平民出力以供军有警不免于自役户口之蠹耗日滋而军费之供需日广及其聚也则不知所以为用是瘠民也万人冗食足以弊国瘠民而一人所得曾不足以赡其肌肤国受养军之害下无豢养之恩虽欲按军法而行辟未可也无宁简众而使之精厚绥而使之奋选将而任之久重法而使之惩乎有一壮勇足敌老弱十人即有千军可当一万以二千军之食食千军犹愈于万人坐食会不及千夫之力也周世宗新立之初当敌势方张之日就阵斩樊爱能何徽大简诸军骄将惰卒一时改观遂成混一彼能行于五季之末而况今日独可处之无道哉然其本在于惠下其要在于选将故惠先而后威震威震而后法行威惠并流而后将材可致兵力可精兵精而后财用可节国势可强民力可纾否则以将予敌以卒予敌虽险亦易虽众亦寡不知其可也套贼渡河而东焦家坪娘娘滩洋圈子等处为冲其要在偏头关陕西陕西古雍州地山河四塞形胜甲于天下然平凉固原一带畜牧蕃滋外乏屏蔽胡骑渐已侵入巩凤之墟若延庆则原野萧条兵亦精劲宁夏则跨有贺兰山黄河之险虏难驰骤故为备差易盖本朝开拓以来受降故城久弃不守自移镇榆林河套尽为虏有烽火遂达于内郡矣甘凉以西左番右达而肃州尤孤故土鲁番辄肆侵犯以为河西忧洮岷西宁则地入西羌实与四川同患苦且亦不剌以残孽窜居西海番人渐以南徙国家既失茶马之利而逋寇生齿日繁则西境腹心之祸也若汉中之襟喉巴蜀潼关之保障全陕并称重地而险者在我矣然所在罄力以供边奉宗室而平凉尤甚闾阎愁苦又何加焉榆林蔽延安花马池蔽庆阳固原蔽平凉西宁蔽河洮庄浪蔽临洮岷文蔽巩昌靖虏蔽会宁沙州蔽甘肃灵韦宁夏之接葭绥榆林之接兰州河洮之接古浪凉州之接环县以援固原镇番以援宁夏山丹以援肃州碾伯以援西宁此全雍边防之大略也汉中府洋县有九两鸡生山谷间十数为群凡重九两汉中水俱南流连云栈北口曰斜南口曰褒同为一谷如洋县灙骆谷亦然两山高峻水从谷道流出上设栈阁桥通行黑龙江即褒水汉中路褒斜谷为经子午骆灙诸谷次之诸阁为纬仙人略阳七方等关达大散武林鸡头饶风骆谷等关达西安凤翔自涪陵由达州取西乡路入子午谷至长安统二口杨贵妃生荔枝驰道也汉中府洋县俗有解缴会孟春四日游江上藤葛缠缴草木者解之云祛殃此尚鬼之甚也陕中诸府水俱至朝邑县入黄河渭水为经而诸水附达之临洮府漓湟北流至河州入黄河惟汉中府诸山谷水入汉江汉源嶓冢山山在沔县县在府西徼东流悉历诸县直出金州故悉受诸水惟略阳县在沔县西北乃与汉江不预焉其凤沔北背之水既不能越凤翔巩昌诸山入河又不能南入汉遂自大散关为源控而西流经略阳入巩昌两当复折而南入保宁界广元昭化剑州至保宁府城是为嘉陵江西安商州与襄阳上津县止隔金州鹘岭巩昌会宁县百余里沟涧咸斥民窖雨雪为饮饶沃盛水草可耕可牧故名陆海又云塞北江南又云百二山河盖南北两山脉会至龙气极盛故冬不甚寒其堰坝渠陂耕溉相济有歌曰举锸为云决渠成雨注水一石其泥数斗且溉且粪长我禾黍惜其舍西安每地多遗利耳汉中诸县关栈散出惟凤沔褒城最要四川保宁诸县谷路散出惟巴与广元最要惟西安凤翔二府深藏三窟自西北汧陇一窟沿边城二窟外各镇三窟三代前以王畿求中则居凤翔秦汉后欲就四方则居西安固原西北二百里海纳都城控鸣沙州路东北三百里葫芦崃城控韦灵州路蔚州城如盂形不能攻地网在秦州吴磷制以拒金因平为险同州沙苑宜羊卧沙饮若茧耳筋肋味美甚华严川一名樊川饮其水生瘿长安县南二十五里襄东夔北入汉始界为金州险阻平旷之交也河南河南古豫州地阃阈中夏四方辏进盖彰德则控河北嵩洛以蔽山南南阳汝宁直走襄黄之郊而开封则其都会也由开封以沂卫河可以漕山东沿汴泗可以漕淮故言形胜者次关陕焉然分建宗亲班禄无艺以今计之岁赋几至百万民亦劳矣且归睢陈州一带地兼数省统辖非一奸人常籍以首难剿扑则溃逸四出祸延他境彰德道出赵魏之间军民左右属盗虽敛迹而牵制之患实与归德同若考七郡之地山水环互民物茂实则汝宁为优铸山猎野依凭险固强弓利弩出乎其间则河洛为着然土地未辟教令未驯非课农宜化加意拊循则寇盗劫夺之祸岁不免矣河南防河堤湖广防江堤通泰海州海盐县等防海堤一决而鱼其人弗加之意可乎土势岌岌人力訑訑今日云然北方多蝎而无蜈蚣南方多蜈蚣而无蝎惟汝宁凤阳二物俱产此南北之交也汴梁城内无萤火无蝉声汝宁产水稻如江南中都惟定远霍山二县有水稻普及诸县谷价亦廉彰德磁州滏源黑善陶境内有白土山其土可为绘四川四川古梁州地剑阁表云栈之固瞿塘锁巴崃之流界以番簇阻以蛮部山水襟束自相藩蓠故奸雄割据则盗兵不敢西窥地饶而险扼备也然奸宄内作悬车束马势不相及有难猝定者矣况上列亲藩重兵外戍诸所供馈咸取给焉且松潘以孤城介在番域而寄咽喉于龙州千里转运辄为番蛮所遮斯则巴西之隐祸也乌撒芒部诸夷虽犬牙形格仰我鼻息然内相党结数启兵衅且于叙泸有唇齿之重要在因俗抚绥携其私党而已乃若碉门之臂视诸番播州之富藏四省殆与蜀相为盛衰者焉建昌六卫僻处西徼自为奥区民夷安业非所忧矣四川天下绝险龙州松潘振其北播州诸夷列其南天全黎州当其西瞿塘守其东江山四塞关崃孤开可守一当百吐蕃西控乌思藏等处风俗朴曾慈教大行法令饬严行人所利非若北达乌合之众残侵无纪况以重险临之为力又易南邻芒部东川乌蒙乌撒诸蛮獠要皆腹更机上肉耳行都司六卫截制民夷可以安业而西之雅威茂灌南之崇庆泸嘉马叙北之叠溪绵汉彭石重重绕护深藏三窟所虑奸宄内作地饶充备不能施速定之术耳本朝太祖从阶文入城都取明升盖以计破之苟非尽兵东守瞿塘事未易成也岷江自吐蕃来入松潘历成都嘉定叙泸重庆至瞿塘为蜀江是岷江为川中诸水之经其嘉陵江北自陕西来入保宁流至崇庆入岷江其黔江南自湖广来合施州江流注涪川入岷江其涪江西北自吐蕃来历绵州潼川遂宁入嘉陵江其泸江西北自岷山来流至合江县入岷江其金沙江西南自云南来入乌蒙府流至马湖府与马湖江合至叙州入岷江其大渡河西自吐蕃来入黎州流至嘉定州入岷江其平羌江西自雅州来流至嘉定州入岷江其界首河南自贵州来入永宁流至泸州入岷江其白水江南自芒部来流至叙州入岷江其和水西自吐蕃来入天全六番流至雅州入平羌江大都川中水总一岷江其谓涪巴渝渠泸嘉陵金沙盖因诸水会流遂各以名之耳川之形势北有剑门不足恃而虑在松潘松潘以孤城介生蕃之域乃待食于龙州悬命千里之外设为羌戎所截则叠溪以南如建瓴而下直抵茂州无难是诚限外隐阱耳西有黎州不足恃而虑在维州维州在保县外无百里乃为董卜韩胡所据是切近之灾且复有自灵关一道可抵雅州自草坡一道可抵汶川县自泄里坝一道可抵灌县自清溪口一道可抵崇庆州其门庭显祸乎黎州安抚司为巴蜀西门外有卬崃飞越清溪之险以临吐蕃内复藏雅州之雕门始阳灵关以蔽腹里重重要隘出险据险唐韦皋城此以成征西之功叠州生吐蕃介四川松蕃陕西洮州之中且东接陕西岷州其地山多层叠番虏出没为患不细洪武十五年指挥马烨以三万卒擒获其酋失剌谷五千余众全师以归要渠三面受敌势不能应故取之甚易今复为番族所有其地自后周置州历隋唐宋元皆为中国郡县宜不可终弃但今林密道塞内犯少息可为姑置者也马湖叙州二府逼临蛮獠华与夷杂泸州不杂夷实殷夷警成都以省藩重镇控制西番而崇庆雅州亦难安堵重庆南接夜郎西通牂牁俗有夏邑蛮夷杂处顺庆閴无外防保宁夔州险据在我其地沃民殷诸府为然当是海内乐土而马湖叙州盖略次之矣川为江源陕为河源蹲据上游挈南北之轻重而川陕自相依附古栈道系独重为川陕所通之路若举川之四境其入有数道一由崃江一由永顺酉阳陆道一由云南金沙江一由阶文阴平道栈道其一耳四川行都司六卫古越巂地有瘴过金沙江隆冬流汗惟雨渡夜渡无害天全六番无险而险在雅州故禁门紫石一关以雅州所戍之巴蜀地居极高而乌蒙特甚乌蒙南临六诏东控诸蛮故毕备诸种罗罗土獠蛮夷人悉聚焉蜀中山水嘉定绝冠三峨山在焉夔州二崃瞿塘崃巫崃归崃山连七百里中贯一江而瞿塘尤为三崃之门瞿塘独在西又谓西陵崃滟滪堆当其口湖广湖广古荆州地襄邓抗其头颅蕲黄引其肘腋江陵制其腰腹伸膝南向亦足以雄视诸州矣若郧阳之保商陕郴桂之跨闽粤辰流之押蔽云贵大江中贯五溪外错荆楚厄塞斯其备焉盖二仪效灵山川献秀故王气独钟于潜邸然襟江带湖所至民罹水患寇盗亦复乘之过此则永州宝庆之间谨备苗夷而已矧宗藩棋布岁赋实繁楚俗摽轻鲜思积聚于是四方流民失业者多赴焉故其民率呰窳而难治谿洞诸蛮本以汉法羁縻差易驯扰惟永顺保靖世席富强每争夺获罪辄假战功自赎奸谋遍构骄横滋萌朝议不明猥加征发使远方之民坐困且久而玩敌将贻异日之忧谓宜定令母辄轻发斯则善矣施州洪武四年归附置施州领建始一县属四川夔州府十四年置施州卫指挥使司属湖广都司二十三年创建始县隶夔省州入卫改施州卫军民指挥使司属湖广布政司分隶守巡上荆南道领千户所三军民千户所一宣抚司三安抚司八长官司三宣德三年五月开置摇把峒上爱茶峒下爱茶峒剑南四长官司镇远隆奉西泙东流蜡壁峒五蛮夷官司自卫至湖广布政司水陆二千二百四十里无襄阳则荆州不足以用武无汉中则巴蜀不能以存险无关中则河南不能以豫居无巴蜀则吴楚不得以奠枕沔湖广八百六十里袤五百四十里为江汉诸水所汇潴于太白湖泄于沌口设河泊所三十六以课鱼成化弘治来汉淤江溢湖水渟注积滓所澄洲沙渐起佃民估客日集因攘为业而垦耕之由是湖平强半矣今省所为二十一水患日盛夏秋之交沱潜溢道车木堤排沙头班家湾等处利害切要且缮工未至百年后沔更莫知谁何耳省城南汇交广滇贵诸水于洞庭而受之于前北引汉沔诸水而固之于后西承川蜀诸水折而过焉东有武昌县樊山承之而为大回钓台横之而为小回水法潆洄天下莫如所嫌山气不住故自古有不可居终之说大率楚广俗迈而寡束洪而病成其杂之以四方来者东南人以觅利至西北人以避地至实能容之固其地气耳蕲黄北倚五关前凭大江占淮壖之上腴连云梦之巨薮古豪杰有取焉然非宅中图外之地其水要不如武昌其险要不如襄阳其路要不如荆州束漫泸安则退无归束中阻一江则江西不为用肘腋之胜殊非所以成大此陈友谅所以得算之少者也水州宝庆正据五岭之背气局岭南群山四固故广西多瘴两府岭拥如案后旷诸湖故俱无瘴永州之背当衡岳为扆故虽无瘴于宝庆炎气交盛若郴州洼在一隅负之以衡永瘴之以九疑夹之以袁吉诸山欲其不为瘴不可得矣辰州当夷蛮咽喉西际施州南际靖州北际永顺保靖诸溪峒五溪皆出焉能溪明溪西溪武溪辰溪惟东为常德即古武陵桃源之境五溪合而注之洞庭故洞庭者诸溪洞之庭除也夏口在江夏县之江北即汉口汉水出江之口也大别山在焉又名南沔又名沔口沔水即汉水汉沔虽二源其下流相合而入江故同为一水沔水在潜江县入汉其谓之口支水入江处来口乔口樊口涂口陆口沌口涓口皆北类吴魏相持以沔口为重镇古皆称汉口三国以后称沔口岳州府西境为澧州慈利县之地即辰州府东北境界接九溪十八峒乃诸蛮出入门户国初数致警弗靖防戍诚不可玩今布立九溪等二卫四所及桑植安抚司领美坪十八峒荆襄流逋专设抚民宪副以治之乃讥察奸细非招集之也其逋民本意避徭负赋长子老孙遂成家业缓恐生奸急则失所海匮乃荆州北险筑横堤引水作三海绵亘数百里又为八匮蓄泄水势惜今尽占为民田非为失荆州之险其地十年六七涝亦苦于无所潴泻耳浔阳一水而府名九江或谓乌蚌乌白嘉靡畎源廪提箘似出附会或谓即洞庭沅渐元辰叙酉丰资湘诸水名其所由来恐亦远取不切意者其江西诸府九大流会于鄱阳而出溢口故取而名之不可知也抽分在荆州以要川广所出在芜湖以要溢口饶河口所出在杭州以要钱塘江所下在淮安龙江关恐为二税在漳产在黄河所下恐为漏税武当石阶山中有救穷草食三寸可代谷气一日冬夏不枯五六月间长江水常入洞庭盖岷峨雪消也筑塍为田湖广谓之垸湖州谓之斗福建谓之圳苏州谓之围永顺保靖酉阳土兵极勐可征发凡用七兵所过地须先净路三十里以防狼子林贝目江西江西古扬州地当吴楚闽粤之交险阻既分形势自弱安危轻重常视四方若保境和民则九江独据上流牵制沿江州郡且密迩南康滨临巨湖盗舟四出不可为备南赣之间则汀漳雄韶诸山会焉连州跨境林谷茂密盗贼之兴斯为渊薮故设巡抚重职提师以临之袁州地逼长沙逋民客户颇难讥察而南昌建昌饶州宗室固在民疲供亿视临吉瑞信抚诸郡殆有加焉故凡江西之民朴质俭苦有忧勤之思弘治以来赋役渐繁土着之民少壮者多不务穑事出营四方至弃妻子不顾而礼俗日坏恶少间出矣江西之水俱会鄱阳湖惟平乡县岐山水注湖广醴陵县下洞庭湖赣江介江西之中赣江源西受章水东受贡水合于赣州府城北章江虽出大庾县聂都山亦受湖广桂阳犹溪水贡江则自福建汀州发源其建昌之冰壶溪源福建泰章广信之永丰溪源福建建宁戈阳之信议港源福建郡武饶州之鄱江德兴大溪乐安江俱源徽婺安仁之云锦溪源福建邵武南昌之鹤源水源湖广九宫山亦各会于鄱阳而五老峰峙于西二钟石门峙于东大孤又塞其口此江西山水之结劲直塞闭而疏畅周折者也九江安庆之间江岸南北两山对峙如门江流至此一束是谓海门第一关此江西水口成化间水冲北岸小孤山之北平陆成渊小孤独立江中风气稍泻矣赣州龙南界惠州兴宁微瘴微癞惠之长乐龙川兴宁俱界赣林深山燠寒少暑多其俗悉巾缟纯素为群岂有所为以镇之耶浮梁景德镇善陶甲天下其土取诸乐平近故乐平亦创窑萍乡县罗霄山下有石潭岁旱以长木投之辄雨雨止木浮起浙江浙江古扬州地崇山巨浸所在限隔然嘉湖与江淮相表里严衢以徽饶为郛郭左信郡右闽关大海东蟠绕出淮扬之境斯固四通八达之区也安吉长兴以西本山越巢窟界在广德之间上无兼辖之司讼讦繁兴颇号难治嘉湖宁绍四郡则震泽东海之所经也淜冲于壅大遗三农之害而盐徒之患次之处州之民多依山盗矿动至数千持之则激缓复驰纵庆元松溪一带岁被侵暴温台并海而南信宿达于福宁估客良便之然不能不防他寇也若倭夷奉珍入贡则风帆直指宁波突至倏来黠诈叵测先事而备其在定海乎湖丝绝海内归安为最次德清其次嘉之桐乡崇德杭之仁和此外取于四川保宁而山东河南又次之杭州类汴人种族自南渡时至者故多汴音凤山门尤逼真宋宫殿在也金衢徽诸水入江至严州当一崃口诸山水齐发崃口不能即去故严州每罹水患至有五丈余杭州惠州妇人为市恒代川巴妇人撑干门户陈同甫圜视杭州喟然叹曰可灌上书宋孝宗言非驻骅之地杭之西湖高据上流故也绍兴府山会萧三县地高两头通江处各设坝惟海畔通泻水势有陡门旧甚窄近移置陡门于三江口总十八座三县永无水患内复增成田额二万许绍兴城越勾践所筑坚致不易攻浙西之水北自大江南至钱唐江凡入海处古五十有一今止存者十有七诸暨居山燠中而大江绕外故潴为七十二湖今淤者半之钞关临清河西务浒墅九江淮安扬州杭州金沙洲内惟河西务杭州金沙洲税货余止税船料河西务入京门户杭州出闽广总道金沙洲出云贵总道云贵货简故金沙洲近无部差临清税货亦税船莫知云何也天目山面杭背宣宁国县冷渡山东南有千秋岭者为入杭间道海盐海塘连年葺治之费虽天阙丫义等处激冲势烈要亦人事未至揽胥利于创工董吏便于自逸乃故疏其谋工无永建良可惜也石塘在外所以防潮势土塘在内所以固渗隙二者皆不可无其间土塘受患病于石塘先隳石塘之隳病于土筑椿浅又病于灶夫引潮以便抱瓮所以不久成害即如漕河砌间土民利行舟停滞欲便经营之利私赂工师作为冲械福建福建古闽越地以温处衢信为北藩建昌南赣为右壁惠湖为外户海为门封壤促甚而重关内阻溪山秀美民用以和然处人辄用盗矿流入政和寿宁之境大为患害古田福宁一带本窃鱼盐之利山谷邃深逋寇每凭之而啸聚但不常出也滨海上下外遏倭寇之流近通琉球之贡不为要害而海物互市妖孽荐兴则漳浦龙溪之民居多且汀漳之山尤广人迹罕到独兴赣州声势相通提督兵备实交治之而永春安溪沙尤之间则属之捕盗官矣盖简僻莫如郡武嚚讼莫如漳州土沃民稀耕稼自给兵燹不加则八郡一也气热兴漳泉特甚地势卑为山岚郁掩故然闽中有流民茶种潘吕三姓旧为一祖所分不入编户凡流崖弃地居之耕猎以自食不俱赋役椎髻跣足各统于酋长酋长名为老人具巾网长服诸府游处不常汀州及江西诸府产杉出湓口徽产杉出饶河口漳州产杉由海达淅东福州城外海洲名河口居十九姓交往琉球国请其语性福建僻阻海滨危关簇岑于浙江江西广东俱盘陟而出诸水悉注省下建延邵汀为上四府据上流福兴泉漳为下四府濒海设都司十一卫于下所以防海设行都司五卫一所于上所以防关海重于备倭琉球次之而我民盗海者漳则为甚关大则崇安之分水关建宁之仙霞关次则光泽之杉关分水由江西上饶以越建宁仙霞由浙江江山以越建宁杉关由建昌以越邵武漳之龙溪县海沙月港者夷货毕集人烟数万海上舟师勐敢者福建漳泉龙溪县沿海月港地方及广东东莞县南头千户所归德福永地方东南多木犀谓其花气所蒸成疟莫知其然否福建木犀盈山疟者多山人淅江好植此花且以和茶食之苏州有木犀山连冈一望而患疟无算俯察之道固不可忘此也海舟入夷货布丝锅磁为多海舟宜加警风迅之期岁凡仲春东南风始迅番舶乃北行入夏风尤迅海人水舶趋风日可行数百里广东广东古百粤地盖五岑之外号为乐土由雄连可以向荆吴由惠潮可以制闽越由高廉可以控交桂而形胜亦寓焉滨海一带岛夷之国数十虽时时出没要其志在贸易非盗边也然诸郡之民恃山海之利四体不勤惟务剽掠有力则私通番舶无事则挺身为盗桴鼓之警弥满山谷凡以良民困于征求通山之禁久弛教之不修而大征数举之过也且密迩苍梧征蛮幕府在焉军旅之兴殆无宁岁兵粮供馈咸以待乏况地产珠池番物骈集本民用所兴而内使数来采办民反病之故外负富饶之名而内实贫困者广东是也琼州府古珠崖郡居浮海中周贰千余里中有黎母山绝峻五峰诸蛮盘藏号黎人最中者为生黎不与州人交其外为熟黎杂耕州地黎人原姓黎后多姓王及符熟黎旧俱黎产今半为湖广福建奸民亡命又南恩藤梧高化征夫利其土占居焉各称峒酋或供赋役或赋而不役成化来副使涂棐有犁庭之计渐就编差弘治末复之而符南蛇之乱连郡震警其小丑漫突亦无时息警故上策莫善于拔其根株或编甲食土责限绎来或迁置高雷赢亩湖广邝区而图籍之广州人作闽语福宁人作四明语海上相距不远风气相关耳琼州东畔水道文昌之铺前清澜会同之调懒乐会之博敖万州之莲塘南山之李村崖之临川诸港不可舶舟其西畔水道澄迈之东水临高之博浦儋之洋浦昌化之乌泥感恩之抱罗崖之保平诸港有湾汊俱可泊舟广州无赋入京至不能自给官俸取给琼州者岁以万计雷州无京解正德后并免廉解广西绝无京解军饷取赡广东及福建海北之引盐湖广之行粮南赣衡永之盐税俗有阿公钱即社意月朔各出钱贮以待患恤之人谓庙地生钱海潮应月浙江广福等处潮俱有信独琼州潮半月东流半月西流其大小应长短星不随月雷州突出海南前屏琼台故倍炎又谓掘地得伏雷盖阳盛所结非雷也雷州杂黎人黎习黎语能用夏以变之亦易高州据山高处边海诸郡为独高地阜溪通炎气不盛比之雷廉肇瘴疠稍解肇庆有草名胡蔓又名羊角钮食之断肠高廉等处多毒虻蜈蚣被伤者服香白芷五灵脂雄黄末蓝淀汁传之蜈蚣入喉小猪儿断喉取血或鸡血饮之再饮生油一口即吐出蛇入口并七孔子割猪母尾沥血口孔中即出卒为蛇绕不解用熟汤淋之或人尿治之惠州鸡笼山顶有龙潭岁旱铁钉投之辄雨两广雇募打手自嘉靖初始国初行垛集法后改设卫所正统间复起民壮似有垛集遗意亦郡县自安之图固分军民二矣乃复于辕门动顾乌睹夫素练云哉惠潮祭则云契契石契木契湖南海上群寇华夷且集袭珠池摘商货间则采海为生甚勐悍滨海处缓急可召募为用广西广西古百粤地当岑南右偏三江襟带提封甚广然内给藩封外困边圉而风气习又视广东特异如府江绵亘八百里则已半为苗夷所有阻兵江道肆为寇窃不但古田荔浦数县苦其蚕食而已浔州则大藤崃跨在黔郁二江之间诸蛮巢穴在焉剽掠四出则投窜虽有上隆州五屯所扼其咽吭不足制也若兴安西延六峒与武冈州阳岗接壤猖实据之是为桂林北境之患柳庆以西则八寨号为盗区洛容怀远并罹惨毒而宾州其襟喉矣然右江一带惟岑氏最强思田既已残破则泗城州犹婴樊之虎计非削弱不可也且南宁控遏两江坐蹑交址桂筦保障或者其在是乎云南广西在处土官割据蛮洞彼此仇杀贻患地方朝廷每下抚巡司府官员抚谕动经数岁不得停帖是虽夷性酷拗亦抚之者多贪利之人以食成之如云南木邦孟养广西思恩近日之事其酋明云司府官不过一狗乞与一大骨头便去矣今日缙绅遇骨于地不狺然而争者几人悲夫广西丽江自交阯广源出分凭祥龙州至南宁合左江思明之水则自上思州起注龙州入交阯界是为明江广西五屯千户所居荔浦断藤崃府江藤县中当崃右臂及白石寨十二矶蒙江口之冲为诸猺要道其间山泉佳秀兽木丰丽岩石奇俊田沙衍沃足以裕其居而遏其害洪武间立所近复增置城堡集獞兵以守之借其力以为用亦一隅雄镇也广西猺獞獠蛮杂生蕃类然微各有别猺多姓槃氏初静江之兴安义宁古田融州之融水怀远有之猜忌轻生烙跖善奔能忍饥獞初庆远南丹之人唿为獞今桂之荔浦修仁永福且多而忻城荔波天河永顺永定尤厉其庆远思恩分生熟二种盖以入编籍为熟也獠无酋长板籍惟推勇者为郎火余自称火蛮有抚水蛮出庆远酋多蒙姓有西原蛮出广容之南邕桂之西酋多宁始有广原蛮出邕州西南今羁縻州峒多古蛮地上思州旧为思明府土官属语服悉夷弘治间改入流隶南宁近渐被声明之化其习相远之验乎庆远戍不懈止足以控牂牁昆明十五部地耳本部獞人渐据编氓产无能禁也郡境文明之化徒以为自安惜耶浔州瘴气殊盛惟东平南县近梧州者稍舒可府江即漓江发源兴平县海阳山经桂林平乐至梧州左江源广源州右江源峨利州经太平南宁之合江镇二江合是为郁江又黔江源猺獞界经柳州象州至浔州与郁江合是为浔江至梧州与府江合东注封川县德庆州肇庆府至番禺县入海三江为经其余诸水各附焉是梧州乃两广轮辐八桂门户水陆要冲民夷总节开设三堂于此自成化元年始其两广设镇守总兵永乐年始总制都御史景泰三年始府江长八百里自梧达桂中度滩泷三百六十至平乐稍平横亘岭下襟喉八桂必由之地乃两岸獞猺啸集剽掠去城不数里辄御人而鱼肉之虽堡寨沿江为毒不息其无雄举长志以藩省节镇夹于梧桂两端而兵备署嵌平乐耳三府惟全州为乐土柳州猺獞与黎平相通接左江土兵弱不可用可调者惟右江思恩田州泗城南丹为最也右江土官喜于见调调土兵人给米一升广西米斗银三分余每人月该银一钱俱为土官所得士兵自赍粮以往且献名倍役者之数以规食给左右二江之中设奉议驯象南丹三卫以断其连奉议居贵县为浔州西徼驯象居横州为南宁东徼南丹居宾州为柳州南徼迁江五屯二所直隶广西都司欲其无援易于驭也田州岑勐得卢苏王受为左右手苏善谋狡诈百出勇不如受受身矮多斗技无战不克阳明平田州受寻死苏劫镇安母岑邦彦今走住归德广西及高廉等府山岚尉荟蒸气成瘴如坐甑中顷时裘扇两用晴雨叠更春谓青草瘴夏谓黄梅瘴夏秋之交谓新木瘴中秋谓黄茅瘴霜降后乃可无恙大抵炎方阴气塞固阳多发泄草木水泉皆禀恶气人元气不同即感而成疾是谓瘴疟治者不宜发表麻黄金沸散青龙白虎汤不可用只宜温中正气亦或投以姜附沈存中七枣汤用乌头七移七泡亦此意平时调摄宜平胃散正气散及节食寡欲戒多七情保无虞也蛊毒有数种蛇毒蜥蜴毒嵯良毒草毒食之变乱元气心腹绞痛或吐逆不定面目青黄十指俱黑验蛊法吐于水沉而不浮含黑豆豆胀烂脱皮嚼之不腥嚼白矾味甘皆是治蛊法饮白水牛血立效王氏传济方归魂散必用方雄朱丸皆可断藤崃旧名大藤崃韩都御史雍平贼后改断藤旧藤绝流蔓生韩为断之周六百余里下口在浔州府西北境上口接柳州府武昌县勒马崃两崖壁立丛樾蔽天中流奔汇猺獞哨聚行者患之近设有上隆州以控上口五屯所以控下口风气天成巢突犹昨其庶乎陈都御史金处行旅鱼盐瓦器以给之数年盗息易永通崃然犹有所未尽故亦不能守于其终必摘其酋而受之职以居之税商以充厩廪或可为永久之图处兴安六峒八寨亦此意程番民巾缟惠州亦然征蛮法全剿不如歼魁明捕不如暗执征戎法避锐不避归杀众不杀降众建诸侯而小其力乃处土夷良法土官自相仇杀只争地争袭辨强域明谱系二事不可缓也广右风甚冲雅有修然物外之意盖得地脉正南但逼海阴不当阳不免病在遗淡六祖出其地逾海占城南宾童龙国隶占城风亦相类佛书谓王舍城即此地云目连舍基尚存今罗汉中有宾头卢尊即童龙转音征南法须夏调秋催霜降进山冬至后散旅腊月招怀残姓次年春才易处耕云南云南古梁州裔境地崇冈截臬激涧萦纡城郭人民居十七时恬则蜂屯蚁聚有事则兽骇禽奔盖人自为险势难统一者也必知其领要则云南临安大理永昌鹤庆楚雄颇号沃壤然安路纳交阯金腾地拥诸甸澜沧联络宁丽曲靖弹压乌蛮王公设险于斯要矣而土酋大者元江武定景东丽江小者姚安北胜邓州沾益并以兵力称桀向背靡常盖自麓川难夷滇境粗安则沐氏世与有力焉惟寻甸一带风土绝异兵卫渐疏故诸罗构衅相寻而木邦孟蜜亦侍其险远至今不闻悔祸咎在抚绥失策本无置制可言然滇南北向中州必假道贵阳而后进稍值兵梗坐令隔绝则滇池之达马湖武定之达建晏川陆具存久而榛塞在今日所宜亟讲而万里投宦类难得人则夷情蠢动未为无故此尤不可不慎也严洞天下洞天之首所辖夷民大率僰罗二种焚人与汉人杂居充役公府罗罗性凝深居土寨人得诒害之通川贵商道东路白水平夷亦资孔一带如分水岭炒铁沟龙井铺小哨儿等处西路南宁松林炎方沾益州一带如老鸦林桐车坝石灰窑梭罗湾等处夷罗不时出没抢掠商货又贵州倚兰寨等处贼徒互相勾引官兵势难禁捕各驱本地夷守护之称其既廪费出于商而官为取发焉两全之道也旧曾有议顾兴辍不时并官费口粮及令夷自索商保路钱皆未便宜耳贸易用贝贝俗谓以一为庄四庄为手四手为苗五苗为索索盖八十贝也广南顺宁诸府俗好食虫元江丽江蒙化景东等府师宗弥勒新化宝山巨津和曲禄劝兰顺等州元谋等县役无定纪故科无定数惟大理太和十年一役其邓州宾州腾越北胜赵姚浪穷永平五年一役云南县三年一役自余州县一年一役差有规差耳诸省惟云南诸夷杂聚之地布列各府其为中华人惟各卫所戍夫耳百夷种曰僰人爨人各有二种即黑罗罗白罗罗么些秃老此夕门蒲人和泥蛮土獠罗舞罗落撒摩都摩察侬人沙人山后人哀牢人哦昌蛮懈蛮魁罗蛮传寻蛮色目沐河寻丁蛮栗此夕云南领十四府八军民府五州惟云南临安大理鹤庆楚雄五府嵌居中腹地颇饶沃余俱瘠壤警区大抵云南一省夷居十之六七百蛮杂处土酋割据但黔宁遗法沐氏世守比之广西贵州省土官不同差有定志而西有澜沧卫联属永宁丽江以控吐蕃南有金齿腾冲以持诸甸东有元江临安以扼交趾北有曲靖以临乌蛮各先得其所处惟寻甸武定防戍稍疏木邦孟密性习叵测不江景东土酋称桀老挝车里姻好安南阿迷罗台瘴疠吉攵梗广南富州界临左江不可不加之意也云南自贵州乌撒卫入曲靖沾益州为通衢乌撒卫实居四川乌撒府之地又自贵州普安州入曲靖又有广南府一路出广西安隆上林泗城今英国禁不由又有武定一路从金沙江出四川建昌卫今亦莽塞南徼缅甸木邦老挝车里八百干崖陇州孟银孟定诸处俱女外事大理府江山襟带隘险阴民物清丽自古有取都焉城东有西洱海即叶榆河周三百余里中有三岛四洲九曲之胜城西有点苍山高千余丈盘亘三百余里耸十九峰苍翠如玉干崖甸地热四时蚕丝亦可用二大水俱源吐蕃一金沙江自西北来经丽江鹤庆武定东北出四川马湖一澜沧江自西北来经丽江大理蒙化临安车里东南入海地势中卬然也其滇池西洱海抚仙湖泸沽河石城河鲁窟海子俱周广三五百里山脉局厄然也木邦一带诸甸贱女云贵交广俗尚铜鼓集事镇远苗俗有争以银布请行头媒讲其讲举筹以为纪讲杀人曰晞头讲盗牛马曰犯尾阿迷州有火井烟来水出投以竹木则焚滇产从番而出若凿武定山通金沙江可出也六诏乃西南夷云南全省之地夷语谓王为诏其都在大理丽江蒙化三府及四川行都司建昌等卫而居大理尤久六诏俱姓蒙氏凡名嗣代各顶父名下一字蒙舍诏在蒙化府浪穹诏在大理府浪穹县邓赕诏在大理府邓川州施浪诏在浪穹县么此夕诏在丽江府蒙巂诏在建昌卫六诏惟蒙舍居南蒙舍至皮罗阁始强盛灭五诏尽有其地遂总名南诏迁居太和城即大理府子阁罗凤用段俭魏为相获唐西泸令郑回而尊之至其孙异牟寻创立法制修议礼乐设三公九爽三托诸府之官以分其任回复劝寻归唐是开南诏声名文物者郑段之力居多蒙氏历年二百五十而郑氏赵氏杨氏迭兴皆不久至石晋天福间段氏始立元世祖得南诏降段为总管迄我朝尚为镇抚不绝贵州贵州古西南夷罗施鬼国地地里蛮夷并同滇境而山箐峭深地瘠寡利夷性猾诈殆有甚焉故泗州恣其狼吞伺窃外户则守在永宁芒部盘据广土蹲伏北藩则忧先毕节若思南石阡铜仁数郡界在镇篁酉播夷洞之间鸱张豕突贻患实深况地离东川乌蒙诸部师旅绎骚每与川湖同其灾害而军民岁计又太半仰给于二省兵荒交值时有弗继之忧且水西普安凯里诸酋富甲他夷地连肘腋逞奸首祸患岂一朝故知枭獍之资不忘格厨而争强夺职乃其兵端焉然夷虏自相翦伐贵在因俗以时抚定不足烦国家力也鬼方极远之国即莫靡之属也鬼之为言远也按贵州有罗鬼夷俗又唿贵州为鬼州贵州省乃川楚滇桂之衢大路三自镇远偏桥兴隆清平平越新添龙里至省而威清平坝普定安庄安南为中路自省而威清平坝安顺镇宁永宁州普安为西路自省而札佐龙场谷里水西奢香金鸡阁鸦归化毕节周泥黑章瓦甸乌撒为北路小分路自省南五十里为程番自平越而南六十里为都匀自镇远而东北为思州为铜仁自镇远而北为石阡为思南自镇远而西北为黄平自毕节而赤水普市为永宁卫由普安西亦资孔驿达云南曲靖平夷卫由乌撒西倘塘驿达云南曲靖沾益州由程番南达广西泗城州由都匀南独山丰宁达广西南丹州由思州东达湖广沅州由思南东达四川酉阳西达四川播州北达四川涪州由黄平达四川草塘白泥容山由永宁卫北达四川泸州由永宁州南达广西泗城州由省北底寨养龙达四川播州其各小路不能悉载贵州区制之概永宁控泗城而倚在普安毕节控播州而倚在乌撒上下八卫开贵道而自相为倚五开乌撒守门户而五开接镇远乌撒援普安黎平门户全贵镇远都会水陆贵州省城统括诸衢贵州地特高故水四出盘江源出乌撒合拖长江乌泥江注泗城州长河冉溪江源出都匀注南舟乌江源出程番合南明河绕省城复合清水陆广等河至思南注涪州界首河源出洛郎山合赤水等河由永宁卫注泸州可渡河源出普安乌撒绕注曲靖牂牁江源出入番注泗城大岩江源出诸苗合福禄江彩汪注柳州新化江源出诸苗合八丹江清水江注辰州镇阳江河处洞河重安江注沅州贵州有养龙坑在省城北二百余里当春和时系马其间云雾晦寘类有物蜿蜒与马交其产必龙驹贵州军饷仰给于四川湖广各十有八万余各布政司田土惟贵州无顷亩册应办粮差各于土官名下总行认纳贵州偏桥清浪铜鼓五开四卫及黎平中潮龙里新化亮寨新化屯五所俱隶湖广据上游也云南沾益所隶贵州开行道也四川黄平所隶贵州厚夷防也河南汝宁所隶中都守凤阳也河南磁州所隶山西重壶关也山西广昌所隶万全严紫荆也山西平定所隶后军谨外应也浙江嘉兴所隶苏州运海防也潼关卫隶中军系亲戍也山西蒲州所隶潼关卫援关戍也四夷今之四夷北虏为急国初设大宁都司屯重兵镇之其地绕出山后而辽东宣府大同势相连属自偏头关逾河跨西北大虏之警守在东胜河套之南又有榆林实为六镇后弃大宁移置都司于保定而宣府辽东势始分矣正统以来有司又失守东胜大虏乃得逾河而偏头关迤西遂有河套之虞因循既久有司又不肯以时巡套东胜之镇并近内地形势愈弱于是所赖以卫京师防边虏者不过辽东宣府大同榆林四镇而已夫四镇所领各堡亦有精壮苟足其粮饷守备等官勤加巡哨为之牵连援救自足以各守地方督率耕牧从古备边之道也今则抚臣假调操以自固将帅假按伏以为奸地方屡失粮饷屡乏实此之故矣若哈密之失守土鲁番之拒命则由近日文臣贪功置制失宜失中国之信不足为虑大虏白套来者则亦不剌一种窜于陕之西海地方蔓延至于西宁使一带地土不得耕种土民不得安业直抵洮岷颇难制御则其势有可虑者今惟有痛革调操按伏之弊坚壁固守勤加巡哨为耕牧长计而无狃近利乃可为也其治南蛮之道则在率土着良民得以自相守望一或不支为之连属附近地方策应之如湖广之永靖广西之狼兵置之不复征调民足相死兵不毒民无贪功之文臣无贪利之武将亦不数年而晏然矣右以上论调操按伏乃今日之弊耳臣又闻兵无定形古人云五指之更弹不如合拳之一抶故择要害之地选良将统精兵数万贼来分散抢掠聚者不过数千我常以数万逐数千其算不为不是但今边将多不知兵所为俱被贼诱而复之故将不得人不可言调操也又闻兵忌形露贼来不知我之虚实必攻墩诱我我不往应但分兵按伏于屯堡或依山林或阻沟涧乍隐乍见使贼见我堡屯处处有兵而不露多少之形攻墩又不往应自生疑惧矣及贼散入屯堡又被我伏兵擒斩彼敢复深入乎今或一闻贼来攻墩即发兵抬营往救贼反得以设伏诱我纵我不为所诱彼常以精卒数千绊我于外即堡寨之内尽为蹂践矣若使我兵不受其绊于外彼敢无忌惮若是乎故将不得人亦不可以言按伏矣又闻近之善守边者每十余墩必总委一官提调十墩之中择一可守者先储米数石水数缸贼近边即敛十墩之军共处一墩每墩止留善走者一人举烟放炮又潜来共墩而处贼若攻墩不分有军无军墩分俱寂然无声彼攻空墩常多半日之劳而卒无所得攻有人之墩则辄被木石击伤而坠相继来者见我各墩烟火齐举即莫测孰为有守而自畏矣所谓以静制动以佚待劳常形人不形于人者此类是也然此法须先远探挨贼往之处我乃提兵间道而往伏于要害诱而取之乃为得策今皆不揣敌情不分奇正一概鸣鼓遽出兵未集而形已露曾何益乎故将不得人凡调操按伏反为边防弊政故不得不痛革者况帝王之道以全取胜此固在所不讲者也曾三异因话录地螺或用于午正针或用子午丙壬间缝针天地南北之正当用子午或谓今江南地偏难用子午之正故以丙壬参之古者测日景于洛阳以其天地之中然有于其外县阳城之地小偏则难正用亦自有理黄支国合海日南之南三万里类琼俗民且富庶于阗国统十三州周四千里气序和畅宜五谷其俗知礼在葱岭山北葱岭高千里西域三十六国惟一岭为限占城成化末为交阯所逼航海来诉为分之香货以占城宾达侬所产为上三佛齐所不如大食国宝货多甚特远难至或假三佛转市之北胡鞑靼俗拜日月初生凡举事以月盈亏为进止其坐西北吐蕃谓王为赞普番语以强雄为赞以丈夫为普其夸强雄于王则其所务可知矣是夷习先以蔽其识岂真不可以为善耶四夷惟朝鲜礼俗虽箕子遗风固亦东方之气耳撒马儿罕去肃州西九千里汉罽宾国地衍土腴类我关中且产诸色玉诚外夷乐土元附马帖木儿主其国洪武中入贡其孙迄今不绝暹罗国在占城南原暹与罗斛二国暹国土瘠人贫仰给于罗斛至正间暹始降于罗斛合为一国回回历出天方国国在西域国西有默德那国皆沃壤乐俗相似江淮风土回回历甚精密佛家等子声音之乐亦出其国闻善医药惜未得其术占城国逼交阯之南风俗远不侔国有神助故民寡奸慝民诈未白今过鳄鱼潭鱼出食之理直者鱼避去有厄于鱼虎者作符咒鱼虎自投死广州发洋八日至其国南海番国惟三佛齐差大商舶聚焉故三佛齐所售多有他国产者北虏食醒毡夜目不明睡则沉熟可乘故被虏者每窃马以逃但为头墩哨夫杀以报功乌蒙俗人年十四五击左右齿乃娶朵颜近数请增贡又结好俺达不豫为图是肘腋之痈也北虏生生之资仰给畜牧绩毛饮湩以为衣食各安土风狃习劳事不见纷华异物而迁故家给人足戎备完整历代以来雄者便能虎视四方金太祖元世祖是也中国风俗之敝季运之际奢侈无度财用损耗人情偷惰民穷盗起遂至兵事不振吁可畏哉卷京后国家之扞京后犹人之护脑背过计不为迂过力不为劳过劳不为损何者所关至重也夫京师之有辽东犹人之有左臂其有宣大犹人之有右臂辽东限以山海而东夷稍弱抚镇自为经略可矣宣大隔之居庸而北狄崛强总督日不暇及亦凛凛乎济焉乃独于脑背风隙不之图恤偏西者委诸宣府视为尽境而忽之偏东者联之蓟州不禀节度而规制相左即以塞垣较之宣府数岁之所急者西中路其次北路而已而镇南墩历永宁以至新宁墩之疆域旧无塞垣罔城也蓟州之所备者潮河川黄华镇而已而镇南墩火焰墩之中空两不责成罔塞也又宣府之守自黑山墩以至威远墩为里二百二十蓟州之守复自密云以至火焰墩为里六十可谓过于防矣而引黑山之缩于密云路不两舍役不经时亦卒未之讲焉故曰宣府视为尽境而忽之蓟州则不禀节度规制相左也噫重脑背之虑兼肩臂之忧永宁以西者责之宣府密云以东者属之蓟州坚庙漠以一其任专重臣以责其成役畿民以资其力出内帑以济其费大城京后以为永图引黑山之缩而属之密云分京营之番以习其劳役斯固我国家之急务也长城古来筑长城以扞北虏者四世燕赵秦隋也秦制多承燕赵而隋氏不尽因秦也史记燕城起于造阳而至襄平辽阳造阳者上谷地也襄平者辽东县也辽阳者辽水之地也皆燕国边胡之地故其建筑亦在此地也赵之城则自代地而因属于高阙代者雁门郡也高阙者灵州北流河之西阴山之上游也赵武灵王国于云代故其备胡但能并河而西以极乎赵境耳至秦则已并六国天下为一西自上郡北地而东至辽东西悉为秦有故蒙恬之致役也而起临洮则中国极西之地也北属辽东则中国极东之地也自东迤西殆万余里无论燕赵之与岷兰其在当时盖无一地而无长城也于是会合三制而要其所宿则秦城之长固周乎中国之北矣然审而求之则其城不皆秦筑秦但补筑使足耳元和志曰开皇长城自代之繁峙县北经蔚州北十里入飞狐县夫其自代而蔚则极北而与虏边中国之地不出此外秦人为城以城中夏胜地固当在此矣志又曰开皇城起岚州合河县经幽州皆因古迹修筑夫岚州者楼烦郡也初为胡地后为赵惠文所取则合河县固可立城矣幽州者战国时属燕地则非赵人所得有何由可施版筑也是前乎燕赵别有筑之者史所不传故概言因古迹修筑也以此知古事湮渃无载者多也元和志又有大业城在灵州怀远县界河外则越积石河而北秦无此迹矣北齐文宣天保七年筑长城东至于海前后所筑东西凡三千余里率十里一戍其要害置州镇凡二十五所是役颇大明年又于长城内筑重城自库洛拔而东至于乌纥凡四万余里高洋备边如此或问长城古乎曰古也盖自文王始而宣王之北伐尽境也复城朔方宣王城朔方筑城扼要也若今之长城乎曰古者井田南东其亩设险周于天下扼要乃所以为塞也自开阡陌沟浍荡然由是胡马南驰无结草之固矣其势不得不变扼要者为长城也变扼要为长城始皇始乎曰何始始皇也冠带之国七而三国邻胡秦赵燕之摈胡为塞也久矣然则长城利乎曰利群虎狼于宇下而无藩篱之隔蹈戈铤于白肉而无陴之凭仁者不忍也且无藩篱则日警备日警备则禾稼废蹈戈铤则日处刘日处刘则生养鲜其何以为国乎尝谓开辟以来为生民雪者三大变圣贤王伯忘其身以救之而皆归之筑防一曰禽兽夫人无坚皮革利爪牙而伙然杂异类之中其不为所吞噬者几希矣则为之城郭宫室重防以囿重门以居故上古民相劳曰无恙二曰洪水怀山襄陵浩浩滔天而人栖避于巅崖树杪之间其不仆毙而枵死者几希矣则为之疏治凿三门导九河地平天成万世永赖故古之赞禹者曰微禹吾其鱼乎三曰夷狄明王不作方伯弛职卫懿之戕北燕之迫天下岌岌乎为所并也则为之封攘南至穆陵北抵孤竹而后卫人忘亡燕人宁宇故孔子称管仲曰微管仲吾其被发左衽矣是三大变古之贤圣王霸劳心思竭肋力以图之而其究皆归于筑防夫城居以避恙也而鲧以之治水筑堤以扞水也而后世以之防胡此羽州之殛虽伏圯族之罚而勤民以没所以不失夏郊也今幸于禽兽洪水之害不相及矣而独日与夷狄从事若之何其废古画也然则始皇不为失乎曰始皇不失之画而失之行不过为虑而过为督责者也夫六王毕四海一罢侯置守销兵徙豪杰天下服秦强矣此时为画非胡而何夫蚩尤戮则荤粥逐太白县则莱夷伐内安外攘武之经也然不先之以生养休息而即若之以工役转输不虑其不戢自焚而暴师万里无有止息此不失之画而失之行者也异类不可以尽歼异世不可以无守赵燕之故迹犹存河隍之新斥甚远此时有虑非长城而何夫起临洮历九原云中至辽东为塞此何等形势也然不迟之以岁年宽之以抚字阿房未终左闾再发此不过为虑而过为督责者也然则始皇长城可师乎曰师之善则始皇可师也师之不善则始皇不可师也敢问师之善者何也曰停不急之役宽额外之征恳塞下之田而无科输塞下之粟以备急酌势缓急因时后先可因者因可创者创期以再世以底永宁师之善者也古之人有行之矣汉文是也其不善者何也曰师屡出而不惩役长役而不休因之以饥馑加之以盗贼天变而主不知民怨而下不达外侮未息内变且生师之不善者也古之人有行之矣隋炀是也然则举邻胡者悉城之乎曰有缓急也都邑所近则急田壤膏沃则急不可以不城也隔远亩甸则缓山谷险阻则缓盖有不必城也都邑所近城则甘泉无烽火之通国势尊矣田野膏沃城则耕稼无夺时之苦民生遂矣隔远畿甸不城所谓遗微利以系其贪山谷险阻不城所谓诱之死地而歼之也我朝与秦汉之缓急可得闻乎曰秦汉所急在西北上谷北平为缓我朝所急在东北甘肃宁夏缓也秦汉急西北故秦塞起临洮汉武置朔方缓东北也故诱匈奴入则于马邑开乐浪玄菟当时非之我朝反是然则我朝长城应始东北乎曰应始夫神京在燕大宁沦失天寿与异域为邻宣府与辽东隔绝汲汲图营以实后背犹或恐后也是故开平之转运难继则当徙三卫以易大宁大宁之巢穴不除则当通宣辽以为绝塞失时不举策之可憾者也何失时也曰徙三卫当在国初为绝塞当在成化弘治之间何也曰国初三卫之置根未深而开平之庐舍未废且北虏远遁三卫得以有之以此相易不为难也成化弘治之间北虏数贡边警罕闻年谷屡登塞下殷富彼时若城京后虏既不与我竞我亦力足办之纡直进退即少有涉于三卫三卫蔑视之也今三卫视大宁为乐土而开平陷入虏庭非惟我不能以大宁为我有且亦不能以开平与三卫矣又边警所急慎在宣大祸发有形难先未兆而京后尺寸弃取之间三卫兴尤以为厉已故曰失时可憾也然则宜如何曰宣大不可不城所谓白刃在前也宣大既成战守斯议谨哨望于登陴伏精锐于半道叩垣则矢石备施以为守入塞则左右邀击以为战此之为宣大计也而以其间暇大城京后虑版筑之屡兴则宽其诸役恐三卫之有竞则啖以微资土可筑则土筑而砖甃继施石可劚则劚石而灰灌必慎自居庸抵山海以为袤遍其下列堡寨以为援先之以京营出戍继之以招募成家盖当举天下之力以事之而不以烦费阻与迁都较轻重而不以劳难辍也是则失时可憾而救时有要也然有谓长城无益于疆宇者何曰不究始末之言也夫塞下田不塞下人有也为虏垦也一骑长驱井夫鼠窜耕具牛畜举为其有矣塞下丁不塞下人有也为虏恩也朝取数人焉杀而委诸壑暮取数人焉驱而入之虏夫塞田不垦则粟愈贵非惟居者不可留而兵廪且不胜转输之团矣塞丁不息则地愈孤非惟伍失者无从补而虏幕且愈增其类矣夫当长城之未城也塞下粟有斗数钱者乎塞下人有舍内郡而愿僦居塞下者乎塞兵有一非坐食官廪给地自养为官战守者乎一遇伍缺清勾拘摄如捕罪人有招募一唿千百汇集者乎帑金至重也辇输有遇掠者矣巡察使宪臣也行部有遇害者矣赴簿计即如探虎穴转商贾即如临重垒洪蔚内地也虏至境而烽火不闻朔州开府也虏入塞而声问永隔今时亦有之乎故曰议长城之无益者不究始未之言也然则长城足恃虏终不能入塞乎曰何言终不入也堤水而浸溃必有方引绳而牵断必有处长城之利烽燧明而野易清也攻拒久而兵易集也粟入多也生息繁也小举之莫能犯也大举之易于调伏为应援突击也虏虑归之难而不敢深入也嗟夫守不密则入言必不入则宜废守矣既入则有战言必不入则宜废战矣古今有废战守为国者乎是故谨诘边之令以严乘塞之时精团操之兵以待农隙之入申堡寨之约以尽清野之实固京后之防以居万乘之重可战可守斯固策之中也地里立国宰物画野分疆盖自五帝始矣然上世即人以为治从化以为俗不以幅员较广狭也逞侈勤远其秦皇汉武乎是故论治者戒之然尝谓秦制有始之秦者有不始之秦者始皇汉武之经营有可以传之后世者有不可传之后世者始之秦者罢侯置守销兵徙豪杰是也不始之秦者起上谷云中九原并阴山历高阙以为塞也不可传之后世者封泰山祠汾阴望海待边是也可传之后世者斥匈奴严隘塞增北戍实新秦是也而后世之君志荒者师其弊溺宴者忽其经隋炀极力于高丽唐玄歼良于黔南德宗受维州之降则以守信为上真宗闻灵州之破则以不弃为悔乃至光武潘美忍于徙民刘琨石敬塘敢于割地于戏是可慨也故尝谓舆地大势东南日辟而西北渐沦人事大较东南易垦而西北难竞何者财货之所出奇玩之所供得之者足以上谀其君下厚其殖而又风气孱弱士马仅支进有胜敌之名退无蹙境之患故岁币输于匈奴而尉陀之使不废襄邓隳于蒙古而琼崖之窜如归好逸恶劳茹柔吐刚中人之常而不知地形有首领人事有机要捐首领失机要将有败坏四出不可救药者矣闲尝举天下论之而证之以往迹无不符节合者也盖上谷广宁云中九原之门户不固则晋冀青齐河洛之堂宇日哄晋冀青齐河洛之堂宇日哄则吴越湖襄川闽之室奥必至矣于戏此地里之所以考也此秦制所以有不始于彼而始皇汉武之经营有可以传之后世者也大宁按大宁都司内辖锦川全宁及大宁和众富庶金源惠河武平龙山等县盖古辽西郡契丹号为中京大定府是故大同在西京师在南辽阳在东大宁则居其中松漠在上松漠西南三四十里之间旧有祖州饶药百五十里之间又有怀州东南至平地松林四十里松林水出是为黄河或十里或三百里皆盘据交错其去大宁或三百五十里远亦不出五百里轻骑疾驰旬日可以回往若大宁形胜多大山深谷幅员千里马盂山六十里山之南北千里东西八百里崇隆迤逶连亘京师之西山内有长泊周围二百里大盐泊周围三百里小盐泊周围百里山高而长水阔而聚且其地东接福余若招漳潮吴淅水商远通日本新罗则自新罗可以通沃沮由日本可以通秽貊秽貊古为渤海东京龙源府沃沮古为可渤海南京南海府既通二府则漳潮水商或经唐恩浦口或经秽貊沃沮直抵扶余而西入大宁契丹曾置通吴军其道必由于此矣臣窃谓朵颜连婚海西欲胁大宁以入为谋矣事不先图祸恐莫测我国家兵力未举使先朝久城之城没于奚胡之手潜构鞑靼民庶战竞异日出兵收复必由遵化喜峰出攻锦川全宁而夹以开平中屯兴州右屯及松亭永宁之师三万辽海出略朵颜福余而继以义州广宁之众步骑出于牛山舟师进自小陵此其成计不可易者然皆非所以施于今日之警急者也喜峰内地非险阻之势潮河之川有顺流之便秋高马肥虏若突至当如何以待之黄河之运苟通边塞兵粮若裕吾命甘肃西宁出军嘉峪以收瓜沙玉门宁夏延绥代朔出略河套以复降城东胜戎狄既服奚胡自震此理势有必尔者今粮运扼于河涸虏骑敢入平定古今立国未有如是之轻虚矣往者急报虏情发马价三十万两以资买马然未见其大破虏众使不敢来此又臣之未喻也太祖逐元后于古会州之地设大宁都司及所属营州等卫以为外藩篱复命魏国公修山海关喜峰口古北口黄花镇潮河所一带以为内藩篱永乐中迁都北平掣回大宁以其地委朵颜余福泰宁三卫而以内藩篱为界俱以蓟州重屯分守沿边关营各有城总要处立一指挥提调关据极边扼长城之冲营居关内为应援之用大宁既弃则开平兴和不容于不失宣德中移守独石势然也土木之变独石八城俱陷独石马营堡一带北当桀部东际三卫所恃长安岭横亘虏难直下惟太白阳葛谷青边柴沟洗马林渡口可折墙径入此正统所以有土木之警也边关图说谨按所图形势起宣府东路之四海冶迤逦而西历北中二路抵西路之西阳河为大同界大同东路之东阳河迤逦而西历北中二路抵西路之丫角山为山西界山西之老营堡迤逦而西历水泉偏头抵保德州为黄河岸界而止计一千九百二十里有奇皆逼临虏巢所谓外险也又老营堡转南迤逦而东历宁武雁门北楼抵平刑关又迤逦而南而东为保定界历龙泉倒马紫荆之吴王口插箭岭浮图峪沿河口又东北为顺天界历高崖白羊抵居庸而止计二千五十里有奇皆峻山层岗所谓内险也两险截然固天之所以限夷夏者然自正统以来胡虏窥兵屡恣干扰迩且结阵长驱远薄汾沁全晋为青边议日兴岂其险固不足恃邪溃废大防由来者渐有险不设同于无险故设险云者因地形而经纪之以人力者也内倚诸关间增崇垣外筑崇垣长遮绝漠绵堞百万诸美攸辏比之金汤我皇上今兹所宏创皆前未有者也边臣自是始可以言守矣是故善守者不战而屈人之兵者也遇秋分遣内卒协戍外边备虏力全彼此受益岂特变通是为善经乃若御冬防河成规具在又差缓矣臣虑险设而不守与虽守而无其便也先今小疏刺列款目期于可久盖亦颇详俟之将来脱有不虞当在意外夫天下之事多成于其始而废于其终边工动费帑金役劳大众其成之亦云难矣臣愚欲责宣大山西抚镇诸臣以交代法巡按御史以阅视进图法则兹垣也庶乎其有永矣虽然重藩叠嶂险在地者也谋臣勐士险在人者也栗栗危惧毋流循玩险在心者也摅探本之思延却顾之策此臣所侈望于亿万年者未已也谨按所图外边墙详矣而略于内诸关者以外边特重又墙方肇完而诸关不与也三镇边墙亘连一道其居然而内布者城堡也杂然而外环者堑与窖也亭然者墩巍附而穴通者台与隧也增旧为新缺一不可谓必如此而后可守者我军视虏聚散众寡疲逸勇怯疾迟之势不相当也虏人多食少工格厨喜抄掠彼以为生之道在是也大战则大利小战则小利不战则不利较得筭者我十一而虏十九也是故我以必守为胜而匪墙焉毡幕邻迩挥鞭山陵结阵川拥朝发夕至倏如雷风前无抵拒后难追袭岂不战守失据哉今墙完而戍者侦者田而食者备秋林会而墙立而营屯而首尾应者虏不得而轻视也设虏以数万来侵必塞窖窴堑而后及墙而仰攻亦难矣墙台我专披坚鳞集矢石并发炮火远及虏亦岂能飞度哉臣故曰自是始可以言守也而犹不能不却顾而长虑者传曰地利不如人和又曰在德不在险斯二言者至言也总督侍郎翁万达曰宣府大同外连极塞以扞蔽乎内山西保定内峙诸关而籍庇于外故四镇均为重地而宣大急焉宣大宜以战为守择要而屯兵诸关宜以守代战画地而联戍又曰大同川原平冲易于长驱且与保定山西相为唇齿大同不靖则诸关亦遂骚然又曰虏入阳和则白登村为屯兵之所足以南遏顺圣之驱西援天城之急又万全左怀安卫屯兵则虏不敢东而大同镇兵自西出塞外邀击之一奇也边土夫自石晋割弃边土之后知天险不可失而锐意复之者三君周世宗宋太祖太宗是也世宗以不世出之资屡胜之将淮南既定大举北征水陆所前无不克捷瓦桥之屯浸浸举矣而一疾班师卒以大故其失天时矣乎太祖之时北汉未下势必先之而太原之围驻军甘草池旷日既久疾疫时生且引水灌城不知俟涸仓卒班师至为敌获其失地利矣乎太宗乘破汉之威并两朝之富决意用兵数道深入然以阵图制胜诸将无便宜之权分道进师军中兴较计之论则所谓人和者复失之矣蓄谋百年锐志三举卒皆无成为天下困是后宋人以用兵为深讳视契丹如虎狼引而避之惟恐或后和议遂坚牢不可破伟略如寇准亦不过争一御战以示武于天下少求数十年之安而宋人已震慑摇撼以为置其君于孤注也自后岁币不已遂至于括金括金不已遂至于割镇割镇不已遂至于迁都迁都不已遂至于纳土而宋亡矣盖自幽涿之师溃宋人日咎用兵之失谋而不思自强之有道日罪边将之生衅而不思天险之宜复日恃和议之足凭而不思虏欲之无厌陈用兵之善者如范仲淹李纲宗泽之贤竭瓜牙之力者如岳飞韩世忠吴玠吴磷之勇举不之信主和误国如秦桧者至安享富贵老死牖下听受其说莫可排解千载溯论其何能无扼腕也宣府大同宣府飞狐紫荆控其南长城独石枕其北左挹居庸之险右结云中之固足称重镇也但阻山崎道守力亦劲西达不能统而东下榆林以西虏入止以防守迂道腹里势不迫敌患在大同为华戎捷径直抵紫荆更无重险大同东连上谷南达并恒西界黄河北控沙漠实中原之保障也但两重镇势相依倚大同之患大宣府之患急据无重险而险在两镇之内此外沙漠一望故居庸紫荆倒马三关虽系腹里而畿甸密迩雁门宁武偏头三关虽屏大同而切于套警为太原紧要之地大同天城阳和一带漫无险惟随处有深坑天成亦能警虏耳大同城群货所聚力商命存且藩殿森立而守戍益奋故鞑虏屡围不能破顺圣川东西二城为宣府奉地且迩大同阳和天城失守不惟警困都邑抑为宣府切近之灾天城阳和直北一带有哈喇嗔哈连二部哈喇嗔大酋把答罕奈哈连大酋矢喇台吉各雄卒三万余恒寇宣大宣府地沙瘠凉窘为甚米斗银一钱五分面斤银二分五厘率为常时有腾价不止此赵充国将四万骑屯缘边九郡匈奴闻之引去九郡五原今灵州以西之地是也朔方今华马池以东是也云中今大同代郡今蔚州广昌灵丘之地雁门今朔州马邑定襄今定襄北平今永平昌黎上谷今宣府居庸昌平渔阳今蓟州平谷乃北边六大镇几四千里戍卒二十余万虏人往往入寇至不能敌而充国将四万而分布之使匈奴畏服而引去岂非将在智勇卒在精而不在多耶上谷论曰上谷故燕属也风声气习与赵代同然春秋之时北燕罕与会盟其在战国燕亦最称削弱破于山戎而齐桓置之并于齐宣而乐毅复之其时不闻有上谷以为重轻也盖自涿鹿隳都釜山罢会荤粥渐逼疆场不支夏后之所徂征商周之所荒斥亦岌岌乎难矣夫夹辅周室号称贤圣者非太公召公乎而太公封齐召公封燕不以为远且陋也太公之齐国也未至而莱夷争疆召公之循行阡陌也每每舍宿棠下不敢轻烦其民以和其国则当时之所以披荆棘兴教化殪中国攘外寇者亦既勤矣而东胡之盘据于西山戎之跳梁于北无能一徙而空之彼时上谷乌能为燕有邪且燕之破于山戎也惟南仰齐救而不西假晋援盖亦以三胡阻隔无能为通耳夫以区区之燕而杂居于三胡之间譬之病夫既以千钧压其首复以百钧缒其肩其不至于匍匐就毙也者几希传四十四世而亡甘棠之泽也嗟夫西北东南天地之大分也形势既殊资禀亦异而邻戎之远近罹祸之深浅又不相同以故幽蓟事侈靡而上谷崇剽悍幽蓟盛管弦而上谷衽金革幽蓟喜客游而上谷食死士上谷之有无岂不足为燕重轻哉以今观之不始祸不助恶不亡本不染夷上谷亦美习矣何者汉初之乱也以臧荼卢绾东汉之乱也以彭宠汉末之乱也以公孙璜唐初之乱也以高开道唐末之乱也以刘守光宋初之乱也以石敬塘宋末之乱也以郭药师衅起他方不始祸也榆罔败于版泉蚩尤戮于黎谷拒五校之寇斩彭宠之使公孙伪置则共杀其长吏刘琨合众则自拔于中山舍逆取顺不助恶也立卒史以存燕谒卢奴以从汉纳刘虞以归仁救符丕以念旧请分镇以藩唐竞归正以尊宋情钟故主不忘本也荤粥逐而釜山之符合秦开用而东胡之迹奔造阳弃而边圉之守固胡市开而青冀之力苏妫州置而突厥之难息生口援而左衽之心革义存外攘不染夷也是故得之者兴失之者亡光武以共功名克用以威河洛匪止为轻重也虽然地处极边祸生所忽绝辔之武不继则东胡肆陵里闬之恩不终则匈奴构衅乌桓之居不谨则疆事日增吏民之徙既南则毡幕内逼鲜卑貊人时豕突于北平索头越勒亦鼠发于广宁千载而下盖有不得玩其机而失其势者矣我国家联宣大为一身通河隍为右臂可谓备东北之舆图极全燕之形胜也而大宁之戍不存开平之都久失三韩遗种孰非野心是故谨微渐者往往有自西徂东之慨也兴和形势兴和在万全都司野狐岭之外其地远望若高阜至则又是平地乃阴山之嵴其地甚寒过一凤凰山山之西南有沙城又度数山冈便至兴和元号为中都地宜牧马亦可树稻麦元氏居民甚盛国家于宣德间弃兴和退守龙门北虏屡逾野狐岭直过宣府兴祖镇大同以师伐之岂为穷兵黩武者哉盖燕筑造阳之郊秦堑临洮之险王霸驱逐上谷诸胡之意也国家定鼎幽燕宣府是其北辅过野狐便为狄境然则徙兴和退守龙门者不亦有罪而今日所以图议收复以为宣府之蔽而奠神京万载之安可容缓哉鄙意以为宜令独石龙门赤城云州堡诸军出攻开平桓州兴州宜兴仍以万全怀安等卫之兵由宣平德胜逾野狐岭肆掠兴和中都直抵哈剌罕西傍橐驰之下山阻陟涧之险俟独石诸军轸定桓兴之辰然后毕出屯守哈剌罕之众行收忽牙撒里秃诸虏径至双泉海与独石诸军共会开平则两军势合威振无极东北诸胡定矣或疑东北诸胡鸟飞鼠伏最为无常而点集夜分善乘人弊未可以必取胜然不知胡虏固善乘弊然吾师旅所至二里之外虏不敢近何弊之可乘且吾师之入胡地求虏如求亡子固无虑于乘弊亦无弊之可乘矣夫开平桓兴东汉上谷口之地去独石马营等堡仅三五百里自开平徙入独石遂失桓兴兴安宜兴肥要边地夫此数处贺仁杰贺胜尝为开平尹元主春秋行幸其三县所出足供委输兴和一带最宜田牧其开平四日之程则有玻璃谷诸要兴和四日之程则有哈剌罕之险哈剌罕者即五云关也关内诸山古称阴山之嵴深堑涧壑宛然天成呜唿守玻璃以卫开平戍五云以固兴和大兴耕牧以息京郡转输勿贪边功以富守关之卒则东北永以不耸万全势重而京师益壮矣呜唿审时度势比德量力将无待耶丰州搜复丰州在大同府西北五百余里高阙牛头朝那三受降城东胜卫治皆在焉我圣祖尝建东胜卫治其始也据三城以卫河套宁夏榆林其中也舍三城而卫东胜已失四面之险及卒也又撤东胜以就延绥盖自孤山以至花马池高桥三面城守地延兵分劳费不可支矣昔汉武帝用主父偃张骞之计于河南则立郡城而阻大河虽有久戍之弊甚为朔方久赖之防我朝自受降城损弃东胜为墟戎虏南牧之马不惟震动延绥宁夏而且将及邠州泾阳然河套千里虏据水曲山阿之便多无城堡垒塞之设或云以锐师三万搜掠其套继以边军以振其后若令朔州天城阳和威远安东之兵出收东受降城以延安吴堡绥德孤山柏林榆林及宁夏花马池黑山兴武河西诸塞之戍出收中受降城西受降城必封官山而守大碛屯降城而阻余吾烽真水而斥草心肥饶之地可以足军孳牧之饶足以厚民转输省民力宽卒伍亦苏息矣真水心山又在降城之外昔张仁愿筑降城遣部将论亏仁将兵屯真水草心山以为罗城卫乃可筑呜唿此必食足兵强乃可经略今无其人谈之未易易也东胜国初置东胜诸卫然多事草创什伍虚耗至是虏寇拥逼诏徙诸卫内地遂弃东胜于戏此我朝不复四郡之实也盖尝论之有二失焉洪熙宣德之间玩常而不思其变景泰天顺之际守近而不谋其远由是偏头邻于犬羊而全晋以北单矣岂惟全晋五原云中赵武灵所欲下甲咸阳者也此而不守则右臂断全陕危矣可惜甚哉少保公极力于独石而不注怀于东胜其意何也垣堑窖三险议夫自尔年多事虏骑驰突中国困于格斗疲于奔命于是守境之议兴设险之法讲矣然所谓设险不过三者曰垣曰堑曰窖而已筑土为防曰垣凿地横亘曰堑间凿间否形如品字有隆有伏互相倚伏曰窖夫设险以止虏驱其仿于秦皇乎秦皇起辽东至临洮为长城所谓垣也而曰堑山湮谷则亦堑窖之始也夫天作高山以为华夷之限人于其有余不足者少损益之斯亦裁成辅相之一端也而论者惩于秦失执不肯举是非胶柱之谈也邪夫秦之亡也极其威刑无有膏泽务末而不恤本久役而无巳时也乃若长城之画则固朔之遗谋赵武灵燕昭之所已试者也使秦人务农恤民恳癖塞下罢五岭百粤之师无骊山阿房之役专力事此期以百年将今日赖之矣而何言之为讳邪秦以后势定于一统时可以有为者三氏汉唐宋也汉乘秦弊以噎废食谋臣策士但知奉币嫁女为和亲计而于秦氏垂成之功不敢一出诸口何者人心惩创为戒正深惟武帝夺阴山置朔方稍稍修亭障为守而一废于唿韩之保塞再废于建武之徙民荡然蔑矣唐太宗倡平胡之论以拒群臣之请宋太祖积内库之缣以赎燕云之地一则狃于胜而不屑为一则限于地而不得为于是唐末多夷狄之祸而宋以此亡矣嗟夫扫腥秽之风复冠履之正千数百年乃有今日则夫重战而慎守设险而永利顾不在今日邪然是三者则垣最可恃窖次之堑斯下矣何者因高远眺敌无所逃乘险下拒己易为力此垣之功也若夫堑则沿守者无所依蔽眺望者不获远施尝计一虏挟一束刍则万虏顷刻之际可平数丈也曰窖不惧于刍欤又曰窖有隆伏平之反难三受降城初朔方与突厥以河为界河北有拂云祠突厥犯边必祷祠下至是默啜悉兵西击突驼施仁愿上言请乘虚取幕南地于河北筑三受降城绝虏南寇路唐休璟以为两汉以来皆守河南筑城虏腹中终为所有不便仁愿固请诏从之仁愿因请留岁满戍卒助工咸阳兵二百人逃回仁愿擒之尽斩城下军中股栗后者尽力六旬而三城就以拂云为中城东西城相距各四百余里各据津要又于牛头朝那山北置烽堠千八百所自是突厥不敢度山猎牧减镇兵数万三受降城在今大同西北数百里东城汉云中郡地中西城五原郡地此唐人渡河置城以保河南也夫河南之地沃野千里其为中国利甚厚故古人重之然其始全于赵武灵而失之楚汉之兵争继复于汉武而矢之晋魏之胡乱夫破义渠开上郡者秦也而阴山高阙之塞就则河南之要领无虞徙豪杰实新秦者高帝也而朔方金城之郡置则匈奴之右臂斯断是二君者其为谋甚勤为功甚大而河南之地值此亦可谓大有遭矣然楚汉之兵争而匈奴遂南晋魏之胡乱而赫连窃据岂非地里近胡隔远中夏守之者难防而伺之者易入辟之也旷时而沦之也不终朝邪迨夫隋城大利唐树思摩其于要荒愈不之讲仁愿此举壮志勃兴渡河置城古迹顿复夫扞坚者兽全篱密者蔬茂屯河外之戍以迎战谨沿河之燧以屯田无事则河南之耕足以供三城之需有事则三城之戍足以为河南之防可谓策之上也论者疑其舍险不据置城虏中而不知兵事有进机不容发退处河南则长河与虏共之一有警备屯俱废已为守之下较矣况进取邪虽然仁愿城受降有三可乘焉默啜败亡之余植根未深晚岁昏悖部众解体此其势可乘也西攻驼施悉众以往曾不留守以虞我师此其时可乘也唐自太宗以来威震四夷总管出塞捷奏日闻瀚海燕然都护布列此其力可乘也合三可乘而重之以仁愿之知兵好谋驭军有法版筑兴而役不稽期逋逃戮而朝无异议故能寻秦汉之远踪建朐衍之长策三城之就如一日也虽然开元款塞复处河南元和置城遂移天德则在唐人已不能继其武矣于戏可易言之邪河套议盖闻智者之图事也揆理以立本审势以达用是故理有所当尽而机有所宜察志有所必奋而谋有所不可略者是之不备难以虑终矣河套之地沦于虏中借寇赍盗孰不为忾然以今日事势论之则有当复之理而无可乘之机有旧发之志而鲜万全之算故不能不为图事者虑也何者河套本我内地周秦以来为国为郡汉置朔方唐城受降扼胡据险往迹具在我太祖以神武定天下成祖躬御六飞三犁虏庭其时虏既残破我亦未暇后遂因循弃河守山使中国之地巢穴犬羊滋其畜牧遂彼生养狂肆驰突逼近我塞可为深惜者也又黄河千里于守为便昔人固有筑城于外以规全利者矣而乃弃之不守任其出入涉流履冰无所顾忌遂使榆林一镇孤悬独立外之不足恃为藩篱内之无所需其供给损天设之险失沃野之利有志之士谈之扼腕触之冲冠盖不能一日忘者也然当往昔我虽未守彼亦未取不见可欲其心不动不夺所赖其争不力取之可也而我终不取之先总制余肃敏公置镇榆林亦有志斯举矣然套终不复镇则空置开垦无闻转饷难继不有其利而当其劳事之不悔者也今虏已盘据其中资用其产譬之为家成业久矣又控弦之辈视昔为强一旦复之无乃难乎故曰有当复之理而无可乘之机有奋发之志而鲜万全之算也请极言其故孟子曰天时不如地利地利不如人和夫天时者非止时日支干孤虚王相之属也敌有胜衰我有强弱以强值胜仅足相当以弱值强是谓无策夫汉武雄断天启卫霍不世之将也绝幕四出不能一屈单于之膝成哀短祚内衅且生而唿韩稽颡愿保藩北是何也汉武值其胜强成哀际其衰弱也是胜衰强弱者天所谓时也地利者非止险阻城池山谷疆域之属也马步兵刃各有所宜主客劳逸陟步异状韩信背水置阵死地以生魏武舍鞍马与吴越争于舟楫之间乌林削迹是何也韩信以死地为生而得其逸魏武舍中国之长而困于所短也是长技所宜与主客之势者地所谓利也人和者固所谓得道多助也而事体利害之缓急人情好恶之向背万有不齐不可以不虑也夫人情莫不爱其亲然负米以致其养与遇变而捍其患缓急自有不同人情莫不爱其身然一劳以永其逸与暂息以休其体向背亦为殊等丧先王之乘舟不如死则取余皇者必济义兵讴歌思归则定三秦者易为力也故曰万有不齐不可以不虑也我国家拯天下于胡元天威所及雷击风扫遗胡游魂仅存喘息年来收养残秽兼之虏我生口日滋月息即今吉囊俺答辈部落动号十万视昔之奔命穷荒不见马矢者胜邪衰邪强邪弱邪而我承平日久军政多偷三五年来虽赖上下协德中外一心渐次振举而其竭筹虑耗财用夺工业也不少矣回视二祖之时其胜衰强弱又何如耶是揆之天时未见其可也河套旧固中国地也陷虏日久间谍罕至虏不屋居畜牧其内其山川之险易途路之纡直水草之有无我不可必知也提军深入其境能无虞乎夫塞以内我中国地也将领讲求其形势卒伍记谙其要害尚未能悉而况塞以外乎今我劳而往彼逸而待我马出塞三日而疲彼骑遍野一唿而集得有小利归途尚难倘失乡导全军何赖数万之众缓行持重则虏备益严疾行趋利则辎重在后且克日有定期裹粮有定数虏迁徙靡常则战无定地远近不测则战无定期一战之后虏或保聚或佯为逃遁笳角时闻壁叠相待已离复合终不渡河而我军于此战邪退邪两相守邪数万之众出塞亦必有数万之众援之否邪有骁将以通粮道否邪保无摽掠不至匮乏否邪是皆至难而不可任者也夫驰击者虏之所长也守险者我之所便也骑兵利于驰击而火器利于守险者也舍火器守险而与之驰射突击于黄沙白草之间得邪失邪是揆之地利未见其可也夫塞下兵即塞下人也坟墓庐舍先人之所营妻孥眷属骨肉之所聚禾黍桑麻业产之所居牛马牲畜身养之所供迫于兵刃憷于生死尚每每退怯以烦上人之督责今驱之于无人迹之地限之以垂可尽之食要之以难必成之功苦之以不即罢之役恐之以将徙居之祸而欲人之和得乎是又不可之大者也议者欲整六万之众为三岁之期策春夏马瘦为虏弱而我利于征秋冬马肥为虏强而我利于守春搜于套秋守于边三年三举虏必难支待其远遁据河为守是固一说矣然天时物性不相远也秋冬虏马肥矣而我马不亦肥乎乃止利于守邪春夏虏马瘦矣而我马不亦瘦乎乃独利于征邪夫春夏马瘦虏诚弱矣虽不能入寇而坐以待我惧其扰击我也秋冬马肥虏固强矣既能为寇则多方谋我惧其报复我也六万之众非所以袭人千里之途非所以自逸转盼之间情态异致岁一为之以俟三举其可得乎一举失利士伤马耗议论蜂起则将已之乎竭天下之力排天下之议以俟其成乎三年三举咸可得志虏败而守我去复来终不渡河版筑难举则将何时已乎盖议者见近时捣巢之举恒护首功昔年城大同伍堡诸边虏亦不来深竞遂谓套地可复然复套与是二者不同盖捣巢因其近塞乘其不备胜则倏忽而归败亦支持以退举足南向便是家门壕堑城墩为援可得复套则深入人境后援不继胜固艰关败则陷没事势异也夫必胜之兵有限之矢此李陵所以失也今我之将士能为陵所不能为者乎往城诸边实近我土又沿边之地虏原不以为利故虽城边筑垣少有侵取虏不恤也套地则虏自弘治以来据以为家资以为生四时之间三时在内一旦欲取而有之彼岂晏然不有争乎事体异也故曰杀虎者易夺虎子者难夺虎子者易夺虎穴而居者难今未能杀虎而夺其子处其穴得乎夫先据北山将勇者胜赵奢所以得也今我之将士能为赵奢之所为乎若曰伺虏出套据河为守先将渡口及可以履冰道路稍筑墙垣以次移置边堡于沿河如昔年总兵官周尚文所论似若可为而不知套地虏之巢穴各有分地岂有空套以出之理二千里沿河之地其间可渡应妨道路不止百余筑垣为限岂时日可完移置边堡非百数十不相联络堡置兵非千人不可而游徼了望哨所守者不与当三十万众不止也布置未定而争穴之虎至矣况我边去河动辄千里一年之食为数亿万此亦未尝深细思虑者也然则套地终不可复乎曰事变之来至无常也要之君子不可有徼幸之心夫秦之所虑者胡而终秦无北边之警汉之所备者胡而中叶有款塞之顺事变之来孰能逆睹圣天子在上文德日修天心助顺将来虏之胜衰强弱虏能自保邪自相攻击如匈奴之南北荐遭疾疫如先零之殄灭岂无期也彼有其隙我乘其弊套地之复此其时乎谨我塞障饰我戎备和我行伍固我元气以俟其隙为计之得也故曰知彼知己百胜之道也若不察虏势之强弱不审事情之难易不睽我力之有余不足使塞下之民迫于备边者喘息不获定沿边之卒伤于锋刃者疮痍不获起而复横挑强寇以事非常则愚所未解者也虏之为中国患旧矣蔓延至于今日甘宁延固大辽之间凡朔漠边徼皆其所走集也频年犯内地国家坐受调挽筑守之困不已将何所终哉今者城宜大则已捍紫荆居庸三关之外尸矣然则延固为之奈何延固不守则全陕未可知也矧于甘肃孤悬何有哉是故修边复套之议筹边者之壮猷也夫边不修套不可复破屋御寇是也套不复边不可守伺门逾垣之寇是也然则二者将并举乎曰罢民以筑之入损死以捍之不可也然则复套为先乎曰远勤以夺之又露师以守之可复也不可守也守在河乎曰河可守也不可久也然则修边为先乎曰先为声以恐之形以辟之乘其不扰而缮之故全也然则套终不可复乎曰套为吾故地不闻有收复河南地者乎法曰役不再籍粮不三载是必役之不再粮之不三计料定则复之矣然则河终不可守乎曰河为吾故险也不闻有距河为守者乎法曰因用于国因粮于敌知己之可足知彼之可因计料定则守之矣曰修边正也其为力也难集役难也会值难也土膏难也复套奇也套复则一举而获数十年之安其为效也事半而功倍是则然也若曰集役之难因其歉而募之其来也若趋若曰会值之难夫边者朝廷之边天下之边非陕之边也合天下之力以为之其计也若不匮若曰土膏之难则余肃敏之所修者其画图者欤因旧以为新因下以为高则用力少而成功多其难易可知也若夫将有战志士有死心知己知彼知天知地堂堂正正之师可以长驱直捣而收犁庭扫穴之功亦何所疑惮而不为哉然则复诸已乎曰边未修也则量进以便修边之防无靳重费焉边既修也则大举以决守河之策亦无靳重费焉夫然后以数年之所休养而教聚者则所谓已成之兵已全之力已孚之心可以一举而进战斯守斯筑斯田斯得尺则吾之尺得寸则吾之寸也守河南可也守河北可也守东胜可也屯田而郡县之亦可也故土复而中兴之业在焉故曰度功无速度成无幸议废东胜则大同宁夏不为援废大宁则辽东宣府不为援以榆林援大同宁夏则偏头关花马池等处所以孤弱以朵颜三卫代大宁则喜峰古北口黄花镇等处所以单薄近来益贡之傲虽小而急意者朵颜不可不设图以处俺答之患虽缓而重意者河套不可不俟时而复榆林地乏耕牧借于河套为多河套失自弘治正德间数千里膏腴之地尽为胡虏出没榆林由是失所养榆林之守无险可据而左右援大同宁夏甚辽虽设迤左烽墩五十陆迤右烽墩九十二而军食两缺连年告急然诸边镇独榆林军忠义无摇志且负勇常怀复套之愤其惟苦于无粮彼识者谓得百万金可充恢复之用矣河套东北曲畔乃东胜旧址正统以前尚为中国所有此以西三受降城一带近北虏亦克罕住牧今其为营者五曰好陈察罕儿曰克失旦曰把即郎阿儿曰卜尔报东营曰阿儿西营兵约五万河套汉朔方郡乃匈奴河南地也今为吉囊俺答所据吉囊领四营曰哱合厮曰偶甚曰叭哈思纳曰打郎俺答领六营曰多罗土曰畏吾儿曰兀甚曰叭要曰兀鲁曰土吉喇俺答即吉囊之弟有远意凡入寇取铁不取银虏男不虏女见吾边军时与赉之即渠夭寿卜吾民安危耳西北重地三边五镇之称皆国初制也而榆林之特置则自正统间始所谓延绥者非边镇中最当要害者欤延绥地方东连山西偏头关西直宁夏花马池相距二千余里其间有所谓黄河套者非要害之所在者欤偏头宁夏一带防守在套外而虏骑乘冬河冻乃得长驱入套以伺我间隙扰我心腹则兹地也者非尤当重者欤向时虏拥众来住牧吾套内或间岁或四五岁民竭远输军勤久戍境路骚然不胜荼毒今既去矣患当豫防事贵先备善谋国者何以处之陕之为边臂扞天下延绥实腋其间守臣建白有乞朝廷无以河套视陕西而以河套视天下者厥重盖如此而可轻受其人乎汉武帝听主父偃城朔方郡循秦旧因河为固当白羊楼烦败走日计亦非失然募民徒十万口转漕甚远自山东咸被其劳费数十百巨万府库并虚唐中宗用张仁愿于河北筑三受降城乃突厥默啜雄争之隙置戍虏庭未见其可而六旬间三城屹就朔方自是无寇颇损费亿计减镇兵数万仁愿所筑即汉所城郡地彼此利害乃尔辽绝何哉今不可不求其故也唐末朔方已据于拓拔氏石晋十六州重为辽有而宋人于此矻矻与元昊竞韩范之才有弗克济匪其罪也我朝取天下于夷狄极惫之后今日边事大非宋比仁愿之事业其不有在乎成化弘治间守臣请兵搜套之议相地移戍之议远烽堠便营屯之议或欲求禁畜牧销贼觊觎或欲广立耕种资我供亿众见角持暨今未已一代经略岂无一可用之良策天其资斯人以事业于今日乎自古中国守边皆将卒宿内以御戎虏于外而兹地今日虏乃得入吾内而吾反设防守于外若之何可不求唐汉之迹所以得失之故而为之所也此善谋国者之所以有望于其人也宁夏按宁夏为陕西重镇卫城西南一百四十里有崃山山上有塔积一百八座崃口两山相夹黄河经其中诚塞北一胜概也我国家惟不守降城东胜初恐劳人耳及后胡虏杂处河套降城之鄙不惟宁夏不安且致固原多故矣且诸卫无积尤当要冲地远飞挽不前灾仍谷价腾踊所恃以济亟急者常股存积之盐耳又多不继是以沿河沟堑营垒极为虚弱为将领者虏来则退缩及去则佯追失事则破调相推同事则装点相庇陷村堡不肯质言稍有获张大其数口舌为国外强中干虽胡虏亦知之矣愚闻东胜旧地东起振武西逾云州极于中受降城平原山川广袤六百里原有良田一万四千顷又如天瑞金泊大盐没越及安丰艾山等处屯泊饶沃关中无比若驱逐残虏专守降城外阻大河为固内擅耕牧之饶则陕西有息肩之渐幽并俨长城之壮又闻残虏随逐水草散居河壖鄙曲类无城塞天兵一临势必瓦解且其中虏酋桀诘多不相能而势无定一仓卒兵至旄倪绊累必不能透引塞外西域诸虏以挠却我矣是故我圣祖敕耿忠谨于防边则安其常今乘积弱之后设长技以驱逐之则通其变宁夏濒河当虏冲冰合受敌至夏始宁故名今虏居套中朝夕窥伺终岁不能宁耳花马池一带新墙嘉靖间王琼所筑其所赖不小榆林饷道出鱼河堡虏据此堡榆林不能支矣甘肃镇直北有北虏瓦剌一部住牧青海一带插入甘肃行都司腹里近为逋虏亦不剌住牧是一隐患也哈密议汉武之通西域也自世祖闭关谢质之后无善策焉我朝置嘉峪关建封限爵哈密树藩篱盖将以观顺逆之势而通闭之枢在我也自夫边臣寡策哈密失守土番入据之后甘肃已不得善其所矣恢复之计议论无已复之不便弃之亦不便何也土番专据之势已成生聚教训屹然一巨部也纳贡互市羁縻之术全镇借用为休乃欲勤兵远举得乎合力并谋胜负尚未可必纵使款塞而来归我城池彼肯轻弃如脱哉贾胡无厌之求不已则执词以逞陕巴之萌孽又着矣而谓安攘得乎故以为复之不便哈密者唐伊州故地屯田旧郡非若珠崖可损也国家大一统之盛珠崖尽入编户而谓伊州外之为可乎此不可弃之名义也天下有道守在四夷封哈密封朵颜一也所以扼虏之吭而拊其背也哈密弃矣遂以嘉峪关为寇门单弱不援而谓甘肃之孤悬为无虞黄河为可恃乎此不可弃之明验也故以为弃之不便然则可遂已乎曰外户不闭堂奥可窥唇之危矣惟齿之寒理也无已则徙海寇夺哈密一策也不然徙帖木哥归沙州亦一策也或曰穷虏可役徙海寇便也曰海寇者套虏之仇也遗孽余喘又婴以土番之犷悍而谓其不北走焉支南走祁连不可得也矧夫饥则求附饱则飏去顾乃资其望风欲逞之羽翼哉徙海寇不便或又曰徙海寇徙帖木哥一也巢穴既成势难摇动怀土重迁情也徙帖木哥亦未便也曰帖木哥者罕东番达内徙白城沙州其故土也完城沃壤土番以耕获之利垂涎焉久矣为帖木哥者岂能一日忘情哉一也近闻之彼种有登石关儿望沙州则欷歔恸哭而去是其桑梓在念水木本源孰谓犬羊无人心哉二也番酋日事仇杀渐觉衰弱况又邀窃市贡我制其命而帖木哥之力亦足与之抗三也海寇依附回夷议昏议援而彼族有红帽儿者相与掎角则其所念在彼所避在此昭然矣四也内徙迄今方二十年其故老犹存召而谕之启其天性示之恩义给之粮饷假之声势则其坟墓庐舍田园旧思勃然矣若曰事体重大迟四十年之后则壮者老老者毙后来者冷落乡国之念机会断不可图五也故以为徙帖木哥便帖木哥徙矣销内变植外御控土番捍肃镇沙州形势西鄙巩防在焉则又何以哈密为哉作哈密议安定洪武七年秋有安定王遣使贡铠甲刀剑等物遂赐以织金文绮四匹仍诏其酋长立为四部各赐以印曰阿端阿员苦先帖里谨按安定阿端阿员苦先帖里与瓜沙赤斤蒙古曲先海西等处皆古敦煌之地数处之中沙州为要盖其州有玉门东倚三危北望蒲昌其去哈密土鲁番尚余八百里昔汉武用主父偃张骞之计于河西据二关而列四郡我国朝鉴其远戍劳民之害而务广德不务广土之意边地封付番酋沙州徙于嘉峪及后戎虏猖炽关陇骚然幸彼此猜疑连结未固我若以甘州之兵东临罕东又由罕东西略安定阿端曲先而夹以西宁卫之兵行定赤斤以临沙州而肃州屯堡之众亦奔赴之则东西合势而玉门阳关可复由是内开四郡之屯外和西域之虏则关陇安枕幽并亦奠矣和戎五利晋悼行之而卒以复霸古今戎狄相拟以兵戈必殚诈力开关以互市远近鼓舞唐时西安北庭戍卒之费俱取玉门阳关柘阙商贾之征按柘阙关外渡白马河西入俱毗罗阿讠悉城以至思浑河砂城及于阗之大石城古有赤山碎卜贺腊碎叶之西又有朱国新城顿建阿史不来俱兰税建怛罗斯史德龟兹达干疏勒水城段芦岐山赤河坎城兰城胡弩固城吉良城郅支满演渡州盘陀苇关皮山姑墨焉耆于衍榆林龙泉东夷僻西夷僻赤崖安西凡此四十处唐时置有城镇今皆为番部落矣以言阳关之外若蒲昌伊盾石城弩支时勒井渡且末潘仙悉利支井勿遮移祉彭怀东兰凡一十三处亦番落也以言玉门西去哈密尚余八百里其哈密火州诸处古有罗护赤停赤谷长泉龙泉蜀山凡六部南平安昌雷石银山盘山张三新城又陆处则属土鲁番其柳峇金沙七屯三部亦皆属之其瀚海清海神山沙钵冯洛耶勒俱六轮台张堡乌宰清镇叶河黑水东林西林弓月蛰矢密伊丽凡一十八处唐时城堡衙署今悉为诸番衙帐若自罗护经茨箕驼泉西华东华独泉纳职三百九十里之延而茨箕等六番处其内自罗护西南逵韭草堆以至赤亭则哈密吐鲁番之道又通若自罗护西北上乏岭又经蒲类六十里直至北庭由是观之赤亭当其冲罗护总其要哈密火州碎叶拨换龟兹北庭安西六大都会尤为西域诸部内外形便今皆没于戎虏而不可复矣其辟鹈山之外又有麚麛错甲山鸾子井密栗达旦野横泉诸胡若牵引丑类并力并凉不惟甘肃延绥宁夏大同莫克支持而燕幽关西云朔亦为难守矣元起土剌灭国四十以及西域自西域及西夏侵轶泾阳则领北郡非吾有自渭之栎则长安三辅不能存长安外扰则同华自危同华既危则陕蒲必裂陕蒲若裂则虎牢汾晋必举而天下纷纷矣又尝考赫连渤奇渥温猾夏兵迹而觉我西北边陲虚弱窃亦欲施吾长技乘虏携贰搜掠河套海西以复降城玉门旧塞然后守关息民大通互市吾见商贾丛集物货俱萃待以宽恕而加之诚意久之西域漠北番胡仿效积以岁年有增无减因而起例抽分以供戍卒是不烦内地寸兵斗粮而可以坐守边关岂特唐人能享其利而我不若哉且天下极有可讶之事交广漳潮路去西域不止一万五千里往牒所载往往有西域商贾来于交广其交广水商亦有潜往西域者盖自海道以通虽险而实近并凉商贾若往西域必自柘阙阳关玉门以出虽无险而路则遥也甘州古张掖郡肃州古酒泉郡极西北重镇北倚合黎山山丹界甘肃之中焉支山在山丹东南五十里祁连山在酒泉张掖南连亘一带古匈奴失此地尝歌曰亡我祁连使我六畜不蕃亡我焉支使我妇女无姿故本朝设行都司于甘州而以肃州为都司门庭肃州城西六十里为嘉峪关乃羌胡要涂关外即沙州卫古三危山在焉有羁縻六镇古敦煌地土番居之西北有镇夷所尤孤危其地虽险可据但溥于盐利华夷赖之恐为必争之地哈密乃六羁縻卫之一翰蔽肃州为西北番襟喉洪武中封元孽忠顺王赐以金印成化九年土鲁番阿力王侵陷虏去金印二十年立其国都督罕慎弘治元年阿力子阿黑麻复陷之杀罕慎四年以地及金印来归五年询元裔陕巴者立之六年阿黑麻复虏陕巴金印以去八年许都御史进计结外蕃小列秃等及赤斤诸卫克复之九年阿黑麻复袭哈密破之十年以陕巴金印来归陕巴酗酒掊克不能立国哈密属夷怨之十七年哈密头目者力克哈辛往土鲁番迎取阿黑麻次子真帖木儿来守哈密陕巴知之走沙州寻送陕巴至哈密正德元年陕巴卒子拜牙袭八年哈密人来告拜牙不善主国拜牙惧奔土鲁番十一年土鲁番令火者他只丁牙木兰来据哈密且入嘉峪关杀掳无算嘉靖三年土鲁番统众入关抵甘州攻劫四十日而去四年牙木兰据守哈密八年土鲁番纳款通献还哈密然今亦空城无守徒系虚名无翰蔽之实矣甘肃以西番达相界北亦不剌阿秃窜居西海实西宁西境番人渐以南徙中国茶马之利太为减失今惟河州洮州二司有赖耳甘肃镇白兰州城起至嘉峪关几二千里一线绵延孤立西控吐蕃北隔胡达南蔽羌戎岁靡边费警栗日持苟非宇宙一体之心自认为王者不容己之事必辍而弗之理也吐鲁番自肃州外西宁而南至云南西北之境皆其地洪武初立为乌思臧等都司卫所宣慰宣抚等司凡三十三以羁縻之岁通朝贡不为边患一有警遣西僧谕之即已其泯州洮州河州在陕西境者旧亦吐番地今久内属惟差南近四川松藩者地险人顽尚数生梗所宜区计黄河源世祖皇帝至元十七年岁在庚辰钦承圣谕黄河之入中国夏后氏导之知自积石矣汉唐所不能悉其源今为吾地朕欲极其源之所出营一城俾番贾互市规置航传凡物贡水行达京师古无有也朕为之以永后来无穷利益盖难其人都实汝旧人且习诸国语往图汝谐授招讨使佩金虎符以行是岁四月至河州州东六十里有宁河驿驿西南五六十里山曰杀马关林麓穷隘译言泰石答班启足寝高一日程至巅西迈愈高四阅月约四五千里始抵河源冬还图城传位置以闻上悦往营之授土番等处都元帅仍金虎符置寮采督工工师悉资内地造航为艘六十城传措工物完阔阔出驿闻适相哥征昆哥臧不回力沮遂止翼岁兄都实旋都河源在土番朵甘思西鄙有泉百余泓或泉或潦水沮洳散涣方可七八十里且泥淖溺不胜人迹逼观弗克旁履高山下视灿若列星以故名火敦恼儿火敦译言星宿也群流奔凑近五七里汇二巨泽名阿剌脑儿自西徂东连属吞噬广轮马行一日程迤逦东鹜成川号赤宾河二三日程水西南来名亦里出合赤宾三四日程南来名忽兰又水东南名也里术合流入赤宾其流浸大始名黄河然水清人可涉又一二日岐裂八九股名也孙干纶译言九度通广六七里马亦可渡又四五日程水甚浑浊土人抱革囊乘马过之民聚落紏木干象舟傅毛革以济仅容两人继是两山崃东广可一里二里或半里深叵测矣朵甘思东北鄙有大雪山名亦耳麻不莫剌其山最高译言腾乞里塔即昆仑也山腹至顶皆雪冬夏不消土人言远年成冰时六月见之自八九股水至昆仑行二十日程河行昆仑南半日程地又四五日程至地名阔即及阔提二地相属又三日程地名哈剌别里赤儿四达之冲也多寇盗有官兵镇防昆仑迤西人简少多处山南山皆不穹峻水亦散漫兽有髦牛野马狼抱羚羊之类其东益高地亦渐下岸狭隘有狐可一跃越之者行五六日程有水西南来名纳邻哈剌译言细黄河也又两日程水南来名乞儿马出二水合流入河河北行转西至昆仑北二日程地水过之北流少东又北流约行半月程至贵德州地名必赤里始有州事官府州隶河州置司土番等处宣慰司所辖又四五日程至积石州即禹贡积石五日程至河州安乡关一日程至打罗坑东北行一日程洮河水南来入河又一日程至兰州其下过北卜渡至鸣沙州过应吉里州正东行至宁夏府南东行即东胜州隶西京大同路地面自发源至汉地南北涧溪细流傍贯莫知纪极山皆草山石山至积石方林木畅茂世言河九折彼地有二折盖乞儿马出及贵德州必赤里也汉张骞使绝域羁联拘执艰厄百罹历大宛月氐等数国其傍大国五六皆称传闻以为穷河源乌能睹所谓河源哉史称河有两源一出于阗一出葱岭于阗水北行出葱岭河注蒲类海不流洑至临洮出焉今洮水自南宋非蒲类明矣询之土人言于阗葱岭水其下流散之沙碛又有言河与天通寻源得织女支机石以归亦妄也昆仑至嵩高五万里阆风玄圃积瑶华盖仙人所居又何耶唐史土蕃传河上流由河洪济梁南二千里水益狭春可涉秋夏乃乘舟其南三百里三山中高而四下曰紫山古所谓昆仑其言颇类然止称河源其间云国家敞天威亘天所覆寿无间海内外冠带万国罔非臣妾视汉唐为不足讶故穷河源去万里若步闺闼嘻盛典也不可不志因志之都实族女真蒲察氏统乌思藏路暨招讨都元帅凡三至土蕃阔阔出今除甘肃行省参知政事是岁八月初吉翰林侍读学士中奉大夫知制诰同修国史臣潘昂霄谨述柯九思序云︰河源有志自本朝始前乎此曷为未有志河源者道路辽阻所传闻异辞莫能究河之源也山经曰敦薨之水西流注于泑泽出于昆仑之东北陬实惟河源而水经载河出昆仑经十余国乃至泑泽山经又称阳纡之山河出其中凌门之山河出其中穆天子传亦云︰阳纡之山河曰冯夷所居是惟河宗氏释氏西域志称阿耨达大山上有大渊水即昆仑山也地理志亦称昆仑山在临羌西而汉书载河出两源或称有或称无而河源所着异同况世殊代易名地亦异终莫能有究之者我太祖皇帝二十有一年春正月征西夏夏取甘肃等城秋取西凉府遂过沙陀至黄河九渡按昆仑当九渡下流则昆仑固已归我职方氏矣宪宗皇帝二年命皇太弟旭烈帅诸部军征西域凡六年辟封疆四万里于是河源及所注枝出者尽在封域之内当时在行有能纪其说皆得于目击非放也逮世祖皇帝功成治定天下殷富遂命臣都实置郡河源故翰林侍读学士潘公得究其详实搜源折派而作斯志乃知更昆仑行一月始穷河源于戏当四海混一之盛闻广见核致数千载莫能究者俾后世有考而传信焉岂斯文之光实邦家无疆之休也公之子诩能不坠其先业增光而润色之至顺间以同知嘉定州事来吴将刊是书行于世属九思叙其说于篇端元纯元年冬十有一月日南至奎章阁学士院鉴书博士文林郎柯九思序黄河九曲黄河九曲其说出河图绛象今录于此河导昆仑山名地首上为权势星一曲也东流千里至规其山名地契上为距楼星二曲也邠南千里至精石山名地肩上为别符星三曲也邠南千里入陇首间抵龙门首名地根上为营室星四曲也南流千里抵龙首至卷重山名地咽上为卷舌星五曲也东流贯砥柱触阏流山名地喉上为枢星以运七政六曲也西距卷重山千里东至雒会名地神上为纪星七曲也东流至大丕山名地肱上为辅星八曲也东流过绛水千里至大陆名地腹上为虚星九曲也元学士潘昂霄河源志黄河九折胡地有二折盖乞儿马出反必赤里也禹贡导河自积石以此参考之绛象河图及河源志与禹贡一一皆合又云河丛于火敦出于昆仑九曲而入于中国黄河四大折黄河自盐泽西来暨达潼关其面势所向凡四大折或与北狄分境或当北狄来路其初一折由积石而迳湟中则鄯阑也是一折也及至灵州西南遂转北而行凡千余里北河西岸即为凉肃甘沙四郡是又一折也迨其北流千里而遥至九原丰州则又转而东流故丰州北面正柱大河是又一折也丰州之东为榆林北境固抵大河而河从此州之东又转而南故胜州北东西面皆抵大河也自北而往直至潼关皆是河南矣此又一折也纪略云︰黄河源出朵甘思星宿海自西而东合诸河流北分为九河行二十日至大雪山绕其南折而东而北又转而西再绕大雪山之北转而东北约二十日始入中国自贵德西宁至积石则西域葱岭于阗蒲类诸水伏流千里出会积石经河州兰县东北越乱山中过宁夏中卫入陕口仍经卫境东北过东胜复由绥德州之境南流至延安府城之东北历宜川延川县界转东南入降城武州西北二百五十里南入保德岢岚石州宁乡之西南出石楼永和大宁吉州河津荣河至蒲州西门外东历芮城平陆垣曲至垣曲东流经怀济源孟温入巩其秦雍诸水以泾会渭前后历龙门过河中抵潼关东出底柱为孟津并行入巩至开封之原武夫黄河流至孟津巩县原武前后参塞外朔方上郡云中九原汾晋以及豫小大支川九十水自祁连合黎北张掖河诸水俱北注亦集乃河而西总入硖口穿沙碛绕出为黑水放于南海禹导弱小不言其所极有导黑水为绩耳居延海青海乌海诸海子乃在碛石西倾岷山冈眷之西之北水势既不能东复为山阜所扼不得直趋以南遂成大潴耳凉土异物志葱岭水分流东西西入大海东为河源禹所言昆仑盖本所自出也潜发于蒲昌洛书所纪出于重野经积石为中国河也张骞但能至大宛见河水初未达其潜发处桑钦水经曰昆仑在河水西北出嵩高五万里其高万一千里郦道元云︰昆仑之山三级下曰樊桐一日板松二日玄圃一名浪风上曰层城一名天庭是谓大帝之居十三州志云︰去北海岸十三万里有弱水周匝东南接积石高诱曰河出昆山伏流地中万三千里禹导而通之以出积石山海经乃云︰自昆仑至积石一千七百四十里又曰西海之南流沙之滨赤水之后黑水之前有大山曰昆仑又曰钟山西六百里有昆仑周穆王昆仑瑶池去周之涧特万有一千一百里西王母告穆王云︰去咸阳乃三十六万里东方朔十洲记方丈在东海之中央群仙所治为昆仑山有三角曰阆风曰玄圃曰昆仑宫张华所叙昆仑铜柱为天柱盖本方朔神异经也释氏西域志阿耨达山上有大渊水宫殿楼观甚大即昆仑山穆天子所至即阿耨达宫也西为新头河为天竺诸国皆度葱岭郭璞曰似别有小昆仑通远永乐七年太监郑和王景弘侯显等统率官兵二万七千有奇驾宝船四十八艘赍奉诏旨赏赐历东南诸蕃以通西洋是岁九月由太仓刘家港开船出海所历诸蕃地面曰占城国曰灵山曰昆仑山曰宾童龙国曰真腊国曰暹罗国曰假马里丁曰交阑山曰瓜哇国曰旧港曰重迦逻曰吉里地闷曰满剌加国曰麻逸冻曰哇坑曰东西竺曰龙牙迦邈曰九州山曰阿鲁曰淡洋曰苏门答剌曰花面王曰龙屿曰翠岚屿曰钖兰山曰熘山洋曰大葛阑曰阿枝国曰榜葛剌曰卜剌哇曰竹步曰木骨都东曰阿丹曰剌撒曰佐法儿国曰忽鲁谟斯曰天方曰琉球曰三岛国曰浡泥国曰苏禄国至永乐一十二年八月十五日诏书停止诸番风俗土产详见太仓费信所上星槎胜览日本考略日本国者古倭奴国也天御中主都筑紫日向宫主邪摩维国尹投马种类百有余国奄为所属号大倭王传三十三世彦潋尊第四子神武天皇自筑紫入都大和州疆原宫仍以倭为号迄汉桓灵间倭奴作乱互相攻伐历年无主有一女子名卑弥唿者年长不嫁以妖惑众乃共立为王法甚严峻在位数年死宗男嗣国人不服更相诛杀立卑弥唿宗女壹与国遂定时称女王国逮唐咸亨初贺平高丽稍习夏音恶其名不善乃更号曰日本盖取近日始升之义也先秦时遣方士徐福将童男女数千人入海求蓬莱仙不得惧诛止夷澶二州号秦王国属倭奴故中国总唿之曰徐倭非日本正号也又其性多狙诈狼贪往往窥伺得间则肆为寇掠故边海复以倭寇目之苦其来而防之密也以疆域言之东南大海中依山岛为居西南皆距海东北隅隔以大山广袤四面各数千里东北山外历毛人国到文身国约七十余里南到侏儒国约四千余里西循一支乍北望眈罗渡百济到乐浪及带方等群约一万二千里以州郡言之畿内所都有山城大和河内和泉摄津五州共统五十三郡故曰五畿畿外所部东海道有伊贺伊势志摩尾张参河远江浚河伊豆甲裴相模武藏安房上总常六十四州共统一百一十六郡南海道有伊纪淡路河波赞耆伊豫土佐六州共统四十八郡西海道有筑前筑后曲豆前曲豆后肥前肥后日向大隅萨摩九州共统九十三郡北陆道有若狭越前加贺能登越中越后佐渡七州共统三十郡东山道有通江美浓弹信浓浓野下野陆岙出羽八州共统一百二十二郡山阳道有播摩美作备前备中备后安艺周防长门八州共统六十九郡山阴道有丹波丹彼徂马因憣伯耆出云石见隐伎八州共统五十二郡故曰七道共海曲之地又有一伎岛对马岛多褹岛各统二郡故曰三岛其属国则有拘邪韩国方可五百里在新罗百济东南渡一海约千余里曰对海国居绝岛方可四百里出险多深林禽鹿千余成群户无良田食海物自活乘舡南北市籴又南渡一海约千余里曰瀚海国方可三百余里多竹林丛林三千余差有田地食不给亦南北市籴又渡一海约千余里曰末卢国户四千余滨山海居草木茂盛行不见前人好食鱼鳆水无浅深皆沉没取之东南陆行五百里曰尹都国户千有余又南水行二十日曰投马国户五万余又南水行十日陆行一日曰邪马一国即邪摩维国大倭王所都自是而东而南曰斯焉国曰已百支国曰伊邪国曰郡支国曰弥奴国曰好古都国曰不唿国曰姐奴国曰对苏国曰苏奴国曰唿邑国曰华奴苏奴国曰鬼奴国曰邪焉国曰躬臣国曰巴利国曰支维国曰鸟奴国曰竹斯国曰秦王国凡百有余国小者百余里大不过五百里皆为大倭王所属其新罗百济等国虽非所属皆以倭为大国多珍物并仰之恒通使往来其山川则有阿苏山其石无故火起接入俗以为异因行祷有如意宝珠大如鸡卵其色青夜则有光寿安镇国山永乐初以国王受册封境土皆入职方诏封此山御制碑文勒石于其上其国制度上下之分大较仿中国但服用政令与中国殊王居室无城郭持兵守卫寇至随时始制以锦彩为之而饰以金玉以天为兄以日为弟自任以天于天明时听政跏跌坐日出辄停云︰委我弟隋文帝曰此大无义调令改之今复如故隋志其臣文武僚吏皆世其官有大德小德大仁小仁大义小义大礼小礼大智小智大信小信十二等无定数又有军尼一百二十员犹中国牧宰八十户置翼翼属一军尼魏志官曰伊支马次曰弥马升次曰弥马获支次曰奴佳鞮逮宋元以来道各有刺史所属名亦不同盖职员随时更张无定名也朝会陈设仪仗乐有国中高丽二部及五弦琴兵有弓矢刀弩攒斧甲漆皮为之矢镞或以骨为之法杀人强盗及岛皆死窃盗计财酬物无财则没其妻孥每讯冤狱不承引者以木压膝或张强弓以弦锯其项或置小石于沸汤中令所竞者探之云︰理曲者手辄烂或置蛇瓮中令取之云︰理曲者手辄螫大抵用法峻而人轻生也其朝贡自汉历唐宋或顺或逆各有不同至元世祖招谕不从乃命范文虎率兵十万征之至五龙山暴风破舟败绩终元之世使竟不至逮国朝洪武四年国王良怀遣使僧祖朝贡七年复来以无表文却之其臣亦遣僧贡马及茶布刀扇等物以其私贡亦却之十四年国王遣僧贡方物不恪却其贡僧人发陕西四川各寺住居着为训是后绝不与通至三十五年复来诏定为贡期十年一贡成祖嗣登大宝国王嗣立皆授册封自是或二三年或五六年贡无定期皆诏至京师燕赏优渥稛载而归是以其贡而来也于利而不于义往往各道争先受遣之为幸正德四年南海道刺史右京兆大夫细川高国强请勘合遣使宋素卿贡正德六年西海道刺史左京兆大夫太内艺兴强请勘合遣使省佐贡嘉靖二年各道争贡国王源又植嗣位幼冲势不能制大内艺兴遣使宗设谦道细川高国遣使瑞佐宋素卿交贡舟泊宁波港互相诋毁宗设谦道等持忿执锐仇杀宋素卿伴芝追至绍兴所过地方莫不搔动借使不早为之计则宁波几为所屠矣吁四夷咸宾固帝王之盛节然彼狡者倭挟虚名以窥厚利而吾民之膏竭于供奉吾民之命悬于锋镝为斯民者亦何忍乐受其名而不恻然于中邪日本规制倭人在东海之中新罗国之东南本名倭厥后自丑其名改曰日本左右小岛五十余皆自名其国而臣附之其国东西五月行西南三月行并无城郭联木为栅以居之风土与新罗百济相类自山东登州府文登县成山卫绝海入匏芦河以入新罗自新罗历大镇七重真岘三处遂可以抵百济国之熊津及嘉林任存二城此二城者尤百济水陆之冲通此二城则日本臣服矣夫日本新罗百济国于东海而民物阜曲豆金银羡积好闽浙糖果青衣麻葛丝罗缎匹广川材药铜锅鼎铫又酷慕鬼神每招约朝鲜尝以六月间莱州定海县之补佗落迦山赛祭观音以邀冥福若减边海条禁以遂商贾贸迁宽例抽分以致其来诚意恭接以结其意平其价值以鼓货聚则利尽东海墩堡无烟岁抽其税不可胜言上可以益国家之赋下可以宽东海之征沿海防倭官军永以坐啸矣行之数年海民惯熟因类汲类可达福余福余者东北番卫也与朵颜大宁建州四卫互相表里屡为辽东蓟门之警陆路远不可通惟自定海成山可以径抵目今新罗而转达秽貊沃阻福余可以规制朵颜而收复大宁以为京师陵寝磐石之壮不可视为末务而不之究也唐置渤海高丽之使辽有大宁通吴之军已先为之矣东胡弓马偏长而不敢行舟南方使舟如马而果于杀胡异日有事大宁蓟门辽东疲其东西南方舟师直捣福余是所谓迅电不及瞑目疾雷不及掩耳者且取利于市舶民力不费资势于新罗日本兵卒精强何所拘泥而不早图之邪日本国朝贡拒纳异议为拒议者渠狼狡成性叛服不恒假贡为寇毒扰海陆故太祖着有成训为纳议者倭奴为东南夷巨镇属附者百余国王者无外渐磨声教以淑东方盖非以利方物亦不计赉款之费故成祖诏有显封窃谓纳策为优太祖初不弃渠后因党胡惟庸斥之且渠悍叛亦自有故洪武十六年寇报十五年陈得中擒劫庭用二十六年二十七年三十四年寇报十九年发僧如瑶巨烛之奸永乐十年十五年十七年二十年寇报九年太监王进索收奇货之事嘉靖二年宗设谦道称兵宁波绍兴止以宋素卿瑞佐争贡自相仇杀非故犯国纪为今计期限五年艘限三载人限五百贸易不禁赏给如例拒加于紊限威震于梗命仁义两不废至矣朝鲜要道按高丽之于渤海发自成山同一海道若自定海补陀落迦山镇航历海门刘家港三沙黑水琅邪沙门成山前后经沿海府州如苏州海州青州莱州登州宁海州文登县已四府二州一县矣自成山东北济海历大谢龟岛歆末乌湖水程共三百里自乌湖至马石山都里镇水程二百里起都里镇历桃花浦杏花浦石人注橐驰湾乌骨江水程八百里自乌骨江过乌牧具江椒岛长口镇历秦王卞石桥麻田古寺得物四岛水程千里乃抵鸭绿江唐思浦口东南陆行七百里直至新罗若自鸭绿江绿积利毕列海谷新城扶余南苏木底仓岩太行辱夷凡十处州城乃至高丽国渤海之地古有五京秽貊为东京龙原府又曰栅城府领庆盐穆贺四州沃沮为南京南海府领沃睛淑三州女直野人肃慎为上京龙泉府领龙湖渤三州显德城为中京显德府领卢显铁汤荣兴六州高丽则在四京之西故号为西京鸭绿府旧领神桓曲豆正四州五部四十二县一百七十六城高丽既作吾之东藩而凡邻壤之区如扶余府领扶仙二州长岭府领瑕河二州郧颉府领郧高二州定理府领定潘二州定边府领安琼二州率宾府领华益建三州东平府领伊蒙沱黑比五州铁利府领广汾蒲海义归六州怀远府领达纪富米福邪芝七州安远府领宁郁慕常四州其郢铜凁之三州计六十余州夷民皆不能外矣及我定边建阃六十余州之地多为我之臣属成祖征败北胡女直诸番悉境归附自开元迤北因其部族为建都司一立卫一百八十立所二十仍官其酋长为都督都指挥及指挥千百户所镇抚等职各自为贡不相臣属盖散党分势甚得大易豮豕之义比辽人以阿骨打袭节度使金人以铁木真为都统专土周旋号民祸国甚不侔也故高丽事我益恭辽左东边高枕岂非区措之密防御之审哉然正统己巳之变海西建州女直诸夷尝胁鞑靼兀良哈次我都城之下祸比辽金其间不能以寸矣或欲设官镇遏立宪于建州合兰宾州忽汗脑温黑龙哈州奴鬼干十九连城郍木川五国城等处专管夷官袭授夷兵调发但无协扶州县以严统体则彼蠢夷轻悍易为犯上始之何其可也古今有事于徼夷者多以兵争及计其所以经营也得不偿失大都物情相济以所愿则喜心生相拟以兵戈者则杀心生敬先列定海成山之要次道新罗百济日本渤海高丽封境之详盖欲比辽东开元则例设招徕之术以为收复大宁之本故也朝鲜贡道自鸦鹘关由辽阳经广宁过前屯入山海关日本贡道自宁波经杭州过苏州扬州至淮安此驭夷微意若朝鲜自鸭绿江抵前屯山海日本自淮而入则路大径辽东东鸭绿江西山海关相距一千五百七十五里南旅顺海口北开原相距一千七十里而都司城处其东北稍偏是为东一大镇广宁处都司城至山海关之中是为西一大镇全州为南镇而旅顺当其冲开原为北镇而三万铁岭沈阳中接于南蒙州广宁中屯辅于右巡抚及兵备住札广宁巡按及分守驻札辽阳辽东地皆沃壤旧为郡县自置卫之后人多侨居生庶稍减今置自在安乐两州以处徙徒要之未足以尽规议近年黠卒内叛今参将马永又物故可忧显迹容徐徐视之耶鸭绿混同二江同出女直国长白山其巅有潭州八十里南流至辽东朝鲜国为鸭绿江南入于海北流为女直混同江经金会宁府达五国头城北东入于海辽东出镇北广顺抚顺三关皆女直之地疆域甚广混同江南北水达达悉隶焉西抵兀良哈南界朝鲜安南海镇云屯海镇在交阯新安府云屯县之云屯山在大海中番贾舟舶多萃于此永乐中亦置一市舶所其山摩空直耸两山对峙一水中通自海南黎母山发船西行水程九百里至海宝山自海宝北行水程三百里取鸡唱门入云屯镇转入新安府或往安邦州州有安邦山其山岩穴重重面则枕海淤泥卑湿人马难到小舟或可以行大舟则难海潮涨时直抵山址及潮渐退远在山外将数百里其中平旷可以创立宫宇储积兵谷又有富良江发源自宣江洮江沱江过白鹤江三带州珥河黄江盂口宁口闷江龙王海门分出天符海门又分流出海潮小黄江仍过一江抵路沛会流入大全又入永江望瀛大小安海门福城山水江经大王口抵安谟仍自南平桂江月江会为平滩历杰时清凉禁门南超小大白藤江以至于蒙江及多鱼巴卢二海门其分流则自度鲁江至但江大平海门并入大海然富良江水之经交州府利仁州也州有天健山其山四面石壁巉岩中有平地广数百顷其分流入建平府之长安州也则有草芦洞群山峭崒林木茂苍巨川绕其前中有小河穿其内以至羽林山四面周回数百里木石蓊塞辽绕回旋内有小河自安谟海门过大王口水至山下岩穴深重亦能穿透入洞山下之岩潮退可容小舟潮平之际并洞之穴不见往寻无路欲问无人真天下之重险也安南陈氏僭据元人肆伐其躲避元兵多创宫宇兵库于安邦天健羽林草芦四处元兵入境久处甚难难久疾作势必旋师然后并出四处兵众散击尾追此元人所以大败后人所以不可不鉴也安南黎氏婿陈而篡陈黎江西人以货楮至其地善堪舆以葬其亲于彼国遂家焉墓前有鸟作声云︰广寒宫里一枝梅后其国忽大雪三尺许陈氏居青暑殿索联于群臣曰清暑殿前三尺雪众莫能对黎子悟鸟言续之时国王女名一枝梅处广寒宫里王乃感而婿焉渠国俗素不学无识每为中国人所图交阯莫登庸起家古斋为渔户今其子居黎氏旧宫听治盖东都之地也东都富良江南渠乃居古斋古斋濒海各承政司恒赋入其子渠利渔于海庸令严有经制以纲为营寨可渔可守海中下椿木按时开门以通舟行出入有纪庸勇而警能伏水中数日西南海外十一国曰交趾曰占城曰西洋曰真腊曰白花曰三佛齐曰暹罗曰苏门答剌曰爪洼曰湓享曰浡泥此祖训所不征岂国造草昧不敢勤荒之意成祖以交趾篡其主且杀我使征之郡县其地诸国惟交趾联壤中土有不得不议者后竟弃之此外惟占城真腊暹罗三佛齐通贡安南贡路安南谅山府七源州唐时隶邕州邕即今之南宁也故七源州有南交关通我龙州丘温县有镇南关通我凭祥州其广源州又通我归顺州弘治己未安南倍臣黎彦俊与凭祥知州李广宁有隙奏争贡路欲专由龙州不经凭祥太平知府卢勖勘其吏以国初设镇南关于凭祥而路必由龙州甚有深意仍令贡道出南交关由龙州必经凭祥之镇南镂榜告示其议始定夫思明太平必得谅山府上文下文万崖上思下思广源七川及渊脱单巴如嶅丘温琴抽平库董庆兰县远扯鸡翎等十二县然后可以安枕人久知之矣其所以不可得者盖地系险要交人必争其风土瘴岚我师难处兴师十万日费千金锐士不能久于瘴乡骁骑不可驰于鸟径营栅无所立粮饷甚难通长兵无所施行器无所用先有自困之形未有立举之势耳况谅山名虽七州十二县其所出土赋亦薄载观前后地形源泉疏地脉田陇上山腰败石横危径枯柴铺新桥安南岁时赋其土产祇是布白麻皮盐焇竹纸桐油耳其视望江赋黄腊蜂蜜桂皮新安则赋象牙犀角大原宣化则赋金银镇蛮大平则赋马绢以至安出金靖安云屯产珠玳瑁石室勾漏产水银朱砂及交州所出香椒蚺蛇并绵白磁盏等物其贫富尤不侔也盖安南数郡惟谅山为瘠华夷兵变惟谅山为冲若尽心力恢复其地恐所出不足以供戍兵警急之间又当竭两广边郡兵粮以赴是所得不偿其所失也近日宪臣在钦州开通互市其东都山南海阳安邦海东万宁永安一迤民夷各裒土产俱集彭城港岁时抽分足给司府不常支用若用心抚怀倾国必赴岁税所得或有侔于雷廉常赋矣窃欲广其意推此政于边方若龙凭镇南南交两关太平海口云南临安府之蒙自宁远州之龙门教化长官司之宣先与夫车里老挝及占城之新州召商聚货任其互市一如近日钦州之故绸缪经理始终无伪吾见忠信孚于蛮夷番商不远自至是故镇南南交两关之商通而谅山七州十二县北江三州十二县及左右前后之迩于谅山北江者皆会矣太平海口之商通而桄榔等县白藤沿江等州水陆咸会太平矣互市开于蒙自则归化州石廪关安丘文盘文振水尾四县嘉兴州龙门四忭三县咸出蒙自矣教化长官司之商通则宣化府旷县当道文安平原抵江收物太蛮杨县乙县及白鹤海潮扶了快州诸处州镇咸赴教化矣车里老挝设互市则安南之广威等州镇宁等府民夷致货辐辏也占城新州置市舶西域南海五十九国水商沓至吾且未论而南出横山入河华则乂安清化两府日南爱九真清化等州支罗安宁河华东崖安老俄乐等三十四县金银犀象椒桂香蜡皆北逾横山直来新州矣由新州循海而东历广南升华顺化新平四府直至俄山则升华思义顺化南垔南布政等州黎江万安开平义纯和调蒲浪福康古邓左平等十三县南风起时我可以往北风起时彼偕我来其物产土赀山藏海错吾皆得而兼有也且吾岂专为市舶之利而然也慨念交址一方自梁贞明间专于土豪曲承美前后篡据穷兵凶于胜负尽人命于锋镝民无所诉久矣吾欲多置务易不惟取其土产将以钩彼虚实机会有启絮其版图如未可乘夏夷亦利此易师贞而吉伏至险于大顺藏不测于至静者也苟不审时度势直欲构兵吾恐交阯未动我先弊怨结先成功未成无妄之药不可试也已西南夷南海西域番戎奉表入贡者如安南占城真腊暹罗爪哇琐里西洋琐里三佛齐古里满剌加小葛兰榜葛剌钖兰岩里班卒柯枝吕宋合猫里碟里苏禄忽鲁谋斯忽鲁母恩甘把里麻林古剌沼纳朴儿加异勒祖法儿熘山阿哇白葛达天方默德那南巫里急兰丹奇剌尼夏剌比窟察尼乌涉剌踢阿丹鲁密彭加那枪剌齐八可意坎巴夷替左法儿黑葛达八答黑商打回日落日罗夏治拂菻婆罗门浡泥百花彭亨览邦淡巴须文达那苏门答剌凡五十九国而闽广散入诸番者数千余人又闻占城为安南所逼自新州迁都鹤顶上安南以莫氏阮氏陈氏郑氏首为祸乱各据土疆其占城旧都若新州以西灵山以南田土肥美鱼盐充裕羊屿新州伽亻南貌三处湾港回完之处可以泊舟山原之阳可以筑邑二国各自有事其地也久弃不理若允占城修贡载行赐以真封严敕诸国凡有闽广水商久没该国者尽室起赴新州分田立宅就其众中之豪授以千百夫长之号内以都护占城外则大通诸国运致土产转相贸易不出数年番舶毕集吴浙闽广水商亦许径至若遣官往理起例抽分足国裕民姑且未论而威伸南海交阯憷服仍以中国之化施之炎峤则慕我声名乐吾德教日渐月化其民可臣服矣纵奸雄倔起吾以新州步骑西北入横山河华日南以新州舟师东南略广南顺化新安则交阯腹背受敌尤可以全取胜也交址民田亩税三升稍加增益民必为变其为府十七州四十四县一百五十七若更置三司及军卫有司计其岁入不足以给况望其上供以益国哉圣祖屡置不校我皇上姑准其降先圣后圣其揆一也大凡海水近吾边陲之国风俗殊异除官置吏则甚不乐通其互市以济有无则我所得倍于土赋彼不惟不觉不知且欲我亟来亟往但其名不韪人所耻言若从实深计则诚利于民生国计也治国如理家理家以衣食为先谋国以言利为讳是心也王邪伯邪谈王不知所以王及其无策欲用伯术以救之必无及矣于戏民力竭矣与其酷催科于常赋之中孰若开财源于常赋之外然此非臆见也孔明在蜀财用不足取之南中唐以王锷节度岭南远招番舶关中皆富于财又因以减广州常征之税甚矣市舶不可以或已也载观南海西域诸国番胡屡至占城乃进交广其土产物货若椒腊香木犀角象牙鹤顶宝石玳瑁珠壳脑魏珊瑚白磁之属与渤海朝鲜百济新罗日本所出铜宝金银及大白山之菟南海昆布栅城之鼓扶余之鹿郆鄚之豕沃州之锦龙州之绸位城之铁肃镇之镞率宾之马卢城之稻湄沱之鲫与夫绍皮仁心在在咸有及我中国所出川广药材铜锅鼎铫纱罗缎彩蕉葛皆番夷素所愿易而欲以相资济者也纵其互市而起利抽分始终无伪惟和惟一斯近悦远来利尽四海孔明区区南中不足言矣是故在西南则有新州灵山而北通海南广州在东北则有文登成山而南通太仓定海是乃天建地设而资我绥四夷而收其舶利者也盖闻西南诸番耐暑不耐寒东北诸夷耐寒不耐暑西南诸番若过七洲独殊则天气必寒东北诸夷若来黑水成山则天气必热寒热之交侵番夷所以欲速交易不乐久居中国而为沿海边民之害者矣今之士大夫口不言利其用本通番亦多为之惜其不为生民计不为朝家虑不肯建白以前而润泽以推行之耳凡空船行于海上者多有盗心惟通番货卖者往还重载诵祷赛祭如或失焉振古皆尔不惟今然或者忿怒海贼迁及番徒多取而杀之抑过矣卷星度天文所以观天察地考数造历以授民时者也然验天所以必合乎地者以天节气难寻地之中气可按也节气者何十一月大雪之类是也中气者何十一月冬至之类是也天无体以二十八宿为体天无度以自其行过次第为度岁有十二月月有三十日日有十二时时刻皆八子午卯酉则加二刻天度所历所谓至于角娄井奎是谓度也地面所经所谓出卯入酉出寅入戌某时某刻者也九百四十分为一日而又分谓四分之日以周天分十二次次三十度而复为四分之度所以晞也日顺数之见其进与天左旋逆数之见其退而若右转是以自地面而观其运行则皆左旋白天度而考其次舍则日月五星以渐而东其行不及天而次舍日以退然虽退其行未尝不进退虽逆其进未尝不顺气盈朔虚闰以生矣若夫五星则复可言降娄玄枵以负东海其神主于岱宗岁星位焉星纪鹑尾以负南海其神主于衡山荧惑位焉鹑首实沉以负西海其神主于华山太白位焉大梁析木以负北海其神主于恒山辰星位焉鹑火大火寿星豕韦为中州其神主于嵩丘镇星位焉辰次之行节节相系是以分野定于山河阴阳昭于云汉自坤抵艮为地纪自干携巽以为天纲分野与帝居相值皆五帝墟也故究咸池之政而在干维内者降娄也故为少昊氏之墟叶北宫之政而在干维外者訾陬也故为颛顼氏之墟成挕提之政而在巽维内者寿星也故为太昊氏之墟布太微之政而在巽维外者鹑尾也故为列山氏之墟得四海之中承泰阶之政辕轩也故为有熊氏之墟盖县象在天其本在地土气之与天星以精气相不系方隅故占测分度但以山河为限不主州国是以先儒配国吾皆无谈其云汉终始原于二至者必极其趣今夫十一月一阳生云汉渐降退及艮维始下接于地至斗建间复与列舍气通在易则为天地始交泰象也逾析木津阴气益降进及大辰升阳之气究而云汉沉潜于东正之中故易雷奋地为豫龙出泉为解皆房心象也星纪得云汉下流百川归焉析木为云汉末派山河极焉自析木纪天汉而南曰大火得明堂正位阳气自明堂渐升达于龙角曰寿星龙角谓之天关在易以阳块阴象也升阳进逾天关得纯干之位故鹑尾直建己之月列太紫为天庭正月一阴生云汉潜萌于天稷之下进及井钺得坤维之气阴气始达于地上而云汉上升始交于列宿七纬之中矣云汉达坤维右而渐生始列宿上觜觿参代皆值天关表而在河阴故宝沉下流得大梁十月阴气进逾干维始上达于天云汉至营室升气益究与内规相接故自南正达于西正得云汉升气自北正达于东正得云汉降气夫究一元之流行以考云汉之始终而及乎帝居之所直以观天文斯过半矣帝居之所直五行之精气所以宰乎物者也是故金木得天地之微气故其神治于季月水火得天地之章气故其神治于孟月章道存乎至微道存乎终皆阴阳变化之际也若微者沉潜而不及章者高明而过亢皆非上帝之居也由是观之历特为纪数之书象特为观天之器大本大原则不在是矣故吾之所取南考中星北察斗建宅四方四隅以定候审二至二分之测景稽一元升降之常度随时收改以与天合必不拘拘有迹之粗以写无形之妙其所以察之齐之必在心术之微不倚器数之末此钦明文思帝尧所以为不可及而赵尧李舜倪汤贡禹虽举春夏秋冬惟诗书不事心德无素汉高所以仅小康也尔雅既曰释天不得不略言其趣凡有六等一曰盖天文见周髀如盖在上二曰浑天形如弹丸地在其中天包其外犹如鸡卯白之绕黄杨雄桓谭张衡蔡邕陆续王肃郑玄之徒并所依用三曰宣夜旧说云殷代之制四曰昕天昕读为轩言天北高南下若车之轩吴时姚信所说五曰穷天云穷隆在上虞氏所说六曰安天晋时虞喜所论郑注考灵曜云︰天者纯阳清明无形圣人则之制璇玑玉衡以度其象如郑此言则天是太虚无形体但指诸星转运以为天耳史云︰郎官上应列宿诚哉是言也矧三公九卿乎故中台星折则张华应之长庚入梦则李白应之赵普乃紫微垣一小星之类其应历历不能枚举前元天历戊辰娄宿降灵我高皇帝以是年生至洪武戊寅而娄星复明又若洪武元年正月彗出昴宿是年元运除旧高皇布新是昴宿实应胡星也正统己巳荧惑入南斗则车驾北狩弘治庚申夏彗犯紫薇垣五尚书予以录于前矣此皆所闻所见者孰谓天道玄远而不可稽哉列子曰天倾西北日月星辰就焉地不满东南百川水潦归焉此非大观之见也天左旋地处其中顺之故日月星辰南面视之则自东而西北面视之则自西而东北极居中日月星辰四面旋绕非就下也远不可见也日月星辰恒在天也人远而不及见如入地下耳论衡曰日不入地譬人把火夜行平地去人十里火光藏矣非减也此语甚真昆仑山地中极高之所故山南之水入南海山东之水皆入东海山西之水皆入西海山北之水入北海此西域游记论之中国当昆仑之东故江淮河汉皆入东海而云地不满东南者知其委而不知其源者也日食日之所照周遍华夷云之所蔽至为近狭今太阳实亏而有浮翳蔽之虽京师不见四方必有见者此乃天戒至深不可不察也汉成帝永始元年九月日有食之四方不见京师见谷永以为沈湎于酒祸在内也二年二月日有食之四方见京师不见谷永以为百姓屈竭祸在外也臣愚以为永之所言未协天意夫四方不见京师见者祸尚浅也四方见京师不见者祸浸深也日者人君之象天意若曰人君为阴邪所蔽灾慝明着天下皆知其忧危而朝廷独不知也由是言之人主尤宜侧身戒惧忧念社稷而群臣乃始相率称贺岂非上下相蒙诬枉天谴哉又食不满分者历官术数不精当治其罪亦非所以为贺也日月蚀昔人纷纷置论不一国朝宋潜溪云︰月本无光其有蚀是为地影之所隔也月上地中而日居下地影既隔则日光不照其隔或多或寡故食有浅有深盖地居天内如鸡子中黄大不过与月同地与月相当则其食既矣宋此论将有见于夜耳月蚀固有在申酉时在寅卯时者或日未没或已出亦可谓地中日下而隔蔽乎且日何为亦有食也刘保斋云︰日轮大月轮较小日道近天在外月道近人在内日食既时四面犹有光溢出可见月轮小不能尽拚日轮也日月合朔时月常在内未有日在内者故月食日也日月相望则日食月者月虽资日光有圆于望时然微相参差则光圆恰相冲射则日反食之如点灯者当在炉炭炎炽之尖所冲射则灯反不然此历家所谓暗虚言月为日所暗而非日之实体暗之乃日之虏冲耳此言有据日外月内者日火也月水也此日月之行所以有上下之异然谓其轮复有大小则恐未宜日食既时四面犹光自缘日光本盛与月不同乃尔若地与月共形体大小何烦拟类昔人以远征至日出入处已有所言朱子亦尝言之日固不大于月也宋之所言地影正可如佛氏言月中所有不当以论月蚀刘之所言乃是历家之说历家日光遥夺月光则月食日为月掩则日食之说朱子尝以示门人矣考之理数似只如此他日论日蚀又云日月会合处月合在日之下或反在上故蚀论月蚀云︰日月相照月不受日光阴盛亢阳而不少让故蚀何也阳气衰阴亢阳不让此日蚀事也日蚀书于春秋而月蚀不书若阴盛亢阳为月蚀之灾圣经安得忽诸禹本记言河出昆仑高二千五百余里日月所相避隐为光明也后儒日如火把之譬盖出此元人尝穷河源矣殊不如本记之所言者十二相眉取义子寅辰午申戌俱阳故取相属之奇数以为名鼠五指虎五指龙五指马单蹄猴五指狗五指丑卯巳未酉亥俱阴故取相属之偶数以为名牛四爪兔两爪蛇双舌羊四爪鸡四爪猪四爪见洪巽漫录子午卯酉五行死处其属体皆有亏鼠无胆兔无肾马无胃鸡无肺见曾三异因话录或曰鼠胆在首非无也唐尧元年甲辰至我太祖洪武元年戊申计三千七百二十五年六十三甲子邵氏经世书谓尧得天地之中数盖尧之时在日甲月巳星癸辰申而当干之九五值十二万九千六百年之中故谓中数也考之天开甲子至我太祖洪武十七年甲子计六万八千八百八十一年胜国元明善有曰夏禹即位后八年而得甲子入午会之初运当始之初六故推胜国至元甲子为午会第十运则今已入第十一运之中乃始之九三也欲复二帝之盛以跻三代之长是望今日户口古今户口登耗不同不抵易代之初常耗而承平日久则登矣禹分九州时民户一千三百五十五万三千九百二十三民口三千九百二十二万周公相成王时民户一千三百七十一万四千九百二十三民口四千九百二十三万二千一百五十一春秋时民口一千一百八十四万七千汉平帝时民户一千二百二十三万二千六十二民口五千九百五十九万四千九百七十八此汉之极盛也光武之兴民户四百二十七万九千六百三十四民口二千一百万七千八百二十桓帝时民户一千六百七十万九百六民口五千六万六千八百五十六至三国曰拆立之时通计户一百四十七万三千四百三十三口七百六十七万二千八百八十一晋武平吴天下户二百四十五万九千八百四十口一千六百一十六万三千八百六十三至隋大业中户八百九十万七千五百三十六口四千六百一万九千九百五十六至唐永徽中户三百八十万天宝中户八百九十一万四千七百九口五千二百九十一万九千三百九此唐之极盛也至大历中户才一百三十万此古最耗者宋太祖定天下户三百九万五百四至真宗时户七百四十一万七千五百七口一千六百二十八万二百五十四神宗时户一千七百二十一万一千七百一十三口二千四百九十六万九千三百徽宗宣和中户二千八十八万二千二百五十八口四千六百七十三万四千七百八十四此宋之极盛也元世祖混一之初户一千三百一十九万六千二百六口五千八百八十三万四千七百一十一至其末年口五千九百八十四万八千九百六十四此元之极盛也我朝洪武之兴当元乱残毁之后户口尚耗至嘉靖中户九百三十五万一千九百七口五千八百五十五万七千七百三十八亦可谓盛矣然今制军匠等户不分折民间口之入籍者十漏六七况自兹以往日丁盈成之运将来户口之登岂止汉唐宋元之所谓盛者而已哉按马端临曰古者户口少而皆才智之人后世生齿繁而多窳情之辈均是人也古之人方其为士则务学问及其为农则勤稼穑及其为兵则力战是以千里之邦万家之聚皆足以世守其国后世之民才益乏而智益劣士拘于文墨而授之介胄则惭农安于犁锄而问之刀笔则废以至九流百工释老之徒食土之毛者日以繁伙不足以增重邦国官既无籍于民之财而徒欲多为之法以征其身户调口赋日增月益而民益穷苦憔悴只以丁多为累矣悲夫赋重莫如苏州亩科粮至有一石六斗三斗及二石者洪武初正耗止二百十四万石永乐后益为三百万石余两京百官禄俸尽派苏州计米几三十八万石又供亲王白熟米一万石余建都自古中原无事则居河之南中原多事则居江之南自然之势也成周以来河南之都惟长安洛阳江南之都惟建康其次则有襄邓焉唐朱朴之议曰襄邓之西夷漫数百里其东则汉舆凤林为之关南则菊潭环屈而流属于汉西有上洛重山之险北有白崖联络诚形势之地沃衍之墟若广浚河渠漕挽天下可使大集此建都之极选也虽然皆未有及燕蓟之形势者大行盘盘自西而北居庸古北松亭等关北瞰河汉南引江淮土厚水深博大爽恺其人沉鸷材勇杜牧所谓王不得不王霸不得不霸之地岂非天遗其势以贻我明万世帝王之业乎朱朴襄阳人以三史举繇荆门令进京兆府司录参军改着作郎干宁以大府少卿李元实欲取中外九品以上官两月俸助军兴朴上疏执不可而止擢国子毛诗博士上书言当世事议迁都曰古王者不常厥居皆观天地兴衰随时制事关中隋家所都我实因之凡三百岁文物资货奢侈僭伪皆极焉广明巨盗陷复宫阙局署帑藏里关井肆所存十二比幸石门华阴十二之中又亡八九高祖太宗之制荡然矣夫襄邓之西夷漫数百里其东汉舆凤林为之阙南菊泽环屈而流属于汉西有上洛重山之险北有白崖联络乃形胜之地沃衍之墟若广浚漕渠运天下之财可使大集自古中兴之君去已衰之势就未王而王今南阳汉光武虽起而未王也山河壮丽处多故都已盛而衰难可兴也江南土薄水浅人心嚣浮轻巧不可以都河北土厚水深人心强愎狼嚣不可以都惟襄邓实惟中原人心质良去秦咫尺而有上洛为之限永无夷狄侵轶之虞此建都之极选也不报吴朴纪略云︰关中西接姜戎东尽潼陕南连巴汉北际朔方左有函谷二殽表以太华终南之山右有褒斜陇首带以黄河泾渭之川金城万难周池成渊九州上腴天地巨噢楚地有变出兵商于直捣上庸又命巴蜀治舡积粟浮岷江直造巴东从江汉以抵襄阳则东西合势夔万归郢宛叶唐邓永以无虞他寇非所患也韩魏有变吾出兵同华下甲宜阳据虎牢成皋历原武延津以及卫辉阳晋再自成臬渡河逾漳直会洛州又径渡蒲津以据汾绛则韩赵魏底定若以魏兵攻临淄即墨之南发河北之卒直批博关则淄青又宁山东无恐蜀中有变若命江伷之兵趋成都狄道之兵趋甘松或由司马剑阁或自阴平故道或进阶文或田瞿塘多方百出则蜀道悉平金牛巫崃难为其险矣盖关中所以制御诸戎如自高临下有以知其险而计可万全诸戎若逆御关中如自下趋上则不胜其沮锐气易尽此关中所以可都也我国家南北肇建两京其山东两河等处古称难治所谓中强之弊首尾之弱或者不能无之况自北都临制中原势颇不顺而关中出师区夏顺若建瓴何则大河以南自保州边吴泊西距长城口广袤五十里其间若遂城西北十八里之牟山至保州西北六十五里之柏山路谷十余如保安西北四十余里之八角口古北平军灰岭山二十五里之安阳口定州之西一百八十里之北砦与夫石舅银坊冶山数处虽北京临制中原之道然山川形势与京郡大是向背苟屯兵聚众必死以守未易当也其外多阻塘水不可进矣载观自顺安东至任丘二十里川堑沟渎苇泉纵横地类天牢又东北至雄州三十里又东至霸州七十里又东抵海水口营田圩岸湿水渐洳地类天陷又自顺安至肃安约五里两河之间草茂盛地类天罗又西至安肃县之西二十五里夹地之间硗确不平地类天隙凡此皆难师于中原者也元刘太保曰上都国祚短民风淳太都国祚长民风淫遂定大兴为大都开平为上都四月避暑则于上都马就水草八月回大都岁以为常周自后稷至于文武皆都关中号为宗周秦为阿房殿在长安西南二十里殿东西四千步南北三百步上可以坐万人庭中受十万人二世为赵高所杀于宜春宫在杜城南三里葬于旁都金陵者宜守淮以防外庭守武昌九江以蔽上游守淮之势东固淮安泗州自丹阳而扬州而淮安而泗州乃全淮之右臂也西固凤阳寿州自采石而和州而凤阳而寿州乃全淮之左臂也东无淮安虽得泗州而不为用西无凤阳虽得合肥而不为用上游之势沅湘诸水合洞庭之波而输之江则武昌为之都会故湖广所以蔽九江江西诸水与鄱阳之浸汇于湓口则九江为之都会故九江所以接武昌而蔽金陵若用于天下则徐邳临清淮安之应也洛阳钧郑凤阳之应也荆州武昌之应也而襄阳又荆州之应也固荆州可以开蜀道固襄阳可以控川陕固临清可以通燕冀固洛阳可以制潼关其西南守江西以运百粤其东南守浙江以治闽吴皆金陵之门庭帑藏云尔金陵控带荆扬引输江湖宅中南北山川之雄结原隰之平衍食货之富饶足以容万乘供六师我太祖阅江楼记深得之太祖平定天下之后以北平建都可以控制胡虏以问廷臣此圣人高出万世之见也而翰林修撰鲍频对曰胡主起自沙漠立国在燕今百年地气天运已尽不可因也岂非风水之说乎今都燕百五十年天下太平如一日则地气天运已尽之说敢为欺罔可以诛矣五季及宋都汴梁汴梁宅中南北冲道水陆后世议都者舍金陵其庶几乎其地平旷无险三代前封建诸侯则王几无恃故不可都春秋以后葵丘之会践土之盟败师于邲于鄢陵及刘项画界鸿沟已各留意夫重屯之势利于用武又得扼控屏蔽以制于外是诚胜地如固燕蓟固绛泽则彰德卫辉无北忧固山南则嵩洛无西忧固襄黄则南汝无南忧固临济则归陈无东忧由是而运于四方漕贡朝会之便永无所归夫建都之说有三尚德者观其会借力者审其要处变者先其急周公之营洛也道里遐迩无相远也朝觐会同不偏累也有德易以王无德易以亡故曰宁以天下病子孙不以子孙病天下此观其会者也汉高之都关中也披山带河四塞为固三面保阻独以一面临敌卒然有警百万之众可具故曰地势便利下兵子诸侯犹居高屋建瓴水也此审其要者也光武之据河内也深根固基为天下本西遏赤眉之强北扫幽蓟之乱故曰进足以胜敌退足以坚守此先其急者也外此则宋襄之仁义终亏伤肱之师项籍之宰割无救固陵之急江左纷纷六朝递革露捷徒闻翠华不北盖所谓无其实而慕其名舍其利而履其害也嗟夫天时可恃也而岁德所临不足御王翦之攻地险可据也而祁山大举无能免马谡之败人心可凭也而宋人南渡群万千忠节之士俛首丧气于武林琼崖之间是岂不有道焉存之尔乎故尝曰尚德之说远应变之谋迫无已其惟审势乎审轻重之势以酌首尾之分明首尾之分而定内外处之极则关中其最也幽蓟并冀其次也宛洛许邺自置身于战场荆益湘吴终限宇于天外魏人狭小云代欲事改迁不于关中而于洛阳此所以恒朔之地盗贼猬兴秦陇之间终成异域也已畿辅屏蔽元人攻燕劲骑捣居庸北附其背大军出紫荆口南扼其项今宣大雁门蔚朔等关虽为京师外藩然降城高阙东胜险要未复外藩关镇仅可自支且大宁久没于奚胡辐里关口如顺天府北九十里有昌平州州东北九十里有黄花镇自黄花历大小谷口如白马陈家吊马等峪关口积有四十八东至密云县之古北口自古北口历二十四关口至娥眉寨其间历黄松峪将军石等关凡五口乃抵蓟州东岸峪自关以东历宽峪等关凡十口乃至遵化县之马兰峪自此历沙波罗文松青龙井儿潘家口团亭寨等关口凡三十一乃至大喜峰口又历七十口至永平府迁安县之青山口自青山历十二口直抵冷口自冷口东历河流徐流等三口至刘家口又历四口乃至卢龙县之桃林口自桃林又历四口至昌黎县之界岭经箭杆等六口乃至抚宁县之义院口又历石门等五口至董家口自董山历大毛山小青山等十口直至山海关前后跨越一州七县但念喜峰潮河去京师二百余里地甚平坦可以长驱黄花山海兵粮少弱密云一带地方延长营堡稀阔力分势缓朵颜结婚海西连并兀良哈计料今日不惟不敢出喜峰收大宁破走朵颜且虑变起仓卒而无以应之者矣夫关口之要昌平东北极于山海关若语西南则又尽于大龙门若保定真定亦有可言矣是故昌平之西有杨口西历二十七关口直至天津关白天津西历十五口直至大龙门又保定府易州之西八十里有紫荆关唐县西北有鸿山倒马八渡三关真定府井陉之故关自故关而之真定府西之恶石自恶石而之灵寿县西之白羊由白羊而之曲阳县之龙泉自龙泉而之金龙自金龙而之周家堡自周家堡以至定州之西倒马关夫永顺真保前后关口积二百有二十喜峰潮河固可惧而紫荆白羊亦不可忽也景泰中虏骑次止都城之下非以失紫荆白羊者乎蚁穴弗防遂成鼋窟谋国者当必有深长思者矣蓟州遵化平谷之马兰谷将军石大喜峰口熊儿谷三屯营罗文谷宽佃谷等俱北边紧要关营丰润之南即临大海海运道其要接永平东北当密云之路诚京辅要地而喜峰口朵颜三卫出入之门尤为紧要辽东三岔河一带亘数百里北自辽阳旧城至南三岔河关俱弃以与朵颜三卫住牧隔绝东西增费堡戍其地且多草木鱼鲜之利若自宋家堡直西过镇远关截守不亦快乎潮河川寔为虏冲沙淤水漫孙营难守凡边墙水口俱然可容无处乎武备京师最忌轻弱王卒尽行诗人所剌惠此京师以绥四方所以为可也秦征材士汉徙豪富及后皆能摧破强虏雷动域中惟唐玄宗出关中兵救安攘戎城内备始虚天下之势偏重矣且京师之兵与边戍所处者贫富殊悬艺能差异出兵外讨胜之不武不胜寒心此昭宗所以见侮于宋文通而汴岐交戍终致兵斗阙下社稷为墟也我国家以永乐辛丑定都燕京仍元之旧其置兵肇卫以护陵寝壮中夏威夷狄无不备至内设锦衣十二卫以卫宫禁留守四十八卫以卫京城曰五军曰三千曰神机统诸军以司训练又有十二团营如耀武旧武练武显武敢勇果勇效勇鼓勇立威伸威扬威振威所以简精锐备征伐然原制五军所以肄营阵神机所以肄锐手三千所以肄巡哨或云三营各自团操恐武艺不能相通临敌必难相应若合三营军马同在一处相兼操习技熟之后必赖其用宋有叠阵法吴璘所作也似亦可用其法前一行刀楯蹲伏以俟其阵最低第二行矛戟大枪立地以俟其阵稍高后一行骑兵弓矢其阵最高互相倚恃迭为赴援窃谓最低之阵若边塞之外蹲伏之处掘地取足容身刀盾蔽目更蔽以云幢而参之柁戟则矢镞莫加虏马之足不能给又边塞之所其在陆也则纵横掘堑以为地网其遇泉也则沟引停蓄以为水柜然虏骤来众情忙逼或在地网水柜之外即当施吾制截之方则有电扫雷丸可用矣其为器也管用七尺而以铜为之小管七寸而以药发之小管之口塞以铅丸出入橐中日夜任发远者一二里近亦二千步凡丸及之处人马辟易虏骑充塞然后克施全功若略邑攻坚以复边要久没城垒尤其所宜者且用众少而成功多赀费省而兵卒强人人喜于进战不俟我之威逼也云幢以遮外卫内而施吾攻战之秘柁戟一挥则强勇不能御矣书考鉅鹿救赵项籍大破章邯官渡相持关羽直取颜良马超驰逐曹操闵冉冲溃梁犊皆此之故也吴朴云︰京师操练所以厚畿护运国威也近归权门鬻以免班莫敢究正此衰弱之所由其后良可叹也近世回夷达虏杂处中国繁华之地如两京河间真保临清等处皆是往往群其族类崇其俗尚祖其教习确然不入吾中国之化其所羁縻仅及其身而已方承平全盛之时尚梗然如此一旦风尘之起当若何耶京畿水利京畿之东濒海数千里北极辽海南滨青齐萑苇之场海潮日至淤为沃壤其于两浙海滨之地大始相同然卢沟白河滹沱易水卫潞诸河俱会京辅苟不从上浚泄不无迅勐横溢吾观卢沟之水发自马邑洪涛山之桑干河而朔州武军山之灰河武州白洋溪谷之武川汉土谷之浑源川应州西安镇之崞川皆入桑干流至马邑县西北之金龙池隆庆州妫川之水自州界流至保安州西南三十里之清水河吞纳万全左卫西海子之水并保安所出二郎沟之水天神界所发水沟口河之水会宣府城南五里之洋河同燕尾温河以至团山溪河之水经保安之南沽河之西至怀来晋阳山滦河之水顺势西流毕会桑干其龙门之水因沟盐流至广阳房山县北良乡县东亦由广阳以入桑干并从东南流抵宛平过卢沟至看丹口其万全赤城之东河西河云州雕鹗堡之南河南河之源自剪儿峪狗儿村合流至此西河则合温泉东流分而为二一从西北入宣府城一从城南以合东河东河则自独石云州东南流经古北口三河异流共趋古北过密云至顺义县北二十里之牛拦山会潮河经通州出直沽以入于海其黄花镇川河自塞外经昌平怀柔玉河大通二河绕都城过大通直抵高丽庄顺义黄颁峪所出七渡河经流三河昌平芹城水西南流至兰沟一亩之清河经燕丹村双塔水自双塔店以会昌平县月儿湾之榆河沙河过顺义若香河县拔罾口之河经流县西同前众水俱涯白河御夷北塞鲍丘水南流径九庄岭百余里过密云戍合道人溪出县界密云刑山水流为广刑关外三川流经密云东北号为要水三河县东南平谷故城之水接纳洳河泃河周村马庄独乐小碾乡泰诸河自平谷界过三河抵通州之宝坻湾阳界梨河经遵化县西南连汤池直入宝坻之汉口会通潮河若滹沱水源出代州繁峙县秦戏山历代崞忻定五台盂县过榆枣出卤城经三合入南关井陉平山趋献县易曹河诸流至此俱并行矣载观盂县龙化河水向北流虑云中牧马与夫大鸣泉流为韩河经真定县界松岭水经阱县为泔淘河流为绵蔓又吞秽河松阳河源自灵寿之楸山灵寿东北卫河经焉其水则来自常山矣山西诸水散于燕脂当城派河直至阜城派河又吞纳之清漳河抵卫水入武邑县北三十里名曰夹河大河山麓之水流至武安沙窝里伏出儒教与沙河县之水流为响水河者同入潞河潞河出自辽州大行山历武安柏林伏流至洛远里复出东经巨鹿凡诸数水咸指滹沱为壑然易水曹河至献县五里铺已同滹沱名水必以曹徐石桥一亩滋河沙河鸦儿唐河为宗是故唐水自灵丘县过飞犭倒马至唐县界入祁州以会沙河沙河自定经祁东南入滋河滋河发自无极县历深泽至祁西南三十里乃合沙河沙河又受道拦告河盖道拦河源自平乐县山麓之水流至涞水县西十里是谓道拦行唐县扬州岭水流入县界又谓告河鸡距泉一亩泉流至保定城西三里而清苑至安州之西南则氵雁为刘家淀矣完县界水经满城之南五十里即方顺河也流之清苑石桥河水东历清苑之南二十里则入黄狗窳梁河之水自唐河分流至保定东三十里保定南九十里则有土尾河焉源自蠡县唐河经县界抵安州五回岭之雷溪水经满城之北一十里号曰大册河自此经清苑北十五里徐河所由名也亦入安州其长流之源由鲍河过安肃出新安东南至雄县以入瓦济温义则发自安肃之南三十里号为曹河一出县西十里曰徐河俱会安肃县南彼此相合河名温义再转南行与长流交会经雄县亦归瓦济束鹿双丘鸦儿河源出晋州入束鹿境以入深州易州西南五十里有女思谷水自涧东北以流转而西南径赴易州有涞水发自矾山桃林入涞水县界东入圣子水有庄溪出自紫荆南入白涧以前数水顺流归宿咸以易水为宗易水则在安州城北流至雄县即为瓦济过五里铺合滹沱历保定出直沽入于大海代郡涞山之水流至涞水县北又东南至定兴西合五里涧则为拒马河而新城马村河紫泉河又会之矣并至白沟东注霸州任丘县之滱水及掘鲤淀之水与夫洋东五千二淀由肃宁县外二十里下由中堡河武清之南有沽港西接西沽东合小直沽与前数河同归直沽又东起信安御河西至霸州漠淦口又保定县西北直至雄县自雄县至安州自安州西边具淀以至清苑又起安肃广信之南以及清苑西北白清苑之西古有鸡距泉尚泉并方田稻田南北东西各一十里号曰西唐泊限以大河以分南北然于安州开修易河引水东注其中东西三百里南北五十里皆可筑堤贮水况安州至西水遥百里若更筑塘埭相立斗门旦夕俟潮放入御河东凿池塘以益埭水则安州东濒于海广袤数百里可为稻田莞蒲蚌蛤不胜其利矣夫塞外河朔太行云中诸水俱会京东若于水之源流之分并势宜堰截者则堤防以资灌溉势宜分杀者则注引以为塘淀斯派分于上势弱于下倾写于直沽者罔有疾溢仍按视直沽武清清苑滹沱五里铺瓦济雄县安州及通州潮河三氵义口看丹口一十二处审系水涨必冲及可舒缓水势者不惜平地数百里中开塘泊以承水之飞放因势穿沟以分水之余支然后横开长渠收其流分散其水计淫泥所钟与沮洳尽处各为斗门以司启闭外以截咸水内以蓄淡水斯濒海数千里河北四百里变为良田而元脱脱区区末利且羞为道之矣京营京营之制国初止有五军营五军者中军左掖右掖左哨右哨也此外有曰大营曰围子手曰幼官舍人营曰十二营皆五军营之支分每营各有坐营把总官多寡不等永乐初始以龙旗宝纛下三千小达子立三千营内有坐营管操上直披明甲等官又有随侍营则三千营之支分也亦有坐营官以统之若神机营后征交阯得其神枪火箭之法因立是营亦有中军左右掖左右哨各有坐营把司把牌官又有曰五千下者永乐中得都督谭广马五千匹今所谓谭家马者即此别有坐营把司官统之此则神机营之支分也已上旧名三大营居常则五军以肄营阵三千以肄巡哨神机以肄枪手驾亲征则大营居中营外分驻五军步卒居内骑卒居外其外为神机营又其外有长围各周二十里令军中樵采皆不得出围外景泰初选三大营精锐官军分立十营围操以备警急调用是为团营天顺初罢立八年复置成化初复罢至是以言者议复置先取三大营精兵设立团营分为十二曰奋武曰耀武曰练武曰显武曰敢勇曰果勇曰效勇曰鼓勇曰立威曰伸威曰扬威曰振威每营各有坐营把总等官统之若遇出征即量调以行三大营所存无几名曰老家儿专备营造差拨等用其十二团营精兵盖以在京各卫并山东河南江北各都司所属及南北直隶卫所共二十五万分为春秋二班团操听调此京营制度之大略也嘉靖初太学士杨一清疏曰太祖设五府四十八卫太宗建都燕京仍立五府增七十二卫设五军神机三千大营都城之外设大教场操演武备又以河南山东大宁中都四都司官军轮聚京师岁教月练无事足以壮国威有警足以御外侮真得居重驭轻之宜矣厥后天下承平兵务渐弛至正统己巳之秋北狄侵侮几危宗社景泰初兵部尚书干谦乃于三大营中挑选精锐者分立十营团操是为团营体统尊严条教明肃四方有警或用一营二营三营以次挨拨而行不用临期挑选其选剩不堪者退回原营谓之老家天顺初年罢之成化初年覆置后增为十二团营布分益严我武益张于时一有警报大军一出四方慑服嗣后因陋就简垂四十年而戎马日耗士卒之殷实者出钱包班而其名徒存贫难者饥寒困苦而其形徒在衣裳褴缕气息奄奄平居且不能自存安能为国以捍御百战之虏哉每遇有警欲拨一二万之兵未免各营通行挑选再欲选拨一二万恒以不足数为虑是团营与老家无异矣夫军以卫民民以养军今各营官军月支米八万一千五百余石以一岁计之该食米九十七万八千余石是皆百姓膏血之余及选用战兵求二三万而不足当事者岂不为之寒心哉至于统兵将官亦皆临期选用将不知兵兵不知将迟缓日月旋置军装将官已至关口士卒尚在京城都人相传以为笑口是不堪用徒费刍粮也中外皆知京军为不足用正德年间山东北直隶群盗纵横乃调宣大陕西辽东边军征之逾年始得平定是岂强干弱枝之意哉幸而其时三边无警假使夷狄外侵边兵不可掣调则内盗将置之不问乎启边人轻视中原之心不可闻于四夷不可训于后世失今不为后益难圆乞敕提督官申教练之法溥优恤之恩禁侵削之害严役占之条痛革宿弊修得旧规使耳目一新精彩一变所以壮国家之元气而延生民之命脉者庶其在此也番调有时教阅有法统御有律团伍有籍兵虽有籍而府实空将虽有名而权实去此府兵之不善也谚曰将军大广骑卫佐小郎官此广骑之弊也京师五军营练五军将士三千营司宝纛令旗神机营司神枪火器是为三大营锦衣卫下班军操练谓将军营侍卫官提督腾骧四卫勇士谓四卫营御马监官提督正统己巳之变欲振扬兵威号令归一于尚书谦议立十营团操于三大营内精选成化二年增置十二团营迄今为例不堪者退回原营曰老家其十二营内各分五军司内外马步官军三千司内外马队官军神机司内外步队官军缓急调发即原营提督部领藩镇疆域唐世藩镇之祸有识者愤之要当究其建置之始指其疆域之分计其统属之地则当时之事宛然在目可以垂永戒矣观史之暇因隐括其大凡使有考焉当安史甫平仆固怀恩欲幸祸植党于是请以河北地封三降将其后遂为魏博卢龙成德是谓河朔三镇也又有淄青横海宣武彰义皆点将悍卒尤而效之相与蔑视王人设置官吏连衡以抗天子或以子继父以下叛上则朝廷不得已姑赐节铖虽在中国实如戎狄盖是八镇之土地民人不复为朝廷有声教所不及也按魏博有州七贝博魏卫相澶磁也成德有州四恒冀深赵也卢龙有州九幽涿瀛营莫平蓟妫檀也淄青有州十二淄青齐海登莱沂密曹濮兖郓也横海有州四沧景德棣也宣武有州四汴宋颍亳也彰义有州三申光蔡也昭义有州五泽潞邢洛慈也盖举天下要害地而瓜分之府库充实士马强壮隐然战国之势也宁不可愤也乎然亦乘人君之暗懦宰相之凡庸耳有君如宪宗武宗相如裴度李德裕则剪殪而芟刘之不遗余力矣后之人君览此其亦拔祸本揽权网任贤辅惜名器庶不成此厉阶也呜唿万世之炯鉴哉边屯军费国家供三边之费最为浩大岁用银至四五十万然欲省转运之费莫若兴屯田兵法取敌一钟当吾二十钟屯田一石可当二十石今三边之地固在也而人以为不可行何哉按赵充国屯田便宜曰计度临羌东至浩夹羌虏故田及公田民所未垦可二十顷又言北边自敦煌至辽东万一千五百余里故有吏卒数千人虏不能攻今留步士万人屯田地势平易多高山远望之使部曲相保以为屯田内有亡费之利外有守御之备唐元和中振武军饥宰相李绛请开营田乃使韩重华为水陆运使给耒耜与牛耕傍便近地连岁大熟军不复饥又益募人为十五屯屯置百三十人而种百顷各就高为堡东起振武西过云州界极于中受降城秋果倍收岁省度支钱千三百万此又近事之效也今独不可行乎叶文庄公盛巡抚宣府时修复官牛官田之法垦地日广积粮益多以其余岁易战马千八百余匹其屯堡废缺者力修筑之不数月完七百余所今边军受役权门终岁勤苦鲁不得尺寸地以自衣食军储一切仰给内帑战马之费于太仆者无有纪极屯堡向谁修筑悠悠岁月致今日之失事今巡抚者若不再加整饬复完前迹将来夷虏之祸殆难支也食者兵之命也足食之道屯田为上输挽次之国初计夫授地俾正军自食其力以十二石抵口分人计入以供其余自十二石至七石与不满六石以下尝罚各以差然则今之输者不过一军积余之数而正军自食之口分乃归于种屯之余丁矣正军即不能自食其力而余丁所入又不足以当一军岁费之半如之何不匮且乏哉而况岁入无常数受地非余丁者乎屯粮不足继以岁输岁输不足继以飞挽飞挽不足而后内帑之请日纷纷然援为常例矣主兵仰给无常而客兵之饷又万万不可准余惧其坐困也无已其惟屯田乎孔明出师必讲屯法彼其时何时也犹长虑却顾不为朝夕计而况全盛之日也哉唐贞观元和间张公瑾为代州都督置田以省馈运李绛奏振武天德左右良田可万顷请择能吏置营田省费足食卒以卢坦经度四年得谷四十余万斛岁省度支钱二十余万缗韩重华东起振武西逾云州极于中受降城列栅二十垦田三千八百处韩魏公云代州宁化军禁地万顷宜如草城川募弓箭手给地计租以备征御此皆已试明验何谓不宜于行哉往时议者云︰大同二边抵三关五百余里不可耕者二其三皆腴地也东西一步得地四顷有余一里得地千顷有余天城西抵偏关长八百里该地九十万顷为田者四不尽垦者五人给一顷可赡五十万人三人一军可得军十六万说亦辨矣然以唐宋往事筹之要亦有不尽迂者其人存则其政举可谓当今无若人者出于其间哉水泉营老营堡青艹糜子沟一带故多屯田草场先年耕牧得利人有盖藏军政弗修寇警时至遂乃归罪田畜禁民勿耕是谓惩噎而废食也地势孤悬商贾不至镇市辽远转输独艰边墙既固腴地可垦谨烽火明斥堠以修屯政此其急务也欤一查得三关沿边要害堡寨墩台星罗棋布在宁武雁门以东势相联属遇警归并不妨耕种独岢岚以西地邻边势甚孤危镇西卫北边大辛庄东接宁武西通偏关北连八角南及本卫亦要害之地宜修大堡高墩偏头关老牛湾地在二边应于紧要适中之处每里筑墩一座马军架梁步军修工功成军民可并田作遇有警赴墩趋避保德所忻口屯南通省城北接三关外连平虏井坪朔州一带又通边外兔毛河黑石崖贼人住牧之所若大举深入可至于此内居民颇多无大墩台相应修葺堡城创立大墩岚县西北河口村地极通冲一望平漫水草俱便虏贼深入必为连营之区今村内人烟颇多房室牛羊亦众墩台矮小不足以为一村防守合无外筑联墙中筑大台设器置备俾远近军民互为声援不惟足堪保障而耕牧亦有赖矣盐课两淮盐课几二百万可当漕运米直全数天下各盐运两淮课居其半而浙次之长芦次之福场无巡御以行无远地也河东场无运官以出有专所也广场兼之故巡运俱无清理盐法都台止一员统治长芦淮浙河东盐池以南风而成即周官不假炼治之盐其地在中条山阴北自云中山阜至安邑解蒲之间形如盆底水气润下如陆海夏日蒸燠薰风激荡造化自然成之所患水少则池渴生硝水多又气澹难结调摄之计为濠为堰为泄为潴但久雨盈漫入南山清水则小害入北浊水及东黑龙潭西硝水池水则大害今所急治者在浚姚暹渠以泻五姓湖耳河东盐池所赖以平水势只一五姓湖特之民非水火不生活五谷与盐均于水火皆日用之不可缺者也乃以为私而禁之使不得行其势之决也有甚于防川者矣盐徒之害是也今欲弭之于未乱也无他开余盐之利弛私盐之禁而已开余盐之利或如御史李佶所言每正盐一引带余盐一引或如詹事霍韬所议每正盐一引带余盐三引或令商人于缘边报中或令商人于盐场买补如此则公私兼利商灶两便私盐不待禁而自无矣且每正盐一引带余盐二引或三引是国家获额外二三倍之利而灶丁亦得二三倍之息也此外纵再有遗余当尽捐以予之任其流通货卖不复拘禁是尽变私盐为官盐则亦可以尽变盐徒为良民矣又凡如叶时所论云云者皆儒生稽古之谈科场文字之料耳非可与议于经国之大计也盖古今风气异宜于天地物产亦异有古盛而今衰者有古无而今有者如金玉之类在古为服食器用之常故荆扬之贡惟金三品铸鼎之金取诸九牧当时交接神人动以玉币为礼一岁之间焚而瘗之者尚无纪极其制而用之可概见矣降及两汉三国之时以黄金赐予臣下动数百斤计朝廷之蓄积者可概见矣凡此皆山泽之产也而今有是也哉惟盐以煮海而成古者世质人淳开物者既未暇资之以成务而制利者亦不须借此以厚生若天地故遗之以利后世者然至于管仲者而后取而用之虽有所因而实近于创物之智也后世善用其法则足国足民公私两便否则亦公私两害矣今也不责为法之不善用人之不当而乃追咎管子之作俑譬之病催科之扰而怨神农之播殖为庸医所伤而愤岐黄之尝药也吁亦舛矣宋欧阳修言各处河咸之地尽许令煎盐货易以充田税而官不禁之庶几两便刘晏任其所之四字甚合鄙意今法限定行盐地方逾则为罪殊不知货利之行于天下也犹水之行于地也遇坎则止盈科则行其来也势不可强留非惟不可亦不能也商人射利乘便而往此方盐少势必争趋则盐积盐积则价平又将散而之他矣何必限之今世商贾所行之货贵而金玉锦绮贱而菽粟布帛通于天下达于四裔盖无一处之不到亦无一处之不售也何独于盐而限之哉刘晏之法人称简要信乎其为简要也邳州盐徒多山东人贩淮盐入淮北汴地至邳州过河故名勐悍有几人莫能敌张士诚起于此以驴负盐人司二三头数人投一保数保投一大保数大保投一总保小大有职行息有程各治一绳绳端有坚木凡无事束腰敌至用以为器伸屈随宜可钩可击可掠刃矢人谓流星锤山东矿徒即此辈禁不能纵亦不可恳为斯徒处得所岂无良便宜耳黄河入海黄河自兰州入中国五千余里至开封界不为患决溢惟开封大名居多二府地夷斥孟津而下无山冈束隘且土疏善崩又下流所受已多旁无渟潴而河身易淤冬春水止丈许其湍驶不能遏固势也古黄河至周定王五年徙砱砾始失故道汉而下徙决无常汉武帝时已通淮泗宋太宗时始入淮自是南北交注今河水全达淮入海一道自开封府兰阳县赵皮寨口东南流由杞县雎州宁陵县归德州夏邑县宿州下符篱桥出宿迁县小河口清河县入淮乃嘉靖七年新开赵皮寨口今盛流一道自赵皮寨口至宁陵县南入涡河经亳州蒙城县怀远县出荆山口入淮正直凤阳府之北乃金末自仪封县决而入涡河后复于旧所决口之西开赵皮寨口今由焉一道自仪封县北折经黄陵冈蔡家口缕水堤入梁靖口出徐州小浮桥下清河县入淮其梁靖之行自宋初今流渐微梁靖以上至仪封北乃黄河东行旧道此三流之南又正统十三年徒开封西北荥泽县孙家渡口入汴河至寿州入淮弘治二年塞三流之北又新开榆林集口经虞城县砀山县四口冲出萧县出小浮桥今塞又正德四年决曹县单县直冲沛县出飞云桥今塞又嘉靖九年决单县东北流冲出谷亭运河今塞又弘治二年决荆隆黄陵冈口经曹州濮州出张秋运河今塞大都地气渐南河无可北之势元徙入会通河近亦每引入会通以便运漕要非性宜其孙家渡入汴达淮一道或究竟为河身正流不可知也清河原窄自受黄河水故河身有今日之广后或梁靖口不至专借山东诸流上供何以克济缩身置堰司也国家因河溢开州濮州始塞张秋镇其水支流自开封流至曹县东北入会通河东南入徐州经泗州南流过沛县至徐州东北同沛水循城东南以入淮其中牟颍州陈留归德宿迁亳县以上原谷诸水尽归入之直至蚌埠乃同入海虽然河水所经淤泥之泽稻田之利兴焉如在西宁甘肃居延东西千五百里之河壖朔方上郡河曲河外之六镇云代保德州大河之原浒一经大雨淫泥攸钟大类河南被水之地水退耕种一亩三收窃意方今民力大疲不能导治黄河句矩成渊于以杀水势而兴民利然苟地属边疆如宁夏延绥云代保德六处粮饷不充户曹告乏若令六处军民依放河南民庶即濒河水退之原树种棱高下之粟则一熟可饱三岁军民永赖润泽通变宜土俗以厚边疆是故今之急务也宋太祖曰夏后治水但言导河至海随山浚川未闻力制湍流广营高岸自战国专利堙塞故道以小防大以私害公九河之制遂隳历代之患弗弭神宗曰后世以事治水故常有碍以道治水无违其性可也如能顺水所向迁徙城邑以避之复有何患虽禹复生不过如此欧阳修曰开河如放火又曰避高就下水之本性河流已弃之道自古难复文彦博曰河不出于东则出于西利害一也今发夫修治从东从西何利之有自古治河之说多矣若宋二帝之见二臣之言可为百世法漕河元起朔漠建都北平漕渠不通江淮至元初粮道自浙西涉江入淮由黄河逆水至中滦早站陆运至淇门入御河中滦即今开封府封丘县地淇门今属大名府浚县乃淇水入御河之处即枋头也去中滦旱站一百八十余里自黄河逆水至中滦陆运至淇门其难盖不可言况运粟不多不足以供京邑之用于是遂有海运之举然海道风涛不测损失颇多故又自任城开河分汶水西北至须城之安民山入清济故渎通江淮漕经东阿至利津河入海由海道至直沽接运至京任城今之济宁州也须城今之东平州也其后海口沙壅又自东阿陆运二百余里至临清始入御河其难尤不可言时有韩仲晖边源辈各出己见相继建言乃自安民山开河直抵临清属于御河而江淮之漕始通矣然当时河道初开不甚深阔水亦微细不能负重载所以又有会通河止许一百五十料船行之禁海运之初岁止得米四万六千余石其后岁或至三百余万石会通河所运之米每岁不过数十万石终元之世海运不罢国初定鼎金陵惟辽东边饷则用海运其时会通河尚通今济宁在城闸北岸见有洪武三年晓谕往来船只不得挤塞闸口石碣尚在至二十四年河决原武漫过安山湖而会通河遂淤自是江淮舟船始不至御河矣永乐间肇造北京粮道由江入淮由淮入黄河水运至阳武发河南山西二布政司丁夫旱路搬运至卫辉上船由御河水运至北京亦不可谓不难矣后得济宁州同知潘叔正建言工部尚书宋礼等提督始开凿会通河潘之建言止为济宁州往北旱站递运军需等项艰苦欲开此河以省民力耳初未尝言开此漕运也河成宋尚书礼建言始从会通河漕运而海运于是乎罢当会通河漕运之初又得平江伯陈瑄于儿河道事宜莫不整顿所以至今京储充羡不至缺乏者会通河之力开凿经理以底于成者斯又数君子之力也此出刑部侍郎三原王公恕漕河通志节其要语记之漕规漕运定规每岁运粮四百万石内允运三百三十万石支运七十万石分派浙江江西湖广山东各都司中都留守司南京江南江北直隶一十三把总管辖各卫所旗军领运浙江都司运船共一千九百九十九只每船或军十名或十一名或十二名共该旗军二万一千六百七十名每船大约装运正米三百石连加耗四百余石共该装运七十余万石该运粮者杭州前杭州右海宁温州台州处州宁波绍兴凡八卫海宁金华衢州严州湖州凡五所其余沿海备倭卫所俱不运粮自宣德八年里河漕运到今皆然运船每五年一造每一船奏定价银一百两军卫自备三十两府县出价七十两兑运者各卫所军驾船至府县水次仓兑粮起运京仓通州仓交纳支运者原系民夫民船运至淮安徐州临清德州四仓军人驾船于四仓支运京通二仓近年又有改兑之名盖免民起运淮安等仓加与耗米就令军船各到该运府县兑粮直抵京通二仓也漕官永乐间平江伯陈公瑄把总海粮储共一百万石时未有总兵之名十三年里河漕运加至五百万石统各处一百七十余卫后以湖广浙江河南山东各都司所属茶陵临山彰德济南等卫地远省之每岁止运四百万石洪熙元年始充总兵官督运镇守淮安此设总兵之始也宣德四年同工书黄福计议于徐州等处立仓令官军接运六年挂漕运之印八年公薨以都督佥事王瑜都指挥佥事吴亮充左右副总兵同管正统四年专以马兴充总兵汤节充参将此设参将之始也景泰二年设左佥都御史王竑同管此文臣总督漕运之始也通惠河元郭守敬议开引昌平白浮村神山泉过双塔榆河引一亩玉泉诸水进都城绕至通州置闸以宣节之后渐淤废嘉靖间准御史吴仲议修筑立五闸闸置剥船六十每米一石减陆挽费银四分五厘岁省漕夫脚价银十万余两此其可用吴仲之疏甚详可考也仪真旧设临江诸闸复新拦江闸于江口引潮水以济诸闸且便停舶瓜州近设瓜口闸于西江嘴诸坝之利也亦拦江遗意瓜州旧有通江闸后寻废瓜口既设似与仪真不异辟通江与十坝并发不亦可哉里河运船十年一造江南船五年一造以往回越坝耳江势至京口颇下丹阳一带里河每患浅练湖高据欲厚所潴而时泄之不为无济耳会同河元至正二十六年开漕东南之粟以罢海运始元漕至济宁舍舟陆行数百里入临清卫河后由济宁开渠直抵临清复于兖州城东筑金口坝竭泗水注济宁盖济宁地独高故也洪武二十四年河决原武县黑洋山由旧曹州两河口漫过安山湖而会通河乃淤永乐九年尚书宋礼浚通之十三年复罢海运用老人白英策筑坝于东平州之戴村社横亘五里遏汶水东流入海故道令尽出南旺以三分之一南流二注于北引汶之策元已用之今则汶水全至所虑干旱水微诸泉不应会通亦非常恃之道元亦借黄河水以济之而近来患在于河一至而运河即淤此河之不可济于运诚为消长相持之势也江中运道之径自常州西得胜新河出江或孟渎出江入泰兴白塔河出扬州湾头镇省瓜州搬坝之费但江洋畏盗警限时掣镇江仪真卫通州所军之半截守泰兴靖江江洋漕皇可通也天下运船凡一万二千二百有奇原设厂淮安造者十九临清造者十一近移临清所造于淮安又分淮安所造于浙江湖广江西南直隶等府各顺所便窃意山东总遮洋总尚于临清便江南上江总尚于龙江关便弘治二年河决张秋都御史刘大夏治于上流疏孙家渡河三十里四府营河十里筑御河长堤起河南胙城尽徐州经滑长垣东明曹单诸县长三百六十里尚书宋公礼疏凿会通河先是洪武二十四年河决而会通河遂淤自济宁至临清三百八十五里舟楫不通宋尚书极力多方疏凿成祖一意委任之永乐十年始议会通河攒运北京宋公奏状甚详且悉故十二年遂罢海运而平江伯亦疏凿淮阳一带南北遂会通矣至今为国大利宋公功当第一后因微过朝廷督责之革其冠带止服儒巾治事其权中微而平江之功愈彰故今人惟颂陈而不及宋丘文庄公过会通河有感赋诗曰清江浦上临清阐箫鼓丛祠饮馂余几度会通河上过更无人语宋尚书后王主事始请于朝祠祀于分水龙王庙之偏亦略足以昭示来者也海运论海运之法自秦有之唐人亦转东吴粳稻给燕幽然亦给远方之用而已用以足国则始于元焉初伯颜平宋命张瑄等以宋图籍自崇明由海道入京师至元十九年始建海运之策命罗璧等造平底海船运粮从海道抵直沽是时犹有中滦之运不专于海道也二十八年立都漕运万户府以督岁运至大中以江淮江浙财赋府每岁所办粮充运以至末年专仰海运矣海运之道其初也自平江刘家港入海至海门县界开洋月余始抵成山计其水程自上海至杨村马头凡一万三千三百五十里最后千户殷明略者又开新道从刘家港至崇明州三沙放洋向东行入黑水大洋入界河当舟行风信有时自浙西至京师不过旬日而已说者谓其虽有风涛漂溺之虞然视河漕之费所得盖多然终元之世海运不废我朝洪武三十年会通河通利始罢海运考元史食货志论海运有云︰民无挽输之劳国有蓄储之富以为一代良法又云︰海运视河漕之数所得盖多作元史者皆国初史臣其人皆生长胜国时习见海运之利所言非无所征者窃以为自古漕运之道有三曰陆曰河曰海陆运以车水运以舟而皆资乎人力所运有多寡所费有繁省漕河视陆运之费省十三四海运视河运之费省十七八河漕虽免陆行而人挽如故海运虽有漂溺之患而省牵率之劳较其利害盖亦相当今漕河通利岁运充积固无资于海运也然善谋国者恒于未事之先而为意外之虑今国家都幽盖极北之地而财赋之入皆自东南而来会通一河譬则人身之咽喉也一日食不下咽立有死亡之祸况自古皆是转搬而以盐为佣直今则专役军夫长运而加以兑支之耗岁岁长运储积之粮虽多而征戍之卒日少食固足矣如兵之不足何迂儒为远虑请于无事之秋寻元人海运之故道别通海运一路与河漕并行江西湖广江东之粟照旧河运而以浙西东濒海一带由海通运使人习知海道一旦漕渠少有滞塞此不可来而彼来是亦思患豫防之先计也家居海隅颇知海舟之便舟行海洋不畏深而畏浅不虑风而虑磕故制海舟者必为尖底首尾必俱置柁卒遇暴风转帆为难亟以尾为首纵其所如且暴风之作多在盛夏今后率以正月以后开船置长篙以料角定盘针以取向一如蕃舶之制夫海运之利也以其放洋而其险也亦以其放洋今欲免放洋之害宜预遣习知海道者起自苏州刘家港访问傍海居民捕鱼渔户煎盐灶丁逐一次第踏视海涯有无行舟潢道泊舟港汊沙石多寡洲渚远近亲行试验委曲为之设法可通则通可塞则塞可回避则回避画图具本以为傍海通运之法万一可行是亦良便若夫占视风候之说见于沈氏笔谈每日五鼓初起视星月明洁四际至地皆无云气便可行舟至于巳时则止则不遇暴风矣中道忽见云起即便易柁回舟仍泊旧处如此可保万全永无沉溺之患万一言有可采乞先行下闽广二藩访寻旧会通蕃航海之人及行广东盐课提举司归德等场起取惯驾海舟灶丁令有司优给驿遣既至访询其中知海道曲折者以海道事宜许以事成加以官赏俾其监工照依海舶式样造为运船及一应合用器物就行委官督令其人自苏州历扬淮青登等府直抵直沽滨海去处踏看可行与否先成运舟十数艘付与驾使给以月粮俾其沿海按视经行停泊去处所至以山岛港汊树票帜询看是何州县地方一一纪录造成图策纵其往来十数次既已通习保其决然可行无疑然后于昆山太仓起盖船厂将工部原派船料差官于此收贮照依见式造为海运尖底船只量定军夫若干装载若干大抵海舟与河舟不同河舟畏浅故宜轻海舟畏风故宜重假如每艘载八百石则造为一千石舟许其以百石载私货三年之后军夫自载者三十税一客商附载者照依税课常例就于直沽立一宣课司收贮以为岁造船料之费其粮既从海运脚费比漕河为省其充支之加耗宜量为减杀大约海舟一载千石则可当河舟所载之一二河舟用卒十人海舟加五或倍之则漕卒亦比旧省矣比又非徒可以足国用自此京城百货骈集而公俱足矣考宋朱子文集其奏札言广东海路至浙东为近宜于福建广东沿海去处招邀米客元史载顺帝末年山东河南之路不通国用不继至十九年议遣户部尚书贡师往福建以闽盐易粮给京师得数十万石京师赖焉其后陈友定亦自闽中海运进奉不绝也况今京师公私所用多资南方货物之来若于运河窄浅舳舻挤塞脚费倍于物直货物所以踊贵而用度为难此策既行南货日集于北空船南归者必须物实而北货亦日流于南矣今日富国足用之策莫大于此说者若谓海道险远恐其损人费财请以元质之其海运自至元二十年始至天历二年止备载逐年所至之数以见其所失不无意也窃恐今日河运之粮每年所失不止此数况海运无剥浅之费无挨次之守而其支充之加耗每石须有所减恐亦浮于所失之数矣此策既行果利多而害少又量将江淮荆湖之漕折半入海运除减军卒以还队伍则兵食两足而国家亦有水战之备可以制服边海之夷诚万世之利也宋末襄邓之师日急当事诸人坐视而不救金履祥进牵制捣虚之策请以重兵由海道直趋燕蓟则襄樊之师将不攻自解因备叙海舶所经凡州郡聚落下至巨洋别难易远近历历可据宋不能用后朱清张瑄献海运之策其诸经海道视履祥先所上书咫尺无异人始服其精确宋季亡赖相聚钞掠海上朱清张瑄最为雄长廷议招怀令部其徒属为防海义民后建言海漕试之良便上注意向之父子致位卿相弟侄甥婿皆大官富贵遍天下意气盈满同时夷戮殆尽海运缘革海运之由说者谓自宋室末年亡赖钞掠有朱清张瑄者最雄部曲曹伍富民苦之崇明镇特甚官若捕急引舟东行三日夜得沙门岛又东北过高句丽水口见文登夷维诸山又北见燕山与碣石往来若风与鬼影迹不可得捕稍怠则复来亡虑十五六私念南北海道此固径直不逢浅角识之元兵兴事招怀授清瑄以官资令部其徒属为海防江南既附二人授千户时方挽漕东南供京师运河浅隘不可以舟百里五十里辄为潴水又绝江淮溯泗水吕梁彭城古称险处会通河未凿东阿茌平道中车运三百里转输艰而靡费重二人者建言海漕试之良便初年不过百万石后乃三百万石则元之海运粮储以为古来未有自朱清张瑄始按杜工部出塞诗云︰渔阳豪侠地击鼓吹笙竽云帆转辽海粳稻来东吴又昔游云︰幽燕盛用武供给亦劳哉吴门持粟帛汛海凌蓬莱如此则唐时已有海运朱清张瑄特举行之矣抑或循其故道耳李文达公蓟州开运碑纪亦云︰唐神龙中于渔阳开平虏渠傍海穿漕以避难当时便之则海运唐已称便非始于元但元建都于燕海漕独盛故行之既久岁运东南米五百万石至京师之直沽王懋德诗曰极目沧溟浸碧天蓬莱楼阁远相连东吴转海输粳稻一汐潮回集万船后因盗贼之梗中原骚扰不免假海运于士诚我太祖皇帝洪武四年因讨王保保纳哈出用兵辽东乃命靖海侯吴祯统舟师数万以戍之祯由登州转运粮饷海道险远人用艰虞祯调度有方泛彼风涛如履四达仍诏山东储粮以给之至永乐宣德始止定鼎元都军国之费全仰东南民之转输悉凭河运民得休息诚为至筭然黄河迁变而水道不常山东水源固多但遇亢旱亦浅设有梗之何以处之然则海运之议似亦当预知而在今日不可已者吾尝备考海道当自太仓崇明海门刘家港三沙黑水成山沙门诸岛西傍壖直抵直沽比之河运经四十有三驿难易久速判矣惟海运船舶数多海中沙门大谢龟歆乌湖诸岛港汊窄狭不可泊处恐转动冲激损坏必多法当昼夜兼行不容停止倘值飓风狂发即宜转舵卸蓬傍施铁锚安船任其所适俟其平顺乃可启行记更程之远近索前途以再往亦惟艰矣滨海水商操舟如神且南北风势各有信期若以四月发运则六月初可至直沽十月回船则十二月复还故处用此六个之月乘其风信之便天心助祐人谋与能况湖广江西两浙应天苏松淮扬等府本色粮米尚该二百八十三万五千三百余石计用河船八千六百只俱该过淮由洪入闸之数沮于水浅而不可举移京军待餔而以日为岁果行海运止得用船五千其余三千六百不用者可以纾吾民也前米二百八十三万五千三百余石每石各加耗米七斗海运行每石只用三斗积剩耗米一百一十三万四千一百二十石海运军可用九万人比之河运殆减其半与夫四十三驿协运军夫管闸人役殆不止十余万又可以纾吾民也海运军卒人一当三所造船器最利陆用其抯海寇服鲜威伸日本百济新罗与夫福余渤海又不可言也况辽东直沽同一运道陈瑄所立海上高丘尚存舟行停泊不患胶浅可以查考此亦预备之一说也海运之道有三一自南京龙江关一自福建布政司长乐港一自太仓州刘家港开船俱经扬子江口盘转黄连沙嘴望西北沿沙行使约半月或一月余历淮口入山东界过安东灵山胶州浮山望延真岛九峰山向北一带连去有劳山赤山二处皆有岛屿可以抛泊劳山北望有北茶山白蓬头石礁一路横开百余里激浪如雪即便开使或复回望东北行使北有马鞍山竹山岛南可入抛泊北是旱门亦有漫滩可抛泊但东南风大不可维系北向为成山如在北洋官绿水内好风一日一夜正北望见显神山西见赤山九峰山西南洋有北茶山白蓬头即便复回望东北行使好风半日便见成山转过望正西行使前有鸡鸣屿内有浮礁一片可避往西有夫人屿不可在内使船收到刘公岛西小门可进庙前抛泊刘岛开洋正西行使好风一日到芝罘岛东北有门可人西北离有一百余里有黑礁一片三四亩大避之收到八角岛东南有门可入自芝罘岛有好风半日使过株直口有金嘴石冲出洋内潮落可见避之至新河海口到沙门岛东南有浅可挨深行使南门可入东边有门有暗礁二块日间可行西北有门可入庙前抛泊沙门岛开洋望北径过鼍矶山钦岛漠岛南半洋北半洋到铁山洋往东收旅顺口东收黄洋川西南嘴有礁石一路山东进口过黄洋川东收平岛口外有五个馒头山进口内抛泊南边一路老岸外洋有一孤望成儿岭尽东望有三山正中进入内有南北沙带一条相连陡岸深水可以抛泊三山西有南山收进青泥洼西有松树岛北有孤山东北望见凤凰山便是和尚岛峰墩下占西有礁石西北有仓庙外有浅滩乱礁避之三山北看青岛一路山望海驼收黄岛使岛若铁山往西收洋头洼双岛有半边山艾子口望塔山看连云岛东北看盖州一路山看盐场西看宝塔台便是梁房口进入三义河抵直沽交卸海运之道初元伯颜议自上海平江刘家港入海经扬州路通州海门县黄连沙头万里长滩开洋沿山岙而行抵淮安盐城县历西海州东海县密州胶州界放灵山洋投东北路多浅沙行月余始抵成山计其水程自上海至杨村马头凡一万三千三百五十里至元二十九年朱清等言其路险恶复开生道自刘家港开洋至撑脚沙转沙嘴至三沙扬子江口过匾担沙大洪又过万里长滩东行至血沙北放大洋至青水洋复转东经黑水洋至成山过刘岛至芝罘沙河二岛放莱州大洋抵界河口其道差为径直至正三十年千户殷明略又开新道从刘家港入海至崇明州三沙放洋向东行入黑水大洋取成山转西至刘岛又至登州沙门岛于莱州大洋入界河口当舟行风信有时自浙西至京师不过旬日比前二道为最便云考之唐史咸通中征南蛮陈璠石建海运策于闽广之间宋治平中邓润甫之为察访使请以山东之粟转输河朔以为济时之具及陈曙之知登州请漕江淮之米转输之境内所活甚众及元世祖取江南用伯颜之计令张瑄朱清领岁运国初以陈万户领岁运一运于辽东一运于燕京洪武三十年海运粮七十万石给辽东军饷永乐初年海运粮七十万石至北京及十三年会通河通利始罢海运犹存运于辽东者军需之艘二十一只海道经元至元二十年克取江南二十一年起运海粮擢用朱清张瑄万户之职押运粮船三万五十石赐立海道万户府千户所百户虎符铜牌素银牌面各领品职成造船只大者不过一千粮小者三百石自刘家港开船出扬子江盘转黄连沙嘴望西北沿沙行使潮长行船潮落抛泊约半月或一月余始至淮口经过胶州海门浮山劳山福岛等处沿山一路东至延真岛望北行使转过成山望西行使到九洋收进界河两个月余才抵直沽委实水路艰难深为繁重二十六年增益粮米八十万石是岁正月装粮在船二月开洋四月到于直沽交卸五月回还复运夏粮至八月又回本港一岁两运是时船只鲜少人民恐惧二十七年朱万户躬请长兴李福回朝奉押运指引自扬子江开洋落潮往东北行使出离长滩至白水绿水经至黑水大洋望北寻望延真岛使转成山正西行使流入沙门岛开放莱州大洋收进界河远不过一月之期近不过半月之限俱至直沽以漕运利便是岁加封朱万户为浙江省参政张万户为浙江盐运司都运之职每岁专从此道驾使船赴北京将及二十余年至大德七年当蒙官司招顾两浙上户造船运粮脚价一十一两五钱分拨春夏二运延祐以来各运海船大者八九千石小者二千余石是以海道富盛岁运三百六十万石供给京师甚为易便迤南蕃海船皆从此道贡献放效其路矣以准备缓急言之如遇顺风使帆之时水势颠勐便减帆幔投奔港汊稍泊不得贪程恐风势不止天时昏暮迤逞前行不知宿泊多有疏失不可不知遇顺风正使帆间忽转打头风便当使回风寻港汊为稳勿得当洋抵睡指望风息恐致疏虞如缓急猝暴风奔港滩不及之时急抢上风多抛铁猫牢系绳缆如重载船则频频点看水仓怕有客水侵入随处札念如小船则看风色何如别寻泊处如春夏间于港汊内泊船须要多用壮绳深打桩橛不以早晚恐有山水发洪冲突之患海舟宜加警风迅之期岁凡仲春东南风始迅番舶乃北行入夏风尤迅海人名船舶风日可行数百里海运胶莱新河自淮河入河北岸隔一里为支家河可开通经新沟至安东县有澳河向水三义俱临淮可通东则有东连河朱家河白家沟七里河流入淮又东有盐场河平望河界官河牛洞河车轴河流入海俱宜筑塞中有遏蛮河在淮海之交可置闸以杀水势西则有沭阳水溷而为大湖传湖又有杨家沟西涟河崔家沟古闸河皆入涟河水道自支家河至涟河海口计三百八十里入于海由海州赣榆至山东界历安东卫石臼所夏河灵山卫胶州了头营至麻湾海口计二百八十里隔马家湾五里可以开通经把浪庙新河口店口杜陈村小闸戴高刘家大闸王朱杜家小村至平度州又经窝铺停口大成昌渠小闸新河集秦家庄海沧口至大海口计三百七十五里大海口至直沽四百里通计一千四百三十五里舆地志云登莱本海运故道然势险难图稽之往迹平度州东南有南北新河水源出高密县至胶州分为二流北河西流入莱之海仓口入海以其自胶抵莱故曰胶莱盖元时所浚可避迤东海道数千里之险世固未能举其说也嘉靖十一年巡按御史方远宜巡历东莱访兹遗迹乃檄使采询直抵淮海始得其详为图表之于是水源之通塞山川之险易道路之远近闸坝之废置若指掌然嗟乎使漕运常通无容议矣万一有梗塞焉海运其容已耶海运行则胶莱之故道不可不复矣平度州东南境有南北新河元时所开以避海运放洋之险其水源发高密至胶州分流为南北新河自胶州入新河行二百四十里至莱州之海仓入海自迤北新河店置闸以达安东止八十甲可通海此河通免登莱大海一绕千里其便无量惜岁久尽塞今副使王献力主开复并于马家濠凿山麓通之苦工浩且人溺便安未及告成此不可终已也又闻之莱州守南皮汤宾云︰新河东自胶州历昌邑潍县西北出界河口只有八十里内六十里海潮日到其二十里淤塞旧时闸坝规制俱在至小直沽甚易易也愚闻之刘白川宪副亦云其谈尤详确海运惮文登南之成山登州北之沙门此两险多碛又成山突出当东洋之冲沙门旋扼处北洋之腹宜无靖势新河一开可避两险不尔则古潍水及沽尤河皆可免于成山沙门方今山东会通漕河整修靡万移以尽力于斯何弗可为也太祖时辽东边饷海运给之今山东输纳亦由海上进界河口淮安米货直可运至莱州界新河之议自古之漕有三曰河曰陆曰海然各因时以制宜量势以制便要在通利而已夫汉都长安唐都关中阻河据渭以东临齐鲁荆吴其挽输为稍易宋都洛阳汴水旁及四达之地也其挽输为最易元都燕京去江南极远而漳御江淮势不相属其挽输为稍难故运道易者则河陆致输难者则浮海入贡何哉其势然也我太祖高皇帝尝以七十万石饷辽东成祖文帝帝初年以七十万石至北京亦由海以达也至十三年工部尚书宋礼发丁夫十万余疏凿会通河运道通利乃始专向河漕罢绝海运矣于是百八十年来挽输之卒千里踵接湖湘江淮之征万艘云集军无覆溺之虞仓有储积之富猗与休哉诚千万世大利也而议者或欲习海运以复旧或欲疏胶莱新河以并漕何哉盖京师天下腹心也郡县犹支体也运漕犹咽喉也故积贮者生民之大命也转输者朝廷之急务也即一旦或有意外之虞沙滞金龙之口河浮原武之涯则泗沂洸汶之流皆不足恃而清济之间为咽喉之梗矣浚治不及施其巧排决不及展其工将何赖以善其后与夫海运由安东循灵山历陈家之岛边岸而来则触浮劳之险放舟大洋入黑水夹延真白蓬经芝芣沙门则蹈万里涛湍之害未易轻涉也其故道难在闲习虽便亦未可以轻议也此新河之议所以匿执事之虑也夫新河南至麻湾北至海仓其间相距者才三百余里耳非远若漾海数千里之阻也下款三沙之洋上接三山之渤海涛流入其势自然非若引汶绝济强决细流以畜注也此固元人之所为经理而未成者也然究其所难凿者独马家壕之石底耳今马家壕闻已浚渠矣壅塞者通而建八闸以相漕引矣九穴之湖张鲁白现诸水已决引而经流矣江淮商货已达麻湾之处矣是垂成之功可乘之势也昔丘濬谓会通河盖天假元人之力为我国家之用斯新河也又非元人为我经略之前驱与不然何向之疏凿未通者今始有成功之渐也尝考我朝初浚会通河工部尚书宋礼刑部侍郎金纯矢忠毕能积数年之劳动数十万之众经数百里之地而运道始达然不以为劳者诚惟国家之急而建万世之功也今新河有易乘渠堤起荥阳至海口千余里以分河汴之流故不计穿引之劳以寻河渭之便者郑当时之勋也不惮千里之役以疏河汴之势者王景之能也当时称便后世利之夫新河在胶莱之间其地脉固相属也灵山小竺之崖边海之处而运输之故道也海仓之口直沽之近径也由天津直沽以泊新河固燕齐转贩之熟途也今闻浚者已及三百里所未通者数十里之泥沙耳非必起荥阳海口千里之役也非若自长安傍南山穿渭之难也而转输甚易漕挽为便昔丘浚申海运之说谓河运虽通人挽如故海道虽险而省减十倍若新河成则省减尤多而永无海患此有识者所以过计而申其议也若心寻常而守之是汉渭渠无用穿而荥阳海口治堤之卒不足发矣夫利者圣智之所必趋也患者贤哲之所必计者也见利而动虑患而防所以成大业而裕后世之大猷也故会通河者经远之大利也新河者权宜之一策也此业一定而世世可无患矣庸可弗议乎卷季札季札之贤尝见重于孔子故古今宗之无复改评者不知何物刘绚乃敢妄生臆说轻肆讥贬谓札辞国生乱胡安国诸人识趋庸劣既不足以知贤人君子之所存而又以绚为程氏门人其言必有所受剿说雷同牢不可解虽不足以浣季子之脚板而实足以涂后学之心目不容以不辨也盖父子相继国家常理间有兄终无后而弟及者礼之变也吴之事则异乎是寿梦之欲致国乎季子其意虽善其事则逆乱之道也季子于此盖见之明而处之当矣僚与光皆尝致国乎季子季子卒不受之者匪惟守吾之节盖以知彼之有争心也何也僚固不惮于袭光固不惮于弑而何有于季子邪惟季子之素所不屑者足以取信于二子故二子外让之以为名而内不失其有国之实故无事耳使季子不度而偃然当之则凯觎之怨生而攘夺之祸起是诚为国生乱矣不知刘胡诸儒又将何以责之也虽然此即让国一事言之也季子之贤则不止此季子盖有道者下圣人一等而已耳伯夷叔齐行其心之所安孔子许之以为仁孟子称为圣之清者若季子者仁似夷齐而道过之盖兼清任和而有之矣观其御命出使翱翔上国取前代圣人之礼乐而题品之不爽锱铢而又所至之处群贤景附心悦诚服俯首受教若子弟然虽以孙文子之无礼一闻钟声之论终身不御琴瑟此岂可以袭取而强为之者要其所至殆庶乎目击道存与天为徒者矣迨其晚年寿考维祺如鲁灵光巍然为天下之望而竟不知其所终苏子瞻以为仙去盖诚仙也愚以为季子以出世人行世间法两无遗憾其黄帝老子之徒欤公会晋侯及吴子于黄池胡氏论黄池书及之义得之至驳汉唐云云乃为当时高宗事金而发未免矫抑过当恐非定论匈奴于汉本非臣属唿韩因其国乱款塞来朝若以臣礼待之后来叛服不常将何以处萧望之所见贤于人远矣唐臣突厥古今皆以为非愚窃谓书生铅椠之谈自有志于天下豪杰视之付之一笑而已老子曰受国之垢是为社稷主受国之不祥是为天下王故太王勾践以小事大汤文以大事小皆所不计要之能保国与天下而已三国赵咨称其主吴王之美于曹丕之前历数其事而终之曰屈身于陛下是其略也所谓略者阔大简略之意盖以为此小小礼数不足计较姑与之取办吾事而已世民父子乘乱崛起欲大有为于天下而突厥地逼兵强势甚可畏其所以不惜一屈身者匪徒欲借其援盖深惧彼之挠其后也太宗之略正在于此后来除凶雪耻志愿已酬乃为自悔之言其实以自张也书生不知遂执为定议而贬之云云痴人前果不可以说梦也鄙哉英雄所见众人不识匈奴与汉久为敌国至宣帝之世其国始分势始衰故唿韩邪款塞来朝实出汉人望外萧望之欲位之诸侯王之上盖待之以不臣之礼所以外之也外之则彼将来或叛或服皆不足为中国轻重矣其见甚高非庸人所及知者唐高祖初起称臣借兵于突厥似于中国之体小屈古今人皆能议之然太王不事獯鬻勾践不事吴乎顾后来何如耳太宗亲俘颉利可汗除凶雪耻志已伸矣可谓有光于太王勾践矣所可深恨者惟石晋之事然其失不在于敬塘而在于重贵盖敬塘之谋实唐高之故智而重贵昏童孱主乃不足以当世民厮役之最下者斯其所以致开运之祸也说者此等处往往不究其始末兴衰之极而轻肆诋议如胡文定所云恐不足以为古人断案故略条愚见于此别为读史者详之卫兵之弊或曰子何以言今日卫兵之弊极也曰虚名而无实也有损而无益也百害而无一利也何也今总计天下实在卫所官军之数犹逾九十万除西北诸边兵约三十万稍得其用其两京及腹里六十余万徒为赘物而已徒为耗蛀而已非特徒为赘物为耗蛀而已而且易为乱阶有司给粮稍不如期辄群起诟噪思欲为变甚至戮辱官吏焚掠居民朝廷无如之何惟事姑息而已语云︰养军千日用在一朝今国家仓廪大半费于兵不惟无一朝之用而且伏无穷之祸胎焉语曰兵以卫民今有警惟恐折伤官军顾驱乡兵募打手以当寇反役民以卫兵焉呜唿有兵如此不如无之兵而无用曷若已之而议者犹忧军伍之不充每司府州县各置清军官而岁差御史督之亦弗思甚矣愚谓今每卫纵使清勾填补充满旧额亦不过徒增赘物徒增耗蠹徒益祸胎事竟何益故愚以为不若罢军勿清停清军官勿置勿差而从事于选取民壮之制以仿寓兵于农斯为更化善治可久可继董仲舒曰譬之琴瑟不调甚者必解而更张之乃可鼓也丘文庄公曰天下之事譬如器用有旧而坏者必为之新制则其用不穷二者诚切喻也愚为此议似骇世忤俗然实变通之道不得不然为国不寓兵于农终为苟道呜唿非渊识远虑洞察治体不拘挛世习之士未必不以愚言为狂矣议处武臣欲革武臣之弊在于裁减世袭整饬武举武举当别论之至于世袭在核其功之真伪定其勋之大小以为袭之久近而已如系开创功臣子孙但得真实不分大小准令世世承袭其余或靖内难或御外侮虽系实功亦与开创不同必须量为递减之法以限制之如指挥则一世世其本官二世降为千户三世降为百户如此递减五世之后还于行伍矣既不失报功之典又不塞贤才之路卫所有缺兼取武举之人以补之及其立功亦照此格承袭武选岂有不清哉文臣之弊则前已言其概矣元祐会计录若录今日之计必别立条贯子由之目难尽法也当略仿元和之意一曰郡县以稽疆域广狄二曰户口以稽人民生耗三曰正赋以稽租税增损四曰杂课以稽山泽关市之征以上四者皆所以计入者也五曰储运储以稽郡县存留之数运以稽起运两京各边之数六曰经费以稽供御军国俸禄大小诸费之数七曰币余以稽经费余财每一朝终则通计焉以上三者所以计出者也就各目之中又分为子目焉每朝为一书自洪武以至今日皆须考究精细该载无遗向后岁岁依式书之候终则通类成帙如此则量入为出经制有定上不敢妄费而下不敢妄征矣清军之弊所谓拂民云云变者其弊有三清勾之始执事不得其人上官不屑而委之有司有司不屑而付之吏胥贿赂公行奸弊百出正军以富而幸免贫民无罪而干连有一军缺而致死数人之命一户绝而破荡数家之产者矣此清勾不明之弊一也国初之制垛集者不无远近之异谪戍者多罹边卫之科承平日久四海一家或因迁发填实空旷或因商宦流寓地方占籍既久桑梓是怀今也勾考一明必欲还之原伍远或万里近亦数千身膺桎梏必恋庭闱长号即路永诀终天人非木石谁能堪此此解补太拘之弊二也迩年以来地方多事民间赋役十倍曩时鬻卖至于妻子算计尽乎鸡豚苦不聊生日甚一日而忽又加之以军伍之役重之以供馈之烦行赍居送无地可以息肩死别生离何时为之聚首民差军需交发互至财殚力竭非死则亡此军民并役之弊三也良法善计不在乎他在乎祛此三弊而已矣弭盗弭盗之术圣贤明训昭然似无容议矣然愚见窃以为未然者盖尝稽之往事参之见闻乃知盗贼不尽出于饥寒而饥寒不能驱良民以为盗也究其所由皆由教化不明禁防不立少年不逞之徒始则纵饮博以荡其产既则肆强暴以快其凶积习既久过恶贯盈遂相聚而为标劫之事矣正所谓有勇而无义者也幸而扑灭之早为祸犹轻否则延蔓滋甚蹂躏中原摇杌社稷汉之赤眉绿林黄巾晋之孙恩卢循唐之黄巢朱温宋之王则宋江方腊近日之刘六刘七杨虎鄢蓝皆此类也是岂饥寒迫胁弱小细民之所能办哉间有一二与其中不过驱掠协从不能自拔者耳非其本其谋之所能及也其余鼠窃狗偷以活一旦之命者容或有之然苟得一饱足以满其欲矣焉能为害如是之大也哉故唐虞之时以寇贼奸宄与蛮夷猾夏并称而通属之士师而成周亦以诘奸慝刑暴乱为司寇之职皆所以严其禁防杜其渐习以靖乱于未然也若夫开衣食之源等事乃惠养齐民之常道禁暴止乱不全在此或曰孔子不欲之言何如曰夫言不可以一端求也不欲之言乃为季氏而发所谓夫子有为之言也执此以为通训固矣固本庚戌之秋虏众犯我都城则相顾错锷无能为驱逐之计幸其志无他唯在抢掠饱欲菌载迤而出余道经涿鹿河间询之父老咸称虏虽强众中国逋逃什居七八民则困于有司之征派军则苦于债帅之诛求妻孥冻馁不能聊生辗转死亡莫为轸恤故甘心异类北走匈奴为其向导耳当事者若能少宽一分则彼虽禽兽谁无怀土之情而沿边诸处自将鼓气奋勇以保家室人人干城可不烦九重北顾之忧而虏人不敢南牧矣余因重有感焉惜心无穷而分有限不能为之所也迨历浙东见倭夷大作揆厥所由亦绿沿海穷民为输将所迫始则投势要以通番继乃邀番人而入寇与西北事情如出一辙乃知昔人茧丝保障之说诚为有见而卖剑买牛者盖必有所作为而致之奈何今之为民牧者平时既无以及民一遇有警辄又多方科扰是何异灌膏而救焚导水以拯溺也吾恐外虞莫支内变且作当事者苟思患而豫防不可不急为深长之虑而蚤为固本之图哉虏情论嗟夫自北虏桀鷔以来内而庙堂之所拟议外而总镇之所经营盖亦竭天下之思不遗中国之力矣施为次第讲究归极固可按而知也是故虏情前后巨细之不同而我应变规画偏全之各异要之即往可以证今因今可以垂后也夫自虞台失利虏人肆欺而又重之以云中之变叛人悉心为彼向道虏遂移志谓可凭陵于是大举则深入小举则近入边事纷纷无有宁日然小举不过其本路大举亦不过宣大两镇而已大同之寇多始于瓮城怀仁而极于朔应山阴宣府之寇多始于张家堡膳房口而极于东西二城蔚州广昌自己亥一岁三犯镇兵不支虏遂以宣府为残破而以雁门为不足驰矣于是连年大举直抵太原声动平阳气凌辽沁由是西而泽潞东而直隶千里骚然竟图守御此虏情一大变也其深入山西也秋初则多霖妨其驰突秋深则无禾靡所因粮故甲辰之寇则复舍置山西专声畿内一入蔚郡径薄广昌以为紫荆而南甲马既稀生养复庶可全得志不复间关由是京都震警防御四出此虏情又一大变也故曰虏情前后巨细之不同也国家之御虏也自成化弘治以来宣府之丁零野狐大同之弘赐阳和诸口皆常经理以为虏冲庚子以后太原憷于凶焰平阳亦慑先声山西置将招兵动以万计岁运奏讨与宣大同而北直隶之筑堡乡村河南北之屯兵渡口日继一日督责相先此御虏一大变也逮其改虑复轸京师紫荆倒马屯以重兵宣大诸边千里摆守未秋而集既冬未弛步卒倚戈于墙马兵连营于内粮刍犒赏以百万计姑备目前罔知税驾此御虏又一大变也故曰应变规画偏全之各异也夫饮竭于敝卮补漏即止江浊于行潦澄源乃清虏之所以南犯山西东声畿辅者正以宣大之漏未补而源未清也紫荆倒马是曰近畿重兵守关亦无不可而山西之征调纷纷内垣重摆东西相望何止千里或者筭之过乎宣大既系要冲宜谨哨探迎战于近边击邀于既入亦无不可而设险未周过株是困长围罗列动以逾时或者颁之疏乎惩庚子之深入则内垣之扰不辞鉴甲辰之掣兵则外边之摆愈久时势逼迫左右为难此智勇之深忧豪杰所自失也三二年间督府输诚布悃不惮于履危补弊救偏委曲以致用是故颁乘塞之节度则役必有程定援救之便宜则兵不虚设并守之议建则外边之备严而三镇笃同舟之济内调之兵减则不经之费省而边境渐之兵可谓极润色以从权遵时宜而合道者也观者但知夫转移之易施而不思委曲之多道因革之成绩而莫念通变之苦心于戏即往可以证今因今可以垂后异世之下其尚多感也夫北伐论国初之北伐也将笃于万全士奋于百战中山纡谋策保保为必斗之兽岐阳奋勇期和林为必覆之巢今考之自开平之定大同谢彦之取东胜凶门数凿革车更驾大举于伍年之分道极锋于七年之穷追然而捷报日闻虏终不尽且岭北之战大将壁守桑奇之返全军几危存道陨于断头良臣歼于土剌则亦可谓难矣夫国初诸将雷击风扫前无横阵而顾数数于此何邪于戏驰突北虏之所便宜沙漠斥堠之所不及夏往有暑渴之虞冬进有仆之患亻焦苏稍后或虞于断粮逻堠暂弛每至于失道今以数万众逡巡于泻卤不毛之地始则求战之无期终则入塞之途远隐柳藏荻戒心日警鸣茄鏦镝事变不常而欲以有限之食垂竭之力群既困之敌为尽歼之举乎于戏施之中国则一战之捷易立而伐国之功难成施之外夷则保险之要易求而出塞之画难讲此鄙人所以有区区之论也或曰汉武事匈奴卒空幕南不既得志已乎曰汉武承文景之后士民殷富竭天下之力以事匈奴卒之海内虚耗户口减半兵虽数捷而右军之陷前军之降不自偿也国初天下始定根本未固皇祖志在于保民将臣亦虞于兵衅是故有犯则战未尝弛严小衄则悔不求逞志所以全疲癃以天年起疮痍于衽席也则夫当时之长算得非万世之永辙邪余惧夫侥幸者不忍于边尘之数警而轻为伊吾居胥之想也是故慎言之明法用间明法曰切见北虏屡寇边陲沿边诸将无敢当其锋者幸而虏自解去正宜乘此机会日夜选练以俟后举臣观火筛虽号桀黠然比古之冒顿元昊不足方其万一使吾将良士练又何畏哉今日可畏者在中国不在夷狄故火筛小王子不足畏而嬖幸乱政功罪不明深可畏也委任不专法令不行将不用命深可畏也边圉空虚民心离散深可畏也自虏为患求将久矣而武臣之中素着才略文臣之中素负韬略者岂无人哉亦或不善用之耳驾驭之道赏罚二者而已赏一而百劝赏当功也罚一而百惩罚当罪也比年边臣冒报皆得升级而败军失律者往往令之戴罪近拔张俊为主将则人知劝矣马昇秦恭问拟斩罪则人知惩矣然拥兵不进如副总兵姚信则又得以逃其罪罪同罚异此人心所以不平也用间曰火筛本小王子部曲素称跋扈今乌合而来外虽相合内实相忌此则有间可乘也今宜榜于边曰有能得火筛之首者赏千金爵封侯小王子旧常入贡宜遣通事责以大义若与同好然者则可使之互相嫌隙然闻廷臣亦掌有建此策者众以为迂臣则以为三军之事莫重于间盖纵不可得其首亦可使之相疑而携其党也徙戎颉利既擒其下或走薛延陀或入西域来降者尚十余万诏议处置之道群臣咸言突厥扰中国久今天丧之非慕义自归者也请悉籍降口纳兖豫闲处使习耕织百万之虏可化为齐人是中国有加户而漠北遂空也中书令温彦博请如汉建武时置降匈奴五原塞全其部落以为扞蔽不革其俗因而抚之实空虚之地且示无所猜秘书监魏征曰突厥鸟兽野心非我族类今其来降不忍诛灭当遣还河北夫秦汉以锐师勐将击取河南地为郡县者不欲使近中国也奈何以河南居之今降者十万余若假数年孳息应倍而近在畿甸心腹疾也彦博曰不然天子于四夷若天地之于万物覆载而全安之今突厥归命不加衰怜而弃之非天地之义而有阻四夷之嫌臣谓处以河南所谓死而生之亡而存之彼世将怀德何叛之为征曰魏时胡落分处近郡晋已平吴郭钦江统劝武帝逐出之不用后刘石之乱卒倾中夏陛下必欲引突厥居河南所谓养虎自遗患也彦博曰圣人之道无不通故曰有教无类彼创残之余以穷归我我援护之收处内地将教以礼法职以耕农又选酋长入宿卫何患之恤中书侍郎颜师右给事中杜楚客礼部侍郎李百药皆言宜处之河北树立酋长俾统部落视地多少令不相臣国小权分终不得抗衡中国长辔远驭之道也帝主彦博说卒度朔方地自幽州属灵州分处之于丰胜灵夏朔代之间建顺佑化长四州剖颉利故地左置定襄右置云中二都督府统之擢酋豪为将军郎将者伍百人奉朝请者复百余人自幽州属灵州其蔓滋矣是故汉四郡之旧唐不可复见也尝谓唐臣之议突厥纳之兖豫是谓忌而不弘委之河南斯则纵而遗患魏征遣还河北之言师古国小权分之说圣人复起无能易也于戏可以为而不为太宗是也不可以为而为之王莽杨广是也将戎患有冥数邪胡相值之左邪群臣更言处突厥中国非是帝亦患之谓侍臣曰中国根干也四夷枝叶也割根干以奉枝叶木岂滋荣朕不用魏征言几致狼狈于是赐突厥阿史那思摩姓李氏立以为泥孰侯利可汗使率其种落还旧部突厥咸惮薛延陀不肯出塞帝乃赐薛延陀玺书令无相抄掠且曰碛北延陀主之碛南突厥主之思摩渡河建牙故定襄城京边军京边官军各有分地必有急事乃可互相应援今无事而调一不便也京军备边不习战阵难保必胜亏损国威二不便也京军出京骇人耳目传闻各处未免惊疑三不便也京军出外倚恃强势占住房屋需索酒食强买货物奸污妇女将官护短而不肯禁边方受害而不敢言四不便也边军在内狎恩恃爱傲睨军民蔑视官府治之或不能堪纵之愈不可制五不便也违远乡井抛弃骨肉或风气寒暖之不宜或盘费供给之不续六不便也粮草之外必用行粮布花之外必须赏赉非紧急不得已之时为糜滥无纪极之费七不便也往来交替无有宁息仓卒之际或变起于道途厌倦之余或患生于肘腋八不便也示京营之空虚见中国之单弱九不便也西北诸边见报声息唇齿之地正须策应脱有疏失咎将谁归十不便也夫宣府京师北门御虏十分紧要凡此一事不便数端今满朝之臣以为不便臣等以腹心之臣居辅导之地若阿谀曲从是满朝之臣皆有为国之心而臣等独当误国之罪虽万死不足赎矣应援兵部尚书王琼建议曰十年虏寇延绥兵调固原分部不明遥制不审以致失事乞着令行宣府大同延绥三镇抚镇各先整饬奇游兵马虏不渡河则延绥听宣大调用虏如渡河则宜大听延绥调用无得先期以费储备后期以失事机此恭襄公经画也尝考之故牍询之土人正德年间补固漏隙扶持倾侧公力多焉是故即吾宣所知者治潘浩之失机主朱振之简阅即生口以度虏情稽道里以谨征调是皆不可忘也募民实边太子家令晁错上言兵起而不知其势战则为人擒屯则卒积死今胡数转牧行猎塞下以候备塞之卒卒少即入不救则边民绝望降敌救之才到胡又已去聚而不罢为费甚大罢之则胡复入如此数年中国费苦民不安矣陛下幸忧边境发卒治塞甚大惠也然令远方之卒守塞一岁而更不知胡人之能不如选常居者家室田作具以备之以便为之高城深堑要害之处调立城邑毋下千家先为室屋具田器乃募徒实复其家予冬夏衣廪食能自给乃止胡人入驱而能止其所驱者以其半与之县官为赎其民如是则邑里相救助赴胡不避死其与戍卒不习地势而心畏胡者功相万也且使远方无屯戍之事塞下之民父子相保无系虏之患顾不美哉从之三代以下得御虏之宜养锋蓄锐不耗内而善防外者君莫如汉文画御虏之策知彼知此尽地利而得人和者臣莫如晁错以今观之去彼岁年何啻千百北秋之兴亡强弱亦几易种矣而其所言固凿凿可见之行也于戏团结之力十倍于征调转输之苦百倍于屯田安得错也与之极论乎兵莫便于土着莫不便于遣戍何者山川险易知谙之不悉也水土风气习染之不一也家室坟墓顾籍之不专也离旷忧思劳役之不均也力疲于道涂期废于番易法挠于逃逋弊积于顾役于是部伍如传舍操卒尽市井矣而其转输之难尚不论也于戏慎抽选以严土着之兵广屯田以省转输之费二者缺一不可也边郡内郡说边郡者内郡之扞蔽内郡者边郡之本根理势相须而胜衰倚伏者也是故水灾既定合宫受成中国之治极矣时则荤粥远逃蚩尤就戮邑涿鹿以为都登釜山而辑瑞边境亦极治焉青鸟失刑黄竹兴悼中国之乱成矣时则三胡内侵戎篚不至烽燧交于骊山左衽处乎伊洛边境亦成乱焉以至后世赵籍主父之威则富国而斥胡秦遭土崩之势则废塞而缩地西汉之胜也辟榆中以置郡并阴山以为塞而一经莽篡边土分崩常山居庸民户内徙矣东汉之胜也南虏比于藩臣羌卑杂于编户而一遇卓凶边民流徙云中五原并为一郡矣故夫承平之日则边土须养于内郡往往有割肉医疮之嗟有事之时则内郡播祸于边土将四溃横流之不可救矣故夫深国家之虑者培本根以及扞蔽而轻重以制其权藩扞蔽以庇本根而缓急以措其用于戏是之谓保大永安之道也宿卫初宿卫之士累朝相承务求姑息不欲简阅恐伤人情由是羸老者居多但骄蹇不用命实不可用每遇大敌不走即降其所以失国亦多由此周世宗因高平之战始知其弊谓侍臣曰凡兵务精不务多今以农夫百未能养甲士一奈何浚民之膏泽养此无用之物乎且健懦不分众何所劝乃命大简诸军精锐者升之上军羸者斥去之又以骁勇之士多为诸藩镇所蓄诏募天下壮士咸遣诣阙命宋太祖选其尤者为殿前诸班其骑步诸军各命将帅选之由是士卒精疆近代无比征伐四方所向皆捷选练之力也即此一事宁不为今时之所急乎井牧长山先生胡翰曰天地养万物圣人养万民故天下之利圣人不私诸己亦不以私于人井田之制是也井田者仁政之首也井田不复仁政不行天下之民始敝敝矣其后二百三十有二年而汉始有名田之议犹古之遗意也又其后六百有三年而元魏始有均田之法犹古之遗制也先王之遗制遗意由秦以来仅一二见又皆行之不远天下之民益敝敝矣为政者南面以子万姓一夫之饥犹己饥之一夫之寒犹己寒之孰无是心也而讫莫之拯焉方汉承秦苛虐之后民新脱去汤火未遑苏息高帝因而抚之逮及文景之世国家晏安无事宗戚大臣凭借贵高之势争取美田宅以为子孙利益郡邑富商大贾周流天下赀累巨万治生产畜牧膏壤十倍上拟封君编户之氓无立锥之地则卑下之为役为仆不暇顾其身贫富不均势所驯致也故董仲舒言于孝武以古井田法虽难卒行宜少近古限民名田以抑兼并名田者占田也占田有限是富者不得过制也其后师舟孔光之徒因之令民名田无过三十顷期尽三年而犯者没入之议者以三十顷之田周三十夫之地也一夫占之过矣晋石苞令民男女二人占田百亩丁男女有差有国食禄者有差或十顷或五十顷兼以品荫其亲属自启讦端矣民无恒产不能制之专事要束之间不劳民骇众坐获井田之利此吾所未喻也殆不过为兼并之闲耳非有资于畎亩细民能无不足之患也故名田虽有古之遗意不若均田之善李安世在魏太和中其得君非华夏之主也其得民非归马放牛之时也以魏国之大独能均其土地审其经术差露田别世业魏人赖之力业相称北齐后周因而不变隋又因之唐有天下遂定为口分永业之制而取其租庸调之法口分即露田也露田夫四十亩妇人二十亩而率倍之口分八十亩而不倍惟岁易之田倍之永业即世业也夫家受而不还皆二十亩所以课莳桑麻也民有多寡乡有宽狭田有盈缩狭乡之民受田半之为工商者不给而在宽乡者给之亦半也老疾寡妻妾给之三十亩四十亩虽不耕不可无养也当户者益之二十亩虽已有田不可不优也以此均天下之田贫不得鬻富不得兼犹惧不能守吾法而乃听民鬻永业以葬鬻口分以迁是以小不足而大乱法也何救于敝赈穷困贫民获保息周典也何惜而不为之鬻而加罚永徽之禁抑末耳议者如宋刘敞又以魏齐周隋享国日浅兵革不息土旷人稀其田足以给其众民获其实唐承平日久丁口滋多官无闲田给受民不获其实徒为具文不知隋唐之盛丁口相若耳开皇十二年发使均天下之田狭乡一夫仅二十亩隋之给受何加于唐也唐虽承平日久贞观开元之盛其人户犹不及隋何至其田具文无实也敞言过矣但狭乡之民多而田不盈永业之田鬻而民不固如陆贽所谓时弊者势驯致也时敝则法亦敝故均田虽有古之遗制不若井田之善周制九夫为井井有沟四井为邑四邑为丘四丘为甸甸有洫四甸为县四县为都都有浍地方百里是为一同治都鄙者以之夫间有遂遂有径十夫有沟沟有畛百夫有洫洫有除千夫有浍浍有道万夫有川川有路万夫之地三十二里治乡遂者以之孟轲氏请野九一而助国中什一使自赋盖二法并行遂人匠人多寡异数而内外相经纟常焉王畿之内五十里为近郊百里为远郊六乡六遂居之六遂之余地为甸地距国中二百里即公邑之田天子使吏治之者也甸地之外为稍地距国中三百里大夫所食之采地也稍地之外为县地即小都之田距国中四百里卿及王子弟之疏者所食之采地也县地之外为畺地即大都之田距国中五百里公及王子弟之亲者所食之采地也此王畿之制井田常居十之六其不为井者四郊甸地耳其曰夫三为屋屋三为井则出地贡者亦三三相任如井田之法八家树艺一夫税入于公孟轲氏所谓皆什一者是也乡遂之地采五十亩或百亩二百亩而都鄙之田或不易或一易再易是亦名异而实同也地有肥硗为之井者必有牧以济之所谓采与易者则皆牧也故小司徒曰井牧其田野井者其正也牧者其变也井地均不必牧也井地不均必牧以均之也由是达于天下虽有山林川泽不可以开方制者以井牧授之以贡助取之诸侯之国可按而定也楚人东南之要服也蒍掩为司马度山林鸠泽薮辨京陵表淳卤数畺潦规偃潴町原防牧隰皋井衍沃量九土之入修千乘之赋况中国之地无山林泽薮之阻无淳卤畺潦之患原隰衍沃举目千里夏后氏用之以为贡商人用之以为助而周人兼用之以制畿甸经邦国其法可考者往往存于周官之书其不合者以孟轲氏为之权衡岂不较然也哉故尝以为井田之法行有十便民有恒产不事末作知重本一也同井并耕劳逸巧拙不相负齐民力二也养生送死有无相赡通货财三也货财不匮富者无以取赢绝无拜四也取以十一天下之中正吏无横钦五也比其丘甸革车长毂于是乎出有事以足军实六也一同之间万沟百洫又有川浍戎马不得驰突无边患七也畎浍之水涝则疏之旱干则引以溉注少凶荒八也少壮皆土着奸伪不容善心易生以其暇日习诗书俎豆养老息物成礼俗九也远近共贯各安其居乐其业尊君亲上长子孙其中不烦刑罚而成政教十也一举而十者具矣何惮而不为乎其谓不可为者盖亦有二焉丘甸县都其间万井为沟洫者又万计包原隰而为之穷天下之力倾天下之财非数十年之久不克责于成也非大有为之君不能致其决也此不可者一也中古以降淳厚之俗薄浇伪之风炽恭俭之化衰功利之习胜经久之虑少侥幸之敝多以限田抑富强犹有挠之者况使尽弃其私家之产乎以均田授农民犹有不能周之者又况生齿滋众之时乎怨归于上奸兴于下此不可为者二也以余论之二者何足泥吾事乎古者步百为亩汉人益以二百四十为亩北齐又益之以三百六十为亩今所用者汉亩步也今之五十亩古之百亩汉提封田万万顷惟邑居道路山林川泽不可恳余三千二百二十九万顷皆可恳元始初遣司农劝课定恳田八百二十七万五百三十顷是时天下之民一千二百二十三万三千户以田均之计户得田六十七亩古之百四十亩也家获百四十亩耕之未为不给也加之简稽则工商禄食之可损者又不知其几也虽唐盛时永徽民户不过三百八十万至开元七百八十六万亦不汉过也以天下之田给天下之民征之汉唐则后世宁有不足之患乎田无不足之患则取诸民以与民天下皆知吾君之不私也天下有如卜式者且将先吾民而为之孰不晌应于下也秦长城之役袤延万里堑山堙谷暴兵三十万而阿房之作督用徒刑者又七十余万郡邑之民发谪徙边者又岁不休息不德甚矣天下怨诽未闻有一人违者况下令如流水之源固民心之所欲也王政之所本也今先取一乡之田井之其制定其事便其民悦然后行之一郡取一郡之田井之其制定其事便其民悦然后行之天下天下之制定事便而民悦也亦何异于乡郡乎是天下之田可井也事不劳者不永逸欲长治久安而不于此图之亦苟矣唐太宗尝读周官之书至体国经野设官分职以为民极慨然叹曰不井田不封建不足以法三代之治人君负有为之才操可致之势其时又非难也封建议而不行井田知而不复君子盖深为唐惜之吾闻春气至则草木生秋气至则草木落生与落必有使之者矣物莫知之也故使之者至物无不生使之者不至物无可为上之人审其所以使故物莫不为用管商之法孰与先生之制天下皆知其非民利也而齐秦举国听之其故又可知也以先王之制使若管商者为之以纪人事经地利吾知天下之田可限也可均也亦可井也此无他善使而已矣忠信之道赏罚之柄上之所以使也论名田不若均田均田不若井田井田之行有十便虽有二敝不足泥吾事况田数民数正相当但在上之人审所使而行之矣中郎区博谏莽曰井田虽圣王法其废久矣周道既衰而民不从秦知顺民之心可以获大利也故灭庐井而置阡陌遂王诸夏讫今海内未厌其敝今欲违民心追复千载绝迹虽尧舜复起而无百年之渐弗能行也区博之言特告王莽非其人矣其实至论也后世儒者必欲行井田何哉柳子厚言封建之非而胡寅仲以为封建不可非区博言井田难行而张子厚以为必可行其说孰是曰孔子论继代曰损益可知孟子论为国曰润泽在子使孔孟生于三代之后其损益润泽可知已言治而必曰井田封建是谓生今反古也亦宜唐初授民田有田有租迄后法弊民得转易而有田矣多少不等贫富不齐田主逃亡靡所考稽安得犹以国初授田之法税之故杨炎变为两税所谓户无主客以见居为籍人无丁中以贫富为差是也田不过割则主客难别不论贫富则丁中不分安得不变后世有谓唐租庸调法变而取民之制坏者盖不究其始末事体而漫言者也凡立州之意有重其御以镇治有接其权以系远有专其任以固畿有分其势以防边今或因袭以失其真或擅更以谬其举顾名正义循实而鼎新之耳驿传驿传之弊至此云极官无关而借关关得借而滥借既惜待士之费遂成自便之风如淮扬驿递嘉靖初岁约关三千不二十年乃今及万矣且舟制愈大挽卒亦三倍于前陕西京兆驿支费特繁其丞岁获数千金良乡固节驿河间瀛海驿景州东光驿肇庆崧台驿韶州芙蓉驿之类亦次之大要是马递之冲者省国财济马卒不可无处海防沿海备倭戍只自备耳福浙商船漳则为甚因以行掠金塘等五山国初禁不憩舟惟周山设戍且并察五山五山不憩寇党不便薪汲故禁五山则周山警息今禁不行而金塘尤连楹绎火河南防河堤湖广防江堤通泰海州海盐县等防海堤一决而鱼其人弗加之意可乎土势岌岌人力訑訑今日云然信史王守溪阁老尝作拟皋言其中论修史一条切中今日之弊略曰班固死天下不复有史矣古之所谓史者皆世守之人主所至执笔以随其言其动皆亲见而亲书之所谓信史也后世史官虽具员而无定职人主动静邈不相及政事行罢不及预闻惟易世之后则前后奏疏而分曹书之且以宰臣兼领奏疏之语果皆实乎分曹之人果皆才乎宰臣之意果皆公且正乎生于数十年之后追书数十年之前其是非曲直皆茫然无闻或得之传闻已非其实纵得其实而亦莫能照其情伪或夺于众不得书或迫于势不敢书或局于才识不能书故一时君臣谋议勋业汨没不传而奸险情态亦无能发其微以为世戒而监领者又往往以私好恶杂乎其间故曰不复有史矣又云前代修史左史记言右史纪动宫中有起居注如晋董狐齐南史皆以死守职司马迁班固皆世史官通知典故亲见在廷君臣言动而书之后世读之如亲见当时之事我朝翰林皆史官立班虽近螭头亦远在殿下成化以来人君不复与臣下接朝事亦无可记凡修史则取诸司前后奏牍分为吏户礼兵刑工十馆事繁者为二馆分派诸人以年月编次杂合成之副总裁删削之内阁大臣总裁润色之三品以上乃得立传亦多记出身官阶迁擢而已间有褒贬亦未必尽公后世何所取信乎洪武十八年乙丑定设翰林院官罢起居注设学士侍读侍讲学士为正官孔目为首领侍读侍讲博士典籍侍书待诏为属官修撰编修检讨为史官掌制诰史册文翰之事原有秘书监弘文馆起居注皆不设仍设华盖武英文华文渊东阁等大学士班本院学士之上所谓起居注成周右史也记人主言动起居之事所以养精储源裨君德以养苍生昭善恶以信后世所系大矣今乃废之则夫外庭之臣所知者号令文章而隐微莫睹与处者宦官宫妾而贤士罕接贻养元化传捭将来又何赖焉宋史表首称相阿鲁图其实殴阳玄之笔也其为卷六百文百万言自有史册以来未有若是多者也其自谓辞之烦简以事文之今古以时盖欲自成一代书而不强附昔人是也其可憾者有纪一事而先后不同一人而彼此不同由修之者非一手也愚观自古文籍至宋而憾焉非憾乎人也所憾于上之人坏古修史之法也史始于尚书春秋大抵皆一人之笔尚书虽杂出然而纪一事自一篇一篇自一人春秋则孔子特笔而门人一辞不能赞矣春秋三传各以其意释经而其事传焉若国语若世本若战国策皆一家言自史记下十七代之书亦皆一人成之唐书虽文忠与景文共之然而卷帙互分两美相合至元修宋辽金三史此法坏矣原其所以由胡人在位大臣寡学不欲中国之人擅其所长故不惟其人惟其官不惟其实惟其名其长不知所美其短不知所委其先后矛盾复何怪哉虽然岂始于宋哉后汉东观大集群儒着述无主条章靡立由是伯度讥其不实公理以为可焚张蔡二子纠之于当代傅范两家嗤之于后叶其传卒亦不广唐中宗世史司取士每记一事载一言皆阁笔相视含毫不断义禀监修辞从指授由是刘知几谓头白可期汗青无日卒不能成其书也原宋史一书其实类此盖汉唐皆文人相聚元则羯胡相参其形迹之拘忌义例之蒙昧岂特如汉唐人所讥而已呜唿元所坏者宋一代史犹之可也而其法遂使嗣代袭用之今曰一代之史可以一人成不以为骇则以为枉矣其贻害于中国祸于斯文者可重为慨也夫馆阁之称自梁正明中于右长庆门设屋十余间中有招文馆集贤馆史馆三所宋太宗改作于左升龙门里集贤东庑招文西庑史馆南庑赐名崇文院端拱中分三馆书别为秘阁命李至兼秘书监宋泌兼直阁杜镐兼校理三馆与秘阁合为一故谓之馆阁元丰官制行遂改为秘书省宗给天下事有二大可忧何者古云磐石之宗天下服其强以历世观之殆不尽然矣周室大封同姓岂不欲强及其所以祸周者则秦楚韩魏之国也汉人监周异姓不得王及其所以祸汉者非外戚之亲则州牧之将也魏人监汉忌兄弟之属无藩屏之固及所以祸魏者任事之权臣也晋宋监魏藩辅必置至亲乃致兄弟逼疑白相残灭究其所以祸二代者皆握兵之悍帅也唐人监此宗室之亲聚于都下封而不任卒之乱唐者方镇之兵也宋人监此收诸将之权宗人偏于天下眇无事权若得矣迹其所以祸宋者乃漠北之虏耳嗟乎天下之变当出于意料之所不及天下之势每重于积习之所不察故经理天下者调其大略取诸利分之多者可以法矣多历年所必有偏重在识其几兆预以反之耳不然疏虑浅谋而寡先几预待之见终不能以寿国家之命今大可忧者有二及今时犹可为久则人心不易改事势不易回用力多而成功难矣何也今之所急者莫急于宗室繁衍而禄粮不足以给莫急于边备废弛而士卒日以骄悍一者其不可为之势已形兆矣幸纪纲未坏当事之臣犹得以借手若能达于事机处置适宜足以服其心而顺其事则宗室可安边防可固人心复古如反掌耳不然日益不为势积变成岂不大可忧乎夫宗室之所仰给者皆百姓之供需也百姓之供需皆其田地之所出也田税有定而宗室之生育无已祖宗时一人者迄今有千人者矣今之千人数年之后倍千人矣岂惟千人将倍数千人矣今各省田额禄粮已有十万二十万三十万不及宗室支数者矣若将倍千人公家将何所处况数倍千人乎今宗室蕃育之府有一岁支二季三季者矣有未及年分而先卖票领者矣有奔走市廛交易物货者矣有强暴恃势而抢骗平人财物者矣有为饥困所迫而忍为盗贼者矣夫民间税粮有限宗室所用无穷欲人人取足万无是理既无禄食则饥困必至饥困之极谁不求生廉耻丧而奸伪生良心灭而奸宄作将何所不为乎及今朝廷固执旧法不为善变之谋其所食禄粮又非神运鬼输之可得是坐视宗室之困而致变也可乎夫边镇者内地之藩篱边镇固则内地安古今不易之道也今之各边自甘肃戕害抚臣之后有大同五堡军士之变矣再有马升杨林钩引北虏之变矣继有辽东绋打巡抚之变矣蔑视典宪转相效尤观其不道之状即唐藩镇恃强梗化之机也夫奸宄之兴不在于末流势不可为之日而在于势已形见上下因循不以为异之际国家危乱之祸不成于尾大不掉无所措手之时而成于机事萌动苟且目前眇不知远大之图之始且夫人心之所趋向事势由之变更今各边军士骄悍不逞屡屡如此司国政者又往往苟且侥幸暂图一时息灭而无长虑却顾万世燕翼之谋积习之久量度朝廷处置大率不过如此不逞之心日益坚固违抗主将挟制抚臣狎侮号令不征不战将无所不至况边镇粮草时常告乏假此为衅人心易摇由之倡乱势所必有兴言及此岂不大可忧乎嗟乎斯二者方今燎厝剥肤之患也主张国计者乌可不加之虑哉将军中尉改授议自古帝王之有天下也莫不褒隆宗室以资维城之助然万世周悉之虑万物一体之仁亦未始不行乎其间有褒隆之典而无周悉之虑者汉是也无周悉之虑而有一体之仁者宋是也彼其大启九国周匝三垂宫室百官同制天子褒隆至矣而末流致溢横逆屡作文帝采贾生之议景帝用晁错之计武帝施主父之策累世积谋若防巨敌然后幸以胜之使有三子者蚤为周悉以慎厥初则终汉之世其强当不至于七国之变其弱亦曷尝有奉韨恐后者哉力强则势轧封大则难继天子狃难继之惠则权替诸侯擅相轧之势则衅作欲其不逼上而陵下也难矣变起于权替必过惩以制之衅作于势轧必极力以挠之世远情疏加之以过惩力挠欲其无废陨而耗斁也亦难矣宋以睦亲广亲棣华亲贤四大第聚皇族于京师爵位职位升进以序幸第宿卫两无嫌猜黜陟荫叙与庶姓不异亲亲贤贤可谓一体矣而靖康之乱卷席以北惟属籍稍疏赐第居雒与夫效职州路者乃幸有以自全使蚤有散布远虑岂其北辕之惨若彼哉聚居则情亲情亲则猜忌不作而相劝以为忠是以终宋之世无宗室之乱而多忠荩之助金元之变伏节死义屡奋而踣者叔皎时赏辈至百有余人亦其法意使然也我朝稽古睦宗鸿爵大封散布天下恩意隆洽有宋室之厚而无宋法之弊亲王郡王将军中尉以世序差迄于无穷皆食租衣税勿干民事有汉室褒崇之盛而无汉室尾大之失汉至元成王侯子孙澌尽矣宋至靖康凡六世随跸渡江仅存百有余人当今麟振蕃懋秦晋阳曲庆成西河交城永和周楚鲁蜀华阳代山阴襄垣宣宁隰川定安灵丘怀仁肃辽庆岷南渭韩沈唐伊赵郑襄荆淮德崇吉徽益衡汝荣靖江弋阳江川四十五府亲王郡王将军中尉庶人乃至三万有余位自古宗室之蕃盖未有盛于今日者也昔在皇祖固未能豫睹今日宗支之盛而不容不以厚道教后皇故祖训供用章前列唐宋禄制而后定以今制圣意盖可知也夫亲王岁支万石奉国中尉岁支二百石总而约之三万余位各用禄米每岁数千万石今即不定制如今之势一传再传宗室且十余万郡县将以何给之试以周府言之自亲王至于庶人合五千三百有奇每岁支拨二百万四千八百四十余石有司稍不应期则群聚而陵侮之守令者民之父母也徇宗室则民不能支徇民则宗室弗给圣皇以万物为一体亦何忍于宗室病臣民也我圣祖盖已豫睹今日当有化裁之者矣祖训职制章曰凡郡王子孙有文武材能堪任用者宗人府具以名闻朝廷考验换授官职其升转如常选法当是之时皆始封亲王所谓郡王者独靖江一府耳而即曰郡王子孙云云是皇祖亦每以文武之才夹辅之勋望支庶也特其时未有所谓郡王子孙者未暇详为之法耳今上仁育义裁因时以立政伏愿惇族惠民合为一体不拂祖训之文而建继世之良法以传万世盖今之急务诚莫有逾此者然廷臣每重其议而不敢发者良以镇国将军其禄已比一品即欲换授当以何官与之其势即有所不可即今升转如常选法则黜陟亦当如常考法其致政而归也又将何以处之夫藩禄日增而民之常赋额不容于增矣法穷必通英断如今上遭际亦难矣失今不为之制再世之后谁其复能处之圣君贤相会于朝堂忍令宗室有不给之怨守令有掣肘之叹耶夫礼义者柔和性情之方也学校者执礼明义之府也荣宠者奔走才智之具也窃愿稍仿宋制每府建设宗学妙选师儒而教之三年大比则于每藩乡试各增解额数名以宾兴其贤者盖已封者弗复肄于学官而未封未名者断以某年月日为始尽令就学每月人给廪米三石以端其俭素之习其庶人量减廪数亦令就学以销骄亢之气而发其廉耻之心八岁入小学十五入大学考校监临属之提学及御史一如州县儒学之例提学官巡按官每岁各以三等簿籍填注考语闻奏而归其籍于宗人府其登荐于文武科目者换授官职升转如常选法其后致政归也亦以考察旧例处之如年老致仕则以原职给禄终其身贪暴不谨则亦黜为庶人明其罚是受登荐者皆将强勉于为善也其不能与于登荐者三十岁为限肄业十五年之间学行考语五居上等十居中等者宗人府具以名闻释褐授职如旧制不及格者比照祖训袭封事例减半给禄其弃礼义捐廉耻甘居下等者遵祖训轻则降等重则黜罚之是不与登荐者皆将强勉于善也师儒之设旧制王府教授秩从九品属王府即与八岁入小学职事其宗学设官不敢擅拟窃愿稍重其权又必便于御史宪臣之节制知府之提调者每府以宗室位数为准大约百名设与一官委以十五入大学职事关白本郡则提调为近而稍忌有司监督以御史宪臣则法严而教行未授封爵则儒服肄业而体统便百名设与一官则业有司存而亦足以抵登荐为之员缺此皆宋人之所已试而效者特在我皇上亲定其礼制而已所谓百名设与一官者如秦府之封在陕西西安府城即设西安府宗学合秦府未封二百四位未名二百三十九位庶人一百五十六位而计之共五百九十九位设分教六员掌教一员诸府以是为差所谓抵登荐之员缺者如山西布政司境内晋阳曲庆成西河交城永和代山阴襄垣宣宁隰川定安十二王府未封名宗室凡三千七百一十五位约百位与解额一名则山西布政司解额合增三十七名陕西布政司境内秦肃庆韩四府未封名宗室一千四百十位约百位与一名则陕西布政司解额合增一十四名诸府各以是为差河南湖广山东江西广西四川六布政司未封未名宗子四千四百四十九位合增宗学解额四十四名有奇通天下宗学每试得乡荐九十五名每会试合请放宗额一十名每宗室百位设学职一名四十五府合选学职九十五名是又适足以抵选部之员缺而选法可以无滞也于是定为廪食之法八岁入小学月给廪米一石十五入大学月给廪米三石至于三十无过而后授官始如官资给禄十五年之间廪足代耕而不足以侈肆则嫔嫱自不容于多置嫔嫱有制则生息有限而诈冒冗滥之弊亦可以不烦而革考校之法严则三十以前有以理性节情而仁厚之德熟三十而后受封则性已坚定而廉耻之道着是质之祖训而不违稽之前鉴而有获垂之万世而无弊也昔人有言曰临渊羡鱼不如退而结网临政愿治不如退而更化此其势有不容不更为之制者圣明之主不世出愿治之臣亦不世出今明公议及此矣窃幸国家磐石之宗守令乂民之政将相济以有成而万世周悉之虑万物一体之仁在今宇宙间也宗藩禄俸莫艰于山西河南绵绵瓜以有限之地承之其能济乎议者有输运移分之说然输运不如移分或补或创是在斟酌之尔矣皇庄正德间皇庄及皇亲功臣各庄田顺天等府内共三百八十余处每处地土各数千顷共计地土九万余顷弘治末年与济县皇亲免役产当十之八宗庙古者庙门皆南向主皆东向合祭之时昭之迁主列于北牖穆之迁主列于南牖皆统于太祖东向之尊是故西尚以次而东今祠堂之制既异于古而又无太祖东向之统则以西为尚之说诚有所未安礼以时为大若事死如事生则宜以高祖南向而曾祖祢东西分列席皆稍降而弗正对似于人心为安曾见浦江郑氏之祭四代考妣皆异席高考妣南向曾祖祢考皆西向妣皆东向各依世次稍退半席其于男女之别尊卑之等两得其宜今吾家亦如此行但恐民间厅事多浅隘而器物亦有所不备则不能以通行耳阳明先生云祀典议太子宾客崔沔议曰祭祀之兴肇于太古茹毛饮血则有毛血之荐未有麹蘖则有玄酒之奠施及后王礼物渐备然以神道致敬不敢废也笾豆簠簋樽垒之实皆周人之时馔也其用通于宴飨宾客而周公制礼与毛血玄酒同荐鬼神国家由礼立训因时制范清庙时飨礼馔毕陈用周制也园陵上食时膳具设遵汉法也职贡来祭致远物也有新必荐顺时令也苑囿之内躬稼所收搜狩之时亲发所中莫不荐而后食尽诚敬也若此至矣复何加焉但当申敕有司无或简怠则鲜美肥浓尽在是矣不必加笾豆之数也释奠释奠议大略言斯道肇于尧舜衍于禹汤文武周公而折里于孔子然则由尧舜而下皆合祀于天子之学天子之学有五东曰东胶西曰瞽宗南曰成均北曰上庠而其中曰辟雍盖上庠者有虞氏之学也居于北者象五行之水宜以尧舜为先圣稷契为先师而以建子之月行事成均者夏后氏之学也居于南者象五行之火宜以禹为先圣皋陶伯益为先师而以建午之月行事瞽宗者殷人之学也居于西者象五行之金宜以汤为先圣伊尹仲虺傅说为先师而以建酉之月行事东胶者周人之学也居于东者象五行之木宜以文武周公为先圣太公望召公奭为先师而以建卯之月行事辟雍居中象五行之土而孔子集群圣之大成宜以孔子为先圣颜子曾子子思孟子周子二程子张子朱子为先师而以辰戌丑未四建之月行事其四代之贤者各从祀于其学之两庑自七十子而下以及后世大儒咸从祀于辟雍之两庑然惟天子得以遍祀历代之先圣先师而守令则唯祀孔子一圣颜子至朱子九师而已盖天子祭天下名山大川诸侯祭封内山川故唯天子得以遍祀天下之名贤而其余皆不必祀祀之则为僭且滥矣近世金华宋濂作孔子庙堂议颇合礼意而惜乎犹有所未备也故推广其说如此先生自谓好礼之士有能以此言请于朝未有不从者恐未必然然此足以见其考古之学矣吴郡布衣沈玙字孟温着宗法古人宗法之立所以立民极定民志也今人不能行者非法之不立讲之不明势不可行也盖古者公卿大夫世禄世官其法可行今武职犹有世禄世官遗意然惟公侯伯家能行之其余武职若承袭一事支庶不敢夺嫡赖有法令维持之耳至于祠堂祭礼便已窒碍难行如宗子虽承世官其所食世禄月给官廪而已非若前代有食邑采地圭田之制也故贫乏不能自存者多僦民屋以居甚至寄居公廨及神庙旁屋使为支子者知礼畏义岁时欲祭于其家则神主且不知何在又安有行礼之地哉今武官支子家富能行时祭者宗子宗妇不过就其家飨馂余而已此势不行于武职者如此文职之家宗子有禄仕者固知有宗法矣亦有宗子不仕支子由科第出仕者任四品以下官得封赠其父母任二品三品官得封赠其祖父母任一品官得封赠其曾祖父母夫朝廷恩典既因支子而追及其先世则祖宗之气脉自与支子相为流通矣揆幽明之情推感格之礼虽不欲夺嫡自有不容己者矣此势不行于文职者如此故曰非法之不立讲之不明势不可行也知礼者家必立宗宗必立谱使宗支不紊宗子虽微支子不得以当强凌之则仁让以兴乖争以息亦庶乎不失先王之意矣镇守本朝自己巳之变各边防守之寄益周于前如各方面有险要者俱设镇守太监总兵官巡抚都御史各一员下人名为三堂宣府大同辽东陕西三边又有协守分守游击等官其制尤为缜密但近来添设颇多姑举北直隶言之如蓟州永平山海等处密云古北等处居庸关等处各有镇守内官鲶鱼石等营黄崖口等营台头营山海等处永平太平寨青山营蛾眉山营遵化滦阳等关刘家口等处黄化镇紫荆关倒马关凡二十四处各有守备内官武官称是夫武官分布要害遇有警急各任其责内官之设既非令典今以数百里之地其多如许况此辈原无禄食大平之时日费颇丰不免取诸所部孰敢谁何万一事起不测折冲御侮必赖将臣彼亦无能为也或犯吏议朝廷又各原之付司礼监奏夺军力之疲敝军政之不修有由然矣近皆停革昭代之圣政此其第一也间常考内官之制洪武中内官仅能识字不知义理永乐中始令吏部听选教官入内教书正统初太监王振于内府开设书堂选翰林检讨正字等官入教于是内官多聪慧知文义者然其时职专办内府衙门事出差者尚少宣德间差出颇多然事完即回今则干与外政如边方镇守京营掌兵经理内外仓场提督营造珠池银矿市舶织染等事无处无之尝在通州遇张太监交阯人云永乐年间差内官到五府六部禀事内官俱离府部官一文作揖路遇公侯驸马伯下马旁立今则唿唤府部官如唿所属公侯驸马伯路遇内官反回避之且称唿以翁父矣任用宦官前代有国之初自无此事汉高借枕樊哙得排闼而言之而东汉循致燎原乃尔唐自中叶有监军者盖其时因疑诸将特以亲信参之宋太宗令王继恩平李顺有功宰相拟为宣徽使太宗谓太重不可遂创宣政使处之朱子曰朝臣诸将中岂无可任者须得用宦官彼既有功爵赏不得吝矣然犹守法制恐启宦者权重之患及熙丰用兵遂皆用宦者李宪在西权任如大将驯至后来遂有童贯谭祯之祸后世之事无亦有类是者乎仇士良致仕教其党以固宠之术曰天子不可令闲常宜以奢靡娱其耳目使日新月盛无暇更及他事然后吾辈可以得志慎勿使之读书亲近儒士彼见前代兴亡心知忧惧则吾辈疏斥矣其党拜谢而去士良之言阉寺传心之秘藏也而史臣得而述之为益大矣马政论马政之说古今凡几变以官民通牧者周也成周以民牧者如丘甸岁取马四匹之类平时则官给刍牧有警则民供调发然而天子之都诸侯之国士大夫之家未尝不自蓄马此盖在官养之耳何以知之如周礼以天子十有二闲先儒论数谓不过三千余匹卫文公承夷狄所灭新造之后末年騋牝三千若以制度论之卫以诸侯之国又当残乱之余其他固不及论安得遽如成周全盛乘马之数盖所谓天子十有二闲是养之于官者卫之騋牝三千举官民通数而言之此成周官民通牧之制也阡陌开井田废兵车不取之田赋戎马各从官给于是马政日废而外患生矣汉初稍复古制劝民养马有一匹者复卒三人盖居闲则免三人之筭有事则当三人之卒此内郡之制也至于边塞则纵民蓄牧而官不禁乌氏居塞则致马数千群桥桃居塞则致马千匹于是内郡之盛则众庶有马阡陌成群边郡之盛则三十六苑分置西北武帝初年单于入塞见马布野而无人牧者征伐四夷而马往来食长安者数万匹既数出师马大耗乏则行一切之令自封君以下至三百石吏以次出马则内郡庶民之有马者欲望复卒难矣又令民得蓄边者从官假马母而归其息什一则边郡之欲蓄牧者难矣又匿马者有罪有以列侯匿马而腰斩者有以民或匿马马不具而长安令几坐死者故内郡不足则籍民马以补车骑边郡不足则发酒泉驴驼负出玉门关轮台之悔始修马令此汉牧于民而用于官之制也唐府兵之制当给马者官与其直市之每匹钱二万五千刺史折冲果毅岁周不任战者鬻之以其钱更市不足则府供之此给钱以市也至府兵渐坏兵贫难致乃给以监牧之马此给马以用也大抵唐之马政皆给于官民无与焉始唐接周隋乱离之后承天下征伐之余鸠括残骑仅得牝牡二千匹于赤岸泽徙之陇右始命太仆张万岁葺其政肇自贞观讫于麟德四十年间至七十万余匹于时天下以一缣易一马秦汉之盛未始闻也垂拱以后马耗大半开元始命王毛仲为内外闲厩使牧养有法云锦成群此唐牧马于官而给于民之制也宋内有天驷监外有十八监此官马也民间蓄养指为外厩此民马也沿边筭郡估买蕃马此戎马也然就是三者论之而监牧为尤重盖官之马多不专责于民中国之马多不专倚于戎狄专责于民则民受其害专倚于戎狄则戎狄享其利此累朝于监牧之制所以必加之意也部辖有方秣饲以时而腾驹游牝顺其物性矣既置群牧司又置群牧使以大臣领焉何其重也干德六年八月幸飞龙院九月又幸十月又幸一岁之间凡三幸焉何其重也夫惟待之也重故其视之也亦不轻蓄牧孳息自足国用民间与蕃落为市犹禁之而黎马不及格尺亦牧之不问何者其所资者轻也天禧中尝废东平监矣未几而复置天圣中尝废八监矣未几而复议盖所重在此则所轻在彼此君臣上下所以必于是拳拳欤熙宁大臣为谋不审听曾孝宽之说而坏祖宗之制赋牧地与农民散国马于编户坊监厩库栅庌井泉七八十年经画一旦废罢民受其病官乏其利中国不足求之夷狄于是茶马之职置矣元丰以后其弊历见天子慨然追念旧臣圣言及此谁执其咎吁市马于戎犹可言也责马于民不可为也不然则户马之法已尽罢而茶马之职至于今不易者亦必有说矣市戎马宋太宗时市戎马国子博士李觉上言曰夫冀北燕代马之所生胡戎之所恃也故制敌之实用兵骑为急议者以为欲国之多马在乎啖戎以利使重译而至焉然市马之费岁益而厩牧之数不加者盖失其生息之理也且戎人畜牧转徙旅逐水草腾驹游牝顺其物性由是浸以蕃滋也暨乎市易之马至于中国则絷之维之饲以枯藁离析牝牡制其生性玄黄虺陨因而而减耗宜然矣又有不同中国之马服习成性食枯刍处华厩率以为常故多生息而无耗失古者田赋之法六十四井出戎马四匹兵车一乘牛十二头天子畿方千里提封百万井除山川城池邑居苑囿凡三十六万井不输赋外六十四万井出戎马四万匹兵车万乘此赋马之数也诸侯大者四千匹兵车千乘故称千乘之国卿大夫者马四百匹兵车百乘故称百乘之家则天下之广诸侯之众戎马之赋多矣是以唐之暨晋皆处河北而北虏不能为患由良马之多也此并取于田赋不闻市马于戎也洎秦坏井田汉兴阡陌兵车不取田赋戎马悉从官给是以匈奴历年为患由马之少也故晁错说文帝劝农功令民有车骑马一匹者复卒三人谓免三人甲卒之赋也至武帝七十年间众庶街巷有马阡陌之间成群乘牸牝者摈而不得会聚此则马皆生于中国不闻市于戎也今军伍中牝马甚多而孳息之数尤鲜者何也皆云官给秣饲之费不充又马多产则羸弱驹能食则侵其刍粟马母愈瘠养马之卒有罪无利是以驹子生乃驱令灰而死其后官司知有此蠹于是议及养驹之卒量给赏缗其如所赐无几而尚习前弊何今窃揣量国家所市戎马直之少者匹不下二十两往来资给赐与复在数外是贵市于外夷而贱弃于中国非理之得也国家纵未暇别择之牝马以分蓄牧宜且减市马之半直赐畜驹之将卒增为月给俟其纳马则止焉则是货不出国而马有滋也大率牝马二万而驹牧其半亦可岁获万匹况复牝以生牝驹以生驹十数年间马必倍矣昔猗顿穷士也陶朱公教以畜五牸乃适西河大畜牛羊于猗顿之南十年之间其息无筭况以天下之马而生息乎干坤震坎则具其象屯随晋涣则拟之辞此马之见于易也远则作牧于羌夷近则纳秸于甸服此马政已见于书矣騋牝卫风才臧鲁颂诗则详哉其言之也春秋谨严而书新延厩作丘甲若周官之法养之以皂乘厩校视之以圉牧庾巫设祖牧社步之祭以谨其本时出入游靡之节以宣其性分庌找牝牡之别以一其种严攻讲刻剔之策以就其才又为之禁原驱维虫网恶去害后世马政有能出其右乎唐太宗回鹘十骥赞殊毛共枥状花蕊之交林异色同群似云霞之间彩亦奇俊语也马政丘公所论官牧之法大概得之至其所以处置民牧者则恐烦难琐屑比之今日益增扰乱殊非通变宜民改弦易辙之道也且前既言保马之弊使民一身而应二役有损于民无益于官诸云云者可谓洞照其原矣今所处置乃止于此不知依此行之百姓可以免二役之苦乎可以免刍秣之费乎所养之马果可以免于小弱羸瘠而真可以供战阵之用乎若徒为纷更而前弊不免祗益害耳或曰然则必于两直隶河南山东之地置监牧蒐间田尽变民牧而为官牧而后可也曰不必然也太平日久中原寸土民皆开恳以为世业纵有山岩川坂不可耕种之地亦百一耳安得闲田可以置监牧马也耶果尔则其害又甚矣曰然则如之何而可何而可也今之法而通之以宜民而已矣盖国家之初干戈甫定而马有余乘生齿未繁而地有余亩故赋马于民借民之力以为牧养因地之余以图蕃息亦犹古之所谓散之华山之阳云者其法非不良而其意亦非不善也行之既久弊患渐生驯至今日为害滋甚有审编之害焉有二役之害焉有轮养之害焉有刍秣之害焉有点视之害焉有交兑之害焉有印烙之害焉有倍偿之害焉而又有官吏之科扰焉里甲之侵渔焉诉讼之繁多焉影射之奸巧焉百孔千疮难以殚述而中原之民始坐困矣至其所饲之马所生之驹又皆小弱羸瘠无一可用尽如丘公所言者起俵之时往往计丁出钱每马一匹多者四五十两少亦不下三十余两而后可以免于仆寺简退之苦前日所养之马徒受劳费无穷之害而何尝得其万分有一之利哉匪直民也官亦何尝得其万分有一之利也哉夫国马之不可缺者民既出钱以供应矣又使养无用之马而受无穷之害此何谓也为今之计当总计每年应俵某省若干某府州县若干如有偏重偏轻之处当量其地方大小民力多寡一切通融而均摊之立为定式某省应俵若干某府州县应俵若干即于本处见在田粮数内起取银两若今水马二站者然每年照数买马起俵无致阙乏然后将所养见在无用之马尽行斥卖解价仆寺收贮以备买马之需如此则朝廷不失国马之利而百姓顿除养马之害中原赤子当鼓舞圣德于万万矣古今马政详矣汉人牧于民而用于官唐人牧于官而给于民宋则始牧于官其后蓄之于民又其后则市之于戎我朝盖兼用之故两畿山东河南牧之民者也牧之民者两京太仆寺主之陕西辽东牧之官者也牧之官者行太仆苑马寺主之山西行太仆寺之设盖与陕西辽东等乃不在官不在民而所谓备边马政并其意与法而失之何哉孳牧止于卫所卫牝牡十所又半之解俵仅存虚名缓急无益军旅非如山东河南之征额有常也给散归之官军耗折漫无稽考有则借为衣食之资而刍牧不尽其材无则规免征调之苦而瘦损是其所利甚则以之充传递之役为转运之资买补络绎而死伤相寻皆寺官所不得与者此岂法之设端使然哉夫牧之惟恐其不多养之常不得其法用之而卒无其实皆自惫之道也昔赵充国留田金城罢骑兵独留步卒彼岂无谓哉李克用父子以马上定天下然数满三万即已病其太多故范延光对唐明宗云︰养一骑卒当步兵五人三万五千骑抵十五万步军盖谓马之费唐也今既不能惜养马之费而又不能资有马之力以此较匈奴长伎不亦左乎说者谓宜重仆臣之权定秣饲之法减随营之额增刍豆之价择水泉便地置监牧草场举团槽喂养之法而严稽查追补之令其庶几乎其庶几乎国之大事在戎戎之重寄唯马国初率自十五丁以下养马一匹免其田租之半逮至孝庙易以丁田相兼贻谋甚善厥后丁役不知寝于何时今惟计亩领马而上田沃壤多沦入于兼并之家小民承养马匹类皆荒砠瘠土甚则亡立锥之地且因年祀绵远图籍漫漶无可稽查民之累害未可殚言频年贫弱流移户口凋减岂无故哉今欲核田亩之隐欺验户丁之多寡查照丁田相兼之制均拨马匹或有里胥科派大户侵渔尽行禁止亦或可以少苏民困之万一奈何民之流寓者众计其所积反裕于土着之民若科之以足额外之差非所以为厉也隐田者多计其所获率自为封殖之计若均之以足常额之数非所以为厉也果能酌而行之黎民无鸿雁之哀菽粟如水火之多矣何患乎马政之难举乎土兵土兵之名在宋尝有之本朝未有也成化二年延绥守臣佥都御史卢祥等言营堡兵少而延安庆阳府州县边民多骁勇耐寒习见胡虏敢于战斗若选作土兵练习调用之必能奋力各护其家有不待驱使者兵部奏请敕御史往会官点选如延安之绥德州葭州府谷神木米脂吴堡清涧安定安塞保安庆阳之宁州环县选其民丁之壮者编成什伍号为土兵原点民壮亦改此名其优恤之法每名量免户租六石常存二丁贴其力役五石以下者存三丁三石以下者存四丁于时得壮丁五千余名委官训练听调此陕西土兵之所由始也正统己巳之变兵部征各省兵入御虏时天下承平日久军政弛缓逃放不清徒具尺籍应者无几当时大臣建设立民壮以备仓卒法古兵出于农之义三时在野力田一时入城讲武若有征调即同正军此举独出汉唐宋发募刺配之上又阴蓄重兵于天下一时卒用旬日可集但岁月积久其法浸坏人不拣选委弱备数者有之籍无定名户人轮役者有之人无定户均徭流编者有之甚至徭银在官顾觅游手者有之此皆有司之失政也提撕整顿使复旧贯可也而后生末学不达前人至计远虑睹目前役占之苦便欲从而罢之为休息民隐是以国家大计等为儿戏喜怒吁何其浅哉国初行垛集法后改设卫所正统间复起民壮似有垛集遗意亦郡县自安之图固分军民二矣乃复于辕门动顾乌睹夫素练云哉兵礼东阁学士吴沉曰愚读周官之书未尝不欢夫圣人之于兵政何其详也盖兵之设久矣唐虞之前不见于经而唐虞之际则士师之官实掌之士刑官也兵者刑之大者也古人所谓大刑用甲兵是也蛮夷猾夏寇贼奸宄此岂象刑之所能尽服哉兵藏于田赋徒众主于司徒军师之礼领于秩宗虞则马政之司而共工则军械之所出也故兵虽无专官而事初未尝废焉吁九官之兵刑合为一而六典之兵刑分为二亦可以观世道之变矣且六官之制周公之所定也九伐之法既专委大司马矣而五官之属亦互相参领太宰统众职即百揆之无不总也宗伯即秩宗而司空即共工也司寇虽不主兵而军刑莅戮则其任焉平居则各司其司以听上之命有事则各职其职以趋上之令官非虚设而法非文具圣人之经制纤悉如此哉且兵者将使之以杀人者也圣人不取之于浮闲凶暴之徒而必取之于勤苦稼穑之农夫使其为农之日不知有兵之害而为兵之日不敢忘农之劳用之则驱之于戎行不行则归之于田里岂有后世招聚之害供馈之费乎此则立法之最善者也然天下之事不习则废不祥之器岂可以常施于日用之间乎无故而习兵是习杀人也故圣人又为之蒐狩之制因祭而田因田而阅申之以战陈部曲之法诏之以坐作进退之节以天子之尊而逐取禽兽于草莽之野不以为烦也不特此也干戈之舞射御之方盖自成童以及于壮其教未尝一日而废也至于弓剑之献矛戟之进亦必谨其仪焉圣人之虑以为平时授受之不谨则当夫仓卒必有不善于用者矣天朝邦国之中朝祭宾享之日上以射而择士下以射而贡士以考德行以观威武是以当是之时公卿大夫以及上庶其所以为御侮克敌之备无不能焉他日用之民皆良兵而吏皆良将也呜唿弓矢斧钺人情之所畏也田狩宴享人情之所悦也先王以饰怒之具而为饰喜之仪寓至险于顺动而伏天下之所畏于君臣之所共悦此则其征意之所在也使夫天下之人而皆从容于礼让之域焉固圣人之所大愿也不幸而用之将以除残去暴而圣人之心亦必欲行之以道杀人之中而有礼焉非古之聪明神武者何足以与此乎惜夫有虞之礼不可得见而成周之制度可考者仅若是而已先王之礼既废不能讲宜天下后世之争驰于变诈之末而不自觉也岂不可哀也哉文章宋陈传良曰三代无文人六经无文法非无文人也不以文论人也非无文法也不以文为法也是故文非古人所急也古者道德同而风俗一天下未尝惟文之尚也学校进士无文教也乡党选士无文科也朝廷爵士无文品也士之有文皆涵养之素而谈笑之发蹈履之熟而议论之及非有意也是故虽其所出而非其所为虽其所有而非其所知文之在天下郁郁矣昔者尝疑夫子于诗之三百篇断之一辞则曰思无邪夫易也书也春秋礼乐皆其无邪思也而圣人独及夫诗盖思而得之圣人谓是以为天下之文也出于数人之手非一人也出于数十国之风非一国也出于数百载之间非一世也或出于小夫贱隶非止于学士大夫也或出于暴政虐世非止于宽时暇日也而其辞其义粹焉一轨上之化深下之化厚固如此也呜唿道盛则文俱盛文盛则道始衰矣射策之晁错不如木强之申屠谈经之公孙不如戆愚之汲黯自汉以来甚矣文之日胜而士之俗日漓人才之日乏而国家之日不理也华藻之厚而忠信之薄也词辩之工而事业之陋也学问之该而器识之浅也吾不意夫文之为天下患如此也汉之文杨雄其尤美新之作庸人耻之唐之文韩愈其尤谀墓之诮在当时固不免呜唿他何望哉义士传宋陈亮曰昔三代之王也贤圣之君商为多敖政出令不拂民欲惇德行化以固民心虽纣之暴而民不厌商也故文王抑畏以全至德孔子曰三分天下有其二以服事殷岂不大哉至武王不忍天下之乱而卒废之虽违商而周者十室而八然商之余民眷念先王之旧泽执义以自守虽谆复喻之嚚乎其不肯顺从也而周家卒不敢以刑罚驱之不惟不敢亦其心有所愧而不忍故惟遵商之旧政以渐服其心历三世而后帖然从周推此之时稚者已壮壮者已老老者已死耆旧强壮之民卒不肯从而从之者皆生长于周之民也不谓义乎然犹见称顽民则周人之言也于商义矣夫伯夷叔齐孔子以为义而许之而商民之事亦详见于书夷齐是则商民不非矣夫夷齐非以一死为足以存商明君臣之义虽有圣者不可易也商民非以不肯顺从为足为拒周顾先王之德泽有以使之而弗克自己也夫义者立人之大节而爱生惮死人之情也其不以此而易彼者诚知所处矣由商而降惟东汉之治惇节议尚廉退有商之遗风故其亡也义士亦略如之然亦可以为流涕也已若夫王蠋申包胥之伦皆非有所激而兴故特行其志而从之者不众也然使夫人气沮而胆褫则其功效岂少哉嗟夫商远矣其民之姓氏不得详也故序存之而传夷齐以为义士首于东汉之士加详焉其他特起者附之庶乎有闻风而兴者岂徒备观览而已哉任人元吴师道曰有国者必有法任法者必任人二者治道之大端也法有常制虽甚庸之国不能皆非人无常情虽至治之朝不能皆善世之常论治体者遂以为人之难任法之易守也始有任法不任人之说其言曰成周盛时周召毛原更迭执政极治者数百年晚节祸败迄不可救此任人之弊也后世一定于法虽庸君中才相与坐而守之可以无事此任法之效也是不然周召之徒能用周之法周所以盛其衰则反是任人非要乎秦人蔑弃贤智纯任法律迨其亡也未尝改一刑而摇一禁任法可恃乎法者具也人者所以操是具也操得其人则完而不废法之用有穷而人之用无穷吁后世之法非古矣若曰法者则固百世相因而无改今之有司负今之法尔夫上而公卿大臣下而方伯连帅不得持生杀之柄而擅利社稷之事下而为州县之属者皆得与守令之政吏具成案牵引比附拱手听命一笞弗得增损其权轻其势卑是虽有大奸慝亦无所容而上之人亦将曰彼不能出意以有为则取办于吾法而自足不知任之既轻彼亦应我以轻苟简其职卤莽其政上有大惠则扞格而为害国有大禁则销沮而为小启民玩愒而示天下以不信积习陵夷益病吾法法之不行自上坏之盍亦反其本矣将欲任法必先任人安能逆料人之难继哉然则所谓任人者必何如而后可曰所谓任者非必予之以太甚之权也专之以责其功尊之以厉其节予夺操纵使得稍尽其才而微文细责不得以缴绕之亦可矣吁今之任人固所未论也今之取人则愚切惑焉儒焉而不尽出于儒吏焉而不尽出于吏旁进杂出不试而用者居多今将得人以任法其势不得不择人而授任古选举之道众矣岂无适其中而宜于今者乎必使进取一新有以振厉天下之才然后徐议责任之道亦庶乎其可也法犹权衡也持权衡以较轻重者人也夫自古无不敝之法而荀子亦有有治人无治法之说此可见徒法不能以自行也京房不知乎此而专欲任法则失之太烦以人之贤否而取定于不可稽之册稽可乎崔明少知乎此而专欲任人则失之太简岂惟太简以政之废举而悉寄于不可从之人心可乎哉法者事之的也人也者执此法而酌之事者也非法之不可任徒任乎法之不可也非人之不可任徒任乎人之不可也徒任乎法则贤愚同滞只以为苟禄者之圣书徒任乎人则委任或乖适足为行私者之桃李积偏流废踵而循之此光庭之所以弊也光武之所以失也杜预之所以忧也寇准之所以羞也朱浮之所以指陈也君实之所以论奏也汉丞相卫绾奏郡国所举贤良或治申商韩非苏张之言乱国政请皆罢之武帝可之绾之相业他无闻焉而此一节加于萧曹一等矣史称文武之美曰罢黜百家绾之功可少也哉佐君人臣之佐人主当颐养忠厚保合大和使善类无恐邦家永赖昔唐宣宗遗诏立夔王中尉王宗贯乃立郸王是为懿宗尝出宦者请立郸王监国奏令宣徽使杨公庆持示宰相杜悰曰当时宰相无名皆以反法处之悰谓公庆及两枢密曰主上新践祚当以仁爱为先岂得遂赞成杀宰相之事若习与性成则中尉枢密岂得不自忧乎公庆色沮而去懿宗怒亦什宋庆历中劫寇张海过高邮晁仲约令百姓敛金帛牛酒劳之海悦径去不为暴富弼欲诛仲约范仲淹不可弼怒曰方今患法不举乃多方阻之何以整众仲淹曰祖宗以来未尝轻杀臣下此盛德事奈何轻坏之他日主上手滑吾辈亦未敢自保也弼竟不以为然其后自河北还朝不许入国门未测上意终夜彷徨不能寐思仲淹语绕床叹曰范六丈圣人也建炎初谏官袁植乞诛黄潜善等九人高宗不可曰朕方责己岂可归罪股肱宰相吕颐浩曰本朝辅弼大臣纵有大罪止从贬窜故盛德足以祈天永命植发此言亏陛下好生之德乃宥潜善等不诛诸葛孔明有曰我心如秤不能为人作低昂呜唿安得负姜维之斗胆推诸葛之秤心者与论天下事哉守令宋陈传良曰古之天下无冗官亦无穷人无幸法亦无怨吏夫官不滥则人无滞欢法不屈则吏有满心势亦然也而官若是其甚简也敷奏宾与又若彼其众也法若是其严也黜陟用废又若彼其果也以甚简之官待人才之众以甚严之法行赏罚之果而人无滞欢吏无不满之心何也上之人无愧则下之人无憾也用者必公则未获者不敢议也显者必贤则继者不敢觊也内之者非所昵则所外者不敢浮也远之者非所怨则所迩者不敢偷也是举天下之官皆可以用人抱关击柝府史胥吏士不耻为也尝观周公立政之书论文武得人之盛而至于夷微卢之丞三毫坂之尹皆有常之士而其选无异于三宅彼皆远方也皆卑职也远方非要地卑职非膴仕而天下之美材居之宜亦有所不安焉而莫之间者何也有君如文武非弃才之主有臣如周公非蔽贤之相则远之非疏之也卑之非薄之也且夫周公大圣也天下所共知也而诸侯无伯出为东伯六卿无宰俯为冢宰毕公大贤也亦天下所共知也而周公不殁则未得以为伯未得以为监商圣如周公而下阙人也则降而为之不以为辱贤如毕公而上有人焉则淹而留之不以为恨天下之不圣于周公不贤于毕公者又何择也愚故谓今日难于久任非诚难于久任也难于外任非诚难于外任也以古之官视今之官则今冗也以古之法视今之法则今幸也以其甚冗犹苦其不足以其甚幸犹苦其不平无他下有所要者上有所畏也用者未必公人固不恬于退也显者未必贤人固不屑于小也内之者或所扼人斯竞于求也远之者或所怨人斯难于去也夫如是则尽今之官应今之人废今之法娱今之吏天下日愈嗷嗷矣呜唿天下非怨吏之可畏也今日迁某守明日易某令其扰则妨民其费则伤民其无意于留而苟简于治则蔽民其自以为亟迁而求足其欲则又困民故夫吏之便民之病也有便民之法而又有不便吏之忧愚所不敢知也故凡执事之三策愚不暇忧而所深忧者上有所畏则下有所要也承教苏伯衡曰君子不以卑贱而耻教人亦不以尊贵而耻教于人故君子能成已而成人也人由教而成德犹器以范模而成器也吾之德诚足以成乎人也则吾之位虽卑且贱固教人者也吾之德诚待乎人而后成也则吾之位虽尊且贵固教于人者也是故教人者存心于成人也夫庸计其位之尊贵于吾乎教于人者存心于成已也夫庸计其位之卑贱于吾乎唐尧也虞舜也夏禹也商汤也周文王也武王也齐桓也魏文也可谓尊贵而教于君畴务成昭西王国成子伯时子思虢叔管仲卜商曾无难色君畴也务成昭也西王国也成子伯时也子思也虢叔也管仲也卜商也可谓卑贱矣而教唐尧虞舜夏禹商汤周文武齐桓魏文曾无赧容岂非存心于成已成人也哉之八君者不耻教于人故不贤者以贤而贤者以圣之八士者不耻教人故能圣其贤而贤其不贤是故教人者其重以守道必若古之为教者然后能成人教于人者其心下礼恭必若古之受教者然后能成已今也在下位而为教则慊然不安而人且以为倨在上位而受教则阉然不屑而人且以为辱不中者终于不中不材者终于不材不贤者不至于贤贤者不至于圣不知卑贱者耻教人之过也不知尊贵者耻教于人之过也卷事纪一国朝开科自洪武三年始定条例自十七年始先是试文尚仍元制刻程文自二十一年始先是止录姓名乡贯试录定式又自二十四年始国初岁贡生在京中式者必令出榜原籍张挂尝见新昌志载云︰礼部为科举事洪武十七年九月十三日本部尚书任昂等官于华盖殿钦奉圣旨在京乡试多有中式的国子监生为他肯学所以取中似这等生员好生光显他父母恁部里出榜于原籍去处张挂着他乡里知道钦此今将中式生员开坐合行出榜知会须至榜者浙江布政司绍兴府新昌县第十名蔡用强鄱阳张公琬字宗琰洪武初以贡入太学试高等拜给事中调户部主事高庙一日问曰汝职地官天下民数粮税汝知否公不事筹画应对周悉上喜曰汝可谓能尽心者庚申谨身殿灾上不朝者阅七日公谓众曰天不可一日无日臣不可一日无君吾辈当死诤之群臣方以严见惮俱莫敢言惟公言之诏可赐文绮寻升户部侍郎高庙谓公曰朕以草昧之初行经鄱阳人物风土未遑周诹可赋诗以对公应制曰门倚东湖小浦滨春来景物益精神百花洲接新桥路五老峰连荐福云风度鼓钟孤寺晓烟横杨柳万家春风光尚想还依旧上苑题诗得具陈上为称赏寻放归田里俄遣中使斩公于永平市复有优诏赦之已无及矣死之年甫二十七鄱儒竹居杨甫哭公诗云︰年少曾闻事上皇朱衣咸羡好文章才名既已闻中外天命何须较短长鹤入华亭悲夜月凤回阿阁泣朝阳至今台上青云士犹向金门说侍郎寻赐葬祭江右之人不许任户部官或云惩于公也仁宗御西角门视朝罢时风寒顾谓翰林臣曰朕与卿等居重城中犹觉凛凛如此边将士昼夜严警殆不可胜遂命书敕遣使以钞币赐缘边将士此与宋太祖裘帽赐王全斌何以异耶晋天文志瑞星凡五宋中兴天文志瑞星十有二详减不一其三则皆曰含誉宣德五年冬是星见于九斿朝臣表贺上谦不居赐之玺书相为戒饬时杨文贞公在阁进诗一章有曰宣德庚戌月维己丑其日丁亥夕瑞在酉大星如丸九斿之旁有彗若射金玉其煌厥名含誉太史敷奏百辟嵩唿贺祥献寿皇德仁圣谦让是崇归功穹祇归功祖宗归功圣母亦及臣子申命饬励敬哉无怠数句善写圣君之心正统己巳虏入关京城汹汹相虑姚公夔时为谏官建言胡人所重惟马今天寒地冻野无刍粮其来必袭草场为久留计宜先焚之以绝其意诏从之虏至果先趋场见焚烧殆尽皆惊愕啮指自相谓曰中国有人不可易也遂有退志及虏薄彰义门给事中山西平阳徐公某请募诸将发下大将军炮虏军被冲人马齑粉其势即解徐公复缒城而上虏见之矢发如雨而公赖甲不得重伤自此诸将争恃炮力虏卒不敢近城廷议二公之功咸超擢为侍郎卤簿之制兆于秦而其名则始于汉或曰卤者大盾也以大盾领一部之人故曰卤部或曰凡兵卫以甲盾居外为导从捍蔽其先后皆着之簿籍故曰卤簿按三辅黄图天子出车驾次第谓之卤簿而宋王钦若有卤簿记宋太祖于太庙寝殿夹室镌一碑谓之誓碑封闭甚严新天子即位礼启默诵虽腹心大臣近臣皆不知靖康之变方得纵观其词三行一云柴氏子孙不得加刑市戮连坐支属一云不得杀士大夫及上书言事人一云子孙有渝此誓者天必殛之其立国也如此鼎而饰以饕餮贪之戒也簠簋而龟饰之廉之劝也人莫不饮食也可无省于是乎燕山录曰猿有手可以捕鼠而掣于鼠鹿有角可以触犬而掣于犬鸡食蜈蚣而蜈蚣食其肉蚊嘬鳖目而熏蚊以鳖骨阴符经云︰玄龟食蟒飞鼠断猿狼虱噬鹤青腰食虎此以小制大也尹和靖云︰濯绵以鱼攻玉以石治金以盐浣布以灰此以贱制贵也尔雅素鹤以声交鹊以意交以睛交变化论曰鹭目成而受胎鹤影接而怀卵鸳鸯交颈野鹊绕枝酉阳杂俎言释氏书孔雀因雷声而应孕屃赑其形似龟好负重故用载石碑螭吻其形似兽性好望故立屋角上徒牢其形似龙而小性好吼叫有神力故悬于钟之上宪章其形似兽有威性好囚故立于狱门上饕餮性好水故立桥所蟋蜴形似兽鬼头性好腥故用于刀柄上蛮全其形似龙性好风雨故用于殿嵴上螭虎其形似龙性好文采故立于碑文上金猊其形似狮性好火烟故立于香炉盖上椒图其形似螺蛳性好闭口故于立于门上虭蛥其形似龙而小性好立险故立于护朽上鳌鱼其形似龙好吞火故立于屋嵴上兽吻其形似狮子性好食阴邪故立门环上金吾其形似美人首鱼尾有两翼其性通灵不睡故用巡警视鸱制柁视鱼制帆燃草爆竹起于庭燎明堂所以祀上帝灵台所以观天文辟雍所以修礼乐太学所以集儒林高祺所以祈休祥出魏书钟繇传夏后氏金行初作苇茭言气交也殷人水德以螺首慎其闭塞使如螺也周人木德以桃为梗言气相更也今人元日以苇插户螺则今之门环桃梗今之桃符也昆仑山天下山之顶也乃天下山之至高处山之起势处其东面中原也所以江淮河济水皆东流也其西面西域诸国也自流沙以西水皆西流也南自土蕃两广水皆南趋也北即沙漠又天下冈嵴至高之处直北虎林至海都木钵子田地地势又逐渐而低水皆北流南视阴山之地反为极南之境矣以此观之地形如一亭子中高而四方下昆仑乃其结顶处四下之檐乃四方之国土考其流水可见必皆会同于四海蝉冠朱衣汉制也幞头大袍隋制也今用蝉冠袾玉珮朱履是革隋而用汉也此则公裳纱帽圆领唐服也仕者用之巾笠褴衫宋服也巾环礻巽领金服也帽子系腰元服也方巾圆领明服也庶民用之凡达兵事急能致风雨突围而走盖有赭丹随身赭丹者马腹中所产之物用之念咒即致风雨如狗宝牛黄之类元朝送终之礼用香梡木分为两片凿空其中肖类人形小大合为棺置遗体其中加髹漆毕则以黄金为圈三圈定送至其直北园寝之地深埋之则用万马蹴平俟草青方解严则已漫同平坡不穷财力不殉女子不崇山坟无复考志遗迹岂有发掘暴露之患哉宋元丰三年高丽入贡进日本国车一乘正使柳洪副使朴寅亮先致意馆伴官云︰诸侯不贡车服诚知非礼但本国欲中朝略见日本工拙尔晋魏以来凡入殿奏事以御史一人立殿门外搜索而后许入谓之监搜御史立禁树下唐之制天子日见群臣谓之常参唤仗入阁百官随入则无时不见百官也其后不御正衙紫宸所见惟大臣及内诸司则百官无复见天子矣敬宗时百官朔望两朝至五代又废后唐明宗曰吾思见群臣可五日一入见中兴便殿为起居之礼朔望天子一出御文明前殿为入阁之礼宋朝不改元丰官制行始诏从官而上日朝垂拱谓之常参官首司朝官以上每五日一朝紫宸为六参官在京朝以上朔望一朝紫宸为塑参官遂为定制雀鼠耗之行起于后唐明宗明宗入仓观受纳吏诉主藏竭产以偿明宗恻然诏自今取石每二升至今守之所谓加耗也近世又立盘量出剩法因此敛民加耗又不足言也元世祖以钱币问刘秉忠刘曰钱用于阳楮用于阴华夏阳明之区沙漠幽阴之域今龙兴朔漠君临中夏宜用楮币子孙世守之若用钱四海将不靖此虽术数谶纬之学亦验北方凡皂雕作巢所在官司必令人穷巢探卵如一巢二卵者置卒视之及其成鷇一乃狗耳取以饲养田猎之时雕则戾天狗则走陆所逐同至名曰膺背狗其状无异于狗但耳尾上多毛羽数根而已城者所以盛受大物也商者商其远近之物以聚之也贾者固也固物以待民来求其利也庙者貌也所以仿佛先人之貌也财犹腻也近则污人豪杰耻言之海青鸷鸟也而独畏燕象勐兽也而独畏鼠蜈蚣毒虫也遇蜗篆即不能行蛇蜿长物也见蝍蛆则张其口刺猬能擒金蚕之鬼蛊鼠能致勐虎之蠹死鹅飞则蜮沉恶鸣则蛇结鹳俯鸣则阴仰鸣则两孔雀辟恶厌火鹅能惊鬼水母生儿无目龟鳖生儿无耳鹤所寿者无死气于中也鸟无胃肺蛤蜃无脏蛭以空中而生蚕以无胃而肓聒抱者鸺留鹳鹊也影抱者龟鳖鼍鼋也鹿嚼豆苗可解鸟毒雀衔艾叶可夺燕巢大腰无雄龟鼍是也无雄与蜿通气则孕细腰无雌蜂类是也取桑蚕阜螽子咒而成之诗云︰螟蛉有子蜾赢负之是也苑将风则踊鼍欲雨则鸣暮鸠鸣即小雨朝鸢鸣即大风世谓太守为五马人罕知其故事或言诗云︰孑孑干在浚之都素丝组之良马五之郑注谓周礼州长建汉太守比州长法御五马故云后见宠几先朝奉云︰古乘驷马秦至汉时太守出则增一马事见汉官仪秋官大司寇以肺石达穷民原其义乃伸冤抑击之就士师听辞如今之登闻鼓也以肺形者肺主声声以达其冤且形便于垂今则不然凡琳宫梵宇皆系击之云为响石乐器者失其义也蚩尤之五兵李斯之篆书苟便于世人其舍诸伯鲧之城也夏桀之瓦也祖龙之长城也炀帝之漕河也至今赖之故曰善用人者无弃人善用物者无弃物肉刑明土之制荀卿每论之至汉文帝感太仓公女之言而废之班固着论宜复迄汉末魏初陈纪又论宜申古制孔融云不可复欲申之钟繇王朗不同遂寝夏侯玄李胜曹羲丁谥建议各有彼此多云时未可复故遂逭焉上公备物九钖一大辂各一玄牡二驷二裘冕之服赤舄副之三轩悬之乐六佾之舞四朱户以居五纳陆以登六虎贲之士三百人七铁钺各一八彤弓一彤矢百玈弓十玈矢千九鬯一卤珪瓒副之水之怪为龙罔象木之怪为夔魍魉土之怪为獖羊之火怪为宋无忌鸂鶒能敕水故宿水而物不害鸩能巫步禁蛇啄木遇蠹以觜画字成符而蠹自出鹊有隐巢木鸷鸟不能见燕衔避戊巳日则巢固而不倾鹳有长水石故能于巢中养鱼而水不涸燕思艾雀欲夺之则衔其中眼者身之镜耳者体之牖视多则镜昏听众则牖闭面者神之庭发者脑之华心悲则面焦脑减则发素精者体之神明者身之宝劳多则精散营竟则明消鍮石类金碔砆类玉木兰类桂奚醢类檀蜿床类蘼芜人参类荠苨桧类柏狐狸类狗鸑鷟类凤野马类麟山唿汉制也白汉武帝祀嵩岳始舞蹈唐制也自武则天赐宋之问始罢侯置守秦始皇之法也匈奴右臂汉武帝之法也天地合祀刘歆之法也九庙同堂汉明帝之法也以笞杖徒流死之刑断狱隋文帝之法也进士设科隋炀帝之法也藩镇不许擅杀宋艺祖之法也经义取士而不用诗赋与夫保甲保马免役顾役王安石之法也革中书省分任六卿圣朝之法也本草经曰虎哨风生龙吟云起磁石引针琥珀拾芥漆得蟹而散麻得漆而涌桂得葱而软树得桂而枯戎盐累卯獭胆分柸其气候之相关感也壹曰偏纪贰曰小录叁曰逸事肆曰钅巢言伍曰郡事陆曰家史柒曰别传捌曰杂记玖曰地理拾曰都邑簿西京相璠曰京有小索亭世语以为本索氏兄弟居又为索水晋志京有大索小索亭汉书京索之间也计然云︰入受命于天地变化而生一月而膏二月而脉二月而胚谓如水胞之状四月而胎谓如水中虾蟆胎也五月而筋六月而骨谓血气变为肉肉为脂脂为骨也七月而成形八月而动九月而躁十月而生九章算法方田一粟米二差分三少广四均输五方程六傍要七盈足八钩股九语林云︰王中郎以围棋为坐隐或亦谓之为手谈又谓之笃棋圣窭薮王睿云︰东方朔以为寄生卖饼人结茅为经以戴头上状如环露布捷书之别名以帛书揭之竿魏武奏事谓之露板公孙龙以书有四目四聪遂以听天地人为藏之三耳藏善也以白马非白马教也其意若改其说无以教人易之生物奇偶三才之数三三而九九九八十一主日日数十故人十月而生八九七十二偶以承奇奇主辰辰主月月主马马十二月而生七九六十三三主升升主狗狗三月而生六九五十四四主时时主豕豕四月而生五九四十五五主音音主猿猿五月而生四九三十六六主律律主禽兽故禽鹿六月而生三九二十七七主星星主虎虎七月而生二九十八八主风故虫八月而化青龙白虎朱雀玄武之名见于曲礼指四方星之形似而言师行则画于旐之上以象天而示武盖以角为角心为心尾故谓之青龙以参有四足如虎故谓之白虎以翼为翌井为冠而轸如项下之嗉故谓之朱雀以虚危如龟而腾蛇在虚危度之下故谓之玄武诗注所谓鸟准曰龟蛇曰杨子所谓龙虎鸟蛇是已玄武位在西北故曰玄神有鳞甲故曰武宋真宗避圣祖讳故改玄为真说见篁墩集乡饮岁以正月望日十月朔日举行按乡饮酒义云︰宾主象天地也介僎象阴阳也三宾象三光也让之三象月之三日而成魄也四面之坐象四时也六十者坐五十者立侍以听政役所以明尊长也六十者三豆七十者四豆八十者五豆所以明养老也愚谓主人者厚其饮食之礼仁之道也故坐主于东南而坐僎于东北以辅之盖以天地之仁气始于东北而盛于东南故也宾者谨其进退之节义之道也故坐于西北而坐介于西南以辅之盖以天地之义气始于西南而盛于西北故也求诸天地之气以定宾主之位岂苟乎哉礼乐节文莫不有义存焉学者宜致思焉天子父事三老者适成于天地人也兄事五更者训于五品也更者长也更相代至五也能以善道改更已也又三老老谓久也旧也寿也皆取首妻男女完具者古者天子亲袒割牲执酱而馈三公设九卿正履使者安车软轮送迎而至其家天子独拜于屏其明旦三老诣阙谢以其礼过厚故也又五更或为叟叟老称与三老同义也天子父事天母事地兄事日娣事月常以春分朝日于东门之外示有所尊训人民事君之道也秋夕夕月于西门之外别阴阳之义也五方正神之别名东方之神其帝太昊其神勾芒南方之神其帝神农其神祝融西方之神其帝少昊其神蓐收北方之神其帝颛顼其神玄冥中央之神其帝黄帝其神后土六神之别名风伯神箕星也其象在天能与风雨师神毕星也其象在天能兴雨明星神一曰灵星其象在天旧说曰灵星火星也一曰龙星火为天田厉山氏之子柱及后稷能殖百谷以利天下故祠此三神以报其功也汉书称高帝五年初置灵官祠后土祠位在壬地社神盖共工氏之子勾龙也能平水土帝颛顼之世举以为土正天下赖其功尧祠以为社凡树社者欲令万民加肃敬也各以其野所宜之木以名其社及野位在未地稷神盖厉山氏之子柱也柱能殖百谷帝颛顼之世举以为田正天下赖其功周弃亦播殖百谷以稷五谷之长也因以稷名其神也社稷二神功同故同堂坛俱在未位土地广博不可遍覆故封社稷露之者必受霜露以达天地之气树之者尊而表之使人望见则加畏敬也先农神先农者盖神农之神神农作耒耜教农耕农至少昊之世置九农之官如左春扈氏农正趣民耕种夏扈氏农正趣民芸除秋扈氏农正趣民收敛冬扈氏农正趣民盖藏棘扈氏农正常谓芋氏一曰掌人百果行扈氏农正昼为民驱鸟宵扈氏农正为民驱兽桑扈氏农正趣民养蚕老扈氏农正趣民收麦南方流水通唿为江北方流水通唿为河南方止水深阔通谓之湖北方止水深阔通谓之海子汉律历志以前历上元泰初四千六百二十七岁至元封七年复得阏逢摄提格之岁中冬孟康曰言复得者上元泰初时亦是阏逢之岁岁在甲曰阏逢在寅曰摄提格此谓甲寅之岁也然则乙卯曰旃蒙单于丙辰曰柔兆执徐丁巳曰强圉大荒落戊午曰着维敦牂己未曰屠维协洽庚申曰上章涒滩辛酉曰重光作噩壬戌曰玄默阉茂癸亥曰昭阳太渊献甲子曰阏逢困敦乙丑之岁曰旃蒙赤奋若正月得甲则曰毕陬二月得乙则曰橘如三月得丙则曰脩四月得丁则曰圉余五月得戊则曰厉皋六月得已则曰则且七月得庚则曰室相八月得辛则曰塞床九月得壬则曰终玄十月得癸则曰极阳十一月得甲则曰毕奉十二月得乙则曰橘涂广雅云︰东方苍天东南阳天南方炎天西南朱天西方成天西北幽天北方玄天东北变天中央钧天五经通义云︰天神之大者曰昊天上帝其佐曰五帝淮南子云︰日出旸谷浴于咸池拂于扶桑是谓晨明登于扶桑是谓出明至于曲阿是谓朝明临于曾泉是谓早食次于桑野是谓晏食臻于衡阳是谓禺中对于昆吾是谓正中靡于鸟次是谓小迁至于悲谷是谓晡时回于女纪是谓大迁经于泉隅是谓高春顿于连石是谓下春爰息六螭是谓悬车簿于虞泉是谓黄昏沦于蒙谷是谓定昏日入崦嵫经细柳入虞泉之地蒙谷之浦垂景在树端谓之桑榆汉书云︰月立夏夏至行南方赤道曰南陆立秋秋分行西方白道曰西陆立冬冬至行北方曰北陆分则同道至则相过晦而见西方谓之朓朔而见东方谓之朒亦谓之侧匿朓健行朒缩迟周官天星皆有分野角亢氐兖州房心豫州尾箕幽州斗女扬州虚危青州室壁并州奎娄胃徐州昴毕冀州觜参益州东井舆鬼雍州柳星张三河翼轸荆州中国有洞天三十六所皆谓之天第一王屋山洞天周回万里名小有清虚天其次委羽山洞天周回万里名大高空明天其次太玄总真天其次三玄极真天其次宝仙九室天其次上玉清平天其次珠明耀真天其次金坛华阳天其次左神幽虚天其次成德隐玄天皆仙人所居也夜半日出汉封禅记云︰泰山东山名曰日观鸡一鸣时见日始出近阅岛夷志云︰琉球国有大崎山极高峻夜半登之望旸谷日出红光烛天山顶为之俱明又宋学士集云︰补恒洛迦山在东大洋海中鸡初号遥见东方日出轮赤如火流光烛海波闪烁不定唐人诗云海岸夜深尝见日非虚语也昼夜百刻昼夜有十二时十二时有百刻一时八刻以十二时计之止九十六刻余四刻不知何在或以问予予曰天地之间不过阴阳两端而已昼夜者阴阳之象也以昼夜而分之则有十二时以十二时而分之则有百刻以百刻而细分之则又有六千分焉非阴阳之数止于此也盖阴阳无穷尽者愈推则愈有姑以六千分而为之限耳故以一刻言之则得六十分八刻六八四百八十分亦多二十分盖八刻有上四刻下四刻上四刻如初刻正也有初初刻多十分焉合二百四十分所以十二时一百刻而总六千分也程子云︰葬须为坎室乃安若悬棺直下便以土实之虚土易抵凹回面流水必趋土虚处棺椁阝虽坚恐不能胜许多土头有失比化者无使土侵肤之义此诚有之在雍冀山阜之域土高而坚可为坎室若大陆大野土疏之区江南闽越水浅土薄之地则不可能纵砌砖石成室终为水壑不如筑为灰鬲万无一失也昔有人葬父始为灰鬲心亦未敢必其坚久及葬母前后争三十年开圹视之已坚如石击之有声用锹鑱削分毫不能入始知灰鬲有益亡者又非坎室可得而同矣潮汐潮汐吉州马氏取礼记致日曰朝致月曰夕江海之水朝生为潮夕至为汐日太阳也历一次而成月月太阴也合于日以起朔阴阳消息晦朔望潮汐应焉水阴物也而生于阳潮汐依日而滋长随月而渐移日起于朔月盈于望月东行迎日之所次月合于地下之中则日之所次也故潮平于地下之中而会于月朔后二日明生而潮壮望后三日魄见而汐涌每岁仲春月落水生而汐微仲秋月明水落而潮倍减于大寒极阴而凝弱于大暑畏阳而缩消长不失其时故曰潮信邵子曰海潮地之喘息也所以应月者从其类也朱子曰天地间东西为纬南北为经故子午卯酉为四方之正位而潮之进退以月至此位为节耳黄瑞节曰先儒论潮则谓天包水水承地而一元之气升降于太虚之中地乘水力与元气相为升降气升地沉则海水溢上而为潮气降水浮则海水缩而为汐其说与地气四游春夏秋冬升降不越三万里相为表里而独取余襄公海潮图序以为潮之消息皆系于月月临卯酉则潮长乎东西月临子午则潮长乎南北一月则潮盛乎朔望之后一岁则潮盛乎春秋之中此潮之消息乃系乎月之进退亦非因地之浮沉也愚谓以上诸说皆不同但天一生水体阴而生于阳周流进退于地之外天之中恐未可专以系月为消息也若以为元气升则地沉而水溢气降则地浮而水缩则原隰地形古今如故未尝有见其沉浮也朱子经纬之说盖天地间一大条段五行之气皆消息盈虚其间而况于水乎但月加子午陈氏既已疑之而卯酉则日月升沉之处也惟马氏以日月晦朔阴阳消息潮汐应焉似为有理又以月东行迎日之所次于地中水会月而生潮及日行一度月行十三度皆本诸旧与余襄公序说同要之水为天地脉络阴阳所钟消息盈虚与元气相为循环终始虽类从于月而其气未尝不同于日况月临卯酉亦日旸谷崦嵫升没之候而月得太阳之精而有光水因朔望之光而生潮则其气机感动未始不相因也故月合朔阴阳之精所会而为辰气进而长水为浮物与气升降而为潮春秋时当水盛故潮尤大尝闻之江海居人遇潮之日虽瓶罂注水皆浮溢而出于理亦可见矣陆渭南云︰濂溪之生也世但以佳士许之耳既死蒲左辖作志黄太史作诗其称述不过如此向使无二程先生后世岂知濂溪为大儒传圣人之道者耶以此知人之埋没无闻者可胜计哉史臣作传遗其大者不特一人也宋范仲淹在天圣庆历间洛学未启也公用兵于西而张载上书论兵公一见知其远器谓之曰儒者自有名教可乐何事于兵遂以中庸一帙授之夫中庸传道之书也而公初揭示后学如此非见道分明者耶或以中庸为程氏表章未之思矣然则仲淹之所以为宋朝人物第一者岂徒以刚大之器经济之略先忧后乐之心哉史又称公弱冠时大通六经之旨则公固斯文之豪杰也愚考于梓溪文集云先忧事者后乐事先乐事者后忧事此曾子立事篇语大戴礼所载则范文正公先忧后乐之语本此人莫不爱其子孙爱而不知教之犹弗爱也人莫不思其父祖思而不知奉其教犹弗思也陆放翁云书传凡言九者皆指其极而言也桓公九合诸侯今考之不止九也楚辞九歌乃十一篇九辩十篇亦止言九也如九陵九渊九攻九守皆以此例之若九丘九有九围九州九薮九寰则又不同耳公羊云叛者九国九国谓叛者多耳非实有九国也犹汉纪叛者九起云尔古人言数之多止于九逸书云︰左儒九谏于王孙武子善攻者动于九天之上善守者伏于九地之下此岂实数耶李德裕平泉山居戒子孙记经始平泉追先志也吾随侍先太师忠公在外十四年上会稽探禹穴历楚泽登巫山游沅湘望衡峤忠公每维舟清玩意有所感必凄然遐想属在伊川尝赋诗曰龙门南狱尽伊原草树人烟目所存正是北州梨枣熟梦魂秋日到郊园吾心感是诗有退居伊洛之志前守金陵于龙门得乔处士故居天宝末避地远游为荒榛首阳微岑尚有薇蕨山阳旧径唯余竹木吾乃芟荆棘驱狐狸如立班生之宅渐成应叟之地又得江南珍木奇石列于庭际平生素怀于此足矣吾尝以为出处者贵得其道进退者贵不失时古来贤达各有遗恨至于玄祖潜身于柱史柳惠养德于士师汉代邴曼容官不过六百石终无辱殆及矣越蠡激文牛以肥遁晋侯托黄老以辞世亦其次焉范雎感蔡泽一言超然高谢邓禹见功臣多败委远名势又其次也矧如吾者于葵无卫足之智处雁有不鸣之患虽向泉石杳无归期晋此林居贻厥后代鬻平泉者非吾子孙也以平泉一树一石与人者非佳子弟也吾百年之后为权势所夺也以先人所命泣而告之此吾志也诗曰维桑与梓必恭敬止言其父所植也昔周人之思召伯爱其所憩之树过代薛令君于禁中见先祖所据之石必泫然流涕汝曹可不慕之惟岸为谷谷为陵然后已焉可也欧阳子曰余尝读鬼谷子书见其驰说诸侯之国必视其为人材性贤愚刚柔缓急而因其好恶喜惧忧乐而押阖之阳开阴塞变化无穷顾天下诸侯无不在其术中者惟不见其所好者不可得而说也以此知君子宜慎其所好盖汨然无欲而祸福不能动其利害不能诱此鬼谷之术所不能为者圣贤之高致也其次简其所欲不溺于所好斯可矣若德裕者处富贵招权利而好奇贪得之心不已至或疲弊精神于草木斯其所以败也其遗戒有云︰一草一木者非吾子孙此又近乎愚矣裴晋公不信术数每语人曰鸡猪鱼蒜逢着则吃生老病死时至则行王乔烂柯辩按兰曰新安烂柯山有王乔洞洞之上有洞真观观有碑刻云︰昔王子乔好吹笙蹬鹤缑氏山中又云︰烂柯山仙人亦名乔名质今观其文意则是疑王子乔即王乔以王乔即王质泛泛猜度殊无的见竟不知此实三人非一人也且王乔有三其一即子乔乃周灵王之大子晋亦名乔其一汉明帝时人为叶县令其一蜀之益都人俱有仙道按还异记王质晋时信安郡人采樵逢一童子奕棋石室中童子与质一物如枣食不饥置斧于坐而观童子曰汝斧柯烂矣质归卿闾无复时人此二人者世代既殊出处亦异今以烂柯之事归之子乔则子乔乃太子非樵者若归之汉王乔则为叶令亦非樵者若以为蜀王乔事又非实可据则烂柯为晋王质明矣衢州有烂柯山是也今新安之山亦曰烂柯者云晋时有人于是山得一斧无柯以火燃之澌澌有声以为神异盖斧在土久受湿气然也而好事者遂以为王质烂柯之斧又因山有仙人王乔洞故以王质即王乔而名其山为烂柯山也以讹传讹莫有推其理而辩之者以至词人墨客咏歌其事既用烂柯又用凫舄亦是以王乔王质合为一人为可笑兰因修河南郡志见其舛误作是辩以破千古之惑杨升庵亦云︰史记封禅书注引裴秀冀州记云︰缑氏仙人广者昔有王侨犍为武阳人为相人令于此登仙非王子侨也唐词云︰王子求仙月满台又云︰可怜缑岭登仙子犹自吹笙醉碧桃盖世以王侨为王子乔误也久矣苏老泉云︰归人有谥自周景王之穆后始匹夫有谥自东海隐者始宦官有谥自东汉之孙程始蛮夷有谥自东汉之莎车始然黔娄之谥即匹夫之谥也不始于东汉矣汉之待宗室其严乎河间献王子礼以恐喝取鸡失侯罪亦微矣献王汉之贤维城也三子一以取鸡失侯二以酎金失侯曷不以其父之贤而原之乎淮南子曰狼者类知而非知也愚者类君子而非君子也戆者类勇而非勇也使人相去也若玉之与石也葵之于苋也则论人易矣夫乱人者若芎穷之与藁木蛇床之与蘼芜魏何昌曰先王制法建官授任则置副佐陈师命将则立监式宣命遣使则设介副当难则权足相济员缺则才足相代韩信伐赵张耳为贰马援讨越刘隆副车严君平注老子其文奇世多未见如云︰肝胆为胡越眉目为齐楚又云︰生不枉神死不幽志又云︰天地亿万而道王之众灵赫赫而天王之倮有穴处而圣人王之羽者翔虚而神凤王之毛者跖实而麒麟王之鳞者水居而神龙王之介者泽处而灵龟王之百川并流而江海王之又云︰言为祸匠默为害工进为妖式退为孽容尝鼎一脔可知其味也六朝人才韦叡为冠司马温公曰其临阵也勇其执事也敬其律己也廉其与人也惠其居官也明功成身退明哲保身齐梁之世乃有若人耶是时武帝方锐意释氏天下从风而叡独不与呜唿叡亦豪杰之士哉五代人才王朴为冠其平边策攻取先后宋兴之初先平江南晚定河东次第不能易也外事征伐内修文治其论星历宋定钦天历不能易也其论乐律宋作大晟乐不能易也其言有曰彼民与此民之心同是与天意同契天人意同则无不成之功近于知道矣五季之世而有若人耶宋元祐党籍碑成于蔡氐父子其意则安石启之也门生子婿相继得政果铸宝鼎列元祐诸贤司马光而下姓名于其上以安石比禹稷而以司马诸人为魑魅自此党论大兴贤才消伏卒致戎马南骛赤县丘墟一言丧邦安石之谓也及金兵入汴见铸鼎之象叹曰宋之君臣用舍如此焉得久长遂怒而击碎之宋之南迁安石为罪之魁虽后汉晚唐祸不若是其烈也而反得列于名臣何哉刘文靖公因书事咏安石云︰当年一线魏匏穿直到横流破国年草满金陵谁种下天津桥上听啼鹃宋子虚咏安石亦云︰投老归耕白下田青苗犹未罢民钱半山春色多桃李无奈花飞怨杜鹃二诗皆言宋祚之亡由于安石而含畜不露可谓诗史矣尚书太师太傅太保曰三公书太傅曰太师天公也太傅地公也太保人公也烟氛郊社不修山川不祀风雨不时雪霜不降责在天公臣多弑主孽多杀宗五品不训责在人公城郭不缮沟池不修水泉不降责在地公干将莫耶始出于型不足以截茸草而割败肉及砥砺其锋锷而淬制其神灵则断蛟龙剸犀象如碎齑粉夫人之生也使无圣人修道之教君子变质之学而惟循其性焉则礼乐之节无闻伦义之宜罔知虽禀上智之资亦寡陋而无能矣况其下者乎儒者不重圣人修道立教之功不论与孔子言性背驰与否乃曰孟子之言性善有功于圣门是弃仲尼而尊孟子矣况孟子亦自有言不善之性者舍之而独以性善为名何哉杨恽致日食之咎可乎张温应大臣之气可乎中台星折委之张华可乎太白食月属之曹爽可乎邪术之为世害岂一日之故哉维持国命在纪纲修举使君臣志气委靡无振奋激烈之图必一概苟且了事此纪纲之日蛊也久久习成不免奸雄窃机以乘之矣晋之中叶强臣悍将居外承制废置自由天子徒拥虚器于上唐之末造方镇据地逆命虽奉正朔实与列国无异国势至此纪纲绝矣动为厉阶莫敢谁何虽欲不亡岂可得乎民苦思乱乱久思治治则思休乃理势必至之期也汉惠高后之际奚有先王经国之谋以施诸世而天下晏然刑罚罕用直以海内脱战争之苦遂生养之计故上下乐于休静耳由是观之有国者恶用苦民哉桀纣谓之独夫言众叛亲离不与为君也人主非有桀纣之恶民必不忍弃之虽有强力广谋以侥幸非义必不能得汉二季是也易曰天之所助者顺人之所助者信履信思顺白天祐之曹操知之乃挟天子以令诸侯是假之也假之而犹胜之况倾心王室顺天信人其功业所就又岂可量乎人臣须要识道晓事烛治乱安危之机具斡旋通变之才者方有济救匡益之功徒取夫无用文艺之名以置诸裁割庶政之位倘际夫危疑强梗之变必不出因循委靡之图何也无远机长睹徒快于目前事即有达才乖次无绪矣所谓文人靡靡不闲经世其此之谓矣古人有身教焉今人惟恃言语而已矣学者安望其有得近世复有以清心静坐解悟教人者求诸义理德性人事之实则茫然不达此又言语之不如也存养在未有思虑之前省察在事机方乘之际大学心有所忿忄建有所好乐有所恐惧有所忧患则皆不得其正是教人静而存养之功也能如是则中虚而一物不存可以立廓然太公之体矣论语非礼勿视非礼勿听非礼勿言非礼勿动以克去己私是教人动而省察之功也能如是则己克而一私不行可以妙物来顺应之用矣圣人养心慎动之学莫大于此学者当并体而躬行之则圣人体用一源之域可以循造矣谢灵运朝廷唯以文义处之不以应实相许故曰长卿辞赋终于文园灵运文才不以应实亦用人之当然也礼云︰大夫祭五祀岁遍训者以户灶中霤门井为五按月令云︰孟春祀户祭先脾孟夏祀灶祭先肺季夏祀中霤祭先心孟秋祀门祭先肝孟冬祀行祭先肾言行不及井祭法五祀亦言国行而无井惟白虎通有井故汉魏晋以来五祀皆以井居一至今为然学者以祭法月令为古典可据而疑井非以今观之先王之所以与祀者凡以报其功德而已门户资以出入中霤资以居处灶井资以养生是井较之行于人尤切似宜常祀行于出行时举之义各当矣古者登高能赋山川能祭师旅能誓丧死能诔作器能铭则可以为大夫言其因物聘辞性灵无壅者也此时指其文词一艺言之要诸大夫之实在先德行政事耳温峤为刘昆长史见昆忠节后峤削平苏峻功在社稷亦昆有以启之可见人不可不与贤者相处后汉书汉阳太守庞参候郡教授任棠棠不与言但以薤一大本水一盂致于厅前自抱孙儿伏于户下参曰水者欲吾清也拔大薤本欲吾击强宗也抱儿当户欲吾门门恤孤也叹息而还参任职果能抑强扶弱以惠政得人语林魏郡太守陈异尝诣郡民尹方方披头以水洗盘抱小儿出更无余言异曰披头者欲吾治民如理发也洗盘者欲吾清如水也抱小儿者欲使吾爱民如赤子也因遂行其志焉若二公者亦可谓善悟矣蜀志诸葛亮为人公正尝表废廖立徙汶山亮卒立为之泣亮又尝废李平徙梓橦亮卒乃发病死志评亮云︰亮之为人开诚心布公道其尽忠益时者虽仇必赏犯法怠慢者虽亲必罚盖亮书尝云︰吾心如秤不能为人作轻重应亨与州将笺拳拳以公正为言谓公则无私正则无邪无私无邪而政教不行未之有也呜唿此武侯实蹈笃行有味之言也任子曰火佚焚家家不罪火食过伤人人不罪食以其积之于仁义无私害也伊尹放太甲太甲无怨心管仲黜伯氏伯氏无怨言以其积之于公正无私恶也习凿齿曰水至平而邪者取法镜至公而丑者忘怒水镜之听以能穷物而不怨者以其无私也水镜无私犹以免谤况大人君子怀乐生之心流矜恕之德爵之而非私诛之而非怒天下岂有不服也哉呜唿吾于武侯见之矣蜀张奉使吴而致薛综虫入其腹之侮吴张温聘蜀而取秦宓灭子姓刘之对言语争胜之士无益于辞令而反以辱国如此宋初江左徐铉入聘当差官押伴朝臣皆以文辞不及为惮太祖自择殿侍不识字者一人以行中书不敢请殿侍者慌莫知所繇薄弗获已竟往度江始燕骑省词锋如云其人但唯唯徐强聒数日既无与酬复者亦倦而止论者谓当时陶窦诸名儒端委在朝若使角辩骋词讵不若铉太祖正以大国之体不当如此仁宗时余靖使契丹能为胡语契丹爱之及再往虏情益亲余作胡语时契丹主大喜及还坐贬官仁宗待虏有礼固不欲纤微迕之然亦自为使体非宜耳英宗朝王拱辰聘契丹见其主混同江设宴垂钓每得鱼必酌拱辰亲鼓琵琶以侑饮及还赵抃论其辄当非正之体异时北使援此有请将何辞拒之抃之论拱辰是也拱辰之罪又将何辞或谓作胡语在靖鼓琵琶在虏主昔者卫甯武子聘鲁文公燕之赋湛露及彤弓武子不拜又不答赋行人私焉武子婉为其词而继之曰不敢干大礼以自取戾拱辰当日之事独无可为千礼取戾以自辞于虏主者乎晋羊祜在位多所进达而人不知所由或谓祜慎密大过祜曰拜爵公朝受恩私室吾所不取宋王曾在中书尝谓大臣执政不当受恩避怨每荐用人不求人知尹师鲁尝面言曾盍少收门下士曾曰恩欲己出怨使谁当二公之心如此岂独事理应然而势权所在亦自有须忌者汉田蚡为相荐人或起家至二千石权移主上武帝曰君除吏尽未吾亦欲除吏蚡之得无诛幸尔宋颜峻久执朝政庾徽之奏其豫闻中旨罔不宣露罚则委上善必归己寻下于狱赐死昔人有言厉怜王人生所患莫如厉至贵莫如王王而为厉所怜王之所处必有所不安于厉矣宋建平王宏子景素在藩甚得人心而谤声日积当废帝时深怀忧惧尝与故吏刘琎独处曲台有鹊集于承尘上飞鸣相逐景素泫然曰若斯鸟者游则参于风烟之上止则隐于林木之下饥则啄渴则饮形体无累于物得失不关于心一何乐哉后景素续谋举兵竟为台军破斩之梁元帝世子方等尝着论云︰吾尝梦为鱼因化为鸟方其梦也何乐如之及其觉也何忧斯类良由吾之不及鱼鸟远矣故鱼鸟飞浮任其志性吾之进退恒在掌掘举首惧触摇足恐坠若使吾得与鱼鸟同游则去人间如脱屣尔后以母徐妃失宠方等意不自安求出征至麻溪军败溺死临行与所亲书此段出征必死无二死而获所方等盖不爱于所生也然则王之逢患弗保欲求为鱼鸟不可得况人乎昔赵简子尝叹雀入海化为鸽雉入于淮化为蜃鼋鼍鱼鳖岂不能化唯人不能悲夫斯亦触物有感者也尧让天下于许由许由不受舜让天下于子州支父而支父辞之让王一事昔人岂真欲务高斯世哉周灵王之子侨求归山梵净国王世子释迦牟尼愿出家岂真慕于他术哉仙佛二道脱屣人间于欲求为幻化事可知刘宋王弘自领选及当朝总录将加荣爵于人必先呵责谴辱之若美相盻接语欣欢者必无所谐人问其故答曰王爵既加于人又相抚劳便成与王分功此所谓奸以事君者也若求者绝官叙之分既无以为惠又不微借颜色即成大怨亦鄙薄所不任其后颜峻嗔而与人官谢庄笑而不与人官事同此赵宋李昉为相有求进用者虽知其材可取必正色拒之已而擢用或不足用必和颜温语待之子弟问故答曰用贤人主之事我若受其请是市私恩也故峻绝之使恩归于上若不用者既失所望又无美辞此取怨之道也其后秦桧事亦同此然桧以此为济奸之术概之于昉非所拟也兼衔国朝藩省大臣兼衔工部尚书吴廷举先任广东右布政使时因岭西道猺獞啸聚命兼兵备副使经略其事此正德年中之事也山西兵备副使张镐兼参政管营田密云副使王伦兼参政仍佥事照旧整饬兵备此嘉靖二十六年三十年之事也近日都御史郑晓奏捕获倭寇八十余人副使张景贤升参政仍兼兵备又因倭寇攻劫城池佥事任环身亲战阵斩获功多升右参政兼副使仍旧兵备山东副使李蓁升右参政仍旧兵备此又嘉靖三十三年之事也近以城工未完通政参议秦梁兼给事中大理寺丞董威兼御史仍管城工此亦一事也视之外庭则又不同庚戌因虏临城以翰林院庶子赵贞吉兼御史出城宣谕此出特旨若以苏州知府兼参政如徐赞东昌知府兼参政如叶天球平凉知府安惟学兼四川布政司右参政俱仍掌府事如河间知府兼佥事如尹耕则又异矣牛马者家畜也纵之牧则悍鹰鹯者野鸟也一为系绊则驯此收放心之说也孔北海大志直节东汉名流而与建安七子并称骆宾王劲辞忠愤而与垂拱四杰为列以文章之末技而掩其立身之大闲可惜也君子当表而出之王逸少在东晋时温太真蔡谟谢安石一等人也直以抗怀物外不为人役故功名成就无一可言而操履识见议论闲卓当世亦少其比公卿爱其才器频召不就殷渊源辅政劝使应命遗之书曰足下出处正与隆替对岂可以一世之存亡必从足下从容之适逸少报曰吾素志无廊庙王丞相欲内吾誓不许之手迹犹存由来尚矣不于足下参政而方进退自儿婚女嫁便怀尚子平之志数与亲知言之非一日也及殷侯将北伐以为必败贻书止之殷败后复谋再举又书曰以区区江左所营为如此天下寒心久矣自寇乱以来处内外之任者疲竭根本各从所知竟无一功可论一事可纪任其事者岂得辞四海之责哉若由以前为未工故复求之于分外宇宙虽广何所自容又与会稽王笺曰今虽有可欣之会内求诸己而所忧乃重于所欣以区区吴越经纬天下十分之九不六何待愿令诸军皆还保江淮根立势举谋之未晚其识虑精深如是其至恨不见于用耳而为书名所盖后世但以翰墨称之艺之为累大哉元苏伯衡曰王右军抱济世之才而不用观其与桓温戒谢万之语可以知其人矣放浪山水抑岂其本心哉临文感痛良有以也而独以能书称于后世悲夫慕容德乘高享燕顾谓尚书鲁遂曰齐鲁固多君子当昔全盛之世梓慎巴生淳于二邹之徒荫修檐临清沼恣飞马之雄辞奋谈天之逸辩指伪则红紫成章侥仰则丘陵生韵至于今日荒草颓墓气消烟灭永言千载能不依然德本北裔戎马之枭其言若兹亦佳虏也又按慕容者步摇也初莫护跋入居辽西燕代名冠步摇诸部因目之为步摇后讹为慕容因以为氏焉击其首则尾至击其尾则首至击其中则首尾至非蛇说也阵说也取君下驷与彼上驷取君上驷与彼中驷取君中驷与彼下驷非马说也兵说也楚子问鼎而王孙满以郏鄏卜世卜年之事拒之史记云︰王使王孙满应设以辞则是无是事也而后人缘此又为周过其历之说兹所谓痴人说梦者行清洁者佩芳德明光者佩玉能解结者佩觿能决疑者佩觿故孔子无所不佩也楚骚汉赋晋字唐诗宋词元曲唐人余知古与欧阳生论文书曰韩退之作原道则崔豹答牛亨书作讳辩则张昭论旧名作毛颍传则袁淑太兰王九钖作送穷文则杨子云逐贫贱杜诗语及太白处无虑十数篇而太白未尝假借子美一语以此知子美倾倒太白至难晏元献公尝言韩退之扶导圣教刬除异端则诚有功若其祖述坟典宪章骚雅上传三古下笼百世横行阔视于缀述之场者子厚一人而已宋之盛时有位于朝者以馈遗及门为辱受任于外者以苞苴入京为羞及其季代中叶秕政孽卿则端揆以赇贿为论思台谏以珍玩为戏物或以金珠而充脯醢或以契券而为诗文甚者如倪僎售妹于侂胄而得府苏师旦献妾于侂胄而入阁噫黑头宰相红铅夫人今之视昔可为笑恨严挺之宁不作相不见李林甫崔隐甫宁不作相不见牛仙客陆宣公云︰兴王之良佐皆季代之弃材欧阳公云︰胜棋所用败棋之着也兴国所用亡国之臣也殷浩于佛经有所不了故遣人迎支道林林乃虚怀欲往王右军驻之曰渊源思致渊富未易可当且已所不解上人未必能道纵能服彼亦名不益高若不合便丧十年所保林公乃不往凡传中引古典必曰书云诗云者正也左传中最多又有变例如子产答子皮云︰子于郑国栋也栋析榱崩侨将压焉此乃引周易栋桡凶之义而不明言易鲁穆叔论伯有不敬曰济泽之阿行潦之苹藻置诸宗室季兰尸之敬也此乃引有齐季女全诗之义而不明言诗盖一法也又引书太誓所谓商兆民离周十人同者众也据太誓原文云︰受有亿兆夷人离心离德予有乱臣十人同心同德省二十字作八字而语益矫健此盖省字又一法也却至聘楚辞享云︰百官承事朝而不夕此公侯所以干城其民也故诗曰赳赳武夫公侯干城及乱也诸侯贪冒侵欲不已争寻常以尽其民略其武夫以为己腹心股肱爪牙故诗曰赳赳武夫公侯腹心此先言诗意而后引诗辞又一法也宋陈骙曰古文取诗即云诗取书即云书盖常体也或以康诰为先王之令周书为西方之书以咸有一德为尹告以大禹谟为道经不曰仲虺之诰而曰仲虺之志不曰五子之歌而曰夏训有之直言郑诗曹诗止称汋曰武曰或称芮良夫或称周文公指那颂卒章为乱辞摘小宛首章为篇目数章之末章既谓之卒章一章之末句亦谓之卒章凡此似亦略施雕琢少变雷同作者考焉母诮无补陈氏之言予论有契焉故并载之晋世不惟士人语清标玄致而释子辈语亦复可听高僧传所载是已如鸠摩罗什偈云︰哀鸾孤桐上清音彻九天慧济谑宝渊曰昔谢氏青箱不至不作文章今卿白簏未到判无讲理渊曰殊不然此乃打狗杖耳道贲闻蟋蟀曰时闻此声是代箫管薛道衡称则公之文曰屡发新彩英英独照慧常闻梵唱曰亶亶熘熘似伏流之吐波又曰却转弄响飞扬长引声发喉中唇口不动又曰以哀婉为入神用腾掷为清举文句则如端夏多隙无事忽景又云︰依仪莫依语又云︰当为心师不师于心又云︰笼餐讵贵钓饵难尝又云︰忘怀去来者朝市一江湖眷情生死者函栖犹桎梏又云︰沙漠织寒长风负雪又云︰庄衿老带弹沐斜埃又云︰早帐风首春席云阿又云︰虽泪至之有端固忧来之无兆使入世说固不能辩也徘徊二字始于汉人高后纪徘徊往来思玄赋马倚辀而徘徊息夫躬辞鸾徘徊兮注徘徊不得其所也茂陵书屋皆徘徊重属行之移晷不能偏是也徐铉注说文乃云︰徘徊宽衣之貌字当作裴回误矣宋仁宗赏花钓鱼诸臣和诗无别押者优人有徘徊太多之谑余思汉书相如传有安翔徐徊昭帝庙号从徊扬雄赋有徊徊徨徨唐松陵诗有迟徊庾信文有徕徊当时诸公未之精思耳何遽谓无耶王羲之作兰亭记人以方金谷序羲之甚有欣色金谷序今不传其实兰亭之所祖也有宋人石刻一本其辞曰余以元康六年从太仆卿出为使持节监青徐诸军事征虏将军有别庐在河南县界金谷涧中或高或下有清泉茂林众果竹柏药草之属莫不毕备又有水碓鱼池土窟其为娱目欢心之物备矣时征西大将军祭酒王诩当还长安余与众宾共送往涧中昼夜游宴屡迁共坐或登高临下或列坐水次时琴瑟笙筑合载车中道路并作及住令鼓吹迭奏遂各赋诗以叙中怀或不能者罚酒三斗感性命之不永惧凋落之无期故列叙时人官号姓名年纪又写诗着后后之好事者其览之哉发上生心之余眉傍生肺之余须下生肾之余肉言歌者人声也出自胸臆故曰肉言谓不用丝竹相和也童子歌曰童谣以其言出自胸臆不由人教也晋孟嘉云︰丝不如竹竹不如肉唐人谓徒歌曰肉声说筑傅岩之野筑之为言居也世遂谓傅说起于版筑虽孟子亦误用之伊尹负鼎以干汤负鼎谓尹有鼎鼎之才也议者遂谓尹为割烹庖人孔子曰赐不受命而货殖庄子便谓子贡乘大马中绀表素之衣太史公便诬子贡入货殖传圣门四科子贡善言语太史便载子贡一出存鲁乱齐破吴强晋而伯越其文震耀其辞辩利人皆信之论语曰为命裨谌草创之左氏遂谓谋于野则获盖因草之一字误之也孔父正色而立朝左氏遂谓孔父之妻美而艳盖因色之一字诬之也尚书注怪石之贡以为奇怪之石是以禹为牛僧孺米元章又解禹贡三江之水味别是以圣人为品水斗茶如陆羽张又新之流皆可笑也宋景文言大小孤山以孤独为宇有庙江壖为妇人状陈学士简夫留诗云︰山称孤独宇庙塑女郎形过者谁知误行人但乞灵世之以讹为真如上数事真可叹也杭州有杜拾遗庙村学究题为杜十姨遂作女像以配刘伶其谬至于如此今世以神农为医师以其尝百草也以夏禹为行雨之师以其尝治水也陈抟隐居华山或谤其与毛女往来诸葛亮谦言草庐遂绘其缚草为舍吕亢守台州舒工作蟹图凡十二种一曰蝤蛑二曰拨棹三曰拥剑四曰彭婿五曰竭朴六曰沙狗七曰望潮八曰倚望九曰石蛔十曰虾江十一曰芦虎十二曰彭蜞又有黄甲句黾鼊蟳蠘在海中句黾鼊岛之东此可补蟹谱之遗然蟹谱亦甚略首不引汲冢书海阳巨蟹其壳专车何邪余又考本草又有桀步又有执火又有彭螖六足者名蛫四足者名比皆有毒若误食之急以豉汁可解工官盐官铁官铜官锦官服官羞官尊官渴官林官畴官湖官陂官楼船官发弩官均输官橘官苑官框浦官皆秦官名而汉因之杂见于诸传百官表不悉载者微乎微者也师开鼓琴以东方西方之声而知室之朝夕师旷吹律以南风北风之声而知军之胜败艺之精也通乎天人今之艺师乎弘治初此地李梦阳首为古文以变宋元之习文称左迁赋尚屈宋诗古体宗汉魏近律法李杜学士大夫翕焉从之其时济南边贡姑苏徐禛卿及何景明最有名世称四杰四人才各有所长李天才雄健徐陶治精融而景明藻思秀逸皆艺苑之鸿匠也边公材不逮识朴质有余而华采不足岂天禀限之欤景明文不如其诗十二论多局而不鬯信哉作者之难也余常见杨太史升庵论汉兴文章有数等蒯通随何陆贾郦生游说之文宗战国贾山贾谊政事之文宗管晏申韩司马相如东方朔谲谏之文宗楚辞董仲舒匡衡刘向杨雄说理之文宗经传李寻京房术数之文宗谶纬司马迁记事之文宗春秋呜唿盛矣吾乡说吾乡地广土肥民亦竭力其中而卒无千石之富者何也岂上之人侵渔或下之俗侈靡邪已而睹之盖非二者之弊乃贾人敛之耳吾乡之民朴钝少虑善农而不善贾而西方之贾人归焉西江来者尤众岂徒善贾谲而且智于是吾人为劳力而不知也方春之初则晓于众曰吾有新麦之钱用者于我乎取之方夏之初则白于市曰吾有新谷之钱乏者于我乎取之凡地之所种者贾人莫不预时而息散钱其为利也不啻倍蓰奈何吾人略不计焉一有婚丧庆会之用辄因其便而取之逮夫西成未及入困贾人已如数而敛之由是终岁勤动其所获者尽为贾人所有矣专此之利宁有既乎吾乡之民坐是卒无千石之富尚不觉悟若恃贾人以生者宁与之利而甘心焉呜唿朴钝少虑一至于此惟长人者能禁其弊不数岁而吾民富矣岳武穆鄂王庙复建记惟宋岳武穆鄂王庙在武昌者其所封地也在钱塘者其所葬地也在汤阴者其所产地也而在开封之朱仙镇者其所建功地也传曰有功于民则祀之以劳定国则祀之此王所由以庙于诸地也兹朱仙镇实王建功尤大之地其故有庙容废不举乎惟王自幼负气节好左氏春秋孙吴兵法誓以忠谊报国自应募至为将大小凡百余战皆能以寡击众未尝一少挫衄然恒保障江南上游而在中原虽两河奏捷不一惟郾城战胜进军朱仙镇兵威尤震能俾金人俟降弃避骎骎乎恢复之势矣奈何奸臣之主和议者忌其成功将不利己一日发十二金牌趣召旋师且竟为所害天下后世莫不为之扼腕而当时其地遗民顶香馈饷泣留不得者念其功而悯其死相率为庙貌以私祀之金人固莫之知而宋亦未有举之者逮孝宗朝始因书生与其故部曲讼其冤诏复官以礼改葬钱塘建庙于鄂额曰忠烈嗣加谥爵而朱仙镇之庙以地非宋有未蒙命祀历金元来庙遂湮矣入国朝钱塘因墓而庙汤阴因乡而庙皆载祀典惟朱仙镇之庙泯无遗址春秋社会第设位以祭诚旷典也乃成化戊戌夏四月今河南左布政使吴公节方为右参政尝行部过焉询得其地有关义勇武安庙二召镇之父老谋以其一改为岳王庙父老咸曰是所愿也吴公乃为措材甓暨百需以庚子秋九月撤关王重庙之就圮者鼎建中屋四楹翼以左右两厢各四楹前竖门楼一座缭以周坦肖岳王像其中旁列部将张宪子云以配扁曰岳武穆鄂王之庙至明年春三月落成吴公偕僚佐以礼告慰于是土人岁时享祀如故或者曰关岳两王忠谊炳炳百世一日殆难伯仲法皆宜祀今乃举一而废一于议何居予曰关王遍庙海内兹镇且有重庙岳王仅庙数地而兹镇实其却金兴宋之地距关王许昌辞曹归刘之地不远皆其所由以庙而尤人心天理之不容泯焉者也吴公斯举殆亦微显阐幽之意矣乎会开封知府张侯岫以庙成来请记遂为书其事于丽牲之石而系以迎享送神诗俾歌以侑祀焉诗曰风冷冷兮扬旗香冉冉兮与云飞王骑龙兮自天来山川如昔兮人民非汤腥膻兮秽俗蔚衣冠兮旧服卒中原兮恢复羌王心兮慰以足右迎神旗摇摇兮风扬云霭霭兮霏香荐桂酒兮椒浆王降灵兮洋洋洋洋兮如在纷旅舞兮罗拜拜益处兮匪怠冀钖福兮靡艾右享神旗摇摇兮扬风香和云兮腾空王遄去兮雁旋龙翔眄碧落兮渺焉从王昔奋威兮斯地垂令兹兮沛余惠雨旸时若兮弭灾沴钖我民兮屡丰岁右送神观老子之道以退为主而惟欲利己及其蔽也害治是故得其静修者为方士之解形得其吝啬者为晏墨之苦俭得其容忍者为申韩之刑名得其离圣去智者为庄列之放达得其不敢先事者为持两端之奸得其善为保持者为避难之巧得其和同而不绝俗者为顽钝之鄙夫夫是道也其始也未尝不曰可以治天下其终也反以之坏天下道慎乎哉道慎乎哉何谓大衍曰天地之数五十有五圣人立揲箸之法去其零五之小数以五十之大数行之故曰大衍其用四十有九虚其一而不用何也曰用全数则分之皆二十五之阳数非天地阴阳之法象矣故去一而用四十有九去一若太极也四十九而中分之阴阳之象数全矣故曰不用而用以之生非数而数以之成者是矣王弼曰不先言天地之数五十有五而先言大衍之数五十者明大衍包天地之数而非天地之数生大衍也此其义何如曰非也古之圣人有所制作必取法象故包羲立揲蓍之法取天地奇耦之大数而衍之故曰所以成变化而行鬼神者以出于天地自然之数然也夫大衍者以衍天地之大数为名也名既出于天地之数非天地生之而何哉况大五之外犹有小五皆天地之正数也大衍止包五十尚余其五安得谓包天地之数乎伊耆氏始为蜡祭蜡者索也岁十二月合聚万物而索飨之也其神八类一曰先啬先啬者始辩百谷之种重者二曰司啬因先啬之种而启穑事者经曰主先啬而祭司啬是也三曰百种百谷之种也经曰祭百种以报啬是也四曰先农古之教民农事者五曰邮表辍邮邮亭表田畔辍田畔可止处皆田官督劝农事之地经曰飨农及邮表辍是也六曰猫虎田鼠田豕皆能害稼猫虎能食而除之经曰迎猫为其食田鼠也迎虎为其食田豕也是也七曰坊坊所以障水八曰水庸庸沟也所以受水亦以泄水二者皆农事之备经曰祭坊与水庸是也礼注以昆虫为一而落百种不知经之昆虫乃祝词耳以昆虫居一则亦当禾为一也可乎魏鹤山云︰禹顺五行之性治水从北方用功次东次南次西乃终于雍此大不然禹治江淮河汉皆自西而东先疏其上源而后及其下流也如道河自积石至于龙门至华阴东下砥柱及孟津洛汭至于大邳北过至于大陆播为九河入于海导漾自嶓家东流为汉又东为沧浪之水过三澨至于大别南入于江汶山导江东别为沱又东至于醴过九江至于东陵东为中江入于海导淮自桐柏东会于泗沂入于海皆自西而东顺其就下之势凡此非有所谓顺其五行之性自北而东而南而西也以四渎次第言之则又先河次汉次江皆自北而南导济导淮亦自北而南导渭导研自西而东亦与所谓五行之性不合盖缘洪范首论五行故纬儒附会于禹治水耳不知禹平水土而后五行之利得以足用于民乃洪范之大义鹤山大儒而亦信此附会之说殊不可晓跪坐拜说寄洞学诸生古人之坐者两膝着地因反其跖而坐于其上正如今之胡跪者其为肃拜则又拱两手而下之至地也其为顿首则又以头顿于手上也其为稽首则又却其手而以头着地亦如今之拜礼者皆因跪而益致其恭也故仪礼曰坐取爵礼记曰坐而迁之曰一坐再至曰武坐致右轩左老子曰坐进此道之类凡言坐者皆为跪也若汉文帝与贾生语不觉膝之前于席管宁坐不箕股榻当膝处皆穿皆其明验然记又云︰授立不跪授坐不立庄子亦云︰跪坐而进人则跪与坐又似有小异处疑跪有危义故两膝着地伸腰及股而势危者为跪两膝着地以尻着跖而稍安者为坐也又诗云︰不遑启居而其传以启为跪尔雅以妥为安而疏以为安定之坐夫以启对居而训启为跪则居为坐可见以妥为安定之坐则跪之为危坐亦可知盖两字相类但一危一安为小不同耳至于拜之为礼亦无所考但杜子春说大祝九拜处解奇拜云︰拜时先屈一膝今之雅拜也夫特以先屈一膝为雅拜则他拜皆当齐屈两膝如今之礼拜明矣凡此三事书传皆无明文亦不知其自何时而变而今人有不察也顷年属钱子言作白鹿礼殿欲据开元礼不为塑像而临祭设位子言不以为然而必以塑像为问予既略为考礼如前之云又记少时闻之先人云︰尝至郑州谒列子祠见其塑像席地而坐则亦并以告之以为必不得已而为塑像则当仿此以免于苏子匍匐之讥子言又不谓然会予亦辞江东之节遂不能强至今以为恨也其后乃闻成都府学有汉时礼殿诸像皆膝地而跪坐文翁犹是当时琢石所为尤足据信不知苏公蜀人何以不见而云尔也及杨方子直入蜀师幕府因使访焉则果如所闻者且为写仿文翁石像笃小土偶以来则塑手不精或者犹意其或为跏跌也去年又以属蜀漕杨王休子美今乃并得先圣先师二像木刻精好视其坐后两跖隐然见于帷裳之下然后审其所以坐者果为跪而无疑也惜乎白鹿塑像之时不得此证以晓子言使东南学者未得复见古人之像以革千载之谬为之喟然大息姑记本末写寄洞学诸生使书而揭之庙门之左以俟来者考焉或问养生炼气之道曰养生者节制之常也炼气则术也何以言之人生元气所禀各有长短自有知以来为贪爱侵剥暴戾蠹蚀故长者短短者促不得尽天年而终是以圣智之人有养生之论大要不出少思虑寡嗜欲节饮食慎起居顺时候和气体利关节而已矣能由是而行则六气不能致伤而诸疾不作可以尽其天畀元始之气而以寿终矣使非有节安能如是故曰节制之常至于炼气之术亦有至理大抵造化之妙阴阳配合而道化生焉人之得生本诸精气唿吸升降之间而运动往来无滞故吸则气升遂以意引之注于极上唿则气降遂以意引之注于极下久之极上则髓海盈溢遍达于诸骸极下则气海充满透彻于诸脉此亦造化自然之机发如此使非阴阳得类配合虚无之气虽能升降流转亦不成化故曰偏阳不生孤阴不育又曰一阴一阳之谓道是已然则气无形质何以交化曰气以虚通类同则感譬之磁石引针隔关潜达灯头有烟火光自移天机自然非由人耳是道也自下而上由上而上往来运转如环无端与天符合故曰观天之道执天之行盗天之机岂非术乎服食之法何如曰参同契龙虎经石函记皆以言之盖疏达睽理坚固体质之义也虱处头而黑麝食柏而香颈处汉而瘿齿居晋而黄乃所食之气蒸性炼形故不期而变此亦至理存也但伏炼金石反以戕生矣两汉举贤良文学对策盖既举其贤而又取其言以观其才即成周以德行道艺与贤之遗意也其举孝廉则其德行而不察其谋论则人虽纯行无推行政事之才亦无益于国矣故左雄谓郡国孝廉古之贡士出则宁民宣协风教若其面墙则无所施用况多庸鄙之流以权势而得故假诸生试家法文吏课笺奏之法以革缪妄滥竽以补察廉举孝之不及虽未如贤良对策之盛抑本末兼备不徒块然孝廉矣今之选举不问其人品德行何如徒以文章合格而举之无怪其入仕之狼狈也诚能于既仕之后再设贤良孝廉政事异等合为一科敕抚按官会布按二司公同荐之于上则人才未必无所感激而邪行污辱之流或亦可以少息虽成周乡举里选亦不过是矣突厥岁侵无已宇文士及请避寇迁樊邓而群臣多赞行者独太宗不肯言能假数年愿取可汗以报卒灭而臣之由此观之虽当与王之时未尝无为亡国之计者在君上听之何如耳周公虽营东都洛邑其居仍在镐京至平王有犬戎之变必不得已而后迁若无大故轻致迁徙是自拨根本动摇人心虽中才之人不肯为而况圣贤乎景泰初徐有贞迁都之说亦士及之流也几于败国家梦之说二有感于魄识者有感于思念者何谓魄识之感五脏百骸皆具知觉故气清而畅则天游肥滞而浊则身欲飞扬也而复堕心豁净则游广漠之野心烦迫则蹐冥窦而迷蛇之扰我也以带系雷之震于耳也以鼓入饥则取饱则与热则火寒则水推此类也五脏魄识之感着矣何谓思念之感道非至人思扰莫能绝也故首尾一事在未寐之前则为思既寐之后即为梦是梦即思也思即梦也凡旧之所履昼之所为入梦也则为缘习之感凡未尝所见未尝所闻入梦也则为因衍之感谈怪变而鬼神罔象作见台榭而天阙王宫至忏蟾蜍也以踏茄之误遇女子也以瘗骼之恩反覆变迁忽鱼忽人寐觉两忘梦中说梦推此类也人心思念之感着矣夫梦中之事即世中之事也缘象比类岂无偶合要之漫涣无据靡兆我者多矣吕氏月令乃牵合傅会之书柳于厚论之详矣聘名士礼贤者何时不可独于季春之月何居令奄尹申宫令谨房室必重闭省妇事勿得淫四时皆不可不谨者独于仲秋之月行之季夏之月不可以合诸侯起兵动众时有乱民敌国之变将止而不举耶孟冬之月命太史衅龟策占兆审卦吉凶使他时有大疑大事将不得占邪故曰有矣时而行之者敬授人事者有不俟时而行之者此类是也不可以概拟也尝谓月令之书出于夏小正成于周时训解其日次星中东风解冻之类皆以天时授民事与夏小正义同至当而不可易其及时令则有大水寒气寇戎来征夫多沉阴淫雨早降兵革并起之类即时训解所谓风不解冻号令不行獭不祭鱼时多盗贼鹰不化为鸠冠戎数起之类是也此皆术士灾应诬罔之论非圣人之所拟其谓曰甲乙帝太皞神勾芒其虫鳞其音角其数八其味酸其臭膻天子居青阳左个乘鸾辂载青旗衣青衣服苍玉等类无非牵合傅会之义说者谓其采三代之文而为之不无古意其所许亦浅矣君子讲学在辩其义理是非而已古与不古又乌足论柳子谓瞽史之语非出于圣人予以为至论古今流通国用者有五银钱布帛谷钞是也然莫不有弊焉皆小人窃利以败法耳钞褚易以销烂不可久行开创之始百物耗散权而行之可也用银市易小物不便况铜作假农被奸欺布帛久则日就纰薄又不可尺寸而裂谷粟久则伪为湿润又有负载之难皆不堪充资是弃有用于无用矣惟钱随多寡俱便于市物用虽久不易于毁坏通工易物惟此为便但日久法弛贪利之徒私自鼓铸或铅铁伪为甚至轻薄不成肉好周郭文字之制而但具形象可以风飘水浮钱法之弊莫甚于此夫泉货者济物通变人主所以权天下者也今乃使奸人操其权而坏其制是窃人主制世之具以自利矣岂盛世之所宜有乎严盗铸之法重伪钱之禁所不可已者也然欲止私为于下必先定规制于上官不惜铜爱工轻重适中额以五铢钱至五铢则铜价过本铸之无利谁复为之此官府清本之大法也更能守其禁制使铅铁轻薄之钱不行则人主制世之权孰复能窃之哉今之制钱不异五铢宋之旧说充满天下而私铸恶伪日甚何也曰利之所在奸必趍之官法漫涣弊乃日滋耳古谓纠察不精无所发觉虽有悬金致赏之名竟无报获酬与之实岂非以是乎哉稽古典谟诰训尧舜禹汤君臣之所施措者无非致治之实如平章百姓敬授人时慎徽五典播时百谷六府三事允治是已其君臣之所告戒讲学者亦无非为治之实如惟精惟一允执厥中懋昭大德建中于民与治同道罔不兴与乱同道罔不亡监于先王成宪其永无愆是已晋永嘉之后谢鲲王澄旷达虚诞之风污被时流而朝士大夫竟相祖习以为高致其于上君臣致治之实荡然隳败一迹不存当时虽有卞壶奏欲黜屏浮伪以登豪贤为镇安社稷维植纪纲之谋乃为王导庾亮抑沮而止卒之王敦苏峻桓玄父子相继作逆使晋室陵夷羯胡云扰是谁之过哉近世好高迂腐之儒不知国家养贤育才将以辅治乃倡为讲求良知体认天理之说使后生小子澄心白坐聚首虚谈终岁嚣嚣于心性之玄幽求之兴道致治之术达权应变之机则暗然而不知以是学也用是人也以之当天下国家之任卒遇非常变故之来气无素养事未素练心动色变举措仓皇其不误人家国之事者几希矣此于南宋以来儒者泛讲之学又下一等为社稷计者不及时而止之待其日长月盛天下尽迷则救时经世之儒灭其迹矣谁主张是谁纲维是边镇梗而不能制四夷强而不能御盗贼横而不能灭奸权肆而不敢犯祸乱纷沓谁为厉阶主盟世道者不可不加之虑矣高崇文在长武城练卒五千常若寇至及讨刘辟卯时宣命辰时出师将卒之志素定械器军资素备故尔其终赫然成功非偶然也今也寇至而始整兵兵举而始集饷何异临渴掘井诗云︰迨天之未阴雨彻彼桑土绸缪牖户君臣及时修治之勤无怠无荒之志不可不深致计如崇文也崇文杜黄裳所举宰相不可不知人信夫杲老禅师与天觉论元祐人材因问温公如何张曰大贤也杲曰然则相公在台谏时如何论他张曰公便不会祇是后生时死急要官做故如此嗟乎台谏之职将以论不贤也知其贤而反论之是何为心哉其天理人道灭也甚矣官禄安得晏然而享乎郑大水龙斗于洧渊国人请为萦焉子产弗许曰我斗龙不我觌也龙斗我独何觌礻襄之则彼其室也吾无求于龙龙亦无求于我乃止裨灶言于子产曰宋卫陈郑将同日火若我用罐瓘玉瓒郑必不火子产弗与次年夏五月宋卫陈郑皆火裨灶曰不用吾言郑又将火郑人请用之子产不可曰天道远人道迩非所及也何以知之灶焉知天道是亦多言矣岂不或信遂不与亦不复火明于人之道者不惑于非类子产其有之孔淳之字彦深鲁人也少有高尚性好山水每有游观必穷其幽峻或旬日忘归会稽太守谢方明苦要之不能致使谓曰苟不入吾郡何为入吾郭淳之笑曰潜游者不识其水巢栖者非辩其林飞沉所至何问其主终不肯往茅屋蓬户庭草芜径唯床上有数帙书雷次宗与子侄书曰人生之修短咸有定分不可以智力求但当于所禀之中顺而勿牵尔汝等年各长成冠娶以毕修葺衡泌吾复何忧自今以往家事大小一勿见关子平之言可以为法续晋阳秋曰谢安优游山水以敷文析理自娱邵庵曰深山高居炉香不可缺退休之久佳品缺乏野人取老松柏之根枝叶实共捣治之斫枫肪羼和之每焚一丸亦足助清苦刘虬曰虬四节卧疾病三时营灌植畅余阴于山泽托暮情于鱼鸟盛弘之记荆州载鹿门事云︰庞德居汉之阴司马德操宅州之阳望衡对宇欢情目接泛舟褰裳率尔休畅记沮水幽腾云︰稠木傍生凌空交合危楼倾岳恒有落势风泉传响于青林之下岸猿流声于白云之上避者常苦目不周玩情不给赏若此二段读之使人神游八极信奇笔也汉高帝自言吾不如张子房韩信萧何吾之所以得天下在用此三人耳而韩信亦面言帝不善将兵而善将后世论帝者亦不过曰汉屈群策而已夫己所不如之人而肯为吾用已之不善将兵而善将兵者我得而将之群有策马我得而屈之此其不能之能必有以高乎一世之人者矣曹操将击乌桓诸将皆恐刘备说刘表以袭许郭嘉曰表才不足御备重任之则恐不能制轻任之则备不为用于是操行弗疑操既北备说表袭许表果不从表卒操军至蒯越等劝刘琮降操曰将军何如刘备若备不足御曹公则虽全楚不能以自存若足御曹公则备不为将军下也琮从之初鲁肃闻表卒言于孙权曰刘表新亡二子不协刘备天下枭雄与曹有隙寄寓于表表恶其能而不能用也请于此时吊表二子及说备使抚表众共治操权即遣肃行至南郡而琮已降操矣此景升父子自知才不足以御备故也操遣钟繇向汉中刘璋闻之内惧用张松计使人迎备黄权谏曰左将军有骁名今请到欲以部曲遇之则不满其心欲以宾客礼待则一国不容二君若客有泰山之安则主有累卵之危不若闭境以待时清刘巴亦谏曰备雄人也入必为害若使备讨张鲁是放虎于山林也璋并不从备至严颜叹曰此所谓放虎自卫者也不二年备因遂有全蜀此璋自不知才不足以御备故也呜唿人不有以过乎其人未易能用其人也若汉高帝之为高帝真英雄也哉汉文帝不用窦广国为相恐天下以私广国也元帝不用冯野王为御史大夫恐后世谓私后宫亲属以野王为比也彼贤有行广国行能第一野王公论所归者且以嫌避如此不为公论所归者其又可假是位乎然其后竟罹王莽之祸光武时马援位不称才爵不酬忠光武岂简贤者始以其女为太子妃逆防未然故不授以重任尔明帝思中兴功臣图画二十八将于南宫云台援以椒房之亲独不与焉遵奉建武制度后妃之家不得封侯与政盖惩莽祸非但欲如文元二帝避嫌而已申屠嘉之为相也大中大夫邓通戏殿上文帝则听其檄召度已见困然后遣使谢而请之内史晁错穿宗庙垣而景帝不容其问且自诳乃我使为以芘有罪周亚夫之为将也文帝劳军至候其壁门至从其军中不得驱驰之令而有真将军之叹亚夫之笃相也景帝滥侯降虏既不能用其议大胾不箸又待以非礼免官非其罪而又以非罪召请尉嘉亚夫贤将相也立文帝朝皆能强直自遂及景帝之世皆呕血而死然则嘉亚夫之能遂其职于前而无褊心负气之累者岂独嘉亚夫之贤也哉今就二人始末观之文景之优劣明矣纵盗饮酒非剪恶之法绝缨加赐非防邪之具汉文帝金钱之愧唐太宗布绢之给非刑赏之正道也汉武帝游宴后庭以宦者典书尚书谓之中书谒者置令仆射以司马迁为之迁故太史令生上书救李陵而下蚕室者至宣帝因用宦者弘恭为中书令石显为仆射国家枢机之任归于昵近自此宦者窃威柄矣东汉和帝诛窦宪宦者郑众与其谋策勋班赏众每辞多受少帝贤之以为大长秋常与之议论政事自此宦者专事权矣夫迁本贤士夫众之为人皆不世有二帝任之遂为后世故事岂贻谋之道哉先儒谓宣帝开三大衅终以亡国用恭显其一也又谓众虽贤于其徒然开端作俑终为汉世大患孝和之罪也二帝之事岂独以亡汉国为汉世大患而已哉后世受宦者之祸二帝始作俑之罪也宦者置身非所当任以成后世之祸司马迁郑众不能逃其罪也何贤之足称也曹操在兖州引兵东击陶谦于徐而陈宫潜迎吕布为兖州牧郡县背叛赖程昱荀彧之力全东阿甄范三城以待操操还执昱手曰微子之力吾无所归矣表为东平相袁绍进军攻许田丰以曹操既破刘备许下非复空虚不宜便行绍不从丰强谏迕绍官渡之败或谓丰曰君必见重丰曰公貌宽而内忌不亮吾忠而吾以至言迕之若胜而喜必能赦我战败而怨内忌将发吾不望生绍还曰吾不用田丰言果为所笑遂杀之是故操终有天下而绍自是败灭赵染军次新丰有轻敌色其长史鲁徽谏曰困兽犹斗况于国乎不听与索綝战败绩悔曰吾不用鲁徽之言以至于是乃斩徽染不足道也智谋之士曷亦思择其所事哉唐庄宗与梁人相持于河上梁将王檀乘虚袭晋阳城中无备几陷者数四赖安金全帅子弟击却之于内石君立引昭义兵破之于外晋阳获全而庄宗以策非已出金全等赏皆不行人皆言关东之变刘后吝财之罪以此观之庄宗固有以致之者矣韩非子管仲束缚自鲁之齐路饥而泣过绮邑乞食封人跪飧之因窃渭仲曰若用齐将何报我仲曰如子之言我且贤之用能之使劳之论我何以报子封人怨之司马史记韩信始为布衣从人寄食人多厌之者尝钓于城下诸母漂有一母见信饥饭信竟漂数十日信喜谓漂母曰吾必有以重报母母怒曰大丈夫不能自食吾哀王孙而进食岂望报乎信后为楚王召所从食漂母赐千金夫施人者不求报当如漂母不当如封人受人施者不忘报当如韩信不当如管仲仲父之言正矣我何以报子心无乃失之忍乎淮阴之言陋矣吾必有以重报母情固有所不容已也齐桓公会饮群臣鲍叔牙奉觞起曰愿公无忘在莒时使管仲无忘求束缚于鲁时效箴规于宴乐之间勉强盛如艰难之际叔牙一言而君臣两戒马其后仲谓桓公亦曰愿公无忘射钩臣无忘槛车此齐之所以霸也汉冯异举以告光武曰愿国家无忘河北之难小臣无忘巾车之恩唐魏征举以告太宗曰愿陛下不忘布衣征不忘叔牙之为人也君臣之间当如是也贾谊年二十余至太中大夫以少年短之竟不免谪死杨震年五十始应州郡辟命人咸谓其迟暮而卒登三台位园花涧草于此见之学者恨不到关西耳苟有良田何忧晚岁洛阳间世才也矫矫登朝始通终厄力足以导江河而不极于海造物者其有忌乎吾于人何尤百里奚饭牛而牛肥卜式牧羊而羊息金日磾监马而马壮事虽鄙足以占其才百里奚以饭牛受知秦穆公卜式以牧羊金日磾以监马受知汉武帝人之才固随用而见而亦难乎其见而识之者世无秦穆汉武虽豢龙之刘累终不遇也马援对光武有不独君择臣臣亦择君语当上下之分未定之时志建立者择君而仕诚不为过范增而汉用张陈之俦矣吕布而蜀用关张之亚矣王勐而晋用王谢之匹矣李密而唐用褒鄂之伦矣有才而不知择所事或比之匪人或孑然欲以自用其不能名世也惜哉朱子与吴茂实书云︰近来自觉向时功夫止是讲论文义以为积集义理久当自有得力处却于日用功夫全少点检诸友往往亦只如此做功夫所以多不得力今方深省而痛惩之亦愿与诸同志勉焉幸老兄遍以告之曰陆子寿兄弟近日议论与前大不同却方要理会讲学其徒有曹立之万正淳者来相见气象皆尽好却是先于性情持守上用力此意自好但不合自主张太过又要得省发觉悟故流于怪异耳观此则知文公先生亦曾悔悟自己偏于讲论文义之非子静先生亦非不曾讲学者但其门人无识各竞门户之胜自相排诋遂致二先生有支离禅定之异后学不能深察详考随声附和眇无会通之见崇朱者以讲论为算筌守陆者以禅定为要轨终身畔于圣人之学而不自知由之各相沿习误天下后学至于今尚然古圣智之人虽任直道而行亦酌乎时措之宜盖明哲自处保身为重耳是故仲尼居乱国而无虞箕子遭恶主而获免后人不量时势而进卒至以身当祸虽徼赫赫之名终失大雅之度矣古人文法皆有祖韩非内储说曰门人求水而夷射诛济阳自矫而二人罪郑袖言鼻恶而新人劓费无忌教郄宛而令尹诛陈需杀张寿而犀首走烧刍而中山罪杀老儒而济阳赏班固汉书曰子翚谋桓而鲁隐危栾书构却而晋厉弑竖牛奔走叔孙卒邱伯毁季昭公逐费忌纳女楚建走宰嚭谮胥夫差丧李园进妹春申毙上官谮屈怀王执赵高败斯二世缢伊戾坎盟宋痤死江充造蛊太子杀息夫作奸东平诛宋景文唐书效之为奸臣赞曰三宰啸凶牝夺辰林甫将藩黄屋奔鬼质败谋兴元蹙崔柳倒持李宗覆东坡赠宋寿昌诗用此法又奇矣秦焚书坑儒起于李斯乎斯之先固有为此说于秦者矣韩非是也非之言曰世之愚学皆不知治乱之情讘讠夹多诵先古之书以乱当世之治又妄非有术之十听其言者危用其计者乱又曰群臣为学门子好辩可亡也又曰舍法律而言先王者上任之以国主以是过予而臣以此徒取矣此与斯所言是古非今若合符节作俑者乃韩非匪斯也凡为异说者一则骇再则习始则疑终则行矣宋儒有过求者乃谓斯之学出于荀卿焚坑之祸卿有以启之卿尝入秦见应侯讥秦之无士矣舍非而罪卿所谓洗垢而索瘢者耶苻坚之于王勐曰卿昔螭蟠布衣朕龙潜弱冠朕奇卿于斩疋见拟卿于卧龙卿亦异朕于一言回考槃之雅志精契神交千载之会虽傅岩入梦姜公悟兆今古一时亦不殊也是何相知之深及勐寝疾坚临视问以后事勐曰晋虽僻处吴越乃正朔相承亲仁善邻国之宝也臣没之后愿不以晋为图鲜卑羌虏我之仇敌终为人患宜渐除以便社稷卒之淮淝之败遂至亡国其言之验若烛照之是何始之相信而终之相背英雄如竖亦慧之品况不如坚者乎所以自古君臣相信为难也宋贾黄中幼日聪悟过人父取书与其身相等令诵之谓之等身书卷事纪二昆山周寿谊年一百一十三岁生于宋而乡饮于洪武六年子孙皆有百岁家建世寿堂六世孙震正德中令鄱阳出世寿卷士夫多题咏之上海陆子渊先生以编修使饶跋其卷曰夫金玉之纯固也山岳之静常也松柏之茂贞也物且然矣若周之世寿固有本哉深窃论寿谊公之寿足以系兴亡之故为不徒矣三代而下惟宋失天下为无罪惟元兴最为事变呜唿能夷人数百年宗社于强弓健马之间而不能禁一老坐观其子孙之澌尽瓦解何其快也若公者手挈华夏之礼以还华夏之主于克华夏之日何其奇也公六世孙震字世亨以名进士筮仕鄱阳令向往耒艾是能辅毗华夏之道以昌公之世者而又不独为寿而已矣世亨其懋之哉深至鄱阳观是卷而书之公生于宋景定之某年乡饮礼行于皇明洪武之六年卒于乡饮后五年震生于成化之某年举进士于正德之六年深书于七年是震令鄱阳之明年也维岳降神生甫及申亦本其生之地而尊且神之便谓甫申为岳神所生可乎传说为箕星生之日直箕也萧何为昴星生之日直昴也刘昼新论云︰微子感牵牛星颜渊感中台星张良感弧星樊哙感狼星其说皆出谶纬隐也昔之人谓有天隐有地隐有人隐有名隐又有所谓充隐通隐仕隐其说各异天隐者无往而不适如严子陵之类是也地隐者避地而隐如伯夷太公之类是也人隐者诡迹混俗不异众人如东方朔之类是也名隐者不求名而隐如刘遗民之类是也他如晋皇甫希之人称充隐梁何点人称通隐唐唐畅为江西从事不亲公牍人称仕隐然予观白乐天诗云︰大隐在朝市小隐在丘樊不如作中隐隐在留司间则隐又有三者之不同矣勤有三益民生在勤勤则不匮一夫不耕必受其饥一妇不蚕必受其寒是勤可以免饥寒也农民昼则力作夜则颓然甘寝故非心淫念无从而生是勤可以远淫僻也户枢不蠹流水不腐周公论三宗文王之寿必归之无逸吕成公释之曰主静则悠远博厚自强则坚实精明操存则血气循轨而不乱收敛则精神内守而不浮是勤可以致寿考也学不必博要之有用仕不必达要之无愧学而无用涂车刍灵也仕而有愧鹤轩猴冠也冰蚕不知寒火鼠不知热蓼虫不知苦蝍蛆不知臭富郑公云︰宅居山水之人其别有五有贫以樵钓为业者有好释老之学欲逃生死者有以德自矜托名高尚而沽聘命者有遭丧乱怖祸以避世者有贤而不能用退伏着书者是五者处山林则一其所趋则异也董遇云︰冬者岁之余夜者日之余阴雨月之余皆为闲暇无事时也有疑阴雨者盖阴雨则无出入无宾客俗事少故可读书东坡所谓此生有味在三余是也周道祖字续之闲居乐志好读老易入庐山事沙门慧远征太学博士不就常以稽康高士传自随因荐之注江州刺史刘柳荐之宋高祖曰窃见处士雁门周续之清真贞素思学钩深弱冠独往心无近事性之所遣乐华与饥寒俱落情之所慕岩泽与琴书共远加以仁心内发义怀外亮留爱昆卉诚着桃李若升之宰府必鼎味斯和濯缨儒官亦王猷遐缉臧文不智失在降贤言偃得人功由升士愿照其舟款不以人废言马枢之言曰贵爵位者以巢由为桎梏爱山林者以伊吕为管库束名实则刍芥柱下之言玩清虚则糠比席上之说稽之笃论亦各从其好也然支父有让王之介严子有傲帝之规千载美谈所不废也此求志之士望涂而息岂天之不惠高尚何山林之无闻甚乎人有才贵能自择于用世未尝乏才贵在上者能用之耳有才而不能自择于用小人也世方乱而在上者不能收而用之小人之才乱世之资藩决堤溃何所不至呜唿以中国之隽异而甘心于夷狄此生民之所以往不幸也晋张宾当五胡云扰之世谓所亲曰吾历观诸将独胡将军者可与共成大事乃提剑见石勒为之谋主成勒之事皆出宾计宾则小人而晋不能收而用之遂至于此苻坚有王勐阿保机有韩延徽元昊有张元吴昊辈皆我中国不能金笼鹦鹉之过也宋司马温公言其先公为群牧判官时客至未尝不置酒或三行或五行不过七行酒沽于市果止梨栗枣柿肴止脯醢菜羹器用甆漆当时士大夫皆然人不相非也会数而礼勤物薄而情厚近日士夫家酒非内法果非远方珍异食非多品器皿非满案不敢作会尝数日营聚然后敢发书苟或不然人争非之以为鄙吝故不随俗奢靡者鲜矣风俗颓弊如是居位者忍助之乎公之在洛也文潞公范忠宣公相约为真率会脱粟一饭酒数行过从不间一日潞公有诗云︰啜菽尽甘颜子陋食鲜不愧庾郎贫范和之云︰盍簪既屡且从简为具虽疏不愧贫公和之云︰随家所有台可乐为具更微谁笑贫诸公极救弊兴衰之意此又见之今人盍少思乎此事惜福养财日用不细吾故备录之以贻诸同志者宣德六年夏忠靖公原吉卒朝议欲赠以伯言者以无例而止盖为国初文臣无赠爵者也洪武间刘公基封诚意伯永乐间茹公常封忠诚伯生可受封死何妨赠言者未考尔后癸丑岁太子太师户部尚书郭公资卒遂赠汤阴伯国初文臣无赐谥者谥自永乐间太子少师姚广孝太学士胡广二人始姚谥恭靖公广谥文靖公吴越志载钱王镠自少在军中夜未尝寐倦极则就圆木小枕大铃寐熟辄欹而寤名曰警枕范淳甫记司马公君实以圆木为警枕少睡则枕转而觉乃起读书按蔡邕有警枕铭应龙蟠蛰潜德保灵制器象物示有其形哲人降鉴居安虑倾则此枕其名尚矣宋人于辽金交恶之日金元构怨之时不为夹攻之举虽未必全收渔父之功自可坐享中国之利契丹不亡女真不灭吾亦得承敝于辽为令于金矣绝徼新兴之虏岂能越唇而戗齿耶彼兵连岁义万一有鏖而胜焉者将士死伤军储耗竭亦将得不偿失强弩之末其势岂可复用吾以休养之余及彼疮痍之后往问中原故地当不欧而去也宋之君臣计不出此乃以中国为远夷役始夹攻辽既举朝不如高丽之见继夹攻金又无一人能助赵范之言遂使天地尽堕腥臊以遗国家不雪之耻今古非常之变可胜悼哉苏子容云︰欧阳公不言文章而喜谈政事蔡君谟不言政事而喜论文章各不矜其能也天下不能常治常安而或至于乱然于其乱也天未尝不为预出能弭是乱之人以拟其后使夫生民之类不至于糜烂泯灭而为之君者犹得恃赖凭依以保其国是则天之所以为天者其心固如此也今有能弭是乱之人顾乃使之数困于庸夫孺子之口而不得卒就其志岂天之爱人有时而不胜大气数之力抑亦人事之感或深或浅而其相推相荡有以迭为胜负之势而致然欤此朱子序李忠定公奏疏之文也天下之事须人以为使人皆喜逸而恶劳谁则任其劳使人皆图安而惧危谁则当其危忠臣孝子出身为国家任其劳当其危而远不胜近外不胜内寡不胜众使大功不立大计不行虽居将相之位台鼎之司而没有余恨此刘光祖序虞雍公奏疏之文也呜唿天心人事迫于气数消息之不齐盖从古而然矣任世道之责者能无有感于斯秦氏族泰山大夫亻替诸侯之礼汉武祀内灶天子行大夫之职冉求不能救孔子责之李少君之诬罔其容诛乎而当时廷臣不能一言议其罪也真诰有言行道如磨镜垢去明存即自见形又曰为道当如射箭直往不顾乃能得造棚的亦可谓善喻矣宋景文尝自言手抄文选三过方见佳处洪景卢亦尝手抄资治通鉴三过始究其得失彼于文史间且用力如此有志大儒为经学者可草草乎赋范蠡五湖而附以载西子事赋秦长城而附以妇哭城崩事赋汉四皓于商山而言围棋之事皆无本源出处特见唐人诗句中而好事者又从而实之耳张骞无乘槎事乘槎乃海上客毛宝无放龟事放龟乃武昌军毛宝所统之人而今例以张骞乘槎毛宝放龟为言噫事类此失实者多矣书契以代结绳肇自皇帝之臣苍颉更数千年而周之臣籀损益之名为大篆更数百年而秦臣李斯复损益之名为小篆秦又命程邈作隶书以便官府行移逮今千有余岁矣其字本祖苍颉古文而略变其体然观汉臣许慎说文所载字以万计而不足以括天下之声有声而无字者甚多也字文周时有龟兹国人来并传其西域七音之学于中国有曰娑陀力有曰鸡识有曰沙识有曰沙侯加滥有曰沙腊有曰般胆有曰俟利篷其别有七于乐为宫商角征羽变宫变征之七调于字为喉牙舌齿唇半齿半唇之七音盖有耳学天竺妙语多由于音中国之人亦有所未知也元氏有天下裔夷之言与中国异尤非中国字之所该世祖时巴思八得佛氏遗教制蒙古字平上去入四声之韵分唇齿舌牙喉七音之母字甚简约而凡人之言语苟有其音者一无所遗盖自有书契以来大率以形为主人以手传而目视者也而蒙古字一皆以声为主人以口传而耳听者也论者谓元盛时此字为一代之文而通行乎天下者与苍颉史籀斯邈凡四矣其亦可异也哉羿善射或使射雀左目羿引弓射之误中右目羿俯首而愧终身不忘羿之愧在他人足以为奇矣公侵齐门于阳州颜息射人中眉退曰我无勇吾志其目也息之谓无勇在他人不可谓无勇矣而二子之言如此然则学者自处其可以自恕乎谷梁传一谷不升谓之嗛二谷不升谓之饥三谷不升谓之馑四谷不升谓之雪五谷不升谓之大侵共列不升之数止于五墨氏所云亦然象胆随四时在足春在前膊左夏在前膊右熊胆春在首夏在腹秋左足冬右足蚺蛇胆随日转上旬近头中旬在心下旬近尾鱼胆春夏近下秋冬近上山鸡自爱其毛终日影水目眩则溺人亦有溺于自爱者芙蓉山有异鸟其名曰宇爱形顾影不自藏为罗者所得士之罗于世纲皆由不肯自藏故尔夜蛾扑绕灯烛驱去复来弗至焦烂弗止利禄声色之在人往往甘其心而死之何以异于是哉五月五日虾蟆必伏水草不鸣七月七日鸟鹊则集林木不飞丙日嘉鱼出穴甲子庚申日玳瑁辄闭口不食野雉知雷起处虎知冲破燕知避戊巳鹊巢知背太岁于此有以验历法与方位岂但鸡独司晨鹤能警夜而已鸟兽昆虫飞者以翼而聆鼠以其尾讠鸟以其足犭以其髯飞鸣者以口而蝉以其翼鸣行者以足而蛴螬以其背砂挼子以其身倒行听者以耳而龙以其角牛以其鼻听取者以臂而象以其鼻取视者以目而水母又以借其虾视走者以股而駏驉又以借其巩鸟巩鸟狈又以借其狼走山之恃土石草木以崇其势块而视之欹斜破碎丛杂芜秽不可胜指也其在百十里外朝烟暮霭紫翠如滴横如蛾眉矗比螺髻山其不以远为美乎江河之流沟渠泡沫潢潦污浊以益其委勺而计之臭腐垢涴污败便恶溢滥灌注不可胜道也其在千万顷间涵天浴日上下同澈圆光藏珠方景凝壁水其不以大为洁乎呜唿美以远着洁以大致弗崇弗益则亦弗能至矣君子观此置身之地弗远大焉可乎胜国处士王绍文示其子孙语云︰利人之事可周旋处虽独力亦当自为害人之事于戏谑中虽一念不可妄发人能以此语存诸心庶几所宅者厚而其发也不薄矣东坡与侄书凡文字少小时须令气象峥嵘采色绚烂渐老渐熟乃造平淡其实不是平淡乃绚烂之极也近世刘文安公定之言为文必先博而后约若收敛太早则其地无所容盖得东坡此意宋世京畿及各郡皆有激赏库遇群盗窃发郡家开库募士故盗不旋踵辄被擒获宋世于郡县立慈幼局凡贫家子多欲厌弃不育者许其抱至局书生年月日局置乳媪鞠视他人家或无子女却来局取养之岁侵子女多入慈幼局道无抛弃者信乎仁泽之周也伊川先生云︰意从心从音犹击鼓也音不离鼓出于鼓也意不离心已是心之发处程明道曰见吕晦叔说话不得不少见司马君实说话不得不多凡人语及其所不平则气必动色必变辞必厉唯韩魏公不然更说到小人忘恩背义欲倾己处辞平气和如道寻常事吕正献公平生未尝较曲直闻谤未尝辨也自少书座右曰不善加己直为受之富文忠公少时有骂者如不闻人曰他骂汝公曰恐骂他人又曰斥公名公曰天下安知无同姓名者徐知诰令尚书郎陈觉辅其子徐景迁谓之曰吾少时与宋子嵩论议诘难或吾舍子嵩还家或子嵩拂衣而起携衣笥望秦淮门而去吾戒门者止之今吾老矣犹未遍达时事况景迁年少故屈吾子以诲之耳子嵩宋齐丘字后唐马胤孙性谨懦事多凝滞又罕接宾客为中书侍郎同平章事人目为三不开谓口也印也门也孔子曰乡人皆好之乡人皆恶之未可知其人也一乡皆称愿人焉德之贼也是故居乡而恂恂在朝而便便岂其视君大夫固不若宗党戚属哉盖自有难与言者在也孟子学孔子者也故曰我犹未免为乡人也是则可忧也公山弗扰之叛季氏也非叛鲁也孔子欲往安知其不欲因之以张公室乎观其奔吴而犹不忘宗国孔子必有以先见其微矣长洲吴公辞东阁而居礼部无钖邵公辞尚书而乞终养是宋司马公之辞枢密今犹及见也孰谓四维久不张乎古之史官凡人主所至执笔随之如迁固载灌夫之使酒霍光之废立张汤之阳警张禹之屡顾岂独纪事而已并其情伪得之此所谓信史也申屠安坐而邓通稽首宋璟廷立而昌宗匍匐吕端锁阁而继恩傍徨韩琦出檄而守忠贬黜王嘉发愤不能去一佞幸杨震连疏不能去一乳媪萧望之以师傅困于石显赵汝愚以贵戚厄于侂胄此无他权之所在有重轻也凡财用于国则奢于家则俭人之病也识者谓韩魏公用家资如国用谓不吝也曾鲁公惜官物如已物谓诚俭也张乖崖戏语云︰功业向上攀官职直下觑似为专意于卜数者言也范尧夫上章言事未报有见之者曰闻相公自上章后已备远行非他人所能及尧夫曰不然某所言幸主上听而行之岂敢为难行之说以要誉焉阴符经谓禽之制在气王起云︰玄龟食蟒飞鼠断猿狼虱齿鹤青要食虎此皆以小制大言在气不在形也范文正作守岁荒且疫作公兴徭役以劳之曰在民得食其力又使人气血运动岂类东山之游伯夷非君不事非民不使思与乡人处如以朝衣朝冠坐于涂炭疑乎隘也然不念旧恶此所以为伯夷柳下惠不羞污君不卑小官虽袒裼裸裎不以为凂疑乎不恭也然不以三公易其介此所以为下惠赵括言兵事父不能难然不谓善而卒知其败阮胆执无鬼论鬼为之屈至变异形以信之事固有其理昭然而横辩之胜不可折者人皆以辩胜者为然未易论知言也齐地有虫类蚯蚓大者人谓之曰巨白善擘地以行唿之声讹也孟子所谓吾必以仲子为巨擘者即蚯蚓之大者也盖前尝谓蚓而后充其操注以为大指非也今之与杨墨辩者如追放豚既入其笠又从而招之说者以为笠栏也非也香白芷之类异名豚之所甘既放之得所又召之非善防邪说者也子产惠人也云唯有德者能以宽服人其次莫如勐善自修其短也狄仁杰一言而全人之社稷颖考叔一言而全人之母子晏子一言而省刑吴起说魏武侯罢兵服庄周说剑而衣短后之衣孟子说齐王而言公刘好货太王好色皆因其所好而化之巽而入之善诱人也渊明如历览千载书时时见遗烈高操非所攀深得固穷节不与物竞不强所不能自然守节神宗谓张良圣人也智足以取天下而不取无意于天下也为汉立社稷而从赤松子游能忘天下也墨子之德至矣而君子弗学也以其舍正道而之他也相如太史迁之至矣而君子弗贵也以其所谓学者非学也必井田必封建必肉刑非圣人之道也善治者于井田而行之而民不病于封建而使之而民不劳于肉刑而用之而民不怨故善者得圣人之意而不取其迹迹也者圣人因一时之利而制之也范纯夫燕居正色危坐未尝不冠出入步履皆有常处凡案无长物研墨刀笔终岁不易其平生所观书如手未触衣稍华者不服十余年不易衣亦无垢污履虽穿如新皆出于自然未尝有意如此也元祐年中议南北郊久不决一日有旨罢议依祖宗故事合祭范纯夫在翰苑草诏其诏云︰列圣已行谨当遵奉先朝未举惧弗克堪胡右丞祐宗愈谓纯夫曰大哉王言久无此作也资治通鉴成范纯夫为温公草进书表简谢纯夫云︰真得愚心所欲言而不能发者温公书帖无一字不诚实也范纯夫为蜀公草进乐表云︰法已亡于千载之后声欲求于千载之前兹为至难理若有待又为申公草遗表云︰才力绵薄岂期位列于三公疾病婴缠敢望年逾于七十人谓二公胸中事矣苏东坡好戏谑语言或稍过范纯夫必戒之东坡每与人戏必祝曰勿令范十三知纯夫旧行第十三也东坡谓范纯夫曰公之文可以经世皆不刊之说如某但涉猎为文耳富郑公在延潞公请范纯夫作致语云︰衮衣绣裳迎周公之归老安车驷马奉汉相之罢朝富公大喜元祐初范公以着作佐郎兼侍讲每造迩英过押班御药合子都知已下列行致恭即退顾子敦尝与都知梁惟简一言公大以为失体陈衍初管当御药院来谢宅门数步外下马留榜子与阍者云︰烦呈覆欲知曾到门下其后公为谏议大夫僦居城西白家巷东邻陈衍园也衍每至园中不敢高声谓同列曰范谏议一言到上前吾辈不知死所矣其畏惮如此元祐末纯夫数上疏论时事其言尤激切无所顾避文潜少游恳劝以谓不可公意竟不回其子冲亦因间言之公曰吾出剑门关称范秀才今复为一布衣何为不可其后远谪多缘此数章也元祐初讲论语彻章钖宴东宫上赐御书讲读官各上书并表谢纯夫表云︰愿陛下笃志学问亦如好书益进道德皆若游艺则圣神可至事业可成如天之积高地之积厚广大深远不可量也公遇事必规皆类此纯夫自宾移化朝旨严峻郡官不敢相闻既至城外父老居民皆出送或持金币来献纯夫谢遣之一无所受皆感泣而去化州城外寺僧一夕见大星殒门外中夜闻传唿开门果然是夜公薨后三日殡于寺中宾州人李宝善地理谓纯夫子冲曰寺当风水之冲指寺北山一冗曰此可殡不唯安稳岁余必得归遂卜之改殡是年飓风作屋瓦皆飞大木尽拔独北山殡所不动次年归葬如其言后有自岭外来者云土人至今庙祀公于北山世传铜雀台瓦验之有三钖花雷布鲜疪三者是也然皆风雨雕镌不可得而伪刘器之云︰富郑公年八十书座屏云︰守口如瓶防意如城凡变律乱常则不当乎人心虽百人之誉不足以胜一人之毁也盖彼不待高识博达之士乃知其非虽涂人故自有白黑矣前誊之者一时之伪而此毁之者实天下之公也昔公孙禄斥王莽国师秀颠倒五经毁师法令学士疑宜诛以慰天下侯景陈梁武帝十失之一日敷演六经排摈前儒王莽之法也当彼时犹有是言则公议不可泯云彼乘势怙力以肆说者果谁欺哉骐骥所以异乎驽骀者为其行千里而有余力也如行百里而与驽骀同敝则其异者名云尔也嫌疑不吾别犹与不吾明则所谓智者亦愚也采苹或以为礼女之祭或以为教成之祭凫鸳或以为祭或以为绎今之师儒忽焉未尝辨也宾之初筵或以为燕射或以为大射今以首章为大射二章为燕射学者何赖焉袁绍与曹操论天下形势操知袁氏世有河北未易可图欲舍而他之则徒示弱乃出大言曰任天下之智力以道御之无所不可是岂操之诚心哉今谈经者不核其实喜为高论大言一切取胜皆曹公之下尘欤学不躐等也尚矣自一年至七年皆有所视九年乃大成今童子嬉戏未除而为易高谈天人之际老不知周世宗之功王朴之谋乃谓三代可立致而平视尧舜其躐等多矣以故民风日浇而盗贼兴未易图其救之之术也国家因党与倾亡经术因党与而不明春秋以传而分为三董仲舒江公刘歆于三家为始倡其所异而堤防之杜预何休范宁又辟土宇而兴干戈焉毛诗初异于郑氏而王肃申毛孙毓理郑皆相待如寇仇愈出而愈怨矣元行冲叹其父康成兄子某宁言孔圣误不道服郑非良有以也袁绍为濮阳令将归车徒甚盛将入郡界乃谢遣宾客曰吾舆服岂可使许子将见遂以单车归家曹操征孙权留子植守邺戒之曰吾昔为顿丘令时年二十二思此时所为无悔于今汝今亦年二十三矣可不勉与夫屯田所以省转输也而王莽假之则以扰边民穿渠所以资灌溉也而杨炎之陵阳则以蔽畿辅假贷所以通有无也而安石之青苗则以困天下故曰利不十不改法又曰徒法不能以自行晋魏备凶奴鲜卑而元康之历索头居于盛乐唐人备突厥吐番而元和之世沙陀居于五原晋卒蹙境于元珪唐竟绝诏于亚子以是知日中之际阴慝所由生忽略之中危祸甚可恶也后渠崔子曰养士存乎学董学存乎人成化中提学御史孙鼎之忠孝陈选之清方士奋其修正德末御史萧鸣凤惩恶严虽才不贷副使魏校敦行急受欺不悔二君皆遭构去呜唿学校何由而正哉袁绍杀臧洪陈容在坐起曰将军举大事而先诛忠义岂合天意绍曰汝非臧洪俦空复尔为容曰仁义岂有常蹈之则君子背之则小人今日宁与臧洪同日而死不与将军同日而生也在坐皆叹息曰如何一日杀二烈士五代张荐明少以儒学遍游朔方历览世故汉高祖召问道可以治国乎对曰道者妙万物以为言得其旨者尸居衽席可以治天下也高祖大其言延入内殿讲道德经荐明闻宫中奏鼓曰陛下闻鼓声乎其声一而已矣五声十二律鼓无一焉然和之者鼓也夫一万事之本也能守其一可以治天下高祖善其言号道玄先生古之祭天地山川不屋谓栋宇不能囿其形也乃以人饮食荐之夫岂知神之所嗜哉答曰祭者致其敬与礼也故以人道之所重者奉之尽其报本之诚已尔若神之所嗜夫恶知之豺之祭兽獭之祭鱼亦就其性之所能也夫与其强求闻道不若勇于改过与其力骛速成不若安于循序少过则心纯道在是矣有序则行迈成可冀矣故冶炼铅钖而得金泉进科坎而达海诗曰柞棫柭矣行道允矣又曰宛彼鸣鸠翰飞戾天此之谓也唐臣之质不胜其才宋臣之才不胜其质唐臣锐立而昧于退未足与几也宋臣勇去位而归于功未足与义也李邺侯其留侯之徒邪发必中几言必济用肃之庸代之懦德之忌皆心服其计乐闻其辞好谈诡诞乃知之自将也使君不疑其谋身私党留侯尝从赤松矣岂邺侯亦慕而效之与留侯用以退邺侯冀其进故世轻之盖廊庙具胆非若山林之自逸邪京房攻显郭璞沮敦可谓守贞惟其征于术而已文中子讥其乱常君子之执可不慎乎邵子欲传数于程子程子谢之常谈弗及卓哉人豪与是故不以天合人自以义立命不强其所不能不治其所不见朝廷之上贵者不贤可知其政之乱也帷幄之间信者不懿可知其君之僻也关境之外察者不饬可知其兵之散也田野之中耕者不时可知其民之劳也胶庠之内游者不恪可知其士之骄也若是者难必作国必危君子过而弗入居而急徙可也汉唐之小人易见宋之小人难知汉唐之君子可信宋之君子当考吕申公刘元城陈了翁皆参禅取其定以治心乐其空以忘忧患谓于吾道有禅为犹愈于阳非阴用者若圣人之处忧患其成德之地乎是故舜孝纯于历山文易演于丈里夫子晚踬而定六经学者坚志而迈往贤者校功而熟仁与夫异端之放与空者判矣天不以穷冬而废生江河不以遇碍而回流汉有三臣焉曰张良之知董仲舒之正汲黯之直唐有三臣焉曰狄仁杰之密宋璟之坚郭子仪之大汉有董公曰为义帝诛项羽唐有徐洪客曰指江都取独夫使汉祖守其义唐宗得其谋二代之得天下汤武何以加诸皇祖之攘元胡功大于汤武道光乎尧舜义祖于春秋于乎百世以俟圣人蔑以尚之矣范仲淹韩琦孰优答曰以见则范也精以量则韩也弘范慷慨近名韩浑厚近德虎豹之疑不如螫蜂之遂故处事贵果观鹤之亮不如击准之匿故谋事戒露丘阜之止不如涓泉之逝故学贵不已雷风之迅不如霡霂之润故心贵不躁丘园之隐以虚易实终南之捷用退作进甚哉士之狡也夫人君崇隐贵节乃基此弊况以贪躁取之君不出环堵之外而知周天下好问之故也君运于帷幄之中而德加方外亲贤之谓也预知王莽之奸而避之孔休一人而已不畏董卓之威而拒之申屠蟠一人而已士之有识者可贵矣夫鼎待铉举钟以追县鼎不举则雉膏不食钟不县则宏声不播然而言钟鼎之功者铉与追不与焉昔萧何荐韩信房杜用诸臣狄仁杰荐张柬之彼皆绩伟劳巨我则亡闻噫其有古大臣之道邪古亡宦官之祸考诗之所剌可知盖故家旧臣世掌国政与自汉而下始于石显极于唐末噫刑余之贱乃废天子执政权奴士夫世道之大降也夫伊川先生曰莫说道将第一等让与别人且做第二等才如此便是自弃愚谓自古贤人多希圣亦只做得二等事若取法乎中斯为下矣程子谓曾点添雕开已见大意愚谓曾点见得道理中物各付物意其气象大添雕开却是见得道理中有未信处其体用大故曰已见大意汉称田叔孟舒等十人及田横两客鲁二儒史并失其名夫操行之难而姓名翳然所以抚卷长叹不能已已者也季札之所见张温之所遇彼自耻以名告赵孟之桑中伍胥之江上又有噤不肯相语者外黄之儿彭城之老往往邂逅失之孟献之友三人秦庭之谏者二十七人之类不免名与死埋汉而下如南公董公吴公韩生邓先辈岂不皆可惜哉呜唿君子疾没世而名不称焉诚君子也而名有称不称焉者是亦有命焉君子知强为善而已矣余常云唐世一艺之善如公孙大娘舞剑器曹刚弹琵琶朱嘉荣歌皆见于唐贤诗句中遂知名于后世当时山林隐逸不闻于世者亦多矣而贱工末艺得所附托垂于不朽亦有幸不幸也胡苕溪云齐鲁大臣二人而史失其名黄四娘得托子美之诗以传不朽亦可谓之奇遇也程子遇青城箍桶翁乃知未济三阳失位为男穷之义又渡涪江乃遇达后如此舍后如此之樵夫诚哉世未尝无贤而泯没不闻者亦多也屠牛垣屠羊说所执市井之恶务也而其名至传史尽陈酢瓶所为闾阎之末业也而其姓至今存托于名人之文章也苏子容闻人引故事必令检出处司马公对宾客无问贤愚少长悉以疑事问之有可取即随手抄录有草簿数册对客即书且记所言之人凡十年作一衮故当时谚曰古事莫语子容今事勿告君实古人所以密推熟察以自验其道艺所造功力所成者至于如此诸葛孔明以巾帼遗司马懿巾帼乃女子未笄之冠燕京名云髻蜀中名昙笼盖笑其坚壁不出如闺女之藏匿也孙何称韩退之拟范蠡与大夫种书意出千古理振群疑今集中无此文白乐天称皇甫湜涉江文而甫亦无此文皮日休称孟浩然微云淡河汉疏疏雨滴梧桐而孟集亦无此一首也乃知古人诗文之佳者遗逸多矣赵清献公无一事不可以告天司马温公无一事不可以告人呜唿必如此庶几可谓不欺心崔骃曰交浅而言深者愚也未信而纳忠者谤也呜唿必如此庶几可谓不失言谢叠山曰穷而明道无负于孔孟学者所当勉也达而行道有负于孔盂学者所当戒也呜唿必如此庶几可谓不负所学此乃陈雨峰书室中所书格言也予尝剟录之以自警而愿学焉少师西崖李公东祀归上通达下情疏云︰请以所见喻之节用度如闸河然节一分则上有一分之益广储蓄如源泉然积一分则下有一分之利惟在圣心一转移之间而已人称其引类亲切刘元城云︰宋太祖起归德军节度使归德为商星分野太原居西北为参星分野昔高辛氏二子不相能也尧迁阏伯于商丘主火而商为宋迁沉实于台骀主水而参为晋星自古参商不相容太原必后得而先失故国家盛则此地后服所以取太原最难衰则此地先叛后果为完颜氏所据故当时谓不宜列以方镇乃毁其城徙其民于唐明降州为平晋县呜唿参商之说信然否耶继元降于太平兴国四年所谓盛则后服是已金人以东北夷虏长驱而有中原则所谓衰则先叛者不在西北而在东北矣李衡曰与其进而负于君孰若退而合于道沈度政有三善田无废土市无闲居狱犴无宿系马永卿初见刘元城元城问王巩安否答曰王学士安元城因谓可教曰后生不称前辈表德此为得体赵崔于晋爱谢灵运于唐爱孟郊于元爱刘因唐宣宗问于罗浮轩辕集曰长生之道可致乎集曰撤声乐去滋味哀乐如一德施无偏自然与天地合德日月齐明则致尧舜禹汤之道而长生久视之术何难致哉古人祭以肺为重食牲以肩为重黄石公册书身之八杀贪残奸酗狡佞讦愎命之四业昔惠恃已狎不肖妒贤能陆佃尝曰天下多事则须不次用人苟安宁无事但当以资历序进少缓之则士知自重矣晋孔严仕司徒掾尚书殿中郎时朝崇殷浩以杭桓温温深不平浩又接荒人谋立功于外严言于浩曰当今时事艰难处任者所至不同所见各异顷来天时人情良可寒心愿深思廉蔺屈伸之道平勃相和之义又观顷日降附之徒贪而无亲难以义感浩深纳之夏忠靖原吉量不可及或问公量可学乎公曰某幼时人有犯者未尝不怒始忍于色中忍于心久则自熟殊不与人较何曾不自学来又曰处有事当如无事处大事当如小事若先自张皇则中便无主矣公毙赠太师国朝辅臣赠太师自公始舜之德被古今矣而皋陶之谟但以罔愆言之禹之功平天地矣而孔子之语但以无间云之文武之谟烈光日月矣而君陈之书但以罔缺称之孟子曰事亲若曾子可也韩子曰事君若周公可也则天末年益州有一老父携药壶卖药得者即愈但不语遇有识者即告之曰人一身如一国心即帝王傍列脏腑宰辅也外具九窍群臣也心病则内外不可救何异君乱于上臣下不可止之乎但凡欲身之无病必先正其心不使气索不使狂思不使嗜欲不使迷惑则心无病余脏腑不难疗也外之九窍无由受病况药有君臣佐使或攻其病君先臣次然后用佐用使自然合宜如失其序必自乱也又何能救病晋陆玩拜侍中谓宾客曰以我为三公是天下为无人唐郑棨闻拜相曰郑五作相天下无人矣二子审己量力其视力小任重折足覆餗而与不知止者有异矣唐王道曰攻夷狄如以明珠弹雀虽得雀亦亡珠矣得彼地犹石田不可耕也古人谓御戎无上策未为正论以忠信结之为上策择将守边以兵服之为中策以女妻之为下策玉帛结之为无策郡县更鼓楼多名谯楼出庄子本魏城门名丽谯壮丽而谯峣也近见王子充作某府谯楼记首引陈陟传误矣宋末海潮不波而宋亡元末海潮不波而元亡虽天数之一终说者谓水为天地间之大命脉其信矣乎故星陨精气竭也川竭水脉绝也当其所主之地则为灾海水不潮亦水脉绝也至正十五年间陕西省某县一夜大风雨有一大山西飞者十五里山之旧基积为深潭弘治或年长乐县平地生一山先哲遗言遗言乃先祖方伯耻庵先生以北畿督学御史转副宪江右修复白鹿洞书院聘白沙陈先生为教主与罗一峰张东白陈克庵诸名公唱明道学往来翰墨累牍盈箱不幸三遭回禄存者十之一二全之辛亥以主客郎起复赴部装束奉行时复展玩今摘录数启于后呜唿诸名公扶植世教之心先方伯公鸣道景贤之意或于此一见云嘉靖甲子冬至日孙男全之稽首识于晋阳官舍治下罗伦顿首复宪副陈大人先生仆提举泉南登龙至三金昆玉友鸾停鹄峙子孙才族将大其陈氏乎谱叙之作敢不唯命凡言之立以传远也传远而托诸于仆非其人矣古之保姓受氏者太上立德其次立功其次立言以富贵而大族者世俗之论也处富贵而非其道适污蔑其祖而已文中子曰古之仕者养人今之仕者养己养人而不养己有志于德与功者也二三君子志于养人不志于养己也明矣然养人之忠犹未大洽于民何也三害未去也何谓三害官吏之贪也豪右之暴也盗贼之窃发也三害既去则养人之泽下于民矣孔子曰可与言而不与之言失人孟子曰广土众民君子欲之执事居可欲之地仆而与之言不失人也陈氏之不朽吾将于执事见之仆方有事于礼叙文尚在他日宪节若临吾邑时或有也不敢豫期湖西罗伦顿首宪副陈大人先生祗承严命谱叙已成传后之托在己而已斯文何足恃也收族之法以立宗法明世系广爱敬为先务斯文不及也上中户事闻有指挥民何幸与今后当立定法少苏民困可也乡约之行远近悦服淫祀悉已毁除丧礼悉已遵行元宵醮祭悉已禁革妇人女子亦知土木之不能为祸福也一都之内地方数十里人户数千家翕然同风亦可以见人心同然而不能自己者矣所不便者土豪盗贼尔昔明道令晋城尝立此法奸伪无所容穷困有所养恶者有耻善者有劝伊川先生云今之仕者惟制民之产一事不得为其他甚有可为者患人不为尔外都亦有行者若得良有司推而广之而执法大臣为之纪纲则风俗似可厚财用似可节词讼似可省盗贼似可息韩都宪江西之人至今称之何也以能息盗贼也求其本则未矣孔子之言是也合都父老来呈前约必赐允从则仁及万民矣执事行之民日望之五月廿四日见闻寡陋人才不能多知无以副盛心也广东则陈公甫林缉熙光福建则陈圣夫黄仲昭郑廷刚杨朝仲辈浙江则卢玑章德懋陆克深陈直夫辈湖广则谢元吉陈廷彦南直隶则庄孔易陕西则王司马公度山东则冢宰李执中苏州则陆釴先生辽东则贺克恭浙东则陈士显谢世修江西其在上者皆执事所知其在下者则廖行俭韩介之铅山王乐志潘希范此予所知也行俭群经通洽行履纯雅非予辈敢望也其余尚多不敢一一尘渎俟面论也知人则哲惟帝难之伦何敢当哉草草不具伏惟亮纳中亦未纯姑取一节其余人才尚多恐知未真王徽跌宕可喜治下湖西罗伦顿首简复宪副陈大人先生语类板行嘉惠来学大矣春秋纂言已领金诺书至连四方交游姓名及乡贤祀典相应者姓名专人送至江西他不多及甲午春二月日丙寅书于一峰山房治生湖西罗伦顿首宪副陈大人先生吴文正公春秋纂言金诺刊梓此先正之本心后学之嘉惠也非崇道绵教其能是举乎此书复行一烬然于寒灰也癸巳十月拜文正祠于咸口里此书刊板旧遗一集崇仁县学司训借录继闻其家遭冠劫虏书籍诰敕俱落盗手此书盖司训借录者不无讹谬若不遑自校命老于春秋者详审校勘先命侍史净录一册以此书还崇仁司训崇仁独有此尔他处恐亦无也似闻其贼已有踪验倘能留心此书或出其家不曾有书不知首尾礼记纂言已托益庵未蒙回示庵记已成俟回送上访求人才此古灵先生之心也求其无愧于古之君子者数人而已余则姑取一长如是者多未敢枚渎盗劫屡儆旬日之间且闻数处麦秋初殒于雪继食于虫官吏肆贪盗贼群行有识寒心寺中之会十里以外一家遭劫宪臣在此犹无忌辟况余日乎朱子曰坏了这个宽字今日之谓矣伦载白养木者去其螣养苗者去其螣养其民者去其害民者而已民之害三焉贪吏也土豪也盗贼也三害未去欲求治不可得也今日三害御之甚宽待之甚恕以一杯水救一车薪之火也以盗贼言之有连世为盗者有终身为盗者有合方为盗者有狂者有窃者有劫官库者有劫民财者有因为盗而起至土豪者盗倚豪而肆其凶豪倚盗而雄其赀盗贼土豪相为窟穴凡为盗而发觉者十无一二其发觉者被盗之家得贼即放捕盗之司得赂即放甚至府县徒罪即放一盗既起众众盗皆炽其势然也但见为盗之福不见为盗之祸盗复何所忌乎吾家自武罔公立法凡子孙不孝及为盗者皆溺于水三十年来此法虽存而行者不守盗贼横矣周书曰道有升降政由俗革今日之宽积弊极矣宗子严父皆有君道杀一盗贼子孙于理未为过也刑刮国用重典朱子曰坏了这个宽字若体此意而行之则积弊可救然后济之以宽仁未为晚也刑以仁之此之谓矣乙未七月廿三日湖西罗伦顿首柬宪长耻庵先生临川吴文正春秋纂言肯承金诺重为刊印随借抄本于崇仁已送东白过达未悉成功如何其中差讹必多吴宅旧板久毁印行止遗一部被盗劫去近日吾乡颇露消息随即掩蔽其贼已囚在府未知尚存否惜乎失此善本也旧约已成则此本幸传仆于此书未尝留意然先生遗言正欲其永也象山语录其家有本烦留意借录示下象山是甚次第特以小异朱门遂致沦晦在后学当用心求之近思录被友人得之见赐一集幸幸闻东白母疾未知如何近家兄于此月十日得疾下世舍侄在东白家收租相见为言于东白向赐纸四百谨已拜受禀事一吾踪都洪武间被奸民罔奏当时法重承行者重升科额将六七倍于他都先是赵侍郎知县赵季通多兴优恤世移事变近老人重奏户部水决田池悉应蠲免林方伯已为覆奏该吏沉塌元勘遂以刑部之行而止两次保结见在使司烦相二方伯言之令札付四县开免然后覆本事具别纸请详览焉非有私也或回迟请先达此情一上中户事极困吾邑曾言于府县父母官彼畏上司不敢定夺今已无及然补貱逃亡者间近七八十人在狱请为苏困若时雨矣具别纸一逆贼甚多多是土豪连结捕盗司得盗即放若不拟从重法此风长矣一官吏脏事发露不可宽免宋太祖最宽仁独脏吏当斩右趾者弃市土豪亦然拔本塞源非监司之责救其末而清其流可也一仕宦之家多为宗族子弟婚渊所坏吾族亦有假托名字伪书简帖交通官府若有此色请为痛惩并为戒于府县而达于同寅伦又言吾从父老立约倘约长来言赐允幸幸癸巳二月日与府县言上中户书伦尝爱程子曰一命之士苟存心于爱物于人必有所济王荆公行青苗门生故旧遗书邵子欲投劾去邵子曰宽一分则民受一分之赐投劾去何益也仁者用心固如是乎伦素性刚褊好论世事自卧病山中杜门却扫凡有干谒非独公事至于文字若非其人皆拒而弗答也乃今而有言焉何也孟子曰恻隐之心人皆有之朱子曰凡民有患难势可言于官则为言之不可言则多方救护之吾邑之民于苛敛其患甚矣余无力以救之恶得已于言乎古之征者三君子用其一缓其二今日有秋粮之征有盐粮之征有贩虚粮之征有板榜之征有夏税之征有上中户之征用其五用其六矣欲民不流离而去为盗也难矣为民父母行政何忍至于此也诸征姑勿论矣以上中户言之吾幼时未有也祖宗之时未有此法也各布政司未有此例也作俑者何人乎始者里或一二名今一里有十数名者一家有三两名者一都有百十名者闻诸人云︰合县二千六百名更则曰一千四百八十名吁何其多也询之旁县无如是之多也考之往时无如是之多也度之事势亦无如是之多也吾乡廿八九两都素号重难永乐以来杂役悉免今不下二百名矣所征人户逃绝者有之无粮者有之军匠者有之秀才者有之鳏寡孤独者有之欲凭原报以尽征之可乎若曰户有虚绝田无逃亡此可施之于经界既正之时不可施之于赋敛无艺之日何也民田亩数升官田亩数斗下甲人户原佃官田暑寒之衣食不给豪横之侵削无已官府之征求无艺以官作民粥于他主田归富屋粮坐下户况里书作弊飞洒诡寄一区虚粮有至数百石者一里有数十石者一家有至数石者欲执粮以定征可乎吾见多矣凡有科差吏胥舞文里老受托以上而为下以下而为土田连阡陌者诸科不兴室如悬罄者无差不扰可痛也可悲也今所征人户卖屋者有矣卖田者有矣卖牛者有矣卖子女者有矣脱妇人之簪珥者有矣敲朴之下何求不足冤号之声上彻于天人事既乖天道不顺苦雨连月米珠薪桂官吏里胥旁午乡曲鸡犬不宁为民父母行政何忍至于此也若取貱于粮里已貱虚粮已貱盐粮又貱中户貱如是其多也民力有所不堪矣然则何为而可也吾闻纸价数万四十六县出之一县一千则四万六千矣县加五百则六万矣吾县以一千五百为率除已征若干尚欠若干未征若干其逃亡死绝军匠秀才贫难下户悉应蠲免外其余人户多则朋合少则独征足一千五百之数则已矣事难悬度其损益又在执事裁之也主于不伤吾仁民之心而已若据元申之数务求盈以媚上司之意而失下民之望恐仁者之用心不如是也犹执事独未知其情可使知之也其有不从乎或曰其如上司何公卿大臣其天人邪亦生于人间也方其困于闾阎游于学校击节伊周高谈孔孟其志何如哉一旦得行其道其不能为吾民之福乎民者邦之本也财者民之命也伤其财则伤其命本从而不固矣朝廷建官分职所以固其本也二三君子方以爱民为心其肯伤邦家之本而不为吾民之福乎郑侠布衣也见民苦于新法为流民图以进况名在从臣之列者哉吾当披肝沥胆以与尔百姓请命诸君宜无有不从者信笔遽书不觉满纸记丙戌筮仕初翁方伯在京因及此事祈请进本或归自除之翁竟不从流毒至今利源一开末流无所不至古之君子所以戒于作俑也近思录企牟都宪山东小录皆拜嘉惠客岁历日回简已付敝邑来使一道重寄百敝维新此其时也仆闻善牧民者如牧羊然一羊败则群羊俱败善牧者无他在去其败者而已今败政伤民之徒往往而然更化之始益思去之则令望桓桓刚风肃肃毋负倚托矣伦拜复宪长陈大人乙未正月七日友生庄拜宪长陈先生阁下张家湾承枉顾兼惠佳作至今感佩无量持宪江西一方悚然君子用世固自不同下怀岂胜忻慰白沙一峰书问想能益勤廷祥先生数闻往来不倦同德相求今乃见矣小弟过南昌敢此以叙契阔不能多及惟恕不恭再拜选拜启方伯契兄执事颠沛之余承寄示诗章中涵义命微意时一展读以纾惨然之怀感激感激往事悠悠不可追矣尚当共厉晚操以酬宿盟黄世显之迁亦可以镇幸进者之心王司马林司寇一代元老退者不复进死者不可作可为斯民太息也广东二司议遣人往闽中致奠盖门生故吏真情夏宗成彭凤仪李文焕遗去后之思陈梦祥不至公府可敬张廷祥以母老不仕得遂其仁孝之心如包孝肃顾美而不得徒深皋鱼之恨者其乐虽三旌之位不易也旧闻陈公甫之学未得一会其过洪都执事泊廷祥与之往复必有所论毋惜示数字选拜方伯契兄执事良会可惜虽先生不命仆亦留况命之恳恳耶一代不数人百年能几见仆于先生有此意但不如后山能言也使回谨此申覆十月廿四日夜罗坊灯下白沙陈献章再拜复方伯华宗先生胡先生属笔申意幸亮之章以此月十九日度岭偕计而往抱疾而归亦不能不介然于怀也夫士必涉于世然后知涉世之难易不涉于世而能涉世者章未尝睹也老子曰与兮若冬涉川犹兮若畏四邻旷兮其若谷浑兮其若浊其知涉世之难者欤虽有拱壁以先驷马不如坐进此道良晤何时因风飞尺简以有余补不足正不能无望于先生也甚寒惟为道自爱仲冬二十二日寓南雄献章拜耻庵先生宗契东白先生同此悬元祯顿首耻庵大人年兄辱催文使者沓至因数日亲知处吊葬纷纷失于回复负谴负谴二庵记尽岁前呈稿更不食言矣呵呵便中辄复有渎市汊口之塞必极坚厚如章湖渡乃可障洪波之突不然徒劳无益近屡承严命督趣有司成功然责非切已浑隳因循今南昌该管主簿已到任矣敢冀指撝趁兹冬晴毕此大利庶不弃前功也恃契敢兹喋喋惟台察焉不既元祯顿首耻庵年兄大人侍者蒙允行修筑市汊捍水圩岸此万民永世之利也然水口有二处其一处系古额筑之则工力减大半且可长保无虞其一处深阔难筑况非要害若筑之则甚费工力且须更筑其上流一口然后可合小民公论皆欲就古额处兴工间有一二有势力而欲取风水者乃巧说以惑委官反要就难筑处筑之此甚非便圩长有颇知仗义者今来呈丐唿入一问便知其悉高见处之当自有定夺区区敢赘哉惟为之达情云尔苦疮毒不先自造言心炤万万元祯顿首宪副陈大人年兄伯辅兄处刊完程子全书一部奉看未知曾寄有否原公文字近日因赴京举子有索者迫甚且往来应酬甚冗以此未即应命万万宽假又向所言筑市汊口有司唯应故事工程甚缓岁前日有数恐大功不成万万趣之幸甚元祯顿首宪使大人年兄祯向日往吊进贤道经武阳驿彼中父老深言梅溪走泄水利累岁旱伤之苦及归祯又细察之于小民万口一词云筑塞梅溪之口系是古额水利不泄实数十里数千亩无穷之惠况此口阔不数丈易于修筑但患富民利溪旁填起无粮数亩之田常年恐积水渰没则放而竭之耳兹者众父老约于朔日来呈宪台祯恐情猝难达敢先此以渎尊严伏惟兄而成之万民大幸也辱厚惠感佩至情尚容面谢姑不既年弟张顿首宪使陈大人年兄卷诗谈一太祖高皇帝御制劝世文为人在世艰难甚苦时逢乱岁遇遭劫楚天运交回改朝换宇四海混元图霸并出张方陈赵明欧蛮虏元运俱衰总归圣主国号大明万邦拱服英雄豪杰尽灭归土愧我无能托赖宗祖我之道化从运部伍区区独力五六之数流落他乡弃却闾里东荡西除今御中土亦不能文亦不能武吾将六旬且男且女谢天盖载感皇水土家道清吉一石之粟量力求财有何不足盟手虔诚晨香一炷谢罪禳灾康泰为福粗粗之衣丑丑之妇不缺家常无量之福日食三餐夜眠一宿身安饱暖无量之福安贫守分凡事且足但能随缘无量之福身不少衣口不缺禄行处人敬无量之福不犯王法身不系狱一日无事无量之福善结善缘来疾去速但有一缘无量之福孝子顺孙兄弟和睦居家吉庆前修之福他有自有我没自没富贵贫穷果得其福雪则自欺满则莫覆但能如此便是受福酒色财气只可远逐有人识破天堂之福为官为吏心莫毒酷常行公正久远之福直祇是直曲祇是曲但行平等不必求福为商为贾衣足食足有名无役莫要薄福眼前天堂眼前地狱积善看经身心念佛圣君治世便是活佛父母在堂便是活佛明君劝世天下太平风调雨顺五谷丰盈诗曰清出源来即是清因缘果报甚分明善恶两般随尔造富贵荣华水上萍新宣大诰钦依念旧颁律令案条行均能本分安生理保守全家乐太平太祖赐张以宁诗拜序朕闻历代贤君必有贤臣能事其主者居则规谏有方出则能示威德以抚四夷汉之陆贾出使于南越马援持书于窦融是也朕居江左十有六年思慕此等之臣终未得至快快于心自即位之初特遣翰林官知制诰事张以宁典簿牛谅使安南初未知其怀抱何如去后今年实封来奏朕再三览之喜不自胜以宁至彼其王已行长逝彼国人请授王印于世子我以宁言此吉礼非凶事也今尔国有丧况来文伊先君之名非世子之名降之非礼也尔国当遣使往奏庶依大礼于是国人从之今使者至如以宁实封之言朕思安南僻在外夷瘴烟甚重古人以为要荒圣人不居之地贤者不游之处恐瘴烟乖其体故耳今我臣以宁抱忠贞之气奋古能使之风执之以大义守之以法使安南复命而后降印又安南国中人民官属以我中国揖为大礼见人长揖为礼毕为我以宁能评之以礼使彼国中今行稽首之拜观其所以我以宁非独抱忠贞而能使其使者速能化夷行中国之礼可谓智哉于戏抱忠贞之气奋守节之刚非生性之自然历练老成愚夫勐士可乎使之善者以宁也缀诗以勉之句虽不联朕本非儒文之不深专述其事耳以宁初使闻说西南瘴似烟林丛草木有蛇蚿承差不避言君命自是前贤忠义传得以宁实封岭南南又海南边惟有安南奉我天使者往还多议说瘴云埋树若堆烟民人跣足为乡礼断发衣袍似野禅话到异方人异处老臣何日得来前念以宁涉江海我臣奉命之丹徼驿路迢遥渡几河野宿听猿啼夜月朝看狸走疾岩阿风尘未纪何回日取性观山世态多眼朗好胆红日胜旦阴驱逐片云过离马乘舟涉大洋风号帆挂几寻樯巨鳌闻诏冲前浪渊底雄鲛翊驾航舵转水鸣声霹雳蚌开珠拥海云光我臣劲节遐方靖好把丹衷奉上苍念以宁入重山卿初奉命便前奔道路崎岖实惨魂千寻树杪猿飞走万壑风生瘴气昏日暮鸟啼人不到月沉象吼夜还温何时化作中原地风俗流行礼乐敦使者登山日进程崎驱石径动人情鸟啼深树声投耳兽立幽阴未识名太古以来樵不到至今人往兽无惊峰头一点无科木驻马观来四海平慎言卿因国事往期年应是朝同世子贤语善久知人道是话非虽壮远无边也知周庙三缄口犹恐临时不自然彼处受封王即位但将诗庆便回旋戒财海滨邦国宝多珠勿为区区化作迂此去尔家丰俸禄好将方寸向前图功名千载诚难得一失应须目下污记得黄金乘夜送四知不纳却来诬保身华林江狭水湍流为问民人是几秋水色红黄民性犷山生巨兽象为头我臣至彼还修养岂被南方瘴气愁彼国有人依礼待卿当归告甚崇优谕张制诰令世子守服安南世子性惟贤志行将来必备全初附能尊中国礼讣音来报朕心怜以宁休作殊邦看万里神交是宿缘更把圣书深道与直教素服衣三年洪武三年四月日太祖渡江题诗庵壁僧洗之乃献诗御笔题诗不敢留留时只恐鬼神愁曾将法水轻轻洗犹有余光射斗牛太祖皇帝咏菊云︰百花发我不发我若发都骇杀要与西风战一场遍身穿就黄金甲何等英雄气象太祖微时于凤阳城中遇一游僧手持小磬号于众曰击磬卖诗声绝诗就因指鸡卵为题僧云︰一块无瑕玉中含混沌形忽然成五德叫落满天星岂僧为异人已先知真主故假以为兆耳太祖高皇帝尝书金华星士刘日新之扇曰江南一老叟腹内罗星斗许朕作君王果应神仙口赐官官不要赐金金不受持此一握扇横行天下走识以御宝刘持此遍游天下十二年有人题康郎山功臣祠云︰鄱湖鏖战不生还是我皇家第一关圣祖开基天地久将军正气斗牛寒义同纪信君臣际功在张巡伯仲间万古精忠应不泯白云明月满康山洪武间御西鹰房观海东青翰林唐肃有诗云︰雪翮能追万里风坐令狐兔草间空词臣不敢忘规谏却忆当时魏郑公可谓善于规讽矣太祖征陈友谅至鄱阳吴芮庙壁见题竹诗云︰幽人无俗怀写此苍龙骨九天风雨来飞腾作灵物知为胡闰之笔深加叹赏后用为大理寺少卿闰鄱阳人号松友直气不挠太祖咏雪诗云︰腊前三白旷无涯知是天公降六花九曲河深凝底冻张骞无处再乘槎其一统洪基兆于此泳新雨诗云︰片云风驾雨飞来倾刻凭看遍九垓楹外近聆新水响遥空一碧见天开其维新丕治于此见焉亲征汉至潇湘云︰马渡溪头苜蓿香片云片雨潇湘东风吹醒英雄梦不是咸阳是洛阳天葩豪宕英迈读之竦然命杨文都督南征诗云︰大将南征胆气豪腰横秋水吕虔刀雷鸣甲胄干坤静风动旌旗日月高世上麒麟终有种穴中蝼蚁竟何逃大标铜柱归来日庭院春深听百劳气象雄豪音律和畅儒士彭攸信有诗名太祖一日微行指虹咏曰谁将青红线两条无云无雨系天腰命渠续之彭即应声云︰玉皇昨夜鸾舆出万里长空驾玉桥老儒临安钱宰公退吟曰四鼓冬冬起着衣午门朝见尚嫌迟何时得遂田园乐睡到人间饭熟时太祖曰何尝嫌汝曷不用忧字会稽王冕题梅诗云︰猎猎北风吹倒人干坤无处不沙尘胡儿冻死长城下谁信江南别有春太祖见之大加称赏太祖高皇帝常诵唐人李元甫上元诗吟哦不绝其诗曰南朝天子爱风流尽守江山不到头总为战争收拾得却因歌舞破除休尧将道德终无敌秦把金汤可自由试问繁华何处在雨花烟草石城秋安不忘危之心也甘露僧常钦字惟心能读六经过目不忘戒行精专高皇帝率舟师获伪吴载院判降其众大阅师拱真庵师献诗云︰天人西来乘赤龙手握宝剑青芙蓉出师百万皆英雄四方上下云相从大船推鼓声雷同斩蛟射鲸沧海中须臾日出扶桑东波平浪息天无风归来奏凯登九重斯民有赖歌年丰祝皇寿比南山崇邦基永永传无穷金山主僧别峰洪武中赴京庆万寿节高庙车驾亲幸赐诗云︰命驾鸡鸣访老禅知师昔日住承天幼年参学心犹切晚岁修持操愈坚莲发性天香馥郁月沉秋水玉团圆一毫照彻三千界何必藏身北斗边高庙驻跸北固凤凰池来复见心应制献诗曰贼寇临江口王师出海边四方喧动地万姓独瞻天笳鼓惊栖雁旌旗耀战舡生擒王十士齐唱凯歌旋临海赵太守洪武间卒业太学为中贵题蚕妇图云︰蚕未成丝叶已无鬓云撩乱粉痕枯宫中罗绮轻如布争得王孙见此图一日太祖幸中贵宅见之诘问中贵以赵对即召除肇庆知府在郡有廉声及归叹曰昔赵清献持一砚今吾倍之遂持二砚以归时号赵双砚国初象山人钱唐貌魁梧善饮食元末天下大乱隐而不见年将六旬见四海定于一赴京敷陈王道先献一诗其诗曰大明洪武元年春春雷一声天地响龙飞在天雨如膏大地山河增气象山人昔往东海山山形如象山名丹丹山之南有白石山人隐遁松林间一朝阴气蔽白石天昏地暗人变颜人人变颜心铁黑山人铁心仍铁肝山人名不挂唇齿山人不与人相似吴江江上吴山青吴山有城高百雉好风吹步上京师铁杖麻鞋见天子天颜悦怿天开明谨身殿中承圣旨致君尧舜端有时山人事业当如此诗既称旨授刑部尚书明年己酉条孟子节文欲去其配飨即上疏先是有旨来谏者当射杀之唐果置棺袒胸当箭上见其谏甚切命太医院疗其箭疮配飨得不废成化初我先大父南山先生作四月八咏有钱丈奇勋之诗曰引棺绝粒箭当胸拚死扶持亚圣公仁义七篇文莫蠹冕旒千载绘仍龙批鳞既奋回天力没齿终成卫道功那得洪恩遍寰宇泮宫东畔置祠宫太祖皇帝一日观新月时诸皇子在侍皆命作诗咏之东宫诗云︰昨夜严陵失钓钩何人移上碧峰头虽然未得团圆象也有清光照九州时建文君年尚幼诗曰谁将玉指甲掐破天上痕影落寒潭底鱼龙不敢吞太祖皆不怿世传逸诗为建文君所作诗云︰流落江湖四十秋萧萧白发已盈头干坤有恨家何在江汉无情水自流长乐宫中云气散朝元阁上雨声愁新蒲细柳年年绿野老吞声哭未休文庙起兵靖内难帷幄之功惟姚少师广孝姑苏人初为僧于北平仰山寺名道衍字斯道岁壬午靖难功成反初复姓名曰广孝是名也盖因元世祖时有僧曰聪书在庆寿寺世祖召见所言称旨授以官复其姓名曰秉忠位至太保即元史刘秉忠也姚因秉忠故名广孝位亦至少师吁一忠一孝皆官公孤逃佛入儒有如此人之出处岂可决哉建文君尝有诗云︰是日乘舆看晚晴葱葱佳气满金陵礼乐再兴龙虎地衣冠重整凤凰城人以为文皇识也解缙应制题虎顾众彪图曰虎为百兽尊谁敢触其怒惟有父子情一步一回顾文皇感此诗即日命夏原吉迎仁宗于南京非缙讽诤之力欤山阴刘子华工诗词以明经荐开平王常遇春薨太祖命赋挽诗子华承诏少选而成曰挥戈十载定河山忽报星沉易水湾马首西风旌旆卷天涯落日凯歌还功成楚汉兴亡际名在韩彭伯仲间圣主思功心独苦黄金直欲铸真颜大称旨金华张公尚礼洪武间拜监察御史为人瘦小人以鬼脸张唿之一日作宫怨诗云︰庭院沉沉昼漏清闲门春草共愁生梦中正得君土宠却被黄鹂叫一声圣祖以其摹写宫阃心事下蚕室而死仁庙在东宫观奕诗云︰二国争强各用兵摆成队伍定输赢马行曲路当先道将守深宫戒远征乘险出车收败卒隔河飞炮下重城等闲识得军情事一着功成见太平何等机略雄伟曾子棨先生应制云︰两君对敌立双营坐运神机决死生十里封疆驰铁马一川波浪动金兵虞姬歌舞悲垓下汉将旌旗逼楚城兴尽计穷征战罢松阴花影满残枰君臣器局见矣宣德六年辛亥敕曰朕惟贤者致治之具肆即位以来屡诏有司举德行才智之士将与共图治道然林泉岩谷必有远引而不轻出者朕夙夜念之不能已也夫枉已求售非忠士之本心而洁身独善岂圣贤之中道故尝作招隐之歌欲使幽远之贤皆明朕志庶几翻然有奋起者盖昔人尝赋招隐矣彼其有激欲与俱去遁世遗人一已之私朕之所怀天下之公题虽同而志则异观者亦亮予之志焉耳卿等为国重臣同朕欣戚宴乐之暇特示观之夫举贤为国人臣之忠其必有以勉副斯意勿徒视为空言可也歌曰吾观天地化育功四序五行实任之轩辕尧舜致熙皞亦有六相兼皋夔君臣共济自往古大厦岂是一木为况予凉薄资九五承大宝四海之广兆姓繁侧席仁贤翼王道长林大泽高丘巨壑岂无怀抱材德者萧散幽闲乐其乐扣舷清溪弄绿水结巢云松招白鹤云松苍苍白鹤飞翠萝摇曳春风时朝馋黄独夕茹紫芝放歌考槃什吟咏梁甫词如玉在璞韬其辉天之生才将有为岂徒独善而无施彼不轻施吾当致之屡下求贤诏明珠宁无遗中夜有怀起待旦劳心咨求志日宴嗟尔贤人何乐空谷有莘幡然起畎亩傅岩何尝终版筑磻谿白首还膺扬卧龙亦复兴南阳旱岁人间望霖雨大川利涉需舟航嗟尔贤人无为徘徊石泉麋鹿非尔伍风云天路为尔开脱却芰荷衣挂在青崖隈翩翩并驾蒲轮来黄金如山筑高台待尔为咏台与莱母为令我怅望思难裁十二月辛巳又制喜雪歌敕曰腊后五日之夜大雪迨旦而霁盖丰年之祥也因作喜雪之歌与群臣同乐之已命光禄赐宴其悉醉而归歌曰一冬晴明人不厌腊月雪飞尤所喜从古农占重三白来牟有秋预可拟今年初春始雨雪已见农穰连远迩况当嘉平越五日遇雪相欢讵能已昨夜长风广莫来号空卷地初停雷斯须漫漫撒玉屑千树万树梅花开大地平铺皆一色光辉未数琼瑶白西山苍翠不可寻但见凌虚耸银壁凭高四顾真奇观日上扶桑朝不寒干坤萃和作祥瑞满目欣愉增意气昔人劳农享腊惟此时更说来年丰有期村村腰鼓聚宴饮庶几时平今见之嗟予菲德临九五变理功能寄丞辅举觞相乐拜天庥永念皇天与皇祖宣庙诗多大言如史馆云︰荡荡尧天四表巍巍舜德重华祖考万年垂统干坤六合为家上林春色云山际云开晓色林间鸟弄春音物意皆含生意天心允合吾心撒扇一首云︰湘浦烟霞交翠剡溪花雨生香扫却人间炎暑招回天上清凉其诗皆以天地万物为一体此真帝王之言也孝宗赐蜀昭王诗云︰河间礼乐文风盛江夏忠勤世业昌异代岂能夺美事吾宗亦自有贤王蜀邸何幸得之孝庙弘治元年御文华殿讲书毕赐讲臣各织金绯衣金带及纱帽乌靴叩头谢讫上曰先生辛苦咸对曰此职分当为皆顿首而退程敏政有诗记之曰日映罘罳晓殿深湛恩稠叠驾亲临衮衣红耀天机锦束带黄分内帑金久幸清班容宦履老惭华发点朝簪经生职分寻常事消得君念苦辛李文正公怀麓续稿五月七日泰陵忌晨诗云︰秘殿深严圣语温十年前是一干坤孤臣林壑余生在帝里金汤旧业存舜殿南风难解愠汉陵西望欲销魂年年此日无穷恨风雨潇潇独闭门读之不能不使人掩卷流涕郑少谷上泰陵诗云︰千林松桧郁相回永夜风生瀚海哀万国昔曾瞻气象五云空复护崔嵬古来凤鸟长难至天上龙髯定不回苦忆焚香赐第日报恩真愧济时才盖泰陵乙丑科在宫中焚香祝天云︰愿得贤才以辅太平故少谷云云是年得人为盛至今被泽呜唿帝德可及哉成化丁酉之冬无雪上忧给事中马中钖疏劾巨珰尚路李荣声势相倚朝绅依附上得疏凡一应斜封墨敕人员俱从罢黜次日遂大雪大学士杨守陈作诗纪事马公次韵曰一冬氛气暖重重年尽冰花驭朔风官道白从今日始群山青减旧时浓自绿明主回天意不独贫民兆岁丰我亦有楼高百尺晓来登眺快元龙唐明皇剑门关诗云︰剑阁横空峻銮舆出狩回翠屏千仞合丹嶂五丁开灌木萦旗转仙云拂马来乘时方在德嗟尔勒铭才是诗英华及诸唐诗皆不载故记于此梁简文帝春情曲云︰蝶黄花紫燕相追杨低柳合踞尘飞已见垂钩挂绿树诚知淇水沾罗衣两童夹车问不已五马城南犹未归莺啼春欲驶无为空掩扉此诗似七言律而末句又用五言王无功亦有此体又唐律之祖而唐辞瑞鹧鸪格韵似之宋武帝丁都护歌云︰都护北征时侬亦恶闻许愿作石尤风四面断行旅又云︰都护北征去相送落星墟帆樯如芒柽都护今何渠唐人用丁都护及石尤风事皆本此二辞绝妙宋武帝征伐武略一代英雄而复风致如此其殆全才乎唐宪宗朝北狄寇边大臣议和亲帝曰闻有士子能诗姓名稍僻朕记得咏史一篇云︰汉家清史内计拙是和亲社稷因明主安危托妇人岂能将玉貌便欲静胡尘地下千年骨谁为辅佐臣大臣知为戎昱之诗和戎之议遂息昔宋太祖微时有咏初日诗云︰太阳初出光赫赫千山万山如火发一轮顷刻上天衢逐退群星与残月一云︰欲出未出光辣挞千山万山如火发须臾走向天上来赶却残星赶却月气象刚质后头诗皆润色耳盖宋以火德王天下及登极削平僭窃混一寰宇之志先形于言规模宏远矣又有咏月诗未离海底千山暗才到天中万国明大哉王言拨乱反正见于诗如此宋真宗题内香药库云︰每岁沉檀来远裔累朝珠玉实皇居今辰内府初开处充刃尤宜史笔书其侈心之萌有自矣真宗幸郑州召处士杨朴欲官之问卿来时有以诗送行乎朴知帝意谬云︰无有只臣妻一篇使诵之曰更休落魄贪杯酒更莫猖狂爱作诗今日捉将官里去这回断送老头皮帝大笑赐束帛还山宋高宗题红色木犀花云︰月宫移就日宫栽引得轻红入面来好向烟霄承雨露丹心一点为君开又云︰秋入幽岩桂影团香深粟粟照林丹应随王母瑶池宴染得朝霞下广寒泰州徐神翁献诗宋高宗曰牡蛎滩头一艇横夕阳西去待潮生与君不负登临约同上金鳌背上行及两宫北狩高宗航海次临海章安镇候潮金鳌山牡蛎滩登福齐寺此诗在壁间题墨尤新宋徽宗在北虏清明日吟曰茸母初生认禁烟无家对景倍凄然帝城春色谁为主遥指乡关涕泪连茸母草名北地寒食则茸母草生为君者至于身为臣虏视草之荣而节可不为万世之怆鉴耶寄语林和靖梅花几度开黄金台下客应是不归来此宋幼主在京都所作也二十字无限凄楚之意直北有宋道君题壁诗云︰彻夜西风撼破扉萧条孤馆一灯微家山回首二千里目断天南无雁飞聂碧窗题赵太祖真容凤表龙姿俨若新一回展卷一伤神天颜亦怪君非鲁河北山东总旧臣宋徽宗书七言于扇云︰选饭朝来不喜餐御厨空费八珍盘命一太学生续之生即续云︰人间有味俱尝遍只许江梅一点酸书进大喜是生亦可谓调羹手段有降于紫姑仙叩其姓名不答忽作薛稷体大书一诗云︰星寇玉带落边尘几见东风作好春因过江南省宗庙眼前谁是旧京人捧箕者悚然知为渊圣在天之灵也宋高宗尝作诗赐统制刘汉臣云︰野水参差落涨痕疏林欹倒出霜根扁舟一棹向何处家在江南黄叶村今勒石杭之潮鸣寺又作渔父词云︰薄晚烟林淡翠微江边秋月已明晖纵远柁适天机水底闲云片段飞又云︰青草开时已过船锦鳞跃处浪痕圆竹叶酒柳花毡有意沙鸥伴我眠又云︰水涵微影湛虚明小笠轻蓑未易晴明镜里縠纹生白鹭飞来空外声词致清远词人莫及然规横偏安志气柔媚亦可见矣耽乐湖山无复新亭之泪有士人林升题旅邸云︰山外青山楼外楼西湖歌舞几时休暖风薰得游人醉便把杭州作汴州又有人题朝京路经云︰白塔桥边卖地经长亭短驿甚分明如何祇说临安路不数中原有几程君相偏安亦可慨失神州竟不恢复咎谁执之宋徽宗北随金虏后见杏花作燕山亭一辞云︰裁剪冰绡轻叠数重冷淡燕脂注新样靓妆艳溢香融羞杀芷珠宫女易得凋零更多少无情风雨愁苦闲院落凄凉几番春暮凭寄离恨重重这双燕何曾会人言语天遥地远万水千山知他故宫何处怎不思量除梦里有时曾去无据和梦也有时不做辞极凄惋亦可怜矣大和九年诛王涯郑注后仇士良专权恣意文宗恶之或登临游幸不以为乐往往瞠目独语左右莫敢进因题诗曰辇路生春草上林花满枝凭高何限意无复侍臣知上于内殿前看牡丹翘足凭栏忽吟舒元舆牡丹赋云︰俯者如愁仰者如语合者如咽吟罢叹息良久泣下沾臆呜唿宦官之横致君如此可不戒履霜哉唐文皇过旧宅诗曰新丰停翠辇谯邑驻鸣茄一朝辞此去四海遂成家是何等功烈唐宣宗微时遁迹为僧与黄蘖禅师观瀑布泉师咏云︰千岩万壑不辞劳远看方知出处高宣宗接下韵云︰溪涧岂能留得住终归大海作波涛其后竟践大位然接懿僖之时宇内不靖其作波涛之谶耶有人题秋胡诗其一曰郎恩叶薄妾冰清郎说黄金妾不应若使偶然通一笑半生谁信守孤灯其一曰采桑树下说黄金料得秋胡用计深不是别来浑未识黄金聊试别来心二诗各有寄意见不同也会稽王冕元章自题画梅云︰我家洗研池头树个个花开淡墨痕不要人夸好颜色只留清气满干坤一僧自题觉影云︰汝即吾兮吾即伊汝心惟有我心知百年吾若登仙去留汝人间作表仪王抑庵归泰和有叹落花诗云︰最爱东园桃李花可堪飘荡委泥沙人生荣谢皆如此不用临流起叹嗟咏春雪云︰东风万树发青条信宿都随雪色雕惟有前林松与柏依然苍翠拂云霄长洲刘詹事先生宗器送同官之任南京诗云︰一尊倾罢雨萧萧客思离情总不消十载禁林同侍讲五更青琐共趍朝西风鸿雁南归急落日云烟北望遥此际送君无限意疏疏杨柳玉河桥有人作鸱吻诗兽头元是一团泥做尽辛勤谁不知如今抬在青云里忘却当初窑内时有题苏李泣别图云︰我生自恨不如死君死谁知更得生十九年前今日泪都无一滴为功名有题赵松雪写陶元亮图文章撑住晋干坤三迳清风宛若存何事挥毫松雪老不知芳草怨王孙唐章碣题焚书坑云︰竹帛烟销帝业虚关河空锁祖龙居坑灰未冷山东乱刘项元来不读书唐僧澹交题写真云︰图形期自见自见却伤神已是梦中梦更逢身外身水花凝幻质墨采聚空尘堪笑余兼尔俱为未了人宋康与之书宣和画扇一绝云︰玉辇宸游事已空尚余奎藻绘春风年年花鸟无穷恨尽在苍梧夕照中王叔能参政过钱清镇刘宠庙云︰刘宠清名举世传至今遗庙在江边近来仕路多能者也学先生拣大钱天台陈刚中仕元礼部郎中使交趾诗云︰老母越南垂白发病妻塞北倚黄昏蛮烟瘴雨交州客三处相思一梦魂高丽宋端拱后不入贡王徽立一夕梦至汴京宣召观灯为诗识之曰宿业因缘近契丹一年朝贡几多般忽蒙舜日龙轮召便侍尧天佛会观灯焰似莲丹阙迥月华如水白云寒移身幸入华胥境可惜终宵漏滴残神宗时复修故事来朝可谓梦寐不忘中华王元之两贬还朝不能无怏怏时张齐贤李沆当国以诗投之曰早有虚名达九重宦途流落渐龙钟散为郎吏同元积羞见都人看李邕旧日谬吟红药树新朝曾献皂囊封犹祈少报君恩了归去山林作老农然亦竟坐张相不悦又有黄州之迁岳武穆至金山僧道月送之登舟嘱云︰风波亭下浪滔滔千万留心把舵牢谨备同舟人意歹将身推落在波涛又曰将军此去莫心焦未审金牌气怎消滚滚风波须仔细牢心把舵要坚牢秦桧果陷飞于风波亭下岳武穆死后降箕书其花押宛然平日真迹一绝云︰经略中原二十秋功多过少未全酬丹心似石今谁诉空有游魂遍九州秦相闻而治之死者数人岳武穆墨迹尝见闽人持岳武穆诗一轴盖从驾游西内应制诗也其云︰敕报游西内春光蔼上林花团千朵锦柳燃万条金燕绕龙旗舞莺随凤辇吟君王即天地化育一心字体径可五尺题名岳飞印章鹏举模双钩者亦高手为之也其真迹在闽中陈氐惜不获睹元末有曰全真先生言辄验云此后当改至元至元后改至贞天下乱矣是时有人大书于御史台门曰苞苴贿赂尚公行天下承平恐未能二十四官徒獬荐越王台上望金陵予乙巳家食见赈饥之吏不以恤民为心正所谓非徒无益而反害之暇因读袁介踏灾行千录一通彼苛吏者不恻然可谓无人心矣辞云︰有一老翁如病起破衲瘦如鬼晓来扶向官道傍哀告行人乞钱米时予捧檄离江城邂逅一见怜其贫倒囊赠与五升米试问何故为穷民老翁答言听我语我是东乡李福五我家无本为经商只种官田三十亩延祐七年三月初卖衣买得犁与锄朝耕暮耘受辛苦更还私债输官租谁知六月至七月雨水绝无潮又竭欲求一点半点水却比农夫眼中血滔滔黄浦如沟渠农家争水如争珠数车相接接不到稻田一旦成沙涂官司八月受灾状我恐征粮吃官棒相随邻里去告灾十石官粮望全放当年隔岸分吉凶高田尽荒低田丰县官不见高田旱将谓亦与低田同文字下乡如火速逼我将田都首伏只因嗔我不肯首却把我田批作熟太平九月开旱仓主首贫乏无可偿男名阿孙女阿惜逼我嫁卖陪官粮阿孙卖与运粮户即日不知在何处可怜阿惜犹未笄嫁向湖州山里去我今年已七十奇饥无口食寒无衣东求西乞度残喘无因早向黄泉归旋言旋拭腮边泪我忽惊惭汗沾背老翁老翁勿复言我是今年检田吏编修杨守陈赋银豆谣曰尚方承诏出九重治银为豆驱良工颗颗匀圆夺天巧朱函进入蓬莱宫御手亲将十余把琅琅乱洒金阶下万颗珠玑走玉盘一天雨雹敲鸯瓦中官跪拾多盈袖金裆半堕罗裳绉嬴得天颜一笑欢拜赐归来坐清昼闻知昨日六宫中翠娥红袖承春风黄金作豆竞拾得羊车不至愁烟空别有银壶薄如叶并刀剪碎盈丹匣也随银豆洒金阶满地春风飞玉蝶君不见民餐木皮和草根梦想豆食如八珍官仓有米无银籴操瓢尽作沟中瘠明主由来爱一嚬安邦只在恤穷民愿将银豆三千斤活取枯骸百万人元李存义役谣云︰八都安仁最下都易水易旱生理无奉公往役名主首半是摘艹弱担柴夫或因苗麦仅升斗遂忝殷实元空虚千中得一称上户土赤缪当辰砂朱五更饭罢走画卯水潦载道归来晡天下未平诸锁碎每以附近先供需课程茶酒率陪备所取盐米何锱铢逃粮逃金不待论职田子粒尤难输公家督促过星火唯听捶挞生虫蛆几年辛苦垤容蚁一界了毕锅游鱼间逢贤宰相怜恤苏息无术空嗟吁省符郡帖一朝下义逊得许从乡闾徐君更是好义者率以公正人争趋同时共事数君子但有赞协无咨且出多出少由厚簿若小若大皆欢愉支吾纵广非独力倾助能几咸安居移东走西幸免矣那上趱下归谁欤不闻隳突到鸡狗但觉和睦安犁锄愿依此举更坚久美事无以三年拘淘金行元蔡明诗云︰淘金大江侧水深沙浅淘不得夜闻唿叫来打门官司追课如追魂唿童挑灯取金看囊中只有分毫积课多金少输不及里胥怒嗔徐见执卖金买宽限金尽限转急归来坐窗下妻子相对泣泣亦徒尔为输官不在迟南庄有田仍可卖莫遣过限遭鞭笞独不见西家卖金仍卖屋户户逋金犹不足且将世味濯潇湘赢得清高似太常一寸自存心上赤二毛不管鬓边霜守官愧我金为带怯酒从渠玉作觞何日粗酬公事了一江秋水送归航半江居士题于怀化驿不知是谁也亦可玩耳顾味厓鼎臣不第诗云︰姊妹年来各有家锦屏绣褥斗奢华自怜薄幸难为侣归去床头学绣花托物比兴得实耳有一女子未嫁而夫死葬日至墓所自缢焉时抚按俱往吊御史有诗云︰未亲夫面继夫亡不比寻常女子行白发尚难操晚节青年谁肯弃春光魂游碧落干坤涨名入青山木香我泪岂能容易出与伊千载寄纲常长沙陈思鲁名论为母求节妇卷诗自作诗云︰共姜阿母可同俦我母何曾读柏舟一点丹心随父死半生残喘为孤留啼多血泪花生眼历尽冰霜雪上头借重一言承万古双亲不负老荒陬有人有女及笄更不置一物其人善画止作举案齐眉图一幅题一诗手携其女以适其夫诗云︰婚姻几见斗奢华金屋银屏众口夸转眼十年人事变妆奁卖与别人家可谓识时知机矣蔡选善画葡萄号霜鹤人以蔡葡萄唿之工诗其登黄鹤楼云︰一上高楼眼界赊干坤清碧浩无涯水边突出群山小天外飞来一雁斜淑气已将回造化好风竟不起尘沙阑干十二都凭遍四海而今总一家登高云︰笑取青蚨信手抛唿儿沽酒壮诗豪鬓边白发难欺我篱下黄花不姓陶大别也应如此大龙山未必不多高醉余直至风颠处舞破江南老布袍广东一寺为人所图其僧即抽单而去遗诗云︰殷心懃收拾旧袈裟检点行囊没半此夕袖拂白云辞古寺杖挑明月上天涯最怜松顶新巢鹤还忆篱边昔种花分付犬猫随我去免教流落野人家丘文庄公十三岁时题五指山诗云︰五峰如指翠相连撑出浮洲半壁天夜与银河摘星斗朝探碧落弄云烟雨余王笋空中现月出明珠掌上悬犹似巨灵伸一臂遥从海外抚中原不但咏物得体何等气象又题红指甲云︰金凤花开血色鲜佳人故染指尖丹搊筝乱落桃花片把盏斜排玳瑁班拂镜火星流夜月画眉红雨过春山有时闲托香腮立疑是春风点玉颜句虽洒丽亦不失体二诗盖用洪武韵也有人咏蓑衣诗云︰软绿柔蓝着胜衣倚舡吟钓正相宜蒹葭影里和烟卧菡萏香中带雨披狂脱酒家春醉后乱堆渔舍晚晴时只饶紫绶金章贵未肯轻轻博换伊有咏伞诗云︰万骨攒来一柄收街头日日罩诸侯几番撑向马前去真个有天没日头语虽俗而味可取王威宁诗云︰归去来兮归去来千金难买钓鱼台已知世事只如此借问古人安在哉白发有情容我老黄花无主为谁开平生报国心如火一夜西风化作灰诗虽可观而心如火化作灰是何言哉人虽客气而逢迎于权宦之门亦管仲之器也王阳明咏傀儡诗云︰处处相逢是戏场何须傀儡夜登堂繁华过眼三更促名利牵人一线长稚子自应争诧说倭人亦复浪悲伤本来面目还谁识且向樽前学楚狂佳作也酸斋贯学士题芦花被诗云︰采得芦花不涴尘翠蓑聊复籍为礻因西风刮梦秋无际夜月生香雪满身毛骨已随天地老声名不让古今贫青绫莫为鸳鸯妒款乃声中别有春亦大手也钱唐刘士亨哭其师王志道诗云︰十年负芨游门下爱我翻于骨肉轻才劣岂宜居第子恩深何以报先生春风梦断行柯蚁暮雨啼残隔叶莺赖有诗家衣钵在后来谁起继芳声师第子之情蔼然可见矣刘士亨有咏猫绝句云︰口角风来薄荷香绿阴庭院醉斜阳向人只作狰狞势不管黄昏鼠辈忙语涉讪刺几不能堪不若刘潜夫诗云︰古人养客乏车鱼今尔何功客不如食有溪鱼眠有毯忍教鼠啮案头书语稍含蓄而督责亦露不若陆放翁诗云︰里盐迎得小狸奴尽护山房万卷书惭愧家贫策勋薄寒无毯坐食无鱼庶乎厚施薄责而报者自愧矣又无若刘伯温诗云︰碧眼乌员食有鱼仰看蝴蝶坐阶除春风漾漾吹花影一任东风鼠化驽真可谓豁达涵容法禁不张而奸宄自化信乎王佐之才也林和靖虽隐居而亦以豪放玩世故当时颇有不足之者其诗云︰道着权名便绝交一峰春翠湿衡茅庄生已惯鸱鸢吓杨子休讥匽蜓嘲滔滔药泉来石窦霏霏茶霭出松稍琴僧近借南薰谱且并闲工子细抄闲搭纶巾拥缥囊此心随分识兴亡黑头为相虽无谓白眼看人亦未妨云喷石花生剑壁两松子落琴床清猿幽鸟遥相叫数笔湖山又夕阳其玩世之态可想见矣杨震四知台在昌邑县薛文清公诗云︰人间无处不天公却笑黄金馈夜中千载四知台下过马头犹自起清风前人选唐诗以钟离洞宾二绝句为难得恨不多见今之唐诗正声并削去盖以为异端之言也不取是诚何心哉录出以备金刚眼为何如钟离云︰黄鹤楼头吹笛时白苹红蓼满江湄衷情欲诉无人会只有清风明月知洞宾云︰草铺横野六七里笛弄晚风三四声归来饱饭黄昏后不脱蓑衣卧月明钟离汉人名权非钟离昧也蜀青羊宫有道人以帚蘸墨涂壁而去人洗之见有诗云︰仙境闲寻采药翁草堂留语数宵同要知山下云深处祇是人间路不通泉引藕香来洞口月将松影过溪东来名心在闲难遂明日马啼尘土中后题三清案吏玉皇举人寒仙子书人疑为白玉蟾云萨真人诗云︰道法于人不等闲每思戒行骨毛寒千年铁树开花事一入丰都出世难学道者可不惧欤葛兰宾隐居养母以孝闻高文颜赠以诗云︰乌纱巾子鹿皮寇林壑幽栖若谢安百岁殷勤惟奉母一生潇洒不求官淮盐海错常供馔野杏山桃屡荐盘架上有书尊有酒老年心事足清欢兰宾泰州刘庄人也刁约使契丹戏为四句诗曰押燕移离毕看房贺跋支饯行三匹裂密赐十貔貍皆纪实也移离毕官名如中国执政官贺跋支如执衣方阁匹裂小木罂以色绫木为之如黄漆貔貍形如鼠而大穴居食果谷嗜肉狄人荐珍膳味如豚子而脆松窗居士黄荣祖咏宋十八帝各一律辞简意尽太祖云︰五季生民厌乱离陈桥兵变更何疑不因大志生平有安得天文顷刻知分痛灼肌敦友爱围炉唿嫂广恩私榻前岂可容鼾睡灯下堪怜好做时太宗云︰虎步龙行亢厥宗指撝一定下河东武功自杀涪陵贬多逊流崖赵普功海宇虽然沾德泽彝伦可惜欠淳风岭南冯拯缘何斥有愧遗言自热中真宗云︰承天鸱尾得天书本欲愚民实自愚不是君王耻孤注谁教冢宰受明珠史称景德多贤相我惜祥符问腐儒李迪一言能感悟不摇储位实良图仁宗云︰仁庙临朝四十年深仁厚泽古无前攘夷虽未收灵夏爱物何曾愧老天白壁微瑕嗟废后紫宸端拱喜传贤一时英俊咸登用培养邦基岂偶然英宗云︰叩额祈安母后慈治平功在撤帘时濮园谁是欧公议章献惟应魏国知天不假年良史惜政多法古后人思可怜力疾书名日彦博宁无退后辞神宗云︰尧舜何尝不畏天一言误主祸基连君王尚不知民隐禽鸟犹能得气先郑侠奏图仍不悟岐王泣谏亦堪怜厉精求治浑无取只有斯文获正传哲宗云︰女中尧舜有徽称苦惜群贤各党朋一自调停来社鼠遂令绍述集庖蝇慢嗟善政无终始更惜丕图错继承若也申王无目眚不须高庙作中兴徽宗云︰道君皇帝厌枫宸欲学神仙出世尘不识蔡京真巨贼妄凭童贯作谋臣旧邻未遂开疆计新国先成入寇因谁遣神君催纳土不知纳土与金人钦宗云︰靖康天下已堪伤不把权衡付李纲只听愚庸主和议岂知忠义欲勤王金银尽括还无益社稷南迁实自亡却悔不从师道语青城山下解龙裳高宗云︰忍忘不共戴天仇且得偷安浙水头早以汪黄作房杜晚将桧贼比伊周千年遗恨朱仙镇九庙孤魂古汴州徒步南阳果何者能令六合复炎刘孝宗云︰太祖传来七世孙力图恢复旧干坤孝亲已见无瑕翳治国犹看识本根自倚魏公歼巨敌岂知汤相党秦门重华一入谁温清笑杀光宗惑妇人光宗云︰能用危言起帝疑遂令人子孝情亏牝鸡司晓家惟索孽后专朝国亦危断腕宫嫔果何罪引裾宰相欲奚为汝愚他日帘前议大定人心却赖谁宁宗云︰梦卜求贤三代圣私恩进用后王非共知侂胄能倾国谁识徐谊早见几边鄙频闻兵败绩朝廷更遣使求祈可堪西北添新国从此凌夷宋祚微理宗云︰庙号那能谥理宗阐明吾道帝之功人皆有愿歼弥远天独何心罢了翁上下偷安时政弛边隅失利国基穷中年嗜欲倡优进仅得从容保令终度宗云︰天王降礼贬春秋奸贼那须泣拜留千古罪人能自觉十年庸主不为愁慢将酒色耽淫乐却把忠良作寇仇六载襄阳围不解江南王气自兹休孝恭云︰奸臣窃命已三朝幼主临民国祚摇立信有谋言不听宜中无伎鼎难调二王如婺人心在太母降元帝业销太祖有灵应自笑不须容易说陈桥端宗云︰黄幄频为海岭移三闽四广孰先知忠臣死国真无愧幼主临戎更可悲拜相尚求张世杰御兵须用李庭芝当年似道专朝际应妒群贤共一时帝昺云︰滨死孤臣可奈何手擎日月赴清波赵家自叹干坤窄弘范初矜战舰多元社百年今寂寞忠魂千古不销磨平章山下无情水犹似当年发怨歌常见人家所贴四心字各赘四句言虽鄙而意虽浅深可为愚人易省姑录之其写一正心字云︰若用此等心何须去念经自然家道富代代子孙兴覆心字云︰若用此等心机谋害杀人时时遭王法业尽祸临身侧心字云︰若用此等心妻子不相亲浪荡东西走混沌过平生三心字丛一处云︰三心共一心心心都在人但行平等事不必问前程予亦效制其一以一心字中一点落下题云︰万事由天定何须用意深干己不干己都且放下心不觉自发一笑李完者荆才子也任陈留尹未第时在一友家观请紫姑仙箕动众叩姓名书曰介甫完知为安石也遂发一笑箕即书一诗曰李完笑我当时事新法而今我白痴堪笑史官何太贬晦翁方是半相知或聪明之鬼而假名耳王钺云中即事诗曰二月山城雪尚飞年年草色见春迟不知上国闲桃李开到东风第几枝王钺云中中秋感怀曰瑟瑟西风秋雨晴可怜佳节在边城百年人有几时健一岁月惟今夜明抚剑不堪伤往事举杯空自惜离情君恩未报头先白嬴得辕门说老成郭登中秋感怀曰南极烽烟又远征衣冠今夕会边城千家落木伤秋色万里归心对月明舞镜彩鸾云渺渺隔帘霜兔杵丁丁九霄风露凉如洗期挽天河洗甲兵文臣武将之意见矣于少保谦云中书所见曰目极烟河草带霜天寒岁暮景苍茫炕头炽炭烧黄鼠马上弯弓射白狼上将亲平西突厥前军近斩左贤王边城无事烽尘静坐听鸣笳送夕阳云南梁王遭明玉珍之寇总管段功为追逐之王深德段功以女阿衤盍妻之功自是威望大着后王疑而杀之其妻愁愤作诗曰吾家住在雁门深一片闲云到滇海心悬明月照青天青天不语今三载欲随明月到苍山误我一生路里彩吐噜吐噜段阿奴施宗施秀同奴歹云片波潾不见人押不芦花颜色改肉屏独坐细思量西山铁立霜潇洒其从官员外杨渊海挽诗云︰半纸功名百战身不堪今日总红尘死生自古皆由命祸福于今岂怨人蝴蝶梦残滇海月杜鹃啼破点苍春哀怜永诀云南土锦酒休教洒泪频诗竟亦饮药而卒后功之子段宝复为总管据大理梁王复遭玉珍之侵借兵于宝宝答诗云︰烽火狼烟信不符骊山举戏是支吾平章枉丧红罗帐员外虚题粉壁图凤别岐山祥兆隐麟游郊薮瑞光无自从界限鸿沟后成败兴衰不属吾功之妹僧奴适阿黎氏遗宝令复仇诗云︰珊瑚勾我出香闺满目潸然泪湿衣冰鉴银台前长大金枝玉叶下芳菲鸟飞兔走频来往桂馥梅馨不暂移惆怅同胞未忍别应知含恨点苍低何彼秾秾花自红归车独别洱江东鸿台燕苑难红目风刺霜刀易塞胸云旧山高连水远月新春叠与秋重泪珠恰似通宵雨千里关河几处逢此数诗虽非大家然见穷荒妇女亦知文墨云人之所夸与所仰慕皆不出本等唐杜牧诣僧僧不识人言其名亦不省故诗云︰家住城南杜曲傍两枝仙桂一时芳山僧都不知名姓始觉空门兴味长因为之语云︰毁誉但能骄本等利害但能动适用吕原明元祐间侍讲大雪不罢讲讲孟子有感哲庙一笑喜为二绝云︰水晶宫殿玉花零点缀宫槐卧素屏特敕下帘延墨客不因风雪废谈经其二曰强记师承道古先无穷新意出陈编一言有补天颜动全胜三军贺凯还上书郑谷雪诗为扇赐禁近乱飘僧舍茶烟湿改云轻飘僧舍茶烟湿云禁中讳危乱倾覆字宫中皆不敢道着梅圣俞作试官日登望有春色题于璧云︰不上楼来今几日满城多少柳丝黄惟殴公一见赏之以为非圣俞不能韩持国酷爱韦苏州诗如赠孔先生诗云鸟啼春意阑林变夏阴早与苏州诗云绿阴生昼寂孤花表春余相类梅圣俞舟中送人诗云︰只恐夜冰合为君愁晓寒荆公送人诗只应今夜月未便照相思荆公诗有惜别意孙莘老云︰杜甫如日长唯鸟雀春暖独柴荆言乱离有深意也得风雅体草黄骐骥病沙晓鹡鸰寒谓禄蒲君子不得志世乱兄弟不相见丛篁低地碧高柳半天青谓君子失时小人得志也返照入江翻石壁归云拥树失山村老树饱经霜梅杏半传黄腰中一字最工荒庭垂橘柚古屋画龙蛇甫因见此而有感也盖橘柚钖贡龙蛇皆禹之事也六柳却在御榻上榻上庭前屹相向至尊含笑催赐金圉人太仆皆惆怅谓小人乘君子之器圉人太仆养马者不得赐而为假马者得故惆怅也赠窦侍御诗云︰与奴白饭马青刍诗白驹云︰生刍一束其人如玉又云︰言刈其蒌言秣其驹敬其奴马如此则敬主人可知神庙爱功业频看镜行藏独倚楼之句以谓非诗人所及神庙谓刘巨济曰作诗者序与意俱尽故云︰故作是诗意已尽而语未绝故云而作是诗蔡君谟守福州上元日令民间一家点灯七盏陈烈作大灯长丈余大书云︰富家一盏灯太仓一粒米贫家一盏灯父子相对哭风流太守知不知犹恨笙歌无妙曲君谟见之还舆罢灯张思叔云荆公虎图诗固好然祇是一箇似在杜子美一句道了青松障子诗云凭轩忽若无丹青是也杜安世词云︰烧残绛腊泪成痕街鼓报黄昏或讥其黄昏未到得烧残绛腊或云荆公尊人作曾有人以此问之答曰重檐邃屋帘幕蔽拥不到黄昏已可以燃烛矣李师中送唐介诗去国一身轻似叶高名千古重于山又有送诗云︰好斩佞人头上血来充行客酒中杯笔老人云︰不若荆公诗衰俗易高名已振险涂难进学须强张乖崖诗云︰儿童不惯锦衣荣见我归来夹路迎不免华山高士笑天真丧尽得虚名一同人居太学和其韵云︰四窗灭尽读书灯窗外唯闻步铎声辜负江山好明月闲来此地趁虚名因拂袖而去资治通鉴刊成赐执政官及曾预编校者张芸叟以诗谢纯夫云︰我投湘水五千里公滞周南二十春纯夫和云︰六世承平有史臣书东洛布成均网罗遗逸三千载笔削兴亡十九春天作冠篇坟典大上思稽古宪章新乌台御史词谁校头白今为汗简人郑闳中祭酒闽中先生也年老得请宫祠太学生上书乞留纯夫奏疏引退之留孔戣故事不报公有诗送闳中云︰顾我言非韩吏部多公节似孔尚书公称闳中长者常论边事闳中先生祇是饶人雅州蒙山常阴雨谓之漏天产茶极佳味如建品纯夫有诗云︰漏天常泄雨蒙顶半藏云为此也詹奇浦城人至老恬退焚香独坐常有诗云︰老骨峥嵘里皱皮精神不似少年时一周甲子从新数急速回头也是迟唐人诗主情去三百篇近宋人诗主理去三百篇却远矣匪惟作诗也其解诗亦然且举唐人闺情诗云︰袅袅庭前柳青青陌上桑提笼忘采叶昨夜梦渔阳即卷耳诗首章之意也又曰莺啼绿树深燕语雕梁晚不省出门行沙场知近远又曰渔阳千里道近于中门限中门逾有时渔阳常在眼又云︰梦里分明见关塞不知何路向金微又云︰妾梦不离江上水人传郎在凤凰山即卷耳诗后章之意也若如今诗传解为托言而不以为寄望之词则卷耳之诗乃不若唐人作闺情诗之正矣若知其为思望之词则诗之寄兴深而唐人浅矣若使诗人九原可作必蒙印可此说耳古文多倒语如乱之为治扰之为顺荒之为定臭之为香溃之为遂衅之为祥结之为解皆美恶相对之字而反其义以用之如乱臣十人乱越我家惟以乱民乱为四方新辟乱为四辅厥乱明我新造邦丕乃俾乱之类以乱训治也安扰邦国扰而毅扰龙六扰之类以扰训顺也荒度土功遂荒大东大王荒之葛艹荒之以荒训定也胡臭膻时其臭膻臭阴达于渊泉以臭训香也是用不溃于成莫不溃茂以溃训遂也将以衅钟以衅训祥也亲结其缡以结训解也黄滔律赋如明皇回驾经马嵬隔句云日惨风悲到玉颜之死处花愁露泣认朱脸之啼痕褒云万叠断肠新出于啼猿秦树千层比翼不如于飞鸟景阳井云理昧纳隍处穷泉而讵得诚乖驭朽攀素绠以胡颜又无名氏作孟尝君夜度亟谷赋叹秦关之百二难骋狼心笑齐客之三千不如鸡口亦可喜也古乐府暂出门前杨柳可藏鸟郎作沉木香依作博山炉李白用其意衍为杨板儿歌曰君歌杨板儿妾劝新丰酒何许最关情鸟啼白门柳鸟啼隐杨花君醉留妾家博山炉中沉香火双烟一气凌紫霞古乐府朝见黄牛暮见黄牛三朝三暮黄牛如故李白又则云︰三朝见黄牛三暮行太迟三朝又三暮不觉鬓成丝古乐府云︰郎今欲渡畏风波李白云︰郎今欲渡缘何事如此风波不可行古乐府云︰春风复多情吹我罗裳开李反其意曰春风复无情吹我梦魂散古人谓李诗出自乐府古选信矣其杨板儿一篇即暂出白门前之郑笺也因其拈用而古乐府之意益显其妙益见如李光弼将子仪军旗帜益精明又如神僧拈佛祖语信口无非妙道岂生吞义山拆洗杜诗者比乎王半山文梁王坠马贾傅自伤门人泔渔曾子垂涕又诗曰泔渔已悔当年事搏虎方惊此日身洱渔事出荀子云︰曾子食鱼有余曰洱之门人曰泔之伤人不若奥之曾子泣涕曰有异心乎哉伤其闻之晚也左传林楚怒马及衢而骋庄子草木怒生又说大鹏怒而飞其翼若垂天之云林希逸曰庄子好用一怒字王介甫诗山木悲鸣水怒流此老善用古人妙字面沈约八咏诗登台望秋月会圃临春风秋至愍衰草寒来悲落桐夕行闻夜鹤晨征听晓鸿解佩去朝市被褐守山东此诗乃唐五言律之祖也夕夜晨晓四字似复非复后人决难下也东坡诗朝与鸟鹊朝夕与牛羊夕二句尤妙亦祖沈意滇中诗人兰廷瑞杨林人也予过其家访其稿仅得数十首如夏日云︰终日凭栏对水鸥园林夏长似深秋槐龙细洒鹅黄雪凉意萧萧风满楼冬夜云︰枕上诗成喜不胜起寻笔砚旋唿灯银瓶取浸梅花水已被霜风冻作冰题嫦娥奔月图曰窃药私奔计已穷藁砧应恨洞房空当时射日弓犹在何事无能近月中三诗皆可喜陆放翁诗游山双不借取水一军持不借草鞋也言其价贱不须借也古今注汉文帝履不借以临朝汉时已有此名矣军持瓶也出佛经贾岛送僧诗云我有军持凭子弟岳阳江里汲寒流贾岛诗长江风送客孤馆雨留人二句为平生之冠而其全集不载仅见于坡诗注所引杨诚斋云李太白之诗列子之御风也杜少陵之诗灵均之乘桂舟驾玉车也无待者神于诗者与有待而未尝有待者圣于诗者与宋则东坡似太白山谷似少陵徐仲车云太白之诗神鹰瞥汉少陵之诗骏马绝尘二公之评意同而语亦相近余谓太白诗仙翁剑客之语少陵诗雅士骚人之词比之文太白则史记少陵则汉书也罗浮山记云望平地树如荠自是俊语梁戴暠诗长安树如荠用其语也后人翻之益工薛道衡诗遥原树若荠远水舟如叶孟浩然诗天边树若荠江畔洲如月王维书事诗轻阴阁小雨深院昼慵开坐看苍苔色欲上人衣来洪觉范天厨禁脔云此意含不尽之意子由所谓不带声色者也王半山亦有绝句诗意颇相类按羊山诗云︰山中十十雨雨晴门始开坐有苍苔文莫上人衣来蔡正孙编诗林广记乃以若耶溪上踏莓苔一首当之谬矣孟集有到得重阳日还来就菊花之句刻本脱一就字有拟补者或作醉或作赏或作泛或作对皆不同后得善本字就字乃知其妙唐诗亦有之崔颢玉壶清酒就君家李郢诗闻说故园香稻熟片帆归去就鲈鱼杜工部诗题有秋日泛江就黄家亭子而古乐府冯子都诗有就我求清酒青丝系玉壶就我索珍肴金盘鲙鲤鱼则前人已道破矣花开千朵秀雨后万山青乃琪禅归垂示僧人之语也天台如庵主归隐故山猿鹿为伍郡守闻其风逼令住持师作偈曰三十年来住此山郡符何事到林间休将琐琐尘寰事换我一生闲又闲焚其庐去不知所止宝月禅师云︰学者无事空言须求妙悟去妙悟而事空言其犹逐臭耳然虽如是罕逢穿耳客多遇刻舟人一日谓众曰世缘易染道业难办汝等勉之上官道人南平人辟谷炼气一日偈云︰处世红尘五十八混世独存今始没时人若问吾归处扫尽云霞一轮月后戍兵于广西见之郑鉴字子声将乐人性嗜学攻诗及书画九存丹术元至正间出为教谕尝与邵武黄镇成为友镇成作诗怀之云︰能画能诗郑广文丹成挥手谢尘氛不知笙鹤游何处留得潇湘一片云寒食花藏县重阳菊绕湾一声离岸橹数点别州山此魏野平陆县诗也最为警句而集中不载则野诗散逸亦多矣黄叶西陂水漫流蘧蒢风急滞扁舟夕阳暝色来千里人语鸡声共一丘此寇国宝题吴门寺壁一绝亦可诵东坡云清吟杂梦寐得句旋已忘固已奇矣晚谪惠州复出一联云︰春风有佳句我醉堕渺莽则又加于少作一等近世诗人老而益严未有如东坡者也近有题公馆云︰好峰层叠暮云间野老终年未一攀却叹吴人若多事四时箫鼓虎丘山此南平尹张水波诗此公甚有节概以不习脂韦为世不取惜哉或问唐宋人诗之别答之曰唐人诗活宋人诗滞唐诗浑成铿锵自在宋诗饾饤散缓费力唐诗缜密温润宋诗漏逗枯燥唐人诗如贵介公子举止风流宋人诗如三家村乍富人盛服揖宾辞容鄙俗唐人作诗尽一生心力为之故能名世传后如吟安一个字拈断数茎须如句向夜深浔心从天外归如尽日觅不得有时还自来如两句三年得一吟双泪流如欲识吟诗苦秋霜苦在心如吟成五字句用破一生心如才吟五字句又白几茎须如蟾蜍影里清吟苦舴艋舟中白发生如为人性僻耽佳句语不惊人死不休如夜吟晓不休苦吟鬼神愁如何不自闲心与身为仇之类是也史不足信久矣司马迁不为纪信立传陈寿论武侯无将略又不为丁仪立传刘静修有诗曰纪录纷纷已失真语言轻重在词臣若将字字论心术恐有无穷受屈人葛庆龙咏黄石公云︰挟书律重大犹光天下严搜不敢藏圯上老人无见者一编亲写授张良又题筇杖云︰白发慵巾短短衣闲行斜倚小筇枝自家弄影犹痴绝只似初骑竹马时杨白湖诗曰东坡但愿生儿蠢只为聪明自占多愧我平生愚且蠢生儿何怕过东坡有朝士还乡鼓吹甚都执友诵孙凤洲赠圭斋诗曰圭斋还是旧圭斋不带此夕儿官样回若使他人居二品门前箫鼓闹如雷有人作大字刺嘲之以诗曰诸葛大名垂宇宙今人名大欲如何虽于事体无妨碍只恐文房费墨多严沧浪题北风云︰夜来雨雪北风颠吹得波涛欲暗天世上如今少知己烦君牢系钓鱼舡梅先生闻丐诗云︰忽闻贫者乞声哀风雨更深去复来多少豪家方夜饮贪欢未许暂停杯此与前辈蚕妇吟子规啼彻四更时起视蚕稠怕叶稀不信楼头杨柳月玉人歌舞未曾归近有人题出塞曲云︰万里提戈捣虏营十年辛苦障边城生来不是封侯相血渐长安陌上尘元末江西程国儒任余姚州判官因乱来依方谷珍与吕玄英为友国儒有鹤傍牡丹图索吕题云︰牡丹花畔鹤精神飞并云林似倚人万里青霄不归去浴阳能有几时春程得诗即日促装回鄱阳岳武穆王墓在杭州栖霞岭王之子云祔马坟庙倾圮田没于人元李全经历杭府与郑元祐作疏白请兴废云︰方略如霍嫖姚不逢汉武徒结志于亡家意气如祖豫州乃遇晋元空誓言于击楫栖霞岭下秋水观西落日鼓钟长为声冤于草木空山香火犹将荐爽于渊泉岂期春秋无所蒸尝风雨遂颓庙貌休夜啼拱木踯躅春开断垣名人佳客吊诗固多如潘子素先生纯云︰海门寒日澹无晕偃月堂深书漏迟万灶貔貅江上老雨宫环珮梦中归内园羯鼓催花发小殿珠帘看雪飞不道帐前胡掀抚有人行酒着青衣林清源先生泉生云︰谁收将骨葬西湖已卜他年必沼吴孤冢有人来下马六陵无树可栖乌庙堂短计惭婺妇宇宙惟公是丈夫往事重观如败局一龛灯火属浮屠高则诚先生明云︰孤臣尚有埋身地二帝游魂更可悲叶靖逸先生绍翁云︰如公少缓须臾死此虏安能八十年皆忠壮激烈读之堕泪近时如莆阳林见素先生俊云︰十二牌来马便东郾城狼狈泣相从中原赤手经营外底事书生蚤料中大将几看刑白马诸君无分饮黄龙播迁竟沮奸臣计吹落崖山此夜风则又追前作而抗轶之矣孙太白山人一元云︰誓死从来建大勋长驱虎旅破妖氛中原故旧今余几四海相看独有君吾道千年元气在皇图万里一江分至今风断黄龙府铁马犹嘶战后云亦杰作也紫阳杨焕然先生读通鉴至论汉魏正闰大不平作诗云︰风烟惨淡驻三巴汉烬将燃蜀妇髽欲起温公问书法武侯入寇寇谁家元吴思诚先生未及第时晨炊下继欲携布袍质米于人室氏有吝色戏作一诗曰典却春衫办早厨老妻何必更踌蹰瓶中有醋堪烧菜囊裹无钱莫买鱼不敢妄为此夕子事只因曾读数行书严霜烈日皆经过次第春风到草庐唐德宗制诰阙人帝曰与韩翃时有同姓名中书具二人同进帝书诗云︰春城无处不飞花寒食东风御柳斜日暮汉宫传蜡烛青烟散入五侯家末批云︰与此韩翃杭州吴山丁野鹤仙升于紫阳洞庵旧传丁弃家为全真道士一日召其妻王守素入山书四句付之云︰懒散六十三妙用无人识逆顺俱两忘虚空镇常寂坐抱一膝而逝方外谓之骑鹤化守素亦束发簪冠着道士服奉夫遗尸二十年迹不下山元进士萨都剌天钖有诗曰不见辽东丁令威旧游城郭昔人非镜中春去青鸾老华表山空白鹤归石竹泪干斑雨在玉箫声断彩云飞洞门花落无人迹独坐苍苔补道衣予辛丑丁未至其地见一庵中野鹤遗像在焉无所谓遗尸意或在悬崖绝顶觅其处所后人特于此祀之矣洞庭刘氏寄衣于都门与夫叶正甫诗云︰情同牛女隔天河又喜秋来得一过岁岁寄郎身上服丝丝是妾手中梭剪声自觉和肠断线脚那能抵泪多长短只依先去样不知肥瘦近如何陈白沙先生唱道东南颇自尊重有一士人投刺往见白沙拒之其人大书厅壁云︰考亭亭下迹荒芜野鸟山中独自唿欲向白沙问真处鲁人曾笑宋人愚书毕遂去白沙读诗怅恨不已追之不及白沙题潮州韩文公祠云︰刺史文章天下无海中灵物识之乎可怜甫李生人世不及沧洲一噩鱼毗陵有一女姓李年十六岁能诗破钱诗云︰半轮残月掩尘埃依稀犹有开元字想得清光未破时买尽人间不平事刘改之挽张魏公一绝云︰背水未成韩信阵明星已陨武侯军平生一点不平气化作祝融峰上云蒋复轩镊白发诗云︰劝君休镊鬓毛班鬓到班时已自难多少朱门少年子业风吹上北邙山马自然题杭州秦望山诗曰太一初分何处寻空留历数变人心九天日月移朝暮万里山川自古今风动水光吞远徼雨添岚气没高林秦皇谩作驱山计沧海茫茫转更深有僧因人欲攘其山乃挂草鞋一双于方丈诗云︰方丈前头挂草鞋流行坎止任安排老僧脚底从来阔未必骷髅就此埋可为解龟之法杜诗云︰莫笑田家老瓦盆自从盛酒长儿孙倾银注玉惊人眼共醉终朝卧竹根倾银注玉只言酒也论田家乐趣非如倾银壶注玉杯之云唐司空图书云︰昨日流莺今日蝉起来又是夕阳天六龙飞辔长相窘更忍乘危自着鞭戒好色自戒者也杨与立谿头诗云︰谿头石磴坐盘桓时见修鳞往复还可是水深鱼极乐不须妄意要垂竿有道之言意象自别还竿非韵不论王元章劝农诗云︰云拥旌旗出翠微劝农五马夜归迟年年只把亲耕语说与山光水色知于介翁和之云︰同井分田古意微租庸遗法亦凌迟欲耕多是无田者试问使君知不知樊时中参政浙江观潮诗云︰烟波闪闪海门开平地潜生万壑雷大信不亏天不老浙江亭上看潮来公之志可见矣杨玢尚书致仕旧居为人侵占有诗云︰四邻侵我我从伊毕竟须思未有时试上含光殿基望秋风秋草正离离杨廉夫见元朝以酒衣赐张士诚遂作诗云︰江南岁岁烽烟起海上年年御酒来如此烽烟如此酒老夫怀抱几时开焚书坑在骊山下即坑儒谷有人云︰焚书祇是要人愚人未愚时国已墟惟有一人愚不得又从黄石读兵书刘草窗溥题杨边帅白鹊诗云︰早随金印出边州晚送欢声入御楼剪取白罗飞绣幕旗竿十丈挂胡头宋李文正公昉尝言其座主王仁裕悬一诗于客次云︰二百一十四门生春风初长羽毛成掷金换得天边桂凿壁偷将榜上名何幸不才逢圣世偶将竦网罩群英衰翁渐老儿孙小异日谁知略有情观此座主门生重且厚矣僧言佛子在西空道说蓬莱住海东惟有孔门真实事眼前鱼日不春风此诗云是回回教门作彼之俗惟敬一天字庄定山赋曾节妇诗曰二十夫君弃妾身诸郎痴小舅姑贫自伤薄命同衰叶不扫蛾眉嫁别人化石未成犹有泪舞鸾虽在不惊尘锁囱独对东风树岁岁花开他自春苦心苦语可泣鬼神几树甘棠种未成使君何事苦经营雷霆怒击冰山碎只恐钱神也不灵此紫姑仙降笔箴一大守携赂入京求升诗也鬼亦灵也哉张东海过苏步坊云︰东坡昔日此闲行此地遂留苏步名何事章惇瘗毛骨子孙羞认是先茔邵二泉挽张东海云︰张公不作南安守浪说文章只润身满地棠阴棺盖后忌公人是爱公人农家壁上四绝意甚警策或曰晦翁诗鹊噪未为古鸦鸣岂是凶人间凶与吉不在鸟音中耕牛无宿食仓鼠有余粮万事分已定浮生空自忙翠死因毛贵龟亡为壳灵不如无用物安乐过平生雀啄复四顾燕寝无二心量大福亦大机深祸亦深天台陈刚中题范增墓云︰七十衰翁两鬓霜西来一笑火咸阳平生奇计无他事只劝鸿门杀汉王题博浪沙云︰一击沙中胆气高祖龙社稷已惊摇如何十二金人外犹有民间铁未消二诗豪迈出人意外赵东山口占锯匠解木云︰一条黑路两人忙傍晚相看鬓有霜你去我来何日了亏他扯拽度时光元朝将采男女民间年十二三以上便婚嫁有口占绝句云︰一封丹诏未为真三杯淡酒便成亲夜来明月楼头望惟有姮娥不嫁人沈石田一日将游金陵其友人送以诗云︰丈人安得守茅茨独上金陵看绝奇为语凤凰台上客有人来和谪仙诗有人题张果老倒骑驴图云︰世间多少人无如此老汉不是倒骑驴万事回头看张志道题烂柯山图云︰人说仙家日月迟仙家日月转堪悲谁将百岁人间事只换山中一局棋有一士人见人以张巡傅煳窗题云︰坐守睢阳当豹关江淮赖此得全安至今青史虽零落犹障窗风一面寒真西山帅长沙宴十二邑宰于湘江亭作诗曰从来官吏与斯民本是同胞一体亲既以脂膏供尔禄须知痛痒切吾身此邦素号唐朝古我辈当如汉吏循今日湘亭一杯酒便烦散作十分春米元章为雍丘令捕蝗邻县亦多或言缘雍丘驱逐移文牒至元章大笑书其后云︰蝗虫元是飞空物天遣来为百姓灾本县若还驱得去贵司却请打回来江丞相古心知吉州遇上元放灯同乐雨作有士人投诗云︰隐隐雷声天鼓鸣荧荧灯火夜星辰风流大守明如镜何用姮娥作主人后古心改除江西漕使舟经临江风涛大作索纸笔书云︰万里为官彻底清舟中行止甚分明如今若有亏心事一任碧波深处沉宋末宫中好养鸽太学诸生题之曰万鸽盘旋绕帝都暮收朝放费工夫何如养取南来雁沙漠能传一圣书龙麟洲赋琵琶亭讥吕文焕诗曰老大蛾眉负所天忍将离怨付哀弦夜深正好看明月却抱琵琶过别船张伯雨题赵仲穆墨兰诗曰滋兰九畹空多种何似墨池三雨花近日国香零落尽王孙芳草遍天涯李东阳为首相有士人投以诗云︰才名直与斗山齐伴食中书日已西回首湘江春草碧鹧鸪啼罢子规啼东坡朱陈村嫁娶图云︰我是朱陈旧使君劝农曾入杏花村而今风雨那堪画县吏催钱夜打门则非乐天所云县远官事少土深民俗淳之旧矣夏正夫过彭泽诗曰县楼寂寂枕江声五里荒山二里城彭泽到今更几令县人开口说渊明裘万顷不乐仕进诗云︰新筑书堂壁未干马蹄催我上长安儿时只道为官好老去方知行路难千里关山千里念一番风雨一番寒何如静坐茅斋下翠竹苍梧仔细看杨与立幽居诗云︰柴门阒寂少人过尽日观书口自哦余地不妨添竹木放教啼鸟往来多沈文卿贫而读书被盗反赠以诗曰风寒月黑夜迢迢孤负劳心此一遭只有古书三四束也堪将去教儿曹天台宋氏家本富后贫鬻庐于邻价成作诗曰自叹年来刺骨贫吾庐今已属西邻殷勤说与东园柳他日相逢是路人有题吕洞宾飞吟亭云︰觅官千里赴神京钟老相傅盖使倾未必无心唐事业金丹一粒误先生王梅溪勉邑宰云︰九重天子爱民深令尹宜怀恻隐心今日黄堂一杯酒使君端为庶民斟宋仇万顷敏捷能诗有人以空笺纸求题止有芦雁即书六六叶芦秋水里两三个雁夕阳边青天万里浑无碍冲破寒潭一抹烟张乖崖自成都召还华山寄陈搏诗云︰世人大抵重官荣见我西归夹路迎应彼华山高士笑天真丧尽得浮名日本僧咏西湖曰昔年曾见画湖图不意人间有此湖今日却从湖上过画工犹自欠工夫寇莱公富贵作诗多凄楚愁怨如曰杳杳烟波隔千里白苹香散东风起日落汀洲一望时愁情不断如春水余干胡敬斋题诗孺子祠曰汉竖纷纷不可为先生明哲已先知如何不把几微事说向陈蕃下榻时靖难师至齐黄方练死焉有人赋诗云︰一个忠成九族殃全身远害亦天常夷齐死后君臣薄力为君王固首阳世间惟有征夫苦天下无如边塞寒发为胡笳吹作雪心因烽火炼成丹此威宁伯王越行边诗也其人虽有权谲而于边徼易虏情真伪将士强弱劳逸出奇取捷颠倒才智而言官劾其生事开边褫爵家食居今之世全才固难而用才尤难也罗编修一峰之贬虽时相李贤而为之画策者学士陈文也文死薛之纲御史挽之曰学士先生早盖棺薤歌声里蹄人欢填门客散名犹在负郭田多死亦安盐井已非今日利冰山不似旧时寒九原若见南阳李为道罗伦已复官虎告相公听我歌相公比我食人多相公若肯行仁政我自双双北渡河此士人愈珩贺仁和大尹获虎诗也余宅忧时亲见县尹以一石米库役之差而败三家苛求满橐而巡察者反以材能目之呜唿斯民太平之五日矣比虎食多岂无验之言哉茅大方寄淮南守将梅殷诗曰淮南消息近如何闻道将军志不磨纵有火龙燔地轴莫教铁骑渡天河关中事业萧丞相塞上功名马伏波老我不才无补报临风一叹一长歌宁海典史魏泽过方孝孺故居云︰笋舆冲雨过侯城抚景令人感慨生黄鸟向人空百啭清猿随泪况三声山中自可全高节天下难居是盛名却意令威千载后重归华表不胜情江风夜夜鼓洪波江雨朝朝湿薛萝九辨不回哀郢志三军难夺采薇歌手披宿草狐踪满梦转空梁月影多谁谓百年臣子恨独闻野老泪滂沱此杨福礼葬黄给事钺而吊之以诗也黄子澄因李景隆败衄不诛抚膺大恸曰大事去矣赋一诗志痛云︰仗铖曾登大将坛貂裘远赐朔方寒出师无律真儿戏负国全身独汝安论将每时悲赵括攘夷何日见齐桓尚方有剑凭谁借哭向苍天几堕冠景隆乃李文忠之子故以赵括斥之沛县尹颜伯玮题诗御史台壁云︰太守诸公监此情只因国难未能平丹心不改人臣节青史谁书县尹名一木岂能支大厦三军空复筑长城吾徒虽死终无恨望采民艰达圣明南向再拜自经死庐陵杨文贞公过沛悼以诗曰平生金石见临危就义从容子亦随千载山河遗县在一门忠义史官知故乡住近文丞相先德传从鲁太师欲酬荒坟何处是离离芳草泪空垂钱武肃时西湖若供使宅鱼罗隐题蟠溪垂钓图曰吕望当年展庙谟直钩钓国更谁如若教生在西湖上也是须供使宅鱼武肃笑蠲其征可谓微而讽者矣蓝里无鱼欠酒钱酒家门外击渔船几回欲脱蓑衣当又恐明朝是雨天此蜀僧赋渔翁以答贾似道也其诗洒然可诵刺血抄经奈若何十年依旧一头佗袈裟未着言多事着了袈裟事更多此杨廷秀赠抄经头佗诗也筮仕解褐亦可以此为规同一状元也文文山天祥死焉留中斋梦炎北附后自北归严陵就养于其子府判者何潜斋遗之诗曰昆明灰劫化尘缁梦里功名黍一炊锤子不将南操变庾公空抱北臣悲归来眼底湖山在老去心期浙水知白发门生怜未死青衫留得里遗尸韩侂胄宴南园有人献牵丝傀儡为土偶负小儿者名迎春黄胖韩顾族子判院赋诗即承命云︰脚踏虚空手弄春一人头上要安身忽然线断儿童手骨肉都为陌上尘韩大不乐未几禂作严州寿昌县道旁有朱买臣庙有人题诗云︰贫贱难堪俗眼底区区何事便云泥会稽乞得无他念只为归来诧故妻又云︰采薪行道自歌唿越俗安知有丈夫一见印章惊欲倒相看方悔太模煳二诗所刺不同唐李涉过皖口遇豪首持兵遏舰乞诗涉赠一绝云︰暮雨萧萧江上村绿林豪客夜知闻相逢不用相回避世上于今半是君读此可阅世变明之庆安寺前有古松夹道奇荫数里寺后有泉出深谷僧以巨竹连筒引分于松下石池中舒亶有诗云︰门前屏障绕潺氵爰付与林僧夜定还松盖作云遮十里竹龙行雨出千山白公香火莲开后谢氏池塘草梦间我亦凤凰台上客图闲却笑未能闲模写景物殆尽收拾干坤一担担上肩容易下肩难劝君高着擎天手多少傍人冷眼看此士人上贾似道入相诗也刘伯温曰宰相者持心如水以义理为权衡而已无与焉杨宪汪广洋虽不可谓无才皆无相器卒以覆败况意气卑弱心术贪忮之人当此大任无败得乎用人者拘之以资格循之以品第难保其不患得患失上世耕野钓渭之意既微而退居下僚身老不用治平之学无自表见矣王钦若守杭州一钱塘尉苍髯白发乃公同年进士怜而荐之以诗申谢曰当年同试大明宫文字虽同命不同我作尉曹君作相东君元没两般风李适之罢相作诗曰避贤初罢相乐圣且衔杯为问门前客今朝几个来盖炎附寒弃从古然矣灌夫不负窦婴于摈弃之时任安不负卫青于衰落之日徐晦越乡而别临贺后山出境而见东坡宜其响千载之齿颊也尽日寻春不见春芒鞋踏遍陇头云归来笑拈梅花嗅春在枝头已十分此尼诗也脱洒可喜悟道之言也庶吉士邹公智星变抗章斥宦官下狱其写怀曰人到白头终是尽事垂青史定谁真梦中不识身犹系又逐东风入紫宸其辞朝曰尽披肝胆知何日望见衣裳只此时但愿太平无一事孤臣万死更何悲霜落风高恣所如归期回首是春初上林天子援弓缴穷海累臣有帛书元郝文忠公经帛书诗也雁能传书不诬矣僧问达观颖禅师云︰如何是向去底人师曰从归青嶂里不出白云来云︰如何是却来底人师曰自从游紫陌谁肯隐青山云︰如何是夺人不夺境师曰家里已无回日信路边空有望乡牌云︰如何是夺境不夺人师曰沧海尽教枯到底青山直得碾为尘云︰如何是人境两俱夺师曰天地尚空秦日月山河不见汉君臣云︰如何是人境俱不夺师曰莺啭千林花满地客游三月草侵天洞山和尚问师曰如何是主中宾师曰青山覆白云曰如何是宾中主师曰长年不出户曰宾主相去几何师曰长江水上波曰宾主相见有何言说师曰清风拂日月洞山辞退师乃述偈曰三间茅屋从来住一道神光万境闲莫把是非来辨我浮生穿凿不相关近有箕笔降云︰是巫山神女即大书曰我是巫山正直神襄王与我有何因自从宋玉悲秋后万古湘流洗不清则古人装点词赋而后人以假伪真者岂但此哉元厚之绛平生嗜富贵不喜外补及以给事领长乐亲旧祖道多以东闽百货永嘉之柑乌石荔子珍绝天下绛下车作诗谢之云︰丹荔黄柑北苑茶劳君诱我向天涯争如太液池边看池北池南总是花则重内轻外在昔已然矣邵京宾闽人务学尚隐所交皆一时清雅惜其唱和散逸惟钟明德题京实山居十六咏内巫顶飞云诗云︰白云飞去山色深白云飞归山色阴时来时去自古今山亦无语云无心有人结庐占巫顶白石支头卧云影清霄云起随飞龙行雨归来人未醒世传宋真宗神宗哲宗皆武夷君应世建守陈觉民常有诗云︰升真洞口接天门灵草丹桃日日春听说列仙来瑞世三朝德业在斯民章子厚罢相过南山寺有僧奉忠子厚不为礼倚槛看云曰夏云多奇峰真善比类僧曰曾有一诗甚奇如峰如火复如绵飞过微阴落槛前大地山河干欲死不成霖雨漫遮天有讥意子厚默然泉州守臣满寿庚拒宋益广二王杀诸宗室帝移潮州纳款于元寿庚武人其计皆山于兄寿山成所画决策既定佯着黄冠野服隐山中自称处士不臣二姓之意忽二书生求谒索纸笔题诗其一曰梅花落地点苍苔天意商量要入梅蛱蝶不知春去也双双飞过粉墙来其一曰剑戟纷纷扶主日山林寂寞闭门时水声禽语皆时事莫道山翁总不知书毕拂袖寿山成得诗惶汗失措遣人追之竟不复见方帷深字子通隐居不仕尝吟古柏云︰四边乔木尽儿孙曾见吴官几度春若使当时成大厦也应随例作埃尘又行舟诗湍流怪石碍通津一一操舟若有神自是世间无妙手古来何事不由人又晚泊云︰客帆收浦月黄昏野店无灯欲闭门半出岸河枫欲死系舟犹有去年痕王荆公大爱之或有称咏松之句影摇千尺龙蛇动声撼半天风雨寒者一僧在座曰未若云影乱铺地涛声寒在空或以语圣俞圣俞曰言简而意不遗当以僧语为优宋陈彦才与时相同庚但日少差有荐陈者但注邑连江陈戏作一诗云︰命贱安能比巨公偶然年月与时同只因日上差此夕子笑向连江作醉翁宋朝顷年多事郡县不颁历所至晦朔不同朱希真避地广中作小尽行云︰藤州三月作小尽梧州三月作大尽哀哉官历今不颁忆昔升平泪成陈我今何异桃源人落叶为秋花作春但恨未能与世隔时闻丧乱空伤神呜唿时事如此尚忍言哉世之箕仙亦有可信者子辛丑年冬请一箕仙云︰千林摇落晚风寒万里长空眼界宽拂石坐来清兴发高山流水为谁弹予方有绿珠之择遽降诗云︰乙酉年来是子时平平稳稳却无疑一段良缘君可就管教继续百年期予问以进士消息则云︰玉环龙首语音容象管歌喉乐更浓甲第此时端的分似疑天府下攀龙前二句则嘲予末二句分明露出甲辰二字东坡挟妓登金山以酒醉佛印戏命妓同卧印醒书壁云︰夜来酒醉上床眠不觉琵琶在枕边传语翰林苏学士不曾弹动一条弦金山当京口之冲骚人墨士游无虚日焦山僻处下流人迹罕到坡云︰金山楼观何耽耽撞钟击鼓闻淮南焦山何有有修竹采薪汲水僧两三其后梵宇浸盛与金山并胜金山亭曰吞海而焦山亭曰汲江示两山对峙江中不相上下也蜀崃间有溪曰韩溪乃萧相国追韩淮阴处也刘泾题一绝云︰豪杰相从意气中怜才倾倒独萧公后来可是无奇客东阁投名尚不通呜唿士贵士贱固自有时抑或求人求于人者有不同耶宋王十朋因太白昼见诗曰煌煌太白生东方追逐残月生光芒太阳中天不肯藏过午一点犹微茫太史占之此何祥感忧兵起人流亡金行用事多灾伤大风地震水旱蝗有一于此宜预防杂然并见何以当臣言天意未可量滔天赤地与尧汤偃禾拔木悟成王宋景一言国乃昌灾异不作忧楚庄吾皇修德应彼苍去谗远佞任忠良推诚纳谏正纪纲内修政事仍外攘誓雪国耻还封疆强虏当弱吾当强天戒为福非为殃愿勿徒以虚文攘其忠爱之意中心达于面目谢叠山作五星诗云︰五纬煌煌聚在秦项王称霸沛公臣谁知四百年天下已属宽仁大度人坐见茅斋一叶秋小山丛桂鸟声幽不知叠障夜来雨清晓石楠花乱流状霁后景物不凡也或云司马才叔作东都周默未尝作东一日设席请客时久旱忽风雨交作宋温戏作诗曰骄阳为戾已成灾赖有开筵周秀才莫道上天无感应故教风雨一齐来客哄然一笑旧传太守因旱祈雨于龙潭得小雨而未应因作一绝云︰祈雨精神尚未通浮云开阖有无中潭龙恐我羞归去略洒此夕此夕表不空因写诗投潭中继即大雨随至荥阳公谪居闭户却扫不交人物尝作诗云︰老读文书兴易阑须知养性不如闲竹床丽枕虚堂上卧看江南雨后山元符未起知单州登城楼作诗云︰断霞孤鹜欲寒天无复青山碍日前世路崎岖饱经历始知平地是神仙毛国英泽民之子也以诗自鸣尝经岳侯驻兵之地江禁方严国英投诗云︰铁锁沉沉截碧江风旗猎猎驻危樯禹门纵使高千尺放过蛟龙也不妨侯曰诗人也委舟渡之谗口之祸可畏蔡持正作诗云︰纸屏石枕竹方床手倦抛书午梦长睡起筦然成独笑数声渔唱在沧浪人遂云︰蔡确此时独笑何事又有诗云︰孤臣正泣龙须草游子空簪凤尾花后被监司指此句为罪言既不得笑又不得泣此岂盛时之事近有奸人指诗求脱罪罟而穆王湘女之句祸烈缙绅虽究竟昭雪而作诗之祸不但一苏子聸可畏也哉有一人与一士人园相近百计取之而不可得一日书一契送之云︰干坤到处是吾亭机械从来未必真覆雨翻云成底事清风明月冷看人兰亭禊事今非晋桃洞神仙也笑秦园是主人身是客问君还有几年身既得诗不敢受园即日还之唐末抚州刺史禁汝水放生池采捕忽有人垂钓逻者捕之钓者口号云︰投却长竿卷却丝手携蓑笠赋新诗临川太守清如镜不是渔人下钓时刺史释之雪压乔林冻未开始知天意欲春回雪中未问和羔火事先向百花头上开此王沂公梅诗也吕文穆公见之曰此已安排状元宰相矣后果然王荆公咏竹云︰人怜直节生来瘦自许高材老更刚曾与蒿藜同雨露终随松柏到风霜慈溪黄氏震曰此诗见其自少抱负不凡近又有人咏竹云︰未出土时先有节到凌云处亦无心欧阳公守滁阳筑醒心醉翁二亭相琅琊幽谷命幕客谢判杂植花卉其间谕以状问名品公即以一绝句书其纸尾云︰浅深红白宜相间先后仍须次第栽我欲四时携酒去莫教一日不花开有客宿湘妃庙前夜半偶不寐见舆卫入庙中置酒鼓琴心悸不敢窥迨明方散隐隐绝水浮空而去因入庙中见壁上墨犹未干诗云︰碧杜红蘅缥缈香水丝弹月弄新凉峰峦向晓浑相似九处堪疑九断肠神怪不足言但诗殊佳也有人题梦笔驿云︰一霄短梦惊流俗千载高名挂里闾遂使晚生矜此意痴眠不读一行书此亦足惊后学者之虚诞不学而付于悠悠之一梦也白乐天绝句云︰试问施台主多为将相官终身不曾到惟展画图看此言富贵之人当知止足之义而勿为身后之悔也戴石屏织女诗云︰春蚕成丝复成绢养得夏蚕重剥茧绢未脱轴拟输官茧未脱车图赎典一春一夏为蚕忙织妇布衣仍布裳有布得着犹自可今年无麻愁杀人诗语尽而愁意无尽可与聂夷中诗并看韩魏公琦昼寝士人李清臣来谒门者不报辞以方寝清臣遂题其壁云︰公子乘闲卧绛厨白衣老吏慢寒儒不知梦见周公否曾说当年吐哺无魏公使人慰之以其兄子妻之魏公之下士清臣之自直今皆不可得而见矣则天延载元年嵩山人韦什方自云吴赤乌兀年生自言二百年以妖妄惑众则天遂赐姓武氏僧怀义得幸于天后费财耗国度力士为僧千人奸谋万状多居白马寺诗云︰经来白马寺僧到赤乌年释氏之炽于中国岂圣明之世哉宋江都陈良与子景山同登进士良孝念亲不逮叹曰先子力学起家今墓木已拱而予方登第不及景山远耳有诗云︰自惭不及吾儿甚得向亲前谢绿衣李东阳跋胡广所集文山事迹曰状元忠义古今传野史何如旧史全删述总烦胡学士姓名犹记丙申年其意微而婉读者自得之叶少蕴云︰乡有老儒方深字子通能诗用意精苦所居陋巷终日闭门有诗思步行其中引手瞑目如与人语或空中搏拿跳跃故人谓之方鬼子通尝径造一圆亭不遇主人自盘礴终日因题诗云︰何年兀突庭前石昔日何人种松柏乘兴闲来就榻眠一枕清风君莫惜城西今古阳山色城中谁有千年宅来去何须问主人主人自是亭中客其洒落如此释仲殊一日访子通留诗云︰多年不见玉川翁今日相逢小树东依旧青毡无长物只余松桧养秋风可见其清简云有僧名规者年七十谈论萧散有诗曰读书已觉眉棱重就枕方欣骨节和睡起不知天早晚西窗残日已无多真所谓日午山僧眠未醒筭来名利不如闲诚哉江罗亭仙姬访西子陈迹古歌曰吴王旧国水烟空香径无人兰叶红春色似怜歌舞地年年先发馆娃宫又曰旧老芳台杨柳新菱歌清唱不胜春只今惟有西江月曾照吴王宫里人又曰家国兴亡来有以吴人何苦怨西施西施若解亡吴国越国亡来又是谁末又歌曰家是江罗亭上仙谪来尘世已多年君心既逐东流水错把无缘当有缘歌毕跃入水中去僧琳号无畏好学能诗常创无畏庵有松合抱郡将治钤斋索材欲往伐之琳知之预命削松皮题诗其上云︰大夫去作栋樑材无复清阴护绿苔只恐夜深明月下误他千里鹤飞来县尉读其诗而止林见素公征西成功随乞休致盖见几而作不俟终日李梦阳寄以诗云︰锦水啼莺起巴山春望微干戈满眼急江汉再归迟花送琴书色霜留斧钺威所伤豺虎乱公也惜鸥机又云︰诸葛能安蜀穰苴本善兵向来优起诏翻作急流行老益丹心壮忧帷白发惊独怜川父老涕泣挽归旌八十耆年一品官归来清节雪霜寒虽然海内归心在可柰君前下拜参鸥鹭恐疑威凤起凤云长护老龙蟠三公事业三槐侍留取完名久远看此秦左史强景明上王三原公诗也公之勇退固不轻就但景明亦魏野之流也吕用之起延和阁绮窗绣户殆非人世焚香列宝以祈王母之至及师铎乱人方及登之见二十八字于高阁藻井垂莲之上云︰延和高阁上干云小语犹疑太乙闻烧尽降真无一事开门延得毕将军此近诗妖也小秦王诗三首其一云︰雁门山上雁初飞马邑阑中马正肥陌上朝来逢驿骑殷勤南北送征衣其二云︰柳条金嫩不胜鸦青粉墙头道韫家燕子不来春寂寞小窗和雨梦梨花其三云︰十指纤纤玉笋红雁行轻度翠弦中分明自说长城苦水咽云寒一夜风第一首妓女盛小丛作后二首无名氏卷诗谈二康节先生自题安乐窝诗八章物如善得终为美事到巧图安有公不作风波于世上自无冰炭到胸中灾殃秋叶霜前坠富贵春花雨后红造化分明人莫会花荣消得几何功安乐窝中三月期老来才会惜芳菲自知一赏有分付谁让万金无了遗美酒饮教微醉后好花看到半开时这般意思难名状只恐人间都未知安乐窝中快和人闲来四物幸相亲一编诗逸收花月一部书严敬鬼神一炷香清冲宇泰一樽酒美湛天真太平日庆何多也唯愿君王寿万春安乐窝中事事无惟存一卷伏羲书倦时就枕不必睡忻后携筇任所趋准备点茶收露水堤防合药种鱼苏苟非先圣开蒙吝几作人间浅丈夫安乐窝中春梦回略无尘事可装怀轻风一霎坐中过钓乐数声天外来日影转时从杖屡花阴交处傍樽垒人间未若吾乡好又况吾乡多美才安乐窝中春梦时闭门慵坐客来稀潇潇微雨竹间霁嘒嘒翠禽花上飞好景尽将诗纪录欢情须用酒维持自余身外无穷事皆可掉头称不知安乐窝中甚不贫中间有榻可容身儒风一变至于道和气四时长若春日月作明明主日人言成信信由人唯人与日不相远过此何尝更与真富弼诗先生自卫客西畿乐道安闲绝世机再命初筵终不起独看穷巷寂无依贯穿百代常探古吟咏千篇亦造微珍重相知忽相访醉和风雨夜深归程颢诗打乖非是要安身道大方能混世尘陋巷一生颜氏乐清风千古伯夷贫客求妙墨多携卷天为诗豪剩借春尽把笑谈观俗子德容犹是畏乡人吕文巾哲诗先生不是闭关人高趣逍遥混世尘得志须为天下雨放怀聊占洛阳春家无甔石宾常满论极锱铢意始新任便终身卧安乐一毫何费养天真司马光诗灵台无事日休休安乐由来不外求细雨寒风空独坐暖天佳景记闲游松篁亦足开青眼桃李何妨却白头我以着书为职业为君偷假上高楼王拱辰讲咏安乐窝中名隐君腹藏经笥富多闻一籧水竹为生计二径琴觞混世纷婉画旧尝辞幕府少微今已应星文了心便是接真地何必烟霞卧白云朱晦庵题康节先生赞天挺人豪英迈盖世驾风鞭霆历览无际手探月窟足蹑天根闲中今古静里干坤刘赓诗窝名安乐一蘧庐百丈云头访故居万古千秋示诸掌先生经世有遗书副使胡谧诗中州擅灵秀毓此诸巨儒两程师友间巍然我尧夫学术兼理数弄丸力恒余飘飘长空云吾心同卷舒茫茫鸿钧化吾道同盈虚才大不屑试敛焉退若愚卷兹天津侧诛茅结为庐豕鹿伴我游木石邻我居兴来发高吟击壤聊自娱凭谁问且答有樵还有渔观物漫成篇经世着书冥搜极万类天地穷终初猗嗟垂训功乃与经籍俱累朝示崇报庙庭列圣徒曷系邦人思专祠当里闾遗像俨如生精英恳何徂唯应伊洛水千古通泗洙洛人毕亨游安乐窝诗安乐窝中邵子居风花雪月四时储盆池窥破千年事瓮牖疏通万卷书春暖秋凉恣玩赏东游西泛话樵渔弄丸余暇天津畔满洛人家望小车知府陈宣诗尧夫终日坐熙熙试问干坤有了期一圈太极两仪外濂溪到此亦无辞敖陶孙器之评诗曰魏武帝如幽燕老将气韵沉雄曹子建如三河少年风流自赏鲍明远如饥鹰独出奇矫无前谢康乐如东海扬帆风日流丽陶彭泽如绛云在霄舒卷自如王右丞如秋水芙蓉倚风自笑韦苏州如园客独兰暗合音徽孟浩然如洞庭始波木叶微落杜牧之如铜丸走坂骏马注波白乐天如山东父老课农桑事事言言皆着实元微之如李龟年说天宝遗事貌悴而神不伤刘梦得如镂冰雕琼流光自照李太白如刘安鸡犬遗响白云核其归存恍无定处韩退之如囊沙背水惟韩信独能李长吉如武帝食露盘无补多欲孟东野如埋泉断剑卧壑寒松张籍如优工行乡饮酬献秩如时有诙气柳子厚如高秋独眺霁晚孤吹李义山如百宝流苏千丝铁网绮密环妍要非适用宋朝苏东坡如屈注天潢倒连沧海变眩百怪终归雄浑欧公如四瑚八琏正可施之宗庙荆公如邓艾缒兵入蜀要以险绝为功山谷如陶弘景入官析理谈玄而松风之梦故在梅圣俞如关河放熘瞬息无声秦少游如时女步春终伤婉弱后山如九皋独唳深林孤芳冲寂自妍不求识赏韩子苍如梨园按乐排比得伦吕居仁如散圣安禅自能奇逸其他作者未易殚陈独唐杜工部如周公制作后世莫能拟议胡子原学尝与予论诗曰人有恒言曰唐以诗取士故诗盛今代以经义选举故诗衰此论非也诗之盛衰系于人之才与学不因上之选取也汉以射策取士而苏李之诗班马之赋出焉此岂系于上乎屈原之骚争光日月楚岂以骚取人耶况唐人所取五言八韵之律今所传省题诗多不工今传世者非省题诗也姑以画论晋有顾凯之唐有吴道玄唐未尝以画取士也至宋则马远夏珪不足为顾吴之衙官近代吴小仙林良又不足为马夏之奴仆画既有之诗亦宜然谓之时代可也余深服其言唐子元荐与予书论本朝之诗洪武初高季迪袁可潜一变元风首开大雅卓乎冠矣二公而下又有林子羽刘子高孙炎孙蒉黄玄之杨孟载辈羽翼之近日好高论者曰沿习元体其失也韵又曰国初无诗其失也韵一代之文曷可诬哉永乐之末至成化之初则微乎矣弘治间文明中天古学焕日艺苑则李怀麓张沧洲为赤帜而和之者多失于流易山林则陈白沙庄定山称白眉而识者皆以为傍门至李何二子一出变而学杜壮乎伟矣然正变云扰而剽袭雷同比兴渐微而风骚稍远唐子应德箴其偏焉嘉靖初稍稍厌弃更为六朝之调初唐之体蔚乎盛矣而纤艳不逞阐缓无当作非神解传同耳食陈子约之议其后焉张子愈光滇之诗人也以二子之论为的故着之老子明道若昧夷道若类进道若退上德若谷大白若辱广德若不足建德若偷质直若渝大方无隅大器晚成大音希声大象无形文皆用韵三句一易李斯泰山刻文其祖此乎张三丰辽东懿州人张仲安第五子名君实字全一一字玄玄别号保和容忍三丰子游扬州琼花观题琼花诗一律云︰矞枝玉树属仙家未识人间有此花清致不沾凡雨露高摽犹带古烟霞历年既久何曾老举世无双莫谩夸便欲载回天上去拟从博望借灵槎诗语潇洒实自况也张子容诗海气朝成雨江天晚作霞李嘉祐诗朝霞晴作雨湿气晚生寒二诗语极相似然盛唐中唐分焉试辨之深山一室枕残书落叶门前未扫除客至幸逢瓶粟满地偏况对径花疏道情静夜谈能似人事频年力不如此去春风知几地相传惟俟暮江鱼少年多少结交行向晚谁怜弟与兄桐水风烟经几岁云津灯火共三更亡羊自悔曾多事听蚁从今欲息争君得皋比休撤早旧来安定有诸生日日桐皋思对君不堪风雨阻论文欲因来使遥相问可似心如水与云道是人心云水如旧来茅塞苦难除试看一卷中庸义古圣能忘戒惧无石莲洞里自藏春又叹匡床少一人欲慰寸心凭片纸为言立雪是谁频此罗念庵诗也可谓见道之言非游戏墨翰者比矣唐诗二庭归望断万里客心愁二庭者沙钵罗可汗建庭于虽合水谓之南庭吐陆建牙于镞曷山谓之北庭二庭以伊列水为界所谓南单于北单于也近注唐音云︰二庭未详何以注为元遗山北岳诗东州死爱华不注向在陋邦何足数敬亭不着谢宣城断崖何缘比天姥言山水在通都易得名也元洪震淳安东泉诗通都大邑人争驰一泉一石小亦奇云深路绝无人处纵有佳山谁得知言山水在僻人不知也二诗意绝相类亦名言也宗忠简泽石刻华阴道二绝云︰烟遮晃白初凝雪日映斑斓却是花马渡急流行小崦柳丝如织映人家又云︰管茅作屋几家居云碓风帘路不纡坡侧杏花溪畔柳分明摩诘辋川图岳武穆湖南僧寺诗有潭水寒生月松风夜带秋虽唐名家不过如此二公忠节战功冠于南宋当戎马倥偬之时尚琢句如此真文武全才也余又见他集有岳武穆游金山寺诗云︰第一泉头过九日黄花犹侍客重来男儿有意扶中国不斩楼兰不易回此岳集中不载则古人诗句所遗尚多读之何等悲壮陈小昂送客诗云︰故人洞庭去杨柳春风生相送河洲晚苍茫别思盈白苹已堪把绿芷复含荣江南多桂树归客赠生平今本作平生非也曹子建弃妇篇云︰石榴植前庭绿叶摇缥青丹华灼烈烈璀彩有光荣光好晔流离可以处淑灵有鸟飞来集拊翼以悲鸣夫何为丹华实不成拊心长叹息无子当归宁有子月经天无子若流星天月相终始流星没无精栖迟失所宜下与瓦石并忧怀从中来叹息通鸡鸣返侧不能寐逍遥于前庭踟蹰还入房肃肃帷幕声塞帷更摄带抚弦弹鸣筝慷慨有余音要奴悲且清收泪长叹息何以负神灵招摇待霜露何必春夏成晚获为良实愿君且安宁此诗郭茂倩乐府不载近刻子建集亦遗焉幸玉台新咏有之录出谢皋羽诗晞发集诗皆精致奇峭有唐人风未可例于宋视之也予尤爱其鸿门宴一篇天云属地汗流宇杯影龙蛇分汉楚楚人起舞本为楚中有楚人为汉舞鹈淬光雌不语楚国孤臣泣俘虏君看楚舞如楚何楚舞未终闻楚歌此诗虽使李贺复生亦当心服李贺集中亦有鸿门宴一篇不及此远甚可谓青出于蓝矣元杨廉夫乐府力追李贺亦有此篇愈不及皋羽矣其他如短歌行秦淮没日如没鹘白波摇空湿弦月舟人倚棹商声发洞庭脱木如脱发建业水云︰太白入月鱼脑减武昌城头鼓紞紞海上曲云︰水花生云起如葑神龙下宿藕丝孔明河篇云︰牵牛夜入明河道泪滴相思作秋草婺女城头玩月华星君冢上无啼鸟侠客吴歌云︰潮动西风吹牡荆离歌入夜斗西倾次飞庙下蛇含草青拭吴钩入匣鸣效孟郊体云︰牵牛秋正中海白夜疑曙野风吹空巢波涛在孤树律诗如驿花残楚水烽火到交州夜气浮秋井阴花冷碧田山鬼下茅屋野鸡啼苎萝戍近风鸣柝江空雨送船邻逋灯下索卿梦戍边回柴关当太白药气近樵青暗光珠母徙秋影石花消下方闻夕磬南斗挂秋河虽未足望开元天宝之萧墙而可以据长宝庆历之上座矣集多皋羽手抄湿字多作盖从古字之省史子坚隶格载汉碑有此字观者弗识或改为澐非庄定山早有诗名诗集刻于生前浅学者相与效其大极圈儿大先生帽子高以为奇绝又有绝可笑者如赠我一壶陶靖节还他两首邵尧夫本不是佳语有滑稽者改外官答京穴臣苞苴诗云︰赠我两包陈福建还他一疋好南京闻者捧腹然定山晚年诗入细有可并唐人者古诗如题竹及养庵两篇七言如题玉川画五言律如野瞑微孤树江清着数鸥与君真自厚不是两相留七言律如游琅琊寺偶上蓬莱第一峰道人今夜宿芙蓉尘埋下界三千丈月在西岩七十峰罗汉寺云︰溪声梦醒偏随枕山色楼高不碍墙又如狂骚短发孤鸿外病卧高楼细雨中病眼如残书汉楚灯前垒草阁江上雾里诗舟中云︰千家小聚村村瞑万里河流岸岸同又秋灯小榻留孤艇疏雨寒城打二更又北海风回帆腹饱长河霜冷岸痕高和沈仲律原字韵云︰心无牛口干秦穆迹继龙头愧邴原又云︰藜羹莫道无莱妇兰畹应谁负屈原寄刘东山云︰尘外有人占紫气镜中疑我尚朱颜次东峤韵云︰电悬双眼凝秋水髻拥三花御野风又岂无湖水甘神瀵更有溪毛当紫芝书东山草堂扁云︰封题云卧东山扁歌咏司空表圣诗天阙星辰遗旧履橘洲岁月有残棋石横流潦潜蚪角梅进垂萝屈銕枝自笑野人闲袖手云烟浓淡忽交驰次首云︰沙苑草非骐骥秼潇湘竹是凤凰枝紫虚有约千回醉笑指僧跌亦坐驰又招隐谁甘同寂寞着书不独为穷愁木昌道中云︰行客自知无岁暮宾鸿不记有家归寄邓五羊云︰后时自许甘丘壑前席将无问鬼神浮世虚名非得已出山小草却悲人别时笑语风吹断会处迷离梦写真四十余年一回首干旋坤转有冬春此数首若隐其姓名以示人观者决不谓定山作也魏郑公征出阙诗云︰中原还逐鹿投笔事戎轩纵横计不就慷慨志犹存策杖谒天子驱马出阙门请缨羁南越凭轼下东蕃郁纡陟高岫出没望平原古木鸣寒鸟空山啼夜猿既伤千里目远惊九折魂岂不惮艰险深怀国士恩季布无二诺侯赢重一言人生感意气功名谁复论东坡谓郑公实学纵横之术其所以与苏张异者心正尔予既得禹碑刻作禹碑歌其辞曰神禹碑在岣嵝尖祝融之峰氵麦朱炎龙书傍分结构古螺书匾刻戈锋铦万八千丈不可上仙扁鬼闭幽以潜昌黎南迁曾一过纷披芙蓉褰水帘天柱夜瞰星辰下雪堂朝见阳辉暹追寻夏载赤石峻封埋古刻苍苔黏拳科倒薤形已近鸾漂凤泊辞何纤墨本流传世应罕青字名状人空瞻永叔明诚两好事集古金石穷该兼户列箴铭暨款识横陈和釜鬵胡为至宝反弃置捃摭磨蚁损鸟蟾又闻朱张游岳麓霁雪天风影偑襜搜奇索秘迹欲偏舂倡撞和诗无厌七日崎岖信有睹一字膏馥宁忘拈非关嵽嵲阻登陟定是藤葛笼窥觇好古予生嗟太晚拜嘉君贶情深忺老眼增明若发覆尺喙禁断如施箱七十七字挐螭虎三千余岁丛蛇蚺忆昔干坤漏息壤荡折蒸庶依苓椮帝嗟怀襄咨文命卿佐浲洞分忧惔洲拜渚混没营窟鸟迹兽迒交门檐来南云又北梦直罄西被仍东渐黄熊三足变鲧服白狐九尾歌庞袡后乘包湖按玉牒前列温洛呈璹永奔窜舞那辞胝平成天地犹垂谦华岳泰衡只镇定郁塞昏徙逃喁噞文章绚烂悬日月风雷呵护环屏黔君不见周原石鼓半已泐秦湫诅楚全皆歼此碑虽存岂易得障有岚霭峰甚岩跫音迥绝柱黎藋吊影瑟森櫹楠湘娥遗珮冷班竹山鬼结旗零翠签造物精英忌泄露只恐羽化难留淹欲摹柘本镌岩壁要使好事传缃缣着书重订琳琅谱装帖新耀琼瑶签麝煤轻翰蝉翅搨烦君再寄西飞鹣兵部尚书陈洽参赞成山侯王通讨交阯黎利每有方略通皆不从战而大败通走洽持戈直前大骂曰我朝廷大臣岂偷生耶众皆溃自刎死焉事闻谥节愍刘忠愍公球挽公诗曰风尘暗边隅道路中阻绝明明大司马雄略迈时杰岂无战伐谋为国歼凶孽主将倥且骄忠愤无由竭遂使倔强虏侈然肆饕谲炎荒地陆沉壮士体分裂肯偷须曳生以隳大臣节既结季路缨犹奋杲卿舌万里陷孤城苍茫夜流血精气贯日星不逐浮云灭不惟节愍公之事彰而忠愍刚大之志可概见矣子又闻忠愍之死于狱中也马顺以酒沃其尸蝇蚋群嘬之至肉尽犹嗾狞狗磔其肉嗟乎真壮士体分裂也卒之己巳之变王振马顺族灭身灰而公二子铁钺号哭求尸得一臂而归葬忠魂万古不磨呜唿直言受祸如此之惨是岂所忍闻哉濂溪集和费令游山诗云︰是处尘劳皆可惜时清终未忍辞官此乃由衷之语有道者之言所以不可及也今之人口为怀山之言惟行媚灶之计唐僧白云秀云︰住山人少说山多杜牧云︰尽道青山归去好青山能有几人归比之林下何曾见一人之句殊有含畜古乐府诗尺素如残雪结成双鲤鱼要知心里事看取腹中书据此诗古人尺素结为鲤鱼形即缄也客从远方来遗我双鲤鱼即此事也下文云烹鱼得书譬况言之耳非真烹也江之浒凡舟可上下曰步岭南村市为墟水津为步唐台城故妓诗云︰那堪回首处江步野棠飞东坡诗萧然三家步横此万斛舟韩世忠以元枢就第绝口不言兵杜门谢却酬酢时乘小骡放浪西湖泉石间一日至香林园苏仲虎尚书方宴客王径造之宾主欢甚尽醉而归明日王饷以羊羔且手书二辞以遗之临江仙云︰冬日青山潇洒静春来山暖花浓少年衰老与花同世间名利客富贵与贫穷荣华不是长生乐清闲不是死门风劝君识取主人翁单方只一味尽在不言中南乡子云︰人有几多般富贵荣花总是闲自古英雄都是梦为官宝玉妻儿宿业缠少年事已衰残须鬓苍苍骨髓干不道山林多好处贪欢只恐痴迷误了贤王生长兵间未尝知书晚岁忽若有悟能作字及小辞皆有见趣信乎非常之才也赵汝愚题鼓山寺云︰几年奔走厌尘埃此日登临亦快哉江月不随流水去天风常送海涛来朱晦翁摘诗中天风海涛字题匾人不知其为赵公诗也严次山有水龙吟题于壁云︰飙车飞上蓬莱不须更跨琴高鲤剨然长啸天风倾洞云涛无际我欲乘桴从兹浮海约任翁起办虹竿千丈辖钩五十亲点对连鳌饵谁榜佳名空翠紫阳仙去骑箕尾银钩铁画龙翻凤翥留人间世更忆东山一曲沾襟泪到而今幸有高亭遗爱寓甘棠意此辞前段言江山景后段紫阳仙去指朱文公东山甘棠指赵公也赵诗朱字严辞可谓二绝靖康之难侍郎李若水被拘囚衣带中诗曰胡马南来久不归山河残破一身危功名误我等云过岁月惊人和雪飞每事恐贻千载笑此身甘与众人违私情惟有君亲重血泪纷纷染客衣后祁门王一元谒公祠有诗云︰写罢丰碑欲奠刍黄风四起暗平芜骂胡指日声犹在抱帝唿天泣未枯三镇轻蠲贻国辱一河不守致公俘忠魂耿耿无由瞑千载令人憾莫须尝有问于虞先生集曰杨仲弘载诗如何先生曰仲弘诗如百战健儿范德机椁诗如何曰德机如唐临晋帖揭曼硕傒斯诗如何曰曼硕诗如美女簪花先生诗如何笑曰虞集乃汉廷老吏盖先生未免自负公论以为然李白诗出自乐府古选东坡不喜韩退之画记谓之甲乙帐簿此老千古卓识不随人观场者也仙家称钟离先生者唐人钟离权也与吕岩同时韩涧泉选唐诗绝句卷末有钟离一首可证也近世俗人称汉钟离盖因杜子美元日诗有近闻韦氏妹远在汉钟离流传之误遂傅会以钟离权为汉将钟离昧矣可发一笑也说神仙者大率多欺世讠在愚如世傅沁园春及解红二辞为吕洞宾作按沁园春辞宋驸马王晋卿初制此腔解红儿则五代和凝歌童凝为制解红一曲初止五句见陈氏乐书后乃衍为解红儿慢岂有吕洞宾在唐预知其腔而填为此曲乎元俞琰又氵庄沁园春琰虽博学亦惑于长生之说而随俗尔耳也琰子仲温序其父阴符经云︰先君七十而逝由此言之琰之笃意养生寿止于此世有村夫目不识参同契一字而年逾百岁又何必劳心于不可知之术哉达人君子可以意悟方紫虚云七言律诗晚唐人无之凡学诗五言律可晚唐如七言律不可不老杜也陈子昂才高于沈佺期宋之问惟杜审言可相对虽以感遇诗名世其实尤工律语曰苏李居前沈宋比肩然学古诗必本苏武李陵学律诗必本子昂审言辈老杜之诗所自出特其才高气劲耳唐诗李杜之外孟浩然王摩诘足称大家王诗丰缛而不华靡孟却专心古澹而悠远深厚自无寒俭枯瘠之病由此言之则孟为尤胜储光羲有孟之古而深远不及岑参有王之缛而又以华靡掩之故杜子美称吾怜孟浩然称高人王右丞而不及储岑有以也夫诗有五声全备者少惟得宫声者为最优盖可以兼众声也李太白杜子美之诗为宫韩退之之诗为角以此例之百家可知也或曰老杜如何可学曰自贾岛幽微入而参以岑参之状王维之洁沈佺期宋之问之整马东田晚渡咸阳野色微茫接渭川白鸥飞尽水如天僧投红叶林间寺人唤斜阳渡口船表里山河犹往日变迁朝市已多年渔翁勘破兴亡事独坐秋风钓石边贡友初送戴伯贞还广西桂江烟水接潇湘逐客南归道路长卷里谩多新制作箧中犹是旧衣裳逢人尽说官如水老我相看鬓已霜此去莫交音间断雁飞今喜过衡阳一身为客如张俭四海何人是孔融野寺莺花春对酒河桥风雨夜推蓬县古槐根出官清马骨高元杜宗元春晚诗云︰小园泥滑久妨行破晓东风始放晴九十日春将解印两三杯酒自寻盟花依绿竹如年少人对青山俱老成俗客不来清意足一吟聊复畅幽情忆昔云︰忆昔功名健自期何曾皱着世情眉每艰难事只轻看到老成年方得知借屋暂寻人静处爱山多在晚晴时剩收破纸羊毫笔定自闲中更有诗全学放翁施州陈濬字士哲受业石崖黄溥之门其乐隐诗云︰莫笑山翁老一瓢闲来无事不嚣嚣坐看萝月笼和璧卧听松风鼓舜韶竹几稳如居士座鹖冠暖胜侍中貂山深况复人来少尽日何曾一折腰绝句云︰草有幽兰木有松孤亭更有白云封莫言只与红尘隔更隔青山几万重代王周戏题巫山壁画施州一百八盘山西陵直上路盘盘平地凌云势万端堪笑巴民无厌足更嫌山少画山看周明帝贻敬远诗曰六爻贞遁出三辰光少微颖阳让逾远沧州去不归香动秋兰佩风飘莲叶衣坐石窥仙洞乘槎下钓矶岭松千仞直严泉百丈飞聊登平乐观遥望首阳薇讵能回四隐来参余万机林季仲少卿赠虞仲琳诗云︰男儿何苦弊群书学到根原物物无曾子当年多一唯颜渊终日只如愚水流万析心无竞月落千山影自孤执手沙头休话别与君元不隔江湖林所学未为人知而诗亦有味虽然理学要在识取不尔又堕野狐禅窟也柯敬仲题墨竹曰莫将画竹论难易刚道繁难简亦难君看萧萧只数叶满堂风雨不胜寒齐顾欢字景怡一字玄平有言志诗曰五涂无恒宅三清有恒舍精气因天行游魂随物化鹍周适大海周鸠之桑柘达生任去留善死均日夜委命安所乘何方不可驾翘心企前觉融然从此谢沧州强勉讷乃强都宪先生之孙亦聪俊人也任辽东苑马主簿有人以白扇乞诗即信笔题云︰愧乏琼瑶可赠人远将纨扇寄殷勤清风明月凭君赏素质轻罗好自珍莫待秋来忘却忧须知冬后又回春锦函愿取年年有见扇如同见面亲亦有意可诵睽离已是十年强对镜那堪理旧妆闻雁几回修尺素见霜先为制衣裳开箱叠练先垂泪拂杵调砧更断肠绣作龟文献天子愿教行客早回乡此太原孟县侯氏因夫张睽戍边未归绣回文诗也何椒丘公题宁武关土棚堡诗北出长城小径斜崇墉数仞渺平沙萧萧麦垄边民业寂寂柴扉戍卒家石涧幽泉晨饮鹿营门残柳昼啼鸦夕阳暂向邮亭宿笳鼓声沉士不哗边军劳苦各边军士从战身荷锁甲战裙遮臂等具共重四十五斤铁脑盖重七斤顿顶护心铁胁重五斤弓撒箭袋重十斤腰刀三斤半蒺藜骨朵重三斤箭筒一斤通计八十八斤半余闻之征人因偶成一篇用志边军劳苦云︰从军莫从口外军身挟战具八十斤头盔脑包重得之顷顶掩遮以五伦唯甲所被四十五腰刀骨朵二四均精工精铁始合度日夜磨淬光胜银二五弓箭及其服随身衣裳八乃足佩多身重难负荷还须上马看轻速银包酒袋烟烘面得饮马溺喉且沃将军令严随鼓进誓与羯胡争一镞此时顾功不顾身刀痕箭瘢无好肉归来性命万死余便使封侯未堪赎江南一体行伍人美食好衣何苦辛将钱买货事游荡有眼不曾经战尘听谈边军却不信亦莫感愧朝廷恩刘改之辞新来塞北传到真消息赤地居民无一粒更五单于争立维师敞鹰扬熊罴百万堂堂看取黄金假钺归来异姓真王又云︰堂上谋臣樽俎边头将士干戈天时地利与人和燕可伐与曰可今日楼台鼎鼐明年带砺山河大家齐唱大风歌不日四方来贺世传辛幼安寿韩侂胄辞也又一首小陶韵声多俚谈不录近读谢叠山文论李氏系年录朝野集记之非渭干道间幼安以金有必亡之势愿召大臣预修边备为仓卒应变之汁此忧国远猷也今摘数语而曰赞开边借刘过小辞曰此幼安作也忠魂得无冤乎故今特为拈出王迈字实之号腥庵莆阳人丁丑第四人及第刘后村赠之辞云︰天壤王郎数人物方今第一谈笑里风霆惊坐云烟生笔落落元龙湖海气琅琅董相天人策其重之如此余又见翰苑新书刘后村与王实之四六启云︰声名早着不数黄香之无双科目小低犹压杜牧之第五元化孕此五百年之间气同辈立于九万里之下风又云︰朱云折槛诸公惭请剑之言阳子哭庭千载壮裂麻之语一叶身轻何去之勇六丁力尽而挽不回有谪仙人骏马名姬之风无杜少陵冷炙残杯之态丽人歌陶秀实邮亭之曲好事绘韩熙载夜宴之图拥通德而着书命便了以沽酒云云观此实之盖进则忠鲠退则豪侠元龙太白一流人也可以补史氏之遗苏参政祐题雁门诗时关城楼阁澹阴森积雪层冰春已深东望音书如隔岁南侵戎马欲沾襟代王城上云初散李牧祠前风不禁自笑六年成底事重来华发不胜簪泉源冰窦入春分鸟语花香迟客闻戍鼓寒沉秦塞月夕烽晴结汉关云年来近野多戎垒时过回阳几雁群险绝颇怜今昔地无令惟说李将军韩信岭有韩苑洛先生踏莎行高岭连云寒烟带雨长杨满路悲风起将军墓上草萧萧荒祠白日眠狐鼠九里山前未央宫里凄凉往事烦脑臆乌江汾水两悠悠东流不尽英雄泪且云︰欲吊淮阴而原忠之诗甚婉乃制小词淮阴欲吊思迟迟已有原忠壁上诗黄鹤楼前无李白西风惆怅写新词有杨受堂御史诗云︰将军传首日高帝击犭希年天下谁为定英雄不自全固知儿女诈岂识赤松贤古庙重经处伤心狗兔篇庙中题咏甚多或咎侯不能如赤松或谓侯不当假王以启疑或云侯迟疑以招祸殊不知天下已定勇略振主高帝盖无一日能忘情于侯侯不至于身首异处不已也呜唿侯之心则如青天白日云近日名公如斛山杨爵诗遥忆当年拒蒯生将军心事自分明可怜宇宙无穷恨尽在中宵悲树声秋斋周宣云︰虎斗龙争日抢攘英雄堪羡亦堪伤项亡毕竟无他志齐破何疑作假王自是龙颜似鸟喙几曾鸟尽必弓藏荒岩一点凄凉月夜夜移光到寝堂孟有涯先生诗云︰殿宇深开古树林祠门高扁汉淮阴凉风入幕吹遗像白日临檐照壮心涧水千秋何所恨鸣蝉六月有余音扁舟却羡鸱夷子万里烟波不可寻怒气号声送海门州人传自子胥魂天排云阵千家吼地拥银山万马奔势与月轮齐朔望信如壶漏报晨昏吴亡越霸成何事一唱渔歌过远村米元章咏潮诗书既遒劲诗亦雄壮所谓迈往凌云之气盖可见矣张旭春草帖云︰春草青青万里余边城落日动寒墟情知海上三年别不寄云中一雁书集所不载一池荷叶衣无尽数亩松花食有余刚被世人知住处又移苑屋入深居此唐人诗也余见黄叔明画此诗意并篆此诗画上隐者廉洁之风宛然可掬恨不载见临之耳衡山文先生征明有病起遣怀二律盖不就宁藩之征而作也词婉而峻足以拒之于千里之外诗云︰潦倒儒宫二十年叶绿仍在利名间敢言冀北无良马深愧淮南赋小山病起秋风吹白发雨中黄叶暗松关不嫌穷巷频回辙消受炉香一味间经时卧病断经过自拨闲愁对酒歌意外纷纭知命在古来贤达患名多千金逸骥空求骨万里冥鸿肯受罗心事悠悠那复识白头辛苦服儒科后宁藩败凡应辟者崎岖万状公独晏然始知公不可及也越僧索画于沈石田先生诗云︰寄将一幅剡溪藤江面青山画几层笔到断崖泉落处石边添个看云僧石田欣然画其诗意僧亦高人也家住夕阳江上村一湾流水绕柴门种来松树高于屋借与春禽养子孙此叶唐夫先生诗也何等幽雅青山无处避征徭十载书囊到处挑欲买钓船湖上隐近来鱼课又难饶钓翁本置荣辱于度外今则反为多事之人又云︰任是青山最深处也应无计避征徭山翁本逃世避地者今则又为催科之苦逸人隐士亦足妆点太平故孙一元太白诗云︰道人占断南屏景十里青山带郭斜对水柴门通鹤渚隔邻烟火是渔家岩头老桧占风雨石上昌阳阅岁华妆点太平还着我棕鞋桐帽送生涯无复渔课征徭之云耳多买庄田笑汝痴解头粮长后边随看他耕种几年去交付儿孙卖与谁此乃乞食道人书壁之诗虽为俚言可与知者论之姚江王伯安守仁太宗伯华之主器弘治己未会试第二人初授刑部主事后改兵部博学有文好奇古慕神仙正德丁卯刘瑾操弄国柄放弃大臣锄灭言路百僚掩口听命伯安上疏言之矫旨出位妄言谪贬贵州龙场驿驿丞未行寓杭州胜果寺一夕梦使者持书二缄付伯安启之一书沧浪之水清兮可以濯我缨伍员名一书水上覆一舟后题屈平止二字既觉越三日昼见二军校至有旨赐汝溺不可缓窘迫之伯安恳告校曰少间须臾留诗于世以俟命绝乃以纸展几上题一律至海滨遗履于岸诗云︰学道无成岁月虚天乎致此意何如身曾许国生无补死不忘亲痛有余自信孤忠悬日月岂知遗骨葬江鱼百年臣子悲何极日夜潮声泣子胥更有告终词一篇不及录书罢为二校面缚挟至江边投之伯安初入水即得覆舟负之不能沉漂凡七昼夜所见皆如梦中伯安惊慌莫知所之舟偶及岸见一老人率四卒来云︰汝何致此狼狈吾当为汝解缚登岸伯安拜谢因问老人曰此当何处老人曰福建界也伯安告曰愿公护某至彼老人曰此去福建尚远不能猝达当送君往广信乃命四卒共往舁之去如飞不半日已抵广信矣老人复在彼率诣僧寺僧闻其名延款甚恭伯安问僧曰老人在何处请来同坐又谓僧曰我馁甚乞饭少许且嘱先饭四卒僧觅之皆不见询僧自岸至此为程几何僧云千里曰自辰及午迅速若是信为神祐也食罢僧达郡邑皆馆谷之即移文浙省差人迎候恍惚若梦寐中人谓伯安志慕神仙故堕此福地也伯安今转迁为大鸿胪云一又云︰诗毕即赴水俄二童子拥腋而行足如履空耳傍直闻风涛澎湃须臾至一洞口帘卷珊瑚二叟处其中驺从女乐及左右所置明珠白壁平生未之睹也与二叟奕大棋联句浃旬而别其二童子复引登陆时瑾已服上刑矣阳明始起擢仕至巡抚赣州讨逆濠功封新建伯而终又云︰王水部伯安正德间言事谪闽中过溪覆舟几厄时有渔人泛溪中拯之上山方徘徊间适遇一道者自称旧识邀至中和堂主人处盘桓数日主人乃仙翁也临行作诗送之云︰十五年前始识荆此来消息最先闻君将性命轻毫发谁把纲常重一分寰海已知夸令德皇太终不丧斯文武夷山下经行处好对清樽醉夕曛吴文定公原博诗格尚浑厚琢句沉着用事果切无漫然嘲风弄月之语其雪后入朝诗云︰天门晴雪映朝冠步涩频扶白玉阑为语后人须把滑正忧高处不胜寒饥乌隔竹餐应尽驯象当庭踏又残莫向都人夸瑞兆近郊或恐有袁安其爱君忧国感时念物之情蔼然可掬至如古人随车缟素灞桥驴皆自足闲话头涪陵有张飞书刁斗其铭文字甚工飞所书也张士环诗云︰天下英雄只豫州阿瞒不共戴天仇山河割据三分国宇宙威名丈八矛江上祠堂严剑珮人间刁斗见银钩空余诸葛秦州表左袒何人复为刘于少保谦送唐克己分教天长诗云︰饯别都门日未斜青尊绿酒对黄华琴书箫散聊为客冠盖从容又过家驿路摇鞭催去马讲堂鸣鼓散栖鸦到官好寄平安字莫道长淮入望赊又题胆瓶梅赠别云︰花带玄霜迥出尘胆瓶斜插更精神别来无限相思意聊赠江南第一春意远情真惜不见其全集也高明甫诗云︰世人不爱竹只为时花能夺目篱边桃脸红似霞陌上梨花白于玉偶因一夜风雨多红霞散尽玉消磨却来此轩看此竹行看坐看看不足余官都门涉世见桃脸梨花似霞于玉真霞散玉消安得如此君而与之行看坐看哉有省祭官云︰碌碌庸庸立世间朝来直到睡时闲谁知梦里犹辛苦千里家山一夜还宦途勤苦如此方是进德则夫逸乐终身非人之福也倭人能诗多有佳句有绝句云︰弃子抛妻到大唐将军何事苦相妨通津桥上团圆月天地无私一样光盖倭人入贡则舣舟定海之通津桥而妨闲之法颇严故其诗云然姑苏唐子畏寅尝过闽宁德宿旅邸馆人悬画菊子畏愀然有感题绝句云︰黄花无主为谁容冷落疏篱曲径中尽把金钱买脂粉一生颜色付西风夔州张飞庙诗甚多当涂杨观一首人颇传诵其诗曰磴道萦纡仅步趋飞泉落槛碎宾珠万崖楼殿真香火千古英雄此丈夫山势西回终护汉江声东去尚吞吴营星不殒将军在未必中原不可图此诗后四句有思致他作不及也杭州徐童子霖五六载精于书法柯学士潜赠诗云︰徐家之子真奇绝风骨自与凡人别神驹矫矫步天衢雏凤翩翩出丹穴前身可是张文舒不然年才五六那能书当筵握笔不停手惊风飒飒蛟龙走扫尽鸾笺三百张铁画银钩大如斗君不见东邻老翁生一子痴绝无才事纨绮从来纸笔不相亲见此奇才应愧死浮梁判簿华亭侯廷言纶官邸设二屏各书数语足资警惕其左曰员者被人讥方者被人忌不方与不员何以成其器至员莫如天至方莫如地天地之大也人犹有所议况我疏鄙流窃禄尸其位人或讥我员我员思以智人或忌我方我方思以义醒者彼自醒醉者彼自醉俯尔规矩中灵台了无二其又曰物之香者莫如兰物之清者莫如竹兰香香于天下草竹清清于天下木彼疏果何物杂于兰竹中小人之恶固可恶君子之德尚有容君不见仲尼尚遭阳虎怒孟轲曾被臧仓恶谁知造化本无私善恶难逃消长数成都华阳陈处士爱成化间隐居以义自守文学宏博官非贤不与接有臬使两书召见辄逃不应臬使怒使人拘至将谴之处士从容以诗投曰折简殷勤累见寻布衣宁敢谒朝簪明公有道持身正贱孑无知感德深柏府风霜尊伟望柴门山水遂闲心云泥两地无劳顾鱼恋深渊鸟恋林臬使乃改礼遣之建昌张两山方伯恩归自岭南与乐平朱肃川太尹文选联舟倡和过清湾两山吟云︰轻篙短棹下清湾一抹岚光四座环水底有天天映水山前多树树连山忘机野鸟高应下卧暖沙鸥去复还却笑烟波江上客越南江北路间关朱和云︰浩歌一曲下溪湾仰叹流光似转环纵我酒豪拚岁月逼人诗债为江山懒飞凫鸟天边去却架仙槎海上还归到故园深绝处草堂长借白云关两山叹服初两山尝寓白沙驿闻武庙北巡作诗曰龙驭奔胡战胆寒男儿此去负衣冠半生犬马心无补几夜风波梦未安愁极黄沙千里外望穷红日五云端纲常一束无人任都说中原宇宙宽张总戎戒子诗云︰银灯剔尽自咨嗟富贵荣花有几家红日难消头上雪黄金都是眼前花时来言语风行草运去田园水搏沙寄与儿曹须勉力各人寻个活生涯鄱阳丘草堂先生霁幼隶辽东戎籍年十三题诗戎听御史见之惊问遂入学弱冠登进士官刑部极有声擢黄州知府改苏州归老于鄱自号草堂归客长于诗宫保戴恭简公珊挽公诗云︰械朴菁莪圣化宽人才如此古今难文章政事良民牧鸾凤鹰鹯老法官吴楚有春归脚早家山无主断云寒不堪乡旧晨星淡愁绝西风泪几弹进贤舒梓溪大魁芬及第未几即以言出为福建提举吟诗云︰金榜题名墨未干寸心耿耿向长安九重殿阙金门锁万里江山赤子寒午夜人争摇狗尾一封谁肯犯龙颜凤凰台上归宜早不作盲聋喑哑官中丞湘川罗公鉴退居柳坪之上凿池架亭名曰顾乐日处其间为诗云︰亭中乐事与谁传朱紫身闲更大年明月泛游苏轼后北窗高卧伏羲前林泉茹饮贫无辱花木栽培静有权一室萧然无俗虑却疑身世是壶天又自为记曰雨旸时若五谷登而百室宁可乐也一有水旱之灾饥馑相仍民不聊生虽欲优游于此亭得乎民康而富四境晏然可乐也一有盗贼之发则军旅兴焉供亿频焉财力耗而祸乱生虽欲优游于此亭得乎白发赭颜步履康健眠食无恙可乐也一有灾疢之侵精力衰而登陟难求一室之安不可得虽欲优游于此亭得乎昔温公以独乐名其园康节以安乐名其窝予非不知所向慕以名吾亭而必为此者意诚有在也闽宁德少保林庄敏公聪初为给事中以言谪国子学正尝坐率性堂有书怀诗曰东风吹雪弄余寒棫朴歌来兴未阑圣世谁云轻冷职菲材元不称言官蠹芸香暖图书静炉篆烟消午漏残自笑此身宜懒散敝冠尘土不须弹吴文正公讷为御史时巡按贵州回三司遣人赍黄金百两追送夔府公不启就题其上还之诗曰萧萧行李向东还要过前途最险滩若有赃私并土物任他沉在碧波间廉而不激如此都元敬自幼读书讲解必至究竟好与老儒先生游累试不就泊如也作文与杨君谦祝希哲齐名年始三十其纪志诸书积藁已至数十卷或闻事关古今之奇怪者必汲汲访其地求其人得其详乃归不得则数日忘返其好古至此最喜济人之急尤爱食客所有辄尽尽则解衣为质故屡空焉一岁除夕绝粮作诗寄故人朱尧民曰岁云暮矣室潇然牢落生涯只旧毡君肯太仓分一半免教人笑灶无烟尧民储钱千文为新岁之用遂分半赠之亦好义之士也刘廷美佥宪薄于仕宦惟爱作诗尤精书画景泰天顺间为吴中诗人之最京师号为刘八句年五十岁遂解组成化初邢公宥为郡守以梅花求题赋绝句曰岁寒相见在天涯玉色珠光带露华笑杀玄都狂道士种花何不种梅花邢得之喜芜湖胡灌字仲光举弘治癸丑进士改庶吉士内阁试上苑闻鸠诗曰春日晴和欲醉人耳边忽送一声新似将明主三推意唤起良农四海春花鸟有情怜好景雨旸无补愧微臣听余忽起江南思百亩沙田野水滨内阁以雨旸句为讥己遂出为户部主事状江南鲍防诗云︰江南孟春天荇叶大如钱白雪装梅杖青袍似葑田谢良辅云︰江南仲春天细雨浥如烟丝为文昌柳布作石门泉严雅云︰江南季春天蒌叶细如弦池边草作径湖上叶如船贾渰云︰江南孟夏天慈竹笋如编蜃气为楼阁蛙声作管弦樊珣云︰江南仲夏天时雨下如川卢橘垂金弹甘蕉吐白莲范汀云︰江南季夏天身热汗如泉蚊蚋成雷震袈裟作水田郑概云︰江南孟秋天稻花白如毡素腕惭新藕残妆妒晚莲沈仲昌云︰江南仲秋天鲟鼻大如船雷似樟亭浪苔为界石钱刘蕃云︰江南季秋天栗熟大如拳枫叶红霞岸芦花白浪天谢良辅云︰江南孟冬天荻穗软如绵绿绢芭蕉裂黄金橘柚悬吕渭云︰江南仲冬天紫蔗节如鞭海将盐作雪山用火耕田丘丹云︰江南季冬天江蟹大如鳊湖水龙为镜垆风气作烟右唐诗纪事所载盖摘奇于诸作中为聚录于此江南之胜概亦备矣宋姚镛守章贡郡人赵东野题跨牛图诗赠之曰骑牛无笠又无蓑断垄横冈到处过暖日香风不常有前村雨暗欲如何规之也后卒贬衡阳苏州刘完庵钲为佥事将致政有宪臣索题牧牛图诗曰牧子驱牛去若飞免教风雨湿蓑衣回头笑指桃林外多少牧牛人未归宪臣亦感泣挂冠去杜东原作耕余录有吊张士诚诗云︰天星夜落水犀军又见吴台走鹿群睥睨金汤空自固仓皇珠玉竟俱焚将军只合田横死国士嗟无豫让闻风雨年年寒食节麦盂谁上大妃坟不载为何人所作疑当时有感于士诚者苏人刘草窗先生为御医时作钟馗诗而匏庵吴文定公在南雍时亦尝赋之声溢两都今文定诗见集中而草窗诗无闻矣予故识之以示知者刘诗云︰长空煳云夜风起不忿成群跳狂鬼倒提三尺黄河水血洒莲花舞秋水飞萤负火明月羞栎窠影黑啼鸺留绿袍乌帽逞行事磔脑刳肠天亦愁中有巨妖诛未得盍驾飙轮驱霹雳如何袖手便忘机回首东方又生白占城使人入贡诗其初发云︰行尽河桥柳色边片帆高挂远朝天未行先识归心早应是燕山有杜鹃其扬州对客云︰三月维杨富风景暂留佳客与同床黄昏二十四桥月白发三千余丈霜玉句诗闻贤太守红莲书寄好文章欲寻何逊旧东阁落尽梅花空断肠其江楼留别云︰青嶂俯楼楼俯渡远人送客此经过西风杨子江边柳落叶不如离思多又尝寓苏之天王堂栏前见蜀葵花问何名人绐之以一丈红花即题云︰花于木槿浑相似叶比芙蓉只一般五尺栏杆遮不尽独留一半与人看苏人葛可久当元季时举乡荐后以医名至今人称其神术多传习之可久善射一日挽弓内伤命其子以大黄四两置诸剂中子损其半进之既愈察病未尽除问其子知损去半叹曰吾明年疾作当不起矣及期果卒葛应雷者可久从侄也以名医仕元浙江医学提举金华黄缙为撰墓志铭有云︰公论医当视时盛衰刘守真张子和辈值金人强盛民悍气刚故多用宣泄之法及其衰也兵革之余饥馑相仍民困志劳故张洁古李明之辈出多加补益之功宋之季年医者大抵务守护元气而不识攻伐之机能养病而不能治病失在不知通其变也予尝执此可以论治吉水江头系客舟缅怀丞相旧风流堂堂大义勤王日耿耿孤忠就死秋北伐自期终复汉东征谁谓竟亡周一身独任纲常责肯戴南冠学楚囚此弘治间安南使过吉水吊文丞相诗也闻之黄布政衷云韩襄毅公雍招友人赏雪不至乃以诗促之云︰南征五载不见雪今见江乡腊雪飞老我不禁清兴发故人何事赏心违包含梅柳春无迹照耀干坤夜有辉预想来游须秉烛琼瑶还衬马蹄归识者惟读后联二句即可以知公之才力事功矣予尝得元僧雪岩外集略记数语其题买田券云︰卖与买人谁是主一犁春雨鹁鸠啼镊工云︰一声镊子噪秋蝉门内老僧惊昼眠毫发尽时毛发在夕阳芳草自芊芊皆可人意杨龟山庙祀在常州顷有豪家欲夺其地者郡守公行香日题诗壁间豪家愧而寝焉诗曰瓣香觅路拜龟山独立斜阳未忍还庙貌俨如生气在断碑惟见藓苔班道传伊洛名千古迹奇昆陵屋半间黄鸟不知谁是主隔林犹自语间关李义甫咏乌诗上林无限树不借一枝栖唐太宗曰与卿全树何止一枝宋杨大年不与后苑曲宴诗蓬莱咫尺无由到始信仙凡迥不同宋真宗闻之令预晓宴此诗人之遇者也若戚幼文吹皱一池春水之句见罪于中主李远惟消一局棋之句孟浩然不才明主弃之句见弃于宣玄又何诗之病人也至于空梁落燕泥庭草无人随意绿则贻祸杀身而后已诗何为哉吴隐士陈完检讨继子也尝跋元僧觉隐诗卷谓觉隐名文诚字道元浙人也与笑隐诉公天隐至公皆以诗自豪相颉颃时号三隐觉隐睡起云︰花下抛书枕石眠起来闲漱竹间泉小窗石鼎天犹暖残烬时飘一缕烟江亭秋晚云︰独倚清江秋思长晚潮初上水亭凉海门风起双峦暝一抹银花涌夕阳又云︰藤枯摧老树石裂碍深溪阴洞水声合短垣松景齐涧回知径远山迥觉梅低忽尔破孤寂岭猿清昼啼东坡云︰人老簪花不自羞花应羞上老人头康节云︰花见白头人莫笑白头人见好花多康节壮而东坡怯吴白楼先生少题赤壁图诗云︰宋家学士爱风流赤壁矶头作胜游明月在天天在水五萧吹彻露华秋识者已占其为翰林之具乔冢宰宇作贺人生子诗问时晓散龙墀后纪月春分昴宿中盖子以二月望日寅时也士林服其精细争传诵之江阴卞郎中荣嘉兴姚御史绶皆一时诗人尝集古句联老妓云︰天涯归计欲如何记得云间第一歌气力已无心尚在鬓毛白尽兴还多池边命酒怜风雨洞口经春长薜萝留得旧时残锦在往来星骑一相过苏郡守杨贡以民间多隐田于是为丈量之法有投杨守诗者曰量尽山田与水田只留苍海与青天如今郡有闲洲渚寄语沙鸥莫浪眠杨为废法十友十二客宋曾端伯以十花为十友各为之词荼蘼韵友茉莉雅友瑞香殊友荷花浮友岩桂仙友海棠名友菊花佳友芍药艳友梅花清友栀子禅友张敏叔以十二花为十二客各诗一章牡丹赏客梅清客菊寿客瑞香佳客丁香素客兰幽客莲静客荼蘼雅客桂仙客蔷薇野客茉莉远客芍药近客有人题赵子昂胡马图曰塞马肥时苜宿枯奚官早已着貂狐可怜松雪当年笔不识檀溪写的卢夏忠靖公原吉尝得赐古砚冬月仆炙冰破损甚恐公知召喻之曰受赐不加爱惜吾之罪也遂释之又尝于驿中天甚寒驿人偶焚只袜公知笑曰只袜何用不加责且以其所遗者赐之又咏螭首诗后四句云︰昂昂饱历风霜古默默深承雨露滋寄语群飞诸燕雀好来相近莫相疑人议公太和盖性度宽大其言如此清江张侍御公铎以进士巡闽宣德初督银场于宁德崇学校礼师儒尝堂试诗生作诸曰一鸟不鸣黉舍幽东风檐外彩云流衔枚多士胸襟壮织锦何人手段优应有长公当避舍纵非释子也低头六经仁义如周道分付诸君莫浪求既试品高下优奖赏士皆争奋政暇与士夫觞咏往来不计势分尝拓学地筑池架亭曰观澜又建阁修斋庑铸铜钟鼎造祭器百度一新时年甫二十四少年有为宁人至今颂其功徐芳谷字明善鄱阳人至正间任江西等处提举尝奉使交趾国其王子陈日炫闻公善诗举卮酒立召索吟公遂口占云︰乘传入南中云章照海红天边龙虎气南徼马牛风日月八荒烛车书万里同丹青入王会茅土祚无穷日炫遂纳款奉贡公声名大振程瑞饶人也咏梅诗云︰清浅溪桥水短长篱外枝这此夕风骨异瘦尽古今诗此可以想见其清才峻节云乐平彭福宇绥之举进士守泰州直道忤时归家有故旧新登进士第者归饶绥之具酌邀之值微雨累速不至绥之遗以诗云︰倘来名利若游尘何事痴儿大认真咫尺泥涂行不得山阴雪夜是何人是诗亦足以戒新郎君之轻狂宋建炎三年洪忠宣公以行人充金国通问使至金被执公不屈窘辱百端移太原迁云中递冷山公节愈砺尝伺二帝起居有桃梨栗面之献又密以康王即位事闻后有金大臣悮室延公训其子公亦资馆谷焉一日悟室寿旦使其子求公之诗为祝公作诗云︰久持使节傍门庭薄命犹赊五鼎烹羝乳几时归北海雁书何日到京城莫言地广频修怨当念民劳早戢兵国宝善邻君宝信坐膺难老见升平虽在流离中略无卑屈于此可见余干甘崖胡先生名彦初国初人予尝爱诵其诗如读项羽传云︰慷慨吴中始避仇入关先奋五诸侯绣衣已失韩生说玉斗终伤亚父谋汉业百年真主出楚歌半夜美人愁英雄失道穷途哭亭长相期谩舣舟征妇吟云︰呜咽秦关陇水流征人何事不生愁孤灯络纬重门夜双杵梧桐小院秋锦字题书封更懒金钱问卜语还羞裁衣欲就凭谁寄胡雁啼霜又过楼亦饶之诗伯也弘治间乐平有赵尹考满还任邑中士夫皆趋迓之时泰州守彭公福独以诗投之云︰洎阳才驻使君标本欲趋迎懒折腰莫怪野人疏礼节好从杨昼说阳乔人皆莫喻其意一日编修程念斋见之笑曰绥之讥我邑中人深矣盖用宓子贱事也考之刘向说苑子贱为单父宰过于杨昼曰子亦有以送仆乎昼曰诺吾少也贱不知治民之术有钓道二焉请以送子子贱曰奈何昼曰极纶错饵迎而吸之者阳乔也其鱼薄而不美若存若亡若不食者鲂也其为鱼也博而厚味子贱曰善未至单父冠盖迎之交接于道子贱曰车驱之车驱之夫杨昼所谓阳乔者至矣阳乔不钓而来喻士之不招而至者也于是至单父请其耆老尊贤者而与之共治单父人亦占彭之介程之博也莆田林见素先生成化间以部署言计晓事谪姚安士林伟之渡杨子江诗云︰亲见朝廷政令新小臣何事浪忧民一言虽忤九重意万死犹存七尺身沙畔白鸥闲侍我镜中华发苦催人十年杨子江三渡此日何劳更问津初贬时有国子生用李时中赠唐于方韵送之八千里外未为远三十名成始是难自信孤忠能报国谁怜赤手可移山沙门有地黄金尽沟壑无田白骨寒愧我布衣空引领九重何日诏君还前辈风致请询陈司业几月出南都河上交冰未江南下雪无道途多跋涉尘土着此夕须下马须煎涤唿儿送一壶此诗杨阁老士奇知陈司成敬宗自南京考满来京将至先令其子迎于道分赠黄封一壶而侑此诗一时传者为额联有相臣体更于交谊之隆蔼然见于词表可以为后人法又以见前辈之风致云程篁墩礼部侍郎兼翰林院学士掌詹事府事公名敏政字克勤新安人弘治己未会试为主考被诬台谏屡上章以请上以公为旧宫僚且素知公名屡下诏慰留之公恳辞解职章三上遂获致政然感不平之愤疾作而薨后京师有雪夜祈仙者公降笔云︰雪夜因与东坡苏子游闻有请降仙者予谪仙之流也事之不偶殆有甚焉诗以记之诗云︰江山何日许重来白骨青林事可衰吾党莫言清梦远海东夜夜有蓬莱又曰紫阁功名近已休文章空自压儒流孤忠敢许悬天日浩气还应射斗牛苏子直松遭毁谤杜陵芳草唤穷愁干坤不尽江流意回首青山一故丘又诗云︰斯文今古不堪哀道学真传已作灰鸿雁永高罗网合麒麟偶见信时猜迅雷不启金縢策紫电谁知武库才此气那同芳草合浑沦来往共盈亏其辞气超绝尤类平生所作公博学负才气故人多忌之后有人悼章云︰高官博学可辞诬一疾长徂只悼嗟君子不知蝇有恶小人宁信玉无瑕圣恩浩汤除网帝极茫茫鬼载车归把余文殉身葬看从地下发光华少保大司马钱塘于愍肃公谦景泰初监修京城时见石灰因而口占一绝云︰千槌万凿出深山大火坑中炼尔颜粉骨碎身皆不顾自留辛苦在人间后公因主易储惨致大祸此诗预为之谶也郡人盛允高初为御史有声后奏事被谪为某处典史未几升某处知县所至皆有水山之胜为诗曰性懒才疏官亦拙天然处处有青山铨司颇信为知命一度迁移一度闲甚有怨而不怒之意礼侍蔀斋林先生志祖清避元不仕变姓名匿居山寺会府公检册寺中见清诘问且曰能诗乎曰颇能即以册号八音命为诗应声曰金紫何曾一挂怀石田茆屋自天开丝竿钓月江头住竹杖桃云岭上来匏实晓收栽药圃土花春长读书台革除一点浮云虑木笔题诗酒数杯府公惊羡遂与为友政暇辄携酒过饮倡和移日一日忽论海滨人物因曰若林清者雄才硕德惜未见其人林不觉有感府公曰公殆林清耶林曰若清者公安得见之此吾所以有感也相与尽醉而罢明日林竟去之府公再往访之不见多方物色终不见矣三山郑汝昂善诗且多滑稽尝寄亲戚令广东者一绝云︰三尺儿童事未谙饥来强扯我蓝衫老妻牵住轻轻语爹正修书去岭南可谓善晓人者吉水缙绅解学士七岁时其母居孀苦于里胥催征之急解具诉于县宰并系以诗曰母在家中守父忧却教儿子诉原由他年谅有相逢日好把春风判笔头邑宰意其假手于人即指堂边小松为题令再赋应声曰小小青松未出栏枝枝叶叶耐霜寒如今正好低头看他日参天仰面难邑宰大奇之遂蠲其税江右郭清狂题武昌竹箄门外一律云︰夜饮江楼水气凉管弦成列麝兰香古今风月凭谁管湖海烟花笑我狂金凤噼瓜供酒渴瓦盆承露浣诗肠东楼杨柳西楼月曾掷千金醉几场翠馆赋咏此殆绝倡欤父兄劳于官子弟逸于家一逸已过分况乃事奢华轩轩傲闾里仆仆趋县衙不知祸所倚方谓势可夸势亦有时歇祸或来无涯不如慎德业庶几永无哗此张东海有感之作仕宦子弟宜书诸绅弘治中有老儒以贡授校官翰林题白头翁画送之云︰幽谷多年滞羽翰泮林今借一枝安世人莫笑头空白看尽春花雨后残此诗颇有意致僧无梦尝在府畿村落中求化手持大木牌题诗二绝曰心为车分身为轼车动轼随何意息交梨火枣是谁无自是不为荆与棘身为客号心为主主人和平客安堵若还客主不康宁精神必定随君去正心养生之法不过如此可为终身诵之枣花至小能成实桑叶虽粗解吐丝堪笑牡丹如斗大不成一事又空枝此可以为华而不实秀而无用之戒宋王文康公诗也公之事业可见矣景佑中华州张源作绝句云︰太公年登八十余文王一见便同车如今若向江边钓也被官中配看鱼其后元昊叛关中有长者六七十年盖源从之而不知然则豦刂孟李左车樊若水辈有国家者皆欲收罗之而留资外侮宁非深远虑哉冯道云︰穷达皆由命何劳发叹声但知行好事莫要问前程冬云冰须泮春来草自生请公观此理天道甚分明又曰但教方寸无诸恶狼虎丛中也立身虽达者之言至于朝晋暮唐谓之行好事无诸恶作未也张文定公齐贤戒子曰慎言浑不畏忍事又何妨国法须遵守人非莫举扬无私仍克己直道更和光此如端的天应降吉祥阳明王伯安先生教小儿语云卫辉名宦陈佑怀百泉云︰功名场上日奔忙北去南来十五霜海岳厚恩暂未报蒪鲈佳兴偶难忘一身自觉妨贤路万事宜收入醉乡尘土满缨思一濯苏门山下有沧浪宋仁宗之仁爱厚泽及人难以言罄有人过昭陵诗云︰农桑不扰岁华登边将无功吏不能四十二年如梦觉东风吹泪过昭陵落星依远戍斜月伴平林梁元帝句也故乡一水隔风烟两岸通陈后主句也唐人高处始能及之见五代新说楚辞招魂一篇宋玉所作其辞丰蔚醲秀先驱枚马而走僵班杨千古之希声也大招一篇景差所作体制虽同而寒俭促迫力迫而不及昭明文选独取招魂而遗大招有见哉朱子谓大招平淡醇古不为词人浮艳之态而近于儒者穷理之学盖取其尚三王尚贤士之语也古人尝以成语櫽括作对偶若出于天成者如东坡吾亦爱吾庐卿自用卿法愧无琴瑟旨酒乐我佳宾所喜直谅多闻称为益友宋颁历诏惟历象日月生辰乃能成岁自侯甸男邦采卫欲要同文何以报之青玉案我姑酌被黄金垒龚尹谢丞启生民以来未有盛于孔子天下之士岂复贤于周公张安国自抚州移苏谢表虽自西徂东周爰执事然以小易大是诚何心王履谪居八桂作青词万里江坟草木牛羊之践履百年乡社室家风雨之飘摇张柳贺洪舍人广厦细旃备唐虞之圣道珍屋秘馆冠皋伊之伦魁又虽进退必以其道然功烈如此其卑宋人上已请启云︰三月三日长安水边多丽人一觞一饮会稽山阴修禊事良辰美景赏心乐事四美难并崇冈峻岭修竹茂林群贤毕集张敬夫答教官启识其大者岂诵说云乎哉何以告之曰亦仁义而已矣近吴文定公为何令却金疏枉尺而直寻宜若可为也辞十而受万是为欲富乎管仲之器小哉周公之功大矣何许子之不惮烦知虞公之不可谏谢艮斋作劝农诗云︰莫入州衙与县衙劝君勤理作生涯池塘多放旋添税田地深耕足养家教子教孙须教义栽桑栽柘胜栽花闲非闲事都休管渴饮清泉困饮茶又云︰仕宦之人南州北县商贾之人天涯海岸争如农夫六亲对面夏绢新衣秋米白饭鹅鸭成群猪羊满圈官税早输逍遥敞诞似此之人值钱千万气象雍泰时不易逢若彼旱潦相仍饥饿惟悴如聂夷中所云宁不恻然耶人有残缣败素绘一山一水爱之若宝售之必千金至于目与真景会则略不加喜毋乃贵伪而贱真耶求乐之真今日正在我辈春雪既霁春风亦和或坐钓于鸥边或行歌于犊外百年瞬息欢乐几何肴核杯盘随意所命母以丰约拘也檄书驰告盍勇而前此文殊清新向予避兵云间泗滨时其地有林泉之胜而无烽燧之虞同时嘉遁者皆文人高士因仿司马温公故事俾予作约语云︰百岁光阴万物乃天地逆旅四时行乐我辈亦风月主人幸居同泗水之滨况地接九山之胜尽可傍花随柳庶几游目骋怀节序骎骎莫负芒鞋竹杖杯盘草草何惭野蔌山肴虽云一饷之清欢亦是百年之嘉话敢烦同志互作遨头慨元佑之耆英衣冠远矣集永和之少长觞咏依然订约既勤践言弗替用附于此以见真率之会不让游山之乐也陶九成云︰余家天台万山中茅屋可以庇风雨石田可以具饘粥虽行江海上而泉石草木之胜未尝不在梦寐时见也偶读庐陵罗景纶大经所着鹤林玉器有曰唐子西云山静似太古日长如小年余家深山之中每春夏之交苍藓盈阶落花满迳门无剥喙松影参差禽声上下午睡初足旋汲山泉拾松枝煮苦茗啜之随意读周易国风左氏传离骚太史公书及陶杜诗韩苏文数篇从容步山径抚松竹与麛犊共偃息于长林丰草间坐弄流泉漱齿濯足既归竹窗下则山妻稚子作笋蕨供麦饭欣然一饱弄笔窗间随大小作数十字展所藏法帖墨迹画卷纵观之兴到则吟小诗或草玉露一两段再烹苦茗一杯出步溪边邂逅园翁溪友问桑麻说粳稻量晴较雨探节数时相与剧谈一饷归而倚杖柴门之下则夕阳在山紫绿万数变幻顷刻恍可人目牛背笛声两两来归而月印前溪矣味子西此句可谓绝妙然识其妙者盖少彼牵黄臂苍驰猎于声利之场者但见滚滚马头尘匆匆驹隙影耳乌知其妙哉东坡所谓无事此静坐一日是两日若活七十年便是百四十所得不已多乎此罗君语也余盖亦知此妙久矣风尘倾洞豺虎咬人几赋归与之诗计无所得又未知何日可以遂吾志掩卷三叹易曰观顾观其自养也康节诗云︰老年躯体素温存安乐窝中别有春尽道山翁拙于用也能康济自家身此自养之旨也善自养如鹤林斯可以佚老矣天顺间有周岐凤者江阴人巧黠无与比身兼百技溺意方术神怪变幻眩骇耳目而恣为不肖之务故人皆畏而远之既死友人偶召箕周忽至运箕如飞顷刻数百言其诗曰银河斜斜星斗横铜壶漏滴将三更一天明月半轮小三山路宵烟冥冥我在三山乐樽酒人间故人淹病久须臾符命至三山劳我凌风速于走昨夜告神神不灵我为故人行不停灵方肘腋我还有故人何处功心情追忆当年曾会面安亭风月常相见我心不乐人不知欲赴金台奏金殿谁知天数竟沦亡吁嗟不得归故乡今宵月夜秉明烛又说前生真可伤长记留连在芸屋诸公相亲伴幽独从容交处二十年可怜嬉戏成悲哭秋官与我且淡交出帑何当赠棺木英豪壮气死还存何事凄凄在鬼录孤魂飘飘无所依万里山川人不归夕阳芳草暮春候忍听杜宇花稍啼番思昔寓涂菘日一时念错言难出此时侬家太不仁言悖出号亦悖入如今往事且莫谈水流花落月当三殷奚二公非常客风流儒雅皆青衫云间士龙何足数昆冈片玉可为伍一笑坛前识表仪未是相从论今古月明如此良夜何作诗相赠君且歌君歌我诗不忍听两行清泪空滂沱汉明芸屋陶良玉京都及今几回禄宗范举人喜无事为我传言与亲属朗吟坛前夜欲阑丹青写与期平安菊庄老人此老病翻胃病实由胃寒枇杷叶号白豆蔻紫苏子兮莫用缪良姜官桂用此夕须厚朴陈皮为功奏半夏槟榔白茯苓沉香丁皮皆用轻白芥藿香吐圣药杵头糠号寻至城三片生姜两枚枣切切分明向君道人参乃是佐使药食前一服沉疴好土地顾公也是神君有诚心莫负盟君心有诚祈必应纵然虚诞何须评我欲归号笛三弄神仙假我修真洞题诗今夜是何人江湖散人周岐凤国初吴人戴文祥素闲道术尝隐尧峰山坞建一草楼荆垣竹扉聊以自适凡道流会集靡不招致一日有二蓝袍作访文祥延之登楼出山家常具饮食之酒罄一人曰吾有诗文祥速出纸笔书云︰云英英兮出山阜倏为白衣忽苍狗月皎皎兮照青澄波光乱击金蛇走浮云飞尽或无踪明月西沉还自有云来月去本无期我与干坤共长久书讫又一人曰吾亦有诗以记此楼之胜书云︰姑苏胜景清且幽耀灵毓秀世莫侔比屋鳞接民居稠中有飘缈之层楼朱帘高控珊瑚钩芙蓉朵朵侵人眸楼中老翁复何求酡颜华发云锦裘楼前叠石成林丘左图右史日校雠一尘不到风飕飕蓬莱三山聊与俦四时行焉春复秋金风萧爽暑气收海变桑田是尽头蓬屋今添第一筹南极耿耿当空浮华筵罗列珍美羞望中嘉客总贵游铮铮环珮鸣琳球葡萄酒泛黄金瓯宾主相洽频劝酹清歌畅饮乐未休仙翁福庆殊悠悠书讫掷笔于地遂行文祥疾览之有耕父见二道前去一人吹铁笛一人抚掌而和忽不见矣桃花仕女绍兴上舍葛棠狂士也博学能文每下笔千余言未尝就稿恒慕陶潜李白之为人事辄效之景泰辛未筑一亭于圃扁其亭曰风月平分旦夕浩歌纵酒以自适焉亭壁张一桃花仕女古画棠对之戏曰诚得是女捧觞岂吝千金夜饮半酣见一美姬进曰久识上舍词章之士日间重辱垂念兹特歌以侑觞棠略不计真伪曰吾欲一杯一咏姬乃连咏百绝如云︰梳成松髻出帘迟折得桃花三两枝欲插上头还住手遍从人问可相宜恹恹欹枕卷纱衾玉腕斜笼一串金梦里自家搔鬓发索郎抽落凤凰簪家住东吴白石矶门前流水浣罗衣朝来系着木兰棹闲看鸯鸳作对飞石头城外是江滩滩上行舟多少难潮信有时还又至郎舟一去几时还浔阳南上不通潮却筭游程岁日遥明月断魂清霭霭玉人何处教吹箫山桃花开红更红朝朝愁雨又愁风花开花谢难相见懊恨无边总是空西湖荷叶绿盈盈露重风多荡漾轻倒折荷枝丝不断露珠易散似郎情芙蓉肌肉绿云鬟几许幽情话欲难闻说春来倍惆怅莫教长袖倚栏杆余皆忘之矣棠沉醉而卧晓间视画上忽不见仕女少焉复在棠大异即碎裂之祷雨文景泰五年七月宁德旱甚邑民祷雨西山龙湫疏文未善投之须臾别浮片纸取视之乃元至正间祷雨文也其辞曰某等俯陈蚁悃仰渎龙颜乞鉴凡心愿舒圣眼言念生居在世治本于农蒙天地覆载之恩感雨露滋濡之德春耕夏耨敢辞涂足之勤秋获冬藏实切资身之望不期兹岁忽值恒旸爰从九夏之初逮及三秋之始已经六旬不雨忍见千里扬尘石燕停飞商羊绝舞致泉源之既竭慨旱魃之为凶知作孽自我蒸民故降灾实由上帝爰深修省特致祷祈处取某时恭诣龙湫恪求圣水愿施甘雨稍救枯苗伏愿龙颜大悦赐涓滴于金瓶龟圻全消霈滂沱于陇亩庸副实栗之咏预占大有之祥垂佑我民迓续乃命云云众为诵之须臾大雨如注王恭襄公题晋溪别墅曰家山谁用买山钱竹坞当溪亦胜缘菡萏池通苹叶水垂杨门俯稻花田烟霞拍塞藏诗橐鸥鹭将迎载酒舡我已得归宁更出北庭休勒草堂篇崇福田庄曰小雨才收暖更晴笋舆轻度碧沙平塍间有地皆流水寺外无山不绕城蒲茁炊香晨馔美藤枝敷影午樽清会须尽涤京尘涴更待他年结揽成佳节每从愁里过壮心偶傍醉中来苏老泉诗也闭门客到常疑病满院花开不似贫混沌以来惟此老干坤之外更无山潘留崔诗开辟以来元有此蓬莱之外更无山庄定山诗帘垂知日永柳静觉风微邵康节之诗独唿明月长陪醉不负青天早放闲司马垔门联春风浪苑三千客明月扬州第一楼赵子昂题迎月楼联云日明松雪溪山进晚风人行图画里鸟度醉吟中劝君更尽一杯酒与尔同消万古愁雨意欲晴山鸟乐寒声初到井梧知架有春风笔门无暮夜金野塘春水慢花坞夕阳迟木叶下时秋已半野禽啼处月初生潮逢谷水难兴浪月到云间便不明古有此语卷陈全之曰余自庚子观光上国晨途夕舟风江雨湖历睹时事遍窥陈迹凡得见闻雅喜抄录或搜之遗编断简或采之往行前言上至圣神帝王吟咏下至阛阓闾里碎言近而衽席晤谈远而裔戎限界岁积月盛篇盈帙满不觉琐屑涉乎繁芜辛亥官南宫删其稿庚申转芦沧重订之厘为八卷曰寰宇曰世务曰事纪曰诗谈题曰蓬窗日录录之云者日漫述之而已不能与也自资考阅略比稗史既而怃然曰此糟粕耳于心身果何益噫吾过矣哉参藩晋阳携以自随甲子夏五巡历三关至宁武出此以证边徼若有符合吴君节推见而读之乙丑仲春来告云︰祁尹岳木已锓于梓不肖业已乞言于后庵朱先生序之矣余怃然曰吾方以无益心身为惧而子乃加灾于木噫吾之过何以自改哉嘉靖乙丑秋八月望后一日闽中陈全之书于文水之紫薇行台太原府推官吴一琴祁县知县岳木训导张孔时校正后语