太上感应篇正统道藏三家本三十篇太清部进太上感应篇表义一莹微言凝旒重道深嘉太上之格言锓梓迄工幸毕微之素愿辄僣闻于渊听用祗答于宸恩惶惧惶惧顿首顿首𥨸观寳藏之诸经中有瑶编之大训本慈悲而救物爰谆复以诲人谓善恶感召之由端𩔖枢机之发而祸福应验之理捷于影响之随千二百恳恳之辞亿万载昭昭之诫然必赖明良之敷阐廼能率衆庶以皈依恭惟皇帝陛下垂拱视朝缉熈典学讲贯虽专于六籍搜罗旁及于羣书道访窈冥继圣祖下风之请化流清静迈汉皇当日之规怡神政事之余玩意天人之际将推行而传逺故裒集以加详羲画丁宁冠骊珠之八字甘盘叙賛擅鸿笔于一家焕乎函笈之光荣矣簮裳之遇么么无取朴野何庸焚修滥厠于竹宫名姓误尘于枫陛曩巳躐教门之陛擢今又叨睿㫖之使令宠拜赐金冒司镂牒誓竭眇绵之力少伸报效之私慨念先每惧斯文之废阙不图回禄愈増吾道之宣明董摹刻以既周谨缄熏而恭进伏望皇帝陛下俯留一览诞布四方俾尔民皆迁善之归自乐从于教化则是书爲扶世之助庶不负于君师谨以所刋御题太上感应篇一部八卷随表上进以闻莹微惶惧惶惧顿首顿首谨言太上感应篇叙先儒有言天理人欲同行异情故饮食男女谓之欲矣然于其间理欲所由分邪正所由辩于是善恶殊途相去逺矣使皆以饮食男女爲人欲则是闭口枵腹然后可以得饮食之正絶㓕种𩔖然后可以得人伦之正是恶有此理哉使夫人而渇饮饥食男室女家举是两端验之心术之微达之家国天下念念不离乎天理之正则是诸恶莫作衆善奉行也巳夫如是则感应篇不必有可也奈之何好善未必能如好好色恶恶未必能如恶恶臭始而㳙㳙终而滔滔始而萌于一念虑终而散爲千万端善念不胜恶念之多君子不胜小人之衆也此感应篇所由作而注者之功出入三教网百家因事引𩔖旁引曲证孜孜劝人爲善之意也是书在故宋时甞刋版于虎林之东太一宫前有李宗题识诸恶莫依衆善奉行八大字其时大儒若真西山先生郑安晚丞相皆有序引内附巳七十余年其爲版不存久矣余郷备贠永嘉莫府时刋积善録诸书今入吴得四书集注并小学善本皆巳勒诸梓欲复刋是篇则心力有所不迨矣吴人温怀仁君寿家藏是篇恒恐磨灭于是捐金刋诸梓不足则募施者以足之经始于至正七年之冬更九年秋八月刋工告完君寿刋是篇时以余有意爲善也实谋于余余力虽不能振之而时时勉之以有终始则余不爲无助刋完乞余爲之序故不敢以俗陋辤承德郎平江路緫管府推官许昌冯梦周叙大上感应篇旧出道藏宗季刋版临安太一宫其首题八字盖宋理宗御书其以次序述之者郑安晚丞相真西山先生余皆其时宗工鉅儒观其意无非勉人爲善之意也怀仁生长吴下自先人以来莫不好善至于怀仁克守先业今犬马之齿且望五十窜身民籍中及保父毋遗体要皆不敢爲恶之所致也于是敬以此篇刻诸梓庶与四方善人因是篇也日加修省几不孤太上开示之㫖叙者注者诱掖之意云平江温怀仁谨叙史迁述老子传叅举莱子史儋之伦未始定于一殆不知孰爲老氏者而葛稚川以爲所历非一世所出非一人其论去迁逺矣迁之言曰无爲而自化清静而自定则老氏者吾不知其爲天人也耶唐兴推其祖之所自出跻于上帝尊之也至矣今读其所着道德之篇言用天下国家者莫详焉至其穷极徼妙旁罗袐隐于是庄周列御宼之徒始以其说滂洋乎天下而莫适于实用载读感应灵篇与蜀士李昌龄之註是殆推本道德之㫖发明祸福之端究诘天人之证严于训戒以警悟人心者乎虽然人道迩天道逺人之尽天之合也盖曰善而无所劝则沮恶而无所戒则流使人知所劝而勉于善知所戒而惧于爲不善则夫保卫良心适其情性之正惕然不敢自肆以速戾于厥躬有关于治化审矣天以天爲不可不信以已爲不可欺以人爲不可逆以物不可不爱顺而行之何往非福反是则祸之招也可不谨与论者曰顺徳者祥反正者殃此天道也爲善以邀福不几于有所爲而爲之乎盖视履考祥者理也小善未孚觊心已生则人事之作止而天道之逺迩系焉故贵乎诚之也或者又曰颜夭而跖寿庆冨而宪贫董秦之官爵黔娄之衣巾天之报施又何难谌之若此盖修人事而契天道所以尽性也顺天道以修人事所以至命也人性无一之不善则是训是行而不贰其心抑亦可以立命矣故知戒惧之不可忘而充于至诚之久知是心之不可妄用而达于清静无爲之妙读是书者所当尽心焉廼若注释之搜冥抉怪旁引曲喻是又当嘉其用心之廑而审取焉则可矣绍定癸巳季夏中澣九峯真逸陈奂子敬父序太上无言不得巳而言其言感应篇云者律程严备逵径朗分䇿之使趋尼之使辟緫一千二百七十有四字始之曰祸福无门唯人自召终之诸恶莫作衆善奉行指归精切不过此一十六字愚夫愚妇易知易行李註言逾十万不既多乎矧蔓而爲序爲跋未巳也且天地之间惟一感应心吾心也无欠无假感之在我应之亦在我故善者常福不善者常祸感而爲应应复爲感循环无端有以𩔖至冝非可以文寳索也彼託文字而传者削之又削之至于不容削繇文字而悟者忘之又忘之至于无可忘销声剥华呈真露朴心与道混随感随应若是则文字诚不足尚矣虽然动而之乎情其不谬于感应者几何人哉性命之薄文字之滋也集衆妙以钩其玄揭诸征以昭其信曽谓踈略简淡之辞可以振遗响于大道将隐之后耶编牍烂熳主一善而巳使人人果能以善爲感应根则诸福之物皆其心官统之虽太上此篇藏诸金匮可也吾亦将守中焉端平乙未长至后三日方厓龚㓜采谨跋是书也以感应名篇岂茍云哉世人毎以感应二字作一句轻读过岂知有感此有应感者在我应者在彼固未有无感而自应者也幸今吾邑刋是书则人皆可以有是书矣人有是书要须心有是书使心无是书虽模以纸侈其帙压架充栋犹无书也诗曰上帝临女毋贰尔心心乎心乎其有是书之心乎嘉熈戊戌嵗闰月朔日谷口郑大惠谨题太上感应篇之作正所以开千万世愚天愚妇爲善之门也感随于应应孚于感其机甚速可不谨哉若夫感不在物而在心应不在近而在逺则士君子者尤当黙㑹于自然之中可也真氏子其勉之熈戌立夏后十静轩先挺跋太史公作伯夷传有曰近世操行不轨专纪忌讳而终身逸乐及原累世不絶或择地而蹈之时然后言行不由径非公正不发坟而遇笑祸者不可胜数也范孟博诫诸子吾欲使汝爲恶恶不可爲使汝爲善则我不爲恶合二子之论而观之而感应之说遂穷使后世爲善者惧爲恶者肆未必不繇此也余谓有天道有人道福善祸滛天之道也趋善逺恶人之道也爲人行人而巳而祸福何知焉感应篇之作爲不能择善而行者设尔人心未甞无所畏上焉畏义其次畏祸读是书者见爲恶得祸之可畏充畏祸之心而畏善之心萌焉则庶矣端平丙申二月既望里人叶应辅谨书世谓感应之云独出于老佛氏非也书有作善降祥之训易有积善余庆之言大抵皆此理也顾甞思之所谓善者果何事耶传称活千人者有封而杀降者殃及三世然则有志于善者必其权足以生人杀人然后可也陋巷箪瓢之士将焉从而用力乎否则严祷祀以徼福于鬼神植因果以希报于冥漠此又利心之尤而不足以言善者也然则当奈何余闻诸孟子曰鸡鸣而起孳孳爲善舜之徒也又曰存其心养其性所以事天也夫鸡鸣而起未与接物善焉乎施存心养性此人事也于天何与呜唿知乎此而后知爲善之本矣益天命之性赋之于人本皆至善自夫泪之以私乱之以欲然后反善而之恶尔心者所以主乎性者也吾能兢畏斋果如临君父如封神明则本心常存而性不失矣循性而行何徃非善是爲不负天之所子者此既所以事天也鸡鸣而起孳一善者爲此而巳存乎此则天下之善皆此焉出虽功被万物泽及百世亦自是而充之尔予故曰此爲善之本也李公註感应篇以谕人子惧世人不求诸内而求诸外顾以力弗足而怠焉又或出于侥求觊幸之私而反流于不善也故书之篇末以告观者庶不失感应之本指云端平二年上元日西山居士眞德秀敬跋七天昌谨斋心三复太上感应之㫖金辉玉映如日之必燥雨之必润炊之必熟种之必生也恭惟皇上御洒八字简明二理该贯眞三十六部之喉衿万八千篇之管辖也敬阅大丞相妙賛心镜了然输关透鐍随笔呈露所以开人心之蒙昧独歩杳冥之日月也若夫李君集註世网猬如惩妄破谲迎刃解散所以去人心之危疑直跻霄汉之风云也是理也吾儒讲之熟矣达者施于政穷者蹈于身未甞不深切着明也是书之旁引曲谕特以发明是理其有功于辅教者哉君子由是而行夫已之所未行以觉夫人之所未觉庶愚夫愚妇皆知迁善逺罪极而至于天人一心物我同视始不辜刋行是书者之本意也时嘉熈戊戌夏五朔谦堂陈天昌谨书天道福善祸滛人之积善积恶殃庆各以𩔖至间有爲善而得恶爲恶而得善或者修省之念从而怠焉是未明夫熟与未熟之论耳老氏言祸𠔃福所倚福兮祸所伏倚伏之几谁其尸之惟君子率性而行不杂以伪正其义而不谋其利明其道而不计其功此感应篇之本旨也观是书者无徒知之宜允蹈之嘉熈戊戌夏至易隐太初子应辰谨跋纪述灵验昔峨眉令奉议郎王湘绍兴辛巳嵗因观此篇焚香誓行数十件事后气疾昏闷殊絶更衣而卧男女环泣觉身在半空闻哭声微如蜂蝇少顷有人云王湘方欲行感应篇真楽善者且速放还巳而遂甦遂宁府周箎因获此篇日逐观阅又好与人演说绍兴二十一年二月二十一日暴死经日还魂谓妻曰有人追去隂司见庭下皆立篮缕人各有力士执州府旗号管押箎被驱立本州旗下顾盻左右半是郷里饿死者心甚恐怖俄顷唿至殿下瞻殿上坐者如人间画星官像唿箎喻曰汝本在饥馑籍中今以汝钦奉太上感应篇爲人演说汝虽欲行未及一二然闻而回心爲善者多亦有行持而证仙果者皆因汝之功今一㮣追至巳攺注寿禄籍讫放还之后坚固善心可证大道不复来此箎既出忽一吏戒曰汝还阳间更宜将感应篇广行流布若一方受持一方免难天下受持天下丰治传受之士功业不浅非但脱水火盗贼疾苦之厄凡能平心待物亦可析求男嗣添注寿禄广而充之可造神仙箎因省敬録其事以警世人噫即此知彼二人福兴一念而报应巳若是其有信心力行更相䦕导引接未来积之以渐持之以久则天地鬼神森列昭布岂无助于冥冥之中哉台州仙居县城西王竺有次男王净年四嵗嘉定乙亥六月十二日午时生因戊寅年二月二十三日竺带出闲嬉被邪祟侵害回家不能语言至二十六日戌时身死竺情切发心命工刋太上感应篇印施欲求亡男王净魂魄再投母胎人爲儿子果蒙感应妻黄四九娘巳卯春有姙至前三月二十八日夜梦到黄巖县定光观黄箓普度大㑹附荐所同亡男王凈共轿归家梦觉胎姙微动至十月十八日申时生长男子舍在东岳行宫取名师回至乙酉年妻复有孕得病甚笃四月二十八日命工上此篇板即有报应次日下手刋行病则继痊新都杨道机字明夫云吾郷友人学谕宋子止一日甞与子言曰庆元攺元夏六月十二日早有云游道人以久病死于所居之壁后至晚忽引首相视若有言者因询之曰贫道死良久而甦略有怪事愿听其说贫道姓张天彭人也家以酒业破荡遂慕道流落于嘉眉黎雅间口传太上感应篇縁化以充旦暮至雅安有一茶肆日供斋馔令贫道念诵此经虽爲至诚转诵然止能诵其半而未究全篇每以爲愧数日前以病故卧于此适早困絶𥘉夜之时见一鬼吏唿之前行至一官府恍若嘉州宪司方入门见饥饿者无数又过一门有一大庭见庭下旗帜罗列鎗㦸满前有一人坐于㕔上遂引至前问曰尔在生之日诵太上感应篇何故止诵其半贫道竟不敢答又曰汝虽有过而亦有功令还人间更受辛苦百日吏遂引出谓曰汝以诵经不及全篇所以至此今既生还若到人间可究全篇及化世人诵念此经即可免汝之罪言讫而觉又泣而告曰贫道所见如是恨此身秽恶不能化人乞爲作一方便以太上感应篇普劝念诵一以愿奉道之人消灾集福一以少赎贫道不诵全篇之罪塩知太上感应篇其爲冥司取重如此虽诵而不全其报应尚尔况知有太上感应篇而略不念诵奉行者乎简州进士王巽于开禧丁卯之冬染病困笃爲隂府所摄比至一山楼宇壮丽金钉朱门金字大书曰东岳府内则廊庑清肃阶陛峻严有青衣道士数辈如以职役于下仰视殿左一碑髙可丈余乃金书一太上感应篇诵读敬礼而出复经从一所在宛如官府榜曰速报司方竦然而身巳至于庭矣人亦衆聚有絷缚者有从容者半可面识似各以善恶照对所拘不相存问俄闻唿巽姓名曰太上圣训汝既面覩切宜钦奉从此当持杀戒闻之释然其疾顿愈黄巖县郭进士杨琛因覩刋感应篇遂占助一版甲午春梦神人告曰巳排君在第三甲第十七名意谓应在科举次日刋局发版様请金乃刋琛名在第二卷第十七版丁酉春版将成就刋局欲再作小卷刋施本文使人便于持诵庶几由诵而觉由觉而行进士沈球因内子项氏有娠多病发心刋施至三月庚申日刋成刋者捧版至门项氏即产不移时刻毋子俱庆且无少艰至若真大圭竭诚募刋是篇继获嗣续及凡能至诚助刋者亦多获嘉应今不敢隐其感应之实姑述其略用劝善男信女恪意受持正真在我则自应于彼矣太上感应篇正统道藏三家本三十篇太清部太上感应篇卷之一李昌龄传郑清之賛太上曰祸福无门唯人自召传曰一念未起则方寸湛然有同太虚何者爲善何者爲恶及一念𦆵起趣向不同善恶既殊祸福即异此太上所以言祸福无门唯人自召也大抵一念起处即祸福之门篇中之言皆其事也昔卫仲达初爲馆职被摄至冥司冥官命吏呈其善恶二录比至则恶録盈庭而善録𦆵如筯小官色变索秤称之既而小轴乃能压起恶録地爲之动官乃喜曰君可出矣仲达曰某未四十安得过恶如是之多乎官曰不然但一念不正此即书之不待其犯也仲达曰然则小轴中所书何事官曰朝廷甞大兴工役修三山石桥君上䟽谏止之此谏藁也仲达曰某虽言之朝廷初不从于事何益而能有如是之力乎官曰朝廷虽不从然念之在君者巳是向使听从则君善力何止如是将见乗此而立获度世矣尚安得而摄君乎奈何恶念太多力巳减半不可复望大拜后果止于吏部尚书鸣乎仲达之恶止是空有其念尚至一旦损尽合作宰相之福况本自獧薄而又多直犯者乎于此益知一念起处信爲祸福之门也是故赵康靖公㮣甞置缾豆二物于几案间每一念起必随善恶以豆别之善则投一曰豆于白缾中恶则投一黒豆于黒缾中初则黒豆絶多既而渐少久而善恶二念都忘缾豆二物亦俱弃而不用此盖消磨至于莹彻无复可以记别者也嗟乎丗人方寸之间波澜万丈尚何望如赵康靖之至于莹彻乎将见损福如卫君也賛曰福本自求孽由自作同出念虑分爲善恶吉凶感召影响酬酢毋待巳形所贵先觉致力于斯俯仰无怍善恶之报如影随形传曰善恶之报而以形影爲言者谓作善得善作恶得恶亦犹形之必有影也昔曹彬忠诚事君谦恭自处不急货利不树私恩振乏絶恤鳏寡喜愠莫见不以富贵骄人虽帅师征讨未甞妄杀初破遂州诸将皆欲屠城公独执爲不可及伐金陵必先焚香誓衆城下之日无得妄杀一人举此二端余悉可见前后全活可胜言哉又如舍怨而雪昌言自诬而救全斌缓决新婚之吏不伤己蛰之虫皆盛德也是故诸子皆贤令玮琮璨继领旄钺少子玘追封王爵实生光献太后以至济隂生享王爵子孙昌盛近世无比然则爲善之报岂不如影随形乎闽中国计使薛文杰常与内枢宻吴英有隙一日闽主鏻使巫徐彦视鬼宫中文杰因令以英将反爲对鏻信而杀英时英久典闽兵军士悦附闻英𡨚死无不切齿适吴人攻建州鏻发兵救之军既发乃逗遛不进必欲得文杰而后行鏻不得巳以槛车械送军士得之脔食立尽初文杰之爲鏻造此车也谓旧制无他苦于是自出新意车内皆周植铁铓铓皆内向使槛送者居中不得动转动即爲铓所剌其意必有所主无何未及施用至是乃身自甞之然则爲恶之报岂不如影随形乎替曰理有施报出于自然如种五谷刈获有年如植荆𣗥久则蔓延易称善恶必以积言勿以其事责诸目前是以大地有司过之神依人所犯轻重以夺人筭传曰按北帝大伏魔神呪等经下方正北有一大海秽恶腥黒莫测边际中有一山高十万六千里上参碧落下入风泉名曰北都罗酆山山近水面有一大洞名曰隂景天宫周回三万六千里中有三十六狱狱中草木皆禀自然恶毒之气锋铓风利甚于劒㦸主此洞者名曰太隂天君助治四人一曰东斗斗中生炁君二曰西斗斗中成须君三曰南斗斗中司禁君四曰北斗斗中司命君此洞之外山上别有六洞六天大魔各主其一即太隂天君外六曹也互相关报主执罪罚六大洞宫之下又有三小宫官一曰天官二曰地官三曰水官专主刑名之軄最爲追唿要司也三官之下又有九令土主即九州之主也五岳府君二十四炁乃二十八宿之隂狱以至河海掾吏丘陵溪洞主者各各秉命列爲属吏夫酆都者天地司过之都司也九令五岳者酆都之子司也令狱以下所有冥曹又属令岳之子司也分司列局因事授职千千万万何可胜言不闻岳司近又置举意司乎其司共有五案六员判官专主关达人之事始即人之起意处也善恶功过纎悉皆书既书达于更生虞公御史吕公所主之司此司得之又复籍爲二簿达于丰道中狱定子定夺二司定予司则皆青莲寳座定夺司则皆荆𣗥蒺藜予本二司亦自绍兴二十八年置至干道八年校幼以善而僧纪福者四方上有二千八有六人以恶而将入荆蒺者四方却有八千七百六十一人便可见其爲善者少而爲恶者多也大抵荆蒺之狱端爲欺诈姦邪者设行住坐卧荆蒺蒙缚极爲苦楚呜唿今日身被蒙縳岂不亦犹昔日欺诈姦邪人被蒙缚乎若夫减夺之说则当随文引证兹不复载賛曰天地鬼神森列昭布隂诛冥责列于刀锯依过定罪毫发不恕筭既可夺寿岂难注不睹不闻冝益戒惧筭减则贫耗多逢忧患传曰道藏纪筭録云清斋一旬増筭十纪清斋一日増筭十旬清斋者心斋也一经减筭即爲有过之人贫耗忧患何所不有昔奉符令钱若愚早嵗补官姦险狠愎在处多不成任晚益迍蹇子女沦丧触目无聊因投词于龙虎山叩头祷谢是夕梦一神叱曰汝姦险狠愎夺筭将尽尚何谢爲未几果卒栎阳尉郭鄩官不得调奇蹇迍塞无所不至虽至亲宻友亦渐踈斥每倦闷间即见二物状如猿狖跳踯其旁心大恶之祛亦不可避亦不可忽一日乃自言曰吾乃主世之虚耗者也君既获罪故吾得以扰君今数满当去可享安矣果如言此皆减筭则贫耗多逢忧患者也呜唿与其至此孰若速自澡雪无令至此乎賛曰人之赋寿如木有根随其生植脩短所存沃以膏润枝条苾芬乃或戕伐枯悴日闻栽培倾覆天何心云人皆恶之传曰按七星移度经隂匿闇昧伏姦藏欺不义不仁无恩无徳北斗定爲大恶人隂匿暗昧伏姦藏欺不义不仁固大恶无恩无德亦大恶欤大抵无德无恩则功不及人隂匿闇昧伏姦藏欺不义不仁则害必及物其爲不善实皆一也今爲人而至使人皆恶者必自取也昔丁晋公与㓂莱公同在政府天下之人识与不识闻莱公之名则必许爲忠荩闻晋公之名则必目爲姦䛕闻一善必以归莱公未必皆莱公所为也闻一不善必以归晋公未必皆晋公所爲也物论如此而鲸波之设竟如此岂非功不及人而害多及物乎经云喜集则福生怨积则祸至信不诬矣昔杜祈公知干州嵗未满攺知凤州二州之民争于界上一曰我公也汝夺之一曰今我公也汝何有焉张忠定再镇蜀蜀中之民无不鼓舞相庆如赤子之久失父毋知公之来必能复鞠我也至今尸而祝之社而稷之然则二邦之民所以喜二公者爲何如呜唿与其怨积孰若喜集戒哉賛曰西子不洁掩鼻过之沧浪之浊濯足是宜美恶自取尤人何爲枭獍蝮蝎唾逐恐迟爱人不亲反己可知刑祸随之传曰太虚真人南岳赤君曰人若遇我以祸但以福往自然福德之气恒生于我害气重殃自生于彼此学道之大行也然则刑祸随者岂非害气重殃恒在于身乎苟爲不然胡爲所至辄与刑祸㑹也不闻卢刘之事乎昔卢婴气质文貌皆足过人人与之交必遭横祸时元伯和爲军司马闻而不信召与之饮宴未终而节度陈少游巳遣军吏缚伯和而去矣或以告少游少游亦不信曰伯和自当有罪婴何预焉吾将荐而官之及至潼关则上巳幸奉天矣又有刘甲者亦如婴之爲人人与之交必及于祸士子王建独谓不然但人偶有灾耳甲何预焉甲闻大喜急往谢之相与谈论久之乃退未几建遂失火人因目爲鸺鵩或遇诸途无不急走逺避帷恐避之之不速也呜唿卢刘如此而所至辄如此赤君之言岂不然也賛曰人之隐慝爲于无形厌然掩覆更𥨸美名髙谈理义自诡廉清谓可欺丗永享安荣孰伺其后人祸天刑吉庆避之传曰南岳寿星告太极真人徐来勒曰若能克意爲善自然动与福㑹然则吉庆避者岂非不能克意爲善而至然乎大抵非吉庆避之其福德浅薄自不能与吉庆㑹也昔宋太宗作端拱楼闻董羽善𥁞龙水召之使𥁞于壁羽用意精妙半年乃成自谓天下絶笔及太宗引嫔御登楼观赏无何太子见龙大惊立命污漫半年工夫一旦无用曏使皇子不惊董羽恩数岂在明日范文正公镇鄱阳有书生献诗甚工自言平生未甞一饱可谓天下之至饥者时士夫盛习欧阳率更字墨本直千钱荐福寺碑乃其本也公备纸墨使匠打千本俾售于京无何震霆暴作碑遂碎爲数片百万之钱一旦失望曏使碑不击碎书生享用其有穷乎于此益知吉庆避者非吉庆避之其福德浅薄自不能与吉庆㑹也賛曰淑慝以𩔖吉凶在人譬如仪凤不栖荆榛虺蝪之窟岂产珠珍氷雪凝沍寒谷不春一气所感当识其因恶星灾之传曰按十一曜大消灾神呪经欲界衆生不脩正道不知有五行推运十一曜照临主其灾福至知土火留伏金木凌犯罗计孛逆日月薄蚀乃至州县播迁人民灾难水火虫蝗刀兵相犯悉皆由也又按七星神呪经天地设位乃建五行廵历天下察无道之国观不祥之人凡处虚域之内蠢动含生命系于天星辰凌犯彗孛冲破遂生兵灾水旱流离知而逃形可全自巳逆之遇害凶衅微生黎民死亡沦沉苦海然则人之有灾要当自省其可但归恶于星欤大抵恶自人爲星因灾之非星之恶而人心自恶耳宋景公时荧惑守心子韦曰祸当君可移于臣公曰相所以治国家也曰可移于百姓曰百姓死寡人将谁君曰可移于嵗曰嵗饥人饿必死子韦曰君有至德之言三天必三赏君矣是夕荧惑退三舍张士平知青州忽夫妻失目因弃官家居日夜祷谢一日忽有一书生踵门曰吾乃太白星官五帝星君以子久志于道且祷谢勤至遣吾下降爲子疗治既而不施一剂惟于宅南凿开一井取水涤之一涤遂愈呜唿荧惑本主灾厄疾病今也乃能爲宋公退舍太白本主灾怪刑律今也乃能爲士平疗眼然则星果恶欤惜人不知人间一年三百六十五日上应周天三百六十五度度主一日皆二十八宿主之呜唿人在世间日日节节皆属星卦主摄爲善不免予福爲恶不免予灾是岂星之恶欤賛曰天道云逺太空冥冥我兴视夜瞻彼列星荧惑退舍善言足凭天人相与如影赴形视履考祥甘后之经筭尽则死传曰按赤松子中诫经人有违犯皆被本命星辰奏闻上帝七星六律四时八风九宫五行先令司命夺其筭纪授以祸殃然则人有祸殃乃至于死岂偶然哉必其作诸不善夺筭至尽故至然也惜人莫悟浮生短世膏火相煎日失一日弹指便过况恶习难拔修行者少迷惑者多业识茫茫无有是处求之日用不免与物浮沈荡然不反于胶胶扰扰之场欲其无过其可得乎今日以某事减若干筭明日以某事减若干筭减夺不巳㑹有尽时既乏正修又多过失一死之后便有三恶险道历然在前或爲畜生或爲饿鬼或堕地狱皆未可必不闻王咨以处官刻核而死受牛身乎费冝以操心黠劣而死爲饿鬼乎陈堂以恃䕃凌人而死堕地狱乎此皆死有余责而沦入三恶者也孰谓一死便了更无余事乎賛曰纣有天命忽焉以亡文拘羑里与龄益长覆却万变善庆恶殃我命在我谁云不常彭殇寿夭寸心自量又有三台北斗神君在人头上録人罪恶夺其纪筭传曰三台共有六星每台二星上台司命中台司功下台司録上帝署爲天曹俾主生死寿夭人有三魂上应三台篇言三尸上诣天曹言人罪过即上诣三台也若夫北斗乃紫极都曹爲天地日月江河海之元合隂阳木火土金水之德象陈北斗精应玉清三界十方皆所统御斡旋气运斟酌死生六甲生人各禀一元之气方得囿形爲人具足一躯皆北斗也主持人命使保天年亦北斗也又按九真帝君九隂混合纵景万化隐天祕诀人两眉间却入一寸号曰明堂北斗帝君太隂九妃常处其中又按业报因縁经七星之气常结爲一星在人头上去项三尺其人爲善则光大而明爲恶则光小而暗又按北斗傍通图七真曰吾每月初三及二十七日必一下降受人醮祭察人善恶然则三台北斗在人头上録人罪名夺其筭纪信不诬矣賛曰人之一身肖貌天地反而求之万物皆备此心最灵不行而至神明所舍动息弗离福祈祸禳无乃儿戏又有三尸神在人身中每到庚申日辄上诣天曹言人罪过传曰三尸言人罪过非独篇中言之诸书亦皆言也一云上尸名彭踞中尸名彭踬下尸名彭硚一云上尸名青姑好伐人目中尸名白姑好伐人五脏下尸名血姑好伐人胃命一居人头能令人多思欲好车马一居人肠能令人嗜饮食好恚怒多忘少气一居人足能令人耽色慾喜杀害关节搔扰五脏踊动每至庚申日与身中三魂上诣天曹言人罪过大抵三尸言过乃其职也按经所说修真之人先当絶去一云三守庚申三尸伏七守庚申三尸灭守者不寐也不欲三尸得以言其过也一云寅日三尸游两手当去两手指甲午日三尸游两足当去两足指甲此名斩三尸随所在而去之呜唿与其百守庚申尽去指甲孰若清心寡欲无使三尸所能恼人者数事得以干吾方寸乎昔僧契虚志慕清虚一日因山行爲异人捧子所导至稚川仙都稚川曰子能絶三彭之仇乎契虚莫悟捧子曰彭者三尸之姓也当居人身伺察善恶庚申之日悉録以闻然则三尸言过孰谓不然内则守心外则去甲此修行之初法也賛曰柳子骂尸义正词宜奋笔抗辩出于有激其实七情交相蟊贼投机乗间肆其侵蚀非彼巧诉繄我逸德月晦之日灶神亦然传曰灶之爲神号曰司命司人一家良贱之命过无隐露纎悉皆言一云灶神状如美人貌有六女月晦日诣天曹白人罪大者夺纪小者夺筭一云灶有三十六神能转祸爲福除死定生驱逐妖邪迁官益禄若依时祭祷所愿必从祭灶有日或以晦日清净灶前香花酒果谢之亦吉一云在天爲五帝直符在地爲五音太嵗在人间爲五音灶君灶中黄帝即世之司命常将世人罪状及过恶奏闻隂阳二景记之黑簿呜唿灶之爲神明察如是职主奏告又如是世人行事但取快一时岂问家有灶神而恐惧修省乎賛曰祀典所録灶其一焉神灵栖之是或当然余苟无过子亦奚言一有不戒获罪于天无所祷也醮祭可捐凡人有过大则夺纪小则夺筭传曰纪之爲说一云十二年爲一纪一云三百日爲一纪筭之爲说一云百日爲一筭一云一日爲一筭大抵三百日自不可夺况十二年乎一日犹不可夺况百日乎谨按经云人之受生所得之筭皆记在诸天太上勑勒诸天诸地日月星斗天真圣人将军使者天神童子天地飞仙三界四司岳渎官属执箓把籍廵行考校三日一言十日一奏百日一结不辍须㬰若修善立功则便可延年万一造罪则立见减筭又按赵业被摄至上清校勘所见一吏方呈押戊申生人録其录首具人之姓字又降行横列六十甲子日辰其日有功或过皆书其下如无亦书无功则延年过则减筭与经中之言皆无以异孰谓减筭爲无耳絽兴初符仲信者赤手起家方且称意年三十五忽至不起方委顿间自言恍然如处旷野俄见数人遥唿曰恩主胡爲在此相与引至一处乃一官府仲信因卧门侧一吏自门引头曰岂鼎州符仲信乎数人曰然吏曰此人本合饥寒以好施故能起家寿本五十有九以不烧香睡起晚今皆削尽数人曰不烧香睡起晚皆小过何至如是吏曰不烧香即是无敬奉天地之心睡起晩即是有多淫之意岂爲小过数人相顾大惊曰厚德如符公尚犹以此夺尽纪筭人其可自恣乎呜唿所谓过者不待出于语言见于行事然后谓之爲过但凡念起于中稍渉不正即名爲过仲信之过便可见也賛曰命曰迓续可演而伸命曰断弃促亦有因细行不谨终累正真罪大恶积乃灭其身惟德是辅皇天无亲其过大小有数百事欲求长生者先须避之传曰数百事者即篇中自非义而动下迄死亦及之之说是也欲求长生之人先须避者非余人不必避也谓求长生之人则尤当谨避必使已行净如明珠虽纎尘微翳亦不可使有也苟尚有之未得爲无过之人也昔许真君行符施木治病救灾于民最有大功上帝犹讉其七世不祀祖先且有贪杀匿三种之罪必待特赦然后拔宅轻举女仙杨正见久以遇师登真有日上帝亦谴其少时父母贯钱输税正见不合择取二文圆好者匿之名曰隐藏官物更复谪留人间一年又如陶隐居之修本草孙真人之着千金方皆是主于济活惟是中间略取虻虫水蛭之类以备药使上帝亦谴其功虽及人反害物命但得尸解而已又如紫虚元君与茅君同在清虚宫校勘天下真仙得失之事顿落者四十七人复上者𦆵二人盖爲抱淫慾之心行上真之道非止被落又将被考三官然则欲求长生者是可有纎毫微翳乎大抵欲求长生之人于篇中所谓数百事之说者须得谨避也賛曰神仙可学不死可致博採方药鍊神养气外诱纷然可慕可喜宁保此心果无纎累欲成仙道先修人事是道则进非道则退传曰道之爲说见于诸书者其说甚多然晓而易见者无若中庸之说之爲着明也中庸曰天命之谓性率性之谓道大抵性也者道之体也道也者性之用也人欲未起之前湛然方寸即性之天也道之体也于日用间能自率性不爲人欲所移即性之用也道之体也今日用之间动静语黙岂非道乎是故孔子曰何莫由斯道也行而是是道也行而非非道也可行则行可止则止即太上所谓进退也第人不能率性常使如人欲未起之前所以倒行逆施以是爲非以非爲是当进而退当退而进也昔赵清献公甞曰吾昼之所爲夜必焚香九拜告之于天不敢告者不敢爲也苏黄门书隂君之言曰昼之所爲夜必记之于纸不可记者不可爲也此皆能自率性不使于进退之间或有是道非道之失者也能知此者有几人耶賛曰道则在是明白坦夷所谓常道民之秉彝试反诸心能别是非一念不昧良能真知外是求道斯则自欺不履邪径传曰太上曰大道甚夷而人好径夷者平也径者不正之路也即吾儒所谓澹台灭明行不由径之径也在人履践言之即人之履践不正处也履践不正自一念始一念起处其可不谨昔李退夫隐居南岳日以不得遇师爲恨一日寻幽访深忽闻空中有弹碁声举头视之则见二人坐于木杪相对而弈退夫大喜亟往致敬方问道间俄有田妇岀傍不觉反顾则二弈者巳失所矣退夫不悔事巳无及张木爲浮梁令县有一庙极灵能爲人祸福令至必祭以斗酒随酌辄尽木疑爲妖既祭度其醉撤席执之果一老猿巳大醉矣将戮于市猿俄醒曰某死固不问然数年所贮极爲可惜君虽至廉然县道阙乏不爲无补木𦆵问处则猿巳跃身而去矣自此百计踪迹竟不可得呜唿一念𦆵差遂至如此所谓邪径即此便是賛曰道若六路曽蔑多岐跬歩弗谨溪谷险巇视听言动以礼自持九思三省犹恐失之舍而他适颠覆奚疑不欺暗室传曰太上所谓不欺暗室即中庸所谓君子戒慎乎其所不睹恐惧乎其所不闻莫见乎隐莫显乎微诗所谓相在尔室尚不愧于屋漏大抵暗室者所可欺处能不欺于可欺真不欺也不闻翊圣真君不欺之说乎真君戒张守真曰但洁身守正不欺方寸自然黙符天理以此事君何惧之有然则不欺爲行岂细行哉昔张建章奉使渤海中流遇风波涛如山自分必死俄见一青衣乘一小舟而至曰仙官召君方恍惚间则巳逹岸仙官曰君平生不欺暗室上帝所知波涛无足虑但复登舟吾当遣人护子建章竟得将命而返于是弃官学道遂获登真韦行式採访西川其姪子威侍行有老兵名曰丁约曰侍左右子威觉其不凡方欲诘问则约巳求别曰吾神仙也上帝嘉子不欺暗室遣吾下降更加审察今果不欺得道必矣但尚余两尘耳子威曰何谓两尘约曰儒谓之世释谓之劫道谓之尘两尘即两劫也呜唿世人于青天白日之下尚敢公然行欺况暗室乎是故超凡入圣常闻于古人少见于今日也必欲不欺在我而已賛曰境有明暗心无显幽一念之举十目巳周形诸事爲洪水横流褒衮挞市何必外求不愧屋漏心正身修积德累功传曰德也者日新之谓也功也者日用之谓也苟能闵闵然如农夫之望歳汲汲然如商贾之营财今日积其德明日又积其徳今日累其功明日又累其功夫所谓天仙一千三百善行之只在四年地仙三百善行之只在一年第人不能多至中废不闻穿石礼树之说乎紫虚元君曰昔有傅先生者自少好道入焦山石室中积七年忽遇太极真人授以木鑚使之穿一盘石戒曰石透吾当度汝石厚五尺余传穿之不息积四十七年石忽穿透太极真人果来度之又南岳夫人曰昔有一人励志于道然不知求道之方惟日夕礼一枯树求乞长生如是不巳积二十八年树忽生华有汁如蜜其人取华并汁吞之立获度世呜唿积徳累功虽不在于鑚石礼树便可以见其积德累功大抵有其志者无不成也賛曰圣贤有顺成已成物仁以已任道由性率小善必爲细务无忽事在悠久效非仓卒能办肯心断无干没慈心于物传曰佛告普眼曰我今此身地水火风四大和合四大各离今者妄身当在何处即知此身毕竟无体和合爲相实同幻化四縁假合妄有六根六根四大中外合成妄有縁气于中积聚似有縁相假名爲心此虚妄心若无六尘则不能有四大分解无尘可得于中縁尘亦归散灭毕竟无有縁心可见然则世人胡爲而妄执此心以爲心乎况不善用而不慈乎呜唿此说微妙姑置勿论请以慈之一字言之佛言我有四无量心一曰慈二曰悲三曰喜四曰舍太上曰吾有三寳一曰慈二曰俭三曰不敢爲天下先诸圣尚尔况于人乎按经所说灯烛焰上别有一种微细衆生吞食其光以爲性命人气一吹随吹即死是故诸佛戒人不得以口气吹灭灯烛迦叶尊者未出家时甞令其妻压油饮牛妻不乐曰我不忍见此等微细衆生粉骨碎身然则诸圣所以慈其心者爲如何惟其如是所以于一切物不遗微细一切护念昔寳文王敏仲七世不杀又好放生至敏仲身乃自生疑一日咨决于小法华曰以某所见不杀不放一切付之无心可乎师厉声曰公大错公大错岂作空解耶面前露柱亦自无心着几箇露柱能救得世间一箇苦恼衆生诸佛菩萨其说不尔可急懴悔无自贻戚敏仲骇然汗洽再发心放一百万命其后持节淮甸适嵗饥出按拯济舟次青河忽闻汹汹声如数百人争閙疑是饥民遣人迹之了无所见心忽自悟于是䇿杖循河而行则见数十妇女濯筥岸侧汹汹之声正出筥中蛤蜊也悉命以粟易之得数十斛亲爲诵经持呪投之中流既而复自疑曰吾平生放此可谓多矣万一感恩来爲眷属岂不痴钝是夕即梦文殊现身其前慰谕之曰我于往世亦曽生蚬蛤中来但坚汝心无自疑沮敏仲至此始大信异因着一书以示劝戒王涣宣和年间大病濵死忽梦一金佛告曰汝平日放生巳及万命自合延寿我今传汝一方可急买茯苓黄芩地骨皮甘草四味等分和剂饵之无不愈者涣如戒修合一剂果愈孰谓诸圣于一切物不遗微细一切护念之说爲不然乎大抵慈爲万善之本心若不慈善何以立賛曰万物同体均受于天乐生畏死此性则然忍肆其暴刲割烹煎肖翘蠕动皆在所怜视物犹已仁术乃全太上感应篇卷之一太上感应篇正统道藏三家本三十篇太清部太上感应篇卷之二义二李昌龄传郑清之賛忠孝传曰东卿司命曰有萧邈之才絶衆之望养其浩然不营冨贵或至贞至廉不食非已之食不衣非已之衣纷华不能散其正气万乗不能激其名操或先世有功流逮后嗣易世鍊化改氏更生此皆有应仙格当登仙品然必多歴年所始得渐进至于至忠至孝则今日谢世明日便当补爲地下主者复从地下主者便当进补仙阶大抵忠也者人臣之大节孝也者人子之本事使爲臣而皆不忠则爲君者复何望于臣爲子而皆不孝则爲父者复何望于子如此则君臣之分父子之伦一切䘮矣人不禽兽如必夷狄如也惜其不知忠孝乃超度之本得获度世莫此爲速不闻吕公诲兰公期之事乎昔吕公诲爲御史中丞正色直言倾动朝野一日独坐悦见一青衣授以一丹曰此清凉丹也上帝非久南游炎州命子紏正羣仙彼州大热故先以此赐公再拜吞之不啻氷雪下咽未几果捐舘时朱明复初登第在湘江见公跨一玉角鹿左右皆青衣小童吏兵数百前后呵拥明复迎揖曰君其已仙乎公曰吾此行侍上帝南游不及欵曲乃口占一诗曰功行偶然书玉阙衣冠无限葬尘埃我今从帝爲司紏更遣何人直栢台言讫不见兰期家世孝悌聚口百余上下和睦略无间言一夕有一眞人降自斗中曰吾乃斗中孝悌王也未孝至于天日月爲之明孝至于地草木爲之生孝至于人王道爲之成子能孝悌吾所以亲眄于子旣得见吾得道必矣后果如言然则至忠至孝其于度世岂不捷疾呜唿忠孝者旣如此则不忠不孝者当如何哉賛曰非忠无君非孝无亲舍是二者兽而不人庄周放荡命义是遵释氏空寂报恩犹勤戴天履地孰逃其身反悌传曰有子曰君子务本本立而道生孝弟也者其爲仁之本与司命使者以父子兄弟夫妇爲三纲本之与纲字殊而义一若弃本舍纲伦何以立大抵能践其实则上下相安而不渝苟尚其文则悔吝易生而必渎昔姚栖云家不甚冨惟仰给农桑生三嵗其父爲其兄无子代之逺戍遂死于边栖云旣䘮迎魂以葬庐于墓侧终身号慕县令苏彻捐俸买田开阡刻石以表其事府尹浑瑊列状以闻有诏褒赏旌表门闾名其郷曰孝悌社曰节义里曰爱敬始自栖云凡十五世同居聚口数百歴三百余年无一人异词经五代离乱子孙保守坟墓不相离散又有张诚者亦田家也累世同居聚口一百七十有余内外和睦略无间言衣服之𩔖皆无常主每旦家长坐堂上子弟列堂下以次受軄罔不祗勤自祖琯至诚凡六世同居几二百余年始终如一呜唿若二家者眞所谓实践者也尚虚文者能如是乎賛曰父母之身分爲兄弟一本而出安有异体爱其枝叶以护根柢史诮豆箕诗歌棠棣如埙如箎神相恺悌正已化人传曰孔子曰君子正其衣冠又曰席不正不坐呜唿衣冠几席尚当使正况行已乎又曰子帅以正孰敢不正又曰不能正其身如正人何此皆圣人行已之大法也然则人之行已其可不正惟其正也人皆敬之人知敬处即其心已化处又何待区区而化之哉昔司马温公爲人正直名闻海内其居洛也风俗爲之一变莫不敦尚名教不急货利人随贫冨皆自足后生晚辈知畏廉耻欲行一事必相戒曰无爲不善恐司马端明知吕申公正直敢言倾动朝野时王安石出守常州移书于公曰某客京师二年于兹疵吝积其心胷每不自胜及诣长者即废然而反德人之容使人意消今于晦叔见之荥阳吕公心与道潜湛然方寸其爲崇政殿说书也日以正心修身之说劝导人主每自言曰若身修心正不假他术而天下自化是以所居则躁人化闻风则薄夫敦胡公瑗之爲苏湖二州教授也每解经至有要义必恳切爲诸生言其所以治已而后治人然则诸君所以正已者爲如何哉以此化人夫谁不化賛曰表正影直源清流泚枉已直人万无是理圣贤何术举斯加彼瑕而戮人三军见齿大学修身家齐国治矜孤传曰孤也者未能有成亲已蚤世或母死而父或再娶或父死而母再行其者父母俱亡藐然孤露不幸至此情况何堪王令捧负提携寝兴衣饮主之者信存恻隐亦必不如亲父母之情爱之爲亲切也可不矜乎世人但知孤爲可轻而不知其中亦有因孤而能养成大器者昔张邓公士逊方在襁褓父母皆卒及长安贫读书勤苦不倦竟能登科致位台辅以贤德称此至贫之孤者也自立如是非能养成大器者乎吕中丞诲㓜失所怙励志爲学不妄交游洛阳之人多不之识及登第人方知爲吕正惠公之孙历官言职以劲正称此贵家之孤者也自立如是非能养成大器者乎然则孤可轻乎愚于矜孤之下不书矜孤而輙书此者正欲不幸而孤者以此爲法皆知自励右以矜孤言之则前辈行之视以爲常初不以爲竒特查龙图家道甚贫甞聚亲族之惸独者养之禄赐所得随施輙尽与人交情分切至废弃孤露者待之尤厚甞有一同僚女贫爲人婢公闻而赎之嫁于士族吕正惠公端与故相冯道耀帅赵文度皆郷里世旧道子病废公分俸给之又荐文度之子绍宗于朝官之非眞实矜孤能如是乎賛曰方㓜而孤何怙何恃怀抱无依疢疾谁视吾㓜及㓜人子亦子放麑违命射麛泣矢能推是心乃合天理䘏寡传曰寡也者方当盛年夫忽告殒形单影只触目无𦕅况女㓜男痴百事未举者耶此即孟子所谓穷而无告者也祸变如此非穷极欤欲语谁吐非无告欤爲其夫者虽云死矣冥冥之间乌得无念昔徐择之判北京赵士恍自仁兴来留爲干官士恍与择之三子俱相得无何士恍遽以病卒择之父子爲办䘮事且津遣其妻子甚厚又命小吏赵沂护送至京沂毕事归参忽作士恍语谢曰士恍不善摄生以方壮之年遽就鬼録荷公父子周䘏之恩甚至不惟死骨得归老母妻子皆得平达乡舍无复流落失所之歉区区此心不胜感激隂君亦以此敬叹将有以厚报君矣中贵黄述奉诏持扇帕至彭泽迎赐北使无何舟师王贵中路病卒其舟乃两浙漕司官舟贵死舟当归官其妻泣诉曰舟今归官妾一家十口饿且死矣愿得一言使贵长子得继父业不胜感幸述至镇江言之漕使即日剌其子爲兵付以父舟是夕宿丹阳明见贵操一小舟逺逺从烟波间来泣具拜曰贵虽身死长子已得继业一家十口不复忧矣实荷公恩言讫不见呜唿此固显显姑置勿论窃观寡妇人中立志大有逺过人者不可不书赵公槩年七嵗而孤其母励志教笃竟能登天圣五年第三人第初遇郊恩法当任子公请以封其母爲郡太君宰相曰公爲学士拟封不逺公曰母八十有二朝夕不可期愿及今以爲荣许之李公筠年三歳而孤其母秦氏有姿色或有诱之使嫁母怒叱曰夫妇义属天伦死生命由眞宰我宁饿死其可再嫁于是笃意教筠竟能登第官至耀帅然则寡可轻乎愚于䘏寡之下亦复书此者正欲使一切寡妇皆知所法云呜唿似此之人天必报者重乎伦也何止子贵而已哉賛曰寡而守义贤哲所重折胫露筋妇节尤勇台筑怀清暴秦是奉况其无告宁不爲动谁或躏之不戁不竦传曰老也者阅世之乆更事之多衮衮年少无限沦䘮厖眉皓首独保康强可不敬乎开寳初有郓州卢县尉许永者诣匦进状日言父琼九十七长兄八十一次兄七十九水身七十五愿得一近便差遣以就荣养太祖命召其父旣至敷奏详敏词气不衰太祖大加敬叹曰卿一门如此必有大过人者琼曰亦无他但累世义聚不分耳太祖曰此即卿大过人处立命赐袭衣腰带银装鞍勒一副马一疋御茶三十斤杂綵三十段与近便差遣一任从其志也呉元嗣亦享髙寿时圣节根括老人惟元嗣一门有八十九十者一百以上者八人内呉琬一名一百一十有四步履轻健气不少衰询其履践亦累世义聚不分诏赐一官旌表门闾门外又筑二所义顺土台立二株华表鹤柱异其礼也至尊尚尔况余人乎窃甞求之本朝处髙位而享其髙寿者惟张退传九十一文潞公九十三赵康靖八十六张文定八十五陈文惠八十二曽宣靖冨文忠皆八十以上又求其次赵清献龎庄敏向文简李文正皆七十以上已不及也又求其次曹武惠薛简肃王懿敏吕文穆吕文惠㓂文愍皆六十以上又不及也又求其次种司諌恰六十刘集贤恰五十王内翰尹舍人王待制钱宣靖皆四十以上逺不及也又如石徂徕恰四十苏内翰三十九赵舍人三十六王御史三十八此则尤可惜也名利场中弹指便过还有于自已分上做得些工夫者乎如或未然即是空来人世浪走一遭于诸佛所谓愿我寿命长勤行一切善愿我福德盛广济一切人之说皆蹉过也嗟乎少年但知负才轻侮老辈不知寿居五福之先纵有多才不到其地于事何益昔杨大年与周翰朱昻同在禁掖时二公皆已老杨方弱冠每轻侮二公翰大不堪因好谓曰君莫侮我老老亦终留与君昻从傍揺手曰莫与莫与厥后太年寿止四十有九然则老也者欲到其地岂不难乎可不敬乎賛曰学养三老礼尊髙年爲近于亲家国所先天与之寿俾华其顚人而弗敬是名䙝天矧复耆德敢不礼焉怀㓜传曰孔子曰少者怀之孟子亦曰㓜吾㓜以及人之㓜盖㓜者年方童穉未有识知爲之长者固当矜怜而抚䘏之也虐而视之非人道矣故父母有㓜子则当尽其恩勤兄有㓜弟则当极其友爱他人有㓜者亦当推吾恩爱之心等而视之不冝分别彼此也若夫吾之子弟则爱之他人之子弟则不爱亦非所以尽怀㓜之道也况夫㓜者位则居卑力则孱弱卑者易侮弱者易凌苟无慈爱之心则将挟长以自肆矣在彼者必无辩口以别是非也必无强力以较胜负也如痿者之被杖无所逸避如瘄者之受谗不能辩明其苦可胜道哉甚矣风俗之薄也妇人之性𩔖多忌刻爲母之德不均爱子之心始偏已之所生则亲之妾之所生则薄之其爲继母者又徃徃不恤前人之子如闵子骞之母冬寒衣其子以纩而衣子骞以芦花使之御车是也子骞之母犹尔其他可知由是孤孽㓜穉横罹惨毒者多矣闾巷之人规併财产则爲尊长爲兄姊者爲赘壻者乃有不慈不义凌虐其卑㓜者矣巧饰诉牒伪立契约嘱牙保以曲证贿吏胥以舞文使之困苦抑塞无所赴愬甚则隂谋诡计捐伤其性命者有之呜唿尚忍言之哉昔者李知本一门子孙百余长少雍穆阳城兄弟孤惸相依前辈救荒则以收养孤㓜爲先若此者足以尽怀㓜之道矣賛曰尧哀孺于聃慕婴儿仲尼之志少者怀之在厥初生淳德未漓易致凌虐可无保持所以孤㓜周仁先施太上感应篇卷之二太上感应篇正统道藏三家本三十篇太清部太上感应篇卷之三义三李昌龄传郑清之賛昆虫草木犹不可伤传曰按经所说诸类衆生一身具足一切形质随造随成无明爲卵生烦恼包裹爲胎生爱水浸润爲湿生歘起烦恼爲化生于此四生人复析爲十二𩔖生于十二类生每𩔖又各有八万四千种𩔖差别总而言之则一十二𩔖便有一百万八千之多然则衆生种𩔖差别何其多欤但即其曰用观之目覩珍竒便起贪想舌味肥脆便起杀想意攀华丽便起慾想非独眼舌意三爲然耳鼻身三亦复如是如是妄想如是顚倒念念不停洎合眼后更只纷然做主不得腊月三十日脚忙手閙做得主乎佛所谓十二𩔖生一百万八千种类差别端起乎此昔佛在世㳺化诸国独有一国化不能从及遣目连倾国而至衆疑问佛佛言此一国人于徃昔世本一聚蜂目连本一樵夫因採薪触着𣗳枝羣蜂惊扰争欲虿之目连谓曰汝等本有佛性以恶业流转至此今也尚有小忿欲逞毒乎愿我早登圣果首度汝等是时羣蜂若有所悟领纳在心今故见之悉皆随顺又在瞻婆则中迦罗池畔爲衆说法时有一蛤闻法欢喜跃出池上濳身草间倾诚谛聴偶爲一聴法人柱杖剌杀命终之后生忉利天爲忉利主复从忉利日徃佛所聴说妙义以开悟故证须陀洹然则昆虫一𩔖虽曰微物其爲有知与人异乎又如草木一𩔖在吾儒言之固若有生而无知验以佛书则亦不可一槩谓爲无知按传灯録昔有一僧久爲梵摩净德及其子罗㬋罗多受供养以道眼未明虚霑信施命终之后乃于净德园中生爲木菌日充净德父子蔬食他人欲取不复可得然则草木一𩔖亦一槩谓爲无知可乎若曰昆虫草木尚不可伤人则尤不可伤也賛曰恭惟哲皇弗践蝼蚁濓溪之庭草观生意有生有知此性无异吾仁所充际天极地不见其间一物可弃宜悯人之凶传曰太上言乐人之善而首言悯人之凶当知所谓凶者乃凶人爲不善之凶非凶丧之凶也大抵人之性眞上与诸圣一体无二能自率性则便可爲圣爲贤若但任情不免爲凶爲忒是故太上书以吿人使人皆知导之以善不然则永爲凶人不复反于善矣太上告眞武曰一切衆生竞赴善恶轮转生死无有穷巳汝宜普爲断除邪见察其罪福增益功行逐月轮定日分游奕世间善者以福加之不善者以善解之然则太上所以悯乎凶者爲如何哉昔巢州居民飡啜之外竞㗖水族不知毎年十二月二十五日乃玉帝奏告三清游历诸天下观世界予决罪福之日其日九天採访使者日月星宿天地百神岳渎社庙皆得条具以闻一日玉帝召中天北极紫微大帝问曰南赡部洲呉国分野地号巢州善恶如何北极奏曰此方居民实是凶恶杀害物命不知纪极深恐积日之久𡨚䰟愈结非连地址荡爲大湖不足以荡除累年残忍杀害厌触腥秽之气玉帝曰可北极旣退召眞武吿曰汝爲三界游奕检察善恶岂不知巢州之民造如是恶厌秽之气上犯玉帝胜游日月爲之无光星辰爲之失次乎玉帝有命尽令全城䧟殁此事属汝可速奉行眞武曰千里之广未必一一皆然若一例䧟殁恐多𡨚滥容臣下降更问地祇回奏北极曰彼州神祇皆巳奉勑迁徃他所矣眞武乃大叹曰痛哉一物之命尚在轮回未易出离况此千里尽为水界展转相害大𡨚愈结何可救㧞又复力请自差部下天罡神将再行审验旣而天罡化爲大鼈浮游溪面先是守倅差人脔取次及百姓亦复如是天罡回奏眞武又请自降于是化爲一云游道人廵街乞水如是七日家家腥秽最后一家号曰焦婆水独清净眞君诘之婆曰某一家三口久厌腥秽蔬食而巳眞君曰吾非人也此州不逺当荡爲大湖诚欲救之巳不可矣汝宜速徃他所未几雨果暴至洪亦随发一州千里顷刻之间波涛如山浩渺无际是日眞君复降告焦婆曰汝可便主此湖数日婆死其子及妇亦死遂得爲神因名其湖曰焦从婆姓也然则天眞所以悯人之凶者爲如何书曰汝无忿嫉于顽亦此意也賛曰人之凶恶岂皆本情见如探汤恻怛已形无忿于顽书训丁宁死丧刑辟擿埴顚冥有拯其迷闇室之灯乐人之善传曰吾之一字最能成就一切行愿人发善愿天上间之声如爆竹诸佛无不护念上真无不主持心契故也按唐文粹昔髙迈见鄕之俊杰主寳融寺经藏院长明灯精进成就喜而发愿铭而颂之巳而迫于多事斯文莫构忽染目疾朦胧如隔绡縠每自叹恨不审得罪之由一夕梦神告曰子于长明灯其有负乎迈应声而寤寤而起起而作颂明日目愈然则诸佛所以护念于善者爲如何按启圣録程嗣昌常在宻州见郊西鎭人好食鸟雀猎徒数辈日常打捕或碎首宂胷于鹰鹘爪觜之下或拗脚折翅于网罗𦊨𦊙之中或被箭穿或遭弹击哀声悲切所不忍闻于是夜起露立于星斗之下仰天告曰某欲将家藏一切所食衆生并同七世父毋因縁戒杀图子一本覆板印行庶几此方皆知攺悔今日正当眞武眞君下降之日愿慿圣力俾获流通覆毕印行拦头彭景亦请一本归示其妻其妻华氏三娘一见大怒𢮎破投之秽处移时买得一鱼操刀欲脍鱼忽跳躣触破其眼血遂迸流俄化爲虫縁遶其身处处𠰼噬方喧传间监鎭孰向怳见一神立于其前自言吾是眞武察知此地有一大善乃兴化军程嗣昌印施戒杀图子不谓妇人华氏乃敢𢮎破掷之秽处罪恶深重即当死矣其他不悔之人亦当获罪俟吾二十七日再降更看如何然则上眞所以主持于善者爲如何呜唿上眞与佛皆已久住解脱乐人之善尚尔如此况人正在苦海可不然乎求之世间非无人也胡文定见李文靖澹然无欲又能济之以学喜曰若此人者八九分地位人也见王所公俨然不动加以笃学文曰若此人者亦八九分地位人也邵康节见司马温公忠厚友悌恭俭正直喜曰若此人者脚踏实地八九分人也见韩钦之论事上前无所囘避又曰若此人者可谓至清而不耀至直而不激至勇而能温诚难能也又如杜正献闻人有善喜若巳出刘集贤闻人有善称道不巳文潞公见人有善惟恐弗及韩忠献闻一小善必曰𤦺所不及若数君者非眞实乐善巳到于乐则恶可巳也之地能如是乎賛曰人无不善出于天性胡爲忌嫉私心之胜克伐怨欲交相爲病惟其无我此心不竞见人之善如月在镜济人之急传曰诺讵罗尊者曰若人大智慧耿耿笼中灯若人大福德飘飘海上沤若人大方便乙乙空中雨今也于人之急力能济之即所谓大方便也如雨普润其爲及物可胜言哉所谓急者非一而已在疾病则以汤剂爲急在死丧则以后事爲急在饥乏则以饮食爲急在婚娉则以奁橐爲急此外又有无限不可悉陈之急但能各随其急方便济之皆爲济人之急也昔许叔微少尝以登科爲祷一夕梦神告曰汝欲登科须凭隂德叔微自念家贫无力惟医乃可于是精意方书久乃通妙人无髙下皆急赴之旣而所活愈多声名益着复梦其神授以一诗曰药有隂功陈楼间处堂上唿卢喝六作五是年登第六名进士第上一名陈祖言下一名楼材及注阙用陞甲恩如第五名授职官以归与诗中言无一字差此则济人之急者也范文正知邠州暇日载酒率僚属登楼观赏初举觞俄见数辈衰绖徃来营理丧具公遣人问之乃一寄居官方卒赗殓棺椁之具皆未有公爲撤宴厚赒䘏之此则济人死丧之急者也范忠宣知庆州歳大饥饿殍满路无粟以赈公请发常平封桩粟麦郡官皆不许曰须奏乃可公曰人不食七日即死奏而后发岂能及事即日发之且曰诸君但勿与吾当自坐此则济人饥乏之急者也查道未第时尝游湘汉间假贷于人得钱十万途次适见故人以嫁女理财甚急即罄囊与之畧无吝色此则济人婚娉之急者也用心如此乌得无报其后许叔微竟能登第范文正官至叅政范忠宣官至丞相查道官至侍从非其报欤大抵人处世间于人急处自当如此賛曰君子周急非相爲私如人在穽脩绠弗施有力不用犹已杀之揖逊拯溺无乃自欺以已望人其急可知救人之危传曰云笈七签曰能救一人之命当延一纪之年若所救又是善人延寿又当倍之然则于人之危其可不救所谓危者死生之命也昔王均乱蜀朝廷忿蜀再乱命雷有终将兵平讨意欲屠城时蜀士范璨尚气节范璲好读书文鉴大师有名行皆蜀中所素敬者因相率从间道出迎王师叩头告曰蜀人懦弱城中皆平民其胁从者特畏死耳城下之日愿无肆戮锄其凶党可也三人者皆堂堂丈夫且陈议慷慨忘身爲物出于至诚有终爲之攺容曰不闻长者之言屠城必矣由是一城之民得脱于死范与鉴之力也章郇公得象之髙祖仔事闽爲建州剌史其大人练氏有智识仔尝出兵二将后期欲斩之夫人救之得免二将后仕南唐爲将攻破建州时仔已死矣夫人居建州二将遣使厚以金帛遗夫人并以一白旗授之曰吾屠城夫人植旗于门吾以戒士卒勿犯也夫人反其金帛并旗弗受曰君幸思旧德愿全此城必欲屠之吾家与衆俱死耳不愿独生二将感其言遂不屠城练之力也范氏今爲蜀中望族子孙蕃衍有官者常百数人章氏亦爲建之大族位至卿相者相踵皆练氏后公其一也呜唿二家所救如此而天之报之亦如此此固非世常有但于水火盗贼饥寒疾疫刑狱逼迫逆旅狼狈一切危急皆能如此存心事体虽不相侔其爲救危则皆一也賛曰孺子及井憷惕皆有器将坠地观者举手转危爲安起痿而走彼难旣脱我喜亦厚以仁存心必无悔咎太上感应篇卷之三太上感应篇正统道藏三家本三十篇太清部太上感应篇卷之四义四李昌龄传郑清之賛见人之得如已之得见人之失如巳之失传曰文殊问道场于维摩曰如何是道场维摩曰平心是道场赵州问道于南泉曰如何是道南泉曰平心是道然则平心即道欤道场欤欧阳文忠修好贤乐善常以平心为难彭中丞思永好学不倦常语人曰吾不为他学自㓜即学平心然则平心果难欤须自学欤大抵心之为物即体非有随用非无必欲平心在我而巳夫复何难前辈以为难者叹无人也示后学也世之见人得失不能如巳之得失者必不晓此惟其不晓是以物我常胜罪来集身如水归海日成深广尚何足以道场与道之说而告之哉昔薛瑗身相燕国不䏻平心见人有得如巳有失见人有失如已有得未尝荐一士举一贤有可称者嫉之如仇遏截使不得进晚歳一子死于狱余皆肓聋喑哑伛偻顚痴时公明子臯见而怜之因诘责曰此皆縁汝心行不好罪当灭门诸子虽尔未足以尽子之罪瑗闻大惧恳求救护子臯于是以赤松子中诫授之瑗誓志力行仅全一子所谓中诫果何书哉窃尝伏诗其与此篇无以异也大扺皆是指出人之错用心处其为拔罪最为有力薛瑗敬受中诫而能得免灭门周箎宣扬此篇而能得脱饿死不有力乎呜唿世间万事转头即空惟有因长为身累今注此书正所以发明此说也知有此书者不可不求一读旣读不可不行信能如是异日生死路当得大力也讃曰百篇之书穆誓殿后人之有技视若巳有民不恊极未离于咎洪范之君钖福均受非曰为人待巳则厚不彰人短传曰马伏波戒子孙曰闻人有过如闻父毋之名耳可得闻口不可得而言此已自尽夫太上所谓不彰人短之说也至于龟山先生则又为之语曰口固不可得而言耳亦不可得而闻此则又出于马伏波之说向上一头地也大抵人处尘劳不能无短然短自其短何与于我在我只消一箇不闻不知则其短终不自我而彰苟或一语彰之则其短不免传播闻望自此而减素守自此而隳诘此之由咎当谁执当知好彰人短君子有所不为小人为之而无忌惮也昔龟城之民有祝期生者为人獧薄好彰人短人有体相不具者讥笑之妍美者嫉毁之愚昩者轻侮之智能者评品之贫者鄙簿之富者讪谤之官僚则讦其隂邪士友则发其隐由门阀才望皆出其右无可拟议者则必巧求其短曰乃祖微人也乃父鄙人也母家工商也妻家驵侩也其弟不良也厥子不肖也有小过者亦必溢词增饰以成其短事无臣细一切如此乃至以无为有以十为百以疑似为端的以偶然为故犯以不得巳为优为以错误为情实度其人可欺即面折之衆辱之过毁之待他人亦如此待亲族亦如此平生知识无不在其贬剥中甚者目父毋为顽嚚目兄弟为管蔡或教人兴讼巳复和之教人诅骂已复证之习之旣久不以为非晚年忽病舌黄每作必湏砭剌出血数升乃巳旣而复作又湏剌之一歳之间作者五七痛苦切至殆不可言竟至舌枯而卒此事与道士章齐一好嘲诮人竟至嚼舌而死一也然则彰人之短是可为乎讃曰我所自立欲为圣贤彼亦人耳何独不然邂逅有过尚可涤湔一播其迹终身之諐是以掩恶君子贵焉不衒巳长传曰老子曰良贾深藏若虚盛徳容貌若愚孔子曰君子之道闇然而日彰小人之道的然而日亡大抵人之为人其可畧无所长苟有所长自当如是要在益加韬晦善自涵养必使日新又新然后可以成德苟𢦙不然不免轻躁衒露自呈褊浅岂所谓盛德容貌若愚君子之道闇然而日彰也哉是故欧阳文忠公修长于文章毎对客论谈则言政事而不及文章蔡端明襄长于政事毎对客论谈则言文章而不及政事此皆自晦者也惜人不知多至自衒昔李泌极聪慧年七歳巳能文尝赋长歌行曰天覆吾地载吾天地生吾有意无不然絶粒升天衢不然鸣珂游帝都焉能不贵复不去空作昂藏一丈夫一丈夫𠔃一丈夫平生志气多良图请君看取百年事业就扁舟泛五湖歌成莫不称赏独张九龄力戒之曰藏器于身古人所重今君早得美名必有所折宜自韬晦庶几成德况童子乎若为歌诗但只赏风景咏古今勿自扬巳为妙泌若有悟泣谢再三从此不复自衒曏使不巳安能成德为一代之名相乎当知人有所长切忌自衒讃曰三才并立曰天地人纲纪两间系人一身自贤而圣由圣而神顷刻满假其德不新颜渊如愚端可书绅遏恶扬善传曰遏恶扬善在易谓之君子在篇谓之善人易曰火在天上大有君子以遏恶扬善顺天休命然则遏恶扬善即为顺夫天德休物之命乎天之休命果在是乎大抵人非尧舜安能毎事尽善其不善者即名为恶我能为之遏之使之不至自弃复得勉而从善人谁不贵于善一言一行苟有可取即名为善我能为之扬之使人皆得闻知争相率而为善天之休命岂不然乎天之休命本如此我今于物亦如此岂非顺天休命乎中庸曰舜其大智也与隐恶而扬善舜尚如此况余人乎是故赵康靖公槩专以掩恶扬善为务邵康节公雍乐道人之善不及人之恶此皆得夫遏恶扬善之说者也惜人不知成人败人皆在一言言之出口其可不谨昔㓂莱公之在镇也因生日造一山棚为监司所奏上大怒玉音甚厉谓王文正公旦曰㓂凖毎事必欲效朕何也文正曰㓂凖诚贤能但騃耳上曰但騃耶遂不复问曏非文正一言则山棚之怒安得便霁贤能之说安得上闻乎王文康公𥌓治蜀盗无轻重皆论死有谤其大苛㑹刘烨召还眞宗问曰凌䇿与王𥌓治蜀孰优烨曰凌䇿值歳丰故得以平易治之王𥌓值歳歛虑民为盗不得不绳以法易地则皆然也眞宗善其言曏非刘烨一言则大苛之疑安得遽释皆然之语安得上闻乎此遏恶扬善太上所以称为善人易所以讃为顺天休命者也讃曰善恶之念实同一初举抑进退如转辘轳遏彼扬此系其机枢春意所感百蛰昭苏易顺休命其天心乎推多取少传曰推多取少似主兄弟言之大抵义属大伦临财自当如是苟或反是义复何在况财者尤贵乎义天之察人多在乎此今日取多岂遂多乎今日取少岂遂少乎昔薛包与兄弟析产奴婢取其老者田畴取其荒顿者器物取其弊折者徐积与二叔析产先请二叔毕取所欲惟余一箧图书两间弊屋积怡然受之畧无愠色又如魏公感熈之畧取一二种东染世衡之但取图书杜正献衍之尽与诸昆杜神童淳之悉与季弟此皆推多取少者也至于官爵亦有推而不受者如申积中两遇郊恩悉推以官其二弟徐禧恩命巳下复推以待其兄之子是也彼锱铢必校尺寸必争者旋踵破败何足以此而语之哉讃曰知雄守雌大白若黑不贪为寳老氏之啬自广狭人岂曰盛德意防侈大身务俭抑徒以财言未尽天则受辱不怨传曰按涅槃经昔有一人讃佛为大福德相闻者乃大怒曰生𦆵七日毋便命终何者为大福德相讃者曰年志俱盛而不卒暴打而不瞋骂亦不报非大福德相乎怒者心服大抵惟有福德方能如是惟能如是乃有福德固非局量𥚹浅者之所可窥不闻本朝大福德者乎昔吕蒙正拜参政将入朝堂有朝士于帘下指曰是小子亦参政耶蒙正佯若不闻旣而同列必欲诘其姓名蒙正坚不许曰若一知其姓名终身便不能忘不如不闻也富文忠公少时尝有诟之者文忠闻如不闻或以告之文忠曰恐骂他人曰明唿公名弼曰天下岂无同姓名者竟至不问此固文士或亦能之若夫武臣而亦能者诚亦可取狄武襄为眞定副帅一日宴孙沔有刘易者亦与座易素踈讦见优人以儒为戏乃勃然曰黥卒乃敢如此甚至诟骂武襄不絶口俄又掷樽爼而起时孙沔观武襄气殊自若不少动笑语愈温易归方自悔则武襄巳踵门求谢矣王吉为添差都监从征刘旰吉谨愿寡语状若无能动輙为同列诟斥吉不问惟尽力王事奋不顾身竟能冲破贼军迁统制非气量超越能如是乎此皆有前程享福德处孰谓佛语为不然乎讃曰颜子不校随会能贱下惠袒裼师德唾面称美当时垂芳记传心和气平笑观物变虚舟飘瓦吾又何怨受宠若惊传曰太上于宠辱章曰宠为下得之若惊失之若惊是谓宠辱若惊今于此篇又曰受宠若惊然则受宠果若惊乎大抵福𠔃祸所伏当受宠时不无盛满万一盛满则便有无限祸事伏乎其间一旦宠失祸必勃至岂不果可惊乎是故君子受之常若惊也昔王文正公旦初登第知平江即通判郑州寻拜右正言知制诰攺集贤殿修撰迁翰林学士拜工部侍郞参知政事加同平章事从封泰山祀汾隂兼玉清昭应宫使迎奉圣像天书刻玉兖州太极观奉上寳册使拜太尉兼侍中晚年官益重毎家人出贺必止之曰遭遇如此愈増忧惧何可贺也及为朝修使自禁中乗车辂出都门百官饯送莫不交口称赏公之荣遇公则不然曰但觉反侧不安耳他人处此能如是乎张忠定公咏之拜吏部侍郎也谓所亲李畋曰今蒙圣恩㩴为天官少宰可畏可畏若转下而思则身不危转上而思则恐必败慄慄若有惧色他人处此能如是乎惟其如是所以能有其宠苟𢦙不然不免立取祸败不闻卢多逊与种放之事乎卢多逊初拜参政服用渐侈其父亿即愀然不乐曰吾家世儒素一旦富贵遂至如此未知税驾之地矣多逊不能念父之言竟以事败种放初为朝廷所召声名大振其毋即恚谓放曰吾劝汝勿聚徒无求名今果为人知不得安处矣放不能念毋之言竟以名败此皆受宠不能若惊者也讃曰牺尊青黄乃木之灾孤犊衣绣宁活草莱轩冕所寄外物傥来贪荣保存祸身之胎夫知道者可不惧哉太上感应篇卷之四太上感应篇正统道藏三家本三十篇太清部太上感应篇卷之五义五李昌龄传郑清之賛施恩不求报传曰君子有心于施恩无心于求报茍有心于求报即是利在于报初非爲人报未必可求而怨必先之乌足谓之恩哉是以不求之报常见于无心之恩昔尚霖爲巫山令邑尉李铸最强悍无何感疾遽至困剧霖怜之因请所托尉拭泪以老母少女对及卒霖爲割俸送其母及其函骨归河东且爲嫁其女于二族一夕梦尉如生时拜且泣曰公本无子感公之恩巳爲力请于帝今得爲公之子矣是月霖妻果孕明年解官沿流而归毎遇滩险必见尉隐约立岸上如指唿状将抵荆渚又梦尉曰某明日当生府公必以小合送及生府公果以小合贮粟米爲麋粥之须因唿之曰合名之曰颕及长极寛厚敏于仁笃于孝官至大理寺丞宇文英迪初领黔江都狱民有扶爱之者常诉漕台官吏适坐事系狱官吏恨之必欲文致于法英迪爲之不平力爲辩雪竟从轻断又三年英迪沿檄道由南賔泝流而归时六月忽大雨水遂暴至波涛如山中流䌫絶舟人拱手坐待倾覆俄见一小舟冉冉出没于烟波间逺来相救旣济乃扶爱之也相顾大惊曰吾昔日平黔之狱初非有意于君君今日冒险而来亦岂知将溺者之爲我岂天意故以彰其事乎相与感叹者久之呜唿当霖之爲尉也不过曰同官当如是而巳安知有今日爲子之报乎当英迪之爲爱之也不过曰断狱当如是而已安知有今日救溺之报乎此皆无心之恩不求之报者也曏使有心则未必然也古语云恩虽乱施有不期而自㑹怨不可作恐窄路之或逢真至言也賛曰憷惕恻隐仁心自生内交要誉利心乃萌仁本天理遇物而亨利则人欲其末必争毫发千里宜谨权衡与人不追悔传曰老子曰旣以爲人巳愈有旣以与人巳愈多大抵人之临财多至吝啬一毛不㧞者有之与而复悔者有之今也乃能与而不悔非真实乐施安能如是福德自此而长岂不愈有愈多乎昔柳仲涂少时饮于酒肆见一书生将谒魏守求赀葬其父母仲涂问所费几何书生以二十万对仲涂即日归家罄其所有得白金百两见钱数万以与悉之略无吝色范文正公赏遗其子尧夫归姑苏取麦舟次丹阳见故人石曼卿以三丧未举不得归尽以五百石麦舟付之旣归未及言文正曰见故人否尧夫以曼卿三丧未举爲对文正曰何不以麦舟付之曰付之矣尧夫怡然喜见于色若二公者是有悔乎此固伟人宜有此举然求之其次不爲无人比李谦者冨室也尝值歳歉出粟千石以贷鄕人明年又歉人无以偿公即对衆焚劵曰债已了矣不须复偿明年大熟人争偿之一无所受明年又大歉公复竭家赀设粥以济赖以全活者动以万计死者复爲瘗之或曰子隂德大矣公曰隂德犹耳鸣已自知之人无知者子今巳知何足爲德李浩然者亦冨室也拯济贫困积四十余年未尝少怠若二公者亦有悔乎其后柳范益通显二李孙皆登第所谓愈有愈多岂不然乎賛曰爲德不终古人所贱与其诺责宁有已怨君子不吝果于爲善货恶弃地藏已则浅随力所及斯爲方便所谓善人传曰孔子曰善人吾不得而见之矣得见有常者斯可矣然则善人者当何修何饰而能到其地乎曰无他但能践篇中之言即能到其地也篇之言曰爲臣当忠爲子当孝兄弟当晓夫妇当和正已化人慈心于物不欺闇室不履邪径进退以道积累有功䘏寡矜孤敬老怀㓜悯凶乐善济急救危不衒已长不彰人短遏恶扬善取少推多受辱不怨受宠若惊施恩不求报与人不追悔人得人失如已得失乃至泽被昆虫仁及草木所践如此非善人欤昔李文正公昉旣致政因上元张灯太宗命安舆迎之坐之御榻之侧手酌御樽且选果核之珍者赐之曰如卿者真善人君子也两在相位未尝有伤人害物之心此朕所以念卿也公归语其子曰吾虽无竒功伟绩惊世骇俗然未尝蔽人之善忌人之进不欺暗室度德守分于此四者自谓允蹈今蒙圣上崇奖对羣臣前以善人君子见称夫善人君子者男子极善极美之称也孔子尚云不见吾何人而敢当之乎汝曹当念圣上崇奖之言吾平日所践四者之说于君忠于亲孝修谨自立庶几可以无忝其子宗谔亦能恪守先训爲一时闻人叅政李公穆之死也上郎时临丧哭爲之恸旣而顾左右曰天不使好人爲朕辅佐耶何至夺之之早宗谔问文正曰从叔爲事何如而能使圣上痛惜如此公曰叅政公清简亮恬澹寡欲直不忤物曲不苟合乃至学术之该愽识量之深粹真大雅君子矣加之善与人交敏于从政是故捐舘之日识与不识莫不交口叹惜不然何以感致万乗之尊亲临其丧爲之长恸乎呜唿二公所践真可谓允蹈夫篇中所谓善人之说也得名善人岂爲过哉賛曰干卦六阳元爲善长寸隂不容纯乎天象受天之中在人能养推而行之安利勉强阳长隂消此心天广人皆敬之传曰盖巨源爲县令因买罗于公㕔上手自开托其侍婢从屏间见之即恚曰不意今日乃来伏事一箇罗绢牙郞因求去不可留范讽爲御史中丞有一阍吏𨽻台巳四十余年事二十余中丞矣毎能道丞之贤否丞贤当声喏时所执之杖必横否则直此语久矣喧传爲中丞者惟恐其挺之直也一日挺直讽惊问故则曰比见中丞约客喻庖者至于数四某私意异时作相亦复如此毎事喋喋岂不烦碎心实鄙之不觉挺之直也讽愧谢者再三呜唿此皆举措偶失巳不爲婢仆所敬况能使人皆敬之乎当知人皆敬者必其真可敬也不闻温公与刘大諌之事乎昔温公之赴阙也衞士见之莫不以手加额乃至百姓亦复遮道告曰公无归且留相天子活百姓时王辟之过青州道见村民数百亦复欢唿踊躣皆喧传曰司马作相吾侪大快活矣公薨京师之民爲之罢市而弔鬻衣以奠四方会葬者数万人力至岭南封州父老亦皆相率而至炷香于顶相九百余人非人皆敬之能如是乎刘大諌之在宋也人皆谓若过南京不见刘待制如到泗州不见大圣及薨𦒿老士庶乃至妇人女子田夫野䝤市井小民莫不争持香剂诵佛书以哭公门爲塡壅不得入因设大炉于㕔下以受其香香价爲之踊贵非人皆敬之能如是乎又如王沂公之在阁下杨文公性恢谐一时僚友无不被其狎侮至公则曰第四㕔舍人不敢奉戯陈襄陈烈周希孟郑穆皆以知天尽性爲学天下之重爲巳任士人宗之号曰四先生虽诞突盗傲不可率者亦不敢失礼于其门冨文忠公尝乘小徟过天津桥人随观之市中爲之一空徐孝节庐于墓侧城中之人日徃致敬市中亦爲一空申颜特立独行毎过市肆市人爲之起邵康节毎出游城中士夫无不倒屣而迎此亦人皆敬者非真可敬能如是乎賛曰敬心之生得于未施林宗之巾紫芝之眉至于君实走卒所知匪求于人人则即之不然回纥曷拜子仪天道祐之传曰天道祐之之说即易所谓自天祐之吉无不利之说也大抵天道无亲常与善人不言而善应不召而自来我果有以格之无有不爲所祐也昔刘器之旣登第不即就选复归从学毎以漆雕开斯未能信爲戒大爲温公所知初拜諌官即抗䟽二十有四甄别朝臣邪正又抗䟽一十有九论章子厚小人不可用人皆爲缩颈公则不问及子厚用事公遂走窜人言春循梅新与死爲隣髙窦雷化说着便怕凡此八州公历其七虽盛暑畏途亦必令所属监督日行一程或泛海冒险人皆谓公必死公则安然年八十未尝一日病时公贬所有一纳粟者揣知子厚意自求爲子厚杀公子厚即日自选人擢爲本路运判其人飞驭径至距公贬所才二十里而止明日将有以处公左右莫不爲惧无何夜半怱闻钟鸣则运使者若爲物击暴吐血而死矣曏使运使不死公则必死非天道祐之能如是乎庚子舆者亦吉人也其父出守巴西迁宁蜀而卒子舆扶护而归时秋水方壮滟𤃡微露水面而瞿唐之流尤爲湍悍天又欲雨舟人大惧子舆因仰天大哭一恸未终而水巳退减二十余丈旣过水复如初曏使水不退减事知如何非天道祐之能如是乎当知天道祐之特在我而巳耳况忠孝者百行之冠冕乎所谓善者此其首也賛曰天者公理当然而然非有好恶孰司其权与善辅德𦔳顺尚贤惠迪之吉动相周旋谁祐我者在巳之天福禄随之传曰诗曰乐只君子福禄申之乐只君子福禄膍之此即篇中随之之说也大抵善人君子其吉祥恺悌足以招致福禄是故所至不求而自然来宜有若随也昔冨郑公以直言危论爲諌官旣知制诰宰相不恱因荐公使不测之虏时欧阳丈忠公上书引卢杞荐颜真卿使李希烈事言宰相欲害公也书入不报及公使虏一言之间乃能使虏之君臣相与诵公之言修好中国不用兵者几百余年使回除枢宻直学士又除翰林学士又除枢宻副使皆力辞不受踰月除枢宻使又辞上必待公缀班乃坐岂非福禄随之而然乎此固大福大禄非粗能有成者之所敢望然各在其身言之但凡有成皆福禄也医官甄百里者本鄙野庸夫也然能善用其心病无大小皆急赴之一日上不豫或荐其能一服果愈于是宠冠诸医出入宫禁半年之间金如熟薄所积巳二万余片酒如上樽亦常贮三千余缾此虽未足谓之福禄然在甄身比之曩日非福禄乎当知福禄随之亦在我而巳耳賛曰颜天陋巷夷饿首阳贫归原宪刑及范滂福禄之应几于反常当知数子日月争光此福此禄千载明昌衆邪逺之传曰衆邪者不正之类也其类不一故曰衆邪大抵邪正殊途势不两立正之所至邪自不容譬如日轮照于氷山日固自如氷当自释所谓逺者求之于古如禁呪之不能加昙显素娥之不敢出梁公是也昔道士陆脩静等善呪术能呪僧衣钵及宫殿梁柱皆飞举振动髙自矜夸以爲神仙辈也时法师昙显闻之斥曰尔曹未遇勍敌敢以小术自肆遂以稠禅师袈裟置地使呪之道流併力作法逾时不能动显即自取置梁间使呪梁柱亦不能动修静等惭缩无人色如武三思尝买得一妾名素娥真絶色也毎宴朝士出以自夸一日约狄仁杰仁杰将至娥遂深匿不肯出武入唿之则入堂奥隙中声若属丝曰妾本花月之妖梁公正人何敢出也自此遂不复出求之于今如方公诸君是也若方谦之者清静自居味道爲乐者也时所居之方多病山疟谦之书名与之无不立愈或请其方谦之曰尝闻心正可以治邪吾居贫无财可施但日诵法轮道德经随喜衆善慈悲靖恶自谓可以自治亦可治邪如是而巳此则见名而逺者也张乖崖者始终挻然无所屈挠者也与髙士傅霖相善一日欵于近郊夜饮剧谈时彼方大疫诸隣多有病者是夕如洗顿然皆愈明见鬼物云云若爲二公而去此则闻声而逺者也彭公逹者淡然寡欲廉谨不苟者也尝知湖州州宅素号多怪前后守臣不获安处及公到官乃至解去未尝问其怪之有无其怪亦不敢輙呈伎俩始终帖然殊无小挠此则见之而逺者也非我有以服之而然乎至于张玄感之任淮南漕也则不然矣到官之后日爲鬼物所挠时有一武弁善治鬼因命治之旣至叱曰运使尊官朝廷重任尔等何鬼輙敢干之鬼乃大笑曰我岂比你班行苟且取奉以求荐举自此益涂煳不可制岂非两皆无以服之乎賛曰有道之世其鬼不灵清明在躬物无遁情无邪尔思所存者诚泰宇旣定迅雷不惊是气无馁何物敢撄神灵衞之传曰神灵者聪明正直者也在处皆有之也所敬者道德所与者忠孝所契者正直所取者隂德然则人其可无是四者乎苟果有之神灵无不衞也昔韩魏公自成德移帅中山将至沙河前驱回白水暴至不可前公曰业巳至此避之何益命速具舟旣济行李未絶而波涛如山后骑犹有未得渡者时徐济之民皆见公方渡时有神龙偃截上流水爲之立浅梅公仪尝知滑州夜报河决公即躬率官属分役兵夫夜趋河上随处堤塞正窘急间明见一白须老人载一舟稭秆徃来佐助意其豪民心大喜之及水定天亦晓命吏请之则白须老人不复见矣此皆神灵衞之者也賛曰神之爲道聪明正直洋洋在上鉴临微侧呵禁不祥以奉有德匪求于神彼则受职恶人反是神所罚殛太上感应篇卷之五太上感应篇正统道藏三家本三十篇太清部太上感应篇卷之六义六李昌龄传郑清之賛所作必成传曰世间无不成之事天下皆可作之人苟有其志无不成也昔张仲賔之祖本一善谋利者但以翻然改图笃意教子其子仲容仲賔果皆登第明年仲安又登第于令仪本一市井小民亦以翻然改图笃意教子其次子杰姪子傚亦皆登第然则有志之士欲有所作是有不成者乎况能力行衆善者乎窦公之事便可见也窦公禹钧者燕山人也初梦其祖谓曰汝无子又不寿曷不早修隂德以回造化禹钧惶惧于是内外姻娅有丧未举有女未嫁皆𦔳成之乃至焚劵嫁㒒夫之女得金还去失之人苟可修德无不爲者又于所居建四十间屋聚万卷书延文行师儒居之师席有志之士听其自至由是英俊四集由公门而贵者前后接武公之身官至左谏议大夫年八十无疾而卒今爲洞天眞人晚得五子皆登第仪礼部尚书俨礼部侍郎𠈉左𥙷阙偁参大政僖起居郎呜唿欲长寿而得长寿欲得子而得五子欲官爵而有官爵好修德而得登眞然则世间所作是有不成者乎賛曰求仁得仁叔齐伯夷孳孳爲利盗跖之归天旣与善恶亦稔之贪回隂狡动遂其爲成效美恶要终可知神仙可冀传曰张杨阅道藏见一壁鱼身有五色烂然夺目及开经卷则神仙字处蠧蚀殆尽乃知壁鱼蠧蚀神仙字遂能身有五色也何讽买得一轴道如经中有一物状如髪卷规可四寸循环无端旣而截断则头尾两皆水出滴可升余徧以问人无能知者一日遇一得道者举以问之则曰君遇此物而不能羽化命也此乃壁鱼三蚀神仙字化爲此物名曰脉望以规映星星使立降可得还丹复取其水服之便得换骨讽归取经毕读则一轴之中神仙字处字字果皆蚀尽又知壁鱼三蚀神仙字遂能化爲脉望也呜唿一虫尚尔况以人冀神仙其有不可冀者也大抵人之与仙性眞本一第以情胜遂失其眞一旦反眞尘情俱尽即神仙也况能济之以善求之于古如子房之忠吴勐之孝王进贤之不失妇节兰期之友于兄第刘翊之损巳分人赵素台之济穷䘏死许眞君之行符施水严平君之以善导人周伯持之收瘗遗骸李五郎之不欺斗斛陈安世之不杀物命李奚子之拯济饥禽杨敬直之闲则凝神唐若山之性无忿恚乃至黄万祐之鲜过景相之酷好放生刘平阿本一医人呉睦本一县吏刘妍本一妓女鲍靓本一店家贺生本一屠儿丁约本一兵卒朱㹠本一劫盗李正玄本一猎人此皆自人而得仙者也求之于今如晁公逈之爲静居天主章公文起之爲司命眞君王公素之爲王京侍郎吕公晦之爲上帝司紏韩公琦之主紫府冨公弼之司崑台王公叟之掌翊圣铁轮金公三之爲佑圣风伯张公孝基之爲嵩山主者窦公禹钧之爲洞天眞人乃至欧阳公脩之主神清王公安国之主灵芝吕公溱之主羣玉石公延年之主芙蓉陈公靖之判司直田公承君之主维阳此亦自人而得仙者也按经云今中元二品左洞阳宫所总地上九皇土垒四维八极其灵宫僚属共有九万九千九十九万衆皆是在世有功之人受度而得进𥙷其职如吾郷台法何公熈志以注金刚经有𥙷于世死后乃得𥙷爲西岳㸃检历数官此虽岳府是亦受度孰谓神仙爲不可冀乎其间亦有欲冀而终不能冀者非仙之不可冀也所践未足冀乎仙也不闻二眞人之言乎钟离曰仙之求人甚于人之求仙洞賔曰人常以不得见吾爲恨虽日见吾而不能行吾言于事何益此皆叹人不能冀夫仙也賛曰神仙之说多谓渺茫求而不得汉武㤗皇亦如释教地狱天堂天堂果有必处忠良地狱果有小人之郷夫欲求天仙者当立一千三百善欲求地仙者当立三百善传曰天仙地仙之有差在乎立善多寡之有异篇中巳自言之固不在论请以百尺竿头更进一歩之说言之庶几己得仙者不复从坠一向超升未得仙者不假他求即日便到释迦曰仙有十种一曰地行仙二曰飞行仙三曰游行仙四曰空行仙五曰天行仙六曰通行仙七曰道行仙八曰照行仙九曰精行仙十曰絶行仙旣而又曰是等皆是不循正觉别修妄念存想固形游于山林人不到处寿千万歳斯亦轮回妄想颠倒报尽却来散入诸趣钟离曰仙有五种一曰鬼仙二曰人仙三曰地仙四曰神仙五曰天仙旣而答大道之问则又曰道本无问问本无答万物之中最灵最贵者人也若能穷万物之理尽一已之性穷理尽性以至于命全命保生以合乎道自然与天地齐其坚固而同其长乆矣然则释迦所谓正觉钟离所谓大道果何说哉夫正觉即大道大道即正觉也大抵必欲识取自心不落情解不闻僧那之说乎僧那曰欲明自心但于日用中行住坐卧常自审谛思察遇色遇声未起觉观时心何所之是有耶是无耶旣不落有无处所自然心珠独朗常照世间无一尘许间隔刹那顷断续之相此即正觉即此大道也是故吕眞人旣因不学錬金而得度世矣又因闻应无所住而生其心之说而胷次始得豁然旣得胷次豁然矣又尝饭僧于潭之兴化孙眞人旣以留意方书而得度世矣又尝咨决于唐之宣律旣得咨决于宣律矣又尝听寳塔品于成都之无名行僧此即百尺竿头必欲更进一歩者也若夫立善自当然也纵不求仙亦当然也賛曰礼仪三百威仪三千待人而行人道乃全积功累善必有后先条目严备毫髪罔愆是乃仙道以人合天若或非义而动背理而行传曰孟子曰理也义也人心之所同然者也孟子所谓义理也大抵义理在人不可非背苟或非背不免追随汨没阘茸驵侩无所不至矣其肯清静自居味道爲乐乎请以一二君子言之庶几稍知愧耻昔郭延卿以文行着名厌世浇薄葺园圃于水南居之凡二十余年足迹未尝至城市少则与张文定吕文穆游张吕相继作相荐之于朝得职官不肯就时钱文僖惟演爲留守谢绛爲通判尹洙爲掌书记欧阳脩爲推官皆一时文行之士慕其爲人一日屏骑从同谒延卿对谈良乆延卿以陶樽果簌进文僖爱其野逸引满不辞至晚吏报申牌府吏牙甲罗列庭下延卿徐曰公等何官而从吏如是之多洙指文僖曰此留守相公也延卿曰不图今日肯顾野人相与大笑更进数盃曁日入公辞归延卿送出曰某老病不能造谒幸勿讶文僖登车茫然自失如入神仙之境旣而叹曰此人视冨贵爲何等事乎此则士大夫中清静自居味道爲乐者也杜五郎者本田家也亦确然有守所居距县三十里惟两间小屋一其自居一其子居之枵然一榻更无他物时蘩阳尉孙轸慕其爲人乗闲谒之良乆曰某村民无能何爲见访轸因问何以不出笑曰无用于时无求于人偶不出耳又问何以爲生曰曏居邑南有田半顷与兄之子共耕兄子旣娶自度不足赡尽以付之因携妻子至此适郷人有两间闲屋因借居之初则卖药择日以自给及儿子长成郷人又以三十亩田令佃耕有余力又佣于人自此稍足不欲与人争利医卜之类一切罢废又问终日有何所爲曰端坐而巳又问曽看经否曰二十年前曽看一本净名经初见其议论的当心颇爱之今己忘却经亦不知所在矣对语移时气韵潇洒言辞精简轸大敬叹曰眞有道之士也自此数数访之此则田野间清净自居味道爲乐者也彼非义背理而无所不至者视此得无愧乎賛曰理本法意义爲条式原情定罪一毫不易铢铢戒谨犹差于石矧越绳矩肆爲颇僻人而不诛底天之辟以恶爲能忍作残害传曰天道常与善人尔乃以恶爲能天地之大德曰生尔乃忍作残害违天背地非尔而谁所谓能者不自以爲非也所谓忍者殊无恻隐也诸恶之中莫此爲甚残害之中莫此爲惨地狱之设端爲是人异时牛头阿旁之属亦岂恤尔而不加毒手乎请以不忍之说急速救之庶几不至已作而不可复救昔西域僧名觉称者来入中国杨文公亿一见即加礼旣而求去不可留因命译者问之则曰我土全不食肉今入中国在处皆屠杀猪羊悬肉市肆甚不忍观吾意不乐居此暂到五台礼文殊即归矣山谷诗有蕨牙已作小儿拳之句张阁一见即蹙然不乐指爲忍人此但诗人状物初非忍者篕阁爲河内推官而通判葛繁惟蔬食诵经阁亦断肉故有此语若使世人皆能有悟如觉公如张公于一切物常存不忍愚保其必不敢以恶爲能而忍作残害也今故首表出之然后略叙因果昔陆孝政欲收一聚蜂收不可得即怒尽以热汤沃之死无遗者未几复于其地忽爲一大蜂所螫而死周昻尝昼寝户上有一燕巢三雏呢喃待哺昻怒悉以蒺䔧与之三皆胷裂而死其后三子皆喑金华寺有栢数株怱生毛虫色黄而长近二寸蚕食枝叶莫知纪极寺僧秀荣恶之悉命扫除埋瘗或弃于柴积其徒秀仁又取柴积晒于日中俟虫死方以供㸑数年秀荣卒时寺内别有一僧亦卒旣而得还语秀仁曰某到隂司见秀荣荷铁枷坐烈日中有万万毛虫縁遶𠾱噬若不可忍秀仁闻而大惧不数日亦发背而卒大慈寺僧修凖新开一轩四面皆竹栏槛上多有蚁子縁遶修凖怒立伐其竹尽取蚁子弃于火中未几怱患癣疮头面尤甚命医视之医曰此名蚁漏疮不可疗也未几遂卒又如王愈忿鹊之噪而生断其舌其后竟死舌疮张霖忿蛙之鸣而沃以热灰其后忽爲汤烂然则人之于物是可以恶爲能忍作残害乎旣作得无罪报乎賛曰智伯之贤盆成之才明推丹朱捷称恶来受天异禀如木产材用以爲善其孰御哉以能济恶岂不可哀隂贼良善传曰陈平多隂谋自知必当无后公孙弘好阳与其后不复显闻大抵隂谋不免阳与阳与便有隂谋譬如弹丸击物最爲暗中施之余人皆不可施之良善则尤不可也盖良善者民之望也在一国则一国重在一郷则一郷重其可隂贼之乎昔李林甫未显时在槐坛遇一道士戒曰君名已列仙籍纵不白日上升亦必爲二十年太平宰相异时事权在手切记吾言不得妄有隂贼林甫旣贵不复忆记一味怙宠多所贼害乆之复梦道士责曰君岂忘吾言乎令果获罪矣于是命吏引入一处林甫耳中惟闻潇潇风水声旣至则府署严饬帐榻华侈林甫复自喜曰正令居此亦自不恶道士笑曰此乃鳞介所居其间苦事最爲惨毒君尚以爲不恶欲如何而后谓之恶乎林甫骇然汗洽而寤此则以隂贼良善而将生水族者也许文规被摄至𡨋司以曽活一人得延一纪而还旣出望见一门守衞甚严许以问吏吏曰此都狱也但凡世间谗譛忠良毁败善类常行隂贼之人死后无问贵贱皆当治罪于此此则隂贼良善而必入地狱者也孰谓爲之爲无罪乎当知明白洞逹坦然易见者近乎阳也姦险狠愎深而难知者近乎隂也平生宅心于隂死而复归于隂理之必然亦无足恠所谓水族所谓地狱非隂界欤賛曰犯法舞法冐法则均闘杀谋杀同于杀人至于定罪轻重不伦舞设智数谋秘鬼神发必命中亦中其身暗侮君亲传曰在人臣言之一味姦䛕肆其欺罔暗侮也在人子言之空事虚文情实不至暗侮也但凡爲臣爲子而不能尽其所以事君事亲之诚皆暗侮也使爲臣而皆暗侮其君爲子而皆暗侮其亲则爲君爲亲者尚何望于爲臣爲子者乎害教叛道莫此爲甚太上所以言之昔曹武惠彬方在宥宻常公服危坐如对君父旣归私第亦必闭阁宴居不敢妄通賔客五鼓才动即待漏于禁门如此八年虽雪霜甚寒未尝輙易其操王文正公旦虽在私第亦如在朝一日归自朝中即冠带入静室黙坐不出家人惶恐亟遣其弟询之赵公安仁安仁曰适议事公不欲行未决而归必忧国家耳彼暗侮其君者视此得无愧乎郭琮㓜丧其父独有母在常怀罔极之叹凡三十年不茹荤不饮酒朝夕𧆛祷必欲爲母祈寿其母张氏果得一百四歳耳目不衰饮食不减孟熈者市井人也日以贩卖果实养其父母虽不知学问而于温凊定省出告反面之道皆能曲尽其至知学问者徃徃不及其父死寝苫于地不食盐酪哀毁过节几至灭性如是三年始终如一彼暗侮其亲者视此得无愧乎惟其不敢暗侮所以曹氏王氏二家特盛郭琮明诏褒赏旌表门闾孟熈因掘地于锄下得金遂成富室然则天于忠孝其报之也曷尝爽乎賛曰恭不侮人伪无戴尔事父事君恭莫大此不用吾情是欺而巳有既面目爲人臣子借曰未知神明彰矣太上感应篇卷之六太上感应篇正统道藏三家本三十篇太清部太上感应篇卷之七义七李昌龄传郑清之賛慢其先生传曰先生者所以传道授业解惑者也片言之悟一字之传皆所自也其可慢乎昔胡安定瑗之爲先生也如钱藻之渊笃孙觉之纯明范纯仁之直温钱公辅之简谅皆一时知名之士其于先生则不啻如子弟之事父兄未尝闻其慢也孙明复之爲先生也如石介之该通张洞之辩博皆鲁之尤贤而有道者其于先生行则从升降揖拜则执杖屦而侍肃然其恭亦未尝闻其慢也又如待制彭汝砺少尝师事嗣庐倪天隐及官保信即迎天隐置于齐阁执弟子之礼甚恭天隐死毋犹未葬明年妻亦死又且无子公爲葬其三䘮又爲嫁其女于同年进士宋涣尚书王存少尝师事颕川陈俊俊死无子存爲立其弟之子官之由是俊妻得有所托此则又能不忘先生于旣死之后者也况敢慢之于在生之日乎其间或有慢者特轻薄小人耳惜其不知爲先生者大有不可慢处其开悟未逹隂德最大克昌厥后皆未可知王公之事便可见也昔王先生者家极贫以教导村童爲业晚得一子巳八歳不能养舍与西寺僧爲童其僧一见知其英物即令就学不惜钱帛资之咸平中举贤良方正其后爲参政作枢宻名位烜赫官业过人是爲王文康公曙其名也文康之子益柔官至龙图学士益柔之子谨行谨言皆至大夫有贤德尝与康节诸公游然则爲先生者是可慢乎賛曰父生师教二者并言传道授业孰爲本源服有衰绖心䘮三年人伦所重天道亦然慢其所敬恶莫大焉叛其所事传曰僚属之于长吏卒伍之于部辖仆妾之于主翁皆所事也所谓叛者不待真敢叛之然后谓之叛也但凡缓急非所倚利害不相䘏即爲叛也请以一二仆卒言之庶几出于仆卒之上者稍知愧耻昔仆夫赵延嗣事舍人王隣几爲仆夫隣几知制诰不逾年而父子俱卒家素贫无以爲养延嗣义不舍去竭力养其三女凡十许年未尝识女之面及三女长成即诣京访舍人之旧宋翰林白杨侍郎徽之放声大哭具道所以二公惊谢曰汝之所爲吾侪不及于是合金迎三女归京择良配嫁之着得名士时徂徕先生石守道特爲传之以激世之不能笃于义者王逵初事屯田郎中李昙爲仆夫后应募爲兵以选入捧日军适昙父子坐事系御史台狱平生亲旧无一人敢饷问者独逵日守台门供其饮食如是四十余日未尝少怠及狱具贬爲南恩州驾从者皆辤去独逵送之昙忽感恚自尽逵爲经理后事哭之如亲父子见者无不堕泪洎事毕方敢舍去时司马温公亦爲传之以戒世之薄乎义者然则世之受知于人临利害而辄相弃皆者曽不若赵延嗣王逵之爲仆卒也賛曰君师长治及其受恩皆曰所事分有常尊情义攸托施于子孙奴仆报主犬马恋轩我思婴曰作于九原诳诸无识传曰楞严云詃惑无识疑误衆生死后便当堕入无间然则诳之爲罪岂爲轻哉昔毫州太清宫有一道人气貌甚扬毎擕一小鑪于老君殿下煅药而卖衆方集必指老君像大言曰我乃彼之师也衆颇惑之莫不皆欲多得其药一日方指像大言忽火自鑪出飞入其身须㬰焰发五体烘烧衆皆以水沃之沃不能灭号唿跳跃不胜其苦良久面老君像俯伏如待罪状视之则巳死矣时杨克勤闻之于验尸官甚的张怀素者亦伟然其人也自言道术通神飞走之属皆能唿遣至言孔子诛少正卯时彼正在旁諌其太早又言汉楚成臯之战彼正登髙观战姦如蔡卞尚犹惑之毎对客言及必极口称叹惟忠肃陈瓘不信其后事败抵罪名士多被汚蔑惟忠肃独免罗织然则诳诸无识其掇祸终可免乎大抵诳妄之人但知贪财不复畏罪爲僧人则挟谈空而诳爲方士则挟丹药爲诳爲师巫则挟鬼神而诳爲医卜则各挟其术而诳安知诳妄爲罪非独掇祸又当堕大地狱乎賛曰笑烈于怒志惨于兵侮玩绐惑殆非人情渊鱼可跃沤鸟易惊矧我同类万物之灵以诳爲巧掩耳盗铃谤诸同学传曰人伦有五曰君臣曰父子曰兄弟曰夫妇曰朋友居于其一然则朋友之道岂爲轻乎况诸同学平日相处于砚席之间雍容笑语非不亲厚其可妄起嫉心而辄加毁谤乎昔郭尚书贽初作赋即有声时同学李勉深忌其能潜加毁谤由是贽连上不中选其后竟先登第及再知贡举而勉方以明经充选诏下之日勉大悔而归贽闻之亟命亲厚者召还俾复就选遂得中第然则郭之所长终可掩乎今复頼之得无愧乎惜其不知前辈同学未尝不相亲厚也昔韩亿少与李若谷同学又尝同途赴试共有一被一毡毎出谒则互爲仆从是年李先登第受许州长社簿将之官李自爲其妻控骡韩从后爲负一笼旣至界所惟余八百见钱中分爲二一哭而别明年韩亦登第后皆官至参政世爲婚姻有相谤乎又如赵安仁少尝与宋元兴同学元兴蚤世裔嗣衰替安仁旣贵屡以清俸济之又爲训其诸子手写周易论语老子孝经凡七子人各授以一帙此则尤能不忘同学于旣死之后者也彼不忠厚者乌足以语此哉賛曰仪秦交訾败于倾覆㳙膑胥忌䘮身刖足相观而善道盛仁熟借使非才石可攻玉须友以成千禄百福虚诬诈伪传曰虚也者漫浪不根也诬也者妄有汚蔑也诈也者诡计百出也伪也者矫饰过情也离而言之则有四合而言之皆不诚也大抵诚者天之道也思诚者人之道也今乃舍诚而习爲虚诬诈伪即是戾天之道而失人之道也旣戾天道又失人道不入三恶其将何归是故药山曰欲识饿鬼道者即今之多虚少实令人不信者是夫多虚少实在虚诬诈伪中特四之一耳其从坠之速尚至如此况兼其四而皆犯之乎从坠之说姑置勿论且以一二诚实之士言之庶几皆知自克昔李及爲监司旣替登对神宗问曰麦价几何及曰臣于职事无不尽公独不知麦价耳他日欲得一官爲诸路按察宰执屡荐其人终不能当上意一日上自言曰向时不知麦价者爲谁宰执问故上曰朕欲周知四方利病须忠诚信实人方可委任如麦价不知有甚撰一箇不得于是召及遂蒙信用王隐者本皇城司一徤𡵯也时河决大发丁夫随处筑塞上遣数辈徤𡵯往来侦视先有两辈至言决流已塞水复故道俄而隐至其言亦然既而又曰初来时颇觉津流未断恐尚烦圣虑上怒抅之少顷报至则水势暴勐复冲坏大揵横注数郡矣上因召隐慰谕立迁小校自是𥙷拟校列多䝉超擢及东宫择亲卫指挥使巳得刘谦尚阙一名上曰王隐诚实可用即已𥙷之其后位至侍卫𡵯军都指挥使保宁军节度使得任子恩前后凡一十七人然则二公诚实岂不愈于虚诬诈伪而速入恶趣者乎賛曰不诚无物命之曰虚言不可复其实也诬伪则夺真诈反近愚以此行巳谁食其余骨肉猜阻况于国都攻讦宗亲传曰礼曰亲亲则诸父昆弟无怨所谓亲亲者各亲其亲也身旣列爲族属上复同乎祖先其可不相亲乎求之前辈无若范文正公言之最爲切当也文正曰吾之宗族居于呉中者甚多在吾固有亲踈在祖先视之则均爲子孙无亲踈也且祖先以来积德凡百余年至吾身而后发今爲大官若或独享富贵不复少䘏宗亲异日何以见祖先于地下今日亦何颜以入家庙乎是故恩例俸赐必以均及宗亲又于姑苏近郊买良田四十顷爲义庄以养羣从之贫者且择长而贤者一人主其出入毎人日给米一升歳给缣一四乃至嫁娶䘮葬肯有赠给其子纯仁尤能克绍其志惟守廉俭俸禄所得尽以广义庄前后任子之恩必先及踈属身殁之日勿子五孙尚有未官者如公父子其于亲亲之说可谓允蹈者也又如彭尚书思永其抚宗族有恩张康节公昇常分俸以及九族赵夫又世开尝捐金以赒族人之贫不及筭者吾恭安公存尝收䘏族人之孤嫠者爲之娶此亦能亲亲者也旣能亲亲何自而有攻讦之失乎所谓攻讦者即今之彼我必争丝毫必校或相忿嫉或相倾夺皆是也不待如何然后谓之攻讦也戒哉賛曰巳恶当攻待人必恕以许爲直圣人所恶于厚者薄尤可愧惧根本平时视若行路不务睦苏彛伦攸斁虚静天师颂人之一性湛然圎寂涉境对动种种皆妄一念失正即是地狱敬诵斯文髪立汗下煨烬心火驯服气马旣以自镜且告来者太上感应篇卷之七太上感应篇正统道藏三家本三十篇太清部大上咸应篇卷之八义八李昌龄传郑清之賛刚强不仁传曰孔子以刚爲近仁太上以刚爲不仁圣人之言岂相戾哉孔子所取之刚乃刚毅之刚确然不夺乎内君子之刚也有杀身以成仁故曰近仁又曰枨也慾焉得刚太上所戒之刚乃刚强之刚忿然常见乎外小人之刚也凌人暴物焉得仁哉故以不仁又曰强梁者不得其死又曰坚强者死之徒大抵刚强之刚不能自戒则便有不仁之失在乎其间太上所以断而书曰不仁也昔桓范持节都督青徐诸军事𥘉到徐州与郡守徐𡵨争屋便欲引节斩𡵨𡵨奏于朝范以理屈坐免及知冀州时吕昭才爲镇北将军冀属镇北范以昭才仕进出其后意轻之语其妻曰吾宁能三公长跪不能爲吕子展屈妻曰君在徐州便欲引节斩𡵨人皆谓君难爲作下今到冀州又不欲爲吕子展屈人必谓君难爲作上范忿其言以刀镮撞其腹妻堕胎死强梁如此非不仁乎包孝肃内刚不屈僚属有所关白多面折之至于所言中理亦未尝不怡然而攺由是人皆服其刚而不愎此即刚毅之刚与刚强之刚有所不同而太上孔子言之所以亦有异也窃尝论之纵非刚强之刚而用刚不巳亦不保其无失杨文公亿以文章独歩帝颇爱之竟以刚不容物譛之者衆帝眷遂衰王内翰禹偁亦以文章独歩帝有意于用之亦以刚不容物沮之者衆命竟不下然则用刚不巳岂不有累于身乎二公尚尔况余人乎賛曰刚非克刚暴而无亲强非自强必多上人是谓凶德又焉得仁善念斯絶何恶不臻𨤲尔多福枯木难春狠戾自用传曰狠戾自用按如佛说譬之恶马言难调也难调如马当爲无等人乎是故太上于法轮经尝以不自用故彰勉人今于此篇又以狠戾自用爲戒而吾夫子亦曰愚而好自用贱而好自专如此者灾及其身三教圣人言皆如此其可不戒大抵狠戾自用者则吾友知识必不亲近性命道德必不喜闻日用之间一切拗强能无失乎惜其不知从善如流君子所践其可自用况狠戾乎昔李文正公昉毎自言曰周显德末吾爲翰林学士丁太夫人忧起复充职时礼部侍郎窦俨尝责吾曰夫鱼袋之取事君夙夜匪懈之义以黄金爲饰者亦身之华也子居太夫人忧恩诏抑夺不当有金玉之饰吾遽谢不敏自是每志于心曰夫爲人子者䘮礼固非预习然三年之制苟不中礼非惟有𧇊名教亦何面目处身于搢绅之列乎于此益知窦君之言真长者也正叔先生过范尧夫治所谓尧夫曰闻旧帅死公始代之数日便设筵张乐宴犒军将有之乎曰有之先生曰当𥘉只合打散使知所以不给财食者旧帅亡也尧夫面热汗洽愧集于中明日追送先生于界上曰非先生逺出不闻此言贤矣哉二公临事从善如此是宜名振当时而泽流后裔也狠戾自用者是可望乎賛曰仲虺有方自用则小善必难迁狂不可矫吝心封闭私眉胶扰愎諌陵物恶积衅兆灾及其身乃其自召是非不当传曰庄子曰彼亦一是非此亦一是非果且有彼是乎哉果且无彼是乎哉此则超出于是非之外视是非固若无是非也苟或尚与世接不免事有是非一是一非皆计利害在一国则计一国之利害在一家则计一家之利害孰谓不然乎是故荀子曰是是非非之谓智非是是非之谓愚愚之爲言犹言不顾利害而妄有非是是非也败人之事不爲愚乎惜其不知处心平正不敢妄有非是是非即日便当度世不闻尹邹之事乎昔尹师鲁与人谈论是是非非无所隐避不爲苟止亦不苟随惟务穷尽道理乃巳临终之日先以手书别文正文正驰至则公巳沐浴衣冠端坐而逝矣文正哭之恸公复张目曰巳与公别何用复来死生常理希文岂不晓乎言讫复揖而逝曏非平日是是非非无所隐避死主之际能如此乎邹宿爲内殿崇班正直无二是是非非未尝妄发至于背义贪残恣杀物命皆所不作竟爲真武真君收録署之部下庆历𥘉任郑州监酒日忽风雹大作下一无盖铜棺公即端简入卧其中不刹那顷复下一盖自与棺合震霆一声则其棺巳在半空冉冉向北而去矣今爲北极寿限司判官毎歳一次随真武真君下降勘筭世人善恶功过校量寿限长短曏非平日是是非非不敢妄发真武真君其肯以此重职而轻付之乎二君如此而超度如此彼非是是非者当如何哉賛曰谁毁谁誉三代直道是非之公如辩白皂小智旣凿臧否顚倒丑正朋邪跖廉夷盗天鉴不迷出日杲杲向背乖宜传曰向也者趋向之谓也背也者违背之义也当向而背当背而向即太上所谓乖宜也乖宜之事君子有所不爲而小人爲之而无忌惮也昔王资政存议论平恕无所向背志有所守确不可夺温公尝称之曰并驰万马中而能驻足者其惟王存乎是以始自东发至于老耄历事五朝所持一心屡更变故所守一道刘忠肃贽尝论助役十害在位者责其向背下司农寺诘令分析公曰臣所向者忠直所背者邪侫所向者义所背者利所向者君父所背者权臣政令如此获罪固已自分然助役终爲天下害愿陛下勿忘臣言人皆爲公缩头公则不问若二公者其于向背有乖宜乎至于李师中呉孝宗之流便不然矣李师中平日议论与荆公大不合及荆公权盛师中复欲合之于舒州作一亭榜曰传巖以荆公曽倅舒而又始封舒也呉孝宗𥘉对䇿力抵熈宁新法及荆公得君孝宗复爲十卷巷议以上荆公言闾巷之间皆言新法之善荆公鄙之乖宜如此爲君子耶爲小人耶賛曰事得其宜此之谓义见理必明用心勿贰从违旣决祸福顿异母逺仁贤母近邪伪惟顺人道斯合天意虐下取功传曰烛遇暗则成破暗之功舟得水则成载物之功大抵水到渠成功当自立固无待乎取也苟有意于取之则便有虐下之失在乎其间功未必立而祸必先之矣所谓虐取其财虐用其力皆爲虐也请以虐取其财言之盖财者人所急也不闻王咨马绛之事乎昔王咨以强鸷处官绍兴𥘉爲四川都转运司干办公事被檄㩁井潼川躬自诣井尽令井户承认大额合认五十斤者必令倍认百斤利其没官而官自煎也未几井户皆至破败咨亦暴卒遂受牛身当死之夕其友杨使君举家皆见咨来求救则公裳下巳穿出一尾矣明日邻家果生一牛又有马绛者亦爲干宫性尤苛虐毎出督钱不问额之虚实物之盈缩一切必欲多得稍不满意便敢肆暴人因唿爲马刷子言其好刷钱也或以咨事戒之绛曰正令即日便生两尾亦所不问旣而疽发于背之左数日又发于右两疽相对宛如杖嵴深可寸余洞见五脏僚友省问无不惊骇至是始自伏曰后之刷钱者要当以某爲戒肉烂至尽一息方絶又如李谘无子陈恕兵死林特子孙皆死非命亦虐下也賛曰世有徤吏不畏简书斩刈民力以充苞苴囊槖旣溢复献羡余髙爵易享华屋可居身及孙子其终何如謟上希㫖传曰主知生死罪福之科爲之都司者无若酆都酆都北帝之下惟玄滋天君助理四君六天大魔天地水三小宫官不显姓字其于僚属见于真诰者皆世之忠直之士求之其上如邵公奭爲南明公呉季札爲北明公是也求之其次如贾谊爲西明都禁郎臧洪爲鬼官北斗君天门亭长是也又求其次如纪瞻爲北天修门郎温峤爲监海开国伯是也曷尝有谄上希㫖者得与其列乎大抵事君贵忠一言之谄即名不忠不忠之臣天所必谴何望超度昔唐髙宗将立武昭仪爲后畏大臣异议未决一日召李勣长孙无忌于志宁禇遂良等计之遂良等皆持不可勣独不出志宁顾望不对后数日帝复宻以访勣当此之时使勣能以一语谏止在勣不失爲忠在唐亦不至有宗室之祸勣则不然卒以陛下家事无须问外人爲对由是帝意遂决昭仪立而唐之宗室殱矣观勣之意不过私已畏祸以求自安不知已竟不可私祸竟不可畏身死未几赤族发冢祸皆及之孰谓谄上希㫖爲无祸乎又有郭崇韬者亦坐此也崇韬旣居显位自见功髙心怀反侧于是白帝欲立刘后意在自固不知人心难知易至反背其后杀崇韬者乃刘后也然则谄上希㫖者是可爲乎爲之得无祸乎賛曰谄上迎合希㫖开先所谓逢君罪莫大焉主意未决或可变迁一语从㬰恶力遂坚䘮身亡国母宁怨天受恩不感传曰按法苑珠林云人之受恩譬如种谷种虽因地非雨不生洎至谷成不可只言因地不言雨恩也又按智度论云受恩不感甚于畜生尝读柳文见一则事益知受恩不感畜生有所不忍爲者爲人而不及于畜生岂不甚于畜生乎昔荐福寺有一鹘栖于浮屠之上冬之夕必取鸟之可以盈握者不杀而左右转易以暖其爪掌及旦复完而纵之旣纵必极目逺观鸟东没则西飞西没则东飞意不欲复相见而再攫之也呜唿鹘之爲物但知攫物决裂而食今于一夕暖爪掌之鸟乃能如是彼受恩不感者岂不畜生所不爲乎惜乎不知感恩之人最爲近道非感恩便爲近道即其感恩则其平日履践从可见矣宣和中士夫有徐文中者尝游东都所役兵偶爲车轹蹩不能行遇一道人传以少药歩履如𥘉兵大感激徧游天下访求其人少致谢悃一日复遇诸途哭泣拜谢道人曰吾施恩于人者多矣未尝有一人得如子者于是授以祕诀兵遂得道文中闻之诣兵问道兵曰清静是道简易爲上文中顿若有省竟亦得道孰谓无有感恩而能得道乎世之如兵者有几人乎賛曰世有忍人甚于豺虎借其卵翼报以斨斧人道斯絶无君无父翳桑卫盾𣾰身没豫负恩报恩施者勿顾念怨不休传曰德山示衆云毫𨤲系念三途业因瞥尔情生万劫羁鎻此但念念在法爲累尚尔况念怨之念念念不休者乎当知念怨不休最能令人自缚永劫不得解脱沦入三途其速如箭不闻懴法所谓若无怨怼无有恶道之说乎谨按经云怨习交嫌发于衘恨是人命终未舍暖触以前便有飞石投枥匣贮车槛瓮盛囊扑等事现于其前此即念怨不休死当堕入地狱者也又云贪恨爲罪是人罪毕得出地狱遇虫成形名蛊毒鬼此即念怨不休又当堕入鬼趣者也又云虫蛊之鬼蛊灭报尽生于世间多爲毒𩔖此即念怨不休又当堕入畜趣者也佛语无诳孰谓爲不然乎其间又有巳堕三恶而念尚不休者如冀州之盗旣以劫盗而死堕地狱矣尚以郡守张冀法外杀之爲念念而不休必欲追冀到狱是也如毗婆论所载之鬼旣以积罪而死堕鬼趣矣尚以女子于五百世前曽一杀之爲念念而不休竟至复断女子之命是也如杨褒廐中之骡旣以恶业而死堕畜趣矣尚以得道王鹤旧尝与之有怨爲念念而不休竟至蹄杀王鹤是也然则怨之一字岂不最能令人自缚永劫不得解脱乎不闻第三十祖璨大师之言乎第三十一祖道信大师向璨致敬曰愿和尚慈悲乞与解脱璨曰谁缚汝信曰无人缚璨曰旣无人缚何用更求解脱信于言下有悟遂得解脱使璨此言广行流布则不休必休不解脱必解脱矣賛曰夷齐不怨志于求仁礼人不答孟子反身情恕理遣无物不春郄克记笑暴骨交隣一念芥蔕万恶之因太上感应篇卷之八太上感应篇正统道藏三家本三十篇太清部太上感应篇卷之九义九李昌龄传郑清之賛轻蔑天民传曰轻蔑天民此特刻核之軰旋踵及祸固无足道请以一二爱民君子言之庶几皆知则效昔韩忠献公𤦺初为益利路体量安抚使拯济饥民所活者一百九十余万及镇河北适河决歳又大饥公复多方措划赈济安辑所活者又七百余万富文忠公镇清社适河决八州之民坌入京东公劝民出粟得十余万斛随处贮之以济殍者且括公私闲舍得十余万区散处其人使便薪水明年麦熟各计地里逺近受粮使归所活者五十余万滕章敏元发知郓州适淮南京东饥公葺城外废营一千二百余间以处流民所活者五万李允则知潭州适𡻕饥公请发廪赈而后奏运司不许公曰须奏后发安能及事于是请以家财为质发之所活者五万陈文惠尧佐知夀州适𡻕饥公曰与其令率孰若身先于是自出已钱以济贫民吏民争出为助所活者数万王懿敏素知太原适汾河大溢水灌平晋将灌州城公急备舟明日水至民得无恐且劝大姓出粟赈济所活者十万胡文恭宿为杨子尉适大水民多漂溺公出私钱雇舟以济巳溺而复活者数千曽中书巩知洪州适大疫公自州及县乃至市镇亭传皆贮汤剂以待病者兵民有病而无舍可居者皆以官舍舍之所活者数千苏文忠轼知杭州适大疫公出私橐作汤剂遣吏挟医分坊救疗兼作病坊以处病者所活者数千轻蔑者处此能如是乎惜其不知居民之上自当如是賛曰父天母地气均体同宗子家相下及百工相为鞠育以禆化功岂縦其上挤民困穷匪民之戕自戕其躬扰乱国政传曰老子曰治国若烹小鲜陆象先曰天下本无事庸人扰之大抵治贵行其无事况政者所以正民也有司乆巳奉行民亦安以为便其可妄意攺变以从已说乎若从已说未必有便于民适所以自取扰乱激昻喜事之言其可尽信昔杜祁公经抚关中布衣有张洞者猬髯黒靣青衣布裘持一诗代剌为谒曰昨夜云中羽檄来按兵谁解扫尘埃长安有客面如铁为报君王早筑台及𥙷以一官寻以赃败韩魏公镇陕右布衣有姚嗣宗者上书论事且献崆峒诗曰踏破贺兰石扫清西渭尘布衣能办此可惜作穷鳞及𥙷以官无异冗吏吕许公在朝布衣有雷简夫者以荐召对其气可以吞敌及敷奏亦复详敏朝廷便欲大用许公坚持不可累官至三司判官与嗣宗为人无异江少虞守𠮷州布衣有李戒者上书论事且言少学仁义之道不在颜回下又言三皇不圣惟孔子圣孟轲以下皆不足道韩子华知成都亦复以此说进子华惑之及与荆公同判三司即荐其人未及引用发狂而卒然则激昻喜事之言其可信乎是以赵韩王为相毎有新进喜事之人投进利害文字一切不顾季简穆为相凡封事建议务更张喜事激昻揺鼔捭阖浮薄新进之徒一切屏去当时皆称二公为相得体郷使䡖信岂不易致扰乱乎賛曰政者正也容私则偏贪夫殉财夸者喜权理为势夺法以情迁赏罚易置纪纲弃捐害于而国尔身曷全赏及非义传曰昌黎曰行而冝之之谓义大抵义之为言犹言冝也非义者不冝及而及之之谓也不冝及而及之君子其肯为乎景德中北虏㓂边河朔郡县屡罹其毒主兵之将为自安计莫肯少挫其锋时李居正以小官催征税于一镇忿其凶犷鸠集市人召募丁壮奋力击之因深入其穴夺所掠妇人老幼各还其家在位者因壮其勇终无一人肯议其赏惟张忠定咏宻以闻奏奏至上大喜立为居正迁数官召为阁门祗候居正承恩罔知所自或以忠定告居正急往见之见终不获因厚赂阍者俾传人榜子忠定竟不出但批𥿄尾曰公临财廉临阵勇临事勤临民仁加之谨畏此报国之大效也所谢近私不及相见居正得之愈于一见捧玩佩服弗离于身居正及赏可谓义矣史𠮷为延州指挥使康定中夏虏㓂延州永平寨主与监押皆欲引兵匿深山俟虏去始归𠮷率所部数百人遮城门立于马前曰寨主监押欲何之二人以实告𠮷曰如此兵则完矣如城中百姓刍粮何往还之迹何可掩异日为有司所劾𠮷为指挥使不免于斩愿先斩于马前不然不敢以此兵从二人惭惧引辔而返虏忽围城𠮷复率衆拒守数日虏去寨主监押皆以完城迁一官二人及赏非非义乎鸣唿𠮷虽身不及赏其后官至团练使三子皆受命一女嫁郭逵为郡夫人是尤愈于二人非义一官之赏也賛曰不义而贵垂戒孔圣不义而侯光武失政赏盗劝姦国何以令爵及恶德是䙝天命所以冡宰诏王八柄刑及无辜传曰刑也者所以惩恶也无其恶而輙刑及之即太上所谓无辜也人间私语天闻若雷无辜吁天天不闻乎蔡州百姓有钱举者诬其弟为异姓匿家财二十余万不与均分前后官吏皆受举钱不公其断惟干证人朱惜姐始终一词无所阿顺及许州通判徐沂被差就蔡州置狱根勘沂复失于卤莽为推司杨仲和转弄反将朱惜姐勘断臀杖十三沂自此即每事磨勘不行闻天庆观有道士裴君叟者善章奏自备香信就观连设三醮以祈景贶君叟𥘉伏地投词即如鼾睡明日始龙起曰某到天门见北极大帝带领佑圣院善恶都判真武真君入奏通判在蔡州不合枉断干证人朱惜姐臀杖十三事且怒目指挥曰徐沂心词只留在此恐金箓照问汝奏对有差不得还矣某遂急回事有之矣沂曰有之言讫汗洽不胜摧沮未几果卒又有士子杨之竒者晨出探榜其妻在家亦僦骡往水门迓其父母无何中路逢一醉人罗织殴击僦者潜遁无人解劝遂至官时温仲舒判开封但见醉者面有爪痕不问曲直一例决遣妇人大惭不食者巳累日矣其夫亦下第从外归见妻被杖不胜其忿诣府申说仲舒不听于是夫妻赴水而死是夕仲舒即梦城隍司责曰子太卤莽妄决良人吾巳关报东岳及奏闻上帝祸将至矣明日上知仲舒以下皆罢职又有幽𡨋之谴当如何哉賛曰过小则赦罪疑惟䡖圣人之意刑期无刑矧是无辜而弗哀矜犴狱所及排根引绳𡨚槛充斥可不痛惩杀人取财传曰劫盗迫人于险医家乗人之危其为杀人同是为财罪皆一也请以医家言之庶几病者不遭毒手不恤缓急妄索事分杀人也不问有无必欲多得杀人也懒堕睡眠䡖视人命杀人也辩察不明用薬差互杀人也见不即治俄至増剧杀人也有此五失挟术行医其于杀人甚于挺刃挺刃之下不当要害尚有可活一瓯之下五脏俱坏是有活乎昔颜畿以病就医遂至殒命既而复苏气息微细死生不分十有三年陈景仁妻张氏亦有㣲疾医者误投血隔之药遂至不起既死之后隂府不収魂神荡越散逰无定所至輙为界分土地驱逐不胜其苦一日因景仁出郊适与相值遂得合为一体自此景仁即恍愡如狂独歌独语时其父尹京适中使𥘿中立过治所中立素事真武因为奏闻北极蒙真武真君怜其夭横即日度令受生更不经从隂府孰谓医者不杀人乎惜其不知医之为术升坠最速昔薄拘罗尊者于往世施一诃梨勒果救一病僧以是因縁于九十劫中常生人天未甞有病其最后身值佛出家证阿罗汉果于五百衆中独为上首王叟以针剌为生不计钱数所理多效一日告衆曰吾明年夏初不可留矣及期果去所居之地香气不絶者累月刘烬亦行医虽劳不倦所疗亦多效及死葬之日但空棺耳此皆医家能善用心而立获度世者本朝丁逢𠮷善医其子度第二人及第至观文殿大学士张仲和善用其张仲景法疗治伤寒其后二子竒兆皆相继及第张行甫亦行医子孙典大邦作提转者今巳数世此亦医家能善用心而克昌厥后者也信相菩萨至一地狱见一罪人热铁灌身铁钉钉体稽首问何罪所致佛言此人前世常为针师妄施砭刺是以此报目莲尊者晨朝出城见一饿鬼哭泣告曰我之此身有𩔖块肉无有手足及眼耳鼻等被诸禽虫长时噉食何罪所致目莲曰汝前生行医不精其术妄投药饵使彼病者不得全活是以此报蔡州神尼于惠普者甞与客坐有牵二牛而过堂下者尼曰此牛前行者是一官人坐入人罪后行者是一医人坐误杀人因唿其前世名字二牛皆应此亦医家不善用心而坠三恶者也呜唿善不善业备録在前或顺或违尔冝自择賛曰财怨之府利争之因积而不散犹能祸人杀越于货乃欲保身頟頟贪吏吞噬富民籍没死徙疑无苍旻倾人取位传曰元始上帝曰妃后臣僚𨽻于紫㣲垣中但有品位则𨽻五岳四渎大抵一官一职各有义命义命当有则今日拜枢宻明日作宰相不足为难义命若无只做一日亦不可得孰谓为不然乎昔苏易蕳先在禁林李沆后入既而沆除叅政苏不恱因上歩虚词十篇以自见意上即日俾叅大政拜命不数日而卒夏侯嘉正以文词称㫖除右拾遗直史馆兼秘阁意犹不足曰吾喜作文且好黄白但得水银银钱一文知制诰一日足矣上闻许之制未下而卒李继凝有才干为枢宻直学士因诏对太宗许以大用归与兄弟言之大喜醉后忽感风眩而卒李巨源权中丞太宗器之甞面加奖谕将有进用之意偶以鞫狱左迁知阆州一日驿递堂帖促令乗传归阙巨源启封大喜一𥬇而絶岂非义命所无只做一日亦不可得者乎况倾人而取之者乎若倾人取之又不免有一段因果如弥德超卢多逊旋踵及祸是也昔德超见枢宻曹彬勲望隆重帝眷甚厚因诬以不轨极口倾之由是彬罢枢宻而德超拜枢宻矣不数日赵普再秉钧轴力为辩雪帝悟即日逺窜德超而待彬如故卢多逊见宰相赵普位望特重因讽王祐使为已助悉力倾之祐不从乃自为计中以隂事由是普罢相而多逊拜相矣既而事状明白赵普复相而多逊逺窜朱崖然则人之有位是可倾而取乎躁进者当以此戒賛曰工本代天位必称德沾沾浅夫置命用力徒伤雅道无益于德如螳窥蝉黄雀鼔翼天道好还视我俲则诛降戮眼传曰太上曰兵者不祥之器非君子之器不得已而用之乐之者乐杀人也不可得志于天下是故𠮷事尚左凶事尚右偏将军处左上将军处右杀人衆多则以悲哀泣之战胜则以䘮礼处之况所持之器皆星宫所主刀名大房虚星主之劒名失伤角星主之弓名曲张氐星主之矢名傍徨荧惑主之弩名逺望张星主之㦸名大将军参星主之然则器可乱用人可乐杀乎不闻王显之事乎王显以使相知定州一日有道士破冠弊褐须若刚鬛𥬇则口角至耳自称酆都观主持剌为谒曰昨上帝牒到二万蕃魂本观未敢収入死籍公若果于杀之则名盖当世夺夀十年二者惟自择公以为狂叱起之未几契丹引兵猎梁门适天雨大雪虏弓皆破不可用显记库中有弓弩材木数千因命工连夜斵削乗其不备纵兵击之蕃兵大败明日筑京观斩首恰二万级方悟道士之言巳无及矣及奏于朝上大喜召以枢宻显离定州才十三日而卒呜唿此皆合死之魂但以果于杀之夺夀尚尔况巳降且服者乎当知诛降戮服诚当获罪蔡居厚知郓州有梁山泺劫贼五百来降公悉戮之明年以兵部侍郎奉祠金陵疽发于背命道士设醮禳谢因今所亲王拱代作心词明日居厚卒又明日拱卒既而拱还曰适到隂司主者责曰汝为儒者乃敢为人诡作心词欺诳上帝拱曰皆居厚命意拱但行词而巳俄见数鬼引出居厚枷系聮贯极为枯瘠又见二鬼持一桶血自头浇灌浇即大呌左提右掣如垂絶状既苏复浇既浇复絶片时之间如是数四遥告拱曰子归切便语吾夫人令急救我我在此只是理㑹郓州一事然则诛降戮服是可为乎賛曰刑典议辟鬬杀则䡖御敌斩馘是曰应兵事不获巳冝恕以情乃若降服奚俟兵刑彼固易杀天道神明贬正排贤传曰世有伯乐然后有千里马千里马常有而伯乐不常有世之人才其于遭遇亦复如是便在位者人如伯乐则有德量者便可作宰相识大体者便可作护官有方略者便可付兵权能镇抚者便可寄方面有风力者便可作监司廉于财者便可主财谷知爱民者皆可作守令如此则小大之职各得其入野无遗才而百事举矣若夫正贤之士则尤当柄用庶几朝廷有人中外知畏不敢妄有所窥可贬排乎若贬排人即是故去其人将逞其欲是以乐于甄抜者太上无不收録而妄有贬排者太上亦无不深谴昔韩崇抜一袁安于书佐位至司徒人皆谓崇有君子之鑑譬之昏夕夜光袁安正贤从可见矣崇亦以此为太上所知立命仙官王玮玄授以泥丸紫戸之法遂得度世今在酆都为定録府左理中监主始学仙者本朝諌议大夫谢泌最为知之不妄许可平生所荐不过数人皆至宰相毎发荐牍必焚香望阙再拜曰老臣又为陛下求得一人矣文正王旦皆其荐也临死之日盥沐焚香服羽衣端坐而逝头不少欹非尸解乎此即乐于甄拔而立为太上收録者也陈后主时幸臣有司马申者好䧟害人一日昼寝于尚书省忽有一聚恶鸟飞集其身啄其口吻血流被席人皆指为䧟害之报周世宗时有陶谷者亦好䧟害李崧之族诛鱼崇谅之不用皆其一言及死葬于昭觉寺之后墓门屡掩屡开寺僧塞以坚石一夕雷雨大作墓门又洞开虽髑髅亦无矣岂非妄有贬排而为太上深谴者乎孰谓贬正排贤为无罪乎賛曰贤人正士体国爱民苟用于世大庇斯人排贬之害非止其身国患莫恤民隐孰伸贻祸大矣厥罪惟钧太上感应篇卷之九太上感应篇正统道藏三家本三十篇太清部太上感应篇卷之十义十李昌龄传郑清之賛凌孤逼寡传曰矜孤䘏寡上文旣巳定爲善人凌孤逼寡今复定爲罪目然则孤可凌而寡可逼乎惜其不知巳得度世者尚犹不忘念其孤寡况未得度世者乎昔石光祖师眞定𥘉之官道过潭州闻圜通院有道者姓郭善种菜随时新竒供衆取足因往访之道者素哑及见公来则发语琅然且以宻语告公遂致仕沐浴安卧而逝其道者亦复不见是夕上于崇政前恍见光祖乗空而来奏曰臣本北极佑圣院眞武眞君部下副参谋官郭道者乃北极下检法使皆以微过谪降人间今数满当还念许时食禄且有少请故特来谢臣儿庭之未谙朝政愿垂训诲无令尸禄有玷父风言讫不见月余潭州奏至乃知光祖果巳化去陈喻言本阆州一士子以下第久留京师因游百梁山忽于天寿洞被二青衣摄去宣示玉皇金箓引至中天北极殿下赐以金紫衣充佑圣院眞武眞君部下副注生死善恶寿命长短判官一日随眞君下降忽闻哭声俯听乃其妻也因恳眞君求通音信眞君许令写书取人间递角封志差直符送下本州倅㕔旣而拆不可开召其妻至乃开书中具道遭遇眞君本末且再三嘱曰切在抚育诸孤保守戸门噫嘻此皆巳得度世系念尚尔况未得度世者乎所谓塜讼端起乎此苟爲不然太上胡爲列爲都章使人上章求解乎賛曰孤寡无告文王必先加以仁政犹或难全嗟我一本兄弟颠连忍肆其虗俾悼所天乃如之人后报亦然弃法受赂传曰太上曰曲直轻重而首以弃法受赂爲言者何哉盖弃法必因受赂赂一入则以直爲曲以曲爲直一切皆不问矣惜其不知一法一律鬼神皆得主知弃法受赂爵禄便当减夺昔范鲁公质未显时坐封丘茶肆中手所持扇偶题大暑去酷吏清风来故人之句忽一恠陋人前揖曰酷吏寃狱何止如大暑也公他日当深究其弊因𢹂其扇去公惘然者久之后数日道过一庙庙门有一土木鬼状貌酷𩔖向所见者扇亦在其手中公大异之及大用遂首议律条繁广轻重无据吏得因縁爲姦周祖因诏公详定是名刑统孰谓鬼神不主知乎侯鑑爲江夏令与胜縁山长老居约有旧毎乗暇必访之访则院家必巳爲具一日又至则延待殊阙鑑恠问之居约曰公毎到土地必先报曰相公来此畨不报是以失于延待鑑大惊宻谕居约使问土地所以不报之由是夕居约复得梦曰侯鑑本合作宰相与吾有所统摄是以常报近爲受胡氏白金六十两枉断一事天曹已削下宰相名籍但得作监司而已与吾无复统摄故不复报然则爵禄孰谓无减削乎惜其不知不弃法者便当度世昔王昌遇本潼川一推司以不敢弃法受赂竟爲上帝收録白日上昇今爲保和眞人王老志本濮州一推司亦以不敢弃法受赂竟遇钟离授以道要遂能前如祸福徽庙时尝召至赐号洞㣲呜唿存心如此是宜上与道合岂吏人能之而士夫反不能乎賛曰伦不受马辟召犹记震畏四知乃免于累物欲一迁情态必异苞苴行欤成汤所忌如欲守法𤓰李逺避以直爲曲传曰路沖知鳯翔闻翊圣眞君降言因设醮请问立身行巳之要眞君曰尽力事君浊财勿顾邪事莫问整雪刑狱救疗人民动合王道自爲吉人积愆爲咎必有沈沦然则处刑狱之任者可不尽心而整雪乎况敢以直爲曲乎请以一二大老言之庶几皆知则效昔韩魏公镇大名魏之讼牒最多事无巨细公皆亲决虽在病亦许通报决之卧内或以任劳过当劝公分委僚属公曰两讼在官人之大事或生或死或予或夺在吾一言其可轻忽身没之后今爲紫府眞人欧阳文忠时之大儒毎与客论谈不言文章而惟言政事张舜民恠而问之公曰文章正以润身政事乃可及物吾昔贬官夷陵方当壮年未厌于学欲求史汉一观公私皆无因取架阁陈年公案一一披阅其间枉直多是乖错以无爲有以枉爲直违法徇情灭亲害教无所不有毎自叹曰夷陵𥚹小尚如此天下固可知也于是仰天誓心曰自尔遇事益加勤谨不敢少忽迨今三十余年出入中外忝尘三事以此自将以人望吾必以吾爲翰墨致身以吾自观实是当时誓心一言之报身殁之后今爲神清洞仙官然则以直爲曲者身殁之后当如何哉賛曰直道而行无偏无党是曰善人所当崇奖诬以爲曲罚其可赏善人何辜反受其枉旣杀望之恭显焉往以曲爲直传曰事有直而不能自直理有曲而不自知曲此两讼所以纷拏待有司而后决也爲有司者自当公心剖析片言则曲曲直直无不氷泮纵遇盘错亦必迎刄而解尚安有以曲爲直之失乎彼以曲爲直者特其不能公心必因徇託也昔益州府君刘公初爲连江尉民有争田十年不决者郡以属公公得其姦立爲剖决曲直遂判人皆谓公爲神不知公非神也特公心尔及去官得直者候于建州屏人告曰某有好香数斤聊爲长者寿发而视之乃黄金也公笑谢曰君事本直非私君也其敢以公事受私赂乎坚却不受时皆伟之其后公之二子原父贡父俱以文墨显名孰谓处官公心无其报乎又有刘安民者本丹稜一县吏也持心平正素爲吏民所敬民有讼不即诣县必先诣公陈曲直决可否然后行之公亦自负受而不辤直即直许其直曰理直也可行也曲则直数其曲曰此曲也不应法也行之必有失也由是一县之讼爲之顿省其后二子皆相继登第长汲官至朝散大夫少子湜官至承议郎直祕阁提㸃梓州路刑狱一女嫁与杨筠亦有官迨今遂爲望族孰谓吏能公心无其报乎大抵曲曲直直无不䝉福而直曲曲直无不受祸也戒哉賛曰曲则背理爲佞爲邪是曰恶人胡可蔽遮奖以爲直蠧国败家恶人何幸乃见宠嘉德𥙿窜斥非敏中耶入轻爲重传曰书曰罪疑爲轻论语曰如得其情则哀矜而勿喜此皆圣人䘏刑之大意也然则轻可入而使爲重乎是以君子谨之昔王缙爲两浙路提刑毎断死囚必焚香奏天然后行下一日暮坐恍见一神人云冠绛服手持数轴公案又见一玉女长帔大袖手持一角公文立于檐间遥告缙曰此汝平生所奏事目一一皆合情法无有枉滥上帝嘉汝巳爲汝父延寿一纪兼爲汝倍増纪福矣汝之二孙异日亦当皆作监司更宜自勉言讫而没李龟祥亦居宪职素称清谨一日暮出三井桥忽覩十数人呌屈称冤两两三三渐来相逼龟祥大惧回马驰归陡𦸡委顿召诸子戒曰汝辈异日入仕切不得注受狱官差遣如吾平生自谓清谨安知今日尚有此事坐此郁郁竟至不起呜唿二公皆一时知名之士王公如此而李公乃如此岂李公尚有未谨处乎况入轻爲重者乎请爲更陈一二庶皆知戒昔欧阳遇判大理寺有溧阳县令余绍卿者坐事系狱罪不当死而遇辄坐以死归法之日人皆冤之自此行住坐卧即见绍卿随逐不舍心不自安逺诣庐山九天採访使者观设三日黄坛解谢其事初夜分巳见绍卿在侧心大恶之明旦再投心词方俯伏间忽被数鬼擒捉掷之殿下流血被体移时而卒李若水爲淮南司理时有劫贼五人事败系狱且言曽与僧人自成爲党旣而五人巳就戮而僧方追出僧言实未尝爲盗若水于此从轻可矣而乃坚执贼语爲实夜以湿纸煳僧口鼻压以土囊须㬰脐腹皆裂而卒月余狱吏李能无故大呌曰和尚不干我事特司理驱使尔言讫而卒明日推司刘元亦暴卒又明日若水亦苦小腹绞痛号唿而卒又明日知军孙语判官赵禹亦皆暴卒未几若水一门死䘮殆尽无复遗𩔖呜唿若水受祸可谓酷矣自成之死脐腹至于拆裂不爲酷乎此必上帝震怒也賛曰法重失入罪惧及疑二罪併论其恕可知国典尚尔法吏奚爲唐臣罗织赤族是宜稔祸垂臭竟死何禆见杀加怒传曰按涅槃经死者于崄难处无有资粮去处悬逺无有伴侣昼夜常行不知边际深䆳幽暗无有灯明入无门戸无有处所虽无痛处不可疗治往无遮止到不得脱呜唿人至如此诚亦可悯当见杀时可加怒乎昔志公在世时有二道人打伴而行一人就园买𤓰园子怒曰诸大家初未买汝要买耶拒而不卖一人旣往园子乃喜卖之且慰谕曰汝渇热耶旣卖一𤓰又与一𤓰二人私自恠诧以问志公志公曰园子五百生前坐罪赴法时汝二人适出其旁买得𤓰者盖尝爲之不忍故今见之而喜买不得者盖尝出自作自受之语故今见之而怒此但偶出一语结憾尚尔况加怒乎王昙略尝杀一牛牛见刀抵突昙略怒逆剌其目然后杀之大抵人畜无间当见杀时皆当方便救护救而不获只得爲助悲叹何可加怒賛曰人之有罪情不可恕彼自伏法我独何预加以愤疾是曰迁恕判死投笔见者始悟哀矜庶狱王政所务太上感应篇卷之十太上感应篇正统道藏三家本三十篇太清部太上感应篇卷之十一义十一李昌龄传郑清之賛知过必攺传曰颜子不贰过孔子称之不贰者念起于中即念而攺不复贰于行事也太抵过贵乎攺过而不攺眞爲过矣其过也可胜言哉是以君子一闻其过无不速攺昔㓂莱公凖自少冨贵享用过奢及拜枢宻赏赉尤厚賔客聚观莫不称叹独一老妳澘然堕泪公惊问故则曰太夫人捐馆时欲求一缣作衾襚不可得安知相公有今日耶公抚膺大恸自此即折节从俭不复敢奢蔡文忠齐平生好饮饮必至醉时太夫人巳老心颇忧之一日存道先生过其治所戒以一诗曰圣君恩重龙头选慈母年髙鹤发垂君宠母恩俱未报酒如成病悔何追公得诗大惭自此即戒酒非亲旧不对饮终身未尝至醉司马温公方五歳时擘一青皮胡桃擘不能脱一婢以热汤沃脱之旣而女兄从外来问爲谁脱公曰某自脱其父从旁叱曰小子安得谩语公自此有省平生不敢谩语一切待人以诚徐节孝积初见安定先生头容稍偏安定厉声曰头容要直公即悟曰头容要直此心其可不直自此未尝少曲其心或问立身行巳之要必大书正直二字与之若数君者其于过也是有知而不改者乎賛曰日月之食其更也明人岂无过攺必以诚设辞饰诈遂非匿情过上増过善心曷生不吝一语贵乎力行知善不爲传曰应世眞人曰取小所以就大积一所以成亿易称余庆必归积善大抵善贵乎积知之不可不爲爲之不可不力譬如种物初虽至微灌漑培植不见其长有时而大当知于日用间诚不可以小善爲无益而弗爲也不闻元君之言乎元君曰人有善则心定体安十善则气力强壮二十善则无诸疾病三十善则所求皆得四十善则昌炽冨乐五十善则子孙繁息六十善则遭厄得脱七十善则天神护之八十善则得地之利九十善则尊贤显荣一百善则寳瑞降二百善则后代名布三百善则后代大富四百善则后代清贵五百善则后代长寿六百善则后代忠孝七百善则后代智慧八百善则后代道德九百善则后代贤圣一千善则后代神眞二千善则身爲衆人师圣眞仙将吏三千善则爲国师圣眞眞仙将吏四千善则爲天下师圣眞仙主统五千善则爲鬼灵师圣眞仙魁帅六千善则爲神明师圣眞仙卿大夫七千善则爲诸天师圣眞仙公卿八千善则爲三天师圣眞仙皇帝九千善则爲元始五帝君一万善则爲太上玉皇帝是故前辈于善知无不爲爲无不力昔者丞相李昉尝语人曰吾于论语节用而爱人使民以时一句终身行之尚不能到即是尝力行矣杨应之学士闻一善言必书而记即是知无不爲矣贾内翰黯以状元及第自言得于文正者不欺二字平生用之不尽即是未尝欺矣刘大諌安世以敢言得名自言得于温公者至诚二字平生行之未尝少离即是无不诚矣若使人人皆如诸君则积一成亿夫复何难賛曰郭公善善国何以亡见善虽喜用心不刚悠悠害道反昧否臧是以君子志于自强惟日不足汲汲皇皇自罪引他传曰按经所说一切世间生死相续临命终时未舍煖触以前一生善恶俱时顿现大抵临终所现境界即吾平日心地境界地藏罪珠即吾之心珠阎王业鑑即吾之心鑑且今作一不善曷尝不徃来常在胷次乎不闻赵普一闻道士牌末火字之言自知必是秦王庭美王韶一闻刀十八丈打过贤心下得否之语遽至发背而卒然则自罪引他是有益乎昔赵业以明经中选授巴州清化令忽精神游荡奄然如梦被逮入𡨋初至即见妹婿贾奕在彼心巳大怖盖尝与奕同杀一牛至是爲奕所引欲与分罪奕词甚辩无以自明俄见一鑑径可丈余悬于空中明见奕鼓刀业负门有不忍之色奕始伏业遂得还又有常氏美娘者其夫楚椿卿有一妾姓马氏名春奴椿卿爱之常氏不胜其忿乗椿卿岀以大杖捶杀之及椿卿死常氏攺嫁程选将产凡三日子不能下方委顿间恍见马氏在前常氏惶惧好语告曰我当初实无意杀汝时行杖者稍过遂尽汝命曷不少寛我耶马氏曰我死实主毋意胡可妄引他人持之愈急竟至不起然则自罪引他竟可免乎旣知有罪曷若勿爲乎賛曰孽惟自作慼本自贻痛加悔艾庶或可追不思巳过反累人爲纵脱罪𦊙上天难欺分谤受恶迁善之基壅塞方术传曰所谓方术但凡挟术以求售者皆是也一语沮遏使不得售即壅塞也灌口白沙村有一泰山庙极灵斋祭殆无虚日一日有医卜数辈同游道逢一人极贫衆颇轻之其人忿然投身江中俄顷抱出一龙谓衆人曰汝辈各以医卜救人疾急皆是近道此后于贫素之士切不得輙持二心呜唿医卜爲术而神人谓之近道可壅塞乎又不闻云安女龙之言乎昔翟干祐在世时专以考召着名毎念云安一邑而江流之险乃有一十五处一日作法召其滩神俾悉平之是夕应召而至者一十四滩独有一滩召不能至天师大怒必欲召之旣至乃一女人峩冠大袖慨然进辞曰天师禀天行化妾一水神何敢抗拒第有未安不容不禀观君之意不过欲便舟楫而不知从事舟楫者日常倍利纵有少费不足爲损沿江小民三四百家无田可耕无桑可织全仰爲人挽负以资其生今若尽平滩险在舟楫固甚便在彼小民其于衣食爲如何太上之意必不如此深恐异时获罪不免负累更宜裁之天师叹曰汝之所虑非吾所及于是复命十四滩之神令各复其险是夕风雨哮吼雷霆震击明日视之一十五滩惊波涛宛然如故以此观之非独方术不可壅塞但凡服力以煳口者亦皆不可壅塞也昔范文正公在浙西时两浙饥殍殣相枕公以呉俗喜佛事因召诸寺主僧谕以谷贵工贱责令处处修造官亦大兴工役仓厫吏舍之𩔖亦皆葺之由是工技服力之徒日煳口于公私者无虑千数一方頼之不至转徙公之意岂亦云安神龙之意乎賛曰小道可观第恐其泥君子之学亦必游艺所谓方术圣人不废医卜星暦皆以济世我独壅之难乎免戾讪谤贤圣传曰贤圣有三在佛家言之三乗中人是也在道家言之五种仙是也在吾儒言之孔孟诸君是也立教虽各不同心地法门则皆一也不闻颇邪论所谓孔子是儒童菩萨颜子是光净菩萨老子是摩诃迦叶之说乎呜唿贤圣逺矣但毁其书即讪谤之也然佛家一书多有毁者何哉不过以其谈空而言之也惜其不知如来性如虚空虚空性是如来具足眞净明妙虚彻灵通而住持眞净明妙虚彻灵通者如来也终日眞净明妙虚彻灵通而未尝眞净明妙虚彻灵通者凡夫也傥能于诸所有一切空却必使赤洒洒露祼祼净如虚空然后眞净明妙虚彻灵通了然却现上与如来一体无二孰谓爲不然乎不闻龎老但欲空诸所有不欲实诸所无之说乎龎老前身是维摩居士维摩前身是金粟如来其爲此言必非欺诳然于此有悟有不悟者特其根器人各不同也昔杜祁公不信佛法毎对客輙嘲笑张文定以爲佞佛医人有朱其姓者出入于二公之门尝欲方便劝导祁公久而未获一日公病召朱朱以读楞严未了不即徃旣至公大怒曰楞严爲何等书耶吾但知有孔孟而巳朱出袖中首轴呈之公览讫毕索余轴不觉遽尽十卷乃大叹曰果竒书也因拉朱医同谒文定责其不早以告文定笑曰譬如失物旣已得之不必诘其得之之晩公自此即若有得大加深信又有徐铉者亦名士也未尝知有佛书中主以一帙楞严授之曰久看当见精理旬余复表上曰臣读之数过如一器中倾入一器中此絶难晓中主哂之呜唿祁公一览而遽尽十卷徐铉踰旬而不晓一字非根器乎賛曰人亦有言护疾讳医圣贤立论切中百非旣不能行乃肆诋讥陈贾议旦叔孙毁尼言出童羖奚其弗思侵凌道德传曰按经所说昔者善财童子爲修菩萨行勤求一切菩萨法徧参五十三位大善知识然后得证菩提善知识者是大导师一语之下能令漆桶底脱其爲益也岂爲小哉所谓道德即其人也非独释老爲然自古知名之士亦未尝有不因大善知识有以磨发激励然后光华烜赫名闻千古如子房之于黄石翁武侯之于龎德翁李药师之于虬须翁颜鲁公之于张志和李太白之于贺知章杜少陵之于司马子微是也然则道德于人爲无益乎可侵凌乎昔尹公师鲁谪官大梁与老衲法眼禅师游一日谓法眼曰某迩来颇以退静爲得法眼曰盍若退静两忘公即有省死生之际了然不乱节度判官朱炎久读海眼未知趣入一日问讲僧义江曰此身死后此心何在江曰此身未死此心何在炎即豁然遂能尽通一经之旨侍郎曽开乆慕禅恱未有所契一日谒圜悟咨决其事圜悟捻岀云门赵州须弥山放下着两则公案示之曽即豁然平生疑情至此始释欧阳文忠不信佛老及守毫社闻后唐山隐者许昌龄有道延入郡斋日与之语毎有所得自以爲喜然则道德于人爲无益乎賛曰道尊德贵万𩔖所宗惟忌与怠有慊于中外示凌轹盖其凡庸以僣则逆以傲则凶宇宙虽广遏惜厥躬太上感应篇卷之十一太上感应篇正统道藏三家本三十篇太清部太上感应篇卷之十二廉一李昌龄传郑清之賛射飞传曰太上曰混沌旣分天地乃位清气爲天浊气爲地阳精爲日隂精爲月日月之精爲星辰和气爲人傍气爲兽薄气爲禽䌓气爲虫种𩔖相因㑹合生育随其业报各有因縁然则人之与飞有以异乎肇论所谓天地与我同根万物与我一体非诳语也然飞之所以与人异者特福业不同躯殻异耳窃甞攷之载籍诚有自人而沦入其中者亦有自仙而游戏其中者刘安民本一冨家以好尚虚名而道无实至死后乃爲鳯凰经六十年复得爲人于此生中勤苦修道始得尸解今在清华宫中黄安世本一儒士以志慕飞腾而心不精至死后乃爲飞鸿经九十年复得爲人于此生中精进修行始得上昇今在皇曾快乐天非自人而沦入飞中者乎辽东华表柱甞有一鹤飞集其上人欲射之鹤语人曰有鸟有鸟丁令威去家千载令来归城郭虽是人民非何不学仙塜累累唐明皇在沙苑甞射一鹤旣中又复矫翅直向西南飞去及次年幸蜀于明月观乃见箭在壁间问箭所自道衆曰去载重阳日青城道士徐佐卿带此而来留之而去始知其鹤乃佐卿也非神仙游戏其中者乎賛曰大道之世人无杀机乌鹊之巢可俯而窥机心一萌鸥鸟髙飞鹘且有义鸦亦称慈人胡不仁以弋爲嬉逐走传曰上巳畧陈太上之言今当以佛语爲证佛言一切衆生实本清净因彼妄见妄习遂生因彼妄习生死相续生从顺习死从变流纯想即飞必生天上情想均等不飞不坠复生人中想明斯聦情幽斯钝情多想少流入横生重爲毛羣轻爲羽族大抵七趣轮回未入正修有所不免今爲异𩔖未必不前生曽受人身今受人身未必不前生曽爲异𩔖是以诸佛菩萨大道至真常切教人使知生死路头最爲可畏不闻宻婆私诧阿罗汉于徃昔世曽作猕猴骄梵波提于徃昔世曽受牛身乎又不闻夫周询蔡君谟皆蛇精乎按东斋记周询知安州一日游园中园吏见一大蛇垂首栏上视之乃周询假寐君谟知福州以疾不视事毎夕輙梦游鼓角楼上凭鼓而睡时通判责鼓角将不打三更对以有大蛇㨿鼓不得近君谟旣愈与通判说病中所梦正与鼓角相同然则七趣轮回未入正修是可免乎当知今之逐走者异日未必不爲走者所逐欲免轮回不爲人逐当见逐时要当力行救之昔者河间王久病无生意忽一道者自称玄俗诣门请医旣而饵以刀圭王即吐出十数小蛇病亦随愈王惊问故玄俗曰此王六世余殃所致吾非人也爲王于徃世中救一母鹿其鹿乃麟毋仁感天地是以上帝遣吾下降爲王救疗然则见逐可不救乎李婴李淊甞逐一鹿解其四脚挂于𣗳枝先取杂脏爲炙将共食之俄有一巨人长可三丈持一巨囊鼓歩而进婴淊几爲所及旣而毕取其炙纳之囊中入山而去须㬰婴淊皆暴卒然则见走是可逐乎賛曰后稷之弃牛羊弗践猩猩人言猿性柔善有生有知其则不逺忍充鼎胾甘其肥隽虎兕可逃人穽难免发蛰传曰月令曰仲秋之月雷始收声蛰虫坏戸季秋之月蛰虫咸俯在内皆墐其戸仲春之月雷乃发声启戸始出蛰者藏也坏者益也益者益小其户也𡋣者涂也尽涂其户也一蛰一启皆与气候相应以成变化然则蛰者是可发乎是以太上书以戒人诸佛尤切加护昔僧惠觉甞跨溪造一曼殊室利堂将板筑于水际念言方冬百虫皆蛰不可轻伤其生于是就溪设三昼夜道塲誓言板筑之日一足多足乃至无足愿垂加护悉令逺离及期掘地及泉乃至桥成不见一蚁又有宋时老者甞以父病祷于永祚寺药师殿前旣而疾愈备具香信欲就殿建一道塲以答灵贶寺僧义昭曰此殿药师座下有一聚蜂积年旣久种𩔖颇多今正蛰时恐至惊扰或多伤杀曷若移就别殿时老不听僧乃预期祷于佛前曰设斋之日愿运神力慈悲覆护在窠内者暂食旧蜜无得出戸在窠外者且令安住无得輙惊及期灯烛腾光铙螺聒耳一昼二夜不见一蜂呜唿此虽二人愿力实亦诸圣加护之力也孰谓爲不然乎賛曰盛德之主泽及昆虫板筑必时闭藏在冬人且塞向坏戸则同跂行喙息生意毕通痒痾伸屈在吾仁中惊栖传曰太上戒人无得惊栖与孔子弋不射宿之说意皆一也大抵鸟之巳栖亦犹人之巳寝忽然有惊岂不举家惊扰衆人视之固有间普心不二者视之则犹已也音螺髻仙行第四禅出入息坐一树下兀然不动鸟谓之木栖其髻中遂生数卵螺髻禅觉知顶有卵即自思曰我若便起不免鸟惊鸟若不至卵必尽坏于是复八禅定俟其雏生一一飞去然后乃起又有大树仙者居殑伽河侧栖神入定积年之攵形如藁木游禽栖集遗尼拘律果于其肩上暑徃寒来垂䕃合拱一夕忽从定起欲去其树又恐鸟惊于是安忍方便移之移讫乃起天羙其德赐号大树此皆巳证果位也其于一物一命普心如是况福力浅薄者乎惜人不知李奚子陈安世皆以不敢惊栖而能证果李奚子本一山妪每遇大雪鸟无安枝徃徃飞集其家遂留不去妪济以谷且不敢惊上帝谓有仁心赐令度世今在酆都位貌特重陈安世本权叔本家一佣力人平生不践生虫不杀物命毎出入见飞禽当道必下道引避不欲惊之亦以此故遂得上升当知登真之人未有不因慈心于物而能得到其地賛曰凡厥有生各安汝止夜以安身人物等耳圣人之忧一物失理弋不射宿鲁论所纪惊栖虽㣲害人大矣填穴传曰自人观之固一穴也自彼观之爲一穴乎莫不自视爲金房玉室邃舘琼台不闻于棼宅南大槐树下有一聚蚁自国其穴爲大槐安乎又不闻王沂宅后有一大檀树萝覆其上下有聚蚁自国其穴爲大檀萝乎蚁之自国其穴爲槐安爲檀萝亦犹鰕之自国其穴爲长鬓燕之自国其穴爲乌衣各尊其居物物莫不皆尔无足深恠然则穴可填乎若填其穴即是屯塞其门絶其出路岂不覆族尽死穴中乎按经所说者有比丘得六神通与一沙弥同处林野比丘定中见其沙弥七日当死因作方便善言谕曰父母思汝汝可暂归八日却来沙弥旣归八日果来比丘恠之复八三昧观察其事乃知沙弥于归路中一蚁穴流水将入急脱袈裟聚土壅水令不得入以此因縁延寿一纪宋郊宋祁兄弟同行逢一异僧相曰小宋当大魁天下大宋亦不失甲第后十年大宋复遇诸途僧乃大惊曰公丰神特异如能活数万命者有之乎大宋曰某素贫安得有此僧曰姑思之大宋良久曰比堂下有蚁穴忽爲暴水所浸某急编竹桥以度岂此是耶僧曰必是也小宋今歳当首魁公终不出其下比唱第小宋果大魁章献太后乃谓弟不可以先兄因命大宋爲第一小宋爲第十然则穴可填乎賛曰鸿荒之初其人穴处所谓营窟鹿豕爲侣圣人旣作上栋下宇人兽虽殊均乐丘土蠢动含灵其可失所覆巢传曰按太上保嗣章但凡嗣续衰絶皆是徃世覆巢毁卵焚山竭泽堕胎落子犯一千六百二十条章之人然则巢可覆乎大抵衆生若大若小莫不各有其所依止其中敷乳产生各自藏护今覆其巢即是夺其依止之所产生莫遂不絶嗣乎谨按本草人有覆鹳巢取其雏者是年六十里内连月不雨盖鹳能群飞激云云散则不雨又按内攫鸷雏𦆵破殻即出巢外其母防其颠坠或爲日晒必取带叶树枝周挿巢畔日常两换叶萎则其雏已去未萎则其雏尚在人因覆巢毕取其雏孰谓巢居者爲无知乎请爲更陈一二庶皆知戒昔温璋尹京兆置铃索于㕔前使𡨚诉得以速达一日独坐屡闻铃声迹之无人但有一鵶飞集其上璋曰必有覆其巢而取其雏者旣而果得其人因爲杖之元汝之元丰中爲鲁山宰忽有鹳雀衔一草衣坠于庭下立命物色果煎肉者脱此草衣上树将覆其巢取雏供卖元亦校之然则巢可覆乎当覆巢之时安知不悲鸣求救乎第人莫晓其语乌得九天禽语书而使之一观乎賛曰昔闻羽族巢必近人欲逺蛇鹯惟人是亲讵知冠屦心甚不仁旣肉其雏厥巢是薪鳯凰髙翔臬獍来驯伤胎传曰胎生一𩔖按如佛说杂染轮回欲顚倒故和合滋成横竖乱想故有胎遏蒲昙人畜龙仙其𩔖充塞呜唿人畜龙仙明是不同佛乃列爲一𩔖何哉盖杂染同而轮回亦同故也人知爱胎彼不爱乎按仙传白龟年因入仙洞得一轴素书遂能辩九天禽语九地兽言一日过潞州太守知其能延与之坐适将吏驱三十羊过庭下中有一羊鞭不肯行又且悲鸣守曰羊有说乎龟年曰羊言腹有羔将产俟产讫甘就死守乃留羊不杀验之旣而果生二羔刘道原爲蓬溪令旣解官宿秦氏家梦一妇人泣诉曰某乃秦氏妻也夫有一妾不肯相下某怒痛捶遂尽其命爲妾所诉隂君处某已死且以某爲狠谪罚爲羊见在秦氏栏中明日将充君庖某死固自分但腹有羔若因某受烹业愈重矣愿赐一言得免甚幸黎明言之则已烹矣举家大哭纳羔其腹瘗之别墅然则胎可伤乎賛曰鹿以麛絷膓断而死鳝或就烹屈身护子物之牵爱甚于爱己人亦有娠以续以嗣胡不反思举斯加彼破卵传曰信相菩萨白佛言有诸衆生无有子息孤独自居何罪所致佛言是人前生爲人暴恶不信罪福捕雏食卵令诸飞禽各失其子悲鸣呌裂眼中血出是以此报佛语如是而太上保嗣章言之亦如是然则卵可破乎按鞞婆沙论衆生流转至爲卵生识居其中爲卵所纒爲卵所裹须自啄破雏乃得生其爲业也从可知矣又云鹳鴈鸳鸯孔雀鹦鹉鸲鹆千秋金翅等鸟或龙或人皆卵生也窃甞不以爲然鸟固卵生安有人而亦卵生也及见𦒿尸复钵尸徐偃王事乃知人从卵生诚亦有之昔阔地佗有一商人入海採寳得二鹄鸟一失一生随意所化毛色可鹳俄生二卵卵破雏生乃二童子后皆出家证阿罗汉一名耆尸婆罗尊者一名复钵尸婆罗尊者按徐州地里志昔徐君宫人娠而生卵卵破儿生长而仁智袭君徐国生时偃故故名偃王孰谓人无卵生者乎支遁少时甞与其师难问物𩔖遁谓物卵未生不足爲杀师不能屈取一鸡卵投之于地殻破雏行久而俱灭盖䰟识也遁乃感悟终身蔬食李道念好食鸡卵晚得竒疾太守禇澄投以苏汁即时吐出一十三物剖开皆鸡羽翅𤓰距悉具立能飞行道念大惧自此不敢复食然则卵可破乎窃甞论之卵生之中卵至多者无若鱼𩔖大则无虑数千小则不减数百若杀一鱼其爲破卵可胜言哉李冲元将杀一鲇先梦一皂衣妪曰妾腹中有五千子妾生五千子亦生妾死五千子亦死敢望哀怜特贷一命元遂放之冨商杨序宣和间梦神吿曰子逾旬当死若能救活亿万命乃可获免序曰大期巳迫物命有限未易满数神曰佛书有云鱼卵不经盐渍三年尚可再活曷不图之序于是大书神语于通衢壁间由是人皆知戒见人杀鱼即从取卵投之江中如是月余复梦神曰亿万之数已是过满寿可延矣旣而果然大抵我能救物命于临危则我命亦无不延于欲絶賛曰有生之形其性则具混沌曷死以凿之故暴彼无知岂曰公恕元鸟生商圣灵所寓隐显莫测宁不戒惧太上感应篇卷之十二太上感应篇正统道藏三家本三十篇太清部太上感应篇卷之十三廉二李昌龄传郑清之賛愿人有失传曰涅槃经云诸修心人要当以六法平等智力摄制自心必使于运用时一切平等云何爲六一者如响平等智力二者如镜像平等智力三者如幻平等智力四者清净平等智力五者世法平等智力六者集因縁平等智力大抵具如是之智便当有如是之力世间万法岂不如响如像如幻乎如是了知岂不爲智岂不清净所集因縁亦复平等乎当知愿人有失特其未到此地耳博州鼓角楼每至三更即有一鬼掩鼓不能击直更者屡受杖不能制闻奯禅师有道行因徃问之师曰何不捉住兵曰鬼何可捉师曰但禁气勿言即可捉也兵如戒果能捉之鬼曰吾于此邦所畏者惟奯禅师黄二叔二人而巳太守巳下皆无所畏更何有于汝哉旣而访㝷黄二叔乃一老圃三十年以鬻菜爲业初无他长惟是菜之老嫰束之大小价之髙低持心不二而巳呜唿持心不二而遂爲鬼神敬畏当知持心有二者必爲鬼神戏侮也不闻余副使之事乎李士衡奉使髙丽武人余英爲之副凡髙丽所得礼币及诸赠遗士衡皆不关意一切委之副使副使虑过海船漏尽以士衡之物借船底独以已物置其上无何果遇大风船几倾覆舟人请减所载仓忙间不暇㨂择信手捻出弃之中流少顷风定试自㸃检则所弃皆副使之物士衡之物宛然独在无一失者反受如此安知非海神戏侮而至然乎賛曰民不尧舜伊尹自咎独爲君子伯玉所否欲并生哉无负髙厚维彼厉人挽衆同丑是诚何心不愧飞走毁人成功传曰佛告首迦长者曰善业有十能令衆生得大威德一者于诸衆生无嫉妬心二者见他得利生欢喜心三者见他失利起怜悯心四者于他名利生欣恱心五者见失名誉助怀忧恼六者发菩提心造佛形像奉施寳盖七者于巳父母及贤圣所恭敬奉事八者劝人弃舍少威德业九者劝人修行六威德事十者见无威德人不生轻贱离垢菩萨曰忘怀于衆从善如流对治除嫉妬之心感果得大贤眷属大抵于人无所妬毁在我必増威德在彼不无感恱异日因縁会遇不爲大善知识必爲大善眷属孰谓爲不然乎澶渊之役契丹受盟而归莱公每有自多之色上亦颇以爲得冀公忌之譛于上曰澶渊之役㓂凖以陛下爲投琼与虏博耳苟非胜虏必爲虏胜非爲陛下划久长计此即春秋城下之盟诸侯犹且耻之陛下以爲功乎上由是大沮待凖寖踈广州之役时转运王罕以按部至海州郡守冲简以蜡圆吿急罕进至惠州广民又跃马求救罕下令每村使三大戸各募壮丁二百人又帖所属毎县各募弓兵二十人又亲募骁勇者二十人以自卫旣而得暴掠者十余人皆腰斩以徇洎至广州子死贼手亦不哭自此南门不闭粮运得通贼乃引去时提刑鲍轲驻军潮州乃日递一奏言罕畏怯不战而諌官李兊从而爲助罕由是降一官谪监信州商税轲独受赏呜唿莱公之功可谓大矣王罕之功亦不小矣冀公李兊一言遂至如是若二公者爲善业乎知对治乎当知异日感果必无大威德业亦无大贤眷属也賛曰三后协心治臻成康萧规曹随汉基遂昌李训忌注甘露祸唐事不巳出乃肆诪张败国多矣巳宁不伤危人自安传曰须菩提白佛言世尊善男子善女人发阿耨多罗三藐三菩提心云何应住云何降伏其心佛言善哉善哉善男子善女人发阿耨多罗三藐三菩提心应如是住如是降伏其心须菩提一闻此言早巳黙笑曰唯所谓如是果何义哉大抵我欲降伏便可降伏如是而巳夫复何爲彼危人自安者能晓此乎惜其不知一大藏教与今篇中所说只是论箇心字今也乃欲置人于危求巳之安爲降伏乎人果危而巳果安乎多见得罪于天祸将自及也昔王文正公旦与王冀公钦若同在政府一日上出喜雨诗以示二府文正袖归语同列上诗有一字误写须进入否冀公曰此亦无害旣而宻以奏上大怒明日厉声责文正曰昨朕诗中有一字误处何不奏来文正以下皆再拜谢独马知节不拜具以实奏且盛称王曰不辩真宰相也苏文忠在杭州上欲用之王禹玉曰轼诗中曽有惟有蛰龙知之句陛下龙飞在天而不敬反求蛰龙知乎上曰自古称龙者多矣如荀氏八龙孔明卧龙岂乃人君方言龙哉旣退章子厚责禹玉曰相公岂欲覆苏公之族乎禹玉曰此舒亶之言也子厚曰舒亶唾可食乎呜唿此皆危人太甚者也曏非圣上明察二公受祸其有轻乎谅于如是之说尤不晓也賛曰坎以习教蛊以振民蹇以正邦屯以经纶君子居险志则爲人天助者顺其道大伸王衍三窟秪以杀身减人自益传曰人生十年尚有童气二十弱冠或可望成使有前程自当奋发若无其福不免蹉跎旣而妻子累心家计在念或处官而官事扰扰或营利而市道区区不觉不知大期遽至空身赤手无一自随正令气焰灸天亦所不免不闻本浄禅师之言乎侍郎杨晋卿问本净曰此身生时从何处来死后归何处去师曰如人梦时从何而来睡觉时从何而去曰究竟如何曰梦时不可言无觉时不可言有虽有有无而无徃来之所贫道此身亦复如是因说偈曰视生如在梦梦里实是閙忽觉万事休还同梦时悟智者会悟梦迷人信梦閙㑹梦如两般一悟别无悟冨贵与贫贱亦复无别路师之此言可谓尽矣世间万法无一非梦郭从义镇河阳于洛中造一大第几千余间皆以香栢爲之乃至以文梓爲梁花石甃地穿池引水筑山种果周设碾硙廐库亭阁无不俻具第成约费白金五千铤次年被召还都暮抵其第秉烛周览尚未及徧时朝㑹有期不容久驻饭罢少憇侵星而出旣朝复归行至东都乃卒不复再至家人不能居献之于官官以赐涪王王徙房陵遂爲闲馆陈恭公于润州治一大第亦极闳壮轩亭池馆绵亘数百余步第成公已疾但得肩舆一登西楼而巳继亦遂卒人因名其第爲三不得曰居不得修不得卖不得云回视卜筑之日非一梦耶于此益知减人自益适足自减不闻太上所谓或损之而益或益之而损之说乎賛曰益下损上民恱无疆薄人厚已理不可常六文无咎谦尊而光盈虚消息相爲抑扬求自益者鲜不覆亡以恶易好传曰我之此身耳闻眼见身觉意知明明是有按如佛说地水火风四縁假合妄有六根四大若离我此妄身当在何处我之此心作善作恶见于日用明明是有按如佛说四大六根中外合成妄有縁气于中积聚似有縁相假名爲心旣知此理离幻求觉按如佛说依幻说觉亦名爲幻若说有觉犹未离幻说无觉者亦复如是然则我身我心及求觉者皆名爲幻况彼外物何者非幻而于其中妄分好恶乎毗舍浮曰假借四大以爲身心本无生因境有前境若无心亦无罪福如幻起亦灭四祖曰境縁无好丑好丑起于心心若不强名妄情何从起黒梵志尝运神力以两手掌各擎一株合劝梧桐花供养于佛佛言放下着梵志放下左手一株又言放下着梵志又放下右手一株又言放下着梵志曰世尊我秪擎两株花一时放下了我今空身而住更教我放下箇什么佛言我非教汝放舍其花只教汝放下外六尘内六根中六识若能于此三者一切放舍无放舍处即是汝免生死处梵志当下豁然得大解脱唐德宗时具元卿爲六宫使时洛阳花卉盛开元卿颇生爱着忽空中有声曰虚幻之相开谢不停能坏善根仁者安用嗜之元卿豁然亦得解脱是以王文正不好千金玉带吕文穆不好能照二百里镜盖晓此也以恶易好者何足以此而吿之哉纵于佛书卒未有悟曷不以吾儒已所不欲勿施于人之言而自悟乎賛曰子路敝緼不羡狐貉幻铜爲金吕仙耻学素乎贫贱君子所乐紫色夺朱郑声乱乐穿窬之智曽不俯怍以私废公传曰国尔忘家主尔忘身公尔忘私臣之分也其可以私而废公乎苟或以私废公不免以是爲非以贤爲否败乱国事莫此爲速是以君子不敢爲也赵康靖公槩初与欧阳文忠脩同在馆阁槩重厚寡言脩颇轻之及脩以其甥秽事连逮上怒狱急二府皆欲文致其罪羣臣莫敢言槩独慨然上䟽曰欧阳脩以文学爲近臣不可以闺房暧昧事轻加汚蔑臣与脩踪迹素踈脩之待臣亦薄所惜者朝廷大体耳或谓槩曰公不与欧阳公有隙乎公曰以私废公槩所不取何敢爲乎至和中赵抃爲御史范公镇爲諌官以论陈恭公事有隙熈宁中王介甫执政恨景仁数讦之于上前欲因事中之一日上问景仁于介甫介甫曰请问赵抃便可知其爲人及问赵抃则曰忠臣也上曰卿何以知其爲忠曰嘉祐中仁宗违豫镇首请立皇嗣以安社稷非忠臣乎旣退介甫切责曰公不与之有隙乎抃曰何敢以私废公某所以直言不隐者先国家而后私雠也若二公者真可谓公尔忘私者也賛曰公以理胜私以利言利慾一启天理泯然流靡之极盗贼相挺起于有已反侧陂偏託公济私抑又甚焉太上感应篇卷之十三太上感应篇正统道藏三家本三十篇太清部太上感应篇卷之十四廉三李昌龄传郑清之賛窃人之能传曰碧陵迦婆蹉过河忽闻莲香河神责之曰尊者爲阿罗汉何故偷我香蹉曰香自至鼻何名爲偷窃甞三复斯言大有深旨大抵香尘自如以我鼻根起诸齅识分别曰香按如佛法即名爲偷当知𥨸人之能以爲已能真爲偷也昔髙龄晚而祭酒道气不交灵助无主是以羣邪纒互急行其祸保命真君谓许长史曰髙龄之无德也久矣鬼讼之纷错也积矣又甞凿败古人碑铭以爲已文水官谴其蔽善以自操隂贼于鬼神特列于讼事之首以告其罪必不免矣末几果卒然则他人之能是可窃乎不闻石曼卿之事乎曼卿死后数年梦其友关咏曰吾平生作诗多矣自以阳平代意一篇词意深美最爲得意然世人空有称之能令此诗盛传于世在永言耳咏觉头爲増演其词隐度人迷仙引使人歌之他日复梦曼卿来谢呜唿诗不得彰尚以爲请况窃一以爲己能者乎賛曰见贤思齐见圣克由万善备足在人反求思不如舜以爲巳忧安有羊质传以貔貅欺人自欺亦孔之羞蔽人之善传曰自古以来技而知名后世者未有不因于人如滕王元婴之工蛱蝶公孙大娘之舞劒曹刚之琵琶米嘉荣之歌但以主建宫词及唐贤诗句偶及之耳所谓善者但凡稍有所长皆爲善也使不得彰即蔽之也不闻许君晋公之事乎昔许真君在世日尝修一观欲记其事偶得一片古碑文巳磨灭因刬去旧文勒其新记自是即恍惚不安一日徐步庭际忽闻空中有声曰许君许君速诣水官求救不然恐有不测之舋许愕然炷香䖍祝愿闻求救之由良久复闻曰所刬旧碑虽巳磨灭而当时作文之人见诣水官诉君夺彼之名显君之名由是水官将有执对之命冝早图之许君于是访㝷旧文别爲立石刻之是夕复梦一神谢曰蒙君再显吾名无以相报请作水陆大醮普告万灵庶得三官举名可以证道许君如戒修之后果得道蔡州旣平宪宗命道士至境设醮于紫极宫宫本呉少诚生祠裴晋公废以爲宫设醮之日霹雳大震韩公所作平准西碑其石本少诚德政旧碑是日流汗成泥旬余即有中使至磨去韩公平淮之作复刻少诚德政之文盖上于梦中了有所见也呜唿文字尚尔况其善又甚于文字者乎賛曰蔽贤之罪是谓不祥原其初心忌人所长玉在木润珠生夜光物有良贵犹难掩藏嫉能壅善欲盖而章形人之丑传曰丑也者乃妍丑之丑也形也者形容之形也如聂崇仪之好嘲章齐一之喜谤是也崇仪能诗好嘲虽僚友亦所不问竟坐谤政窜死登州藁𦵏道傍无不骂者章齐一能诗好嘲人有丑行必形于诗由是盛传不复可掩其间不无溢恶甚至破人婚姻隔人眷属竟以此故晚得恶疾嚼舌而卒然则人之有丑是可形乎惜其不闻黄坑之事闻必戒也武弁有叚遘者甞过黄坑从者于马前拾取数片髑髅中有一片其上隐隐有逃走奴字盖黥踪入骨也是夕从者即梦一人以手障面从而索骨且曰我羞甚切急爲我深藏无令人见我当有以报君从者惊觉立爲瘗之他日再过黄坑复梦前索骨者告曰曏感君恩去此数歩地下大有伏藏聊以爲谢如戒掘之果获财至十余万然则形人之丑安知异日亦无其报戒哉賛曰羙如昭君图画故错矧兹利口遇于丹癯所谓形容巧于描摸衆旣喧播终难洗濯以我片言陷人大恶讦人之私传曰讦也者不但形容直讦之也如吕吉甫辈是也曽子宣之爲司农卿也吕吉甫代之遽乞令天下言司农未尽未便等事张粹明之爲司农卿也舒亶代之尽纳丞簿言司农不了事件周师厚爲湖北提举有供给酒数十瓶託监盐张商英卖之商英以告察访蒲宗孟宗孟劾奏其事师厚坐此降官张商英爲馆职嘱举子于判监舒亶亶缴奏其简商英亦坐此夺官夫岂不知子贡所谓恶讦爲直之说乎厚德之士其肯然乎韩魏公𤦺爲相毎见文字有攻人隐恶处必手自封记不令人见陈忠肃瓘在言路知无不言然弹击不以细故未甞及人之私苏丞相颂在杭州日有要人以私事嘱公公不听其人后当言路乃怀忿极口诋公或劝公上其曩日请託书札公笑曰讦人之私吾岂爲之胡公宿知洞州前守滕公大兴学校费钱数千万未讫罢去羣小斐然兴谤皆以滕公费钱不明自通判以下皆不肯书其簿公于坐中折之曰诸君佐滕侯几时矣假有不臧奚不早告隂拱以观俟其去乃书字之岂羙事乎一坐大惭乃书为人至其于厚凉薄其相距便万万逺矣賛曰讦异于直圣人恶之谓其隂崄乗机抵𡾟指天信誓握手笑嬉利害小及反眼相持匪兕匪虎彼何人斯耗人货财传曰耗人货财使之门户彫零子孙狼狈爲彼人者其爲罪也岂爲小哉文竒之事便可见也文竒以烧炼游于两蜀诸贵之门凡留意于炉火者无不爲其所欺冨商有李十五郎者积货累万惑竒之术三年之间扫地殆尽爲识者所笑遂至自经竒乃舍去复于劒州僦一屋于中煅药无何火发延烧一坊竒仓皇走避迷入林中遽爲鸷兽所逐旣而深入溪谷复爲鸷兽所随俄顷天明巳爲捕者所获狱具斩于烧药之所以谢居民然则他人货财是可耗乎他人货财不可耗已之货财亦可耗乎请爲更举一事庶几爲子弟者皆知所戒王祖德绍兴乙丑死于秦州一日其妻与其子暮坐堂中恍见祖德从外归责曰吾闻家中巳议卖宅宅乃祖业安可輙以又曰吾平生所寳黄筌郭熈山水李成寒杖凡十轴闻亦持出令人议价吾下世未几家不至贫何至如是吾思家甚切无计可归幸值中元得暂归耳若不速改吾将祸汝其妻大惧不复议卖以此观之他财我财皆不可耗賛曰女魃致贫穷鬼疾富爲妖爲孽理不可究人性至贵族亲党友亦独何心妬人所有公刘好货惟民之厚离人骨肉传曰骨肉者血属也此皆人之大伦何可离间不闻张嵩山之事乎昔张孝基爲同郡一富人婿冨人止有一子偶有微过家人共嫉因逐出之未几冨人病临死尽以家财付孝基后数年孝基见冨人之子乞丐于路因召问曰能灌园乎曰如得就养幸甚旣而有余复召问曰能管库乎曰得灌园已自幸得管库尤厚幸也于是使之管库久而其子益驯谨无复故熊孝基念言彼实父子我其可但利其财使此一段羙事因循蹉过乎于是尽举家财还之时人莫不称叹以爲古所未有孝基死后其友数人因游嵩山道逢一贵人旌旗满野驺御聮翩如守土大臣新上任状窃视专车者乃孝基也相与前揖请问所以𦤺此之由孝基曰即还财事也语脉未终忽已不见噫嘻爲人婿而如孝基者世间有㡬人耶他人处此能如是耶昔杭州有一士子亦爲冨人婿冨人病且死念其子方三歳乃命其婿主其赀作遗书付之曰他日分财以十之三与子七与婿及其子长成乃诉于官时张忠定爲郡守阅遗书以酒酹地曰汝之妇翁真智人也爲其子幼故作此计使汝勤加抚育耳苟或不然其子不免死于汝手乃命以七与子以三与婿二皆泣谢而去呜唿以此婿而望嵩山则嵩山脚踏实处固已逺在天上安得不爲神仙以此婿而求之他则此婿一折而伏尚爲知义岂不愈于狼戾不情不足倚伏者乎其望嵩山尤天逺矣賛曰古有太宗辑正昭穆姫典之训亦聮宗族后世义聚重其亲睦圣如周公间于二叔长舌谝言惨彼螫毒太上感应篇卷之十四太上感应篇正统道藏三家本三十篇太清部太上感应篇卷之十五廉四李昌龄傅郑清之賛侵人所爱传曰许真君在世日甞于南昌诛一蛇精道侣愿从者无虑千数真君止选素所知者三百人与之偕行旣而夜宿山下又虑其修行无力因向火取三百块炭变爲三百美人遣令试之及明验视惟呉勐施道一二人衣无炭迹余二百九十八人皆是与炭合者当其合时岂不人人视爲一美妇人安知特一块炭乎大抵皆慾习未断易至如是况不知修行者乎昔陶谷奉使江南崖岸髙古风采凛然虽燕谈未甞启齿韩熈载谓所亲曰吾观是人初非端士其守可隳当令诸公一笑乃选名妓得秦弱兰者衣以弊衣使诈爲驿子之女旦暮拥箒扫洒驿庭弱兰有絶色陶爲之动遂失谨独之戒因作邮亭词数阕使弱兰歌之后数日李主大张燕以巨钟酌公公严毅如初于是出弱兰使歌所赠词以侑之谷乃大惭竟至醉吐茵席李主自此待之薄矣及归朝廷已知不复任用文潞公在蜀颇多燕集有飞语闻适御史何圣从名郯谒告归蜀生因令宻访其事郯将压境潞公爲之灈张少愚名俞白公曰圣从之来亦不足虑前任汉州适同郡㑹有营妓善舞圣从爱之至问之姓妓曰妾姓杨圣从曰所谓杨台柳也俞即取其项帕题诗其上曰蜀国佳八号细腰东台御史惜妖娆从今唤作杨台柳舞尽春风万万条因命其妓作竹枝诗歌之圣从爲之大醉此可以见其守也公曰姑宻之及圣从至果自严重潞公宴之因迎其妓杂府妓中使歌少愚之诗以侑之圣从亦爲之醉旣而喧传遂逹圣听及归不复引见潞公之谤由是遂息呜唿陶谷固无所守圣从素称方直奚亦尔耶大抵形之于言即是已动于中矣岂非慾习未断妄认幻躯自生爱见而然耶賛曰人之爱己甚于璠玙人之爱子亦如予乎推其所爱他莫不如奚独残忍肆其侵渔羙人寳玉几覆汉车助人爲非传曰一本云教人爲非大抵皆是成人之恶不能导人以善不闻佛之言乎佛言说法教化名爲法施能令衆生出于闻道以是因縁于未来世得七种报一者衆生闻法顿除嗔恚我于来世得成上色二者衆生闻法慈心不杀我于来世得寿命长三者衆生闻法不盗他财我于来世多饶财寳四者衆生闻法开心乐施我于来世身得大力五者衆生闻法痴措顿除我于来世得无碍辩六者衆生闻法信心不惑我于来世信心明了七者衆生闻法方便随顺我于来世得菩提道然则导人以善岂不愈于助人爲非乎请爲各举一事庶皆知戒元丰间李之纯凡三任爲成都漕仁民爱物蜀人安之按察之余尤留意于掩骼埋胔小吏徐熈本眉人颇知爲善之纯专以委之熈亦身任其责一日市西金花街百姓有王彬者以病入冥司见朱紫数官聚㕔而坐召熈前曰适天符下李之纯以𦵏枯骨有功更与知成都府一任汝以主行文书有力赐汝一子及第汝爲诚悫人必汝信归可宣言庶皆知劝元祐三年李之纯果加寳文阁直学士知成都府徐熈有子名适亦于其年李常宁牓下登第此即助人爲善而亦获其报者也政和间有㫖大修西内时王璹爲转运以科扰罢职诏起徽猷宋昇爲都转运俾主其事昇用意太过大索牛骨灰用涂宫壁贵令光润然下令太峻民至杀牛马发塜取骨以应尚犹不足时孙贶韩容皆爲幕属贶不喜其事引疾罢去容独建议请发城外五代时十数丛塜以足用宣和间贶忽暴卒至泰山所见一门牓曰清夷吏以鐡义逼令供灭族状贶曰某当𥘉正以此罢恐误耳俄见数鬼引出二囚皆大枷鐡杻各有一鬼从傍以鐡扇挥击扇皆鐡钉流血被体视之乃璹昇也一辩乃伏贶临出则容亦追至吏复以鐡义逼令供灭族状容曰我固有罪父祖何辜若令举族皆烕不亦过乎俄闻殿上曰只令供房絶状贶还言之未几容之一房果皆死尽此即助人爲非而立获其报者也然则助人爲非是可爲乎賛曰佐瓮得甞佐鬬得伤善恶以类人事之常助杰爲虐同底灭亡抱薪于火沃沸以汤灼烂之祸如劵取偿逞志作威传曰㓂莱公六悔铭曰官行私曲失时悔冨不俭用贫时悔艺不少学过时悔见事不学用时悔醉发狂言醒时悔安不将息病时悔公之此言真寡悔之大法也愚爱其言故特取之以爲逞志作威者戒逞志作威后不悔乎昔何浃以録事参军提举梓州路常平仓所至暴横捶挞吏民以立威吏民畏威窜匿无地甚至气陵提转直出其上毎牒州县必云未得官司指挥其提转文牒不得施行运副李竦判官陈亢与之议事不合輙叱骂之知州白事必下马于门外循廊而进徃徃已近座榻尚犹不起又欲废广安军衆议以旁去他郡甚远不可废郡官有张辟方者得其父集贤校理何渉所撰鼓角楼记其中具言不可废因以呈之浃曰凡事当从公议此何足慿李竦等因奏其状诏罢本任旣罢㳂路奏竦等事无所不道及至京师下开封府鞫问浃索𥿄万幅以答状府司如数与之旣而毎幅但大划一字竟坐上书不实有四事皆属妄诞狱具夺官当此之时浃不悔乎惜其不知逞志作威天所不许昔杜荀鹤未显时梦一僧戒曰汝必得君若逞志作威则必死矣及梁祖开国荀鹤乃怙宠肆暴且谋杀素不恱者事未及行忽梦一神叱曰汝岂忘神僧之言乎帝将罪汝未几果卒賛曰威如之吉本于反身有威可畏仪度是循望之俨然自可服人严其在己非以虐民无有作威书戒尔臣辱人求胜传曰按藏教佛在世时人有以行车爲业者家养二牛一牛生子其角长广名曰长角一牛生子秃头无角名曰秃头一日因行车适与一行车者值因各夸其牛壮遂请以牛赌上峻坡旣而秃头进歩稍迟其主怒骂曰秃头畜生何不速行秃头忿然眼赤愈更放缓由是遂输盖忿具衆辱之也呜唿畜生尚尔况于人乎当知辱人求胜诚不可也昔邵陵王纶镇郢服呉䂓爲之客适张纉出镇湘东纶饯于郊䂓亦与坐时纉方贵意颇轻䂓忽举杯属䂓曰呉䂓奉庆汝今日得与此宴䂓大怒即起归其子翁孺闻而爲之气结而卒䂓悼儿愤纉俄亦不起其妻不胜忿怒寻亦殒命时人爲之曰张纉一杯酒杀呉氏三人然则人可辱乎徽州婺源县有俞彦辅者平生使气凌轹郷里凡田宅有便于巳者必以术吞之至老尚不知悔绍兴壬戌忽大病病中屡作马嘶久之手足皆化爲蹄数日遂死孰谓辱人求胜爲无害乎惜人错见但知以胜人爲强不知胜人非强而自胜爲强不闻老子所谓胜人者有力自胜者强之说乎賛曰人或受辱攘臂相睨匪临以威则扼以势怒不敢言盖有所制威去势穷靡不反噬一能胜予禹心惕厉败人苗稼传曰败人苗稼此特田夫野䝤所爲固无足道请以前辈务农重谷讲究水利一二美事言之庶㡬后之临民者皆知则效髙通议赋知唐州土旷人寡歴五代至本朝领县四戸六千百五十有五公至相视田原知其可耕所不至者人力耳于是大募两河流民计口受田增戸一万一千三百八十有一给田三万一千三百二十有八乃至山林蓁莽之地悉变爲良田张学士纶爲江淮发运副使䟽五渠导太湖以灌民田复歳租米者六十万斛许司封逖知兴元大修山河堰漑民田者四万余顷鲁冀州有开初知确山兴废陂以灌民田者已数千顷程修撰师孟知石州凡汾晋诸州山谷有水可以灌民田者悉相其地酾而爲渠辟田凡一千余顷许公䂓知丹阳适大旱公冐禁决练湖以救民田嵗大获者一万余顷练湖冒决者死陈諌议省华初知栎阳邑有郑白渠可以引水灌民田久爲隣邑疆占公至陈本末申诸司由是壅遏之弊一旦尽去水利均及灌民田者一千余顷王刑部济初主龙溪簿县有陂塘绵亘数十里先爲大姓输课而独专其利公至悉夺以灌民田由是一邑无愆亢之患苗待制时中初主宁陵簿邑有古河𡻕久湮废公至请发卒䟽导以灌民田由是一邑之田尽成沃壤賛曰不稼取禾诗讽其上地惟不食昔人乃葬熟夺农时民无盖藏孰剥民力使不得养害及养人天必降䘮破人婚姻传曰礼曰有夫妇然后有父子然则婚姻之道可谓大矣其可破乎或破之未合之前或破之旣合之后皆爲破也恩爱杀人甚于挺刄孰谓爲无害乎昔郑和中少时与王氏女结婚无何父卒家道渐㣲女家遂有休亲之意其兄王固爲万州推官实主其义然迫于公论不得已复令就婚生一子偶不育因遂隔絶和中不复使归王氏数遗以衣服固輙罪具送者和中由是益怨愤遂感心疾而卒王氏女一夕梦和中吿曰吾已诉之隂司见已送衢州东岳追人根勘时王氏女已改嫁陆嵩爲妻嵩时爲济州教授月余固死凡当时与夺亲之议者无不皆死惟王氏女实无背夫之意故得独存其后王固之子娶徐氏仅二年亦爲女家所夺非其报欤恭倅杨纮怒其婿姚拱不学无术遣之使归拱求与妻别亦不许女怨愤遂感疾而卒纮命殡于僧舍婿至殡所门鎻自掣扇亦自开其母闻之不胜感怆数日遂卒后十余年纮至殡所亦暴卒然则破人婚姻是可爲乎賛曰齐女不娶终以失国子哲委禽㡬于渔色夫妇大伦相配以德孰间其成胥谗作慝百世之祀一语之贼太上感应篇卷之十五太上感应篇正统道藏三家本三十篇太清部太上感应篇卷之十六廉五李昌龄传郑清之賛苟富而骄传曰坐井观天而小物逸居无教以自甘马前呈晏御之能龙断奋螳蜋之臂繁䑓阁上区区求捧砚之名蔡水河邉我我炽软盘之醼此皆苟冨者之所以爲骄者也尔自爲骄谁羙尔爲骄哉惜其莫悟我今苟冨而骄则异日便当有苟冨而骄之罪太上明以示戒岂不然乎不闻老子所谓冨贵而骄自遗其咎之说乎孔子曰齐景公有马千驷死之日民无得而称焉伯夷叔齐饿死于首阳之下民到于今称之大抵苟冨者如是而巳道充者未易测量昔范文正公未遇时与刘先生读书于长白山日煮二升粟米俟其凝割爲四块旦暮各食其二其后皆至参政韩亿李若谷少甞同途赴试共有一被一氊毎出入则互爲仆从其后亦皆参政朱昻拾桐子而读书孔延之斫松明而读书其后皆爲侍从李行简家贫乏𥿄聚木叶而学书李虚舟家贫无书动輙假本于人其后皆至待制杜衍少极贫常徃来于孟洛间佣书自给其后官至枢宻王随少极贫甞逋人饭镪被执到官其后官至参政然则道充者与苟冨者岂不万万远乎又如石徂徕爲举子时读书于南都时侍郎王济闻其穷困因宴客饷以盘飱却而不受曰今日固好明日如何横浦㓜年䖏学正当苦寒衣衾不备郷里冨人有以袭衣爲送者亦却不受曰志䖏贫困正是做工夫时节若不痛自节抑则贪欲心生㢘耻䘮矣工夫安在若数君者所守如此尔苟冨者可得骄乎賛曰财以苟得背义伤仁经营莫夜白日骄人穿窬扬扬华轩绣茵夸示陶冨笑讥宪贫成败飘忽西风𢈔尘苟免无耻传曰佛言我有二白法能救一切衆生何名二白一曰惭二曰愧惭者不自作罪愧者不教他作惭者内自羞耻愧者发露向人惭者羞人愧者羞天无惭愧者名爲畜生此𣵀槃经之说也又言惭耻之服于诸庄严最爲第一惭如铁钩能制非法若离惭耻则失功德心若惭愧怨罪两空此遗教经之说也而吾夫子亦曰行已有耻礼经亦曰临难母苟免今也苟免而又复无耻爲何等人乎大抵耻之于人不可须史离也苟无其耻则无耻之耻无不爲矣岂复更问昔僧愿成好符箓善禁呪王𩃎㓜乎夜啼愿成一呪即止𩃎大敬之荐于章申公子厚时子厚察访荆湖南北二路有意经略溪洞或言蛮人多行南法畏符箓子厚至辰州即令愿成同张裕李资明夷中等先入江南受降愿成等至洞乃敢逞欲不检大至秽乱蛮妇酋首元勐不胜其愤尽将𥙿等刳散于柱次至愿成愿成搏颊求哀勐素事佛贷而不杀遂得清脱旣归犹以入洞之劳得紫衣师号自称㢘访大师乘大马拥挝劔以自随畧无愧色是有耻乎平日诵经所谓二白铁钩之说果安在乎樊太博立与致政屯田王揆里闬亲交俱老于郷一日王揆作六𢗲活诗以议时政宪漕捕立以胁揆立义簿无守悉以揆平日游从之事卖之以求苟免由是揆坐谤讟削籍远窜立独以告发免罪寻复加秩其诰词中有爲尔交者不亦难乎之句当时清议从可见也立犹昻然拜命略无三禠之羞是有愧乎平日读书行己有耻之说果安在乎賛曰苟免偷活无耻求容爲子不孝爲臣不忠汉陨张禹晋隳贾充始患得失终蹈姦凶何以惩之伯夷之风认恩推过传曰太上曰教人修心即修道也教人修道即修心也大抵即心是道未言修道先富治心是以前軰治心将躁则安之将邪则正之将求则舍而抑之将浊则清而澄之行止于是造次于是久而物冥乎外神鑑乎中自然心地坦然一道平正认恩推过之念固亦无自而起昔王文正爲相莱公使人私公求爲使相公大惊曰将相之任何可求耶且吾不受私凖憾其言巳而制出除凖爲武胜军节度使同门下乎章事凖入对泣谢曰非陛下知臣安得有此上曰此王旦荐也凖始愧服以爲弗及李文正爲相士夫有以差遣爲请者公察其可用则必正色却之旣而擢用絶口未甞与言子第曰曷不使之知乎公曰用贤人主之事若使之知即是我徇私情而市私恩也恩欲归已怨使谁当若二公者肯认恩乎魏仁溥事周爲相世宗性𥚹急峻于刑戮内职近臣有忤㫖者仁溥必归罪于巳以营救之所活者十常七八曹武惠初与王全斌同伐蜀全斌杀降卒三千余人武惠諌不听及归上大怒必欲鞫勘武惠乃自诬㐲全斌由是获免及武惠再受命伐江南上面戒曰此番无得如在西川时妄乱杀人武惠始以实对且曰初所以坚自伏者不欲使全斌独得罪也由是帝益重之若二公者肯推过乎当知认恩推过之人特其不能治心不免旋踵及祸安得以太上修道即修心之说而告之哉賛曰欲人之恱恩不我有惧人之谤过必我受认恩推过怨怒之薮巳掠其名谁执其咎氷炭置肠扁鹊惊走嫁祸卖恶传曰太上曰生我者神杀我者心今也嫁祸于人而祸还自及卖恶于人而恶竟自归非自杀乎昔姚孜庆历间同舒州桐城县主簿王虎被檄前徃大云仓盘量上供米麦孜受监专等金银财物虚擡欠折正数小麦八千余石回申上司虎但见姓书名初不知之及事败送寿州根勘孜不欲独受赃名乃将元受金托一𨾏银托五只漆爲漆托副以他物遣亲信送与王虎度虎不受先教所差人诈称中路溺水书偶渍坏请暂留信𥯃俟归别取书来虎不疑留之未几上司忽有文字备坐寿州勘院公文追摄王虎起狱照对姚孜受赃公事虎至此始悟爲孜所卖悔巳无及洎到狱孜乃厚诬王虎以爲实同受赃寻于王虎家抽到元受托子集行人验视果皆良金虎语塞不能对俄至气结而卒孜因百计厚赂推勘尽将所坐坐之孜遂得脱后数年通判潞州一日出游淮上而王虎游䰟亦游隔岸遂得执孜不复放舍自此即恍惚如狂常若与人欧击甚至口鼻流血旣复苏如是三年毎年必五七作医巫法箓皆不能治时钱延年知潞州陈冕爲运使因爲闻奏朝廷乞暂差道録宋之才到州救度之才旣到即爲闻奏真武真君初𤑔奏牍则孜巳从卧榻趋出俯伏于真武案前细自陈白当初实是孜起心受赃非干王虎之事孜洎事发又不合嫁祸于虎至令虎𡨚死敢望慈悲特赐原赦时钱延年命吏从傍録其语俟醒示之孜大惭即日𦤺仕未几遂死郭黄中知云安军十里外有西霞官公一日诣宫烧香梦主宫之神告曰公惠顾此邦邦人受赐多矣然事有隐匿不敢不告明日当有解屠牛者至九人之外公冝察之庶几罪不枉及诘旦廵检司果缚九人解来有一兵自称捕获欲请功赏盖牛乃兵杀嫁祸九人而又执之以希赏也公一诘遂伏呜唿一则巳麈真君圣听一则先爲主宫所知然则嫁祸卖恶是可爲乎天诛隂谴岂遂巳乎賛曰祸福自巳善恶由心谨其在我外患莫侵嗟彼姦慝城府险深陷穽是设干戈相寻潜虽伏矣上帝汝临沽买虚誉传曰南岳夫人曰人随俗习要求华名譬如烧香衆人皆闻不知熏以自燔燔尽则气灭名立则身絶是故髙人哂而远之希夷真人戒种放曰名者古今之羙噐造物者之所深忌天地间无完名子名将起必有物败然则名之于人岂不重乎有其实者尚尔不可况沽买乎昔盛俊民参政度之子也少以逸才自负举进士殊等声名益振人莫敢爲之先及庭试王拱辰居第一俊民大不平之他日梦游隂府谒主者请问所以坎𡒄之由主者曰公乃隋越国公杨素后身巳更数世矣率贫不自振因说在隋时事受报自当如此此生亦终坎𡒄福业虽异才不易也俊民闻之大沮后果无成而卒呜唿以昔日之杨素而爲今日之俊民固已自天而坠矣然不失男身是犹愈于受女身者李庶爲尚书以清辩知名徐陵一见大加敬叹自谓弗及庶亦颇以自负初未得子遽卒其妻元氏改适赵起一夕梦庶哭曰我明日当生于七帝坊十字街南东入穷巷刘家爲女彼家极贫且多女必不见养万一又死𨙻知更入何处幸念夫妻旧恩急来乞取我去元氏不答庶曰卿意似惮赵君吾当自告旣而赵亦得梦与元氏同黎明持金访求其家则果生一女巳覆在水盆中矣赵急救取以归呜唿以昔日之李庶爲今日不举之女则其坠也岂不又甚于杨素之坠乎安知非声名籍盛时骄矜轻簿之报乎賛曰中必形外名以賔实盛德至善英华日出誉假甘陵声浮少息巴豆疮成栀鞭价溢案以春秋诛心之笔包贮险心传曰持地菩萨白佛言我念徃昔普光如来出现于世我爲比丘但凡要路津口田地险隘有不如法妨损车马我皆平填或作桥梁或负沙土如是勤苦经无量佛出现于世至毗舍浮佛现在世时国王延佛设斋我于尔时平地待佛毗舍摩顶谓我当平心地则世界地一切皆平我即心开见身㣲尘与世界㣲尘等无差别㣲尘自性不相触摩得证圆通号曰持地然则心地其可不平险可贮乎大抵小人行险以侥倖固非智虑所能防者昔侍中曹利用以勲旧自䖏虽太后亦严惮之凡内降恩泽利用多执不行所执旣多其有三执而又降出不巳者亦不得不行久而遂爲小人所窥凡有求而三降不行者必又一请太后曰侍中巳不行矣请者曰臣巳告得侍中妳婆或言告其亲眷言巳许矣利用实不知也巳而降出但以三执不获行之由是太后大怒曹芮之祸端起乎此陈贯爲三司副使有一胥极猾潜通权倖省中之事率以咨之当声喏时爲使副者阳爲伸欠如不敢当其礼状贯闻而不平必将逐之胥知其意奉事弥谨𡻕余举无留事陈亦稍以善侍偶因燕客付钱委令办集不知其心者包贮也明日其胥乃携十嵗女孩鬻于东华门街曰陈省副某日请某客令我爲之办集宴席所需十未具一爲之柰何今卖此女须得若干钱方可办也因结皇城司宻逻者俾潜以闻朝廷信之几欲便行黜降赖宰臣办解乃巳嵗余竟以此罢呜唿二人设心不爲险乎其险如此是可防乎賛曰险心万仭内生五兵义府微笑林甫柔情对面莫测祸福若惊自诧智数妙于神明讵知造物视于无形挫人所长传曰罗仲信问龟山曰尽其心者知其性如何是尽心底道理龟山曰未问尽心先湏理㑹心是何物夫心者明白洞逹广大静一若理㑹得了然分明然后可言尽心理㑹未得心尽箇什么大寂禅师曰人之心性譬如寒月当其寒时水结爲氷及至煖时氷释爲水衆生迷时结性爲心衆生悟时释心爲性亦复如是呜唿此皆教人使知识心明性也挫人所长者能知此乎昔穆修有诗名多游京洛有题其诗于禁中壁间者真宗一见大加赏叹问爲谁诗左右以穆修对上曰有文如此公卿何不荐来晋公一言沮曰此人行不逮文由此一语上不复问晋公此心爲明白洞逹广大静一乎爲释心爲性乎此其所以死无其地也张乖崖在蜀有録事参军以老病废事公责之曰胡不归乎明日参军即求去且以诗别其略曰秋光都似宦情薄山色不如归兴浓公惊谢曰此吾过也同僚中有如是诗人而吾不知岂不爲过因固留慰荐之使于尽心知性之学释心爲性之说无所悟入能如是乎此其所以了逹生死于未死之前巳能前知月日宻记于遗像之上也古语云一念𦆵差霄壤有间賛曰人有片善如覩瑞物长养成就勿使撄拂谁生忮心乃底湮没揜彼良贵增我怠忽害己损人祸深剌骨护己所短传曰或问孙真人曰养性之说愿得闻之真人曰夫养性者养成自性也要在百行周备虽絶药饵可保延年苟获德行不充虽日饵金丹玉液亦自无益然则人于日用短可护乎苟或护短则日用莫不皆短可胜言哉惜其莫悟于短不护久而养成自性不复有短即名全体善人去仙何远昔黄万祐修道于黔南无人之境王建迎至成都尽礼师事一日请问服食之法万祐曰吾非神仙亦非服食之士惟能虚心养气仁其行而尠其过耳旣而恳归不复可致刘谊世爲名阀少又登第不十年官至二千石崇宁间尝知汉阳毎遇暇日必诡服㣲行徃来于大别山中日与田夫野䝤语凡郡政便否民间疾苦无不询访事有未便度其可革归即革之竟遇异人遂得度世若二公者其于短也是肯护乎复有短乎此其所以养成自性终能得登仙品请爲更陈其次庶几好护短者各知切戒李及历跻膴任临死之日乃召其子谓曰吾平生无他过惟知杭州日偶市白集一部此爲恨耳蔡君谟甞以小呉牋大书特书以羙其事黄宗旦知苏州王质爲通判一日捉获盗铸钱者一百余人送狱根勘喜谓质曰此皆某以术隂钩得之质愀然曰事发无踪公以术隂钩而置之死地尚爲喜乎宗旦不觉身去坐榻谢曰㣲君之言吾几失矣大抵前軰率多如此求之今世岂无人耶欲爲其人即其人也賛曰隐讳之疾无药对治怙非迷复终凶可期衆善难入万恶所基先圣有过幸人之知彼护短者贤于仲尼太上感应篇卷之十六太上感应篇正统道藏三家本三十篇太清部太上感应篇卷之十七廉六李昌龄传郑清之賛乘威迫胁传曰王文正当国天禧初薛简肃爲江淮发运入辤公无他语但云东南民力竭矣张士逊爲江西转运入辤公亦无他语但云朝廷搉利至矣大抵致君泽民自当如此今也居上位而不䘏州县作州县而不䘏小民即迫胁也昔宋宣公绶判三司朝廷有㫖尽放天下逋欠稽期不报者尚有六十八州公上䟽论例乞委监司责近限覈实由是获实放者凡数百万释械系者三千二百六人王文穆钦若判理欠慿由司建言乞尽蠲天下宿负以广恩泽自干德至咸平所放者凡一千余万释械禁者三千余人陈侍郎布亮当三司户部时荣州煑盐𡻕久澹竭者一十八井而有司督课如初籍没者三百一十五家公反覆论例悉还所籍𡻕蠲虚额三十余万此皆有其位者无其威乎其所以尔者不欲重困民力也乘威迫胁者能如是乎又有一文亦不敢妄取者请悉陈之庶晚軰皆知寛䘏国初王贽方奉使均两浙杂税钱氏旧法畒税三㪷公至悉令畒税一㪷朝廷责其擅减公曰今两浙巳爲王民其可复循伪国之法畒税一㪷自贽方始王拱辰请搉河北盐张方平力诤曰河北旧法犯者皆死民请均额随税输纳禁乃获弛今若复议即再搉也由是上悟即日除之民至爲公作佛事者七日李允则知潭州马氏暴歛州人出绢谓之地税绢屋毎间输绢一丈三尺谓之屋输绢耕牛毎歳输米四㪷牛死亦输谓之枯骨税公至一切除之陈世卿知广州广有计口买盐之害公至奏乞除之由是五羊之民始有完衣足食广人歌曰邵父陈母除我二苦盖前守邵晔凿内濠以泊舟民免飏风之害故也呜唿与其乘威迫胁而民怨神怒孰若寛䘏而万口称讃乎不闻喜集则福生怨积则祸至之说乎賛曰强齐之威存卫却狄夹谷之威三军辟易相如一怒秦王是叱解纷救患斯谓有力暴物殄民豺虎不食纵暴杀伤传曰按持地经杀生之罪能令衆生堕入三恶及生人中得五种报一者以苦恼衆生故一舍煖触即堕地狱受诸苦恼二者以无慈恻行乖人故地狱罪毕又当堕入畜生受人屠割三者以贪着滋味故畜生罪毕又当堕入饿鬼日困饥渴四者以㫁人命故饿鬼罪毕虽得人身多是短命五者以杀害时使彼衆生衆苦竞集故不独短命又复多病佛语如是岂不然乎惜其不知人之与畜躯殻虽异命无两般但诗自观我今有病肯遂死乎不免求医问卜以求速安大限若至亦肯死乎又不免祈天祷地以求增筭我旣畏死彼不畏乎我旣贪生彼不贪乎昔张道㡬好弋猎其父祖坟侧长林巨麓禽兽成丛道㡬日与数軰恶少从事其间四面皆设网𦊙号曰漫天一网所获无虑数百旣而不暇拾取但从上压杀分挈而去又尝于明阳观侧射杀一兎其兎絶小而白耳有缺处自此即恍惚如狂尽将平日猎具焚之筑一庵于观侧日处其中一日有二兎直前作人语曰吾爲兎巳三百年住在张氏东坟今爲汝杀一曰吾爲兎巳一百八十年隐于明阳观侧曽爲鹰搦损吾一耳力窜得脱今又二十年矣但凡鹰犬网𦊙吾悉能避不虞君之用弩矢也吾已诉于上天当偿吾命未㡬果卒刘翔亦好猎毎遇兴发寒暑不废前后伤杀不知其数绍兴七年忽得竒疾背生三物似鼈而黒隐隐在皮肉间又数日头足皆具俨然三鼈也巳而能动或以鱼诱则闯然引头如欲食状稍久左右啮食痛不可忍如是月余乃死死后五日慿其子妇语我坐平生杀伤物命故获斯报见今冥司治我正急可速取猎具焚之庶㡬知我有懴悔之心然则纵暴杀伤是可爲乎天抵杀爲十业之先其可纵暴賛曰刑以止辟兵以御变哀矜决狱䘮礼处战杀非得巳于此可见仁民爱物宁别贵贱残贼之夫兽心人面无故剪裁传曰按道藏丝帛珍寳主之者上天有织女三星布帛制裁主之者上天有女宿四星然则无故剪裁是可爲乎不闻蚕本马鸣化身爲之之说乎昔马鸣大士于徃世中曽爲毗舍离国王其国有一𩔖人马其形而无其衣王乃运其神力分身爲蚕彼乃得衣厥后其王复生中印度马人感恋悲鸣不巳因号马鸣焉即第十二祖也大抵片衣蚕千命按如佛说身服丝帛尚当还债况复无故輙敢剪裁是以汉文帝所幸夫人衣不曵地唐文宗尝出袖以示羣臣曰此衣巳三浣矣晋文公衣不重帛子夏衣若悬鹑季文子无衣帛之妾晏婴妾不衣帛董威结残缯爲衣号曰百结祭彤衣无兼副皆惜福也又不闻无故剪裁身后皆当获罪乎绍兴初郭普州印之之女名引鳯者被摄至冥司见无数罪人有一妇人姓赵名十二絣在廊下前列数堆物帛皆片碎端疋及新旧无数衣服引鳯问曰此何罪耶吏曰此人好服绮罗耗剪端疋奉命一一补绽复令成匹乃得释去赵士周之夫人全氏旣死数日慿语女使来喜曰我平生耗费纒帛履韈之物及洗头濯足分外使水隂司罪我日加捶挞苦不可言幸爲我逹此意于士周举家闻之不胜感怆然则无故剪裁谓爲无罪可乎况治容诲淫获罪尤重其可不戒賛曰云箔春满红女宵兴毫忽所积丈疋乃成墻屋被绣舆台衣轻孰念堕指寒机不停母诮公孙布被钓名非礼享宰传曰世固有鞭鱼作鲙而取其红者亦有渍蠏以糟而取其活者此皆不仁之甚沦入三恶其速如箭固无足论夫岂悟物皆有知与我初无异乎人知爱亲如邓芝所射母猿旣颠落矣其子急爲㧞箭塞疮背负而去不爱亲乎人知爱子如何诠所射母鹳旣中腹矣复忍死引觜饲雏乃落不爱子乎人知敬夫如环王国野象牡旣死矣衆牝复环守不去必待悉力瘗之乃散不敬夫乎人知爱妻如章子明所射鸳鸯旣毙其雌煑之釜中矣其䧺遥见不顾沸釜投身其中一鸣而絶不爱妻乎人知念恩如山神所义鹦鹉一聚鹦鹉甞侨居于逺山逺山禽兽爱之不敢加害旣归逺山烧发鹦鹉复相率入水濡翅向空而洒山神义之立爲灭火不念恩乎人知修怨如刘永钖所畜之犬永钖知千乘县适有客至食以馒头永钖以一与犬客曰犬彘人食古人所讥况珍味乎犬不食瞪视而去其夜伺客睡排门而入客识其意登梁避之旣而果登榻巳不见人吼怒作气自扑而死不修怨乎人知恋主如魏大諌所养之马当死之日魏祝之曰吾赖尔力可谓多矣尔今有病吾爲疗治亦巳至矣如必不可可出门外切勿毙于吾前吾不忍也马即𩀱跪前足如辤别状起而歔欷才出门即气絶不恋主乎人知䘏孤如昌黎所记之猫二猫俱育一猫遽死一猫爲乳其孤不䘏孤乎人知从諌如仁喜所祝之蜂僧仁喜尝欲建一佛祠人有以一巨檀爲施者僧徃伐之则巨蜂数万围集其上匠不敢近僧祝之曰汝以恶业至此吾作佛事汝不吾避三日不去必将火汝及期不见一蜂不从諌乎人知修证如南海五百蝙蝠穴于枯树一日有一聚商人附火其下中有一人诵阿毗逹磨藏无何火发树遂被焚五百蝙蝠以贪听法音不忍舍去俱毙于火旣而受生皆得爲人聦明灵利弃家学道并登圣果其后迦尼色迦与脇尊者招集五百贤圣于迦湿弥罗作毗婆沙论其五百贤圣即昔日五百蝙蝠不修证乎大抵人之与物本自无异所以异者福力业力及躯殻耳又不闻不杀之爲力乎昔岟崛摩罗本一国王初最好杀以悔罪出家廵乞至一人家适其家产难危急抱持摩罗求救摩罗曰吾初入道安能救汝俟归问佛旣归佛言汝可急回于产母榻前抗声称曰我从圣贤法来未曾杀生儿闻此言无不产者摩罗如戒儿果诞生呜唿此但一称不杀其于度厄有力如是然则非理烹宰其于沦溺岂不亦有力乎賛曰士苟无故不杀犬豕七十食肉其重如此賔祭之用乃不获巳敢徇口腹肆情刀七视彼伤生其痛犹巳散弃五谷传曰天仓五谷在二十八宿乃危星主之大抵人以食爲天一日不食如饥火何是以圣人务农重谷天子亲耕以劝农春夏祈谷于上帝然则五谷可散弃乎昔三川饥物斛翔踊民至採山芋野葛以给死者无虑十五时王法进以功满当仙旣上升矣复爲民力请于帝帝曰人处三才之大体天地之和得人形生中土不爲易得夫天运四时之元地禀五行之秀生五谷百果以养斯民惜人不知天地育养之恩轻弃五谷猒舍丝麻使农耕之夫纺织之妇身勤而不得饱力竭而不得御寒又从而不䘏其劳曽无爱惜此其所以爲神明所责天地不祐也近地司岳渎皆列章上言世人猒掷五谷不贵衣食之本昨巳勑太华之府收五谷之神使之种作不成渐至饥饿以示责罚庶几少惩其心然旋奉太上慈旨以大道好生当先救物比者歳饥实民自取然民不知所自固无懴请首原之路汝今当爲上宫侍童入侍天府可暂还人世普告下民使知悔罪寳爱农桑不敢耗散此亦汝之隂隲也法进禀令而归言讫复去刘元真亦得道者也少梦道人㗖以一桃遂能辟谷一日于终南道中逢一贵人诃殿甚盛元真谓曰且以吾民爲念贵人颔之同行者问曰彼何人耶元真曰彼山神也上帝以麦大熟人不知爱使収其二吾故爲民请之少顷风雨大作麦败十二于此益知所谓五谷诚不可輙弃散也况人受用各有定数譬如有钱千贯日用一百则万日方尽日用一贯则千日乃尽与其千日孰若万日方尽乎昔者丰稷尚书毎言吾少时亲见雪窦以惜福教人云人无寿夭禄尽乃死元厚之死而复生自言初到隂司主者谓曰君禄未尽异时官至两府然湏惜福乃可厚之自此毎事减损虽一杯饭必先减后食但凡奉养皆不敢过其后果能致位执政寿逾七十然则人有薄福可不惜乎杭州五云山志逢大师一日宴坐于普贤殿中俄见一神跪膝其前师曰汝爲谁乎神曰护戒神也师曰吾尝患有宿愆汝知之乎神曰师有何罪然亦有一小过旣蒙相问不敢不告且如涤钵水亦施主物师每弃之非所冝也自此当有小病言讫遂隐其后志逢果患胃病十三年呜唿食余之物弃之尚尔何况其他乎賛曰衞士弃食元宗议形戏贼生稻士行痛惩以食爲命所系非轻尊之曰天至敬之称圭米粒粟珠玉莫胜劳扰衆生传曰邵伯温初入仕请益于程頥先生先生曰但凡奉行官司文书于其急处能寛一分则民间便受一分之赐噫嘻先生之言可谓仁矣大抵人心欲安我不欲安乎人身欲乐我不欲乐乎若以安乐自处而以劳扰待人真不仁也请以前辈临民不敢少有劳扰一二言之庶几皆知则效吕文靖提㸃两浙刑狱适京师大建宫观伐木南方有司责限太峻民有死于役者又复斥爲亡命捕系妻子公上䟽论列以爲穷冬水涸民太苦于挽运须稍缓程役且俟河流通快遣卒送之良便上恱从之由是知其爱民忧国之心遂至大用司马池爲光山尉适大内火诸县调发竹木州牒县三日毕输池以土不产大竹转市蕲黄非三日可至乃别与民立定期限过期者罪之时盛度爲太守闻之大怒旣而光山输竹爲诸县之先范文正公镇青社㑹河朔艰食青社之赋舆就博州置场收受民大困于辇置而河朔斛㪷不甚贵公戒民毎㪷就本州纳价三锾委幕属輓金就博州坐仓倍价招买时斛㪷爲厚价所诱来者山积五日遂足而余金尚有数年公悉按等给还民间王济主龙溪簿时福建诸郡皆科鹤翎以爲箭羽旣非常有之物官又迫促过酷民大不堪公谕民一面以鹅翎代输仍急附驿闻奏朝廷从之旁及他郡噫嘻诸君临民皆能如是彼劳扰者覌之得无愧乎賛曰曰逸曰安羣情所欲一歳役民三日巳足斧斤以时网𦊙不数山川乂宁鸟兽孳育庸人扰之凫鹤断续太上感应篇卷之十七太上感应篇正统道藏三家本三十篇太清部太上感应篇卷之十八廉七李昌龄传郑清之賛破人之家取其财寳传曰事出无心偶至破之爲恶巳自不小若爲财寳而輙至破之真大恶也请以能爲巳破家者复归其产一二羙事言之庶㡬后之临民或遇此事皆能如是于巳破者方爲有益刘敞知扬州州有雷陂旧属民由官夺之蓄水以便漕运歳久陂坏漕运亦未尝赖此久而爲毫族所占田主屡诉不获公到任立判还之由是田主三十六家男女三百余口复得其田不获饥馁侯叔献爲汜县令县多没官田有一李诚庄方围十里河贯其中最爲膏腴佃戸百家皆成奥族旧估价一万五千贯未卖贾魏公当国又欲増价五千贯卖之陈道古衔命而来与叔献议増其价叔献太息曰郎中知此本末否李诚者在太祖时爲酒务专知以不能救护当物爲溢水所损估所损价当五千贯勒诚偿之是时朝廷出度支钱预俵民间令买鵰翎箭桿弓弩材木以备军需及李重进叛方议起兵而预买之物皆莫集太祖大怒凡欠负官钱者皆籍其产而李诚者实非预领官钱之人官吏畏威不敢开析一例抄没诚之子孙遂至破碎惜相国未能雪正给还其田莫若更损五千贯俾诚子孙买之在官司巳得倍利在诚子孙亦不至于狼狈郎中以爲何如道古曰某实不知苟利于人何所不可于是损价五千贯而去叔献乃以此议召诚子孙谕之皆泣拜曰实荷公恩柰家贫何叔献复召衆佃谕曰汝辈本出下戸以得李庄之利今皆复爲仓廪变爲豪民官卖此田而李贫独患无力万一爲他人所得势必撤廪拆屋离业而去岂复容汝軰复享厚利耶曷若百家共醵此钱俾李氏请买我则爲汝寛其限责如此则田复归李氏而汝軰亦得久逺佃食两获其利不亦可乎衆皆拜曰愿如公言由是诚之子孙复得此田彼破人之家而取其财寳者能如是乎惜其莫悟天堂地狱端由乎此作何所见乃敢如此賛曰人之成家基于艰苦前遗后承俯舍仰取谁欤㓂攘输掠其聚当路之狼苛政之虎相在尔室鬼瞰其戸决水放火以害居民传曰水火漂焚世间祸害莫此爲酷今乃决水放火以害居民罪其轻乎此其所以不爲上真所容明神必戮也天圣二年大名府黄河口忽坝俱破水遂横流其势颇勐时韩魏公判北京忽一吏驰报口有一大龟久爲患龟若潜伏水自安流龟若出浮水必汎滥今出浮矣爲之柰何时使臣郑圭奉命适至堤所一箭射杀其龟旣而爲龟所诉阎罗追摄郑圭使与龟对其日适遇真武灵应真君下降𠷕呸罗山校勘生死遂蒙真君雪正将口妖龟向空碎爲㣲尘不使人间复有此物爲人之害仍命直符押还郑圭复归人间然则水可决乎李辕事母最孝薄暮忽有客欲来投宿辕适临溪烹鸡客谓必以相欵旣而具饭乃脱粟也客大怒不食而出辕实告曰母病思𠬦山居无有故烹一鸡不及君也客怒愈甚是夕即从屋后乘风放火将及其庐忽天雨反风火即随灭旣而隣里聚观乃见一人卧在火中所执火炬尚犹在手细视乃客也且自言曰我侠士也以亡命至此不谓主人待我如是当纵火时明见一大神状如神君立于空中叱火令反故至反及今则死矣言讫遂絶然则放火是可爲乎賛曰长民之官苟且畏避遇水失防与决何异救焚不力亦放之𩔖归咎天灾逃责人事原情定罪心迹无二紊人规模以败人功传曰人之立功功虽归巳然宗庙社稷天下生灵实皆赖之彼无能者其可紊其规模而幸其败乎虽曰败彼之功实是败国之事其爲利害自不爲小岂无罪乎寰朔之役杨业奉命副潘美进讨旣至虏又攻䧟寰州业谓美曰贼锋方锐卒未可战冝引兵出大石路先遣人谕云朔守将俟大军离代州日即令将兵先出我师若至应州虏必悉衆来拒此时朔州吏民便可坌入石碣谷内仍分强弩千人使守谷口所有骑士悉令援于中路如此则三州之衆必万全矣监军王侁沮之计不得行且责业曰君之此言岂畏死乎业曰吾非畏死行即死矣且祝美曰吾去公等可于谷口张功兵分强弩爲左右翼以爲吾援吾转战至此纵兵击之必大捷也美如其言阵于谷口旣而王侁乃以虏爲巳遁欲争其功引兵而去业至不见一兵抚膺大哭复奋身决战手刃数百人身被十数鎗力乏遂爲贼擒不食三日乃死非侁沮之功不立乎是以识者晓此凡任其责必先预爲之计贝州之役明镐爲将军中有所奏请多爲枢宻夏竦所沮时文彦博爲参政大不平之因自请前徃督战且面奏曰巨在军中请得便冝行事更不中覆上从其请旣至有牢城卒董秀刘炳者请穴地而入旣而日夜穿掘昼则伏于穴内夜则弃土水中穴成从教场中出旣出登城杀守者官军继进皆得乘絙而上贼帅王则于是与其徒张峦卜𠮷等突围走出峦𠮷死于乱兵则爲官军所获夏竦犹言贼恐非真及槛送至京方且语塞卿非潞公预爲之计功不败乎賛曰杜预平呉羊祜之功元龄善谋如晦必从事业旣立勲名俱崇曽是楄心齐尽东彼则败矣吾亦何庸损人器物以穷人用传曰损人器物以穷人用而太上书以爲戒者亦不善用心之一也不善用心固有罪又有因此而搆成莫大之祸结成无穷之怨者此则尤当获大罪报也然则损人器物以穷人用其可不戒昔华严和尚妙于华严又且乐于讲说以是得名从之者衆然好严缾钵听徒三百余衆皆争效之中有一僧道行独髙寝疾不出者巳数月矣有一琉璃寳钵颇𤤽惜之一日有一客僧来自逺方缾钵莫具或令从病僧暂借初拒不许力告乃从且戒至切斋罢宜速见还旣而持还无何失足堕地破碎病僧大怒诟骂良久乃絶后数年华严移住嵩山时病僧弟子及借钵客僧皆在㑹中一日方讲说间忽闻寺外萧萧作风水声华严巳知亟唿客僧坐之背后少顷有一大蟒长可十丈努目张口径趋而入衆将惊散华严止之且以钖杖约住蟒曰汝于三百衆中道业最髙只爲多瞋不从吾教今果至是尚爲一钵欲害其僧耶因命大衆爲授三皈三敬及诵经呪爲作懴㧞蟒乃卷身而出华严召其弟子谓曰适来大蟒乃汝师也累劫修行将证果位但以临终一怒遂至如此若不遇吾必呑其僧若吞其僧定堕地狱自此流转何时而巳又白衆曰明日山后茶毗亡僧旣至乃昨日大蟒巳碎首而死矣茶毗讫华严又召其弟子告曰汝师明年当于裴家託生爲女临产稍艰必至怒害其母则业愈重尔及期汝可急徃救之但唿其名作吾传语必无他矣巳而果然呜唿彼修行者只爲一必尚至如是况不知修行者乎意其怒时怒怀毒意故也賛曰制器尚象盖取诸易或任私智紊乱成式轻重权衡増损丈人肆其欺谩甚于毁掷民无则焉岂非凶德见他荣贵愿他流贬传曰民凡有四曰士曰农曰工曰商而荣贵者独出其上福凢有五曰冨曰寿曰康宁曰攸好德曰考终命而荣贵者亦出其上然则得到其地岂偶然哉皆其夙植德本故能如是彼不及者其可妄生憎嫉而起念愿其流贬乎国初卢多逊贬朱崖李符白宰相赵普曰朱崖虽在海外而水土不甚恶春州虽在内地而至者无生还曷若攺窜春州外示台坐寛贷而实置之必死之地普不答未几符亦坐事窜宣州上怒未巳普于是以符语奏即日攺窜春州到任未浃旬而卒㓂莱公之贬也丁谓之力居多初议窜地时丁谓与冯拯同在中书谓当秉笔顾拯曰欲与窜崖又恐逺渉鲸波乃拟窜雷州未几谓亦坐事当窜拯时犹在中书适当秉笔笑谓曽参曰鹤相始欲窜㓂于崖且有涉鲸波之叹今且烦相公逺渉鲸波一廵遂与窜崖然则见他荣贵愿他流贬是可爲乎賛曰名爵傥来初匪实观嫓彼花畦抱瓮以灌风露洁鲜烟雨散漫荣枯瞬息何足把玩作如是想忌心冰涣见他冨有愿他破散传曰第二十祖阇夜他问第十九祖鸠摩罗多曰我家素信三寳而常萦疾瘵凡所管作皆不称遂至如隣家久爲旃陀罗行而身常勇健所作和合彼何幸而我何辜耶罗多曰善恶之报有三时焉世人但见仁天暴寿逆吉义凶便自亡因果虚罪福殊不知影响相随毫釐靡忒纵经百千万劫亦不磨灭时阇夜陀顿释所疑罗多曰汝虽巳信而未能明业从惑生惑因识有识依不觉不觉依心心本清静无生灭无造作无报应无胜负寂寂然灵灵然汝若入此法门便可与诸佛同矣呜唿世之见人冨有而愿他破散者能晓此乎纵令冨而不贤㑹有败日在我则不可起心而愿其破散也周义夫虹县人其家大冨覇于一方颇多恣横隣郡有孙识之者尝从容戒之义夫輙怒骂曰小鬼何知敢预我事及识之登第爲本路漕义夫犹怒骂曰彼爲监司亦柰我何一日识之按郡至虹适义夫挞人于市爲被挞者所诉识之因讽令诉其不法即日送所司根勘无何首事者偶死于狱议之遂勅奏官吏移送他郡义夫竟坐谋杀䖏死子孙皆编管家籍于官不数年识之移漕河北适当军兴阖家皆死于虏一且破散无异义夫非其报乎钱若水爲同州推官冨家有失一小女奴爲其母爷所诉州委録参根勘録参旧有求于冨家不获因劾冨家以爲父子共杀女奴投尸水中狱具上于州州委官审覆亦无异辞惟若水疑之坚不署字因自出巳钱宻令人访㝷女奴旣而得之民遂得脱若非遭遇若水爲冨民者亦不免爲一义夫矣以愚观之非独冨民拜赐録参亦自拜赐冨民若死録参其有安乎賛曰龙骧之舟可航万斛一弃掀舞积羽犹覆鹏鷃逍遥各适所欲赋量不同安分斯足内热自焚如饮鸩毒见他色羙起心科之传曰生死轮回不得解脱无非五隂无非五藴义本一同特译家翻处字稍异耳何名五隂历历分明色隂也领纳在心受隂也心縁此理想隂也行用此理行隂也污秽真性识隂也何名五藴四大所成色藴也领纳苦乐并不苦乐受藴也取种种境想藴也诸心所法贪而不息行藴也于所縁境了别爲性亦名心意採集所摄识藴也一切世人其于声色妄生惑着莫不皆由乎此使于色空有悟岂至是耶昔张寳知成都有华阳李尉者妻貌絶美蜀中知名寳有意于私之因上元士女出游宻令人何其出入㣲服窃窥一见果絶色也于是徧託尼姑妳子宻谕此意妻初峻拒久而亦似有意无何李尉适以𧷢败寳因劾奏于朝送狱根勘狱具窜于岭外遂死于路寳乃厚赂尉母强委禽焉盖尉妻尝有庸奴其夫之恨至是故亦乐从寳得妻大喜妻亦满惬其意于是相欢旦暮不舍无何妻病恍惚常见李尉在傍未几遂至乎卒寳亦得病梦妻告曰妾感公恩不敢不报尉已诉于上天取公期在旦夕公若深居未必得便苟或轻出必爲所执一日暮坐遥见堂下竹间有一红袖招之意谓尉妻偶忘其告疾趋急赴旣至乃尉殴且骂曰你这贼若不以红袖招汝汝肯来乎良久口鼻流血踣地乃卒于是当知起心私之谁目男子然黙含许意实出女人与其轻许而掇祸至是孰若确然有守于此生中度此一报身乎严武少时与一军使隣居军使有女颇羙武窃窥爱之因百计诱至其家遂与俱遁旣而军使知之诣阙进状诏出制使收捕武惧罪夜醉女子觧琵琶絃缢杀沉之于水明日制使至则巳无获由是获免及在蜀得病明见女子在前责曰妾之从君固是失行然实无负于君君纵惧罪曷不舍我而去乃至见杀真忍人也妾巳诉于上天期在明日武惭惧请命黎明果卒于此益知女人稍有姿色徃徃易至如是使其一念不移凛然氷雪彼虽欲私可得私乎愚所以断而言曰起心私之虽自男子黙含许意实出女人也游赏之地墻壁之间其可不谨賛曰子夏有言贤贤易色先圣之训必曰好德哲妇倾城贤德之贼心失其正至于狂惑降志辱身一念之忒太上感应篇卷之十八太上感应篇正统道藏三家本三十篇太清部太上感应篇卷之十九廉八李昌龄传郑清之賛负他货财愿他身死传曰李约爲兵部员外郎尝舟行与一商胡舟檝相次商胡忽病革邀约相见旣至乃以一夜光遗约且以二女爲託女皆絶色明日胡死财寳数万一舟之人莫不窥觊约乃悉籍其数寄之于官一女立爲配乃殓当殓之时复以所得夜光含之人无见者其后胡属来理财寳约请官发视夜光在焉一时士夫莫不称叹魏子都暮行逢一书生踣于道左言苦心痛子都下马爲之抚摩俄顷遂卒视其囊中乃有一卷素书十饼黄金子都爲卖其二以办𦵏事余八枕其脑下素书置之其傍后数年有从子都问尸所在子都引至墓下旣而发开金书俱在子都声名由是大振此皆前軰盛美载之方册铿鍧炳燿盪人耳目固非负他货财愿他身死者之所能行也然亦不可不略举一二庶皆知戒永嘉有徐辉者以贾贩爲业尝在丹阳贷一大驵钱一千余贯未及偿而驵死遂黙不言驵家不知亦不复索其后辉生一子颇聦俊辉切爱之八歳乃病召医市药所费不可胜计久而货财耗尽病犹未较病子一日忽语辉所亲尼湿师曰我欲归去尼曰此汝家也父母如此爱汝汝复何归子曰我乃丹阳人也昔徐公贷我钱千緍幸我死不偿今故託生其家自来取之耳言讫遂絶又有白元通者尝欠东市杨筠见钱五贯四百文未偿而筠忽死遂昧其事死后乃生筠家爲驴一日筠子乘之入市忽作人语我乃白元通也只爲欠尔父见钱五贯四百文遂至如此今南市卖麸家亦欠我钱正如其数可速卖我于彼得钱偿尔债便了也筠子如其言两日驴死然则负他货财愿他身死岂遂巳乎賛曰子胥报德捐金于瀬季札许劒冢木是挂在亡虽殊我心匪懈寄命託孤名节攸赖欺死之人蝇蚋所嘬千求不遂便即呪恨传曰不知愧耻惟务千求自非廉士若以不遂而便即呪恨尤小人也乌得韩昌黎责巳待人之说范忠宣责人恕已之说而告之哉昌黎曰君子责已也重以周其待人也轻以恕重以周故不怠轻以恕故人乐爲善忠宣曰吾平生所学惟得忠恕二字一生用之不尽乃至立朝事君接待僚友亲睦宗族未尝须㬰离也又尝戒其子弟曰人虽至愚至于责人则明人虽至明至于恕已则昏尔曹但能以责人之心责巳恕已之心恕人圣贤地位不患不到事千求者能晓此乎求之世间其不手千求者诚亦鲜矣请爲更举一二庶皆知愧扈郎中褒尝语人曰昔知苏州呉县苏州士夫寓居者衆其于请求莫不皆尔惟致政大监冨严三年未尝有一事相委丘太博舜卿亦言尝知洪州新建县洪之右族多挠官政惟致政郎中王述安贫杜门衣食不足未始吿人二公廉节可谓过人贤矣哉賛曰是心无欲如水之平一或有求波浪勃兴视彼从违起吾爱憎少咈其意怨怒相乘盍亦反思慾窒忿惩见他失便便说他过传曰爲人而偶至失便亦其灾也其可便说其过若说其过即是幸灾乐祸况太上明以戒人是可爲乎昔何申钖将拜命忽得疾遂死妻哭之恸其嫂有姓赵者从其旁沮曰尔夫生平之日恣游妓馆视尔旁若无人何必如是耶妻自此即爱歇不复追忆一夕赵氏忽梦申钖曰死生有命何可笑人尔亦只余四年死时更不如我赵氏惊觉大惧及期果然盖死之时其天逺出未归庶生二子皆亦痴㓜真不如也李熊最能文笃于孝而敏于行郷里称之无何得疾一剂之失遂至不起妻虽有孕儿犹未生举家惊忧罔知所措其妹婿有何时者乃扬言于外曰此郎平曰自称善处置事此时爲我处看识者闻之莫不薄其爲人越明年其身亦死然则见其失便是可说乎我之爲人果无过乎賛曰孟明一眚终以覇秦四十九非蘧得日新跬歩有失未足观人从而下石奚其不仁是谓乐祸灾及其身见他体相不具而笑之传曰晋侯使郄充征㑹于齐齐顷公帷妇人使观郄子登妇人笑郄子怒成公二年遂有伐齐之举郭子仪病甚百官造省者踵至姬侍满前未尝屏去及卢杞至则悉屏之或问其故子仪曰彼外陋中险左右一见必至笑侮异日得权吾族无遗𩔖矣子仪卓识其与顷公便自万逺又如平原君美人笑躄者槃跚行汲而被诛赵县人笑孟尝君爲眇小丈夫而被杀此皆前车覆辙爲可戒者惜人莫悟人之有立在乎器识初不在于体相体相虽劣而器识有余其可轻乎昔卢𢹂风貌不扬语又不正唿其名携爲彗盖短舌也尝以文上尚书韦宙韦氏子弟輙肆轻侮宙曰卢虽人物不扬观其文章有首有尾异日必贵其后卢果策名立登廊庙奖㧞京兆至爲福建观察王冀公钦若神貌踈瘦举止山野复赘于颈尝以文谒钱公希白希白颇蔑视之适有术者在坐乃惊叹曰此乃人中之贵何可轻也公曰中堂内便有此等宰相乎术者曰第恐不免事不逺矣不数年果登台辅孙文懿公亦风貌不扬尝赴试京师诣县乞判慿卖田邑尉李昭言戏曰似君人物有几人耶是年文懿以第三人及苐不数年判审官是时昭言方以选人赴调一见大惭乃归侯元功亦貌陋形劣初预荐郷人以年长貌丑不足敬轻薄子作𥿄鸢画其形于上引线放之元功适见乃大笑作临江仙词题其上曰未遇行藏谁肯信如今未表名踪无端良匠画形容当风轻借力一举入髙空𦆵得吹嘘身渐稳只疑逺赴蟾宫雨余时候夕阳红几人平地上看我碧霄中是年登第位至执政然则见他体相不具是可笑乎賛曰圣人践形不以貌具尊足者存盲心是惧未知鬷蔑或失子羽羙好长大智族爲辅指不若人奚必知恶见他才能可称而抑之传曰见他才能可称而抑之此特小人忌前非君子之所敢爲也王文公旦久疾不愈上命肩舆入禁中劳勉数四曰卿万一不讳使朕以天下事付之何人公曰以臣之愚莫若㓂准上曰柰刚𥚹何公曰若他人则非臣所知凖遂大拜吕申公乞致事上曰卿旣不可留谁可代者公曰陛下必欲用英俊经纶之士臣所不知如欲图任老成镇静百度周知天下良苦无若尧佐陈遂大拜钱枢宻若水喜汲引士𩔖孜孜靡倦后进多出其门欧阳文忠脩喜推毂贤士未尝有忌前好胜之心苗待制时中爲司农丞体量梓州路常平役法第事书成上之荐能吏十有余人后皆进用杜祁公衍历知州提转安抚其有文学政事殊行絶德虽不识面未尝不随能引用孙中丞抃与唐介具中复初不相识但闻其劲正遂力荐之及爲御史皆有风力章邭公与文潞公𥘉不识面但闻其磊落一见即力荐之其后出将入相果有过人张忠定咏与张希颜声迹莫闻但因殿直范延贵言其桥道驿传皆完葺田莱垦辟野无堕农肆无赌博市易不争更鼓分明乃大笑曰希颜固能吏天使亦好官贠即日同荐后皆有称若诸君者其于才能肯抑之乎賛曰天之生才将使用世所贵先逹崇奖后继祁奚举雠祐甫㧞滞治功斯立国事以济嫉贤忌能鲜不阶厉埋蛊厌人传曰按玄都律过满二千七百爲一害害者家出巫男觋女然则生爲巫觋巳是先世获罪之人今于此生又复爲人埋蛊厌人即是益重其过异日从坠又岂今世之比乎当知沦入三恶其速如箭真所谓呜唿哀哉者也昔简州知郡季南寿被摄至隂司断一隂狱其狱乃熈州巫王自成发遣鬼兵残害髙震家二小口又残害张元家数头牛畜南寿准律书断云王自成輙行邪法残害生人及诸牛畜合以铁杖决春送下无间备受衆苦无间罪毕又当配爲外道孤䰟一家子孙悉令沦坠所有门户亦当磨灭然则埋蛊厌人是可爲乎又有起心而使之爲者则其罪又当重于巫也按妖恠録昔吕用之伏诛军人发其中堂得一石函内有一枚铜人长可三尺身被桎梏口贯长钉背上䟽列髙骈郷贯闾里官品姓字爲厌胜法是以髙骈毎爲用之所制呜唿髙骈旣爲用之所制用之奚爲而又及于戮乎当知埋蛊厌人未必果能害人适所以自速其祸戒哉賛曰巫蛊之兴汉几中絶信惑左道其祸斯烈传奕试呪胡僧反蹶守用鬼兵凝之死越矢激则反祗自作孽用药杀树传曰用药杀树太上书以爲戒者不欲伤物之生也是以辛灵以扶正草木而能得仙髙柴以方长不折而孔子特称其行然则用药杀树不获罪乎不闻伊钵龙王以伤损树叶而堕入龙趣太一洞龙以发怒伤稼而谪受马形乎大扺大道好生虽一物亦不可輙伤其生况树木中亦有圣人託生其中如水经所载伊尹生于空桑是也又有修行错路精神飞入其中如业报经所谓韩元寿化爲木精是也又有中含灵性无异于人如钱师愈所斫松根是也又有窃树起祸而先爲树神所知如钱仁伉所窃牡丹是也上文数事姑置勿论请以钱师愈钱仁伉二事言之庶皆知戒昔东崃山飞来殿有一古松大观间爲皇城使钱师愈从者斧其根脂遂流溢越明年殿直钱吉过寺夜梦一老叟告曰吾非圆首方足特植物中含灵性者昨被钱师愈者斧吾𦡀取脂代烛今尚流血幸君爲吾告长老令急𥙷治庶几不爲盲风揺撼得终天年拜赐不浅𠮷黎明遂行不及告及见县令钱銶因与言之銶至寺验视与𠮷所说无异急爲涪之元帅府检校司徒钱仁伉所居与中军都虞候金沼相隣沼家有一本牡丹每花开无虑三百余朶色丹如血稜如金含加以缾子顶上各有丝纹一一如自然蛱蝶之状真竒品也每开必张宴伉必与坐一夕伉乃洪饮击劒䄇服中单背负大篮腰挿匕首踰墻而入窃取而归沼不知也当窃取时空中有声细如蜂蝇曰一花三百朶含笑向春风明年三月里朶朶断肠红明年花开沼乃张宴伉亦与坐一见大怒旣归以刄决肠而卒果符诗中之语呜唿钱伉爲花而死神巳先知于窃花之时然则用药杀树是可爲乎賛曰仁及草木王业兴周荟蔚朝隮诗人隐忧天壤生植和气所游非理戕贼无异断沟社栎见梦寓言匪浮太上感应篇卷之十九太上感应篇正统道藏三家本三十篇太清部太上感应篇卷之二十廉九李昌龄传郑清之賛恚怒师傅传曰李至阳作亢官赋其序畧云予少时苦羸疾殆不胜衣庚寅冬至梦一道宫金碧明焕一巨殿一寳床岿然其中一金龙蟠踞其上碧髯金鬛光体天地旁有一道士转盻若电顾谓予曰此亢宫也大象无停轮冝逺拜之汝他日当事此龙积疾亦愈予将拜之龙輙先拜至道初太宗立真宗爲皇太子命公与李沆同爲賔客太宗戒真宗曰二臣皆宿德重望不可轻待吾选正臣辅导于汝宗基固本吾无虑矣真宗恭禀皇训见必先拜果符亢宫之梦杨砺未显时尝寓居僧舍一夕梦至一府一衣冠状貌甚古引砺至一宫殿有三十余真人皆王者服秉圭南向而坐砺因拜之最上一人前列一案案上皆簿籍横列世人姓字砺窃视乃见己名独冠其首因再拜请问休咎专案者指示一人谓曰此来和天尊也异日当爲汝主其后砺爲襄王记室归语其子曰吾观襄王仪表真所梦来和天尊也然则爲帝师传岂偶然哉随事諌正自当如此何可恚怒圣君明主必不然也姑置勿论请以一二善教导者言之庶爲师传者皆益加奋励不以恚怒而輙挫其志不以束脩多寡而輙二其心昔邓至善教导又能遇人以诚其后子孙皆跻膴仕熈宁九年神宗御集英第进士时长子绾已爲翰林学士侍立上前及唱名至其季弟绩绾下殿谢又唱名至其二孙又下殿谢上顾而笑王恭公从旁称羙曰此其父邓至善尽诚教导所𦤺也王文康公其父本以教授村童爲业过三十生即不受晚得一子即文康也以贫甚不能养舍与西寺僧爲童僧教令读书且以钱帛资助竟登髙第举贤良方正拜枢宻迁给事历群牧及中丞继以尚书工部侍郎参知政事俄迁同中书门下平章事有二子季子益柔官至龙图阁学士有能名孙男二人谨言谨行皆爲大夫与康节诸君㳺亦有贤德然则爲师傅者其获报岂爲小乎大抵世人簿福开悟者少迷惑者多我能方便劝导临机有悟只字皆师一句入神万劫爲种此天所以炽其报也不闻严君平以能导人于善而能立证仙阶葛孝先以与人好说好话而亦能度世乎此则又非但得子孙贵显而巳也賛曰万乘之主臣所受教矧惟后学可无则傚传道解惑训以忠孝恱而诚服恭匪笑貌忿傲一萌心独无恔抵触父兄传曰孔子作孝经毎夕必簮缥笔衣绛单衣靣向北辰磬折良久乃拜曽子抱河洛七十二子皆从盖有祷也及作春秋亦复如是一夕梦有一道黒气从斗而下直落案前旣开乃微㫖也当知二书㫖意即斗极㫖意斗极位次玉皇德符大道持大造之柄爲三界之尊斗极所予即三界真司所以定而爲福也斗极所夺即三界真司所以定而爲罪也然则二书之训是可叛乎又按佛书佛告阿难左肩担父右肩担母如是遶须弥山百千万匝流血没踝犹不足以报其一日乳哺之恩岂应轻出一语恚怒又云父母生养劬劳辛苦十月姙娠三年乳哺长养教诲艰苦备尝冀其成立才艺过人以是恩念昊天难报又云若能供养父母及家尊长柔和恭逊𩀌麤言两舌弃舍悭恡常修真实信能行此七法定爲三十三天称叹接引使居其处然则父兄可抵触乎昔张义毎旦必告天谢愆一日被摄至隂司隂君示以黒簿簿中罪目一一皆巳勾破惟余一事不勾细视乃义少时于刈禾处张目反顾其父又微骂数语以此不赦盖天律不孝之罪不通懴悔故也义大惧即日削髪爲僧入山修道又有李登者以四举不第逺谒叶靖天师请问休咎靖黙坐良久曰汝曽侵占汝兄屋基又敢兴讼至令受辱上帝巳削汝禄籍矣后果无成而卒于此益知人于父兄真不可輙抵触也賛曰父顽母嚚负罪引慝小弃匪怨弯弓而射不友不慈正用吾力至诚所感天理融液未克巳私造次荆𣗥强取强求传曰强取强求求之世间多有如此是以神仙试人试多不过昔曽慥于药市遇一道人风貌甚古手挈大瓢中贮㪷粟杂以一丹告衆人曰吾今信手捻出毎人授汝一粒只看有福当得吾丹自旦至暮㪷粟巳尽而一丹独存乃大笑世之无人遂置丹于玉局枯㯶树下明日㯶遂敷荣方知道人乃吕翁也大抵世人愚迷作福者少以福薄故无自超度况此阛阓波波汲汲尤难其人真人之意岂欲以此而激发之耳请爲更陈一二庶㡬强取强求者稍知愧耻昔孙泰于义兴军置一㽵钱巳支半忽闻有老妪长恸数声因召问之则曰老妇逮事君翁于此积有年矣不幸子孙不肖遽至破卖不无悲耳泰爲恻然明日即求出宅复令其子掌之自此不复再至其后有子名展进士及第入爲省郎张正议问与种世衡善及持父丧世衡遗以汝州田十顷固辤不受使者在途而世衡巳卒其子用父命不复受芜废者凡五十年元丰中郡守刘斐请以田给州学朝廷不许命还种氏刘秘丞道原家极贫然一文不敢妄取于人冬寒归自洛阳皆无其具司马温公以一二衣韈及一事貂褥赆之固辤强之乃受及至颕川悉封以反温公叹曰于光不受于他人其肯受乎曹修古者四御史之一也明道初爲御史杂知因上言请太后还政谪守兴化暴死于室郡僚及郷之贤者怜之相与率钱数十万以赠其家修古有女始笄告其母曰先人忠节名闻天下今不幸以直言谪死且君子不家于丧此钱决不可受以免我先人全德哭而不谢遣之送者固请一文竟不肯受求之天下有㡬人耶舍此一报身后安知不爲吕翁收録耶賛曰负蝂困载壁蜗髙粘物贪犹尔人欲可占而况天道𧇊盈益谦噐满则覆露行必沾何以见伐虞公无厌好侵好夺传曰涂定辤得道者也居一石室家贮五十万钱戒家人无妄取去世数日前乃归语家人曰吾平生买物必过所售价与之冀其间以多爲辤即以所贮钱赏其廉今终吾身竟无一人以多爲辤者信知廉于财者世俗果无人也窃尝静观廉于财者固少而好侵好夺者何其多耶惜其莫悟我今好侵好夺按如佛说与盗贼同异日受生便当得贫贱之报孰谓爲不然乎况有冥讼卒未可脱昔陆茂与留质隣居茂不已侵占其地质以文契蠹损官不能辩竟爲所侵茂死数年僧有怀德者以病入冥见茂桎梏受捶因问其故乃曰只爲侵占留质宅基今尚拘此和尚若还切告爲吾说与家人急令割还庶㡬早得出离僧还言之家人即日割还质家坚不肯受地遂成墟郁丙亦与张先隣居忽遭回禄俱成灰烬先死奴年同邑有汤福者以病入冥丙见福泣曰吾旧与张先隣居吾屋柱址已尽吾界檐熘所滴实张先所有吾利其地巧讼于官竟强夺之所夺不过三尺而幽冥之谴不谓乃尔吾今已伏辜矣约使家人还之然张先之子见已徙居陜府吾儿亦流落寓居建昌况幽冥路隔加以道路遥逺非君无以通逹此意切吿爲吾一岀拉吾儿令急割还庶㡬一叚事了不然拘此无由出离福还言之由是传播呜唿二人报应昭彰如是岂隂司故以警于世耶当知好侵好夺无有不招恶报賛曰争田逊畔一念权舆争则不足逊则有余意见少羌隘旷顿殊蜗角所竞蚊睫之居逹人大观八荒爲衢虏掠至冨传曰所谓虏掠非因兵火安得有之但凢处官而侵渔百姓剽窃公帑即虏掠也不闻扑满之说乎按西京杂记在汉书名之曰缿颜师古释缾也其缾以陶爲之有窍可内而不可出人以贮钱逮其满扑而取之故云扑满多藏厚亡岂不然乎当其聚时惟恐不满洎至钱满扑碎乃巳缾破钱尽两皆成空昔刘承勲爲德昌宫使李氏承吴王基绪保有江左久笼山泽之利国帑甚冨德昌宫乃其外府也金帛多贮其中簿籍殽乱不可钩考承勲专掌库事乃盗用无筭穷奢极侈冨冠一时家畜声妓多至百数尝指妓中一青衣曰此女奴教其优剧止学师巫持刀勑水一艺所费巳二千余缗即此而观冨可知也及金陵平太祖薄其爲人止令爲一镇将竟至贫困饿死街中然则虏掠至冨终能享乎况身后之报有三恶险道爲可畏者按成都记昔文潞公出判长安一日到犇牛堰堰牛作人语称潞公名曰我与文彦博二十年同官今日有何面目复出见之堰卒以吿公命牵至牛一见公即伏地垂头泪下如雨鞭亦不起公大叹曰此公平生好偷官钱今日果获此报因命宅库支与二十贯钱俾增其料当知虏掠至冨徒自坠也賛曰不辩礼义万钟盗粟白昼攫金御人于国匵而藏诸惟恐不足施及孙子田庐是鬻瞻乌爰止于谁之屋巧诈求迁传曰㓜而学之壮而行之贵行巳也况登仕版又与处郷不同忠直公廉乃吾本事今也永迁而先济以巧诈则心术巳自不是置之廊庙能忠直乎岀而临民能公廉乎姦邪倾夺阘茸驵侩正是此軰是以太上特着于篇而前軰大老亦多抑而不用若夫恬退之士则道充乎内用见乎外其铢视轩冕尘视金玉虽欲处以要职不由其道亦不进也李垂明道中知绛州解官㱕阙合门祗候李康伯谒曰舜工文学议论称于天下诸公皆欲以制诰处公惟宰相以未曽相识故未获耳盍一见之垂曰我若谒丁崖州则干兴初巳爲翰林学士矣今巳老大毎见大臣不法輙面折之安能随羣逐队趍炎附热看人眉睫以冀推輓乎侯叔献初爲一尉县多盗贼一日有强盗十六人经其邑叔献尽擒获亲押至府时季绚尹开封慰谕之曰公之才能吾所深知可一见本府推官当与同状论荐叔献曰本以公事至府事毕归邑若投谒求荐非某志也竟不一见谭端明世勣爲秘书正字时蔡京得政其子攸提举修书馆中謟事者皆越次陞擢独世勣编书竟日泊如也六年不迁一官狄宻学在河中时内臣旁午有矜权宠者欲引援之斐答以他语巳而谓所亲曰吾湘潭一寒士令官至侍从晚节安能夤縁近倖以希进哉即谢絶之呜唿若数君者恬退如此而擢用乃如此岂待巧诈而后然耶賛曰惟噐与名天命天秩惟德与才名噐不失爲臣之道公廉忠实刘晔忧死败于智术丁谓巧心终于贬黜太上感应篇卷之二十太上感应篇正统道藏三家本三十篇太清部太上感应篇卷之二十一廉十李昌龄传郑清之賛赏罚不平传曰按大藏天地初判便有男女以资生故各贪积聚以积聚故遂相侵盗以不盗故相与推一智者立之爲王使主赏罚号曰平等然则赏罚爲用非今日矣昔王叟最有胆气毎以赏罚不平老于行伍爲恨或闻妖恠诞妄之事即扼腕切齿思欲除之久闻翊圣真君灵异因求出籍日奉香火早晚两时必再拜殿下抗声吿曰不平之事实所不甘今巳老矣身死之后愿得伏事左右以备驱䇿真君许之死后数年有设醮于殿上者忽闻空中有声曰何不召吾道士张守真曰真君之下从来止供养四位不知君是何神愿显名字俄又言曰吾乃昔日王叟也巳蒙真君收録使掌铁轮位在四将军下后有醮祭无相忘也呜唿王叟发愿如是而真君收録果如是孰谓赏罚不平上真不得而主知乎大抵赏也者所以劝功罚也者所以惩恶若舍赏罚何以劝惩此太上所以着之于篇而真君所以收録王叟也请爲更举一二庶后之主兵柄者皆知取法刘旰之役军士争挈人头以求赏给乖崖曰当奔突交战之时岂暇获其首级此必死后剪来知后是谁叚伦曰学士此言果神明也当时随伦爲先锋入贼用命者皆中伤被体主帅已令赴营将理公曰可悉舁来旣至先録其功带首级者次之于是军情大惬以爲赏罚至当相顾懽跃甘陵之役惟定兵邀赏怨愤㡬至譟于城下时韩魏公爲帅裁以兵律察其横于军中不可教者捽首斩于军门士有死于阵者厚赙其家䘏其孤使继衣廪㤙威旣信士气百倍然则赏罚可不平乎賛曰赏罚在天福善祸淫赏罚在人信如石金彼则自取我何容心惩劝失当乱亡相寻明效大验着在古令逸乐过节传曰志公和尚与梁武皇帝论及乐事请帝出死囚数人以验其说旣而命囚各持满水周行庭下戒曰杯水不溢当贷汝死继命作乐以动其心良久视之无一溢者帝乃叹曰汝闻乐乎曰不闻师曰彼正畏死惟恐水溢安得闻乐陛下若亦如此常怀畏惧则逸乐之心自然不生慧逺禅师语大尹张秘曰逆境易打顺境难打逆我意者只消一箇忍字不片时间便过了若遇顺境则诸事顺适我意无你囬避处譬如磁石与针相逢不觉不知定是合做一处无情之物尚犹如此况我有情全身在情里作活计者耶二师之言可谓至矣大抵人处顺境心无恐惧其于逸乐不能无失昔蒋希鲁知成都妓籍中有陈鳯仪者姿技絶人希鲁爱之毎宴席未甞离侧以此招谤朝廷知之及潞公爲代颇惩其失虽妓女满前未甞一顾一日因宴客襟纽偶脱自上弗获鳯仪从旁上之公转郷㣲笑鳯仪曰相公亦有觑人时耶自此意惬即多与语有飞语闻朝廷因令御史何郯宻察其事郯至汉州见妓女有杨其姓者舞态颇妙偶曰所谓杨台柳也以此一语人因传之遂逹圣听然则逸乐之地可不谨乎二公尚尔况余人乎是以杜正献衍食于家惟一麪一饭或羮其俭则曰某本一措大名位寿福冠冕服用皆国家所有一旦去身复一措大何以自奉范文正公仲淹甞自言曰吾毎夜就寝必计一日食饮奉养之费及书所爲之事若相称则鼾睡熟寐无复愧耻苟或不然则终夜不能安枕吕申公公着毎自言曰好衣不近节士体梁谷似怕腹中书冨郑公弼亦曰守口如缾防意如城谨畏如此有逸乐乎况过节乎当知前軰行持本自如此非独二师言爲然也賛曰居无求安仁亦用力大禹乘撬陶侃运甓楚祸日戒易厉夕惕我独何人弛然寝食昔贤有训寸隂尺璧苛虐其下传曰处官而酷责吏民主家而过挞婢仆皆苛虐也不闻王君贶之父以平生仕宦棒不妄施有子八人皆登仕版而君贶又爲天下第一乎又不闻袁廊之母以平生过挞婢仆死后乃堕地狱备受衆苦乎此皆善恶果报显显爲可戒者又有一等过挞孕妾之人未言孕妾腹中之子先巳受害絶人后嗣罪岂轻乎惜其莫悟我令无子彼乃有之即因果也我必欲有果能有乎必欲使无彼果无乎况嗣续事大予夺由天造化自有妙处昔费孝先以卦影着名时奉礼郎扬绍言因诣其肆求㳏一卦视影乃二妇人共生一子绍言大惊告以实曰某艰于得子因置一妾今妾有孕而老妇亦孕岂此是耶孝先曰姑验之及妾临产午夜乏人妻自抱持子生而妻腹亦失岂妾当生子其妻不能无语故亦孕之如以塞其意乎造物玄妙其巧如此佛言处于冨贵爲人之上好行鞭扑恣行捶打死堕地狱数千万嵗受诸苦毒地狱罪毕生水牛中贯穿鼻孔挽船牵车大杖打扑偿其宿业又曰身生恶疮以鞭挞衆生故然则吏卒婢仆可苛虐乎况孕妾乎佛语如是而太上之语亦如是其可不戒賛曰公侯士庶第级相承舆台牧圉奔走服乘分虽有异情则可矜夷蛮闽𨽻列于礼经彼亦人子仁哉渊明恐吓于他传曰观音菩萨于怖畏急难之中能以无畏施于衆生得证圆通斯爲第一是故阎浮衆生皆号之爲施无畏者然则恐吓于他者当如何哉是以君子不爲每遇人有怖畏无不力行安慰惜其不知好惊怖人一死之后便当生爲麞鹿夫麞鹿爲物昼则避畏诸兽动輙惊走睡则挂角树枝弓曲而睡睡即手足惊散旣惊复睡旣睡复惊自昏逹旦竟无一睡之安盖其报也其有居人之上而恐吓于他乃至保头吏卒及诸恶少肆行恐吓以图利者岂晓此哉不闻李舜卿以佃戸张三欠租必欲令还遂至自经孙季明以女使来喜与小奴作过必欲研究寻亦投水而死未言身后果报时下巳自不安虽其自杀实我杀之试取太上业报因縁经一观当知此言不妄賛曰古者善政莫如人安鸿鴈还定虵蛟结蟠悍吏呌号股栗胆寒善良气塞骇惧百端孰任其责字民之官怨天尤人传曰阎浮世界素号阙陷人处其中安得每事称意其不称意者乃其分也大抵积累薄而享用亦薄故也然则天可怨乎人可尤乎非徒无益适所以自及于祸昔胡昻落魄不事事毎以累举不第洒酒骂天太平兴国初覉游河朔中途忽有一幅黒𥿄从空而下落于马前昻取视之皆黄字天篆乃上帝谴昻之词昻素精篆籕读毕怒曰何浪语也擘撦掷之跃马而去俄顷片云忽起雨亦随至霹雳一声则人马俱仆昻遂震死仆夫收拾行装急奔前店则风清日丽子无纎翳着作佐郎焦俊明早歳登第久而不迁每以轗轲怨天寻又上章致祷是夕即有一幅素书坠于炉前细视乃天篆一十六字俊明不能辨闻何仙姑有道持徃问之姑曰此天篆不必问俊明苦告乃曰盖云受金五两折筭十年枉杀一人死后处分果有诸乎俊明语塞不能对当知人须自省不可輙怨尤也賛曰楚永诸侯投龟而诟绍衂官渡田丰不宥亮败祈山痛自引咎三数其罪子夏敬受试观诸人孰贤孰否诃风骂雨传曰孔子曰迅雷风烈必变又曰若有疾风迅雷甚雨则必变虽夜必兴衣服冠而坐盖畏天也岂若小民夏暑雨惟曰怨冬祁寒亦惟曰怨乎惜人不知风者天地之使天有八风应乎八节隂阳以之变化万物以之生育是故王者顺八风行八政当八卦立春日条风至赦小罪出稽留春分日明庶风至正封疆修田畴立夏日清明风至出币帛礼诸侯夏至日景风至辩大将封有功立秋日凉风至报一切祀四郷秋分日阊阖风至解悬垂不张琴瑟立冬日不周风至修城郭守边城冬至日广莫风至诛有罪断大刑雨者河伯之使其神素衣玄冠乘朱鬛白马其衆皆有两队一名左落千一名右落千毎队各有五万军马簇于云端下其雨种雨队在前风车在后雨之多少各有其数雨种有二一如世之马牙硝名曰干雨一则以二小项瓶儿中贮人间少水即常时所降雨也太上曰吾自造化天地以来或号元始或号虚皇在雨中即爲雨师在风中即爲风伯然则风雨之过可诃骂乎昔太公爲灌坛令期年风不鸣条文王一夕梦一美妇人当道哭曰妾乃东海太上神女嫁爲西海之妇灌坛正当归宁之路其令有德不敢以疾风暴雨过何日可得归耶文王明日即召太公太公出境不数里则风雨巳大至矣世之诃风骂雨者有德如太公乎賛曰尧舜之世十雨五风洪范咎证曰狂曰蒙人事不修变异乃逢敬天之怒寅果严恭惟曰怨咨小民之恫鬬合争讼传曰曽子曰犯而不校老子曰上士不争佛氏曰我得无争三昧人中最爲第一又曰六度万行忍爲第一昔张公艺九世同居髙宗幸其家而问本末公艺书忍字以对髙宗爲之感泣赐以缣帛而去则知凡事有不平者忍二可也不忍必至于争争之不止必形于之讼之有司则遭禁锢囚系者有之笞箠敲榜者有之伤肌肤残手足者有之其耻辱痛楚莫得以告父母与之忧慼妻子与之涕泣兄弟与之惊惶亲旧与之叹息倾悭囊以求势援具酒食以赂吏胥幸而旬日事胜亦庶㡬矣不幸积年累月翻来覆去自邑而至郡自郡而至监司自监司而至台部其所竞者甚小而所害者甚大所争者不数缗而所费者巳百倍殆未免竭家财以用之鬻田园以继之于亲则失养于妻则失爱于子则失教曰不暇奔走于讼庭之间受制于官吏之手虽有髙堂大厦安得而居乎煖衣饱食又安得而自享乎呜唿争讼曰甚怨仇愈深如火燎原不可扑灭使其初之能忍其患必不至于此极也虽然讼有出于不得已者固人之所未免况唆闘争竞教人以讼而规求其财以图口腹之欲吾未见不殃及其身又遗患于子孙矣更请以一二释纷解闘者言之庶几欲解不得解者皆得遭值经云布施有二财施者人道中有法施者大悲中有然则法施功德岂爲小哉今于两地忿争能以一语布施使之两得安乐亦法施也昔李无竞调官东京至朱仙镇见二丐者争打于道曰我终年乞丐得钱数百被你借用顽不肯还无竞见其殴击颇勐因以巳钱代偿一乃舍去一曰君能爲吾解闘真善人也吾住在隆和曲他日访我必当有报无竞行旣数里复自念曰彼丐者也而欲谢我岂异人乎旣至东都乘暇访之果得其人延无竞至其庐饮以酒无竞辤复进以桃无竞重拂其意略取二枚怀之中途取看乃紫金也崔炜于开元寺见一乞食老妪足蹶覆人酒瓮被当垆者殴击良苦炜趋解曰酒直㡬钱当垆者曰直一贯炜即脱衣爲之代偿老妪不谢而去异日复遇诸途乃曰昨蒙爲吾解难不敢忘也吾善治赘疣今有越井岗艾少许𦕅以爲谢若遇赘疣即可以此治之不过一灼无不愈者其后遇一僧人赘垂于耳一灼立愈僧因引至一家其家大富主人有赘一灼亦愈由是知名延之者衆一旦遂成冨室炜不敢忘日夜在念一日复遇一人告曰老妪者乃鲍姑也鲍静女葛洪妻也行此灸于南海者积有日矣然则见人争讼当闘合耶即当解释耶賛曰理到之言解纷排难谗邪昵昵亦足爲间疑忿友集悔咎滋蔓公子二争卒爲国患吁嗴口给贾福以贩妄逐朋党传曰太上以二十四门简要摄念之法授普济真人曰好杀损伤以慈悲摄偷盗劫夺以分义摄邪淫放荡以贞洁摄悭贪恡惜以布施摄𧶸怒闘争以欢喜摄愚痴顚倒以方便摄绮语浮华以简正摄妄言虚诳以信顺摄恶口呪诅以诵念摄两舌骂詈以讃叹摄饮酒食肉以斋戒摄诽谤訾毁以讲说摄踞傲轻慢以礼拜摄刚强豪健以柔弱摄不信罪福宿命以因縁摄执系有无以中道摄是非彼我以平等摄贪浊污秽以清净摄坚固不移以轮转摄造作不休以无爲摄𡱈守不变以圆通摄躁竞不安以静定摄忧悲不乐以逍遥摄烦恼不释以解脱摄大抵世人恶习卒未易除是故太上开示此法使知摄制也令乃妄逐朋党不免绮语浮华妄言虚诳两舌骂詈是非彼我按如此法参以此篇当知此曹皆当得罪于太上者也不闻朋党论乎论曰君子以同道爲朋小人以同利爲朋人君但当退小人之伪朋用君子之真朋欧阳之言可谓至矣昔契丹与夏人大战于黄河外时范文正公被命镇抚河东请以兵从杜正献公以契丹未必来兵不可妄出文正大怒至以语侵正献正献不以爲恨旣而契丹果不来若二公者皆世俗指爲朋党者也至论国事矛盾乃尔党可逐乎司马君实与范景仁相得懽甚皆自以爲莫及尝曰吾与子生同志死同传用舍大节皆不谋而同所论三大事其言若出一人相先后如左右手又曰吾与景仁兄弟也不同者姓也及论钟律则反复相非终身不能相一君子是以知二公虽同非茍同也党可逐乎大抵入而处家出而处郷事无巨细皆当付之公论其可但以朋党輙妄逐乎賛曰言有是非折之以理人有异同视其减否独立似介或非端士道同志合必也君子辩别正邪朋党决矣太上感应篇卷之二十一太上感应篇正统道藏三家本三十篇太清部太上感应篇卷之二十二廉十一李昌龄传郑淸之賛用妻妾语传曰荀子曰妻子具而孝衰于亲中下之人率以如此若夫贤妇岂其然乎沈泽之年二十五即废学谋利其妻石氏最贤力諌不听乃苦告翁姑曰新妇姑姊皆嫁爲士人妻令沈郎不肯读书令媳妇归宁羞见亲戚今日备束脯乞爲择师勉令就学不敢望其亨逹但成一好秀才不辱门下亦贤夫矣翁姑从之后五年泽之果豋第官至正郎贤矣哉石氏言念如此而收效果如此其不贤者曷不以此爲法而乃悍妬䧟夫于恶乎不闻水丘之事乎度支员外郎王渎再娶髙氏前妻子经大不孝奉养殊阙渎死数年经有二子皆巳成立相继暴卒经亦䘮明始悔前非克巳反善每自言曰此皆水丘妇及其兄弟教我使我至此毎旦及夕必䇿杖诣母定省髙氏力止终不辍经卒水丘妇亦病癞卒若经者真所谓用妻妾语违父母训者也幸巳知悔尚至如此若不知悔更当如何賛曰赵衰守原寺人荐进问而得贤犹不可训阳之从隂理则非顺羙甚徐公言以私徇谋及妇人雍氏尤信违父母训传曰按藏教父母及子有相感业神乃入胎依地水火风衆縁和合渐得増长一七日如藕根二七日如稠酪三七日如鞋韈四七日如温石五七日有风触胎名摄持两臂两胫及头五种相现六七日有风名旋转两手两脚四相现八七日手足十指二十四相现九七日眼耳鼻口及下二穴大小便处九种相现十七日有风名普门吹令坚实及生五脏十一七日上下气通十二七日大小肠生十三七日渐知饥渴饮食滋味皆从脐入十四七日身前身后及左右二边各生一百五十条脉十五七日又生二十种脉一身之中共有八百吸气之脉至是皆具十六七日有风名甘露皆爲安置二眼通诸出入息气十七七日有风名毛拂能令眼耳鼻口咽喉胸臆一切合入之处皆得通滑十八七日有风名无垢能令六根清净十九七日眼耳鼻舌四根成就得三种报曰身曰命曰意二十七日有风名坚固二脚二十指节乃至一身二百大骨及诸小骨一切皆生二十一七日有风名生起能令生肉二十二七日有风名浮流能令生血二十三七日生皮二十四七日皮肤光恱二十五七日血⬤滋润二十六七日髪毛爪甲皆与脉通二十七七日发毛爪甲悉皆成就母所饮食行住坐卧儿皆辛苦二十八七日生屋园池河等八想二十九七日各随自业或黧或白三十七日黧白相现三十一七日至三十四七日渐得増长三十五七日支体具足三十六七日不乐住腹三十七七日生不净臭秽黑暗三想三十八七日有风名蓝花能令长舒两臂转身向下次有一风名趋下能令头下足上以向生门然则父母生育功侔造化其爲恩也岂爲小哉洎至生矣又须湔濯以时乳哺无缺疾病救疗临履扶持然后得成爲人旣成人矣又须男教以学女则教以女工迤逦长成婚嫁时至择婚办嫁耗精损神事尚未周晚景巳逼况人命无常流光易失今日虽存明日难保正令曾闵报德之日已自不多万一蹉过生死永隔不复永报之日茍有训诲其可輙有所违昔刘建德所生母病其妻送至尼寺遣二婢供侍汤药母不乐徃妻甚悍刘不能制母死乃大骂曰我必诉汝于隂不数日妻卒数日刘卒妻方大殓忽震霆一声腹皆拆裂臭闻数里虽至亲亦皆走避无一在者然则用妻妾语违父母训是可然乎賛曰厉人生子恐肖其貌欲其夙成古有胎教舍曰詈言无匪忠告䄂简当持义方冝蹈爲人子者胡不慥慥得新忘故传曰谢少原之妇刈薪而失蓍簪哭其哀或问其故则曰不忘旧也此事遂收入文选魏王与龙阳君共船钓鱼得十余枚尽弃之君乃泣曰王始得鱼甚喜后得益多遂至弃前所得今臣得拂枕席爵至人君四海之内美人甚多闻臣得幸毕褰裳而趍臣亦同所得鱼将弃去矣乌得无涕王乃令曰敢言羙人者族此亦收入文选大抵人贵不忘其初得新忘故即忘初也造怨掇祸端起乎此孰谓无害乎昔张文节在政府国封时节入见庄献庄献见其二婢陋甚因命国封令爲别置少者国封如戒文节一见乃指二老婢谓曰此皆久在左右若遂出之则无所归矣如今姝者皆未笄嫁与少年前程未可量若使守一老翁何益于事即日面奏嫁之范文正以吏部员外郎出守时有三婢从及官太历二府乃至于薨凡十年不増一人亦未尝輙易贤矣哉此固厚德然不足以尽二公盛美即此而观则其他皆可知也賛曰故旧不遗民德归厚帷盖不弃犹念其久糟糠之妻贫贱之友故劒弗求短檠何有世事或然天理则否口是心非传曰论语一书学而时习一语独冠其首大抵学贵乎习不习不足爲学念起于中即念而习事至于前即事而习即时习也所谓学也不惟读书但凡入孝出悌泛爱谨信乃至亲仁皆爲学也惜人不此是习而乃以口是心非爲习不闻楞严所谓婬习贪习慢习瞋习诈习诳习怨习见习枉习讼习如是十习死后皆当受地狱六畜之报昔𢈔道季以久病醮告保命真君曰𢈔道季身处阳官贵势不能顺天用法愦愦慢信心口不同自少及长善功无一积恶不改罪目巳定死在旦夕方欲修德以求济免不巳晚乎数日果卒呜唿当其口是心非时安知巳得罪于天乎賛曰颜子之过于心不贰言出于口乃与心异方其矢词宁不内媿鹿马附姦鳯爵献媚又其甚者足香之𩔖贪冒于财欺罔于上传曰忠也廉也人臣大节令乃贪冒其财而又敢欺罔其上所爲如是臣节安在多见旋踵破败而子孙狼狈者必矣昔曹翰奉使江南中主日以食物𤤽果饷翰翰必连器血合圆悉留之旣而纯银果合都尽间用稜合即不受中主不得巳令近臣督工匠鍜金造器用犹不足一日宴于便殿出两副水晶盘盏以爲饮器翰屡目之因以赐翰犹曰此𤤽异之物归当以献天子父母若见必欲取之柰何中主又加赐二副前后所获无虑数十万及南征所掠金寳亦鉅万且上言曰臣于颕州造一佛寺乡见庐山东林寺寺有五百铁罗汉愿载以归上许之于是调发官船十余艘载其所获各以罗汉置其上时人目爲押纲罗汉太平兴国初爲威逺军节度强取民间丝帛菽粟爲汝隂令孙崇望所奏狱具免死流登州家籍于官死后数年子孙有乞丐于海上者梁逈以合门使使江南亦冒于货诛求无度及后主饷以时果食物若贮以金银杂寳之器逈则喜而受之茍或贮以他器则怒而不受前后所获尤倍于翰上闻大怒寻亦得罪与其如此而旋踵破败孰若忠廉有守永保冨贵乎賛曰利则危国义不忘君苟志于义廉洁忠勤处心以利姦欺自文装槖归报鞭靴表闻贪廉忠伪义利之分造作恶语䜛毁平人传曰人本渊淸玉洁我若造爲恶语以谗毁之万一不获昭雪罪其轻乎或至反受冝也石介以党议起罢监归徂徕山得病而卒㑹山东举子孔直温谋反或云直温尝从介学于是夏英公曰仁宗曰介实不死北走胡矣寻有㫖将介妻子尽行编管又出中使令与京东部剌史取发介棺以验虚实时吕居简爲转运谓中使曰令发冡而棺空则介果北走矣虽孥戮未足爲酷万一尸在未尝叛去即是朝廷无故剖人冡墓何以示后世耶于是与中使计议但责凶肆人及会葬门生亲识军令状以应诏旣而奏上仁宗亦巳悟英公之譛㝷有㫖放介妻子还郷人皆多居简之有识未几英公死仁宗将徃浇奠呉奎曰夏竦多诈果巳死耶仁宗怃然旣奠复踌蹰者久之于是命大阉去竦面羃以验是否一时士夫皆谓剖棺之报呜唿夏竦欲破介棺而身死亦去面羃破棺去羃相去一间孰谓一语之恶爲报乎賛曰常情不羙喜闻是非一语之丑邮传四驰或出谐谑以资笑嬉乐谤盈箧曾母下机流矢中人驷不及追毁人称直传曰立身行巳要当行其在我者必使正直无诸邪曲斯爲直矣茍或身未能直但以毁人爲直则近乎讦乌得谓之直哉昔邹浩以极谏得罪世犹疑爲卖直张绎先生曰君子之于人也当于有过中求其无过不当于无过中求其有过世皆以爲知言夫爲人如邹浩可谓无愧以諌得罪不失爲忠世犹疑爲卖直以此观之当知毁人称直者不惟得罪于太上先当得罪于清议也窃尝论之毁之一字最爲恶毒甚至妄有污蔑使人无以自辨徃徃有不测之祸起乎其间咎当谁执其爲罪也岂爲轻乎李叔卿爲郡功曹最号廉谨同僚嫉之有孙容者宣言于衆曰叔卿妻其妹在吾视之狗彘也夫何足道由其一语事遂传播叔卿坐此抑欝不得志遽至自杀其妹亦悲愤诣府门一哭遂自经不数日忽雷雨暴作震霆一声则孙容已毙于雷斧之下置尸于叔卿之门及葬雷又发冡竟至腐烂骨肉狼籍世之好毁者岂虑此乎賛曰古者交絶不出恶声諌必焚草惧其沽名直虽正道讦岂人情羊证安忍麟经畹成耻言人过汉俗致平骂神称正传曰孔子不语恠力乱神又曰敬鬼神而逺之不语者不欲轻议也敬即畏也圣人尚尔况余人乎神也者聦明正直者也尔自称正神不正乎爲人而正自当如此何预于神乃敢慢骂不闻阮瞻之事乎阮瞻作无鬼论忽有一客踵门求见相与谈论名理才辨瞻不能折良久论及鬼神瞻复坚执不以爲有客忽作色骂曰鬼神之事上古圣贤皆以爲有子独抗言执以爲无吾即鬼也忽变爲异形须㬰消灭瞻嘿然心沮岁余遂卒然则骂神称正是可爲乎又不闻舍利弗之事乎昔舍利弗在耆阇崛山时有一鬼名优波伽咤语伽咤鬼曰此人今日新剃须发吾当徃打其头旣而舍利弗果患头痛目连告曰此优波伽咤鬼打汝头也此鬼打耆阇崛山能令碎如糠糩况打人而不苦痛乎汝真大德大力人也不然则应手粉碎矣呜唿此果位人也但以新剃须髪尚爲所侮况身未必正者乎正令身正何预于神乃敢骂之戒哉賛曰成汤数桀首曰慢神天地社稷日月星辰国有常祀礼典是循祭非其鬼淫祠勿亲敬而逺之孔训可遵太上感应篇卷之二十二太上感应篇正统道藏三家本三十篇太清部太上感应篇卷之二十三廉十二李昌龄传郑清之賛弃顺効逆传曰石碏曰贱妨贵少凌长逺闲亲新间旧小加大婬破义六逆也君义臣行父慈子孝兄爱弟敬六顺也弃顺効逆所以速祸也大抵逆顺之説要无出于此也昔长安大姓范伟积产巨万乃冒武公县令范祐爲祖父持𧙓爲县令时黄勑家不徭役者五十余年更西事下户调发皆至困弊伟独自若及刘敞尹长安遂发其事抵罪家籍于官周总以累举不第遂徃谯郡拜都吏周吉爲父日处诸子之列三代名讳一切用焉明年偶得一解其父以诗责之总得诗大沮惭恨遂卒爲人如此岂非所谓弃顺効逆者邪惜其不闻南极寿星真君之言太极真人徐来勒尝遇南极寿星真君请问寿夭吉凶之事星君曰天道福善而祸婬神明赏顺而罚逆君能刻意爲善恭己顺天静将道冝动与福㑹如此则我命在我不爲司杀所制鬼神所执不求夀而自夀不务生而自生苟或隳纲纪违天地肆愚悖侮神明反仁慈𧇊忠孝明则刑网理之幽则鬼神诛之及将死而言善过盈而求悔亦不可得按如星君之言弃顺効逆是可爲乎賛曰公无不顺私无不逆公本理义私出胸臆抑情徇理所向端直一念有羌万事倒植惠吉逆凶维帝之则背亲向踈传曰孔子曰不爱其亲而爱他人者谓之悖德不敬其亲而敬他人者谓之悖礼大抵亲踈之分不可不明悖礼悖德不可不戒昔申积中本宣义郞起之庶子祖母乃翰林学士杨元素之姑时元素有子婴疾不事事积中始生元素以中表故取以爲子旣而元素连举二子而积中亦知所出嘿不敢言益尽孝谨䜛间不入元素爱之凡两过奏荐皆力辤不肯受推以官其二弟誓志以科目自奋元丰五年果登进士第后数载元素卒于余杭积中扶护以归旣𦵏终䘮复爲弟妹选名族办婚嫁事毕即尽以家财付二弟拂袖而出且作归宗议一篇数千言以示亲属大抵言所生所养恩皆一也所养旣粗报所生亦不可后旣归拜其父母且访㝷所生母杜氏久而得之于闾阎中杜氏垢面跰足殆不𦕅生子母抱持大哭感动行路粤二十年父母死旣终丧复以先畴尽归诸兄徒手而出僦屋以居或劝令略受一二积中坚不许曰杨家赀产十倍于此吾犹弃如弊屣今于诸兄生计其忍割取以自资乎士论莫不伟之时许光疑爲转运论荐于朝降诏褒羙赐以一官除永兴等路提举学事未㡬乃卒许公复同宣和殿学士薛嗣昌中书舍人宇文黄中列言于朝再降诏官其一子噫嘻世间如积中者有㡬人耶真所谓善处者也賛曰人之至亲莫如父母昆弟同气如足如手演而𢘊之族至于九等虽殊情义当厚舍而之他悖德奚取指天地以证鄙懐传曰天有三十二覆地有三十二载天覆地载各理一炁人居其中顺𠮷逆凶其应如响小心寅畏尚虞获罪况敢輙以鄙怀指以爲证不亦渎乎昔王沂公之父虽不学问而酷好儒士每遇故𥿄必掇拾涤以香水收之尝发愿曰愿我子孙以文学显一夕梦宣圣拊其背曰汝敬吾教何其勤欤怅汝巳老无可成就当遣曽参来生汝家晚年果得一子乃沂公也因以曾字名之竟以状元及第官至中书侍郎门下平章事李景逊母郑氏酷教诸子一日墙坏得一瓮钱郑氏焚香祝曰岂天地愍我子母孤寡特以赐乎然妾所愿惟愿诸子学业有成仕而受俸此钱非所愿也复自揜之其后景逊果登第官至太子少保呜唿王君一言如此郑氏一言如此而天地应之果如此孰谓指天地以证鄙懐而天地不谴责乎賛曰鲁庄誓母殊失孝慈不仕誓墓人诮羲之戴履两间十目难欺心迹洞然自可无疑皇天后土讵听淫辞引神明而鑑猥事传曰一身有一身之神一宅有一宅之神脑神精根名泥丸眼神明上名英玄耳神空闲名幽田鼻神玉壠名灵坚齿神锷锋名罗千舌神通命名正伦发神苍英名太元重楼十二名太一肺神皓华名虚神肝神龙烟名含明胆神龙耀名威明心神丹元名守灵脾神常在名魂停肾神玄冥名育婴掌神存想名景宁乃至玉童君玉女君道父君道母君师父君师母君饮海君合命君三十六师子君丹田君上和中和下和老君三元真君皆身之神也门户之鬼名丞伯开闭之鬼名士伯供大门鬼吏名真公小门鬼吏名小真宅舍之鬼名奚子都房门鬼吏名万伦灶君守吏名炎景厠上守吏名奴之道上之鬼名乌子丁道上守吏名尸供此一宅之神也当知在在处处主之者莫不各有其神猥䙝之事其可輙引爲鑑昔王少逸久系幽狱陶弘景曰此人以怼憾告灵故掇斯祸于此益知神明诚不可輙引之也賛曰传谓要盟神所弗听秦人呪楚其德不竞祝史矫举随惧脩政郑不禳火孔宁祷病聦明正直焉用口佞施与后悔传曰明道中太平州旱蝗相继民大乏食忽山泽间生一种乌昧草民採以食赖以不饥至道中环庆路饥五谷絶种忽蓬生蔽野结实如粟可以充肠熈宁初淮浙路饥忽菌生被野甜软颇羙可以作羮元丰间青淄大饥忽山石间生一种石麫杂以少麫即可作饼圣暦间梓州大饥真武真君化爲一叟逐日入城货卖烝熟𦽏兹所济者衆建隆末河北路饥又复化爲一商运到十五万斛粟麦入城物到而商不复见官取拯济旁及数郡大抵荒歉者灾也数也复生如是物者天地本心也真君亦如是者亦天地之心也今也禀天地之和具天地之象而畧无天地之心将何以称爲人哉惜其不知上士处世大慈平等兼济爲德一灭一生即登胜果不闻周惠化诸君之事乎周惠化好施穷困辛苦不倦一日智观真人化爲乞人乞食街中试验其事周果乐施即日度之今爲西华真人刘寛好济穷困未尝輙废竟爲太上收録今爲童初府帅上侯主始学道者折象家世丰财毎以多藏厚亡爲戒不惜千金随施輙尽上帝嘉之赐令度世刘白云亦家冨初不知有修行之事但以乐于施与不惜钱帛竟遇乐真君授以道要遂得仙去贤矣哉此皆以乐施而立登胜果者也曷尝有一施与后悔者得簉其列乎当知施与一事立功最速纵不一一证果亦必各获其报不闻阳君诸公之事乎阳伯雍好施义浆一日遇一异人授以一升玉种子孙皆大冨贵裴延年兄弟三人皆好惠施一日有一老人踵门乞浆兄弟待之尽敬老人曰观君兄弟皆长者也积德如此岂无其福安史之乱爲老人所引入一洞中由是得脱兵难其后兄弟皆至大官举家寿皆过百奚百三本一贫者一日见一道者诣一铺家乞一文钱铺家睚眦不与百三嫉之力自探腰间一文授与是夕即梦道者与之云赘及觉頥赘果落汤枢密旣死数日梦其孙曰吾在生虽刚𥚹然无大过今岁歉若能爲吾发廪拯济逺胜爲作佛事于吾亦有所赖其孙即日以五百石米付县令孙君贶赈济是夕复梦枢宻含笑曰吾即生天矣此皆以乐施而各获其报者也施与后悔者可望此乎佛言施食一事当得五种福报一者命施所得福报世世长夀财冨无量谓人乏食七日必死我能施之使之复活故曰命施二者色施所得福报世世端正见者懽喜谓人乏食色必憔悴我能施之使复充恱故曰色施三者力施所得福报世世多力永无减耗谓人乏食必至羸弱我能施之使复强健故名力施四者安施所得福报世世安稳不逢灾患谓人乏食必愁身危我能施之使复安乐故名安施五者辩施所得福报世世通达言爲人採谓人乏食困不能语我能施之使复能语故辩施大矣哉此但施食一事所获福报尚犹有五况施一切合施之处一切皆施者乎賛曰行道求福移粟望民施必祈报霸者假仁要誉于外矫情匪真一或失据怨天尤人五谷不熟稊稗足𤤽假借不还传曰假借不还求之世间多有如此夫岂知生虽不还死后复当还乎吏人有陈益者从呉宗嗣借二百千钱崖不肯还宗嗣责曰我若前生负尔钱者今以此还若不尔负而尔负我者尔当作驴以还于我逾年独坐㕔事怳见陈益负钱来还不知其死急唿诘之则巳潜入廐舍迹之不见俄顷马生一驹因询陈益在否则其日果巳卒矣张陈二有一女名佛儿年十五忽暴卒半日后还曰初被二鬼捉去过义岭复见二鬼以一黒被裹将二人纳之陈家次将一花被裹奴且曰汝负他家一千五百钱今当还之忽有一緑衣前曰此人亦悟般若姑恕之失足遽堕池中惊悸乃寤其父明日因徃义岭询访果有陈家夜生三狗一斑二黒斑者偶堕池死急归取钱以还其家陈不肯受于是相与将钱施于黄巖寺爲作佛事以赎过咎然则假借可不还乎与其如此孰若生而还乎賛曰晋食秦粟三施不报兵连祸结失国是悼衔鹿醻恩谁谓虎暴一饭不忘贤者之操无负于心神人所劳分外营求传曰人处世间或贵或冨或贱或贫莫不各有定分隂注阳受皆宿业也分外营求是可得乎昔刘颃颇能文自谓魏科必当髙掇时翊圣真君降言于终南山颃因持香请问真君曰子文虽优然赋命淡薄君安分退守可保余年万一过求必损汝夀颃不之信竟至无成而卒然则一解一第信有定分虽一解亦不可求而得也吴公诚官至大夫年踰七十将下致仕忽梦神曰子尚有七百千俸金在官未请公诘旦视劵果如其数因戒子弟无得请子弟如戒不复形言未几乃死子弟叹曰岂梦寐不足信耶是夕复梦神曰挂冠后所请半俸非七百千乎子弟骇然悔巳无及然则一寿一禄信有定分虽是合得亦不可尽而有也夏侯嘉正未第时有刘童子者善声骨尝谓公曰公惟得声贵其他皆弱巳俸外有百金横入不病则死其后官至正言直史馆充益王生辰使得数百千金弊方辇归私第贮之以爲润屋忽一緍自地起立久而方仆公惊遽感疾卒然则一钱一镪信有定分虽横入亦不可得而有也又不闻隂司有掠剩使之说乎裴璞死后爲陇右三川掠剩使梦其友韦元方曰凡世人一饮一啄乃至财寳皆有所籍其获有限若过其数吾皆得而掠之章昱死后以罪配爲扬州掠剩鬼梦僧人珉楚曰世间若我等軰千千万万不可胜纪凡市易获息各有定数若踰其数吾皆得而掠之然则世间不如意者岂即此軰有以掠之耶賛曰性之所欲有命存焉冨有不求无间执鞭居易以俟行险疾顚思不出位身名则全百尔君子无由甫田力上施设传曰不恤其力而驱迫过酷即太上所谓力上施设也夫岂知贪成爲罪便当死堕恶趣乎贪成者谓贪役人力以成其事按如李虚舟所书便可见也嘉祐中沈遇知杭州所经诸堰皆集堰牛以备牵挽时方大暑监官以下皆露宿堰上以伺水之出入忽闻以行第相唿者曰明日有何生活一曰明日沈几之子过此知杭州吾軰又一番劳苦一曰沈几早有子知杭州耶因呜噎悲叹衆官审其言气似非俗流使人迹之乃堰上数牛有堕泪者乃大叹曰安知此牛非沈几之亲旧乎虚舟闻而大书以爲力上施设者戒然多有不知戒者昔卢秉爲盐事提举创开一河专用运盐时秋雨连农事未毕秉乃日役数千丁夫于泥雨中驱迫穿凿民大不堪东坡因爲作诗中有人如猪与鸭投泥相溅惊之句便可以见其驱迫过酷也呜唿使见虚舟所记得无惧乎賛曰千仞之缏挟以贲育苟有顚坠出之崖谷胡爲妄施纵意苛酷济人之资反爲民毒所赖圣君敷钖五福太上感应篇卷之二十三太上感应篇正统道藏三家本三十篇太清部太上感应篇卷之二十四退一李昌龄传郑淸之賛淫慾过度传曰按道藏人者物之灵也夀本四万三千二百余日其神三万六千元阳眞炁本重三百八十四铢内应乎干人不知保而使之散是以中道夭阏干者六阳具而未知动作施泄也知此修行即神仙也自年十五至二十五施泄不止则气亏四十八铢存者其应乎姤嗜慾之甚加十岁焉则又亏四十八铢存者其应乎遯又不知养更加十歳又亏四十八铢存者其应乎否至此乃天地之中气又不知养更加五歳其亏七十二铢存者其应乎观又不知养更加五歳其亏九十六铢存者其应乎剥又不知养八八六十四卦其气终矣元气尽矣其应乎坤坤者纯隂也惟安谷而生故名苟夀人至于此去死不远况肾堂者玄关也心肾合爲一脉其白如线其连如环中广一寸二分包一身之精粹是爲九天眞一虚和之妙气至精活命之深根五脏六腑百关百脉金津玉液日月光华悉皆在焉常能存固则二部之海应刻一之候其潮自生至于生门大扺壬爲一命之本肾乃金室下元故名寿海尾闾不禁则沧溟竭矣不闻歧伯之言乎黄帝问歧伯曰余闻上古之人春秋皆度百歳而动作不衰今时之人年至半百而动作巳衰将世异耶人失之耶歧伯曰上古之人其知道者法于隂阳和于术数食饮有节起居有常不妄作劳故能形与神俱而尽终天年度百歳乃去今时之人以酒爲浆以妄爲常醉以入房以慾竭其精以耗散其眞不知持满不知御神务快其心逆于生乐起居无节故半百而衰而黄庭亦曰长生正愼房中急急者即衆生业重处也惜其不知女色于人按如佛说是衆若本障碍本杀害本忧愁本是以达者逺之任惠恭晚年益康强或问其养生之术公曰读文选有悟耳曰敢问悟处曰石韫玉而山辉水怀珠而川媚是也蒲传正知杭州郷老有李觉者来谒年巳百歳而色泽光润有同婴儿公曰愿闻摄养之术曰某术至简且易亦无他但絶慾早耳然则淫慾可过度乎窒慾之说可不践乎賛曰爲善害巳则不可诲使其有益终身冝佩戒之在色养生爲最能畏圣言没齿无悔纵慾伤生以死谁怼心毒貌慈传曰心毒貌慈如李义甫辈是也李义甫貌极恭柔毎与人言必嬉怡微笑然隂贼𥚹急根之于心少有忤意輙中伤之人皆号爲笑中刀亦号爲人猫言其似柔而实害物厥后竟至窜死于嶲然则毒用其心可乎大扺世人毒心多有如此夫岂知一死之后便当堕入恶趣昔卢瑱有女使名小金者忽爲一女鬼所扰屡易巫祝终不能治复爲祷之佛前一夕梦一老人乗一狮子状如菩萨谓瑱曰扰小金者本东邻吴家媳妇姓朱名十二爲平生毒心死后堕入蛇趣见社天竺寺大楮树下下通地宂歳乆成精故能变化汝欲免难可急于一善人家潜避则彼自不敢来瑱如戒果不复至然则人之于心当毒用乎当善用乎一则死堕蛇趣一则鬼不敢近二者之间尔冝自择賛曰鸷鸟将击必匿其形人之爲穽盖覆若平软语怡色仇敌不惊乌喙鸩毒尚或可惩所谓人猫不虚得名秽食餧人传曰秽食餧人吾儒亦自言之曲礼曰毋反鱼肉是也谓巳历口也若以因果言之不惟捐福定当掇祸不闻拭眼禅师瞿永寿之事乎昔拭眼禅师弃位出家以目有双瞳爲弟所疑乃佯爲目疾常以帕子揩拭人因以拭眼称之然所至輙有光气益自不安一日因寺家煮粥乃脱亵衣抖擞于釡上是日其光即落然则秽食餧人不捐福乎瞿永寿以贩米爲业绍兴乙卯中路忽闻米价翔踊乃于稻田取水润米不如其田巳下粪矣既而片云忽起震霆大作永寿心自知非度必不免因探腰间一緍授与同行祝令归遗其毋作是语巳天复开霁遂得脱免然则秽食餧人不掇祸乎按如佛说又不止于如是一死之后定当堕爲猪㹠爲蜣蜋爲饿鬼可不戒乎賛曰不义之良仲子必哇盗餐力吐不汚齿牙蹴尔而与乞人所嗟养或不敬三牲何加以畜待人奚其薄耶左道惑衆传曰左道者妖术也以妖爲术乌得不败侯莫陈利月以左道得幸至郑州防御使奢纵不法多戕杀人赵普使人亷得其事削籍剌配商州继又力请除之得㫖遣使剖心以示其衆寻复中悔遣使贷之无何使者驰骑遇泞而踣及掀岀易马而行旣至则巳剖腹磔尸于驿树矣李昙其子学妖术事败父子俱系御史台狱狱具昙贬爲南恩州别驾诸子皆配岭外仍即日监防出城旣而从者辞去昙遂自杀杨千自言得墨子法能役使鬼神召致食物虽物在拳握可以术取又能錬丹干汞与人蒲搏无能胜者乃至破扄钥变形貌无不能之一时贵要悉皆推重赐官赐服颇自矜负未几事败竟至伏诛明崇俨精于妖术凡物在千里外片时皆能立致一日独寝室中无何爲鬼所剌既死刀子犹在心上人皆谓爲役鬼过苦鬼杀之也然则左道惑衆是可爲也賛曰竒哀之民周有禁防子不语怪恐其乱常仁义礼乐百王纪纲日用饮食不过农桑文成五利见诛武皇短尺狭度传曰舜典曰同律度量衡大传曰圣人南面治天下必自人道始人道事凡有九而立权度量居其先王制曰布帛精麤不中数幅广狭不中量不鬻于市月令曰仲秋之日同度量平权衡正钧石角斗甬孟子曰度然后知长短昔者周公朝诸侯于明堂制礼作乐颁度量而天下服度谓丈尺髙卑广狭量谓豆区斗斛筐筥之所容受大抵人心不平设此以持其平也今乃不准其平而短狭其用即是冐太上之禁失自心之平非但欺人徒自欺也不闻心神之说乎江南处士朱贞白曰世言不欺神明吾谓非天地百神但不欺心神即不欺神明也或问迂叟曰事神乎曰事吾心神不黍稷不牺牲惟不欺之爲用耳呜唿能晓此者有几人耶惟其不晓所以短尺狭度靡所不爲賛曰枉尺直寻君子所耻物不中度不鬻于市毫髪无私铢较黍累敢饰盗心剪弃公理尺度何损损己多矣轻秤小升传曰天有斗秤之宫人有斗秤之用在二十八宿则张星主之在此篇则太上定爲罪目大抵锱铢升合者细民日用之急一文一镪得之甚难故一锱一铢一升一合皆不可得而轻亦不可得而小也按五雷云篆陈后主时市中震杀一人背有字曰得道者李居正识之乃斗秤轻重四字又按法华经当说经时有十罗刹女并其子及眷属佛前发重誓护此经曰如杀父毋罪亦如压油殃斗秤欺谁人调达破僧罪犯此法师者应获如是殃然则轻秤小升其爲罪也岂爲轻乎是以程嗣昌不置轻重斗秤而立爲眞武眞君察録书入善簿黎永正造作空中捩系之秤拆底隆量之斗立爲上帝谴责命所在神灵阳警而隂理其罪英显武烈屡警不悟竟至双瞽其目妻窜儿死乞丐街中此皆载于方册其可不畏賛曰衡生于钧称物平施升转斗量岀纳所寄乃欲求赢揜人听视纵尔私欲託诸公器升秤不欺欺心可畏以伪杂眞传曰以伪杂眞如庐山下卢常以鱼膏杂置油中建隆观前黄禹以牛脂爲烛是也积日旣乆皆爲震霆所击大抵欺误于人获罪最重非独二事爲然但凡食饮之须药品之用乃至金帛市易稍有欺误皆所不可不闻二仙之事乎昔吕洞賔初学道时遇一异人授以养道之法洞賔曰愿闻其说曰煑铜爲银洞賔曰有变乎曰有变尚在五百年后洞賔曰误了五百年后人不愿学也以此一语遂得名藏天府竟遇钟离遂得度世李臻性温约未甞有失于人一日遇一道人自称姓张名齐物授以黄白之术臻曰某赋命浅薄不愿学也齐物乃大惊曰君之所见非吾所及于是抽簮引以爲劔划地地开投身其中地复随合乃神仙也其后臻亦得道然则以伪杂眞者乌得不坠卢常黄禹一死之后当如何哉賛曰雠伪假眞物害犹细人之乱常家国攸系行如市贾姦贪险秽自诡盛流党同附势一爲所欺误食鸟喙採取姦利传曰太上言以伪杂眞又言採取姦利者谓所採取又非但以伪杂眞也昔杨丙所居濒大河歳积刍茭幸河决倍取其利时赵昌言知天雄军兼知其事因秋渣丙复诱姦民宂堤堤吏告急昌言命吏俓从丙家毕取所积刍茭以充堤用仍将丙送狱根勘狱具抵罪自此其害遂絶边河居民无敢爲姦利者孙南金出继爲一富家子恃其有力交结宫吏助讼乱政靡所不爲因一二大狱官吏所得无几巳独厚有所窃求田问宅益自矜负至乃销钱造器竭泽捕渔以酒换麻造船置碓侵渔水利占夺民田但凡人所不敢爲者彼无不爲人所不敢取者彼无不取如是数年忽得恶疾饮食不进枯嵴如豺及死人皆传其巳作驴云然则採取姦利是可爲乎賛曰利以姦言取以採说推其用心千委万折寘毒斯救厝火乃撤术以险售害由念烈螫闇囓幽射干壁蝎压良爲贱传曰压良爲贱此特拨无因果者之所敢爲夫岂知今爲婢仆皆前生造罪积恶过满一千八百之人其有实非此曹我乃置于此曹之列即所谓压良爲贱者也有识之士其肯然乎昔马㳙其父以中年无子因置一妾极姝丽毎理发见公必引避如有沮䘮之状公恠问之则曰某父本守某官不幸死去家甚逺无力可归故至鬻某今犹未经卒哭约髪者实素帛暂以绛綵蒙其上不欲公见初无他也公爲恻然即日访寻其毋还之且厚有资助是夕即梦一羽衣曰天钖尔子庆流㳙㳙明年果生一子因以涓字名之即巨济也及长赴试羽衣复入梦曰汝欲及第须十三魁旣而魁太学魁郷荐乃至唱名爲天下第一屈指果十三魁罗城使程彦賔进攻遂宁城下之日左右以三处女献皆蔚然有姿色时公方醉谓女子曰汝犹吾女安敢相犯因手自封锁置于一室及旦访其父毋还之皆泣谢曰愿太尉早建旄节彦賔曰旄节非敢望但得死时无病便是好也其后官至观察年九十七无疾而卒诸子皆有官孰谓作如是事无如是报乎以此观之当知压良爲贱者定当得罪賛曰娄敬輓辂衞青仆奴贱不可忽良可压乎重耳挥盥见怒秦姝女不可贱而况丈夫爲民父母其将何如谩蓦愚人传曰凡涉谩蓦皆所不可若及愚人尤不可也昔毛烈以不义起家人有善田必百订窥觊必得乃巳有陈祈者三弟皆㓜乃尽举田产低价质于烈家俟三弟长成毕行分割然后备钱宻行抽赎烈乃挟之收钱不即与颁乆遂谩蓦祈屡诉不得直遂诣岳祠投牒未几烈死明日祈死旣而祈还言烈在岳司哀告之曰吾平生作此凡十三契契亦见在某处某匵中公归切烦语吾家人令急检各还其家庶可减罪不然罪益重矣张该有一宅颇宏壮以阙用典千缗在张俊家俊心爱之乃厚遗牙侩作断絶契契成换其首张用作絶契后数年该以乏用诣俊就絶俊出契示之乃絶契也该语塞洒泪而出仰天呪曰愿尔子孙异日亦复似我欲语不能厥后俊之子孙果皆失音而死然则谩蓦于人是可爲乎虽非愚人亦自不可賛曰见瞽必貌入虚有人闇室谨独岀门如賔处心不欺视物则均氓之蚩蚩至愚而神孰愚黔首自愚者秦贪婪无厌传曰老子曰知足者富又曰罪莫大于可欲祸莫大于不知足又曰名与身孰亲身与货孰多得与亡孰病甚爱必大费多藏必厚亡知足不辱知止不殆可以长乆墨子曰非无安居也无安心也非无足财也无足心也庄子曰鹏与篱鷃大小固不相侔椿与朝菌脩短殆不相若要之各安其安各适其适此皆圣贤格言临财可以爲法嗟乎世人衣不过被体衣千金之裘者犹以爲不足不知鹑衣緼袍者固自若食不过充肠罗万钱之食者犹以爲不足不知箪食瓢饮者固自乐室不过蔽风雨峻宇雕墻者犹以爲不足篷户瓮牖者固自安器不过适用玉杯象筋者犹以爲不足不知污尊杯饮者固自适惟其如此是以常无足心夫岂悟世间万事转头即空我之此身终亦变灭所不灭者一精明耳与其于变灭处区区徒自劳苦孰若于不变灭处略作工夫耶昔波斯匿王问释迦文佛曰我今迫于頽龄终当变灭佛言曽见恒河水否王曰某三歳时盖甞见之佛曰汝今六十复曽见否王曰昨又见之佛曰与汝三嵗时所见其水云何王曰宛然无异佛曰汝面虽皱而汝见精性未曽皱皱者爲变不皱者非变变者受灭彼不变者元无生灭王即当下有悟始知身后舍生趋生初无断灭第三祖商那和修问优波毱多曰汝年几耶毱多曰我年十七祖曰汝身十七耶性十七耶毱多曰师今发白爲发白耶心白耶祖曰我但发白非心白也毱多曰我身十七非性十七亦复如是大抵生死之身有无循环环无起处亦无尽处况此心流注中间无间见沤起灭特妄想耳人从初识至动相灭时义亦如是若使世人皆能于此有悟则一㸃精明长是了然一岀头来何患无福所谓财物何所歉阙賛曰人之处世其与几何朝露垂颕秋叶辞柯其生有涯奚必求多鹿台之址骊宫之阿穷富极贵化爲陂陁呪诅求直传曰所谓呪诅不待形于奏牍但凡忿争之际妄有唿召即呪诅也按呪誓章若有呪诅则九地之下东南西北四面八方山泽之内五土之上受人呪诅不正邪鬼刑祷呪誓考炁之鬼伏连传尸之鬼五丘五墓之鬼妖精作祟祸害之鬼下官故炁土精之鬼破杀虚耗五瘟疫炁之鬼邪魅妖恠之鬼兇殃破射之鬼五方五土复注刑尅逆𦍙之鬼伏匿留停不退恶逆之鬼拘绞之鬼刑杀之鬼疫毒之鬼乃至一切凶恶之鬼皆得乗间伺隙行其祸害若非上章求解得天师门下断鬼大将军破庙大将军断除呪誓大将军爲之下降分别解散未易断除然则呪诅求直是可爲乎昔张中家初以父子忿争动輙指天骂日及其子与其姪争分亦复祀鬼投神互相诅害不数年间死䘮殆尽所存惟不预者一房然亦衰破不及前矣又有杨长者出入一寡妇家颇似亲宻人或议之寡妇素悍不胜其忿乃告天祀鬼以诅其人不一年寡妇与杨长两不相去一日而死意其当时实无其事而必欲自明耶抑实有之姑以塞谤耶不然安有两不相去一日而死者事之有无皆所不知然亦可以爲戒賛曰周官五听辞色莫隐岂以口舌盖其肝肾敌国交盟王泽斯泯多言数穷不如一忍苟听于神何以示信太上感应篇卷之二十四太上感应篇正统道藏三家本三十篇太清部太上感应篇卷之二十五退二李昌龄传郑清之賛嗜酒悖乱传曰雪峯巖头钦山三大禅师自湘中入江南至吴山下钦山濯足洞前见一菜叶顺流而下喜曰此山必有道人吾辈可沿流寻之雪峯曰汝智眼太浊他日如何辨人彼不惜福至弃菜叶住山奚爲郑昇之宣和间被摄至冥司冥官数曰汝平生好饮饮必不尽余沥甚至淋漓几案积已数石因命吏押至一处有一大瓮腐水满中必令呷尽昇之惊悸遂寤然则人有少福其可不惜况酒者最能乱性苟或酷嗜日在醉郷乌得无失昔吴有爲枢宻使陈执中罢相举以自代因侍宴醉睡忽拊牀唿其从者明日黜爲西京留台刀约有俊才刘沅爲集贤相欲引令修起居注竟以荒饮无度帝竟不悦命竟不下赵昌言爲枢宻日与陈象董俨酣饮人因爲之语曰陈三更董半夜上怒两皆罢軄昌言贬爲崇信军司马郭贽爲叅政以入对酒气熏烝御座左迁南京苏易简爲学士因大饮衂血感疾而卒王全爲殿中丞以大醉脐裂而卒此皆前辇覆辙孰谓嗜酒爲无害乎况悖乱乎孔子曰惟酒无量不及乱与篇中之言亦皆一也賛曰周戒群饮汉禁糜谷酒以成礼乌可纵欲纣爲池亡卓因瓮辱醉郷之徒遯世逃俗欲修其身鸱夷可覆骨肉忿争传曰佛曰我得无争三昧人中最爲第一又曰六度万行忍爲第一老子曰上善若水水善利万物而不争又曰夫惟不争故无尤又曰以其不争故天下莫能与之争又曰天之道不争而善胜又曰圣人之道爲而不争论语曰君子无所争又曰君子矜而不争礼记曰道途不争险易之利冬夏不争隂阳之和然则人于骨肉可忿争乎骨肉者血属也得爲骨肉者莫不皆是风縁岂偶然哉昔顾况爲着作佐郎晚得一子名非熊无何暴卒况追悼哀切常哭吟曰老人失爱子日暮哭成血老人年七十不作多时别非熊在冥司闻之亦大感怆力恳冥官求归官亦怜而许之旣而果得复来爲孙年三歳尚记得在冥时事及长登进士第官至大理寺丞洪涛其父亶爲诸王府教授涛以太庙齐郎𥙷太学生好学淳固登熈宁二年进士第爲石州司户叅军忽梦一冥使授以一纸公文曰石州司户叅军洪涛卒涛大惧冥使曰不必忧不半年却当复来爲洪氏子及期果卒时妻徐氏巳姙至半年果诞一男状貌与涛酷𩔖然则得爲骨肉非宿縁乎其忿争者不能忍顺故也异日受生因縁㑹遇便当得二种不美之报一者爱别离苦今之鳏寡孤独者是也二者怨憎㑹苦今之乖争离背者是也世人但知二者爲苦而不知实由前世不能忍顺骨肉忿争故获斯报賛曰天一生水违行曰讼势近情亲其争易纵风自火出讵能无閧家人嗃嗃贵在严重反身威如齐家妙用男不忠良传曰得爲男子道释二教皆以爲难皆以爲贵然则造物所以生之者爲如何望之者爲如何今也旣得爲男而乃苟且汨没不能以忠良自効非独辜负己灵实亦辜负造物不闻前辈爲男子者乎昔杜正献衍其父早卒公遗腹生其毋攺适河阳钱氏祖父卒二兄遇之无状至以劔斫其脑其姑救解乃免因诣河阳归其毋继父不能容俓往孟洛以佣书自资富室相里氏一见竒之遂妻以女明年举进士殿试第四补扬州推官历知县通判提转都转运除待制除直学判三司判审官知天雄知永兴知并州宣抚河东拜枢宻寻以吏部侍郎同中书门下平章事出知兖州自少好学及贵喜推奖后进爲人廉洁事上以不欺爲忠推于人以行巳爲信是以动静纎悉谨而有法放其大节眞伟然也范文正仲淹生二歳而孤其毋攺适朱氏及长知其家世感泣而去于南都学舍自扫一室昼夜讲诵饮食起居人所不堪公益刻苦六年之中遂能尽通六经之㫖諌议姜遵一见竒之遂妻以女年二十举进士判河中爲司諌知睦州徙苏州知开封知饶州徙润州越州知永兴知延州知耀州徙庆州环州路经畧安抚沿边招讨使攺邠州进枢宻拜叅政除陕西四路安抚迁户部侍郎知青州初入仕即上宰相万言书及进用所行之事皆无出于此书虽弄翰戏语亦不外此是以人皆推敬名振一时若二公者其爲男子眞无愧也賛曰干道成男六阳与俱刚德寖长万事所趋一失其位字曰非夫姦险侧媚乃隂之徒爲鲁男子其庶几乎女不柔顺传曰礼经曰男帅女女从男夫妇之义由此而始又曰妇人者㓜从父兄出嫁从夫夫死从子大抵女贵柔顺苟不柔顺不免或至悍妬不孝不义端起乎此仙源曰吾与侍讲六十年爲夫妇未甞有一日面赤使不柔顺能如是乎又有莫筌者非但柔顺又能有立眞节妇也昔周谓以布衣谒太祖遂见信用委寄繁剧奔走岭塞不得归者二十六年其家素贫妇翁欲夺其妻莫筌竖不许但守贫安分以伺其夫之归奉舅姑益谨日事蚕绩躬任机杼勤苦自营闺门有法虽郷里淑妇靖女亦未甞有识其面闻其风者帏箔竦然及二子长筑室于外蓄书命师笃之以学晚年产业渐厚舅姑渐老于是祔茔选美丘且大爲寿坎松槚茂宻尽得其制有上腴田数百顷皆筌手所自置又爲其夫经营别墅水竹交映亭阁相望诚他妇之罕能于二十六年中一㛰二嫁皆得望族其夫在官亦修髙节及归俱巳皓首筌复劝夫休官相与老于林泉时皆号之莫节妇云賛曰女之美称曰淑曰令柔贵有立顺必以正无违夫子必戒必敬蔡琰非烈班姬知命不忌不淫妇德之盛不和其室传曰易曰家人利女贞彖曰家人女正位乎内男正位乎外男女正天地之大义也然则男女正位义同天地岂爲轻乎近年潮倅余嗣被摄至司命宫道问使者曰何法可以弥灾使者曰但于除夕取桃符板碎爲一篮宻念天皇地皇人皇三纲五常十字瘗之通衢如此可弭一年之灾呜唿三纲者父子兄弟夫妇也一诵其伦爲力如此况践之者乎是以君子谨重其事刘庭式既定㛰入太学越五年果登第及归则定婚女子巳双瞽矣家又不振庭式涓日成礼女家不可曰女子已爲癈人何可奉箕箒庭式曰丧明于定㛰之后于义有所不可竟娶之生二子及倅髙宻盲女得疾死庭式哀哭良切时东坡爲太守慰谕曰余闻哀生于爱爱生于色子娶盲女爱从何生庭式曰某之所亡者妻所哭者妻而巳不知有目与无目也若縁色生爱縁爱生哀色衰爱絶于义何有今之扬袂倚市目挑心招者皆可以使爲妻乎东坡抚其背曰眞丈夫也不惟今世罕见古亦未闻盲女所生二子皆相继登第郑通叔初与夏氏女定㛰及入太学遂登第旣归则夏氏女已哑其伯似欲别择通叔坚不可曰此女某若不娶平生遂无所归况以无恙而成㛰因疾而遽弃岂人情哉竟娶之其后通叔官至朝奉大夫哑女所生一子亦有官呜唿二公但于定㛰之后守义巳自如此眞所谓能践圣人之言者也肯不和乎其不和者不过爲些夷虏或别有所爱何足以此而告之哉賛曰刑于寡妻文王之治相待如賔郄缺可帅试人以财观德于醉内心所形闺室尤邃身修家齐于斯易易不敬其夫传曰昬义曰男教不修阳事不得适见于天日爲之蚀妇顺不修隂事不得适见于天月爲之蚀然则夫妇失道适见日月义岂轻乎昔杜珪爲武平令忽双目俱盲其妻乃侍郎吴育之女日夜望极祷告毎拜必尽七七四十九数竟能感眞武化身下降爲之疗治而彻视如初杜企爲人怯弱其妻张氏素轻视之晚益多病不能支持张不一顾无何张先企卒旣殡棺破乃化爲蟒俓奔林间然则妻之于夫可不敬乎呜唿因果之说姑置勿论请以一二贤妇言之庶皆则效昔宇文邦彦其妻黎氏刻苦立家喜观书略通大体手自编録以相其夫且督励诸子从学甚至其子粹中兄弟果及第历词掖登翰林至右辖郷里称尊其家至今有黎氏手编国朝以来制诰纶言集尚在欧阳文忠公其毋韩国夫人㓜归欧阳即能尽其妇道克相其夫夫死公始四歳夫人守节自誓亲教以学家贫乏纸至以芦荻划地学书公竟以学富历馆阁修起居知制诰爲学士拜枢宻除叅政官至太子太师若二人者眞所谓无愧于爲妇者也其不敬者若非悍妇必荡妇也何足道哉賛曰三从之义所重在夫身仰望者天可逃乎举按上食廻文织图乃捐箕箒视若庸奴买臣见弃终载后车毎好矜夸传曰老子于曲则全章曰不自是故彰不自伐故有功不自矜故长于跂者不立章又曰自是者不彰自伐者无功自矜者不长易曰谦谦君子有终吉彖曰天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可踰君子之终也然则矜夸于人可不去乎谢子与伊川别一年忽得相见伊川曰相别一年做得甚工夫谢子曰只去得一箇矜字曰何故曰子细㸃检得来病痛尽在这里若按伏得这箇罪过方有进向处伊川㸃头大抵前辈其于矜夸无不切戒非独公也昔顾雍封侯三日而家人不知谢安对客围棋捷书至而客殊不觉曹武惠充江南入见合门所进榜子止称奉勑江南干当公事回向文简时拜仆射上亦自爲殊命宻令李昌言往观公意昌言盛称眷倚殊越公但唯唯杨砺建隆初殿试唱名爲天下第一眞宗不记问公几年及第砺亦唯唯眞宗由是爱其不以科名自伐文潞公至和中首议立英宗爲嗣及神宗问之公但言韩𤦺之功上由是重其善不自伐大抵皆是蓄德深厚固非局量𥚹浅者之所能及也賛曰人有秕德起于自矜骄念旣实中虚不灵有过孰告有忿莫惩颜无伐善禹不争能匪圣匪贤斗筲易盈常行妬忌传曰嗟乎世人终日造罪而不自以爲罪且如妬忌一事妇人尤甚岂知一死之后便当堕入三趣乎一者地狱二者鬼趣三者畜趣昔崔起妻萧氏性嗔妬不信善恶其父教之诵经不能从未几暴卒梦其侍婢素玉曰我在生闻人说地狱心实不信今果见之俄顷已见萧氏卧在铁床勐火自起惊悸遂寤非地狱乎刘伯玉妻叚氏性妬忌伯玉甞于其前诵洛神赋曰娶妇如此心可无憾妻曰君意似美水神而轻我我死后何患不爲水神是夜即自沉复梦伯玉曰君美水神我今爲水神矣伯玉自此不敢渡水妇人有过此者必自坏其粧然后敢济不然则波涛暴发人因名其地爲妬妇津云非鬼趣乎梁武皇后郗氏旣死数月乃化爲蟒作人语曰妾以在生嫉妬常怀𢡖毒忿恚一发如火炽然损射于物今受蟒身身旣长大无物可食兼无窟宂可以藏身毎一鳞下各有无数蛆虫昼夜唼啮苦痛切至柰何梁武于是爲修懴法以赎其罪非畜趣乎然则人而常怀妬忌者是可爲乎賛曰妬则倾人忌难爲下孰使之然心猿意马胡不反思求在我者择善可师胜已如射女子小人不知命也太上感应篇卷之二十五太上感应篇正统道藏三家本三十篇太清部太上感应篇卷之二十六退三李昌龄传郑清之賛无行于妻子传曰礼经曰嫁女之家三夜不息烛思相离也取妇之家三月不举乐思嗣亲也然则女之父毋所以望其壻者爲如何夫之父毋所以望其妇者爲如何今也旣娶而輙至对以无行使之身处深闺欲去不能欲住不可抑郁怨愤情何以堪此即轻薄小子所以无前程处也造物其肯容乎昔杨大同随其兄之官在官舍遇一妇人抱一女孩遂与之合自此即枯瘠如豺一夕复遇其妇人告以实曰我乃尔三生前妻也此女即尔女也尔爲商于池州顾恋不归我贫困无以自给遂投井死上帝约法以尔逐利忘家至令妻子身死非命虽别有善业当得一第然终不享后果如其言史堂微时巳娶及登第傲然自负大有当时不得富贵家女爲妻之悔遂薄其妻不与同寝其妻郁郁不得志因感疾凡数歳堂不一顾妻益饮恨临终隔壁唿堂谓曰我今死矣尔忍不一视我耶堂终不顾及死心自不安乃从邪说谋爲厌胜以土器盖其面兼以索加木束缚而殓是夕此女梦其父曰女託非人生怀愁恨死受厌胜然彼亦以女故寿禄皆削尽矣明年果卒然则无行于妻子是可爲乎惜其不知一文一艺空中小蚋一技一能日下孤灯无德以将适自爲累何足道哉賛曰下我者妻事我者子下则易亵事则易使所以常情或多慢视道之不行其端在是施于闺门必恭敬止失礼于舅姑传曰出嫁爲妇所当尊事者无非舅姑然世之悍妇多有失礼夫岂知不孝之罪天所必诛乎昔支祖冝妻喻氏一夕梦神告曰汝前生爲牟容妻以义病殗殜汝姑日爲进食汝怒其频輙至吐而叱之临终又指天骂曰姑七十而不死我三十九而乃亡何不平乎以此一语司命闻奏帝怒命雷神击汝旣至而汝气巳絶明日雷神当行前命幸汝此生却能敬事舅姑或可脱免喻氏惶恐哭泣告天适英显行空力爲论奏果蒙原贷绍兴间顾德称妻张氏一夕亦梦神告以宿生之事且曰汝明日当毙于雷斧张寤果闻雷声自分必死于是易服出于门外桑树下立黙自念曰死固不免奈姑老惊恐何俄闻空中有声曰此念极是上帝巳知特赦汝矣自此更冝勉于爲善广以告人庶皆知戒旣而天果开霁然则妇于舅姑可无礼乎惜其不知孝于舅姑便当度世昔感玄符世称孝妇舅姑性严玄符奉事弥谨毎谓妯娌曰我得人身生于中国尚爲女子亦所阙也今父毋皆死惟舅姑爲尊虽被打骂亦所不问一日忽有神人降于其室授以灵药遂得上昇韦蒙妻许氏亦善事舅姑有一女极聦慧暴卒旣而复还言至隂司司命以小眞唿之曰汝九世祖有功于国有惠于人近巳擢爲地下主者行将授地仙之品汝曽祖汝祖汝父三世皆已生天汝母心志于道孝事舅姑当陟仙品汝亦合居丹陵之阙且归斋沐太一使者行将至矣明日许氏及小眞果皆上昇然则失礼者乌得无祸賛曰女之从人更姓攺族继彼世祀谓之天属上奉尊章义均似续胥惠胥诲我抚我鞠慢其逮事不孝之戮轻慢先灵传曰眉州鲜于氏因合小儿药砾一蝙蝠爲末未及和剂明旦视之则有数枚蝙蝠围聚其上目皆未开盖识毋气故致然也一家爲之洒泪自此合药不复敢用郴州山丁射一毋𤠔并生得其子以献李规规剥毋𤠔皮晒之日中𤠔子一见即夺取抱持号呌不食而死呜唿畜生尚尔况于人乎所谓轻慢但凡斋祭不谨葬不即办拜扫不勤皆轻慢也髙邦佐簿眉山忽丁父忧于二七夜被摄至冥司见其父责曰汝斋祭不诚僧与庖者皆不严洁惟今夕所请僧宗顺有定力加持诵念宻契隂司兼所诵大明神呪经及所奏九天生神章皆于我功德有余傍及诸囚然则斋祭可不谨乎王景芬有一子极聦慧无何暴卒临终忽自言曰且留取某待某长大必能葬翁婆景芬大骇始谋葬其父毋然则葬可缓乎孔埙丁毋忧旣葬历官至秘书丞始归焚黄其毋忽现其前贵曰汝弃吾去盗发吾冡至折吾臂歳时祭享寄二女家爲子当如是耶隂司本欲罪汝以警于世爲汝处官修谨姑且置之自此切须勤视坟冡歳设一祭以宁山神亦以安我然则拜扫可不勤乎况轻慢又甚于三者乎賛曰天子七庙士祭其先礼有等别敬则同然阼阶朝服惧傩之喧刻木而事如奉所天毋曰旣往洋乎在前违逆上命传曰所谓上者君父也稍失勤敬即违逆也不闻九幽拔罪经教化地狱经之说乎九幽经云昔普掠狱中有诸罪人驱上刀山中有一人践锋履刃了无所苦北帝异之天尊曰此人生前曽受九眞妙戒救苦眞符吾故以神力覆护一者敬让孝养父毋二者克勤忠于君主三者不杀慈救衆生四者不淫正身处物五者不盗推义损巳六者不嗔兇怒凌人七者不诈謟贼害善八者不骄傲忽至眞九者不二奉戒专一此道家之说也地狱经云地狱诸受罪人衘悲白佛言作何善行得离斯苦佛言当勤孝养供养父毋敬事师长归奉三尊勤行布施持戒忍辱精进禅定智慧慈悲喜舍怨亲平等无有二相不欺孤老不轻下贱护人如巳不起恶念如是修行即爲巳报佛恩永离三涂无复衆苦是故名爲罪业报应教化地狱经此释氏之说也然则上命可违逆乎賛曰事君致身义无茍且言必稽首召非俟驾命承解扬节握司马眞卿死诏小白拜下逆命之刑幽显不赦作爲无益传曰世间万事转头即空惟有好事所获福报世世生生随身受用无有穷巳是以无益之事识者有所不爲不闻前辈之所爲乎昔苏文忠知杭州浚二河修六井筑长堤种麦其上以备堤用民受其利至以公姓名其堤爲苏公堤云邵晔知广州城濒海毎蕃舶到岸多爲飏风所中公至爲开内濠以泊舟檝由是飏风不能爲害无遇疾者民至爲公醵钱作佛事以祝公年及卒有堕泪者喻仲宽知顺昌闽人生子才过三数临产即先具盆水溺之盆中谓之洗儿建劒尤甚公至作戒杀子文召父老坐庑下亲酌酒出文以劝不半年间所活者巳千数民至以喻字名子张忠定再鎭成都虑民艰食或复爲盗于诸邑田税内歳折米六万斛至春则籍城中细民计口给劵依元价粜之由是一城之民虽遇荒歉不至甚饥陈尧佐爲广南西路漕岭南风俗病不服药惟祷于鬼病多死者公悉出家藏集验刻石于桂州驿舍土人頼之至唿爲佛王觌知成都城无闲田中下之户死者多从火葬公至委官根刷在城未有葬者得万余䘮以官地瘗之凡此皆所谓有益者也賛曰人与天地并立爲三财成辅相化育可叅立功立言百圣不惭草木俱腐岂分所甘罔之生也梦寐沈酣怀挟外心传曰妇德妇言妇功妇容虽皆妇人美事然妇人大节特在乎确不可夺大节一隳四皆无用然则怀挟外心是可爲乎盖有外心则不免心挑目许乗间投隙疾赴急趋乆而情好愈宻其视夫壻旁若无人礼义廉耻必不复问往往有不测之祸起乎其间是以君子贵乎谨独上帝亦多以此取人黄靖国嘉祐间爲仪州判官忽一夕被摄至隂司隂君曰卿官仪州有一羙事卿知之乎因命吏取百叶簿示之乃医工聂从志于某年月日有华亭主簿杨某妻李氏淫奔从志从志辞以乱种必不可李不能强大惭而退奉上帝勑聂从志特与延寿一纪子孙奕世登科李氏送狱治罪窃读甫毕巳见数鬼引出一妇人先以刀剖其腹继以沸汤沃其肠名曰湔涤乃李氏也旣而得还以语从志从志骇曰此固有之然妻子亦未甞与言不谓巳书隂籍人于闇室是可欺乎其后从志子孙果皆登第又有何澄者亦以医术着名政和间孙巳之以乆病不愈其妻于氏召澄看脉一再见乃引澄入于宻室耳语澄曰妾以良人乆病典卖殆尽愿以此身酬药之直澄正色曰娘子奚爲出此语但安心勿忧当爲疗治若欲以此相污必是不可不惟使某永爲小人娘子亦不得爲贤妇纵免人责天谴其可逃乎于氏大沮而退澄一日假寐恍见一神引至公署判官曰汝医药有功且不于艰急中乱人妇女奉上帝敕赐汝一资官軄五万贯钱未几东宫得疾诏访草泽澄于是得効其力一剂遂安赐官赐钱宛如其数自此大富医道益振京师号爲之何药院云呜唿二妇慕之如此而二公拒之如此诚亦人所罕能是以立爲上帝所取爲二妇者何以处于天地间乎賛曰纯臣正女其心无二诸葛一门仕吴蜀魏各守名节不相诱致弗嫁刑耳汚手断臂言言妇烈传亚忠义自呪呪他传曰呪诅一事篇中言之者四大抵人贵乎生死贵乎度今也处生而有呪有诅不免速归于死旣死而有执有对不免禁固滞留无由出离往往有不待死而立如所呪之言者昔堰典妻甞与人私又甞窃隣家一巾隣家诟骂典乃自呪呪他曰若我妻果与人私及窃汝手巾者当爲震霆所击否则汝亦如之是夕即雷霆大震果皆毙于雷斧之下典脇下有字曰痴人保妻贞将身以爲质妻脇下亦有字曰行姦爲盗当使皆知郭引凤绍兴已卯被摄入冥见一妇人鬼卒以铁丸大小如蒸饼塡塞其口继以百錬铜汁擘其口灌之旣絶复苏旣苏复灌如是数四若不可言引凤曰此何罪耶鬼卒曰此人生前好行呪骂故获斯罪然则自呪呪他是可爲乎賛曰呪诅垂戒谆复数四爽惟圣言当有微意口舌之过人所轻视至援神明或指天地易犯难赎深可戒忌偏憎偏爱传曰偏憎偏爱世固有之而后妻尤甚惜其莫悟我爲人妻夫不幸死遽至弃去不复更恤其家诸穉哌哌亦不复问爲妻爲毋当如是耶妇人大节至此巳䘮其可更于后夫子女又敢虐遇尚何以称爲人哉李常曰卓乎天下之习不能蔽者程正叔一人而巳龟山曰观其论妇人再适至云宁饿死不可再适若不是见得道理分晓如何敢下这般言语大抵妇人大节惟此而巳大节一䘮复何足道请以一二因果少以警世徐铉曰建安有张兴者妻死再娶前妻之子爲后妻所虐兴不能制一日忽见前妻入门责后妻曰人谁不死谁无子毋之情尔奚爲虐我所生我巳诉于隂府与我十日限使自告汝汝若不攺定当杀汝夫妇后妻大惧自此不复敢虐张开娶孔氏生五子无何遽卒再娶李氏李氏悍妬虐遇五子五子哭于孔氏冡前孔氏忽自冡出哭抚其子旣而取其子帛巾题诗其上以赠张曰不忿成故人泣涕毎盈中死生今巳隔相见永无因合里残妆粉留将与后人黄泉无用处浪作冡中尘有意怜男女无情亦任君欲知肠断处明月照孤坟五子得诗以呈其父父以䜣于连帅连帅缴奏于朝李氏特配岭南然则爲后妻者当如是乎偏憎偏爱是可用乎賛曰憎必知善爱当知恶所见一偏是非顚错卢𣏌姦邪德宗不觉党锢所惩元礼孟愽欲得其平好恶无作太上感应篇卷之二十六太上感应篇正统道藏三家本三十篇太清部太上感应篇卷之二十七退四李昌龄传郑清之賛越井传曰汉天师旣成道矣又复劝人造桥凿井谓之立功大抵井之爲用利济广博越而过之即爲触秽乌得无罪不闻吴湛李鄠之事乎昔吴湛爲县吏所居临荆溪溪有一泉极爲清彻衆人頼之湛爲筑篱遮䕶不令秽入忽于泉侧得一白螺置之瓮中毎自外归则㕑中饮食巳办心大异之一日潜窥乃一女子自螺而出手自操刀湛急趋之女子大窘不容归殻实告湛曰吾乃泉神上帝以君敬䕶泉源且知君鳏居命吾爲君操馔君食吾馔当得道矣言讫不见李鄠爲河山令县有河山巖巖半有一脉清泉次第流注逐处各有一崖斛承之如鑴出状鄠一日携家出游无何侍婢雪儿輙就斛浣巾立爲震霆所击即而视之则其斛巳碎别安一斛于下流矣然则井泉当遮䕶乎可触秽乎比见世人多不晓此故悉陈之賛曰伯益作井清洁爲德养而不穷寒泉可食奈何弗敬视同瓦砾耿恭端拜枯甃涌溢有神司之功利无极越灶传曰按祭法王爲群姓立七祀灶居群祀之中按月令四时共有十二祀灶居夏之三祀太上曰世间惟太一火神检察世人善恶长短世人不知其触犯者衆玄元道君曰奉吾道者醮祭家灶及祀拜先亡外不得淫祀他鬼天师门下科令者祀灶当用社日春向门左秋向门右黄帝曰凡欲求乞男女生产平安婚娶和合寿命延永学问聦明仕宦迁进人皆爱敬贵人懽喜宅不虚耗家得平安舟车无虞田蚕称意市易和合讼诉得直盗贼不侵口舌永息疾病痊安伏连断絶呪誓解散瘟疫永除乃至禳厌破射祛逐虎狼皆当祭祀灶神昔隂子方爲人至孝又有仁恩适腊日晨炊忽见灶神现于其前子方再拜毎值腊日即祠祀之自此大富比于邦君至其孙隂识有女爲后遂得封俟是故隂氏子孙世世祀灶然则灶可越手賛曰灶司火政烹饪自出有相之道祀典所秩功在养人釐尔家室蚤莫从事可不祗栗或取媚焉又溺方术跳食传曰食者入口之物稍有不洁巳自不可况跳过乎昔盛文肃度以病入冥所见极昬黒怳然如行旷野道逢故相沈义伦曰喜君得还切烦语吾家人某死后颇以汗脚韈爲苦及还唿沈之子谕之沈子但悲泣不已竟莫晓所谓汗脚韈者爲何等事及服除彻灵座乃见一緉弊韈挂在灵榻横桄之上方悟汗脚韈者此也然则食可跳乎賛曰艰鲜之奏天下爲烈利常用近一日不阙利常则玩用近则亵人苟无知或致轻蔑以食爲天敬心毋越跳人传曰贫富贵贱固若不同得具人形则皆一也其可輙跳昔刘温叟以病命其子弟合药药中有使夭灵骨者温叟一见即愀然不乐亟命致奠瘗于郊外翟林甞送正叔先生西迁道宿僧舍坐处偶背圣像先生曰转倚勿背林曰岂以其徒敬之亦当敬耶先生曰但凡具入形貌皆不当慢龟山闻而大赏其语喜曰见似人者尚不敢忽则于人也从可见矣苟于似人者輙生慢易则于其流必至忽人彼跳人者能晓此乎賛曰德禀天地秀钟五行人皆尧舜此性之良由拱荷莜禹式耦耕仲尼大圣犹畏后生骑项踞厠失德之萌损子堕胎传曰按眞武灵应纂记舒州金部员外郎王尧家有一女患鬼胎二年不下父毋忧虑求医莫能审察其女觉而大怒乃于门中自缢空中闻人大叱曰不得枉了性命是汝宿债乃请法师于家设醮恳祷家事眞武遂俄红光附王氏言前生甞爲药婆货卖毒药与人打取胎孕内有贵命枉杀㝷复从堕卒难出离上帝震怒罚令永劫爲恒沙毒蛇今只余此一生人身昨日园中若不遇吾巳爲蛇矣又按郭普州记信可有女名引凤初被二鬼追摄遍历一十八狱毎门各有一㕔最后一门大书地狱二字有一王者坐一特殿殿下列数百妇人各有小儿抱捉号唿索命有孕两三月而自毒其胎者有因挂麝香而偶至堕者有因争閙而触损者有爲精魅所扰而遂坏者有因怒儿啼哭打掷至死者有因视儿不谨死非其命者有因阙乳而死者王者一一诘问莫不桎梏在身枯瘠可悯引鳯旣而得还具白其父信可因大书子天宁寺壁以爲世戒然则损子堕胎是可爲乎惜其不知人身至贵得人身者诚亦爲难窃甞渉猎外典但凡人死若非大善直生天堂大恶直入地狱半善半恶未有去处不免又受中有旣受中有又须隂司注拟有可去处然后得生不闻邵康节同胎女子一堕胎后凡二十年始得受生又甞两现毋前非中有乎不爲难乎按如佛说神旣入胎四种始立坚凝爲地种润湿爲水种暖热爲火种动转爲风种处毋生藏之下熟藏之上五击自缚如在革囊如在罗纲起不净想瑕秽想牢狱想昼夜怬惶急欲趋出毋食多食少太腻无腻大热大冷色欲过度当风差乆游行驰走有所度越儿皆不安亦复受诸苦恼及生堕地或以衣受或以衾受若亦如之如是处胎始终三十有八七日于胞胎中自然生十一种风关通整合使之筋脉肌骨机开孔窍皆得流通然后得成爲人若以道家之说言之玉清之炁生人上一是爲泥丸上清之炁生人中一是爲绛宫太清之炁上人下一是爲丹田玄元始合爲九炁生人九户二十四炁生人二十四体三百六十神生人三百六十骨节八十一分神生人八十一关节东方八天七宿属阳明生人三魂西方八天七宿属隂精生人七魄南方八天七宿属丹元生人天炁北方八天七宿属北极生人玄津无量妙一结爲紫户天中王炁上爲脑精毎一月即有一天之炁下液如始一月郁单无量天眞胞命元一黄演之炁下浃乃至第九月无想无结无爱天岳府命元自然玄照之炁下浃是也九炁旣浃又有甲子水神爲之调畅血脉润泽三焦甲戌土神爲之调理肌肉使不偏枯甲申金神爲之坚固爪齿养育眞牙甲午火神爲之和恱五脏混合百神甲辰风神爲之保固胎息唿吸隂阳甲寅木神爲之濯錬筋骨通贯百骸但凡一身之中五脏六腑筋骨髓脑皮肤血脉精脏水脏二万八千形影一万二千精光三万六千出入八万四千毛窍莫不各有其神若以北斗论之则一元所受百歳在生运之盛衰身之度数无非斗也当生之时九天司马在庭九天爲之称庆太一爲之执符帝君爲之品命主箓爲之勒籍司命爲之定筭五帝爲之监生圣毋爲之衞房天眞地祇三界备守经所谓得还人道擢形太阳惊天骇地贵亦难言岂不然乎于尔何负而乃敢杀之罪其轻乎所以尔者不过以家业不厚而厌薄其多野合淫奔而急欲灭口今有平生无子或有而又复不育或有而身不及见或临老而子巳先死皆其报也賛曰厥𥘉生民爰字爰育四极攸奠三纲以续孰残其生使毙于腹虎不食子仁性犹复呜唿人哉忍彼荼毒行多隐僻传曰隐僻者非止一事大抵淫乱人家最能损行渎伦乱种获罪最重昔李登年十八魁郷荐继又连发三荐自谓状元及第不足爲难毎自愤郁时叶靖法师有道行通幽达冥无不验者因熏沭诣师请问师曰俟爲询之他日爲人上章适天门未开见诸判官皆森列门外师试以登事叩之一曰某即主科举者也李登𥘉生上帝赐以玉印年十八魁郷荐十九作状元五十三作右相縁魁荐时窥一隣女事虽未谐因怒其父捃以他事击之于狱坐此展退十年降爲第二甲第二十八人及再发荐横伇其兄屋基甚至兴讼坐此展退十年降爲第三甲第三十八人及三发荐在长安邸中淫一美妇惧其夫知先䧟以罪坐此又展退十年降爲第四甲第四十八人及四发荐又挑隣家室女屡与之合坐此帝怒责其不悛立命有司削其禄籍今皆尽矣死在旦夕何望登第师还无所隐悉以告之登大沮㝷以病卒呜唿岂但一死而巳哉异日受主便当得絶嗣之报政和间吴公路被摄至冥司主者命公路勘断数囚囚皆美男子美妇人荷枷立庭下询之皆姦事也公路罔然未知处决俄见一吏抱巨册至公路揭开乃隂律也其辞曰姦人妻者得絶嗣报姦人室女者得子孙淫泆报即秉笔依律处判旣而得还因与同舍生金景行言之遂闻于世今前街后市夸掉风流无相公等福可折不仁之辈并巳见报屈指可数然则隐僻之行是可爲乎賛曰古有隐慝震庙必书人行隂恶鬼神所诛闇室屋漏通道大都迹或容掩心不可诬幸人知过维德之符晦腊歌舞传曰晦者月晦也乃司命灶君奏言世人功过之日腊者五腊也乃五方五老五炁天君攅㑹生人善恶之日其日五炁天君朝㑹玄都统御人间地府五岳三万六千隂阳之神校定生人善恶罪福荣禄寿筭吉㐫生死等事一一籍子録中正月初一名天腊集于九炁青天安寳华林青龙阙中校定神炁时限长短及祷求胤嗣申达玄祖等事五月初五名地腊集于三炁丹天梵寳昌阳丹台朱阙校定官禄福相血肉盛衰等事七月初七名道德腊集于七炁素天七寳金门素灵皓阙校定骨体枯盛学业文籍名宦等事十月初一日名歳腊集于五炁玄天洞隂朔单郁絶玄滋黒灵阙中校定禄料耗散官禄衰微寿筭将尽疾病轻重变化饮食等事十二月腊日名侯王腊集于玄都洞元玊宸玉寳戊巳金阙元始天帝上元八景殿中校定生死处所受禄分野游魂恠梦乃至衆恶灾祥否泰迍厄时日及驿马衰旺等事呜唿凡遇此日万一有过一书黒簿罪可赎乎况酆都北帝太隂天君亦于此日引出生人乆逺先祖父毋眷属乃至幽狱鬼魂取问住在隂司年代逺近及问积罪结舋所致端由坟墓见在何处子孙名爲何人旣得子孙兄弟亲姻九族名姓即攅集校定以爲生人罪状如积劫未有追赎定当延累生人此日先灵眷属皆得释放各归本家受领享祀爲子孙者自当凭仗道法祭祀追赎信能如是按经所说幽冥之间一一得福然则晦腊之日当追赎乎可歌舞乎賛曰晦月之穷腊歳之莫歳月如流光隂难驻计吾所作善恶何务功过莫掩内省知惧酣歌于室宁不败度朔旦号怒传曰按道藏初一日爲朔十五日爲望十八日爲颇月尽日爲晦凡遇是日皆当谨二炁交㑹又曰月之三日十三日二十三日其夕三魂弃尸散游于外月之朔望及月晦日七魄亦复流荡散游于外上清眞人曰晦朔之日当清斋入室沐浴尘垢正席而坐所以尔者检制魂魄而消灭尸鬼也不睡尤佳玉烛寳典曰月之朔旦士女皆当湔裳斟酒于水湄以爲度厄然则可号怒乎大抵朔旦者月首也旦者又一日之首也如人一歩之初一月所爲端起乎此其可不谨况瞋爲功德劫贼最能烧人善根但瞋火起时善念何在不闻唐若山以笃尚正眞性无忿恚遂能亲遇太上乎华严首坐行业素髙但以临终一怒遂至爲蟒乎賛曰月旦曰吉兆其嘉祥告朔之礼奉以饩羊意在谨始敬共以将怒爲悖德焚和自伤冝定泰宇以发天光太上感应篇卷之二十七太上感应篇正统道藏三家本三十篇太清部太上感应篇卷之二十八退五李昌龄传郑清之賛对北涕唾及溺传曰杨子云着论以爲春秋之际昼夜平等谓日出于卯之正东入于酉之正西故也桓谭乃着爲新论以难之曰子云之论乃人间之卯酉非天上之卯酉天上卯酉当北斗极极者天枢也枢者天轴也天之有极亦犹盖有保斗天虽转而北极不动亦犹盖虽转而保斗不移自人观之北固北而非天正中然春秋之际日之出入常在南斗当知天如盖转北道常逺而南道常近春秋昼夜曷甞等乎子云语塞不能折于此益知斗爲天中无足疑也是故元始上帝称北极爲中极寳上眞人称北斗七星爲中天七星而吾儒亦云斗爲帝车运于中央临制四方分隂阳建四时均五行移节度定诸纪孰谓爲不然乎昔者天皇北极北斗七星化生自七寳莲中结爲光明飞于中极去地九千九万余里化爲九大寳宫乃紫微垣大虚宫勾陈之位掌握符图纪纲元化爲衆星之主领贪狼配天爲天元主身巨门配地爲地元主命禄存配火爲日元主福文曲配木爲月元主禄廉眞配土爲江元主官軄武曲配水爲河元主寿破军配金爲海元主妻儿毎星各有三十六宫毎宫各有三十六曹三界十方百灵衆眞皆所𨽻属然则中天北极不爲尊乎宅尊之所可触秽乎若以长生经言之则所谓北者又不待须是正北但凡春东夏南秋西冬北月建所指皆爲犯北斗柄也减损寿命最爲急速戒哉賛曰克已之目非礼勿动不顾而唾无义有勇溺及箦中擢发是恐立不易方君子所重矧彼居北衆星之共对灶吟咏及哭传曰按黄帝灶经灶门不得歌咏哭泣呪骂呌噉与篇中所言亦皆一也世人但如灶爲一聚塼土安知有大威力不可冐犯乃如是耶昔嵩山有一庙极灵异殿上惟有一灶絶不可近近则有祸由是逺近祈祀殆无虚日一日有一禅师至庙直入殿中以柱杖击灶三下曰汝本泥土合成圣从何来灵从何起乃敢恁么烹宰衆生言讫又打三下灶乃应手破堕须㬰有一青衣峩冠踊出向师拜曰某实此庙灶神乆爱京报今蒙禅师爲说无生法忍巳得脱离此处将生天矣敢不敬谢师曰此是汝本有之性非吾强言神复再拜而没人因号师爲破灶堕云其后有僧复以此话问曰某乆在左右不蒙方便启发此灶得何宗㫖遽得生天师曰我只向道汝本泥土合成更无别箇道理僧方伫思师曰㑹么曰不㑹师曰本有之性什么不㑹僧作礼师曰堕也堕也破也破也其僧亦大悟呜唿此灶但以一闻禅师之言遂能得悟无生法忍然则吟咏及哭者岂不掇干渎之祸乎賛曰食不语言宴非叹所哀乐以𩔖各有攸处吟咏及哭乌可妄举匪惟渎神恶失其叙敬尔执事谨其黙语又以灶火烧香传曰按天师门下科令灶下灰火谓之伏龙屎是故不可烧香窃甞披閲教典香火避忌又不只此一事如油渍纸捻不可𤑔纸钱谓之枉积蜡钱东岳垒积如山天地隂阳诸司皆所不受又如供养眞武夏月不可用李子冬月不可用石榴延降上眞不可烧乳头香檀香谓之浴香月季谓之不时华金桐谓之鬼华凡此皆当避忌与其不避而自取冒犯孰若敬遵其教乎賛曰火在周典出纳有时夫燧取日洁诚可知敬心所寓以祭以祈拾彼余烬或非其冝一物不苟神之听之秽柴作食传曰柴虽不㸑炁实上蒸此秽柴所以不可作食也不闻劳薪鍊炭之事乎昔荀朂甞在帝座适膳夫进饭朂曰此必劳薪所炊帝不之信立召膳夫问之则果以一故车脚供㸑杨收虽常饭必以炭炊一日李璋宴其二子亦以炭炊二子终不下筯惟略饵果实而巳其门下僧圣刚諌曰他物纵不可食炭炊之饭亦何嫌乎二子曰凡以炭炊当先烧炭令熟然后入㸑故名錬炭不然则尚有烟炁此吾所以不食也呜唿车脚供㸑而荀朂识爲劳薪炭失于炼而二子尚嫌烟臭况秽柴造食而奉祀乎賛曰稷曰明粢祭有先饭蔬食齐如变色盛馔敬天之禄无敢或慢火齐必得饬彼薪粲賔祀贵洁人神奚间夜起祼露传曰按道藏日月各广八百四十里日行乎干月行乎坤日得月魄而清月得日魂而明清明者其气也精华者其质也隂阳者其道也乌兎者其象也卯酉者其路也画夜者其度也交㑹者其用也大抵昼属阳夜属隂夜即百灵交㑹之时不欲祼露者恐冒犯也不闻黄三狗袁清之事昔朱守成凡三夕被盗皆不能入贼首黄三狗发怒必欲一逞其志旣而又至才入第二重门则见火光赫然有数辈甲士喝声呌捉三狗惶惧争路走出不觉误伤其党狱成所见甲士乃守成家所事眞武帧轴上数员从神耳单州妓女杨素眞单独一身厚有所积武弁袁清因百计诱引相与结爲夫妇尽载所有同归京师舟次孟阳即夜醉素眞沉之重渊无何适值眞武行空救之复活然则深更僻处孰谓无神明乎夜起可祼露乎賛曰处必掩身视不下带凡在形色动如敬戒安肆则偷夙夜匪懈岂曰幽閴而可纵败于以考祥无劳蓍蔡八节行刑传曰上清眞人曰八节之日皆当谋诸善事不可恚怒忿争此皆天人大忌获罪非小况敢行刑大抵其日乃元始天尊分遣天尊天君天帝神仙兵马无鞅数衆教化人间开度群品北斗南辰四司五帝亦复下降条録罪福且如日行赤道月行黄道乃其常也至于立春则日行青道出黄道东三素元君上诣天皇大帝游宴元景行道受仙度仙上圣天尊同始青天君下降立夏则日行赤道出黄道南太极上眞三元眞人上诣紫微宫游宴玄景行道受仙好生度命天尊同始丹天君下降立秋则月行白道出黄道西太素上眞白帝君丄诣玉天玄皇髙眞游宴元景行道受仙太灵虚皇天尊同始素天君下降立冬则月行黒道出黄道北上清眞人帝君皇祖上诣髙上九天玉帝游宴洞景行道受仙无量太华天尊同始玄天君下降春分则日复行青道出黄道东太微天帝君上诣髙上玉皇游宴始景行道受仙玉寳皇上天尊同青灵始老帝君下降秋分则月行白道出黄道西南极上眞赤帝君上诣上阆风台九灵夫人游宴明景行道受仙太妙至极天尊同皓灵皇老帝君下降夏至则日行赤道出黄道南扶桑公大帝上诣太微宫游宴受景行道受仙玄眞万福天尊同丹灵眞老帝君下降冬至则月行黒道出黄道北太霄玉妃太虚上眞上诣太皇宫太微天帝游宴清景行道受仙玄上玉晨天尊同五灵玄老帝君下降但凡含炁之流毎至是日各有变化翾飞蠕动草木飞沉随縁感应攺故易新轻者或更重重者或更轻善恶回换炁象之运自然而然上学之士毎于此日自当存想祈谢因变行化习吉除凶进善黜恶陞明弃闇入正治邪鍊伪成眞励思登圣开度群品生成万彚仰副太上衆眞如是之意彼行刑者何物小子乃敢尔耶賛曰元气流行各有分度斗转星移鼎新革故赏罚代天顺其象数节序闿端生意攸寓奉时承休冝戢威怒唾流星传曰神降自斗而天师生虚危分秀而眞武生女节感星而白帝生流星入口而叶君生然则星之所以分灵孕秀者爲如何哉流星者亦星之一也楞严经曰或见二日或见两月乃至晕适珮玦彗孛飞流负耳虹霓皆爲恶相尔雅曰奔星爲约约即流星也彗星爲搀抢即孛星也世人但知奔流爲妖而不知奔流非妖妖实自召要当恐惧修省急修所以禳解之德其可輙唾不闻景公三语之善荧惑爲之退舍乎賛曰流星天使飞翔大空占彼顺逆灾祥所钟陨石宋儆坠营亮终有动于上敢不敬恭厌胜之说出于齐东指虹霓传曰演孔图曰霓者斗之乱精斗失度则投霓应河图稽曜钩曰鎭星散而爲虹霓春秋运斗枢曰星散爲虹当知虹霓者信爲斗星余气着于形色者也昔者孔子修春秋制孝经旣成斋沐向北斗自陈所以着书之意忽有赤虹自天而下化爲黄玉刻文孔子跪而受之孰谓虹霓非斗星余炁乎苟或指之乌得无罪賛曰蝃蝀在东诗人莫指白虹贯日轲度易水骚喻小人飘风同㫖上象或变灾异所起见者耸然其可慢视輙指三光传曰太上曰若见日曜月曜北斗南斗则郑重扣头请乞祐䕶上言唿称至圣至尊眞宰眞君矜哀凡冗赦宥过咎即再拜不得轻慢反招殃累然则三光可指乎三光者日月星也日月巳䟽于下请以北斗南斗五老五星二十八宿言之大抵世人作福者少造恶者多是以累歳迍邅连年困笃鲜有安者若䝉东方九夷胡老君歳星重华君角亢氐房心尾箕七宿君主摄者可解寅卯辰甲乙歳月日时上三命刑害之灾东方九九八十一万歩中五灾九厄土害之炁可以辟斥正月二月三月可保无他若蒙南方八蛮越老君火德荧惑君太阳南斗君井鬼柳星张翼轸七宿君主摄者可解巳午未丙丁歳月日时上三命刑害之灾南方八八六十四万歩中五灾九厄金害之炁可以辟斥四月五月六月可保无他若䝉西方六戎氐老君金德太白君奎娄胃昴毕觜参七宿君主摄者可解申酉戌庚申歳月日时上三命刑害之灾西方六六三十六万歩中五灾九厄木害之炁可以辟斥七月八月九月可保无他若䝉北方五狄羌老君水德辰星君太隂北斗君斗牛女虚危室壁七宿君主摄者可解亥子丑壬癸歳月日时上三命刑害之灾北方五五二十五万歩中五灾九厄火害之炁可以辟斥十月十一月十二月可保无他若蒙中央三秦伧老君土君鎭星君魁𩲃𩵄䰢魓𩳐魒勾陈七宿君主摄者可解辰戍丑未戊巳歳月日时上三命刑害之灾中央土害之炁可以辟斥地祇积祟可以解除四季之内可保无他然则三光可輙指乎賛曰帝尧南面中星是窥舜齐七政璇玉衡玑兢业观仰以审百爲照临在上幽隐弗遗彼妄指者凡民无知乆视日月传曰太阳日君爲阳宫緫司列二十八宿爲属吏太隂月君爲隂宫緫司緫五岳二十四炁治山爲地司三河四海九江十二溪爲水府毎一年有二十四炁毎一节炁即太阳日君首至当节合廵宿中此日太隂月君亦至其日则二十四炁治山二十四炁君各攅集世人善恶灾福寿禄生死等事上于所属之岳本岳司命又复誊奏于当节隂阳二君所廵宿中立春节按虚宿涌泉治隂官左监神炁君奏事雨水节按危宿北平治隂官右监神炁君奏事惊蛰节按室璧二宿稠稉治隂官左监察炁君奏事春分节按奎宿主簿治隂官右功炁君奏事清明节按娄宿蒙秦治隂官左领功炁君奏事谷雨节按胃宿平盖治隂官右领功炁君奏事立夏节按昴宿云台治隂官左监功炁君奏事小满节按毕宿浕口治隂官右监功炁君奏事芒种节按觜参二宿公慕治隂官右都炁君奏事夏至节按井宿玉局治隂官左察炁君奏事小暑节按鬼宿平冈治隂官左功炁君奏事大暑节按柳宿北邙治隂官右察炁君奏事立秋节按星宿葛璝治隂官右领炁君奏事处暑节按张宿后城治隂官左都炁君奏事白露节按翼宿本竹治隂官右监察炁君奏事秋分节按轸宿秦中治隂官左领神炁君奏事寒露节按角亢二宿阳平治隂官左平炁君奏事霜降节按氐宿鹤鸣治隂官左长炁君奏事立冬节按房宿漓沅治隂官右长炁君奏事小雪节按心尾二宿庚除治隂官右都领炁君奏事大雪节按箕宿𨽻上治隂官左都监炁君奏事冬至节按斗宿眞多治隂官右领神炁君奏事小寒节按牛宿昌利治隂官左都监炁君奏事大寒节按女宿鹿堂治隂官右平炁君奏事然则日月可乆视乎賛曰古者人君朝日夕月出纳賔钱軄掌炁越竹宫望拜汉祀犹设典礼寖废寅恭或阙瞪视奚爲爝火自灭太上感应篇卷之二十八太上感应篇正统道藏三家本三十篇太清部太上感应篇卷之二十九退六李昌龄传郑清之賛春月燎猎传曰程嗣昌平生戒杀未甞輙事烹庖因在宻州见数辈猎徒打捕鸟雀或碎首穴胷于鹰䲭爪觜之下或拗脚折翅于𦊨罘网𦊙之中是夕即露香告天曰輙欲将家藏一切所食衆生并同七世父母因縁戒杀图子覆板印行庶几此邦或知攺过旣而印行拦头有彭景者亦请一本其妻华氏一见即大怒夺取撦破弃之秽处明日买得一鱼操刀欲鲙鱼忽跳跃触破其眼血流满地须㬰皆化爲虫縁遶其身方喧传间监鎭向孰怳见眞武眞君曰吾察知此地有一上善乃兴化军客人程嗣昌印施戒杀图子不谓妇人华氏乃敢撦破罪恶深重自不容逃其余不攺之人亦当获罪俟吾二十七日再降更看如何然则燎猎是可爲乎惜人不知一切衆生皆有佛性导之以义亦无不晓昔韦南康鎭蜀时有一鹦鹉甚慧驯养者晓以佛理曰若欲念佛当由有念以至无念即仰首奋翼若听若承及使念佛则黙然不答或诘其不念则唱言阿弥陁佛一声意若有悟以有念爲縁生以无念爲眞际也一日不震不仆歛翼委足揜然而絶焚之有舍利十公爲立塔瘗之号曰鹦鹉塔孰谓无佛性乎衞敬瑜妻李氏年二十而寡父毋欲嫁誓志不许所居有双燕一日忽孤飞李氏感之谓曰能如我乎因以缕志其足明年复来孤飞如故李作诗曰昔年无偶去今春犹独归故人情旣重不忍复双飞又明年复来则李氏巳死或告之巳死及葬处即俓往墓侧悲鸣不食而死人因瘗之号曰鷰塜孰谓不尚义乎太上戒人燎猎而以春月爲言者盖春月乃万物发生之际若纵燎猎猎之伤杀尚犹有数一火之过是有数乎月令一书亦自言之其可不戒賛曰周典夏苗择取不孕则知春蒐弊禽尤靳意在训兵非杀之徇鸟兽孳尾生理方顺焚林而猎仁者奚忍对北恶骂传曰薄拘罗尊者未证果时甞骂人喫饭迟爲牛销草至爲罗汉尚不免有牛饲之报善住天子作维那时甞骂客僧爲眼瞎汉及作天子受天福尽亦不免有眼瞎之报孰谓恶骂爲无害乎况对北乎北者至尊所居有北辰焉辰有五星第一星即天皇大帝第五星即北极大帝斗有九星第七星破军号曰天之上帝玄阳天关摇光太明太上玉皇道君其爲尊也余皆可知按本生经元始上帝曰若有信心男女于上春日一心斋戒肃尔神明设九光醮迎请紫光圣毋并七元君䖍恭奏献纵有十恶重罪𡨚家苦报如九日轮照于冰山应时消释福寿増延无量天眞俱来拥衞见世圆满子孙昌盛所有福德如彼甘泉随汲随发受用无量命终之后超生大梵眞天然则对北可恶骂乎不闻刘俊本命醮祭而果䝉宥罪䖍娄爲父祷祈而果获延年乎又不闻李答奉事而有子衞公爲唐功臣武侯有女効彭女奉事而亦获上昇乎此皆载于教典其事甚衆姑摘一二以示世云賛曰人之北面尊归我后天之北极曰辰与斗俯仰之际冝无所苟一朝对栉管宁追咎居如不容矧敢滕口无故杀龟打蛇传曰应世眞人曰一切翾飞蠢动皆不可杀若夫龟蛇二物尤不可杀若輙杀之或至杀有灵者其隂精定当害人是以识者常切救䕶昔刘彦向其父爲湖州剌史僚属从银坑回有以一大龟爲献者曰得此龟者寿当千歳其父即日复自送于坑所父殁彦回爲房州司士忽山水暴至平地数尺一家惊恐未有所之俄有大龟似欲引路从龟而行历十余地皆得浅处遂脱水难是夕复梦大龟曰昔在银坑甞䝉先使君救脱之惠今故奉报孙眞人在世时甞因山行道见村民击一青蛇公力救之月余再过其地遥见一少年驰骑而至迎公以归旣至乃一王居有一绛服者出谢曰昨日小儿痴騃几乎遇害幸先生救之此间血属甚多无不感激故遣长儿迎致略摅谢悃旣而引入深宫复有一妃携一青衣小儿出拜致谢再三延留凡三日珍馐美饍缣绡珠玉无不有之先生皆郄不受惟受上帝所颁龙宫三十仙方以归今千金方盖有得于三十方者也然则杀龟打蛇是可爲乎賛曰龟预四灵蛇先百蛰豫且之网不免于执白帝之精当道而泣岂期无知患或偶及苟遇识者冝拯其急如是等罪司命随其轻重夺其纪筭筭尽则死死有余责乃殃及子孙传曰如是等罪上文各巳随事演注兹不复论请以七趣受生因果言之庶几各知七趣轮回不得眞净皆一虚妄杀盗淫习尚随顺尔经云一切世间生死相续生从顺习死从变流临命终时未舍暖触一生善恶俱时顿现死逆生顺二习相交纯想即飞必生天上若飞心中兼福兼慧及与净愿自然心开见十方佛一切净土随愿往生情少想多轻举非逺即爲飞仙大力鬼王飞行夜义地行罗刹游于四天所去无碍其中若有善愿善心䕶持我法或䕶禁戒随持戒人或䕶神呪随持呪者或䕶禅定保绥法忍是等亲往如来坐下情想均等不飞不坠生于人间想明斯聦情幽斯钝情多想少流入横生重爲毛群轻爲羽族七情三想沉下水轮生于火际受气勐火身爲饿鬼常被焚烧水能害已无食无饮经百千劫九情一想下洞火轮身入风火二交过地轻生有间重生无间二种地狱纯情即沉入阿鼻狱若使心中有谤大乗毁佛禁戒诳妄说法虚贪信施滥膺恭敬五逆十恶更生十方阿鼻地狱循造恶业虽则自招衆同分中兼有元地如是地狱饿鬼畜生人及神仙天洎修罗精研七趣皆是昬沉诸有爲相妄想受生妄想随业于妙圆明无作本心皆如空华元无所有但一虚妄更无根绪此等衆生不识本心受此轮回经无量劫不得眞净皆由随顺杀盗婬故何名七趣一者天趣经云诸世间人不求常住未能舍诸妻妾恩爱于邪婬中心不流逸澄莹生明命终之后邻于日月如是一𩔖名四天王天于巳妻房婬爱微薄于净居时不得全味命终之后超日月明居人间顶如是一𩔖名忉利天逢欲暂交去无思忆于人间世动少静多命终之后于虚空中朗然安住日月光明上照不及是诸人等自有光明如是一类名须燄摩天一切时静有应触来未能违戾命终之后上昇精微不接下界诸人天境如是一类名兠率陁天我无欲心应汝行事于横陈时味如嚼蜡命终之后生越化地如是一𩔖名乐变化天无世间心同世行事于行事交了然超越命终之后遍能出超化无化境如是二类名他化自在天如是六天形虽出动心迹尚交自此巳还名爲欲界乃至色界一十八天无色界四天是诸天人按如佛说皆是不了妙觉明心积妄发生妄有三界中间妄随七趣沉溺𥙷特伽罗各从其𩔖二者仙趣经云复有不依正觉修三摩地别修妄念存想固形游于山林人不见处有十仙种坚固服饵而不休息食道圆成名地行仙坚固草木而不休息药道圆成名飞行仙坚固金石而不休息化道圆成名游行仙坚固动止而不休息气精圆成名空行仙坚固津液而不休息润德圆成名天行仙坚固精色而不休息吸粹圆成名通行仙坚固呪禁而不休息术法圆成名道行仙坚固思念而不休息思忆圆成名照行仙坚固交遘而不休息感应圆成名精行仙坚固变化而不休息觉悟圆成名絶行仙是等皆于人中錬心不修正觉别得生理寿千万歳休止深山或大海㠀絶于人境斯亦轮回妄想流转不修三昧报尽还来散入诸趣三者阿脩罗趣经云是三界中复有四种阿脩罗𩔖若于鬼道以䕶法力成通入空此阿脩罗从卵而生鬼趣所摄若于天中降德贬坠其所卜居隣于日月此阿脩罗从胎而出人趣所摄有脩罗王执持世界力洞无畏能与梵王及天帝释四天争权此阿脩罗因变化有天趣所摄别有一分下劣脩罗生大海心沉水冗口旦游虚空暮归水宿此阿脩罗因湿气有畜生趣摄四者人趣经云爲人豪贵或爲国王或爲长者从礼事三寳中来爲人端正颜色洁白姿容第一从忍辱中来爲人精进无有懈怠乐爲福德从精进中来爲人安详言行审谛从禅定中来爲人才明了逹深法讲说妙义开悟愚䝉闻其言者信爲珍寳从智慧中来音声清彻从歌咏三寳中来爲人洁净无有疾病从慈心中来爲人多怖音声嘶破从地狱中来爲人暗钝懈怠多食语不明了又复怯弱乐友痴人偏喜黒暗从畜生中来爲人不净从猪中来爲人兇恶从蝮蛇中来无庶几心从狗中来狠戾自用从羊中来好美饮食恣杀物命无有慈心从豺狼狸鹰中来不能安详及不忍事从狝猴中来又云爲人脩长恭敬人故爲人短小轻慢人故爲人丑陋好瞋恚故生无所知不学问故爲人颛愚不教人故短命多病好杀生故无有资生常苦贫困好偷盗故无有子息乱人妻故子女婬乱乱人室女故鳏寡孤独虐遇子女故爲人饥饿好独食故爲人奴婢负债不偿不礼三尊故爲人丑恶遮佛灯故生水牛中爲官酷虐刻剥小民故生麞鹿中惊怖人故生诸龙中好调喜故身生恶疮疗治不効鞭挞人故人见欢喜对人懽喜故人见不喜对人不喜故长官囚系杻械在身笼闭衆生故爲人吻𡙇好钓鱼故生祼形国轻衣唐突佛精舍故生马蹄国着屐践佛地故生穿胸国布施作福生悔心故又云彼䲷伦者酬足复形生人道中叅合顽𩔖咎徴叅于愚类狐伦叅于庸𩔖毒伦叅于狼类蛔伦叅于微𩔖食伦叅于柔𩔖服伦叅于劳类应伦叅于文类休徴叅于明𩔖循伦叅于逹𩔖是等皆以宿债毕酬复形人道皆无始来业计顚倒相生相杀不遇如来不闻正法于尘劳中法尔轮转此辈名爲可怜悯者五者地狱经云此等衆生自业所惑造十习因受六交报云何十因一者婬习二者贪习三者慢习四者瞋习五者诈习六者诳习七者怨习八者见习九者枉习十者讼习云何六报一切衆生六识造业所招恶报从六根出一者见报招引业果此见业交临命终时先见勐火满十方界亡者神识飞坠乗烟入无间狱二者闻报招引业果此闻业交临命终时先见波涛没溺天地亡者神识降注乗流入无间狱三者齅报招引恶果此齅业交则临终时先见毒炁充塞逺近亡者神识从地踊出入无间狱四者味报招引恶果此味业交则临终时先见铁网勐燄炽烈周覆世界亡者神识下透挂网倒悬其头入无间狱五者触报招引恶果此触业交则临终时先见大山四面来合无复出路亡者神识见大铁城火蛇火狗虎狼狮子牛头狱卒马头罗刹手执鎗矟驱入城门向无间狱六者思报招引恶果此思业交则临终时先见恶风吹坏国土亡者神识被吹上空旋落乗风堕无间狱于此六报一一报中又各发明二种恶相此即名爲地狱十因六果大抵皆是衆生迷妄所造若诸衆生恶业圆造入阿鼻狱受无量苦经无量劫六根各造及彼所作兼境兼根则入八无间狱身口意三作杀盗淫则入十八地狱三业不兼中间或爲一杀一盗则入三十六地狱见见一根单犯一业则入一百八地狱由是衆生别作别造于世界中入同分地妄想发生非本来有六者饿鬼经云是诸衆生非破律仪犯菩萨戒毁佛𣵀槃诸余杂业历劫烧然后还罪毕受诸鬼形若于本因贪物爲罪是人罪毕遇物成形名爲恠鬼贪色爲罪遇风成形名爲魃鬼贪惑爲罪遇畜成形名爲魅鬼贪恨爲罪过虫成形名蛊毒鬼贪忆爲罪遇衰成形名爲疠鬼贪慠爲罪遇炁成形名爲饿鬼贪罔爲罪遇幽成形名爲魇鬼贪明爲罪遇精爲形名爲魍魉鬼贪成爲罪遇明爲形名役使鬼贪党爲罪遇人成形名传送鬼是人皆以纯情坠落业火烧干上出爲鬼饿鬼一趣尤爲至苦以诸贪故虽有所思终无所得以诸嫉故见人饱满巳常饥乏以毒害故身自出火还自焚烧以骄慢故福力至微一切小鬼巳皆不胜昔佛在维耶离国晨出有八万四千饿鬼哀告曰我等先身虽甞见佛不知有佛虽甞闻法不知有法虽甞见僧不知有僧我不作福转教他人亦不作福见人作福言常笑之见人作罪意常欢喜以种行至恶堕此趣中巳七万歳毎见小水寻复不见若见大水即爲鬼神罗刹遮䕶虽值大雨身亦如处热沙幸望哀救佛因教令持水奉佛及僧遂得免苦阿难在迦毗罗城见一饿鬼自称面然告阿难言汝后三日决定命终堕我等趣阿难告曰当作何计可以免此面然曰无非施我等食令得饱足因得出离则汝亦得脱免阿难投佛佛言汝欲施食当先施一净器置食其中诵我陁罗尼呪七遍出于户外弹指七下施诸鬼神彼得出离则汝亦得脱免兼得延年即说呪曰那摩萨縳怛他羯多縳路枳帝唵三跋罗三跋罗吽阿难信受奉行果得脱免七者畜趣经云鬼业旣尽则情与想二俱成空方于世间与元负人怨对相值身爲畜生酬其宿债物恠之鬼物销报尽生于世间多爲枭𩔖风魃之鬼风销报尽多爲咎徴一切异𩔖畜魅之鬼畜死报尽多爲孤类虫蛊之鬼蛊灭报尽多爲毒类衰疠之鬼衰穷报尽多爲蛔类受炁之鬼气销报尽多爲食𩔖绵幽之鬼幽销报尽多爲服𩔖和精之鬼和销报尽多爲应类明灵之鬼明灭报尽多爲休徴一切诸𩔖依人之鬼人亡报尽多爲循𩔖是等皆以业火干枯酬其宿债傍爲畜生亦皆自虚妄业之所招引若悟菩提则是妄縁本无所有又云从是畜生酬偿先债若彼酬者分越所酬此等衆生还复爲人反徴其剰如彼有力兼有福德则于人中不舍人身酬还彼力若无福者还爲畜生偿彼余直当知用钱物或没其力偿足自停如于中间杀彼身命或食其肉如是乃至经微尘劫相食相诛犹如转轮互爲髙下无有休息不闻兠调以贡髙好骂而死受狗身李六郎以放债倍利而亦身死爲狗乎賛曰不善所积降殃有余积旣由渐余亦难除栾黡汱虐族党毕诛秦稔苛酷子婴素车施报对立效验匪虚太上感应篇卷之二十九太上感应篇正统道藏三家本三十篇太清部太上感应篇卷之三十退七李昌龄传郑清之賛又诸横取人财者乃计其妻子家口以当之渐至死䘮若不死䘮则有水火盗贼遗亡器物疾病口舌诸事以当妄取之直传曰魏明太后常幸绢藏命王公嫔主从行者百余人各自负绢称力取之时尚书令李崇牵武王融负绢过重各足蹶顚仆崇伤腰融损足惟侍中崔光止取两疋太后恠其取少对曰臣两手惟堪两疋由是衆皆大沮惭愧无地嗟乎世人临财多是如此准其如此是以横逆之财亦所不问夫岂悟太上有如是之戒冒之便当掇如是之祸乎昔韦公干爲琼州牧琼多乌文呿陁皆竒木也公干驱匠沿海採伐至有不中程而以斤自刃者又竭夷獠膏血鞭挞过酷及受代具二大舟一实乌文器杂以银一实呿陁器杂以金浮海而归行未百里二舟俱没非水灾而折之者乎吕师造爲池州剌史剽窃公帑侵渔百姓厚载而归舟泊竹篠忽有一道士状如狂醉跃入舟中直穿而过随所穿处火即随发一舟之物尽成煨烬惟舟与人了无所伤非火烧而折之者乎丁晋公贬朱崖至龙门南彭婆店忽遇巨盗尽失所有所寳玉枕今在颕阳富家盗所质也非盗贼而折之者乎马襄爲西川漕刘旰之乱襄忙惶间亲持五十两大银十铤以竿送下井中乱定取不可得继募水工穷水而取水輙随发竟失所在不复可得非遗亡而折之者乎金昱世患白癞传至昱身巳三世矣时何奎有道术能知祸福昱往问之奎曰汝家必有他人功德或供养之具亡者无依凭之作祟尔昱归问毋毋曰今佛前纱窻乃围城中所得急撤起醮祭遣之病果获愈非疾病而折之者乎刘沼被命㸃检蜀宫时内库珠寳无筭颇招物议及解軄乃自请押纲以塞前谤无何初至新都忽遇罗今璠遂爲所杀尽劫而去非口舌而折之者乎然则折当之说孰谓爲不然乎賛曰贪者一得万有余䘮财悖而出狼籍莫状廉者不取乃无尽藏福禄传家举世所上请择于斯天理无妄又枉杀人者是易刀兵而相杀也传曰所谓枉杀取功于时者言之不过有三一者断狱二者用药三者破胎断狱不明忽至失错非枉杀乎用药误谬遽至不起非枉杀乎破胎损子贼及无辜非枉杀乎杀人之罪天所不赦不有人祸必有隂诛虽曰杀人适足自杀太上所谓易刀兵而相杀此皆是也昔者赵时爲无爲军教授夜梦一囚诉𡨚曰某不幸爲祖翺枉杀死䰟无归奈何时曰祖公明习法律又处巳廉谨安有枉者囚曰不然某死虽非祖意然寔因其一疑遂致移狱竟以死论𡨚有所自非翺而谁某巳诉之于天翺不乆矣月余果卒此但一疑遂成枉杀然则断狱可不审乎妇人杨阿剰自㓜贫病晚益狼狈临终乃自言曰我前身本一男子行医但按本草失于详审一日有一妇人自称病蛊不复辨其是孕遽以芫花酒下之是夕妇人及腹中二子俱毙即是我一举而杀三人也隂司罪我受苦满足罚受女身今巳三反世世常爲贱𨽻长困饥渴多病少安可语世人当用药时要当以我爲戒然则用药可不谨乎妇人有颕娘子者厌多子自毒其胎者屡莫干道戊子又孕亦复毒之以药血遂洞下伏枕者六年临终之日明见十数小儿前后挽撮语声琅然一家老稚莫不皆闻良乆遂卒然则破胎损子可不戒乎賛曰挺刃杀人初非有异止不甞药犹名爲弑伯仁之死茂洪所致持法不平操刀无二犴狱卤莽罪亦称是取非义之财者譬如漏脯救饥鸩酒止渴非不暂饱死亦及之传曰财非已有起心取之即不义也又有至不仁者取及死人尤不义者也昔王玄象爲下邳太守民垣有一古塜日初昇即见一女子立于其上迫而视之则遂隐玄象闻之立命发掘剖棺乃一女子年可二十姿貌如生谓玄象曰妾乃东海王女也不日当生塜中之物任君悉取惟妾此身切不可害玄象见女子臂有玉钏又复斩而取之女子哭曰此番又是死矣奈何其玄象寻亦以此伏诛爲玄象者眞不仁矣惜其不知太隂錬形古来本有昔赵成子死于山谷之下后五年山行者见其五脏复生以手披之于五脏间各得一枚小石知必异人因併吞之又五年有一老翁皤然白发来至尸所其山行者所吞五石划时从口吐出飞入成子身中成子遂能起行山行者立至殒命继遂服灭盗石故也然则塜可发乎物可劫乎賛曰董卓盗汉郿坞是筑曽不旋踵太炷然腹崇在江陵剽劫行戮白首东市何有金谷漏脯鸩酒未足爲毒夫心起于善善虽未爲而吉神巳随之或心起于恶恶虽未爲而凶神巳随之传曰田子与隰子登台田子怅然南望未甞言伐木也而隰子巳知其意明日尽伐向南之木曹公下鸡肋之令未甞言退师也而杨脩巳知其退师大抵意有所向即是巳露人尚可得而察况鬼神乎昔王文正公旦初释褐知临江狱有一囚罪当死公求计出之乆而未得一夕不寐至五鼓时忽然有得急趋出则吏卒半皆巳起惊唿相向公恠而问之则曰直更者方击五鼓忽闻空中有声曰起公将出矣方起整衣则公果出公黙然心契因引囚出问竟爲平反胡宿通判宣州有一囚狱成当死公疑之引出审问囚惮楚榜不敢言公一日正衣冠焚香堂上静而思之俄而假寐忽梦一神告曰杀人者吴姓也公急引囚屏左右细问囚始实告某旦起之田见一人巳卧街中被姓吴者目死者之妇令执某到县乆闻姓吴者与此妇姦不得其实何敢言也公命推究杀人者果吴姓也然则太上所谓心起于善善虽未爲而吉神巳随之或心起于恶恶虽未爲而凶神巳随之岂不然乎賛曰阳萌于子犹在地中芸生泉动仁气巳通隂萌于午尚积虚空靡草遽死杀气巳钟隂阳所兆善恶则同其有曽行恶事后自攺悔诸恶莫作衆善奉行乆乆必获吉庆所谓转祸爲福也传曰老子曰善之与恶相去何若窃详三复斯言大抵善恶二途初不相逺特在日用一念起处有是有不是尔傥能知此道理常切㸃检则自然全体是善福德无有不増灾祸无有不转况太上明有科令许令以福削刑以德削罚乎又不闻抱朴子之言乎子曰立功爲上谢过次之以䕶人疾病爲上功以忠孝和顺仁信爲本行能如此者则道合隂阳虽未拜太上亦爲仙矣然则人之有过可不攺乎昔阿那律于往昔世本一劫贼夜至佛寺见佛灯欲灭拔箭挑之灯忽大明威光耀目那律悚然即时舍去自此诸恶渐灭福德日増竟能得道彻视第一朱㹠亦一劫贼以事败深入终南少室等山日夜懴悔眞人冯君怜之授以道要修之不怠凡二十八年转入东阮修之又一百四十七年竟能轻举杨仲和本许州推司天圣中被差至蔡州鞠狱以枉断公事爲北极缴奏将受重罚仲和悔惧立舍吏役誓修百善以赎前过毎遇往来僧道贫乏道人鳏寡孤独死䘮疾急无不拯䘏如是数年家道一空甚至无以自给止有一子亦复卖与他人朝夕惟奉眞武眞君香火未甞少怠竟以勇于攺过爲眞君怜悯化爲道人授以十二眞君灵籖俾之养道继蒙东岳收録𥙷爲麻溪注禄主簿朝廷追封悟本眞人吴睦亦一县吏以枉刻人民爲民所诉睦惶惧避罪逺入深山忽遇眞人孙君爲之诵经讲道谈论祸福睦即心开尽出平生所爲不善之罪抟颊懴悔竟䝉眞君授以道要亦得上昇然则太上所谓转祸爲福岂不然乎賛曰悔而作誓圣经録秦变夷用夏衮笔书麟念狂作圣观过知仁六隂尽剥一炁爲春吾观其复君子若人故吉人语善视善行善一日有三善三年天必降之福凶人语恶视恶行恶一日有三恶三年天必降之祸胡不勉而行之传曰伯夷目不视恶色韩昌黎一视而同仁视善也燕肃公一言而天下奏谳不死吕文靖一言而天下不税农器语善也髙柴仁及草木黄万祐泽及飞禽行善也必欲三者皆善在我日用而巳夫复何难陈举曰爲善者必享福报积隂德者子孙必昌不殄天物不肆淫盗不毁正教善事也救死扶伤急人患难无纵隐贼隂德也不作善事不积隂德则恶趣无所不入昔李光玄精勤求道积有年矣一日于少室山过一异人明告之曰尔今求道惟当提拔世人耶惟当只了自已耶若只自爲一身神仙不取然则爲善固佳又须提拔世人提拔当如何开示悟入是也賛曰太上立言至正大公金科玉条训迪愚䝉厥有深旨见诸篇终舍尔旧恶开其新功一念遄返万善毕通仁哉妙造生生无穷太上感应篇卷之三十