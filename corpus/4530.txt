玄教大公案正统道藏三家本二卷太玄部玄教大公案序下一道统之传其来久矣始太上混元老祖以象先之妙强名曰道而立言以德辅翼之而五千言着其中然存言外之㫖微妙玄通有不可得而言者深不可识亦强爲形容焉自道德受关令尹子其十子各得其妙如列庄诸子至安期生李仙卿葛仙翁衆眞更相授受各有经典然枝分派利于洞天福地亦代不乏人自周汉以来惟尹子嗣祖位金阙帝君继道统授东华帝君帝君传正阳钟离仙君钟传纯阳吕仙君吕传海蟾刘仙君刘南传张紫阳五紫北传王重阳七眞道统一脉自此分而爲二惟清菴李君得玉蟾白眞人弟子王金蟾眞人授受爲玄门宗匠继道统正传以袭眞明亦多典集见行于世实菴苗太素师事之心印其要盖青出于蓝而青于蓝者也实菴抱负此道以列祖道统心法模范学人採摭诸经枢妙升堂入室举其纲要于列祖言外着一转语复颂録之以易数爲六十四则又入室三极则门弟子王诚菴辈集成编名曰玄教大公案言言明本句句归宗体用一眞圆混三教使人于羲皇画外纵横玄圣象先游泳至哉华阳眞逸唐公捐金绣梓以广其传义亦宏矣诚有决烈汉向此大公案外具无极眼睛觑得七穿八透豁然四达六通则道统明明相继而无息岂不美欤金陵渊嘿道人柯道冲敬序无极天心中融万法象先慧目圆烛无方性至虚则八达六通心云障则千差万别是故欲得豁开天外眼必先明了世间心仆幼习儒业长慕玄风每研理性之元叅究天道之妙遍求愈远默探愈深果谓不可得而闻也夙生何幸得诣中和时闻实菴老师法诲使人累释心清而造元返本神凝气息而安命乐天切切多方谆谆曲化一日中和上足出示师之升堂入室举演法海寳珍道统心法诗颂目之曰玄教大公案仆静咀玩见其剖判一元结絶万法抖擞群眞骨髓贯通列祖肝肠爲人硎慧劔砺神锋斩三尸诛六贼解缚缠脱桎梏破忧疑网断烦恼障活死汉救生灵诱明达彻大用大机造极乘极奥优游未始眞乐无生其性理天道之妙明心见性之机圆混于中一一明白诚此透彻岂果不得闻欤然此亦皆师之绪余耳仆既霑受用欣然不揣命工绣梓与天下福慧大丈夫同向此按欵中具一只眼拶翻关捩粉破太虚全本然反纯朴逍遥无极啸傲先天是所愿也金陵青溪九曲逸民唐道麟顿首谨识圣仙至道体玄先天用妙万法以精诚中息而宻固本元以谦敬和顺而美利天下实菴先生玄教大公案体用全彰行功圆备融一眞而入妙混万理以归元俾夫养元炁融冲慧命寂本性安平道心伟乎美矣岂忧寂空无机锋口鼓一曲异端之比哉仆昔闻先生补註伊川易传三分未尽之㫖默然惊叹曰伊川先生乃前宗六夫子中一夫子尚有未尽今实菴先生补註其未尽是何人也恨不能飞见偶授南台职暇日与同僚三五特踵中和相访一见先生清寂安恬淡如也及乎熏敬请益雍容豁达随问随答的当通畅使人廓如也又得观补註易传未尽及易网解惑果谓辞简理贯纯粹精明将仆等积年叅学疑难一旦冰释如大公案始一则将三教枢机精妙中正体用偏执见解已尽剖判中引诸经一事一理一玄一妙若对镜观形精粗圆照如云三身混极六慾沉空虚极反元动静体道以寛慈养天性以俭约养道心以谦巽养玄德曰用五音毒气十般贞病至于举兼山之艮明静止眞功题日昃之离明死生妄幻画前至妙象外重玄秉羲皇寳劔噼开列圣玄关现元始黍珠照彻群仙天谷实前代道儒宗师皆未尝道可谓妙超今古玄混始终非先天之高明其孰能与于此宣圣云先天而天弗违信哉仆敢不师礼事之兹略序师之道德体用事理实迹其先天言前之妙在乎同志慧力绵宻中之体式行台监察御史王主敬从义顿首序引眞金不惧火煅炼愈精明美玉絶纤瑕琢磨成寳器朽木惫铁匠手难爲故南华老仙云有圣人之才受圣人之道易矣或生而知之者几何人哉然夙根灵慧一彻万融亦在乎明师提挈方可直超最上我辈福薄根钝业力常胜道力大言直超顿彻恐亦自昧耳若从师匠炼琢自诚明而虚通犹戒定而慧彻步步踏实地心心体太空久久澄搅不浊攧磕不碎自然纯粹坚固岂不美哉吾师实菴仙翁道隆方外教阐环中发明太上心玄剖判羲皇骨髓掀翻三教融混一元扫荡邪宗豁开正道斲削后学造大本宗烹鍊高明达先天境是以良朋霞友云集明公贤相风从虚而徃实而归诚不言而信近者悦远者来咸无爲而成乃知言未尝言弘衆妙迥出思议之表道非常道备万德独立象帝之先非极高明而通至化者其孰能与于此仆日侍玄堂幸霑法雨録集升堂之珠玉缉熈入室之寳珍然义适多方理归一极历代圣仙未结絶案欵吾师一一决断明白目之曰玄教大公案列成六十四则以象周易六十四卦入室三极则以象三极诚有决烈汉直下承当煅鍊向中默会力行泯声色渊识情莹天心开道眼顿超生灭耀彻古今大用大机咸备于斯其眞乐奚可胜计哉诚能如是庶不负吾师谆谆之教亦乃千载一时之遇也虽然仆亦驾渡舟一夫云耳泰定甲子门弟子诚菴王志道顿首敬序玄教大公案正统道藏三家本二卷太玄部玄教大公案卷上金莲道师实菴先生苗太素举门人诚菴王志道集升堂明古第一则太上道德眞经云道可道非常道名可名非常名只这两句扫尽三教一切有无声色诸法使学者于动静语默外宻宻承当故夫道也非形非相不色不空物物全彰人人本具乃天地未始之大象父母未生之至灵不属思求非从言会盖遣无定体心妙无方乃知不可道之道乃眞常之妙道不可名之名即本然之强名若执可名即成外道若执可道即是异端大衆既不可得而名道毕竟云何领会诚诚颂曰强名曰道嚼饭喂儿言思着意摸壁寻篱沉空滞寂幽入傍蹊屈伸存想泥法守规举无默坐惺惺着迷观心转物自碍獃痴无无自纵放旷无知去识内觉带水拖泥机锋敏捷竖拂拈槌语默敲喝瞬目扬眉随情说法即事起疑精𩲸热乱识神弄竒大言阔说根本支离以此学解名道不悟悉堕狐狸宁如纯纯朴朴诚诚息息微微恍惚大虚体一生前面目巍巍诚会不神神的义掀翻衆妙乐希夷第二则太上云圣人处无爲之事行不言之教又云爲无爲又云道常无爲而无不爲㫖哉神领意会目击道存卓尔于象帝之先超然于形骸之表此不言之妙也所谓无爲者非土木偶人推之不去唿之不来逼之不动块然一物也贵乎一点灵明圆混混活泼泼无心爲而爲时止时行以辅万物之自然所以道道常无爲而无不爲且道爲无爲者谁噫颂曰不言之妙无爲之益寂然咸感天下希及贯彻万理融归太一一归何所混元无极无极中主生化不息生生无生绵绵宻宻不动动中烹紫金无爲爲处煅琼璧嘻切忌错识第三则太上云谷神不死是谓玄牝玄牝之门是谓天地根绵绵若存用之不勤此一篇尽道心妙有之玄慧命眞空之本空而无物虚而有灵无象之实象不神之元神是谓谷神也虚灵不昧即谷神不死也不昧虚灵强名玄牝枢机圆活故云玄牝之门此乃向上玄关虚无妙窍爲天地之根本性命之渊源辟翕元炁升降自然大衆拨转玄关绵宻宻诏然皇极先天天颂曰谷神不昧性明圆玄牝阖辟造化旋狮子眼睛明朗朗象王鼻孔息绵绵千和万合中绵宻一混三元体自然心息相依无间断恍然父母未生前第四则太上云恍兮惚其中有物惚兮恍其中有象窈兮㝠其中有精只这物象是甚么物象痍此三者不无不有非阴非阳五行不到处七情未发时是我本元实象无极至眞先天祖炁浩劫元精三者本一一体三身是谓清净法身是谓妙有空身是谓眞无道身诚能元精固慾海枯则清净法身圆眞息调业火灭则妙有空身徤元神凝妄心死则眞无道身着三身一混万法中融光辉宇宙德备鸿蒙大衆且道如何了当止止息息弩力努力颂曰非心非性亦非仙一体三身中混然寂寂凝神潜至宻绵绵息浩毓重玄慧风扫尽山头雪劫火烧干海底泉此乃极乘玄外妙知音仁德可心传第五则太上云有物混成先天地生寂兮寥兮独立而不改周行而不殆可以爲天下母昔日我祖纯阳帝君语此一篇与南巖俨禅师同度湖南何祖师成证道果至今三眞一脉香火不絶后禅师以此义作一颂云有物先天地无形本寂寥包含万象体不逐四时凋大衆只这一物是甚么物师寂然良久云不与万法同侣所以独立而不改大圆通无断灭所以周行而不殆得此道者能化化而不化能生生而不生故可爲天下母母道也痍诚诚诚颂曰诚诚诚极默中中一颗玄珠辉太空寂寂周通无眹迹寥寥独立不雷同先天天表凝元炁无极极中振祖风体用大机明彻了生生化化妙无穷第六则太上云载营𩲸抱一能无离专炁致柔如婴儿涤除玄览能无疵明白四达能无知天门开阖能无雌爱民治国能无爲此一篇尽明心心明之妙见性性养之微养浩工夫金丹妙用悉备此章如抱一专炁乃纯然无间也涤除玄览莹彻天心也能无疵心淸净光明也明白四达见性而无碍也能无知含光厚养也天门开阖眞息绵绵而无间也身爲国爲民炁顺身安爲而无爲也诚了此章金丹之道毕矣其或未然审予后颂颂曰阴𩲸营营扰阳䰟不得安抱一调元炁彻通玄上关心天纯莹玉性月印寒潭赤子金元体婴儿复粹颜君享安国乐民无人我山䰟清𩲸灵圣大智乐闲闲第七则太上云三十辐共一毂当其无有车之用云此一章教人即物明本忘幻全眞毂因辐而成轮车因轮而成用当初本无以其断木成器故假名曰车成车之用譬我一身上至泥九下至涌泉内则五脏外则四肢假合幻形当初本无以其有此幻形强名曰人成人之用形而上者曰道形而下者曰器故有形者以无爲便利中无形者以有爲运用器与室同一义且道只今无形中主如何了悟聻颂曰辐来辏毂车成用念复归中道大通车运器成谁着力只今谁是主人公第八则太上云致虚极守静笃万物并作吾以观其复此一章明入室大定复命归根眞空实际切切眞功空诸幻有不染一尘曰虚万法纷纭此心不挠曰静工夫致极六脉俱澄一眞寂朗复其本然到这里通身是曰难措一言我若露泄汝等工夫忽至此必然骂我饶舌我不说破又恐汝等到此着邪所谓不知常妄作凶也毕竟云何颂曰虚之又虚静之又静身心两忘气融神定一片玉虚天心光莹复未生前谁凡谁圣非眞非仙非心非性本无可言亦非可证寂然诚诚中中宻印第九则太上云视之不见名曰夷听之不闻名曰希抟之不得名曰微此三者不可致诘眞空无象视之不见大音希声听之不闻此妙也如云出岫若月印潭难爲摸索抟之不得既非耳目所及拿捉不住又不可得而言问毕竟如何嘻此道也昭彰在上而不明皦潜宻在下而不昏昧所以仰之弥高放之弥满六合鑚之弥坚收敛全无眹迹迎之莫见其首随之莫见其后辉今耀古莫始莫终且道只今是谁主是谁御道来颂曰无形无影寂无声耀古辉今号赤文妙有有如潭底月眞无无若岭头云遇縁常默灵光照对镜休生业火焚和会三元归一极主人终日醉醺醺第十则太上云善行无辙迹善言无瑕谪善计不用筹策善闭无关楗而不可开善结无绳约而不可解可谓鬼神莫测方士莫知乃知圣人大机大用无门可入不可度思皆自然而然无可不可南华老仙言圣人终日行未尝行终日言未尝言故未尝不行行必在道未尝不言言必中节发无不中何必筹策无爲而成何必绳约故圣人之道一以贯之自然均齐方正美利天下自然条当寛弘故能常善救人常善救物作之君作之师不自爱贵不自矜伐虽大智慧同大愚人嗟乎我辈行不遵道言不中理甚至于思虑计较宻察关防卖弄精魂好爲师范自是自见自祸自殃去道远矣若不直下悔过自新果行育德则安能承袭太上眞明光晖天下利益群生其或未然听予颂曰行满天下无怨恶言满天下无口过倒携慧劔𠋣长空万法来前迎刃破行时行之坐时坐饥则餐兮睡不卧中中默默袭明公就里壸天如许大第十一则太上云道常无名朴虽小天下不敢臣心本无迹道常无名朴虽至小若微尘神用无方含造化端居万象之先所以天下不敢臣也故得此道者顿超物表性象太空周流六虚动静无碍是以道之在天下犹川谷之于江海氾兮其可左右微兮其可色声瞻之在前忽焉在后虽然如是诚能万縁顿息一念归中方知道元来自有不必他来大衆还会否颂曰心即道兮道即心不劳思想别追寻利名雪化灵台莹恩爱冰消慧海深风卷尘清金虎伏云收雾散玉龙吟天清皎日光圆朗万籁寂鸣息大音第十二则太上云反者道之动弱者道之用原夫念有偏𠋣则以正反之心有妄想则以觉反之正觉然妙亦是道之动也圣人心若太虚淸净自然无一毫偏妄点染体乎中道其正也觉也何用修爲故曰絶学无忧清净爲天下正履谦处顺和同柔弱礼也亦道之用也故天下万物因生而有无生则无有矣大衆正以反邪觉以照妄犹是道之动道之用若自尊自是不反不弱则道之丧矣颂曰天下本无事人心自热忙雨收山色翠云散月圆光体道神清泰安常德义香诚中狂作圣偏妄圣爲狂本性无欺昧不必更叅详第十三则太上云不出户知天下不窥牖见天道其出弥远其知弥少是以圣人不行而至不见而名无爲而成夫天下犹一身天道即本心心虚明则天理昭彰身中正则天下安静乃知道在自身向外求则远矣明在本心向外观则昧矣故圣人反身而诚便到家反照隐宻则明德着不动而变则不理当大衆多少省力又不费心还委悉否休休颂曰不涉程途便到家何须着境苦枝楂旻天清肃家家月春日和融处处花气泰欵斟王母酒心清奚用赵州茶安闲自在全无事何必喃喃书五车第十四则太上云上士闻道勤而行之中士闻道若存若亡下士闻道大笑之不笑不足以爲道故建言有之夫上士元本清高根基纯厚所以一拨便转八达六通自然移掇不得天地莫迁轻轻快快绵绵宻宻精进力行终始无昧中人则业识牵缠利名萦绊未免半疑半信若存若亡小人骄矜浊富夸恃虚名专尚浮华憎嫌纯朴故闻圣人之道则大笑之若使小人闻道而不笑则不足以爲至道故小人建设巧言笑侮有之不足爲怪夫何故达道了明之士顿忘形体若昏昧之人事物无心若退惰之人卑下混同类族平等大体洁白外若污辱广德充满常若不足建立阴德宻切若偷质朴眞纯茫然若渝若大方无际大器缓成况大音希声大象无形视听不得道隐无名摸索不着清虚寂寞与彼相反已上皆下人可笑惟在道高明包容含恕善假方便委顺曲化故曰善贷且成大衆修行人三千功八百行尽备此章勉旃勉旃颂曰物物中含太极眞奈人暴弃自蒙昏下愚执僻心茅塞上士虚中性玉纯识性空无名本性凡人了达即眞人回光直入玄元境庶免区区再转轮第十五则太上云生之徒十有三死之徒十有三人之生动之死地亦十有三夫何故以其生生之厚夫圣人不有去来了无生死是以太虚一体动静不居嗟夫一切人此心无主忽起忽灭出机入机无有了期夫何故以其生生之厚欲养生之富厚则贪婪者衣食常不足富贵者利名常不足以其心常不足故纵六欲七情三尸六贼用心役力巧智其神致使心火上炎精水下湿水火相违以致病患苦楚至死未休惟达道者明悟虚幻情縁业识故反情复性虚心体道自然火不上炎水不下漏水火既济神炁宻融果证无生故无死地乃知人之生动之死地皆由水火既未神炁合离故亦十有三也火数七水数六合十三也此章多解不一各执自见着相支离或言九窍四关十分有三分生七分死或以月之亏盈然合成数于切己进修全无干涉惟祖师玉蟾眞人言七情六欲先师言水火既未最爲切当上下文理顺贯便得受用若情欲不息水火不济则中无定主安能出得虎兕甲兵之惊惧以其神炁一融自然物我两忘大衆明彻此章端的大义力行将去不必问生死事大已已颂曰人之生死借阴阳超出阴阳自反常水火混融忘死地炁神宻固卫生方人牛俱泯性圆朗鸥我无情机两忘假象指贤归故里休迷相数弄文章第十六则太上云道生之德畜之物形之势成之万物莫不尊道而贵德道之尊德之贵夫莫之爵而常自然夫大道生生不穷玄德畜养平等物随气而赋形势因时而成就是以万物莫不尊道爲本贵德爲元故道之尊高长于上古而不先德之最贵成于万物而不先故体道之士天下莫敢臣侯王莫能友常乐自然昔帝尧让位许由先生辤而避之帝舜让位善卷先生避之而入山又如庄子休于子陵辤黄金百镒不受相位古今达道志士有至于三诏不赴者甚多可谓道之尊德之贵而莫之爵今之我辈未造实理不有眞功未知道妙深奥玄理幽微恃自井量管见扇惑愚俗彰扬曰鼓要誉利名不羞之甚上忝仙圣道风下縁市尘俗气似此违避太上慈训胡不寒心速改速改大衆尔等欲知之而速改乎欲奋志而力行乎嘻老拙更爲饶舌颂曰极品簪缨世慕之道人看破笑嘻嘻沤生沤灭莫多事花谢花开能几时素履自然宁意马实頥宁肯舍灵龟优游不事王侯志何愠人轻与不知第十七则太上云含德之厚比如赤子夫含养德性纯纯朴朴则比如赤子也赤子如初生婴儿也未三月时元炁纯粹元神菽冥不知动静声色两手握固百骸柔软一团和气纯纯全全所以终日号哭而咽嗑不破嗄毒虫勐兽亦无螫伤盖与物无心物亦无伤也太上以此喻修眞之士心切切矣我辈欲反本还源归根复命以此爲则不亦简妙乎今心无所主性不安闲安得元神凝寂元气冲虚而比如赤子乎大衆执柯以伐柯其则不远痍休休息息绵绵若存去颂曰含养工夫妙中中宻宻绵婴儿心溟涬赤子性纯全今古谁消息死生孰变迁太虚中大象玄外更无玄第十八则太上云爲无爲事无事味无味大衆此三句妙理如自家了彻则一眞洞彻万行毕备其或未然老拙借口与汝等装点如我辈省悟得世间一切事物俱是虚幻空华此心厌倦常慕幽静处诸縁顿舍似古庙香鑪冷灰灰地默默然一切人事来如土水偶人相似判然不惹是则故是然则未然实非圣人眞清净之妙夫何故圣人之心若悬寳镜在堂物来则照物去则空随机应变活泼泼圆混混虚豁豁明皎皎因其利而利之以辅万物之自然无可不可乃爲而无爲也圆通万变无所徃而不在乎道如王秉劔万法来前迎刃而解乃事无事也咀玩道德精妙入神含养元炁冲和如饮玉液琼浆乃味无味也大衆汝等欲知之乎欲力行之乎噫颂曰万里无云障碧天日正中圆明晖宇宙光朗曜虚空照物无私照通幽彻大通我心无点染何事不圆融方便和人事随机阐祖风第十九则太上云千里之行始于足下只这一步向何处起脚大衆会么师菽然良久空中画一画云夫大道蓦直坦平寛阔无涯十极八方六通四达绰然无碍南华老仙云终日行而未尝行多少省力全无眹迹诚向这里会得回转头来力行将去忽然踏着故乡纵前许多熟境路头尽净都忘所谓顿超物表游咏仙乡逍遥眞乐岂不美哉看颂曰举歩不在脚也是涉途程不行行至妙无处不寛平心路诚虚絶天衢道大亨踏翻玄妙窍庆快乐无生第二十则太上云我有三寳持而守之一曰慈二曰俭三曰不敢爲天下先夫寛居仁行济人利物悯惠一切谓之慈慈所以养乎天性也素分安常省心节事谨言愼行诚一无妄谓之俭俭所以养乎道心也虚以受人谦以自牧柔和卑下逊让持后谓之不先不先所以养乎孔德也大衆诚能慈无敌于天下故曰勇诚能俭眞乐有余故曰广诚能不先谦尊而光卑而不可踰故能成其器长道人家若不慈不俭不谦不惟亡道凶祸随之矣可不戒愼以保永终之元吉乎师下座端诚拜礼大衆而说颂曰富贵谦爲本尊高下作基谦谦君子吉行行惹人非克己心无昧恕人心不欺息心无可欲和顺乐希夷第二十一则太上云言有宗事有君夫惟无知是以不我知知我者希则我者贵是以圣人披褐怀玉故志士乐道而忘贱安德而忘贫外虽狼借内怀至寳故圣人本体圆明则大用美利无穷是以言言中节事事公当盖言未发时中有宗本事未萌时中有君主夫惟无知此妙之人言多不善事多偏𠋣乃不知我道大体妙用寂然中主应化无方之故然知此道者希有诚能反观本主卓然存乎中则言也事也无不条当无所徃而不利作之君作之师天人敬仰岂不超絶故曰则我者贵矣大衆且道只今言默作爲是谁主使颂曰七情未发妙六慾不生时寂寂诚忘我中中的是谁言言说奚说事事爲无爲美玉蔵中藴神珠光自辉嘻明明拈出家中寳无奈人迷不我知第二十二则太上云知不知上不知知病夫惟病病是以不病圣人不病以其病病是以不病前经云虽智大迷是谓要妙故达道之士若拙若愚若昏若讷洞彻本元含光寂照自昭明德光而不耀故曰知不知上也今之我辈未悟爲悟未明爲明萤光井量自爲了达强辞曰鼓卖弄精䰟此乃不知强知之节病也圣人秉气纯厚德性朴眞八达六通常若无知三才一贯常如不及以其中虚安静恬退柔和并无昧己自欺好胜争能自见自是许多节病故曰圣人不病以其病病是以不病大衆诚能顿觉自己昧心强知自是之节病克己改过自然明德日新乐天无穷矣颂曰百拙无能懒散人腾腾兀兀乐天眞人前默讷全无用就里含容席上珍性若良金无杂伪心如美玉絶瑕垠休夸口鼓机锋敏免尔劳叨堕法尘第二十三则太上云圣人不积既以爲人己愈有既以与人己愈多原夫天地乃无心圣人圣人乃有心天地天道运而无所积故生生化化美利天下而无害圣人虚而无所积故纯纯全全道济天下而不争所以厚养人民于己愈有博施济衆于己愈多可谓法海寛弘而无尽蔵大衆只这利而无害爲而不争的道妙常存日用天地大生之德圣人大化之仁尽在己矣伏惟珍重颂曰至道玄虚妙莫评枢机造化主生成干坤健顺生生化贤圣诚纯化化生舜禹体天奚有害羲尧心道了无争物丰时序人安泰天下淳风乐太平第二十四则文始妙道眞经曰一情冥爲圣人一情善爲贤人一情恶爲小人大衆一情善恶即不说且道一情㝠时如何领会嘻若就此处直下承当则天心朗朗成性存存其或未然听予颂曰善恶虽然是二途道人不若悉捐除七情㝠息忽忘我一道圆光曜太虚第二十五则文始眞经云鱼欲异群鱼舍水跃岸即死虎欲异群虎舍山入市即擒圣人不异衆人时务不能拘耳乃知古者达道隐士明白四达默默昏昏故若愚若拙和光混世所以方士莫能知时行时止应感随宜所以鬼神莫能测是以时务不能拘耳得大自在今之我辈恃斗筲之量彰萤火之光好爲人师做模作样矜夸自是要誉沽名殊不知反招魔障以致灾殃大衆圣人设喻鱼跃岸虎入市以致丧身失命戒之深矣以此爲龟鑑都不如安贫养道素分乐天久久自然有无量快乐作箇本分道人岂不异哉颂曰弄巧翻成拙彰明莫若愚恃才招蹇剥本分得中孚索隐令人谤要名不自如安常能省事长泰乐无余第二十六则文始眞经云圣人多敛万有于一息无有一物可役吾之明彻散一息于万有无有一物可间吾之云爲大矣哉夫人之一点虚灵大体大用在乎一息之间故放开则充塞干坤绰然无碍收敛则潜归黍粒全无眹迹灵灵无昧体用全彰事莫能迁物莫能间大衆诚能于此明悟了达则语默动静得大自在且道只今如何体审息息颂曰惚焉天地表恍尔黍珠中独立一毫上昭然体太空迎之不见首随之不见踪倏尔忽相遇非彼亦非侬第二十七则文始眞经云圣人以有言有爲有思所以同乎人以未尝言未尝爲未尝思所以异乎人南华老仙云终日言而尽道言言皆道终日言而尽物言言皆物道物之极非言非默以此推二祖师言意是一耶是二耶大衆诚能于此通彻则言也默也爲也息也悉自然而然无可不可其或未然反照去颂曰堂前悬寳鑑圆朗絶鑯尘照者从其照人观亦听人妍丑都自见此镜了无心目观耳听得方许尔知音第二十八则文始眞经云圣人道虽虎变事则鳖行道虽丝纷事则碁布又道云之卷舒禽之飞翔皆在虚空中所以变化不穷圣人之道亦然乃知圣人条当天下寂然神化文彩全彰应变随机均齐弘道夫何故圣人大体玉虚纯然无碍所以任其所化云龙禽翔风雷雨雾变化不常大虚未尝变迁大衆今我辈常常沉滞声色迷惑有无着物肆情强能多事所以云爲失措动止有妨安得本性大虚绰然自在噫若之何各自理会颂曰威风凛肃鬼神莫测和气雍容美利万物爲而无爲欲其不欲飘然无碍不疾而速第二十九则文始眞经云蜣蜋转丸丸成而精思之而有蝡白者存丸中俄去殻而蝉彼蜣不思彼蝡奚白乃知玉不琢则不成器天不寒则不结冰大衆我辈实非天生圣人欲学圣人之道须假修习眞眞实实纯纯朴朴切切下工夫始得眼下胡枝撑曰鼓胡摆拨济箇甚事圣人以蜣蜋转丸精思志一虚白中辉蜕殻而蝉物类尚然用工而成我辈岂不尔思所以道修及无修是爲眞修学至无学方名絶学今块然一物蠢尔无知云不必下工夫絶学无忧正所谓隔靴爬痒枝撑摆拨久久都无结果可不勉之老拙自觉饶舌伏惟珍重颂曰一闻顿彻妙玄玄福慧根深夙善縁性命双融圆太极形神俱妙体先天逹摩九载玉心莹文祖六年金志坚今古上仙超越者皆由功德得成仙第三十则文始眞经云衆人以𩲸摄䰟者金有余则木不足也圣人以䰟运𩲸者木有余而金不足也故木喻魂喻性金喻𩲸喻情常人随情逐妄故情有余而性不足也圣人摄情归性故性有余而情不足也故修眞之士渊情泯识则本性圆明而无欠余死𩲸安魂则慧命坚固而无渗漏性情混然则金木无间矣虽然喜怒哀乐爱恶慾皆情也菽湛圆明性也性一而情七彼衆我寡所以常被业力胜吾道力大衆且道如何胜得这七箇畜生嘻别人难着力颂曰七箇大魔鬼常害主人公主人无志力营𩲸骋英雄慧劔诛白虎灵宫卧玉龙太平无箇事鼓腹乐玄风第三十一则文始眞经云人之计生死者或曰死已有或曰死已无或曰死已不有不无或曰当喜者或曰当惧者或曰当任者或曰当超者愈变情识大衆今之修行人皆言爲生死事大以此经义推之都是空头烦恼有无无有喜惧任超愈变情识殊不知我本无生孰云爲死予尝谓死生乃昼夜之常则要心无迁易去来乃动静之变则要性无昧昏故南华老仙云死生亦大矣无以动其心虽然如是也要只今分晓方爲了事人夫何故诚能日用间逆顺不能迁则夜间梦寝不能昧梦觉既如一死生了无碍其或未然且请究竟颂曰我本无来去谁云有死生日月常出没太虚何暗明逆顺心无染梦境自然清无生眞乐妙历劫庆昇平第三十二则文始眞经云意有变心无变意有觉心无觉惟一我心则意者尘徃来尔事者倏起灭尔吾心有大常者存故心喻火也意喻土也火生土犹心生意也无心则无意无意则无情是以情生而意觉举意而心照也大衆日用间以此照觉则情识俱空事物两忘应用随机忽起忽灭皆浮浮然夫何故吾心有大常主宰存焉还会否痍颂曰云去云来山静止潮生潮退海澄平潮云无意时来徃山海无心日翠清第三十三则文始眞经云有人问于我曰尔何族何氏何名何字何衣何食何友何仆何琴何书何古何今我时默然不对一字或人叩之不已我不得已而应之曰尚自不见我将何爲我所予尝见朱文公语録云禅自道家起释氏于道家经典抽出翻头换面做寳蔵卖弄予始疑之思道家安有禅及熟玩此经及南华等经方知文公不虚说矣信乎冯尊师云鸠摩罗什未生已有南华列子文始眞人设此几问云不对一字大衆是否诚能于此悟的切当忽然省得眞仙微妙已对了也其或未然且向尚自不见我将何爲我所叅详去颂曰有人问于我将何爲我所直面定心拳教伊无处趓无处趓无处趓第三十四则文始眞经云譬如大海能变化亿万蛟鱼水一而已我之与物蓊然蔚然在大化中性一而已知夫性一者无人无我无死无生夫三才万类皆自太极中变而有自各赋形以来物物具一太极存一天理在大化中生化化生而无穷况心流精衮事风物浪无时定止所以自古至今翻形换殻不得超脱大衆诚能悟此虚幻空华忘物省事反情息心自然一性圆明不与万法混这箇主人公超然自在倒大来轻轻快快又何人我死生之疑碍乎珍重珍重颂曰鱼龙变化皆同水人我生成总一心同异异同忘彼此黄金同土土同金噫纯然一性太空体寂寂明明絶古今第三十五则文始眞经云均一物也衆人或其名见物不见道贤人析其理见道不见物圣人合其天不见道不见物一道皆道不执之即道执之即物周易孔圣系辞云形而上者谓之道形而下者谓之器器亦物也故君子体物而不遗㫖哉释氏云人能转物即同如来以此章妙推之费力不少夫何故物自物我自我何必转何必去是以圣人纯一不杂体合干坤自然物我两忘道心不二大衆诚能如此见彻同物我全天理这箇主人公活泼泼圆混混绰然无碍无可不可体妙象先顿超物表眞乐无穷又何固执意我矣珍重珍重颂曰滞有到头成幻妄执无毕竟堕顽空有无不立心超絶不明通处亦明通第三十六则文始眞经云天地万物无有一物是吾之物物非我物不得不应我非我我不得不养虽应物未尝有物虽养我未尝有我勿曰外物然后外我勿曰外形然后外心道一而已不可序进大哉圣人之言欤物来则应应之以诚物去则空寂然无着所谓不即不离也夏葛冬裘饥餐渴饮安分随宜时行时止皆平常本分事也可用则用可休便休随时消息辅合自然又不用心亦不费力所谓事于无事爲而无爲多少轻快又何外物外形外心之分别大衆应物忘物养我忘我自然一了百当本性超然故曰道一而已不可序进颂曰对境如无境同尘絶点尘我人俱不碍大地法王身一彻万融无箇事干坤内外緫吾身玄教大公案卷上玄教大公案正统道藏三家本二卷太玄部玄教大公案卷下下二金莲道师实菴先生苗太素举门人诚菴王志道集第三十七则文始眞经云不可非世是已不可卑人尊己不可轻忽道已不可讪谤德己不可鄙猥才已夫非世人而是己自是也小看人而尊己自高也轻忽人而重己自尊也以毁谤人而德己自能也以人鄙愚猥琐而才己自矜也大衆已上五事文始眞人力救我辈学人节病当直下明悟反照如或有一速当悔改做箇好道人若拨无因果昧己不改从此五事生五般毒气将来自祸自患必然自是不改积生凶恶之气自高不改积生强豪之气自慢不改积生骄欺之气自能不改积生愠怒之气自矜不改积生矫傲之气如是之气皆系禀赋轻薄血气之性俗风染污习气之性使然既有此五毒则生嗔恨烦恼灾厄苦楚自爲障魔德行俱丧至本然眞性烟雾昏昧如此矣尚言明心见性硬夸玄妙禅机正所谓掩耳偷铃嘻愼之愼之颂曰贫者生来太蠢痴无闻无见更无知人间鄙拙无如我岂我人前弄爪蹄第三十八则文始眞经云昔之论道者或曰凝寂或曰邃深或曰澄彻或曰空同或曰晦㝠愼勿遇此而生怖退天下至理竟非言意苟知非言非意在彼微言妙意之上乃契吾说大衆此一章痛鍼我辈执着言辞以爲玄妙坠于一边不能圆混大同诚悟不可言之精妙直超最上方契合文始眞经实理当在语言之外承当颂曰凝寂爲顽静邃深属幻阴空同何实际澄彻入昏沉㝠晦幽无照微言堕法尘一齐无碍了庆快乐天心第三十九则冲虚经云有人忧天地坏眞人解之曰彼一也此一也故我生不知死死不知生来不知去去不知来坏与不坏吾何容心哉又云精神入其门骨骸反其根我尚何存大衆死生犹昼夜去来若冬春故圣人明达此妙生死去来心一太虚都忘所知自然而然此身亦天地故云彼此一也乃知精神反本幻化归空一眞同乎今日超然巍独何必更问我尚何存诸公若各向此了得只今便请如此休待末后再去商量颂曰幻化有形终有坏眞元无象故常存只今一切了无碍超然三界独称尊第四十则冲虚经云鲁君闻亢仓子深得太上之道能以耳视而目听使上卿厚礼聘至鲁君卑辞请问亢仓子曰传之者妄矣我能视听不用耳目不能易耳目之用鲁君曰此增易矣其道奈何寡人终愿闻之亢仓子曰我能体合于心心合于炁炁合于神神合于无其有介然之有惟然之音虽远在八荒之外近在眉睫之间来干我者我必知之乃不知是我七孔四肢之所觉心腹六脏之所知其自知而已矣鲁君大悦以告孔子孔子笑而不答大衆忘我造玄虚心体道则身心圆混神炁妙融是以一性太虚六根互用大哉眞人圆证若此惜乎鲁君虽乐然敬爱之被贵荣声色迷昧不能了悟以告宣尼且道何故宣尼不答叅颂曰三元冲妙归无极一性圆辉体太空诚会六根源一混不圆通处亦圆通第四十一则列仙冲虚经云龙叔有十般病求文挚医文挚问其病证龙叔曰吾乡誉不以爲荣国毁不以爲辱得而不喜失而不忧视生如死视富如贫视人如己视己如人处家如旅舍吾乡如他国凡此衆疾爵赏不能劝刑罚不能威盛衰利害不能易哀乐不能移此奚疾也文挚向明视之曰嘻子方寸虚矣几圣人也子心六孔流通而一孔不达今子以圣智爲疾非吾浅术所能也大衆龙叔之病荣辱得失死生贫富人我视之一笑故爲病也所以证圣智圆通六通无碍自然而然矣夫何故复云一孔不达请诸公默默中叅如叅得这一孔通达则无漏矣颂曰龙叔十般病逹人当悟证六通无碍遮识性空天性向上窍豁开一眞融慧命性命了圆成玉质金坚莹第四十二则冲虚经云无所由而常生者道也由生而生虽终而不忘常也故无用而生谓之道用道得终谓之常无所用而死者谓之道用道得死者谓之常大衆此一篇发明大道体常无龂灭相也所谓无所由而常乃无所从来不知生爲生乃道也生而无生身虽死而本性不亡乃常也故无用而生谓之道体道得终谓之常以此明悟眞常妙道体乎自然何必忧乎无常颂曰日月有明暗大虚无暗明性本太虚体生灭奚变更任他桑海变一点湛然清第四十三则南华老仙云明于天通于圣六通四达云昧然无不静者矣圣人之静也非曰静也善故静也万物无足以挠心者故静也水静犹明烛须眉平中准大匠取法焉水静独明而况圣人精神之心乎大衆此一章专言一箇静字学人常常多被逆顺境迁事物障碍不能耐烦欲寻箇幽静处休歇去殊不知又添箇寻静的念头到那幽僻处又有许多劳攘可怜哉南华老仙以一善字发明眞静明妙工夫的切所谓善者非曰善恶之善乃圣人之良能也圣人之心虚明空廓清静圆辉如悬寳鑑物来则照物去则空无有色相好丑一心澄彻万里昭然岂不简妙故以水静犹能清平烛物况人之一点灵明乎诚能于此透彻事休扰扰心絶营营做箇清闲道人多少轻快也颂曰动静不居去来无碍四威仪中得大自在爲其无爲利而不害一点虚空大周沙界第四十四则南华老仙齐物篇首以二子答问三籁始言人籁地籁之不齐便是孟子云物之不齐物之情也末言天籁云吹万不同而使其自已谓衆窍怒息万籁澄虚时是谁耶前言情后言理理一分殊賔主自别不齐之齐明矣就中广喻以明物之生化无穷万化一化皆神末以己梦蝴蝶爲喻结一篇之大义倏然梦栩栩然蝴蝶也俄然觉蘧蘧然周也不知周之梦爲蝴蝶与蝴蝶之梦爲周与周之与蝶则必有箇分限到此恰不说破大衆且道只今谁梦谁觉诚能直下明悟分晓则知生死梦觉则齐归于大化其中有卓然巍独者存故曰有此大觉则然后知此大梦也其或未然听吾后颂曰物我同胞体一源不齐齐处亦方圆随情各造轮回殻反本同归太极圈万籁寂然天籁息一心清肃识心濳化生生化由他变梦觉双忘乐象先第四十五则南华老仙云孔子教颜子心斋回曰敢问心斋孔子曰若一志无听之以耳而听之以心无听之以心而听之以气听止于耳心止于符气也者虚而待物者也唯道集虚虚者心斋也回曰回之未始得使实自回也得使之也未始有回也可谓虚乎孔子曰尽矣大衆宣圣以一虚字授颜子心斋㫖哉颜子一闻而顿彻直超圣境云未始有回也可谓虚乎谓顿然忘我不知有回也宣圣许其尽矣夫视听言嗅四者宣圣止以听闻直指何也以耳听乃衆人之听惟随声而已以心听乃贤人之听得符契也听之以气圣人之听反本也夫人生以来各赋一太虚各禀一元炁也心虚则元炁冲融炁息则灵明朗彻非即非离互体妙用可谓心路断絶性天莹洁故曰虚室生白吉祥止止致虚之极天光莹发玄之又玄矣宜乎释氏观音圆通大行自闻中而入得成道果故号观音先圣性与天道尽在是矣岂不可得而闻乎珍重颂曰口素心不素安能达本来不欺诚道戒无昧即心斋神谷无鑯染灵台絶点埃太虚清彻朗慧日曜天阶第四十六则南华老仙秋水一篇河伯海若凡六答问如风涛激石雪浪翻空使人惊心丧胆恍惚茫然及乎至篇末清澄碧海光映苍天使人神淸气息宁极反眞大衆夫何故反乎要都归结在道理权三字上故曰达道者必明于理达于理者必明于权明于权者不以物害己又言察乎安危宁于祸福谨于去就莫之能害故曰天在内人在外夫天在内纯粹不杂而大体正人在外应变无方而大用和是以圆混混活泼泼道以理贯事以权行安危去就体天应人祸患魔害自何而有到这里河伯心㝠神契无后再问宜乎东坡云三日不读南华秋水篇则口臭文不光诚能明悟日用自然无一切魔军有无量眞乐珍重颂曰河伯见秋水泛滥泊隄起及乎见海若望洋叹不已井底蛙窥天海中鳖见耻见量然浅深贵乎各知理大体大机权吉凶当反己体道素安常乐天任终始第四十七则南华老仙云彻志之勃解心之谬去德之累达道之塞贵富显严名利六者勃志也容动色理气意六者谬心也恶欲喜怒哀乐六者累德也去就取与知能六者塞道也此四六者不盪胷中则正正则静静则明明则虚虚则无爲而无不爲也大衆彻志解心去累达塞各有六事皆是我等障魔悖理则天道不通故彻之谬心则事情牵缠故解之德累则处断不明故去之物塞则中不虚彻故达之皆人欲也此四六不荡于胷中则致中正清静明朗虚通能如是足可以隆道厚德成性了心此一篇南华老仙特提掇后学的切工夫渐入佳境细细咀嚼多少意味珍重颂曰凡情人欲衆四六障天机省事心无谬忘縁志不非情空德絶累性着意无疑正静心虚彻无爲无不爲第四十八则南华老仙尝言有始也者有未始有始也者有未始有夫未始有始也者有有也者有无也者有未始有无也者有未始有夫未始有无也者俄而有无矣而未知有无之果有谓乎果无谓乎此一节五言未始前解者不一然互有得失皆未着实使人愈见迂阔有以列仙五太解证稍通殊不知只以此身有无乃至眞无妙有又融一未始一节抵一节果谓奇奇妙妙眞眞纯纯且如此身一有自何而来因一念而有也即知念乃身之未始念自心生即知心乃念之未始心自性生即知性乃心之未始有是炁即有是性即知命乃性之未始本然慧性眞无也眞空慧命妙有也眞无妙有融一未始乃太极未肇父母未生一眞实象是谓玉虚妙体清净道身无始之始也大衆从此处顚倒究竟将去一节高一节渐入佳境到这里则知天地与我并生万物与我爲一种种是非彼我声色有无皆爲空华阳焰眞乐自然岂不简妙乎听听颂曰南华五未始从头追到底此念自心生一心从性起性依命根生性命同一轨妙有融眞无玄玄玉虚体志士明悟诚眞乐无生矣第四十九则南华老仙设一喻使人即物理以明心达天机而悟道然其意宻宻深深造其微竒竒特特言夔怜蚿蚿怜蛇蛇怜风风怜目目怜心六事蚿即蜈蚣也始以三物引起至风目心大体妙用造化天机朗朗明白以夔蚿足之多少喻唾之喷大小珠雾及蛇之无足而行又疾喻圣人动止运化屈伸相感迟疾亦应乎天机皆自然而然次以风之蓬蓬然起于北海入于南海反阴复阳倏忽起灭比夫有形相之物又超一竒絶末后目与心洽不说破大衆还会得否其或未然实菴借口张扬诸公贵诚默契夫人之目一举万里天涯海角都在眼底心之一动大地山河尽在此中其天机举动可谓不行而至不疾而速可不戒愼而返观哉如风之初起似乎势力轻微及乎撼山抜木从微至大我之唿吸造化工夫亦复如是诸公直下晓了大机妙用自然不费心力颂曰大道无不在物物总含容夔蹢疾如蚿蛇飞迟似风天机融紫极玄理体黄中泯识有无有忘情空不空反观心宻妙觌面主人公第五十则黄帝闻广成君隐于崆峒山退捐天下筑特室席白茅静居三月而徃问道广成君南面而卧黄帝顺下风膝行而进再拜稽首而问曰吾闻子达于至道敢问治身奈何长久广成君蹴然而起曰善哉问来吾语汝至道之精窈窈㝠㝠至道之极昏昏默默无视无听抱神而静形将自正必静必清无劳汝形无揺汝精惟湛然方寸无使营营心无所知汝神将守形彼其物无穷而人皆以爲终得吾道者入无穷之门游无极之野大衆夫人之本来元神不能守舍盖由情生心扰念动精揺之故广成君教帝心无知扰神将自守㫖哉黄帝大圣人尚如此席茅斋心三月膝行跪于下风叅师问道我辈何人犹不能如是安得入神于无穷之门游无极之野哉颂曰心絶营营神在舍精无揺动气归根炁神绵宻中中息直入玄元衆妙门第五十一则南华经云黄帝游赤水之上登崑崙之丘而南望还归遗其玄珠使智索之而不得使离珠索之而不得使喫诟索之而不得乃使罔象罔象得之黄帝曰异哉罔象可以得之乎大衆此一玄珠人人中具耀古辉今光天彻地只爲物慾尘障事情云蔽明见驰骋智识纵横所以昧失此珠幸有欲见此珠者又即言辞而求者或以聪明揣度而求者又以智识思求者明求愈远智索愈遥故黄帝以此三人求寻而皆不得后以罔象罔象得之何谓也使人离其语言知识忘乎聦明见解诚意于丹丘之上渊心于罔象之中一点圆明自然朗彻岂不简妙哉再审后颂曰一颗无价珠沉埋被泥淤聦明智揣摸都属者之乎濳心归罔象不觉珠光浮一跃出清渊圆明耀太虚第五十二则南华经云啮缺问道于被衣被衣曰若正汝形一汝视天和将至摄汝知一汝度神将来舍德将爲汝美道将爲汝归汝瞳然若新生之犊而无求其故言未终啮缺若睡寐已忘形被衣大悦行歌而去大衆古人一闻至道形忘心醉复本然之至善所谓正形一视诚全而含光不二也摄知一度无思而凝神精一也故若新生之犊其纯全而无心也心神一混物我两忘不知所以然而然宜乎本师眞乐而歌眞其实知不以故自持至哉仐我辈然业重福轻急不能如是诚能信得及诚诚默宻便如此做将去工夫纯熟时亦自然而然颂曰屏智黜聪明含光妙一诚被衣云未尽啮缺已忘形道契心纯玉情空性洁冰太虚风息息天籁寂无声第五十三则南华老仙云道固不小行德固不小识小识伤德小行伤道故云正己而已矣乐全之谓得志古之所谓得志者非轩冕之谓也谓其无以益其乐而已矣今之所谓得志者轩冕之谓也轩冕在身非性命也物之倘来寄也大衆圣人以寳贵精神安和性命爲乐全故安贫乐道不以轩冕爲荣而丧清高志节况乎穷约趍俗小识小行而爲道德之累哉丧己于物失性于俗何足道哉戒之愼之颂曰世事如云变炎凉反掌间利名心冷淡道德性芝兰有用心流浪无求志泰山绰然无系碍大志乐闲闲第五十四则南华仙宴息东郭子敬问曰所谓道恶乎在眞人曰无所不在郭曰期而后可眞人指前蚁曰在蝼蚁曰何其下耶曰在稊稗曰何其愈下耶眞人指空地曰在瓦砾曰何其愈甚耶曰在屎溺东郭子不会拙哉吾太上云道之在天下犹川谷之于江海又云大道汎兮其可左右宣圣云形而上者谓之道形而下者谓之器以此推则晓南华老仙假目前物类发明道之本元惜乎东郭子全无领悟夫道物物全彰头头具足此无所不在也犹我之一点举曰无际何所徃而非道乎乃知老仙始一句以露心肝后四答乃第二机不获己也大衆诚能向眞人始一句以前会得则巍然独存绰然无碍矣诸大德会否噫今禅家庭前柏树堂内酒台麻三斤脇三拳干屎橛佛粪堆种种公案皆从此中来所以长者冯尊师言鸠摩罗什未生已有南华列子朱文公云禅自道家起今衲子翻头换面发明岂不然哉诸公直下无疑融会了彻则万法中通三家一贯更何争能好胜人我是非且得忻乐太平作箇超尘大丈夫岂不美欤颂曰万物三寸道一元未曾举处已昭然南华的意全彰妙东郭疑心不造玄浊气昏蒙迷本性清风涣彻见先天六通四达全无碍三教收来一箇第五十五则南华老仙云后世学者不幸不见天地之纯古人之大体道术将爲天下裂如惠施之学以万物毕同毕异天地爲一体天下之辩士相与乐之如言卵有毛鸡三足郢有天下犬可以爲羊马有卵丁子有尾火不热山出口轮不踞地目不见指不至至不絶龟长于蛇矩不方䂓不可以爲圆凿不围枘飞鸟之影不动镞矢之疾而有不行不止之时狗非犬黄马骊牛三白狗黑狐驹未尝有母一尺之棰曰取其半万世不竭辩士以此与惠施相应终身无穷然惠施之谈自以爲最贤饰人之心易人之意能胜人之口不能服人之心常欲以胜人爲名弱于德强于物骀荡而不得逐物而不反穷响声形与影竞走悲夫大衆南华老仙特举惠施之才爲一经之结意其后世之人气轻福薄不复天地之纯圣人之大体专尚机锋敏捷问长答短问东答西问有答无急无可答反使人叅教小辈利曰之纵横捷君子木讷而难对一片胜心自尊自大鼓诱鄙俗诳惑愚夫阔说大言自爲普化迤迤习成滛风伤哉易曰咸其辅颊舌又云憧憧徃来朋从尔思正谓此也诸大善人诚能勘破此等明悟了达当含光内烛寳毓天和毋似此徒张皇诳妄当反朴还淳止此而已颂曰学道修心反朴淳朴淳不必更思寻口头三昧空摇舌眼底百端错用心墨子俭勤犹可取惠施诡谲实难箴不言言妙诚通彻渊默雷轰震大音第五十六则纯阳帝君云悟眞常不达命此是修行第一病只修祖性不修丹万劫阴灵难入圣紫阳眞人云饶君了悟眞如性未免抛身却入身争似更能修大药顿超无漏作眞人大衆今之说明心见性者皆以扬眉瞬目竖指舒拳敲喝语默应对爲了能以此学解以此识神认作本然眞性爲眞的当自谓无疑罢叅只这一边事尚未着实况乎与语眞空慧命末后大事远之远矣深可怜哉祖师以此二诗警拔志士可谓痛切惜平我辈薄福力量轻微不能前进况有守肾守脐守心守脑努力搬运屈伸作爲种种泥形着相爲命基工夫亦可怜哉且道如何是端的默息去默息去颂曰活通大象鼻孔突出元狮眼睛两箇打成一片千和万合沖凝恍惚绵绵宻宻自然圆混太清笃志若山了得长春至乐无生第五十七则周易系辞孔圣谓穷理尽性以至于命又云圣人以此洗心退蔵于宻大衆这箇宻处便是圣人安身立命处不可以知识思求亦非耳目视听当至至诚诚洗得心上洁洁净净明明朗朗方可得退蔵于此故圣人以穷理爲先理穷则性尽理即心也故心虚明则性寂朗工夫至此明寂湛然与太虚体一时是可至于慧命眞空末后大事汝等欲知之乎欲行之乎噫颂曰性无命不处命无性无主性命一圆融自然隐乎此眞火炎太虚慧风轻鼓舞霎时天地镕太极圆如许第五十八则周濓溪与伊川云看毕严经一部不如看一艮卦大衆以一艮卦能尽得毕严经义乎衆默然熏礼请开发曰艮止也重艮爲艮止之又止止于至善息乎大中圣人能事已矣故卦辞艮其背不获其身行其庭不见其人无咎背与心相对不曰艮心而曰艮背者心忘已矣心忘己自然人我两忘声色俱泯造先天之妙境何世间之灾咎岂不简妙哉华严经至妙之理不过如是中间广喻四菩萨即易四象八金刚即八卦复姤两卦十二爻即一年节候龙女七岁成男卦有六爻剥坤第七变爲复震震爲长男阳龙之象故喻七歳成男纯一不杂干阳之象故喻善财童子天地五十五数善财五十三叅末叅大天神至地神即大哉干元至哉坤元也叅合也恰好五十五数成纯阳干数故爲八十一卷皆易中圣人之绪余也故周夫子以看一艮卦胜看一部华严经岂不然哉虽然若云大圣人超出干坤之表巍独无极之眞此亦谓之绪余大衆能会得否颂曰止之又止止无止当于言象外叅求艮心艮背归无极忘我忘人混大冲大易羲皇元罔象华严长者体洪蒙一齐止止全无法玄又玄兮空不空第五十九则周易离卦第三爻日昊之离不鼓缶而歌则大耋之嗟凶此一卦爻圣人发明人之游魂爲变生死之说离丽明也人之前明将尽后明相随如日之倾昊入地这一点灵明昏晦到这里随时处顺鼓缶乐天则明明相继自然而然不达死生之理到这里手忙脚乱气浊心荒嗟叹无主凶也这箇凶非处世吉凶之凶这一凶是一念有差翻躯换殻又不知作甚么物类也此凶不可言嘻大衆到这里若之何理会衆礼请开发大衆到这般时旋理会则迟了也要在乎只今便理会所以离卦第五爻云畜牝牛亨人之嗜利趋名随情逐物恃明好察骋俊矜能何尝反照这点灵明圣人设一畜牝牛爲喻畜牧养也牛乃顺兽牝牛顺而柔也只今反照虚中含光内烛如牧牛相似向一切逆顺声色调和爲工夫久久驯熟柔顺安恬习俗血气之性自然消殒本然眞性自然清眞到这里梦觉如昼夜之相待死生若冬春之继旋何凶之有禅家牧牛之说亦倣于此虽然若大圣人形神俱妙无生无死之玄此亦是第二机珍重珍重颂曰一从拏住这顽牛三股芒绳穿鼻头略自侵禾加棒捶星儿落草便鞭抽昔时未鍊顽而拗今日调驯顺且柔鞭索顿忘无箇事山前卧月睡𪖙𪖙第六十则周易系辞云易无体神无方又云易无思也无爲也寂然不动感而遂通乃知无体之体易之大体不神之神易之至神至神大体乃先天易也宣圣教人无思无爲寂然不动而体之无思则心寂然无爲则性不动大衆只这不动寂然时的主宰便是先天之妙无极之眞若能直下承当精诚默贯自然万理昭彰一性太虚向平常随机应用则不动而变无爲而成不行而至不言而信静存动照诚已感通所以神化无方无幽不烛天地莫迁鬼神难测先儒谓须信画前元有易诚哉言也噫公等只今了得一部易理都在自已千贤万圣俱立下风其或未然看颂曰此舒直强名一一复还圆号太极不动动中辟翕机三才万物归吾宻归吾宻处体中中一片太虚无眹迹证箇羲皇向上人先天天表乐眞逸第六十一则重阳祖师初至宁海范明叔之南园怡老亭丹阳眞人与其友战师辈会饮一见祖师来问曰先生何方而来曰路远三千里特来扶醉人丹阳作诗默有此句一见符契遂邀坐进礼问道曰五行不到处一炁未生前丹阳眞人惊起作礼有范明叔在傍曰此十字简而且尽妙先生非神仙安能及此大衆祖师一见便指示生前面目象先至妙伟哉超出阴阳之表即五行不到处也复乎性命之先即父母未生前也丹阳眞人一闻即悟自此至终顿超然絶可谓眞实希有紫阳眞人云五炁归元一眞反本即上义也大衆诚能神悟心通直下领会含光默默行将去岂不妙哉其或未然审听予颂颂曰精神䰟𩲸意和混一作圆身心寂不动恍惚体象先非心亦非性非佛亦非仙粉碎大虚空先天天外天第六十二则玉蟾祖师云父母未生以前尽有无穷活路只今身心不动以后复有无极眞机㫖哉原夫未生以前纯然元炁中含至寳生生之妙圆混无方所谓无穷活路也自有生以来赤子之心渐变本然眞性日迁识性云障妄想雾昏终日泛流縁业何时澄淸本源故祖师慈悯以身心不动警拔我辈蓦直反流归源可谓切切矣所谓身心者非妄想肉心非气血幻身乃本然灵慧无象法身也所以法身寂然则眞静矣灵妙澄然则玉虚矣致虚静笃复未始之大象无极之至眞体独象先顿超物表可不简妙哉大衆欲知之乎行之乎颂曰父母生前一点眞不空空象号元神灵虚眞静中中妙恍尔自然无极春第六十三则司命三茅仙君诗云灵台皎洁似冰壶秪许元神里面居若向箇中添一物平生便是不清虚㫖哉大衆以此推之修行人先贵此心淸洁纯素眞眞朴朴无一毫点染方可做箇淸静道人丹阳眞君云酒色财气心不了得玄得妙却如无故廉眞人云心死神方活情忘道自存今观我辈心不死情未忘必切要冰灰这贪妄心嗔恨心爱慾心此三心先了得其他名利求逐等心自然消灭此三等心不了要脱离轮回顿超生灭未敢相许诸公各各精诚早了早了同游泳无何有之乡先天清虚妙境伏惟珍重颂曰止止休休贪妄息谦谦让让恨嗔冰慾根爱念最爲害了得自然超死生损神气丧元精减切休掩耳暗偷铃莫恠实菴言丑陋要伊耳瞎眼睛聋第六十四则元始天尊悬一寳珠大如黍米在空玄之中去地五丈元始登引天眞大神无鞅圣衆俱入寳珠之中不知所在大衆此一寳珠至微如何能包容千眞万圣不知所在公等直下离诸五慾超出五行向这里勘破则璇玑玉衡一时停轮四极朗淸万法中融自然直超祖劫复乎天根上无复祖唯道爲身逍遥乎玉山上京游泳乎大罗玉淸美哉金莲寳经文始博大眞人示衆拈一金莲花于中现一寳珠放百寳光遍现十方法界又云奈诸衆生将此金莲寳珠自沉泥秽甘受五浊昏昧光明若诸善根发一信心但能跃出诸尘垢自然清净光明洞烛十方三界咸乐如是非我独有以此推此一寳珠人人身中具足圆明所以道放开弥满六合广大包容歛则退蔵于宻鬼神莫测颂曰粟中蔵世界即芥纳须弥一点玉虚妙万法緫纲维含弘无尽蔵潜宻絶芒微罔象中中得寳光极耀辉入室三极则极则章一纯清虚白妙眞心无昧圆辉耀古仐朴实道人当了彻安平放下乐希音予尝谓丹台无昧则精炁冲融灵府生尘则心神昏散予试问诸兄在此许时亦忖得自己血气禀赋之性习染俗气之性曾变得否贪嗔爱慾心利名情妄心才能好胜心聦明见解等心曾去了否其或未然既要了此眞功实妙便当一一絶迹勿留全身放下本然灵妙见前方可收拾归来退蔵于宻这箇宻处仙眞强名神谷雅号玄关阴阳不到处父母未生前是我安身立命处诚能六慾不生三心泯没向喜怒哀乐未发寂然虚豁中中天目反观罔象鼻孔默息从默息至眞息自眞息至定息六脉渊澄一眞恍惚湛兮似乎存朗然若我独寥寥玉虚纯纯全全圆明冲漠虚白自然到这里天地莫能迁其体日月莫能眩其明鬼神莫窥阴阳莫测通身是曰难措一言实菴太甚饶舌露泄天机高明诚能信得及力行将去水到成渠自然而然噫别人着力不得各请自理会珍重珍重极则章二始念随流脗合形有身性命体元成心安恬澹性珠朗炁息冲融命寳灵性也命也固执一边可乎原夫先天慧命未明本性则无主宰元始本然不修慧命则无安存若得性命妙融必要炁神宻混若夫欲明了本然眞性必先息心修炼未始慧命必实养炁息心在乎意澄情反养炁在乎神定息调尹眞君云情波也心流也性水也故命犹源也静则体一动则名殊以此究竟多少分明且也喜怒哀乐爱恶慾情也因意感而有犹风生波起思虑念意根心也因事物而生犹水动流行寂然虚体澄湛明淸情也犹流反水澄元炁冲和绵宻氤氲命也犹沧海元源清彻若能情泯于心犹风定波澄心潜本性犹流归水止性融于命犹水澄源紫阳师祖云风定波澄心珠光莹碧潭淸净性月圆晖全眞了心达本至命还元尽美在此是以透彻重关顿超向上明登实际得证眞空岂若肩板汉只见一边痴禅客幽囚鬼窟故易系云穷理尽性以至于命丹经所谓融了眞无自然妙有㫖哉子大不肖轻泄天机顿忘愆罪重爲细详宻指高明诚心会得精进修持乃天付也心印经云上药三品神与炁精恍恍惚惚窈窈㝠㝠所谓三品者乃元神元炁元精不有不空无声无臭恍惚窈㝠元无定体三者本一一体三名嗟平人自有生心渐迷暗因意情动揺而化爲五精犹水神犹木炁犹火意犹土意土感而生情金金尅木神从木乱元神化爲识神水尅火炁从鼻散元炁化爲血气土尅水精逐意慾元精化爲感合之精故随顺境人也逆止元仙也玉蟾师祖云五行顺行法界火坑五行逆归大地七寳紫阳祖师云四象五行全借土夫意土能尅水而生金情能伏金情而制精水又云眞土制眞铅眞铅制眞汞铅汞归土釜身心寂不动大衆具眼具眼安静身心调伏情意向眞阳萌处炼元精化元炁息元炁融元神凝元神体太虚超出五行之表巍独三界之上种种诱喻悉是强名予今爲诸大德豁开天外眼睛通彻象先鼻孔会元始天尊与灵寳天尊圆混于郁罗萧台卓尔希音未始巍然象帝先天噫玄元心印道统玄关向上眞机天仙丹寳尽净明矣或问水湿火燥金流土崩时若之性命安在喝兵随印转将禀令行慧劔一挥魔军胆碎虽然太平本是将军定不用将军始太平珍重珍重极则章三清净冲虚纯眞恬澹叅万古而混一贯百王而极中体妙先天用明皎日此吾太上心法也俾夫志士泯人心而明彻道心絶物慾而完全天理虚心寂性息炁凝眞慧命金坚道心玉莹超入玄关造无极奥是以列祖以心印心假言着道贵乎道德圆备性命双隆体妙玉虚直超最上是谓上仙眞人舍此而他求皆是异端外道所以古之眞人其行恬恬其息深深其寝无寐其觉无忧不知悦生不知恶死故生而不有乐无生天死而不忘了无死地不化而化自然而然仐之我辈专以死生爲一大事因縁一曲偏见服膺忧念正谓空头烦恼故尹眞人云人之横讦死生愈变情识止名爲妖不名爲道大衆诚能向此明了居圜入室和混从容无可不可噫妙眞常息元炁神无极体先天向二六时中于声色有无动静语默得大自在绰然无碍眞乐无穷多少庆快工夫诚此老夫许多言辞都无可用非天下精一极诚者其孰能与于此珍重珍重玄教大公案卷下