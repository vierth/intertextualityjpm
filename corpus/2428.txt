增广笺注简齐诗集增广笺註简斋诗集叙简斋诗笺叙少陵东坡诗岀入万卷书中奥篇隐帙无不奔凑笔下固已不易尽知况复随意模冩曲尽物态非亲至其处洞知曲折亦未易得作者之意蜀赵彦材注二诗最详读之使人惊叹然亦有未尽处少陵留花门诗有曰连云屯左辅百里见积雪彦材略而不言读者亦谓止言其多尔若此则上句足矣何用积雪之语惟能知回鹘之人衣冠皆白然后少陵之意涣然矣东坡佛日山荣长老方丈数絶其曰东麓云根金沙渥洼等语余甞到山间方尽见诗意彦材盖未知也参政简斋陈公少在洛下已称诗俊南渡以后身复百罹而诗益高遂以名天下雄词杰句争先传诵至用事深隐处读者抚卷茫然不暇䆒索晓江胡君穉仲孺约㞐力学日进不已得此诗酷好之随事标注遂㠯成编吏部苏公训直爱其书属余为叙因得细观之贯穿百家出入释老旁耴曲引能发简斋之秘用意亦勤矣少陵东坡二诗至多彦材以一力兼注之故虽尽平生之工而犹有所遗胡君用心既专数年之间朝夕从事而简斋之作不过六百篇故注䆁精详㡬无余藴视彦材之作力不及而实过之云绍熈壬子正月吉日四明楼钥大防叙又叙诗者注情之谿也有所感发则轶入之不可遏也其正始之源出于风骚逹于陶谢放于孟王流于韦柳而集于今简斋陈公故公之诗势如川流滔滔汨汩靡然东注非激石而旋束峡而逸则静正平易之态常自若也特其用意深隐不露鳞甬几採撷诸史百子以资笔端者莫不如自其已出是以人惟见其冲瀜滉瀁涕慱无涯涘而已矣若夫蜲虵蜿蜒之恠交舞于后先有不能徧识也余因暇日网断义擿所得踰十八九乃编纪歳月而悉笺之使覧者目击心谕可抚而翫焉而或人笑之曰古今作者衆多子独疲精神蠧鈆轹唯简斋是好不其惑欤余应之曰髙涯之曝穷谷之湍非不清且羙矣其源深而流长或未有如江汉者则冝以公爲正况其忧国爱民之意又与少陵无间自波谷以降谁能企之余故窃嗜焉若谓探赜索隐曽不能发明圣经之万一顾乃用力于此徒费光隂则余所自笑而深悔不待人言而后知也夫羊枣之好虽曾晳之所独不当以律天下之人然天下之人岂得无好羊枣者姑留以示仝志而巳君无诮云绍熈改元腊月上澣竹坡胡穉仲孺识增广笺註简斋诗集序诗无论拙恶忌矜持瞻彼日月不在情景入玄彼黍离离不分竒闻异事流盪自然要以畅极而心彼訏谟定命远犹辰吿虽爲德人深致若论其感发浓至故不如昔我法矣杨桞依依之句比之柔膓易断复何以学着力爲㢤诗至晚唐已厌至近年江湖又厌谓云和易如流殆扵不可荘语而学问爲无因也荆公妥怗排奡时岀经史然格体如一及黄太史矫然特岀新意真欲盛用万卷与李杜争能扵一辞一字之顷其极至寡情少恩如法家者流余甞谓晋人语云使台用爲诗皆当掩岀古今无它真故也世间用事之妙韩淮隂所谓是在兵法诸君未知之者岂可以马尾而数虫鱼而注㢤后山自谓黄岀理实胜黄其陈言妙语乃可称破万卷者然外亦枯藁又如息夫人絶世一笑自难惟陈简斋以后山体用后山望之苍然而光景明丽肌骨匀称古称陶公用兵得法外意以简斋视陈黄节制亮无不及则后山以简斋刻削尚似矜持未尽去也此诗之至也吾执鞭古人岂敢去独爲简斋放言或问宋诗简斋至矣毕竟比坡公何如曰诗道如花论高品则色不如香论逼真则香不如色庐陵须溪刘辰翁序增广笺註简斋诗集目録增广笺註简斋诗集目録竹坡胡稺仲孺笺︻卷第一山水赋玉延赋放鱼赋次韵谢文骥风月堂送吕钦问秋懐︻卷第二次韵建除体八音歌题牧牛圗题尽麞题画寒梅图江南春蜡梅春雪杂书︻卷第三书懐风雨曼陁罗花萤火北风︻卷第四送张仲宗襄邑道中竒新息家叔年华茅屋酴醿雨西风题许道宁画水墨梅五絶夜雨连雨有懐目疾郊外示友︻卷第五十月题小室次韵春日歳除感怀次韵谢张迪功重赋次韵家叔荅张迪功遂张迪功梅花︻卷第六周绍宗分茶题尽兎寄弟若拙谢张元柬前韵寄元柬谢元方次韵元方次韵西郊春事次韵述懐六言︻卷第七冩经随喜次韵碧线泉蜡梅四絶次韵宋唐年和景纯咏懐谢杨工曹次韵家叔连雨书事︻卷第八赋佛圗诗借小华山次韵北园观我斋送僧乞麦食虀古别离蜡梅四絶次韵梅花柬之惠砚以石龟施长老登南楼和止酒诗託人捣𥿄玉堂儤直病骨晨起登阁︻卷第九𫐠懐观我斋分韵迎翠楼谢天宁老芙蓉拒霜赏月桂阮氏挽词归洛道中道中寒食龙门谢心老小玉山秋夜跋外祖帖蟹留别心老︻卷第十中牟道中秋雨中秋不见月九日赏菊游葆真池上郊祀显相端门听赦咏雪游上仙观路归再赋来禽花放慵清明二絶春日夏日池上︻卷第十一游慧林分韵道山宿直雨晴十月漫郎柳絮侯氏女挽词登天清塔浴室观雨分韵夏至日翁髙邮挽词书所寓䆫秋日夏日送王周士试院春晴试院春懐︻卷第十二水墨梅题画絶尘亭梅花两絶句送僧超然休日早起夏夜碁画秋山九日幕中冬至西省酴醿对酒后三日再赋寄心老︻卷第十三赴陈留至陈留客里𥘉至陈留游八関寺池上种竹对酒寒食再游八関感怀窦园五絶句雨食笋𥘉夏题酒务壁︻卷第十四秋夜咏月入城夜歩堤上早起晚歩买山药观鱼招张仲宗蓬斋晚歩僧房遇雨赠黄家阿莘商水道中次舞阳次南阳西轩寓居︻卷第十五西轩书事晚歩顺阳门外纵步海棠观月桂香林题简斋钝庵春雨难老堂登城楼雨游董园夏雨夏夜积雨喜霁邓州城楼︻卷第十六北征秋日客思道中书事将次叶城道中至叶城晓发叶城心逺亭美哉亭山路晓行题先志亭游赋诗亭题崇山︻卷第十七书事寄季申题蟠室述懐题筠居轩重阳有感送客出城迓席大光送席大光夣中送僧无题避虏入南山正月十六夜二絶坐涧边︻卷第十八十七夜咏月独立採菖蒲游涧边西岭梅花游南嶂游东巖晚望雨晴徐歩晚登古原岸帻雨醉中至梅花下出山入山寒食清明涧边宿向翁家出山道中咏青溪石壁︻卷第十九闻王道济䧟虏官舎安榴和王东卿四絶观江涨用渊明韵寄何子应均阳舟中夜赋髙舎书事石城夜赋岳阳楼巴丘书事晚歩湖邉岳阳楼感慨里翁行︻卷第二十居夷行登岳阳楼除夜城南有感暁登燕公楼书事四絶书事再赋落梅水仙花李花君子亭下海棠春夜感怀夜赋寄友隂风雨春寒次韵传子文谢周尹潜城上晚思雨中对酒︻卷第二十一㝷诗两絶句游百花亭送王应仲次韵谢周尹潜见赠次韵感怀避㓂洞庭过君山细雨遇厉风北沙移舟赠传子文晚晴野望雨中︻卷第二十二舟抵华容县夜赋月夜晚晴寥落避㓂书事翠窦轩赏木犀再赋又赋九月八日登髙两絶句用竒父韵赋九日送王因叔赴试先寄邢子友立春日雨正月十三夜暴雨问安危舟泛邵江过孔雀滩江行晚兴夜抵贞牟晚歩雨今夕暝色贞牟书事山中入城︻卷第二十五谢主人罗江二絶洛头书事闻德音夏夜题东家壁曵杖雷雨行远轩再赋远轩又赋︻卷第二十六伤春题壁山斋散髪六月六日夜寄邢子友观雨寄大光寄德升大光谢邢九思村景题过崃图题青白堂次韵邢九思遥碧轩作石限病起︻卷第二十七游浯溪愚溪岳阳画记书简斋像题甘泉书院度岭游秦巖大光送酒次韵谢吕居仁舟行遣兴小舫分韵封州小阁登海山楼次韵大光再赋海山楼题长乐亭和大光道中题长岗亭︻卷第二十八甘棠驿有懐赠漳守宿资圣院阁题大龙湫雨中宿灵峯舟行入台过下杯渡王孙岭泛舟入前仓送熊愽士夜赋喜雨醉中不见梅梅花雨瓶中梅︻卷第二十九除夜雨中渡江夙兴幽牎题伯时画休日马上题画题崇兰图秋夜独酌九日示大圎洪智刘大资挽词夜坐观雪题山水小阁晨起小阁晚望︻卷第三十梅花得书江梅雪小阁元夜怀天经智老谢送芍药樱桃叶柟惠花牡丹盆池松棚西轩歳华植长春九月八日示妻子两絶句无住词法驾导引三首虞美人四首忆秦娥临江仙点绛唇渔家傲浣溪仙水兰花清平乐定风波善萨蛮南歌子增广笺註简斋诗集目録增广笺注简齐诗集增广笺註简斋诗集卷第一增广笺註简斋诗集卷第一竹坡胡穉仲孺笺觉心画山水赋天宁堂中黄靣老禅四海无人碧眼视天有一居士山泽之僊结三生之习气口不停乎说山聊寄荅于一笑夜乃梦乎其间重巖复岭蔽亏吐吞纷应接其未了万云忽其归屯乱晦明于俄顷存十二之峯峦有木偃蹇樵斤所难饱千霜与百霆兮根不动而意安澹山椒之日送万古以无言彼飞鸟其何知方相急而破烟湏臾变没所见惟壁有木上座夣中侍侧问上座以何见口不能于啧啧岂彼口之眞无悟前境之非实管城子在傍代对以臆忽风雨之骤过恍向来之所歴此其画耶则草木禽鸟皆似相识抑犹夣耶则巳见囿于笔墨之迹矣居士再至问以此故复寄荅于一笑持画疾去玉延赋吾闻阳公之田不垦不耕爰播盈斗可获连城资隂阳之淑气孕天地之至精蜿蜒赤埴之腴煌扈白虹之英惊山木之润发冒朝采之余荣逮百嘉之泽尽候此玉之丰成王公大人方以不贪爲寳辞秦玉而陋楚珩虽三献其谁售乃举贽于老生老生囊中之法未试腹内之雷乆鸣搴石鼎以自濯搘豕腹之彭亨春江浩其波涛逺壑飒以松声俄之涨谷乱双眼于晦明擅人间之三絶色味胜而香清捧盃盂而笑领映户牖之新晴斥去懒残之芋尽弃接舆之菁収竒勲于景刻匕未落而躰轻凌厉八僊扫除三彭见蓬莱之夷路接阊阖于𥘉程彼徇华之大夫含三生之宿酲污之以蜂蜜辱之以羊羮合堂逸少之炙同传孝仪之鲭叹超然之至味乃陆沉于聋盲岂皆能于我遇亦或卿而或烹起援笔而三呌驱虵蚓以纵横吾何与大夫之迷疾盖以慰此王之不平也放鱼赋仲冬良日二客过予请观鱼于窦氏之陂摄衣而兴从客往嬉日澹寒郊木影陆离顾道傍之洫异于他日浩如潮之方滋客曰是殆水师不仁将平地以尽鱼空其池而寓之斯也至则水不肤寸矣而百万之鳞瀺灂声沸金横玉偃失据狼狈赤手下捕易若拾块翻倒窟穴不遗细碎问其所以得取则输金钱以买诸窦氏噫嘘是鱼之爱其生与我无异也奈何使充牣之性命带噞喁而就脔割才以易一朝之费彼任公子虽永负于一鱼而淛河以东苍梧以北皆歌舞其赐则乗除而逆计之其得失有以相济也聊解我衣救尔戢戢爰得数斗护以微湿岂不指动义生相急将逸尔于隋沟资淮海以共给巳趣汤而幸见赦同伏质而偶不及其亦知遇我之不可常而教鲂鱮以慎出入也僮奴笑曰美则羙矣抑此赐不终夫巢偶成于戯剧岂得爲今日之一快吾将候风雷于它夕也衆客忻然三遶而退归泚我笔以记斯㑹庻几窦氏子闻之爲来歳之戒次韵谢文骥主簿见寄兼示刘宣叔断蓬随天风飘荡去何许寒草不自振生死依墻堵两途俱寂寞衆手剧云雨坐令习主簿下与鸡鹜伍遥知竹林交未背一时数翩翩三语掾智与谩相𥙷髯刘吾所畏道屈空去鲁子才亦落落倾盖极许予四䕫照河滨一笑寛逆旅堂堂吾景方去作泉下土未知我露电能复几塞暑思莼乆未决食荠转觉苦我不逮诸子要先诸子去不种杨恽田但灌柳安圃未知谁善醸可作孔文举十年亦晚矣请便事斯语题刘路宣义风月堂长风将佳月万里到此堂天游本无待邂逅今夕凉北䆫旧竹短南䆫新竹长此君本无心风月不相忘道人方燕坐万物凝清光不独揖霜雪似闻笙鹤翔乃知一念静可洗千刼忙明当携曲生往问安心方送吕钦问监酒授代归以我千金帚逢君万斛船要知穷有自未觉懒相先盆盎三年梦篇章四海传怱怱秣归马离恨满霜天次韵周教授秋懐一官不办作生涯几见秋风卷岸沙宋玉有文悲落木陶潜无酒对黄花天机衮衮山新瘦丗事悠悠日自斜误矣载书三十乗东门何地不冝瓜增广笺註简斋诗集卷之一增广笺註简斋诗集正误一卷未知我电露请便事斯语风月堂明当携曲生第二卷建除体平林过西风辞费道巳迂八音歌白驹隙中驰易元吉画麞明牎无尘帘有香唐希雅寒江圗舟中过客不敢侮再赋春雪印彼葵与藿杂书杜门十日疾第三卷书怀示友平生诗作祟荅张迪功见贻一笑相逢亦竒事第八卷织佛圗一朝入海奔雷公第十卷中牟道中千尺浮屠管送迎端门听赦放慵交踈得自藏十一卷十月莾连万里云一去十二卷絶尘亭万态争纷披休日早起开门知有雨老树半身湿十三卷𥘉至陈留行云弄月翳复吐游八関寺慇懃雪颅老蓬斋宴坐之地蓬篨覆之八関僧房遇雨斜雨满髙壁十五卷题简斋邓州城楼风月不枝梧游董园叶声无时休十七卷入邓书事再来生白髪重见邓州春依旧城西路桃花不记人微吟惊市卒寄季申雨歇城南泥未干遥知独立整衣冠筠居轩俗士固鲜欢正月十二日房州遇虏向来贪读书闭户生白髭採菖蒲闲行涧底採菖蒲千歳龙虵抱石臞飞下山㒹不要扶十九卷舟次髙舎丗间岐路极茫茫二十二卷晚晴人生如归云空行杂徐疾薄暮俱到山各不见踪迹九月八日登髙虽无后乗丽前驱载黄花居夷惊有苗送王因叔人生险易乗除里适逺何妨更适逺甘棠道中二十五卷雷雨行小游太一未移次二十九卷题画十年心事与谁论胡学士简斋诗笺正误终增广笺註简斋诗集无住词一卷无住词十八首竹坡胡稺仲孺笺世传顷年都下市肆中有道人携乌衣椎髻女子买㪷酒独饮女子歌词以侑凡九阕皆非人世语或记之以问一道士道士惊曰此赤城韩夫人所制水府蔡真君法驾导引也乌衣女子疑龙云得其三而亡其六拟作三阕朝元路朝元路同驾玉华君千乗载花红一色人间遥指是祥云回望海光新东风起东风起海上百花揺十八风鬟云半动飞花和雨着轻绡归路碧迢迢帘漠漠帘漠漠天澹一帘秋自洗玉舟斟白醴月华微映是空舟歌罢海西流亭下桃花盛开作长短句咏之十年花底承朝露看到江南树洛阳城里又东风未必桃花得似旧时红臙脂睡起春才好应恨人空老心情虽在只吟诗白发刘郎孤负可怜枝五日移舟明山下作鱼龙舞湘君欲下潇湘浦潇湘浦兴亡离合乱波平楚独无樽酒酧端午移舟来听明山雨明山雨白头孤客洞庭怀古又髙咏楚词酧午日天涯节序匆匆榴花不似舞裙红无人知此意歌罢满帘风万事一身伤老矣戎葵凝笑墻东酒杯深浅去年同试浇桥下水今夕到湘中大光祖席醉中赋长短句张㠶欲去仍搔首更醉君家酒吟诗日日待春风及至桃花开后却匆匆歌声频爲行人咽记着樽前雪明朝酒醒大江流满载一船离恨向衡州紫阳寒食寒食今年紫阳山下蛮江左竹篱烟鎻何处求新火不解乡音只怕人嫌我愁无那短歌谁和风动梨花朶邢子友㑹上超然堂上闲賔主不受人间暑氷盘围坐此州无却有一瓶和露玉芙蕖亭亭风骨凉生牖消尽樽中酒酒䦨明月转城西照见纱巾藜杖带香归福建道中今日山头云欲举青蛟素鳯移时舞行到石桥闻细雨听还住风吹却过溪西去我欲㝷诗寛乆旅桃花落尽春无所渺渺篮舆穿翠楚悠然处髙林忽送黄鹂语予甲寅嵗自春官出守湖州秋杪道中荷花无复存者乙卯嵗自琐闼以病得请奉祠卜居青墩立秋后三日行舟之前后如明霞相映望之不断也以长短句记之扁舟三日秋塘路平度荷花去病夫因病得来游更值满川微雨洗新秋去年长恨拏舟晚空见残荷满今年何以报君恩一路繁花相送过青墩离杭日梁仲谋恵酒极清而美七月十二日晚卧小阁巳而月上独酌数杯送了栖鸦复暮钟栏干生影曲屏东卧㸔孤鹤驾天风起舞一樽明月下秋空如水酒如空谪仙已去与谁同青镇僧舎作山人本合居岩岭聊问支郎分半境残年藜杖与纶巾八尺庭中时弄影唿儿汲水添茶鼎甘胜呉山山下井一瓯清露一炉云偏觉平生今日永木犀黄衫相倚翠葆层层底八月江南风日美弄影山腰水尾楚人未识孤妍离骚遗恨千年无住菴中新事一枝唤起幽禅重阳九日登临有故常随晴随雨一传觞多病题诗无好句孤负黄花今日十分黄记得眉山文翰老曾道四时佳节是重阳江海满前怀右意谁㑹栏干三抚独凄凉荷花南轩靣对芙蓉浦冝风冝月还冝雨红少緑多时帘前光景竒䋲床乌木几尽日繁香里睡起一篇新与花爲主人塔院僧阁矫矫千年鹤茫芒万里风䦨干三靣㸔秋空背挿浮屠千尺冷烟中林坞村村暗溪流处处通此间何似玉霄峰遥望蓬莱依约晚云东夜登小阁忆洛中旧游昨夜午桥桥上饮坐中多是豪英长沟流月去无声杏花踈影里吹笛到天明二十余年如一梦此身虽在堪惊闲登小阁㸔新晴古今多少事渔唱起三更増广笺註简斋诗集卷之终增广笺註简斋诗集简斋先生年谱一卷简斋先生年谱竹坡胡䆁仲孺编次元祐五年庚午政和三年癸巳政和四年甲午政和五年乙未政和六年丙申政和七年丁酉政和八年戊戌宣和元年己亥宣和二年庚子宣和三年辛丑宣和四年壬寅宣和五年癸卯宣和六年甲辰宣和七年乙巳靖康元年丙午建炎元年丁未建炎二年戊申建炎三年己酉建炎四年庚戌绍兴元年辛亥绍兴二年壬子绍兴三年癸丑绍兴四年甲寅绍兴五年乙卯绍兴六年丙辰绍兴七年丁巳绍兴八年戊午简斋先生年谱终增广笺注简齐诗集增广笺註简斋诗集卷第二增广笺註简斋诗集卷之二竹坡胡穉仲孺笺次韵张矩臣迪功见示建除体建德我故国归哉遄我躯除道得欢伯荆棘无复余满懐秋月色未觉饥肠虚平林过西风爲我起笙竽定知张公子能共寂寞娱执此以赠君意重貂䄡榆破㡌与青鞋耐乆心亦舒危处要进歩安处勿停车成亏在道德不在功利区収视以爲期问君此何如开尊且复饮辞费道已迂闭口味更长香断䆫櫺踈八音歌金张与许史不知寒士名石交少瑕疵但有一曲生丝色随染异择交士所贵竹林固皆贤山王以官累匏酌可延客藜羮无是非土思非不深无屋未能归革华虽可侯不敢践危地木奴会足饱寛作十年计又金章笑鹑衣王堂陋茅茨石火不湏臾白驹隙中驰丝鬓那可避会当来如期竹固不如肉飞觞莫辞速匏竹且勿喧听我欹此曲土花玩四时未觉有荣辱革木要一声好异乖人情木公不可待且复㪯吾觥题牧牛图千里烟草緑连山雨新足老牛抱朝饥向山影觳觫犊儿狂走先过浦却立长鸣待其母母子爲人实仓廪汝饱不慙人愧汝牧童生来日日娯只忧身大当把鉏日斜睡足牛背上不信人间有广舆题易元吉画麞纷纷骑马尘及腹名利之窟争驰逐眼明见此山中吏恠厎吾庐有林谷雌雄相对目烱烱意闲不受荣与辱掇皮皆真岂自知坐令猫犬羞奴仆我不是李卫公欺尓无䰟规尓肉又不是曹将军数肋射尓不遗镞明牎无尘帘有香与尓共此春日长戯弄竹枝聊卒歳不羡晋宫车下羊题唐希雅画寒江图江头云黄天醖雪树枝惨惨冻欲折耐寒野鸭不知归犹向沙边弄羽衣黄茅终日不自力影乱弱藻相因依惟有苍苔如卧虎不受隂晴与寒暑舟中过客莫敢侮闲伴长江了今古江南春雨后江上緑客愁随眼新桃花十里影揺荡一江春朝风迎船波浪恶暮风送船无处泊江南虽好不如归老荠遶墻人得肥蜡梅智琼额黄且勿夸回眼视此风前葩家家融蜡作杏蔕歳歳逢梅是蜡花丗间真伪非两灋映日细看真是蜡我今嚼蜡巳甘腴况此有味蜡不如只愁䌓香欺定力薫我欲醉湏人扶不辞花前醉倒卧经月是酒是香君试别次韵张元方春雪云黄天爲低䆫白雪𥘉作幽人睡方觉帘外舞万鹤斜斜旣可人整整亦不恶不知来何暮遂失梅花约东风桃杏暖不受珠玑络聊回万斛润点点付藜藿幽人无酒饮一笑供酬酢歳晚会复来相期在丘壑舎弟踰日不知雪势宻因再赋宻雪来催诗似怪子不作蔽天白漫漫谁辨鹭与鹤坐令天回笑未受风作恶急飞旣䌓丽缓舞尤绰约稍积章木上断藁莾聮络终然要白日印彼葵与藿满眼丰歳意空诗信难酢慎勿辞典衣已不虑填壑杂书示陈国佐胡元茂四首一官专爲口俯仰汗我颜顾将千日饥换此三歳闲冥冥云表鴈时节自往还不忧稻粱絶忧在罗网间絶胜杜拾遗一饱常间関晚知儒冠误犹恋终南山又杜门十日疾因得观妄身勿云千金躯今视如埃尘平生老赤脚毎见生怒嗔挥汗煑我薬见此愧其勤又巨源邦之栋急士如拾珍定知柳下锻逺胜崔史陈絶交虽巳隘益见叔夜真士要虽衣食求仁今得仁释之与王生盛美俱絶伦吾评竹林咏未可少若人又昔吾同年友壮志各南𬈑十年风雨过见此落落星秀者吾元茂衆器见鼎铏许身稷契间不但醉六经时逢下车揖慰我两眼青勿忧事不理伯始在朝廷增广笺註简斋诗集卷之二增广笺注简齐诗集增广笺註简斋诗集卷第三増广笺註简斋诗集卷第三竹坡胡稺仲孺笺书懐示友十首俗子令我病纷然来座隅贤士费懐思不受折简唿城东陈孟公乆阔今何如明月照天下此夕与君俱不难十里勤畏借东家驴似闻有老眼能作荐鹗书功名勿念我此心巳扫除又张子霜后鹰眉骨非凡曹不肯兄事钱但欲仆命骚胡爲随我軰碌碌着青𫀆相逢车马边伎痒不得搔又平生诗作祟肠肚困藿食使我忘隠忧亦自得诗力絶知是余蔽且复永今日不如付杯酒一笑万事毕毛颕仅升堂曲生真入室又我夣钟鼎食或作山林游当其适意时略与人间侔觉来迹便扫我已不悲忧人间安可比夣中无悔尤又我䇿三十六第一当归田柴门种杂树婆娑乐余年是中三益友不减二仲贤栢树解说法桑叶能通禅又有钱可使鬼无钱鬼揶百年堂前燕万事屋上乌微官不救饥出处违壮图相牛岂无经种树亦有书如何求二顷归卧渊明庐曝背对青山鸟鸣人意舒试数门前客终歳几覆车又仲舒老一经䇿丗非所长瓦鼎荐𬞞食但取充饥肠伟哉贾生书开阖有耿光旣珍亦可饱举俗不见甞又扬雄平生学肝肾困雕䥴晚于玄有得始悔赋甘泉使雄早大悟亦何事于玄頼有一言善酒箴真可传又萧萧十月菊耿耿照白草开牎逢一笑未斍徐娘老风霜要饱更独立晚更好韩公真躁人頋用扰懐抱又青靑堂西竹歳寒不缁磷蓬蒿衆小中拭眼见长身澹然冬日影此处极可人子猷幸见过一洗声色尘风雨风雨破秋夕梧叶牎前惊不愁黄落近满意作秋声客子无定力夣中波撼城觉来俱不见微月照残更曼陁罗花我圃殊不俗翠㽔敷玉房秋风不敢吹谓是天上香烟迷金钱梦露醉木蕖粧同时不同调晓月照低昻萤火翩翩飞蛾掩明烛见烹膏油罪莫赎嘉尔萤火不自欺草间相照光煜煜却马巳録仙人方映书曾登君子堂不畏月明见陋质但畏风雨难爲光北风北风掠野悲歳暮黄尘涨街人不度孤鸿抱饥客千里性命么微不当怒梅花欲动天作难蓬飞上天得盘桓千里卧木枝叶尽独自人间不受寒三卷终增广笺注简齐诗集增广笺註简斋诗集卷第四增广笺註简斋诗集卷第四竹坡胡穉仲孺笺送张仲宗押㦸归闽中翩然鸿鹄本不群亦复爲口长纷纷去年弄影河北月今年迎靣江南云还家不比陶令冷持节正效相如勤青天白日映徒御玄发绛斾明江濆舟前落花慰野老浦口杜若愁湘君遥知诗成寄驿使万里春色当见分赠人以言予岂敢不忍负子聊云云旧山虽好愼勿过恐有德璋能勒文㐮邑道中飞花两岸照舡红百里榆堤半日风卧㸔满天云不动不知云与我俱东寄新息家叔风雨淮西夣危魂费九升一官遮日手两地读书灯见客深藏舌吟诗不负丞竹林虽有约门户要人兴年华去国频更歳爲官不救饥春生残雪外酒尽落梅时白日山川映青天草木冝年华不负客一一入吾诗茅屋茅屋年年破春风歳歳来寒从草根退花值客愁开时序添诗卷干坤进酒盃片云无思极日暮却空廻酴醿衮衮繁华地西风吹客衣西风木末西风起中含万里凉浮云不愁思尽日只飞扬夣断头将白诗成叶自黄不関明主弃本出涸隂郷题许道寕画满眼长江水苍然何郡山向来万里意今在一牎间衆木俱含晚孤云遂不还此中有佳句吟断不相関和张规臣水墨梅五絶巧画无盐丑不除此花风韵更清姝从教变白能爲黒桃李依然是仆奴又病见昏花已数年只应梅蘂固依然谁教也作陈玄靣眼乱𥘉逢未敢怜又粲粲江南万玉妃别来几度见春归相逢京洛浑依旧唯恨淄尘染素衣又含章檐下春风靣造化功成秋兔毫意足不求颜色似前身相马九方臯又自读西湖处士诗年年临水㸔幽姿晴牎画出横斜影絶胜前村夜雪时夜雨经歳柴门百事乖此身只合卧苍苔蝉声未足秋风起木叶俱鸣夜雨来碁局可观浮丗理灯花应爲好诗开独无宋玉悲歌念但喜新凉入酒盃连雨不能出有懐同年陈国佐雨师风伯不吾谋漠漠穷隂断送秋欲过苏端泥浩荡定知髙鳯麦漂流檐前甘菊巳无益阶下决明还可忧安得如鸿六尺马暂时相对说新愁目疾天公嗔我眼常白故着昏花阿堵中不恠叅军谈瞎马但妨中散送飞鸿着篱令恶谁能继损读方竒定有功九恼从来是佛种㑹如那律证圎通以事走郊外示友二十九年知巳非今年依旧壮心违黄尘满靣人犹去红叶无言秋又归万里天寒鸿鴈痩千村歳暮鸟乌微往来屑屑君应笑要就南池照客衣增广笺注简斋诗集卷之四增广笺注简齐诗集增广笺註简斋诗集卷第五增广笺註简斋诗集卷第五竹坡胡稺仲孺笺十月十月北风催歳阑九衢黄土汚儒冠归鸦落日天机熟老鴈长云行路难欲诣热官忧冷语且求浊酒寄清欢孤吟坐到三更月枯木无枝不受寒题小室暂脱朝衣不当闲澶州梦断巳多年诸公自致青云上病客长斋绣佛前随意时爲师子卧安心懒作野狐禅炉烟忽散无踪迹屋上寒云自黯然次韵张迪功春日年年春日寒欺客今日春无一半寒不觉转头逢歳换便湏揩目待花看争新游女幡垂鬓依旧先生日照盘从此不忧风雪厄杖藜时可过苏端又和歳除感懐用前韵官情吾与歳俱阑只有诗盟偶未寒鬓色定从今夜改梅花已判隔年㸔髙门召客车稠叠下里烧香篆屈盘我亦三盃聊复尓夣回鹓鹭出朝端张迪功携诗见过次韵谢之二首黄纸红旗意未阑青衫俱不救饥寒乆荒三径未得返偶有一钱何足㸔世事岂能磨鐡砚诗盟聊可歃铜盘不嫌野外时迂盖政要相从叩两端又黄鸡白日唱𥘉䦨便觉杯觞耐薄寒坐上客多真足乐床头易在不湏㸔更思深径挼红蘂政待移厨洗玉盘苦恨重城催兴尽归时落日尚云端即席重赋且约再游墻头花定觉风䦨墻外池深酒亦寒马徤莫愁归路逺诗成未许俗人㸔钓鱼不用㝷温水濯髪真如到洧盘一笑得君天所借尊前无地着忧端又诗情不与歳情阑春气犹兼水气寒恠我问花终不语须公走马更来㸔共知浮世悲驹隙即见平波散芡盘得一老兵虽可饮从今取友要湏端次韵家叔衮衮诸公车马尘先生孤唱发阳春黄花不负秋风意白髪空随丗事新闭户读书真得计载肴从学岂无人只应又𬒳支郎笑从者依前困在陈次韵荅张迪功坐上见贻张将赴南都任足钱便可不湏侯免对妻児赋百忧一笑相逢亦竒事平生所得是清流谈天安用如邹子扫地还应学赵州南北东西底非梦心闲随处有眞游又千首能轻万户侯诵君佳句解人忧夣阑尘里功名晚笑罢尊前歳月流世事无穷悲客子梅花欲动忆吾州明朝又作河梁别莫负平生马少游送张迪功赴南京掾士固难推挽君其自宠珍诗成建安子名到斗南人晚歳还爲客㣲官只爲身向来书尽熟去不愧张廵又岸阔舟仍小林空风更多能堪几寒暑又作隔山河㸔客休题鳯将书莫换鹅功名大槐国终要白鸥波梅花高花王质照穷臈破雪数枝春巳多一时倾倒东风意桃李争春奈晚何增广笺註简斋诗集卷第五增广笺注简齐诗集增广笺註简斋诗集卷第六增广笺註简斋诗集卷第六竹坡胡稺仲孺笺与周绍祖分茶竹影满幽䆫欲出腰脾懒何以同歳暮共此晴云椀摩挲蛰雷腹自笑计常短异时分忧虞小杓勿辞满题画兎碎身鹰犬慙何忍埋骨诗书事亦微霜露深林可终歳雌雄暖日莫忘机寄若拙弟兼呈二十家叔退之送穷穷不去乐天待冨冨不来政须青山映白髪顾着皂盖争黄埃何如父子共一壑庞家活计良不恶阿奴况自不碌碌白鸥之盟可同诺三间瓦屋亦易求着子东头我西头中间共作老莱戯丗上乐复有此不问梦膏肓应巳瘳归来归来无乆留竹林歩兵非俗流爲道此意思同逰次韵谢表兄张元东见寄平生张翰极风流好事工文妙九州灯里偶然同一笑书来已似隔三秋林泉入梦吾当隠花鸟催诗歳不留安得清谈一陶冩令人絶忆许文休若拙弟说汝州可居已卜约一丘用韵寄元东四岁冷官桑濮地三年羸马帝王州陶潜迷路巳良逺张翰思归那待秋病鹤欲飞还踯躅孤云欲去更遟留盍簮共结鸡豚社一笑相从万事休元方用韵见寄次韵奉谢兼呈元东大难词源三崃流小难诗不数苏州了无余生齐气累正值寗子啇歌秋鹄飞千里从此始不辞彭泽腰常折却得邯郸梦少留有句惊人虽可喜无钱使鬼故冝休元方用韵寄若拙弟邀同赋元方将託若拙覔颜渊之五十畒故诗中见意夣中与世极周流错认三刀是得州拟学耕田给公上要爲同社燕春秋囊间已办青芒屦桑间想闻黄栗留傥有幽人谘出处爲言无况莫来休西郊春事渐入老境元方欲出游以无马未果今日得诗又有举鞭何日之叹因次韵招之毛颕陈玄虽胜流也须从事到青州重吟玉树懐崔子欲唱金衣无杜秋官柳正须工部出园花犹爲退之留篮舆自可烦児軰一笑来从樾下休荅元方述懐作不见圎机论九流纷纷骑鹤上杨州令之敢恨松桂冷君叔但伤蒲柳秋汝海蛇盃应巳悟㐮阳驹隙竟难留来牛去马无穷债未盖棺前盍少休六言二首莫赋涧松欎欎但吟陂夌青青爲妇读刘伶传教儿书寗戚经又种竹可侔千户拥书不假百城何必思之烂熟热官无用分明増广笺註简斋诗集卷之六增广笺注简齐诗集增广笺註简斋诗集卷第七增广笺註简斋诗集卷第七竹坡胡穉仲孺笺闻葛工部冩华严经成随喜赋诗如来性海深复深着书与世湔蓬心画沙累土皆佛事况乃一字能千金老郎居麈念不起凌云题就韦诞老愿力所到公何疑珠函绣帙芝兰室护持金刚竦神物枯葵应感不足论毛颕陶泓俱见佛次韵家弟碧线泉七孔穿针可得过冰蚕映日吐寒波练飞空咏徐凝水带断凝分潢帝河川后不愁微歩袜鲛人暗动卷绡梭才髙下视玄虚赋对此区区转患多同家弟赋蜡梅诗得四絶句朱朱与白白着意待春开那知洞房里巳傍额黄来又韵胜谁能舍色庄那得亲朝阳一映树到骨不留尘又黄罗作广𬒮绛帐作中单人间谁敢着留得护春寒又一花香十里更值满枝开承恩不在貌谁敢闘香来次韵光化宋唐年主簿见寄二首茂林当日映群贤也唤畸人到席间弃我便惊车辙逺懐君端合鬓毛班夣中犹得攀珠树别后能志倒玊山遥想诗成记来日笔端风雨发天悭又髙人主簿固非冝天马何妨畧受鞿会有梅花堪寄逺可因莼菜便懐归相如未免家徒壁季子行㸔㛐下机且复俄诗置此事江山相助莫相违笑未到囊空犹是悭又木枕蒲团病更且从教恶少事鞍鞿元无王老又何怨不有曲生虽与归六日取蟾乖丗用三年刻楮费天机只应杖屦从公处未斍平生与愿违谢杨工曹借屋三间稍离尘携书一束谩娯身客居最负青春好丗事空随白髪新造化小儿真薄相市朝大隐亦长贫独无芋粟供宾客虚辱先生赋北邻谨次十七叔去郑诗韵二章以寄家叔一章以自咏郷里小児真可怜市朝大隐正陶然固应聊颂屈原橘厎事便歌杨恽田广陌遥知驹欵段曲池犹记鹭聮拳对床夜雨平生约话旧应惊歳月迁又蚍蜉堪笑亦堪怜撼树无功更怫然赋就柳州聊觧祟诗成彭泽要归田身谋共悔虵安足理遣湏㸔佛举拳懐祖定知当晚合次君未可怨稀迁又镜中无复故人怜却愧谋生后计然叔夜本非堪作吏元龙今悔不求田懐亲更值薪如桂作客重㸔栗过拳万事巧违髙枕卧忧来一夕废三迁连雨赋书事九月逢连雨萧萧穏送秋龙公无乃倦客子不胜愁云气昏城壁钟声咽寺楼年年授衣节牢落向他州〇又风伯方安卧云师亦少饕气连河汉润声到竹松髙老鴈犹贪去寒蝉遂不号相悲更相识满眼楚人骚〇又寒入薪蒭价连天两眼愁生涯赤藤杖契分黒貂裘乌鹊无言暮蓬蒿满意秋同时不同味丗事剧悠悠又白菊生新紫黄芜失旧青俱含歳晚恨併入夜深听夣寐连萧瑟更筹乱晦冥云移过呉越应爲洗余腥简斋诗卷第七增广笺注简齐诗集增广笺註简斋诗集卷第八增广笺註简斋诗集卷第八陈叔易赋王秀才所藏梁织佛圗诗邀同赋因次其韵维摩之室本自空忽惊满月临丹宫稽首丗尊真实相不比图画填青红天女之孙擅天巧经纬星宿超庸庸沦精入此三昧手一念直到祇园中意匠经营与佛㑹七寳欲动声珑珑眉间毫光放未尽指下巳带旃檀风飞梭本是龙变化挟大威徳行神通恍若祇洹遇佛影岂彼台像能比崇共惟此事不思议细看衆巧无遗踪日浮鸡园赤烂烂天入鹫岭青丛丛那知金臂是正倒但觉巳挫千魔锋龙天四衆俨然侍喜满尺宅俱成功向来八风几卷地衆寳行树无摧桻老萧区区佛所悯岂与十二蛲蚘同重云之殿珠作帐一朝入海奔雷公幸留此像不爲少福聚万纪兼千緫余休八叶终灰烬坚固却頼三眠虫似闻法勐藕丝像当时巳不随烟东煌煌二寳照南北客摄万鬼专其雄龙华巳耀东坡墨惊夣不假撞洪钟唯有兹圗晦几歳留待公句贻无穷画沙累土皆见佛而况笔墨如此工亦念衆生业障厚要与机杼聊分攻从今俱尽未来世买丝不绣平原容赵虚中有石名小华山以诗借之君家苍石三峯様磅礴干坤气象横贱子与山曽半靣小牎如夣慰平生炉烟巧作公超雾书册尚避秦皇城病眼朝来欲开懒借君巖岫障新晴次韵乐文卿北园故园归计堕虚空啼鸟惊心处处同四壁一身长客梦百忧双鬓更春风梅花不是人间白日色争如酒靣红且复髙吟置余事此生能费几诗筒汝州呉学士观我斋分韵得眞字狂夫縳轩冕自许稷契身静者乐山林谓是羲皇人不如两忘快内保一色醇伟哉道山杰滞此汝水滨大来㑹阔歩小憇得幽欣一斋有琴酒万事无缁磷不作子公书肯受元规尘人言君侯痴我知丈人真月明泉声细雨过竹色新是间有真我宴坐方申申送秘典座胜侍者乞麦一春不雨但多风家家买龟问丰凶天宁䟽头与天通泚笔未了云埋空一雨三日勤老龙陇头满眼十分丰法中福将两英雄巳足忧不足伯龙平生受鬼笑无钱可使冝见渎但当与作谪仙诗聊复使渠终夜哭诗中有味甜如蜜佳处一哦三鼔腹空肠时作不平鸣愿君遄归与君期要及此柳未衰时蜡梅四絶句花房小如许铜剪黄金涂中有万斛香与君细细输又来从厎处所黄露满衣湿縁憨翻得怜亭亭倚风立又奕奕金仙靣排行立䁱晴慇懃夜来雪少住作珠缨又亭亭金歩揺朝日明汉宫当时好光景一似此园中次韵傅季申主簿梅花东风知君将岀游玉人逈立林之幽欹墻数苞乃尔瘦中者万斛江南愁君哦新诗我听莹句里无尘春色静人人索笑那得禁独爲君诗起君病欲语未语令人嗟桃李回㸔眼中沙同心不见昭仪种五出时惊公主花典衣重作明朝约聊复寛君念归洛笛催踈影日更踈快饮莫教春寂寞钱东之教授惠泽州吕道人砚爲赋长句君不见铜雀台边多事土走上觚稜䕃歌舞余香分尽垢不除却寄书林污缣楮岂如此瓦凝青膏冷面不识姦雄曹吕公巳去泫余泣通谱未许弘农陶暮年得君真耐乆摩挲玉质云生手未知南越石虚中亦有文章似君否西家扑满本弟昆趣尚清浊何年分一朝堕地真瓦砾莫望韩公无瘗文以石龟子施觉心长老老龟千年作一息天地併入支床力何年生此石肠儿非皮褁骨骨褁皮君家元绪不慎口遂与老桑同一朽知君游丗磨不磷往作道人之石友道人莫欺此亀无六眸试与话禅当点头陪诸公登南楼啜新茶家弟出建除躰诗诸公旣和余因次韵建康九醖羙侑以八品珍除瘴去热恼与茶不相亲满月堕九天紫靣光磷磷平生酪奴谤脉脉气未申定论得公诗雅号知凝神执持甘露椀未觉有等伦破睡及四座愧我非嘉宾危楼与世隔万事不及唇成公方坐啸赏此玉花匀収盃未要忙再试晴天云开口得一笑兹逰念当频闭眼归黙存助发梨枣春诸公和渊明止酒诗因同赋爱河漂一世旣溺不能止不如淡生活吟诗北牎里肺肝亦何罪困此毛锥子不如友曲生是子差可喜三杯取径醉万绪散莫起奈何刘伶妇苦语见料理不如一觉睡浩然忘彼巳三十六䇿中此䇿信髙矣政使江变酒誓不渉其涘尚湏学王通艺黍供祭祀以𥿄託乐秀才捣治古人争名翰墨薮柿叶桑根俱不朽固知老禇下欧阳控御管城须好手嫁非好时聊自强幅则甚短慙甚长闻道蔡侯闲石臼爲借余力生银光〇简斋诗卷第八增广笺注简齐诗集增广笺註简斋诗集卷第九增广笺註简斋诗集卷第九竹坡胡穉仲孺笺述懐呈十七家叔儿时学道逃悲欢只今未免忧饥寒浮生万事蚁旋磨冷官十年鱼上竿竹林歩兵亦忍辱长安闭门出无仆门前故人拥庐儿政坐向来甘碌碌公不见古人有待良不多利名溺人甚风波垂露成帏仲长统明月爲烛张志和尘中别多会日少丗事欲谈何可了胷中万卷巳无用劝公留眼送飞鸟两翁观光今几时赋归有约时巳稽未暇藏身北山北且须覔地西技西愿从我翁归洗耳不用妓女污山水肩舆亦莫要仆夫自有门生与儿子同叔易于观我斋分韵得自字小草浪出山大隐乃居市功名一画饼甚矣痴儿计倾身犯火宅顾自以爲戏汗颜逢冰子更复问奚自三肃斋中人本是青云器虽然山上山政尔吏非吏肃肃牎前竹见引着胜地丗间剧寒暑了不受荣悴门前剥啄客欲问观我意但持邯郸枕赠我一觉睡观我斋再分韵得下字一慵缚两脚闭户了晨夜梦攀城西树起造君子舎紫髯出堂堂见客披衣谢平生功名手嗜静如食蔗小斋剧冰壶中明外无罅要知日用事趺坐㸔鸟下主人心了了竹石亦闲暇儿童惯㸔客我东当日驾平分斋中闲风月不待借还须酒屡费不用牛心炙寄题商洛宰令狐励迎翠楼西来金衣鹤书落汝水湄云霞映道路中有迎翠诗遥知五斗粟未办买山资政要百尺楼了此浮天眉森然诗中画想见凭栏时朝曦与暮霭百变皆令姿君方领此意簿书何急爲衆手剧云雨唯山不瑕疵当年四老翁视丗轻于芝坐令山偃蹇不受人招麾谁欤楼中客俯仰与山期顾要君折腰督邮真小儿因之感我意故巖归巳迟便携灵运屐不待德璋移次韵谢天宁老见贻庭栢不受寒依然照人緑雾収晨光发可玩不可掬道人方出定不复辨羊鹿微云度遥天一笑立于独嗟予晚闻道学㸔传灯録三生蠹书鱼万卷今可束毂虽巳破碎犹欲大其辐是身堪底用况乃五斗粟自从识师面日月几转毂受师炉中烟无处着荣辱周妻与何肉恨我未免俗从今谢百事请作龟头缩却笑长沙傅区区问淹速聊将非舌言往和无谱曲陈叔易学士母阮氏挽词典刑奕奕照来今鹤髪鱼轩汝水浔避地梁鸿不偕老弄乌莱子若爲心送葬忽见三千乗奉祱那闻五百金妇德母仪俱不愧碑铭知己託张林又去年坡雾识儒先欲拜萱堂未敢前卢壸要传纱缦业王裒忽废蓼莪篇秀眉隔梦黄垆里落日驱风丹旐边佛子归真定何处空令苦泪涨黄泉归洛道中洛阳城边风起沙征衫歳歳负年华归途忽践杨柳影春事已到芜菁花道路无穷几倾毂牛羊旣饱各知家人生扰扰成底事马上哦诗日又斜道中寒食飞絮春犹冷离家食更寒能供几歳月不办了悲欢刺史蒲萄酒先生首蓿盘一官违壮节百虑集征鞍又斗粟淹吾驾浮云笑此生有酒酬歳月无梦到功名客里逢归鴈愁边有乱莺杨花不解事更作倚风轻龙门不到龙门十载强断崖依旧挂斜阳金银佛事浮佳气花木禅房接上方羸马暂来还径去流莺多处最难忘老僧不作留人意㸔水㸔山白髪长次韵谢心老以縁事至鲁山禅师瓶贮几多空欲问以书无去鸿鲁县人迎波若杖天宁树起吉祥风荒山春色篇章里快士交情笔砚中一日尘沙双碧眼归时应与去时同友人惠石两峯巉然取杜子美玉山髙并两峯寒之句名曰小玉山旧喜㸔书今不㸔且留双眼向孱颜从来作梦大槐国此去藏身小玉山暮霭朝曦一生了髙天厚地两峯闲九华诗句喧寰宇细比真形伯仲间秋夜中庭淡月照三更白露洗空河汉明莫遣西风吹叶尽却愁无处着秋声䟦外祖存诚子帖乱眼龙蛇起平陆前身义献巳黄墟客来空认袁公额泪尽慙无杨恽书咏蟹量才不数制鱼额四海神交顾长康但见横行疑长躁不知公子实无肠毎见眼自明不复烦金箆却从梦中别未免意惨悽它时访生死林深路应迷增广笺註简斋诗集卷之九增广笺注简齐诗集增广笺註简斋诗集卷第十增广笺註简斋诗集卷第十竹坡胡穉仲孺笺中牟道中二首雨意欲成还未成归云却作伴人行依然壤郭中牟县千尺浮屠管送迎又杨柳招人不待媒蜻蜓近马忽相猜如何得与凉风约不共尘沙一并来秋雨尘起一月忧无禾瓦鸣三日忧雨多书生重口轻肝肾不如墙角蚯蚓方长哦少昊行秋龙洒道风作万木皆商歌病夫强起开户立万箇银竹惊森罗人间伟观如此少倚杖不觉泥及靴菊丛欹倒未足道老境知柰梧桐何是事且置当务本菜圃巳添三万科中秋不见月去年中秋端正月照我霑襟万条血姮娥留笑待今年净洗金觥对银阙髙唐妬妇心不闲招得风姨同作难岂惟恨满月宫里肠断西山吴綵鸾却疑周生懐月去待到三更黒如故人间今乏赵知微无复清游继天柱南枝乌鹊不敢譁倚杖三叹风枝斜明年强健更相约会见林间金背蟇九日赏菊黄花不负秋与秋作光辉夜霜犹作恶朝日爲觧围今晨岂重九节意入幽扉孤芳擅天地衆卉亦巳微慇懃黄金靥照耀白板扉沽酒欲寿花孔兄与我违清坐絶省事未觉此计非夕英岂不腴骚人自难肥游葆真池上墻厚不盈咫人间隔蓬莱髙㧕唤客游我辈御风来坐乆落日尽澹澹池光开白云行水中一笑三徘徊鸭儿轻歳月不受急景催试作弄篙惊徐去首不廻无心与境接偶遇信悠哉再来知何似有句端难裁次韵王尧明郊祀显相之作奏书𥘉不待衡谭奠璧都南万玉参黄屋倚霄明半夜紫坛承月眩诸龛声喧大吕𥘉终六影动元圭陟降三可是天公须羯皷巳回寒驭作春酣端门听赦咏雪云叶垂鸡竿雪花昡鸾旗一天丰年意飘入万寿巵茫茫玉妃班影乱千官仪也知楼头喜舞态方自持教坊可怜女面赤婆娑时天公一笑罢未觉风来迟小儒惊伟观到笏不敢吹归家得细说平分遗妻儿茅檐玉三尺坐玩可乐饥生活太冷淡侑以一篇诗游玉仙观以春风吹倒人爲韵得吹字清游天不借破帽沙疾吹下马榱桷鸣未恨十里陂风余檐铎语坐定炉烟迟新春碧瓦丽古意乔木竒黄冠见客喜此士定不羁但愧城中尘浼子青松枝人间争夺丑我亦寄枯棋输赢共一笑马影催归时路归马上再赋偶然思玉仙便到玉仙游兴尽未及郭玉仙失回头成毁俱一念今昔浪百忧未知横笛子亦解此意不春风所经过水色如泼油垂鞭见落日丗事剧悠悠来禽花来禽花髙不受折满意清明好时节人间风日不贷春昨暮烟脂今日雪舎东芜菁满眼黄胡蝶飞去专斜阳妍嗤都无十日事付与梧桐一夏凉放慵暖日薰杨柳浓春醉海棠放慵真有味应俗苦相妨宦拙从人笑交踈得自藏云移稳扶杖燕坐独焚香清明二絶街头女儿双䯻鸦随蜂趂蝶学妖邪东风也作清明节开遍来禽一树花又卷地风抛市井声病夫危坐了清明一帘晚日㸔收尽杨柳微风百媚生春日朝来庭树有鸣禽红緑扶春上逺林忽有好诗生眼底安排句法巳难㝷又忆看梅雪缟中庭转眼桃梢无数青万事一身双鬓发竹牀欹卧数䆫櫺夏日集葆真池上以緑隂生昼静赋诗得静日清池不受暑幽讨起予病长安车辙边有此荷万柄是身虽可懒共寄无尽兴鱼游水底凉鸟宿林间静谈余日亭午树影一时正清风不负客意重百金赠聊将两鬓蓬起照千丈镜微波喜揺人小立待其定梁王今何许柳色几衰盛人生行乐耳诗律已其賸邂逅一樽酒它年五君咏重期踏月来夜半啸烟艇〇笺註简斋诗集卷第十增广笺注简齐诗集增广笺註简斋诗集卷第十一坐乆炉烟正门前几乌帽来往送朝暝岂知帽影边有地白日静寳阁隂肃粛童子色不令年来惜违人一笑取归径愿言捐何肉终歳奉清净檐铎岂印吾出门有余听道山宿直离离树子鹊惊飞独倚枯笻无限时千文虚廊贮明月十分竒事更新诗人间路絶䆫扉语天上云空阁影移遥想王戎烛下筭百年辛苦一生痴雨晴天缺西南江面情纎云不动小滩横墻头语鹊衣犹湿楼外残雷气未平尽取㣲凉供稳睡急搜竒句报新晴今宵絶胜无人共卧看星河尽意明十月十月天公作许悲负霜鸿鴈不停飞莾连万里云一去红尽千林秋径归病夫捜句了节序小斋焚香无是非睡过三冬莫开户北风不贷芰荷衣漫郎漫郎功业大悠然拄笏㸔山了十年黒白半头明镜里丹青千树恶风前星霜屡费惊人句天地元须使鬼钱踏破九州无一事只今分付结跏禅出佛子何之宰树悲五百金空繐帐三千车乗忽荒陂它年不共江流去突兀张林妇德碑登大清寺塔爲眼不计脚攀梯受㣲辛半天拍䦨干惊倒地上人风从万里来老夫方岸巾荒荒春浮木浩浩空纳尘夕阳差万瓦赤鲤欲动鳞须臾暮烟合青鲂映奫沦万化本日驰髙处觉眼新借问龛中僊坐稳今几辰俗子书满壁澹然不生嗔唯有大行山修供独慇懃浴室观雨以催诗走群龙爲韵得走字㣲云生屋嵴欹枕㸔培塿崔嵬乱一瞬㤗华入搔首须臾万银竹壮观惊户牖摧击竟自碎映空白烟走余飊送未了日色在井口去冬三寸雪寒日澹相守商量细细融未觉经旬乆谁能料天工办此颕脱手一凉满天地平分到庭柳叶端啸余风送我一盃酒画屏题细字尽记同来友俗眼之所遗此事当不朽夏至日与同舎㑹葆真二首微官有阀閲三赋池上诗林密如夏深仰看天离离官忙负逺兴觞至及良时荷气夜来雨百鸟清昼迟微风不动苹坐㸔水色移门前争夺埸取欢不偿悲欲归未得去日暮多黄鹂又明波影千柳绀屋朝万荷物新感节移意定觉景多游鱼聚亭影镜面散微涡江湖岂在逺所欠雨一簔忽㸔带箭禽三叹无柰何翁髙邮挽诗万里功名路三生翰墨身暮年铜虎重浮丗石羊新天地悭豪杰山川泣吏民空传四十诔竟不识斯人秋试院将出书所寓䆫门前柿叶巳堪书弄镜烧香聊自娱百丗䆫明䆫暗里题诗不用着工夫秋日琢句不成添鬓丝且榰笻杖看云移槐花落尽全林緑光景浑如𥘉夏时夏日赤日可中庭树影歛不开烛龙未肯忙一歩九徘徊梦中惊耳鸣欲觉闻逺雷屋山竒峰起欹枕看云来变化信难料转头失崔嵬虽然不成雨风起亦快哉槐叶万背白少振十日埃白围岂办此掷去羞薄才蜻蜓泊墻隂近人故多猜墻西岂更热巳去却飞廻送王周士赴发运同属官宁食三斗尘有手不揖无诗人宁饮三斗醋有耳不听无味句墻东草深兰发薫君先梦我我梦君小䆫诵诗灯花喜䆫外北风怒未巳书生得句胜得官风其少止尽人欢五更月晕一千丈明日君当泛淮浪去去三十六䇿中第一买酒鏖北风试院春晴今日天气佳忽思赋新诗春光挟晴色併上桃花枝白云浩浩去天色青陆离余霏遇晚日彩翠分新竒天公出变化惊倒痴絶儿逶迤或耐乆美好固蹔时平生一枝笻稳处念力衰澹然意巳足却赴青灯期试院书懐细读平安字愁边失歳华踈踈一帘雨淡淡满枝花投老诗成癖经春梦到家茫然十年事倚杖数栖鸦增广笺註简斋诗集卷第十一增广笺注简齐诗集增广笺註简斋诗集卷第十二増广笺註简斋诗集卷第十二竹坡胡穉仲孺笺次韵何文缜题颜持约画水墨梅花二首䆫间光影晚来新半幅溪藤万里春从此不贪江路好賸拚心力唤真真又夺得斜枝不放归倚䆫承月㸔熹微墨池雪岭春俱好付与诗人说是非又六言未央宫里红杏羯鼓三声打开大庾岭头梅萼管城唿上屏来题持约画轴日落川更阔烟生山欲浮舟中有闲地载我得同游爲陈介然题持约画层层水落白滩生万里征鸿小作程日暮微风过荷叶陂南陂北听秋声寄题兖州孙大夫絶尘亭二首不读远逰赋放懐兹地冝云山绕䆫户万熊争纷披丗故日巳逺风水方逶迤倚杖夜来雨东山烟散迟人间许长史不与此心期又境空纳浩荡日暮生泬寥竹声池边起欲断还萧萧文人方微吟万象各动揺林间光景异月出东山椒门前谁剥啄巳逝不须邀梅花两絶句客行满山雪香处是梅花丁宁明月夜认取影横斜又䁱天青脉脉玉面立疎篱山中尔许树独自费人诗送善相僧超然归庐山九叠峯前逺法师长安尘染坐禅衣十年依旧双瞳碧万里今持一笑归䑕目向来吾自了龟肠从与丗相违酒酣更欲烦公说黄叶漫山钖杖飞休日早起昽昽䆫影来稍稍禽声集开门知有雨老树半身湿剧谈了无味逺游非所急蒲团着身寛安取万户邑开镜白云渡卷帘秋光入饱受今日闲明朝复覊絷夏夜幽䆫报夕霁微月在屋橑手中白羽扇共此夜寥寥六月天正碧三更树微揺𬗟懐山中景兹夕感路遥长啸送行云可望不可招夜阑林光发白露濡青条棊长日无公事闲围李逺棊傍观真一笑互胜不移时幸未逢重覇何妨着献之晴天散飞雹惊动隔墻儿与百顺饭于文纬大光出宋汉杰画秋山焚香消午睡开画逢秋山皇都马声中有此四士闲离离南国树闪闪湘水湾悠悠孤鸟去澹澹晨辉还屐上十年蜡未散腰脚顽不如一诣君坐此巖石间逺峯如修眉近峯如堕鬟书生饱作祟眼乱纷斓斑一笑遗丗人聊破千载颜诗成即画记可益不可删九日冝春苑午憇幕中听大光诵朱迪功诗酒酣耳热不能歌柰此一川黄菊何卧听西风吹好句老夫无限幕生波冬至二首少年多意气老去一分无闭户了冬至日长添数珠北风不贷节鸿鴈天南驱乌帽亦何幸七日守屋庐石炉深炷火撩乱一榻书只可自怡恱不堪寄张扶又人生本是客杜叟顾未知今年我闻道悲乐两脱遗日色如昨日未觉墉隂迟不须行年记异代㝷吾诗东家窈窕银融蜡幻梅枝但恐负时节那知有愁时西省酴醿架上残雪可爱戯同王元忠席大光赋诗酴醿花底当年事夜雪模煳照酒䦨北省今朝枝上雪还揩病眼作花㸔对酒新诗满眼不能裁鸟度云移落酒盃官里簿书无日了楼头风雨见秋来是非衮衮书生老歳月忽忽燕子回笑抚江南竹根枕一樽唿起鼻中雷后三日再赋天生瘿木不须㘽说与儿童是酒杯落日留霞知我醉长风吹月送诗来一官扰扰身増病万事悠悠首独回不柰长安小车得睡郷深处作奔雷将赴陈留寄心老今日忽不乐圗书从紏纷不见汝州师但见西来云长安岂无树忆师堂前柳丗路九折多游子百事丑三年成一梦梦破说梦中来时西门雨去日东门风书到及师闲爲我点枯笔画作谪官圗羸骖带寒日他时取归路千里作一程饱喫残年饭就师听竹声増广笺註简斋诗集卷第十二增广笺注简齐诗集增广笺註简斋诗集卷第十三增广笺註简斋诗集卷第十三竹坡胡穉仲孺笺赴陈留二首草草一梦䦨行止本难期歳晚陈留路老马三振鬐自着鞭袖影旷野日落遟柳林行不尽想见春风时点点羊散村阵阵鸿投陂城中那有此触处皆新诗举手谢路人醉语勿瑕疵我行有官事去作三年痴遥闻辟糓僊阅丗河水湄时从玩木影政尔不忧饥又马上摩挲眼出门光景新鸦鸣半陂雪路转一林春旧歳有三日全家无十人平生鹦鹉盏今夕最関身至陈留烟际亭亭塔招人可得回等闲爲梦了闻健出関来日落河冰壮天长鸿鴈哀平生逺游意随处一徘徊客里客里东风起逢人只四愁悠悠杂唯唯莫莫更休休䆫影鸟双度水声船逆流一官成一集尽付古河头𥘉至陈留南镇夙兴赴县五更风揺白竹扉整冠上马不可迟三家陂口鸡喔喔早于昨日朝游八関寺后池上落日生春色微澜动古池㧕林横絶野藜杖去㝷诗不有今年谪争成此叚竒慇勤雪颅老随客转荒陂种竹种竹不必髙揺緑当我楹向来三家墅无此笙箫声皇天有老眼爲閟十日晴护我萧萧碧伟事邻翁惊同林偶落此相向意甚平何须俟迷日可笑丗俗情明年万天矫穿地听雷鸣但恨种竹人南山合归耕佗时梦中路留眼记所更苍云屯十里不见陈留城对酒陈留春色撩诗思一日捜肠一百廻燕子𥘉归风不定桃花欲动雨频来人间多待须微禄梦里相逢记此盃白竹扉前容醉舞烟村渺渺欠髙台寒食草草随时事萧萧傍水门浓隂花照野寒食柳围村客𬒮空佳节莺声忽故园不知何处笛吹恨满清尊再游八関古鎭易爲客了身一篮舆贪游八関寺忘却子公书青青天气肃澹澹春意𥘉东风经古池满面生纡余卯申縳壮士人丗信少娯时来照兹水点检鬓与须日暮登古原微白见逺墟念我遂𥘉赋徘徊月生𥚑悠悠不同抱悄悄就归途感懐少日争名翰墨埸只今扶杖送斜阳青青草木浮元气渺渺山河接故郷作吏不妨三折臂捜诗空费九廻肠子房与我同覊旅丗事千般酒一觞窦园醉中前后五絶句东风吹雨小寒生杨柳飞花乱晚晴客子从今无可恨窦家园里有莺声又海棠脉脉要诗催日暮紫绵无数开欲识此花竒絶处明朝有雨试重来又不见海棠相似人空题诗句满花身酒阑却度荒陂去驱使风光又一春又三月碧桃惊动人满园光景一时新䞉倾老子樽中玉折尽残枝不要春又一樽相属莫辞空报荅今朝吹面风自唱新诗与明月碧桃开尽曲声中雨沙岸残春雨茅檐古鎭官一时花带泪万里客慿栏日晚蔷薇重楼髙燕子寒惜无陶谢手尽力破忧端食笋竹君家多林楚楚皆席珍成行着锦𫀆玉色映市人恵然集吾宇老眼檐光新曲生亦税驾共慰藜藿贫不待月与影三人宛相亲可怜管城子头秃事苦辛按谱虽同宗闻道隔几尘诗成聊使冩一笑惊比邻𥘉夏游八関寺闲门睡过春出门緑满城八関池上柳絮罢但藏莺丗故剧千猬今朝此闲行草木随时好客恨终难平寺有石壁胜诗无康乐声扶鞍不得上新月水中生题酒务壁野马本不覊无柰卯与申当时彭泽令定是英雄人客来两绳床客去一欠伸市声自杂沓炉烟自轮囷莺声时节改杏叶雨气新佳句忽堕前追摹巳难真自题西轩壁不杂徐庾尘増广笺註简斋诗集卷第十三增广笺注简齐诗集增广笺註简斋诗集卷第十四増广笺註简斋诗集卷第十四竹坡胡穉仲孺笺秋夜咏月庭树日日踈稍觉夜月添推愁了此叚卷我三间帘黄花墙隂逺白髪露气严平生六尺影随我送凉炎踏破千忧地投老乃自嫌尚想采石江宫锦映霜蟾夜半赋诗成起舞鱼龙兼办此讵难事取快端冝廉入城竹舆声伊鸦路转登古原孟冬郊泽旷细水鸣芦根雾収浮屠立天阔鸿鴈奔平生厌喧閙快意三家村思生长林内故园归不存欲爲唐衢哭声出且复吞夜歩隄上三首丗故生白髪意行无与期平生木上座临老始相知月中沙岸永歳暮河流遟留侯庙前柳叶尽空离离百年信难料䞉赋竒絶诗又人间睡声起幽子方独歩倚杖看白云亭亭水中度十月鴈背髙三更河流去物生各扰扰念此煎百虑聊将忧出心数遍桥西树又旋买青芒鞋去踏沙头月争教冠盖地着此影突兀树寒栖鸟动风转孤管发月色夜夜佳人生事如髪梦中续清游浓露湿银阙早起竟夜闻落木雨歇䆫如新披衣有忙事檐前看归云𥘉阳上林端鸦背明纷纷我亦迫经课日计在一晨再烧结愿香稍洗三生勤羣公持丗故白髪到幽人幸不识竒字门絶车马尘谁能共此䆫竹影可与分晚歩手把古人书闭读下广庭荒村无车马日落双桧青旷然神虑静浊俗非所宁逍遥出荆扉竚立瞻郊垧须臾暮色至野水皆晶荧却歩面空林逺意更杳冥停云甚可爱重叠如沙汀同杨运干黄秀才村西买山药潦缩田路寛委虵散腰脚胜日三枝杖村西买山药岗峦相吞去逺木互前却天隂野水明歳暮竹篱薄田翁领客意发筐堆磊落玉质缃色裘用丗乃见縳屠门几许快夜语㝷幽约石鼎看云翻门前北风恶同二子观取鱼于窦家池以钱得数斗置骑西野塘中圉圉而逝我軰皆欣然也闭户读书生白髪闲向村东看鱼穴曽随树影数圎波铁面渔师肝肺别向来痴腹负此翁只可买放莲塘中一简了百事狡狯嗤颜歜幽鸟行屋山悠然寄吾日招张仲宗北风日日吹茅屋幽子朝朝只地炉客里頼诗増意气老来唯嬾是工夫空庭乔木无时事残雪踈篱当画圗亦有张侯能共此焚香相待莫徐驱宴坐之地籧篨覆之名曰蓬斋不须杯勺了三冬旋作蓬斋待朔风㑹有打䆫风雪夜地炉孤坐䇿竒功寓居刘仓廨中晚歩过郑仓台上纱巾竹杖过荒陂满面东风二月诗丗事纷纷人老易春隂漠漠絮飞迟士衡去国三间屋子美登台七字诗草遶天西青不尽故园归计入支頥八関僧房遇雨脱履坐明䆫偶至晴更适池上风忽来斜雨满髙壁深松含歳暮幽鸟立昼寂丗故方未䦨焚香破今夕赠黄家阿莘君家阿莘如白玉唿出灯前语録续可怜郎罢穷一生只今有汝照茅屋猪生十子豚复豚阿莘明年可当门阶庭一笑不外索万事纷纷何足论发商水道中商水西门语东风动柳枝年华入危涕丗事本前期草草檀公䇿茫茫杜老诗山川马前阔不敢计归时次舞阳客子寒亦行正月固多隂马头东风起緑色日夜深大道不敢驱山径费推㝷丈夫不逢此何以知岖行投舞阳县薄暮森衆林古城何年缺䟦马望日沉忧丗力不逮有泪盈衣襟嵳峩西北云想像折寸心次南阳今日东北云景气何佳哉我马且勿驱当有吉语来春寒欺客子满意旗下盃百年耳频热万事首不回卧龙今何之有冡今半摧空余乔木地薄暮鸦徘徊怀古视落日愧我非长才却凭破鞍去风林生七哀西轩寓居牢落西轩客廵檐费独吟桃花明薄暮燕子閙微隂辛苦元吾事淹留更此心小䆫随意冩虵蚓起相㝷増广笺註简斋诗集卷之十四增广笺注简齐诗集增广笺註简斋诗集卷第十五増广笺註简斋诗集卷第十五竹坡胡穉仲孺笺邓州西轩书事十首小儒避贼南征日皇帝行天第一春走到邓州无脚力桃花朷动雨留人又千里空携一影来白头更着乱蝉催书生身世今如此倚遍周家十二槐又瓦屋三间寛有余可怜小陆不同居易求苏子六国印难覔河槗一字书又莫嫌啖蔗佳境逺橄㰖甜苦亦相并都将壮节供辛苦准拟残年看太平又皇家卜年过周暦变故朱必非天仁东南鬼火成何事终待胡锋作争臣入杨刘相倾建中乱不待白首今同归只今将相湏廉蔺五月荆门未觧围又不湏夜夜看太白天地景气今如斯始行夷狄相攻䇿可惜中原见事遟又诏书忧民十六事父老祝君一万年白髪书生喜无寐从今不仕可归田又范公深忧天下日仁祖爱民全盛年遗庙只今香火冷时时风叶一骚然又诸葛经行有夕风千秋天地几英雄弔古不须多感慨人生半梦半醒中晚歩顺阳门外六尺枯藜了此生顺阳门外看新晴树连翠篠围春画水泛青天入古城夣里偶来那计日人间多事更闻兵只应千载溪槗路欠我媻姗勃窣行纵歩至董氏园亭三首池光修竹里笻杖季春头客子愁无柰桃花笑不休百年今日胜万里此生浮莾莾樽前事题诗记独游又槐树层层新緑生客怀依旧不能平自移一榻西牎下要近丛篁听雨声又客子今年駞楬寛邓州三月始春寒帘钩挂尽蒲团稳十丈虚庭借雨看海棠春雨夜有声连林杏花落海棠已复动寒食岂寂寞人间有此丽赴我隔年约花叶两分明春隂耿帘幙东风吹不断日暮臙脂薄何可无我吟三呌恨诗恶雨中观秉仲家月桂月桂花上雨春归一慿栏东西南北客更得几回看红衿映肉色薄暮无乃寒园中如许树独觉赋诗难香林四首絶爱公家花气新一林清露百般春是中宴坐应容我只恐微风唤起人又丈人延客非俗物百和香中进一盃乞取齐奴锦歩帐与春遮断晓风来又谁见䌓香度牖时碧天残月映花枝固应撩我题新句压倒韦郎宴寝诗又简斋居士不饮酒一入香林更不醒駈使小诗酬晓露絶胜辛苦广骚经题简斋我牎三尺余可以阅晦明北省虽巨丽无此风竹声不着散花女而况使鬼兄世间多岐路居士绳床平未知阮遥集几屐了平生领军一屋鞋千载笑絶缨槐隂自入户知我喜新晴覔句方未了简斋真虚名印老索钝庵诗人言融公懒床上揖賔客我来两忘揖团团一庵白戯谈邓州禅分食天宁麦竹风亦喜我萧瑟至日夕出家丈夫事轩裳本儿剧愿香惊余烟丗故感陈迹固应师未钝使我不安席时求一滴水爲洗三生石春雨花尽春犹冷覊心只自惊孤莺啼永昼细雨湿髙城扰扰成何事悠悠送此生蛛丝闪夕霁随处有诗情难老堂周元公家城南乌声和且都我识丈人屋上乌难老堂中一樽酒不教霜雴上髭须樊㑦种梓用莫竭丈人向来亦种德挽回万事入绳床花竹相看有佳色人生知足一饱多当时恨我弃渔簑题诗素壁虵蚓集五百年后公摩挲登城楼去年梦陈留今年梦邓州几梦即了我一笑城西楼新晴草木丽落日淡欲收逺川如动揺景气明田畴百年几慿栏亦有似我不城隂坐来失白水光不流丈夫贵快意少住寛千忧归嫌简斋陋局促生白头雨忽忽忘年老悠悠负日长小诗妨学道微雨好烧香檐鹊移时立庭梧满意凉此身南复北髣髴是它郷游董园西园可散髪何必赋远游地旷多雄风叶声无时休幸有济胜具枯藜支白头平生㑹心处未觉身淹留散坐青石牀松意淡欲秋薄雨青衆卉深林耿微流一凉天地德物我俱夷犹东北方用武六月事戈矛甲裳无乃重腐儒故多忧珍禽呌髙树且复寄悠悠夏雨三伏过几日坐数令人瘿片云忽西行庭树生光景须臾万银竹壮观发异境天公终老手一笑破日永龙公勿惮烦事了亦俄顷修竹恬变化依然半䆫影夏夜闲弄玉如意天河白练横时无李供奉谁识谢宣城两鹤翻明月孤松立快晴南阳半年客此夜满怀清又两絶虚庭散䇿晚凉生斟酌星河亦喜晴不记墻西有修竹夜风还作雨来声又待到天公放月时东家乔栢两虬枝悬知满地踈隂处不及遥看突兀竒积雨喜霁积雨得一晴开䆫送吾目叠云带余愤远树増新緑天公信难料变化杂神速枝梧増广笺註简斋诗集卷第十五增广笺注简齐诗集增广笺註简斋诗集卷第十六増广笺註简斋诗集卷第十六竹坡胡穉仲孺笺北征丗故信有力挽我复北驰独冲七月暑行此无尽陂百卉共山泽各自有四时华实相后先盛过当同衰亦复观我生白髪忽及期夕云已不征客子今何之愿传飞仙术一洗局促悲𬒳襟阆风观濯髪扶桑池到叶声长蓬莱可託无因至试覔人间千仞岗道中书事临老伤行役篮舆歳月奔客愁无处避丗事不堪论白道含秋色青山带雨㾗坏梁斜闘水乔木宻藏村易破还家梦难招去国䰟一身从白首随意荅干坤将次叶城道中荒野少人去竹舆伊轧声晴云秋更白野水暮还明寂寞信吾道淹留谙丗情王乔有余舄借我一东征至叶城苏武𥘉逢鴈王乔欲借凫深知念行李爲报了长途难稳三更枕遥怜五歳雏却思正月事不敢恨榛芜晓发叶城竹舆开两牖秋色爲横分左送廉纎月右揖离披云诗情满行色何地着丗纷欲语王县令三呌不能闻方城陪诸兄坐心逺亭容中日食三斗尘北去南来了今歳暂时亭中一盃酒与兄同宗复同味博山云气终日留竹君萧萧不负秋丗路明年傥无故却携藜杖更来游美哉亭西出城臯関土谷仅容駞天挂一疋练双崖闘嵳峩忽然五丈缺亭构如危窠青山丽中原白日照大河下视万里川草木何其多临髙一吐气却柰雄风何辛苦生一快造物巧揣摩险易终不偿翻身下残坡山路晚行两崖夹晓月万壑分秋风今朝定何朝孤赏莫与同石路抱壁转云气青蒙蒙蓝舆拂露枝乱点惊仆童微泉不知处玉佩鸣深丛平生慕李愿得此行旅中居人轻佳境过客意无穷山木好题诗恨我行怱怱题董宗禹园先志亭宗禹之父早失母万方求得之此其晚节色养之地也作客古南阳问俗仁孝敦坐读杜羔传起访城西园伟哉是家事作传堪千言当年怀橘处华屋澹晓暾大松䕃后楹小松罗前轩风露所沐浴千载当连根我已癈蓼莪感兹泪河翻叶声含三叹送我出园门同継祖民瞻游赋诗亭二首邂逅今朝一叚竒从来华屋不関诗诸君且作留连意正是微风到竹时又浩浩白云溪一色冥冥青竹鸟三唿只今那得王摩诘画我慿栏覔句图题崇山短蓬如凫鹥载我万斛愁试登山上亭却望沙际舟丗故莾相急长江去悠悠西南浸山影晦明分中流荡揺寳鑑面翠䯻千螺浮去程虽云阻兹地固堪留客路惜胜日临风搔白头衆色忽巳晚川光抱巖幽三老唿不置我兴方未收下山事复多题诗记曽游増广笺註简斋诗集卷第十六增广笺注简齐诗集增广笺註简斋诗集卷第十七増广笺註简斋诗集卷第十七竹坡胡稺仲孺笺与季申信道自光化复入邓书事孙子白木杖冨子黒油笠我独白竹篮差池复相及夕阳桥边画岸帻归云急勿语城中人从渠慎出入又卖舟作归计竹篮稳如舟雾収青臯湿行路当春游老马不自知意欲踏九州依然还故枥寂寞壮心休又再来生白髪重见邓州春依旧城西路桃花不记人卜居得穷巷日色满䆫新微吟惊市卒独鹤语城闉又城西望城南十日九相隔何如三枝杖共踏江上石门前流水过春意满江碧遥知千顷江如今好颜色寄季申雨歇城南泥未干遥知独立整衣冠旧时邺下刘公干今日辽东管㓜安緑隂展尽身犹溒黄鸟飞来节巳䦨安得一樽生耳热暂时相对说悲欢题継祖蟠室三首云起炉山乆未移功名不恨十年迟日斜踈竹可䆫影正是幽人睡足时又万卷吾今一字无打包随处野僧如短檠未尽残年债欲问班生试借书又中兴天子要人才要使生擒颉利来正待吾曹红抹额不须辛苦学颜回𫐠怀闭户生白髪逍遥歩城隅野外晴林满天末暮云孤水容澹春归草色带雨濡物态纷如昨丗事再呜唿京洛了在眼山川一何迂垂槎莾未办且复小踟蹰寄题赵景温筠轩相逢汉江边盗起方如云当时苍黄意亦可无此君俗士固鲜欢王孙终逸羣清秋不可负牖壁看修筠碧干立踈雨丛梢冐斜曛引君着胜地丗事从纷纷何时微月夕胡牀与予分髙吟唿天风夜半笙箫闻重阳去歳重阳巳百忧今年依旧叹覊游篱底菊花唯解笑镜中头髪不禁秋凉风又落宫南木老鴈孤鸣汉北州如许行年那可记谩排诗句冩新愁有感再赋忆昔甲辰重九日天恩曽与宴城东龙沙此日西风冷谁折黄花寿两宫感事䘮乱那堪说干戈竟未休公卿危左祍江汉故东流风断黄龙府云移白鹭洲云何舒国歩持底副君忧丗事非难料吾生本自浮菊花纷四野作意爲谁秋送客出城西邓州谁亦解丹青画我羸骖晚出城残年政尔供愁了末路那堪送客行寒日满川分衆色暮林无叶寄秋声垂鞭归去重回首意落西南计未成得席犬光书因以诗迓之十月髙风客子悲故人书到暂开眉也知廊庙当推毂无柰江山好赋诗万事莫论兵动后一杯当及菊残时喜心翻到相迎地不怕荒林十里陂送太光赴石城石城髙嵽嵲城下是江波莫愁织绮地年来战马过秀眉使君医国手却把江头无事酒山川勃欎不平处浇以三盃一搔首半江楼影白逶迤想见春流二月时待予去扫仲宣赋走马还朝亦未遟梦中送僧觉而忘第三聮戏足之两鸿同一天羽翼不相及偶然一识面别意巳超忽去程秋光好万里无断絶虽无仁人言赠子以明月无题六经在天如日月万事随时更故新江南丞相浮云坏洛下先生宰木春孟喜何妨改师法京房底处有门人旧喜读书今嬾读焚香阅丗了闲身正月十二日自房州城遇虏至奔入南山十五日抵回谷张家乆谓事当尔岂意身及之避虏连三年行半天四维我非洛豪士不畏穷谷饥但恨平生意轻了少陵诗今年奔房州鉄马背后驰造物亦恶剧脱命真毫釐南山四程云布袜傲险巇篱间老炙背无意管安危知我是朝士亦复颦其眉唿酒软客脚菜本濯玉肌穷途士易德欢喜不复辞向来贪读书闭户生白髭岂知九州内有山如此竒自寛实不情老人亦解頥投宿恍丗外青灯耿茅茨夜半不能眠涧水鸣声悲正月十六日夜二絶正月十六夜竹篱田父家明月照树影满山如龙蛇又二更风薄竹悲吟连夜分村西递余韵应胜此间闻坐涧边石上三面青山围竹篱人间无路访安危扶笻共坐槎牙石涧水悲鸣无歇时増广笺註简斋诗集卷第十七增广笺注简齐诗集增广笺註简斋诗集卷第十八増广笺註简斋诗集卷第十八竹坡胡穉仲孺笺十七日夜咏月月轮隐东峯可彩在南岭北崖章木多苍茫映光景玉盘忽微露银浪㵼千顷巖谷散陆离万象杂形影不辞三更露冐此白髪顶老笻无前游危处有新警涧光如翻鹤变态发遥境回首房州城山中夜何永独立篱门一徙倚今夜天星繁独立人丗外唯闻涧水喧丛薄凝露气羣峯带春昬偷生亦聊尔难与衆人言採菖蒲闲行涧底採菖蒲千歳龙蛇抱石明朝却覔房州路飞下山颠不要扶与信道游涧边斜阳照乱石颠崖下双笻试从絶壑底仰视最竒峯廻碕发涧怒髙霭生树容半巖菖蒲根翠葆森伏龙岂无避丗士于此傥相逢客心忽悄怆归路迷行踪咏西岭梅花雨后衆崖碧白处纷寒梅遥遥迎客意欲下山坡来穷村受春晚邂逅今日开绛领承玉面临风一低回折归无可赠孤赏心悠哉游南嶂同孙信道放身天地不自知导以龙蛇翼熊虎遥瞻南嶂深复深双崖与天藏太隂青鞋济胜不能懒踏破积雪穷﨑空中朽树抱孤篠无窍苍璧生横林孤禽三呌危石裂欲返未返神萧森磴廻忽然何处所当面烟如翠蛟舞石门泄风无昼夜古木截道藏雷雨丹丘赤城去几许下视人间足尘土山中异事记今晨杖藜得道孙与陈游东巖散䇿东巖路梦中曽记经斜晖射残雴巖谷遍晶荧鸦鸣山寂寂意逈川冥冥乗兴欲穷讨㑹心还少停新晴逺村白薄暮群峯青危途通僊境胜日行画屏岂独净一念将期朝百灵不同南涧咏悲慨满中扄晚望信道立竹林边修竹林边烟过迟幅巾藜杖立踈篱恨无顾陆同携手冩取孙郎覔句诗雨晴徐歩百年几晴朝徐歩山径湿忽悟春巳深鸣禽飞相及雪消衆緑净雾罢群峯立涧边千嵁巖今日何复集同信道晚登古原幽怀忽牢落起望登古原微吹度修竹半林白翻翻日暮纷物态山空销客䰟惜无一樽酒与子醉中言岸帻岸帻立清暁山头生薄隂乱云交翠壁细雨湿青林时改客心动鸟鸣春意深穷郷百不理时得一闲吟雨云起谷全暗雨时山复明青春望中色白涧晚来声逺树鸟群集髙原人独耕老夫逃丗日坚坐听隂晴醉中至西径梅花下巳盛开梅花乱发雨晴时褪尽红绡见玉肌醉中忘却头边雪横挿繁枝归竹篱出山二首隂巖不知晴路转见朝日独行修竹尽石崖千丈碧又山空樵斧响隔岭有人家日落潭照树川明风动花入山二首出山复入山路随溪水转东风不惜花一暮都开遍又都迷去时景䇿杖烟漫漫微雨洗春色诸峯生晚寒寒食竹篱寒食节微雨澹春意喧譁少所便寂寞今有味空山花动揺乱石水经纬倚杖忽巳晚人生本何冀清明雨晴闲歩涧边沙行入荒林闻乱鸦寒食清明惊客意暖风晴日醉黎花书生投老王官谷壮士偷生漂母家不用秋千与蹴踘只将诗句荅年华与夏致宏孙信道张巨山同集涧边以散髪巖岫爲韵赋四小诗哦诗谷虚响散髪下巖半披丛涧影揺集鸟纷然散又乱石披浅流水纹如绀髪驰晖忽西没林光相映发又举头山围天濯足树映潭山中记今日四士集空巖又张子卧石榻夏子理泉窦孙子独不言搘頥数烟岫出山宿向翁家纸坊山絶顶直下夕阳斜却看来路处南北两巖花田翁邀客宿笑指林下家问我岀山意无乃贵喧譁出山道中雨歇澹春晓云气山腰流髙崖落绛叶恍如人丗秋避地时忽忽出山意悠悠溪急竹隂动谷虚禽响幽同行得快士胜处频淹留乗除了身丗未恨落房州咏青溪石壁青溪冝晓日曲处千丈晦天开苍石屏影落西村外虚无元气立明㓕河汉对人行峥嵘下鸟急浩荡内向来千万峯琐细等蓬块老夫倚杖乆三叹造物大惜哉太史公意短遗此快更欲访野人穷探视其背増广笺註简斋诗集卷第十八增广笺注简齐诗集增广笺註简斋诗集卷第十九増广笺註简斋诗集卷第十九竹坡胡稺仲孺笺闻王道济䧟虏海内堂堂友如今在贼围虚传袁盎脱不见华元归浮丗身难料危途计易非云孤马息岭老泪不胜挥均阳官舎有安榴数株着花絶稀更増妍丽庭际安榴树花稀更可怜青旌拥绛节伴我作神仙迟日耿不暮微隂眩弥鲜一樽兼百虑心赏竟悠然和王东卿絶句四首少年走马洛阳城今作江边瓶钖僧说与虎头须画我三更月里影崚嶒又来日安榴花尚稀压墻丹实巳垂垂何时着我扁舟尾满䄂西风信所之又只今当代功名手不数平生粥饭僧独立江风吹短髪暮云千里倚崚嶒又平生不得吟诗力空使秋霜入鬓垂大岳峯前满尊月爲君聊复一中之观江涨涨江临眺足消忧倚杖江边地欲浮叠浪併翻孤日去两津横卷半天流鼋鼍杂怒争新穴鸥鹭惊飞失故洲可爲一官妨快意眼中唯觉欠扁舟同左通老用陶潜还旧居韵故园非无路今已不念归秋入汉水白叶脱行人悲东西与南北欲往还觉非勿云去年事兵火偶脱遗可怜竛竮影残歳聊相依天涯一尊酒细酌君勿催持觞望江山路永悲身衰百感醉中起清泪对君挥同通老用渊明独酌韵纷纷吏民散遗我以兀然悄悄今夕意鸟影驰隙间向来房州谷採药危得仙忽驾太守车出处宁非天何妨蹔阅丗谋行要当先西斋一壷酒微雨新秋还蛛网闪明晦叶声饯歳年唿儿具纸笔録我醉中言欲离均阳而雨不止书八句寄何子应江城八月枫叶凋城头哦诗江动摇秋雨留人意恋恋水风泛树声萧萧纶巾老子无逺䇿长作东西南北客不如何逊在扬州坐待梅花映粧额均阳舟中夜赋游子不能寐船头语轻波开䆫望两津烟树何其多情江涵万象夜半光荡摩客愁弥丗路秋气入天河汝洛尘未销几人不负戈长吟宇宙内激烈悲蹉跎舟次髙舎书事涨水东流满眼黄泊舟髙舎更情伤一川木叶明秋序两岸人家共夕阳乱后江山元历历丗间岐路极茫茫遥指长沙非谪去古今出处两凄凉石城夜赋𥘉月光满江断处知急流沉沉石城夜漠漠西汉秋爲客寐常晚临风意难収三更拖楼底身丗入搔头登岳阳楼洞庭之东江水西帘旌不动夕阳迟登临呉蜀横分地徙倚湖山欲暮时万里来游还望逺三年多难更慿危白头吊古风霜里老木沧波无恨悲又天入平湖晴不风夕帆和鴈正浮空楼头客子杪秋后日落君山元气中北望可堪回白首南游聊得看丹枫翰林物色分留少诗到巴陵还未工巴丘书事三分书里识巴丘临老避胡𥘉一逰晚木声酣洞庭野晴天影抱岳阳楼四年风露侵游子十月江湖吐乱洲未必上流须鲁肃腐儒空白九分头晚歩湖边客间无胜日丗故可暂逃杖藜迎落照寒彩徧平皐夕湖光景䴡晴声音豪天长兼葭响水落城堞髙万象各摇动慰此老不遭楚累经行地处处余离骚幸无大夫责得伴诸子遨终然动怀抱白髪风中搔再登岳阳楼感慨赋诗岳阳壮观天下传楼隂背日堤绵绵草木相连南服内江湖异态栏干前干坤万事集双鬓臣子一谪今五年欲题文字弔古昔风壮浪涌心茫然里翁行里翁无人支缓急天雨墻坏百忧集卖衣雇人筑得墻不虑偷儿披户入夜寒干陬不经过偷儿若来知柰何君不见巴丘古城如培塿鲁肃当年万人守弟十九卷增广笺注简齐诗集增广笺註简斋诗集卷第二十増广笺註简斋诗集卷第二十竹坡胡穉仲孺笺居夷行遭乱始知承平乐居夷更觉中原好巴陵十月江不平万里北风吹客倒洞庭叶稀秋声歇黄帝乐罢川杲杲君山偃蹇横歳暮天映湖南白如扫人丗多违壮士悲干戈未定书生老杨州云气鬰不动白首频回费私祷后胜误齐巳莫追范蠡圗越当若爲皇天岂无悔祸意君子慎惜经纶时愿闻羣公张王室臣也安眠送余日又登岳阳楼岳阳楼前丹叶飞栏干留我不须归洞庭镜靣平千里却要君山相发挥除夜城中爆竹巳残更朔吹翻江意未平多事鬓毛随节换尽情灯火向人明比量旧歳聊堪喜流转殊方又可惊明日岳阳楼上去岛烟湖雾看卷生又万里江湖憔悴身冬冬街鼓不饶人只愁一夜梅花老看到天明付与春火后问舎至城南有感䰟伤瓦砾旧曽游尚想奔烟万马遒遂替胡儿作正月絶知回禄相巴丘书生性命惊频试客子茅茨费屡谌唯有君山故窈窕一眉晴緑向人浮晩登燕公楼栏干纳清晓拄杖追黄鹄燕公不相待使我立于独雾收天落川日动春浮木举手谢时人㣲风吹野服火后借居君子亭书事四絶呈粹翁天公恶剧逐畨新頼是今年有主人君子亭中眠白昼燕公楼上眺青春又祝融回禄意佳哉挽我梅花树下来一夜东风不知惜月明满树十分开又斫竹和梢编作篱㣲风如在竹林时无人来访庞居士晚日踈隂光陆离又入山从此不湏深君子亭中人不㝷青竹短篱围昼静梅花两树照春隂再赋西园芳气雨余新唤起亭中入定人爲报使君多醸酒梅花落尽不関春又杨州云气郁佳哉百虑方横吉语来却看诗书安隐在竹篱隂里得时开又危楼只隔一重篱谁见扶笻独上时如许江山懒搜句燕公应笑我支离又欲识道人门径深水僊多处试来㝷青裳素靣天应惜乞与西园十日隂二十一日风甚明日梅花无在者独红蕚留枝间甚可爱也昨日梅花犹可攀今朝残蕚便斓班群仙巳御东风去緫脱绛𬒮留林间咏水僊花五韵僊人缃色裘缟衣以裼之青幌纷委地独立东风时吹香洞庭暖弄影清昼迟寂寂篱落隂亭亭与予期谁知园中客能赋会眞诗望燕公楼下李花燕公楼下繁华树一日遥看一百回羽盖夣余当昼立缟衣风急过墻来洛阳路不容春到南国花应爲客开今日岂堪簮短发感时伤旧意难裁陪粹翁举酒于君子亭下海棠方开丗故驱人殊未央聊从地主借绳床春风浩浩吹游子暮雨霏霏湿海棠去国衣冠无态度隔帘花叶有辉光使君礼数能寛否酒味撩人我欲狂谈经管㓜安向来甘寂寞不是爲艰难㣲月扶踈树空园浩荡寒细题今夕景持与古人看隂雨隂风三日吹南极二月巴陵寒裂石长林巨木受轩轾洞庭倒流潇湘黒君不见古庐竹扉声䇿䇿中有竛竮落南客曽经破胆向炎官敢不修容待风伯雨霏霏三日雨蔼蔼一园青雾泽含元气风花过洞庭地偏寒浩荡春半客竛竮多少人间事天涯醉又醒春寒二月巴陵日日风春寒未了怯园公海棠不惜臙脂色独立𪷟蒙细雨中次韵传子文絶句风雨门前十日泥荒街相伴只笻枝从今老子都无事落尽园花不赋诗周尹潜过门不我顾遂登西楼作诗见寄次韵谢之三首晓䆫飞雪惬幽听起覔新诗自启扄不觉髙轩墻外过贪看万鹤舞中庭又堪笑臞仙也耐寒飞花端合上楼看深知壮观増诗律洗尽元和到建安又𫾣门俗子令我病靣有三寸康衢埃风饕雪虐君驰去蓬户那无酒一杯城上晚思独慿危堞望苍梧落日君山如画圗无数栁花飞满岸晚风吹过洞庭湖雨中对酒庭下海棠经雨不谢巴陵二月客添衣草草杯觞恨醉迟燕子不禁连夜雨海棠犹待老夫诗天翻地覆伤春色齿豁头童祝圣时白竹篱前湖海阔茫茫身丗两堪悲増广笺註简斋诗集卷第二十增广笺注简齐诗集增广笺註简斋诗集卷第二十一増广笺註简斋诗集卷第二十一竹坡胡稺仲孺笺㝷诗两絶句楚酒困人三日醉园花经雨百般红无人画出陈居士亭角㝷酒满䄂风又爱把山瓢莫笑侬愁时引睡有竒功醒来推户㝷诗去乔木峥嵘明月中寒食日游百花亭晴气已复浊虚舘可淹留㣲花耿寒食始觉在他州自闻鼙鼓聒不恨歳月流乱代有今夕兹园况堪游云移树隂失风定川华収曵杖新城下日暮禽语幽群行意易分独赏兴难周永啸以自畅片月生城头王应仲欲附张㳟甫舟过湖南乆不决今日忽闻遂登舟作诗送之并简㳟甫我身如孤云随风堕湖边墻东木隂好𥘉识避丗贤从来有名士不用无名钱披君三迳草分我一味禅胡爲黄鹄举忽上湖南船竟随文若去聊伴元礼仙洞庭烟发渚潇湘雨鸣川三老好看客天髙柂楼前子鱼独留滞坐送管邴迁作诗相棹讴寄恨余酸然周尹潜以仆有郢州之命作诗见赠有横槊之句次韵谢之一歳忧兵四阅时偷生不恨隙驹驰如何南纪持竿手却把西州破贼旗傥有青油盛快士何妨画㦸入新诗因君调我还増气男子平生政要竒次韵尹潜感怀胡儿又看绕淮春叹息犹爲国有人可使翠华周㝢县谁持白羽静风尘五年天地无穷事万里江湖见在身共说金陵龙虎气放臣迷路感烟津五月二日避贵㓂入洞庭湖絶句鼓发嘉鱼千靣雷乱帆和雨向湖开何妨南北东西客一听湘妃瑶瑟来掷去九节笻褰裳走林丘㑹逢湘君降翠气衣上浮山椒望苍梧寄恨舒冥搜细雨避㓂烦三老那知是胜游平湖受细雨逺岸送轻舟天地悲深阻山川慰乆留参差发隣舫未觉壮心休泊宋田遇厉风作逐队避狂㓂湖中可盘嬉泊舟宋田港俯仰看云移造物犹不借㒹风忽横吹洞庭何其大浪挟雷车驰可怜岸上竹翻倒不自持老夫元耐事淹速本无期㑹有天风走见汝亭亭时五月念貂裘竟生薄暮悲萧萧不自畅耿耿独题诗二十二日自北沙移舟作是曰闻贼革面宛宛转湖滩遥遥隔城邑是时雨𥘉霁衆緑带余湿晓泽澹不波菰浦觉风入我生莽未定丗故纷相袭腼然贺兰面安视一坐泣岂知虎与狼义感功反集尧俗可尽封呜唿吾何及气苏巨浸内未恨之供给日暦㑹有穷吾行岂须急近树背人去逺树乆凝立聊以忧丗心寄兹忘怏悒赠传子文渔子牧儿谈笑新先生胜日歩湖滣沙边忽见长身士头上仍欹折角巾豺虎不能寛远俗山川终要识诗人芦丛如画斜阳里柱杖相㝷无杂賔晚晴野望洞庭㣲雨后凉气入纶巾水厎归云乱芦聚返照新遥汀横薄暮独鸟度长津兵甲无归日江湖送老身悠悠只倚杖悄悄自伤神天意苍茫里村醪亦醉人雨中雨打船蓬声百般白头当夏不禁寒五湖七泽经行遍终忆吾郷八节滩廾一卷终增广笺注简齐诗集增广笺註简斋诗集卷第二十二増广笺註简斋诗集卷第二十二竹坡胡稺仲孺笺舟抵华容县篙舟入华容白水满城堞夹津列茂树倒影青相接远色分村坞微凉动芦叶天地困腐儒江湖託孤檝夜赋泊舟叶容县湖水终夜明凄然不能寐左右菰蒲声穷途事多违胜处亦心惊三更萤火閙万里天河横阿瞒狼狈地山泽空峥嵘强弱与兴衰今古莽难评腐儒忧平丗况复值甲兵终然无寸䇿白髪满头生月夜独立夜轇轕芦声泛遥津月下风起波莽莽白龙鳞隂彩凝草木暑气森星辰天地尘未消江湖气聊伸人生几今夕乱代偶此身胡爲不少乐况乃迹易陈三更大鱼舞悄怆惊心神永怀骑鲸士发兴烟中新俱到山各不见踪迹念此百年内可复受忧戚林水方翳然放怀陶兹夕寥落寥落洞庭野㣲风泛客𥚑袁宏咏史罢孙登清啸余月明流水去夜静芙蓉舒城郭方多事野兴一萧踈自五月二日避㓂转徙湖中复从华容道乌纱还郡七月十六日夜半出小江口宿焉徙倚柂楼书事十二句回环三百里行尽力都穷巴丘左移右章叶西转东江声斗柄秋色弥葭丛羣木立波上芙蕖披月中镜湖应足比剡溪那可同丗将非识事孤啸聊延风閠八月十二日过竒父共坐翠窦轩赏木犀花玲珑满枝光气动人念风日不贷此花无五日香矣而王使君未之知作小诗报之清露香浮黄玉枝使君未到意低迷极知有日交铜虎可使无情向木犀再赋二首呈竒父竒父目号七泽先生国香薫坐先生醉秋叶藏花客子迷驱使晚风同胜地东轩不用镇帷犀又香遍东园花一枝㝷花覔路忽成迷先生莫道心如鐡喜气朝来横角犀十三日再赋二首其一以賛使君是日对花赋此韵诗笔落纵横而郡中修水战之具方太阅于燕公楼下也其一自叙所感忆年十五在杭州始识此花皆三丈髙木甞赋诗焉我丈风流元祐枝晴轩雨雹笔端迷从容文武一时了赋罢木犀观水犀又武林曽识最髙枝百感重逢歳月迷向日璧牋湏彩鳯如今执楯要文犀九月八日登髙作重九竒父赋三十韵与义拾余意亦赋十二韵九月风景好节意满天涯书生尊所闻登髙乱城鸦虽无后乗丽前驱载黄花两楼压波壮衆泽分天斜居夷惊有苗访古悲章华萧条湖海事胜日一笑譁兴移三里亭木影杂蛟虵一一士醉藜杖两禅风袈裟竒哉古无有未觉欠孟嘉天公亦喜我催诗出㣲霞赋罢迹巳陈忧乐如转车却后五百歳逺俗増雄夸两絶句西风吹日弄晴隂酒罢三廵湖海深岳阳楼上登髙节不负南来万里心又二士相随风满巾两禅同队景弥新但得黄花不牢落莫嫌惊倒岳州人粹翁用竒父韵赋九日与义同赋兼呈竒父安隐轻节序艰难惜欢娯先生守苜蓿朝士夸茱茰前年邓州城风雨倾客居何常踈曲生曲生自我踈岂无登髙地送目与云俱门生及儿子劝我升篮舆出门复入门戈斾填街衢去年郢州岸孤檝对坏郛莫招大夫䰟谁揽使君须独题怀古句枯砚生明珠亦复跻荒戌日暮野踟蹰白衣终不至眇眇空愁予今年洞庭上九折余﨑岖时慿岳阳楼山川看萦纡孙兄语蝉连王丈色敷腴不用踏筵舞秋风揺菊株几哉未曽有是夣其非欤丈夫各堂堂坐受丗故驱㑹须明年节醉倒还相扶此花期复对勿令堕空虚明日风景佳南翔先一凫可言知机早政尔因鲈鱼分襟肺肝热抚事歳月迂归家问瓶钖生理何必余相期衡山南追歩凌忽区回首望尧云中原莽榛芜臣岂专爱死有怀竟不舒老谋与壮事二者慙俱无送王因叔赴试枫落南纪明秋髙洞庭白自是天涯人更送湖上客人生险易乗除里富贵功名从此始不须惜别作酸然满路新诗付吾子増广笺註简斋诗集卷之二十二增广笺注简齐诗集增广笺註简斋诗集卷第二十三増广笺註简斋诗集卷第二十三竹城胡稺仲孺笺巳酉九月自巴丘过湖南别粹翁离合不可常去处两无䇿眇眇孤飞鴈严霜欺羽翼使君南道主终歳好看客江湖尊前深日月梦中疾丗事不相贷秋风撼瓶钖南云本同征变化知无极四年孤臣泪万里游子色临别不得言清愁涨胷臆留别康元质教授腐儒身丗巳百忧此去行年岂堪记岳阳楼前一杯酒与子同州复同味洞庭秋气运苍梧天髙地逺鱼龙唿莫倚仲宣能作赋不随文若事征途留别天宁永庆干明金銮四老我生能几何两脚疲丗故忽破巴丘夣还㝷邵阳路穷郷得四老足以慰迟暮胜事逺公莲深心懒残芋本是羣山云蹔聚当别去那知天风便不得还相聚凡情我未免临别吐幽处慎勿过虎溪晓霜侵杖屦别岳州朝食三斗葱暮饮三斗醋宁受此酸辛莫行歳晚路丈夫少壮日忍穷不自恕乗除冀晚泰乃复逢变故经年岳阳楼不见宫南树辞巢巳万里两脚未遑住水落君山髙洞庭秋巳素浮云易归岫逺客难回顾飘然一瓶钖未知所挂处寂寞短歌行萧条逺游赋学道始恨晚爲儒孰非腐干坤杳茫茫三叹出门去竒父先至湘隂书来戒由禄唐路而仆以它故由南洋路来夹道皆松如行青罗歩障中先寄竒父云接湘隂百里松粛粛穆穆湖南风随时忧乐非人丗迎我笙箫起道中竹舆两靣天明㓕秋令不到林西东未必禄唐能办此题诗着画寄兴公𥘉识茶伊轧篮舆不受催湖南秋色更佳哉青裙玉面𥘉相识九月茶花满路开以玉刚卯爲向伯共生朝仲冬吉日风穆气休我岀刚卯以寿元侯祝融之玉莫此离方元侯佩之如玉之刚攘除厉㐫以迪明王南门不键有室则强三肃元侯旣赠旣祷曷以报我当以别伯共樽酒相逢地江枫欲尽时犹能十日客共出数年诗供丗无筋力惊心有别离好爲南极柱深慰旅人悲再别多难还分手江边白发新公爲九州督我是半途人政尔倾全节终然却要身平生第温峤未必下张廵别孙信道万里鸥仍去千年鹤未归极知身有几不奈丗相违歳暮兼葭响天长鸿鴈㣲如君那可别老泪欲霑衣游道林岳麓耽耽衡山麓翠气横古今济胜得短笻未怕山行深路盘天开阖风动龙噫吟峯峦惨澹处照以布地金丗尊诸天上燕坐朝千林向来修何行不受安危侵道人轻殊胜来客费幽㝷恍然结愿香独㑹三生心山中日易晚坐失羣木隂勿唾此山地后日重窥临増广笺註简斋诗集卷第二十三增广笺注简齐诗集增广笺註简斋诗集卷第二十四増广笺註简斋诗集卷第二十四竹坡胡稺仲孺笺江行野宿寄大光樯乌送我入蛮郷天地无情白发长万里囬头看北斗三更不寐听鸣榔平生正出元子下此去还经思旷傍适逺处处非吾土年年备虏兵何妨更适逺未免一伤情石岸烟添色风滩暮有声平生五字律头白不贪名衡岳道中野客元耕崧岳田得游衡岳亦前縁避兵径度吾岂忍欲雨还休神所怜世乱不妨松偃蹇村空更觉水潺湲非无拄杖终伤老屓此名山四十年又客子山行不觉风龙吟虎啸满山松纶巾一幅无人识胜业门前听午钟又城中望衡山浮云作飞盖朅来岩谷逰却在浮云外又危亭见上方林壑带残阳今日岂无恨重游却味长䟦任才仲画两首太光所藏逺逰吾不恨扁舟载幅巾山色暮暮改林气朝朝新野客𥘉逢句薄暮欲生春因知子任子胷怀非世人又前年与孙子共作南山客扶踈月下树偃蹇涧边石赋诗题古藓三呌风脱帻任子不同游毫端有畴昔䟦江都王马天上房星空不动人间画马亦难逢当年笔下千金鹿此日牎前八尺龙与王子焕席太光同逰廖园三枝笻竹兴还新王丈席兄俱可人侨立司州春水上吟诗把酒对青春除夜次太光韵太光是夕婚一盃节酒莫留残坐看新年上鬓端只恐梅花明日老夜瓶相对不知寒除夜不寐饮酒一杯明日示大光万事郷山路不通年年佳节百忧中催成客睡须春酒老却梅花是晓风元日五年元日只流离楚俗今年事事非后饮屠苏惊巳老长乗舴艋竟安归携家作客真无䇿学道刳心却自违汀草岸花知节序一身千恨独霑衣别大光堂堂一年长渺渺三秋阔恍然衡山前相遇各白髪歳穷牎欲霰人老情难竭君有杯中物我有肝肺热饮尽不能起交深忘事拙干坤日多虞逰子屡惊骨衡阳非不遥鴈意犹超忽一生能几回百计易相夺滔㴞江受风耿耿客孤发他夕怀君子嵓间望明月道中雨子収还急溪流直又斜迢迢傍山路漠漠满林花破水双鸥影掀泥百草芽川原有髙下随处着人家金潭道中晴路蓝舆稳举头闲望賖前冈春泱后岭雪槎牙海内兵犹壮村边歳自华客行惊节序囬眼送桃花絶句野鸭飞无数桃花湿满枝竹舆鸣细雨山客有新诗甘棠道中笋舆碍石一悠然正月微风意巳便桃花向来浑不数山中时见絶堪怜将至杉木铺望野人居春风漠漠野人居若使能诗我不如数株苍桧遮官道一树桃花映草庐晓发杉木古泽春光淡髙林露气清纷纷世上事寂寞水边行客子凋双鬓田家自一生有诗还忘记无酒却思倾先寄邢子友作客经年乐有余邵阳岐路不﨑岖山川好处歌纱㡌桃李香中度笋舆欲见旧交惊歳月剰排幽话说艰虞人间书䟽非吾事一首新诗未可无立春日雨衡山县下春日雨逺映青山丝様斜容易江边欺客𬒮分明沙际湿年华竹林路隔生新水古渡船空集乱鸦未暇独忧巾一角西溪当有续开花正月十二日至邵州十三日夜暴雨滂沱邵州正月风气殊鹑尾之南更山坞昨日巳见三月花今夜还闻五更雨牋与天公一破颜走避北狄趋南蛮梦到龙门听涧水觉来檐熘正潺潺𥘉至邵阳逢入桂林使作书问其地之安危湖北弥年所长沙费月余𥘉爲邵阳梦又作桂林书老矣身安用飘然计本踈管宁辽海上何得便端居舟泛邵江老去作新梦邵江非旧闻滩前群鹭起柂尾川华分落花栖客鬓孤舟遡归云快然心自足不独避嚣纷过孔雀滩赠周静之海内无坚垒天涯有近亲不辞供笑语未惯得殷勤舟楫深冝客溪山各放春髙眠过滩浪巳寄百年身江行晚兴曽听石楼水今过邵州滩一笑供舟子五年经路难云间落日淡山下东风寒烟岭丛花照夕湾群鹭盘生身后圣哲随俗了悲欢淹旅非吾病悠悠良足叹夜抵贞牟野瞑犹闻逺川明不恨遟焚山隔岸火及我系船时夜半青灯屋篱前白水陂殷勤谢地主小筑欲深期晚歩畎畒意不释出门聊散忧雨余山欲近春水半溪流衆籁夕还作孤怀行转幽溪西篁竹乱微径杂归牛雨云物澹清晓无风溪自闲柴门对急雨壮观满空山春发苍茫内鸟鸣篁竹间児童笑老子衣湿不知还今夕今夕定何夕对此山苍然偷生经五载幽意独巳坚微隂拱衆木静夜闻孤泉唯应寂寞事可以送余年暝色残辉度平野列岫围青春柴门一枝笻日暮栖心神暝色着川岭髙低欎轮困水光忽倒树山势欲傍人万化元相寻幽子意自新肃肃夜将乆空明动边垠田鹤吟相应我独无荒怜短篇不可就所寄聊一伸贞牟书事留侯辟谷年汉鼎无余功子真䇿不售脱迹市门中神僊非异人由来本英雄抚世独余事用舎何必同眷此贞牟野息驾吾其终苍山雨中髙緑草溪上丰仲春水木丽禽鸣清昼风祸福两合绳旣解一身空荣华信非贵寂寞亦非穷山中当复入州寛作期人间踏地有安危风流丘壑真吾事筹䇿庙堂非所知白水春陂天澹澹苍峯晴雪锦离离恰逢居士身轻日正是山中多景时入城舴艋沂溪来欵叚踏山去入城縁底事要识﨑岖路稻塍白纵横苑岭青盘互牧儿歌不休孤客自多惧士行犹运甓文公亦习歩我敢忘艰难冲烟问荒渡卷第二十四增广笺注简齐诗集增广笺註简斋诗集卷第二十五増广笺註简斋诗集卷第二十五竹坡胡稺仲孺笺谢主人春禽劝我归主人留我住一笑谢主人我自归无处拟借溪边三畒春结茆依树不依怜伐薪政可烦名士分米何湏待故人罗江二絶荒村终日水车鸣陂北陂南共一声洒面风吹作飞雨老夫诗到此间成又山翁见客亦欣然好语重重意不传行过竹篱逢细雨眼明双鹭立青田洛头书事纶巾古鹤日暮槲林间谁使翁迎客应闻屐响山占年又得熟劝我不湏还村酒困壮士水风吹醉颜三月二十日闻德音寄李德外席大光新有召命皆寓永州尘隔斗牛三月余德音再与万方𥘉又蒙天地寛今歳且扫轩牎读我书自古安危関政事随时忧喜到樵渔零陵併起扶㒹手九庙无归计莫踈夏夜逺游万事裂独立数峯青明月照山木荒村饶夜萤翻翻云渡汉历历水浮星遥舎灯巳尽幽人门未扄题东家壁斜阳歩屧过东家便置清樽不煑茶髙柳光隂𥘉罢絮嫩凫毛羽欲成花群公天上分时栋闲客江边管物华醉里吟诗空跌宕借君素璧落栖鸦曳杖柳条一何长我髪一何短余日㑹有几经春卧荒疃曵杖陂西去悠然寄萧散田壠粲髙低白水一时满农夫暮犹作媿我读书嬾且复弃今兹前峯青蹇嵼雷行雨忆昨炎正中不融元帅仗钺临山东万方嗷嗷呌上帝黄屋巳照㫿阳宫呜唿吾君天所立岂料四载犹服戎禹廵㑹稽不到海未省驾舶观民风定知諌诤有张勐不可危急无髙共自古羙恶周必复犬羊汝莫穷妖㓙吉语四奏元气道德音夜发春改容雷雨一日遍天下父老感泣霑其胷臣少忧国今成翁欲起荷㦸伤疲癃小游太一未移次大树将军莫振功刘琨祖逖未足雄晏球一战腥臊空诸君努力光竹素天子可使尘常蒙君不见夷门山头虎复龙向来佳气元葱葱开壁置䆫命曰逺轩钟妖鸣吾旁杨獠舞吾侧东西俱有碍群盗何时息丈夫堂堂躯坐受世𥚹迫僊人千仞岗下视笑子厄谁能乆欎欎持斧破南壁䆫开三尺明空纳万里碧嵓霏杂川霭竒变供几席谁见老书生轩中岸玄帻荡様浮世里超遥送兹夕倚楹发孤啸唿月出荒泽天公亦粲然林壑受珠壁㑹有鹤驾宾经过来见客再赋清晓坐南轩望山头屡侧居士亦岂痴飞云方未息乐哉此逺俗乱世免憷迫那知百战祸岂识三空厄闭门羙享睡开门瞻翠壁逺客谢主人分此一牎碧新晴鸟鸣檐㣲暑风入席萧然此白首岂更冐朝帻誓将老兹地不复数晨夕但恨食无肉臞僊出山泽蛰雷转空肠吐句作圭壁一笑示僯家向来无此客又赋我昨在衡山伤心衢路侧岂知得此地一坐数千息易安生痛定过羙出肌迫誓言如齐侯常戒在莒厄要将万里身独面九年壁如何不巳柰开䆫翫霏碧招唿面前山浮翠落衾席一笑等児戯都忘雪侵帻人生何不娯今夕定何夕向来万顷胷余地吞七泽念此亦细事未遽瑕生壁聊使山中人永记山下客︵二十五卷增广笺注简齐诗集增广笺註简斋诗集卷第二十六増广笺註简斋诗集卷第二十六竹坡胡稺仲孺笺伤春庙堂无䇿可平戎坐使甘泉照夕烽𥘉恠上都闻战马岂知穷海看飞龙孤臣霜发三千丈毎歳烟花一万重稍喜长沙向延阁疲兵敢犯犬羊锋题水西周三十三壁二首不管先生巾欲摧雨中艇子便撑开青山隔岸迎人去白鹭冲烟送酒来又周子篘中早得春唤人同渡一溪云贪看雨歇前峯变不觉斟时巳十分山斋夏郊緑巳遍山斋昼自遟云物忽分散余碧暮逶迤寒暑送万古荣枯各一时世纷幸莫及我尘得常持又虽愧荷鉏叟朝来亦不闲自剪墻角树尽纳溪西山经行天下半送老此牎间日暮烟生岭离离飞鸟还散髪百年如寄亦何爲散发清狂未足非南涧题诗风满面东槗行乐露霑衣松花照夏山无暑桂树留人吾岂归藜杖不当轩盖用稳扶居士莫相违六月六日夜藴隆岂不坏凉气亦徐还独立秋夜半踈星苍桧间晦明莾相代天地本长闲四顾何寥落微风时动関六月十七夜寄邢子友暑雨虽不足凉风还有余乐此城隂夜何殊山崦居月明苍桧立露下芭蕉舒试问澄虚阁今夕复焉如观雨山客龙钟不解耕开轩危坐看隂晴前江后岭通云气万壑千林送雨声海压竹枝低复举风吹山角晦还明不嫌屋漏无干处正要群龙洗甲兵寄大光心折零陵霜入鬓更修短札问何如江湖不是无来鴈能系苍生本不同却倚紫阳千丈岭遥瞻黄鹄九霄东次韵谢邢九思平生不接里闾欢岂料相逢虺蜮坛能赋君推三世事倦逰我弃七年官流传恶语知谁好勾引新篇得细㸔六月山斋当暑令风霜独发卷中寒村景黄昏吹角闻唿鬼清晓持竿看牧鹅蚕上楼时桑叶少水鸣车处稲苗多题向伯共过崃圗二首旌旗翻日淮南道兴罢归来雪一船正有佛光无处着独将佳句了山川又过硖新圗世所传硖中犹说泛舟僊柱天勲业湏君了借我茅斋看十年题赵少隐清白堂三首小谢爲州不废诗庭中草木有光辉一林风露非人世更着梅花相发挥又使君堂上无俗客白白青青两胜流添得吟诗老居士千年一笑泽南州又雪里芭蕉摩诘画炎天梅蘂简斋诗它时相见非生客看倚瑯玕一叚竒次韵邢九思百年鼎鼎杂悲欢老去𥘉依六祖坛玄晏不堪长抱病羞欲去且复斯湏留西峯木脱乱鬟拥东岭烟破修眉浮主人爱客山更好醉里一笑惊蛮州丁宁云雨莫作厄明日青山当送客石限病起幽人病起山深处小院鸦鸣日午时六尺屏风遮宴坐一帘细雨独题诗卷第二十六增广笺注简齐诗集增广笺註简斋诗集卷第二十七増广笺註简斋诗集卷第二十七竹坡胡稺仲孺笺同范直愚单履游浯溪潇湘之流碧复碧上有铁立千㝷壁河朔功就人与能湖南碑成江动色文章得意易爲好书杂矛劒天假力四百年来如创见雷公雨师知此石小儒五载忧国泪杖藜今日溪水侧欲搜竒句谢两公风作浪涌空心恻愚溪小阁当乔木清溪抱竹林寒声日暮起客思雨中深行李妨幽事栏干试独临终然游子意非复昔人心巳酉中秋之夕与任才仲醉于岳阳楼上明年十一月二十日南游过道谒姜光彦出才仲画轴则冩是夕事也剪烛观之恍然一笑书八句以当画记去年中秋洞庭野寒瑶万顷兼天㵼岳阳楼上两幅巾月入栏干影潇丗间此影谁能孤狂如我友人所无一夣经年无续处道州还见倚楼圗甘泉呉使君使画史作简斋居士像居士见之大笑如洞山过水覩影时也戯书二十三字两眉轩然意像无寄而服如此又不离丗鑑中壁上处处皆是简斋虽传文殊无二题甘泉书院甘泉坊里林影黒呉氏舎前书榜鲜床座畧容摩诘借桂林应待小山传兵横海内犹纷若风到湖南还穆然勉效周生述孔业赋诗吾独愧先贤度岭一首年律将穷天地温两州风气此横分已吟子美湖南句更拟东坡岭外文隔水丛梅疑是雪近人孤嶂欲生云不愁去路三千里少住林间看夕曛游秦巖秦巖昧旧闻胜㑹非复常异哉五里秘发此一日狂篝灯破大隂柱杖入僊郷散途杨梅实承磴蓞房石液白瑶堕泉气青霓翔度危心欲动逢衍兴未央昡人谷深覆我翠极长降登穷田壠开阖到鞠埸龙遮侧岸路猫护髙廪藏力士倒履空应眞俨成行碾鈌神所吝帐空僊莫量水鸣泬寥内柆立森罗傍语闻受逺响力极生微阳夣中岀小窦立处忽太荒尘縁信深重僊事岂渺茫灵武唐业开湘濵耀文章望夷秦政坏岭底畏祸殃隐显非士意安危存箧里诗书緫零落天涯形貌各昂藏江南今歳无胡虏岭表穷冬有雪霜傥可卜隣吾欲住草茅爲盖竹爲梁舟行遣兴㑹稽尚隔三千里临贺𥘉盘一百滩殊俗问津言语异长年爲客路岐难背人山岭重重去照鹢梅花树树残酌酒柂楼今日意题诗船壁后来看康州小舫与耿百顺李德升席大光郑德象夜语以更长爱烛红爲韵得更字万里衣冠京国旧一船风雨晋康城灯前颜靣重相识海内艰难各饱更天阔路长吾欲老夜䦨酒尽意还倾明朝古崃苍烟道都送新愁入橹声与大光同登封州小阁去程欲数莽难知三日封州更作迟青嶂足稽天下士锦嚢今有峤南诗共登小阁春风里回望中原夕霭时万本梅花爲我寿一盃相属未全痴登海山楼万航如凫鹥一水如虚空此地接元气压以楼观雄我来自中州登临眩冲融波动南极苍鬓永东风人间路浩浩海上春𪷟𪷟逺游爲两眸岂恤劳我躬僊人欲吾语薄暮山葱珑海清无蜃气彼固蓬莱宫次韵大光五羊待耿伯顺之作康州艇子来不急过岸橹声空复长百尺楼头堪望逺淡烟斜日晚荒荒雨中再赋海山楼诗百尺䦨干横海立一生襟抱与山开岸边天影随潮入楼上春容带雨来慷慨赋诗还自恨徘徊舒啸却生哀㓕胡勐士今安有非复当年单父台题长乐亭逺山云迷颠近山净如沐客子曵竹舆伊鸦过山麓我行一何迟时序一何速东风所经过林水一时緑踈雨忽飞坠声在道边木淑气自逺归光景変川陆遥知存存子明亦戒征轴霁色虽宜诗不见此清穆和大光道中絶句巳费天工十日晴今朝小雨送潮生转头云日还如锦一抺葱珑画不成又和大光寂寂孤村竹映沙㯽榔迎客当煎茶岭南二月无桃李夹路松开黄玉花题长冈亭皇德升大光乆客不忘归如头垢思沭身行江海濵夣绕嵩少麓马何预得失鵩何了淹速匣中三尺水瘴雨生新緑胡爲古驿中坐听风吟木旣非还呉张亦异赴洛陆两公茂名实自是宜鼎轴发发不可迟帝言频郁穆増广笺註简斋诗集卷第二十七增广笺注简齐诗集增广笺註简斋诗集卷第二十八増广笺註简斋诗集卷第二十八竹坡胡稺仲孺笺甘棠驿怀李德升席大光破驿难并休差池便薪水山川㑹心地还思对君子道边千尺榕午䕃清且美极知非丗用我爱不能巳东风吹南服莽莽緑万里此地亦可耕胡爲蠒予趾赠漳州守綦叔厚过尽蛮荒兴复新漳州画㦸拥诗人十年去国九行旅万里逢公一欠伸王粲登楼还感慨纪瞻赴召欲逡廵绳床相对有今日賸醉斋中软脚春宿资圣院阁暮投山崦寺髙处絶人羣逺岫林间见微泉舎后闻阁虚云乱入江阔野横分欲与僧爲记今年懒作文题大龙湫晓行苍壁中穷处仍髙崖白龙三百丈欲下层颠来映日洒飞雨绕山行怒雷潭影纳浩荡云气扶崔嵬小儒叹造化办此何雄哉亦知天下絶尊者所徘徊三生清净愿俗縁故难开践胜吾岂敢稽首傥兴哀雨中宿灵峯寺鴈荡山中逢晚雨灵峯寺里借绳床只应护得纶巾角还费髙僧一炷香自黄巖县舟行入台州宴坐峯前冲雨急黄巖县里借舟迟百年痴黠不相𥙷万事悲欢岂可期莽莽沧波兼宿雾纷纷白鹭落山陂只应江海凄凉地欠我临风一赋诗过下杯渡夜宿下杯舘朝鸣一棹东湖平天尽落崃断海横通冉冉云随舸茫茫鸟遡风仙人蓬岛上遥见我乗空王孙岭巳过长溪岭更危伏龙莽莽向川垂斜阳照见林中石记得南山隐去时泛舟入前仓曽皷盐田棹前仓不足言尽行江左路𥘉过浙东村春去花无迹潮归岸有㾗百年都几日聊复信干坤送熊博士赴瑞安令衣冠衮衮相逢地草木萧萧未变时聚散同惊一枕梦悲欢各诵十年诗山林有约吾当去天地无情子亦饥笑领铜章非失计歳寒心事欲深期夜赋抱病喜清夜形羸心独开不知药鼎沸错认雨声来歳时灯烛丽天长鸿鴈哀书生惜日月欹枕意茫哉喜雨秦望山头云昨日鸾鳯举冥冥万里风淅淅三更雨小臣知君忧起坐听檐语风力有去来龙工杂文武灯花识我意一笑相媚妩泥翻早朝路弥弥光欲吐欝然苍龙阙佳气接南畒千官次第来豫色各眉宇记事以短篇不工还自许醉中醉中今古兴衰事诗里江湖揺落时两手尚堪盃酒用寸心唯是鬓毛知稽山拥郭东西去禹穴生云朝暮竒万里南征无赋笔茫茫逺望不胜悲不见梅花六言荆楚歳时经尽今年不见梅花想得苍烟玉立都藏江上人家梅花二首铁面苍髯洛阳客玉颜红领㑹稽僊街头相见如相识恨满东风意不传又画取维摩室中物小瓶春色一枝钭夣回映月䆫间见不是桃花与李花雨听雨披夜襟冲雨踏晨皷万珠络笋舆诗中有新语老龙经秋卧歳暮始一举成功亦何迟光采变𬞞圃道边开井溢可笑遽如许旧山百尺泉不知旱与雨瓶中梅明䆫净棐几玉立耿无隣红緑两重𬒮慇懃满面春曽爲庾岭客本是洛阳人老我何颜靣东风处处新増广笺註简斋诗集卷第二十八增广笺注简齐诗集增广笺註简斋诗集卷第二十九増广笺註简斋诗集卷第二十九竹坡胡稺仲孺笺除夜畴昔追欢事如今病不能等闲生白发耐乆是青灯海内春还满江南砚不氷题诗饯残歳钟鼓报晨兴雨中北客霜侵鬓南州雨送年未闻兵革定从使歳时迁古泽生春霭髙空落暮鸢山川含万古郁郁在樽前渡江江南非不好楚客自生哀揺檝天平渡迎人树欲来雨余呉岫立日照海门开虽异中原险方隅亦壮哉夙兴美哉木枕与菅席无耐当兴戴朝帻巷南巷北闻鍜声舎后舎前唯月色事国无功端未去竹舆伊鸦犹昨日不见武林城里事繁华梦里生荆棘成坏由来几古今干坤但可着山泽西湖已无金碧丽雨抺晴粧尚娯客㑹当休日一访之摩挲苍藓慰崖石只恐冷泉亭下水发明白发増叹息幽䆫贫士工用短壮夫溺于诗破壁爲幽䆫我笔还得持髙鸟度遗影风扉语多时迨我休睱日与物聊同嬉古来贤哲人畎畒䇿安危一行或大谬半隐良亦痴寄言山中友即歳以爲期题伯时画温溪心等五马漠漠河西尘几重年来画马亦难逢题诗记着今朝事同看聮翩五疋龙休日马上休日不自休骑马踏荒径却扇受景风今朝我无病春云閟晨耀羣緑澹相映山川与朝市一动自一静九衢行万人谁抱此怀胜不得与之语萧萧寄孤咏题画分明楼阁是龙门亦有溪流曲抱村万里家山无路入十年心事有谁论题崇兰圗二首两公得我色敷腴藜杖相将入画圗我巳梦中都识路秋风举𬒮不踟蹰又奕奕天风吹角巾松声水色一时新山林不牢落照影溪头共六人秋夜独酌凉秋佳夕天氛廓河汉之涯秋漠漠月岀未出林彩变幽人露坐方独酌自歌新词酒如空天星下饮觥船中忽思李白不可见夜半乔木揺西风百年佳月几今夕忧乐相㝷老来疾琼瑶满地我影横添酒赋诗何可失九日示大圆洪智自得休心法悠然不赋诗忽逢重九日无奈菊花枝刘大资挽词二首天柱欹倾日堂堂堕虏围遂闻王蠋死不见华元归一代名超古千年泪染衣当时如有继犹足变危机又一死公余事由来虏亦人使知临难日犹有不欺臣河洛倾遗愤英雄艰后尘煌煌中兴业公合冠麒麟与智老天泾夜坐残年不复徙他邦长与两禅同夜缸坐到更深都寂寂雪花无数落䆫前观雪无住菴前境界新琼楼玉宇緫无尘开门倚杖移时立我是人间冨贵人题江参山水横轴画俞秀才所藏二首卷中衮衮溪山去笔下明明开辟𥘉不肯一禈爲妇计俞郎作计未全踈又万壑分烟髙复低人家随处有柴扉此中只欠陈居士千仞岗头一振衣小阁晨起𥿄帐不知晓鸦鸣吾当兴开䆫靣老松相对寒崚嶒幸无公家责欲懒还不能汲井颒我靣铜盆旋𫾣氷梳头风入槛纷散霜满膺四瞻郊泽间苍烟惨朝凝却望塔㒹日光景舒层层干坤有竒事变化忽相乗客来无可语语此不见譍今晨胡床冷愧我无毾㲪小阁晩望泽国候易变孟冬乃㣲和解襟凭小阁日暮归云多苍苍散草木莾莾杂山河荒野虫乱鸣长空鸟时过万象各无待唯人顾纷罗备物以飬巳更用干与戈天风吹我来衣𬒮生㣲波幽怀眇无寄萧瑟起悲歌増广笺註简斋诗集卷第二十九增广笺注简齐诗集增广笺註简斋诗集卷第三十増广笺註简斋诗集卷第三十竹坡胡稺仲孺笺梅花一枝斜映佛前灯春入铜壷夜不氷昔歳曽游大庾岭今年聊作小乘僧得张正字诗送老茅屋厎天寒人迹稀一觞犹有味万事巳无机歳暮塔孤立风生鸦乱飞此时张正字书札到郊扉江梅风雪集歳暮江梅开不迟朝来幽䆫底明珰缀靑枝上天播淑气百卉分四时寒村值西子足以昌吾诗雪穷腊见三白江南无旧闻纪明病余仍爱酒身后更须名鹤忽双起吾诗还欲成元夜今夕天气佳上天何澄穆列宿雨后明流云月边速空檐垂斗柄㣲吹生丛竹对此不能寐歩绕庭之曲遥睇浮屠㒹数星红煜煜悟知晓灯夕节意亦满目歴代能几诗遍赋杂珉玉栖鸦亦未定更鸣伴余独百年滔滔内忧乐两难复唯应长似今寂寞送寒燠怀天经智老因访之今年二月冻𥘉融睡起苕溪緑向东客子光隂诗卷里否花消息雨声中西菴禅伯还多病北栅儒先只固穷忽忆轻舟㝷二子纶巾鹤氅试春风黄修职雨中送芍药五枝㣲雨湿清晓老夫门未开煌煌五僊子并拥翠何似筠笼相发挥叶柟惠花无住菴中老居士逢春入定不衘盃文殊罔明俱拱手今日花枝唤得廽牡丹一自胡尘入汉关十年伊洛路漫漫青墩溪畔龙钟客独立东风看牡丹盆池三尺清池䆫外开茨菰叶底戯鱼回雨声转入浙江去云影还从震泽来松棚黯黯当䆫云不驱不教风日到琴书只今老子风流地何似茅山陶隐居西轩平生江海志歳暮僧庐中虚斋时独歩遡此西䆫风𥘉夏气未变幽居念方冲三日无客来门外生蓬蒿轻隂映夕幌窈窕瓶花红未知古今士谁与此心同玉堂儤直庭叶珑珑晓更青断云吐日照寒厅只应未上归田奏贪诵楞伽四卷经病骨病骨瘦始轻清虚日来入今朝僧阁上超遥乆风立茂林榴蕚红细雨离黄湿物色乃可怜所悲非故邑晨起寂寂东轩晨起迟蒙笼草木暗踈篱风来衆緑一时动正是先生睡足时登阁今日天气佳登临散腰脚南方宜草木九月未黄落秋郊乃明丽夕云更萧索逺游吾未能岁暮依楼阁芙蓉白发飘萧一病翁暮年身丗药瓢中芙蓉墻外垂垂发九月凴栏未怯风岁华岁华日已凋飞叶鸣古瓦白头倚危槛髙旻覆平野遥瞻踈柳林下有清溪㵼三春旣繁䴡九秋亦潇平生万事过所欠茅一把山川欎日夕有抱无与写赋诗老不工开篇咏风雅得长春两株植之窻前乡邑已无路僧庐今是家聊乗数点雨自种两丛花篱落失秋序风烟添岁华衰翁病不饮独立到栖鸦九月八日戏作两絶句示妻子今夕知何夕都如未病时重阳莫草草剩作㡬篇诗又小瓮今朝熟无劳问酒家重阳明日是何处有黄花拒霜拒霜花已吐吾宇不悽凉天地虽肃杀草木有芬芳道人宴坐处侍女古时粧浓露湿丹脸西风吹緑裳微雨中赏月桂独酌人间跌宕简斋老天下风流月桂花一壶不觉丛邉尽暮雨霏霏欲湿鸦増广笺註简斋诗集卷之第三十