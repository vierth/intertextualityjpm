蜀郡王子渊以事到湔止寡妇杨惠舍惠有夫时奴名便了子渊倩奴行酤酒便了拽大杖上夫冢岭曰大夫买便了时但要守家不要为他人男子酤酒子渊大怒曰奴宁欲卖耶惠曰奴大忤人人无欲者子渊即决买券云云奴复曰欲使皆上券不上券便了不能为也子渊曰诺券文曰神爵三年正月十五日资中男子王子渊从成都安志里女子杨惠买亡夫时户下髯奴便了决贾万五千奴当从百役使不得有二言晨起早扫食了洗涤居当穿臼缚箒截竿凿斗浚渠缚落鉏园斫陌杜埤地刻大枷屈竹作杷削治鹿卢出入不得骑马载车踑坐大呶下牀振头捶钩刈刍结苇躐纑汲水络佐䣯𨢢织履作麤黏雀张乌结网捕鱼缴雁弹凫登山射鹿入水捕龟后园纵养雁骛百余驱逐鸱鸟持梢牧猪种姜养芋长育豚驹粪除堂庑餧食马牛鼓四起坐夜半益刍二月春分被隄杜疆落桑皮椶种瓜作瓠别落披葱焚槎发芋垄集破封日中早熭鸡鸣起舂调治马户兼落三重舍中有客提壶行酤汲水作餔涤杯整桉园中拔蒜断苏切脯筑肉臛芋脍鱼炰鳖烹茶尽具已而盖藏关门塞窦餧猪纵犬勿与邻里争鬭奴但当饭豆饮水不得嗜酒欲饮美酒唯得染脣渍口不得倾盂覆斗不得辰出夜入交关侔偶舍后有树当裁作船上至江州下到湔主为府掾求用钱推访垩贩椶索緜亭买席往来都洛当为妇女求脂泽贩于小市归都担枲转出旁蹉牵犬贩鹅武都买荼杨氏担荷往市聚慎护姧偷入市不得夷蹲旁卧恶言丑骂多作刀矛持入益州货易羊牛奴自教精慧不得痴愚持斧入山断輮裁辕若有余残当作俎几木屐及犬彘盘焚薪作炭礨石薄岸治舍盖屋削书代牍日暮欲归当送干柴两三束四月当披九月当获十月收豆木龠麦窖芋南安拾栗采橘持车载辏多取蒲苎益作绳索雨堕无所为当编蒋织簿种植桃李梨柿柘桑三丈一树八尺为行果类相从纵横相当果熟收敛不得吮尝犬吠当起惊告邻里枨门柱户上楼击鼓荷盾曳矛还落三周勤心疾作不得遨游奴老力索种莞织席事讫休息当舂一石夜半无事浣衣当白若有私钱主给宾客奴不得有姧私事事当关白奴不听教当笞一百读券文适讫词穷咋索仡仡叩头两手自搏目泪下落鼻涕长一尺审如王大夫言不如早归黄土陌丘蚓钻额早知当尔为王大夫酤酒真不敢作恶褒既为益州刺史王襄作中和乐职宣布之诗又作传名曰四子讲德以明其意焉微斯文学问于虚仪夫子曰盖闻国有道贫且贱焉耻也今夫子闭门距跃专精趋学有日矣幸遭圣主平世而久怀宝是伯牙去钟期而舜禹遁帝尧也于是欲显名号建功业不亦难乎夫子曰然有是言也夫蚊虻终日经营不能越阶序附骥尾则涉千里攀鸿翮则翔四海仆虽嚚顽愿从足下虽然何由而自达哉文学曰陈恳诚于本朝之上行话谈于公卿之门夫子曰无介绍之道安从行乎公卿文学曰何为其然也昔寗戚商歌以干齐桓越石负刍而寤晏婴非有积素累旧之欢皆涂觏卒遇而以为亲者也故毛嫱西施善毁者不能蔽其好嫫姆倭傀善誉者不能掩其丑苟有至道何必介绍夫子曰咨夫特达而相知者千载之一遇也招贤而处友者衆士之常路也是以空柯无刃公输不能以斲但悬曼矰蒲苴不能以射故膺腾撇波而济水不如乘舟之逸也冲蒙涉田而能致远未若遵涂之疾也才蔽于无人行衰于寡党此古今之患唯文学虑之文学曰唯唯敬闻命矣于是相与结侣携手俱游求贤索友历于西州有二人焉乘辂而歌倚輗而听之咏叹中雅转运中律啴缓舒绎曲折不失节问歌者为谁则所谓浮游先生陈丘子者也于是以士相见之礼友焉礼文既集文学夫子降席而称曰俚人不识寡见尠闻曩从末路望听玉音窃动心焉敢问所歌何诗请闻其说浮游先生陈丘子曰所谓中和乐职宣布之诗益州刺史之所作也刺史见太上圣明股肱竭力德泽洪茂黎庶和睦天人并应屡降瑞福故作三篇之诗以歌咏之也文学曰君子动作有应从容得度南容三复白珪孔子睹其慎戒太子击诵晨风文侯谕其指意今吾子何乐此诗而咏之也先生曰夫乐者感人密深而风移俗易吾所以咏歌之者美其君术明而臣道得也君者中心臣者外体外体作然后知心之好恶臣下动然后知君之节趋好恶不形则是非不分节趋不立则功名不宣故美玉蕴于碔砆凡人视之怢焉良工砥之然后知其和宝也精练藏于鑛朴庸人视之忽焉巧冶铸之然后知其干也况乎圣德巍巍荡荡民氓所不能命哉是以刺史推而咏之扬君德美深乎洋洋罔不覆载纷纭天地寂寥宇宙明君之惠显忠臣之节究皇唐之世何以加兹是以每歌之不知老之将至也文学曰书云迪一人使四方若卜筮夫忠贤之臣导主志承君惠摅盛德而化洪天下安澜比屋可封何必歌咏诗赋可以扬君哉愚窃惑焉浮游先生色勃眦溢曰是何言与昔周公咏文王之德而作清庙建为颂首吉甫叹宣王穆如清风列于大雅夫世衰道微伪臣虚称者殆也世平道明臣子不宣者鄙也鄙殆之累伤乎王道故自刺史之来也宣布诏书劳来不怠令百姓遍晓圣德莫不霑濡厖眉耆耇之老咸爱惜朝夕愿济须臾且观大化之淳流于是皇泽丰沛主恩满溢百姓欢欣中和感发是以作歌而咏之也传曰诗人感而后思思而后积积而后满满而后作言之不足故嗟叹之嗟叹之不足故咏歌之咏歌之不厌不知手之舞之足之蹈之也此臣子于君父之常义古今一也今子执分寸而罔亿度处把握而却寥廓乃欲图大人之枢机道方伯之失得不亦远乎陈丘子见先生言切恐二客惭膝步而前曰先生详之行潦暴集江海不以为多䲡鱓并逃九罭不以为虚是以许由匿尧而深隐唐氏不以衰夷齐耻周而远饿文武不以卑夫青蝇不能秽垂棘邪论不能惑孔墨今刺史质敏以流惠舒化以扬名采诗以显至德歌咏以董其文受命如丝明之如緍甘棠之风可倚而俟也二客虽窒计沮议何伤顾谓文学夫子曰先生微矜于谈道又不让乎当仁亦未巨过也愿二子措意焉夫子曰否夫雷霆必发而潜底震动枹鼓铿锵而介士奋竦故物不震不发士不激不勇今文学之言欲以议愚感敌舒先生之愤愿二生亦勿疑于是文绎复集及始讲德文学夫子曰昔成康之世君之德与臣之力也先生曰非有圣智之君恶有甘棠之臣故虎啸而风寥戾龙起而致云气蟋蟀俟秋吟蜉蝣出以阴易曰飞龙在天利见大人鸣声相应仇偶相从人由意合物以类同是以圣主不遍窥望而视以明不殚倾耳而听以聪何则淑人君子人就者衆也故千金之裘非一狐之腋大厦之材非一丘之木太平之功非一人之略也盖君为元首臣为股肱明其一体相待而成有君而无臣春秋刺焉三代以上皆有师傅五伯以下各自取友齐桓有管鲍隰寗九合诸侯一匡天下晋文公有咎犯赵衰取威定霸以尊天子秦穆有王由五羖攘却西戎始开帝绪楚庄有叔孙子反兼定江淮威震诸夏勾践有种蠡渫庸克灭彊吴雪会稽之耻魏文有段干田翟秦人寝兵折冲万里燕昭有郭隗乐毅夷破彊齐困闵于莒夫以诸侯之细功名犹尚若此而况帝王选于四海羽翼百姓哉故有贤圣之君必有明智之臣欲以积德则天下不足平也欲以立威则百蛮不足攘也今圣主冠道德履纯仁被六艺佩礼文屡下明诏举贤良求术士招异伦拔俊茂是以海内欢慕莫不风驰雨集袭杂并至填庭溢阙含淳咏德之声盈耳登降揖让之礼极目进者乐其条畅怠者欲罢不能偃息匍匐乎诗书之门游观乎道德之域咸絜身修思吐情素而披心腹各悉精锐以贡忠诚允愿推主上弘风俗而骋太平济济乎多士文王所以宁也若乃美政所施洪恩所润不可究陈举孝以笃行崇能以招贤去烦蠲苛以绥百姓禄勤增奉以厉贞廉减膳食卑宫观省田官损诸苑疏繇役振乏困恤民灾害不遑游宴闵耄老之逢辜怜缞绖之服事侧隐身死之腐人悽怆子弟之缧匿恩及飞鸟惠加走兽胎卵得以成育草木遂其零茂恺悌君子民之父母岂不然哉先生独不闻秦之时耶违三王背五帝灭诗书坏礼义信任群小憎恶仁智诈伪者进达佞谄者容入宰相刻峭大理峻法处位而任政者皆短于仁义长于酷虐狼挚虎攫怀残秉贼其所临莅莫不肌栗慴伏吹毛求疵并施螫毒百姓征彸无所措其手足嗷嗷愁怨遂亡秦族是以养鸡者不畜貍牧兽者不育豺树木者忧其蠹保民者除其贼故大汉之为政也崇简易尚宽柔进淳仁举贤才上下无怨民用和睦今海内乐业朝廷淑清天符既章人瑞又明品物咸亨山川降灵神光燿晖洪洞朗天凤皇来仪翼翼邕邕群鸟并从舞德垂容神雀仍集麒麟自至甘灵滋液嘉禾栉比大化隆洽男女条畅家给年丰咸则三壤岂不盛哉昔文王应九尾狐而东夷归周武王获白鱼而诸侯同辞周公受秬鬯而鬼方臣宣王得白狼而夷狄宾夫名自正而事自定也今南郡获白虎亦偃武兴文之应也获之者张武武张而勐服也是以北狄宾洽边不恤寇甲士寝而旌旗仆也文学夫子曰天符既闻命矣敢问人瑞先生曰夫匈奴者百蛮之最彊者也天性憍蹇习俗杰暴贱老贵壮气力相高业在攻伐事在猎射儿能骑羊走箭飞镞逐水随畜都无常处鸟集兽散往来驰骛周流旷野以济嗜欲其耒耜则弓矢鞍马播种则扞弦掌拊收秋则奔狐驰兔获刈则颠倒殪仆追之则奔遁释之则为寇是以三王不能怀五伯不能绥惊边扤士屡犯刍荛诗人所歌自古患之今圣德隆盛威灵外覆日逐举国而归德单于称臣而朝贺干坤之所开阴阳之所接编结沮颜燋齿枭瞯翦发黥首文身裸袒之国靡不奔走贡献懽忻来附婆娑呕吟鼓掖而笑夫鸿均之世何物不乐飞鸟翕翼泉鱼奋跃是以刺史感懑舒音而咏至德鄙人黭浅不能究识敬遵所闻未克殚焉于是二客醉于仁义饱于盛德终日仰叹怡怿而悦服原夫箫干之所生兮于江南之丘墟洞条畅而罕节兮标敷纷以扶疏徒观其旁山侧兮则岖嵚岿崎倚巇迤㠧诚可悲乎其不安也弥望傥莽联延旷盪又足乐乎其敞闲也託身躯于后土兮经万载而不迁吸至精之滋熙兮禀苍色之润坚感阴阳之变化兮附性命乎皇天翔风萧萧而迳其末兮回江流川而溉其山扬素波而挥连珠兮声磕磕而澍渊朝露清泠而陨其侧兮玉液浸润而承其根孤雌寡鹤娱优乎其下兮春禽群嬉翱翔乎其颠秋蜩不食抱朴而长吟兮玄猿悲啸搜索乎其间处幽隐而奥庰兮密漠泊以𤡻猭惟详察其素体兮宜清静而弗諠幸得谥为洞箫兮蒙圣主之渥恩可谓惠而不费兮因天性之自然于是般匠施巧夔妃准法带以象牙掍其会合锼镂离洒绛脣错杂邻菌缭纠罗鳞捷猎胶致理比挹抐㩎㩶于是乃使夫性昧之宕冥生不睹天地之体势闇于白黑之貌形愤伊郁而酷𦓖愍眸子之丧精寡所舒其思虑兮专发愤乎音声故吻吮值夫宫商兮龢纷离其匹溢形旖旎以顺吹兮瞋㖤㗅以纡郁气旁迕以飞射兮驰散涣以辍律趣从容其勿述兮骛合沓以诡谲或浑沌而潺湲兮猎若枚折或漫衍而骆驿兮沛焉竞溢惏慄密率掩以绝灭㘊霵晔踕跳然复出若乃徐听其曲度兮廉察其赋歌啾咇㘉而将吟兮行鍖銋以龢啰风鸿洞而不绝兮优娆娆以婆娑翩绵连以牢落兮漂乍弃而为他要复遮其蹊径兮与讴谣乎相龢故听其巨音则周流汜滥并包吐含若慈父之畜子也其妙声则清静厌㥷顺叙卑迖若孝子之事父也科条譬类诚应义理澎濞慷慨一何壮士优柔温润又似君子故其武声则若雷霆輘輷佚豫以沸㥜其仁声则若颽风纷披容与而施惠或杂沓以聚敛兮或拔摋以奋弃悲怆怳以恻惐兮时恬淡以绥肆被淋洒其靡靡兮时横溃以阳遂哀悁悁之可怀兮良醰醰而有味故贪饕者听之而廉隅兮狼戾者闻之而不怼刚毅彊𧇭反仁恩兮啴唌逸豫戒其失钟期牙旷怅然而愕兮杞梁之妻不能为其气师襄严春不敢窜其巧兮浸淫叔子远其类嚚顽朱均惕复惠兮桀跖鬻博儡以顿顇吹参差而入道德兮故永御而可贵时奏狡弄则彷徨翱翔或留而不行或行而不留愺恅澜漫亡耦失畴薄索合沓罔象相求故知音者乐而悲之不知音者怪而伟之故闻其悲声则莫不怆然累欷撆涕抆泪其奏欢娱则莫不惮漫衍凯阿那腲腇者已是以蟋蟀蚸蠖蚑行喘息蝼蚁蝘蜒蝇蝇翊翊迁延徙迤鱼瞰鸡睨垂喙䖤转瞪瞢忘食况感阴阳之龢而化风俗之伦哉乱曰状若捷武超腾踰曳迅漂巧兮又似流波泡溲汎𣶏趋巇道兮哮呷呟唤跻踬连绝淈殄沌兮搅搜㶅捎逍遥踊跃若坏颓兮优游流离踌躇稽诣亦足耽兮颓唐遂往长辞远逝漂不还兮赖蒙圣化从容中道乐不淫兮条畅洞达中节操兮终诗卒曲尚余音兮吟气遗响联绵漂撇生微风兮连延骆驿变无穷兮夫荷旃被毳者难与道纯绵之丽密羹藜唅糗者不足与论太牢之滋味今臣僻在西蜀生于穷巷之中长于蓬茨之下无有游观广览之知顾有至愚极陋之累不足以塞厚望应明旨虽然敢不略陈愚心而杼情素记曰恭惟春秋法五始之要在乎审己正统而已夫贤者国家之器用也所任贤则趋舍省而功施普器用利则用力少而就效衆故工人之用钝器也劳筋苦骨终日矻矻及至巧冶铸干将之璞清水淬其锋越砥歛其锷水断蛟龙陆剸犀革忽若篲氾画涂如此则使离娄督绳公输削墨虽崇台五层延袤百丈而不溷者工用相得也庸人之御驽马亦伤吻弊筴而不进于行胸喘肤汗人极马倦及至驾啮膝骖乘旦王良执靶韩哀附舆纵骋驰骛忽如影靡过都越国蹶如历块追奔电逐遗风周流八极万里一息何其辽哉人马相得也故服絺绤之凉者不苦盛暑之郁燠袭狐貉之煖者不忧至寒之凄怆何则有其具者易其备贤人君子亦圣王之所以易海内也是以呕喻受之开宽裕之路以延天下之英俊也夫竭智附贤者必建仁策索人求士者必树伯迹昔周公躬吐握之劳故有圄空之隆齐桓设庭燎之礼故有匡合之功由此观之君人者勤于求贤而逸于得人人臣亦然昔贤者之未遭遇也图事揆策则君不用其谋陈见悃诚则上不然其信进仕不得施效斥逐又非其愆是故伊尹勤于鼎俎太公困于鼓刀百里自鬻寗戚饭牛离此患也及其遇明君遭圣主也运筹合上意谏诤则见听进退得关其忠任职得行其术去卑辱奥渫而升本朝离蔬释硚而享膏粱剖符钖壤而光祖考传之子孙以资说士故世必有圣智之君而后有贤明之臣虎啸而谷风冽龙兴而致云气蟋蟀俟秋吟蜉蝣出以阴易曰飞龙在天利见大人诗曰思皇多士生此王国故世平主圣俊乂将自至若尧舜禹汤文武之君获稷契皋陶伊尹吕望之臣明明在朝穆穆列布聚精会神相得益章虽伯牙操钟蓬门子弯乌号犹未足以喻其意也故圣主必待贤臣而弘功业俊士亦俟明主以显其德上下俱欲懽然交欣千载一会论说无疑翼乎如鸿毛遇顺风沛乎若巨鱼纵大壑其得意如此则胡禁不止曷令不行化溢四表横被无穷遐夷贡献万祥必臻是以圣主不遍窥望而视已明不殚倾耳而听已聪恩从祥风翱德与和气游太平之责塞优游之望得遵游自然之势恬淡无为之场休征自至寿考无疆雍容垂拱永永万年何必偃仰诎信若彭祖呴嘘唿吸如乔松眇然绝俗离世哉诗曰济济多士文王以宁盖信乎其以宁也