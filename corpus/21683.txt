瓯北诗话清赵翼卷一李青莲诗李青莲自是仙灵降生司马子微一见即谓其有仙风道骨可与神游八极之表贺知章一见亦即唿为谪仙人放还山后陈留采访使李彦允为请于北海高天师授道其神采必有迥异乎常人者诗之不可及处在乎神识超迈飘然而来忽然而去不屑屑于雕章琢句亦不劳劳于镂心刻骨自有天马行空不可羁勒之势若论其沉刻则不如杜雄鸷亦不如韩然以杜韩与之比较一则用力而不免痕迹一则不用力而触手生春此仙与人之别也青莲一生本领即在五十九首古风之第一首开口便说大雅不作骚人斯起然词多哀怨已非正声至扬马益流宕建安以后更绮丽不足为法迨有唐文运肇兴而己当其时将以删述继获麟之后是其眼光所注早已前无古人后无来者直欲于千载后上接风雅盖自信其才分之高趋向之正足以起八代之衰而以身任之非徒大言欺人也青莲集中古诗多律诗少五律尚有七十馀首七律只十首而已盖才气豪迈全以神运自不屑束缚于格律对偶与雕绘者争长然有对偶处仍自工丽且工丽中别有一种英爽之气溢出行墨之外如洗兵条支海上波放马天山雪中草战城南天兵照雪下玉关虏箭如沙射金甲胡无人边月随弓影胡霜拂剑花塞上曲笛奏龙吟水箫鸣凤下空宫中行乐词何尝不研炼何尝不精采耶惟七律究未完善内有送贺监归四明及题崔明府丹灶二首尚整练合格其他殊不足观且有六句为一首者盖开元天宝之间七律尚未盛行至德以后贾至等早朝大明宫诸作互相琢磨始觉尽善而青莲久已出都故所作不多也诗家好作奇句警语必千锤百炼而后而成如李长吉石破天惊逗秋雨虽险而无意义觉无理取闹至少陵之白摧朽骨龙虎死黑入太阴雷雨垂昌黎之巨刃摩天扬干坤摆良等句实足惊心动魄然全力搏兔之状人皆见之青莲则不然如抚顶弄盘古推车转天轮女娲戏黄土团作愚下人散在六合间如沙尘上乐举手弄清浅误攀织女机游泰山一风三日吹倒山白浪高于瓦官阁横江词皆奇警极矣而以挥洒出之全不见其锤炼之迹其他刻露处如长风入短袂两手如怀冰新平少年客土植危根逢春犹不死树中草蟪蛄啼青松安见此树老拟古罗帏舒卷似有人开明月直入无心可猜独漉篇莫卷龙须席从他生网丝且留琥珀枕或有梦来时白头吟皆人所百思不到而入青莲手一若未经构思者后人从此等此悟入可得其真矣青莲工于乐府盖其才思横溢无所发抒辄借此以逞笔力故集中多至一百十五首有借旧题以写己怀述时事者如将进酒之与岑夫子丹丘生共饮门有车马客行有云叹我万里游飘飘三十春空谈帝王略紫绶不挂身梁甫吟专咏吕尚郦生以见士未遇时为人所轻及成功而后见天马歌以马喻己之未遇冀人荐达此借旧题以自写己怀者也勐虎行全叙安禄山之乱有秦人半作燕地囚胡马翻衔洛阳草等句此借旧题以写时事者也其他则皆题中应有之义而别出机杼以肆其才乃说诗者必曲为附会谓某诗以某事而作某诗以某人而作诗人遇题触景即有吟咏岂必皆有所为耶无所为则竟不作一字耶即如蜀道难本亦乐府旧题而黄山谷误信旧注以为刺章仇兼琼之有异志宋子京又据范摅溪友议以为严武帅蜀不礼于故相房并尝欲杀杜甫故此诗为房杜危之不知章仇在蜀正当天宝之初中外晏安臣僚贴服岂有所顾虑青莲答杜秀才有云闻君往年游锦城章仇尚书倒屣迎则章仇并能下士者更无从致讥至严武先后镇蜀在肃代两朝而青莲天宝初入都即以此诗受贺知章之赏识其事在严武帅蜀前且二十年其为附会更不待辨又如胡无人一首中有太白入月敌可摧之句与禄山被杀之谶相符说者又谓此诗予决禄山之死不知太白入月本天官家占验之法岂专指禄山且此篇上文但言戎骑窥边汉兵杀敌之事初不涉渔阳一语也即此二首观之可破穿凿之论矣李阳冰序谓唐初诗体尚有梁陈宫掖之风至青莲而大变扫尽无馀然细观之宫掖之风究未扫尽也盖古乐府本多托于闺情女思青莲深于乐府故亦多征夫怨妇惜别伤离之作然皆含蓄有古意如黄葛篇之苍梧大火流暑服莫轻掷此物虽过时是妾手中迹劳劳亭之春风知别苦不遣柳条青春思之春风不相识何事入罗帏皆酝借吞吐言短意长直接国风之遗少陵已无此风味矣古风五十九首非一时之作年代先后亦无伦次盖后人取其无题者汇为一卷耳如第十四首述用兵开边之事讥明皇黩武则天宝初年事也第十九首俯视洛阳川茫茫走胡兵则安禄山陷东都时也二十四首铺张斗鸡之贾昌则开元中事也三十四首渡泸及五月将赴南征则鲜于仲通用兵南时事也三十七首而我竟何辜远身金殿旁则自供奉翰林后放还山时作也长洲许元指第十四首即以为征南而并欲改诗中三十六万人为二十六万谓南之师实二十万人也不知此篇开首即云胡关饶风沙又有天骄毒威武等句皆指塞外戎虏何尝有一字涉南蛮耶青莲少好学仙故登真度世之志十诗而九盖出于性之所嗜非矫托也然又慕功名所企羡者鲁仲连侯嬴郦食其张良韩信东方朔等总欲有所建立垂名于世然后拂衣还山学仙以求长生如赠裴仲堪云明主倘见收烟霄路非遐时命若不会归应炼丹砂从驾温泉赠杨山人云待吾尽节报明主然后相携卧白赠卫尉张卿云功成拂衣去摇曳沧洲旁赠韦秘书云终与安社稷功成去五湖别从甥高五云成功解相访溪水桃花流登谢安墩云功成拂衣去归入武陵源其视成仙得道若可操券致者盖其性灵中所自有也青莲诗文最多自李阳冰作序时已谓当时着述十丧其九今所存者皆得之他人云故集中转有赝作为后人搀入者黄山谷云长干行二首妾发初覆额太白自作也忆妾深闺里李益尚书作也太白如富贵人终不作寒乞语他人则自露小家气象耳又集中去妇词一首实即顾况弃妇词后人增数句而编入李集者然此犹皆唐人所作故置之李集中亦不甚相远又有五代时人所作而亦混收入者东坡云唐末五代文章衰陋诗有贯休书有亚栖村俗之气大抵相似近日曾子固编太白集有赠僧怀素草书歌及笑矣乎悲来乎数首皆贯休以下诗格必非太白所作不知曾公何以信为真作也是东坡已别之甚严今按赝作尚不止此少年行末幅云男儿百年且乐命何须犭旬书受贫病男百年且荣身何须犭旬节甘风尘衣冠半是征戍士穷儒浪作林泉民遮莫枝根长百丈不如当代多还往遮莫姻亲连帝城不如当身自簪缨试以青莲他诗读之有此村气耶东坡读太白姑熟十咏大笑曰赝物败矣岂有李白作此语者见陆放翁入蜀记青莲自翰林被放还山固不能无怨望然其诗尚不甚露怼憾之意如赠蔡舍人雄云遭逢圣明主敢进兴亡言白璧竟何辜青蝇遂成冤赠崔司户云布依丹墀密勿草丝纶才微惠渥重谗巧生缁磷答王十二寒夜独酌云一谈一笑失颜色苍蝇贝锦喧谤声赠宋少府云早怀经济策特受龙颜顾白玉栖青蝇君臣忽行路皆不过谓无罪被谤而出耳独雪谗诗有云彼人之猖狂不如鹊之︹︹则指谗者也彼妇人之淫昏不如鹑之奔奔则指杨妃也其下并以妲己褒姒为比甚至以吕后之私审食其秦后之嬖毒喻杨妃之淫秽则更指斥丑行毫无顾忌青莲胸怀浩落不屑屑于恩怨何至诽谤如此恐亦非其真笔也青莲避安禄山之乱南奔江左后为永王招入幕中坐累得罪之事就其诗核之亦有可得其次第者扶风豪士歌洛阳三月飞胡沙白骨相撑如乱麻我亦东奔向吴国来醉扶风豪士家按天宝十四载十一月禄山反十二月陷洛阳其曰三月则十五载之春自洛南奔也勐虎行窜身南国避胡尘之下即云昨日方为宣城客是南奔先至宣城也又有乱后将避地剡中赠崔宣城诗则至宣城后本欲入剡然赠王判官云大盗割鸿沟如风扫秋叶吾非济代人且隐屏风叠则入剡未果即往庐山也后有赠江夏太守诗自叙被永王招致入幕之事云半夜水军来追胁上楼船是至寻阳始招致之而旧唐书谓白谒见于宣城者非也青莲本学纵横术以功名自许其从正欲借以立功故所作永王东巡歌第二首即云但用东山谢安石为君谈笑静胡沙已隐然以谢安自许是时未有异志及见所至富饶始有窥江左意然犹未敢显言青莲固未知之故第五首云诸侯不救河南地更喜贤王远道来方美其能勤王末章云南风一扫胡尘静西入长安到日边犹望其成功入京奏凯也即所云梦开朱邸金陵作小山小山朱邸亦是藩王之事且在水军宴与幕府诸公诗云愿与四座公静谈金匮篇所冀旄头灭功成追鲁连亦正以讨贼为志也然则谓青莲有从乱之意固不待辨也独是初未显言及采访使李希言平牒乃借端发怒使浑惟明袭希言李广琛趋广陵则已显然为逆诗中有王出三山按五湖之句是已随自金陵东下岂犹不知其悖逆直至败丹阳始奔逃耶盖已入军中前后左右莫非兵遂不能自脱必至败乱时始可得间逃出耳然其南奔诗云主将动谗疑王师忽离畔宾御如浮从风各消散似反谓李广琛等之反正归国者为离畔其愚亦甚矣且其自洛阳南奔诗有云张良未遇韩信贫刘项存亡在两臣暂到下邳受兵略来投漂母作主人又云萧曹曾作沛中吏攀龙附凤会有时是直欲因乱而图风附会且永王东巡歌内有云我王战舻轻秦汉似文皇欲渡辽则竟以太宗比其语言亦太不检矣宜其身陷重罪虽以崔涣宋若思之辨雪终不免夜郎之行也青莲胸怀洒落虽经窜徙亦不甚哀痛惟上崔涣百忧章有星离一门草掷二孩之语最为惨切盖在狱中作也及流夜郎途次别无悲悴语至江夏陪薛明府宴兴德寺已有诗纪游又遇张谓出使夏口沔州牧杜某汉阳宰王某觞之于南湖张谓请名此湖青莲即名之曰郎官湖西塞驿寄裴隐云空将泽畔吟寄尔江南管赠辛判官云我愁远谪夜郎去何日金鸡放赦回赠刘都使云而我谢明主衔哀投夜郎归家酒债多门客粲成行所求竟无绪裘马欲摧藏则被谪后宾客尚多而欲其资助以偿酒债赠常侍御云登朝若有言一访南迁贾赠易秀才云蹉跎君自惜窜逐我因谁感激平生意劳歌寄此辞皆无傺无聊之感至永华寺寄寻阳群官云天命有所悬安得苦愁思别贾舍人云何必儿女仁相看泪成行则更能自排遣矣及半道赦归即有我且为君槌碎黄鹤楼君亦为我倒翻鹦鹉洲之句又汉阳病酒寄王明府云去岁左迁夜郎道今年敕放巫山阳其下即云愿扫鹦鹉洲与君醉千场莫惜连船沽美酒千金一掷买群芳其豪气依然如故也青莲救郭子仪及坐永王事得子仪救解此见乐史序中谓白有知鉴客并州时识汾阳王郭子仪于行伍为脱其刑责而奖重之及白坐永王事子仪请以己官爵赎其罪上许之而免诛云新唐书本传亦载之然青莲集中无一字与子仪往来者当其系狱时以诗上崔涣宋若思求雪如果有德于子仪岂无一字乞援即或道远不相及而子仪救释之后何又无一字述其恩记其事则此事之有无未可信也集中有赠郭将军一首云将军少年出武威入掌银台护紫微此又非子仪履历当另是一人赠张相镐诗云卧病宿松山苍茫空四邻闻君自天来目张气益振按张镐以宰相兼河南节度使出师河南在至德二载之秋而永王之败在是年之春败青莲即亡奔宿松被系寻阳狱安得以诗赠镐岂亡奔宿松时尚未被系闻镐将至以诗干之耶青莲虽有志出世而功名之念至老不衰集中有留别金陵诸公诗题云闻李太尉大举秦兵百万出征懦夫请缨冀申一割之用半道病还按李光弼为太尉在上元元年统八道行营镇临淮青莲于干元二年赦归是时已在金陵矣一闻光弼出师又欲赴其军自效何其壮心不已耶或欲自雪其从之累耶赠泗州僧伽歌云真僧法号号僧伽有时与我论三车末云嗟予落魄江淮久罕遇真僧说空有按传灯录僧伽大师唐高宗时在泗州建晋光王寺中宗景龙二年遣使迎至京师命住大荐福寺三年三月三日示寂敕命就荐福寺漆身起塔忽臭气满城帝默许送还泗州即异香腾馥是僧伽示寂在景龙三年也而薛仲邕所编青莲年谱青莲生于武后圣历二年则景龙三年仅十一岁岂能即与僧伽论三车且云落魄江淮已久则必非十馀岁时也传灯录所记年岁或当有忄吴年谱据曾巩序谓青莲年六十四而李阳冰志青莲之死在宝应元年由宝应元年逆溯六十四年当是圣历二年所生然青莲代宋若思荐己表云前翰林供奉李白年五十七为永王胁行道中奔亡臣及崔涣推覆实为无辜按永王之败在至德二载青莲奔亡系寻阳狱宣慰大使崔涣及中丞宋若思验出之若思之荐之即在此时也是年年五十七则宝应元年之卒实只六十一岁恐年谱亦忄吴岂荐表少填三年如宋时之有实年官年耶放翁又谓僧伽歌太白旧集本无之乃宋次道再编时贪多务得之过也青莲妻许氏见曾巩序谓白自蜀至楚梦许氏者高宗时宰相国师之家以女妻白因留梦三年青莲上安州裴长史亦云楚有七泽遂来观焉许相公家见招妻以女孙便憩息于此至移三霜是青莲娶许氏之明证也乃集中有流夜郎至乌江别宗十六一首云我非东床人令姊忝齐眉遭罗解翻谪夜郎悲拙妻莫邪剑及此二龙随惭君湍波苦千里远从之似青莲窜时宗氏妻与之偕行而氏弟送之者则又有一宗氏妻矣然此诗上文云君家全盛日台鼎何陆离又似故相之后此不可解也岂刻本忄吴许为宗耶或许氏妻先亡继娶宗氏耶按青莲先有送内寻庐山女道士李腾空诗及在寻阳狱又有寄内诗云多君同蔡琰流泪请曹公流夜郎后又有寄内诗云北雁春归看欲尽南来不得豫章书则其妻又留居豫章而未尝从行然则宗十六之姊如双剑之相随者又何人也集中有留别西河刘少府诗云余亦如流萍随波乐休明自有两少妾双骑骏马行此是客并州时作与此无涉青莲少时曾为无赖子所困得陆调救解集中有僧调诗云我昔斗鸡徒连延五陵豪邀遮相组织呵吓来煎熬君开万人丛鞍马皆辟易告急清宪台脱余北门厄此亦其逸事也杜少陵曾官拾遗青莲亦曾有此官刘全白撰墓碣云代宗登极广拔幽滞君亦拜拾遗闻命之后君即逝矣新唐书亦载之既闻命而卒则及身曾受此官是青莲亦可称李拾遗也按李杜同时据年谱及诸传序青莲卒于宝应元年年六十四少陵卒于大历五年年五十九是杜小于李十三岁其卒也亦后于李八年卷二杜少陵诗杜少陵一生穷愁以诗度日其所作必不止今所传古体三百九十首近体一千六首而已使一无散失后人自可即诗以考其生平惜乎遗落过半韩昌黎所谓平生千万篇雷电下取将流落人间者泰山一毫芒此在唐时已然矣幸北宋诸公搜罗掇拾汇为全编吕汲公因之作年谱略次第其出处之岁月颇得大概黄鹤鲁之徒乃又为之年经月纬一若亲从少陵游历者则未免穿凿附会宜常熟本之笑其愚也然常熟本开卷即以赠韦左丞为第一首谓此首布置最得正体前贤皆录为压卷云然此诗乃诣京师考试报罢将出都之作则天宝六七载事也王洙本则以游龙门奉先寺为首龙门在河南公游东都在开元之末则此诗自在前然公先在其父闲衮州官舍有登衮州城楼诗云东郡趋庭日则又在游东都之前自应列在卷首而以望岳游南池宴历亭诸诗次之今王洙本亦仍在奉先寺后又前出塞为秦陇兵赴交河而作尚是开元中事后出塞为东都兵赴蓟门而作末章明言安禄山将反先脱身逃归则是天宝十四载之事此当在首卷兵车行之后而王洙本及常熟本皆入秦州诗内谓在秦州时追述者此有何据耶皆编次之误也宋子京唐书杜甫传赞谓其诗浑涵汪茫千汇万状兼古今而有之大概就其气体而言此外如荆公东坡山谷等各就一首一句叹以为不可及皆未说着少陵之真本领也其真本领仍在少陵诗中语不惊人死不休一句盖其思力沉厚他人不过说到七八分者少陵必说到十分甚至有十二三分者其笔力之豪劲又足以副其才思之所至故深人无浅语微之谓其薄风雅该沈宋夺苏李吞曹刘掩颜谢综徐庾足见其牢笼万有秦少游并谓其不集诸家之长亦不能如此则似少陵专以学力集诸家之大成明李崆峒诸人遂谓李太白全乎天才杜子美全乎学力此真耳食之论也思力所到即其才分所到有不如是则不快者此非性灵中本有是分际而尽其量乎出于性灵所固有而谓其全以学力胜乎今姑摘数条于此有沉着至十分者有奇险至十二三分者略为举隅学者可类推矣一题必尽题中之义沉着至十分者如房兵曹胡马既言竹批双耳风入四蹄矣下又云所向无空阔真堪托死生听许十一弹琴诗既云应手锤钩清心听镝矣下又云精微穿溟氵幸飞动摧霹雳以至称李白诗笔落惊风雨诗成泣鬼神称高岑二公诗意惬关飞动篇终接混茫称侄勤诗词源倒流三峡水笔阵独扫千人军登慈恩寺塔云俯视但一气焉能辨皇州赴奉先县云朱门酒肉臭路有冻死骨北征云夜深经战场寒月照白骨述怀云摧颓苍松根地冷骨未朽此皆题中应有之义他人说不到而少陵独到者也登慈恩寺塔之七星在北户河汉声西流三川观水涨之声吹鬼神下势阅人代速送韦评事之鸟惊出死树龙怒拔老湫刘少府画山水障之反思前夜风雨急乃是蒲城鬼神入元气淋漓障犹湿真宰上诉天应泣韦偃画松之白摧朽骨龙虎死黑入太阴雷雨垂铁堂峡之径摩苍穹蟠石与厚地裂木皮岭之仰干塞大明俯入裂厚坤桃竹杖之路幽必为鬼神夺拔剑或与蛟龙争登白帝城楼之扶桑西枝封断石弱水东影随长流扶桑在东而曰西枝弱水在西而曰东影正极言其地之高所眺之远皆题中本无此义而竭意摹写宁过无不及遂成此意外奇险之句所谓十二三分者也至于寻常写景不必有意惊人而体贴入微亦复人不能到如东坡所赏四更山吐月残夜水明楼暗飞萤自照水宿鸟相唿等句若不甚经意而已十分圆足益可见其才力之独至也自初唐沈宋诸人创为律体于是五字七字中争为雄丽之语及盛唐而益出如贾至早朝大明宫之作少陵王维岑参等皆有和诗诗中皆有杰句是也杜诗五律究以江山有巴蜀栋宇自齐梁一联为最东西数千里上下数百年尽纳入两个虚字中此何等神力其次则星临万户动月傍九霄多亦有气势至岳阳楼之吴楚东南坼干坤日夜浮古今无不推为绝唱然春秋时洞庭左右皆楚地无吴地也若以孙吴与蜀分湘水为界则当云吴蜀东南坼且以天下地势而论洞庭尚在西南亦难指为东南少陵从蜀东下但觉其在东南故耳又七律中五更鼓角声悲壮三峡星河影动摇锦江春色来天地玉垒浮古今亦是绝唱然换三峡锦江玉垒等字何地不可移用则此数联亦不无可议以此等气魄从前未有独创自少陵故群相尊奉为噼山开道之始祖而无异词耳自后亦竟莫有能嗣响者东坡举欧阳公苍波万古流不极白鸟双飞意自万马不嘶听号令诸蕃无事乐耕耘及坡自作令严钟鼓三更月野宿貔貅万灶烟露布朝驰玉关塞捷书夜到甘泉宫谓可以继之然声调已稍减元人月夜登楼一联大地山河微有影九天风露寂无声近时朱竹绝顶蛟龙晴有气虚堂神鬼昼无声似较胜宋人也鄙作观西厂烟火云九边尘静平安火上苑春开顷刻花亦颇近之他如滇南从军云一军皆甲晨听令万马无声夜踏边宿马山祥符寺云半夜月明鸦鹊警九霄风急斗星摇似亦有力然不能切定何地若切定地里又能声出金石则惟陈恭尹广州镇海楼一联五岭北来山到地九州南尽水连天虽少陵亦当视为畏友也杜诗又有独创句法为前人所无者如何将军园之绿垂风折笋红绽雨肥梅雨抛金锁甲苔卧绿沈枪寄贾严二阁老之翠干危栈竹红腻小湖莲江阁之野流行地日江入度山南楚之无名江上草随意岭头新晴之碧知湖外草晴见海东秋兴之香稻啄馀鹦鹉粒碧梧栖老凤凰枝古诗内亦有创句者如宿赞公房之明燃林中薪暗汲石底井白水县高斋之上有无心下有欲落石郑典设自施州归之攀缘悬根本登顿入天石阆山歌之松浮欲尽不尽江动将崩未崩石以及石龛之熊罢咆我东虎豹号我西我后鬼长啸我前狨又啼皆是创体至如杜鹃行之西川有杜鹃东川无杜鹃涪万无杜鹃安有杜鹃此究是题下注语而论者引乐府鱼戏荷叶南鱼戏荷叶北以为杜诗所仿则又信杜太过矣试思西川四句与全首诗中意有何关涉耶李杜诗垂名千古至今无人不知然当其时则未也惟少陵则及身预知之其赠王维不过曰中允声名久赠高不过曰美名人不及而已独至李白则云千秋万岁名寂寞身后事其自负亦名丈夫垂名动万年记忆细故非高贤似已预识二人之必传千秋万岁者赠郑虔虽亦有名垂万古知何用之句然犹是泛论也此外更无有许以不朽者盖其探源氵斥流自风骚以及汉魏六朝诸才人无不悉其才力而默相比较自觉己与白之才实属前无古人后无来者是以一语吐露而不以为嫌所谓文章千古事得失寸心知也按是时青莲及身才名本已震爆一世李阳冰序谓其诗一出今古文集遏而不行则名满天下可知而少陵虽流离困厄中名亦与之相埒元微之序所谓时人称为李杜者也同时已有任华者推奉二公特作两长篇一寄李一寄杜而不及他人是可见二公之同时齐名矣其后韩昌黎亦李杜并尊调张籍云李杜文章在光焰万丈长石鼓歌云少陵无人谪仙死才薄将奈石鼓何醉留东野云昔年因读李白杜甫诗长恨二人不相从酬卢夫云远追甫白感至П感春诗云近怜李杜无检束烂熳长醉多文辞是其于二公固未尝稍有轩轾至元白渐申杜而抑李微之序杜集云是时李白亦以能诗名然至于铺陈终始排比声韵大或千言次犹数百词气豪迈而风调清深属对律切而脱弃凡近则李尚不能历其藩翰况堂奥乎香山亦云李白诗才矣奇矣然不如杜诗可传者千馀首贯穿千古缕格律尽善尽工又过于李焉自此以后北宋诸公皆奉杜为正宗而杜之名遂独有千古然杜虽独有千古而李之名终不因此稍减读者但觉杜可学而李不敢学则天才不可及也黄山谷谓少陵夔州以后诗不烦绳削而自合此盖因集中中晚节渐于诗律细一语而妄以为愈老愈工也今观夔州后诗惟秋兴八首及咏怀古迹五首细意熨贴一唱三叹意味悠长其他则意兴衰飒笔亦枯率无复旧时豪迈沉雄之概入湖南后除岳阳楼一首外并少完璧即岳麓道林诗为当时所推者究亦不免粗莽其他则拙涩者十之七八矣朱子尝云鲁直只一时有所见创为此论今人见鲁直说好便都说好矮人看场耳斯实杜诗定评也集中咏杜鹃共有三首其编在入蜀后者王洙及常熟本皆以为感明皇被李辅国迁居西内而作其曰虽同君臣有旧礼骨肉满眼身羁孤末云万事反覆何所无岂忆当殿群臣趋固似为明皇而发而夔州以后又有杜鹃二首亦道其前为帝王死后魂化为鸟生子不自辅寄百鸟巢百鸟犹为哺之而叹其昔年曾居深宫嫔嫱左右如花之红与前一首同一意也此已在大历年间明皇崩已久岂又为之寄慨耶说诗者未可逞己意而好为议论也八哀诗中张曲江一首但言其立朝孤介及出镇荆州以后专以风雅为后进领袖而不及其他按朝野佥载曲江先论安禄山有反相因其讨奚契丹兵败张守执送京师曲江即判曰穰苴出师先诛庄贾孙武习战犹戮宫嫔守法行于军禄山不宜免死帝特谓曲江曰卿无以王衍知石勒故事而害忠良遂特赦之其后帝在蜀思曲江之先见遣使祭之于韶州是曲江生平此一事最关国事之大乃杜诗中绝无一字及之即新旧唐书曲江本传及守禄山传亦不载岂出于传闻而非实事耶然刘禹锡疏有云罪谪官员虽量移不得与内地此例自九龄建议故虽有识禄山必反之先见而终身无子云禹锡距天宝不甚相远且形之章疏则此事又人所共见闻而非凿空撰出者不知杜诗中何以遗之而新旧两书亦不说及也资治通鉴载明皇遣人祭曲江事朱门酒内臭路有冻死骨此语本有所自孟子狗彘食人食而不知检涂有饿莩而不知发史记平原君传君之后宫婢妾被绮馀粱肉而民衣褐不完糟糠不厌淮南子贫民糟糠不接于口而虎狼餍刍豢百姓短褐不完而宫室衣锦绣此皆古人久已说过而一入少陵手便觉惊心动魂似从古未经人道者书生穷眼偶值声伎之宴辄不禁见之吟咏而力为铺张杜集中如陪诸公子丈八沟纳凉则云公子调冰水佳人雪藕丝陪李梓州泛江有伎乐则戏为艳曲云江清歌扇底野旷舞衣前陪王御宴姚通泉携酒泛江有伎则云复携美人登彩舟笛声愤怨哀中流戎州宴杨使君东楼则云座从歌伎密乐任主人为江畔独步寻花至黄四娘家则云黄四娘家花满蹊千朵万朵压枝低皆不免有过望之喜而其诗究亦不工如陪李梓州艳曲云使君自有妇莫学野鸳鸯固已豪无酝借戏题恼郝使君云愿携王赵两红颜再骋肌肤如素练则更恶俗杀风景矣古人流寓往往先营居宅杜诗云杜曲幸有桑麻田又寄河南韦尹一首自注甫有故庐在偃师公频有访问云是杜曲偃师皆有少陵田宅不知何以寄妻子于州盖因禄山之乱河南长安所在被兵故耳因妻子在而托赞上人为觅栖止之所先择东柯谷次及西枝村卒结茅于同谷未几入蜀结庐于浣花江上其后入巫峡又有前江后山根之居已而巫峡敝庐赠崔侍御而至夔州先寓西阁旋卜居赤甲又迁西再迁东屯此数年中课辛秀伐木遣信行修水筒催宗文树鸡栅使獠奴阿段寻水源使张望补稻畦水其辛勤较成都十倍矣后将出峡则以果园四十亩赠南卿史而去以后流落湖湘并无突黔之地矣后来东坡亦略似之黄州则有临皋亭雪堂之居惠州则有白鹤观之居儋州则又结茅与黎人杂居亦随地营宅然坡以迁谪难必归期故然少陵则偃师杜曲尚有家可归且身是郎官赴京尚可补选乃不作归计处处书居想以携家不能远涉之故甚矣妻子之累人也古人作画多在素壁少陵题玄武禅师屋壁所谓何年顾虎头满壁画沧洲是也又有题玄元皇帝庙吴道子所画五圣像云冕旒俱秀发旌旆尽飞扬通泉观薛少保画壁县署后壁亦有薛少保画鹤韦偃亦为少陵寓斋画马于壁少陵皆有诗可考也至如刘少府画山水障及赠韦偃诗我有一匹好东绢请公放笔为直则缣素矣按韵语阳秋沙州龙兴寺吴道子画一壁作维摩示疾文殊来问一壁作太子游四门释迦降魔又张彦远名画记西京唐安寺菩提院北壁降魔变相道子画也东斋记亦载蜀有大慈寺壁画明皇按乐十眉图东坡咏王维画亦云今观此壁画又诗云应似画师吴道子高堂巨壁写降魔是皆壁画故事放翁有嘉寺观壁间文与可墨竹诗宋子京修唐书好取材于小说杜甫传云甫尝醉登严武之床唿其父字武欲杀之冠钩于帘者三其母救之乃止刘后村据杜哭严仆射归榇及八哀诗中有武一首诸将诗中亦有正忆往时严仆射一首谓杜严二公交情如此岂有欲杀之理此固确论也然杜在严幕亦实有不得意之处如立秋雨院中有作云穷途愧知己暮齿借前筹已费清晨谒那成长者谋到村云暂酬知己分还入故林栖遣闷呈郑公云晓入朱扉启昏归画角终不成寻别业未敢息微躬池上晚眺云何补参军乏欢娱到薄躬宿府云已忍伶俜十年事强移栖息一枝安简院内诸公云白头趋幕府深觉负平生又去矣行一首云野人旷荡无颜岂可久在王侯间则明明有逝将去汝之叹盖二公少时本以文字及戚谊深相交契武初镇蜀杜来依之彼此以故人相接欢然无间及再镇蜀表杜为工部员外郎参谋幕府则已为其属官武气岸自负房以故相为其属州刺史即以属礼待之想其于杜亦不复能如前此之阔略礼节而杜犹以故人自待不免稍有取嫌之处观杜还张舍人织成褥段云叹息当路子干戈尚纵横掌握有权柄衣马自肥轻李鼎死岐阳实以骄贵盈本赐自尽气豪直阻兵杜区区一幕僚何必引节镇大官自戒此盖借以讽武之骄恣而杜之郁郁不得意亦可想见于言外矣且既为幕僚其同官中必有相嫉妒者杜呈严诗云束缚酬知己蹉跎效小忠周防期稍稍太简遂所谓周防者非有所猜疑乎又莫相疑行一首云晚将末契托年少当面输心背面笑寄语悠悠世上儿不争好恶莫相疑是必同官中有间之于武者纤微芥蒂固所不免也至于武死而哭其归榇追忆交旧而列武于八哀诗中则以生平交契之深受惠之厚固莫如武而从前一时小小缣疑自不复介怀读诗者专信宋子京固非专信刘后村谓二公始终无纤毫间隙亦不必也士当穷困时急于求进干谒贵人固所不免如李白上韩荆州书韩退之上宰相书皆是也杜集如赠汝阳王及韦左丞诗因其有知己之雅故作诗投赠自无可议至其赠翰林张云倘忆山阳笛悲歌在一听上韦左相见素云为公歌此曲涕泪在衣襟赠田舍人云扬雄更有河东赋惟待吹嘘送上天送田九判官云麾下赖君才并入独能无意向渔樵赠沈八丈云徒怀贡公喜飒飒鬓毛苍几于无处不乞援然张等犹皆同气类之人也鲜于仲通则杨国忠之党并非儒臣而赠诗云有儒愁饿死早晚报平津歌舒翰武夫也高为其掌书记杜送高诗请君问主将安用穷荒为是固已薄翰之贪功邀宠矣而赠翰诗则又谀之以开府当朝杰论兵迈古风末又云防身一长剑将谷倚崆峒若不胜其乞哀者可知贫贱时自立之难也诗人之穷莫穷于少陵当其游吴越游齐赵少年快意裘马清狂固尚未困厄天宝六载召试至长安报罢之后则日益饥窘观其诗可知也雨过苏端端为具酒则云浊醪必在眼尽醉摅怀抱晦日寻崔戢李封则云晚定崔李交会心真罕俦每过得酒倾二宅可淹留病后过王倚留饮则云惟生哀我未平复为我力致美肴膳而所食者不过香粳冬菹土酥豕肉而已郑重感谢谓主人情味晚谁似令我手脚轻欲旋程录事还乡携酒馔来就别则云内愧不突黔庶羞以给素丝挈长鱼碧酒随玉粒亦不过鱼酒稻米也也妻子徒步至彭衙有孙宰留具饭则云誓将与夫子永结为弟昆甚至向侄佐索米则云已应舂得细正想滑流匙又云甚闻霜薤白重惠意如何则并乞及葱薤矣在同谷亲拾橡栗至黄精不获而归对儿女长叹其景况可想也惟入蜀以后前后在浣花草堂一二年稍免饥寒崔明府见访来郑公出郊尚能留饮夔州以后又生事不给王十五前阁会则云病身虚俊味何幸饫儿童孟仓曹馈酒酱二物则有诗志惠甚至园官送菜而叹其以苦苣马齿掩乎嘉蔬迨至湖南则更流徙丐贷朝不谋夕遂以牛肉白酒一醉饱而殁天以千秋万岁名荣之于身后而斗粟尺缣偏靳之于生前此理真不可解也或谓诗必穷而后工此亦不然观集中重经昭陵高都护骢马刘少府山水障天育骠骑玉华宫九成宫曹霸丹青韦偃双松诸杰作皆在不甚饥窘时气壮力厚有此巨观则又未必真以穷而后工也杜诗坡陀金蟆出见盖有由至尊顾之笑王母不肯收按唐人陆勋集异志高宗患头风莫能疗有宫人陈姓者世业其术帝令其合药方置药炉忽一蟆跃出色如黄金背有朱书武字帝命放于苑池集异志本小说家而少陵用之想是实事可见唐人小说非尽无稽后来东坡亦用徐佐卿等事盖少陵开其先矣卷三韩昌黎诗韩昌黎生平所心摹力追者惟李杜二公顾李杜之前未有李杜故二公才气横恣各开生面遂独有千古至昌黎时李杜已在前纵极力变化终不能再辟一径惟少陵奇险处尚有可推扩故一眼觑定欲从此辟山开道自成一家此昌黎注意所在也然奇险处亦自有得失盖少陵才思所到偶然得之而昌黎则专以此求胜故时见斧凿痕迹有心与无心异也其实昌黎自有本色仍在文从字顺中自然雄厚博大不可捉摸不专以奇险见长恐昌黎亦不自知后人平心读之自见若徒以奇险求昌黎转失之矣游韩门者张籍李翱皇甫贾岛侯喜刘师命张彻张署等昌黎皆以后辈待之卢仝崔立之虽属平交昌黎亦不甚推重所心折者惟孟东野一人荐之于郑馀庆则历叙汉魏以来诗人至唐之陈子昂李白杜甫而其下即云有穷者孟郊受才实雄骜固已推为李杜后一人其赠东野诗云昔年因读李白杜甫诗长恨二人不相从吾与东野生并世如何复蹑二子踪我愿身为东野变为龙是又以李杜自相期许其心折东野可谓至矣盖昌黎本好为奇崛皇而东野盘空硬语妥帖排趣尚略同才力又相等一旦相遇遂不觉胶之投漆相得无间宜其倾倒之至也今观诸联句诗凡昌黎与东野联句必字字争胜不肯稍让与他人联句则平易近人可知昌黎之于东野实有资其相长之功宋人疑联句诗多系韩改孟黄山谷则谓韩何能改孟乃孟改韩耳此语虽未免过当要之二人工力悉敌实未易优劣昌黎作双鸟诗喻己与东野一鸣而万物皆不敢出声东野诗亦云诗骨耸东野诗涛涌退之居然旗鼓相当不复谦让至今果韩孟并称盖二人各自忖其才分所至而预定声价矣东坡读孟郊诗则云初如食小鱼所得不偿劳又似煮彭越竟日嚼空螯要当斗僧清未足当韩豪元遗山论诗绝句云东野穷愁死不休高天厚地一诗囚江山万古潮阳笔合在元龙百尺楼亦抑孟而伸韩盘空硬语须有精思结撰若徒ㄎ摭奇字诘曲其词务为不可读以骇人耳目此非真警策也昌黎诗如题炭谷湫云巨灵高其捧保此一掬悭谓湫不在平地而在山上也吁无吹毛刃血此牛蹄殷谓时俗祭赛此湫龙神而己未具牲牢也送无本师云鲲鹏相摩两举快一啖形容其诗力之豪健也月蚀诗帝箸下腹尝其皤谓烹此食月之蟆以享天帝也思语俱奇真未经人道至如苦寒行云啾啾窗间雀所愿晷刻淹不如弹射死得亲包Ь谓雀受冻难堪翻愿就い炙之热也竹簟云倒身甘寝百疾愈愿天日恒炎曦谓因竹簟可爱转愿天不退暑而长卧此也此已不免过火然思力所至宁过毋不及所谓矢在弦上不得不发也至如南山诗之突起莫间诋讦陷干窦仰喜呀不仆塞生忄句矜达壮复奏和郑相樊员外诗之禀生肖剿刚烹斡力健倔龟判错衮黻呀豁疚掊掘征蜀诗之刂肤浃痍疮败面碎黥吉刂岩钩踔狙猿水漉杂骨投大卯闹宫隆石填隍亻威亻密亻嵴堞高喜抉门呀拗门曷ㄣ梁排郁缩闯窦扌契窟穴陆浑山火之亡皿池波风肉陵屯电光覃目暖此等词句徒聱雅啬舌而实无意义未免英雄欺人耳其实石鼓歌等杰作何尝有一语奥涩而磊落豪横自然挫笼万有又如喜雪献裴尚书咏月和崔舍人以及叉鱼咏雪等诗更复措思极细遣词极工虽工于度帖者亦逊其称丽此则大才无所不辨并以见诗之工固在此不在彼也昌黎古诗用韵有通用数韵者有专用一韵者六一诗话谓其得韵宽则泛入旁韵乍还乍离出入回合不可拘以常格如此日足可惜之类得韵窄则不复旁出而因难见巧愈险愈奇如病中赠张十八之类譬如善驭马者通衢广陌纵横驰骋惟意之所至于蚁封水曲又疾徐中节不少蹉跌此天下之至工也今按此日足可惜一首通用东冬江阳庚青六韵此外如元和圣德诗通用语鹿吴马有哿五韵孟东野失子诗通用先寒删真文元六韵馀可类推其用窄韵亦不止病中赠张十八一首如陪杜侍御游湘西两寺一首又会合联句三十四韵洪容斋谓除蠓蛹二字韵略未收馀皆不出二肿之内今按蠓蛹二字唐韵本收在三肿则皆本韵也联句诗王伯大以为古无此体实创自昌黎沈括则谓虞廷赓歌汉武柏梁已肇其端晋贾充与妻李氏遂有连句六朝以前谓之连句见梁书及南史其后陶谢诸公亦偶一为之何逊集中最多然皆寥寥短篇且文义不相连属仍是各人之制而已是古来原有此体特长篇则始自昌黎耳今观韩集中会合联句则昌黎及孟郊张籍张彻四人所作石鼎联句则轩辕弥明侯喜刘师命所作独无昌黎名或谓弥明即昌黎托名也郾城夜会联句则昌黎与李正封所作其他如同宿一首纳凉一首秋雨一首雨中寄孟几道一首征蜀一首城南一首远游一首斗鸡一首皆韩孟二人所作大概韩孟俱好奇故两人如出一手其他则险易不同然即二人联句中亦自有利钝惟斗鸡一首通篇警策远游一首亦尚不至散漫征蜀一首至一千馀字已觉太冗而段落尚觉分明至城南一首则一千五六百字自古联句未有如此之冗者以城南为题景物繁富本易填写则必逐段勾勒清楚方醒眉目乃游览郊墟凭吊园宅侈都会之壮丽写人物之殷阜入林麓而思游猎之娱过郊坛而述祀之肃层叠铺叙段落不分则虽更增千百字亦非难事何必以多为贵哉近时朱竹查初白有水碓及观造竹纸联句层次清澈而体物之工抒词之雅丝丝入扣几无一字虚设恐韩孟复生亦叹以为不及也自沈宋创为律诗后诗格已无不备至昌黎又斩新开辟务为前人所未有如南山诗内铺列春夏秋冬四时之景月蚀诗内铺列东西南北四方之神谴疟鬼诗内历数医师炙师诅师符师是也又如南山诗连用数十或字双鸟诗连用不停两鸟鸣四句杂诗四首内一首连用五鸣字赠别元十八诗连用四何字皆有意出奇另增一格答张彻五律一首自起至结句句对偶又全用拗体转觉生峭此则创体之最佳者昌黎不但创格又创句法路旁堠云千以高山遮万以远水隔此创句之佳者凡七言多上四字相连而下三字足之乃送区弘云落以斧引以纟墨徽又云子去矣时若发机陆浑山火云溺厥邑囚之昆仑则上三字相连而下以四字足之自亦奇辟然终不可读故集中只此数句以后亦莫有人仿之也元和圣德诗叙刘辟被擒举家就戳情景最惨曰解脱挛索夹以砧斧婉婉弱子赤立伛偻牵头曳足先断腰膂次及其徒体骸撑拄末乃取辟骇汗如写挥刀纷纭争寸刂脍脯苏辙谓其少酝借殊失雅颂之体张┉则谓正欲使各藩镇闻之畏惧不敢为逆二说皆非也才人难得此等题以发抒笔力既已遇之肯不尽力摹写以畅其才思耶此诗正为此数语而作也南山诗古今推为杰作潜溪诗话记孙莘老谓北征不如南山王平甫则谓南山不如北征各不相下时黄山谷年尚少在座曰若论工巧则北征不及南山若书一代之事与国风雅颂相表里则北征不可无南山虽不作可也其论遂定云此固持平之论究之山谷所谓工巧亦未必然凡诗必须切定题位方为合作此诗不过铺排山势及景物之繁富而以险韵出之层叠不穷觉其气力雄厚耳世间名山甚多诗中所咏何处不可移用而必于南山耶而谓之工巧耶则与北征固不可同年语也昌黎诗亦有晦涩俚俗不可为法者芍药歌云翠茎红蕊天力与此恩不属黄锺家所谓黄锺家果何指耶答孟郊云弱拒喜张臂勐缩爪见倒谁肯扶从嗔我须咬则竟写挥拳相打矣未免太俗昌黎诗中律诗最少五律尚有长篇及与同人唱和之作七律则全集仅十二首盖才力雄厚惟古诗足以恣其驰骤一束于格式声病即难展其所长故不肯多作然律中如咏月咏雪诸诗极体物之工措词之雅七律更无一不完善稳妥与古诗之奇崛判若两手则又其随物赋形不拘一格之能事昌黎以主持风雅为己任故调护气类宏奖后进往往不遗馀力如荐孟郊于郑相荐侯喜于卢郎中可类推也其于友谊亦最笃先与柳宗元刘禹锡交好及自监察御史贬阳山令实以上疏言事柳刘泄之于王亻丕王叔文等故有此迁谪然其赴江陵诗云同官尽才俊偏善柳与刘或虑言语泄传之落冤雠二子不宜尔将疑断还不是犹隐约其词而不忍斥言及柳刘得罪南窜昌黎忧其水土恶劣作永贞行云吾尝同僚情岂胜具书所见非妄征则更于旧日交情无幸灾乐祸之语迨昌黎贬潮州柳尚在柳州昌黎赠元协律诗谓吾友柳子厚其人艺且贤且有答柳州食蟆等诗既死犹为之作罗池庙碑是昌黎与宗元始终无嫌隙亦可见其笃于故旧矣昌黎以道自任因孟子距杨墨故终身亦辟佛老其于世之求仙者固谓吾宁屈曲在世间安能从汝巢神山矣谏佛骨一表尤见生平定力然平日所往来又多二氏之人如送张道士有诗送惠师灵师澄观文畅大颠皆有诗文或疑其交游无检与平日持论互异不知昌黎正欲借此以畅其议论如谢自然白日天则叹基伙妖魅所惑化为异物华山女说法动人则讥其煽诱少年争来听讲于澄观则欲收敛加冠巾于惠师则云吾疾游惰者怜子愚且淳于灵师亦云方将敛之道且欲冠其颠于文畅则草序排讦惟于大颠无贬词则以其颇聪明识道理于张道士亦无贬词则以其上书言事不用而归固异乎寻常黄冠者流也贾岛本为僧名无本因昌黎言且弃僧服而举进士然则与二氏之人往来亦复何害并非以空谷寂寥见似人者而喜也示儿诗自言辛勤三十年始有此屋而备述屋宇之垲爽妻受诰封所往还无非公卿大夫以诱其勤学此已属小见符读书城南一首亦以两家生子提孩时朝夕相同无甚差等及长而一龙一猪或为公相势位赫奕或为马卒日受鞭笞皆由学与不学之故此亦徒以利禄诱子宜宋人之议其后也不知舍利禄而专言品行此宋以后道学诸儒之论宋以前固无此说也观颜氏家训柳氏家训亦何尝不以荣辱为劝诫耶卷四白香山诗中唐诗以韩孟元白为最韩孟尚奇警务言人所不敢言元白尚坦易务言人所共欲言试平心论之诗本性情当以性情为主奇警者犹第在词句间争难斗险使人荡心骇目不敢逼视而意味或少焉坦易者多触景生情因事起意眼前景口头语自能沁人心脾耐人咀嚼此元白较胜于韩孟世徒以轻俗訾之此不知诗者也元白二人才力本相敌然香山自归洛以后益觉老无枝称心而出随笔抒写并无求工见好之意而风趣横生一喷一醒视少年时与微之各以才情工力竞胜者更进一筹矣故白自成大家而元稍次香山诗凡数次订辑其长庆集经元微之编次者分讽谕感伤三类盖其少年欲有所济于天下而托之讽谕冀以流闻宫禁裨益时政感伤则随时写景述怀赠答之作故次之其自序谓志在兼济行在独善讽谕者兼济之义也感伤者独善之义也大指如此至后集则长庆以后无复当世之志惟以安分知足玩景情为事故不复分类但分格诗律诗二种随年编次而已今流传诸本虽不免有前后错杂之处然大概尚仍其旧香山诗名最着及身已风行海内李谪仙后一人而已观其与微之书云自长安至江西三四千里凡乡校佛寺逆旅行舟之中往往有题仆诗者士庶僧道孀妇处女之口往往有诵仆诗者军使高霞寓邀妓侑客妓曰我诵得白学士长恨歌岂他比哉由是增价汉南主人宴客诸妓见仆来指曰此秦中吟长恨歌主耳微之序其集亦曰禁省观寺邮堠墙壁之上无不书王公妾妇牛童马走之口无不道至于缮写摹勒卖于市又云鸡林贾人求市颇切自云本国宰相每以百金换一篇其甚伪者辄能辨别之是古来诗人及身得名未有如是之速且广者盖其得名在长恨歌一篇其事本易传以易传之事为绝妙之词有声有情可歌可泣文人学士既叹为不可及妇人女子亦喜闻而乐诵之是以不胫而走传遍天下又有琵琶行一首助之此即全无集而二诗已自不朽况又有三千八百四十首之工且多哉中唐以后诗人皆求工于七律而古体不甚精诣故阅者多喜律体不喜古体惟香山诗则七律不甚动人古体则令人心赏意惬得一篇辄爱一篇几于不忍释手盖香山主于用意用意则属对排偶转不能纵横如意而出之以古诗则惟意所之辨才无碍且其笔快如并剪锐如昆刀无不达之隐无稍晦之词工夫又锻炼至洁看是平易其实精纯刘梦得所谓郢人斤斫无痕迹仙人衣裳弃刀尺者此古体所以独绝也然近体中五言排律或百韵或数十韵皆研炼精切语工而词赡气功而神完虽千百言亦沛然有馀无一懈笔当时元白唱和雄视百代者正在此后世卒无有能继之此又不徒以古体见长也大凡才人好名必创前古所未有而后可以传世古来但有和诗无和韵唐人有和韵尚无次韵次韵实自元白始依次押韵前后不差此古所未有也而且长篇累幅多至百韵少亦数十韵争能斗巧层出不穷此又古所未有也他人和韵不过一二首元白则多至十六卷凡一千馀篇此又古所未有也以此另成一格推倒一世自不能不传盖元白觑此一体为历代所无可从此出奇自量才力又为之而有馀故一往一来彼此角胜遂以之擅场微之上令狐相公书谓同门生白居易爱驱驾文字穷极声韵或千言或五百言小生自揣不能有以过之往往戏排旧韵别创新词名为次韵盖欲以难相挑耳白与元书亦谓敌则气作急则计生以足下来章惟求相困故老仆报语不觉太夸观此可以见二公才力之大矣今两家次韵诗具在五言排律实属工力悉敌不分胜负惟古诗往往和不及唱盖唱先有意而后词和者或不能别有新意则不免稍形支绌也然二人创此体后次韵者固习以为常而篇幅之长且多终莫有及之者至今犹推独步也又如联句一种韩孟多用古体惟香山与裴度李绛李绅杨嗣复刘禹锡王起张籍皆用五言排律此亦创体按香山与微之唱和有元白唱和因继集与梦得有刘白唱和集在杭州时崔元亮在湖州微之在越州有三州唱和集在洛时刘梦得在苏州有吴洛寄和集又与裴令公等游赏有洛中集五言排律长篇亦莫有如香山之多者渭村退居一百韵谪江州有东南行一百韵微之以梦游春七十韵见寄广为一百韵报之又代书诗寄微之一百韵赴忠州舟中示弟行简五十韵和微之投简阳明洞五十韵想东游五十韵逢萧彻话长安旧游五十韵叙德书情上宣歙崔中丞四十韵新昌新居四十韵此外如三十二十韵者更不可胜计此亦古来所未有也香山于古诗律诗中又多创体自成一格如洛阳有愚叟五古内检点盘中饭非精亦非粝检点身上衣无馀亦无阙天时方得所不寒又不热体气正调和不饥亦不渴哭崔晦叔五古内丘园共谁卜山水共谁寻风月共谁赏诗篇共谁吟花开共谁看酒熟共谁斟连用叠调此一体也洛下春游五排内府中三遇腊洛下五逢春春树花珠颗春塘水曲尘春姓无气力春马有精神连用五春字此一体也和诗中有与原唱同意者则曰和与原唱异意者则曰答如和微之诗十七章内有和思归乐答桐花之类此一体也律诗内偶作寄皇甫朗之一首本是五排其中忽有数句云历想为官日无如刺史时下又云分司胜刺史致仕胜分司何况园林下欣然得朗之排偶中忽杂单行此又一体也酒库五律云野鹤一辞笼虚舟长任风送愁还闹处移老入中身更求何事天将富此翁此翁何处富酒库不曾空第七句忽单顶第六句说下雪夜小饮赠梦得七律一首下半首云久将时背称遗老多被人唿作散仙唿作散仙应有以曾看东海变桑田亦以第七句单顶第六句说下又一体也别淮南牛相公五排一首自首至尾每一句说牛相一句自说自注云每对双关分叙两意此又一体也至如六句成七律一首青莲集中已有之香山最多而其体又不一如忠州种桃杏云无论海角与天涯大抵心安即是家路远谁能念乡曲年深兼欲忘京华忠州且作三年计种杏栽桃拟待花前后单行中间成对此六句律正体也樱桃花下招客云樱桃昨夜开如雪鬓发今年白似霜渐觉花前成老丑何曾酒后更颠狂谁能闻此来相劝共泥春风醉一场此前四句作两联末二句不对也苏州柳云金谷园中黄袅娜曲江亭畔碧婆娑老来处处游行遍不似苏州柳最多飞絮拂头条拂面使君无计奈春何此前二句作对后四句不对也板桥路云梁苑城西二十里一渠春水柳千条若为此地今重过十五年前旧板桥曾共玉颜桥上别不知消息到今朝此通首不对而亦编在六句律诗中又一体也七言律赠皇甫朗之一首艳阳时节又蹉跎迟暮光阴复若何一岁中分春日少百年通计老时多多中更被愁牵引少里兼遭病折磨赖有销忧治闷药君家醇酎我狂歌此以第五六句顶第三四句说下又一体也盖诗境愈老信笔所之不古不律自成片段虽不免有恃老自恣之意要亦可备一体也香山长庆集以讽谕感伤三类分卷而古调乐府歌行各体即编于三类之内后集不复分此三类但以格诗律诗分卷古来诗未有以格称者大历以后始有齐梁格元和格则以诗之宗派而言辘轳格进退格则律诗中又增限制无所谓格诗也兹乃分格律二种其自序谓迩来复有格律诗洛中集记亦曰分司东都以来赋格律诗凡八百首序元少尹集亦曰着格诗若干首律诗若干首是格与律对言实香山创名此外亦无有人称格诗得既以格与律相对则古体诗乐府歌行俱属格诗矣而俗本于后集十一卷之首格诗下复系歌行杂体字样是直以格诗又为古诗中之一体矣汪立名辨之甚晰香山诗恬淡之趣多得之于陶韦其自吟拙什云时时自吟咏吟罢有所思苏州及彭泽与我不同时此外复谁爱惟有元微之又题浔阳楼云常爱陶彭泽文思何高玄又怪韦苏州诗情亦清此可以观其越向所在也晚年自其但道其意所欲言无一雕饰实得力于二公耳集中有效陶潜体诗十六首又有别韦苏州一首按香山自叙年十四五时游苏杭间见太守甚尊不得从游宴之列则于左司年辈本不相及何得有辞别之作此诗必非香山所作或他人诗搀入耳唐人五言古诗大篇莫如少陵之北征昌黎之南山二诗优劣黄山谷已尝言之然香山亦有游王顺山悟真寺一首多至一千三百字世顾未有言及者今以其诗与南山相校南山诗但亻龙侗摹写山景用数十或字极力刻画而以之移写他山亦可通用悟真寺诗则先写入山次写入寺先憩宾位次至玉像殿次观音岩点明是夕宿寺中明日又由南塔路过蓝谷登其巅又到蓝水环流处上中顶最高峰寻谒一片石仙人祠回寻画龙堂有吴道子画褚河南书总结登历凡五日层次既极清楚且一处为一处景物不可移易他处较南山诗似更过之又北征南山皆用仄韵故气力健举此但用平韵而逐层畏叙沛然有馀无一语冗弱觉更难也而诗人不知则以香山有长恨琵琶诸大篇脍炙人口遂置此诗于不问耳长恨歌自是千古绝作其叙杨妃入宫与陈鸿所传选自寿邸者不同非惟惧文字之祸亦讳恶之义本当如是也惟方士访至蓬莱得妃密语归报上皇一节此盖时俗讹传本非实事明皇自蜀还长安居兴庆宫地近市廛尚有外人进见之事及上元元年李辅国矫诏迁之于西内元从之陈玄礼高力士等皆流徙远方左右近侍悉另易人宫禁严密内外不通可知且鸿传云上皇得方士归奏其年夏四月即晏驾则是宝应元年事也其时肃宗卧病辅国疑忌益深关防必益密岂有听方士出入之理即方士能隐形入见而金钗钿盒有物有质又岂驭气者所能携带此必无之事特一时俚俗传闻易于耸听香山竟为诗以实之遂成千古耳琵琶行亦是绝作然身为本郡上佐送客到船闻邻船有琵琶女不问良贱即唿使奏技此岂居官者所为岂唐时法令疏阔若此耶盖特香山借以为题发抒其才思耳然在鄂州又有夜闻歌者一首云歌罢继以泣泣声通复咽寻声见其人有妇颜如雪借问谁家妇歌泣何凄切一问一沾襟低眉终不说则闻歌觅人竟有其事恬不为怪矣香山历官所得俸入多少往往见于诗为校书郎云俸钱万六千月给亦有馀尉云吏禄三百石岁晏有馀粮京兆户曹参军云俸钱四五万月可奉晨昏廪禄二百石岁可盈仓江州司马云官品至第五俸钱四五万太子宾客分司云俸钱七八万给受无虚月刑部侍郎云秋官月俸八九万太子少傅云月俸百千官二品朝廷雇我作人刑部尚书致仕云半俸资身亦有馀又云俸随日计钱盈贯禄逐年支岁满又有诗云寿及七十五俸五十千此可当职官食货二志也香山诗不惟记俸兼记品服初为校书郎至江州司马皆衣青绿有春去诗云青衫不改去年身寄微之云折腰俱老绿衫中及琵琶行所云江州司马青衫湿是也行军司马则衣绯有寄李景俭唐邓行军司马云四十着绯军司马为刺史始得着绯有忠州初着绯答友人诗有谢裴常侍赠绯袍鱼袋诗由忠州刺史除尚书郎则又脱绯而衣青有诗云便留朱绂还铃阁着青袍侍玉除时微之已着绯故赠诗云笑我青袍故饶君茜绶殷及除主客郎中知制诰加朝散大夫则又着绯而微之已衣紫故赠诗云我朱君紫绶犹未得差肩除秘书监始赐金紫有拜赐金紫诗云紫袍新秘监白首旧书生太子少傅品服亦同故诗云勿谓身未贵金章照紫袍此又可抵舆服志也溪友议引本事集谓香山有妓樊素善歌小蛮善舞尝为诗云樱桃樊素口杨柳小蛮腰是樊素小蛮本两人也然香山集无此诗其鬻骆马遣杨柳枝见于不能忘情吟者曰骆反厩素反闺乃目素兮素兮为我歌杨柳枝我与尔归醉乡去来则但有樊素而无所谓小蛮者按香山诗云菱角执笙簧谷儿抹琵琶红绡信手舞紫绡随意歌自注菱谷红紫皆小蛮名又春晚寻梦得云还携小蛮去试觅老刘看自注小蛮酒名则所谓小蛮者乃歌妓及宴具之通称非一人专名也然别柳枝诗云两枝杨柳小楼中又诗云去岁楼中别柳枝自注樊蛮也二妓皆以柳枝目之又天寒晚起诗云十年贫健是樊蛮则又实有樊素小蛮二人意当时善歌柳枝者素之外又有一人旧以通称之小蛮唿之而无专名耳香山有代罗樊二妓招舒着作诗刘梦得答香山亦云今朝停五马不是为罗敷则能唱柳枝之小蛮当即罗姓也香山举进士试窗中列远曲省试玉水记方流诗皆无足观不过浮词敷演初未清切摹写在今时诗帖中尚属劣等岂贞元诗家犹未有刻画一派耶全集中亦不免有拙句率句复调复意如西楼喜雪云散面庶槐市堆花压柳桥又云北市风生飘散面以散面喻雪何异撒盐答杜相公以诗见寄云剪截五言须用钺也然太生硬寄元九云若不九重中掌事即须千里外抽身赠梦得云头垂白发我思退脚踏青君欲忙题池西小楼云虽贫眼下无妨乐纵病心中不与愁赠梦得云无情一任他春去不醉争消得日长又云政事素无争学得风情旧有且将来又代梦得吟云世上争先从尽汝人得且须游题西池小楼云春来游得且须游酬牛相公见戏云眼看狂不得狂得且须狂杭州官舍云起尝一瓯茗行读一卷书偶作二首内云或饮茶一盏或吟诗一章首夏病间云或饮一瓯茗或吟两句诗咏意云或吟诗一章或饮茶一瓯咏所乐云或开书一篇或饮酒一卮池上篇亦云时饮一杯或吟一篇此句法之重复者也又有词意相同者伤友一首谓贫贱至交及贵则弃若路人而寓意五首内又将此意作一首赠同座云花丛便不入犹自未甘心病假云与春无分未甘心病入新正又云便休心未伏更试一春看此一意凡三见对红叶云醉貌如霜叶虽红不是春与刘明府共饮云貌偷花色暂去一意凡两见赠萧殷二协律云我有大裘君未见宽广和暖如阳春若令在郡得五考与君展覆杭州人布裘诗又云安得万里裘盖裹周四垠新制绫袄又云争得大裘长万丈与君都盖洛阳城一意亦三见蔷薇花一丛独死云干坤无厚薄草木自荣衰初到江州寄翰林诸公云雨露施恩无厚薄蓬茅随分有荣枯一意凡两见曲江感秋云荣名与壮齿相避如朝暮时命始欲来年颜已先去短歌行云耳目聋暗后堂上调丝竹牙齿缺落时盘中堆酒肉荣华与少壮相避如寒燠日渐长云年颜盛壮名未成官职欲高身已老有感云贫贱当壮年富荣临暮齿一意凡四见哭刘敦质云愚者多贵寿贤者独贱和微之云真宰倒持生杀柄物命长人短命松枝上鹤蓍下龟千年不死仍无病伤杨弘贞云颜子昔短命杨生亦早捐谁识天地厚独与龟鹤年叹老云人生少满百不得长欢乐谁会天地心千龄与龟鹤哭王质夫云江南有毒蟒江北有妖狐皆享千年寿多于王质夫不知彼何德不识此何辜一意凡六见盖诗太多自不免有此病也香山有过洞庭湖诗谓大禹治水何不尽驱诸水直注之海而留此大浸占湖南千里之地若去水作陆又可活数百万生灵增入司徒籍岂禹时苗顽不用命遂不能兴此役耶此书生之见好为议论而不可行者也万山之水奔腾而下其中途必有停潴之处始不冲溢为患如江西之有鄱阳江南之有巢湖洪泽湖太湖随时容纳以缓其势故为害较少黄河之水无地停蓄遂岁岁为患若令蜀江出峡后即挟众水直趋东海其间吴楚经由之地横溃冲决将有更甚于黄河者香山但发议以聘其诗才而不知见笑于有识也香山出身贫寒故易于知足少年时西归一首云马瘦衣裳破别家来二年忆归复愁归归无一囊钱朱陈村诗云忆昨旅游初迨今十五春孤舟三楚羸马四经秦昼行有饥色夜寝无安魂可见其少时奔走衣食之苦矣故自登科第入仕途所至安之无不足之意由京兆户曹参军丁母忧退居渭上村云新屋五六间古槐八九树已若稍有宁宇江州司马虽以谪去然种樱桃诗云上佐近来多五考少应四度见花开忠州刺史虽远恶地然种桃杏诗云忠州且作三年计种杏栽桃拟待花是所至即以为数年为期未尝求速化自忠州归朝买宅于新昌里虽湫隘而有小园诗云门闾堪作盖堂室可铺筵已觉自及刺杭州归有馀赀又买东都履道里杨凭宅有林园池馆之胜遂有终焉之志寻授苏州刺史一年即病免归授刑部侍郎不久又病免归除河南尹三年又病免归除同州刺史亦称病不拜皆为此居也直至加太子少傅以刑部尚书致仕始终不出洛阳一步可见其苟合苟完所志有限实由于食贫居贱之有素汔可小康即处之泰然不复求多也然其知足安分在此而贫儒骤富露出措大本色亦在此才谪江州遇李马二妓即赠以诗卢侍御席上小妓乞诗辄比之雨中神女月中仙迨历守杭苏无处不挟妓出游李娟张态商玲珑谢好陈宠沈平心奴胡容等见于吟咏者不一而足游虎丘则云摇曳双红旆娉婷十翠娥游洞庭则云十只画船何处宿洞庭山脚太湖心俱不觉沾沾自喜鸣其得意其后归朝归洛并有自置妓乐如菱角谷儿红绡紫绡樊素小蛮等尝亲为教演所谓新乐铮钅从教欲成苍头碧玉尽家生则歌舞多奴婢矣教而未成则云老去将何遣散愁新教小玉按梁州答苏庶子云不敢邀君无别意管弦生涩未堪听教成后则云管弦渐好新教得罗绮虽贫不外求又云等池上留宾客随事灯前有管弦又云三嫌老丑换蛾眉以色衰而别换佳丽则更求精于色艺非联尔充数者甚至与留守牛相公家妓乐合宴云两家合奏洞房夜八月连阴秋雨时又向裴令公借南庄携家妓宴赏云拟提社酒携村妓擅入朱门莫怪无可见其家乐直可与宰相留守比赛精丽而见之诗篇津津有味自形其小家气象所谓不得当年有犹胜到老无者固暮年消遣之一事耶新唐书本传谓二李党事互相倾轧杨虞卿与居易姻家而善于李宗闵居易惧以党人见斥乃移病还东都是太和初年也旧唐书谓居易流落江湖四五年几沦蛮瘴自是宦情衰落无意于出处则元和十年谪江州后也今以其诗考之则退休之志不惟不始于太和并不始于元和十年而元和之初已早有此志是时授拾遗入翰林年少气锐本欲有以自见于世故论王锷以赂谋宰相论裴均不当违制进奉论李师道不当掠美以私财代赎征宅论吐突承璀不当以中使统兵论元稹不当以中使谪官皆侃侃不挠冀以裨益时政然已为当事者侧目始知仕途险艰早有林下乐志之想观其在江州寄微之书昔与微之在朝同蓄退休之心迨今十年沦落老大追寻前约且订后期可知同在禁近时早有此约矣谪江州有自诲一首谓年已四十四即活至七十亦不过二十六年惟当饥而食渴而饮昼而兴夜而寝何必舍此而遑遑他求此尤其思退之本怀也惟因家事落然不能无借于禄仕其见之吟咏者亦自不讳在江州云欲作妻孥计须营伏腊资自忠州归买宅新昌里即云囊中贮馀俸郭外买田然究不能赡足则云非无解挂簪缨意未有支持伏腊资初至杭州尚云欲将送老须着病辞官更待年终后支持归计看及三年去任宦橐已丰则云三年请禄俸颇有馀衣食乃至僮仆间皆无冻馁色又云渭北庄犹在钱塘俸尚残如能便归去亦不至饥寒买履道里新居云移家入新宅罢郡有馀资后刺苏州又云一日又一日自问何留滞为贪逐日俸拟作归田计去苏州后又云僮仆减来无冗食资粮算外有馀钱携将贮作丘中计犹免饥寒得数年自是以太子宾客分司东都遂不复外出年才五十八耳笙歌游赏娱情送老固宦成之乐事不足为怪而回视元和初年与微之相约退休可谓不负初心非真因二李党起始引身远害也有禄以赡其家有才以传于后香山自视固已独有千古权位势利曾不足当其一唾岂徒以明哲保身为得策耶微之既与香山早有成约其后急于入相顿忘夙心至与裴度相轧贻讥清议则其与香山早约时本非真意故不能践言耳叶少蕴云乐天与杨虞卿为姻家而不累于杨与元微之牛僧孺相厚而不累于元牛与裴晋公相善而不因晋公以进与李德裕素不协而不为德裕所忌惟不汲汲于进是以能安于去就爱憎之扬也然则香山退休之志虽不因党祸而因退休得免党祸则亦未尝无因也唐人最重座主门生之谊今皆见香山集中有贺杨仆射致仕后杨侍郎门生合宴席上作则门生宴座主之父也又有与诸同年贺座主新拜太常同宴萧尚书亭子自注座主于萧尚书下及第则座主之座主也按香山于贞元十六年在中书舍人高郢下第四人及第试性习相远近赋玉水记方流诗则座主郢也而郢在礼部侍郎萧昕下第九人登第实宝应二年癸卯迨郢拜太常时几四十年矣昕自癸卯放进士之后二十四年丁卯以礼部尚书再知贡举今又十三年见门生之下又有门生可谓耆宿盛事全唐诗话记杨于陵仆射入觐其子嗣复率两榜门生迎于潼关归宴于新昌里第元白俱在座杨汝士诗最后成中有文章旧价留鸾掖桃李新阴在鲤庭之句自夸压倒元白即此会也惟白计谓杨仆射致仕有此宴而诗话谓入觐有此宴稍不同自当以香山诗为正香山又有送牛相公出镇淮南诗云何须身自得将相是门生将相即僧孺也自注元和初牛相公应制策登第余为翰林考官云后僧孺以宰相留守洛中香山方居履道里过从甚密牛尝宴香山于府第香山诗云政事堂中老丞相制科场里旧将军此又座主门生故事今香山集皆有之亦可以备科第典故新唐书杨嗣复传谓于陵自洛入朝嗣复率门生出迎元和中方士烧炼之术盛行士大夫多有信之者香山作庐山草堂亦尝与炼师郭虚舟烧丹垂成而改明日而忠州刺史除书至故东坡志林谓世间出世间不能两遂也观其与虚舟诗云泥坛方合矩铸鼎圆中规二物正合厥状何怪奇绸缪夫妇体狎猎鱼龙姿心尘未洁净火候遂参差先生弹指起姹女随烟飞药灶今夕罢诏书明日追正指此事亦可见烧炼时果有阴阳配合之象所以易动人也对酒诗云丹砂见火去无迹不二门诗云亦曾烧大药消息乖火候至今残丹砂烧干不成就盖自此以后遂不复留意答张道士云丹砂一粒不曾尝又答张道士见讥云贤人易狎须勤饮姹女难禁莫漫烧张道士输白道士一杯沆瀣便逍遥思旧云服气崔常侍晦叔烧丹郑舍人居中共期生羽翼那忽化灰尘自云惟知趁杯酒不解炼金银感旧云退之服硫磺一病竟不痊微之炼秋石未老身溘然惟余不服食老命反迟延但荤与血不识汞与铅是香山不惑于服食之说审矣乃晚年又有烧药不成命酒独醉诗云白发逢秋王丹砂见火空不能留姹女争免作衰翁又与李侍郎结道友以药术为事而李长逝悼以诗云金丹同学都无益是晚年又有尝留意于此宜陈后山有自笑未竟人复吁之诮也香山性情本无拘滞人以为可亦姑从之然终未尝以身试耳香山九老图故事新唐书谓居易与胡杲吉攵郑据刘真卢真张浑狄兼谟卢贞宴集皆高年不事者人慕之绘为九老图此未考香山集也其自序七老会诗谓胡吉刘郑卢张六贤皆多年寿余亦次焉在履道坊合成尚齿之会七老相顾以为希有各赋七言六韵一章以纪之时会昌五年三月二十一日也秘书监狄兼谟河南尹卢真以年未七十虽与会而不及列后序又云其年夏又有二老李元爽僧如满年貌绝伦亦来斯会续命书姓名年齿写其形貌附于图石与前七老题为九老图是七老内无狄卢二人增元爽如满为九老也今汪立名本并考诸人官位年寿及诗附于后较为详核惟吉攵作吉皎稍异今并载之前怀州司马安定胡杲年八十九卫尉卿致仕冯翊吉皎年八十八前磁州刺史广平刘真年八十七前右龙武军长史荥阳郑据年八十五前侍御史内供奉范阳卢贞年八十三前永州刺史清河张浑年七十七洛中遗老李元爽年一百三十六僧如满年九十五此二人无诗香山各作一绝句赠之宋元丰五年文潞公以太尉留守西京时富韩公以司徒致仕公慕白乐天九老会乃集洛中卿大夫年德高者为耆英会就资圣院建大厦曰耆英堂闽人郑奂绘像堂中时富公年七十九潞公与司封郎中席汝言皆七十七朝议大夫王尚恭七十六太常少卿赵丙秘书监刘几卫州防御使冯行己七十五天章阁待制楚建中朝议大夫王慎言皆七十二大中大夫张问龙图阁直学士张焘皆七十时宣徽使王拱宸留守北京贻书愿与斯会年七十一独司马温公年未七十潞公素重其人用唐九老狄兼谟故事请入会见朱子名臣言行录香山与韩昌黎同时年位亦相等然昌黎集仅有同张籍游曲江寄白舍人诗一首香山集有和韩侍郎苦雨一诗同韩侍郎游郑家池小饮一诗久不见韩侍郎一诗和韩侍郎题杨舍人林亭一诗和韩侍郎张博士游曲江见寄一诗又老戒一首内云我有白头戒闻于韩侍郎此外更无赠答之作而与张籍往还最熟赠籍诗云昔我为近臣君常稀到门今我官职冷惟君往来频问其所与游独言韩舍人其次即及我我愧非其伦盖白与韩本不相识籍为之作合也香山集中与张籍诗最多自其为太祝为博士为水部员外皆见集中其交之久可知此外韩门弟子樊宗师李翱亦见香山集香山在忠州城东有坡尝种花于其上故有东坡种花诗持钱买花柳城东坡上栽又有步东坡诗云朝上东坡步夕上东坡步东坡何所爱爱此新成树苏子瞻在黄州以东坡为号盖本于此子瞻生平敬慕香山屡形吟咏如赠善相程杰云我似乐天君记取送程懿叔云我甚似乐天但无素与蛮入侍迩英云定似香山老居士守杭州云出处依稀似乐天洪容斋所谓子瞻景仰香山者不止一再言之非东坡之名偶尔暗合也北人用黍作酒南人用糟蒸酒皆曰烧酒此二字亦见香山集中在忠州荔支楼对酒云荔支新熟鸡冠色烧酒初开琥珀香又咏家酝云色洞玉壶无表里此即今之烧酒也今人爱陈酒古人则爱新酒亦见香山集有家酿新熟每尝辄醉答妻侄等诗对新家酝诗和微之尝新酒诗雪中酒熟携访吴秘监诗又忆皇甫朗之云新酒此时熟故人何日来又答皇甫云最恨泼醅新熟酒迎冬不得共君尝耳顺吟云开新酒尝数盏水斋云新酒客来方宴饮旧堂主在重欢娱书绅云新酒始开瓮旧犹满池上小舟云床前有新酒独酌还独尝冬初酒熟云一瓮新醅酒偶吟云旧诗多忘新酒且尝看罢府尹将归云更怜家酝迎春熟一瓮醍醐待我归居云揭瓮偷尝新熟酒甚至府中夜赏云留宾客尝新酒醉领笙歌上小舟牛相公见过云贫家何所有新酒两三杯是宴贵客亦用新酒矣香山集有青毡帐诗二十韵中有云有顶中央耸无隅四向圆又云北制因戎创南移逐虏迁按其制顶高体圆来自戎俗即今蒙古包也但今制用白毡而朱其顶香山所咏则纯用青毡耳才人未有不爱名然莫有如香山之甚者所撰诗文曾写五本一送庐山东林寺经藏堂一送苏州南禅寺经藏内一送东都圣寿寺钵塔院律库楼一付侄龟郎一付外孙谈阁童此香山所自记也旧唐书谓其集送江州东西二林寺及香山圣善寺春明退朝录谓寄藏庐山东林寺龙门香山寺盖皆摘举之词后高骈在淮南寄语江西廉使取东林本而有之香山寺本经乱亦不复存履道宅后为普明僧院唐明宗子秦王从荣施大字经藏于院又写香山本置经藏中以香山诗笔之精当处处有鬼神呵护岂患其不传乃及身计虑及此一如杜元凯欲刻二碑一置岘山之巅一沉襄江之底才人名心如此今按李杜集多有散落所存不过十之二三而香山诗独全部流传至今不缺未必非广为藏贮之力也卷五苏东坡诗以文为诗自昌黎始至东坡益大放厥词别开生面成一代之大观今试平心读之大概才思横溢触处生春胸中书卷繁富又足以供其左旋右抽无不如志其尤不可及者天生健笔一枝爽如哀梨快如并剪有必达之隐无难显之情此所以继李杜后为一大家也而其不如李杜处亦在此盖李诗如高之游空杜诗如乔岳之矗天苏诗如流水之行地读诗者于此处着眼可得三家之真矣坡诗不尚雄杰一派其绝人处在乎议论英爽笔锋精锐举重若轻读之似不甚用力而力已透十分此天才也试即其诗略为举似五古如读书想前辈每恨生不早纷纷少年场犹得见此老哭刁景纯馀光幸分我不死安可独答陈季常丈夫贵出世功名岂人杰和陶诗年来万事足所欠惟一死海外归赠郑秀才七古如当其下手风雨快笔所未到气已吞题王维吴道子画世人岂不硕且好身虽未病中已疲此叟神完中有恃谈笑可千熊罴至今遣像兀不语与昔未死无增亏题杨惠之塑维摩像虽无尺与寸刀口吻排击含风霜送刘道原颜公变法出新意细筋入骨如秋蝇徐家父子亦秀绝字外出力中藏棱墨妙亭诗耕田欲雨刈欲晴去得顺风来者怨若使人人祷辄遂造物应须日千变泗州僧伽塔我从山水窟中来尚爱此山看不足游道场山河山世上小儿夸疾走如君相待今安有往富阳李节推先行留风水洞见待黄鸡催晓不须愁老尽世人非我独与宗同年饮觉来落笔不经意神妙独到秋毫颠题吴道子画长松千尺不自觉企而羡者蓬与蒿赵阅道高斋诗脚力尽时山更好莫将有限趁无穷登玲珑山诗此皆坡诗中最上乘读者可见其才分之高不在功力之苦也坡诗有云清诗要锻炼方得铅中银然坡诗实不以锻炼为工其妙处在乎心地空明自然流出一似全不着力面自然沁入心脾此其独绝也今第就七言律论之如天外黑风吹海立浙东飞雨过江来有美堂暴雨人未放归江北路天教看尽浙西山游杭州诗令严钟鼓三更月貔貅万灶烟侍祠郊丘弄风骄马跑空立趁免苍鹰掠地飞常山小猎龙卷鱼并雨落人随鸡犬上墙眠江涨露布朝驰玉关塞捷书夜报甘泉宫洮西捷报此数联固坡集中最雄伟之作然非其至也人似秋鸿来有信事如春梦了无痕与潘郭二生同游忆去岁旧迹官事无穷何日了菊花有信不吾欺次张十七赠子由诗倦客再游今老矣高僧一笑故依然书普长老壁门外想无千斛米墓中知有百年人送李邦直赴史馆属纩家无十金产过车巷哭六州民陆诜挽诗请看行路无从涕尽是当年不忍欺徐君猷挽诗江上秋风无限浪枕中春梦不多时次蒋颖叔韵旧游似梦徒能说迁客如僧岂有家酬黄师是送酒醉眼有花书字大老人无睡漏声长夜直玉堂佐卿恐是归来鹤次律宁非过去僧惠州白鹤观新居将成相与毡持汉节何妨振履出商音海外归答郑介夫当日无人送临贺至今有庙祀潮州北归过岭此数十联乃是称心而出不假雕饰自然意味悠长即使事处亦随其意之所欲出而无牵合之迹此不可以声调格律求之也又如和荆公绝句云春到江南花自开在儋耳夜过诸黎之家云中原北望无归日邻火村舂自往还觉千载下犹有深情何必以奇警雄骜见长哉诗人遇成语佳对必不肯放过坡公尤妙于剪裁虽工巧而不落纤佻其由才分之大也如时复中之徐邈圣无多酌我次公狂赠孙莘老休惊岁岁年年貌且对朝朝暮暮人寄陈述古三过门间老病死一弹指顷去来今过永乐长老已卒岂意日斜庚子后忽惊岁在已辰年孔长源挽诗大木百园生远籁朱弦三叹有遗音答仲屯田公特未知其趣耳臣今时复一中之戏徐君猷孟享之皆不饮酒何人可复间季孟与子不妨中圣贤与王定国会饮岂意青州六从事化为乌有一先生章质夫寄酒六壶书到酒不到曲无和者应思郢论少卑之且借秦答刘贡父李公择多情白发三千丈无用苍皮四十围宿州次刘泾韵前身自是卢行者后学过唿韩退之答周循州信命不须歌去汝逢人未免叹犹吾答叶致远此等诗虽非坡公着意之作然自然凑泊触手生春亦见其学之富而笔之灵也坡公熟于庄列诸子及汉魏晋唐诸史故随所遇辄有典故以供其援引此非临时检书者所能办也如送郑户曹诗公业有田常乏食广文好客竟无毡则皆用郑姓故事嘲张子野买妾所引须长九尺莺莺燕燕柱下相君后堂安昌等皆用张姓故事戏徐君猷孟亨之不饮则通首全用徐邈孟嘉故事不特此也贺黄鲁直生子而其母微则云进馔客争起又云但使伯仁长还兴络秀家用晋书裴秀母贱嫡母尝使进馔客以秀故皆惊起又周ダ母络秀谓ダ曰我屈为汝家妾为门户计耳汝若不与吾家为亲吾亦何惜馀生ダ从命由是李氏遂为方雅之族也和周长官诗颇忆唿卢袁彦道难邀骂坐灌将军时有服故所用唿卢骂坐皆服中故事也答孙侔云蒋济谓能来阮籍薛宣真欲吏朱侔与王荆公素善及荆公为相数年不复相闻故用阮籍不应济之辟朱不肯留宣东阁事也以双刀遗子由则云惟有王玄通阶庭秀芝兰知子后必大故择刀所便用晋书王祥以吕虔刀遗其弟览故事也和子由送梁左藏诗则云问羊他日到金华用黄初平兄寻初平到金华叱石成羊故事谓他日己寻子由同证仙籍也与子由同转对则云晋阳岂为一门事用唐书温大雅与弟彦博对掌华近唐高祖曰我起晋阳为卿一门故事也贺陈述古弟章生子则云参军新妇贤相敌用晋书王浑妻言新妇得配参军生子当不啻如此参军王沦乃浑之弟也送王巩侄震知蔡州则云君归助献纳坐继岑与温则用唐书岑文本及其侄长倩温大雅及其弟彦博同在机近故事望其叔侄同入禁林也哭任遵圣望其子成立则云他年如入洛生死一相访惟有王冲心知中散状用晋书嵇康死后其子绍入洛王戎特推奖之故事也文与可为王执中作墨竹嘱其勿令人题俟东坡来题之与可没八年坡还朝执中以此来乞题则云谁言生死隔相见如龚隗用晋书隗照善筮将死以版授其妻五年后有龚姓者奉使过此以此索其金至期果有龚使过妻以版索金龚亦善筮为筮之曰吾不负金汝夫自有金知吾善易故书版措意耳果如言而得金于屋东壁以喻与可邑嘱待己来题今果如所嘱也孔常父来访坡宴客遣人邀孔同饮孔已上马驰去明日有诗来坡和之云岂复见吾横气机遣人追君君绝驰则用庄子季咸相壶子壶子曰是殆见吾横气机也明日又来见立未定自失而去使列子追之不及壶子曰已失矣吾勿及矣此又与常父驰去追之不及相似也以上数条安得有如许切合典故供其引证自非博极群书足供驱使岂能左右逢源若是想见坡公读书真有过目不忘之资安得不叹为天人也东坡大气旋转虽不屑屑于句法字法中别求新奇而笔力所到自成创格如百步洪诗有如逸走鹰隼落骏马下注千丈坡断弦离柱箭脱手飞电过隙珠翻荷形容水流迅驶连用七喻实古所未有又如答章传道云欲将驹过隙坐待石穿熘游径山云肯将红尘脚暂着白屦泛舟城南云能为无事饮可作不夜归孔毅父妻挽词云那将有限身长泻无益涕哭子Т云仍将恩爱刃割此衰老肠欲除苦海浪先干爱河水送鲁元翰云聊乘应舍筏直溯无生源栖贤三峡桥云长输不尽欲满无底窦答王晋卿欲夺仇池石云守子不贪宝完我无瑕玉送黄师是云愿君五手招此半菽魂答李端叔谢送牛戬画云知君论将口似予识画眼和陶归园田居云以彼无尽景寓我有限年赵景贶以洞庭春色酒见饷云应唿钓诗钩亦号扫愁帚此虽随笔所至自成创句所谓风行水上自然成文然未免句法重叠若浚井之上除青青芹下洗凿凿石白鹤新居凿井不得泉使工再凿云丰我粲与醪利汝椎与钻和东传道雪中观灯云未忍便倾浇别酒且来同看照愁灯则又不泥一格矣又与赵景贶陈履常同过欧阳叔弼小斋云梦回闻剥啄谁乎赵陈予句法之奇自古未有然老横莫有敢议其拙率者可见其才大无所不可也当时亦共骇此句欧阳季默曰长官请客吏问客目答曰主簿少府我可作佳对亦可见文人游戏之韵事孔毅父集古人句成诗赠坡坡答曰天边鸿鹄不易得便令作对随家鸡又云路旁拾得半段枪何必开炉铸予戟又云不如默诵千万首左抽右取谈笑足又云千章万句卒非我急走捉君应已迟似讥集句非大方家所为然坡又有集渊明归去来辞作五律十首则不惟集句且集字矣坡又有题织锦回文三首此外又回文八首大方家何至作此狡狯盖文人之心无所不至亦游戏之一端也戏孙公素惧内诗云披扇当年笑温峤握刀晚岁战刘郎不须戚戚如冯衍便与时时说李阳则仍典雅不作恶戏席上代人赠别云莲子擘开须见臆楸枰着尽更无棋破衫会有重缝处一饭何曾忘匙此本是古体如石厥生口中衔碑不得语之类非另创体也刘监仓家作饼坡曰为甚酥潘老家酿酒甚薄坡曰莫错着水否因集成句曰已倾潘子错着水更觅君家为甚酥则一诗戏笑村俚之言亦并入诗又有口契诗因武昌西山多槲叶其旁即元结湖多荷花因题句云玄鸿横号黄槲岘皓鹤下浴红荷湖座客皆笑请再赋一首坡诗云江干高居坚关扃犍耕躬稼角挂经高竿系舸菰茭隔笳鼓过军鸡狗惊解襟顾景各箕踞击剑赓歌几举觥荆笄供馈愧搅聒干锅更戛甘瓜羹又和正甫一字韵诗云故居剑阁隔锦官柑果姜蕨交荆菅奇孤甘挂汲古绠侥觊敢揭钩金竿己归耕稼供藁秸公贵蛊高巾冠改更句格各蹇吃姑固狡狯加间关此二诗使口吃者读之必至满堂喷饭而坡游戏及之可想见其风趣涌发忍俊不禁也坡诗放笔快意一泻千里不甚锻炼如少陵登慈恩寺塔云俯视但一气焉能辨皇州以十字写塔之高而气象万千东坡真兴寺阁云山川与城郭漠漠同一形市人与鸦鹊浩浩同一声以二十字写阁之高尚不如少陵之包举此炼不炼之异也又少陵出塞诗落日照大旗马鸣风萧萧觉字句外别有幽燕沉雄之气坡公五丈原怀诸葛公诗吏士寂如水萧萧闻马挝虽形容军容整肃而魄力不及远矣昌黎之后放翁之前东坡自成一家不可方物昌黎好用险韵以尽其锻炼东坡则不择韵而但抒其意之所欲言放翁古诗好用俪句以炫其绚烂东坡则行墨间多单行而不屑于对属且昌黎放翁多从正面铺张而东坡则反面旁面左荣右拂不专以铺叙见长昌黎放翁使典亦多正用而东坡则驱使书卷入议论中穿穴翻簸无一板用者此数处似东坡较优然雄厚不如昌黎而稍觉轻浅整丽不如放翁而稍觉率略此固才分各有不同不能兼长也元遗山论诗云苏门若有功臣在肯放坡诗百态新此言似是而实非也新岂易意意未经人说过则新书未经人用过则新诗家之能新正以此耳若反以新为嫌是必拾人牙后人云亦云否则抱柱守株不敢逾限一步是尚得成家哉尚得成大家哉东坡旁通佛老诗中有仿黄庭经者如辨道歌真一酒歌等作自成一则至于摹仿佛经掉弄禅语以之入诗殊觉可厌不得以其出自东坡遂曲为之说也如钱道人有认取主人翁之句坡演之云主人若苦令侬认认主人人竟是谁又云有主还须更有宾不如无镜自无尘只从半夜安心后失当年觉痛人过温泉诗石龙有口口无根自在流泉谁吐吞若信众生本无垢此泉何处觅寒温和柳子玉诗说静故知犹有动无底处更求忙答宝觉诗从来无脚不解滑谁信石头行路难记梦诗圆间有物物间空岂有圆空入井中不信天形真个样故应眼力自先穷连环易解如神手万窍犹号未济风稽首问公公大笑本来谁碍更求通题荣师湛然堂诗卓然精明念不起兀然灰藁照不灭方定之时慧在定定慧照寂非两法妙湛总持不动尊默然真入不二门语息则默非对语此话要将周易论诸方人人把雷电不容细看真头面欲知妙湛与总持更问江东三语掾此等本非诗体而以之说禅理亦如撮空不过仿禅家语录机锋以见其旁涉耳惟书焦山纶长老壁云法师住焦山而实未尝住我来辄问法法师了无语法师非无语不知所答故又闻辨才复归上天竺诗云寄诗问道人借禅以为诙何所闻而去何所见而回道人笑不答此意安在哉昔年本不住今者亦无来此二首绝似法华经楞严经偈语简净老横可备一则也大概东坡诗有所作即刊刻流布故一时才名震爆所至风靡而忌之者因得胪列以坐其罪故得祸亦由此今即以乌台诗案而论其诗之入于爰书者非一人一时之事若非刻有卷册忌者亦何由逐处采辑汇为一疏以劾其狂谬如读书万卷不读律致君尧舜知无术则戏子由诗也赢得儿童语音好一年强半在城中岂是闻韵解忘味尔来三月食无盐则ヘ杭时入山村诗也东海若知明主意应教斥卤变桑田则看潮诗也根到九泉无曲处世间惟有蛰龙知则咏王秀才家双桧诗也此见于奏章者也其他如古称为郡乐渐恐烦敲则送钱藻出守婺州诗也至今天下士去莫如子勐则送子由乞官出京诗也横前坑众所畏布路金珠谁不裹则送蔡冠卿知饶州诗也羡子去安吾邦正喧则广陵赠刘贡父诗也坐使鞭环呻唿追胥连保罪及孥则和李杞寺丞诗也颠狂不用酒酒尽渐须醒则和刘道原诗也近来愈觉世议隘每到宽处差安便则游径山诗也世事渐艰吾欲去则游风水洞诗也奈何效燕蝠屡欲争晨暝则亦径山诗也杀人无验终不快此恨终身恐难了则送陈睦张若济诗也草茶无赖空有名张禹纵贤非骨鲠则和钱安道建茶诗也况复连年苦饥馑则寄刘孝叔诗也纷纷不足怪悄悄徒自伤则答黄鲁直诗也荒林蜩扎虫乱废沼蛙蝈淫则答张安道诗也疾民尚作鱼尾赤数罟未除吾颡Г则次潜师放鱼诗也扶颠未可责由求则答周开祖诗也以上数十条为李定舒张ロ何正臣王琰等所周内锻炼者皆在诗案中岂非其诗早已流布故得胪列以成其罪耶按李定舒劾疏亦只儿童语音好及读书不读律斥卤变桑田三月食无盐数条王所奏亦只咏桧蛰龙一条其馀则逮赴狱时所质讯者何以详备若此按施元之谓坡得罪后有司移取杭州境内所留诗谓之诗帐又坡上文潞国书谓被逮时家口在船被有司率吏卒穷搜岂诗案中各条得自杭州诗帐耶抑舟中所搜获耶坡与孙子发书云贾人好利每取拙文刻市卖则诗案中诗或得之坊刻也东坡一生以才得名亦以才得祸当熙宁初王安石初行新法举朝议论沸腾刘贡父出ヘ海陵坡送之诗云君不见阮嗣宗臧否不挂口莫夸舌在齿牙牢是中惟可饮醇酒是固知当时语言文字之必得祸矣及身自判杭则又处处讥讪新法见之吟咏致有乌台诗案几至重辟后黄州赦回值神宗升遐之后途次扬州作诗题壁又有山寺归来闻好语野花啼鸟亦欣然之句此何时而作此诗耶还朝后为学士发策试馆职则又以王莽曹操为问其掌二制更奋笔攘袂于窜逐诸小人谪词申明罪状略无包荒以致群小侧目即朔党洛党等号为君子者亦群起而攻之先击去其所荐引黄鲁直王定国秦少游欧阳叔弼等以撼之贾易赵君锡遂摘其山寺闻好语之句以为幸先帝厌代赖宣仁后辨明得乞郡去其送钱越州诗云年来齿颊生荆棘习气因君又一言答赵景贶云或劝莫作诗儿辈工织纹盖至是始悔其得祸之由已无及矣其后身遭贬窜万里投荒犹曩日之馀毒也或疑坡既早见及此何以作诗草制不加检点稍为诸人留馀地盖才人习气落笔求工必尽其才而后止所谓矢在弦上不得不发也然如咏桧而及地下之蛰龙当遏密之后而有花鸟欣然之语亦太不检矣东坡诗文及身已盛行当徽宗禁锢苏黄集甚严至有藏于衣褐间道出京为逻人所获者绍兴中洪景卢在英州坡集已漫漶忽得一翻刻本为之畅然事见容斋随笔后一二十年陆放翁又得一翻本亦喜而跋之是南渡四五十年坡集已两翻板可见其流布之盛也当时注家有永嘉王梅溪司谏施元之二本王本既分其门又别其类以致割裂颠倒晚年之作或入于少时使读者无从别其前后然其书流传最久施本刻于嘉泰中陆放翁为之序乃元之及吴郡顾禧共注而元之子宿又加核订者其本系随年之先后编订成编顾元明以来久已淹没本朝康熙中宋漫堂始得之而又多残缺漫堂嘱毗陵邵子湘为之补订而后出处老少之迹粲然可观王本遂不行是时朱竹于宋邵所订施注虽有老鼠搬姜之讽然施注之善终不可没也盖注苏诗不难于征典故而难于考时事东坡历熙宁元丰元绍圣数十年间朝局屡更其仕而黜黜而起起而又远窜皆有关于国事一时交游之人奸贤邪正亦多与朝政相系当元之注诗在南渡高孝间耳目尚接每题下或详其人或记其事或引事以证诗或因诗以存人迄今六百馀年读者犹借以考见真苏氏之功臣也即如放翁序所举难注者三条施注中有绿衣公言一条谓坡妾朝因黄师是仕宦不进有后言故坡于师是诗中述之其说与放翁所闻无异且加详焉足见其得于父老之传闻非徒以数典为能事者又定州立春小集戏李端叔末云须烦李居士重说后三三此诗方叙宴游忽用后三三语殊无来历顾禧云闻之强行父谓营妓有董九者为端叔所昵故坡诗及之其说今在施本中亦可见施本之详核虽琐事亦不遗漏矣又次王雄州还朝云老李威名八十年王本谓景德中初与契丹和选将守边以李允则知雄州凡十四年诗中老李指此此则施本所无而王本独详之则王本亦未可尽废也近时查初白及吾友冯星石鸿胪又有补注合注之刻则又皆于施注之外援据宋人杂说传记以增订之更足与施注互相发明也放翁有送施武子通判诗云初入修门鬓未秋安期千里接英游退归久散前三众迈往欣逢第一流共道升沉方异趣岂知气类肯相求龙锺不得临江别目断西陵烟雨舟陈鹄耆旧续闻黄鲁直诗专以退听斋为主此外有好诗俱删削不载转不如姑胥居世英刊东坡全集殊有叙也然则东坡集在宋时又有居世英翻刻本东坡所至好营造守徐州时值河决澶渊泛滥到徐城不浸者三版悉力捍御城得无患水既落乃拆项羽霸王厅材筑黄楼于城东门诸名人王定国秦少游黄鲁直及弟子由等作诗赋以张之及守杭州而西湖已涸为葑田乃奏以救荒馀钱万缗粮万石并请得百僧度牒募民取湖中所积葑为是长三十里以通南北往来即今苏公是是也又欲自浙江之石门凿运河引上游之水并江为岸以达于龙山之大慈浦自浦北抵小岭凿六十五丈以达于古河由古河四里以达于龙山运河以避浮山之险既奏闻会内召役遂止其守颍州也又颍之西湖与赵德麟陈履常共事未成而改知扬州德麟卒成之后谪居惠州又捐犀带助道士邓守安作城外东新桥并致书子由子由妇史以所得内赐金钱数千施僧希固筑西新楼及游香积寺见其下有水可筑闸转轮为水碓又嘱县令督成之是东坡所至必有营造斯固其利物济人之念得为即为之要亦好名之心欲借胜迹以传于后韩魏公作相州堂欧阳公作平山堂均此志也至今杭之苏堤固已千载不朽颍之西湖亦尚有知公遗迹者徐州黄楼虽已无存而其名尚在人耳目间名流之用心深矣东坡襟怀浩落中无他肠凡一言之合一技之长辄握手言欢倾盖如故而不察其人之心术故邪正不分而其后往往反为所累如李公择王定国王晋卿孙莘老黄鲁直秦少游黾补之张文潜赵德麟陈履常等固终始无间甚至有为坡遭贬谪亦甘之如饴者其他则一时倾心写意其后背而陷之者甚者如坡过寿州李定出饯坡有诗赠之颇称莫逆而元丰中以诗语劾坡者即李定为首坡守密徐二州时与王邦直唱和甚多谓邦直诗如醇酒盎然能起我病并比之清庙圭璋然邦直后与邓温伯章忄享等锐意绍述贬窜正人东坡七年瘴海推原祸始实自邦直发之坡与章忄享尤厚善集中送章七出守湖州有诗云早岁归休心共在他年相见话偏长又有次章子厚飞英留题等诗后忄享与司马温公同相忄享以戏侮困温公尚赖坡解纷则坡之于忄享可称密友后忄享贬逐元正人各以其名字定配地子瞻贬儋子由贬雷皆忄享所为也坡与林希亦厚善坡之守杭实替希及坡召还希又来替集中倡和甚多坡去杭希因杭人之意榜其所筑堤曰苏公堤坡除起居舍人力辞于宰相蔡确谓林希旧同馆且年长宜膺此选是二人之交厚矣及绍圣初章忄享当国方治元党人欲使希典书命希欣然复为中书舍人自司马温公及坡等数十人皆为谪词极其丑诋遂累迁同知枢密院后夺职卒坡自海南归与子由书云子中病伤寒十馀日便卒所获几何遗臭无穷哀哉此皆坡素交而其后反噬者也此外如叶涛唐邓润甫等亦皆平日交游末路相背者更不可数计东坡才名震爆一世故所至倾动士大夫即在谪籍中犹皆慕与之交而不敢相轻其在黄州也黄守徐君猷通判孟亨之甚投契倡酬往返俱载集中君猷没坡哭之以诗祭之以文皆极哀痛则平日交情可知也其在惠州惠守詹范亦倾意相接时有诗往来尝携酒过坡坡亦携白酒鲈鱼过之食槐叶冷淘为一时佳话坡与徐得之书云詹守君子人也极蒙他照管仍不辍携酒具来相就而循州守周彦质在郡二年与坡书问无虚日白鹤新居成二守又同过焉彦质去官至惠州为坡留半月乃去坡有诗送之具述其事而其时表兄程正辅以使节至与坡同游白水山碧落洞香积寺辄流连旬日孙叔静提举广东常平更极周旋今大全集所载与叔静书札虽至亲不过也至儋耳军使张中馆之于行衙所以相待亦甚至尝邀坡子过弈棋而坡坐视竟日不倦坡诗云卯酒无虚日夜棋有达晨盖纪实也后湖南提举董必察访广西遣使过海逐出坡于官舍坡遂买地苫茅以居而中亦因此坐黜其去儋时坡以诗送之至一送再送三送盖感其意之厚也至于林下交游更有相从患难至死而不悔者在黄州陈季常居岐亭相距百四十里坡过之者三季常过坡者七去黄时季常远送至九江坡留别诗叠韵至五首又有潘老在黄州多从坡游坡去黄以所筑雪堂付之及窜岭外苏州定慧寺长老守钦使其徒旧契顺不远五千里来问安又有吴子野者访坡于惠州相依二年及渡海又从坡于儋耳又送坡北归卒于途而蜀人巢元修先访坡于黄州坡起用后不复相闻及坡兄弟南窜元修徒步访子由于雷又欲过海访坡子由止之不从竟卒于途又有王介石者儋州助坡筑屋五间躬泥水之役苦甚于奴隶此数人者非有所求徒以向慕之诚相从于流离颠沛中不忍舍去坡之得人心如此然诸人因此得附见姓名于坡集中至今不沫亦岂非得所托哉东坡买田阳羡在通判杭州时以公事往来常润道中早有此举集中有寄杭守陈述古诗云惠泉山下土如濡阳羡溪头米胜珠莫怪江南苦留滞经营身计一生迂正指此事也谪黄州后有量移之命坡即上疏自言饥寒有田在常州愿往居之可见早有此田故其后在朝与晋陵胡完夫宜兴蒋颖叔过从最密并有次完夫韵诗谓某已卜居毗陵与完夫有闾里之约是坡有意居常州矣然所谓卜居者尚非实事当其往来常润时有除夜宿常州城外诗而自杭州通判移守密州也以熙宁七年秋末去杭而润州道上过除夕有诗可考是此时但有田而无宅其自黄州量移上书求居常州有放归阳羡之命事在元丰八年正月未几神宗晏驾哲宗即位坡过扬州作山寺归来闻好语之句被劾奏辨谓此诗乃四月中作去先帝厌代已两月是四月尚在扬州集中有与孟震同游常州僧舍及赠常州报恩长老诗补遗诗中又有游常州太平寺エ卜亭及太平寺净土院观牡丹诗盖即是时自扬州归常州尚见牡丹则四月初旬也四月归常州五月即复朝奉郎知登州则在常不过一二月里其后出守杭州自杭还朝虽往来过常然俱未有留居之迹自后守颍守扬守定以及南迁固无从再至常矣直至建中靖国元年自岭外赦归五月至真州病暴下乃至常据方勺泊宅编谓东坡先到宜兴以五百缗买宅夜与邵民瞻步月闻老妇哭声询之以卖宅将徙故乃折券不复居而往常州借顾塘桥孙氏宅寓焉七月二十八日遂卒于寓然则坡居常不过元丰八年之四月五月及建中靖国元年之五月至七月而已按东坡自海外北归到雷州与郑靖老书云某意欲归蜀若不能归则杭州为佳又与谢民师书不住许下则归阳羡是卜居尚未定也到虔州始有定居常州之意与钱济明常州人书云此行决往常州不知郡中有屋可典买否闻霍大夫虔守言常州东门外裴氏宅出卖乞为一问其直度力所能径往议之当与公杖履相从也同时又与苏伯固书云住处非舒即常闻舒州有一官庄可买已遣人问之矣是亦尚未定居也及至南康接子由书始定归许之计与王幼安书云子由劝归颍昌已决计从之又与程德孺书近得子由书苦劝相聚不忍违之已决计往许约程四月未可到真州不知德孺可因巡按常润来同游金山否又乞其借漕司一坐船泊常州城下俟遣儿子迈往宜兴取行李乘来又与钱济明书云某本欲居常因子由苦劝归许以此未定承示孙君宅子甚感其意且为多谢先托济明觅宅济明为借得孙氏宅覆之故有此谢盖即顾塘桥宅也到太平州又有与胡郎修仁常州人坡之婿书中所云小二娘者坡之女也书云须一到金山但无由至常州相晤是太平途次尚欲归许也然是时仍有居常之意途中与滕达道湖州守书云某至楚泗间当入一文字乞居常州若得请则从公有期是此时虽有赴许之约仍有居常之思观其与黄师是子由姻家书云闻子由亦甚窘不忍以三百指累之盖改计居常实为此耳及至真州后与子由书云兄已决计从弟之言程德孺来会金山一二亲故在坐皆言地近京师必不可往将又致排击不静今已决计居常州借得一孙氏宅子极佳且此休息自是居常之计始定盖先本有田在阳羡坡贬岭外时其家属已在阳羡僦居坡在惠时与曹司勋书某惟少子随侍馀皆在宜兴是也到惠之二年长子迈始从阳羡挈眷属到惠则已视阳羡为故乡且亲友有钱济明胡修仁等逢迎颇不寂寞而是时举家在舟中已半年又时屈盛暑急思得一息肩之地遂居常也按钱济明先为借孙氏宅坡与子由书亦云常州孙氏宅极佳则自真州到常应即入居孙宅何以方勺泊宅编又云先到宜兴买宅因老妇哭徙而折券还之始来居孙宅耶或传闻之忄吴也又按途中又有与湖守滕达道书云承示宜兴田已问去若得稍佳者当扁舟往视遂一至湖见公然事未可料若得请居常当至治下搅扰数月也寻又与贾耘老亦湖州人书云某已买田阳羡当上章若许于此安置将筑室以老焉又与千之侄书近于阳羡买得少田今奏乞居常得邸报已许之矣是未奏之前已在阳羡买田坡先有田在阳羡至此时又增买与王定国书云近在常买得一小庄田岁可得百石似可足食坡是年四月末到真州五月因病至常州六月上章致仕乞居常州之奏当即在此时七月之末即捐馆则阳羡增买田亩之事当在五月中初到常州时也乌台诗案元丰二年三月二十七日御史何大正续通鉴纲目作何正臣疏劾苏轼自徐州移守湖州谢表内有云愚不识时难以追陪新进老不生事或能收养小民以为语含讽刺并谓轼诗文传于人者甚众今独取镂版而鬻于市者进呈是坡诗早有刻本行世故大正得据以入奏也然是时奉旨但送中书按坡作张氏园亭记余自徐州移守吴兴由宋登舟三日而至正是三月二十七日所作而大正即以是日掇湖州谢表劾奏盖三月初奉有移守湖州之命即上表谢徐距京不远故表一出即闻于京师可见坡之名震爆一时凡有所作无不争先睹之为快而其一脱稿即付梓俾大正得据以劾奏亦太急于自炫矣七月二日御史舒又历举其诗中赢得儿童语音好一年强半在城中读书万卷不读律致君尧舜知无术东海若知明主意应教斥卤变桑田岂是闻韶解忘味尔来三月食无盐等句指为谤讪亦以印行四册进呈奉旨亦但送中书是日御史中丞李定又劾奏始奉旨送御史台根勘七月二十八日中使皇甫遵到湖追摄以八月十八日赴台狱自八月二十日至十一月二日凡讯十一次其讯先有问目问自来所作文字有无忌触坡所供有即在朝旨降到册内者亦有不在册内者盖御史台置狱后即先行文坡所历宦之处凡有诗文俱令申送如北京留守司送到轼寄黄庭坚诗文杭州送到轼游风水洞等诗王诜申送开运盐河诗坡亦不知所备故不得不和盘托出可见是时李定舒辈锻炼周内几欲置之重辟亦危矣哉然如坡诗讥切实亦肆无忌惮幸而神宗无意杀之仅责授黄州团练副使以了此局耳坡诗不以炼句为工然亦有研炼之极而人不觉其炼者如年来万事足所欠惟一死饥来据空案一字不堪煮周公与管蔡恨不茅三间人间无正味美好出艰难剑米有危炊毡针无稳坐舌音渐獠变面汗尝も羞碓水自舂松门风为关潜鳞有饥蛟掉尾取渴虎此等句在他人虽千钅追万杵尚不能如此爽劲而坡以挥酒出之全不见用力之迹所谓天才也王宗稷编东坡年谱至和二年坡年二十有晁美叔求交于坡云盖据坡诗我年二十无朋俦君来叩门如有求醉翁遣我从子游翁如退之蹈轲丘尚欲放子出一头故以是年为美叔结交之始也然坡年二十尚在成都见张安道至嘉二年年二十二方试礼部受知于欧公美叔以欧公命来交坡实在是年若坡年二十时欧公尚未识坡何由命美叔来交宗稷徒以我年二十无朋俦之句遂以其事系于是年不知诗叙事原只举大数岂可泥于一字一句即以为据况坡自注此诗谓嘉初而年谱反入之至和二年耶东坡送王雄州还朝诗有老李威名八十年之句王梅溪注景德中初与契丹和以李允则知雄州凡十四年诗中老李正指此也但梅溪诗注尚不能甚详今按张舜民画墁录南北通和约两界不得非时葺城郭李允则知雄州欲展城而难于背约乃作银香炉置城外土地祠使人窃去遂大喧搜捕纷然移书北境遂兴工起筑展城而大之又建浮屠九层下瞰幽苏如指诸掌此可见允则守边之远虑也叶石林诗话李方叔チ以文受知于东坡元初坡知贡举意在必得チ以冠多士得章持卷疑为チ遂以为魁既拆号怅然故有诗送チ云生平漫说古战场过眼还迷日五色チ自是学亦不进不自爱惜尝以书责坡坡亦稍薄之竟不第而死张邦基墨庄漫录并谓田衍魏泰寓居襄阳人畏其吻谚曰襄阳二害田衍魏泰未几チ来寓人更憎之续曰近日多魔又添一チ是チ晚节终不振且取嫌于坡矣然张表臣珊瑚钩诗话载坡死チ诔之曰道大莫容才高为累皇天后土鉴生平忠义之心名山大川还千古英灵之气识与不识莫不尽伤闻所未闻吾将安放则チ之于坡始终感激倾倒石林谓坡亦薄之者谬也坡在惠州白鹤观新居将成诗云佐卿恐是归来鹤次律宁非过去僧游罗浮和子过诗云汝当奴隶蔡少霞我亦季孟山玄卿按唐明皇射沙苑偶中一鹤带箭飞去后明皇幸蜀偶憩一寺壁有挂箭即御箭也僧云昔有徐佐卿者留此箭俟箭主来还之乃知鹤即佐卿所化也蔡少霞梦入仙都书苍龙溪新宫铭其文乃紫阳真人山玄卿所撰见薛用弱集异记房次律悟前身为智永禅师亦见柳子厚龙城录皆唐人小说也想坡公遭迁谪后意绪无聊借此等稗官脞说遣闷不觉阑入用之而不知已为后人开一方便法门矣卷六陆放翁诗古来作诗之多莫过于放翁今就其子子ね所编八十五卷计之已九千二百二十首然放翁六十三岁在严州刻诗已将旧稿痛加删汰六十六岁家居又删订诗稿自跋云此予丙戌以前诗十之一也在严州再编又去十之九然则丙戌以前诗存者才百之一耳子ね刻全集时亦跋云先君在严州刻诗多所去取所遗诗存者尚有七卷今在遗稿内今合计全集及遗稿实共一万馀首每一首必有一意就一首中如近体每首二联又一句必有一意凡一草一木一鱼一鸟无不裁剪入诗是一万首即有一万大意又有四万小意自非才思灵敏功力精勤何以得此信古来诗人未有之奇也放翁诗凡三变宗派本出于杜中年以后则益自出机杼尽其才而后止观其答宋都曹诗云古诗三千篇删取才十一诗降为楚骚犹足中六律天未丧斯文杜老乃独出陵迟至元白固已可愤嫉示子诗云我初学诗日但欲工藻缋中年始少悟渐若窥宏大数仞李杜墙常恨欠领会元白才倚门温李真自郐此可见其宗尚之正故虽挫笼万有穷极工巧而仍归雅正不落纤佻此初境也后又有自述一首云我昔学诗未有得残馀未免从人乞力孱气馁心自知妄取虚名有惭色四十从戎驻南郑酣宴军中夜连日打球筑场一千步阅马列厩三万匹华灯纵博声满楼宝钗艳舞光照席琵琶弦急冰雹乱羯鼓手匀风雨疾诗家三昧忽见前屈贾在眼元历历天机锦用在我剪裁妙处非刀尺世间才杰固不乏秋毫未合天地隔放翁老死何足论广陵散绝还堪惜是放翁诗之宏肆自从戎巴蜀而境界又一变及乎晚年则又造平淡并从前求工见好之意亦尽消除所谓诗到无人爱处工者刘后村谓其皮毛落尽矣此又诗之一变也宋诗以苏陆为两大家后人震于东坡之名往往谓苏胜于陆而不知陆实胜苏也盖东坡当新法病民时口快笔锐略少含蓄出语即涉谤讪乌台诗案之后不复敢论天下事及元登朝身世俱泰既无所用其无聊之感绍圣远窜禁锢方严又不敢出其不平之鸣故其诗止于此徒令读者见其诗外尚有事在而已放翁则转以诗外之事尽入诗中时当南渡之后和议已成庙堂之上方苟幸无事讳言用兵而士大夫新亭之泣固未已也于是以一筹莫展之身存一饭不忘之谊举凡边关风景敌国传闻悉入于诗虽神州陆沉之感已非时事所急而人终莫敢议其非因得肆其才力或大声疾唿或长言永叹命意既有关系出语自觉沉雄此其诗之易工一也东坡自黄州起用后扬历中外公私事冗其诗多即席即事随手应付之作且才捷而性不耐烦故遣词或有率略押韵亦有生硬放翁则生平仕宦凡五佐郡四奉祠所处皆散地读书之日多故往往有先得佳句而后标以题目者如写怀书愤感事遣闷以及山行郊行书室道室等题十居七八而酬应赠答之作不一二焉即如纪梦诗核计全集共九十九首人生安得有如许梦此必有诗无题遂托之于梦耳心则易触发而妙绪纷来时暇则易琢磨而微疵尽去此其诗之易工二也由斯以观其才之不能过于苏在此其诗之实能胜于苏亦在此试平心以两家诗比较当不河汉其言矣放翁以律诗见长名章俊句层见叠出令人应接不暇使事必切属对必工无意不搜而不落纤巧无语不新而不事涂泽实古来诗家所未见也然律诗之工人皆见之而古体则莫有言及者抑知其古体诗才气豪健议论开辟引用书卷皆驱使出之而非徒以数典为能事意在笔先力透纸背有丽语而无险语有艳词而无淫词看似华藻实则雅洁看似奔放实则谨严此古体之工力更深于近体也或者以其平易近人疑其少炼抑知所谓炼者不在乎奇险诘曲惊人耳目而在乎言简意深一语胜人千百此真炼也放翁工夫精到出语自然老洁他人数言不能了者只用一二语了之此其炼在句前不在句下观者并不见其炼之迹乃真炼之至矣试观唐以来古体诗多有至千馀言四五百言者放翁古诗从未有至三百言以外而浑灏流转更觉沛然有馀非其炼之极功哉至近体之刮垢磨光字字稳惬更无论矣又放翁古今体诗每结处必有兴会有意味绝无鼓衰力竭之态此固老寿享福之征亦其才力雄厚不如是则不快也今就近体中摘句于后使人见其功力之精古诗难于摘句读者可观其有气有意有书有笔则得之矣律诗摘句使事五律李侯有佳句乐令善清言怀杜伯高进愧门三戟归无亩一锺放慵道士青精饭先生乌角巾长生观蚁穿珠九曲蜂酿蜜千房淳化寺摩诘病说法虞卿贫着书病中人如钓渭叟地似避秦村防隐者贺监称狂客刘伶赠醉侯立秋前一夕作腰下苏秦印囊中赵壹钱夜酌独卧维摩室谁同弥勒龛初寒独居未恨名风汉惟求拜醉侯自述身已风中叶人方饭后钟东庄我亦轻馀子君当恕醉人醉赋带箭归飞鹤扌耆床不瞑龟答客相法无侯骨生年值酒星杂兴宁甘结蔑系不作拜车尘野兴马非求路寝木岂愿牺尊记前辈语食非依漂母菜不仰园官穷居陌上金羁马坟前石琢麟对酒作蝶入三更枕龟扌耆八尺床连夕熟睡戏书使事七律奴爱才如萧颖士婢如诗似郑康成此放翁之父所作而放翁足成之者吏进饱谙箝纸尾客来苦劝摸床棱自咏秋风叶扇知安命小炷留灯悟养生独学人立飞楼今已矣浪翻孤月尚依然白帝城怀杜少陵前日已传天狗坠今年宁许佛生客言岐雍间事也知世少苏司业安得官如阮步兵独饮报国虽思包马革爱身未肯价羊皮示独孤生生希李广名飞将死慕刘伶赠醉侯江楼醉中宿负本宜输左校宽恩犹许补东隅书怀阶前汗血洮河马架上霜毛海国鹰梦成都曳杖不妨唿小友还家便恐见来孙游柯山观烂柯遗迹性本自然憎截鹤器非大受愧函牛醉题但知礼岂为我设莫管客从何处来避俗台鱼肠宝剑馀蛟血鸦嘴金锄带药香赠林使君酒钱觅处无司业斋日多来似太常无酒肉梦中有客征残锦地下无炉铸横财哭王季夷已忘作赋游梁苑但忆衔枚入蔡州雪中尽除曼衍鱼龙戏不禁刍荛雉兔来过御园缪缘学道肱三折不遇知音尾半焦自咏正叹船如天上坐那知人自日边来王给事使回家无钗泽穷冯衍身着裙襦老管宁感兴青衫曾奏三千牍白首犹思丈二殳雪夜世无鲁国真男子心忆高阳旧酒徒衰病从宦只思乘下泽忤人常悔读南华怀镜中故庐才高狗监无人荐句好鸡林有客传赠江参议文辞博士书驴券职事参军判马曹读书亡羊未恨补牢晚搏虎深知攘臂非晓出怨谤相乘成市虎技能已尽愧黔驴感怀贵人自作宣明面老子曾闻正始音东斋人欲见挤真砭石身宁轻用作投琼梦断生无鲍叔能知己死有要离与卜邻书叹公路晚悲身至此令威归叹冢累然夜坐达旦马慵立仗宁辞斥兰偶当门敢怨锄感昔未害朵颐临肉俎但妨叩齿诵仙经齿动摇种桤正可三年大爱竹何曾一日无山中即事中安煮药膨亨鼎旁设安禅曲床火阁爱身每戒玉抵鹊养气要如刀解牛遗兴越石壮心鸡喔喔子卿归信应悠悠龟堂独酌此身幸已脱虎口有手但能持蟹螯对酒国家科第与风汉天下英雄惟使君追忆发解旧事过堂未悟钟将畔睨柱宁知璧偶全书斋壁只知秋菊有佳色那问荒鸡非恶声杂兴病酒相如无奈渴清言叔宝不胜羸北窗拙宦虽无齐虏舌早归亦免楚人钳自述共知陂坏行当复敢恨台高既已倾复湖偶亡塞马宁非福太察渊鱼恐不祥高枕名酒过于求赵璧异书浑似借荆州借书乞酒不得佩刀但可偿黄犊作字安能换白鹅秋兴浮每叹成苍狗空谷谁能絷白驹寄题胡基仲故居泥巷有人寻杜甫雪庐无吏问袁安岁晚生拟入山随李广死当穿冢傍要离醉题尚饶灵运先成佛那计辛毗不作公遗兴难似车登蛇退岭险如舟过马当祠书怀未寻内史流觞地又近庞公上冢时春晚狐妖从汝作人立金价在事如土轻道室述怀原价异时空市骨大唿从昔不成庐题北窗万事不禁刘毅掷诸人谁着祖生鞭湖上恋恋绨袍谁复念便便痴腹敢辞嘲咏老罴尚欲身当道乳虎何疑气食牛秋晚虚名仅可欺横目戆论曾经犯逆鳞野兴头少二毛真笃老口无纵理亦长饥九月十日夜独坐佛书恐非易论语王迹其在诗春秋荡荡强弩夹射马陵道屋瓦大震昆阳城大风雨不求客恕陶潜醉肯受人怜范叔寒书喜客散茶甘留舌本睡馀书味在胸中晚兴不忧坚子居肓上已见婴儿出面门病中作心如老马虽知路身似鸣蛙不属官自述学士谁陈平蔡雅将军方上取燕图闻蜀盗已平未忘尘尾清谈兴尚读蝇头细字书南堂杂兴买饭犹胜乞番客看耕僭学劝农官郊行虽无客共樽中酒何至僧鸣饭后钟枕上作写怀五律病侵强健日过圣明时骨相忍穷安晚境留病压灾年病中春当三月半狂胜十年前题酒家月能从我醉风欲驾人仙月下纳凉放言夸酒圣着论笑钱愚中乐事老犹嗤佞佛贫亦讳言钱自勉众中容后死险处得先归莫笑老去才难尽穷来志益坚自述老幸传家事狂犹为国忧夜赋今古无穷事江湖未死身醉赋算贫先放鹤嫌闹并疏僧孤村病无诗一字穷赖酒三升夜赋酒狂宁限老诗思正须穷夜坐人笑谋生拙天教到死衡门都门下第客山寺退居僧贫甚老病频辞客嬉游不出村穷居病苏身渐健秋近夜微凉小集似客犹居里如僧未出家独处出寻邻叟语归读古人书遂初睡凭书介绍愁赖酒驱除晚兴贫忧偿酒券懒悔许僧碑自嘲壮年处老佳日病中过寓兴交游无辈行怀抱有曾玄八十四吟身备乡三老家传子一经自喜素壁图嵩华明窗读老庄筑舍已老学犹力久穷诗未工蜀汉我存人尽死今是昨皆非癸亥初冬作行思绝大漠归但醉新丰枕上五斗方需禄千金且爱身送子坦赴官不动成罴卧微劳学鸟伸病中强健关天幸逍遥似地仙述死边常得活闹处偶容归幽居采药九蒸曝朝真三沐薰幽居贫废儿孙学慈生仆妾顽病中乐哉容膝地着此曲肱翁即事忘出岫叶落喜归根寓叹身叨乡祭酒孙为国添丁卧病杂题丹灵驱坚子神定出婴儿道室直嫌绳尚曲重觉鼎犹轻铭座写怀七律无才借作长地有懑留为剧饮资寄友身似野僧犹有发门如村舍强名官成都岁暮此生竟出古人下有志尚如年少时自嘲旧学极知难少贬吾侪持此欲安归寄陈鲁山大事岂堪重破坏穷人难与共功名晨起四海道途行大半百年光景近中分西楼独酌时平壮士无功老乡远征人有梦归春残老病已全惟欠死贪嗔虽断尚馀痴病起位卑未敢忘忧国事定犹须待阖棺病起书怀甑炊地碓新舂米衣拆天吴旧绣图归耕浮生一笑常难必此乐他年未易忘劳华楼夜饮青山是处可埋骨白发向人羞折腰出西门比红有句狂犹在染白无方老已成夜酌流年速似一弹指更事多于三折肱亲旧虽有数椽常似客仅存一肉未成僧排闷敢恨帝城如日远喜闻天语似春温至严州得请免入觐酒宁剩欠寻常债剑不虚施细碎雠西村醉归着书幸可俟后世对客从嗔卧大床村居穷空敢恨寒无褐忧患原因出有车岁暮浮生亦念古有死壮气要使胡无人居家为逆旅相逢处身在严装欲发中病中作黄旗万里无侯骨红烛千杯有酒肠幽居杂咏志士凄凉处老名花零落雨中看病起饭足便休慵念禄丹成不服怕登仙读山谷诗药来贼境灵何用米出胡奴死不饮感兴楼船夜雪瓜州渡铁马秋风大散关书愤香浮鼻观烹茶熟喜动眉间炼句成登北榭惊回万里关河梦滴碎孤臣犬马心夜雨千艘冲雪函关晓万灶连骆谷秋纵笔痴人自作浮生梦腐骨那须后世名晚游残生已与灰俱冷旧友谁知几可凭夜赋家近右军觞咏地身如太史滞留时醉后流年不贷人皆老造物无私我自穷幽居虹穿道室炉丹熟龙吼空山匣剑开次音乐范参政书怀天下可忧非一事书生无地效孤忠溪在作身世蚕眠将作茧形容牛老已垂胡七十史册误人悲壮志关河回首负初期怀南郑秋气已高殊可喜老怀多感自无欢独酌老皆有死岂独我士固多穷宁怨天书剑寓世已为当去客爱书更付未来生读书天理直须处看人谋常向巧中疏题斋璧门无客至惟风月案有书存但老庄中樽中无酒但清坐架上有书犹纵观七十一翁吟身外岂关吾辈事镜中已换昔年人赋羸躯垂老将焉往公论犹存似可凭枕上弃官正为愚无用谢客新缘病有名野堂发无可白方为老酒不能赊始觉贫七十三吟早知虚起弹冠意悔不常为秉烛游忆昔岂知鹤发残年叟犹读蝇头细字书书感老已为民犹学问向虽作吏半山林旧学补衣未竟迫秋露待饭不来闻午钟不出门吟陈编时见古成败旧友不知今在亡排闷贫甚不为明日计兴来犹作少年狂晚步人生十事九堪叹春事三分二已空春雨外物不移方是学俗人犹爱未为诗朝饥示子聿熟思岂是天贫我妄计还忧鬼笑人苦贫流汗未干衣上雨大声已发鼻端雷午睡遗经在椟传家学大字书墙作座铭自述儿能解事甘藜藿婢苦无薪睨з苦贫造物偶容穷不死众人共养老无能暮归作孤忠要有天知我万死当思后视今读史折除富贵惟身健补贴光阴有夜长冬暮舌自生肥胜玉食腰常忘带况金围昨非凡心未免更诗字习气犹思议古人自责名姓已随身共隐文辞终与道相妨遗兴卖困不灵仍喜睡送穷无术又来归开岁天为念贫偏与健人因见懒忄吴称高独酌一无可恨得归老寸有所长能忍穷野望邪正古来观大节是非死后有公言观史令尹阅人三仕已太山在我一毫芒醉舞三径就荒俱已老一樽相属永无期哭张季长胸中那可有一事天下故应无两人初归杂咏造物与兼与健乡人知老不知年村居多闻只解为身累后死空令见事多对酒作贷米未回愁灶冷读书有课待窗明秋晓风藁面寒无褐雷转饥肠饭有沙志学家塾读书须十纸山园上树莫千回示诸孙春寒例谢常来客老病犹贪未见书初春书怀天将耄齿偿贫悴身受虚名坐谤伤陌上镜里鬓无添白处樽前颜有暂丹时老甚混俗岂须名赫赫耐嘲惟可腹便便舟中作客从谢事归时散诗到无人爱处工理梦中作浊酒可求敲野店旧题犹在拂颓墙题旅舍壁贫犹自力常谋醉病不能且赋诗自近村归舂炊不继儿啼饭烹饪无方客絮羹寓叹诗才退后愁强韵眼力衰来怯细书世事单复篝衣时脱着甜酸园果半青黄夏日便死也胜千百辈少留更住两三年书兴唿童不应自生火待饭未来还读书遣怀身游与世相忘地诗到令人不爱时山房淡交喜得山栖友杰作疑非火食人简邢德允花经风雨人方惜士在江湖道益尊春晚目前虽有小得失天下岂无公是非垂钓作啄吞自笑如孤鹤导引何妨效五禽春晚多病更知身是赘九原那恨死无名春感虽惭江左雄繁郡且看人间矍铄翁严州大阅扶持后死知天幸容养无能荷国恩秋夜斋中藁面暂朱知酒酽曲身成直赖炉温夜寒虚名定作陈惊座好句真惭赵倚楼封渭南伯写景五律浪蹴半空白天浮无尽青海中雷雨初霁天逼星辰大霜清剑佩寒梦仙酒尽瓶枵腹炉寒客曲身寒甚雨昏鸡共懒米尽鼠同饥初夏月昏天有晕风软水无痕村夜天回河络角海阔斗阑干夜归风生尽散天阔月徐行月下小酌病树有雕叶残蝉无壮声秋怀三家小聚落两姓世婚姻埭西木落山尽出钟鸣僧独归过吉泽经行桥独木伫立路三叉野望野父编龙具樵儿习兔园同上铜灯立雁趾石鼎揭龙头书室荒园抛鬼饭高几置神鹅赛神荒陂船护鸭断岸笛唿牛小立墓扫鸦衔肉人过鹭导船郊行孛牛将犊过雄雉挟雌飞山行漏从处永风自远来凉官舍妇汲惟陶器民居半草忆南郑舞简村巫醉涂朱野女妆驿壁偶题藤络将颓石松号不断风明觉寺地瘦竹无叶风干茅有声井研道中月正树无影露浓荷有声徙倚茶鼎声号蚓香盘火度萤道室锼叶成篆风蹙水生纹巢山霜郊熊扑树雪路马蒙毡感旧零落花随水轮┺空篱园中染丹梨半颊斫雪蟹双螯对酒磷飞乘月暗枭语似人唿夏夜蚁知军阵法作纬车声秋怀冰梨似颊霜栗大如拳对食写景七律十里溪山最佳处一年寒暖中时近游山重水复疑无路柳暗花明又一村游山西村七泽苍茫非故国九歌哀怨有遗音塔子矶船上急滩如退人缘绝壁似飞猱过东氵灵滩地连秦雍川原壮水下荆扬日夜流归次汉中埋废苑唿鹰处雪暗荒郊射虎天书事蝉依疏柳长吟处燕委空巢大去时社日空山霜叶无行迹半岭天风有啸声丈人观攫饭饥乌占寺鼓避人飞鼠上经幢永庆寺山萦细栈疑无路树络崩崖欲压人普宁寺凄凉蛩伴草根语憔悴鹊从天上归秋雨农事渐兴人满野霜寒初重雁横空横塘残灯无焰穴鼠出藁叶有声村犬行冬夜未霜村舍秋先冷无月江边夜自明秋夜小楼一夜听春雨深巷明朝卖杏花临安春雨初霁津吏报增三尺水山僧归入万重秋雨灯影动摇风不定船声堂浪初生宿渔浦挈人沽村市酒打包僧趁寺楼钟故山里儒朱墨开冬学庙史牲牢祝岁穰北窗病骨未成松下土老身常伴渡头舟中作蟋蟀独知秋令早芭蕉正得雨声多秋兴归时带雨数点木落又添山一峰晚眺荒是经雨多牛迹村舍无人有碓声步至近村巢干燕乳供哺花过蜂蜜满房初夏民有襦知岁乐亭无桴鼓喜时康初夏居树罅忽明知月上竹梢微动觉风生池上圆鼙坎坎迎神社大字翩翩写酒旗游贱窥篱无狗盗夜长暖足有奴岁暮童夸犊健浮溪过妇闵蚕饥负叶归初夏水浅游鱼浑可数山深药草半无名山行远火微茫知夜续长歌断续认归樵泛舟风高木叶危将脱月上天河澹欲无南堂夜坐重帘不卷留香久古砚微凹聚墨多书室溪鸟低飞画桥外路人相值绿阴中衡门独立霜野草枯鹰欲下江天湿雁相唿郊行晓树好风莺独语夜窗细雨燕相依初夏幽居偶题舟行十里画屏上身在四山红雨中出游寒鸦阵黑疑过老木声酣认雨来书喜酒坊饮客朝成市佛庙村伶夜作场书喜庭花无影月当午檐树有声风报秋夜景天宇淡青成卵色水波微皱作靴纹新篱微雨已收尽散众星俱隐月徐行秋夜髟曾暗树类奇鬼突兀黑如坏山湖塘雷雨野火已亡秦相篆江涛犹托伍胥神秋望月色横分窗一半秋声正在树中间枕上客送轮霜后蟹僧分磊落社前姜对食戏咏紫蟹迎霜盈径尺白鱼脱水重兼斤示客山口正衔初出月渡头未散欲归舟中天宇更无一点谯门初报鼓三通上元夜虎印雪泥馀过迹树经野火有空腔怀梁益旧游棋枰窗下时闻雹丹灶岩间夜吐虹道室十里织成无罅锦半天留得未残霞梅仙坞花泾观桃李官赋毕输无吠犬农功已息有牛晚秋野兴细径僧归外寺疏灯人语酒家楼出游独木架成新略彳勺一峰买得小嶙峋闭门风从未萧萧起月过花阴故故迟石帆夏日一棹每随潮上下数家相望埭东西渔父暑退忽惊秋渐晚夜长已与昼中分秋夕群鱼聚散忽无迹孤蝶去来如有情夏昼渔艇往来春浪碧人家高下夕阳红近村出有儿孙持几杖归从邻曲话桑麻茅舍楼台到处灵和柳帘幕谁家子晋笙小市夜雨涨深三尺水晓寒留得一分花小园瓶花力尽无风堕炉火灰深到晓温晓坐红颗带芒收晚稻绿苞和叶摘新橙霜天晚兴旱馀镂园蔬叶寒浅蜂争野菊花西村丹砂岩际朝暾日枸杞间夜吠人采药燕雏掠地飞无力梅子临池坠有声夏日栖鹊自惊移别树流萤相逐度横塘夏夜团脐磊落吴江蟹缩项轮汉水鳊小酌屏园燕几成山字簟展凉轩作水纹龟堂晨起放翁生于宣和长于南渡其出仕也在绍兴之末和议久成即金海陵南侵溃归孝宗锐意出师旋以宿州之败终归和议其时朝廷之上无不以画疆守盟息事宁人为上策而放翁独以复仇雪耻长篇短咏寓其悲愤或疑书生习气好为大言借此为作诗也今阅全集始知非尽虚矫之气也其跋周侍郎奏稿云南渡初先君归山阴一时贤公卿与先君游者言及靖康北狩无不流涕哀恸又跋傅给事帖云绍兴中士大夫言及国事无不痛哭人人思杀贼是放翁年十馀岁时早已习闻先正之绪言遂如冰寒火熟之不可改易且以春秋大义而论亦莫有过于是者故终身守之不变入蜀后在宣抚使王炎幕下经临南郑瞻望杜志盛气锐真有唾手燕之意其诗之言恢复者十之五六出蜀以后独十之三四至七十以后正值开禧用兵放翁方治东篱日吟咏其间不复论兵事其诗有云不须强预国家忧亦莫妄陈帷幄筹是固无复有功名之志矣然其感中原旧事云乞倾东海洗胡沙老马行云中原旱蝗胡运衰王师北伐方传诏一闻战鼓意气生犹能为国平燕赵则此心犹耿耿不忘也临殁犹有王师北定中原日家祭无忘告乃翁之句则放翁之素志可见矣放翁之不忘恢复未免不量时势然亦多忄吴于传闻之不审在蜀时金之边将时有蜡书来报宣威幕府具言其国虚实见南郑诗内自注彼以蜡书来利赏赐自必诡言祸败以中吾所喜肯以实告耶淳熙十一年金世宗如会宁命太子守国而放翁有闻虏酋遁归漠北诗十二年又有感秋诗自注闻虏酋自香草淀入秋山盖远遁矣不知金国每年巡历春水秋山自其常制金世宗最号贤君国中称小尧舜其时朝政清明边圉安有何事而遁归漠北遁入秋山耶可见邻国传闻之讹易于耸听而放翁辄轻信之其后庆元四年又有诗闻金虏乱淮以北民苦征调皆望王师之至可见边疆纷纷好言敌国有畔此韩胄所以轻率用兵致败也开禧二年吴曦反以蜀地降金三年安丙诛曦稍复蜀地而放翁诗有解梁已报偏师入自注云见邸报西师已复关中郡县又有闻西师复华州诗是时关中郡县及华州何曾能复而已见之邸报则邸报且不足信况传闻耶放翁自蜀东归正值朱子讲学提倡之时放翁习闻其绪言与之相契家居有寄朱元晦提举诗谢朱元晦寄纸被诗又寄题朱元晦武夷精舍诗所谓有方为子换凡骨来读晦翁新着书也及朱子卒放翁祭之以文云某有捐百身起九原之心倾长河决东海之泪路修齿耄神往形留是可见二公道义之交矣时伪学之禁方严放翁不立标榜不聚徒众故不为世所忌然其优游里居啸咏湖山流连景物亦足见其安贫守分不慕乎外有昔人衡门泌水之风是虽不以道学名而未尝不得力于道学也其集中亦有以道学入诗者如冬夜读书云六经万世眼守此可以老多闻竟何为绮语期一扫又有云虽叹吾何犹当尊所闻从今倘未死一日亦勤平昔云皎皎初心质天地兢兢晚节蹈渊水书怀云平生学六经白首颇自信所觊未死间犹有分寸进示儿云闻义贵能徙见贤思与齐又云易经独不遭秦火字字皆如见圣人汝始弱龄吾已耄要当致力各终身可见其晚年有得非随声附和以道学为名高者矣至其诗之清空一气明白如话而无迂腐可厌之习则又有馀事也放翁与杨诚斋同以诗名诚斋专以俚言俗语阑入诗中以为新奇放翁则一切扫除不肯落其窠臼盖自少学诗即趋向大方家不屑屑以纤佻自贬也然间亦有一二语似诚斋者如晚步云寓迹个中谁耐久问君底事不归休饥坐云落笔未妨诗衮衮闭门犹喜气扬扬老学云名誉不如心自肯醉中走笔云过得一日过一日人间万事不须谋自咏云作个生涯君勿笑新作篱门云虽设常关果是么自诒云愈老愈知生有涯此时一念不容差遣兴云关上衡门那得愁此等诗派南宋时盛行在放翁则为下劣诗魔矣放翁万首诗遣词用事少有重复者惟晚年家居写乡村景物或有见于此又见于彼者老境云智士固知穷有命达人元谓死为归寓叹又云达士共知生是赘古人尝调死为归晨起云大事岂堪重破坏穷人难与共功名忆昔又云壮士有心悲老大穷人无路共功名夜坐云风生尽散天阔月徐行夜坐又一首云湖平波不起天阔月徐行冬夜云残灯无焰穴鼠出藁叶有声村犬行枕上作又云孤灯无焰穴鼠出枯叶有声邻犬行初夏居云民有襦知岁乐亭无桴鼓喜时康寒夜又云市有歌唿知岁乐亭无桴鼓喜时平羸疾云羸疾止还作已过秋暮时但当名百药那更谒三医题药囊又云残暑才属尔新秋还及兹真当名百药何止谒三医此则未免太复盖一时凑用完篇不及改换耳朱子尝言放翁能太高迹太近恐为有力者所牵挽宋史本传因之辄谓其不能全晚节此论未免过刻今按嘉泰二年放翁起修孝宗光宗两朝实录其时韩胄当国自系其力然放翁自严州任满东归后里居十二三年年已七十七八祠禄秩满亦不敢复请是其绝意于进取可知胄特以其名高而起用之职在文字不及他务且借以报孝宗恩遇原不必以不就职为高甫及一年史事告成即力辞还山不稍留恋则其进退绰绰本无可议即其为胄作南园记阅古泉记一则勉以先忠献之遗烈一则讽其早退此亦有何希荣附势依傍门户之意而论者辄借为口实以訾议之真所谓小人好议论不乐成人之美者也今二记不载文集仅于逸稿中见之盖子刻放翁文集时胄被诛未久为世诟厉故有所忌讳不敢刻入未必放翁在时手自削去也诗集中仍有韩太傅生日诗并未删除则知二记本在文集中盖因其乞文而应酬之原不必讳耳放翁不以书名而草书实横绝一时其自题醉中所作草书云酒为旗鼓笔力槊势从天落银河倾醉中作草书云醉草今年颇入微卷翻狂墨瘦蛟飞睡起作帖数行云古来翰墨事着意更可鄙跌宕三十年一日造此理不知笔在手而况字落纸三叫投纱巾作歌志吾喜学书一首云九月十九柿叶红闭门读书人笑翁世间谁许一钱直窗底自用十年功老蔓缠松饱霜雪瘦蛟出海虚空即今讥评何足道后五百年言自公暇日弄笔云草书学张颠行书学杨风平生江湖心聊寄笔砚中龙蛇入我腕疋素忽已穷馀势尚隐辚此兴嗟谁同杂兴诗云纸欲穷时瘦蛟举已看雷雨跨苍茫草书歌云吾庐宛在水中车马喧阗那到耳一堂然卧虚旷蝉声未断声起有时寓意笔砚间跌宕奔腾作诙诡徂徕松尽玉池墨梦泽干蟾滴水心空万象提寸毫睥睨僧窥长史联翩昏鸦斜着壁郁曲瘦蛟蟠入纸神驰意造起雷雨坐觉干坤真一洗小儿劝我当自珍勿为门生书几夜起作书自题云一朝此翁死千金求不得是放翁于草书工力几于出神入化惜今不传且无有能知其善书者盖为诗名所掩也杜少陵亦无书名然杜诗详注云胡俨在内阁见子美亲书卫八处士诗字甚怪伟惊唿热中肠作呜唿热中肠放翁目力亦绝人五十岁秋夜读书戏作云也知赋得寒儒分五十灯前见细书五十三岁诗灯前目力虽非昔犹课蝇头二万言六十岁诗细书时读眼犹明六十九岁诗目了未妨观细书七十五岁诗年过七十眼犹明天公成就老书生七十六岁诗目光焰焰夜穿帐又细书如蚁眼犹明七十七岁诗老夫垂八十岩电尚烂烂孤灯观细字坚坐常夜半又云一齿已摇犹决肉双眸虽涩尚耽书直至七十九史局告成将致仕始言目昏颇废书作诗记其始是七十九目力方稍减也八十二岁老态诗亦云似见不见目愈衰欲堕不堕齿更危然又云目昏大字亦可读齿摇犹能决濡肉则亦尚未大害又七十七岁有记记中夜睡觉两目每有光如初日历历照物昔晁文公自谓善养生之验予则偶然耳又八十二岁十一月廿七记夜分披衣神光自两眦出若初日室中皆明此又神光涌现不可思议者又先生齿牙亦坚利七十七岁始一齿动摇戏作云病齿原知不更全漂浮杌涅已三年一朝正使终辞去大嚼犹能尽彘肩又诗云摇齿复牢堪决肉枯颅再茁已胜簪八十一岁堕第三齿有诗至八十五岁腊月五日始落第一牙距易箦仅数日耳然则先生具寿者相得天独厚为一代传人岂偶然哉卷七陆放翁年谱小引放翁集向无年谱然身阅六朝历官中外仕而已已而仕出处之迹既屡更且所值之时当宋南渡战与和局亦数变使非有谱以标岁月则读者于先生之身与世将茫无端绪幸先生诗自入蜀以后四十卷系手自编订四十卷之后至八十五卷则其子子ね当先生在时即随年记录故岁序差可考而文集中碑记之类亦多书明年月官位可以稽其时也昔王宗稷作苏文忠年谱悉本东坡大全集诠次之今余亦仿此例就剑南诗集渭南文集及家世旧闻老学庵笔记等书次其先后盖已十得八九惟入蜀以前少年之作所存无几难于悬揣然事迹亦往往散见于诗文因亦就其可知者系于某年之下并略载时事以相印证庶读者可以一览了如云陆放翁年谱宋徽宗宣和七年已巳先生生于是年十月十七日在淮上舟中是日平旦大风雨及先生生而雨止见先生庆元元年诗题又有诗云少傅奉诏朝京师舣舟生我淮之湄按先生先世自嘉兴徙钱塘吴越时又徙山阴之鲁墟世业农宋祥符中陆轸始以进士起家仕至吏部郎中直昭文馆赠太傅是为先生高祖轸生官国子博士赠太尉是为先生曾祖生佃仕至尚书左丞赠太师楚国公是为先生之祖宋史有传佃生宰字元钧则先生父也见先生文集及家世旧闻其官位不可考按先生跋向芗林帖云先少师使淮南实与芗林为代跋周侍郎奏稿云余生于宣和末年先少师以畿辅转输饷军泽潞寓家于荥阳又云先君以御史徐秉哲论罢南来寿春则先生父盖尝官提举转运等职跋楚公奏稿云此先少师绍兴中命笔吏传录者又作陈彦声墓志云建炎四年先君会稽公奉祠洞霄宫则南渡后曾有祠禄又跋朝制要览及持老语录皆云先君会稽公则其官阶及勋封可见也惟文集称先少师诗集称先少傅微有不同然师傅同一阶盖皆应得之封耳钦宗靖康元年丙午二年丁未二帝北行高宗建炎元年即靖康二年五月即位改元二年戊申三年己酉金兵南下帝航海四年庚戌帝归临安金立刘豫为子皇帝先生年七岁按陈彦声墓志云建炎四年金兵南来先君欲避无所闻东阳陈彦声以侠称乃挈家依之居三年乃归跋周侍郎奏稿云先君自徐秉哲论罢后南来寿春又自淮徂江间关兵间及归山阴旧庐则某年已稍长矣开禧中有诗追记云家本徙寿春遭乱建炎初南来避狂寇乃复遇强胡乱定不敢归三载东阳居盖先生生而遭乱其父挈之避兵由寿州过江又侨居东阳者三年至绍兴二三年始归山阴绍兴元年辛二年壬子三年癸丑四年甲寅先生年十岁按跋周侍郎奏稿云先君归山阴一时贤公卿与先君游者言及靖康北狩无不流涕哀恸又跋傅给事帖云绍兴中某甫成童见当时士大夫言及国事无不痛哭人人思杀贼盖皆此数年中事先生生平以复仇为念盖自幼习闻先正之言至老不变也又嘉泰元年有诗谓某十许岁即往来门诸山五年乙卯金太宗崩熙宗立徽宗殂于金六年丙辰先生年十二能诗文以荫补登仕郎本传按先生父南渡后不见有仕宦之迹盖以祠禄致仕所得恩荫也七年丁巳先生年十三跋陶渊明集云吾年十三四时侍先少傅居城南小隐八年戊午相秦桧先已罢相至是再相与金议和九年己未金人归河南陕西地十年庚申金复取河南陕西先生年十六初赴举场按先生灯笼诗云我年十六游名场灵芝借榻栖僧廊又跋范元卿书后云绍兴庚申辛酉间予年十六七与陈公实及予从兄伯山仲高叶晦叔范元卿皆同场屋十一年辛酉和议成先生年十七尚从师受业与许子威辈同从鲍季和先生晨兴必具帽带而出见嘉泰元年诗自注十二年壬戌金人归徽宗郑后邢后之丧及韦太后十三年癸亥先生年十九以举进士试南省至临安见嘉泰三年诗自注十四年甲子先生年二十作司马温公布被铭自注予年二十岁所作今传以为秦少游作者非也又作菊枕诗见丁未岁诗注是年上元在都城从舅光州通判唐仲俊观灯见嘉泰二年诗自注十五年乙丑十六年丙寅十七年丁卯先生年二十三按先生跋韩非子云绍兴丁卯先君年六十时所得吴或才老本先生是年父尚在而入仕后未见有丁父艰之事盖其父殁于此数年中十八年戊辰十九年己巳金宗颜亮弑熙宗而自立二十年庚午二十一年辛未二十二年壬申二十三年癸酉金迁都于燕先生年二十九两浙转运使陈阜卿考试官秦桧孙埙以右文殿修撰就试直欲首送阜卿得先生文擢置第一埙次之桧大怒二十四年甲戌先生年三十试礼部被黜时陈阜卿亦几得祸二十五年乙亥秦奉死二十六年丙子钦宗殂于金二十七年丁丑先生年三十三作门寿圣院记尚无官位但书吴郡陆某记二十八年戊寅先生年三十四官福建宁德县主簿先生有谢内翰启云仕由资荫盖先生十二岁所得恩荫至是始选主簿也是岁作宁德县城隍记系衔书迪功郎主簿见文集按先生赴任由温州入闽有题江心寺泛瑞安江及平阳驿观梅等诗二十九年己卯先生年三十五在宁德按先生跋盘涧图云绍兴己卯庚辰之间予为福州决曹掾与闽县大夫张仲钦甚相得三十年庚辰先生年三十六以荐者除敕令所删定官迁大理司直兼宗正簿本传盘涧图跋云绍兴己卯庚辰予为福州决曹是是年春间尚在宁德也祭周益公文云绍兴庚辰予始至行在与益公相遇遂定交则以除敕令所入都也先生自闽归途亦从温处经行有诗记其事云自来福州诗酒殆废今北归至永嘉括苍无日不醉又有诗记绍兴庚辰游谢康乐石门王仲信为作石门瀑布图皆自闽归杭之游迹也三十一年辛巳金主亮南侵被弑于瓜洲金世宗立入都于燕先生年三十七在敕令所迁枢密院编修官按本传谓孝宗即位迁枢密院编修官而先生子子ね跋语云绍兴辛巳及事高宗累迁枢密使编修是枢院乃高宗所授先生挽汪茂南诗云往者绍兴末江淮闻战鼙自注先相公汪澈督师荆襄招予幕府会留枢属不克行又跋陈鲁公所草亲征诏云辛巳壬午之间予为西府掾西府即枢院也是枢院之迁在绍兴无疑又史馆书事诗云绍兴辛巳尝蒙恩赐封先生奏杨存中不宜掌禁旅非宗室外家不宜封王皆在是年又上执政书论文章开于道术见文集三十二年壬午高宗传位于孝宗先生年三十八自敕令所罢归孝宗即位在六月以史浩黄祖舜荐召见赐进士出身擢太上皇帝圣政所检讨官本传按先生跋曾文清奏稿云绍兴末文清居会稽予自敕局罢归无三日不见又作复斋记亦称是年自都下还里盖是春夏间事其因荐召用虽不载月日然是年十一月上疏请信诏令治其尤阻格者记已在检讨任可知皆孝宗初即位未改元之岁也又丙午岁晚书怀诗自注绍兴末予官玉牒所盖因修圣政记故兼是官有玉牒所迎驾诗孝宗隆兴元年癸未先生年三十年在检讨任正月二十一日二府请先生撰致夏国主书二月二日又请作省招谕中原士民见文集金蒙城邢侵边杀我义民既而被擒朝议将置大辟先生上书谓彼能为其国尽力宜免诛以示中国礼义阆州奏庆见先生上书宰执勿受其图和议将成又上书二府当与金人约建康临安皆建都地俱见文集按先生复斋记又谓隆兴元年某自都还里始与仲高遇又王彦光见访并送茶诗云迩英帷幄旧儒臣肯顾荒山野水滨遥想解酲须底物隆兴第一壑源春则是年似又曾归里按先生方任检讨何以又返山阴岂乞假暂归耶二年甲申先生年四十时曾觌龙大渊用事先生为枢密张焘言焘遽以闻上诘语所自来以先生对上怒出先生通判建康寻易隆兴府本传按本传先通判建康今集中并无建康诗岂不久即调京口耶先生跋张敬夫书谓甲申佐郡京口张忠献浚以督军过焉故常与其子敬夫游按浚殁于是年八月则先生通判京口必在春夏矣又序京口倡和诗谓隆兴二年闰十一月韩无咎来省亲于润予时通判郡事故与倡和云干道元年乙酉先生年四十一在镇江有镇江府城隍忠庙碑记二年丙戌先生年四十二自镇江移官通判豫章即本传所云隆兴府上陈安抚启云佐州北固麦甫及于再尝易地南昌瓜未期而先代七月舟行星子县半日至吴城见诗集本传谓言者论先生交结党人力说张浚用兵遂免归先生在蜀有诗云少年论兵实狂妄谏官劾奏当窜殛正指此事也先生幽栖诗自注干道丙戌始止居镜湖之三山而庆元三年春尽遣怀诗自注则云予以干道乙酉卜筑湖上盖乙酉买宅丙戌罢官归始入居之嘉泰甲子有诗云曩得京口俸始卜湖边居乙酉正在京口以京口俸买宅正是年也入居则丙戌耳开东园之路诗云忆自南昌返故乡移家来就镜湖凉是自南昌归始居之证三年丁亥先生年四十三正月十四日作崇恩禅院记系衔但书通直郎而无职任已罢官故也四年戊子五年己丑先生年四十五是年十二月差通判夔州见入蜀记六年庚寅先生年四十六以闰五月起行十二月二十七日到夔州将赴夔府书怀云自从南昌免五岁嗟不调盖自丙戌至庚寅凡五阅岁矣七年辛卯先生年四十七春间监夔州试有试院呈同舍诗有将出院及拆号前一日作等诗作王侍郎生祠记系衔书左奉议郎通判军州主管学事兼管内劝农事八年壬辰先生年四十八以夔州通判将满任上书虞丞相预乞一官得就禄见文集会王炎宣抚川陕辟为办公事本传按先生是年作静镇堂记系衔书左承议郎权四川宣抚使办公事兼检法官盖已作幕僚去夔州任矣送范西叔序云干道壬辰予至益昌始识范东叔后月馀与其兄西叔为僚于宣威幕府是年北游南山望万年县皆以幕僚出使见静镇堂记及东楼集序九年癸巳先生年四十九自成都唐安至汉嘉四十日复还成都寻摄蜀州有初到蜀州寄成都诸友诗入夏又摄嘉州先生跋岑嘉州集云干道癸巳予自唐安别驾来摄嘉州八月作汉嘉郡藏丹洞记官舍多奇石取作假山名西斋曰小山堂见诗集淳熙元年甲午先生年五十秋间摄蜀州事有蜀州大阅诗按是年秋夜读书诗云别驾生涯似蠹鱼又与吕周辅教授游大邑诸山云广文别乘官俱冷盖皆以通判摄州事也冬又往荣州摄事盖幕僚系辟用而本品仍是通判二年乙水先生年五十一在荣州得制置司檄催赴参议官任正月十日离荣州有诗范成大来帅蜀又辟为参议官以文字交不拘礼法人讥其颓放因自号放翁本传三年丙申先生年五十二作范待制集序及筹边楼记系衔书朝奉郎成都府路安抚司参议官兼四川制置使司参议官是年有饭保福院诗云饱饭即知吾事了免官初觉此身又中偶题诗七千里外新客十五年前旧史官病中戏书云免从官乞假且喜是身又有蒙恩奉祠桐柏诗云罪大初闻收郡印恩宽俄许领家山盖缘事不复摄州别领桐柏祠禄四年丁酉先生年五十三由桐柏祠禄换授主管台州崇道观见铜壶阁记及彭州贡院记是岁范成大还朝先生有诗送行秋间得都下八月报书牧叙州有诗然以后无叙州诗但有东归有日书怀诗及遣兴诗自注予将赴道被命东归盖吏部选叙州而朝旨令赴行在也后有上书乞祠诗述此云圣君终省记万里忽乘驿五年戊戌先生年五十四离蜀东归有赏海棠诗云吉日不留春已老归舟已具客将行又明年忆蜀中诗云去年忝号召五月触瞿塘盖以春暮出蜀仲夏过峡也子ね跋语谓戊戌春孝宗念其久外趣召东下盖是去年选叙州之后又先生乞祠诗远客游穷塞亭障秋萧瑟圣君终省记万里忽乘驿是东归实出于内召先生有谢王枢密启云斐然妄作本以自娱流传偶至于中都鉴赏遂尘于乙览盖先生在蜀有诗传入都孝宗闻之故特召还也谢钱参政启云一麾在巴蜀之间万里促宣温之对清光咫尺睿赏再三略有司资格之常备奉使询谋之选方忧官谤又辱诏追半道遣行虽叹栖迟之薄命频年省记要为比数于诸公据此则召还后曾赐对便殿即膺出使之命未几有诏别用寻遣往闽中按先生此次入闽官阶无考子ね跋语云先君凡五佐郡则此乃通判建安也以诗集考之秋间便道归里作一月留见明年己亥在建安忆家诗归门诗云征官行矣闽山去又寄千岩梦想中此行从衢州入闽有仙霞岭渔梁驿诸诗其官舍在建安见诗集六年己亥先生年五十五春夏在建安多不得意屡见于诗仲夏先发书画还故山有诗寻去官有初发建安诗云吾行迨及晚秋时归途由武夷山过信州铅山县至衢州奏乞祠留衢待命除提举江南西路常平茶盐公事赐绯鱼袋即在衢起行十二月至江西有弋阳县饶抚道中等诗治在抚州见抚州广寿禅院记是冬奏筠州反坐百姓陈彦通诉人吏冒役状见文集七年庚子先生年五十六秋冬自临川至高安十一月被命诣行在见广寿禅院记按本传以发粟赈民为给事中赵汝愚所驳遂与祠过严州得请免入奏仍除外官遂便道归山阴俱见诗集是年在临川时自作放翁赞见文集以后皆家居八年辛丑先生年五十七自庚寅至辛丑始见九日于故山见诗集是年有寄朱元晦提举诗以年荒望其来赈粜也九年壬寅先生年五十八筑堂曰书巢自作记又追作成都古楠记自注时已去蜀其系衔书朝奉大夫主管成都府玉局观有诗云放翁白发已萧然黄纸新除玉局仙十年癸卯先生年五十九有寄题朱元晦武夷精舍诗十一年甲辰先生年六十有闻虏酋遁归漠北诗按是岁金世宗如会宁命太子守国明年始回燕京曰遁归者传闻之讹也十二年乙巳先生年六十一是岁有秋怀诗自注闻虏酋行帐为壮士所致几不免又感秋诗自注闻虏酋自香草淀入秋山盖远遁矣按金世宗最为贤君国中称小尧舜而传闻于宋如此可见邻国讹传之不可信此开禧轻率用兵所以致败也十三年丙午先生年六十二差知严州府赴行在入见天封寺记云予以新定牧入奏行在是因除授后始入都有延和殿退朝口号自注庭奏姓名上自东厢出御坐七月三日到严州任十四年丁未高宗崩先生年六十三在严州是岁始刻诗见子ね跋语十五年戊申先生年六十四在严州四月以任将满奏乞仍就玉局祠禄未报七月十日归家见诗集寻除军器少监入都本传有宿监中作及致斋监中诗十六年己酉孝宗传位于光宗金世宗崩章宗即位先生年六十五迁礼部郎中兼实录院检讨官按本传以此官系于绍熙元年然先生诗集是年有仪曹直庐南省宿直及中院书事诗十一月作明州阿育王碑记系衔己书朝议大夫尚书礼部郎中兼实录院检讨官则淳熙末已为是官其冬以口语被斥归作风月轩自记十年间两坐罢斥皆以诗谓之嘲咏风月故以名其轩光宗绍熙元年庚戌先生年六十六以后皆家居是年又删订诗稿自跋云此予丙戌以前诗十之一也在严州再编又去十之九然则丙戌以前诗存者百之一耳又子ね跋云戊申己酉以后诗公自大蓬谢事归命子ね编为四十卷亲加校定后复题其签曰剑南诗续稿子ね跋云先君在新定所编前稿于旧诗多所去取其所遗诗存者尚有七卷前稿行已久不敢复杂之卷中故别其名曰遗稿云又云自此以后至捐馆通前为八十五卷是岁先生自号九曲老樵见跋郑侠谢昌国书后二年辛亥先生年六十七作建宁府尊胜院记及绍兴府修学记系衔书中奉大夫提举建宁府武夷山冲观见文集三年壬子先生年六十八作天封寺记系衔提举冲之下增山阴县开国男食邑三百户九月上书乞再任冲十一月得请有拜敕口号自注祠禄钱帛粟絮共岁计千缗有奇予以官视大卿故俸给皆增于旧又云往时使闽者例得茶三斤予未尝沾及也又夜赋一首穷赖三升酒自注郡中月给酒九斗日恰得三升又寄张季长书近岁裁损滥恩所谓十色锦者所存无几观此可见宋时祠禄之厚矣四年癸丑五年甲寅孝宗崩光宗病不能执丧皇子嘉王扩即位是为宁宗先生年七十取舍东地一亩种花数十株名曰小园被命再领冲有诗又有孝宗皇帝挽诗宁宗庆元元年乙卯二年丙辰先生年七十二又拜再领祠官之命有诗云忄吴恩四领馒亭秋九月作吕居仁集序系衔书中大夫提举冲观盖中奉大夫进中大夫自注张季贤书来以大蓬见称以予寄禄官视昔秘书监也三年丁巳先生年七十三夫人王氏殁年七十一有子子ね乌程丞子龙武康尉馀子忄炎子坦子布子聿孙元敏元礼元简元用元雅曾孙阿喜按说郛记先生初娶某氏情好甚笃以不得于姑出去后遇于沈氏园殆不胜情作诗有云伤心桥下春波绿曾是惊鸿照影来后年老再过沈园犹有此身行作稽山土犹吊遗踪一泫然之句今夫人王氏则前妻出后所再娶也是年有谢朱元晦寄纸被诗四年戊午先生年七十四祠禄满不敢复请是年有诗闻金虏乱淮以北皆望王师之至是时金北方多警传闻于宋开禧用兵之谋所由起也五年己未先生年七十五乞致仕有五月七日拜致仕敕口号又述怀诗四叨优老禄十送故乡春按致仕后尚有半俸之给先生诗坐糜半俸犹多愧月费公朝二万钱以后系衔但书中大夫致仕山阴县开国男食邑三百户而无提举冲之称缘已罢祠禄也是岁朱子卒先生有祭文甚哀六年庚申光宗崩先生年七十六作居室记云旧食祠禄秩满不敢请又二年遂请老法当得祠禄亦不敢言寻赐龟紫有诗纪恩作赵秘阁文集序系衔书中大夫直华文阁致仕赐紫金鱼袋嘉泰元年辛酉先生年七十七子布自蜀中归二年壬戌先生年七十八有食不足诗自注卿监致仕当得分司禄然须自请今置之顷有赦令赐致仕者粟帛羊酒郡中亦格不行会孝宗光宗两朝实录及三朝史未就诏起先生同修国史实录院同修撰免奉朝请本传入都开局皆有诗寻又兼秘书监自言三作史官皆新开局也作婺州稽古阁记系衔书中大夫直华文阁提举佑神观盖起用后又畀祠禄有自嘲诗予仕宦几五十年历崇道玉局冲今又忝佑神之命以修国史兼秘书监居六官宅又有诗枉辱三华组自注国史实录及策府也是岁子ね赴金坛丞子龙赴吉州掾有诗寄二子云大儿新作鹤林游仲子经年戍吉州三年癸亥先生年七十九四月修史成进御是夕宿道山堂之东直舍升宝谟阁待制有辞宝谟举曾黯自代疏即上章致仕不允又上章固辞乃授太中大夫仍前宝谟阁待制提举江州太平兴国宫遂以五月初东归见文集受外祠敕有诗自记云壬戌六月十四日入都癸亥五月十四日去国中间有闰月盖相距正一年矣已致仕奉都省子致仕官得荐举乃举临安县巩丰随州教授王田监南岳庙赵蕃按致仕后谢丞相启云致仕许归已荷干坤之造异恩及幼更雨露之私盖致仕恩例又荫一子也四年甲子韩胄定议伐金先生年八十以后皆家居有闻虏乱送辛幼安入都等诗是岁送子ね官吴门送子坦官盐官市征送子修官于闽皆有诗子亦将赴官以兄弟皆出遂辍行周彦文遣画工来写先生像先生自作赞开禧元年乙丑先生年八十一辟舍东隙地插竹为篱名曰东篱自作记时方用兵而先生年已老故有诗云不须强预国家忧亦莫妄陈帷幄筹昔如埋剑常思出今作不计程然尚有出塞四首望王师之克捷也是岁子龙自江西归二年丙寅吴曦反以蜀地降金郭倪复泗州又攻宿州唐州皆败归金人入寇先生年八十二有诗云五处暌离父子情自注子ね调官行在子龙阻风西陵子修在闽子坦在海昌予与子布子家居又有力耕诗云残俸月无三万钱自注子编予诗四十八卷卷有百篇盖即剑南诗四十卷后之四十五卷也时已四十八卷且开禧二年以后尚有三年又每卷有百篇而今并为四十五卷每卷皆不及百篇盖子ね编刻时又有删并耳是岁方用兵故先生有闻西师复华州及观邸报诗上蔡临淮奏捷频等句三年丁卯安丙诛吴曦复所献金地史弥远诛韩胄先生年八十三恩封渭南伯食邑八百户子调官淮西子龙官东阳丞子坦调彭泽丞是年作李ね部诗集序系衔书太中大夫宝谟阁待制致仕渭南县开国伯食邑八百户赐紫金鱼袋陈伯子遣画工来写先生像先生自作赞嘉定元年戊辰和议成先生年八十四有诗传家六儿子其四今皓首自注大儿新年六十二仲子六十季亦近六十是年二月以后半俸亦不复请二年己巳先生年八十五终于家是年有自笑一首自注腊月五日汤沐按摩几半日是早第一牙脱去此后尚有诗七首则先生之卒在腊底也然不详何日卷八元遗山诗元遗山才不甚大书卷亦不甚多较之苏陆自有大小之别然正惟才不大书不多而专以精思锐笔清炼而出故其廉悍沉挚处较胜于苏陆盖生长朔其天禀本多豪健英杰之气又值金源亡国以宗社丘墟之感发为慷慨悲歌有不求而自工者此固地为之也时为之也同时李冶称其律切精深有豪放迈往之气乐府则清雄顿挫用俗为雅变故作新得前辈不传之妙郝经亦称其歌谣跌宕挟幽并之气高视一世以五言雅为工出奇于长句杂言揄扬新声以写怨思金史本传亦谓其奇崛而绝雕刻巧缛而谢绮丽是数说者皆可得其真矣苏陆古体诗行墨间尚多排偶一则以肆其辨博一则以侈其藻绘固才人之能事也遗山则专以单行绝无偶句构思渺十步九折愈折而意愈深味愈隽虽苏陆亦不及也七言律则更沉挚悲凉自成声调唐以来律诗之可歌可泣者少陵十数联外绝无嗣响遗山则往往有之如车驾遁之白骨又多兵死鬼青山原有地行仙蛟龙岂是池中物虮虱空悲地上臣出京之只知灞上真儿戏谁谓神州遂陆沉送徐威卿之荡荡青天非向日萧萧春色是他乡镇州之只知终老归唐土忽漫相看是楚囚日月尽随天北转古今谁见海西流还冠氏之千里关河高骨马四更风雪短檠灯座主闲闲公讳日之赠官不暇如平日草诏空传似奉天此等感时触事声泪俱下千载后犹使读者低徊不能置盖事关家国尤易感人惜此等杰作集中亦不多见耳郝经作遗山墓志谓其诗共五千百馀篇为古乐府以写新意者又百馀篇以今题为乐府者又数十百篇是遗山诗共五千七百馀篇乃世罕有其全集今所存者惟康熙中无锡华希闵刻本魏学诚作序谓其购得善本而锓之卷首载元初徐世隆李冶二序于元世祖仍抬起顶格是必仿元初刻本然诗仅一千三百四十首则所存者五分之一而已岂元初严忠杰等初刻时即为删节耶抑华氏翻刻时删去耶窃意遗山诗既有五千六七百首则其遭遇国变感慨沧桑必更有许多杰作而今有此数岂不可惜哉又遗山修饰词句本非所长而专以用意为主意之所在上者可以惊心动魄次亦沁人心脾今华氏刻本内第十三四卷率多题画绝句别无佳思而郝经所谓五千馀首者竟不得睹其全矣不知世间尚有全集否当更求之拗体七律如郑县亭子涧之滨独立缥缈之飞楼之类杜少陵集最多乃专用古体不谐平仄中唐以后则李商隐赵嘏辈创为一种以第三第五字平仄互易如溪初起日沉阁山雨欲来风满楼残星几点雁横塞长笛一声人倚楼之类别有击撞波折之致至元遗山又创一种拗在第五六字如来时珥笔夸健讼去日攀车馀泪痕太行秀发眉宇见老阮亡来樽俎鸡豚乡社相劳苦花木禅房时往还肺肠未溃犹可活灰土已寒宁复燃市声浩浩如欲沸世路悠悠殊未涯冷猿挂梦山月暝老雁叫群江渚深春波淡淡沙鸟没野色荒荒烟树平清江两岸多古木平地数峰如画屏长虹下饮海欲竭老雁叫群秋更哀东门太傅多祖道北阙诗人休上书之类集中不可枚举然后人习用者少遗山复句最句如怀州城晚望少室云十年旧隐抛何处一片伤心画不成重九后一日作云重阳拟作登高赋一片伤心画不成题家山归梦图云卷中正有家山在一片伤心画不成雪香亭杂咏十五首内有云赋家正有芜城笔一段伤心画不成玄都观桃花云人世难逢开口笑老夫聊发少年狂同严公子东园赏梅云佳节屡从愁里过老夫聊发少年狂此日不足惜篇就令一朝便得八州督争似高吟大醉穷朝晡送李参军诗内又有云就令一朝便得八州督争似彩衣起舞春斓斑桐州与仁卿饮一联风流岂落正始后诗卷长留天地间题梁都运所得故家无尽藏诗卷亦有此联田不伐望月婆罗门引云两都秋色皆乔木三月阿房已焦土存没一首又云两都秋色皆乔木一伐名家不数人答乐舜之云两都乔木皆秋色耆旧风流有几人东山四首有天公老笔无今古枉着千金买范宽胡寿之待月轩诗又有天公老笔无今古枉坡诗说右丞钱过庭烟溪独钓图绿蓑衣底玄真子不解吟诗亦可人息轩秋江捕鱼图又有绿蓑衣底玄真子可是诗翁画不成台山杂咏内有云恶恶不可恶恶可未要门望太平赠刘君用可二首内一首云恶恶不可恶恶可笑杀田家老瓦盆次首云恶恶不可恶恶可大步宽行老死休寄希颜末句共举一杯持两螯送曹寿之平水亦用此句作结此复句之最多者也已见陔馀丛考遗山在汴梁围城中自天兴二年春崔立以城降蒙古后四月二十九日始得出京而二十二日已先有书上蒙古相耶律楚材自称门下士诗文俱有月日可考此不可解时楚材为蒙古中书令遗山在金由县令累迁郎曹平日料无一面而遽干以书已不免未同而言即楚材慕其名素有声气之雅然遗山仕金正当危乱尤不当先有境外之交此二者皆名节所关有不能为之讳者岂蒙古曾指名取索如赵秉文之类耶抑汴城之降在正月至四月则已百馀日此百馀日中楚材早慕其名先寄声物色因有感恩知己之谊耶又按楚材奉蒙古主命亲至汴来索其弟思忠等遗山盖即是时与楚材投契故也遗山以崔立功德碑一事大不理于众口金哀宗天兴元年冬帝自汴京出谋复河北留完颜奴申完颜习捏阿不等总诸军守京师及帝攻卫州败奔归德汴城中食尽群议欲奉帝庶长兄荆王监国以汴降蒙古庶救一城之命或以告二相二相未敢专决西面元帅崔立遂因民之怨杀二相于尚书省劫荆王以汴京降其时立党献媚者谓立此举活百万生灵应作碑以纪此功德碑之说所由起也按金史王若虚传谓立党翟奕以功德碑属若虚若虚曰学士代王言此碑谓之代王言可乎奕不能夺乃召太学生为之此本遗山所作若虚墓志金史据以为传是若虚与遗山均无与也若虚传又云若虚辞免后召太学生刘祁麻革到省元好问即遗山时为郎中谓祁等曰众议属二君其毋辞祁不得已为草定以示好问好问意未惬乃自为之然止直叙其事而已据此则碑文系祁先作好问改作然郝经有辨磨甘露碑诗云国贼反城自为功万段不足仍推崇勒文颂德召学士滹南先生付一死即若虚林希更不顾名节兄为起草弟亲刻省前便磨甘露碑书丹即用丞相血百年涵养一涂地父老来看暗流涕数尊黄封几斛米卖家声都不计盗据中国责金源吠尧极口无颜作诗为告曹听翁且莫独罪元遗山是已辩明碑文非遗山所作其作者姓名虽未直斥而托之于林希兄弟希本北宋人为章忄享所用肆诋正人者郝诗借以引喻作碑文者耳然既有作文之人则非遗山可知但若虚传谓遗山改作止直叙其事而郝诗中仍有盗据中原等语岂遗山所作不曾用而仍用太学生所作耶郝诗所云林希兄弟是此碑必有兄弟二人共为之者遗山外家上梁文备述此事有云蜀家降款具存李昊之世修赵王禅文何与陆机之手迹伊谁受赏于我嫁名是当时作文者已受赏而后反嫁名于遗山又云追韩之骑甫还射羿之弓随彀自注予北渡后献书中令君荐诸名士而造谤者即书中所荐之人也考遗山上耶律楚材书荐士凡五十四人其中有兄弟二人并列者惟浑源刘祁及其弟郁则郝诗所云林希兄弟必指祁郁而言而祁作归潜志又力辨非己作而委之遗山归潜志谓礼部召余及麻信之入省首领官张信之元裕之以碑文为属余等辞不获命乃归草定付裕之越数日又召至省锁门裕之谓碑文今日当毕事于是裕之属草既成王从之及余为定数字铭词则从之裕之及存余旧数字碑序则全裕之笔也下又云其文皆众笔非余全文彼欲嫁名于余余安得辞后数日首领官奉立命赍告身三通付余辈特赐进士出身云云观此可见崔立碑本祁起草好问改定又彼此嫁名各自剖辨而卒不能掩也想见当时共以此碑为谄附逆贼故各讳言耳然遗山于此事终有干涉其上梁文先叙围中食尽待毙之状云穷甚析骸死惟束手人望荆兄之通好义均纪季之附庸谋则佥同议当孰抗爰自上书宰相所谓试微躯于万仞不测之渊至于喋血京师亦尝保百族于群盗垂涎之日是请荆王监国以汴城降既系遗山先上书执政金史奴申传并载遗山语甚详及崔立肆逆又尝保护多人免于凶害则其于立情分素熟可知也即王若虚传所云召刘祁麻革至省遗山以众议咸属二君为嘱是遗山已为之关说原不必论碑文之作与否矣遗山仕于金官至尚书省左司员外郎郝经墓志谓入翰林知制诰盖兼官也国变后以诗文重名为海内鲁灵光者几三十年客东平严实幕下最久以国亡史作己所当任闻累朝实录在顺天张万户家乃往请于张愿以身任编纂之责为乐夔所阻而止于是构野史亭于家凡金君臣事迹采访不遗至百馀万言所着壬辰杂编等书为后来修金史者张本其心可谓忠且勤矣虽崔立功德碑一事不免为人訾议然始终不仕蒙古时尚未建国号故但称蒙古则确有明据故郝经所撰墓志及金史本传皆云金亡不仕是可谓完节矣乃李冶徐世隆二序俱以其早死不得见用于元世祖为可惜此真无识之论也设使遗山后死数年见用于中统至元中亦不过入翰林知制诰号称内相而已岂若金亡不仕四字垂之史册哉余尝题其集云无官未害餐周粟有史深愁失楚弓颇道着遗山心事矣遗山当金哀宗天兴二年壬辰蒙古兵围汴京遗山在围城中未几哀宗奔蔡州明年癸已正月崔立叛以汴降蒙古四月二十九日遗山始出京而二十二日已有书上蒙古中书令耶律楚材自称门下士余作遗山诗话以其在金时与楚材素无一面何以未同而言若此今细阅遗山集楚材有二兄皆仕于金一名辨才官静难节度副使一名思忠官龙虎卫上将军楚材奉其主之命来索取哀宗幸借此可成和议俱遣往思忠誓不北行投城濠死辨才亦至真定而殁是楚材曾亲至汴京盖已闻遗山之名而物色之遗山因有知己之感与之投契故有门下士之称非无因至前也然律以境外之交究不无可议惟始终不仕新朝尚为完节耳校点者按此条原在卷十二之末乃后补者现移附于此以便参阅高青丘诗诗至南宋末年纤薄已极故元胡两代诗人又转而学唐此亦风气循环往复自然之势也元末明初杨铁崖最为巨擘然险怪仿昌谷妖丽仿温李以之自成一家则可究非康庄大道当时王常宗已以文妖目之未可为后生取法也惟高青丘才气超迈音节响亮宗派唐人而自出新意一涉笔即有博大昌明气象亦关有明一代文运论者推为开国诗人第一信不虚也李志光作高太史传谓其诗上窥建安下逮开元至大历以后则藐之此亦非确论今平心阅之五古五律则脱胎于汉魏六朝及初盛唐七古七律则参以中唐七绝并及晚唐要其英爽绝人故学唐而不为唐所囿后来学唐者李何辈袭其面貌仿其声调而神理索然则优孟衣冠矣锺谭等又从一字一句标举冷僻以为得味外味则幽独君之鬼语矣独青丘如天半朱霞映照下界至今犹光景常新则其天分不可及也李青莲诗从未有能学之者惟青丘与之相上下不惟形似而且神似青莲乐府及五古多主叙事不着议论盖用古人意在言外之法此古诗正体也青丘乐府及拟古十二首寓感二十首秋怀十首咏隐逸十六首亦只叙题面不复于题内推究意义发挥议论如咏向长则但说长之毕婚嫁游名山咏周党则但说党之辞征聘乐田里而一种迈往高逸之致自见于楮墨之外此正是学青莲处七古内如将进酒将军行赠金华隐者题天池石壁图登阳山绝顶春初来忆昨行等作置之青莲集中虽明眼者亦难别择昔司马子微谓青莲有仙风道骨而青丘赠陶篷先生亦云谓予有仙契泥滓非久沦盖二人实皆有出尘之才故相契在神识间耳然青丘非专学青莲者如游龙门及答衍师见赠等作骨坚力劲则竟学杜太湖及天平山游城西赠杨荥阳寄王孝廉乞猫等作长篇强韵层出不穷无一懈笔则又学韩送徐七往蜀山书舍古体带律奇峭生硬更与昌黎之答张彻如出一手集中本有效乐天体一首又听教坊旧妓郭芳卿弟子陈氏歌一首亦神似长庆中秋玩月张校理宅又似李义山玉波冷双莲及凤台曲神弦曲秦筝曲待月词春夜词黑河秋雨引又似温飞卿蔡经宅及书梦赠徐高士赠李外史等作又皆似黄庭经可见其挫笼万有学无常师也即如身当元季沉沦江村身未历殿陛目未睹典章一旦召修元史列于朝班其诗即典切瑰丽虽贾至岑参等早朝大明宫之作不能远过此非其天才卓绝过目即吻契而能若是乎惜乎年仅三十九遽遭摧殒遂未能纵横变化自成一大家然有明一代诗人终莫有能及之者今姑摘其七律数首于后观者可识其才力矣重臣分陕出朝端宾从威仪尽汉官四塞河山归版籍百年父老见衣冠潼关月落听鸡度华岳开立马看知尔西行定回首如今江左是长安送沈左司从汪参政分省陕西城苑秋风蔓草深豪华都向此销沉赵佗空有称尊意刘表初无弭乱心半夜危楼俄纵火十年高坞漫藏金废兴一梦谁能问回首青山落日阴吴城感旧盖咏张士诚也书成一代存殷鉴朝列千官备汉仪奉天殿进元史白下有山皆绕郭清明无客不思家清明日呈馆中诸公远客帆樯秋水外残兵鼓角夕阳中寄题安庆城楼赐履已分无棣远舞戈还见有苗来送郑都司赴大将军行营用儒幸际千年会造士欣为一县师送殷孝章赴咸阳教谕春回废苑还芳草人渡空江正落潮送顾军咨还梁溪不假五丁开道远俄看万甲积山齐闻王师上蜀此等诗气调才力不减于唐而典丽细切更过之前后七子所未梦见也青丘子歌一首自言其作诗之憔悴专一有云朝吟忘其饥暮吟散不平头发不暇栉家事不及营儿啼不知怜客至不果迎向水际独坐林间独行斫元气搜元精冥茫八极游心兵微如悬破虱壮若屠长鲸高攀天根探月窟犀照牛渚万怪呈是其功力之精至可谓极矣然集中惟登西城门云并吞何时休百骨易寸土题画鹰云秋筋束老骨天寒势逾矫太湖云声吹地将浮势击山欲坏此数句最为警策其他亦少有惊心动魄者盖其用力全在使事典切琢句浑成而神韵又极高朗此正是细腻风光看是平易实则洗炼功深观唐以来诗家有力厚而太过者有气弱而不及者惟青丘得诗境中恰好地步固不必石破天惊以奇杰取胜也青丘诗亦有复句如次韵西园公咏梅云春后春前曾独采江南江北每相思而和衍师咏梅第三首亦有此二句但改采为探耳次韵陈留公见贻湖上之作有云叶应随鸟散山欲趁波流而月夜游太湖排律内亦有此二句晚寻吕山人有云君家最可认隔树有书声而题画赠内弟周思恭亦云君家还可认为有读书声送思上人有云野饭晨留钵城钟夜到船而送衍师亦云村中乞米晨留钵城外闻钟夜到船但变五言为七言耳咏樵有云伐木惊禽起穿畏虎过又一首咏樵云穿冲过虎伐树起栖禽皆未免重复已见陔馀丛考至如咏梅九首内以雪满山中高士卧月明林下美人来为佳句而第五首翠袖佳人依竹下白衣宰相住山中此则虽不复祠而窠臼仍复青丘诗有吹台集岳鸣集江馆集凤台集娄江吟稿姑苏杂咏等编洪武中未敢梓行景泰时有徐庸字用理者汇而刻之共一千七百七十馀首名之曰大全集青丘诗之在世者惟此本最为完备然编次尚多错互既分体为卷自不专在编年然分体中亦须随其年之先后阅者始了然今则中年之作或杂于少时元季之作又入于明初使人闷闷如送张进士会试有云迩来国运属中圯争慕死节羞生全浔阳老守须污赤山东大帅魂沉渊盖指李黼董抟霄等殉难之事则元季诗也而皆编在始归江上夜闻吴生歌之后中有云解绂今年别紫宸归舟江上又逢君则青丘已应召修史擢户部侍郎辞归矣其后又有送张员外从军越中之作有云明朝若上越王台应有中原陆沉叹又有送王积赴大都路等诗则又是元季所作如此类者不一而足前后倒置不胜披寻至如五排及七律皆以明初在朝之作冠于首而先后里居客居诗在后此固明人习气好以承明着作压卷以为冠冕然五七古则又以里居客居诗编在前五律又以在朝之作编在中间而里居客居诗分列前后七绝又将车驾享太庙还宫等作编在卷后体例皆不画一明人刻书不加考订往往如此青丘之死据尧山堂外纪谓其有题宫女图云小犬隔花空吠影夜深宫禁有谁来明祖闻而衔之故及于祸李志光所作传则谓启谢事归里魏观守苏甚礼遇启启不得已为其上客遂连蹇以死传作于洪武乙卯故并不言被诛则青丘似专为魏观所累惟明史本传谓启尝赋诗有所讽刺帝兼之未发归家以观改修郡治启为作上梁文帝怒遂腰斩于市是青丘先以诗召嫌而祸发于观之上梁文也按青丘又有题画犬一首云莫向瑶阶吠人影羊车半夜出深宫则更不止隔花吠影之句矣独是张士诚有浙右时群彦多受其官青丘独屏居吴淞江上其不仕于僭伪已有卓识及洪武初召修元史史成令授诸王经旋擢户部侍郎青丘畏祸力辞而归可谓明哲保身矣乃又以诗文召祸何其不自检耶按上梁文不可见而集中尚有郡治上梁诗一首云郡治新还旧观雄文梁高举跨晴空南山久养干器东海初生贯日虹欲与龙庭宜化远还开燕寝赋诗工大材今作黄堂用民庶多归广庇中志光所作传谓启与饶介为诗文交最相契他定交者又有王彝杨基杜寅张宪张羽周砥王行宋克徐贲皆不羁才云明史王行传载北郭十才子则高启王行徐贲高孙志唐肃宋克余尧臣张羽吕敏陈则今按青丘怀十友诗则张羽杨基王行宋克徐贲王彝余尧臣陈则吕敏及僧道衍而与贲赠答尤多五古有同徐山人贲过妙莲佛舍一首怀徐七一首雨中留徐七一首送徐七往蜀山书舍一首次徐山人与倪林赠答诗韵一首七律内有期徐七游岩一首答徐记室病中作一首徐记室北归见访南渚一首七绝内有戏和徐七卧闻邻家酒槽声之作一首寒夜逢徐七一首读徐七北郭集一首徐记室谪钟离归同登东丘亭一首徐记室客京师余至京而记室已归一首此可见二人踪迹之密也此外则道衍亦最厚五古内有答衍师见赠一首七古内有和衍上人观梅一首五律内有赋得履送衍上人一首七律内有衍师见访锺山里第一首送衍师还相川一首咏梅次衍师韵一首是时道衍方以诗与诸才士角逐名场固未知后来为佐命功臣也卷九吴梅村诗高青丘后有明一代竟无诗人李西涯虽雅驯清澈而才力尚小前后七子当时风行海内迄今优孟衣冠笑齿已冷通计明代诗至末造而精华始发越陈卧子沉雄瑰丽实未易才意理粗疏处尚未免英雄欺人惟钱吴二老为海内所推入国朝称两大家顾谦益已仕我朝又自托于前朝遗老借陵谷沧桑之感以掩其一身两姓之惭其人已无足观诗亦奉禁固不必论也梅村当国亡时已退林下其仕于我朝也因荐而起既不同于降表佥名而自恨濡忍不死天地之意没身不忘则心与迹尚皆可谅虽当时名位声望稍次于钱而今日平心而论梅村诗有不可及者二一则神韵悉本唐人不落宋以后腔调而指事类情又宛转如意非如学唐者之徒袭其貌也一则庀材多用正史不取小说家故实而选声作色又华艳动人非如食古者之物而不化也盖其生平于宋以后诗本未寓目全濡染于唐人而已之才情书卷又自能澜翻不穷故以唐人格调写目前近事宗派既正词藻又丰不得不推为近代中之大家若论其气稍衰飒不如青丘之健举语多疵累不如青丘之清隽而感怆时事俯仰身世缠绵凄惋情馀于文则较青丘觉意味深厚也梅村身阅鼎革其所咏多有关于时事之大者如临江参军南厢园叟永和宫词雒阳行殿上行萧史青门曲松山哀雁门尚书行临淮老妓行楚两生行圆圆曲思陵长公主挽词等作皆极有关系事本易传则诗亦易传梅村一眼觑定遂用全力结撰此数十篇为不朽计此诗人慧眼善于取题处白香山长恨歌元微之连昌宫词韩昌黎元和圣德诗同此意也王阮亭选梅村诗共十二首陈其年选十七首此特就一时意见所及尚非定评梅村之诗最工者莫如临江参军松山哀圆圆曲茸城行诸篇题既郑重诗亦沉郁苍凉实属可传之作其他情别趣如松鼠石公山缥缈峰王郎曲摹写生动几于色飞眉舞直溪吏临顿儿芦洲马草捉船等又可与少陵兵车行石壕吏花卿等相表里特少逊其遒炼耳梅村古诗胜于律诗而古诗擅长处尤妙在转韵一转韵则通首筋脉倍觉灵活如永和宫词方叙田妃薨逝忽云头白宫娥暗颦蹙唐知朝露非为福宫草明年战血腥当时莫向西陵哭又如王郎曲方叙其少时在徐氏园中作歌伶忽云十年芳草长洲绿主人池馆空乔木王郎三十长安城老大伤心故园曲雁门尚书行已叙其家殉难有幼子漏刃其兄来秦携归忽云回首潼关废垒高知公于此葬蓬蒿益觉回顾苍茫此等处关戾一转别有往复回环之妙其秘诀实从长庆集得来而笔情深至自能俯仰生姿又天分也惟用韵太泛滥往往上下平通押如遇刘雪舫则真文元庚青蒸侵通押游石公山则支微齐鱼通押他类此者甚多未免太不检矣按洪武正韵有东无冬有阳无江于唐韵多所并省岂梅村有意遵用以存不忘先朝之意耶七律不用虚字全用实字唐时贾至等早朝大明宫诸作已开其端少陵五更鼓角三峡星河锦江春色玉垒浮数联杜樊川深秋帘幕千家雨落日楼台一笛风赵渭南残星几点雁横塞长笛一声人倚楼陆放翁楼船夜雪瓜洲渡铁马秋风大散关皆是也然不过写景梅村则并以之叙事而词句外自有馀味此则独擅长处如赠袁韫玉云西州士女章台柳南国江山玉树花十四字中无限感慨固为绝作他如扬州感事云将军甲第弓卧丞相中原拜表行吊卫紫岫殉难云埋骨九原江上月思家百口陇头即事云乐浪有吏崔亭伯辽海无家管幼安赠辽左故人云桑麻亭障行人断松杏山河战骨空赠淮抚沈清远云去国丁年辽海月还家甲第浙江潮杂感云金城将吏耕黄犊玉垒山川祭碧鸡鸡豚绝壁人烟少珠玉空江鬼哭高赠陈定生云茶有一经真处士橘无千绢旧清卿送永城吴令云山县尹来三月雨人家兵后十年耕送安庆朱司李云百里残黎半商贾十年同榜尽公卿送李书典试蜀中云兵火才人羁旅合山川奇字乱离搜送顾来典试粤东云使者干旌开五管诸生礼乐化三苗送曹秋岳谪广东云海外文章龙变化日南风俗鸟勾寄房师周芮公云广武登临狂阮籍承明寂寞老扬雄此数十联皆不着议论而意在言外令人低徊不尽其他如宴孙孝若山楼云明月笙歌红烛院春山书画绿杨船西冷闺咏云紫府萧诗博士青山遗逸女尚书无题云千丝碧藕玲珑腕一卷芭蕉宛转心投督府马公云江山传箭旌旗色宾客围棋剑履声长安杂咏云奉辔射生新宿卫带刀行炙旧名王滇池铙吹云朱鸢县小输宾布白象营高挂柘弓鱼龙异乐军中舞风月蛮姬马上箫送曹秋岳官广东左辖云五管清秋开使节百蛮风静据胡床送林衡者归闽云征途愁中雨故国桄榔梦里天送陇右道吴赞皇云城高赤坂鱼盐塞日落黄河鸟鼠秋送同官出牧云壮士骊山秋送戍豪家渭曲夜探丸送杨犹龙按察山西云紫貂被酒中火铁笛迎秋塞上歌送朱遂初宪副固原云荒祠黑水龙湫暗绝坂丹崖鸟道盘闻台州警云雁积稻粱池万顷猿知击刺剑千年此数十联虽无言外意味而雄丽华赡自是佳句赠冯子渊总戎云十二银筝歌芍药三千练甲醉葡萄侠少云柳市博徒珠勒马柏堂筝妓石华裙访吴永调云南州师友江天笛北固知交午夜砧观蜀鹃啼剧云亲朋形影灯前月家国音书笛里风间公宴云三江风月尊前醉一郡荆榛笛里声此则杂凑成句耳其病又在专用实字不用虚字故掉运不灵斡旋不转徒觉堆垛益成呆笨如赠陈之遴谪戍辽左云曾募流移耕塞下岂迁豪杰实关中何尝不典切生动耶过维扬吊少司马卫紫岫一首自注韩城人余同官同年死扬难按此即明史高杰传中卫胤文也福王时杰移驻徐州朝议以胤文与杰同乡命兼兵科给事中监其军而不着其死扬州之难史可法传历载同时死事者数十人亦无胤文姓名按可法传谓高杰死后胤文承马士英指疏诮可法则修史者或因其党于士英故并其死事亦削而不书耶梅村与胤文同时吊其殉难必非无据今正史不载独赖梅村一诗得传死节于后不可谓非胤文之幸矣陈济生纪略半金星以胤文既削发何又来报名希用令人拔其馀毛则明史不立传以其曾降贼也梅村熟于两汉三国及晋书南北史故所用皆典雅不比后人猎取稗官丛说以炫新奇者也如吊卫胤文云非关卫需开府欲下高昂在护军正指其监护高杰军而暗切两人姓氏送杜武云非是隽君辞霍氏终然丁掾感曹公武避难江南梅村悼亡欲以女为梅村继室梅村辞之故用隽不疑辞霍光之婚及曹操欲以女妻丁仪因曹丕言而止皆议婚不成故事也可谓典切矣然亦有与题不称而强为牵合者如永和宫词咏田贵妃事有云闻道群臣誉定陶独将多病怜如意本谓田妃有子慈焕因宠特钟爱故以赵王如意为喻然定陶汉成帝从子入继正统崇祯帝自有太子何必以定陶作衬且太子久定嫡庶间并无参商何必以如意为比又云汉家太后知同恨只少当年一贵人此言周后殉难时田妃已先死也然周后奉旨自尽何得以曹操之弑伏后为比雒阳行叙福王初封河南有云渭水东流别任城汉光武子尚魏武子彰皆封任城王皆济宁州地与渭水何涉扬州诗豆蔻梢头春十二茱萸湾口路三千按杜牧诗娉娉袅袅十三馀豆蔻梢头二月初无所谓春十二也杂感内取兵辽海歌舒翰得妇江南谢阿蛮本以降将歌舒翰比吴三桂然翰无取兵辽海之事以阿蛮比圆圆然阿蛮本新丰人非江南产赠袁韫玉之卢女门前乌桕树昭君村畔木兰舟卢女无乌桕树故事昭君无木兰舟故事但采掇字面鲜丽好看耳王阮亭诗景阳楼畔文君井明圣湖头道韫家亦同此体盖当时风气如此竹初日则无此病矣集中如此类者不一而足梅村好用词藻不免为词所累其自谓镂金错采不能到古人自然高妙之处正以此也又有用事错误者补禊鸳湖云春风好景定昆池昆明池在长安唐安乐公主之不得乃自开大池号定昆池此与鸳湖何涉又戏赠一首有云何绥新作妇人装按服妇人衣者何晏也见宋书五行志而晋书何绥乃何遵子初无妇人装故事观棋一首有云博进知难赌广州宋书羊元保与文帝赌郡胜遂补宣城太守是宣州非广州也咏鲞鱼云自惭非食肉每饭望休兵食鱼无休兵典故况鲞鱼耶亦觉无谓此皆随手阑入不加检点之病梅村出处之际固不无可议然其顾惜身名自惭自悔究是本心不昧以视夫身仕兴朝弹冠相庆者固不同比之自讳失节反于遗民故老者更不可同年语矣如赴召北行过淮阴云我是淮王旧鸡犬不随仙去落人间遣闷云故人往日燔妻子我因亲在何敢死憔悴而今至于此欲往从之愧青史临殁云故人慷慨多奇节为当年沉吟不断草间偷活脱屣妻孥非易事竟一钱不值何须说至今读者犹为凄怆伤怀余尝题其集云国亡时已养亲还同是全生迹较幸未名登降表内已甘身老着书间访才林下程文海作赋江南庾子山剩有沉吟偷活句令人想见泪痕潸似觉平允之论也梅村当福王时有北来太子一事举朝信以为真左良玉因此起兵讨马士英朝臣无不称快梅村亦同此心也故扬州诗内有东来处仲无他志之句谓良玉迹似王敦而心非为逆及良玉死其幸舍客苏昆生来江南士大夫犹以良玉故而矜宠之梅村赠以诗云西兴哀曲夜深闻绝似南朝汪水回首岳侯坟下路乱山何处葬将军则并以岳忠武比良玉毋乃拟非其伦矣梅村诗从未有注近时黎城靳荣藩字介人以十年之功为之笺释几于字栉句梳无一字无来历其于梅村同时在朝在野往还赠答之人亦无不考之史传史传所不载考之府县志府县志所不载采之丛编脞说及故老传闻一一详其履历基似力可谓勤矣昔施元之注东坡诗任渊注山谷诗距苏黄之殁仅五六十年已为难事介人注梅村诗在一百馀年之后觉更难也且梅村身阅兴亡时事多所忌讳其作诗命题不敢显言但撮数字为题使阅者自得之如杂感杂咏即事咏史东莱行雒阳行殿上行之类题中初不指明某人某事几于无处捉摸介人则因诗以考史援史以证诗一一疏通证明使作者本指显然呈露如临江参军之为杨廷麟参卢象军事也永和宫词之为田贵妃薨逝也雒阳行之为福王被难也后东皋草堂歌之为瞿式耜也鸳湖曲之为吴昌时也茸城行之为提督马逢知也萧史青门曲之为宁德公主也田家铁狮歌之为国戚田弘遇也松山哀之为洪承畴也殿上行之为黄道周也临淮老妓行之为刘泽清故妓冬儿也拙政园山茶及赠辽左故人之为陈之遴也画兰曲之为卞玉京妹卞敏也银泉山之为明神宗朝郑贵妃也吾谷行之为孙戍辽左也短歌行之为王子彦也又律诗中有一题数首者亦各首注其所指如即事十首内第四首列卿严谴赴三韩谓指陈之遴第八首无意漫提欧冶剑有心长放吕嘉船谓指耿精忠玩寇自恣第九首老臣裹革平生志往事伤心尚铁衣谓指洪承畴先为前朝经略至本朝又为川湖贵经略第十首全家故国空从难异姓真王独拜恩谓指吴三桂以平西王率师在蜀又杂感内第四首亦指三桂第五首指瞿式耜他如鸳湖闺咏之为黄皆令无题四首之为卞敏亦皆确切有据至如和友人走马诗因第二首君是黄骢最少年骅骝凋丧使人怜当时指望勋名贵后世谁知书画传始悟其为杨龙友而作龙友贵阳人虽昵于马士英而素工书画又因下半首云十载盐车悲道路一朝天马蹴风烟以证龙友先官江宁令为御史詹兆恒劾罢至南渡时起兵擢至巡抚末句云军书已报韩擒虎夜半新林早着鞭则乙酉五月龙友方率兵在京口与我军相持而我军已乘雾潜济如韩擒虎之入新林陈人犹不知也此等体玩诗词推至隐非好学深思心知其意而能若是乎梅村诗一日不灭则靳注亦一日并传无疑也梅村诗本从香奁体入手故一涉儿女闺房之事辄千娇百媚妖艳动人幸其节奏全仿唐人不至流为词曲然有意处则情文兼至姿态横生无意处虽镂金错采终觉腻滞可厌惟国变后赠袁韫玉云西州士女章台柳南国江山玉树花及被荐赴召路过淮阴云我是淮王旧鸡犬不随仙去落人间此数语俯仰身世悲痛最深实足千载不朽后东皋草堂歌盖作于顺治七年瞿式耜殉节桂林之后式耜以弘光乙酉赴广西巡抚任其家在常熟有严┉等倡义守城各乡兵已屯驻瞿园即东皋见海角遗编福山人所作不着氏名是时虽有搜捕逆绅之令幸洪承畴以大学士招抚江南故与式耜丙辰同榜进士阴保护之见式耜孙昌文学行纪事举家得无恙诗所谓可怜双戟中丞家门帖凄凉题卖宅有子单居持户难弃掷城南尺五山者盖是时式耜子嵩锡惧家门遭祸不得不门帖卖宅为韬晦避难计然未尝易主也若在顺治七年以前则式耜方以大学士临桂伯留守桂林西南半壁倚为长城事之成败尚未可知梅村纵不敢望其卷土重来亦岂逆知其必败而咏以花木移于邻家杉松植于僧舍极形容荒凉废坏之状耶况此诗云我来草堂何处宿挑灯夜把长歌续是梅村作诗时东皋尚为瞿氏所有据昌文谓家徒壁立仅存东皋百亩易银贸货入粤为迎丧资此已在顺治九年昌文已奉其祖父母遗骸归在途次而家中不知鬻东皋为迎柩计始行卖宅梅村诗当作于是时也后查初白吊春晖堂诗即东皋战后河山非故国记中花木尚平泉似康熙十八九年尚属瞿氏名臣之世泽长矣陈济生再生纪略程源孤臣纪哭徐梦得日星不晦录及绅志略燕都日记不着撰人氏名皆谓明崇祯十七年三月十九日京城陷襄城伯李国祯见李自成要以三事一祖宗陵寝不可毁一葬先帝以帝后之礼一太子诸王不可害贼皆诺之及葬毕国祯即自杀是皆谓其能殉节者弘光中并有赠谥在正祀武臣七人之内然记载各有不同或曰自缢或曰自杀或曰药死或曰即死于帝后殡所或曰送至昌平藁葬讫死于陵旁独王士德崇祯遗录谓城陷后国祯欲崇文门不得出奔朝阳门孙如龙已降贼将张能能劝之降国祯遂降于能能羁之令输金国祯愿至家搜括以献而家已为他贼所据遂被擒拷掠折足以荆筐曳回是夜自缢死而弘光之有赠谥乃其门客辈讹传到南都得幸邀典也是同一死也一则谓其殉节一则谓其拷赃将奚从惟梅村遇刘雪舫诗有云宁为英国死不作襄城生而论乃定梅村赴召入都距国变时未久国祯之死尚在人耳目间固不敢轻为诬蔑也明史李传后闯贼勒国祯降国祯解甲听命责贿不足被拷折足自缢是盖据梅村诗为证然则梅村亦可称诗史矣按英国谓张辅裔孙世泽袭爵后为闯贼所杀下相极乐读同年北使时诗卷兰若停骖洒墨成过河持节事分明上林飞雁无还表头白山僧话子卿所谓同年者不知何人勒注谓左懋第与梅村辛未同年进士弘光乙酉以兵部侍郎使于我朝不屈而死故云飞雁无还表而比其节于苏武也仿唐人本事诗锦袍珠络翠兜鍪军府居然王子侯自写赫蹄金字表起居长信阁门头藤梧秋尽瘴黄铜鼓天边归长远愧木兰身手健替耶征战在他乡靳注谓为定南王孔有德女四贞作按有德取桂林后即镇守粤西顺治九年为李定国所败自焚死特恩赐葬典极隆其子为定国所掳四贞脱归京师朝廷念其父功命照和硕格格食俸通籍宫禁见八旗通志及瞿昌文粤行纪事后嫁孙延龄为抚蛮将军仍镇粤西延龄从吴三桂反四贞劝其反正并代为乞降许之靳注谓此诗正咏四贞事军府居然王子侯则有德为藩王时其子女皆贵重为王子王女也写表起居谓通籍宫禁得自奏事也其后从逆及反正等事梅村已卒固不及知之其第四首新来夫婿奏兼官下直更衣礼数宽昨日校旗初下令笑君不敢举头看岂嫁延龄镇粤时自恃骄贵与其夫同演武于教场耶靳荣藩论梅村谓大家手笔兴与理会若穿凿附会或牵合时事强题就我则作者之意反晦此真通人之论也乃其注梅村诗则又有犯此病者梅村五古如读史杂诗四首咏古六首七古如行路难十八首皆家居无事读书得间所作岂必一一指切时事而荣藩谓读史第一首刺阮大铖其二刺薛国观其四刺孙可望行路难之其三谓刺唐王其九谓刺张至发其十七谓刺福王而按之原诗无一切合者阮大铖固魏阉馀党然何至以曹操比之谓东汉坏于阉而操本阉人曹腾之后竟移汉祚又如公孙述遣刺客连杀来歙岑彭二大将而刺客之名不传此与朝事何涉而谓其刺勋臣之不能为国御侮又如行路难第三首龙子作事非寻常夺枣争梨天下扰此本咏晋八王之乱而以为咏明末唐王聿键试思聿键先以起兵勤王被锢凤阳福王赦出后监国于闽中何曾有骨肉相争之事虽同时鲁王以海亦僭立于绍兴然方与聿键相约固守未尝相攻也惟聿键败死后其弟聿钅粤遁广东自立与桂王逼处稍有相竞然不逾时即为我军所执亦无暇与桂王交兵何得以夺枣争梨天下扰为指此事耶至隆武时靖江王亨嘉反桂林为丁魁楚陈邦传擒获则甫起事即败亦未有骨肉相争之事皆难强为附会也注中如此类者甚多此则过欲示其考之详而不知转失本指所谓必求其人以实之则凿矣又如滇池铙吹四首乃顺治十五年收南凯歌诗中方侈言勋伐而以第一首末句谁唱太平滇海曲桄榔花发去年红谓预料吴三桂之将为逆是时三桂方欲立功至十八年尚率兵入缅取永明王献捷岂早有逆萌然其为人狡谲阴悍则已人所共知伏读御批通鉴辑览如见肺肝则谓梅村早见及此亦可杂感第一首内闻说朝廷罢上都靳注谓顺治八年裁宣府巡抚并入宣大总督然宣府岂上都耶按顺治七年摄政王以京师暑热欲另建京城于滦州派天下钱粮一千六百万是年王薨世祖章皇帝特诏免此加派其已输官者准抵次年钱粮所谓罢上都正指此事也靳注误避乱第六首晓起哗兵至戈船泊市桥草草十数人登岸沽村醪不知何将军到此贪逍遥按此系顺治二年太湖中明将黄蜚吴之葵鲁游击吴江县吴日生好汉周阿添谭韦等纠合洞庭两山同起乡兵俱以白布缠腰为号后入城围巡抚土国宝为国宝所败散去此事见海角遗编福山人所着不着姓名靳注亦不之及长安杂咏内第二首灯传初地中峰变经过流沙万里来代有异人为教出鸠摩天付不凡材靳注谓道潮阳林氏子弃弟子员出家为天童密悟和尚法嗣顺治已亥征至京住斋宫万寿殿敕封宏觉国师按此诗乃指西藏达赖喇嘛入觐之事达赖喇嘛相传为如来后身每涅后仍世世转轮为佛凡蒙古喀尔喀厄鲁特无不尊之视前代之大宝法王不啻也顺治中自西藏不远万里入觐故比之鸠摩罗什谓西域神僧也此岂道足以当之耶况上有经过流沙万里来之句耶靳注误公受封后回至江南与当事往还声势ピ赫有月律禅师薄之曰伊胸中只有国师大和尚五字见居易录读史偶述第十二首松林路转御河行寂寂空烦宿鸟惊七载金滕归掌握百僚车马会南城南城本明英宗北狩归所居本朝摄政王以为府第朝事皆王总理故百僚每日会此顺治七年王薨故云七载金滕也靳注竟不之及扬州第三首东来处仲无他志靳注谓以王敦比左良玉兵东下北去深源有盛名谓以殷浩比高杰北讨按良玉兵东下以救太子讨马士英为名比之王敦颇切当殷浩素有盛名时人比之管葛岂高杰可比耶梅村盖以深源比史可法首句云尽领通侯位上卿三分淮蔡各专征岂非可法以阁部开府扬州领高杰刘泽清刘良佐黄得功等四将各任专征之责而靳注以高杰当之殊误杂感第四首珠玉空江鬼哭高靳注谓潼川府中江县有妻阝江一名玉江又蓬溪县有珠主溪皆蜀中地不知此乃指张献忠乱蜀时聚金银宝玉测江水深处开支流以涸之于江底作大穴以金宝填其中仍放江流复故道名之曰水藏所谓珠玉空江鬼哭高也见明史流贼传及沈荀蔚蜀难叙略又劫灰录献忠北去后一舟子诣副将杨展告之展令长枪探于江中遇木鞘则钉而出之数日高与城等展使人买米于黔楚诸省招集流移资其耕作由是一军独雄于川中展自称锦江伯七律即事十首内第八首无意漫提欧冶剑有心长放吕嘉船靳又谓刺郑芝龙按芝龙本海盗降明授游击唐王聿键僭号时倚为柱石我朝兵入闽芝龙即弃王来降意欲即令其镇守八闽兼取广东则其功当封拜而我朝定闽后即挟芝龙入京未尝令其留镇则靳注所云刺芝龙者实属无着自顺治三年博洛图赖等擒斩唐王之后郑彩等又出没海上往往阑入为崇总督则张存仁陈锦李率泰等巡抚则佟国鼐等领兵官则陈泰栋阿赖耿继茂哈哈木济度伊尔德等各有战功所谓放吕嘉船究未知属谁顺治十一年扰漳泉台州总督李率泰畏葸无功以济度代之则所谓放吕嘉船者盖指率泰靳注谓刺郑芝龙何耶又梅村送友人从军入闽诗胡床对客招虞寄羽扇麾军逐吕嘉则姚启圣等之收功矣读史偶述第十三首异物每邀天一笑自鸣钟应自鸣琴按顺治元年修政立法西洋人汤若望进浑天球一座地平日晷窥远镜各一具并舆地屏图更请诸历悉依西洋法推算从之十五年又进相拒历所谓自鸣钟自鸣琴盖即是时所进创见以为神技也靳注亦不之及偶得第二首一自赤车收赵李探丸无复五陵豪按此乃顺治九年世祖获京师大猾李应试潘文学二人正法之事应试混名黄ヰ李三元本前明重犯漏网出狱专养强盗交结官司役使衙蠹盗贼竞输重贿铺户亦出常例崇文门税务自立规条擅抽课钱潘文学自充马贩潜通贼线挑聚壮马接济盗贼文武官多有与投刺会饮者住居外城多造房屋分照六部外来人有事某部即投某部房内后获时审讯恶迹宁元我陈之遴皆默无一语郑亲王诘之对曰李三巨恶诛之则已若不正法之遴必被其害此二人豪猾之恶迹也靳注亦不之及王阮亭池北偶谈黄ヰ李正法后其党某犹巨富造屋落成宴客宋荔裳亦在坐有头口牙手脚眼之对潘文学开骡马牙行京师人谓骡马曰头口故有头口牙行之称其党某造堂宴客其墙壁尚有留缺处以便工匠着脚故谓之手脚眼卷十查初白诗与梅村同时而行辈稍次有南施北宋两家愚山以儒雅自命稍嫌腐气荔裳则全学晚唐无深厚之力此外吴汉槎有高调无馀味其名位声望为一时山斗者莫如王阮亭然阮亭专以神韵为主如秦淮杂诗有感于阮大铖燕子笺事云千载秦淮呜咽水不应仍恨孔都官仪征柳耆卿墓云残月晓风仙掌路何人为吊柳屯田酝借含蓄实是千古绝调然专以神韵胜但可作绝句而元微之所谓铺陈终始排比声韵豪迈律切者往往见绌终不足八面受敌为大家也其次朱竹亦负海内重名至今犹朱王并称莫敢轩轾然竹不专以诗传且其诗初学盛唐格律坚劲不可动摇中年以后恃其博奥尽弃格律欲自成一家如玉带生歌诸篇固足推倒一世其他则颓唐自恣不加修饰究非风雅正宗故梅村后欲举一家列唐宋诸公之后者实难其人惟查初白才气开展工力纯熟鄙意欲以继诸贤之后而闻者已掩口胡卢不知诗有真本领未可以荣古虐今之见轻为訾议也今试平心阅初白诗当其少年随黔抚杨雍建南行其时吴逆方死馀孽尚存官军恢复黔滇兵戈杀戮之惨民苗流离之状皆所目击故出手即带慷慨沉雄之气不落小家入京以后角逐名场奔走衣食阅历益久锻炼益深气足则调自振意深则味有馀得心应手几于无一字不稳惬其他摹写景物脱口浑成犹其馀技也惟书卷较少故稍觉单薄且少年急于求知投赠公卿动千百言殊嫌繁冗兼自减身分此则其诗之可议者要其功力之深则香山放翁后一人而已或谓古来作诗之多莫有如香山放翁者初白诗之多亦略相等君得毋徒震于其多而遂欲跻之二公之列乎是不然也诗之工拙全在才气心思工夫上见岂徒以多为贵且诗之工亦何尝不自多中得来正惟作诗之多则其中甘苦曲折无不经历所谓深人无浅语也今姑别择其上乘者古体则标其题近体则摘其句阅者可一览了如矣五古与韬荒兄竟陵分手后作诗以寄早发齐天坡连下铜鼓鱼梁龙门诸滩麻阳田家送汪昭南归晓出沙窝门寒食行瘿俗大雨同胡フ明阎百诗登湖楼拔白诗游岫不果大风至刘婆矶石钟山由关门石登大林峰三峡桥玉峡亭观瀑月夜步入邻邓尉看梅和唐实君憎蝇诗裂帛湖上元夜姜西溟招饮翁康饴寓斋看芍药枞阳僧舍消暑第四第六首大通舟中看雨雪后蒙阴道中得树楼初成第二第六七八首秋感六首水碓联句度紫岭观造竹纸联句天游观万峰亭连雨不止和陶诗第三四七首池上看雨苦雨第五首送女词二首鹊雏为猫所攫种竹齿痛咏庭前花木第一第三首汤婆子歌乞归候旨寓庭杂莳花木题故汶州太守潘君画像画叉初到家二首西林浴偕同人赴座主许大宗伯之招副相揆公惠人参一斤家僮以梅水涤砚申谕之庭前新设日棚夜不寐步至晓苦旱游秦驻山第二第六首读庄子内篇八首腰痛自嘲古诗四章望七星岩双石阳朔县七古洪武铜炮歌海螺峰歌天擎洞歌麻阳运船行送王兔学博赴安顺乌山战象歌水西行班师行中山尼过罗饭牛礼洲草堂金章宗手植松冬日张园雅集送王阮亭祭告南海送毕铁岚督学黄州酬别郑寒村慈寿寺闸口观罾鱼者题邹毅仁书剑图二虎歌五老峰观海绵歌自题庐山纪游后断砚歌和姜西溟鹰坊歌送唐实君游江西题崔白健翮鏖风图韩庄闸望峄山湖严滩早发逆旅行题项霜田读书秋树根图宣德素鼎歌豫让桥夷门行朱仙镇岳忠武祠董文敏临天马赋酬介老自河南携牡丹归不待其开又出门以诗纪别敬亭山怀梅耦长题朱字绿南岳考常山山行焦石塘抵铅山两岸山石狞劣戏作歌食江瑶柱寿山石歌高斯亿画竹初上滩逆水逆风歌箭孔滩牛头牛尾滩莲花滩鼠滩梨岭庙古松为火所焚作歌海塘行打鱼歌陈六谦出示唐宋各石刻题初白图观无忌兴祖骑驴额勒苏台大猎上亲射石熊东宫召观杀虎赐观侍卫杀虎秀野草堂图歌晓仙谣长林丰草图圣安寺同人纳凉分韵贯休画应梦罗汉像题淳熙修内司官帖后题蒋树存绣谷图得石轩歌题岫观日出图题吴宝崖茌山读书图庄书田笠屐探梅图题润木闭门采诗图院长以赤藤杖见赠十月朔五更鹰窠顶观日出舶风歌到湖上不及访谛辉禅师诗以代柬樟树鹭巢歌题龙尾山僧舍邀诸兄弟赏菊严陵钓台诗清远峡飞来寺下浈阳香炉清远三峡南海神庙清凉山庄图题罗浮山图平蛮歌为灵川楼敬思作五律恍疑天四合长见日当中渡洞庭湖寺贫僧乞食台古佛蒙尘东山寺死方开国运生不点朝斑康郎山功臣庙开常先七夕名许拆双星牵牛花一径踏残叶半庭馀夕阳白观远火欲投岸孤城将掩门夜至当湖人投曾宿店鼠瞰未吹灯旅店题壁俯视风斯下端居户正南高岭座中无俗客管内有名山游武夷赠崇安孔令品方瑶柱美肌爱玉环丰荔支竹身焚忽爆花面炙多黧久旱舌在柔何益唇亡想更寒落齿树气船船露灯光寺寺楼东湖舟夜随风脚黑天逼浪头青风雨泊舟老柳飞扬絮枯梅顷刻花气沉千里雁寒噤几村鸦大雪万年三月节四海一家春尧阶三尺土舜乐五弦琴不息天行健无私帝好生与民同后乐为政必先劳皆万寿诗四时无改火五夜必腾光夜亮木风开万里日月夹双晴御马数椽天一角万岁字中央恩赐扁额出当时有道瑞叶寿无疆围场获白鹿优倍三年俸荣逾万选钱恩赐白金细泉冰底咽枯草烧馀萌山行运虽经鼎革诏特禁刍荛明祖陵少闻差省事多笑岂无情耳聋比扇三秋弃如童五尺长青奴天孤一轮月星散万家灯夜坐寒无可语暖被鸭先知春冰一株婆律火半榻祖师禅斗室携家千里近得邑万山中送友宰泰顺事关同列忌公视一官轻不闻廷辩语自拜乞休章送张景峰罢官归远疑双合高被四邻知张王贫官气遮藏陋室基双槐好官如岁酒推让少年人同人小酌健添居士足高出老僧头晚香长老赠杖老友他乡尽吾生去日多赵北口怀故友姜西溟青箬平生梦蹉跎直至今商家林买草笠后至无奔马前飞及片鸿顺风挂帆指水言犹在登山力已微为报江神道无田我亦归重经金山作中秋晴日少乐事故园多中秋与儿辈小饮有生逢圣代无禄及亲年西阡焚黄雨狂风正恶勿厌草堂低燕来巢好花如子弟笑拥白头人与子侄饮海棠花下贱日蒙青眼流年感白头重过徐大司寇墓晨餐甘脱粟夕爨付劳薪此意天应谅吾非媚灶人祭灶敢料成童日吾犹月告存第六孙生婢牵萝补屋奴缚草为船家事好风香世界凉影月楼台南堂桂读书新得少见梦故人多世弃用巫真下策勿药得中医病留之竟安用弃尔似无恩改作吾何望茅檐去负暄敝裘儿孙粗识字兄弟继归田此外非吾事随人望有年元旦喜晴世乏三年艾家无五尺童用行吾与尔形影略相同赠杖四海谁知己馀生又哭君闻恺功殁终始全臣节安危动主思韶州风度楼老僧如燕子乞食语呢喃观音岩下泊舟地平山断续潮满岸东西胥口村一水趋湘急孤城入楚深醴陵县七律舳舻转粟三千里灯火沿流一万家舟泊京口人来小雨初晴后秋在垂杨未老间监利道中天寒落日千群鸟叶尽疏林万点鸦登南郡城楼尸陀林下乌争肉瘦棘花边鬼瞰灯北溶驿参天有势松何健肖物能工石亦妍沅州鹅鸭池荒馀弃垒渔樵人少但空村超石诸营儿作戏射生别帐妓成园铜仁书怀英雄混迹疑无赖风雨高歌觉有神寄友石光敲火三年过铜柱无名万里来黔中接家书一县葡萄秋酿酒千家砧杵月临边寄晋中诸友浴铁甲分秋练白蜡丸书傍剑花红鹦鹉梦销江上草鹧鸪啼老日南花皆黔中寄友人来天际斜阳影马踏中落叶声重过齐天坡赤帜千人争赵壁火牛百道走燕军危时莫以烽为戏我意方忧玉亦焚观夜烧燕雀君臣空殿宇蜉蝣身世阅沧桑黔阳杂诗指吴逆已死雨腥双袖弓刀血风静诸山草木兵送秦望兄东归草木连天人骨白关山满眼夕阳红黔灵山盗贼烽销诸郡僻英雄祠入乱山多送友入蜀急雨淋浪茅店外乱山高下马蹄前平越道中菜把恩羞叨地主荐章名幸脱征君黄晦木乞资买山君臣如此犹嗟命绛灌何人乃忌才治安敢拟长沙策直为先生痛哭来贾傅祠偶然不速来三客如此相思阅五年同人宴集山处心情三聘后沧桑人物两朝前赠黄梨州百家小聚还成县三面无城傍山桐庐沙碛凉生荞麦雨茅檐香过枣花风伴城出郭人如秋澹荡入山天爱雨霏微游西山身名似此真无忝进退何人绰有馀送魏环极予告归放艇有人春载酒打门无吏夜催租石乌山庄失路又成三岁别卖文何补一家贫次德尹韵饱经世味贪归路老傍时名狎少年送友帘阁日长棋算劫荷阴人去鹤看船同来我亦辞巢燕暂止人犹爱屋乌黄晦木至都南北岂堪频送别去留等是未还家送声山侄之湖口来参讲幄三千士及听声华四十年上大司成徐村寿母有诗存鲁颂世家无例阙班书曲阜颜母寿诗旧家春燕乌衣巷故国秋风覆盎门武陵杨长苍赠别即论世道宁无补欲报君恩况有期送杨少司马终养南归花气清如初过雨树阴浓爱未经霜寄园纪游可怜半世为兄弟两度相逢在路歧喜德尹弟至都金瓯社稷销兵里玉斧关河聚米前赞皇世业平泉记枢密新堂书锦诗寿梁大司马莫问生涯流转迹贱贫何事不曾经遇钱田间于都下残冰裂石颓兼岸春水如油滑上篙氵郭县晚泊欢场易醒繁华梦贫女羞簪富贵花闻同人登科有寄宦情自领升沉外物望同归进退间翁大司空请假还山馀生削迹谁知己往事伤心我负公哭朱大司空风露一天人拥被橹枝摇梦过春江渡扬子江到岸帆樯烟幕幕隔河帘阁雨齐门夜泊老饕不要园官送直拟从君攫画归题陆汉标墨菜图湖海尚疑豪气在姓名翻借布衣传刘改之墓人间尚有君怜我每过南湖作小留别徐淮江岂知地少多处别有橙黄橘绿天渡太湖至东山放眼不知何处尽置身直觉此峰高登莫峰气吞湖海豪犹昔老阅沧桑骨已仙赠钱田间招隐莫分山大小卜居难定东西朱鸿雪移居诗颓唐老境诗无格汗漫游踪累有家衰至菰蒲深处一枝橹摇入渔人梦里来舟晓桂树丛荒招隐伴杨花风堕倦游人和友人韵两家前辈多凋谢又对儿孙感白头竹溪书屋四海平交无行辈两朝轶事有文章语杂诙谐皆典故老传着述岂初心赠钱田间青山绕屋无修行红袖当炉有杏花枞阳旅店怜他性命如针细也与官家办税钱鱼苗船群入家鸡终不乱飞随野鹤便能高锦鸡枯比老僧初入定轻如羽客乍登仙谁云解脱非生理始信飞鸣是后天蝉蜕气蒸远水浮天动血染残霞照夜明秋暑秋阴非雨亦非雾岚气似烟还似金竹坪阴森前后三重殿突兀西南五老峰白鹿洞有此别离成我老无多才调感君怜别朱恒斋同是庚寅吾独老始怜衣上十年尘题陈扬言小照战后河山非故国记中花木尚平泉瞿相国春晖园菰蒲放鸭空滩雨杨柳骑牛浦烟渌水亭莫认园丁作园主种花人是卖花人丰台残荷落瓣鱼鳞活高柳飘丝鹭顶凉青龙桥清泉自爱江湖去流出红墙便不还玉泉山青旗卖酒竿竿影红袖骑驴幅幅纱清苑道中雨雪暗侵摇落候冰霜偏老别离人送弟德尹自编永叔归田录谁上何蕃伏阙书送座主徐公南归国门他日曾悬价驵僧何人敢卖官门神诗亭台纵好须贤主子弟多才必世家李文众家园柳绵渡港船船雪麦浪翻田岸岸风闸河忽飞瀑布帘垂地旋滴珍珠酒压槽阻片故道视同瓯脱地小儿争唱复陂谣新河春事无如三月好人情特去一官难和徐大司寇修禊诗读书已悔生涯误还望孤儿读父书哭王载安介山客到茶如雪箬水船移酒似淮烟波野渡初回棹灯火河房半卷帘游碧浪湖一雁下投天尽处万山浮动雨来初宝婺楼敢援齐相狐裘例尚可随身十五年家贫旧物无多在不忍吹毛更索疵敝裘向风嘶马程程北背雪飞鸿片片南扬州早发三年刻楮将安用一技雕壮不为示揆恺功眼空江表衣冠族摇笔犹能杀腐儒乱馀宾客搜亡命赦后英雄耻故乡随身一掬澜翻泪不哭穷途哭战场读白耷山人诗巧穿针孔玲珑影吹透冰肌绰约风射角星芒殊ㄦㄦ照人风骨自棱棱料丝灯倒箧易偿邻叟值顾名原合腐儒餐浑忘肉食聊名俭偶佐村沽亦足豪豆腐十年失计仍为客一醉无名特借花同人看杏花翠幕遮天四角红灯人在树中央陆澹成招饮丁香花下共传清节胡威绢自有家风赵琴送赵二闻分巡兖东画师正恐妨鱼乐不着飞来白鹭鸾题画扇舆图西汉中山国恩泽先朝外戚侯新乐县有感贫儿好作游仙梦怪事偏传小说家邯郸县吕翁祠天垂旷野名都壮地入中原战垒多渡漳河箧底有金贫肯借人间无路老方知哭蒋度臣空仓雀鼠千村赋故垒牛羊四战尘汴梁杂诗渡江船上人争看桃叶桃根恐不如自河南携牡丹种南归时来将相皆同里泪落英雄有故乡过凤阳城外想像承平光景好风流边将画蛾眉题三娘子图春波门外春帆影君是还家我别家与魏禹平话别雄关地脉来千里古郡山头有万家登安庆城楼豪除湖海陈登气老傍江关庾信名万事到头难逆料独行何地不相思与任可话别红叶晚烧诸寺赤碧天秋纵两峰青登孤山寒比蛰宜堇户忙如巢燕正争泥宝应是上居民劳人相傍贪同伴熟路频经渐少诗王家营陆行桥边雪意诗催就须上冰花气结成晓行九衢尘净月如水一队游人一队鱼京师上元夜高楼下瞰岸百尺美酒大书旗一竿衡水桥店小饮墙缺流山影去树头风截雨声来楼上看雨五经自课佳儿读半刺曾嫌俗客通追昨梦惊弹指老剩贫交幸到头过徐淮江夜月魂归吾望汝半年犹护种花泥不独我怜人亦尔空栏客过立多时伤庭前牡丹一窗归梦芭蕉雨六月惊心蟋蟀诗喜雨科名得路人馀几子弟能文事最难留别杨浴人从井底盘旋上天向关门豁达开仙霞关谁遣州名属流寓疑此地竟无人严陵鸡争野老场边粟鼠啮先生案上书荔支饮啖吾知分此福从来有折除箧空笑贮加餐字吾老羞为乞米人垂橐而归家人告米尽野老岂知身入画满田春雨自扶犁山阴道喜雨谁司水族加恩簿开过桃花未打鱼也道城中妆束好碧波回眼看梳头西湖棹歌词翠华小驻非无意要使宫人识采桑南巡歌查浦书屋图绝句四首皆佳此理年来看烂熟建兰盆上稗花开兰贫生稗草贪趁槐阴成久坐归来衣上带青即事围炉炊火儿烹药薄雪钩帘婢上灯冬夜殷勤听唱公无渡不为风波也合休题陈叔毅桃叶渡江图一夜花光如积雪误他啼鸟到天明白丁香花下心如井底无波水肖城头没骨山荆州兄移寓官秩稍增秦博士文章独辟汉西京笑武皇亲制策牧羊牧豕尽公卿董子祠绣谷好风莺历历绿阴微雨燕双双开径自来原属蒋入林从此又交咸蒋树存集绣谷我与鹭莺同照影白头相对立多时独行池上借取薰衣香一瓣忏余成佛尔成仙吴船花烛词为谈未作道是故吾吾不识那将颜状问他人故交大半已黄土剩尔人间作白头展阅旧时小照露草灯明鸡喔喔风林月黑马萧萧秋山晓行忽闻风雨来天半知是君王落笔声万钧腕力皆天授欲补虞戈一笔难不似当年淳化阁帝王法帖本无多敬观宸翰宫中诗句元才子天下神仙李邺侯赠揆院长开阊阖趋冠佩风过江湖识姓名胪传恭纪曾陪鼓箧三千士重到桥门二十年较他侪辈承恩早独在青衫未换前文庙释褐此意旁人犹感涕那教身受不生悲送高江村明珠吐晕泥沙外爝火分光日月边潭空秋水清无底贮春冰薄有痕曾经隔雾看花后老恋馀光尽主恩赐眼镜感逾学士蓬池脍味压诗人丙穴腴笠檐蓑袂平生梦臣本烟波一钓徒赐鲜鱼好是万株红叶满已经霜后未经风舒库里口六合一家宁恃险九边三面总无关牛羊白散千屯雪草木青回万灶烟扈从兴安岭万钧腕力强于弩朝射熊罴夜赋诗从猎雉堞连军角壮虎牙凭险戍旗古北口循环岂易充臣数祝圣惟当转佛名长恐维鹈讥不称也如老马锡繁缨恩赐数珠乡风未敢分僚友家祭先应荐祖宗为思亲成感涕君恩归遗已无从除夕恩赐羊鹿等蔓引龙蛇皆上走花披璎珞总交垂紫藤花亲老讵应虚子职天高原自近人情星汉文章唐许国胪名第宋安阳馆阁清才传子弟蓬壶归路着神仙皆陈干斋乞假省亲燥湿推恩惭厚庇短长称意荷终身从今听雨听风候亻暴直堪夸人恩赐哆罗雨衣一轩傍水看起万木无风待雨来喜雨除入朝须起早两鳏何事不如僧与余扶九同寓道院明灯照壁何愁蝎绿树当门定有蝉王给谏移寓耕凿万方民击壤箫韶九奏帝垂裳恩赐新刻御制驺虞囿小樵无禁钩盾田宽岁有秋南海子松声落涧风泉合药气浮山露草香晓过青石梁峰皆似染供屏幛树不论年绝斧斤黄甲营偶分高士篱边色仍是仙人洞里花金丝桃炎凉气隔无三伏覆载恩深抵万间蒙赏官房石吻仰喷泉作雾根倒拔树干霄桦榆沟岩壑不须多架构下因流水上因山行宫后苑千峰雪作漫天雾万帐风兼动地雷伊苏河尽消伏莽山无树不断灵源地涌泉圣朝不画长城界一道平岗是九边兴安岭踏遍峰峰沙似雪始知身到白龙堆校猎归今日重蒙天一笑白头还恋旧青毡载青毡大帽上顾而笑丹青妙合将军画声价高逾都护骢院中例借如应免众里齐驱学渐工赐马大抵无峰无好树一峰不与一峰高不知湿气消何处万灶炊烟万帐灯忽见万松齐落叶人言山后是阴山皆木兰作四山雷转车声外万帐灯浮水气中扈从密大雨一门老去仍同爨八座归来只旧庐吴总宪请假归里自觉温能回黍谷或云下必有砂床温泉风嘘吸千寻表日月回环一窍中玲珑山马足声干千涧叶雁群寒警一裘霜沙碛人归黄落后山家烟起翠微中皆随园塞上作官马散随黄犊卧戍兵秋较老农随猎归途一家饱暖逾初望百里弦歌尽国恩成就汝为无过吏保全家是旧清门至儿建束鹿县署此中闭置疑新妇一笑那知是老翁坐巾车题旅店与谁好作江湖伴怜汝亦从关塞来残月晓催千片落长天寒曳一绳开新雁今日渔蓑堪入画天公原不薄归人大雪泊瓜洲夜雨一篙平岸水春蒲十幅渡河帆清江舟中驿路马嘶泥滑滑野田雉ず麦渐渐送驾自龙潭抵江宁早年同学晚同官永诀俄从小别拼哭有馀哀何日尽死无遗恨古来难哭声山侄时平久罢中原戍地险犹沿五代名清流关羊角旋风随曲曲磨牛陈迹转团团磨盘岭浊漳最是无情物流尽繁华只此声邺下杂咏青山作气白浪滚滚留沙痕渡漳河同槽厩马无蹄啮典谒家僮互使令怪底群情皆贴妥多缘君与我忘形与汪紫沧同寓风清李泌神仙骨帝锡张华博物名茗碗登堂无俗客篮舆持路有门生寿朱竹谁能不领园林趣每到君家爱少留陈南麓挂书屋城空鼓角声初动月出楼台势尽低月夜石如解听无生话风岂能摇久定心塔铃声羊角团团多借势马头滚滚似趋名咏尘颇讶渡河冰易泮不知吹鬓雪难消春风飞鸿印雪原无迹倦马辞槽又一嘶怪底老怀多恋恋西山多在短墙西移居别寓旧巢未扫痕犹在赐马相随骨渐高由南书房出赴书局鸥鹭不争车马道自遮荷盖领雏眠过玉ぐ桥绿野天开裴令墅冶城人识谢公墩甲秀园比似天边一行雁飞鸣食宿总同群身如旧赐天闲马暮齿犹馀见猎心与汪紫沧同年接驾诗如老将浑无敌花到残年亦少朋同人看菊小饮居民老不知兵革耕遍松桓旧战场送汤西崖赴奉天丞笑把屠苏甘最后白头何事肯先人枯枰三百多平路莫斗新翻巧手棋除夕灯火参差亭北面管弦清脆月三更陶然亭公宴高士累朝多合传佳人绝代少同时早梅插入菊瓶中不管小桃攀折苦竞携春色入城来寒食词入关雨后蹄双躞粥市朝来尾一金揆恺功从口外寄栾鲫人情旧雨来宾客家信秋风报子孙将移寓出塞双雕盘远势入关万马壮秋声登密县城楼回首神伤三黜后过车腹痛十年馀哭杜大宗阁道风清千步辇庆霄日丽九层坛郊坛侍祠老鹤林端排雾出高天上作霖归流水一弹真绝调朱弦三叹有踪音送陈泽州相国予告归旧游屈指谁还在我是当时末座人重经朱大司空花庄竹篙撑到水穷处腊雪不香春雪香题探春图征衣长短曾蒙赐箧笥三年倍感恩赴西苑送驾旧巢天上重来燕残局灯前未了棋修书竣重入南书房菰蒋幸有单栖处莫入群中更作奴闻孤雁累朝岂少文章祸圣主终全侍从臣莫怪两家忧喜共十年同事分相亲汪紫沧出狱家承曲阜先师学郡领陶唐古帝都送孔彝仲出守平阳繁华肯斗春三月澹荡偏宜水一方明相国自怡园荷花旧授经处今将去官归故云得免徒行犹有愧更争先路欲何求冗官只算骑驴客老向天街阅八驺有笑余乘驴车者更上一层宜有阁特开西面为看山顾侠君招饮晚翠阁人指所居为福地天留此老应文星祝胡东樵寿便作小同唿也得可怜花甲一周天惭愧比渠多两世满头白发望曾孙德尹弟六十生子雪点旌旗秋出塞风传鼓角夜临关题天山坐镇图故应天与佳山水生长山乡宦水乡送盛东田出宰兴北可怜孙又为人父二十年前膝上雏得长孙举子信夜似小年寒渐信病非一日老方知岁暮杂诗后来或者居人上先处无如占地宽弈棋读书自要师前辈知己谁能托后生敢夸愿大难成佛肯舐丹馀早得仙樗本不材良匠弃屠非绝技善刀藏钟鸣漏尽人谁觉又听门前过早朝皆岁暮将归作馆阁文章天上草门墙桃李日南春送海天植视学南贫思饱暖原奇福老恋桑榆亦至情若是登真须拔宅良常何敢独为仙将归别弟润木被他三品鸥笑出没成群听象奴洗象词感深纨扇秋风箧梦散宫衣旧日香次韵留别廖若村齿序余惭居客右诗成君肯让谁先眼前看是寻常事或有人从异日传张匠门席上作万事蹉跎羊视后一帆迢递雁争先叠前韵留别画里烟波鸥境界灯前风雨雁程途步改迁寻丈地霓裳吹散大罗天次汪紫沧送别韵久无书寄孤鸿外曾记身穿万马中大雪两山钟磬东西寺十里烟波远近帆游硖石精舍只消一夜东风力扶起花头五百枝道是吾乡第一花花时无客不矜夸两朝二百年门第得似君家有几家葆光居赏牡丹上界神仙风肃肃下方楼阁雨羽人何福能消受长在晨霏夕霭中南山道院厌逢俗客谈时事与乡人结善缘高人入社同招隐大老还乡例好禅和许大宗伯一片绿阴行不到家家门外有黄鹂老农信口言皆验比似儿孙阅历多村家四月词出波鳞甲飞如活透骨玻璃冷放光古镜身忧天下原非分老觉浮生亦有涯雨后半月前期传父老一家喜气到儿孙行处聚观倾里巷有时问答及樵渔报答朝恩还有处白头相见祝年丰许宗伯等枉过村居陋邦笑我诗同郐雅量输君酒到齐行处人言星聚五坐为吾忝齿居三五老会劳动里中羊酒贺一家遂有两人闻弟德尹官满将归耗磨毛遂囊中颖零落江淹梦里花秃笔病不求医吾有命老方学易世无师隙光芥纳须弥中有地杯浮沧海四无邻芥舟两湖地主今谁在每到徒增感旧诗过鸳湖正自不嫌山少肉肉山无此好毛尖龙井茶他生行脚缘犹在又入骑驴度岭图过庾岭天上故人开府出田间野老辍耕来两袖有风驱瘴疠百蛮无警静波澜节钺威名行地远文章坛坫比官高浪迹又看经万里着书何敢望千秋天下迂儒犹剩我平生知己孰逾公到广州赠大中丞佟陶独客远来朋旧少贫官没后子孙贤访梁药亭故居翠辇几经偏霸主素馨曾识故宫人花田牛李恩仇初植党京攸父子互争权分宜感事轻负岭南三百颗此行刚看荔支花归家诗写性情原不专恃数典然古事已成典故则一典已自有一意作诗者借彼之意写我之情自然倍觉深厚此后代诗人不得不用书卷也吴梅村好用书卷而引用不当往往意为词累初白好议论而专用白描则宜短节促调以遒紧见工乃古诗动千百言而无典故驱驾便似单薄故梅村诗嫌其使典过繁翻致腻滞一遇白描处即爽心豁目情馀于文初白诗又嫌其白描太多稍觉寒俭一遇使典处即清切深稳词意兼工此两家诗之不同也如初白与朱竹各咏甘泉汉瓦两诗相较竹诗光怪陆离令人不敢逼视初白诗平易近人便难争胜至与竹水碓联句观造竹纸联句各搜典故运用刻划工力悉敌莫可轩轾有书无书之异了然可见矣初白古诗微嫌冗长其遒炼者如送王兔学博赴安顺送王阮亭祭告南海送毕铁岚督学贵州二虎歌自题庐山纪游后夷门行朱仙镇岳忠武祠等作豪健爽劲气足神完宋以为无此作也水西行五老峰观海绵赐观侍卫射虎楼敬思平蛮歌等作虽气力沛然有馀究须删节至如董文敏天马赋酬介老及五更鹰窠顶观日出等作则兴会所到酣嬉淋漓力大于身虽长而不觉其冗矣初白近体诗最擅长放翁以后未有能继之者当其年少气锐从军黔楚有江山戎马之助故出手即沉雄踔厉有幽并之气中年游中州地多胜迹益足以发抒其才思登临怀古慷慨悲歌集中此数卷为最胜内召以后更细意熨贴因物赋形无一字不稳惬五律如韶州风度楼吊张曲江云公进千秋录开元极盛时知几同列少去国一身迟终始全臣节安危动主思高楼瞻画像风度俨须眉此等格律气味虽置之唐贤集中莫能优劣也七律如与汪紫沧同寓下半首云同槽厩马无蹄啮典谒家僮互使令怪底群情皆贴妥多缘君与我忘形将去官归有笑其乘驴车者下半首云得免徒行犹有愧更争先路欲何求冗官只算骑驴客老向天街阅八驺此种眼前琐事随手写来不使一典不着一词而情味悠然低徊不尽较之运古炼句者更进矣又如长告将归过别揆恺功园中看荷花云繁华肯斗春三月澹荡偏宜水一方以花自比正喻夹写句中有意句外有味此画中神品也以初白律诗与放翁相较放翁使事精工写景新丽固远胜初白然放翁多自写胸膈非因人因地曲折以赴往往先得佳句而足成之初白则随事随人各如其量肖物能工用意必切其不如放翁之大在此而较放翁更难亦在此卷十一明妃诗古来咏明妃者石崇诗我来汉家子将单于庭昔为匣中玉今为粪上英语太村俗惟唐人今日汉宫人明朝胡地妾二句不着议论而意味无穷最为绝唱其次则杜少陵千载琵琶作胡语分明怨恨曲中论同此意味也又次则白香山汉使却回凭寄语黄金何日赎蛾眉君王若问妾颜色莫道不如宫里时就本事设想亦极清隽其馀皆说和亲之功谓因此而息戎骑之窥伺有曰祸胎已入虏廷去玉关寂寞无天骄有曰妾身虽苦免主忧犹胜专宠亡人国有曰冶容若使留汉宫卜年未必盈四百此皆好为议论其实求深反浅也王荆公诗意态由来画不成当时枉杀毛延寿此但谓其色之美非画工所能形容意亦自新乃张纶林泉随笔谓其与祸胎句同意何耶明人有云一自蛾眉别汉宫琵琶声断戍楼空金钱买取龙泉剑寄与君王斩画工此则下第举子借以詈试官非真咏明妃也赵秉文题明妃出塞图无情汉月解随人羞向天涯照妾身闻道将军侯万户已将功业画麒麟此亦咏其和戎之功而词旨特酝借至王元节云环魂归青冢月琵琶声断黑河秋汉家多少征西将泉下相逢也合羞则浅露矣杨一清改官后不得意咏昭君云君王不是无恩泽妾自无钱买画师又一诗骊山举火因褒氏蜀道蒙尘为太真能使明妃嫁胡虏画师应是汉忠臣此意较新见李诩戒漫笔韦苏州曾季艇斋诗话谓前人论诗不知有韦苏州至东坡而后发此秘遂以配陶渊明云按韦苏州同时人刘太真与韦书云顾着作来知足下郡斋宴集何以情致畅茂趣逸如此宋齐间沈谢吴何始精于意理缘情体物得诗人之旨后之传者少矣惟足下制其横流师挚之始关雎之乱于足下之文见之是韦诗已为同时人所贵其后白香山又宗陶韦有诗云时时自吟咏吟罢有所思苏州及彭泽与我不同时又云尝爱陶彭泽文思何高玄又怪韦苏州诗情亦清闲是香山亦已推韦诗以比彭泽不待东坡始重之也坡诗云乐天长短三千首却爱韦郎五字诗亦明说香山之重韦岂至坡始发其秘耶旧唐书白乐天与元微之书云韦苏州歌行才丽之外颇近兴讽其五言又高雅澹自成一家今之秉笔者谁能及之然苏州在时人亦未甚爱重必待身死后则爱之杜牧诗杜牧之作诗恐流于平弱故措词必拗峭立意必奇辟多作翻案语无一平正者方岳深雪偶谈所谓好为议论大概出奇立异以自见其长也如赤壁云东风不与周郎便铜雀春深锁二乔题四皓庙云南军不袒左边袖四老安刘是灭刘题乌江亭云胜败兵家事不期包羞忍耻是男儿江东子弟多才俊卷土重来未可知此皆不度时势徒作异论以炫人耳其实非确论也惟桃花夫人庙云细腰宫里露桃新脉脉无言度几春至竟息亡缘底事可怜金谷坠楼人以绿珠之死形息夫人之不死高下自见而词语蕴借不显露讥讪尤得风人之旨耳皮日休馆姓宫怀古云越王大有堪羞处只把西施赚得吴亦是翻新与牧之同一蹊径皮日休孙光宪北梦琐言皮日休于咸通中上书请以孟子为学科其略云臣闻圣人之道不过乎经经之降不过乎史史之降不过乎子子不异道者孟子也舍是而诸子者皆圣人之贼也请废庄列之书以孟子为主有能通其义者其科选并同明经云按唐以前孟子杂于诸子中从未有独尊之者昌黎始推尊之然亦未请立学皮日休乃独请设科取士是能于诸子淆杂之中别出手眼别其为儒学之宗其有功于道学甚鉅日休又着鹿门隐书及文薮杂着等皆论道极有见解薛岗天爵堂笔馀亦甚推尊之乃刘贡父诗话谓日休见轻于归氏子弟尝以皮鞠作诗嘲日休曰八片尖皮砌作球火中覃了水中揉一包闲气如常在惹踢招拳卒未休是固已为人所侮慢又贾似道悦生随抄记黄巢喜谶语以唐帝改元广明谓唐去丑口而着黄明为己受命之祥故又令皮日休作谶词云欲知圣人姓田八二十一欲知圣人名果头三屈律巢以为讥己遂杀之新唐书亦谓陷于巢贼伪署为学士使之作谶语贼疑其谩己遂及祸是日休学受巢伪官何其失节若此岂文人之心能见道而不能守固如是耶南部新书却载其令终无从贼事或谓据其家墓碑也苏子美梅圣俞宋诗初尚西昆体后苏子美梅圣俞辈出遂各出新意凌铄一时而二家又各不同欧阳公尝谓子美笔力豪隽以超迈横绝为奇圣俞覃思精微以深远淡为意各极所长虽善论者不能优劣也欧尝有诗赠二人云子美气尤雄万窍号一噫有时肆颠狂醉墨洒滂霈譬若千里马已发不可杀盈前尽珠玑一一难拣汰梅翁事清切石齿漱寒濑作诗三十年视我犹后辈文词愈清新心意虽老大有如妖韶女老自有馀态近诗尤古硬咀嚼苦难嘬又如食橄榄真味久愈在苏豪以气铄举世徒惊骇梅穷独我知古货今难卖此诗载公归田诗话中其倾倒于二公者至矣而于梅尤所钦服盖梅尝言诗贵意新语工得前人所未道者乃为善也必能状难写之景如在目前含不尽之意见于言外然后为至欧公作诗之旨亦与梅同故尤推服也欧又称圣俞苦于吟咏以闲远古澹为主故构思极艰云圣俞寄苏子美诗吾交有永叔劲正语多要尝许吾二人放检不同调其于文字间苦硬与恶少虽然趣尚殊握手幸相笑又寄永叔云荷公知我诗数数形美述兹道日未湮可与古为匹孟卢张贾流其言不相昵或多穷苦语或特事豪逸而于韩公门取之不一律乃辄存此心欲使名誉溢窃比于老郊深愧言过实然于世道中固且异谤嫉交情有若此始可论胶漆欧阳诗欧阳以古文名家其诗遂不大着东坡举其万马不嘶听号令诸番无事乐耕耘以为集中杰作然非其至也惟崇徽公主和番诗云玉颜自昔为身累肉食何人与国谋此何等议论乃铸于十四字中自然英光四射又如送杜岐公致仕云貌生年老缘忧国事与心违始乞身意更沉郁深挚即少陵集中亦无可比拟也王荆公诗荆公专好与人立异其性然也王介与荆公素好因荆公屡召不起后以翰林学士一召即赴介寄以诗云草庐三顾动幽蛰蕙帐一空生晓寒盖讽之也公答以诗即云丈夫出处非无意猿鹤从来不自知登北高峰塔云飞来峰上千寻塔闻说鸡鸣见日升不畏浮遮望眼自缘身在最高层又咏石榴花云浓绿万枝红一点动人春色不须多晏元献有题上竿伎诗百尺竿头袅袅身足腾跟挂骇旁人汉阴有叟君知否抱瓮区区亦未贫公与文潞公同过其题潞公为低徊公又题一绝云赐也能言未识真误将心许汉阴人桔槔俯仰何妨事抱瓮区区老此身可见其处处别出意见不与人同也以上见石林诗话晚归金陵题谢公墩云我名公字偶相同我屋公墩在眼中公去我来墩属我不应墩姓尚随公或谓公好与人争在朝则争新法在野则与谢争墩又咏诗云穰侯老擅关中事长恐诸侯客子来我亦暮年专一壑每逢车马便惊猜则不惟出而专朝廷虽邱壑亦欲专之矣以上见瞿归田诗话今即其生平得意句论之公尝以老杜钩帘宿鹭起丸药流莺啭为高妙遂仿之作青山扪虱坐黄鸟挟书眠自以为不减杜试思少陵此二句本已晦涩难解不可以出自少陵遂不敢议乃荆公更从而效之几似山能扪虱鸟能挟书成何语耶咏明妃句汉恩自浅胡自深人生乐在相知心则更忄孛理之甚推此类也不见用于本朝便可远投外国曾自命为大臣者而出此语乎晚年又专求属对之工如含风鸭绿粼粼起弄日鹅黄袅袅垂鸭绿作水波尚有汉水鸭头绿之句可引鹅黄则新酒亦可说岂能专喻新柳耶况柳已袅袅垂则色已浓绿岂尚鹅黄耶又诗云名誉子真矜谷口事功新息困壶头又改云未爱京师传谷口但知乡里胜壶头此不过以谷口壶头裁对成联耳岁晚苍官松也才自保日高青女霜也尚横陈亦不过以苍官青女作对此皆字面上求工而气已恹恹不振惟芥隐笔谈记荆公在欧阳公席上分韵送裴如晦知吴江苏老泉得而字已押俟我着乎而荆公又押云彩鲸抗波涛风作鳞之而又云春风垂虹亭一杯湖上持傲兀何宾客两忘我与而此较有笔力然亦可见争难斗险务欲胜人处陈后山诗话云诗欲其好则不能好矣王介甫以工苏子瞻以新黄鲁直以奇皆有意见好非如杜子美奇常工易新陈自然无一不好也戴植鼠璞云王介甫但知巧语之为诗不知拙语亦诗也山谷但知奇语之为诗不知常语亦诗也黄山谷诗北宋诗推苏黄两家盖才力雄厚书卷繁富实旗鼓相当然其间亦自有优劣东坡随物赋形信笔挥洒不拘一格故虽澜翻不穷而不见有矜心作意之处山谷则专以拗峭避俗不肯作一寻常语而无从容游泳之趣且坡使事处随其意之所之自有书卷供其驱驾故无捃摭痕迹山谷则书卷比坡更多数倍几于无一字无来历然专以选才庀料为主宁不工而不肯不典宁不切而不肯不奥故往往意为词累而性情反为所掩此两家诗境之不同也林艾轩论苏黄诗丈夫见客大踏步便出去若女子便有许多妆裹此坡谷之别也见许彦周诗话刘梦得论诗谓无来历字前辈未尝用孙莘老亦谓杜诗无一字无来历山谷尝拈以示人盖隐以自道又尝跋枯木道人赋谓闲居熟读左传国语楚词庄周韩非诸书欲下笔先体古人致意曲折处久乃能自铸伟词虽屈宋不能超此步骤也又语杨明叔云诗须以俗为雅以故为新百战百胜如孙吴之用兵棘端可以破镞如甘蝇飞卫之射此诗人之奇昔得此秘于东坡今举以相付云此可见其得力之处矣自中唐以后律诗盛行竞讲声病故多音节和谐风调圆美杜牧之恐流于弱特创豪宕波峭一派以力矫其弊山谷因之亦务为峭拔不肯随俗为波靡此其一生命意所在也究而论之诗果意思沉着气力健举则虽和谐圆美何尝不沛然有馀若徒以生辟争奇究非大方家耳山谷诗如世上岂无千里马人中难得九方皋潜夫诗话谓可为律诗之法又如与世浮沉惟酒可随人忧乐以诗鸣此真独辟蹊径至如洪龟父所尝蜂房各自开户牖蚁穴或梦封侯王黄流不解ネ明月碧树为我生凉秋此不过昔人未经道过其实无甚意味吴曾能改斋漫录记欧阳季默问东坡云山谷诗何处最好坡不答季默举其雪诗云夜听疏疏还密密晓看整昨斜斜亦佳耶坡曰正是佳处此虽东坡鉴赏然终不免村气矣东坡诗话读鲁直诗如见鲁仲连李太白不敢复论鄙事虽若不用亦不无补于世也又云鲁直诗文如蝤蛑江瑶柱格韵高绝然不可多食多食则发风动气林季野云鲁直诗未必篇篇俱佳但格制高耳魏泰临汉诗话山谷诗专求古人未使之事而又一二奇字缀葺而成自以为工其实所见之僻也故句虽新奇而气乏浑厚石林诗话鲁直自矜一联云人得交游是风月天开图画即江山以为晚年最得意之句然鲁直自有山围燕坐图画出水作夜窗风雨来其气较健云按此二联亦不过取意稍新异终无甚意味也陈后山诗话谓鲁直学杜过于求奇不如杜之遇物而奇也三江五湖平漫千里因风石乃奇耳吕伯恭紫微诗话云范元实从山谷学诗要字字有来处李西涯怀麓堂诗话熊番鸡跖筋骨有馀肉味绝少好奇者不能舍之而不足厌饫天下黄鲁直诗大抵如此摘句年年岁岁花相似岁岁年年人不同此刘希夷诗无甚奇警乃宋之问乞之不得至以计杀之何也盖此等句人人意中所有却未有人道祸一经说出便人人如其意之所欲出而易于流播遂足传当时而名后世如李太白今人不见古时月今月曾经照古人王摩诘劝君更尽一杯酒西出阳关无故人至今犹脍炙人口皆是先得人心之所同然也余亦有一联云天边圆月少世上苦人多似亦不易之论今摘取古来佳句沁人心脾者随所得笔之诗人佳句蔡天启与张文潜论韩柳五言以韩诗暖风抽宿麦清雨卷归旗柳诗壁空残月曙门掩候秋为集中第一欧阳公称周朴诗风暖鸟声碎日高花影重晓来山鸟闹雨过杏花稀梅圣俞以严维柳塘春水漫花坞夕阳迟皆以为佳句然总不如温庭筠晓行诗鸡声茅店月人迹板桥霜不着一虚字而晓行景色都在目前此真杰作也贾岛有怪禽啼旷野落日恐行人亦写得孤客辛苦之状然已欠自然矣天子旌旗分一半八方风雨会中央刘禹锡送裴晋公留守东都诗气力函盖虽韩昌黎将军旧压三司贵相国新兼五等崇之句亦不及也独上高楼望帝京鸟飞犹是半年程青山似欲留人住百匝千遭绕郡城李德裕贬崖州作长因送人处忆得别家时张籍一年将尽夜万里未归人戴叔伦不来相送处恐有独归时徐道晖鼍鼓三声急西山日又斜黄泉无旅店今夜宿谁家江为临刑口占马放降来地雕盘战后宋九僧诗袖中谏草朝天去头上宫花侍宴归宋王操诗日上故陵烟漠漠春归空苑水潺潺钱希白吊洛阳故城诗君王城上坚降旗妾在深宫那得知十四万人齐解甲更无一个是男儿花蕊夫人对宋太祖诗烧叶炉中无宿火读书窗下有残灯魏野成家书满屋添口鹤生雏妻喜栽花活儿夸斗草赢皆魏野诗雨网蛛丝断风枝鸟梦摇陈尧佐诗谏草焚来应见史黄金散尽只留书朱公绰送刘讽致仕诗亚夫金鼓从天落韩信旌旗背水陈梅圣俞送夏郑公出镇长安雁外无书为客久蛩边有梦到家多王稚川诗见山谷集青歧路游将遍白发光阴得最多陈尧佐年八十致仕诗旌旗太乙三山外车马长杨五柞中柳外雕鞍公子醉花前团扇丽人行皆晁以道诗柏花十字裂菱角两头尖倒着衣裳迎户外尽唿儿女拜灯前谢师厚退居于邓其妹婿奉使纡道访之师厚作诗富贵极来惟叹老功名高后转轻身钱希白拟张籍上裴晋公诗久无行客为下马但有牧童来放牛杨舜韶过孙坚墓诗浅深红白宜相间先后仍须次第栽我欲四时携酒去莫教一日不花开欧阳公谪滁令幕僚种花诗风蒲猎猎弄轻柔欲立蜻蜓不自由五月临平山下路藕花无数乱汀洲参寥诗北堂无老信来稀十载秋风雁自飞今日满头生白发千山乡路为谁归舒州驿中题壁见赵德麟侯鲭录鹦鹉言犹在琵琶事已非伤心瘴江水同渡不同归蔡确谪新州携婢名琵琶及能言之鹦鹉同往婢死而鹦鹉犹唤其名乃作此诗鼙鼓轰轰声彻天中原庐井半萧然莺花不管兴亡事妆点春光似昔年金人暂归宋河南陕西地有人题于驿壁断墙着雨蜗成字老屋无僧燕作家陈无己诗夕阳山外山春水渡旁渡戴石屏诗得一句经年始成对有客能吟丞相柏无人敢伐召公棠燕人谒韩魏公相州祠堂诗三分天下二分亡犹把山川寸寸量纵使一墟添一亩也应不似旧封疆贾似道行推回田亩之令有人作诗一А自筑珠丘土双匣亲传竺国经只有东风知此意年年杜宇哭冬青空山急雨洗岩花金粟堆边卢暮鸦水到兰亭转呜咽不知真帖落谁家桥山弓剑未成灰玉匣珠襦一夜开犹忆年时寒食节天家一骑捧香来杨琏伽发宋诸陵有义士林景熙为丐者以竹箩拾高孝二帝骨葬于东嘉作此记事江南岁岁烽烟起海上年年御酒来如此烽烟如此酒老夫怀抱几时开张士诚既降元元帝赐以龙衣御酒杨廉夫到苏士诚以御酒宴之廉夫作诗月明汉水初无影雪满梁园尚未归赵家姊妹工相妒莫向昭阳殿里飞韦凯白燕诗犹有交情两行泪西风吹上汉臣衣亦袁凯题苏李泣别图边路绕巴山色树里河流汉水声浦长源诗六朝旧恨斜阳外南浦新愁细雨中杨孟载春草诗淮阴北面师降虏其气早已吞项羽君得李释不诛早把元济弄掌股蔡州咏李敬贤当远色治国先齐家如何废郭后宠此阴丽华糟糠之妻尚如此贫贱之交何足恃羊裘老子早见几却向桐江钓烟水方孝孺题严陵钓台一失足为天下笑再回头是百年身钱福状元以事被斥革作此诗照天不夜梨花月落地无声柳絮风周伯春雪诗自叹年来刺骨贫吾庐今已属西邻殷勤说与东园柳他日相逢是路人天台宋氏卖宅与邻家作此别屋见仇远稗史不炼金丹不坐禅不为商贾不耕田兴来只写青山卖不使人间造孽钱唐寅诗直插渔竿斜系艇夜深月上当竿顶老渔烂醉唤不醒满船霜映蓑衣影亦唐寅题画诗白头一老子骑驴去饮水岸上蹄踏蹄水边嘴对嘴吴小仙幼时题画诗新花枝胜旧花枝从此无心念别离可信秦淮今夜月有人默坐数归期有人游京师娶妇不归王孟端作诗讽之其人掩泣而归家住夕阳江上村一湾流水绕柴门种来松树高于屋借与春禽养子孙叶唐夫诗美酒饮教微醉后好花看到半开时李诩戒漫笔与秋别寺同月夜行船草生桥断处花落燕来初皆僧德祥诗月暗花明掩竹房轻寒漠漠透衣裳清明院落无灯火独绕回廊礼夜香僧圆至诗螟杀敌蚊巢上蛮触交争蜗角中何异诸天观下界一微尘内斗英雄豆苗鹿嚼解乌毒艾叶雀衔夺燕巢鸟兽不曾看本草谙知药性是谁教皆白居易诗寄将一幅剡溪藤江面青山画几层笔到断崖泉落处石边添画看僧一僧以此诗乞画于沈石田石田为写其意到处寻春不见春芒鞋踏遍岭头归来笑梅花嗅春在枝头已十分一女尼诗见江盈科雪涛诗评宴罢归来海上山月瓢承露浴金丹夜深鹤透秋空碧万里西现一剑寒吕纯阳诗亦见雪涛诗评流水涓涓芹吐芽织鸟西飞客还家深村无人作寒食殡宫空对棠梨花东坡述鬼诗见侯鲭录相思无路莫相思风里杨花只片时惆怅深闺独归处晓莺啼断绿杨枝女鬼诗见许彦周诗话人间天上归无处且作阳台梦里人女鬼诗见夷坚志卷十二七言律心之声为言言之中理者为文文之有节者为诗故三百篇以来篇无定章章无定句句无定字虽小夫室女之讴吟亦与圣贤歌咏并传凡以各言其志而已屈宋变而为骚班变而为赋盖有才者以三百篇旧格不足以尽其才故溢而为此其实皆诗也自古诗十九首以五言传柏梁以七言传于是才士专以五七言为诗然汉魏以来尚多散行不尚对偶自谢灵运辈始以对属为工已为律诗开端沈约辈又分别四声创为蜂腰鹤膝诸说而律体始备至唐初沈宋诸人益讲求声病于是五七律遂成一定格式如圆之有规方之有矩虽圣贤复起不能改易矣盖事之出于人为者大概日趋于新精益求精密益加密本风会使然故虽出于人为其实即天运也就有唐而论其始也尚多习用古诗不乐束缚于规行矩步中即用律亦多五言而七言犹少七言亦多绝句而律诗犹少故李太白集七律仅三首孟浩然集七律仅二首尚不专以此见长也自高岑王杜等早朝诸作敲金戛玉研练精切杜寄高岑诗所谓遥知对属忙可见是时求工律体也格式既定更如一朝令甲莫不就其范围然犹多写景而未及于指事言情引用典故少陵以穷愁寂寞之身借诗遣日于是七律益尽其变不惟写景兼复言情不惟言情兼复使典七律之蹊径至是益大开其后刘长卿李义山温飞卿诸人愈工雕琢尽其才于五十六字中而七律遂为高下通行之具如日用饮食之不可离矣西昆体行益务数典然未免伤于僻涩东坡出又参以议论纵横变化不可捉摸此又开南宋人法门然声调风格则去唐日远也各体诗宋人诗与人赠答多有切其人之姓驱使典故为本地风光者如东坡与徐君猷孟亨之同饮则以徐孟二家故事裁对成联送郑户曹则以郑太郑虔故事裁对成联又戏张子野娶妾专用张家事点缀萦拂最有生趣自是秦少游赠坡诗节旄零落毡餐雪苏武辨舌纵横印佩金苏秦山谷赠坡诗人间化鹤三千岁苏海上看羊十九年苏武皆以切合为能事然以苏武比坡黄州之谪尚可映带苏秦苏何为者耶山谷又有题郭明甫西斋云东京望重两并州郭郭丹遂有汾阳整缀旒郭子仪翁伯入关倾意气郭解林宗异代想风流郭泰此不过述其家世于其人何与耶金李俊民有王筹堂寿诗俱用王家典故二首此生但觉醉乡宽王绩谁谓螭犹北海蟠勐处处相迎皆倒屣粲人人共喜欲弹冠阳州应何日悬刀梦山试今朝挂笏看子猷仙驭未来缑氏鹤月明吹彻玉笙寒王乔乌衣历历是名家人物于今比晋多俗论不侵挥尘话衍壮怀多副缺壶歌郭虽无金埒调马济赖有黄庭可换鹅羲之见说长江欲飞渡那须冰合望滹沱霸诗苑类格有建除体一种以建除满平定执破危成收开闭十二字冠于句首此本鲍照所创又有药名诗王融所创专用药名嵌于句中而不必句首山谷每好仿之其赠晁无咎用建除体荆州即事八首用药名体又有八音歌赠晁尧民郑彦能徐天隐各一首金石等字亦冠于句首更有二十八宿歌赠无咎以二十八字嵌于句内则山谷创体也最后宿逍遥观诗专用字之偏傍一样者缀合成句逍遥近道边皆走字憩息慰惫懑皆心字草莱荒蒙茏皆草字室屋壅尘坌皆土字僮仆侍Τ侧皆人字泾渭清浊混皆水字此亦山谷创体盖文人无所用心游戏笔墨东坡口吃诗亦同此伎所谓为之犹贤乎已固不必议其纤巧近于儿戏也魏泰临汉诗话杨察谪守信州饯之者十二人察于筵上作诗以谢皆用十二故事其诗曰十二天之数今宵座客盈位如星占野人若月分卿极醉巫山侧联吟ㄍ清他年为舜牧协力济苍生梅圣俞诗有全平全仄者如月出断岸口是也赵秉文亦仿之末伏暑尚在雨点落未落梦觉起视夜缺月挂屋角残星横斜河晨鸡号天风幽人窗中眠纱厨明秋空麻知几有叠语诗蠢蠢何等民矫矫亢亢内守贞昂昂藏藏独异俗落落莫莫不厌贫归欤归欤且饣胡口凤兮凤兮德衰久乐云乐云无弦琴命乎命乎一杯酒匪匪鲔故为藏避言避世必也狂至大至刚秣吾马爰清爰净修我堂用之舍之时所系晋如摧如宁复计暖然凄然任春秋优哉游哉聊卒岁诗以古人姓名藏句中叶石林诗话王荆公有诗云老景春可惜无花可留得莫嫌柳浑青终恨李太白以古人姓名藏句中实属创见按权德舆诗云藩宣秉戎寄衡石崇位势年纪信不留驰张良自愧樵苏则为惬瓜李斯可畏不顾荣宦尊每陈农亩利家林类岩负郭躬佥积忌满宠生嫌养蒙恬胜智疏钟皓月晓晚景丹霞丽涧谷永不谖山梁冀无累颇符生肇学得展禽尚志从此直不疑支离疏世事则唐人已有此体矣双声体东坡有口吃诗故居剑阁隔锦官一首又郊居江干坚关扃一首使口吃者读之必喷饭也然此本双声体史绳祖学斋占哔载唐人姚合洞庭蒲萄架诗云葡藤洞庭头引叶漾盈摇皎洁钩高挂玲珑影落寮阴烟压幽屋密梦冥苗清秋青且翠冬到冻都凋是唐人已有此体非坡创也药名体温公诗话陈亚尝以药名入诗风雨前湖夜轩窗半夏凉赠乞雨自曝僧云不雨若令过半夏定应晒作葫芦巴又咏上元夜游人云但看几家牛领上十家皮没五家皮诗病诗有一首中用重韵者任彦哭范仆射一诗三押情字沈卿天长地阔一诗三押何字王维暮空碛一首两押马字一从归白社不复到青门青菰临水映白鸟向山翻青白二字一首中重出九成宫避暑三四衣上镜中五六林下岩间句法亦重出岑嘉州随马雨洗兵花迎盖柳拂旌一首中句法亦重王世懋艺圃撷馀张谓别韦郎中诗八句中五地名卢象杂诗八句中四地名王昌龄送朱越一绝四句中四地名孟浩然宴荣山人池亭律诗七句中用八人姓名田艺衡香宇诗谈谢惠连诗屯蔽层岭惊风涌飞流零雨润坟泽落雪洒林丘浮氛晦崖积素惑原畴六句句法相似张正见诗含香老颜驷执戟异扬雄惆怅崔亭伯幽忧冯敬通王嫱没胡塞班女弃深宫六句中引用六古人王世懋都穆田艺衡皆以为今人诗若此必厌其重复在古人正不若是拘也然究是诗中之病若李太白峨嵋山月半轮秋影入平羌江水流夜发清溪向三峡思君不见下渝州四句中用五地名毫不见堆垛之迹此则浩气喷薄如神龙行空不可捉摸非后人所能模仿也骆宾王林疑中散地人似上皇时芳杜湘君曲幽兰楚客词二联中用四典亦不见其重叠此又剪裁之妙古人句法有不宜袭用者白香山东涧水流西涧水南山起北山盖脱胎于东家流水入西邻之句然已逊其酝借梅圣俞又仿之为南岭禽过北岭叫高田水入低田流则磨牛之踏陈迹矣乃欧阳公诵之不去口黄山谷又仿之为野水自流田水满晴鸠唤雨鸠归周少隐竹坡诗话亦谓其语意高妙而不知愈落窠臼也邵长蘅西湖诗南高过北高宿里湖水出外湖流亦同此病南宋人着述未入金源宋南渡后北宋人着述有流播在金源者苏东坡黄山谷最盛南宋人诗文则罕有传至中原者疆域所限固不能即时流通今就金源诸名人集考之密国公完颜有只因苦爱东坡老人道前身赵德麟之句张仲经有移居学东坡八首文伯起小雪堂诗话载坡词数十首孙安常并有东坡词注高士谈有次韵东坡定州立春诗又集坡诗赠程大本赵秉文有跋东坡石钟山记墨迹又和东坡谪居三诗张子羽有次韵东坡跋周欠神美人诗王若虚因人言文首东坡诗首山谷乃作四诗正之刘从益有和东坡守岁诗李屏山有题东坡赤壁风月笛图又谓东坡为文字禅山谷为祖师禅乔有独诵隔林机杼句则并及东坡之方外友参寥矣赵秉文除夜诗云小坡着号是前身则更及于坡之子叔党矣李得第诗云姓名偶脱孙外文字幸为坡老知谁念三生李方叔欲将残喘寄炉锤则并及坡之门下士李チ矣而尤服膺坡谷者莫如元遗山如琴辨一首引谷诗云袖中正有南风手谁为听之谁为传又引坡诗云琴里若能知贺若诗中应合爱陶潜毛氏千秋录序又引坡文云人无所不至惟天不容伪遗山又特选苏诗为东坡雅序而传之并乐府亦倾倒备至谓东坡圣处非有意于文字之工乃不得不然之为工也见新轩乐府引甚至苏黄字迹亦所矜赏谓二公翰墨片言只字皆未名之宝百不为多一不为少见跋苏黄帖是遗山之于苏黄可谓染神刻骨矣至南宋理学诗文诸名流则流播于金源者甚少赵秉文诗有忠言唐介初还阙道学东莱不假年是北人已有知吕东莱也元遗山作张良佐墓铭谓良佐得新安朱氏小学以为治心之要又李屏山尝取道学书就伊川横渠晦诸人所得而商略之是北人已有知朱子也归潜志又谓屏山最爱杨万里诗曰活泼刺底人难及也是北人并知有杨诚斋矣独陆放翁与朱子诚斋同时而金源诸名人集中无有言及者蔡元定李仁甫王伯厚诸人亦不见北人集中也古今诗互有优劣水田飞白鹭夏木啭黄鹂本李嘉诗王摩诘添漠漠阴阴四字论者谓倍觉生动今甲子岁梅雨连旬低田俱成巨浸余亦用此二句云但见水田飞白鹭不闻夏木啭黄鹂虽踵故事拾唾馀而形容雨多水大光景似宛然在目王荆公诗名誉子真矜谷口事功新息困壶头谷口壶头自以来属对工巧昨岁毕秋帆总督湖广值流贼ㄈ扰发兵剿捕未奏凯而殁余挽诗云羊祜惠犹留岘首马援功未竟壶头不特岘首壶头成联而羊祜马援姓名亦属佳对且切合时事开阖俯仰情馀于文以视先得句而后安题者亦似过之李空同咏十六夜月云清亏桂阙一分影寒落江门数尺潮当时京师士大夫莫不传诵然江潮十六七八最盛何得反云落且诗虽刻划终觉黏皮带骨无浑脱之致余少时客中八月十六夜对月诗云佳节又看今岁过清光还似昨宵多孰得孰失必有能辨之者