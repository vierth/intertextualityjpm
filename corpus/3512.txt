元始无量度人上品妙经正统道藏三家本三卷洞真部玉诀类元始无量度人上品妙经註解徃四进经表小兆臣薛季昭诚惶诚恐稽首顿首再拜上言臣闻黍珠造化因元始以泄玄灵寳本章赖道君而演化天不爱道世得见经诚爲混沌赤文名曰上品妙首元纲流演则三十二帝神文营卫则二十四人上消天灾下禳毒害故轻泄漏慢者身经地狱而供养尊礼者位登仙公然世人诵咏虽多于经旨通明者少先贤非无笺註多入幽玄末学未易通融益滋疑惑心如昧昧音谩琅琅臣季昭等是凡夫好参玄窍师传心印帅显雷坛愧无寸功可消三恶助六经之句解参诸老之玄谈集成一家广开衆目不敢施于上道祇接引于下根随字发明逐章剖析但欲焕圣言于日月焉能免罪咎于丘山祈帝之恩恕臣之僣臣诚惶诚恐稽首顿首再拜恭惟无上大罗三境金阙玉皇上帝开明三景化生诸天玄座说经同时称善生死受赖爲福难胜玄奥可详度人无量伏望悯臣未消秽气念臣好学至经通玄究微粗悉其章焚香诵经愿成此志仰蒙帝祐获就良因了积年未了之心开夙世罔开之眼利施六天之下是男是女咸得长生庶几一日之间无智无愚皆可入道彼此俱无妄想祖宗但愿昇迁仍请护持相传乆远昔诸天记人功过毫分无失今一国倾心归仰喜庆难言臣下情无任瞻天望圣昧死俯伏谢罪祈恩之至谨言大德七年甲辰上元日小兆臣薛季昭上表元始无量度人上品妙经正统道藏三家本三卷洞真部玉诀类元始无量度人上品妙经註解卷上九江冰湖埜人薛季昭显翁註解太上洞玄灵寳无量度人上品妙经太上者即玉晨高上大道君也元始天尊之弟子太微天帝君之师居上清上元玉宸宫既授以经因正题首标之洞者三洞即洞眞洞玄洞神也玄者妙也散则爲经敛则爲道灵寳者即三寳之中一章按生神章经云龙汉开图化生灵寳君至赤明元年出书度人时号上清玄都玉京七寳紫微宫道君所居之天也此度人经是太上道君灵寳天尊所集故曰灵寳无量者不可限量言其多也度人者开度衆生也上品者上上度人之极品也妙经者妙即玄也经即径也此经乃度人玄妙之捷径道言昔于始青天中此经元始授之道君凡道言者即道君编述之言也道君言我于往昔无量劫在始青天中时此天即北方八天中说碧落浮黎空歌保珍之一天道藏云欲界六天自东方第一太皇天至第六上明天爲欲界此天劫到大火焚燬色界十八天自东方第七虚无天至西方第八无极天爲色界此天劫到大水流荡无色界四天自北方第一皓庭天至第四太素天已上爲无色界此天劫到大风吹散又自北方第五天至第八天乃四种民天也虽总曰无色界然此天劫劫长存水火风皆不能到也三界劫坏此天圣人又开化人种始青天乃四种民之一天如在上宰制劫运化生诸天也碧落空歌大浮黎土说始青天中青碧梵炁豁落无边其中天人空洞之歌交相响答浮黎者始青天王国王隐名受元始度人无量上品道君说我于始青天中受得此上上经品元始天尊当说是经周回十过以召十方始当诣座道君说天尊当初说经周回十次普召十方然后就座过者徧也十方者东南西北四方东北东南西南西北四维上下方数始于一终于十十徧则始终周徧矣天眞大神上圣高尊妙行眞人无鞅数衆乗空而来此指得道修证成眞之人皆来听天尊说经无鞅者无数之义乘空者驭炁乘虚来至说经之所飞云丹霄緑舆琼轮羽盖垂荫此言一时听法而来仪饰如此流精玉光五色郁勃洞焕太空七日七夜此言诸仙精鍊成眞内养五脏光华发外则成五色朗照虚空乆而不散鬰勃者茂盛之义洞焕者光彻之义诸天昼夜不此人间也诸天日月星宿璇玑玉衡一时停轮天天皆有三光爲听经故暂停轮转璇玑者斗府也玉衡者斗柄也神风静默山海藏云天无浮翳四炁朗清万縁絶静一尘不留也一国地土山川林木缅平一等无复高下指大浮黎土之中一样平等无有高低也土皆作碧玉无有异色衆页侍坐无异色者土与碧玉一般样也经曰说法之所宫殿皆成七寳元始天尊玄座空浮五色师子之上天尊悬虚而昇座驭炁而浮空皆不着于有相无相师子乃百兽之王表天尊御此之上高出诸天五色者法相光明也说经一徧诸天大圣同时称善一徧才周诸天中人随根器而各有悟入皆称其好是时一国男女聋病耳皆开聪说经二徧盲者目明说经三徧喑者能言说经四徧跛痾积逮皆能起行说经五徧乆病痼疾一时复形说经六徧发白反黑齿落更生说经七徧老者反壮少者皆强说经八徧妇人怀姙鸟兽含胎已生未生皆得生成说经九徧地藏发泄金玉露形说经十徧枯骨更生皆起成人说经一徧召东方时聋者听说经二徧召南方时目盲者见说经三徧召西方时口哑者声说经四徧召北方时足跛者行说经五徧召东北方时乆病废病体完说经六徧召东南方发白反黑齿落重生说经七徧召西南方衰老者健少弱者勇说经八徧召西北方凡已生未生者皆得成形说经九徧召上方时地下伏藏皆现光彩说经十徧召下方时枯骸朽骨起死回生是时一国是男是女莫不倾心皆受护度咸得长生说经之时不拣男女皆沾福力已生天者因经护度未度世者因经长生道言是时元始天尊说经一徧东方无极无量品至页大神无鞅之衆浮空而至说经二徧南方无极无量品至眞大神无鞅之衆浮空而至说经三徧西方无极无量品至页大神无鞅之衆浮空而至说经四徧北方无极无量品至眞大神无鞅之衆浮空而至说经五徧东北无极无量品至眞大神无鞅之衆浮空而至说经六徧东南无极无量品至眞大神无鞅之衆浮空而至说经七徧西南无极无量品至眞大神无鞅之衆浮空而至说经八徧西北无极无量品至眞大神无鞅之衆浮空而至说经九徧上方无极无量品至眞大神无鞅之衆浮空而至说经十徧下方无极无量品至眞大神无鞅之衆浮空而至道藏云东方安太堂乡纳善世界南方宛黎城境弃贤世界西方福堂洲咸行世界北方郁单野清净世界东北福集乡长安世界东南元福田用贤世界西南延福乡仁静世界西北福德乡延贤世界上方三十二天玄都玉京紫微之中诸天眞衆下方五岳九垒洞渊水府北都罗酆三十六宫地下诸眞神衆也十徧周竟十方无极天眞大神一时同至一国男女倾心归仰来者有如细雨密雾无鞅之衆迮国一半土皆偏陷非可禁止十方皆来不约而同细雨密雾者言其多也迮者倾反似地狭隘不相容者于是元始悬一寳珠于是天尊示寳珠像方便开度显圣别凡大如黍米在空玄之中去地五丈黍米至微之物珠之小者如之天尊现此珠虚空中地之相去有五丈远此等妙理非笔可谈元始黍珠人人性分具足特爲五欲障碍充拓不去所以与其悬远茍于五欲中能离去之则一点灵光照天照地与元始黍珠何异哉元始登引天页大神上圣高尊妙行眞人十方无极至页大神无鞅数衆俱入寳珠之中天尊慈悲悬珠示人先登珠内引示衆眞天人仰看浮黎天人尚有累在止可仰观寳珠不能从有入无惟见勃勃从珠口中入既入珠口不知所在诸天人但见衆眞群入珠口无迹可见矣国人廓散地还平正无复欹陷道既复隐地复还元元始即于寳珠之内说经都竟衆眞监度以授于我天尊既引衆眞升玄入妙即于珠内传道说法太上道君亲承其旨都竟者圆满也监度者监临开度也当此之时喜庆难言法事麤悉诸天复位儵欻之间寂无遗响麤者略也悉者详也大道不须略通线路即悟眞玄所以喜悦复位者各归元位寂者无声音之可闻也是时天人遇值经法普得济度全其本年无有中伤当时浮黎国土天人滞于有形虽不得入寳珠之内然得遇天尊假此因縁皆受济度无有中路天伤天年者惟解悟眞常则证入虚无妙道倾土归仰咸行善心尽一国土莫不归向修习下文十二善业不杀不害不嫉不妬不婬不盗不贪不欲不憎不𡜍言无华绮口无恶声此十二善业也断一切命曰杀陷一切物曰害毁人成功曰嫉忌人胜已曰妬非色而染曰婬取物不义曰盗好夺无厌曰贪妄起心意曰欲妬嫌他人曰憎欺人自能曰𡜍花言巧语谓之华𦂶出口不逊谓之恶声齐同慈爱骨成亲三业既除六根清浄一体同观有甚亲𨃀国安民丰欣乐太平善缘纯熟恶念消融国安无事民乐太平若人于十二时中心地清浄齐物我无怨恶亦是自心太平也经始出教一国以道预有至心宗奉礼敬皆得度世道君言我当初受经于天尊然后出经于一国普教天人宿有修证者生希有相崇重信向由凡而修可以入圣度世者超出凡世也此道君劝人修十二善业之因缘也道言元始天尊说经中所言并是诸天上帝内名隐韵之音亦是魔王内辞百灵之隐名也非世之常辞内名隐韵者如帝鬰繿玉明至大择法门是也魔王内译者如巴元丑伯至流铃八卫是也百灵隐名者如中有度人不死之神以至桃康合延是也此皆非世俗寻常之句语也上圣已成眞人通玄究微能悉其章诵之十偏诸天遥唱万帝设礼河海静默山欢藏云日月停景璇玑不行群魔东形鬼精灭爽回尸起死白骨成人高天上圣皆从元始祖炁分真降神故能通达玄妙穷穷精微书详其㫖体天尊周回十过而诵之诸天远闻而唱咏万帝亲近而拜礼河海神爲听经而寂静山岳神爲听经而岳云七曜不行而停光魔精东形而消灭已死者可回尸白骨者可成人至学之士诵之十过则五帝侍卫三界稽首魔精丧眼鬼祅灭爽济度垂死绝而得生至心学道之士亦如此诵经十过五方五帝三办万灵皆来拱护尊敬其人魔鬼可以消伏死绝可以回生所以尔者学士穖气未消体未洞眞召制十方威未制天政徳可伏御地只束缚魔灵但却死而已不能更生尔者近也近来学者心虽不染于六尘而穖气未尽于消灭体虽未洞达于眞玄而十方已听于如役威虽未可以制御天之七政而徳已可以制伏地之神祗身虽未可超证而更生其人亦可脱无常而却死轻诵此章身则被殃供餋尊礼门戸兴隆世昌炽兴善因縁万灾不干神明护门轻诵则受恶报敬诵则受善报身前则门戸兴旺身后则子孙衆多不特自已无灾且有神明拱侍也斯经尊妙独步玉京度人无量爲万道之宗巍巍大梵徳难可胜玉京者玉山上京也大梵者大梵眞炁也此经梵炁八会结成度人功徳何可胜言所以独步玉京之上道言凡诵是经十过诸天齐到亿曾万祖幽魂苦爽皆即受度上昇朱宫格皆九年受化更生得爲贵人大凡谪经十方诸天皆来作证累劫宗亲悉得解脱从鍊度格入贵人品朱宫者南方世界中朱陵火府也府有流火之庭大凡度世者皆从朱宫煅炼秽质而成仙骨格有三等上者三年中者九年下者二十四年指中等鍊度格式也而好学至经功满德就皆得神仙飞昇金阙游宴玉京也心之爱曰好此言以灵寳修心者也功行圆满七祖同昇紫金阙白玉京皆大罗玉清之境上学之士修诵是经皆即受度飞昇南宫上等学人既诵咏之又修行之不拘南宫限格径可超昇世人受诵则延寿长年后皆得作尸解之道魂神暂灭不经地狱即得反形游行太空世间男女受经于人而诵之者在世决可长年身后不由地府即得反形而尸解精神飞行于太虚尸解者谓形虽死而神不灭也此经微妙普度无穷一切天人莫不受庆无量之楅生死蒙惠此度人经功德无量上而诸天下而诸人生者死者莫不赖之上天所寳不传下世至士赍金寳效心盟天而传至心修道者欲得此经必将质信重设盟誓告天而传表经之不可易得也轻泄漏慢殃及九祖长役鬼官轻忽泄渎漏逗慢易此不敬信者累及九祖落命之后受役鬼官如推沙走石塞山填海踏雷车摇电火受此等苦无有出期是曰长役鬼官也侍经五帝玉童玉女各二十四人营卫神文保护受经者身才开经卷便有神卫五方五帝各勑玉童玉女二十四人来卫护之玉童玉女者修鍊纯粹无秽质也各者緫五五数合一百二十者也身指受诵此经者之身也道言正月长斋诵咏是经爲上世亡魂断地逮役度上南宫正月上元天官赐福此月斋诵可以断除乆远先亡受地府连逮之苦役其魂神可超昇赤明天宫受南昌之鍊度七月长斋诵咏是经身得神仙诸天书名黄箓白简削死上生七月中元地官赦罪此月斋谪可入仙阶天眞记名简録之士北斗削落死籍南斗註上生名十月长斋诵咏是经爲国王帝主君臣父子安镇国祚保天长存世世不絶常爲人君安镇其方民称太平十月下元水官解厄此月斋诵可保劫运君民蒙福八节之日诵咏是经得爲九宫眞人立春春分立夏夏至立秋秋分立冬冬至此八节也感应篇云此等日分三官九署紏録罪福八节斋诵可增善果命过之后神生九天九宫者即生神九天宫也本命之日诵咏是经魂神澄正万炁长存不经苦恼身有光明三界侍卫五帝司迎万神朝礼名书上天功满德就飞昇上清本命日即自身本命日辰也此日身中元辰飞奏罪福学人若能斋诵则生有善力死无恶趣坐则三界侍傍而翊卫行则五帝伺动而前迎人多感此但观古人云法行先天一炁将用自己元辰便可以意悟此述三元八节本命吉日修诵因果耳道言行道之日皆当香汤沐浴斋戒入室东向叩齿三十二通上闻三十二天心拜三十二过此道言以下皆修诵之法不用读诵但依此存想行道者将演经也沐发浴体斋心持戒盖欲交接天人眞炁也入净室东向迎生炁而坐叩齿所以集一身之神以召万灵每叩一通令响应一天存我起拜三十二天帝从皇曾天以次一一密谪天名须存见天宫楼阁帝君及左右俨然随心跪拜知身亲朝礼之状闭目静思身坐青黄白三色云炁之中收光内视不杂妄想三色云炁者三境玄元始梵炁也存我坐下有三色青黄白炁内外蓊冥有青龙白虎朱雀玄武师子白鹤罗列左右内彻五脏外盈一室蓊鬰冥合常绕经案存青炁从肝自眼中出化青龙居于左白炁从肺自鼻中出化白虎居于右赤炁从心自口中出化朱雀居于前黑炁从肾自耳出化玄武居于后次存师子盛勐之兽白鹤鲜洁之禽罗布左右日月照明洞焕室内眉后两小宂爲六合之府存日月自中出太阳自左宂出紫赤色光九芒太阴自右宂出黄白色光十芒一云左目爲日右目爲月一室之内金紫光灿项生圆象光映十方如此分明存日月光芒灌我鼻中入脑后四寸金华宫圆象出项后大如车轮光照内外一一分明如亲目所见也密呪曰无上玄元太上大道君召出臣身中三五功曹左右官使者侍香金童传言玉女五帝直符直日香官各三十二人出默存自身中出各各装严森列左右前后关启所言今日吉庆长斋清堂修行至经无量度人受法箓者即具位如未受法箓者即云奉道弟子某尽心所欲言亦贵简当若知夫三洞中盟之道见行事则言修行至经自非此人即不言但云清堂谪经若爲十方幽普则言无量度人若爲一事而诵则言爲某事诵经臣及甲乙转经受生愿所启上彻径御无上三十二天元始上帝至尊几前臣及甲乙者若爲己爲人则言臣及某人若自看谪止称自己姓名转经受生若爲他人则言臣爲某人盖心不兼二也贵在精诚上达诸天上帝之前祝毕引炁三十二过东向诵经从皇曾天始一一称扬名号每存本天中眞炁一如玉霞之辉下灌我身以鼻引口吸流入五脏之中内外虚白即向东迎生炁而持谪也右正经之前序已上道君示学士修诵之法也元始无量度人上品妙经註解卷上元始无量度人上品妙经正统道藏三家本三卷洞真部玉诀类元始无量度人上品妙经註解卷中徃五九江冰湖埜人薛季昭显翁註解此正经乃元始所说故直曰元始无量度人表元始以此经开度无量也元始洞玄灵寳本章元始天尊说此经以泄三洞玄妙之道也道君受元始洞玄之旨以爲灵寳修眞之本演而成章上品妙首十回度人百魔隐韵离合自然二章乃上品衆妙之首当来元始十徧说经之㫖也所言皆百魔祕㫖聚则爲炁散则爲文一离一合皆自然也混洞赤文无无上眞混沌之初空洞之炁累经劫火鍊成赤文天尊于无无之中以此赤文爲诸上高眞度人之本元始祖劫化生诸天龙汉赤明上皇延康开皇皆劫名也祖劫者始劫也化生诸天者谓由龙汉始青祖炁而开化也开明三景是爲天根祖劫玉清一炁生二而爲上清二炁生三而爲太清三炁生九炁而生九天九天之上又别而爲三十二天每一天各有一日月星是爲三景开者豁也明者光也天根者元始祖炁爲化生诸天之根本也上无复祖惟道爲身自元始以上无复本祖惟此道爲身耳言万法皆从元始本身起祖也五文开廓普植神灵混洞赤文经劫火成章之后演爲五天之炁化爲五炁之文自无无中化生万有三界神灵普皆从此赤文而植立焉无文不光无文不明无文不立无文不成无文不度无文不生所以天地万物无此赤文则不光显不明亮不建立亦不成就不开度亦不生化昔天眞皇人云非混洞赤文则不能摄化九阳明天度而成天境也是爲大梵天中之天已上并言祖劫之事是爲混洞大梵之炁融结赤文开化诸天此玉清一天实诸天最尊也郁罗萧台玉山上京此天之下有玉京山与崑崙山相对周回八百余里上有郁罗萧台之境上极无上大罗玉清此皆梵炁结成而爲上上无极之最上大罗玉清之境眇眇劫仞若亡若存玉清上境高出诸天微眇难见经劫不坏非仞尺可量目力可穷似有而似无者也三华离便大有妙庭三华堂离便宫大有宫妙庭宫皆元始所治玄都中宴息之所金阙玉房森罗净霐大行梵炁周回十方更有黄金阙白玉房森罗上馆净霐之池其间广大流行皆是玉清梵炁周徧回转运行十方无有止息中有度人不死之神中有南极长生之君玉清元始劫劫之祖每一劫终出法度人元始于此劫中开赤明图以此赤文化开混洞混洞化开弥罗是以大丹天内有梵寳丹灵赤帝君鍊眞阳精开度衆生无量曰长生曰不死皆火府尊神之称中有度世司马大神中有好生韩君丈人亦朱陵火府鍊眞度仙之司属度世君主阳九百六之数司马君主灭邪却试之事好生君则青华之别名韩君丈人号可韩统五帝也中有南上司命司録延寿益算度厄尊神南上者火府南陵上宫司命以下皆分火府之治职予夺功过灾福于人回骸起死无量度人如世人尸解者身经太阴者皆回骸起死之义如此等人其开度者无量今日校録诸天临轩今天尊于赤明劫初浮黎国内开图校録诸天乘天尊道力皆来临轩陛之下校者比量罪福轻重録者记载功过浅深东方无极飞天神王长生大圣无量度人南方无极飞天神王长生大圣无量度人西方无极飞天神王长生大圣无量度人北方无极飞天神王长生大圣无量度人东北无极飞天神王长生大圣无量度人东南无极飞天神王长生大圣无量度人西南无极飞天神王长生大圣无量度人西北无极飞天神王长生大圣无量度人上方无极飞天神王长生大圣无量度人下方无极飞天神王长生大圣无量度人东方神王讳总南方讳飞西方讳云北方讳无镜东北讳梵东南讳那郁西南讳度仙西北讳䦆无上方讳瑛下方讳落此即十方救苦天尊化现也十方至眞飞天神王长生度世无量大神昔十方天尊自赤明劫来浮黎国内开校图録之日奉元始勅命掌十方三界校量功德开度无量并乘飞云丹舆緑辇羽盖琼轮骖驾朱凤五色玄龙建九色之节十絶灵旛十方国土听法而来所乘御者轮辇舆盖所导引者龙凤旛节前啸九凤齐唱后吹八鸾同鸣师子白鹤啸歌邕邕所吹唱歌啸者凤鸾师鹤邕邕者和鸣也五老启途群仙翼辕开启前途则有始眞皇玄元之五老辅翼车辕则有十方诸仙衆眞亿乘万骑浮空而来十千爲万十万爲亿仙眞骑乘浮空驭炁来至道前倾光回驾监眞度生倾注圆象回环法驾监临衆眞开度衆生诸天丞相南昌上宫三十二天各有丞相南昌即丹天世界上宫即南陵火府学人仙化必经此宫鍊形韩司主録监生大神韩司者即宫中丈人主録鍊度文籍监生者主生魂铸魄更生之别名也执箓把籍齐到帝前十方至眞大神并抱执算度之箓籍俱会帝前以迁举也随所应度严校诸天随学人功德应合度者委诸天严行而校量之普吿三界无极神乡然后普行告下天地水府三宫无极者尽三界诸神之乡皆令知闻也泉曲之府北都罗酆泉曲者在北溟之最下北都者北阴酆都阴气重浊凝结成山曰酆都山也上参大罗下极风泉山高九亿九万九千九百周回九万里黑气渗渗停收罪魂皆在此山之中也三官九署十二河源山有三宫上元宫去天稍近天官主之中元宫在山之左地官主之下元宫在山之右去风垒近水官主之此三宫各有三府府有百二十冥曹尽酆都官吏考罪魂之所九署即九州九垒土皇九令之司十二河源者即十二水神之府水始出处曰源一河源所在即有一司分治上解祖考亿劫种亲今天尊当劫运之终告下三界先将合受度学人自元始已来及至今日历世宗亲尽行超度然后受鍊疾除罪簿落灭恶根不得拘留逼合鬼群天尊告下即令疾速除去罪籍削絶恶业之根不得拘执留滞混入衆鬼囚之中元始符命时刻昇迁方可应元始开光符命而得一时一刻升神于上清矣北都寒池部卫形魂朔单鬰絶之都乃酆都洞阴之境其山寒炁之极下有寒冰之池北阴天帝主之天尊勑下北都令所部鬼神护卫形魂之神使不散坏制魔保举度品南宫制御所属之魔衆各令保举学人依南昌受鍊格皆九年之品昇上南宫也死魂受鍊仙化成人已死之魂鬼质未尽必须南宫经受大鍊然后消去秽质羽化而成仙人生身受度劫劫长存随劫轮转与天齐年生身者由父母精血而成形也其魂一经南宫之鍊度则非幻化色身而得亿劫长存者也劫终劫始身随运转可与诸天相齐年劫也永度三徒五苦八难超凌三界逍遥上清三徒者三恶门名也一曰色慾门上尸道天徒界二曰爱欲门中尸道水徒界三曰贪欲门下尸道地徒界此爲三恶门一名三尸道一名三徒界在人身中喜爲恶事断人命根遏人学仙之路抑人飞腾之魂五苦者一名五道门也第一名色累苦心门又曰泰山地狱苦道第二名爱累苦神门又曰风刀苦道第三名贪累苦形门又曰提石负山苦道第四名华竞苦精门又名填海作河苦道第五名身累苦魂门又曰吞火食炭镬汤苦道此五苦五道在人身中遏人招眞之路断人修仙之门八难者三徒五苦合而爲八难也又曰三徒者一曰长夜徒二曰寒池徒三曰摙石徒五苦者一曰刀山苦二曰剑树苦三曰镬汤苦四曰炉炭苦五曰考谪苦又一曰三徒者三官徒役也一曰天官徒役奔雷走电二曰地官徒役担山负石三曰水官徒役摙汲溟波五苦者登刀山履剑树入镬汤抱铜柱吞火食炭也八难者八门幽旷之难也夫学诸上道之士当先断除诸累絶灭苦难则眞炁自降神仙自成即得超登三界遨游乎上清矣上清之天天帝玉眞无色之境梵行上清之天道君爲化主其中天人修鍊成眞如玉之纯无色之界元始爲化主天中纯是梵炁流行学人昇迁至此则与道合眞矣东方八天元始积九阳梵炁而成天境此八天自北始南行帝服青冕青服青裳青云九重有九色玄龙导引于天帝前后太皇黄曾天帝郁繿玉明一名净天其色黄宿次奎璧世人修十善者昇此天尚有欲根故曰欲界帝讳观觉郁繿者天帝内名玉明者魔王隐音也元始以金书玉字祕于天之紫微宫太明玉完天帝须阿那田一名胜妙天其色緑宿次璧世人修二十善昇此天须阿即天王内名那田即天王隐音元始以玉简金书祕于天之紫房宫清明何童天帝元育齐京一名光天其色黑宿次室世人修四十善三根净者昇此天元育即天王隐讳齐京即眞人内文元始以紫简金书祕于天之九晨宫玄胎平育天帝刘度内鲜一名梵天其色赤宿次危世人修六十善四根净者昇此天刘度内鲜即帝君隐讳无始以金简玉书秘于天之元景宫元明文举天帝丑法轮此天色苍宿次虚世人修八十善五根净者昇此天丑即天君内文法轮即帝之异号元始以金书玉字祕于天之广寒宫上明七曜摩夷天帝恬懀延一名自在天其色黑宿次女世人修一百善六根净者昇此天恬懀即天帝内音延即天王隐号元始以玉简金书祕于天之太阴宫此天去凡世五百二十亿万里乃风霄之界天中人寿不等其快乐最胜诸天也但初出凡界色相未断或手接或眼视或身或言皆欲也若天人斩次修习梵行则昇于第二色界虚无越行天帝正定光一名初梵天其色碧宿次牛天人欲根虽净尚有色尘正定光三字天君内文也元始以紫册金书祕于天之太玄宫太极蒙翳天帝曲育九昌一名二梵天其色紫宿次斗天人一色尘麤净乃昇此天曲育即天之隐号九昌即帝之隐文元始以蘂简琅书祕于天之玄都宫也南方八天元始积三阳梵炁而成天境此八天自东始西行帝服青冕赤旒朱衣黄裳绛云三重有朱雀凤凰导引前后赤明和阳天帝理禁上眞一名上光天其色白宿次箕斗天人二色尘麤净乃昇此天理禁上眞四字即天王隐号也元始以玉简琼书祕于天之长明宫也玄明恭华天帝空謡丑音此天色黄宿次箕天人三色尘麤净乃昇此天空謡丑音四字即天君总号元始以玉册金书祕于天之东华宫燿明宗飘天帝重光明此天色緑宿次尾天人四色尘麤净者乃昇此天重光明三字即天君总号元始以玉册金书祕于天之浩元宫竺落皇笳天帝摩夷妙辩一名初净天其色青宿次心天人五色尘麤净乃昇此天摩夷即天帝隐讳妙辩即帝之内名元始以紫册金书祕于天之清玄宫虚明堂燿天帝阿𨚧娄生一名严净天其色赤宿次房天人六色尘麤净乃昇此天尚有细尘阿𨚧即天王隐音娄生即帝之梵号元始以玉字金书祕于天重华宫观明端靖天帝郁密罗千此天其色苍宿次氐天人一细尘净乃昇此天鬰密即天帝隐文罗千即天君内号元始以蘂简金书祕于天之光华宫玄明恭庆天帝龙罗菩提此天其色黑宿次亢天人二细尘净昇此天龙罗飞天内音菩提即帝之隐号元始以金简琼书祕于天之阊阖宫太焕极瑶天帝宛黎无延此天其色碧宿次角天人三细尘净昇此天宛黎无延四字即天王内音元始以琅篇素书祕于天之帝康宫西方八天元始积七阳梵炁而成天境此八天自南始北行帝服青冕青旒白衣黄裳绯襈素云七重有白虎师子导引前后元载孔昇天帝开眞定光此天其色紫宿次轸角天人四细尘净乃昇此天开即天帝内音眞定光即天王隐讳元始以玉册金书祕于天之延命宫太安皇崖天帝婆娄阿贪一名极乐天其色白宿次轸天人五细尘净乃昇此天婆娄即天帝内音阿贪帝魔内名元始以金书玉刻秘于天之开明宫显定极风天帝招页童一名广乐天其色黄宿次翼天人六细尘虽净六轻尘染招眞童三字即天君秘号元始以琼笈素字秘于天之大赤宫始皇孝芒天帝萨罗娄王此天色縁宿次张天人一轻尘净乃昇此天萨罗娄王即玉眞内文元始以紫册琅篇祕于天之大丹宫太皇翁重浮容天帝闵巴狂此天色青宿次星天人二轻尘净乃昇此天闵巴狂三字即帝君内文元始以玉册金书祕于天之华盖宫无思江由天帝明梵光此天色赤宿次柳天人三轻尘净乃昇此天明梵光三字即天帝内号元始以寳篆云章秘于天之太玄宫上揲阮乐天帝勃勃监一名自在天其色苍宿次鬼天人四轻尘净乃昇此天勃勃即天君内文监即帝之内号元始以琅书玉字秘于运灵宫无极昙誓天帝飘弩穹隆此天色黑宿次井天人五轻尘净乃昇此天也天人到此不复下堕飘弩即天魔内文穹隆即天君隐讳元始以锦囊玉字祕于天之中元宫此天去欲界三十万里乃丹霞之景天人虽无情欲尚有形色可见若渐次修习尘染顿尽则昇于无色界也北方八天元始积五阳梵炁而成天境此八天自西始东行帝服青冕白旒皁服朱裳黑云五重有玄龟羽盖导引前后皓庭霄度天帝慧觉昏一名空无天其色碧宿次参井天人轻染虽净尚余染习慧觉昏三字即帝君内音元始以金书玉字秘于天之琼瑶宫渊通元洞天帝梵行观生一名识无边处其色紫宿次参天人色尘都忘但有心识渐入炁观梵行即天王内音观生即帝之隐讳元始以碧简玉书祕于天之眞元宫太文翰宠妙成天帝那育丑瑛一名无所有处其色白宿次觜天人心识两忘炁观转妙那育丑瑛即魔王内文也元始以玉书金字秘于天之幽灵宫太素秀乐禁上天帝龙罗觉长一名非想非非想天其色黄宿次毕天人无想可忘炁观转妙龙罗即天王内讳也觉长乃帝之隐文元始以琼书玉字祕于天之仙灵宫此天去色界三十六万里乃碧霞之景天人身形微妙无复色象修学之者若至此天更能进修即昇上四种民天也太虚无上常融天帝总监鬼神此天色緑宿次昴天人初出三界结习顿忘清净无染喜乐无爲炁入神观总监鬼神四字乃帝君都讳摄魔内音元始以玉刻玉字秘于天之万福宫太释玉隆腾胜天帝眇眇行元此天色青宿次胃天人喜乐顿除神观转妙眇眇行元四字即天帝之隐号元始以金书金字祕于天之白盖宫龙变梵度天帝运上玄玄此天色赤宿次娄天人无染证不空果飞行自在运上即天王内文玄玄即玉眞内音也元始以金书玉刻祕于天之灵寳宫太极平育贾奕天帝大择法门此天色苍宿次奎天人出二炁之外无年寿之限到此究竟转入三境也大择法门四字即天王之总文元始以玉书紫字祕于天之天寳宫此天在大罗之下去无色界一百三十五万八千里乃太虚之境天人既昇此天者则诸尘漏尽飞行元炁上朝三境如劫运将终此天不坏天中圣人降凡开化爲民之种生神章云以充种民是也一十二天三十二帝九天之上无阴九地之下无阳三天处于玄极无色界四种民天之上元始天尊居无上大罗之絶顶道藏云第一天玉清爲金宫元始居之第二天上清爲火宫灵寳居之第三天太清爲土宫老君居之每一宫分三宫三清行数九宫故曰九清三十二天俱在九清之下诸天隐讳诸天隐名每一天各有一帝每一帝各有其内名隐讳也天中空洞自然灵章皆是元始空洞之炁自然结成灵异之章诸天隐韵天中之音天中之尊天中之神天中大魔天中之灵诸天之中各有隐蔽声韵空洞妙音所以上圣高眞尊而无上神而莫测也大魔者即三界魔王也灵即监度诸灵官也九和十合变化上清九爲阳天数也十爲阴地数也阳爲律阴爲吕此空洞灵章自然和合阴阳律吕之妙诸天皆依凭之变化飞空游行上清也无量之奥深不可详灵章开化实爲无量奥妙渊深不可详测敷落神页普度天人皆元始当来开化以此灵章敷布流落秘于诸天使诸神眞执持天炁开度天人普度者普皆受其开度也成之妙今日欣庆受度历关诸天人得受度则非凡夫自然喜庆历关者是天尊勑下以所受度之人编历关告使诸天皆知今日某人当受度也请灭三恶斩絶地根请爲灭去某人三恶之道斩絶当来地狱根种子也飞度五户名列太玄当得飞昇度出五苦之门则名姓列之于太玄丹籍也魔王监举无拘天门勅摄魔王监临保举各令超入三界之上更无拘滞于天门也东斗主算西斗记名北斗落死南斗上生中斗大魁总监衆灵东斗五星主生炁号主算君西斗四星主成物号记名君北斗七星号落死君故于注死薄上黜落死名南斗六星号上生君故于长生箓上添上生名中斗三星乃斗中大魁故总摄监视受度之人一曰中斗爲炁之大帅总监一切神灵生死罪福之事也青帝护魂白帝侍魄赤帝飬气黑帝通血黄帝中主万神无越青帝治肝而护三魂帝姓阎讳开明字灵威仰能使人三魂通灵也白帝治肺而侍魄帝姓上金讳昌开字耀魄寳能令七魄不乱也赤帝治心而养气帝姓洞浮讳极炎字赤熛弩主火能生养元气也黑帝治肾而通血帝姓黑节讳灵会字隐局即大元水帝也水在人身中爲血能周流于一身也黄帝主土气镇于脾帝姓通班讳元成字含枢纽乃黄庭之中神意所在管摄一身之神无令差越也青天魔王巴元丑伯赤天魔王负天担石白天魔王反山六目黑天魔王监丑朗馥黄天魔王横天担力青天魔王姓斌讳齿成巴主领天魔每耗人肝气令人喜怒不常赤天魔王姓弗名由肃主领地魔势能揭天力能倾山每耗人心气令人狂暴白天魔王姓赤名张市一头六目主领金石山川之魔能破山反石每耗人肺气令人贪爱黑天魔王姓徐讳直事主领四海九江川泽之魔爲姓兇丑而好杀害每耗人肾气令人多慾黄天魔王姓天门讳波狂主领四方魔精每耗人脾气令人好贪饮食多生疾病也五帝大魔万神之宗青帝魔王姓迫落讳万刑赤帝魔王姓赭讳上柏白帝魔王姓邓讳吁儿黑帝魔王姓枭讳公孙黄帝魔王姓宛躬讳产生其职主领三界功等诸天爲鬼神之宗也一曰五帝各有御魔总眞灵符分卫五方青帝符吏名启华赤帝符吏名明眞白帝符吏名茂成黑帝符吏名守元黄帝符吏名叔眞各领神兵守卫灵文以御魔也飞行鼓从总领鬼兵此明五帝大魔常部领鬼兵飞行太虚之中以音声鼓吹之从故曰飞行鼓从也麾幢鼓节游观太空此明大圣出入游行仪饰麾者旗属注羽毛于竿首似旌旗之状幢者亦旛幢也鼓节者击鼓流吹以爲音乐节奏也五帝大魔各自部领万衆建立麾幢鼓节游观太虚之中自号赫奕诸天齐功帝魔与元始同生故自号爲赫奕之神扫荡祅魔保举学人与诸天功勋相爲齐并上天度人严摄北酆诸上天眞以度人故严行统摄令下北酆使诸魔不令恼害学人也北都罗酆之山有六洞鬼魔好絶人善事不严摄之则恼害初眞得度者神公受命普扫不祥神公即大罗神公也讳廓奕号马龙氏受天尊符命扫除不祥也八威吐毒勐马四张天丁前驱大帅仗旛八威神吐火摄毒勐马神四面张威天丁神爲之前引大帅神与之持旛掷火万里流铃八冲掷火神飞光万里之远流铃神振响八方之冲也敢有干试拒遏上眞敢有邪魔干试拒遏于学上道修眞之人也金钺前戮巨天后刑钺者斧属以金饰之故名金钺巨天者力士也若有邪魔敢行干触塞遏上眞者则金鋮于前而斧戮巨天掠后以刀刑又云天丁力士前诛后斩除灭鬼精也屠割鬼爽风火无停千千截首万万剪形凡此等魔鬼速须屠割而杀之急若风火毋得停止也千千万万者言其多也或斩截其首或剪灭其形也魔无干犯鬼无祅精既屠割剪截之后则邪魔更无干犯鬼魅永絶祅精三官北酆明检鬼营三官行下北都罗酆之中明白检察鬼群之衆不得干犯学仙者也不得容隐金马驿呈又复告诫罗酆部属不得容匿鬼党即驰金马走驿来呈也普吿无穷万神咸听普告天上天下无极神乡一切神灵咸使听伏三界五帝列言上清三界即欲界色界无色界之魔王也五帝即五帝大魔也并皆列言举功保度学者上登上清之境也右正经上章前段元洞玉历龙汉延康昔元始肇形五劫开化乃命天眞皇人以玉历纪劫运流传之本元洞者以明祖炁也玉历者以纪天元也劫运五周复归于一自一炁化分三因成九若龙若蜒蟠曲九道以总九阳祖炁之元此龙汉劫中元始帝尊出法度人之事也龙汉劫乃始青之炁开九阳之梵华延康劫乃素灵之炁开七阳之梵英眇眇亿劫混沌之中上无复色下无复渊眇眇者不可纪极犹如混沌之中太凡一劫运终则三光幽暗天地混沌如初道归本源万物失一则上有何色下有何渊风泽洞虚金刚乘天风泽之炁虚而空洞下依乎地金刚之炁精而不杂上乘乎天天上天下无幽无冥无形无影无极无穷溟涬大梵寥廓无光天上地下幽隐冥暗不可区别无色象之可睹无穷极之可度惟一自然大梵之炁溟涬寥廓而无光明也赤明开图运度自然天地再造至赤明元年劫运始开重生海岳元始以自然火鍊赤文开图度人所谓运度者六十年一甲子一百年一中期一千年爲小劫三小劫爲一大劫运度之数皆混沌自然之炁而生之元始安镇敷落五篇天地既立尚拘劫运元始乃睹火鍊之眞文因云篆之结成敷散分落安镇诸天五篇者其一太上太清九眞安化上爱玉符其二太上交神生明玉化符其三太上眞皇混册肃玄符其四八威禁龙制虎飞英太白玉化符其五明纲玄兆大明九化符赤书玉字八威龙文书经火鍊故曰赤书字经玉刻故曰玉字文如龙飞之状故曰龙文八威者龙飞走八方之威势也保制劫运使天长存此言赤书眞符龙文并能制御劫运消劫否终使天地长乆而无倾覆也梵炁弥罗万范开张大梵祖炁天地之根元始乘此虚梵之炁弥罗诸天范者法也万法皆从此而开布分张也元纲流演三十二天轮转无色周回十方祖炁乃天元之纲纪流行于三十二天之中也如轮而运自无色界始然后周徧于十方也旋斗历箕回度五常天罡左旋诸星右转始于斗宿终于箕宿历二十八宿而一周天回旋五星之常度而成人间一岁之炁运也三十五分总炁上元二十八宿及日月金木水火土五星而成三十五周天之分野皆总受高上天元之炁也八景冥合炁入玄玄八景者指神霄玉清下统八天梵炁也始青天则太霄炁太青天则青霄炁始丹天则碧霄炁太丹天则绛霄炁始素天则景霄炁太素天则玉霄炁始玄天则琅霄炁太玄天则素霄炁冥合者诸天八景之炁皆与神霄玉清眞王祖炁冥冥参合而变化无穷也玄之又玄何可名状玄中太皇上帝高眞玄中者紫微天宫玄都中宫也太皇者明皇道君上帝高眞皆玄都中灵眞至眞汎景太霞啸咏洞章此上衆眞常浮汎八景之炁于太霞之上啸咏空洞灵章开化人天金眞朗郁流响云营金眞梵炁朗郁成文啸歌流演飞声云营道之动也玉音摄炁灵风聚烟玉音寂然收摄梵炁灵风静默聚合凝烟道之静也紫虚郁秀辅翼万仙此皆紫皇虚无梵炁郁然秀发辅翼学人修眞成仙也千和万合自然成眞薛幽栖註曰言修谪之人若千眞和其神万道合其炁眞与神混体道与炁合形自然而成眞也页中有神长生大君学道修眞之士当知身中皆有诸神上应于天长生大君斗中尊星在人则居脐下命门也无英公子白元尊神无英在人身则居肝号公子白元在人身则居肺号尊神亦斗中二神也太乙司命桃康合延四神名皆斗中眞人也在人则太乙在脑司命在心桃康在脐左合延在肾右执符把箓保命生根此上诸斗眞降在人则爲身之神在天则执符把箓保人形命受生之根使之长生上游上清岀入华房其神上则游行上清之境出入丹华之房华房者即丹天太微之房也八冥之内细微之中八冥即八极也细微即毫末也言此诸神则大无不处细无不入或舒布于八冥之中或贯穿于一毫之末下镇人身泥丸绛宫其神下则安镇人身之中或在泥丸或居绛宫泥丸在脑从眉间却入三寸绛宫者即心也中理五炁混合百神人居天地之间调理五行之炁则九窍百神与道合眞矣十转回灵万炁齐仙人能如此颠倒五行十转而回旋之修鍊灵光阳神出现仙不难齐矣十者阴阳之成数也如干九坎一坤六离四巽二兊八艮三震七皆合而成十仙道贵生无量度人仙道所贵唯在于生故无量度人不可胜算也上开八门飞天法轮八天之上八帝各开一长生之门登引仙眞天中又有飞天神王转动无上法轮使之解脱罪楅禁戒宿命因縁作罪作福各有禁戒宿世命根善恶因縁转此法轮则彼脱苦轮矣普受开度死魂生身由是普皆得受太上开度之恩已死之魂亦可更生如身经太阴而返形阳仙也身得受生上闻诸天身既受度则有度世大神爲之具列名姓告闻于诸天矣诸天之上各有生门天天各有长生之门昇进学人校録有差等也右正经一章下段此下謡歌乃正经下章中有空洞謡歌之章诸天各有空洞謡歌皆劝勉学人之章也魔王灵篇辞参高眞此章是魔王所述至神至灵辞意皆参合于高眞也第一欲界飞空之音欲界自皇曾天至摩夷天此六天爲欲界之分此天最居下位中有魔王字郁默此天中人有形有欲触物染着故曰欲界也魔王于此界中謡歌此音变化飞空故曰飞空之音也人道眇眇仙道莽莽人道甚微眇而易失仙道甚莽大而难证鬼道乐兮当人生门鬼道喜耽欲乐阻当学人长生之门也天道贵生鬼道贵终天道尚昇故贵乎生鬼道尚坠故贵乎终仙道常自吉鬼道常自凶升入仙道则多吉庆沦坠鬼道则多凶害高上清灵爽悲歌朗太空诸上高眞钟灵秀之炁者每悲哀此界天人易入鬼趣故于空中朗然形之歌咏以劝勉之惟愿仙道成不欲人道穷但欲此界天人证成仙果不欲穷而坠下流入鬼趣也北都泉曲府中有万鬼群若此界天人不知修证报尽轮回必沦坠于北都拘入鬼党之中矣但欲遏人算断絶人命门命门即生门也北酆鬼衆专好遏絶人长生之门也阿人歌洞章以摄北罗酆此界内最尊者故称阿人洞章即此飞空之音魔王歌此章警戒天人摄伏魔鬼束送祅魔精斩馘六鬼锋欲魔袭人甚于锋刃着体束送斩馘者皆断絶之义六鬼者即六情所染色声香味触法之六欲也诸天炁荡荡我道日兴隆欲界中诸天正炁荡荡然而流行无复魔障我昇仙之道日渐兴旺矣第二色界魔王之章色界自虚无越衡天至昙誓天此十八天皆色界之分居于欲界之上故曰第二也中有魔王讳摩罗此中天人有形无欲故曰色界魔王统管此界故歌此章以劝勉学人也落落高张明炁四骞色界十八天落落然高出于欲界六天之上张者列也梵炁光明朗照四方骞者远也开也梵行诸天周回十方梵炁流行于诸天周旋回环于十方也无量大神皆由我身我有洞章万徧成仙此中无量大神皆我魔身化现也洞章即此歌也天人读之万徧立证仙眞矣仙道贵度鬼道相连仙尚超度鬼尚坠落仙道鬼道常相连属进则仙退则鬼学仙道者宜谨之天地眇莽秽气纷纷眇莽者言天地广大眇茫莽荡也秽气者色尘也纷纷者杂也此界天人尚染色尘未能离色不免失坠三界乐兮过之常存能于三界之中乐然离色忘尘则可径得超过色界昇上无色之界可以长存矣身度我界体入自然有能修证离色忘尘度出我界身入自然与道合眞矣此时乐兮薄由我恩到此时节寂灭爲乐皆由我章劝勉之恩保度得入三清之境薄者魔王自谦之辞龙汉荡荡何能别眞龙汉劫中梵炁荡荡乃玉清境天人稍有尘累未可证入如引入黍珠但只仰看而已眞伪可知我界难度故作洞文我界群魔多诸幻惑爲此难度故作洞章以劝学者勉力而修进也变化飞空以试尔身魔王自言我形神变化现飞空以试尔等诸天人身修证如何成败懈退度者几人其间天人十成九败懈怠退步能修证者几人也哉笑尔不度故爲歌音魔王自言我嗤笑尔等不求自度故作此歌章以勉之第三无色界魔王歌曰自霄度天至禁上天此四天爲无色界也在色界之上故曰第三此天之人形欲俱空故名无色魔王讳韶作此謡歌之音三界之上眇眇大罗无色界虽超出欲色二界之上其视大罗尚眇眇而难见也上无色根云层峨峨大罗天上无有色根色根者犹言六根也色根既无色尘亦无但见云炁层层而高积尔唯有元始浩劫之家唯有元始居此大罗之上劫终劫始开化度人元始乃浩劫之家部制我界统承玄都我界中天人皆属元始部制承受玄都之统率玄都者紫微上宫也有过我界身入玉虚有超过我无色界者其身便证入乎玉虚眞境也我位上王匡御衆魔魔王自言我居此天最上王位而匡伏于衆魔也空中万变秽气纷葩飞空之中千变万化昇度学人使之证眞而尘秽之炁常纷华天人耳目保眞者少迷惑者多天人虽离染忘色未能遣忘犹以心识爲患故保者少而迷者多仙道难固鬼道易邪人道者心谅不由他仙道难守心识一惑流入鬼邪凡欲证眞人者只忘心自遣而已谅想不在乎他仙道贵实人道贵华夫修仙之道道贵于眞实行人之道道贵于浮华尔不乐仙道三界那得过尔等天人不好乐仙道眞实或于心识决不能遣有入妙如何得超出三界矣其欲转五道我当复奈何尔等不能遣有毕竟迷惑何由离转五苦之道故魔王自言如此我却不奈尔何也此三界之上飞空之中魔王歌音音参洞章言此歌虽出于魔王之口其音却参合乎大洞之章诵之百徧名度南宫诵之千徧魔王保迎万徧道备飞昇太空过度三界位登仙公有闻灵音魔王敬形勅制地祇侍卫送迎按薛幽栖曰言诵此魔王之章百徧即名籍昇度南上朱宫千徧即魔王保护出入送迎万徧之道既备则驾龙昇乎太清游行太空即身超三界位登仙公矣有闻灵音者谓闻灵寳本章也道君叹辞有闻我灵寳本章之人若能持诵修鍊即得三界魔王敬其形体复勅勒土地祇灵侍卫送迎之也拔出地户五苦八难七祖昇迁永离鬼官魂度朱陵受鍊更生是谓无量普度无穷拔七祖之昇迁超八难之鬼谪永出玄夜之河长辞北府之官七祖既得昇迁皆入南宫受鍊鍊化既毕遂得更生可谓普度无边广济无量朱陵者即南上朱陵宫也有祕上天文诸天共所崇泄慢堕地狱祸及七祖翁若有能寳秘尊重此文则诸天上帝衆圣尊神共所钦敬若轻漏泄慢则身谢三官殃及七祖经既终毕故重有戒言此二章也右正经下章元始无量度人上品妙经註解卷中元始无量度人上品妙经正统道藏三家本三卷洞真部玉诀类元始无量度人上品妙经註解卷下徃六九江冰湖埜人薛季昭显翁註解道言此二章并是诸天上帝及至灵魔王隐秘之音皆是大梵之言非世上常辞言无韵丽曲无华宛故谓玄奥难可寻详道言者道君自序也此二章者指正经上下二章也皆诸天祕章灵魔隐韵尽大梵之至理非尘世之常辞言无音韵美丽曲无华艳宛约自非眞人通玄究微莫能详察也上天所寳秘于玄都紫微上宫依玄科四万劫一传若有至人赍金寳质心依旧格吿盟十天然后而付焉上天秘之科禁甚严斋金求传且复告盟十方诸天然后付度今之学者得经诵咏可不心目相应依按科式如或苟贪徧数行立坐卧聊尔妄诵岂不招因果可不畏哉道言夫天地运度亦有否终日月五星亦有亏盈至圣神人亦有休否末学之夫亦有疾伤凡有此灾同炁皆当齐心脩斋六时行香十徧转经福德立降消诸不祥无量之文普度无穷天地圣贤且莫逃乎数况学者道心之未固乎同炁之人倘能依科戒脩禳亦可转祸爲福此所谓无量之文普度无穷也道言夫末学道浅或仙品未充运应灭度身经太阴临过之时同学至人爲其行香诵经十过以度尸形如法魂神径上南宫随其学功计日而得更生转轮不灭便得神仙下末学道工夫日浅仙籍无名大限到来不免归尽形识虽然当坏却以修眞之故身经太阴阴精修鍊方证阳仙此时得同学之士爲之修谪鍊度则随其平日之功行亦可计刻日辰而更生反形证入仙眞之道也道言夫天地运终亦当修斋行香诵经星宿错度日月失昏亦当修斋行香诵经四时失度阴阳不调亦当修斋行香诵经国主有灾兵革四兴亦当修斋行香诵经疫毒流行兆民死伤亦当修斋行香诵经师友命过亦当修斋行香诵经夫斋戒诵经功德甚重上消天灾保镇帝王下禳毒害以度兆民生死受赖其楅难胜故曰无量普度天人经者径也乃修行之捷径自利利他乃修行第一法普度天人方爲道备太上设此一章欲修眞之士常运慈心普及一切悉爲解厄禳灾阴修善功可也道言凡有是经能爲天地帝主兆民行是功德有灾之日发心修斋烧香诵经十过皆诸天记名万神侍卫右别至人克得爲圣君金阙之臣诸天记人功过毫分无失天中魔王亦保举尔身得道者乃当洞明至言也此经功德甚大谪者其福亦大但当体元始说经周回十徧之数道君所以于前序及此处申言之右别者亦如今文牒指挥右件分别也谓此等人决爲保举作太上后圣金阙帝君之侍臣也右道君正经之后序诸天中大梵隐语无量音道君撰元始灵书中篇灵书即八角垂芒之字爲灵书八会之音天各八字字各八音道君命天眞皇人所襈之字演成灵书之篇也谨按经云是时元始天尊于赤明世界栢陵寳座三日三夜忽然云雾郁勃玄阴不解五老上白天尊曰今日侍座所未曾见天尊演教则河海静默山岳藏云今白日昼阴天人惶惧不审何縁天尊告曰今日诸天庆瑞灵应自然玉字焕烂障蔽天光咸令四座暝目伏听俄然天炁顿启冥暗豁消五色光明洞照十方忽有灵书字皆一丈见于虚皇之上八角垂芒天尊告曰此灵书八会字无正形其趣宛奥难可寻详于是授之于天眞皇人註解其音分其分度切详灵书无量音所以得闻于天人得传于下世皆天眞皇人之力也今愚所释八天字义并按天眞训释略有敷演欲使初眞谪者易晓耳东方八天亶娄阿荟无惒观音八字皇曾天隐语亶娄者天中玉京山下有楼亶然高远阿者阿那掌楼神也玄都每经三日夜鸣鼓集眞荟台名无惒者太无虚空中有惒门天中日月每会于惒门观者观觉天帝名音者灵音也以超度长夜之魂谪此章即帝歌灵音七祖出幽须延明首法揽菩昙八字玉完天隐语须延阙名亦天眞讳也明首者元始之都候元始开运即都候启道法者法轮揽者帝讳菩昙者二眞人讳也主超度死魂人诵此章即帝揽度魂死得更生稼那阿奕忽诃流吟八字何童天隐语稼那天中主图先生之号也阿奕乃天中眞人戏园也忽飞天神人之名也诃者诃摩天中人唿元始爲诃摩流者流布吟者吟咏谓诃摩当劫运之终开布教法流行诸天而吟咏也人谪此章即诃摩开度注名南宫华都曲丽鲜菩育臻八字平育天隐语华都者即太极青华之都也曲者洞章丽者玉女名也鲜者鲜云菩者楼名育者帝讳臻者至也言育帝常乘之八景之轮游观诸天也人谪此章则天帝乘轮召魔保举答落大梵散烟庆云八字文举天隐语答落者天中宫阙名也大梵者言天尊开运大道流行普度天人也散烟者是天中天人散香烟于答落之庭庆云者庆元始开化香成云瑞人谪此章即魂度南宫天人共庆飞洒玉都明魔上门八字摩夷天隐语飞者飞天神王洒者洒落玉者玉眞都者酆都言玉眞开长夜之户度人出酆都也明者了悟八字之义魔者魔王上门者上帝门下也言魔王遵依上帝门下勅命昇度学人人谪此章即魔遵勅命度人于南宫也无行上首回跖流玄八字越衡天隐语无行者虚无梵炁流行上首者北斗宫名回者转也跖者履也言元始履空轮转布化十方流者流晨玉光玄者玄都也言其光照长夜魂度南宫而昇玄都也人能诵此章即得神魂受鍊出长夜苦而昇朱宫也阿陀龙罗四象吁员八字蒙翳天隐语阿陀者阿丘天中山名龙者龙山也此山与阿陀相去九亿万里罗者天中唿日月爲濯曜罗交于阿丘之上四者四极眞人宫也象者眞人所乘象车也吁者南昌帝讳员者日中仙童名也人谪此章即四极列员童接引右东方九炁青天自然玉字南方八天南爓洞浮玉眸诜诜八字和阳隐语南爓者南方丹天世界有流火之庭爓者火势也洞浮者洞阳宫火炎浮上玉眸者言得道昇眞皆诸流火之庭南极眞人以火鍊身光如眸子诜诜者受鍊之人诜诜然之多也人诵此章则与眞人爲侣梵形落空九灵推前八字恭华天隐语梵形是元始在龙汉时号也落空者谓元始不由胎化梵炁结形从空而落九灵者玉都九华眞人也推前者乃天中之台名亦眞人推算死魂前生功德拔度之所人谪此章即眞人书善九幽得度泽洛菩台緑罗大千八字宗飘天隐语泽者天中山名洛者眞晨道君内名菩者飞天神王之名台者玉台也在山泽之阳緑罗者月中夫人字罗英衣緑衣大千者大千世界也人诵此章即得神游玉台之中徧览大千之境眇莽九丑韶遥縁邅八字皇笳天隐语眇莽者混沌之前玉字在延康劫中眇眇然难见龙汉劫后莽莽然大明也九丑者大力鬼兽劫运既开九兽号爲九丑之鬼辅三官爲使者而考罪福韶者天王之内名謡者謡歌也魔王每歌此以乱人之心心坚固者王即保举之縁邅者南北二斗君之内讳也人有善功则列名南斗告下魔王不敢害之人有恶业则列名北斗告下魔王得以灭魂人诵此章即善註南籍死不受系云上九都飞生自骞八字堂曜天隐语云上者神王讳也九都者九玄之都有九层之台飞生者南斗神名自者从也骞者林也人谪此章则魔王开导生路魂游骞林也那育郁馥摩罗法轮八字端靖天隐语那者天中侍郎内名也育者天关空轮之名郁馥者紫微宫灵童之名常运育轮十回以召眞而万神齐到摩罗者天魔内讳言郁馥一唱则魔王束形入法轮之门人谪此章即魂度金门而上朝紫微之台也霐持无镜揽姿运容八字恭庆天隐语霐者天中都监神内名也持者龙渊之名也衆龙蟠乎其中常运东井之华以灌天眞无镜者飞天神王也总主生死之籍闭度学道之人揽姿者三界天门名也人有功行即度出三界之门运容者玄和玉女名也人谪此章则得度三界之门玉女以朱灵之炁太和之津灌于形神上昇福德之堂矣馥朗廓奕神缨自宫八字极瑶天隐语馥朗者天中台名廓奕者神公内名与元始同生每教学仙之人有明八字之音则神公保举昇入更生之门上登玉京之台神缨者紫微宫灵童也自宫者谓人得此神缨歌无量之章则受自然之炁而欢无穷之龄也人诵此章即自然反形受鍊南宫也右南方三炁丹天自然玉字西方八天刀利禅猷婆泥咎高通八字孔昇天隐语刀利者西方世界之号禅者刀利国名猷者南上君内名婆泥者洞阳宫灵童之名咎通者忉利世界魔神也常遏人生路人诵此章即火池受鍊上生刀利宛薮涤色太眇之堂八字皇崖天隐语宛薮者天帝内名涤色者是色界飞天眞人名也太眇之堂者化生堂也开度万生之历人诵此章即眞人降景云之车载兆上昇太眇化生之堂也流罗梵萌景郁萧嵎八字极风天隐语流者天帝内名也罗者月中夫人名也梵者飞天眞人之名萌者元始天神内讳景者景皇即四极眞人郁者蔚秀即景霄仙人此等诸神并礼玉京之台开度生魂超出萧嵎萧嵎者白素元君萧宫之嵎人诵此章即昇景皇台见白素元君易邈无寂宛首少都八字孝芒天隐语易邈者天帝内号无寂者天中庭名宛首者道君内号开元始之玄奥演大法以度人少都者日中灵童名也常散日精以灌人形人能诵此章则度出死生也阿繿郁竺华邈延由八字翁重天隐语阿繿者天帝讳也郁者郁默魔王隐名竺者魔王都伯常在欲界谪空歌之洞章也华者言色界光华邈者言欲界溟漠延者束鬼之庭由者禁鬼之房天王咏章则天魔应声而束身群鬼诸由而伏形人诵此章则魔王保举而魂度南宫也九开自辩阿那品首八字江由天隐语九开者言玄元始三炁分开爲天之九炁自辩者言万品自三炁而生明明可分辩也阿者阿丘又天王内名也那者那邪神人隐名品首者是此神于人品中拔爲善之首而超度之人谪此章即天帝品度迁魂九天无量扶盖浮罗合神八字阮乐天隐语无量者天中无量大圣之始神也总统飞天之人皆受其品量而得昇迁也扶者更生眞人之名盖者玄中福堂之名浮罗者谓幽魂受度而不沉沦径上浮昇入大罗之宫合者庆合也神者神公也谓神公庆合此受度之人也人谪此章即上乘大罗神公庆合玉诞长桑柏空度仙八字昙誓天隐语玉诞者天中玉都也长桑者天中骞林也亦名桑林骞木叶上有大洞之章紫字玉书焕乎上清下有扶桑之树上森骞木之丛灵鸡鸣其上青霞萃其峰神风流反香之草桑林鼓百籁之音神风一鼓洞章成音故曰柏空度仙者飞天神人也人诵此章则神王爲开度九幽之魂使昇入法轮之门也右西方七炁素天自然玉字北方八天玃无自育九日导干八字霄度天隐语获无者飞天神王之名自者从也谓此神从龙汉凝炁开劫而自抗不终之劫运育者天帝内名九者天帝乘象轮之车游九玄之门日者日中灵童导干者此童导引干精九阳之炁鍊形化质昇上朱宫人诵此章即天帝导炁日童鍊形也坤母东覆形摄上玄八字元洞天隐语坤母者九灵之母太阴之都候东者东海覆者水神此神见形崑崙遏断东井保劫长存形摄者言坤母形出东海之上摄召鸟母以凤辇迎学仙之人上玄者谓上昇玄都也人此章即得凤辇来迎鸟母交庆陀罗育邈眇炁合云八字妙成天隐语陀者天帝内名罗者月夫人名育者神王名邈者羽林监神名也神王常匡御三界保举学人眇炁者受度后则上昇云炁之眇眇也合云者言游神大罗之上与诸天而参合人诵此章即上昇云炁飞神步虚飞天大丑总监上天八字禁上天隐语飞天者十方飞天神王也大者都録之司丑者大伯乃都司宗伯也三界魔王每受命于大伯总者飞天都统之官监者监长夜之官上天者开度学人之魂上昇于天中也人诵此章即监领学人开度上昇沙陁劫量龙汉瑛鲜八字常融天隐语沙者天中沙兰宫陁者陀丘乃紫微之别馆新得道者居之每至劫运一交量度学人功德随縁开度谓之劫量龙汉者初劫之名瑛者初劫时飞天神名也鲜者南宫日童名也学人得度皆由此童鍊度之人诵此章即得鍊形于朱陵之宫也碧落浮黎空歌保珍八字玉隆天隐语碧者碧霞炁落者飞天神名浮黎者天王隐名空者天中侍晨之名歌者洞章之曲侍晨一啸音成洞章故曰空歌也保珍者言学仙之徒知此空歌可升爲飞天之宾永保劫运珍此玉章人谪此章即乘碧霞之辇而游玉隆之天也恶奕无品洞妙自眞八字梵度天隐语恶奕者天王内名无者太无眞人受天王之符度长夜之魂品者品量幽魂之罪福洞者洞明宿对妙者妙化之堂也言人宿对既解乃昇入妙化之堂自眞者自然与大道而合眞矣人诵此章则宿对开明昇入妙化元梵恢漠幽寂度人八字贾奕天隐语元梵者元始大梵之炁恢漠者广而难度冥而难见幽兮寂兮不可名状度人者此灵音普度天人也人诵此章即超出三界宰制诸天右北方五炁玄天自然玉字道言此诸天中大梵隐语无量之音旧文字皆广长一丈天页皇人昔书其文以爲正音元始覩梵炁流注之余合而成之字皆周回一丈每八字爲一天炁之根凡诸天劫运成毁亦由字之散合虽高圣亦莫晓其字乃命皇人书爲正音然后天仙乃得识其文也有知其音能斋而诵之者诸天皆遣飞天神王下观其身书其功勤上奏诸天万神朝礼地祇侍门大勋魔王保举上仙道备尅得游行三界昇入金门此音乃梵炁所结祕隐之文上以保镇天度下以拔济苦爽诚爲无量正音斋诵之则神王下观俟有功勋则感魔王保举及道全备则证入仙品此音无所不辟无所不禳无所不度无所不成天页自然之音也道君再称述正音功德可以辟邪禳灾度世成眞皆此天眞灵音自然而然者故诵之致飞天下观上帝遥唱万神朝礼三界侍轩群祅束首鬼精自亡琳琅振响十方肃清河海静默山岳吞烟万灵振伏招集群仙天无氛秽地无祅尘冥慧洞清大量玄玄也拔度幽冥增长智慧了达三洞逍遥上清皆由此经则知经之度人其功玄而又玄也右灵书中篇后序元始无量度人上品妙经註解卷下收经臣诵经已竟向来所出臣身中三五功曹左右官使者侍香金童传言玉女五帝直符直日香官各三十二人请还金房玉室无令差互后召复到一如故事度人经註解后序首元始于始青天寳珠内演说灵寳大法普度天人命天眞皇人释大梵玉字付之道君秘于上馆约四万劫一传后因龟台金母即王母悯阳九百六之变亲礼玉京请留下世及西汉元封年中七月七日王母下降随顺汉字译此天篆授之武帝已爲第七授然此才一品耳在天卷秩甚多及至晋时左宫仙翁于会稽上虞山感太极徐页人来勒所授即有灵书下篇及太极眞人后序其后兵火经品散落厥后小仙翁葛洪眞人于郑眞人思远处得所受之文止于大量玄玄也其后眞眞付度灵文层出然皆未有天眞皇人之演义前辈皆不敢强爲之辞此直解之作所以亦止于大量玄玄也九江冰湖埜人薛季昭再述冰湖薛显翁参註释经接引初机邦士蔡翔夫怜其苦志与之绣梓大德乙巳经板吿成乃涓子月初四日丙午缮装经帙洒扫东坛徧行进奏天帝御前吿旨颁下十方三界星垣雷府地水泉曲岳渎城隍九州社令凡属神祇及掌经教眞司去处咸使知闻以阐空玄越五日庚戌因游西市偕冰湖谒先天济生雷坛忽蒙九天神威天枢豁落王元帅善题押证盟现报四十四言曰汝奉道敬眞何在疑心解经之功无不妙要行道法何在拟议未决凡在一心无不验也汝作之功皆非虚无只此见者皆爲之惊异乃知冰湖解经之诚已达之帝阍矣功讵可量哉五日前冰湖洁东坛有请于天帝五日后予同谒西坛得报于天将天将者乃天帝之指使也冰湖无心于天将而天将有心于冰湖得非天将奉天帝之命以示人乎予覩其事咸应速如桴鼓愿受经者至心持诵不可视爲常典庶乎一诵一礼必获异验是亦予拳拳之望是年是月初十日壬子雷降日庐山羽褐李月阳谨题至大改元岁在戊申九月一日予宿于先天坛夜梦普济一炁眞人老祖师雷默庵曰先生之名在神霄玉府阐化之功与老夫相亚今爲青灵开教宗师迁充集仙府使兼大光明殿掌籍仙官天君即日有虚玄篇赠汝言毕遂觉季昭继后于重九日乃紫皇飞昇之日予因出南关过谷神庵鲍明甫学眞坛内忽见香炉中有光感天君于光中果现此篇赐通玄阐妙青灵开教宗师薛季昭天与之形道与貌法天法地取成效正己正人谁毁誉事君事父以忠孝晦迹韬光喜顺时孰知君子有变豹一身万事备三才探赜索隐明三教会诵老子道德言解以孔子之道较推源释子寂灭门如露如电如幻泡时乎出有或入无时乎飞超或腾趠皎皎灵台絶点尘事应物名匪机巧入息出作合天心不目逃兮不肤挠逍遥作箇地行仙蜕却尘嚣无闹闹显翁之名仁之称山水之间心所乐驰神物外何茫然或入黍珠惊梦觉他时丹凤𠾑丹诏召归紫府俾诸同学之士是则是傚此虚玄篇可刊名印所解度人经前以阐诸人铁笔辛忠义稽首予末学道浅曾将度人上品生神九章救苦妙经妄意详释者不过欲启发初眞入道之门耳初未尝萌一毫希觊想自锓梓印施之后惴惴度日每以妄爲强作获谴于雷霆者爲虑岂意天君恕其僣而矜容之褒嘉奖励靡所不至此虚玄篇廼天君赠予之章也令予刊名印所解度人经前以阐诸人自得此篇予早夜以思两难明处若行刊印似乎衒名以起或者之议若不刊印似乎泯没又违天君之命予再三绎思浮言之议尚可逃也违天之命则吾岂敢予虽不获己以所赠之篇刊于卷末然亦终匪予心之所乐识者鉴之九江冰湖埜人薛季昭书劝诵郁罗萧台元始寳诰无上元始黍米珠中郁罗萧台上有寳诘九十六字云篆垂芒虽已按笔于皇人然未得闻于下世龙汉延康开劫之后天不爱道晋司马朝假梦马泳游神玉清郁罗萧台金版玉字现出寳诘勉之朝礼亿万天页十二万拜所愿皆成听信而行卒如所欲然则世人诵度人经亦当悬想大罗玉清称扬寳诰一十二声心朝元始一十二拜然后诵经共结大罗一段好因果时延祐第三春上元日九江庐山上清大洞寳箓青灵演教通玄阐妙法师九天金阙太宰玉府少卿大光明殿掌籍仙官提点三界鍊度鬼神公事小兆臣薛季昭显翁坦然子焚香书于雪海心镜之经坛诘曰三界之上梵炁弥罗上极无上天中之天郁罗萧台玉山上京渺渺金阙森罗净霐玄元一炁混沌之先寳珠之中玄之又玄开明三景化生诸天亿万天眞无鞅数衆旋斗历箕回度五常巍巍大梵万道之宗大罗玉清虚无自然至眞妙道元始天尊郁罗萧台寳皓纪元谨按道藏教典云寳诘出于无上元始度人经中晋司马都于建康时有马泳者功名不遂一夕暴卒遇一神人引至天上令仰面一观见寳台现虚空中光彩四出有黄衣道者指示泳曰此郁罗萧台也但礼亿万天眞十二万拜所愿皆成汝虽道心坚固奈宿业太重父祖未超若礼台数足天眞加护见世决可致身宰辅身中定入仙品班中泳举首一观乃见玉版金字书元始寳诰泳诵之三四默记不忘梦觉之后即施金造台礼拜寳诘一十二万数完果致荣显泽及子孙又按神霄録纂要云宋徽宗政和三年十月间有旨启建祝圣罗天大醮时金门羽客宣和凝神两殿侍宸林灵素邀驾来日观天瑞像次夜仙鹤盈空天香满席月明如昼上亲见寳台九层金牌玉篆郁罗萧台四字在上台前玉女捧香金童持节天丁环绕帝指示衆仰观皆无所覩惟帝与虚靖天师张眞人继先金门羽客两殿侍宸林眞人灵素太素大夫凝神殿侍宸王眞人文卿左右街道録东海徐眞人知常等数人得覩嘉祥余皆弗见是夜醮散天色如旧天下州郡捧表称贺勅降寳台图本付各宫观时王侍宸眞人慨衆目之无覩乃慈悲而说与衆听汝可洗心投诚忏悔至诚皈向称扬寳诰上可祈晴祷雨下可保国宁家爲己爲人增福延寿禳灾度厄积日累功朝礼数完展转开化无不如愿衆皆听信受持跪礼以谢小兆臣薛季昭顿首上言臣恭闻太上有言人身难得中土难生假使得生正法难过因思耳目聪明男子身干坤赋予不爲贫可自暴自弃哉故自明经取紫之愿不酬而知白守黑之志弥笃致蒙双桥雷眞人梦授不言之㫖玉枢辛天君光降虚玄之篇乃不自揣昭以使昭集註灵寳度人经之妙义开述度人经中三界脩进指掌图说并诸经诘道法分章音註及解释金刚华严诸佛经义以劝读诵无非体古之君子与人爲善之心心犹未已再爲拈出晋马泳礼郁罗一段元始寳诰公案与道俗持诵度人经者交互劝勉是亦拔树寻根泝流推源大哉元始可自昧乎小兆臣薛季昭谨言