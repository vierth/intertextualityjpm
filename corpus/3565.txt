紫阳真人悟真篇讲义正统道藏三家本七卷洞真部玉诀类紫阳眞人悟眞篇讲义序吕四天台眞人张平叔作悟眞诗百余篇行于世识者谓参同之后才有此书予闲中虽颇涉躐然未能识其妙处云峰夏宗禹自永嘉来游幔亭示余所爲悟眞讲义章剖句析读之使人焕然无疑顾方掩关谢宾客不能从君从容咨叩以尽其妙然以君之爲人材智磊落盖尝入山东幕府奉檄走燕齐间功名之志锐甚年未五十顾欲捐弃轩冕从安期羡门爲海山汗漫游其亦太蚤计矣予顷闻道家言学仙至难唯大忠大孝不竢修鍊而得其说渺茫荒恍未易测知然使天上眞有仙人必忠臣孝子爲之非可幸而致也今以君之才虽不求用世将有不吾置者勉爲明时植立功业报国荣家忠孝两尽然后从君鼻祖夏黄公戏橘中遨商山无不可者君又有阴符讲义诸书留茂潜楼赐叔已爲之序引故不复云于时寳庆三年冬至后三日建安眞德秀序吾乡诸儒以经学见推文翰自命者多矣未有能传张平叔悟眞诀者夏君宗禹廼独因祕受坐进此道斯亦异矣君少有奇抱谓功名抵掌可致自其二十年间徧入应贾许三师幕且与苟梦玉同艰难繇青齐跨太行深入鞑境极其劳瘁旣而事与愿违始屏迹絶口不复道着爲药镜阴符悟眞三书羽流至有投誓而愿受业者予尝谂君古人功成名遂如泛五湖从赤松游者迄无一字可传君今得无以言爲累耶君对以吾非自能高举远引者推吾之志将尽欲天下后世人皆能返老还童出凡入妙而后已吾何爱于言也此论尤高宜加敬叹时绍定初元仲春祕书少监永嘉曹叔远序何以爲道皆本诸身长生不死之药谁能于吾身之外得之坎离震兊吾身之物也金木水火吾身之物也交梨火枣吾身之英琼浆玉液吾身之精千形万状不出吾身惟常人知方保护之术不能运化至人独有颠倒之法故守眞抱一龙从火里出虎向水中生不颠不倒何以成道七返九还妙品也八归六居神品也张平叔知之夏宗禹知之寿张老人望洋而叹者也绍定初元孟冬吉日祕书郎中四明张宓子伏序紫阳真人悟真篇讲义正统道藏三家本七卷洞真部玉诀类紫阳眞人悟眞篇讲义卷之一云峯散人永嘉夏宗禹着七言四韵诗一十六首不求大道出迷途纵负贤材岂丈夫百岁光阴石火烁一生身世水泡浮唯贪利禄求荣显不顾形容暗顇枯试问堆金等山岳无常买得不来无西山会眞记曰名利不可不求之自有定分识破者自无萦绊恩爱不可不作作之自有縁业识破自无牵缠况人生百岁七十者希梦幻泡影曾无定据昩者徒知利禄荣显堆金积玉以爲永久享用殊不知形容暗顇难买无常溘然朝露之时则利禄堆金于我何益哉惟大道有常超出物表不生不灭无去无来其在世也视物无心其厌世也栖神有道利禄不可汩金玉不可污岁月不可老无常不可来岂不诚大丈夫哉不然古圣何以曰神仙可以学得不死可以力致乎人生虽有百年期寿夭穷通莫预知昨日街头犹走马今朝棺里已眠尸妻财抛下君非有罪业将行难自欺大药不求争得遇遇之不鍊更愚痴生死昼夜理势之常惟以道自持则虽死犹生况神仙长生不死者乎故朝闻道夕死可矣非谓其闻道而反得速死也盖虽死犹生也尸解飞升谓其有幻化也盖神仙能出死入生者也昩者不知徒驰骛于利慾之场朝不保暮妻财弃去罪业随身平叔深悯之也苟或知之则必求大药以免是患可也然是药非外求也所谓人人自有长生药者也特不遇师以指明之耳傥或遇师而复不能修鍊则石火光阴易于生老病死岂不愚痴也哉此法眞中妙更眞都縁我独异于人自知颠倒由离坎谁识浮沉定主宾金鼎欲留朱里汞玉池先下水中银神功运火非终旦现出深潭日一轮悟眞之诗代太上宣明金丹祕㫖然首二篇止劝世其实此篇爲谈玄之首解注者不知几人皆不能推明其藴何以指迷后学无他饶君聪慧过颜闵不遇眞师莫强猜也夫眞中之妙妙中之眞学者以爲形容大道之助语耳不知金丹玄奥正欲别于眞凡得其眞者与天地合德造其妙者虽鬼神莫知或堕于凡则悖道伤生矣云房曰些子天机论炁精此眞眞外更无眞药镜曰从縁得至眞能显化通神故平叔拳拳以眞凡爲训旣曰不识眞铅正祖宗又曰好把眞铅着意寻旣曰若要眞铅留汞又曰内有天然眞火与夫用铅不得用凡铅用了眞铅也弃捐无非使人别眞凡之异是明道之本乃修金丹之门户乌可略而不思哉且离南午也爲阳爲火坎北子也爲阴爲水阳火炎上阴水润下上下若睽而不交也然离中一爻爲耦是外阳内阴之象则阴负阳而趍下阴降而阳亦降矣坎中一爻爲奇是外阴内阳之象则阳负阴而趍上阳升而阴亦升矣虽然此阴阳升降之义非颠倒坎离法也世人徒泥于此往往以心爲离以肾爲坎使心肾相交水火旣济便执爲金丹作用非也此特安乐法也盖心肾有形有质有盛有衰何以爲道惟神仙能虚坎实离以爲颠倒之法何者太极未判有物混成孰爲离孰爲坎自天一生水地二生火水火旣分坎离始画故二阴抱一阳爲坎坎中满外象水也而阳火生于其中神仙必鍊此阳以虚其中而起其火爲金丹之用二阳抱一阴爲离离中虚外象火也而阴水生于其中神仙必鍊此阴以实其中而联其爻爲纯阳之体故坎之虚则爲坤离之实则爲干此干道变化各正性命取将坎位心中实点向离宫腹里阴者是也若夫心肾相交水火旣济何关于此哉至于浮沉宾主之说尤非寓言是人身有物一浮一沉一宾一主气脉潜通曾无间断茍沉者一损则浮者亦损矣爲主者一亏则爲宾者亦亏矣是以欲留朱汞于金鼎必先下水银于玉池则根荣而末茂源深而流长者也然而汞铅二物不能自爲造化必假神功之火抽添运用方得玄珠成象赫赤成丹曾不终朝道果圆就矣海蟾公曰沉归海底去抱出日头来岂非深潭日轮之现矣得道如此则信我独异于人也此篇说尽金丹骨髓漏泄天机学者能因文解义则目击道存不在三千六百门矣虎跃龙腾风浪麤中央正位产明珠果生枝上终期熟子在胞中岂有殊南北宗源翻卦象晨昏火候合天枢须知大隐居廛市休向深山守静孤龙阳物也虎阴物也阴阳交媾託喻龙虎片饷工夫玄珠产于正位正位者乃黄中通理之位也譬犹果生枝上子在胞中炁候周天自然诞熟南北宗源翻成卦象即是前说颠倒坎离之义道光曰面南看北斗定里採眞铅者是也晨昏火候合于天枢即朝屯暮蒙与天地合德无非自然时候不在坐守庚申吐纳子午也得此道者无贵无贱无市无山志士若能修鍊不妨在帀居朝也王鼎眞人曰坎虎离龙龟精凤髓知君已悟丹头风灯难保宜早向前修不在存心想肾亦非干孤坐巖陬君知否眼前有药朝夕自沉浮阳精能捉住些儿妙处岂假多求望曲江澄净神水西流金木无令间隔阳魂与阴魄相投鸿蒙内一轮红日光耀鼎中收黄芽白雪不难寻远者须凭德行深四象五行全借土三元八卦岂离壬鍊成灵质入难识消尽阴魔鬼莫侵欲向人间留秘诀未逢一箇是知音黄芽白雪乃古圣九品上丹取元君木精以水火鼎器不计岁月久久鍊养自然英华结瑞离于砂汞凡质可谓从无入有超凡入圣服之改形换骨便可飞升世人安能识此寳乎以人身内丹言之亦有此二寳也但其福薄行浅者俯仰有愧未易得此故平叔旣勉达道者须修阴功阳德契合天地而复指其不难寻之路谓四象五行皆借于土三元八卦不离于壬岂非以土生黄芽而壬生白雪也且土位居中其色黄以青龙之木白虎之金朱雀之火玄武之水无土不能全其造化是土爲五行之主滋生万物吕仙曰震雷发动山头雨渐浇灌黄芽出土者也壬居水位因金生之其色白其气寒若天地人之三元干坤艮巽坎离震兊之八卦皆不能离于壬水水爲金丹之母壬又爲子之初是一阳才动作丹时也古歌曰修道必水府求玄虚室生白则白雪自壬而生也人能鍊此灵寳销尽阴魔虽父子不传信人难识也杳冥莫测信鬼莫侵也虽然人见说土生黄芽便认以脾爲中土壬生白雪便认以肾爲壬水殊不知脾肾乃有质之物譬如砂汞亦有质之剂何以爲变化之灵修丹之士内固不可舍脾肾外亦不可去汞砂要知黄芽白雪乃出于形质之外谓之无中有有中无玄中玄妙中妙不可思议也世人争名夺利荒淫酒色虽一小安乐法尚不行持欲求大道知音金丹祕诀亦忧忧乎难矣人人尽有长生药自是愚迷枉摆抛甘露降须天地合黄芽生要坎离交井蛙应爲无龙窟篱鷃争知有凤巢药熟自然金满屋何须寻草学烧茆天地媾精而生物男女媾精而生人其生生化化本本原原无仙无凡无贵无贱皆受一点眞阳之炁自当三才并立而长生住世也惟人之爱河慾海流浪滋深昼夜摆抛尾闾不禁一时恣情快乐那知百岁修眞眞愚迷亦甚矣故平叔怜之谓长生之药人身自有甘露黄芽即其实也自天炁下降地炁上腾冲和薰蒸则甘露降矣离纳戊土坎纳已土水火往来会于中黄之位则黄芽生矣此非身外事也而下士闻道必大笑之亦如井蛙寸跳于勺水篱鷃卑飞于蒿莱不知沧海有龙宫邓林有凤巢何足责哉惟有道者修此大药时饮甘露日採黄芽火候抽添周天数足则回阳换骨神光发现金相端严与道合眞矣阴眞人曰到得黄芽处黄金满我家何必寻草烧茆以变外炉之物哉好把眞铅着意寻莫教容易度光阴但将地魄擒朱汞自见天魂制水金可谓道高龙虎伏堪言德重鬼神钦已知寿水齐天地烦恼无由更上心金丹大道不出铅汞二物举世无人知者何也太上曰以铅爲君以汞爲臣铅若不眞汞亦难亲古歌曰只恐铅不眞铅眞药自成世人往往以铅者北方正炁一点阳精是也殊不知其中有眞有凡眞者与天地合德凡者与犬彘同行况铅汞虽分其本一物铅能生汞汞复生铅七反还丹是也苟不着意推寻求师访友得其金篦刮膜则生老病死实蹉跎于石火光阴中矣傥若知此则将天魂地魄金铅火汞互相制伏则道德可修矣盖天之魂爲阳爲日爲火爲汞地之魄爲阴爲月爲水爲铅皆铅汞异名也但以地魄擒制火汞是阴能制阳也以天魂制伏水金是阳能伏阴也一阴一阳之谓道日月交合之谓丹则道何患不高德何患不重虽幽显异类自可伏龙虎而钦鬼神矣宜其寿齐天地超出物表何有尘世之忧恼哉休鍊三黄及四神若寻衆草更非眞阴阳得类归交感二八相当自合亲浑底日红阴怪灭山头月白药苗新时人要识眞铅汞不是凡砂及水银三黄者雌黄雄黄硫黄者也兼以水银珠丹砂则四神也衆草乃烧鍊之药皆外丹作用世人不能守眞抱一反求诸已内竭精气外服灵丹是扬汤止沸抱薪救火未有能生者也固非谓丹之不灵服之无益也平叔曰里面若无眞种子犹将水火煮空铛是也且三黄四神乃眞仙内丹已成积功累行厌居尘世将欲解化奈何躯殻本是父母遗体因其精血臭腐生爲神奇必当赖外丹点化使之改形换骨补足阳神方能乘虚步气跨鹤腾云今声色凡流以多资而鍊药以虚惫而求助谓之阴阳得类可乎谓之二八相当可乎盖有内丹方服外丹以我纯阳之身赖彼纯阳之剂是得类也譬若以我之半斤称彼之八两是相当也如此则潭底之日赫赤辉光山头之月恍惚有象正是一浮一沉气脉相通见之不可用用之不可见时人要识此理当求眞铅眞汞不用凡砂水银也紫阳眞人悟眞篇请义卷之一紫阳真人悟真篇讲义正统道藏三家本七卷洞真部玉诀类紫阳眞人悟眞篇讲义卷之二吕五云峯散人永嘉夏宗禹着不识玄中颠倒颠争知火里好栽莲牵将白虎归家养产箇明珠似月圆谩守药炉看火候但安神思任天然群阴剥尽丹成熟跳出凡龙寿万年玄妙颠倒之说其义详于前矣火里栽莲虽平叔以外事託喻其实是内丹作用工夫学者不得师传谩劳註解且莲生于水火生于木今以水中之物而种于火岂理也哉亦以人身中一物如莲之状生于眞阳之火虽曰火也其实水也虽曰水也其实火也以水言之则不流湿不润下以火言之则不炎上不就燥火气藏于水名曰内阳水气藏于火名曰内阴阴阳聚精于水火故有象如莲之质其莲栽种成熟千变万化或甜如蜜大如橘者此莲也果生枝上子在胞中者亦此莲也以至爲交梨火枣千名万字总是金丹之表德也惟栽莲得法于内则其象自形于外也白虎金精也吾能养之于家不使猖狂则金精之晶光发现乃虚室生白玄珠成象故如月之圆也修丹之士但知外丹火候在药炉不知内丹火候在一己圣人传药不传火不将火候着于文故平叔使之守眞抱一以契天地造化自然阴阳升降若合符节群阴剥尽体爲纯阳不生不灭超出物表何樊笼之可拘何寿数之可期耶学仙须是学天仙唯有金丹最的端二物会时情性合五行全处虎龙蟠本因戊己爲媒娉遂使夫妻镇合欢只候功成朝玉阙九光霞里驾翔鸾钟吕问道曰人中修取仙仙中升取天夫仙一也胡爲复有升天之间乎盖纯阴而无阳者鬼也纯阳而无阴者仙也阴阳相杂者人也惟人可以爲鬼可以爲仙然仙有五等一曰天仙二曰神仙三曰地仙四曰鬼仙五曰人仙其天仙何修而致哉非法非术非气非力惟积德累行以修金丹而已金丹者何不过二物交会五行纯全长生久视而爲仙也太上曰恍恍惚惚其中有物杳杳冥冥其中有精是二物者乃日月魂魄阴阳媾精体天法象于交会之时感而遂通夫情性之妙所谓一月三旬一遇逢者是也若五行者乃金木水火土心肝脾肺肾攒簇其精英不用其形质使其无一或亏阴阳毕备自然龙虎蟠旋精神威勐可以御外魔可以卫大道探本寻源三物岂能自合五行岂能自全只因戊己之土坐于中宫勾引东西不令间隔所谓金木交并水火交媾如夫妻之欢合此自媒娉之力也以此修爲于无之中成象于罔象之际积日累月广修阴功冥契天地自然体归纯阳白日飞升上朝玉皇于金阙下跨綵鸾于紫霄翺翔九霞之光游行八极之表学仙端的之效岂非天仙爲上乎要知产药川源处只在西南是本乡铅见癸生须急採金逢望远不堪尝送归土釜牢封闭次入流珠配厮当药重一斤须二八调停火候託阴阳易曰西南得朋东北丧朋盖西南坤位也即日月魂魄相需之方也每月晦之三十日当昩爽时月出于乙日出于甲甲乙相合故曰西南得朋是夜月华无迹故曰东北丧朋今平叔乃曰产药川源只在西南之地岂非以月出于坤震符始受是坤一变而爲震月之阳魂初生故能悬象着明所谓三日庚生兊尸开黑银𤇨出白银来又曰山头月出药苗新即其川源所产也然月虽是太阴之精符证金水实窃阳晶以爲明究其天一所生之水非金铅不能生之故金旺则水生月圆则潮大今乃採此铅于癸生之时是母隐子胎吾能採之以爲金丹之用正一阳才动作丹时也若金逢望远则月过十五以后始生魄矣其魄属阴自十六日至三十日则魄满魂亏阳衰阴盛不堪尝也旣不堪尝望远之金当急採癸生之铅是水中金一味吾得之矣当送归土釜之中宫以流珠配之以火候鍊之封闭牢实不使有飞走之患斤两停匀不使有偏胜之失金丹何虑不成参同契曰汞日爲流珠青龙与之俱举东以合西魂魄自相拘上弦兊数八下弦数亦八两弦合其精干坤体乃成二八应一斤易道正不倾良与此诗合同也莫把孤阴爲有阳独修此物转羸尪劳形按引皆非道鍊气餐霞更是狂举世谩求金汞伏何时得见虎龙降劝君穷取生身处返本还原是药王云房指玄篇曰涕涶精津气血液七者元来尽属阴若将此物爲仙质怎得飞神贯玉京又曰四大一身皆属阴不知何物是阳精有縁得遇明师指得道神仙在只今二诗指迷后学何其深切着明耶今释氏顽空饱座面壁以爲絶色慾保精气可以造道吾见其形癯体弱转加羸尪钟鸣漏尽终爲阴灵善爽鬼而已甚而学道无知者亦徒熊颈乌伸餐霞服气或指心肾爲金汞肝肺爲龙虎皆是盲修瞎鍊不识眞阳祖宗何以返本还原得成大药耶虽然于入道之初密察人之一身不过涕唾精津气血液心肝脾肺肾内外滋养成此幻躯岂可皆谓属阴舍此之外宁复有眞阳爲何物乎私心甚不惬云房之论凡二十年间亲閲道藏请问九流所谓道人拜了千千箇尽说吞津并嚥唾举世无能释此疑者及观灵源大道歌又只说此物元来无定位随时变化因心意在体感热则爲汗在鼻感风则爲涕在肾感合则爲精在眼感悲则爲泪亦不说眞阳是何物色又看太上七寳无漏经亦曰凡欲养神先养气养气先养泪养泪先养涕养涕先养唾养唾先养血养血先养精养精先养液养液先养水水是华池津液元炁之精在口中舌窍者亦不说阳精之实愈使人心意迷惑虽质诸鬼神而无所决但见独修此物果致尫羸或心躁而烦或随便而浊或腰重而拘或无梦而漏导引吐纳夜以继日容或少康茍因冗而废则百病交攻药饵并进非徒无益反大害焉旁观者窃笑同道者亦退志而已惟予下愚不移信道愈坚必谓上圣前贤垂世立教岂可有误后人只是吾身践履不实师授不眞毅然脱去樊笼遍历名山洞府默祷幽冥求竟玄指忽于龙虎山先感异梦次于祝融峰遭遇圣师其详已具遇仙本末果得眞阳秘诀可以摄伏四大一身之阴非精非气非肾非心非涕非唾非血非液生身处此物先天地生没身处此物先天地没金木水火土之五行攒簇于此心肝脾肺肾之五脏钟灵于此涕唾精津气血液之七物结秀于此其大也天地可容其小也纤尘不纳其用也无内无外其得也无圣无凡百姓日用而不知圣人能究其本原茍得七返九还之妙可以爲药之王爲道之本则群阴之物周流四体如子恋母自然不去心亦不躁便亦不浊腰亦不重梦亦不漏神气混融精光映物何有于尫羸之患目如电闪髭如漆黑心灵能先知酬酢万事不倦金汞自然伏龙虎自然降不在抽筋拔骨吐故纳新自然与天地合德与日月合明与四时合序与鬼神合其吉凶信乎我有些子神仙术不在三千六百门也玄哉妙哉非盟天告地父子不传违者天祸人刑无所祷也草木阴阳亦两齐若还阙一不芳菲初开緑叶阳先唱次发红花阴后随常道即斯爲日用眞源返复有谁知报言学道诸君子不识阴阳莫强嗤一阴一阳之谓道偏阴偏阳之谓疾阴阳两齐之论岂虚语哉万物负阴而抱阳不容有一之偏胜茍阳偏而无阴则阳无以化阴偏而无阳则阴无以生譬诸草木緑叶先唱是阳先发生也红花后随是阴后茂实也其发生也则长养成就于春夏其茂实也则归根复命于秋冬人能体此爲日用常行之道则昼爲阳夜爲阴子爲阳午爲阴阴阳迭运相须而成道眞原返覆生化爲无穷是与天地合德者也虽然阴阳两齐非截然分爲两事也阴中未尝无阳阳中未尝无阴故日爲太阳而中有金乌之阴月爲太阴而中有木兔之阳阴阳两齐互爲造化学道者未易以强嗤也万巷丹经语总同金丹只此是根宗依他坤位生成体种向干家交感宫莫怪天机今漏泄都縁学道自迷蒙若人了得诗中意即见三清太上翁干坤者易之门户衆卦之父母也学道者若不先修干坤二卦如人无父母何以生身盖坤位西南干位西北坤爲纯阴干爲纯阳阴阳旣纯迥然辽絶何以爲造化惟坤位有生成之体而干家有交感之宫平叔探赜索隐钩深致远发明参同契之祕奥敷扬龙虎经之玄微上可以代太上说法下可以晓诲后人钟吕以后惟平叔独步而已猗欤休哉且丹经万卷有道有法有术疑若浩繁而金丹之语则总同也小法旁门三千六百而根本宗元舍金丹皆非道也夫道者何也与天地合德是也故干爲天坤爲地天爲阳地爲阴势若旷远也而六子相生阴阳代谢见于日月交合之际易云天地不交则万物不通天地一月一合干坤一月六变自坤而生成自干而交感故始也以坤而三变则爲干终也复以干而三变则爲坤运用无穷周而复始晦朔以之定弦望以之成二十四炁之循环周天度数之经历所以陶万汇而成岁功者皆干坤六子之用也何以明之龙虎上经云三日月出庚西分于卯酉参同契曰毕昴之上震出爲证阳气造端盖庚与毕昴皆西方之坤位以坤之纯阴而月生于此地是月禀纯阴之炁也其炁旣阴其体必沉其性必昏何以明照八表生西入东而能运化无穷也夫月不能自明必受正阳之炁而始明是以月哉生魄于初三见于西方之坤坤一变而爲震震主六庚庚是震卦所直之辰是阴阳而能明也参同谓三日出爲爽震受庚西方长子继父体因母立兆基平叔云三日庚生震户开黑银𤇨出白银来者是也坤二变而爲兊兊乃月之初八日月出于丁地兊主六丁是兊卦所直之辰上经云八日月出丁上弦金半斤契云兊受丁符上弦平如绳也平叔云月才天际半轮明早有龙吟虎啸声是也坤三变而爲干干乃月之十五日月出于甲地干主六甲甲是干卦所直之辰上经云十五三阳备圆照东方甲金水温太阳赤髓流爲汞姹女弄明珰契云三五德备干体乃成是夜月华圆满太阴大明也非阴之能明乃眞阳大旺也然阳盛必击乎阴而物极必反其本盛衰消长天理自然上经云月盈自合亏十六转相减干爻缺成巽平明月建辛是月之十六已后出于辛地干一损成巽巽主六辛辛是巽卦所直之辰是时月光归日阳爻当亏契云亏折神符盛衰渐革终还其初巽继其统是也自二十一日至二十五日月出于丙南干再损成艮艮主六丙丙是艮卦所直之辰上经云干二损成艮二十三下弦水半斤契云艮主进止不得踰时是也自二十六至三十日月出乙地乃干三损成坤坤主六乙乙是坤卦所直之辰上经云干三变成坤坤乙三十日东北丧其朋月没于乙坤乙坤月旣晦土木金将化继坤生震龙干坤括终始契云五六坤承结括终始此其返本还原阴阳代谢其道大光其用无穷谓之天地交泰日月交合谓之干三索而生三男坤三索而生三女男女氤氲阴阳匹配岂非依他坤位生成体种向干家交感宫乎吁日者天之魂也大道之血髓也月者地之魄也大道之精炁也大道不失其日月所以旷劫而长存人身不失其日月所以不死而长生奈学者迷蒙天姿不颖甚者以妄爲常以酒爲浆六慾七情断丧本眞则行尸行厠去人道远矣何以爲三才并立之道乎今平叔漏泄天机直指玄关要路人能明此奥义则三清太上之尊非有限隔于我也所谓一得永得立跻圣位是也此理至玄至妙非夙有灵骨办道坚心者难遇圣师往往当面蹉过学者谨之不识眞铅正祖宗万般作用枉施功休妻谩遣阴阳隔絶粒徒教肠胃空草木金银皆滓质云霞日月属朦胧更饶吐纳并存想总与金丹事不同学道以禁慾爲先此诗之意岂使人纵其慾哉非也大道无爲旁门多事世人徒知不近女色不食烟火或烧鍊丹药或餐霞服气或吐故纳新或存心想肾以爲道之奥妙尽在是矣殊不知强制不出于自然有爲未免于妄想况铅有眞有凡有祖有宗诚未易识茍得师传则目击道存赫赤金丹一日成矣傥盲修瞎鍊以上诸法止可安乐延年差胜于轻生迷本之徒仰视金丹大道初不相关也虽然汉天师迄今三十六代许旌阳家有四十余口不妨白日飞升刘安王刘纲亦夫妻双修魏伯阳亦有子仕宦岂休妻絶粒爲得道哉此无他或得道于童男之身或办道于已娶之后无非勤修内行广积阴功自下乘以达中乘自中乘以达上乘未有一蹴而能造大道也平叔之意非尽扫旁门之无益持以重形容金丹之道耳学者不可以文害意三五一都三箇宇古今明者实然稀东三南二同成五北一西方四共之戊己自居本生数三家相见结婴儿婴儿是一含眞炁十月胎圆入圣基三五者十五也以一加之得十六也十六即二八之数古今求道之士或以二八爲卯酉或以二八爲一斤殊不知金丹大道不出五行造化五行造化不逃天地大数何以明之盖以二合八其数爲十十之爲数总括五行之祕弥纶天地之经是知天一生水地六成之地二生火天七成之天三生木地八成之地四生金天九成之天五生土地十成之此天一地二天三地四天五地六天七地八天九地十无非生成之大数神仙之隐语故不曰十而曰二八不曰十六而曰三五一古今学者如牛毛而达者如麟角信乎明此道者实稀也虽然天地生成之数不出于十而五行造化之妙必归于五盖以五爲土数土爲丹祖以东三之木南二之火归于阳位同成于五北一之水西四之金处于阴位亦成于五至戊己自以五数而生土今平叔不言四象合和五行攒簇而独言三家相见者何也盖金木无令间隔得土居中而爲媒婆是三家也水火运化爲旣济得土居中而爲勾般亦三家也所谓遇土却成三姓若无戊己不成丹也婴儿结于三家即是无中养就儿也虽然婴儿之结岂自外来皆由太一之眞先天之气返本还原归于自己而已其初也天施地生得父母之遗体以十月而胎养生身今也返本还原夺阴阳之造化亦以十月而超凡入圣也玄中玄妙中妙非尘凡所可测也此平叔悟眞祕㫖露于三五一之诗学者不遇仙师妄乱穿凿予不揆详解以发明之或者咎其言下漏泄爲多予应之曰嗜茶者不入酒肆好色者不乐清斋凡流俗子随业有蠹不可以一律化也使其昩于性命之学虽以黄老爲师孔颜爲友耳提面命彼无冰炭者几希视吾言爲何用傥夙生灵骨得此筌蹄因文解义则知心千载晤对万里何幸如之所谓操百金游市而失之途有得而用者吾金爲不失也或者无语卒敬书十六篇详解以破天下之迷紫阳眞人悟眞篇请义卷之二紫阳真人悟真篇讲义正统道藏三家本七卷洞真部玉诀类紫阳眞人悟眞篇讲义卷之三吕六云峰散人永嘉夏宗禹着絶句诗六十四首先把干坤爲鼎器次将乌兔药来烹会驱二物归黄道争得黄芽不解生干爲天坤爲地干爲阳坤爲阴天之阳在上地之阴在下上下旣定则鼎器之形具矣乌爲日兔爲月日爲阳月爲阴日之阳生于东月之阴生于西东西旣分则药物必间隔矣黄道者中五之正位也黄芽者金丹之灵苗也在天地以干坤爲鼎器则吾身之鼎器得不体干坤之用乎天地以乌兔爲药物则吾身之药物又岂不烹乌兔之精乎然有旣济之鼎器有未济之鼎器俱不能忘水火之功故烹鍊金赖于水火而水火不能以自存必资土德以成之若无戊已不成丹也茍能日鍊时烹驱使二物归于中宫眞土之位则金丹大药如芽糵生长日受东风和气而到纯阳境矣所谓心花发明道果圆就大如橘甜如蜜者皆此黄芽滋生也安炉立鼎法干坤煅鍊精华制魄魂聚散氤氲成变化敢将方体预言论炉安于外鼎立于内虽法象在器实干坤之体也故假此鼎器以烹鍊药物则日之精月之华日之魂月之魄使二物聚散一气氤氲以成变化则金丹可就矣曷敢以方体而预言哉故神无方而易无体即玄中之玄妙中之妙非口耳之学也此内外二丹作用一同其无方无体之妙不可思议不可言述学者有縁则心传口授一得永得不立文字直指玄关上乘而立跻圣位平地登仙矣休泥丹灶费工夫鍊药须寻偃月炉自有天然眞火养不须柴炭及吹嘘丹道深矣有内丹有外丹内丹者鍊日月之华聚元神之正乃返本还原上道也外丹者取眞铅眞汞火候抽添以成长生药物也茍有内丹而无外丹则道虽可得而形躯沉滞未逃寒暑不能飞升须得外丹踈家臣兔儿眞汞阳火木液张骞阴汞眞火雪胎婴儿内丹阴丹玄珠火龙后天气己汞火天地子气阳里阴精元阳之气金液还丹阴中阳火离官腹内金液大还东阳造化炉灵胎中神室灵胎中铅汞紫阳眞人悟眞直指详说三乘秘要母也若能抽添运用进火退火升降契天地交合如日月火候调和不差毫发自然黄芽结秀瑞气氤氲金丹成寳当与天地相毕矣嚥津纳气是人行有物方能万物生里面若无眞种子犹将水火煮空铛津者水也气者火也人之一身津以润之气以运之水火交养可以长生自其嗜慾滋炽竭尽水火之本原则眞精旣耗如树木无根虽沾雨露亦不能自植矣今眞元旣无徒然嚥津纳气譬犹水火煮一空铛非徒无益而又害之论至于此则保合太和各正性命者非阳刚纯全干健不息其孰能与于此调和铅汞要成丹大小无伤两国全若问眞铅何物是蟾光终日照西川金丹以铅汞而成铅汞以两全爲妙傥一偏胜不能调和则不伤于大必伤于小二气盈亏何以成丹昩者乃以阳尊爲大阴卑爲小又以小往大来爲一阳来复之无伤皆是穿凿殊不知金丹无独成之理必用一铅一汞自分两国要当调和火候合爲一处方结成丹故曰异名同出少人知两者玄玄是要机也若问眞铅之名状正如蟾魄之光终日照于西川盖蟾魄者月之水也西川者坤申之金也龙虎经曰三日月出庚西分于卯酉是金生水之象月之蟾魄方生也月旣爲水属阴其阴则暗不能自明必假太阳之火而后明故终日有蟾光也譬如铜铁之镜新铸出模块然昏暗何尝有明可以照物惟加以铅钖则光明发越与日月争光无他铜铁者阴也铅钖者阳也是阴假阳而后明也参同曰日合五行精月受六律纪者是也未鍊还丹莫隐山山中内外尽非铅此般至寳家家有自是时人识不全大隐居廛小隐在山盖廛者十日所视十手所指乃城帀阛阓之所万寳百物之所聚隐者居之则丹事易办非曰外丹也譬如人之一身亦有廛市之地乃百骸百脉之所会七寳六阳之所居修眞者于此用力则可还丹矣若夫山者幽深远僻处于至阴何足隐也亦如人之修丹不求至阳乃求至阴如云房先生谓涕唾精津气血液元来七者皆属阴岂非山中内外尽非铅乎平叔谓人欲还丹当修眞阳不当修至阴眞阳之寳有生咸具无贵无贱无小无大无僧无道无凡无仙如吾儒谓有物有则秉彝具存即是至寳家家有之说竹破须将竹补宜覆鸡当用卵爲之万般非类徒劳力争似眞铅合圣机方以类聚物以羣分大易尝言之矣矧金丹大道不出吾身之内其机缄默应与天地同符要当寻根摘蔕反本还原则至道不繁矣若万般非类不识眞铅之阳是缀花求其结果于道何有哉故知有竹可以补竹有鸡可以覆卵有眞铅可以合圣机何也譬之有元精可以补元气有元气可以补元神皆出自然感化之道以眞阳而摄羣阴若用凡铅非类之物则徒劳耳用铅不得用凡铅用了眞铅也弃捐此是用铅眞妙诀用铅不用是诚言古仙云狐兔不乳马燕雀不生凤种禾当用粟鍊金必以金又曰铅爲芽母芽爲铅子旣得金花弃铅不使是知铅母有眞凡之异用否有先后之殊要当以母而养子则必用眞铅以肇丹基及生子之成材则必弃铅母而独立古歌丹诀云养子成龙意气高却嫌元母是庸嚣是也此论外丹工夫学者当体爲内丹之用譬之存心想肾惜气鍊精皆是用铅之意及造金丹上乘大道无爲则心肝脾肺肾精津气血液皆使不着故用铅不用是诚言虚心实腹义俱深只爲虚心要识心不若鍊铅先实腹见教守取满堂金心虚则一尘不染可以养性腹实则至寳不亏可以养丹此修眞者安手下脚之地也然世人心欲虚而返实腹欲实而返虚何也吾观其心之实者百念猬集妄想颠倒姦贪嗔痴逐物忘返何尝自识其心其腹之虚者恣意情慾以妄爲常倾泻眞元朝暮取乐何尝能实其腹故平叔悯之于虚心实腹之事两致其戒必不得已而先其所当先则实腹爲不可缓矣无他人心未易虚也虚则与天地同量造物同游吾夫子七十而从心所欲不踰矩其虚岂易至哉若夫实腹则容可先也茍能薄于声色寡于嗜慾保眞元护精气则铅爲可鍊腹爲可实也金寳满堂亦能长生住世矣梦谒西华到九天分明授我指玄篇其中简易无多语只是教君鍊汞铅平叔曰学仙须是学天仙盖天仙者离去洞府位列九天乘云御风骖鸾驾鹤陟降帝所虽大地山河囿于劫运而天仙之快乐无爲劫运不能囿是果何修而致此哉其㫖玄微其法简易不过鍊汞铅二物而已故学道之人精诚所格发于梦寐西华天门可以朝谒故天仙敬授以指玄之篇而使之鍊铅汞之大药其中简而易行非若三千六百旁门之多事也道自虚无生一气便从一气产阴阳阴阳再合生三体三体重生万物昌大朴未散有物混成孰爲阴阳孰爲万物耶自道生一一爲太一含眞之气一生二二爲阴阳阖辟之形二生三三生万物散殊矣学者诚能原始要终知大道无名本于一气则取一气于杳冥恍惚之内以造化金丹则阴阳感合如天地之万物化生当与天地相毕而鼎立爲三才矣坎电烹轰金水方火发崑崙阴与阳二物若还归一处自然药熟遍身香坎者水也电者火也烹轰者击抟之声也金水方者西北之位也火发者纯阳上蒸也崑崙者峻极于天之山乃日用游行之地也阴与阳者一阴一阳之谓道也二物者乌兔之物也归一处者交感之宫也药熟身香者金丹成之效验也玄哉妙哉此诗说尽大道之骨髓皆无爲中有爲罔象中有象无非自然之理如地雷复于子其卦属坎坎中有电是水中起火阴阳相击其声烹轰也然火必炎上其势必发于崑崙崑崙虽高乃有阴阳二物若能调此阴阳合此二物归于一处自然大药成熟遍身有香此玉在山而木润珠生渊而崖不枯也离坎若还无戊己虽含四象不成丹只縁彼此怀眞土遂使金丹有返还参同契曰坎纳戊土离纳己土然离爲火火从木生盖木爲青龙火爲朱雀也坎爲水水从金生盖金爲白虎水爲玄武也离坎虽二体其中含四象傥不以中宫之土配之则水火相激不能成丹矣盖四象虽是水火木金而四辰乃是子午卯酉如北子爲水子有女土蝠南午爲火午有柳土獐东卯爲木卯有氐土狢西酉爲金酉有胃土雉是知四象彼此各怀眞土金丹方有返还若无戊己不成丹者是也日居离位翻爲女坎配蟾宫却是男不会箇中颠倒意休将管见事高谈日爲太阳居于离南午位宜爲男也今反爲女盖离中虚乃阳中之阴也月爲太阴配于坎北子位宜爲女也今反爲男盖坎中满乃阴中之阳也参同契曰坎戊月精离己日光以太阴之月得坎戊水土之阳者而发辉之则精明矣以太阳之日得离己火土之阴者而资助之则光耀矣此一阴一阳之谓道五行颠倒之谓丹至理幽微非师莫喻傥管见无知则谈河无益矣取将坎位心中实点化离宫腹里阴从此变成干健体潜藏飞跃尽由心虚坎实离之祕即非水火旣济心肾交养之说其义已详于自知颠倒由离坎之篇从此变成干健体者其说亦详于种向干家交感宫兹不再迷然平叔尤谓潜藏飞跃尽由心者盖以大易之干六画其象爲六龙乃纯阳之卦也初爲潜藏次爲飞跃皆由吾心之用亦如修此金丹自纯阴而鍊爲纯阳则与干健之体等尔震龙汞自出离宫兊虎铅生在坎方二物总因儿产母五行全要入中央木液金精象爲龙虎东震西兊卦祖坎离龙汞出于离宫是木生火也虎铅生于坎宫是金生水也然火岂从虚而生必依于木水岂从空而有必赖于金金木各隐于水火之中是母隐子胎也虽然五行非土不成造化是以旺于四季者各一十八日始成一岁之功况金木间隔于东西水火迥别于南北若非中宫土德以配之则去道远矣故曰自称木液与金精遇土却成三姓又曰离纳己土坎纳戊土若无戊己不成丹也赤龙黑虎合西东四象交加戊己中复姤自然能运用金丹谁道不成功龙者木也虎者金也合西东者金木无令间隔也四象者青龙白虎朱雀玄武也戊己者中宫之土位也交加者是四象合于中宫若无戊己不成丹也复者一阳生也姤者一阴生也人能于阴阳升降之初妙其运用与天地合符则金丹何难之有阴眞人谓至神圣极容易者是也西山白虎性猖狂东海青龙不可当两手捉来令死斗化成一块紫金霜西者兊也山者土也白虎者金也是土生金其象爲虎也东者震也海者水也青龙者木也是水生木其象爲龙也然金虎在西木龙在东其势间隔何以爲道是必两手捉此二兽令其死斗则二气感合化成一块金霜然龙虎爲託象两手亦寓言固非眞有所执也亦须握固存神使猖狂者归化不可当者驯服则赫赤金丹顷刻而成矣华岳山头雄虎啸扶桑海底牝龙吟黄婆自解爲媒合遣作夫妻共一心华山者西山也雄虎者刚金也土生金之象也扶桑者东海也牝龙者柔木也水生木之象也东西异位金木异质若不可合爲一也惟黄婆之土归于中宫自解爲媒娉使金木无令间隔先举西来后合东则二物归于一处如夫妻共一心也月才天际半轮明早有龙吟虎啸声便好用工修二八一时辰内管丹成月盈则魄满月亏则轮半是上弦金半斤也此正初七八之时月窃日之阳魂光明渐长早有龙吟虎啸之象龙属震震爲木虎属兊兊爲金金能生水木能生火金木相尅水火交战故龙必吟而虎必啸便好用工以修二八则丹必成矣何谓二八非卯酉之二八门也非二八爲一斤数也正是以二合八其数爲十乃天地造化之大数五行生成之总括也故天一生水地六成之地二生火天七成之天三生木地八成之地四生金天九成之天五生土地十成之此天一地二天三地四天五地六天七地八天九地十之数弥纶天地之常经攒簇五行之造化学道者于此得其徼妙则片饷工夫玄珠成象眞人出现金丹之成何难之有所以一时辰内管丹成也紫阳眞人悟眞篇请义卷之三紫阳真人悟真篇讲义正统道藏三家本七卷洞真部玉诀类紫阳眞人悟眞篇讲义卷之四吕七云峰散人永嘉夏宗禹着先且观天明五贼次须察地以安民民安国富当求战战胜方能见圣人夫战胜之说乃用兵之道今修眞之玄乃登仙之道平叔辄混而一之后学得无异见乎阴符经云天有五贼见之者昌此五贼者乃金尅木木尅土土尅水水尅火火尅金五行互相戕贼方成大道要当仰观乎天以明是道之妙次须俯察乎地以安衆兆之民何爲民盖士农工商者天下之民也而耳目口鼻心肺肝肾者吾身之民也国犹吾之一身也地犹吾身之地位也人能聪明不蔽视听不拥五脏和平内外交养一身泰然宇定光发是民旣安国旣富矣当求战胜之功固非逞干戈以赴敌也亦非採战爲下术也阴疑于阳必战其血玄黄人身中阴阳昼夜交战惟圣人能以阳胜阴不爲阴邪所荡此富国强兵之术非圣人孰能与于此哉用将须分左右军饶他爲主我爲宾劝君临阵休轻敌恐丧吾家无价珍此诗学者当存思无邪之志方可谛观否则难会其意矣金丹大道以阴阳二气交感而成一左一右一宾一主而又有临阵之象何也盖阳极则阴生阴极则阳生阴疑于阳必战其血玄黄是必用将以统其左右之军何谓将正心是也饶他爲主我爲宾何谓主一阳先动时也何谓宾随其动而应之也我旣应之未免有对敌之举吾见其雷轰电闪虎跃龙骧混合回风絶利一源用师万倍金丹奏功矣否则动静失宜轻于进取则大阳流珠其性勐烈元气走矣岂非丧吾家之无价珠珍乎火生于木本藏锋不会钻研莫强攻祸发总因斯害己要能制伏觅金公木能生火火藏于木而不自露人身有火火藏于身而不自知惟善鑚研者可以夺天地之造化故鑚燧以改火则火不在吹嘘而在鑚研之工焚身以起火火不在外假而在修养之道阴符经云火生于木祸发必尅是木以火而自焚人以火而自害惟圣人制伏此火从其本始而制之则觅金公以尅木况金能生水而水又能尅火如此则木火不足爲吾之祸而反爲吾之福矣岂非善鑚研之道乎金翁本是东家子送在西邻寄体生认得唤回归舍养配将姹女作亲情金生于巳胎养于卯卯属东方是金乃东家之子也金旺于酉酉爲西方是金寄体在西邻也东西虽异位金木必交并一气往来初非有异犹婴儿姹女结爲亲情何有东家西邻之间二物终归一处以成天地之造化此金丹之道玄之又玄妙之又妙也姹女游行自有方前行须短后须长归来却入黄婆舍嫁箇金翁作老郎姹女者太阴也太阴者月魄也月魄游行自有方位龙虎经曰三日月出庚西分于卯酉盖庚者金也月者水也即金生水之象也庚旣属西方每初三晩日始没于西方之酉而月却随后而生于庚是日行在前而月行在后在前者光景须短在后者光景渐长夫短谓日魂旣沉长谓月魄渐满也然或短或长昼夜相须以成天地之造化必得中宫之黄婆则嫁金公作老郎矣盖黄婆者土也土能生金也向者金能生水而姹女之月魄始盈今又土能生金其造化无穷故金公爲老郎也参同谓巍巍尊高是也纵识朱砂及黑铅不知火候也如闲大都全借修持力毫发差殊不作丹金丹大道不过铅汞二物铅产北方乃天一生水之眞汞出南方乃地二生火之妙至眞至妙初非外假本来面目百姓日用而不知非心肾也非坎离也非人间水火也非凡铅凡汞也傥夙生灵骨因文会意识破砂铅已得金丹之药物奈何此药至灵难爲烹鍊譬之铅钖水银见火飞走如何成丹傥不知火候虽识砂铅亦无益也盖火是火候是候学者以火候爲一事非也且以外丹言之有文火有武火有插火有寄火有周天火有四正火有旣济火有未济火与内丹之火无异也五日爲一候三候爲一气七十二候爲一年此一岁之候也亥至子爲阴交阳候巳至午爲阳交阴候此一日之候也子与丑交是阳交阴候丑与寅交是阴交阳候此一时之候与内丹之候亦无异也故平叔谓世人纵识砂铅之正徒得金丹之药物耳末明火候之祕亦等闲耳须要修持至诚不差时刻金丹成矣否则盲修瞎鍊无所师承毫发差殊金丹远矣盖圣人传药不传火不将火候着于文也契论经歌讲至眞不将火候着于文要知口诀通玄处须共神仙子细论甚矣金丹之难也得其传者立跻圣位非其人者父子不传吁非金丹之难也乃火候之难也圣人传药不传火若魏伯阳之参同契诸神仙之药物论与夫丹经歌诗无非讲明眞诠之理可谓详矣而火候一节不曾明言于文字间须遭遇圣师口传心受则一得永得至道不繁矣况火是火候是候世人懵然不知然火候虽二事而实一理虽一理而实二用若不得口诀何以通玄饶君聪慧过颜闵不遇眞师莫强猜故须共神仙子细论也八月十五翫蟾辉正是金精壮盛时若到一阳才起复便堪进火莫延迟八月十五秋气正中金气正旺其卦属兊修眞之士必于此时而留意至一阳起后其卦爲复是冬至之候便当施功而进火不可迁延恐失时也虽然平叔託喻如此以明金水相生之理非曰每年直待八月与十一月而后修丹其余月日不可用非也谓一日之间自有秋旺之金精阳生之冬至且阳生于坎其坎属水水岂自生必金而后生之盖金至酉而帝旺是八月也水至子而帝旺是十一月也此攒年簇月攒月簇日攒日簇时者是也一阳才动作丹时铅鼎温温照幌帷受气之初容易得抽添运用却防危人身与天地一同阴阳逐日升降阳气自夜半子时而升阴气自日中午时而降修眞者当于此时运动天机以合符证不使毫釐差殊则丹道成矣铅鼎者乃人身中鍊丹之器幌帷者即云房塞兊垂帘之㫖洞宾光透帘帷之词故平叔引而用之谓一阳自子时始生即受气之始乃作丹之时若过此以往则有防危之患盖铅见癸生须急採金逢望远不堪尝也玄珠有象逐阳生阳极阴精渐剥形十月霜飞丹始熟此时入口鬼神惊仰之弥高钻之弥坚瞻之在前忽焉在后者此儒氏之玄珠有象也圆陀陀光烁烁明了了活泼泼者释氏之玄珠有象也灵明寳藏洞照干坤一点眞如虚室生白者道氏之玄珠有象也三教虽殊大道则一然大道无形生育天地黄帝遗珠罔象得之今云玄珠有象者何也盖大道从无入有其象自着故现出深潭日一轮者此象也眞人自出现者亦此象也曰玄珠曰金丹皆罔象中之象也不求而自至者也玄哉妙哉此象能有能无能隐能显时方阳生而玄珠有象时至阴生而玄珠无象故显于阳极之初而隐于阴极之后其卦爲复是一阳生于子而玄珠有象矣其卦爲剥是六阴极于亥而玄珠无象矣然必待十月而丹始熟者乃霜飞凛冽之时万物归根复命阴极阳生周天数足至此丹方凝结矣故其大如橘甜如蜜爲交梨爲火枣可吞可吐如龙颔珠如牛有黄吕洞宾谓当时自饮刀圭则德重鬼神钦矣岂非入口鬼神惊乎前弦之后后弦前药味平平气象全採得归来炉里煅煅成温养自烹煎前弦者乃上弦初七八弦也后弦者乃下弦二十二三之弦也何谓弦盖月之初生与月之退缩其形有半如弯弓上弦之状当此之时丹华澄清金精壮盛药味平和气象全备学道者必体天法象採取吾身金水之气煅于神炉火候抽添温养烹煎不失水火之宜则金丹成矣奚他求哉长男乍饮西方酒少女初开北地花若使青娥相见后一时关锁在黄家长男震也少女兊也震属木兊属金也西方酒者西爲金方酒爲水象乃金生水之喻也北地花者北爲坎水花爲铅华乃水中铅之喻也青娥者青女木汞也黄家者黄婆中宫也参同契曰丹砂木精得金乃并盖大道以相尅爲妙金木无令间隔若非关锁于中宫则震在东兊在西何以爲造化盖木性爱金顺义金精恋木慈仁相吞相啖始相亲必假中宫之土以成造化也兔鸡之月及其时刑德临门药象之到此金砂宜沐浴若还加火必倾危物极必反理势然也故干之上九纯阳之极也圣人必以亢龙有悔戒之况金生于巳旺于酉木生于亥旺于卯是兔者卯之木也鸡者酉之金也金主刑木主德刑德临门者卯酉爲二八之门乃日月出入之路阴阳昼夜之分也大道旣以阴阳日月爲主才到卯酉极旺之地便当沐浴以专气致柔无爲恬淡使沖和元阳充塞天地之间此心无外自然与太虚同体所谓百骸俱理正无爲不可更加炎火则药物走失必倾危矣正是抽添运用却防危也日月三旬一遇逢以时易日法神功守城野战知凶吉增得灵砂满鼎红天地以日月爲功照临万象昼夜不停必以三十日交会于晦朔之时周而复始所以无所终穷大道以金丹爲用烹乌鍊兔降龙伏虎体天法象以时易日而夺天地之造化亦如日月之合璧所以长生不死然而攒年簇月攒月簇日攒日簇时要当固守城郭战退羣魔不兴妄想不动情慾自然有吉而无凶盖胜则吉败则凶吉则生凶则死茍一战一胜长吉无凶所以无价珍寳在吾一身如九转灵砂日积月累红光透彻将动天地惊鬼神矣否泰才交万物盈屯蒙受卦禀生成此中得意休求象若究羣爻谩役情天地旣交而爲泰不交而爲否泰之义者即旣济未济之象也水雷屯君子以经纶山下出泉蒙君子以果行育德屯蒙之义即阴阳生长之初正修眞持养之时也世人求金丹惑于抽添迷于火候乃以六十四卦三百八十四爻而爲作用谩劳岁月白首无成故平叔谓天地一交万物便盈当于屯蒙始生之初保养元神一如屯难蒙童之时不可一毫外用其心自然进道则天地万物皆备于我岂不得意何必泥于象数而爲羣爻所役乎卦有设象象仪形得意忘言意自明后世迷人唯泥象却行卦气望飞升太极未判有物混成孰爲卦象耶自天地旣分干坤始定则设象画卦圣人亦不过以日月爲易而已其㫖玄微大道在是学者不知徒泥其象而行卦气乃用朝屯而暮蒙朝需而暮讼以六十四卦三百八十四爻分爲三十日而干坤坎离四卦爲不用又或二十九日别用补卦之法此眞怪诞谩自劳苦不知其卦用水电屯于早间如何作用而象屯也卦用山水蒙于晩间如何作用而象蒙也与夫水天需天水讼之类又有何法度可以体状之也宜其迷迷相引破坏大道而辄望飞升可谓愚迷甚矣天地盈亏自有时审能消息始知机由来庚甲申明令杀尽三尸道可期天地虽大道有亏盈大道玄微机通消息此非恍惚诞谩也人之一身与天地等凡盈亏消息之理无一不与天相似故子初阳生午后阴降先庚后甲号令严明故清明在躬志气如神也奈何三尸阴魔有以汩其性眞乱其血气颠倒妄想于道何有哉惟能反邪归正申明庚甲使金木交并不失其时消息通玄机缄默应自然杀尽三尸则道可期矣要得谷神长不死须凭玄牝立根基阳精旣返黄金室一颗明珠水不离太上曰谷神不死是谓玄牝灵枢经曰空谷元神守之自眞盖谷则至虚神则至灵虚则善应灵则变化此长生久视之道故谓之谷神谓之神室谓之灵寳藏谓之水晶宫谓之元阳观谓之太一炉皆是鍊金丹之所也然一阴一阳之谓道一玄一牝之谓丹自鸿蒙未判有物混成先天地生及太极旣分则二仪奠位玄牝始立矣今欲谷神不死长生久视须凭玄牝二物立爲根基日鍊时烹使阴邪消尽阳精独全返于中宫黄金之室则一颗明珠洞照六合与天地相毕矣玄牝之门世罕知休将口鼻妄施爲饶君吐纳经千载争得金乌搦兔儿太上曰玄牝之门爲天地根其意玄微凡夫岂易知耶惟其罕知乃以鼻爲天门谓之玄口爲地尸爲之牝吐故纳新多入少出昼夜不停以爲得道者在是殊不知此特道引安乐法耳虽行经千载何预于金丹大道哉惟金乌搦兔于玄牝之门返本还原于阴阳之祖使二仪合一太朴如初则日月合而成丹所谓与天地合德日月合明者是也异名同出少人知两者玄玄是要机保性全形明损益紫金眞药是灵奇一阴一阳之谓道一铅一汞之谓丹其名虽异其实则同其数则两其体则一惟少有人知所以不得其玄中之玄机中之要也夫茍知之则保性全形必明损益之理何谓损退火之符也何谓益进火之候也一损一益如天地之消长盈亏不差气候则药物灵奇不可思议此所谓之紫金丹谓之灵寳藏也始于有作人争觉及至无爲衆所知但见无爲爲要妙岂知有作是根基大道无爲一本自然之妙天何言哉四时行焉百物生焉此其理也况金丹玄妙不可以智力求不可以形质取谓之有也则迎之不见其首随之不见其后谓之无也则恍恍惚惚其中有物杳杳冥冥其中有精是知有作者人争觉之而无所爲者衆亦知之于是有优劣之分而以无爲爲要妙夫岂知无爲者道之本体而有作者道之根基固非泥象执又桔槔劳碌而后爲有作者也亦非瑰然独处藁木死灰而后爲无爲也上善若水行其所无事至道不烦得其所固有无爲者旣安于自然而有作者亦行之自然而已紫阳眞人悟眞篇请义卷之四紫阳真人悟真篇讲义正统道藏三家本七卷洞真部玉诀类紫阳眞人悟眞篇讲义卷之五吕八云峰散人永嘉夏宗禹着黑中有白爲丹母雄里怀雌是圣胎太乙在炉能谨守三田寳聚应三台参同契曰知白守黑神明自来抱朴子曰守雌抱一专气致柔此丹母圣胎也虽然金丹大道固当黑白相扶雌雄相守以成丹母圣胎之功要知太一含眞之气三田所聚之寳不可少亏故寳聚于三田炉守于太乙精气神全火候不爽自然圣胎可成丹母可就上应三台之象充实而有光辉矣恍惚难求中有象杳冥莫测是眞精有无从此互相入未见如何想得成视之不见其色听之不闻其声抟之不得其形此恍惚杳冥之状也于道何有哉然而罔象中有象无形中有形虚实生白从无入有旣虚矣而白从何而生旣无矣而有从何而得此玄中之玄妙中之妙非得之践履应之效验则难以语此惟于恍惚杳冥之中而见其眞精之象于非有非无之中而见其互爲相入之理则道在我矣苟未见焉则旁门小法谩尔存想如何可以成功乎四象会时玄体就五方行处紫光明脱胎入口身通圣无限龙神尽失惊四象者青龙白虎朱雀玄武也五方者东西南北中金木水火土也大道虚无以金丹爲玄妙金丹虽妙不过攒簇五行合和四象也四象一会则玄体必就五方旣合则丹光必明非曰存心之火想肾之水也亦非日以肝爲龙以肺爲虎也天生人物人生灵寳五行簇于此四象聚于此茍行玄机则烹成大药脱胎入口超凡入圣无限龙神咸起敬畏岂不尽惊耶此道高龙虎伏德重鬼神钦也华池䜩罢月澄辉跨箇金龙访紫微从此衆仙相识后海潮陵谷任迁移金丹之术百数其要在神水华池盖华池者鍊丹之池中有神水混混不辍昼夜流通苟得此而嚥之则月凝辉矣吾儒之与日月合明释氏之圆陀陀光烁烁者是也金是西方兊虎木是东方震龙今也能修眞而跨此金龙则金木无令间隔可以朝上帝出元神岂非访紫微乎茍得此道则已长生仙举虽沧海变桑田于我何有哉所以任陵谷之迁移也要知鍊养还丹法宜向家园下种栽不假吹嘘并着力自然果熟脱眞胎人禀阴阳之灵气合有大丹一斤之数苟无耗散可以与天地相毕惟其六欲七情斲丧天眞故若朝不保暮上圣垂慈以还丹之法教之使其鍊养以尽九还七返之妙初非假于草木之质人爲之伪皆是反求诸己故以四大一身爲家园以阴阳二气爲种子朝种暮收春生秋杀开花结子果熟胎圆无非自然时候与天地合符初不待吹嘘着力以外务爲劳也休施巧伪爲功力认取他家不死方壶内旋添留命酒鼎中收取返魂浆作德心逸日休作伪心劳日拙修道之士以眞常爲心以正直爲念则反邪归正出死入生矣苟施巧伪则非心邪念颠倒妄想与死爲邻矣虽然死生之分在于眞伪之别果何修而致之也惟留命之酒旋添于壸内返魂之浆收取于鼎中不使眞元斲丧本领耗折如灯之有油如木之有根自然光明发越枝叶畅茂其爲不死之方岂欺我哉雪山一味好醍醐倾入东阳造化炉若遇崑崙西北去张骞始得见麻姑此设象寓言言以人身中有雪山能出醍醐珍味盖山属土生金金气寒故曰雪山然金生于土其液流注味甘色白状若醍醐倾入东阳炉中方成造化盖东阳属甲乙之木木中有火火能尅金可以成就至寳其造化玄微凡夫莫测若崑崙峰顶遇西北金水之位使之相生相尅夺天地之造化则阴阳得类自然感合如张骞乘槎逆流而上可以见麻姑之仙矣张骞者阳男也麻姑者阴女也亦寓言匹配之意也不识阳精及主宾知他那箇是疏亲房中空闭尾闾穴误杀阎浮多少人阳精者一身魂神之宰司也人安能识之况有宾有主有疏有亲须得师口诀方通玄奥否则御房闭精徒于尾闾用意非矣云房曰堪叹三峰黄谷子误杀南阎多少人盖三峰者乃阴丹之术固形住世之方非神仙之道也是世人气血未定对境不能忘情心虽慕道嗜慾难遏古仙垂慈于三千六百门中亦有闭精之术使夫人知生生化化以精气神爲主操之则存舍之则亡施之于人可以生人留之于身可以生身非剧戏也非可恣也故沧海虽大不实漏巵尾闾不禁人岂长生者乎惟其不得师传则误阎浮之人多矣万物芸芸各返根归根复命即常存知常妙道人难会妄作招凶往往闻太上曰万物芸芸各归其根归根曰静静曰复命复命曰常知常曰明不知常妄作凶平叔之诗专体此意也夫万物作于性而复于性譬如华叶之生于根而归于根涛澜生于水而归于水一有所归则静定而复命守常而不昩外妄尽除泰定光发不与物俱迁不与化俱逝自本而自根常久而不变故易之彖恒曰日月得天而能久照四时变化而能久成圣人久于其道而天下化成恒之时义大矣哉是岂凡俗之人可以晓会耶惟人之难会则往往妄作而招凶自作不靖矣故曰反常曰改常曰异常皆有凶而无吉者也欧冶亲传铸剑方耶溪金水配柔刚鍊成便会知人意万里诛凶一电光欧冶子聂古之材士千金铸剑非有他也亦以金水相生刚柔相配百鍊而成天下无敌也若喻金丹大道是亦铸剑之法故以人身言之亦耶溪之地有金水之物有刚柔之用苟得师铸鍊则其锋不可当自然洞洞属属物来能明事来能鉴虽万里凶顽亦可诛伏于电光之下此明视万里芒寒色正皆自然之余效也敲竹唤龟吞玉芝鼓琴招凤饮刀圭近来透体金光现不与常人话此机此设象寓言皆託譬人身所有之物盖竹与琴同击作有声者是龟与凤同形状相类者是玉芝与刀圭同皆和气所生金土所产也异名虽六本体只三以大道无爲言之初无假于作用然符节相应气脉相通于无爲中有爲以应天地之机皆自然感合之道故人身中一物敲之如竹则龟可唤鼓之如琴则凤可招皆声气相求唿吸相应速如影响自然和气致祥则玉芝可吞刀圭可饮其关节脉理贯通上下气类感召不劳余力而见验也宜其金光透体有诸中而形诸外如玉在山而木润珠生渊而崖不枯至玄至妙曷可与常俗说其玄机哉药逢气类方成象道即希夷合自然一粒灵丹吞入腹始知我命不由天同声相应同气相求金丹大药不出铅汞二物铅能化汞汞复化铅七返九还是此外丹也视之不见名曰希听之不闻名曰夷希夷大道出于自然清静无爲是也此内丹也有内丹以鍊神必有外丹以鍊形使形神俱妙与道合眞一粒之丹灵明妙用自然超凡入圣出死入生岂非我命在我不在天乎赫赤金丹一日成古仙留语信堪听若言九载三年者尽是推延款日程金丹大道乃登仙上乘宜若至难也平叔乃谓一日可成岂理也哉又曰都来片饷工夫永保无穷逸乐由是知阴眞人曰至神圣极容易信斯言也则至道不烦初非旁门之多事片饷一日目击道存若说九载三年谩自推款日程而已所谓操则存舍则亡出入无时莫知其乡者去道远矣颜子之如愚曾子之一唯香巖之击竹善财之弹指儒释尚尔况平地登仙超凡入圣岂非一日可成乎大药修之有易难也知由命也由天若非积行施阴德动有羣魔作障縁人与天地并立爲三才何故人多夭折而天地无终穷达者知之必修金丹大道与天地相毕岂细事哉故欲修仙道先修人道人道有媿则仙道远矣人道者何惟积行救人阴德在世如天地之覆载一毫无私如上帝之好生一念不杀所以仰无愧而俯无怍则自天祐之吉无不利若修大药以求仙其道甚易皆由我也傥或愧于屋漏欺于暗室则魔障日生其爲难也甚矣非固难也是天所不容也非天故也是无德行以契天心也学道者可不求其易而舍而难哉三才相盗食其时道德阴符显圣机万化旣安诸虑息百骸俱理证无爲阴符经曰天地万物之盗万物人之盗人爲万物之盗又曰食其时万化安其说已详于阴符讲义矣然平叔尤有证无爲之说者盖以生生化化消息盈虚疑若多事也然大道爲公无非自然之理人能充此以爲用则心同太虚万虑自息气涵元始百骸和畅无爲之道可证于太清之仙境矣阴符寳宇逾三百道德灵文满五千今古上仙无限数尽于此处达眞诠甚矣大道难传不立文字然而琅函玉笈金诰琼章如武库之森列如总龟之备具学道者将孰从而考订也惟至烦中有至简之理至详中有至要之用得非黄帝之阴符经字逾三百太上之道德经文满五千而大道玄微殆无余藴今古神仙飞升金阙游宴玉京者不可胜计也无非于此二经达其眞诠得其妙用学者不可不知其要而求旁门于三千六百也譬之诸子百家传记杂说充栋汗牛不知其几也六经之道同归干坤之理简易亦由金丹大道不出阴符道德之二经也饶君聪慧过颜闵不遇眞人莫强猜只爲丹经无口诀教君何处结灵胎大道惟一设教分三自其三而推之则千门万户千经万论不知其纪极也由其一而贯之则天得以清地得以宁人得以生至道不繁矣然不知其纪极也似难而实易茍有聪明慧智之姿则旁通博览若无余藴惟至道不繁之理虽似易而实难纵有聪慧颜闵之材于此亦难自悟须遇圣师至人亲传口诀指出天机则一言得事片饷成功灵胎可结而大道可致矣了了根源方寸机三千功满与天齐自然有鼎烹龙虎何必担家恋子妻了了根源机在方寸三千行满功与天齐方寸者何此心是也齐天者何亦此心是也心爲天君主宰万象若了了内明一尘不染修眞奉道行满三千虽天道杳冥不可测识而对越无愧与天爲徒矣自然有鼎以烹金丹龙蟠虎遶法象着明其药无涯何必滞于尘俗迷于恩爱担家恋子困于妻拏而与草木俱腐乎未鍊还丹须急鍊鍊了须还知止足若也持盈未已心未免一朝遭殆辱还丹之法乃长生久视之道世凡尘俗乌能造其妙耶惟仙风道骨者方能知修鍊之法然而药物火候运用抽添当与天地合符不可知进而不知退知作而不知止故未鍊还丹急须修鍊是吕仙谓下手速修尤太迟也若是鍊了便当保守不可妄加火候若火候失宜则太阳流珠其性勐烈常欲去人未免一朝倾失故殆辱也钟离谓药熟不须行火候若行火候必伤丹也由是观之不知修鍊者是不耘苗者也知修鍊而不知止足者是揠苗助长也可不谨与须知死户爲生户莫执生门作死门若会杀机明反覆始知害里却生恩生者死之根死者生之根恩生于害害生于恩此阴符经言也平叔此诗无非发明其藴盖金生于巳死于子子爲水乡而金能生水木生于亥死于午午爲火地而木又能生火水土生于申死于卯卯爲木位而水又能生木是生者死之根死者生之根也然而生死之根固然而恩害之义却异惟金火之造化不可以生死论也龙虎上经曰金火者眞药也丹术着明莫大乎金火盖火生于寅死于酉酉爲金乡其火但能克金岂能生金耶况酉爲金旺之乡而火爲就死之地旣不能克之爲害而金反以生旺爲恩参同契曰金入于勐火色不夺精光岂非恩生于害乎此杀机反覆之理非洞晓五行造化不可知也或者乃以生门死户爲妇人阴僻之地恩生于害爲交媾损德之术非也大道清静无爲乌得秽行而可求仙乎祸福由来互倚伏还如影响相随逐会能转此生杀机返掌之间灾变福祸兮福所倚福兮祸所伏殆犹影响之应形声不可忽也人能学道修眞则福德增崇长生乆视爲人中仙此出死入生之妙道也苟背道伤生耽于声色则行尸行厠自速败亡而已其机则转生爲杀变福爲灾持反掌之易尔由是观之则惠迪吉从逆凶惟影响儒书道书其揆则一修行混俗及和光圆则圆兮方即方显晦逆从皆莫测教人争得见行藏大隐居廛小隐居山何也廛者市井之地修眞者居之一念不动纯诚无杂酒色财气所不能入富贵功名所不能变兹其所以爲大隐也若夫山者僻静林麓之野隐者固无异念也逮出遇纷华一见可欲则凡情莫遏嗜慾如初兹其所以爲小隐也平叔谓修行者必混于俗不爲立异之行和其光同其尘随圆逐方无可无不可或显或晦或逆或从如云出无碍人莫能测太虚湛然万象无累此其所以爲得道也若标表自暴爲惊世絶俗之举是行藏爲人所见非惟办道不成其不被害于世者几希故于六十四诗之终而重垂教于后学也紫阳眞人悟眞篇请义卷之五紫阳真人悟真篇讲义正统道藏三家本七卷洞真部玉诀类紫阳眞人悟眞篇讲义卷之六吕九云峰散人永嘉夏宗禹着五言四韵一首女子着青衣郎君彼素练见之不可用用之不可见恍惚里相逢杳冥中有变一霎火焰飞眞人自出现平叔此诗用法太一之数大道玄微毕露无隐茍聪明慧智无师传授终难强猜也且女子者阴也郎君者阳也青衣者东方甲乙木也素练者西方庚辛金也男女异体阴阳异气金木异质东西异位若不可以爲道也惟圣人必混而一之使男女阴阳交感于中宫金木东西交并于黄道以女子而着青衣则阴能负阳也以郎君而披素练则阳能抱阴也自然和顺积中英华发外虚室生白充实光辉则见之不可用用之不可见此正儒道之如有所立卓尔立则见其参于前即见之之谓也及瞻之在前忽焉在后虽欲从之末由也已此又不可用也释氏之圆陀陀光烁烁明了了活泼泼亦用之之谓也而净智妙圆体自空寂此又不可见也太上曰恍恍惚惚其中有物则恍惚里相逢者固非无所睹也杳杳冥冥其中有精则杳冥中有变者亦非无所用也存无守有顷刻而成至神圣极容易岂非一霎火焰飞眞人自出现乎如此则身外生身性上见性去住自如识破本来面目故以此凡火飞出眞火以此凡人现出眞人然则恍惚杳冥者岂其实耶无中有有中无玄中玄妙中妙可与神仙语难与凡骨言西江月内药还如外药内通外亦须通丹头利害略相同温养两般作用内有天然眞火鼎中赫赫长红外炉增减要勤功妙絶莫过眞种修仙要道须鍊金液还丹然丹分内外温养两般要是兼得其宜可以超凡入圣茍有内丹而无外丹则躯殻遗体皆父精母血四大假合凡骨沉滞无以点化何縁成道有外丹而无内丹则大药虽奇徒爲外物反求诸己天眞已耗神疲气散精爽不灵以外药投之譬若火煮空铛自速败坏讵成造化平叔託咏此词首以着明内外二药其知道乎且外药只用鈆汞二物并无杂类若五金八石草木滓腐皆使不着以火候抽添体天法象久久烹鍊气数周天可以成寳仙经曰大药旣成鹊饵成凤鸦食成鸾犬䑛成龙人服登仙是也若内药在身非心非肾非肺非脾非气非精非血非液亦不过铅汞二物阴阳匹配以眞火元阳鍊之一同外药使鼎中赫赤依时增减鍊成纯阳之质日中无影方可服食外丹使形神俱妙与道合眞蜕去凡骨白日升举此外药还如内药内通外亦须通不可偏而不全也然而眞种则一同温养则两般何也所同者鈆汞是也两般者火候是也盖外药则用凡炭人爲之火内药则用眞一天然之火也西江月此道至神至圣忧君分薄难消调和鈆汞不终朝早睹玄珠形兆志士若能修鍊何妨在市居朝工夫容易药非遥说着人须失笑甚矣五百岁间气生贤无非地灵人杰凡道德勋庸文章政事所以致君泽民者世不乏人若夫至神至圣爲人中仙阴功阳德上合天心白日飞举者实难得其人也傥非夙有灵骨福分深厚畴以得此使其分所当得遭遇圣师则至神圣极容易盖金丹神圣之道不过鈆汞二物一能调和火候则片饷之间玄珠形兆有志之士若能精勤修鍊初无贵贱之别在朝不妨爲治国平天下之事在帀不失爲士农工商之业如前诗谓休妻谩遣阴阳隔絶粒徒教肠胃空心肝脾肺肾之五脏徒劳存想涕唾精津气血液之七寳谩费吐吞凡三载九年之限程三千六百之旁门皆非金丹之用吁道则至神至圣药则容易非遥所谓道在眼前人不见说教失笑更何疑太上曰下士闻道大笑之不笑不足以爲道也西江月白虎首经至寳华池神水眞金故知上善利源深不比寻常药品要假修成九转先须鍊己持心依时採取定浮沉进火仍防危甚白虎者金精也首经者元首谷神也至寳者灵明寳藏也华池者偃月炉也神水者神明之水也眞金者金丹大药也上善者无上之妙道也利源者无穷之利源也九转者九还之金体也鍊己持心者七寳之无漏身也採取者採有时取有日也浮沉者阴阳升降之二物也进火防危者丹熟不须行火候也古仙曰金丹之术百数大要在神水华池然天一生水水岂自然必金能生水是金刚不坏万古常存得天一至眞之气而生水故金精爲首经至寳华池旣生神水神水复生眞金所谓母隐子胎水中金水乡鈆是也太上曰上善若水阴符经曰絶利一源吕洞宾曰七返还丹在人先须鍊己待时必当精气神全三田俱足与天地合德阴阳升降每月那日每日那时轻轻採取无过无不及定其浮沉夺天地造化机缄合符毫釐不爽如丹已成就则守恬养气不可妄乱进火钟离仙曰丹熟不须行火候若还加火必倾危是也西江月七返朱砂返本九还金体还眞休将寅子数坤申但看五行成准本是水银一味周流经历诸辰阴阳炁足自通神出入岂离玄牝七返九还之论乃金丹大道之玄学者不遇圣师妄自臆说或者乃以十二支神从子数至申爲九还自寅数至申爲七返非也龙虎上经曰丹术着明莫大于金火金火者日月之魂魄上半月初三日月哉生魄其体属金金数四成数九所谓三日更生兊尸开黑银𤇨出白银来此金气发生名曰九还也下半月魄光渐减日当受符日爲火又名朱砂外赤而内白复盗月之光添日之眞火火数二成数七名曰七返然还返之义虽曰金火究其源宗本是水银一味而已盖天一生水水爲丹母凡天地之运动日月之升沉皆在水轮之内人身之阴阳造化在于坎水之乡自其子初阳生午后阴降周而复始经历诸辰周天气足自然通神然出入之间岂离玄牝盖谷神不死是爲玄牝玄牝之门爲天地根此金丹之玄妙也西江月若要眞鈆留汞亲中不离家臣木金间隔会无因须用媒人勾引木性爱金顺义金情恋木慈仁相吞相啖却相亲始觉无中有孕修鍊金丹不出鈆汞二物然汞多飞走实难留停惟得眞鈆则汞可留住盖是一气所钟亲中家臣初非异类自相眷恋也奈何大朴旣分东震西兊木金间隔无因相会爲一今以丹法鍊之须用媒人勾引乃黄婆匹配之义以中宫土爲用也盖土能生金金能尅木木能尅土三姓异质相吞相啖却能相亲此五行颠倒之法阴符经云害里生恩是也仙经云顺则成人逆则丹用盖相生者爲顺爲恩而相尅者爲逆爲害也始觉无中有孕者盖金木之质外别于形而木液金精内感于气所谓凿开混沌髓擘出坎离精即此爲丹则无中有孕可知矣太上曰恍恍惚惚其中有物非孕而何西江月二八谁家姹女九三何处郎君自称木液与金精遇土却成三姓更假丁公煅鍊夫妻始结欢情河车不敢暂留停运入崑崙峰顶二八者阴数也姹女者阴女也九三者阳数也郎君者阳男也木液者东方震龙之液水生木之象也金精者西方白虎之精金生水之象也土者戊己中宫也丁公者火候也河车者北方正气爲河车般运之象也崑崙者泥丸宫神室也平叔此篇说尽金丹道地火候药物实慈悲引接人自不明耳且纯阳者爲天爲仙纯阴者爲地爲鬼阴阳俱备者爲人况一阴一阳之谓道继之者善也成之者性也大易深言之何异金丹之道乎盖金丹在人之身不出阴阳之用故以数喻之则有二八三九以人喻之则爲郎君姹女以五行言之则有金有木以四象取之则有龙有虎以人事譬之则爲夫爲妻千章万句皆是设象寓言无他自元始祖气混沌爲一太极旣判分列爲二惟其分也则奇偶异数男女异体金木异质东西异方龙虎异象今旣欲返本还原鍊而爲丹则必合异而归于同若非归于中宫则二者何縁合一故曰遇土却成三姓乃中宫黄婆匹配之地也虽然二物有形有质岂能果作一处不过以精液交感神气混融隔碍潜通如磁石吸铁自然一点眞阳灵明洞照而已故不曰木而曰木液不曰金而曰金精其义深矣然金木岂能自有精液哉须假丁公煅鍊火候抽添则阴阳始得交媾金水始得成丹是火也非己巽风火也非离午心火也乃坎宫北方正气号爲河车般运不停直上泥丸崑崙峰顶一点眞阳洞明宇宙所谓沉归海底去抱出日头来一撞三关透彻无上则赫赤金丹成于金木交并之际仙道岂远哉紫阳眞人悟眞篇请义卷之六紫阳真人悟真篇讲义正统道藏三家本七卷洞真部玉诀类紫阳眞人悟眞篇讲义卷之七吕十云峯散人永嘉夏宗禹着西江月牛女情縁道本龟蛇类禀天然蟾乌遇朔合婵娟二炁相资运转总是干坤妙用谁人达此深渊阴阳否隔却成愆怎得天长地远牛女者夫妇之义也龟蛇者水火之象也蟾乌者日月之精也干坤者天地之对也此一阴一阳之谓道日月交合之谓丹有阳而无阴则阳无以化有阴而无阳则阴无以生二气相资运而变化或分或合妙用无穷故如牛郎织女情义縁合爲道之本水龟火蛇坎离交媾类禀天然月蟾日乌遇朔必合婵娟久照干天坤地覆载广大妙用神通人以一身与天地并立爲三才亦以阴阳二气匹配而成道曰玄牝曰鈆汞曰龙虎曰乌兔曰金木曰水火曰黑白曰东西曰坎离曰夫妇不可枚举无非阴阳交感之义茍阴自爲阴阳自爲阳否隔不通则成愆过而夭折矣何以出死入生与天地相与长久哉西江月雄里内含雌质负阴却抱阳精两般和合药方成点化魂灵魄圣信道金丹一粒蛇吞立化龙形鸡飱亦乃变鸾鹏俱入清阳眞境一阴一阳之谓道合日与月之谓丹然而日爲阳爲火内有壁月乌乃雄里含雌也月爲阴爲水内有房日兔是负阴抱阳也盖乌属庚辛金兔属甲乙木毋令间隔则日之魂月之魄两件和合于一处则至灵至圣玄珠有象金丹成于片饷之间譬之外药亦同阴阳匹配点化成丹蛇鸡服饵亦化龙鸾况于人乎况得道乎此内外二丹无非以阳精爲主不问人禽异类茍能以阴鍊阳使其魂灵魄圣则一粒金丹蛇服成龙鸡飱成凤人服登仙俱入清阳眞境矣西江月不辨五行四象那分朱汞鈆银抽添火候未曾闻早便称唿居隐不解自思己错更将错路教人误他永世在迷津似恁欺心安忍五行者金木水火土也四象者青龙白虎朱雀玄武也朱汞者砂中取汞也鈆银者鈆中取银也火候者眞阳之火节符之候也平叔谓学者妄乱以肺爲金以肝爲木以肾爲水以心爲火以脾爲土又以肝属青龙肺属白虎心属朱雀肾属玄武此爲五行四象修鍊金丹可谓无所辨别那分朱汞鈆银亦非舍一身之外而别谓五行四象譬之鈆砂爲有质之物五脏亦有质之形如何可以成道惟于有形质之中而得其无形质之用则自粗造精超凡入圣始得鈆汞之祕矣虽然纵识朱砂及黑鈆不知火候也如闲况不识不解而错以教人所谓迷迷相引无有出期如此用心尚安忍哉西江月天地才经否泰朝昏要识屯蒙辐来凑毂水朝宗妙在抽添运用得一万般事毕休分南北西东损之又损慎前功命寳不宜轻弄天地交而爲泰是上阴下阳也不交而爲否是上阳下阴也云雷屯君子以经纶是物之屯难始生不可牋贼也山下出泉蒙君子以果行育德是泉之始达当蒙以养正也即此四卦之义託喻金丹正合其宜或者以六十卦分爲三十日以干坤坎离四卦爲鑪鼎抑何穿凿牵强也殊不知一阴一阳之谓道否泰屯蒙之谓功以金丹言之全在阴阳交媾之精傥若天自天地自地否塞不通不能交而爲泰则阴阳何以爲道大药何以成丹至于朝屯暮蒙即是谨于持守常若屯难养蒙之时不可一念差失不可一时恣纵戒谨乎所不睹恐惧乎所不闻实不忘于朝昏顷刻间也若能如此修爲则辐来凑毂如车之运行初无败阙如水之流转万折必东故眞一先天之气机缄相应符节不爽抽添运用妙斡天机得此眞一命寳当持盈守成而矣抱朴子曰人能守一一能守人人不能守一一能去人岂非命寳不宜轻弄乎西江月冬至一阳来复三旬增一阳爻月中复卦朔晨超望罢干终变姤日又别爲寒暑阳生复起中宵午时姤象一阴朝鍊药方知昏晓一年有三百六十日以六阴六阳盈亏消长攒簇于爻象之间有年中冬至月中冬至日中冬至六位相乘阴阳相盪十二卦备则天道明而周天火候足矣且年中冬至阳生于子是十一月用地雷复卦爲一阳爻十二月建在丑用地泽临卦爲二阳爻正月建在寅用地天泰卦爲三阳爻每月三十日换一卦以进火符是三旬增一阳爻乃一年卦气周天之候也夫攒年簇月爲月中冬至者以一月三十日一日十二时共得三百六十时耶准一年三百六十日却以初一日爲复卦每二日半共坎卦至十五爲干纯阳卦然阳极则阴生至十六日爲望用天风姤卦以退火符乃阴长阳消所谓望罢干终变姤乃一月日卦数准一年周天之候也若夫攒年簇日爲日中冬至者以一日十二时分爲阴阳升降之节以子初阳生爲冬至以午后阴生爲夏至亦以一时辰爲一卦用复姤进退阴阳之始也用干坤变化阴阳之终也昼夜循环于百刻之内以时易日法神功亦象一年卦数周天之候也修眞之士外立表漏以测天运之晷刻内修眞一以验本身之刻漏旣知一年之冬至夏至如此又知一月之冬夏二至如此又知一日之冬夏二至如此体天法象洞知昏晓神清气爽百脉和畅虽未能昇举冲天岂不胜似荒迷酒色与鬼爲邻者哉此与天地合德与日月合明与四时合叙与鬼神合其吉凶者是也岂异端曲学乎西江月德行修逾八百阴功积满三千均齐物我与亲𡨚始合神仙本愿虎兕刀兵不害无常火宅难牵寳符降后去朝天稳驾鸾舆凤辇天得一以清地得一以宁人得一以灵吾儒之道一以贯之释氏之教一心即佛道家之法眞一常存今平叔言八百三千之异何耶吁道体则一道用则殊亘古今穷天地推万有之伙究象数之烦道无往而不在惟修眞者无一不洞晓于心践履于己如四端万善之皆备六度万行之兼修阴功阳德眞积力久物我亲寃同仁一视始合神仙本愿古语曰欲修仙道先尽人道是也推是心以往则祸患自消虎兕刀兵所不能害跳出世网无常火宅所不能牵上合天心太一赐召如张天师冲举许旌阳上昇皆是天降寳符诏归金阙鸾车凤辇稳驾紫宸此修眞奉道之效大丈夫功成名遂之秋也有志者可不勉旃紫阳眞人悟眞篇请义卷之七