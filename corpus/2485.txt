于湖居士文集于湖居士文集序张于湖先生集序文章有以天才胜有以人力胜出于人者可勉也出于天者不可强也今观贾谊司马迁李太白韩文公苏东坡此数人皆以天才胜如神龙之夭矫天马之奔轶得蹑其踪而追其驾惟其才力难局于小用是以亦时有踈略简易之处然善观其文者举其大而遗其细可也若乃栁子厚专下刻深工夫黄山谷陈后山专寓深逺趣味以至唐末诸诗人雕肝琢肺求工于一言一字间在于人力固可以无恨而槩之前数公纵横驰骋之才则又有间矣故曰人可勉也天不可强也于湖先生天人也其文章如大海之起涛澜泰山之腾云气倐散倐聚倐明倐暗虽千变万化未易诘其端而㝷其所穷然从其大者目之是亦以天才胜者也故观先生之文者亦但当取其轇轕斡旋之大用而不在于苛责于纎末琐碎之㣲先生气吞百代而中犹未慊葢尚有凌轹坡仙之意其帅长沙也一日有送至水车诗石本挂在书室特携尭仁就观因问曰此诗可及何人不得佞我尭仁时窘于急卒不容有不尽因直告曰此活脱是东坡诗力亦真与相輙但苏家父子更有画佛入灭次韵水官赠眼医韩干画马等数篇此诗相去却尚有一二分之劣尔先生大然尭仁之言是时先生诗文与东坡相先后者巳十之六七而乐府之作虽但得于一时燕笑咳唾之顷而先生之胸次笔力皆在焉今人皆以爲胜东坡但先生当时意尚未能自肯因又问尧仁曰使某更读书十年何如尧仁对曰他人虽更读百丗书尚未必梦见东坡但以先生来势如此之可畏度亦不消十年吞此老有余矣次年公自江陵得祠东下方欲践此言未几则巳闻爲驭风骑气之举矣呜唿天不竟英雄之志尚留莒墨两城与太原余蘖至今江流尚觉有不平其以此欤天下刋先生文集者有数处豫章爲四通五逹之冲先是先生之子同之将漕于此葢其责也时侍郎莆阳蔡公屡劝之而竟不果信知斯文通塞亦自有时今阁学尚书公自其开府以来即晓夕在念而尚乃迟迟至于今者岂不以先公后私于事自有次第而不知此事亦公也葢四方学者渇见斯文以增壮笔端方皆以先覩爲快使公肯爲是举正是加惠学者之意岂必独认以爲激乎鸰原之情而足以有歉哉自渡江以来将近百年唯先生文章翰墨爲当代独歩而此犹先生之余事也葢先生之雄畧逺志其欲扫开河洛之氛祲盪洙泗之羶腥者未尝一日而忘胸中使其得在经纶之地驱驰之役则周公瑾谢㓜度之风流其尚可挹于千百载之上也而门下之鲰生何足容议论之喙哉嘉泰改元之中秋门下士昭武谢尭仁序张于湖先生集序于湖先生长孝伯五歳垂髫奉书追随未甞一日相舍别去余十年先生再冠贤书㑹于临安时绍兴癸酉也明年魁多士又明年入舘寖登清华孝伯亦入太学爲诸生无时不在左右毎见于诗于文于四六未甞属稾和鈆舒𥿄一笔写就心手相得势若风雨孝伯从旁抄写輙笑谓曰录此何爲问从手掣去良繇天才超絶得之游戯意若不欲专以文字爲事业者一日谓孝伯曰汝作一月工夫我只消一日明日便有用处夫所谓用者岂章句而巳哉惜乎天夺之速不容䆒其才于用大仅能遗爱于六州恭闻孝宗皇帝玉音甞兴用才不尽之叹使其适乗机㑹必有以上契圣心则其成就葢不止此呜唿大夫士有志当丗孰不以功名自许至如先生真有过人者欤别后诗文多得之耳授然不能无舛也朅南昌解后王大成集大成从先生乆先生深爱之者尽以家蔵与诸家所刋属其讐校虽不敢谓全书然视他本则有间矣继有所得当爲后集云嘉泰元年十月旦弟华文阁直学士朝请大夫知隆兴府充江南西路安抚使孝伯谨书于湖居士文集目録于湖居士文集目録第一卷赋金沙堆辞攻蚊祭金沙堆庙颂寿芝颂乐章降神升降坛青帝位奠币太昊位奠币第二卷古诗次何子应不欺室韵读中兴碑登瀛图蔡济忠摹米帖王唐卿灵璧石南陵大雨鄱阳无雨呈王龟龄范逹甫许送端砚刘倅示崇宁上舎题名黄升卿送棕鞋张钦州沈商卿砚大雨呈同行诸公呉城阻风金沙堆欲雪鑑湖纳凉次沈教授子寿赋雪韵王龟龄闵雨再赋喜晴呈叶梦钖七夕谢刘恭父玉潭月色眞石室之赐从张钦夫覔纸幽兴第三卷古诗麒麟砚滴分韵得文字诸公分韵得老庭字椰子酒榼赭山分韵得成叶字重入昭亭登永宁阁次朱元顺韵再用韵呈张仲钦朱元顺赠江清卿次蔡济忠韵考试呈周茂振陈季陵次韩子云白莲韵与赵李二同年夜饮有怀石惠叔金沙堆屈大夫庙咏雪朱元顺浯溪图向彦绩采菊堂止酒第四卷古诗极暑极寒𥘉得爱巖与邵阳李守二子用东坡韵送李彦国还庐陵与张文伯登禅智寺游衡阳境岸傍小寺福严湖湘以竹车激水赠黄司法宵征汎湘江上封寺岸傍偶得木犀古意赠别王弱翁赠朱逺游次张钦夫寻梅韵黄龙侍者本髙覔诗题浊醪赋后登横舟呈赵冨文杨齐伯寄南康钱守别黄子余劝范东叔饮题修眞观湘中馆中隐赠师永钖第五卷古诗爱直驿寄萍郷赵令游七星巖庚辰二月夜雪从张钦夫求笋脯并方涨钦夫和荅再诗爲谢张钦夫送笋脯与方俱来复作劝农分韵得干字同张钦夫过陈仲思所居次仲思韵赠陈监庙送邵懐英分韵得书字送张定叟朱陵洞题屏风迭曾裘甫归临川送道州酒与呉伯承葵轩观笋赠尹童子梦龙一覧亭睡起次呉伯承送苦笋消梅韵赠苏待问赠震山主用家君韵送闻人伯卿洗尘赠张立之判官喜雨次王龟龄韵八桂堂池上赏莲纳凉过兴安呈张仲钦南台书怀元宵同张钦夫邵懐英分韵得红旗字赠卢司法第六卷律诗进芝草次信阳使君边字韵次韩子云压境先遣诗韵送刘伯同侍开府公入觐送韩子云倅荆州枕上闻雪呈赵郭二丈湖上晚归遇雨雨入庐山再次韵郡侯餽醖用黄宰韵在临川追怀昭亭昔游用寄卐庵韵用揔得居士韵招卍庵住报恩用前韵简天童应庵陪宣守任史君谒昭亭神祠任守作醮先期而雪是日开霁赠应庵兼简苏州内翰辛巳冬闻德音次曽裘父韵送老人赴鎭九江上丁斋宿次揔得居士康乐亭韵寄张眞父中秋观月齐云楼用孙昌符韵题鲁如晦通隐同胡邦衡夜直雪晴将如㑹稽寄曽吉甫过昭亭哭二弟墓赠邕州滕史君第七卷律诗齐山夜读楚东酬唱次韵荐福观次何子应韵再用韵作五公诗王龟龄用韵送行走笔和荅王龟龄同洪景卢王嘉叟饯别再用韵登清音堂再用韵赋余干赵公頙养正堂丰城一山宛如鸡笼福地感之赋诗午憇道傍人家九段田题呉城庙呈刘恭父翁子功汤𥙷之送海错张仲钦朝阳亭静江朝阳巖赓建康韵送张司户还蜀次仲弥性烟扉韵庾楼次林黄中韵髙逺亭次林黄中韵与同僚十五人谢晴东明得渊字释奠风雨石首江行再用前韵次黄子余韵去临川书西津渔家将至池阳呈鲁使君上元设醮齐安郡夫人挽章第八卷律诗贺郊祀送颜廷藻归三衢送郭遐龄次家君韵题玄英先生庙次老人贻具圎复韵次王景文韵即事简苏廷藻次韩中父韵东埧过建德次王龟龄五峯亭韵过岳麓寄韩子云送刘子思月夜与蔡济忠曹公㑹汎舟自水东归鹿鸣燕訾洲即事罢归罢归呈同官赠江清卿过灵川寄张仲钦滑石兴安炎关蒸霞谷登瀛桥游福严次万老韵再次韵第九卷律诗三塔寺阻雨赠别诗僧万致一张钦夫折子明张定叟夜话舟中明日赋诗爲别送张立之赴临江判官黄陵庙磊石黄州东坡谢蕲州仲寺丞临发再次韵送仲子弟用同之韵送谢梦得归昭武次张钦夫喜雨韵送荆州进士入都城西晚歩压云亭玉渊亭简寂亭皇甫坦所居出郊酬朱元晦登定王台之作吴伯承生孙分韵得啼定字赠王茂升秋日郊居中秋书事请说归休好喜归作年家姚公挽章第十卷絶句殿庐偶成次刘国正覔雌黄韵蜡梅次韵左举善木犀以焦坑茶送周德友蕲春道中次王叔坚韵道间见梅题定山寺昭亭食柑次如庵韵枫桥西湖可赋轩胡敦约山行图从张唐卿乞韭黄送𥿄衾韩中父再用韵将至宣城次壁间韵寄王宣子寄王叔坚隐静覔杉株夏氏庄舟中即事小憩孙氏竹轩谢王龟龄遣妓送酒惠诗与荐福丰城观音院观胡明仲诸公题字题碧玉泉明年重过次韵次朱漕元顺韵谢张仲钦余甘汤谢德庆范监州子石砚以水仙花供朱漕再次韵次张仲钦题粉巖韵次张仲钦寄民爲重斋韵从珪老求竹第十一卷絶句偶得四月菊以送二使者以新茶送宪车郑义宁送莼菜赠甘法曹赠刘全州子龟从兄弟次蔡济忠溪上韵谢刘子思送笔登七星山呈张仲钦寿老迓使者以斋素不置饯送酒临桂令风洞罗江驿秦城龟潭早发衡山西湖舟中喜雨谢黄主管有怀广右道中又赠鹿苑信公闻德逺与曽裘甫黎师侯㑹饮范周士所水仙赋衡山张氏米帖借魏元理畵次张钦夫折赠海桐韵赠周义山次刘恭父送新茶韵送慈曼如金山迎印老住大潙小山书院从鄂守李寿翁乞冰雪樱桃夜半走笔酬李寿翁琵琶亭过三塔寺第十二卷絶句玉渊万杉寺楞伽寺鸾溪漪澜堂次家君韵寄舅氏送猿翟伯寿题赵冨文横舟黄子余许修草堂遣句劝请次南轩喜雨韵送茶从呉伯承乞茶送僧游天台谢石惠叔送石斛题赵知府墓朝谒南岳题方务德静江所作雪观次呉伯承送茶韵次呉伯承惠笋韵有怀长沙知识呈张钦夫兄弟塔子寺断堤寺德化漪岚堂感二林碑张钦夫遣送箭笋日铸用所寄呉伯承韵张钦夫次韵再用韵游湖山赠圎禅送万老次东坡先生韵福严寺行者堂梅坞图赠赵签归宗寺烟雨观题朱元晦所书凯歌卷后赠万上座野牧图题画第十三卷文原芝记游无穷斋记宣州修城记乐斋记宣州新建御书阁记风月堂记太平州学记隐静修造记第十四卷记仰山庙记棠隂阁记游朝阳巖记千山观记衡州新学记三瑞堂记观月记万卷堂记寿芝堂记金堤记荆南重建万盈仓记黄州开澳记第十五卷序广招后序龙舒净土文序送王寿朋归霅川序送呉敎授序送野堂老人序送临武雷令序史警序铭陈季陵借轩铭呉春卿髙逺轩铭取友铭龚养正芥隐铭橘隐铭墨沼铭永宁寺钟铭李周翰所藏洮石铭说二张字说勉过子读书讳说欧阳氏子字说赠时起之賛赠白云道人賛题刘仁赡告賛题桂林刘眞人眞賛龚养正冩眞賛自賛第十六卷奏议论緫揽权纲以尽更化札子乞改正迁谪士大夫罪名札子论涵养人才札子请删定列圣图书札子乞不施行官贠限三年起离僧寺寄居札子论先备札子乞更定太常乐章札子乞脩日暦札王公衮复雠议第十七卷奏议进故事荐刘泽奏缴成闵按劾部将奏论卫卒戍荆州札子论治体札子画一利害乞不催两浙积欠札子论谋国欲一札子第十八卷奏议论先尽自治以爲恢复札子论用才之路欲广札子赴建康画一利害论萧琦第宅及水灾赈济札子乞择近臣令行荆襄参酌去取牧马专置一司奏状辞免除起居舎人奏状再除中书舎人辞免奏状辞免参賛军事兼知建康府奏状辞免知静江府奏状辞免复待制奏状辞免知潭州奏状辞免知荆南奏状第十九卷内制戒谕将臣诏太上皇帝夲命青词朱表外制沈该落职制沈调落职降官制陈诚之降官制陈靖转遥郡承宣使制钱恺降授舒州观察使宫观制蒋璨降官制谢伋徐康降官制韩元吉除度支郎官制冯巽之除刑部郎官制晁公武除监察御史制吕搢除司农寺丞制查籥除䕫州路运判制黄仁荣除两浙路运副制张德逺除利州路提刑制叶谦亨除浙西提刑制韩彦直除淮东提举制曹绂除湖北提举制陈汉除直寳文阁知平江府制孙佑追复直徽猷阁制任尽言除直祕阁江淮都督府参议官制赵不溢降官制王汉臣李大援转官制能说转官制正任防御使以下加封父母制横行副使以下父加封制宗室横行至正任防御使父母加封制怀安军惠应庙加封昭佑灵济侯制灵助侯加封灵助顺成侯制佐神安仲吉封通济侯制时宣降官制谢兴换从义郎制都虞候姚元换授制潘得臣男汝楫补官制张德普𥙷承信郎制王汉臣降官制乐寅孙李抃赵逹降官制杨庆祖李大正循资制张俊彦循资制田漑转官制刘嗣立呉怿进书赏转官制进书赏人吏等转官制第二十卷表贺太上皇帝逊位表贺今上皇帝登极表贺立皇后表代揔得居士贺天申节表代方务德贺回銮表谢历日表贺元正节表代百官贺冬至节表代百官进玉牒成书表贺冬至节表代百官贺日蚀隂雨不见表进登寳位银表代百官谢赐时服表贡葛奏状谢除中书舎人表谢除中书舎人直学士院表谢抚州到任表谢平江府到任表潭州谢复次对表代方务德谢庐州到任表第二十一卷启代揔得居士上宰相代揔得居士上叶枢宻代季父贺汤丞相贺汤丞相洪帅魏参政王枢宻代揔得居士上徐敦立淮东漕魏郎中新巢县许宰荅呉将仕第二十二卷启除礼部郎官谢沈左相谢汤右相谢刘提举抚州到任谢执政王提举陈运使任提刑黄运使郑大资陈正字提干建昌赵知府黄知府孙参议王敎授通判以下赵通判江州林知府苗太尉王侍郎明州韩尚书曹监簿贺周侍郎第二十三卷启王提刑章提举两通判知州待阙通判赵郎中王提干朱知府胡国正陈敎授常州郭知府抚州陈知府刘舎人与李太尉代任信孺与王太尉第二十五卷䟽文干龙节开启䟽干龙节满散䟽干龙节功德䟽天申节开启䟽天申节满散䟽皇后生朝功德䟽大行皇后僧家宣读䟽大行皇后道家宣读䟽大行皇后斋䟽青词淮西漕司设醮元正设醮上元设醮十二愿建康求晴设醮荆州修堤设醮迁居谢灵惠王设醮谢火灾设醮设九幽醮荐所生母代揔得居士保安第三弟设醮谢过设醮释语请道颜住抚州报恩䟽请恩老住蒋山䟽请三祖长老䟽请亮老住报恩䟽请舜老住浮渡䟽请鑑老住东明䟽请无着住资寿开堂䟽第二十六卷释语请龙牙长老䟽请北禅长老䟽请新首座住福严䟽请殊公住惠光䟽请殊老住公安䟽乌江庙门䟽芜湖修浮桥䟽代揔得居士东明施财䟽病愈荅愿供佛道场䟽南山昭庆观音障坐偈吉祥寺经藏䟽爲第三妹设水陆䟽宗琰縁化永宁寺钟楼偈方广元公刺血冩经偈揔得居士爲平国弟度僧䟽追荐六二小娘子水陆䟽重修三塔偈妙定化僧偈出队䟽灵巖行者化僧偈蒋山明老賛天禧行者广如化僧偈卍庵賛行者求僧偈元布袋眞賛干明舜老度弟子䟽应庵老偈第二十七卷祝文东明观音祈晴文谢晴文祈雨文谢雨文祈雪文谢雪文南岳谢晴文谢诸庙祈雨文寺观谢雨文迎嘉显孚济侯求雨文祭嘉显孚济侯文公安二圣祠祈雨文请显应弥勒瑞像祈雨文奉安新庙文祈晴文谢晴文皇太子疾亟谒庙文到任谒庙文先圣庙文后土东岳文诸庙文致语湖南宴交代刘舎人句曲荆南宴交代方阁学第二十八卷定书下定书送礼书六二弟定沈氏书回韩子云定书回沈子直礼书回韩崧卿定书题跋跋山谷帖跋道德经碑题王朝英梅溪竹院读谢梦得文题龚深之侍郎太常奏藁后跋周德友所藏后湖帖题苏庭藻所作张汉阳传题眞山观题杨梦钖客亭类藁后题陆务观多景楼长短句题苏翰林诗后题单传阁记后题陈择之克斋铭题所赠王臣弟字轴后第二十九卷墓志汤伯逹墓志铭汪文举墓志铭髙侍郎夫人墓志铭第三十卷墓志邕帅蒋公墓志铭朱安之墓志铭祭文代诸父祭伯父文代焚黄祭文亡妻时氏宿告文起灵菆第三十一卷乐府六州歌头水调歌头多丽木兰花慢水龙吟念奴娇醉蓬莱雨中花二郎神转调二郎神第三十二卷乐府满江红青玉案洞仙歌蝶恋花鹧鸪天虞美人鹊桥仙南乡子画堂春第三十三卷乐府栁梢青踏莎行丑奴儿浣溪沙浪淘沙定风波望江南醉落魄桃源忆故人临江仙如梦令第三十四卷乐府菩萨蛮西江月减字木兰花清平乐点绛唇卜算子诉衷情好事近南歌子霜天暁角生查子长相思忆秦娥苍梧謡第三十五卷尺牍代緫得居士上相府陈太博董守苏倅明守赵敷文与宣城守严守朱新仲明守姜秘监姜叔永绍兴王与道台守沈德和第三十六卷尺牍与池州守周尚书与广帅苏龙图与广宪荅呉子仁荅吕敎授荅范司户荅樊宪荅衢州陈守与冀伯英荅元簿与淮漕与舒州王守与淮东吴漕与王越帅荅刘司户第三十七卷尺牍董緫领虞并父张大监代緫得居士回张推官胡帅淮西呉漕蒋乌江与黄监庙定海赵丞髙应辰李文授监司帅臣谢景思赵安南妙喜第三十八卷尺牍左相送御书奖谕左举善江季通张侍郎兴国章守呉尉臧宰张仲固代緫得居士与魏彦诚徐给事贺参政徐左司第三十九卷尺牍刘两府代緫得居士与叶参政庙堂札子汤丞相又刘两府第四十卷尺牍辞潭州札子刘舍人刘枢宻朱编修杨抑之黄子黙于湖居士文集目録于湖居士文集于湖居士文集卷第一于湖居士文集卷第一赋金沙堆洞庭之野吞楚七泽乘秋而霁天水一色登髙桅以挂席兮揷余舟之两翼凌长风以破浪兮骇掀舞于一叶横中流而北望兮何黄金之突兀触白日以腾耀兮疑波神之汎宅舟人告余曰此金沙堆也壁立千仭衡亘百歩灵鳌之背孤起以自暴兮弃方丈而不负涌青城之玉局兮迟虚皇而来下太仓露积以弗校兮白粲粲而非腐熬海波以出素兮莽旣多而无数胡山十丈之雪结而不复释兮呉江八月之潮来而不复去谅非目见而心识兮虽巧譬其焉喻客有叹曰墼土爲城隐以金椎一雨之暴或倾以摧之今此沙也质轻而性离得水而走得风而飞澶漫乎大漠之北飘流乎崑丘之西曷稽天之巨浸兮独与此而相冝廉隅峻以特起兮若斗之覆而四维潦尽不爲之髙兮春旣涨不爲之卑风揭石以拔木兮蛟鼍驾海而上驰卷近岸之丘阜兮若烈火焚乎枯萁谓此沙旣无有兮当散入于渺弥旦起而视之兮曽无毫髪之或夷岂与息壤同生兮爲上帝之所私将冨媪之多藏兮万宝萃而在兹岂女娲五色之石兮完天漏之所遗将神禹治水兮聚九野之土以𥙷东南之亏岂刧火之灰兮歳旣乆而莫移将神龙之攸居兮百鬼夜筑而守之徴至理而莫得兮愿先生之予思也张子笑之曰子来前天地之间何所不有逺者莫谇近或可取今夫积水爲冰及春而澌此物之常理也然凌人氏乃得而藏之堲其土使地气无所洩厚其覆使天气不得下天且暑矣于是方谨而献之夫以一人之私犹能变易隂阳之度而况天地之大乎沙之积不积流不流安所置论子行矣辞攻蚊后皇嘉生物有群些强者熊虎弱羔豮些畜我逺我区以分些各保性命不相纷些尔独何化以爲蚊些匪强匪弱孰使云些廉纎么么毒所熏些利喙短翼飞些羸腹曲脚豹成文些藏隂伏翳须日曛些征类啸族乗悪氛些涣散挥霍丝之棼些縁头扑臂来如云些入隟伺罅霰雪雰些伊伊滃滃相懽忻些噆肤吮血饱以醺些前捷甫去后亦廑些无可柰何夕及昕些引镜自照面缬纹些客或告我祈火君些彼嗜臭恶憎芳芬些谋野则获采萧薫些载暴载爇烟絪緼些傥不退听秉烈焚些如彼即墨殱燕军些焦肠烂腹翅羽些举徒尽殪永不闻些凉霄大枕奏厥勲些岂其不仁我则慬些当断不断露汝䈥些祭金沙堆庙憺九秋之半兮絶洞庭予将归登磊石以遐瞩兮天水莽而相围鲸波浩其唿汹兮蛟鳄择食以自肥盲风慿怒无时期兮横中流吾焉依舟人谂余以湖君之神灵兮曰甚仁而又威若蓍龟之可信兮盍㓗齐而致祈嗟余祷之旣乆兮岂夫神今日之我违晨光杲其东升兮破积雾之霏微凝秋霁之万顷兮樯乌转而北飞棹夫集合以奏功兮若驷马熟路而騑騑寄千里于一瞬息兮才举手而一挥如灵宫以午泊兮目眩积沙之辉随涛波以上下兮岌金城之巍巍信真仙之攸宅兮羗见闻之所稀粉墻行树缭以直兮铺首呜其朱扉俨帝服之中居兮亦班宠于厥妃来牲酒之杂沓兮纷满堂之芳菲懐沙大夫之侑食兮噫孰知其是非鸟喙鱼服沙鲿鰋鲤睢盱以列侍兮骇怪谲之裳衣盖专制楚之七泽兮实参握乎天威者也由余役之旣乆兮阙水菽于庭闱瞻白云以延望兮朝隮至乎夕晖苟利渉以遄逹兮岂妄福之敢希感神贶余以独厚兮铭肺膺而三欷跪陈辞而侑觞兮聊彷彿其音徽颂寿芝颂代揔得居士上郑漕上旣专任一德方内底定眷江之北昔为战墟生聚教训十年于兹矣曰畴予寳臣持节以岂弟德惠爲予抚绥之百辟卿士再拜言漕江东臣某再考绩爲天下最冝可上曰俞哉于是有诏华原增秩揔部淮南十有六州诏下之日淮民欢唿奔走相告自州逹之县自县逹之田里自田里逹之穷巖幽谷公江东之治仁声义气渐𬒳于两淮故淮民闻公之来其喜如此越翌日歴阳郡东鄙樵民有得异草于松根者郡人张某寔公门下士属公诞辰甫及当有颂诗形容盛德廼以九月吉旦㓗齐执笔爲文未有绪俯而假寐若有告者曰姑置之天将以芝卑女爲公寿某惊悟已而樵民奉芝欵门曰畴昔获此弗之识而神梦谓余是盖所谓芝者天以华原公将持节吾土是生灵物而爲瑞且此月之十日则公生之日是芝则又昭示公难老之徴若里人有张氏者寔公客亟归之俾得献公不者祸女神言如是我惧是以来某亦解昨者假寐若告之言盛服再拜而受之信芝也一本二榦髙广有咫坚宻温润色如紫玉轮囷蓊郁骈爲七枝华叶敷芳则十有四蔼然若卿云捧日灿然若竒葩艳春噫戯异哉未曽有也神之命公可谓深切着明矣不知天之于人相去逺近而其物类之感召如是其敏且速耶且以公将持节西州而爲呈瑞则胡不降甘露流醴泉异畒同颕鳯皇翔集耶不以是数者爲应而应以芝天意若曰芝上瑞也不春而华不秋而实不根而植翦而置之虽历数千百年而犹敷腴充实则芝非特上瑞又寿草也天与公瑞则于除命之后瑞草发于淮西之境天与公寿则生朝之前寿草产于古松之下物像昭显决非偶然者郷惟甘露醴泉嘉禾翔鳯之来谓之祥瑞则可矣乌在其爲寿征也于以见天之钖公冨贵寿考广大繁昌有永无极岂两淮之民独受其福将天下生灵寔受其福岂公独有其瑞将朝廷国家寔有其瑞然则此芝之来所系大矣哉谨拜手稽首而爲之颂曰濯濯灵芝施于古松天钖珍祥以夀郑公文武郑公其徳孔硕文正之子柔嘉维则天子命公汝予寳臣宣力四方其牖我民公拜稽首奉天子命自西徂东惟一其政孰寒而饥公衣食之孰疠而疪公药治之孰犷不率则训则治孰姦贼民则耨则夷条踈节披罔亦不冝天子命公汝有成绩盍其归矣箴𥙷衮职淮堧奕奕其疆千里奠国北门孰与予理在列咸咨曰公克任天子命公辍女徃镇公来之𥘉灵芝则生亦以寿公宠钖百朋蔚彼芝矣厥生孔时爰发其祥以公来绥蔚彼芝矣公介眉寿数百千祀与国长乆神则有言芝以瑞公入侍帝旁九旒升龙神则有言芝以寿公楚南春秋緑髪方瞳我作颂诗式诏罔极诞保休徴有永无斁乐章降神于神何司而德于木肃然顾歆则我斯福我祀孔时我心载祗匪我之私神来不来又神兮焉居神在震方仁以爲宅秉天之阳神之来矣道脩以阻望神未来使我心苦又神在途矣习习以风百君后先敢一不㳟奔走疠疫祓除菑凶顾瞻下方消揺从容又温然仁矣熈然春矣龙驾帝服穆将临矣我酒清矣我肴烝矣我乐备矣我神顾矣升降坛在国之东有坛崇成节以和乐式降式登㓗我珮服璆琳锵鸣匪坛斯髙曷妥厥灵青帝位奠币物物熈熈胡爲其然蒙神之休乃莫报旃有邸斯珪有量斯币于以奠之格此精意太昊位奠币卜歳之𥘉我迎春旗孰克侑飨曰古宓戯于皇于湖居士文集卷第一于湖居士文集于湖居士文集卷第二于湖居士文集卷第二古诗和何子应赋不欺室韵隆兴天子开千龄六龙飞天动潜鳞东嘉先生𥘉召对不欺之论惊廷臣谁令浮云蔽白日脱帻归来环堵室巍巍乌府忆霜简凛凛螭拗有椽笔魏公眼力无余子与公周旋岂其死请公细读不欺铭一字之褒如鲁史读中兴碑绣绷儿啼思塞酥重牀燎香驱羣胡阿环锦韈无寻处一夜惊眠揺帐柱朔方天子神爲谋三郎归来长庆楼楼前拜舞作竒崇中兴之功不赎罪日光玉㓗十丈碑蛟龙蟠拏与天哜北望神臯双泪落秪今何人老文学题张仲钦所藏隆茂宗画登瀛图老隆巳死画笔枯画归天上人间无公从何处得此图眼明岭海三叹吁天䇿上将天爲徒指挥羣龙淸八区褒鄂英卫供扫除功成告庙金模胡歌童舞女不愿渠乃此数士相爲娱铁面苦口谈诗书直欲措世如唐虞老隆妙手神所摹苍头庐儿亦敷腴祝公归直承明庐愿持此道𥙷帝𥚑题蔡济忠所摹御府米帖生前官职但执㦸身后一字万金直当时雷霆下收拾世间不复有遗逸上清虚皇手自择编星爲囊云作笈流铃掷火守护宻君从何处见眞迹知君定通玉帝籍太微垣中赐余墨龙腾虎卧摹不得想君神授五色笔江南钩鎻腕中力钗折屋漏千态出整整十卷字犹湿光彩激射海爲立平生我亦有书癖对此戃怳心若失口呿汗下屡太息十日把玩不得食作牋天公拜稽首乞我此老生时一双手爲君痛饮百斛酒墨池如江笔如帚一扫万字不停肘赋王唐卿庐山所得灵璧石湘江竹深韶不传后夔神禹飞上天泗濵之磬无人编帝敕比寳沦深渊于乎不知几千年竒形异质鬼所镌青虬赤虎遭缚纒蹙筋怒瓜身挛拳自从胡尘障中原神物变化随霏烟金声玉振义不辱六丁徙置康庐巅灵台星官朱知处但恠寳气千霄躔王郎斋居旉浅原饮水泣血天所怜空山无人下羣仙似梦非梦或告旃扪萝独上果有得失喜而惧心茫然百失挽取自包裹解衣更买蛮儿氊缄扄不肯郷人说知我好古容观瞻焚香再拜娄叹息安得致之天子前安得致之天子前明堂郊丘备宫县调和正声荐上帝箫勺羣慝収戈鋋朝廷清明用耆哲一律四海归陶甄鳯皇来仪兽率舞复古却到虞韶边是时赋公笔如椽襞牋爲草登歌篇月之四日至南陵大雨江边之圩巳有没者入鄱阳境中山田乃以无雨爲病偶成一章呈王龟龄圩田雨多水拍拍山田政作龟兆拆两般种田一般苦一处祈晴一祈雨去年水大髙田熟低田不收一粒谷只今万钱籴一斛浙西排门煑稀粥圣神天子如尧汤曰雨而雨旸而旸天公广大岂有意尔自作孽非天殃近得一二砚示范逹甫笑以爲堪支牀也许送端州大砚作诗以坚其约范郎紫玉余半圭飜手作云雨雹随龙蛇起陆孔翠飞云収雨霁千首诗荐以文锦盘珠玑夜光发屋隣翁知桂州刺史书成痴单车万里日夜驰囊中已无去年锥欠此石友相娱嬉范郎笑我支牀龟忽遣致我重寳赍金印如斗不愿携爱此直欲忘朝饥君行题舆古端溪溪石丑好纷不齐溪边之人足谩欺须君眼力爲辨之更作万斛之墨池爲君大书十丈碑刘倅示崇宁上舎题名翰林其父也崇宁天子开皇极发挥神谟诏羣辟十八学士天与力攀鳞附鳯才一日翰林尚书古遗直不作三公奄窀穸当时盛事刋乐石后五十年巳今昔令我再拜三叹息尚有之子似世德不羸其躬且赫奕黄升卿送棕鞋编棕织蒲绳作底轻凉坚宻穏称趾帝庭无复梦丝絇上客还同贶珠履我家江南山水窟日日行山劳屐齿感君投赠欲别时布韈青鞋从此始亨衢知子方着脚直上云霄三万里㤗阶歴尽却归来赤舄一双应几几赠张钦州张家承平四姓侯门前列㦸金成丘南来清贫家立壁但有万卷书满楼云山极观半空冩下有花竹秀而野闭门读易巳三年乐天知命忘华顚我行湘中识此老难兄莫年更枯藁从来戚畹须表劝㑹听鸣珂趂朝早衡阳小隠虽深幽去天尺五君无留貂蝉兠鍪何足道君必不爲猿鹤羞赋沈啇卿砚石渠东观天尺五壁星下直图书府琳琅寳镇出三代浩瀚简编照千古右文储砚一百九钿匣珠囊护琼玖有时清夜发光怪诸儒纵观容拜手一收朝蹟归故园瓦池苇管涂突烟梦寻清都故歴歴起凭书桉空澘然眼明见比超万石色如马肝涵玉质白圭之玷尚可磨澁不拒笔滑留墨摩挲太息不自巳唿儿汲甘爲湔洗天遗至宝瑞吾子要与词林壮根柢子行飞骞爲时须西清承明有佳除收功翰墨傥乞我田间自抄种树书大雨呈同行诸公我舡千斛𥘉甚迟上滩下滩风薄之百夫撑挽才得过水浅舟大行无期同来賔客笑钝滞一叶自买如凫鹥瞥波急桨乱藻荇瞬息不见飈车驰忽然昨夜雷雨作黒云頽山风卷壑龙门春涨鱼鼈乱牛渚宵明鬼神恶蓬飜缆断泊不得客只一身无处着长年絶呌客惊起一浪先掀半舡水囊衣漂尽到巾屦一夜奔忙沙石里我时甘寝殊不觉但怪飕飕风到耳起来唿酒自劳苦水满凉生差可喜郷来笑者今却悲人生淹速那能知明朝转柁我舡快唤客同舡莫嫌隘呉城阻风呉城山头三日风白浪如屋云埋空北来大舸气势雄车㠶打鼔声韸韸我舡政尔不得去跼促沙岸如凫翁长年三老屡弹指六月何曽北风起由来官侬多龃龉世不汝谐神亦尔我愧此言唿使前顺风逆风皆偶然皇天广大岂有意想汝嗔喜庸非偏瓶中有粟囊有钱与汝饱饭姑留连金沙堆玻璃盆中金作堆葯房桂栋中天开洞庭无底蛟蜃恶君不唤我那能来旁舡守风四十日我行昨夜到磊石山头望君乞柸珓僮仆欢唿得头掷二更南风转旗脚打鼔开舡暁星落秋光浄洗八百里亭午投君庙前泊斩牲酾酒报君德君今清都岂其食聊须醉饱撑舡侬明日依旧行南风欲雪欲雪未雪天模胡冻行沙尾鸧鸹唿北风刮耳立不住更骑钝马穿枯芦两生怜我意不舒江头三日占樯乌髙堂明朝置安舆买羊沽酒偿勤渠鑑湖纳凉鑑湖周围三百里极目平波清到底荷花歳乆生满湖人来採莲唱歌起贺家千顷水云郷六月荷花风最凉短楫轻舟来断续山横晓月正苍苍和沈敎授子寿赋雪三首北风吹来燕山雪十万王师方浴铁风缠熊虎灵旗静冻合蛟龙寳刀折何人夜缚呉元济我欲从之九原隔东南固自王气胜西北那忧阵云结岂无祖逖去誓江巳有辛毗来仗节又今年米贵更风雪破屋荒凉冷于铁道人三日不出门卧听欹竹枝折髙吟忽送三十韵觌面未觉千里隔比公也自可怜人家徒四壁衣鹑结君不见汉时苏子卿窖中啮毡终持节又天公作剧巳三白刮面东风利如铁只今斗米钱数百更说流民心欲折胡儿打围涂塘北烟火穹庐一江隔陛下宵衣甚焦劳㣲臣私忧长郁结尔曹忍冻不足说我辈何时立竒节鄱阳史君王龟龄闵雨再赋一首老农歌舞手作拍一雨纷纷稲花拆去年秋田旱政苦史君随车有甘雨旁州不熟我州熟至今中家有藏谷地碓舂秔珠满斛老农左餐仍右粥使君行矣伊佐汤缉熈和气无常旸岂徒一雨润九谷要爲万物除千殃喜晴赋呈常守叶梦钖史君忧民出至诚欲晴未晴天所矜白衣老人无逢迎香火未收东方明指挥六龙扶日行羣隂卷尽见太清女撷柔桑男趂耕熈熈和气满春城去年歳事巳如许田头试听老农语淛西更着五日雨麦根烂尽种不土七夕去年永州逢七夕今年衡州逢七夕徃来不敢怨道路迎送但知惭吏卒年年七夕有定时我行属天那得知东西南北㑹逢汝但愿强健无所苦谢刘㳟父玉潭月色眞石室之赐玉潭月色冽以清石室千里犹典刑何人遗我双玉瓶武夷先生翰林卿约束风雨驱雷霆长鲸夜吸川爲倾明朝风止醉不醒扁舟径度君山青从张钦夫覔𥿄蜀江擣麻色胜玉百金才能致一幅君家入则充栋宇再拜未肯乞纎粟爲君破悭作此诗担囊掲箧应有时比邻寒亡忌唇齿君但勤渠送川𥿄幽兴海涵大隂日西坠画角一声城欲闭柴门关上濯足眠万事不如髙枕睡睡郷广大能我容兀兀腾腾兴莫穷推枕起瞻河汉晓月明庭竹响清风于湖居士文集卷第二于湖居士文集于湖居士文集卷第三于湖居士文集卷第三古诗麒麟砚滴分韵得文字素王西狩麟笔削昌斯文茂陵一角兽妙语闻终军壮哉笔砚间英姿欲拏云名参龟龙瑞威扫狐兎羣岂独濡毫端政尔清妖氛会当献君王玉殿春夜分输冩中竒恩波𬒳无垠诸公分韵蹑冒顿之区落焚老上之龙庭得老庭字横槊能赋诗下马具檄草忠义乃天赋勲名要时早龙卧南阳客鹰扬渭濵老当其尚栖迟衆或轻潦倒风云㑹相遇氛祲当独扫鳯皇翔千仞驽马顾栈皁士爲一饱谋悬知不同道又呉甲组练明吴钩莹青萍战士三百万勐将森列星挥戈却白日饮渇枯沧溟如何天骄子敢来干大刑呜唿三十年中原饱羶腥陛下极涵容宗祊甚威灵犬羊尔何知枭镜心未宁囊血规射天苍蝇混惊霆佛狸定送死榆关不湏扄虏势看破竹我师眞建瓴便当収咸阳政尔空朔庭明堂朝玉帛劒佩鸣东丁八章车攻诗十丈燕然铭我学益荒落尚可冩汗青椰子酒榼矮胡生南方託家碧山崖採择供贡篚扶持上天街愧此愿悫姿欲售乆未谐道傍麹先生风味故自佳逢渠即倾盖输冩能开怀刮削出光彩规绳去欹金玉岂足贵胶漆眞吾侪客来有嘉招二士徃必偕婆娑止坐隅供馈烦金钗矮胡虽木强醇德眞无涯虚心实其腹居然外形骸㣲物幸见用弃置理则乖毛颖有封国陶匏荐钦柴大药起世痾炮燔及根荄愿子自洗濯勿受尘埃埋暇日肯相从醉经坐髙斋赭山分韵得成叶字昨日一尺雪今朝十分晴杲日上积雪光若虹气升江平镜新磨地逈玉琢成赭山有令色令我白眼青借马屋东家唤客踏层冰冒貂挟裘茸石路五里平竹树纷掩冉珠幢间霓旌野僧不惯客仓皇门前迎屋古少完壁堂虚有危登石上迹宛宛山腰塔亭亭劫火偶不烧百年费支撑我有一尊酒髙处得细倾谅非无事饮忧国空含情长歌眇寥廓归路已戴星又万生纷不同宿昔有定业哀哉彼迁民苦事乃稠叠累累庭际炊采采涧底叶问渠胡爲来悲泪不盈睫连年避胡乱生理安可说今年更仓皇刍藁亦焚劫扶持过江南十口四五活斗米六百钱兼旬又风雪前时诏书下振廪要周浃圣主甚哀矜我曹空感咽愿今兵革罢复得理归楫传闻菰蒲中相杀血新喋本是耕田农饥寒实敺胁须公语县吏早与支米帖重入昭亭赋二十韵我本山中人对山輙忻然蹉跎落世网欲去常拘牵仓鹰着珠鞴侧脑思髙骞青丝络奔骥摆脱意乃便抑郁不自聊沉冥向谁宣长怀昭亭山积翠摩青天下有千柱宫突兀数百年徃者雪中游羣峯玉囬旋飞阁出木末下睨春无边堂中二老人龙象开法筵炯炯月在空浩浩海纳川应庵黙无言妙处心巳传如庵说千偈㣲辞谛眞诠静极炷炉熏对床且安眠更欲捐冠簮一箪寄三椽此志竟不遂缁尘乱归鞯今朝复何朝却望山中烟缥缈见楼观钟梵声淸圎我携九节笻飞歩云萝巅登马氏永宁阁和朱漕元顺分韵佛宫昔谁营犹挟盖世气应惭割据丑稍识苦空味重隐白日隆栋涌金地耽耽壁间像尚可将千骑郷来歌舞处荒棘拥城雉惟此悲愿成歴劫更兴起横撞钟万石妙响警昏醉忆当风雪辰兹事实经始老僧喜成就膜拜颡有泚唤客馔伊蒲斋房颇深邃空巖才跬歩不徃独何谓径携双竹杖脚力勇难制绣衣两使者风谊我所畏相逢瘴海上此乐岂天惠山林与心㑹风月可回施聊乘簿书隙拚此一日费摩挲水边石胜处欲专羙不用濡漆书公诗即行记再用韵呈仲钦元顺今时朱仲钦文字有竒气潜幽覩天奥隽永得古味䄂手阅世纷虚心余乐地那持瘴野节不从羽林骑埋轮吾宗英𥙷衮五色雉去年对延英御坐再三起忧民甚己溺稽古乃心醉天衢行日月发轫从此始㑹当纪鸿业我笔墨先泚相期并徴诏禁殿直清邃尚忆此追游班中语相谓我怀江湖去𥘉服反芰制闲边静成趣𡵨路险多畏此事属两君它年傥终惠长篇起予病妙语充法施调髙和难工𥘉学惭𥿄费郊原春无数风日极清羙巳遣具方舟重游更湏记赠江清卿吾友林少颕读书不计屋抄书手生茧照书眼如烛徃时羣玉府上直对床宿夜半闻吾伊我睡已再熟此君抱髙节雪栢映霜竹造物乃儿戯卧病在空谷尚能作手书寄我成一束我懒更槐渠终歳不报复今来见江子少颕俨在目不必不如师惟子肖甚速持身严法律自爱比冰玉学官冷彻骨三月食无肉危坐谈仁义口吻若布谷时能从我游骑马踏溪渌定自我辈人胷次不碌碌惟皇开洪业大厦非一木岂有梁栋姿而令乆淹辱愿子益宠珍即日马首北我怀山林去扫迹混樵牧躬耕得薄少持用供水菽稍逺声利埸眞胜万钟禄但恨与子别醉语成谆复因书寄少颕以冩我心曲和蔡济忠天字韵忆我𥘉识君屈指今七年盐车着骐骥驽蹇纷争先谓当对淸闲帝席半夜前稍使修世官复近尺五天如何尚朱绂亦堕岭海边前山春色多佳树午隂圎散䇿履幽径方舟下长川心目得开明语笑爲芳鲜但恨瞑色至不得穷攀援尚欲夜然犀下照蛟龙渊清游渺滩继归梦苍山巅须君换鹅帖更叙山隂贤考试呈周茂振舎人陈季陵国正胷中五斗棘厌此十日读纷然湘罗帕犹作春笋束先生择法眼一阅不再复探囊得至寳毎出輙惊俗孟公更超絶泾渭饱渟滀从容了官事𥿄唾珠玉鄙失闻道晚衡鑑恐不足冥搜夜无寐惭愧费宫烛何时即三昧屈指社瓮熟秋容日夕好应到堂前菊和子云白莲仙人玉歩揺佛孑白练衣新粧水底明素手风中挥盈盈夜露光灔灔秋江肥寒月分好色朝霞借余辉遥闻功德水尽洗幻化非惟此妙花幢坐受诸天围郷来孤山游未觉所见稀零落塞草边相逢故依依结实须及早要令饱霜威采剥登君盘勿嫌此么微与赵李二同年夜饮有怀石使君惠叔佳月乆不见忽见如故人清风何方来过我孤竹君我有一尊酒政爲二子斟㑹此风月宵更觉语笑新北城石先生欲唤不敢频坐上欠此客长懐渺无津南方鳯之徒瑞世五色文铁石赋梅花一洗瘴海氛台家须贡珍我欲列九阍且𥙷諌官阙日酌白兽尊金沙堆庙有曰忠㓗侯者屈大夫也感之赋诗伍君爲涛头妬妇名河津那知屈大夫亦作主水神我识大夫公自托腑肺亲独醒梗羣昏聚臭丑一薰沥血摧心肝怀襄如不闻巳矣无柰何质之云中君天门开九重帝曰哀汝勤狭世非汝留赐汝班列眞司命驰先驱太一诹吉辰翩然乗回风脱迹此水濵朱宫紫贝阙冠珮俨以珍宓妃与娥女脩㓗充下陈至今几千年玉颜凛如新楚人殊不知谓公果沉沦年年作端午儿戯公应嗔咏雪东皇携春夹属车载霓裳囘风作妙舞杂珮鸣珠珰千官玉笋班再拜称瑶觞酒罢各分瑞圭琮粲琳琅浩荡涵濡恩一笑徧八荒尘垢得湔洗焦枯亦辉光伟哉造化力天地爲翕张功成了不居杲日天中央题朱元顺浯溪图去年过浯溪王事有期程夜半度湘水但见天上星平生中兴碑梦入紫翠屏已办北归时十日穷攀登今朝复何朝忽此短轴横历历眼中见湘山无数青白云着山腰楼阁秋气明便欲扶短䇿下濯沧浪缨主人山水仙妙处心自评元顺骨已冷千载交盖倾赏音寄幅纸益见忠孝情题诗疥公画託我不朽名寄题向彦绩史君采菊堂史君天资髙夙昔事幽屏长怀渺丘壑余习谢钟鼎东篱羲皇人藁死骨已冷凄其千载后妙处一笑领髙堂娯白髪兄弟极整整不须南阳泉寿与日月等止酒饮酒见眞性此酒不可止一饮病三日止酒宁获巳饮酒有别肠劝酒无恶意旣因酒成病那识酒眞味将军骂不敬次公醒而狂破面枨触人不如持空觞人言我止酒似是遣客计但使客常满客醉我亦醉于湖居士文集卷第三于湖居士文集于湖居士文集卷第四于湖居士文集卷第四古诗昨日极暑今日极寒昨日火流金今日风折胶昨着綀布衣今衣弊緼𫀆赤帝与玄冥凛凛隔一宵聊将拥炉适换此挥箑劳冰炭欲盈怀炎凉不崇朝幻生过隙驹是身九牛毛等是一寒暑胡爲自谈嘲万法从心生心静境亦消悟此本来无絺绤同狐貂还当隐吾几试听万窍号𥘉得爱巖髙巖划天门仄径通乳穴隈堆青螺髻嵽嵲白玉阙外有虎豹蹲中恐蛟蜃蛰东荣俯雷电西出挟日月万壑生悲风六月不知热但觉骇心目未易纪笔舌平生山水趣岭海最竒絶洞府二十四未厌屐齿折晚乃得游此余地皆仆妾同来六七士嗜好颇相蹑举酒酹山神慰汝乆湮灭与邵阳李守二子用东坡韵两李有佳句冰雪洒肺肝清越石在悬圎熟珠走盘我家十二楼下俯千仭湍谁掣白玉琐借与二子看临风度长篴瘴海爲淸寒郄立望九州隘陿非所安便欲驭长鲲九万扶揺搏神山在吾牖弱水空弥漫回首五千劫不费一指弹絶笑尘中年摄提与涒滩奉送李彦国还庐陵李生来岭南自挟书一束食箪寄箫寺吃吃昼夜读余子让头角文作飜手速小试不尽能它日眞可卜里中老仙伯曽对玉堂宿髙节老弥厉名盖斗南北掖垣我畏友不爱万钟禄卷藏一丘下勲业所迫逐子归问道要储作饥歳谷冨贵偶然耳吾欲子金玉暑甚得雨与张文伯同登禅智寺老火陵穉金聚作三日热舟行湘江上蒸煑到鱼鼈黒云起东北一震山石裂不知雨来处但见风卷叶银河倚天㵼髙浪舞飞雪只听打蓬声巳觉凉意惬岸傍古佛屋楼殿颇嵽嵲不辞冲泥去一看雨脚阔吾宗紫巖客穷苦志不慑自我来浯溪奔走巳旬浃我懒乆废学愧子来挈挈相携得伟观爲子炽然说愿子领话头吾今指摽月丙戌七夕入衡阳境独游岸傍小寺七年暑中行道路万里賖今夕巳七夕我犹在天涯系舡苍石根人影散晚沙上岸是脩竹仄径如行虵茅屋四五间徃昔佛所家经禅劫火尽旧观𥘉萌芽墻叠古瓦盆僧披破袈裟喜闻拄杖声扫地自点茶何以爲我娱冰雪汲井花一洗十日渴分凉到童髽盈盈牛女期不着雨洗车踈星银汉动新月玉钩斜更唿老奚官卷芦作鸣笳莫惊潭中龙聊起栖树鵶福严行行山益髙所见益以竒煑茶南台寺更上千级梯道傍古时松阅世心巳灰不与岁月竞况受霜雪威路回闻钟声寳刹隠翠微排空冩金碧刓石着栱枅门前兠率桥劫火昔所遗神龙厌痺陋一炬然枯萁谭笑旧观还殿柱百尺围老禅七十余髙与此山齐大屋贮龙象空巖走金犀斋盂细细参至味无盐醯颇闻三生藏中有万宝赍佛牙舎利涌贝叶旁行稀剖蚌慈相尊破匣血缕飞稽首所愿观爲洗往昔非郄寻上山路拟看浴日池急雨忽留人吾其少须之湖湘以竹车激水秔稻如云书此能仁院壁象龙唤不应竹龙起行雨聮绵十车辐伊轧百舟橹转此大法轮救汝旱歳苦横江鎻巨石溅瀑叠城鼓神机日夜运甘泽髙下普老农用不知瞬息了千畒抱孙带黄犊但看翠浪舞余波及井臼舂玉饮酡乳江呉夸七蹋足蠒腰背偻此乐殊未知吾归当教汝赠黄司法吾友黄升卿乃是天下士阿翁苦硬节御坐留諌纸辛勤教其子不但爲科第一官法曹椽整整老胥忌吾行桂岭南所得但吾子愿渠自爱惜穷达𥘉不计功名傥来耳期子以千歳宵征畏暑倦长道唿童戒宵征三更渡前溪溪水清且鸣舟人自相唤炬火如踈星俯视乱石多仰见北斗横微微白露下磔磔宿鸟惊竹舆出林薄十里月渐明光采散草木凉意侵冠缨汎湘江十日行湘江湘水清而温不疗亭午渇却忆土井浑道傍古刹竿着屋髙树根飞泉出山腹甘冷冰瓶盆何止解百忧一洒尘埃昏设供者谁与稽首两足尊上封寺七月十五夜我在祝融峯与世隔几尘上天通九重手取白玉盘纳之朱陵宫羣山罗豆登万籁酣笙镛尽酌五湖水劝我酒一钟爲君赋长言冩向西北风岸傍偶得木犀天公不求金冨媪不复藏居然土同价散作草木芳英英园中葵一心倾太阳采采篱下菊令汝寿命康惟此木之犀更贮万解香雄姿傲霜雪鳞甲森青苍三贤鼎足立正色凛相望岂比桃李徒红紫纷披昌聊息贪者心来上君子堂歳晚从我游寘汝兄弟行王弱翁与余相遇汉口赋古意赠别我舡行荆江厌此江水浑北风知人意引着清汉濵汉濵有佳人心与汉水白渉江弄秋叶唤客踏明月明月永相望佳人不可忘期君以千年珮我明珠珰赠朱逺游逺游何方来峩峩古衣冠䄂中三百篇贮月白玉盘溪清石濑急雪冻铜壷干有如山泽仙外瘠中气完便合朱絃弹细着青瑶刋懐哉人未识飞歩江风寒和张钦夫㝷梅寒梅本无心适与春风期孤根擢岁晚桃李更媢之取我碧玉壷荐此白雪枝故人不可寄耿耿空自竒故人隔湘江独立知者稀采香正滋兰忍饥不食薇拏舟许过我此约不可违江南烟雨村愿与子俱归黄龙侍者本髙覔诗髙禅本儒冠谁令着伽黎劳渠千里来赠我一卷诗句法有源流人物乃清苦不用追九僧政须越诸祖君家寒巖师今代僧中龙持此送君行更去问乃翁题浊醪赋后仇君在长沙未甞出门养丹火三十年不惜分人屡起死又善酿山东酒李卿寳文所爲赋浊醪也此轴留余所半载其犹子洪自长沙来荆州求跋乃书一诗併归之幸呈似南轩先生或肯同作仇公昔钓璜乃得丹灶术闭门养眞火㔶瓮酿新秫酒熟分四邻丹成活千人穷巷不改乐一室长如春我知酒中仙歳晚当得度乗云见东皇请诵浊醪赋屡登横舟欲赋不成阻风汉口廼追作寄赵冨文杨齐伯巳过汉阳岸却望横舟山秀色挹不尽西风将梦还我昔登横舟最爱汉阳树横舟今不见树色只如故公舟在青冥我舟一浮萍䦨干试拍手我亦同举酒栖眞寄南康钱守忆昔姑苏台实与君子别一别巳六年音书间何阔我行半天下尘土污须髪君亦抱艰棘衣袂洒清血今日复何日相望一山隔我领通玄府乃在庐山北君宦山之南兵卫森画㦸无由接杯酒但可共明月作诗付邮筒聊复寄消息黄子余自海昬见予于九江欲行爲赋此诗昔我初识君乃在浔阳城却数巳十年此地还见君积雨楚水髙落日淮山明我病不举酒何以娯佳賔我行不可留明复与君别悠悠千里情还当付明月劝范东叔饮今代太史公四海范氏门斯文十世泽斑斑被诸孙我识叔西父白玉比粹温今来见令弟俊气百马奔一第溷子耳勿愧而家尊临分无多言更酌老瓦盆留题彭泽故县修眞观五月问脩途今日一百里莫投彭泽县愧此邑中士古观官道傍借榻暂少憇折腰向道士乞我五斗米聊爲奴仆饭明日更早起湘中馆云去月在沙潦净秋满川北斗挂落木西风送归船去年过湘中夜半投马鞭篝灯洗尘土所见只屋椽鸡鸣问前途残梦兀担肩那知䦨干外有此山水妍微微淸露漙稍稍明河偏孤光耿自照静极忻所便身世两悠然吾其遂飞仙中隐吾家中隐君才比万斛泉短小精悍姿一劒当雄边去年郴州贼俯视衡岳顚君从襄阳来孤忠作戈鋋谭笑百雉安净洗湖岭烟谓当醻王勲金印如斗悬言归遽如许此意谁爲宣小隐即居山大隐即居㕓夫君处其中政尔当留连早晚有诏书唤君逺朝天欲爲中隐游更着三十年赠师永钖併简子西文潜永钖西方来持论乃据正徤饭不饮酒自诡作县令我巳识淮父但未见伯浑林林三珠树知是难弟昆上方顾中原有君但无臣岂有千里足而令走踆踆愿子径入关请对通明殿此事定在我不必问和战于湖居士文集卷第四于湖居士文集于湖居士文集卷第五于湖居士文集卷第五古诗萍郷境上有驿傍有老杉余百本余过而爱之驿无名余名之曰爱直而爲之诗又以告邑大夫赵君公廪曰使继自今爲令者幸如君之贤也则此杉长存不然将斧斤斯民以自封植于杉何有此杉巳百年林立官道侧鬼神所诃护斤斧不敢迫爱此遗直姿凛凛有正色未云支大厦聊以䕃行客作诗调令尹爲我驿壁刻但使杉长存悬知令清白游千山观朝游七星巖莫上千山观东西两竒絶势略领海半长江冩缣素叠嶂俯杯桉中有万雉城铁立不可玩伏龙起行雨老树舞影乱冲风挟惊电意恐崖谷断路悬石磴滑衆客纷骇汗嵌空偶自託发若鸟集灌须臾便开霁杲日丽清汉郄坐山巓亭容我乌帻岸长怀付尊酒别语不容判会须九垓外与子期汗漫庚辰二月夜雪夜半雨鸣廊晨起雪暗空不减腊月寒故作昨日风融银拥山腰飞花满裘茸办此了不难咳唾烦天工纎纎园中花一夕无光容凛凛庭下松巍然两苍龙张钦夫笋脯甚佳秘其方不以示人戯遣此诗使君喜食笋笋脯味胜肉秘法不肯传闭门课私仆君不见金谷馔客本萍虀豪世借此眞成痴但令长须日致馈不敢求君帐下儿蒙和荅益竒辄复爲谢斋厨极萧条晚食以当肉公来共𬞞盘留语辄更仆平生惩沸仍吹虀欲了官事渠能痴何时竟作淮南归击鲜校猎从庐儿张钦夫送笋脯与方俱来复作笋脯登吾盘可使食无肉鲑腥辟三舎棕栮乃臣仆书生长有十瓮虀却笑虎头骨相痴得君新法也大竒且复从游锦绷儿劝农以湘波不动楚山碧花压䦨干春昼长爲韵得干字积雨巳连月长沙尚春寒今朝定何朝唤客来江干问讯湘西寺雾重江漫漫聊须万斛舟渡此千尺湍老松如相迎翠落头上冠却望城中花寳髻垂殊鬘劝农有故事般乐非所安薄晚㑹春园老稚随马鞍彘肩侑尊酒唿唤来同盘从容及鄙事尔汝开心肝我是耕田夫偶然此爲官饱不知稼穑愧汝催租瘢愿言各努力长年好相看陈仲思以太夫人髙年奉祠便养卜居城东茅屋数间澹如也移花种竹山林丘壑之胜湘州所无食不足而乐有余谓古之隐君子若仲思者非耶干道戊子六月某同张钦夫过焉裴回弥日旣莫而忘去钦夫欲专壑买邻钦夫有诗某次韵平生交游中此士故耐乆不折爲米腰颇袖斵轮手卜居并东郭草草宫一畒日课种树书笺题徧䆫牖花草当姬妾松竹是朋友上堂娯偏亲家饭随野蔌客至即举诗兴来亦沽酒清溪遶屋角髙木老未朽翻翻荷见背戢戢鱼骈首幽观天所藏胜践我独后不因南轩君兹游几时有爲君便买邻溪南好冈阜我喜君亦狂唿儿挈尊卣一洒尘埃胷快若苗去莠夜凉佳月出人影散箕斗恨我当先归君能小留否赠陈监庙陈子居城东茆屋三四间下有五畒园灌畦泐清湾松栢充羽葆荷芰作髻鬟再拜太夫人寿比衡麓悭我早与子游期子到孔颜察子意甚眞不与时辈斑扁舟漾荆渚余子颇谤讪大道甚坦夷勿叹行路难彼自种荆棘吾宁翦榛菅一醉乗秋风共此霜月弯送邵怀英分鲁直诗韵人间风日不到处天上玉堂森寳书得书字将酒浇君车问君行何如初无十万钱但有一束书往昔千官班渠曽缀簪裾日月九门隔江湖十年余老榦乆凌剥寒灰费吹嘘今者尺一追问津承明庐蓬莱道家山紫极帝所居功名傥来尔歩武当徐徐遥岑出踈林浅水行游鱼临分再三嘱音信莫我踈送张定叟戊子歳二月定叟如南山行李太怱草问君何当还敬展南阳阡永慕涕巳澘毕事却登揽纾子悲悴颜羣峯最髙处眼界穷尘寰紫盖𣢾佛刹黄庭扣玄关夜榻借云衲晓䆫闯烟鬟野饭荐笋蕨幽寻翦榛菅酒贱可痛饮诗成要重删勿作贾胡留闺人赋刀环归时买竹䶉小破行嚢悭朱陵洞黒云起我趾白雨过山脚却立朱陵洞一望紫虚阁神丹吾巳必仙臂眞可握试向静处听空蒙有笙鹤题屏风送裘甫归临川不见巳四年旣见还作别赠以墨竹屏况此君子节歳月不我留玉立空山隂愿言无相忘因风时寄音送道州酒与吴伯承阳城所临州酒味犹清醇我病不能饮负此盎盎春髯呉烧苦笋唤客车连轸名酒随恶诗掀髯一笑冁葵轩观笋葵轩新笋生戢戢水苍玉脱箨便林立尔辈殊窘束黄梅四月雨念子亦良苦十二鳯凰鸣秋风何处声赠尹童子梦龙长沙尹氏子四歳诵万言青松一寸长歳晚当摩天终爲栋梁用莫作桷与椽斫根刳其明本瘁末亦顚持此劝乃翁闭门养眞源一览亭城中十万户亭脚五千丈小退鴈鷔行却立云雨上主人心如此坐了镜中像沙尾是我舡烟波更空旷睡起睡起有佳声萧萧竹间雨蒿庐澹无营一榻不受暑微飔入牖来唤起香中缕抚卷忽超然空梁走饥䑕呉伯承送苦笋消梅用来韵各赋一篇问讯湘西笋政得夜来雨高标诸枉直余味良药苦又脆圎供小摘不待四月雨新诗同咀嚼学子心独苦戯书赠苏待问从公覔此纸欲与苏待问醉中墨鵶黒北风起云阵明朝酒醒看爲子传心印子若不领略取火烧作烬赠震山主震公住山年与我共壬子瓦砾化金碧愿力一弹指郷来祖师禅风定月满天语子义第一饥餐困当眠春尽日送闻人伯卿次家君韵早年翰墨埸未见心巳亲笔底三崃流胷次万卷春相从未淹时欲别故恼人敢赓老仙诗索去不用频洗尘赠张立之判官立之居糟丘胷有万斛尘归来卧西䆫泾渭自此分污泥生芙渠榛墟有白云莫厌吏事烦愿子清天君王龟龄赋喜雨诸贤毕和某客行半月未甞晴也故于末章云乆旱一雨足高低水平分老农尔何知史君甚艰勤史君家鴈山出作无心云四海方立藁须君来救焚又客行苦淫潦道路渺不分十歩九掀淖眷言仆夫勤昔旱欲讼风今雨当诛云我巳冩緑章拟向清夜焚八桂堂池上赏莲纳凉山月半池白水风终夜凉蛙声作鼔吹芰制爲衣裳万里俱逺客三人同一觞但使岭海丰此乐未渠央前日出城苗犹立藁今日过兴安境上田水灌输郁然弥望有秋可必乃知贤者之政神速如此辄寄呈交代仲钦秘阁筒车无停轮木枧着髙格秔稌接新润草木丐余泽府公爲霖手号令行顷刻愿持一勺水敬往寿南伯南台我游衡岳巅路半此歇脚风雷驾飞殿日月隐杰阁䦨干十万里仰视天一握遂访紫虚君归时骑白鹤书怀七夕在衡阳九日在蕲州秋风浩如海我行尚扁舟破帽不堪落菊花空满头醉眼忽瞠若悠然过沧洲元宵同张钦夫邵怀英分韵得红旗字佳月妬纎云微和扇东风聊持一杯渌共此千灯红吾宗延阁英圣学与天通且最治郡课遂收活国功又邵子坐学官今日有诏追道山萃竹帛武库森戈旗文武要两有腐儒不足爲明年燕端门举酒还相思赠卢司法逃秦卢博士读书不读律江陵法曹椽移病满百日燕坐供佛香青灯照绳床肺热今无恙门前春草长于湖居士文集卷第五于湖居士文集于湖居士文集卷第六于湖居士文集卷第六律诗进芝草庙钖珍符岂偶然灵华再见只经年祥开二室昭贻燕根託同楹自属聮上瑞应诚虽绍至宸衷思孝益増䖍微臣愿考皇天意不献终童效异篇又煌煌瑞彩映金铺元气回旋即此都太史连年书盛事近臣更日奏新图璇宫荐祉宁虚应玉叶流芳巳兆符早晚清尘欵原庙临观敢请驻前驱某顷蒙信阳使君敎以边字韵佳句伏读降叹病勌荅谢甚缓复不能竒仰俟斵削风流追数建安年谁遣朱轓并塞边举国向来儒服少是邦端有大夫贤须公帷幄收长䇿着我江湖刺钓舡池阁追凉肯临否红粧翠盖拥三千又百适归来又一年投身烽火戍楼边私忧自笑愚无䇿制胜悬知国有贤北去燕然堪勒石西来樊口看烧舡中州更有王夫子笔阵犹能独扫千子云压境先遣诗次韵相风日日问长年鹢首遥知近箇边别后情亲难过我故家人物更谁贤一尊且对荒城酒六月休牵上水舡小此淹留待追诏公车归奏牍三千送刘伯同侍开府公入觐相公早勒太常铭康乐当家更典刑枪急曽看飞鸟过笔精时作换鹅经极知许国心常赤趂取封侯鬓尚青若到都城见知旧爲言江汉有浮萍送子云倅荆州阅世波流险未涯爱君悃愊静无华髙门自惜聮三㦸飞珮何当乞九霞乔木世臣余故国采苹齐女甚冝家君王早晚思前席㑹有征书访贾嘉又荆呉相望各天涯惜别尊前菊未华便放扁舟冲骇浪要看秋日冠轻霞新诗满路分吾子盛业康时是故家好去依刘静暧琐䇿勲行即赐褒嘉枕上闻雪呈赵郭二丈上瑞来宁玉座忧夜声先到竹䆫幽饥肠巳作来年饱病眼聊须臈月収髙士清贫无弊履故人狂与阻扁舟却思清旷江边路鹑兎成车酒自篘湖上晚归遇雨隂云霭霭草萋萋晚过东湖雨湿衣细栁含烟凝翠色浮鸥戯水弄晴晖轻舟系缆斜依岸钓子収轮欲下矶湖上人家未扄户儿童蓑笠负薪归雨入庐山梦想羗庐一叚竒经行那得雨追随晴来见说山逾好胜处如今我自知虚室眞人珠咳唾卍庵老子白须眉并游三士风流甚袖手傍观定有诗再和借雨㝷山故自竒幕中佳客肯相随清游端拜史君赐此乐讵容儿辈知暗谷水来鸣杂佩逺峯烟断出脩眉庾楼百尺江千里遥忆慿髙政索诗郡侯遣骑至山中餽名醖辄呈长句用黄宰韵山南山北雨生寒竹树风烟苍莽间青壁倚天元未见白衣送酒故相关共追莲社公应许穏上篮舆我欲还后日重来拚一月细扶藜杖覔孱颜去年正月三日雪霁入昭亭访应庵如庵二老今年在临川追怀昔游用寄卍庵韵蹇驴冲雪度松林啮石溪流有令音旋摘白云濡燥吻更参黄蘗印𥘉心岚开复岭云千叠冻合浮圗玉数寻一梦经年归去好宦情全薄此情深卍庵自东林欲还蜀某以报恩招之大人赋诗劝请再次韵忆携拄杖过东林掣电犇雷听法音青壁倚天元满眼白云岀岫本无心峩眉江崄公无度法眼泉清我欲㝷手种庭前栢树子孤根应比郷来深用韵简天童应庵敬亭松竹古藂林二老风流旧赏音楼阁长开太平象钟鱼能洗祖师心别来黄鹄还千里盟在白鸥当再寻却忆西堂大言客只今髙坐海云深奉陪宣守任史君谒昭亭神祠缓驱千骑出朝京唤得春回眼界青旗脚灵风来庙歩马蹄山雪过昭亭极知太守怀忠欵端爲君王荐德馨惭愧去年冬十月军书彻夜听鸣铃又丰年巳卜稻如京雪尽春从草际青竹里红旗行点㸃松间白塔见亭亭暖回宿麦开寒色风约踈梅度晚馨却忆宣城李太白也将诗句掣斋铃任守作醮爲民祈福先期而雪是日开霁紫府仙人自列眞緑章封事更通神清尘巳作连宵雪不夜潜回万屋春玉节朱幡来浩荡云车风马正纷纶歩虚声彻朝元路便挈荷囊𣢾帝闉应庵退席蒋山来寄昭亭万寿三请不得巳而去辄赠长句兼简苏州内翰尚书逍遥丘壑欲忘年忽作风蝉蜕骨仙钟阜恰从三昧起灵巖重要一灯传极知扫迹终无策且与临岐快着鞭莫作山林城市想从来大隐故居又不寄音书又隔年因师问玉堂仙碧油早觉儒爲贵青海应无箭可传忆昔丝纶催唤仗何时沙路听鸣鞭生涯落寞公知否凖拟松江受一㕓辛巳冬闻德音帐殿称觞送喜频德音借与万方春指挥夷夏无遗䇿开阖干坤有至神南斗夜纒龙虎气北风朝荡犬羊尘明年玉烛王正月拟上梁园奉贡珍又鞑靼奚家欵附多王师直到白沟河守江诸将遥分阃絶漠残胡竞倒戈翠跸春行天动色牙樯宵济海无波小儒不得参戎事䞉赋新诗续雅歌和曽裘父韵送老人赴鎭九江边箭収声江不波庐山髙处与天摩向来只作青鞋计此去无如紫诏何尘满庾楼烦翦拂经余莲社更摩挲文成本自筹帷幄不数黥彭战伐多上丁斋宿青衿陪祀忆𥘉年老矣斋居重慨然爼豆不知鹅鹳事牲牢空荐犬羊羶北来𬒳发车连野东去乗槎浪接天汲汲两宫常旰食受膰归去泪如川和揔得居士康乐亭韵尚忆池塘梦阿连当时此意惜无传薪车不障洪河决乔木终随故国顚柳下煅工眞得道竹林酒友谩称贤先生义槩云天薄千载参渠活句禅寄张眞父舎人玉珮琼琚岀近班仙槎从此到人间聊须海内无双士徃鎭坤维百二关御府应留霜简看郷人休羡锦衣还呜唿国歩艰危日𥙷衮悬知欠仲山又投分平生不数人忆陪文馆笑谈新资中宰树㸔成拱荆府诗筒迹又陈巳恨别离空歳月那知解后亦参辰古来命驾须千里薄宦区区愧此身中秋观月齐云楼用孙昌符韵玉宇无尘夜气清银河彻底素波明人应好月同千里身在髙楼近五城丹桂定知怜我老緑尊何惜为君倾建章鳷鹊当年梦便欲凭空上玉京题鲁如晦通隠先生早结社中莲覆锦凭熊亦偶然不向江湖忘魏阙故应山泽有儒仙十洲便着登瀛士三径难留避世贤我亦经营一丘壑问公先乞小壷天同胡邦衡夜直慕用髙名二十年敢期丹地接周旋先生义与云天薄老去心如铁石坚梦了琼崖身益壮烟销金坞臭空传一尊莫惜空相属宫漏穿花夜色鲜雪晴成五十六字鸟乌声乐作𥘉晴日到南䆫气象新天接琼瑶三万顷树明组练五千人巳从炎海消隂盭更与神臯洗战尘曾侍严宸知帝力隆兴借与万方春将如会稽寄曽吉甫起居一代文章老阙寄音书恰二年诗债未还縁懒拙官游如此竟危顚会稽旧有探书穴贺监应㝷载酒舡我欲从公留十日问公乞句手亲编过昭亭哭二弟墓陌上春风乆矣归墓头衰草正迷离白头未抆三年泪黄壤长埋短世悲忆昔追游常并辔只今独徃更题诗两儿二弟俱冥漠顾影伶俜欲语谁赠邕州滕史君千骑东方白玉镳十眉环坐紫檀槽安南都护来鳌禁建武将军握豹韬瘴雨蛮烟惊鼓角朔云边雪满旌旄夕烽不到甘泉殿尺一徴还近赭𫀆于湖居士文集卷第六于湖居士文集于湖居士文集卷第七于湖居士文集卷第七律诗齐山江山平逺三千里水石嵌空二百巖地辟天开成洞府峯回路转有精篮九华郄立才堪倚万井横陈我所监欲赋齐山无杰句梦中危壁尚巉巉夜读五公楚东酬唱辄书其后呈龟龄同是清都紫府仙帝敎弹压楚山川星躔错落珠连纬岳鎭岧嶤柱倚天宫羽在县金奏合骅骝参队寳花鲜平生我亦诗成廦却悔来迟不与编荐福观何卿壁间诗对之怅然次前韵金华老子定臞仙翰墨文章徧两川遗迹已惊风落木髙名依旧日行天人间易得朱颜老寺壁空悬玉唾鲜欲继三贤歌薤露严诗杜集傥同编再用韵作五公诗公如韩子定飞仙更喜门人老玉川莫説诗筒频度岭即看侯弁去朝天飞龙位正云霄近集鳯楼髙采色鲜我欲扁舟君记否但教归去杂民编蒙侍御丈再用韵作送行诗走笔和荅迫放舡不暇工也忆曽緫领道山仙自挽狂澜制百川廷䇿万言功盖世台评三上力回天楚东賸喜诗邮速天北催颁诏墨鲜老我江湖堪野史看公勲业手亲编龟龄携具同景卢嘉叟饯别于荐福即席再用韵赋四客诗使君领客访金仙小队旌旗锦一川我欲采芝非辟世公当立极要擎天诗声政尔容传藁僧律何甞禁割鲜一笑番阳逢歳熟问公钟磬几时编登清音堂其下琵琶洲也再用韵夜横霜竹梦游仙晓到余干月满川山遶楼台欲无地水环洲渚更连天明霞一抹朱絃直芳草分垂緑绶鲜却忆洞庭张乐地石钟浮磬定同编余干赵公頙贒宗室也魏公题其堂曰养正且爲作铭取易頥之义刻碑堂上予过之爲赋诗眼里纷纷不要同从教三径满蒿蓬肯来与子谈周易此去何人识魏公家近星辰双阙北身居烟浪五湖东清台有日占云气一丈丰碑夜贯虹鸡笼福地在歴阳将至丰城望一山宛然感之赋诗黄茅白苇径才通忽见晴岚扫翠空从吏只今俱蜑户仙山何许是鸡笼逢人渐觉交游少问路仍行盗贼中自是麄才合麄使瘴郷那得便途穷午憩道傍人家一崦人家竹树凉午隂深处着胡床石泉政似煑茗沸稲花已作炊秔香梦到家园归自好起㝷官路去何长尘埃满面迎西日底处青山是故郷入清江界地名九叚田沃壤百里黄云际天他处未有也野水弥漫欲涨川稲云烘日更连天定无适粤千金橐可买临江九段田黄犊眠边髙树䕃白鸡啼处远炊烟此中若许投簮绂便老耡耰卜数椽题呉城庙乞得东归一信风敬持牲酒扣灵宫千㝷石甃苍藤合百歳神仓赤眚空浥浥午隂移岸树萧萧凉意满舡蓬杖藜更作僧坊去借壁题诗却未工呈枢宻刘恭父鼎席方虚望巳隆上游那得更烦公敢言两鎭成交契自是孤根累化工旧弼新开元帅府闲官且领太平宫归家浄洗如椽笔凖拟燕然勒骏功子功𥙷之逺送海错甚珍白彘乌羊见未曽青蛇赤蚁当常珍忽惊海物来登坐能致南烹有故人万里漂流怜逐食百年麄粝愧甞新新篘恰趂来时熟细酌梅花雪片春张仲钦朝阳亭便合朝阳作鳯鸣江亭聊此驻脩程南瞻御路临双阙东望仙家接五城日上白门兵气静春归淮浦暗潮平遥怜莫府文书省时下沧浪自濯缨次韵明年余爲桂州仲钦以常参官十六人荐爲广西提点刑狱公事又明年余罢去仲钦直秘阁寔代余盖仲钦常游朝阳巖而乐之于余之行也仲钦置酒巖上诸侯賔客咸集顾不可以无语乃赓建康之诗以记余与仲钦事契如此爲岭表异日雄观云空巖相望一牛鸣不要邮籖报水程天接海光通外徼地连江势挟重城丝纶叠至龙恩重绣斧前驱蜑雾平鳯阁鸾台有虚位请君从此振朝缨又饥肠得酒作雷鸣痛饮狂歌不自程坐上波澜生健笔归来钟鼔动严城不应此地淹鸿业盍与吾君致太平伏枥壮心犹未已湏君爲我请长缨送张司户还蜀似向川人有夙縁交游存殁最多贤今年𥘉识张公子六月还寻上水舡万里亲庭心巳到一杯别酒意空传西行賸有新诗句寄我应书十様牋和仲弥性烟霏佳句兼简贰车收歛经纶寄一麾戯分风月与烟霏醉余綵笔三千首老去苍官四十围露菊漙秋催落帽蜡花摧夜照更衣登临纵好难留滞白髪双亲待汝归又引手星辰逼太微盪胷云物散空霏莫山好处青成案秋月明时雪打围竹洗佳人千点涙荷飜仙子六铢衣西巖定有渔翁宿障雨拦风不肯归庾楼和林黄中韵九月扁舟下水风一尊佳处与君同眼髙四海氛尘外诗在千山紫翠中倾坐只惊谈麈白踏筵不怕舞衫红楼头今古无穷事醉倚胡牀月满空髙逺亭和林黄中韵檐桷飞翔入太空下窥庐岳最髙峯亭如岘首应遗爱诗比西湖欲亢宗天上唤君从此近酒边着我几时重慿䦨欲去仍回首谁与佳名自点胷与同僚十五人谢晴东明得渊字灵光便满恒沙界大士重来七十年秋入郊原成乐歳风随箫鼔散香烟定知蛮獠安三窟更遣蛟龙閟九渊太守忧民但逃责所忻毕至有群贤释奠又领诸儒欵泮宫车书同处礼应同栢庭老影留江月竹屋寒声作社风坐客语残香一穂候人催起鼓三通归来税冕仍分肉更觉休官兴未穷风雨石首呈同行寄荆州僚旧昨日离筵酒未醒今朝风雨暗江亭近人积水春全緑隔岸荒山夜却青野吏衣冠行木偶客舡灯火散踈星寛程且作三旬约要看庐山紫翠屏江行再用前韵泽畔行吟我独醒归程不计短长亭西风送浪头头白芳草随人叚叚青昨夜踈蓬犹窘雨今朝严鼓欲侵星无人去唤华容宰画我江行作小屏次韵黄子余缩肩得句极酸寒何似黄郎咳唾间少日曽经诸老学传家自有祖师关词林根柢今谁在振古风流要力还我老故应无用此因君犹欲更晞颜去临川书西津渔家作客临川又一年却寻归路浅滩舡宦游到处眞聊尔别恨何湏更黯然夹道长红惭父老绕城浓碧记山川无端此地成留滞定自从渠有宿縁将至池阳呈鲁使君珍重池阳鲁使君忘年交契独情亲江山佳处公开府风雨来时我问津翠逼笋舆松径合緑随秧马稻畦新东归賸作登临好病怯诗肠故恼人上元设醮毕作长句緑简朱书自叩眞复炉香雾晚絪緼雪花便作茶花白春色还随月色新江涨不忧堤万丈年丰何啻粟千囷微生只拟休官去拜胙归来吉梦频齐安郡夫人挽章储祥呉越王家子嫓德蓬莱阁上仙汤沭几年开大国笄珈长夜揜穷泉鸾台晓月悲尘镜鳯轸春风泣断絃木落荄枯何限恨藁砧应赋悼亡篇于湖居士文集卷第七于湖居士文集于湖居士文集卷第八于湖居士文集卷第八律诗贺郊祀臣恭惟皇帝陛下饬躬斋精祗见郊庙神灵昭答符瑞纷委臣猥叨奉引与觌熈事窃慕天保归羙之义昧死再拜上郊祀庆成诗一章句格浅鄙不足以铺张鉅丽垂示无极臣不胜恐惧惟陛下幸赦汉统千龄接虞衡七政齐德馨天自飨容祲古犹稽舆卫钩陈北衣冠观阙西雨先清道跸寒避礼神圭方士朝仙仗宫垣挟御堤庙芝楹叠璧帝乐字连奎虚次尤祗慄怀亲极惨悽珠旒依玉色兰炬映璇题两相𥘉扶翼崇坛六降隮髙灵森欲堕诸福应如携燎夜坛三烛凌霜甲万犀宗藩申宝酌祕检护金泥奉引星辰烂旋归锦绣迷端门临五鳯歩辇驻双霓日照云裳委风含綵筤低和声翔四表嘉泽浸羣黎盛事眞寥廓微生荷奨提侍祠叨执爵着籍缪通闺异宠何由报孤忠誓不睽裁诗独惭晚犹得并凫鹥送颜廷藻归三衢歳事今如此公归意若何倚门亲望切传舎客愁多羙䜟当圆石仙游看烂柯一科须俯拾五字要长哦送郭遐龄去从公府辟不爲故人留国士眞如此台家合见収声名早多误功业晚方优不必毛锥子相期定逺侯次家君韵栢禅工立雪松寿不凋寒笔底波澜壮胷中宇宙寛登车慵揽辔投檄愿休官四海英名满悬知䄂手难又忆昔金门直通班玉殿寒风云黄道近日月太虚寛法锦罗千仗宫花覆百官江湖歳将晚未觉报君难题玄英先生庙木老参天直江清白日闲先生元不死遗庙亦空山文采云仍似风流正始间平生子严子髙处得追攀谨和老人贻具圎复之什儒名参墨行诗律傲宗风老去能从我生来未识公据梧心巳死行李歳将穷应见维摩诘天花结习空和王景文陆行忌豺虎水去怯风波世路险犹尔客中愁更多吾生眞漫与天道合如何千古兴亡意临风一放歌又斯文到之子砥柱阅頽波致主规模别伤时疾疢多大臣谗贾谊逆旅欠常何无路排阊阖聊当扣角歌又王师行六月淮海静无波元老前筹宻诸军捷奏多西风向萧瑟北顾要谁何闻说收兵后讴吟杂雅歌即事简苏廷藻落日边书急秋风战鼓多私忧眞过计长筭合如何尽歛清淮戍仍收瀚海波栖迟一尊酒幽恨满关河和韩中父天入南郊白云连朔野昬㢸臣开盛府殇虏哭新䰟闻道通轺传何当拜寝园荒寒歳将晚愁絶更堪言又东隣子韩子忧国忘晨昬也作漳濵卧谁招楚些䰟旧勲留幙府新渥到丘园家法传来乆迟君一尽言东垻固城朝送客东垻晩留侬浙近风烟好春回港汊通北来愁乱辙南去喜踈蓬不是趋朝市松江学钓翁过建德古县依山住肩舆带雨来间阎无地着巖壑有天开野驿编青竹公庭砌碧苔传闻长官好小泊亦佳哉龟龄侍御以番阳士子之意作五峯亭且赋诗某敬和庐山真满眼秀句忆东坡但遣佳名易悬知得士多云霄身巳近星象手能摩太守文章伯风行水自波过岳麓见子云题字偶逢来使因寄二诗籍甚韩公子情亲我弟兄星沙逢驿使岳麓见题名共作三年别相望五日程湘江接淮水寄与濯尘缨又故人应问我客里定何如马铺爲行馆鸡栖是使车四郊多贼垒五筦欠兵储此去无来鴈因人数寄书送刘子思送客古城东隂晴一日中旧怜杉桱碧新喜荔枝红香火藂祠冷鱼鰕小市空明朝万里别今夕此尊同月夜与蔡济忠曹公㑹汎舟自水东归一舸驾长风银河此路通波光连月白烛影到江红五岭经星外千山飓雾中不知今夜赏更有几人同鹿鸣燕明庭下温诏方岳贡羣贤巢鳯山中客栖鸾地上仙鱼龙回夜水鵰鹗在秋天添种家郷桂归途快着鞭訾洲即事一雨便清凉风回百草香云山米家画水竹辋川庄僧赋蠲新帖墻榛斩旧行归鞍乗晚霁空翠满轻装罢归亲老难爲住恩深许放归北行湘水阔南望瘴烟微兵卫收门㦸征尘上客衣遥知六七月喜气满庭闱罢归呈同官去年秋七月我犯瘴烟来赋少畬田熟徭归驿路开上恩均雨露孤迹返蒿莱想像山中趣参差屐齿苔又岭水常时急蛮山是处髙户输无翠羽溪瘴有黄茅游子归郷国斯人滞冗曹临分那忍别风里鬓萧骚赠江清卿岭海适相逢经年飓雾中官闲诗格进禄薄俸嚢空子昔南征鹤吾今北去鸿江湖渺何许听唳九霄风过灵川寄张仲钦兼赠王令尹尘沙行半日烟火是灵川县只三家市渠通十斛舡官空无见俸税重有荒田太息王郎子栖迟欲四年滑石重来滑石铺爲爱碧泉鸣古甃苔花澁虚檐桂月明乔林通夜气宻竹动秋声客里清凉地悠然一振缨兴安提封连岭海风土似江呉仙去山藏乳商归斗筭珠劭农多乐岁厉俗有通儒巳过炎关了吾行且缓驱炎关驱马度炎关身经瘴野还稍余衣带水巳尽劒铓山海月随人逺湘云似我闲不须占紫气游戯且人间蒸霞谷爲曹公㑹赋见说蒸霞谷连山只种桃𥙷成天五色散作佛千毫月底羣仙下风前细仗髙期君成美实归献赤霜𫀆登瀛桥爲曹公㑹赋从此上瀛洲虹蜺晚未收济川谁作楫浮海不乗桴弱水三万里五城十二楼读书羣玉府风𬒮揖丹丘丙戍七月望日自南台游福严书留山中乞我一枝笻经行又别峯水流仙界叶风落化城钟钖去泉无恙车行石有踪郄怜磨衲老曾见两儒宗和万老归途正辽邈此地更淹留落木千山夜空江万里秋聊爲无事饮莫赋畔牢愁明发催舡鼔风颿过橘洲再和吾行聊复尔处处贾胡留天入星沙晚风连梦泽秋未容诗作崇政要酒浇愁明月无人伴携君鹦鹉洲于湖居士文集卷第八于湖居士文集于湖居士文集卷第九于湖居士文集卷第九律诗三塔寺阻雨塔上一铃语湖头三日风苍山在烟外髙浪与天通市逈薪刍少僧残像敎空不妨留滞好且看夕阳红又倦客三杯酒髙僧一味茶凉风撼杨柳晴日丽荷花铎语时鸣塔渔歌晚钓槎停舻快清憩歩穏衬明霞过湘中得诗僧万致一于书无所不读非苟得诗名于僧中者余欲与俱还呉中而万家浯溪将结草庵其上送余至湘隂复归作四十字以别别去太匆匆回舡梦泽东拟寻行脚路怱遇打头风梵网威仪在天花结习空它年三百首吾爲子流通钦夫子明定叟夜话舟中钦夫说论语数解天地之心圣人之心尽在是矣明日赋诗以别江北我归去湘西君卜居谁知对牀语胜读十年书不饮淸无寐来朋乐有余明朝千里别宻处几曽踈送张立之赴临江判官珍重清江椽相从五见秋炎凉无改节夷险有忠谋莲幙开新府蒲帆漾小舟凄然洞庭野别意与川流黄陵庙百世黄陵庙凄凉屋数间只怜斑楚竹那记赭湘山访古韩碑在徴歌屈些闲虞嫔更尧女莫入水仙班磊石鼔发营田市帆收磊石山冰纨六十里烟髻两三鬟天气水云合人家网间晚来风更熟别浦棹歌还黄州平生闻赤壁今日到黄州古戍参差月空江浩荡秋艰难念时事留滞岂身谋索索悲风里沧浪亦白头东坡系舡着西日曵杖过东坡暗井蛙成部荒祠鸟作窠老仙骑鹤去穉子饭牛歌兴废何须问斯文自不磨过蕲口六奉寺丞仲文亲帖之贶今早本约来陈店复勤千骑至冶塘所以招迎之意甚厚感叹不巳赋此爲谢故人经岁别连日几封书不识江头路仍迂长者车追参空幕府牵挽到賔除太息交情薄多公不我踈临发再和水落鱼成塞风髙鴈欲书公爲东道主我滞北辕车边障无传警朝廷有拜除江干便迎候此别未云踈送仲子弟用同之韵凄然鸿鴈影晚岁索衣裘惜别湘江夜归程楚甸秋极知违定省不敢更淹留明月分携处无言只是愁送谢梦得归昭武莫吟青玉案恐弊黒貂裘国歩艰难日人间浩荡秋不须鸟工往且作贾胡留后夜回春阁凄然一叚愁和钦夫喜雨佛刹起香云髙低一雨均使君心未巳阁老句还新喜入村郷乐凉生瓮盎春莫嫌知稼穑我是种田人诗送荆州进士入都人才收楚产賔荐谨周官就日三呉近披风七泽寛解包珍贡入瑑玉寳光寒簇仗春旗里看君䇿治安城西晚歩呈王亮采城西行半日佳客偶相随古寺寻脩竹荒园读断碑三杯午时酒一簇晚沙旗春色从今好重来未可知压云亭登临多好处第一压云亭水作髙低白山分逺近青人家半烟树客柁满春汀䞉欲留连晚归时更摘星玉渊亭夜投寳觉寺径上玉渊亭崃束千崖水天分一叚星神光行熠燿空翠矗青冥雄观兼幽趣悠然寄独醒简寂观瀑水流红叶荒祠琐翠㣲紫霄人不到白鹤事全非苦笋今年少黄冠竟日饥摩挲石龙柱竚立爲歔欷皇甫坦所居石侧疑无路峯回别有天神泉通玉海帝画丽奎躔紫闼虽重到青瑶郄未镌直须香案吏爲冩白云篇出郊楚雾侵衣润湘江到眼明春连岳麓寺花满定王城佳客眞如此天公却不晴空𪷟殊可意沙湿马蹄轻酬朱元晦登定王台之作海内朱公子端能爲我来谭谐渺今古懽喜到舆台日月何曽蔽风云㑹有开登临一盃酒莫作楚囚哀吴伯承生孙交游共爲之喜凡七人分韵我亦从来识英物试敎啼看定何如某得啼定字得孙当賛喜唤客便分题楼鼔方行夜天星恰照奎熊罴通梦寐孔释自提携汤饼那应晚吾来爲止啼又呉郎薄轩冕市隐室垂罄儿孙忽成行乗除乃天定我女才三歳此事当退听賸欲便𣢾门积雨道苦泞赠王茂升荐士移书早论交识靣迟寛行十里路细读百篇诗句法能如此胷中定自竒不嫌知已少莫厌此官卑秋日郊居秋日郊扉乐心闲景趣闲风生踈竹里雨在片云间䟽港聊通水关门不碍山残书读未尽飞鸟暮云还中秋书事江月清光冷波亭夜色竒流萤翻露草倦鹊遶风枝素魄不长满故人频语离有怀千里恨若爲一杯辞请说归休好请说归休好扶行白髪亲访医无逺近买药辨新陈索酒兼邻罋要賔尽里人短长无不可且得是闲身又请说归休好从今自在闲新除叠黄𥿄奋隐接青山竹遶披风榭芦藏钓月湾田间四时景何处不开颜喜归作月地参差影风檐取次花酒爲春主掌贫是老生涯湖海扁舟去江淮到处家扶持两仙伯丹鼎绚彤霞故年家姚公挽章世德方隆报君恩未及封起家惟子好弗寿竟谁钟无复时中圣遥怜不相舂只鸡吾阻往抆泪睇乔松于湖居士文集卷第九于湖居士文集于湖居士文集卷第十于湖居士文集卷第十絶句殿庐偶成帘幙垂垂燕子风宫花春尽翠隂浓日长禁直文书静宝爇时时一拆封和刘国正覔雌黄刘郎家具少于车只有诗囊未厌渠乞与丹铅将底用点勘腹中行秘书又蛮牋欹斜落杰句清似秋月横蛾眉口中雌黄葢天下聊欲教我烦新诗蜡梅满面宫粒淡淡黄绛纱封蜡贮幽香遥怜未识春消息乞与一枝教断肠次韵左举善木樨想见秋花揷满头遥怜不负此山游一枝併与诗筒馈气压西湖万斛秋以茶芽焦坑送周徳友徳友来索赐茶仆无之也帝家好赐矞云龙秪到调元六七公頼有家山供小草犹堪诗老荐春风又仇池诗中识焦坑风味官焙可抗行鑚余权倖亦及我十辈走前公试烹蕲春道中霜净波平水落湾我行正在画图间帘钩不用怕风日且㸔江南江北山次江州王知府叔坚韵说河不救痴儿渴砥柱乃障頽波流庾公楼中三昧手何时归侍殿西头又霜余江北山如画歳晚家乡稻作京万里公方黄鹄举扁舟我自白鸥盟又今朝放缆好天色过午忽作打头风却望江州才十里我船且系芦花中又庐山突兀上霄汉使君豪气与相醻庐山虽好不足恋归矣当爲苍生谋又连城䑕璞不足唾千金敝帚谁能醻只今机㑹不容髪愿借前箸君当谋又谷帘酿酒极清美风味大似主人翁我有一尊正倾写却思烟雨庾楼中又何人列屋闭婵姢忆对清歌重慨然一笑相怜穷相眼谩撩诗思入愁边又经行有恨是隂雨不见香炉生紫烟安得草堂容一榻聴松聼水日髙眠道间见梅寒女生来不解粧天然玉色照孤芳疎篱茅舎无端恨故有幽人与断肠题定山寺蹇驴夜入定山寺古屋贮月松风清止闻挂塔一铃语不见撞钟千指迎又千山苍茫月东出万木摆摇风怒号幽人隐几抚羣动清灯明灭炉烟髙昭亭食柑一䨇分我洞庭秋梨枣傍观不那羞唤得风霜回齿颊夜㝷清梦五湖舟和如庵厌聼诸方三昧禅却思夜雨对床眠欲知千偈如翻水㸔取朝来緑涨川又不谈世法不谈禅彻暁齁齁一觉眠箇裹神通元不小回风急雨震山川又朝供炉香夜供灯闲来落得困瞢腾如庵许我参堂去长作昭亭粥饭僧又一灯分作百千灯光徧河沙正鬰腾稽首应庵休拣择直须传与在家僧又道人受偈自然灯笔底光芒夜夜腾诗成十手不供写凿齿敢对弥天僧又飞蛾扑扑误占灯火色何人要上腾我巳澹然忘世味蒲团𥿄帐只依僧枫桥四年忽忽两经过古岸依然窣堵波借我绳牀消午暑乱蝉鸣处竹隂多题西湖可赋轩风光猎猎上乌巾不那西湖烂熳春借我绳牀对脩竹爲君一洗软红尘题胡敦约山行图松行石磴两﨑岖此去长安路更迂底箇官侬强徤在葛巾芒屩自骑驴从张唐卿乞韭黄雪压畦蔬僮手皲度郎多日欠常珍悬知旅食𥘉无恙窖里黄芽借得春送𥿄衾韩中父韩郎香尽诸缘絶坏衲篝灯供佛熏乞与𥿄衾绵様暖撩教醉里梦纷纭又了知梦境皆虚妄妄念常从梦处开败子道心因此梦梦成还我𥿄衾来再用韵雪中纸衾有竒趣煖香夜作椒兰熏毗耶丈室本无病天女爲散花纷纭又雪花如席风色恶拥被围炉门不开我亦穷阎车马絶一杯相属望君来将至宣城和壁间韵寄王宣子一笑归来见在身倒倾江水洗缁尘骑驴缓缓东风里知有工夫展故人寄当涂王守叔坚隔江灯火夜深明见说江城犬不惊黠虏头颅当献社使君胷次有长城隐静覔杉株旧闻隐静庭前栢虎啸龙吟三十秋我亦经营一丘壑无根树子却须求题夏氏庄平湖漠漠雨霏霏压水人家燕子飞欲向湖东问春色杏花无数点征衣舟中即事夜行水澁舟难进月白林稀鸟易惊老去不堪霜露力尊中微觉似多情小憇孙氏竹轩观诸公诗开轩种竹仍留客想见此翁强健时借我绳牀小盘薄爲君试读壁间诗又种竹主人今白髪题诗客子半青云北来南去何时了风月依然只此君王龟龄遣妓送酒赐诗走笔爲谢不复襄王梦里云纷纷缟袂与青裙鸣鞭枉送斋中酿病彻杯觞欠薄醺与荐福湖上童童百畒隂丹楼碧阁照清深不嫌歌板相喧聒要见桃花印此心丰城观音院有胡明仲范伯达汪彦章诸公题字中兴人物数诸公遗墨凄然野寺中欲访英灵无处所独搔蓬鬓立西风入桂林歇滑石驿题碧玉泉百折﨑岖岭路头一环清駚石间流须君净洗南来眼此去山川胜北州明年重过次韵六言世事风经两过此身遇坎乗流折腰不爲五斗辙环或徧九州和都运判院韵辄记即事登临不但爲山水玉节政尔观民风因君引我看胜处诗在千山烟雨中又平生烟霞成痼疾置在朝市殊不冝梦㝷归路向何许淮南小山生桂枝又先生名字帝所识三节在道巳相望早晚鸣珂朝玉阙朱衣正在殿中央又便建油幢上木天棠隂元不用蒲鞭南州小试调元手国歩多难政要贤又緑簔青笠舟一叶黄麻紫诰言如纶君扶日月行黄道我向江湖作散人又盆池虽小亦清深要看澄泓印此心不嫌蛙黾相喧聒夜静恐有蛟龙吟又君诗我续貂不足曹郐大楚非匹俦要知二人唱必和异日盛事传中州敬谢经略秘阁余甘汤甘言误我三折臂良药爲洗五斗肠欲知苦过味方永请试君家肘后方又此老才堪上諌坡南州留滞意如何还将苦口劘英主毉国悬知药笼多德庆范监州以子石砚宠假虽小而竒戯作曽侍虚皇玉案前夜书蠒纸笔如椽莫嫌此石规模小一寸玄云万斛泉又端溪别驾极风流白璧明珠不暗投笑我支牀巳多许须君隐几更冥搜以水仙花供都运判院十月西湖冰齿凉梅间松下小齐房幽芳靓色天爲笑落莫南来也自香又瘴土风烟那有此却疑姑射是前身冰肌玉骨谁消得付与霜台衣绣人再和雪屋因君发妙思作歌可比汉芝房根尘巳证清净慧鼻观仍薰知见香又玉壷寒露映眞色雾阁云䆫立半身可但凌波学仙子絶怜空谷有佳人和仲钦题粉巖一麾縻我欠追从怅望千山紫翠重忽向邮筒得新句知君正在碧莲峯仲钦寄民爲重斋诗和荅斋中寒日影珑葱斋外参天十八公二十四州民乐否莫教一物怨途穷又玉节南来两使星埋轮折槛有家声不嫌斋榜民爲重去国当时一叶轻又德意丁宁到緑林都捐刀劒作斋民皇华入奏天颜喜趂得朝元第四春又行边使者几时回寄我清风欲满怀巳把十诗镌乐石爲公满意落新斋又蛮烟瘴雨侵行李每向南云有所思定自爲民忘渉险请君细读寄来诗赠珪老求竹东䆫便种千竿竹准拟清风六月凉传语报恩珪长老相烦去作竹街坊于湖居士文集卷第十于湖居士文集于湖居士文集卷第十一于湖居士文集卷第十一絶句偶得四月菊以奉提刑运使午隂篱落小裴回厎许清香鼻观来定自霜台风力峻故敎霜菊暑中开又金缕裁衣玉缀裳扫除瘴暑作秋香一杯拟做重阳赏更借西风一夜凉偶得新茶献提刑文旣寿北堂太夫人亦可助齐眉之饷也龙焙新春出尚方细官佳句揔堪甞遥知举桉齐眉处再拜萱堂寿未央郑义宁送莼菜我梦扁舟震泽风莼羹到筯晚盘空那知岭海炎蒸地也有青丝满碧笼赠甘法曹北岳仙人汗漫游斯文曾到海边州谁怜诗礼甘公子牢落青衫向白头赠刘全州子龟从兄弟山到湘中青未了月横岭北夜何其问字刘郎能载酒爲渠更赋一篇诗和蔡济忠溪上一潭秋水不见厎十里暮山无断头长恨公余过溪晩放敎明月上扁舟广右无笔刘子思携一束来择其尤者作字但如此它日中州有笔当爱惜也刘侯赠我笔一束笔锋如锥管如玉不嫌夜艾剪银烛爲君一扫千兎秃登七星山呈仲钦魁杓历历控云岚地阔天虚万象涵不与天公管喉舌犹堪岳立鎭湘南又便驱匹马出烟岚圣主恩深若海涵却到玑衡髙处望白云无数满江南寿老迓使者以斋素不置饯火云飞电逺连天太息斋厨几不羶定自随车有甘雨爲言星使早加鞭又藩府东行迓绣衣海云山月照旌麾锦囊賸有新诗句寄与幽人莫遣迟临桂令以荐当趋朝置酒召客戯作二十八字遣六从事佐之寿其太夫人双凫旧作朝天计一鹗新收荐士书不惜持杯相煖热白头慈母最怜渠风洞山入乌蛮连越嶲天开斗野对珠宫应怜岭海长炎热乞与清凉万窍风罗江驿湘南湘北三十里六月七月再经过紫荆花开白酒贱柰此湘中风月何秦城堑山堙谷北防胡南筑坚城更逺图桂海冰天尘不动那知壠上两耕夫龟潭浯溪见渠文字古龟潭有此竹石幽王孙卖药城市去江雨过时余独游早发衡山飞廉盛怒土囊口羙满风㠶眞快哉后日南山山下过更留余力扫尘埃西湖岸草汀花对夕阳满船新月夜鸣榔秋清菡蓞红千柄风静瑠璃碧一方舟中扁舟东去几时还身寄云涛泱间一夜橹声鸣到晓觉来满眼是它山又山围平逺水浮天目送归鸿落照边好趂新年酿云液归来犹及牡丹前又乱山深崦小蹊斜野水微茫浸断霞一笛晩风生碧树始知林里有人家又南来北去秪纷纷又过荆山一月春笑杀风前桃李树飘蓬犹作未归人又泊船江口夜深深月傍蓬䆫照浅斟隔岸渔灯半明灭不眠空有故人心喜雨已晴复雨雨还晴惯阅人间梦不惊小立栏干搔短发乱云飞度夕阳城谢黄主管一杯爲我贳天刑便觉人间有独醒忆昨金华侍经席曽分甘露饮春庭有怀故人春梦谁复见故园梨花二月天丁祝主人时醉赏荆州寒食又经年广右道中参天古木緑隂合峻极层峦瀑布长啼鸟一声家万里依然无语对斜阳又触鼻野花香泛泛劝归啼鸟意谆谆岭南三月巳烦暑犹向江头细问津赠鹿苑信公诗禅诗卷随身四十年忙时参得竹箄禅而今投老湘西寺卧看湘江水拍天又句中有眼悟方知悟处还同病着锥一箇机关无两用鸟窠拈起布毛吹闻德逺与曽裘甫黎师侯㑹饮范周士所海棠开后碧桃开寒食人家燕子来一病闭门三十日更无屐齿到苍苔又张饮名园乐有余奉常何苦但斋居一杯我亦垂涎甚病起无聊只羡渠又臞曽句法早知名新筑诗坛五字城不要绨𫀆怜范叔应将石鼎调弥明水仙净色只应撩处士国香今不落民家江城望断春消息故遣诗人咏此花赋衡山张氏米帖人物千年海岳翁笔精墨妙与天通传闻有帖藏张姓怪底湘江月贯虹借魏元理画复古殿中留醉墨只今神品世间无衡山尚画传家宝花鸭来禽肯借不钦夫折赠海桐赋诗定叟晦夫皆和某敬报况童童翠盖拥天香竆巷无人亦自芳能致诗豪四公子不教辜负好风光赠周义山子季隐廼翁几年在黄阁郎君四十犹白丁一家荥瘁不足遒谁持此意闻天庭枢宻端明先生宠分新茶将以丽句穆然清风乆矣不作感叹之余辄敢属和伐山万鼔震春雷春郷家山挽得回定自君王思苦口便同金鼎荐盐梅又先生笔势挟风雷春色先从笔底回郄笑麄官成漫与望林止渴竟无梅又诗肠隐隐转饥雷春困无人与唤回强续新诗终不似空传衣钵向黄梅送慈曼如金山迎印老住大潙传语金山山下龙乞将上水一㠶风道人自有飞空钖只载中泠十丈洪小山书院万里清江占一湾藂生桂树点幽闲谁人得似刘郎子赋到淮南大小山舟中热甚从鄂守李寿翁乞冰雪樱桃熟颗樱桃和露摘新冰削玉辟风开南楼纵作一水隔不遣小舟冲浪来夜半走笔酬寿翁短蓬掀舞不得寐忽枉新诗手自开主人留客不作意更送一江风雨来又二年尘土堆中坐一到南楼眼暂开风静江平留不得待教黄鹄送诗来琵琶亭江州司马旧知音流落江湖感更深万里故人明月夜琵琶不作亦沾襟又浔阳江上琵琶月彭泽门前杨柳风两贤抵许不相似哀乐虽殊吾意同过三塔寺湖光㶑灔接天浮风卷银涛未肯休夜岸系舟来古塔不妨踪迹更迟留又层峦叠嶂几重重万顷烟波浩渺中钓艇未归饶夕照耳边芦苇战寒风于湖居士文集卷第十一于湖居士文集于湖居士文集卷第十二于湖居士文集卷第十二絶句玉渊灵源直上与天通借路来从五老峯试向栏干敲拄杖爲君唤起玉渊龙万杉寺庄田揔是昭陵赐更着官船载御书今日残僧无饭喫却催积欠意何如又老榦参天一万株庐山佳处着浮图只因买断山中景破费神龙百斛珠楞伽寺朱砂峯下楞伽寺白发僧生乙丑年乞我一杯清净水爲扶脚力上层巓又天围欲尽三千界地险眞成百二关不向中峯最髙处诸君元未识庐山又山北山南劫火余如何留得此僧居可怜钟阁三枝竹无复山房万卷书鸾溪苍龙翔舞余千仞瀑水奔流欲百盘定自山灵怜寂寞故教临镜有窥鸾漪澜堂水漫春洲到处通樯竿无数挿空蒙主人只爱堂前木不放庐山入眼中和家君韵寄舅氏夷齐之清格鄙顽孳孳盗跖何曽闲空斋风定香缕直但有书册犹相关送猿翟伯寿万里归来无首蓿扁舟共载两猿君今日送君向何处黄鸖山中多白云奉题冨文横舟山林城市不相得此处俱胜天下降欲展江天一千里横舟西南更开䆫子余许修草堂遣句劝请莲社高人乆寂寥草堂风物故萧萧追还旧观须公等唤我它年寄一瓢次韵南轩喜雨午䆫熘雨忽潺潺想见欣然阡陌间敬简堂中有新事水满新池雨满山又北风吹云如裂丝赤龙卷水尾倒垂雷轰电激不敢驻驱入吾家喜雨诗又天公有意不作难一雨千里须臾间但得湖南今歳熟我亦腰鎌归故山又使君保障仍蠒丝可怜民屋如罄垂今朝一雨秋事了便可髙咏丰年诗送茶头纲八饼宻云龙曽侍虚皇拆御封今日湘中见新夸唤回清梦九烟重从呉伯承乞茶三月新茶犹未识作诗去问野堂君春风有脚家家到定爲麄官不见分送僧游天台寳刹慿虚五百仙犹将心事向尘边烦君试问桥东寺若箇而今又应縁石惠叔以石斛爲贶因笔赋诗截得苍山一叚秋千峯万壑翠光浮虚堂百尺瑠璃簟对此眞堪作卧游题赵知府墓翁仲无声石马闲墓门萧瑟锁青烟故人仰卧青松下落日孤村闻杜䳌朝谒南岳泰常嵩岱拱神州玉帛闲来四十秋却到朱明回北首忧时泪作九江流题方务德静江所作雪观昔日主人今法从空留伟观古城隅邦人指点思遗爱我亦先生屋上乌和伯承送茶韵佳句新茶亦太竒甞新即日未全迟扫除鴈鹜行边事细辗春风细读诗和伯承惠笋锦箨离离郷触藩怒雷挟雨更追奔絶甘赖有呉公子菌蠢猫头不足论又楚产惟渠可定交时时隔壁望烟梢巳烦穉子来相过更有新诗送岛郊有怀长沙知识呈钦夫兄弟顺宁去覆郎官锦府谷仍监太府钱唯有吾宗老兄弟闭门依旧絶韦编又春风花柳又芳妍更接髯郎水竹园小阁横桥俱胜絶只应欠我共开尊又召公分陜是东邻天逺堂中好主人更喜新来黄太史賸拚佳句了新春又髯郎髙卧元无恙何日湘濵具一舟肯约春风同过我爲公酾酒䏑肥牛又洛阳家世邢郎子间止逍遥自在身病肺秋来定甦眚可能乗兴到沙津题塔子寺酴醿压架玉交加深院无人有落花却忆江南田舎乐旋敲生火煑新茶题断堤寺柔桑细麦緑油油云水烘春烂不收马上困来寻歇处断堤寺里半时留又堤边杨柳宻藏鵶堤上游人两髻丫可惜行春来较晚谁家留得碧桃花又古寺留春最得多紫㣲花畔海棠窠无人歳晚同幽独古栢隂森着薜萝德化漪岚堂感二林碑六言两林文章翰墨只今尘上墻隂炎凉莫作世态是非当印吾心钦夫遣送箭笋日铸甚珍用所寄伯承韵作六言便请过临君家稚箭寳茗赐出太官水衡巳约髯呉过我更须君来细评钦夫和六言再用韵君诗与物俱妙鄙夫那敢抗衡芭蕉辟君三舎笋脯亦须改评游湖山赠圎禅六言素香无脂粉气好语谐韶濩音有人问西来意门前秋水沉沉送万老六言桑下不须再宿囊中莫留一钱打鼔退高台寺洗脚上五湖船次东坡先生韵微凉入舡䆫秋水满湘浦过尽前头滩只得夜来雨又人鱼不相及挂颊以香饵因循十年错归计觉今是又悠然望江南日岀烟霭微倚门双白发屈指待儿归又渔师来卖鱼舡小风荡漾得钱瞥波去不怕江流涨又朝发方良矶莫宿白水湾寛作一月程须见江南山又我程可黙数中秋过江池趂得江南米新舂玉满箕又栈羊割肥红社罋拨浓緑再拜爲亲寿起舞自作曲又闭门静观心踵息閟天和从渠江头人尺水一丈波题福严寺行者堂挥毫髙山巓余墨走龙虵请收今夜雨爲汝洗袈纱题梅坞图尹孺文往时住庐山名所居曰梅坞盖一丘一壑自在孺文胷中触于外者感乎内信乎其有乐于此也孺文遇异人得丹灶术蠲痾起死探囊一笑客建康市乆之解后故人恐其遂忘归也爲此图殆骚人赋招隠之意然圣贤之学不但爲已孺文穷困悼无以施诸人一寓之药眞得道者所爲傥又欲按图寻故巢翩然而往其可乎哉我曽到梅坞正自画不如是处有风月君无怀故居赠赵签赵侯冨贵种自有巖壑姿同姓古所敦早晩踏天墀归宗寺两峰双涧水万古一篇诗玉局竟仙去空山无此碑烟雨观七泽䦨干外兹游亦壮哉主人何处去犹未赋归来题朱元晦所书凯歌卷后我词不足録聊以醒渠醉更参三十年当与风子对赠万上座过了铁围山复生金莲台与问万上座一笑愁容开野牧图呉牛三十角乆与牧相忘忽忆淮南路春风满柘冈又秋晚稻生孙催科不到门人闲牛亦乐随意过前村题画权郎笔墨禅往者屡参请斯人骨巳朽妙处一笑领于湖居士文集卷第十二于湖居士文集于湖居士文集卷第十三于湖居士文集卷之第十三文原芝绍兴二十四年芝产于太庙楹当仁宗英宗之室诏羣臣毕观奉表文德殿贺旣二年芝复生其处校书郎张某作原芝曰非天私我有宋我祖宗在天笃丕祐于子孙明告之符于惟钦哉在昔仁祖登三咸五以天下爲公授我英祖以永我基祚于惟钦哉我圣天子躬济大业旣平旣治上恬下嬉惟大本未立社稷宗庙之灵亦靡克宁飨有烨兹芝胡爲乎来天维显思命不易哉和气致祥敢曰不然曷不于他乃庙产旃曷不于他惟二宗之室曷不于他再歳再岀于惟钦哉天意则然我祖宗之意则然于惟钦哉我二三辅臣以告我圣天子告我圣天子承天之意承祖宗之意早定大计惟一无贰纷以贰起辛伯有言惟贰惟一治忽所原匪弗图之忧惟贰之惧敢告圣天子爲万世虑蠢尔小子越职罪死弗罪以思惟二三辅臣以思以谋告圣天子言有一得以禆吾国万死奚恤渠敢爱死而畏越厥职记游无穷斋记人之心思无不至也一息之顷北可以燕南可以越夫物之善游莫心若也方在越也则目之所营足之所履越之山川城郭也而燕不与焉及其至于燕也犹在越也夫一息之顷也一心之思也而燕越不能以相通何也思爲之碍也故一物入于思一物爲之碍一事入于思一事爲之碍吾虽欲游而事与物者留之其能无所不通而无所不至也哉子张子谓子郭子曰子好游乎子必无思而后可以游于无穷虽然无思者圣人之学也而吾与子何足以知之尝试与子取其似者而言之子甞寐而无梦矣乎寐而无梦非无思也神潜而心不用也方是之时可喜可怒可哀可乐者纷于吾前而吾心不知焉则亦近于圣人之寐而无思也巳夫昔之游不遂者以吾之思累之今吾嗒然自放于一榻之上子欲求吾心之所在了不可得其游燕耶越耶其在天地之间耶其岀天入神而与化终始耶子固不能知之而吾亦安能知之岂独吾不知之虽有圣人亦安能知之故名吾寝斋曰游无穷于子何如郭子曰信斯言也则子所不能自同于圣人者直在于寤寐之间岂其然耶张子曰然吾方欲就睡须子他日来爲子言之绍兴戊寅三月记宣州修城记宣爲城西南负山东北踞溪流幅贠三千四百歩建炎中侍御史直龙图阁㑹稽李公甞守以支溃卒围阅月引去公益治城具器用严爲之备当是时江淮之间靡焉骚动惟宣以城坚好故不𬒳兵宣之人德李公尸而祝之盖距今辛巳余三十年矣而定陶任公亦以御史直龙图阁继李之绩惟定陶公德成而行尊实大而声宏刚方以立朝岂弟以牧民民听旣孚吏虔弗媮教条一施事讫于理乃视城垒东倾西决乃阅戎器剥折蠹败公耸然惧曰吾惟守土不此之务吾失职矣即日出令裒材揆功易圯以坚増庳爲崇尺积寸㑹役有成数檄召下县使以徒集程督有制犒赐有时无偏徭无堕工一月而栽再月而毕干雉云矗百楼山峙屹嶪岋峨若化而岀池隍険幽门闼回阻谁何周严至者神沮凡城所须无一不给旣又冶金伐石刓革揉木杀傅羽濡筋削角练工之良大治兵械戈劒弓矢兠㦸帜视诸故府乃易乃饬枚计其凡四十万有竒邦人士女四方賔客骇叹其成天造鬼设冬十月虏驱絶淮翦我合肥蹂我历阳流柹投鞭规济天堑并江列城焦然以忧公旦起闻谍色不爲动徐召賔佐分卑其职某调某卒某赋某甲某守某险米盐薪刍铁炭布帛琐细之物毛举其目严以待命増斥堠申火禁察姦宄诘逋逃吏持笔牍毕受成画号令明壹奔走就事邑居之豪率其僮客什伍相聮以艺自逹受粟取佣丰杀以宜旬日得战士五千严兵登陴部分整暇驿闻诸朝恩给台仗朝莫阅习导以醲赏四邻绎骚羽书交驰吏骇人揺滋不奠居而吾宣城晏起早眠在都在鄙弗震弗惊边之迁民系路来归振廪授地罔不得所十有一月首亮就毙阖府文武撰日解严父兄子弟惟公之勤欢喜踊跃愿肖公象置祠宇如所以事李公者公持不可民不公之谋亟营屋市中公命撤之邦人曰公德着闻天子且夺公归之朝盍乞诸天子而留公则数百千人相与扶携走阙下拜䟽愿借公十年公又遣县吏禁止民从间道疾驰卒上䟽乃巳或谓某子之居是邦也宜知之矣今吾父兄子弟将列公之事刻之金石使子孙不忘公文非子谁冝爲某谨应之曰不敢辞也虽然此公之细也使公自是进而居可爲之地一衆心以爲城尊主威隆国势以保鄣天下此公之志也而见于宣城者公之细也曽何足云劳苦父兄幸教某某不敢辞愿因父兄之言书顚末以诏来今明年三月吉日历阳张某记乐斋记赵再可于癸未之秋往主濠之钟离簿事过别予于呉门时虏方聚兵汴宋居江之北者盖皆徙而南再可独驱车以北与再可戚而爱之者交谏止之再可慨然无难色谓予曰吾闻濠自更辛巳之兵府寺荡焉而吾簿之于职又废而复存者今吾往寓直之无所将营一椽之屋以庇风雨而将名之孰可谋之子予名之曰乐斋夫濠上之乐孰知之使吾于濠官守得其职固乐不幸而不得其职而不害其爲赵再可者再可亦乐也又不幸而虏入塞再可与民以心爲城择险而守再可之志如此再可亦乐又重不幸再可力不支而见得于虏再可以得死所爲幸再可弥乐夫无往而再可莫不有以自乐再可兹行其策得矣彼纡朱怀金驾髙车从卒史号称大官平时冒爵位取冨贵一旦赤白囊至股慄心悸谋自窜之不暇闻再可之乐可愧死矣八月二十六日张某记宣州新建御书阁记臣前年客宛陵间出城东门望乔林中有屋余百楹问知其爲学宫也即其后有出于衆屋之上欹倾支拄若楼观云者御书阁也私念宣大郡民业于儒十五守多贵卿名人惟圣人之经天子所书于此乎藏之弗称顾若是非政之阙耶今年秋臣自抚来呉舟行过江上解后宣之士大夫则巳雄诧其郷之所谓御书阁者谓江而南环数十州莫若吾州之阁丽且壮而吾经营之功民盖不之知焉臣心窃喜快谓前日方叹其陋而今果有新之者恨未得一至其下也冬十一月宣之守集英殿修撰臣许尹以书谓臣使记其成臣顿首不辞窃惟我祖宗以圣继圣所以出治一于道德仁义之实虽未甞求工翰墨而英华之发越精神之运动心手相忘道蓺一贯得于自然超冠古昔臣在秘阁甞窃窥累朝云汉之章盖以太祖皇帝艰难草昧日不暇给之际重之劫火散亡之余其书之存犹数十百卷自太宗至于徽祖所藏益多然后知圣人所以遗其子孙谓虽极天下之贵而退朝燕息从容娯乐者独在于是狗马声色技巧之奉不皇及也我太上皇帝天纵圣学遹追先猷身济多虞同于创业万机余力一寓之书六经诸子史官之所记冩之琬琰颁于天下者无虑数千万字特书宻赉登牀所取散于羣臣之家者不与焉于乎可谓盛矣主上冨于春秋稽古重华心画之妙其则不逺臣知宣城之阁不足以尽藏所赐继是又将辟而増之也昔者尹甞爲工部侍郎以耆儒𬒳上眷知上之德意志虑其来宣城百废具举农劝于耕士兴于学廪有积粟帑有余布旣新是阁甿俗唿舞整整愉愉邦用绥和盖相其役者宣城知县臣李端彦而教授于其学者臣丰至风月堂记风月堂旣成张安国过之季髙使记其歳月夫士逹而爲宰相穷而爲农夫足夫已而遗其外乐一也坐庙堂进退百吏时雨旸获蓺五谷以彼较此孰忧孰适季髙天下士独从其适而遗其忧岂理然哉堂虽成予恐风月不能淹季髙于此也若予懵甚理乱不知黜陟不闻饥而食渴而饮借公兹堂或可遗老太平州学记学古也庙于学以祀孔子后世之制也阁于学以藏天子之书古今之通义臣子之恭也当涂于江淮爲名郡有学也无诵说之所有庙也无荐享之地有天子之书坎而寘之屋壁甲申秋直秘阁王侯秬来领太守事于是方有水灾尽坏堤防民不粒食及冬则有边事当涂兵之冲上下震揺侯下车救灾之政备敌之略皆有次叙饥者饱壤者筑赤白囊昼夜至侯一以静塡之明年春和议成改元干道将释奠于学侯语敎授沈瀛曰学如是今吾州内外之事略定孰先于此者命其掾蒋晖吕濵中撤而新之先是郡将欲楼居材旣具侯命取以爲阁辟其门而重之凡学之所冝有无一不备客有过而叹曰贤之不可巳也如是夫今之当涂昔之当涂也来爲守者孰不知学之冝葺而独忘之者岂眞忘之哉力不瞻耳始王侯之来民尝以水爲忧巳又以兵爲忧王侯易民之忧纳之安乐之地以其余力大新兹学役不及民頥指而办贤之不可巳也如是夫客于是又有叹也尧舜禹汤文武之天下传之至今天地之位日月之明江河之流万世无敝者也时治时乱时强时弱岂有他哉人而巳耳财用之不给甲兵之不强人才之不多宁眞不可爲耶诗曰无竞维人谓予不信请视新学夏四月旣望历阳张某记隐静修造记平时江东法席之盛建康曰钟山当涂曰隐静宛陵曰敬亭敬亭黄蘖之所居而钟山隐静则又志公杯渡託化之地山川形势略相甲乙建炎之兵敬亭独存钟山隐静则瓦砾之埸也自余往来建康住钟山者旣更十余辈未甞不欲建立而卒不能有所就数年来仅能复有佛殿矣问其事力悉岀于道人杨善才者寺之僧无与也惟隐静介居繁昌南陵之间地瘠民竆而无大檀施山又深阻寻幽好竒之士不至妙义禅师道恭绍兴甲子自大梅来披荆棘辇粪秽由尺椽片瓦之积至于爲屋数百千楹土木之工金碧之丽通都大邑未有也盖妙义住此山于今二十有二年以歳月之乆愿力之坚规模之宏逺心计之精明始于至难积而至于易营于所无积而至于有以能圎满此大事因縁历年虽多一弹指之顷也爲屋虽多一把茅之易也夫以钟山距建康十里而近冨商六贾之所走集金帛之施无虚日旧观之还其艰若此隐静望钟山不敢十一而所以庄严成就乃百过之余甞求其故矣妙义之道业足以致此而其大端亦以乆故也此佛事也非乆不济而今之爲郡县者视所居官如传舎朝而不谋其夕欲民之化也政之成也难哉年月日张某记于湖居士文集卷第十三于湖居士文集于湖居士文集卷第十四于湖居士文集卷第十四记仰山庙记仰山二王自江而西饮食必祭威德所被齐光日月干道元年张某来守桂林时李金方冦郴阳羽书交驰于道某谒于祠祷曰使广西不被兵者神之赐则请爲王庙于桂且奉神之像以俱其七月某至郡九月冦平盖甞以万人闯吾境知其备也引去惟王之仁之灵某不敢尽述独叙其答某者如此敬撰日择地于城之北爲王馆御而书其所始使后有考且劝桂之民以䖍事王二年二月旦张某记棠隂阁记君子之爲政去之乆而犹见思者必有恻怛爱民之诚心感于民也深故其来也如慈父母之抚其子其去也如父母舍其子而去父母舍其子而去子之心之思宁有旣耶犹曰吾父母将复吾归及其乆而不复来也思之之心益不能忘于是过其宫室见其所服用与其所爱乐起敬起慕尸而祝之社而稷之更数十百世而不敢怠者盖昔之人以爲父母则今之人皆其孙子孙子而事其祖冝如何也余昔爲中都官闻闽有贤令曰张君仲钦闽之人歌舞之去而思之前年余爲建康仲钦适通判府事当涂阙守余檄仲钦摄焉居数月余罢建康仲钦亦代去余居当涂之别邑往来田间闻民之思仲钦饮食必祷也余曰张君之政何如而使尔不忘若是民曰我亦不能知但去年有水菑而君寔来民不知水今年水不爲害而吾惧然若将陨焉君之时吾与官若相忘君去我我曰与州县之吏接我亦不知其故知思君而巳去年余来桂林仲钦提点广西狱事下车一月冒黄茅瘴走二十五州以扁舟渡海吏士扣头涕泣交谏仲钦搴裳登舟半济风作舟师震骇仲钦怡然不爲动也黜陟罢行一皆考之民民扶舆讙噭以爲百年未之见也夫以当涂之思则知闽之思以闽当涂占之仲钦之去岭表而还天朝也民之思仲钦可胜述哉昔召伯之敎明于南国而人爱其甘棠故余登仲钦之阁名之曰棠隂以识民异日之思阁之前有榕木交䕃阁上仲钦之所游息干道丙戌五月朔日历阳张某记游朝阳巖记丙戍上巳余与张仲钦朱元顺来游水月洞仲钦酷爱山水之胜至晚不能去僧了元识公意即其上爲亭靣山俯江据澄览之㑹五月晦余复阶两贤与郭道深来水潦方涨朝日在牖下凌倒景凉风四集仲钦忻然举酒属余曰兹亭由我而发盍以名之余与仲钦顷同官建康盖甞名其亭曰朝阳而爲之诗非独以承晨曦之光惟仲钦之学业足以鳯鸣于天朝也今亭适东郷敢献亭之名亦以朝阳而巖曰朝阳之巖洞曰朝阳之洞元顺道深合辞称善即书巖石记其所以张某记千山观记桂林山水之胜甲东南据山水之㑹尽得其胜无如西峯干道丙戌历阳张某因超然亭故基作千山观髙爽闳逹放目万里晦明风雨各有态度观成而余去廼书记其极衡州新学记先生之时以学爲政学者政之出政者学之施学无异习政无异术自朝廷逹之郡国自郡国逹之天下元元夲本靡有二事故士不于学则爲竒言异行政不于学则无道揆法守君臣上下视吾之有学犹农之有田朝斯夕斯不耕不耘则无所得食而有卒歳之忧此人伦所以明教化所以成道德一而风俗同惟是故也后世之学盖盛于先王之时矣居处之安饮食之丰训约之严先王之时未必有此然学自爲学政自爲政羣居翫歳自好者不过能通经缉文以取科第旣得之则昔之所习者旋以废忘一视簿书期㑹之事则曰我方爲政学于何有嗟夫后世言治者常不敢望先王之时其学与政之分与国家之学至矣十室之邑有师弟子州县之吏以学名官凡岂爲是观羙而巳盖欲还先王之旧求政于学顾卒未有以当上意者则士大夫与学者之罪也衡之学曰石鼔书院云者其来巳乆中迁之城南士不爲便而还其故则自前教授施君鼎石鼔之学据潇湘之㑹挟山岳之胜其迁也新室屋未具提点刑狱王君彦洪提举常平郑君丙知州事张君松皆以干道乙酉至官下于是方有兵事三君任不同而责均虽日不遑暇然知夫学所以爲政兵其细也则谓教授苏君緫龟使遂葺之居无何而学成兵事亦巳环三君之巡属整整称治夫兵之巳而治之効未必遽由是学也而余独表而出之盖乐夫三君识先王所以爲学之意于羽檄交驰之际不敢忘学学成而兵有功治有绩则余安得不爲之言以劝夫爲政而不知学者耶凡衡之士知三君之心则居是学也不专章句之务而亦习夫他日所以爲政不但爲科第之得而思致君泽民之业使政之与学复而爲一不惟三君之望如此抑国家将于是而有获与明年八月旦历阳张某记三河记直秘阁胡昉治历阳之明年令行禁止道不拾遗于是始以民之余力开三河曰千秋曰姥下曰石跋因民之利不劝以从雷动风偃天造地设知合门事龙大渊将上旨视其成都统制刘源江东运使韩元吉淮西运使梁竑皆㑹夫兴事造业之难圣智惧焉是举也惟天子之信臣临之而诸贤参同异之论称其平以复于上将不独吾千里蒙其利爲保鄣爲蠒丝昉其任是责哉干道丙戌十月旦张某书于三瑞堂观月记月极明于中秋观中秋之月临水胜临水之观冝独往独往之地去人逺者又胜也然中秋多无月城郭宫室安得皆临水盖有之矣若夫逺去人迹则必空旷幽絶之地诚有好竒之士亦安能独行以夜而之空旷幽絶蕲顷刻之翫也哉今余之游金沙堆其具是四羙者与盖余以八月之望过洞庭天无纎云月白如昼沙当洞庭青草之中其髙十仭四环之水近者犹数百里余系舡其下尽却童隷而登焉沙之色正黄与月相夺水如玉盘沙如金积光采激射体寒目眩阆风瑶台广寒之宫虽未甞身至其地当亦如是而止耳盖中秋之月临水之观独往而逺人于是爲备书以爲金沙堆观月记万卷堂记欧阳文忠公之诸孙曰彚字晋臣者居庐陵之安成筑屋其居之东偏藏书万卷扁之曰万卷堂干道丁亥冬晋臣自庐陵冒大雪过余于长沙曰彚堂成乆矣而未有记也愿以爲请夫人莫不爱其子孙也而爲之善田宅崇货财今彚有三子不愿以此愚之也盖辛勤三十年以有此书以有此堂而使三子者学焉余以爲文忠公之德冝有后也而今未之闻焉充晋臣之志其在兹巳其在兹巳晋臣归幸爲我告之古之所谓读书者非以通训诂广记问也非以取科第苟冨贵也亦曰求仁而巳仁之爲道天所命也心所同也圣人之所觉焉者也六经之所载焉者也得乎此一卷之书有余师矣不然尽读万卷之书以爲愽焉其可也以爲知读书则未也寿芝堂记秘阁脩撰襄邑郑公子礼自湖南转运副使就拜本路提点刑狱提刑置司衡州而衡州子礼落南寓家所在于是有芝产于内寝一本九茎五色备具子礼筑新堂未有名也客或考芝之祥名之曰寿芝盖五芝生五岳得以和药皆致神仙寿千歳子礼今年七十有二康宁而好德其奉使典州皆有绩惠语曰仁者寿则芝之生岂徒然哉余与子礼广西湖南同官又有连也旣书其扁又爲之记干道丁亥十二月望历阳张某记金堤记蜀之水旣出崃犇放横溃荆州爲城当水之冲有堤起于万寿山之麓环城西南谓之金堤歳调夫増筑夏潦方淫府选才吏分护堤上干道四年自二月雨至于五月水溢数丈旣坏吾堤又啮吾城昼夜澒洞如叠万鼔前尹尚书方公极救灾之道决下流以导水势亲督吏士别筑堤城中民安不揺越两月而后水平秋八月某自长沙来以冬十月鸠材庀工作新堤凡役五千人四十日而毕巳决之堤汇爲深渊不可复筑别起七泽门之址度两阿之间转而西之接于旧堤穹崇坚好悉倍于旧旣成某进府之耋老问堤之所以坏曰异时歳修堤则太守亲临之者益之穴者塞之嵗有増而无损也堤是以能乆今不然矣二月下县之夫集则有职于是者率私其人以充它役或取其佣而纵之畚锸所及併宿草与土而去之耳视堤旣平则告毕工于是堤日以削而卒致于溃也予感其言因书之以告来者使知戒焉筑堤余材裒之作小亭于堤之半取少陵江湖深更白松竹逺微青扁之青白亭而刻文于壁间五年三月张某记荆南重建万盈仓记桉荆州图经府仓在牙城西街北今之仓者乃在牙城之南街西其迁废歳月不可得而考也初荆州平时米麦麻豆歳输于府者合十四万有竒今财七之一以其少也故廪庾出纳在官者不复甚经意因陋就简以至于今十年来荆州屯兵诸道之饟者受给无所于是因仓之余地续续爲屋横邪曲直随地之冝如积薪如布筭或髙或上雨旁风至栋桷委地而犹藏谷军士月给皆黑腐以饲鸡豚且不食余至官三月旣筑溃堤间与僚吏周视官寺盖无有不敝坏者而仓爲急㑹朝廷赐以崃州所买之木即檄统制官董江节度判官赵谦摄掌书记汪琳撤旧屋而新之合爲屋一百五十楹揭之曰万盈仓外峻墻垣内谨扄钥台门髙广听事深明面势位置称其爲大有司也自湖之南北江之东西举无与吾仓爲俪者是役也奔走程督又有摄潜江巡检郭撝凡用木九千枚缗钱六千米千斛旣成而余以亲疾丐祠去前所谓官寺之当葺者仅能毕甲仗库若学宫军帑则已鸠工而未成也干道五年三月旦历阳张某记黄州开澳记守杨冝之至黄三月问诸父老曰黄之所以未复其故者以古澳之未濬也黄爲州临江背山沙岸壁立客艘上下无所于泊幸而毕关征则弃去如脱兎四方之物至黄者不复贸易黄之民惟其土之毛昼合于市无所售则闷然以归夫然者以四方之来者不留故也今诚还澳之旧使顺流而下泝江而上者不于黄有风涛之厄稍爲旦暮计黄之爲黄庶乎可也冝之惕然不皇顾其帑廪之有无即日鸠工惟父老之言爲信亲率畚锸于以用民而民无怨阅廿日而开澳之工毕始澳有上源乗夏潦之滛沙水俱至水去沙积日濬治之亦塡淤也冝之谓澳者所以藏舟絶一源则下澳长无湮塞之患盖前之议者未及讲也乃罢开上澳余来适丁其成且冝之之言方公务德则启其端余视方公爲文人行故乐记所以干道五年四月八日张某记于湖居士文集卷第十四于湖居士文集于湖居士文集卷第十五于湖居士文集卷第十五序广招后序广招吾友郭从范爲丞相赵公作也丞相没南荒不及见绍兴乙亥冬致事天下哀之故从范作此文以尉九原之思张子曰丞相以忠受知天子同列媢疾羣纎嗾吠丞相以迁死丞相之死不死也今大憝幽戮圣政日起丞相志愿毕矣挟姦欺君虽生犹死谓丞相之魂可无招也从范年未三十长不满五尺胷次浩然常欲轩轾天下士闻不平事攘臂啮齿椎牀唾壁终日咄咄使从范幸而见用必不淟涊帖然随流波也又区区爲赵公作此文从范之心可知也巳可知也巳龙舒净土文序阿弥陀如来以大愿力摄受羣品系念甚简证果甚速或者疑之余甞爲之言阿弥陀佛即汝性是极乐国土即汝身是衆生背觉合尘沦于七趣立我与佛天地悬隔佛爲是故慈悲方便开示悟入现诸无量如幻三昧庄严其国备极华好复以辩智而爲演说令诸衆生欢喜爱乐于日用中能发一念念彼如来欲生其国即此一念清净坚固还性所有与佛无异当是念时不起于坐阿弥陀佛极乐国土悉皆现前如是脩习乃至纯熟幻身坏时此性不坏金莲华台由性种生往生其中如归吾庐诸佛菩萨即我眷属性无异故自相亲爱友人龙舒王虚中端静简㓗博极羣书训传六经诸子数十万言一旦捐之曰是皆业习非究竟法吾其惟西方之归自是精进惟佛惟念行年六十布衣𬞞茹重趼千里以是教人风雨寒暑弗皇恤间居日课千拜夜分乃寝面目奕奕有光望之者信其爲有道之士也绍兴辛巳秋过家君于宣城留两月始见其净土文凡修习法门与感验章着者具有顚末将求信道者锓木传焉或病虚中公儒者而好佛之酷若是又欲率天下举以从公不亦戾吾圣人之意耶虚中应之曰圣人固云然也书非圣人删耶而曰惟狂克念作圣夫狂去圣逺甚而一念之克即到圣处衆生一念念佛即到佛处如之何不可商太宰问圣于孔子自三皇五帝皆不以云而曰西方有圣人焉庸讵知西方之圣人非佛谓耶虚中诿予序其书故并载之虚中名日休是歳十月旦历阳张某序送王寿朋归霅川序王寿朋自临川相从度彭蠡登庐阜方舟顺流尽览东南山川之胜盖三阅月至呉门而后别去寿朋㓜游太学爲名进士以其余力旁通神农黄帝之书探囊起死退然无骄色郷来賔客相与游从如寿朋耐乆可二三数也临分置酒齐云惘然爲书隆兴初元六月二十五日送呉教授序临川于江西号士郷王介甫曽子固李太伯以文爲一代宗主而皆其郡人故居民多业儒碌碌者出于它州足以长雄故能文者在其郷里不甚齿録独素行可考而后贵也呉氏子镒余爲州将时所举进士方羣试于有司予因识之登于朝中乙科知举者甞欲以冠多士旣不果则爲之延誉一时名声籍甚分敎郴州学以余之素也来广西从余历三时而后之官余谓镒不以文胜盖见贵于郷里者虽然古之君子固有独行自立举世非之而不悔至贵于郷里犹未足道镒也盖尚友古人益思未见其止者与必试于烈火而后知玉万物俱流而金石乃止余欲金玉镒也镒勉之送野堂老人序干道丁亥六月余来长沙于是金华宋君子华爲之丞子华老于学校忠厚慈祥练习典章事之来也子华虽不言而意之所属盖得之于眉睫之间某得师焉以免于戾子华今归矣某盖娄申之于有位者而未逹也虽然逹不逹于子华何足道夫不在其身必在其子孙子华年固未艾也子华由是显以爲天子之名卿才大夫则必惟其冝将其后四世五公也耶未可知也十有二月六日历阳张某安国书送临武雷令序雷氏子潨爲临武县令将行问所以爲县于子张子敬与之言夫虎豹之暴也犹豢而畜之岂非度其意之所安而逆其情之惧者与是以王者之治本人情今吾临武之人人也其好生而恶死趋利而辟害与吾等也独柰何以夷眡之故吾愿雷子之居是官不欲夷其民譱推其所愿欲而巳摩而抚之搏而磔之其寛其勐各有攸当雷子之爲临武将以是而有济与未可知也史警序余自荆州得请还湖隂未至黄州二十里扁舟遡浪来迎者故人谈献可也握手问无恙命酒相劳苦略赤壁泊黄冈望武昌西山余叹曰壮哉周公瑾之爲丈夫也一举而三国之势定使老瞒屏息帖耳不敢睥睨呉蜀者终其身献可曰是则然矣孰知三国之势定而天下之人不复知有汉也公瑾孔明外託大义实自爲计确乎以刘氏爲心者谁与余惕然正色不敢复议献可又岀所作史警十余篇相示纯正剀切得古人论议所未到余三复击节之同舟至蕲阳而别因书以冠诸篇首献可蕲水人献可名也字亦云干道己丑四月旣望铭陈季陵借轩铭陈子借邻居之水竹以名其轩张子曰万物皆备于我矣奚以借爲虽然陈子之意则有在也作轩铭铭曰自我观物有一不可反身而诚至于备我混爲一家抉其藩篱曽谓陈子而不是知利欲移人抑或盗取施施夸人曰已实有我登借轩闻子德音息隂俯流以洗我心呉春卿髙逺轩铭坎井之蛙爬沙终日大鹏垂天六月一息穴壁而闚见不盈尺我登泰巓洞视八极今春卿览德辉于千仞之表期汗漫于九垓之外髙矣逺矣此余之所以名其室者欤取友铭直谅多闻我友三益言则我从斯我之贼天髙听卑好是正直侧僻取容幽有鬼殛隳节败名祸止汝身当官而行将疚我民揆己何如以处它人汝诲汝思汝铭汝绅龚养正芥隐铭一鸡之争覆我龟蒙或俛而拾以华厥躬是子龚子矫矫六尺歛而藏之寄此一粒龙伯触氏孰大孰小我铭此庵不满一笑橘隐铭采芝之仙藏于橘中江头木奴比千戸封彼君子兮从吾所好霜落橘熟持杯一笑墨沼铭直大而方重厚少文德比玉磨礲圭角虚以受人不碌碌坐阅万物与古爲徒受命独有酌者水和而不流满不覆瑞我翰墨散爲膏泽润民屋是谓墨沼天实卑我奠南服永宁寺钟铭谓声非钟谓钟非声离是二想此钟常鸣声无尽藏钟亦不坏如雷如霆震此岭海李周翰所藏洮石铭出西河之结録荐中洲之隐君盖未始用吾力也不必发于硎若夫砥节砺行不见其颕则所以表一世而无羣者耶说二张字说渉世欲浅造道欲深故渉之字深伯舜爲法于天下可传于后世我犹未免爲郷人也故法之字传伯过渉灭顶在易则凶居安资深左右其逢鞅法起秦卒轘而躬弗敝以传厥惟圣功尔深尔传惟是之诲谓予不然质尔舅氏勉过子读书学无早晚但恐始勤终随今有二人焉皆有百里之适一人鸡鸣而驾马瘠车敝憩于涂者数焉则穷日之力未必能至一人日中而驾马良车驶其行不息吾知其必先于鸡鸣者矣故夫车马者质也作辍其勤堕也过氏子年二十有一矣弃其旧学之佛而惟吾儒之归质甚羙也志甚勤也犹惧其画也故书此以劝之讳说某屏迹念咎不接外事然所寓浅狭东西行者语音辄相闻窃听小民籍籍称说新史君之政寛而不沦于弛严而不入于暴老吏歛手不得措可否其间如平舅甥之狱于谈笑顷事关敎化皆可纪述父子相告私自抃蹈谓士以所学所行析爲两涂乆矣今公经术学问轨世立范立朝如是治郡如是全德具羙稽之昔贤无所与让敢再拜贺但有避讳一事始闻而笑沖闻而疑终之不能自决而私布之执事何者以公髙明直谅万万不应有此谈者妄谬巳甚是故始之以笑谈者至于三数人而不巳又闻有所何治是故中之以疑以某受知疑焉不告则爲有罪是故终言之而不敢以逆公意而止盖二名不偏讳卒哭乃讳礼也私讳不及吏民不讳嫌名律也不偏讳属聮则讳徴在是也卒哭乃讳生者之名不当自讳也私讳不及吏民惟天子之讳通乎天下不讳其私示不敢与尊者抗也不讳嫌名雨禹丘蓲是也礼不应偏讳偏讳某字犹之可也偏讳其嫌犹之可也今凡支申之属音之近者皆讳之支使谓之察推收支谓之收给状申谓之状呈申时谓之衙时果然也岂不甚可笑也则与退之所谓宦官宫妾之不敢言谕及机者何异以公之刚正而欲人以宦官宫妾之态事已必不然也此某所以始闻而笑也谈者又曰不独此也虽公之名亦不欲人及之昨者小吏误以言笞之百矣误公名且受笞冝吏民之讳支讳申也此某所以中之以疑也故相名桧谓脍鱼生王氏讳山易山爲巖又有郎位名说而自讳月使其隷候月则曰汝往视天大星出告我家讳礼客李姓者更以季至如墨池皮绷载在稗官不举进士退之作辩此公之所熟闻而讪笑者夫宁躬自蹈之意者羣吏求容恱于公而爲是耶抑公未之闻耶其笞吏也将它罪耶此某终之不能自决而私言之执事也果有是也公更之不难不然也愿公进羣吏而谕之使言一循其故春秋之法责贤者备公垂意焉或谓某曰公或无是以告者过也公得无怒子某谨应之曰公属爲御史闻无不陈责难于君天下归忠焉士有争友况某于公也无而言之公必谅某之心奚怒之有欧阳氏子字说春而萌芽夏而长养揫歛于秋而闭藏于冬天之时如此可以仕则仕可以止则止可以乆则乆可以速则速圣人之时如此知时之义者其发而中节之谓乎渉于过不及则必爲小人而无忌惮故君子曰时中欧阳氏子年十有一育于外大父袁仲礼其生也有以时鱼馈者袁君名之曰时时楚产也出必春莫渔伺之识嵗月以其时也故以时名夫时非有知也乗气而化时且如此今吾之时天所命也人欲旣胜顚倒错乱曽时之不若故字时曰伯时而书其所以告之赠时起之时氏彭城大族度江而南一居秀之崇德一居呉兴一居庐陵居崇德则某之外王父也甞爲登闻检院通判吉州知雷州卒葬崇德两子伯舅讳歈不及仕而死亦两子长嘉之迪功郎其季三歳随母适庐陵伍氏从伍姓今年三十三矣某守临川同舎郎王宣子守庐陵遣人访寻得之告以家世爲更其名曰起之而字之曰子家仲舅名檄居官廉正惠爱办治今爲朝散郎新通判汀州子男四人胜之恭之文之惠之未艾也居呉兴曰衍之卒官朝请大夫成都转运判官子伍人儁登进士科杰侃佐行以任入官居庐陵曰开之两子佑倚某于时氏旣外诸孙又娶仲舅之女因书遗子家使槩知其生出本末云年月记賛赠白云道人賛白云说相口舌澜飜南山雾中时见一斑是耶非耶吾不得而知也题刘仁瞻告賛劫火洞然玉石皆空天存此书于以劝忠题桂林刘眞人眞賛河目甚口须髯怒张人貌而天者耶其骨巳朽其人不死与天地齐年者耶山髙谷深变化成空一笑相从惟我与公龚养正冩眞賛山泽臞儒诗中仙独立肮脏遗拘挛服以幽兰佩芳荃临风髙咏离骚篇不知画工胡爲而得其传耶自賛于湖于湖只眼细只眼麄细眼观天地麄眼看凡夫于湖居士文集卷第十五于湖居士文集于湖居士文集卷第十六于湖居士文集卷第十六奏议论緫揽权纲以尽更化札子臣恭惟陛下天纵神圣身济兴运兢兢行道余三十年以陛下之心行陛下之政唐虞三代冝不足进而怀忠之士以今揆古容欲有议者何哉羣臣负陛下使令也自建炎以来朝廷之治盖甞一再更张方陛下厉精于中兴之初则执事者立异相髙隆虚名而略实用逮陛下恭巳于修好之后则专国者怙权植党废公议以窃主威夫君天也父也事天事父若此尚何暇望其它哉今陛下收还威柄人才用舎蔽自圣志先时二者之敝固巳革去然臣之愚犹欲冒昧自竭者诚愿陛下清间之燕宻谕迩臣使之无苟目前益务逺略而巳夫事有可爲当各进所闻岂必拘形迹之疑政或偏敝当勿惮改作不冝习见闻之旧翫歳月则将失投机之㑹饰文具则必盭责实之旨使羣臣精白以承休德则陛下髙拱而昭成功永辑隆平无有纪极惟陛下留神财幸取进止乞改正迁謪士大夫罪名札子臣仰惟陛下天造神㫁与海内更始士大夫流窜降黜一皆抆拭待之如初甚盛德也臣窃见前者大臣窃陛下之威福济私心之喜怒逮其莫景很恣尤甚士大夫稍自振厉不肯阿附或小有违忤则罗致之狱毛举缕析旁逮知旧惧其不能废锢必以赃私罪污之有司观望风㫖鍜錬烦酷使之诬伏爰书讯鞠贯穿首尾强立左验务令案节备具牢不可破今虽累降诏旨许以辩雪然有见贤能之士或曽蒙陛下奖拔则忌之益深乃使虚被诬蔑自新无路人才终弃实可悯惜臣愚欲望圣慈断自宸哀特降睿旨下刑部诸命官自去年郊祀赦前犯赃私罪除州县监临之官因民戸论诉监司按发若有冤抑依条审实外如系近年取怒故相并縁文致有司观望鍜錬成罪之人特免看详并与改正庶几士大夫实霑恩宥复全名节得备国家选用天下幸甚取进止论涵养人才札子臣闻国势之强弱不系于土地之广狭甲兵之利钝而系夫人才所谓人才者有二焉文章足以藻饰治具风采足以羽仪荐绅此平时用之而有余者也静有以察未形之机动有以应方来之变如药石眞可疗病如谷粟眞可捄饥此则平时旣不可不涵养蓄储而羽檄交驰之际则又不可顷刻而无此者也恭惟陛下以天纵之圣躬履兴运而宵旰求治深思逺虑将以遗子孙万世之安搜罗人才惟恐或失所谓藻饰治具羽仪荐绅者固自不乏然臣区区之忠犹効此言者诚惧夫实用之才尚少也夫楩楠𣏌梓自拱把知其爲良然不假之以歳月培壅封埴遽责之以任重鲜有不挠折者是人才又贵夫涵养欲望圣慈深诏二三大臣俾更广求实才可用之人善谋能断文不足而质有余者置诸中都扶持长养娄试熟察以须其成在平时则隆国势以折未萌于缓急则受任奔走御侮捍患无不可者诚得一二十辈森布在列则陛下可以垂拱无爲固宗社于磐石而二三大臣亦可以优游怡愉于庙堂之上而无所事矣取进止请删定列圣图书札子臣仰惟帝室龙兴圣圣传绪天德地业旣载诸信史云章奎文又勒于鸿编于是并建内阁以谨其藏所以宣奕叶之文明示万世之轨范陛下身济大业遹追来孝载即广内一新宝储馆御䆳清规模轮奂神圣顾歆中外感恱太平盛举不可加巳然臣窃闻列圣图书皆在册府六阁所藏或爲未备欲望睿明深诏祕馆恭取祖宗宝训御集实录五朝正史尽行録冩馆职雠校上之六阁庶几典册尊严日星并焕上以昭陛下尊祖钦宗丕扬谟烈之意外以阐治世之弥文垂耀来今取进止小贴子契勘今来陈请并系巳成之书止乞就袐书省官吏抄録校正即不置局支破添给将来了毕亦不推恩乞不施行官贠限三年起离僧寺寄居札子臣伏见指挥臣寮陈请州县僧寺官贠见住者限三年起离今来将巳限满臣窃惟朝廷住卖度牒之乆僧徒寖少所在佛屋例多空闲往者中兴之初西北士人渡江甞有指挥许于僧寺安下休兵以来虽间亦自造住屋然其间实有穷困者卒歳之计犹且不给岂有余力可以买地建宅今縁年限将满僧徒渐敢无礼迫逐或结託官吏迫以威势流落之士极爲狼狈臣又闻绍兴府福州泉州宗司及南班宗室皆在僧寺格以新制则此官府亦合迁起若别行营缮岂惟州县甚有所费而工役之多又复重扰百姓伏望陛下矜恤特赐睿㫖将昨降寄居僧寺限三年起移指挥更不施行庶使侨寓之士数百千家皆均被上恩不致失所取进止论先备札子臣闻善毉者不以无病而废药石之储善国者不以无事而忽先具之备盖惩病克寿弗畏入畏古之戒然也恭惟陛下神心渊懿圣学髙逺前世安危治忽之鉴当今先后注措之冝皆巳昭晣洞逹无有疑蔽如日之中而纎悉必照如衡之平而轻重必审凡所以明谨政体兴起治功巩固丕基维持万世者罔不备具固何待羣臣千虑之愚然臣不识忌讳深惟古人先事之义窃谓今日歳诚丰矣然荒政不可以不治兵固戢矣然边备不可以不谨黎献毕集允釐百工当思有驰骛不足之时四方无警百姓按堵当思有毫末弗缉之患此其略也夫绸缪宜隂雨之未及宴安惟酖毒之可畏伏惟席大治大安之势择凡当预备之䇿因大臣造膝之余使之一二条举熟复而深图之孟子曰国家间暇及是时明其政刑虽大国必畏之矣臣不胜惓惓以爲陛下献惟陛下幸赦取进止乞更定太常乐章札子臣恭惟陛下饬躬斋精祗见郊庙靡爱圭币怀柔百神独声诗之荐未称明德伏观太常所奏乐章第其篇叙则有详略之不同稽之文义则或违牾而弗恊三歳之亲祠四时之常祀率用此也而习熟所传有司弗议臣甚惧焉恭惟眞宗仁宗寔始亲制荐飨乐章所以申景铄宣至和假三灵之驩者炳然与日星较着而当时辅臣翰苑奉诏而作者亦皆依末光垂典册雅颂所编不足进也臣愚欲望圣慈深诏迩臣取凡太常乐章更定篇次摽别部分具以奏御陛下万机之暇用列圣故事择宗庙郊禖亲祠所用骏发睿思肆笔而成其余分命大臣与两制儒馆之士一新撰述裒爲成书下之太常以俟来歳郊见奏焉庶几中兴追继韶勺施之无穷取进止乞脩日历札子臣闻神宗皇帝相王安石用私意作日録一时政事羙则归巳陈瓘以死争之着爲尊尧集日録辩等书忠臣义士感激增气恭惟陛下躬履艰难济登休治宝慈与俭仁民爱物圣德之盛固巳聿追先烈而故相信任之专礼遇之隆又非特如安石受知于神祖也臣窃谓政事举措号令设施一皆蔽自圣断故相或能将顺賛襄而巳臣惧其作时政记亦如安石专用已意掠羙自归揜陛下之圣明私羣臣之褒贬日历之官因取其说着于简䇿大非尊戴君父传信万世之义臣实恐惧仰惟陛下旣遴选史臣付以论譔欲望骏发明诏再取去歳以前臣僚修过日历详加是正审订事实贬黜私说发明圣德庶几作宋一经袭六爲七垂之无穷天下幸甚取进止论王公衮复雠议复雠义也夫雠可复则天下之人将交雠而不止于是圣人爲法以制之当诛也吾爲尔诛之当刑也吾爲尔刑之以尔之雠丽吾之法于是爲人子而雠于其父母者不敢复而惟法之听何也法行则复雠之义在焉故也今夫佐公衮之母旣葬而暴其骨僇尸也父母之雠莫大于是佐公衮得贼而辄杀之义也而莫之敢杀也以谓有法焉律曰发冡开棺者绞二子之母遗骸散逸于故藏之外则贼之死无疑矣贼诚死则二子之雠亦报此佐公衮所以不敢杀之于其始获而必归之吏也狱成而吏出之使贼洋洋出入闾巷与齐民齿夫父母之雠不共戴天者也二子之始不敢杀也盖不敢以私义故乱法今狱巳成矣法不当死二子杀之罪也法当死而吏废法则地下之辱沉痛郁结终莫之伸爲之子者尚安得自比于人也哉佐有官守则公衮之杀是贼恊于义而冝于法者也椿等闻春秋之义义在复雠公衮起儒生尫怯如不胜衣当杀贼时奴隷皆惊走贼以死捍公衮得不死适耳且此贼掘冡至十数甞败而不死今又败焉而又不死则其恶必侈于前公衮之杀之也岂独直王氏之冤而巳哉椿等谓公衮复雠之义可嘉公衮杀掘冡法应死之人爲无罪纳官赎弟佐之请当不许故纵失刑有司之法冝如律谨议于湖居士文集卷第十六于湖居士文集于湖居士文集卷第十七于湖居士文集卷第十七奏议进故事臣某曰曹操苻坚狃数胜之势拥百倍之衆因利乗便长驱而前偃然有吞併之心然呉与晋卒能以单寡之士谈笑走敌操坚号爲善用兵者及兹智勇俱困鸟骇䑕窜仅以身免而其国遂以不竞者何也呉晋之君臣能以静制动以逸待劳以直应曲而又有周瑜谢元爲之将帅也夫兵不欲多也兵多而不精则志不一而易溃曹操符坚之衆是也是故兵不可以不练将欲专也将得其人则兵虽不多亦足以取胜赤壁合肥之役是也是故将不可以不择夫兵巳练而将巳择则吾饬边备逺斥堠峙糗粮省不急筹于帷幄以待之而巳耳虽狼子野心不义而强吾何畏焉又臣某曰文帝可谓知道也巳不以我之休戚易天下故约于处巳而天下以尊荣归之诎于一时而万世以盛德称焉炎正传禩弥于四百文帝所以固结天下之心者在是也夫俭非难而岀于诚之爲难民至愚而神不可以文具化也愼夫人不出房闼而天下知其衣不曵地文帝亦庶乎其诚矣其于冨海内而兴礼义也何有昔者舜禹之世而苗民不格夷狄之患何世无之不曰舞干羽乎文德诞敷而后干羽可以怀逺不然抑末也匈奴盗边文帝犹恐伤民不欲深入盖讳兵而不用也然当文帝之时疆场无甚扰匈奴浸亦贴服文帝所以爲强在德而不在兵也夫强固不在兵而军政不可不修细柳之屯帝识其爲眞将军当馈而叹然后又知文帝勤于修德犹不敢一日而忘兵也论荐刘泽奏臣等伏覩武功大夫马军司后军统制刘泽怀州人𥘉爲刘锜偏将锜噐之使特将一军顺昌之役有隽功锜罢泽以所部屯太平都统王进掊尅苛暴军人怨之刺骨独泽抚士卒如子进有所科歛泽一不从进怒逐之泽家无蓄储即日乏食旧部曲议赈给泽泽不可曰幸有官可以归吏部与其子徒歩参选旣判成矣㑹马军司后军阙官此军从刘锜乆倚功怙勇将非其人则或颉顽而不服帅择将难之有以泽告者以爲后军统制一军怗怗且畏且喜泽之在后军如在太平军中分市官布泽曰吾军贫甚顾可以布与吾军耳明日以状谢得布它日令军中市瓦泽又曰所居间屋尚多瓦可撤也撤以与之泽在军自已俸之外虽添给之属不以一钱供其私起居饮食与士卒贱者等廉勤忠直根于天性自其侪伍虽平时有不快于泽者亦不能不称其贤泽年五十有二从军三十年娄有战功介于进取不善委曲专务奉公守职存抚士卒而巳夷考其行虽古名将何以过是臣等采之公议辄敢论荐欲望圣慈将泽不次抜擢以爲中外之劝缴駮成闵按劾部将奏准中书省送到録黄一道爲成闵按劾西溪选锋第一将部将李因全不照管人兵致令逃窜乞罢从军与逺小差遣奉圣旨依李因添差江西安抚司准备差使令臣书行者右臣窃惟国家之所以惩劝天下赏罸而巳然赏不当功则不如无赏罚不当罪则不如无罚何也功罪巳着而赏罚未行则赏罚之权犹在也功罪着而赏非功罚非罪则爲善者不劝爲恶者不惧赏罚之柄于是失矣自闻西溪卒伍逃窜之事旣两旬浃其所以不惮死而窜者情之曲折陛下旣巳知之不待臣之言然二十日之间主帅而下未闻略有黜责外廷之臣不敢以爲疑者意朝廷方此图之而未也今玆则大不然朝廷旣巳不治其人而成闵乃敢无所忌惮公爲劾章归过队将乞罢见任仍送吏部夫掊刻军士役使军士利入于巳怨积于下者闵与统制统领官实爲之也闵不爲之则统制统领官安敢爲之统制统领官不爲之则将副部队将安敢爲之朝廷委曲涵容置闵与统制统领官等一切不问乃特用闵之言罢一队将所谓队将者何其独不幸也哉罚不当罪臣恐浸失赏罚之柄自此此辈愈更恣横轻侮宪章事虽至微关系甚重臣愚欲望圣慈将成闵与当来士卒逃窜本军统制统领将副等官等第降黜其本军统制官仍与罢免庶爲余人之戒或陛下圣意不欲如此行遣即乞将闵今来陈乞罢队将札子亦不施行以破小人诡计以慰士卒之心所有録黄臣未敢书行小贴子臣访闻马军司㝷常减刻军兵请受及非时役使最爲酷虐士卒怨帅臣入于骨髓陛下圣聦幽隐必察谅必周知臣不敢复布若因此时略与黜责不惟余人知所惩戒亦可以收中原士卒之心踈逺冒闻不胜恐惧论卫卒戍荆州札子臣仰惟陛下轸念上游旣以荆州付之刘锜而又倚信听从无一不至伏观此来诏旨爲锜而下数踰二十如严制节备官属颁缗钱増铠仗之类是巳顾中外之论犹谓锜之所急寔在兵少欲出卫卒往戍锜所夫自呉至荆州山川阻逺调发数千与其孥俱则是数万不惟经行烦扰亦非所以外示安靖也臣愚窃欲效计以谓取之于逺不若取之于近所谓夔路是也今诸路将兵往往有名无实臣甞询之惟蜀爲盛成都万人潼川六千夔路四千夔之去荆道路无几若以夔兵二千益荆州转潼川之卒以𥙷夔阙而下成都之甲如夔之数戍潼川或歳时践更或一定不易如是则内无迁徙之爲劳外无疑间之可开周旋几席之上而形胜之强成矣议者必曰夔当蜀后夔守虚则蜀以危臣谓不然自荆入蜀取道崃中地势险絶人必鱼贯而进荆在平衍之地据具蜀之冲使荆果强则孰敢踰荆而窥蜀是夔虽有兵寔寘于无用之地徙之于荆则上可经蜀下控沔鄂蜀旣无虑而上游亦固一动两得有利无害伏惟陛下留神财幸取进止贴黄臣窃攷祖宗旧制诸将兵未有不更戍者所以均劳逸习道路如蒙圣慈采择乞下四川制置使及湖北帅臣同共措置从长施行论治体札子臣窃惟今日天下之事可谓极矣国威未振士气未立财用殚匮甲兵脆弱譬之元气虚竭之人百疾俱见非毉如俞扁有湔胃浣肠之术莫能起也天授陛下神圣英武龙潜旣乆周知天下之故作其即位则举玆世而新之独揽权纲考核名实忧劳图回日不皇暇顾惟内外小大之臣不足以仰望清光之万一是以再歳于兹大勲未集然臣闻之立志欲坚不欲锐成功在乆不在速治有大体不当毛举细故令在必行不当徒爲文具大僚欲其同德比义共济艰难之业羣臣欲其宿道郷方不爲朋党之私如是则内治不患其不修外难不患其不弭以此冨国以此靖民以此复文武之境土以此摅髙文之宿愤踌躇四顾无不可爲者巳如其不然臣恐药不当而病益深则其忧有不可胜言者惟陛下留神财察取进止画一利害一国家驻兵淮甸根本之地实在江南㳂江控扼当有重鎭除建康系帅府外如鎭江九江武昌守臣权轻缓急难以责办欲望详酌移淛西帅于鎭江江西帅于九江鄂州则带㳂江安抚使仍拨蕲黄光三州爲管内遴选帅臣使治城壁缮修器械训习本路兵民积蓄财谷责以歳月务收实効一窃闻议者欲分抛盐引于民间兊便钱物縁食盐之人有限若一顿卖过却须暗损榷货务常年所入之数臣昨曽具白札子乞将妇人封号自恭人至孺人等第立价出卖许人户书塡与母若妻及女如贵族品官之家亦许与妾比之官诰人更乐从比之度牒不损户口一诸路如提刑提举职事以漕臣兼之有余空立两司官吏浮费毎路不下数万贯欲乞详酌尽行废併逐司钱物专委帅臣拘收其见役人吏并合裁减兵卒发归元夹州军漕臣毎路止置一贠依淮南体例兼诸司职事仍不添置人吏一诸司属官𥘉无职事止能倚势作威占破吏卒搔扰州县除诸路应办军事处量行存留外其余并当省罢若监司实有职事合委属官即于置司处就令州县官兼权更不添请给人从一州县百姓旣出免役钱有物力者犹当差科官户旣免差役役钱复免一半轻重不均欲望详酌将官户役钱据见科之数増起一倍并同编户其收到钱别项桩管赡军一行在百司乞委台谏公共相度将不系紧要处权行住罢公吏并放逐便候边事宁息日依旧乞不催两浙积欠札子臣窃闻今年浙东西州郡间𬒳水患陛下至仁恻怛即降睿㫖分命监司赈给遂使数州之民左餐右粥如歳丰时无转徙之患隆恩厚泽浃洽霈何有纪极然臣得之道涂谓湖秀诸州犹催积欠督责甚急百姓颇复不堪皆言圣天子轸念我曹济之以食而官司不能推广德意乃追积年逋税名色旣多何所从出欲望圣慈特赐处分两浙路监司州县将今年以前民间所欠逐色科名税物除官户公人及二等以上户外其余或与一切蠲免或与权行倚阁至来年秋成起催如敢违戾许人户越诉及委御史台弹劾取旨重寘典宪仍令转运司徧榜晓示庶使斯民家至户到皆知陛下所以哀矜元元之诚意而州县之吏不敢奉行灭裂取进止论谋国欲一札子臣居郷时邻之冨者有二子焉一欲坐而商一欲行而贾而父莫之决也而使之俱爲之二子之始谋非不善也爲其徒者以二子之不恊则各幸其业之无成相非而相残相戾而相倾居无何其家卒以大困又有贫者亦二子焉以贫故汲汲焉相与营致所以养其亲者均衣而节食内䦧墙而外御侮朝于斯夕于斯期丰其家而巳是人者讫致千金之赀夫冨之与贫图功之难易相去逺矣以其谋或一而或二贫者以冨冨者以贫甚矣谋不一之爲患也书曰惟精惟一又曰德惟一动罔不吉又曰予有臣三千惟一心夫惟不一则天下之事虽至小而无成况夫济艰难之运起非常之治也臣不胜忧国爱民之诚惟陛下留神财察取进止于湖居士文集卷第十七于湖居士文集于湖居士文集卷第十八于湖居士文集卷第十八奏议论先尽自治以爲恢复札子臣窃惟金虏不道絷我行人中外同愤圣意坚决申饬边备以全制胜如臣不肖蒙𬒳使令感激隆知誓当效死顾受任之初有当爲陛下言者敢布一二伏惟陛下神圣英武得于天纵永念祖宗创业之难太上皇付託之重兢兢业业不自暇逸将以刷无穷之耻复不共戴天之雠天地鉴观神灵孚祐苟充是心何求不获然臣区区之愚独愿陛下益务逺略不求近功而巳夫所谓务逺略者愿陛下尽舎拘挛扫除积弊去其所以害治者而行其所当爲者起居饮食不忘此志而巳夫所谓不求近功者愿陛下多择将臣激厉士卒审度盈虚踌躇四顾不见小利而动图功于万全而巳昔我太祖皇帝旣得天下诸藩跋扈初未服从我太祖皇帝规抚巳定不动声气磨以歳月皆爲我有臣愿陛下以太祖皇帝所以平僣乱者爲今日恢复中原之䇿臣不胜幸愿取进止论用才之路欲广札子臣闻国之强弱不在甲兵不在金谷独在人才之多少项羽未甞不强也未甞不胜也而髙祖卒取天下盖项氏之臣所谓杰出者往往不能容反爲刘氏用无惑乎项亡而刘之兴也臣恭惟陛下以英武不世出之姿当艰难之时独运神断思济宏业孜孜汲汲二年于兹而成功泯然未有端绪盖所谓人才者尚少不足以备使令耳今入官之门虽广而用才之路实狭古者取于盗贼取于夷狄取于仇雠取于姻戚苟才矣初不问其生岀之本末也今兹不然非进士科则朝廷巳不敢辄有除用幸而用一人焉议者必曰此非清流也此某人之戚党也此某人之子若孙也此故甞有所负犯也此跌宕而不覊也其用武臣亦然吹毛求疵深排力沮夫如是而欲力致天下之豪杰以济非常之事难矣欲望圣慈深诏大臣各体此意舎去拘挛收拾度外之士博取而详察以备缓急之用大才旣多使之治财赋使之治军旅使之宣力四方陛下将无往而不获无爲而不成矣臣不胜卷卷取进止赴建康画一利害一臣今来起发欲先往鎭江府措置事冝讫即至建康交割职事就令本府以次官时暂权管却往两淮将来若有边事亦许臣往来措置一臣如体访得武臣内有智略忠义习知边事或能干办繁难之人欲乞从臣不拘见任寄居待阙官指名踏逐分付诸军量才使唤如都督府有合差委干当事务亦许依此施行一两淮措置事务全在州县官吏恊心爱惜不扰而办如有违戾去处许臣按劾闻奏一臣应有奏报文字并乞径赴御前投放开拆论萧琦第宅及水灾赈济札子臣六月二十二日准御宝封送下御笔付臣及萧琦第宅图本臣巳望阙百拜祗领讫伏念臣孤逺贱臣遭遇陛下入从出藩眷简优隆糜捐万死难以报称今又钖以宸翰宠嘉踰等云章奎画永藏私家臣阖门老穉不胜感恩恋圣欢喜踊跃之至萧琦之居即日併工营缮谨遵睿训更加髙大及多与空地令可驰射琦在此侨寓臣五七日之间一往见之饮食毉药钱酒之属常常照顾所有按月请俸合系緫领司支巳行关报讫縁未有支行眞俸指挥有司不敢擅行琦逺客累重欲望圣慈特赐处分所有供给钱建康府巳应副讫仰乞睿照江东路㳂江州军水灾甚广臣节次曽具奏闻夏税亦自无可输纳秋苗决然无望如淮西庐和之间人民亦多𬒳害窃虑秋冬之交饥民聚爲盗贼臣虽巳差官前去太平州广德宣池州措置更乞圣慈宣谕宰执预治荒政淮上百姓方罢筑城堀壕般塼踏弩之役四月以来急去揷秧兾望收成一饱忽被水害人情皇皇仰惟陛下焦劳万机德动天鉴灾异之来决非人力如尧汤之时定有冥数但于赈济防闲抚摩惠养不得不尽伏望曲轸渊衷中外幸甚江上诸州将兵阙额甚多臣巳令所差官将被水阙食强壮人说喻招刺支与例物亦消弭盗贼之一端谨具札子奏闻谨奏乞择近臣令行荆襄叅酌去取牧马专置一司奏状近准枢宻院札子备奉圣旨令臣同司马倬赵某张某相度于湖北京西置一孳生马监措置条具利害供申臣㝷关牒京西安抚及两都统司各据回文欲以骒马四千疋分爲四监内鄂州都统司认养二千疋荆南都统司认养一千疋湖北京西安抚司各养五百疋臣窃惟中兴以来马政不脩歳歳博买其费巨亿而诸军之马愈更乏少此则牧养之道未得其冝故也今朝廷方议置监欲还祖宗之旧若措置得冝则省国用振军威制夷狄于是乎在盖政事之大者不可茍且甞试而爲之也今若诸军分养则与前日之拨纲马略同诸军苟于得马不复爲经乆之计一二年后稍有折阅则又将以辞自解谓荆襄非冝马之地如此则东南长无牧养之利必资诸蛮而后可耳臣愚欲望圣慈特岀聦断于近臣中不间文武择知马者一二人令行荆襄淮南境中与诸军帅守臣寮深图地土水草之冝国朝以来所置监牧巳行故事叅酌去取具以上闻取自圣裁专置一司付以事权严爲黜陟之科责其成功如此则宣抚司所买四千疋不爲虚费假以歳月朝廷眞得牧马之用须至奏闻者小贴子诸军㨂汰使臣军兵所在成羣若今后拨付牧马监令逐州军解发按月请俸就监支给专令牧养实爲两便伏候勑旨窃闻西北诸监惟沙苑最盛访闻监兵见今犹有存者散在关外诸军乞令宣抚司从实根刷拨付今来置监去处指教伏候勑旨辞免除起居舎人奏状今月六日准尚书省札子奉圣旨除臣起居舎人日下供职臣闻命震惊罔知所措伏念臣顷以诸生荷陛下亲擢俾冠多士触怨蹈祸复蒙陛下脱臣父子于九死之中兹又骤自省闼进侍殿陛凡昔再生与今超用一出圣意不縁他人论报之心虽臣躯命非臣敢有岂冝辄爲辞避寔以臣齿少人微尘窃科第甫及五年备数南宫巳惧顚踬况秉笔柱下专记言动非辩智闳逹莫冝此选今台阁诸臣学识资望髙出臣右者不可胜举苟臣冒宠躐据必致清议弗容伏望陛下天地父母之恩委曲哀怜察臣危悃非敢矫饰追寝误恩改授贤杰庶安愚分再除中书舎人辞免奏状伏念臣去国六年分甘永弃叨蒙收召使服故官巳试无庸矧堪因任仰惟皇帝陛下神圣英武方闿宏业书賛之行宣导德意冝有鸿博来膺遴选况承摄是官旣皆名儒夺彼与此义难冒受敢兾睿慈俯亮诚悃许臣依近降指挥终满平江今任旣安愚分允穆师瞻干冒天威无任恳切俟命之至辞免叅賛军事兼知建康府奏状臣起于诸生叨窃名宦军旅之事实不谙晓顾方外敌凌侮主忧臣辱臣于兹时蒙被使令义无辞难死生惟命但今日之事势异畴昔虏情叵测邦计犹虚至如守备之脆坚列将之能否强弱之辨进退之冝难以隃度而周知必须亲履而详访若乃以虚爲实以是爲非苟且目前咎将谁执岂一身夷灭之足惜而误国欺君之是虞臣实何人而当此选又况帅藩之重宫钥之严虽曰摄承亦难冒据伏望圣慈收还误宠更图竒杰仰备驱驰特赐除臣在外宫观辞免知静江府奏状臣愚戆不学叨窃踰分罪戾盈溢遂致烦言仰荷隆恩姑从罢黜敢图开宥还职分阃而况郴贺之间俶有兵事靖治之略必惟其人伏望收还成命别卑通材辞免复待制奏状伏念臣顷以诸生遭逢太上历官未乆遽躐禁涂自抵谴何迄蒙矜宥祠禄终更旋纡郡绂天地之恩毫发未报陛下行尧之道建用皇极旷荡之泽与物爲春凡是放臣悉加甄叙顾如孱庸亦与兹宠冒昧以居惧咈舆议仰蕲睿鉴俯亮危悃收还成命使复贱官誓殚愚忠益图来效所有复职指挥未敢祗命辞免知潭州奏状臣踈逺微贱遭遇陛下叨荷眷隆屡垂奖使昨者广西罪戾盈积劾章旣上谓当投窜圣慈寛宥止从罢免至于贴职复与全存天地父母恩德莫喻虽极糜捐报称何有自反私室阖门讼愆屏息避影早夜憷惕敢图简记又俾藩郡视旧所领是爲邻壤委寄之重与昔不殊闻命之始恐惧感泣臣实何人叠此忝冒巳别具奏乞赐恩免蝼蚁之躯有不尽者辄具札子昧死上闻伏念臣父母年七十气血素弱近复多病顷赴广西不曽迎侍道里悠逺日以忧戚臣弟年㓜侍旁无人自臣来归方获宁养今兹新任复隔重湖垂白之亲又难逺渉进退皇惑莫知所措仰惟陛下推广孝道本于人情匹夫之微皆得自逹臣之迫切义当控告抵冒大谴矢心以辞伏望陛下至仁哀矜俯徇愚貇于江淮间易一小郡父获就养不违定省臣得竭力以趋职事祈天请命语无伦次瞻望阙庭伏増震作辞免知荆南奏状臣叨窃外藩仅书歳考顷縁亲疾屡丐免归憷迫之诚莫遑朝夕忽被简拔就付边寄上游重鎭王旅所宿望实旣轻顚陨是惧伏望博询衆智俯亮危迹别选名臣使当一面遂臣之私赋以祠禄后日糜捐敢不自誓于湖居士文集卷第十八于湖居士文集于湖居士文集卷第十九于湖居士文集卷第十九内制戒谕将臣诏朕若稽燕谋寳用俭德驾鼔车以走马示辍游田之娯集书囊爲殿惟盖先敦朴之务至于耳目之玩口腹之珍非甲令之常共虽一毫而莫取欲使表端而影正风流而令行化贪婪裒刻之徒爲礼义廉耻之俗而朕行未足以厉世威弗严于训姦乃兹内外之臣尚狃故常之习干没无艺诛求靡厌遂令军旅之间犹须餽赂之致剥士卒之膏血充权贵之苞苴使彼抱饥寒之忧而此供宴乐之费有爲若是于汝安乎当亟寘于典刑尚申加于告戒继今以往令出惟行其听朕言各循汝守任将帅者无市恩以货贿第令戈甲之精居左右者冝律己以宪章皆知簠簋之饰傥不悛而慢命将无赦而必诛各迪保身之明勿贻噬脐之悔又朕祗若慈闱覃思边事靡惮焦劳之极欲臻康靖之期往者披舆地之图怆中原之俗皆吾赤子何忍诛夷申饬使轺往脩邦聘而金国都元帅仆散忠义怙不臣之恶挟震主之威礼絷行人拘之圜土旣胁降之不可即颛命而遣还揆彼政之如斯繄不亡而何待但以并边之戍行役弥年风霜凌厉而朕方席广夏之居藜藿不充而朕则享太官之膳所以当馈而叹未明求衣朕身在九重之中而心留穷塞之上欲驰单骑躬劳六师抚摩疮痍均服劳苦而百辟卿士发言盈廷止或尼之莫孚朕指爰命丞相敬代朕行夫佳兵者不祥好生者大德朕岂忍以一时之愤而遂忽长世之抚当谨守于封疆益缮脩于兵械使士忘露宿之苦而将有死绥之心恃有待而不来宁贪功而起衅傥穹旻之悔祸则荡定之有时咨尔庶方咸体兹意太上皇帝本命青词丕承圣绪祗奉慈颜当元命之临辰有珍符之钖羡爰披寳笈恭扣丛霄愿鉴宁亲之诚益闿受帝之祉朱表驰诚霄极衍庆慈闱祗荷愽临告成釐事无疆之寿永承太上之休有道之长更増皇宋之历外制沈该落职制君人临照百官盖欲其精白以承休德宰辅仪刑四海岂冝以宠利而居成功繄予旣老之臣自丧不贪之寳其还显秩用厌师虞具官某顷以藩条擢闻机政惟人求旧谓文武可以宪邦秉国之均何风采不如治郡朕犹虚己日伫告猷精神强而折冲未闻宏略血气衰而戒得似减廉声旣巳乖鼎鼐之调始欲挂衣冠而去虽曲全于体貌乃荐致于抨弹其镌秘殿之华俾即安车之佚噫君子愼始防嫌疑于未然贵臣抵辜尚迁就而爲讳慨往愆之莫捄期晚节以自全沈调落职降官制舜賔世族冒贿有四凶之流商制官刑徇贪谨十愆之戒畴时民蠹尚佚邦诛具官某素无廉称窃造迩列过而或改谓且收之桑榆老以益贪殆弗盈于溪壑永念七闽之都会不堪再歳之诛求贸迁欲尽于毫釐吞噬不遗于膏血姦赃狼籍公论沸腾慨而同气之私姑贳投荒之罚亟镌羙职併夺崇阶其祗服于隆寛尚少惩于往谬陈诚之降官制怀归有畏于简书恩始从于均佚试可弗成于绩用罚难逭于黜幽旣辜体貌之私冝在谴何之域具官某始由科第寖陟迩聮意其简黙而不言则亦深沉而可用擢持兵柄洊阅歳华退食自公冝赴功而乐事括囊无誉第持禄以保躬逮庶务之稍繁即抗言而请去弹章旣上宠数冝镌噫爲祈父之瓜牙𥘉期陈力视秦人之肥瘠良负虚怀服此寛洪无忘循省陈靖转遥郡承宣使制王宫之官朝夕勤事积而至于三年之乆可无褒哉具官某明敏忠恪服在此位稽日第劳是应迁法夫自刺史而上皆武着之髙选虽隃其禄苟非尤恩不以叙进况承流宣化名秩益显尚思称塞无或不祗钱恺降授舒州观察使宫观制昭德塞违国自贵近始厉名砥节士以廉耻张岂予肺腑之懿亲乃爲龙断之贱行此而可贳后复何惩昭化军承宣使钱恺胄出勲门庆承主第虽武爵是袭亦爼豆之常闻而市道自居致簠簋之不饰欲尔私藏之冨隳予军政之严考核具陈听闻实骇其上承流之秩仍镌奉谒之仪往即外祠姑惟薄罚蒋璨降官制朕恶人之欺而尽下以恕过误触罪则当自归诋谰遂非其可亡罚具官某服在禁路出临辅藩见谓老成亦所倚信乃吏姦之不察致台劾之上闻深惟失职之愆姑往赐书之问弗务兢惧更爲诞谩诡陈擿伏之言前易剡章之日作伪之拙欲盖而彰聊从一秩之镌尚屈常刑之举服予寛典新尔后图谢伋徐康降官制部刺史检吏姦职也汝属县令亡状致吾御史以爲言汝失职巳命汝自列庶或惩后不务引过更肆诞谩谁爲若谋谬戾如此镌官一列尚服寛恩韩元吉除度支郎中制具官某度支之职前世以宰相兼之盖发歛均节轻重取予于是乎在今名存而实废矣视劵牍之成谨其数岀纳之而巳尔名臣之世率义好脩淹贯文艺综练世故摄司之乆肆以命尔其爲朕思所以振其职者冯巽之除刑部郎官制具官某狱重事也狱成而罪疑则上之于朝而刑曹郎参决而死生之其不可轻付如此尔以明法称于文无害使在兹位孰曰不冝益务详审以振而职晁公武除监察御史制御史府寄朕耳目苟非其人不在兹选尔学有本原才可经济万里来朝朕盖得之于一见之𥘉小试粉省弥有华问冠豸在列肃我天宪朕所亲擢尔往钦哉吕搢除司农寺丞制具官某惟尔先正有大勲劳在王室朕顾怀其世思有以嘉报之而尔亦自将其身蹈履绳检擢丞农扈以试尔能益务祗恪庸称恩遇查籥除夔州路运判制蜀自兵兴困于征调夔子之国地墝埆而民尤贫朕思得贤使者以抚之尔文学议论见推时辈乆在近服冝知朕指将输之任辍汝以行往其布宣朕不遐弃黄仁荣除两浙路运副制畿内漕视他路选尤重尔以通才娄更烦使辍自泉府使服故官往其钦哉嗣有褒擢张德逺除利州路提刑制具官某蜀去朝廷逺治狱之吏或不得其平民且无告尔乆更事任见谓明审其爲朕典一道祥刑之寄惟公其心以察郡县使毋滥系毋贿成毋上下其手则汝爲称职叶谦亨除浙西提刑制部使者之在畿甸歳时朝集得以其职自达于上视中都官盖等耳尔甞执简柱下掌诰西掖出治剧郡即有能称按刑江东狱不冤滥徙以自近冝知朕指伫尔来廷将有褒陟韩彦直除淮东提举制惟尔先世有大勲劳在王室朕顾怀其后思有以褒报之而丞相亦言尔才可録也淮东煑盐之利供国用什三命汝以使者节临之其体朕意思振厥职曹绂除湖北提举制尔守近郡有循良之誉朕念湖外之民劳苦兵事故付汝以使者节往抚绥之其体朕怀勿解于位陈汉除直宝文阁知平江府制平江吾股肱郡遴选所付必惟其人尔忠厚明敏所至办治将输畿甸成绩可纪其还使者之节遂绾太守之章宝储进直併示优宠尚体予意务安辑之孙佑追复直徽猷阁制朕中兴之𥘉繄汝爲良二千石所临底绩所去见思据正不回坐䜛以免殁身乆矣风槩凛然有怀不忘肆俾甄叙延阁寓直追加宻章録其遗孤用劝忠力任尽言除直秘阁江淮都督府参议官制具官某朕命相臣以幕府临边凡其自从皆天下之选尔忠直强明克承厥家所居之官声绩较着必能爲朕恊賛元老延阁寓直庸宠尔行尚坚一心益固吾圉赵不溢降官制具官某朕恶士大夫便文自营娄下告戒又甞逐二使者一藩臣庶其知革今汝持节所在守不称职阅时之乆而汝弗言逮同列之有云姑腾章而饰过察州如此不黜何爲聊夺一官尚祗轻典王汉臣李大援转官制朕褒録勤瘁逺臣不以废也况周旋殿陛賛予朝觐㑹同之仪而司其籍者哉尔汉臣练习而䟽通尔大援周愼而明敏均以积阅恊于迁令廉车刺部隃赋尔秩是爲茂渥尚克钦承能说转官制周官歳终则稽毉之事上下之以制其食况汝服勤宗邸七年其乆全而不失是可嘉巳迁官一等以荅汝能正任防御使刺史通侍大夫至右武大夫带遥郡同加封父母制父具官某父某朕惟东朝方迪遐寿诞推渥泽爰曁人亲尔善积于躬有子滋贵服予武着实应恩章载侈新封俾陞官簿益绥福祉庸荷宠光母具官某母某民朕承颜东朝以天下养乐人之有寿母有以表异之肆因八秩之庆茂畅恩典尔慈懿淑谨有子在官宣劳武阶获际休事申赐命綍荣其家庭往祗令名益介遐祉横行副使及武功大夫至修武郎父加封制具官某父某朕惟东朝寿祉以幸天下惟尔有子服予武阶进汝一官用广孝治尚祗誉命往迪吉康宗室横行至正任防御使父母加封制父朕元日诏书盖推东朝庆祉均曁天下矧予肺腑之戚也哉尔神明之支克自谨畏乃其子姓服我近班肆稽恩章俾进右秩尚其祗服茂迪遐寿母朕惟东朝之寿方迪无疆诞举庆条以曁人老岂予族姓之母可稽脂泽之赐尔胄自华阅嫔于天支有子在官冝贲新渥往祗命服之宠益承燕喜之誉怀安军惠应庙昭佑侯可封昭佑灵济侯制尔神父子有庙西土能赫厥灵祓除菑凶朕盖甞钖之侯爵矣今部刺史又上其事申以显号于侯何爱昭佑侯子灵助侯可封灵助顺成侯制朕念蜀逺凡蜀之吏有功于吾民皆有以表异之于神独不然哉増贲嘉名益侈而施佐神安仲吉可封通济侯制尔神侑食惠应能賛而长以休吾民五等之爵侯位在二又有羙号焉朕之报神亦巳丰矣采石巡检时宣讯民致死降官制汝职徼巡而民以掠死虽匪其私顾可弗惩褫官一列尚谨而后胜捷都虞候谢兴换从义郎制汝服勤戎服旣有年所其还军候往郎官聮都虞候姚元换授制尔服在戎行多历年所其还候御易寘武阶潘得臣男汝楫𥙷官制尔父爲吏死冦朕旣厚恤典又録其孤所以报也勉哉惟孝惟忠则尔父益有显休张建阵亡与子德普恩泽𥙷承信郎制尔父死于敌録尔以官所以报也往哉惟孝惟忠以显父休王汉臣米纲折欠违程降官制汝护贡输乃敢不虔宿留道涂折阅什二其还一秩姑示薄惩乐寅孙李抃赵逹不觉察过淮人降官制疆场之守朕所致愼尔等爲吏乃或不虔其镌一官以厉余者杨庆祖李大正循资制朕惟三歳之祀业鉅事藂前期设官是俾典治尔以才选服劳罙时殆兹告成厥有褒进张俊彦循资制显仁之丧尔与有劳其进文阶益务共恪田漑转官制尔捐家赀以佐国用揆之古义何爱一官刘嗣立呉怿进书赏转官制先帝信书之成汝辈共劳其间可无褒哉进书赏人吏等转官制于湖居士文集于湖居士文集卷第二十于湖居士文集卷第二十表贺太上皇帝逊位表断自圣意恊于天心振古所无率土同庆臣闻爲天子父寔仓皇蜀道之归尊太上皇亦草昧汉邦之始未有躬致垂衣之治而独心懐脱屣之髙恭惟太上皇帝陛下道极化元功超象外巍巍荡荡繇艰难驯致于中兴汲汲皇皇在底定弗忘于无逸盖天度聿追于艺祖而深仁壹似于唐尧当干德之方刚体离明而继照臣钦承谟训结恋恩私五日起居莫预清班之列万年寿考但蕲神筴之増贺今上皇帝登极表星辉海润方肇启于青宫地辟天开遂丕膺于赤纪有赫圣人之大宝于昭天下之至公庙社逾尊华夷均庆臣闻父传于子振古虽然天作之君若今未有载纂开基之绪惟新受命之符恭惟皇帝陛下博厚髙明齐庄中正翼翼之心不巳盖本躬行喁喁之望咸归殆非人力仰太上复艰难之业付吾君于谈笑之间十一世而益光迈建武中兴之事八百年其増卜侈成周过历之期臣身在侯藩精驰观阙朝五日而善家令胥瞻孝治之优复两京而还上皇更徯大勲之集贺立皇后表俪极之尊光于有昔齐家之训燕及无垠日月宣昭神人欢喜臣闻助粢盛于宗庙兹王化之攸先羞榛枣于舅姑盖宸居之未有于若隆兴之嘉礼茂承德寿之重欢恭惟皇帝陛下孝始奉亲恩兼睦族关雎之乐淑女式图隂教之修鸡鸣而至寝门共致色难之养肇兴缛典丕叙彞伦臣嘉与常僚具宣明制涂山启夏方观万国之朝大妙兴周嗣上百男之颂代楤得居士贺天申节表珍图钖羡方隆滋至之休诞月开祥载衍无疆之寿照临所曁舞蹈攸仝恭惟皇帝陛下盛德日新至仁天覆斋居节费不爲耳目之娯屈己和隣无复甲兵之问凡此无爲而保治盖将守静以延年臣滥职外台忻逢糓旦夔龙接武阻称汉殿之觞虮蝨输诚徒效尧封之祝代方务德贺回銮表灵锋电扫殱厥渠魁舆卫天旋格于艺祖神人欢喜华夏尊安恭惟皇帝陛下仁配干坤恩兼南北始结琬圭之好欲齐民均蹈于泰和兹亲革辂之征乃黠虏自干于皇略逮讫鲵京之戮亟传龙驾之归万里提封将复汉图之旧百重陛㦸载新呉㑹之朝臣属奉淸闲获瞻睟穆边庭贱守莫陪饮至之觞驰道告行企望前驱之跸谢历日表一札十行虽存故事元年正月实拜新书景祚有开庶邦咸喜恭惟皇帝陛下尧仁宅下舜历在躬大一统以当天作其即位定四时而成歳敷厥庶民肇钖嘉名深诏执事臣敢不布宣上意劝相农功举正于中旣谨春秋之法自今以始当观正朔之同谢历日表二年而调玉烛方洽泰和一气之转洪钧再攽新历惟朝廷则用故事在郡国实爲宠光恭惟皇帝陛下与天爲徒体道御数协时月正日俾民不迷自南北东西遵王之道臣敢不建用皇极奉扬仁风于再于三劝百姓农功之敏时亿时万祝两宫寿纪之长贺元正节表元年正月实春秋谨始之时是日三朝㑹图籍贡珍之盛肇新缛典益侈闳休恭惟皇帝陛下道本财成诚参化育羣黎百姓欣逢治定之期君子小人各适消长之分导迎景贶登济中兴臣猥以贱官出守外服君门万里虽迹逺于天朝寿觞九行徒梦游于帝所代百官贺冬至节表増泰元之筴益闿受命之符奏黄钟之宫丕应得天之统造庭称寿率土均釐恭惟皇帝陛下与神爲谋惟皇作极合八能于前殿衆建人才书五物于保章用昭歳事缉熙景贶敷钖羣生臣等叨列攸司欣逢谷旦七日来复方占羲历之祥万寿无疆愿罄尧封之祝代百官进玉牒成书表帝系勒鸿灿科条于属籍圣谟启佑严训典于宝储御巖庙以观成拱朝班而称庆窃以尧统汉绪肇派别于天潢周诰商盘丽光躔于东壁惟昭穆亲踈之有序与文章号令之当传历时浸阙于编摩甫歳悉加于纂缉必亲经财幸稽春秋简牍之文故并建殊尤若河洛图书之出恭惟皇帝陛下庆緜景祚志遹先猷世茂本支袭生民之尊祖道昭历服成下武之继文考仙宗皆聚此书述遗烈永爲大训臣等猥蒙际遇快覩休嘉麟趾振振共仰宗盟之益茂虞书浑浑更瞻圣作之相辉贺冬至节表品彚庆一阳之复于时是爲仲冬王者㑹万国之朝其仪亚于献歳恭惟皇帝陛下重明丽正敦复考中不动声颜岂止俟隂阳之定纯受德敎所以同天下之心受福惟多知刚方长臣忻逢谷旦属守竹符望帝都千里而遥莫与班行之末上吾君万年之寿不知精爽之驰代百官贺日蚀隂云不见表璇玑占象方虞辰集之差黼坐端躬遂应离明之正矞云宻护沴气潜消瑞揭圎精庆由宸极窃以日行有节数或戾于经躔帝德罔愆诚乃回于穹鉴伟休符之昭着知治道之显融恭惟皇帝陛下神化文新智辉旁烛容光必照聿凝丕冒之功守实不亏坐恊寅宾之度惟圣时克先天不违臣等服在迩聮与观景贶珍图叠纪仰开合璧之祥羣目共瞻益励倾葵之志进登宝位银表受四海之图方盛官仪之复铸九金之鼎敢忘牧贡之脩怅违执玉之趋祗効来琛之献恭惟皇帝陛下配天立极如日升明所宝惟贒已旁求于寿儁理财以义且尽贳于逋租而臣职在剖符礼应奉币侑称觞之万寿知芹羙之非珍簉交戟之百重慕葵倾而徒切所有贺登宝位银一千两谨遣妹夫进士李蟾捧表管押上进冒犯天威臣无任代百官谢赐时服表冬祁寒而惟怨咨过轸圣神之念秋献裘而待攽赐聿严典则之常手舞拜嘉篚将示宠臣等恭惟皇帝陛下文昭经纬道极弥纶中宝俭慈衣弋绨而率下外新制作美黻冕以御朝乃眷周行载分齐服臣等恩均在笥德愧章身制彼裳衣莫効驰驱之力出于机杼当知红织之难进奉贡葛奏状厥篚纎纩虽云任土之殊当暑袗絺顾是此邦之产备齐官之三服参禹贡之九金前件物边幅非长经纬殊拙垂衣裳而至治惭莫效于丝毫美黻冕以致神或见收于巾羃谨随状诣阙上进以闻谢除中书舎人表螭拗秉笔方愧空餐鳯掖代言遽叨亲擢𬒳身章而滋宠捧诰牍以弥惊恳避莫俞省循增惧窃以中书本命令之地舎人典文字之官学博艺精斯能华国职清地近岂可假人盖有思之敏者未必畅于事情词之工者未必竆于理致问古今则髙崔互有所得评书诏则常杨各擅所长世每叹其才难人亦随于器使非夫言通志虑识达典章绚黼黻之文邃渊源之业则何以裁坦明之制居清切之司如臣者才不逮人学徒泥古偶玷名于巍第俄䇿足于要津属内史之乆虚俾孤踪而代匮方自虞于显黜敢有望于爲眞忽拜异恩祗慙非据此盖伏遇皇帝陛下图回至治综覈羣工方将藻饰于皇猷故必网罗于衆俊虽大公之施不间踈微而小巳何堪误膺简拔臣敢不仰承眷渥益励操修职在丝纶宁有弥缝之助事专笔舌敢忘献纳之忠中书舎人直学士院谢表右辅分符初无治状西清掌诰复冒宠除更通鳌禁之班还参豹尾之从伏念臣空踈不学徼幸入官歳月推迁遂尘清贯风波浩渺迄致烦言一收朝蹟而归五见律筩之换㝷覆蕉之梦惊曩事之皆非追视草之游惧此生之终弃敢图新渥遄服故官蹑文石以朝趋掣宫铃而夜直兹盖伏遇皇帝陛下丕膺舜历焕缉尧章核名实以登俊髦盖欲去虚文之害躬勤劳而诏机务益将恢逺御之图曽是孤踪亦叨殊奖窃谓今日论思之职岂特平时播告之修顾边琐之多虞繄庙筭之靡定必有随时制变之策以究折冲御侮之冝造膝之言愿极陈而母讳捐躯之誓期永报于不赀抚州到任谢表解荷橐于西清乆隔云霄之望分竹符于南纪忽霑雨露之恩惟盛时无终弃之人俾下臣有自新之路伏念臣䇿名最晚𬒳眷独优始由狴犴之余旋簉班聮之末骥騄备八銮之乗何有于驽材鸳鸿参万玉之庭更容于䑕技惟特逹尽由于亲擢果迂踈交致于人言俯危迹以屡惊怅明恩之未报敢期宥过尚俾承流兹盖伏遇皇帝陛下仁与春融道同天覆建非常之策方任贤而使能开大公之门悉除苛而解娆乃眷上游之古郡载收散地之覉人臣敢不惩沸吹虀饮冰食檗求民之瘼稍更珥笔之风胜已之私切谨佩韦之戒祗图来効思盖往愆平江府到任谢表吁天有请愿供水菽之劳易地䟽荣复卑茧丝之託仰戴上恩之厚靡容私义之伸伏念臣开迹诸生受知太上华涂超躐莫匪亲除宪府抨弹良由自取㑹眞人之御极容偏郡以承流巳试无功丐闲得剧虽自西徂东周爰执事然以小易大是诚何心深怀顚覆之忧或误甄收之意兹盖伏遇皇帝陛下圣同艺祖孝述光尧廓大度以用人欲兼致非常之士揽权纲而在巳将崇成可大之功曾是弃捐亦叨简擢臣谨当布宣盛泽激发懦衷澄瀚海之波冀有因人之薄效凝清香之寝敢如平世之偷安潭州谢复次对表赐以賛书还之次对敢云旧服是谓新恩伏念臣智昧一官仕尝三巳江湖逺引自怜蹇剥之多雨露均霑独倚干坤之大兹盖伏遇皇帝陛下缉熈圣绪骏发英猷专予夺之柄以驭羣工明功过之使以兴庶事迺如孤迹亦预庆条臣敢不祗佩隆私益追往咎傥有及民之效则爲报上之忠代方务德庐州到任谢表外阃分忧肆攽明命内朝赐对载迩清光巳见荒郡创残之余具言圣主哀矜之意伏念臣娄膺剧寄蔑着微劳谓孤踪冝在于弃捐而庙论猥烦于推择属有负薪之疾旣辞輓粟之行逮兹邉琐之多虞复俾帅藩而申命驰驱引道偻佝拜恩细札十行亟承于汉诏土阶三尺宻奉于尧言轸民之竆则使捐关市之征悯臣之病则戒求药物之善掩骼下度僧之牒振饥分贡牧之金独揆谫能曷胜隆委兹盖伏遇皇帝陛下至仁恻隐盛德涵容革辂徂征巳克清于大憝玉关罢警将永洽于泰和慨斯锋镝之淫夷惧以茧丝而割刻故铨冗吏使布宽条臣敢不祗若神谟恪恭贱职老于州县敢图横草之功固我封陲庶弭搔瓜之怨于湖居士文集卷第二十于湖居士文集于湖居士文集卷第二十一于湖居士文集卷第二十一启代揔得居士上宰相咎深百适敢逃斋斧之诛恩予再生愿广覆盆之照仰止云龙之㑹俯殚蝼蚁之诚伏念某晚学支离残生寒窭躬耕自足所愿力田而逢年世禄偶霑本意爲亲而捧檄孤孽自怜于薄宦廉隅窃慕于前修虑捶楚之莫辞实简书之是畏诸公长者猥借齿牙清都太微获望旒冕退效一官于尘士投闲二纪于江湖日莫而巾柴车尝躬鄙事秋风之破茅屋安所奠居虽周道如砥何有于﨑危而秦网凝脂竟罹于罗织㑹上圣权纲之独揽贳下臣缧绁之非辜缀毁裂之冠裳招散离之䰟魄冀安晚节絶望荣途何负薪之疾未瘳而剖竹之符狎至洊拜西州之繁使适当北鄙之多虞申命惟行辞莫遂念廊庙柬知之特达且关梁捍御之阔踈衅巳结于搔瓜备𥘉微于横草窃厉死封之志遂忘负乗之讥李牧之居北边费军租而享士营平之破羗贼留歩卒以屯田盗空狐䑕之羣吏戢犲狼之暴周旋两稔辛苦百爲顾绩效之未闻亦规模之粗定自嗟激烈人笑迂踈果飞谤之交攻致劾书之趣上尚䝉观过俾免所居匪造化之曲成殆生全之莫保雨流木偶所念无归火及池鱼又将奚咎聚族近盈于千指爲氓不办于一㕓疾病侵凌亲朋弃絶固巳阖门而恐惧尚虞投隙以摧伤沥血摅辞搏膺请命伏望仆射相公广好生之徳察溢恶之言悯其尝𬒳于使令颇亦服劳于奔走稍援沟中之纳俾留爨下之焦收父子之余年归田园于故里况仄席搜罗于豪杰欲前筹开济于艰难有如不肖之资旣乖巳试之效傥获洗湔于旣往庶将劝厉于方来九顿首以自归冀垂威听三折肱而不悔誓报隆私代揔得居士上叶枢宻运璇枢于霄极方恢宏逺之图驰玉节于戎荒益茂绥怀之略仰止南辕之近莫陪前弩之驱辄控缄幐冒千斋斧共惟国信枢宻德全刚大学贯渊微万壑长松卓尔栋梁之用九金神鼎岌然宝鎭之储佐王夙负于英资忧国粤从于早歳巳积公台之望浸膺旒扆之知容台高润色之功外府极转输之効朞年上最即日召还横榻宪台朝有丝绳之直持衡铨部人知水鑑之平䌷石室之图书诵露门之简策岂特搢绅之归重抑惟夷貊之知名亟自南宫进陪西府方睿主广右文之治适殊邻修交聘之仪政须国榦之良往震天骄之俗望龙沙而引道驯犬聚以革心何但单于识汉相立朝之风采定应回纥慑汾阳单骑之威容式时遄归厥有成绩耸闻廷告满慰具瞻伏念某边徼微官门䦨旧物半生忧患嗟老矣以何堪末路栖迟复病焉之爲祟娄祈哀于宰路冀得请于仙祠兹闻大纛之还寔冀洪钧之播受㕓故里傥容孤迹之偷安击壤明时尚与齐民而拜赐代季父贺汤丞相大号明敡眞儒进拜基命宥宻旣用予安天下之民畴咨登庸盖论相迺人主之职泰阶齐色巖石具瞻恭惟仆射相公广大高明温良恭俭范围天地之业实藴蓄于平时黼黻河汉之文聊发挥于余事徧历在廷之清贯屹爲斯道之主盟周旋回枉之间终始端方之守抗浩浩滔天之势愈厉忠规切惓惓造膝之言愿还威断掲大明而烜照破积隂之蔽蒙旣妙契于宸旒将遄归于政柄姑卑腹心之寄俾专帷幄之谋右府本兵憺天威而逺震神枢旋极巩国势以中严万山瞻鳌鎭之尊一柱障鲸波之险庸虚次辅特告昕朝衆志交孚觊我公之爰立上心简在揆刚日以延登新风采于巖廊峻冠章于槐位丕建太平之业益隆不拔之基某获侍光躔越从早歳方流落栖迟之巳甚独矜怜收拾之不遗欣此余生永归大造若旱作雨抑多方均𬒳于洪休如泥在钧岂一介独爲之私喜贺汤丞相诞受册书进登揆席星枢环极有严宥宻之司帝鼐调元丕正弼谐之任天心克享物望交孚洪惟本朝之兴垂二百载粤自右府而相才十数人赵中令以创业佐命之勲韩侍中以决策尊王之略杜正献间暇清正而裁抑侥倖曽宣靖谨畏周宻而明习宪章率皆名垂世之日星身爲国之基杖若时英辅光配前人恭惟仆射相公才全而德不形功大而心转小惟虚以静故能应无穷之变而不慑惟寛而栗故能处羣枉之间而不回厥惟帷幄运筹之𥘉巳着股肱惟人之望还主威于笑谈之顷恢朝纲于纷纽之余国人曰贤巳恨登庸之晚大君有命聿瞻爰立之新朝廷由是以尊安天下想闻其风采涣号所曁泰亨可期有如孝祥辱在恩地大厦成矣当容戢翼之归泰山岿然请効微尘之益窃谓君相之遇合或系国家之隆污有其君而臣不足与图功或当馈而叹息有其臣而君不能与共治或环辙以趑趄永惟感㑹于一时盖亦寂寥于千载迺今之盛振古未闻皇上励至神而诏百官诸贤建大功而同休德疆场不耸年谷娄丰傥不及兹而有行是将无日而复可惟海内重望之所属此门下素藴之欲爲毋使四公得专美于前抑亦永世有甚休之誉洪帅魏参政九命作牧逖瞻帅阃之雄一㕓爲氓近接宫墻之峻念昔播大钧之坱圠乃今依厦屋之帡幪恭驰只尺之书丕承进退之命伏念某郷持末学辄冒首科触宰路之虞罗䧟亲庭于狴犴飈回雾塞方蔽羣憸地辟天开俄登衆辅乃圣主类郊之二日辱明公造膝之一言可但释累于诏狱之冤且复育材于儒馆之邃恩私厚矣报效缺然谓当少着于事功则亦仰醻于知遇冥行自信幽黜固冝奉香火之祠遄趋并塞遡旌麾之府夐隔重江未容望履于和门姑欲卜居于德里是所愿也敢私布之恭惟某官道缉圣传功熈帝载三能之丽天极煌煌列宿之躔四溟之经地维浩浩百川之委若稽独化之始登翊万微之繁凡当时廊庙之所行虽走卒儿童之能诵青天白日靡容刻绘之工赤舄衮衣但冀旋归之速方将芘天下之寒士夫岂拒吾侪之小人载惟留落之踪罙极依归之愫仰窥宏达必遂矜容开商邦三靣之罗巳涵大惠筑杨子一区之宅终借余休王枢宻运璇枢于霄极夙瞻命衮之崇分玉钥于神臯今仰建牙之近属有负薪之疾未脩歛版之恭敢彻书函冒干斋斧共惟某官功熈帝载道觉民先清介之风凛然表世而独立孝友之行信矣行人之所难窃观圣君简注之深率由明公诚一之着异宠超跻于羣辟斯文冠絶于当时紫诰黄麻士知模楷丹心白髪国有蓍龟丕釐宥宻之司诞付安危之寄造膝九重之议固逺臣莫得而闻捐躯万里之行虽黠虏亦爲之慑方伫登庸之拜俄闻均佚之归西都独乐之燕居始姑从于雅志安阳画锦之荣事终弗遂于牢辞即故里以开藩护陪京而作牧江山震叠父老欢唿小烦尊爼之筹益壮盘盂之势遂膺涣号还陟鼎司某一逺台符再周歳纪龙墀奉对首叨特逹之知螭陛记言更自荐扬之致逮右府出疆之日寔西垣去国之时瞻蠲首于江濵靡容奉谒委鸾牋于天上犹辱贻书自怜不肖之躯正在大何之域丹书未削居怀夙夜之忧緑野非遥坐阻寒温之问岂谓迁累之至此㑹逢硕辅之来临人谓斯何嗟刺骨吹毛之巳甚天其或者将息黥𥙷劓之可期仰繄大造之仁俯亮危衷之切冰鱼未跃长依万顷之澄波巢燕来归宁靳千间之广厦代揔得居士上徐敦立肃持虎节还自龙荒陟老上之庭国威坐振曵尚书之履天眷弥隆仰繄徒御之劳当有神明之助共惟国信尚书学尊一代气盖诸公大丞相之家风流是似古君子之操夷险弗渝方甲兵之问不至庙堂惟忠信之人可行蛮貊一星北去三月南归乔木叅天谅切故都之感雪花如席可堪胡地之寒兹奉对于清闲即叅华于近宻某栖迟薄宦景仰壮犹瞻十乗之元戎莫遂前尘之拜䕃千间之广厦知无凌雨之忧淮东漕魏郎中京辇効官娄瞻逸轨边亭奉指迺借余光岂曰爲寮于焉事长伏惟某官气吞余子学眇诸儒未尝枉尺以直寻眞欲居今而行古凛乎一代之名士备更险夷信矣中兴之吏师所至办治嗟守阙之虎豹困横江之鳣鲸人谓斯何厥有至公之论天其或者将爲大用之基殆圣政之更新偕羣贤而彚进双旌引道亟分刺史之符一节趣归即覆郎官之锦简注罙厚宠灵洊臻陞内阁之新班专外台之剧寄眷斯民俗巳熟教条旧所领州尚鬰去思之望及兹开府当成不戒之孚仰窥训词即俟报政某栖迟晚节漫浪此官方怀投劾之归空切登车之志念昔巳同之臭味于今复并于官曹仰邻烛之分辉庶山藜之不采隆寒在候盛德对时冀妙毓于生经用丕迎于景贶新巢县许宰冠千佛之名早尝慕义爲百乗之宰今乃同僚虽共叹于回翔聊自谋于亲炙伏惟某官才髙儁轨文掞明庭凌云之气超然固巳薄蓬莱而不上激水之飞逺矣方当运溟海以横搴讵意荒城肯临君子历考本朝之故事人谓斯何自结明主之深知公宁乆此所冀亟来于行李庶能少奉于周旋荅呉将仕属厌俊声梦想德宇丈人作牧适临父母之邦仲氏决科更参兄弟之契欲论交而未敢乃盛礼以见投伏惟某官考信六艺以行其所知愽极羣书而守之以约深厚尔雅追汉两京之文直谅多闻得鲁君子之益盖将友天下之善士岂其顾吾侪之小人旣见止而我心降喜可知也匪报也而永爲好俾利图之于湖居士文集卷第二十一于湖居士文集于湖居士文集卷第二十二于湖居士文集卷第二十二启除礼部郎官谢沈左相考东观之艺文方陪儁轨隷尚书之牋奏遽列清曹荷铨宰之殊知躐官彛而超授伏念某㓜而不学长也益愚出寒郷寂寞之濵居游巳陋袭老生陈腐之说剽略奚工䇿名虽冒于一科触祸仅违于九殒诸候賔客姑将稍试于所闻上帝图书即许窃窥于未见牙籖云委贝阙天横蠹鱼枯文字之间海鸟眩鼔钟之飨瓶罂易耻冝蒙盌脱之讥组绣非能敢望锦窠之目始令承乏旋使爲眞访台阁之大仪顾非愽综诵朝廷之故事尤愧清通盖一再歳之乆虚乃不崇朝而轻卑凌兢就职激切怀恩兹盖伏遇仆射相公道妙体元诚纯育物臯夔稷契丕成极治之功东马严徐尽入至公之用占小譱者率以録示大贤之无不容猥收场屋之虚名亦玷省垣之髙选某敢不靖共尔位䌷绎旧闻何目爲郎虽赖曲成于造命不遑将父终期外补以便亲汤右相某重惟父子悉累门䦨枢筦编摩堕甑尚劳于却顾珍台洒扫遶枝更许于安栖藐是孤踪益勤大造斯文衡鑑收雕虫篆刻之微羣枉织罗捄破卵倾巢之酷故兹识擢一出异知恩如鞠育以何加身欲糜捐而莫报某敢不质之天地铭在肺肝谢刘提举郎家安在方叨执㦸之荣君举必书遽陪载笔之侍冒恩至渥论报独难伏念某猥以诸生滥追衆儁考艺文于东观隷牋奏于南宫忽误听闻进跻班列典春秋尚书之简册何有编摩望清都太微之冕旒空尘供奉靡容辞避端自吹嘘兹盖伏遇某官学有本原智周事物六辔按部式专开阖之权三接造庭即赐清闲之燕不遗故旧曲借褒扬逺勤骑吏之临特拜云牋之贶齐夸乌有姑借喻于骋辞鲁惧无鸠愿推诚于发药秪深感抃莫旣颂言抚州到任谢执政殊庭赋禄方省巳以偷安剧郡分符遽叨荣而起废大恩难报小器易盈伏念某天与隘踈地繇孤远顷陪朝列误简圣知执笔螭拗愧编摩之何有演纶鳯阁知润色之非长人咸羡于遭逢巳独如其侥倖殚黔驴之技未答洪私致鹈梁之讥莫逃余责一收朝蹟三易歳华旣自循满溢之愆敢复有超踰之望忽玷蕃宣之寄寔繄造化之私恭惟某官茂业经邦精忠格帝自任天下之重出应圣人之时端委庙堂共建非常之策运筹帷幄果收不战之功勲在旂常望隆鼎铉夫何踈拙亦预搜扬某敢不祗畏简书布宣条教慰安牧养冀追渤海之功抚字催科惟上道州之考王提举食檗饮冰旧钦耆德匿瑕藏垢今借余辉将亲依绣节之严敢恭致缇缄之问伏惟某官学专师古志不谋身落木纷披凛长松之独立頽波浩渺屹砥柱于中流盖冨贵一时于我何有哉虽夷险百爲惟是而己矣圣天子旣深知于忠谠士大夫亦交誉于清规正色朝端所冝进陟观风江介曷尚淹留某慕用惟深师承是幸惟州县簿书之事傥少寛程督之科则里闾凋瘵之民庶竭尽抚摩之力陈运使诵谏臣之荐草夙钦循吏之称分太守之竹符今托外台之芘愿瞻诲色祗奉敎条共惟某官古学精深英猷特达顷侍和公之侧娄道永州之贤事得其冝未尝干百姓之誉治出于一殆无愧两者之间将登禁宻之聮尚借澄清之略谅无煖席即有赐环某慕用惟勤亲依是幸惟州县簿书之事傥少寛程督之科则里闾凋瘵之民愿竭尽抚摩之力任提刑近仙闱锦帐之毡昔聮辉于列宿瞻使者绣衣之斧今托芘于二天将祗奉于敎条敢敬驰于书牍伏惟某官学潜精粹德秉纯全素节清规表仪于郷党闳猷敏识润色于朝廷容台正蕝礼之讹宪府极绳愆之效方伫持荷之拜俄闻荡节之行千里上游乆着平反之誉九关帝所即期趣召之归某一去賔闳屡更歳籥躬耕下泽徒切睇于光躔假守偏州乃宻依于䕃樾所冀少寛于程督庶将自力于抚摩黄运使蠒丝之托愧微踪之未称幸长者之焉依伏惟某官德秉纯全学跻渊奥五百年之名世将以有爲四十围之参天凛乎不拔历数当今之大老孰是中原之故家愿益介于寿祺伫登延于旧弼某服膺滋乆望履终遥何期起废之恩乃有亲仁之幸惟诸父辱少公之客未报隆私顾是邦有贤者之留敢忘祗事归依之极敷宣奚周陈正字伏惟某官学造圣眞文爲国采琼琚玉佩乆应接武于夔龙贝阙珠宫尚困守关之虎豹所冀躬行于白屋㑹须自致于青云某属簉英躔缪参朝契念辱在游从之旧间者阔焉乃今谐亲灸之荣喜可知也未遑问讯先辱移书提干伏惟某官襟量粹夷才猷超敏外台賛画知誉处之罙休要路蜚声谅东求之不逺再惟冗琐获际光尘友士之仁岂独慰平生之愿求民之瘼庶将闻忠告之规建昌赵知府伏惟某官擢秀天支蜚声朝右爲善最乐卓然循吏之师阅理居多粹乎宗室之老暂淹侯服行陟禁涂某慕义巳深承颜弗逺是所愿也傥或闻前辈之话言岂不然哉当尽得疲民之疾苦黄知府伏惟某官正学探微英猷迈逺风流未泯盖山谷老人之诸孙进擢非遥有袁州刺史之故事谅不容于煖席即遄𬒳于赐环某孙参议伏惟某官奥学家传宏猷天赋名藩布诏谓当少着于丰功燕馆頥眞乃复重违于雅志惟益臻于寿祉以茂对于荣恩某乆此睽违载欣接𣢾王教授伏惟某官学造渊微才推敏劭横经师幄知誉处之罙休奉诏公车谅东求之弗逺再惟冗琐早际光尘未遑问讯之恭无尘错节盘根试窥游刃虽千里尚留于骥足然九霄方迅于鹏程谅亟拜于除书遂横搴于显路某属因诸父尝际髙贤间者阔焉巳忘歳月之多少喜可知也愿将朝夕以亲依未皇问讯之恭先辱贻书之宠江州林知府半生慕义未遑賔谒之修支郡承流遂有善邻之托载驰书牍恭掣斋铃伏惟某官敏识造微英猷迈往卓然一代之循吏喜是中原之故家坐啸江城仰治功之独最奉朝汉阙谅追诏之非遥曾是微踪将依隆芘寒女缉苎所愿分光于有余拙匠伐柯尚欣取则之不逺苗太尉授将军之钺尝望余光分刺史之符遂依隆芘伏惟某官忠揭日月义严雪霜早歳临戎即登于勇爵十年扈跸娄勒于勲铭逮边琐之多虞由殿巖而遣戍茂宣皇略亟挫天骄倚须露布之闻遄正节旄之拜顾兹孱琐方借帡幪瞻碧幕之非遥驰尺书而敢后王侍郎纬星厂之轇轕斯文夙赖于主盟卧江海之空同旧德更髙于耆寿喜问涂之有日将候馆以趋风恭惟某官名冠伦魁识参元妙琼琚玉佩固尝接武于夔龙贝阙珠宫娄困守关之虎豹去六月而一息翔千仞以览辉谅扶柂之北来即赐环而南下某粤从稚齿耸慕儁躔何期荒障之乗适此髙轩之过荣光下烛华问先临仰君子之好谦愧小人之不敏明州韩尚书绣幢画㦸占东藩皷角之雄寳字玉文新广内图书之直入谒尚遥于賔榻修辞敢后于斋铃伏惟某官粹量渊停英姿玉立学无不可凛乎当代之伟人政得其冝卓尔中兴之循吏乙陛识尚书之履四方劳申伯之藩留钥九扉巳壮长江之险戈舡下瀬还清瀚海之波愿畴外屏之勲遂賛西枢之画某逖违墻仞多阅歳时大司冦之议刑尝拜家庭之赐小诸侯之述职敢忘方伯之尊嗟问讯以成踈且怀恩而未报所蕲宏度终谅微诚律管峥嵘和门整暇冀益绥于纯嘏亟趋觐于严宸曹监簿一麾假守自愧非才千里贻书过勤盛意伏惟某官英声夙着德器自将雍容文辞亟简朝廷之听积习名教益増阀阅之光方径席于清高尚不忘于畴昔有怀谦眷莫喻鄙悰贺周侍郎宠洊膺异数以武部之显曹而颛玉堂之直以文林之魁杰而䌷金匮之书外廷虽创见于亲除造膝乃先期于靣授共惟圣眷独厚诸公盖将基大用于此时岂曰踵前人之故事有如孤迹辱在恩门窃欣广厦之成宻仰庆云之䕃辄因尺牍少荐愚衷于湖居士文集卷第二十二于湖居士文集于湖居士文集卷第二十三于湖居士文集卷第二十三启王提刑汝水承流巳叨覆露呉门易地更托按临繄幸㑹之适然知谴何之可免伏惟某官纯诚独秉刚毅不回熘雨之四十围本孤根之自立抟风之九万里宁短翼之争飞粹无悃愊之华凛有澄清之志顾外庸之乆讫冝中诏以遄归某别德经时亲仁不日畴昔熟于条教莫先图民俗之安乃今奉以周旋当益厉官常之守章提举虞廷辑瑞昔叨一盻之荣禹甸宣风今与六条之按仰止使旄之近俯驰书牍之恭伏惟某官粹量渊停英姿山立文髙学古蔚爲儒掖之宗行峻履方屹此廷绅之表自宠持于华节即妙柬于垂旒外庸巳讫于澄清中诏行参于宥宻某见贤不逺受察云𥘉是能容之傥少寛威于程督庶可乎耳所当尽力于抚摩两通判诸公长者之誉畴昔固愿见之同官爲寮之贤乃今何其幸也伏惟某官英猷迈往正学探微𣏌梓楩楠知邓林之不杂琮璜圭璧冝清庙之见收蹔淹半刺之除行拜十行之宠某依仁匪逺託契云𥘉前事后师傥悉蒙于敎告左提右挈其将免于悔尤公其图之我所愿也知州门阑睽隔乆违问讯之恭邮传鼎来遽𬒳贻书之宠仰佩沖虚之愫更懐亲附之荣伏惟某官行峻履方识明器博籍甚诸公之誉当立上于要津居然一障之乗顾何劳于余刃谅赐环之在即遂持橐以居中某巳试无功丐闲得剧民亦劳止冀少图安集之功公傥教之当谨承清净之诲待阙通判伏惟某官行峻履方识明器博籍甚诸公之誉当立上于要津居然别乗之官顾何劳于余刃谅赐环之在即遂结绶以遄归赵郎中伏惟某官行峻履方识明器博籍甚诸公之誉当立上于要津退然三径之居乃深藏于伟业谅玺封之来下由珍馆以遄归王提干伏惟某官行峻履方识明器博西枢宥宻夙推家之谋右辅均输今赖幕中之画伫趋严召立据要津朱知府伏惟某官行峻履方识明器博楚都揭节夙髙廉按之公严瀬剖符行着蕃宣之绩恐难淹于外服当即拜于中除胡国正籍甚诸公之誉所愿纳交粲然一纸之书胡爲及我伏惟某官髙文足以华国竑论足以济时璧水之除此其渐耳琐闼之拜衆且迟之方消揺于里居益涵泳于圣学俯惭固陋行际声光友士之仁岂独慰平生之愿求民之瘼庶将闻忠告之规陈教授同年之契契阔有时爲僚之贤解后于此伏惟某官议论该乎国体文华赡于时英敎诸侯之泮宫聊从容以卒歳备天子之词命知轩腾之有时某摄官云𥘉依仁是幸友多闻之益无以尚之问爲政之方其知免矣常州郭知府诸父纳交昔叨末契近藩假守今託善隣将敬掣于斋铃敢逺驰于书牍伏惟某官才髙盘错誉满荐绅谏大夫荐之公朝太上皇擢以名郡第循良之最独居三辅之先输献替之忠即参两禁之宻某巳无善状更误厖恩望庐山之云旣阙晨昬之养饮具江之水敢爲旬月之图欣近接于封圻将悉摹于条教仆之所愿如此公其勿爱于言抚州陈知府硕肤之誉乆属厌于旧闻斗大之州乃淹翔于敏手岂独託交承之契所欣蒙覆护之私伏惟某官器业伟然声华籍甚家学之冨盖有本原吏事之精尤高盘错暂领一麾之寄即严三节之归乃眷临川号称古郡户乏中人之产府无经月之储贫吏干没旣不哀杼柚之空齐民无聊皆去爲囊橐之盗冝有循良之政来苏疲瘵之余愚若孝祥一无可纪糠粃在前之愧夫何言哉瑾瑜匿瑕之仁是所望也刘舎人五筦旷官巳逭黜幽之典三湘谋帅又叨使过之恩亶惟衣钵之传实有钧陶之自某奉身无术与世全踈冥行于利害之涂窘处乎谗谤之薮载从去国屡遣作州率以五六月之间则爲数千里之役精神耗于忧畏筋力疲于奔驰忽去忽来固未免揶揄之鬼乍贤乍佞独柰何萋斐之人岂无二顷之可耕况复双亲之旣老决意投簮之适弗图赐履之荣㳟命而行辞不获兹盖伏遇某官学穷圣藴道觉民先羞崑崙薄蓬莱逈立风尘之表决汝汉排淮泗横驰翰墨之埸比收一笑之功遂殄陆梁之冦虽在公以爲余事然寛上之所甚忧肆予环而召归当告册而爰立即以所临之巨屏付之承学之诸生某敢不谨守箴规益思策励老吾老㓜吾㓜方深蕲钖类之恩歩亦歩趋亦趋终难望絶尘之轨王运使劾章亟上即使归田明诏趣行又令分阃盖亦东西之惟命敢云来往之爲劳所欣容察之贤乃是交游之善伏惟某官英姿焕越德宇静深风流传正始之余人物尚中原之旧刻淸湘之乐石尝夷赤籍之骄通下濑之戈舡又静緑林之扰伫图成绩即拜显除某猥奉藩条获依使节念问涂衡岳曽分笔砚之余而枉驾湘西复接盃觞之胜违离属尔际会偶然一马二童长驱千里双鱼尺素叠拜三缄筋力尽于奔驰精神爲之耗散欲报所贶将遣复休念巳投契分之深岂其较礼文之末我之不敏情见乎词寄居官劾章亟上即使归田明诏趣行又令分阃盖亦东西之惟命敢云来往之爲劳一马二童长驱逺道双鱼又素敬拜好音病体困于奔驰文思爲之枯涸渉笔欲报空函是忧念方依德庇之𥘉必不较礼文之末我之不敏情见乎词吕彦升到状出分宫钥缪托交承入奉介圭喜将解后闻有南徐之新命复爲北道之主人幸舣舟而小留当接麈而一笑帅江陵通运使杨显谟山川跋涉欲徧东南父子扶携复来荆楚即有依仁之幸更怀冒宠之惭伏惟某官熏班马之浓香钟岷峨之秀气籍甚史誉与江俱流烨然之光立朝更显谓当扣紫㣲而排阊阖径拜玉清之侍臣何谓羞崑崙而薄蓬莱尚作绣衣之使者有如孤迹尝并英游乃今边琐之行复託外台之庇夕烽罢警请与公图绥静之冝春水才生冀许仆办归休之计芜湖沈知县籍甚之誉乆矣在诸公之间蕞尔之邦岂其淹长者之辱伏惟某官文章翰墨自成一家人物风流尚友前辈少借演纶之手来收掣锦之功顾游刃之有余谅追锋之不逺未皇驰牍先辱贻书于湖居士文集卷第二十三于湖居士文集于湖居士文集卷第二十四于湖居士文集卷第二十四书代揔得居士上沈相厥今天下之士弹冠结绶请以身售于相国之门者不知几何人其聦明才智崇论谹议足以理纷济剧谋王而断国者又不知几何人若是者相国之门盖巳不乏于才而碌碌寻常之人亦无以自达于下执事矣虽然相国岂直以此而遂拒天下之士也哉周旋慰荐惟恐其不至士之客于中都者今日投谒于司賔之吏明日则命之见焉其善恶能否相国盖一与语而尽知之如烛照数计毫发无以自隠于是而退绌于是而奖用则公议翕然咸以爲当或以问某曰相国午漏下还第与賔客接才数刻顷顾歩趣语黙之间辄巳得其人之肺肝若素知之此何爲也耶某谨对曰相国惟公故生明惟定故能应惟虚其心故能服天下辅政于兹一年而中外底平百志缉熈遂济登兹不动声色相国以是三者也相国以是三者计安天下其于知人也何有某也楚之鄙人也声名无闻于时问学不足以取世资流落田野十有八年偶得不死耳今亦踽踽然来蕲望泰符之辉以不肖之身受察焉其可其不可不敢自列惟相国哀怜财幸之旧诗一编间居无事纾忧娯悲辄贽以见非某之所长也干冒钧重俯伏俟命上史参政某伏读制诏参政以命世宗儒东宫旧学精神感㑹臣主俱贤显膺册拜晋参国秉天下幸甚伏念某畴昔登门猥辱知遇生长四明丘墓所寄阡陌相连实同党里不敢献䛕愿効微忠伏惟中兴以来宫僚几人若贤若不肖主上朝夕之游处毫末曲折弗逃圣鉴而简在眷礼独公一人事关运数非偶然者累月以来擢用休显中外之士拭目歆艶知参政者则谓渟滀抱负郁而未伸逢辰遇合逮今巳晚其不知者直云师傅旧恩适用故事夫拔之衆人之中寘诸百僚之上自髙宗文王犹托诸梦卜况如近时风俗益坏横得一金或疾之窃料进而贺参政除拜于前退而议参政阙失于后者不无其人故今日参政应之甚难亦可惧也图易其难图释其惧参政之策将安出愿参政深思之今日朝廷之上进用人才措画边事与凡号令因革某事非某事是人不以属它宰相执政必曰此史参政之爲耳盖用之骤则责之重其理固然况参政方在北门远方之人以邸报不传兴事造业一出参政意今入政府则此名益不可避以不可避之名任甚重之责当至显之位然则参政将何以善始善终以无负圣天子以无负天下也哉自古在昔莫难于君臣之际二帝三代置而勿论必上下一体言行计从虽父子兄弟之宻下得与乎其间如高祖之于子房先主之于孔明我太祖皇帝之于赵中令而后可以拨乱反正创业垂统窃观陛下继太上皇帝而爲之子谈笑授受虽二百年丕成之绪然稽之天数与人事寔纂承启运御极之初惟新景命光昭祖烈将以传无竆而施罔极必一遵建隆之旧则陛下之得参政何以异于艺祖之得韩王参政于此弥纶动化开阖张弛惟危惟㣲可戒可畏不一而足某虽愚不肖诚愿有以言之而参政择之参政傥许之言则请条列以告伏惟参政方辟大公至正之路蒭荛之贱试将采择其善某也狂率犯分参政弗怒以教代季父上陈枢宻某闻列宿之在天星官历翁有传数世而不能尽究其名数者至夫五行之精虽隐㐲下见按图而考之则固巳知其躔次之所在与夫譱祥之应皆可以前知曰如是则爲人主之寿如是则爲丰年如是则天下和平若影响之随无有差忒妇人孺子夜立庭中卬首而望曰此塡也此歳也此太白也未尝学星则旣能尽识之矣今夫贤者之于世其间出希有固亦寥寥然如五纬之相望苟一有焉虽竆在畎畒未见于用巳隐然系天下之望曰使是人而出应吾君之求也必能发所蓄以利泽一世而有无竆之闻矣一旦进而坐于庙朝天下又将翕然而称之曰是吾昔之所期某公也昔吾之所望于是者庶几乎故虽竆山幽谷妇人孺子亦莫不然何也如五星之在天其晦也人皆得而知之其显也人皆得而见之故也恭惟枢宻以硕大高明之资辅以宏深经逺之学发策决科震耀宇内皆其绪余不足道者而天下之所以期望于公而公之所以抱负自任天下之重盖不在是也前年天子揔揽权纲号召数公新羙庶政此数公者声称德望炳然较着眞与芒寒色正者比公在焉是司天子腹心之寄运旋枢极以隆国势曾不朞月而优游之望得太平之责塞天下之人亦旣歛然自足满慰畴昔而无异辞矣某也楚之鄙人也青衫白髪尘埃一命之选盖将三十年虽冗散无以自振而所至不能阿意下气往往不偶卒竆困至是顾尝爲大枢汤公之役汤公怜之赐以斗升之禄使活躯命今又阅一歳于此矣汤公谓某曰汝徃拜枢宻陈公之门吾爲汝言之某奉命是以来虽然某之见公非直以此故也五纬之行妇人孺子皆得见而识之某诚不肖矣其智固不如妇人孺子矣乎伏惟诱而进之使得自効请以受知汤公者亦受知于门下不宣与李太尉某闻之当今号称人杰磊落竒伟可撼以义独太尉三数公耳今春过池阳始识太尉置酒高㑹开心见诚某窃不自揆尝爲太尉陈其所以报国一二事太尉不以爲罪击节称譱某于是益知太尉之贤常常爲士大夫道之谓太尉尝以单骑九百却二十万之衆它日边候有警奋不顾身星流彗扫敌王所忾者必太尉也自黠虏渝盟圣天子赫然震怒悼巳事之失䇿诞布明诏恭行天诛太尉膺上简拔当国一靣悉甲济江今踰月矣虏骑浸淫至于历阳太尉之军虽尝小捷然虏旣越险而南幕府犹在舒城不闻太尉出骑要击何也岂旣追北而此未知耶抑太尉方略素定儒生不得而测识耶两日来羽檄自御前至太尉处者相接于道而迁徙之民自北而来所传益急事势危迫可谓间不容髪矣不知太尉将何䇿以处此今淮西之三帅列屯朝廷安危实系于是太尉与王侯成侯必须同心协力而后可以成功若一人少有顾望吾事去矣伏望太尉思主上平日所以期待太尉之厚委曲寘念交欢二帅使无纎芥专图国事尽去私心若王侯当其前则太尉冝与戚帅以锐师出其腹背首尾齐应各务致死则虏衆虽多可以立溃万一不然少有沮抑太尉将何以报天子何以见天下之贤士大夫耶望太尉精思之速图之无贻后时之悔忠愤激切之怀不能此尽谨遣使臣莫师雄躬造帐前靣禀拱立西望以俟嘉音不宣代任信孺与王太尉某闻太尉之名旧矣虽未识靣然尝一再通问及来宣州见张漕父子日日称说太尉忠义纯一智略沉雄治军训旅多多益办今时诸将可一二数某是以击节诵叹愿交下风盖因致书欲太尉以一千人之功名保三十年之冨贵某所以与太尉心相知者甚厚自黠虏渝盟圣上奋发威断以迄逋诛天声震叠山揺海蹙太尉兼心膂爪牙之任杖旄秉钺锐卒十万式遄其驱扬舲济江分据险阻可谓盛矣中外之士正望太尉以捷音闻虽定林之役追北百里然斩获不多人心未快数日来或谓虏骑巳越滁寿太尉复还历阳果尔则何爲耶淮西重地朝廷所责望者专在太尉李侯成侯其实太尉麾下尔事势之急如此必三帅协义同力首尾相应尽去疑间合爲一家然后爲可今日调护兹事独在太尉太尉聦明办此不难所愿太尉念主上平日眷遇之隆不惮少屈遣书致礼交欢二帅相与誓约专意国事屏除私心尅日共举以翦竆冦以复境土则太尉勲在社稷身名俱荣竹帛钟鼎不足称载万一不出乎此各自爲谋少失机㑹悔将何之忠愤激切懐不能已辄以尺书布之幕下可否之决立迟一报不宣于湖居士文集卷第二十四于湖居士文集于湖居士文集卷第二十五于湖居士文集卷第二十五䟽文干龙节开启䟽瑶池御骏怅乆隔于宸游华渚流虹欣载临于诞节预凭衆妙遥賛洪釐尊号皇帝陛下伏愿体道希夷凝神昭旷寿祺夫钖顺迎滋至之休舆卫星陈伫恊遄归之吉又圣人有作夙闻里社之鸣诞月载临兹効华封之祝仰凭慧力恭賛寿祺尊号皇帝陛下伏愿体道希夷凝神昭旷否终必复即期八骏之归常乆无疆茂协九龄之与干龙节满散䟽载震夙以开祥式临谷旦内文明而养正莫望清尘敢殚率土之诚恭致弥天之祝尊号皇帝陛下伏愿缉熈纯嘏保合至和寿等南箕共协皇图之永礼成北岳亟严仙仗之还干龙节功德䟽襄野问涂髙蹈无爲之表华封祝寿荗迎可乆之祥恭即殊庭再严妙果尊号皇帝陛下伏愿旣多受祉永孚于休夙驾言还副君子必归之望梦龄协永膺圣人得寿之符又骏驭追风怅宸游之乆滞鳯编纪日欣谷旦之重临恭祝鸿釐载清贝梵尊号皇帝陛下伏愿消揺物表保固天倪问襄野之童终冀迷途之复依西方之佛更瞻寿量之増天申节开启䟽景运有开方迪延洪之祚珍图叠纪茂当震夙之期恭依觉地之严增祝圣人之寿皇帝陛下伏愿体干刚徤如日照临天其申命用休遂臻过历圣人大宝曰位永保无疆天申节满散䟽探赤水之珠巳凝神于象表受泰元之筴聊玩意于人间盖与造物而同游则非巧历之能计尊号皇帝陛下伏愿备两宫之乐冠百王之徽亿载万年贵爲天子之父九州四海丕承太上之尊皇后生朝功德䟽椒风流化于昭内治之脩璧月储精载纪诞弥之瑞増祝至仁之寿式严衆妙之因皇后殿下伏愿应地无疆与天合德开燕祥于甲观申钖百男之休承色养于东朝参享万年之历大行皇后僧家宣读䟽淑德承天方迪二南之化讳音传逺遽纒九土之悲辄凭贝叶之文黙助椒兰之惨大行皇后伏愿脱人天之调御从帝释之遨游夜月在天湛本体清凉之性秋莲着水发灵根定慧之香大行皇后道家宣读䟽俪宸极于长秋始基王化望崦嵫于永夜痛极舆情辄䌷琅笈之灵章黙助璇宫之仙驭大行皇后伏愿悟本心之清净识道体之希夷驷玉虬而上征径簉西眞之集折琼枝以继佩却从姑射之游大行皇后斋䟽长秋正位化方咏于兎罝脩夜兴哀怅莫留于騩驭敢凭缁褐之侣仰助袆䄖之思大行皇后伏愿识道体之希夷悟眞诠之圎觉蘂宫绛阙陪姑射之神人天雨宝花超华严之法界青词淮西漕司设醮衆生沦于异物长无超度之期上帝覆以薫慈厥有救援之道敢殚诚悃仰冒至眞眷兹淮壖顷罹兵劫匪罪而死不知几千万人游䰟无归于兹二十余岁或葬之中野而絶子孙之託或鬰爲枯腊而失坟墓之依或凥领之不全或草木之同腐伤心惨目旧哭新冤坐令凋瘵之余尚遏和平之喜臣叨将外计念此沉幽惟沥于层霄庶兴哀于九地伏愿緑章上达绛节下临注南斗之生俾谢无竆之苦削酆都之籍溥施荡秽之恩及此民编咸跻寿域元正设醮太一常居上帝之仁徧覆大千世界衆生之业无竆俯当嗣歳之兴祗卜刚辰之吉𣢾灵宫而蒇事瞻霄极以祈恩愿鉴微衷诞敷隆施上元设醮清都紫极隔世几尘緑简瑶章通臣一念撰日三元之始驰情八景之髙伏愿増衍祺祥荡除灾秽贳其旣往新以方来钖难老于家庭覃余休于嗣续又玉清嘉㑹气实首于上元金简眞仪福用敷于下土敢宣主德率吁国人敬披致一之诚仰导惟新之庆伏愿轮飈临夜圣泽如春万歳千秋仰奉尧年之永五风十雨徧爲呉㑹之祥凡我有生长依道䕃又绛阙髙居蹑千眞而下察緑章封事缄一念以遥通当甲子之上元惟王春之正月三官校籍娄书黒簿之愆九气腾霄滋昧黄庭之景载披云笈恭𣢾飈游伏愿悯此余龄赐之无事退安田里常遂于丰登燕及子孙更祈于繁衍十二愿一愿一人圣寿二愿二仪平成三愿三光明润四愿四序休宁五愿五行协应六愿六府充盈七愿七元降格八愿八表澄清九愿九垒皇君垂福祐十愿十乗太乙度灾屯十一愿十一耀灵光下烛十二愿十二时道气常存建康求晴设醮常隂之罚乃吏弗䖍暑雨之咨彼民何罪人今露宿田与江通环数州秔稻之郷渺千里波涛之险疾病饥寒之旣迫逋亡荡析以奚疑仰惟当宁之仁娄攽振廪之诏巳觖有秋之望终怀卒歳之忧扣首祈恩柎心无䇿伏愿宏开矜宥溥示救援稽夫之浸潜收不葬鱼龙之宅併日而食弗饱尚全雀䑕之生哀此下民歛时五福荆州修堤设醮古之南郡今者西门控吴蜀之咽喉兼襄汉之唇齿兵戈蹂践阅四十年版籍凋残无三万戸属故歳有防隄之失当隆冬兴土木之工徭役旣多流亡是惕历三元之初日按八景之眞文恭辟灵埸肃延霄驭仰賛两宫之寿俯祈一道之安钖以丰年保其常产贳余灾于北屋移厥咎于微臣帝之所临臣不敢悔迁居谢灵惠王设醮徧覆包涵寔下民之隂骘聦明正直斯百祀以光辉乃眷昭亭山之阳诞惟梓府君之宅受命于帝降神此都不怒而威有感斯格闵孤生之流落钖嘉梦以丁宁俾奠攸居第安汝止仰明灵之昭荅俯危迹以震惊恭按眞文具严报礼所冀云霄之驭来临仙之祠傥阖门益荷于纯禧将永世毕依于大道谢火灾设醮天爱斯民欲其逢吉吏媮厥职所以致菑盖二千石之非贤俾十万家之娄警拊心自悼稽首知归冀矜宥于丛霄遂辑宁于比屋匪臣私祷惟帝博临设九幽醮荐所生母终身之恨弗逮于慈容小巳之私可干于洪造启盟眞之玉箓严𣢾圣之瑶坛顿首求哀斋心望报伏愿垂恩九地申敕三官或巳注南斗之生则冀福龄之延永或犹滞酆都之对则祈罪苦之蠲除交肸响于幽潜通爽灵于梦寐更令同气均此殊休代揔得居士保安第三弟设醮人爱其子惟疾之忧天听自民必从所欲伏念臣第三男臣孝直尠于福植㓜也多艰渉秋以来病滋爲祟阅日旣乆药且不持悼赋质之竒偏惧夙縁之多累非归诚于造化宁有望于安全恭按灵科具申哀祷仰冀云霄之泽不遗草芥之生俾终协于大和誓永依于至道谢过设醮三涂苦趣流转无竆八景眞科超跻有道具输危悃祗冒聦闻伏念臣渉世之囏惟天是恃谓将晚节稍遂安居余孽未除叔子云逝虽脩短不逃于物数然咎休率系于人爲辄归命于紫清庶蠲名于黒簿云霄降格雨露均霑俾微生蒙宥过之恩而巳死逭沉幽之苦更隆鸿施俯曁羣伦释语请道颜住抚州报恩䟽大雄一只虎震伏羣魔扬岐三脚驴蹙蹋四海欲振当年之门户须烦本分之宗师颜公禅师传妙喜之衣得圜悟之髓日光玉㓗雷厉风飞喷香炉之紫烟叵堪满戸之屦怀锦官之春色忽㝷上崃之舡惟法眼之道埸实卍庵之旧隐云无心而出岫水有时而回渊莫辞振钖之游再结繙经之社休去歇去尚堪一行瞻之仰之如是三请请恩老住蒋山䟽陜府铁牛脚力负万钧之重石霜角虎眼光揺百歩之威欲转无上法轮须还本分尊宿恩公长老一生打硬四海知名杨歧栗棘蓬当仁不让国师无缝塔此义却谙截断衆流壁立千仞乃眷钟山之胜地实繄圜悟之昔游俗驾𥘉回潮音未振考之公论佥欲师来拗折竹箄且与逢埸作戯横担柱杖直须觌靣相呈稽首妙华王请祝圣人寿请三祖长老䟽陜府铁牛脚力负万钧之重石霜角虎眼光揺百歩之威须全提向上之机关始克振作家之号令厥惟胜地今得伟人某人斤斧丛林鑪锤古佛金刚王之寳劒截断衆流秘魔巖之木义宏持末法诸公刮目学者倾心睠三祖之道场在羣舒之佳处呉陂㵼碧龟鱼乐得于主人灊岳摩霄龙象将依于法席用勤劝请实冀肯临飞钖度江岂独尉西州之父老传衣此地庶不辜后代之儿孙愿闻法鼓之鸣要看草贼之败请亮老住报恩䟽佛法见前惟嫌㨂择衲僧分上便合承当亮公长老徧历丛林娄开法席一茎草化成宝刹夙具神通三条篾紧束肚皮最谙枯淡惟报恩之胜处崇永祐之眞游不有当仁孰严上善三十年事盐醋要还旧日家风二千里卖布单且看新人作略请舜老住浮山䟽三千大千揔是无边佛刹一箇半箇难得本分道人但看直下承当且教逢场作戯舜公长老入华严海得解脱门牢绊草鞋饱参知识撒开布袋历勘诸方留须水以弥时㑹浮山之虚席殷勤娄请珍重此行菩萨子喫饭来且与钟鱼作主好阿师恁么去要令龙象依仁二千里外不得嫌人三十年后切忌错举请鑑老住潭州东明崇教寺䟽浮休居士昔守此邦东明观音初岀废井神光焕发宝刹崇成檀施满门曽安五百衆荆榛塞路将欲四十年㑹兹淫雨之菑觖我有秋之望肃斋致祷响荅不违香火未收隂云解駮吏民絶叹岂有前闻僚寀佥谋当严报礼主僧老聩破屋欹倾冥搜当仁喜得此老伏惟鑑公禅师支撑末法领袖诸方盘结草庵曽到孤峰顶上撒开布袋何妨十字路头况惟今是老人乃是吾家请主爲公着力何患不成惟佛有縁所当外护撞钟打皷今朝震动于三湘刻石铸金异日流传于四海请无着住资寿就报恩开堂䟽明月堂中昔分半坐采莲泾上今建刹竿不忧此道之无传頼有斯人之足慰人天合杂山水清明资寿无着禅师具大揔持证不思议洗涤诸方五味吞扬岐之栗棘蓬降伏一切羣魔用妙喜之竹箄子独㑹先师之意草爲后学之宗四海无人千圣推岀伏愿慈悲摄受方便举扬以心传心山头老汉元不死惟佛与佛汝等诸人皆可爲敬焚一瓣之香增祝两宫之寿于湖居士文集卷第二十五于湖居士文集于湖居士文集卷第二十六于湖居士文集卷第二十六释语请龙牙长老䟽虎谿寺里曽闻啸月吟风龙牙山中更看拏云攫雾当仁不让易地皆然混融禅师具足神通纲维象法一丝不挂无人无我无衆生万境皆融能纵能夺能杀活历徧东州之名刹未登南岳之曽顚偶㝷上水之舡肯振飞空之钖三千世界不妨到处嬉游七十二峯政要从头点检请北禅长老䟽妙喜旣亡卍庵复往国师无缝之塔弟子谁谙杨𡵨金刚之圈诸方不㑹必有嫡传之嗣来兴巳坠之宗珠公长老法冶祥金禅林伟榦摘神龙之颔独收无价之珍生老蚌之胎眞是宁馨之子顷由临汝径隐康庐遇坎乗流聊当适意逢埸作戯况是知音我爲东道主人君作北禅长老弹千相之雀莫轻上妙摩尼照十乗之车遂遍无边刹海请新首座住福严䟽十字街头弥勤撤开布袋孤峯顶上德山盘结草庵况兹古佛道场秪是吾家旧物不要客僧作主须烦首坐烧香新公长老性悟眞诠脚踏实地泊舡浅水乆矣淹留韫玉空山自然光彩畴昔因縁巳定如今时节到来便将旧店新开切忌衆生作例好阿师恁么去何妨觌靣相呈菩萨子喫饭来却是无法可说冝从衆请用报国恩殊公住岳麓惠光寺䟽湘西佳景岳麓精蓝方丈乆虚其人史君今有此客殊公长老靣如满月额有圎珠枯木堂中随粥饭縁坐处不落第二台山路口有多少衆问时便契前三君如洗脚上舡我是因风吹火不起于坐只今直入道埸偶尔成文领取见成公案请珠老住公安二圣䟽一切衆生各具自然之眼十方诸佛初无人尔之心至于举拂拈槌嘲风笑雨岂云妙法无法大是指空说空然业识与生而俱迷或冥行至死而不悟不有开士曷畅眞乗珠公禅师传临济眞宗授卍庵宻印庭前栢子何曽仗境分踈石上莲花到处爲人说似眷菩萨应眞之化境乃安公着迹之精蓝大开选佛之名埸思得住山之本色孤峯顶上要观出世因縁十字街头莫惜随时演唱见几而作快便难逢愿垂恻隐之慈俯徇殷勤之请乌江庙门䟽绣裳画衮方瞻王制之严寳字璇题洊被天恩之渥仰威灵之肃振惟轮奂之未新冝崇朱户之居益壮乌江之望凭髙配极㑹看妙絶之宫墻吉日良时即下锵鸣之玉珥芜湖修浮桥䟽万家之邑百贾所趋一溪之桥累歳不葺系破舡之六七当骇浪之千寻溺马杀人习爲常事馋蛟羁鬼实使甘心所愿因民病渉之忧遂为此邦无穷之利入谷斩木造舟爲梁不曰成之吾事济矣但度无苦㑹看百歩之修栏得福甚多共脱三涂之苦海代揔得居士东明施财䟽语夜夜放光傍人不见时时得梦独我自知共惟浮休先生今者揔得居士过去见在事同一家原始要终业通三世欲纂昔贤之坠绪重严大士之宝坊荅一时救护之恩崇此邦祈禳之福若男若女咸归生育之仁曰雨曰旸娄报丰登之瑞病愈荅愿供佛道场䟽六道三涂无非厉虐十方诸佛普示救援载轸幻躯夙依眞谛属有负薪之疾愿荐伊蒲之羞精神所加昭应如荅未修报礼每惕𥘉心惊半夜之钟常交于梦寐求三年之艾又爽于节宣用敬复于前言以导迎于新祉伏愿徧周沙界悉坐道埸闻秘宻言而除贪嗔痴受甘露味而得戒定惠使衆生业障因法施而蠲除则弟子沉痾当不药而清愈稽首阿难教爲我大医王南山昭庆观音障坐偈南山昭庆白衣观音作始何人如此相好地僻寺古僧无卓锥空堂岿然徒四壁立香火巳絶而况庄严稽首大士本来无住一丝不挂清净法身况此尘垢而可污染但此末法冥顽不灵不知即心是观世音来瞻慈相乃起恭敬则此慈相不可不葺合掌賛叹诸善男子各捐薄少随喜护持俾道人素作髙广坐及其屏障饰以金碧前列供具熏炉华灯秖十万钱具足圎满诸善男子一弹指顷而此殊胜亿劫常住吉祥寺经藏䟽五千四十八卷尊经藏之金匮百万亿那由他诸佛同此道场常转法轮乃安斯室斋厨不继可怜野寺之残僧斤筑隆施须烦宝积之长者肯舍太仓之一粒便成广厦之千间庄严不思议功德山安住无边际华严海爲第二妹设水陆䟽右语诸佛等慈广有救援之路衆生诸恼莫如疾病之侵俯惟同气之微偶愆勿药之喜方输危悃即底秦和晓然梦寐之间示之肸蠁之报用亟修于净供庶祗荅于能仁万劫狴牢冀脱幽沉之苦大千川陆悉蕲悲乐之均更裒佛力之无边益侈家庭之后福宗琰作永宁寺钟成欲作钟楼记讲师求予开䟽信笔书此数语以劝施稽首我导师方便度一切衆生执若故不见本来性以是劝布施捐头目髓脑身命尚可舍而况于财物今此大寳钟辛苦所成就无量佛声海四海所愿闻以无钟簴故犹与无钟等我观此都邑衆宝之所聚而彼冨长者皆受佛记莂佛欲警拔故故令作此钟欲劝布施故复作大宝簴不思议功德在汝一念顷我爲汝说偈发汝喜舍心圎满清净业证无上菩提此钟横撞时汝等皆作佛方广元公刺血冩经偈稽首如是经万行首楞严觉元古尊者刺血之所冩尊者住世时冩经百千卷以字以画计数与河沙等自其一画初以至絶笔时念念相接续无一不同处飜覆风水轮劫火大千壤此心未尝动此笔亦不停尊者今寂灭谁识冩经意我爲汝演说尊者所记莂衆生与诸佛同出一父母我血佛身血初无差别相佛从此血中放百宝光明如月贮瑠璃根尘悉清净而我矢溺囊溷杂诸浊恶业欲自纒绕顷刻即腐败尊者爲是故哀悯于一切故以我之血书佛所说经令汝愚痴人顿见本来性佛经与我血还复成一体经尽血亦尽佛与我俱无尊者下生时汝等成正觉揔得居士命作爲平国弟度僧䟽驹犊之爱巳荷于等慈龙象之依尝深于夙愿顾年龄之尚㓜恐歳月之或淹惟慧海师实平时之知旧而优婆塞自有生而薫脩度已度人是同是别伏愿诸佛护念大衆证明俾此善男子速证于菩提则我长头儿同増于福寿追荐六二小娘子水陆䟽人谁无死独抱难言之冤佛是眞归冀垂譱救之力亡女六二娘怨亲融释体性圎明知住坏之俱空忘生平之不满径超十地永脱三涂及两孤儿获无量福重修三塔偈七泽所潴十年九潦三塔虽在四壁常空仰衆佛之尤竒念残僧之益少化身千百亿莫非爲物慈悲弹指一刹那孰肯随縁布施尔时居士复说偈言宝塔元不坏因汝有坏时但使塔重成汝得不坏果妙定化僧偈行者要作僧妙定欲说偈因縁啐啄时见者须撇地圎顶更方𫀆诸法从此起谁具大神通成就一弹指出队䟽此大兰若盖古道场野寺残僧斋厨不继震风凌雨栋桷随欹惟世尊住华严界海到处见成顾佛法付有力檀那不应坐视冝分薄少来相经营灵巖行者化僧偈咸安郡王功德主智积菩萨大道场有善男子名德柔欲爲大僧无度牒我今说偈爲劝请愿见闻者皆乐施此善男子得度已俱证无上菩提果蒋山明老賛衡阳梅岭𬒳本师打得觜㖞钟阜长芦上法座叫得地动晚年双径却遇知音因喫乳糖过多併将桶打破贺贺识渠么十字街头每相逢百尺竿头还蹉过天禧行者广如化僧偈法华十万余言度牒三百来贯更着居士䟽头共是三重公案若要作一串穿自问山头老汉卍庵賛气骨清羸抱负雄伟江西湖南掀天扑地生子当如孙仲谋㬌升诸郎豚犬耳行者求僧偈结万人縁度一箇僧求我说偈拾似不曽元布袋眞賛三首劫火洞然大千俱坏留得拳头千妖百怪三十年后此话行依旧当时元布袋细入微尘大周沙界与古爲徒无乎不在催敎弥勒下天宫郄送胡孙入布袋劫数茫茫眇此身梦中相见觉非眞常时只笑憨皮袋十字街头等箇人干明舜老度弟子求䟽学道参禅不必僧祖师元是岭南能若无向上眞消息须发除来只可憎出家须要护身符钱在檀门不可唿乞与青铜三十万大葫芦结小葫芦应庵老偈二首应庵老子六十我巳新添一年欲话元正启祚山僧约我茶边渉世须三洗骨忧时定九回肠借我昭亭一榻伴师扫地添香于湖居士文集卷第二十六于湖居士文集于湖居士文集卷第二十七于湖居士文集卷第二十七祝文东明观音祈晴文一年之望在兹杪秋常隂之灾至于阅月禾巳熟而弗获歳垂成而反亏谁哀斯民我有大士伏愿迷云开廓慧日照临毕此场圃之功衍其仓箱之积一刹那顷肯运慈悲无边衆生皆得饱满谢晴文八荒同云一雨十日虽大田之多稼盖平陆以成江仰慈愿之宏深成歳事于俄顷香烟未断霁景先开惟此宝坊夙严之功用爲无边丰登之报祈雨文三湘之区比歳不熟乃今七月复以常旸风霾未休陂泽弗戒吏则失职民其何辜顿首求哀斋心望报赐之一雨惠我丰年百谷用成四海蒙润谢雨文旱魃爲虐实深民忧灵雨旣零颇寛吏责仰荷生成之赐敢忘昭谢之诚尚冀宏仁益终大惠祈雪文嗣歳将兴嘉雪未应旣阙丰穰之兆且虞疾疠之多归依窣堵波之仙觊觎平地尺之瑞隂云合杂风霰飘零虽违三白之占亦慰九丰之愿荐伊蒲之供敢忘报礼之修望来牟之贻尚冀慈休之广谢雪文并江而西歳穷不雪土脉焦藁民忧疾疠吉蠲致祷神则昭答三日之雨继以飞霰宿麦敷润寒气乃周惟神之休敢忘拜赐南岳谢晴文环湖南之境田之以畒计者不知其几千百万而民之嗷嗷望歳者又不知其几千百万也若夫畴昔之雨再宿不止田尽入于水巳熟之禾尽壤爲吏者诚皆以罪诛斥不足道而民安取食呜唿噫嘻岌乎殆哉夫旣走祷于帝神内揆蒙暗帝神不顾享然而卒赐之则帝神哀此民而臣某无以获此也祗率僚吏申𣢾祠下不敢私谢敬爲民谢谢诸庙祈雨文郡县吏不谨于事神诞降之灾以警惧之廼自夏六月至于秋七月不雨禾立而藁陂池将竭环视无䇿是用致祷于神惟神赦吏之愆哀此下民惠我有年沛以甘泽吏得苟安其职神亦永有粢盛寺观谢雨文七月不雨方深卒歳之忧三日爲霖遂惬有秋之望具严报礼申辑斋盟仰冀博临益垂善应螟螣不作迄臻场圃之成蛮獠旣安长无疆场之扰又全楚之区频年告旱望此一稔尉兹羣甿方投貇祷之诚果报霑濡之赐兴农工于钱镈寛吏责于简书谓天盖髙无德不报愿广不言之利以毕有年之祥迎嘉显孚济侯求雨文望神之来以日爲歳飈舆在望亦旣劳止一觞门迎祗荐微衷随车之泽立冀昭答祭嘉显孚济侯文惟神庙食兹土赫然威灵司雨旸祸福之柄以受宠天子列于通侯今乆不雨陂池枯竭民以病告神亦逺顾临之矣忍视此嗷嗷而不赐之以膏泽耶牲肥酒香敬荐厥诚三日之霖拱立以俟又神不以守之愚肯顾临之惟室宇下不足以掲䖍妥灵愿神亟赐甘泽当作新室于州之郛使民朝夕承事雨旸丰㓙厥有常数所以致祷于神亦曰神将闵吏之愚轸民之不获诞告之帝召唿风云辟阖隂阳捐咳唾之施惠我千里燕及四邻如是而巳又奉神妥灵亦旣有日昨莫之雨仅足以濯热而清尘负郭之田龟坼如故岂神终不顾哀此邦之人也耶抑吏荐羞乞灵未轃其至也有牲登爼有酒清醑有击斯鼔有巫纷舞神来不来使我心苦公安二圣祠祈雨文春气巳敷时泽弗降人牛俱病川渎扬尘惟我二如来芘此一都㑹饮食必祝疾痛则唿愿起光明之香云遂澍甘露之法雨洁斋以请昭应爲期请显应弥勒瑞像祈雨文自冬徂春累月不雨疠疫交作郁攸娄惊井泉一空天雾四塞旱旣太甚变不虚生哀此下民繄我大士伏愿慈云普覆法雨均霑运诸佛之神通慰一州之繋望奉安新庙文惟侯威灵逹于四境物阜人安无有疵疠歳月滋乆坛壝弗脩无以掲䖍无以妥灵我是用惧即于新宫新宫旣成旣成翼翼侯居其中遗我遐福匪清斯酒匪㓗斯牲以庆其成来止来宁祈晴文惟天子以农桑之政寄之吏惟上帝以雨旸之柄司之神吏相其业神节以时各称厥职今麻麦未登而淫雨踰旬吏用斋戒以望于神假以三日之晴则农事斯毕吏塞其责而荷神之德厚矣惟神实图之谢晴文皇灵昭宣百神受职曰雨而雨曰旸而旸雨旸以时农事俱利此邦之民实无常心雨好晴佳惟其所欲比以霖潦谒于灵祠香火未收隂雨四歛桑麻满野黍稷登场荷神之休无所昭报五风十雨格以丰年惟神之灵终此大惠皇太子疾亟谒庙文某奉丙申赦书皇太子偶爽节宣之和旣肆大号尽宥四系又勑守土之臣敬走羣望以蕲㓜药惟皇太子毓德青宫仁孝聦明闻于天下社稷宗庙之灵所冝右助何恙不巳惟神受职当体两宫系念之重储祥荐休使皇太子即日康复以释两宫之忧以尉四海之望到任谒庙文某往来湘中三年矣风声气俗亦略究知抚摩安集之政不敢不勉以企前躅惟神尚右相之使克有所施设先圣庙文某起自诸生冐天子民社之寄昼夜祗慄惧弗克任惟吾先圣所以教某者具在方册不敢不勉服事之始敬拜庙下尚惟圣师相其微衷后土东岳文下臣虮蝨天子使守民社服事之始敢敬有谒匪祈厥私冀以及民诸庙文某以莅官之始祗谒祠下不敢私祷惟区区之心愿有以及民尚隂相之俾克有济致语湖南宴交代刘舎人珠幢玉节来宣上将之威赤舄衮衣归授元臣之柄眷门䦨之旧获承尊爼之余陈九献之缛仪表十连之盛事某官声名四海翰墨两朝骑麒麟而翳凤凰簉丛霄之嘉㑹射鵔鸃而掩翡翠扈紫禁之清麈主眷式隆士心景附八命伯九命牧具瞻赐履之雄万石簴千石钟载旌帅阃之伐静扫緑林之㓂严趋清跸之朝望碧纱之笼乆注神仙之籍听白麻之告径跻丞弼之司况嗣建于旌旄实亲传于衣钵且慰列城之望少爲数日之淹醉我旧官寿公慈母声流夜瑟莫非鼓舞之儿童泪点秋竿却是攀留之父老某等幸瞻髙宴猥列贱工敢酌民情上陈口号年时授钺许专征蜂蚁千屯一笑清巳变耕桑弥旷野却驱旌斾入神京才从湘水东边去且到台星极处明传语邦人莫留恋使君元是我门生句曲十眉就列争敷要眇之容三穴旣空绰有回旋之地冝呈楚舞再鼓湘絃上恱台颜后部献曲荆南宴交代方阁学髙牙大纛来威江汉之濵闲馆珍台去蹑星辰之上叠两世无穷之契侈一时创见之荣符节亲传尊罍夙设伏惟某官学该今古名满华夷元老克壮其犹旣宣竭四方之力延臣无出其右盍登延三事之司上永怀夜半之询公雅动秋风之兴緑章封事重违勇退之言黄𥿄除书耶是催归之诏细数授衣之月预占拜衮之辰某官敢谓交承寔均子姓九门置钥巳惭糠粃之前五岭建旄未觉规模之逺亶如今日复接后尘万旅连营肃中严之鼓吹十眉环坐纷合奏之笙歌期尉父老之情敢奉俳谐之语盖世英名五十年功名乆合冠台躔只从紫塞传归诏便上黄扉领化甄事契两家应更好节旄三鎭适相传荆江便作松江看小驻秋风下水舡于湖居士文集卷第二十七于湖居士文集于湖居士文集卷第二十八于湖居士文集卷第二十八定书下定书门馆游从早託金兰之契衣冠歆艳共称冰玉之贒傥非姻好之求孰识交情之厚伏承令女闺房挺秀某男中馈偶虚虽文采风流难继乗龙之喜而币帛筐篚聊陈执鴈之仪但顾衰宗有惭嘉偶送礼书门䦨甚盛素髙氷玉之称声气所同愿託葭莩之好惟季女苹蘩之未采属大儿水菽之乏供傥能抚有其室家抑亦亲承于师友共陈不腆用缔无穷六二弟定沈氏书同气相求早倾风义嘉耦曰妃愿缔欢盟伏承令女赋德静专乆闲母训而某姪孝览秉心寒苦颇读父书惟臭味之不殊故攀援之敢冀徼福先祖假宠衰宗爰契我龟旣协三星之吉言秼其马愿观百两之将回韩子云定书望宗国之乔木必有世臣咏涧濵之采苹庶承先祖某之长女仅若而人有如君家犹子之贤饱闻诸公平昔之誉愿交乆矣託契欣然腆仪来家永好无斁莫如韩乐敢同蹶父之相攸固有千贫终惭张负之予女回沈子直礼书甚似其舅早闻宅相之贤仅若而人傥遂家肥之喜误拜委禽之宠终惭鸣鳯之占非公焉有此甥冝妻以兄之子盐絮咏风前之雪敢拟昔人箕帚扫堂上之尘庶无失职回韩崧卿定书阀阅之华大非其耦㛰姻之託初不敢闻遂成永好之坚寔繄嘉命之辱伏承令子提宫直阁𬒳服寒素不怙冨贵而骄某姪女四八娘生长贱贫颇知正顺之守鴈币来宠龟占亦从仅若而人得事君子习母师之训敢云张仲孝友之风承舅姑之贤庶图韩姞燕誉之喜题跋跋山谷帖字学至唐最胜虽经生亦可观其传者以人不以书也禇薛欧虞皆唐之名臣鲁公之忠义诚悬之笔谏虽不能书若人何如哉豫章先生孝友文章师表一世欬唾之余闻者兴起况其书又入神品冝其传寳百世恭闻徽宗皇帝评公之书谓如抱道足学之士坐髙车驷马之上横斜髙下无不如意圣人之言经也晚学小生尚安所云跋道德经碑荆州开元观直牙城西五百歩有南极注生铁像祥符八年更爲天庆观绍兴五年迁观楚镇门之东旧观废干道五年春某与客过焉像在坏垣中覆以竹屋屋后积草草中小碑髙三尺即𥘉建天庆观记去草见碑砆隐隐有字洗刮乆之可读盖唐明皇所注道德经是时诏天下道观皆立经幢因火中折天庆之役官吏督促妄道士不暇它求石即取折幢穴其腹植碑焉经文行草注楷法行间茂宻唐经生固多善书然此或非经生所能办也旣还碑天庆发地出趺合八方得三千余字剥缺断续益竒古百夫辇致文公堂下历阳张某识题王朝英梅溪竹院朝英童子时与余同师巳而同登名天府不见十年壬午春余自建康还宣城道过朝英所居爲留一昔朝英诵近诗数篇句法清丽方筑屋竹间聚书谢客益丰所学盖朝英之进而及于古未可量也张子曰夫士惟学而后知不足今朝英不以其能自画车坚驭良䇿之以无倦异时余将复访朝英于竹院则其所称叹又不止于诗而巳也朝英尚勉之闰月旣望张某安国题读谢梦得文梦得天下之竒士彼龌龊者固不足以知之其文浩瀚如卷东海而注之江河竒伟激越纷万车甲马而争驰视其外则枯木寒灰藁项黄馘若眞无意于兹世者之所爲题龚深之侍郎太常奏藁后元祐诸老爱君之心切至正人伦于夫妇之始当时曲台议礼则此四君子在焉乌乎盛哉辛巳春正月上吉跋周德友所藏后湖帖德友少时趣尚竒伟一斗百篇诸老先生慕与之游今歳晚矣讫未有识一饱之不谋可叹也右后湖书帖自甲轴至已绍兴二十八年三月望题苏庭藻所作张汉阳传汉阳一节视古无愧而庭藻犹以成败爲言何也鍊石𥙷天断鳌立极虽不吾以吾其与闻之题眞山观张安国设道供于眞山观饭巳同郭道深滕子昭呉仲权陈叔蹇聮骑访无无道人登永宁寺阁遂入西山煑茗于超然亭北风欲雪诸峰献状景物之胜不知身之在岭表也干道元年十一月七日题杨梦钖客亭类藁后爲文有活法拘泥者窒之则能今而不能古梦钖之文从昔不胶于俗纵横运转如盘中丸未始以一律拘要其终亦不出于盘盖其束发事逺游周覧天下山川之胜以作其气所与交者又皆当世知名士文章安得不美耶余官荆南梦钖自交广以客亭类藁来精深雄徤视昔时又过数驿读之终篇使人首益俯焉历阳张某安国书题陆务观多景楼长短句甘露多景楼天下胜处废以爲优婆塞之居不知几年桐庐方公尹京口政成暇日领客来游慨然太息寺僧识公意阅月楼成陆务观赋水调歌之张安国书而刻之崖石题苏翰林诗后右翰林侍读学士赠太师魏国苏公之诗干道丁亥三月望张某过金山长老寳印作堂上方请名于某敬取公诗中语名之曰玉鑑而书其诗使刻山石题单传阁记后去年九月某守建康公行部至郡甞见属书此记时文未具也今年夏某将赴桂林道过隐静则记成而公盖死矣感槩以泣敬如公志题陈择之克斋铭陈琦择之名其斋曰克张敬夫爲之铭某复爲书圣师问荅与敬夫之铭置斋中左右序干道丁亥七月张某识题所赠王臣弟字轴后王臣弟不见二年颀然而长学业甚进以此轴求作字不能佳也于湖居士文集卷第二十八于湖居士文集于湖居士文集卷第二十九于湖居士文集卷第二十九墓志汤伯逹墓志伯逹汤氏讳矼处州青田人也大丞相荣国公之长子赠太师卫国公之孙太师申国公之曽孙歴官右承务郎承奉郎监潭州南岳庙主管台州崇道观授浙东安抚司主管机冝文字未上而卒娶潘氏一女六歳甞生二男子坚老顽老皆未晬而夭伯逹葬于隆兴之改元在丽水县东度溪过崃岭距卫公之墓隔一山三百歩许其名曰东塘盖伯逹生于绍兴之巳未而终于绍兴之辛巳年二十有三而止耳乌乎悲夫痛哉丞相以书谓某曰余子㓜而愿不好弄长而益恭毎拱手危坐终日读书外未尝他语余与朋友论古今及人物处其旁应唯唯客去徐理前语道是非陈可不皆出人意表绍兴丙子朝家申严试闱之禁宰执子弟莫敢应书余待罪政府科诏两下皆不赴间居作诗苦思至忘寝食诗成识者以爲深病方亟适余生朝犹自力爲百韵律诗以爲寿其勤如此尝鼔琴后亦置之余无所耆好也绍兴庚辰余免相奉祠余子留其孥于婺而从余归郷来年正月闻其𥘉生子病冒大雪渉峻岭往迎之二月归感嗽疾余以是寒气之所薄行愈矣渉夏至秋复作増以脾泄十月余𬒳召赴阙时虏兵旣大入抵和州人心惶骇余受命当疾赴顾念其病未能决廼谂余曰国家事急大人当行某病未殆也诏以二十六日至余以二十七日行送上车无一语抆泪而别余心惄然若有所失而不忍言也至行都毎五日或七日必得书云疾稍间矣至十二月不得书者旬日余惊焉时虏酋死兵车驾视师余爲留守十日得书语文而字楷凡两纸数百言余黙念彼乆疾廼精明如是是诚愈耶书来之明日家中报以病且亟又明日得报又翌日而讣来余苦毒恫伤不知身之有无也乌乎彼书之详且谨是诚与吾诀也余虽遭此祸而縻筦钥不能去旣而移守绍兴今年之三月始得归视其殡追思前歳之别生死县隔一何冤也余至家凡三月四视其殡六月十三日余复𬒳召廼酹哭而别焉旣而行于旁近万山回掩中爲平田曰是何爲墓以葬余子託所亲叶君蘧访焉且卜之以书来曰是地良吉旣筑垣而甓圹矣仲冬丙申于葬爲吉不可易也乌乎人之爱莫父子若也余子愿而文又甚爱之其病也不能躬理其药饵以至于死死而不亲歛焉今余蒙恩复相累丐归不能遂其葬也又将不复送焉揆之人情吾之哀可胜道哉末如之何矣姑集其平生以告于能文之君子爲余志其墓以寄余哀其可矣然吾子少而死无可纪者也无可纪而犹爲之志所谓余情之哀不能巳而托于是焉者也古之表墓也以官爵着哀荣之义也余子假䕃而官未试而死官爵不足言也古者㓜名冠字余子之亡其得字也盖三年耳乌乎可哀也哉安国于余特厚今敬烦安国爲铭余子之墓且篆其额曰汤伯逹墓题其首曰汤伯逹墓志铭以志余无穷之思焉盖丞相之书如此乌乎悲夫痛哉昔者某登丞相之门虽不识伯逹而知其爲贤也夫贤而早死天下之所哀也而况丞相父子之间也哉丞相幸教某命某以铭敢辞铭曰止乎若拱而窥行乎若偻而随俨容服之在侧忽不见兮焉之甚媺兮好脩珮寳璐兮冠琳璆问涂兮万里蹇将驾兮摧辀东塘之水兮沄沄山回阻兮此藏夫君后千禩兮勿毁欲知其哀兮视兹刻文汪文举墓志铭余年十八时居建康从郷先生蔡君清宇爲学清宇之门人以百数有汪氏子胶者小于余两歳脩谨敏锐独异流辈余亦敬而友之也方是时胶之家在䂊章独其大父字文举云者携胶以俱欲胶之有成也不复治他事昼夜督课与胶上下卧起居无何胶崭然有声场屋连取郷荐号名进士后十年家君奉使淮南胶之父处仁官舒之桐城亦以才办治家君荐之盖胶之学以有立与处仁之能其官文举寔使之然也文举今死矣胶以铭见属余与胶游二十年余官临川呉门胶尝千里来过其守建康也胶受馆于余爲直记室余居于湖胶率两三月辄一来来即留一月或四五十日盖与胶投分如此而文举能教其子孙又可铭也铭其何疑文举之先建康人徙豫章之武宁遂爲武宁人事亲以孝称亲亡哀毁过礼虽老矣言及其亲未尝不泣也以是子孙皆孝谨家饶财自奉甚约至周人之急剧于巳事绍兴𥘉江西旱米斗数千文举视其囷仓尚可得缗钱十数万尽斥之以与邻里有王生坐大狱请尽鬻其产文举文举蹙然曰若是则而家何以生耶视其直併劵归之王生赖以免文举之父字平甫㓜孤尝随其母适李氏文举视李氏与汪姓等经纪其家教其子它日李之子有醉而溺死者文举哭之恸厚葬之胶方试春官未之知也梦衣冠而谢者曰吾而不谨死于水荷君大父归骨于土矣间阅内典有得属纩不乱干道丁亥二月戊子也年七十有二葬以十一月乙酉祔以夫人李氏四男子处仁秉义郎监江州甲仗库处恭处隽爲进士处厚早卒孙三人长胶也珙珪其季也孙女五人归鎭江府録事叅军张汲将仕郎王嗣宗进士黄廷佐处者二人曽孙瀛漑文举名翥文举之父曰安祖曰安弼曽祖曰岫文举尝命于朝得𥘉品官非其好也铭曰武宁之东长湖之原文举兹藏后将多贤髙侍郎夫人墓志铭余郷历阳有孝子曰髙祚字子长故吏部侍郎江都公讳卫之子侍郎薨时子长尚㓜凡子长学行卓然能自揭立不队其家声母夫人实教之也太夫人年髙乐荆州之风土子长因家焉以太夫人之乐夫此也子长仕宦不敢复逺荆州以去盖于武昌者六年于荆州者二年于沅州者二年自沅州罢归太夫人于是七十有七矣子长请于朝愿奉祠禄以养闭门不复出荆州牙城之东有屋数十楹其傍凿池植花竹筑室其中子长夫妇日奉太夫人携子若孙游焉内外千指敬爱雍穆大夫士慕之者纪于歌诗凡称事亲皆于子长乎取法盖如是者又二年而太夫人以疾不起子长殴血骨立亲负土筑坟葬之日有鹤飞鸣其上讫事乃去夫以太夫人享上寿其封邑康宁好德五福备具子长平时未尝违膝下生也敬以养死也礼以葬于今之世可以无憾而子长毎言及太夫人涕泣輙随之悲怨罔极若未尝一日得奉承其亲者乌乎终身之慕有若子长谓之孝者非耶太夫人讳静明庐州梁县人姓王氏年十有二归髙氏生三男子祐承务郎机修职郎前死季则子长也今爲右朝请郎始侍郎公及与元祐诸公游嘉言懿行太夫人悉能记之侍郎爲太平州判官摄州事山谷来爲守谪乆贫甚旣入境矣复坐党事免侍郎得堂帖不以告迎候如礼山谷旣视印已乃知之侍郎爲治归装甚饬备过于乆所事曽丞相子宣过郡下时公卷葬母事欲起部使者得风旨遣州都监围其馆胁之侍郎徒歩往挥其衆曰此前宰相坐怨家暧昧事且白汝何敢尔且我摄州事事当关我即留馆中不去丞相以安旣狱具公卷犹坐贬丞相泣语诸子当事侍郎以父礼凡此皆子长不及知太夫人以告曰汝父不顾身以徇义汝冝勉之太夫人葬以其年十月十四日在江陵县白湖龙山之原太夫人有三男孙墌埁三女孙铭曰八十一年子孝以贤我铭实然龙山之阡于湖居士文集卷第二十九于湖居士文集于湖居士文集卷第三十于湖居士文集卷第三十墓志邕帅蒋公墓志铭干道元年余守桂林𥘉识浔州守蒋君德施是歳君趋朝执政三人者共称君之贤赐对擢守邕管其明年余免归江东君与邦人送余于兴安置酒击鲜乳洞之下时方六月洞中极寒水如冰雪余与君褰裳脱履篝火入之凌兢石间题名赋诗火尽乃出于是君六十有二矣精神矍铄未艾也又明年余帅长沙桂州旧僚以书来则云君至邕管死矣夫以君之岂弟慈祥忠信孝友而位与年才止于此何耶桂州在二广号称士郷其间固多贤然余之所与游者若君与石君惠叔其尤贤者也君之没惠叔盖亦前数月死故余甚悲之明年八月余帅荆州君之子砺自桂徒行数千里持惠叔之弟安持状君行事求铭于予予方谢府事未间砺至刺血爲书以请夫以余悲君之心而砺之诚孝如此则乌可以不铭也君讳允济爲桂之兴安人父熈以君赠奉直大夫其葬也得致堂先生胡公爲之铭致堂道学髙一世语不妄发奉直之铭可知也奉直力贫教二子君与其兄允升俱中绍兴二年进士第历柳州柳城尉容州普宁令改秩知邵州新化县贺州冨山县新州教授通判賔州知浔州邕州于是朝廷方知君而上亦且试君于邕将用君矣而君遂死积官朝请大夫君在州县凡四十年一以恩信结民务安便之其出入期㑹皆与民先爲要约无一切迫促之政岭南取民无艺贫不堪则黠且强者往往羣爲盗君所至常平其赋又设方略盗畏之多去易业间发捕必得新化号难治姦民猾吏与寓客之有力者根株嚢橐令不得一揺手即以危法中之君至属尔俗爲之变积歳不输之租车牛系道库廪皆溢㑹丁太夫人忧租未至县者知君去复以归相率数百人遮部使者愿夺君丧在冨川适行经界鄙逺不素习旁郡惊扰有死者君亲爲指画条踈节披吏受其成而民听之从容讫事部使者取其法下诸郡尝摄昭州始官出钱二百予民输布一匹旣复折布爲钱十倍之君䟽以闻竟减其半隆兴诏书第良二千石君在浔州爲广西第一尝按平南廵检祝尚贤夺一官及君丧过浔尚贤哭舟中哀甚或问之曰曩我实犯法非公之私公贤者我安得不哭邕州控蛮獠歳买国马百货所聚君至尽蠲异时武臣敝事马大入诸蛮怗服至不敢相雠杀死之日哭者罢市君娶于秦氏生四子砥硕早卒次砺以君任将仕郎次确又娶王氏有女春娘君之孙男女凡六人君葬以干道四年八月丙申在兴安县之赵村巨木塘二夫人祔焉铭曰居也孝友仕也循良外甚和愉中乃峻刚惜乎生于南方仕于南方天子方将用之于旣老而君则啬于数而云云也朱安之墓志铭始某不识安之独闻其贤于某之从父从父与安之游相好也安之没其子绩缜以志文属从父从父命某某不得辞按安之朱氏讳敦仁出汉尚书令晖自㑹稽徙鄞五世矣君生十年而孤愼终无违礼朱氏大族外内千指君壹训齐盖居家严处已约与人恕自其少时则有恢厚长者之称矣举进士不偶弃归中歳家益丰益务施邻里缓急悉抵君未尝以在亡辞也晚喜西方氏学自谓有所得属疾以后事戒诸子安卧而逝享年六十有九寔绍兴甲戍十有二月丁未也曽王父文伟王父用评父揆夫人徐氏四男子绩也缜也叔季早死二女子适王造刘楶造今爲山阳簿孙男女十三人九龄九思九功九皐九德九泽九成女嫁董宏余未行君葬以旣殁后二年郷曰句章原曰梅芝月以辛丑日以丙午铭曰有淑如君卒不克施有承其休原寔委之梅芝之封山川郁盘君于此藏旣固旣安祭文代诸父祭伯父文维绍兴二十六年歳次丙子十月已巳朔初六日甲戍弟具位某等谨以清酌庶羞之奠致祭于先兄宫使待制张公之灵呜唿哀哉我家故微我祖则振何以振之曰德与仁逮我先君其艰其勤益扬厥光而卒不信我观于郷莫我之贫人孰我怨而咸我亲化贪以廉易浇以醇巍巍隂功与天理并钟美于公克宏厥因先君是师少则有称游于党庠颀然凤麟踔厉风发超逸絶尘徒歩入关蜚声成均擢第以归谓当亲荣陟岵告㓙衘哀茹辛终丧筮仕浙河之濆携我诸季奉先夫人则孝则慈仰事俯循家徒壁立穆然春温羯胡乱华京关缠氛恸哭仰天上书扣阍狡童逋诛枢臣提军以公参筹亟奏厥勲帝庸宠嘉召见紫宸公矢其谋慷慨自陈忠愤激发肝胆轮囷主辱臣死臣敢爱身愿张皇威于彼殊邻宗伯之长异数式敦黄金九环车朱两轮我出我疆虎狼纷驱胁使从九死是濒公曰我死本朝则尊唾骂逆豫汝亡无辰义动丑虏野心亦驯顾视介者旣降而髠公欲斩之惧而宵奔虏絷维公犬羊与羣沙漠雪积烟云尘昬一节起居面黧肤皲饥肠啮毡冻衣结鹑怀阙倾日思亲望云引脰南郷泪干声吞生还何时十五秋春天子怜公番番良臣我图尔功其賛国钧柄臣忌公公歌小旻外祠延阁淹留海濵母子白首綵衣更新世赏之渥燕及弟风木不停艰疚荐臻三年庐墓嬴然哀茕终老抱疾斋厨无荤姦慝旣屏公道乃申一麾池阳起膺帝纶布政未月恩惠浃沦条䟽节披剔蠧理棼引疾遽还莫谕所云呜唿哀哉小留归装桐川之隂忽与诸公告诀周谆曰悟大命倾于浃旬乃作治命累数千言书之简编摽列缕分必以我丧归葬四明徧告朋友及郡守丞又移我书如前之陈我之得书震惧以惊此岂戯耶抑有其徴遽往侍公何疾之婴饮酒赋诗欢如平生惟是后前棺椁衣衾我苦谓公弃此弗贞公笑不荅促我以行六月乙未公之𥘉生畴昔之夜旣沐而薰顾谓诸孤汝眠勿兴寝以衣冠寂无闻声旦起视公则公旣薨体柔色敷蝉蜕之轻呜唿哀哉使以讣行于杭于昇我与季闻糜肝沸心奔走会丧吁天不闻念我先兄大我宗祊我辈宦学须公以成胥保胥训先子是承有德未报去骑箕星二叔安鄂欲来弗能手足同体翦焉摧倾呜唿哀哉我公之生松贞兰芬金石其刚冰鑑之清终始大节纪在污青尚须鸿儒墓隧其铭呜唿哀哉公之文章如汉两京浑浑其全凿凿其精挥毫落笔龙蛇矫腾一斗百篇𥿄价爲増敬用纂辑卑之云仍呜唿哀哉我取遗训一一作程廼兹诸孤㛰嫁教令我辈任责其敢弗钦有渝此言岂无鬼神呜唿哀哉窀穸之期卜此歳零小留于郊其居则宁诸孤在傍以妥厥灵逝者不留三虞是临帝有宻章贲于幽局匪作斯文惟以荐诚尚飨代焚黄祭文呜唿皇考之德信于郷党而卒不昌其身以启其后人不生享荣养而惟有宻章之宠以贲于幽扄呜唿哀哉我之元昆躬承慈训以大吾家诸弟因仍绅冕则华兄列从班某仕于朝室有妻孥衣丰食饶念我先君其艰其勤生我劬劳至于成人菽水之奉曽不一日不孝之责昊天罔极两秩赐褒匪敢云报天子有命弗敢弗告呜唿哀哉尚飨亡妻时氏宿告文呜唿哀哉自癸未至于戊子吾妇之死于是六日矣越巳丑将殡于寳林之佛寺以俟卜吉而藏焉呜唿哀哉尔尚知之乎否起灵呜唿巳矣无可言者矣以是爲尔之遣奠呜唿哀哉菆呜唿哀哉吾王母冯夫人皇妣孙夫人寔葬四明吾父母之命将以汝从之吾官于朝未能持汝丧以徃也是以卜菆于此呜唿哀哉汝奉佛素谨属纩而诵佛之声犹不絶今使汝依佛以居吾又时节视汝惟谨汝其安之呜唿哀哉于湖居士文集卷第三十于湖居士文集于湖居士文集卷第三十一于湖居士文集卷第三十一乐府六州歌头长淮望断关塞莾然平征尘暗霜风劲悄边声黯销凝追想当年事殆天数非人力洙泗上絃歌地亦羶腥隔水氊郷落日牛羊下区脱纵横看名王宵猎骑火一川明笳鼔悲鸣遣人惊念腰间箭匣中劒空埃蠧竟何成时易失心徒壮歳将零渺神京干羽方怀逺静烽燧且休兵冠盖使纷驰骛若爲情闻道中原遗老常南望翠葆霓旌使行人到此忠愤气塡膺有泪如倾水调歌头隆中三顾客圯上一编书英雄当日感㑹余事了寰区千载神交二子一笑眇然兹世郄愿驾柴车长忆淮南岸耕钓混樵渔忽扁舟凌骇浪到三呉纶巾羽扇容与争看列仙儒不爲莼鲈笠泽便挂衣冠神武此兴渺江湖举酒对明月髙曵九霞𥚑又猩鬼啸篁竹玉帐夜分弓少年荆楚劒客突骑锦䄡红千里风飞雷厉四校星流彗扫萧斧剉春葱谈笑青油幕日奏捷书同诗书帅黄阁老黒头公家传鸿寳袐略小试不言功闻道玺书频下看即沙堤归去帷幄且从容君王自神武一举朔庭空又濯足夜滩急晞髪北风凉呉山楚泽行徧只欠到潇湘买得扁舟归去此事夭公付我六月下沧浪蝉蜕尘埃外蝶梦水云郷制荷衣纫兰佩把琼芳湘妃起舞一笑抚瑟奏清商唤起九歌忠愤拂拭三闾文字还与日争光莫遣儿辈觉此乐未渠央又江山自雄丽风露与髙寒寄声月姊借我玉鑑此中看幽壑鱼龙悲啸倒影星辰揺动海气夜漫漫涌起白银阙危驻紫金山表独立飞霞珮切云冠漱冰濯雪眇视万里一毫端回首三山何处闻道羣仙笑我要我欲俱还挥手从此去翳鳯更骖鸾又淮楚襟带地云梦泽南州沧江翠壁佳处突兀起红楼凭仗使君胷次与问老仙何在长啸俯清秋试遣吹箫看骑鹤恐来游欲乘风凌万顷汎扁舟山髙月小霜露旣降凛凛不能留一吊周郎羽扇尚想曹公横槊兴废两悠悠此意无尽藏分付水东流又青嶂度云气幽壑舞回风山神助我竒观唤起碧霄龙电掣金虵千丈雷震灵鼍万叠汹汹欲崩空尽㵼银潢水倾入宝莲宫坐中客凌积翠看奔洪人间应失七筯此地独从容洗了从来尘垢润及无边焦藁造物不言功天宇忽开霁日在五云东又五岭皆炎热冝人独桂林江南驿使未到梅蘂破春心繁㑹九衢三市缥缈层楼杰观雪片一冬深自是清凉国莫遣瘴烟侵江山好青罗带碧玉簮平沙细浪欲尽陡起忽千寻家种黄柑丹荔户拾明珠翠羽箫鼔夜沉沉莫问骖鸾事有酒且频斟又今夕复何夕此地过中秋赏心亭上唤客追忆去年游千里江山如画万井笙歌不夜扶路看遨头玉界拥银阙珠箔卷琼钩驭风去忽吹到岭边州去年明月依旧还照我登楼楼下水明沙静楼外参横斗转搔首思悠悠老子兴不浅聊复此淹留又雪洗虏尘静风约楚云留何人爲冩悲壮吹角古城楼湖海平生豪气关塞如今风景剪烛看呉钩䞉喜然犀处骇浪与天浮忆当年周与谢冨春秋小乔𥘉嫁香囊未解勲业故优游赤壁矶头落照肥水桥边襄草渺渺唤人愁我欲乗风去击楫誓中流又云海漾空阔风露凛髙寒仙翁鹤驾羽节缥缈下天端指点虚无征路时见䨇凫飞舞挥斥隘尘寰吹笛向何处海上有三山綵衣新鱼服丽更朱颜蟠桃未熟千歳容与且人间早晚金泥封诏归侍玉皇香案踵武列仙班玉骨自难老未用九霞丹又紫橐论思旧碧落拜除新内家勑使传诏亲付玉麒麟千里江山増丽是处旌旗改色佳气郁轮囷看取连宵雪借与万家春建崇牙开盛府是生辰十州老稚都向今日祝松椿多少活人隂德合享无边长筭惟有我知君来歳更今日一气转洪钧又舣棹太湖岸天与水相连垂虹亭上五年不到故依然洗我征尘三斗快揖商飈千里鸥鹭亦翩翩身在水晶阙眞作驭风仙望中秋无五日月还圎倚栏清啸孤发惊起壑龙眼欲酹鸱夷西子未办当年功业空系五湖舡不用知余事莼鲙正芳鲜又鳌禁辍颇牧熊轼頼龚黄一时林莽千险蠭午要驱攘金版六韬𥘉试烟歛山空野逈低草见牛羊旒纩释南顾戈甲濯银潢玺书下褒懿绩促曹装帝宸天近红斾东去带朝阳归辅五云丹陛回首楚楼千里遗爱满潇湘应记依刘客曽此奉离觞多丽景萧踈楚江那更髙秋逺连天茫茫都是败芦枯蓼汀洲认炊烟几家蜗舎映夕照一簇渔舟去国虽遥宁亲渐近数峯青处是吾州便乘取波平风静荃棹且夷犹关情有冥冥去鴈拍拍轻鸥忽追思当年徃事惹起无限覉愁拄笏朝来多爽气秉烛夜永足清游翠䄂香寒朱絃韵悄无情江水只东流柂楼晚清商哀怨还听隔舡讴无言乆余霞散绮烟际帆收木兰花慢送归云去鴈澹寒采满溪楼正佩解湘腰钗孤楚鬓鸾鑑分收凝情望行处路但踈烟逺树织离忧只有楼前溪水伴人清泪长流霜华夜永逼衾禂唤谁护衣篝念粉馆重来芳尘未扫争见嬉游情知闷来殢酒柰廻肠不醉只添愁脉脉无言竟日断䰟䨇鹜南州又紫箫吹散后恨燕子只空楼念璧月长亏玉簮中断覆水难収青鸾送碧云句道霞扄雾鎻不堪忧情与文梭共织怨随宫叶同流人间天上两悠悠暗泪洒灯篝记谷口园林当时驿舎梦里曽游银屏低闻笑语但醉时冉冉醒时愁拟把菱花一半试寻髙价皇州水龙吟竹舆晓入青阳细风凉月天如洗峰回路转云舒霞卷了非人世转就丹砂铸成金鼎碧光相倚料天关虎守箕畴龙负开神祕留兹地缥缈珠幢羽卫望蓬莱𥘉无弱水仙人拍手山头笑我尘埃满𬒮春鎻瑶房雾迷芝圃昔游都记怅世縁未了匆匆又去空凝竚烟霄里又平生只说浯溪斜阳唤我归舡系月华未吐波光不动新凉如水长啸一声山鸣谷应栖禽惊起问元颜去后水流花谢当年事慿谁记湏信两翁不死驾飞车时游兹地漫郎宅里中兴碑下应留屐齿酌我清尊洗公孤愤来同一醉待相将把𬒮清都归路骑鹤去三千歳念奴娇洞庭青草近中秋更无一点风色玉鑑琼田三万顷着我扁舟一叶素月分辉明河共影表里俱澄澈悠然心㑹妙处难与君说应念岭海经年孤光自照肝肺皆冰雪短髪萧骚襟䄂冷稳泛沧浪空阔尽吸西江细斟北斗万象爲賔客扣舷独笑不知今夕何夕又弓刀陌上净蛮烟瘴雨朔云边雪幕府横驱三万里一把平安遥接方丈三韩西山八诏慕义羞椎结梯航入贡路经头痛身热今代文武通人青霄不上郄把南州节虏马秋肥鵰力健应看名王宵猎壮士长歌故人一笑趂得梅花月王春奏计便湏平歩清切又朔风吹雨送凄凉天气垂垂欲雪万里南荒云雾满弱水蓬莱相接冻合龙冈寒侵铜柱碧海冰澌结慿髙一笑问君何处炎热家在楚尾呉头归期犹未对此惊时节忆得年时貂帽煖铁马千羣观猎狐兎成车笙歌隐地归踏层城月持杯且醉不湏北望凄切又绣衣使者度郢中絶唱阳春白雪人物应湏天上去一日君恩三接粉省香浓宫床锦重更把丝絇结臣心如水不教炙手成热还记岭海相从长松千丈映我秋竿节忍冻推𫾣清兴满风里乌巾猎猎只要东归归心入梦梦泛寒江月不因莼鲙白头亲望眞切又星沙𥘉下望重湖逺水长云漠漠一叶扁舟谁念我今日天涯飘泊平楚南来大江东去处处风波恶呉中何地满怀俱是离索常记送我行时緑波亭上泣透青罗薄樯燕低飞人去后依旧湘城帘幕不尽山川无穷烟浪辜负秦楼约渔歌声断爲君䨇泪倾落醉蓬莱问人间荣事海内髙名似今谁比脱屣归来眇浮云冨贵致逺钩深乐天知命且从容阅世火候周天金文满义从来活计有酒一尊有棊一局少日亲朋旧家隣里世故纷纭但蚊䖟过耳解愠薫风做凉梅雨又一般天气曲几蒲团纶巾羽扇年年如是雨中花一叶凌波十里驭风烟鬟雾鬓萧萧认得兰臯琼珮水馆冰绡秋霁明霞乍吐曙凉宿霭𥘉消恨微颦不语少进还收竚立超遥神交冉冉愁思盈盈断䰟欲遣谁招犹自待青鸾传信乌鹊成桥怅望胎仙琴叠忍看翡翠兰苕梦回人逺红云一片天际笙箫二郎神坐中客共千里潇湘秋色渐万寳西成农事了䆉稏看黄云阡陌乔口橘洲风浪稳岳鎭耸倚天青壁追前事兴亡相续空与山川陈迹南国都㑹繁盛依然似昔聚翠羽明珠三市满楼观涌参差金碧乞巧处家家追乐事争要做丰年七夕愿明年强健百姓欢娯还如今日转调二郎神闷来无那暗数尽残更不寐念楚馆香车呉溪兰棹多少愁云恨水阵阵回风吹雪霰更旅鴈一声沙际想静拥孤衾频挑寒灺数行珠泪凝睇傍人笑我终朝如醉便锦织回鸾素传䨇鲤难冩衷肠宻意緑鬓点霜玉肌消雪两处十分憔悴争忍见旧时姢姢素月照人千里于湖居士文集卷第三十一于湖居士文集于湖居士文集卷第三十二于湖居士文集卷第三十二乐府满江红秋满蘅皐烟芜外呉山历历风乍起兰舟不住浪花揺碧离岸橹声惊渐逺盈襟泪颗凄犹滴问此情能有几人知新相识追徃事欢连夕经旧馆人非昔把轻颦浅笑细思重忆红叶题诗谁与寄青楼薄倖空遗迹但长洲茂苑草萋萋愁如织又千古凄凉兴亡事但悲陈迹凝望眼呉波不动楚山藂碧巴滇緑骏追风逺武昌云斾连江赤笑老姦遗臭到如今留空壁边书静烽烟息通轺传销锋镝仰太平天子坐收长䇿䠞踏杨州开帝里渡江天马龙爲匹看东南佳气郁葱葱传千亿又秋满漓源瘴云静晓山如簇动逺思空江小艇髙丘乔木䇿䇿西风䨇鬓底晖晖斜日朱栏曲试侧身回首望京华迷南北思归梦天边鹄游宦事蕉中鹿想一年好处砌红堆緑罗帕分柑霜落齿冰盘剥芡珠盈掬倩春纎缕鲙捣香虀新篘熟青玉案红尘冉冉长安路看风度凝然去唱彻阳关留不住甘棠庭院芰荷香渚尽是相思处龟鱼从此谁爲主好记江湖断肠句万斛离愁休更诉洞庭烟棹楚楼风露去作爲霖雨洞仙歌清都绛阙我自经行惯璧月带珠星引钧天笙箫不断寳簮瑶珮玉立拱清班天一笑物皆春结得清虚伴还丹九转凡骨亲曽换携劒到人间偶相逢依然青眼狂歌醉舞心事有谁知明月下好风前相对纶巾岸蝶恋花漠漠飞来䨇属玉一片秋光染就潇湘緑雪转寒芦花蔌蔌晚风细起波纹縠落日闲云归意促小倚蓬䆫冩作思家曲过尽碧湾三十六扁舟只在滩头宿又恰到杏花红一树捻指来时结子青无数漠漠春隂纒栁絮一天风雨将春去春到家山湏小住芍药樱桃更是寻芳处遶院碧莲三百畒留春伴我春应许又画㦸斿闲刀入鞘安石榴花影落红栏小似劝先生湏饮釂枕中鸿宝微传妙衮衮锋车还急诏满眼潇湘揔是恩波渺归去槐庭思楚峤觚稜月晓期分照又君泛仙槎银海去后日相思地角天涯路草草杯盘深夜语冥冥四月黄梅雨莫拾明珠并翠羽但使邦人爱我如慈母待得政成民按堵朝天衣𬒮翩翩举鹧鸪天咏彻琼章夜向䦨天移星斗下人间九光倒景腾青简一气回春遶绛坛瞻北阙祝南山遥知仙仗簇清班何人曽侍传柑宴翡翠帘开识圣颜又子夜卦章扣紫清五霞光里珮环声驿传风火龙鸾舞歩入烟霄孔翠迎瑶简重羽衣轻金童双引到通明三湘五筦同民乐万歳千秋与帝龄又忆昔追游翰墨场武夷仙伯较文章琅函奏号银台省氊笔书名御苑墻经十载过三湘横楣丽锦照传觞醉余吐出胷中墨只欠彭宣到后堂又月地云堦欢意䦨仙姿不合住人间骖鸾已恨车尘逺泣鳯空余烛影残情脉脉泪珊珊梅花音信隔关山只应楚雨清留梦不那呉霜緑易斑又去日清霜菊满藂归来髙栁絮缠空长驱万里山收瘴径度层波海不风隂德徧岭西东天教慈母寿无穷遥知今夕称觞处衣綵还将衣绣同又阿母蟠桃不记春长沙星里寿星明金花罗𥿄新裁诏贝叶旁行别授经同犬子祝龟龄天教二老鬓长青明年今日称觞处更有孙枝满谢庭又舞鳯飞龙五百年尽将锦绣里山川王家劵册诸孙嗣主第笙歌故国传居玉铉拥金蝉秖今门户庆蝉聮君侯合侍明光殿且作横槎海上仙又浴殿西头白玉堂湘江东畔碧油幢北辰躔次瞻星象南国山川解印章随歩武谢恩光送公归趣舎人装它年若肯传衣钵今日应湏釂寿觞又昼得游嬉夜得眠农桑欲徧楚山川问看百姓知公否余子纷纷定不然思主眷酌民言与民称寿拜公前只将心与天通处合住人间五百年又割镫难留乗马东花枝争看袅长红衮衣空使斯民恋緑竹谁歌入相同回武事致年丰几多遗爱在湘中湏知楚水枫林下不似𥘉闻长乐钟又楚楚吾家千里驹老人心事正关渠风流合是堦除玉爱惜眞成掌上珠纡綵绶荐芳壷老人还醉弟兄扶问将何物爲儿寿付与家传万卷书又又向荆州住半年西风催放五湖舡来时露菊团金颗去日池荷叠緑钱别酒扣离絃一时賔从最多贤今宵拚醉花迷坐后夜相思月满川又忆昔彤庭望日华怱怱枯笔梦生花郁轮𫀆曲慙新奏风送银湾犯斗槎追徃事甫新瓜飞蓬何事及兰麻一江湘水流余润十里河堤筑浅沙又瞻跸门前识箇人栁眉桃脸不胜春短襟衫子新来棹四直冠儿内様新秋色净晓粧匀不知何事在风尘主翁若也怜幽独带取妖饶上玉宸虞羙人卢敖夫妇骖鸾侣相敬如賔主森然兰玉满尊前举按齐眉乐事看年年我家白发双垂雪巳是经年别今宵归梦楚江濵也学君家儿子寿吾亲又雪花一尺江南北薪尽炊无粟老仙活国试刀圭十万人家生意与春回天公一笑醻隂德赐与长生籍今朝雪霁寿尊前看我双亲都是地行仙又雪消烟涨清江浦碧草春无数江南几树夕阳红点点归帆吹尽晚来风楼头自擪昭华管我巳无肠断断行双鴈向人飞织锦回文空在寄它谁又溪西竹榭溪东路溪上山无数小舟却在晚烟中更看萧萧微雨打踈蓬无聊情绪如中酒此意君知否年时曾向此中行有箇人人相对坐调筝又栁梢梅蕚春全未谁㑹伤春意一年好处是新春栁底梅边只欠那人人慿春约住梅和栁略待些时候锦帆风送綵舟来却遣香苞娇叶一齐开又罗衣怯雨轻寒透陡做伤春痩箇人无柰语佳期徙倚黄昬池阁等多时当𥘉不似休来好来后空烦恼倩人传语更商量只得千金一笑也甘当鹊桥仙北䆫凉透南䆫月上浴罢满怀风露不知何处有花来但恠底清香无数炎州珍产呉儿未识天与幽芳独歩冰肌玉骨歳寒时倩间止堂中留住又吹香成阵飞花如雪不那朝来风雨可怜无处避春寒但玉立仙衣数缕清愁万斛柔肠千结醉里一时分付与君不用叹飘零待结子成隂归去又横波滳素遥山蹙翠江北江南肠断不知何处驭风来云雾里钗横鬓乱香罗叠恨蛮牋冩意付与瑶台女伴醉时言语醒时羞道醒了休教再看又湘江东畔去年今日堂上簮缨罗绮弟兄同拜寿尊前共一笑欢欢喜喜渚宫风月边城鼓角更好亲庭一醉醉时重唱去年词愿来歳强如今歳又南州名酒北园珍果都与黄香爲寿风流文物是家传睨血指旁观䄂手东风消息西山爽气緫聚君家户牖旧时曽识玉堂仙在帝所频开荐口又明珠盈斗黄金作屋占了湘中秋色金风玉露不胜情看天上人间今夕枝头一点琴心三叠筭有诗名消得野堂从此不萧踈问何日尊前唤客又黄陵庙下送君归去上水舡儿一只离歌声断酒杯空容易里东西南北重湖风月九秋天气冉冉清愁如织我家住在楚江濵爲频寄双鱼素尺又东明大士吾家老子是一元知非二共携甘雨趂生朝做万里丰年欢喜司空山上长沙星里乞与无边祥瑞仙家日月鎭常春笑人说长生乆视南郷子江上送归舡风雨排空浪拍天赖有清尊浇别恨悽然寳蜡烧花看吸川楚舞对湘絃煖响围春锦帐氊坐上定知无俗客俱贤便是朱张与少连画堂春蟠桃一熟九千年仙家春色无边画堂日煖卷非烟昼永风妍看取䟽封汤沭何妨频棹觥舡方瞳緑发对儒仙歳歳尊前于湖居士文集卷第三十二于湖居士文集于湖居士文集卷第三十三于湖居士文集卷第三十三乐府栁梢青重阳时节满城风雨更催行色陇树寒轻海山秋老清愁如织一杯莫惜留连我亦是天涯倦客后夜相思水长山逺东西南北又今年元夕探尽江梅都无消息草市梢头栁庄深处雪花如席一尊邻里相过也随分移时换节玉辇端门红旗夜市慿君休说又溪南溪北玉香消尽翠娇无力月淡黄昬烟横清晓都无消息无聊更遶空枝断䰟逺重招怎得驿使归来戍楼吹断空成悽恻踏莎行杨柳东风海棠春雨清愁冉冉无来处曲径惊飞蛱蝶丛回塘冻湿鸳鸯侣舞彻霓裳歌残金缕蘼芜白芷愁烟渚不识阳台梦里云试听华表归来语又洛下根株江南栽种天香国色千金重花边三阁建康春风前十里杨州梦油壁轻车青丝短鞚看花日日催賔从而今何许定王城一枝且爲邻翁送又旋葺荒园𥘉开小径物华还与东风竞曲槛晖晖落照明髙城冉冉孤烟暝柳色金寒梅花雪静道人随处成幽兴一杯不惜小淹留归期巳理沧浪艇又万里扁舟五年三至故人相见尤堪喜山隂乗兴不湏回毗耶问疾难爲对不药身轻髙谈心㑹匆匆我又成归计它时江海肯相寻緑蘘青蒻看清贵又藕叶池塘榕隂庭院年时好月今宵见云鬟玉臂共清寒冰绡雾縠谁裁剪扑粉绵优尘寳扇遥知掩抑成凄怨去程何许是归程离觞爲我深深劝又古屋藂祠孤舟野渡长年与客分携处漠漠愁隂岭上云萧萧别意溪边树我巳北归君方南去天涯客里多𡵨路湏君早出瘴烟来江南山色青无数又时雨𥘉晴诏书随至邦人父老爲君喜十年江海始归来祥曦殿里搀班对日月开明风云感会切湏稳上平戎计天教慈母寿无穷看君黄发腰金贵又桂岭南边湘江东畔三年两见生申旦知君心地与天通天教仙骨年年换趂此秋风乗槎霄汉看看黄𥿄书来唤但令丹鼎永频添莫辞酒盏春无筭丑奴儿年年有箇人生日谁似君家谁似君家八十慈亲发未华棠隂阁上棠隂满满劝流霞满劝流霞来歳应添宰路沙又伯鸾德耀贤夫妇见说冝家见说冝家庭砌森森长玉华天公遣注长生籍服日飡霞服日飡霞寿纪应湏海筭沙又十年闻说查山好何日追游木落霜秋梦想云溪不那愁主人好事长留客尊酒夷犹一笑登楼兴在西峯上上头又十分济楚邦之媛此日追游雨霁云收梦入潇湘不那愁主人白玉堂中老曽侍凝旒满酌琼舟即上虚皇香案头又珠灯壁月年时节纎手同携今夕谁知自捻梅花劝一巵逢人问道归来也日日佳期管有来时趂得收灯也未迟又无双谁似黄郎子自郐无讥月满星稀想见歌场夜打围画眉京兆风流甚应赋蛜蝛杨栁依依何日文箫共驾归浣溪沙卷旗直入蔡州城只倚精忠不要兵贼营半夜落妖星万旅云屯看整暇十眉环坐却娉婷白麻早晚下天庭又玉节珠幢出翰林诗书谋帅眷方深威声虎啸复龙吟我是先生门下士相逢有酒且教斟髙山流水遇知音又絶代佳人淑且眞雪爲肌骨月爲神烛前花底不胜春倚竹袖长寒卷翠凌波韈小暗生尘十分京洛旧家人又妙手何人爲冩眞只难传处是精神一枝占断洛城春暮雨不堪巫崃梦西风莫障庾公尘扁舟湖海要诗人又臈后春前别一般梅花枯淡水仙寒翠云裘着紫霞冠仙品只今推第一清香元不是人间爲君更试小龙团又寳蜡烧春夜影红梅花技傍锦薫笼曲琼低卷瑞香风万里江山供燕几一时賔主看谈锋问君归计莫匆匆又六客西来共一舟呉儿蹋浪剪轻鸥水光山色翠相浮我欲吹箫明月下略湏停棹晚风头从前五度到蕲州又巳是人间不繋舟此心元自不惊鸥卧看骇浪与天浮对月只应频举酒临风何必更搔头暝烟多处是神州又冉冉幽香解钿囊兰桡烟雨暗春江十分清瘦爲萧郎遥忆牙樯收楚䌫应将玉筯点呉糚有人萦断九回肠又楼下西流水拍堤楼头日日望春归雪晴风静燕来迟留得梅花供半额要将杨叶画新眉莫教辜负早春时又方舡载酒下江东箫鼓喧天浪拍空万山紫翠映云重拟看岳阳楼上月不禁石首岸头风作牋我欲问龙公又罗韈生尘洛浦东羙人春梦琐牎空眉山蹙恨几千重海上蟠桃留结子渥洼天马去追风不湏多怨主人公又一片西飞一片东髙情巳逐落花空旧欢休问几时重结习正如刀䑛蜜扫除湏着絮因风请君持此问庞公又鳷鹊楼髙晚雪融鸳鸯池暖暗潮通郁金黄染栁丝风油壁不来春草緑䦨干倚徧夕阳红江南山色有无中又妬妇滩头十八姨顚狂无赖占佳期唤它滕六把春欺僝僽莺莺并燕燕恓惶柳柳与梅梅东君独自落便冝又行尽潇湘到洞庭楚天阔处数峯青旗梢不动晚波平红蓼一湾纹缬乱白鱼双尾玉刀明夜凉舡影浸踈星又同是瀛洲册府仙只今聊结社中莲胡笳按拍酒如川唤起封姨清晚景更将荔子荐新圎从今三夜看婵姢又细仗春风簇翠筵烂银𫀆拂禁炉烟旃书名字压宫垣太学诸生推独歩玉堂学士合登仙乃翁种德满心田又只说闽山锦绣帏忽从团扇得生枝绉红衫子映丰肌春线应怜壷漏永夜针频见烛花摧尘飞一骑忆来时又灔灔湖光緑一围脩林断处白鸥飞天机云锦蘸空飞乞我百弓眞可老爲公一饮醉忘归扁舟日日弄晴晖又晚雨潇潇急做秋西风掠鬓巳飕飕烛花明夜酒花浮醉眼定知非妙赏词端爲留想君泾渭不同流又稳泛仙舟上锦帆桃花春浪舞清湾寿星相伴到人间黄石公传三百字西王母授九霞丹银潢有路接三山又北苑春风小鳯团炎州沉水胜龙涎殷动送与绣衣仙玉食郷来思苦口芳名乆合上凌烟天教冨贵出长年又霜日明霄水蘸空鸣鞘声里绣旗红澹烟衰草有无中万里中原烽火北一尊浊酒戍楼东酒䦨挥泪向悲风又宫柳垂垂碧照空九门深处五云红朱衣只在殿当中细捻丝梢龙尾北缓携纶㫖鳯池东阿婆三五笑春风又日暖帘帏春画长纎纎玉指动抨床低头佯不顾檀郎荳枝头双蛱蝶芙蓉花下两鸳鸯壁间闻得唾茸香又射䇿金门记昔年又交藩翰入陶甄不妨衣钵再三传粉泪但能添楚竹罗巾谁解系呉舡捧盃犹愿小留连浪淘沙琪树间瑶林春意深深梅花还被晓寒禁竹里一枝斜向我欲诉芳心楼外卷重隂玉界沉沉何人低唱醉泥金掠水飞来双翠碧应寄归音又溪练冩寒林云重烟深楼髙风恶酒难禁徙倚䦨干谁共语江上愁心清兴满山隂鸿断鱼沉一书何啻直千金独抚瑶徽絃欲断慿寄知音定风波铃索声干夜未央曲䦨花影歩凄凉莫道岭南冬更暖君看梅花如雪月如霜见说墻西歌吹好玉人扶坐劝飞觞老子婆婆成独冷谁省自挑寒灺自添香望江南谈子醉独立睨东风未试玉堂挥翰手只今楚泽钓鱼翁万事举杯空谋一笑一笑与君同身老南山看射虎眼髙四海送飞鸿赤岸晚潮通又朝元去深殿扣瑶钟天近月明黄道冷参回斗转碧霄空身在九光中风露下环珮响丁东玉案烧香萦翠鳯松坛移影动苍龙归路海霞红醉落魄轻黄澹緑可人风韵闲装束多情早是眉峯蹙一点秋波闲里觑人毒桃花庭院光隂速铜鞮谁唱大堤曲归时想是樱桃熟不道秋千谁伴那人蹴桃源忆故人朔风弄月吹银霰帘幙低垂三面酒入玉肌香软压得寒威歛檀槽乍捻么丝慢弹得相思一半不道有人肠断犹作声声颤临江仙试问梅花何处好与君借草携壷西园清夜片尘无一天云破碎两树玉扶踈谁擪昭华吹古怨散花便满衣𥚑只疑幽梦在清都星稀河影转霜重月华孤又问讯冝楼楼下竹年来应长新篁使君五岭又三湘旧游知好在熟处更难忘尚念论心舒歗否只今湖海相望遥怜隂过酒尊凉举觞湏酹我门外是清江如梦令花叶相遮相映雨过翠明金润折得一枝归满路清香成阵风韵风韵寄赠绮䆫云鬓于湖居士文集卷第三十三于湖居士文集于湖居士文集卷第三十四于湖居士文集卷第三十四乐府菩萨蛮丝金缕翠幡儿小裁罗捻线花枝袅明日是新春春风生鬓云呉霜看点点愁里春来浅只愿此花枝年年长带伊又庭叶飜飜秋向晚凉砧𫾣月催金剪楼上巳清寒不堪频倚栏邻翁开社瓮唤客情应重不醉且无归醉时归路迷又恰则春来春又去慿谁说与春教住与问坐中人几回迎送春明年春更好只怕人先老春去有来时愿春长见伊又东风约略吹罗幕一檐细雨春隂薄试把杏花看湿红娇暮寒佳人双玉枕烘醉鸳鸯锦折得最繁枝暖香生翠帏又琢成红玉纎纎指十三絃上调新水一弄入云声月明天更青匆匆莺语啭待寓昭君怨寄语莫重弹有人愁倚栏又玉龙细点三更月庭花影下余残雪寒色到书帏有人清梦迷墻西歌吹好烛煖香闺小多病怯盃觞不禁冬夜长又江山佳处留行客醉余老眼迷空碧独倚最髙楼干坤日夜浮微风吹笑语白日鱼龙舞此意忽翩翩慿虚吾欲仙又雪消墻角收灯后野梅官柳春全透池阁又东风烛花烧夜红一尊留好客欹尽䦨于月巳醉不湏归试听乌夜啼又溶溶花月天如水䦨干小倚东风里夜乆寂无人露浓花气清悠然心独喜此意知何意不似隐墻东烛花围坐红又暗潮清涨蒲塘晚断云不隔东归眼堂上晚风凉藕花开处香夜航人不渡白鹭双飞去待得月华生携笻独自行又缥缈飞来双綵鳯雨踈云澹撩清梦兰薄未禁秋月华如水流采香溪上路愁满参差树独倚晚楼风断霞萦素空又蘼芜白芷愁烟渚曲琼细卷江南雨心事怯衣单楼髙生晚寒云鬟香雾湿翠䄂凄余泣春去有来时春从沙际归又十年长作江头客樯竿又挂西风席白鸟去边明楚山无数青倒冠仍落珮我醉君湏醉试问识君不青山与白鸥又乳羝属国归来早知君胆大身犹小一节不湏论功名看致君鎭西楼上酒父老爲公寿更祝太夫人年年封诏新又烟脂浅染双珠树东风到处娇无数不语恨厌厌何人思故园故园花烂熳笑我归来晚我老只思归故园花雨时又呉波细卷东风急斜阳半落苍烟湿一棹采菱歌倚栏人柰何天公怜好客酒面风吹白更引十玻璃月明骑鹤归又冥蒙秋夕漙清露玉绳耿耿银潢注永夜滴铜壷月华楼影孤佳人纡絶唱翠幙丛霄上休劝玉东西乌鵶枝上啼西江月问讯湖边春色重来又是三年东风吹我过湖舡杨柳丝丝拂面世路如今巳惯此心到处悠然寒光亭下水如天飞起沙鸥一片又风定滩声未巳雨来蓬底先知岸边杨柳最怜伊忆得舡儿曽系湖雾平吞白塔茅檐自有青旗三杯村酒醉如泥天色寒呵且睡又冉冉寒生碧树盈盈露湿黄花故人玉节有光华髙㑹仍逢戯马万事只今如梦此身到处爲家与君相遇更天涯拚了茱茰醉把又诸老何烦荐口先生自简渊衷千年圣学有深功妙处无非日用巳授一编圯下却湏三顾隆中鸿钧早晚转春风我亦从君贾勇又慈母行封大国老仙早上蓬山天怜隂德徧人间赐与还丹七返莫问清都紫府长教緑鬓朱颜年年今日綵衣斑兄弟同扶酒盏又不识平原太守向来水北山人世间功业谩亏成华发萧萧满镜幸有田园故里聊分风月江城西湖西畔晚波平䄂手时来照影又楼外踈星印水楼头画烛烘帘慿髙举酒恨厌厌征路虚无指点酒兴因君开阔山容向我増添一钩新月弄纎纎浓雾花房半歛又满载一舡秋色平铺十里湖光波神留我看斜阳放起鳞鳞细浪明日风回更好今宵露宿何妨水晶宫里奏霓裳凖拟岳阳楼上又䆫户青红尚湿主人巳作归期坐中賔客尽邹枚盛事它年应记别酒深深但劝离歌缓缓休催扁舟明日转清溪好月相望千里又汉铸九金神鼎隋书小字莲经刚风劫火转青冥护守应烦仙圣昨梦归来帝所今朝寿我亲庭只将此寳伴长生谈笑中原厎定又落日镕金万顷晴岚洗劒双锋紫枢元是黒头公佳处因君愈重分得湖光一曲唤回庐岳千峯清尊今夜偶然同早晚商巖有梦又畴昔通家事契只今两鎭交承起居枢宻太夫人緑鬓斑衣相映乞得神仙九醖祝教福禄千春台星直上寿星明长见门䦨鼎盛减字木兰花佳人絶妙不惜千金频买笑燕姹莺娇始遣清歌透碧霄主人好事更倒一尊留客醉我醉思家月满南池欲漾花又一尊留夜寳蜡烘帘光激射冻合铜壷细听冰檐夜剪酥清愁冉冉酒唤红潮登玉脸明日重看玉界琼楼特地寒又爱而不见立马章台空便面想像娉婷只恐丹青画不成诗人老去恰要莺莺相伴住试与平章歳晚教人枉断肠又阿谁曽见马上墻隂通半面玉立娉婷一点灵犀寄目成明朝重去人在横溪溪畔住乔木千章揺落霜风只断肠又江头送客枫叶荻花秋索索絃索休弹清泪无多怕湿衫故人相遇不醉如何归得去我醉忘归烟满空江月满堤又春如有意未接年华春巳至春事还新多得年时五日春春郊便緑只向腊前春巳足屈指元宵正是新春二十朝又慈闱生日见说今年年九十戯綵盈门大底孩儿七箇孙人间喜事只这一般难得似愿我双亲都似君家太淑人又吹箫汎月徃事悠悠休更说拍碎琉璃始觉从前万事非清斋净戒休作断肠垂泪债识破嚣尘作箇消遥物外人又人间竒絶只有梅花枝上雪有箇人人梅様风标雪様新芳心不展嫰緑隂隂愁冉冉一笑相看试荐冰盘一点酸又枷花搦柳知道东君留意乆惨緑愁红憔悴都因一夜风轻狂蝴蝶拟欲扶持心又怯要免离披不告东君更告谁清平乐光尘扑扑宫柳低迷緑闘鸭䦨千春诘曲帘额微风绣蹙碧云青翼无凭困来小倚银屏楚梦不禁春晚黄鹂犹自声声又油幢画㦸玉铉调春色勲阀诸郎俱第一风流前辈敌玉人双鞚华䮽翠云深处消摇有客留君东合时闻风下笙箫又吹香嚼蘂独立东风里玉冻云娇天似水羞杀夭桃浓李如今见说䦨千不禁月冷霜寒壠上驿程人逺楼头戍角声干又英姿慷慨独立风尘外湖海平生豪气在行矣云龙际会充庭兰玉森森一觞共祝脩龄此地去天尺五明年持橐西清又向来省户谋国参伊吕暂借良筹非再举谈笑肃清三楚良辰上客徜佯奏篇犹记传香此日一罇相属它时同在巖廊点绛唇四到蕲州今年更是逢重九应时纳祐随分开尊酒娄舞婆娑醉我平生友休回首世间何有明月踈踈柳又绮燕髙张玉潭月丽玻璃满斾霞行卷无复长安逺夏木隂隂路袅薰风转空留恋细吹银筦别意随声缓又萱草榴花画堂永昼风清暑麝团菰黍助泛菖蒲醑兵辟神符命续同心缕冝欢聚绮筵歌舞歳歳酬端午卜筭子雪月最相冝梅雪都清絶去歳江南见雪时月底梅花发今歳早梅开依旧年时月冷艶孤光照眼明只欠此儿雪诉衷情晚烟斜日思悠悠西北有髙楼十分凖拟明月还似去年游飞玉斚卷琼钩唤新愁姮娥贪共暮雨朝云忘了中秋又乱红深紫过羣芳𥘉欲减春光花王自有标格尘外鎻韶阳留国艶问仙郷自天香翠帷遮日红烛通宵与醉千场好事近一朶木犀花珍重玉纎新摘挿向逺山深处占十分秋色满园桃李閙春风漫红红白白争似淡粧娇面伴蓬莱仙客又万瓦雪花浮应是化工融结仍看牡丹𥘉绽有层层千叶镂冰剪水更鲜明说道眞竒絶来报主人佳兆庆我公还阙南歌子曽到蕲州不人人说使君使君才具合经纶小试边城早晚上星辰佳节重阳近清歌午夜新举杯相属莫辞频后日相思我已是行人又人物羲皇上诗名沈谢间漫郎元自谩爲官醉眼瞢腾只拟看湘山小隐今成趣邻翁独徃还野堂梅柳尚春寒且趂华灯频泛酒舡寛霜天晓角柳丝无力冉冉萦愁碧系我舡儿不住楚江上晚风急棹歌休怨抑有人离恨极说与归期不逺刚不信泪偷滴生查子逺山眉黛横媚柳开青眼楼阁断霞明帘幙春寒浅柸延玉漏迟烛怕金刀剪明月忽飞来花影和帘卷长相思小楼重下帘栊万点芳心緑间红秋千图画中草茸茸柳松松细卷玻璃水面风春寒依旧浓忆秦娥元宵节鳯楼相对鳌山结鳌山结香尘随歩柳梢微月多情又把珠帘掲游人不放笙歌歇笙歌歇晓烟轻散帝城宫阙苍梧謡归十万人家儿様啼公归去何日是来时又归猎猎薫风飐绣旗拦教住重举送行盃又归数得宣麻拜相时秋前后公衮更莱衣于湖居士文集卷第三十四于湖居士文集于湖居士文集卷第三十五于湖居士文集卷第三十五尺牍代揔得居士上相府某一介迟莫流落田野去歳一拜光范披露愚衷即蒙某官特逹恩遇付以郡寄阙期甫及某敢以病自列亟请祠禄属者又蒙相公起之闲散复卑守符拜命周章不敢辞避仰惟相公光辅圣神黙运天縡海内善类悉归范围元功溥博随物赋形坏冶一陶固无难事独某孤畸龃龉过轸眷慈委曲生成倍劳造化始终收拾不待祷祈某岂有才智术业动公相哉直以某手足亏折家事狼狈忧患摧伤其穷巳甚姑欲假此一官夺之于寒饿之水火此赐大矣重念某家世历阳兵火之后未甞轻去坟墓昨者山阳之命虽爲佳郡然空道从出使传徃来某忧患薫心难堪委寄而松楸姻戚又有淮东西之岨焉今兹寑丘在他人得之或以爲逺特与某郷党气俗相去甚近顷伯氏𥘉登科第靖康俶扰摄尉期思某也今懐太守章临之岂不甚宠且禄优足以仁族事简足以养痾使某自谋不过如此感恩荷德负戴靡胜惟当激励绵薄旦旦惟念布宣主上德泽广相公惠养黎元辑和封疆之意事有可爲敢爱躯命伏乞钧察某之子孝祥伏蒙相公矜怜成就擢侍殿拗复承阙贠蹔兼书命一縁钧造不出他门孝祥愚鄙稚騃何以堪此宠荣然某早闻祖考之训子之能仕父教之忠奉以周旋罔敢失坠谨当夙夜训饬使仰报君相简擢非常之恩皎然此心有死无易陈太愽某伏蒙太愽贶以缄翰骈俪之文语新意工抑某也不足以辱此执事者姑欲借乌有先生东都主人以发其辞耳又惟畴昔相从则世俗之礼冝不必讲乃今不然岂外之耶不敢效尤辄具幅𥿄即日燕居多暇台候定复何如某何者敢冒清切之除游掦之助洪矣窃惟执事闲逸许乆以有用之才而䄂手旁观人谓斯何北门西掖行有宠除顷戒谕山阳书适家君丐外祠故不果遣而来介亦复不取回讯亟去长者尚亮之否闻开门受徒横经问疑者日益可胜钦叹能推其余以诲之幸也董守广陵自昔豪华兵革之后疮痍未复主上顾忧谋帅甚艰夫欲翼蔽淮甸安集流逋疆场辑睦而威令自严使传周旋而趣办不扰非执事尚谁望哉自闻十乗启行日欲具书问左右因循未果记室先之辞义灿然深佩隆谦可量愧感薄遽占谢未究所怀苏悴某晚学备数西省巳剧超踰之媿偶兹乏使又俾兼摄賛书恐惧憷惕亡以自容所兾因来有以诲之廼今不然甚失望也正学博识当在本朝乆兹回翔士论甚郁敢乞益护眠食以湏三节之行明守赵敷文某顷寓居鄮郭余十年王母冯夫人殁葬西山皇妣孙夫人以妇从姑而世父待制公季父莆田丞公以子从母皆葬其下故家视四明犹郷里执事以慈惠之师有来作牧布宣德意使田野按堵民物康阜则死者有知抑将渗漉膏泽安于地下惟公念之欧公书岂惟翰墨之妙而辞严义正千载之下见者兴起某何足以辱公此赐也哉而又先正所藏印色犹新辍公秘笈尤所懐感与宣城守属者伏承报政辅郡易鎭大府遴选之乆及兹成命旣攽士大夫杂然谓冝而某独有叹也夫道德髙一世文章追在昔而徒以良二千石视之使狭厥施于一州将若之何宛陵于今最郡涪公八十字盖图经也傥未即来觐暇日徜羊咏歌眞有尺乐者幸少安之严守朱新仲某比者还便奉眞帖并石刻二诗龙溪序引旣再拜钦诵斯文之妙三复卒业又再拜曰某何者而先生乃欲教诲收拾甚惠而今而后知不肖之身犹可自置于大君子之门其不忍弃捐如此也即日春事巳晚不审坐观事物之变台候何如某爲养窃禄了无可言何当侍前少承耆德之绪论引望斋合卷卷何极某春晚甞具记谢石刻序引之赐盖委一亲戚行其人自临安取间道入闽未甞至大府以故其书不逹复以见归伏念某郷里晚出而于事先生长者之礼其略如此则某旣无可言者然犹自列云云者万有一先生尚察其无它而恕之也即日不审台候何如经纶德业歛之一州使年谷娄丰闾里安阜者固哲人之细事耳某戆愚不学资浅齿少而今兹除授乃先衆俊朝夕惴惧先生不怜而教之复𬒳褒借之辞谨再拜辞避不敢当也日俟召还以旣愿见之愫敢乞视时崇护即膺三节之行某皇恐死罪敢言之惟先生哀怜幸听某伯父凡三人长尚书次甞得官矣建炎俶扰尚书奉大母冯夫人渡江诸弟悉从次伯父旣娶独顾松楸不忍去以死惟余一女于某姊也冯夫人以其无父母爱异它孙嫁严陵朱氏有子曰俊乂冯夫人属纩时谓尚书曰吾怜二十九无孙汝异时能官其外孙吾不恨矣二十九盖次伯父行也绍兴二十五年伯父舎其子而官俊乂用冯夫人治命以爲巳外生而任之命下而俊乂之父死今终䘮矣而其家日贫困俊乂大母无恙内外数十口寡姊以书抵某言状某欲尽取以来则寡姊义无委姑而去欲周之则不给朝夕思之莫知所以爲计伏念先生爲之师帅使境内有一夫失所者先生任以爲巳责况此十口嗷嗷饥饿濒死先生不知之则巳苟知之岂不恻然动心也哉故敢冒布腹心伏惟先生施大惠于不报之地或有所谓醯局者月得二三十千使俊乂託其名而食其禄以养其重亲以活其兄弟姊妹以缓其旦莫沟壑之忧以纾手足之念则先生所以恵某者孰大于是某伏蒙宠颁四公遗帖墨本语意眞切字画劲正可以想见当时风俗之厚先生刻之乐石以表章之其于学士大夫惠矣而某遂拜赐尤极欣荷也某晚学叨恩以荣爲惧所冀肯赐某以言使某朝夕服膺周旋不失其身而今兹溢于牋牍者顾非某畴昔之望憷惕移日伏自惟念岂不肖蒙陋不足以辱进于君子之列而当世巨公不屑教诲之也耶不然愿有以赐之也明守姜祕监祕监名德之重学士大夫东郷驰心日日而望曰庶乎公之来归式是百辟吾辈之士有所因倚典章礼文有所订正乃今犹未何也伏惟诏追近在朝夕敢以私告某伏自念今世先逹巨公收拾寒畯哀穷悼屈者莫如门下故有微貇敢冒言之郭世模者自丱角相从闳逹辩智溢于文辞盖甞慕用屈马平时议论不苟志趣超迈窃谓冝在门下士之列世模来都于禄且二年不肯一扣鼎贵人乃不惮重江之阻愿走下风世模之志勤矣诚恐不能自彻请于某以书先焉某亦惟祕监未得斯士故敢遂以爲门下献世模字从范晋人姜叔永某有一士度叔永必喜与之游请言之晋人郭从范者今年三十能诗文吕居仁曽吉甫诸老先生至忘年目之爲小友年益长文益竒䟽爽俊特气槩凛然可畏也仆童丱与之同砚席相从十五年如一日盃觞流行十𥿄立就清婉精致若宿造者盖于文无所不能而又敏妙来中都调官再歳未有得深慕祕监亦惟公父子平时所以取士抑从范决不遗虽微某之言亦将以爲上客凡其人之可不可某不敢重言惟叔永自知之亦不敢以交游之旧而欺门下也绍兴王与道某伏承尚书以八座旧德内阁隆名出节建牙徃殿东道虽老成蹔去搢绅贪恋然藩屏强固王室益尊某误叨恩除属有谒制不果躬造门䦨敢谓谦光猥赐降临感惧交并无所容措尚期朝着获望羽仪少叙愚悃谨此仰布下执事台守沈德和献歳发春共惟开府云𥘉神扶斯文台候万福伏念江干一见请辞拳拳恋德厥明将再造诣拜所赐教则舟驭旣凌江矣丹丘赤城今号辅郡蓬莱云物仙圣之所出没可以朝夕賔接祕监以当世名德均逸剖符儒者之荣何以逾此顾如公冝在本朝润色王度不应待奏最而归耳即日某爲养茍禄无可言者日伫召还敢乞视时珍护眠食于湖居士文集卷第三十五于湖居士文集于湖居士文集卷第三十六于湖居士文集卷第三十六尺牍与池州守周尚书某独学寡闻渉道甚浅愿从当世先生长者受业解惑发其蔽蒙尚书宗工鉅儒爲荐绅师表一经品题便作佳士某窃怀执鞭之慕寔自稚齿有志莫遂旷兹歳年引向下风此诚难喻尚书德宇纯粹道心精微古学渊奥包罗象数之表辩知宏逹超轶英豪之右入侍帷幄出分顾忧名绩隐然闻者爲起愿闻明制趣还庙堂増重本朝华夷震叠幸甚某晚出寒郷叨陪诸彦爲郎满歳躐侍殿㘭此皆先逹耆儁过听妄庸褒借吹嘘而上闻也惟是献纳责隆大惧无以称塞盛指苟未弃捐有以教诏使免于戾敢以请某自闻尚书舟虞出崃建牙江表日欲具一𥿄书问左右是致畴昔景慕之愫敢意谦尊先垂云体轩昻满幅若接光尘而倾意气拜嘉问章弗获辞避有愧而巳还使匆匆万不及一与广帅苏龙图惟黄州之后奕世载德执事又以文行政术爲名公卿番禺以南华戎错居荡以鉅海持节作鎭未阅歳年威憺岛夷琛赆充溢飓雾屏息人无疾疠勲绩之茂当有殊赏愿观三接之宠抒所蓄积以𥙷遗阙亦使故国乔木之望増重本朝幸也某拜谒未期敢以崇养爲请与广宪某倾听中朝荐绅之言独岭南去国数千里奉使有指乃属执事上无复有忧矣某愿见君子请所以养士民之术其路无由㐲惟治绩之羙诸公当有里言尺一召还遂将承接荅呉子仁某辞奉光尘坐弥歳月归郷盛德劳于梦想独因循少暇只尺之书不时登于师门敢谓谦隆赐以翰墨慰荐华宠甚非门人弟子所冝蒙𬒳辞让弗获盘辟踧踖有愧而巳伏蕲幸察某晚山寒郷首蒙中书舎人先生收寘门墻待以国士今兹误叨朝选躐据要津寔执事者爲之权舆共惟此恩何以图报惟当金石一心期不累知巳尔先生德业之盛固不待称賛置之左右谁曰不冝而旷日于此徜徉间居虽髙怀旷逹观物之𥘉不以用舍系心然使天子不尽得贤乌平可哉伏惟庙论当有里言吾党之士旦旦而望荅吕教授逺赴濠梁巳临鲁頖诸儒得明师斯道有託甚善同年兄德履纯固学问渊博正冝师表胶庠遗之诸侯非所称也庙堂当有里言愿少俟之逺遣书尺抚存甚渥仰认眷意之厚然有疑也同年义均兄弟不当双缄四六语宠则宠矣情则甚踈岂少误耶不敢效尤辄自削去非简也惟深亮此意荅范司户捐书甚宠非所当受又惟晚学冒进来教以颂不以规大非畴昔冀望于同年者藏去悚仄而巳秋气髙㓗伏惟坐曹清暇体中胜常某出寒郷寂寞之濵滥超衆儁寔自知其不可而公朝乃以备史官之阙朝夕惴惴非朋旧推扬之过有是哉伏𥿄无任愧惕荅樊宪恭以学造圣涯文传正法所冝在上左右抒发嘉猷以辅教化奉使逺方舆议诚郁愿闻明诏入践禁严吾道幸甚某晚出寒郷叨陪诸彦爲郎满歳躐侍殿拗兹盖先生长者奖与延誉转而上闻讫用轃此第独学孤陋误当献纳之地亟辞弗获震悸靡宁尚椎大雅岂弟博约后来有以教之幸甚间者阔焉不奉书记敢意谦勤委以翰墨粲然黼黻增贲陋质宠则宠矣称塞谓何不腆之辞少陈愚戆非敢言报也荅衢州陈守某敢冒言之公之属县吏喻其姓者子才尚书郎之子子才与家君游相好也某爲郎时子才爲同舎不以某不肖忘年顾接又好也今其子以荐及格当诣考功诚恐吏持微文濡滞其行望贤史君哀怜之俾以时受代子才老矣舐犊之念切人谁无子惟贤史君哀怜之僣越恐惧与冀伯英伯英有志于学其始也正然仆于伯英厚有一言愿以献也夫学如积水其积愈深则其流愈逺若曰我如是是亦足矣吾恐沟浍之盈其涸可待也吾里有子史子伯英盍从而问之荅元簿某与公别阅再歳亦闻至泾旣乆念遣一书致殷勤不可得也委教先之陈义甚伟礼文繁缛施之他人可也而仆与公将安取此哉愧感不胜言髙才正学又辅之以家传沉涵停蓄益大以肆少湏俟之即有褒擢矣某百无一有忽躐据英游驰骛之地譬如窭人无故而得千金鲜有不作竒祟者得深卿书意甚怜而教之乃溢于牋牍者皆颂而不规深卿犹尔他人尚安望耶不敢当别驾先生才一再见今巳扬旌东上安问必络释于涂也所甚喜者又识少公所甚恨者深卿在焉耳与淮漕某官以清介律百吏以忠厚恤祥刑推布德泽敷钖黎庶列城幸矣顾旧德宿望上所倚注冝朝夕左右论思献纳某备数于兹犹得瞻风采于朝廷也与舒州王守龙舒两淮名鎭治道清净民以宁壹甚盛德也惟梗亮之操纯茂之气荐绅仰爲仪表当还本朝増重形势歛惠一州非其所耳㑏庆三节之行賔客之旧当先衆人候见于国门外矣与淮东呉漕某輙有白事海陵从事晏鼎元宪之世尚书之姪笃于节义守其家法贤矣乆罹忧患甫得此官而遇明使者当路以身受察幸也惟执事激浊扬清贤不肖无所隐亦惟部有此士似未可以衆人视之也某未见君子敢冒言之罪且安辞与王越帅某望元戎军府一水耳繋官于朝莫覩橐兠㦸纛威仪之盛驰神而巳春气渐融伏惟藩屏王室谈笑有余台候万福东人受赐日益深厚宣室思贤滋切庙堂俱有里言趣召来归匪朝伊夕敢愿保绥至和以俟三节之行幸甚某敢有白事忠州文学江蹈雅有学行龃龉下偶眵昬头白仅得摄官去冬自三衢徒歩入关巳参吏部选亦甞奉祠太一矣适嗣歳多休假待命两月部中乃告示湏由本贯州县次第保明方应格法势极狼狈谨取其录白一宗文书拜呈敢望台慈亟赐报发庶使覉旅得免滞留一官得调皆门下之赐也其人勑牒巳经部中验视去介不敢附託併蕲台照荅刘司户甲戍期集才一再见广衆不容接𣢾旋各引去于今怅然𥘉亦不知安所居调何官也故尺𥿄不至左右慕用之诚何自见哉髙义絶伦逺贶翰墨反复把玩若握手相劳苦喜可量耶独谨厥藏永以爲好元实之文行不当爲诸侯客岂天欲厚所养而邅其进耶浔阳江山追寻昔人感槩处政自可以资弄笔亦何有不快于一出入息顷哉愿少迟之当有爲元实称于朝者于湖居士文集卷第三十六于湖居士文集于湖居士文集卷第三十七于湖居士文集卷第三十七尺牍董緫领某伏蒙损教华宠仰荷睠予三复感着京口重鎭宿师如云恩威流行形势増雄贤于长城逺矣惟是潜藩旧賔末登侍从者执事等一二人耳此岂乆于外寄哉况兹明试备着勲绩所当褒擢爲奉使典州之劝又非独以恩旧用也式遄其归副此羣徯虞并父某自甲戍期集一见君子即爲万里之阔虽声迹差池藐不相闻然意气相倾殆若朝夕与游处者再来中都多见蜀士谈道文行器识之伟且言渠州之政爲西南二千石最念当何时见之居悒悒也属闻大臣论荐于上有诏徴还旦旦以望舟虞之临期与朝士大夫争先快覩旣审至国门复以微恙滞留欲遣问讯因循未果昨在掖垣知赐对有日方喜神明清复对敡宠灵忽奉诲告陈义温宻褒称过情某拜嘉不获辞有愧而已凡蜀之士文德名世者自汉以来何代无之本朝独盛频年尤辈出而吾同年兄又蜀人甲乙推者伏想发挥逺猷克合上旨遂跻清切某托契不薄与有光焉谒制是縻无縁造请朝路解后瞻际有怀併湏面致张大监歳晏苦寒共惟神扶伟榦台候万福伏念某二年中都数获𣢾侍仰蒙笃宗盟之契奨予非它人比感激恩义铭镂不忘大监尊翁以老成旧德仪刑本朝乃慕从赤松子游褰裳去之寓直祕府均逸闲馆髙名全节照耀宇内惜乎上东门外祖席不张洛阳丹青未传绘笔爲阙文也岂诸公贵人欲挽留行轩未遽许遂终然之志姑以是致意也耶一自请违巳再旬浃尊信道德卷卷蚤莫即日某録録官下爲养苟禄无可言也日望诏起慰此徯伫代揔得居士回张推官某承喻宗盟深悉雅意某家世历阳之东鄙自先祖始易农爲儒或云唐末逺祖自若湖徙家盖文昌之后文昌讳籍见于唐书乌江人也绍兴𥘉某宦学呉中拜识司勲以先人与司勲有郷里学校之旧寔父执也遂拜司勲视拜叔父之礼亦犹曲江通燕公之谱系云尔兹承嘉命敢不奉以周旋也胡帅属者公在新安甞因还使寓一𥿄书异时公易鎭淝水某家在历阳于公爲部中民乃未能奏记典籖先辱下教以感以媿即日不审卧护边琐天相忠劳台候动止万福孝肃公一代伟人名盖夷虏其忠言嘉谟旣巳行之当时𥙷衮职而起民病遗藁所传又当使凡爲士大夫者家有而日见之乃今先生所以发挥之意有在于是于名教甚惠某亦与拜赐幸矣编修所载王定国甲申杂记一事寔某録以遗潘思济恐欲知也先生政声流闻行矣召归更乞视时节宣垂副倾祷淮西呉漕某侧闻郷里耆旧诵说执事之政严而不苛寛而不弛吏畏民爱从容办治某愚不知古不知西京所谓循吏定能如此否属者朝廷深知历阳治行谓此两淮凋弊之民欲拊摩生聚之必得岂弟慈祥如门下者朝廷取二千石髙第趣建外台俾专刺举昔之聮壤地者今受察下执事简注深矣伏惟君侯推所以惠历阳者惠两淮之民又将以惠两淮者惠天下天下幸甚昔者某是部中受赐一人之数今犹昔也伏惟执事尚终芘之大人家毗陵以私干蹔至某官下谨自具启状某比承擢自守藩将漕两淮惟兹西州乆孚惠政不劳设施坐以无事某也託芝兰之契脩桑梓之恭甞附启缄少陈賛喜今计关彻矣某晚出寒郷误蒙拔擢爲郎满歳遽躐殿拗寔繄推扬褒宠讫用臻此辞不获命踧踖靡遑重勤赐教礼文繁缛益深感着薄遽占谢未尽万一淮郷百战之余虽朝廷委曲调护然疮痍迄未平也矧兹歳雨旸不时农末俱病夫欲轻徭薄赋振廪劝分布宣寛大之恩类非俗吏所能非执事尚谁望也仰恃末照辄敢肆言亦明使者周爰咨诹之意乎恐惧而巳蒋乌江家君顷掾海邦寔获事先公莫府又从公家诸父游甚厚小人于门䦨不爲无事契也平昔未遂识面而今兹乃得公爲吾父母国之宰抑何幸耶方念遣书竟先委教意亲礼缛非所冝得感愧而已乌江罹顷歳㓂盗视它县尤酷遗民当平时百一二歳输王官才呉中中人一家产而徃者置吏数不良更侵渔之益不聊生矣天其或者否极则㤗而执事寔来下车属尔而仁声义气巳敷与旁薄于百里之内可贺也上方深诏中外举县令之最以劝愿执事勉之而巳无替其𥘉勿谓乌江逺而有不闻幸甚某比得家君书具道长者调护之意甚厚感着亡斁政成事简亦复有追游之乐否项亭面山枕江四时风烟皆可以寓目若湖渺漫百里方舟载酒不减水郷胜处异时民与官不相安则此地皆愁叹呻吟之迹今日贤令尹过之何徃不冝也与黄监庙某昨者伏蒙某官不鄙夷之临顾甚宠且获略闻议论之英发感服亡喻奉告又教以药石益用叹仰盖某以爲旦莫之忧者惟执事同之武陵始不知其悍骄如是退乃得其顚末方此料理则諌省旣奏䟽矣势当复更定也未遽西去否傥尚再见何喜如之侍傍愿致下悃此𥿄勿以示余子甚幸定海赵丞某毎闻亲庭称贤得之仲父尤详也中间来朝蒙访寻适以斋祭不得一见至今歉然遡风长懐有辞莫谢旣辱郷里末契而舎弟复得聮姻魏公侍郎之家益托余光喜可知也承巳及瓜行且代归何当此来冀遂𣢾宻区区併湏倾尽髙应辰某寒郷晚出内视歉然不知何以受知丞相而骤兹特逹成就之共惟此恩不可论报不可称载意者七兄以某辱在末契爱忘其丑侍坐之间甞借余论有以荐进也自冒恩除粤今由昔恐惧踧踖又不果诣光范禀谢长者乃贻书问劳益用惭感伏念不获命也巳将终始覆护之者舎师门尚安归耶应辰念之李文授某钦服参政名德师表一世家法脩明昆令季彊而执事好学自立又八龙之无双者也盖欲纳交未敢耳昨从范道左右过相椎与颇倾意气某何自得此感槩不忘也属有谒制无縁造门休沐之日愿赐临焉监司主上奨用仁术敷求民瘼故出节遣使循行郡国吏自二千石咸受察焉执事以通才正学肃将明命宣上德纾下情海山幽阻之民如在辇毂嗣闻赏最趣还汉京发所蓄积以禆遗忘幸甚某寒郷晚出独学寡闻备数省闱日虞顚踬敢图误宠擢寘殿拗靡获貇辞若爲称塞伏惟门下旣巳委曲推与讫用臻此复当药石倾尽俾免于戾幸也某伏蒙逺遣骑吏驰贶书幐辞采绚丽㫖趣粹宻温其如德范之羙使人意消矣独爱忘其丑褒称过情藐然陋质岂堪黼黻愧感无以谕谢也帅臣长乐军府之盛甲于诸鎭地以古雄寄以逺重某官櫜兠㦸纛长兹成师兵政整暇治道清浮隐然金汤夷夏震叠伫观畴庸归侍帷幄丕振贤业益尊主威幸甚幸甚谢景思属者某官㑹朝汉京奉万年之觞某数望见于殿门虽接侍阔踈然一瞻德范固使人意消矣使节还台坐阅弦晦寤寐绪风西郷独冩某始学操笔时侍御者固以文章议论爲英俊称首翺翔中都风采暴然今尔许时矣而犹爲此官可爲永叹上方兼览贤豪追录勲旧人门并用非公谁冝行有里言也某待罪省闱日増愧惧岂期假宠躐侍殿拗此必诸公长者游谈过助转而上闻故有是也第独学寡陋而冒论思之职将何以称塞明诏惟无遐心而有以告之又幸也某伏蒙遣骑驰贶华缄粲然黼黻下贲孱懦斯荣也秪以重其愧也不腆之文谨以荐意匪敢爲报愿赐观焉赵南安执事以诸王孙与寒畯角逐取科第赴事功今五十年矣而犹爲二千石公论称屈时方急贤公卿荐引无虚日即有里言也兹承积阀阅赐三品服章服与德对是可贵也无縁叙庆但切驰情妙喜贤上人归具书因循乆不嗣问瞻仰良极即日不审何如伏惟于慈悲愿海爲大津梁清凉寳山散甘露雨有识无识随见随闻悉皆济度悉皆解脱弟子无縁顶礼徒勤善颂谨状于湖居士文集卷第三十七于湖居士文集于湖居士文集卷第三十八于湖居士文集卷第三十八尺牍左相送御书奨谕某㣲贱不肖早上辄冒斋斧之诛敢以奨喻石刻爲请重蒙某官恩慈下及即日分赐共惟圣君衮字之褒所以发挥元宰天人精粹之学昭示万世某何者廼于私家获藏别本荣光焜燿里巷増辉即容躬诣钧屏叙谢仰祈钧照左举善先生在西湖烟雨中与南北两孱颜晤语而小人坐尘海此仙凡殊途也犹且寄声相劳苦此意岂可忘哉明若得暇当走隐居又湏遣西子浓抺而迎前复淡粧则难行矣汪季通辞奉名诲坐阅歳时瞻遡卷卷有懐莫冩浙河东西可朝发而夕还也书幐阙然夫复何托独相与倾意气则固若同席接膝之宻颇亮此意否季通人物学术当亟登馆阁而犹爲此官岂天将厚其所养故迟之耶退食雍容专意巳事涵泓演迤不可涯涘使人望而叹耳某蒙示书辞甚厚第牋启过礼未敢祇命同年义均兄弟而复有此耶岂如上林子虚姑借此骋辞乎不然则缪敬而欲其踈耳某不敢効执事之失辄自削去非简也自兹仍望以幅𥿄爲约都吏部贤知贤也某岂敢开荐口姑欲賛都公得士继此当作记累左右张侍郎侍郎自布衣以道德文章师表天下又卓然以公辅之望归先生者余三十年矣大而不容身娄挫而道益伸今虽里门宴居朝野善类恃公以爲主盟敢乞精护寝兴垂副蕲郷某童无所识皎然此心愿以身自託于门下庶几不爲小人之归惟古者弟子所以承师之义未甞以书传也今乃一再拜教溢于牋翰顾皆非某所冝得于先生者盖未甞承颜接辞则冝先生之不知某也先生傥有收拾之意继今以徃请受命磨勘谨驰纳𥘉欲就此积阅再下朝奉郎旣料理矣而来使踵门云先生今受告当以表谢索此书亟某不敢复留文书复来愿以见诿也兴国章守某皇恐春夏之间使者㑹朝汉京某数以望见爲快弥时旷于驰问坐有倾遡所临逺在江表介于大都隐然爲长雄者以人重也方今急贤计有里言惟冀崇卫以湏召节呉尉某获与春卿同登科第又得从执事游虽未暇朝夕晤言然意气相倾则如平生驩矣瑰伟之辞永以爲好时一把玩如见德人也何当再集遡风独冩执事潜心正学志其逺大至于翰墨余事犹超轶絶尘如此真吾党之士所敬畏者而损书云云猥相爼豆大过所望又不敢辞有愧而巳匆匆脩报言不尽意臧宰洪左史于人谨许可独称执事之贤不容口士大夫黟来者又皆道抚字慈惠之羙愿托从游乆矣何当胥㑹遡风独冩朝廷方留意县六百石戒饬奉使典州使以最闻有如治行正当举以应诏何尚未闻也张仲固某昨者公在寳婺一书徃来乆不嗣音但有愧怅某踈逺忽蒙恩除躐据通津此鼓钟飨鶢鶋也岂平生故人揄扬过实转而上闻耶贻书甚宠尤见交游相子之意独以颂不以规非所望耳薄遽未尽谢意伏惟恕察大资政归老于家子弟固将宠焉矧某官学行志业自爲羣儒称首儒先学宿皆所推让其擢用固无疑矣而召节尚稽所未谕也代揔得居士与魏彦诚某请违德谊欲忘歳月昨者执事𥘉还位着驰书賛喜伏蒙报教所以崇笃眷抚之意溢于牋牍区区感铭属䑕軰聚㓂光黄之间𬒳旨督捕孟冬首途此月旣望乃归坐此踈于嗣间顾尊郷之心则不然也伏冀垂察主上深念淮壖之民生聚教训有年数矣而疲瘵之俗迄今未苏乃眷北顾以执事专刺举抚绥之任伏惟开济之资追绍前辈岂弟之政爲时吏师歛而施之一方直余事耳而某也廼得分末光丐余润以免于戾其何幸如之伏惟财幸徐给事某皇恐死罪因循遂踈问讯但得之徃来之人先生旣遂雅志意况益佳微恙滋以平复父子相视喜慰抃跃一再从养正书中获闻动静尤以释怀即日秋气凄厉恭惟宴坐观物神扶耆寿台候万福天子倾心以湏大老引疾娄辞迄遂挂冠之髙枢极乆虚人望弥属愿臻六气之和以俟黄麻之告也某爲郡旣无善状而水灾横𬒳数州一目千里饥民不沟壑即爲盗必矣控请于朝乞阁官税旣荷恩许但常平帑廪巳竭仰哺之人无数去麦秋甚逺其将何以济此也边报无它呉中亦复觖秋田之望柰何亲庭巳自具书侍见未期伏乞导迎鸿祉倚湏枋用贺参政仲冬之月甞具札子仰干钧听负罪屏处不敢时以姓名自逹惟是区区尊依盛德慕用恩纪朝夕于心未始间断歳律行尽恭惟旄麾在道天相忠贤钧候动止万福参政先生全名髙节照映夷夏扬历三朝圣天子深所倚頼肆攽明命徃聘殊邻将使中原遗老瞻望马首益坚思宋之心天下幸甚某出入门阑积有年数独恨不得充傔从效奔走引睇行府神爽飞驰政此苦寒敢乞爲宗社生灵加卫启处亟听来归大人昨蒙朝廷委捕黄贼今遂擒馘而归但日来所闻北耗政尔纷纷伏想庙筭自定应之有余某官归期必在三月载笔爲谁或云曽中躬亦在行途中可以陪燕谭也子云近甞得书甞至舟次迎拜否徐左司某自顷拜书候使节之归旋即侍亲来宣城异县客寄忧虞万端杜门不敢与人事接是故乆踈遣问忽拜眞帖之贶亹亹数百千言骈珠叠璧窭人之所未识又得之于留落放废衆人躏借之余有懐感着当如何哉麦秋欲晴旣晴辄雨不审去天尺五台候起居复何如伏惟参釐万微嘉政羙泽隂𬒳宇内冝有福祥来相居子某屏迹诸况如前所云但得水菽足以养亲藜藿足以蓄妻子无诸病则巳官屋虽敝然某遂假以爲逐臣之居恐复有以爲罪者环视茫然不知所计长者将何以教之也弥纶中台亦旣更歳华问休畅善类引望大用犹稽此何爲耶吾侪小人尤日日以冀也长公浙西之除直爲归觐之阶耳方丈比得书手足之戚殊不能堪畿右之行得免长者必赐调护也瞻望云霄邈然未有侍见之日仰乞爲斯文崇养亟闻除目之播某郷来奏记巳而邮筒拜𥘉冬所下教政以大人去官因循不办治报愧惕漠北之还闻诸道涂长者尽得其要领以复于上伏想庙论必巳制胜于万全然则在我之䇿孰爲之先耶徃者大人効官边鄙二年其乆虏之情伪知之爲详娄以所见闻于朝独以踈逺不赐省察耳今兹放逐尚口乃穷岂敢复有云也诸贤辐凑来廷强国尊主眞成余事如某辈得一㕓躬耕自食其力父子团栾毕命丘樊它何敢知耶伏惟长者尚怜其情而照之于湖居士文集卷第三十八于湖居士文集于湖居士文集卷第三十九于湖居士文集卷第三十九尺牍刘两府某幸甚昨者江行遂获进拜棨㦸恭惟领军开府相公道德勲业蟠除天地内洽草木外薄夷虏中与以来一人而巳况珠幢玉节奉诏东下先声所曁山川震叠賔客如云冠盖相望士于兹时蕲一望尘而拜犹恐无因而至前某也晚出不肖又方放弃湖海持剡修谒亟蒙赐见温颜頋接巳过涯分旣又亲屈英衮从以千骑访之于寂寞无人之境经纶之成谋宏济之英畧开示䌷绎了无疑间卓乎伟哉弗可及已尝病兹世峩冠结绶车载斗量皆龊龊爲身谋不足与共事无强人意者自承恃相公以来于今十日窃自庆抃廼知名世笃生人杰湛乎渊渟崒乎岳峙至于得时而行雷厉风飞桑䕃不徙大功克建则亦歛然退託于不能之地弗以一毫留胷次求之古昔有道之士从容应世如此耳即日不审次舎何地上思见公与百执士女望公之来何啻渇饥恭想小留镇江亟以介圭去朝帝所区区有怀頋非笔舌所能宣尽姑致归郷之意仰兾怜察代揔得居士与叶参政某仰惟相公昨者登贰西府有识之士固巳相庆知相公非苟冨贵者得时而行必大有以慰中外之心旣而又相庆曰虏之情伪深矣相公亲渉其庭且究知之将爲上尽言于是相公来归天下倾耳以听廼七月丁酉相公进长枢庭而邮置所传相公避逊之章所以复于上者盖卓然以今日之事自任又传闻相公归自北鄙即于昕朝力陈机㑹之不可失黠虏包藏冝深爲备天听旣回国势自尊帷幄所筹罔不慰惬社稷幸甚生灵幸甚窃谓朝廷狃于和议将二十年小大之臣以兵爲讳军政不修边备阙然长淮千里东南恃以爲藩篱者一切置之度外而彼犬羊之聚鏖凶啸毒未甞南郷而忘我自去春榷场废朝廷始耸然知虏意之所在将深图之而上下议论或未然一日复一日又至于今今事迫矣天其或者将遂悔祸贻我宋中兴之基于万斯年用是降大任于相公当是责也左丞相汤公忠贯日月精虑微一食息之顷未甞不忧念国家未甞不垂意人物而徃时诸贤人各有心或未知同寅恊恭以济鸿业今天付相公以此事上意如此天意如此相公之与汤公讵可不深鉴徃事惟和惟一以共图休功也哉伏惟相公深念之饥者易食渇者易饮中原之人困于暴虐困于旱蝗困于力役死者北屋矣遗民思宋之心如遭水火而望救援其势已急千载一时间不容发伏惟相公深念之绍兴𥘉诸将用兵淮上毫泗徐沂之人箪食壷浆以迎我师师退虏复取之即尽屠其人以泄愤怒然民终不悔它日我师至焉其迎我如𥘉去冬蒋州王俊但假托本朝名字淮北之人信以爲然自蔡颕至于河北尅期响应㑹俊败获事虽不克然以此可见吾民之心今我以一旅之衆渡淮则彼之锄耰棘矜皆爲吾用建瓴破竹莫捷于此独恐朝廷惮于先发耳伏惟相公深念之王戚李三将忠勇自力义无返顾然发纵指示必惟其人冝得大臣一其节制事当豫定若必待赤白囊至而后爲之应将无及矣伏惟相公深念之今日议事之臣翫歳愒日以相公与左丞相之所建立爲不然者以十人而九秋冬之交虏或未动则是议者必杂然谓边头本无事汤公叶公过爲之谋又将自怠以弛吾备以挫奋义者之心患将益深悔且噬脐伏惟相公深念之某忧患摧伤之余所欠一死登相公之门盖自蚤歳晚节末路获备使令受任之地寔在穷边平生志愿庶其少见于此去歳单车赴古蒋适丁互市之变已而蒙恩摄帅除漕某生长淮甸知虏之情必不但已日夜究心心思爲之惫盖甞缕缕白之庙堂至于十数丞相汤公深以爲当然而某人微望轻动輙龃龉或者反以爲罪坐糜歳且徒自慨叹今者相公旣专宥宻之寄深思熟虑日不暇给将以戡外侮而隆内治于斯时也竹头木屑皆所不弃况如某受知之深者哉父子百口毕命驱驰指天誓心罔有二事伏惟相公怜而察之伏𥿄不胜忠愤激切之情庙堂札子仰惟先生于从容无事之时不动声气爲圣天子建万丗之长䇿逺视古昔寔所创见一昨丙子诏书旣下虽穷山幽谷妇人孺子亦皆感泣盖所以慰率土之望昭在天之灵杜纷纠之源一视听之归再造炎图端自此日而今而后知黠虏之不敢侮我中国诸将之不敢轻我朝廷国势日隆主威日振而先生之道德勲名能言之士所不得而称载也某负罪屏处不得拜伏光范爲天下贺然窃喜恩地茂勲先立使某啜菽饮水藁死巖谷之间犹有荣耀伏惟财幸汤丞相某比以本路水灾如许饥民无聊复迫夏秋流离道路圜视无䇿乃卜中元节用道士说肃斋三日醮于府治奏章祈恩二十有五日本路漕司奉堂帖许令检阁夏税而得旨盖十六日也恭惟圣天子出神天之本眞应帝王之兴起我大丞相以侍宸列仙来居上宰之位乃今虮蝨微臣冒昧有请緑函宵升皇泽朝下垂应如响恩惠浓浃卓异之事实爲创见某与此路数十万生聚望阙扣头不知以何仰报帝力与我相公全活之功也幸甚幸甚某在此虽极力以治荒政但赈给二事徒有其名无以徧给今独有修圩一事朝廷所当加意盖今年圩不修则明年江上无田无田则无民矣修圩借民力民借官给之食以活而常平米旣无余则圩亦无自而修故今日急先务莫若于江上得熟处广籴转江而下积之芜湖以湏水落兴工此事参政周丈顷在太平知之爲详伏望恩地速赐经画米不欲多得二十万斛庶可从容集事伏望大丞相念之不胜激切之祷又刘两府某窃瞻国之盛衰必观诸人望之用舎谢太傅消揺东山雅意丘壑当时议者顾谓安石不起如苍生何言若大而夸然卒之成肥水之功者安石也裴中立以䜛居外两河诸侯浸淫问鼎中立复相忠者怀而强者畏人望之用果如何哉自五月来朔方传闻汹汹岂惟自江以北百姓束檐以待而江淛之间亦复骚然忽有邮书报相公开帅府以号令诸将制册扬廷㤙礼赫奕凡士大夫与夫闾巷之民田夫牧人莫不欢喜奔走更相告语以谓相公旣用则吾事必济无复忧矣至于赤籍伍符则又踊跃抃厉以有赴敌致命义无却顾之意黠虏震慑先声所曁奉头䑕窜遗魂落胆乌乎休哉古未有也恭惟某官不丗之功成在旦夕便当肃清宫禁祗谒寑园某无似庶将载笔后车草露布以俟献也某以乆不省祖茔自宣城暂归历阳村落一二日复西上矣民间恃相公近在维扬皆得自安惟是民兵一事朝廷忧惧近日复有约束分隷诸军田野之人愈更皇恐孔子曰以不教民战是谓弃之周官井田之法春蒐夏苗秋狝冬狩其坐作进退固巳阅习而犹曰不教者盖谓未甞教之以知礼知义知信知勇如子犯之所云也今之民虽坐作进退冥然不知乃欲驱之以当六敌民之死不敢自爱万一沮吾军势悔将何及仰惟某官同国休戚知无不言况此淮民又属戯下敢告相公具以利害逹之冕旒将两淮民社一切罢免岂惟十万生灵皆出全护脱性命于锋镝而缓急之际不误国事尤其大者也伏惟相公垂情无以某小子而废斯言熟计而亟圗之无任激切恐惧之至于湖居士文集卷第三十九于湖居士文集于湖居士文集卷第四十于湖居士文集卷第四十尺牍辞潭州札子某伏见邸报某蒙恩差知潭州伏念某罪戾之迹方自循省大藩谋帅遽先造化曲成之私曷可称述顾其情有不能自巳者辄吐露于相公之前昨者广西之役不遑迎侍违二年水菽之养一讯徃还动湏数月亲年益髙时亲药饵人子之心岂获宁处欲望恻然推钖类之仁稍易江淮间一小垒俾得自効誓当糜捐图惟报礼控祷僣渎伏深震惧刘舎人某逺去师范娄更歳籥虽侧闻尺一徴还陟乌台长道山西掖演纶北门视草极儒者逢辰之荣事而某也宿负未洗乆违牋奏欲以书爲斯文贺莫之敢也追惟畴昔以诸生𬒳奨拔怀恩未报引睇云霄归依何巳某恭惟先生经纶之业得时而用盖将闿我国家太平之基掌帝之制独当省署箴𥙷衮阙体关庙社繄衆人睥睨而不敢发先生回天于谈笑之顷中兴以来未有此举也甚善甚盛惟天下自有公论抑某何庸賛叹某窃承赐对内朝至于移晷君臣契合实启兴运暂即玉堂之旧将登衮位之严成命旣传孰不皷舞某辱在门䦨尤极欣感先生两宫虚伫百辟具瞻告廷有期福祉咸萃更冀加卫茵鼎以副天下之望先生以文章德业致身而分阃于外有此武功盖英主侧席寤寐将与共圗天下求而不可得者也召节之攽虽庸人孺子咸知鼓舞可知公之德政矣门䦨之旧甞共掬熘播洒之役者喜当如何某罪戾之迹蒙先生荐进之恩俾主留务虽成规具在可以遵行顾精神之运岂能仰及娄辞不获皇恐祗命尚俟躬拜师门一一承教临𥿄不胜恳祷之极某行役将及近境瞻侍之日端复不逺引领辕门时自抃蹈刘枢宻某伏审易鎭要藩升华邃殿一面之託不啻九鼎重矣伏惟万人之英明天子所简敬岂重湖之地所当暂留开大莫府寛北顾忧付以万世功业帝意可以卜见也某不胜宗庙朝廷之庆某恭承先生经术文章议论名节近世儒宗盖一二数至于英风义气则千载一人今日廊庙尊安边垒宁谧折冲之功岂无所自宰席尚虚而君臣之交中外之望如此爰立告廷恐不容缓应变守文公所优爲者太平之功自此一新天下之耳目矣朱编修某敬服名义愿识面之日甚乆非敢爲世俗不情语也得刘丈书又见与钦夫书知且爲衡岳之游傥遂获奉从容何喜如之不胜朝夕之望某昨日方从钦夫约遣人迓行李奉告乃承巳至近境欣慰可量钦夫必授馆不然当于我乎馆也使令辈遣前恐逺来者湏更休耳应有委乞示下风雨留人尊候复何如登台诗彊勉不工出师表同上老兄游山亦湏待稍晴未可以遽千金之躯冝自爱惜洪涛际天溺马杀人将安之耶某平生慕用岂谓来湘中乃获解后接𣢾慰幸可胜言怀亲遽归苛留不得至今慊然人还一再奉赐书感服感服某老者罙动东归之兴比巳专介请祠力致恳诸公傥遂得之不旬月去此矣枢庭编摩望虽髙然非所以处元晦也意者姑借此爲掀擢之渐耶此间诸事钦夫诸友书中必能详言之政逺披承千万珍护即登严近敬简堂记遂烦挥翰眞可以託不朽但堂中之人于敬简工夫殊未进湏士友不我遐弃时时训厉之耳钦夫间相从未甞不矫首奉思也黄君内艰可念仲隆想巳趋朝更不作书怀英行巳踰月临行痬作于背甚可念幸而即愈渠自去歳得渴疾此不可再也某别去再见新歳怀郷道义不能忘也自来荆州老者病甚思归舟楫徃来江上不复定处仆亦心志忽忽百事尽废虽如元晦一书亦不暇遣乃两奉诲教相予之意益勤内省愧惕不但不答书可以爲罪盖敬简之功不进它日无以见吾元晦耳某自到官即请去凡六七最后乞致仕乞寻医且欲不俟报弃官而归诸公乃亦相察今复得祠禄矣近制不必俟代者巳治舟楫载衣囊五七日便可离此刘丈之去竒哉伟哉此行至江上当迂数程见之亦约钦夫又不知肯来否钦夫却数通书定叟将有逺役兄弟不能相舎张仲隆前后五札议论过人皆某所不能言者叹服元晦阙期巳及闻未有幡然之意如何如何某有田在谢家青山下屋十余间下俯江流今归眞不复出矣元晦异时或欲览江淮山川之胜乗兴东游则仆可以奉从容于梁山愽望慈湖采石之间也此外惟爲斯文珍重某近因至城西于土中得一碑砆细视之良有刻画盖明皇所注道德经幢也磨治之余仅可识即以十夫掘取之其半在土中者甚完字画非经生所能及巳舁寘府中今装禠一本去钦夫极爱之也经磨治处中有大穴盖以载他碑者尤古类汉碑併遣上杨抑之属者敷文奏课爲二千石第一廼眷宝庋实先帝谟训所在陞华更直用报显庸顾士大夫交口賛庆而某独不遣贺牍诚以门下于此爲不足道也不识执事尚照其心否癸未诏书凡今郡太守若部刺史之有治绩者其各以叙𥙷侍从之阙伏惟敷文莫冝此选矣尺一趣觐秪在早莫敢以私告某来归亲傍望建牙所在才数舎未皇具一𥿄书长者先之愧何可量也冬日边地寒力不审台候比复何如公守边内则能固吾圉外则使裔夷归心羊陆见称徒以此耳但玉关人老不容不亟召归伏惟与时御冝促装以俟某晚出叨踰所学未充猖狂妄行以速大戾隆寛贳其九死犹得奉祠旣至濡湏静扫一室终日危坐以省昔愆它无可言者临出都时信伯旣维舟矣亦蒙僮盖至湖上存劳周渥此意不可忘也解榜见名得来示乃知小失意于上舎然来春自当巍中政尔无用此也黄子黙某离长沙且十日尚在黄陵庙下波臣风伯亦善戯矣前日爲子黙作江西后社字茫然莫知所谓至湘隂舘中有题壁间二诗急雪黄花度𥘉晴白石村者惊叹世间乆无此作客谓此子黙诗也歛然心服眞可作社头矣今日见计钦祖又诵数篇益竒盖辞逹于诗浑然天成风行水波偶入声律非今之诗山谷之诗也幸甚斯文未坠于地时夜将半唿僮张灯作此𥿄且致怨于不我教又闻有李东老者诗亦佳独不能以数句爲仆北归箧中装耶傥不弃愿驰一介送似欲诵之于岳阳楼南楼寒溪西山也于湖居士文集卷第四十于湖居士文集于湖居士文集附录一卷禁榜陶隐居孙真人因本草千金方济物利生多积隂徳名在列仙自此以来行医货药诚心救人获福报者甚衆不论方册所载只如近时此验尤多有只卖一真药便家资鉅万或自身安荣享髙寿或子孙及第改换门户如影随形无有差错又曽眼见货卖假药者其𥘉积得些小家业自谓得计不知冥冥之中自家合得禄料都𬒳减尅或自身多有横祸或子孙非理破荡致有遭天火𬒳雷震者葢縁赎药之人多是疾病急切将钱吿求卖药之家孝弟顺孙只望一服见效却𬒳假药误赚非惟无益反致损伤寻常误杀一飞禽走兽犹有因果况万物之中人命最重无辜𬒳祸其痛何穷张于湖集附录张安国传孝祥字安国历阳乌江人籍之七代孙邵之从子也读书一过目不忘下笔顷刻数千言年十六领乡书再举冠里选绍兴二十四年廷试第一䇿问师学渊源秦熺之子埙与曹冠皆力攻程氏专门之学孝祥独不攻考官魏师逊已定埙冠多士孝祥次之曹冠又次之髙宗读策皆桧熺语于是擢祥第一而埙第三御笔批云议论确正词翰爽美宜以爲第一在廷百官莫不叹羡都人士争录其策而求识面授承事郎签书镇东军节度判官先是上之抑埙而擢孝祥也秦桧巳怒旣知孝祥乃祁之子祁与胡寅厚桧数憾寅且唱第后曹泳揖孝祥于殿廷以请婚孝祥不答泳撼之于是风言者诬祁有反谋诏系狱㑹桧死上郊祀之二日魏良臣宻奏散狱释罪遂以孝祥爲秘书省正字故事殿试第一人次举始召孝祥第甫一年得名繇此𥘉对百言乞緫览权纲以尽更化之美又言官吏忤故相意并縁文致有司观望鍜鍊而成罪乞今有司即改正又言王安石作日录一时政事美则归已故相信任之专非特安石臣惧其作时政记亦如安石专用已意乞取已修日历详审定正黜私说以垂无穷从之迁校书郎会芝生太庙楹百官贺毕或献赋颂孝祥独上原芝一篇以讽之时储位尚虚以大本未立爲言且言芝在仁宗英宗之室天意可见乞早定大计髙宗首肯迁尚书礼部贠外郎寻爲起居舍人权中书舍人𥘉孝祥登第出汤思退之门思退爲相擢孝祥甚峻而思退素不喜汪彻孝祥与彻同爲馆职彻老成重厚而孝祥年少气锐徃徃凌轹之至是彻爲御史中丞首劾孝祥奸不在卢𣏌下孝祥遂罢提举江州太平兴国宫于是汤思退之客稍稍𬒳逐寻除知抚州年未三十莅事精确老于州县者所不及孝宗即位复集英殿修撰知平江府事繁剧孝祥剖决庭无滞讼属邑大姓并海囊槖爲奸利孝祥捕治籍其家得谷粟数万明年呉中大饥乞頼以济张浚自蜀还朝荐孝祥召赴行在孝祥既素爲汤思退在知及受浚荐思退不恱孝祥入对乃陈二相当同心戮力以副陛于恢复之志且靖康以来惟和战两言遗无穷祸要先立自治之策以应之复言用才之路太狭乞慱採度外之士以备缓急之用上嘉之除中书舍人寻除直学士院兼都督府参賛军事俄兼领建康留守言者改除敷文阁待制留守如旧㑹金再犯边孝祥陈金之势不过欲要盟宣谕使劾孝祥落职罢复集贤殿修撰知静江府广南西路经畧安抚使治有声绩复以言者罢俄起知潭州爲政简易时以威济之湖南遂以无事复待制徙知荆南湖北路安抚使筑寸金堤自是荆州无水患置万盈仓以储诸漕之运民德之请祠㑹以疾终卒孝宗惜之有用才不尽之叹进显谟直学士致仕年三十八孝祥俊逸文章过人尤工翰墨尝亲书奏札髙宗见之曰必将名世又宣城张氏信谱传公讳孝祥字安国学者称爲于湖先生本贯和州乌江县唐司业张籍七丗孙秘阁修撰金国通问使邵之从子父祁任直秘阁淮南转运判官绍兴𥘉年金人㓂和州随父渡江居芜湖昇仙桥西时公甫数歳豫章王徳机一见而竒之遂许以女焉㓜敏悟书再阅成诵文章俊逸顷刻千言出人意表转运公尝面池筑室爲读书所池故多蛙公以砚掷之声遂永息人咸异之旣贵即以禁蛙名其池年十六领乡书再举冠里选绍兴甲戍廷试擢进士第一时年二十有三策问师友渊源秦埙曹冠皆力攻程氏专门之学公独以程氏得孔孟之绪先知贡举汤思退已定埙魁多士帝读其策皆桧语复自裁择乃首擢公亲洒宸翰议论坚正词翰俱美先芜湖东境有龙穿岸腾空风雷夐异须臾云霓五彩光烛百里江山掩映如锦及捷闻人咸谓庆云爲公之先兆云先是岳飞卒于狱时廷臣畏祸莫敢有言者公方第即上疏言岳飞忠勇天下共闻一朝被谤不旬日而亡则敌国庆幸而将士解体非国家之福也又云今朝廷冤之天下冤之陛下所不知也当亟复其爵厚恤其家表其忠义播吿中外俾忠魂暝目于九原公道昭明于天下帝特优容之时公尚在期集所犹未官也秦相益忌之𥘉授签书鎭东节度判官㕔公事转秘书省正字故事殿试第一人次举始召公第甫一年得召对劝帝緫揽权纲以尽更化之美又言官吏忤故相意并缘父致有司观望鍜錬而成罪乞令有司即改正之复言王安石作日录一时政事美则归已故相信任之专非特安石臣惧其作时政记者亦如安石专用已意乞取已修日历详审是非正黜私说以垂无穷从之迁校书郎勅兼国史实录院校勘会连歳芝生太庙楹百官表贺时储位尚虚公独上原芝篇以讽之其畧曰惟大本未立社稷宗庙亦靡克宁响又曰在仁宗英宗之室尺意可见乞早定大计髙宗覧之首肯再三举朝称诵迁尚书礼部贠外郎寻爲起居舍人权中书舍人𥘉公与汪彻同馆职修先朝实录彻老成畏祸务在磨稜公少年气锐欲悉情状徃徃凌佛彻谓曰蔡中郎失身于董卓故不爲君子所与公曰顾自立何如思退闻之不恱于彻之言至是彻爲御史中丞乃首劾公等奸不在卢𣏌下遂罢提举江州太平兴国宫祀寻除知抚州事临川诘卒趋刼库兵一时鼎沸官吏屏迹公单骑驰赴军中喻列校曰汝曹必欲爲乱请先杀太守佥曰不敢惟所给未敷耳公即手喻衆卒听命者待以不死随取金帛以次支给摘发数卒叱之曰倡乱者罔赦立命斩之衆校俯伏不敢仰视阖城宴然事闻帝极嘉奖时年未三十莅事精确虽老于州县者所不逮也孝宗即位除集英殿修撰知平江军府事提举学事赐紫金鱼袋平江乃临安藩屏寄任匪轻公扶植善类锄抑强暴判决如流庭无滞狱属邑有大姓煮海囊槖爲姦利怙势作威祸延郡邑公捕治籍其家得粟数万斛明年呉中饥乞頼以济张魏公还朝乃首荐公召赴行在入对劝帝辩邪正审是非崇根本壮士气因痛陈国家委靡之弊且靖康以来惟和战两言遗无穷祸要先立自治之策以应之又陈二相当同心恊力以副陛下恢复之志复陈用才之路太狭乞愽採度外之士以备缓急之用上嘉之除中书舍人迁直学士院俄兼都督府参賛军事时魏公欲请帝幸建康以圗进兵复荐公领建康留守汤思退言改除敷文阁待制留守如旧及魏公罢判福州宣谕劾公爲党落职𥘉转运公筑归去来堂领太平州事王侯秬更爲建状元第庆云接日者见之谓将不利于金人至是果符其言且自渡江以来大议惟和与战魏公主战汤相主和公始登第出思退之门及魏公志在恢复公力賛相且与敬夫志同道合故魏公屡荐公遂不爲思退所恱或者因公召对要先立自治之策以应之等语谓公出入二相之门两持其说岂知公者哉思退窜仍复集英殿修撰知静江府广南西路经畧安抚使治有声俄改知潭州权荆湖南路提点刑狱公事爲政简易时济之以威湖南遂得以无事有妇不宜于夫之商而归妇爲具食食巳即死其舅姑以爲妇杀之无疑渉三狱而妇不伏公亲鞠之妇泣曰实无此志顾食有鱼肉以铗承之铗固在也公命取铗复鱼肉以饲犬犬毙因询士人谓湖外有蜈蚣盈尺一遇食即杀之公命索妇所果得蜈蚣盈尺仍取鱼肉饲犬复毙事立爲之平反妇誓祝髪以报衆大恱服㑹敬夫定夫扶魏公柩至州境不能入蜀公爲营葬于属县宁乡之西遂与敬夫讲性命之学日夕不辍筑敬简堂以爲论道之所而四方之学者至焉公自篆颜渊问仁章于中屏晦菴南轩各爲诗文以记之寻复待制徙知荆南荆湖北路安抚使荆州当虏骑之冲自建炎以来歳无宁日公内修外攘百废具兴虽羽檄旁午民得休息筑寸金堤以免水患置万盈仓以储漕运爲国爲民计也干道五年已五偶不豫遂力清祠侍亲疏凡数上帝深惜之进显谟阁直学士致仕南轩爲文以饯之荆南士民哭送登舟仍给小像祀于湘中驿南轩爲之賛既归芜湖凡缙绅之士莫不晋接宗戚渡江而贫窘者公輙赈之新观澜亭以集同志讲论之余徜徉山水寺观台榭吟咏殆遍而悉爲之题识芜湖都水陆之冲舟车辐辏民甚苦之屡籍公爲之庇令邵宏渊拥兵还镇所过市肆皆空芜民甚恐转运公与渊有识公作书以逆之至则自籴米数百斛父子着紫衣乗使者车犒师江上衆得饷扬帆而去遂秋毫无犯丞袁益之迎至江浒士民夹道指口夸艶庚寅冬疾复作遂卒卒之日商贾爲之罢市两河之民惶惶如失所恃帝闻之惜其有用才不尽之叹公性刚正不阿秦埙同登第官礼部侍郎一揖之外不交一言尤工翰墨尝亲书奏札髙宗见之曰必将名丗诗词雄丽尤工古调有于湖集四十卷嗟乎惟公起布衣𬒳简遇入司帝制出典藩翰议论风采文章政事卓然絶人历事中外士师其道吏畏其威民懐其徳所至有声奈何筮仕之𥘉见忘于桧既而不恱于汤旅进旅退向使得召行道天钖永年斯丗斯道之寄经天纬地之才当必有大过人者卒不能䆒其所施赍志以没惜哉参知政事孝伯丗称贤相孝曽以节义闻孝才孝章以文学着公之诸兄弟也贤才萃于一门公实有以启之子太平公易箦时方髫年从诸父徙宣城旣而从事素书合门䕃不克磨勘者二十年今皇帝登极建元始得蒙例遥授登仕郎孙永通今授即委予以传以余尝得侍公且生则同乡徙则同邑知公之深也义不忍辞因摭实所闻而次序之以备观风者之採云绍熈五年甲寅历阳居士陆丗良书于芜湖介清堂宋官诰八道𥘉𥙷承事郎授镇东签判诰勅赐进士及第张孝祥朕勅天之命夙夜祗惧兹亲策多士于庭尔以正对发明师友渊源之义深契朕心擢冠羣英佥言惟允授尔京秩賛画辅藩此我朝待抡魁彛典也徃钦𥘉命益务培养器业将于此乎观可𥙷承事郎特差签书镇东军节度判官㕔公事奉勅如右牒到奉行绍兴二十四年十一月十日转宣教郎诰勅承事郎守秘书省校书郎兼国史实录院校勘张孝祥朕顺古道率由旧章圣继圣明继明共仰列宗谟烈之美疑传疑信传信尚稽诸儒论譔之功固知放失之多盖亦显承之缺是在武丁之孙子任亦匪轻廼资叔向之春秋言皆可考成功惟允褒律宜优尔学有渊源词尚体要老氏藏室聨辉奎璧之间曽史策名𥙷艺炎兴之际用已志铺张而不诡合诸儒褒贬以爲功比及三年可传百丗有晋王虞宋徐沈之善无丘笋袁髙之讥卓识所资凛着一王之法奏篇旣讫聿严六阁之藏论赏诏功渉明有典爰霈丹宸之渥申跻文右之阶扬鸿烈而章缉熈旣籍发挥之力率纯徳以励忠孝尚坚报称之心可特授宣教郎依前秘书省校书郎兼国史实录院校勘奉勅如右牒到奉行绍兴二十七年正月二十日除秘书郎诰勅奉议郎秘书省校书郎兼国史实录校勘张孝祥汉之藏书天禄东观命马融刘向爲郎至唐则掌四部圗籍有三人焉非第一流曷称兹选尔以经术之渊源负伦魁之声望曵𥚑册府校讐甚优秉笔史筵讨论靡倦爰命进典中秘以倡斯文异日玉堂承明皆权舆乎此可依前奉议郎特授秘书郎兼国史实录院校勘奉勅如右牒到奉行绍兴二十七年三月十六日除着作郎诰勅朝奉郎张孝祥承明金马汉家着作之所也除礼部尚书郎诰勅朝清郎张孝祥本朝除郎之路虽广其要有三曰舘阁曰寺监丞曰监司郡守近自列圣以来郎非监司郡守不可得虽然岂所以待伦魁者乎尔以清文奥学崇论鲠议对策大庭朕尝亲擢以冠多士入仪班着夙稔直声行已非磷缁立朝有本末朕未尝不懐其贤也去把郡麾又淹家食起之槃涧俾佐秩宗于是得一佳礼部矣洁齐以俟朱袚方来可依前朝清郎特授礼部尚书员外郎奉勅如右牒到奉行转朝散大夫诰勅朝奉大夫新除仪司郎官张孝祥等生民立君旣尊居于大寳惟辟作福斯溥钖于湛恩兹予一人践阼之𥘉亦尔羣臣委质之始粤从京秩逓进华阶臣事君以忠宜勤厥职官量能而授任嗣选尔劳张孝祥可特授朝散大夫行尚书仪司郎官奉勅如右牒到奉行隆兴元年三月一日陞中书舍人直学士院诰勅朝奉大夫充集英殿修撰知平江军府事提举学事张孝祥鳯掖演纶进渉玉堂之渐鸾坡入直尊居铃索之严矧惟翰墨之司专掌丝纶之职念兹荣选必属洪儒尔学穷阃奥文冠伦魁治道敷陈洋洋眺董之对皇猷润色浑浑虞夏之书屡柄郡麾乆膺阁职兹缘西掖之班延入北门之直启沃谋猷鬯典谟于三代发挥诏命新聸听于四方徃服宠章永坚素守可依前朝奉大夫陞中书舍人直学士院奉勅如右牒到奉行除秘撰改知潭州权荆南提刑诰中秘藏四部书班髙论譔外台奉三尺法职重澄清式表儒猷以华使指原任左朝奉大夫充集英殿修撰知静江军府事提举学士广南西路兵马都铃辖兼本路经畧安抚张孝祥卓尔不羣之意气裒然魁选之科名鳯尾批纶见称古授之敏螭头载笔方徯直前之猷陞显谟阁直学勅黄尚书省牒朝议大夫敷文阁侍制荆南荆湖北路安抚司张孝祥牒奉勅依前朝议大夫陞显谟阁直学士致仕牒至准勅干道五年三月三日张南轩赠学士安国公敬简堂记历阳张侯安国治长沙旣踰时狱市清浄庭无留滞以其闲暇辟堂爲燕息之所而名以敬简顾谓某曰仆之名堂盖自比于昔人起居之有戒也子其爲我敷畅厥义某谢不敏一再不获命因诵所闻而言曰圣贤论爲政不曰才力盖事物之来其端无穷而人之才力虽极其大终有限量以有限量应无穷恐未免反爲之役而有所不给也吾子于此抑有要矣其惟敬乎盖心宰事物而敬者心之道所以生也生则万理森然而万事之纲緫摄于此凡至乎吾前者吾则因而酬酢之故动虽微而吾办之若经纬黒白之分事虽大而吾处之若起居饮食之常虽杂然并陈而釐分缕析条理不紊无他其纲旣立如鑑之形物各止其分而不与之俱徃也此所谓居敬而行简者欤若不知举其纲而徒𬋩之务将见先生于所怠而患起于所忽乃所以爲纷然多事矣故先觉君子谓餙私智以爲竒非敬也简细故以自崇非敬也非敬则是心不存而万事乖析矣可不畏欤虽然若何而能敬克其所以害敬者则敬立矣害敬者莫甚于人欲自容貌颜色辞气之间而察之天理人欲丝毫之分尔遏止其欲而顺保其理则敬在其中引而逹之扩而充之则将有常而日新日新而无穷矣侯英迈不羣固已负当丗之望诚能夙夜警励以进乎此则康济之业可大而岂特藩翰之景哉侯曰然则请书以爲记以无忘子之言朱晦翁赠学安国公敬简堂诗煌煌定方中农隙孟冬月君侯敝斋扉华榜新未掲我来适兹时亦有大夫茇清觞不留行晤语得超越更看雷雨势翻动龙蛇窟襟懐顿能舒肝胆亦已竭老僊来何方湖海气硉矶君侯歛𬒮起颠越承屦袜坐人惊创见引去殊卒卒伊尔不忍逝顿首愿有谒人生均秉彛天造岂停歇云何利害判所较无一髪兹焉办不早大本将恐蹷吾与实自箴君聼未宜忽张南轩赠学士安国公归芜湖序客问于某曰张荆州之行子将何以告之某应之曰吾将告之以讲学客笑曰若是哉吾子之迂也荆州早歳发策大廷天子亲擢爲第一盛名满天下入司帝制出典藩翰议论风采文章政事卓然絶人上流重地暂兹徃牧所以寄任之意匪轻而天下士亦莫不引领以当丗功名属于公也夫以位逹而名章任重而望隆吾子顾以讲学告之不亦迂乎某曰子以吾所谓讲学者果何也耶盖天下之患莫大于自足自足则画矣信如子言荆州若挟是数者以居则仆尚何道惟荆州方且退然若诸生曾无一毫见于颜色此仆之所以叹息慕向而讲学之说是以敢发也盖天下之物衆矣纷沦轇轕日更于前可喜可怒可慕可愕所以盪耳目而动心志者何可以数计而吾以藐然之身当之知诱于外一失其所止则迁于物夫人者统役万物者也而顾乃爲役其可乎哉是以贵于讲学也天下之事变亦不一矣几微之形节奏之㑹毫髪唿吸之间得失利害有霄壤之势吾朝夕与之接一有所滞塞则昧几而失节其发也不审则其应也必盭一事之隳万事之所繇隳也岂不惧乎是以贵夫讲学也夫惟讲学而明理则执天下之物不固而应天下之变不胶吾于天下之物无所恶而物无以累我皆爲吾役者也吾于天下之事无所厌而事无以汨我皆吾心之妙用也岂不有余𥙿乎又岂有穷极乎然所谓讲学者宁他求哉致其知而巳知者吾所固有也本之六经以发其藴泛观千载以极其变即事即物身亲格之超然令夫大宗则徳进业广有其地矣夫然故富贵不能淫贫贱不能移威武不能屈居天下之广居行天下之大道致君泽民真古所谓大臣者矣然则学其可忽乎诗曰如切如磋如琢如磨此之谓也某旣以此告客于荆州之别也遂书以爲献祭于湖先生文张栻嗟乎如君而止斯耶其英迈豪特其复可得耶其如长江巨河奔逸汹涌渺然无际而独不见其东滙溟渤之时耶又如骅骝騄駬追风絶尘一目千里而独不见其日暮税驾之所耶此栻所以痛之深惜之至而哭之悲也惟君起布衣𬒳简遇十年之间入司帝命出领数路文章炜烨政事之超卓多士之所共知亦不待栻之替叹惟其孝友恂恂朝夕则人有不得而尽知者方自荆州归栻以书抵君谓及此闲暇专意承志实进徳修业之要君深以爲然孰谓曽不数月乃有此闻栻倾盖荷知见而深笃言有劲切君不以爲迂此意何可忘也道阻且长不得徃哭遣致一奠孰知予悲赠于湖诗张栻桐花三月英风雨满江城使君晚𬒳酒千骑过友坐名谈宿雾卷逸气孤云横挥斤㸔翰墨笑语皆诗成人物有如此吾軰頼主更唿南邻客共此樽酒倾爱我庭下竹头角方峥嵘永懐氷雪姿宁复丗俗情新篇一湔祓凡木石足程愿言对封植歳晚长敷荣于湖像賛张栻是于湖君英迈伟特遇事卓然如箭破的谈笑翰墨如风无迹惟其胸中无有畛域故所发施横逹四出虽然此固衆人之所识也今方袖手于湖之上尽心以事其亲而益䆒其所未及则其所致又孰知其纪极者耶挽于湖施士衡涌泉词笔坐中惊天付斯文以道鸣独歩蟾宫丹桂选濡毫纶阁紫微清絶絃恸哭人琴䘮埋玉凄凉柱石倾一见那知成永别重来天路问骑鲸复挽施士衡十年帅钺倦驰驱适意方谋一壑居贾谊有才终太傅薛收无寿处中书伤心风月江山石过石光隂梦幻虚红紫飘零春色尽后凋松栢独萧疎挽于湖沈约之荒城难访十全医半箧遗书丗共悲宁有故人怜阿骛但余息女类文姫忠筹屡画乎戎策宦蹟常留堕泪碑醉扣西州重回首山阳邻笛夜凄其复挽沈约之气㮣凌云孰敢先中兴事业冠英躔朝廷议论一言定翰墨风流四海传恰跨鳌头升紫阁忽骑箕尾上青天竹林笑傲今陈迹抚榇江臯涕泫然弔于湖墓在秣陵晚出白门下疲马踏秋色钟山度苍翠慰我逺游客暮投清泉寺花草献幽寂长廊静无人落日照西壁平生张于湖万里去一息翻然九州外汗漫跨鲸嵴干坤能几时安用较颜跖文章失津梁所念斯道厄夜阑耿不寐搔首赋萧索懐人感西风翁仲守孤陌褒禅山有于湖所题寳塔二字罗端明古刹浮屠映碧山状元题墨最爲游人倦憇尘心寂云自青天水自闲又李繁昌路入乱云堆僧房四面开龟泉半泥滓龙洞巳尘埃潄竹浑忘醉穿花浪费才何人题寳塔千载仰崔嵬和于湖万杉寺诗王阮昭陵龙去奎文在万歳灵杉守百神四十二年真雨露山川草木只今春复弔于湖先生王阮碧纱笼底墨才干白玉楼中骨已寒泪尽当时联骑客黄花时节独来㸔张于湖集附录