太上灵宝五符序正统道藏三家本三卷洞玄部神符类太上灵宝五符序正统道藏三家本三卷洞玄部神符类太上灵寳五符序卷上衣一玄古淳和隂阳无纶风不动条云雨以期万物自纵其心苍生任道而行上对天心天人合气吉凶未兆不闻杀害无惧其凶不欣其吉不见可否之言不生是非之教淳然不亏峙然不损推天任性委地纵命千万获所莫伤其和其和不伤天地无主无主而自化不教之大训保其命也于时人年九万𡻕然后始学仙道而升天斯将可谓至北顺其心也可谓至教化之无方教亦无迹迹不见而功存训长守而德没可谓天和其象三才比同者也逮三皇之世淳和欲缺微有得失笑怒于色作制以定兆民神灵营身以全衆生可谓竞始学而争已发羣称言得失相自然诸兆卦象万物计玄虚于天地有事之兴于此兆矣及轩辕之时神农世衰诸侯相侵互有攻夺之气明主弗能正也于是黄帝习用干戈以征不廷诸侯咸来賔从而蚩尤最爲暴莫之能伐炎帝欲侵凌诸侯诸侯咸归轩辕轩辕乃修德振兵治艺五种拯抚万民度四方教熊罴狼豹貙虎玃天以与炎帝战于坂泉之野三战然后行其志蚩尤作乱不用帝命于是黄帝乃徴师与蚩尤战于涿鹿之野遂克之诸俟因尊轩辕爲天子代神农氏以云命爲云师置左右大监监于万国鬼神山川封禅与爲多焉获寳鼎迎日推筴举风后力牧𢘆先大鸿以治民顺天地之纪幽明之故死生之说存亡之难时播百谷草木淳化鸟兽蚕桑网罗日月星辰水泥土石金玉劳勤心力耳目节用水火什物有土德之瑞故号黄帝黄帝生二十五子其得姓者十四人黄帝居轩辕之丘而娶西凌之女是爲累祖累祖爲黄帝正妃生子二人其后皆有天下其一曰玄嚣是爲青阳青阳降居江水二曰昌意降居弱水昌意娶蜀山女曰昌仆生高阳高阳有圣德是爲颛顼黄帝之孙而昌意之子渊淳有良谋踈通而智养财以任地载时以象天依神灵以信义治气以教民洁诚以祭祠北至于幽陵南至于丹穴西至于流沙东至于蟠木动静之物大小之神日月所照莫不称属焉生子曰穷蝉而玄嚣之孙高辛立是爲帝喾帝喾黄帝曾孙也高辛父曰乔极乔极父曰玄嚣玄嚣父曰黄帝自玄嚣与乔极不得在位至高辛即帝位高辛于帝颛顼爲族子高辛生而神灵自言其名普施利不于其身聦以知远明以察微顺天之义知民之急仁而威惠而信修身而天下服取地之物而节用之抚教万民而利诲之暦日月而迎送之明鬼神而敬事之其色恢恢其德巍巍其动也时其服也工帝喾旣执中而尸天下日月所照风雨所至莫不从助总得天地之心其时有天人神眞之官降之乗寳盖玄车而御九龙䇿云马而发天䆫自称九天眞王三天眞皇并执八光之节佩景云之符到于牧德之台授帝喾以九天眞灵经三天眞寳符九天眞金文上开太上通天之气下敷元生神祇之度极混沌而爲限终地幽以生初唯天眞而造其涯下贤不能逹其际九气所陶神齐日月于是物木名草万品分别甘苦有味金石殊𩔖上以营天使二仪无遗下以营人令年命无坠逹观者希其意入妙者仰其味然其文繁盛天书难了眞人之言旣不可解太上之心衆叵近测自非上神启蒙莫见髣髴是以帝喾自恨其才下徒贵其书而不知其向帝喾乃祭天帝北河之坛藏于钟山之峯封以青玉之匮以期后圣有功德者令施其幽滞钟山弱水之北一万九千里山高万二千里其上方七千里周回三万里自生千芝神草千四十种人但脚履其上三歩乃仙矣上有金台七寳紫阙元气之所舍天帝君所治处也日月所不能照钟山光耀书夜朗然照明十万里外皆星汉所不及圣人言天无西北是钟山照九隂之下矣帝尧之时洪水淊天山坏陵崩下民斯忧尭命求能治水者羣臣四岳皆曰鲧可尧曰鲧爲人负命毁族心有缺伤恐不可用四岳曰未见复有贤于鲧者愿帝试之于是尧听四岳用鲧治水九年而水不息功用不成于是帝尧乃求人更得舜舜登用摄行天子之政廵狩行视鲧之治水无功乃殛鲧于羽山以死天下皆以舜之诛爲是于是舜举言鲧子禹能而使续鲧之业尧崩帝舜问四岳有能美成尧之事者使居官皆曰伯禹爲司空可成业美尧之功舜曰嗟然命禹卒平水土禹拜稽首让于契后稷臯陶舜曰汝其徃亲尔事禹爲人敏给聦济某德不违其仁可亲其言可信声爲律身爲度称以土舋舋穆穆爲网爲纪禹乃遂与益后稷奉帝命诸侯百姓兴人徒以敷土随山刋木定高山大川禹伤先人父鲧之功不成受诛乃劳身焦思居外一十三年过家门不敢入薄衣食致孝于鬼神卑宫室尽力于沟洫陆行乗车水行乗船泥行乗橇山行乗樏左凖绳右䂓矩戴四时以开九州通九道陂九泽度九山令益与衆庶稻可种毕湿令后稷与衆庶艰食鲜食食少调有余相给以均诸侯禹乃行相地宜所有以贡及山川之便利禹行自冀州始旣爲壷口断梁及岐旣修太原至于岳阳覃怀致功至于衡漳恒衞旣从大陆旣作㠀夷皮服夹右碣石入于河济河兖州九河旣导雷夏旣泽灉沮㑹同桑土旣蚕于是民得下丘居后土平济大水旣消尔乃廵狩于钟山杞上帝于玉阙归洪勲于天后还大成于万灵然后登彼玄峯于绣岭之阿琼境之上忽得此书禹乃更恭斋罄林幽岫请奉佩身眞人告禹曰汝功德感灵天人并助而年命向彫崄矣哉乃口诀以长生之道示以眞寳服御之方分擿而别还乃计功劳于㑹稽之野召㑹羣神于东越之山是时四气温隆清风旣鼓玄功妙畅虚心内治思退身以灭迹惟藏景于幽绪覩九天之灵奥观三天之寳囿动以全生爲大顺静以舍精爲久视上览天经幽而难缕下愍羣生不知其纪乃复凤翔南山龙峙海㠀更撰眞灵之玄要集天宫之寳书差次品第分别所修行五色定其方面名其帝号太上本名爲灵寳五符天文藏于玄台之中坚石之碽隐于苖山之岫万年一出以示不朽其一通书以南和丹缯隐斋于蒙笼之丘讫封以金英之函印以玄都之章命川泽水神以付震水洞室之君须三千之㑹当传与水师傅伯长其石碽之文乃待大劫一至而宣之耳禹于是服灵方以匿景𦵏兹山以显终仙人解其契愚人谓其亡大哉神化委身归宗于戯大君玄迹高通万劫验其书道咏须其方阳九见上天之书百六告传氏之功洪唱千代兰气遗芳者也其后呉王阖闾十有二年孟春正月命檝江湖耀旗蛟龙观兵于敌国解带乎包山包山隐居爲使者号曰龙威丈人令极洞室之所深履洪穴之源包山隐居得道者也处于呉山莫知其名敖兀不羣高离世荣时人号曰包山隐居阖闾数亲驾修敬问以安危是其时尝共讲此源路之由故爲其暂使乎隐居于是带烛载火昼夜行迈一百七十四日而返旣还具说云不知其所极隐居当歩行可七千余里忽遇羣孔杂穴千径百路沙道乱来俱㑹一处形象相似门户同𩔖其丛径之口有金城玉屋周回五百里于衆道中央明月朗焕华照逸光其中帷帐牀机窻牖宻房错以紫玉饰以黄金云厦凌天莫识其状于是顾盻无人瞻望城傍见题门上曰天后别宫题户上曰太隂之堂隐居知是神馆不敢冐进门内乃更斋戒思眞三日束修而入看行其内于玉房之中北机之上有一卷赤素书字不可解隐居再拜取书曰下土小臣爲呉王使请此神文以爲外施眞气信效旣还出外而见其门户自闭闻其中有箫鼓激响人马之声隐居震惧不敢久息又不敢复进前路恐致迷乱不知归向于是回返赍所得书以献阖闾自说初入乃小晻须火而进然犹自分别朦冥遒中四方上下皆是青石方五六丈许略爲齐等时复有广狭处其脚所履犹有水湿或一二里间隐居行当出一千里不复冥晻自然光照如白日大道高燥扬尘左右有隂阳沟三十里輙有一石井水味甘美饮之自饱不饥或见人马之迹旁人他道其隐居所行路及左右壁似白石石皆洞照有光广七八十丈高曁二百许丈转近至洞庭不复见上所极仰视如天而日光愈明明如日盛中时又不温不凉和气沖然闻芳香之气鬰勃终而不休及道边有房室亭传竒玮琱镂不可目名旣至衆道口周行广狭隐居回帀相去可四五十里四面有玉柱爲揭题曰九泉洞庭之墟其间植林树成行縁叶紫荣玄草白华皆不知其名也五色自生七寳光耀晃晃飞凤翔其巓龙麟戯其下斯实天地之灵府眞人之盛馆也隐居具书其所履见示王王肃然骇听乃清斋静台祭天而受书焉即其年太呉风雨以时五谷丰熟兆庶乐业国内安融阖闾珍贵其天文而不解其辤乃遣使者赍此书封以黄金之检印以玉皇之玺书㫖以问鲁大夫孔丘使者到鲁国奉书跽于丘前曰呉王昔命驾出游瞻望海津息卒于东林之丘游宴乎北包之山于是秣驷戢舆忽有赤鸟游翔其间衔此素书堕王车前大人元吉灵瑞自天飨国万纪金石长存使臣出国奉赍天文愿吿桢祥来福之因丘恬然闲居不发其函乃答使者曰丘昔游于西河之上闻童謡歌曰呉王出游观震湖龙威丈人名隐居北上包山入灵墟乃造洞庭窃禹书天帝大文不可舒此傅伯长百六初今虽取出丧国闾丘案童謡之言昔夏禹治水拓平山川功举事讫廵狩于钟山之阿得黄帝帝喾等所受藏上三天太上灵寳眞经后游㑹稽更演解灵寳玄文撰以爲灵寳文藏一通于名山石碽付一通于水神当有得道道士得之而献王者丘恐此书必灵寳符太上眞文也若以赤鸟所衔而堕丘未详也使者跪谢伏实如大夫之言子路侍侧曰奉君之使罔君之命非忠臣也入国而期有司受事而奸其辞非良使彼狡人矣由请讨之孔子曰夫振裳以冥太阳仰手而障之白日阳光其可掩乎日月其可蔽乎此二象焉恠掩塞之爲恶耶苟照之所逮无伤也汝无伐焉孔子乃告使者曰此天官之灵藴大圣之所撰上叙太和隂阳之气下论道化养生之㑹唯仙人能用其文君王不能得其术若乃抗身幽邈远㝷自然避罗锁于无爲豁争竞于深山幽居是时问丘将或告王灵文之竒奥太上之微言也遂以书还使者不开视也使者归具说丘言阖闾自伤方薄叹息而絶望遂不复重求解释也乃藏之神馆祕贵灵文其后闲旦亲自取视函封不脱而失书所在矣夫差获之于劳山终有杀灭之患阖闾探之于洞庭遂爲勾践所并是由丘所说童謡之言丧国闾徴矣夫神文非启授而揽之者鲜不爲祸也天书非道同而传之者无有不婴罚于玄都也华子期者九江人也少好仙道入山隐迹採服草药栖身林阜二十余年忽遇里先生乃授之仙隐灵寳方一曰河图隐存符二曰伊雒飞龟三曰平衡案合服之日更少壮色如少女一日行五百里能举千斤一𡻕十易皮乃八潜山中而白日升天矣仙人挹服五方诸天气经东方青牙九气之天其气烟如春草之始萌其光如晖日之初隆下有朝华之渊上有流英之宫室有青腰玉女堂有太上眞王玉女乗九山之兽眞王驾九光神龙上导九天之气下引九泉之流芳养二仪以长存护隂阳以流通天致元精于太极地保山岳于句芒神运虚于寂台人养五藏于脣锋所以营漑之者无极存之者不终于是回万劫而更始却衰朽而童蒙尔乃鹏奏九遐上登玄洞仰㝷太眞之灵官与仙僚而爲宗大哉灵寳青牙长存由九气之功南方朱丹三气之天其气烟如绛云之苞白日其光如玄玉之映流渊下有赤泉之泓池上有长生之朱宫室有太丹玉女居于太阳三山之上堂有元气丈人驾三角之麟上导泰清玄元之灵化下和三气之陶馆令万物之永存运天精于南夏养人精于丹脣所以採之者无终营之者永存于是却凋老而反婴还枯朽而茂䌓攘秋霜之落叶反光华于万春尔乃龙盻虚空鸾翔云端忽纵心而豁虑无尘埃之是恋大哉灵寳朱丹长生由三气之勲中央元洞大帝之山上出黄气下治地门其气烟如云径蒸九天元精徃来气直如弦上通太上无极下生神灵其光如飞景之罗朝日其明如朗月之照幽城内有玄膺九窻之阙外有醴泉玉浆之渊眞人名曰子丹天中号黄庭戊已天仓玉女却死主养生宫号曰大帝总御九天之眞乗地轴之辇从六甲六丁迁赏道功诛伐魔精上导自然之和下极五土之灵天地守以不亏隂阳用兹不倾天气柔顺而无极人漱脣齿以不零于是抗虞渊之頽日反朝霞之始明回惛朽之枯叟革休㓕之方清光颜烨然而还初神气充实以流盈尔乃虬歩八域上升云路超羣萃以凌眄挹天气以自度友眞仙于太微后三光而告暮大哉灵寳黄庭长生由一气之固西方明石七气之天其气烟如明月之落于景云其光如幽夜之覩于明珠白龙衔芝草而启腾灵眞降素醴而霑𩄋斯乃七天之灵泽上眞之琼膄气甘和而澹妙虽鼎味而不殊下有玉泉之长河上有流英之楼宇室有太上素女堂有元气大夫乗崩山之狞虎骋云辇于虚无上导洪精于七天下和衆生于云衢挹云露于皓芝饮灵液于龙发叩天池而鸣鼓收甘津于舌端所以存之者莫坠爲之者永居是以却素发而玄黒反枯朽而婴孩尔乃凤舞景汉朗啸清虚枕云岫而鍊神养精和于太初致眞人而爲犮安知荣辱之所如大哉灵寳明石长生由七气之娱北方玄滋五气之天其气烟如飘风之激于炎林其光如流星之堕于洪波煎玉饴于龙鼎汲玄气于天湖下有长生之渊中有太上之家室有夜光玉女服云林之翠罗乗灵虬以启眞驾鹿辇于天河上导五常之流气下拯万生之衆和护二仪而不倾保羣命以求遐天致元精于太玄眞人养三府于齿牙所以爲之者长存用之者寿多漱神津于元首合淳气而弗华于是回阳光之西倾还昊日于东陵却衰枯之絶烟反童稚而方升尔乃鸿鼓云池勃郁而龙腾犮眞人以论好与灵仙而高登其徳洪矣焉有能胜大哉灵寳玄滋长生由五气之兴灵寳五帝官将号东方灵威仰号曰苍帝其神甲乙服色尚青驾苍龙建青旗气爲木星爲嵗从羣神九十万人上和春气下生万物南方赤飘弩号曰赤帝其神丙丁服色尚赤驾赤龙建朱旗气爲火星爲荧惑从羣神三十万人上和夏气下长万物中央含枢纽号曰黄帝其神戊巳服色尚黄驾黄龙建黄旗气爲土星爲鎭从羣神十二万人下和土气上戴九天西方矅𩲸寳号曰白帝其神庚辛服色尚白驾白龙建素旗气爲金星爲太白从羣神七十万人上和秋气下收万物北方隐侯局号曰黒帝其神壬癸服色尚玄驾黒龙建皁旗气爲水星爲辰从羣神五十万人上和冬气下藏万物灵寳要诀道士入山採药採八石灵芝合丹液及隐身林岫以却衆精诸无灵寳五符者神药沈匿八石隐形芝英藏光所学不成邪气试犯鬼恠振惊矣诸见魍魉之妖以灵符指之即自消灭若山精恐脇亦登摧折千变万化唯其所恣也道士不可妄行非道非道之法当远之也子之愼至矣遵大法者即便收对羣神摄召万灵斩截凶魔佩五文于肘间招仙眞于九霄祕灵宝于五方非同契而永幽斯乃上皇之玄教文命藏之于东苗誓万劫而一宣然后覩天书之弗凋闭口则福微而着泄漏则祸重而枭是以帝喾之至亲不与嚣子于唐尧太清五始法行东方之道木肝王心爲上相常以立春春分入靖室各首其卧瞑目存其内思肝气正青赤神侍之黄气飬之随身正青上与天通太清元气下入身中勾芒来至老君主之王者行之则麒麟至翔凤发而万物华茂嵗星顺度精通太微南夷服灵瑞至东方仁木王火相土死金囚水休囚死当养子爲父报仇行南方之道火心王脾爲上相常以立夏夏至入靖室各首其卧瞑目存神内思心气正赤如日黄神侍之白气养之随身正赤上与天通太清元气下入身中祝融来至太一主之王者行之鳯凰来翔甘露降景风扇万物育长天垂景星荧惑顺常萐莆生嘉禾成西夷服中国丰南方礼火王土相金死水囚木休囚死当养子爲父报仇行西方之道金肺王肾爲上相常以立秋秋分入靖室各首其卧瞑目存神内思肺气正白黒神侍之青气养之随身正白上与天通太清元气下入身中蓐收来至太和主之王者行之白虎见仁被厌㜸子蛊毒藏形清风新雨五谷熟成万机得序玉衡顺平天马来下太白顺行东夷服鸾鸟至西方义金王水相木死火囚土休囚死当养子爲父报仇行北方之道水肾王肝爲上相常以立冬冬至入靖室各首其卧瞑目存神内思念肾气正黒元气𣿖𣿖如山出云浮行着天上与天通太清元气下入身中一身尽热赤气养之玄黄五色玄㝠来至道君主之王者行之万水流通神龟鲜文理风戢雨万物闭藏休养黄泉勿妄夭伤辰星顺度文矅不絶南夷服黒丹出北方智水王木相火死土囚金休囚死当飬子爲父报仇行中央戊巳之道土脾王肺爲上相六月土王日入靖室正向南坐瞑目存神内思脾气正黄白气侍之黒气养之随身正黄上与天通太清元气下入身中正黄浑如鸡子澹泊无爲万物自理禺彊来至道君主之王者行之则八方被化百神并营地吐醴泉天垂景星黄龙见升精芝英茂威僖生甘露降禾稼成四夷降伏天下太平中央戊己信土王金相水死木囚火休囚死当养子爲父报仇食日月精之道食日之精可以长生常以月一日三日五日七日九日十五日日初出时披髪向日⬤目念心中有小童子绛衣文綵五色熠燿正赤两手以摩面下至心十二反爲之日精正赤黄气来在目前入口中嚥之二九以手摩送之呪曰日君元阳与我合徳俱养绛宫中小童子须㬰念下至丹田中止令人长生食月之精以养肾根白发复黒常以夜半思肾间白气周行身中上至脑户下至两足心自然之道易致难行常以月十五日向月呪曰月君元隂与我合德俱养丹田中小童子因瞑目自念月白黄精气来在目前入口中嚥之三七而止以手摩送之下至丹田中止中黄道君曰天生万物人爲贵人一身形包含天地日月北斗璇玑玉衡五岳四渎山川河海风伯雨师灵星社稷麒麟凤凰龙虎玄武五谷桑麻六畜牛马鸟兽鱼鼈龟鼍竹木百草无所不法也亦立天子置三公九卿二十七大夫八十一元士亦布九州百二十郡千二百县万八千鄕三万六千亭十八万堠亦有宫阙家宅门户井灶釜甑粳粮黍稷诸神可饮食者人而知之即可长生也人头圆象天足方法地发爲星辰目爲日月眉爲北斗耳爲社稷鼻爲丘山口爲江河齿爲玉石四肢爲四时五脏法五行亦爲五帝亦爲五曹上爲五星下爲五岳内爲五王外爲五德升爲五云化爲五龙五贜者谓肺心肝脾肾也六腑者胆爲肝腑胃爲脾腑大肠爲肺腑小肠爲心腑膀胱爲肾腑脐爲都乡腑胆爲天子大道君脾爲皇后贵女心爲太尉公左肾爲司徒公右肾爲司空公八卦神八者并脐太一爲九卿十二环楼神十二人脾中諌议大夫十二人并三膲神三人合二十七大夫四肢神爲八十一元士上元气爲冠盖使者下元气爲大鸿胪上部九变中部九孔下部九名法九州也三公府九卿府二十七大夫府八十一元士府合爲百二十府府内爲五曹外爲五官合爲十官爲千二百县中神万八千爲万八千鄕上神三万六千爲三万六千亭亭有五堠爲十八万堠又肺爲玉堂宫尚书府心爲绛宫元阳府肝爲青阳宫兰台府胆爲紫微宫无极府脾爲中宫太素府肾爲幽昌宫太和府子欲爲道长生不死当先存其神养其根行其气唿其名头髪之神七人字㝷长项上神三人东王父脑户中神南极君字元先眉间神天灵君两耳神四人字娇女两目神六人字英明鼻中神字通卢口神字丹珠舌神字丹黄齿神三十六人字衞士喉中神字虎贲两眉神字爵神两手神字𩲸隂肺神字鸿鸿心神字呴呴肝神字临临胆神字获获胃神字沮沮脾神字禆禆两肾神字𣿖𣿖脐中神字玉灵子丹田中神字藏精大肠神字沌沌小肠神字梁梁隂神字穷英女人神字丹精两䯗神字隂隂两膝神字膒公两胫神字随孔子两足神字柱天力士子瞑欲卧从上三唿之竟乃止若体有疾痛处皆随痛所九唿其名令神治之正卧瞑目存其神所疾立愈月望朔分至之日夕皆存神内视召唿体上神名使令拘䰟制𩲸眞人曰子欲登仙当召身神中黄老君曰子旣知身藏之神名又当知天地父母赤子之家五城十二楼眞人祕之于太清玄和之府丛霄之观非有仙録者不见其篇矣里先生口传之诀于华子期有欲知天地父母赤子三一也天一在华盖下人一在斗户地一在日月所游三一煌煌如明珠子不守之生复何求又地一在日月所游人一在斗户天一在华盖下元气翩翩相引也神龟在中正颇俄子欲得之当问我一之所在安在兹不但守雄复守雌一在无形甚难知子不知一万事失大如鸡子黄其色如甘橘出爲半入爲一子能守之万事毕旣巳知天地父母赤子之家五城十二楼眞人须当知服神丹金液太阳流珠太一必爲三天宫人子不服此三元虚自苦耳第一先存五兽者青龙白虎朱雀玄武是也中央黄麟此五兽忽变爲山林其四方林外有仙人虎贲羽林郎面各八人存之广狭随意可隐万人第二当召身中神从头至足存其神养其根行其气唿其名必得长生神仙第三守地一名曰丹田皓白如雪五色玄黄道母所居溺水胞中第四守人一名曰绛宫南极太一赤子小童右月左日䰟𩲸合并第五守天一名曰紫宫大如混鸡子九色玄黄交结星历身上纪纲第六食神丹太阳之精常以月一日始七之生三五七九及九月半甲子丙午日爲之入室瞑目存日精赤气下入口中而嚥之八十一气眞人曰食日之精与天地相倾第七食金液玄水之精常月十五日时加夜半入室瞑目存月精正白下入口中而嚥之四十九气眞人曰食月之精是故长生第八食星玄气来下青白丹黄常用有星夕初夜之时入室瞑目春存嵗星之精青气下入口中而嚥之九十气止夏存荧惑之精赤气下入口中而嚥之三十气止秋存太白星之精白气下入口中而嚥之七十气止冬存辰星之精黒气下入口中而嚥之五十气止四季之月二日存鎭星之精黄气下入口中十二嚥之止四季月十二月三月六月九月是也用月二日爲之内视精心自见其气眞人曰食星之气与天相曁第九行太极紫云弥天升降上下混沌自然是谓八节之日入室瞑目内视存泥丸中紫气出上升天绛宫中赤气出上升天丹田中黄气出上升天须㬰有三童子从天来下其一童子衣紫衣号护脑眞人从紫气中径下来入泥丸宫紫气随从还脑门其一童子衣赤衣号护心赤子从赤气中径来下入绛宫中赤气随从还心中其一童子衣黄衣号护藏灵人从黄气中来下径入丹田中黄气随从还脐门如是此三童子𥙷气除恶练摩血气勑䰟安𩲸定心充脉使光泽流通津池补满良乆间体中休休纳纳頥頥挹挹即三童子护身之力极念爲之思存三宫心充门开三童子忽飞还上天门登闭矣眞人曰子欲不忘审致天童天童来下乗空爲马护子身神是以成仙子不存神尸𩲸上言其道有九爲之者寿钟山眞人传之于禹与天相保上升玄府焉夏禹授钟山眞人食日月星之法隐之于洞庭之墟食日之精子必长生縁以上天谒元先常以月一日三日五日七日九日十五日日出时至日中食先念心中有日日中有玄盖盖下有小童正赤赤气徧身中身外九重思气满头从顶出上升天绕日九重呪曰日君元阳还归绛宫与我合德俱养小童因思日精来下入鼻孔口中嚥之三九满心中心中有三人左即太一父也右即玄光母也中央即赤子小童也坐金牀玉榻执玉柈玉杯杯中玉英神酒并天芝草见在食饮之仍不饥渴而长生矣食月之精可以长生縁之以上天常以十五日夜半时向月再拜呪曰月君元隂还归丹田与我合德俱养小童因思月白气黄精来下入鼻口中嚥之三七而止月精託肾根长生矣食星之精上升太清常以日出晡时日中夜半上念北极太皇星呪曰皇天上帝太上道君曾孙小兆某甲好道愿得长生因念星精来下在两眉之间流入鼻孔口中嚥之三五思气满心胆脾中脾中有道母主哺养赤子即不饥长生矣太上灵寳五符序卷上音释碽萋莆太上灵宝五符序正统道藏三家本三卷洞玄部神符类太上灵寳五符序卷中衣二灵寳服食五芝之精老君曰松生千𡻕脂凝通神下入于地藏姓易名弃本即大因根成形名曰威僖一字茯苓辟兵陆沈出窈入㝠不饥不渇日月合并子能服之即得长生老君曰苟蝨养体住色还年一字胡麻本生大宛生来万𡻕来东度关留在中土断絶胡蛮含水之精却风除寒自名巨胜摈逐邪姧服之不息与世长存老君曰椒生蜀汉含气太隂天地俱生变化陆沈故能却湿邪不敢侵噉鬼蛊毒靡有不禁子能常服所欲恣心世之祕奥其道甚深坚藏勿泄不用万金老君曰姜生太阳与椒同鄕俱出善土窈窕山间坚固不动以依水泉含气荧惑守土本根背隂向阳与世常存故能辟湿却寒就温除邪斩疾闭塞鬼门子能常服寿若干坤老君曰菖满生泽附近深渊下湿之地浦渎水濵有生高山石上结根一寸九节是谓灵身固得之一含气万元故能生人保养精神逐水辟湿厌鬼消患鬼魅魍魉远迸幽昏彊𦍙之属皆不敢前服之不休夀至千千乐子长曰此五物皆可单服并益气住年延精定𩲸服之不休与世长存故孝经援神契曰姜椒益气菖蒲益聪巨胜延年威僖辟兵此即孔丘之祕言上圣之明旨也老君观天合服五芝草丹留神住年度世长存方灵寳三天方巨胜五分威僖四分蜀椒一分干姜三分菖蒲三分凡五物以王相日童男擣药勿易人也各异治下细簁五物各万杵五物各异置赤杯中凡五杯罗列赤案上露一宿明日平旦乃以神斗分之合和如法和以白蜜若白饴后更擣三万杵丸如梧子平旦向日长跪吞三丸讫言长生得所愿暮日入复跪西向复吞三丸如旦法以爲常禁食生鱼猪肉韭菜禁见丧尸太猪产洿愼之甲子建天癸亥数路晨昏爲期愼勿敢忘六十一节天地之常服之如法甲癸爲明甲子建日服至癸亥日爲一节若甲子无建者满定开亦佳服药皆先斋三日烧香存神然后即事也满六十日身轻能行复六十日四肢通利复六十日颜色有光复六十日平调腹肠五脏皆实凶邪不伤复六十日身体坚彊复六十日耳目聪明此是一𡻕验也复六十日骨体彊梁复六十日手爪有光复六十日影响显彰复六十日精气益长复六十日白发还藏复六十日牙齿坚刚此是二𡻕验也复六十日道德逹通复六十日六甲神从复六十日神逹身中复六十日志信神行复六十日心开目明复六十日远知四方此是三嵗验也复六十日瞻视有光复六十日五神不亡复六十日不知饥渴复六十日百神来谒复六十日五藏不竭复六十日能寒能热此是四嵗验也复六十日能浮能沈复六十日能浅能深复六十日能圆能方复六十日能弱能彊复六十日能纵能横复六十日能短能长此是五𡻕验也复六十日能好能丑复六十日能少能老复六十日能大能小复六十日能轻能重复六十日出入无间复六十日行厨在边位爲仙人此是六嵗验也长服不休与天相倾变形千化上升太清灵寳巨胜衆方巨胜一名胡麻一名苟蝨一名莫如一名三光之遗荣一名天地之更生一名流朱一名九变一名幽昌一名含腴一名青襄青襄叶名也延年益夀神方胡麻子好者择治去否秽蒸之如炊须曝干复蒸九曝九蒸乃止治下细簁以白蜜丸服如鸡子一枚日三又一方云不能丸服成末三升以爲常服之一年而色美身体滑泽服之二年白发返黒服之三年落齿更生服之四年入水不濡服之五年入火不焦服之六年走及奔马此药甘香而美易持难厌方祕不出百年一传饵胡麻法取一斛淘洗去上黒皮令正白蒸之一日曝干磨之擣之亦佳漑釜中石五斗水复蒸之令釜中有石许水因下甑泻胡麻置木柈中悉以石汤沃之以麦蘖一斗细擣纳中酿之如作糖状卒时挤去糟煎之三分余一分更置铜器中浮汤上釜中勐火无令沸絶可丸止当如鸡子者三丸服之百日充益肌肉鬓发皆黒耳目聪明能长服之命无穷矣胡麻膏胡麻膏一斗薤头三斤微火上煎之令薤焦黄绞去滓以酒服之日中一升百日以去服之肌肤充盛二百日老者更少三百日延年益寿乆服神仙也眞人絶谷方取巨胜二斗大椒五升去黒皮讫合擣二物下簁初服五合日三浆水无在亦可蜜丸服如鸡子一枚日四渐自不饥荒年亦可但服此药便当絶谷矣渇但饮水勿食他物食他物便饥也能令气力百倍寒暑不侵百病悉愈神仙自致矣眞人絶谷饵巨胜法取巨胜一斛蒸令热气周逹便曝之一日凡九蒸九曝合用九日讫擣下簁和以白蜜服如鸡子一枚日三乆乆食谷自少服之百日百病自愈洗水不着身服之一年玉女侍衞若急用者亦可一日三蒸三曝三日凡合九蒸九曝便可用矣天隂者皆须日出用一斛加茯苓三斤合擣蜜和服如上法得力益速能补精髓渐渐自不饥渇则饮水眞人轻粮辟谷不食方巨胜一斗二升取纯黒者茯苓二十四两泽泻八两治三物万杵以水服如弹丸日三遇食可食无食复取百物食之无所禁出外益体服食方取麻子五升温汤渍浸之令开口去皮羊脂二斤合麻子中仁微火煎熟食饱爲度渇饮水欲饭自在更合如前麻者五谷之长可以知万物通神明七月七日取麻勃一升眞上党人参半斤合擣并蒸使气出徧服一刀圭无不验矣辩菊亿法菊华与亿华相似冝以甘苦别之菊甘而亿苦也今所在有菊但爲少耳率多生于水侧缑氏郦县最多耳眞人曰日精更生周盈神精长生皆一菊也而根茎华实异名其说甚美而近者服之略无效正由不得眞菊故也延年益寿方春三月甲寅日日中时採更生叶也夏三月丙寅壬子日日中时採周盈一方云周成周盈者菊之茎也秋三月庚寅日䀯时採日精日精者菊之华也常以冬十月戊寅日平旦时採神精神精者一曰神花一曰神英菊之实也无戊寅者壬子亦可用也冬十一月十二月壬寅日日入时採长生长生者菊之根也一方云十一月无壬寅壬子亦可用也一方云都合五物皆令隂干百日各令二分治合下篵此上诸月或无採之日则用戊寅戊子戊辰壬子日也春加神精一分更生二分夏加周盈三分更生二分秋加神精一分日精二分冬加日精三分常以直成日合之无用破危日合之也一方云亦尔不用执日令药神不行当于宻室中擣丸用白松脂大如梧子服之日三服后饭服之一年百病皆去耳聪目明身轻益气増夀二年服之二年颜色恱泽气力百倍白发复黒齿落更生増寿三年服之三年山行不避蛇龙鬼神不逢兵刃不当飞鸟不敢过其傍増寿十三年服之四年通知神明及与五行增寿四十年服之五年身生光明目照昼夜有光关梁交节轻身虽无羽翼意欲飞行服之六年増寿三百𡻕服之七年神道欲成増寿千年服之八年目视千里耳闻万里増寿二千年服之九年神成能爲金石死能复生增寿三千年左青龙右白虎黄金爲车又一方云春加神精二分更生二分夏加神精一分周盈二分秋加日精二分立冬加神精二分冬至加神精一分长生二分日吞十丸旦暮各五一方云秋加神精一分日精二分一方云春加周盈二分饵杏子法取杏子三斗去其中两仁者作汤𦆵沸三四沸纳杏子汤中有顷手摩令皮去熟治之置瓮中待之清其汁计度得七八斗弃其滓取一石釜置糠火上以羊脂四斤摩釜中令膏尽着釜热复摩之令尽四斤脂纳汁釜中炊以糠火若蚕沙四五日药成其色如金状如小儿哺服如鸡子黄日三服百日父母不能识令人颜色美好夏征舒母所服寿七百年乃仙去神方祕之夏禹受眞人方赤箭一名离母一名鬼督邮一名神草一名独摇一名当苦一名胜子一名鬼箭生陈苍生少室生上洛尧流山太山之阳或诸名山之南生南阳诸溪涧或生谷中隂处一茎生有节叶其巅如竹叶有风不摇常以三月採取尽其根无所去擣绞取其汁停置器中曝干其滓干复纳汁曝干治服方寸匕后食令人不老十日知效三十日气大至百日以上身轻耳目聪明一年齿发更生其茎赤如弓箭根似人足跗有指处但无爪也其子似小羊儿一曰根如芋魁其子似芋子居其傍不与相连多者十余枚朝居母西暮居母东日中居母下尽取之中央有王大如指小者如环之十二枚四边各三是其卫也取之先斋戒百日以酒脯醮其母于日下乃取之裹以丹囊盛常置左腋下其王名六甲父母隐五百人衞子能隐一人衞此药母至死丧生乳者家药神即去矣一曰叶如母指大指有四赤羽上下竟冬夏生採无时主治恶鬼精物蛊毒恶气中寒热拥肿起隂益气肥徤轻身乆服延年其味苦章陆根味酸有毒主胷中邪气涂拥肿杀精物练五藏散水气根如人形者有神生故墟田间三月八月採章陆草一名夜唿一名荡根一名当陆一名苋陆一名长根一名商陆草一名神陆一名白华一名逐邪一名天草一名逐隂之精此草神草也去三虫杀伏尸治面䵟黒益智不忘男女五劳七伤妇人乳产余病带下去赤白皆愈方麴十斤米三斗加天门冬成末一斗渍章陆六日便斋服五日食减二十日谷絶肠肥财容气息诸虫皆去耳目聪明瘢痕皆灭以月宿舆鬼日加丁时取商陆服如枣日三道士恒种此药草于静室之园使人通神令人不老长生去三虫治百病毒不能伤人方取当陆根四十斤削去上皮细切之以水八斗于东向灶煎之令减半去滓更煎之令可九服如梧子一丸大良作之勿令人见又一方取章陆三十斤正月二月九月十月十一月十二月採取过此不中用取章陆净洗麤切长二寸许勿令中风也绢囊尽盛悬屋北六十日隂燥末治下簁方寸七水服日一先食十日见鬼六十日使鬼取金银寳物作屋舍随意所欲八十日见千里百日身能飞行登风履云肠化爲筋乆服成仙人眞人长生去三尸延年反白之方冝服丹光眞华之母冝食浮水玄云之髓此自然能生千𡻕一变百𡻕一化先变后化天不复害神鬼无柰何故可服也故得生也丹光之母者松脂也浮水之髓者茯苓也能伏鬼神却死更生松脂流入地中千年变爲茯苓茯苓千年化爲琥珀琥珀千年变爲丹光丹光色紫而照人丹光千年变爲蜚节芝蜚节芝千年变爲浮水之髓浮水之髓千年化爲夜光夜光千年化爲金精金精千年化爲流星流星千年化爲石胆石胆千年化爲金刚金刚千年化爲木威僖芝夫金入火不耗入水益生夫松脂之变盖无常形故能沈沦无方上升太清此飞仙之法勿传非其人方曰先取松脂茯苓各十二斤以水渍茯苓松脂七日朝阳去水以醇酒二斗与茯苓合饵之以曝令干月食一斤欲不食因鍊松脂去苦臰以火温之纳茯苓中治合和以白蜜三物合服之月各一斤百月身轻二百日寒热去三百日风头眴目去四百日五劳七伤去五百日腹中寒癖饮症气去六百日颜色住七百日面䵟去八百日黒发生九百日灸瘢灭千日两目明二千日颜色易三千日行无迹四千日诸痕灭五千日夜视光六千日肌肉易七千日皮脉藏八千日精神彊九千日童子薄万日形自康二万日神明通三万日白日彰四万日太一迎五万日坐在立亡日三食慎勿忘但过万日仍自纵横变名易姓升皇天古有黄初平者正服此药方成眞人初平丹溪人也年十五家使牧羊有道士见其良谨便将至金华山石室中四十余年忽然不复念家其兄初起行索初平历年不得后见市中有道士乃问之曰吾弟牧羊仍失之四十余年不知死生所在幸愿道士爲占之道士曰金华山中有一牧羊儿姓黄字初平是卿弟也初起闻之即随道士去求得弟相见悲喜语毕问初平曰昔羊皆何在初平曰羊近在山东初起徃视了不见羊但见白石还谓初平曰山东无羊也初平曰羊在耳但兄自不见之便起俱徃初平言叱叱羊起于是白石皆起成羊数千万头初起曰弟独得仙道如此吾可学否初平曰唯好道便得耳初起便复弃妻子留就初平共服松脂茯苓至五万日坐在立亡行日中无影有童子之色乃俱还郷里亲戚死亡略尽乃复还去以方教南伯逢易姓爲赤初起改字爲赤鲁斑初平改字爲赤松子其后服此药仙者数千人赤松子方七月十六日去手足𤓰除腹中三尸虫矣入山终身不食方用大豆十分葳蕤三分泽泻一分飞英一分藁本叶半分凡五物治下簁和以枣脂丸如李子日吞三食枣二十一枚可终身无食若无枣常饮玉浆泉黄帝受黄轻四物仙方一曰鸿光二曰千秋三曰万𡻕四曰慈墨实合作四物丸用白松脂大如鸡子服之七年身夀四万三千嵗不死长服之可与天地相守黄帝曰此四物形状何似可得闻乎黄轻曰鸿光者云母也千秋者卷栢也生于山石之间万𡻕者泽泻也慈墨者苋实也丸以松脂如鸡子旦暮服一丸令人长存不饥渇眞人四物却谷散用茯苓屑三分干地黄屑一分胡麻肩一分天门冬屑一分胡麻火熬之凡四物治合搜以食蜜日服方寸七美浆水酒爲服之三十日气力有异百日倍一年后气色如云夣与神游三年骨胜肉飞槐木者虚星之精长服之年老更壮脑不损耗好颜色以十月上已日取槐子盛新瓦瓮中覆一瓦盆盖之泥封之三七二十一日发洗之其外皮皆去中子如大豆状服之从月一日始一日服一枚二日服二枚三日服三枚从此至十日日加一枚计十日服五十五实大月服一百六十五小月则不能以大月计计一年服一千九百八十实一年有六小月即减六十实又服食治病方以十月上巳日取槐子隂干百日擣去皮取子着瓦器中盛之欲从一日始日服一枚十日服十枚复从一始满十日更之如前法欲治诸卒病留饮宿食不消胷中气满转下下利一服一合二合愈多服无毒若病人食少勿多服令人大便刚难又去三虫法取槐子不须上巳也得取取之并上皮擣令可丸丸如杏核一服三九日二服多作长服亦善亦可以蜜丸之延年益寿方槐子熟者置牛肠中隂干百日于后饭旦夕吞一枚十日轻身三十日发白更黒百日面有光二百日奔马不及其行又却老方十月上巳服槐子一枚日转增一至十日更复从一始正当上巳日造服之也眞人住年月别一物藕散凡一物七月七日採藕华七分八月八日採藕根八分九月九日採藕实九分治合药毕矣服方寸七授南阳刘长生长生居清渊泽中北界长生服药七十余年不壮不老欲知其验取鸡雏如鸲鹆大者与共服药三年故爲雏子矣长服仙也藕实一名水芝丹一名茄实一名苂实一名莲花一名芙蓉其叶名荷其小根名芋大根名藕其初根名茭与鸡头爲隂阳以八月上戌取莲里实九月上戌取鸡头实九月上午取藕各分等隂干百日治之正月上卯平旦井华水服一方寸七日四五后饭服之百日止主补中益气力养神不饥除百病久服轻身延年不老神仙鸡头实一名鴈实一名天门精一名天禹一名曜味甘治湿痺腰嵴痛补益气彊志耳目聪明乆服轻身不饥神仙也住年方以八月直成日取莲实九月直成日取鸡头实隂干百日擣分等直成日以井华水服方寸七满百日壮者不复老老者复壮若爲不然以药别食鸡雏百日即知验矣乆服之神仙服食糜角延年多服耳目聪明黒发方取新角以刀削去黒皮取中白熬令色黄熟治服方寸七日再服三十日通知神明六十日力百倍百日通神常服夀无极延年明子高容成服之以致仙范蠡服之游在民间黄精之草太阳之精也结气九天浮游八朗逐风流化散精六合依山寄名因云雨之润附景託形而爲草物其生太行之坂立根磐石之侧含精三阳随气敷荣育养淳和温调甘露上承太火于少阳吐葩于盛夏积精成眞充根累节色黄味甘朝出向阳云叶理通与衆草不羣万物不双此所谓中黄之所处积阳之所宗其神化者也蛇食之化爲龙鸟食之化爲凤凰人食之爲仙王大哉此草获天地之淳精也而天下人莫知其眞也知之莫之能食也故九天大仙经曰天地神灵三万六千人入身中人莫能使服食仙药二万六千种而人莫能用也长生乆视人莫之能爲也神圣可致夀命可延人莫之而通也神虽明服食易见应时有效而人莫常爲也人自守贫贱养身长生乆视者未见之也逐势趋利者今人爲之若使人求长生如求利者无不皆得也人能弃去荣华修守清静以常无爲求诸玄妙服食此草四时不废可致延年若能弃世俗幽居名山服食此草可与天地相望衆神集㑹太一候迎上升天府下游崑崙可与天地终始者也此草与钩勉相对黄精太阳之精入口使人长生钩勉者太隂之精入口使人即死不知其相对也人但信钩勉之杀人而不信黄精之生人不能服之也是谓世人忽于长生贪慕时荣也唯黄精之爲草木长生三阳之气上入太清之宫鍊精玄妙随化淳和光流九野布六合之内依云藏山随气而化植根立茎随叶通精结味甘香其叶青黄通神超合万根下生希风承露结根数节斜生旁起受气淳精匿化吐气育眞华有九德益夀进贤茎有灵寳服之成仙人根爲天寳和光御神取爲散饵可致飞仙季春採其根其根名山精洗以清水盛以大盘好以治择可饵可干干之者散饵之者丸多服絶谷少服神安服之三等根华皆然积年累月坐致灵神华爲飞英根爲流精和补内神化人神灵通光洞逹千里益明拘䰟固𩲸五脏内平三虫奔走伏尸振惊能常服食天地合并根黄不白叶柔而泽受气清淳不比常日百草靡靡应秋而索黄精霏霏含道藏德灵草习习华叶光光仲春採华盛以绢囊隂干六丁玉女在傍服食千日坐在立亡春秋叶根调和隂阳丸及饼饵显味甘香食在多少在意无量茎叶向淳汁可爲浆寛中益气五脏调良肌肉充盛骨体坚彊力倍少年身体康壮神仙服食唯此爲昌灵寳黄精方以春取根净洗薄切熟蒸之曝可令燥擣服方寸七当露擣之一名马箭一名葂竹一名葳㽔一名可沮一名羊括一名仙人余粮一名苟格一名垂珠其叶名鸡格根一名黄精一名白芨三月採根可饵也主轻身益气明目饵服令人耐饥其味甘无毒隂干五十日成取实一斗渍以甘水二斗爲浆若酒服之爲常可不死也服黄精根多益善洗刮令土尽一斛根以水二斛煑之令尽味出之益清复煑再过味足以尽也合煎汁汤上竭令去火止内熬大豆末饼之如大钱服多少自在味甘香亦可取根蒸若煑食无多少始生时亦可取茎叶爲菜茹鬻食之此一曰重楼也若煑食之汁可饮勿弃去也汁甚香美欲饵之法以二月八月取根刮去毛熟洗细切一斛煑以水六斗炊火令和旦至夕药熟出使寒手按之使碎酒囊𨢧得汁还竭令可丸取滓干末纳釜中令和药成服如鸡子者日三可絶谷不食不寒不署行及奔马百病自愈人能絶房内则不老夀无期至仙人不絶房内止可夀二百𡻕耳服此药不避虎狼不畏兵革行山中生食之恣口渴饮水生食又善通神明亦可散服未必饵也服黄精不知老令人有好颜色白发黒落齿生服食黄精三十日通知神明百日欲腾跃走及奔马不知倦极二百日之后乍见乍七十年仙道成数有效验前世多服此方令者有但服华者黄精之精一名黄华其味皆甘香也取其母煑之以爲饮寛中益气常以爲饮甘香辟恶气令人有色泽耐寒暑一名救穷乏粮凶年可与老小休粮而食之服其华胜其实实胜其根也天官名此草爲戊已芝昔人有至霍山赤城内者见其中有数千家并耕田垦陆尽以种此草多者数十顷少处数十畆而其根茎殊大当是锄护之至不如于山中穞出而生矣草泽中皆有之也昔人即问赤城人种此草何爲人对之云此仙草此中人由来并食之耳使人长生矣呉主孙权时闻其说所言之审即使人于江东山中种而食之但权不絶房内爲诸不静遂不能得其益也尔时皆使监司领兵人专守之呉败而此里名故存江东或名之爲葂竹里或名之爲黄里是权时种植之故处也弟子葛洪曽闻之于郑君言识其始云子服戊已夀不已子服长生之精与天相倾又闻葛仙公所传云诸修长生之道当先去三虫下伏尸乃可将服食休粮絶谷耳不去三虫伏尸而絶谷者多所思念于身不善又复喜遇好食令人意乱不觉惑而犯之也若能修无爲食气自然漱醴泉者上也人多不能则可以药助之先下伏尸然后服食则有效此道之次也合药当以破除日辰王相天清无云乃丸药于静处勿说服药也三虫无耳有闻无目有见先沐浴兰香斋戒三日避妇人断食猪犬肉食此物肉令人死不得上天但止泰山入三官地狱爲守槛鬼吏此科施于道士矣又忌食猪犬肉者食之令人老则忘误面目黡瘦齿败声壤夫食清眞者长生食秽浊者命断也驾不杀于蠢动故有千年之夀鹄不履于黒水故有十百之龄性洁者受眞气清者夀考自然数也仙人下三虫伏尸方用茯苓十斤章陆根削去上皮但取下白者五斤清酒麦面麴各五斗并炊酿之置瓮中封之二十日药成剂之但取纯大豆熬作末如饴状合丸如大弹丸日服三丸十日以去稍益如鸡子黄上尸百日中尸六十日下尸三十日烂出上尸如手中尸如足下尸如鸡子上尸黒中尸青下尸白此三尸与人俱生常欲令人死至晦朔日上天白人罪过晦至其日当拘䰟制𩲸及守庚申夕于是三尸不能得动矣是其夕人梦与他人争鬬者是𩲸与尸鬬也夫䰟常欲宁身故不欲伏尸𩲸常欲宁神故欲恍愡三尸常欲人死故欲攻夺此之谓也凡道士医师但知按方治身而不知伏尸在人腹中固人药力令药不效皆三虫所爲上尸好寳货千亿中尸好五味下尸好五色若不下之但自欺耳去之即不复饥心静无念可得遂生眞人贵其方道士尊其药贤者乐其用愚俗笑其事所以言人死爲尸骸者坐是三虫之位号也但作服章陆散者乃自除去三尸不必须酿而服之也槐子亦善能服气者不用此术又眞气是青牙五方之精道士服之二十一日三虫走出矣乐子长鍊胡麻膏方以二斗膏一斗水合二升薫陆香二升沈香屑二两合煑令水尽唯余膏在剂其屑日以酒服五合百日玉女侍之神效五百日神仙至迎人去道家祕此方初不轻传乐子长服胡麻法熬胡麻一斗令香擣爲屑令如粉囊盛纳五斗酒中封泥二十日以酒服胡麻膏也屑亦可服灵寳太玄隂生之符解下仙之道其夀亦与天地相毕可以地仙游名山服尸解药日数足即作此符丹书白素以置复前以戊巳日西首卧思念自作死人良乆解衣留所卧处径去入山若之远方易姓名勿还故乡其初去时人见其卧处有死人尸乆乃忽然不知尸所在也尸解药以三月中杀牛煎取脂一斤半水银一斤半钖一斤半于山中宻地斋一月乃于铜器中煎钖钖消纳水银及脂都合同丸之服如大豆三丸日三服服之九日凡八十一丸忽然尸解虵蜕而去去时如上符节度若不得即去更服趋令得去矣眞人曰文用朱儿帛用鲜支盛用鲜支囊古人名丹砂爲朱儿绢帛爲鲜支也去伏尸三虫方用三月三日取桃叶擣取汁七升以苦酒合煎令得五六合先食顿服之宿无食神仙修养方用成日煎牛脂若羊脂一斗胡麻一斗干姜百累生姜半斤生地黄一斤皆擣绞之大铜铛中微火上煎使药味尽脂色变黄成绞去滓取如鸡子者一枚投酒中服之日三令人百病皆愈发黒齿生神仙酿酒方生地黄十斤生姜三斤刮去皮天门冬五斤剥去皮皆细切合擣令如𧆌以美酒一斛渍之分着两甖中宻塞其口以甖着大釜中熟煑使发甖塞热气勃勃射出则可也冬夏常温服一升仍以卧当觉药气炯炯流市身中此酒补虚劳益精气令人徤饮食耐风寒美颜色肌肤光泽延年术酒方术成末五斗绢囊盛之绩一斛美酒中十日出术曝干之仍以术酒服三方寸七日三治百病神或以秫米饭投酒中合酿酒成亦良食其滓神酒方治百病益精𥙷气令人美肌色桂三斤一云三尺精治取其肌天门冬成末五升纳绢囊中置五斗米酿酒中成服之多少随意胡麻酒方用胡麻五斗熬之令香擣使熟以搅一斛秫米饭中酿之如常酿法酒成饮之多少随意令人肥白肌肤润泽地黄神酒方用秫稻米五斗作粥绞去滓令得二斗纳好来麴三斤令浮起酒香取生地黄十斤小曝干之熟擣之细炊一斗米饭合纳汁中搅令相得封泥经日视地黄熟但有筋脉再绞其滓又炊二斗米饭纳中酒熟饮一升日三治百病五劳七伤续骨连筋塡骨髓乆服延年松脂酒方用秫米三斗小麦麴二斤合酿之毕取白松脂一斤天门冬成末茯苓成末各五升纳酒酿中封泥三十日成熟顿服三升令人延年松脂当先鍊去其苦味又一方秫米三斗小麦麴三斤松脂一斤白蜜五升合酿封泥三十日酒成朝暮服三升章陆酒方用秫米三斗小麦麴十斤天门冬成末一斗治章陆令白十斤干末之合酿六十日酒成绞去滓饮酒多少随意乆服断谷令人腹中肥乆乆则益气去三虫杀伏尸治男女五劳七伤妇人产乳余病带下去赤白使人耳目聪明益神智除面䵟瘢痕皆灭一方用章陆一斤枸杞酒方枸杞根好治令洁净百斤细剉之大釜中益水煑之绞去滓器中澄之去下滓浊令得五斗生地黄三十斤净洗之擣绞取汁合枸杞汁中方用麴三斤擣令细炊赤黍米五斗饙以药汁饭熟合麴投药汁中酿之酒熟饮之随意多少无常限也唯不欲令人醉治百病益气力延年命此草一名蒙柴一名杶櫖或名仙人杖或名西王母杖或名天精或名却暑或名地骨或名枸杞吾有八名象八气仙人曰子欲长活食我八气子食八气令子长视五茄酒方取五茄剉之令长一寸一斗剉取一斗美酒渍之十日成温服之勿令多也令人耳目聪明齿落更生发白更黒身体轻彊颜色恱泽治隂萎妇人生产余疾百病令人多子取五茄当取雄者不用䧳者也雄者五叶味甘䧳者三叶味苦天门冬酒方以秋取其根渗洗绞取汁多少在意以渍米麴如丸酿法也服之多少无常唯不欲大醉无所禁若别取根干末以此酒服之多多益善此药治百病安神养气令人长生不死夏姬常所服方若绞汁不尽自可以水漱之更擣绞取汁也经乆则酢当以甖盛酒釜中煑之则辟酢也一方云酒服方寸七日三四多多益善天门冬煎方治虚劳百病心下悬饮不能食止渴令人肥永不老方用天门冬二百斤生地黄一百斤皆净洗擣绞取汁澄取上清门冬汁一斛地黄汁五斗合于铜器中微火上煎之令得五六斗毕纳白蜜四斗汤上煎之搅不离手昼夜数日令可丸服如鸡子一枚日三亦可以酒和服之十日则知效矣地黄门冬不可顿得稍取恐先者败以土藏之服食神方天门冬三斛剥去皮好渗之擣绞取汁令得一斛微火上煎之令得五十许汁纳白蜜一斗胡麻熬之令香色黄成末二斗投中搅之勿息伺视令刚止以大豆屑饼之令方圆三寸厚半寸日服一枚百日以后肌肤润泽白发更黒齿落更生延年无穷服门冬此法最妙眞人酿天门冬酒方以秋取其根熟擣绞取汁多少自在渍米麴爲酒如常酿法也又採根曝之擣下簁以此酒服方寸七日三四无令大醉无所禁服药三年百病皆愈癞虫皆穿皮从关节出去三年头发秃眉更生十年司命上生籍二十年冬不寒夏不热三十年百𡻕翁如十五童子四十年之后与神通当有神女持药来如得服之此神药也三日后蚕蜕身仙矣虽巳得服神丹得此酒益佳也徤体仙酒方术地黄各二十斤五茄二十斤削去上皮皆细剉水一石五斗煑令得石二斗去滓以浸麴酿一石黍米如作酒法酒熟可饮酒一杯日三服之一月肥徤二月身有光泽走及奔马无所疾苦欲少作者二斗米以上爲法五茄地黄各四斤五茄但取茎耳治百病神酒方用大麻子麦麴各五斤先细治麻子麴下簁含渍一石水中三宿绞去滓炊五斗黍米投之适寒温再宿药成服之多少自在意无令中寒水药不成米欲得白鲜好先服比药酒百日后乃行诸道也灵寳服食地黄枸杞酒方取枸杞根茎百余斤洗去上垢细剉大釜益水煑之煎令得五斗许汁去滓以绢泸令清取地黄根二十斤洗去土擣绞取汁又重以枸杞汁一斗许浇地黄滓绞取汁令尽两都合地黄枸杞汁取好麴三斤细擣以汁清麴赤黍米三斗淘沃炊之下饙以地黄枸杞汁浇之挤去麴滓黍熟酿之酒熟随人能否饮之取不醉无常数也治风湿宿寒上气虚羸百病欲令目明者取地肤屑以方寸七用酒服之禁房室猪肉生鱼堇菜乆乆服延年长生天门冬酒方天门冬三十斤洗净绢囊盛之久以门冬汁一斗浇酿饭酿一石米法也纳麴至酵如常法纳囊于器底乃纳饭封泥之三十日酒熟绞去天门冬滓饮之勿大醉尽一斛令人百病愈身体王泽以此酒服门冬九又可服菊华栢子大良又云一月乃开去滓枸杞酒方治风五劳七伤益骨力枸杞百斤细剉如合茎洗去土煑之视中茎剥皮即燥者是熟也去滓出其汁复煑之生者如前法一斛米用百斤枸杞煎汁令多少足酿一斛米酿法精黍米若秫米熟簸之以湿布拭令净渍着枸杞汁中𥼶炊之下饙以枸杞清麴麴如常酿法欲作清酒者着酵又一方猪椒三十斤合酿胜独也又一方地黄三十斤合之益髓煑如枸杞法合用淹一石米作神酒方取稻米三斗麴三斤大附子十枚酿不下水醇酒三斗宿曝令干治末之欲得一斗酒取方寸七着一斗水中须㬰成美酒服之多少在人能否耳令酒与诸药曝之俱燥便合末成屑并治寒疾神酒方天门冬三斤米一斗炊令熟少其水没沮天门冬囊盛酿之巳熟都合济饮勿取醉勿食菜蒜尽一斛酒百病消愈神仙干酒法用黍米三斗粳米三斗糵二斗浸醇酒五斗中五日出熟蒸之无令漏隂干之百日勿令泄气大如博棊纳二斗水中立爲酒冬用温汤神仙服食青梁米方取青梁米一斗淘沃之渍以醇酒三日蒸之无令漏也百蒸百露无令见日善宻藏之韦囊中即欲入山远行一飡之足支十日不食十日复一飡足可四十九日不食四十九日复一飡可四百九十𡻕爲一节一方冝玄梁米一方云三斗又方取青梁米一斗赤石脂三斤并合以水渍之财足置温处二三日令上生衣擣而丸之大如李子日食三丸令人不饥渴即饮水可以远行千里以上不饥渴矣又一方取稻米淘沃之百蒸干擣日一飡以水三十日后饮一杯可终身不饥日行三百里干酒法精米五斗麴五斤以水四斗渍𥼶烂二宿合大附子二枚善桂二两下簁纳酒中挤取糟曝令干复纳酒中汁尽止丸以白蜜如鸡子投一丸于一斗水中可成美酒也服食粳米散方粳米一斗酒三斗凡二物渍之尽酒止出稍食之渴饮水可三十日后尽更作如前法服食稻米方取稻米熟淘沃百蒸之干擣日一飡以水三十日后日饮水一杯可终身不食日行三百里得食便食休粮方以粳米黍米小麦大豆麻子各五合豆熬而末之共和白宻一斤煎一百沸投冷水中丸如李子一顿吞尽此一剂可终身不饥诸物皆各治之唯熬豆耳乐子长含枣核方长生之道常含一枣核如儿乳汁乆乆及液满口三分嚥二余一口与气俱入名曰还精周而复始如循环絶谷之时五日小极头眩须㬰复上十四日复头眩须㬰复止二十一日之后气定欲食便食不欲食自息絶谷之时禁交接可食少枣脯饮酒无过一升男女同法太上灵寳五符序卷中太上灵宝五符序正统道藏三家本三卷洞玄部神符类太上灵寳五符序卷下衣三夫天书焕妙幽畅微着至音希声陈而不烦是以西吾之刄虽十寸而割玉流星之金虽纎介而彻视徒才大者用徧有物细者用备岂非灵寳五符其由是乎圣人演天地之文而敷言数万葩龙凤之形畅动物者百篇发山林八㑹之迹爲日用之务成渊分之名草木和仙通神悟性命之无期以𦤺营漑必有伦乎唯至道而贵其契眞人而仰其文矣昔庖羲刋八象于玄石画甚亦少矣至夏爲连山殷爲归藏逮周易之兴犹未该其根所以然者卦有屯蒙困否不通之象明道妙者难着理妙者叵㝷寔由经代纷纭动数十万言况乎九天之灵书三天之寳图上导太和元精之气下备羣生始然之㑹尔乃至寂之音希解于世故帝喾祭天帝君于北阿之坛藏于钟山之峯欲令衆庶有絶尘之歌耳夏禹晚撰其波未戢其上眞犹封于石碽以待大劫仙贤幽乎洞室须期乃宣灵符之妙寔由高圣之所宗上哲之所佩眞人之所贵灵仙之讃味玄澹而朗其采色天神而校其对也其服御日月星辰八气五元身体草木之方当是五符下流通泗之沫耳其天辤虚籥非凡贤所闻虽同载五符之中故废其龙迹不显大音矣徒见而不知亦何所言哉聋者希闻黄钟之响盲者企覩白黒之津奚有异于此耶圣人虽不爲其解高妙之意然故自陈于本符之上无损减也钟山眞人告夏禹有言陵昔闻之于东海小童说云但抱灵寳符入水赴渊则北帝开路蛟龙衞从水精震饰长生乆视求享天祚执符入火则阳光殄翳南帝激电助我驱秽热毒不加丹精凌迈佩符登山山精迸走中黄太帝与我爲辅虎狼百禽莫敢当者栖巖入穴则土气不障袄邪伏死魍魉逃乡以符向金则五兵不伤西帝眞气与我同牀全生万年饮于玉浆背金对木则长守介福青帝灵气来见沐浴色反童孩乆视永乐登岳採芝不化我目八石正形使时掇获回天倒地在心愿欲也太上眞人之辤东海小童使陵佩符而护之矣灵寳上序及撰出服御之文皆科斗古书字不可解子长并受集而显出之㝷其波流皆出乎五符之上也子长受霍林仙人口诀似韩衆也是以子长说曰朝日巳西夕违世来作邻同心合道好走人乃飞仙太白纵二心下外以爲根登天飞虚空此是吾师君教我服三光授我灵祕文清斋降五帝万年可常全丹青画誓信五八乃一宣鸿鹭千𡻕羽用兹𦤺天眞衣三三此是子长之要言也而其辤小隐离合师名陵徐而思之其师名韩衆矣其醮祝之仪陈之于左诸志道求生者宜薄衣食而𦤺孝于天灵苟诚之所竭孰云不得道乎备爲师帅亲验其神故复言情将愼之焉一座无常面随安处之宜清斋三日祭于静室若庭坛之间行事于夜半屏人于非所请天官于脣齿言受传于丹心尔乃先燔五㑹之香看流芳所归气正上者中央黄帝先降气东流者青帝先降气南流者赤帝先降气西流者白帝先降气北流者黒帝先降气杂散合集纷纭错乱者神女先到使五火比肩布列座前调火齐香详视薫烟如是灵光之焰表乎灯烛𡨋心之想彰于通梦矣若此眞灵不能使至向获仙复朽骸于泉壤者陵与子长岂当以抱恶于云汉中乎但方寸不尽求生不测而望长延之对以此希天眞之报亦复费其功夫故爲徒劳也肥鸟一头酒随多少要令三斗以上令得清醇美者盛杯十一枚杯令洁好柈三枚其二枚各盛五杯其一柈盛一杯一柈令在五杯者下流具五香火相连于柈前余酒别樽盛着座前随杯处肉余肉别拌盛着座前陈灵寳五符于座后倒卷令髣髴其天书抱朴子曰登名山师受经后欲佩身供养受者设此醮也南和丹缯裂五尺绛于座后席上符安其上割碧林之帛五尺青于座后席上也覆绛令符处丹青中间以爲效信果物爲随丰俭之宜唯忌以五荤之菜猪脂之肴盛席一领香令有五种杂和之若于庭坛施祭当四面安障勿令当风当风灵气乱设微火火以猎宻盖火气上勿令广照广照灵气散矣盛服东带跽请若山林中无大衣者可阙之下气徐声奉请某年某月日州县乡里男女生某甲年若干𡻕受道士某郡某甲太上灵寳五符文依大道科法奉请五帝君请巳清斋三日宰鸿鹭之鸟洁整身神虚心伺迎上皇天尊某身三䰟七𩲸三宫眞人上到九天之宫五外之乡青牙之天朱丹之天太帝之山中黄之天明石之天玄滋之天八方之天五帝眞人之庭具陈吿斋暂降于某郡县乡里中临气五符之眞歆微礼薄馔言毕再拜向座而伏良乆乃起又跽方更请上神奉诸降东方灵威仰苍帝君青牙九气天君太上眞王青腰玉女东乡诸灵官奉请降南方赤飘弩赤帝君朱丹三气天君元气丈人朱宫太丹玉女南乡诸灵官奉请降中央含枢纽黄帝君太帝眞人子丹黄庭戊巳天苍玉女中央诸灵官奉请降西方曜𩲸寳白帝君明石七气天君元气大夫太上白素玉女西乡诸灵官奉请降北方隐侯局一黒帝君玄滋五气天君太上灵君夜光玉女北乡诸灵官奉请降文命夏禹帝君五岳灵山眞人江河四渍灵官地仙玉女角里先生诸仙官请一帝到輙一再拜凡六再拜也送帝亦如初请时但除奉请二字攺云上劳某帝便再拜迎送去来都十二再拜醮杞道毕矣请毕上酒更烧香徐自陈曰某以胎生肉人枯骨子孙生长浊世秽气烧聚积罪河海抱咎深重自有识以来尊仰大道心希眞气以自欢乐而精神微薄未能上畅常守心念善敢有违越特恐丝发之进惧陨坠九泉天愿幸㑹奉见灵寳文眞书浩大祕藏玄台是以不敢轻执窃佩以亏眞科即日修斋吿祭于五帝诸君丈人以定神契丹青之信当噏誓之劵爲效爲信约不漏泄天亲地爱传出五八无中宣授明于科法某志遁山林不愿荣华佩符登山当令某所向无前金破石开採药不得隐匿纵天横地从心所欲山精顿伏虎狼逃窜令使役鬼神长生久视灵气衞护袄邪亡命疫螫不彰魍魉远迸如是受上天之佑灵气之助神长守身令三尸消去太帝流恩衆庶不胜洪济之施又上酒若自冝有所启随意陈之此文是其㫖略耳然香送神劳盛山上刻石作文仙人乐子长作呉王夫差写取玄流鼔绛波琨碧映琅山朝日控晨辉荟𧰟何蜿蜓游云落太阳飊景陵三天灵寳曜九虚幽朗钟山间夏禹登八䆫散气响金兰因枝振玉条縁波讨洪源扶质立灵𠏉垂叶以结繁眇邈龙凤迹焕烂九天翰仰挹三晨精保身永长安俯漱五华液还复反童颜腾神温凉宫岂知热与寒千秋似清旦万𡻕犹日半鼔翼空洞上要我灵寳官纷纷五帝驾俱㑹景汉端相问饥与渴玄泉饶流丹求仙方寸内八遐无易难顾闻朱门臰当涂中有叹勒铭劳巖隂穴岫可稽磐东方青帝符灵寳九气天文化生赤帝气入山呪曰临兵鬬者皆陈列前行九字耳常祕呪无所不辟春月不入东岳及山随月并类然愼之九天灵书三天眞寳夏禹受钟山眞人入山水之日当以保日及义日专日大吉易得道以制日伐日入山必死又欲得六癸之日六癸之时一名天心一名天同必得度世保者支干上生下之日甲午乙巳是也义日支干下生上之日壬申癸酉日是也制日支干上尅下之日戊子已亥是也伐日支干下尅上之日甲申乙酉日是也制日可施符召鬼耳取六癸日六癸时皆当令和顺也以类求之口诀矣灵寳入山以甲子开除日以所授委缯参之五色綵各五寸悬于名山大石上所求必得度世也入山当以三月七日吉东方灵寳符命南方灵寳符命中央戊已灵寳符命西方灵寳符命北方灵寳符命九天王长安飞符道人佩之以履阳九百六千毒不加身昔夏禹藏之于石碽以传理水传伯长桑甲子李廓光马平石山大劫至佩其前小劫㑹佩其后三天太上伏蛟龙虎豹山精文名之曰八威䇿道士入山带此书于肘后百禽精兽徒从人行在左右执此书于手中则百禽山精毒兽却走千里九天太玄阳生符老君受之于太上丈人丹书白素方五寸清斋百日入室而吞之使人无死延年长存浊气于口即符出而死矣一名眞劵一名八龙书原缺三天太玄阳生符男子吞之法与上同道士欲尸解者神笔书草木刀金即代爲人形而死去矣三天太玄隂生符女人吞之法与上同道士欲尸解者神笔书草木刀金即代爲人形而死去矣皇人太上眞一经诸天名取青牙法鸡鸣呪毕舌料上齿表𦧇脣漱口嚥之三朱丹呪毕舌料下齿表𦧇脣漱口嚥之三中央戊巳祝毕以舌反上剌玄膺𦧇脣嚥之三明石呪毕以舌料齿上𦧇脣漱口嚥之三一嚥輙叩齿二七玄滋呪毕以舌料舌下鼻内气嚥之三谓饮食自然胎息之道一嚥皆使玉水满口太上太一眞一之经曰三一相须其居不同或在北极太渊之中前有明堂下有绛宫上有华盖玉楼万重左杓右魁激波扬风玄芝被宇徃徃成丛深谷直下朱竹蓊茸白玉嵯峨甘泉无穷日月垂光金鑪降崇或在离宫或在命门历火过水经方入圆城阙交错帏帐成云龙虎列衞神人爲羣玉渊万刄常饮其泉叩玉却食还反童颜百邪逺迸役使羣神长生久视延年亿千目方彻枧肠化爲筋子能得之乃爲天仙苟非其人道不虚传子宻行之愼勿多言昔在黄帝轩辕曽省天皇眞一之经而不解三一眞气之要是以周流四方求其释解尔乃命驾出而逺游昌宇骖乗方明爲御力牧从焉东到青立过风山见紫府先生受三皇内文天文大字以劾召万神役使羣灵南到五芝玄涧登圆陇䕃建木观百灵採箬干之华西见中黄子受九茄之方过崆峒上从广成子受自然之经北到鸿隄上具茨见大隗君黄盖童子受神仙芝图十二卷还陟王屋之山受金液九转神丹经于玄女乃复游云台青城山见寗先生先生曰吾得道始仙耳非是三皇天眞之官实不觧此眞一之文近皇人爲扶桑君所使领峨嵋山仙官今犹未去矣子可问之帝又乃到峨嵋山清斋三月得与皇人相见皇人者不知何世人也身长九尺玄毛被体皆长尺余发则长数寸其居乃在山北絶巖之下中以苍玉爲屋黄金爲牀张华罗之帏然千和之香侍者皆是衆仙玉女坐賔三人皆称太清仙王方见皇人设肴盈升之枣饭以丹华之英杂麟脯鳯腊于其间漱朱宫玉井之灵浆黄帝匍匐旣到再拜稽首而立皇人问子欲奚求黄帝跽曰愿得长生皇人曰子旣君四海复欲不死不亦贪乎帝跽曰万兆无主则相凌暴今爲制法足以传后私心好道逺涉四海幸遇道君愿垂哀吿窃见眞人食精之经徒省其文而弗综其意看其辞而不释其事乞得请教皇人大惊拊髀长叹良乆乃答曰汝安得闻见此乎此书乃生録之首篇上天之灵符太上之寳文矣白日升天飞歩虚空身生水火变化无常其天仙之眞唯有龙胎金液九转之丹守形絶粒辟除万邪使役鬼神长生乆视尔乃血脉流宣肠化爲筋百灾不能伤延期至亿千则唯有眞一食五芽天文此二事但使南斗君领録参于大帝键籥自非仙人四十年一出之约皆不得背科而妄泄也又西王毋安此书着五城之内其外卫备有仙楼十二藏以紫玉之匮刻以黄金之札卦以丹光芝草印以太上中章其无仙籍者不得闻知也子未可听天音于地上矣便可去邪黄帝稽首答曰昔以受神丹于玄女未及合作唯未受五芽食眞解眞经之意耳幸今遭㑹得见道君旣不授以生道是臣相命不得度世耳如未哀者复用暂生何爲乎惟乞愍济元元之心因叩头流涕脑破肠絶于地良乆皇人下牀接之乃惺告之曰子所谓眞得道者也又太清仙王三人见帝勤心之至愍助之因告皇人曰此人先世祖曾遭饥困不自饱口割所食之馔以粮穷饿百鸟力作以救禽兽啬役以赡蠢动如此四十年仁德感天功盖万物太上书其美九天戢其世故今芳气之流光于帝位德乃数代仁归賔服此人先立善乃尔何爲隐眞芽之经乎又亦是其勤求愿㑹得见吾耳卿可教而成之也皇人慨然曰子宿世之善乃尔吾何惜乎可复坐将告汝要道矣帝就坐皇人先爲设厨醴之馔徐告曰汝向所道眞经言所不解者盖上天之气归此一身耳一身分明便可长生也夫人是有生最灵者也但人不能自知不能守神以御衆恶耳知之者则不求佑于天神止于其身则足矣故云一人之身一国之象胷腹之位犹宫室也四肢之列犹郊境也骨节之分犹百官神犹君也血犹臣也气犹民也故知治身则知治国矣夫爱其民所以安其国吝其气所以全其身民散则国亡气竭则身死亡者不可存死者不可生是以至人消未起之患治未病之疾医之于无事之前不追之旣逝之后民难养而易浊故审威德所以保其理割嗜欲所以固血气然后眞一存焉三一守焉身壮之焉年夀遐焉泥丸绛宫丹田是三一之眞焉令子守之则万毒千邪不敢伤矣漱华池食五芽而不休者便成仙人矣吾先师正受此方于九天眞王今书以相授也存之于口名曰朱鸟丹取之于身名曰眞一此其天寳书文也向旦宻呪曰东方青芽服食青芽饮以朝华巳呪舌料上齿之表𦧇脣漱口满而嚥之三次呪曰南方朱丹服食朱丹饮以丹池巳呪舌料下齿表𦧇脣漱口嚥之三次呪曰中央戊已昂昻泰山服食精气饮以醴泉已呪舌剌舌上玄膺取玉泉𦧇脣嚥之三次呪曰西方明石服食明石饮以灵液巳呪以舌料齿上𦧇脣嚥之三輙一叩齿七下都毕又叩五下合三十六下也次呪曰北方玄滋服食玄滋饮以玉饴巳呪以舌料舌下𦧇脣嚥之三毕因以鼻内气极而徐放之令过五以上眞道毕矣三仙王又告帝曰吾昔食此法得仙先师令益口中央醴泉下呪曰白石巖巖以次行源泉涌洞以至浆饮之长生夀命益长凡二十二言汝可爲之子能经目爲之食眞一不休吞华池不息内气长闭不倦者即得道而絶粒矣不复移月而成也夫玄古之人所以夀考者造有之间不食谷也大有音曰五谷是刳命之凿腐臰五藏𦤺命促缩此粮入口无希乆夀汝欲不死肠中无滓汝欲长生当令藏气洁清挹身华浆与天相迎玉水在口天人同夀也黄帝受教毕乃赠皇人以所有流俗枣脯清厨之酒誓以不传画一而辞夏禹曰子知眞一之丹万事延知一者无一之不知也不知一者无一能知一者至贵无偶之号道起于一数靡不由一天得一以清神得一以灵地得一以宁人得一以生金沈羽浮山峙川流视之不见听之不闻存之则在忽之则亡顺之则吉逆之则凶寳之遐祚罔极泄之命凋气亡惚𠔃恍𠔃其中有象恍𠔃惚𠔃其中有物此一之谓也必欲长生三一当明思一至饥一与之粮思一至渴一与之浆古人贵此眞一之道祕口藏文一能成隂生阳推行寒暑春得以茂夏得以长秋得以收冬得以藏其大不可以六合隐其小不可以毫芒比也百姓日用而不知也夫不施不冩一安其所不迟不疾一安其室能暇能豫一乃不去存一至勤一能通神少饮约食一乃留息临危不疑一爲除灾天祸在前思一得生知一不难难在于终知眞不爲与不知同求之不巳登彼九皇陆辟勐兽及与毒虫水却魍魉及与蛟龙无物不却无邪不中守眞则在泄精则亡食气万𡻕常有少容又告曰人能存一一亦存人所以白刄无所揣其锐百害无所容其凶人败己成在危犹安灵寳之眞岂虚诳于道士哉上圣玄音岂有不信于苍生乎盖求之者麤耳将来深根其墙戸矣太上灵寳五符序卷下