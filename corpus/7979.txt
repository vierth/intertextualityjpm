起信论捷要X卍XXX起信论捷要序夫三界虗伪唯心所作离心则无法离法则无心是故真如门中离名字相离言说相离心缘相故世尊涅槃之际拈花示众以显说法者无法可说则知无有定法如来可说又何假广借教乘以成论耶然方便门中一事不舍或放光雨花或竖臂屈指或扬眉瞬目或謦欬启齿或显或蜜或定或慧均为佛事是故生灭门中一切语言文字资生业等皆顺正法以此观之而论不得不造也论既成顿渐双收譬如大海不让小流自非心意识者之所能闚初学展卷若对墻壁欲使寻文得义了义忘言而释论之註不得不作也註既出各驰巳解互逞高下从註者不知谁是谁非谁深谁浅但随言生解蔓草难除欲去其繁饰挈其纲宗即波辨水触烟识火而捷要又不得不述也鴈门上人从开先昧师得授斯论一月影不出户遂成此解可谓文义交彻释如析薪所愿信根众生因斯以明论因论而了如来根本之义如借路还家因指见月庶不负造论者示教利喜令佛种不断之意不然註者受者俱溺筌蹄是为谤佛众生万历丙辰春湘洲居士李腾芳题X起信论捷要自序余初剃染时輙游讲席穷历寒暑以研性相宗乘诸师虽不作德云面孔余终如聋人踰百步外聆蚊蚋也至戊申冬问法开先师遂针芥相投春秋几复甲寅夏复拈明心见性之旨请益师师命余熟读起信论便达斯意余即杜门十余日力究此论忽尔稍见论义如视诸掌然所诠表直令有情朗鑑心性故以一心法开真如生灭二门立真如门显不变之体以明真玅净性本非迷悟不属凡圣立生灭门显随缘之用以明八识心源能现凡圣脩证迷悟因果摠令一切众生洞见自性净玅非相明照心源圆融能现至使不堕空有断常见也因以所见乃搦管成註兹剞劂以告同志时有客过余曰昔太原藏师长水璇师尽阅大藏群典潜神数载始成疏记子何越余日以数千言能释兹论将非以管窥天而蠡测海耶余曰不然谛观菩萨立意欲令众生心乐少文而摄多义者故造此论今疏记者刻意尽取性相言教以广其义虽法无定故略亦可而广亦可但学者覩文浩荡不免望洋而退奚能符合造论者之本致也余不敏仅就论文提挈纲领庶使展卷便见指归虽然受解缘别或有因于广文而取解者亦不妨遍探长水X诸师之疏记则余又何敢以为是旹万历甲寅岁佛成道日庐山正远述于石照山房大乘起信论捷要卷上马鸣菩萨造真谛三藏译婆首那王子译语明庐山沙门正远註乘有五乘曰人乘天乘声闻乘菩萨乘如来乘此言大乘者简非人天声闻之乘直示如来乘也故论云解释如来根本之义使不起人天种子及二乘种子唯住如来种中正因相应此大乘义摠有二种一者法二者义法即众生心是心即摄世间出世间法依于此心显示摩诃衍义义复有三一者体大二者相大三者用大谓竖穷横遍无碍圆融当体受名不对小故如涅槃云不因小空名为大空涅槃亦尔不因小相名大涅槃复以此心名乘者谓从因至果证取体相用故如文云一切诸X佛本所乘故一切菩萨皆乘此法到如来地故此中能乘是始觉所乘是本觉始本不二名究竟觉如梁摄论云乘大性故名为大乘起信者以一切众生虽具此大乘之心迷而不觉或信小乘或沉外道故菩萨开阐大乘心法起众生大乘正信如论云有法能起摩诃衍信根是故应说起谓显发信谓忍乐谓以大乘一心显发忍乐名为起信此信起时必内由本觉为因外由师教为缘因缘和合内外相资故能显发如论云因缘具足者能起厌苦之心信有涅槃起信之义亦有二种一者为令善根成熟众生堪任不退信故二者为令善根微少众生脩习信心故无非令一切顿渐众生深信一乘心法而十方佛土中无二亦无三也论者辨别邪正显示真宗故名曰论问如论云摩诃衍法即是众生之心心本是同何有人乘天乘声闻乘菩萨乘如来乘之别耶答心本无别障有深浅如圆觉云发挥无明显出众生五性差别由诸众生乘此心法能持五戒故名人乘由乘此心脩行十善兼除欲漏故名天乘由乘此心断除恼障超分段死故名声闻乘由乘此心以二空智勤断二障故名菩萨乘由乘此心断尽二障永亡二死故名如来乘故知在生灭门断障有五性之别而真如门岂立凡圣之异耶所以祖师门头见彻于此不但不存余乘若见有如来乘者即掷之铁围X山外也问如论云发心具有三种曰信成就发心解行发心证发心此中独以起信名题者何也答发心最难在信信若成就而三贤解行十圣证位如推门落臼故世尊说法四十九年诸大弟子犹不信自心是佛故法华会上放光现瑞出定扬德三请三止傍通曲引无非使现前三根直信自心是佛然三根之众既入信巳世尊随即唱灭则出世之本怀始惬矣由此而观则信心岂容易生乎所以华严云信为道源功德母长养一切诸善根断除疑网出爱河开示涅槃无上道归命尽十方最胜业徧知色无碍自在救世大悲者及彼身体相法性真如海无量功德藏如实脩行等为欲令众生除疑舍邪执起大乘正信佛种不断故即宗前敬序分前八句归敬之词后四句叙造论之意归敬三宝略有六义一荷恩德二请加护三令生信四为式仪五表尊胜六显益物归命尽十方一句贯下法宝僧宝最胜业等三句归命佛宝也法性真如海二句归命法宝也如实脩行等一句归命僧宝也其中及彼身体相贯摄佛法僧三义以显同体三宝也归者是依投趣向义命者摠御诸根之要人之所护莫此为先举此无二之命以奉无上之尊十方者显所归敬之广非拘分量耳最胜业者即智净相及不思议业相也过小曰胜超因曰最以此最胜业用荡尽识心圆成四智X故名徧知即心自在以正徧知了法即如则大小无碍诸根互用故云色无碍自在即法自在然色既自在即理如心既自在即智如理智一如心色不二即证根本智即名自觉巳圆复起后得之智兴同体之悲普救世苦广摄有情故名救世大悲者即能觉他之意所谓自觉巳圆能觉他者故名曰佛虽能自觉觉他皆属智用故即从用归至于体故曰及彼身体相既名以智摄归于体而又名及彼身者以显智性即色故也且证根本智即是证自受用身复起后得之智即是现三类化身耳故云及彼身也然据论文即分三身最胜业等二句即报身也如文云智性即色故随心能示十方世界无量菩萨无量报身各各差别皆无分齐而不相妨即如旧註以徧知为意业清净意即七识也既云清净即转为平等性智然平等性智所现之身亦报身也固知以徧知色无碍名报身矣救世大悲者即化身也如文云诸佛如来本在因地发大慈悲立大誓愿尽欲度脱等众生界亦不限劫数尽于未来以对凡夫二乘心所见者名为应身固知以救世大悲名化身也及彼身体相即法身也乃从报化二身归至法身及彼身者即上二身体相二字即法身也以报化二身不离法身故何以知体相名法身如文云复次真如自体相者从本以来自性满足一切功德等名为如来藏亦X名如来法身固知以体相名法身也法身无相而又以相名法身者以此法身是色体故也如文云以色性即智故色体无形说名智身以智性即色故说名法身徧一切处法性真如海二句法宝也亦从体相而名法宝以依体故名法性真如海以依相故名无量功德藏如文云一者体大谓一切法真如平等不增减故二者相大谓如来藏具足无量性功德故此真如在有情数中名为佛性在非情数中名为法性巳上佛宝即佛性也此法宝即法性也故称法性真如海真如具随缘不变不变随缘二义故喻如海以海随风生浪而水性不失故也且真如体中虽一法不立不妨具足无量称性功德能摄能持故名为藏如实脩行等僧宝也如实者即信自心体相内熏而脩及依诸佛所说之法而行此指法身菩萨真实而脩者简非人天小乘诸权位菩萨也巳上归敬三宝竟此下为欲令众生等四句正叙造论之意初二句举所为机以令离过次二句明所得益堪任佛果然众生根性虽多不出疑而不信者或信而堕邪网者故菩萨开示大乘心法多设对治方便使除疑生信舍邪从正发起大乘信根安住如来种中庶使慧命相续永无断绝问归敬者何意先报化而后法身也答法身无相难以投敬故先归有相之身而摄归无相之体且三贤位但见报化二身微观法X身即十地虽渐证法身犹未究竟唯见报身色相庄严故知摄用归体穷相即性故先归敬报化而后及法身也论曰有法能起摩诃衍信根是故应说说有五分云何为五一者因缘分二者立义分三者解释分四者脩行信心分五者劝脩利益分此标一论之大旨也有法二字指论所摄一百部大乘之教及本论所诠立义解释脩行信心三分此大乘之教及本论三分所诠显者即众生真如自性也众生虽具此心久迷不返菩萨欲令众生圆证此心故以一心法开真如生灭二门使众生于真如性中舍生灭因缘起大乘正信能堪能任直入如来之地以是之故应说此论说有次序故列五分一者因缘分即如余经中序分也二者立义分三者解释分四者脩行信心分即如余经中正宗分也五者劝脩利益分即如余经中流通分也然此五分旨义下文详释兹不繁註初说因缘分问曰有何因缘而造此论答曰是因缘有八种此正释一者因缘分乃本论发起之由也前颂为欲令众生除疑舍邪执起大乘正信佛种不断故未曾指出为何等众生以何等法断除疑网以何观门对治邪执解释何义以起正信云何相续令佛种不断故此假设问意答出八种因缘详明前X旨八种之义下文自释云何为八一者因缘总相所谓为令众生离一切苦得究竟乐非求世间名利恭敬故二者为欲解释如来根本之义令诸众生正解不谬故三者为令善根成熟众生于摩诃衍法堪任不退信故四者为令善根微少众生脩习信心故五者为示方便消恶业障善护其心远离痴慢出邪网故六者为示脩习止观对治凡夫二乘心过故七者为示专念方便生于佛前必定不退信心故八者为示利益劝脩行故有如是等因缘所以造论总相者总出造论为众生之意一切苦者不过由二障苦因能招二死苦果因烦恼障续分段生死感业系苦相因所知障续变易生死与微苦相应究竟乐者亦有二义一者无上菩提觉法乐二者无上涅槃寂灭乐众生由烦恼障故不得无上涅槃寂灭之乐由所知障故不得无上菩提觉法之乐菩萨愍此众生广摄教乘开示方便使众生离烦恼所知之苦得涅槃菩提之乐虽普利有情得究竟乐自亦不居度生之相故云不取世间名利恭敬故然令众生离苦得乐必欲解释如来根本之义如来根本即真如自性也今欲释明为令众生深信自性真如直入如来果觉至使不堕二乘外道故云令诸众生正解不谬故此欲释如来根本之义正为立义解释二分之缘起也三者为令X善根成熟众生堪任不退四者为令善根微少众生脩习信心总承上令诸众生正解不谬之意善根成熟者巳经一万劫十信满足进入十住正定趣中使前信心堪任不退善根微少者未经一万劫正信未圆令进脩习以满十信故云脩习信心此二种义正为分别发趣道相之缘起也五者下总为善根微少脩习信心而设也善根微少者总因夙习障重深染邪见故先以方便礼拜忏悔消恶业障由障轻故善护其心内离痴慢外出邪网次示止义以除凡夫着有之过示观义以对二乘躭空之过既超凡小外道始成正信恐有怯不现前见佛难习止观复示念佛法门令此众生随愿往生以至不退信心也此三种义正为脩习信心分之缘起也八者示利益劝脩正为劝脩利益分之缘起也如彼文中广举损益劝令脩舍总为䇿成脩前诸行也问曰脩多罗中具有此法何须重说答曰脩多罗中虽有此法以众生根行不等受解缘别所谓如来在世众生利根能说之人色心业胜圆音一演异类等解则不须论若如来灭后或有众生能以自力广闻而取解者或有众生亦以自力少闻而多解者或有众生无自心力因于广论而得解者自有众生复以广论文多为烦心乐总持少文而摄多义能取解者如是此论为欲总摄如来广大深法无边义故应说X此论设此一问正显为令众生离苦得乐非求世间名利恭敬故此问答中如文可解但答辞中文分三意从脩多罗虽有此法下略答要造论之意所谓如来在世下明不须造论以能被之人色心业胜所被之机利根深解然色心业胜圆音一演即三轮也色即色相轮心即作意轮圆音即音声轮也若如来灭后下正释前众生根行不等受解缘别所以要造论也造论之意虽广摄众生约机教相扣受化益弘重在心要少文而摄多义者故云总摄如来广大深法无边义故应造此论巳说因缘分次说立义分摩诃衍者总说有二种云何为二一者法二者义因缘巳说则序分竟矣今说立义正明正宗之旨立义者即立因缘分中如来根本之义根本之义即名摩诃衍此摩诃衍有无量义今就心要少文而摄多义者总摄无量之义说有二种所谓一者法二者义法义之旨下文自释所言法者谓众生心是心则摄一切世间出世间法依于此心显示摩诃衍义何以故是心真如相即示摩诃衍体故是心生灭因缘相能示摩诃衍自体相用故法即众生心者以显即法即心也故自释曰是心则摄一切世间出世间法世间即六凡依正之法X出世间即四圣智理之法诚谓一切因果世界微尘因心成体也以此妙心体相无碍染净同依随流返流惟转此心是故若随染成于不觉则摄世间之法若随返流之始觉及不变之本觉则摄出世间之法虽明此心摄尽世出世法犹借生灭门显未极一心之妙故下即示三大之义以尽其蕴以显即心之体真妙净性了无一法但相用中则摄一切法耳依于此心者以明心外无义也此心具空与不空不变随缘之义若约真空不变之体凡圣不立因果双泯故曰是心真如相即示摩诃衍体故如楞严云本觉明心先非水火若约不空随缘之用凡圣皆现因果互存故曰是心生灭因缘相能示摩诃衍自体相用故如楞严云汝以空明则有空现若俱发明则有俱现然真如相是不起门不起不因起门而立故独言体生灭因缘是起动门不离不起门而起动起含不起故名自体相用所言义者则有三种云何为三一者体大谓一切法真如平等不增减故二者相大谓如来藏具足无量性功德故三者用大能生一切世间出世间善因果故一切诸佛本所乘故一切菩萨皆乘此法到如来地故上虽显示自体相用此正释其义也一者体大以此心体能为凡圣之依虽一法不立非落断空乃X如是空义以一切法无有可遣悉皆真故亦无可立皆同如故故云一切法即是真如既诸法即如心色不二能所双消故云平等不增减故二者相大显此心相能现凡圣染净之法虽万法皆现不落于有乃如寔不空之义以一切功德依心而住故云如来藏全体即心故名性功德三者用大显此心用能成凡圣因果之法称此用大现报化二身成熟有情善根故云能生一切世间出世间善因果故世间善即人天小乘因果法也出世间善即三贤行解十圣智理并如来后得智之善也不善之法虽不离心以违真故非其用也巳上法义皆名心性之大此下正显乘义乘者具从因至果从果向因二义谓果人巳乘真如体相而证法身复乘真如之用现报化二身广利有情故云一切诸佛本所乘故因人亦乘真如体相为内因熏习渐证法身复乘真如之用为外缘脩持以觉有情故云一切菩萨皆乘此法到如来地故巳说立义分次说解释分解释有三种云何为三一者显示正义二者对治邪执三者分别发趣道相上立义分中总标如来根本之义此正解释也一切众生不能得成无上菩提乃至别成小乘外道者皆由真妄不分妄执难除所以错乱脩习不成圣果故此解释三种正路令脩行者先明正义以辨真如生灭二门次治邪执以除我法二见至于X分别发心之始趋向之终以明位次发心脩进依此三义庶使不遭岐径直入如来果海也显示正义者依一心法有二种门云何为二一者心真如门二者心生灭门是二种门皆各总摄一切法此义云何以是二门不相离故依一心法具真如生灭二门者正释前是心则摄一切世间出世间法依于此心显示摩诃衍义心真如门者即解是心真如相即示摩诃衍体故心生灭门者即释是心生灭因缘相能示摩诃衍自体相用故真如生灭皆言门者以一心上具通摄出入二义通摄义者以真无别体即妄之体而名真故云幻妄称相其性真为妙觉明体妄无别用全智之用而名妄故云妙觉明心既称为妄云何有因出入义者众生迷时出真如门入生灭门故云背觉合尘悟时出生灭门入真如门故云灭尘合觉此二门皆各摄一切法者以其二门不相离故以真如门是染净通相通相之外无别染净故得总摄一切诸法生灭门者别显染净染净之法无所不该故亦总摄一切诸法一切法者即十八界法也此十八界法在真如门摄一相一味俱名真空以根性尘性周徧法界故在生门摄名三细六麤在灭门摄名智净相及不思议相虽有染净之别总不出依一心而立如楞严云殊不能知生灭去来本如来藏常住妙明不动周圆妙真如性X则知二门不相离故各摄一切法明矣心真如者即是一法界大总相法门体所谓心性不生不灭一切诸法唯依妄念而有差别若离心念则无一切境界之相是故一切法从本巳来离言说相离名字相离心缘相毕竟平等无有变异不可破坏唯是一心故名真如以一切言说假名无寔但随妄念不可得故此正释真如门也以真如性中心色互融空有平等故谓一法界理事圆摄染净通依故谓大总相法门体据中边论云法界者圣法因义故也谓依生圣法故云法界大总相者谓总一切法持无量义也法门者圣智通游之谓也体者以为一切法之依也总谓真如自性为净法之因诸圣共止之域也如圆觉云有大陀罗尼门名为圆觉流出一切清净真如菩提涅槃及波罗蜜教授菩萨所谓心性不生不灭者复释一法界大总相之意若有生灭则有住异之别宁得为一为大由心性本净随妄不生约治不灭世间不破出世间不尽故谓一法界大总相也谓一切诸法下返显心性本无生灭以一切法唯依妄念而有差别固知真性无生唯妄而现若离妄念则法自如所谓诸法本闲而人自閙若离病眼空不生花是故下结显心性本净离诸名相也然名字言说相即上一切法也心缘相即上唯依妄念也以一切法唯依妄念而X有差别真如性中了不可得是故皆离既离名字言说差别之相故云平等离心缘生灭之相故云无有变易破坏三相既离差别亦遣纯一真精如寔觉性故云唯是一心故名真如前文所谓一法界大总相法门体心性不生不灭于此见矣以一切言说下释明离此三相之意以言说名字皆无是体但随妄念心缘而立妄亦无体了不可得所以真如体中悉皆离故言真如者亦无有相谓言说之极因言遣言此真如体无有可遣以一切法悉皆真故亦无可立以一切法皆同如故当知一切法不可说不可念故名为真如因上言离名字言说等相以显真如无相至此复释云言真如者亦无有相以言妄显真似有真如名言若离于妄真亦不存虽言说之极因言遣言故真如之名言亦遣而真如之体卓然独存故云此真如体无有可遣以一切法悉皆真故法既即真故无可遣也虽一切法皆不可遣亦无一法以当情量故曰亦无可立以一切法皆同如故法既本如故无可立也然不可遣不落于断亦不可立不堕于常断常既离始名真如当知一切法下总结成上义也意谓真如无相名言俱遣诸法本如了无情量欲令学大乘者通达斯义故曰当知一切法不可说不可念故名为真如不可说者即令X离名字言说之相不可念者即令离心缘相也问曰若如是义者诸众生等云何随顺而能得入答曰若知一切法虽说无有能说可说虽念亦无能念可念是名随顺若离于念名为得入巳上释明如来根本之义此一问答正令众生正解不谬故若如是义者指上真如心性离言说等相乃至一切法不可说不可念故名为真如意谓如此之义云何而能随顺得入随顺者方便观也得入者正观也真如既离言说心念当以离言说处会绝妄念处入故曰虽说无有能说可说虽念亦无能念可念是名随顺既无能所言说则随真如一切法不可说故既无能所念相则顺真如一切法不可念故虽不住能说所说能念所念犹是方便观智心念未空伹名随顺必以正观当前念相自离始能得入真如性中故云若离于念名为得入离念得入之旨尽在下文觉义中显问此明真如自性何故言一切法离言说等相答以明如来根本之义显性相不殊之旨也小乘观智以性外有相相外有性此大乘法门即性即相即相即性本无二体如法华云是法住法位世间相常住若以相外求性是拨波覔水离响索声也复次真如者依言说分别有二种义云何为二一者如实空以能究竟显实故二者如实不空以有自体具足无漏性功德故X巳上离言说等相以显真如之体此依言说分别以明真如之义但为依言生解不可随言执取也义有二种即上自体相用也即体而名如实空即相用而名如实不空亦承上不可遣不可立而有此二种之义既不可立即如实空义不可遣即如实不空义空名如实者以能究竟诸法皆是真空实相非同妄性无体也名如实不空者以一切净法虽同体空寂不妨成办无量性功德故所言空者从本巳来一切染法不相应故谓离一切法差别之相以无虗妄心念故当知真如自性非有相非无相非非有相非非无相非有无俱相非一相非异相非非一相非非异相非一异俱相乃至总说依一切众生以有妄心念念分别皆不相应故说为空若离妄心实无可空故所言空者明真如体中离一切相也以从本巳来自性清净与一切染法体不相循一切染法唯依妄念而有此真空体中绝无妄念故一切差别之相悉皆离故当知下详明离一切法差别之相乃至总说下正显以无虗妄心念然一切法差别之相不出有无一异即外道之所执也以有妄心念念分别乃凡夫以为自性即小乘不能净也此如实理中超诸凡外并小乘法唯真无妄是故皆非总显真空体中离心意意识绝凡圣伎俩也若离妄心下正释如实之义以显空诸所有而真空之X体实不空也所言不空者巳显法体空无妄故即是真心常恒不变净法满足则名不空亦无有相可取以离念境界唯证相应故言不空者显真如相用之中即一切法也虽具足诸法亦不离真空之体故云巳显法体空无妄故即是真心常恒不变净法满足由依此常恒不变之真心净法满足始成如实不空之义前文所谓自体具足无漏性功德故也虽净法满足亦无净相可取以离念境界唯证相应故然有念则攀缘诸法既无能念宁有所取伹智与理合唯证相应其实无有能证所证也此真如门文分二段理实一揆前显真如之理故名一法界大总相法门体此明真如之义故开二种之空然理外无义则一法界大总相法门摄空与不空之二义义外无理则空与不空归一法界大总相法门之体义中如实之空即空如来藏如实不空即不空如来藏此二种义既归一法界大总相法门体则一法界大总相法门即空不空如来藏也固知即空而不空不空而空二边不立中道亦泯方尽真如妙旨如来根本之义始极矣心生灭者依如来藏故有生灭心所谓不生不灭与生灭和合非一非异名为阿梨耶识此识有二种义能摄一切法生一切法云何为二一者觉义二者不X觉义巳上真如门者非染非净非生非灭本来平等性无差别众生即涅槃不待灭也凡夫弥勒同一际也此生灭门有迷有悟有脩有证有智有识明理有事然生门依不觉故转智成识迷理逐事灭门依始觉故转识成智达事即理然前示真如门以令修大乘者先见自性清净终无一物此明生灭门亦使明了自心随业发现既见性而明心则理事圆融成佛之能事毕矣是心生灭依如来藏故有生灭者以显染净无体依心而立谓不生灭心因无明风动作生灭故说生灭心依不生灭心也然三细六麤之生依如来藏者所谓以色空相倾相夺于如来藏而如来藏随为色空周遍法界是故于中风动空澄日明云暗然始觉及究竟觉之灭依如来藏者所谓以妙明不灭不生合如来藏而如来藏唯妙觉明圆照法界是故于中一为无量无量为一固知生灭凡圣智用虽殊总不离如来藏所现也所谓下正释生灭心依如来藏也不生不灭即如来藏如来藏自性清净心动作生灭不相离故故名和合非一非异名为阿梨耶识名非一者以真妄之体本不相循故名非异者以真妄随缘自相和合故又非一者以生灭识灭尽之时此藏识之体实自不灭则离断过又非异者以无明风熏动之时此藏识海随起识浪则离常过X离此二边故非一异阿梨耶识翻云藏识以其具能藏所藏我爱执藏故也此识既真妄和合即依真则摄一切法归成自性得觉义之名依妄则生一切法起执取相得不觉义之名此二种义下文自释兹不繁註问真妄法尔自相乖角何谓依如来藏故有生灭心答体无别故自性清净心名如来藏因无明风动作生灭此生灭心离如来藏则无有体如不动之水因风而吹则有动相此动水相离静水体则无有相此中理趣亦尔宜可思之所言觉义者谓心体离念离念相者等虗空界无所不徧法界一相即是如来平等法身依此法身说名本觉何以故本觉义者对始觉义说以始觉者即同本觉始觉义者依本觉故而有不觉依不觉故说有始觉又以觉心源故名究竟觉不觉心源故非究竟觉此义云何如凡夫人觉知前念起恶故能止后念令其不起虽复名觉即是不觉故如二乘观智初发意菩萨等觉于念异念无异相以舍麤分别执着相故名相似觉如法身菩萨等觉于念住念无住相以离分别麤念相故名随分觉如菩萨地尽满足方便一念相应觉心初起心无初相以远离微细念故得见心性心即常住名究竟觉此正释灭门依如来藏也谓心体离念下总释觉义如凡夫人下别明觉义既总而又别者以称顿X渐之机也然智理一如本自平等本自周徧由一念晦昧则性相殊途事理乖角故法身流转五道名曰众生此皆不觉之故此言觉者无非复其理智一如之体本自无念故云觉义者谓心体离念此觉字即含下文相似觉随分觉究竟觉也此念字即含下文生住异灭四相也既离念相即证一法界大总相法门体无事不摄无理不含故云等虗空界无所不徧法界一相即名如来法身法身者即诸法如义也谓横徧三际竖通凡圣在缠出障性恒无二故云依此法身说名本觉以法身之觉理非新成故云本也如圆觉云众幻灭无处成道亦无得本性圆满故何以故下双征二义一征明本觉之义故释曰本觉义者对始觉义说故云本也一征明上文所言觉者约始觉义何故结云乃名本觉故释曰以始觉者即同本觉故以本觉而结也本觉对始觉义说者以真觉体中元无本觉之名由觉性随染而有始觉虽从始觉离于念相圆证法身此法身理本自具足非始觉成故称本也以始觉即同本觉者由始觉之义即是本体智用非别有体故云即同本觉始觉义者下复释始觉之义由依本觉随无明缘动作妄念而有不觉依不觉故智用忽起觉除念相说有始觉固知因念而有始本之异若离于念本来平等同一觉故然觉发之始究竟之终觉有浅深念有差别而X又直示究竟之源故云又以觉心源故名究竟觉不觉心源故非究竟觉此义云何双征觉心源不觉心源二义如凡夫人下正释不觉心源也言觉知前念起恶能止后念不起者乃入干慧地断灭相无明一品超六麤中起业相并业系苦相也所以楞严云欲爱干枯根境不偶现前残质不复续生故知能觉前念起恶则现前欲爱干枯根境不偶能止后念不起则不复续后来之身虽现前不起业相后来不续残质犹有生住异相四十一品无明潜伏藏识亦未与如来法流水接故结云虽复名觉即是不觉故如二乘下明相似觉心源之义二乘观智虽未了达法空然彼慧力巳尽我执我执既尽不复起执取之相故在此列初发意菩萨等即三资粮位并四加行也此贤位菩萨求住唯识作生空法空二观渐伏渐除我法分别二执断异相无明三十品超六麤中执取相计名字相也言觉于念异者即觉异相无明也念无异相以显智起惑除之谓虽异念巳尽不复执取犹有生住十一品无明潜本识中法身境界尚未觉通故结云巳舍麤分别执着相故名相似觉相似者以其相似地上作生空法空观智以舍我法分别二执俱生二执犹未觉知故云相似觉也如法身菩萨下显随分觉心源之义法身菩萨即十地圣位以从初地证法身遍满乃至十地悉同证得故皆X名法身菩萨此菩萨住唯识脩双入有相无相二种观照渐伏渐断俱生我法二执灭住相无明十品超六麤中智相相续相三细中能见相境界相也以双空观智觉于念住即觉住相无明也念无住相正显障尽慧现纯无相也所以古德云分别二障极喜无六七俱生地地除虽地地断除俱生我法二执生相无明犹且未尽大圆镜智尚未显发故结云以离分别麤念相故名随分觉随分者以其地地觉断一障二愚分证十种真如故也如菩萨地尽下正明觉心源义也此菩萨即等觉后心断一品生相无明净三细中业相也至此因尽果满故云地尽万行巳圆故云满足方便一念相应者由异熟识空一念金刚智起与真如之理相应则觉初起无明了不可得故云心无初相到此魔佛皆空染净俱忘心性纯真妙德莹然故结云远离微细念故得见心性心即常住名究竟觉前三位中念相未尽真未全显不云见性今远离微细念故真即显现故云见心性也前三位中觉未至源业识起灭不云常住今觉源故无明风止性海浪歇故云常住也前三位中由不觉心源故求灭念相望到彼岸不名究竟今既觉心源本无念相元自一心始不异本故名究竟觉问无明既约麤细分为四相何故独以生灭二相各分一品以住相分为十品异相又分为三十品耶答无明X本无品数但约位次所断而言品也然灭相在干慧地断生相在等觉位断由位次无二故生灭二相各分一也异相在贤位断住相在圣位断圣分十地贤分住行向位各成其十以位位觉除所以住相分为十品异相分而为三十品也是故修多罗说若有众生能观无念者则为向佛智故又心起者无有初相可知而言知初相者即谓无念是故一切众生不名为觉以从本来念念相续未曾离念故说无始无明若得无念者则知心相生住异灭以无念等故而寔无有始觉之异以四相俱时而有皆无自立本来平等同一觉故此总结成上意也是故修多罗下结相似觉随分觉也是故一切众生下结不觉也若得无念下结究竟觉也言能观无念向佛智故即非离念入佛智也故前云觉于异念住念未得远离微细念相始名相似随分觉也又心起者无有初相虽是释明知初相者以显无念意在况明一切众生念念相续未曾离念故说无始无明而又令脩行者知此舍此即证如来平等法身故结显云若得无念者则知心相生住异灭得无念者四智圆明故知生灭等相皆如空华既无四相之别宁有觉灭相者名为不觉觉异相者名相似觉觉住相者名随分觉觉生相者名究竟觉耶故云以无念等故而寔无有始觉之异无念等者即无生住异灭念相X也无有始觉之异者以始觉与四相俱时而有皆无自立既所觉之念巳空能觉之智宁异故云本来平等同一觉故复次本觉随染分别生二种相与彼本觉不相舍离云何为二一者智净相二者不思议业相前文虽明发心之始究竟之终其中未详三身四智之相今言智净相即大圆镜智证法身也不思议业相即成所作智妙观察智平等性智现报化二身也此二种相随染而生者正谓妙性圆明离诸名相因妄有生因生有灭生灭名妄灭妄名真是称如来无上菩提及大涅槃二转依号然智净相从染分别会归净体不思议业相即依净体而起智用也智净相者谓依法力熏习如寔脩行满足方便故破和合识相灭相续心相显现法身智淳净故此义云何以一切心识之相皆是无明无明之相不离觉性非可坏非不可坏如大海水因风波动水相风相不相舍离而水非动性若风止灭动相则灭湿性不坏故如是众生自性清净心因无明风动心与无明俱无形相不相舍离而心非动性若无明灭相续则灭智性不坏故谓依法力如实脩行者即依真如内熏之力及依诸佛菩萨教法外熏之缘从贤至圣如实而脩以至等觉后心满足方便则二障种子有漏种子及X劣无漏种子一齐皆空大圆无垢同时而发则诸识顿尽法性淳真故云破和合识相灭相续心相显现法身智淳净故和合识即第八识也前文所谓不生不灭与生灭和合名为阿梨耶识相续心即第七识也后文以意名相续识此义云何下征明识相尽灭智性不坏之意然法喻自明如文可知如云非可坏非不可坏者以其诸识不觉之相不离随染本觉之性非一非异由非异故非可坏由非一故非不可坏若依非异非可坏义说无明即明故如涅槃经云明与无明其性无二无二之性即是寔性若就非一非不可坏义说无明有可灭故亦如涅槃云因灭无明得菩提灯无明灭尽觉性不坏以如是义故云非可坏非不可坏也问诸识俱净始证法身何意但灭七识八识耶答五净色根乃八识亲相分八识之体既转则相分亦随之而转相分五根既转依五根之识亦转六识以七识为根根识既净依根之识亦净故知八识七识灭则六识五识不言而自灭矣不思议业相者以依智净相能作一切胜妙境界所谓无量功德之相常无断绝随众生根自然相应种种而现得利益故名不思议者以此相依根本智而现自非心识拟议也由依智净相巳证法身复从法身智净体中起后得智现报化二身作无边殊胜佛事故云以X依智净相能作一切胜妙境界如实性论云诸佛如来身如虗空无相为诸胜智者作六根境界示现微妙色出于妙音声令嗅佛戒香与佛妙法味使觉三昧触令知深妙法故名妙境界所谓无量功德之相下明报身也以其报身有无量庄严无量功德之所感者恒被十地之机亦身受用故常无断也随众生根下明化身也以其化身随类各现应机说法使诸有情离苦得益故复次觉体相者有四种大义与虗空等犹如净镜云何为四一者如实空镜远离一切心境界相无法可现非觉照义故二者因熏习镜谓如寔不空一切世间境界悉于中现不出不入不失不坏常住一心以一切法即真寔性故又一切染法所不能染智体不动具足无漏熏众生故三者法出离镜谓不空法出烦恼碍智碍离和合相淳净明故四者缘熏习镜谓依法出离故徧照众生之心令脩善根随念示现故此四种义总摄真如门言说分别有二种义及生灭门中觉义二种相也一者如实空镜二者因熏习镜即真如门中二种义也三者法出离镜即智净相也四者缘熏习镜即不思议业相也以觉体等虗空者以显觉性虗彻周遍诸法复能含诸法也又如净镜者以明觉性灵通能应诸法复能现诸法也一者如实空镜远离一切心境界相无法可现者以觉性中本自空寂一切心境本不相应X如晴明空如净明镜绝诸色相离诸名言以诸法本如当体皆空非假奢摩他观照而空也故云非觉照义故二者因熏习镜如实不空一切境界悉于中现者以真觉体中虽本自空寂不妨一切诸法悉于中现譬如虗空体非群相而不拒彼诸相发挥亦如弹丸之镜能持万仞之山虽现尘现界体自寂灭故云不出不入诸法随缘生灭法性无有生灭故云不失不坏常住一心以一切法即是寔相非假三摩地了法即心也巳上明如寔不空能作现法之因义竟又一切染法所不能染下正明因熏习义也以觉性中具足无漏净因内体熏习恒无间断故能称性积起无量功德故云一切染法所不能染智体不动具足无漏熏众生故三者法出离镜谓不空法出离烦恼碍智碍离和合相者谓了一切法即真寔性本无依他及徧计执既超徧计即出烦恼碍了达依他则出智碍二障既除心法自在既心法自在和合相离淳净妙明真常独露如尘净空如垢净镜故云淳净明故四者缘熏习镜谓依法出离故徧照众生之心令修善根随念示现者谓先依法出离二障巳证法身复以净缘熏习现报化二身遍照众生心行随机示教令脩善根其中无有能说所说能度所度如虗空应声若明镜现像也此四种觉前二属本觉义非假脩习后二属始觉义必须证悟然脩后二X义必称前二义而脩也三者法出离镜谓依法出离烦恼碍智碍离和合相正称一者如寔空镜而脩远离一切心境界相四者缘熏习镜遍照众生之心令脩善根随念示现正依二者如实不空而现一切世间境界色相庄严不出不入不失不坏若伹悟前二义不脩后二义者虽本来成佛如金性在鑛若只脩后二义不达前二义者纵脩行广劫如离鑛销金若能圆悟四义行解双脩如金出鑛更不成杂固知以此四义总收真如门二种空义及生灭门觉义二种相者深有意也所言不觉义者谓不如寔知真如法一故不觉心起而有其念念无自相不离本觉犹如迷人依方故迷若离于方则无有迷众生亦尔依觉故迷若离觉性则无不觉以有不觉妄想心故能知名义为说真觉若离不觉之心则无真觉自相可说此释生门依如来藏也上明觉义先总显其理次列始觉究竟觉之义此明不觉义亦先总示其迷复开三细六麤之相固知迷悟对显总别不殊也所言不觉义谓不如寔知真如法一故者以不了一法界大总相法门体也所谓智外有如则情生智隔即正智翻为妄想如外有智则相变体殊即如如翻为名相总谓真如不守自性一念妄动不了现前之法本体自如故云不觉心起而有其念此不觉心即是真智晦昧无别有体故云念无自X相不离本觉故喻如迷方者不离于方迷心者不离觉性前文所谓依本觉故而有不觉也以有不觉妄想心下以明真觉对妄而说返显妄念不离觉性也因不觉故忽自省悟能知真如名义故说真觉即前所谓依不觉故说有始觉也固知离本觉则无不觉之心离不觉则无真觉自相可说复次依不觉故生三种相与彼不觉相应不离云何为三一者无明业相以依不觉故心动说名为业觉则不动动则有苦果不离因故二者能见相以依动故能见不动则无见三者境界相以依能见故境界妄现离见则无境界依不觉生三种相者即无明不觉生三细也以无明为体三细为相相不离体体不异相故云与彼不觉相应不离一者无明业相者由不如寔知真如法一故不觉心起而有其念故说心动此念动时虽无境界相现则十法界之因皆以此为机兆故说为业以真性中本无动相迷悟俱超染净皆忘由不觉心起则凡圣因果从此而立故曰动则有苦果不离因故业即因也苦即果也以因果联环如恶叉聚故云不离二者能见相者即转相也由不如寔知一念心动则妄为明觉所妄既立生汝妄能以成见相故云以依心动故能见即依前业相转成能见若依性净门则无能见也返显能见必依动义故云不动则无见也三者境界相者X即现相也良以真智既翻为能见相则真理即随能见而为境界相现所谓真智晦昧真空之理随之而转为顽空故云依能见故境界妄现即依转相能现境界若依圣智离见既无此境当知此境定从见生如无梦心则无梦境故云离见则无境界也然此三相皆因一念无明顿现非有前后故说为细据宗镜云八识之体本自精明即名无垢识如来藏也因受无明熏习能生诸缘全自证分变为见相二分约初变时名无明业相既成见分即名能见相相分即名境界相以依见分执我相分执法由此复生六种麤相也以有境界缘故复生六种相云何为六一者智相依于境界心起分别爱与不爱故二者相续相依于智故生其苦乐觉心起念相应不断故三者执取相依于相续缘念境界住持苦乐心起着故四者计名字相依于妄执分别假名言相故五者起业相依于名字寻名取着造种种业故六者业系苦相以依业受报不自在故当知无明能生一切染法以一切染法皆是不觉相故以境界缘生六种相者即境界为缘长六麤也以具能缘所缘因果并显故名为麤一智相者由依境界心起分别爱与不爱故境界者即上境界相也上虽境界相现不起分别此依境界复起爱染等念虽起爱染等念犹不执取故名为智二相续X相者由依智故生苦乐觉心相应不断故智者即上智相也上智相虽起爱染等念犹不系苦乐觉心此复依爱生乐依不爱生苦此一种心相应不忘故云相续三执取相者由依相续缘念住持苦乐心起着故相续缘念即上相续相也上相续相虽不忘苦乐犹不起着此复住苦深生厌离持乐甚生染着故名执取四计名字相者由依妄取分别假立名言相故妄取分别即上执取相也上执取相虽生执着犹不安立名言假相此复依妄取分别施设名言安立色相故云计名字相五起业相者由依名字造种种业故依于名字即上计名字相也上名字相虽施设名言犹不造业此复依名言寻伺取相造种种业故名起业相六业系苦相者由依业受报不自在故依业者即上起业相也上虽明业犹未显果此显依业受报流转三界心不自在故名业系苦相当知下总结三细六麤之相皆因无明不觉而现以显无明为染法之因染法即无明之相离无明则无三细六麤之相离染法则无无明之体所以楞伽云彼相则是过皆从心缚生妄想无所知于缘起妄想复次觉与不觉有二种相云何为二一者同相二者异相巳上觉与不觉二义皆以释竟此复明觉与不觉有二种相者因前云不生不灭与生灭和合非一X非异名为阿梨耶识上虽标非一非异此正显也非一即是异相非异即是同相以真妄名同相者谓真如随缘不变妄想成事体空故也又名异相者以真如不变随缘妄想体空成事故也即知真妄之体而言同真妄之用而名异也亦因向说觉与不觉染净乖然又说依觉故迷不离本觉若言其异云何依觉故迷若言其同云何染净不等又若定同定异皆无进脩之门何也同则凡圣一等欣厌都绝异则染净抗行迷悟永隔故以同异辨释以除斯迷同相者譬如种种瓦器皆同微尘性相如是无漏无明种种业幻皆同真如性相是故修多罗中依于此义说一切众生本来常住入于涅槃菩提之法非可脩相非可作相毕竟无得亦无色相可见而有见色相者唯是随染业幻所作非是智色不空之相以智相无可见故此显觉与不觉体性本同也如种种瓦器虽有无量差别究竟皆同微尘性相以离微尘无别有体故无漏无明业幻虽异其寔皆同真如性相以一切法因心成体故无漏即觉义无明即不觉义无漏种种业幻即智净相及不思议业相无明种种业幻即三细六麤之相此染净之相虽有无漏无明之异究竟皆归自性此自性中一相一味毕竟平等故云同也故引契经证成以明本来常住入X于涅槃菩提之法非可修相非可作相毕竟无得亦无色相可见言非可修相非可作相者以无漏即真如性相故无观智可修亦无佛道可作也言无色相可见者由无明即真如性相故无妄法可遣亦无色相可见所谓无明实性即佛性幻化空身即法身也既性相平等无相可见而又见色相者唯是随彼业幻所作妄有境界非是智色不空之性以其智相无可见故如般若云色即是空宁有智色之性可见也异相者如种种瓦器各各不同如是无漏无明随染幻差别性染幻差别故此显觉与不觉用相自别也亦如种种瓦器虽同微尘性相不妨随器而异无漏无明虽同真如性相不妨随染幻差别之性则有差别相现如无漏随智净相不思议相差别之性则有三身四智十力四无所畏十八不共三十七品助道法之异无明随三细六麤差别之相则有五阴六入十二处十八界三途六道二十五有之别固知体本是同因相有异若能除器观空同异俱泯复次生灭因缘者所谓众生依心意意识转故此义云何以依阿梨耶识说有无明不觉而起能见能现能取境界起念相续故说为意上明生灭门竟此正释生灭因缘灭因缘在下六种染心文中释此先明生因缘也明生因缘者即X释上不觉义三细六麤之缘起也然梨耶心体不守自性是生三细之因外妄境界动起识浪是生六麤之缘虽有麤细生妄因缘皆以梨耶心体为之依止六七二识以为枢纽故云依心意意识转故此义云何下征明依心意意识转也以依阿梨耶识说有无明正明依心转也由无明熏习真如成此梨耶即此梨耶与彼无明为依此即无明业相也由此无明业相不觉真如法一故能见能现能取境界起念相续此正明依意转也能见即能见相也能现即境界相也能取境界即智相也起念相续即相续相也虽有五相差别总在一念妄动而现故俱名为意意者即念相也然此五相即俱生我法二执及分别法执也不觉而起能见能现即俱生法执能取境界起念相续即分别法执及俱生我执也分别我执不列此者乃在下文意识中执取相所摄也故下六种染心文中八地巳前远离能取境界起念相续八地巳后远离不觉而起能见能现正符八识颂中不动地前才舍藏金刚道后异熟空地前舍藏正舍我爱执藏异熟识空正空俱生法执也问上说依觉有不觉由此不觉力故动彼心体令起灭和合方有梨耶业相等何故此中说依梨耶有无明乎答此中正意唯取真心随缘之义此随缘义难名目故或就未起说依真如有无明或约成就起巳说依梨耶有X无明然此二名方尽其义是故文中前后绮互言耳此意复有五种名云何为五一者名为业识谓无明力不觉心动故二者名为转识依于动心能见相故三者名为现识所谓能现一切境界犹如明镜现于色像现识亦尔随其五尘对至即现无有前后以一切时任运而起常在前故四者名为智识谓分别染净法故五者名为相续识以念相应不断故此五种名正释不觉而起能见能现能取境界起念相续也一者名为业识即不觉而起业相也明识不自起因无明妄动动则有苦故名为业前明业相此明识者以显识为能生相为所生今明生因故云识也又显相即是识非有二义识者了别义因谓相而起了别不然离缘无形识将何用总显心生法生法生心生前后文义互见矣下文四识皆准此释二者名为转识即能见相也由依心动转成能见若无无明心动则无能见相也三者名为现识即境界相也以依转识之故则境界妄现虽现一切境界犹不分别故喻如明镜现诸色相且镜中现相本无前后差别故云现识亦尔随其五尘对至即现无有前后所以无前后差别者以其现识任运而转常在前故四者名为智识即智相也以依现识所现境界起净染等念虽起分别任运微细故云为智五者相续识即相续相也X以依智识分别染净诸法复生苦乐觉心得长相续法尔不断故住持过去无量世等善恶之业令不失故复能成熟现在未来苦乐等报无差违故能令现在巳经之事忽然而念未来之事不觉妄虑是故三界虗伪唯心所作离心则无六尘境界此义云何以一切法皆从心起妄念而生一切分别即分别自心心不见心无相可得当知世间一切境界皆依众生无明妄心而得住持是故一切法如镜中相无体可得唯心虗妄以心生则种种法生心灭则种种法灭故上明五意行相此明五意功能也由心体中具无明业识熏习成种故能住持过去善恶等业住持者即摄持之义善恶等业即善恶种子也以此善恶种子恒常相续犹如瀑流故云令不失故由心体中具转识现识之故复能成熟现在未来苦乐等报由过去善业故感现在未来乐报由过去恶业故招现在未来苦报由业因不失故报亦无差违由心体中具智识之故能令现在巳经之事忽然而念由具相续识之故能令未来未经之事不觉妄动明过去之业现在未来之报以显三世因果之法不出自心也明巳经之事而念未经之事而思以显三世生灭之念亦不离于自心也故结显云三界虗伪唯心所作以一切法皆从妄念而生故名虗伪离心则无六尘境界故曰唯心既即X法是心所以分别者即分别自心也如楞严云自心取自心非幻成幻法若心不取了不可得不见者即不取也亦如楞严云不取无非幻非幻尚不生幻法云何立或云心既即法何不见心故曰无相可得当知下总结上意以令知诸法本无皆依无明妄心而立如镜中之相了无寔体故云心生则法生心灭则法灭此则心随熏动而言生心源还净而言灭若离染净之心而诸法何尝有生有灭耶问诸经论皆以三细目第八识且持业现果非余识所能此论何以皆名意耶答诸经论皆谓不生不灭与生灭和合名为阿赖耶识半分不生灭即名真相乃八识之体半分生灭即名业相非意而何且八识之体精而自明若非意为贴体无明绝无能见能现之事当知能见能现皆此意根之咎故此论以三细归于意根与诸经论何相违过亦因此意恒审第八见分为我故有五识心转因有五识取下尘影故有六识心转五识既转即熏八识相分六识既转即熏八识见相二分所以受熏持种积起果法无有断绝皆因意根执我之故若七识不执则五识六识不转既五识六识不转则无熏习见相二分之义既无熏习之义何得有受熏持种积起果法藏识异熟识之名耶故此论以受熏持种异熟归咎于意与诸经论亦不相违固知说三细即是明八识体中半分生灭何X尝离八识而有不觉能见能现耶复次言意识者即此相续识依诸凡夫取着转深计我我所种种妄执随事攀缘分别六尘名为意识亦名分离识又复说名分别事识此识依见爱烦恼增长义故此正释依意识转也此识依意得名故名依相续识取着转深随事攀缘名为意识相续识即意也此意依诸圣人恒审无我之理使念念成净令意识永不转故依诸凡夫恒审八识见分为我变带相分执为我所由内深入计着故外起种种妄执随事攀缘故六识心转此即执取相乃分别我执也又名分离识者以此第六识根境麤显恒常转变易改也又复名分别事识者以此识同五识缘境即取色声香味触尘若离五识即复分别五尘影事又能缘三世有质无质之法故名分别事识此识虽依意根而转犹依见爱烦恼故得增长见即八十八使见惑即名见一切住地爱即八十一品思惑即名欲爱住地色爱住地无色爱住地此四住地昏烦恼乱于心使聚缘内摇趣外奔逸故名增长依无明熏习所起识者非凡夫能知亦非二乘智慧所觉谓依菩萨从初正信发心观察若证法身得少分知乃至菩萨究竟地不能尽知唯佛穷了何以故是心从本巳来自性清净而有无明为无明所染有X其染心虽有染心而常恒不变是故此义唯佛能知所谓心性常无念故名为不变以不达一法界故心不相应忽然念起名为无明此重显无明所起之识唯佛穷了以发起下文灭因缘义无明熏习所起之识乃第八识一分不觉之义即意中业识也然无明熏习真如即真相业相和合名为阿赖耶识半分业相即名业识此即无明住地也非凡夫能知亦非二乘所觉者以二乘观智但能了烦恼四住地正以无明住地伏为涅槃故彼不能觉也从初正信发心观察犹未能知者以彼分别我法二执未断犹住凡位未能觉通诸佛境界也若证法身得少分知者以彼巳舍分别我法二执俱生二执渐伏渐断分证十种真如故随地增进得少分知乃至等觉犹未尽知者以彼有一障二愚尚未断尽故不能究竟而知唯佛五住究尽二障永灭故能穷了是心从本巳来下正明难知之旨以此心不变随缘故云自性清净而有无明然虽随缘其体不变故云虽有染心而常恒不变由是之故若以无明而窥不妨全体即真若以真常取证不妨体杂无明是故此义唯佛能知如胜鬘经云自性清净心难可了知彼心为烦恼亦难可了知乃至结云唯佛能知所谓心性下总释真妄二义心性常无念故名为不变结显真也由了真如法一故智与理如本无念相心X性常恒即名本觉以不达一法界故结显妄也由自心不觉妄随染缘以不达真如法一故则智与理违忽然念起故名无明染心者有六种云何为六一者执相应染依二乘解脱及信相应地远离故二者不断相应染依信相应地修学方便渐渐能舍得净心地究竟离故三者分别智相应染依具戒地渐离乃至无相方便地究竟离故四者现色不相应染依色自在地能离故五者能见心不相应染依心自在地能离故六者根本业不相应染依菩萨尽地得入如来地能离故不了一法界义者从信相应地观察学断入净心地随分得离乃至如来地能究竟离故巳上明生因缘竟此正释灭因缘也此中所灭者乃无明染因境界妄缘而能使因缘灭者是以真如内熏为因诸佛菩萨为缘也明灭因缘者即推明觉义三贤十圣及等觉菩萨所断麤细惑也既明前义乃合三细六麤之相理该九种此开六种者以六麤中后三种乃凡夫所离虽复名觉即是不觉故此不列亦依生因缘中意有五种及意识一种生灭对显故名为六一者执相应染即执取相也此执取相即分别我执在意识中起自心相分别计度执为寔我二乘解脱我执巳证真空故舍此相乃至菩萨十信巳圆发心观察以奢摩他观不起遍计执性故亦能离二者不断相应染即X相续相也此相续相即分别法执在意地中起自心相分别计度执为寔法从初正信乃至加行位中作法空观渐伏渐除入初地初心究竟离故净心地即初地也以入初地时六七二识皆转下品之智分别我法二执皆离所谓分别二障极喜无也三者分别智相应染即智相也此智相即俱生我执在意地中微细思量从二地至八地初心入生空真如数数除灭所谓无功用行我恒摧也具戒地即二地也无相方便地即八地也四者现色不相应染即境界相也此境界相即俱生法执在意地中任运起故九地菩萨纯入法空真如了法如幻得法自在方能离故五者能见心不相应染即能见相也此能见相亦名智障在意地中微细起故十地菩萨法空圆成修习毕功慈阴妙云覆涅槃海成就一切种智得心目在永得离故六者根本业不相应染即无明业相也此业相即俱生二执种子在意地中微细熏习异熟识体恒得住持至等觉后心金刚智起异熟识空一念相应慧断彼根本无明直入妙觉果海究竟离故不了一法界下总结成上意也由不了一法界故有此六种染心今从贤位依相似觉渐渐学断至十圣位随分觉离乃至入如来地方能究竟永灭固知因染心而安立圣位若离染心圣亦何有所谓圣名凡号总是虗声殊相劣形皆为幻色X言相应义者谓心念法异依染净差别而知相缘相同故不相应义者谓即心不觉常无别异不同知相缘相故此释前六染心中三种相应三种不相应义也相应义者虽心念法异而知相缘相同故心念者即智相相续相执取相也法者即三细中境界相也虽智相相续相执取相与境界相异不妨随彼境界染净而起爱与不爱苦乐觉心故曰知相缘相同故知相即心念也缘相即法也以明离缘无念故名相应不相应义者以依本觉一念不觉说名无明即此一念无明顿现三细绝无外境为缘故云不同前知相缘相同故如是辨明相应不相应者以显麤细之相也言相应者以心境相向能所对待故也故列六麤之中所以八地巳前皆能断尽不相应者惟约即心不觉顿现其相非有相待故也故名三细所以八地巳后至如来地始能断尽也又染心义者名为烦恼碍能障真如根本智故无明义者名为智碍能障世间自然业智故此义云何以依染心能见能现妄取境界违平等性故以一切法常静无有起相无明不觉妄与法违故不能得随顺世间一切境界种种知故因上明自性清净而有无明为无明所染有其染心此正释无明染心能障之义亦显离六种染心X无非断此二障证二种果也故唯识云由断续生烦恼障故证真解脱由断碍解所知障故得大菩提染心名烦恼碍者即见爱四住地烦恼能续分段生死障我空真如令涅槃之理永不现前故云能障真如根本智故根本智即涅槃也以自性涅槃本无生灭故名根本智无明名智碍者即无明住地能续变易生死障法空真如令菩提之智永不现前故曰能障世间自然业智故自然业智即菩提也以菩提智身虽现尘现剎皆是无作妙力自在成就故名世间自然业智此义云何下双征二义以依染心下释烦恼碍也以一切法下释智碍也由能见能现妄取境界即违真如无见无现无取平等法性故名烦恼碍以一切法常静无有起相即智境也因无明不觉妄自动故与彼常静之法互相乖违故名智碍下自释相违之意谓不能随顺世间一切境界种种知故诚谓不如实知真如法一故耳言智碍者非智有碍以无明碍智智用不显故名智碍问六种染心初一种属第六意识次五种皆属第七意根然断尽六种染心即入如来之地宁得但转六七二识五识八识不转耶答如唯识云分别俱生我法二执皆在六七二识中起自心相分别计度执为寔我寔法然我执即烦恼障法执即智障固知断此二障证二种果只尽六七二识也且菩萨修三大阿僧祇劫无X非转此六七二识修第一阿僧祇方入初地转六七二识下品智也脩第二阿僧祗入不动地转六七二识中品智也脩第三阿僧祇方尽等觉转六七二识上品智也然五识八识无法无人所缘性境能缘现量非因中转故云六七因中转五八果上圆以是之故生因缘中伹明意与意识灭因缘中但灭意意识中六种染心非无意也复次分别生灭相者有二种云何为二一者麁与心相应故二者细与心不相应故又麁中之麤凡夫境界麤中之细及细中之麁菩萨境界细中之细是佛境界此二种生灭依于无明熏习而有所谓依因依缘依因者不觉义故依缘者妄作境界义故若因灭则缘灭因灭故不相应心灭缘灭故相应心灭上虽明生灭因缘未曾简别生灭之相此正释明以摄凡圣境界麁相与心相应细相与心不相应解见上文言麁中之麤即六麁中后四相也凡夫依此执取寻言起业受报故名凡夫境界即觉此四相者亦名凡夫以不觉心源故麤中之细即六麤中前二相细中之麤即三细中后二相菩萨在三贤及八地以前离麤中之细八地以后了细中之麤故名菩萨境界细中之细即三细中之初无明业相离此相者入如来地故名是佛境界详明离此麤细之相巳解见六种染心文中此二种生灭下总结上意以明从因缘生灭也然诸法本自X无生依于无明熏习而有生灭所谓依因依缘依因者不觉义故以不觉为因而生三细之相依缘者妄作境界义故以境界为缘而长六麤之相如楞伽云不思议熏及不思议变是现识流注生住之因取种种尘及无始妄想熏是分别事识相生住之因彼经流注生即三细也相生即六麤也固知离无明则无三细生住之因灭境界则无六麤增长之缘故云因灭故不相应心灭缘灭故相应心灭亦如楞伽云若覆彼真寔种种不寔诸虗妄灭则一切根识灭是名相灭相续灭者相续所因灭则相续灭当知彼经言相灭即相应心灭相续灭即不相应心灭问曰若心灭者云何相续若相续者云何说究竟灭答曰所言灭者唯心相灭非心体灭如风依水而有动相若水灭者则风相断绝无所依止以水不灭风相相续唯风灭故动相随灭非是水灭无明亦尔依心体而动若心体灭者则众生断绝无所依止以体不灭心得相续唯痴灭故心相随灭非心智灭因上明因灭则缘灭因缘既灭则相应心与不相应心俱灭似乎断灭之相故此假设问答以显无明心相灭非心体智相灭也其中以水喻心体以风喻无明以动相喻三细六麤法喻自显如文可知大乘起信论捷要卷上X起信论捷要X卍XXX大乘起信论捷要卷下马鸣菩萨造真谛三藏译婆首那王子译语明庐山沙门正远註复次有四种法熏习义故染法净法起不断绝云何为四一者净法名为真如二者一切染因名为无明三者妄心名为业识四者妄境界所谓六尘熏习义者如世间衣服寔无于香若人以香而熏习故则有香气此亦如是真如净法寔无于染但以无明而熏习故则有染相无明染法寔无净业但以真如而熏习故则有净用上虽明生灭因缘若生无熏习义惑起即灭则何有长夜无明起轮回性若灭无熏习义智起即隐则何有恒脩无漏以满果觉故此列明四种熏习以显染净之法各无断绝一者净法熏习释前觉义及二净相乃至远离六种染心净法增长二者染因熏习三者妄心熏习释前不觉义三细增长四者妄境界熏习释前六麤染法增长所谓种生现现熏种种现不断是名因缘熏习之义法喻自明如文可知问染净对显何独净用只有一种X而染相反有三耶答由此染法自性差别仗托因缘故具说三虽净法对染以成熏义然其体用竟未曾别故明一也问染法净法互有熏义何以染法名相净法云用耶答染熏净者显真无相随熏现相又显妄法无体故但言相且此染法无反流之用故云相不言用也此约随流不觉义说释经中如来藏为恶习所熏等净熏染者虽是生灭门中真如欲约其体本来净故亦无熏义伹约体相以内熏故令成反染顺真之用故云用不言相也此约反流觉义而说释经中由有如来藏故能厌生死乐求涅槃也云何熏习起染法不断所谓以依真如法故有于无明以有无明染法因故即熏习真如以熏习故则有妄心以有妄心即熏习无明不了真如法故不觉念起现妄境界以有妄境界染法缘故即熏习妄心令其念着造种种业受于一切身心等苦此明染法熏习之义所谓以依真如法故说有无明即无明业相也以显妄无自体依真而立文显染净互熏之意若本抗行则不可熏故云依也既依真而立即复熏习真如以起能见相也故云以熏习真如法故则有妄心妄心即能见相然此妄心即是无明非别有体伹约一念初动说为无明复有熏习之力说为妄心故前云依于动心能见相故离动则无见也既依无明而有妄心即复熏X习无明以起境界相也故云以妄心熏习无明不了真如法一故不觉念起妄起境界然此境界非有实体但依妄想熏习无明而假施设故前云以依能见故境界妄现离明则无境界既依妄心而现境界即复熏习妄心以长六麤之相故云以有染法缘故熏习妄心令其念着造种种业受于一切身心等苦令其念着即智相相续相执取相计名字相也造种种业即起业相也受于一切身心等苦即业系苦相也然无明熏真如生三世者即由心生故种种法生也境界为缘长六麤爱染苦乐等心者即由法生故种种心生也固知从细至麤心法互熏以成染相诚谓交妄发生递相为种也此妄境界熏习义则有二种云何为二一者增长念熏习二者增长取熏习妄心熏习义有二种云何为二一者业识根本熏习能受阿罗汉辟支佛一切菩萨生灭苦故二者增长分别事识熏习能受凡夫业系苦故无明熏习义有二种云何为二一者根本熏习以能成就业识义故二者所起见爱熏习以能成就分别事识义故上总明染法熏习从细至麤此别明熏习从麤至细文旨互陈以尽其义妄境界熏习义有二种者即别明前文以有妄境界染法缘故即熏习妄心等一者增长念熏习即意地中熏习分别爱与不X爱生苦乐等觉心使智相相续相无有断绝二者增长取熏习即意识中熏习心起执着妄立名言令执取相计名字等相无有尽期妄心熏习义有二种者即别明上文以有妄心即熏习无明等一者业识根本熏习乃八识半分业相即前五意中业识也由彼资熏住地无明长流注生灭令此三圣受变易身微苦不绝此业识根本即无明住地由彼熏习能起转现二相此非罗汉辟支佛所断故逐彼转且菩萨八地巳后渐伏此无明至等觉后心方能断尽故知等觉巳前皆依此无明而转也二者增长分别事识熏习即意识中资熏四住烦恼长相生灭能令凡夫受分段身恒无断绝增长者对前根本而言由此分别识心资熏烦恼执取起业故感凡夫业系苦相无明熏习义有二种者即别明前文以有无明染法因故即熏习真如等一者根本熏习即根本无明熏习真如成就业识之义如前云依不觉故说名为业然真如其体虽净不妨随受无明熏习以成染用所谓不思议熏及不思议变也二者所起见爱熏习即依根本无明起见爱烦恼熏习业识复能成就分别事识如前云此识依见爱烦恼增长义故所以第六意识一切染位心所皆得相应问一切凡夫二苦皆具此中何独以凡夫惟受业系苦耶答一切凡夫虽具二苦此独以业系苦而目者但约麤细觉X与不觉而言也三乘圣人由超分段生死巳离麤苦故伹与微苦相应凡夫虽有细苦以被麤苦所盖都未觉知由是不说然非无有细苦也云何熏习起净法不断所谓以有真如法故能熏习无明以熏习因缘力故则令妄心厌生死苦乐求涅槃以此妄心有厌求因缘故即熏习真如自信巳性知心妄动无前境界脩远离法以如实知无前境界故种种方便起随顺行不取不念乃至久远熏习力故无明则灭以无明灭故心无有起以无起故境界随灭以因缘俱灭故心相皆尽名得涅槃成自然业此总明净法熏习之义所谓以有真如法故能熏习无明此即熏灭业相也正翻前染熏习中以依真如法故有于无明前显妄无自体故言以依真如而有无明此显真有净用故云真如能熏习无明以真如为内因熏习之力则令妄心厌生死苦乐求涅槃此即熏灭能见相也正翻前染熏习中以有无明染法因故熏习真如则有妄心因无明熏长妄心趣生死苦障蔽涅槃此既以真如熏习无明则妄心渐灭净用日兴故厌生死乐求涅槃以此妄心有厌求之因缘即熏真如自信巳性知心妄动无前境界此即熏灭境界相也即翻前染熏习中以有妄心即熏习无明不了真如法一故不觉念起妄现境界故知境界本空由不觉念起妄现似有此既以厌求之因熏习真如则信巳性X本来清净元无妄念念相若离诸法何有故脩远离法行以净尘想以如实知下详明脩远离法也以如实知真如性中无妄境界即依此起种种方便称真如法随顺而脩不取不念此即三资粮位以三贤位依相似觉不取所取能念自空正谓虽念无有能念可念是名随顺乃至久远熏习力故无明则灭由历三阿僧祇以至等觉后心一念相应慧断彼无明所谓若离于念名为得入然无明灭故心无有起即业相灭则无能见之相心即能见也由能见故境界妄现既能见不起境界相灭三细既灭则六麤之相无缘可附矣由三细六麤之相了不可得故名得大涅槃成自然业自然业即菩提也妄心熏习义有二种云何为二一者分别事识熏习依诸凡夫二乘人等厌生死苦随力所能以渐趣向无上道故二者意熏习谓诸菩萨发心勇勐速趣涅槃故真如熏习义有二种云何为二一者自体相熏习二者用熏习自体相熏习者从无始世来具无漏法备有不思议业作境界之性依此二义恒常熏习以有力故能令众生厌生死苦乐求涅槃自信巳身有真如法发心脩行上总明净法熏习从内至外此别明熏习从外至内文旨互显曲尽其义妄心熏习义有二种者即别释前文以此妄心有厌求因缘即熏习真如等X正翻前染熏习中业识根本熏习与增长分别事识熏习也一者分别事识熏习即第六意识作生空观熏习无我之法舍执取相故云依诸凡夫二乘人等厌生死苦随力所能以渐趣向无上道故由二乘观智不了法空故有生死可厌随巳智力取证有余涅槃或能回心趣向无上觉道犹与根本识体甚相悬远故云渐向无上觉道即菩提也二者意熏习意者通摄前五种意也即第七识恒思无我净法熏转八识体中业转现相及智相相续相以成法空真如故云依诸菩萨发心勇勐速趣涅槃此诸菩萨即证发心由行深智慧勇悍进趣了法如幻与无生理冥然符合故云速趣前言无上道此言涅槃文旨互显非是向无上道而不趣涅槃趣涅槃而不向无上道也真如熏习义有二种者即别释上文所谓以有真如法故能熏习无明正翻前染熏习中根本熏习与所起见爱熏习也一者自体相熏习先明体相之义谓从无始世来具无漏法者以明真如性中具足净法即示真空之体谓备有不思议业作境界之性即明不空之相言不思议者以自性之法作胜境界现大光明徧照法界非心思可能拟议亦非观智可能测度也依此二义下正明熏习之义然此体相为内净因恒常熏习以起净用由净用力故能厌生死乐求涅槃又云自信巳身有真如法发心脩行X者正明如实脩行之意若但厌生死求涅槃犹落二乘境界由自信巳身具有真如法故即不向外驰求始能从此直入诸佛境界也问前意熏习巳明菩萨发心勇勐速趣涅槃此真如熏习亦言能令众生厌生死苦乐求涅槃似非重乎答熏习有二一本熏二新熏也明真如熏习无明即此体相内熏令成净业故厌生死乐涅槃即本熏也明意熏习真如即借此净用反熏真如增其势力故使进趣涅槃即新熏也一本一新故不重也问曰若如是义者一切众生悉有真如等皆熏习云何有信无信无量前后差别皆应一时自知有真如法勤脩方便等入涅槃答曰真如本一而有无量无边无明从本巳来自性差别厚薄不同故过恒河沙等上烦恼依无明起差别我见爱染烦恼依无明起差别如是一切烦恼依于无明所起前后无量差别唯如来能知故巳上明内因熏习之体竟此设问答以明必假外缘熏习之用始能渐断二障证二种果若如是义者指上真如自体相内因熏习之义此真如体相在圣不增处凡不减既一切众生悉具真如体相等皆熏习勤脩方便同入涅槃何以有信无信无量前后差别不知真如本同因障有别谓真如本一而有无量无边无明即所知障过恒河沙等上烦恼即尘沙惑我见爱染烦恼即见思二惑此三X种惑总明烦恼障此障因所知而起故云依无明起差别既有此二障厚薄差殊不同真如一体平等故有信者不信者前后之别也如是二障唯佛能知欲断此障必仗诸佛菩萨以为外缘开导始能断尽证真解脱及大菩提也又诸佛法有因有缘因缘具足乃得成办如木中火性是火正因若无人知不假方便能自烧木无有是处众生亦尔虽有正因熏习之力若不遇诸佛菩萨善知识等以之为缘能自断烦恼入涅槃者则无是处若虽有外缘之力而内净法未有熏习力者亦不能究竟厌生死苦乐求涅槃若因缘具足者所谓自有熏习之力又为诸佛菩萨等慈悲愿护故能起厌苦之心信有涅槃脩习善根以脩善根成熟故则值诸佛菩萨示教利喜乃能趣进向涅槃道因上明一切烦恼唯如来能知故此引喻显明必假诸佛菩萨以之为缘乃得成办然佛法正因如木中火性佛法净缘如假钻烧方便始能火出木尽若无方便纵有火性能自烧木无有是处众生虽具真如正因而被无明烦恼所障若不假诸佛菩萨以为开导能自断烦恼入涅槃则无是处如涅槃经云具三种因始能入佛法海中一者正因二者缘因三者了因正因者即此真如内因熏习缘因者即此诸佛菩萨为开导缘了因者由内有正因外有助缘依此因缘断尽烦恼了达无明究X竟无余涅槃圆满无上菩提故名了也巳上明有正因若无诸佛菩萨以为外缘不能自断烦恼进趣涅槃若虽有外缘之力下明纵有诸佛菩萨以为外缘而内因不熏亦不能厌生死苦乐求涅槃必以因缘具足内外熏脩始可超出凡笼而入圣域矣若因缘具足下以显正因缘因了因等皆成就方能进趣向涅槃道所谓自有熏习之力即正因也又为诸佛慈悲愿护故即缘因也由具此二因故能起厌苦之心信有涅槃脩习善根乃至进趣向涅槃道即了因也问如来等示众生何以初脩善根者伹荷愿护必待善根成熟者诸佛示教利喜答诸佛无别因众生心镜净不净之异故诸佛影像似有现与不现以众生初发心时分别未忘故不能亲值诸佛而诸佛不舍众生故以慈悲护念众生既发心巳渐入三贤十圣分别二执渐伏渐断与真如理渐相符合故亲值诸佛示教利喜也用熏习者即是众生外缘之力如是外缘有无量义略说二种云何为二一者差别缘二者平等缘此正释前二者用熏习然诸佛菩萨为众生外缘之力随类普现作诸佛事虽有无量总其始末不出此二种也差别缘者就行人根性所见所闻自有迟速无量受道之别平等缘者即行人在正受中所见所闻无差别故当知诸佛无别因行人根X性而有异也差别缘者此人依于诸佛菩萨等从初发意始求道时乃至得佛于中若见若念或为眷属父母诸亲或为给使或为知友或为冤家或起四摄乃至一切所作无量行缘以起大悲熏习之力能令众生增长善根若见若闻得利益故此缘有二种云何为二一者近缘速得度故二者远缘久远得度故是近远二缘分别复有二种云何为二一者增长行缘二者受道缘此明行人依诸佛菩萨发心求道之始乃至成佛之终其中或见佛色相或闻佛音声以为外缘熏习或如世尊现父母为罗睺罗外缘熏习或如世尊为耶输陀罗与阿难陈那等诸亲眷属为外缘熏习或如世尊因中为阿私仙採薪汲水为给使外缘熏习或如岩头雪峰云岩道吾以为知友外缘熏习或如提婆达多与释迦世尊世为冤家外缘熏习或布施爱语利行同事外缘熏习其中或顺或逆无量行缘总以大悲之力使一切有情增长善根得利益故然此无量行缘或如文殊化导龙女疾成正觉速得度故或如世尊示教诸大弟子从大通智胜佛发大乘之因乃至灵山会上得一乘之果久远得度故此得度之缘不出二种一者增长行缘即令行人从初正信至法身位广行万行使善根增长故二者受道缘亦令行人从始X至终倍倍增进大法眼藏故然增长行缘令脩行者即真明俗于事无碍以具福足受道缘者令脩行者即俗明真于理无违以具慧足既理事圆融福慧两脩始能于中不遭岐径则诸佛菩萨利生之恩何能报哉平等缘者一切诸佛菩萨皆愿度脱一切众生自然熏习常恒不舍以同体智力故随应见闻而现作业所谓众生依于三昧乃得平等见诸佛故此显同体即智之悲恒得熏习众生外缘之力然诸佛菩萨于本大愿不令一众生不入无余涅槃故恒值众生见闻现不思议业于彼熏习此不思议业虽无差别必于行人住正定中始见平等诚谓以无别心合无分别理也此体用熏习分别复有二种云何为二一者未相应谓凡夫二乘初发意菩萨等以意意识熏习依信力故而能脩行未得无分别心与体相应故未得自在业脩行与用相应故二者巳相应谓法身菩萨得无分别心与诸佛智用相应唯依法力自然脩行熏习真如灭无明故巳上别明体用竟此总显体用相应不相应二种之义者以简别三贤十圣所见之不同也亦明贤位所见者是差别之缘圣位所见者乃平等缘也一未相应者以凡夫二乘不离心意意识故不能契合无分别之理且信位菩萨以至四加行等但X依信力而脩不能转六七二识虽渐伏分别二执犹未能断故不与无分别之理相应既与体不相应则用自相乖殊以贤位菩萨脩行六度犹属有为行相宁得与自在业用相应也以其与体不相应故于诸佛法身不能同证与用不相应故不能尽见诸佛报身色相庄严也二相应者谓地上菩萨巳转六七二识断尽分别二执故与无分别之理相应理既相应用亦宜然以其唯依法力自然脩行熏习真如灭无明故八地巳后心法自在故与体用相应纵八地巳前虽心法未得自在由以妙观察智入双空观渐断俱生二执分证真如故亦与体用相应复次染法从无始巳来熏习不断乃至得佛后则有断净法熏习则无有断尽于未来此义云何以真如法常熏习故妄心则灭法身显现起用熏习故无有断此总简别染净熏习之义以显妄法可断而净相常住也此染法因迷而有因悟而灭故众生界中因果照然至诸佛位中宛若空花故云乃至得佛后则有断净心熏习不因迷悟而现有无故无可断以真如净体恒常熏习在因位中令妄心灭法身显现在果位中即依法身起用熏习现报化二身尽未来际利乐有情故无断绝复次真如自体相者一切凡夫声闻缘觉菩萨诸佛X无有增减非前际生非后际灭毕竟常恒从本巳来自性满足一切功德所谓自体有大智慧光明义故徧照法界义故真实识知义故自性清净心义故常乐我净义故清凉不变自在义故具足如是过于恒沙不离不断不异不思议佛法乃至满足无有所少义故名为如来藏亦名如来法身此正释立义分中体大相大以尽解释分中显示正义也亦详明上文真如自体相内因熏习之义谓一切凡夫者即六凡也声闻缘觉菩萨诸佛即四圣也明此真如自体在凡圣法中无有增减也非前际生下正明不增减之意谓诸法随凡染而生法性不生诸法随圣智而灭法性不灭既无前后生灭则超凡圣之量毕竟平等常住一心此即真如自体也从本巳来下正明真如自相也以体外无相故云自性满足一切功德所谓下详明一切功德有大智慧光明义故徧照法界义故即般若德也梵语般若此云智慧对愚痴晦昧而言故云智慧光明以其智有决择之功慧有照了之用故名遍照法界真实识知义故自性清净心义故即法身德也真实识知即无垢识以了法即如故云真实此自性心在缠不染故云清净如楞严云二者无始菩萨涅槃元清净体则汝今者识精元明固知菩提涅槃之体即法身也识精元明即真实识知也常乐我净义故清凉不变自在义故即X解脱德也解脱即涅槃涅槃具常乐我净四种妙净之德常谓穷三际而不改乐谓在众苦而不干我谓处六道而不拘净谓历九相而不染涅槃对烦恼而言烦恼昏扰于心不得清凉依业受报不自在故既证涅槃出烦恼障心自清凉故云清凉不变既出烦恼障即不依业受报故名自在义故具足如是下总显真如之德过于数量也不离者随举一德全摄真性不断者非前际生非后际灭不异者真如即德德即真如不思议者即一性而有多义即多义而全一性不可以定量心行处灭言语道断也佛法者佛即觉意明上诸功德尽是本觉之法故如金刚云一切法皆是佛法名为如来藏下结归体相二义如来藏结归相大如来法身结归体大也由是真如具足法身般若解脱三德熏习众生故能舍烦恼障证真解脱断所知障证大般若二障巳尽二空不生直至菩提归无所得圆证法身不然徒脩旷劫终无成就譬如以砂作饭终非本也问曰上说真如其体平等离一切相云何复说体有如是种种功德答曰虽实有此诸功德义而无差别之相等同一味唯一真如此义云何以无分别离分别相是故无二复以何义得说差别以依业识生灭相示此云何示以一切法本来唯心实无于念而有妄心不觉起念见诸境界故说无明心性不起即是X大智慧光明义故若心起见则有不见之相心性离见即是遍照法界义故若心有动非真识知无有自性非常非乐非我非净热恼衰变则不自在乃至具有过恒沙等妄染之义对此义故心性无动则有过恒沙等诸净功德相义示现若心有起更见前法可念者则有所少如是净法无量功德即见一心更无所念是故满足名为法身如来之藏此问答处通前体相以明本来一如无有增减以为上章註脚然诸功德非别有体称性而现故云等同一味唯一真如此义下征释唯一真如之意以无分别心则无心法八五十一心所法之异以无分别相则无色法十一及有表无表有质无质之别由色心双泯是故无二复以何义下明差别之义以显真本无异对妄而立由对无明业相说大智慧光明故对能见相说遍照法界故对境界相说过恒沙等诸净功德相义示现故知因此三相而有差别之名如摩尼珠随方各现非是摩尼实有五色若心有起下结显名如来藏法身之意亦对妄念不遍而言以妄念起时便念前法既有前法可念则念此遗彼故不周遍则有所少对此义故以显离念相者等虗空界虽具净法无量功德即是一心更无所念是故满足由满足故名为如来藏由一心周遍故名为如来法身复次真如用者所谓诸佛如来本在因地发大慈悲X脩诸波罗蜜摄化众生立大誓愿尽欲度脱等众生界亦不限劫数尽于未来以取一切众生如巳身故而亦不取众生相此以何义谓如实知一切众生及与巳身真如平等无别异故以有如是大方便智除灭无明见本法身自然而有不思议业种种之用即与真如等遍一切处又亦无有用相可得何以故谓诸佛如来唯是法身智相之身第一义谛无有世谛境界离于施作伹随众生见闻得益故说为用此释立义分中用大也亦详明上文诸佛菩萨依真如用为众生外缘熏习之力所谓诸佛下以明因地本行悲心也立大誓愿下以明因地本愿深心也而亦不取众生相以明正觉智心也此以何义下征释智心不取众生相之意以不取众生相者由如实知生佛平等体无别故即以此平等大智于自利中除灭无明见本法身复以此智等觉一切有情现不思议种种之用然此用相不离本体体既无为故亦无有用相可得何以故下征明无用相可得之意以诸佛虽现种种身不动真实际虽说种种法常住无言理故云唯是法身智相之身第一义谛离于施作此即照而常寂也虽真理妙智本来常寂不妨随机而应益用无边故云伹随众生见闻得益故说为用此即寂而常照也由照而常寂故无量为一由寂而常照故一为无量诚谓随缘赴感靡不周而恒处此菩提座X此用有二种云何为二一者依分别事识凡夫二乘心所见者名为应身以不知转识现故见从外来取色分齐不能尽知故二者依于业识谓诸菩萨从初发意乃至菩萨究竟地心所见者名为报身身有无量色色有无量相相有无量好所住依果亦有无量种种庄严随所示现即有无边不可穷尽离分齐相随其所应常能住持不毁不失如是功德皆因诸波罗蜜等无漏行熏及不思议熏之所成就具足无量乐相故说为报又为凡夫所见者是其麤色随于六道各见不同种种异类非受乐相故说为应一者凡夫二乘心所见者名为应身即化身也由凡夫二乘分别未忘但见化身麤相不见报身微妙庄严故云依分别事识由依分别事识不能了境即心见佛应身唯从外来故以色相取以音声求不达诸相非相即见如来故云取色分齐不能尽知不能尽知者不知色如其心无分齐故由不了此但见分齐故不尽也二者谓诸菩萨等心所见者名为报身从初正信至资粮位虽转识未空由作法空观智能观真如无相之理故得微见平等报身及地上菩萨纯入无相观智分证真如故见报身地地增胜乃至等觉见佛最胜之身犹如纱笼见月此皆业识未尽故云依于业识若尽此识则无色相可见身有无量色下释明报身之义然此正报依报无量庄严皆平等性智所现故无X分齐随其所应此指地受用身而言即自受用不离此境故云常能住持不毁不失所以华严云无一法不是毗卢遮那佛无一尘不是华藏世界海如是功德皆因十度深行所熏及本觉不思议熏由此二因乐相圆备故说为报又为凡夫下释明报身之义此三类化身由成所作智而现随众生根性所见不同非自受用圆具乐相即炉炭濩汤等处无不应机说法故名为应问诸佛现身何故云依众生心识耶答如瑜伽唯识等论以诸佛悲智之力为增上缘众生机感种子为亲因缘托佛本质上自心变现影相故云在自识中所谓众生心内诸佛时时解脱也复次初发意菩萨等所见者以深信真如法故少分而见知彼色相庄严等事无来无去离于分齐唯依心现不离真如然此菩萨犹自分别以未入法身位故若得净心所见微玅其用转胜乃至菩萨地尽见之究竟若离业识则无见相以诸佛法身无有彼此色相迭相见故此申明依于业识谓诸菩萨所见报身之义从初信位至四加行由以真如三昧深信诸法不离真如故知色相庄严等事皆由现识处现无有来去分齐之相虽信诸法即心犹未觉断分别事识故少分而见以其异生性障未除未入净心地故前文所谓相似觉也地上菩萨巳觉断分别二执分X证十种真如故所见微妙其用转胜犹不能尽其边际以其业识未空前文所谓随分觉也至于等觉菩萨始见究竟以业识将尽故无隔碍前文所谓究竟觉也若离业识下即报身以明法身然依业识故有转现二相若离无明业识则无此相唯一真如犹空合空若水投水事事无碍法法平等故无色相迭相见故楞严所谓见犹离见见不能及也问曰若诸佛法身离于色相者云何能现色相答曰即此法身是色体故能现于色所谓从本巳来色心不二以色性即智故色体无形说名智身以智性即色故说名法身遍一切处所现之色无有分齐随心能示十方世界无量菩萨无量报身无量庄严各各差别皆无分齐而不相妨此非心识分别能知以真如自在用义故此问答中正显佛真法身犹若虗空应物现形如水中月意谓法身无相即无现身说法等事云何而能从无相中现诸色相不知虗空体非群相而能容群相发挥法身体非色相而能现诸色相以其法身真理即诸法之体故所谓色心不二下正明法身真理即诸法之体也以色无自性全色之性即是智故色既即智说为智身智即心也智无别体全智之体即是色故智既即色说名法身遍一切处法身既遍依法身所现报身亦无分齐故X十方世界所现正报依报彼此色相不相妨碍如是功德以出心识之表唯依智性所现故云此非心识分别能知以真如自在用义故复次显示从生灭门即入真如门所谓推求五阴色之与心六尘境界毕竟无念以心无形相十方求之终不可得如人迷故谓东为西方实不转众生亦尔无明迷故谓心为念心实不动若能观察知心无念即得随顺入真如门故此顿示入实方便显生灭真如二门不相离故上觉义从凡至圣渐次脩习故列相似随分诸觉此令直入法身境界不历阶级故名即入且一切众生常居生死以其妄执身心认为实有此示灭妄归真故令观察五蕴皆空又云色之与心别释五阴也色者即色蕴色有十一法即五根六尘此据有情色身单指五根也心者即受想行识四蕴心王有八心所有五十一也六尘境界者即上色心所缘尘境也由观察之故了内身外境皆无自相毕竟无念念通能所故独以心念推求终不可得能现之心既不可得所现蕴法岂得存乎不伹觉迷迷灭觉不生迷纵未歇狂亦何遗失故喻如迷方者方实不转迷心者心实不动若能如是观察了无迷悟即能顿入真如境界也对治邪执者一切邪执皆依我见若离于我则无邪执是我见有二种云何为二一者人我见二者法我X见此正释前标文中二者对治邪执由不了真如缘起之相即迷理随情起二种执此二种执皆依我见而立以不达无我之法本自一如妄起能见境界之相遂成法执由法执故复生分别故成我执人我见者依诸凡夫说有五种我执虽有五种皆就初学大乘者执教执理而言非同有情执有为相也云何为五一者闻脩多罗说如来法身毕竟寂寞犹如虗空以不知为破着故即谓虗空是如来性云何对治明虗空相是其妄法体无不实以对色故有是可见相令心生灭以一切色法本来是心实无外色若无色者则无虗空之相所谓一切境界唯心妄起故有若心离于妄动则一切境界灭唯一真心无所不遍此谓如来广大性智究竟之义非如虗空相故此辨明法身德也举契经者以显论主所明之义不越如来本旨也前云离念相者等虗空界无所不遍即是如来平等法身故引经证云如来法身毕竟寂寞犹如虗空明法身之理犹如虗空以显法身无相欲破凡夫固执五阴身心以为实色恐不解此误执法身实是虗空等相故示中道对治以除妄执先观虗空无有实体但因色显若离于色则无空相所谓一切境界唯心妄起故有此正令不着于假也虽妄法本无真性不灭故云则一X切境界灭唯一真心无所不遍此正令不着于空也既空假不着有无双遣方是如来广大性智究竟之义宁以虗空妄相而例哉二者闻脩多罗说世间诸法毕竟体空乃至涅槃真如之法亦毕竟空本来自空离一切相以不知为破着故即谓真如涅槃之性唯是其空云何对治明真如法身自体不空具足无量性功德故此辨明解脱德也因上云一切众生本来常住入于涅槃非可脩相非可作相毕竟无见亦无色相可取故引经证云世间诸法毕竟体空乃至涅槃真如之法亦毕竟空此显世出世法当体真空离于染净之相以破凡夫厌生死求涅槃之执恐不悟此谬执涅槃以为断空之相故示假观对治以显真如自体如实不空具足无量称性功德毋使以断灭之空而解焉三者闻脩多罗说如来之藏无有增减体备一切功德之法以不解故即谓如来之藏有色心法自相差别云何对治以唯依真如义说故因生灭染义示现说差别故此辨般若德也一切功德之相即菩提之智用由上云自体相熏习者从无始来具无漏法备有不思议业作境界性故引经证云如来藏无有增减体备一切功德之法明如来藏具足一切功德者以破凡夫断灭之见恐不解故执一切妙用境界X谬为色心等相故示空义对治以明真如体中如实皆空但因生灭染义而说差别如上云对无明故说大智慧等四者闻脩多罗说一切世间生死染法皆依如来藏而有一切诸法不离真如以不解故谓如来藏自体具有一切世间生死等法云何对治以如来藏从本巳来唯有过恒沙等诸净功德不离不断不异真如义故以过恒沙等烦恼染法唯是妄有性自本无从无始世来未曾与如来藏相应故若如来藏体有妄法而使证会永息妄者无有是处此辨凡夫妄法本自空寂也由上云一切妄念不离本觉又云三界虗伪唯心所作故引经证云一切世间生死染法皆依如来藏而有一切诸法不离真如此明妄性无体依真而立以破凡夫离染求净之执恐不解此执如来藏实有生死染法故示如实空义以为对治明如来藏满足净法等同一味毕竟常住不异真如则诸染法与如来藏本不相应宁执生死染法即如来藏耶五者闻脩多罗说依如来藏故有生死依如来藏故得涅槃以不解故谓众生有始以见始故复谓如来所得涅槃有其终尽还作众生云何对治以如来藏无前际故无明之相亦无有始若说三界外更有众生始起者即是外道经说又如来藏无有后际诸佛所得涅槃与之相应则无后际故X此辨明外道所执之法本自无也执生死有始涅槃有终即外道也由上云心生灭者依如来藏所谓不生不灭与生灭和合名为阿梨耶识此识有二种义一者觉义二者不觉义觉义即依如来藏得涅槃不觉义即依如来藏有生死故引经证云依如来藏故有生死依如来藏故得涅槃此显生死涅槃本来平等以破凡夫断妄求真之执恐不解此执如来藏有生死之始涅槃之终故示空义以为对治显如来藏无有增减非前际生非后际灭既无生灭等相岂得执如来藏有生死涅槃也然此五种对治前三种明不可谬执诸佛所证自性三德第四种明无凡夫妄法第五种遣除外道之见总明凡法圣法正见邪见皆如来藏本无起灭由众生我执不忘故有凡圣正邪之别若我见空寂则生死涅槃本自平等诸佛外道元无二相故圆觉云有性无性齐成佛道菩萨外道所成就法同是菩提法我见者依二乘钝根故如来但为说人无我以说不究竟见有五阴生灭之法怖畏生死妄取涅槃云何对治以五阴法自性不生则无有灭本来涅槃故因上熏习文中厌生死苦乐求涅槃恐不解此故此标出以令对治且二乘人但闻如来说人无我未闻说法无我由彼不能了达法空真如故实见有五阴身心怖畏生死妄取涅槃不知伏我爱根X为涅槃相别憎生死名不解脱故示法空真如以为对治以令觉五阴当体真空元无生灭本来自性涅槃故复次究竟离妄执者当知染法净法皆悉相待无有自相可说是故一切法从本巳来非色非心非智非识非有非无毕竟不可说相而有言说者当知如来善巧方便假以言说引导众生其旨趣者皆为离念归于真如以念一切法令心生灭不入实智故上虽明对治伹据病状随病设药对空说有对有谈空以净除染以智遣识不名究竟此显染净之法皆无自相故心色皆非智识俱遣有无双泯离名字言说等相始为究竟而有言说者下正释疑也恐谓既无言说等相何得如来以种种因缘譬喻言辞广说诸法不知皆是如来方便导引众生以除妄念令归真如无使于一切法中令心生灭不入真如实智故其实真如性中离名字言说等相毕竟无能说所说能念所念也上立义分中一者法二者义法即众生心以此心摄世出世间法也义复有三一者体大二者相大三者用大虽立法义总显所乘之心也复立能乘之人故曰一切诸佛本所乘故一切菩萨皆乘此法到如来地故所以解释分中立定三科以释此意从显示正义以一心法开真如生灭二门至明染熏习有断净法不断止总释一者法也从明体X相用熏习至对治邪执止以解二者义也后文分别发趣道相正释一切诸佛本所乘故一切菩萨皆乘此法到如来地故则知前后文旨互相释成绝无漏落覧者于此不可不深识之分别发趣道相者谓一切诸佛所证之道一切菩萨发心脩行趣向义故略说发心有三种云何为三一者信成就发心二者解行发心三者证发心此释前标文中三者分别发趣道相正明因缘分中三者为令善根成熟众生于摩诃衍法堪任不退信故四者为令善根微少众生脩习信心故欲明菩萨发心趣向佛所证道种类不同故名分别发心与行各有分位故云相也诸佛所证之道即谓一切诸佛本所乘故一切菩萨发心趣向即谓一切菩萨皆乘此法到如来地故一信成就发心者即十信行满发心进入十住位也二解行发心者即十住位中能解法空顺行十度发心趣入回向也三证发心者即从初地至十地也前二相似发心后一真寔发心故名证也信成就发心者依何等人脩何等行得信成就堪能发心所谓依不定聚众生有熏习善根力故信业果报能起十善厌生死苦欲求无上菩提得值诸佛亲承供养脩行信心经一万劫信心成就故诸佛菩萨教令发心或以大悲故能自发心或因正法欲灭以护法因缘故能自发心如是信心成就得发心者入X正定聚毕竟不退名住如来种中正因相应此明信位巳前必依何等人脩何等法始得十信圆满堪能发心所谓依不定聚众生者正明所依人也不定聚者以其未入信位欲求大果而心未决或进或退也有熏习下正明脩何等法也此众生虽未入正定聚犹有闻慧而熏及本觉内熏并依多劫善根之力故能深信业果行诸善法即脩福也复厌生死苦因欲求无上道果即脩慧也由福慧双脩故值诸佛供养脩行信心信位有十谓信进念定慧施戒护舍愿也然使十信成就必脩行一万劫始得圆满如本业经云是信相菩萨脩十千劫行十戒法当出十信心入初住位由十信圆满诸佛菩萨教令发心以趣住行向位菩萨发心不为自求或以大悲拔众生苦故能自发心或为诸佛慧命使不断绝以护法因缘而自发心此二种发心即上求佛道下利众生也既能如是发大乘心故入正定趣中毕竟不堕二乘境界唯住如来种中正因相应正定聚者以不受诸受能聚无漏净法也又此位中正与如来种中阴信冥通故名正因若有众生善根微少久远巳来烦恼深厚虽值于佛亦得供养然起人天种子或起二乘种子设有求大乘者根则不定若进若退或有供养诸佛未经一万劫于中遇缘亦有发心所谓见佛色相而发其心或X因供养众僧而发其心或因一乘之人教令发心或学他发心如是等发心悉皆不定遇恶因缘或便退失堕二乘地巳上明善根成熟众生竟此正释善根微少众生也然此微少善根众生由无量劫烦恼业重少脩福德虽值诸佛供养于一乘种子未能深入若退若失故起人天二乘种子总在脩行未经一万劫善根未深之故其中或过因缘亦能发心无非依事依人自悲智愿未起故堕二乘地也然使此等善根微少者不至堕失脩行信心皆在下文脩习信心分中明复次信成就发心者发何等心略说三种云何为三一者直心正念真如法故二者深心乐集一切诸善行故三者大悲心欲拔一切众生苦故上虽明信成就发心未明发何等心至此显明以尽其义真如法者即菩提涅槃元清净体乃自利万行之本利他悲愿之源以如是义故先正念真如直心者即不落有无唯以中道正念直入真如三昧以此三昧始能冥合真如之理也既悟毗卢法界须修普贤行门故又发深心乐集一切诸善行故然无量功德无量庄严必以深心历三阿僧祇唯进无退方能积集也既理事圆融自利巳毕当兴同体之悲以觉有情故又发大悲心行无缘慈使一切有情离一切苦得究竟乐也然真如性X体备具相用既以直心正念真如之体即称真如自相以起深心乐集一切诸善行故复称真如之用兴大悲心普利有情固知自利利他不出真如体相用也此三种心初一心名离相行即如实空义次二心名随相行即如实不空义若但知初心只悟法身真理而报化二身不得圆满若只明次二心皆属有为功行必圆悟三心则三身圆证不然单空偏有终落小乘断空凡夫有为境界也问曰上说法界一相佛体无二何故不唯念真如复假求学诸善之行答曰譬如大摩尼宝体性明净而有鑛秽之垢若人虽念宝性不以方便种种磨治终无得净如是众生真如之法体性空净而有无量烦恼垢染若人虽念真如不以方便种种熏脩亦无得净以垢无量遍一切法故脩一切善行以为对治若人脩行一切善法自然归顺真如法故此问答中正明不废脩证返显前三心中后二心毕竟不能无也所谓染污即不得脩证亦不无其中旨趣以脩诸善行外违染法内顺真如故法喻自明如文可解略说方便有四种云何为四一者行根本方便谓观一切法自性无生离于妄见不住生死观一切法因缘和合业果不失起于大悲脩诸福德摄化众生不住涅槃以随顺法性无住故因上明必以方便熏习始能除染顺真以成净用X故此显示方便而有四种一名行根本者谓以即悲之智为自利之本故观诸法无生离妄想见不住生死复以即智之悲为利他之本故观诸法不失摄化有情不住涅槃由观生死涅槃皆如空华非作故无本性无故故谓顺真如法性无所住故然此一行摄下三法即悲之智不住生死摄下第二第三自利行也即智之悲不住涅槃摄下第四利他方便以是之故故名行根本二者能止方便谓惭愧悔过能止一切恶法不令增长以随顺法性离诸过故上明行根本方便即一切法观乃假观义也此明止方便即空观义也众生使恶法增长皆由不顾自法轻拒贤善崇重暴恶此止方便故先惭愧悔过惭者依自法力崇重贤善愧者依世间力轻拒暴恶既以此惭愧善心所法则令恶行止息恶行既息性净离过故谓随顺法性离诸恶行上方便中不住生死涅槃显不同小乘厌生死趣涅槃也此止方便明不同凡夫增长恶业也既超凡小是为菩萨发心方便三者发起善根增长方便谓勤供养礼拜三宝赞叹随喜劝请诸佛以爱敬三宝淳厚心故信得增长乃能志求无上之道又因佛法僧力所护故能消业障善根不退以随顺法性离痴障故上二种方便即称真如空义与不空义内因熏习X之方便此明三宝护持使善根增长即乘真如外缘熏习方便也然使善根增长必须承事三宝广脩十种行愿深心唯进乃能志求无上菩提既承佛法僧力增长善根复仗三宝护念之慈消恶业障使善根成熟善根既熟真得所如故谓随顺法性离痴障过四者大愿平等方便所谓发愿尽于未来化度一切众生使无有余皆令究竟无余涅槃以随顺法性无断绝故法性广大遍一切众生平等无二不念彼此究竟寂灭故巳上三种方便皆明自利此正显利他也以同体大悲之愿使现在未来十类众生超生死苦得涅槃乐由慧命相续法性寂常故谓随顺法性无有断绝法性广大下总释四种随顺法性之义由法性平等无有彼此故能自利利他皆至无余涅槃此四种方便皆属前三心所摄前二种方便乃直心所摄第三方便乃深心所摄第四方便乃大悲心所摄以显即心名行即行名心事理圆脩福慧两足也菩萨发是心故则得少分见于法身以见法身故随其愿力能现八种利益众生所谓从兜率天退入胎住胎出胎出家成道转法轮入于涅槃然是菩萨未名法身以其过去无量世来有漏之业未能决断随其所生与微苦相应亦非业系以有大愿自在力故X此总承三种心四方便而显功効也既发三心复成四行则分别二执渐不现行故能少见法身随其愿力即现八种殊特之相利益众生然是菩萨下正明少见法身之意谓不名法身者以十信将圆十行方脩分别二执将伏俱生二执犹能现行故与法身真理甚相悬远虽随现八种利生之相犹与变易微苦相应然非分段业系苦者以有大愿自在力故此中谓不名法身者显不同地上圣位也非业系苦者明不同凡夫境界也如脩多罗中或说有退堕恶趣者非其实退但为初学菩萨未入正位而懈怠者恐怖令彼勇勐故又是菩萨一发心后远离怯弱毕竟不畏堕二乘地若闻无量无边阿僧祇劫勤苦难行乃得涅槃亦不怯弱以信知一切法从本巳来自涅槃故如脩多罗下疏通权教也又是菩萨下显不退故也不退有二一者信大乘心所以能堪能忍不堕二乘地故二者信一切法自性涅槃无延无促故闻无量无边阿僧祇劫勤行苦行乃得寂灭亦不怯弱解行发心者当知转胜以是菩萨从初正信巳来于第一阿僧祇劫将欲满故于真如法中深解现前所脩离相以知法性体无悭贪故随顺脩行檀波罗蜜以知法性无染离五欲过故随顺脩行尸波罗蜜以知法性无苦离瞋恼故随顺脩行羼提波罗蜜以知X法性无身心相离懈怠故随顺脩行毗梨耶波罗蜜以知法性常定体无乱故堕顺脩行禅波罗蜜以知法性体明离无明故随顺脩行般若波罗蜜解者即十住位行者即十行位由解行均资能发十回向心也此三贤位发心脩行倍增信位故云转胜此菩萨从初正信至四加行欲满第一阿僧祇劫如真如法中深解法空观智随顺脩习离相之行以顺真如以知法性下正明深解法空随顺脩习离相净行之旨此贤位菩萨但能解法性体空未获冥证故名随顺脩习虽未冥证犹称性脩不同信位悉属有为故六度皆名到彼岸也证发心者从净心地乃至菩萨究竟地证何境界所谓真如以依转识说为境界而此证者无有境界唯真如智名为法身是菩萨于一念顷能至十方无余世界供养诸佛请转法轮唯为开导利益众生不依文存或示超地速成正觉以为怯弱众生故或说我于无量阿僧祇劫当成佛道以为懈慢众生故能示如是无数方便不可思议而实菩萨种性根等发心则等所证亦等无有超过之法以一切菩萨皆经三阿僧祇劫故但随众生世界不同所见所闻根欲性异故示所行亦有差别初地初心巳断我法分别二执觉通如来尽佛境界乃真见道即发菩提心脩十波罗蜜断十种障方进等觉既以地地断障分证十种真如而又名X境界者以依转识断住地无明故由惑障尽智境显现故说境界而能证者无有境界唯以智性即法身故如前云色性即智故色体无形说名智身智性即色故说名法身遍一切处此据地中自证之理而言也是菩萨下显地中利他之用然初地菩萨能现百意生身入百佛剎供养百佛二地三地倍倍增胜且地地行相不出上求佛道下利有情故云于一念顷能至无余世界供养诸佛请转法轮利益众生众生根行虽种种差别总括而言不过怯弱懈怠二种故菩萨示速成正觉以悟怯弱众生或示多劫脩因当成佛道以利懈怠众生如是方便无非应机说法其实无有延促之相以一切菩萨根性发心所证皆等无有超过之法以其菩萨皆历三阿僧祇经五十五位菩提之路始能究竟妙觉果海也问三种发心皆以理行为脩何以见其位次浅深耶答如信发心文中但念真如之理乐集一切诸善之行犹未随顺真如而脩诸行至解行发心始能随顺真如脩诸法行虽顺真而脩尚未冥证真如以一行而为诸行也至证发心始能证此真如于一念顷广行万行固知三种发心虽以理行为脩其中次第浅深自不无也又是菩萨发心相者有三种心微细之相云何为三一者真心无分别故二者方便心自然遍行利益众X生故三者业识心微细起灭故上虽明证发心所证境界未明发心之相故此列出以尽地中心行耳菩萨入初地时亲证真如则分别二执巳永断尽故名真心即实智也地上菩萨全以利他为行虽广度有情皆以无作妙力自然遍行故名方便心即权智也虽自利利他人我相空生相无明犹未尽伏故摄论云法身菩萨俱生我执渐伏渐断俱生法执犹且现行此业识即俱生法执以此业识最下品故不障因故任运起故体微细故唯有覆故所以在十地中微细起灭也又是菩萨功德成满于色究竟处示一切世间最高大身谓以一念相应慧无明顿尽名一切种智自然而有不思议业能现十方利益众生此正明到等觉后心方断业识起灭也菩萨至等觉位时则三阿僧祇巳满自利利他功圆故于色究竟处现高大身示因穷得果之相即起金刚观智断彼一品生相无明无明既尽业识皆空则智与理如全证法身故名一切种智即自觉巳圆也复起觉他之智现报化二身以利有情故云自然而有不思议业能现十方利益众生最高大身者色究竟自在天王身量三万二千踰善那十地菩萨示为自在天王身量倍增故云最高大准仁王经说十信铁轮王王一阎浮提十住铜轮王王二X天下十行银轮王王三天下十回同金轮王王四天下初地阎浮王二地忉利王三地夜摩王四地兜率王五地化乐王六地他化王七地初禅王八地二禅王九地三禅王十地菩萨四禅王如来法界王王无量佛土然最后身菩萨示于彼天成佛之相即转第十地菩萨身以为佛身问转十地身为佛身云何必于色究竟处耶答以示离欲之相不居欲界不落虗无之境不住无色界虽居色界而竟居其顶者以显色即是空唯以知性即法身故问曰虗空无边故世界无边世界无边故众生无边众生无边故心行差别亦复无边如是境界不可分齐难知难解若无明断无有心想云何能了名一切种智答曰一切境界本来一心离于想念以众生妄见境界故心有分齐以妄起想念不称法性故不能了诸佛如来离于见相无所不遍心真实故即是诸法之性自体显照一切妄法有大智用无量方便随诸众生所应得解皆能开示种种法义是故得名一切种智设此问答以辨能被教主也意谓微尘剎土众生心量无量无边云何以无心想者而能了知名为一切种智不知有想念者不称法性不能明了由无想者以顺真故无所不遍始能了知如前云若得无念者则知心念生住异灭以一切世界众生X皆是本觉体上所现影相以体照相有何难了而不知也故云自体显照一切妄法等故上文中辨报化之用则在众生心中今辨众生妄法则在诸佛心上良以心源无二故得然也又问曰若诸佛有自然业能现一切处利益众生者一切众生若见其身若覩神变若闻其说无不得利云何世间多不能见答曰诸佛如来法身平等遍一切处无有作意故说自然但依众生心现众生心者犹如于镜镜若有垢色相不现如是众生心若有垢法身不现故此问答中辨明所被众生也诸佛法身平等示现由众生心垢不除自相隐蔽故不能见所谓众生心水净菩提影现中若池贮浊流无由见月然非月不现也此二问答中曲尽其妙而学佛者不可不深思之此解释分文分三科义实一揆总令众生先见自性不属迷悟本无凡圣脩证因果等事次明一心随染净缘能现十界因缘差别之相故显示正义文中开真如生灭二门立真如门正显自性本真非染非净非智非识十界齐空三身俱泯即如楞严欲明脩证位次之别先示妙性圆明离诸名相本来无有世界众生立生灭门正示八识心体能现凡圣故开觉与不觉二义以尽凡圣差别之因列此二义者直令一切众生的知不觉之源始能X觉除以进妙觉果海也亦如楞严云汝今欲脩真三摩地直诣如来大涅槃者先当识此众生世界二颠倒因颠倒不生斯则如来真三摩地故生灭门中三次以生灭对显非无意也且初明生者由不觉故而有其念遂生三细六麤之相明灭者由觉心体本无念相遂列相似随分究竟之觉虽明生灭觉与不觉之相犹未究其生灭之源以何为因依何而转次又明生灭因缘以尽其意生因缘者虽三细以无明为因六麤以境界为缘必以八识为之依止六七二识以为枢纽故云依心意意识转正见法本不生由心生也灭因缘者虽灭无明三细之因境界六麤之缘而能使无明境界因缘灭者由内依真如熏习为因外仗诸佛菩萨开导为缘然三细六麤虽以八识为依若无六七二识执我执法则诸相本空八识当体即如来藏也故此论以三细六麤之生皆属于意意识及灭六种染心无非灭意意识亦见法本不灭由心而灭也虽明生灭因缘若生无熏习惑起即灭则何有六道昇沉轮回不绝若灭无熏习智现即隐则何有圆满果觉五十五位真菩提路次又明染净熏习以见生灭之法各无断绝染熏习者即生因缘熏习义也净熏习者即灭因缘熏习义也然染熏习虽在众生界内无有断绝在诸佛法中宛若空华但净熏习即因即果皆无尽期正见妄法本空X真性常恒也虽三次互明贤圣位中所断三细六麤之相犹未显示诸位之中作何观照除去何执故又明对治邪执以极诸位所断之蕴也邪执虽广不出我法二种故令以我空真如对治我执法空真如对治法执二执既尽则二种果德于此得矣然从显示正义至对治邪执虽明觉义三次但显贤圣位中断惑证真犹未发明诸位所行心行故又明发趣道相详开三种发心各各不同所行玅行一一有异以尽贤圣位中差别心行耳以此而观即如华严但明贤圣位中发心行相犹未明及断惑证真楞严唯识虽明断惑证真亦未明及发心行相唯此论文不出千言断惑证真发心起行无不备显而我学大乘者苟能发心断惑起行证真未有不涉此论而能入佛法海中也巳说解释分次说脩行信心分是中依未入正定聚众生故说脩行信心此分正释因缘分中五者消除业障乃至七者为示专念方便等正接上文未入正定聚未经一万劫者而示方便脩习信心使其圆满入正定也何等信心云何脩行略说信心有四种云何为四此正明何等信心也然信根本不信三宝终溺于空信三宝不信根本终滞于有必四种齐信始成圆悟一者信根本所谓乐念真如法故二者信佛有无量X功德常念亲近供养恭敬发起善根愿求一切智故三者信法有大利益常念脩行诸波罗蜜故四者信僧能正脩行自利利他常乐亲近诸菩萨众求学如实行故一切诸佛及诸佛阿耨多罗三藐三菩提法皆以真如为体故先信根本乐念真如法故以真如理中本无诸法若了一切法悉皆真故一切法皆同如故是名深信根本即是信自性内因熏习义也虽信内因若无诸佛法力以为外缘熏习亦不成就故信佛有无量功德常念恭敬发起善根成就一切种智虽善根巳发大智巳立若不勤行六度无以成其行愿故信法有大利益常念脩行诸波罗蜜以成菩萨因行虽行愿皆成若不广利有情犹落小果故信僧能正脩行自利利他常乐亲近求学如实修行以成自利利他之智也然信三宝必须从始至终无有间断始无退失故皆名常念也问前说善根微少者亦遇佛见僧求法与此何别答前以未信真如故所见三宝皆不称实由是遇缘却成退失今以先信真如欲所信三宝悉皆如实由是增进使信圆满也脩行有五门能成此信云何为五一者施门二者戒门三者忍门四者进门五者止观门此正释云何脩行也信若无行非真信也行若无信非实行也信行均资始为真实X云何脩行施门若见一切来求索者所有财物随力施与以自舍悭贪令彼欢喜若见厄难恐怖危逼随巳堪任施与无畏若有众生来求法者随巳能解方便为说不应贪求名利恭敬惟念自利利他回向菩提故施门有三曰财施法施无畏施如文中若见一切来求索者下明财施也若见厄难恐怖下明无畏施也若有众生来求法者下明法施也此三种施唯成自利利他之行不着施者受者之想故云唯念自利利他回向菩提故云何脩行戒门所谓不杀不盗不淫不两舌不恶口不妄言不绮语远离贪嫉欺诈謟曲瞋恚邪见若出家者为折伏烦恼故亦应远离愦閙常处寂静脩习少欲知足头陀等行乃至小罪心生怖畏惭愧改悔不得轻于如来所制禁戒当护讥嫌不令众生妄起过罪故一切戒律不过使三业清净故戒身不杀盗婬戒语不两舌恶口等戒意远离贪嫉欺诈等三业既净戒德自备此明摄律仪戒也若出家者下明摄善法戒当护讥嫌下明摄众生戒无非使性业遮业悉皆清净不令众生入不律仪云何脩行忍门所谓应忍他人之恼心不怀报亦当忍于利衰毁誉称讥苦乐等法故忍门虽广不出忍人忍事二法一忍他人之恼观X彼我空心不怀报二忍得失之事观法如幻故见利乐称誉等事而不喜对衰毁讥苦等事而不忧也云何脩行进门所谓于诸善事心不懈退立志坚强远离怯弱当念过去久远巳来虗受一切身心大苦无有利益是故应勤脩诸功德自利利他速离众苦复次若人虽脩行信心以从先世来多有重罪恶业障故为邪魔诸鬼之所恼乱或为世间事务种种牵缠或为病苦所恼有如是等众多障碍是故应当勇勐精勤昼夜六时礼拜诸佛诚心忏悔劝请随喜回向菩提常不休废得免诸障善根增长故令于善法中勇勐精进者总为远离身心等苦成诸功德满自利利他之行也或有勤脩信心犹不能成就者以先世罪业之故故示方便以令除灭礼佛者总明除障方便如人负债依附于王则债主无如之何诚心忏悔下别明除障方便忏悔以除恶业因缘劝请以除谤法罪报随喜以除嫉妬他胜回向以除乐着三有四行治尽善根增长也云何脩行止观门所言止者谓止一切境界相随顺奢摩他观义故所言观者谓分别因缘生灭相随顺毗钵舍那观义故云何随顺以此二义渐渐脩习不相舍离双现前故止者即空义以离一切相了无分别随顺真空之理故观者即不空义以即一切法分别观察随顺X幻色之用故如瑜伽论云即于诸法无所分别当知名止若于诸法安立理趣世俗妙慧当知名观是知依真如门止诸境相无所分别即成根本无分别智依生灭门分别诸相观诸理趣即成自然业用后得智云何下释明随顺之义然此二门唯是一心是故双运方得名为正止正观若约相而论止名定观名慧就寔而言定通止观慧亦如是如梁摄论云十波罗蜜通有二体一不散乱为体谓止定也二不颠倒为体谓观慧也若脩止者住于静处端坐正意不依气息不依形色不依于空不依地水火风乃至不依见闻觉知一切诸想随念皆除亦遣除想以一切法本来无想念念不生念念不灭亦不得随心外念境界后以心除心心若驰散即当摄来住于正念是正念者当知唯心无外境界即复此心亦无自相念念不可得巳上总明止观二义此单明随顺脩习止义也然脩止者必依正俱静方此止义苟处不静被境所牵身心不静与理相违故居以静处其身端坐其心正意端坐谓调身也正意谓调心也不依气息下详明调身之义即不认四大为自身相一切诸想下释明调心之义即不取六尘缘影为自心相且一身之中所造之色不出气息形色能造之色不过地水火风胜义之色不越见闻觉知既皆不依则身相空矣然诸染心依想而立既一切诸想X随念皆除则心相空矣由身心不空故假观智既身心皆空观智何加故云亦遣除想除想者正是能除妄想之智也既云亦遣则智相亦空矣身心智相悉皆离者以其一切法自性本净无有生灭诸念故也既了正报身心相空则不起遍计执性而又令了依报诸法以归圆成故云亦不得随心念外境界境界既空心相亦无故又云以心除心心若驰散下正明除心之方便夫心驰散良以不了诸法即心故聚缘内扰趣外奔逸此令摄归正念正欲了境唯心苟能即法即心则驰散奔逸皆合涅槃清净妙德也即复此心下并唯心亦遣如唯识论云为遣执心心所外寔有境故说有唯识若执唯识真寔有者如执外境亦是法执若从坐起去来进止有所施作于一切时常念方便随顺观察久习淳熟其心得住以心住故渐渐勐利随顺得入真如三昧深伏烦恼信心增长速成不退唯除疑惑不信诽谤重罪业障我慢懈怠如是等人所不能入巳上明入定之方便此示出定之仪则以令四威仪中恒得止义也故教进止去来凡所施作当以止义观察以令知住者行者所作所为者当体空寂无有行止往来之相既入定出定皆得正念从此勐利得入真如三昧既真如现前则烦恼深伏信心增长自此不退能趣道相果觉如圆觉云以X净觉心取静为行静慧发生身心客尘从此永灭唯除下简别不能入真如三昧者意在返显欲入真如三昧必须勇勐精勤昼夜六时礼拜诸佛诚心忏悔劝请随喜回向恒不休废始能消诸恶障善根增长也复次依是三昧故则知法界一相谓一切诸佛法身与众生身平等无二即名一行三昧当知真如是三昧根本若人脩行渐渐能生无量三昧此正释明上文随顺得入真如三昧之旨真如者即是一法界大总相法门体也依此三昧则知法界一相生佛平等既知此巳即名一行三昧此真如一行三昧出生诸佛及诸佛所脩所证之法故目为根本既入此根本三昧则诸三昧自然具得如文殊般若经云云何名一行三昧佛言法界一相系缘法界是名一行三昧入一行三昧者尽知恒沙诸佛法界无差别相乃至广说或有众生无善根力则为诸魔外道鬼神之所惑乱若于坐中现形恐怖或现端正男女等相当念唯心境界则灭终不烦恼此示三昧中所现妄境也意令微少善根众生脩习真如三昧得离业障善护其心出邪慢网故先显明魔业之相以令知贼所在方可除灭然一切外境因心所招若念唯心境则自灭所谓主人若正客不能便也X或现天像菩萨像亦作如来像相好具足若说陀罗尼若说布施持戒忍辱精进禅定智慧或说平等空无相无愿无怨无亲无因无果毕竟空寂是真涅槃或令人知宿命过去之事亦知未来之事得他心智辩才无碍能令众生贪着世间名利之事又令使人数瞋数喜性无常准或多慈爱多睡多病其心懈怠或卒起精进后便休废生于不信多疑多虑或舍本胜行更脩杂业若着世事种种牵缠亦能使人得诸三昧少分相似皆是外道所得非真三昧或复令人若一日若二日若三日乃至七日住于定中得自然香美饮食身心适悦不饥不渴使人爱着或令人食无分齐乍多乍少颜色变异此详明诸魔外道鬼神之所惑乱等事或现天像下明魔能现身说法以惑行人也或令人知宿命下明魔能令行人得益具智以惑乱也能令众生贪着下明魔能使行人起惑造业以恼乱也亦能使人得诸三昧下明魔能令行人得禅定乐以惑乱也或令人食无分齐下明魔能使行人得身轻安以惑乱也然所现所说等事乃脩禅者灵悟之所招引若悟菩提皆为浮想耳以是义故行者常应智慧观察勿令此心堕于邪网当勤正念不取不着则能远离是诸业障此详明当念唯心境界则灭之义诸所魔业皆从愚痴中生故令以智慧观察则邪网自除若炬破X暗如汤消氷观察之旨当以正念不取不着既不取着即名正受正受现前魔业自远如智度论偈云若分别境相即是魔罗网不动不分别是名为法印问据前所说伹是魔境今结文中其所离者何故言离业障耶答此有二义一则行人内有业障故外感魔境若内离业障则外无魔事今就本言故名业障二则若堕邪网则成业障以魔乐生死起爱见贪着世间名利恭敬由是造业则成业障今离魔事即是离业障也应知外道所有三昧皆不离见爱我慢之心贪着世间名利恭敬故真如三昧者不住见相不住得相乃至出定亦无懈慢所有烦恼渐渐微薄若诸凡夫不习此三昧法得入如来种性无有是处以脩世间诸禅三昧多起味着依于我见系属三界与外道共若离善知识所护则起外道见故此正简别邪正三昧使行人决择而入也外道虽入三昧不了唯心之理故见心外有法所以不能离见爱我慢魔业受尽终堕沉沦真如三昧者了境即心入无所入出无所出故入定时不住定中所见殊胜之相亦不住定中所得安乐之相乃至出定犹同住定故无懈慢所以烦恼渐消善行增长若诸凡夫下勉进行人必以真如三昧而脩习也以脩世间诸禅定下戒勉行人不遭岐迳而使终归正觉也X复次精勤专心脩学此三昧者现世当得十种利益云何为十一者常为十方诸佛菩萨之所护念二者不为诸魔恶鬼所能恐怖三者不为九十五种外道鬼神之所惑乱四者远离诽谤甚深之法重罪业障渐渐微薄五者灭一切疑诸恶觉观六者于诸如来境界信得增长七者远离忧悔于生死中勇勐不怯八者其心柔和舍于憍慢不为他人所恼九者虽未得定于一切时一切境界处则能减损烦恼不乐世间十者若得三昧不为外缘一切音声之所惊动由上明善根微少者不能勤脩真如三昧所以有诸魔外道之所惑乱故此示出勤脩真如三昧者当得十种利益能消诸魔恶业等事返令行人必脩此真如三昧也亦承上文常应智慧观察等语然被诸魔恐怖由不能勤脩此真如三昧故不感诸佛护念所以有诽谤憍慢等罪若能专念真如勤行脩进则感诸佛护念既诸佛护念则诸魔外道自不能入也由不为邪见所入故离诽谤甚深之法既不诽谤大乘之法故恶觉消灭而信得增长也由信增长之故所以于生死中勇勐不怯舍于憍慢等心既舍怯弱憍慢等心故能损减烦恼不着世间由是之故得入三昧不为外缘一切音声之所惊动问既得三昧正受则不受诸受何以独指音声所不能动答此方真教体清净在音闻欲取三摩地寔以闻中入故举声尘所不能动X以明返闻自性此应机而说非独言灭声尘而余尘不灭也复次若人唯脩于止则心沉没或起懈怠不乐众善远离大悲是故脩观巳上释因缘分中五者为示方便消恶业障竟此正明因缘分中六者为示止观对治凡夫二乘心过故脩习止义者称真空理绝诸分别故云沉没此犹似二乘取空为证也由沉没故遂成二失一懈怠不乐众善失自利也二远离大悲失利他也故下文观法如幻起大愿力遍于十方脩行一切诸善功德以治自利之失复以无量方便救拔一切苦恼众生令得第一涅槃之乐以治利他之失以是之故兼脩于观脩习观者当观一切世间有为之法无得久停须臾变坏一切心行念念生灭以是故苦应观过去所念诸法恍忽如梦应观现在所念诸法犹如电光应观未来所念诸法犹如于云欻尔而起应观世间一切有身悉皆不净种种秽污无一可乐如是当念一切众生从无始时来皆因无明所熏习故令心生灭巳受一切身心大苦现在即有无量逼迫未来所苦亦无分齐难舍难离而不觉知众生如是甚为可愍此正释是故脩观之旨然脩止以除烦恼脩观以除所知故在一切法上观无常苦空以明幻妄称相其性真为妙觉明体如圆觉云以净觉心知觉X心性及与根尘皆因幻化应观下详明一切诸法须臾变坏之义故开三世观察如梦如电如云了无寔体可得复观一切根身腥臊交遘脓血杂乱种种流溢皆无净相如是观察总显内身外境悉同幻化如是下正推根身种种秽污无一可乐之因正发起大悲之观也然诸众生受于身心等苦者悉从无始巳来一念晦昧色杂妄想想相为身故招三世因果如恶又聚行人观诸众生不自觉知枉入诸趣甚为可愍故兴大悲而救拔其苦恼也作是思惟即应勇勐立大誓愿愿令我心离分别故遍于十方脩行一切诸善功德尽其未来以无量方便救拔一切苦恼众生令得涅槃第一义乐以起如是愿故于一切时一切处所有众善随巳堪能不舍脩学心无懈怠惟除坐时专念于止若余一切悉当观察应作不应作若行若住若卧若起皆应止观俱行所谓虽念诸法自性不生而复即念因缘和合善恶之业苦乐等报不失不坏虽念因缘善恶业报而亦即念性不可得此正承上所观而成悲愿也由观一切法无常苦空故立誓愿离分别心脩诸一切无漏净性功德此即前深心也由观一切众生受无量等苦故起大悲方便令一切有情得涅槃第一义乐此即前大悲心也如圆觉云变化诸幻而开幻众由起幻X故便能内发大悲轻安一切菩萨从此起行渐次增长以起如是愿下正明承上悲愿而行也由立深愿大悲之故于一切时处所有众善能堪能任见诸众生或顺或逆恒顺度脱心无懈怠唯除坐下乃简别脩习止观之义然入定时绝诸分别离诸施作故专念于止当出定时观法如幻虽了法如幻不妨当体真空故止观俱行也所谓下正示止观俱行之旨念诸法自性不生即止也而复即念因缘善恶苦乐等报即观也念因缘善恶等报即观也而亦即念性不可得即止也约非有义以明止约非无义以明观此二不二故云即也良以非有即是非无故能不舍止而修观非无即是非有故能不舍观而脩止其中不唯止观不二抑亦心境一如谓以无缘智缘无相境以无相境相无缘智境智一如唯一寔相方名圆顿止观真如三昧也若脩止者对治凡夫住着世间能舍二乘怯弱之见若脩观者对治二乘不起大悲陋劣心过远离凡夫不脩善根以是义故是止观门共相助成不相舍离若止观不具则无能入菩提之道巳上广明止观之义此正明对治凡夫二乘心过也此止观二门俱治二过止治二过者正治凡夫我执贪取世间令彼不着兼治二乘执五阴法见苦生怖令了法空本自无生观治二过者正治二X乘陋劣之心令普观众生起于大悲兼治凡夫懈怠之相令观无常勤脩善行以是下总结二观也显必于二观双脩始超凡小方能直入无上觉道复次众生初学是法欲求正信其心怯弱以住于此娑婆世界自畏不能常值诸佛亲承供养惧谓信心难可成就意欲退者当知如来有胜方便摄护信心谓以专意念佛因缘随愿得生他方佛土常见于佛永离恶道如脩多罗说若人专念西方极乐世界阿弥陀佛所脩善根回向愿求生彼世界即得往生常见佛故终无有退若观彼佛真如法身常勤脩习毕竟得生住正定故此正释因缘分中七者为示专念方便生于佛前必定不退信心故因上明止观二义以治凡小心过恐有不能脩习止观者故示念佛法门以令信心不退谓以专意念佛下明中根中品生也若观彼佛真如法身下明上根上品生也此念佛因缘如母念子子若念母母子因缘不相违远佛念众生众生念佛自然心开随愿往生得见于佛然往生之人约有三位一如莲花未开时信行未满未名不退但以处无退缘故称不退二信位满足巳去华开见佛入十住位得少见法身住正定位也三者三贤位满入初地巳去证遍满法身生无边佛土此中毕竟等是后二位以其下品下生者不能观佛法身故X巳说脩行信心分次说劝脩利益分如是摩诃衍诸佛秘藏我巳总说若有众生欲于如来甚深境界得生正信远离诽谤入大乘道当持此论思量脩习究竟能至无上之道此正流通分也亦释因缘分中八者为示利益劝脩行故如是摩诃衍下牒起正宗之义若有众生下正明劝脩以显利益也若人闻是法巳不生怯弱当知此人定绍佛种必为诸佛之所授记假使有人能化三千大千世界满中众生令行十善不如一人于一食顷正思此法过前功德不可为喻复次若人受持此论观察脩行若一日一夜所有功德无量无边不可得说假令十方一切诸佛各于无量无边阿僧祇劫叹其功德亦不能尽何以故谓法性功德无有尽故此人功德亦复如是无有边际其有众生于此论中毁谤不信所获罪报经无量劫受大苦恼是故众生但应仰信不应毁谤以深自害亦害他人断绝一切三宝之种以一切如来皆依此法得涅槃故一切菩萨因之脩行得入佛智故此明信与不信较量罪福正使众生受持也以此法性不可思议若称此法而脩者故得功德亦不可思议诽谤此法者亦称性获其罪报故无量亿劫受大苦恼如金刚云是经义不可思议果报亦不可思议是故下戒勉生信远离诽谤以一切因X人果人皆依此法而得究竟故诽谤者断绝三宝之种终无见佛闻法之期也当知过去菩萨巳依此法得成净信现在菩萨今依此法得成净信未来菩萨当依此法得成净信是故众生应勤脩学此正明一切菩萨因之脩行得入佛智之义正勉众生依此而脩也如心经云菩提萨埵依般若波罗蜜多故心无罣碍无有恐怖远离颠倒梦想究竟涅槃乃至能除一切苦真寔不虗诸佛甚深广大义我今随顺总持说回此功德如法性普利一切众生界此总结一论之意也初句结义次句结文后二句结造论之本致也又前二句结因缘立义解释脩行信心四分后二句结劝脩利益分也总见得解释如来根本之义使众生离一切苦得究竟乐不求世间名利恭敬故大乘起信论捷要卷下X后䟦斯论医一切众生心要少文而摄多义自谛师翻译以来虽经几解若论提网挈领符文释义者惟鴈门师斯解寔捷要焉予辛酉秋问法匡山石生和尚得是解究其义一一明白不忍释卷抽资叶众重刻以广其传冀见闻者了却生灭真如证如来根本庶上不负马鸣菩萨一片执心次不负雁门老师一时註释之意后学弟子达元真智䟦