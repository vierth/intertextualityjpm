断桥妙伦禅师语录X卍XXX余一日偶料拣乱书得语录数板蠧蚀仅存或三五行或十百字老辣痛快险怪奇绝实语诳语句句皆破的为之悚然而首尾坏烂不知为何如人也求之檗山得其完本乃五祖演所作圆悟虎丘却向这里搬贩出来方信波斯别珤世有底事忽缁衣及门持此卷求序读数过电光石火闪闪烁烁醍醐毒药色色俱有俨然如见前人风度方知断桥之名信不虗得合爪赞叹为之证明虽然识真人少接响人多试将此集莫出姓名使诸方具眼者猜看师名妙伦天台人咸淳初元人日󳺐斋林希逸叙断桥和尚语录目次林希逸序卷上台州瑞峯祇园禅寺录台州瑞巖净土禅寺录X天台国清教忠禅寺录净报慈恩光孝禅寺录卷下法语佛祖赞自赞偈颂小佛事行状断桥和尚语录卷上断桥和尚初住台州瑞峯祇园禅寺语录侍者文宝善靖编师于淳祐元年三月十一日入院指三门云大道无门诸人拟向甚么处入遂举足云看脚下佛殿二千年前我不如你二千年后你不如我举香云看看冷处与你着把火踞室横一丈竖十尺明眼衲僧近傍不得若有人向这里转得身吐得气祇园水也未到你喫拈帖穿人鼻孔换人眼睛都来只是这一句子如何见得题目分明拈法衣这一片牛皮天下老和尚总被它包褁了也X新祇园今日回避稍迟亦遭其害只得懽喜受之顶戴披之岂惮拖泥带水时指法座尽大地是箇宝华王座只为诸人不能履践而使祇园向这里起模画㨾说东道西无阶梯处立阶梯陞座拈香祝圣毕次拈香云此香昔年行脚到云居向故纸堆中拾得无端逗到千丈巖头撞着箇煨不熟煑不烂底被它一嗅气息全无爇向炉中供养见住径山兴圣万寿禅寺佛鑑禅师无准大和尚用酬法乳之恩遂趺座乃云释迦巳灭弥勒未生今日正当新祇园主丈子应世说法不在长说短说曲说直说只据自家赤骨力地拈出一句子使天上人间未闻者闻未见者见乃拈主丈云直得开山禄禅师出来抚掌呵呵大笑却道自我一去三百年未尝闻有者箇消息然虽与么争柰主丈子未点头在何故万年松在祝融峯复举保寿开堂三圣推出一僧寿便打圣云恁么为人非伹瞎却者僧眼瞎却镇州一城人眼去在寿便归方丈师拈云二大老一箇麞头鼠目一箇虿尾狼心却教者僧将赤肉抵白棒也太无端然虽如是不因渔父引争得见波涛当晚小参德山小参不答话太平姦贼赵州小参却答话乱世英雄二老汉各有弥天之过新祇园入院事繁未暇勘证今夜且与祖翁出只手整顿破沙盆教一切人同得受用以拂打圆相云会么南斗西转X北斗东移复举僧问投子如何是十身调御投子下禅床而立师颂云晓花初柝露香新独向空山冷衬云忽被春风轻触着淡红脱落乱纷纷谢知事上堂花间蝶舞柳上莺啼瞿昙未晓达磨犹迷分付丛林能事汉临机一一好提撕忽然提撕不得计较不成祇园老僧却与说三分话上堂举阿难问迦叶世尊付金襕外别传何物迦叶召阿难难应诺迦叶云倒却门前剎竿着师颂云落赖家风彼此知麤茶淡饭暂相依弟兄毕竟难同活不免分头各自为浴佛上堂四月八生悉达天上人间閙聒聒老韶阳要打杀争似祗园舀水蓦头泼阿呵呵虽是死蛇会弄也活结夏小参禅禅断贯索左穿右穿道道生苕菷横扫竖扫伶俐汉直下会得便乃禁足于镬汤炉炭护生于剑树刀山天魔窥覰无门佛祖赞叹有分若不然者九十日内二六时中山边水畔行但行石上松根坐但坐只是向后逢人不要道在祇园过夏何也此去黄巖一日程复举梁王问达磨如何是圣谛第一义磨云廓然无圣王曰对朕者谁磨云不识师拈云老胡自西天来将箇木槵子平白换人眼睛若不是梁王几遭毒手虽然诸人也须照顾良久云着了也X上堂天自高地自厚一一不是单三三亦非九唯爱部渎山前丘大翁见人长揖高叉手还有佛法底道理也无咄合取臭口中夏上堂前半夏巳去新事不添后半夏未来旧事不减而今新也旧也拈向一边诸人且道是甚么事良久云夜短睡不足日长饥有余解夏小参锄畬一片下种一箩大仰狼借不少日中一餐夜后一寝大沩败阙尤多祇园今夏虽则清寥寥白的的厨乏聚蝇之糁囊无系蚁之丝要且不打这鼓笛谁更管你有结有解无解无结七箇八箇指马作驴三人四人证龟成鳖别别打刀须是邠州铁卓主丈一下复举洞山示众云秋初夏末兄弟东去西去直须向万里无寸草处去只如万里无寸草处作么生去后有僧举似石霜霜云出门便是草洞山云大唐国里能有几人师拈云二尊宿一人舌上有十字关一人脚下有三色线检点得出与你一䩫草鞋解夏上堂布袋打开主丈拈起去也由你住也由你若是通方一句子祇园向你道遂摇手云未是未是中秋上堂灵山话月曹溪指月检点将来只得半橛祇园不惜眉毛直下分明揭示去也竖拂云团团离海峤竖起拂云渐渐出云衢打圆相云此夜一轮满掷下云清光何处无喝一喝便下座结夏上堂祇园今日结夏无可供养诸人昨自县里X归来有一转语举似大众乃云巖瞻坊外草鞋一䩫定卖七钱上堂一切心是佛心乃喝云这箇且不是佛心一切法是佛法竖主丈云这箇且不是佛法既不是佛心不是佛法毕竟是箇什么掷下主丈云阿剌剌阿剌剌解夏小参四月十五日头顶天脚踏地七月十五日脚踏地头顶天穷其结也了不可得究其解也了不可得不可得也了不可得诸人向这里着得半只眼黄面老汉唤取提鞋碧眼胡儿叫来洗脚自余蚊蚋之解蝼蚁之能且居门外若也今日三明日四悠悠飏飏瞒瞒顸顸吽还我九十日饭钱来复举香严示众云如人上树口衔树枝脚不踏枝手不攀枝忽有人问祖师西来意若答他即丧身失命不答又违他所问时有虎头上座出云树上即不问树下道将一句来严遂呵呵大笑师拈云香严布箇网子笼罩天下衲僧虎头上座虽则网外与之相见争柰依然落在里许上堂一夏九十日今朝事巳周寒山逢拾得把手话来由且道话箇什么梨出青州枣出郑州谢道旧上堂举慈明上堂云飒飒凉风景同人访寂寥煑茶山下水烧鼎洞中樵慈明老汉虽则大开东合管顾高宾检点将来未免私用常住争似祇园上客到来只据现定且如何是现定底道理良久云面X面相对心心相知人情若好喫水也肥浴佛上堂释迦老子初生下来幸然清净无端被后代儿孙竞将恶水蓦头泼了道我报德酬恩殊不知倒添他一身藞苴祇园既忝末裔未免别展礼仪拈折柄杓舀不湿水沐无形躯直使通上彻下欢喜快活非但我佛快活乃至大地众生一齐快活于是主丈子亦快活乃掷下云快活快活结夏小参即心即佛乌龟火里辊金毬非佛非心碧兔水中悬宝镜祗园今夏且与么开试场立题目诸人能向九十日内不举手示一机不动舌道一句管取心空及第作箇禅中状元若是思而知虑而解言前定旨句下明宗非惟辜负先贤亦乃埋没自己与么告报众中莫有丹霄独步出来掀倒禅牀喝散大众底么不是龙门客切忌遭点额复举野狐公案师颂云沙鸥尽日戏江濵几度浮来几度沈渔笛一声惊起去依前飞下碧波心上堂躘踵几只牯牛总在瑞峯过夏有心卧月眠云无意牵犁拽𣞻溪东溪西岭上岭下饮水自饮水喫草自喫草第一不得犯人苗稼拍禅牀下座解夏小参兼谢宜首座㵎水泠泠巖云片片满耳不闻满眼不见祇园早年行脚游遍二十三州四十七县零零碎碎收拾一布袋拈起崄似悬崖放下平如镜面马簸箕冷地知得走来腾身一覰㘞你者滞货虽不直钱煞有灵验何不向自恣日打开平等布施X直教贫贱者富贵富贵者贫贱山僧被伊点破不觉手脚忙心胆颤卓主丈云铁壁银山通一线复举僧问风穴和尚九夏赏劳请师言荐风穴云一把香蒭拈未暇六环金钖响摇空师拈云剪水裁云雕氷镂玉则不无风穴争柰辜负来机祇园当时见他与么问便与一棒何故见义不为无勇也散圣节上堂正月初五日乃是我皇庆诞之辰祇园臣子拈须弥槌击虗空鼓集河沙诸佛说无量法门以祝万年之寿然虽如是竖拂云且道这箇法门是那箇佛说掷拂于背后便下座退院上堂来住瑞峯去住瑞巖未操雪曲且打乡谈抚禅牀云会么天上人间一十三断桥和尚迁住台州瑞巖净土禅寺语录侍者编入寺指三门云昔年出此门去步步踏着今日入此门来头头撞着毕竟以何为验乃顾视寺额云洎合道着佛殿㘞多时不相见也乃揖云瞿昙万福踞室内不放出外不放入眨得眼来铁壁铁壁拈帖擒虎兕辨龙蛇一句子绝周遮何故太白不曾登便殿笔头昨夜自生花指法座峭峻一方玲珑八面须弥灯王有眼者见若不见乃登座云随我脚跟转拈香祝圣罢敛衣就座示众云大智洞明千变万化大机普X应七纵八横昨离瑞阜棒头列定宾中宾今到鞔峯喝下分开主中主扫荡野狐窠窟放出狮子爪牙惺惺石上布崄分危滴滴泉边扬清激浊直得猿啼古木虎啸幽巖义城岭𨁝跳上天大泽塘咆哮入海正与么时且道承谁恩力卓主丈云万年千岁一乌藤复举开山空照禅师每唤云主人翁诺惺惺着诺他时异日莫受人瞒诺诺师拈云空照老人打箇独脚杂剧观者虽众笑者还稀新瑞巖今日到来未免出只手与主丈子更打一场春乃唤主丈子一声卓一下云惺惺着又卓一下云他时异日莫受人瞒连卓二下云莫有解笑者么三十年后小参祇园千树秀净土九莲敷多少参玄士茫茫在半途竖拂云看看伦上座寻常只是独拈独弄独自受用今夜人天普会凡圣交参随分破悭去也若是成家立业昼不坐夜不眠孜孜矻矻底以拂向左边击禅床云这里证取若是破家散业头不梳面不洗痴痴獃獃底以拂向右边击禅牀云这里证取其余似信不信欲入未入半旭日咸半尬半青半黄底以拂当面一画云一时列下别听条章忽有箇出来道新长老你方到此早是手忙脚乱后五日又作么生阿呵呵相识满天下知心能几人复举乳源示众云西来的的意也不易举唱时有僧出源便打云是什么时节出头来便归方丈师拈云施闪电机用霹雳手不无乳源宜乎撞着一箇漆桶若也眼似流星要X归方丈未可蓦拈主丈云瑞巖门下莫有此等人么吽吽上堂三条椽下七尺单前有一则语天下衲僧做尽伎俩欲会会不得拟举举不全瑞巖老婆心切略与诸人通一线道不容意解只要心传良久云会么釆石渡船上堂举多福因僧问如何是多福一丛竹多福云一茎两茎斜僧云学人不会多福云三茎四茎曲师拈云小小生涯些些活计拈弄自在予夺可观须是多福始得诸人要见一丛竹么卓主丈云月筛一地影风撼半天声浴佛上堂举世尊初生下一手指天一手指地周行七步目顾四方乃云天上天下唯吾独尊云门云我当时若见一棒打杀与狗子喫贵图天下太平师拈云老胡出来做这一解自谓前无去人后无来者那知千载之下有箇跛脚阿师不肯放过虽然如是卞和之璧不因函秦安得天下知有连城之价结夏小参以大圆觉作么生为我伽蓝错身心安居堕在黑山鬼窟平等性智蒸砂作饭团自古自今天下衲僧总被笼络无转身路瑞巖今夜与诸人勦绝了也不妨洒洒落落飘飘飖飖山边水边行也䇿芭焦杖穿睦州鞋草上石上坐也饮雪峯泉挥盐官扇显无用之机拜狸奴揖白牯彰不言之令呵弥勒骂释迦虽然杀活自由以拂打圆相云更须透取这箇X透不过拟坐不得坐拟行不得行莫怪与人难共住大都缁素要分明复举古语云干坤之内宇宙之间中有一宝秘在形山云门云拈灯笼向佛殿里将山门来灯笼上师颂云隐隐烟村闻犬吠欲寻寻不见人家忽于桥断溪回处流出碧桃三四花结夏上堂圣制中有一诀上三星下半月付诸人须辨别九十日参教彻参不彻饮底是洋铜吞底是热铁开径山回嗣法书上堂三张白纸千里同风此是古人喫不尽底涎唾争如瑞巖将箇季春极暄换箇孟夏渐热虽然山头老和尚蹉过也不知上堂谢两堂秉拂人天眼目佛祖纪纲把住放行一一由我由我则故是忽然灯笼露柱穿却拂子鼻孔白牯狸奴换却拂子眼睛又且如何支遣沙场曾惯历不怕阵云高上堂十五日巳前碓觜开花十五日巳后秤槌结果正当十五日菜园里两个头陀携鉏削草忽然脱落地却是块铁你者一队漆桶在长连牀上打瞌睡知什么茄子瓠子喝一喝下座谢监收上堂举东山演和尚谢监收示众云人之性命事第一须是欲得成此先须防于若是真人师拈云东山老人与么谢监收可谓曲尽主礼山僧今日亦谢监收未免重展家风管顾去也人之性命第一须是欲得成此先须防于X若是真人会么东山圈瑞巖点多不添少不减三世如来同箇眼上堂举赵州访上菴主云有么有么菴主竖起拳头州云水浅不是泊船处又访下菴主云有么有么亦竖起拳头州云能杀能活能纵能夺便礼拜师颂云南北汀洲总是莲不知开处有何偏游人移艇北头去想是风光在那边解夏小参听雨听风喫粥喫饭两个五百元是一贯翠巖云一夏巳来与兄弟东语西话看我眉毛在也无大似小媳妇巧语媚公姑长庆云生也随搂搜汉保福云作贼人心虗阿谁信你云门云关也是里妇效颦瑞巖与么提唱莫是出他古人一头地么良久云拔剑斫开人我易推山塞断是非难复举僧问云峯悦和尚西天以蜡人为验此间以何为验峯云铁弹子师拈云久闻云峯因桶篐爆悟道元来见解只如此虽然天高谁侧耳地阔少知音中秋上堂长沙与仰山翫月次仰山云人人尽有这箇只是用不得长沙云我恰倩你用山云你作么生用长沙遂与一踏踏倒仰山云你直下似箇大虫师拈云大仰是则是着甚急长沙好则好可惜许而今用得用不得且拈向一边以拂作指月势云诸人还见这箇么幸无偏照处刚有不明时上堂八月九月白露寒露水落断崖烟笼古树衲僧家不肯放下只管绊緉草鞋拖条主丈走向东边讨X西边讨饶你计到九年三十日夜依前不离当处蓦召云上座住住上堂举雪峯示众云乌石岭相见了也望州亭相见了也僧堂前相见了也鹅湖见保福在僧堂前乃问云乌石岭望州亭相见则不问僧堂前相见事作么生保福低头归僧堂鹅湖拂袖归方丈师拈云黑白星分一局棊曾郎着着泄天机于中夺角冲关妙只许鹅湖保福知冬至小参六阴剥尽秃头苕帚门后排班一阳复生断耳草鞋路傍作舞诸方到处楼头动钟堂上击鼓引得一队老榾檛出来口吧吧地又何曾知有这箇消息瑞巖不是点胷减人声价只要现前一众回头转脑转脑回头没来由处识来由恼乱丛林卒未休复举明招示众云这里风头稍硬且归暖处商量明招归方丈大众随入明招云才到暖处便见瞌睡以主丈子一时打出师颂云前头计较既不成后面安排亦不是古时若有今时人不落他家绻䙌里腊八上堂二千年前野狐精无端夜半踰城走向雪山去不知废几途程及乎一见天上星瞎却双眼睛累及后代儿孙摸壁行瑞巖与么道也是为他闲事长无明除夜小参年穷岁尽夜静更深将箇什么与大众分岁若烹北禅牛酌曹山酒擘云门饼点赵州茶又是诸人寻常用了底科段未免拈出多年死猫头剔骨X刮髓细切零花聊伸管待卓主丈云果然几箇无思筭喫了通身冷汗流复举沩山问仰山即今事不问自古事作么生仰山叉手进前而立沩山云犹是即今事自古事作么生仰山叉手退后而立山云汝屈我我屈汝师拈云自古即今进前退后父子家私一时抖擞抖擞则不无只如道汝屈我我屈汝又且如何分剖三只骰子掷十九岁旦上堂年新月新日新时新禅道新佛法新拂子主丈一齐新如何见得卓主丈云元正启祚万物咸新上堂瞿昙干屎橛达磨泼草鞋衲僧覰不破隐隐在胸怀休休瑞巖一时屏却向无摸索处指箇成现生涯掷下主丈何似云门一橛柴上堂主人公有时瞒顸主人公有时分晓瞒顸箇箇喜懽分晓箇箇烦恼今将烦恼分晓拨置左边喜懽瞒顸飏在右畔又向何处见主人公聻展两手云了上堂举忠国师一日唤侍者侍者应诺如是三唤侍者三应国师云将谓吾辜负汝却是汝辜负吾师拈云国师三唤烟凝新绿重重侍者三酬风动落红片片这箇且止将谓吾辜负汝却是汝辜负吾又作么生话会良久云今春看又过何日是归年结夏小参古佛心即于今竖拂云看看道是拂子则差道非拂子则错放下云阿呵呵何奇特浅浅箇又甚深划拂云禅家流伹向百二十日内如是参如是X学如是入如是证且毕竟证箇什么击拂云韩干马嘶芳草渡戴嵩牛卧绿杨阴复举五通仙人问世尊云吾有五通佛有六通如何是那一通世尊召五通仙人仙人应诺世尊云那一通你问我师颂云那一通你问我玄关倒插无须锁等闲一掣掣得开三箇老婆相对坐咄上堂荆山有玉获得者不在荆山赤水有珠拾得者不在赤水衲僧有无位真人证得者出入不在面门蓦拈主丈横案云会么幽州江口石人蹲上堂举僧问智门莲花未出水时如何莲花出水后如何荷叶师拈云大小智门只解截断众流不能随波逐浪忽有人问瑞巖莲花未出水时如何荷叶出水后如何莲花且道是截断众流是随波逐浪参祈晴上堂以主丈划云划断万里痴云复打圆相放出一轮杲日于是大地草木获斯光明直得叶叶枝枝茐茐蔚蔚且道是谁恩力掷下云天台山朱亚九公採得上堂举僧问赵州狗子还有佛性也无州云无僧云蠢动含灵皆有佛性为甚狗子无州云为他有业识在师颂云丁出丁楔出楔老赵州端的别别别金刚脑后三斤铁上堂水泻巖前蛩吟砌下问着衲僧有口如哑百二十日弄真像假竖拂云今朝突出拂子头净倮倮赤洒洒没可把见么掷向背后云又入鼻孔里去也X上堂秋云秋水两依依噼腹剜心塞鴈声声度翠微将谓忘却多向洞庭芳草岸谁楚天空阔不知归不勘自败五祖老人些儿活计尽被瑞巖没借了也莫有不甘者么顾视左右云德山道底中秋上堂月月光皎洁本无圆何有阙堪笑马簸箕于此时诸子纷然竞呈丑拙或道修行或言供养或拂袖而去阿呵呵与么显发本地风光何异接竹点月掉棒打月上堂瑞巖老还债出生双耳聩扣道道不知问禅禅不会怕冷收帽裙爱凉解衣带上下相依不相怪由来彼此肚皮大重九上堂九日重阳节渊明採菊时黄花到处有何止在东篱诸人若也不信且看折取一枝拈主丈云见么雨中虽好霜后尤奇上堂举赵王见赵州赵州据坐禅牀乃云大王会么王云不会州云自少持斋今巳老见人无力下禅牀师颂云华山突兀耸苍穹坐断坤维千万峯潘阆骑驴山下过只闻啼鸟閙春风谢藏主上堂举昔有僧在经堂中坐不看经藏主问云上座何不看经僧云不识字藏主云何不问人僧乃叉手云是什么字藏主无语师拈云者僧经虽不看偈飜一十二分教藏主字虽不说埽尽二十四家书注了也解了也诸人还见节文么拍禅牀下座上堂游鱼㵎底沉浮幽鸟林间上下那堪东园刈麦X西畴插秧小姑摘叶饲蚕公子扬鞭走马酌然无异诸人长连牀上展钵开单喫粥饭咬着砂者有么有么无也无也上堂举麻谷见临济展坐具乃问十二面观音那面正临济下禅牀一手取坐具一手擒麻谷云十二面观音向甚么处去也麻谷转身拟坐临济拈主丈打麻谷么谷接却主丈相捉归方丈师拈云大众春务当时各人担担𡏖𡒁向自家田地上拨撒也不怪它只是狼借太煞结夏小参四月十五日巳前少则不减七月十五日巳后多则不添不添不减巳后巳前且拈向一壁毕竟九十日内事作么生乃竖拂云这里见得折脚铛共你左挈右提击拂云这里闻得破沙盆共你东拈西掇若还见似不见闻似不闻未免被瑞巖拂子翳却眼睛塞却耳朵掷拂于背后云跳上三十三天去也喝一喝复举云巖埽地次道吾云太区区生巖云须知有不区区者吾云恁么则有第二月也巖竖起苕帚云者箇是第几月吾休去师呵呵笑云大小云巖埽地也不了若是临济儿孙倒转苕帚柄来多少时也能仁西巖和尚至上堂举芙蓉和尚访实性大师大师上堂拈主丈向左边云若不是芙蓉师兄也大难委悉师拈云实性大师与么施设大似将蒿汤当礼仪瑞巖今日能仁师兄到来虽有主丈子只是不X动着何故彼此同出师门上堂嶃嶃巖石蔚蔚松萝左枝右蔓横牵竖惹满地交罗几人遭绊倒反怪葛藤多阿呵呵跳不出时争柰何上堂举僧问巖头古帆未挂时如何巖云后园驴喫草又问古帆挂后如何巖云小鱼吞大鱼师颂曰后园驴喫草开口见心肝潘阆倒骑处有谁能解看又颂曰小鱼吞大鱼尾巴露一橛渔翁醉不知空把丝纶掣解夏小参主人翁辘辘转有手脚无背面或向深山里敲氷钓鱼或向閙市中炙火摇扇堪笑禅和子长在蒲团上东讨西寻直是不得一回亲见当此自恣将何证验瑞巖今夜事不获巳未免擘破面门开箇方便拍禅牀云秋风一阵晚来寒吹断白云三四片复举一僧参赵州州唤僧云近前来僧近前赵州云去师拈云大众这僧幸自可怜生无端被赵州一条无丝线子缠倒了也上堂举六祖因风飏剎竿幡动有二僧对论一云风动一云幡动往复未决六祖云不是风动不是幡动仁者心动二僧悚然师颂云萧萧黄叶埋荒径霭霭浮云锁野堂一阵西风俱埽尽几根乔木倚斜阳上堂转身动脚开口露牙明明是我的的非它衲僧不肯向省要处受用甘自区区于道途之上真可惜诚可嗟瑞巖老婆心切未免为汝指箇歇处便请急X急回首早早归家掷主丈云耶耶除夜小参年穷岁尽岁尽年穷有一物墨漆黑屈屈曲曲牙牙槎槎恰似多年老梅树拽不动拗不折云笼无影风撼无声盘礴在乎无阴阳地上还有知得底也无若是未明枝节未识根株山僧不免与诸人指出蓦拈主丈提起哑元来是箇主丈子复举僧问灵观和尚如何是佛灵观吐舌示之其僧礼拜观云见箇甚么道理便礼拜僧云谢和尚吐舌相示观云老僧近日舌上生疮师拈云进前参退后领者僧故是作略争柰不能坐断灵观舌头当时待他问见箇甚么道理便礼拜但呵呵大笑管取吐出了缩不得上堂南泉卖身只贪小利道吾舞笏一味鬼戏百丈卷席飜成钝置赵州喫茶太煞客气老大隋更是没巴鼻僧问佛法的的意却道山前麦熟也未咄咄解夏小参有啐啄时病根非浅无扪摸处过迹更深岂不见老宿一夏巳来并不与师僧语话早是净地上堆堆𡏖了也有僧自叹云我只与么空过不敢望说佛法得闻正因两字也得太伶俐生老宿聊闻云阇梨莫𧬊速若论正因一字也无不勘自败与么道了遂叩齿云适来无端不合与么道大似落井攀拦邻壁老宿闻云好一釜羮被两颗鼠粪污却相骂饶汝接觜相唾饶汝泼水古人则且置只如瑞巖九十日内与兄弟东道西话无有不知者且道那一句子X为人不妨对众露箇消息看有么有么良久云作家作家复举昔日有僧问保宁如何是佛保宁云铁鎚无孔师拈云大小保宁只道得一半若有人问瑞巖只对他道无孔铁鎚大众会么铁槌无孔无孔铁槌当面便掷不问是谁上堂一夏巳过了生涯又复然眉毛横眼上鼻孔搭唇边诸人若果疑情未决伹向冷地里摸索鼻孔看切忌麤心和眉毛一齐打失上堂鴈山云台峤月或卷或舒或圆或缺两两三三朝游暮往袈裟角主丈头挑底挑褁底褁不妨自怡自悦若到瑞巖定是打教棒折何故而今什么时节上堂举僧问赵州如何是祖师西来意州云庭前栢树子僧云和尚莫将境示人州云我不将境示人僧云如何是祖师西来意州云庭前柏树子师颂云老姑强作少年时烂把宫嫱红粉施不管旁边人冷笑满头犹更插花枝上堂方见正月初一又是腊月十五一年与诸人东说西说横说竖说更无一句子灵验今日不免披肝露胆直说去也下座岁除小参腊月三十日一岁巳周毕野老竞相唿把火门外立唯有瑞巖拂子都不知寒暑变迁时节移易长时毵毵地在牀角头动是与人天为冤对佛祖为雠敌今夜信手拈来击拂云横敲竖击也只要现前一众共相委悉若还依旧心头墨漆黑阿呵呵又X争怪老僧得复举北禅除夜示众云年穷岁尽无可与诸人分岁且烹一头露地白牛炊黍米饭向榾柮火唱村田乐且恁么过何故免见倚他门户傍他墻刚被时人唤作郎便归方丈时有倚遇上座入方丈唤和尚门外有公人来禅云作甚么遇云道勾和尚不纳筋角禅遂捋下帽子掷地上遇乃拾之禅捻住云捉贼捉贼遇却将帽子覆头云天寒且还和尚禅呵呵大笑师拈云异常鬬饤出格安排则不无北禅检点将来犹是口行人事遇上座虽解相席打令未免揣括家私以拂子一划云一状领过且道瑞巖又作么生施设掷拂子于背后云夜深珍重上堂禅不用参道不用学放下更放下安乐又安乐天下老和尚不识好恶纷然出来垂一机示一句道我发明者话殊不知拟心便差开口便错良久云错错谢郭继一处士上堂举白云端和尚因郭功父至示众云山僧夜来枕上作得箇山颂不唯谢功父直要脱却天下衲僧着肉汗衫乃云上大人丘乙己化三千七十士尔小生八九子佳作仁可知礼也师拈云白云老人好箇说话柰何飏在无事甲里者多矣瑞巖今日拈来下箇注脚不唯谢继一处士直要穿却天下衲僧鼻孔乃云上大人化三千七十士│尔小生╱八九子╲佳作仁可知礼也掷拂子下座X上堂举外道问世尊不问有言不问无言世尊良久外道云世尊大慈大悲开我迷云令我得入师颂云自把碌砖空里掷必端自打自家头酌然自痛自难说自着摩挲归去休上堂举子胡示众云三十余年住子胡二时粥饭气力麤每日山上三两转问汝诸人会也无师拈云子胡老汉虽无一点佛法身心犹要敲针作钩在若是山僧则不然三四余年住瑞巖是非担子一肩担蛇吞鳖鼻狗咬犬一一分明不用参结夏小参寒暑迁移光阴倏忽转眼又见结夏也山僧虽与现前大众眉毛相结鼻孔相拄要且饭各自喫屎各自疴牀各自眠梦各自做是则也是忽然把不恰好轻轻一揑又却头红面赤良久云雪峯语巖头复举女子出定话师颂云鲍叔眼下安眉赵哥口边着耳蓦然狭路相逢两箇是甚面觜请殿主上堂宽用工急着限是也刬非也刬顶𩕳忽然突出眼圈圈圝圝一似古殿里壁角落头破灯盏佛鑑和尚遗书至灵前拈香者老和尚元无所向一味麻皮头做出万般㨾我也无端被伊葛藤一上惭愧桩子倒了也衔怨衔恩含悲合笑烧一炷香供养上堂古者道结夏巳十日也寒山子作么生又有道结夏巳十日也水牯牛作么生瑞巖者里又且不然结夏巳十日也寒山子牵一头水牯牛向双眉塘畔喫草忽然颠发走到僧堂前笑你一队瞌睡汉骑箇X牛又覔箇牛不知千头万头元只是者一头㘞一声下座上堂举一僧往台山路逢一婆子乃问台山路向什么处去婆云蓦直去僧方行三两步婆云好箇阿师便恁么去其僧举似赵州州云待我去勘破者婆子州去亦如是问婆子亦如是答州归谓众云台山婆子被我勘破了也师颂云庭前新吐一花红袭袭馨香醉蜜蜂公子见来情兴动倒吹玉笛弄春风法眷至上堂我有一机觌面提持如击金石如奏篔箎不是知音谁共知行在归上堂南山鳖鼻虵北山白额虎夜半三更忽地𤺊咬天竺圆通大士路见不平一喝喝住山僧正在橘园亭畔做梦被伊惊觉一笑归来且道归来后如何惺惺石迸长长笋滴滴泉飜浩浩波谢梁山居士上堂举丹霞访庞居士路逢灵照女问居士在么灵照放下菜篮叉手而立丹霞再问居士在么女子提起菜篮便行丹霞遂回女子乃举前话与居士士云丹霞在么女子云去也士云也是赤土涂牛嬭师颂云小姑将彩对花缝半是深青半是红被贼一时偷去了浑家空自暗搥胷雨𩆑寒食日酝清明三三两两唿唤踏青禅家流无处着幽情倒卓乌藤倚石屏闲听巖前杜宇一声声上堂闻声悟道拍禅牀云者箇岂不是声道作么生悟见色明心竖起拂云者箇岂不是色心作么生明X直饶悟得明得我更问你观世音菩萨将钱买胡饼放下手因甚却是馒头喝一喝下座解夏上堂举僧问云门秋初夏末前途忽有问将何祗对门云大众退后僧云过在甚处门云还我九十日饭钱来师拈云入虎穴探虎子也不易者僧争柰死在平地上大众要识云门么一脚短一脚长上堂举慈明室中安一盆水盆上横一柄剑剑上安一䩫草鞋凡见僧来便指拟议便打师颂云百花丛里跃鞭过俊逸风流有许多未第儒生偷眼覰满怀无柰旧愁何上堂秋山色老秋树叶零秋云影乱秋水波澄伸手缩手取之不得开眼合眼视之无形五湖衲子披披搭搭哆哆和和那里秤量者边匹配瑞巖老汉却不敢与之较重较轻何故斤两分明上堂举丹霞因到一村院天寒取木佛炉中烧院主见云何得烧我木佛丹霞以杖拨灰云吾烧取舍利主云木佛岂有舍利霞云既无舍利何责我乎主后眉须堕落师颂云村翁因事扣巫师祸福通肠直示伊获得黄金家富贵几多空自起狐疑冬至上堂僧问记得僧问赵州狗子还有佛性也无州云无此意如何答云杀人刀活人剑进云蠢动含灵皆有佛性因什么狗子无答云卖宝撞着瞎波斯进云赵州道为伊有业识在聻答云海枯终见底人死不知心进云僧又问狗子还有佛性也无州云有X答云活人剑杀人刀进云既有因什么入者皮袋答云韩獹逐块狮子咬人进云赵州云知而故犯聻答云尽信直中直谁防仁不仁进云鸳鸯绣出从君看不把金针度与人师乃云昔鲁僖公登观台书云物取验斯辰瑞巖虽则无能也要随例颠倒以拂子指东云者边是黄云复指西云那边是白云且书者何事乃作书字势云侍者不得妄通消息能仁和尚至上堂东海南西海北中有鴈荡大龙湫层层立万仞悬崖落落泻千寻飞瀑白头翁长年屈膝坐地只管看听得更楼山一声鼓响番转头来与惺惺石上瞌睡汉商量细大法门商量则不无提起袈裟环云且道者箇作么生罗公照镜上堂学道参禅别无方便閙中底静里明静里底閙中荐坐断两头打成一片喜欢竖瞋拳烦恼呈笑面阿呵呵瑞巖与么道大似落汤螃蠏七手八脚一时露现结夏小参心心拙妇穿穴针智智巫师骂土地道道矮子肩栲栳佛佛乌鵶㗖腐骨瑞巖今夜把三百六十骨节八万四千毛窍尽底抖擞了也眼目定动者一任零零星星拏将去撮将去其或懵然不晓未免自收自敛自内自藏且听伊九十日内茶里饭里横咬竖吞行时坐时东觑西捕忽尔脚跌手蹉倒地一番山僧从而不惧羞耻擘破面皮遂展手云两手分付举僧问云门如何是诸佛出身处云门云东山X水上行后来圆悟道若是天宁即不然忽有人问如何是诸佛出身处熏风自南来殿阁生微凉师拈云一箇跛脚子一箇巴头子互相发明故是作家其柰松柏千年青不入时人意断桥和尚住天台国清教忠禅寺语录侍者编山门尽大地是箇解脱门为什么把手拽不入喝一喝不会做客劳烦主人佛殿坐底立立底坐我即你你即我毕竟烧香礼拜谁插香云几成话堕太师祠堂宏施韬略密展谋猷胷中浩气远迈伊周玉炉香喷几千秋方丈我此一关无背无向拟欲进前网在头上陞座拈香祝圣毕乃云天台北畔石桥南边中有招提号曰方广今当半痴半獃半聋半哑底老僧为主寒山拾得把定关津然后丰干管领五百辈无地头汉普请拗折主丈割断草鞋各出只手扶持住山鈯斧直得三边云净一国风清樵牧懽唿禽鱼鼓跃正与么时且功归何所一炉沈水谢闾丘复举寒山拾得问丰干和尚古镜不磨时如何照烛丰干云氷壶无影像猿猴探水月寒山云此是不照烛也更请道丰干云万德不将来教我道什么二人礼拜而退师拈云幸然好一面古镜无端被寒拾丰干强加绘画清明者X逝矣新国清忍俊不禁未免重为发挥去也竖拂云不待高悬起蚩尤巳失威当晚小参建法幢立宗旨现成炉鞴不用安排延奇衲接俊流本分钳鎚何妨施设全机把定照用并行一线放开主宾互立这箇是新国清寻常制度忽若双㵎水流或缓或激五峰云起或低或高又作么生定当良久云伯牙抚琴复举永明潜禅师因僧问达磨西来传箇什么永明云传箇䇿子僧云与么则心外有法明云心内无法师拈云问者如棒打空答者似刀割水多少学语之流生埋向䇿子里敢问大众达磨西来毕竟传箇什么以拂子摇曳云风猎虬髯月摇凤尾次日为太师越国公上堂乃云大钧独运撼动干坤大用全提奔忙日月直下佩毗卢正印按王库宝刀一生一杀韬略双全一放一收文武兼备折犬芊于北虏叱蛇豕于西戎遗德在乎生民大勋勒乎彝鼎故乃超越今古独步云霄出没死生如游园观正当与么时如何击拂云不离碧油幢世界全身巳在梵王宫结座紫箫声断月初斜笑指蓬瀛是故家十二玉楼寻不见手攀仙鹤步烟霞涅槃上堂始从鹿野苑终至䟦提河于是二中间未甞说一字大众黄面瞿昙多虗少实供下死欵无人飜得年年花土竞芳时拍禅牀云东风一阵成狼借X三月旦上堂梨花李花白杏花桃花红的的正法眼藏的的古佛心宗灵云老几曾梦见道得底都是脱空尀耐螺江钧鱼船上翁丝纶倒把搅春风上堂金佛不度炉道士念苏嚧木佛不度火嵩山打灶堕泥佛不度水钟󳯔吓小鬼真佛屋里坐嗄赵州老汉败露了也大众若还未知更听国清擘破面皮揭示看以手作擘面势何似钟山宝公佛鑑和尚忌拈香你是川僧我是浙僧相逢相见元似不曾因何今日成冤憎不见道臭肉来蝇四月八上堂红日昇兮慧目明而不晦白云吐兮慈容露而不遮林木交加兮胸题卍字峰峦重叠兮足蹑千花好箇天然古释迦若谓今朝始诞梵王家苦哉佛陀耶苦哉佛陀耶结夏小参恢张法要一喝里分主分宾大阐宗纲三句中具杀具活此乃先辈狗偷鼠窃之技能山僧自生下来双耳聋两眼瞎推不去托不来隈隈㲝㲝儱儱侗侗一夏百二十日虽与大众同行同住同坐同眠且无针头线脚之衒耀然虽如是山门外两箇金刚为甚么弩目瞠眉擎拳执杵吽吽复举南泉因两堂首座争猫儿南泉遂提起云道得则不斩两堂无语南泉斩却猫儿晚下赵州归南泉举前话赵州将草鞋戴头上而出南泉云子若在救得猫儿师颂云送春賸欲举金樽客不开襟怎与论自饮一盃归去后喜逢家乐閙黄昏X谢头首秉拂上堂虗空消殒擡头磕破脑门大地平沈动脚踢伤拇指国清一众箇箇皮下有血眼里有筋还曾如此也未傥若迟疑更须高着眼看抛拂子于背后云片云归似阵掷下主丈云流水去如飞上堂举三圣问雪峰透网锦鳞未审以何为食峰云待汝出网来却向汝道圣云一千五百人善知识话头也不识峰云老僧住持事繁师拈云宾则凤舞丹霄主则龙骧碧汉二大老可谓是一宾一主彼此得宜争柰篱雀井蛙纷然喧啾不知其所向上堂五峰影里双㵎声中有大宝藏八面玲珑诸人在此着到许多时节因甚眼看不出口说不通山僧今日直下打开去也竖主丈云者箇是秘魔一把杈横主丈云者箇是道吾一柄剑打三圆相云者箇是雪峰三箇木毬阿呵呵且不似曹溪路上剎竿头风动幡幡动风自南自北自西自东六月半立秋上堂德山低头夹山点头俱胝竖起手指头玄沙𡎺破脚指头提起主丈云都来不出山僧主丈头何以见得卓主丈云一叶落天下秋黄蘗直山和尚至兼谢监收上堂佛祖命脉危若悬丝赤手扶持还他作者筭子与筹子论义胜负未问诸人黄蘗打临济六十乌藤且道那一个打不着良久云明眼难瞒解夏小参长期百二十日一众心如墻壁笑看无位真人面门自出自入住山老汉赢得𤺊淈𣸩随搂搜X且免横磕竖敲左提右挈拔眼中屑抽脑后钉解无粘之粘去不缚之缚而今一夏巳圆幸有东山遗下陈年铁酸饀花擘将来普同供养卓主丈云塞破饥膓休怅恨打拳自有喫拳时复举僧问双泉西天以腊人为验未审此间以何为验双泉云足不履地师云诸人还见双泉么忽有人问双㵎只答他道头不顶天诸人还识双㵎么听取一颂足不履地头不顶天才识双㵎便见双泉问有今古答无正偏若也未晓细嚼黄连上堂峯头异角灵毛㵎底锦鳞赪尾各各性命一条都在山僧手里今日放开线路也不妨自驰自骤自蜚自鸣自泳自游自潜自跃又阿谁管你诸方密布漫天网子拍禅牀下座上堂淘沙得金凿石得玉张弓得鸟掷钓得鱼应是人所求者所取者无有不得者唯我衲僧家求得到有空乎大地取得到无塞乎太虗且道因甚如此以拂书字下座冬至小参鸿鸿蒙蒙混混沌沌好箇大安乐法门无端一变便有天地日月转二十四气飜七十二候为舒为惨为盛为衰为杀为生为消为长从上佛祖置而勿论汝等诸人堕在里许心役役口唠唠手不停脚不住七颠八倒八倒七颠何时休歇也国清今夜当此阴不阴阳不阳普为指出大安乐法门大家同入同证同住大安乐法门击拂云金香炉下铁崑崙X复举汾阳和尚一日拈拄丈示众云识得主丈子行脚事毕师拈云大众扑灭不息至于燎原滥觞不止至于滔天汾阳与么为人祸事生也谢头首秉拂上堂翻届书云命三禅者各自执笔向虗空中鬬写者箇字或着一划或下一点或点划不全便是孔夫子鲁僖公莫辨其文莫知其义诸人要会么遂顾视左右乃唾一唾下座上堂举陆亘大夫问南泉师姓什么泉云姓王亘云还有眷属也无泉云四臣不昧亘云王居何位泉云玉殿苔生亘云玉殿苔生时如何泉云不居正位师拈云面前趁背后逐背后赶面前随陆亘大夫犹自不知若还知蓦拈主丈云王老师王老师腊八上堂门外一犬吠櫩前一鸟鸣天际半钩新月移影上疎櫺忆得雪山六载冻不死饿不杀夜半见明星拍禅牀下座上堂举南泉示众云文殊普贤昨夜三更起佛见法见各与二十棒贬向二铁围山师拈云南泉二十棒打文殊普贤可谓棒棒见血只是罕遇知音国清门下寒山拾得昨夜三更起佛见法见山僧棒未曾拈各自隐身无地为什么如此蛇齩草鞋除夜小参心不起灭设馔开樽送旧年法无变迁吹箫打鼓迎新岁者里着得一只眼心也法也起也灭也变也迁也一时百杂碎傥不如是依旧兰日薰薰荷风穆穆菊露滴滴梅雪飘飘国清寺里徐师叔一X柄无口刀分外使得着复举僧问琅瑘清净本然云何忽生山河大地瑘云清净本然云何忽生山河大地师颂云一从醉别画堂前𩯭乱钗横语笑颠最是恼人膓肚处借婆裙子拜婆年上堂拈拂云正朝握拂埽荡窠窟左拣牛溲右选马浡竖拂云竖作一团是甚臭鹘掷下拂云分付诸人洗肠换骨元宵谢两序上堂前堂后堂贱卖佛法僧监寺副寺贵卖麻麦荳辨龙虵维那槌下定当餧驴马典座杓头设施这箇说话虽则是直岁普请边事明眼衲僧到来切忌指柳作杨证龟成鼈何故水上挂灯毬上堂举仰山参巖头头竖起拂子山展坐具头放下拂子山收坐具头云我不重你放只重你收山便出去师拈云一竖一展一放一收仰山弄险过似巖头赖是随风回橹棹几乎飜却钓鱼舟上御书国清教忠禅寺额大而化之之谓圣不可测之之谓神故能秉须弥笔蘸大海水擘虗空纸大书特书灿然奎画之文直得玉转珠回龙骧凤舞辉腾今古超越见闻以此镇蛮夷清邦国以此宣教化奖忠勋正与么时且当阳揭示光显门庭一句如何指陈尧舜为君稷契为臣觉苑长敷草木春上堂举南泉因赵州问离四句绝百非请师道泉便归方丈州云者老汉寻常口吧吧地被我一问直得无言可对侍者云莫道和尚无语好州遂与一掌云X者一掌合是王老师喫师拈云赵州老儿念一道迷魂呪捻一朵翻手诀要且只禁得箇屋里鬼争柰天师按剑何雪山梵长老至上堂僧问临济辞黄蘗蘖云什么处去济云不是河南便是河北此意如何答云筑着便作屎臭气进云黄蘗便打又作么生答云正令当行进云济约住棒遂与一掌又且如何答云得人一牛还人一马进云黄蘗召侍者将先师禅版拂子来意在于何答云糖和蜜进云济亦唤侍者将火来又作么生答云漆投胶进云黄蘗云汝但将去巳后坐却天下人舌头为复是养子之缘为复是据欵结案答云被下有带进云只如雪山和尚巳出世为人未审和尚当时有何传授答云一寸龟毛重九斤进云与么则祖翁一箇破沙盆巳曾两手亲分付答云却被禅客㗖啄师乃云法身无相槛前簇簇排青嶂法眼无瑕屋角翩翩度碧鸦夹山早知有此不向华亭船子桡下丧尽生涯国清与么道谁知有箇不仁不义在暗地里啮齿咬牙哑冤家冤家结夏小参东边西边比比驴腮马颔者畔那畔纷纷鬼面神头是皆诸方锥不去钩不来一齐辊入五峰前双㵎里拽履搘藤行看云冉冉解衣拂石坐听水潺潺瞋使寒山笑驱拾得牵藕丝缚住老虎竖针眼放出大鹏弹指越万年展眸终一夏者箇犹是现前大众自受用三昧且住山分上又作么生红苋叶间X敷芍药紫荆花底结林檎复举赵州与文远论义鬬劣不鬬胜胜者输果子远云请师立义州云我似一头驴远云我似驴胃州云我似驴粪远云我似粪中虫州云你在彼做什么远云过夏州云把将果子来师拈云赵州布偃月一字文远排斗底八门及乎两阵交锋到了则成儿戏是则也是把将果子来是劣义耶胜义耶上堂计较尽处商量极时元来不是了了常知尀耐一箇龌龊汉非风动非幡动错下针锥便有一喝耳聋三日连喫痛棒似拂蒿枝自后竖起竹篦掷金圈抛栗棘不容凑泊那许思惟浑崙铁酸饀杂碎破沙盆咬嚼者愈辛愈辣扶持者转崄转危而今总在国清手可不拈出当阳设施蓦唤侍者指西边云乌那里是阿谁上堂举德山一日饭迟托钵赴堂雪峰云钟未鸣鼓未响托钵向甚处去山低头归方丈峯举似巖头头云大小德山未会末后句山遂唤头问云你不肯老僧那头密启其意山休去次日上堂果与寻常不同头至僧堂前抚掌云且喜者老汉会末后句也虽然只得三年活三年后果迁化师颂云窦八抽身巳败赃偷儿曲为巧遮藏一家着贼犹闲事搅断平人几肚肠请监收上堂举沩山问仰山甚处来拦头坐关仰云田中来野老叙寒温沩云田中禾好刈也未布梯下X井仰云好刈也酒后𤺊骂沩云作青见作黄见作不青不黄见铙钩搭索仰云背后底是什么揭起盖面帛沩云子还见么倒转鎗头仰于地上拾一穗稻云和尚何曾问者箇贫子打翻蓆袋沩云此是鹅王择乳喝一喝讶郎当汉又与么去更有一转语不在沩仰分上诸人巳知了也知则不无且作么生举良久云赖有监收证明解夏小参伸手推出枕八九六十三举足踢起砖五七四十二伶俐汉才得者一捏子便把须弥山掇安额上大海水倾入耳中随羣逐队向长连牀聚头打睡山僧寻常眼孔阔肚皮大未甞管着今夜普请开布袋头不可放过依旧唤来携埽帚挈粪箕与众执役但是堂前厨下门口路头切不得喘气何也近日国清正令巳行复举仰山参东寺寺云你是甚处人仰云广南人寺云我闻广南有镇海明珠还收得否仰云收得寺云未审珠作何色仰云白月即现黑月即隐寺云何不呈似老僧仰叉手进前云昨到沩山处被索此珠直得无言可对无理可伸师颂云明珠璨璨对人倾是甚多年鱼眼睛抛撒满前收不上粪箕埽帚乱纵横上堂满眼覰着满耳听着伸手触着举足踢着那更开口道着禅家流东边参西边学洎乎一问刬地卒讨头鼻不着山僧有箇万病丸虽无甚灵验遇斯等人恰用得着要会么良久云放下着X九月半上堂烟横大野鴈篆长空玉露滴开八枝九枝黄菊金风剪下三片两片丹枫吾家生涯虽然冷淡蓦拈主丈云取之无禁卓云用之无穷忽有问长老你又将常住物作私已受用也只向道非但今日从前多少事尽在不言中上堂举僧问马大师离四句绝百非请师直指西来意马云我今日劳倦不能为汝说问取智藏僧问藏藏云我今日头疼不能为汝说问取海兄海云我到者里却不会僧回举似马师师云藏头白海头黑师拈云马师如抱焦桐悠掦品弄那堪二子随后引指按徽何啻水漱百滩风吟万壑无柰座中对客不别宫商翻然转调且道转底是什么调未识琴中趣徒听絃上声开炉上堂丛林冷落无甚今时诸方老宿虽则煨几块死柴头各自煖热门户其柰东挑西拨横㧒竖吹和自家底一齐乌了山僧者里不问大箇小箇干箇湿箇收拾堆在炉中火种星儿深与埋着待伊时节自到大众时节到也以拂作拨火势嗄烟焰逼人上堂举僧问云门杀父杀母佛前忏悔杀佛杀祖甚处忏悔门云露师颂云扫荡边尘未着劳折弓戏把射青霄满攀自觉无多力随手那知落一鵰圣节上堂辊雪峰毬打禾山鼓露柱灯笼齐作舞引得老丰干倒跨南山虎何谓耶圣人作万物覩腊八上堂释迦老子不依本分半夜走入雪山冻得X觜㖞饿得眼白浑无理会突然道箇奇哉自此颠言怪语炒閙天上人间浩浩地聒聒地赚度一火落在处唤马作驴指南为北国清小子虽则住他屋着他衣喫他饭直是要说他过且道是什么过仰面看天笑云大似其父攘羊而子证之上堂举曹山因僧问雪覆千山因甚孤峰不白山云须知有异中异僧云如何是异中异山云不堕众山色师拈云藏机设穽一问也不易者僧及乎转头又落曹山翻车网里国清与么批判且为人眼在什么处拈主丈卓一卓喝一喝下座简翁和尚至上堂彼此游方彼此行脚谁知末上见人不着一齐被他激得耳聋恼得头白怨气至今无处着无处着竖拂云手里把箇破木杓结夏上堂十五日巳前黑面波斯脚踢月十五日巳后长髭土宿手拏风正当十五日住山老树生准干屎橛制令管束铁弹子一百八十七箇东廊头西屋下黑律漆地切不得动着谢头首秉拂上堂蒉桴土鼓𣸩淈者方别正音元酒大羮懵懂者始知真味有般汉闻得便道我未染指真味巳知不侧耳正音巳别哑淳风丧矣上堂云门示众云平地上死人无数过得荆棘林是好手有僧出云与么则堂中第一座有长处门云苏噜苏噜师颂云将军令下闪旌旗胡骑纷纷顿失威纵有突然骁骤者不知身巳陷重围X上堂知见立知即无明本三箇猢孙打倒猴大投告山王乃为曲分尊卑八棒十三一等行治知见无见斯即涅槃甜瓜倒地苦瓠上棚园神讥之曰宜自守分稍不顺时有刀杀你有镬煑你不用填命大众释迦老子多年桉牍国清尽底翻来事虽有两端毕竟不出者箇条贯宝祐四年六月初一日以拂作押字势下座上堂举洞山聦和尚每自负薪上山一日有僧见问云山上自有何得将去山放于地上云会么僧云不会山云我要烧师拈云洞山老儿自营家火撞着一箇便有短长者僧若见放薪于地上云会么只向道和尚不易纵有神头鬼面也做不成上堂赫赫火云炎炎烈日直得无位真人汗流滴滴虽则随队摇竹扇饮山泉憩松阴扪藓石到了只在面门出入大众要见么横主丈面前云元来是箇树枝妄动即祸生置主丈云且留靠壁送寒巖长老上堂一住寒巖万事休未是放身命处更无杂念挂心头喫饭疴屎聻闲于石壁题诗句大好无任运还同不系舟浣盆浣盆寒山子得力句国清巳为花擘了也就中些子誵讹不可说破何故自有主在断桥和尚语录卷上X断桥妙伦禅师语录X卍XXX断桥和尚语录卷下断桥和尚住临安府净慈报恩光孝禅寺语录侍者编山门有门有路从汝诸人东行西行忽若新净慈一把把断又向甚处插脚喝一喝方丈横主丈云与么与么竖主丈云不与么不与么卓主丈云只者关作么生过吽吽陞座拈香祝圣问答毕乃云浙东山浙西水言前拶透只在脚尖江南月江北云句下挨开不离眼底者箇陈年葛藤诸方老骨挝拈弄不出醭醭蔌蔌支支离离而今落在新净慈手中拽去牵来绊倒天下衲僧一箇箇平吞佛祖便见皇风普扇惠日重辉瑞气霭龙楼紫烟凝凤阙正与么时毕竟功归何所良久云合国咸知复举开山祖师永明初参法眼问云子参请外看什么经明云华严眼云总别同异成坏六相是何门摄明云世出世间一切法皆具六相眼云空具六相否明无对眼云何不问吾明却问空具六相否眼云空明于是开悟眼云子作么生会明云空眼然之师颂云空兮空兮无背面拈起豁然成两片搭向南X屏山角头千古万古少人见要见么以拂打圆相云金乌飞上琉璃殿当晚小参屏阴掩映塔影稜层山色空蒙湖光潋灔好箇二千年前黄面老神通游戏之所何妨大家出手扶起大光明幢作新法社三百二百跺跟汉岂可坐视各请分司列职运水搬柴广兴供养既然如是且新长老到来末上一筵如何施设竖拂云拂石云随帚烹茶月入铛复举雪峯示众云南山有一条鳖鼻蛇汝等诸人切须好看一等恶物类就中较些子长庆云今日堂中大有人丧身失命早是畏首缩脚云门以主丈撺向雪峯面前作怕势着他一口了也玄沙闻云用南山作么咄者篮杖以主丈划一划云一时列下还知新净慈立处么掷下主丈云耶耶次日陞座拈香恭为追严徽宗皇帝上资圣驾乃云一自休戈见太平跨龙仙去彩霞轻感恩惟有西湖水夜夜清波蘸月明请化主上堂南山有众盈筹总是佛祖冤雠一夏资粮尚少岂容坐视无谋长安城里芳草渡头赖有作者为我希求要使箇箇饱饫而优游忽然遇维摩居士东指西指又且如何对酬一言才勘破笑倒老金牛因事上堂三家村里佛法十字街头使不着使着则金不博金十字街头佛法三家村里用不着用着则X水不洗水用着使不着使着用不着拈向一边且如何是佛法南山二论师立正义折伏魔民往返未分胜负燕国余令公乃挑通事舍人把源头一拨赤幡子飘然在自家手拍禅牀下座上堂举僧问佛日弼禅师如何是毗卢印日云草鞋踏雪僧云学人不会日云步步成踪师拈云如虫御木偶尔成文佛日故得其妙只是不能活得者僧忽问净慈如何是毗卢印竖起一掌学人不会拦腮便掴是活得耶活不得耶上堂不可以有心求鱼吞直钩不可以无心得狗啮特石不可以语言造鸠㗖活鹞不可以寂默通鼠咬大虫者四转语也有生有杀也有放有收诸人一一明得许你四威仪中有箇安乐处苟或不知后五日有人问着莫教似仙林院里陈阇梨手摆铃杵念嚤呢嚤呢上堂举洞山示众云须知有佛向上事僧云如何是佛向上事山云非佛云门拈云名不得状不得所以言非师拈云眼里有筋舌头有骨尽力道得箇非佛名不得状不得真是王小波破草鞋两只上堂举达观颕禅师示众云七佛是性隷万法是心奴且道主人翁在甚么处自喝云七佛巳下出头又自诺云各自祗候师拈云唤七佛为性隷指万法是心奴达观自谓有出身路及乎自喝自诺又是奴隷边事主人翁何曾梦见在大众要见么以拂拂一X拂云晓来一阵春风动开遍园林百㨾花持钵至平江万寿请小参三十年草鞋紧绊桃花开处始识路头六七箇蒲团坐穿竹帘卷时方见天下者两枚漆桶好与三十棒殊不知才生下来哌地一声参学大事巳毕箇般说话除非是姑苏台畔正受堂前直指单传老和尚与两山衲子朝夕坐参可有商量分若是城狐社鼠野鹜林鸦又向什么处啗啄净慈与么匹配与么抑扬大似饭罗里插锹水瓮中鼓杓笑倒当年韩大伯复举宝公传语思大何不下山教化众生大云三世诸佛被我一口吞尽何处更有众生可化师拈云宝公卖峭思大诈姦谁知打着净慈心里事自出山来四十日也无众生可化也无诸佛可吞且道成得什么事良久云笊篱无柄漉春风撼动落花飞片片镇江府焦山寺请小参佛法玄微十字街头随机展演禅道要妙三家村里遇意设施无端一阵黑风吹到海门国撞着箇咬猪狗恶知识开大炉韛运大钳鎚烹煅大心衲子南山佛法禅道揑作一团抛向扬子江心着何故金山寺褁山焦山山褁寺千人万人题只是者箇事卓主丈一下复举临济问院主甚处来主云州中粜黄米来济云粜得尽否主云粜得尽济以主丈划一划云还粜得者箇否主便喝济便打后典座至济举前话座云院主不会和尚意济云你又作么生座便礼拜济亦打师拈云临济好一X条主丈惜乎只打得两枚漆桶当时若打着一箇我辈饭也无喫持钵归闰四月结夏小参游南方一遭主丈未曾拨着会佛法底掩彩煞人走三千里路布单卖却特为此因缘来惭惶煞人净慈门下似者般箇亦多有在且与促长期作短期併三限为一限试为从头针札过忽若一针便死一札便活老僧未免烧好香供养何谓也三年逢一闰四月见重圆复举真净示众云今日乃是第二箇四月不见古人道放过一着落在第二虽然第二依旧只是箇孟夏渐热阿呵呵有利无利不离行市西川成都府漏篮子一文钱三箇两箇撒在诸人面前一一可以治病又不知庐陵米作么价师拈云大众者陈年滞货飏在丛林中少有人以眼覰着净慈信手拽来用得恰好奇哉奇哉孟夏渐热前堂五日先不动口巳道了瞌睡汉自是当面讳却希有希有西川城都府漏篮子后堂重新拈出活一切人不消半服若是庐陵米作么价待诸人喫饭向鼻孔里去老汉却与汝商量喝一喝下座上堂举僧问洞山寒暑到来如何回避山云何不向无寒暑处回避僧云如何是无寒暑处山云寒时寒杀阇梨热时热杀阇梨师拈云寒暑内横身寒暑外垂手洞山自谓作家殊不知舌上一字关却被者僧覰破上堂山僧有一句子在诸人分上平平坦坦诸人有X一句子在山僧分上曲曲弯弯遂举拂云左手串来元是一㨾右手挑起且非两般为甚么牀角头当面一掷五双十箇取之不得舍之又难良久云难难解夏小参百二十日夏有箇好说话簸箕未动唇苕菷先露杷岂不见沩山问仰山寂子今夏在下面作何所务把饭唤狗仰云锄得一片畬下得一箩种者田厍奴沩云子今夏不空过据本结息仰却问云和尚今夏做箇什么看看上面沩云日中一飡夜后一寝又只是麸浆果仰云和尚今夏亦不空过背后叉手仰道了遂吐舌狸咬尾巴沩云寂子何得自伤已命救不得也沩仰家风诸人已见了且道净慈一众同牀聚头打眠各自开眼做梦是空过耶不空过耶击拂云双旗收电影一剑倚天寒复举古德云心不是佛智不是道师颂云月临粉壁间尤白烛入纱笼里更红夜冷井边闻落叶巳惊秋色到梧桐上堂十五日前结而不解十五日后解而不结正当今日结也休解也休草鞋对颊耸八耳主丈横身撑两头五湖四海衲子为冤雠上堂举沩山一日见僧来参山起身僧云请和尚莫起山云老僧未曾坐僧云某甲未曾拜山云何得无礼师拈云匇匇上山者不知山高茫茫过水者不觉水深因兹家道月削日侵遂拈主丈云沩山若早知有者箇良久云有钱买金上堂庭前黄叶坠岭上白云屯风味无多子何人共X我论忽有箇出来把住道你屋里自有天来大底活计何得装寒酸气象说冷淡语言耶遂呵呵大笑云知我者其惟春秋乎中秋上堂一遇中秋节竞赏中秋月指底指翫底翫说底说到了何曾离圆缺惟爱老长沙一踏踏倒小释迦光灿烂绝周遮不知端的落谁家雷峯北林和尚遗书至上堂西风一阵恶北林平地摧晓猿夜鹤惊怨空徘徊哀哉哀哉戒光犹自照高台上堂举夹山与定山同行言话次定山云生死中无佛则无生死夹山云生死中有佛则不迷生死二人是非不巳同去见大梅便问云未审二人见处那箇较亲梅云一亲一疎夹山云那箇亲梅云且去明日来夹山次日又问梅云亲者不问问者不亲夹山住后云我当时在大梅处失却一只眼师拈云一人金针蒙草锦一人玉线蹙花幔等是机巧工夫拈出大梅面前覆去翻来愈生光彩还知夹山末后用处么展开悬向野堂上百鸟惊飞不敢啼上堂须弥山一座掇向头上而不知重灯心草半寸藏在手里而不知轻似者般底可谓獃可谓痴可谓没忖当可谓无准绳然虽如是以主丈划一划云到不平时还有声上堂举韩文公与肇论主茶次公曰曾闻讲得肇论是否主曰不敢公曰论中有物不迁义是不主曰是X公扑下盏子云者箇是什么义主无语师拈云韩文公肇论主喫茶也不依本分物不迁义固是不得而明哑可惜一只盏圣节上堂渚㳅虹影枢绕电光圣人出现化洽殊方南山祝赞一句又且如何举扬合掌顶戴云南无延寿王南无长寿王上堂举雪峯示众云饭箩边坐饿死人临河渴死汉曾郎曾郎三十年前也曾与么来玄沙云饭箩里坐饿死人水没头浸渴死汉正是未出岭时口款云门云通身是饭通身是水咄者跛子推门一拶折脚是饭耶是水耶净慈门下饿死人渴死汉且未要举着寻常喫饭饮水细嚼崙吞一任你但不得忘来处请修造上堂举芭蕉示众云你有主丈子我与你主丈子你无主丈子我夺却你主丈子师拈云有无枝上生节与夺节上生枝一等弄主丈子芭蕉老喫便宜南山不惜出手为提持度主丈唤侍者云修造司无丈竿用权且借之佛涅槃上堂日暖喷庭花风轻摇岸柳双林入灭老臊胡至今犹露摩胷手一箇半箇于斯见得彻去便可流通万世之光明苟或不然瞎却你眼哑却我口上堂举赵州因僧告辞州云甚处去僧云诸方学佛法去州竖起拂云有佛处不得住无佛处急走过三千里外逢人不得错举僧云与么则不去也州云摘杨花摘杨花师颂云千寻浪里出头万仞崖前展X手七百甲子老翁刚然弄一场丑摘杨花摘杨花翻身跳上树惊散暮林鸦佛鑑和尚忌拈香拈香云凌迟祖父只者箇殃害儿孙只者箇三月十八日出驴胎入马腹亦只者箇雍郎雍郎插香云非但报你箇也要辱你箇上堂震法雷击法鼓布慈云兮洒甘露永嘉大师元来是箇死水里龙山僧未免资其神力看取平地驣骧变化喝一喝云法雷震矣击禅牀云法鼓击矣以拂子曳云慈云布矣以拂子洒云甘露洒矣直得山河大地草木丛林悉皆敷荣悉皆郁茂且道徐家园里烂葛藤还有者箇消息么提拂子顾云芽生也结夏小参拈主丈阿呵呵白日青天有与么事主丈子突然与诸人作头底一夏九十日要住不得住要去不得去如落水犬如触藩羊如堕槛猿如陷穽虎当此之时住山老汉岂无方便耶须是心自肯头自点主丈子欣然与诸人开眼目卓一下阿呵呵青天白日无与么事复举玄沙问镜清不见一法是大过患且道是那一法清指露柱云莫是不见者箇法么沙云浙中清水白米从汝喫佛法则未在师拈云玄沙片舌如刀镜清一指似箭笑谈各展机谋做出者般觜面何故不见道漳泉福建上堂似地擎山不知山之孤峻圭角露也如石含玉不知玉之无瑕文彩彰也若能如是是真出家吽只与么要入净慈门犹隔西湖在X上堂举僧问智门莲花未出水时如何门云莲花僧云出水后如何门云荷叶师颂云玉缆纤纤布嫰芽香苞朵朵依新叶化工底事把天机剖腹倾心俱漏泄上堂举僧问洞山如何是佛山云麻三斤师拈云洞山老儿将三寸铁断天下衲僧命根虽则历数百年其锋锐凛然净慈今日当面一提血滴滴地八月旦上堂白苹洲畔红蓼岸头渔人得意拨动孤舟飞起一行两行塞鴈漾开七箇八箇沙鸥丝纶在手随放随收时有金鳞上直钩中秋上堂兼谢百丈西堂举马祖与西堂百丈南泉翫月次祖云正当与么时如何堂云正好供养丈云正好修行泉拂袖而去祖云经归藏禅归海唯有普愿独超物外师拈云西堂供养轻侵秤尾百丈修行短过尺头南泉拂袖去刍狗趁铁牛马大师幸然平似镜何用曲如钩重九上堂九月九一句话有准绳无柄杷惟有陶靖节知缝罅悠然见南山笑傲东篱下阄拈化粮上堂拈主丈云息虑迷源拂尘昧已多少衲僧困在者里净慈未免拈头作尾拈尾作头殿上三箇汉权做老奴堂中五百尊暂为小使竭力振起古家风先祝一人寿次铸六军安三愿万民乐然后开天门辟地户使长安市上一箇箇知道钵盂无底提起主丈云等闲获得一筹归卓一下云畅杀你X快杀你上堂举僧问云门不起一念还有过也无门云须弥山师拈云湖光湛湛野色蒙蒙簑笠一翁酣然倦钓蓦尔撞箇回棹转蓬便见雪浪千寻云涛万叠冬至小参春分秋分夏至冬至天地循环提主丈云是者一气阿呵呵净慈主丈子硬纠纠黑漫漫超出阴阳不居寒暑点开释迦眼睛张皇半夜敲落达磨牙齿缠拔九年尽天下衲僧性命一捻捻住求死不得死求生不得生因甚逗到宝祐六年十一月十八日在者筭座里预先出手露脚卓主丈云志公和尚复举洞山与密师伯到饼店密于地上画一圆相云将取去山云拈将来密休去师拈云将不去拈不来两箇汉一场獃至今平地上狼借覆苍苔上堂十八日巳前阳消阴长十八日巳后阳长阴消正当今日阴阳会合消长混融南山下一树千丝桧交枝错节织月梭风翠缕一重高一重谢两堂秉拂都寺干斋上堂一味禅黑漆丈东丁西卓头不欠尾不全五味禅白甆碗深贮浅饤少半角多半边以拂打圆相云总在净慈绻䙌里不得动着不得道着何故俭生不孝义出丰年除夜小参安眠露地牛未脱黄金索常在顾盻中牧童难捉摸当此年穷岁尽且不似老法昌烧榾柮柴唱村田乐作场笑具盖各人自有一头两角指天四蹄踏地朝从湖上去暮向岭边归横眠倒卧尽在南X山栏圈中自是牧者不知骑者不识大众要识么以拂作鞭势云叱又云㘞牢把绳头着复举僧问开先暹和尚年穷岁尽时如何开先云依旧孟春犹寒师拈云开先可谓因风吹火用力不多忽有问净慈年穷岁尽时如何遣腊冰千筯勾春柳一丝正月旦上堂年年是好年日日是好日南山今日好处又非常石人起拜大人揖因甚如此蛇生角虎插翼湖州归上堂烟迷岸树水没汀莎渡头拨动钓舟野鸭翩然飞过翻思百丈鼻孔被马师一扭至今犹自作忍痛声净慈与么道也是望空掷石头上堂举僧问马祖如何是祖师西来意祖唤僧近前来僧近前祖便掌云六耳不同谋师拈云马师道近前来早是六耳同谋了也何况更打一掌乎然制礼作乐识周公者鲜矣涅槃上堂举世尊于涅槃会上以手摩胸告众攒簇不得底病证出也乃曰汝等善观吾紫磨金色之身瞻仰取足无令后悔颠言倒语不少若谓吾灭度非吾弟子谓吾不灭度亦非吾弟子临危犹自说医书是时百万大众悉皆契悟吽吽总是扶篱摸壁若有一箇半箇飜转面皮老瞿昙要死也不得在上堂云収幽谷静雨歇幽㵎鸣风暖幽鸟语日融幽草青二祖不知截断一手臂归宗不会拭坏双眼睛致使衲僧箇箇半疑半信半醉半醒争知道自来满X口咀华而嚼英上堂举沩山示众云行脚高士直须向声色里坐声色里卧疎山出问云如何是不落声色句沩竖起拂子山云此犹是落声色句沩便归方丈山不契遂辞香严严云何不且住山云某甲与和尚无缘严云有何因缘不契山遂举前话严云某甲有箇语山云道什么严云言发非声色前不物山云元来此间有人师兄去后有箇住处某甲却来相伴沩至晚问严矮阇梨在么严云巳去了沩云向你道什么严云某甲亦曾对他来沩云试举看严云言发非声色前不物沩云他道什么严云他深肯之沩失笑云我将谓矮子有长处元来只在者里此子向后有箇住处近山无柴烧近水无水喫师拈云扶其头沩山手脚俱露掖其尾香严肝胆尽倾左右出矮师叔绻䙌不得既然如是因甚却遭他授记击拂下座结夏小参太阳门下日日三秋枯枝困灵翮明月堂前时时九夏止水淹俊鳞殊不知衲僧家草鞋高挂龙牀角头着着向佛未出祖未兴行到说不到时说到行不到处风凛凛地若倚天长剑顿在面前谁敢正眼覰着虽然柄杷犹在老僧手里复举天平到西院居常自云莫道会佛法今时觅箇举话人也无院知有此语一日遥见平乃召云上座平回首院云错平行三两步院又云错平近前院云适来者两错是西院错上座错平云某甲错院云错平休去院云X且在者里过夏待共上座商量者两错平当时便行住后为众云我当初行脚被业风吹到思明长老处被他连下两错更留我过夏待共商量我不道恁么时错未发足南方早知道错了也师拈云进前则腾蛇遶足退后则土宿临头天平固是无柰何处敢问诸人西院两错毕竟如何商量纵使商量得一夏陈米饭淡虀羮也要你喫在上堂举僧问云门如何是佛门云干屎橛师召大众云者跛脚阿师浑身自来不净等闲触着平地上疴一堆薰炙藂林更无一人以扫帚用事以拂一拂喝一喝下座上堂庭前柏树子揭示西来旨山僧三十年巳前识破根株见彻骨髓应用只在开口合口间伸手缩手里冷地自笑笑未巳而今提掇来自笑也不是伸手缩手也不是开口合口也不是且道誵讹在什么处不是不是上堂举僧问赵州如何是道州云墻外底僧云不问者箇道州云你问那箇道僧云大道州云大道透长安师拈云问路底茫茫走东走西指路底步步随上随下净慈与么品题还有为人处么不见道为语助者焉哉乎也解夏小参一结结定尽大地是箇铁鎚杷子在老僧手里横抛竖掷不知打破几枚漆桶一解解开通十方无非大道路头在诸人脚下南来北往不知踏断X几緉草鞋与么与么大难大难芦笛一声堪着耳又随流水过前滩复举沩山问仰山寂子今夏在下面作何所务仰山云锄得一片畬下得一箩粟沩山云子今夏不空过仰山却问云和尚今夏作箇什么沩云日中一食夜后一寝仰云和尚今夏亦不空过道了遂吐舌沩云寂子何得自伤已命师拈云仰山一夏不空过脚露手穿沩山不空过一夏脚穿手露古人则且止只如净慈一夏七颠八倒是空过耶不空过耶良久云阎姘咬姜赵婆呷醋上堂九十日一夏始终无缝罅拶到末梢头有箇好说话作么生长爪梵志註九经瞎眼波斯书八卦上堂如我按指海印发光汝暂举心尘劳先起阿呵呵释迦老子犹自作者神头鬼面净慈昨请五人知事一人头首五人监収一人侍者且不按指亦不举心何故风恬浪静云净月明不掷金钩锦鳞自上上堂举南泉一日有僧来参叉手而立泉云何太俗生僧便合掌泉云何太僧生僧无语师拈云王老师一镜当台胡来汉来固不可得而逃惜乎只撞着一箇叉手合掌鬼中秋上堂心月孤圆以拂打圆相云好箇退下桶篐子光吞万象灯笼露柱聻光非照境作么生境亦非存且信一半光境俱忘大小盘山又却与么地复是何物阿呵呵今朝八月十五日正是中秋十六十七十八三日好大潮诸人若到浙江亭第三柱上题诗X四句看了记取归来上堂举庞居士问仰山久向仰山到来为甚却覆山竖起拂子士云恰是山云是仰是覆士掴露柱云虽无人见赖有露柱证明山掷下拂云一任举似诸方师拈云小释迦若不得拂子几堕网罗老居士若不得露柱几落机穽虽然二俱作家到了且不知山是仰耶是覆耶腊八上堂雪山层层雪㵎冷冷瞿昙过去久矣今宵谁覩明星遂仰头看天云奇哉复云低声恐成妄语诳众生上堂举僧问九峰如何是不坏身峯云正是僧云某甲不会请师直指峯云适来曲多少师拈云九峯一箇铁弹子若还打着者僧不被随手一击百杂碎元宵上堂以拂打圆相云一轮月以拂点云万点灯月影与灯影交辉灯光与月光互灿遂合掌云奇哉美哉不可思议哉何异过去日月灯明王如来雪窦长老至上堂举先雪窦云春山叠乱青春水漾虗碧雪窦老汉大似将公界物作私已用窦云寥寥天地间独立望何极果然窦却顾侍者云有人看方丈么有窦云作贼人心虗不勘自败净慈虽则据款结案亦未免遭人检点上堂举南泉问黄蘗定慧等学明见佛性此理如何蘗云十二时中不依倚一物始得泉云莫是长老见处么蘗云不敢泉云草鞋钱且置浆水钱教谁还蘗X休去师拈云酒中下鸩蜜里放砒二大老故一时互展机关你者一队弄业识底更买草鞋行脚三十年也未梦见他气息在浴佛上堂我今灌沐诸如来提起主丈云今朝且浴黄面老子一箇净智庄严功德聚灯笼眉间现瑞露注脑后放光五浊众生令离垢莫要涂污他同证如来净法身掷下主丈云还有证得法身底么若证不得净慈又费一杓两杓恶水喝两喝下座上堂举僧问赵州未有世界早有此性世界坏时此性不坏如何是不坏底性州云四大五蕴僧云犹属败坏如何是不坏底州云四大五蕴师拈云一箇无孔铁鎚两回当面掷出者僧若会接得信手一挥任是赵州眼光烁破四天下也须倒行七步结夏小参知幻即离错不作方便早是作方便离幻即觉错亦无渐次大好无渐次诸人还见释迦老子一片脑门骨么错揭却了也者三错如摩醯首罗竖亚三只眼若从右眼入者正在半途从左眼入者且居门外从正眼入者许你住佛屋喫佛饭着佛衣肆口说佛非净慈一夏甘心做箇无钱客作儿复举五祖示众云今日结夏无可管顾诸人未免作一家饥几燕擡手云逻罗招逻罗摇逻罗送莫讶空疎伏惟珍重师拈云冷淡中设肴馔寂寞里动管絃也须是邓师伯始得只是犹带些子寒酸气味在上堂净慈今夏造箇无底船与诸人同游大圆觉海X撑底自撑拄底自拄鼓底自鼓摇底自摇逗到云凈月明风恬浪静不居此岸不住彼岸不滞中流悠悠飏飏其乐可谓无涯矣忽然平地激起洪涛衮翻白雪又作么生乃招手云𡃩稳坐着谢两堂秉拂都寺斋上堂一人语别别到头一人机横横到底如今捻合来放在面前恰似箇铁酸馅子横吞竖咬一任诸人有问馅子一句切不得学五祖念鸡冠花诗上堂举僧问赵州学人乍入丛林乞师指示州云喫粥了也未僧云喫粥了也州云洗钵盂去师拈云赵州无柄斧子拈起噼头一挥随后一斵方圆成矣规矩中矣学者不知空闻有丁丁之声也上堂南山无关西湖无盖五百箇弄泥团三成羣四拽队鬬耳合非东倒西擂吽吽逻斋掇供则不无你侬横担主丈云若要担荷者箇法门以手掩鼻下座上堂举赵州问投子大死底人却活时如何子云不许夜行投明须到师拈云拔老虎须截苍龙角岂足较二作家当时傍若有人不消道箇古佛古佛上堂云门道佛法大有在只是舌头短又自云长也吽吽净慈道佛法大有在只是口门窄亦自云阔也阿呵呵然虽如是云门底净慈底直是天地相辽且道以何为证蝇头蟢脚鹤膝蜂腰解夏小参夺人不夺境喝一喝夺境不夺人作什么人境两俱夺退后退后人境俱不夺还我话头来临X济老儿四路葛藤殃害天下衲僧搭面兜头者万万千千粘手缀脚者千千万万净慈虽是他儿孙未尝把口说着当此自恣之时不免将无口刀子从头割断缚作一束飏在南屏山顶尽教日炙风吹云埋雨洗忽然果布萌芽孼扰乱丛林又一番复举云门问僧在什么处过夏僧云和尚合知门云我则知僧云且道某甲在甚处过夏门云老鼠孔里出头僧无语师拈云猫弄鼠猿禁猴云门固是有杀活机谋检点来依旧出不得者僧话头法语示哲侍者石头和尚道千种言万般解只要教君长不昧古人如斯言论可谓棒打石人头嚗嚗论实事今时丛林浩浩地只是名字参禅学道要覔一个半个长时不昧底人如空中拣月岂不见开山空照祖师常唤主人翁自应诺惺惺着诺他时异日莫受人瞒诺诺这箇岂不是长时不昧底虽然是箇死蛇弄得出来也是好笑哲侍者在此三年还曾解笑也未若果未然玄沙道底示昱上人归金山昱上人在此相聚一夏幸自可怜生忽然袖纸怀香来求法语且不要长篇短句呵呵上人所求者何法所觅者何语岂不闻祖云乎我宗无语句亦无一法与人恁地说话早是为蛇画足了也今夏怛怛忉忉X何异将死雀就地上弹未免举则新话以塞其请金山寺褁山焦山山褁寺千人万人题只是忽地向此一句下打失鼻孔方知山埜葛藤不少更若道落了三字却好问取金山和尚果上人求语过太白即散而寂曰止即昏而朗曰观此是天台智者大师玄旨也浩浩轰轰几百年探其玄者多得其旨者少车山果上人虽则穷玄达旨惜乎胸次犹怀隐隐之疑遂决志游方明究教外别传之要朅来鞔峯必欲真登堂奥其柰欲速而不达一日怀香求语过太白访灭翁予见其语峻气豪未敢与言且引一进烂葛藤而问之曰何名止观止者是谁观者甚物苟能于此眼目定动只明得教意更有祖意在岂不见僧问巴陵教意与祖意是同是别巴陵云鸡寒上树鸭寒下水㘞者老汉好与三十主丈上人但与么举日本僧以生死求语生死事大无常迅速衲僧入门款子无有不会道者及乎问他胡为生耶胡为死耶十箇五双口如木𣔻若只与么行脚走遍四天下又济甚事一日忽有三衲子到口不能语手却会书乃知来自日本国因有颂语求予决死生话未免饶舌要知生从何来么但于父母未生前密密究竟要知死向何去么但于风火散后研穷十二时中只么研来究去蓦然引手摸着鼻孔便知未跨船舷巳与汝三十棒了也其或不X然且向先径山圆照葛藤参取示小师舟侍者出家儿要学大丈夫事业须秉大丈夫志气若果如所言何患不到祖师阃域岂不见归宗因小师辞问甚处去讨口牙也僧云诸方学五味禅去不妨伶俐归宗曰诸方有五味禅我这里有一味禅因甚不学面皮厚多少僧云如何是和尚一味禅望烟乞食归宗便打伤盐伤醋僧云会也会也棺木里瞠眼归宗曰道来道来老牛䑛犊僧拟开口哑子喫蜜归宗又打大好一味禅一状领过吾有不孝子若舟志气虽有事业未成一日来辞往诸方去乞语为警䇿老僧主丈虽在身里且不似归宗胡挥乱打待子踏破几緉草鞋稍知痛痒归来却烂与一顿淳祐庚戌开炉日住瑞巖老拙书示俨上人释迦弥勒犹是他奴他是阿谁十字街头石敢当此是寻常山僧布施学者一转语上人初来闻之似疑不疑似信不信举起如透金圈放下如吞栗棘由是无柰何炷香请为解註未免向白纸写黑字解註一遍蓦然于此愤发管取穿三世诸佛鼻孔换六代祖师眼睛刮天下老和尚骨髓也示简禅人不问有言不问无言世尊良久此则公案流落丛林二千余年知它死了几箇活了几箇老汉室中常举X此语有敬简禅人进前拈出倚天长剑也不易得柄杷既巳在手何患不横施逆用也虽照临济第四句子切须记取佛祖赞观音皎皎月沈波萋萋草泣露良哉观世音不会转身句又泛水像觉而动照而寂云净月明波停水碧圆通触处露全身依旧脚跟浮逼逼布袋和尚朝向𢌅中游暮打市里过滞货卖不行赖是肚皮大达磨西竺干东震旦遍流毒是者汉不知赚了多少衲僧至今八错七差三马九乱六祖夜渡树烟漠漠水沈沈父子相抛用贼心授了衣盂连夜渡钉桩摇橹到于今维摩倚胡床执白拂三十二人尽底籍没却将一默对文殊兔子何曾离得窟灵照女生不居家长不出嫁一柄笊篱天上天下虽然不直分文只是无人着价自赞X崇德圆老请无圆位中一毫难状于第二门有箇模㨾长安城里卓红旗鴈荡峯头翻白浪更要不覩是籍没一切人家财犹要筭白帐雪山梵老请握三尺铁震一声雷刚把密旨翻作祸胎流落西村李翁田地上丛林又是一番灾真如靖老请夜叉心菩萨面动则云翻大野鬼悉惧闻静则练绕长溪人皆喜见有一道迷魂呪三千里外学念者也灵验治平璧老请似马无𩦲似牛无角描摸出来非常大错错错万古一崖倚寥廓支提宏老请搭一只手挥三尺铁天下衲僧望风胆裂岂料丰干院里撞着箇匾头魔孽尽把家私俱漏洩却向玉融侧童峯前对人点胷背地吐舌连云枢老请密运玄枢恢张要旨名邈得来成甚面觜若是金毛狮子子誵讹岂止三千里慈恩泾老请两耳全聩双目半昏泾清渭浊谁与辨论只么𤺊淈𣸩狼借破沙盆有箇不唧𠺕底刚要面前涂煳背后X揩抹黑漫漫地恰似云屯挂向寿峯顶上往往唤作南山古树根精严昂老请轩昂气宇矍铄精神木鸡驱成鸾凤蒭狗逼作麒麟世上知心能几人宝藏主请干之下坤之上有一宝无异相刚地描摸出来便见许多模㨾引一切人到面前学筭鬼丁帐月藏主请头卢突兀面孔鳞皴刚把一茎灯草对人秤作半斤阿呵呵从教道月明照见夜行人埴知客请寒巖其骨藁木其形解语非舌能言非声埏埴立于未立气质成于未成自者般伎俩也有人描摸上丹青若楫请皃兮藓石形兮云松口捷如哑耳聪若聋布重网无明山上荡一楫烦恼海中吽五日后也有箇弄脱空水底放出泥大虫友方请怒具慈悲喜怀惨酷指方为圆拗曲作直不特凿石栽花兼要堆云种竹五五合成三十六好彩是汝不学他学他和汝入地狱净惠教老请X霜茁其巅云横其肩眼无一角鼻少半边太湖水底走马洞庭山上撑船天下衲僧名不得状不得取不得舍不得一齐唤作教外别传观音观老请眼无筋头无脑是箇非箇併除佛兮魔兮俱扫须弥山折筯挑来眉毛上悬挂恰好是谁识他观音长老瑞巖众行者请米里有虫麦里有面非是老卢何曾覰见见不见八角磨盘空里转寿首座请漆桶一枚无大得大鼓合丛林翻成口过有语不勘玄机有棒不打铁磨南屏今日开眼放一箇咄咄咄日本云上人请山头云天上月云月有殊光影无别此是吾端的不许见不许闻大唐国有人必能辨必能别不妨卷去挂向大溪头教他几箇横论竖论东说西说日本门上人请须弥绕白日碧落穿红霞唤作真则错唤作相则差只此一门难摸索赚他几箇失脚走天涯日本见上人请一见便见一得永得有影无形易辩难识大唐不许藏踪日本那容隐迹扶桑夜半日头红不妨背手拈起一观决定头斜面曲鼻横眼直偈颂X与若虗新戒付衣灵山密付少室亲传或长或短或方或圆直下若能提得起优昙一朵瑞祇园西巖怪石嵌空溅碧流从来无路与人游莫嫌立处孤危甚要与东山作对头牧溪百草头边意巳赊鞭绳放下卧平沙觉来古岸东风急横笛一声山日斜了翁踏断草鞋拗折主丈彻底风流匙挑不上拟问如何擘面便掌笑堂冷地无端错喜欢却将鸱吻对门安引它铁作面皮汉千里闻风也破颜无杂平常用处黑漫漫十二时中没两般大小赵州噇饭汉斧头返被蛀虫钻懒散一味放落魄谁人柰得何忽然刀斫手依旧着摩挲月窻曲曲弯弯地明明白白中当轩开阖处一隔为谁通寄人去年共遶㵎濵行话尽山云海月情芳树幽禽尤记X得风前时作两三声示舜上人古镜未磨黑似漆及乎磨后也模煳忽然打作百杂碎笑倒当年舜老夫断溪绝消息时消息不流通处流通未达曹源囦奥依然两段不同梦菴相士烟霞影里苍苔面山水光埋古栢身为报梦菴休诸梦老僧不是梦中人小佛事能副寺锁龛一即三三即一筭得成能事毕且道以何为验提起锁云明州锁子是三百钱买得连老宿锁龛黄连甜甘草苦锁定咽喉如何通吐吐得出上下四围铁壁铁壁炳上人骨指骨云者箇公案了无条贯本来字义炳然刚自灰飞火乱收拾将来救得一半毕竟如何抚骨云车不横推理无曲断文侍者火吹布毛喫油糍我未举汝先知将谓有力可能担荷岂料半途收因结果辜负一炉文武火X珙侍者火芝山下清溪边拾得秃笔倒蘸龙渊着脚南屏题一篇柰何抵死题不全老僧为你代书去也以火作书字势云看看毫端吐光焰眼底生云烟立大师骨抚骨一下云立一切法只是者箇坏一切法只是者箇如何抵死看不破看得破绝罗笼总持参达磨圆机见雪峯信藏主起骨无信根无见地说大脱空谈不了义火聚任纵横刀山恣游戏到头一句若为评带角披毛行异类烨菴主撒骨掴碎黑山光烨烨踢翻鬼窟影团团斩新收拾归来也烟柳拖金锁翠寒旷直岁火放旷随缘逍遥任性刈得三百个祖师且不出老云门陷穽越死越生一印印定老媪日中悬火镜祖印源西堂火提祖印浚曹源虽无一点半滴也要沃日滔天计穷力尽手露脚穿南山忍俊不禁对众代为着鞭掷下火把云会么死蛇惊起口生烟觉上人火觉即了不施功铁槌生两窍𨁝跳舞西风虽然犹在鞔峯炉煹中X照上人起龛寂而常照癞马系枯桩照而常寂黑牛卧死水抚龛云一时裂破了也归去来归去来新化炉煅发铜头铁额马颔驴腮倒顺刬除千万万零星收拾几堆堆作者出手炉鞴新开从前毛病到此一时灰红个白个青个紫个赤个以火打圆相云尽从者箇流出来俱北林起灵柏庭有子真跳灶三尺丝桐弹得妙一曲高山流水音翻然转入无生调某人儒林伟榦梵苑耆英明羲皇画于象分二仪之先荷佛壠宗于发引二钧之际埽荡目前路布发扬格外真机行古道以谦恭绝今时之进取忽尔梦残胡蝶依正无差剨然索断麒麟见闻俱泯直得雷峰雷震龙阜龙鸣雾惨云愁风悲水咽正与么时身里出门则不问门里出身又作么生日午木人轰铁笛泥牛𨁝跳过南山南阳郡夫人及小承奉起棺芙蓉梦破篆烟残仙袂飘飘下广寒暂向尘寰赋离别哀笳声咽晓风酸者里见得便知南阳郡夫人綦氏佩德门明训相命世鉅贤鸾韩凤席不足以乐其生象服鱼轩不足以荣其死那里见得便知直阁小承奉孕秋水精神具食牛骨气罢翫二十四桥风月归看万八千丈烟云者里那里一时捏X聚遂为母子如初古之今之两段虽殊毕竟丝毫不隔裂破荣华关锁掀翻富贵网罗机回位转虎跃松门水揖山迎龙眠石坞正与么时且道路头在什么处蓦直去绝周遮脚头触处是生涯四方八面满空纷错散天花断桥和尚语录卷下行状师讳妙伦号断桥台州黄巖松山人也又号松山子姓徐母刘氏梦空中月明巳而有娠嘉泰辛酉八月十七日乃生眉目秀异性姿冲朴绝不乐世间学年十八依永嘉广慈院宗嗣论师出家乃俗季父也即剃发投礼未朞行脚首见谷源道于瑞巖闻室中举麻三斤干屎橛话顿起碍膺之疑明年挈包谒灵隐一夕夷石鼓为巖运菴对灵小参历举运菴平日见处师闻之愈疑旋次华藏适净淳菴卧疾冒雪过长芦忽自念曰参禅若不彻去孰若把本修行遂发心背莲经至三卷有僧问曰何不参禅去师曰手拙耳聋字又不识佛祖要道岂浅根小智可得哉僧曰六祖是担柴汉乃得黄梅衣钵汝若参得一句透胜背万卷莲经师由是辍经单提庭前柏树子话废寝忘X食如坐剌棘中久之巡礼祖山值岁歉或併日不得食师裕如也因至云居留夏孜孜忘倦脇不印席中心愤悱或喜或瞋一日往见山堂阅楞伽经至或戏笑或怒骂蚊虻蝼蚁无有言说而能办事处豁然有省顿见处赵州直截为人处平昔凝滞冰释自是机锋敏捷时同堂友虗堂愚石帆衍号称俊绝平居每举古今以相凌驾还游四明方佛鑑道鸣乳窦执侍左右朝夕决择佛鑑多听听而笑一日佛鑑因举狗子无佛性话至末后为伊有业识在一句征诘下语几三十转皆不契师再进曰岂无方便耶佛鑑乃举真净颂曰海枯终见底人死不知心良久闻板声赴堂下堦三级蓦然瞥地乃彻见佛鑑钳鎚妙密倒心事之佛鑑迁育王师侍行虽泯泯众底不为表襮识者莫不器焉佛鑑题顶相付之曰弄假像真弄真像假裂破面门非驴非马世上有谁亲见来天台石桥伦侍者辞去西游时久约翁唱无用道于吴之荐严俾师侍香翁入室举三唤三应话师曰无风起浪翁曰将为吾辜负汝却是汝辜负吾师曰天堂未就地狱先成翁刮目知待商确古今日增智证逮华藏见妙峰善峰于衲子少许可独加赏识命典客佛鑑奉诏登径山因再参焉命掌法藏既复自惟曰寔安鸩毒苟劳身利众吾何为不勉持净一年拂垢涤秽皆躳为之佛鑑亟称于众遂延为第二座提唱警拔万口脍炙时径山号为多士师表仪其间咸悦服之嘉X熈己亥东归寓巾峰问道旧藏密赵公曰似地擎山不知山之孤峻如石衔玉不知玉之无瑕公曰自已师云自已聻公于言下有省而白云道学一时川骛矣庚子秋诸山举乡之祇园出世瓣香为佛鑑嗣老屋数十楹羮藜饭麦处之自若虽僻绝荒寒衲子无所容而过门扣请者无虗日一日向火次有僧正因来参师问曾见甚么人因曰曾见短蓬和尚来师曰短蓬室中举甚话因曰如何是尘尘三昧钵里饭桶里水师曰作么生会因曰不会特来见和尚师掷火柴头示之因礼拜曰恩大难酬袖纸乞语师作偈曰相逢蓦札问来端抛下柴头君自看火种星儿如搆得诸方却被老兄瞒因辞归车岭所自筑菴报道人曰今夜有勐虎来汝各自回避随以火焚其菴径归鸿福延寿堂坐脱后有自中都回者过酌水岭遇因问曰菴主何处去因曰我过天台去客归乃知已迁化矣或以告师师曰我当时悔不痛与一顿其接人得力如此三年迁瑞巖师慨然曰空照故家久矣不作饬躳力行吾其敢怠乎日勤槌拂法席滋盛扬声丛林者自以为餍满至则欿然若不足时有特赐继一处士郭公号天台耆旧雅意禅学慕师重名趋而就弟子列日求授道之旨阅时既久执礼益勤是不有大过人曷以若此而佛鑑尚无恙喜其类已甞师画像题其上转喉触讳开口成祸黄檗树头讨甚蜜菓咄咄咄咄累我累我其师资脗合如此说X法余暇尤留情土木堂宇𡉏陋皆撤而新之居九年今大丞相秋壑贾公镇淮阃稔闻师名以功德国清招致师固辞疏札敦迫乃行学徒竭蹶趋风惟恐后户外之屦常满人物视诸方为最盛乃捐囊櫜建众寮扁曰琪林以延来者又捺海涂数千顷合港之际人皆为难师冒风涛默祷取法衣镇之遂截为膏腴建阁立库成不磨之基宝祐丙辰九月被旨迁净慈既至执事者遽以廪匮告师曰衲子为法来耳诸方岂无饭耶乃持钵行化时观相节斋赵公使吴发廪为倡大家巨室闻风委施丞相尚留维扬给助逾厚稛载来归无惰容得色寺田旱涝频岁俭収师数倡衣盂贷籴供亿不足寺之耆宿以皇太后旧有中元普度会事告师师遂闻于晋菴中使杨公奏复故典及设会之夕细雨阴云空中影像杂沓鳞萃见者凛然上闻之赐内饍米数伯硕自是钖赉日优斯会乘为永式景定庚申大丞相履斋吴公召师翌日见而夜梦老僧奋臂对其说法公退朝及见师谓其只知涅槃台上工夫公喜甚馆留竟日师直然忘形敛袖议论与梦中老僧肖焉自后扣请益勤致礼益重惟师任大法之寄方将辟公道塞倖门以惠逡学志未及施而鬲闲之疾作矣师虽卧疾而接纳略无倦容遇有扣请者必尽底蕴而后巳临终日本三僧绘师顶相请赞师笔力犹劲复为众入室举四大分离话征诘圆活机不可测继X染书遗今大丞相与藏密大监赵公丞相亟遗人问曰师生天台因甚死于净慈师笑曰日出东方夜落西复写四句云来也握双拳去也伸两掌透得者一关藕丝牵玉象乃趺坐而逝享年六十一腊四十四景定二年四月二十五日也学者请于都省奉全身塔于寺之西偏小师若斯若虗募中殿宰府赐钱成之日本国参学僧正见航金拾两来命工刊师语录流行师为人乐易慈顺顾虽少文而于佛祖关钥探微阐秘视从上宿师诚不多让每一语之出必四海乐闻故志道之士从之犹水就下此可以力致哉既寂莫不痛心疾首盖其系大法之轻重云附笔山菴杂录云断桥和尚为人峻硬于衲子谨许可住国清日泳象潭为首座垕古田为书记藏主失其名氏结夏秉拂陞堂叙谢乃云首座见前辈来不在称誉书记提唱语如画人物种种俱备但欠点眼尔藏主提唱语却不知说箇什么他时后日也道在老僧会中辨事来是其以主法为已任不肯少损威光迷谬后学虽曰抑之实欲扶之也今之主法者自家眼既不明务以甜糖蜜水取悦于X人冀其相感作我法嗣呜唿使断桥见此浮靡岂惟唾骂而巳哉断桥和尚语录重梓序咄空刧以前还有者个消息也无无端向太清虗中说黄道白蚤是不唧𠺕奚堪矢上加尖而更形诸楮墨乎虽然甞闻之谚曰祖祢不了殃及儿孙昔我释迦老子为一大事因缘故出现于世以度生为急务其于迷流弗克直下会取不得巳乃分时列教如撒缦天网子摝人天鱼凡有血气者莫不一一收尽末后拈花示众独饮光破颜微咲世尊曰吾有正法眼藏涅槃妙心实相无相微玅法门付嘱摩诃迦叶展转相传至二十八祖菩提达磨航海东来直指人心见性是佛得可大师断臂安心受嘱行化四传而至曹溪大鑑鑑出南岳青原原五传而有曹洞宗南岳亦五传而有临济宗宗风独临济为盛道播天下名喧中外越七世而有杨岐会会九传而得无准范我伦祖断桥和尚乃无准入室真子也俗姓徐台州之黄巖人母梦月而孕年十八出尘历参耆宿有悟入晚谒无准于雪窦准问甚处来师曰天台山准曰曾过石梁桥么师曰一脚踏断了也准深器之遂以断桥二字号师焉准室中甞以狗子因何有业识在令X师下语凡三十转不契师曰可无方便准举真净颂言有业识在谁云意不深海枯终见底人死不知心师竦然良久忽闻板声通身汗下于是脱然准出从上源流灋衣并付偈曰真理直如絃何言更何默我今善付嘱表心本无得师领旨出世开法台州之祇园瑞巖国清杭州之净慈读师之四会语录其提唱真乘举扬大法使人复见曹溪水长滹沱浪阔其扶树正宗之功岂曰小补哉一时仕大夫无不敬仰越太师魏公向师高风加以师礼师临终集众入室作书辞诸山及魏公公馈药不受公问曰和尚生在天台因何死于净慈师曰日出东方夜落西书偈而寂余曾阅金汤编有希逸林公撰师塔铭略曰余谓富郑公于颙华严范文正于古荐福张紫巖于杲大慧皆以元勋大老敬向其人故丛林至今以为法栋今师之得魏公者又何逊哉非公无以知师非师无以得公也其大机大用具在语录乃为铭曰断桥之学不以言句传所可传竹谿巳序师于丛林末法砥柱我观其初信有异趣麻矢何疑楞伽何悟无准室中不契何故所闻何声始得汗出师今何故板鸣不住是声何如必有落处我为此铭来者转註林公言竹溪巳序尚未之见然林公所撰虽曰塔铭亦可为师序也据此则师之语录非止此也余昔谒觉浪盛公三宜盂公石雨方公乃扣及本分事三公皆曰兹金明介菴和尚断桥直下儿孙真古佛出世何用别参X余竟造金明体究甚契一日喟然谓余曰我祖断桥必有成录行世十余载覔之不获嘱余与同列僧徒徧觅亦不获迨康熈甲子岁晦岳旭公抵闽旋浙礼华祖塔于天童会山晓晢公盘桓信宿方丈得师是录抄之擕归示诸法属竞集金明惊喜焚香礼诵如获拱璧噫我祖语录自宋淳祐迄今约五百六十余年中间沦没不知历几年所而况为忌者之所𢯱烬其不泯灭者必龙神威力之所呵护耶遂各誊一帙珍之惜其未获全轴祕之箧中欲俟得完璧而后刊行越八载辛未适同门玅云法兄从山东之大悲来谓虽残编断简足见一班乃捐衣钵之赀即付枣棃非图竞彩务与海内有眼者共覩见师真檏之风截去时习之弊悲愿沁人廓无同异直使将信将疑之流断却命根分门列户之辈剷除人我真可谓抉翳金鎞又何用夫门庭施设哉宜乎妙兄之不能巳于斯刻也后属余序余固不文不敢辞爰述师之梗槩并林公塔铭俾后之来者得悉师之本末及师之道德作用若师之语录谓余可序者实犹泼墨之染太虗空也旹康熙壬申长夏嗣祖十六世法孙真本瓶山项谦薰沐和南题