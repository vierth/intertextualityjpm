金石例提要钦定四库全书集部九金石例诗文评类提要等谨案金石例十巻元潘昻霄撰昻霄字景梁号苍崖济南人官至翰林侍读学士谥文僖是书乃至正五年昻霄子诩所刊一巻至五巻述铭志之始凡品级茔墓羊虎徳政神道家庙赐碑之制一一详考六巻至八巻述唐韩愈所撰碑志以为括例于家世宗族职名妻子卒塟日月之类咸条列其文标为程式九巻则襍论文体十巻则史院凡例也昻霄是书既以金石例为名所述宜止于碑志而泛及襍文之格与起居注之式似乎不伦又襟文之中其目载有郝伯常先生编类金石八例苍崖先生十五例二条皆有録无书九巻之末有䟦云右先生金石例皆取韩文类辑以为例大略与徐秋山括例相去不逺若再偹録似为重复故止记其目于此然则最后二巻其始必别自为编附之金石例后后人刊板乃併为一书又知六巻至八巻所谓韩文括例者皆全採徐氏之书非昻霄所自撰矣其书述叙古制颇为典核虽所载括例但举韩愈之文未免举一而废百然明以来金石之文往往不考古法漫无程式得是书以为依据亦可谓尚有典型愈于率意妄撰者多矣干隆四十四年二月恭校上总纂官纪昀陆钖熊孙士毅总校官陆费墀原序金石例原序金石例者苍崖先生所述也凡碑碣之制始作之本铭志之式辞义之要莫不放古以为凖以其可法于天下后世故曰例而其所以为例者由先秦二汉暨唐宋诸大儒皆因文之类以为例至夫节目之详率祖韩愈氏大书特书不一书彪分昈列其亦放乎春秋之例也与甚矣先生有功于斯文也先生世居中州以文学鸣国初士之为文者犹袭纎巧其气萎薾不振先生患其久而难变也乃述是书以授学者使其知古之为文如此粲然毕举如示诸掌故厯事六朝出入翰苑余二十年凡经指授者皆有法度朝野至今称之至正四年春先生之子敏中来为饶理官好贤下士文雅有父风其于先生手泽尤加慎重以本之与于斯文也俾之次第而雠校之刻之梓以永其传嗟乎先生不以崇髙自居而加惠于后学敏中不以势利相尚而尽力于遗书有子如是先生为犹生矣后之人当知是书有功于斯文不细也先生姓潘氏讳昻霄字景梁学者称之曰苍崖先生官至翰林侍读学士通奉大夫谥文僖有苍崖类藁若干巻云至正五年春三月鄱阳后学杨本序圣人春秋褒贬着于笔削者谓之例国家政刑赏罚见于制度者谓之例是皆以其可为法于天下后世也济南文僖潘公苍崖先生取古昔碑碣钟鼎之文提纲举要条分类聚定为十巻名曰金石例一巻至五巻则述铭志之始而于贵贱品级茔墓羊虎德政神道家庙赐碑之制度必辨焉六巻至八巻则述唐韩文括例而于家世宗族职名妻子死𦵏月日之笔削特详焉九巻则先正格言十巻则史院凡例制度笔削于此又可以槩见焉使世之孝子慈孙观其制度之等则思得为而为不得为而不为而于事亲之道不至违礼矣观其笔削之㫖则思孰为可传孰不可传而于扬名之道有以自力矣是岂惟为文者之助于世教将重有补焉公之子敏中来官于饶出是书以示余因得以观夫公之笃意斯文而又喜斯文之有贤子以传也遂为之引至正乙酉春三月望赐同进士出身将仕郎前庆元録事鄱阳后学傅贵全序文章先体制而后论其工拙体制不明虽操觚弄翰于当时犹不可况其勒于金石者乎陆士衡文赋论作文体制大略可见由先秦以来迄于近代金石之所篆刻具有体制好古博雅之士皆不可以不之考也然而自上徂下贵贱有等名器亦因之而异数叙事纪实抑扬予夺必当有所法自非类聚而通考之何以见之哉翰林苍崖先生潘公雄文博学为当世所推尝厯攷古今文辞提纲举要萃为一编名曰金石例凡为文之榘度制器之楷式开巻了然其用心亦勤矣公之子敏中寳其手泽罔敢失坠宦游四方必载与俱其在番易复刋是编以广其传且与吾党共之噫公掌帝制司文衡其所以藻餙太平者已无所不尽其忠敏中克承家学益彰其亲之美斯亦继志述事之孝者乎忠孝萃于一门文物昭于盛世使夫为人臣为人子皆有所矜式实有功于名教岂特为文之助而已哉余故表而出之以冠篇端云至正五年春三月饶州路儒学教授桐川后学杨植翁序三代无文人六经无文法儒者有是言也然春秋大义数十以褒贬寓于一字之间传者谓其发凡以言例皆经国之常制周公之垂法诸称书不书先书故书不言不称书曰之类皆所以起新旧发大义谓之变例至谓发传之体有三而为例之情有五然则谓无法可乎后世之文莫重于金石盖所以发潜德诛姦谀着当今示方来者也如是而不知义例其不贻鸣吠之诮也几希翰林苍崖潘先生动必稽古取先代硕儒所为文类而集之题曰金石例视传春秋者所言如合符节俾夫攷古者知古人用意之所在而学古者有所矜式而不敢肆其嘉惠斯文不其至乎至正丁亥予忝教番昜公之子敏中为理官尝属郡士杨本端如缉其次第既巳刻于家而公诸人学之賔师景阳吴君旭子谦吴君以牧谓此书将归中州则邦之人焉能一一而见之哉盍列之学官以垂永乆乃复加校正而夀诸梓于乎古人吾不得而见之矣得见古文斯可矣明年戊子夏六月既望庐陵王思明谨序金石例卷一钦定四库全书金石例巻一元潘昻霄撰碑碣之始礼记檀弓下季康子之母死公肩假曰公室视丰碑三家视桓楹韵㑹举要碑字事祖广记云管子曰无懐氏封泰山刻石记功秦汉以来始谓刻石曰碑盖因䘮礼丰碑之制也刻石当以无懐为始而名碑自秦汉也事祖广记云古之𦵏有丰碑以窆秦汉以来死有功业生有德政者皆碑之稍改用石因总谓之碑晋宋之世始又有神道碑天子及诸侯皆有之墓志墓碑文辞各异墓志之始事祖广记云炙毂子曰齐王俭云石志不出礼典起宋元嘉中颜延之为王琳作石志以其无铭诔故以纪行自尔遂相祖习碑碣制度诸碑碣五品以上立碑螭首龟趺二品以上上髙不得过一丈二尺五品以上上髙不得过九尺七品以上立碣圭首方趺上髙四尺其执政官以上听立坟峯三品以上神道碑碑于墓隧道之左面南立螭首龟趺有依品从合得尺寸司马公曰按令式坟碑石兽大小多寡各有品数五品以下不名碑谓之墓碣圭首方座以上石人石柱石羊石虎各有合得之数墓志制度墓志纳之墓中柩前平放其状如方石斗二底撮面平而不凹大小无定制家礼云下志石墓表制度家礼云坟髙四尺立小石碑于其前亦髙四尺趺髙尺许墓表石立于墓前石人羊虎柱制度事祖广记云炙毂子曰秦汉以来帝王陵寝有石麟辟邪兕马之属人臣墓有石人羊虎柱之类皆表饰坟壠如生前仪卫金制诸葬仪一品官石人四事石虎石羊石柱各二事二品三品减石人二事四品五品又减石柱二事墓图古金石例云墓图作方石碑先画墓图有作圆象者内画墓様各标其穴某人其石嵌之祭堂壁上无祭堂则嵌围墻上宗氏图碣二一埋中宫之下一立中宫之上太原以坟茔中心为宅神亦中宫之义也家礼云刻志石诸坟茔地一品四面各三百歩二品二百五十歩三品二百歩四品五品一百五十歩六品以下一百歩庶人及寺观各三十歩若经恩钖及山谷内巳业荒田者不在歩数之限古今碑石同异汉碑有铭辞亦有无者今亦然墓碑无铭辞刻墓前石柱上亦有刻在碑上者金石例巻一金石例卷二钦定四库全书金石例巻二元潘昻霄撰金石文之始周礼王功曰勲国功曰功民功曰庸事功曰劳治功曰力战功曰多凡有功者铭书于王之太常礼记曰夫鼎有铭铭者自名也自名以称扬其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心也唯贤者能之铭者论譔其先祖之有德善功烈勲劳庆赏声名列于天下而酌之祭噐自成其名焉以祀其先祖者也显扬先祖所以崇孝也身比焉顺也明示后世教也夫铭者壹称而上下皆得焉耳矣是故君子之观于铭也既美其所称又美其所为为之者明足以见之仁足以与之知足以利之可谓贤矣贤而勿伐可谓恭矣故卫孔悝之鼎铭曰六月丁亥公假于大庙公曰叔舅乃祖荘叔左右成公成公乃命荘叔随难于汉阳即宫于宗周奔走无射启右献公献公乃命成叔纂乃祖服乃考文叔兴旧耆欲作率庆士躬恤卫国其勤公家夙夜不解民咸曰休哉公曰叔舅予女铭若纂乃考服悝拜稽首曰对扬以辟之勤大命施于烝彛鼎此卫孔悝之鼎铭也古之君子论譔其先祖之美而明着之后世者也以比其身以重其国家如此子孙之守宗庙社稷者其先祖无美而称之是诬也有善而弗知不明也知而弗传不仁也此三者君子之所耻也昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也子孙纂之至于今不废所以明周公之德而又以重其国也春秋左氏传曰季武子以所得于齐之兵作林钟而铭鲁功焉臧武仲谓季孙曰非礼也夫铭天子令德诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作彛器铭其功烈以示子孙昭明德而惩无礼也今将借人之力以救其死若之何铭之小国幸于大国而昭所获焉以怒之亡之道也国语曰昔克潞之役秦来图败晋功魏颗以其身却退秦师于辅氏亲止杜回其勲铭于景钟碑式衢州徐偃王庙碑平淮西碑曹成王碑南海神庙碑处州孔子庙碑柳州罗池庙碑黄陵庙碑箕子碑道州文宣王碑桞州文宣王碑终南山祠堂碑太白山祠堂碑湘源二妃庙碑饶娥碑南霁云睢阳庙碑后土神祠碑唐天下放生池碑禹穴碑表忠观碑潮州韩文公庙碑伏波将军庙碑寿域碑四皓庙碑披云堂碑东平行台严公祠堂碑祭孤魂碑文子庙碑汉髙祖庙碑汉光武庙碑处士管宁庙碑碑阴文式碑阴文碑阴记大明碑阴先友记处州孔子庙韩文公碑阴记德政碑之始德政碑式明州王密德政碑易州刺史田仁琬德政碑髙陵县令刘君德政碑墓碑式清邉郡王杨燕竒碑文权公墓碑刘统军碑王黄华墓碑寄菴先生墓碑费县令郭明府墓碑宣武将军孙君墓碑神道碑之始神道碑式唐银青光禄大夫守右散骑常侍致仕上柱国襄阳郡王平阳路公神道碑铭唐故河东节度观察使荥阳郑公神道碑文唐故中散大夫少府监胡良公墓神道碑唐故江南西道观察使赠左散骑常侍太原王公神道碑司徒兼侍中中书令赠太尉许国公神道碑铭潮州长城县令崔孚神道碑平章政事夀国张公神道碑沁州刺史李君神道碑内相文献杨公神道碑转运使王公神道碑朝散大夫胡公神道碑礼部尚书赵公神道碑内翰冯公神道碑国子祭酒冯公神道碑铭东平行台严公神道碑朮虎公神道碑刺史马公神道碑铭康公神道碑铭刘氏先茔神道碑完颜公神道碑毕侯神道碑铭千戸赵君神道碑家庙碑式立家庙自有品从司马温公撰文潞公家庙碑先庙碑式乌氏庙碑铭魏博节度观察使沂国公先庙碑铭袁氏先庙碑丞相崔圆庙碑南康郡王韦臯先庙碑丞相代国公王涯先庙碑彭阳郡公令狐楚先庙碑右仆射赵郡李绅先庙碑先茔先德昭先等碑之始苍崖先生曰先茔先德昭先等碑例似与神道碑墓志碑不同先茔先德昭先等碑式安肃郝氏先茔之碑大丞相刘氏先茔神道碑归德府总管范阳张公先德碑龙山赵氏新茔之碑下邳刘氏先德碑铭彰德总管孙公先茔碑铭懐孟万戸刘公先茔碑铭龎氏墓道先德碑铭邹平贾氏昭先之碑赐碑名号之始退朝録云唐太宗自撰魏元成碑德宗亦撰叚秀实碑本朝太宗撰中令赵公碑皇祐中王侍郎子融守河中还乃以唐明皇所题裴耀卿额上之仁宗遂御篆赐沂公碑曰旌贤赐碑名号式旌贤王沂公碑懐忠吕许公碑显忠李忠武公碑旌忠冦莱公碑全德元老王太尉碑教忠积庆文潞公父洎碑亲贤李侍郎用和碑褒亲齐国献穆公主碑旌功曹襄悼碑崇儒丁文简碑旧觉晏元献碑旧德张邓公碑显先积庆赵中令子鼎昭碑旌忠懐德张侍中耆碑儒贤髙文庄碑思贤李相沆碑褒贤范文正公碑旌忠元勲狄忠襄碑褒忠陈恭公碑清忠王武恭碑纯孝张文孝碑忠规德范宋元宪碑淳德守正吕文穆碑大儒元老贾公碑金石例巻二金石例卷三钦定四库全书金石例巻三元潘昻霄撰碣式国子司业阳城遗爱碣故御史周公碣故秘书省校书郎独孤君墓碣墓碣式故兵部郎中杨君墓碣故万年令裴府君墓碣墓志式故尚书戸部郎中魏府君墓志故朝散大夫永州刺史崔公墓志安南都䕶张公志邕州刺史李公志贵州刺史邓君志桂管防御副使吕公志桞州司马孟公志故试大理评事裴君志大理评事桞君志祕书郎姜君志襄阳丞赵君志温县主簿韩君志东明张先生志太府李卿外妇马淑志朗州员外司戸薛君妻崔氏墓志墓志式董府君墓志处士裴君墓志志从父弟宗直殡伯祖妣赵郡李夫人墓志铭戸部郎中魏府君墓志亡姊裴君夫人墓志亡妻宏农杨氏墓志葬志式马室女雷五𦵏志殡志志从父弟宗直殡权厝志式刺史崔君权厝志亡姑渭南县尉陈君夫人权厝志连州司马凌君权厝志归祔志式先太夫人归祔志叔妣陆氏夫人迁祔志墓版文式故叔父殿中侍御史府君墓版文金石例巻三金石例卷四钦定四库全书金石例巻四元潘昻霄撰铭文之始事祖广记云蔡邕曰黄帝有金几之铭王子年拾遗记曰黄帝以神金铸器皆有铭题凡所造建皆记其年时此铭之起也三礼图云檀弓曰铭明旌也以死者为不可别已故以其旗识之士䘮礼云为铭各以其物亡则以缁长半幅䞓末长终幅广三寸书铭于末曰某氏某之柩竹杠长三尺置于宇西阶上周礼司常大䘮则供铭旌荀礼论云祭祀敬事其神也其铭诔系世敬传其名也礼祭统铭之义称美而不称恶此孝子孝孙之心也铭者论着其先祖之有徳善功烈勲劳庆赏声名于天下前辈云铭妇人墓当详于家世议论取法于韩退之退之所作盖出于硕人之诗观其铭元稹妻韦夫人墓可见矣铭式权德舆世德铭唐故悼王石塔铭庐山女道士石碣铭河中府法曹张君墓碣铭虞部员外郎张府君铭东明张先生铭墓铭式李元賔墓铭崔评事墓铭施先生墓铭卢君墓铭大理评士胡君墓志卫府君墓铭故相权公墓铭覃季子墓铭善人白公墓铭墓志铭式裴君墓志铭薛君墓志铭韦夫人墓志铭李公墓志铭房君墓志铭石公墓志铭韦公墓志铭毕君墓志铭卢丞墓志铭苖君墓志铭孔君墓志铭杜君墓志铭卢浑墓志铭息国夫人墓志铭王君墓志铭扶风郡夫人墓志铭李君墓志铭乳母墓志铭卢太医墓志铭张君墓志铭墓碣式河中府法曹张君墓碣铭蘧然子墓碣铭张遵古墓碣铭墓甎铭下殇女子墓甎铭小姪女墓甎铭圹铭式女挐圹铭金石例巻四金石例卷五钦定四库全书金石例巻五元潘昻霄撰古墓表式蔡致远墓表周景和墓表周无晦墓表李德元墓表杨希节墓表智氏夫人墓表司马夫人墓表宋夫人墓表吕氏夫人墓表唐元夫墓表今墓表式文通先生陆给事墓表殿中侍御史桞公墓表朝列大夫张公墓表御史张君墓表司农丞康君墓表阳曲令周君墓表史邦直墓表御史孙公墓表曹徴君墓表善人白公墓表南峯先生墓表施州房使君郑夫人殡表故𢎞农令桞府君坟前石表先侍御史府君神道表临海弋公阡表坟记式韦夫人坟记诔式衡州刺史东平吕君诔虞鸣鹤诔行状式故金紫光禄大夫检校尚书左仆射同中书门下平章事兼汴州刺史充宣武军节度副大使知节度事管内度支营田汴宋亳颍等州观察处置等使上柱国陇西郡开国公赠太傅董公行状曾祖仁琬皇任梁州博士祖大礼皇赠右散骑常侍父伯良皇赠尚书左仆射公讳晋字混成河中虞乡万嵗里人阶累升为金紫光禄大夫勲累升为上柱国爵累升为陇西郡开国公娶南阳张氏夫人后娶京兆韦氏夫人皆先公终四子全道溪全素澥全道全素皆上所赐名全道为秘书省着作郎溪为秘书省秘书郎全素为大理评事澥为太常寺太祝皆善士有学行谨具厯官行事状伏请牒考功并牒太常议所谥牒史舘请垂编録谨状贞元十五年五月十八日故吏前汴宋亳颍等州观察推官将仕郎试祕书省校书郎韩愈状唐故赠绛州刺史马府君行状故银青光禄大夫右散骑常侍轻车都尉宜城县开国伯桞公行状故祕书少监陈公行状韩昌黎先生行状吏部侍郎沈公行状御史大夫清河公崔公行状国子祭酒韩洄行状宣州观察使王凝行状尚书戸部侍郎蔡公行状司封员外郎许公行状欧阳文忠公行状司马温公行状论行状语録朱子语録云韩文千变万化无心变欧阳有心变杜祁公墓志一件未了又説一件韩董晋行状尚稍长权德舆作宰相神道碑只一板许欧苏便长了名号称唿类大行礼记曰天子死曰崩诸侯曰薨大夫曰卒士曰不禄庶人曰死礼记曰天王崩告䘮曰天王登假措之庙立之主曰帝礼记曰寿考曰卒短折曰不禄王父曰皇祖考王母曰皇祖妣父曰皇考母曰皇妣夫曰皇辟生曰父曰母曰妻死曰考曰妣曰嫔韩魏公祭式元遗山记其大畧姑録之古人书曾祖皇祖皇考魏公易皇以显字显曾祖显曾祖妣显祖显祖妣显考显妣妻先亡曰显嫔妻祭夫曰显辟穆甫兄弟曰显穆甫诸三品官以上职事官身故者若系亲贤勲旧皆有司録奏取㫖赠官诸谥职事以上三品散官二品以上从吏部勘当善恶仍下所属追取行状闗移礼部呈省闻奏若有㫖议谥即下太常寺拟谥讫申省议定奏闻其官职未至而德行超异者特㫖议之人亦准此古金石例云南京赤仓髙太皇祖茔作昭穆𦵏小儿子死共𦵏一处谓之学堂小女共𦵏一处谓之绣堂别有乳母坟师友坟师友坟以𦵏门客等时忌字样类古金石例云不敢称皇字与隧字书碑额例真字八分书谓之题额篆字则云篆额夫子庙堂记驾部郎中程浩撰朝议郎判尚书武部员外郎瑯琊颜真卿书朝散大夫检校尚书都官郎中东海徐浩篆额唐天寳十一载嵗次壬辰四月乙丑朔二十二日丙戌建重修蜀先主庙碑儒林郎前郑州防御判官提举学校常平仓事武骑尉赐绯鱼袋王庭筠撰书篆桞州罗池庙碑尚书吏部侍郎赐紫金鱼袋韩愈撰中书舎人史馆修撰赐紫金鱼袋沈传师书朝议郎桂管观察大使试太常寺协律郎上柱国陈曽篆额长庆二年正月十一日桂管都防御先锋兵马使朝散大夫试左卫长史孙季雄建立书碑阳例蘓子瞻韩文公庙碑小字本后云轼再启书碑阴例后周尉迟逈碑在相下刻云蔡有邻书并阴僧碑论僧碑宜书不宜书论碑文合书不合书欧阳永叔陈文惠公神道碑齐人曹元野云济南李昌道作李千戸先茔碑其间不书李千戸之妻某氏只写子几人其妻怒元野添上説知昌道公言不可书为妇人未终如何敢书妇人此是前辈所传如此书铭阴例唐相国房公德铭之阴金石例巻五金石例卷六钦定四库全书金石例巻六元潘昻霄撰韩文公铭志括例自宦业俊伟者叙起而以世系妻子居后朝散大夫赠司勲员外郎孔君墓志铭自急流勇退者叙起次履厯家世而以死𦵏居后正议大夫尚书左丞孔公墓志铭自事实叙起次履厯家世子女而以𦵏年月居后考功员外郎卢君墓铭先叙姓字三代次履厯而以妻子居后崔评事墓铭清边郡王杨燕竒碑文河南少尹裴君墓志铭国子助教薛君墓志铭江西观察使韦公墓志铭国子司业窦公墓志铭太原府㕘军苖君墓志铭清河郡公房公墓志铭银青光禄大夫赠工部尚书太原王公神道碑殿中侍御史李君墓志铭朝散大夫商州刺史除名徙封州董府君墓志秘书少监赠绛州刺史独孤府君墓志铭检校尚书左仆射綂军刘君墓志铭监察御史卫府君墓铭河南令张君墓志铭凤翔陇州节度使李君墓志铭河南观察使中大夫洪州刺史中丞赠常侍太原王公神道碑铭司徒侍中中书令赠太尉许国韩公神道碑铭先叙家世兴元少尹房君墓志铭集贤校理石君墓志铭河南府王屋县尉毕君墓志铭中散大夫河南尹杜君墓志铭银青光禄大夫襄阳郡王平阳路公神道碑铭故相权公墓铭桞子厚墓志铭昭武校尉守左金吾卫将军李公墓志铭朝散大夫尚书库部郎中郑君墓志铭朝散大夫越州刺史薛公墓志铭中大夫陜府左司马李君墓志铭虢州司戸韩府君墓志铭韩滂墓志铭不书家世而书履厯李元賔墓铭不书家世履厯而言丹砂之害大学博士李君墓志铭先叙死年月起施先生墓铭登封县尉卢殷墓志铭先叙死者𦵏地河东观蔡郑公神道碑文先叙姓名履厯而以三代妻子居后试大理评事王君墓志铭江南观察赠常侍太原王公墓志铭幽州节度判官赠给事中张君彻墓志铭无履厯可叙者处士卢君墓志铭韩滂墓志考功员外郎卢君墓铭仅有初筮可书者李元賔墓铭登封县尉卢殷墓志铭河南王屋县尉毕君墓志铭虢州司戸韩府君墓志铭叙文辞之盛者施先生墓铭贞曜先生孟郊墓志南阳樊绍述宗师墓志铭自赐庙叙起乌氏庙碑铭魏博节度观察使沂国田公先庙碑铭自乞铭叙起河南少尹李公墓志铭袁氏先庙碑贞曜先生孟郊墓志库部员外郎张府君墓志铭中散大夫少府监胡良公墓神道碑有志无铭登封县尉卢殷墓志铭襄阳卢丞墓志铭河中府法曹张君墓碣铭殿中少监马君墓志贝州司法叅军李君墓志铭太学博士李君墓志述其妻子之辞襄阳卢丞墓志河中府法曹张君墓碣铭虞部员外郎张府君墓志殿中少监马君墓志贝州司法叅军李君墓志法扬子云造语曹成王碑王临川以为铭之竒者试大理评事王君适墓志故幽州节度判官赠给事中清河张君墓志楼迂斋所取者殿中少监马君墓志唐故河中府法曹张君墓志赐庙碑体乌氏庙碑铭魏博节度观察使沂国田公先庙碑铭袁氏先庙碑郡王碑体清边郡王杨燕竒碑曹成王碑银青光禄大夫襄阳郡王平阳路公碑公相铭志体检校尚书左仆射綂军刘公墓志铭故相权公墓铭清河郡公房公墓碣铭司徒兼侍中中书令赠太尉许国韩公神道碑铭银青光禄大夫赠工部尚书太原郡公王公神道碑节度观察刺史志铭碣河东节度观察使荥阳郑公神道碑凤翔陇州节度使李公墓志铭魏博节度观察使沂国田公先庙碑铭江南西道观察使赠左散骑常侍太原王公神道碑又志铭朝散大夫商州刺史除名董府君墓志秘书少监赠绛州刺史独孤府君墓志铭朝散大夫越州刺史薛公墓志铭御史卿监郎官墓志殿中侍御史李君墓志监察御史卫府君墓铭正议大夫尚书左丞孔公戣墓志国子司业窦公牟墓志中散大夫少府监胡良公墓神道碑殿中少监马君墓志考功员外卢君墓铭朝散大夫赠司勲员外郎孔君墓志虞部员外郎张府君墓志朝散大夫尚书库部郎中郑君墓志太学博士李君干墓志崔评事墓志大理评事王君墓志集贤院校理石君墓志国子助教河东薛君墓志州县官志铭中散大夫陜府左司马李公墓志中散大夫河南尹杜君墓志桞子厚墓志河南少尹裴君墓志河南少尹李公墓志兴元少尹房君墓志幽州节度判官赠给事中清河张君彻墓志太原府叅军苖君墓志贝州司法叅军李君墓志虢州司尸韩府君墓志贞曜先生墓志河南令张君墓志襄阳卢丞墓志处士志铭处士卢君墓志幼殇志铭卢浑墓志韩滂墓志金石例巻六金石例卷七钦定四库全书金石例巻七元潘昻霄撰韩文公铭志括例宗族婣党称唿例书上代例其十一世祖其上祖七世祖六代祖五世祖四世祖书曾祖例曾大父曾祖大王父书曾伯叔祖例曾伯祖书祖例大父祖王父书父例父皇考烈考书母例父娶河南独孤氏女公之父娶乡邑刘氏女父娶裴氏女父娶陈留太守薛江童女母曰太原县君母夫人炖煌张氏公先妣渤海李氏书伯叔例世父叔父书伯叔母例世母书兄弟姊妹例母兄归宗之妹族弟书姊妹夫例姊壻妹壻书妻例妻彭城人公之配夫人公娶清河崔氏女公娶其舅女书子男例能子爲后子书女壻例长女壻次女壻季女壻书舅姑例姑氏尊章书外家例外高王父外王父舅氏夫人之兄舅弟职名例有出身必书例大父含液举进士第官卒河南法曹父倚举进士天宝之乱隐居而终皇考讳郇以儒学进官至侍御史父宰臣用进士卒官平阳冀氏令赠潭州大都督初干以进士爲鄂州从事道古进士司门郎剌利随唐睦徴爲少宗正兼御史中丞以节度督黔中朝京师改命观察鄂岳蕲沔安黄公一兄三弟常羣庠巩常进士水部员外郎朗䕫江抚四州刺史羣以处士徴自吏部郎中拜御史中丞出帅黔容以卒庠三佐大府自奉先令爲登州刺史巩亦进士以御史佐淄青府皆有材名有子曰寘明经及第嗣其家业有子男七人初哲贞宏泰复洄初进士及第哲文学俱善其余㓜也内职必书例公曾祖讳𤣥静尚书膳部郎中歴资简泾隰四州刺史大父某爲刑部侍郎出刺徐相州大父旷御史中丞京畿採访使大父利贞有名𤣥宗世为御史中丞举弹无所避由是出为陈留守领河南道採访处置使书除授例某年拜越州刺史家世例书三代例曾大父知道仕至大理司直大父𤣥同为刑部侍郎出刺徐相州父倚举进士曾大父元简大理正大父旷御史中丞京畿採访使父虬以有气畧敢谏诤为谏议大夫引正大疑有宠代宗朝屡辞官不肯拜卒赠工部尚书公曾祖讳𤣥静尚书膳部郎中歴资简泾隰四州刺史太尉之叔父也祖讳肱爲虢州司马父讳峦都水使者皆名能守家法后七世至行褒官至易州刺史于君为曽祖易州生婺州金华令讳懐一卒葬洛阳北山金华生君之考讳平爲太子家令葬金华墓东而尚书水部郎刘复爲之铭其大王父融王父琯仍父子为宰相融相天后事远不大传琯相𤣥宗肃宗处艰难中与道进退薨赠太尉流声于兹父乗仕至秘书少监赠太子詹事曾大父讳承庆朔州刺史大父巨敖好读老子庄周书为太原晋阳令再世宦北方乐其土俗遂着籍太原之阳曲曰自我为此邑人可也何必彭城父讼赠右散骑常侍不书三代例登封县尉卢殷志太学博士李君干志歴书世系例公讳郱字某雍王绘之后王孙道明唐初以属封淮阳王又追王其祖父曰雍王长平王淮阳生景融景融亲益疎不王生务该务该生思一思一生岌比四世官不过县令州佐然益读书为行为士大夫家岌为蜀州晋原尉生公未晬以卒书三代及其兄例曾祖曰希庄抚州刺史赠大理乡祖曰元晖果州流溪县丞赠左散骑常侍父曰播尚书礼部侍郎侍郎命君后兄据据为尚书水部郎中赠给事中书三代不名而及其女兄与甥庄宪皇太后之弟今天子之舅太师之子太尉之孙司徒之曾孙不书曾祖而书六代祖及祖及父例六代祖敬远尝封西河公大父同昌司马比四代仍袭爵名同昌讳𦙍生皇考讳叔向官至左拾遗溧水令赠工部尚书于大歴初名能为诗文不书曾祖而书祖书父例祖曰旭袁州宜春尉父曰婼豪州定逺丞祖子舆濮州濮阳令父同舒州望江令大父知古祁州司仓烈考文诲天宝中实为平卢衙前兵马使位至特进检校太子宾客封宏农郡开国伯世掌诸蕃互市恩信着明夷人慕之祖某某官赠某官父某某官赠某官大父利贞有名𤣥宗世为御史中丞举弹无所避由是出为陈留守领河南道採访处置使数岁卒官皇考讳郇以儒学进官至侍御史大父讳秀武后时以文材徴爲麟台正字父宰臣用进士卒官平阳冀氏令赠潭州大都督不书曾祖祖而书六世祖及父例六世祖孝寛仕周有功以公开号于郧郧公之子孙世为大官惟公之父政卒雒县丞赠虢州刺史不书曾祖祖而书七世祖及曾伯祖及父例七世祖庆爲拓䟦魏侍中封济阴公曾伯祖奭爲唐宰相与禇遂良韩瑗俱得罪武后死高宗朝皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所与游皆当世名人不书曾祖祖而止书其父例公讳道古字某曹成王子其先王明以大宗子王曹絶輙复封五世而至成王成王讳臯有功建中贞元间以多才能能行赏诛为名至今追数当时内外文武大臣成王必在其间常州刺史赠礼部侍郎宪公讳及之第二子宪公躬孝践行笃实而辨于文劝饬指诲以进后生名声垂延绍德惟克处士讳于陵其先范阳人父贻爲河南法曹叅军不特书父而书大王父王父伯例大王父𤣥暕歴御史属三院止尚书郎生景肃守三郡终傅凉王生政襄邓等州防御使鄂州採访使赠吏部尚书公尚书之弟某子书上世并书其母例其上祖懿爲晋安西将军实始居河东公之四世祖嗣汾阴公讳德儒爲隋襄城郡书佐以卒襄城有子二人皆贵其后皆蕃以大而其季尤盛官至邠州刺史邠州讳宝𦙍有子九人皆有名位其最季讳缣为河南令以卒河南有子四人其长讳同卒官湖州长史赠刑部尚书尚书娶呉郡陆景融女有子五人皆有名蹟其达者四人公于伦次为中子书二母例初司徒公娶河南元氏封颍川郡夫人赠许国夫人许国薨少府始孩顾託以其姪为继室是为陈国夫人陈国无子爱君与少府如已生其薨也君与少府丧之犹实生已亲负土封其墓书三代并书其母例曾祖匡时晋州霍邑令祖千寻彭州九陇丞父廸鄂州唐年令娶河南独孤氏女生二子君其季也其上世有暠者当宇文时爲车骑大将军鄜城太守卒葬河北谥曰忠公至孝权间五世矣孝权大父讳孝先太子通事舎人父讳庭光赠绥州刺史绥州之卒孝权葢尚小母曰太原县君卒既葬孝权守墓树松栢三年而后归书三代并书其母其舅例曾祖宏泰简州刺史祖干秀伊阙令父爕宣州长史赠绛州刺史母夫人炖煌张氏其舅参有大名书父并其母舅不及上二代例公之父曰海为人魁伟沉塞以武勇游仕许汴之间寡言自可不与人交衆推以为鉅人长者官至游击将军赠太师娶乡邑刘氏女生公是为齐国太夫人夫人之兄曰司徒𤣥佐有功建中贞元之间为宣武军帅有汴宋亳颍四州之地兵士十万人书十一世祖及父及母例其十一世祖冲贵显拓䟦世父恽河南温县尉娶陈留太守薛江童女书父及母及兄弟而不及上世例父庭玢娶裴氏女而选为崑山尉生先生及二季鄷郢而卒书妇女家世例书三代例夫人曾祖某绥州刺史祖某潞州别驾父某晋州録事叅军曾大父袭䕫赠礼部尚书大父殆庶赠太子太师父如兰仕至太子司议郎汝州司马书祖书父及其舅其夫例夫人姓卢氏范阳人亳州城父丞序之孙吉州刺史彻之女嫁扶风马氏为司徒侍中庄武公之冢妇少府监西平郡王赠工部尚书之夫人书父及其夫其子例楚国夫人姓翟氏故检校御史大夫宋州刺史良佐之女今司徒兼中书令许国公之妻前鄜坊节度使散骑常侍兼御史大夫公武之母书兄弟例书兄及弟例公之昆弟五人载戡戢戵公于次为第二书妻例书妻及曾祖祖不书妻之父例公之配曰彭城刘氏夫人夫人先卒其葬以夫人祔夫人曾祖曰子𤣥祖曰餗皆有大名书妻及妻之祖父不书妻曾祖例妻彭城人世有衣冠祖好顺泗州刺史父泳卒蕲州别驾夫人天水权氏赠太子太保贞孝公臯之承孙故相今太常德舆之女𦙍庆配良是似是宜书妻及妻之父不及其曾祖祖例夫人博陵崔氏少府监颋之女夫人常山郡君张氏彭州刺史赠礼部侍郎蔇之女生子男三人妻范阳卢氏郑滑节度使兼御史大夫羣之女与君合德亲戚无退一言书妻及妻之父及曾伯父例夫人博陵崔氏朝邑令友之之女其曾伯父𤣥暐有功中宗时夫人高明遇子妇有节法进见侍侧肃如也书妻及妻叔祖不书其祖父例娶彭城刘氏女故相国晏之兄孙生男二人不书妻祖父例妻郑氏也夫人河南胡氏号太原郡夫人君娶河东栁氏女公娶其舅女有子七人娶荥阳郑氏女生男六人妻曰太原王氏先先生卒夫人李姓陇西人君在配君子无违德君殁训子女得母道甚后君二十年年六十六而终因葬书妻例其妻清河张氏以其年十二月丙寅葬君于洛阳平隂之原因祔葬书妻例夫人荥阳郑氏祔奉先夫人天水赵氏祔楚国夫人翟氏祔书再娶例夫人陇西郡夫人李氏清夷郡太守祐之孙渔阳郡长史献之女柔嘉淑明先公而殂有男四人女三人后夫人河南郡夫人雍氏某官之孙某官之女有男一人女二人咸有至性纯行书三娶例公三娶元配韦氏讳修修生子纮纮为进士学女贡嫁崔氏夫人隋雍州牧郧公叔裕五世孙父士佺蓬山令次配崔氏讳葯生绰绍绾女㑹嫁郑氏季毘夫人父昭尝为京兆尹今夫人韦氏无子父光宪光禄卿其葬用古今礼以元配韦氏夫人祔而葬次配崔氏夫人于其域异墓书妇德例𦙍庆配良是似是宜贤有法度孝顺祗修羣女效其所为与君合德亲戚无退一言有贤行侍君疾逾年不下堂食菜饮水药物必自择将进輙先尝方书本草恒置左右书子女例书子女不名例有男八人女二人有子二人女二人有子六人女子一人凡产四男五女男生輙即死生男輙死卒无子女一人学浮屠法不嫁为比㐀尼云子书名女不书名例男三人长曰初协律次曰彪其幼曰还适三岁女子九人男三人畅申易女三人皆嫁为士人妻生男二人八岁曰壬四岁曰申女子二人子女并书名例有男十岁曰义女九岁曰孟书子女及壻例生男六人其长曰次卿次卿有大才不能俯仰顺时年四十余尚守京兆兴平尉然其友皆曰房氏有子也次曰次公次膺次回次衡次元始学而未仕女三人皆嫁为士人妻书壻姓名例生三子一男二女男三岁夭死长女嫁亳州永城尉姚侹其季始十岁生六子四男二女长曰全正惠而早死次曰居中好学善为诗张籍称之次曰从直曰居敬尚小长女嫁呉郡陆畅有四子长曰温质四门博士遵孺遵宪温裕皆明经女子长嫁中书舎人平阳路隋其季者㓜书子女及外孙例七男三女邠为澄城主簿其嫡激鄜城令放芮城尉汉监察御史浐洸潘皆进士及公之存内外孙十有五人书异母子女例始娶范阳卢氏女生仁本仁约仁载皆有文行二季举进士皆早死仁本为后子独存后娶赵郡李氏生三女二夫人凡三男五女初娶吏部侍郎京兆韦肇女生二女一男长女嫁京兆韦词次嫁兰陵萧儧后娶河南少尹赵郡李则女生一女二男其余男二人女四人皆㓜嗣子退思韦氏生也公有四子长曰元孙三原尉次曰元质彭之蒙阳尉曰元立兴平尉曰元本河南叅军皆愿敏好善元立元本皆崔氏出书子而无女例子曰友直明州鄮县主簿曰友谅太庙斋郎其子越能辑父事无失谨谨致孝长子殿中丞继祖孝友以类既葬其子监察御史璩累然服丧来有请书子女年嵗例男三人璟质皆既冠其季始六岁曰充郎男子二人长曰某早死次曰天官始十岁有至性闻唿父官与闻弔客至輙号泣以絶女子一人书女出家例女一人学浮屠法不嫁爲比丘尼云女子三人其长学浮屠法爲比丘尼其季二人未嫁书子女生于死后例男三人执规执矩必复其季生君卒之三月子厚有子男二人长曰周六始四岁季曰周七子厚卒乃生女子二人皆㓜书过房子例父曰播尚书礼部侍郎侍郎命君后兄据自给事至君后再絶皆有名遗言曰以公仪之子巳已后我子男二人长曰肃元某官次曰公武某官肃元早死公之将薨公武暴病先卒公哀伤之月余遂薨无子以公武子孙绍宗为主后书子文学材质例戡强以肃成敏以和好善学文能谨谨致孝述父之志曲而不黩虽皆㓜侍疾居丧如成人书无子例唐元和九年岁在甲午八月已亥贞曜先生孟氏卒无子金石例巻七金石例卷八钦定四库全书金石例巻八元潘昻霄撰书死例书死于官着年月日例贞元十八年十月十一日太学博士施先生士丐卒其僚太原郭伉买石志其墓昌黎韩愈为之辞疾病改河南少尹舆至官若干日卒实元和三年四月二十三日享年五十元和七年二月一日河南少尹李公卒年五十八年六十一以元和六年二月二日卒于官书死于官不书年月日例年若干而终在官举其职年七十三以其官终以疾卒官年五十九公在相位三年其后以吏部尚书授节镇山南年六十以薨赠尚书左仆射谥文公书死于家着年月日例使者未复命以十五年正月五日寝疾终于家年五十有六矣十四年年六十一五月某日终于家明年长庆四年正月已未公年七十四告薨于家赠兵部尚书书死于中道外州着年月日例元和四年秋有事适东方既还八月壬辰死于汴城西双丘年四十有七元和五年正月将浴临汝之汤泉壬子至其县食遂卒年五十七行及扬州遇疾居月余以长庆元年八月二十四日卒春秋六十书死于中道外州不书年月日例年二十九客死于京师张君讳季友字孝权年五十四病卒东都至南海未几竟死年五十三书病死例元和四年年四十七二月十四日暴疾卒年四十有二元和二年六月辛已暴病卒疽发背六月乙酉卒年五十二年七十四长庆二年二月丙寅以疾卒命且下遂病以卒年若干校理集贤御书明年六月甲午疾卒年四十二在镇三年以疾乞归复拜司徒中书令病不能朝以长庆二年十二月三日薨于永崇里第年五十八天子为之罢朝三日赠太尉年若干元和七年甲子日南至以疾卒书不病而死例元和四年十一月二十二日无疾暴薨年六十书死而不书死之地例春秋五十八薨于元和五年八月六日年三十七以卒子厚以元和十四年十一月八日卒年四十七书死而不书死之岁月例年三十七以卒书生死年月日例生元和四年年三十七二月十四日疾暴卒书死不书病例贞元十九年四月四日卒于东都敦化里年六十有九书死为薨例元和五年尚书薨夫人哭泣成疾后二年亦薨年四十有六夫人以元和十四年十一月一日薨于鄜之公府春秋若干大夫委节去位奉丧以居东都诏起之辞以羸毁不仕即命又加喻勉书葬例书勅葬例在镇三年以疾乞归复拜司徒中书令病不能朝以长庆二年十二月三日薨于永崇里第年五十八天子为之罢朝三日赠太尉赐布粟其葬物有司官给之京兆尹监䕶诏所在给船传归其家赐钱物以葬长庆四年四月某日其妻子以君之丧葬于某州某所书诏许还葬例长庆元年诏曰左降而死者还其官以葬遂以某年某月日葬于东都某县明年立皇太子有赦令许归葬其子居中始奉丧归元和八年十一月甲寅葬于河南河南县万安山下太师墓左书自他州返葬例于歛之二十日其妻与其子以君之丧施葬于汝州其二月某日遂葬于某县某乡某原四月已酉其兄右拾遗朗以丧东葬河南寿安之甘泉乡家茔宪公墓侧将以五月壬申窆明年兄子涂与其弟庾掞等䕶柩归葬长安县马额原夫人北海唐氏之封元和十年十二月某日归葬河南某县某乡某村祔先茔以十五年七月十日归葬万年先人墓侧书葬他州例初君乐虢之土田山水求掾其州去官犹家之既卒因以其年九月某日葬州北十里崔长史墓西三日而歛既歛七日权葬宜春郭南一里呜唿其可惜也已书葬祖父墓域例歛之三月某甲子葬河南伊阙鸣臯山下自简州而下皆葬鸣臯山下其年十月戊申葬河南洛阳县距其祖渑池令府君侨墓十里十月庚申樊子合凡赠赙而葬之洛阳东其先人墓左以余财附其家而供祀即以其年十一月二十二日从葬于郑州广武原先人之墓次其年八月某日葬河南偃师先公尚书之兆次书夫祔妻墓例某月二十六日穿其妻墓而合葬之在其县某地其年闰三月二十一日弟试太子通事舎人公仪京兆府司录公干以君之丧归以五月十五日葬于京兆府万年县少陵原合祔王夫人茔书妻祔夫墓例嗣子通王属良桢以其年十月庚寅葬公于开封县鲁陵冈陇西郡夫人李氏祔焉九年正月癸酉祔于其夫之封明年八月十四日葬京兆奉先夫人天水赵氏祔焉书合葬例年若干而终在官举其职夫人姓李陇西人君在配君子无违德君殁训子女得母道甚后君二十年年六十六而终君祖子舆濮州濮阳令父同舒州望江令夫人之祖延宗郓州司马父进成鄜州洛交令贞元十七年九月丁夘陇西李翺合葬其皇祖考贝州司法叅军楚金皇祖妣清河崔氏夫人于汴州开封县某里昌黎韩愈纪其世着其德行以识其葬其世曰由凉武昭王六世至司空司空之后二世为刺史清渊侯由侯至于贝州凡五世其德行曰事其兄如事其父其行不敢有出焉其夫人事其姒如事其姑其于家不敢有专焉其葬曰翺既迁贝州君之丧于贝州殡于开封遂迁夫人之丧于楚州八月辛亥至于开封圹于丁巳坟于九月辛酉窆于丁卯书各葬例其年八月甲申从葬河南河阴之广武原卜人曰今兹岁未可以祔从卜人言不祔书因某人归葬例既歛之三日友人博陵崔宏礼葬之于国东门之外七里乡曰庆义原曰嵩原友人韩愈书石以志之书本月内葬例卒三日葬河南县北十五里愈率妇孙视窆封以其月二十五日从葬偃师之土娄书本年内葬例墓在河南缑氏县梁国之原其年月日元和二年二月十日云其年七月某日祔于法曹府君墓在洛阳龙门山其妻清河张氏以其年十二月丙寅葬君于洛阳平阴之原书明年葬例明年葬京兆万年少陵原明年二月葬河南偃师明年二月甲午从葬怀州明年七月壬寅从葬万年县少陵原特书某年葬例长庆二年三月某日葬夫人于洛阳北山以四年二月某日葬于河南某县先茔之侧不书年月日例即葬于其地不书葬地例樊绍述既卒且葬书某月几日不书甲子例其二月某日遂葬于某县某乡某原以五月十五日葬于京兆府万年县少陵原遂以其月十四日合葬河南缑氏之高龙原书某月甲子即不书几日例以其年十月庚寅葬公于开封县鲁陵冈卜葬得公卒之四月壬寅遂以其日葬东都芒山之阴杜翟村于其年九月乙酉其弟浑以家有无葬以车一乘于龙门山先人兆其年十月戊申葬河南洛阳县金石例巻八金石例卷九钦定四库全书金石例巻九元潘昻霄撰论古人文字有纯疵前辈作文各有入门处退之本孟子永叔亦祖孟子故其讲论纯正少疵子厚明允集中皆自言其所得处明允多自战国䇿中来视子厚爲不纯子瞻亦宗其家学气燄赫奕人多慕之然少纯正要之自六经中出则源深而流长人但见正大温粹不知其所养者有本也此最当谨所习之始者不谨则末流可知论作文法度立本论前説备矣本者既立必学问充就而后识见造诣凡见之议论言语者皆正大纯粹如冠冕佩玉入宗庙之中人自起敬学力既到体制亦不可不知如记賛铭颂序䟦各有其体不知其体则喻人无容虽有实行识者几何人哉体制既熟一篇之中起头结尾缴换曲折转折反覆照应关鎻纲目血脉其妙不可以言尽要须助自得于古人韩文公上李侍郎书云大之爲河海高之爲山岳明之爲日月幽之为鬼神纎之为珠玑华实变之为雷霆风雨荅尉迟生书云本深而末茂形大而声宏行峻而言厉心醇而气和昭晰者无疑优游者有余上于頔相公书云变化若雷霆浩汗若河汉正声谐韶濩劲气沮金石凡皆形容文章之妙公实道胸中之自得者黄氏日抄韩文公与冯宿论文谓称意者人以为怪下笔令人惭则人以为好古文真何用于今以俟知者知耳公殆矫其说以振起一世之庸庸者乎然歴数百年至本朝欧阳公方能得公之文于残弃而发撝之否者终于湮没自欧阳公以来虽曰家藏而人诵殆不过野人议璧随和称好及自执笔爲文鲜有不与之背真知公之文者又几何人哉愚尝叹息而为之自警曰人谁不讲孔孟之学至遇事则往往而违其训人谁不读韩欧之文至执笔则往往而非其体人莫不饮食鲜能知其味不心诚求之是真无益哉荅刘正夫书论爲文譬之百物朝夕所见者人皆不注视及覩其异者则衆观之又谓用功深者其收名也远荅陈商书喻以齐王好竽而鼓以瑟所谓工于瑟而不工于求齐合是两书而观之庸庸者不足以自见怪怪者非所以谐俗公所告语虽各随其病而药之功深一语则均所当务而根本之论乎荅李翊书生之书辞甚高而其问何下而恭也能如是谁不欲告生以其道道德之归也有日矣况其外之文乎抑愈所谓望孔子之门墻而不入于其宫者焉足以知是且非也邪虽然不可不为生言之生所谓立言者是也生所为者与所期者甚似而几矣抑不知生之志蕲胜于人而取于人耶将蕲至于古之立言者邪蕲胜于人而取于人则固胜于人而可取于人矣将蕲至于古之立言者则无望其速成无诱于势利养其根而竢其实加其膏而希其光根之茂者其实遂膏之沃者其光晔仁义之人其言蔼如也抑又有难者愈之所为不自知其至犹未也虽然学之二十余年矣始者非三代两汉之书不敢观非圣人之志不敢存处若亡行若遗俨乎其若思茫乎其若迷当其取于心而注于手也惟陈言之务去戞戞乎其难哉其观于人不知其非笑之为非笑也如是者亦有年犹不改然后识古书之正伪与虽正而不至焉者昭昭然白黑分矣而务去之乃徐有得也当其取于心而注于手也汩汩然来矣其观于人也笑之则以为善誉之则以为忧以其犹有人之説者存也如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉虽然不可以不养也行之乎仁义之途游之乎诗书之源无迷其途无絶其源终吾身而已矣气水也言浮物也水大而物之浮者大小毕浮气之与言犹是也气盛则言之短长与声之髙下者皆宜虽如是其敢自谓几于成乎虽几于成其用于人也奚取焉虽然待用于人者其肖于器邪用与舎属诸人君子则不然处心有道行已有方用则施诸人舎则传诸其徒垂诸文而为后世法如是者其亦足乐乎其无足乐也有志乎古者希矣志乎古必遗乎今吾诚乐而悲之亟称其人所以劝之非敢褒其可褒而贬其可贬也问于愈者多矣念生之言不志乎利聊相为言之栁栁州荅韦中立书始吾㓜且少为文章以辞为工及长乃知文者以明道是固不茍为炳炳烺烺务采色夸声音而以为能也凡我所陈皆自谓近道而不知道之果近乎逺乎吾子好道而可吾文或者其于道不逺矣故吾每为文章未尝敢以轻心掉之惧其剽而不留也未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明踈之欲其通廉之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也叅之谷梁氏以厉其气叅之孟荀以畅其支叅之庄老以肆其端叅之国语以博其趣叅之离骚以致其幽叅之太史以着其㓗此吾所以旁推交通而以为之文也凡若此者果是耶非耶有取乎抑其无取乎吾子幸观焉择焉有余以告焉茍亟来以广是道子不有得焉则我得矣与友人论文书古今号文章为难足下知其所以难乎非谓比兴之不足恢拓之不远鑚砺之不工颇僻之不除也得之为难知之愈难耳茍或得其高朗探其深赜虽有芜败则为日月之蚀也大圭之瑕也曷足伤其明黜其宝哉且自孔氏以来兹道大阐家修人励刓精竭虑者几千年矣其间耗费简札役用心神者其可数乎登文章之箓波及后代越不过数十人耳其余谁不欲争裂绮绣互攀日月高视于万物之中雄峙于百代之下乎率皆纵臾而不克踯躅而不进力䠞势穷吞志而没故曰得之为难嗟乎道之显晦幸不幸系焉谈之辩讷升降系焉鉴之颇正好恶系焉交之广狭屈伸击焉则彼卓然自得以奋其间者合乎否乎是未可知也而又荣古虐今者比肩叠迹大底生则不遇死而垂声者衆焉扬雄没而法言大兴马迁生而史记未振彼之二才且犹若是况乎未甚闻着者哉固有文不传于后祀声遂絶于天下者矣故曰知之愈难而为文之士亦多渔猎前作戕贼文史抉其意抽其华置齿牙间遇事蠭起金声玉耀诳聋瞽之人徼一时之声虽终沦弃而其夺朱乱雅为害已甚是其所以难也苏明允上欧阳公书孟子之文语约而意尽不为巉刻斩絶之言而其锋不可犯韩子之文如长江大河浑浩流转蚖鼍蛟龙万怪惶惑而抑遏掩蔽不使自露而人望见其渊然之光苍然之色亦自畏避不敢廹视苏子由曰太史公行天下周覧名山大川与燕赵间豪俊交游故其文踈宕颇有竒气韩愈以六经之文爲诸儒倡障隄末流反刓以朴刬伪以真粹然一出于正刋落陈言横骛别驱汪洋大肆无牴牾圣人者其原道原性师説数十篇皆奥衍宏深与孟轲扬雄相表里而佐佑六经云栁子厚之文雄深雅健似司马子长崔蔡不足多也苏子瞻曰欧阳公云晋无文章惟陶渊明归去来辞余亦谓唐无文章惟韩愈送李愿归盘谷序欧阳公文集序云欧阳子之学推韩愈孟子以达于孔氏着礼乐仁义之实以合于大道其言简而明信而通引物连类折之于至理以服人心故天下翕然师尊之自欧阳子出天下争自濯磨以通经学古为高以救时行道为贤以犯颜纳谏为忠至嘉祐末号称多士欧阳子之功为多邵氏后录云东坡中制科王荆公曰全类战国文章故荆公修英宗实录谓明允有战国纵横之学东坡之文如长江大河一泻千里至其浑浩流转曲折变化之妙则无复可以名状葢能文之士莫之能尚也而尤长于指陈世事述叙民生疾苦方其年少气鋭尚欲汛扫宿弊更张百度有贾太傅流涕汉庭之风及既惩创王氏一意忠厚思与天下休息其言切中民隐发越恳到使巖廊崇高之地如亲见闾阎哀痛之情有不能不恻然感动者真可垂训万世矣呜唿休哉苏子瞻曰凡人作文须是笔头上挽得数百钧起凡作文如行云流水初无定质但常行于所当行常止于不可不止文理自然情态横生李汉老曰为文之法有笔力有笔路笔力到二十岁便定后来长进只就上面添得些子笔路则常拈弄时转开拓不拓弄便荒废杜牧之曰文以意为主气为辅以辞采为兵卫李文饶曰譬诸日月虽终古常见而光景常新朱文公曰古人作文多摹倣前人学之既久自然纯熟今人于韩文知其力去陈言之为工而不知其文从字顺之为贵欧阳公曰为文有三多看多做多啇量多西山先生问𫝊公景仁以作文之法傅公曰长褏善舞多财善贾子归取古人书熟读而精甄之则蔚乎其春荣薰乎其兰馥有日矣平斋洪公曰古今萃于胸中造化运于笔下多读多做两尽为胜夏文庄曰美辞施于颂赞明文布于牋奏诏诰语重而体宏歌咏言近而音远陆士衡曰谢朝华于已披启夕秀于未振铭博约而温润箴顿挫而清壮颂优游以彬蔚要辞达而理举故无取乎冗长立片言以居要乃一篇之警䇿虽衆辞之有条必待兹而效绩野处洪公曰文章有渊源有机杼有关键有本根用其文如老农之用禾旦而漑中而芸深耕而熟耰之吾文唐矣不两汉若乎汉矣不三代若乎欿然自视未能叅于栁州吏部之奥则日引月长不至不止也朱文公曰作文自有稳字古之能文者才用便用着李德裕文箴曰文之为物自然灵气忽恍而来不思而至杼轴得之澹而无味琢刻藻绘弥不足贵如彼璞玉磨砻成器奢者为之错以金翠美质既彫良宝斯弃朱文公曰前辈文有气骨故其文壮今人只是于枝叶上粉泽尔后山携所作谒南丰因留欵语适作一文字事多因託后山为之成数百言南丰曰大畧也好只是冗字多后山请改窜南丰取笔抹数处每抹处连一两行凡削去一二百字后山读之则其意尤全因叹服遂以为法文心雕龙曰风骨乏采则鸷集翰林采乏风骨则雉窜文囿若藻耀而高翔固文章鸣鳯也镕冶经典之范翔集子史之术洞晓情变曲昭文体然后能莩甲新意雕画竒辞才有天资学谨始习斵梓染丝功在初化器成綵定难可翻移情者文之经辞者理之纬才为盟主学为辅佐善为文者富于万篇贫于一字一字非少相避为难也汪彦章谓传自得曰今世缀文之士虽多往往昧于体制独吾子为得之不懈则古人可及也论作文当取法经史造语王景文曰文章根本皆在六经非惟义理也而机杼物采规模制度无不俱备者张安国出考古图其品百二十有八曰是当为记于经乎何取景文曰宜用顾命游庐山讫事将裒所歴序之曰何以景文曰当用禹贡叙事法禹贡顾命考工记其次左传史记西汉书各物当类编字面考究论事似贾谊董仲舒刘向句法求之檀弓则音节响亮言语绚丽铭辞賛颂不似风雅则俚而无足传诗当得风雅颂之㫖趣因事感发性情之正骚选以下宜取其体制唐律当学他格式严整至于淫艶乃所当戒余教人作文先要令解其经葢以所说之书使之演文既是熟于义理就其中抑扬以得作文之法此是求速化之术全章既能解释则作疑义设疑以问之以观其见识若能因所问得其㫖意则心地已开见识已到然后断史以观其处事如此则作诗作文无所不通矣良工之子必学为箕良冶之子必学爲裘无与于弓冶教人者使之以归其理此当与智者道学者能如是用工他日悟其言之有味不然视之为迂濶而近效亦终不可得矣学文凡例凡金石文例详见前巻曰制曰诰曰诏曰表曰露布曰檄曰箴曰铭曰记曰賛曰颂曰序曰䟦皆文章之流也匪着其目则学者无所于攷用列于后云制式门下具官某于戏可授某官主者施行拟制之始唐虞至周皆曰命秦改命为制汉因之下书有四而制书次焉颜师古谓为制度之命唐王言有七其三曰制书大除授用之学士初入院试制书批荅共三篇此试制之始也制用四六以便宣读宋朝知制诰召试中书而后除不试号为异礼所以试者观其敏也试制诏三篇宰相俟纳巻始上马翌日进呈除目方下拟制之式制头四句能包尽题意为佳若铺排不尽则当择题中体面重者説其余轻者于散语中説亦无害制起须用四六聨不可用七字制头四句四六一聨散语四句或六句具官名须于职官分纪寻替换字如尚书为中台吏部为选部礼部为仪曹似此类须毎件寻两三般葢临时有声律虚实之不同也郎曹以下不必记非从官而记者止卿监司业制中散语不可四句相似如两句用之字则下两句用以而字可也不然则上两句之字在第五字下两句之字在第四字亦可西山先生曰制诰王言也贵乎典雅温润用字不可深僻造语不可尖新制词三处最要用工一曰破题要包尽题目而不麤露二曰叙新除处欲其精当而忌语太繁三曰戒辞于戏而下是也用事欲其精切野处洪公贽所业书曰昔丁文简公未遇之日手其所为制诰一编贽诸王公大人之门人见者皆非之丁独毅然不顾曰异日当有知我者其后直掖垣登玉堂以至政地而昔日所为文始尽得施用有志者事之竟成如此倪正父曰文章以体制为先精工次之失其体制虽浮声切响抽黄对白极其精工不可谓之文矣凡文皆然而王言尤不可以不知体制龙溪益公号为得体制然其间犹有非君所以告臣人或得以指其瑕者朱文公曰范淳夫作冀王制云周尊公旦地居四辅之先汉重王苍位列三公之上及我仁祖加礼荆王顾惟冲人敢后叔父自然平正典重彼工于四六者却不能及李公父欲应词科西山指竹夫人戏曰试为进封制可乎公父末聨云保抱携持朕不安丙夜之枕辗转反侧尔尚形四方之风西山称赏王器之京东淮东宣抚制戒词云㳂于江而达泗朕方恢禹之九州率彼浦以省徐尔尚勉周之三事迂斋楼公曰经句对经句如在武丁时作召公考惟汝一德于今三年天维显思民亦劳止有能奋庸爰立作相经营四方饮御诸友之类固是天造地设若万人留田对三事就绪虽以史句对经句缘有气势所以不觉北海督府训词尤为宏伟有曰尽长江表里之封悉归经畧举宿将王侯之贵咸听指挥李汉老曰张乐全高简纯粹王禹玉温润典裁元厚之精丽稳密苏东坡雄深秀伟皆制词之杰然者诰式勅具官某可特授某官二人以上同制则于词前先列除官人具衔姓名可特授某官于勅下便云某官某等末云可依前件拟诰之始诰告也其原起于汤诰周官大祝六辞三曰诰士师五戒二曰诰成王封康叔唐叔命以康诰唐诰汉元狩六年立三子为王初作诰唐白居易集翰林曰翰林制诰中书曰中书制诰葢内外命书之别宋朝西掖初除试诰而命题亦曰制拟诰之式东坡制词有议论荆公南丰外制佳周益公曰韩退之崔羣戸部侍郎制初云地官之职邦教是先末云选贤与能于今惟重择才经赋自古尤难凡命版曹何尝不主理财惟退之先及邦教而以经赋二字终之深合经㫖诏式勅门下故兹诏示想宜知悉拟诏之始周官御史掌賛书注云若今尚书作诏文秦改令为诏汉下书有四三曰诏书四曰诫勅唐贞观末张昌龄召见试息兵诏此试诏之始也其后学士试批荅宋朝西掖初除试诏绍圣试格止曰诫谕如近体试论风俗或百官之类绍兴改为诏拟诏之式东莱先生曰诏书或用散文或用四六皆得唯四六者下语须浑全不可如表求新竒之对而失大体但观前人诏自可见散文当以西汉诏为根本次则王岐公荆公曾子开诏熟观然后约以今时格式不然则似今时文䇿题矣两汉诏中语如吏独安取此皆秉德以陪朕之类当勾抹出规倣之呉兹与唐叔羲诏皆得体西山先生曰王言之体当以书之诰誓命为祖而叅以两汉诏册两汉诏令辞气蔼然深厚尔雅可为代言之法表式贺臣某言恭覩某月日者云云某懽忭懽忭顿首顿首窃以云云恭惟皇帝陛下无任瞻天望圣激切屏营之至谨奉表称贺以闻某懽忭懽忭顿首顿首谨言年月日具官姓某上表谢某言伏䝉圣恩者云云某惶惧惶惧顿首顿首窃以皇帝陛下无任感天荷圣激切屏营之至谨奉表称谢以闻臣某惶惧惶惧顿首顿首谨言进书进贡陈请某言某惶惧惶惧顿首顿首恭惟皇帝陛下无任瞻天望圣激切屏营之至所有某书若干巻册谨随表上进以闻臣某惶惧惶惧顿首顿首谨言拟表之始表明也标也标着事序使之明白三王以前谓之敷奏秦改为表汉羣臣书四品三曰表阳嘉元年左雄言孝亷先诣公府文吏课牋奏又胡广以孝亷试章奏然则章奏试士其始此欤唐显庆四年进士试关内父老迎驾表开元二十六年西京试拟孔融荐祢衡表则进士亦试表拟表之式东莱先生曰表中谢后当説窃以各随题意如代枢密使谢赐玉带表云窃以裴度视师服章武通天之赏卫公戡难拜文皇于阗之珍如谢赐御书周易尚书表云窃以法始四营莫辨乎易文兼五典皆聚此书是也或用事或不用事亦无定格如进实录宝训表中谢后当説恭以某宗皇帝颂德罗畴老代高丽修贡表全篇皆稳其间一聨云地濒日出每输倾藿之心天濶露零亦被蓼萧之泽二事人用之极熟此聨稍变言语遂为佳句大抵用事当如此不然则泛滥雷同矣其断句云矢来肃慎用昭逺慕之诚弓挂扶桑永荷诞敷之德亦好大抵表文以简㓗精致为先用事不要深僻造语不可尖新铺叙不要繁冗此表之大纲也诚斋杨公曰有用古人全语而雅驯妥贴如已出者介甫贺册妃表云关睢之求淑女无险诐私谒之心鸡鸣之思贤妃有警戒相成之道四六有作流丽语者须典而不浮汪彦章贺神降万岁山表云恍若壶天金成宫阙浩如玉海虹贯山川有作华润语而重大者最不多得曽子固云钩陈太㣲星纬咸若崑崙渤海波涛不惊露布式尚书兵部臣某言臣闻恭惟皇帝陛下臣等臣无任庆快激切屏营之至谨遣某官奉露布以闻拟露布之始露布之名始于汉按光武纪注汉制度曰制诏三公皆玺封尚书令印重封露布州郡祭祀志注引东观书有司奏孝顺号露布奏可又鲍昱诣尚书封胡降檄曰故事通官文书不着姓又当司徒露布李云露布上书注谓不封也魏改元景初诏曰司徒露布咸使闻知蜀汉建兴五年春伐魏诏曰丞相某露布天下此皆非将帅献㨗所用通典云后魏攻战克㨗欲天下闻知乃书帛建于漆竿上名为露布自此始也王肃获贼二三皆为露布韩显宗有高曵长缣虚张功㨗之讥孝文称傅修期下马作露布齐神武破芒山军为露布杜弼即书绢不起草唐制下之通上其制有六三曰露布兵部侍郎奉以奏闻集羣官东朝堂中书令宣布张昌龄为崑丘道记室平龟兹露布为士所称于公异为招讨府掌书记朱泚平露布曰臣既肃清宫禁祗奉寝园钟簴不移庙貎如故德宗咨叹焉东晋未有露布隆兴初以晋破苻坚命题似有可疑然文章缘起曰汉贾洪为马超伐曹操作而魏志注谓虞松从司马宣王征辽东及破贼作露布隋志有魏武帝露布文九巻世説云桓温北征令袁宏倚马前作露布手不辍笔俄成七纸则魏晋已有之当考宋朝王元之拟李靖平突厥露布此拟题之始欤拟露布之式东莱先生曰头四句后再用两句散语须便用两事如蛮夷则用前代伐蛮夷之事盗贼则用前代伐僣乱之事尚书兵部某等言臣闻恭惟尊号皇帝陛下某贼臣某等某贼臣等斯皆臣末用一聨结西山先生曰露布贵奋发雄壮少麤无害不然则与贺胜㨗表无异矣翟公巽作擒贼露布曰不以贼遗君父已殄凶残凡克敌示子孙毋忘勲伐张燕公平契丹露布曰山川积雨尽消胡骑之尘草朩长风咸有王师之气王元之拟李靖露布叙颉利求降且复谋窜曰穽中饿虎暂为掉尾之求鞲上饥鹰终有背人之意檄式某年某月日某官某告某处葢闻末云檄到如章书不尽意司马长卿喻蜀檄陈孔彰为袁绍檄豫州葢闻司空曹操幕府广宣恩信班扬符赏布告天下如律令檄呉将校部曲文葢闻故令往募爵赏科条如左檄到详思至言如诏律令钟士季檄蜀文宋告司兖二州拟檄之始檄军书也祭公谋父所谓威责之令文告之辞东莱先生曰晋侯使吕相絶秦檄书始于此然春秋之世郑子家使执讯与书以告赵宣子晋之边吏责郑王使詹伯辞于晋王子朝使告诸侯皆未有檄之名战国时张仪为檄告楚相其名始见汉有羽檄自相如之后檄书见史䇿者不可胜纪扬雄曰军旅之际飞书驰檄用枚臯谓其为文敏速也唐以前不用四六周益公拟汉河西大将军谕隗嚣倪正父拟晋奋威将军豫州刺史谕中原豪杰皆用四六然散文为得体如东莱汉使喻莎车诸国是也拟檄之式刘勰文心雕龙曰祭公谋父称文告之辞即檄之本原战国始称为檄凡檄之大体或述此休明或叙彼苛虐指天时审人事筭强弱角权势标蓍龟于前代垂鞶鑑于已然谲诡以驰㫖炜晔以腾説故植义飏辞务在刚健揷羽以示迅不可使辞缓露板以宣衆不可使义隐必事昭而理辩气盛而辞断此其要也东莱先生曰檄书头説某官告某将士葢闻説一叚惟尔某处将士幕府主上末以归附则有厚赏怙终则有显戮自择祸福结之西山先生曰檄露布乃军中文字檄贵铺陈利害感动人心所业檄题欲出唐大将军河南招慰使传州县檄出题出夏侯端传乃高祖创业之初非因兵兴盗起稍觉气象佳但所疑者一慰字耳汉以前无檄六朝以来未有露布编题之初须要知此汉檄不须四六如司马相如喻蜀檄之类汉无四六之文故也栁子厚伐黄贼牒云徴侧之勇冠一方竟就伏波之戮吕嘉之威行五岭终摧下瀬之师嗟此陋㣲自贻擒灭李克曰檄不切厉则敌心陵言不夸壮则军容弱箴式序箴辞用韵语末云敢告拟箴之始箴者谏诲之辞若箴之疗疾故名箴文心雕龙曰夏商二箴余句颇存夏箴见于周书文传篇商箴见于吕氏春秋名类篇周辛甲为太史命百官官箴王阙虞人掌猎为箴汉扬雄拟其体为十二州二十五官箴后之作者咸依倣焉隋杜正藏举秀才拟匠人箴拟题肇于此唐进士亦或试箴周虞人箴芒芒禹迹画为九州经启九道民有寝庙兽有茂草各有攸处德用不扰在帝夷羿冐于原兽忘其国恤而思其麀牡武不可重用不恢于夏家兽人司原敢告仆夫拟箴之式东莱先生曰凡作箴须用官箴王阙之意各以其官所掌而为箴辞如司𨽻校尉箴当説司𨽻箴人君振纪纲非谓使司𨽻振纪纲也如廷尉箴当説人君谨刑罚非谓廷尉谨刑罚也箴尾须依虞箴兽人司原敢告仆夫之类西山先生曰箴铭賛颂虽均韵语然体各不同箴乃规讽之文贵乎有警戒切劘之意诗庭燎沔水等篇左氏虞人箴扬子云百官箴张茂先女史箴白居易续虞人箴栁公绰太医箴王元之端拱箴文粹中诸箴时时反复熟诵便知体式箴者下规上之辞须有古人风谏之意惟官名可以命题所谓百官箴王阙各因其职以讽谏如出周保章箴则当以敬天为説其他皆然又有非官名而出箴者亦当引从规讽上立説东莱先生考工令箴监于太宗罢露台役一言兴邦万杵咸息监于中宗肃然斋居器械技巧圭黍莫诬胡广百官箴叙曰箴谏之兴所由尚矣圣君求之于下忠臣纳之于上故虞书曰予违汝弼汝无面从退有后言墨子着书称夏箴之辞铭式序铭诗用韵语拟铭之始铭始于黄帝汉艺文志道家有黄帝铭六篇禹铭笋簴汤铭于盘武王闻丹书之言为铭十六臧武仲曰夫铭天子令德诸侯言时计功大夫称伐文心雕龙曰夏铸九鼎周勒楛矢令德之事也吕望铭昆吾仲山镂庸器计功之义也魏颗景钟孔悝卫鼎称伐之类也蔡邕铭论曰德非此族不在铭典诗传曰作器能铭可以为大夫考工记嘉量有铭文选序曰铭则序事清润陆倕石阙漏刻二铭皆有序张载剑阁铭末云勒铭山阿敢告梁益则寓警戒之㫖隋杜正元举秀才拟燕然山剑阁铭杜正藏拟弓铭唐崔涣还调吏部侍郎严挺之施特榻试彛尊铭谓曰子清庙器故以题相命建中三年进士别头试欹器铭兴元元年朱干铭则以铭试士尚矣拟铭之式文心雕龙曰箴贵确切铭贵宏润事必覈以辨文必简而深朱文公曰武王诸铭有切题者如鑑铭是也亦有不可晓者古人只是述戒惧之意随所在写以自儆今人为铭要就此物上説得亲切如汤盘铭之类拟记之始记者记事之文也西山先生曰禹贡武成金縢顾命记之属似之文选止有奏记而无此体古文苑载后汉樊毅修西岳庙记其末有铭亦碑文之类至唐始盛独孤及风后八阵图记后拟题倣之拟记之式凡作文字先要知格律次要立意次要语赡所谓格律但熟考总类可也所谓立意如学记泛説尚文是无意也须就题立意方为亲切栁子厚栁州学记説仲尼之道与王化远迩此两句便见岭外立学不可移于中州学校也所谓语赡如韩退之南海神庙文干端坤倪轩豁呈露一叚老苏兄涣字序説风水一叚是也虽欲语赡而不可太长不可近俗不可多用难字又须作一册编体制转换处不拘古文与今文大畧编之如喜雨亭记亭以雨名志喜也栁文宣王庙碑仲尼之道与王化远迩似此之类此作记起头体制也欧公真州发运园记中间一节此记中间铺叙体制也栁万石亭记附零陵故事之类此记末后体制也记序以简重严整为主而忌堆叠窒塞以清新华润为工而忌浮靡纎丽朱文公曰记文当考欧曾遗法科简刮摩使清明峻洁之中自有雍容俯仰之态张文潜曰文人好竒者或为缺句断章使脉理不属又取古人训诂希于见闻者衣被而説合之反覆咀嚼卒亦无有此最文之陋也张伯玉呉郡六经阁记云六经阁诸子百家皆在焉不书尊经也元祐中新作御史台诏曾子开为记其畧曰责人非难责已为难惟其不难于责已则施于责人能称其任矣茍异于是得无馁于中哉世以为名言賛式序賛曰拟賛之始賛者賛美賛述之辞文选序曰图像则賛兴文章缘起曰司马相如作荆轲賛班史以论为賛范晔更以韵语夏侯湛东方朔画賛序乃作颂焉其辞曰袁宏三国名臣序賛序故复撰序所怀以为之賛先序后賛与今体相类唐建中二年进士以箴论表賛代诗赋此试賛之始中兴书目云顾云鳯䇿聨华三巻有补十八学士写真像賛安西都䕶府重筑碎叶城碑皆因旧事而作拟賛之式西山先生曰賛颂皆韵语体式类相似賛者賛美之辞颂者形容功德然颂比于賛尤贵赡丽宏肆昌黎圣德诗徂徕庆歴颂此正格也其用事造语最忌尘俗须读熟三百篇博观司马相如扬雄诸赋与夫汉郊祀歌文选所载二京三都七启七发之类及韩栁文韵语文字则笔下自然丰腴矣颂式序颂曰拟颂之始诗有六义六曰颂庄子曰黄帝张咸池之乐有猋氏为颂文心雕龙曰帝喾之世咸墨为颂以歌九韶商周及鲁皆有颂所以游扬德业褒讃成功隋杜正元举秀才拟圣主得贤臣颂唐开元十一年进士试黄龙颂十五年试积翠宫甘露颂宋朝淳化三年杨亿于学士院试舒州进甘露颂遂赐及第则试颂尚矣宋书曰鲍照为河清颂其序甚工颂诗有序亦不可畧也拟颂之式文心雕龙曰拟清庙范駉那崔瑗文学蔡邕樊渠并致美于序而简约乎篇取镕经意自铸伟辞又曰贾谊枚乗两句輙易刘歆桓谭百句不迁亦各有其志也昔魏武论诗嫌于积韵而善于贸代陆云亦称四句转韵以四句为佳序式末云拟序之始序者序典籍之所以作也文选始于诗序而书序左传序次之拟序之式东莱先生曰作记序若要起头省力且就题説起谓如太宗金鑑书序则便説太宗皇帝説鑑治乱贤不肖之意如花蕚相辉楼记则便説唐𤣥宗明皇帝説兄弟友悌之意不可泛説功德须便入题意书目有异同者如南丰战国䇿目录序末云此书有髙诱注者二十一篇或云三十二篇崇文总目存者八篇今存者十篇云巻数有序于首者如唐开元礼序云明皇帝之十四年云云为开元礼一百五十巻是也有序于末者如唐大衍歴序云其书有歴衍七篇歴议十篇畧例一篇云是也夫序由诗书左传有序故説者谓序典籍之所以作大抵序以善序事理为上如后世赠送燕集等作随事以序其实观古人制作其体式可概见矣诸䟦䟦者随题以賛语于后者也或前有序引当掇其有关大体者立论以表章之须要明白简严不可堕人窠臼古人䟦语不多见至宋始盛观欧苏曽王诸作则可知矣郝伯常先生编类金石八例世系名字始起建功立事年寿薨卒殡葬铭辞苍崖先生十五例入作造端名字族姓乡贯世次先德文学艺能仕进歴官政迹功德享年卒葬生娶嫁女总述行迹作碑志铭辞孤弱祠庙原始立庙祠祭右先生金石例皆取韩文类缉以为例大畧与徐秋山括例相去不逺若再备录似为重复故止记其目于此云金石例巻九金石例卷十钦定四库全书金石例巻十元潘昻霄撰史院纂修凡例圣㫖诏制凡已经翰林院润饰者并全书其有直言直语者只先作随所见闻叙其事情条格末却书云是日诏谕中外元正朝贺如御正殿则书上御正殿受诸王百官朝贺或改日或免贺正日必书其故或在行则书上驻跸某所扈从臣僚便贺于行宫外国来贺于贺下连书以次引见诸国使人如常仪若止是一国则曰某国遣其某官臣某来贺其有朝辞日分随日月书车驾飞放书某日上畋于近郊至毎日移驻跸之地亦书及还宫则书上还宫车驾行幸某日车驾幸上都毎日驻跸随事有可书者则书之至上都则书及还大都则书车驾还大都驻跸亦随事见至大都则书上还宫若事蹟中不见则不书岳渎降香某日遣使持香祠五岳四渎后土如衡山始入版图东海南海始遣使皆书至岳渎海加封则先书加五岳四渎四海封号某神加某号详书之毕却书分遣使臣奉制辞香币祠于庙所如西海北海附祭亦合书于初年后不复书或专遣一使徧行则特书圣节朝贺今书圣诞节某日受朝贺则同元日书诸王称号亲王除有封爵者书其爵诸王并称亲王其有昭穆可考者虽无封爵直书某昭穆小名皇属除拜皇属前有内职者书立某封某氏为皇后自外选内者书纳皇后某氏太子书立某王为皇太子公主出嫁并称下嫁内庭宴集为某王某国来朝设宴则书余则否大㑹诸王缘故有所考则书神祗祭享本朝无郊社如洒马乳之类事迹中可见则书社新立则书始建社稷于国西宗庙毎嵗一享则书享于太庙摄献官随所见书如烧饭等亦随所见书僧道祈禳随事蹟择其大者书之百官拜罢左右丞相则书拜平章则云以某官平章政事左右丞则云以某人为某官叅政则云以某官叅知政事罢则书罢因功罪则各书其下贬降窜籍诛杀皆书百官除目三品以上则书其间有因事得官或特㫖与官者不当以品数论当悉书之䝉古言语有合书者则云为国朝语诛杀罪人前代杀当其罪者书某人伏诛其不当者书杀某人其大辟则嵗终书是嵗断死刑几人或有奏谳出入者则附书其下钖赉犒劳当书縁故前代多是银绢钱帛今多有细色缎子之类随事实书又银与钞例合以两及贯计不须计定数其余赐当从其实甲子日分前史并书甲子不书日分近所草定兼日分姑欲易见耳今各精攷甲子悉删去日分天地灾异京师所见则皆书偏方或见有成灾者则皆书余则否奏除臣僚内有奏而不允者必书其故无故者否奏对陈言臣下言事有关于大体者虽不准亦书陞加散官初授散官各官合与备书其后随职例陞者不书或随职降者则书不迁职止陞散官者则书加某官征伐收抚如平定诸国初则书命某人率师伐某其后次第悉书至入国都则书某国平下併书已行事实或有反叛则书何地某人反命某人率师讨之其后次第悉书至贼破败毕则书贼平上亲征者亦然外国君长外国不相属时则书某国主某殂立则书某国主某立自朝廷立之者则书某国王某卒立某人为某国王未封王者书世子营造工作宫殿皆书寺观亦书器物关朝廷用度者则书余则否臣下奏事凡中书省官同奏则称中书省官奏台院亦同如一二人奏则直指其人或其他有司令省中奏则称中书省转奏某人言某事或左右近人奏亦直书某人奏某事其后得㫖可之则称从之有一日奏数事则类事于后称并从之否则书不允有㫖并载于下启皇太子称令㫖准否则称令㫖不从臣僚薨卒宰相重臣书薨余俱书卒金石例巻十金石例跋先文僖公所着金石例十巻制度文辞必稽诸古所以模范后学者也每见手泽不忍释去与其私于一家孰若公于天下传之子孙孰若法之人人使咸知先公之心去浮靡以还淳古顾不韪与谨刻之梓嘉与士大夫共之至正五年春三月望济南潘诩敬书于巻末此书元刻于济南文僖之子刋定重刻于鄱阳王思明校正三刻于龙宗武摹泰和杨寅弼抄本此从鄱阳本录出故有思明叙