春秋繁露春秋繁露序玉声而后烹正刑多隐亲多赦封坛于左位主地法文而王其道进阴尊尊而多礼文故立嗣予孙笃世子妾不以子称贵号昏冠之礼字子以母别眇夫妻同坐而食丧礼合葬祭礼先秬鬯妇从夫爲昭穆制爵五等禄士三品制郊宫明堂内方外衡其屋习而衡祭器衡同作秩机玉厚六分白藻三丝衣长后袵服首习而垂流鸾舆卑备地周象载垂二鸾乐县鼓用万儛儛溢衡先烹而后用乐正刑文公封坛于左位春秋繁露序六经道大而难知惟春秋圣人之志在焉自孔子没莫不有传名于传者五家用于世才三而止耳其后传世学散源迷而流分盖公羊之学后有胡母子都董仲舒治其说信勤矣尝爲武帝置对于篇又自着书以传于后其微言至要盖深于春秋者也然圣人之㫖在经经之失传传之失学故汉诸儒多病专门之见各务高师之言至穷智毕学或不出圣人大中之道使周公孔子之志旣晦而隐焉董生之书视诸儒尤慱极闳深也本传称玉杯繁露清明竹林之属今其书十卷又总名繁露其是非请伺贤者辨之太原王君家藏此书常谓仲舒之学乆欝不发将以广之天下就予求序因书其本末云庆历七年二月大理评事四明楼郁书春秋繁露目録春秋繁露目录武英殿聚珍版卷一楚庄王第一玉杯第二卷二竹林第三卷三玉英第四精华第五卷四王道第六卷五灭国上第七灭国下第八随本消息第九㑹盟要第十正贯第十一十指第十二重政第十三卷六服制象第十四二端第十五符瑞第十六俞序第十七离合根第十八立元神第十九保位权第二十卷七考功名第二十一通国身第二十二三代改制第二十三官制象天第二十四尧舜汤武第二十五服制第二十六卷八制度第二十七爵国第二十八仁义法第二十九必仁且知第三十卷九身之养第三十一对胶西王第三十二观德第三十三奉本第三十四卷十深察名号第三十五实性第三十六诸侯第三十七五行第三十八阙文第三十九阙文第四十卷十一爲人者第四十一五行之义第四十二阳尊阴卑第四十三王道通三第四十四天容第四十五天辨在人第四十六阴阳位第四十七卷十二阴阳终始第四十八阴阳义第四十九阴阳出入第五十天道无二第五十一煖燠孰多第五十二基义第五十三阙文第五十四卷十三四时之副第五十五人副天数第五十六同类相动第五十七五行相胜第五十八五行相生第五十九五行逆顺第六十治水五行第六十一卷十四治乱五行第六十二五行变救第六十三五行五事第六十四郊语第六十五卷十五郊义第六十六郊祭第六十七四祭第六十八郊祀第六十九顺命第七十郊祀对第七十一卷十六执贽第七十二山川颂第七十三求雨第七十四止雨第七十五祭义第七十六循天之道第七十七卷十七天地之行第七十八威德所生第七十九如天之爲第八十天地阴阳第八十一天地施第八十二等谨案春秋繁露十七卷汉董仲舒撰繁或作蕃盖古字相通其立名之义不可解中兴馆阁书目谓繁露冕之所垂有联贯之象春秋比事属辞立名或取诸此亦以意爲说也其书发挥春秋之旨多主公羊而徃徃及阴阳五行考仲舒本传蕃露玉杯竹林皆所着书名而今本玉杯竹林乃在此书之中故崇文总目颇疑之而程大昌攻之尤力今观其文虽未必全出仲舒然中多根极理要之言非后人所能依託也是书宋代巳有四本多寡不同至楼钥所校乃爲定本钥本原阙三篇明人重刻又阙第五十五篇及第五十六篇首三百九十六字第七十五篇中一百八十字第四十八篇中二十四字又第三十五篇顚倒一页遂不可读其余讹脱不可胜乙盖海内藏书之家不见完本三四百年于兹矣今以永乐大典所存楼钥本详校其异于他本者凡补一千一百余字删一百十余字改定一千八百二十余字神明焕然顿还旧观虽曰习见之书实则絶无仅有之本也傥非幸遇圣朝右文稽古使巳湮旧籍复发幽光则此十七卷者终沈于蠧简中矣兹岂非万世一遇哉等编校之余爲是书幸且爲读是书者幸也干隆三十八年十月恭校上春秋繁露春秋繁露卷第一春秋繁露卷一汉董仲舒楚庄王第一楚庄王杀陈夏征舒春秋贬其文不予专讨也灵王杀齐庆封而直称楚子何也曰庄王之行贤而征舒之罪重以贤君讨重罪其于人心善若不贬孰知其非正经春秋常于其嫌得者见其不得也是故齐桓不予专地而封晋文不予致王而朝楚庄弗予专杀而讨三者不得则诸侯之得殆贬矣此楚灵之所以称子而讨也春秋之辞多所况是文约而法明也问者曰不予诸侯之专封复见于陈蔡之灭不予诸侯之专讨独不复见庆封之杀何也曰春秋之用辞巳明者去之未明者着之今诸侯之不得专讨固巳明矣而庆封之罪未有所见也故称楚子以霸讨之着其罪之宜死以爲天下大禁曰人臣之行贬主之位乱国之臣虽不篡杀其罪皆宜死比于此其云尔也春秋曰晋伐鲜虞奚恶乎晋而同夷狄也曰春秋尊礼而重信信重于地礼尊于身何以知其然也宋伯姬恐不礼而死于火齐桓公疑信而亏其地春秋贤而举之以爲天下法曰礼而信礼无不答施无不报天之数也今我君臣同姓适女女无良心礼以不答有恐畏我何其不夷狄也公子庆父之乱鲁危殆亡而齐桓安之于彼无亲尙来忧我如何与同姓而残贼遇我诗云宛彼鸣鸠翰飞戾天我心忧伤念彼先人明发不寐有怀二人人皆有此心也今晋文不以其同姓忧我而彊大厌我我心望焉故言之不好谓之晋而巳是婉辞也问者曰晋恶而不可亲公徃而不敢至乃人情耳君子何耻而称公有疾也曰恶无故自来君子不耻内省不疚何忧何惧是巳矣今春秋耻之者昭公有以取之也臣凌其君始于文而甚于昭公受乱陵夷而无惧愓之心嚣嚣然轻诈妄讨犯大礼而取同姓接不义而重自轻也人之言曰国家治则四邻贺国家乱则四隣散是故季孙专其位而大国莫之正出走八年死乃得归身亡子危困之至也君子不耻其困而耻其所以穷昭公虽逢此时苟不取同姓讵至于是虽取同姓能用孔子自辅亦不至如是时难而治简行枉而无救是其所以穷也春秋分十二世以爲三等有见有闻有传闻有见三世有闻四世有传闻五世故哀定昭君子之所见也襄成文宣君子之所闻也僖闵庄桓隐君子之所传闻也所见六十一年所闻八十五年所传闻九十六年于所见微其辞于所闻痛其祸于传闻杀其恩与情俱也是故逐季氏而言又雩微其辞也子赤杀弗忍言日痛其祸也子般杀而书乙未杀其恩也屈伸之志详畧之文皆应之吾以其近近而远远亲亲而疎疎也亦知其贵贵而贱贱重重而轻轻也有知其厚厚而薄薄善善而恶恶也有知其阳阳而阴阴白白而黑黑也百物皆有合偶偶之合之仇之匹之善矣诗云威仪抑抑德音秩秩无怨无恶率由羣匹此之谓也然则春秋义之大者也得一端而博达之观其是非可以得其正法视其温辞可以知其塞怨是故于外道而不显于内讳而不隐于贤亦然此其别内外差贤不肖而等尊卑也义不讪上智不危身故远者以义讳近者以智畏畏与义兼则世逾近而言逾谨矣此定哀之所以微其辞以故用则天下平不用则安其身春秋之道也春秋之道奉天而法古是故虽有巧手弗修规矩不能正方圆虽有察耳不吹六律不能定五音虽有知心不览先王不能平天下然则先王之遗道亦天下之规矩六律巳故圣者法天贤者法圣此其大数也得大数而治失大数而乱此治乱之分也所闻天下无二道故圣人异治同理也古今通达故先贤传其法于后世也春秋之于世事也善复古讥易常欲其法先王也然而介以一言曰王者必改制自僻者得此以爲辞曰古苟可循先王之道何莫相因世迷是闻以疑正道而信邪言甚可患也答之曰人有闻诸侯之君射貍首之乐者于是自断貍首县而射之曰安在于乐也此闻其名而不知其实者也今所谓新王必改制者非改其道非变其理受命于天易姓更王非继前王而王也若一因前制修故业而无有所改是与继前王而王者无以别受命之君天之所大显也事父者承意事君者仪志事天亦然今天大显己物袭所代而率与同则不显不明非天志故必徙居处更称号改正朔易服色者无他焉不敢不顺天志而明自显也若其大纲人伦道理政治敎化习俗文义尽如故亦何改哉故王者有改制之名无易道之实孔子曰无爲而治者其舜乎言其主尧之道而巳此非不易之效与问者曰物改而天受显矣其必更作乐何也曰乐异乎是制爲应天改之乐爲应人作之彼之所授命者必民之所同乐也是故大改制于初所以明天命也更作乐于终所以见天功也缘天下之所新乐而爲之文曲且以和政且以兴德天下未徧合和王者不虚作乐乐者盈于内而动发于外者也应其治时制礼作乐以成之成者本末质文皆以具矣是故作乐者必反天下之所始乐于己以爲本舜时民乐其昭尧之业也故韶韶者昭也禹之时民乐其三圣相继故夏夏者大也汤之时民乐其救之于患害也故頀頀者救也文王之时民乐其兴师征伐也故武武者伐也四者天下同乐之一也其所同乐之端不可一也作乐之法必反本之所乐所乐不同事乐安得不世异是故舜作韶而禹作夏汤作頀而文王作武四乐殊名则各顺其民始乐于已也吾见其效矣诗云文王受命有此武功旣伐于崇作邑于丰乐之风也又曰王赫斯怒爰整其旅当是时纣爲无道诸侯大乱民乐文王之怒而咏歌之也周人德巳洽天下反本以爲乐谓之大武言民所始乐者武也云尔故凡乐者作之于终而名之以始重本之义也由此观之正朔服色之改受命应天制礼作乐之异人心之动也二者离而复合所爲一也玉杯第二春秋讥文公以丧娶难者曰丧之法不过三年三年之丧二十五月今按经文公乃四十一月乃娶娶时无丧出其法也矣何以谓之丧娶曰春秋之论事莫重乎志今娶必纳币纳币之月在丧分故谓之丧娶也且文公以秋祫祭以冬纳币皆失于大蚤春秋不讥其前而顾讥其后必以三年之丧肌肤之情也虽从俗而不能终犹宜未平于心今全无悼远之志反思念娶事是春秋之所甚疾也故讥不出三年于首而巳讥以丧娶也不别先后贱其无人心也缘此以论礼礼之所重者在其志志敬而节其则君子予之知礼志和而音雅则君子予之知乐志哀而居约则君子予之知丧故曰非虚加之重志之谓也志爲质物爲文文着于质质不居文文安施质质文两备然后其礼成文质偏行不得有我尔之名俱不能备而偏行之宁有质而无文虽弗予能礼尚少善之介葛卢来是也有文无质非直不予乃少恶之谓州公寔来是也然则春秋之序道也先质而后文右志而左物故曰礼云礼云玉帛云乎哉推而前之亦宜曰朝云朝云辞令云乎哉乐云乐云钟鼓云乎哉引而后之亦宜曰丧云丧云衣服云乎哉是故孔子立新王之道明其贵志以反和见其好诚以灭伪其有继周之弊故若此也春秋之法以人随君以君随天曰缘民臣之心不可一日无君一日不可无君而犹三年称子者爲君心之未当立也此非以人随君耶孝子之心三年不当三年不当而踰年卽位者与天数俱终始也此非以君随天耶故屈民而伸君屈君而伸天春秋之大义也春秋论十二世之事人道浃而王道备法布二百四十二年之中相爲左右以成文采其居参错非袭古也是故论春秋者合而通之缘而求之伍其比隅其类览其緖屠其赘是以人道浃而王法立以爲不然今夫天子踰年卽位诸侯于封内三年称子皆不在经也而操之与在经无以异非无其辨也有所见而经安受其赘也故能以比贯类以辨付赘者大得之矣人受命于天有善善恶恶之性可养而不可改可豫而不可去若形体之可肥臞而不可得革也是故虽有至贤能爲君亲含容其恶不能爲君亲令无恶书曰厥辟不辟去厥祗事亲亦然皆忠孝之极也非至贤安能如是父不父则子不子君不君则臣不臣耳文公不能服丧不时奉祭倒序以不三年又以丧娶娶于大夫以卑宗庙乱其羣祖以逆先公小善无一而大恶四五故诸侯弗予命大夫弗爲使是恶恶之征不臣之效也出侮于外入夺于内无位之君也孔子曰政逮于大夫四世矣盖自文公以来之谓也君子知在位者之不能以恶服人也是故简六艺以赡养之诗书序其志礼乐纯其美易春秋明其知六学皆大而各有所长诗道志故长于质礼制节故长于文乐咏德故长于风书着功故长于事易本天地故长于数春秋是非故长于治人能兼得其所长而不能偏举其详也故人主大节则知闇大博则业厌二者异失同贬其伤必至不可不察也是故善爲师者旣美其道有愼其行赍时蚤晚任多少适疾徐造而勿趋稽而勿苦省其所爲而成其所湛故力不劳而身大成此之谓圣化吾取之春秋之好微与其贵志也春秋修本末之义达变故之应通生死之志遂人道之极者也是故君杀贼讨则善而书其诛若莫之讨则君不书葬而贼不复见矣不书葬以爲无臣子也贼不复见以其宜灭絶也今赵盾弑君四年之后别牍复见非春秋之常辞也古今之学者异而问之曰是弑君何以复见犹曰贼未讨何以书葬何以书葬者不宜书葬也而书葬何以复见者亦不宜复见也而复见二者同贯不得不相若也盾之复见直以赴问而辨不亲弑非不当诛也则亦不得不谓悼公之书葬直以赴问而辨当故弑亦不当罪也若是则春秋之说乱矣岂可法哉故贯比而论是非虽难悉得其义一也今诛盾无传弗诛无传不交无传以比言之法论也无比而处之诬辞也今视其比皆不当死何以诛之春秋赴问数百应问数千同留经中憣援比类以发其端卒无妄言而得应于传者今使外贼不可诛故皆复见而问曰此复见何也言莫妄于是何以得应乎故吾以其得应知其问之不妄以其问之不妄知盾之狱不可不察也夫名爲弑父而实免罪者巳有之矣亦有名爲弑君而罪不诛者逆而罪之不若徐而味之且吾语盾有本诗云他人有心予忖度之此言物莫无邻察视其外可以见其内也今按盾事而观其心愿而不刑合而信之非篡弑之邻也按盾辞号乎天苟内不诚安能如是故训其终始无弑之志挂恶谋者过在不遂去罪在不讨贼而巳臣之宜爲君讨贼也犹子之宜爲父甞药也子不甞药故加之弑父臣不讨贼故加之弑君其意一也所以示天下废臣子之节其恶之大若此也故盾之不讨贼爲弑君也与子之不甞药爲弑父无以异盾不宜诛以此参之问者曰夫谓之弑而有不诛其论难知非衆之所能见也故赦子之罪以传明之盾不诛无传何也曰世乱义废背上不臣篡弑覆君者多而有明大恶之诛谁言其诛故晋赵盾楚公子比皆不诛之文而弗爲传弗欲明之心也问者曰人弑其君重卿在而弗能讨者非一国也灵公弑赵盾不在不在之与在恶有薄厚春秋责在而不讨贼者弗系臣子尔也责不在而不讨贼者乃加弑焉何其责厚恶之薄薄恶之厚也曰春秋之道视人所惑爲立说以大明之今赵盾贤而不遂于理皆见其善莫知其罪故因其所贤而加之大恶系之重责使人湛思而自省悟以反道曰吁臣君之大义父子之道乃至乎此此所由恶薄而责之厚也他国不讨贼者诸斗筲之民何足数哉弗系人数而已此所由恶厚而责薄也传曰轻爲重重爲轻非是之谓乎故公子比嫌可以立赵盾嫌无臣责许止嫌无子罪春秋爲人不知恶而恬行不备也是故重累责之以矫枉世而直之矫者不过其正弗能直知此而义毕矣春秋繁露卷一春秋繁露春秋繁露卷第二春秋繁露卷二汉董仲舒撰竹林第三春秋之常辞也不予夷狄而予中国爲礼至邲之战偏然反之何也曰春秋无通辞从变而移今晋变而爲夷狄楚变而爲君子故移其辞以从其事夫庄王之舍郑有可贵之美晋人不知其善而欲击之所救巳解如挑与之战此无善善之心而轻救民之意也是以贱之而不使得与贤者爲礼秦穆侮蹇叔而大败郑文轻衆而丧师春秋之敬贤重民如是是故战攻侵伐虽数百起必一二书伤其害所重也问者曰其书战伐甚谨其恶战伐无辞何也曰㑹同之事大者主小战伐之事后者主先苟不恶何爲使起之者居下是其恶战伐之辞巳且春秋之法凶年不修旧意在无苦民尔苦民尚恶之况伤民乎伤民尚痛之况杀民乎故曰凶年修旧则讥造邑则讳是害民之小者恶之小也害民之大者恶之大也今战伐之于民其爲害几何攷意而观指则春秋之所恶者不任德而任力驱民而残贼之其所好者设而勿用仁义以服之也诗云矢其文德洽此四国此春秋之所善也夫德不足以亲近而文不足以来远而断断以战伐爲之者此固春秋之所甚疾巳皆非义也难者曰春秋之书战伐也有恶有善也恶诈击而善偏战耻伐丧而荣复雠奈何以春秋爲无义战而尽恶之也曰凡春秋之记灾异也虽亩有数茎犹谓之无麦苗也今天下之大三百年之久战攻侵伐不可胜数而复雠者有二焉是何以异于无麦苗之有数茎哉不足以难之故谓之无义战也以无义战爲不可则无麦苗亦不可矣以无麦苗爲可则无义战亦可矣若春秋之于偏战也善其偏不善其战有以效其然也春秋爱人而战者杀人君子奚说善杀其所爱哉故春秋之于偏战也犹其于诸夏也引之鲁则谓之外引之夷狄则谓之内比之诈战则谓之义比之不战则谓之不义故盟不如不盟然而有所谓善盟战不如不战然而有所谓善战不义之中有义义之中有不义辞不能及皆在于指非精心达思者其孰能知之诗曰棠棣之华偏其反而岂不尔思室是远而子曰未之思也夫何远之有由是观之见其指者不任其辞不任其辞然后可与适道矣司马予反爲其君使废君命与敌情从其所请与宋平是内专政而外擅名也专政则轻君擅名则不臣而春秋大之奚由哉曰爲其有惨怛之恩不忍饿一国之民使之相食推恩者远之而大爲仁者自然而美今子反出己之心矜宋之民无计其间故大之也难者曰春秋之法卿不忧诸侯政不在大夫子反爲楚臣而恤宋民是忧诸侯也不复其君而与敌平是政在大夫也湨梁之盟信在大夫而春秋刺之爲其夺君尊也平在大夫亦夺君尊而春秋大之此所问也且春秋之义臣有恶君名美故忠臣不显谏欲其由君出也书曰尔有嘉谋嘉猷入告尔君于内尔乃顺之于外曰此谋此猷惟我君之德此爲人臣之法也古之良大夫其事君皆若是今子反去君近而不复庄王可见而不告皆以其解二国之难爲不得已也奈其夺君名美何此所惑也曰春秋之道固有常有变变用于变常用于常各止其科非相妨也今诸子所称皆天下之常雷同之义也子反之行一曲之变术修之义也夫目惊而体失其容心惊而事有所忘人之情也通于惊之情者取其一美不尽其失诗云采葑采菲无以下体此之谓也今子反徃视宋闻人相食大惊而哀之不意之至于此也是以心骇目动而违常礼礼者庶于仁文质而成体者也今使人相食大失其仁安着其礼方救其质奚恤其文故曰当仁不让此之谓也春秋之辞有所谓贱者夫有贱乎贱者则亦有贵乎贵者矣今让者春秋之所贵虽然见人相食惊人相爨救之忘其让君子之道有贵于让者也故说春秋者无以平定之常义疑变故之大义则几可论矣春秋记天下之得失而见所以然之故甚幽而明无传而着不可不察也夫泰山之爲大弗察弗见而况微眇者乎故按春秋而适徃事穷其端而视其故得志之君子有喜之人不可不愼也齐顷公亲齐桓公之孙国固广大而地势便利矣又得霸主之余尊而志加于诸侯以此之故难使会同而易使骄奢卽位九年未尝肯一与㑹同之事有怒鲁衞之志而从诸侯于清邱断道春徃伐鲁入其北郊顾返伐衞败之新筑当是时也方乘胜而志广大国徃聘慢而弗敬其使者晋鲁俱怒内悉其衆外得党与衞曹四国相辅大困之鞌获齐顷公斮逢丑父深本顷公之所以大辱身几亡国爲天下笑其端乃从慑鲁胜衞起伐鲁鲁不敢出击衞大败之因得气而无敌国以兴患也故曰得志有喜不可不戒此其效也自是后顷公恐惧不听声乐不飮酒食肉内爱百姓问疾弔丧外敬诸侯从㑹与盟卒终其身家国安宁是福之本生于忧而祸起于喜也呜唿物之所由然其于人切近可不省耶逢丑父杀其身以生其君何以不得爲知权丑父欺晋祭仲许宋俱枉正以存其君然而丑父之所爲难于祭仲祭仲见贤而丑父犹见非何也曰是非难别者在此此其嫌疑相似而不同理者不可不察夫去位而避兄弟者君子之所甚贵获虏逃遁者君子之所甚贱祭仲措其君于人所甚贵以生其君故春秋以爲知权而贤之丑父措其君于人所甚贱以生其君春秋以爲不知权而简之其俱枉正以存君相似也其使君荣之与使君辱不同理故凡人之有爲也前枉而后义者谓之中权虽不能成春秋善之鲁隐公郑祭仲是也前正而后有枉者谓之邪道虽能成之春秋不爱齐顷公逢丑父是也夫冒大辱以生其情无乐故贤人不爲也而衆人疑焉春秋以爲人之不知义而疑也故示之以义曰国灭君死之正也正也者正于天之爲人性命也天之爲人性命使行仁义而羞可耻非若鸟兽然苟爲生苟爲利而巳是故春秋推天施而顺人理以至尊爲不可以生于至辱大羞故获者絶之以至辱爲亦不可以加于至尊大位故虽失位弗君也巳反国复在位矣而春秋犹有不君之辞况其溷然方获而虏耶其于义也非君定矣若非君则丑父何权矣故欺三军爲大罪于晋其免顷公爲辱宗庙于齐是以虽难而春秋不爱丑父大义宜言于顷公曰君慢侮而怒诸侯是失礼大矣今被大辱而弗能死是无耻也而复重罪请俱死无辱宗庙无羞社稷如此虽陷其身尚有廉名当此之时死贤于生故君子生以辱不如死以荣正是之谓也由法论之则丑父欺而不中权忠而不中义以爲不然复察春秋春秋之序辞也置王于春正之间非曰上奉天施而下正人然后可以爲王也云尔今善善恶恶好荣憎辱非人能自生此天施之在人者也君子以天施之在人者听之则丑父弗忠也天施之在人者使人有廉耻者不生大辱大辱莫甚于去南面之位而束获爲虏也曾子曰辱若可避避之而巳及其不可避君子视死如归谓如顷公者也春秋曰郑伐许奚恶于郑而夷狄之也曰衞侯速卒郑师侵之是伐丧也郑与诸侯盟于蜀以盟而归诸侯于是郑伐是叛盟也伐丧无义叛盟无信无信无义故大恶之问者曰是君死其子未踰年有称伯不子法辞其罪何曰先王之制有大丧者三年不唿其门顺其志之不在事也诗云高宗谅闇三年不言居丧之义也今纵不能如是奈何其父卒未踰年卽以丧举兵也春秋以薄恩且施失其子心故不复得称子谓之郑伯以辱之也且其先君襄公伐丧叛盟得罪诸侯诸侯怒之未解恶之未巳继其业者宜务善以覆之今又重之无故居丧以伐人父伐人丧子以丧伐人父加不义于人子施失恩于亲以犯中国是父负故恶于前己起大恶于后诸侯果怒而憎之卒而俱至谋共击之郑乃恐惧去楚而成蛊牢之盟是也楚与中国侠而击之郑罢弊危亡终身愁辜吾本其端无义而败由轻心然孔子曰道千乘之国敬事而信知其爲得失之大也故敬而愼之今郑伯旣无子恩又不孰计一举兵不当被患不穷自取之也是以生不得称子去其义也死不得书葬见其穷也曰有国者视此行身不放义兴事不审时其何如此尔春秋繁露卷二春秋繁露春秋繁露卷第三春秋繁露卷三汉董仲舒撰玉英第四谓一元者大始也知元年志者大人之所重小人之所轻是故治国之端在正名名之正兴五世五传之外美恶乃形可谓得其眞矣非子路之所能见非其位而卽之虽受之先君春秋危之宋缪公是也非其位不受之先君而自卽之春秋危之吴王僚是也虽然苟能行善得衆春秋弗危衞侯晋以正书葬是也俱不宜立而宋缪受之先君而危衞宣弗受先君而不危以此见得衆心之爲大安也故齐桓非直弗受之先君也乃率宜弗爲君者而立罪亦重矣然而知恐惧故举贤人而以自覆盖知不背要盟以自湔浣也遂爲贤君而霸诸侯使齐桓被恶而无此美得免杀灭乃幸巳何霸之有鲁桓忘其忧而祸逮其身齐桓忧其忧而立功名推而散之凡人有忧而不知忧者凶有忧而深忧之者吉易曰复自道何其咎此之谓也匹夫之反道以除咎尙难人主之反道以除咎甚易诗云德輶如毛言其易也公观鱼于棠何恶也凡人之性莫不善义然而不能义者利败之也故君子终日言不及利欲以勿言愧之而巳愧之以塞其源也夫处位动风化者徒言利之名尔犹恶之况求利乎故天王使人求赙求金皆爲大恶而书今非直使人也亲自求之是爲甚恶讥何故言观鱼犹言观社也皆讳大恶之辞也春秋有经礼有变礼爲如安性平心者经礼也至有于性虽不安于心虽不平于道无以易之此变礼也是故婚礼不称主人经礼也辞穷无称称主人变礼也天子三年然后称王经礼也有物故则未三年而称王变礼也妇人无出境之事经礼也母爲子娶妇奔丧父母变礼也明乎经变之事然后知轻重之分可与适权矣难者曰春秋事同者辞同此四者俱爲变礼而或达于经或不达于经何也曰春秋理百物辨品类别嫌微修本末者也是故星坠谓之陨螽坠谓之雨其所发之处不同或降于天或发于地其辞不可同也今四者俱爲变礼也同而其所发亦不同或发于男或发于女其辞不可同也是或达于常或达于变也桓之志无王故不书王其志欲立故书卽位书卽位者言其弑君兄也不书王者以言其背天子是故隐不言正桓不言王者皆从其志以见其事也从贤之志以达其义从不肖之志以着其恶由此观之春秋之所善善也所不善亦不善也不可不两省也经曰宋督弑其君与夷传言庄公冯杀之不可及于经何也曰非不可及于经其及之端眇不足以类钩之故难知也传曰臧孙许与晋郄克同时而聘乎齐按经无有岂不微哉不书其徃而有避也今此传言庄公冯而于经不书亦有以避也是故不书聘乎齐避所羞也不书庄公冯杀避所善也是故让者春秋之所善宣公不与其子而与其弟其弟亦不与子而反之兄子虽不中法皆有让高不可弃也故君子爲之讳不居正之谓避其后也乱移之宋督以存善志此亦春秋之义善无遗也若直书其篡则宣缪之高灭而善之无所见矣难者曰爲贤者讳皆言之爲宣缪讳独弗言何也曰不成于贤也其爲善不法不可取亦不可弃弃之则弃善志也取之则害王法故不弃亦不载以意见之而已苟志于仁无恶此之谓也器从名地从主人之谓制权之端焉不可不察也夫权虽反经亦必在可以然之域不在可以然之域故虽死亡终弗爲也公子目夷是也故诸侯父子兄弟不宜立而立者春秋视其国与宜立之君无以异也此皆在可以然之域也至于鄫取乎莒以之爲同居目曰莒人灭鄫此不在可以然之域也故诸侯在不可以然之域者谓之大德大德无踰闲者谓正经诸侯在可以然之域者谓之小德小德出入可也权谲也尙归之以奉鉅经耳故春秋之道博而要详而反一也公子目夷复其君终不与国祭仲巳与后改之晋荀息死而不德衞曼姑拒而弗内此四臣事异而同心其义一也目夷之弗与重宗庙祭仲与之亦重宗庙荀息死之贵先君之命曼姑拒之亦贵先君之命也事虽相反所爲同俱爲重宗庙贵先君之命耳难者曰公子目夷祭仲之所爲之者皆存之事君善之可矣荀息曼姑非有此事也而所欲恃者皆不宜立者何以得载乎义曰春秋之法君立不义立不书大夫立则书书之者弗予大夫之得立不宜立者也不书予君之得立之也君之立不宜立者非也旣立之大夫奉之是也荀息曼姑之所得爲义也难纪季曰春秋之法大夫不得用地又曰公子无去国之义又曰君子不避外难纪季犯此三者何以爲贤贤臣固盗地以下敌弃君以避患乎曰贤者不爲是是故託贤于纪季以见季之弗爲也纪季弗爲而纪侯使之可知矣春秋之书事时诡其实以有避也其书人时易其名以有讳也故诡晋文得志之实以代讳避致王也诡莒子号谓之人避隐公也易庆父之名谓之仲孙变盛谓之成讳大恶也然则说春秋者入则诡辞随其委曲而后得之今纪季受命乎君而经书专无善一名而文见贤此皆诡辞不可不察春秋之于所贤也固顺其志而一其辞章其义而裒其美今纪侯春秋之所贵也是以听其入齐之志而诡其服罪之辞也移之纪季故告籴于齐者实庄公爲之而春秋诡其辞以予臧孙辰以入于齐者实纪侯爲之而春秋诡其辞以予纪季所以诡之不同其实一也难者曰有国家者人欲立之固尽不听国灭君死之正也何贤乎纪侯曰齐将复雠纪侯自知力不加而志距之故谓其弟曰我宗庙之主不可以不死也汝以酅徃服罪于齐请以立五庙使我先君岁时有所依归率一国之衆以衞九世之主襄公逐之不去求之弗予上下同心而俱死之故谓之大去春秋贤死义且得衆心也故爲讳灭以爲之讳见其贤之也以其贤之也见其中仁义也精华第五春秋愼辞谨于名伦等物者也是故小夷言伐而不得言战大夷言战而不得言获中国言获而不得言执各有辞也有小夷避大夷而不得言战大夷避中国而不得言获中国避天子而不得言执名伦弗予嫌于相臣之辞也是故小大不踰等贵贱如其伦义之正也大雩者何旱祭也难者曰大旱雩祭而请雨大水鸣鼓而攻社天地之所爲阴阳之所起也或请焉或怒焉者何曰大旱者阳灭阴也阳灭阴者尊压卑也固其义也虽大甚拜请之而巳无敢有加也大水者阴灭阳也隂灭阳者卑胜尊也日食亦然皆下犯上以贱伤贵者逆节也故鸣皷而攻之朱丝而胁之爲其不义也此亦春秋之爲强御也故变天地之位正阴阳之序直行其道而不忘其难义之至也是故胁严社而不爲不敬灵出天王而不爲不尊上辞父之命而不爲不承亲絶母之属而不爲不孝慈义矣夫难者曰春秋之法大夫无遂事又曰出境有可以安社稷利国家者则专之可也又曰大夫以君命出进退在大夫也又曰闻丧徐行而不反也夫旣曰无遂事矣又曰专之可也旣曰进退在大夫矣又曰徐行不反也若相悖然是何谓也曰四者各有所处得其处则皆是也失其处则皆非也春秋固有常义又有应变无遂事者谓平生安宁也专之可也者谓救危除患也进退在大夫者谓将率用兵也徐行不反者谓不以亲害尊不以私妨公也此之谓将得其私知其指故公子结受命徃媵陈人之妇于鄄道生事从齐桓盟春秋弗非以爲救庄公之危公子遂受命使京师道生事之晋春秋非之以爲是时僖公安宁无危而救故有危而不专救谓之不忠无危而坛生事是卑君也故此二臣俱生事春秋有是有非其义然也齐桓仗贤相之能用大国之资卽位五年不能致一诸侯于柯之盟见其大信一年而近国之君毕至鄄幽之㑹是也其后二十年之间亦久矣尚未能大合诸侯也至于救邢衞之事见存亡继絶之义而明年远国之君毕至贯泽阳谷之㑹是也故曰亲近者不以言召远者不以使此其效也其后矜功振而自足而不修德故楚人灭弦而志弗忧江黄伐陈而不徃救损人之国而执其大夫不救陈之患而责陈不离不复安郑而必欲迫之以兵功未良成而志巳满矣故曰管仲之器小哉此之谓也自是日衰九国叛矣春秋之听狱也必本其事而原其志志邪者不待成首恶者罪特重本直者其论轻是故逢丑父当斮而辕涛涂不宜执鲁季子追庆父而吴季子释阖庐此四者罪同异论其本殊也俱欺三军或死或不死俱弑君或诛或不诛听讼折狱可无审邪故折狱而是也理益明教益行折狱而非也闇理迷衆与敎相妨敎政之本也狱政之末也其事异域其用一也不可不以相顺故君子重之也难晋事者曰春秋之法未踰年之君称子盖人心之正也至里克杀奚齐避此正辞而称君之子何也曰所闻诗无达诂易无达占春秋无达辞从变从义而一以奉人仁人录其同姓之祸固宜易操晋春秋之同姓也骊姬一谋而三君死之天下之所共痛也本其所爲爲之者蔽于所欲得位而不见其难也春秋疾其所蔽故去其位辞徒言君之子而巳若谓奚齐曰嘻嘻爲大国君之子富贵足矣何以兄之位爲欲居之以至此乎云尔录所痛之辞也故痛之中有痛无罪而受其死者申生奚齐卓子是也恶之中有恶者己立之己杀之不得如他臣之弑君者齐公子商人是也故晋祸痛而齐祸重春秋伤痛而敦重是以夺晋子继位之辞与齐子成君之号详见之也古之人有言曰不知来视诸徃今春秋之爲学也道徃而明来者也然而其辞体天之微故难知也弗能察寂若无能察之无物不在是故爲春秋者得一端而多连之见一空而博贯之则天下尽矣鲁僖公以乱卽位而知亲任季子季子无恙之时内无臣下之乱外无诸侯之患行之二十年国家安宁季子卒之后鲁不支邻国之患直乞师楚耳僖公之情非辄不肖而国衰益危者何也以无季子也以鲁人之若是也亦知他国之皆若是也以他国之皆若是亦知天下之皆若是也此之谓连而贯之故天下虽大古今虽乆以是定矣以所任贤谓之主尊国安所任非其人谓之主卑国危万世必然无所疑也其在易曰鼎折足覆公餗夫鼎折足者任非其人也覆公餗者国家倾也是故任非其人而国家不倾者自古至今未尝闻也故吾按春秋而观成败乃切悁悁于前世之兴亡也任贤臣者国家之兴也夫知不足以知贤无可奈何矣知之不能任大者以死亡小者以乱危其若是何耶以庄公不知季子贤耶安知病将死召而授以国政以殇公爲不知孔父贤耶安知孔父死己必死趋而救之二主知皆足以知贤而不决不能任故鲁庄以危宋殇以弑使庄公早用季子而宋殇素任孔父尚将兴邻国岂直弑哉此吾所悁悁而悲者也春秋繁露卷三春秋繁露春秋繁露卷第四春秋繁露卷四汉董仲舒撰王道第六春秋何贵乎元而言之元者始也言本正也道王道也王者人之始也王正则元气和顺风雨时景星见黄龙下王不正则上变天贼气并见五帝三王之治天下不敢有君民之心什一而税教以爱使以忠敬长老亲亲而尊尊不夺民时使民不过岁三日民家给人足无怨望忿怒之患彊弱之难无谗贼妒疾之人民修德而美好被发衔哺而游不慕富贵耻恶不犯父不哭子兄不哭弟毒虫不螫勐兽不搏抵虫不触故天爲之下甘露朱草生醴泉出风雨时嘉禾兴凤凰麒麟游于郊囹圄空虚画衣裳而民不犯四夷传译而朝民情至朴而不文郊天祀地秩山川以时至封于泰山禅于梁父立明堂宗祀先帝以祖配天天下诸侯各以其职来祭贡土地所有先以入宗庙端冕盛服而后见先德恩之报奉元之应也桀纣皆圣王之后骄溢妄行侈宫室广苑囿穷五采之变极饰材之工困野兽之足竭山泽之利食类恶之兽夺民财食高雕文刻镂之观尽金玉骨象之工盛羽族之饰穷白黑之变深刑妄杀以凌下听郑衞之音充倾宫之志灵虎兕文采之兽以希见之意赏佞赐谗以糟爲邱以酒爲池孤贫不养杀圣贤而剖其心生燔人闻其臭剔妇孕见其化斮朝涉之足察其拇杀梅伯以爲醢刑鬼侯之女取其环诛求无巳天下空虚羣臣畏恐莫敢尽忠纣愈自贤周发兵不期㑹于孟津之上者八百诸侯共诛纣大亡天下春秋以爲戒曰亳社灾周衰天子微弱诸侯力政大夫专国士专邑不能行度制法文之礼诸侯背叛莫修贡聘奉献天子臣弑其君子弑其父孽杀其宗不能统理更相伐锉以广地以强相胁不能制属强奄弱衆暴寡富使贫并兼无巳臣下上僭不能禁止日爲之食星霣如雨雨螽沙鹿崩夏大雨水冬大雨雪霣石于宋五六鹢退飞霣霜不杀草李梅实正月不雨至于秋七月地震梁山崩壅河三日不流昼晦彗星见于东方孛于大辰鸜鹆来巢春秋异之以此见悖乱之征孔子明得失差贵贱反王道之本讥天王以致太平刺恶讥微不遗小大善无细而不举恶无细而不去进善诛恶絶诸本而巳矣天王使宰咺来归惠公仲子之赗刺不及事也天王伐郑讥亲也㑹王世子讥微也祭公来逆王后讥失礼也刺家父求车武氏毛伯求赙金王人救衞王师败于贸戎天王不养出居于郑杀母弟王室乱不能及外分爲东西周无以先天下召衞侯不能致遣子宇征衞不能絶伐郑不能从无骇灭极不能诛诸侯得以大乱篡弑无巳臣下上偪僭儗天子诸侯彊者行威小国破灭晋至三侵周与天王战于贸戎而大败之戎执凡伯于楚邱以归诸侯本怨随恶发兵相破夷人宗庙社稷不能统理臣子强至弑其君法度废而不复用威武絶而不复行故郑鲁易地晋文再致天子齐桓㑹王世子擅封邢衞𣏌横行中国意欲王天下鲁舞八佾北祭泰山郊天祀地如天子之爲以此之故弒君三十二亡国五十一细恶不絶之所致也春秋立义天子祭天地诸侯祭社稷诸山川不在封内不祭有天子在诸侯不得专地不得专封不得专执天子之大夫不得舞天子之乐不得致天子之赋不得适天子之贵君亲无将将而诛大夫不得世大夫不得废置君命立适以长不以贤立子以贵不以长立夫人以适不以妾天子不臣母后之党亲迎以来远故未有不先近而致远者也故内其国而外诸夏内诸夏而外夷狄言自近者始也诸侯来朝者得褒邾娄仪父称字滕薛称侯荆得人介葛卢得名内出言如诸侯来曰朝大夫来曰聘王道之意也诛恶而不得遗细大诸侯不得爲匹夫兴师不得执天子之大夫执天子之大夫与伐国同罪执凡伯言伐献八佾讳八言六郑鲁易地讳易言假晋文再致天子讳致言狩桓公存邢衞杞不见春秋内心予之行法絶而不予止乱之道也非诸侯所当爲也春秋之义臣不讨贼非臣也子不复雠非子也故诛赵盾贼不讨者不书葬臣子之诛也许世子止不尝药而诛爲弑父楚公子比胁而立而不免于死齐桓晋文擅封致天子诛絶继絶存亡侵伐㑹同常爲本主曰桓公救中国攘夷狄卒服楚至爲王者事晋文再致天子皆止不诛善其牧诸侯奉献天子而复周室春秋予之爲伯诛意不诛辞之谓也鲁隐之代桓立祭仲之出忽立突仇牧孔父荀息之死节公子目夷不与楚国此皆执权存国行正世之义守惓惓之心春秋嘉气义焉故皆见之复正之谓也夷狄邾娄人牟人葛人爲其天王崩而相朝聘也此其诛也杀世子母弟直称君明失亲亲也鲁季子之免罪吴季子之让国明亲亲之恩也阍杀吴子余祭见刑人之不可近郑伯髠顽卒于会讳杀痛彊臣专君君不得爲善也衞人杀州吁齐人杀无知明君臣之义守国之正也衞人立晋美得衆也君将不言率师重君之义也正月公在楚臣子思君无一日无君之意也诛受令恩衞葆以正囹圄之平也言围成甲午祠兵以别迫胁之罪诛意之法也作南门刻桷丹楹作雉门及两观筑三台新延廏讥骄溢不恤下也故臧孙辰请籴于齐孔子曰君子爲国必有三年之积一年不熟乃请籴失君之职也诛犯始者省刑絶恶疾始也大夫盟于澶渊刺大夫之专政也诸侯㑹同贤爲主贤贤也春秋纪纤芥之失反之王道追古贵信结言而巳不至用牲盟而后成约故曰齐侯衞侯胥命于蒲传曰古者不盟结言而退宋伯姬曰妇人夜出傅母不在不下堂曰古者周公东征则西国怨桓公曰无贮粟无鄣谷无易树子无以妾爲妻宋襄公曰不鼓不成列不阨人庄王曰古者杅不穿皮不蠧则不出君子笃于礼薄于利要其人不要其土告从不赦不祥彊不凌弱齐顷公弔死视疾孔父正色而立于朝人莫过而致难乎其君齐国佐不辱君命而尊齐侯此春秋之救文以质也救文以质见天下诸侯所以失其国者亦有焉潞子欲合中国之礼义离乎夷狄未合乎中国所以亡也吴王夫差行彊于越臣人之王妾人之妻卒以自亡宗庙夷社稷灭其可痛也长王投死于戏岂不哀哉晋灵行无礼处台上弹羣臣枝解宰人而弃漏阳处父之谋使阳处父死及患赵盾之谏欲杀之卒爲赵穿所杀晋献公行逆理杀世子申生以骊姬立奚齐卓子皆杀死国大乱四世乃定几爲秦所从骊姬起也楚昭王行无度杀伍子胥父兄蔡昭公朝之因请其裘昭公不与吴王非之举兵加楚大败之君舍乎君室大夫舍大夫室妻楚王之母贪暴之所致也晋厉公行暴道杀无罪人一朝而杀大臣三人明年臣下畏恐晋国杀之陈侯佗淫乎蔡蔡人杀之古者诸侯出疆必具左右备一师以备不虞今蔡侯恣以身出入民间至死闾里之庸甚非人君之行也宋闵公矜妇人而心妒与大夫万博万誉鲁庄公曰天下诸侯宜爲君唯鲁侯尔闵公妒其言曰此虏也尔虏焉知鲁侯之美恶乎至万怒搏闵公絶脰此以与臣博之过也古者人君立于阴大夫立于阳所以别位明贵贱今与臣相对而博置妇人在侧此君臣无别也故使万称他国卑闵公之意闵公籍万而身与之博下君自置有辱之妇人之房俱而矜妇人独得杀死之道也春秋曰大夫不适君远此逼也梁内役民无巳其民不能堪使民比地爲伍一家亡五家杀刑其民曰先亡者封后亡者刑君者将使民以孝于父母顺于长老守邱墓承宗庙世世祀其先今求财不足行罚如将不胜杀戮如屠仇雠其民鱼烂而止国中尽空春秋曰梁亡亡者自亡也非人亡之也虞公贪财不顾其难快耳说目受晋之璧屈产之乘假晋师道还以自灭宗庙破毁社稷不祀身死不葬贪财之所致也故春秋以此见物不空来宝不虚出自内出者无匹不行自外至者无主不止此其应也楚灵王行彊乎陈蔡意广以武不顾其行虑所美内罢其衆干谿有物女水尽则女见水满则不见灵王举发其国而役三年不罢楚国大怨有行暴意杀无罪臣成然楚国大懑公子弃疾卒令灵王父子自杀而取其国虞不离津泽农不去畴土而民相爱也此非盈意之过耶鲁庄公好宫室一年三起台夫人内淫两弟弟兄子父相杀国絶莫继爲齐所存夫人淫之过也妃匹贵妾可不愼邪此皆内自彊从心之败巳见自彊之败尙有正谏而不用卒皆取亡曹羁谏其君曰戎衆以无义君无自适君不听果死戎寇伍子胥谏吴王以爲越不可不取吴王不听至死伍子胥还九年越果大灭吴国秦穆公将袭郑百里蹇叔谏曰千里而袭人者未有不亡者也穆公不听师果大败殽中匹马只轮无反者晋假道道虞虞公许之宫之奇谏曰唇亡齿寒虞虢之相救非相赐也君请勿许虞公不听后虞果亡于春秋明此存亡道可观也观乎亳社知骄溢之罚观乎许田知诸侯不得专封观乎齐桓晋文宋襄楚庄知任贤奉上之功观乎鲁隐祭伸叔武孔父荀息仇牧吴季子公子目夷知忠臣之效观乎楚公子比知臣子之道效死之义观乎潞子知无辅自诅之败观乎公在楚知臣子之恩观乎漏言知忠道之絶观乎献六羽知上下之差观乎宋伯姬知贞妇之信观乎吴王夫差知彊凌弱观乎晋献公知逆理近色之过观乎楚昭王之伐蔡知无义之反观乎晋厉之妄杀无罪知行暴之报观乎陈佗宋闵知妒淫之过观乎虞公梁亡知贪财枉法之穷观乎楚灵知苦民之壤观乎鲁庄之起台知骄奢淫泆之失观乎衞侯朔知不卽召之罪观乎执凡伯知犯上之法观乎晋郄缺之伐邾娄知臣下作福之诛观乎公子翚知臣窥君之意观乎世卿知移权之败故明王视于冥冥听于无声天覆地载天下万国莫敢不悉靖共职受命者不示臣下以知之至也故道同则不能相先情同则不能相使此其敎也由此观之未有去人君之权能制其势者也未有贵贱无差能全其位者也故君子愼之春秋繁露卷四春秋繁露春秋繁露卷第五春秋繁露卷五汉董仲舒撰灭国上第七王者民之所徃君者不失其羣者也故能使万民徃之而得天下之羣者无敌于天下失国之君三十一亡国之君五十二小国德薄不朝聘大国不与诸侯㑹聚孤特不相守独居不同羣遭难莫之救所以亡也非独公侯大人如此生天地之间根本微者不可遭大风疾雨立铄消耗衞侯朔固事齐襄而天下患之虞虢并力晋献难之晋赵盾一夫之士也无尺寸之土无一介之衆也而灵公据霸王之余尊而欲诛之穷变极诈诈尽力竭祸大及身推盾之心载小国之位孰能亡之哉故伍子胥一夫之士也去楚干阖庐遂得意于楚所托者诚是何可御耶楚王髠托其国于子玉得臣而天下畏之虞公托其国于宫之奇晋献患之及髠杀得臣天下轻之虞公不用宫之奇晋献亡之存亡之端不可不知也诸侯见加以兵逃遁奔走至于灭亡而莫之救平生之素行可见也隐代桓立所谓仅存耳使无骇帅师灭极内无谏臣外无诸侯之救载亦由是也宋蔡衞国伐之郑因其力而取之此无以异于遗重宝于道而莫之守见者掇之也邓谷失地而朝鲁桓邓谷失地不亦宜乎灭国下第八纪侯之所以灭者乃九世之雠也一旦之言危百世之嗣故曰大去衞人侵成郑入成及齐师围成三被大兵终灭莫之救所恃者安在齐桓公欲行霸道谭遂违命故灭而奔莒不事大而事小曹伯之所以战死于位诸侯莫助忧者幽之㑹齐桓数合诸侯曹小未尝来也鲁大国幽之㑹庄公不徃戎人乃窥兵于济西由见鲁孤独而莫之救也此时大夫废君命专救危者鲁庄公二十七年齐桓爲幽之㑹衞人不来其明年桓公怒而大败之及伐山戎张旗陈获以骄诸侯于是鲁一年三筑台乱臣比三起于内夷狄之兵仍灭于外衞灭之端以失幽之会乱之本存亲内蔽邢未尝㑹齐桓也附晋又微晋侯获于韩而背之淮之㑹是也齐桓卒竖刁易牙之乱作邢与狄伐其同姓取之其行如此虽尔亲庸能亲尔乎是君也其灭于同姓衞侯燬灭邢是也齐桓爲幽之会衞不至桓怒而伐之狄灭之桓忧而立之鲁庄爲柯之盟劫汶阳鲁绝桓立之邢𣏌未尝朝聘齐桓见其灭率诸侯而立之用心如此岂不霸哉故以忧天下与之随本消息第九颜渊死子曰天丧予子路死子曰天祝予西狩获麟曰吾道穷吾道穷三年身随而卒阶此而观天命成败圣人知之有所不能救命矣夫先晋献公之卒齐桓爲葵邱之㑹再致其集先齐孝未卒一年鲁僖乞师取谷晋文之威天子再致先卒一年鲁僖公之心分而事齐文公不事晋先齐侯潘卒一年文公如晋衞侯郑伯皆不期来齐侯巳卒诸侯果㑹晋大夫于新城鲁昭公以事楚之故晋人不入楚国彊而得意一年再㑹诸侯伐彊吴爲齐诛乱臣遂灭厉鲁得其威以灭鄫其明年如晋无河上之难先晋昭之卒一年无难楚国内乱臣弑君诸侯㑹于平邱谋诛楚乱臣昭公不得与盟大夫见执吴大败楚之党六国于鸡父公如晋而大辱春秋爲之讳而言有疾由此观之所行从不足恃所事者不可不愼此亦存亡荣辱之要也先楚庄王之卒三年晋灭赤狄潞氏及甲氏留吁先楚子审卒之三年郑服萧鱼晋侯周卒一年先楚子昭之卒年与陈蔡伐郑而大克其明年楚屈建会诸侯而张中国卒之三年诸夏之君朝于楚楚子卷继之四年而卒其国不爲侵夺而顾隆盛彊大中国不出年余何也楚子昭盖诸侯可者也天下之疾其君者皆起愬而乘之兵四五出常以衆击少以专击散义之尽也先卒四五年中国内乖齐晋鲁衞之兵分守大国袭小诸夏再㑹陈仪齐不肯徃吴在其南而二君杀中国在其北而齐衞杀其君庆封刦君乱国石恶之徒聚而成羣衞衎据陈仪而爲谖林父据戚而以畔宋公杀其世子鲁大饥中国之行亡国之迹也譬如于文宣之际中国之君五年之中五君杀以晋灵之行使一大夫立于蜚林拱揖指撝诸侯莫敢不出此犹湿之有拔也盟㑹要第十至意虽难喻盖圣人者贵除天下之患贵除天下之患故春秋重而书天下之患偏矣以爲本于见天下之所以致患其意欲以除天下之患何谓哉天下者无患然后性可善性可善然后清廉之化流清廉之化流然后王道举礼乐兴其心在此矣传曰诸侯相聚而盟君子修国曰此将率爲也哉是以君子以天下爲忧也患乃至于弑君三十一亡国五十二细恶不絶之所致也辞巳喻矣故曰立义以明尊卑之分彊干弱枝以明大小之职别嫌疑之行以明正世之义采摭托意以矫失礼善无小而不举恶无小而不去以纯其美别贤不肖以明其尊亲近以来远因其国而容天下名伦等物不失其理公心以是非赏善诛恶而王泽洽始于除患正一而万物备故曰大矣哉其号两言而管天下此之谓也正贯第十一春秋大义之所本耶六者之科六者之指之谓也然后援天端布流物而贯通其理则事变散其辞矣故志得失之所从生而后差贵贱之所始矣论罪源深浅定法诛然后絶属之分别矣立义定尊卑之序而后君臣之职明矣载定下之贤方表谦义之所在则见复正焉耳幽隐不相踰而近之则密矣而后万物之应无穷者故可施其用于人而不悖其伦矣是以必明其统于施之宜故知其气矣然后能食其志也知其声矣而后能扶其精也知其行矣而后能遂其形也知其物矣然后能别其情也故唱而民和之动而民随之是知引其天性所好而压其情之所憎者也如是则言虽约说必布矣事虽小功必大矣声响盛化运于物散入于理德在天地神明休集并行而不竭盈于四海而颂声咏书曰八音克谐无相夺伦神人以和乃是谓也故明于情性乃可与论爲政不然虽劳无功夙夜是寤思虑惓心犹不能覩故天下有非者三示当中孔子之所谓非尚安知通哉十指第十二春秋二百四十二年之文天下之大事变之博无不有也虽然大畧之要有十指十指者事之所系也王化之由得流也举事变见有重焉一指也见事变之所至者一指也因其所以至者而治之一指也疆干弱枝大本小末一指也别嫌疑异同类一指也论贤才之义别所长之能一指也亲近来远同民所欲一指也承周文而反之质一指也木生火火爲夏天之端一指也切刺讥之所罚考变异之所加天之端一指也举事变见有重焉则百姓安矣见事变之所至者则得失审矣因其所以至而治之则事之本正矣疆干弱枝大本小末则君臣之分明矣别嫌疑异同类则是非着矣论贤才之义别所长之能则百官序矣承周文而反之质则化所务立矣亲近来远同民所欲则仁恩达矣木生火火爲夏则阴阳四时之理相受而次矣切刺讥之所罚考异变之所加则天所欲爲行矣统此而举之仁徃而义来德泽广大衍溢于四海隂阳和调万物靡不得其理矣说春秋者凡用是矣此其法也重政第十三惟圣人能属万物于一而系之元也终不及本所从来而承之不能遂其功是以春秋变一谓之元元犹原也其义以随天地终始也故人唯有终始也而生不必应四时之变故元者爲万物之本而人之元在焉安在之乃存乎天地之前故人虽生天气及奉天气者不得与天元本天元命而共违其所爲也故春正月者承天地之所爲也继天之所爲而终之也其道相与共功持业安容言乃天地之元天地之元奚爲于此恶施于人大其贯承意之理矣能说鸟兽之类者非圣人所欲说也圣人所欲说在于说仁义而理之知其分科条别贯所附明其义之所审勿使嫌疑是乃圣人之所贵而已矣不然传于衆辞观于衆物说不急之言而以惑后进者君子之所甚恶也奚以爲哉圣人思虑不厌昼日继之以夜然后万物察者仁义矣由此言之尚自爲得之哉故曰于乎爲人师者可无愼耶夫义出于经经传大本也弃营劳心也苦志尽情头白齿落尙不合自录也哉人始生有大命是其体也有变命存其间者其政也政不齐则人有忿怒之志若将施危难之中而时有随遭者神明之所接絶属之符也亦有变其间使之不齐如此不可不省之省之则重政之本矣撮以爲一进义诛恶絶之本而以其施此与汤武同而有异汤武用之治仁故春秋明得失差贵贱本之天王之所失天下者使诸侯得以大乱之说而后引而反之故曰博而明切而深矣春秋繁露卷五春秋繁露春秋繁露卷第六春秋繁露卷六汉董仲舒撰服制像第十四天地之生万物也以养人故其可食者以养身体其可威者以爲容服礼之所爲兴也剑之在左青龙之象也刀之在右白虎之象也钩之在前赤乌之象也冠之在首元武之象也四者人之盛饰也夫能通古今别然不然乃能服此也盖元武者貌之最严有威者也其像在右其服反居首武之至而不用矣圣人之所以超然虽欲从之末由也巳夫执介胄而后能拒敌者故非圣人之所贵也君子显之于服而勇武者消其志于貌也矣故文德爲贵而威武爲下此天下之所以永全也于春秋何以言之孔父义形于色而姦臣不敢容邪虞有宫之奇而献公爲之不寐晋厉之彊中国以寝尸流血不巳故武王克殷裨冕而搢笏虎贲之士说劔安在勇勐必任武杀然后威是以君子所服爲上矣故望之俨然者亦巳至哉岂可不察乎二端第十五春秋至意有二端不本二端之所从起亦未可与论灾异也小大微着之分也夫览求微细于无端之处诚知小之爲大也微之将爲着也吉凶未形圣人所独立也虽欲从之末由也巳此之谓也故王者受命改正朔不顺数而徃必迎来而受之者授受之义也故圣人能系心于微而致之着也是故春秋之道以无之深正天之端以天之端正王之政以王之政正诸侯之位五者俱正而化大行然书日蚀星陨有山崩地震夏大雨水冬大雨雪陨霜不杀草自正月不雨至于秋七月有鸜鹆来巢春秋异之以此见悖乱之征是小者不得大微者不得着虽甚末亦一端孔子以此效之吾所以贵微重始是也因恶夫推灾异之象于前然后图安危祸乱于后者非春秋之所甚贵也然而春秋举之以爲一端者亦欲其省天谴而畏天威内动于心志外见于事情修身审己明善心以反道者也岂非贵微重始愼终推效者哉符瑞第十六有非力之所能致而自致者西狩获麟受命之符是也然后託乎春秋正不正之间而明改制之义一统乎天子而加忧于天下之忧也务除天下所患而欲以上通五帝下极三王以通百王之道而随天之终始博得失之效而攷命象之爲极理以尽情性之宜则天容遂矣百官同望异路一之者在主率之者在相俞序第十七侧之危则不知国之大柄君之重任也故或胁穷失国揜杀于位一朝至尔苟能述春秋之法致行其道岂徒除祸哉乃尧舜之德也故世子曰功及子孙光辉百世圣王之德莫美于恕故予先言春秋详已而畧人因其国而容天下春秋之道大得之则以王小得之则以霸故曾子予石盛美齐侯安诸侯尊天子霸王之道皆本于仁仁天心故次以天心爱人之大者莫大于思患而豫防之故蔡得意于吴鲁得意于齐而春秋皆不告故次以言怨人不可迩敌国不可狎攘窃之国不可使久亲皆防患爲民除患之意也不爱民之渐乃至于死亡故言楚灵王晋厉公生弑于位不仁之所致也故善宋襄公不厄人不由其道而胜不如由其道而败春秋贵之将以变习俗而成王化也故子夏言春秋重人诸讥皆本此或奢侈使人愤怨或暴虐贼害人终皆祸及身故子池言鲁庄筑台丹楹刻桷晋厉之刑刻意者皆不得以寿终上奢侈刑又急皆不内恕求备于人故次以春秋缘人情赦小过而传明之曰君子辞也孔子明得失见成败疾时世之不仁失王道之体故缘人情赦小过传又明之曰君子辞也孔子曰吾因行事加吾王心焉假其位号以正人伦因其成败以明顺逆故其所善则桓文行之而遂其所恶则乱国行之终以败故始言大恶杀君亡国终言赦小过是亦始于麤粝终于精微敎化流行德泽大洽天下之人人有士君子之行而少过矣亦讥二名之意也离合根第十八天高其位而下其施藏其形而见其光高其位所以爲尊也下其施所以爲仁也藏其形所以爲神见其光所以爲明故位尊而施仁藏神而见光者天之行也故爲人主者法天之行是故内深藏所以爲神外博观所以爲明也任羣贤所以爲受成乃不自劳于事所以爲尊也汎爱羣生不以喜怒赏罚所以爲仁也故爲人主者以无爲爲道以不私爲宝立无爲之位而乘备具之官足不自动而相者导进口不自言而摈者賛辞心不自虑而羣臣效当故莫见其爲之而功成矣此人主所以法天之行也爲人臣者法地之道暴其形出其情以示人高下险易坚耎刚柔肥臞美恶累可就财也故其形宜不宜可得而财也爲人臣者比地贵信而悉见其情于主主亦得而财之故王道威而不失爲人臣常竭情悉力而见其短长使主上得而器使之而犹地之竭竟其情也故其形宜可得而财也立元神第十九君人者国之元发言动作万物之枢机枢机之发荣辱之端也失之毫釐驷不及追故爲人君者谨本详始敬小愼微志如死灰形如委衣安精养神寂寞无爲休形无见影揜声无出响虚心下士观来察徃谋于衆贤考求衆人得其心徧见其情察其好恶以叅忠佞考其徃行验之于今计其蓄积受于先贤释其雠怨视其所争差其党族所依爲臬据位治人用何爲名累日积久何功不成可以内叅外可以小占大必知其实是爲开阖君人者国之本也夫爲国其化莫大于崇本崇本则君化若神不崇本则君无以兼人无以兼人虽峻刑重诛而民不从是所谓驱国而弃之者也患孰甚焉何谓本曰天地人万物之本也天生之地养之人成之天生之以孝悌地养之以衣食人成之以礼乐三者相爲手足合以成体不可一无也无孝悌则亡其所以生无衣食则亡其所以养无礼乐则亡其所以成也三者皆亡则民如麋鹿各从其欲家自爲俗父不能使子君不能使臣虽有城郭名曰虚邑如此者其君枕块而僵莫之危而自危莫之丧而自亡是谓自然之罚自然之罚至裹袭石室分障险阻犹不能逃之也明主贤君必于其信是故肃愼三本郊祀致敬共事祖祢举显孝悌表异孝行所以奉天本也秉耒躬耕採桑亲蚕垦草殖糓开辟以足衣食所以奉地本也立辟廱庠序修孝悌敬让明以教化感以礼乐所以奉人本也三者皆奉则民如子弟不敢自专邦如父母不待恩而爱不须严而使虽野居露宿厚于宫室如是者其君安枕而卧莫之助而自彊莫之绥而自安是谓自然之赏自然之赏至虽退让委国而去百姓襁负其子随而君之君亦不得离也故以德爲国者甘于饴蜜固于胶漆是以圣贤勉而崇本而不敢失也君人者国之证也不可先倡感而后应故居倡之位而不行倡之势不居和之职而以和爲德常尽其下故能爲之上也体国之道在于尊神尊者所以奉其政也神者所以就其化也故不尊不畏不神不化夫欲爲尊者在于任贤欲爲神者在于同心贤者备股肱则君尊严而国安同心相承则变化若神莫见其所爲而功德成是谓尊神也天积衆精以自刚圣人积衆贤以自彊天序日月星辰以自光圣人序爵禄以自明天所以刚者非一精之力圣人所以彊者非一贤之德也故天道务盛其精圣人务衆其贤盛其精而壹其阳衆其贤而同其心壹其阳然后可以致其神同其心然后可以致其功是以建治之术贵得贤而同心爲人君者其要贵神神者不可得而视也不可得而听也是故视而不见其形听而不闻其声声之不闻故莫得其响不见其形故莫得其影莫得其影则无以曲直也莫得其响则无以清浊也无以曲直则其功不可得而败无以淸浊则其名不可得而度也所谓不见其形者非不见其进止之形也言其所以进止不可得而见也所谓不闻其声者非不闻其号令之声也言其所以号令不可得而闻也不见不闻是谓冥昏能冥则明能昏则彰能冥能昏是谓神人君贵居冥而明其位处阴而向阳恶人见其情而欲知人之心是故爲人君者执无源之虑行无端之事以不求夺以不问问吾以不求夺则我利矣彼以不出出则彼费矣吾以不问问则我神矣彼以不对对则彼情矣故终日问之彼不知其所对终日夺之彼不知其所出吾则以明而彼不知其所亡故人臣居阳而爲阴人君居阴而爲阳阴道尚形而露情阳道无端而贵神保位权第二十民无所好君无以权也民无所恶君无以畏也无以权无以畏则君无以禁制也无以禁制则比肩齐势而无以爲贵矣故圣人之治国也因天地之性情孔窍之所利以立尊卑之制以等贵贱之差设官府爵禄利五味盛五色调五声以诱其耳目自令清浊昭然殊体荣辱踔然相駮以感动其心务致民令有所好有所好然后可得而劝也故设赏以劝之有所好必有所恶有所恶然后可得而畏也故设罚以畏之旣有所劝又有所畏然后可得而制制之者制其所好是以劝赏而不得多也制其所恶是以畏罚而不得过也所好多则作福所恶过则作威作威则君亡权天下相怨作福则君亡德天下相贼故圣人之制民使之有欲不得过节使之敦朴不得无欲无欲有欲各得以足而君道得矣国之所以爲国者德也君之所以爲君者威也故德不可共威不可分德共则失恩威分则失权失权则君贱失恩则民散民散则国乱君贱则臣叛是故爲人君者固守其德以附其民固执其权以正其臣声有顺逆必有清浊形有善恶必有曲直故圣人闻其声则别其清浊见其形则异其曲直于浊之中必知其清于清之中必知其浊于曲之中必见其直于直之中必见其曲于声无细而不取于形无小而不举不以着蔽微不以衆揜寡各应其事以致其报黑白分明然后民知所去就民知所去就然后可以致治是爲象则爲人君者居无爲之位行不言之敎寂而无声静而无形执一无端爲国源泉因国以爲身因臣以爲心以臣言爲声以臣事爲形有声必有响有形必有影声出于内响报于外形立于上影应于下响有清浊影有曲直响所报非一声也影所应非一形也故爲君虚心静处聪听其响明视其影以行赏罚之象其行赏罚也响淸则生清者荣响浊则生浊者辱影正则生正者进影枉则生枉者绌擥名考质以叅其实赏不空施罚不虚出是以羣臣分职而治各敬而事争进其功显广其名而人君得载其中此自然致力之术也圣人由之故功出于臣名归于君也春秋繁露卷六春秋繁露春秋繁露卷第七春秋繁露卷七汉董仲舒撰考功名第二十一考绩之法考其所积也天道积聚衆精以爲光圣人积聚衆善以爲功故曰月之明非一精之光也圣人致太平非一善之功也明所从生不可爲源善所从出不可爲端量势立权因事制义故圣人之爲天下兴利也其犹春气之生草也各因其生小大而量其多少其爲天下除害也若川渎之泻于海也各顺其势倾侧而制于南北故异孔而同归殊施而钧德其趣于兴利除害一也是以兴利之要在于致之不在于多少除害之要在于去之不在于南北考绩绌陟计事除废有益者谓之公无益者谓之烦擥名责实不得虚言有功者赏有罪者罚功盛者赏显罪多者罚重不能致功虽有贤名不予之赏官职不废虽有愚名不加之罚赏罚用于实不用于名贤愚在于质不在于文故是非不能混喜怒不能倾姦轨不能弄万物各得其眞则百官劝职争进其功考试之法大者缓小者急贵者舒而贱者促诸侯月试其国州伯时试其部四试而一考天子岁试天下三试而一考前后三考而绌陟命之曰计考试之法合其爵禄并其秩积其日陈其实计功量罪以多除少以爲名定实先内弟之其先比二三分以爲上中下以考进退然后外集通名曰进退增减多少有率爲第九分三三列之亦有上中下以爲一最五爲中九爲殿有余归之于中中而上者有得中而下者有员得少者以一益之至于四员多者以四减之至于一皆逆行三四十二而成于计得满计者绌陟之次次每计各逐其第以通来数初次再计次次四计各不失故第而亦满计绌陟之初次再计谓上第二也次次四计谓上第三也九年爲一第二得九并去其六爲置三第六六得等爲置二并中者得三尽去之并三三计得六并得一计得六此爲四计也绌者亦然通国身第二十二气之清者爲精人之清者爲贤治身者以积精爲宝治国者以积贤爲道身以心爲本国以君爲主精积于其本则血气相承受贤积于其主则上下相制使血气相承受则形体无所苦上下相制使则百官各得其所形体无所苦然后身可得而安也百官各得其所然后国可得而守也夫欲致精者必虚静其形欲致贤者必卑谦其身形静志虚者气精之所趣也谦尊自卑者仁贤之所事也故治身者务执虚静以致精治国者务尽卑谦以致贤能致精则合明而寿仁能致贤则德泽洽而国太平三代改制质文第二十三春秋曰王正月传曰王者孰谓谓文王也曷爲先言王而后言正月王正月也何以谓之王正月曰王者必受命而后王王者必改正朔易服色制礼乐一统于天下所以明易姓非继仁通以己受之于天也王者受命而王制此月以应变故作科以奉天地故谓之王正月也王者改制作科奈何日当十二色歴各法而正色逆数三而复绌三之前曰五帝帝迭首一色顺数五帝相复礼乐各以其法象其宜顺数四而相复咸作国号迁宫邑易官名制礼作乐故汤受命而正应天变夏作殷号时正曰统故亲夏虞绌唐谓之帝尧以神农爲赤帝作宫邑于下洛之阳名相宫曰尹爵谓之帝舜轩辕曰黄帝推神农以爲九皇作宫邑于丰名相宫曰宰作武乐制文礼以奉天武王受命作宫邑于鄗制爵五等作象乐继文以奉天周公辅成王受命作宫于洛阳成文武之制作汋乐以奉天殷汤之后称邑示天之变反命故天子命无常唯命是德庆故春秋应天作新王之事时王黑统正鲁尚黑绌夏亲周故宋乐宜亲招武故以虞录亲乐制宜商合伯子男爲一等然则其畧说奈何曰三正以黑统初正日月朔于营室斗建寅天统气始通化物物见萌达其色黑故朝正服黑首服藻黑正路舆质黑马黑大节缓帻尚黑旗黑大宝玉黑郊牲黑牺牲角卵冠于阼昏礼逆于庭丧礼殡于东阶之上祭黑牲荐尙肝乐器黑质法不刑有怀任新产是月不杀听朔废刑发德具存二王之后也亲赤统故日分平明平明朝正正白统奈何曰正白统者歴正日月朔于虚斗建丑天统气始蜕化物物始芽其色白故朝正服白首服藻白正路舆质白马白大节缓帻尚白旗白大宝玉白郊牲白牺牷角茧冠于堂昏礼逆于堂丧事殡于楹柱之间祭牲白牲荐尚肺乐器白质法不刑有身怀任是月不杀听朔废刑发德具存二王之后也亲黑统故日分鸣晨晨鸣朝正正赤统奈何曰正赤统者大节缓帻尚赤旗赤大宝玉赤郊牲骍牺牷角栗冠于房昏礼逆于戸丧礼殡于西阶之上祭牲骍牡荐尙心乐器赤质法不刑有身重怀藏以养微是月不杀听朔废刑发德具存二王之后也亲白统故日分夜半夜半朝正改正之义奉元而起古之王者受命而王改制称号正月服色定然后郊告天地及羣神近远祖祢然后布天下诸侯庙受以告社稷宗庙山川然后感应一其司三统之变近夷遐方无有生煞者独中国然而三代改正必以三统天下曰三统五端化四方之本也天始废始施地必待中是故三代必居中国法天奉本执端要以统天下朝诸侯也是以朝正之义天子纯统色衣诸侯统衣缠缘纽大夫士以冠参近夷以缓遐方各衣其服而朝所以明乎天统之义也其谓统三正者曰正者正也统致其气万物皆应而正统正其余皆正凡岁之要在正月也法正之道正本而末应正内而外应动作举错靡不变化随从可谓法正也故君子曰武王其以正月矣春秋曰杞伯来朝王者之后称公杞何以称伯春秋上黜夏下存周以春秋当行新王春秋当新王者奈何曰王者之法必正号绌王谓之帝封其后以小国使奉祀之下存二王之后以大国使服其服行其礼乐称客其朝故同时称帝者五称王者三所以昭五瑞通三统也是故人之王尙推神农爲九皇而改号轩辕谓之皇帝因存帝颛顼帝喾帝尧之帝号绌虞而号舜曰帝舜录五帝以小国下存禹之后于𣏌存汤之后于宋以方百里爵号公皆使服其服行其礼乐称先王客而朝春秋作新王之事变周之制当正黑统而殷周爲王者之后绌夏改号禹谓之帝录其后以小国故曰绌夏存周以春秋当新王不以俟弗同王者之后也称子又称伯何见殊之小国也黄帝之先谥四帝之后谥何也曰帝号必存五帝代首天之色号至五而反周人之王轩辕直首天黄号故曰黄帝云帝号尊而谥卑故四帝后谥也帝尊号也录以小何曰远者号尊而地小近者号卑而地大亲疎之义也故王者有不易者有再而复者有三而复者有四而复者有五而复者有九而复者明此通天地阴阳四时日月星辰山川人伦德侔天地者称皇帝天祐而子之号称天子故圣王生则称天子崩迁则存爲三王绌灭则爲五帝下至附庸绌爲九皇下极其爲民有一谓之三代故虽絶地庙位祝牲犹列于郊号宗于代宗故曰声名魂魄施于虚极寿无疆何谓再而复四而复春秋郑忽何以名春秋曰伯子男一也辞无所贬何以爲一曰周爵五等春秋三等春秋何三等曰王者以制一商一夏一质一文商质者主天夏文者主地春秋者主人故三等也主天法商而王其道佚阳亲亲而多仁朴故立嗣予子笃母弟妾以子贵昏冠之礼字子以父别眇夫妇对坐而食丧礼别葬祭礼先臊夫妻昭穆别位制爵三等禄士二品制郊宫明堂员其屋高严侈员惟祭器员玉厚九分白藻五丝衣制大上首服严员鸾舆尊盖法天列象垂四鸾乐载鼓用钖儛儛溢员先血毛而后用声正刑多隐亲多讳封禅于尚位主地法夏而王其道进阴尊尊而多义节故立嗣与孙笃世子妾不以子称贵号昏冠之礼字子以母别眇夫妇同坐而食丧礼合葬祭礼先享妇从夫爲昭穆制爵五等禄士三品制郊宫明堂方其屋卑汚方祭器方玉厚八分白藻四丝衣制大下首服卑退鸾舆卑法地周象载垂二鸾乐设鼓用纤施儛儛溢方先烹而后用声正刑天法封坛于下位主天法质而王其道佚阳亲亲而多质爱故立嗣予子笃母弟妾以子贵昏冠之礼字子以父别眇夫妇对坐而食丧礼别葬祭礼先嘉疏夫妇昭穆别位制爵三等禄士二品制郊宫明堂内员外椭其屋如倚靡员椭祭器椭玉厚七分白藻三丝衣长前袵首服员转鸾舆尊盖备天列象垂四鸾乐程鼓用羽籥儛儛溢椭先用玉声而后烹正刑多隐亲多赦封坛于左位主地法文而王其道进阴尊尊而多礼文故立嗣予孙笃世子妾不以子称贵号昏冠之礼字子以母别眇夫妻同坐而食丧礼合葬祭礼先秬鬯妇从夫爲昭穆制爵五等禄士三品制郊宫明堂内方外衡其屋习而衡祭器衡同作秩机玉厚六分白藻三丝衣长后袵服首习而垂流鸾舆卑备地周象载垂二鸾乐县鼓用万儛儛溢衡先烹而后用乐正刑文公封坛于左位四法修于所故祖于先帝故四法如四时然终而复始穷则反本四法之天施符受圣人王法则性命形乎先祖大昭乎王君故天将授舜主天法商而王祖钖姓爲姚氏至舜形体大上而员首而明有二童子性长于天文纯于孝慈天将授禹主地法夏而王祖钖姓爲姒氏至于生发于背形体长长足肵疾行先左随以右劳左佚右也性长于行习地明水天将授汤主天法质而王祖钖姓爲子氏谓契母吞元鸟卵生契契先发于胸性长于人伦至汤体长专小足左扁而右便劳右佚左也性长于天光质易纯仁天将授文王主地法文而王祖钖姓姬氏谓后稷母姜原履天之迹而生后稷后稷长于邰土播田五谷至文王形体博长有四乳而大足性长于地文势故帝使禹臯论姓知殷之德阳德也故以子爲姓知周之德阴德也故以姬爲姓故殷王改文书始以男周王以女书姬故天道各以其类动非圣人孰能明之官制象天第二十四王者制官三公九卿二十七大夫八十一元士凡百二十人而列臣备矣吾闻圣王所取仪金天之大经三起而成四转而终官制亦然者此其仪与三人而爲一选仪于三月而爲一时也四选而止仪于四时而终也三公者王之所以自持也天以三成之王以三自持立成数以爲植而四重之其可以无失矣备天数以参事治谨于道之意也此百二十臣者皆先王之所与直道而行也是故天子自参以三公三公自参以九卿九卿自参以三大夫三大夫自参以三士三人爲选者四重自三之道以治天下若天之四重自三之时以终成规三旬而成月三月而成时三时而成功寒暑与和三而成物日月与星三而成光天地与人三而成德由此观之三而一成天之大经也以此爲天制是故礼三让而成一节官三人而成一选三公爲一选三卿爲一选三大夫爲一选三士爲一选凡四选三臣应天之制凡四时之三月也是故其以三爲选取诸天之经其以四爲制取诸天之时其以十二臣爲一条取诸岁之度其至十条而止取之天端何谓天之端曰天有十端十端而止矣天爲一端地爲一端阴爲一端阳爲一端火爲一端金爲一端木爲一端水爲一端土爲一端人爲一端凡十端而毕天之数也天数毕于十王者受十端于天而一条之率每条一端以十二时如天之每终一岁以十二月也十者天之数也十二者岁之度也用岁之度条天之数十二而天数毕是故终十岁而用百二十月条十端亦用百二十臣以率被之皆合于天其率三臣而成一愼故八十一元士爲二十七愼以持二十七大夫二十七大夫爲九愼而持九卿九卿爲三愼以持三公三公爲一愼以持天子天子积四十愼以爲四选选十愼三臣皆天数也是故以四选率之则选三十人三四十二百二十人亦天数也以十端四选十端积四十愼愼三臣三四十二百二十人亦天数也以三公之劳率之则公四十人三四十二百二十人亦天数也故散而名之爲百二十臣选而賔之爲十二长所以名之虽多莫若谓之四选十二长然而分别率之皆有所合无不中天数者也求天数之微莫若于人人之身有四肢每肢有三节三四十二十二节相持而形体立矣天有四时每一时有三月三四十二十二月相受而岁数终矣官有四选每一选有三人三四十二十二臣相参而事治行矣以此见天之数人之形官之制相参相得也人之与天多此类者而皆微忽不可不察也天地之理分一岁之变以爲四时四时亦天之四选巳是故春者少阳之选也夏者太阳之选也秋者少阴之选也冬者太阴之选也四选之中各有孟仲季是选之中有选故一岁之中有四时一时之中有三长天之节也人生于天而体天之节故亦有大小厚薄之变人之气也先王因人之气而分其变以爲四选是故三公之位圣人之选也三卿之位君子之选也三大夫之位善人之选也三士之位正直之选也分人之变以爲四选选立三臣如天之分岁之变以爲四时时有三节也天以四时之选与十二节相和而成就岁王以四位之选与十二相砥砺而致极道必极于其所至然后能得天地之美也尧舜不擅移汤武不专杀第二十五尧舜何缘而得擅移天下哉孝经之语曰事父孝故事天明事天与父同礼也今父有以重予子子不敢擅予他人人心皆然则王者亦天之子也天以天下予尧舜尧舜受命于天而王天下子犹安敢擅以所重受天者予他人也天有不以予尧舜渐夺之故明爲子道则尧舜之不私传天下而擅移位也无所疑也儒者以汤武爲至贤大圣也以爲全道究义尽美者故列之尧舜之谓圣王如法则之今足下以汤武爲不义然则足下之所谓义者何世之王也曰弗知弗知者以天下王爲无义者邪其有义者而足下不知邪则答之以神农应之曰神农氏之爲天子与天地俱起乎将有所伐乎神农氏有所伐可汤武有所伐独不可何也且天之生民非爲王也而天立王以爲民也故其德足以安乐民者天予之其恶足以贼害民者天夺之诗云殷士肤敏祼将于京侯服于周天命靡常言天之无常予无常夺也故封太山之上禅梁父之下易姓而王德如尧舜者七十二人王者天之所予也其所伐皆天之所夺也今唯以汤武之伐桀纣爲不义则七十二王亦有伐也推足下之说将以七十二王爲皆不义也故夏无道而殷伐之殷无道而周伐之周无道而秦伐之秦无道而汉伐之有道伐无道此天理也所从来久矣宁能至汤武而然耶夫非汤武之伐桀纣者亦将非秦之伐周非徒不知天理又不明人礼礼子爲父隐恶今使伐人者而信不义当爲国讳之岂宜如诽谤者此所谓一言而再过者也君也者掌令者也令行而禁止也今桀纣令天下而不行禁天下而不止安在其能臣天下也果不能臣天下何谓汤武弑服制第二十六率得十六万国三分之则各度爵而制服量禄而用财飮食有量衣服有制宫室有度畜产人徒有数舟车甲器有禁生则有轩冕之服位贵禄田宅之分死则有棺椁绞衾圹袭之度虽有贤才美体无其爵不敢服其服虽有富家多赀无其禄不敢用其财天子服有文章夫人不得以燕飨公以庙将军大夫不得以燕卿以庙将军大夫以朝官吏以命士止于带缘散民不敢服杂采百工商贾不敢服狐貉刑余戮民不敢服丝元纁乘马谓之服制春秋繁露卷七春秋繁露春秋繁露卷第八春秋繁露卷八汉董仲舒撰度制第二十七孔子曰不患贫而患不均故有所积重则有所空虚矣大富则骄大贫则忧忧则爲盗骄则爲暴此衆人之情也圣者则于衆人之情见乱之所从生故其制人道而差上下也使富者足以示贵而不至于骄贫者足以养生而不至于忧以此爲度而调均之是以财不匮而上下相安故易治也今世弃其度制而各从其欲之况人乎故明圣者象天所爲爲制度使诸有大奉禄亦皆不得兼小利与民争利业乃天理也凡百乱之源皆出嫌疑纤微以渐寖稍长至于大圣人章其疑者别其微者絶其纤者不得嫌以蚤防之圣人之道衆隄防之类也谓之度制谓之礼节故贵贱有等衣服有别朝廷有位鄕党有序则民有所让而民不敢争所以一之也书曰轝服有庸谁敢弗让敢不敬应此之谓也凡衣裳之生也爲盖形煖身也然而染五采饰文章者非以爲益肌肤血气之情也将以贵贵尊贤而明别上下之伦使敎亟行使化易成爲治爲之也若去其度制使人人从其欲快其意以逐无穷是大乱人伦而靡斯财用也失文采所遂生之意矣上下之伦不别其势不能相治故苦乱也嗜欲之物无限其数不能相足故苦贫也今欲以乱爲治以贫爲富非反之制度不可古者天子衣文诸侯不以燕大夫以禄亦不以燕庶人衣缦此其大略也爵国第二十八春秋曰会宰周公又曰公㑹齐侯宋公郑伯许男滕子又曰初献六羽传曰天子三公称公王者之后称公其余大国称侯小国称伯子男凡五等故周爵五等土三品文多而实少春秋三等合伯子男爲一爵土二品文少而实多春秋曰荆传曰氏不若人人不若名名不若字凡四等命曰附庸三代共之然则其地列奈何曰天子邦圻千里公侯百里伯七十里子男五十里附庸字者方三十里名者方二十里人氏者方十五里春秋曰宰周公传曰天子三公祭伯来传曰天子大夫宰渠伯纠传曰下大夫石尙传曰天子之士也王人传曰微者谓下士也凡五等春秋曰作三军传曰何以书讥何讥尔古者上卿下卿上士下士凡四等小国之大夫与次国下卿同次国大夫与大国下卿同大国下大夫与天子下士同二十四等禄八差有大功德者受大爵士功德小者受小爵土大材者执大官位小材者受小官位如其能宣治之至也故万人者曰英千人者曰俊百人者曰杰十人者曰豪豪杰俊英不相陵故治天下如视诸掌上其数何法以然曰天子分左右五等三百六十三人法天一岁之数五时色之象也通佐十上卿与下卿而二百二十人天庭之象也倍诸侯之数也诸侯之外佐四等百二十人法四时六甲之数也通佐五与下而六十人法日辰之数也佐之必三三而相复何曰时三月而成大辰三而成象诸侯之爵或五何法天地之数也五官亦然然则立置有司分指数奈何曰诸侯大国四军古之制也其一军以奉公家也凡口军三口者何曰大国十六万口而立口军三何以言之曰以井田准数之方里而一井一井而九百亩而立口方里八家一家百亩以食五口上农夫耕百亩食九口次八人次七人次六人次五人多寡相补率百亩而三口方里而二十四口方里者十得二百四十口方十里爲方里者百得二千四百口方百里爲方里者千得二万四千口方千里爲方里者万得二十四万口法三分而除其一城池郭邑屋室闾巷街路市官府园囿萎台沼椽采得良田方十里者六十六十与方里六十六定率得十六万口三分之则各五万三千三百三十口爲大口军三此公侯也天子地方千里爲方百里者百亦三分除其一定得田方百里者六十六与方十里者六十六定率得千六百万口九分之各得百七十七万七千七百七十七口爲京口军九三京口军以奉王家故天子立一后一世夫人中左右夫人四姬三良人立一世子三公九卿二十七大夫八十一元士二百四十三下士有七上卿二十一下卿六十三元士百二十九下士王后置一太傅太母三伯三丞二十夫人四姬三良人各有师傅世子一人太傅三傅三率三少士入仕宿衞天子者比下士下士者如上士之下数王后御衞者上下御各五人二十夫人中左右夫人四姬上下御各五人三良人各五人世子妃姬及士衞者如公侯之制王后传上下史五人三伯上下史各五人少伯史各五人世子太傅上下史各五人少傅亦各五人三率三下率亦各五人三公上下史各五人卿上下史各五人大夫上下史各五人元士上下史各五人上下卿上下士之史上下亦各五人卿大夫元士臣各三人故公侯方百里三分除其一定得田方十里者六十六与方里六十六定率得十六万口三分之爲大国口军三而立大国一夫人一世妇左右妇三姬二良人立一世子三卿九大夫二十七上士八十一下士亦有五通大夫立上下士上卿位比天子之元士今八百石下卿六百石上士四百石下士三百石夫人一傅母三伯三丞世妇左右妇三姬二良人各有师保世子一上傅丞士宿衞公者比公者比上卿者有三人下卿六人比上下士者如上下之数夫人御衞者上下御各五人世妇左右妇上下御各五人二卿御各五人世子上傅上下史各五人丞史各五人三卿九大夫上士史各五人下士史各五人通大夫士上下史各五人卿臣二人此公侯之制也公侯贤者爲州方伯钖斧钺置虎贲百人故伯七十里七七四十九三分除其一定得田方十里者二十八与方十里者六十六定率得十万九千二百一十二口爲次国口军三而立次国一夫人世妇左右妇三良人二孺子立一世子三卿九大夫二十七上士八十一下士与五通大夫五上士十五下士其上卿位比大国之下卿今六百石下卿四百石上士三百石下士二百石夫人一傅母三伯三丞世妇左右妇三良人二御人各有师保世子一下士傅士宿衞公者比上卿者三人下卿六人比上下士如上下之数夫人御衞者上下士御各五人世妇左右妇上下御各五人二御各五人世子上傅上下史各五人丞史各五人三卿九大夫上下史各五人下士史各五人通大夫上下史各五人卿臣二人故子男方五十里五五二十五爲方十里者六十六定率得四万口爲小国口军三而立小国夫人世妇左右妇三良人二孺子立一世子三卿九大夫二十七上士八十一下士与五通大夫五上士十五下士其上卿比次国之下卿今四百石下卿三百石上士二百石下士百石夫人一傅母三伯三丞世妇左右妇三良人一御人各有师保世子一上下傅士宿衞公者比上卿者三人下卿六人御衞者上下御各五人世妇左右妇上下御各五人二御人各五人世子上傅上下史各五人三卿九大夫上下史各五人士各五人通大夫上下史亦各五人卿臣三人此周制也春秋合伯子男爲一等故附庸字者地方三十里三三而九三分而除其一定得田方十里者六十定率得一万四千四百口爲口师三而立一宗妇二妾一世子宰丕丞一士一秩士五人宰视子男下卿今三百石宗妇有师保御者三人妾各二人世子一傅士宿衞君者比上卿下卿一人上下各如其数世子傅上下史各五人下良五称名善者地方半字君之地九半四分除其一得田方十里者三定率得七千二百口一世子宰今二百石下四半三半二十五三分除其一定得田方十里者一与方里者五十定得三千六百口一世子宰今百石史五人宗妇仕衞世子臣仁义法第二十九春秋之所治人与我也所以治人与我者仁与义也以仁安人以义正我故仁之爲言人也义之爲言我也言名以别矣仁之于人义之于我者不可不察也衆人不察乃反以仁自裕而以义设人诡其处而逆其理鲜不乱矣是故人莫欲乱而大抵常乱凡以闇于人我之分而不省仁义之所在也是故春秋爲仁义法仁之法在爱人不在爱我义之法在正我不在正人我不自正虽能正人弗予爲义人不被其爱虽厚自爱不予爲仁昔者晋灵公杀膳宰以淑飮食弹大夫以娱其意非不厚自爱也然而不得爲淑人者不爱人也质于爱民以下至于鸟兽昆虫莫不爱不爱奚足谓仁仁者爱人之名也酅传无大之之辞自爲追则善其所卹远也兵巳加焉乃徃救之则弗美未至豫备之则美之善其救害之先也夫救蚤而先之则害无由起而天下无害矣然则观物之动而先觉其萌絶乱塞害于将然而未行之时春秋之志也其明至矣非尧舜之智知礼之本孰能当此故救害而先知之明也公之所恤远而春秋美之详其美恤远之意则天地之间然后快其仁矣非三王之德选贤之精孰能如此是以知明先而仁厚远远而愈贤近而愈不肖者爱也故王者爱及四夷霸者爱及诸侯安者爱及封内危者爱及旁侧亡者爱及独身独身者虽立天子诸侯之位一夫之人耳无臣民之用矣如此者莫之亡而自亡也春秋不言伐梁者而言梁亡盖爱独及其身者也故曰仁者爱人不在爱我此其法也义云者非谓正人谓正我虽有乱世枉上莫不欲正人奚谓义昔者楚灵王讨陈蔡之贼齐桓公执袁涛涂之罪非不能正人也然而春秋弗予不得爲义者我不正也阖庐能正楚蔡之难矣而春秋夺之义辞以其身不正也潞子之于诸侯无所能正春秋予之有义其身正也趋利而也故曰义在正我不在正人此其法也夫我无之求诸人我有之而诽诸人人之所不能受也其理逆矣何可谓义义者谓宜在我者宜在我者而后可以称义故言义者合我与宜以爲一言以此操之义之爲言我也故曰有爲而得义者谓之自得有爲而失义者谓之自失人好义者谓之自好人不好义者谓之不自好以此参之义我也明矣是义与仁殊仁谓徃义谓来仁大远义大近爱在人谓之仁义在我谓之义仁主人义主我也故曰仁者人也义者我也此之谓也君子求仁义之别以纪人我之间然后辨乎内外之分而着于顺逆之处也是故内治反理以正身据祉以劝福外治推恩以广施寛制以容衆孔子谓冉子曰治民者先富之而后加教语樊迟曰治身者先难后获以此之谓治身之与治民所先后者不同焉矣诗云飮之食之敎之诲之先飮食而后教诲谓治人也又曰坎坎伐辐彼君子兮不素餐兮先其事后其食谓之治身也春秋刺上之过而矜下之苦小恶在外弗举在我书而诽之凡此六者以仁治人义治我躬自厚而薄责于外此之谓也且论巳见之而人不察曰君子攻其恶不攻人之恶不攻人之恶非仁之寛欤自攻其恶非义之全欤此谓之仁造人义造我何以异乎故自称其恶谓之情称人之恶谓之贼求诸巳谓之厚求诸人谓之薄自责以备谓之明责人以备谓之惑是故以自治之节治人是居上不寛也以治人之度自治是爲礼不敬也爲礼不敬则伤行而民弗尊居上不寛则伤厚而民弗亲弗亲则弗信弗尊则弗敬二端之正佹于上而僻行之则诽于下仁义之处可无论乎夫目不视弗见心弗论不得虽有天下之至味弗嚼弗知其旨也虽有圣人之至道弗论不知其义也必仁且知第三十莫近于仁莫急于智不仁而有勇力财能则狂而操利兵也不智而辩慧獧给则迷而乘良马也故不仁不智而有材能将以其材能以辅其邪狂之心而赞其僻违之行适足以大其非而甚其恶耳其强足以覆过其御足以犯诈其慧足以惑愚其辩足以饰非其坚足以断辟其严足以拒谏此非无材能也其施之不当而处之不义也有否心者不可借便埶其质愚者不与利器论之所谓不知人也者恐不知别此等也仁而不知则爱而不别也知而不仁则知而不爲也故仁者所以爱人类也智者所以除其害也何谓仁仁者㦧怛爱人谨翕不争好恶敦伦无伤恶之心无隐忌之志无嫉妒之气无感愁之欲无险诐之事无辟违之行故其心舒其志平其气和其欲节其事易其行道故能平易和理而无争也如此者谓之仁何谓之知先言而后当凡人欲舍行爲皆以其知先规而后爲之其规是者其所爲得其所事当其行遂其名荣其身故利而无患福及子孙德加万民汤武是也其规非者其所爲不得其事其事不当其行不遂其名辱害及其身絶世无复残类灭宗亡国是也故曰莫急于知知者见祸福远其知利害蚤物动而知其化事兴而知其归见始而知其终言之而无敢譁立之而不可废取之而不可舍前后不相悖终始有类思之而有复及之而不可厌其言寡而足约而喻简而达省而具少而不可益多而不可损其动中伦其言当务如是者谓之知其大畧之类天地之物有不常之变者谓之异小者谓之灾灾常先至而异乃随之灾者天之谴也异者天之威也谴之而不知乃畏之以威诗云畏天之威殆此谓也凡灾异之本尽生于国家之失国家之失乃始萌芽而天出灾害以谴告之谴告之而不知变乃见怪异以惊骇之惊骇之尚不知畏恐其殃咎乃至以此见天意之仁而不欲陷人也谨按灾异以见天意天意有欲也有不欲也所欲所不欲者人内以自省宜有惩于心外以观其事宜有验于国故见天意者之于灾异也畏之而不恶也以爲天欲振吾过救吾失故以此救我也春秋之法上变古易常应是而有天灾者谓幸国孔子曰天之所幸有爲不善而屡极且庄王曰天不见灾地不见孽则祷之于山川曰天其将亡予耶不说吾过极吾罪也以此观之天灾之应过而至也异之显明可畏也此乃天之所欲救也春秋繁露春秋繁露卷第九春秋繁露卷九汉董仲舒撰身之养重于义第三十一天之生人也使之生义与利利以养其体义以养其心心不得义不能乐体不得利不能安义者心之养也利者体之养也体莫贵于心故养莫重于义义之养生人大于利奚以知之今人大有义而甚无利虽贫与贱尚容其行以自好而乐生原宪曾闵之属是也人甚有利而大无义虽甚富则羞辱大恶恶深祸患重非立死其罪者卽旋伤殃忧尔莫能以乐生而终其身刑戮折夭之民是也夫人有义者虽贫能自乐也而大无义者虽富莫能自存吾以此实义之养生人大于利而厚于财也民不能知而常反之皆忘义而殉利去理而走邪以贼其身而祸其家此非其自爲计不忠也则其知之所不能明也今握枣与错金以示婴儿必取枣而不取金也握一斤金与千万之珠以示野人野人必取金而不取珠也故物之于人小者易知也其于大者难见也今利之于人小而义之于人大者无怪民之皆趋利而不趋义也固其所闇也圣人事明义以照燿其所闇故民不陷诗云示我显德行此之谓也先王显德以示民民乐而歌之以爲诗说而化之以爲俗故不令而自行不禁而自止从上之意不待使之若自然矣故曰圣人天地动四时化者非有他也其见义大故能动动故能化化故能大行化大行故法不犯法不犯故刑不用刑不用则尧舜之功德此大治之道也先圣传授而复也故孔子曰谁能出不由戸何莫由斯道也今不示显德行民闇于义不能照迷于道不能解因欲大严㦧以必正之直残贼天民而薄主德耳其势不行仲尼曰国有道虽加刑无刑也国无道虽杀之不可胜也其所谓有道无道者示之以显德行与不示尔对胶西王越大夫不得爲仁第三十二命令相曰大夫蠡大夫种大夫庸大夫睪大夫车成越王与此五大夫谋伐吴遂灭之雪会稽之耻卒爲霸主范蠡去之种死之寡人以此二大夫者爲皆贤孔子曰殷有三仁今以越王之贤与蠡种之能此三人者寡人亦以爲越有三仁其于君何如桓公决疑于管仲寡人决疑于君仲舒伏地再拜对曰仲舒知褊而学浅不足以决之虽然主有问于臣臣不敢不悉以对礼也臣仲舒闻昔者鲁君问于柳下惠曰我欲攻齐何如柳下惠对曰不可退而有忧色曰吾闻之也谋伐国者不问于仁人也此何爲至于我但见问而尚羞之而况乃与爲诈以伐吴乎其不宜明矣以此观之越本无一仁而安得三仁仁人者正其道不谋其利修其理不急其功致无爲而习俗大化可谓仁圣矣三王是也春秋之义贵信而贱诈诈人而胜之虽有功君子弗爲也是以仲尼之门五尺之童子言羞称五伯爲其诈以成功苟爲而巳也故不足称于大君子之门五伯者比于他诸侯爲贤者比于仁贤何贤之有譬犹珷玞比于美玉也臣仲舒伏地再拜以闻观德第三十三天地者万物之本先祖之所出也广大无极其德炤明歴年衆多永永无疆天出至明衆之类也其伏无不炤也地出至晦星日爲明不敢闇君臣父子夫妇之道取之此大礼之终也臣子三年不敢当虽当之必称先君必称先人不敢贪至尊也百礼之贵皆编于月月编于时时编于君君编于天天之所弃天子弗祐桀纣是也天子之所诛絶臣子弗得立蔡世子逢丑父是也王父父所絶子孙不得属鲁庄公之不得念母衞辄之辞父命是也故受命而海内顺之犹衆星之共北辰流水之宗沧海也况生天地之间法太祖先人之容貌则其至德取象衆名尊贵是以圣人爲贵也泰伯至德之侔天地也上帝爲之废适易姓而子之让其至德海内怀归之泰伯三让而不敢就位伯邑考之羣心贰自引而激顺神明也至德以受命豪英高明之人辐辏归之高者列爲公侯下至卿大夫济济乎哉皆以德序是故吴鲁同姓也钟离之会不得序而称君殊鲁而会之爲其夷狄之行也鸡父之战吴不得与中国爲礼至于伯莒黄池之行变而反道乃爵而不殊召陵之㑹鲁君在是而不得爲主避齐桓也鲁桓卽位十三年齐宋衞燕举师而东纪郑与鲁勠力而报之后其巳以鲁不得徧避纪侯与郑厉公也春秋常辞夷狄不得与中国爲礼至邲之战夷狄反背中国不得与夷狄爲礼避楚庄也邢衞鲁之同姓也狄人灭之春秋不爲讳避齐桓也当其如此也唯德是亲其皆先其亲是故周之子孙其亲等也而文王最先四时等也而春最先十二月等也而正月最先德等也则先亲亲鲁十二公等而定哀最尊衞俱诸夏也善稻之㑹独先内之爲其与我同姓也吴俱夷狄也柤之㑹独先内之爲其与我同姓也灭国十五有余独先诸夏曹晋俱诸夏也讥二名独先及之盛伯郜子俱当絶而独不名爲其与我同姓兄弟也外出者衆以母弟出独大恶之爲其亡母背骨肉也灭人者莫絶衞侯燬灭同姓独絶贱其本祖而忘先也亲等从近者始立适以长母以子贵先甲戌己丑陈侯鲍卒书所见也而不言其闇者陨石于宋五六鹢退飞耳闻而记目见而书或徐或察皆以其先接于我者序之其于会朝聘之礼亦犹是诸侯与盟者衆矣而仪父独渐进郑僖公方来㑹我而道杀春秋致其意谓之如㑹潞子离狄而归党以得上春秋谓之子以领其意苞来首戴黄池践土与操之㑹陈郑去我谓之逃归郑处而不来谓之乞盟陈侯后至谓之如㑹莒人疑我贬而称人诸侯朝鲁者衆矣而滕薛独称侯州公化我夺爵而无号吴楚国先聘我者见贤曲棘与鞌之战先忧我者见贤奉本第三十四礼者继天地体阴阳而愼至容序尊卑贵贱大小之位而差外内远近新故之级者也以德多爲象万物以广博衆多歴年久者爲象其在天而象天者莫大日月继天地之光明莫不照也星莫大于太辰北斗常星北斗常星部星三百衞星三千大火二十六星伐十三星北斗七星常星九辞二十八㝛多者㝛二十八九其犹蓍百茎而共一本龟千岁而人宝是以三代传决疑焉其得地体者莫如山阜人之得天得衆者莫如受命之天子下至公侯伯子男海内之心悬于天子疆内之民统于诸侯日月食并吉凶不以其行有星茀于东方泰辰北斗入常星不见地震梁山沙鹿崩宋衞陈郑灾王公大夫篡弑春秋皆书以爲大异不言衆星之茀入霣雨原隰之袭崩一国之小民死亡不决疑于衆草木也唯田邑之称多者主名君将不言臣臣不言师王夷君获不言师败孔子曰唯天爲大唯尧则之则之者大也巍巍乎其有成功也言其尊大以成功也齐桓晋文不尊周室不能霸三代圣人不则天地不能至王自此而观之可以知天地之贵矣夫流深者其水不测尊至者其敬无穷是故天之所加虽爲灾害犹承而大之其钦无穷震夷伯之庙是也天无错舛之灾地有震动之异天子所诛絶所败师虽不中道而春秋者不敢阙谨之也故师出者衆矣莫言还至师及齐师围郕郕降于齐师独言还其君刦外不得巳故可直言也至于他师皆其君之适也而曰非师之罪是臣下之不爲君父受罪罪不臣子莫大焉夫至明者其照无疆至晦者其闇无疆今春秋缘鲁以言王义杀隐桓以爲远祖宗定哀以爲考妣至尊且高至显且明其基壤之所加润泽之所被条条无疆前是常数十年邻之幽人近其墓而高明大国齐宋离不言㑹微国之君卒葬之礼录而辞繁远夷之君内而不外当此之时鲁无鄙疆请诸侯之伐哀者皆言我邾娄庶其鼻我邾娄大夫其于我无以亲以近之故乃得显明隐桓亲春秋之先人也益师卒而不日于稷之会不日言其乱以通外也黄池之㑹以两伯之辞言不以爲外以近内也春秋繁露卷九春秋繁露春秋繁露卷第十春秋繁露卷十汉董仲舒撰深察名号第三十五治天下之端在审辨太辨大之端在深察名号名者大理之首章也录其首章之意以窥其中之事则是非可知逆顺自着其几通于天地矣是非之正取之逆顺逆顺之正取之名号名号之正取之天地天地爲名号之大义也古之圣人謞而效天地谓之号鸣而命施谓之名名之爲言鸣与命也号之爲言謞而效也謞而效天地者爲号鸣而命者爲名名号异声而同本皆鸣号而达天意者也天不言使人发其意弗爲使人行其中名则圣人所发天意不可不深观也受命之君天意之所予也故号爲天子者宜视天如父事天以孝道也号爲诸侯者宜谨视所俟奉之天子也号爲大夫者宜厚其忠信敦其礼义使善大于匹夫之义足以化也士者事也民者瞑也士不及化可使守事从上而巳五号自赞各有分分中委曲曲有名名衆于号号其大全名也者名其别离分散也号凡而畧名详而目目者徧辨其事也凡者独举其大事也享鬼神者号一曰祭祭之散名春曰祠夏曰礿秋曰尝冬曰烝猎禽兽者号一曰田田之散名春苗秋蒐冬狩夏狝无有不皆中天意者物莫不有凡号号莫不有散名如是是故事各顺于名名各顺于天天人之际合而爲一同而通理动而相益顺而相受谓之德道诗曰维号斯言有伦有迹此之谓也深察王号之人意其中有五科皇科方科厈科黄科徃科合此五科以一言谓之王王者皇也王者方也王者厈也王者黄也王者徃也是故王意不普大皇则道不能正直而方道不能正直而方则德不能厈运周徧德不厈运周徧则美不能黄美不能黄则四方不能徃四方不能徃则不全于王故曰天覆无外地载兼爱风行令而一其威雨布施而均其德王术之谓也深察君号之大意其中亦有五科元科原科权科温科羣科合此五科以一言谓之君君者元也君者原也君者权也君者温也君者羣也是故君意不比于元则动而失本动而失本则所爲不立所爲不立则不效于原不效于原则自委舍自委舍则化不行用权于变则失中适之宜失中适之宜则道不平德不温道不平德不温则衆不亲安衆不亲安则离散不羣离散不羣则不全于君名生于眞非其眞弗以爲名名者圣人之所以眞物也名之爲言眞也故凡百讥有黮黮者各反其眞则黮黮者还昭昭耳欲审曲直莫如引绳欲审是非莫如引名名之审于是非也犹绳之审于曲直也诘其名实观其离合则是非之情不可以相谰巳今世闇于性言之者不同胡不试反性之名性之名非生与如其生之自然之资谓之性性者质也诘性之质于善之名能中之与旣不能中矣而尚谓之质善何哉性之名不得离质离质如毛则非性已不可不察也春秋辨物之理以正其名名物如其眞不失秋毫之末故名霣石则后其五言退鹢则先其六圣人之谨于正名如此君子于其言无所苟而巳五石六鹢之辞是也栣衆恶于内弗使得发于外者心也故心之爲名栣也人之受气苟无恶者心何栣哉吾以心之名得人之诚人之诚有贪有仁仁贪之气两在于身身之名取诸天天两有阴阳之施身亦两有贪仁之性天有阴阳禁身有情欲栣与天道一也是故阴之行不得干春夏而月之魄常厌于日光乍全乍伤天之禁阴如此安得不损其欲而辍其情以应天天所禁而身禁之故曰身犹天也禁天所禁非禁天也必知天性不乘于教终不能栣察实以爲名无教之时性禁天所禁非天也何据若是故性比于禾善比于米米出禾中而禾未可全爲米也善出性中而性未可全爲善也善与米人之所继天而成于外非在天所爲之内也天之所爲有所至而止止之内谓之天性止之外谓之人事事在性外而性不得不成德民之号取之瞑也使性而巳善则何故以瞑爲号以霣者言弗扶将则顚陷猖狂安能善性有似目目卧幽而瞑待觉而后见当其未觉可谓有见质而不可谓见今万民之性有其质而未能觉譬如瞑者待觉敎之然后善当其未觉可谓有质而不可谓善与目之瞑而觉一槩之比也静心徐察之其言可见矣性如瞑之未觉天所爲也效天所爲爲之起号故谓之民民之爲言固犹瞑也随其名号以入其理则得之矣是正名号者于天地天地之所生谓之性情性情相与爲一瞑情亦性也谓性巳善奈其情何故圣人莫谓性善累其名也身之有性情也若天之有隂阳也言人之质而无其情犹言天之阳而无其隂也穷论者无时受也名性不以上不以下以其中民之性如茧如卵卵待覆而爲雏茧待缲而爲丝性待教而爲善此之谓眞天天生民性有善质而未能善于是爲之立王以善之此天意也民受未能善之性于天而退受成性之敎于王王承天意以成民之性爲任者也今案其眞质而谓民性巳善者是失天意而去王任也万民之性苟性巳善则王者受命尙何任矣其设民不正故弃重任而违大命非法言也春秋之辞内事之待外者从外言之今万民之性待外敎然后能善善当与教不当与性与性则多累而不精自成功而无贤圣此世长者之所误出也非春秋爲辞之术也不法之言无验之说君子之所外何以爲哉或曰性有善端心有善质尙安非善应之曰非也茧有丝而茧非丝也卵有雏而卵非雏也比类率然有何疑焉天生民有六经言性者不当异然其或曰性也善或曰性未善则所谓善者各异意也性有善端动之爱父母善于禽兽则谓之善此孟子之言循三纲五纪通八端之理忠信而博爱敦厚而好礼乃可谓善此圣人之善也是故孔子曰善人吾不得而见之得见有恒者斯可矣由是观之圣人之所谓善未易当也非善于禽兽则谓之善也使动其端善于禽兽则可谓之善善奚爲弗见也夫善于禽兽之未得爲善也犹知于草木而不得名知万民之性善于禽兽而不得名善知之名乃取之圣圣人之所命天下以爲正正朝夕者视北辰正嫌疑者视圣人圣人以爲无王之世不教之名民莫能当善善之难当如此而谓万民之性皆能当之过矣质于禽兽之性则万民之性善矣质于人道之善则民性弗及也万民之性善于禽兽者许之圣人之所善者勿许吾质之命性者异孟子孟子下质于禽兽之所爲故曰性巳善吾上质于圣人之所善故谓性未善善过性圣人过善春秋大元故谨于正名名非所始如之何谓未善巳善也实性第三十六孔子曰名不正则言不顺今谓性巳善不几于无敎而如其自然又不顺于爲政之道矣且名者性之实实者性之质也无教之时何处能善善如米性如禾禾虽出米而禾未可谓米也性虽出善而性未可谓善也米与善人之继天而成于外也非在天所爲之内也天所爲有所至而止止之内谓之天止之外谓之王教王敎在性外而性不得不遂故曰性有善资而未能爲善也岂敢美辞其实然也天之所爲止于茧麻与禾以麻爲布以茧爲丝以米爲饭以性爲善此皆圣人所继天而进也非情性质朴之能至也故不可谓性正朝夕者视北辰正嫌疑者视圣人圣人之所名天下以爲正今按圣人言中本无性善名而有善人吾不得见之矣使万民之性皆巳能善善人者何爲不见也观孔子言此之意以爲善难当甚而孟子以爲万民性皆能当之过矣圣人之性不可以名性斗筲之性又不可以名性名性者中民之性中民之性如茧如卵卵待覆二十日而后能爲雏茧待缲以绾汤而后能爲丝性待渐于敎训而后能爲善善敎训之所然也非质朴之所至能也故不谓性性者宜知名矣无所待而起生而所自有也善所自有则敎训巳非性也是以米出于粟而粟不可谓米玉出于璞而璞不可谓玉善出于性而性不可谓善其比多在物者爲然在性者以爲不然何不通于类也卵之性未能作雏也茧之性未能作丝也麻之性未能爲缕也粟之性未能爲米也春秋别物之理以正其名名物必各因其眞眞其义也眞其情也乃以爲名名霣石则后其五退飞则先其六此皆其眞也圣人于言无所苟而巳矣性者天质之朴也善者王敎之化也无其质则王教不能化无其王敎则质朴不能善质而不以善性其名不正故不受也诸侯第三十七生育养长成而更生终而复始其事所以利活民者无巳天虽不言其欲赡足之意可见也古之圣人见天意之厚于人也故南面而君天下必以兼利之爲其远者目不能见其隐者耳不能闻于是千里之外割地分民而建国立君使爲天子视所不见听所不闻朝者召而问之也诸侯之爲言犹诸侯也五行对第三十八河间献王问温城董君曰孝经曰夫孝天之经地之义何谓也对曰天有五行木火土金水是也木生火火生土土生金金生水水爲冬金爲秋土爲季夏火爲夏木爲春春主生夏主长季夏主养秋主收冬主藏藏冬之所成也是故父之所生其子长之父之所长其子养之父之所养其子成之诸父所爲其子皆奉承而续行之不敢不致如父之意尽爲人之道也故五行者五行也由此观之父授子受之乃天之道也故曰夫孝者天之经也此之谓也王曰善哉天经旣闻得之矣愿闻地之义对曰地出云爲雨起气爲风风雨者地之所爲地不敢有其功名必上之于天命若从天气者故曰天风天雨也莫曰地风地雨也勤劳在地名一归于天非至有义其孰能行此故下事上如地事天也可谓大忠矣土者火之子也五行莫贵于土土之于四时无所命者不与火分功名木名春火名夏金名秋水名冬忠臣之义孝子之行取之土土者五行最贵者也其义不可以加矣五声莫贵于宫五味莫美于甘五色莫贵于黄此谓孝者地之义也王曰善哉衣服容貌者所以说目也声言应对者所以说耳也好恶去就者所以说心也故君子衣服中而容貌恭则目说矣言理应对逊则耳说矣好仁厚而恶浅薄就善人而远僻鄙则心说矣故曰行意可乐容止可观此之谓也阙文第三十九阙文第四十春秋繁露卷十春秋繁露春秋繁露卷第十一春秋繁露卷十一汉董仲舒撰爲人者天第四十一爲生不能爲人爲人者天也人之人本于天天亦人之曾祖父也此人之所以乃上类天也人之形体化天数而成人之血气化天志而仁人之德行化天理而义人之好恶化天之暖清人之喜怒化天之寒暑人之受命化天之四时人生有喜怒哀乐之答春秋冬夏之类也喜春之答也怒秋之答也乐夏之答也哀冬之答也天之副在乎人人之情性有由天者矣故曰受由天之号也爲人主也道莫明省身之天如天出之也使其出也答天之出四时而必忠其受也则尧舜之治无以加是可生可杀而不可使爲乱故曰非道不行非法不言此之谓也传曰惟天子受命于天天下受命于天子一国则受命于君君命顺则民有顺命君命逆则民有逆命故曰一人有庆万民頼之此之谓也传曰政有三端父子不亲则致其爱慈大臣不和则敬顺其礼百姓不安则力其孝弟孝弟者所以安百姓也力者勉行之身以化之天地之数不能独以寒暑成岁必有春夏秋冬圣人之道不能独以威势成政必有教化故曰先之以博爱敎以仁也难得者君子不贵教以义也虽天子必有尊也教以孝也必有先也敎以弟也此威势之不足独恃而教化之功不大乎传曰天生之地载之圣人教之君者民之心也民者君之体也心之所好体必安之君之所好民必从之故君民者贵孝弟而好礼义重仁廉而轻财利躬亲职此于上而万民听生善于下矣故曰先王见敎之可以化民也此之谓也五行之义第四十二天有五行一曰木二曰火三曰土四曰金五曰水木五行之始也水五行之终也土五行之中也此其天次之序也木生火火生土土生金金生水水生木此其父子也木居左金居右火居前水居后土居中央此其父子之序相受而布是故木受水而火受木土受火而金受土水受金也诸授之者皆其父也受之者皆其子也常因其父以使其子天之道也是故木巳生而火养之金巳死而水藏之火乐木而养以阳水克金而丧以阴土之事天竭其忠故五行者乃孝子忠臣之行也五行之爲言犹五行欤是故以得辞也圣人知之故多其爱而少严厚养生而谨送终就天之制也以子而迎成养如火之乐木也丧父如水之尅金也事君若土之敬天也可谓有行人矣五行之随各如其序五行之官各致其能是故木居东方而主春气火居南方而主夏气金居西方而主秋气水居北方而主冬气是故木主生而金主杀火主暑而水主寒使人必以其序官人必以其能天之数也土居中央爲之天润土者天之股肱也其德茂美不可名以一时之事故五行而四时者土兼之也金木水火虽各职不因土方不立若酸醎辛苦之不因甘肥不能成味也甘者五味之本也土者五行之主也五行之主土气也犹五味之有甘肥也不得不成是故圣人之行莫贵于忠土德之谓也人官之大者不名所职相其是矣天官之大者不名所生土是矣阳尊隂卑第四十三天之大数毕于十旬旬天地之间十而毕举旬生长之功十而毕成十者天数之所止也古之圣人因天数之所止以爲数纪十如更始民世世传之而不知省其所起知省其所起则见天数之所始见天数之所始则知贵贱逆顺所在知贵贱逆顺所在则知天地之情着圣人之宝出矣是故阳气以正月始出于地生育养长于上至其功必成也而积十月人亦十月而生合于天数也是故十月而成人亦十月而成合于天道也故阳气出于东北入于西北发于孟春毕于孟冬而物莫不应是阳始出物亦始出阳方盛物亦方盛阳初衰物亦初衰物随阳而出入数随阳而终始三王之正随阳而更起以此见之贵阳而贱阴也故数日者据昼而不据夜数岁者据阳而不据阴不得达之义是故春秋之于昏礼也达未宋公而不达宋公不宜称而达达阳而不达阴以天道制之也丈夫虽贱皆爲阳妇人虽贵皆爲阴阴之中亦相爲阴阳之中亦相爲阳诸在上者皆爲其下阳诸在下者各爲其上隂阴犹沈也何名何有皆并一于阳昌力而辞功故出云起雨必令从之下命之曰天雨不敢有其所出上善而下恶恶者受之善者不受夫喜怒哀乐之发与清煖寒暑其实一类也喜气爲煖而当春怒气爲清而当秋乐气爲太阳而当夏哀气爲太阴而当冬四气者天与人所同有也非人所能畜也故可节而不可止也节之而顺止之而乱人生于天而取化于天喜气取诸春乐气取诸夏怒气取诸秋哀气取诸冬四气之心也四肢之答各有处如四时寒暑不可移若肢体肢体移易其处谓之壬人寒暑移易其处谓之败岁喜怒移易其处谓之乱世明王正喜以当春正怒以当秋正乐以当夏正哀以当冬上下法此以取天之道春气爱秋气严夏气乐冬气哀爱气以生物严气以成功乐气以养生哀气以丧终天之志也是故春气暖者天之所以爱而生之秋气清者天之所以严而成之夏气温者天之所以乐而养之冬气寒者天之所以哀而藏之春主生夏主养冬主藏秋主收生漑其乐以养死漑其哀以藏爲人子者也故四时之比父子之道天地之志君臣之义也阴阳理人之法也隂刑气也阳德气也阴始于秋阳始于春春之爲言犹偆偆也秋之爲言犹湫湫也偆偆者喜乐之貌也湫湫者忧悲之状也是故春喜夏乐秋忧冬悲悲死而乐生以夏养春以冬丧秋大人之志也是故先爱而后严乐生而哀终天之当也而人资诸天大德而小刑也是故人主近天之所近远天之所远大天之所大小天之所小是故天数右阳而不右隂务德而不务刑刑之不可任以成世也犹阴不可任以成岁也爲政而任刑谓之逆天非王道也王道通三第四十四古之造文者三画而连其中谓之王三画者天地与人也而连其中者通其道也取天地与人之中以爲贯而参通之非王者孰能当是故王者唯天之施施其时而成之法其命而循之诸人法其数而以起事治其道而以出法治其志而归之于仁仁之美者在于天夫仁也天覆育万物旣化而生之有养而成之事功无巳终而复始凡举归之以奉人察于天之意无穷极之仁也人之受命于天也取仁于天而仁也是故人之受命天之尊父兄子弟之亲有忠信慈惠之心有礼义廉让之行有是非逆顺之治文理灿然而厚知广大有而博惟人道爲可以参天天常以爱利爲意以养长爲事春秋冬夏皆其用也王者亦常以爱利天下爲意以安乐世爲事好恶喜怒而备用也然而主好恶喜怒乃天下之春夏秋冬也其俱煖淸寒暑而以变化成功也天出此物者时则岁美不时则岁恶人主出此四者义则世治不义则世乱是故治世与义岁同数乱世与恶岁同数以此见人理之副天道也天有寒有暑土若地义之至也是故春秋君不名恶臣不名善善皆归于君恶皆归于臣臣之义比于地故爲人臣下者视地之事天也爲人子者视土之事火也虽居中央亦岁七十二日之王传于火以调和养长然而弗名者皆并功于火火得以盛不敢与父分功美孝之至也是故孝子之行忠臣之义皆法于地也地事天也犹下之事上也地天之合也物无合㑹之义是故推天地之精运阴阳之类以别顺逆之理安所加以不在上下在大小在强弱在贤不肖在善恶恶之属尽爲阴善之属尽爲阳阳爲德阴爲刑刑反德而顺于德亦权之类也虽曰权皆在权成是故阳行于顺隂行于逆逆行而顺顺行而逆者阴也是故天以阴爲权以阳爲经阳出而南阴出而北经用于盛权用于末以此见天之显经隐权前德而后刑也故曰阳天之德阴天之刑也阳气煖而隂气寒阳气予而阴气夺阳气仁而隂气戾阳气寛而阴气急阳气爱而隂气恶阳气生而阴气杀是故阳常居实位而行于盛隂常居空虚而行于末天之好仁而近恶戾之变而远大德而小刑之意也先经而后权贵阳而贱阴也故阴夏入居下不得任岁事冬出居上置之空处也养长之时伏于下远去之弗使得爲阳也无事之时起之空处使之备次陈守闭塞也此见天之近阳而远阴天固有此然而无所之如其身而巳矣人主立于生杀之位与天共持变化之势物莫不应天化天地之化如四时所好之风出则爲煖气而有生于俗所恶之风出则爲清气而有杀于俗喜则爲暑气而有养长也怒则爲寒气而有闭塞也人主以好恶喜怒变习俗而天以煖淸寒暑化草木喜乐时而当则岁美不时而妄则岁恶天地人主一也然则人主之好恶喜怒乃天之煖淸寒暑也不可不审其处而出也当暑而寒当寒而暑必爲恶岁矣人主当喜而怒当怒而喜必爲乱世矣是故人主之大守在于谨藏而禁内使好恶喜怒必当义乃出若煖淸寒暑之必当其时乃发也人主掌此而无失使乃好恶喜怒未尝差也如春秋冬夏之未尝过也可谓参天矣深藏此四者而勿使妄发可谓天矣天容第四十五天之道有序而时有度而节变而有常及而有相奉微而至远踔而至精一而少积蓄广而实虚而盈圣人视天而行是故其禁而审好恶喜怒之处也欲合诸天之非其时不出煖清寒暑也其告之以政令而化风之清微也欲合诸天之顚倒其一而以成岁也其羞浅末华虚而贵敦厚忠信也欲合诸天之默然不言而功德积成也其不阿党偏私而美汎爱兼利也欲合诸天之所以成物者少霜而多露也其内自省以是而外显不可以不时人主有喜怒不可以不时可亦爲时时亦爲义喜怒以类合其理一也故义不义者时之合类也而喜怒乃寒暑之别气也天辨在人第四十六难者曰阴阳之会一岁再遇于南方者以中夏遇于北方者以中冬冬丧物之气也则其㑹于是何如金木水火各奉其所主以从阴阳相与一力而并功其实非独阴阳也然而阴阳因之以起助其所主故少阳因木而起助春之生也太阳因火而起助夏之养也少阴因金而起助秋之成也太阴因水而起助冬之藏也隂虽与水并气而合冬其实不同故水独有丧而阴不与焉是以阳阴㑹于中冬者非其丧也春爱志也夏乐志也秋严志也冬哀志也故爱而有严乐而有哀四时之则也喜怒之祸哀乐之义不独在人亦在于天而春夏之阳秋冬之阴不独在天亦在于人人无春气何以博爱而容衆人无秋气何以立严而成功人无夏气何以盛养而乐生人无冬气何以哀死而恤丧天无喜气亦何以暖而春生育天无怒气亦何以淸而秋杀就天无乐气亦何以竦阳而夏养长天无哀气亦何以激阴而冬闭藏故曰天乃有喜怒哀乐之行人亦有春秋冬夏之气者合类之谓也匹夫虽贱而可以见德刑之用矣是故阴阳之行终各六月远近同度而所在异处隂之行春居东方秋居西方夏居空右冬居空左夏居空下冬居空上此阴之常处也阳之行春居上冬居下此阳之常处也阴终岁四移而阳常居实非亲阳而疎隂任德而远刑与天之志常直阴空处稍取之以爲助故刑者德之奉阴者阳之助也阳者岁之主也天下之昆虫随阳而出入天下之草木随阳而生落天下之三王随阳而改正天下之尊卑随阳而序位幼者居阳之所少老者居阳之所老贵者居阳之所盛贱者当阳之所衰藏者言其不得当阳而当阳者臣子也阳者君父是也故人主南面以阳爲位也阳贵而阴贱天之刑也礼之尚右非尚阴也敬老阳而尊成功也阴阳位第四十七阳气始出东北而南行就其位也西转而北入藏其休也阴气始东南而北行亦就其位也西转而南入屏其服也是故阳以南方爲位以北方爲休阴以北方爲位以南方爲休阳至其位而大暑热阴至其位而大寒冻阳至其休而入化于地阴至其伏而避德于下是故夏出长于上冬入化于下者阳也夏入守虚地于下冬出守虚位于上者阴也阳出实入实阴出空入空天之任阳不任阴好德不好刑如是也故阴阳终岁各一出春秋繁露卷十一春秋繁露春秋繁露卷第十二春秋繁露卷十二汉董仲舒撰隂阳终始第四十八天之道终而复始故北方者天之所终始也阴阳之所合别也冬至之后阴俛而西入阳仰而东出出入之处常相反也多少调和之适常相顺也有多而无溢有少而无絶春夏阳多而阴少秋冬阳少而阴多多少无常未尝不分而相散也以出入相损益以多少相漑济也多胜少者倍入入者损一而出者益二天所起一动而再倍常乘反衡再登之势以就同类与之相报故其气相侠而以变化相输也春秋之中隂阳之气俱相併也中春以生中秋以杀由此见之天之所起其气积天之所废其气随故至春少阳东出就木与之俱生至夏太阳南出就火与之俱煖此非各就其类而与之相起与少阳就木太阳就火火木相称各就其正此非正其伦与至于秋时少隂兴而不得以秋从金从金而伤火功虽不得以从金亦以秋出于东方俛其处而适其事以成岁功此非权与隂之行固常居虚而不得居实至于冬而止空虚太阳乃得北就其类而与水起寒是故天之道有伦有经有权阴阳义第四十九天道之常一阴一阳阳者天之德也阴者天之刑也迹阴阳终岁之行以观天之所亲而任成天之功犹谓之空空者之实也故清凓之于岁也若酸醎之于味也仅有而巳矣圣人之治亦从而然天之少阴用于功太阴用于空人之少阴用于严而太隂用于丧丧亦空空亦丧也是故天之道以三时成生以一时丧死死之者谓百物枯落也丧之者谓阴气悲哀也天亦有喜怒之气哀乐之心与人相副以类合之天人一也春喜气也故生秋怒气也故杀夏乐气也故养冬哀气也故藏四者天人同有之有其理而一用之与天同者大治与天异者大乱故爲人主之道莫明于在身之与天同者而用之使喜怒必当义乃出如寒暑之必当其时乃发也使德之厚于刑也如阳之多于阴也是故天之行阴气也少取以成秋其余以归之冬圣人之行阴气也少取以立严其余归之丧丧亦人之冬气故人之太隂不用于刑而用于丧天之太阴不用于物而用于空空亦爲丧丧亦爲空其实一也皆丧死亡之心也阴阳出入上下第五十天道大数相反之物也不得俱出阴阳是也春出阳而入阴秋出阴而入阳夏右阳而左阴冬右阴而左阳阴出则阳入阳入则阴出阴右则阳左阴左则阳右是故春俱南秋俱北而不同道夏交于前冬交于后而不同理并行而不相乱浇滑而各持分此之谓天之意而何以从事天之道初薄大冬阴阳各从一方来而移于后阴由东方来西阳由西方来东至于中冬之月相遇北方合而爲一谓之曰至别而相去阴适右阳适左适左者其道顺适右者其道逆逆气左上顺气右下故下煖而上寒以此见天之冬右阴而左阳也上所右而下所左也冬月尽而阴阳俱南还阳南还出于寅阴南还入于戌此阴阳所始出地入地之见处也至于中春之月阳在正东阴在正西谓之春分春分者阴阳相半也故昼夜均而寒暑平阴日损而随阳阳日益而鸿故爲煖热初得大夏之月相遇南方合而爲一谓之曰至别而相去阳适右阴适左适左由下适右由上上暑而下寒以此见天之夏右阳而左阴也上其所右下其所左夏月尽而阴阳俱北还阳北还而入于申阴北还而入于辰此阴阳之所始出地入地之见处也至于中秋之月阳在正西阴在正东谓之秋分秋分者阴阳相半也故昼夜均而寒暑平阳日损而随阴阴日益而鸿故至于季秋而始霜至于孟冬而始大寒下雪而物咸成大寒而物毕藏天地之功终矣天道无二第五十一天之常道相反之物也不得两起故谓之一一而不二者天之行也阴与阳相反之物也故或出或入或右或左春俱南秋俱北夏交于前冬交于后并行而不同路交会而各代理此其文与天之道有一出一入一休一伏其度一也然而不同意阳之出常县于前而任岁事阴之出常县于后而守空虚阳之休也功巳成于上而伏于下阴之伏也不得近义而远其处也天之任阳不任阴好德不好刑如是故阳出而前阴出而后尊德而卑刑之心见矣阳出而积于夏任德以岁事也阴出而积于冬错刑于空处也小以此察之天无常于物而一于时时之所宜而一爲之故开一塞一起一废一而至毕时而止终有复始其一一者一也是于天凡在阴位者皆恶乱善不得主名天之道也故常一而不灭天之道事无大小物无难易反天之道无成者是以目不能二视耳不能二听一手不能二事一手画方一手画圆莫能成人爲小易之物而终不能成反天之不可行如是是故古之人物而书文止于一者谓之忠持二忠者谓之患患人之忠不一者也不一者故患之所由生也是故君子贱二而贵一人孰无善善不一故不足以立身治孰无常常不一故不足以致功诗云上帝临汝无二尔心知天道者之言也煖燠孰多第五十二天之道出阳爲煖以生之出隂爲淸以成之是故非薰也不能有育非凓也不能有熟岁之精也知心而不省薰与凓孰多者用之必与天戾与天戾虽劳不成是自正月至于十月而天之功毕计其间者阴与阳各居几何薰与凓其日孰多距物之初生至其毕成露与霜其下孰倍故从中春生于秋气温柔和调乃季秋九月阴乃始多于阳天于是时出凓下霜出凓下霜而大降物固巳皆成矣故九月者天之功大究于是月也十月而悉毕故案其迹数其实清凓之日少少耳功巳毕成之后阴乃大出天之成功也少阴与而太阴不与少阴在内而太阴在外故霜加物而雪加于空空者亶地而巳不逮物也功巳毕成之后物未复生之前太阴之所常出也虽曰阴亦以太阳资化其位而不知所受之故圣王在上位天覆地载风令雨施雨施者布德均也风令者言令直也诗云不识不知顺帝之则言弗能知识而效天之所爲云尔禹水汤旱非常经也适遭世气之变而阴阳失平尧视民如子民亲尧如父母尙书曰二十有八载放乃殂落百姓如丧考妣四海之内阏宻八音三年三年阳气压于阴阴气大兴此禹所以有水名也桀天下之残贼也汤天下之盛德也天下除残贼而得盛德大善者再是重阳也故汤有旱之名皆适遭之变非禹汤之过母以适遭之变疑平生之常则所守不失则正道益明基义第五十三凡物必有合合必有上必有下必有左必有右必有前必有后必有表必有里有美必有恶有顺必有逆有喜必有怒有寒必有暑有昼必有夜此皆其合也阴者阳之合夫者妻之合子者父之合臣者君之合物莫无合而合各有阴阳阳兼于阴阴兼于阳夫兼于妻妻兼于夫父兼于子子兼于父君兼于臣臣兼于君君臣父子夫妇之义皆取诸阴阳之道君爲阳臣爲隂父爲阳子爲阴夫爲阳妻爲阴阴道无所独行其始也不得专起其终也不得分功有所兼之义是故臣兼功于君子兼功于父妻兼功于夫阴兼功于阳地兼功于天举而上者抑而下也有屏送而左也有引而右也有亲而任也有疎而远也有欲日益也有欲日损也益而用而损其妨有时损少而益多有时损多而益少少而不至絶多而不至溢阴阳二物终岁各壹出壹其出远近同度而不同意阳之出也常县于前而任事阴之出也常县于后而守空处而见天之亲阳而疎隂任德而不任刑也是故仁义制度之数尽取之天天爲君而覆露之地爲臣而持载之阳爲夫而生之阴爲妇而助之春爲父而生之夏爲子而养之秋爲死而棺之冬爲痛而丧之王道之三纲可求于天天出阳爲煖以生之地出阴爲淸以成之不煖不生不淸不成然而计其多少之分则煖暑居百而淸寒居一德教其与刑罚犹此也故圣人多其爱而少其严厚其德而简其刑以此配天天之大数必有十旬旬天地之数十而毕举旬生长之功十而毕成天之气徐乍寒乍暑故寒不冻暑不渇以其有余徐来不暴卒也易曰履霜坚冰盖言逊也然则上坚不踰等果是天之所爲弗作而成也人之所爲亦当勿作而极也凡有兴者稍稍上之以逊顺徃使人心说而安之无使人心恐而不使故曰君子以人治人谨能愿此之谓也圣人之道同诸天地荡诸四海变习易俗阙文第五十四春秋繁露卷十二春秋繁露春秋繁露卷第十三春秋繁露卷十三汉董仲舒撰四时之副第五十五天之道春煖以生夏暑以养秋凉以杀冬寒以藏煖暑清寒异气而同功皆天之所以成岁也圣人副天之所行以爲政故以庆副煖而当春以赏副暑而当夏以罚副凉而当秋以刑副寒而当冬庆赏罚刑异事而同功皆王者之所以成德也庆赏罚刑与春夏秋冬以类相应也如合符故曰王者配天谓其道天有四时王有四政四政若四时通类也天人所同有也庆爲春赏爲夏罚爲秋刑爲冬庆赏罚刑之不可不具也如春夏秋冬不可不备也庆赏罚刑当其处不可不发若煖暑清寒当其时不可不出也庆赏罚刑各有正处如春夏秋冬各有时也四政者不可以相干也犹四时不可相干也四政者不可以易处也犹四时不可易处也故庆赏罚刑有不行于其正处者春秋讥也人副天数第五十六天德施地德化人德义天气上地气下人气在其间春生夏长百物以兴秋杀冬收百物以藏故莫精于气莫富于地莫神于天天地之精所以生物者莫贵于人人受命乎天也故超然有以倚物疢疾莫能爲仁义唯人独能爲仁义物疢疾莫能偶天地唯人独能偶天地人有三百六十节偶天之数也形体骨肉偶地之厚也上有耳目聪明日月之象也体有空窍理脉川谷之象也心有哀乐喜怒神气之类也观人之体一何高物之甚而类于天也物旁折取天之阴阳以生活耳而人乃烂然有其文理是故凡物之形莫不伏从旁折天地而行人犹题直立端尚正正当之是故所取天地少者旁折之所取天地多者正当之此见人之絶于物而参天地是故人之身首坌员象天容也髪象星辰也耳目戾戾象日月也鼻口唿吸象风气也胸中达知象神明也腹胞实虚象百物也百物者最近地故要以下地也天地之象以要爲带颈以上者精神尊严明天类之状也颈而下者丰厚卑辱土壤之比也足布而方地形之象也是故礼带置绅必直其颈以别心也带而上者尽爲阳带而下者尽爲阴各其分阳天气也阴地气也故阴阳之动使人足病喉痺起则地气上爲云雨而象亦应之也天地之符阴阳之副常设于身身犹天也数与之相参故命与之相连也天以终岁之数成人之身故小节三百六十六副日数也大节十二分副月数也内有五藏副五行数也外有四肢副四时数也乍视乍暝副昼夜也乍刚乍柔副冬夏也仨哀乍乐副阴阳也心有计虑副度数也行有伦理副天地也此皆暗肤着身与人俱生比而偶之弇合于其可数也副数不可数者副类皆当同而副天一也是故陈其有形以着其无形者拘其可数者以此言道之亦宜以类相应犹其形也以数相中也同类相动第五十七今平地注水去燥就湿均薪施火去湿就燥百物其去所与异而从其所与同故气同则㑹声比则应其验皦然也试调琴瑟而错之鼓其宫则他宫应之鼓其商而他商应之五音比而自鸣非有神其数然也美事召美类恶事召恶类类之相应而起也如马鸣则马应之帝王之将兴也其美祥亦先见其将亡也妖孽亦先见物故以类相召也故以龙致雨以扇逐暑军之所处以棘楚美恶皆有从来以爲命莫知其处所天将阴雨人之病故爲之先动是阴相应而起也天将欲阴雨又使人欲睡卧者阴气也有忧亦使人卧者是阴相求也有喜者使人不欲卧者是阳相索也水得夜益长数分东风而酒湛溢病者至夜而疾益甚鸡至几明皆鸣而相薄其气益精故阳益阳而阴益阴阳阴之气固可以类相益损也天有阴阳人亦有阴阳天地之阴气起而人之阴气应之而起人之阴气起而天之阴气亦宜应之而起其道一也明于此者欲致雨则动隂以起隂欲止雨则动阳以起阳故致雨非神也而疑于神者其理微妙也非独阴阳之气可以类进退也虽不祥祸福所从生亦由是也无非己先起之而物以类应之而动者也故聪明圣神内视反听言爲明圣内视反听故独明圣者知其本心皆在此耳故琴瑟报弹其宫他宫自鸣而应之此物之以类动者也其动以声而无形人不见其动之形则谓之自鸣也又相动无形则谓之自然其实非自然也有使之然者矣物固有实使之其使之无形尚书传言周将兴之时有大赤鸟衔谷之种而集王屋之上者武王喜诸大夫皆喜周公曰茂哉茂哉天之见此以劝之也恐恃之五行相胜第五十八木者司农也司农爲姦朋党比周以蔽主明退匿贤士绝灭公卿敎民奢侈賔客交通不劝田事博戏鬭鸡走狗弄马长幼无礼大小相虏并爲寇贼横恣絶理司徒诛之齐桓是也行霸任兵侵蔡蔡溃遂伐楚楚人降伏以安中国木者君之官也夫木者农也农者民也不顺如叛则命司徒诛其率正矣故曰金胜木火者司马也司马爲谗反言易辞以谮愬人内离骨肉之亲外疎忠臣贤圣旋亡谗邪曰昌鲁上大夫季孙是也专权擅势薄国威德反以怠恶谮愬其羣臣劫惑其君孔子爲鲁司寇据义行法季孙自消堕费郈城兵甲有差夫火者大朝有谗邪荧惑其君执法诛之执法者水也故曰水胜火土者君之官也其相司营司营爲神主所爲皆曰可主所言皆曰善讇顺主指听从爲比进主所善以快主意陷主以邪导主不义大爲宫室多爲台榭雕文刻镂五色成光赋敛无度以夺民财多发徭役以夺民时作事无极以夺民力百姓愁苦叛去其国楚灵王是也作干谿之台三年不成百姓罢弊而叛及其身弑夫土者君之官也君太奢侈过土失礼民叛矣其民叛其君穷矣故曰木胜土金者司徒也司徒爲贼内得于君外骄军士专权擅势诛杀无罪侵伐暴虐攻战妄取令不行禁不止将率不亲士卒不使兵弱地削令君有耻则司马诛之楚杀其司徒得臣是也得臣数战破敌内得于君骄蹇不䘏其下卒不爲使当敌而弱以危楚国司马诛之金者司徒司徒弱不能使士衆则司马诛之故曰火胜金水者司寇也司寇爲乱足恭小谨巧言令色听谒受赂阿党不平慢令急诛诛杀无罪则司营诛之营荡是也爲齐司寇太公封于齐问爲以治国之要营荡对曰任仁义而已太公曰任仁义奈何营荡对曰仁者爱人义者尊老太公曰爱人尊老奈何营荡对曰爱人者有子不食其力尊老者妻长而夫拜之太公曰寡人欲以仁义治齐今子以仁义乱齐寡人立而诛之以定齐国夫水者执法司寇也执法附党不平依法刑人则司营诛之故曰土胜水五刑相生第五十九天地之气合而爲一分爲阴阳判爲四时列爲五行行者行也其行不同故谓之五行五行者五官也比相生而间相胜也故谓治逆之则乱顺之则法东方者木农之本司农尙仁进经术之士道之以帝王之路将顺其美匡救其恶执规而生至温润下知地形肥饶美恶立事生则因地之宜召公是也亲入南亩之中观民垦草发淄耕种五谷积蓄有余家给人足仓库充实司马食谷司马本朝也本朝者火也故曰木生火南方者火也本朝司马尙智进贤圣之士上知天文其形兆未见其萌芽未生昭然独见存亡之机得失之要治乱之源豫禁未然之前执矩而长至忠厚仁辅翼其君周公是也成王幼弱周公相诛管叔蔡叔以定天下天下旣宁以安君官者司营司营者土也故曰火生土中央者土君官也司营尚信卑身贱体夙兴夜寐称述徃古以厉主意明见成败微谏纳善防灭其恶絶原塞隟执绳而制四方至忠厚信以事其君据义割恩太公是也应天因时之化威武强御以成大理者司徒也司徒者金也故曰土生金西方者金大理司徒也司徒尚义臣死君而衆人死父亲有尊卑位有上下各死其事事不踰矩执权而伐兵不苟克取不苟得义而后行至廉而威质直刚毅子咠是也伐有罪讨不义是以百姓附亲边境安宁寇贼不发邑无狱讼则亲安执法者司寇也司寇者水也故曰金生水北方者水执法司寇也司寇尙礼君臣有位长幼有序朝廷有爵鄕党以齿升降揖让般伏拜谒折旋中矩立而罄折拱则抱鼓执衡而藏至清廉平赂遗不受请谒不听据法听讼无有所阿孔子是也爲鲁司寇断狱屯屯与衆共之不敢自专是死者不恨生者不怨百工维时以成器械器械旣成以给司农司农者田官也田官者木故曰水生木五行逆顺第六十木者春生之性农之本也劝农事无夺民时使民岁不过三日行什一之税进经术之士诞羣禁出轻系去稽留除桎梏开闭阖通障塞恩及草木则树木华美而朱草生恩及鳞虫则鱼大爲鳣鲸不见羣龙下如人君出入不时走狗试马驰骋不反宫室好媱乐飮酒沈湎纵恣不顾政治事多发役以夺民时作谋增税以夺民财民病疥搔温体足胻痛咎及于木则茂木枯藁工匠之轮多伤败毒水渰羣漉陂如鱼咎及鳞虫则鱼不爲羣龙深藏鲸出见火者夏成长本朝也举良贤进茂才官得其能任得其力赏有功封有德出货财振困乏正封疆使四方恩及于人则火顺人而甘露降恩及羽虫则飞鸟大爲黄鹄出见凤凰翔如人君惑于谗邪内离骨肉外疎忠臣至杀世子诛杀不辜逐忠臣以妾爲妻弃法令妇妾爲政赐予不当则民病血壅肿目不明咎及于火则大旱必有火灾摘巢採鷇咎及羽虫则飞鸟不爲冬应不来枭鸮羣鸣凤凰高翔土者夏中成熟百种君之官循宫室之制谨夫妇之别加亲戚之恩恩及土则五谷成而嘉禾兴恩及倮虫则百姓亲附城郭充实贤圣皆迁仙人降如人君好媱佚妻妾过度犯亲戚侮父兄欺罔百姓大爲台榭五色成光雕文刻镂则民病心腹宛黄舌烂痛咎及于土则五谷不成暴虐妄诛咎及倮虫倮虫不爲百姓叛去贤圣放亡金者秋杀气之始也建立旗皷杖把旄钺以诛贼残禁暴虐安集故动衆兴师必应义理出则祠兵入则振旅以闲习之因于彼狩存不忘亡安不忘危修城郭缮墻垣审羣禁饰兵甲警百官诛不法恩及于金石则凉风出恩及于毛虫则走兽大爲麒麟至如人君好战侵陵诸侯贪城邑之赂轻百姓之命则民病喉欬潄筋挛鼻仇塞咎及于金则铸化凝滞冻坚不成四面张网焚林而猎咎及毛虫则走兽不爲白虎妄搏麒麟远去水者冬藏至阴也宗庙祭祀之始敬四时之祭禘祫昭穆之序天子祭天诸侯祭土闭门闾大搜索断刑罚执当罪饬关梁禁外徒恩及于水则醴泉出恩及介虫则鼋鼍大爲灵龟出如人君简宗庙不祷祀废祭祀执法不顺逆天时则病流肿水张痿痺孔窍不通咎及于水雾气冥冥必有大水水爲民害咎及介虫则龟深藏鼋鼍呴治水五行第六十一日冬至七十二日木用事其气燥浊而清七十二日火用事其气惨阳而赤七十二日土用事其气湿浊而黄七十二日金用事其气惨淡而白七十二日水用事其气清寒而黑七十二日复得木木用事则行柔惠诞羣禁至于立春出轻系去稽留除桎梏开门阖通障塞存幼孤矜寡独无伐木火用事则正封疆循田畴至于立夏举贤良封有德赏有功出使四方无纵火土用事则养长老存幼孤矜寡独赐孝悌施恩泽无兴土功金用事则修城郭缮墙垣审羣禁饬甲兵警百官诛不法存长老无焚金石水用事则闭门闾大搜索断刑罚执当罪饬梁关禁外陡无决池隄春秋繁露卷十三春秋繁露春秋繁露卷第十四春秋繁露卷十四汉董仲舒撰治乱五行第六十二火干木蛰虫蚤出雷蚤行土干木胎夭卵鸟虫多伤金干木有兵水干木春下霜土干火则多雷金干火草木夷水干火夏雹木干火则地动金干木则五谷伤有殃水干土夏寒雨霜木干土倮虫不爲火干土则大旱水干金则鱼不爲木干金则草木再生火干金则草木秋荣土干金五谷不成木干水冬蛰不藏土干水则蛰虫冬出火干水则星坠金干水则冬大寒五行变救第六十三五行变至当救之以德施之天下则咎除不救以德不出三年天当雨石木有变春凋秋荣秋木冰春多雨此繇役衆赋敛重百姓贫穷叛去道多饥人救者省繇役薄赋敛出仓谷赈困穷矣火有变冬温夏寒此王者不明善者不赏恶者不绌不肖在位贤者伏匿则寒暑失序而民疾疫救之者举贤良赏有功封有德土有变大风至五谷伤此不信仁贤不敬父兄淫泆无度宫室荣救之者省宫室去雕文举孝悌恤黎元金有变毕昴爲囘三覆有武多兵多盗寇此弃义贪财轻民命重货赂百姓趣利多姦轨救之者举廉洁立正直隐武行文束甲械水有变冬湿多雾春夏雨雹此法令缓刑罚不行救之者忧囹圄案姦宄诛有罪蓃五日五行五事第六十四王者与臣无礼貌不肃敬则木不曲直而夏多暴风风者木之气也其音角也故应之以暴风王者言不从则金不从革而秋多霹雳霹雳者金气也其音商也故应之以霹雳王者视不明则火不炎上而秋多电电者火气也其音征也故应之以电王者听不聦则水不润下而春夏多暴雨雨者水气也其音羽也故应之以暴雨王者心不能容则稼穑不成而秋多雷雷者土之气也其音宫也故应之以雷五事一曰貌二曰言三曰视四曰听五曰思何谓也夫五事者人之所受命于天也而王者所修而治民也故王者爲民治则不可以不明准绳不可以不正王者貌曰恭恭者敬也言曰从从者可从视曰明明者知贤不肖者分明黑白也听曰聦聦者能闻事而审其意也思曰容容者言无不容恭作肃从作又明作哲聦作谋容作圣何谓也恭作肃言王诚能内有恭敬之姿而天下莫不肃矣从作又言王者言可从明正从行而天下治矣明作哲哲者知也王者明则贤者进不肖者退天下知善而劝之知恶而耻之矣聦作谋谋者谋事也王者聦则闻事与臣下谋之故事无失谋矣容作圣圣者设也王者心寛大无不容则圣能施设事各得其宜也王者能敬则春气得故肃肃者主春春阳气微万物柔易移弱可化于时阴气爲贼故王者钦钦不以议阴事然后万物遂生而木可曲直也春行秋政则草木彫行冬政则雪行夏政则杀春失政则王者能治则义立义立则秋气得故义者主秋秋气始杀王者行小刑罚民不犯则礼义成于时阳气爲贼故王者辅以官牧之事然后万物成熟秋草木不荣华金从革也秋行春政则华行夏政则乔行冬政则落秋失政则春天风不解雷不发王者能知则知善恶知善恶则夏气得故哲者主夏夏阳气始盛万物兆长王者不揜明则道不退塞而夏至之后大暑隆万物茂育怀任王者恐明不知贤不肖分明白黑于时寒爲贼故王者辅以赏赐之事然后夏草木不霜火炎上也夏行春政则风行秋政则水行冬政则落夏失政则冬不冻冰五谷不藏大寒不解王者无失谋然后冬气得故谋者主冬冬阴气始盛草木必死王者能闻事审谋虑之则不侵伐不侵伐且杀则死者不恨生者不怨冬日至之后大寒降万物藏于下于时暑爲贼故王者辅之以急断之以事水润下也冬行春政则蒸行夏政则雷行秋政则旱冬失政则夏草木不实霜五谷疾枯郊语第六十五人之言醖去烟鸱羽去昧慈石取铁颈金取火蚕珥丝于室而絃絶于堂禾实于野而粟缺于仓芜夷生于燕橘枳死于荆此十物者皆奇而可怪非人所意也夫非人所意而然旣巳有之矣或者吉凶祸福利不利之所从生无有奇怪非人所意如是者乎此等可畏也孔子曰君子有三畏畏天命畏大人畏圣人之言彼岂无伤害于人如孔子徒畏之哉以此见天之不可不畏敬犹主上之不可不谨事不谨事主其祸来至显不畏敬天其殃来至闇闇者不见其端若目然也故曰堂堂如天殃言不必立校默而无声潜而无形也由是观之天殃与上罚所以别者闇与显耳不然其来逮人殆无以异孔子同之俱言可畏也天地神明之心与人事成败之眞固莫之能见也惟圣人能见之圣人者见人之所不见者也故圣人之言亦可畏也奈何而废郊礼郊礼者人所最甚重也废圣人所最甚重而吉凶利害在于冥冥不可得见之中虽巳多受其病何从知之故曰问圣人者问其所爲而无问其所以爲也问其所以爲终弗能见不如勿问问爲而爲之所不爲而勿爲是与圣人同实也何过之有诗云不愆不忘率由旧章旧章者先圣人之故文章也率由各有修从之也此言先圣人之故文章者虽不能深见而详知其则犹不知其美誉之功矣今郊事天之义此圣人故云云春秋繁露卷十四春秋繁露春秋繁露卷第十五春秋繁露卷十五汉董仲舒撰郊义第六十六郊义春秋之法王者岁一祭天于郊四祭于宗庙宗庙因于四时之易郊因于新岁之初圣人有以起之其以祭不可不亲也天者百神之君也王者之所最尊也以最尊天之故故易始岁更纪卽以其初郊郊必以正月上辛者言以所最尊首一岁之事毎更纪者以郊郊祭首之先贵之义尊天之道也郊祭第六十七春秋之义国有大丧者止宗庙之祭而不止郊祭不敢以父母之丧废事天地之礼也父母之丧至哀痛悲苦也尚不敢废郊也孰足以废郊者故其在礼亦曰丧者不祭惟祭天爲越丧而行事夫古之畏敬天而重天郊如此甚也今羣臣学士不探察曰万民多贫或颇饥寒足郊乎是何言之误天子父母事天而子孙畜万民民未徧饱无用祭天者是犹子孙未得食无用食父母也言莫逆于是是其去礼远也先贵而后贱孰贵于天子天子号天之子也奈何受爲天子之号而无天子之礼天子不可不祭天也无异人之不可以不食父故古之圣王文章之最重者也前世王莫不从重栗精奉之以事上天至于秦而独阙然废之一何不率由旧章之大甚也天者百神之大君也事天不备虽百神犹无益也何以言其然也祭而地神者春秋讥之孔子曰获罪于天无所祷也是其法也故未见秦国致天福如周国也诗曰唯此文王小心翼翼昭事上帝允怀多福多福者非谓人也事功也谓天之所福也传曰周国子多贤蕃殖至于骈孕男者四四产而得八男皆君子俊雄也今此天之所以兴周国也非周国之所能爲也今秦与周俱得爲天子而所以事天者异于周以郊爲百神始始入岁首必以正月上辛日先享天乃敢于地先贵之义也夫岁先之与岁弗行也相去远矣天下福若无可怪者然所以久弗行者非灼灼见其当而故弗行也典礼之官常嫌疑莫能昭昭明其当也今切以爲其当与不当可内返于心而定也尧谓舜曰天之歴数在尔躬言察身以知天也今身有子孰不欲其有子礼也圣人正名名不虚生天子者则天之子也以身度天独何爲不欲其子之有子礼也今爲其天子而阙然无祭于天天何必善之所闻曰天下和平则灾害不生今灾害生见天下未和平也天下所未和平者天子之敎化不行也诗曰有觉德行四国顺之觉者着也王者有明着之德行于世则四方莫不响应风化善于彼矣故曰悦有庆赏严于刑罚疾于法令四祭第六十八古者岁四祭四祭者因四时之所生熟而祭其先祖父母也故春曰祠夏曰礿秋曰尝冬曰蒸此言不失其时以奉祭先祖也过时不祭则失爲天子之道也祠者以正月始食韭也礿者以四月食麦也尝者以七月尝黍稷也蒸者以十月进初稻也此天之经也地之义也孝子孝妇缘天之时因地之利巳受命而王必先祭天乃行王事文王之伐崇是也诗曰济济辟王左右奉璋奉璋峩峩髦士攸宜此文王之郊也其下之辞曰淠彼泾舟烝徒檝之周王于迈六师及之此文王之伐崇也上言奉璋下言伐崇以是见文王之先郊而后伐也文王受命则郊郊乃伐崇崇国之民方困于暴乱之君未得被圣人德泽而文王已郊矣安在德泽未洽者不可以郊乎郊祀第六十九爲人子而不事父者天下莫能以爲可今爲天之子而不事天何以异是是故天子每至岁首必先郊祭以享天乃敢爲地行子礼也每将兴师必先郊祭以告天乃敢征伐行子道也文王受天命而王天下先郊乃敢行事而兴师伐崇其诗曰芃芃棫朴薪之槱之济济辟王左右趋之济济辟王左右奉璋奉璋峩峩髦士攸宜此郊辞也其下曰淠彼泾舟烝徒檝之周王于迈六师及之此伐辞也其下曰文王受命有此武功旣伐于崇作邑于丰以此辞者见文王受命则郊郊乃伐崇伐崇之时民何处央乎周宣王时天下旱岁恶甚王忧之其诗曰倬彼云汉昭囘于天王曰呜唿何辜今之人天降丧乱饥馑荐臻靡神不举靡斯爱牲圭璧旣卒宁莫我听旱旣太甚藴隆虫虫不殄禋祀自郊徂宫上下奠瘗靡神不宗后稷不克上帝不临耗射下土宁丁我躬宣王自以爲不能乎后稷不中乎上帝故有此灾有此灾愈恐惧而谨事天天若不予是家是家者安得立爲天子立爲天子者天予是家天予是家者天使是家天使是家者是家天之所予也天之所使也天已予之天巳使之其间不可以接天何哉故春秋凡议郊未尝讥君德不成于郊也及不郊而祭山川失祭之叙逆于礼故必讥之以此观之不祭天者乃不可祭小神也郊因先卜不吉不敢郊百神之祭不卜而郊独卜郊祭最大也春秋讥丧祭不讥丧郊郊不辟丧丧尚不辟况他物郊祀曰皇皇上天照临下土集地之灵降甘风雨庶物羣生言而巳矣夫不自爲言而爲庶物羣生言以人心庶天无尤焉天无尤焉而辞恭顺宜可喜也右郊祀九句九句者阳数也顺命第七十父者子之天也天者父之天也无天而生未之有也天者万物之祖万物非天不生独阴不生独阳不生阴阳与天地参然后生故曰父之子也可尊母之子也可卑尊者取尊号卑者取卑号故德侔天地者皇天右而子之号称天子其次有五等之爵以尊之皆以国邑爲号其无德于天地之间者州国人民甚者不得系国邑皆絶骨肉之属离人伦谓之阍盗而巳无名姓号氏于天地之间至贱乎贱者也其尊至德巍巍乎不可以加矣其卑至贱冥冥其无下矣春秋列序位卑尊之陈累累乎可得而观也虽闇且愚莫不昭然地之菜茹瓜果艺之稻麦黍稷菜生糓熟永思吉日供具祭物斋戒沐浴洁清致敬祀其先祖父母孝子孝妇不使时过巳处之以爱敬行之以恭让亦殆免于罪矣公子庆父罪亦不当系于国以亲之故爲之讳而诸母之国齐之仲孙去其公子之亲也故有大罪不奉其天命者皆弃其天伦人于天也以道受命其于人以言受命不若于道者天絶之不若于言者人絶之臣子大受命于君辞而出疆唯有社稷国家之危犹得发辞而专安之盟是也天子受命于天诸侯受命于天子子受命于父臣妾受命于君妻受命于夫诸所受命者其尊皆天也虽谓受命于天亦可不天亦可天子不能奉天之命则废而称公王者之后是也公侯不能奉天子之命则名絶而不得就位衞侯朔是也子不奉父命则有伯讨之罪衞世子蒯瞶是也臣不奉君命虽善以叛言晋赵鞅入于晋阳以叛是也妾不奉君之命则媵女先至者是也妻不奉夫之命则絶夫不言及是也曰不奉顺于天者其罪如此孔子曰畏天命畏大人畏圣人之言其祭社稷宗庙山川鬼神不以其道无灾无害至于祭天不享其卜不从使其牛口伤鼷鼠食其角或言食牛或言食而死或食而生或不食而自死或改卜而牛死或卜而食其角过有深浅薄厚而灾有简甚不可不察也犹郊之变因其灾而之变应而无爲也见百事之变之所不知而自然者胜言与以此见其可畏专诛絶者其唯天乎臣杀君子杀父三十有余诸其贱者则损以此观之可畏者其唯天命大人乎亡国五十有余皆不事畏者也况不畏大人专诛之君之灭者何日之有哉鲁宣违圣人之言变古易常而灾立至圣人之言可不愼此三畏者异指而同致故圣人同之俱言其可畏也郊事对第七十一廷尉臣汤昧死言曰臣汤承制以郊事问故胶西相仲舒臣仲舒对曰所闻古者天子之礼莫重于郊郊常以正月上辛者所以先百神而最居前礼三年丧不祭其先而不敢废郊郊重于宗庙天尊于人也王制曰祭天地之牛茧栗宗庙之牛握賔客之牛尺此言德滋美而牲滋微也春秋曰鲁祭周公用白牡色白贵纯也帝牲在涤三月牲贵肥洁而不贪其大也凡养牲之道务在肥洁而巳驹犊未能胜刍豢之食莫如令食其母便臣谨问仲舒鲁祀周公用白牲非礼臣仲舒对曰礼也臣汤问曰周天子用骍刚羣公不毛周公诸公也何以得用纯牲臣仲舒对曰武王崩成王幼而在襁褓之中周公继文武之业成二圣之功德渐天地泽被四海故成王贤而贵之诗云无德不报故成王使祭周公以白牡上不得与天子同色下有异于诸侯仲舒愚以爲报德之礼臣汤问仲舒天子祭天诸侯祭土鲁何缘以祭郊臣仲舒对曰周公傅成王成王遂及圣功莫大于此周公圣人也有祭故成王令鲁郊也臣汤问仲舒鲁祭周公用白牲其郊何用臣仲舒对曰鲁郊用纯骍刚周色上赤鲁以天子命郊故以骍臣汤问仲舒祠宗庙或以鹜当凫鹜非凫可用否仲舒对曰鹜非凫凫非鹜也臣闻孔子入太庙毎事问愼之至也陛下察躬亲斋戒沐浴以承宗庙甚敬谨奈何以凫当鹜鹜当凫名实不相应以承太庙不亦不称乎臣仲舒愚以爲不可臣犬马齿衰赐骸骨伏陋巷陛下乃幸使九卿问以朝廷之事臣愚陋曾不足以承明诏奉大对臣仲舒昧死以闻春秋繁露卷十五春秋繁露春秋繁露卷第十六春秋繁露卷十六汉董仲舒撰执贽第七十二凡执贽天子用畅公侯用玉卿用羔大夫用鴈鴈乃有类于长者长者在民上必施然有先后之随必淑然有行列之治故大夫以爲贽羔乃有其类天者天之道任阳不任阴王者之道任德不任刑顺天也羔有角而不任设备而不用类好仁者执之不鸣杀之不谛类死义者羔食于其母必跪而受之类知礼者故羊之爲言犹祥与故卿以爲贽玉有似君子子曰人而不曰如之何如之何者吾末如之何也矣故匿病者不得良医羞问者圣人去之以爲远功而近有灾是则不有玉至清而不蔽其恶内有瑕秽必见之于外故君子不隐其短不知则问不能则学取之玉也君子比之玉玉润而不汚是仁而至淸洁也亷而不杀是义而不害也坚而不硻过而不濡视之如庸展之如石状如石搔而不可从烧洁白如素而不受汚玉类备者故公侯以爲贽畅有似于圣人者纯仁淳粹而有知之贵也择于身者尽爲德音发于事者尽爲润泽积美阳芬香以通之天畅亦取百香之心独末之合之爲一而达其臭气畅天子其淳粹无择与圣人一也故天子以爲贽而各以事上也观贽之意可以见其事山川颂第七十三山则巃嵸崔槯嵬㠑巍久不崩弛似夫仁人志士孔子曰山川神祇立宝藏殖器用资曲直合大者可以爲宫室台榭小者可以爲舟舆浮滠大者无不中小者无不入持斧则斫折镰则艾生人立禽兽伏死人入多其功而不言是以君子取譬也且积土成山无损也成其高无害也成其大无亏也小其上泰其下久长安后世无有去就俨然独处惟山之意诗云节彼南山惟石巖巖赫赫师尹民具尔瞻此之谓也水则源泉混混沄沄昼夜不竭旣似力者盈科后行旣似持平者循微赴下不遗小间旣似察者循溪谷不迷或奏万里而必至旣似知者鄣防山而能清净旣似知命者不清而入洁清而出旣似善化者赴千仞之壑石而不疑旣似勇者物皆因于火而水独胜之旣似武者咸得之生失之而死旣似有德者孔子在川上曰逝者如斯夫不舍昼夜此之谓也求雨第七十四春旱求雨令县邑以水日令民祷社家祀戸无伐名木无斩山林暴巫聚蛇八日于邑东门之外爲四通之坛方八尺植苍缯八其神共工祭之以生鱼八元酒具淸酒膊脯择巫之清洁辩言利辞者以祝祝斋三曰服苍衣先再拜乃跪陈陈巳复再拜乃起祝曰昊天生五糓以养人今五谷病旱恐不成敬进清酒膊脯再拜请雨雨幸大澍奉牲祷以甲乙日爲大苍龙一长八丈居中央爲小龙七各长四丈于东方皆东鄕其间相去八尺小童八人皆斋三日服青衣而舞之田啬夫亦斋三日服青衣而立之诸里社通之于闾外之沟取五虾蟇错置社中池方八尺深二尺置水虾蟇焉具清酒膊脯祝斋三日服苍衣拜跪陈祝如初取三岁雄鸡三岁猪皆燔之于四通神宇令阖邑里南门置水其外开北门具老猳猪一置之于里北门之外市中亦置一猳猪闻皷声皆烧猪尾取死人骨埋之开山渊积薪而燔之决通道桥之壅塞不行者决渎之幸而得雨以猪一酒盐黍财足以茅爲席毋断夏求雨令邑以水日家人祀灶无举土功更大浚井暴釡于坛臼杵于术七日爲四通之坛于邑南门外方七尺植赤缯七其神蚩尤祭之以赤雄鸡七元酒具清酒膊脯祝斋三日服赤衣拜跪陈祝如春辞以丙丁日爲大赤龙一长七丈居中央又爲小龙六长各三丈五尺于南方皆南鄕其间相去七尺壮者七人皆斋三日服赤衣而舞之司空啬夫亦斋三日服赤衣而立之凿而通之闾外之沟取五虾蟆错置里社之中池方七尺深一尺酒脯祝斋衣赤衣拜跪陈祝如初取三岁雄鸡猳猪燔之四通神宇开阴闭阳如春季夏祷山陵以助之令县邑壹徙市于邑南门之外五日禁男子无得行入市家人祠中霤无兴土功聚巫市傍爲之结盖爲四通之坛于中央植黄缯五其神后稷祭之以母五元酒具清酒膊脯令名爲祝斋三日衣黄皆如春祠以戊巳日爲大黄龙一长五丈居中央又爲小龙四各长二丈五尺于南方皆南鄕其间相去五尺丈夫五人斋三日服黄衣而舞之五人亦斋三日衣黄衣而立之亦通社中于闾外沟取虾蟇池方五尺深一尺他皆如前神农求雨第十九日戊己不雨命爲黄龙又爲大龙社者舞之季立之又曰东方小僮舞之南方壮者西方沾人北方人舞之秋暴巫至九日无举火事煎金器家人祀门爲四通之坛于邑西门之外九尺植白缯九其神大昊祭之桐木鱼九元酒具清酒膊脯衣白衣他如春以庚辛日爲大白龙一长九丈居中央爲小龙八各长四丈五尺于西方皆西向其间相去九尺鳏者九人皆斋三日服白衣而舞之司马亦斋三日衣白衣而立之虾蟇池方九尺深一尺他皆如前冬儛龙六日祷于名山以助之家人祀井无壅水爲四通之坛于邑北门之外方六尺植黑缯六其神元冥祭之以黑狗子六元酒具清酒膊脯祝斋三日衣黑衣祝礼如春以壬癸日爲大黑龙一长六丈居中央爲小龙各长三丈于北方皆北鄕其间相去六尺老者六人皆斋三日衣黑衣而舞之尉亦斋三日服黑衣而立之虾蟇池如春四时皆以水爲龙必取洁土爲之结盖龙成而发之四时皆以庚子之日令吏民夫妇皆偶处凡求雨之大体丈夫欲藏匿女子欲和而乐神书又曰开神山神渊积薪夜击皷譟而燔之爲其旱也止雨第七十五雨太多令县邑以土日塞水渎絶道盖井禁妇人不得行入市令县鄕里皆扫社下县邑若丞令吏啬夫三人以上祝一人鄕啬夫若吏三人以上祝一人里正父老三人以上祝一人皆斋三日各衣时衣具豚一黍盐美酒财足祭社击皷三日而祝先再拜乃跪陈陈已复再拜乃起祝曰诺天生五糓以养人今淫雨太多五糓不和敬进肥牲清酒以请社灵幸爲止雨除民所苦无使阴灭阳阴灭阳不顺于天天之常意在于利人人愿止雨敢告于社皷而无歌至罢乃止凡止雨之大礼女子欲其藏而匿也丈夫欲其和而乐也开阳而闭阴阖水而开火以朱丝萦社十周衣朱衣赤帻言罢二十一年八月庚申朔丙午江都相仲舒告内史中尉阴雨太久恐伤五谷趣止雨止雨之礼废阴起阳书十七县八十离鄕及都官吏千石以下夫妇在官者咸遣妇女子不得至市市无诸井盖之勿令泄鼓用牲于社祝之曰雨以太多五谷不和敬进肥牲以请社灵社灵幸爲止雨除民所苦无使阴灭阳阴灭阳不顺于天天意常在于利民愿止雨敢告皷用牲于社皆壹以辛亥之日书到卽起县社令长若丞尉官长各城邑社啬夫里吏正里人皆出至于社下餔而罢三日而止未至三日天大星亦止祭义第七十六五谷食物之性也天之所以爲赐人也宗庙上四时之所成受赐而荐之宗庙敬之性也于祭之而宜矣宗庙之祭物之厚无上也春上豆实夏上尊实秋上机实冬上敦实豆实韭也春之始所生也尊实麷也夏之所受初也机实黍也秋之所先成也敦实稻也冬之所毕熟也始生故曰祠善其司也夏约故曰礿贵所初礿也先成故曰尝尝言甘也毕熟故曰蒸蒸言衆也奉四时所受于天者而上之爲上祭贵天赐且尊宗庙也孔子受君赐则以祭况受天赐乎一年之中天赐四至至则上之此宗庙所以岁四祭也故君子未尝不食新新天赐至必先荐之乃取食之尊天敬宗庙之心也尊天美义也敬宗庙大礼也圣人之所谨也不多而欲洁清不贪数而欲恭敬君子之祭也恭亲之致其中心之诚尽敬洁之道以接至尊故鬼享之享之如此乃可谓之能祭祭者察也以善逮鬼神之谓也善乃逮不可闻见者故谓之察吾以名之所享故祭之不虚安所可察哉祭之爲言际也与察也祭然后能见不见见不见之见者然后知天命鬼神知天命鬼神然后明祭之意明祭之意乃知重祭事孔子曰吾不与祭祭神如神在重祭事如事生故圣人于鬼神也畏之而不敢欺也信之而不独任事之而不专恃恃其公报有德也幸其不私与人福也其见于诗曰嗟尔君子毋恒安息静共尔位好是正直神之听之介尔景福正直者得福也不正者不得福此其法也以诗爲天下法矣何谓不法哉其辞直而重有再叹之欲人省其意也而人尚不省何其忘哉孔子曰书之重辞之复呜唿不可不察也其中必有美者焉此之谓也循天之道第七十七循天之道以养其身谓之道也天有两和以成二中岁立其中用之无穷是北方之中用合阴而物始动于下南方之中用合阳而养始美于上其动于下者不得东方之和不能生中春是也其养于上者不得西方之和不能成中秋是也然则天地之美恶在两和之处二中之所来归而遂其爲也是故和东方生而西方成东方和生北方之所起前而西方和成南方之所养长起之不至于和之所不能生养长之不至于和之所不能成成于和生必和也始于中止必中也中者天下之所终始也而和者天地之所生成也夫德莫大于和而道莫正于中中者天地之美达理也圣人之所保守也诗云不刚不柔布政优优此非中和之谓欤是故能以中和理天下者其德大盛能以中和养其身者其寿极命男女之法法隂与阳阳气起于北方至南方而盛盛极而合乎隂阴气起乎中夏至中冬而盛盛极而合乎阳不盛不合是故十月而壹俱盛终岁而乃再合天地久节以此爲常是故先法之内矣养身以全使男子不坚牡不家室隂不极盛不相接是故身精明难衰而坚固寿考无忒此天地之道也天气先盛牡而后施精故其精固地气盛牝而后化故其化良是故阴阳之㑹冬合北方而物动于下夏合南方而物动于上上下之大动皆在日至之后爲寒则疑氷裂地爲热则焦沙烂石气之精至于是故天地之化春气生而百物皆出夏气养而百物皆长秋气杀而百物皆死冬气收而百物皆藏是故惟天地之气而精出入无形而物莫不应实之至君子法乎其所贵天地之阴阳当男女人之男女当隂阳隂阳亦可以谓男女男女亦可以谓隂阳天地之经生至东方之中而所生大养至西方之中而所养大成一岁四起业而必于中中之所爲而必就于和故曰和其要也和者天之正也阴阳之平也其气最良物之所生也诚择其和者以爲大得天地之奉也天地之道虽有不和者必归之于和而所爲有功虽有不中者必止之于中而所爲不失是故阳之行始于北方之中而止于南方之中阴之行始于南方之中而止于北方之中阴阳之道不同至于盛而皆止于中其所始起皆必于中中者天地之大极也日月之所至而却也长短之隆不得过中天地之制也兼和与不和中与不中而时用之尽以爲功是故时无不时者天地之道也顺天之道节者天之制也阳者天之寛也阴者天之急也中者天之用也和者天之功也举天地之道而美于和是故物生皆贵气而迎养之孟子曰我善养吾浩然之气者也谓行必终礼而心目喜常以阳得生其意也公孙之养气日里藏泰实则气不通泰虚则气不足热胜则气寒泰劳则气不入泰佚则气宛至怒则气高喜则气散忧则气狂惧则气慑凡此十者气之害也而皆生于不中和故君子怒则反中而自说以和喜则反中而收之以正忧则反中而舒之以意惧则反中而实之以精夫中和之不可反如此故君子道至而华而上凡气从心心气之君也何爲而气不随也是以天下之道者皆言内心其本也故仁人之所以多寿者外无贪而内清净心平和而不失中正取天地之美以养其身是其且多且治鹤之所以寿者无宛气于中是故食冰猿之所以寿者好引其末是故气四越天气常下施于地是故道者亦引气于足天之气常动而不滞是故道者亦不宛气苟不治虽满不虚是故君子养而和之节而法之去其羣泰取其衆和高台多阳广室多阴远天地之和也故人勿爲适之而巳矣法人八尺四尺其中也宫者中央之音也甘者中央之味也四尺者中央之制也是故三王之礼味皆尙甘声皆尚和处其身所以常自渐于天地之道其道同类一气之辨也法天者乃法人之辨天之道向秋冬而阴来向春夏而阴去是故古之人霜降而迎女氷泮而杀内与阴俱近与阳远也天地之气不致盛满不交阴阳是故君子甚爱气而游于房以体天也气不伤于以盛通而伤于不时天并不与阴阳俱徃来谓之不时恣其欲而不顾天数谓之天并君子治身不敢违天是故新牡十日而一游于房中年者倍新牡始衰者倍中年中衰者倍始衰大衰者以月当新牡之日而上与天地同节矣此其大畧也然而其要皆期于不极盛不相遇疎春而旷夏谓不远天地之数民皆知爱其衣食而不爱其天气天气之于人重于衣食衣食尽尙犹有间气而立终故养生之大者乃在爱气气从神而成神从意而出心之所之谓意意劳者神扰神扰者气少气少者难久矣故君子闲欲止恶以平意平意以静神静神以养气气多而治则养身之大者得矣古之道士有言曰将欲无陵固守一德此言神无离形则气多内充而忍饥寒也知乐者生之外泰也精神者生之内充也外泰不若内充而况外伤乎忿恤忧恨者生之伤也和说劝善者生之养也君子愼小物而无大败也行中正声向荣气意和平居处虞乐可谓养生矣凡养生者莫精于气故天下之君此物独死可食者告其味之便于人也其不食者告杀秽除害之不待秋也当物之大枯之时羣物皆死如此物独生其可食者益食之天爲之利人独代生之其不可食益畜之天愍州华之间故生宿麦中岁而熟之君子察物之异以求天意大可见矣是故男女体其盛臭味取其胜居处就其和劳佚居其中寒煖无失适饥饱无过平欲恶度理动静顺性命喜怒止于中忧惧反之正此中和常在乎其身谓之大得天地泰大得天地泰者其寿引而长不得天地泰者其寿伤而短短长之质人之所由受于人也是故寿有短长养有得失及至其未之大卒而必雠于此莫之得离故寿之爲言犹雠也天下之人虽衆不得不各雠其所生而寿夭与其所以日自行可久之道者其寿雠于久自行不可久之道者其寿亦雠于不久久与不久之情各雠其生平之所行今如后至不可得胜故曰寿者雠也然则人之所自行乃与其寿夭相益损也其自行佚而寿长者命益之也其行端而寿短者命损之也以天命之所损益疑人之所得失此大惑也是故天长之而人伤之者其长损天短之而人养之者其短益夫损夭者皆人人其天之继欤出其质而人勿继岂独立哉春秋繁露卷十六春秋繁露春秋繁露卷第十七春秋繁露卷十七汉董仲舒撰天地之行第七十八天地之行美也是故春袭葛夏居宻阴秋避杀风冬避重漯就其和也衣欲常漂食欲常饥体欲常劳而无长佚居多也凡天地之物乘以其泰而生厌于其胜而死四时之变是也故冬之水气东加于春而木生乘其泰也春之生西至金而死厌于胜也生于木者至金而死生于金者至火而死春之所生而不得过秋秋之所生不得过夏天之数也飮食臭味每至一时亦有所胜有所不胜之理不可不察也四时不同气气各有所宜宜之所在其物代美视代美而代养之同时美者杂食之是皆其所宜也故荠以冬美而芥以夏成此可以见冬夏之所宜服矣冬水气也荠甘味也乘于水气而美者甘胜寒也荠之爲言济与济大水也夏火气也芥苦味也乘于火气而成者苦胜暑也天无所言而意以物物不与羣物同时而生死者必深察之是天所告人也故荠成告之甘芥成告之苦也君子察物而成告谨是以至荠不可食之时而尽远甘物至芥成就也天独所代之成者君子独代之是冬夏之所宜也春秋杂物其和而冬夏代服其宜则当得天地之美四时和矣凡释味之大体冬其时所之美而违天不远矣是故当百物大生之时羣物皆生而难不惜其命所以救穷也推进光荣褒扬其善所以明也受命宣恩辅成君子所以助化也功成事就归德于上所以致义也是故地明其理爲万物母臣明其职爲一国宰母不可以不信宰不可以不忠母不信则草木伤其根宰不忠则姦臣危其君根伤则亡枝叶君危则亡其国故爲地者务暴其形爲臣者务着其情一国之君其犹一体之心也隐居深宫若心之藏于胸至贵无与敌若心之神无与双也其官人上士高清明而下重浊若身之贵目而贱足也任羣臣无所亲若四肢之各有职也内有四辅若心之有肝肺脾肾也外有百官若心之有形体孔窍也亲圣近贤若神明皆聚于心也上下相承顺若肢体相爲使也布恩施惠若元气之流皮毛腠理也百姓皆得其所若流血气和平形体无所苦也无爲致太平若神气无自通于渊也致黄龙凤凰若神明之致玉女芝英也君明臣蒙其功若心之神体得以全臣贤君蒙其恩若形体之静而心得以安上乱下被其患若耳目不聪明而手足爲伤也臣不忠而君灭亡若形体妄动而心之丧是故君臣之礼若心之与体心不可以不坚君不可以不贤体不可以不顺臣不可以不忠心所以全者体之力也君所以安者臣之功也是以天高其位而下其施藏其形而见其光序列星而近至精考阴阳而降霜露高其位所以爲尊也下其施所以爲仁也藏其形所以爲神也见其光所以爲明也序列星所以相承也近至精所以爲刚也考阴阳所以成岁也降霜露所以生杀也爲人君者其法取象于天故贵爵而臣国所以爲仁也深居隐处不见其体所以爲神也任贤使能观听四方所以爲明也量能授官贤愚有差所以相承也引贤自近以备股肱所以爲刚也考实事功次序殿最所以成世也有功者进无功者退所以赏罚也是故天执其道爲万物主君执其常爲一国主天不可以不刚主不可以不坚天不刚则列星乱其行主不坚则邪臣乱其官星乱则亡其天臣乱则亡其君故爲天者务刚其气爲君者务坚其政刚坚然后阳道制命地卑其位而上其气暴其形而着其情受其死而献其生成其事而归其功卑其位所以事天也上其气所以养阳也暴其形所以爲忠也着其情所以爲信也受其死所以藏终也献其生所以助明也成其事所以助位也归其功所以致义也爲人臣者其法取象于地故朝夕进退奉职应对所以事贵也供设飮食候视疚疾所以致养也委身致命事无专制所以致养也竭愚写情不饰其过所以爲忠也伏节死义代四时也而人之所治也安取久留当行之理而必待四时也此之谓壅非其中也人有喜怒哀乐犹天之有春秋冬夏也喜怒哀乐之至其时而欲发也若春秋冬夏之至其时而欲出也皆天气之然也其宜直行而无郁滞一也天终岁乃一徧此四者而人主终日不知过此四之数其理故不可以相待且天之欲利人非宜其欲利谷也除秽不待时况秽人乎威德所生第七十九天有和有德有平有威有相受之意有爲政之理不可不审也春者天之和也夏者天之德也秋者天之平也冬者天之威也天之序必先和然后发德必先平然后发威此可以见不和不可以发庆赏之德不平不可以发刑罚之威又可以见德生于和威生于平也不和无德不平无威天之道也起者以此见之矣我虽有所愉而喜必先和心以求其当然后发庆赏以立其德虽有所忿而怒必先平心以求其政然后发刑罚以立其威能常若是者谓之天德行天德者谓之圣人爲人主者居至德之位操杀生之势以变化民民之从主也如草木之应四时也喜怒当寒暑威德当冬夏冬夏者威德之合也寒暑者喜怒之偶也喜怒之有时而当发寒暑亦有时而当出其理一也当喜而不喜犹当暑而不暑当怒而不怒犹当寒而不寒也当德而不德犹当夏而不夏也当威而不威犹当冬而不冬也喜怒威德之不可以不直处而发也如寒暑冬夏之不可不当其时而出也故谨善恶之端何以效其然也春秋采善不遗小掇恶不遗大讳而不隐罪而不忽以是非正理以褒贬喜怒之发威德之处无不皆中其应可以参寒暑冬夏之不失其时巳故曰圣人配天如天之爲第八十阴阳之气在上天亦在人在人者爲好恶喜怒在天者爲暖淸寒暑出入上下左右前后平行而不止未尝有所稽留滞郁也其在人者亦宜行而无留若四时之条条然也夫喜怒哀乐之止动也此天之所爲人性命者临其时致上而欲发其应亦天应也与暖淸寒暑之至其时而亦发无异若留德而待春夏留刑而待秋冬也此有顺四时之名实逆于天地之经在人者亦天也奈何其久留天气使之鬰滞不得以其正周行也是故脱天行谷朽寅而秋生麦告除秽而继乏也所以成功继乏以赡人也天之生有大经也而所周行者又有害功也除而杀殛者行急皆不待时也天之志也而圣人承之以治是故春修仁而求善秋修义而求恶冬修刑而致清夏修德而致寛此所以顺天地体阴阳然而方求善之时见恶而不释方求恶之时见善亦立行方致清之时见大善亦立举之方致寛之时见大恶亦立去之以效天地之方生之时有杀也方杀之时有生也是故志意随天地缓急倣阴阳然而人事之宜行者无所郁滞且恕于人顺于天人之道兼举此谓执其中天非以春生人以秋杀人也当生者曰生当死者曰死非杀物之任拟神明乱世之所起亦博若是皆因天地之化以成败物乘阴阳之资以任其所爲故爲恶愆人力而功伤名自过也天地之间有阴阳之气常渐人者若水常渐鱼也所以异于水者可见与不可见耳其澹澹也然则人之居天地之间其犹鱼之离水一也其无间若气而淖于水水之比于气也若泥之比于水也是天地之间若虚而实人常渐是澹澹之中而以治乱之气与之流通相殽馔也故人气调和而天地之化美殽于恶而味败此易之物也推物之类以易见难者其情可得治乱之气邪正之风是殽天地之化者也生于化而及殽化与运连也春秋举世事之道夫有书天之尽与不尽王者之任也诗云天难谌斯不易维王此之谓也夫王者不可以不知天知天诗人之所难也天意难见也其道难理是故明阳阴入出实虚之处所以观天之志辨五行之本末顺逆小大广狭所以观天道也天志入其道也义爲人主者予夺生杀各当其义若四时列官置吏必以其能若五行好仁恶戾任德远刑若阴阳此之谓能配天天者其道长万物而王者长人人主之大天地之参也好恶之分阴阳之理也喜怒之发寒暑之比也官职之事五行之义也以此长天地之间荡天地阴阳第八十一天地阴阳木火土金水九与人而十者天之数毕也故数者至十而止书者以十爲终皆取之此圣人何其贵者起于天至于人而毕毕之外谓之物物者投所贵之端而不在其中以此见人之超然万物之上而最爲天下贵也人下长万物上参天地故其治乱之故动静顺逆之气乃损益阴阳之化而摇荡四海之内物之难知者若神不可谓不然也今投地死伤而不腾相助投淖相动而近投水相动而愈远由此观之夫物愈淖而愈易变动摇荡也今气化之淖非直水也而人主以衆动之无已时是故常以治乱之气与天地之化相殽而不治也世治而民和志平而气正则天地之化精而万物之美起世乱而民乖志癖而气逆则天地之化伤气生灾害起是故治世之德润草木泽流四海功过名者所以别物也亲者重疎者轻尊者文卑者质近者详远者畧文辞不隐情明情不遗文人心从之而不逆古今通贯而不乱名之义也男女犹道也人生别言礼义名号之由人事起也不顺天道谓之不义察天人之分观道命之异可以知礼之说矣见善者不能无好见不善者不能无恶好恶去就不能坚守故有人道人道者人之所由乐而不乱服而不厌者万物载名而所生圣人因其象以命之然而可易也皆有义从也故正名以明义也物也者洪名也皆名也而物有和名此物也非失物故曰万物动而不形者意也形而不易者德也乐而不乱复而不厌者道也四海之内殽阴阳之气与天地相杂是故人言旣曰王者参天地矣苟参天地则是化矣岂独天地之精哉王者亦参而殽之治则以正气殽天地之化乱则以邪气殽天地之化乱则同者相益异者相损之数也无可疑者矣天道施第八十二天道施地道化人道义圣人见端而知本精之至也得一而应万类之治也动其本者不知静其末受其始者不能辞其终利者盗之本也妄者乱之始也夫受乱之始动盗之本而欲民之静不可得也故君子非礼而不言非礼而不动好色而无礼则流飮食而无礼则争流争则乱故礼体情而防乱者也民之情不能制其欲使之度礼目视正色耳听正声口食正味身行正道非夺之情也所以安其情也变谓之情虽持异物性亦然者故曰内也变变之变谓之外故虽以情然不爲性说故曰外物之动性若神之不守也积习渐靡物之微者也其入人不知习忘乃爲常然若性不可察也纯知轻思则虑达节欲顺行则伦得以谏争僴静爲宅以礼义爲道则文德是故至诚遗物而不与变躬寛无争而不以与俗推衆强弗能入蜩蜕浊秽之中含得命施之理与万物迁徙而不自失者圣人之心也繁露一书凡得四本皆有余高祖正议先生序文始得写本于里中亟传而读之舛误至多恨无他本可校巳而得京师印本以爲必佳而相去殊不远又窃疑竹林玉杯等名与其书不相关后见尚书程公跋语亦以篇名爲疑又以通典太平御览太平寰宇记所引繁露之书今书皆无之遂以爲非董氏本书且以其名谓必类小说家后自爲一编记杂事名演繁露行于世开禧三年今编修胡君仲方榘宰萍鄕得罗氏兰堂本刻之县庠考证颇备凡程公所引三书之言皆在书中则知程公所见者未广遂谓爲小说者非也然止于三十七篇终不合崇文总目及欧阳文忠公所藏八十二篇之数余老矣犹欲得一善本闻婺女潘同年叔度景宪多收异书属其子弟访之始得此本果有八十二篇是萍鄕本犹未及其半也喜不可言以校印本各取所长悉加改定义通者两存之转写相讹又古语亦有不可强通者春秋㑹解一书年所集仲方摭其引繁露十三条今皆具在余又据说文解字王字下引董仲舒曰古之造文者三画而连其中谓之王三者天地人也而参通之者王也许叔重在后汉和帝时今所引在王道通三第四十四篇中其余传中对越三仁之问朝廷有大议使使者及廷尉张汤就其家问之求雨闭诸阳纵诸阴其止雨反是三策中言天之仁爱人君天道之大者在阴阳阳爲德阴爲刑故王者任德敎而不任刑之类今皆在其书中则其爲仲舒所着无疑且其文词亦非后世所能到也左氏传犹未行于世仲舒之言春秋多用公羊之说呜唿汉承秦敝旁求儒雅士以经学专门者甚衆独仲舒以纯儒称人但见其潜心大业非礼不行对策爲古今第一余窃谓惟仁人之对曰仁人者正其谊不谋其利明其道不计其功又有言曰不由其道而胜不如由其道而败此类非一是皆眞得吾夫子之心法盖深于春秋者也自扬子云犹有愧于斯况其他乎其得此意之纯者在近世惟范太史唐鑑爲庶几焉褒贬评论惟是之从不以成败爲轻重也潘氏本楚庄王篇爲第一他本皆无之前后增多凡四十二篇而三篇阙焉惟玉杯竹林二篇之名未有以订之更俟来哲仲方得此尤以爲前所未见相与校雠将寄江右漕台长兄秘阁公刻之而谓余记其后嘉定三年中伏日四明楼钥书于玫媿斋春秋繁露卷十七