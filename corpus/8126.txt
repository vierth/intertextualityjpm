净土证心集X卍XXX序夫所谓土者心而巳矣心外无土土外无心净名所谓心净则土净也倘以肉团为心缘影为心既未证心之所以为心又安识土之所以为土则夫应观法界一切惟心心佛众生三无差别者果何所谓也而迷心作境者昧然罔觉一心之趋向遂成两土之分歧有秽净斯有苦乐有苦乐斯有生佛一切之国土想网之所成也浊恶众生既不能信复何能证谁则背尘向觉起厌生欣当今之世而欲求一超生死之捷径脱轮回之方便舍此净土一门其何从而有之台宗卍莲法师深究宗门广稽教部不以宗教为究竟而以净土为指归其亦悟彻根源契理亦复契机故发为诗歌作为铭词无不阐扬净土大放厥辞二十九章之杂缀所以辩明净土也四十八首之题像所以宏赞净土也唯心之颂百八所以徧穷净土也要约之律二十所以劝修净土也而且欣厌有铭警䇿有偈无非反复叮咛欲人之同归于净土也夫菩萨之用心利他更切于自利恐净土之不知所修也X爰辑仪式以示之恐净土之有外乎禅也复拟牛颂以通之法师之于净土固巳深信而证之于其心矣余与法师交契有年深知巅末十八犹负薪二十始薙染未当学问而能言之亹亹者不亦难乎其难哉因弁数语于简端以明法师之专心净土绝不以宗教接人正是善宗者不言宗善教者不言教也后之学者当知无宗之非教无教之非宗无宗教之非净土也幸勿岐而二之是为序大清光绪乙亥岁孟春月乐成吴郑衡书于三一阁之香染室自序夫大道自如万行之本本元若二吾教何归倘万行同一真奚自得分迷悟由一真具万行故此有判升沉人心自异道本常然一念未生千途安有故诸圣达此道则生死虗寂众生昧此道则轮回宛然以致大觉尊慈不能自巳示生垂迹为实施权四辩宣扬鉴机宜而与法一音圆演指空有以利生佛应虽殊理终无别观此万敷之玅用总为一性之相关详夫理事双融旨明毫端之上善恶两念果招万难之中塞满太虗尽无余填作法界无不徧若达一心体用相即便知万法大小无生其实返本归源随缘不变X也是以无量法门之多任他竖穷横徧一乘觉场之大祇须意会神通古所谓心包太虗量周沙界者明矣夫凡圣一体感应靡差不碍卷舒不争远近不隔事理不妨去来故知从东至西十万亿土无论上中下根皆可往生见佛祇缘两土苦乐有异净秽不同所以彼此欣厌不可不肫切也佛祖诚言六方同赞吾人果信愿持名未有不亲证亲到者论位虽有高低到彼俱无生死可谓释迦一代时教弥陀六字洪名旨无不该机无不被者矣然一生上圣尚迷隔罗之光五浊下凡焉穷彻底之本但不忍遗教乃以露鄙怀略展数言聊申浅见故迦叶菩萨云从未登地巳还皆名邪见之人此之谓也非假如来之方便曷到宝所之玄门奈何众生机由利钝不同如来法乃难易仍尔所以非仗言说何以决疑非引证明何以起信述成佛祖之言教同证自他之偏圆愿法界众生报惟心九品三空顿证亲见十劫之弥陀无量分身并圆二严之福果尘劫有尽心愿无穷云尔时维大清光绪元年岁次乙亥孟春之月谷旦东瓯释卍莲晓柔氏自序于约西精舍净土证心集目录X卷上净土缘起一心两土应宜取舍简易不可思议心土不二智者同往惟心同异心佛一致谛观无外念佛名为无上深妙禅佛祖语异理同约教释疑愿门普摄无有弃化求生拔欲根本持名功不虗弃求生要学信实尼真超请示七期念佛普说女众错会经旨求生不可胜数往生公私两利称名复本作佛释疑一信永信誓愿决定立行坚勐愿此法门递相度脱附刻真妄心境图金装佛花献佛灯供佛正助总申回向佛果卷中西方殿对联散心念佛尽大地是弥陀牧牛颂示学人行脚讲法华经展席罢席二律仰虎溪联句题舌血画阿弥陀佛像诗即心即佛并叙四弘誓愿并叙X四无量心并叙八苦并叙西方乐并叙十二时念佛歌顾命愿并叙九品往生并叙卷下欣厌铭唯心念佛颂专持求生愿法界众生同归警习勉行痛䇿往生平时功归临终净土要约净土仪式戒杀放生诗随见生灵三归便决净土证心集目录净土证心集卷上传天台古和卍莲述净土缘起佛之本怀者何拔人之苦与人之乐也虽云法性平等无非劝人去其邪以归于正也通论之则无量法门门门皆然也若别论之于中特开横超一门更具拔苦与乐之德最上殊胜之所不同也是以如来说X法始自华严终至法华一代时教则有三百余会而经经无不导归于极乐良繇是也厥后佛法时至妙教流行自西而东传于震旦晋代庐山远公法师缘于佛陀䟦陀罗尊者授念佛三昧与弟慧持僧慧永朝贤贵士隐逸清信乃至阙公则等一百二十三人社结东林刻木铭誓称名期生俱超乐国阙公则愿生而来报其后同誓友人夜在东京白马寺为公则追忌转经于时林殿皆作金色闻空中有声曰我阙公则也祈生极乐今果矣故来相报言讫不见净土因兹传传不巳名播天下则莲风愈久愈扇诚感则应灵瑞昭彰不一至清梵天等而往生者谁测其数也设非法门之至圆至顿焉得如是乎以法门顿故法界藏身太虗无外又圆故无论其根之利钝信愿不亏称名即生故文殊般若经云众生愚钝观不能解但令念声相续自往生佛国纵报末品终无退转所以往生乃三祇之初步十号之元堦故知其中多有一生补处者一心两土应宜取舍闻夫人生有所苦痛者以未得生法二空凡有惧者皆然也究其所由皆自无始真不守性逐成妄所不返一真之故也明此理者外境自心本来不二故大觉圣人视人犹已兴慈运悲长时救护矣众生昧此理反将自心言是外境便打成两橛由是迷心作境因境生心造业不巳古德云假使百千劫所作业不X亡因缘会遇时果报还自受苦哉自作自受何与于人哉即至厌离心生欲求出离纵使大悟如悟达一般业报时至约理虽悟苦痛是虗言事则其苦状终难得免祇与么难忍应知亦然所以悟达且尔吾人现前虽疾病未至岂敢高谈阔论生死即涅槃乎细细详之甚可惧矣幸有如来不悋慈悲无问自说净土法门谓若有闻者应当发愿生彼国土又云彼土何故名为极乐其国众生无有众苦但受诸乐故名极乐以是观之则彼此苦乐尽可见矣盖虽自一心不可不有取舍也不可不舍苦取乐也简易不可思议观经云是心作佛是心是佛良以吾人但具心是佛未作故名众生如来能证心是佛巳作故号弥陀所以弥陀证无所证全证众生之所具众生具无所具全具弥陀之所证是故人念佛即佛也如臣传旨即王也众生心佛名殊不思议体一故般若经云文殊问佛云何速得阿耨菩提佛答有一行三昧欲入一行三昧者应须于空闲处舍诸乱意不取相貌系念一佛专称名字随佛方所端身正向能于一佛念念相续即是念中能见过去未来现在诸佛昼夜常说智慧辩才终不断绝观此谁敢轻念佛乃愚夫愚妇之所为也何者盖即是念中便能见于三世一切三宝所有依报国土尚在其中更有何物是心外哉祇如问答中速得即是而四字直指念佛是第一则公X案所以十世古今始终不离于当念无边剎海自他不隔于毫端盖谓念佛也岂可思议哉故涅槃云声闻天眼为肉眼学大乘在肉眼为佛眼故修念佛法门如同大海中人乘船四望一统是水则不必更寻陆地凿源矣盖祇贵一心求生便是珍重珍重心土不二智者同往问志公云智者知心是佛愚人乐往西方奚得是同答岂不知永明禅师云古德设有边辟之言皆是为物遣执则不可独依其言不依其义也此正破人常见之所着不达自心之边底即一向外求若达即外是内之旨则一统坦然志公决无此语然他云智者知心是佛以心无外故天然之然原无造作则十方佛土在其中矣所以心包太虗量周沙界地狱尚起妙觉之心何独西方弥陀佛国不是心乎既乐土即是吾心吾知彼之土即知自心吾念彼之佛即念自心土即自心之土心即自土之心心土不二生佛一致毫𨤲不差也如是则念佛求生何愚之有观佛三昧经云文殊自叙宿因谓得念佛三昧当生净土世尊复记之曰汝当往生极乐世界故文殊发愿经偈曰愿我命终时尽除诸障碍面见弥陀佛往生安乐剎生彼佛国巳满足我大愿阿弥陀如来现前授我记夫文殊大乘中之大智尚且同往则马鸣龙树及此天衣怀圆照本等不待言矣何乃知心是佛者便不求生乎智者知心是佛尚要求生则愚者求生理X应然也惟心异同孟子曰言近而指远者善言也守约而施博者善道也何况如来出世之道仰之弥高钻之弥坚一切众生之所不测盖大道心体惟佛独证圆明洞彻毫无滞碍故三智一心中知五眼一眼中见十方三世所有一切诸佛净土皆自心之本具故言惟也俱舍颂云四大洲日月须卢六欲天梵世各一千名一小千世此小千千倍说名为中千此千倍大千皆同一成坏是也一大千世界称一佛土者百亿日月百亿须弥百亿四大海百亿铁围山名一佛土广大若此则佛佛国土例尔可见从是西过十万亿佛土乃弥陀佛国如此观之彼土此去甚远俨然有宝树宝池栏楯罗网四色莲花海会圣众在亦非譬喻比量约法等乃实境之事也不是他物又不向外来皆是吾心广大故包如许佛土然亦不独吾尔则诸佛国土唯蚁心包含亦可何以故盖蚁身虽微心大亦然若了此者决定无疑毫无所滞方可名唯心净土也如其不然则一切佛土皆在心外说之于口则同见之于心则异而不可名唯心也盖论同则心包太虗如庐山永明楚石等辈见佛求生西方者言唯心为之同也论异则太虗包心言净土便在目前弥陀不在西方者彼惟心为之异也由之瑟奚为于某之门孔子之言何谓也故玄沙云学道之人不识真祇为从前X认识神无量劫来生死本痴人唤作本来人楞严经云落魔道者都指现前为佛国别无净居及金色相好等观佛祖语句如鑑明镜则好丑显然可见心佛一致谛观无外问心本无相安有处所耶答若无处所安对汝说问如何是心答六字洪名问如是则念心非念佛耶答心佛一如问赵州云念佛一声潄口三日何乃一如乎答大抵祖师接物不定有时恁么有时不恁么秘藏指南云僧问赵州如何是毗卢师法身州云阿弥陀佛阿弥陀佛有此诚言赵州何尝不念佛也是以妙悟之士理事双运如鸟两翼似车两轮缺一不可汝但知此未曾知彼便坐潄口一见当知正念佛时而当念究其能念之心徧一切处了不可得是名谓之念而无念即空观观心念佛也将此能念之心念彼所念之佛号乃历历而分明是名谓之无念而念即假观观佛念心也如是则念念了达能念之心与彼所念之佛乃非空非有二边叵得即自即他中道亦亡即寂而照自心观作佛即照而寂彼佛显自心全心是佛全佛是心众生心佛一念圆成如𠁼字三点纵横并别皆不可议举一即三言三即一所以妙宗圆中疏钞十要等书一一无非宗旨汝自置之不看倘细详之必然合之两美故料简云有禅有净土犹如戴角虎大集经贤护品云求无上菩提应修念佛禅三昧若人称念弥陀佛号曰无上深妙禅至心X想像见佛时即是不生不灭法慈旨亲传可不信哉念佛名为无上深妙禅禅有浅深之所不同非是一定古人云山不在高有仙则名水不在深有龙则灵吾言佛门入道之要法不在奇理契则妙故金刚三昧经云不动不禅离生禅想法句经云若学诸三昧是动非是禅心随境界流云何名为定闻夫今人之禅所好者无非坐乎偏空痴定之见制之于心使念不起以为奇特若尔一违此二经妙旨二便不知念佛法门乃当念即空念而无念极深极妙之禅定也不亦惜诸若真妙禅定者亦非奇巧不出乎天然之理故坐禅三昧经云菩萨坐禅不念一切惟念一佛如清冷海中金须弥山乃至功德法身亦如是念法华经云又见菩萨安禅合掌以千万偈赞诸法王然若深达此理复以守愚空坐而不念佛者未之有也佛祖语异理同教明如来久巳证入为利生故出现于世故说净土法门云从是西方过十万亿佛土有世界名曰极乐其土有佛号阿弥陀今现在说法众生闻此彼有现佛可依则道业易成故信愿持名标心净土坛经云除去十恶即是十万后人不必疑也当知佛与祖语虽异而理则同何也观夫唐代张善和乃极恶之人以杀牛为业至临终地狱相现有一善知识指示善和面西专切念佛未满十声即见佛从西来与座得X生确有此事故称赞净土经云十方恒沙诸佛出广长舌相徧覆大千证明往生能不信欤若非语异理同纵去十恶修十善行傥不回愿西方其福报于天宫始终难免左级安比极乐永劫之不退也大凡六祖语句但一时被机如来说法正当像末普被故大集月藏经云我末法时中亿亿众生起行修道未有一得者惟依净土可归慈父遗嘱须铭肌镂骨今当末世五浊时炽境强习重观浅心浮欲有所修舍净土其奚从哉约教释疑问金刚经云须菩提若有人言如来若来若去若坐若卧是人不解如来所说义何以故如来者无所从来亦无所去故名如来何坚执往生反违大旨乎答是义当辩盖教虽同一大乘不无始终分设当知彼经乃大乘始教如来破相显性直达元底空无所有体本虗寂也故经云若以三十二相观如来者转轮圣王即是如来净土法门谓之不然乃大乘终教见佛相好无非自性观经云无量寿佛有八万四千相一一相有八万四千随形好一一好中复有八万四千光明一一光明徧照十方世界念佛众生摄取不舍其光相好及与化佛不可具说然光明相好既言不可具说则何止三十二相及八万四千应知如来具无数相也若得理事融通相即是性性相不二所以永嘉云幻化空身即法身即此义也若初后不分X莫怪滞碍而始终详明疑应自释是以约理虽无所从来亦无所去乃彼此来去即事之理又宛然也譬如一大城垣之中东西不滥来去分明或东城里人一日问邻居曰到何处去对曰至西城里去他一日回来问汝何处来又对曰西城里来如是岂东西来去亦不分乎然倘执一向城中兀坐东西不来不去犹之定性木人能成得大事耶所以天衣怀大祖师云生则决定生去则实不去而生则决定生如东城里至西城里则横超宛然也而去则实不去虽有横超之事实不出城去言不去也非东不至西言不去也昔日曹山在洞山门下有一日告假洞山曰子向何处去曹山曰到无变异处去洞曰既无变异岂有去耶曹曰去亦无变异往生净土生则无生便是这条道理所以达者则理事皎然如反掌耳掌即背之掌背即掌之背背掌虽异同是手也愿门普摄无有弃化人说能具大善根者才可念佛往生我等业恶安得有分乎释曰是义不尔摩诃衍云菩萨不离诸佛者而作是言我于因地遇恶知识毁谤般若堕于恶道经无量劫虽未得出复于一时依善知识教行念佛三昧其时即能併遣诸障方能解脱有斯大益何乃自虑障深反负殊胜法门可不惜乎所以诸佛菩萨乘大愿船入苦海者正为娑婆众生宿业重故万脩万退不能久植善根而来祇信愿具足无论善之与X恶有至心持名即得生彼昔日张钟馗亦是业重之人以其杀鸡为业故忽见一人着绯驱羣鸡来呌云啄啄四畔上啄两目流血受大苦痛有僧为设佛像焚香念南无阿弥陀佛兼令钟馗一心专念忽然香气满室安然往生然以仗胜缘无生易证使得忍后永无退转方可次第修证圆满菩提求生拔欲根本娑婆利害者莫过于生死也而生死利害者莫过于爱本也此爱之所难断者皆因乘习所薰而内外交攻之故也所以障闭吾人之心目使向五欲上驰求不息故于生死之间全不说着思着此之利害者曾有几人知之倘遇病痛时谓病愈决志修持念佛其病稍愈依然恣心放逸纵横自由彼病中苦痛全全忘却将修持念佛远远抛却仍在生死苦趣中而不求出离者此皆爱重之故也欲断其由观非体空终难排遣然众生身之根本莫不皆然无非宿种爱水润泽而有之纵得一心体空犹是止沸耳何者盖隔阴即昧也所以十住断结经云有四亿众自知死此生彼牵连不断欲为之源乐生无欲国土佛言西方此去无数国土有佛名无量寿其土清净无淫怒痴莲花化生不由父母汝当生彼然则秽土是颠倒自然乐土则无为自然类虽悬隔倘信愿行具便可生此脱苦法门之殊胜者真不可思议也哉持名功不虗弃X问众生蒙昧未曾参究而不知理性虽教终身念佛倘不往生非徒劳耶答非徒劳矣法华经云诸所说法随其义趣皆与实相不相违背若说俗间经书治世语言资生业等皆顺正法观此便可知矣而治世语言尚且不违何况正念洪名反施徒劳耶十念尚且得生何况终身无间反不生彼耶所以不足疑也古德云无禅有净土万修万人去但得见弥陀无愁不开悟故知不可执定参究随愿往生经云佛国无量专求极乐者以因胜十念为因故以缘胜四十八愿普度众生故所以祇要尔肯何虑不生一信永信念佛无秘诀要在心死也求生要学信实止水止其源步牛步其迹大抵念佛不入门者皆因心思太活动之故也虽闻圆妙简易谅必还有奇巧法门过于此人自不肯入之非门闭也故知见思甚是利害乃使人疑前疑未决后疑复生决无了期又疑之与信势不两立犹之明暗相倾总而言之究疑之源拔其根者必须要人自学作一箇愚直汉始得祇信一卷阿弥陀经是佛亲口所说伹执持名号便可往生其余百不知百不晓使疑当处顿断然后方知净土诸书莫不从此发挥要人持名也此乃真诚入门之要诀而信自然兴焉仁王经云能起一念清净信者是人超过百劫千劫无量无边恒河沙劫一切苦难不生恶趣不久当得无上菩提是故入道之X门以信为首信心生然后可论修道入道矣此乃圆信净土法门者正谓依理起信确实不谬也依理起信故古所以有起信论也依信明心故古所以有信心铭也良繇信为行之体行是愿之用信行愿具的为往生之资粮苦海之宝筏也法句十三云舍卫江东其水深广五百余家刚强欺诳佛知可度往至树下有来礼者有问讯者佛化为一人从水上来水才至踝众人怪问曾见有人水上行有何道术化人答言我是江南愚直人耳闻佛在此乐欲见之问他人言水深浅耶他人答我水但至踝信言而过无别术也佛言执信便度生死之渊度数里河何足为奇村人闻之悉从佛化今净土亦如是皆是佛说如云汝等皆当信受我语应当发愿生彼国土等吾人祇要执信佛言而行之便能同度苦海免此沉沦而登彼岸也尼真超请示礼而请曰起信论云诸佛法有因有缘因缘具足乃可成办如木中火性是火正因若无人知不假方便能自烧人无有是处众生亦尔虽有正因薰习之力若不遇诸佛菩萨善知识等以之为缘自能断烦恼入涅槃者无有是处吾宿何罪又造何业今报女体障碍之甚矣善知识尚不能亲近漫言佛菩萨也乞师垂导示曰善哉女身汝厌甚矣然实可责障人自障自碍碍人今既巳厌不必太忧虑也欲求出离者X祇先择法简易为要将平日所诵的华严法华楞严金刚地藏等经且置于帙转前工夫单提名号专切求生即脱此身便得逍遥自在永劫快乐彼佛因中有愿云设我得佛十方无量不可思议诸佛世界其有女人闻我名字欢喜信乐发菩提心厌恶女身寿终之后复为女像者不取正觉闻名尚尔况称名乎一生彼国今佛现在说法二大士辅化上善同居俱以在会皆知识者也更有水鸟树林咸诠妙向则三宝甚是具足永无退缘必当作佛如摩诃波阇波提及六千比丘尼等后坐道场皆号一切众生喜见如来又耶输罗陀比丘尼当于善国中作佛号具足千万光相如来佛寿无量阿僧祇劫汝亦如是是身虽女是心非女但愿往生如汝所愿一切庄严悉得成就将来同作菩提比邻圆满一心矣尼曰某甲更以礼谢从今示后终愿不移七期念佛普说夫所谓七者乃行人入道之期限也或二七三七至七七日等大集经云若人专念一方佛或行或坐至七七日现身见佛即得往生乃至小本云七日执持名号一心不乱至临终佛及圣众来迎往生此皆指尅期之验也盖千经万论都劝求生者由娑婆众生八苦交煎诸缘逼恼无一顺适故大悲出此一门正为吾人未证无生大可哀愍即现前种种小苦尚不能忍何论生死乎但生死二苦尚有巳去未至不曾X知者况复是后末劫疾疫饥馑刀兵三灾之苦乎孔子曰人无远虑必有近忧然不思则巳思之则畏甚矣故目连所问经云佛告目连世间人虽有豪贵富乐自在悉不得免生老病死祇由不信佛经后世为人更甚困剧不能得生千佛国土是故我说无量寿佛国易往易取而人不能修行往生反事九十六种邪道我说是人名无眼人名无耳人所以净土法门真乃心境圆显彼此同源振古如斯于今为烈可谓秘藏之津梁也以乐邦境胜故六方同赞莲花托体寿命无穷无生死二苦也既以莲花化生而无爱念故冤亲无待无爱别怨会二苦也又无寒暑迁改故心神顺适无老病二苦也万事所愿如意而至彼虗无妙体称性受用无求不得与五阴炽盛二苦也何况更有天垂罗网地佈金沙七宝栏围四色莲炬照彻空中琼楼翠耸及见顶上珠树矗云间饰庄严种种挺峙此等境界岂可思议以持名易生故不须参习三乘教典等行单提六字圣号则万修万去有如此捷径故龙舒居士文云而人或不知者可痛惜也知而犹不行者更可痛惜也时有女众在傍问曰西方有如此快乐逍遥自在我等念佛亦可生否答曰佛世龙女八岁即往南方无垢世界坐宝莲花成等正觉所以汝等虽是女人切不可自欺也况昔日韦提希又是女人其乃净土启请之主彼时有五百侍女一闻佛说应时即见极乐世界阿弥陀佛及观世X音大势至心生欢喜皆发阿耨多罗三藐三菩提心愿生彼国世尊悉记皆当往生生彼国巳获得诸佛现前三昧然女人无别法门但知一心念佛便是故往生集圣贤录诸书所载往生者多无他简易故也女众错会经旨女曰娑婆之苦巳可畏矣况更受女身苦乎佛经云欲生阿弥陀佛国者皆得不退转于阿耨多罗三藐三菩提然凡求生净土者皆有愿回入娑婆吾则信佛所说往生不尔噫佛经意旨汝会错矣当知梵语阿耨菩提此云无上正觉谓一得正觉永不退转邪觉是名谓之不退转非言不回入度生名不退也何者彼无生忍后而无为自然当入娑婆时其不失于正定是不退转正显乎此何况更有种种方便神力自在皆不可议安可同此凡夫之所着者比哉譬如贫士入京点入翰林选官其后为治民而来岂同前此贫苦之时比哉故往生论云游戏地狱门者生彼国土得无生忍巳还入生死国教化地狱救苦众生汝若疑心不决请以此论诚言为证始终无错求生不可胜数详夫诸净土书录往生者万不得一良以其所表着者录以为凭使人信之实有其事也岂能具载之乎所以近者往生尚不能尽知况远方乎夫释尊一代宝教乃徧乎娑婆大千无不到之处此震旦往生尚不能尽知况大千乎佛法既致远播而且广即所被X之机亦多矣其有往生者非凡夫见闻之所能及也故无量寿佛经云弥勒菩萨问佛世尊于此娑婆世界有几许不退菩萨生彼佛国佛答此娑婆世界有六十七亿不退菩萨往生彼国一一菩萨巳曾供养无数诸佛次如弥勒者也诸小行菩萨及修习少功德者不可称计皆当往生坛经云东方人造罪念佛求生西方佛说此六十七亿等皆不退按此则知东方人其实非造罪求生也彼经又云西方人造罪求生何国小本经云其佛国土尚无恶道之名恶之名尚不闻何况造罪故观经明生彼下下品亦发菩提心此下下品乃是十恶人至彼尚发菩提心则知西方无造罪不待言矣然彼国非较恶世名善比十方佛剎愈胜愈严是故佛言不但我剎诸菩萨等往生彼国他方佛土亦复如是其第一佛名曰远照彼有百八十亿菩萨皆当往生其第二佛名曰宝藏彼有九十亿菩萨皆当往生其第三佛名曰无量音彼有二百二十亿菩萨皆当往生其第四佛名曰甘露味彼有二百五十亿菩萨皆当往生其第五佛名曰龙胜彼有十四亿菩萨皆当往生其第六佛名曰胜力彼有万四千菩萨皆当往生其第七佛名曰师子彼有五百菩萨皆当往生其第八佛名曰离垢光彼有八十亿菩萨皆当往生其第九佛名曰德首彼有六十亿菩萨皆当往生其第十佛名曰妙德山彼有六十亿菩萨皆当往生其第十一佛名曰人王彼有十X亿菩萨皆当往生其第十二佛名曰无上华彼有无数不可称计诸菩萨众皆不退转智慧勇勐巳曾供养无量诸佛于七日中即能摄取百千亿劫大士所修坚固之法斯等菩萨皆当往生其第十三佛名曰无畏彼有七百九十亿大菩萨众诸小菩萨及比丘等不可称计皆当往生不但此十四佛国中诸菩萨等当往生也十方世界无量佛国其往生者亦复如是甚多无数我但说十方诸佛名号及菩萨比丘生彼国者昼夜一劫尚未能尽我今为汝略说之耳彼十方俱生非佛知佛见孰可知乎观此纵使净土缘疎之者亦不可忽诸须勉力而信奋迅而念何则大乘诸菩萨尚尔我敢自负也哉往生公私两利佛说十方微尘剎土俱求生者何哉大抵如京都会试一般凡春闱至各省州县士子俱往应试其应试求名虽言为已却因后来理国家大事他日蒙旨授职乃各司其事各选其处经国化民所当为矣然所当为者其意虽在于国其功仍归于巳乃至勋名传于天下后世也往生者亦尔虽则求生见佛原是为担荷如来大事因缘使之不断也是以蒙佛授记乃各分其身各补其处而递相度脱同证菩提矣然虽则递相度生同得法利仍为已身当来作佛而得劫国庄严也如是方知忍后三祇益物乃是公私两利故法华经云富楼那以斯方便饶益无量百千众生X又化无量阿僧祇人令立阿耨多罗三藐三菩提为净佛土故常作佛事教化众生又云尔时千世界微尘等菩萨摩诃萨从地涌出者皆于佛前一心合掌瞻仰尊颜而白佛言世尊我等于佛灭后世尊分身所在国土灭度之处当广说此经所以者何我等亦自欲得是真净大法受持读诵解说书写而供养之故以净土劝同袍之士及一切人不可不生也何则一生净土必得分身化度如是称名复本夫人者道也心者佛也何则道不自道是人传道故言人即道也华严经云譬如闇中宝无灯不可见佛法无人说虽智不能了此之谓也又佛不自佛是心作佛故言心即佛也犹之这块檀玉欲以雕琢佛像耳若无其心佛则不成众生念头亦尔夫佛性虽空因其心念是佛故后必作佛果受其乐恶性虽空因其心念是恶故后必作恶果受其苦何也盖似只手然拈檀则香拾粪则臭应以舍秽取净止恶从善也是以当人欲起念时犹自不检察看则此念还是善矣恶矣不亦宜慎乎今各请自验从朝至暮从暮至晓决无不起念时倘有念起将来决无不受身有受身决无不受报有受报决无不苦乐若分苦乐决无不取舍若取舍心生决无不肯修持若知修持捷要决无不信念佛何以故盖佛从念起不起佛念即起杂念所以苦乐二果即今起念为因故三昧经云一X念受一身善念生天上人中身恶念受三恶道身百念受百身千念受千身一日一夜种生死根后当受八亿五千万杂类之身乃至百年之中种后世身体骨皮毛徧大千剎土地间无空处若一念不生恬然反本夫经是佛说安可不信乎呜唿吾人皆因无始习重为毒所中毒气深入则念头偏偏与三毒贪瞋痴边相应若不深省焉知自身过患庄子云且有大觉然后方知其大梦也合观佛经宜信佛所说早办前程念佛求生自免沉沦莫教后悔难追也哉当知非起恶念而造罪焉得入三途之狱门非起善念而持名焉得登九品之彼岸以持名故念念是佛外无可加矣梵语阿弥陀此云无量光故善导和尚其念佛一声则有一道光明从其口出十声以至百声其光明亦尔问今现前念佛者何以不然答念佛者皆有光明但自不知耳如贫女怀孕轮王彼女自不知昔桐城有二人结伴为客一死伴葬之擕赀还其妇妇疑伴伴愤甚往尸处陈祭哭诉鬼与伴问答如生前乃同归作证中途遇事偶一念阿弥陀佛鬼大唤何放光怖我更速转数念鬼惧曰汝一念胸輙舒五色光十余丈眩我心目不能复近汝矣故知凡持佛名号光则焕然夫何疑哉盖光能破闇纵有闇地妄念蒙佛威光当念即灭喻如盲人当天纵有闇见妄念蒙日精光当处即灭故智者大师十疑论第八云如万年闇室日光暂至而闇顿灭岂以久来之闇不X肯灭耶犹如被毒箭箭深毒碜伤肌破骨一闻灭除药皷箭出毒除岂以箭深毒碜不肯出也所以清珠下于浊水浊水不得不清佛号投于乱心乱心不得不佛涅槃云菩萨六念念佛第一华严十地品云地地不离念佛兜率偈赞品云以佛为境界专念而不舍法华经云若人散乱心入于塔庙中一称南无佛皆巳成佛道诸仁者惟愿信之信之心之念头幸此佛经所说而行之复还元觉以作佛也作佛释疑问何以知念佛者必当作佛也答吾今问汝谅可知矣昔日有僧明琛通内外学能画蛇作常山蛇势并作蛇论生身变为蛇又李伯时画马作打辊马势活现马身此二人皆因心念专切故现形变作畜类汝信否曰此有往事可据安得不信也然则念佛作佛何独致疑乎所以昔有新定少康大师汝岂不知于乌龙山建立净土道场筑坛三级聚人午夜行道康升座令人面西康先倡阿弥陀佛次众人和之康倡时众见一佛从其口出连倡十声则有十佛若联珠然康云汝见佛否如见者决生净土其礼佛人数千亦有竟不得见者后嘱众人当于安养起增进心于阎浮提生厌离心又云汝等此时能见光明真我弟子遂放异光数道而亡然此念佛法门有如是明验现前便见佛出其后作佛者不言可知矣何况彼佛复有本愿云他方佛土诸菩萨众来生我国究竟必X至一生补处则后必作佛之说决定无疑也一信永信一信永信者要行人信得极净土决云念头所系最急如水必赴海火必炎上刃必伤毒必杀无空过者此念佛人信亦如是一闻佛说极乐在西依正庄严永离苦趣幸有如此佛国平时间行住坐卧自应念念不忘预得习观纯熟至临终念头必向西去也誓愿决定誓愿决定者要行人愿得切如摩诃那伽大力勇士怒时额必生疮疮若未合阎浮提无有人与他可敌也此念佛人愿亦如是一信往生便可脱此轮回心必立愿愿若未满阎浮提违顺境阻汝不得也立行坚勐立行坚勐者要行人行得力如清辩与无想外道论议外道化为石以证巳见清辩书于石上外道以念力坚勐故明日亦有答词既有答词其从顽石托质也此念佛人行亦如是彼珍池既可托质愿力应以念念坚勐后必从莲花化生也愿此法门递相度脱六字洪名真实不可思议越于一切法门之上何则若禅胜安有慈受深南岳思宋慈照真歇了等皆宗门砥柱同指净土一意西归乃至天如复云汝未悟使汝悟往生万牛莫能挽矣若教胜何以梁道珍唐怀感宋宗坦至灵峯等亦皆大乘讲宗奚为置教持X名耶夫世间人决无自负舍胜取劣之理然究竟念佛为正因余行为助道倘经教不弘则佛法断绝何得流通于未来故法华云尔时释迦牟尼佛从法座起现大神力以右手摩无量菩萨摩诃萨顶而作是言我于无量百千万亿阿僧祇劫修习是难得阿耨多罗三藐三菩提法今以付嘱汝等汝等应当流布此法广令增益问佛嘱法华未嘱净土何以滥引答宝王云法华三昧即念佛三昧也譬如大虫又说老虎本来无二汝何疑乎一尚不可得不应言嘱与未嘱但明佛意俱可说也佛云舍利弗悟由顿悟功由积累若不积功妄希顿悟决无是处所以悟后起修则取舍应然也然大约佛意不越乎此一切善不可得应须修善一切恶不可得应须断恶故知菩萨依之忍后三祇终日断恶修善邪说反此彼云一切善不可得何以修善一切恶不可得何以断恶所以宝王云解目行足解正即行正解邪即行邪魔佛浅深俱凭于解一行既尔万行皆然故知邪正不信必落魔外倘信邪正大旨该焉所望者意在后来高明而有志之士应以出广长舌相阐扬弥陀不思议之净土传传劝化使至未来一切众生先生彼国然后分身更相度脱齐成正觉者愿方满矣所以初威音王时常不轻菩萨以弘通大乘故后值燃灯佛授记于此世界作佛即我释迦如来也于法华会上乃自述成谓我若宿世不宣弘佛道则不能疾得阿耨菩提X故又诫罗睺罗云若欲速成佛果必须为人说法盖虽言专修念佛亦必承师传也弘法之功大矣哉附刻真妄心境图此图是鄞江妙叶大师所作余因兹彻证大事之缘故附刻之以报师之深恩盖余之禅弊极难透脱皆因领悟不真不得受用耳故菴提遮女经云若不见生性虽因调伏少得安处其不安之相常为对治若能见生性者虽在不安之处而安相常现前盖谓此也道光丙午秋薙染丁未春受具咸丰甲寅冬永公老法师破本分丙辰夏参国清莲公老和尚重关然尔时于心虽安究未得安如是二十年来至同治乙丑甯波修舍利殿毕于时季冬哉生明忽承佛法徧一切处了不可得原是自家寻常日用耳至此方知前非本分重关俱未得旨并录右颂一则云二十年云水覔师工今日方知真妄融有所色空非自外无边剎海是渠中圣凡不隔东西泯彼此分明感应通十万亿西安养国了如指掌近前同真妄心境图X金装佛金即事也佛即理也盖二乘乘伹修空三昧无相无作解脱门不见他方佛面不植相好等行尚无净佛国土况往生乎故知理无事则不严犹之佛而必须装于金表严于事也而人天乘虽修种种有相等行倘不回愿净土则漏落三界不离五趣故知事无理则不尊犹之金而必须装于佛表回于理也今修净业人不然供堂洁净而佛像端严即理事双运当证果之时福智圆满后必作佛故佛弟子梵语迦叶此云饮光于昔日时但以少许金铸佛故遂感世世身有金光出现饮闭乎日月以是名之乃至后遇法华开显而顿悟佛乘释迦以为授记大庄严劫作佛世界名光德佛号光明如来故造佛装金不可思议者X以此花献佛花即因也佛即果也大思惟经云若不散花献佛虽得往生而依报不具行人修净业时更以四时香花供献于佛严饰道场不止往生之依报愈严究竟此之妙因将来必尅于妙果故法华经云若人散乱心乃至以一华供养于画像渐见无数佛昔日有一王子名无所畏以莲花奉献宝藏佛佛言汝以花印虗空今与汝名虗空印当来成佛世界名莲花佛号莲花尊如来所以奉劝世人应以种种妙花敬佛惟愿同往莲花托体回自向他齐证菩提矣灯供佛灯即理也佛即心也盖佛本常住于世皆由娑婆众生业重而自巳心灯不朗以不曾见者反言佛巳灭度乃理不明之故也是以大觉如来知此末世苦恼故说净土法门使吾求生往见彼佛方知本来佛即自心耳今以信佛所说而念佛往生为正因燃灯供佛为助缘可名因缘具足正助双运其往生作佛必矣阿那律尊者昔为盗首入寺盗佛额珠以箭挑佛灯令光不灭后遇释迦佛世于法华会上授记当来作佛号普明如来阿那律是梵语此云无灭然则以灯光之故其名即云无灭至于作佛又号普明夫为盗挑灯果报尚不可思议何况修净土者又复至心燃灯其果报为何如乎X正助总申回向佛果心源浩瀚众生不达所以滞空溺有昏迷中道长流生死而不归者故吾两土慈父视之愍之犹如赤子忍之不巳劳开折摄二门释尊指彼是不死之乡理事交融本来一致然而不但彼此一致而巳细详之凡道场严饰处佛前供具或奉一香胜报无边佛在世时有长者名栴檀香昔曾以香泥涂故塔从是以来九十一劫身诸毛孔出栴檀香优钵华香从其口出或供一幡功德亦尔佛在世时有婆多迦过去曾作一长幡悬毗婆尸佛塔上从是以来九十一劫常有大幡覆廕其上或供一盖百缘经云有一宝盖长者过去曾持一摩尼宝珠盖毗婆尸佛舍利塔头从是以来九十一劫常有自然宝盖覆其顶上乃至遇佛出家皆成佛果或供一草一叶一水一果一茶一衣一食一幢一幔种种等亦复如是无非性起功德尽是圆因皆可回愿佛道庄严净土华严经云此华藏世界海中无问若山若河乃至树林尘毛等处一一无不皆是称真如法界具无边德吾人果能信此然后专切持名愿往虽隔许土之遥临终到在剎那何则盖彼慈父门闾倚望今巳久矣观此行者进一退十道业荒芜而败之者众成之者寡故第十八愿云设我得佛十方众生至心信乐欲生我国乃至十念若不生者不取正觉当知此乃父子天性相关故尔昔唐太宗为秦王时在军中使房玄龄入奏事于X高祖高祖笑曰玄龄为吾儿奏事虽隔千里犹如面谈当知彼亦父子天性相关故尔发是言矣然彼使奏尚尔况吾自称名乎彼世间父子尚尔况吾出世间父子乎良繇如来佛眼遥见佛耳遥闻不止了远即近尚且自他同体故能如是也所以凡有系念者道果随愿之所成净土证心集卷上净土证心集X卍XXX净土证心集卷中传天台古和卍莲述西方殿对联道绍东林宏开净土心传西竺大阐莲宗佛法难思感应道交凡即圣心源不隔往来情见剎如尘步步过惟心净土人人见自性阿弥无去来中三资粮到不生灭处九莲花开未悟此心若巳生若今生若当生既生总无不悟欲登彼岸巳发愿今发愿当发愿有愿毕竟同登X九品莲台丈六金容三圣相七重宝树百千种乐一风声众生诚深信无疑能执持名号时从一日乃至七日诸佛说往生有证出广长舌相徧覆三千以及大千三教同源统儒释道俱堪念佛一心归命具信愿行尽可往生念佛心深沧海浅往生誓重泰山轻五浊众生结殊胜因缘装造身容长丈六十方诸佛赞庄严国土诚言舌相徧三千心量无边包含十万亿土之遥弹指即生实属难思难议佛光普被分列上中下品之位随功所感真是大慈大悲十念功成托妙品以化生顿超十二因缘外三祇愿大悟真空而见佛徧入三千世界中散心念佛同居浊世久溺爱河去圣时遥障深习厚所以今之人欲望一心不乱亦甚难矣全承大悲垂宥愍恕十念可生况大品经云散心念佛乃至毕苦其福不尽增一阿含经云四事供养一阎浮提一切众生功德无量若有众生善心相续称佛名号如一𤚼牛乳顷所得功德过上不可思议无能量者乃至法华散乱称名皆成佛道遗训如此孰谓散X心念佛之无益哉莫嫌念佛散心多佛愍众生没奈何果得吾人疑顿释自然时至出娑婆念佛非关散乱心功能曾有几知音大家只管念将去终得往生不隔阴散心念佛莫疑心祇要求生愿力深平日工夫无间断临终佛岂不知音散心总不碍持名静散本来体自平逆恶临终信愿切伹教十念亦能生尽大地是弥陀问若按宗乘尽大地是禅堂佛尚不立今何反此指示答众生自性不达所以处处有着故禅门重空宗扫尽一切凡圣不立有此破执方令开显然后全性起修全修归性所以观经云诸佛如来是法界身是知净土乃性宗遮表双诠即相之性用不离体即性之相体不离用若言离体之用乃人天常见若言离用之体乃偏空独善体用不二方名大乘一统故经云毗卢遮那徧一切处其佛所住名常寂光盖佛是正报土是依报摄依归正故云尽大地是弥陀无位真人出圣胎山河大地玉莲开一双鼻孔撩天趣念念弥陀万法该圆融性相不偏颇尽世持名莫放他即佛即心梅子熟无来去处出娑婆X念到纯时逈出尘梅花雪里见精神欲知一物先天地除却弥陀总不真公案重翻大地禅弥陀佛号徧三千一心不乱归元旨生彼无生理事圆果彻因源不易知因该果海更难思欲参法界藏身句悟得弥陀大总持徧界虗空极乐城干戈殄灭绝魔争箇中尽是法王旨六字洪名定太平牧牛颂禅净门庭施设不同究竟归源本无异路故中峯云禅者净土之禅净土者禅之净土譬如人造楼房必有其基基者楼之基楼者基之楼若将以法合喻故禅无净土非真禅也云栖云悟后不愿往生敢保老兄未悟在非真禅也明矣净土者有真禅在其中也大集经云称名号曰无上深妙禅真禅在其中也更明矣是以永明楚石等辈其意无不摄禅归净余恐修净者不达此旨外视乎禅不得巳将牛颂拟以通之盖亦深为净土之遮诠耳寻牛这条峻岭草离离花落林间泼眼眉到此巳将尘世隔那边应把俗情移重重行树含殊胜霭霭余霞挺秀姿覔徧溪山无迹趣浑然大起一团疑见迹清风吹破碧云烟直上高峯绝顶边蹊路条条来眼X底蹄痕隐隐到跟前相逢似喘松梢月乍现如窥井里天追向沩山渠面目这回依旧不能穿见牛牛儿一见自忘忧头角峥嵘像外游不响谷中唿不住无阴阳处唤无休真形露地前生遇实智辉天出世留空把鼻绳难下手凝眸直视更深幽得牛顿彻天然身外身野狐精魅敢同伦昂头顾视和身转稳步游行脱俗尘踏却化城三百种耕来法地十分春端端鼻孔深深贯宝树阴中好养神牧牛地阔天高任牧童溪南溪北与溪东闲歌一曲知空有静看千经泯异同咸泽风家茅屋古赵州旨趣茗花融括今训鍊殊消息徧历幽林气象雄骑牛二十余年住此山出山胸次始安闲高抛簑笠随风舞好调樵歌逸兴颁花雨飞来犹破裰云林归去少同班拨开柏子诚潇洒稳坐蒲团展笑颜忘牛得手功勋亦是无忘情绝虑一身孤悠悠独坐闻啼鸟寂寂空怀卷画图自昔巳逢真俗趣而今不顾旧时途浑融居址谁为主毕竟逍遥没此模双忘寂灭珍怀起正场顿融明暗趣非常安然脱洒诚悠X远直下澄凝绝隐藏玉漏凋残天地晓金鎗甯静国民康优游脗契端唿出一味销镕觉性忘还源上下交辉透底清归帆风正𦫈舟行源泉滚滚知何许智海深深谁敢评洞彻天心诠表里端司旨趣抑纵横团圞本致难同赏照气冲和万卉生入廛大展家风独露机青山却指野云飞江河水满廛城阔井里春深月色微坐对绿杨消息好行看白牯自知归狮儿尽数翻觔斗不出老僧金缕衣示学人行脚既知出家必须参学一番始得若不参学道从何立若不知道便徒劳一生所以玉不琢不成器人不学不知道昔日范蜀公送圆悟禅师行脚云观水莫观污池水污池之水鱼鳖卑登山莫登迤逦山迤逦之山草木稀观水须观沧溟广登山须登泰山上所得不浅所见亦高故吾寄语后来同袍之士莫教半途而废若知寻师二字便非喫饭一生此正古人所谓物有本末事有终始知所先后则近道矣自是归家复彼元净其益更大光阴如箭日如梭心地未明要琢磨师有匠成亲广博道多歧舛免蹉跎能消一念终归已不识三身莫放他顿使本来渠面目尽虗空界是弥陀讲法华经展席罢席二律X大道多歧杨朱潸然是故佛语之所以名为经者必要信之如径也路也以致吾人依经所行方不入歧途必归实相之家故法华经药王品云佛言闻是经典如说修行于此命终即往安乐世界阿弥陀佛大菩萨众围绕住处生莲花中宝座之上可知法华三昧即念佛三昧宝王垂言亦甚明矣此教纯圆独妙哉五时趣向鹫峯来师资道契传心印龙象机投绕法台举手低头金口记会三归一本怀开悟须顿悟功须积应托莲花养圣胎狮儿出窟小争先定是台宗起后贤贝叶经传西土典梵音教演上乘禅证明塔启身如故纳受龙呈珠亦圆知见巳开生死绝同归佛界乐邦天仰虎溪联句远祖得三昧后遂于东林结社陶渊明陆修静亦与焉看古人何等自在欲诗则诗欲佛则佛余因之仰其联句之趣更自娱焉故赋成一律统儒释道本相同究竟要推长老风三箇诗翁联妙句七言律法演真空不求于佛通如隔有感乎心隔亦通一百廿三人结社往生都在藕花中舌血画阿弥陀佛像诗造像功德经明造佛有十一种功德一者世世眼目清洁二者生处无恶三者常生贵家四者身如紫磨金色五者丰饶珍玩六者生贤善家七者生得为王八者作金轮王九者生梵天寿命一劫十X者不堕恶道十一者后生还能敬重三宝得生无量寿国作大菩萨毕当成佛入泥洹道又云若人临终发言造像如麦麸夫广能除三世八十亿劫生死之罪按此但临终发言造像功德尚不可思议况今亲自刺舌耶以银钱造像功德尚不可思议况今一片血诚耶是以求生西方要结彼佛净缘最亲切者莫过于此也余因兹欣仰其事始于辛未终于癸酉所画圣相三百六十余轴其中随画随题录成四十八首总为净土结缘倘若清信士女诚欣发心剌血谨摹者必须先要焚香望西祝愿早脱苦海顿超乐土智论云作福无愿无所树立愿为导师能有所成譬如销金随师所作金无定也今剌血造佛亦尔净土愿立后自得之咸智或愚同裂身见之固山此爱念不断自断若缁若素共拔生死之原本彼净土无生自生愿离五浊乡甘露得亲尝舌剌无多许功标第几行全心是血佛徧体放毫光梦破西来约氷魂洁瑞香剌血祇缘脱苦因焚香托笔妙传神愿求慈父能容我早作清凉国里人观我沉沦大圣哀应机现入画中来舌端血结佛缘后永劫相随分不开人自毗卢又自迷如来遣我指归西惟心血写惟心佛四色莲花九品题生佛本来具底灵血花艶色异丹青虽同露地白牛X背西透窗櫺道始甯佛昔三祇行苦时为吾背觉合尘儿粉身碎骨恩难报且作形仪血写之久滞娑婆受尽患将刀裂血岂虞艰真诚发箇西归愿早脱浮生老死癏莲花佛国愿宏开无一众生作弃材信是满腔都热血朝朝望我赋归来欲结香缘何所亲谨将血画佛精神莲池会恕归来晚净念难纯习易新吾今学舍被慵封剩画慈悲喜舍容血与诸人书订约莲池他日得相逢福期天上与人间忍力未雄总是顽剖出血心勤念佛度生且待往生还血即是心作佛身三无差别悟前因大家会入莲花藏同受弥陀授记人刬血轻身净念生箇中不借借轻盈子归父所缘何事此道难成彼易成葵子望归彼岸栖血描圣相类难齐愿填悲昔彼心海起我沉沦手自擕随缘不变裹虗空不变随缘尺幅中示我兜罗绵手上韵幽花灿血鲜红血诚感佛到东华垂手分明结印斜莫道无心却有相花轮衬足大如车血红肉髻佛光环花瓣弥鲜淡素斑一见真空心及X第更从何处透三关嫡嫡亲亲血逼真宛然花佛往生人吾今且问诸君看还是他身是自身我佛身非血贯擐本来天性自生颜箇中拟议思量者未达云门一字关滴血应令达本真吾人同体佛精神真如未契人殊佛契悟真如佛亦人血书梵字卍胸开清净本然不染埃无所从来无所去故名唤箇古如来舌血花开和月环淡红艶映绿波间五师若不妙传手那得今朝识圣颜尽尘沙界佛身充人不见兮蕴未空幸得大悲哀愍我卷来现片血诚中我向西方定指南禅房血佛不须参但期神谢归家去早与弥陀共一龛往生立誓重如山法界洞然我亦还舌破诚申刀下血且将心作玉盘颁血替诸君显本颜髻螺佛𩯭淡红斑会心同到莲池上花自开兮水自潺血点灵光佛性开红粧花瓣巧如栽未知谁只五通眼亲覩金容树上来是谁血画作花开莫道未曾贴水栽万紫千红终是别归根都向箇中来X智刀剜血报恩师斩断千差万别离信步行来归故里方知金臂即心垂始终子子亦师师不即弥陀不别离血作分身无数佛十方应现手同垂血浸朱华涕泪淋双流愍庆自西寻一条径直归元路金口亲传岂妄音故乡归去泪淋淋画幅星罗血相寻除却须摩提国外更于何处覔知音此佛何人血绘成此人作佛甚分明如来一分真如许定是池心得往生舌尖血画佛身成倒影花池彻底明举足踏翻来去路神归水国话无生静对香斋剖些躯血涂翠扇妙真殊人生如块红炉炭铸出虗空世外模金刀出鞘破浮躯扶起莲花绿盖殊自是应归亲见佛解眉望熟血中模妙明觉体本来安不动纤毫剖舌端血泣慈亲应念我濯秋水上倚栏看师资脗契两相安同在珠圆不二端舌血全彰灵妙体即凡即圣得亲看信向西方古佛来赤金容衬血花台卷舒身作降魔势授足声如震地雷血写弥陀自本来托生归借水仙台葵诚投地焚香诉身似山崩向似雷X初日芙蓉血佛惺悲心示现宝光灵却来唤我西归去山也青兮水也青弥鲜血像寂惺惺惺寂双忘处转灵四色藕花春不老满池圆叶满池青血诚画出赤新新直就凡身作佛身短梦之间谁是主不离清泰济红尘舌尖利禾破血鲜新点染红幢供佛身天性相关真父子生生𢹂我脱埃尘括尽太虗归一真箇中无物不尊亲未知谁的源头血画作遮那翠盖身括血心真佛也真圣凡同体本来亲大家打起精神看都是逍遥自在身八德池中玉井开都将舌血作根栽精诚果是难思议感得西方我佛来血点莲花引翠开总缘脱此幻身栽度生要证无生忍随佛往生归去来即心即佛并叙马祖单传亦指宝王三昧故言即心即佛也而言即心即佛者乃即事而真表明念佛是成佛之本行其意正欲人人从此起修故又云非心非佛也此为心解妄认之者护过遮非实非亲证自心佛之知见详夫佛之知见者如佛藏经云见诸法实相名为见佛夫诸法尚尔决无十劫导师万德洪名非佛者以此知即心即佛全被上根非心非佛X皆因机不利故言耳若论大旨尚不得一此乃即非二语故是方便施设究竟至理同归非深非浅非即非非第后人学道因不达故反谓念佛修心未至幽玄偏重泯绝无寄以为极则可悲也夫十世古今不变迁时时父母未生前奇持特自然然洪名六字外无禅即佛即心包太虗遍周沙界尽无余声历历意如如来乘露地白牛车达得称名深妙禅一千七百葛藤穿因愈约果弥圆懒能开口更谭元凡圣同居极乐天谁知其实彻偏圆花供佛足乘莲十方来去体安然四弘誓愿并叙华严经云不发大愿魔所摄持盖愿即心也心外无愿愿外无心所以悟者心大故其所愿亦大迷者心小故其所愿亦小故以四弘广其心若能知自心广大无外可得则大愿自此立也以是四弘之因皆惟自心之所生四弘之果亦惟自心之所满然则度生法门不知则不可既众生与烦恼二俱无量吾所学法门亦应无量故四弘誓愿乃入道之本源也所以又云不要三千大千世界满中珍宝惟愿乐闻一句未闻佛法故有善财南询如是为法心切之行智论云若能发一心言愿我当作佛灭一切众生苦虽未断烦恼未行难事以心X口重故胜一切众生此其因地愿大故胜一切还源观云真该妄本行无不修妄彻真源相无不寂是故诸大菩萨三祇行行其不见生相可得良繇此也至于吾人脱忍力未足祇堪待渠生净土巳方可速入回此大作佛事也愿度六道众生皆苦处悲欢离合增吾怖奉劝世人应远虑君须悟荣华富贵如霜露火宅因知难久住一心念佛西方去面见弥陀回首顾犹非暮时从历劫冤亲度愿断烦恼炎炎烧我庑涅槃条路当前阻百万障魔齐出户威如虎利牙张爪来伤主何处藏身能脱苦一心念佛求慈父生则无生生净土终非侮大家同作莲花侣愿学无量法门同愿学如来为我消诸恶行不相违终不错禅惊觉道人忌坐痴空落净土唯心离五浊一心念佛横超逴梦破南柯蝉脱殻遮那阁逍遥快乐乘莲萼愿成佛道圆成无上诺本来清净心超卓三大阿僧祇劫作同参学譬如玉像成雕琢智刃挥开千万索一心念佛非缠缚普化含灵归正觉真常乐涅槃生死X空花落四无量心并叙净名经云具福德故不住无为具智慧故不尽有为大慈悲故不住无为满本愿故不尽有为故如来出世无非为拔众生之苦为与众生之乐欲令众生当成佛者同自己之所证又云佛身者即法身也从无量功德智慧生从慈悲喜舍生从布施持戒忍辱柔和勤行精进禅定解脱三昧多闻智慧诸波罗密生乃至从断一切不善法集一切善法生如来身盖佛意虽如是亦要人信入依法修证不然枉劳如来出世徒说一番奚利乎人哉大慈诸佛大慈常与乐灵方妙药须知觉能治众生烦恼薄如云幕普天甘雨均霑落道本多歧难测度一心念佛终非错使我神栖红藕萼休疑诺免从苦海身飘泊大悲诸佛大悲常拔苦钦闻遗训能仁语稽首阿弥陀教主香缘聚吾今相劝诸男女末世祇堪修净土一心念佛为俦侣慈父恩深如海许莲花吐尘尘剎剎酬师乳大喜佛喜众生离苦趣众生得乐如来誉导入寂光同所住逍遥悆般般称性庄严具吾巳曾知真要务一X心念佛相传付但愿人人深远慕光明炬珊瑚玛瑙珍珠树大舍佛舍怨亲平等募巳还乃至圆初住六道依然同照顾教人惧莫从生死关头去信此如来金口谕一心念佛登舟渡何幸殊门今得遇殷勤诉愿吾早踏莲花路八苦并叙盖穷八苦之由始自人生梦残报尽之际中阴身不知趣向何道而昏昏昧昧揽父母精血以为受生之体因此秽种不美所以此身不得自由而被生死牵缠连环不断故法华经云无明缘行行缘识生缘老死忧悲苦恼言此则八苦该矣老子尝云吾有大患为吾有身吾若无身何患之有然非是无身便无患也良繇清虗之体则患自息故弥陀佛国纯以莲花化生寿命无量无有诸苦永劫快乐自然使无明灭则行灭则老死忧悲苦恼灭所以若真为八苦求脱离者则西方净土岂可顷刻忘耶生自未生前中阴错父夫母妇三缘作爱念不停难把捉痴绳索牵来狱户胎间落菩萨尚然如覆幕声闻至此心源浊安有凡情非受缚同知觉西方净土香莲托X老老矣般般非受用思来都是增吾恸自警犹堪相警众浮生梦谁知寒暑融还冻不觉阎翁书巳送形神改变难申颂鹤发鸡皮空抱痛心莲种西方净土朱颜共病四大不和违我体病时孰觉须臾起坐卧勿安何可倚求诸己至心念佛当调理打破髑髅精细视箇中非但终无尔并及娑婆犹不是弥陀子西方净土逍遥矣死善恶因花终结果当人自植当人坐死者亲情随者寡无常鎻天堂地狱分高下到底冥途为不可何如及早回头舍愿此莲船牢把柁惟心裹西方净土长安妥爱别离爱别应归无着体色身是假还堪比男女梨园家子弟空流涕诸君普劝相超递会必有离良有以阎浮世界谁非死缘不分开须厌此心欣彼西方净土常欢喜怨憎会宿业含冤如两虎千千万万相凌侮怨者为憎翻会聚真难拒夫妻儿女双眉竖只可从今休歇去类同蚌鹬终非许当信世尊无妄语慈恩普西方净土X消诸苦求不得罔植宿根人所望求之不得添惆怅种种因缘非一样能知量无争无怨频亲让且放心身休着相莫堪久住娑婆上枉费前功君自谅早归向西方净土都尊尚五阴炽盛内外见思相逼苦箇中其事难吞吐四大浮躯燋烂怃嗟今古心猿意马家无主止观能令除网罟好将五阴空为所然后称名终不拒如来许西方净土应知取西方乐并叙求生西方名无生者境无体性因自心之所现故不从他生又心无体性借境以标形故不自生心虽空寂境却宛然见有优劣功有深浅故不共生感应道交净业三昧方可尅就故不无因生以兹妙达得往生者自合无生理趣盖法欲远被厥道贵在弘通是以古德着述无非美誉圣德方知彼国庄严更增弥显以至递相劝化诚哉果不虗弃观佛三昧经云往昔宝威德上王佛时有比丘与九弟子往诣佛塔礼巳说偈赞叹后命终悉生宝威德上王佛国大莲华中化生恒得见佛得念佛三昧佛为授记各于十方面作佛观此故知吾人或礼一拜或称一名或赞一言必归极乐佛授记X亦尔六道惟人最好修故来相劝作同俦承佛力往生游乐邦端的胜阎浮此上欢娱不久长西方快乐永无彊勤念佛细思量应离八苦转还乡静坐蒲团忆故乡逍遥佛国地清凉无际畔自中央八功德水九莲香净土奇观眼界宽于毫端上境千般金宝盖玉栏杆风来树奏乐声寒净土欲衣逐念来诸般巧色总奇哉非假染又无埃称身璎珞不须裁净土食时定里䬸现成禅悦故非难随意至称心欢色香美味亦多般净土人人相好同朱颜胜第六天宫金地上宝池中一生补处寿无穷十二时念佛歌求生净土如脱敝着珍此六字洪名十二时中无间断者古常有之先儒所谓道也者不可须臾离也可离非道也以此推之其道自可见矣何尝隔时暂忘也余故因此作歌以自䇿傥有缘者遇之亦当以此自䇿也子半夜子阴尽玑衡阳复始轮回宛转尚依然但念弥陀从此止念弥陀归元旨三界横超终不死无边剎X海数如尘第一同居清泰是丑鸡鸣丑刻玉焚香诚盥手常时一箇道心中但念弥陀深信有念弥陀要长久念念如珠盘里走大家自是脱胞胎九品莲花为父母寅平旦寅净土惟心非远近能真见者甚分明但念弥陀神恻隐念弥陀消悲愤忏罪除愆须自谨何时得作彼方人妙体清虗空五蕴卯日出卯色后声前休乱挠当今浊恶业根深但念弥陀承力抝念弥陀如钉齩念到不忘真善巧能令心境自精纯妙义无边也懒覧辰食时辰煑茗原为消渴饮或求不得更堪怜但念弥陀登九品念弥陀精细审即心即土分明甚佛出广长舌相宣殊门祇要吾人禀巳禺时巳莫被心猿意马使本来自具底家珍但念弥陀无别是念弥陀妙传旨理事融通知所以箇中原不隔秋毫净秽还须分彼此午日正午觉体始知无影覩当前试把主宾分但念弥陀为恃怙念弥陀须舍取西方极乐娑婆苦普愿人X人得往生是心作佛将来补未日斜未快过光阴真可畏人生七十古来稀但念弥陀心且慰念弥陀平志气玩尝教典始知味无善心人不得闻试看何等之尊贵申晡时申为造轮回神费尽甘心受苦昧良因但念弥陀须赶紧念弥陀求接引往生速证无生忍转入娑婆利有情递相度脱常怜愍酉灯明酉朝夕普为心愿久众生迷惑不知归但念弥陀亲授手念弥陀都我友花开九品同根藕他日菩提作比邻四恩总报齐三有戌时至戌罪福朝朝还自述莫非福少罪翻多但念弥陀无别术念弥陀消过失亦要当人心信实譬如师子筋为絃一奏余絃皆断卒亥阴极亥清净妙明心自在任他世俗事迁流但念弥陀终不改念弥陀常主宰珠如日月无停待尽未来时与众生同归大会莲池海顾命愿并叙凡修净业者平日是因命终是果因必有果故临X行时诚感弥陀不来中来来接行者行者不去中去去见弥陀所以云生则决定生去则实不去观夫不去义虽生彼国仍归华藏慈悲父慈悲父惟愿力交加临命花间全体现深深免我业缘遮垂导子归家终无错终无错归向夕阳斜泯绝圣凡来去路神超三十二恒沙同托妙莲花九品往生并叙前六品俱善易解且置勿论后三品或造罪或毁犯或逆恶何以得生此盖因善友提𢹂之力亦由彼深信故也华严经云信为道元功德母信能必到如来地信能永灭烦恼本信能示现一切佛合之维摩八法中之第六云所未闻经闻之不疑故下三品皆信善知识开导得度是故善知识者是大因缘所以化导令得见佛发菩提心此法华明言足可征矣书云善者是恶人之师恶者是善人之资良繇恶承善力善应愍恶以是推之则世间无一人可以弃化也故华严经云舍恶性人远懈怠者轻慢乱意讥嫌恶慧是为魔业然细详其义似乎不定各谅自力之亏盈智度论云如二人各有亲眷为水所溺一人情急直入水救无方便力彼此俱没一人有方便取筏乘之悉皆得脱是以初心自利彼缘傥遇聊将导归称名随力化往上上X上品上生圆发三心乘戒精三圣终时幸台座金刚应顷刻抵长庚无生顿证一念功成诸佛亲摩顶观此劝念佛同登极乐城上中上品中生善解心深自不惊一片氷壶净不必持方等因果信分明推尊大乘台授紫金合掌飞行骋观此劝念佛同登极乐城上下上品下生至信三经律论评无上心常省果与因相应报尽梦魂清金莲质孕化佛来临初地须臾证观此劝念佛同登极乐城中上中品上生五戒受持八戒宏过患全消净金色光明炳演说苦空声欢欣遥听稽首慈尊四果随时领观此劝念佛同登极乐城中中中品中生具足威仪德易成缘是熏修劲眷属莲花秉不染世间情珍池波静预入圣流半劫无生定观此劝念佛同登极乐城中下中品下生孝养仁慈事并行知识临终警广说西方境卅十八誓非轻往生归命势至观音闻法肩堪并观此劝念佛同登极乐城下上X下品上生汝听经题十二名复教持名胜宿罪根除刭化佛导归程八功水定莲萼栖神百法明门竟观此劝念佛同登极乐城下中下品中生恶者承闻善友声仗佛光明盛众罪胥消屏狱火转风清天花齐整化佛慰人为说梵音罄观此劝念佛同登极乐城下下下品下生逆恶愚人最苦情地狱随形影称佛因心勐亿劫罪俱清金莲光映如日轮升九品都相并观此劝念佛同登极乐城净土证心集卷中净土证心集X卍XXX净土证心集卷下传天台古和卍莲述欣厌铭心该净秽欣厌自兴苦乐既巳悬殊速应舍此生彼设使不然则虗生浪死徒劳其神却如悟达国师云自惟我与释迦如来同为凡夫今世尊成道以来巳经尔所尘沙劫数而我等相与躭染六尘轮转生死永无出期此实天下可惭可愧可羞可X耻故知此界行道自力不具可谓难至难矣复不仗他力甘心受苦则痴甚矣吾所以作欣厌之铭也五浊煎熬炎炎火宅较彼清凉大相悬隔旷劫相违深自痛责枉受轮回酸心无益生死关津惊魂落魄恩爱悲离泪多雨泽净愧晚知诚可叹惜佛祖恢宏广长舌白血滴心怜和墨订画递相宣传文成山积祇为吾人解疑除惑惟决横超约然法则放下万缘大休大息一句弥陀各自努力四威仪中心心记忆遵而行之迳如絃直便脱娑婆同登净域快乐逍遥自然衣食但愿一生咬口信极致理于心往生事实仗彼胜缘易得作佛佛外无心心外无物不同犀角独守孤崛所以圆人愈远愈迄尘剎无边大乘观讫唯心念佛颂唯心念佛者何缘生无性也以无性故则法界归元了无一物以缘生故则唯心施设妙有千殊故知相资相摄若事若理俱不可着然后起修修而无修无修而修方可圆成一心正念大论云菩萨知一切精进皆是虗妄而常成就不退是名真实精进是故彼唯心之佛了心者方能系念彼唯心之土了心者方知求生了且如是未了者不皆当念佛乎如来不思议境界经云三世一切诸佛皆无所有唯依自心菩萨若能了知诸佛及一切法皆唯心量得随顺忍或入初地舍身速生妙喜世X界或生极乐净佛土中观此可谓念佛往生者是真大乘不可不知也纵使提宗考本岂逃弥陀之外哉若达一念弥陀处不必更寻别峯相见起信论云初信大乘心人诸佛皆摄生净土信之笃矣一念弥陀吾佛心宗识得是处莫问别峯一念弥陀意旨如何禅那无外外无禅那一念弥陀云门一字禅净归元究竟不二一念弥陀智者皆重知是众生成佛嘉种一念弥陀无阴阳地世出世间无可比类一念弥陀不响山谷有情无情悉皆普育一念弥陀无根树子成住坏空总在这里一念弥陀同上下单会其不易离他更难一念弥陀忘情绝虑正恁么时弥陀决觑一念弥陀觑着即变见见之时见非是见一念弥陀见纵深入见犹离见见不能及一念弥陀无古无今正法眼藏涅槃妙心一念弥陀妙心空了超理事端出言外表一念弥陀法界藏身这片田地亲到始真一念弥陀木人看破大地山河不离这箇一念弥陀饭熟日午应供堂前金牛起舞一念弥陀沩山水牯遍历云峯不出门户一念弥陀国无二主倘或不然大虫咬虎一念弥陀时处常在十世古今无边剎海一念弥陀那伽大定究竟言之证而无证X一念弥陀前后际卷三世如来总在里选一念弥陀冠摄台宗五时八教一代包容一念弥陀不变随缘兼伹对带不说是权一念弥陀随缘不变直到王城不说方便一念弥陀至贵至尊去来现在普被三根一念弥陀即空假中该法报化始终无穷一念弥陀融通理事弥陀与吾不二而二一念弥陀原非各各终日自唿自应其诺一念弥陀嫡嫡亲亲旷劫父子不是外人一念弥陀西方极乐彼佛现时是我心作一念弥陀灼然不错极乐自心自心极乐一念弥陀似镜照镜无量寿光本来自性一念弥陀自买自卖极乐文成娑婆印坏一念弥陀往生公据无来佛来无去我去一念弥陀开导引导十万亿西弹指能到一念弥陀归路迢迢出离三界直截横超一念弥陀递相劝修恩怀折摄各应自酬一念弥陀人谓远求余曰不尔圆明性周一念弥陀安养心标归家路稳不可动摇一念弥陀无所不裹悟后方知染污不可一念弥陀直下分明众生心佛一念圆成一念弥陀原一至理领悟不真是非竞起一念弥陀谬会识神春池拾砾弃却家珍一念弥陀土本心具离土求心大约未悟X一念弥陀且疑且决自性惟心见要亲切一念弥陀识神不是弥陀识神同在介尔一念弥陀弥陀自性错认识神膏肓大病一念弥陀非是外佛十劫弥陀自性中物一念弥陀介尔直指真心妄心相似不是一念弥陀惟心净土执缘影心认奴作父一念弥陀不在于胸西方净土唯心涵容一念弥陀智愚不同智求彼国愚着胸中一念弥陀日面月面事有西东理不隔线一念弥陀愿与无愿总摄三根至公至论一念弥陀上根无愿十地巳登是不定论一念弥陀中根无愿惑业未除彼则错论一念弥陀下根无愿净土不知莫怪其论一念弥陀千圣龟鑑直下承当必有相赚一念弥陀病中妙药于味知何要人细嚼一念弥陀是最上乘不达目前彼未曾证一念弥陀愚亦可作信有西方莲花寄托一念弥陀无别判断信愿行全必到彼岸一念弥陀信要广大净土往生不出心外一念弥陀愿要切深箇中欣厌念念恳忱一念弥陀行要专长乃至临命不可暂忘一念弥陀一行三昧使十二时系缘不退一念弥陀佛有本誓十念尚生矧乎勿替一念弥陀以此比例彼佛有缘是故勉励X一念弥陀一条白练勇往向前不须转面一念弥陀法界一相趋实无趋趋向安养一念弥陀勿楷定悟信彼可归紧要事务一念弥陀归元径路九品莲方无论缁素一念弥陀愿红尘错求生西方永不退落一念弥陀名标莲萼三昧圆成还其栖託一念弥陀御敌良将无量法门莫过于上一念弥陀莫可因循努力提起斩断万纶一念弥陀超出苦轮百千万劫免受酸辛一念弥陀净业同伦是非莫辩名利让人一念弥陀非难非易伹得一心殊胜自备一念弥陀其义唯何愈专愈一更莫问他一念弥陀不可思议至顿至圆至简至易一念弥陀今正其时这条径路更莫再疑一念弥陀末世修行欲离苦趣只有往生一念弥陀时时䇿护未得往生能不愁怖一念弥陀珍重一着当临行时切勿退却一念弥陀要在欣切极乐庄严随心施设一念弥陀要在厌切八苦交煎无处离别一念弥陀要在心切伹求出离娑婆顿绝一念弥陀要在念切提起洪名咬钉嚼铁一念弥陀要在专切但办肯心更无别诀一念弥陀要在痛切身如山崩投诚泣血一念弥陀又在信切踢倒疑团七花八裂X一念弥陀又在愿切决待往生不缘别节一念弥陀又在行切劫火纵然心无易辙一念弥陀感应如影本来体空如是欣幸一念弥陀佛是心作华台悬迎导归极乐一念弥陀冠上化佛佛外无心心外无物一念弥陀髻上宝瓶更非他物本具底灵一念弥陀徧满虗空一会海众非异非同一念弥陀不动道场未离当念巳往西方一念弥陀宝池花开证无生忍亲覩如来一念弥陀回自向他十身圆显徧化娑婆一念弥陀利生要务自性无边众生齐度一念弥陀菩提愿满自性无尽烦恼顿断一念弥陀是圆满觉自性无量法门超学一念弥陀常寂光明自性无上佛道圆成一念弥陀无作公所是圣是凡不待更举一念弥陀永劫相承惟愿乐土含识同登专持求生问书云获鸟者罗之一目不可以一目为罗治国者功在一人不可以一人为国今净土应尔奚不众善同熏反将独称得往乎答此问未得其旨何则盖净土一门全在信愿信愿若具散持亦往傥无信愿万行扶助便得生耶曰信愿者何曰信此有生必有死生死不出诸苦难逃复信彼国一生不须舍身受身以至补处中间常受其乐复愿此X浊秽之躯要决定舍离更不再受愿彼清虗之体要决定寄托终无易愿果得若尔万善齐修亦生况第称名乎学到无心愿往生终身归命执持名知吾与彼罪吾者一概听之总不争说来说去说持名问我箇中决有程多障众生念佛观当今最易到长庚断疑生信志心坚日日如斯不改絃祇望临终归极乐更无别事可相牵予学达摩直指先方知念佛胜参禅禅经后有始终苦净土一生道果圆愿法界众生同归维摩经云佛言众生是菩萨净土故知菩萨念佛者原为众生不为己故终日度生犹为度己终日念佛犹为念己何以故菩萨无己无所不己达心佛众生无差别故如天普覆如地普载舍生即舍己离佛即离心心不可离生不可舍云门所谓函盖干坤者其旨岂越乎此哉花间稽首花间佛愿共花间结圣胎彼国无生终日去尊容不动应时来脱离苦海红尘骨化作珍池白玉孩记入娑婆同订约十方尽是紫金台警习勉行吾人之最难锄去者习气是也虽断除无术不可任其习之所成要当勉其行之不怠何则世尊往X昔自登地才事古释迦其时犹居凡位大智度论云佛言我过去世亦曾作恶人小虫因积善故乃得成佛以此观之十地尚有心色二习何况其余倘当时不勉力行之安得于今成佛也哉习病深藏性巳痴自家䇿进勉行之不离不即虗其体与佛一心知见治秽土虽知体是同须臾失照昧真空待渠往见弥陀后方可戏游地狱中五欲牵来落火坑主人紧护莫循情看空四大原无实不可随缘负往生染缘究竟没来因祇是莲花愿要亲同体昇沉凡圣路念头乍起自看真彼此原来本自空未分其事却朦胧西方心与土俱净较作娑婆大不同悟后须知爱自裁莫忘生死苦哀哉心虽虗寂终难忍必要归来保圣胎痛䇿往生自从无始以来生巳复死死复重生生生死死于今未脱其故维何祇繇因循二字以致枉受轮回诸苦所以昔日张祖留其友人劝他念佛往生留云男未婚女未嫁亲丧未厝而未几亡矣友往弔云我友名为张祖留劝伊念佛说三头可怪阎翁无分晓三头未了便来钩故知凡修净业者莫可太缓也一错百错X末世时人敌死生徤儿亿亿有谁赢当知苦海从横脱月藏经中载甚明奉劝持名莫待时求生人自要先知阎浮世界光阴短只怕将来错悞迟命存唿吸莫宽修但看当年张祖留世事如棋难下局资粮赶备早归舟净业因缘果不差一条归路夕阳斜余门虽是俱堪入最稳无如念佛嘉一息不还随业流真诚念佛莫虗头如登宝岫空回手后悔难追祇自忧未得归心莫自安巳修行愿更休宽稍乘再世尘缘里欲望出离难上难如救头然祇自亲饥时喫饭岂关人纵云土是唯心净安比往生事更真平时功归临终巳知求生者心亦不可太急也总要不即不离而巳祇如法因禅师三十载明心净土慧亨律师六十年净业专求凡今之人每多浅见详闻其念佛时未到一年半载十年八年净境既未得纯诸净土书犹未细心详玩焉知其味便谓改絃退转欲望道念成就安有日哉故先儒有言不可以仁之难熟而甘为他道之有成盖谓此也况乎净土之要无问利根钝根久学初学静之与否皆验于临终得往以为真实之期限余外欲以寻悟欲以发X慧俱非紧要是故吾语与后来同学者此殊门既巳得入坚志莫动求生无别可商量总在行人自主张小技皆从纯熟得莫教大事丧专长平生只剩望西归决定无疑愿不违弹指能超清梦趣百千万倍疾如飞三昧功成撒手归临行自有佛光围思前虑后空劳力只要吾人断是非理契方知径路工死生关隘胜禅功几多辩若悬河辈不及持名愚妇终恶则往生张善和言其善者数弥多大都莫不皆然也要在终时一剎那得入此门宿善根巳今功就出干坤野人愿发莲花供另答十方授记恩惟心净土几曾知贵要终无退转时总是今生归去好免从胎狱更迷离清修净业即真空一枕梦残路自通父子相关亲授手往生依旧妙心中净土要约闻夫自达摩以来禅矜自力者众而信归净土者曾有几人哉呜唿云门三作国王尚且遂失神通况余智乎盖失即退转故小本云极乐国土众生生者皆是阿鞞䟦致以此较之则禅与净孰利灿然其明白故料简云有禅无净土十人九错路诚X可叹借当知末世修行非依西方净土理事横超求其不退堕者终不可得果能深信于此则净土法门之尊贵自不容延缓迟疑吾因不愧分题撰述更以劝修欣厌信愿行观念专久警缀成二十首要约之语以质高明西净土世尊自指陈愍吾末劫救迷津尽将苦海舟中客同作莲池会上人名尚不闻三恶道花能常雨六时新众生生者难思议多有一生补处身方我信长庚定不差常思彼国法王家花间香结心池果岸上枝萌道树芽望托莲台诚独切导归葵子手频斜往生终满利生愿圆显身如出岫霞净徧界真身无去来珍池借我涤尘埃浅深水势随心欲红白花枝逐念开宝盖空幪金大士香云缭绕玉婴孩珊瑚树里琼楼上都是同伦养圣胎土西方净土我惟心徧佈沙黄地是金出水枝擎圆叶上浮香岸遶藕花深戒珠顿悟无生忍鸟语频闻妙法音迢递相传诸善友同将眷属悉归临理逃禅莫教认胸襟自性弥陀远访临彼此不离犹不即始终非古又非今圆融觉体常如是含裹虗空岂X待寻一统竖穷横徧处尘尘剎剎妙明心事法王慈旨不虗传实有西方事宛然曰寿曰年同佛永欲衣欲食现吾前班痕花映栏杆里乐响风回行树边快乐逍遥终不尽归来共坐玉池莲横三界横开一径蹊故乡令我易归栖箇中念佛思亲处花上标名入品题疾证菩提无后有早从净土悟前迷慈尊彼岸久相待撒手即为倚马蹏超欲得超生脱死因娑婆心起厌离亲本来无量寿尊剎皆是阿鞞䟦致人万劫庄严春不老千花绵绣色长新道行果满黄金地就我彼中出世身劝西方捷径莫蹉跎放下身心应早过名利原空犹不舍死生且到却如何宽修历劫三祇行诚感临终一佛陀无始轮回凭此脱方知净土异娑婆修一欣一厌两相攻彼国迢迢路自通诸上善人俱会处众中胜友满虗空红尘看破浑如戏白业脩来早出笼此土祇缘身易失同归见佛寿无穷欣乐邦指我胜超伦永绝轮回脱苦辛乘大愿船归故里尽虗空界现全身知多妙貌人同玉无数莲花品X共珍如此唯心如此境千经万论亦循循厌秽邦都说世间伦受尽煎熬八苦辛地水火风成幻质悲欢离合恋浮身偏争人我空劳力护惜瑕疵错认珍及早回头深厌切痴绳斩断莫因循信洪名提起志西标立信脚跟莫动摇莲海悲深容我入葵忱信向欲君超乌轮遥忆天边落金臂难忘梦里招土即自心归去稳百千万劫业能消愿万般世事少关情要在归元径路行念佛心深沧海浅往生誓重泰山轻未圆忍力净当信巳历僧祇道始成朝夕焚香稽首愿就途早到故乡城行生则无生绝点疑万牛难挽我西驰横超忍土三千界旋转轮珠十二时念念是心空及第声声彼自性阿弥珍池同到亲摩顶来作分身选佛师观观中大士侍弥陀凡圣本来体不颇毫白眉间光寂宽风清池畔境融和红翻上下千重绵绿涨东西一统波三昧圆成依正就是心作佛岂淆讹念勿论静神与散神声声唤彻本来真大方阔步西归路更莫好奇别问津心绝狐疑终得到工无间断自X然纯凭他称念谁为主只要往生我出尘专专精念佛出尘嚣定数若干莫放饶名号性空声历历归家径直路迢迢知多匹马单刀入未见三心两意超纵使习深休自碍慈尊可恕往生消久净土持名最易超脚跟勿可被人摇唯专唯注功弥胜愈久愈坚益更饶十念悲深曾有约一生痛切岂无聊彼弹指到元同体故说西方路不遥警未登故岸最猗嗟一失人身路转遐从旷劫来今始悟自此生去莫还差坚强净愿非他力痛䇿清修亦自家尘世推穷终是险赋归极乐玉无瑕净土仪式原夫如来出世无非利济也法无圣传生何以利故知如来说无所说全说众生之所修众生修无所修全修如来之所说此乃千古不易之定论也倘或不然杜修臆炼功必唐捐生灭宛然于人何益哉良繇觉源浩渺性海汪洋非以指南而按之其不迷于四方者鲜矣所以上都仪云归命三宝者要指方立相住心取境不明无相离念也佛悬知凡夫系心尚乃不得况离相耶故我同伦求生西方者所当立此仪式也仪式者何供堂之内须X安佛像西坐东向然后起修如是乃正合佛意信经所说从是西方过十万亿佛土有世界名曰极乐其土有佛号阿弥陀今现在说法乃至我见是利故说此言等谕既言从是西过则极乐定在是西也明矣夫世间端人君子尚无妄语以诳人况出世如来金口亲传岂有妄语欺我者也以是观之决无此理故信西方实有此等莲花佛国风枝乐响珍池水鸟演扬宝典一生彼国悉不退转依正若是种种挺峙严丽超绝较之浊世大不相侔吾人自当欣仰矣纵使处所不就圣相随安随向而观念总不可离西也何者盖尘世凡夫心猿无主意马忘归若不赖彼法王导之思归则难譬如贵子求名若不赖我帝主选之思中则难是以选官必承北恩选佛应归西求所以修净土者不可无仪式也犹夫御敌之谋阵雄则贼军不攻而自退而持名之法式严则妄习不除而自消故劝念佛礼忏申愿回向无论缁素老幼贤愚贫富男女但愿一一信之终日遵式而行庶几使我心境易系净念不忘久久勿替缘至纯熟则同登清泰之乡云尔晨十念南无西方极乐世界大慈大悲大愿大力接引导师阿弥陀佛南无阿弥陀佛南无阿弥陀佛X我弟子某甲一心归命极乐世界阿弥陀佛愿以净光照我慈誓摄我我今正念称如来名经十念顷为菩提道求生净土佛昔本誓若有众生欲生我国至心信乐乃至十念若不生者不取正觉唯除五逆诽谤正法我今自忆此生巳来不造业罪不谤大乘愿此十念得入如来大誓海中乘佛慈力众罪消灭净因增长若临命终预知时至身无病苦心不贪恋意不颠倒如入禅定佛及圣众手执金台来迎接我于一念顷生极乐国花开见佛即闻佛乘顿开佛慧广度众生满菩提愿十方三世一切佛一切菩萨摩诃萨摩诃般若波罗蜜次礼忏一切恭敬一心顶礼常住三宝愿此香花云徧满十方界无边佛土中无量香庄严具足菩萨道成就如来香X供养巳一切恭敬如来妙色身世间无与等无比不思议是故今顶礼如来色无尽智慧亦复然一切法常住是故我归依大智大愿力普度于羣生令舍热恼身生彼清凉国我今净三业归依及礼赞愿共诸众生同生安乐剎一心顶礼宏扬净乐土释迦如来千百亿化身徧法界诸佛一心顶礼常寂光净土阿弥陀如来清净妙法身徧法界诸佛一心顶礼实报庄严土阿弥陀如来微尘相海身徧法界诸佛一心顶礼方便圣居土阿弥陀如来解脱相严身徧法界诸佛一心顶礼西方安乐土阿弥陀如来大乘根界身徧法界诸佛一心顶礼西方安乐土阿弥陀如来十方化往身徧法界诸佛一心顶礼西方安乐土教行理三经极依正宣扬徧法界尊法一心顶礼西方安乐土观世音菩萨万亿紫金身徧法界菩萨摩诃萨X一心顶礼西方安乐土大势至菩萨无边光智身徧法界菩萨摩诃萨一心顶礼西方安乐土清净大海众满分二严身徧法界圣众我今普为四恩三有法界众生悉愿断除三障归命忏悔至心忏悔叩我弟子某甲及法界众生从无始世来无明所覆颠倒迷惑而由六根三业习不善法广造十恶及五无间一切众罪无量无边说不可尽十方诸佛常在世间法音不绝妙香充塞法味盈空放净光明照触一切常住妙理徧满虗空我无始来六根内盲三业昏闇不见不闻不觉不知以是因缘长流生死经历恶道百千万劫永无出期经云毗卢遮那徧一切处其佛所住名常寂光是故当知一切诸法无非佛法而我不了随无明流是则于菩提中见不清净于解脱中而起缠缚今始觉悟今始改悔奉对叩诸佛弥陀世尊发露忏悔当令我与法界众生三业六根无始所作现作当作自作教他见闻随喜若忆X不忆若识不识若疑不疑若覆若露一切重罪毕竟清净我忏悔巳六根三业净无瑕累所修善根悉亦清净皆悉回向庄严净土普与众生同生安养愿叩阿弥陀佛常来护持令我善根现前增进不失净因临命终时身心正念视听分明面奉叩阿弥陀佛与诸圣众手执华台接引于我一剎那顷生在佛前具菩萨道广度众生同成种智忏悔发愿巳归命礼阿弥陀佛及一切三宝南无阿弥陀佛南无观世音菩萨南无大势至菩萨南无清净大海众菩萨摩诃萨自归依佛当愿众生体解大道发无上心自归依法当愿众生深入经藏智慧如海自归依僧当愿众生统理大众一切无碍和南圣众次诵经阿弥陀佛身金色相好光明无等伦白毫宛转五须弥绀目澄清四大海光中化佛无数亿化菩萨众亦无边四十八愿度众生九品咸令登彼岸南无西方极乐世界大慈大悲接引导师阿弥陀佛南无阿弥陀佛晚回向X南无观世音菩萨南无大势至菩萨南无清净大海众菩萨稽首四方安乐国接引众生大导师我今发愿愿往生惟愿慈悲哀摄受弟子某甲普为四恩三有法界众生求于诸佛一乘无上菩提道故专心持念阿弥陀佛万德洪名期生净土又以业重福轻障深慧浅染心易炽净德难成今于佛前翘勤五体披沥一心投诚忏悔我及众生旷劫至今迷本净心纵贪嗔痴染秽三业无量无边所作罪垢无量无边所结冤业愿悉消灭从于今日立深誓愿远离恶法誓不更造勤修圣道誓不退惰誓成正觉誓度众生阿弥陀佛以慈悲愿力当证知我当哀悯我当加被我愿禅观之中梦寐之际得见阿弥陀佛今色之身得历阿弥陀佛宝严之土得蒙阿弥陀佛甘露灌顶光明照身手摩我头衣覆我体使我宿障自除善根增长疾空烦恼顿破无明圆觉妙心廓然开悟寂光真境常得现前至于临欲命终预知时至身无一切病苦厄难心无一切贪恋迷惑诸根悦豫正念分明舍报安详如入禅定阿弥陀佛与观音势至诸圣贤众放光接引垂手提𢹂楼阁幢幡异香天乐西方圣境昭示目前令诸众生见者闻者欢喜感叹发菩提心我于尔时乘金光台随从佛后于弹指顷生极乐国七宝池内胜莲花中花开见X佛见诸菩萨闻妙法音获无生忍于须臾间承事诸佛亲蒙授记得授记巳三身四智五眼六通无量百千陀罗尼门一切功德皆悉成就然后不违安养回入娑婆分身无数遍十方剎以不可思议自在神力种种方便度脱众生咸令离染还得净心同生西方入不退地如是大愿世界无尽众生无尽业及烦恼一切无尽我愿无尽愿今礼佛发愿修持功德回施有情四恩总报三有齐资法界众生同圆种智十方三世一切佛一切菩萨摩诃萨摩诃般若波罗蜜南无宏扬净乐土释迦如来千百亿化身徧法界诸佛南无西方极乐世界大慈大悲大愿大力接引导师阿弥陀佛南无西方极乐世界教行理三经极依正宣扬徧法界尊法南无西方极乐世界万亿紫金身观世音菩萨摩诃萨南无西方极乐世界无边光炽身大势至菩萨摩诃萨南无西方极乐世界满分二严身清净大海众菩萨摩诃萨自皈依佛常愿众生体解大道发无上心自皈依法当愿众生深入经藏智慧如海X自皈依僧当愿众生统理大众一切无碍和南圣众戒杀放生诗盖闻护生者以戒杀好施为首积德者以放生赎命居先观夫胎卵湿化蜎飞蝡动之类无非与我皆同一体岂可恃强而凌弱乎然有血气者都是贪生畏死以致逢擒则奔虽身不可逃命不可救而观其觳觫之状闻其冤号之声甚可悲矣所以古人云见其生不忍见其死闻其声不忍食其肉告诫谆谆昭入耳目奉劝世人戒杀放生转而持斋念佛现世必登仁寿之途他生同入莲花之国则吾之愿庶几慰矣仁风到我话偏迟考古验今君巳知莫道放生无报应临刑不负寿禅师流水遗风万古垂泉资象运活鱼儿济饥说法纳佳种试看天人授记时为民感格不虗探信老易牲祷雨甘梁武慈风犹未泯权司天道播东南鳞甲羽毛不可诬蠢形虽异性无殊古今余报知多少非但隋侯获宝珠罗列厨羮莫妄烹须知生命识仁情潘公去后江湖乱水族哀号不得平本欲逃生何所依猿垂悲泪梦魂飞我今苦劝诸君子当学商王解网围X济生一片好心存可易卑名选首元尤恠封仁二龟印纽推来皆是借仁恩毛宝当年战败兵拯蝇益寿亦分明鳖知报婢垂危日解脱原来仗放生当年非但小沙弥犹有元村老屈师寿尽还将增甲子仁功効胜服灵芝诚顺好生上帝心圣言未许动刀碪慈勋久积龙天喜寿自绵长福自临兵鞘深藏我所思原从天下有仁慈山林愿化文王囿一统清平乐盛时天界悬迎不妄陈并怀济鸽佛前身断弓犹忆登仙品三教终成一体仁随见生灵三归便决往昔所造诸恶业皆由无始贪瞋痴从身语意之所生今代众生求忏悔众生无边誓愿度烦恼无尽誓愿断法门无量誓愿学佛道无上誓愿成自性众生誓愿度自性烦恼誓愿断自性法门誓愿学自性佛道誓愿成X弟子代为众生归依忏悔发愿以此功德普愿众生往生西方极乐世界得觐弥陀然后分身广度含灵齐成佛道净土证心集卷下