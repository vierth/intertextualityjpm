诗外传韩诗外传序韩诗外传序始余年少读韩诗外传疑其爲先秦时文字及授诗爲专门学闻有韩鲁齐三家之诗遂求得之因考其说韩诗燕韩婴所作故号韩诗鲁诗浮丘伯传之鲁申培公故号鲁诗齐诗齐辕固所传故号齐诗或以国称或以氏传齐诗魏代巳亡鲁诗亡于西晋而韩之传又与齐鲁间殊然归一也汉艺文志韩诗三十六卷内传四卷外传六卷说四十一卷隋经籍志韩诗二十二卷薛氏章句唐艺文志韩诗卜商序韩婴注二十二卷又外传十卷韩诗存而无传者至唐犹在今存外传十篇非韩婴传诗之详者遗说时见于他与毛说絶异兹固不暇论也然观外传虽非其解经之详断章取义要有合于孔门商赐言诗之㫖况文辞淸婉有先秦风学者安得不宗尚之海岱刘侯韩婴小传汉书儒林传云韩婴燕人也孝文时爲博士景帝时至常山太传婴推诗人之意而作外传数万言其语颇与齐鲁间殊然归一也淮南贲生受之燕赵间言诗者由韩生韩生亦以易授人推易意而爲之传燕赵间好诗故其易微惟韩氏自传之武帝时婴尝与董仲舒论于上前其人精悍处事分明仲舒不能难也后其孙商爲博士孝宣时涿郡韩生其后也诗外传韩诗外传卷第一诗外传卷第一韩婴曾子仕于莒得粟三秉方是之时曾子重其禄而轻其身亲没之后齐迎以相楚迎以令尹晋迎以上卿方是之时曾子重其身而轻其禄怀其寳而迷其国者不可与语仁窘其身而约其亲者不可与语孝任重道远者不择地而息家贫亲老者不择官而仕故君子桥褐趋时当务爲急传云不逢时而仕任事而敦其虑爲之使而不入其谋贫焉故也诗曰夙夜在公实命不同传曰夫行露之人许嫁矣然而未徃也见一物不具一礼不备守节贞理守死不徃君子以爲得妇道之宜故举而传之扬而歌之以絶无道之求防污道之行乎诗曰虽速我讼亦不尔从孔子南游适楚至于阿谷之隧有处子佩瑱而浣者孔子曰彼妇人其可与言矣乎抽觞以授子贡曰善爲之辞以观其语子贡曰吾北鄙之人也将南之楚逢天之暑思心潭潭愿乞一饮以表我心妇人对曰阿谷之隧隐曲之汜其水载清载浊流而趋海欲饮则饮何问妇人乎受子贡觞迎流而挹之奂然而弃之促流而挹之奂然而溢之坐置之沙上曰礼固不亲授子贡以告孔子曰丘知之矣抽琴去其轸以授子贡曰善爲之辞以观其语子贡曰向子之言穆如清风不悖我语和畅我心于此有琴而无轸愿借子以调其音妇人对曰吾野鄙之人也僻陋而无心五音不知安能调琴子贡以告孔子曰丘知之矣抽絺絺巾ㄙ五两以授子贡曰善爲之辞以观其语子贡曰吾北鄙之人也将南之楚于此有絺絺巾ㄙ五两吾不敢以当子身敢置之水浦妇人对曰客之行差迟乖人分其资财弃之野鄙吾年甚少何敢受子子不早去今窃有狂夫守之者矣诗曰南有乔木不可休思汉有游女不可求思此之谓也哀公问孔子曰有智寿乎孔子曰然人有三死而非命也者自取之也居处不理飮食不节劳过者病共杀之居下而好干上嗜慾无厌求索不止者刑共杀之少以敌衆弱以侮强忿不量力者兵共杀之故有三死而非命者自取之也诗云人而无仪不死何爲传曰在天者莫明乎日月在地者莫明于水火在人者莫明乎礼义故日月不髙则所照不远水火不积则光炎不博礼义不加乎国家则功名不白故人之命在天国之命在礼君人者降礼尊贤而王重法爱民而霸好利多诈而危权谋倾覆而亡诗曰人而无礼胡不遄死君子有辩善之度以治气养性则身后彭祖修身自强则名配尧禹宜于时则逹厄于竆则处信礼者也凡用心之术由礼则理逹不由礼则悖乱饮食衣服动静居处由礼则知节不由礼则垫䧟生疾容貌态度进退移歩由礼则夷国政无礼则不行王事无礼则不成国无礼则不宁王无礼则死亡无日矣诗曰人而无礼胡不遄死传曰不仁之至忽其亲不忠之至倍其君不信之至欺其友此三者圣王之所杀而不赦也诗曰人而无礼不死何爲王子比干杀身以成其忠柳下惠杀身以成其信伯夷叔齐杀身以成其廉此三子者皆天下之通士也岂不爱其身哉爲夫义之不立名之不显则士耻之故杀身以遂其行由是观之卑贱贫竆非士之耻也天下举忠而士不与焉举信而士不与焉举廉而士不与焉三者存乎身名传于世与日月并而息天不能杀地不能生当桀纣之世不之能汚也然则非恶生而乐死也恶富贵好贫贱也由其理尊贵及巳而仕也不辞也孔子曰富而可求虽执鞭之士吾亦爲之故阨竆而不悯劳辱而不茍然后能有致也诗曰我心匪石不可转也我心匪席不可卷也此之谓也原宪居鲁环堵之室茨以蒿莱蓬户瓮牖桷桑而无枢上漏下湿匡坐而絃歌子贡乗肥马衣轻裘中绀而表素轩不容巷而徃见之原宪楮冠黎杖而应门正冠则缨絶振襟则肘见纳履则踵决子贡曰嘻先生何病也原宪仰而应之曰宪闻之无财之谓贫学而不能行之谓病宪贫也非病也若夫希世而行比周而友学以爲人教以爲巳仁义之匿车马之饰衣裘之丽宪不忍爲之也子贡逡巡靣有慙色不辞而去原宪乃徐歩曵杖歌商颂而反声沦于天地如出金石天子不得而臣也诸侯不得而友也故养身者忘家养志者忘身身且不爱孰能忝之诗曰我心匪石不可转也我心匪席不可卷也传曰所谓士者虽不能尽备乎道术必有由也虽不能尽乎美着必有处也言不务多务审所行而巳行旣巳尊之言旣巳由之若肌肤性命之不可易也诗曰我心匪石不可转也我心匪席不可卷也传曰君子㓗其身而同者合焉善其音而类者应焉马鸣而马应之牛鸣而牛应之非知也其势然也故新沐者必弹冠新浴者必振衣莫能以巳之皭皭容人之混汚然诗曰我心匪鑑不可以茹荆伐陈陈西门坏因其降民使脩之孔子过而不式子贡执辔而问曰礼过三人则下二人则式今陈之脩门者衆矣夫子不爲式何也孔子曰国亡而弗知不智也知而不争非忠也亡而不死非勇也脩门者虽衆不能行一于此吾故弗式也诗曰忧心悄悄愠于群小小人成群何足礼哉传曰喜名者必多怨好与者必多辱唯灭迹于人能随天地自然爲能胜理而无爱名名兴则道不用道行则人无位矣夫利爲害本而福爲祸先唯不求利者爲无害不求福者爲无祸诗曰不忮不求何用不臧传曰聪者自闻明者自见聦明则仁爱着而廉耻分矣故非道而行之虽劳不至非其有而求之虽强不得故智者不爲非其事廉者不求非其有是以害远而名彰也诗云不忮不求何用不臧传曰安命养性者不待积委而冨名号传乎世者不待势位而显德义畅乎中而无外求也信哉贤者之不以天下爲名利者也诗曰不忮不求何用不臧古者天子左五钟将出则撞黄钟而右五钟皆应之马鸣中律驾者有文御者有数立则磬折拱则抱鼓行歩中规折旋中矩然后太师奏升车之乐告出也入则撞㽔賔以治容貌容貌得则颜色齐颜色齐则肌肤安㽔賔有声鹄震马鸣及倮介之虫无不延颈以听在内者皆玉色在外者皆金声然后少师奏升堂之乐即席告入也此言音乐相和物类相感同声相应之义也诗云钟鼓乐之此之谓也枯鱼衘索几何不蠧二亲之寿忽如过隙树木欲茂霜露不凋使贤士欲成其名二亲不待家贫亲老不择官而仕诗曰虽则如燬父母孔迩此之谓也孔子曰君子有三忧弗知可无忧与知而不学可无忧与学而不行可无忧与诗曰未见君子忧心惙惙鲁公甫文伯死其母不哭也季孙闻之曰公甫文伯之母贞女也子死不哭必有方矣使人问焉对曰昔是子也吾使之事仲尼仲尼去鲁送之不出鲁郊赠之不与家珎病不见士之视者死不见士之流泪者死之日宫女缞绖而从者十人此不足于士而有余于妇人也吾是以不哭也诗曰乃如之人兮德音无良传曰天地有合则生气有精矣隂阳消息则变化有时矣时得则治时失则乱故人生而不具者五目无见不能食不能行不能言不能施化三月微的而后能见七月而生齿而后能食朞年髑就而后能行三年脑合而后能言十六精通而后能施化隂阳相反隂以阳变阳以隂变故男八月生齿八岁而龆齿十六而精化小通女七月生齿七岁而齓齿十四而精化小通是故阳以隂变隂以阳变故不肖者精化始具而生气感动触情纵欲反施化是以年寿亟夭而性不长也诗曰乃如之人兮怀婚姻也太无信也不知命也贤者不然精气阗溢而后伤时不可过也不见道端乃陈情欲以歌道义诗曰静女其姝俟我乎城隅爱而不见搔首踟蹰瞻彼日月悠悠我思道之云远曷云能来急时辞也是故称之日月也楚白公之难有仕之善者辞其母将死君其母曰弃母而死君可乎曰闻事君者内其禄而外其身今之所以养母者君之禄也请徃死之比至朝三废车中其仆曰子惧何不反也曰惧吾私也死君吾公也吾闻君子不以私害公遂死之君子闻之曰好义哉必济矣夫诗云深则厉浅则掲此之谓也晋灵公之时宋人杀昭公赵宣子请师于灵公而救之灵公曰非晋国之急也宣子曰不然夫大者天地其次君臣所以爲顺也今杀其君所以反天地逆人道也天必加灾焉晋爲盟主而不救天罚惧及矣诗云凡民有䘮匍匐救之而况国君乎于是灵公乃与师而从之宋人闻之俨然感说而晋国日昌何则以其诛逆存顺诗曰凡民有䘮匍匐救之赵宣子之谓也传曰水浊则鱼喁令苛则民乱城峭则崩岸峭则陂故吴起削刑而车裂商鞅峻法而支解治国者譬若乎张琴然大絃急则小絃絶矣故急辔衘者非千里之御也有声之声不过百里无声之声延及四海故禄过其功者削名过其实者损情行合名祸福不虚至矣诗云何其处也必有与也何其乆也必有以也故惟其无爲能长生乆视而无累于物矣传曰衣服容貌者所以说目也应对言语者所以说耳也好恶去就者所以说心也故君子衣服中容貌得则民之目恱矣言语逊应对给则民之耳恱矣就仁去不仁则民之心恱矣三者存乎身虽不在位谓之素行故中心存善而日新之则独居而乐德充而形诗曰何其处也必有与也何其乆也必有以也仁道有四磏爲下有圣仁者有智仁者有德仁者有磏仁者上知天能用其时下知地能用其财中知人能安乐之是圣仁者也上亦知天能用其时下知地能用其财中知人能使人肆之是智仁也寛而容衆百姓信之道所以至弗辱以时是德仁者也廉㓗直方疾乱不治恶邪不匡虽居郷里若坐涂炭命入朝廷如赴汤火非其民不使非其食弗甞疾乱世而轻死弗顾弟兄以法度之比于不详是磏仁者也传曰山锐则不高水径则不深仁磏则其德不厚志与天地拟者其人不祥是伯夷叔齐卞随介子推原宪鲍焦袁旌目申徒狄之行也其所受天命之度适至是而亡弗能改也虽枯藁弗舍也诗云亦巳焉哉天实爲之谓之何哉磏仁虽下然圣人不废者匡民隐括有在是中者也申徒狄非其世将自投于河崔嘉闻而止之曰吾闻圣人仁士之于天地之间也民之父母也今爲儒雅之故不救溺人可乎申徒狄曰不然桀杀关龙逢纣杀王子比干而亡天下吴杀子胥陈杀泄冶而灭其国故亡国残家非无圣智也不用故也遂抱石而沉于河君子闻之曰廉矣如仁欤则吾未之见也诗曰天实爲之谓之何哉鲍焦衣弊肤见挈畚持𬞞遇子贡于道子贡曰吾子何以至于此也鲍焦曰天下之遗德教者衆矣吾何以不至于此也吾闻之世不巳知而行之不巳者爽行也上不巳用而干之不止者是毁廉也行爽毁廉然且弗舎惑于利者也子贡曰吾闻之非其世者不生其利污其君者不履其土非其世而持其𬞞诗曰溥天之下莫非王土此谁有之哉鲍焦曰于戯吾闻贤者重进而轻退廉者易愧而轻死于是弃其𬞞而立藁于洛水之上君子闻之曰廉夫刚哉夫山锐则不高水径则不深行磏者德不厚志与天地拟者其爲人不祥鲍焦可谓不祥矣其节度浅深适至于是矣诗云亦巳焉哉天实爲之谓之何哉昔者周道之盛邵伯在朝有司请营邵以居邵伯曰嗟以吾一身而劳百姓此非吾先君文王之志也于是出而就蒸庶于阡陌陇畒之间而听断焉邵伯暴处远野庐于树下百姓大恱耕桑者倍力以劝于是岁大稔民给家足其后在位者骄奢不恤元元税赋䌓数百姓困乏耕桑失时于是诗人见召伯之所休息树下美而歌之诗曰蔽茀甘棠勿剪勿伐召伯所茇此之谓也诗外传卷第一诗外传韩诗外传卷第二诗外传卷第二韩婴楚庄王围宋有七日之粮曰尽此而不克将去而归于是使司马子反乗闼而窥宋城宋使华元乗闼而应之子反曰子之国何若矣华元曰惫矣易子而食之㭊骸而㸑之子反曰嘻甚矣惫虽然吾闻围者之国箝马而抹之使肥者应客今何吾子之情也华元曰吾闻君子见人之困则矜之小人见人之困则幸之吾望见吾子似于君子是以情也子反曰诺子其勉之矣吾军有七日粮尔揖而去子反告庄王庄王曰若何子反曰惫矣易子而食之㭊骸而㸑之庄王曰嘻甚矣惫今得此而归尔子反曰不可吾巳告之矣曰军亦有七日粮尔庄王怒曰吾使子视之子曷爲而告之子反曰区区之宋犹有不欺之臣何以楚国而无乎吾是以告之也庄王曰虽然吾子今得此而归尔子反曰王请处此臣请归耳王曰子去我而归吾孰与处乎此吾将从子而归遂师而归君子善其平巳也华元以诚告子反得以解围全二国之命诗云彼姝者子何以告之君子善其以诚相告也鲁监门之女婴相从绩中夜而泣涕其偶曰何谓而泣也婴曰吾闻卫世子不肖所以泣也其偶曰卫世子不肖诸侯之忧也子曷爲泣也婴曰吾闻之异乎子之言也昔者宋之桓司马得罪于宋君出于鲁其马佚而𩥇吾园而食吾园之葵是岁吾闻园人亡利之半越王勾践起兵而攻吴诸侯畏其威鲁徃献女吾姊与焉兄徃视之道畏而死越兵威者吴也兄死者我也由是观之祸与福相反也今卫世子甚不肖好兵吾男弟三人能无忧乎诗曰大夫跋渉我心则忧是非类与乎高子问于孟子曰夫嫁娶者非已所自亲也卫女何以得编于诗也孟子曰有卫女之志则可无卫女之志则怠若伊尹于太甲有伊尹之志则可无伊尹之志则篡夫道二常之谓经变之谓权怀其常道而挟其变权乃得爲贤夫卫女行中孝虑中圣权如之何诗曰旣不我嘉不能旋反视尔不臧我思不远楚庄王听朝罢晏樊姬下堂而迎之曰何罢之晏也得无饥倦乎庄王曰今日听忠贤之言不知饥倦也樊姬曰王之所谓忠贤者诸侯之客欤中国之士欤庄王曰则沈令尹也樊姬掩口而笑王曰姬之所笑何也姬曰妾得于王尚汤沐执巾栉振袵席十有一年矣然妾未甞不遣人之梁郑之间求美人而进之于王也与妾同列者十人贤于妾者二人妾岂不欲擅王之宠哉不敢私愿蔽衆美欲王之多见则娱今沈令尹相楚数年矣未甞见进贤而退不肖也又焉得爲忠贤乎庄王旦朝以樊姬之言告沈令尹令尹避席而进孙叔敖叔敖治楚三年而楚国霸楚史援笔而书之于䇿曰楚之霸樊姬之力也诗曰百尔所思不如我所之樊姬之谓也闵子骞始见于夫子有菜色后有刍豢之色子贡问曰子始有菜色今有刍豢之色何也闵子曰吾出蒹葭之中入夫子之门夫子内切瑳以孝外爲之陈王法心窃乐之出见羽盖龙旂裘旃相随心又乐之二者相攻胷中而不能任是以有菜色也今𬒳夫子之文深又頼二三子切瑳而进之内明于去就之义出见羽盖龙旂旃裘相随视之如坛土矣是以有刍豢之色诗曰如切如瑳如琢如磨传曰雩而雨者何也曰无何也犹不雩而雨也星坠木鸣国人皆恐何也是天地之变隂阳之化物之罕至者也怪之可也畏之非也夫日月之薄蚀怪星之党见风雨之不时是无世而不甞有也上明政平是虽并至无伤也上闇政险是虽无一无益也夫万物之有灾人妖最可畏也曰何谓人妖曰枯耕伤稼枯耘伤岁政险失民田秽稼恶䧽贵民饥道有死人冦贼并起上下乖离邻人相暴对门相盗礼义不脩牛马相生六畜作妖臣下杀上父子相疑是谓人妖是生于乱传曰天地之灾隐而废也万物之怪书不说也无用之变不急之灾弃而不治若夫君臣之义父子之亲男女之别切瑳而不舎也诗曰如切如瑳如琢如磨孔子曰口欲味心欲佚教之以仁心欲兵身恶劳教之以恭好辩论而畏惧教之以勇目好色耳好声教之以义易曰艮其限列其厉薰心诗曰吁嗟女兮无与士耽皆防邪禁佚调和心志高墙丰上激下未必崩也降雨兴流潦至则崩必先矣草木根荄浅未必撅也飘风兴暴雨坠则撅必先矣君子居是邦也不崇仁义尊贤臣以理万物未必亡也一旦有非常之变诸侯交争人趋车驰迫然祸至乃始忧愁干喉焦唇仰天而叹庶几乎望其安也不亦晚乎孔子曰不愼其前而悔其后嗟乎虽悔无及矣诗曰掇其泣矣何嗟及矣曾子曰君子有三言可贯而佩之一曰无内踈而外亲二曰身不善而怨他人三曰患至而后唿天子贡曰何也曾子曰内踈而外亲不亦反乎身不善而怨他人不亦远乎患至而后唿天不亦晚乎诗曰惙其泣矣何嗟及矣夫霜雪雨露杀生万物者也天无事焉犹之贵天也执法厌文治官治民者有司也君无事焉犹之尊君也夫辟土殖谷者后稷也决江流河者禹也听狱执中者臯陶也然而圣后者尧也故有道以御之身虽无能也必使能者爲巳用也无道以御之彼虽多能犹将无益于存亡矣诗曰执辔如组两骖如舞贵能御也传曰孔子云美哉颜无父之御也马知后有舆而轻之知上有人而爱之马亲其正而爱其事如使马能言彼将必曰乐哉今日之驺也至于颜沦少衰矣马知后有舆而轻之知上有人而敬之马亲其正而敬其事如使马能言彼将必曰驺来其人之使我也至于颜夷而衰矣马知后有舆而重之知上有人而畏之马亲其正而畏其事如使马能言彼将必曰驺来驺来女不驺彼将杀女故御马有法矣御民有道矣法得则马和而欢道得则民安而集诗曰执辔如组两骖如舞此之谓也颜渊侍坐鲁定公于台东野毕御马于台下定公曰善哉东野毕之御也颜渊曰善则善矣其马将佚矣定公不说以告左右曰闻君子不谮人君子亦谮人乎颜渊退俄而厩人以东野毕马佚闻矣定公掲席而起曰趣驾召颜渊颜渊至定公曰郷寡人曰善哉东野毕之御也吾子曰善则善矣然则马将佚矣不识吾子以何知之颜渊曰臣以政知之昔者舜工于使人造父工于使马舜不穷其民造父不极其马是以舜无佚民造父无佚马今东野毕之上车执辔衘体正矣周旋歩骤朝礼毕矣历险致远马力殚矣然犹䇿之不巳所以知佚也定公曰善可少进颜渊曰兽穷则啮鸟穷则啄人穷则诈自古及今穷其下能不危者未之有也诗曰执辔如组两骖如舞善御之谓也定公曰寡人之过矣崔杼弑庄公合士大夫盟盟者皆脱劒而入言不疾措血至者死所杀者十余人次及晏子奉杯血仰天而叹曰恶乎崔杼将爲无道而杀其君于是盟者皆视之崔杼谓晏子曰子与我吾将与子分国子不与我杀子直兵将推之曲兵将钩之吾愿子之图之也晏子曰留以利而倍其君非仁也刼以刃而失其志者非勇也诗曰莫莫葛藟延于条枚恺悌君子求福不回婴其可回矣直兵推之曲兵钩之婴不之革也崔杼曰舎晏子晏子起而出授绥而乗其仆驰晏子抚其手曰麋鹿在山林其命在庖厨命有所悬安在疾驱安行成节然后去之诗曰羔裘如濡恂直且侯彼巳之子舎命不偷晏子之谓也楚昭王有士曰石奢其爲人也公而好直王使爲理于是道有杀人者石奢追之则父也还返于廷曰杀人者臣之父也以父成政非孝也不行君法非忠也弛罪废法而伏其辜臣之所守也遂伏斧锧曰命在君君曰追而不及庸有罪乎子其治事矣石奢曰不然不私其父非孝也不行君法非忠也以死罪生不廉也君欲赦之上之惠也臣不能失法下之义也遂不去鈇锧刎颈而死乎廷君子闻之曰贞夫法哉石先生乎孔子曰子爲父隐父爲子隐直在其中矣诗曰彼巳之子邦之司直石先生之谓也外寛而内直自设于隐括之中直巳不直人善废而不悒悒蘧伯玉之行也故爲人父者则愿以爲子爲人子者则愿以爲父爲人君者则愿以爲臣爲人臣者则愿以爲君名昭诸侯天下愿焉诗曰彼已之子邦之彦兮此君子之行也传曰孔子遭齐程本子于剡之间倾盖而语终日有间顾子路曰由束帛十匹以赠先生子路不对有间又顾曰束帛十匹以赠先生子路率尔而对曰昔者由也闻之于夫子士不中道相见女无媒而嫁者君子不行也孔子曰夫诗不云乎野有蔓草零露漙兮有美一人清扬婉兮邂逅相遇适我愿兮且夫齐程本子天下之贤士也吾于是而不赠终身不之见也大德不踰闲小德出入可也君子有主善之心而无胜人之色德足以君天下而无骄肆之容行足以及后世而不以一言非人之不善故曰君子盛德而卑虚巳以受人旁行不流应物而不穷虽在下位民愿戴之虽欲无尊得乎哉诗曰彼巳之子美如英美如英殊异乎公行君子易和而难狎也易惧而不可刼也畏患而不避义死好利而不爲所非交亲而不比言辩而不乱盪盪乎其易不可失也磏乎其廉而不刿也温乎其仁厚之光大也超乎其有以殊于世也诗曰美如玉美如玉殊异乎公族商容甞执羽籥冯于马徒欲以伐纣而不能遂去伏于太行及武王克殷立爲天子欲以爲三公商容辞曰吾常冯于马徒欲以伐纣而不能愚也不争而隐无勇也愚且无勇不足以备乎三公遂固辞不受命君子闻之曰商容可谓内省而不诬能矣君子哉去素餐远矣诗曰彼君子兮不素餐兮商先生之谓也晋文侯使李离爲大理过听杀人自拘于廷请死于君君曰官有贵贱罚有轻重下吏有罪非子之罪也李离对曰臣居官爲长不与下吏让位受爵爲多不与下吏分利今过听杀人而下吏蒙其死非所闻也不受命君曰自以爲罪则寡人亦有罪矣李离曰法失则刑刑失则死君以臣爲能听微决疑故使臣爲理今过听杀人之罪罪当死君曰弃位委官伏法亡国非所望也趣出无忧寡人之心李离对曰政乱国危君之忧也军败卒乱将之忧也夫无能以事君闇行以临官是无功以食禄也臣不能以虚自诬遂伏劒而死君子闻之曰忠矣乎诗曰彼君子兮不素餐兮李先生之谓也楚狂接舆躬耕以食其妻之市未返楚王使使者赍金百镒造门曰大王使臣奉金百镒愿请先生治河南接舆笑而不应使者遂不得辞而去妻从市而来曰先生少而爲义岂将老而遗之哉门外车轶何其深也接舆曰今者王使使者赍金百镒欲使我治河南其妻曰岂许之乎曰未也妻曰君使不从非忠也从之是遗义也不如去之乃夫负釡甑妻戴经器变易姓字莫知其所之论语曰色斯举矣翔而后集接舆之妻是也诗曰逝将去汝适彼乐土乐土乐土爰得我所昔者桀爲酒池糟隄纵靡靡之乐而牛饮者三千羣臣皆相持而歌江水沛兮舟楫败兮我王废兮趣归于亳亳亦大兮又曰乐兮乐兮四牡骄兮六辔沃兮去不善兮善何不乐兮伊尹知大命之将去举觞造桀曰君王不听臣言大命去矣亡无日矣桀相然而抃盍然而笑曰子又妖言矣吾有天下犹天之有日也日有亡乎日亡吾亦亡也于是伊尹接履而趋遂适于汤汤以爲相可谓适彼乐土爰得其所矣诗曰逝将去汝适彼乐土乐土乐土爰得我所伊尹去夏入殷田饶去鲁适燕介子推去晋入山田饶事鲁哀公而不见察田饶谓哀公曰臣将去君黄鹄举矣哀公曰何谓也曰君独不见夫鸡乎首戴冠者文也足搏距者武也敌在前敢鬬者勇也得食相告仁也守夜不失时信也鸡有此五德君犹日瀹而食之者何也则以其所从来者近也夫黄鹄一举千里止君园池食君鱼鼈啄君黍粱无此五者君犹贵之以其所从来者远矣臣将去君黄鹄举矣哀公曰止吾将书子言也田饶曰臣闻食其食者不毁其器隂其树者不折其枝有臣不用何书其言遂去之燕燕立以爲相三年燕政大平国无盗贼哀公喟然太息爲之辟寝三月减损上服曰不愼其前而悔其后何可复得诗云逝将去汝适彼乐国乐国乐国爰得我直子贱治单父弹鸣琴身不下堂而单父治巫马期以星出以星入日夜不处以身亲之而单父亦治巫马期问于子贱子贱曰我任人子任力任人者佚任力者劳人谓子贱则君子矣佚四肢全耳目平心气而百官理任其数而巳巫马期则不然乎然事惟劳力教诏虽治犹未至也诗曰子有衣裳弗曳弗娄子有车马弗驰弗驱子路曰士不能勤苦不能轻死亡不能恬贫竆而曰我行义吾不信也昔者申包胥立于秦廷七日七夜哭不絶声是以存楚不能勤苦焉得行此比干且死而諌愈忠伯夷叔齐饿于首阳而志益彰不轻死亡焉能行此曾子褐衣緼绪未甞完也粝米之食未甞饱也义不合则辞上卿不恬贫竆焉能行此夫士欲立身行道无顾难易然后能行之欲行义白名无顾利害然后能行之诗曰彼已之子硕大且笃良非笃脩身行之君子其孰能与之哉子路与巫马期薪于韫丘之下陈之冨人有处师氏者脂车百乗觞于韫丘之上子路与巫马期曰使子无忘子之所知亦无进子之所能得此冨终身无复见夫子子爲之乎巫马期喟然仰天而叹闟然投鎌于地曰吾甞闻之夫子勇士不忘丧其元志士仁人不忘在沟壑子不知予与试予与意者其志与子路心慙故负薪先归孔子曰由来何爲偕出而先返也子路曰向也由与巫马期薪于韫丘之下陈之冨人有处师氏者脂车百乗觞于韫丘之上由谓巫马期曰使子无忘子之所知亦无进子之所能得此冨终身无复见夫子子爲之乎巫马期喟然仰天而叹闟然投鎌于地曰吾甞闻夫子勇士不忘丧其元志士仁人不忘在沟壑子不知予与试予与意者其志与由也心惭故先负薪归孔子援琴而弹诗曰肃肃鸨羽集于苞栩王事靡盬不能蓺稷黍父母何怙悠悠苍天曷其有所予道不行邪使汝愿者孔子曰士有五有埶尊贵者有家冨厚者有资勇悍者有心智惠者有貌美好者有埶尊贵者不以爱民行义理而反以暴敖家冨厚者不以振穷救不足而反以侈靡无度资勇悍者不以卫上攻战而反以侵陵私鬬心智惠者不以端计数而反以事姧饰诈貌美好者不以綂朝涖民而反以蛊女从欲此五者所谓士失其美质者也诗曰温其如玉在其板屋乱我心曲上之人所遇色爲先声音次之事行爲后故望而宜爲人君者容也近而可信者色也发而安中者言也乆而可观者行也故君子容色天下仪象而望之不假言而知爲人君者诗曰颜如渥丹其君也哉子夏读诗巳毕夫子问曰尔亦何大于诗矣子夏对曰诗之于事也昭昭乎若日月之光明燎燎乎如星辰之错行上有尧舜之道下有三王之义弟子不敢忘虽居蓬戸之中弹琴以咏先王之风有人亦乐之无人亦乐之亦可发愤忘食矣诗曰衡门之下可以栖迟泌之洋洋可以乐饥夫子造然变容曰嘻吾子始可以言诗巳矣然子以见其表未见其里颜渊曰其表巳见其里又何有哉孔子曰闚其门不入其中安知其奥藏之所在乎然藏又非难也丘甞悉心尽志巳入其中前有髙岸后有深谷泠泠然如此旣立而巳矣不能见其里未谓精微者也传曰国无道则飘风厉疾暴雨折木隂阳错氛夏寒冬温春热秋荣日月无光星辰错行民多疾病国多不祥羣生不寿而五谷不登当成周之时隂阳调寒暑平羣生遂万物宁故曰其风治其乐连其驱马舒其民依依其行迟迟其意好好诗曰匪风发兮匪车偈兮顾瞻周道中心怛兮夫治气养心之术血气刚强则务之以调和智虑濳深则一之以易谅勇毅强果则辅之以道术齐给便捷则安之以静退卑摄贪利则抗之以高志容衆好散则刼之以师友怠慢摽弃则慰之以祸灾愿婉端悫则合之以礼乐凡治气养心之术莫径由礼莫优得师莫愼一好好一则博博则精精则神神则化是以君子务结心乎一也诗曰淑人君子其仪一兮其仪一兮心如结兮玉不琢不成器人不学不成行家有千金之玉不知治犹之贫也良工宰之则冨及子孙君子谋之则爲国用故动则安百姓议则延民命诗曰淑人君子正是国人正是国人胡不万年嫁女之家三夜不息烛思相离也取妇之家三日不举乐思嗣亲也是故昬礼不贺人之序也三月而庙见称来妇也厥明见舅姑舅姑降于西阶妇升自阼阶授之室也忧思三日不杀三月孝子之情也故礼者因人情爲文诗曰亲结其缡九十其仪言多仪也原天命治心术理好恶适情性而治道毕矣原天命则不惑祸福不惑祸福则动静脩治心术则不妄喜怒不妄喜怒则赏罚不阿理好恶则不贪无用不贪无用则不害物性适情性则不过欲不过欲则养性知足四者不求于外不假于人反诸巳而存矣夫人者说人者也形而爲仁义动而爲法则诗曰伐柯伐柯其则不远诗外传卷第二诗外传韩诗外传卷第三诗外传卷第三韩婴传曰昔者舜甑盆无膻而下不以余获罪饭乎土簋啜乎土型而农不以力获罪麑衣而䀈领而女不以巧获罪法下易由事寡易爲功而民不以政获罪故大道多容大德多下圣人寡爲故用物常壮也传曰易简而天下之理得矣诗曰政有夷之行子孙保之忠易爲礼诚易爲辞贤人易爲民工巧易爲材诗曰政有夷之行子孙保之有殷之时谷生汤之廷三日而大拱汤问伊尹曰何物也对曰谷树也汤问何爲而生于此伊尹曰谷之出泽野物也今生天子之庭殆不吉也汤曰柰何伊尹曰臣闻妖者祸之先祥者福之先见妖而爲善则祸不至见祥而爲不善则福不臻汤乃齐戒静处夙兴夜寐弔死问疾赦过赈穷七日而谷亡妖孽不见国家昌诗曰畏天之威于时保之昔者周文王之时国八年夏六月文王寝疾五日而地动东西南北不出国郊有司皆曰臣闻地之动爲人主也今者君王寝疾五日而地动四面不出国郊群臣皆恐请移之文王曰柰何其移之也对曰兴事动衆以増国城其可移之乎文王曰不可夫天之道见妖是以罚有罪也我必有罪故此罚我也今又专兴事动衆以增国城是重吾罪也不可以之昌也请改行重善移之其可以免乎于是遂谨其礼节祑皮革以交诸侯饰其辞令币帛以礼俊士颁其爵列等级田畴以赏有功遂与群臣行此无几何而疾止文王即位八年而地动之后四十三年凡莅国五十一年而终此文王之所以践妖也诗曰畏天之威于时保之王者之论德也而不尊无功不官无德不诛无罪朝无幸位民无幸生故上贤使能而等级不踰折暴禁悍而刑罚不过百姓晓然皆知夫爲善于家取赏于朝也爲不善于幽而蒙刑于显夫是之谓定论是王者之德诗曰明昭有周式序在位传曰以从俗爲善以货财爲寳以养性爲巳爲道是民德也未及于士也行法而志坚不以私欲害其所闻是劲士也未及于君子也行法而志坚好脩其所闻以矫其情言行多当未安谕也知虑多当未周宻也上则能大其所隆也下则开道不若巳者是笃厚君子未及圣人也若夫百王之法若别白黒应当世之变若数三纲行礼要节若运四支因化之功若推四时天下得序群物安居是圣人也诗曰明昭有周式序在位魏文侯欲置相召李克问曰寡人欲置相非翟黄则魏成子愿卜之于先生李克避席而辞曰臣闻之卑不谋尊踈不间亲臣外居者也不敢当命文侯曰先生临事勿让李克曰夫观士也居则视其所亲富则视其所与逹则视其所举竆则视其所不爲贫则视其所不取此五者足以观矣文侯曰请先生就舎寡人之相定矣李克出遇翟黄曰今日闻君召先生而卜相果谁爲之李克曰魏成子爲之翟黄悖然作色曰吾何负于魏成子西河之守吾所进也君以邺爲忧吾进西门豹君欲伐中山吾进乐羊中山旣拔无守之者吾进先生君欲置太子傅吾进赵苍皆有成功就事吾何负于魏成子克曰子之言克于子之君也岂比周以求大官哉君问置相非成则黄二子何如臣对曰君不察故也居则视其所亲富则视其所与逹则视其所举竆则视其所不爲贫则视其所不取五者以定矣何待克哉是以知魏成子爲相也且子焉得与魏成子比魏成子食禄日千钟什一在内以聘约天下之士是以得卜子夏田子方叚干木此三人君皆师友之子之所进皆臣之子焉得与魏成子比乎翟黄逡巡再拜曰鄙人固陋失对于夫子诗曰明昭有周式序在位成侯嗣公聚歛计数之君也未及取民也子产取民者也未及爲政也管仲爲政也未及脩礼故脩礼者王爲政者强取民者安聚歛者亡故聚歛以招谷积财以肥敌危身亡国之道也明君不蹈也将脩礼以齐朝正法以齐官平政以齐下然后节乎朝法则度量正乎官忠信爱刑平乎下如是百姓爱之如父母畏之如神明是以德泽洋乎海内福祉归乎王公诗曰降福简简威仪反反旣醉旣饱福禄来反楚庄王寝疾卜之曰河爲祟大夫曰请用牲庄王曰止古者圣王制祭不过望濉漳江汉楚之望也寡人虽不德河非所获罪也遂不祭三日而疾有瘳孔子闻之曰楚庄王之霸其有方矣制节守职反身不贰其霸不亦冝乎诗曰嗟嗟保介庄王之谓也人主之疾十有二发非有贤医莫能治也何谓十二发痿蹶逆胀满支膈盲烦喘痺风此之曰十二发贤医治之何曰省事轻刑则痿不作无使小民饥寒则蹶不作无令财货上流则逆不作无令仓廪积腐则胀不作无使府库充实则满不作无使群臣纵恣则支不作无使下情不上通则隔不作上材恤下则肓不作法令奉行则烦不作无使下怨则喘不作无使贤㐲匿则痺不作无使百姓歌吟诽谤则风不作夫重臣羣下者人主之心腹支体也心腹支体无疾则人主无疾矣故非有贤医莫能治也人皆有此十二疾而不用贤医则国非其国也诗曰多将熇熇不可救药终亦必亡而巳矣故贤医用则衆庶无疾况人主乎传曰太平之时无瘖跛眇尫蹇侏儒折短父不哭子兄不哭弟道无襁负之遗育然各以其序终者贤医之用也故安止平正除疾之道无他焉用贤而巳矣诗曰有瞽有瞽在周之庭纣之余民也传曰丧祭之礼废则臣子之恩薄臣子之恩薄则背死亡生者衆小雅曰子子孙孙勿替引之人事伦则顺于鬼神顺于鬼神则降福孔皆诗曰以享以祀以介景福武王伐纣到于邢丘楯折爲三天雨三日不休武王心惧召太公而问曰意者纣未可伐乎太公对曰不然楯折爲三者军当分爲三也天雨三日不休欲洒吾兵也武王曰然何若矣太公曰爱其人及屋上乌恶其人者憎其骨余咸刘厥敌靡使有余武王曰于戯天下未定也周公趋而进曰不然使各度其宅而佃其田无获旧新百姓有过在予一人武王曰于戯天下巳定矣乃脩武勒兵于寗更名邢丘曰怀寗曰脩武行克纣于牧之野诗曰牧野洋洋檀车皇皇驷騵彭彭维师尚父时维鹰扬凉彼武王肆伐大商会朝清明旣反商及下车封黄帝之后于蒯封帝尧之后于祝封舜之后于陈下车而封夏后氏之后于𣏌封殷之后于宋封比干之墓释箕子之囚表商容之闾济河而西马放华山之阳示不复乗牛放桃林之野示不复服也车甲衅而藏之于府库示不复用也于是废军而郊射左射貍首右射驺虞然后天下知武王不复用兵也祀乎明堂而民知孝朝觐然后诸侯知以敬坐三老于大学天子执酱而馈执爵而酳所以教诸侯之悌也此四者天下之大教也夫武之乆不亦宜乎诗曰胜殷遏刘耆定尔功言伐纣而殷亡武也孟甞君请学于闵子使车徃迎闵子闵子曰礼有来学无徃教致师而学不能学徃教则不能化君也君所谓不能学者也臣所谓不能化者也于是孟甞君曰敬闻命矣明日祛衣请受业诗曰日就月将劒虽利不厉不断材虽美不学不高虽有㫖酒嘉殽不甞不知其㫖虽有善道不学不逹其功故学然后知不足教然后知不䆒不足故自愧而勉不䆒故尽师而熟由此观之则教学相长也子夏问诗学一以知二孔子曰起予者商也始可与言诗巳矣孔子贤乎英杰而圣德备弟子𬒳光景而德彰诗曰日就月将凡学之道严师爲难师严然后道尊道尊然后民知敬学故太学之礼虽诏于天子无北面尊师尚道也故不言而信不怒而威师之谓也诗曰日就月将学有缉熈于光明传曰宋大水鲁人弔之曰天降淫雨害于粢盛延及君地以忧执政使臣敬弔宋人应之曰寡人不仁斋戒不修使民不时天加以灾又遗君忧拜命之辱孔子闻之曰宋国其庶几矣弟子曰何谓孔子曰昔桀纣不任其过其亡也忽焉成汤文王知任其过其兴也勃焉过而改之是不过也宋人闻之乃夙兴夜寐弔死问疾戮力宇内三岁年丰政平郷使宋人不闻孔子之言则年谷未丰而国家未宁诗曰佛时仔肩示我显德行齐桓公设庭燎爲便人欲造见者朞年而士不至于是东野有以九九见者桓公使戯之曰九九足以见乎鄙人曰臣闻君设庭燎以待士朞年而士不至夫士之所以不至者君天下之贤君也四方之士皆自以不及君故不至也夫九九薄能耳而君犹礼之况贤于九九者乎夫太山不让砾石江海不辞小流所以成其大也诗曰先民有言询于刍荛博谋也桓公曰善乃固礼之朞月四方之士相导而至矣诗曰自堂徂基自羊徂牛以小成大太平之时民行役者不踰时男女不失时以偶孝子不失时以养外无旷夫内无怨女上无不慈之父下无不孝之子父子相成夫妇相保天下和平国家安宁人事备乎下天道应乎上故天不变经地不易形日月昭明列宿有常天施地化隂阳和合动以雷电润以风雨节以山川均其寒暑万民育生各得其所而制国用故国有所安地有所主圣人刳木爲舟剡木爲檝以通四方之物使泽人足乎水山人足乎鱼余衍之财有所流故丰膏不独乐硗确不独苦虽遭凶年饥岁禹汤之水旱而民无冻饿之色故生不乏用死不转尸夫是之谓乐诗曰于铄王师遵养时晦能制天下必能养其民也能养民者爲自养也饮食适乎藏滋味适乎气劳佚适乎筋骨寒煖适乎肌肤然后气藏平心术治思虑得喜怒时起居而游乐事时而用足夫是之谓能自养者也故圣人不淫佚侈靡者非鄙夫色而爱财用也养有适过则不乐故不爲也是以夏不数浴非爱水也冬不频汤非爱火也不髙台榭非无土木也不大钟鼎非无金钖也不沈于酒不贪于色非辟丑也直行情性之所安而制度可以爲天下法矣故用不靡财足以养其生而天下称其仁也养不害性足以成教而天下称其义也适情辟余不求非其有而天下称其廉也行成不可掩息刑不可犯执一道而轻万物天下称其勇也四行在乎民居则婉愉怒则胜敌故审其所以养而治道具矣治道具而远近畜矣诗曰于铄王师遵养时晦言相养者之至于公仪休相鲁而嗜鱼一国人献鱼而不受其弟谏曰嗜鱼不受何也曰夫欲嗜鱼故不受也受鱼而免于相则不能自给鱼无受而不免于相长自给于鱼此明于鱼爲巳者也故老子曰后其身而身先外其身而身存非以其无私乎故能成其私诗曰思无邪此之谓也传曰鲁有父子讼者康子欲杀之孔子曰未可杀也夫民父子讼之爲不义乆矣是则上失其道上有道是人亡矣讼者闻之请无讼康子曰治民以孝杀一不义以僇不孝不亦可乎孔子曰否不教而听其狱杀不辜也三军大败不可诛也狱谳不治不可刑也上陈之教而先服之则百姓从风矣邪行不从然后俟之以刑则民知罪矣夫一仞之墻民不能踰百仞之山童子登游焉凌迟故也今其仁义之陵迟乆矣能谓民无踰乎诗曰俾民不迷昔之君子道其百姓不使迷是以威厉而刑措不用也故形其仁义谨其教道使民目晣焉而见之使民耳晣焉而闻之使民心晣焉而知之则道不迷而民志不惑矣诗曰示我显德行故道义不易民不由也礼乐不明民不见也诗曰周道如砥其直如矢言其易也君子所履小人所视言其明也睠言顾之澘焉出涕哀其不闻礼教而就刑诛也夫散其本教而待之刑辟犹决其牢而发以毒矢也亦不哀乎故曰未可杀也昔者先王使民以礼譬之如御也刑者鞭䇿也今犹无辔衘而鞭䇿以御也欲马之进则䇿其后欲马之退则䇿其前御者以劳而马亦多伤矣今犹此也上忧劳而民多罹刑诗曰人而无礼胡不遄死爲上无礼则不免乎患爲下无礼则不免乎刑上下无礼胡不遄死康子避席再拜曰仆虽不敏请承此语矣孔子退朝门人子路难曰父子讼道邪孔子曰非也子路曰然则夫子胡爲君子而免之也孔子曰不戒责成害也慢令致期暴也不教而诛贼也君子爲政避此三者且诗曰载色载笑匪怒伊教当舜之时有苗不服其不服者衡山在南岐山在北左洞庭之波右彭泽之水由此险也以其不服禹请伐之而舜不许曰吾喻教犹未竭也乆喻教而有苗民请服天下闻之皆薄禹之义而美舜之德诗曰载色载笑匪怒伊教舜之谓也问曰然则禹之德不及舜乎曰非然也禹之所以请伐者欲彰舜之德也故善则称君过则称巳臣下之义也假使禹爲君舜爲臣亦如此而巳矣夫禹可谓逹乎爲人臣之大体也季孙子之治鲁也衆杀人而必当其罪多罚人而必当其过子贡曰暴哉治乎季孙闻之曰吾杀人必当其罪罚人必当其过先生以爲暴何也子贡曰夫奚不若子产之治郑一年而负罚之过省二年而刑杀之罪亡三年而库无拘人故民归之如水就下爱之如孝子敬父母子产病将死国人皆吁嗟曰谁可使代子产死者乎及其不免死也士大夫哭之于朝商贾哭之于市农夫哭之于野哭子产者皆如丧父母今窃闻夫子疾之时则国人喜活则国人皆骇以死相贺以生相恐非暴而何哉赐闻之託法而治谓之暴不戒致期谓之虐不教而诛谓之贼以身胜人谓之责责者失身贼者失臣虐者失政暴者失民且赐闻居上位行此四者而不亡者未之有也于是季孙稽首谢曰谨闻命矣诗曰载色载笑匪怒伊教问者曰夫智者何以乐于水也曰夫水者縁理而行不遗小间似有智者动而下之似有礼者蹈深不疑似有勇者障防而清似知命者历险致远卒成不毁似有德者天地以成羣物以生国家以宁万事以平品物以正此智者所以乐于水也诗曰思乐泮水薄采其茆鲁侯戾止在泮饮酒乐水之谓也问者曰夫仁者何以乐于山也曰夫山者万民之所瞻仰也草木生焉万物植焉飞鸟集焉走兽休焉四方益取与焉出云道风嵸乎天地之间天地以成国家以宁此仁者所以乐于山也诗曰太山巖巖鲁邦所瞻乐山之谓也传曰晋文公甞出亡反国三行赏而不及陶叔狐陶叔狐谓咎犯曰吾从而亡十有一年颜色黯黒手足胼胝今反国三行赏而我不与焉君其忘我乎其有大过乎子试爲我言之咎犯言之文公曰噫我岂忘是子哉高明至贤志行全成湛我以道说我以仁变化我行昭明我使我爲成人者吾以爲上赏恭我以礼防我以义藩援我使我不爲非者吾以爲次勇勐强武气势自御难在前则处前难在后则处后免我危难之中者吾以爲次然劳苦之士次之诗曰率履不越遂视旣发今不内自讼过不恱百姓将何钖之哉夫诈人者曰古今异情其所以治乱异道而衆人皆愚而无知陋而无度者也于其所见犹可欺也况乎千岁之后乎彼诈人者门庭之间犹挟欺而况乎千岁之上乎然则圣人何以不可欺也曰圣人以巳度人者也以心度心以情度情以类度类古今一也类不悖虽乆同理故性縁理而不迷也夫五帝之前无传人非无贤人乆故也五帝之中无传政非无善政乆故也虞夏有传政不如殷周之察也非无善政乆故也夫传者乆则愈畧近则愈详略则举大详则举细故愚者闻其大不知其细闻其细不知其大是以乆而差三王五帝政之至也诗曰帝命不违至于汤齐言古今一也舜生于诸冯迁于负夏卒于鸣条东夷之人也文王生于岐周卒于毕郢西夷之人也地之相去也千有余里世之相后也千有余岁然得志行乎中国若合符节孔子曰先圣后圣其揆一也诗曰帝命不违至于汤齐孔子观于周庙有欹器焉孔子问于守庙者曰此谓何器也对曰此盖爲宥座之器孔子曰闻宥座器满则覆虚则欹中则正有之乎对曰然孔子使子路取水试之满则覆中则正虚则欹孔子喟然而叹曰呜唿恶有满而不覆者哉子路曰敢问持满有道乎孔子曰持满之道抑而损之子路曰损之有道乎孔子曰德行寛𥙿者守之以恭土地广大者守之以俭禄位尊盛者守之以卑人衆兵强者守之以畏聦明睿智者守之以愚博闻强记者守之以浅夫是之谓抑而损之诗曰汤降不迟圣敬日跻周公践天子之位七年布衣之士所䞇而师者十人所友见者十二人竆巷白屋先见者四十九人时进善百人教士千人宫朝者万人成王封伯禽于鲁周公诫之曰徃矣子无以鲁国骄士吾文王之子武王之弟成王之叔父也又相天下吾于天下亦不轻矣然一沭三握髪一饭三吐哺犹恐失天下之士吾闻德行寛𥙿守之以恭者荣土地广太守之以俭者安禄位尊盛守之以卑者贵人衆兵强守之以畏者胜聪明睿智守之以愚者善博闻强记守之以浅者智夫此六者皆谦德也夫贵爲天子富有四海由此德也不谦而失天下亡其身者桀纣是也可不愼欤故易有一道大足以守天下中足以守其国家近足以守其身谦之谓也夫天道亏盈而益谦地道变盈而流谦鬼神害盈而福谦人道恶盈而好谦是以衣成则必缺袵宫成则必缺隅屋成则必加拙示不成者天道然也易曰谦亨君子有终吉诗曰汤降不迟圣敬日跻诫之哉其无以鲁国骄士也传曰子路盛服以见孔子孔子曰由䟽䟽者何也昔者江于汶其始出也不足以滥觞及其至乎江之津也不方舟不避风不可渡也非其衆川之多欤今汝衣服其盛颜色充满天下有谁加汝哉子路趋出改服而入盖揖如也孔子曰由志之吾语汝夫愼于言者不譁愼于行者不伐色知而有长者小人也故君子知之爲知之不知爲不知言之要也能之爲能之不能爲不能行之要也言要则知行要则仁旣知且仁又何加哉诗曰汤降不迟圣敬日跻君子行不贵茍难说不贵茍察名不贵茍传惟其当之爲贵夫负石而赴河行之难爲者也而申徒狄能之君子不贵者非礼义之中也山渊平天地比齐秦袭入乎耳出乎口钩有须卵有毛此说之难持者也而邓㭊惠施能之君子不贵者非礼义之中也盗跖吟口名声若日月与舜禹俱传而不息君子不贵者非礼义之中也故君子行不贵苟难说不贵茍察名不贵茍传维其当之爲贵诗曰不竞不絿不刚不柔伯夷叔齐目不视恶色耳不听恶声非其君不事非其民不使横政之所出横民之所止弗忍居也思与郷人居若朝衣朝冠坐于涂炭也故闻伯夷之风者贪夫廉懦夫有立志至柳下惠则不然不羞汚君不辞小官进不隐贤必由其道阨竆而不悯遗佚而不怨与乡人居愉愉然不去也虽袒裼祼程于我侧彼安能凂我哉故闻柳下惠之风鄙夫寛薄夫厚至乎孔子去鲁迟迟乎其行也可以去而去可以止而止去父母国之道也伯夷圣人之清者也柳下惠圣人之和者也孔子圣人之中者也诗曰不竞不絿不刚不柔中庸和通之谓也王者之等赋正事田野什一关市讥而不征山林泽梁以时入而不禁相地而正壤理道而致贡万物群来无有流滞以相通移近者不隐其能远者不疾其劳虽幽间僻陋之国莫不趋使而安乐之夫是之谓王者之等赋正事诗曰敷政优优百禄是遒孙卿与临武君议兵于赵孝成王之前王曰敢问兵之要临武君曰夫兵之要上得天时下得地利后之发先之至此兵之要也孙卿曰不然夫兵之要在附亲士民而巳六马不和造父不能以致远弓矢不调羿不能以中微士民不亲附汤武不能以战胜由此观之要在于附亲士民而巳矣临武君曰不然夫兵之用变故也其所贵谋诈也善用之者犹脱兎莫知其出孙吴用之无敌于天下由此观之岂待亲士民而后可哉孙卿曰不然君之所道者诸侯之兵谋臣之事也臣之所道者仁人之兵圣王之事也彼可诈者必怠慢者也君臣上下之际突然有离德者也夫以跖而诈桀犹有工拙焉以桀而诈尧如以指挠沸以卵投石抱羽毛而赴烈火入则燋也夫何可诈也且夫暴国将孰与至哉彼其与至者必欺其民民之亲我也芬若椒兰欢如父子彼顾其上如㦧毒蜂虿之人虽桀跖岂肯爲其所至恶贼其所至爱哉是犹使人之子孙自贼其父母也彼则先觉其失何可诈哉且仁人之兵聚则成卒散则成列延居则若莫邪之长刃婴之者断锐居则若莫邪之利锋当之者溃圎居则若丘山之不可移也方居则若磐石之不可㧞也触之摧角折节而退尔夫何可诈也诗曰武王载斾有䖍秉钺如火烈烈则莫我敢曷此谓汤武之兵也孝成王避席仰首曰寡人虽不敏请依先生之兵也受命之士正衣冠而立俨然人望而信之其次闻其言而信之其次见其行而信之既见其行而衆皆不信斯下矣诗曰愼尔言矣谓尔不信昔者不出户而知天下不窥牖而见天道非目能视乎千里之前非耳能闻乎千里之外以巳之情量之也巳恶饥寒焉则知天下之欲衣食也巳恶劳苦焉则知天下之欲安佚也巳恶衰乏焉则知天下之欲富足也知此三者圣王之所以不降席而匡天下故君子之道忠恕而巳矣夫处饥渴苦血气困寒暑动肌肤此四者民之大害也害不除未可教御也四体不掩则鲜仁人五藏空虚则无立士故先王之法天子亲耕后妃亲𧖟先天下忧衣与食也诗曰父母何尝心之忧矣之子无裳诗外传卷第三诗外传韩诗外传卷第四诗外传卷第四韩婴纣作炮烙之刑王子比干曰主暴不諌非忠也畏死不言非勇也见过即諌不用即死忠之至也遂諌三日不去朝纣囚杀之诗曰昊天大怃予愼无辜桀爲酒池可以运舟糟丘足以望十里而牛饮者三千人关龙逢进諌曰古之人君身行礼义爱民节财故国安而身寿今君用财若无竆杀人若恐弗胜君若弗革天殃必降而诛必至矣君其革之立而不去朝桀囚而杀之君子闻之曰天之命矣诗曰昊天太怃予愼无辜有大忠者有次忠者有下忠者有国贼者以道覆君而化之是谓大忠也以德调君而辅之是谓次忠也以諌非君而怨之是谓下忠也不恤乎公道之逹义偷合茍同以持禄养者是谓国贼也若周公之于成王可谓大忠也管仲之于桓公可谓次忠也子胥之于夫差可谓下忠也曹触龙之于纣可谓国贼也皆人臣之所爲也吉凶贤不肖之効也诗曰匪其止共惟王之卭哀公问取人孔子曰无取徤无取佞无取口䜛徤骄也佞謟也谗诞也故弓调然后求劲焉马服然后求良焉士信悫而后求知焉士不信焉又多知譬之豺狼其难以身近也周书曰爲虎传翼也不亦殆乎诗曰匪其止共惟王之卭言其不恭其职事而病其主也齐桓公独以管仲谋伐莒而国人知之桓公谓管仲曰寡人独爲仲父言而国人知之何也管仲曰意若国中有圣人乎今东郭牙安在桓公顾曰在此管仲曰子有言乎东郭牙曰然管仲曰子何以知之曰臣闻君子有三色是以知之管仲曰何谓三色曰欢忻爱说钟皷之色也愁悴哀忧衰绖之色也勐厉充实兵革之色也是以知之管仲曰何以知其莒也对曰君东南面而指口张而不掩舌举而不下是以知其莒也桓公曰善诗曰他人有心予忖度之东郭先生曰目者心之符也言者行之指也夫知者之于人也未尝求知而后能知也观容貌察气志定取舎而人情毕矣诗曰他人有心予忖度之今有坚甲利兵不足以施敌破虏弓良矢调不足射远中微与无兵等尔有民不足强用严敌与无民等尔故盘石千里不爲有地愚命也以人观之则是也以法量之则未也礼曰礼仪三百威仪三千诗曰静恭尔位正直是与神之听之式谷以女礼者治辩之极也强国之本也威行之道也功名之綂也王公由之所以一天下也不由之所以陨社稷也是故坚甲利兵不足以爲武高城深池不足以爲固严令䌓刑不足以爲威由其道则行不由其道则废昔楚人蛟革犀兕以爲甲坚如金石宛如鉅虵惨若蜂虿轻利刚疾卒如飘风然兵殆于垂沙唐子死庄硚走楚分爲三四者此岂无坚甲利兵也哉所以綂之非其道故也汝淮以爲险江汉以爲池縁之以方城限之以邓林然秦师至于鄢郢举若振藁然是岂无固塞限险也哉其所以綂之者非其道故也纣杀比干而囚箕子爲炮烙之刑杀戮无时羣下愁怨皆莫兾其命然周师至令不行乎左右而岂其无严令䌓刑也哉其所以綂之者非其道故也若夫明道而均分之诚爱而时使之则下之应上如影响矣有不由命然后俟之以刑刑一人而天下服下不非其上知罪在巳也是以刑罚竞消而威行如流者无他由是道故也诗曰自东自西自南自北无思不服如是则近者歌讴之远者赴趋之幽间僻陋之国莫不趋使而安乐之若赤子之归慈母者何也仁刑义立教诚爱深礼乐交通故也诗曰礼仪卒度笑语卒获君人者以礼分施均徧而不偏臣以礼事君忠顺而不解父寛惠而有礼子敬爱而致恭兄慈爱而见友弟敬诎而不慢夫照临而有别妻柔顺而听从若夫行之而不中道即恐惧而自竦此全道也偏立则乱具立则治请问兼能之奈何曰审礼昔者先王审礼以惠天下故德及天地动无不当夫君子恭而不难敬而不巩贫竆而不约富贵而不骄应变而不竆审之礼也故君子于礼也敬而安之其于事也经而不失其于人也寛𥙿寡怨而弗阿其于仪也脩饰而不危其应变也齐给便捷而不累其于百官伎艺之人也不与争能而致用其功其于天地万物也不拂其所而谨裁其盛其待上也忠顺而不解其使下也均遍而不偏其于交游也縁类而有义其于郷曲也容而不乱是故穷则有名通则有功仁义兼覆天下而不穷明通天地理万变而不疑血气平和志意广大行义塞天地仁知之极也夫是谓先王审之礼也若是则老者安之少者怀之朋友信之如赤子之归慈母也曰仁刑义立教诚爱深礼乐交通故也诗曰礼仪卒度笑语卒获晏子聘鲁上堂则趋授玉则跪子贡怪之问孔子曰晏子知礼乎今者晏子来聘鲁上堂则趋授玉则跪何也孔子曰其有方矣待其见我我将问焉俄而晏子至孔子问之晏子对曰夫上堂之礼君行一臣行二今君行疾臣敢不趋乎今君之授币也卑臣敢不跪乎孔子曰善礼中又有礼赐寡使也何足以识礼也诗曰礼仪卒度笑语卒获晏子之古者八家而井田方里爲一井广三百歩长三百歩爲一里其田九百畒广一歩长百歩爲一畒广百歩长百歩爲百畒八家爲邻家得百畒余夫各得二十五畒家爲公田十畒余二十畒共爲庐舎各得二畒半八家相保出入更守疾病相忧患难相救有无相贷饮食相召嫁娶相谋渔猎分得仁恩施行是以其民和亲而相好诗曰中田有庐疆场有瓜今或不然令民相伍有罪相伺有刑相举使搆造怨仇而民相伤和睦之心贼仁恩害士化所和者寡欲败者多于仁道泯焉诗曰其何能淑载胥及溺天子不言多少诸侯不言利害大夫不言得丧士不言通财货不贾于道故驷马之家不恃鸡豚之息伐冰之家不图牛羊之入千乗之君不通货财冡卿不脩币施大夫不爲塲圃委积之臣不贪市井之利是以贫穷有所懽而孤寡有所措其手足也诗曰彼有遗秉此有滞穗伊寡妇之利人主欲得善射及远中微则悬贵爵重赏以招致之内不阿子弟外不隐远人能中是者取之是岂不谓之大道也哉虽圣人弗能易也今欲治国驭民调一上下将内以固城外以拒难治则制人人弗能制乱则危削灭亡可立待也然而求卿相辅佐独不如是之公惟便辟比巳之是用岂不谓过乎故有社稷莫不欲安俄则危矣莫不欲存俄则亡矣古之国千余今无数十其故何也莫不失于是也故明主有私人以百金名珠玉而无私以官职事业者何也曰本不利所私也彼不能而主使之是闇主也臣不能而爲之是诈臣也主闇于上臣诈于下灭亡无日矣俱害之道也故惟明主能爱其所爱闇主则必危其所爱夫文王非无便辟亲比巳者超然乃举太公于舟人而用之岂私之哉以爲亲邪则异族之人也以爲故耶则未尝相识也以爲姣好耶则太公年七十二齳然而齿堕矣然而用之者文王欲立贵道欲白贵名兼制天下以惠中国而不可以独故举是人而用之贵道果立贵名果白兼制天下立国七十一姬姓独居五十二周之子孙苟不狂惑莫不爲天下显诸侯夫是之谓能爱其所爱矣故惟明主能爱其所爱闇主必危其所爱此之谓也大雅曰贻厥孙谋以燕翼子小雅曰死丧无日无几相见危其所爱之谓也问者不告告者勿问有诤气者勿与论必由其道至然后接之非其道则避之故礼恭然后可与言道之方辞顺然后可与言道之理色从然后可与言道之极故未可与言而言谓之瞽可与言而不与言谓之隐君子不瞽言谨其序诗曰彼交匪纾天子所予言必交吾志然后予子爲亲隐义不得正君诛不义仁不得受虽违仁害义法在其中矣诗曰优哉游哉亦是戾矣齐桓公问于管仲曰王者何贵曰贵天桓公仰而视天管仲曰所谓天非苍莽之天也王者以百姓爲天百姓与之则安辅之则强非之则危倍之则亡诗曰民之无良相怨一方民皆居一方而怨其上不亡者未之有也善御者不忘其马善射者不忘其弓善爲上者不忘其下诚爱而利之四海之内阖若一家不爱而利子或杀父而况天下乎诗曰民之无良相怨一方出则爲宗族患入则爲郷里忧诗曰如蛮如髦我是用忧小人之行也有君不能事有臣欲其忠有父不能事有子欲其孝有兄不能敬有弟欲其从令诗曰受爵不让至于巳斯亡言能知于人而不能自知也夫当世之愚饰邪说文姦言以乱天下欺惑衆愚使混然不知是非治乱之所存者则是范雎魏牟田文庄周愼到田骈墨翟宋钘邓㭊惠施之徒也此十子者皆顺非而泽闻见杂博然而不师上古不法先王按徃旧造说务自爲工道无所遇而人相从故曰十子者之工说说皆不足合大道美风俗治纲纪然其持之各有故言之皆有理足以欺惑衆愚交乱朴鄙则是十子之罪也若夫緫方畧一统类齐言行羣天下之英杰告之以大道教之以至顺隩要之间袵席之上简然圣王之文具沛然平世之俗趋工说者不能入也十子者不能亲也无置锥之地而王公不能与争名则是圣人之未得志者也仲尼是也舜禹是也仁人将何务哉上法舜禹之制下则仲尼之义以务息十子之说如是者仁人之事毕矣天下之害除矣圣人之迹着矣诗曰雨雪瀌瀌见晛曰消君子大心则敬天而道小心则畏义而节知则明逹而类愚则端悫而法喜则和而治忧则静而违逹则宁而容竆则纳而详小人大心则慢而暴小心则淫而倾知则攫盗而徼愚则毒贼而乱喜则轻易而快忧则挫而慑逹则骄而偏穷则弃而累其肢体之序与禽兽同节言语之暴与蛮夷不殊出则爲宗族患入则爲郷里忧诗曰如蛮如髦我则传曰爱由情出谓之仁节爱理宜谓之义致爱恭谨谓之礼文礼谓之容礼容之美自足以爲治故其言可以爲民道民从是言也行可以爲民法民从是行也书之于䇿传之于志万世子子孙孙道而不舎由之则治失之则乱由之则生失之则死今夫肢体之序与禽兽同节言语之暴与蛮夷不殊混然无道此明王圣主之所罪诗曰如蛮如髦我是用忧客有说春申君者曰汤以七十里文王百里皆兼天下一海内今夫孙子者天下之贤人也君借之百里之势臣窃以爲不便于君若何春申君曰善于是使人谢孙子去而之赵赵以爲上卿客又说春申君曰昔伊尹去夏之殷殷王而夏亡管仲去鲁而入齐鲁弱而齐强由是观之夫贤者之所在其君未尝不善其国未尝不安也今孙子天下之贤人何谓辞而去春申君又云善于是使请孙子孙子因伪喜谢之鄙语曰疠怜王此不恭之语也虽不可不审也非比爲刼杀死亡之主者也夫人主年少而放无术法以知奸即大臣以专断图私以禁诛于巳也故舍贤长而立㓜弱废正直而用不善故春秋之志曰楚王之子围聘于郑未出境闻王疾返问疾遂以冠缨绞王而杀之因自立齐崔杼之妻美庄公通之崔杼不许欲自刃于庙庄公走出踰于外墙射中其股遂杀而立其弟景公近世所见李兊用赵饿主父于沙丘百日而杀之淖齿用齐擢闵王之筋而悬之于庙宿昔而杀之夫疠虽㿈肿痂疵上比远世未至绞颈射股也下比近世未至擢筋饿死也夫刼杀死亡之主心之忧劳形之苦痛必甚于疠矣由此观之疠虽怜王可也因爲赋曰琁玉瑶珠不知珮杂布与锦不知异闾娵子都莫之媒嫫母力父是之喜以盲爲明以聋爲聪以是爲非以吉爲凶呜唿上天曷维其同诗曰上帝甚蹈无自瘵焉南苗异兽之鞟犹犬羊也与之于人犹死之药也安旧侈质习贯易性而然也夫狂者自龁忘其非刍豢也饭土而忘其非粱饭也然则楚之狂者楚言齐之狂者齐言习使然也夫习之于人微而着深而固是畅于筋骨贞于胶漆是以君子务爲学也诗曰旣见君子德音孔胶孟子曰仁人心也义人路也舎其路弗由放其心而弗求人有鸡犬放则知求之有放心而不知求其于心爲不若鸡犬哉不知类之甚矣悲夫终亦必亡而巳矣故学问之道无他焉求其放心而巳诗曰中心藏之何日忘之道虽近不行不至事虽小不爲不成毎自多者出人不远矣夫巧弓在此手也传角𬒳筋胶漆之和即可以爲万乗之寳也及其彼手而贾不数铢人同材钧而贵贱相万者尽心致志也诗曰中心藏之何日忘之传曰诚恶恶知刑之本诚善善知敬之本惟诚感神达乎民心知刑敬之本则不怒而威不言而信诚德之主也诗曰皷钟于宫声闻于外孔子见客客去颜渊曰客仁也孔子曰恨兮其心颡兮其口仁则吾不知也言之所聚也颜渊蹵然变色曰良玉度尺虽有十仞之土不能掩其光良珠度寸虽有百仞之水不能掩其莹夫形体也色心也闵闵乎其薄也茍有温良在中则眉睫着之矣疵瑕在中则眉睫不能匿之诗曰皷钟于宫声闻于外伪诈不可长空虚不可守朽木不可雕情亡不可乆诗曰钟皷于宫声闻于外言有中者必能见外也所谓庸人者口不能道乎善言心不能知先王之法动作而不知所务止立而不知所定曰选于物而不知所贵不知选贤人善士而託其身焉从物而流不知所归五藏无政心从而坏遂不反是以动而形危静则名辱诗曰之子无良二三其德客有见周公者应之于门曰何以道旦也客曰在外即言外在内即言内入乎将母周公曰请入客曰立即言义坐即言仁坐乎将母周公曰请坐客曰疾言则翕翕徐言则不闻言乎将母周公唯唯旦也踰明日兴师而诛管蔡故客善以不言之说周公善听不言之说若周公可谓能听微言矣故君子之告人也微其救人之急也婉诗曰岂敢惮行畏不能趋诗外传卷第四诗外传韩诗外传卷第五诗外传卷第五韩婴子夏问曰关雎何以爲国风始也孔子曰关雎至矣乎夫关雎之人仰则天俯则地幽幽冥冥德之所藏纷纷沸沸道之所行如神龙变化斐斐文章大哉关雎之道也万物之所系群生之所悬命也河洛出书图麟凤翔乎郊不由关雎之道则关雎之事将奚由至矣哉夫六经之䇿皆归论汲汲盖取之乎关雎关雎之事大矣哉冯冯翊翊自东自西自南自北无思不服子其勉强之思服之天地之间生民之属王道之原不外此矣子夏喟然叹曰大哉关雎乃天地之基也诗曰钟皷乐之孔子抱圣人之心彷徨乎道德之域逍遥乎无形之郷倚天理观人情明终始知得失故兴仁义厌势利以持养之于时周室微王道絶诸侯力政强刼弱衆暴寡百姓靡安莫之纪纲礼仪废坏人伦不理于是孔子自东自西自南自北匍匐救之王者之政贤能不待次而举不肖不待须臾而废元恶不待教而诛中庸不待政而化分未定也则有昭穆虽公卿大夫之子孙也行絶礼仪则归之庻人遂倾覆之民牧而试之虽庶民之子孙也积学而正身行能礼仪则归之士大夫敬而待之安则畜不安则弃反侧之民上収而事之官而衣食之王覆无遗材行反时者死之无赦谓之天诛是王者之政也诗曰人而无仪不死何爲君者民之源也源淸则流淸源浊则流浊故有社稷者不能爱其民而求民亲巳爱巳不可得也民不亲不爱而求爲巳用爲巳死不可得也民弗爲用弗爲死而求兵之劲城之固不可得也兵不劲城不固而欲不危削灭亡不可得也夫危削灭亡之情皆积于此而求安乐是闻不亦难乎是枉生者也悲夫枉生者不须时而灭亡矣故人主欲强固安乐莫若反巳欲附下一民则莫若及之政欲脩政美俗则莫若求其人彼其人者生今之世而志乎古之世以天下之王公莫之好也而是子独好之以民莫之爲也而是子独爲之也抑爲之者竆而是子犹爲之而无是须臾怠焉差焉独明夫先王所以遇之者所以失之者知国之安危臧否若别白黒则是其人也人主欲强固安乐则莫若与其人爲之巨用之则天下爲一诸侯爲臣小用之则威行隣国莫之能御若殷之用伊尹周之遇太公可谓巨用之矣齐之用管仲楚之用孙叔敖可爲小用之矣巨用之者如彼小用之者如此也故曰粹而王駮而霸无一而亡诗曰四国无政不用其良不用其良臣而不亡者未之有也造父天下之善御者矣无车马则无所见其能羿天下之善射者矣无弓矢则无所见其巧彼大儒者调一天下者也无百里之地则无所见其功夫车固马选而不能以致千里者则非造父也弓调矢直而不能射远中微者则非羿也用百里之地而不能调一天下制四夷者则非大儒也彼大儒者虽隐居竆巷陋室无置锥之地而王公不能与争名矣用百里之地则千里国不能与之争胜矣箠笞暴国一齐天下莫之能倾是大儒之勲其言有类其行有礼其举事无悔其持检应变曲当与时迁徙与世偃仰千举万变其道一也是大儒之稽也故有俗人者有俗儒者有雅儒者有大儒者耳不闻学行无正义迷迷然以冨利爲隆是俗人也逢衣博带畧法先王而足乱世术谬学杂眞衣冠言行爲巳同于世俗而不知其恶也言谈议说巳无异于老墨而不知分是俗儒者也法先王一制度言行有大法而明不能济法教之所不及闻见之所未至知之爲知之不知爲不知内不自诬外不诬人以是尊贤敬法而不敢怠傲焉是雅儒者也法先王依礼义以浅持博以一行万茍有仁义之类虽鸟兽若别黑白竒物变恠所未甞闻见卒然起一方则举綂类以应之无所疑援法而度之奄然如合符节是大儒者也故人主用俗人则万乗之国亡用俗儒则万乗之国存用雅儒则千里之国安用大儒则百里之地乆而三年天下诸侯爲臣用万乗之国则举错定于一朝之间诗曰周虽旧邦其命维新文王亦可谓大儒巳矣楚成王读书于殿上而伦扁在下作而问曰不审主君所读何书也成王曰先圣之书伦扁曰此眞先圣王之糟粕耳非美者也成王曰子何以言之伦扁曰以臣轮言之夫以规爲圆矩爲方此其可付乎子孙者也若夫合三木而爲一应乎心动乎体其不可得而传者也则凢所传眞糟粕耳故唐虞之法可得而攷也其喻人心不可及矣诗曰上天之载无声无臭其孰能及之孔子学皷琴于师襄子而不进师襄子曰夫子可以进矣孔子曰丘巳得其曲矣未得其数也有间曰夫子可以进矣曰丘巳得其数矣未得其意也有间复曰夫子可以进矣曰丘巳得其人矣未得其类也有间曰邈然远望洋洋乎翼翼乎必作此乐也黙然思戚然而怅以王天下以朝诸侯者其惟文王乎师襄子避席再拜曰善师以爲文王之操也故孔子持文王之声知文王之爲人师襄子曰敢问何以知其文王之操也孔子曰然夫仁者好伟和者好粉智者好弹有慇懃之意者好丽丘是以知文王之操也传曰闻其末而逹其本者圣也纣之爲主劳民力冤酷之令加于百姓㦧悽之恶施于大臣羣下不信百姓疾怨故天下叛而愿爲文王臣纣自取之也夫贵爲天子冨有天下及周师至而令不行乎左右悲夫当是之时索爲匹夫不可得也诗曰天位殷适使不侠夫五色虽明有时而渝丰交之木有时而落物有成衰不得自若故三王之道周则复始穷则反本非务变而巳将以止恶扶微绌缪沦非调和隂阳顺万物之宜也诗曰勉勉我王纲纪四方礼者则天地之体因人之情而爲之节文者也无礼何以正身无师安知礼之是也礼然周师至而令不行乎左右悲夫当是之时索爲匹夫不可得也诗曰天位殷适使不侠夫五色虽明有时而渝丰交之木有时而落物有成衰不得自若故三王之道周则复始穷则反本非务变而巳将以止恶扶微绌缪沦非调和隂阳顺万物之宜也诗曰勉勉我王纲纪四方礼者则天地之体因人之情而爲之节文者也无礼何以正身无师安知礼之是也礼然而然是情安于礼也师云而云是知若师也情安礼知若师则是君子之道言中伦行中理天下顺矣诗曰不识不知顺帝之则上不知顺孝则民不知反本君不知敬长则民不知贵亲禘祭不敬山川失时则民无畏矣不教而诛则民不识劝也故君子脩身及孝则民不倍矣敬孝逹乎下则民知慈爱矣好恶喻乎百姓则下应其上如影响矣是则兼制天下定海内臣万姓之要法也明王圣主之所不能湏臾而舎也诗曰成王之孚下土之式永言孝思孝思惟则成王之时有三苗贯桑而生同爲一秀大几满车长几充箱成王问周公曰此何物也周公曰三苗同一秀意者天下殆同一也比几三年累有越尝氏重九译而至献白雉于周公道路悠远山川幽深恐使人之未逹也故重译而来周公曰吾何以见赐也译曰吾受命国之黄髪曰乆矣天之不迅风疾雨也海不波溢也三年于兹矣意者中国殆有圣人盍徃朝之于是来也周公乃敬求其所以来诗曰于万斯年不遐有佐登高临深远见之乐台榭不若丘山所见高也平原广望博观之乐沼池不如川泽所见博也劳心苦思从欲极好靡财伤情毁名损寿悲夫伤哉穷君之反于是道而愁百姓诗曰上帝板板下民卒瘅儒者儒也儒之爲言无也不易之术也千举万变其道不竆六经是也若夫君臣之义父子之亲夫妇之别朋友之序此儒者之所谨守日切磋而不舎也虽居竆巷陋室之下而内不足以充虚外不足以盖形无置锥之地明察足以持天下大举在人上则王公之材也小用使在位则社稷之臣也虽巖居穴处而王侯不能与争名何也仁义之化存尔如使王者听其言信其行则唐虞之法可得而观颂声可得而听诗曰先民有言询于蒭荛取谋之博也传曰天子居广厦之下帷帐之内旃茵之上𬒳躧舄视不出阃莽然而知天下者以其贤左右也故独视不若与衆视之明也独听不若与衆听之聦也独虑不若与衆虑之工也故明王使贤臣辐凑并进所以通中正而致隐居之士诗曰先民有言询于蒭荛此之谓也天设其高而日月成明地设其厚而山陵成名上设其道而百事得序自周衰坏以来王道废而不起礼义絶而不继秦之时非礼义弃诗书略古昔大灭圣道专爲茍妄以贪利爲俗以较猎爲化而天下大乱于是兵作而火起暴露居外而民以侵渔遏夺相攘爲服习离圣王光烈之日乆远未尝见仁义之道𬒳礼乐之风是以嚚顽无礼而肃敬日益凌迟以威武相摄妄爲佞人不避祸患此其所以难治也人有六情目欲视好色耳欲听宫商鼻欲嗅芬香口欲嗜甘㫖其身体四肢欲安而不作衣欲𬒳文绣而轻暖此六者民之六情也失之则乱从之则穆故圣王之教其民也必因其情而节之以礼必从其欲而制之以义义简而备礼易而法去情不远故民之从命也速孔子知道之易行曰诗云牖民孔易非虚辞也蠒之性爲丝弗得女工燔以沸汤抽其綂理不成爲丝卵之性爲雏不得良鸡覆伏孚育积日累乆则不成爲雏夫人性善非得明王圣主扶携内之以道则不成爲君子诗曰天生蒸民其命匪谌靡不有初鲜克有终言惟明王圣主然后使之然也智如泉源行可以爲表仪者人师也智可以砥行可以爲辅弼者人友也据法守职而不敢爲非者人吏也当前决意一唿再喏者人隷也故上主以师爲佐中主以友爲佐下主以吏爲佐危亡之主以隷爲佐语曰渊广者其鱼大主明者其臣慧相观而志合必由其中故同明相见同音相闻同志相从非贤者莫能用贤故辅弼左右所任使者有存亡之机得失之要也可无愼乎诗曰不明尔德时无背无侧尔德不明以无陪无卿昔者禹以夏王桀以夏亡汤以殷王纣以殷亡故无常安之国冝治之民得贤则昌不肖则亡自古及今未有不然者也夫明镜者所以照形也徃古者所以知今也夫知恶徃古之所以危亡而不袭蹈其所以安存者则无以异乎却行而求逮于前人鄙语曰不知爲吏视巳成事或曰前车覆而后车不诫是以后车覆也故夏之所以亡者而殷爲之殷之所以亡者而周爲之故殷可以鉴于夏而周可以鉴于殷诗曰殷鉴不逺枉夏后之丗传曰骄溢之君寡忠口惠之人鲜信故盈把之木无合拱之枝荣泽之水无吞舟之鱼根浅则枝叶短本絶则枝叶枯诗曰枝叶未有害本实先拨祸福自巳出也水渊深广则龙鱼生之山林茂盛则禽兽归之礼义脩明则君子怀之故礼及身而行脩礼及国而政明能以礼扶身则贵名自扬天下顺焉令行禁止而王者之事毕矣诗曰有觉德行四国顺之夫此之谓矣孔子曰夫谈说之术齐庄以立之端诚以处之坚强以待之辟称以喻之分以明之欢忻芬芳以送之寳之珍之贵之神之如是则说恒无不行矣夫是之谓能贵其所贵若夫无类之说不形之行不赞之辞君子愼之诗曰无易由言无曰苟矣夫百姓内不乏食外不患寒则可教御以礼义矣诗曰蒸卑祖妣以洽百礼百礼洽则百意遂百意遂则隂阳调隂阳调则寒暑均寒暑均则三光清三光淸则风雨时风雨时则群生宁如是而天道得矣是以不出户而知天下不窥牖而见天道诗曰惟此圣人瞻言百里于铄王师遵养时晦言相养之至于晦也天有四时春夏秋冬风雨霜露无非教也清明在躬气志如神嗜欲将至有开必先天降时雨山川出云诗曰崧高维岳骏极于天维岳降神生甫及申维申及甫维周之翰四国于蕃四方于宣此文武之德也三代之王也必先其令名诗曰明明天子令闻不巳矢其文德洽此四国此大王之蓝有靑而丝假之靑于蓝地有黄而丝假之黄于地蓝青地黄犹可假也仁义之事不可假乎哉东海之鱼名曰鲽比目而行不相得不能逹北方有兽名曰娄更食而更视不相得不能饱南方有鸟名曰鹣比翼而飞不相得不能举西方有兽名曰蟨前足䑕后足兎得甘草必衔以遗蛩蛩距虚其性非能蛩蛩距虚将爲假之故也夫鸟兽鱼犹相假而况万乗之主而独不知假此天下英雄俊士与之爲伍则岂不病哉故曰以明扶明则昇干天以明扶闇则归其人两瞽相扶不伤墻木不䧟井穽则其幸也诗曰惟彼不顺徃以䖝垢闇行也福生于无爲而患生于多欲知足然后冨从之德冝君人然后贵从之故贵爵而贱德者虽爲天子不尊矣贪物而不知止者虽有天下不冨矣夫土地之生不益山泽之出有尽怀不冨之心而求不益之物挟百倍之欲而求有尽之财是桀纣之所以失其位也诗曰大风有隧贪人败类哀公问于子夏曰必学然后可以安国保民乎子夏曰不学而能安国保民者未之有也哀公曰然则五帝有师乎子夏曰臣闻黄帝学乎大坟颛顼学乎禄图帝喾学乎赤松子尧学乎务成子附舜学乎尹寿禹学乎西王国汤学乎贷乎相文王学乎钖畴子斯武王学乎太公周公学乎虢叔仲尼学乎老聃此十一圣人未遭此师则功业不能着乎天下名号不能传乎后世者也诗曰不愆不忘率由旧章德也者包天地之大配日月之明立乎四时之周临乎隂阳之交寒暑不能动也四时不能化也歛乎太隂而不湿散乎太阳而不枯鲜㓗清明而备严威毅疾而神至精而妙乎天地之间者德也微圣人其孰能与于此矣诗曰德輶如毛民鲜克举之如岁之旱草不溃茂然天勃然兴云沛然下雨则万物无不兴起之者民非无仁义根于心者也王政憷迫而不得见忧郁而不得出圣王在彼躧舄视不出合而天下随倡而天下和何如在此有以应哉诗曰如彼岁旱草不溃茂道者何也曰君之所道也君者何也曰群也爲天下万物而除其害者谓之君王者何也曰徃也天下徃之谓之王曰善养生者故人尊之善辩治人者故人安之善设显人者故人亲之善粉饰人者故人乐之四綂者具天下徃之四綂无一而天下去之徃之谓之王去之谓之亡故曰道存则国存道亡则国亡夫省工商衆农人谨盗贼除姦邪是所以生养之也天子三公诸侯一相大夫擅官士保职莫不治理是所以辩治之也决德而定次量能而授官贤以爲三公贤以爲诸侯次则爲大夫是所以粉饰之也故自天子至于庶人莫不称其能得其意安乐其事是所同也若夫重色而成文累味而备珍则圣人所以分贤愚明贵贱故道得则泽流群生而福归王公泽流羣生则下安而和福归王公则上尊而荣百姓皆怀安和之心而乐戴其上夫是之谓下治而上通下治而上通颂声之所以兴也诗曰降福简简威仪反反旣醉旣饱福禄来反圣人养一性而御夫气持一命而节滋味奄治天下不遗其小存其精神以𥙷其中谓之士诗曰不竞不絿不刚不柔言得中也朝廷之士爲禄故入而不出山林之士爲名故徃而不返入而亦能出徃而亦能返通移有常圣也诗曰不竞不絿不刚不柔言得中也孔子侍坐于季孙季孙之宰通曰君使人假马其与之乎孔子曰吾闻君取于臣谓之取不曰假季孙悟告宰通曰今以徃君有取谓之取无曰假孔子曰正假马之言而君臣之义定矣论语曰必也正名乎诗曰君子无易由言诗外传卷第五诗外传韩诗外传卷第六诗外传卷第六韩婴比干諌而死箕子曰知不用而言愚也杀身以彰君之恶不忠也二者不可然且爲之不祥莫大焉遂解发佯狂而去君子闻之曰劳矣箕子尽其精神竭其忠爱见比干之事免其身仁知之至诗曰人亦有言靡哲不愚齐桓公见小臣三徃不得见左右曰夫小臣国之贱臣也君三徃而不得见其可巳矣桓公曰恶是何言也吾闻之布衣之士不欲冨贵不轻身于万乗之君万乗之君不好仁义不轻身于布衣之士纵夫子不欲冨贵可也吾不好仁义不可也五徃而得见也天下诸侯闻之谓桓公犹下布衣之士而况国君乎于是相率而朝靡有不至桓公之所以九合诸侯一匡天下者此也诗曰有觉德行四国顺之赏勉罚偷则民不怠兼听齐明则天下归之然后明其分职考其事业较其官能莫不理法则公道逹而私门塞公义立而私事息如是则持厚者进而佞謟者止贪戾者退而廉节者起周制曰先时者死无赦不及时者死无赦人习事而因人之事使如耳目鼻口之不可相错也故曰职分而民不慢次定而序不乱兼听齐明而百事不留如是则群下百吏莫不脩巳然后敢安仕成能然后敢受职小人易心百姓易俗奸宄之属莫不反悫夫是之爲政教之极则不可加矣诗曰讦谟定命远犹辰告敬愼威仪惟民之则子路治蒲三年孔子过之入境而善之曰由恭敬以信矣入邑曰善哉由忠信以寛矣至庭曰善哉由明察以断矣子贡执辔而问曰夫子未见由而三称善可得闻乎孔子曰入其境田畴草莱甚辟此恭敬以信故民尽力入其邑墉屋甚尊树木甚茂此忠信以寛其民不偷其庭甚闲此明察以断故民不扰也诗曰夙兴夜寐洒扫庭内古者有命民之有能敬长怜孤取舍好让居事力者命于其君然后命得乗饰车骈马未得命者不得乗饰车骈马皆有罚故民虽有余财侈物而无礼义功德则无所用故皆兴仁义而贱财利贱财利则不争不争则强不陵弱衆不暴寡是君之所以象典刑而民莫犯法民莫犯法而乱斯止矣诗曰质尔人民谨尔侯度用戒不虞天下之辩有三至五胜而辞置下辩者别殊类使不相害序异端使不相悖输公通意扬其所谓使人预知焉不务相迷也是以辩者不失所守不胜者得其所求故辩可观也夫繁文以相假饰辞以相悖数譬以相移外人之身使不得反其意则论便然后害生也夫不䟽其指而弗知谓之隐外意外身谓之讳几廉倚跌谓之移指縁谬辞谓之茍四者所不爲也故理可同睹也夫隐讳移茍争言竞爲而后息不能无害其爲君子也故君子不爲也论语曰君子于其言无所茍而巳矣诗曰无易由言无曰茍矣吾语子夫服人之心髙上尊贵不以骄人聪明圣知不以幽人勇勐强武不以侵人齐给便捷不以欺诬人不能则学不知则问虽知必让然后爲知遇君则修臣下之义出郷则脩长㓜之义遇长老则修弟子之义遇等夷则修朋友之义遇少而贱者则修告道寛裕之义故无不爱也无不敬也无与人争也矌然而天地苞万物也如是则老者安之少者怀之朋友信之诗曰惠干朋友庶民小子子孙绳绳万民靡不承仁者必敬其人敬其人有道遇贤者则爱亲而敬之遇不肖者则畏踈而敬之其敬一也其情二也若夫忠信端悫而不害伤则无接而不然是仁之质也仁以爲质义以爲理开口无不可以爲人法式者诗曰不僣不贼鲜不爲则子曰不学而好思虽知不广矣学而慢其身虽学不尊矣不以诚立虽立不乆矣诚未着而好言虽言不信矣美材也而不闻君子之道隐小物以害大物者灾必及身矣诗曰其何能淑载胥及溺民劳思佚治暴思仁刑危思安国乱思天诗曰靡有旅力以念穹苍问者曰古之谓知道者曰先生何也犹言先醒也不闻道术之人则冥于得失不知乱之所由眊眊乎其犹醉也故世主有先生者有后生者有不生者昔者楚庄王谋事而居有忧色申公巫臣问曰王何爲有忧也庄王曰吾闻诸侯之德能自取师者王能自取友者霸而与居不若其身者亡以寡人之不肖也诸大夫之论莫有及于寡人是以忧也庄王之德冝君人威服诸侯日犹恐惧思索贤佐此其先生者也昔者宋昭公出亡谓其御曰吾知其所以亡矣御者曰何哉昭公曰吾𬒳服而立侍御者数十人无不曰吾君丽者也吾发言动事朝臣数百人无不曰吾君圣者也吾外内不见吾过失是以亡也于是改操易行安义行道不出二年而美闻于宋宋人迎而复之谥爲昭此其后生者也昔郭君出郭谓其御者曰吾渴欲饮御者进淸酒曰吾饥欲食御者进干脯梁糗曰何备也御者曰臣储之曰奚储之御者曰爲君之出亡而道饥渴也曰子知吾旦亡乎御者曰然曰何不以諌也御者曰君喜道䛕而恶至言臣欲进諌恐先郭亡是以不諌也郭君作色而怒曰吾所以亡者诚何哉御转其辞曰君之所以亡者太贤曰夫贤者所以不爲存而亡者何也御曰天下无贤而独贤是以亡也伏轼而叹曰嗟乎失贤人者如此乎于是身倦力解枕御膝而卧御自易以备踈行而去身死中野爲虎狼所食此其不生者故先生者当年霸楚庄王是也后生者三年而复宋昭公是也不生者死中野爲虎狼所食郭君是也有先生者后生者有不生者诗曰听言则对诵言如醉田常弑简公乃盟于国人曰不盟者死及家石他曰古之事君者死其君之事舎君以全亲非忠也舍亲以死君之事非孝也他则不能然不盟是杀吾亲也从人而盟是背吾君也呜唿生乱世不得正行刼乎暴人不得全义悲夫乃进盟以免父母退伏劒以死其君闻之者曰君子哉安之命矣诗曰人亦有言进退惟谷石先生之谓也易曰困于石据于蒺蔾入于其宫不见其妻凶此言困而不见据贤人者也昔者秦缪公困于殽疾据五羖大夫蹇叔公孙友而小霸晋文困于骊氏疾据咎犯赵衰介子推而遂爲君越王勾践困于会稽疾据范蠡大夫种而霸南国齐桓公困于长勺疾据管仲寗戚隰朋而匡天下此皆困而知疾据贤人者也夫困而不知疾据贤人而不亡者未甞有之也诗曰人之云亡邦国殄瘁无善人之孟子说齐宣王而不说淳于髠侍孟子曰今日说公之君公之君不说意者其未知善之爲善乎淳于髠曰夫子亦诚无善耳昔者瓠巴鼓瑟而濳鱼出听伯牙鼓琴而六马仰秼鱼马犹知善之爲善而况君人者也孟子曰夫电雷之起也破竹折木震惊天下而不能使聋者卒有闻日月之明徧照天下而不能使盲者卒有见今公之君若此也淳于髠曰不然昔者揖封生高商齐人好歌𣏌梁之妻悲哭而人称咏夫声无细而不闻行无隐而不形夫子茍贤居鲁而鲁国之削何也孟子曰不用贤削何有也吞舟之鱼不居潜泽度量之士不居污世夫蓻冬至必彫吾亦时矣诗曰不自我先不自我后非遭彫世者欤孔子曰可与言终日而不倦者其惟学乎其身体不足观也勇力不足惮也族姓不足称也宗祖不足道也而可以闻于四方而昭于诸侯者其惟学乎诗曰不愆不忘率由旧章夫学之谓也子曰不知命无以爲君子言天之所生皆有仁义礼智顺善之心不知天之所以命生则无仁义礼智顺善之心无仁义礼智顺善之心谓之小人故曰不知命无以爲君子小雅曰天保定尔亦孔之固言天之所以仁义礼智保定人之甚固也大雅曰天生蒸民有物有则民之秉彛好是懿德言民之秉德以则天也不知所以则天又焉得爲君子乎王者必立牧方二人使闚远牧衆也远方之民有饥寒而不得衣食有狱讼而不平其冤失贤而不举者入告乎天子天子于其君之朝也揖而进之曰噫朕之政教有不得尔者邪何如乃有饥寒而不得衣食有狱讼而不平其冤失贤而不举然后其君退而与其卿大夫谋之远方之民闻之皆曰诚天子也夫我居之僻见我之近也我居之幽见我之明也可欺乎哉故牧者所以开四目通四聪也诗曰邦国若否仲山甫明之此之谓也楚庄王伐郑郑伯肉袒左把茅旌右执鸾刀以进言于庄王曰寡人无良边陲之臣以干大褐使大国之君沛焉远辱至此庄王曰君子不令臣交易爲言是以使寡人得见君之玉靣也而微至乎此庄王受节左右麾楚军退舍七里将军子重进諌曰夫南郢之与郑相去数千里大夫死者数人厮役者数百人今克而弗有无乃失民臣之力乎庄王曰吾闻古者杆不穿皮不蠧不出于四方以是君子之重礼而贱财也要其人不要其土人告以从而不舎不祥也吾以不祥立乎天下灾及吾身何取之有旣晋之救郑者至曰请战庄王许之将军子重进諌曰晋强国也道近兵锐楚师奄罢君其勿许庄王曰不可强者我避之弱者我威之是寡人无以立乎天下也乃遂还师以逆晋寇庄王援桴而皷之晋师大败士卒奔者争舟而指可掬也庄王曰噫吾两君不相好百姓何罪乃退楚师以佚晋寇诗曰柔亦不茹刚亦不吐君子崇人之德扬人之美非道䛕也正言直行指人之过非毁疵也诎柔顺从刚强勐毅与物周流道德不外诗曰柔亦不茹刚亦不吐不侮矜寡不畏强御卫灵公昼寝而起志气益衰使人驰召勇士公孙悁道遭行人卜商卜商曰何驱之疾也对曰公昼寝而起使我召勇士公孙悁子夏曰微悁而勇若悁者可乎御者曰可子夏曰载我而反至君曰使子召勇士何爲召儒使者曰行人曰微悁而勇若悁者可乎臣曰可即载与来君曰诺延先生上趣召公孙悁至入门杖劒疾唿曰商下我存若头子夏顾咄之曰咄内劒吾将与若言勇于是君令内劒而上子夏曰来吾尝与子从君而西见赵简子简子披发杖矛而见我君我从十三行之后趋而进曰诸侯相见不冝不朝服不朝服行人卜商将以颈血溅君之服矣使反朝服而见吾君子耶我耶悁曰子也子夏曰子之勇不若我一矣又与子从君而东至阿遭齐君重鞇而坐吾君单鞇而坐我从十三行之后趋而进曰礼诸侯相见不冝相临以庻揄其一鞇而去之者子耶我耶悁曰子也子夏曰子之勇不若我二矣又与子从君于囿中于是两寇肩逐我君抜矛下格而还子耶我耶悁曰子也子夏曰子之勇不若我三矣所贵爲士者上摄万乗下不敢敖乎匹夫外立节矜而敌不侵扰内禁残害而君不危殆是士之所长君子之所致贵也若夫以长掩短以衆暴寡凌轹无罪之民而成威于闾巷之间者是士之甚毒而君子之所致恶也衆之所诛锄也诗曰人而无仪不死何爲夫何以论勇于人主之前哉于是灵公避席抑手曰寡人虽不敏请从先生之勇诗曰不侮矜寡不畏强御卜先生也孔子行简子将杀阳虎孔子似之带甲以围孔子舎子路愠怒奋㦸将下孔子止之曰由何仁义之寡𥙿也夫诗书之不习礼乐之不讲是丘之罪也若吾非阳虎而以我爲阳虎则非丘之罪也命也我歌子和若子路歌孔子和之三终而围罢诗曰来游来歌以陈盛德之和而无爲也诗曰恺悌君子民之父母君子爲民父母何如曰君子者貌恭而行肆身俭而施博故不肖者不能逮也殖尽于巳而区略于人故可尽身而事也笃爱而不夺厚施而不伐见人有善欣然乐之见人不善惕然掩之有其过而兼包之授衣以最授食以多法下易由事寡易爲是以中立而爲人父母也筑城而居之别田而养之立学以教之使人知亲尊亲尊故父服斩缞三年爲君亦服斩缞三年爲民父母之谓也事强暴之国难使强暴之国事我易事之以货寳则寳单而交不结约契盟誓则约定而反无日割国之强乗以赂之则割定而欲无厌事之弥顺其侵之愈甚必致寳单国举而后巳虽左尧右舜未有能以此道免者也故非有圣人之道持以巧敏拜请畏事之则不足以持国安身矣故明君不道也必修礼以齐朝正法以齐官平政以齐下然后礼义节奏齐乎朝法则度量正乎官忠信爱利平乎下行一不义杀一无罪而得天下不爲也故近者竞亲而远者愿至上下一心三军同力名声足以薰炙之威强足以一齐之则拱揖指麾而强暴之国莫不趋使如赤子归慈母者何也仁形义立教诚爱深故诗曰王猷允塞徐方旣来勇士一唿而三军皆避士之诚也昔者楚熊渠子夜行寝石以爲伏虎弯弓而射之没金饮羽下视知其爲石石爲之开而况人乎夫倡而不和动而不偾中心有不全者矣夫不降席而匡天下者求之已也孔子曰其身正不令而行其身不正虽令不从先王之所以拱揖指麾而四海来賔者诚德之至也色以形于外也诗曰王猷允塞徐方旣来昔者赵简子薨而未葬而中牟畔之葬五日襄子兴师而次之围未匝而城自坏者十丈襄子击金而退之军吏諌曰君诛中牟之罪而城自坏者是天助之也君曷爲而退之襄子曰吾闻之于叔向曰君子不乗人于利不厄人于险使其城然后攻之中牟闻其义而请降曰善哉襄子之谓也诗曰王猷允塞徐方旣来威有三术有道德之威者有暴察之威者有狂妄之威者此三威不可不审察也何谓道德之威曰礼乐则修分义则明举措则时爱利则刑如是则百姓贵之如帝王亲之如父母畏之如神明故赏不用而民劝罚不加而威行是道德之威也何谓暴察之威曰礼乐则不修分义则不明举措则不时爱利则不刑然而其禁非也暴其诛不服也繁审其刑罚而信其诛杀勐而必闇如雷击之如墻压之百姓刼则致畏怠则傲上执拘则聚远闻则散非刼之以刑势振之以诛杀则无以有其下是暴察之威也何谓狂妄之威曰无爱人之心无利人之事而日爲乱人之道百姓讙譁则从而放执于刑灼不和人心悖逆天理是以水旱爲之不时年谷以之不升百姓上困于暴乱之患而下竆衣食之用愁哀而无所告诉比周愤溃以离上倾覆灭亡可立而待是狂妄之威也夫道德之威成乎衆强暴察之威成乎危弱狂妄之威成乎灭亡故威名同而吉凶之効远矣故不可不审察也诗曰昊天疾威天笃降丧瘨我饥馑民卒流亡晋平公游于河而乐曰安得贤士与之乐此也船人盍胥跪而对曰主君亦不好士耳夫珠出于江海玉出于崑山无足而至者犹主君之好也士有足而不至者盖主君无好士之意耳无患乎无士也平公曰吾食客门左千人门右千人朝食不足夕收市赋暮食不足朝収市赋吾可谓不好士乎盍胥对曰夫鸿鹄一举千里所恃者六翮尔背上之毛腹下之毳益一把飞不爲加高损一把飞不爲加下今君之食客门左门右各千人亦有六翮在其中矣将皆背上之毛腹下之毳耶诗曰谋夫孔多是用不集诗外传卷第六诗外传韩诗外传卷第七诗外传卷第七韩婴齐宣王谓田过曰吾闻儒者亲丧三年君与父孰重过对曰殆不如父重王忿然曰曷爲士去亲而事君对曰非君之土地无以处吾亲非君之禄无以养吾亲非君之爵无以尊显吾亲受之于君致之于亲凡事君以爲亲也宣王悒然无以应之诗曰王事靡盬不遑将父赵王使人于楚鼓瑟而遣之曰愼无失吾言使者受命伏而不起曰大王鼓瑟未甞若今日之悲也王曰调使者曰调则可记其柱王曰不可天有燥湿絃有缓急柱有推移不可记也使者曰请借此以喻楚之去赵也千有余里亦有吉凶之变凶则弔之吉则贺之犹柱之有推移不可记也故王之使人必愼其所之而不任以辞诗曰征夫捷捷每怀靡及盖伤自上而御下也齐有隐士东郭先生梁石君当曹相国爲齐相也客谓匮生曰夫东郭先生梁石君世之贤也隐于深山终不诎身下志以求仕者也吾闻先生得谒曹相国愿先生爲之先臣里母相善妇见疑盗肉其姑去之恨而告于里母里母曰安行今令姑唿汝即束藴请火去妇之家曰吾犬争肉相杀请火治之姑乃直使人追去妇还之故里母非谈说之士束藴请火非还妇之道也然物有所感事有可适何不爲之先匮生曰愚恐不及然请尽力爲东郭先生梁石君束藴请火于是乃见曹相国曰臣之里有夫死三日而嫁者有终身不嫁者则自爲娶将何娶焉相国曰吾亦娶其终身不嫁者耳匮生曰齐有隐士东郭先生梁石君世之贤士也隐于深山终不诎身下志以求仕相国娶妇欲娶其不嫁者取臣独不取其不仕之臣耶于是曹相国因匮生束帛安车迎东郭先生梁石君厚客之诗曰旣见君子我心则降孔子曰昔者周公事文王行无专制事无由巳身若不胜衣言若不出口有奉持于前洞洞焉若将失之可谓子矣武王崩成王㓜周公承文武之业履天子之位听天子之政征夷狄之乱诛管蔡之罪抱成王而朝诸侯诛赏制断无所顾问威动天地振恐海内可谓能武矣成王壮周公致政北面而事之请然后行无伐矜之色可谓臣矣故一人之身能三变者所以应时也诗曰左之左之君子宜之右之右之君子有之传曰鸟之美羽勾啄者鸟畏之鱼之侈口垂腴者鱼畏之人之利口赡辞者人畏之是以君子避三端避文士之笔端避武士之锋端避辩士之舌端诗曰我友敬矣谗言其兴孔子困于陈蔡之间即三经之席七日不食藜羮不糁弟子有饥色读书习礼乐不休子路进諌曰爲善者天报之以福爲不善者天报之以贼今夫子积德累仁爲善乆矣意者当遣行乎奚居之隐也孔子曰由来汝小人也未讲于论也居吾语汝子以知者爲无罪乎则王子比干何爲刳心而死子以义者爲听乎则伍子胥何爲抉目而悬吴东门子以廉者爲用乎则伯夷叔齐何爲饿于首阳之山子以忠者爲用乎则鲍叔何爲而不用叶公子髙终身不仕鲍焦抱木而泣子推登山而燔故君子博学深谋不遇时者衆矣岂独丘哉贤不肖者材也遇不遇者时也今无有时贤安所用哉故虞舜耕于历山之阳立爲天子其遇尧也传说负土而版筑以爲大夫其遇武丁也伊尹故有莘氏僮也负鼎操爼调五味而立爲相其遇汤也吕望行年五十卖食棘津年七十屠于朝歌九十乃爲天子师则遇文王也管夷吾束缚自槛车以爲仲父则遇齐桓公也百里奚自卖五羊之皮爲秦伯牧牛举爲大夫则遇秦缪公也虞丘于天下以爲令尹让于孙叔敖则遇楚庄王也伍子胥前功多后戮死非知有盛衰也前遇阖闾后遇夫差也夫骥罢盐车此非无形容也莫知之也使骥不得伯乐安得千里之足造父亦无千里之手矣夫兰茞生于茂林之中深山之间人莫见之故不芬夫学者非爲通也爲穷而不困忧而志不衰先知祸福之始而心无惑焉故圣人隐居深念独闻独见夫舜亦贤圣矣南面而治天下惟其遇尧也使舜居桀纣之世能自免于刑戮之中则爲善矣亦何位之有桀杀关龙逢纣杀王子比干当此之时岂关龙逢无知而王子比干不慧乎哉此皆不遇时也故君子务学脩身端行而须其时者也子无惑焉诗曰鹤鸣于九皐声闻于天曾子曰徃而不可还者亲也至而不可加者年也是故孝子欲养而亲不待也木欲直而时不待也是故椎牛而祭墓不如鸡豚逮存亲也故吾甞仕齐爲吏禄不过钟釡尚犹欣欣而喜者非以爲多也乐其逮亲也旣没之后吾甞南游于楚得尊官焉堂髙九仞榱题三围转毂百乗犹北郷而泣涕者非爲贱也悲不逮吾亲也故家贫亲老不择官而仕若夫信其志约其亲者非孝也诗曰有母之尸雍赵简子有臣曰周舎立于门下三日三夜简子使问之曰子欲见寡人何事周舎对曰愿爲谔谔之臣墨笔操牍从君之过而日有记也月有成也岁有効也简子居则与之居出则与之出居无几何而周舎死简子如丧子后与诸大夫饮于洪波之台酒酣简子涕泣诸大夫皆出走曰臣有罪而不自知简子曰大夫皆无罪昔者吾有周舎有言曰千羊之皮不若一狐之腋衆人诺诺不若一士之谔谔昔者商纣黙黙而亡武王谔谔而昌今自周舎之死吾未甞闻吾过也吾亡无日矣是以寡人泣也传曰齐景公问晏子爲人何患晏子对曰患夫社䑕景公曰何谓社䑕晏子曰社䑕出窃于外入託于社灌之恐坏墻燻之恐烧木此䑕之患今君之左右出则卖君以要利入则託君不罪乎乱法君又并覆而育之此社䑕之患也景公曰呜唿岂其然人有市酒而甚美者置表甚长然至酒酸而不售问里人其故里人曰公之狗甚勐而人有持器而欲徃者狗輙迎而啮之是以酒酸不售也士欲白万乗之主用事者迎而啮之亦国之恶狗也左右者爲社䑕用事者爲恶狗此国之大患也诗曰瞻彼中林侯薪侯蒸言朝廷皆小人也昔者司城子罕相宋谓宋君曰夫国家之安危百姓之治乱在君之行夫爵禄赏赐举人之所好也君自行之杀戮刑罚民之所恶也臣请当之君曰善寡人当其美子受其恶寡人自知不爲诸侯笑矣国人知杀戮之刑专在子罕也大臣亲之百姓畏之居不期年子罕遂去宋君而专其政故老子曰鱼不可脱于渊国之利器不可以示人诗曰胡爲我作不即我谋卫懿公之时有臣曰弘演者受命而使未反而狄人攻卫于是懿公欲兴师迎之其民皆曰君之所贵而有禄位者鹤也所爱者宫人也亦使鹤与宫人战余安能战遂溃而皆去狄人至攻懿公于荧泽杀之尽食其肉独舎其肝弘演至报使于肝辞毕唿天而号哀止曰若臣者独死可耳于是遂自刳出腹实内懿公之肝乃死桓公闻之曰卫之亡也以无道也今有臣若此不可不存于是复立卫于楚丘如弘演可谓忠士矣杀身以捷其君非徒捷其君又令卫之宗庙复立祭祀不絶可谓有大功矣诗曰四方有羡我独居忧民莫不谷我独不敢休孙叔敖遇狐丘丈人狐丘丈人曰仆闻之有三利必有三患子知之乎孙叔敖蹵然易容曰小子不敏何足以知之敢问何谓三利何谓三患狐丘丈人曰夫爵高者人妬之官大者主恶之禄厚者怨归之此之谓也孙叔敖曰不然吾爵益高吾志益下吾官益大吾心益小吾禄益厚吾施益博可以免于患乎狐丘丈人曰善哉言乎尧舜其犹病诸诗曰温温恭人如集于木惴惴小心如临于谷孔子曰明王有三惧一曰处尊位而恐不闻其过二曰得志而恐骄三曰闻天下之至道而恐不能行昔者越王勾践与吴战大败之兼有南夷当是之时君南面而立近臣三远臣五令诸大夫曰闻过而不以告我者爲上戮此处尊位而恐不闻其过也昔者晋文公与楚战大胜之烧其草火三日不息文公退而有忧色侍者曰君大胜楚而有忧色何也文公曰吾闻能以战胜安者惟圣人若夫诈胜之徒未甞不危吾是以忧也此得志而恐骄也昔者齐桓公得管仲隰朋南面而立桓公曰吾得二子也吾目加明吾耳加聦不敢独擅进之先祖此闻至道而恐不能行者也由桓公晋文越王勾践观之三惧者明君之务也诗曰温温恭人如集于木惴惴小心如临于谷战战兢兢如履薄冰此言大王居人上也楚庄王赐其羣臣酒日暮酒酣左右皆醉殿上烛灭有牵王后衣者后扢冠缨而絶之言于王曰今烛灭有牵妾衣者妾扢其缨而絶之愿趣火视絶缨者王曰止立出令曰与寡人饮不絶缨者不爲乐也于是冠缨无完者不知王后所絶冠缨者谁于是王遂与羣臣欢饮乃罢后吴兴师攻楚有人常爲应行合战者五䧟阵却敌遂取大军之首而献之王怪而问之曰寡人未甞有异于子子何爲于寡人厚也对曰臣先殿上絶缨者也当时冝以肝胆涂地负日乆矣未有所効今幸得用于臣之义尚可爲王破吴而强楚诗曰有漼者渊雚苇渒渒言大者无不容也传曰伯竒孝而弃于亲隐公慈而杀于弟叔武贤而杀于兄比干忠而诛于君诗曰予愼无辜纣杀王子比干箕子𬒳髪佯狂陈灵公杀泄冶邓元去陈以族从自此之后殷并于周陈亡于楚以其杀比干泄冶而失箕子邓元也燕昭王得郭隗邹衍乐毅是以魏赵兴兵而攻齐栖于莒燕之地计衆不与齐均也然所以信燕至于此者由得士也故无常安之国无宜治之民得贤者昌失贤者亡自古及今未有不然者也明镜者所以照形也徃古者所以知今也知恶古之所以危亡而不务袭蹈其所以安存则未有以异乎却走而求逮前人也太公知之故举微子之后而封比干之墓夫圣人之于贤者之后尚如是厚也而况当世之存者乎诗曰昊天太怃予愼宋玉因其友见楚襄王襄王待之无以异乃让其友友曰夫姜桂因地而生不因地而辛女因媒而嫁不因媒而亲子之事王未耳何怨于我宋玉曰不然昔者齐有狡兎尽一日而走五百里使之瞻见指注虽良狗犹不及狡兎之尘若摄缨而纵绁之瞻见指注与诗曰将安将乐弃予作遗宋燕相齐见逐罢归之舎召门尉陈饶等二十六人曰诸大夫有能与我赴诸侯者乎陈饶等皆伏而不对宋燕曰悲乎哉何士大夫易得而难用也饶曰君弗能用也则有不平之心是失之巳而责诸人也宋燕曰夫失诸已而责诸人者何陈饶曰三斗之稷不足于士而君鴈鹜有余粟是君之一过也果园梨栗后宫妇人以相提掷士曾不得一甞是君之二过也绫纨绮縠靡丽于堂从风而弊士曾不得以爲縁是君之三过也且夫财者君之所轻也死者士之所重也君不能行君之所轻而欲使士致其所重犹譬鈆刀畜之而干将用之不亦难乎宋燕面有慙色逡巡避席曰是燕之过也诗曰或以其酒不以传曰善爲政者循情性之宜顺隂阳之序通本末之理合天人之际如是则天气奉养而生物丰美矣不知爲政者使情厌性使隂乗阳使末逆本使人诡天气鞠而不信郁而不宣如是则灾害生怪异起群生皆伤而年糓不熟是以其动伤德其静亡救故缓者事之急者弗知日反理而欲以爲治诗曰废爲残贼莫知其尤魏文侯之时子质仕而获罪焉去而北游谓简主曰从今巳后吾不复树德于人矣简主曰何以也质曰吾所树堂上之士半吾所树朝廷之大夫半吾所树邉境之人亦半今堂上之士恐我以法邉境之人刼我以兵是以不树德于人也简主曰噫子之言过矣夫春树桃李夏得隂其下秋得食其实春树蒺蔾夏不可採其叶秋得其刺焉由此观之在所树也今子所树非其人也故君子先择而后种也诗曰无将大车惟尘冥冥正直者顺道而行顺理而言公平无私不爲安肆志不爲危激行昔卫献公出走反国及郊将班邑于从者而后入太史柳庄曰如皆守社稷则孰负羇絷而从如皆从则孰守社稷君反国而有私也无乃不可乎于是不班也柳庄正矣昔者卫大夫史鱼病且死谓其子曰我数言蘧伯玉之贤而不能进弥子瑕不肖而不能退爲人臣生不能进贤而退不肖死不当治丧正堂殡我于室足矣卫君问其故子以父言闻君造然召蘧伯玉而贵之而退弥子瑕从殡于正堂成礼而后去生以身諌死以尸諌可谓直矣诗曰靖共尔位好是正直孔子闲居子贡侍坐请问爲人下之道奈何孔子曰善哉尔之问也爲人下其犹土乎子贡未逹孔子曰夫土者掘之得甘泉焉树之得五糓焉草木植焉鸟兽鱼鼈遂焉生则立焉死则入焉多功不言赏世不絶故曰能爲下者其惟土乎子贡曰赐虽不敏请事斯语诗曰式礼莫愆传曰南假子过程本本爲之烹鲡鱼南假子曰闻君子不食鲡鱼本子曰此乃君子食也我何与焉假子曰夫髙比所以广德也下比所以狭行也比于善者自进之阶比于恶者自退之原也且诗不云乎髙山仰止景行行止吾岂自比君子哉志慕之而巳矣子贡问大臣子曰齐有鲍叔郑有子皮子贡曰否齐有管仲郑有东里子产孔子曰产荐也子贡曰然则荐贤贤于贤曰知贤智也推贤仁也引贤义也有此三者又何加焉孔子游于景山之上子路子贡颜渊从孔子曰君子登高必赋小子愿者何言其愿丘将启汝子路曰由愿奋长㦸盪三军乳虎在后仇敌在前蠡跃蛟奋进救两国之患孔子曰勇士哉子贡曰两国搆难壮士列阵尘埃涨天赐不持一尺之兵一斗之粮解两国之难用赐者存不用赐者亡孔子曰辩士哉颜回不愿孔子曰回何不愿颜渊曰二子巳愿故不敢愿孔子曰不同意各有事焉回其愿丘将启汝颜渊曰愿得小国而相之主以道制臣以德化君臣同心外内相应列国诸侯莫不从义向风壮者趋而进老者扶而至教行乎百姓德施乎四蛮莫不释兵辐辏乎四门天下咸获永宁蝖飞蠕动各乐其性进贤使能各任其事于是君绥于上臣和于下垂拱无爲动作中道从容得礼言仁义者赏言战鬬者死则由何进而救赐何难之解孔子曰圣士哉大人出小子匿圣者起贤者伏回与执政则由赐焉施其能哉诗曰雨雪瀌瀌见晛曰消昔者孔子鼓瑟曾子子贡侧门而听曲终曾子曰嗟乎夫子瑟声殆有贪狼之志邪僻之行何其不仁趋利之甚子贡以爲然不对而入夫子望见子贡有諌过之色应难之状释瑟而待之子贡以曾子之言告子曰嗟乎夫参天下贤人也其习知音矣乡者丘鼓瑟有䑕出游狸见于屋循梁微行造焉而避厌目曲嵴求而不得丘以瑟淫其音参以丘爲贪狼邪僻不亦宜乎诗曰鼓钟于宫声闻夫爲人父者必怀慈仁之爱以畜养其子抚循饮食以全其身及其有识也必严居正言以先导之及其束髪也授明师以成其技十九见志请賔冠之足以死其意血脉澄静娉内以定之信承亲授无有所疑冠子不言髪子不笞听其微諌无令忧之此爲人父之道也诗曰父兮生我母兮鞠我拊我畜我长我育我顾我复我出入腹我诗外传卷第七诗外传韩诗外传卷第八诗外传卷第八韩婴越王勾践使廉稽献民于荆王荆王使者曰越夷狄之国也臣请欺其使者荆王曰越王贤人也其使者亦贤子其愼之使者出见廉稽曰冠则得以俗见不冠不得见廉稽曰夫越亦周室之列封也不得处于大国而处江海之陂与魭鳣鱼鼈爲伍文身翦髪而后处焉今来至上国必曰冠得俗见不冠不得见如此则上国使适越亦将劓墨文身翦髪而后得以俗见可乎荆王闻之披衣出谢孔子曰使于四方不辱君命可谓士矣人之所以好冨贵安荣爲人所称誉者爲身也恶贫贱危辱爲人所谤毁者亦爲身也然身何贵也莫贵于气人得气则生失气则死其气非金帛珠玉也不可求于人也非缯布五谷也不可籴买而得也在吾身耳不可不愼也诗曰旣明且哲以保其身吴人伐楚昭王去国国有屠羊说从行昭王反国赏从者及说说辞曰君失国臣所失者屠君反国臣亦反其屠臣之禄旣厚又何赏之辞不受命君强之说曰君失国非臣之罪故不伏诛君反国非臣之功故不受其赏呉师入郢臣畏冦避患君反国说何事焉君曰不受则见之说对曰楚国之法商人欲见于君者必有大献重质然后得见今臣智不能存国节不能死君勇不能待冦然见之非国法也遂不受命入于涧中昭王谓司马子期曰有人于此居处甚约论议甚髙爲我求之愿爲兄弟请爲三公司马子期舎车徒求之五日五夜见之谓曰国危不救非仁也君命不从非忠也恶冨贵于上甘贫苦于下意者过也今君愿爲兄弟请爲三公不听君何也说曰三公之位我知其贵于刀俎之肆矣万钟之禄我知其冨于屠年之利矣今见爵禄之利而忘辞受之礼非所闻也遂辞三公之位而反乎屠羊之肆君子闻之曰甚矣哉屠羊子之爲也约巳持穷而处人之国矣说曰何谓穷吾让之以礼而终其国也曰在深渊之中而不援彼之危见昭王德衰于吴而怀寳絶迹以病其国欲独全巳者也是厚于巳而薄于君狷乎非救世者也何如则可谓救世矣曰若申伯仲山甫可谓救世矣昔者周德大衰道废于厉申伯仲山甫辅相宣王拨乱世反之正天下略振宗庙复兴申伯仲山甫乃并顺天下匡救邪失喻德教举遗士海内翕然向风故百姓勃然咏宣王之德诗曰周邦咸喜戎有良翰又曰邦国若否仲山甫明之既明且哲以保其身夙夜匪懈以事一人如是可谓救世矣齐崔杼弑庄公荆蒯芮使晋而反其仆曰君之无道也四邻诸侯莫不闻也以夫子而死之不亦难乎荆蒯芮曰善哉而言也早言我能諌諌而不用我能去今旣不諌又不去吾闻之食其食死其事吾旣食乱君之食又安得治君而死之遂驱车而入死其事仆曰人有乱君犹必死之我有治长可无死乎乃结辔自刎于车上君子闻之曰荆蒯芮可谓守节死义矣仆夫则无爲死也犹饮食而遇毒也诗曰夙夜匪懈以事一人荆先生之谓也易曰不恒其德或承之羞仆夫之谓也逊而直上也切次之谤諌爲下懦爲死诗曰柔亦不茹宋万与庄公战获乎庄公庄公败舎诸宫中数月然后归之反爲大夫于宋宋万与闵公博妇人皆在侧万曰甚矣鲁侯之淑鲁侯之美也天下诸侯宜爲君者惟鲁侯耳闵公矜此妇人妬其言顾曰尔虏焉知鲁侯之美恶乎宋万怒搏闵公絶脰仇牧闻君弑趋而至遇之于门手劒而叱之万臂摋仇牧碎其首齿着乎门阖仇牧可谓不畏强御矣诗曰惟仲山甫柔亦不茹刚亦不吐可于君不可于父孝子弗爲也可于父不可于君君子亦弗爲也故君不可夺亲亦不可夺也诗曰恺悌君子四方爲则黄帝即位施惠承天一道脩德惟仁是行宇内和平未见鳯凰惟思其象夙寐晨兴乃召天老而问之曰鳯象何如天老对曰夫鳯象鸿前麟后蛇颈而鱼尾龙文而龟身燕颔而鸡啄戴德负仁抱中挟义小音金大音皷延颈奋翼五彩俻明举动八风气应时雨食有质饮有仪徃即文始来即嘉成惟鳯爲能通天祉应地灵律五音览九德天下有道得鳯象之一则鳯过之得鳯象之二则鳯翔之得鳯象之三则鳯集之得鳯象之四则鳯春秋下之得鳯象之五则鳯没身居之黄帝曰于戱允哉朕何敢与焉于是黄帝乃服黄友戴黄冕致斋于宫鳯乃蔽日而至黄帝降于东阶西面再拜稽首曰皇天降祉不敢不承命鳯乃止帝东国集帝梧桐食帝竹实没身不去诗曰鳯凰于飞翙翙其羽亦集爰止魏文侯有子曰击次曰诉诉少而立以嗣封击中山三年莫徃来其傅赵苍唐曰父忘子子不可忘父何不遣使乎击曰愿之而未有所使也苍唐曰臣请使击曰诺于是乃问君之所好与所嗜曰君好北犬嗜晨鴈遂求北犬晨鴈赍行苍唐至曰北蕃中山之君有北犬晨鴈使苍唐再拜献之文侯曰击知吾好北犬嗜晨鴈也则见使者文侯曰击无恙乎苍唐唯唯而不对三问而三不对文侯曰不对何也苍唐曰臣闻诸侯不名君旣巳赐弊邑使得小国侯君问以名不敢对也文侯曰中山之君无恙乎苍唐曰今者臣之来拜送于郊文侯曰中山之君长短若何矣苍唐曰问诸侯比诸侯诸侯之朝则侧者皆人臣无所比之然则所赐衣裘几能胜之矣文侯曰中止之君亦何好乎对曰好诗文侯曰于诗何好曰好黍离与晨风文侯曰黍离何哉对曰彼黍离离彼稷之苗行迈靡靡中心揺揺知我者谓我心忧不知我者谓我何求悠悠苍天此何人哉文侯曰怨乎曰非敢怨也时思也文侯曰晨风谓何对曰鴥彼晨风郁彼北林未见君子忧心钦钦如何如何忘我实多于是文侯大悦曰欲知其子视其母欲知其君视其所使中山君不贤恶能得贤遂废太子诉召中山君以爲嗣诗曰鳯凰于飞翙翙其羽亦集爰止蔼蔼王多吉士惟君子使媚于天子君子曰夫使非直敝车罢马而巳亦将喻诚信通气志明好恶然后可使也子贱治单父其民附孔子曰告丘之所以治之者对曰不齐时发仓廪振困穷补不足孔子曰是小人附耳未也对曰赏有能招贤才退不肖孔子曰是士附耳未也对曰所父事者三人所兄事者五人所友者十有二人所师者一人孔子曰所父事者三人所兄事者五人足以教弟矣所友者十有二人足以祛壅蔽矣所师者一人足以虑无失䇿举无败功矣惜乎不齐爲之大功乃与尧舜叅矣诗曰恺悌君子民之父母子贱其似之矣度地图居以立国崇恩博利以怀衆明好恶以正法度率民力稼学校庠序以立教事老养孤以化民升贤赏功以劝善惩奸绌失以丑恶讲御习射以防患禁奸止邪以除害接贤连友以广智宗亲族附以益强诗曰恺悌君子齐景公使人于楚楚王与之上九重之台顾使者曰齐有台若此乎使者曰吾君有治位之坐土阶三等茅茨不翦朴椽不斵者犹以谓爲之者劳居之者泰吾君恶有台若此者于是楚王盖悒如也使者可谓不辱君命其能专对矣传曰予小子使尔继邵公之后受命者必以其祖命之孔子爲鲁司冦命之曰宋公之子弗甫有孙鲁孔丘命尔爲司冦孔子曰弗甫敦及厥辟将不堪公曰不妄传曰诸侯之有德天子钖之一钖车焉再钖衣服三钖虎贲四钖乐器五钖纳陛六钖朱户七钖弓矢八钖鈇钺九钖秬鬯诗曰釐尔圭瓒秬鬯齐景公谓子贡曰先生何师对曰鲁仲尼曰仲尼贤乎曰圣人也岂直贤哉景公嘻然而笑曰其圣何如子贡曰不知也景公悖然作色曰始言圣人今言不知何也子贡曰臣终身戴天不知天之高也终身践地不知地之厚也若臣之事仲尼譬犹渴操壷杓就江海而饮之腹满而去又安知江海之深乎景公曰先生之誉得无太甚乎子贡曰臣赐何敢甚言尚虑不及耳臣誉仲尼譬犹两手捧土而附泰山其无益亦明矣使臣不誉仲尼譬犹两手杷泰山无损亦明矣景公曰善岂其然善岂其然诗曰绵绵翼翼不测不克一糓不升谓之䭑二糓不升谓之饥三糓不升谓之馑四糓不升谓之荒五糓不升谓之大侵大侵之礼君食不兼味台榭不饰道路不除百官𥙷而不制鬼神祷而不祠此大侵之礼也诗曰我居御卒荒此之谓也古者天子爲诸侯受封谓之采地百里诸侯以三十里七十里诸侯以二十里五十里诸侯以十里其后子孙虽有罪而绌使子孙贤者守其地世世以祠其始受封之君此之谓兴灭国继絶世也书曰兹予享于先王尔祖其从享之梁山崩晋君召大夫伯宗道逢辇者以其辇服其道伯宗使其右下欲鞭之辇者曰君趋道岂不远矣不知事而行可乎伯宗喜问其居曰绛人也伯宗曰子亦有闻乎曰梁山崩壅河顾三日不流是以召子伯宗曰如之何曰天有山天崩之天有河天壅之伯宗将如之何伯宗私问之曰君其率羣臣素服而哭之旣而祠焉河斯流矣伯宗问其姓名弗告伯宗到君问伯宗以其言对于是君素服率群臣而哭之旣而祠焉河斯流矣君问伯宗何以知之伯宗不言受辇者诈以自知孔子闻之曰伯宗其无后攘人之善诗曰天降丧乱灭我立王又曰畏天之威于时保之晋平公使范昭观齐国之政景公钖之宴晏子在前范昭趋曰愿君之倅樽以爲寿景公顾左右曰酌寡人樽献之客晏子对曰彻去樽范昭不说起舞顾太师曰子爲我奏成周之乐愿舞太师对曰肓臣不习范昭起出门景公谓晏子曰夫晋天下大国也使范昭来观齐国之政今子怒大国之使者将奈何晏子曰范昭之爲人也非陋而不知礼也是欲试吾君婴故不从于是景公召太师而问之曰范昭使子奏成周之乐何故不调对如晏子于是范昭归报平公曰齐未可并也吾试其君晏子知之吾犯其乐太师知之孔子闻之曰善乎晏子不出俎豆之间折冲千里诗曰实右序有周薄言震之莫不震叠三公者何曰司空司马司徒也司马主天司空主土司徒主人故隂阳不和四时不节星辰失度灾变非常则责之司马山陵崩竭川谷不流五糓不植草木不茂则责之司空君臣不正人道不和国多盗贼下怨其上则责之司徒故三公典其职忧其分举其辩明其隐此三公之任也诗曰济济多士文王以宁又曰明照有周式序在位言各称职也夫贤君之治也温良而和寛容而爱刑清而省喜赏而恶罚移风崇教生而不杀布惠施恩仁不偏与不夺民力役不踰时百姓得耕家有收聚民无冻馁食无腐败士不造无用雕文不粥于肆斧斤以时入山林国无佚士皆用于世黎庶欢乐衍盈方外远人归义重译执贽故得风雨不烈小雅曰有渰萋萋兴云祈祈以是知太平无飘风暴雨明矣昨日何生今日何成必念归厚必念治生日愼一日完如金城诗曰我日斯迈而月斯征夙兴夜寐无忝尔所生官怠于有成病加于小愈祸生于懈惰孝衰于妻子察此四者愼终如始易曰小狐汔济濡其尾诗曰靡不有初鲜克有终孔子燕居子贡摄齐而前曰弟子事夫子有年矣才竭而智罢振于学问不能复进请一休焉孔子曰赐也欲焉休乎曰赐欲休于事君孔子曰诗云夙夜匪懈以事一人爲之若此其不易也若之何其休也曰赐休于事父孔子曰诗云孝子不匮永钖尔类爲之若此其不易也如之何其休也曰赐欲休于事兄弟孔子曰诗云妻子好合如皷瑟琴兄弟旣翕和乐且耽爲之若此其不易也如之何其休也曰赐欲休于畊田孔子曰诗云昼尔于茅宵尔索绹亟其乗屋其始播百谷爲之若此其不易也若之何其休也子贡曰君子亦有休乎孔子曰阖棺兮乃止播耳不知其时之易迁兮此之谓君子所休也故学而不已阖棺乃止诗曰日就月将言学者也鲁哀公问冉有曰凡人之质而巳将必学而后爲君子乎冉有对曰臣闻之虽有良玉不刻镂则不成器虽有美质不学则不成君子曰何以知其然也夫子路卞之野人也子贡卫之贾人也皆学问于孔子遂爲天下显士诸侯闻之莫不尊敬卿大夫闻之莫不亲爱学之故也昔呉楚燕代谋爲一举而欲伐秦祧贾监门之子也爲秦徃使之遂絶其谋止其兵及其反国秦王大恱立爲上卿夫百里奚齐之乞者也逐于齐西无以进自卖五羊皮爲一轭车见秦缪公立爲相遂覇西戎太公望少爲人壻老而见去屠牛朝歌赁于棘津钓于磻溪文王举而用之封于齐管仲亲射桓公遂除报雠之心立以爲相存亡继絶九合诸侯一匡天下此四子者皆尝卑贱穷辱矣然其名声驰于后世岂非学问之所致乎由此观之士必学问然后成君子诗曰日就月将于是哀公嘻然而笑曰寡人虽不敏请奉先生之教矣曾子有过曾晳引杖击之仆地有间乃苏起曰先生得无病乎鲁人贤曾子以告夫子夫子告门人参来汝不闻昔者舜爲人子乎小箠则待笞大杖则逃索而使之未尝不在侧索而杀之未尝可得今汝委身以待暴怒拱立不去非王者之民其罪何如诗曰优哉柔哉亦是戾矣又曰载色载笑匪怒伊教齐景公使人爲弓三年乃成景公得弓而射不穿三札景公怒将杀弓人弓人之妻徃见景公曰蔡人之子弓人之妻也此弓者太山之南乌号之柘骍牛之角荆麋之筋河鱼之胶也四物者天下之练材也不宜穿札之少如此且妾闻奚公之车不能独走莫耶虽利不能独断必有以动之夫射之道在手若附枝掌若握卵四指如断短杖右手发之左手不知此葢射之道景公以爲仪而射之穿七札蔡人之夫立出矣诗曰好是正直齐有得罪于景公者景公大怒缚置之殿下召左右肢解之敢諌者诛晏子左手持头右手磨刀仰而问曰古者明王圣主其肢解人不审从何肢解始也景公离席曰纵之罪在寡人诗曰好是正直传曰居处齐则色姝食饮齐则气珍言语齐则信听思齐则成志齐则盈五者齐斯神居之诗曰旣和且平依我磬声魏文侯问狐卷子曰父贤足恃乎对曰不足子贤足恃乎对曰不足兄贤足恃乎曰不足弟贤足恃乎对曰不足臣贤足恃乎对曰不足文侯勃然作色而怒曰寡人问此五者于子一一以爲不足者何也对曰父贤不过尧而丹朱放子贤不过舜而瞽瞍顽兄贤不过舜而象傲弟贤不过周公而管叔诛臣贤不过汤武而桀纣伐望人者不至恃人者不乆君欲治从身始人何可恃乎诗曰自求汤作护闻其宫声使人温良而寛大闻其商声使人方廉而好义闻其角声使人恻隐而爱仁闻其徴声使人乐养而好施闻其羽声使人㳟敬而好礼诗曰汤降不迟圣敬孔子曰易先同人后大有承之以谦不亦可乎故天道亏盈而益谦地道变盈而流谦鬼神害盈而福谦人道恶盈而好谦谦者抑事而损者也持盈之道抑而损之此谦德之于行也顺之者吉逆之者凶五帝旣没三王旣衰能行谦德者其惟周公乎文王之子武王之弟成王之叔父假天子之尊位七年所执贽而师见者十人所还质而友见者十三人穷巷白屋之士所先见者四十九人时进善者百人宫朝者千人諌臣五人辅臣五人拂臣六人载干戈以至于封侯而同姓之士百人孔子曰犹以周公爲天下赏则以同族爲衆而异族爲寡也故德行寛容而守之以恭者荣土地广大而守之以俭者安位尊禄重而守之以卑者贵人衆兵强而守之以畏者胜聪明睿智而守之以愚者哲博闻强记而守之以浅者不溢此六者皆谦德也易曰谦亨君子有终吉能以此终吉者君子之道也贵爲天子冨有四海而德不谦以亡其身者桀纣是也而况衆庶乎夫易有一道焉大足以治天下中足以安家国近足以守其身者其惟谦德乎诗曰汤降不迟圣敬日跻昔者田子方出见老马于道喟然有志焉以问于御者曰此何马也曰故公家畜也罢而不爲用故出放也田子方曰少尽其力而老去其身仁者不爲也束帛而赎之穷士闻之知所归心矣诗曰汤降不迟圣敬日跻齐庄公出猎有螳蜋举足将抟其轮问其御曰此何虫也御曰此是螳蜋也其爲虫知进而不知退不量力而轻就敌庄公曰以爲人必爲天下勇士矣于是廻车避之而勇士归之诗曰汤降不迟魏文侯问李克曰人有恶乎李克曰有夫贵者则贱者恶之冨者则贫者恶之智者则愚者恶之文侯曰善行此三者使人勿恶亦可乎李克曰可臣闻贵而下贱则衆弗恶也冨能分贫则穷士弗恶也智而教愚则童蒙者弗恶也文侯曰善哉言乎尧舜其犹病诸寡人虽不敏请守斯语矣诗曰不遑启处有鸟于此架巢于葭苇之顚天喟然而风则葭折而巢坏何其所托者弱也稷蜂不攻而社䑕不薰非以稷蜂社䑕之神其所托者善也故圣人求贤者以辅夫吞舟之鱼大矣荡而失水则爲蝼蚁所制失其辅也故曰不明尔德时无背无侧尔德不明以无陪无卿诗外传卷第八诗外传韩诗外传卷第九诗外传卷第九韩婴孟子少时诵其母方织孟辍然中止乃复进其母知其諠也唿而问之曰何爲中止对曰有所失复得其母引刀裂其织以此诫之自是之后孟子不复諠矣孟子少时东家杀豚孟子问其母曰东家杀豚何爲母曰欲啖汝其母自悔而言曰吾怀姙是子席不止不坐割不正不食胎教之也今适有知而欺之是教之不信也乃买东家豚肉以食之明不欺也诗曰冝尔子孙绳绳兮言贤母使子田子爲相三年归休得金百镒奉其母母曰子安得此金对曰所受俸禄也母曰爲相三年不食乎治官如此非吾所欲也孝子之事亲也尽力致诚不义之物不入于馆爲人子不可不孝也子其去之田子愧慙走出造朝还金退请就狱王贤其母说其义即舎田子罪令复爲相以金赐其母诗曰冝尔子孙绳绳兮孔子行闻哭声甚悲孔子曰驱驱前有贤者至则臯鱼也𬒳褐拥鎌哭于道傍孔子辟车与之言曰子非有丧何哭之悲也臯鱼曰吾失之三矣少而学游诸侯以后吾亲失之一也高尚吾志间吾事君失之二也与友厚而小絶之失之三矣树欲静而风不止子欲养而亲不待也徃而不可得见者亲也吾请从此辞矣立藁而死孔子曰弟子诫之足以识矣于是门人辞归而养亲者十有三人子路曰有人于斯夙兴夜寐手足胼胝而面目黧黒树艺五谷以事其亲而无孝子之名者何也孔子曰吾意者身未敬邪色不顺邪辞不逊邪古人有言曰衣欤食欤曾不尔即子劳以事其亲无此三者何爲无孝之名意者所友非仁人邪坐语汝虽有国士之力不能自举其身非无力也势不便也是以君子入则笃孝出则友贤何爲其无孝子之名诗曰父母孔迩伯牙鼓琴钟子期听之方鼓琴志在山钟子期曰善哉鼓琴巍巍乎如太山志在流水钟子期曰善哉鼓琴洋洋乎若江河钟子期死伯牙擗琴絶絃终身不复鼓琴以爲世无足与鼓琴也非独琴如此贤者亦有之茍非其时则贤者将奚由得遂其功哉秦攻魏破之少子亡而不得令魏国曰有得公子者赐金千斤匿者罪至十族公子乳母与俱亡人谓乳母曰得公子者赏甚重乳母当知公子处而言之乳母应之曰我不知其处虽知之死则死不可以言也爲人养子不能隐而言之是畔上畏死吾闻忠不畔上勇不畏死凡养人子者生之非务杀之也岂可见利畏诛之故废义而行诈哉吾不能生而使公子独死矣遂与公子俱逃泽中秦军见而射之乳母以身蔽之着十二矢遂不令中公子秦王闻之飨以太牢且爵其兄爲大夫诗曰我心匪石不可转也子路曰人善我我亦善之人不善我我不善之子贡曰人善我我亦善之人不善我我则引之进退而巳耳颜回曰人善我我亦善之人不善我我亦善之三子所持各异问于夫子夫子曰由之所持蛮貊之言也赐之所言朋友之言也回之所言亲属之言也诗曰人之无良我以爲兄齐景公纵酒醉而解衣冠鼓琴以自乐顾左右曰仁人亦乐此乎左右曰仁人耳目犹人何爲不乐乎景公曰驾车以迎晏子晏子闻之朝服而至景公曰今者寡人此乐愿与大夫同之晏子曰君言过矣自齐国五尺巳上力皆能胜婴与君所以不敢者畏礼也故自天子无礼则无以守社稷诸侯无礼则无以守其国爲人上无礼则无以使其下爲人下无礼则无以事其上大夫无礼则无以治其家兄弟无礼则不同居人而无礼不若遄死景公色媿离席而谢曰寡人不仁无良左右淫湎寡人以至于此请杀左右以𥙷其过晏子曰左右无过君好礼则有礼者至无礼者去君恶礼则无礼者至有礼者去左右何罪乎景公曰善哉乃更衣而坐觞酒三行晏子辞去景公拜送诗曰人而无礼胡不遄死传曰堂衣若扣孔子之门曰丘在乎丘在乎子贡应之曰君子尊贤而容衆嘉善而矜不能亲内及外己所不欲勿施于人子何言吾师之名焉堂衣若曰子何年少言之绞子贡曰大车不绞则不成其任琴瑟不绞则不成其音子之言绞是以绞之也堂衣若曰吾始以鸿之力今徒翼耳子贡曰非鸿之力安能举其翼诗曰如切如磋如琢如磨齐景公出弋昭华之池颜邓聚主鸟而亡之景公怒而欲杀之晏子曰夫邓聚有死罪四请数而诛之景公曰诺晏子曰邓聚爲吾君主鸟而亡之是罪一也使吾君以鸟之故而杀人是罪二也使四国诸侯闻之以吾君重鸟而轻士是罪三也天子闻之必将贬绌吾君危其社稷絶其宗庙是罪四也此四罪者故当杀无赦臣请加诛焉景公曰止此亦吾过矣愿夫子爲寡人敬谢焉诗曰邦之魏文侯问于解狐曰寡人将立西河之守谁可用者解狐对曰荆伯柳者贤人殆可文侯将以荆伯柳爲西河守荆伯柳问左右谁言我于吾君左右皆曰解狐荆伯柳徃见解狐而谢之曰子乃寛臣之过也言于君谨再拜谢解狐曰言子者公也怨子者吾私也公事巳行怨子如故张弓射之走十歩而没可谓勇矣诗曰邦之司直楚有善相人者所言无遗美闻于国中庄王召见而问焉对曰臣非能相人也能相人之友者也观布衣者其友皆孝悌笃谨畏令如此者家必日益而身日安此所谓吉人者也观事君者其友皆诚信有行好善如此者措事日益官职日进此所谓吉臣者也人主朝臣多贤左右多忠主有失败皆交争正諌如此者国日安主日尊名声日显此所谓吉主者也臣非能相人也观友者也王曰善其所以任贤使能而霸天下者始遇之于是也诗曰彼巳之子邦之彦兮孔子出游少源之野有妇人中泽而哭其音甚哀孔子使弟子问焉曰夫人何哭之哀妇人曰郷者刈蓍薪亡吾蓍簪吾是以哀也弟子曰刈蓍薪而亡蓍簪有何悲焉妇人曰非伤亡簪也盖不忘故也传曰君子之闻道入之于耳藏之于心察之以仁守之以信行之以义出之以逊故人无不虚心而听也小人之闻道入之于耳出之于口苟言而巳譬如饱食而呕之其不惟肌肤无益而于志亦戾矣诗曰胡能有定孔子与子贡子路颜渊游于戎山之上孔子喟然叹曰二三子各言尔志予将览焉由尔何如对曰得白羽如月赤羽如朱击钟皷者上闻于天下槊于地使将而攻之惟由爲能孔子曰勇士哉赐尔何如对曰得素衣缟冠使于两国之间不持尺寸之兵升斗之粮使两国相亲如弟兄孔子曰辩士哉回尔何如对曰鲍鱼不与兰茝同笥而藏桀纣不与尧舜同时而治二子巳言回何言哉孔子曰回有鄙之心颜渊曰愿得明王圣主爲之相使城郭不治沟池不凿隂阳和调家给人足铸库兵以爲农器孔子曰大士哉由来区区汝何攻赐来便便汝何使愿得之冠爲子宰焉贤士不以耻食不以辱得老子曰名与身孰亲身与货孰多得与亡孰病是故甚爱必大费多藏必厚亡知足不辱知止不殆可以长乆大成若缺其用不敝大盈若冲其用不穷大直若诎大辩若讷大巧若拙其用不屈罪莫大于多欲祸莫大于不知足故知足之足常足矣孟子妻独居踞孟子入戸视之白其母曰妇无礼请去之母曰何也曰踞其母曰何知之孟子曰我亲见之母曰乃汝无礼也非妇无礼礼不云乎将入门将上堂声必扬将入戸视必下不掩人不备也今汝徃燕私之处入户不有声令人踞而视之是汝之无礼也非妇无礼也于是孟子自责不敢去妇诗曰采葑采菲无以下体孔子出卫之东门逆姑布子卿曰二三子引车避有人将来必相我者也志之姑布子卿亦曰二三子引车避有圣人将来孔子下歩姑布子卿迎而视之五十歩从而望之五十歩顾子贡曰是何爲者也子贡曰赐之师也所谓鲁孔丘也姑布子卿曰是鲁孔丘欤吾固闻之子贡曰赐之师何如姑布子卿曰得尧之颡舜之目禹之颈臯陶之喙从前视之盎盎乎似有王者从后视之高肩弱嵴此惟不及四圣者也子贡吁然姑布子卿曰子何患焉污面而不恶葭喙而不借远而望之羸乎若丧家之狗子何患焉子何患焉子贡以告孔子孔子无所辞独辞䘮家之狗耳曰丘何敢乎子贡曰污面而不恶葭喙而不借赐以知之矣不知䘮家狗何足辞也子曰赐汝独不见夫䘮家之狗欤旣歛而椁布器而祭顾望无人意欲施之上无明王下无贤士方伯王道衰政教失强陵弱衆暴寡百姓纵心莫之纲纪是人固以丘爲欲当之者也丘何敢乎脩身不可不愼也嗜慾侈则行亏谗毁行则害成患生于忿怒祸起于纎微污辱难湔洒败失不复追不深念远虑后悔何益徼幸者伐性之斧也嗜慾者逐祸之马也谩诞者趋祸之路也毁于人者困竆之舎也是故君子不徼幸节嗜慾务忠信无毁于一人则名声尚尊称爲君子矣诗曰何其处兮必有君子之居也绥如安裘晏如覆杅天下有道则诸侯畏之天下无道则庶人易之非独今日自古亦然昔者范蠡行游与齐屠地居奄忽龙变仁义沈浮汤汤慨慨天地同忧故君子居之安得自若诗曰心之忧矣其谁田子方之魏魏太子从车百乗而迎之郊太子再拜谒田子方田子方不下车太子不说曰敢问何如则可以骄人矣田子方曰吾闻以天下骄人而亡者有矣由此观之则贫贱可以骄人矣夫志不得则授履而适秦楚耳安徃而不得贫贱乎于是太子再拜而后退田子方遂不下车戴晋生弊衣冠而徃见梁王梁王曰前日寡人以上大夫之禄要先生先生不留今过寡人邪戴晋生欣然而笑仰而永叹曰嗟乎由此观之君曾不足与游也君不见大泽中雉乎五歩一噣终日乃饱羽毛恱泽光照于日月奋翼争鸣声响于陵泽者何彼乐其志也授置之囷仓中常噣梁粟不旦时而饱然犹羽毛憔悴志气益下低头不鸣夫食岂不善哉彼不得其志故也今臣不远千里而从君游者岂食不足窃慕君之道耳臣始以君爲好士天下无双乃今见君不好士明矣辞而去终不复徃楚庄王使使赍金百斤聘北郭先生先生曰臣有箕箒之使愿入计之即谓妇人曰楚欲以我爲相今日相即结驷列骑食方丈于前如何妇人曰夫子以织屦爲食食粥毚履无憷惕之忧者何哉与物无治也今如结驷列骑所安不过容膝食方丈于前所甘不过一肉以容膝之安一肉之味而殉楚国之忧其可乎于是遂不应聘与妇去之诗曰彼美淑姬可与晤言传曰昔戎将由余使秦秦缪公问以得失之要对曰古有国者未甞不以恭俭也失国者未甞不以骄奢也由余因论五帝三王之所以衰及至布衣之所以亡缪公然之于是告内史王缪曰隣国有圣人敌国之忧也由余圣人也将奈之何王缪曰夫戎王居僻陋之地未甞见中国之声色也君其遗之女乐以媱其志乱其政其臣下必踈因爲由余请缓期使其君臣有间然后可图缪公曰善乃使王缪以女乐二列遗戎王爲由余请期戎王大恱许之于是张酒听乐日夜不休终岁媱纵卒马多死由余归数諌不听去之秦秦公子迎拜之上卿遂并国十二辟地千里子夏过曾子曾子曰入食子夏曰不爲公费乎曾子曰君子有三费饮食不在其中君子有三乐钟磬琴瑟不在其中子夏曰敢问三乐曾子曰有亲可畏有君可事有子可遗此一乐也有亲可諌有君可去有子可怒此二乐也有君可喻有友可助此三乐也子夏曰敢问三费曾子曰少而学长而忘此一费也事君有功而轻负之此二费也乆交友而中絶之此三费也子夏曰善哉谨身事一言愈于终身之诵而事一士愈于治万民之功夫人不可以不知也吾甞蓾焉吾田朞岁不收土莫不然何况于人乎与人以实虽踈必密与人以虚虽戚必踈夫实之与实如胶如漆虚之与虚如薄冰之见昼日君子可不留意哉诗曰神之听之终和且平晏子之妻使人布衣纻表田无宇讥之曰出于室何爲者也晏子曰家臣也田无宇曰位爲中卿食田七十万何用是人爲畜之晏子曰弃老取少谓之瞽贵而忘贱谓之乱见色而说谓之逆吾岂以逆乱瞽之道哉夫鳯凰之初起也翾翾十歩之雀喔咿而笑之及其升于高一诎一信展而云间藩木之雀超然自知不及远矣士褐衣緼着未甞完也粝藿之食未尝饱也世俗之士即以爲羞耳及其出则安百议用则延民命世俗之士超然自知不及远矣诗曰正是国人胡不万年齐王厚送女欲妻屠牛吐屠牛吐辞以疾其友曰子终死腥臭之肆而巳乎何爲辞之吐应之曰其女丑其友曰子何以知之吐曰以吾屠知之其友曰何谓也吐曰吾肉善而去若少耳吾肉不善虽以吾附益之尚犹贾不售今厚送子子丑故耳其友后见之果丑传曰目如擗杏齿如编贝传曰孔子过康子子张子夏从孔子入坐二子相与论终日不决子夏辞气甚隘颜色甚变子张曰子亦闻夫子之议论邪徐言誾誾威仪翼翼后言先黙得之推让巍巍乎荡荡乎道有归矣小人之论也专意自是言人之非瞋目搤腕疾言喷喷口沸目赤一幸得胜疾笑嗌嗌威仪固陋辞气鄙俗是以君子贱之也诗外传卷第九诗外传韩诗外传卷第十诗外传卷第十韩婴齐桓公逐白鹿至麦丘之邦遇人曰何谓者也对曰臣麦丘之邦人桓公曰叟年几何对曰臣年八十有三矣桓公曰美哉与之饮曰叟盍爲寡人寿也对曰野人不知爲君王之寿桓公曰盍以叟之寿祝寡人矣邦人奉觞再拜曰使吾君固寿金玉之贱人民是寳桓公曰善哉祝乎寡人闻之矣至德不孤善言必再叟盍优之邦人奉觞再拜曰使吾君好学士而不恶问贤者在侧諌者得入桓公曰善哉祝乎寡人闻之至德不孤善言必三叟盍优之邦人奉觞再拜曰无使羣臣百姓得罪于吾君无使吾君得罪于羣臣百姓桓公不说曰此言者非夫前二言之祝叟其革之矣邦人澘然而涕下曰愿君熟思之此一言者夫前二言之上也臣闻子得罪于父可因姑娣妹谢也父乃赦之臣得罪于君可使左右谢也君乃赦之昔者桀得罪于臣也至今未有爲谢也桓公曰善哉寡人頼宗庙之福社稷之灵使寡人遇叟于此扶而载之自御以归荐之于庙而断政焉桓公之所以九合诸侯一匡天下不以兵车者非独管仲也亦遇之于是诗曰济济多士文王以宁鲍叔荐管仲曰臣所不如管夷吾者五寛惠柔爱臣弗如也忠信可结于百姓臣弗如也制礼约法于四方臣弗如也决狱折中臣弗如也执枹鼓立于军门使士卒勇臣弗如也诗曰济济多士文王以宁晋文公重耳亡过曹里凫湏从因盗重耳资而亡重耳无粮馁不能行子推割股肉以食重耳然后能行及重耳反国国中多不附重耳者于是里凫须造见曰臣能安晋国文公使人应之曰子尚何面目来见寡人欲安晋也里凫须曰君沐邪使者曰否凫湏曰臣闻沐者其心倒心倒者其言悖今君不沐何言之悖也使者以闻文公见之里凫须仰首曰离国乆臣民多过君君反国而民皆自危里凫须又袭竭君之资避于深山而君以馁介子推割股天下莫不闻臣之爲贼亦大矣罪至十族未足塞责然君诚赦之罪与骖乗游于国中百姓见之必知不念旧恶人自安矣于是文公大恱从其计使骖乗于国中百姓见之皆曰夫里凫须且不诛而骖乗吾何惧也是以晋国大宁故书云文王卑服即康功田功若里凫须罪无赦者也诗曰济济多士文王以宁传曰言爲王之不易也大命之至其太宗太史太祝斯素服执䇿北面而弔乎天子曰大命旣至矣如之何忧之长也授天子䇿一矣曰敬享以祭永主天命畏之无疆厥躬无敢宁授天子䇿二矣曰敬之夙夜伊祝厥躬无怠万民望之授天子䇿三矣曰天子南面受于帝位以治爲忧未以位爲乐也诗曰天难忱斯不易惟王君子温俭以求于仁恭让以求于礼得之自是不得自是故君子之于道也犹农夫之耕虽不获年之优无以易也大王亶甫有子曰太伯仲雍季历历有子曰昌太伯知大王贤昌而欲季爲后也太伯去之吴大王将死谓曰我死汝徃让两兄彼即不来汝有义而安大王薨季之吴告伯仲伯仲从季而归群臣欲伯之立季季又让伯谓仲曰今群臣欲我立季季又让何以处之仲曰刑有所谓矣要于扶微者可以立季季遂立而养文王文王果受命而王孔子曰太伯独见王季独知伯见父志季知父心故大王太伯王季可谓见始知终而能承志矣诗曰自太伯王季惟此王季因心则友则友其兄则笃其庆载钖之光受禄无䘮奄有四方此之谓也太伯反呉吴以爲君至夫差二十八世而灭齐宣王与魏惠王㑹田于郊魏王曰亦有寳乎齐王曰无有魏王曰若寡人之小国也尚有径寸之珠照车前后十二乗者十枚奈何以万乗之国无寳乎齐王曰寡人之所以爲寳与王异吾臣有檀子者使之守南城则楚人不敢爲寇泗水上有十二诸侯皆来朝吾臣有盼子者使之守髙唐则赵人不敢东渔于河吾臣有黔夫者使之守徐州则燕人祭北门赵人祭西门从而归之者十千余家吾臣有种首者使之备盗贼而道不拾遗吾将以照千里之外岂特十二乗哉魏王慙不怿而去诗曰辞之怿矣民之莫矣东海有勇士曰菑丘䜣以勇勐闻于天下遇神渊曰饮马其仆曰饮马于此者马必死曰以䜣之言饮之其马果沈菑丘䜣去朝服拔劒而人三日三夜杀三蛟一龙而出雷神随而击之十日十夜眇其左目要离闻之徃见之曰䜣在乎曰送有䘮者徃见䜣于墓曰闻雷神击子十日十夜眇子左目夫天怨不全日人怨不旋踵至今弗报何也叱而去墓上振愤者不可胜数要离归谓门人曰菑丘䜣天下之勇士也今日我辱之人中是其必来攻我暮无闭门寝无闭戸菑丘䜣果夜来拔劒住要离颈曰子有死罪三辱我以人中死罪一也暮不闭门死罪二也寝不闭戸死罪三也要离曰子待我一言来谒不肖一也㧞劒不刺不肖二也刃先辞后不肖三也能杀我者是毒药之死耳菑丘䜣引劒而去曰嘻所不若者天下惟此子尔传曰公子目夷以辞得国今要离以辞得身言不可不文犹若此乎诗曰辞之怿矣民之莫矣传曰齐使使献鸿于楚鸿渴使者道饮鸿玃笞溃失使者遂之楚曰齐使臣献鸿鸿渇道饮玃笞溃失臣欲亡爲失两君之使不通欲抜劒而死人将以吾君贱士贵鸿也玃笞在此愿以污事楚王贤其言辩其词因留而赐之终身以爲上客故使者必矜文辞喻诚信明气志解结申屈然后可使也诗曰辞之怿矣扁鹊过虢侯世子暴病而死扁鹊造宫曰吾闻国中卒有壤土之事得无有急乎曰世子暴病而死扁鹊曰入言郑医秦越人能治之庶子之好方者出应之曰吾闻上古医曰弟父弟父之爲医也以莞爲席以蒭爲狗北面而祝之发十言耳诸扶舆而来者皆平复如故子之方岂能若是乎扁鹊曰不能又曰吾闻中古之爲医者曰踰跗踰跗之爲医也榒木爲脑芷草爲躯吹窍定脑死者复生子之方岂能若是乎扁鹊曰不能中庶子曰茍如子之方譬如以管窥天以锥刺地所窥者大所见者小所刺者巨所中者少如子之方岂足以变童子哉扁鹊曰不然事故有昧投而中蟁头掩目而别白黑者夫世子病所谓尸蹶者以爲不然试入诊世子股隂当温耳焦焦如有啼者声若此者皆可活也中庶子遂入诊世子以病报虢侯闻之足跣而𧺫至门曰先生远辱幸临寡人先生幸而治之则粪土之息得蒙天地载长爲人先生弗治则先犬马塡壑矣言未卒而涕泣沾襟扁鹊入砥鍼砺石取三阳五输爲先轩之灶八拭之阳子同药子明灸阳子游按磨子仪反神子越扶形于是世子复生天下闻之皆以扁鹊能起死人也扁鹊曰吾不能起死人直使夫当生者起死者犹可药而况生乎悲夫罢君之治无可药而息也诗曰不可救药言必亡而巳矣楚丘先生披蓑带索徃见孟尝君孟尝君曰先生老矣春秋高矣多遗忘矣何以教文楚丘先生曰恶君谓我老恶君谓我老意者将使我投石超距乎追车赴马乎逐麋鹿搏豹虎乎吾则死矣何暇老哉将使我深计远谋乎定犹豫而决嫌疑乎出正辞而当诸侯乎吾乃始壮耳何老之有孟尝君赧然汗出至踵曰文过矣文过矣诗曰老夫灌灌齐景公游于牛山之上而北望齐曰美哉国乎郁郁㤗山使古而无死者则寡人将去此而何之俯而泣沾襟国子高子曰然臣頼君之赐䟽食恶肉可得而食也驽马柴车可得而乗也且犹不欲死况君乎俯泣晏子曰乐哉今日婴之游也见怯君一而䛕臣二使古而无死者则太公至今犹存吾君方今将𬒳蓑苙而立乎畎畒之中惟事之恤何暇念死乎景公慙而举觞自罚因罚二臣秦缪公将田而䘮其马求三日而得之于茎山之阳有鄙夫乃相与食之缪公曰此駮马之肉不得酒者死缪公乃求酒徧饮之然后去明年晋师与缪公战晋之左格右者围缪公而击之甲巳堕者六矣食马者三百余人皆曰吾君仁而爱人不可不死还击晋之左格右免缪公之死传曰卞庄子好勇母无恙时三战而三北交游非之国君辱之卞庄子受命颜色不变及母死三年鲁兴师卞庄子请从至见于将军曰前犹与母处是以战而北也辱吾身今母没矣请塞责遂走敌而鬬获甲首而献之请以此塞一北又获甲首而献之请以此塞再北将军止之曰足不止又获甲首而献之曰请以此塞三北将军止之曰足请爲兄弟卞庄子曰夫北以养母也今母殁矣吾责塞矣吾闻之节士不以辱生遂奔敌杀七十人而死君子闻之曰三北巳塞责又灭世断宗士节小具矣而于孝未终也诗曰靡不有初鲜克有终天子有争臣七人虽无道不失其天下昔殷王纣残贼百姓絶逆天道至斮朝渉刳孕妇脯鬼侯醢梅伯然所以不亡者以其有箕子比干之故微子去之箕子执囚爲奴比干諌而死然后周加兵而诛絶之诸侯有争臣五人虽无道不失其国吴王夫差爲无道至驱一市之民以葬阖闾然所以不亡者有伍子胥之故也胥以死越王勾践欲伐之范蠡諌曰子胥之计䇿尚未忘于吴王之腹心也子胥死后三年越乃能攻之大夫有争臣三人虽无道不失其家季氏爲无道僭天子舞八佾旅泰山以雍彻孔子曰是可忍也孰不可忍也然不亡者以冉有季路爲宰臣也故曰有谔谔争臣者其国昌有黙黙䛕臣者其国亡诗曰不明尔德时无背无侧尔德不明以无陪无卿言大王咨嗟痛殷商无辅弼谏诤之臣而亡天下矣齐桓公出游遇一丈夫裒衣应歩带着桃殳桓公怪而问之曰是何名何经所在何篇所居何以斥逐何以避余丈夫曰是名二桃桃之爲言亡也夫日日愼桃何患之有故亡国之社以戒诸侯庻人之戒在于桃殳桓公说其言与之共载来年正月庶人皆佩诗曰殷监不远齐桓公置酒令诸侯大夫曰后者饮一经程管仲后当饮一经程饮其一半而弃其半桓公曰仲父当饮一经程而弃之何也管仲曰臣闻之酒入口者舌出舌出者弃身与其弃身不宁弃酒乎桓公曰善诗曰荒湛于酒齐景公遣晏子南使楚楚王闻之谓左右曰齐遣晏子使寡人之国几至矣左右曰晏子天下之辩士也与之议国家之务则不如也与之论徃古之术则不如也王独可以与晏子坐使有司束人过王王问之使言齐人善盗故束之是宜可以困之王曰善晏子至即与之坐图国之急务辨当世之得失再举再穷王黙然无以续语居有间束徒以过之王曰何爲者也有司对曰是齐人善盗束而诣吏王欣然大咲曰齐乃冠带之国辩士之化固善盗乎晏子曰然固取之王不见夫江南之树乎名橘树之江北则化爲枳何则地土使然尔夫子处齐之时冠带而立俨有伯夷之廉今居楚而善盗意土地之化使然尔王又何怪乎诗曰无言不讐无德不报呉延陵季子游于齐见遗金唿牧者取之牧者曰子居之髙视之下貌之君子而言之野也吾有君不君有友不友当暑衣裘君疑取金者乎延陵子知其爲贤者请问姓字牧者曰子乃皮相之士也何足语姓字哉遂去延陵季子立而望之不见乃止孔子曰非礼勿视非礼勿听颜渊问于孔子曰渊愿贫如冨贱如贵无勇而威与士交通终身无患难亦且可乎孔子曰善哉回也夫贫而如冨其知足而无欲也贱而如贵其让而有礼也无勇而威其恭敬而不失于人也终身无患难其择言而出之也若回者其至乎虽上古圣人亦如此齐景公出田十有七日而不反晏子乗而徃比至衣冠不正景公见而怪之曰夫子何遽乎得无有急乎晏子对曰然有急国人皆以君爲恶民好禽臣闻之鱼鼈厌深渊而就干浅故得于钓网禽兽厌深山而下于都泽故得于田猎今君出田十有七日而不反不亦过乎景公曰不然爲賔客莫应待邪则行人子牛在爲宗庙而不血食邪则祝人太宰在爲狱不中邪则大理子几在爲国家有余不足邪则巫贤在寡人有四子犹有四肢也而得代焉不可患焉晏子曰然人心有四肢而得代焉则善矣令四肢无心十有七日不死乎景公曰善哉言遂援晏子之手与骖乗而归若晏子者可谓善谏者矣楚庄王将兴师伐晋告士大夫曰敢谏者死无赦孙叔敖曰臣闻畏鞭箠之严而不敢諌其父非孝子也惧斧钺之诛而不敢諌其君非忠臣也于是遂进諌曰臣园中有榆其上有蝉蝉方奋翼悲鸣欲饮清露不知螳蜋之在后曲其颈欲攫而食之也螳蜋方欲食蝉而不知黄雀在后举其颈欲啄而食之也黄雀方欲食螳蜋不知童挟弹丸在下迎而欲弹之童子方欲弹黄雀不知前有深坑后有窟也此皆言前之利而不顾后害者也非独昆虫衆庶若此也人主亦然君今知贪彼之土而乐其士卒国不怠而晋国以宁孙叔敖之力也晋平公之时藏寳之台烧士大夫闻皆趋车驰马救火三日三夜乃胜之公子晏子独束帛而贺曰甚善矣平公勃然作色曰珠玉之所藏也国之重寳也而天火之士大夫皆趋车走马而救之子独束帛而贺何也有说则生无说则死公子晏子曰何敢无说臣闻之王者藏于天下诸侯藏于百姓商贾藏于箧匮今百姓之于外短褐不蔽形糟糠不充口虚而赋歛无巳収太半而藏之台是以天火之且臣闻之昔者桀残贼海内赋歛无度万民甚苦是故汤诛之爲天下戮笑今皇天降灾于藏台是君之福也而不自知变悟亦恐君之爲隣国笑矣公曰善自今巳徃请藏于百姓之间诗曰稼穑维寳代食维好魏文侯问里克曰吴之所以亡者何也里克对曰数战而数胜文侯曰数胜国之福也其独亡何也里克对曰数战则民疲数胜则主骄骄则恣恣则极上下俱极吴之亡犹晚矣此夫差所以自䘮于干遂诗曰天降䘮乱灭我立王楚有士曰申鸣治园以养父母孝闻于楚王召之申鸣辞不徃其父曰王欲用汝何谓辞之申鸣曰何舎爲子乃爲臣乎其父曰使汝有禄于国有位于廷汝乐而我不忧矣我欲汝之仕也申鸣曰诺遂之朝受命楚王以爲左司马其年遇白公之乱杀令尹子西司马子期申鸣因以兵之卫白公谓石乞曰申鸣天下勇士也今将兵爲之奈何石乞曰吾闻申鸣孝也刼其父以兵使人谓申鸣曰子与我则与子楚国不与我则杀乃父申鸣流涕而应之曰始则父之子今则君之臣巳不得爲孝子矣安得不爲忠臣乎援桴皷之遂杀白公其父亦死焉王归赏之申鸣曰受君之禄避君之难非忠臣也正君之法以杀其父又非孝子也行不两全名不两立悲夫若此而生亦何以示天下之士哉遂自刎而死诗曰进退惟谷昔者太公望周公旦受封而见太公问周公何以治鲁周公曰尊尊亲亲太公曰鲁从此弱矣周公问太公曰何以治齐太公曰举贤赏功周公曰后世必有刼杀之君矣后齐日以大至于霸二十四世而田氏代之鲁日以削三十四世而亡犹此观之圣人能知微矣诗曰惟此圣人瞻言百里诗外传卷第十终