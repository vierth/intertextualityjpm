鹤林玉露提要钦定四库全书子部十鹤林玉露杂家类三提要等谨案鹤林玉露十六卷宋罗大经撰大经字景纶庐陵人事蹟无考惟所记竹谷老人畏説一条有同年鄱阳景颜语知尝登第又髙登忤秦桧一条有为容州法曹掾语知尝官岭南耳其书体例在诗话语録之间详于议论而畧于考证所引多朱子张栻真徳季魏了翁杨万里语而又兼推陆九渊极称欧阳修苏轼之文而又谓司马光资治通鑑且为虚费精力何况吕祖谦文鑑既引张栻之説谓词科不可习又引真徳秀之説谓词科当习大抵本文章之士而兼慕道学之名者故每持两端不能归一然要其大旨固不谬于圣贤也干隆四十二年九月恭校上总纂官纪昀陆钖熊孙士毅总校官陆费墀鹤林玉露卷一钦定四库全书卷鹤林玉露卷一宋罗大经撰朱文公告陈同父云真正大英雄人却从战战兢兢临深履薄处做将岀来若是气血粗豪却一㸃使不着也此论于同父可谓顶门上一针矣余观大禹不矜不伐愚夫愚妇皆谓一能胜予而凿龙门排伊阙明徳美功被千万世周公不骄不吝劳谦下士而东征三年赤舄几几履谗歴变卒安周室孔子恂恂于乡党在宗庙朝廷似不能言者而却莱夷堕三都诛少正夘便有一变至道气象此皆所谓真正大英雄也后世之士残忍尅核能聚敛能杀戮者则谓之有才閙隣骂坐无忌惮无顾借者则谓之有气计利就便善捭阖善倾覆者则谓之有智一旦临利害得丧死生祸福之际鲜有不颠沛错乱震惧陨越而失其守者况望其立大节弭大变撑拄干坤昭洗日月乎此无他任其气禀之偏安其识见之陋骄恣傲诞不知有所谓战战兢兢临深履薄之工夫故也孙何帅钱塘栁耆卿作望江潮词赠之云东南形胜三呉都㑹钱塘自古繁华烟栁画桥风帘翠幙参差十万人家云树绕隄沙怒涛卷霜雪天堑无涯市列珠玑户盈罗绮竞豪奢重湖叠巘清佳有三秋桂子十里荷花羌管㺯晴菱歌泛夜嬉嬉钓叟莲娃千骑拥髙牙乗醉听箫皷吟赏烟霞异日图将好景归去凤池夸此词流播金主亮闻歌欣然有慕于三秋桂子十里荷花遂起投鞭渡江之志近时谢处厚诗云谁把杭州曲子讴荷花十里桂三秋那知卉木无情物牵动长江万里愁余谓此词虽牵动长江之愁然卒为海陵被杀之媒未足恨也至于荷艶桂香粧㸃湖山之清丽使士夫流连于歌舞嬉游之乐遂忘中原是则深可恨耳因和其诗云须知快劒是清讴牛渚依然一片秋却恨荷花留玉辇竟忘烟栁汴宫愁楚辞云餐秋鞠之落英释者云落始也如诗访落之落谓初英也古人言语多如此故以乱为治以臭为香以扰为驯以慊为足以特为匹以原为再以落为萌岳阳有酒香山相传古有仙酒饮者不死汉武帝得之东方朔窃饮焉帝怒欲诛之方朔曰陛下杀臣臣亦不死臣死酒亦不验遂得免方朔数语圆转简明意其窃饮以发此论盖风武帝之求长生也宋髙宗尝问张魏公卿儿想甚长成魏公对曰臣子栻年十四脱然可与语圣人之道及隆兴初张魏公督师南轩以内机入奏引见于徳夀宫首问魏公起居饮食状又问卿几嵗对曰臣年三十一又问卿母安否对曰久失所恃上愀然久之曰朕记卿父再娶时以无继嗣曾来商量卿父曾奏欲令卿来见今次方得见卿朕与卿父义则君臣情同骨肉卿行奏来有香茶与卿父为信呜唿君臣相与其恩意乃至是哉或者乃谓髙宗晚年追悼明受不满于魏公至有宁失天下不用张浚之言殆不然也杜陵病枏诗曰犹含栋梁具无复霄汉志良工古昔少识者出涕泪伤贤者之老病而不获用也又曰种榆水中央成长何容易截承金露盘袅袅不自畏言少不更事之人无所涵养而骤膺拔擢以当重任力绵才腐凛凛危亡而曾不知畏也又舟中上水遣懐诗云篙工宻逞巧气若酣杯酒歌讴互激烈回斡明授受善知应触类各借颕脱手古来经济才何事独罕有盖叹舟人操舟尚有妙手而整顿干坤独未见妙手也方天寳间杜陵少壮之时虽乱离瘼矣而人才尚多故洗兵马行曰成王功大心转小郭相谋深古来少司徒清鉴悬明镜尚书气与秋天杳二三豪俊为时出整顿干坤济时了又云张公一生江海客身长九尺须眉苍征起适遇风云㑹扶颠始知筹策良盖幸其所以支撑世变者尚有人也及杜陵晚嵗八哀之诗既作则一时豪杰或老或死而后来者未有其人此病枏种榆之叹舟师妙手之叹意益婉而词益哀呜唿此唐室所以终不振乎本朝元丰间洛阳诸老为耆英㑹图形赋诗一时夸为盛事而识者悲之曰此皆仁宗所养之君子至是而皆老矣升降消长之㑹过此甚可畏也时林行已曰天将祚其国必祚其国之君子视其君子之衆多如林则知其国之盛视其君子之落落如晨星则知其国之衰视其君子之康宁福泽如山如海则知其为太平之象视其君子之摧折顿挫如湍舟如霜木则知其为衰乱之时又曰天将使建中为崇宁则不使范忠宣复相于初元天将使宣和为靖康则不使刘陈二忠肃憗遗于数嵗皆至论也诗家用遮莫字盖今俗语所谓尽教者是也故杜陵诗云已判野鹤如双鬓遮莫隣鸡下五更言鬓如野鹤已判老矣尽教隣鸡下五更日月逾迈不复惜也而乃有用为禁止之辞者误矣洛阳人谓牡丹为花成都人谓海棠为花尊贵之也亦如称欧阳公司马公之类不复指其名字称号然必其品格超絶始可当此不然则进而君公退而尔汝者多矣衞灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马所以广敬也夫忠臣与孝子不为昭昭信节不为冥冥堕行蘧伯玉衞之贤大夫也仁而有智敬于事上此其人必不以暗昧废礼是以知之公使人视之果伯玉也中庸曰君子之所不可及者其惟人之所不见乎伯玉可谓真君子矣细考论语夫子所与友者仅见伯玉一人使人于夫子而夫子问其起居则金石交情可以畧见伯玉之躬行纯一如此宜夫子乐与之交也夫人即南子也南子有淫行然观其所言醇粹正大有后世老师宿儒之所不能道者且知伯玉之贤而又知伯玉之所以贤何其明也廼知以衞灵之无道南子之淫奚而不丧者非止仲叔圉祝鮀王孙贾辈之功而已又知夫子之所以见南子者盖以见识议论如此倘能改行或者尚可辅衞灵公以有为子路不説是未知夫子之心也然南子知贤者不为冥冥堕行而卒不能回光内照改其淫佚灵公因南子之言固宜识伯玉之为忠臣矣然卒不授之以政信乎知善非难行善为难知贤非难用贤为难也有良家女流落可叹者余同年李南金赠以词曰流落今如许我亦三生杜牧为秋娘着句先自多愁多感慨更值江南春暮君㸔取落花飞絮也有吹来穿绣幌有因风飘堕随尘土人世事总无据佳人命薄君休䜣若説与英雄心事一生更苦且尽尊前今日意休记緑牕眉妩但春到儿家庭户幽恨一帘烟月晓恐明年鴈亦无寻处浑欲倩莺留住此词凄婉顿挫不减古作者南史齐范缜谓竟陵王子良曰人生如树花同发随风而散或拂帘幌落茵席之上或关篱墻落粪溷之中坠茵席者殿下是也落粪溷者下官是也此词前阕盖祖此説南金自号三谿冰雪翁尤工于诗有江头吟云儿时盛气髙于山不信壮士有饥寒如今一杯零落酒风雨蚀尽征袍单侧立崑奴面铁色楚客不言未吹笛关山有月无人声自是江头渚花发渚花春少未得妍凝立青山围水天杜鹘故态不识事尽情呌入青枫烟壮士未握边头槊旄头如月几时落如今世界不爱贤看取青峯白云角呜唿一歌兮歌已怨壶中无酒可续嚥盖模拟少陵之作词㫖清婉可爱岭南人以槟榔代茶且谓可以御瘴余始至不能食久之亦能稍稍居嵗余则不可一日无此君矣故尝谓槟榔之功有四一曰醒能使之醉盖每食之则熏然颊赤若饮酒然东坡所谓红潮登颊醉槟榔者是也二曰醉能使之醒盖酒后嚼之则寛气下疾余酲顿解三曰饥能使之饱盖饥而食之则充然气盛若有饱意四曰饱能使之饥盖食后食之则饮食消化不至停积尝举似于西堂先生范旂叟曰子可谓槟榔举主矣然子知其功未知其徳槟榔赋性疏通而不洩气禀味严正而有余甘有是徳故有是功也曲端在陜西甚有威望张魏公宣抚首擢用之金人万户罗索与萨里罕等冦邠州端击败之至白店原又大败之萨里罕乗髙望师惧而号哭金人因目之为啼哭郎君后以端恃功骄恣废不用又惧其得士心竟杀之自端之死衆心稍离金人再战于富平我师诈张端旗以惧敌罗索知端已死抚掌笑曰何绐我也于是尽鋭力攻我师败绩自是陜西非我有矣宋淳熈间髙庙配享洪景卢举此为魏公罪迄不得侑食昔孔明斩马谡已为失计魏公袭其事几于自壊万里长城至于诈张端旗尤为拙谋徒足以召敌人之笑沮我师之气耳端亦知书尝作诗云破碎山河不足论几时重到渭南村昔人诗欲挂衣冠神武门先寻水竹渭南村即此事也市璞寳燕石煑箦食蟛蜞识者少也孟子言求放心而康节邵子曰心要能放二者天渊悬絶盖放心者自放也心放者吾能放也放心者如鸡豚出于埘栅不求则不得心放者如鹰隼翔于云霄而绦旋固在吾手也衆人之心易放圣贤之心能放易放者流荡能放者开阔流荡者失其本心开阔者全其本心余家藏山谷八大字云作徳日休为善最乐摘经史语混然天成可置座右周礼注六谷稌黍稷梁麦苽六清水浆醴䣼酏七菹韭菁茒葵芹菭笋六兽麋鹿熊麕野豕兎六禽鴈鹑鷃鴙鸠鸽五药艹木虫石谷陆象山少年时常坐临安市肆观棊如是者累日棊工曰官人日日来㸔必是髙手愿求教一局象山曰未也三日后却来乃买棊局一副归而悬之室中卧而仰视之者两日忽悟曰此河图数也遂往与棋工对棋工连负二局乃起谢曰某是临安第一手棋凡来着者皆饶一先今官人之棊反饶得某一先天下无敌手矣象山笑而去其聪明过人如此其子弟每喜令其着棋尝与包敏道书云制子初时与春弟颇不能及今年反出春弟之下近旬日棋又甚进春弟又少不逮矣凡此皆在其精神之盛衰耳汉文帝以七月己亥崩乙巳葬才七日耳与窭人之家敛手足形还葬者何以异景帝必不忍以天下俭其亲此殆文帝之顾命也虽未合中道见亦卓矣文帝此等见解皆自黄老中来欧阳公问一僧曰古之髙僧有去来翛然者何今世之鲜也僧曰古人念念在定慧临终安得而乱今人念念在散乱临终安得而定公深然之此説却是正理如吾儒易箦结缨之类皆是平日讲贯得明操守得定涵养得熟视生死如昼夜故能如此不乱静春先生刘子澄朱文公髙弟也病革周益公推之曰子澄澄其虑静春开目微视曰无虑何澄言讫而逝或问杜陵诗云日月笼中鸟干坤水上萍何也余曰此自叹之词耳盖拘束以度日月若鸟在笼中漂泛于干坤间若萍浮水上本是形容凄凉之意乃翻作壮丽之语东坡雪诗冻合玉楼寒起粟光揺银海眩生花亦此类文章一小技于道未为尊此论后世之文也文者贯道之器此论古人之文也天以云汉星斗为文地以山川艹木为文要皆一元之气所发露古人之文似之巧女之刺绣虽精妙绚烂才可人目初无补于实用后世之文似之尹穑字少稷博学工文杜门读书不汲汲于仕进诸公荐之与陆务观同赐出身少稷言行有法又通世务时论翕然归重尝论减年赏当与实歴对使孝宗用其説至今行之后乃附丽汤思退力排张魏公以是除谏议公论始薄之厥后贬岭南累年蒙恩北归周益公素与之善便道来访谓益公曰某三十年闭户读书养得少名望思之不审所得于彼者几何而破壊扫地虽悔何及怅然者久之益公每举以为士大夫之戒张文潜作陈汤论末云昔者韩患秦之无厌也下令曰有能得秦王者寡人与之国大夫皆谏曰赏不可以若是其重也韩王笑曰得秦王而寡人与之国是赏有再乎且得秦王矣寡人其忧无国哉一本云昔者魏国患河其边之臣起徙而决之赵魏王大喜赏其臣以十县其相谏曰守边而徙河犯官也从而赏之王之臣无守职者矣魏王笑曰子忧过矣有功于魏者有比于徙河者乎魏无二河则徙河之赏无再也二事皆切而徙河之事尤胜盖徙河犯官有矫制之意世传吕洞滨唐进士也诣京师应举遇钟离翁于岳阳授以仙诀遂不复之京师今岳阳飞吟亭是其处也近时有题絶句于亭上云覔官千里赴神京钟老相传盖便倾未必无心唐事业金丹一粒误先生余酷爱其㫖趣盖夫子告沮溺之意也四方以西为尊王者之庙太祖坐西所谓正太祖东向之位是也三昭则坐北面南故谓之昭昭明也向南面之明也三穆则坐南面北故谓之穆穆幽也向北面之幽也今朝廷之上羣臣皆自东阶而升不敢升自西阶非特嫌若宾主敌体亦以西为尊也班孟坚西都赋曰左墄右平左东也东则为墄若世所谓澁道乃羣臣所由登降之阶也右西也西则为平而不为墄也凡宾主之席主东而宾西亦所以尊宾也非谓东尊于西而使宾次主也故礼客降一等则就主人之阶盖客不敢自西阶为宾主礼欲自东阶随主人而升也主人辞客乃复位盖主人不许客然后自西阶升也唐狄昌诗云马嵬烟栁正依依重见銮舆幸蜀归泉下阿蛮应有语这回休更罪杨妃杜陵诗云朝廷虽无幽王祸得不哀痛尘再蒙盖幽王以褒姒而致犬戎之祸明皇以妃子而致禄山之变正相似也今无妃子孽矣而銮舆乃再蒙尘何哉此其胎变稔祸必有出于女宠之外者矣是不可不哀痛而悔艾也诗意与狄昌同而其恻怛规戒涵蓄不露则大有迳庭矣自大舜称禹不过勤俭两字况下于禹者可以不勤不俭乎余尝论俭有四益勤亦有三益盖民生在勤勤则不匮一夫不耕必受其饥一妇不蚕必受其寒是勤可以免饥寒也农民昼则力作夜则頽然甘寝故非心淫念无从而生鲁公父文伯之母曰瘠土之民莫不向义劳也渊明诗曰田家岂不苦弗获辞此难四体诚乃疲而无异患干是勤可以逺淫辟也户枢不蠧流水不腐周公论三宗文王之夀必归之无逸吕成公释之曰主静则悠逺博厚自强则坚实精明操存则血气循轨而不乱收敛则精神内守而不浮是勤可以致夀考也何斯举云壬寅正月雨雪连旬忽尔开霁闾里翁媪相唿贺曰黄绵袄子出矣因作歌以纪之此名甚新但所以作歌未甚惬人意乃更为补作一絶句云范叔绨袍暖一身大裘只盖洛阳人九州四海黄绵袄谁似天公赐与均白乐天诗云安得大裘长万丈与君都盖洛阳人渡江初吕元直为相堂厨每㕔日食四千至秦㑹之当国每食折四十余千执政有差于是始不㑹食胡明仲侍郎曰虽欲伴食不可得矣鹤林玉露卷一鹤林玉露卷二钦定四库全书卷鹤林玉露卷二宋罗大经撰叶水心曰国初宰相权重台谏侍从莫敢议已至韩琦范仲淹始空贤者而争之天下议论相因而起朝廷不能主令而势始轻虽贤否邪正不同要为以下攻上为名节地可也而未知为国家计也然韩范既以此取胜及其自用事台諌侍从方袭其迹朝廷每有一事则是非锋起譁然不安昔郑子孔为载书诸司门子弗顺将杀之子产止之又请为之焚书子孔不可子产以为衆怒难犯专欲难成迄焚而后定然及子产自为相却不知此直云礼义不愆何恤人言盖韩范之所以攻人者卒其所以受攻而无以处此是以虽有志而无成也至如欧阳修先为谏官后为侍从尤好立论士之有言者皆依以为重遂以成俗及濮园议起未知是非所在而倾国之人回戈向之平日盛美一朝隳损善人君子化为仇敌然则欧阳氏之所以攻之者亦其所以受攻而不自知也水心之论如此余谓国初相权之重自艺祖鼎铛有耳之説始赵韩王定混一之谋于风雪凌厉之中销跋扈之谋于杯觞流行之际真社稷臣矣雷徳骧何人乃敢议之宜艺祖之震怒也乃若持盈守成之时则权不可以不重亦不可以过重东坡所谓姦臣之始以台谏折之而有余及其既成以干戈取之而不足则台谏侍从之敢言乃国势之所恃以重也岂反因此而势轻哉水心之説盖张方平之遗论也方平之论前辈固已深辟之矣范公当国不久韩公当国时最被司马温公激恼然韩公包容听受无几微见于颜面常朝一不押班王陶至便指为跋扈而公亦无愠色盖已为侍从台谏则能攻宰相之失已为宰相则能受侍从台諌之攻此正无意无我人已一视之道实贤人君子之盛徳亦国家之美事也岂有巳则能攻人而人则不欲其攻巳哉谚云喫拳何似打拳时此言虽鄙实为至论惟欧阳公为谏官侍从时最号敢言及为执政主濮园称亲之议诸君子譁然起而攻之而欧阳公乃不能受人之攻执之愈坚辩之愈激此则欧公之过也公自着濮议两篇其间有曰一时台谏谓因言得罪犹足取美名是时圣徳恭俭举动无差两府大臣亦各无大过未有事可以去者惟濮议未定乃曰此好题目所谓竒货不可失也于是相与力言欧公此论却欠反思若如此则前此已为谏官侍从时每事争辩岂亦是贪美名求竒货寻好题目耶余尝作濮议诗云濮园议起沸乌台传语欧公莫怨猜须记上坡持槖日也曾寻探好题来告命自九品而上角轴二等以大小别之此其卑也染牙以为经凡五等陞朝歴数而上也而穗艹为尊锦幖其端凡四等而细毬之锦配穗草告身皆制绫为之玳瑁轴素绘二等而绘为尊告身五綵而又有紫丝法锦嚢其外其小异者锦之红緑耳犀轴亦二等藻绘虽同而大小有别三品通用也丝囊如玳瑁而锦幖又不同告身亦如之而加以金缕此人臣一品之极也宫掖之严帝姬之亲大略七等镌犀为轴琱玉以为龙告身五綵丝嚢幖首纯红而绘如琱玉者最髙以近君也犀轴丝嚢为最髙而绘皆云鳯者次之玳轴者又次之绘事如玳瑁而告纸损其三者又次之自此而下三等皆紫丝法锦虽有差次始寖卑矣宰相亲王赠封视紫丝髙者执政赠封视次者其上四等明有尊不敢逼也丝嚢之制以小铃十系之按式名曰帉錔黄金涂金白金三等外庭之系惟白金耳侍从庶僚所封视其官蕃官祠宇所封从其秩合而陈之二十有八等品位愈髙则物采愈华此游黙斋所记宋朝之制甚详明范晔作东汉史为方士立传如左慈之事妖恠特甚君子所不道而乃大书特书之何其陋也曹子建辨道论曰世有方士吾王悉所招致甘陵有甘始庐江有左慈阳城有郄俭善辟谷悉号数百嵗所以集之魏国者诚恐此人挟姦宄以欺衆行妖恶以惑民岂复欲观神仙于瀛洲求安期于边海释金辂而顾云舆弃文骥而求飞龙哉子建此论其识过范晔逺矣汉武帝刻意求仙至以爱女妻方士可谓颠倒之极末年廼忽悔悟曰世岂有仙者节食服药差可少病耳此论却甚确近时刘潜夫诗云但闻方士腾空去不见童男入海回无药能令炎帝在有人曾哭老来卢景亮言足食足兵而人才足用则天下不难理矣着论曰三足记范旂叟为广西宪㑹僚属小酌曰今日之集非特不谈风月亦且不论文章只説政疵民病衆皆唯唯余从容曰若谈夫子孟轲之文章以浇光风霁月之胸次则民吾同胞物吾同与也痒痾疾痛举切吾身施之有政当有本末先后而民病庶乎有瘳矣旂叟甚喜不以为忤旂叟号西堂先生开明练逹遇事如破竹性刚介有不可必逹其意而后止在广西嵗余丏祠归养亲发奏牍之日即出台治寓僧舍不请俸给钱将漕湖南总所专人来索钱在庭咆哮无礼命杖而黥之既毕上章自劾乞归田里总所迄不敢害朝廷为颁召命然竟卒于湖南其将卒也请僚属入卧内命吏取案牍来据榻判结数事既毕又曰某县有母诉其子者此关系风教不可不施行命取来又判讫畧言及身后事与僚属揖别须臾已逝矣其精爽不乱如此有对越集百卷行于世皆其歴任判断之语也近年门生故吏合辞请于朝特谥清敏余初任为容南法掾才数月偶留帅幕旂叟忽䄂中出职状一纸畀余余辞以未书一考不当受旂叟曰固也子亦漫收之若书一考而某未以罪去则可以放散不然亦聊见某具一只眼耳又曰非特不必以诗文相惠明日亦不必到客位因言近日来䛕风可羞长官招僚属一杯其初招也则有所谓谢请其既毕也又有所谓谢㑹一杯之酒两至客位行之者不以为耻此何等风俗耶小官不足责推其原皆由长官无见识妄自尊大遂成此风此虽小事然摧壊小官气节关系却大周礼庖人共祭祀之好羞郑康成注云好羞谓四时所谓膳食若荆州之䱹鱼扬州之蠏胥陆徳明音释云蠏醤也山谷诗云蠏胥与竹萌乃不羡羊腔或曰用兵之法杀人如杀草使钱如使水余曰军无赏士不往军无财士不来使钱如使水可也乃若杀人如杀草则非至论夫军士固以严济然礼乐慈爱战所蓄也所以不得已而诛不用命者盖一有逗挠乱行则三军暴骨矣诛一人所以全千万人岂以多杀为能以嗜杀为贵哉若如所言则赵充国王忠嗣曹彬反不若白起辈矣杨东山尝谓余曰文章各有体欧阳公所以为一代文章冠冕者固以其温纯雅正蔼然为仁人之言粹然为治世之音然亦以其事事合体故也如作诗便几及李杜作碑铭记序便不减韩退之作五代史记便与司马子长并驾作四六便一洗崑体圆活有理致作诗本义便能发明毛郑之所未到作奏议便庶几陆宣公虽游戏作小词亦无愧唐人花间集盖得文章之全者也其次莫如东坡然其诗如武库矛㦸已不无利钝且未尝作史借令作史其渊然之光苍然之色亦未必能及欧公也曾子固之古雅苏老泉之雄健固亦文章之杰然皆不能作诗山谷诗骚妙天下而散文颇觉琐碎局促渡江以来汪孙洪周四六皆工然皆不能作诗其碑铭等文亦只是词科程文手段终乏古意近时真景元亦然但长于作奏疏魏华甫奏疏亦佳至作碑记虽雄丽典实大槩似一篇好策耳又云欧公文非特事事合体且是和平深厚得文章正气盖读他人好文章如喫饭八珍虽美而易厌至于饭一日不可无一生喫不厌盖八珍乃竒味饭乃正味也宋绍定辛夘临安之火比辛酉之火加五分之三虽太庙亦不免而史丞相府独全洪舜俞诗云殿前将军勐如虎救得汾阳令公府祖宗神灵飞上天可怜九庙成焦土时殿帅乃冯榯也人言籍籍迄今不免责韩蕲王之夫人京口娼也尝五更入府伺候贺朔忽于庙柱下见一虎蹲卧鼻息齁齁然惊骇亟走出不敢言已而人至者衆复往视之乃一卒也因蹴之起问其姓名为韩世忠心异之宻告其母谓此卒定非凡人乃邀至其家具酒食卜夜尽懽深相结纳资以金帛约为夫妇蕲王后立殊功为中兴名将遂封两国夫人蕲王尝邀乌珠于黄天荡几成擒矣一夕凿河遁去夫人奏疏言世忠失机纵敌乞加罪责举朝为之动色其明智英伟如此宋干道间林谦之为司业与正字彭仲举游天竺小饮论诗谈到少陵妙处仲举微醉忽大唿曰杜少陵可杀有俗子在邻壁闻之遍告人曰有一恠事林司业与彭正字在天竺谋杀人或问所谋杀者为谁曰杜少陵也不知是何处人闻者絶倒喧传缙绅间余谓此言亦不足恠若曹操之于杨徳祖隋炀之于薛道衡盖真杀之也姜尧章学诗于萧千巖琢句精工有诗云夜暗归云绕柁牙江涵星影鴈团沙行人怅望苏台栁曾与呉王扫落花杨诚斋喜诵之尝以诗送江东集归诚斋云翰墨场中老斵轮真能一笔扫千军年年花月无虚日处处江山怕见君箭在的中非尔力风行水上自成文先生只可三千首回视江东日暮云诚斋大称赏谓其冡嗣伯子曰吾与汝弗如姜尧章也报之以诗云尤萧范陆四诗翁此后谁当第一功新拜南湖为上将更差白石作先锋可怜公等皆痴絶不见词人到老穷谢遣管城侬已晚酒泉端欲乞疏封南湖谓张功父也尧章自号白石道人潘徳久赠诗云世间官职似樗蒲采到枯松亦大夫白石道人新拜号断无缴駮任称唿时黄巖老亦号白石亦学诗于千巖诗亦工时人号双白石云宋淳熈中王季海为相奏起汪玉山为大宗伯知贡举且以书速其来玉山将就道有一布衣之友平生极相得屡黜于礼部心甚念之乃以书约其胥㑹于富阳一萧寺与之对榻夜分宻语之曰某此行或者典贡举当特相牢笼省试程文易义冒子中可用三古字以此为验其人感喜玉山既知举搜易卷中果有冒子内用三古字者遂径批上置之前列及拆号乃非其友人也私窃恠之数日友人来见玉山怒责之曰此必足下轻名重利售之他人何相负乃如此友人指天誓日曰某以暴疾几死不能就试何敢漏泄于他人玉山终不释然未几以古字得者来谒玉山因问之曰老兄头场冒子中用三古字何也其人泯黙久之对曰兹事甚恠先生既问不敢不以实对某之来就试也假宿于富阳某寺中与寺僧闲步庑下见室下一棺尘埃漫漶僧曰此一官员女也殡于此十年矣杳无骨肉来问又不敢自葬之因相与黙然是夕梦一女子行庑下谓某曰官人赴省试妾有一语相告此去头场冒子中可用三古字必登髙科但幸勿相忘使妾朽骨早得入土既觉甚恠之遂用其言果叨前列近已往寺中葬其女矣玉山惊叹此事冯北山可久为余言虽近于语恠然亦不可不传足以袪人二蔽一则功名富贵信有定分有则鬼神相之无则虽典贡举者欲相牢笼至于场屋亦不能入此岂人之智巧所能为乎一则人发一念出一言虽昏夜暗室人所不知而鬼神已知之矣彼欲自欺于㝠㝠之中而曰莫予云觏者又惑之甚者也宋隆兴初张真父自殿中侍御史除起居郎孝宗玉音云张震知无不言言皆当理令载之训词大哉王言真台諌之金科玉条也张循王之兄保尝怨循王不相援引循王曰今以钱十万缗卒五千付兄要使钱与人流转不息兄能之乎保黙然久之曰不能循王曰宜弟之不敢轻相援引也王尝春日游后圃见一老卒卧日中王蹴之曰何慵眠如是卒起声喏对曰无事可做只得慵眠王曰汝㑹做甚事对曰诸事薄晓如囘易之类亦粗能之王曰汝能囘易吾以万缗付汝何如对曰不足为也王曰付汝五万对曰亦不足为也王曰汝需几何对曰不能百万亦五十万乃可耳王壮之予五十万恣其所为其人乃造巨舰极其华丽市美女能歌舞音乐者百余人广收绫锦竒玩珍羞佳果及黄白之器募紫衣吏轩昻闲雅若书司客将者十数辈卒徒百人乐饮逾月忽飘然浮海去逾嵗而归珠犀香药之外且得骏马获利几十倍时诸将皆缺马惟循王得此马军容独壮大喜问其何以致此曰到海外诸国称大宋囘易使谒戎王餽以绫锦竒玩为招其贵近珍羞毕陈女乐迭奏其君臣大悦以名马易美女且为治舟载马以犀珠香药易绫锦等物餽遗甚厚是以获利如此王咨嗟褒赏赐予优厚问能再往乎对曰此戏也再往则败矣愿仍为退卒老园中呜唿观循王之兄与浮海之卒其智愚相去奚翅三十里哉彼卒者頽然甘寝苔堦花影之下而其胸中之智圆转恢竒廼如此则等而上之若伊吕管葛者世亦岂尽无也哉特莫能识其人无繇试其藴耳以一弊衣老卒循王慨然捐五十万缗畀之不问其出入此其意度之恢𢎞固亦足以使之从容展布以尽其能矣勾践以四封之内外付种蠡汉髙皇捐黄金四十万斤于陈平由此其推也盖不知其人而轻任之与知其人而不能专任皆不足以有功视其一往之后辞不复再又几于知进退存亡者异哉百官殿门侍班幙次台諌皆设倚余官则各以交牀自随周益公自殿院除起居郎徐淳立戏曰罚却倚子矣春秋之时天王之使交驰于列国而列国之君如京师者絶少夫子谨而书之固以正列国之罪而端本澄源之意其致责于天王者尤深矣唐之藩镇犹春秋之诸侯也杜陵诗云诸侯春不贡使者日相望盖与春秋同一笔太学古诗云有髪头陀寺无官御史台言其清苦而鲠亮也宋嘉定间余在太学闻长上同舍言干淳间斋舍质素饮器止陶瓦栋宇无设饰近时诸斋亭榭帘幙竞为靡丽每一㑹饮黄白错落非头陀寺比矣国有大事谠论间发言侍从之所不敢言攻台谏之所不敢攻由昔迄今伟节相望近世以来非无直言或阳为矫激或阴有附丽亦未能纯然如古之真御史矣余谓必甘清苦如老头陀乃能摅鲠亮如真御史濓溪明道伊川横渠之讲道盛矣因数明理复有一邵康节出焉晦庵南轩东莱象山讲道盛矣因数明理复有一蔡西山出焉昔孔孟教人言理不言数然天地之间有理必有数二者未尝相离河图洛书与危微精一之语并传邵蔡二子盖将发诸子之所未言而使理与数灿然于天地之间其功亦不细近年以来八君子之学固人传其训家有其书而邵蔡之学则几于无传矣杜陵诗云新松恨不长千尺恶竹应须斩万竿言君子之孤难扶植小人之多难驱除也呜唿世道至于如此亦可哀矣唐薛能诗云山屐经过满径踪隔溪遥见夕阳舂当时诸葛成何事只合终身作卧龙王荆公晚年喜诵之然能之论非也孔明之出虽不能扫清中原吹火德之灰然伸讨贼之义尽託孤之责以教万世之为人臣者安得谓之成何事哉荆公诵此盖以自喻然孔明开诚心布公道集谋虑广忠益其存心无愧伊吕出师未捷身先死此天也荆公刚愎自任新法烦苛毒流四海不忍君子之见排甘引小人以求助卒为其所挤陷此岂天也哉自古隐士出山第一箇是伊尹第二箇是传説第三箇是太公第四箇是严陵第五箇是孔明第六箇是李泌皆为世间做得些事虽以四皓之出或者犹议其安刘是灭刘况如樊英辈者乎吾辈学道须是打叠教心下快活古曰无闷曰不愠曰乐则生矣曰乐莫大焉夫子有曲肱饮水之乐颜子有陋巷箪瓢之乐曾㸃有浴沂咏归之乐曾参有履穿肘见歌若金石之乐周程有爱莲观艹㺯月吟风傍花随栁之乐学道而至于乐方能真有所得大槩于世间一切声色嗜好洗得净一切荣辱得失看得破然后快活意思方自此生或曰君子有终身之忧又曰忧以天下又曰莫知我忧又曰先天下之忧而忧此义又是如何曰圣贤忧乐二字并行不悖故魏鹤山诗云须知陋巷忧中乐又识耕莘乐处忧古之诗人有识见者如陶彭泽杜少陵亦皆有忧乐如採菊东篱挥杯劝影乐矣而有平陆成江之忧步屧春风泥饮田父乐矣而有眉攅万国之忧盖惟贤者而后有真忧亦惟贤者而后有真乐乐不以忧而废忧亦不以乐而忘鹤林玉露巻二鹤林玉露卷三钦定四库全书巻鹤林玉露卷三宋罗大经撰朱文公云豪杰而不圣贤者有矣未有圣贤而不豪杰者也陆象山深以其言为确论如周公兼夷狄驱勐兽灭国者五十孔子却莱人堕三都诛少正夘是甚手段非大豪杰乎其次如诸葛孔明议论见识力量规模亦真豪杰惟房次律声誉隆洽一出便败事然至今儒者之论皆称其贤如此则是天下有不豪杰之圣贤矣宋端平间真西山㕘大政未及有所建置而薨魏鹤山督师亦未及有设施而罢临安优人装一儒生手持一鹤别一儒生与之解后问其姓名曰姓钟名庸问所持何物曰大鹤也因倾盖懽然唿酒对饮其人大嚼洪吸酒肉靡有孑遗忽颠仆于地羣数人曳之不动一人乃批其颊大骂曰説甚中庸大学喫了许多酒食一动也动不得遂一笑而罢或谓有使其为此以姗侮君子者京尹乃悉黥其人余谓优人之姗侮君子诚可罪也西山鹤山之抱负诚未可厚诬也然吾儒于此亦不可以不戒刘平国尝言若将真景元与余景瞻并用必有可观余尝疑其説西山负一世之望岂必待余景瞻而后可以有为乎世传洪舜俞在蜀尝谓崔菊坡曰先生丰于徳而啬于才他日不宜独当重任菊坡深然之故晚年力辞宰辅此説余尤疑之若分才徳为两事则是天下果有不豪杰之圣贤矣婺州州治古木之上有鹰巢一卒探取其子郡守王梦龙方据桉视事鹰忽飞下攫一卒之巾以去已而知其非探巢之卒也衔巾来还乃径攫探巢者之巾而去太守推问其故杖此卒而逐之禽兽之灵识如此其攫探巢者之巾固已异矣于误攫他卒之巾复衔来还尤为竒异世之人举动差谬文过遂非不肯认错者多矣夫子所谓可以人而不如鸟乎余同年李南金云茶经以鱼目涌泉连珠为煑水之节然近世瀹茶鲜以鼎镬用瓶煑水难以侯视则当以声辨一沸二沸三沸之节又陆氏之法以未就茶镬故以第二沸为合量而下未若以今汤就茶瓯瀹之则当用背二涉三之际为合量乃为声辨之诗云砌虫唧唧万蝉催忽有千车梱载来听得松风并涧水急唿缥色緑瓷杯其论固已精矣然瀹茶之法汤欲嫩而不欲老盖汤嫩则茶味甘老则过苦矣若声如松风涧水而遽瀹之岂不过于老而苦哉惟移瓶去火少待其沸止而瀹之然后汤适中而茶味甘此南金之所未讲者也因补以一诗云松风桧雨到来初急引铜瓶离竹炉待得声闻俱寂后一瓯春雪胜醍醐黄龙寺晦堂老子尝问山谷以吾无隐乎尔之义山谷诠释再三晦堂终不然其説时暑退凉生秋香满院晦堂因问曰闻木犀香乎山谷曰闻晦堂曰吾无隐乎尔山谷乃服晦堂此等处诚实脱洒亦只是曾㸃见解却无颜子工夫此儒佛所以不同蝗才飞下即交合数日产子如麦门冬之状日以长大又数日其中出如小黑蚁者八十一枚即鑚入地中诗註谓螽斯一产八十一子者即蝗之类也其子入地至来年禾秀时乃出旋生翅羽若腊雪凝涷则入地愈深或不能出俗传雪深一尺则蝗入地一丈东坡雪诗云遗蝗入地应千尺是也蝗灾每见于大兵之后或言乃战死之士寃魂所化虽未必然但余曩在湖北见捕蝗者虽羣唿聚噉蝗不为动至鸣击金皷则耸然而听若成行列则谓为杀伤沴气之所化理或然也漳河上有七十二冡相传云曹操疑冡也北人嵗增封之范石湖奉使过之有诗云一棺何用冡如林谁复如公负此心嵗嵗蕃酋为封土世间随事有知音四句是两箇好议论意足而理明絶句之妙也今世有一様古钱其文曰半两无轮郭医方中用以为药考之史记乃汉文帝时钱也当时呉濞邓通皆得自铸钱独多流传至今不絶其轻重适中与今钱畧相似视五铢货泉又先一二百年矣五铢货钱比今钱却稍轻赵季仁谓余曰某平生有三愿一愿识尽世间好人二愿读尽世间好书三愿看尽世间好山水余曰尽则安能但身到处莫放过耳季仁因言朱文公每经行处闻有佳山水虽迂途数十里必往游焉携樽酒一古银杯大几容半升时引一杯登览竟日未尝厌倦又尝欲以木作华夷图刻山水凹凸之势合木八片为之以雌雄笋相入可以折度一人之力足以负之每出则以自随后竟未能成余因言夫子亦嗜山水如知者乐水仁者乐山固自可见如子在川上与夫登东山而小鲁登泰山而小天下尤可见大抵登山临水足以触发道机开豁心志为益不少季仁曰观山水亦如读书随其见趣之髙下范石湖诗云朝霞不出门暮霞行千里今晨日未出晓氛散如绮心疑雨再作眼转云四起我岂知天道呉侬谚云尔古来占滂沱説者类恢诡飞云走羣羊停云浴三豨月当天毕宿风自少女起烂石烧成香汗础润如洗逐妇鸠能拙穴居狸有智蜉蝣强知时蜥蝪与闻计垤鸣东山鹳堂穴南柯蚁或加阴石鞭或议阳门闭或云逢庚变或自换甲始刑鹅与象龙聚讼非一理不如老农谚影响捷于鬼哦诗敢夸博聊用醒午睡此诗援引占雨事甚详可喜谚有云日出早雨淋脑日出晏晒杀鴈又云月如悬弓少雨多风月如仰瓦不求自下二説尚遗何也余欲增补二句云日占出海时月验仰瓦体宋靖康之乱元祐皇后手诏曰汉家之厄十世宜光武之中兴献公之子九人唯重耳之独在事词的切读之感动盖中兴之一助也建炎登极之诏曰亹亹万机难以一日而旷位皇皇四海讵可三月而无君又曰圣人何以加孝朕毎懐问寝之思天子必有所尊朕欲救在原之急嗟我文武之列若时忠义之家不食而哭秦庭士当勇于报国左袒而为刘氏人咸乐于爱君期一徳而一心伫立功而立事同傒两宫之复终图万世之安其词明白亦占地步昔唐明皇幸蜀肃宗即位灵武元次山作颂谓自古有盛徳大业必见于歌颂若今歌颂大业非老于文学其谁宜为去盛徳而止言大业固以肃宗即位为非矣伊川谓非禄山叛乃肃宗叛也山谷云抚军监国太子事胡乃趣取大物为此皆至论今二圣蒙尘逺狩无还期髙宗不得已而即位今又出于元祐皇后之命与唐肃宗天渊不同似亦可以无説然胡致堂万言书首论此事谓建炎以来有举措大失人心之事今欲收复人心而图存则既往之失不可不追不可不改一昨陛下以亲王介弟受渊圣皇帝之命出帅河北二帝既迁则当纠合义师北向迎请而遽膺翊戴亟居尊位遥上徽号建立太子不复归觐官阙展省陵寝斩戮直臣以杜言路南巡淮海偷安嵗月此举措失人心之最大者也今须一反前失亟下诏曰继绍大綂出于臣庶之謟而不悟其非巡狩东南出于侥倖之心而不虞其祸今义不戴天志思雪耻父兄旅泊陵庙荒残罪乃在予无所逃责以此号召四海耸动人心不敢爱身决意讲武然后选将训兵戎衣临军天下忠义之士必云合而影从凡所欲为孰不如志致堂此论明白正大惜其説之不行也然唐肃宗即位何尝有一人敢言其非今致堂能言之而髙宗能受之已为盛徳事矣中兴以来致堂澹庵二书关系最大江西自欧阳子以古文起于庐陵遂为一代冠冕后来者莫能与之抗其次莫如曾子固王介甫皆出欧门亦皆江西人老苏所谓执事之文非孟子之文而欧阳子之文也朱文公谓江西文章如欧永叔王介甫曾子固做得如此好亦知其皜皜不可尚已至于诗则山谷倡之自为一家并不蹈古人町畦象山云豫章之诗包含欲无外搜抉欲无祕体制通古今思致极幽眇贯穿驰骋工夫精到虽未极古之源委而其植立不凡斯亦宇宙之竒诡也开辟以来能自表见于世若此者如优钵昙华时一现耳杨东山尝谓余云丈夫自有冲天志莫向如来行处行岂惟制行作文亦然如欧公之文山谷之诗皆所谓不向如来行处行者也杨诚斋云诗固有以俗为雅然亦须经前辈镕化乃可因承如李之耐可杜之遮莫唐人里许若箇之类是也唐人寒食诗不敢用饧字重九诗不敢用餻字半山老人不敢作梅花诗彼固未敢轻引里母田父而坐之平王之子衞侯之妻之侧也余观杜陵诗亦有全篇用常俗语者然不害其为超妙如云一夜水髙三尺强数日不可更禁当南市津头有船卖无钱即买繋篱傍又云江上被花恼不彻无处告诉只颠狂走覔南邻爱酒伴经旬出饮独空牀又云夜来醉归冲虎过昏黒家中已眠卧傍见北斗向江低仰看明星当空大庭前把烛嗔两炬崃口惊猿闻一箇白头老罢舞复歌杖藜不寐谁能那是也杨诚斋多效此体亦自痛快可喜禅家有观白骨法谓静坐澄虑存想自身血肉腐壊唯存白骨与吾相离自一尺以至寻丈要见形神元不相属则自然超脱矣余观庄子子舆有疾子祀往问之曲偻发背頥隐于脐肩髙于顶句赘指天阴阳之气有沴其心间而无事跰而鑑于井曰嗟乎夫造物者将以子为此拘拘也子祀曰汝恶之乎曰亡予何恶浸假而化予之左臂以为鸡予因此求时夜浸假而化予之右臂以为弹予因以求鸮炙浸假而化予之尻以为轮以神为马予因而乘之岂更驾哉浸渐也假借也盖积渐假借化此身为异物则神与形离超然无所往而不可矣又何疾又何病于拘拘哉视白骨之法盖本于此佛法出于老庄于此尤信伊尹墓在空桑北一里相传墓傍生棘皆直如矢范石湖使北过之有诗云三尺黄垆直棘边此心终古享皇天汲书猥述流传妄剖击嗟无咎单篇盖汲冡书妄载伊尹谋簒为太甲所杀也事见杜元凯左氏传后叙古诗多矣夫子独取三百篇存劝戒也吾辈所作诗亦须有劝戒之意庶几不为徒作彼有绘画琱刻无益劝戒者固为枉费精力矣乃若吟赏物华流连光景过于求适几于诲淫教偷则又不可之甚者矣白乐天对酒诗曰蜗牛角上争何事石火光中寄此身随富随贫且懽喜不开口笑是痴人又曰百嵗无多时壮健一春能几日晴明相逢且莫推辞醉听唱阳关第四声又曰昨日低眉问疾来今朝收泪吊人回眼前见例君看取且遣琵琶送一杯自诗家言之可谓流丽旷逹词㫖俱美矣然读之者将必起其頽惰废放之意而汲汲于此快乐惜流光则人之职分与夫古之所谓三不朽者将何时而可为哉且如唐风蟋蟀之诗盖劝晋僖公以自虞乐也然才曰今我不乐日月其除即曰无已太康职思其居吕成公释之曰凡人之情解其拘者或失于纵广其俭者或流于奢故疾未已而新疾复生者多矣信矣唐风之忧深思逺也乐天之见岂及是乎本朝士大夫多慕乐天东坡尤甚近时叶石林谓乐天与杨虞卿为姻家而不累于虞卿与元稹牛僧孺相厚善而不党于元稹僧孺为裴晋公之所爱重而不因晋公以进李文饶素不相乐而不为文饶所深害推其所由惟不汲汲于进而志在于退是以能安于去就爱憎之际每裕然而有余也此论固已得之然乐天非是不爱富贵者特畏祸之心甚于爱富贵耳其诗中于官职声名事极其形容殊不能掩其眷恋之意其平生所喜者元稹刘禹钖辈亦皆逐逐声利之徒至一闻李文饶之败便作诗畅快之岂非此心未忘犹有偏党乎慕乐天者爱而知其疵可也作诗必以巧进以拙成故作字惟拙笔最难作诗惟拙句最难至于拙则浑然天全工巧不足言矣古人拙句曾经拈出如池塘生春艹枫落呉江冷澄江净如练空梁落燕泥清晖能娯人游子澹忘归大江流日夜客心悲未央明月入髙楼流光正徘徊採菊东篱下悠然见南山如此等类固已多矣以杜陵言之如两边山木合终日子䂓啼野人时独往云水晓相参喜无多屋宇幸不碍云山在家长早起忧国愿年丰若无青嶂月愁杀白头人百年浑得醉一月不梳头一径野花落孤村春水生此五言之拙者也春水船如天上坐老年花佀雾中看迁转五州防御使起居八座太夫人竹叶于人既无分菊花从此不须开莫思身外无穷事且尽生前有限杯雷声忽送千峯雨花气浑如百和香秋水才添四五尺野航恰受两三人酒债寻常行处有人生七十古来稀此七言之拙者也他难殚举可以类推杜陵云用拙存吾道夫拙之所在道之所存也诗文独外是乎宋绍兴辛巳亮既被弑葛王簒位使来修好洪景卢往报之入境与其接伴约用敌国礼伴许诺故沿路表章皆用在京旧式未几乃尽却回使依近例易之景卢不可于是扄驿门絶供馈使人不得食者一日又令馆伴者来言顷尝从忠宣公学阳吐情实令勿固执恐无好事须通一线路乃佳景卢等惧留不得已易表章授之供馈乃如礼景卢素有风疾头常微掉时人为之语曰一日之饥禁不得苏武当时十九秋传语天朝洪奉使好掉头时不掉头数穷于九九者究也至十则又为一矣此蔡西山之説伊川每见学者能静坐便叹其善学余谓静坐亦未可尽信固有外若静而中未免胶扰者正所谓坐驰也尝闻南岳昔有住山僧每夜必秉烛造檀林衆僧打坐者数百人或拈竹箆痛箠之或袖中出饼果置其前盖有以窥其中之静不静而为是惩劝也彼异端也尚能洞察其徒心术之隐微而提撕警䇿之吾儒职教者有愧矣近时胡仲方落梅诗云自孤花底三更月却怨楼头一笛风亦有思致自古才徳之士方其少也不使得以展布及其飘零衰老乃拳拳叹息之亦已晚矣烛之武曰臣之少也尚不如人今老矣无能为也亦寓此意唐人诗云朝廷欲论封禅事须及相如未病时杜陵病枏诗意亦如此陈后山挽司马公曰政虽随日化身已要人扶益可悲矣孝宗受禅赦文云凡今者发政施仁之日皆得之问安视膳之余天下诵之洪景严笔也洪容斋曰文贵于逹而已繁与简各有当也礼记檀弓石骀仲卒有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆衞人以龟为有知也盖连用四沐浴佩玉字使今之为文者必曰沐浴佩玉则兆五人者如之石祁子独不可曰孰有执亲之丧而若此者乎似亦足以当其事省其词然古意衰矣又云史记衞青传校尉李朔校尉赵不虞校尉公孙戎奴各三从大将军以千三百户封朔为涉轵侯以千三百户封不虞为随成侯以千三百户封戎奴为从平侯至班固作汉书乃省其词曰校尉李朔赵不虞公孙戎奴各三从大将军封朔为涉轵侯不虞为随成侯戎奴为从平侯比史记五十八字中省二十三字然终不若史记朴赡可喜余谓诗亦有如此者古採莲曲云鱼戏荷叶东鱼戏荷叶西杜子美杜鹃行西川有杜鹃东川无杜鹃涪南无杜鹃云安有杜鹃若以省文之法论之佀可裁减然只如此説亦朴赡有古意谥者死后易名者也而左传衞侯赐北宫喜谥曰贞子赐析朱钮谥曰贞成盖生前预赐之也曾不以为不祥今人不逹畏死畏祸百种忌讳古人皆不然只看檀弓季武子成寝杜氏之葬在西阶之下许之合葬又许之哭伯髙死于衞孔子以为由赐也见我遂哭诸赐氏命子贡为之主来者拜之子夏丧明曾子曰朋友丧明则哭遂往哭子夏亦哭曾子与客立于门侧其徒趋而出曰吾父死将出哭于巷曾子曰反哭于尔次因北面而吊焉季武子寝疾蟜固不説齐衰而入见曰士唯公门説齐衰武子曰善哉盖未始如今人之多忌讳也苏武在匃奴十九年魏于什门在燕二十一年近时洪忠宣在金亦几二十年玉牒脩书始于大中祥符至于政宣而极备考定世次枝分𣲖别而归于本统者为仙源积庆图推其所自出至于子孙而列其名位者为宗藩庆系録具其官爵功罪生死及若男若女者为类纪同姓之亲而序其五服之戚疏者为属籍编年以纪帝系而戴其厯数及朝廷政令之因革者为玉牒书曰思曰睿睿作圣杨子曰神心惚恍经纬万方孔丛子曰心之精神是谓圣管子曰思之思之又重思之思之而不通鬼神将通之非鬼神之力也精诚之极也邵子曰天向一中分造化人从心上起经纶或曰易言何思何虑何也曰始于思终于无思非不思也不待思也此不识不知而顺帝则从心所欲而不踰矩庖丁之解牛轮扁之斵轮痀瘘之承蜩岂更待于思乎周益公家藏欧阳公家书一幅纸斜封乃冷夀光牒其词云具位某猪肉一斤右伏蒙颁赐领外无任感激谨具牒谢年月日具位某牒盖改牒为状自元丰始日趋于䛕矣且前辈交际其馈止于如此未尝过于丰侈也鹤林玉露卷三鹤林玉露卷四钦定四库全书鹤林玉露巻四宋罗大经撰蔡攸尝赐饮禁中徽宗频以巨觥宣劝之攸恳辞不任杯酌将至颠踣上曰就令灌死亦不至失一司马光也由是言之则上之尊光而薄攸至矣然光已死不免削夺而攸迄被眷宠是可叹也唐子西在惠州名酒之和者曰养生主劲者曰齐物论杨诚斋退休名酒之和者曰金盘露劲者曰椒花雨尝曰余爱椒花雨甚于金盘露意盖有为也余尝谓与其一于和劲孰若和劲两忘顷在太学时同舍以思堂春合润州北府兵厨以庆逺堂合严州潇洒泉饮之甚佳余曰不刚不柔可以观徳非寛非勐可以观政矣厥后官于容南太守王元邃以白酒之和者红酒之劲者手自剂量合而为一杀以白灰一刀圭风韵顿竒索余作诗余为长句云小槽真珠太森严兵厨玉友专甘醇两家风味欠商畧偏刚偏柔俱可怜使君䄂有转物手鸬鹚杓中平等分更凭石髓媒妁之混融併作一家春季良不用笑伯髙张竦何必讥陈遵时中便是尼父圣孤竹栁下成一人平虽有智难独任勃也未可嫌少文黄龙丙魏要兼用姚宋相济成开元试将此酒反观我胸中问学当日新更将此酒逹观国宇宙皆可归经纶书生触处便饶舌以一贯万如斵轮使君闻此却絶倒罚以太白眠金尊书曰若作和羮尔惟盐梅诗曰摽有梅其实七兮又曰终南何有有条有梅毛氏曰梅枏也陆玑曰佀杏而实酸盖但取其实与材而已未尝及其花也至六朝时乃略有咏之者及唐而吟咏滋多至宋朝则诗与歌词连篇累牍推为羣芳之首至恨离骚集衆香艹而不应遗梅余观三百五篇如桃李芍药棠棣兰之类无不歌咏如梅之清香玉色迥出桃李之上岂独取其材与实而遗其花哉或者古之梅花其色香之竒未必如后世亦未可知也盖天地之气腾降变易不常其所而物亦随之故或昔有而今无或昔无而今有或昔庸凡而今瑰异或昔瑰异而今庸凡要皆难以一定言且如古人之祭萧酌郁鬯取其香也而今之萧与郁金何尝有香盖离骚已指萧艾为恶草矣又如牡丹自唐以前未有闻至武后时樵夫採山乃得之国色天香髙掩羣花于是舒元舆为之赋李太白为之诗固已竒矣至宋朝紫黄丹白标目尤盛至于近时则翻腾百种愈出愈竒又如荔支明皇时所谓一骑红尘妃子笑者谓泸戎产也故杜子美有忆向泸戎摘荔支之句是时闽品絶未有闻至今则闽品竒妙香味皆可仆视泸戎蔡君谟作谱为品已多而自后竒名异品又有出于君谟所谱之外者他如木犀山矾素馨茉莉其香之清婉皆不出兰芷下而自唐以前墨客椠人曾未有一话及之者何也游成之曰一气埏埴孰测端倪乌知古所无者今不新出而昔常见者后不变灭哉人生须㬰即以耳目之常者拘议造物亦已陋矣余闻秦中不产竹昔年山崩其下乃皆鉅竹头由是言之古固产竹矣晋葛洪欲问丹砂求为勾漏令勾漏县𨽻容州余尝为法曹亲至其地求所谓丹砂者颗粒不可得岂非昔有而今无哉盖非特物然也巴卭闽矫夙号荒陋而汉唐以来渐产人才至本朝益盛古称山西出将山东出相又曰汝颍多竒士燕赵多佳人其説拘矣宋绍兴辛巳金主亮南侵髙宗下诏亲征其词云惟天惟祖宗既共昌于基运有民有社稷敢自逸于燕安又云嵗星临于呉分定成淝水之勲鬭士倍于晋师可决韩原之胜洪容斋笔也车驾决平江亮被弑遂班师次年壬午内禅孝宗即位鋭意规恢起张魏公督师南轩以内机入奏引见徳夀宫时卢仲贤使金髙宗问曾见仲贤否对曰臣已见之又问卿父谓如何莫便议和否对曰臣尝谓金人必衰败国家必隆兴上曰何如对曰太上皇帝仁孝之徳上格于天又传位圣子虽古唐虞无以过而海陵不道簒夺相仍古称好善恶淫不知天心祐国家乎祐金人乎臣有以知其然也上曰极是今日金人诚衰乎对曰自亮弑死之后士马物故甚衆诸国背叛人心怨离金诚衰矣上曰自亮死非特金人衰弱吾国亦未免力弱但仲贤等既囘何以应之对曰臣父职在边隅战守是谨此事着庙堂如何议但愿审处而徐应之无贻后悔上曰只是説与卿父今日国家须更量度民力国力早收拾取闻契丹与金相攻若契丹事成他日自可收卞荘子刺虎之功若金未有乱且务恤民治军待时而动可也髙宗惩于变故意不欲战且闻金人议欲尊我为兄故颇喜之孝宗幼年规恢之志甚鋭而卒不得逞者非特当时谋臣勐将凋丧畧尽财屈兵弱未可展布亦以徳夀圣志主于安静不忍违也厥后蓄积稍羡又尝有意用兵祭酒芮国器奏曰陛下只是被数文腥钱使作何不试打筭了得几畨犒赏上曰朕未知计也待打筭报卿后打筭只了得十三畨犒赏于是用兵之意又寝乃知南北分合自有定数虽英明之主不能强也元次山避水于髙原糇粮不继遂饿而死陈后山为馆职当侍祠郊丘非重裘不能御寒后山止有其一其内子与赵挺之之内亲姊妺也乃为赵假一裘以衣之后山问所从来内以实告后山曰汝岂不知我不着他衣裳即却去之止衣一裘竟感寒疾而死呜唿二子可谓志士不忘在沟壑者矣充二子之才识徳望曳丝乗车食养贤之鼎其谁曰不宜然志节清髙宁甘于饿死冻死而不肯少枉其道少失其身此所以皜皜乎不可尚也陆龟蒙杞菊赋曰我岂不知屠沽儿有酒食耶亦畧有二子风味扬子云曰古者髙饿显下禄隐杨诚斋曰李杜饥寒能几日却教富贵不论年文中子曰通也受夫子罔极之恩孟子曰不失其身而能事其亲者吾闻之矣失其身而能事其亲者吾未之闻也由是言之今儒者大半是吾夫子之罪人嵗将饥小民餐必倍俗谚谓之作荒此天地之气先见也宋开禧兵兴之先江西果木秋冬生花有山矾而生栀子花桃树而生李实此天地之气先乱也冯北山为余言之唐子西诗云山静佀太古日长如小年余家深山之中每春夏之交苍藓盈堦落花满径门无剥啄松影参差禽声上下午睡初足旋汲山泉拾松枝煑苦茗啜之随意读周易国风左氏传离骚太史公书及陶杜诗韩苏文数篇从容步山径抚松竹与麛犊共偃息于长林丰草间坐弄流泉潄齿濯足既归竹窓下则山妻稚子作笋蕨供麦饭欣然一饱弄笔牕间随大小作数十字展所藏法帖笔蹟画卷纵观之兴到则吟小诗或艹玉露一两段再烹苦茗一杯出步溪边解后园翁溪友问桑麻説秔稻量晴校雨探节数时相与剧谈一饷归而倚杖柴门之下则夕阳在山紫緑万状变幻顷刻恍可人目牛背笛声两两来归而月印前溪矣味子西此句可谓妙絶然此句妙矣识其妙者盖少彼牵黄臂苍驰猎于声利之场者但见衮衮马头尘匆匆驹隙影耳乌知此句之妙哉人能真知此妙则东坡所谓无事此静坐一日是两日若活七十年便是百四十所得不已多乎余少年时于钟陵解后日本国一僧名安觉自言离其国已十年欲尽记一部藏经乃归念诵甚苦不舍昼夜每有遗忘则叩头佛前祈佛阴相是时已记藏经一半矣夷狄之人异教之徒其立志坚苦不退转至于如此朱文公云今世学者读书寻行数墨备礼应数六经语孟不曾全记得三五板如此而望有成亦已难矣其视此僧殆有愧色史言蜀诸贤凋丧孔明身当军国之务罚二十以上皆亲之以劳瘁致毙此真儿童之论也夫孔明不死则汉业可复礼乐可兴孔明死则为刘石又变为六朝幅裂其所关系甚大中营陨星之变天意盖可知矣岂因罚二十以上皆亲之而致毙乎且孔明死时才五十四初非癃老不任劳苦之时况以孔明之明逹岂不能量事之小大身之劳逸而顾弊精神于琐琐以自殒其躯乎此决无之理也杜少陵知之故曰伯仲之间见伊吕指麾若定失萧曹运移汉祚难恢复志决身殱军务劳言孔明之死乃汉运已移汉祚已终大数不可支持耳志决身殱岂因军务之劳乎盖不然史臣之説也龙洲刘改之诗云退一步行安乐法道三箇好喜欢縁真西山喜诵之或曰退一步行可也至于道三箇好乃随俗徇情耳何足言乎余曰古人直道而行理之所在蓦直行将去仕止久速莫不皆然乌有所谓退一步者自后世贪荣竞进争一阶半级至于杀人于是始以退一步行为安乐法矣古人是则曰是非则曰非明白正直曾何囘䕶自后世恶直好佞以直言贾祸者比比皆是于是始以道三箇好为喜欢縁矣此处衰世之法也盖万事称好不特司马徳操为然而吾夫子固有危行言孙之説矣好尽言以翘人之过此国武子所以见杀也可不戒哉宋孝宗御宇髙宗在徳夀光宗在青宫宁宗在平阳邸四世本支之盛亘古未有杨诚斋时为宫僚贺光宗诞辰诗云祖尧父舜真千载禹子汤孙更一家读者服其精切又云天意分明昌火徳诞辰三世总丁年盖髙宗生于丁亥孝宗生于丁未光宗生于丁夘也丁年字出李陵书借用亦佳张子房盖侠士之知义䇿士之知几者要非儒也故早年颇佀荆轲晚嵗颇似鲁仲连得老氏不敢为天下先之术不代大匠斵故不伤手善于打乖荆公诗云汉业存亡俯仰中留侯于此每从容固陵始议韩彭地复道方谋雍齿封盖因机乘时与之斡旋未尝自我发端故消弭事变全不费力朱文公云子房只是占便宜不肯自犯手做如为韩报秦撺掇髙祖入关及项羽杀韩王成又使髙祖平项羽两次报仇皆不自做后来定太子事他亦自处闲地又只教四老人出来做后来诛戮功臣时更讨他不着邵康节之学亦与子房相似康节本是要出来有为之人又不肯深犯手做凡事直待可做处方试为之才觉难便抽身退如击壤集中以道观道等语是物各付物之意盖自家都不犯手又凡事只到半中央便止如看花切勿看离披是也杨诚斋夫人罗氏年七十余每寒月黎明即起诣厨躬作粥一釡遍享奴婢然后使之服役其子东山先生启曰天寒何自苦如此夫人曰奴婢亦人子也清晨寒冷须使其腹中略有火气乃堪服役耳东山曰夫人老且贱事何倒行而逆施乎夫人怒曰我自乐此不知寒也汝为此言必不能如吾矣东山守呉夫人尝于郡圃种苎躬纺缉以为衣时年盖八十余矣东山月俸分以奉母夫人忽小疾既愈出所积劵曰此长物也自吾积此意不乐果致疾今宜悉以谢医则吾无事矣平居首饰止于银衣止于䌷绢生四子三女悉自乳曰饥人之子以哺吾子是诚何心哉诚斋父子视金玉如粪土诚斋将漕江东有俸给仅万缗留库中弃之而归东山帅五羊以俸钱七千缗代下户输租其家采椽土阶如田舍翁三世无增饰东山病且死无衣裳适广西帅赵季仁餽缬绢数端东山曰此贤者之赐也衾材无忧矣史良叔守庐陵官满来访入其门升其堂目之所见无非可敬可仰可师可法者所得多矣因命画工图之而去诚斋东山清介絶俗固皆得之天资而妇道母仪所助亦已多矣左传文伯之母老而犹绩文伯曰以之家而主犹绩乎其母叹曰鲁其亡乎使童子备官而未之闻也居吾语汝民劳则思思则善心生逸则淫淫则恶心生沃土之民不才淫也瘠土之民莫不向义劳也是故王后亲织𤣥紞公侯之夫人加以纮綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女效绩愆则有辟古之制也吾冀而朝夕修曰必无废先人尔今曰胡不自安以是承君之官予惧穆伯之絶嗣也因是观诚斋夫人乃知古今未尝无烈女未尝无贤母楚公子微服过宋门者难之其仆操箠而骂曰𨽻也不力门者出之晋王廞之败沙门昙永匿其幼子华使提衣嚢自随津逻疑之永诃曰奴子不速行捶之数十由是得免宇文泰与侯景战河上马逸坠地李穆见之以䇿抶泰之背曰笼东军士汝曹主何在而尚留此追者不疑其为贵人与之马与俱还三事相类若郭子仪杀羊而裴谞劾之李愬进马而温造弹之亦此意也宋淳熈中范至能使北孝宗令口奏金主谓河南乃宋朝陵寝所在愿受侵地至能奏曰兹事须与宰相商量臣乞以圣意谕之议定乃行上首肯既而宰相力以为未可而圣意坚不囘至能遂自为一书述圣语至金庭纳之袖中既跪进国书伏地不起时金主乃葛王也性寛慈传宣问使人何故不起至能徐出袖中书奏曰臣来时大宋皇帝别有圣㫖难载国书令臣口奏臣今谨以书述乞赐圣览书既上殿上观者皆失色至能犹伏地再传宣曰书词已见使人可就馆至能再拜而退金庭羣臣或不平议羁留使人而金主不可至能将囘又奏曰口奏之事乞与国书中明报仍先宣示庶使臣不堕欺罔之罪金主许之报书云口奏之説殊骇观听事须审处邦乃孚休既还上甚嘉其不辱命由是超擢以至大用至能在燕京㑹同馆官吏微言有羁留之议乃赋诗曰万里孤臣致命秋此身何止一浮沤提携汉节同生死休问羝羊解乳不范文正公云常调官好做家常饭好喫余谓人能甘于喫家常饭然后甘于做常调官五代史汉王章为三司使征利剥下缗钱出入元以八十为陌章每出钱陌必减其三至今七十七为官省钱者自章始然今官府于七十七之中又除头子钱五文有竒则愈削于章矣唐初萧铣据荆㐮败于李靖诸郡皆降而所召援兵至者又十万人李煜据江南其亡也亦有援兵十数万本朝靖康之祸勤王之师至者絶少纵有之率皆望风奔溃不敢向贼发一矢盖五代以前兵寓于农素习战鬭一唿即集本朝兵费最多兵力最弱皆縁官自养兵绍熈中张魏公在川陜奏以王庶帅兴元制置利䕫二路军士于兴洋金蓬开逹诸州令县选强壮两丁取一五丁取二户与免物力钱二百五十千五十人为一队长以知县为军正尉为军副月阅于县春秋閲于郡不半月有兵二十万干道初宿亳之役禁旅多出征江上之备空虚陈福公首献民兵之䇿及登庸亟欲推行㑹罢相遂格然两淮已用其法而荆襄尤有成规开禧用兵禁旅多败而两淮山水寨万弩手率有功特为官军所嫉无以慰其心尽其力耳丙寅金大举南牧围安襄以撼荆鄂宣司檄召诸处兵与湖北义勇俱往救诸郡兵不待见敌而溃所过钞畧甚于敌人独义勇随其帅进退不敢有秋毫犯盖过其室家门户故也张宣公帅荆州与朱文公书云郭杲尝献缓急保江之䇿某折之曰刘信叔刘共父皆尝有此论真谬计也纵敌入肝脾里何以为国上付公以北门当尽力报国要军要粮此间当应副事茍不济守臣仗节而死耳郭闻之悚然某之所恃者有义勇二万六千人也孝宗命吕成公诠择国朝文章成公尽繙三馆之储踰年成编赐名文鑑周益公承制譔序云建隆雍熈之间其文伟咸平景徳之际其文博天圣明道之词古熈宁元祐之词逹虽体制互兴源流间出而气全理正其归则同成公为此书朱文公张宣公殊不以为然谓伯恭先意思承当此事便好截下因以发明人主之学昔温公作资治通鑑可谓有补治道识者尚惜其枉费一生精力况文鑑乎辛幼安晚春词云更能消几畨风雨匆匆春又归去惜花长恨花开早何况乱红无数春且住见説道天涯芳草迷归路怨春不语筭只有殷勤画檐蛛网尽日惹飞絮长门事准拟佳期又误娥眉曾有人妬千金纵买相如赋脉脉此情谁诉君莫舞君不见玉环飞燕皆尘土闲愁最苦休去倚危阑斜阳正在烟栁断肠处词意殊怨斜阳烟栁之句其与未须愁日暮天际乍轻阴者异矣使在汉唐时宁不贾种豆种桃之祸哉愚闻夀皇见此词颇不悦然终不加罪可谓盛徳也已其题江西造口词云郁孤台下清江水中间多少行人泪西北是长安可怜无数山青山遮不住毕竟东流去江晚正愁予山深闻鹧鸪盖南渡之初金人追隆祐太后御舟至造口不及而还幼安自此起兴闻鹧鸪之句谓恢复之事行不得也又寄邱宗卿词云千古江山英雄无覔孙仲谋处舞榭歌台风流緫被雨打风吹去斜阳草树寻常巷陌人道寄奴曾住想当年铁马气吞万里如虎元家子草草封狼居胥嬴得仓皇北顾四十三年望中灯火犹记扬州路可堪囘首佛狸祠下一片神鸦社鼓慿谁问亷颇老矣尚能饭不此词集中不载尤隽壮可喜朱文公云辛幼安陈同甫若朝廷赏罚明此等人皆可用鹤林玉露卷四鹤林玉露卷五钦定四库全书卷鹤林玉露卷五宋罗大经撰自文籍既生学者固不可不读书子路有何必读书之説夫子斥之至于学诗学易学礼与夫志在春秋行在孝经之説拳拳为其子及门人言之晚而归鲁删定系作其功至贤于尧舜则后之欲学圣人者舍书则何以哉然是时词章之名未立科举之法未行士之读书者上则取之以抚世酬物又次则取之以博识多闻下至苏秦之刺股读书专为揣摩游説之计固已陋矣然言诗书为有用之具固未有入耳出口如后世之甚者也盖于今之士非尧舜文王周孔不谈非语孟中庸大学不观言必称周程张朱学必曰致知格物此自三代而后所未有也可谓盛矣然豪杰之士不出礼义之俗不成士风日陋于一日人才嵗衰于一嵗而学校之所讲逢掖之所谈几有若屠儿之礼佛倡家之读礼者是可叹也昔子贡问子石子不学诗乎子石子曰吾暇乎哉父母求吾孝兄弟求吾弟朋友求吾信吾暇乎哉子贡曰请投吾诗以学于子公明宣学于曾子三年不读书曾子曰宣子居参之门三年不学何也对曰安敢不学宣见夫子居亲庭叱咤之声未尝至于犬马宣説之学而未能宣见夫子之应宾客恭俭而不懈惰宣説之学而未能宣见夫子之居朝廷严临下而不毁伤宣説之学而未能宣安敢不学而居夫子之门乎若子石子公明宣之説今之学者诚不可以不知也楚蒍吕臣奉已而不在民于是晋文无复忧已呜唿自三代衰民不见先王之治日入于乱皆上下之间懐此一念有以致之岂独一蒍吕臣哉此无他古学不讲不识一箇仁字而已本朝大臣最是范文正公司马温公见得此箇字分明苏子瞻谪儋州以儋与瞻字相近也子由谪雷州以雷字下有田字也黄鲁直谪宜州以宜字类直字也此章子厚騃谑之意当时有术士曰儋字从立人子儋其尚能北归乎雷字雨在田上承天之泽也子由其未艾乎宜字乃直字有盖棺之义也鲁直其不返乎后子瞻北归至毘陵而卒子由退老于颍十余年乃终鲁直竟卒于宜山东义士张林告淮阃曰土地归本朝铜钱将安往此説尽是余欲添二句云人心归本朝土地将安往光禹之罪浮于王氏六臣之罪浮于朱温人人皆王陵则吕氏不敢动矣人人皆王章则王氏不敢动矣东坡云养猫以捕鼠不可以无鼠而养不捕之猫蓄犬以防姦不可以无姦而蓄不吠之犬余谓不捕犹可也不捕鼠而捕鸡则甚矣不吠犹可也不吠盗而吠主则甚矣疾视正人必欲尽击去之非捕鸡乎委心权要使天子孤立非吠主乎桂林石山恠伟东南所无韩退之谓山如碧玉簮栁子厚谓拔地峭起林立四野黄鲁直谓平地苍玉忽嶒峩近时刘叔治云环城五里皆竒石疑是虚无海上山皆极其形容然此特言石山耳至于暗洞之瑰恠尤不可具道相传与九疑相通范石湖尝游焉烛尽而反余尝随桂林伯赵季仁游其间列炬数百随以皷吹市人从之者以千计已而入申而出入自曾公巖出于栖霞洞入若深夜出乃白昼恍如隔宿异世季仁索余赋诗纪之其畧曰瑰竒恣捜讨贝阙青瑶房方隘疑永巷峩敞如华堂玉桥巧横溪琼户正当牕仙佛肖彷彿钟鼓铿击撞赑赑左顾龟狺狺欲吠厖丹龟俨亡恙芝田蔼生香抟噬千恠聚绚烂五色彰更无一尘涴但觉六月凉玲珑穿数路屈曲通三湘神鬼妙剜刻干坤真混茫入如深夜暗出乃皦日光隔世疑恍惚异境难揣量然终不能尽形容也又尝游容州勾漏洞天四面石山围绕中平野数里洞在平地不烦登陟外畧敞豁中一暗溪穿入因同北流令结小桴秉烛坐其上命篙师撑入诘屈而行水清无底两㟁石如虎豹猱玃森然欲抟行一里许仰见一大星炯然细视乃石穿一孔透天光若星也溪不可穷乃返洞对面髙厓上夏间望见荷叶田田然峻絶不可到土人云或见荷花则嵗必大熟宜春傅公谋词云艹艹三间屋爱竹旋添栽碧纱牕户眼前都是翠云堆一月山翁髙卧踏雪水村清冷木落逺山开唯有平安竹留得伴寒梅家童开门看有谁来客来一笑清话煑茗更传杯有酒只愁无客有客又愁无酒酒熟且徘徊明日人间事天自有安排此词清甚末句尤逹可歌也许及之为分宜宰公谋作贺雨诗云狮子关前半篆烟二龙飞下卓篙泉银河掣电连宵雨緑野翻云四月天便觉春生花一县㑹看秋熟米三钱何时卓鲁登黄阁都与寰区作有年及之撃节公谋尤工作酸文尝作无遮榜语云红旗渡口凄凉芳艹夕阳天白纸山头惨淡落花寒食节甚工自古夷狄交侵中国衰微必人主真有哀痛之诚将帅真有愤切之志然后可以言恢复杜陵冬狩行曰草间狐兔尽何益天子不在咸阳宫规警将帅也又曰朝廷虽无幽王祸得不哀痛尘再蒙规警人主也然人主者本也人主果有兴衰拨乱之志其谁敢不从故又曰乌乎得不哀痛尘再䝉所以深规警人主也大凡举事轻捷则易成繁重则难济春秋时宋人杀楚使者楚子闻之投袂而起屦及于窒皇劒及于寝门之外车及于蒲胥之市何其轻捷也澶渊之役冦凖与真宗论亲征上欲入凖曰陛下不可入入则不出矣于是髙琼在殿下大唿逍遥子即拥以行亦何其捷疾举事须知此乃能压难成功此却非仓卒所致须平时有备有谋规模定号令明然后临事之时上下始能相应盖亦不出易简二字而已东坡云千钧之牛制于三尺之童子弭耳而下之曾不如狙猿之奋掷于山林大抵易简则轻捷繁难则重滞朱文公于当世之文独取周益公于当世之诗独取陆放翁盖二公诗文气质浑厚故也人之狂惑失其本心有大可笑者南史范云初为陈武帝属官武帝九钖之命在旦夕云忽感寒疾恐不获预庆事召徐文伯诊视以实恳之曰可便得愈乎文伯曰欲便差甚易政恐二年后不复起耳云曰朝闻道夕死犹可况二年乎文伯乃以火烧地布桃叶设席置云其上顷刻汗解裹以温松翌日有瘳云喜甚文伯曰不足喜也越二年果卒夫老子曰身与名孰亲况于荣贵外物有道之士盖视为尘垢粃糠借曰所见未超未能忘情则亦必有此身乃可有此荣贵也今云欲预九钖之庆乃甘心促夀愈疾以从之所谓皮之不存毛将安傅岂不愚惑之甚哉且其言曰朝问道夕死可矣夫辅人以簒夺而分其富贵是果何道哉末世之士不知世间香臭至于如此亦可哀矣东坡云刘聪闻为遮湏国王则不复畏死人之爱富贵有甚于生者月犯少微呉中髙士求死不得人之好名有甘于一死者固皆可笑矣然未若范云可笑之甚也杜成已为相以为宰相日见宾客疲神妨务无益于事乃不复见客但设青柜于府门有欲言利害者投之越旬日并柜撤去有题一联于府门者曰杜光范之门人将望而去矣撤暗投之柜我且卷而懐之夫题门者则已薄矣而成已此举亦未之思也杨慈湖诗云山禽説我胸中事烟栁藏他物外机又云万里苍茫融妙意三杯虚白浴天真又六言云净几横琴晓寒梅花落在絃间我欲清吟无句转烦门外青山句意清圆足觇其所养殿帅杨存中有所亲爱吏平居赐予无筭一旦无故怒而逐之吏莫知得罪之由泣拜辞去存中曰无事莫来见我吏悟其意归以厚赀俾其子入台中为吏居无何御史欲论存中干没军中粪钱十余万其子闻知告其父其父奔告存中存中即具札奏言军中有粪钱若干椿管某处惟朝廷所用不数日果以为言髙宗出存中札子示之御史坐妄言被黜而存中之眷日隆存中之逐吏亦兵法之余智也然御史可谓不宻矣渊明雪诗云倾耳无希声在目皓已结只十字而雪之轻虚洁白尽在是矣后来者莫能加也士岂能长守山林长亲蓑笠但居市朝轩冕时要使山林蓑笠之念不忘乃为胜耳陶渊明赴镇军参军诗曰望云慙髙鸟临水愧游鱼真想初在襟谁谓形迹拘似此胸襟岂为外荣所㸃染哉荆公拜相之日题诗壁间曰霜松雪竹钟山寺投老归欤寄此生只为他见趣髙故合则留不合则拂袖便去更无拘绊山谷云佩玉而心若藁木立朝而意在东山亦此意也许由不受尧之天下逃诸逆旅逆旅人疑其窃皮冠伯夷叔齐适周周使叔旦往见之曰加富二等就官一列血牲而盟之二子相视而笑此虽寓言然人识见相逺奚啻九牛毛其不知心者亦往往类此陆象山家于抚州金谿累世义居一人最长者为家长一家之事听命焉逐年选差子弟分任家事或主田畴或主租税或主出纳或主厨爨或主宾客公堂之田仅足给一嵗之食家人计口打饭自办蔬肉不合食私房婢仆各自供给许以米附炊每清晓附炊之米交至掌厨爨者置厯交收饭熟按厯给散宾至则掌宾者先见之然后白家长出见欵以五酌但随堂饭食夜则巵酒杯羮虽久留不厌每晨兴家长率衆子弟致恭于祖祢祠堂聚揖于㕔妇女道万福于堂暮安置亦如之子弟有过家长㑹衆子弟责而训之不改则挞之终不改度不可容则告于官屏之逺方晨揖击皷三叠子弟一人唱云听听听劳我以生天理定若还懒惰必饥寒莫到饥寒方怨命虚空自有神明听又唱云听听听衣食生身天付定酒肉贪多折人夀经营太甚违天命定定定杨诚斋为零陵丞以弟子礼谒张魏公时公以迁谪故杜门谢客南轩为之介绍数月乃得见因跪请教公曰元符贵人腰金纡紫者何限惟邹至完陈莹中姓名与日月争光诚斋得此语终身厉清直之操晚年退休怅然曰吾平生志在批鳞请劒以忠鲠南迁幸遇时平主圣老矣不获遂所愿矣立朝时论谏挺挺如乞用张浚配享言朱熹不当与唐仲友同罢论储君监国皆天下大事髙宗尝曰杨万里直不中律孝宗亦曰杨万里有性气故其自賛云禹曰也有性气舜云直不中律自有二圣玉音不用千秋史笔胡澹庵见杨龟山龟山举两肘示之曰吾此肘不离案三十年然后于道有进张无垢谪横浦寓城西寳界寺其寝室有短牕每日昩爽辄抱书立窓下就明而读如是者十四年洎北归窓下石上双跌之迹隐然至今犹存前辈为学勤苦如此然龟山盖少年事无垢乃晚年尤难也欧阳公居永丰县之沙溪其考崇公葬焉所谓泷冈阡是也厥后奉母郑夫人之丧归合葬载青州石镌阡表石緑色髙丈余光可鑑阡近沙山太守庙襄事祷于庙祝板犹存曰大事有日阴云屡兴假以三日之晴则拜神之赐其敢忘报执政得立功徳寺公素排佛教雅不欲立寺崇公讳观又不可立观乃立青阳宫然公自葬郑夫人之后不复归故乡其作吉州学记云幸余他日因得归荣故乡将见吉之士皆道徳明秀而可为公卿问于其俗而婚丧饮食皆中礼节入于其里而长幼相孝慈观于其家行于其郊而少者扶其羸老壮者代其负荷于道路然后乐学之道成而得时从先生耆老席于衆宾之后听乡乐之歌饮献酬之酒而以诗颂天子太平之功周览学舍思咏李侯之遗爱不亦美哉虽有此言而迄不践乐颍昌山水作思颍诗退休竟老焉前辈议其无囘首敝庐息肩乔木之意近时周益公归休尹直卿以诗贺之云六一先生薄吉州归田去作颖昌游我公不向螺江住羞杀青原白鹭洲夀皇在宫中常携一漆拄杖宦官宫妾莫得睨视尝游后苑偶忘携焉特命小黄门取之二人竭力曳以来盖精铁也上方有意中原故阴自习劳苦如此东坡賛文与可梅竹石云梅寒而秀竹痩而夀石丑而文是为三益之友席子择遭丧山谷怜其贫纠合同志者助之其辞云富贵不仁理难共语仁者不富孰能独成百足之虫至死不僵以扶之者衆也愿与诸君同力赈之二帖余皆见其真迹坡谷集所不载周益公参大政朱文公与刘子澄书云如今是大气证渠却下四君子汤虽不为害恐无益于病尔呜唿以干淳之盛文公犹恨当国者不用大承气汤况下于干淳者乎然歴考往圣如孔子相鲁而下大承气汤固是对证大舜继尧亦不免下大承气汤信矣文公之为名言也益公初在后省龙大渊曽觌除阁门格其制不下奉祠而去十年不用天下髙之后入直翰林觌以使事还除节钺人谓公必不草制而公竟草之其词云八綂驭民敬故在尊贤之上宜其不敢用大承气汤也欧阳子曰隐公非摄也使隐果摄则春秋不称公春秋称公则隐公非摄无疑也此论未然春秋虽不书隐公居摄而于书仲子之事自隐然可见夫母以子贵世俗之情也使桓不将立则仲子特一生公子之妾耳周王何为而归其赗鲁国何为而考其宫今也归赗而不嫌渎乱之讥考官而加严事之礼徒以桓之将为君也桓将为君则隐之摄着矣或曰隐摄则何以称公东坡曰周公摄而克复子者也故不称王隐公摄而不克复子者也故称公史有谥国有庙春秋独得不称公乎此论亦未然周公之摄也诰命之际曰周公曰王若曰曷尝自称王乎窃意鲁史旧文必着隐公摄位之实去摄而书公乃仲尼之特笔一以着隐之不当逊一以着桓之不当立二者皆非也欧公论隐公赵盾许止事皆未明春秋之㫖春秋之所以为春秋者正当微显阐幽若但直书其事则夫人能矣何为游夏不能措一辞哉朱文公与庆国卓夫人书云闻尊意欲为五哥经营干官差遣某切以为不可人家子弟多因此壊却心性盖其生长富贵本不知艰难一旦仕宦便为此官逐司只有使长一人可相拘辖又多寛厚长者不欲以法度见绳上无职事了办之责下无吏民系絷之忧而州县守令势反出已下可以陵轹故后生子弟为此官者无不傲慢纵恣触事懵然愚意以为可且为营一稍在人下职事喫人打骂差遣乃所以成就之若必欲与求干官乃是置之有过之地误其终身前辈爱人以徳至于如此卓夫人乃少傅刘公子羽之配枢宻其父之母五哥即平甫朱与刘盖姻娅初文公之父韦斋疾革手自为书以家事属少傅韦斋殁文公年十四少傅为筑室于其里俾奉母居焉少傅手书与白水刘致中云于绯溪得屋五间器用完备又于七仓前得地可以树有圃可蔬有池可鱼朱家人口不多可以居文公视卓夫人犹母云五代史汉王章不喜文士常语人曰此辈与一把筭子未知颠倒何益于国筭子本俗语欧公据其言书之殊有古意温公通鑑改作授之握筭不知纵横不如欧史矣农圃家风渔樵乐事唐人絶句模冩精矣余摘十首题壁间每菜羮豆饭后啜苦茗一杯偃卧松窓竹榻间令儿童吟诵数过自谓胜如吹竹弹丝今记于此韩偓云闻説经旬不启关药窓谁伴醉开颜夜来雪压前村竹剰看溪南几尺山又云万里清江万里天一村桑柘一村烟渔翁醉着无人唤过午醒来雪满船长孙佐辅云独访山家歇还涉茅屋斜连隔松叶主人闻语未开门绕篱野菜飞黄蝶薛能云邵平𤓰地接吾庐谷雨干时偶自锄昨夜春风欺不在就牀吹落读残书韦庄云南陵酒熟爱相招蘸甲倾来緑满瓢一醉不知三日事任他童稚作渔樵杜荀鹤云山雨溪风卷钓丝瓦瓯蓬底独斟时醉来睡着无人唤流下前滩也不知陆龟蒙云雨后沙虚古岸崩渔梁携入乱云层归时月落汀洲暗认得山妻结网灯郑谷云白头波上白头翁家逐船移浦浦风一尺鲈鱼新钓得儿孙吹火荻花中李商隐云城郭休过识者稀哀猿啼处有柴扉沧江白石渔家路薄暮归来雨湿衣张演云鵞湖山下稻梁肥豚栅鸡栖对掩扉桑柘影斜春社散家家扶得醉人归唐人栁诗云水边杨栁緑烟丝立马烦君折一枝惟有春风最相惜殷勤更向手中吹朱文公每喜诵之取其兴也宋文帝时司徒义康颛总朝权四方馈遗皆以上品荐义康而以次品供御上尝冬月啖柑叹其形味并劣义康曰今年柑殊有佳者遣人还东府取柑大供御者三寸上寖不能平义康旋以罪废唐代宗谓李泌曰路嗣恭献瑠璃盘九寸乃以径尺者遗元载须其至议之赖泌一言嗣恭免罪而元载竟诛吕许公不肯多进淮白鱼盖惩此也秦桧之夫人常入禁中显仁太后言近日子鱼大者絶少夫人对曰妾家有之当以百尾进归告桧桧咎其失言与其馆客谋进青鱼百尾显仁拊掌笑曰我道这婆子村果然盖青鱼佀子鱼而非特差大尔观此贼桧之姦可见鹤林玉露卷五鹤林玉露卷六钦定四库全书鹤林玉露卷六宋罗大经撰杜陵花卿歌末云人道花卿絶世无旣称絶世无天子何不唤取守京都此诗全篇形容其勇鋭有余而忠义不足故虽可以守京都而天子终不敢信用之语意涵蓄不迫切使人咀嚼而自得之可以亚国风矣或曰末句乃恨天子不用之之词非也范二员外吴十侍御访杜少陵于草堂少陵偶出不及见谢以诗云暂往比隣去空闻二妙归幽栖诚濶略衰白已光辉野外贫家逺村中好客稀论文或不愧重肯欵柴扉陈后山在京师张文潜晁无咎为馆职聮骑过之后山偶出萧寺二君题壁而去后山亦谢以诗云白社双林去高轩二妙来排门冲鸟雀挥壁带尘埃不惮升堂费深愁载酒回功名付公等归路在蓬莱杜陈一时之事相类二诗醖借风流未易优劣姚镛为吉州判官以平㓂论功不数年擢守章贡为人豪隽喜作诗自号雪蓬尝令画工肖其像骑牛于涧谷之间索郡人赵东野题诗东野题云骑牛无笠又无蓑断陇横冈到处过暖日暄风不常有前村雨暗却如何盖规切之也居无何忤帅臣以贪劾之时端平更化之初施行特重贬衡阳人皆服东野之先见齐景公有马千驷死之日民无得而称焉伯夷叔齐饿死首阳之下民到于今称之扬子云作法言蜀之富人载钱五十万求书名其间子云不可李仲元郑子真不持钱子云书之至今与日月争光余观韩退之送穷文歴述穷鬼之害至末乃云吾立子名百世不磨是到底却得穷鬼力夷齐李郑亦所谓得穷鬼力者也俗语云但存方寸地留与子孙耕指心而言也三字虽不见于经传却亦甚雅余尝作方寸地説其辞云或问方寸地何地也亦有治地之法否乎余曰伟哉问世之人固有无立锥地者亦有跨都兼邑者有无贫富相絶也惟此方寸地人人有之敛之其细无伦充之包八荒备万物无界限无方体甚矣其地之灵也然此地人人有而治地之力不人人能施治地之法不人人能知故芜秽不治者有此地而不能治治而不知其法者虽治此地亦犹不治是故孔子孟轲治地之农师圃师也六经语孟治地之齐民要术也良知良能恻隐羞恶辞让是非之端嘉种之诞降者也博文约礼仰观俯察求辅仁切偲之功资直谅多闻之益培粪灌漑法也时时习日日新暗室屋漏守之宻视聴言动察之精封植长养法也忿必惩慾必窒惰必警轻必矫无稽之言必不聴便佞之友必不亲芟薙耘耡法也优游而厌饫之固守而静俟之不躐等不陵节不求闻不计获乃宋人之不揠苗郭槖驼之善种树也诚如是则信善而大化笃实而辉光通神明賛化育乃实颖实栗之时参天熘雨之日也治地至此斯可言善治地矣道家有寸田尺宅之説养生引年者取之里谚有留方寸地与子孙耕之説种徳食报者取之其言未为无理要皆堕于一偏若从孔孟治地之法则仁者必寿善者必福清明之志气如神厚徳之流光寖逺道家里谚之説在其中矣虽然是地也嘉种固所素有恶种亦易以生嘉种每难于封殖恶种常至于蔓延其或认樲棘为美槚认稊稗为良苗则夭之沃沃恶种日见其猥大而嘉种微矣呜唿噫嘻可惧也哉然则如之何曰在早辨孙仲益山居上梁文云老蟾驾月上千崖紫翠之间一鸟唿风啸万木丹青之表又云衣百结之衲扪虱自如拄九节之笻送鸿而去竒语也古诗云一日看除目三年损道心余谓人患道心不存耳道心果存岂看除目所能损哉彼慕膻齅饵之念洗涤未净往往身寄山林而心存朝市迹履泉石而意系轩冕视山林泉石反若笼槛桎梏宜其看除目而心为之损也特所损者人心耳岂道心哉伊川曰百官万务金革百万之衆曲肱饮水乐在其中矣万变皆在人其实无一事朱文公云艮其背是止于止行其庭是止于动不获其身是无与于已不见其人是亦不见人无人无已但见是此道理各止其所也止而至于如此其谁能动之昔有僧居深山中山鬼百计害之或诱以淫声美色或眩以珍羞玩好或惧以竒形异物或脇以刀锯炮烙僧皆不为之动久之乃寂然无有或问其故僧曰山鬼之伎俩有尽老僧之不闻不见无尽此即所谓不获其身不见其人者也心安如是又岂除目所能损也全州士人滕处厚贻书魏鹤山云汉人谓士修于家而坏于天子之庭夫能坏于天子之庭者必其未尝修之于家者也可谓至论然余观栁子厚河间传非不修于家也及窃视持已者甚美左右为不善者已更得适意鼻息咈然则虽欲不坏于天子之庭得乎要之不坏于天子之庭乃特立独行者也若夫中人虽修于家其不坏于天子之庭者鲜矣马燧讨李怀光夜宿一村问田父此何村也曰名埋怀村燧大喜曰吾诛怀老必矣澶渊之役亦以宋捷为吉兆岳飞讨杨么时么据洞庭出没不可测偶获一谍者问其巢穴对曰险阻安可入惟飞乃能入耳飞大笑曰天遣汝为此言吾必破其巢穴三军大喜迄平之盖用兵行师但得吉兆亦足以壮三军之气重耳出奔乞食于野人野人与之块此本相戏而子犯乃曰天赐也却説从吉兆上去盖以坚从亡者之心如狐鸣鱼书类至诈为吉兆以动衆若老妪赤帝之称芒砀云气之瑞昭灼如此安得使豪杰之不景从乎尤梁溪延之博洽工文与杨诚斋为金石交淳熙中诚斋为秘书监延之为太常卿又同为青宫寮寀无日不相从二公皆善谑延之尝曰有一经句请秘监对曰杨氏为我诚斋应曰尤物移人衆皆叹其敏确诚斋戏唿延之为蝤蛑延之戏唿诚斋为羊一日食羊白肠延之曰秘监锦心绣肠亦为人所食乎诚斋笑吟曰有肠可食何须恨犹胜无肠可食人盖蝤蛑无肠也一坐大笑厥后闲居书问往来延之则曰羔儿无恙诚斋则曰彭越安在诚斋寄诗云文戈却日玉无价宝气蟠胷金欲流亦以蝤蛑戏之也延之先卒诚斋祭文云齐歌楚些万象为挫瓌伟诡谲我倡公和放浪谐谑尚友方朔巧发捷出公嘲我酢宋宁宗旣受禅韩平原所望不过节钺知阁刘弼尝从容告赵忠定曰此事侂胄不能无功亦须分些官职与他忠定不答由是渐有邪谋迄逐衆君子余友赵从道有诗云庆元宰相事纷纷説着令人暗断魂好聴当时刘弼语分些官职乞平原余亦作一篇云斋坛一钺底须悭坐见诸贤散似烟不使庆元为庆厯也由人事也由天杨诚斋云今之礼部韵乃是限制士子程文不许出韵因难以见其工耳至于吟咏情性当以国风离骚为法又奚礼部韵之拘哉魏鹤山亦云除科举之外闲常之诗不必一一以韵为较况今所较者特礼部韵耳此只是魏晋以来之韵隋唐以来之法若据古音则今麻马等韵元无之歌字韵与之字韵通豪字韵与萧字韵通言之及此方是经雅司马温公王荆公曽南丰最推尊扬雄以为不在孟轲下至朱文公作通鑑纲目乃始正其附王莽之罪书莽大夫扬雄死莽之行如狗彘三尺童子知恶之雄肯附之乎剧秦美新不过言孙以免祸耳然旣受其爵禄则是甘为之臣仆矣独得辞莽大夫之名乎文公此笔与春秋争光麟当再出也刘潜夫诗云执㦸浮沈计未疎无端着论美新都区区所得能多少枉被人书莽大夫余谓名义所在岂当计所得之多少若以所得之少枉被恶名为恨则三公之位万钟之禄所得倘多可以甘受恶名而为之乎此诗颇碍义理余不可以不辨李太白当王室多难海宇横溃之日作为歌诗不过豪侠使气狂醉于花月之间耳社稷苍生曾不繋其心膂其视杜少陵之忧国忧民岂可同年语哉唐人每以李杜并称韩退之识见高迈亦惟曰李杜文章在光燄万丈长无所优劣也至宋朝诸公始知推尊少陵东坡云古令诗人多矣而惟称杜子美为首岂非以其饥寒流落而一饭未尝忘君也欤又曰北征诗识君臣大体忠义之气与秋色争高可贵也朱文公云李白见永王璘反便从㬰之诗人没头脑至于如此杜子美以稷契自许未知做得与否然子美却高其救房琯亦正汉翟公为廷尉旣罢门可设雀罗乃书门曰一贵一贱交情乃见唐李适之罢相作诗曰避贤初罢相乐圣且衔杯为问门前客今朝几箇来盖炎而附寒而弃从古然矣灌夫不负窦婴于摈弃之时任安不负衞青于衰落之日徐晦越乡而别临贺后山出境而见东坡宜其足以响千载之齿颊也刘元城之事司马公当其在朝书问削迹及其闲居亟问无虚月此又高矣至于巢谷年逾七十徒步万里访二苏于瘴海之上死而不悔节士也陈了翁日与家人会食男女各为一席食已必举一话头令家人答一日问曰并坐不横肱何也其孙女方七嵗答曰恐妨同坐者世传聴谗诗云谗言谨莫聴聴之祸殃结君聴臣当诛父聴子当决夫妻聴之离兄弟聴之别朋友聴之疎骨肉聴之絶堂堂八尺躯莫聴三寸舌舌上有龙泉杀人不见血不知何人作词意明切类白乐天唐明皇令韩干观御府所藏画马干曰不必观也陛下廏马万疋皆臣之师李伯时工画马曹辅为太仆卿太仆廨舍国马皆在焉伯时每过之必终日纵观至不暇与客语大槩画马者必先有全马在胷中若能积精储神赏其神俊久久则胸中有全马矣信意落笔自超妙所谓用意不分乃凝于神者也山谷诗云李侯画骨亦画肉笔下马生如破竹生字下得最妙盖胸中有全马故由笔端而生初非想像模画也东坡文与可竹记云竹之始生一寸之萌耳而节叶具焉自蜩腹蛇跗以至于劒拔十寻者生而有之也今画者节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如兎起鹘落少纵则逝矣坡公善于画竹者也故其论精确如此曾云巢无疑工画草虫年迈愈精余尝问其有所传乎无疑笑曰是岂有法可传哉某自少时取草虫笼而观之穷昼夜不厌又恐其神之不完也复就草地之间观之于是始得其天方其落笔之际不知我之为草虫耶草虫之为我也此与造化生物之机缄盖无以异岂有可传之法哉古人建都邑立室家未有不择地者如书所谓达观于新邑营卜瀍涧之东西诗所谓升虚望楚降观于桑度其隰原观其流泉盖自三代时已然矣余行天下凡通都㑹府山水固皆翕聚至于百家之邑十室之市亦必倚山带溪气象回合若风气亏疏山水飞走则必无人烟起聚此诚不可不信不可不择也乃若塟者藏也藏者欲人之不得见也古人之所谓卜其宅兆者乃孝子慈孙之心谨重亲之遗体使其他日不为城邑道路沟渠耳借曰精择亦不过欲其山水回合草木茂盛使亲之遗体得安耳岂借此以求子孙富贵乎郭璞谓本骸乘气遗体受䕃此説殊未通夫铜山西崩灵钟东应木花于山栗牙于室此乃活气相感也今枯骨朽腐不知痛痒积日累月化为朽壤荡荡游尘矣岂能与生者相感以致祸福乎此决无之理也世之人惑璞之説有贪求吉地未能惬意至数十年不塟其亲者有旣塟以为不吉一掘未巳至掘三掘四者有因买地致讼棺未入土而家已萧条者有兄弟数人惑于各房风水之説至于骨肉化为仇雠者凡此数祸皆璞之书为之也且人之生也贫富贵贱夭寿贤愚禀性赋分各自有定谓之天命不可改也岂冡中枯骨所能转移乎若如璞之説上帝之命反制于一坏之土矣杨诚斋素不信风水之説尝言郭璞精于风水宜妙选吉地以福其身以利其子孙然璞身不免于刑戮而子孙卒以衰微则是其説已不验于其身矣而后世方且诵其遗书而尊信之不亦惑乎今之术者言坟墓若有席㡌山子孙必为侍从官盖以侍从重戴故也然唐时席㡌乃举子所戴故有席㡌何时得离身之句至宋朝都大梁地势平旷每风起则尘沙扑面故侍从跨马许重戴以障尘夫自有宇宙则有此山何贱于唐而贵于今耶近时京丞相仲逺豫章人也崛起寒㣲祖父皆火化无坟墓每寒食则野祭而已岂是因风水而贵哉南轩以内机入奏引至东华门孝宗因论人才问王十朋如何对曰天下莫不以为正人上曰当时出去有少説话待与卿説十朋向来与史浩书称古则伊周今则阁下是何説话对曰十朋岂非谓浩当伊周之任而责之乎上曰更有一二事见其有未纯处对曰十朋天下公论归之更望陛下照察主张臣父以为陛下左右岂可无刚明腹心之臣庶几不至孤立上曰刚患不中奈何对曰人贵夫刚刚贵夫中刚或不中犹胜于柔懦上黙然盖史直翁与张魏公议论不同梅溪则是张而非史者也故上因直翁之説而有是言上又尝曰难得仗节死义之臣南轩对曰陛下欲得仗节死义之臣当于犯颜敢諌中求之亦指梅溪而言也子曰道不逺人孟子曰道在迩而求诸逺有尼悟道诗云尽日寻春不见春芒鞵踏遍陇头云归来笑捻梅花嗅春在枝头已十分亦脱洒可喜魏鹤山天宝遗事诗云红锦绷盛河北贼紫金盏酌夀王妃弄成晚嵗郎当曲正是三郎快活时俗所为快活三郎者即明皇也小説载明皇自蜀还京以驼马载珍玩自随明皇闻驼马所带铃声谓黄幡绰曰铃声颇似人言语幡绰对曰似言三郎郎当三郎郎当明皇愧且笑逆亮窥江刘锜已病亦同扞御未几亮殱锜亦殂特赠太尉周益公行词云岑彭殒而公孙亡诸葛死而仲达走虽成功有命皆莫究于生前而遗烈在人可徐观于身后读者服其的切益公常举似谓杨伯子曰起头两句须要下四字议论承贴四六特拘对耳其立意措词贵浑融有味与散文同宋绍兴中刘光世在淮西军无纪律张魏公为都督奏罢之命参谋吕祉往庐州节制光世颇得军心祉儒者不知变绳束顿严诸军忿怨统制郦琼率衆縳祉渡淮归刘豫魏公方宴僚佐报忽至满座失色公色不变徐曰此有説第恐敌觉耳因乐饮至夜分乃为蜡书遣死士持遗琼言事可成成之不可速全军以归敌得书疑琼分𨽻其衆困苦之边頼以安南轩言符离之役诸军皆溃唯存帐下千人某终夕彷徨而先公方熟寝鼻息如雷游诚之南轩高弟常言易有太极而周子加以无极何也试即吾心验之方其寂然无思万善未发是无极也虽云未发而此心昭然灵源不昧是太极也闻者服其简明其诗亦可爱如春风未肯摧桃李留得疎篱浅淡香平生意思春风里信手题诗不用工闲处漫游当世事静中方识古人心皆有味齐封田婴于薛号靖郭君専齐之权常欲城薛客谓曰君不闻海大鱼乎网不能上钩不能牵荡而失水则蝼蚁制焉今齐亦君之水也君长有齐奚以薛为茍为失齐虽隆薛之城至于天庸足恃乎乃不果城董卓积金帛于郿坞曰事成雄据天下事不成守此坞足矣人之智愚相逺乃如此上蔡先生云透得名利闗方是小歇处今之士大夫何足道真能言之鹦鹉也朱文公曰今时秀才教他説亷直是㑹説亷教他説义直是㑹説义及到做来只是不亷不义此即能言鹦鹉也夫下以言语为学上以言语为治世之所以日降也而或者见能言之鹦鹉乃指为凤凰鸑鷟惟恐其不在灵囿间不亦异乎黄伯庸代宰相贺雪表云招来衆彦无昼卧洛阳之人激励三军有夜入蔡州之志词意壮切真宰相事也李公甫表云汉使啮氊未必得匈奴之要领楚军挟纩惟当坚祈父之爪牙语虽巧颇牵彊唐李商隐汉宫诗云青雀西飞竟未回君王犹在集灵台侍臣最有相如渴不赐金茎露一杯讥武帝求仙也言青雀杳然不回神仙无可致之理必矣而君王未悟犹徘徊台上庶几见之且胡不以一物验其真妄乎金盘盛露和以玉屑服之可以长生此方士之説也今侍臣相如正苦消渴何不以一杯赐之若服之而愈则方士之説犹可信也不然则其妄明矣二十八字之间委蛇曲折含不尽之意绘雪者不能绘其清绘月者不能绘其明绘花者不能绘其馨绘泉者不能绘其声绘人者不能绘其情然则言语文字固不足以尽道也敖器之善察脉常言心脉要细𦂳洪备此三者大贵大贤也赵季仁举似谓余曰此非论脉乃是论学余曰小心翼翼细也务时敏𦂳也有容乃大洪也季仁曰正是如此汉高祖谓项羽曰吾翁即若翁此语理意甚长左氏传齐败于鞌晋人欲以萧同叔子为质齐人曰萧同叔子者非他寡君之母也若以匹敌则亦晋君之母也孟子曰杀人之父者人亦杀其父然则非自杀之一间耳高祖之语与此暗合史称不修文学而性特达此类是也项羽乞不杀太公有感于斯言矣乃知鸷勐之胸中未尝无天理特在于有以发之耳鹤林玉露卷六鹤林玉露卷七钦定四库全书鹤林玉露卷七宋罗大经撰高庙配享洪容斋在翰苑以吕頥浩赵鼎韩世忠张俊四人为请盖文武各用两人岀于孝宗圣意也遂令侍从议时宇文子英等十一人以为宜如明诏而识者多谓吕元直不厌人望张魏公不应独遣杨诚斋时为秘书少监以书争之以欺専私三罪斥容斋且言魏公有社稷大功五建复辟之勲一也发储嗣之议二也诛范琼以正朝纲三也用吴玠以保全蜀四也却刘麟以定江左五也于是有㫖再令详议越数日上忽谕大臣曰吕頥浩等配享正合公论更不须议洪迈固是轻率杨万里亦未免浮薄于是二人皆求去容斋守南徐诚斋守高安而魏公迄不得配食诚斋诗云出却金宫入梵宫翠微緑雾染衣浓三年不识西湖月一夜初闻南涧钟藏室蓬山真昨戏园翁溪友得今从若非朝士追相送何处㝠鸿更有踪又云新晴在在野花香过雨迢迢沙路长两度立朝今结局一生行客老还乡犹嫌数骑传书札賸喜千峰入肺肠到得前头上船处莫将白髪照沧浪此去国时诗也可谓无几微见于颜面矣其冡嗣东山先生伯子跋其论配享书藁云覆羮真得皂囊书锦水元来胜石渠但宝银钩并铁画何须玉带与金鱼盖苗刘作乱时矫隆祐诏贬窜魏公高宗在昇旸宫方啜羮左右来告惊惧羮覆于手手为之伤暨复辟见魏公泣数行下举手示公痕迹犹存左次魏和伯子诗云銮坡蓬监两封书道院东西各付渠干道圣人无固必是非付与直哉鱼词意亦佳但当涂乃江东道院容斋守南齐非当涂也渡江以来士大夫始衣紫窄衫上下如一绍兴九年诏公卿长吏毋得以戎服临民复用冠带论者以为扰于是士大夫皆服凉衫干道中李献之上言㑹聚之际颜色可憎今陛下上承两宫宜复紫衫为便上从之盖人情乐简便久矣昔孝节先生徐仲积事母至孝一日竦然自省曰吾以襕幞谒贵人而不以见母是敬母不如敬贵人也不可乃日具襕幞揖母人皆笑之孝节行之终身近时静春先生刘子澄朱文公高弟也守衡阳日以衣冠涖事宪使赵民则尝紫衫来见子澄不脱冠裳见之民则请免冠裳子澄端笏肃容曰戒石在前小臣岂敢民则皇恐退具冠裳以见然由是不相乐夫襕幞揖母冠裳临民常事也而世俗且难之至于紫窄袖衫乃戎服也出于兵兴一时权宜而相承至今不能改然则古道何时而可复乎李泰伯着常语非孟子后举茂材论题出经正则庶民兴不知出处曰吾无书不读此必孟子中语也掷笔而出晁説之亦着论非孟子建炎中宰相进拟除官高宗曰孟子发挥王道説之何人乃敢非之勒令致仕郑叔友着崇正论亦非孟子曰轲忍人也辩士也仪秦之流也战国纵横捭阖之士皆发冡之人而轲能以诗礼者也余谓孟子以仪秦之齿舌明周孔之肺肠的切痛快苏醒万世此何可非泰伯所以非之者谓其不当劝齐梁之君以王耳昔武王伐纣举世不以为非而伯夷叔齐独非之东莱吕先生曰武王忧当世之无君者也伯夷忧万世之无君者也余亦谓孟子忧当世之无君者也泰伯忧万世之无君者也此其特见卓论真可与夷齐同科至于説之叔友拾其遗説而附和之则过矣平原孟尝君养天下客而未尝得一客张汤公孙宏接天下士而未尝得一士鲁仲连固不肯与鸡鸣狗盗者伍也汲长孺固不肯与奴颜婢膝者齿也若得一鲁仲连则一客可以敌千客若得一汲长孺则一士可以埒千士故山谷诗曰匹士能光国三孱不满隅不主痈疽瘠环所以为孔子不礼臧仓王驩所以为孟子宋璟不与内侍交语明皇深加叹奨杜悰不从监军请选宫女入宫武宗知其有宰相才范纯夫为諌官东隣宦官陈衍园亭在焉衍每至园中不敢高声谓其徒曰范諌议一言到上前吾軰不知死所矣此其所以为范纯夫也此其所以为元祐也王黼为宰相与宦者梁师成隣居宻开后戸往来徽宗幸黼第徘徊观览偶见之大不乐此其所以为王黼也此其所以为崇观政宣也东坡于世家中得王定国于宗室中得赵徳麟奨许不容口定国坐坡累谪宾州瘴烟窟里五年面如红玉尤为坡所敬服然其后乃阶梁师成以进而徳麟亦謟事谭稹绍兴初徳麟主管大宗正司有㫖令易环衞官宰相吕頥浩奏曰令畤读书能文苏轼尝荐之已不须易高宗曰令畤昔事谭稹为清议所薄竟易之士大夫晚节持身之难如此余观屈平之骚经曰兰芷变而不芳兮荃蕙化而为茅何昔日之芳草兮今直为此萧艾也岂其有他故兮莫好修之害也朱文公释之曰世乱俗薄士无常守乃小人害之而以为莫如好修之害者何哉盖由君子好修而小人嫉之使不容于当世故中材以下莫不变化而从俗则是其所以致此者反无有如好修之为害也呜唿其崇观政宣之时乎宜二子之改节易行也张无垢在越上作幕官不请供给钱在馆中进书不肯转官人皆以为好名之过无垢曰旣请月俸又受供给偶然进书又便受赏于我心实有不安此亦本分事何名之好贪者往往不曾寻思此心病也心有病人安得知我知之当自医别人旣不自知病反恶人医病犹妇人妬者非特妬其夫又且妬人之夫其惑甚矣无垢此喻甚切世降俗薄贪浊成风反相与非笑亷者䛕佞成风反相与非笑直者软熟成风反相与非笑刚者竞进成风反相与非笑恬退者侈靡成风反相与非笑俭约者傲诞成风反相与非笑谦黙者贾子云莫邪为钝兮铅刀为铦东坡云变丹青于玉莹兮乃反谓子为非智风俗至于如此岂不可哀安子文与杨巨源李好义合谋诛逆曦矫诏之词曰惟干戈省厥躬朕旣昧圣贤之戒虽犬马识其主尔乃甘夷虏之臣邦有常刑罪在不赦词㫖明白乃好义姊夫杨君玉之词也曦年十许嵗时其父挺尝问其志曦有不臣之语其父怒蹴之炉火中灼其面号吴巴子云魏鹤山云古人称字者最不轻仪礼子孙于祖祢皆称字孔门诸子多称夫子为仲尼子思孙也孟子又子思弟子也亦皆称仲尼虽今人亦称之而人不为恠游夏之门人皆字其师汉初唯子房一人得称字中世有字其诸父字其诸祖者近世犹有后学唿退之儿童诵君实之类观鹤山此説古人盖以称字为至重今世唯平交乃称字稍尊稍贵者便不敢以字称之与古异矣鲁哀公诔孔子亦曰尼父则君亦可以字臣周益公谓先君曰寿皇每称东坡唯曰子瞻而不名其钦重如此大凡应大变处大事须是静定凝重如周公之赤舃几几是也汉武帝因不移步识霍光因不转盻识金日磾亦是窥见他静定凝重处故逆知其可以託孤寄命韩魏公之凝立亦此类也欧阳公所谓垂绅正笏不动声色而措天下于泰山之安形容得最好然魏公亦只是天资至如司马公则加以学力尤不可及如更新法傅钦之苏子瞻劝其防后患公起立拱手仰视厉声曰天若祚宋必无此事此惟有大力量方能为此言张宣公云使某当时应答不过曰茍利社稷遑恤其他只如此説巳自好安能如公之言更不论一己利害想其平日所养故临事发言能如是中理虽圣人不过如此説近于终条理者矣绍熈甲寅光宗以疾不能过宫吾郡尹徳隣初参大学帘引诗题出问寝龙楼晓徳隣诗云父母人皆有仪刑自冕旒问安趋燕寝拂晓过龙楼鹤驾严晨衞鸡人彻夜筹慈闱天语接飞栋月华收万姓齐唿舞三宫欵献酬小儒忧国切几白九分头学官击节一时传诵象山与罗春伯书云宇宙无际天地开辟本只一家来书乃谓自家屋里人不亦陋乎谓之自家不知孰为他家古人但问是非邪正不问自家他家君子之心未尝不欲其去非而就是舍邪而适正其怙终不悛则当为夬之上六矣舜于四凶孔子于少正夘亦治其家人耳象山此论可谓浑厚高明且以我朝言之自庆厯以前未有君子小人之名所谓本只一家者也故君子未尝受祸自庆厯以后君子小人之名始立则有自家他家之分矣故君子之受祸一节深于一节丁常任毘陵人淳熙间为郎冬至日上殿奏对玉音曰晓来云物甚竒卿曾见否常任实不曾见即对曰岂惟臣见之四海万姓皆见之孝宗大喜曰卿对甚伟命除淮漕诗家有以山喻愁者杜少陵云忧端如山来澒洞不可掇赵嘏云夕阳楼上山重叠未抵春愁一倍多是也有以水喻愁者李颀云请量东海水看取浅深愁李后主云问君都有几多愁恰似一江春水向东流秦少游云落红万㸃愁如海是也贺方回云试问闲愁知几许一川烟草满城风絮梅子黄时雨盖以三者比愁之多也尤为新竒兼兴中有比意味更长宣和中大盗方腊扰浙中王师讨之命陈亨伯以发运使经制东南七路财赋因建议如卖酒鬻糟商税牙税与夫头子钱楼店钱皆少增其数别厯收繋谓之经制钱其后卢宗原颇附益之至翁彦国为总制使倣其法又收赢焉谓之总制钱靖康之初尝诏罢之军兴议者再请施行色目寖广视宣和有加焉以迄于今为州县大患初亨伯之作俑也其兄闻之哭于家庙谓剥民产怨祸必及子孙厥后叶正则作外稿谓必尽去经总钱而后天下乃可为治平乃可望然中兴百年非无圣君贤相未闻有议及此者是独何也杜少陵诗云小儿学问止论语大儿结束随商贾盖以论语为儿童之书也赵普再相人言普山东人所读者止论语盖亦少陵之説也太宗尝以此论问普普略不应对曰臣平生所知诚不出此昔以其半辅太祖定天下今欲以其半辅陛下致太平普之相业固未能无愧于论语而其言则天下之至言也朱文公曰某少时读论语知爱自后求一书似此者卒无有林勲贺州人绍兴中登进士第尝进本政书欲渐复三代井田之法大略谓五尺为步步百为亩亩百为顷顷九为井井方一里井十为通通十为成成方十里成十为终终十为同同方百里一同之地提封万井实为九万顷三分去二为城郭市井官府道路山林川泽与夫硗崅不毛之地定其可耕与为民居者三千四百井实为三万六百顷一顷之田二夫耕之夫田五十亩余夫亦如之总二夫之田则为百亩百亩之收平嵗为米五十石上熟之嵗为米百石二夫以之养数口之家盖裕如矣总八顷之税为米十有六石钱三贯二百文此之谓什一井复一夫之税以其人为农正掌劝督耕耨赋税之事但收十有五夫之税总计三千四百井之税为米五万一千石为钱一万二千贯以此为一同之率一顷之居其地百亩十有六夫分之夫宅五亩总十有六夫之宅为地八十亩余二十亩以为社学场圃一井之人共之使之朝夕羣居以教其子弟然贫富不等未易均齐夺有余以补不足则民骇矣今宜立之法使一夫占田五十亩以上者为良农不足五十亩者为次农其无田而为闲民与非工商在官而为游惰末作者皆驱之使为𨽻农良农一夫以五十亩为正田以其余为羡田正田毋敢废业必躬耕之其有羡田之家则无得买田唯得卖田至于次农则毋得卖田而与𨽻农皆得买羡田以足一夫之数而升为良农凡次农𨽻农之未能买田者皆使之分耕良农之羡田各如其夫之数而嵗入其租于良农如其俗之故非自能买田及业主自收其田皆毋得迁业若良农之不愿卖羡田者宜悉俟其子孙之长而分之官毋得夺以贾其怨少须暇之自合中制矣其书大畧如此朱文公张宣公皆喜其説谓其有志复古然今时欲行经界尚以为难况均田乎横渠西铭曰大君者父母之宗子其説本于召公召诰曰有王虽小元子哉又曰皇天上帝改厥元子元子即宗子也武王誓师之辞曰亶聪明作元后元后作民父母余谓父母之説不如元子宗子之説意味深长盖谓之元子宗子则天父地母临之于上诸弟之颠连无告者责望于下非特恻然于同胞之爱且有所严惮而不敢隳其职分也李彊父为昭文相尝出六和塔题诗云往来塔下几经秋每恨无从到上头今日登临方觉险不如归去卧林邱彊父为相清正谨守规矩自奉如寒士书卷不释手薨于位谥文清嘉定间杨伯子为湖州守弹压豪贵牧养小民治声赫然为三辅冠郡之士相与肖像祠于学宫与工部尚书戴少望并祠伯子意不悦㑹除浙东庾节将行辞先圣先师礼毕与校官诸生坐于讲堂命取所祠画象来题诗其上云面有忧民色天知报国心三年风月少两鬓雪霜深更莫留形迹何曾废古今不如随我去相伴老山林遂卷藏而行当时士子有戏和其诗者末句云可怜戴工部独树不成林陆士规布衣工诗秦桧喜之尝挟秦书干临川守餽遗不满意升堂嫚骂守惧以书白秦自解秦怒陆甚陆请见不出然犹令其子小相者见之问其近作陆诵其黄陵庙一絶云东风吹草緑离离路入黄陵古庙西帝子不知春又去乱山无主鹧鸪啼小相入诵之秦吟赏再四即命请见待之如初宗杲论禅云譬如人载一车兵器弄了一件又取出一件来弄便不是杀人手段我则只有寸铁便可杀人朱文公亦喜其説盖自吾儒言之若子贡之多闻弄一车兵器者也曾子之守约寸铁杀人者也杜少陵诗云风含翠篠娟娟净雨裛红蕖冉冉香上句风中有雨下句雨中有风谓之互体杨诚斋诗云绿光风动麦白碎日翻池亦然上句风中有日下句日中有风韩文公作欧阳詹哀词云詹闽人也父母老矣舍朝夕之养以来京师其心将以有得于是而归为父母荣也虽其父母之心亦然詹在侧虽无离忧其志不乐也詹在京师虽有离忧其志乐也山谷送秦少章从苏公学云斑衣儿啼真自乐从师学道也不恶但使新年胜故年即如常在郎伯前后山云士有从师乐诸儿却未知欲行天下独信有俗间疑秋入川原秀风连鼓角悲目前豚犬类未必慰亲思二诗皆用韩意而后山之味永陆象山云男子生而以桑弧蓬矢射天地四方示有四方之志此其父母教之望之第一义也颜子之家一箪食一瓢饮在人不堪忧之地而颜子乃从其师周游天下履宋衞陈蔡之厄而不以为悔此岂俚俗之人拘曲之士所能知其义哉盖诚使此心无所放失无所䧟溺全天之所予而无伤焉则千万里之逺无异于亲膝不然虽日用三牲之养犹为不孝也象山此説尤更精透有僧住山或谋攘之僧乃挂草鞵一双于方丈前题诗云方丈前头挂草鞵流行坎止任安排老僧脚底从来阔未必枯髅就此埋余谓士大夫去就亦当如此杨诚斋立朝时计料自京还家之裹费贮以一箧钥而置之卧所戒家人不许市一物恐累归担日日若促装者余又闻昔有京尹忘其名不携家唯弊箧一担每晨起则撒帐卷席食毕则洗钵收箸以拄棒撑弊箧于㕔事之前常若逆旅人将行者故击搏豪强拒絶宦寺悉无所畏余曩在太学尝馆于一贵人之门一日命市薪六百劵有卒微哂谓其徒曰朝士今日不知明日事乃买柴六百贯耶余因窃叹士大夫之见有不如此卒者多矣刘平国云奏疏不必繁多为文但取其明白足以尽事理感悟人主而已此论极好如伊训説命无逸立政所未论只如诸葛孔明前后出师表何尝费词近时如张宣公自都机入奏三札陆象山为删定官轮对五札皆可法自昔士之闲居野处者必有同道同志之士相与往还故有以自乐陶渊明移居诗云昔欲居南村非为卜其宅闻多素心人乐与数晨夕又云隣曲时来往抗言谈在昔竒文共欣赏疑义相与析则南村之隣岂庸庸之士哉杜少陵在锦里亦与南隣朱山人往还其诗云锦里先生乌角巾园收芋栗未全贫惯看宾客儿童喜得食阶除鸟雀驯秋水才添四五尺野航恰受两三人白沙翠竹江村暮相送柴门月色新又云相近竹参差相过人不知幽花欹满迳野水细通池归客村非逺残尊席更移看君多道气从此数追随所谓朱山人者固亦非常流矣李太白寻鲁城北范居士误落苍耳中诗云忽忆范野人闲园养幽姿又云还倾四五酌自咏勐虎词近作十日欢逺为千嵗期风流自簸荡谑浪偏相宜想范野人者固亦可人之流也列子曰仲尼废心而用形渊明诗云形迹凭化往灵府长独闲説得更好盖其自彭泽赋归之后洒然悟心为形役之非故其言如此果能行此则静亦静动亦静虽过化存神之妙不外是矣谓渊明不知道可乎宋宝庆初当国者欲攻去真西山魏鹤山朝士莫有任责梁成大独欣然愿当之遂除察院击搏无遗力当时太学诸生曰大字傍宜添一㸃曰梁成犬余谓犬之狺狺不过吠非其主耳是有功于主也今不肖之台諌受权贵之指唿纳豪富之贿赂内则剪天子之羽翼外则夺百姓之父母是有害于主也吾意犬亦羞与为伍矣韵书释豉云配盐幽菽四字甚工鹤林玉露卷七鹤林玉露卷八钦定四库全书鹤林玉露卷八宋罗大经撰常州宜兴县黄土村东坡南迁北归尝与单秀才步田至其地地主携酒来饷曰此红友也坡曰此人知有红友而不知有黄封可谓快活余尝因是言而推之金貂紫绶诚不如黄帽青蓑朱毂绣鞍诚不如芒鞵藤杖醇醪豢牛诚不如白酒黄鸡玉户金铺诚不如松窗竹屋无他其天者全也韩平原尝为南海尉延一士人作馆客甚贤而文旣别音问杳不通平原当国常思其人一日忽来上谒盖已改名登第数年矣一见欢甚馆遇极厚尝夜䦨酒罢平原屏左右促膝问曰某谬当国秉外间议论如何其人太息曰平章家族危如累卵矣尚复何言平原愕然问故对曰是不难知也椒殿之立非出于平章则椒殿怨矣皇子之立非出于平章则皇子怨矣贤人君子自朱熹彭龟年赵汝愚而下斥逐贬死不可胜数则士大夫怨矣边衅旣开三军暴骨孤儿寡妇之哭声相闻则三军怨矣并边之民死于杀掠内地之民死于科需则四海万姓皆怨矣丛是衆怨平章何以当之平原黙然久之曰何以教我其人辞谢再三固问乃曰仅有一䇿主上非心黄屋若急建青官开陈三圣家法为揖逊之举则皇子之怨可变而为恩而椒殿退居徳寿虽怨无能为矣于是辅佐新君涣然与海内更始曩时诸贤死者赠恤生者召擢遣使聘虏释怨请和以安边境优犒诸军厚恤死士除苛解嬺尽去军兴无名之赋使百姓有更生之意然后选择名儒逊以相位乞身告老为緑野之游则易危为安转祸为福或者其庶几乎平原犹豫不能决欲留其人处以掌故其人力辞竟去未几祸作杜少陵诗云鸥行炯自如形容甚妙如召南大夫节俭正直而退食委蛇彼都人士行归于周而从容有常皆炯自如者也杜少陵诗云莫笑田家老瓦盆自从盛酒长儿孙倾银注玉惊人眼共醉终同卧竹根盖言以瓦盆盛酒与倾银壶而注玉盃者同一醉也尚何分别之有由是推之蹇驴布鞯与金鞍骏马同一游也松牀筦席与绣帷玉枕同一寝也知此则贫富贵贱可以一视矣昔有仆嫌其妻之陋者主翁闻之召仆至以银杯瓦椀各一酌酒饮之问曰酒佳乎对曰佳银杯者佳乎瓦椀者佳乎对曰皆佳主翁曰杯有精粗酒无分别汝旣知此则无嫌于汝妻之陋矣仆悟遂安其室少陵诗意正如此而一本迺改玉字作瓦字失之矣李太白去妇词云忆昔初嫁君小姑才倚牀今日妾辞君小姑如妾长回头语小姑莫嫁如兄夫古今以为絶唱然以余观之特忿恨决絶之词耳岂若谷风去妇之词曰毋逝我梁母发我笱虽遭放弃而犹反顾其家恋恋不忍乎乃知国风优柔忠厚信非后世诗人所能彷彿也古今赋昭君词多矣唯白乐天云汉使却回凭寄语黄金何日赎娥眉君王若问妾颜色莫道不如宫里时前辈以为高出衆作之上亦谓其有恋恋不忘君之意也欧阳公明妃词自以为胜太白而实不及乐天至于荆公云汉恩自浅胡自深人生乐在相知心则悖理伤道甚矣杜子美儒冠忍饿垂翅青冥残盃冷炙酸辛万状不得已而去秦然其诗曰尚怜终南山回首清渭滨恋君之意蔼然溢于言外其为千载诗人之冠冕良有以也魏鹤山云处人伦之变当以三百五篇为正考槃小宛之为臣小弁凯风之为子燕燕谷风之为妇终风之为母栢舟之为宗臣何人斯之为友皆不遇者也而责已重以周待人轻以约优柔谆切怨而不怒忧而不敢疏也东坡在黄在惠在儋不患不伟患其伤于太豪便欠畏威敬怒之意如兹游最竒絶所欠唯一死之类词气不甚平又如韩文公庙碑诗云作书诋佛讥君王要观南海窥衡湘方作谏书时亦冀諌行而迹隐岂是故为诋讦要为南海之行盖后世词人多有此意如去国一身高名千古之类十有八九若此不知君臣义重家国忧深圣贤去鲁去齐不若是恝者非以一去为难也此论精矣武惠妃薨明皇悼念不置后宫数千无当意者或言寿王妃杨氏之美絶世无双帝见而悦之乃令妃自以其意乞为女官号太真更为寿王娶韦昭训女潜纳太真宫中宠遇如惠妃册为贵妃与卫宣公纳伋之妻无以异白乐天长恨歌云杨家有女初长成养在深闺人未识天生丽质难自弃一朝选在君王侧为尊者讳也近时杨诚斋题武惠妃传云桂折秋风露折兰干花无朶可天颜寿王不忍金宫冷独献君王一玉环词虽工意亦未婉唯李商隐云龙池赐酒敞云屏羯鼓声高衆乐停夜半宴归宫漏永薛王沉醉寿王醒其词微而显得风人之体士大夫危言峻节迁谪凄凉晚嵗收用衰落惩创刓方为圆者多矣吕子约谪庐陵量移高安杨诚斋送行诗云不愁不上青霄去上了青霄莫爱身盖祖杜少陵送严郑公云公若居台辅临危莫爱身然以之送迁谪向用之士则意味尤深长也晁以道与陈叔易俱隐嵩山叔易被召出山以道作诗云处士何人为作牙尽携猿鹤到京华故山巖壑应惆怅六六峰前只一家籍溪胡原仲除正字朱文公寄诗云先生去上芸香阁阁老新峩豸角冠留取幽人卧空谷一川风月要人㸔二诗相似然以道后亦出山时人反以此诗嘲之文公卷舒以道难进易退高节全名师表百世乃知终南少室之流与有道之士正不可同年语也东坡批答吕大防辞免恩命云卿有夷狄盗贼之虞仓廪礼乐之叹隂阳风雨之忧此三者诚当今之大计孟子曰责难于君谓之恭夫旣以责其君而不以身任之非仁人也盖援其所自言者以勉之近时真西山批答参政楼钥乞致仕不允云夫七十致仕虽着于经二三大臣难拘此制卿昔代言尝以是却臣隣之请矣岂今日遂忘斯谊乎此又切矣李泰发忤秦桧贬海上雷州守王彦恭存问周餽甚至桧闻之贬彦恭辰阳陆升之泰发姪壻也告讦泰发家事得删定官桧死彦恭复官升之贬雷州胡澹菴谪岭南士大夫多凌蔑之否则畏避之方滋字务徳本亦桧党待之独有加礼澹菴深徳之桧死其党皆逐务徳入京谋一差遣不可得栖栖旅馆澹菴偶与王梅溪语及其事梅溪曰此君子也率馆中诸公访之且揄扬其美务徳由此遂晋用由此观之君子嬴得做君子小人枉了做小人颍滨释荘子曰鱼不畏网罟而畏鶗鹕畏其天也物之畏其天诚有可恠者余里中一村童尝见大蛙十数聚于污池丛棘之下欲前捕之熟视乃一巨蛇蟠棘下以次啖羣蛙羣蛙凝立待啖不敢动又村叟见蜈蚣逐一蛇行甚急蜈蚣渐近蛇不复动张口以待蜈蚣竟入其腹逾时而出蛇已毙矣村叟弃蛇于深山中踰旬往视之小蜈蚣无数食其腐肉盖蜈蚣产卵于蛇腹中也余又尝见一蜘蛛逐蜈蚣甚急蜈蚣逃入篱抢竹中蜘蛛不复入但以足跨竹上摇腹数四而去伺蜈蚣久不出剖竹视之蜈蚣已节节烂㫁如鲎酱矣盖蜘蛛摇腹之时乃洒溺以杀之也物之畏其天有如此者夫蛇之恣啖羣蛙自以为莫已敌矣而不知蜈蚣之能涉其腹也蜈蚣之毙蛇育子自以为莫吾御矣而不知蜘蛛之能醢其躯也世之人昂昂然以凶毒自多者可以观矣且蛙之不能敌蛇固也蜈蚣小于蛇矣而能制蛇蜘蛛小于蜈蚣矣而能制蜈蚣物岂专以小大为强弱哉诗用助语字贵帖妥如杜少陵云古人称逝矣吾道卜终焉又云去矣英雄事荒哉割据心山谷云且然聊尔耳得也自知之韩子苍云曲槛以南青嶂合高堂其上白云深皆浑然帖妥吾郡前辈王才臣云并舍者谁清可喜各家之竹翠相交曾幼度云不可以风霜后叶何伤于月雨余云亦佳朱文公晚年以野服见客榜客位云荥阳吕公尝言京洛致仕官与人相接皆以闲居野服为礼而叹外郡之不能然其㫖深矣某巳叨误恩许致其事本未敢遽以老夫自居而比縁久病艰于动作遂不免遵用旧京故俗辄以野服从事然上衣下裳大带方履比之凉衫自不为简其所便者但取束带足以为礼解带足以燕居且使穷乡下邑得以复见祖宗盛时京都旧俗如此之美也余尝于赵季仁处见其服上衣下裳衣用黄白青皆可直领两带结之縁以皂如道服长与膝齐裳必用黄中及两旁皆四幅不相属头带皆用一色取黄裳之义也别以白绢为大带两旁以青或皂縁之见侪辈则系带见卑者则否谓之野服又谓之便服宝庆初元洪舜俞为考功郎应诏言事词㫖剀切真西山谓陈正甫曰读洪考功封事某殊有愧色其封事中论台谏失职云月课将临笔不敢下称量议论之异同揣摩情分之厚薄可否未决吞吐不能其相率勇往而不顾者恭请圣驾欵谒景灵宫而已台臣摘以为言谓祇见宗庙此重事也而洪某乃言欵谒景灵宫而已词语嫚易有轻宗庙之意遂遭罢黜仍镌三官舜俞有诗云不得之乎成一事却因而已失三官庶人之雠释记礼者谓可尽五世矧有天下者乎齐襄复九世之雠春秋大之我国家之于金人盖百世不共戴天之雠也开禧之举韩侂胄无谋浪战固可罪矣然乃至函其首以乞和何也当时太学诸生之诗曰晁错旣诛终叛汉于期已入竟亡燕此但以利害言耳盖未尝以名义言也譬如人家子孙其祖父为人所杀其田宅为人所吞有一狂仆佐之复雠谋疎计浅迄不能遂乃归罪此仆送之雠人使之甘心焉可乎哉韩昌黎上大尹李实书云愈来京师于今十五年所见公卿大臣不可胜数皆能守官奉职无过失而已未见有赤心事上忧国如阁下者今年以来不雨者百有余日种不入土野无青草而盗贼不敢起谷价不敢贵百坊百二十司六军二十四县之人皆若阁下亲临其家老姦宿赃销缩摧沮魂亡魄䘮影灭迹絶非阁下条理镇服布宣天子威徳其何能及此其后作顺宗实录乃云实謟事李齐运骤迁至京兆尹恃宠强愎不顾邦法是时大旱畿甸乏食实一不以介意方务聚敛征求以给进奉每奏对辄曰今年虽旱而谷甚好由是租税皆不免陵轹公卿勇于杀害人不聊生及谪通州长史市里讙唿皆袖瓦砾遮道伺之与前书一何反也岂书乃过情之誉而史乃纪实之辞耶然退之古君子单辞片语必欲传信宁肯妄发而誉之过情乃至于此是不可晓也近时汪彦章投李伯纪启云孤忠贯日正二仪倾侧之中凛气横秋挥万骑笑谈之顷又云士讼公寃咸举幡而集阙下帝从民望令免胄以见国人其賛美至矣及居翰苑草伯纪谪词乃云朋姦罔上有虞必去于驩兠欺世盗名孔子先诛于正卯又云専杀尚威伤列圣好生之徳信谗喜佞为一时羣小之宗与前启又何反也伯纪真君子而丑诋至此嘻其甚矣当时亦有以此问彦章者彦章云我前启自直一翰林学士而彼不我用安得不丑诋之是可笑也退之之于李实岂亦若是耶然李实真小人与伯纪不同退之失于前之过誉彦章失于后之过毁誉犹可过也毁不可过也杜少陵絶句云迟日江山丽春风花草香泥融飞燕子沙暖睡鸳鸯或谓此与儿童之属对何异余曰不然上二句见两间莫非生意下二句见万物莫不适性于此而涵泳之体认之岂不足以感发吾心之真乐乎大抵古人好诗在人如何㸔在人把做甚么用如水流心不竞云在意俱迟野色更无山隔断天光直与水相通乐意相闗禽对语生香不断树交花等句只把做景物㸔亦可把做道理看其中亦尽有可玩索处大抵看诗要胸次玲珑活络韩世忠尝议买新淦县官田高宗闻之御札特以赐世忠其词云卿遇敌必克克且无扰闻卿买新淦田为子孙计今举以赐卿聊旌卿之忠故其荘号旌忠盖当时诸将各以姓为军号如张家军岳家军之类朝廷颇疑其跋扈闻其买田盖以为喜故特赐之世忠之买田亦未必非萧何之意也克且无扰四字可谓要言如王全斌辈非不克奈扰何信能行此四字虽古名将何以加诸汉惟一赵充国唐惟一王忠嗣本朝惟一曹彬有三代将帅气象唐人诗云泽国山河入战图生民何计乐樵苏凭君莫话封侯事一将功成万骨枯读之可为酸鼻杜少陵诗云彤庭所分帛本自寒女出鞭挞其夫家聚敛贡城阙圣人筐篚恩实欲邦国活臣如忽至理君岂弃此物即尔俸尔禄民膏民脂之意也士大夫诵此亦可以悚然惧恻然思矣余尝见州郡迓新者设饰甚费因成诗云赤子须摩抚红尘几送迎幕张云匼匝车列鑑鲜明岂是朘民血空教适宦情忍闻分竹者竭泽自求盈兖王假山成请宫僚观之姚坦熟视曰此血山耳开宝塔成田钖上疏曰衆以为金碧荧煌臣以为涂膏衅血诸葛孔明曰吾心如秤不能为人作轻重至哉言乎信能此则吾心即造化也杀之而不怨利之而不庸已不劳而万物服矣乃知孔明长啸草庐时其所讲不在伊吕下杜少陵云伯仲之间见伊吕指挥若定失萧曹可谓识孔明心事矣或谓旣比之以伊吕矣又比之以萧曹何也余曰不然下句盖惜其指挥未定而死耳使其指挥若定则虽萧曹且不能当况司马仲达乎指挥盖措置经画也如兵民杂耕留屯久驻之类失犹无也故末句有志决身殱之叹郭仲晦云用兵以持重为贵盖知彼知己先为不可胜以待敌之可胜此百战百胜之术也昔韩范二公在五路韩公力于战范公则不然曰吾唯知练兵选将积谷丰财而已余观东轩笔録载韩公欲五路进兵以袭平夏范公不可韩公遣尹师鲁至庆州约进兵范公曰我师新败士卒气沮但当谨守以观其变岂可轻兵深入师鲁叹曰公于此乃不及韩公也韩公尝云大凡用兵当先置胜负于度外公何区区过慎如此范公曰大军一动万命所悬乃可置于度外乎师鲁不能强而还韩公遂举兵次好水川元昊设伏我师䧟没大将任福死之韩公遽还至半涂亡者之父兄妻子数千人号于马首持故衣纸钱招魂而哭曰汝昔从招讨出征今招讨归而汝死矣汝之魂识亦能从招讨以归乎哀恸之声震天地韩公掩泣驻马不能进范公闻之叹曰当是时难置胜负于度外也国朝人物当以范文正为第一富韩皆不及富公欲诛晁仲约其见亦不逮范公余尝有诗云奋髯要斩高邮守攘臂甘驱好水军到得绕牀停辔日始知心服范希文刘元城贬梅州章惇辈必欲杀之郡有土豪兇人也以赀得官往来京师见章惇自言能杀元城惇大喜即除本路转运判官其人驱车速还及境郡守遣人告元城元城略处置后事与客笑谈饮酒以待之至夜半忽闻钟声问之则其人忽呕血死矣秦桧晚年尝一夕秉烛独入小阁治文书至夜分盖欲尽杀张徳逺胡邦衡诸君子凡十一人区处旣定只俟明早奏行之四更忽得疾数日而卒桧父尝为静江府古县令守帅胡舜陟欲为桧父立祠于县以为逢迎计县令高登刚正士也坚不奉命舜陟大怒文致其罪送狱锻鍊备极惨毒登几不能堪未数日舜陟忽殂登乃获免近时大理评事胡梦昱以直言贬象郡过桂林帅钱宏祖欲害之未及有所施行亦暴亡呜唿谓天不佑忠贤可乎朱文公云齐人归女乐説者为受女乐必怠于政事故孔子遂行然以史记观之又似夫子惧其谗毁而去如曰彼妇之口可以出走是已鲁仲连论帝秦之害亦曰彼又将使其子女谗妾为诸侯妃处梁之宫梁君安得晏然而已乎想当时列国多此等事故夫子不得不星夜急走余谓齐人但欲蛊鲁君之心君心旣蛊则所谓怠于政事聴谗嫉贤之事自然色色有之杨诚斋云人主之治天下必先正其治之之主人臣之相其君必先正其人主之主而小人敌国之欲倾人之国也必先败其人主之主而已齐人惩于夹谷而谋鲁也不以齐谋鲁也以鲁谋鲁也鲁以女乐罢朝而孔子行则先败其用孔子之主也孰谓用孔子之主非鲁君之心乎苗傅刘正彦之乱张魏公在秀州谋举勤王之师苗刘伪诏至大赦厚犒诸军公潜于府库中寻旧诏书令人驰往十数里外易其诏旣至令僚属宣诏但为抚谕之词略张于谯楼旋即敛之大犒诸军羣情頼以不揺时张俊亦在秀州公深结之㑹韩世忠舟师亦至公与世忠对哭因飨俊世忠将士唿诸将校至前抗声问曰今日之事孰逆孰顺皆对曰贼逆我顺又曰若浚此举违天悖人可取浚头归苗傅不然一有退缩悉以军法从事衆皆感愤遂勒兵行次临平逆党屯拒不得前世忠等抟战大破之傅正彦遁入闽追获斩首拜公知枢宻院事时年才三十二杨诚斋赠抄经头陀诗云刺血抄经奈若何十年依旧一头陀袈裟未着言多事着了袈裟事更多今世儒生竭半生之精力以应举覔官幸而得之便指为富贵安逸之媒非特于学问切己事不知尽心而书册亦几絶交如韩昌黎所谓墻角君看短檠弃陈后山所谓一登吏部选笔砚随扫除者多矣是未知着了袈裟之事更多也余同年李南金登第后画师以冠裳冩其真南金题诗云落魄江湖十二年布衫阔袖裹风烟如今各様新装束典却清狂卖却颠虽一时戏语然知绅裳之东縳非韦布比而加意检束亦自有味鹤林玉露卷八鹤林玉露卷九钦定四库全书鹤林玉露巻九宋罗大经撰赵昌父云古人以学为诗今人以诗为学夫以诗为学自唐以来则然如呕出心肝搯擢胃肾此生精力尽于诗者是诚弊精神于无用矣乃若古人亦何尝以学为诗哉今观国风间出于小夫贱隶妇人女子之口未必皆学也而其言优柔谆切忠厚雅正后之经生学士虽穷年毕世未必能措一辞正使以后世之学为诗其胸中之不淳不正必有不能掩者矣虽贪者赋㢘仕者赋隠逸诗亦岂能逃识者之眼哉如白乐天之诗旷达闲适意轻轩冕孰不信之然朱文公独谓乐天人多说其清髙其实爱官职诗中及富贵处皆说得口津津地涎出可谓能窥见其微矣嗟夫乐天之言且不可尽信况余人乎杨诚斋云古人之诗天也后世之诗人焉而已此论得之古人观理每于活处看故诗曰鸢飞戾天鱼跃于渊夫子曰逝者如斯夫不舎昼夜又曰山梁雌雉时哉时哉孟子曰观水有术必观其澜又曰原泉混混不舎昼夜明道不除窻前草欲观其意思与自家一般又养小鱼欲观其自得意皆是于活处看故曰观我生观其生又曰复其见天地之心学者能如是观理胸襟不患不开濶气象不患不和平陆象山在荆门上元不设醮但合士民于公㕔前听讲洪范皇极敛时五福一段谓此卽为民祈福也今世圣莭令僧陞法座祝圣寿而郡守以下环坐而听之殊无义理程大昌郑丙在建宁并不许僧陞堂说法朱文公在临漳且令随例祝香不许人问话余谓若祖象山之法但请教官陞郡庠讲席讲诗天保一篇以见归美报上之意亦自雅驯庄子谓至人入水不濡入火不热如周公遭变而赤舄几几孔子厄陈而絃歌自如皆至人也不濡不热言其心耳非言其血肉之身也杜陵诗云不分桃花红胜锦生憎栁絮白于绵初读只似童子属对之语及细思之乃送杜侍御入朝盖锦绵皆有用之物而桃花栁絮乃以区区之颜色而胜之亦犹小人以巧言令色而胜君子也侍御分别邪正之官故以此告之观不分生憎之语其刚正嫉邪可见矣韩平原作南园于吴山之上其中有所谓村庄者竹篱茅舎宛然田家气象平原尝游其间甚喜曰撰得絶似但欠鸡鸣犬吠耳旣出庄游他所忽闻庄中鸡犬声令人视之乃府尹所为也平原大笑益亲爱之太学诸生有诗曰堪笑明庭鸳鹭甘作村庄犬鸡一日冰山失势汤燖镬煮刀刲岳武穆家谢昭雪表云青编尘乙夜之观白简悟壬人之譛甚工王荆公论末世风俗云贤者不得行道不肖者得行无道贱者不得行礼贵者得行无礼其论精矣嗟夫荆公生于本朝极盛之时犹有此叹况愈降愈下乎荆公诗云卧占寛闲五百弓盖佛家以四肘为弓肘一尺八寸四肘盖七尺二寸其说出译梵绍熙甲寅孝宗升遐光宗疾不能丧中外人情汹汹襄阳兵官陈应祥归正人也欲乗此为变结约已定其间一卒买卜于市所谓白羊先生者卜者诘之曰此卜将何用观所占是要杀爷杀娘底事大不好莫做却吉其人色动时都统冯湛帐前适有一人在傍知见遂濳迹至一茶肆与之语绐以已得罪于湛倘有所谋愿预一人之数卒始不肯言再三问之乃以实告但深以卜不吉为疑其人曰若疑其不吉当与汝同首可转祸为福卒然之然恐无騐乃引其人诣陈曰此人都统帐前人也近偶得罪可为内应陈始不信再三言之乃与以白巾一告以期约其人与卒急诣湛告变时张定叟作帅湛擕首状告定叟时定叟方卧起与湛密议定复就寝徐令具酒肴与客饮遣数人请陈及其他一二兵官同来面以首状及白巾诘之陈辞屈乃集衆于教场射杀之二人及白羊先生皆补官庄子之文以无为有战国策之文以曲作直东坡平生熟此二书故其为文横说竖说惟意所到俊辨痛快无复滞碍其论刑赏也曰当尧之时臯陶为士将杀人皋陶曰杀之三尧曰宥之三故天下畏皋陶执法之坚而乐尧用刑之寛其论武王也曰使当时有良史如董狐者则南巢之事必以叛书牧野之事必以杀书而汤武仁人也必将为法受恶周公作无逸曰殷王中宗及髙宗及祖甲及我周文王兹四人廸哲上不及汤下不及武王其以是哉其论范増也曰増始劝项梁立义帝诸侯以此服从中道而弑之非増意也夫岂独非其意将必力争而不听也不用其言而杀其所立羽之疑増自此始矣其论战国任侠也曰楚汉之祸生民尽矣豪杰宜无㡬而代相陈豨从车千乗萧曹为政莫之禁也岂惩秦之祸以为爵禄不能尽縻天下之士故少寛之使得或出于此也邪凡此类皆以无为有者也其论厉法禁也曰商鞅韩非之刑非舜之刑而所以用刑者则舜之术也其论唐太宗征辽也曰唐太宗旣平天下而又嵗嵗出师以从事于夷狄盖晚而不倦暴露于千里之外亲击髙丽者再焉凡此者皆所以争先而处强也其论従衆也曰宋襄公虽行仁义失衆而亡田常虽不义得衆而强是以君子未论行事之是非先观衆心之向背谢安之用诸桓未必是而衆之所乐则国以乂安庾亮之召苏峻未必非而势有不可则反成危辱凡此类皆以曲作直者也叶水心云苏文架虚行危縦横倐忽数百千言读者皆如其欲出推者莫知其所自来古今议论之杰也叶水心云唐时道州西原蛮掠居民而诸使调登符牒乃至二百函故元结诗以为贼之不如杜少陵遂有粲粲元道州前贤畏后生之语盖一经兵乱不肖之人妄相促迫草芥其民贼犹未足以为病而官吏相与亡其国矣至哉言乎古今国家之亡兆之者夷狄盗贼而成之者不肖之官吏也且非特兵乱之后暴驱虐取吾民而已方其变之始也不务为弭变之道乃以幸变之心施激变之术张皇其事夸大其功借生灵之性命为富贵之梯媒甚者假夷狄盗贼以邀胁其君展转滋蔓日甚一日而国随之矣唐太宗相房𤣥龄二十三年用魏徴及相十八年此外惟李林甫元载最久国朝魏野赠王文正诗云太平宰相年年出君在中书十二秋盖以为最久矣至蔡京秦桧皆及十八九年近时史卫王独专国秉至二十六年此古今所无至晚年得末疾犹专国秉数年尤古今所无故洪舜俞诗云阴阳眠燮理东坡谪儋耳道经南安于一寺壁间作丛竹丑石甚竒韩平原当国札下本军取之守臣亲监临以纸煳壁全堵脱而龛之以献平原大喜置之阅古堂中平原败籍其家壁入祕书省着作庭辛夘之火焚右文殿道山堂而着作庭幸无恙壁至今犹存坡之北归经过韶州月华寺值其改建法堂僧丐坡题梁坡欣然援笔右梁题嵗月左梁题云天子万年永作神主敛时五福敷钖庶民地狱天宫同为净土有性无性齐成佛道右梁题字一夕为盗所窃左梁字尚存余尝见之墨色如新坡归至常州报恩寺僧堂新成以板为壁坡暇日题写㡬遍后党祸作凡坡之遣墨所在搜毁寺僧以厚纸煳壁涂之以漆字赖以全至绍兴中诏求苏黄墨迹时僧死久矣一老头陀知之以告郡守除去漆纸字画宛然临本以进髙宗大喜老头陀得祠曹牒为僧刘禹钖作九日诗欲用餻字以其不经见迄不敢用故宋子京诗云刘郎不敢题餻字虚负诗中一世豪然白乐天诗云移坐就菊丛餻酒前罗列则固已用之矣刘白倡和之时不知曽谈及此否张子房欲为韩报讐乃捐金募死士于博浪沙中以铁椎狙击始皇误中其副车始皇大怒索三日不获未逾年始皇竟死自此陈胜吴广田儋项梁之徒始相寻而起是禠祖龙之魄倡羣雄之心皆子房一击之力也其关系岂小哉余尝有诗云不惜黄金募铁椎祖龙身在魄先飞齐田楚项纷纷起输与先生第一机李太白云刬却君山好平铺湘水流杜子美云所却月中桂清光应更多二公所以为诗人冠冕者胸襟濶大故也此皆自然流出不假安排左氏传王子朝之乱晋命诸侯输周粟宋乐大心不可晋士伯折之乃受牒而归今世台府移文属郡曰牒盖春秋时霸主于列国已用之矣今江湖间俗语谓钱之薄恶者曰悭钱按贾谊疏云今法钱不立农民释其耒耜冶镕炊炭姦钱日多俗音讹以姦为悭尔左氏传吴师在鲁微虎欲宵攻王舍择卒三百有若与焉叶水心曰有若尚刼寨何况他人余谓吴师压鲁鲁亡无日有若视父母之邦阽危如此义气所激愿与宵攻之列使诚因是而死得死所矣岂不贤于子路之死乎水心以为刼寨过矣周易无皆作无王述曰天屈西北为无盖东南为春夏阳之伸也故万物敷荣西北为秋冬阳之屈也故万物老死老死则无矣此字说之有意味者也庐陵士友藏朱文公一小简真迹云便中承书知比日侍奉安佳吾子读书比复如何只是専一勤苦无不成就第一更切检东操守不可放逸亲近师友莫与不胜己者往来熏染习熟坏了人也景阳想已赴省季章当只在家凡百必能尽心苦口切须承禀不可有违谚云成人不自在自在不成人此言虽浅然实切至之论千万勉之大学说漫纳试读之不晓处可问季章也未卽相见千万为门户自爱此简盖与其亲戚卑行也大全集所不载后生晚辈能写一通置之坐侧朝夕观省何患不做好人景阳姓许名子春季章姓刘名黼皆庐陵醇儒从文公学季章后为特奏第一人开禧用兵诸将皆败唯毕再遇数有功敌常以水柜败我再遇夜縳藁人数千衣以甲胄持旗帜戈矛俨立成行昧爽鸣鼓敌人惊视亟放水柜旋知其非真也甚沮乃出师攻之敌大败又尝引敌与战且前且却至于数四视日已晚乃以香料煮黒豆布地上复前搏战佯为败走敌乗胜追逐其马已饥闻豆香皆就食鞭之不前我师反攻之敌人马死者不胜计又尝与敌对垒度敌兵至者日衆难与争锋一夕拔营去虑来相追乃留旗帜于营并縳生羊置其前二足于鼓上击鼓有声敌不觉其为空营复相持竟日及觉欲追则已逺矣近时沅州蛮叛荆湖制司遣兵讨之蛮以竹为箭傅以毒药略着人肉血濡缕无不立死官军畏之莫敢前乃祖再遇之智装束藁人罗列焜耀蛮见之以为官军万矢俱发伺其矢尽乃出兵攻之直擣其穴一战而平近时赵紫芝诗云一瓶茶外无祗待同上西楼看晚山世以为佳然杜少陵云莫嫌野外无供给乗兴还来看药栏卽此意也杜子野诗云寻常一样窻前月才有梅花便不同世亦以为佳然唐人诗云世间何处无风月才到僧房分外清亦此意也欲道古人所未道信矣其难矣紫芝又有诗云野水多于地春山半是云世尤以为佳然余读文苑英华所载唐诗两句皆有之但不作一处耳唐僧诗云河分冈势断春入烧痕青有僧嘲其蹈袭云河分冈势司空曙春入烧痕刘长卿不是师兄偷古句古人诗句犯师兄此虽戯言理实如此作诗者岂故欲窃古人之语以为已语哉景意所触自有偶然而同者盖自开辟以至于今只是如此风花雪月只是如此人情物态伯夷不立于恶人之朝不与恶人言可谓离世絶俗矣然不念旧恶未尝流于刻薄也栁下惠视袒裼裸裎焉能凂我可谓和光同尘矣然不以三公易其介未甞流于茍贱也此其所以为百世师欤东汉徐孺子矫矫特立诸公荐辟皆不就然及荐辟者死炙鸡渍酒万里赴弔于清髙不混俗之中有忠厚不忘恩之意其为东汉人物之冠冕不亦宜乎山谷题𤣥真子图词所谓人间底是无波处一日风波十二时者固已妙矣张仲宗词云钓笠披云青嶂晓橛头细雨春江渺白鸟飞来风满棹收纶了渔童拍手樵青笑明月太虚同一照浮家泛宅忘昏晓醉眼冷看朝市閙烟波老谁能惹得闲烦恼语意尤飘逸仲宗年逾四十即挂冠后因作词送胡澹庵贬新州忤秦桧亦得罪其标致如此宜其能道𤣥真子心事自古夷狄盗贼之祸所以蔓延滋长日深一日其终或至于亡国者皆将帅之臣玩冦以自安养冦以自固誉冦以自重也故杜少陵诗其于王室播迁之祸每每深责将帅如云将帅蒙恩泽兵戈有嵗年至今劳圣主何以报皇天又云登坛名絶假报主尔何迟又云天地日流血朝廷谁请缨又云独使至尊忧社稷诸公何以答昇平皆是意也然将帅之不用命实由于朝廷驾御操纵之无法古人云譬如养鹰饱则飏去我太祖之御诸将有守边一二十年而不迁官者盖谓扞御免侵轶特仅不失职耳非有战胜攻取官固不可妄迁也至于曹彬之平江南功亦不细矣然使相之除终至吝惜止于赐钱百万而已夫太祖岂食言之君而曹彬亦岂饱则飏去之人哉英君谊辟逺虑微权衆人固不识也近世以来将帅守边仅免侵轶及至嵗终则论功行赏屡迁不一迁不知使其能扫清关河哭单于于阴山又将何以赏之少陵诗云今日翔麟马先宜驾鼔车无劳问河北诸将觉荣华言虽翔麟之马亦必先使之驾鼓车由贱而后可以致贵今诸将骤登贵显如马之未驾鼓车而遽驾玉辂安于荣华志得意满无复驱攘之志河北叛乱决难讨除无劳问也又云杂虏横戈数功臣甲第髙亦此意汉食货志云冬民旣入妇人相从夜绩女工一月得四十五日注谓每日又得半夜为四十五日也然则农之宵尔索绹儒之短檠夜诵岂可少哉胡澹庵书遗从子维宁曰古之君子学欲其日益善欲其日加徳欲其日起身欲其日省体欲其日强行欲其日见心欲其日休道欲其日章以为未也又曰日知其所亡见其所不见一日不使其躬怠焉其爱日如是足矣犹以为未也必时习焉无一时不习也必时敏焉无一时不敏也必时术焉无一时不术也必时中焉无一时不中也其竞时如是可以已矣犹以为未也则曰夜者日之余也吾必继晷焉灯必亲薪必燃膏必焚烛必秉蜡必濡萤必照月必带雪必映光必隙明必借暗则记呜唿如此极矣然而君子又曰终夜不寝必如孔子鸡鸣而起必如大舜坐以待旦必如周公然则何时而已邪范寗曰君子之为学也没身而已矣卫青少服役平阳公主家后为大将军贵显震天下公主仳离择配左右以为无如大将军公主曰此我家马前奴也不可已而遍择羣臣贵显无踰大将军者迄归大将军丁晋公起甲第鉅丽无比军卒杨杲宗躬负土之役劳苦万状后杲宗以外戚起家晋公得罪贬海上朝廷以其第赐杲宗居之三十年世事翻覆如此古诗云君不见河阳花今如泥土昔如霞又不见武昌栁春作青丝秋作帚人生马耳射东风栁色桃花岂长久秦时东陵千户侯华虫被体腰苍璆汉初沛邑刀笔吏折腰如磬头抢地萧相厥初谒邵平中庭百拜百不譍邵平后来谒萧相故侯一拜一惆怅万事反覆何所无二子岂是大丈夫穷通流坎皆偶尔抟扶未必贤抢榆华胥别是一天地醉乡何曽有生死侬欲与君归去来千愁万恨付一杯朱文公云二苏以精深敏妙之文煽倾危变幻之习又云早拾苏张之绪余晚醉佛老之糟粕余谓此文公二十八字弹文也自程苏相攻其徒各右其师孝宗最重大苏之文御制序賛太学翕然诵读所谓人传元祐之学家有眉山之书盖纪实也文公每与其徒言苏氏之学坏人心术学校尤宜禁絶编楚词后语坡公诸赋皆不取惟收胡麻赋以其文类橘颂编名臣言行録于坡公议论所取甚少有日者谒黄直卿云善筭星数知人祸福直卿曰吾亦有箇大筭数书曰惠廸吉从逆凶作善降之百祥作不善降之百殃大学曰言悖而出者亦悖而入货悖而入者亦悖而出此箇数亘古今不差岂不优于子之筭数乎眞西山论菜云百姓不可一日有此色士大夫不可一日不知此味余谓百姓之有此色正縁士大夫不知此味若自一命以上至于公卿皆得咬菜根之人则当必知其职分之所在矣百姓何愁无饭喫鹤林玉露卷九鹤林玉露卷十钦定四库全书鹤林玉露卷十宋罗大经撰韩魏公曰养兵虽非古然亦自有利处议者但谓不如汉唐调兵于民独不见杜甫石壕吏一篇调兵于民其弊乃如此后世旣收拾强悍无赖者养之以为兵良民虽税敛良厚而终身保骨肉相聚之乐父子兄弟夫妇免生离死别之苦此岂小事魏公此论可谓至当余观梅圣俞寳元间为叶县宰诏书令民三丁籍一立校与长号弓箭手以备不虞田里骚然圣俞作田家诗云谁道田家乐春税秋未足里胥叩我门日夕苦煎促盛夏流潦多白水髙于屋水旣害我菽蝗又食我粟前月诏书来生齿复版録三丁籍一壮恶使操弓韣州符令又严老吏持鞭朴搜索雅与艾唯存跛无目田闾敢怨嗟父子各悲哭南亩焉可事买箭卖牛犊愁气变久雨铛缶空无粥盲跛不能耕死亡在迟速我闻诚所惭徒尔叨君禄却咏归去来刈薪向深谷又汝坟贫女云汝坟贫家女行哭音悽怆自言有老父孤独无丁壮郡吏来何暴县官不敢抗督遣勿稽留龙钟去持杖勤勤嘱四邻幸愿相倚傍适闻闾里归问讯疑犹强果闻寒雨中僵死壤河上弱质无以託横尸无以葬生女不如男虽存何以当拊膺唿苍天生死将奈向观此二诗与石壕吏等篇何以异当是时乃太平极盛之时而一有籍民为兵之令便觉气象与天寳相似乃知养兵之制实万世之仁而魏公之说不可易也然魏公旣知籍民为兵之害矣而陜西义勇之制实出于公虽司马温公极言其不便竟不为止又何与前言相戾也杜诗云江莲揺白羽天棘梦青丝下句殊不可晓说者曰天棘栁也或曰天门冬也梦当作弄旣无考据意亦短浅谭浚明尝为余言此出佛书终南长老入定梦天帝赐以青棘之香盖言江莲之香如所梦天棘之香尔此诗为僧齐已赋故引此事余甚喜其说然终未知果出何经近阅叶石林过庭録亦言此句出佛书则浚明之言宜可信山谷晚年作日録题曰家乗取孟子晋之乗之义谪死宜州永州有唐生者从之㳺为之经纪后事收拾遗文独所谓家乗者仓忙间为人窃去寻访了不可得后百余年史卫王当国乃有得之以献者卫王甚珍之后黄伯庸帅蜀以其为双井之族乃以赆其行建炎中大驾驻维扬康伯可上中兴十策一请皇帝设坛与羣臣六军缟素戎服以必两宫之归二请移跸关中治兵积粟号召两河为雪耻计东南不足立事三请略去常制为马上治用汉故事选天下英俊日侍左右讲求天下利病通达外情四请河北未陷州郡朝廷不复置吏诏土人自相推择各保乡社以两军屯要害为声援滑州置留府通接号令五请删内侍百司州县冗员文书务简实以省财便事六请大赦与民更始前事一切不问不限文武不次登用以收人心七请北人避胡挈郡邑南来以从吾君者其首领皆豪杰当待之以将帅不可指为盗贼八请増损保甲之法团结山东京东西两淮之民以备不虞九请讲求汉唐漕运江淮道涂置使以餽关中十请许天下直言便宜州郡卽日缴奏置籍亲览以广豪杰进用之路时宰相汪黄辈不能听用而伯可名声由是甚着余观其策正大的确虽李伯纪赵元镇亦何以逺过然厥后秦桧当国伯可乃附㑹求进擢为台郎值慈宁归飬两宫燕乐伯可专应制为歌词谀艶粉饰于是声名扫地而世但以比栁耆卿辈矣桧死伯可亦贬五羊楞严经佛告波斯匿王汝年十三时见恒河水与今无异是汝皮肉虽皱见精不皱以明身有老少而见精常存身有死生而本性常在也晁文元尝问隐者刘海蟾以不死之道海蟾笑曰人何曽死而君乃畏之求生乎所可死者形尔不与形俱灭者固常在也此理本常理但异端说得黏皮着骨如易曰精气为物㳺魂为变孟子曰所过者化所存者神伊川曰尧舜㡬千年其心至今在横渠曰物物故能过化性性故能存神又曰存吾顺事没吾宁也说得多少混融杨诚齐月下传杯诗云老夫渴急月更急酒落杯中月先入领取青天併入来和月和天都蘸溼天旣爱酒自古传月不解饮真浪言举杯将月一口吞举头见月犹在天老夫大笑问客道月是一团还两团酒入诗肠风火发月入诗肠冰雪泼一杯未尽诗已成诵诗向天天亦惊焉知万古一骸骨酌酒更吞一团月余年十许嵗侍家君竹谷老人谒诚斋亲闻诚斋诵此诗且曰老夫此作自谓彷彿李太白徐思叔题贫乐图诗首句云迺翁画灰教儿书娇儿赤骭玉雪肤厥妻曝日补破襦弊筐何有金十奴杨伯子和云三间破屋一床书锦心绣口冰肌肤自纫枯叶作袴襦此君便是长须奴王才臣和云大儿阻饥颇废书小儿忍寒粟生肤妇纵有裈无一襦不敢縁此相庸奴三诗皆佳而后出者尤竒松栢之贯四时傲雪霜皆自拱把以至合抱惟竹生长于旬日之间而干霄入云其挺特坚贞乃与松栢等此草木灵异之尤者也白乐天东坡颍滨与近时刘子翚论竹甚详皆未及此杜陵诗云平生憩息地必种数竿竹梅圣俞云买山须买泉种树须种竹信哉虞雍公初除枢密偶至陈丞相应求阁子内见杨诚斋千虑策读一篇叹曰东南乃有此人物某初除合荐两人当以此人为首应求导诚斋谒雍公一见握手如旧诚斋曰相公且子细秀才子口头言语岂可便信雍公大笑卒援之登朝诚斋尝言士大夫穷达初不必容心某平生不能开口求荐然荐之改秩者张魏公也荐之立朝者虞雍公也二公皆蜀人皆非有平生雅故雍公有翘馆録载当世人物甚详诗莫尚乎兴圣人言语亦有専是兴者逝者如斯夫不舎昼夜山梁雌雉时哉时哉无非兴也特不曽櫽括恊韵尔盖兴者因物感触言在于此而意寄于彼义味乃可识非若赋比之直言其事也故兴多兼比赋比赋不兼兴古诗皆然今姑以杜陵诗言之发潭州云岸花飞送客樯燕语留人盖因飞花语燕伤人情之薄言送客留人止有燕与花耳此赋也亦兴也若感时花溅泪恨别鸟惊心则赋而非兴矣堂成云暂止飞乌将数子频来语燕定新巢盖因乌飞燕语而喜已之携雏卜居其乐与之相似此比也亦兴也若鸿鴈影来聨塞上嵴令飞急到沙头则比而非兴也荆公诗云谋臣本自系安危贱妾何能作祸基但愿君王诛宰嚭不愁宫里有西施夫妲己者飞廉恶来之所寄也褒姒者棸子膳夫之所寄也太真者林甫国忠之所寄也女宠蛊君心而后憸壬阶之以进依之以安大臣格君之事必以逺声色为第一义而谓不愁宫里有西施何哉范蠡霸越之后脱屣富贵扁舟五湖可谓一尘不染矣然犹挟西施以行蠡非恱其色也盖惧其复以蛊吴者而蛊越则越不可保矣于是挟之以行以絶越之祸基是蠡虽去越未尝忘越也曽谓荆公之见而不及蠡乎惟管仲之告齐桓公以竖刁易牙开方为不可用而谓声色为不害霸与荆公之论略同其论商鞅曰今人未可非商鞅商鞅能令政必行夫二帝三王之政何尝不行奚独有取于鞅哉东坡曰商鞅韩非之刑非舜之刑而所以用刑者则舜之术也此说犹回护不如荆公之直截无忌惮其咏昭君曰汉恩自浅胡自深人生乐在相知心推此言也茍心不相知臣可以叛其君妻可以弃其夫乎其视白乐天黄金何日赎娥睂之句盖天渊悬絶也其论冯道曰屈已利人有诸佛菩萨之行唐质肃折之曰道事十主更四姓安得谓之纯臣荆公乃曰伊尹五就汤五就桀亦可谓之非纯臣乎其强辨如此又曰有伊尹之志则放其君可也有周公之志则诛其兄可也有周后妃之志则求贤审官可也似此议论岂特执抝而已真悖理伤道也荀卿立性恶之论法后王之论李斯得其说遂以亡秦今荆公议论过于荀卿身试其说天下既受其毒矣章蔡祖其说而推演之加以凶险安得不产靖康之祸乎荆公论韩信曰贫贱侵陵富贵骄功名无复在刍荛将军北面师降虏此事人间久寂寥论曹参曰束髪山河百战功白头富贵亦成空华堂不着新歌舞却要区区一老翁二诗意却甚正然其当国也偏执己见凡诸君子之论一切指为流俗曽不如韩信之师李左车曹参之师盖公又何也杨子幼以南山种豆之句杀其身此诗祸之始也至于空梁落燕泥之句庭草无人随意緑之句非有所讥刺徒以琱斵工巧为暴君所忌嫉至贾竒祸则诗真可畏哉贾至谪岳州严武谪巴州杜少陵寄诗云贾笔论孤愤严君赋㡬篇定知深意苦莫使衆人传贝锦无停织朱丝有断絃浦鸥防碎首霜鹘不空拳盖深戒之也刘禹钖种桃之句不过感叹之词耳非甚有所讥刺也然亦不免于迁谪近世蔡持正数其罪恶虽两观之诛亦不为过乃以车盖亭絶句谓为讥刺贬新州夫小人擿抉君子之诗文以为罪无怪也君子岂可亦擿抉小人之诗文以为罪乎东坡文章妙絶古今而其病在于好讥刺文与可戒以诗曰北客若来休问事西湖虽好莫吟诗盖深恐其贾祸也乌台之勘赤壁之贬卒于不免观其狱中诗云梦绕云山心似鹿魂飞汤火命如鸡亦可哀矣然才出狱便赋诗云却对酒杯疑是梦试拈诗笔已如神略无惩艾之意何也晚年自朱崖量移合浦郭功甫寄诗云君恩浩荡似阳春海外移来住海滨莫向沙边弄明月夜深无数採珠人其意亦深矣渡江以来诗祸殆絶惟寳绍间中兴江湖集出刘潜夫诗云不是朱三能跋扈只縁郑五欠经纶又云东风谬掌花权柄却忌孤髙不主张敖器之诗云梧桐秋雨何王府杨栁春风彼相桥曽景建诗云九十日春晴景少一千年事乱时多当国者见而恶之并行贬斥景建布衣也临川人竟谪舂陵死焉其往舂陵也作诗曰挟䇿行行访楚囚也胜流落峤南州鬓丝半是吴蚕吐襟血全因蜀鸟流径窄不妨随茧栗路长那更听钩辀家山千里云千叠十口生离两地愁自古豪杰之士立业建功定变弭难大抵以无所为而为之者为髙三代人物固不待言下此如范蠡霸越而扁舟五湖鲁仲连下聊城而辞千金之谢却帝秦而逃上爵之封张子房颠嬴蹶项而飘然从赤松子游皆足以髙出秦汉人物之上左太冲诗云功成不受赏长揖归田庐李太白诗云事了拂衣去深藏身与名而世降俗末乃有激变稔祸欺君误国杀人害物以希功赏者是诚何心哉是诚何心哉汉髙帝晚嵗欲易太子盖以吕后鸷悍惠帝仁柔为宗社逺虑初非溺于戚姬之爱而为是邪谋也苏老泉谓帝之以太尉属周勃及病中欲斩樊哙皆是知有吕氏之祸可谓识帝之心者矣子房智人也乃引四皓为羽翼使帝涕泣悲歌而止帝之泣岂为儿女子而泣耶厥后赵王以酖亡惠帝以忧死向非吕后先殂平勃交驩则刘氏无噍类而火徳灰矣杜牧之所谓四老安刘是灭刘者诚哉是言也夫立子以长固万世之定法然亦有不容拘者泰伯逊而周以兴建成立而唐㡬危一得一失盖可见也夫子善齐桓首止之盟而美泰伯为至徳盖善齐桓者明万世之常经也美泰伯者示万世之通谊也安子文与杨巨源李好义合谋诛逆曦旋杀巨源而专其功久之朝廷疑其跋扈俾帅长沙子文尽室出蜀尝自賛云面目邹搜行步藞䕢人言託住半周天我道一场真戯耍今日到湖南又成闲话靶在长沙计利析秋毫设㕔前豢豕成羣粪秽狼借肥腯则烹而卖之罢镇捆载归蜀厥后杨九鼎在蜀以刻剥致诸军之怨军士莫简倡乱杀九鼎剖其腹实以金银曰使其贪腹饱饫时子文家居散财结士生擒莫简剖心以祭九鼎再平蜀难余三十年前于钓台壁间尘埃漫漶中得一诗云生涯千顷水云寛舒卷干坤一钓竿梦里偶然伸只脚渠知天子是何官不知何人作也句意颇佳近时戴式之诗云万事无心一钓竿三公不换此江山当初误识刘文叔惹起虚名满世间句虽甚爽意实未然今考史籍光武儒者也素号谨厚观诸母之言可见矣子陵意气豪迈实人中龙故有狂奴之称方其相友于𨼆约之中伤王室之陵夷叹海宇之横溃知光武为帝胄之英名义甚正所以激发其志气而道之以除兇剪逆吹火徳于既灰者当必有成谋矣异时披图兴叹岸帻迎笑雄姿英发视向时谨敇之文叔如二人焉子陵实隂有功于其间天下既定从容访帝共榻之卧足加帝腹情义如此子陵岂以匹夫自嫌而帝亦岂以万乗自居哉当是之时而欲使之俛首为三公宜其不屑就矣史臣不察乃以之与周党同称夫周党特一𨼆士耳岂若子陵友真主于潜龙之日而琢磨讲贯𨼆然有功于中兴之业者哉余尝题钓台云平生谨敕刘文叔却与狂奴意气投激发潜龙云雨志了知功跨邓元侯讲磨潜佐汉中兴岂是空标处士名堪笑史臣无卓识却将周党与同称脩水深山间有小溪其渡曰来苏盖子由贬髙安监酒时东坡来访之经过此渡乡人以为荣故名以来苏呜唿当时小人媒蘖摧挫欲置之死地而其所经过之地溪翁野叟亦以为光华人心是非之公其不可泯如此所谓石压笋斜出者是也张乖崖为崇阳令一吏自库中出视其鬂傍巾下有一钱诘之乃库中钱也乖崖命杖之吏勃然曰一钱何足道乃杖我邪尔能杖我不能斩我也乖崖援笔判云一日一钱千日一千绳锯木断水滴石穿自仗劔下堦斩其首申台府自劾崇阳人至今传之盖自五代以来军卒凌将帅胥吏凌长官余风至此时犹未尽除乖崖此举非为一钱而设其意深矣其事伟矣冯京字当世鄂州咸宁人其父商也壮年无子将如京师其妻授以白金数笏曰君未有子可以此为买妾之资及至京师买一妾立劵偿钱矣问妾所自来涕泣不肯言固问之乃言其父有官因纲运欠折鬻妾以为陪偿之计遂恻然不忍犯遣还其父不索其钱及归妻问买妾安在具告以故妻曰君用心如此何患无子居数月妻有娠将诞里中人皆梦鼓吹喧阗迎状元京乃生家贫甚读书于灊山僧舍有犬京与共学者烹食之僧诉之县县令命作偷狗赋援笔立成警联云团饭引来喜掉续貂之尾索绹牵去惊回顾兔之头令击莭释之延之上座明年遂作三元有诗号灊山集皆其未遇时所作如琴弹夜月龙魂冷劔击秋风鬼胆粗吟气老懐长劔古醉胸横得太行寛尘埃掉臂离长陌琴酒和云入旧山丰年足酒容身易世路无媒着脚难皆不凡真西山帅长沙郡人为立生祠一夕有大书一诗于壁间者其辞云举世知公不爱名湘人苦欲置丹青西天又出一活佛南极添成两夀星㡬百年方钟间气八千春愿祝修龄不须更作生祠记四海苍生口是铭庐陵苗斛元额三十六万承平时民户纳苗一斛官支与盐二斗五升盖优之也龙泉太和两县去郡差逺添支一升渡江以来非惟官不支盐反勒民户纳盐由是输苗一斛者并盐为一斛二斗五升而两县亦皆増纳一升今世和买官不支钱而白取已为可怪若盐者乃以其予民之数而为取民之数抑又甚矣然前后牧守不知㡬人曽无一人恻然动心为之敷奏蠲阁者是可叹也东山先生杨伯子尝为余言某昔为宗正丞真西山以直院兼玉牒宫甞至某位中见案上有近时人诗文一编西山一见掷之曰宗丞何用看此某悚然问故西山曰此人大非端士笔头虽写得数句行所谓木心不正脉理皆邪读之将恐染神乱志非徒无益某佩服其言再三谢之因言近世如夏英公丁晋公王岐公吕惠卿林子中蔡持正辈亦非无文章然而君子不道者皆以是也叶石林云杜工部诗对偶至严而送杨六判官云子云清自守今日起为官独不相对切意今日字当是令尹字传写之讹耳余谓不然此联之工正为假云对日两句一意乃诗家活法若作令尹字则索然无神夫人能道之矣且送杨姓人故用子云为切题岂应又泛然用一令尹耶如次第寻书札唿儿检赠篇之句亦是假以第对儿诗家此类甚多道家之教宗老庄其后乃有神仙形解飞昇之说方士鍊丹葆形之术然老子云吾有大患为吾有身吾既无身而有何患庄子云予恶乎知恱生之非惑耶予恶乎知恶死之非弱丧而不知归者邪丽之姬艾封人之子也晋国之始得之也涕泣霑襟及其至于王所与王同匡牀食刍豢而后悔其泣也予恶乎知夫死者不悔其始之蕲生乎又髑髅谓庄子曰子欲闻死之说乎死无君于上无臣于下亦无四时之事从然以天地为春秋虽南面王乐不能过也庄子不信曰吾使司命复生子形为子骨月肌肤反子父母妻子闾里知识子欲之乎髑髅深矉蹙额曰吾安能弃南面王乐而复为人间之劳乎是老庄之意以身为赘以生为苦以死为乐也今神仙方士乃欲长生不死正与老庄之说背而驰矣佛家所谓生灭灭已寂灭为乐乃老庄之本意也故老庄与佛元不为二欧阳公云道家乃贪生之论佛家乃畏死之论此盖未尝深考二家之要旨者也老庄何尝贪生瞿昙何甞畏死贪生畏死之说仅足以排方士而已韩文公欧阳公皆不曽深看佛书故但能攻其皮毛唯朱文公早年洞究释氏之旨故其言曰佛说尽出老庄今道家有老庄书不看尽为释氏窃而用之却去倣效释氏作经教之属如清凈消灾度人等经模拟可笑而北斗经尤鄙俚譬如巨室弟子所有珍寳悉为之盗去却去收人家破瓮破釜此论窥见其骨髓矣然非特文公之言为然傅奕曰佛入中国儿幼夫模象庄老以文饰之则固已知其出于庄老矣唐武后断王后萧妃之手足置于酒瓮中曰使此二婢骨醉萧妃临死曰愿武为鼠吾为猫生生世世扼其喉亦可悲矣今俗间相传谓猫为天子妃者盖本此也予自读唐史此段每见猫得鼠未尝不为之称快人心之公愤有千万年而不可磨灭者尝有诗云陋室偏遭黠鼠欺狸奴虽小策勲竒扼喉莫讶无遗力应记当年骨醉时鹤林玉露卷十鹤林玉露卷十一钦定四库全书鹤林玉露卷十一宋罗大经撰福州启运宫在开元寺有七祖御容塑像乃西京陵寝之旧南渡之初迎奉于此时金兵俶扰仓忙间载以篮舆七乗至今犹存别造朱辇七乗列于殿庑専差中官一员主香火谓之直殿莭序朝廷遣快行家赍送香烛帅守与直殿同致祭每位用朱槃列食十数品酒三献云临安浄慈寺后有望祭殿每嵗寒食朝廷差官一员望祭西京诸陵差陞朝官读祝版其词云厯正仲春感载濡于雨露心驰西洛怅遐阻于山川恭惟某祖某宗灵鉴在天圣谟传后秩上陵之典礼徒切望思蕝寓祭之权宜愈深怆慕其礼用盘食茶汤三献酒余观栁子厚云每遇寒食田野道路士女遍满皂隶庸丐皆得上父母邱墓马医夏畦之鬼无不受子孙追飬者今以万乗之主乃不获遂此志至于寓祭此前古之所未有也端平初金人既退朝廷亦尝遣使脩朝陵之礼荆襄以兵五千护之未至西京谍报敌骑且至兵不敢进使者潜偕数骑星驰而往行礼而还其诸陵之无恙与否皆不可究诘也吾郡罗椿字永年诚斋髙弟也清贫入骨一介不取颇有李方叔谢无逸风味累举于礼部竟不第自号就斋尝访诚斋于毘陵诚斋作诗送之归曰梅花香边蹋雪来杏花影里带春回明朝解缆还千里今日看花更一杯谁遣文章太惊俗何縁场屋不遗才南溪鸥鹭如相问为报春吟费麝煤庆元初诚斋与朱文公同召诚斋力辞永年寄诗云不愁风月只忧时发爲君王寸寸丝司马要为元祐起西枢政坐寿皇知苦辞君命惊凡子清对梅花更与谁梦绕师门三稽首起敲冰砚诉相思诚斋击莭又送永丰汪令诗云锦缆梅花浦江南作县归新来荐鹗牍惊动衮龙衣嵗晚情难别心亲事却违恐君天上去扶病出烟霏颇有少陵意态他如露溼看花脚莺啼欲晓山春消千嶂雪清逼五湖秋等句皆佳本朝大臣赐家庙者文彦博蔡京郑居中邓洵武余深侯蒙薛昻白时中童贯秦桧杨存中吴璹虞允文史弥逺凡十四人国风云岂无膏沐谁适为容又云予发曲局薄言归沐盖古之妇人夫不在家则不为容饰也其逺嫌防微至于如此杜陵新昏别云自嗟贫家女久致罗襦裳罗襦不复施对君洗红粧尤可悲矣国风之后唯杜陵不可及者此类是也古人立碑庙以系牲墓以下棺厥后乃刻嵗月或识事始末盖亦因而文之耳若汤盘铭太公丹书所载诸铭亦因所用器物着辞以自警未甞为徒文也后世特立石以纪事述言而谓之碑铭与古异矣杜元凯铭功于二石一置岘山之上一沈汉水之中韩退之谓张愉曰丐我一片石载二妃庙事且令后世知有子名后世好名之弊至于如此赵韩王为相置二大瓮于坐屏后凡有人投利害文字皆置其中满即焚之于通衢李文靖公曰沆居重位实无补万分惟中外所陈利害一切报罢之惟此少以报国尔朝廷防制纤悉备具或徇所陈请施行一事卽所伤多矣陆象山云往时充员敕局浮食是惭惟是四方奏请廷臣面对有所建置更革多下看详其或书生贵㳺不谙民事轻于献计不知一旦施行片纸之出兆姓蒙害每与同官悉意论驳朝廷清明常得寝罢编摩之事稽考之勤顾何足以当大官之膳或庶㡬者仅此可以偿万一耳凡此皆至论夫子曰仍旧贯何必改作古人曰利不什不变法甚言更革建置之不可轻也或曰若是则将坐视天下之弊而不之救欤余曰不然革弊以存法可也因弊而变法不可也不守法则弊生非法之足以生弊也若韩范之建明于庆厯者革弊以存法也荆公之施行于熙宁者因弊而变法也一得一失盖可观矣或曰荆公有志于二帝三王之法度岂可厚诽乎余曰有志于二帝三王当自格君心始不当自变法度始有尧舜之君则有尧舜之治有禹汤之君则有禹汤之治法度云乎哉否则王莽之井田房琯之车战适足以贻千古之诮耳朱文公云浙间学者推尊史记谓夏纪賛用行夏之时事商纪賛用乗殷之辂事至髙祖纪賛则曰朝以十月黄屋左纛讥其不用夏时商辂也迁之意诚恐是如此但若使髙祖真能行夏时乗商辂亦只是汉髙祖终不可谓之禹汤潘良贵字子贱自少有气莭崇观间为馆职不肯游蔡京父子间使淮南不肯与中官同燕席靖康召对力论时宰何㮚唐恪误国未㡬言皆騐建炎初召为右司谏首论乱臣逆党当用重法以正邦典壮国威且及当时用事者姦邪之状大为汪黄所忌书奏三日左迁而去复召为右史从臣向子諲奏事髙宗因与论笔法言久不辍子贱举笏近前厉声曰向子諲以无益之言久渎圣听叱之使下左右皆胆落由是又去国晚年力量尤凝定秦桧势正炎炎冷处一角笑傲泉石作三戒说深以在得之规痛自警励秦虽令人致语亦不答自少至老出入三朝而前后在官不过八百六十余日所居仅蔽风雨郭外无尺寸之田经界法行独以邱墓之寄输帛数尺而已有磨镜帖行于世言读书者将以治心飬性如用药以磨镜也若积药镜上而不加磨治未必不反为镜累张禹孔光是已其大意如此世以为名言子贱自号黙成居士伊尹禄之以天下不顾也系马千驷弗视也天下信之久矣故事汤事桀废辟复辟不惟天下不以为疑而桀与太甲亦无一毫疑忌之心东坡论之曰办天下之大事者有天下之大莭者也立天下之大节者狭天下者也夫以天下之大而不足以动其心则天下之大节有不足立而大事有不足办者矣此论甚当后世唯诸葛武侯有伊尹风味其草庐三顾而后起与耕莘聘币已略相类观其告后主曰臣成都有桑八百株薄田十五顷子弟衣食自有余饶臣身在外别无调度不别治生以长尺寸若死之日不使库有余帛廪有余粟以负陛下观此言则其视富贵为何等物故先主临终谓之曰嗣子可辅辅之如其不然君可自取非先主照见孔明肝胆其肯发此言虽然先主孔明鱼水相得发此言无难也此言之发后主与左右固皆闻之矣后主非明君也左右非无谗慝也孔明所谓诸有作姦犯科者宜付外廷论刑所以绳束左右者非不甚严也而当时曽无一人敢兴单辞之谤后主倚信亦卒无纤芥之疑何哉只縁平时心事暴白足以取信上下故也自三代而后可谓絶无而仅有矣后之君子争一阶半级虽杀人亦为之自少至老贪荣嗜利如飞蛾之赴烛蜗牛之升璧青蝇之逐臭而曰我能立大莭办大事其谁能信之杨东山尝为余言昔周益公洪容斋尝侍寿皇宴因谈肴核上问容斋卿乡里所产容斋番阳人也对曰沙地马蹄鼈雪天牛尾狸又问益公公庐陵人也对曰金柑玉版笋银杏水精葱上吟赏又问一侍从忘其名浙人也对曰螺头新妇臂龟脚老㜑牙四者皆海鲜也上为之一笑某尝陋三公之对昔某帅五羊时漕仓市舶三使者皆闽浙人酒边各盛言其乡里果核鱼虾之美复问某乡里何所产某笑曰他无所产但产一欧阳子耳三公笑且慙杨东山言某初筮为永州零陵主簿太守赵谧字安卿丞相元镇子也初㕘之时客将传言待衆官退却请主簿客退赵具冠裳端立堂上凡再请某不动三请某解其意遂庭趋一揖上堦禀叙逐一还他礼数既毕立问何日交割禀以欲就某日答云可一面交割一揖径入更不延坐某退而抑郁㡬成疾以书白诚斋欲弃官而归诚斋报曰此乃教诲吾子也他日得力处当在此某意犹未平后涉历稍深方知此公善教人尚有前辈典刑朱文公云人家子弟初出仕宦须是讨喫人打骂底差遣方是有益亦此意汉昭帝时夏阳男子成方遂居湖有故太子舍人谓之曰子貌甚似卫太子方遂利其言乃乗黄犊车诣北阙自称卫太子公卿以下莫敢发言隽不疑后至叱吏收缚竟得其姦靖康之乱柔福帝姬随北狩建炎四年有女子诣阙称为柔福自敌中潜归诏遣老宫人视之其貌良是问以宫禁旧事略能言彷彿但以足长大疑之女子颦蹙曰金人驱迫如牛羊跣足行万里宁复故态哉上恻然不疑其诈即诏入宫授福国长公主下降髙世荣汪龙溪行制词云彭城方急鲁元尝困于面驰江左既兴益寿宜充于禁脔资粧一万八千缗绍兴十二年显仁太后回銮言柔福死于敌中久矣始知其诈执付诏狱乃一女巫也尝遇一宫婢谓之曰子貌甚类柔福因告以宫禁事教之为诈遂伏诛前后请给钖赉计四十七万九千缗古今事未尝无对成方遂遇隽不疑故其诈不行此女巫若非显仁之归富贵终身矣荆公行新法鬻坊场河渡司农又请并祠庙鬻之官既得钱听民为贾区庙中秽杂喧践无所不至至张安道知南京上疏言宋王业所基也而以火王阏伯封于商邱以主大火微子为宋始封此二祠者独不可免于鬻乎神宗览之震怒批曰慢神辱国无甚于斯于是天下祠庙皆得免鬻近时豫章尝于孺子亭前卖酒刘潜夫题诗云孺子亭前挿酒旗游人那解荐江蓠白鸥欲下还飞起曽见当年解榻时帅闻之亟令住卖嘉定间临安西湖上三贤堂亦卖酒太学士人题诗云和靖东坡白乐天㡬年秋菊荐寒泉如今往事都休问且为官司趂酒钱府尹闻之亦愧而止嘉定辛巳三月金人围黄州诏冯榯援蕲黄榯迁延不进黄州守何大节字中立召僚佐告之曰城危矣而救不至诸君多有亲老且非守土之臣可以死可以无死乃各予以差出之檄使为去计自取郡印佩之誓以死守一夕舆兵忽奔告曰城陷矣拥之登车才出门敌兵已纷集大莭竟自沈于江未一月又陷蕲州守李诚之字茂钦手杀其妻子奴婢然后自杀官属多死之朝廷褒赠诚之且为立庙而宁宗帝纪书大莭弃城遁二人皆出太学刘潜夫诗云淮堧便合营双庙太学今方出二儒又云世俗今犹疑许逺君王元未识真卿盖为中立解嘲然等死耳茂钦果决是以全莭中立迟懦是以败名忠臣义士可以监矣李若谷为长社令日悬百钱于壁用尽卽止东坡谪齐安日用不过百五十每月朔取钱四千五百断为三十块挂屋梁上平旦用画乂挑取一块即藏去又以竹筒贮用不尽者以待宾客云此贾耘老法也又与李公择书云口腹之欲何穷之有每加莭俭亦是惜福延寿之道张无垢云余平生贫困处之亦自有法每日用度不过数十钱亦自足至今不易也有客自耒阳来言郑亨仲日以数十钱悬壁间椒桂葱姜皆约以一二钱曰吾平生贫苦晚年登第稍觉快意便成竒祸今学张子韶法要见旧时虀盐风味甚长久也仇泰然守四明与一幙官极相得一日问及公家日用多少对以十口之家日用一千泰然曰何用许多钱曰早具少肉晚菜羮泰然惊曰某为太守居常不敢食肉只是喫莱公为小官乃敢食肉定非㢘士自尔见疎余尝谓莭俭之益非止一端大凡贪淫之过未有不生于奢侈者俭则不贪不淫是可以飬徳也人之受用自有剂量省啬淡泊有久长之理是可以飬夀也醉醲饱鲜昏人神志若疏食菜羮则肠胃清虚无滓无秽是可以飬神也奢则妄取茍求志气卑辱一从俭约则于人无求于已无愧是可以飬气也故老氏以为一寳呉请成于越句践欲许之范蠡不可楚求和于汉髙帝欲许之张良不可此霸王成否之机也二子亦明决矣哉故曰需者事之贼又曰当断不断反受其乱桓𤣥窜位登御牀地忽陷羣臣失色殷仲文曰良由圣徳深厚地不能载𤣥大恱南燕汝水不冰燕主超恶之李超曰良由逼带京城近日月也燕主亦大恱下謟上愚可发一笑朱文公有足疾尝有道人为施针熨之术旋觉轻安公大喜厚谢之且赠以诗云㡬载相扶借痩笻一针还觉有竒功出门放杖儿童笑不是从前勃窣翁道人得诗径去未数日足疾大作甚于未针时亟令人寻逐道人已莫知其所往矣公叹息曰某非欲罪之但欲追索其诗恐其持此误他人尔礼记檀弓子贡曰泰山其頽则吾将安仰梁木其坏哲人其萎则吾将安倣吾郡刘尚书美中家有古本礼记梁木其坏之下有则吾将安仗五字朱文公尝病女戒鄙浅欲别集古语成一书立篇目曰正静曰卑弱曰孝爱曰和睦曰俭质曰寛惠曰讲学且言如杜诗云嗟汝未嫁女秉心郁忡忡防身动如律竭力机杼中凡此等句便可入正静他皆倣此尝以书属静春先生刘子澄纂辑迄不能成公盖欲以配小学书也庆元间周益公以宰相退休杨诚斋以秘书监退休实为吾邦二大老益公尝访诚斋于南溪之上留诗云杨监全胜贺监家赐湖岂比赐书华回环自辟三三径顷刻能开七七花门外有田供伏腊望中无处不烟霞却慙下客非摩诘无画无诗只漫夸诚斋和云相国来临处士家山间草木也光华髙轩行李能过李小队寻花到浣花留赠新诗光夺月端令老子气成霞味论藏去传贴厥拈向田夫野老夸好事者绘以为图诚斋题云平叔曽过魏秀才何如老子致元台苍松白石青苔径也不传唿宰相来用魏野诗翻案也厥后诚斋冢嗣东山先生伯子端平初累辞召命以集英殿脩撰致仕家居年八十云巢曽无疑益公门人也年尤髙尝携茶袖诗访伯子其诗云褰衣不待履霜回到得如今亦乐哉泓颕有时供戯剧轩裳无用任尘埃眉头犹自怀千恨兴到何如酒一杯知道华山方睡觉打门聊伴茗奴来伯子和云雪舟不肯半涂回直到荒林意盛哉篱菊苞时披宿雾木犀香里絶纤埃锦心绣口垂金薤月露天浆贮玉杯八十仙翁能许健片云得得出巢来其风味庶㡬可亚前二老云无疑博士工文尤精考订有本朝新旧官制考行于世以隐逸召为祕閟校勘吾党之士多劝其毋出而无疑竟出先君竹谷老人送以诗云泰华山人上赤墀上嗟安在见何迟老于尚父投竿日少佀辕生对策时怨鹤惊猿辞旧𨼆鞭鸾笞鳯总新知早陈经国平边策归领云巢旧住持无疑立朝逾年除大社令未及有所开陈奉祠而归年九十乃终周益公云汉二献皆好书而其传国皆最逺士大夫家其可使读书种子衰息乎杜陵诗云色难臭腐食风香色难臭腐用仙家王方平事独食风香三字解者不註所出余观佛书云凡诸所齅风与香等意杜陵用此宋髙祖留葛灯笼麻绳拂于阴室唐太宗留柞木梳黒角箆于寝宫以此示后后世犹奢西汉诸儒扬子云独称识字韩文公云凡爲文者宜略识字则识字岂易乎哉晁景迂晚年日课识十五字杨诚斋云无事好看韵书唐李渤问归宗禅师曰须弥纳芥子仆即不疑芥子藏须弥恐无是理归宗曰人言学士读万巻书是否渤曰然归宗曰是心如椰子大万巻书从何处着荆公诗云巫医之所知督史之所业载车必百两独以方寸摄即归宗之意余谓一心具一太极前辈谓鹏抟鲲运不足计其髙深日升月沈不足计其广狭万巻百车又何足道汤武应天顺人之举实出于伊尹太公汤五遣伊尹适夏意亦可见伊尹既丑有夏遂相汤伐桀诗曰实惟阿衡实左右商王不言汤用伊尹也书之誓有以地言者甘誓是也有以人言者汤誓是也有以国言者秦誓是也泰誓左传孟氏皆谓之太誓古字泰太通前辈谓伐商之谋本于太公故以名誓诗曰维师尚父时维鹰扬凉彼武王肆伐大商不言武王用太公也汤武非富天下之志于此可见虽然夫子则不以是而恕汤武也序书之词曰汤胜夏曰武王胜殷杀受未尝分其罪于伊尹太公此与春秋书许世子止赵盾同一笔也东坡海外论可谓深识周孔之心矣余尝疑商之取夏周之取商一也汤崩而太甲不明甚于成王之幼冲然夏人帖然未尝萌蠢动之心及武王旣丧商人不靖观䲭鸮小毖之诗悲哀急廹岌岌然若不可以一朝居何也汤放桀于南巢盖亦听其自屛于一方而终耳未至如以黄钺斩纣之甚也故夏人之痛不如商人夫以怀王之死楚人尚且悲愤不已有楚虽三户亡秦必楚之语况六百年仁恩之所渗漉者哉当是时若非以周公之圣消息弥缝于其间则周之复为商也决矣且汤旣胜夏犹有慙徳慄慄危惧若将陨于深渊至于武王则全无此等意思矣由是论之汤武亦岂可并言哉朱文公云成汤圣敬日跻与盘铭数语犹有细密工夫至武王往往并不见其切已事诗曰髙山仰止景行行止景明也谓所行之光明也世俗有景仰景慕之语遂失其义妄以景训仰多取前贤名姓加景字于上以为字如景周景颜之类失之矣前史王景略近世范景仁何尝以景为仰哉真西山旧字景元后悟其非乃改为希元云始皇为楚所败尚能谢王翦袁绍为魏所败乃至杀田丰欲不亡得乎杜陵诗云万里悲秋常作客百年多病独登台盖万里地之逺也秋时之惨悽也作客羁旅也常作客久旅也百年齿暮也多病衰疾也台髙迥处也独登台无亲朋也十四字之间含八意而对偶又精确古今称大人其义不一左氏传子服昭子曰夫必多有是说而后及其大人孟子曰有大人之事有小人之事此以位言也所谓王公大人是也孟子曰飬其大者为大人昌黎王适墓志曰翁大人不疑此以徳望言也所谓大人君子是也若易之利见大人则兼徳位而言之今人自称其父曰大人然疏受对疏广曰从大人议则叔父亦可称大人滂将就诛与母诀曰大人割不忍之爱则母亦可称大人太学藴道斋有小池忽一鸥飞来容与甚久一同舍生题诗云朝来池上有斯事火急报教同舎知昨夜雨余春水满白鸥飞下立多时读者赏其醖借晏子一狐裘三十年长孙道生一熊皮障泥数十年盖贵而能俭若渊明十年着一冠则言其贫也鹤林玉露卷十一鹤林玉露卷十二钦定四库全书鹤林玉露巻十二宋罗大经撰法昭禅师偈云同气连枝各自荣些些言语莫伤情一回相见一回老能得几时为弟兄词意蔼然足以启人友于之爱然余尝谓人伦有五而兄弟相处之日最长君臣之遇合朋友之㑹聚久速固难必也父之生子妻之配夫其早者皆以二十嵗为率惟兄弟或一二年或三四年相继而生自竹马游戏以至鲐背鹤髪其相与周旋多者至七八十年之久若恩意浃洽猜间不生其乐岂有涯哉近时有周益公以太傅退休其兄秉成先生以将作监丞退休年皆八十诗酒相娱者终其身章泉赵昌甫兄弟亦俱𨼆玉山之下苍颜华髪相从于泉石之间皆年近九十真人间至乐之事亦人间希有之事也严州乌石寺在髙山之上有岳武穆飞张循王俊刘太尉光世题名刘不能书令侍儿意真代书姜尧章题诗云诸老凋零极可哀尚留名姓压崔嵬刘郎可是疎文墨几㸃燕支涴绿苔大凡临事无大小皆贵乎智智者何随机应变足以弭患济事者是也张乖崖守蜀兵火之余人懐反侧一日大閲方出军衆忽嵩唿乖崖亦下马随衆东北望三唿揽辔复行衆不敢讙真宗不豫李文定公以宰相宿内祈禳时太子尚㓜八大王元俨者颇有威名问疾留禁中累日不出执政患之偶翰林司以金盂贮熟水过问之曰王所需也文定取案上墨笔搅水中尽黑王见之大骇意其为毒也即上马去文潞公知成都大雪㑹客帐下卒有谇语共拆井亭烧以御寒军将以闻公徐曰今夜诚寒亭弊矣正欲改造更有一亭可尽拆为薪乐饮如常明日乃究问先拆亭者杖而流之前辈如此类甚多皆所谓知也小而文潞公㓜年之浮毬司马公㓜年之撃瓮亦皆于仓卒之中有变通之术世传赵从善尹临安宦寺欲窘之一日内索朱红桌子三百只限一日办从善命于市中取茶卓一样三百只煳以清江纸用朱漆涂之咄嗟而成两宫幸聚景园回索火炬三千枝限以时刻从善命于倡家取竹帘束之顷刻而办辛㓜安在长沙欲于后圃建楼赏中秋时已八月初旬矣吏白他皆可办唯瓦难办㓜安命于市上毎家以钱一百赁檐前瓦二十片限两月以瓦收钱于是瓦不可胜用嘉熈间江西峒丁反吉州万安宰黄炳鸠兵守备一日五更探报冦且至炳亟遣巡尉领兵迎敌衆皆曰空腹奈何炳曰第速行饭即至矣炳乃率吏辈携行萝木桶沿市民之门曰知县买饭时人家晨炊方熟皆有热饭熟水厚酬其直负之以行于是士卒皆饱餐一战破冦由此论功擢守临川兼庾节杜陵诗云雨晴山不改晴罢崃如新言或雨或晴山之体本无改变然既雨初晴则山之精神焕然乃如新焉朱文公寄籍溪胡原仲诗云瓮牖前头翠作屛晚来相对静仪刑浮云一任闲舒巻万古青山只么青胡五峯见之以为有体而无用乃赓之曰幽人偏爱青山好为是青山青不老山中云出雨干坤洗出一畨青更好文公用杜上句意五峯用杜下句意然杜只是写物二公则以喩道善师者不陈善陈者不战琴以不鼓为妙棋以不着为髙子家羁不欲昭公与季氏立异子家羁岂党季氏者乎陈平周勃不与吕氏立异平勃岂党吕氏者乎狄仁杰不与武氏立异仁杰岂党武氏者乎处事变者须识此意虽然夫子三都之堕王陵庭争之语骆宾王举兵之檄亦不可少也声大义者张胆而明目定大䇿者潜虑而宻谋绍兴间黄公度榜第三人陈脩福州人解试四海想中兴之美赋第五韵隔对云葱岭金堤不日复广轮之土泰山玉牒何时清封禅之尘时诸郡试巻多经御览髙宗亲书此聨于幅纸黏之殿壁及唱名玉音云卿便是陈脩吟诵此聨凄然出涕问卿年几何对曰臣年七十三问卿有几子对曰臣尚未娶乃诏出内人施氏嫁之年三十赀奁甚厚时人戏为之语曰新人若问郎年几五十年前二十三其年第五人方翥兴化人解试中兴日月可冀赋一聨云伫观僚属复光司𨽻之仪忍死须㬰咸泣山东之泪亦经御览亲笔録记唱名日特命加一资上恢复初志随寓发见感愤如此而卒于不遂秦桧之罪可胜诛乎淳熙间庐陵有恶少子曰晏先以杀人减等流岭南行有日逢其党二人于市晏目之曰盍免我乎二人不应而去行数日送徒者节其饮食有害之之意一夕止旅舎二人者忽来为酒馔飨晏及送徒者尽夕歌唿至晓偕行过荒林间二人以白金一笏掷于地抽刃而言曰晏吾兄弟也汝能释使逃请以此金为谢不然不能俱生矣送徒者欣然破械纵去为疑冢道傍而反越三十年晏自淮驾巨舰来归赀货鉅万访二人皆死矣妻子方贫不能自活晏哭祭其墓尽哀厚遗其妻子乃去郑毅夫过朱亥墓诗云髙论唐虞儒者事卖君负国岂胜言凭君莫笑金椎陋却是屠沽解报恩谅哉韩子管仲隰朋从齐桓公伐孤竹春往而冬反迷惑失道管仲曰老马之智可用也乃放老马而随之遂得道焉杜陵诗云古来存老马不必取长途用此事也东坡代滕达道疏云自念旧臣譬之老马虽筋力已衰不堪致逺而经涉险阻粗识道路又用杜诗意唐太宗末年谶家明言女主昌又明言为武氏又明言其人已在宫中乃以疑似杀李君羡过矣则天当时特一宫嫔诚无可疑之迹然史载太宗有骏马曰师子骢极勐悍太宗亲控驭之不能驯则天时侍侧曰惟妾能制之太宗问其术对曰妾有三物始则捶以铁鞭不服则撃以铁挝又不服则以匕首断其喉尔由此观之其英烈勐厉之气亦自发露特太宗不之觉耳则天后来驾驭羣臣専用此术袁和叔云非木非石无思无为杨敬仲深爱其语故铭其墓曰和叔之觉人所未知非木非石无思无为葢以为造极之语也然余观苏颍滨论语解云火必有光心必有思圣人无思非无思也外无物内无我物我既尽心全而不乱物至而知可否可者作不可者止因其自然而吾未尝思未尝为此所谓无思无为也如使顽然不动与木石为偶而谓之无思无为则亦何以通天下之故哉此説即和叔之説也岂敬仲未之见耶禅家去昏散病絶㫁常坑葢昏与断则如木如石矣散与常则妄思妄为矣又云贵真空不贵顽空葢顽空则顽然无知之空木石是也若真空则犹之天焉湛然寂然元无一物然四时自尔行百物自尔生粲为日星滃为云雾沛为雨露轰为雷霆皆自虚空生而所谓湛然寂然者自若也颍滨深味禅説故其论亦此意内缮已性当如纪渻之养鸡外顺物性当如颜阖之养虎渊明诗云既来孰不去人理固有终居常待其尽曲肱岂伤沖此脩身俟死之意也可谓了死生矣谢溪堂诗云渊明从远公了此一大事余谓渊明性资高迈岂待从远公而后了况其言曰得知千载外上頼古人书又曰羲农去我久举世少复真汲汲鲁中叟弥缝使其淳则其于六经孔孟之书固已探其㣲矣于了死生乎何有晚唐诗绮靡乏风骨或者薄之且因王维储光羲辈而并薄其人然气节之士亦往往出于其间昭宗末年朱温簒形已成韩偓在翰林苏检数为经营入相偓怒曰公不能有所为今朝夕不济乃欲以此相污耶昭宗欲相偓偓辞而荐赵崇崔𦙍怒使温谮而逐之昭宗与之泣别偓泣曰臣得远贬及死乃幸不忍见簒弑之辱也司空图初为礼部员外郎弃官𨼆居王官谷累徴不起柳璨以诏书徴之图惧诣洛阳入见佯为衰野坠笏失仪乃下诏以为傲代钓名放还山罗𨼆干符中举进士十上不第黄巢乱归依钱镠及朱温簒诏至痛哭劝镠举义镠不能从温闻其名以諌议大夫招之不就事镠终于着作佐郎若三子者又可以晚唐诗人薄之乎诗有一句叠三字者如吴融秋树诗云一声南鴈已先红摵摵凄凄叶叶同是也有一句连三字者如刘驾云树树树梢啼晓莺夜夜夜深闻子规是也有两句连三字者如白乐天云新诗三十轴轴轴金玉声是也有三聨叠字者如古诗云青青河畔草郁郁园中栁盈盈楼上女皎皎当忩牖娥娥红粉粧纎纎出素手是也有七聨叠字者昌黎南山诗云延延离又属夬夬叛还遘喁喁鱼闯萍落落月经宿誾誾树墙垣巘巘架库厩参参削剑㦸衔莹琇敷敷花披萼闟闟屋摧霤悠悠舒而安兀兀狂以狃超超出犹奔蠢蠢骇不懋是也近时李易安词云寻寻覔覔冷冷清清凄凄惨惨戚戚起头连叠七字以一妇人乃能创意出竒如此绍兴中王鈇帅畨禺有狼借声朝廷除司諌韩璜为广东提刑令往廉按宪治在韶阳韩才建台即行部指畨禺王忧甚寝食几废有妾故钱塘倡也问主公何忧王告之故妾曰不足忧也璜即韩九字叔夏旧游妾家最好欢须其来强邀之饮妾当有以败其守已而韩至王郊迎不见入城乃见岸上不交一谈次日报谒王宿治具于别馆茶罢邀游郡圃不许固请乃可至别馆水陆毕陈伎乐大作韩踧踖不安王麾去伎乐隂命诸倡淡粧诈作姫侍迎入后堂剧饮酒半妾于帘内歌韩昔日所赠之词韩闻之心动狂不自制曰汝乃在此耶即欲见之妾隔帘故邀其满引至再至三终不肯出韩心益急妾乃曰司諌曩在妾家最善舞今日能为妾舞一曲即当出也韩醉甚不知所以即索舞衫涂抹粉墨踉蹡而起忽跌于地王亟命索舆诸倡扶掖而登归船昏然酣寝五更酒醒觉衣衫拘绊索烛览镜羞愧无以自容即解舟还台不敢复有所问此声流播旋遭弹劾王迄善罢夫子曰枨也欲焉得刚韩璜之谓矣太公之鹰扬夷齐之叩马道并行而不相悖也太公处东海之滨进而以功业济世伯夷处北海之滨退而以名节励世二老者天下之大老也故各为世间办一大事可谓无负文王之所养矣使伯夷出而任太公之事则太公亦必退而为伯夷之事所谓易地则皆然切意二老受文王之养平居暇日同堂合席念王室之如燬固欲起而救乱思冠冕之毁裂又恐因而偕乱故水火相济盐梅相成各以一事自任如三仁之自献自靖或杀身以全节或归周以全祀或佯狂以全道均不失本心之徳而已矣岂故相矛盾者哉观伯夷之谏太公扶而去之曰义士意可见矣绍兴乙卯以旱祷雨諌议大夫赵霈上言自来祈祷断屠止禁猪羊今后请并禁鹅鸭时胡致堂在西掖见之笑曰可谓鹅鸭諌议矣闻敌中有龙虎大王请以鹅鸭諌议当之嘉定中察院罗相上言越州多虎乞行下措置多方捕杀正言张次贤上言八盘岭乃禁中来龙乞禁人行太学诸生遂有罗擒虎张寻龙之对胡澹庵十年贬海外北归之日饮于湘潭胡氏园题诗云君恩许归此一醉傍有梨颊生㣲涡谓侍妓黎倩也厥后朱文公见之题絶句云十年浮海一身轻归对梨涡却有情世上无如人欲险几人到此误平生文公全集载此诗但题曰自警云余观东坡志林载张元忠之説曰苏子卿啮雪啖氊蹈背出血可谓了死生之际矣然不免与彼妇生子而况洞房绮绣之下乎乃知此事未易消除文公之论澹庵亦犹张元忠之论苏子卿也近时郑叔友论刘项曰项王有吞岳渎意气咸阳三月火骸骨乱如麻哭声惨怛天日而眉容不敛是铁作心肝者然当垓下诀别之际寳区血庙了不经意惟眷眷一妇人悲歌怅饮情不自禁髙帝非天人欤能决意于太公吕后而不能决意于戚夫人杯羮可分则笑嫚自若羽翼已成则欷歔不止乃知尤物移人虽大智大勇不能免由是言之世上无如人欲险信哉尧不以天下与丹朱而与舜世皆谓圣人至公无我知爱天下而不知爱其子余谓帝尧此举固所以爱天下也尤所以爱丹朱也异时云行雨施万国咸宁虞宾在位同其福庆则安家而厚苍生两得之矣若使其以傲虐之资轻居臣民之上则毒痡四海不有南巢之放必有牧野之诛尚得为爱之乎曽子曰君子爱人以徳龎徳公曰吾遗子孙以安尧舜之于子亦不过爱之以徳遗之以安耳故爱子者人之常情也尧舜岂外人之常情以为异哉故其书曰典项平甫作信美楼记云王仲宣之言曰虽信美非吾土兮曽何足以少留自仲宣至今千有余年文士一词曰此思归之曲也曽未有考其文而论其心者葢仲宣汉贵公孙也少依王室世受国恩虽遯身南夏而繋志西周彼以为抚清漳曲沮之流不若灞浐泾渭之速清也览昭丘陶牧之胜不若终嵕吴华之亟平也冀道路之一开忧日月之逾迈故戛然以是为不可久留葢士之出处不齐久矣充仲宣之赋当与子美岳阳楼五言太白鳯凰台长句同帙而共编不当与张翰思吴之叹班超玉门之书马援浪泊西里之念杂然为一议状也平甫此论得仲宣之心矣仲宣不依曹黄二袁而依刘表意亦可见故仲宣之忠于汉渊明之忠于晋罗昭谏之忠于唐皆诗人文士之识大义有气节者楼乃胡仲方为荆南抚干时所建杨诚齐题诗云大资孙子大参孙磊隗胷中万卷横楼上已推千古恨晚潮更作断肠声亦平甫之意朱温父诚以五经教授乡里号朱五经温为节度使其母王氏犹佣食萧县刘崇家始迎以归温举觞为夀启曰朱五经平生读书不登一第有子为节度使无忝于先人矣母恻然良久曰汝能至此可谓英特然行义未必如先人也贤哉此媪深哉此言其于朱五经之学必葢尝有闻矣温簒位之日与宗戚饮博酒酣其兄全昱忽投琼击盆中迸散睨曰朱三尔砀山一百姓从黄巢为盗天子用汝为四镇节度使于汝何负而灭唐家三百年社稷吾行见汝赤其族矣何以博为全昱此言亦甚贤也然则温之父贤母又贤兄又贤独温凶徳耳荀卿谓人性恶其然岂其然乎杜诗有反言之者如云久判野鹤如双鬓若正言之当云双鬓如野鹤也又云黄鹄髙于五尺童化为白凫似老翁若正言之当云五尺童时似黄鹄化为老翁似白凫也他如红豆啄残鹦鹉粒碧梧栖老鳯凰枝亦然左氏传曰室于怒市于色曽南丰曰室于议涂于叹皆如此类魏鹤山云某尝以吕文穆夹袋册韩忠献甲乙丙丁集吕正献掌记曽宣靖雌黄公议司马公荐士篇陈宻学章藁范文献手记近世虞忠肃翘材馆録之类萃为一编名达贤録亦使士大夫识得行已用世规模须至推诚心布公道集谋虑广忠益不惟资人辅已济一旦之用往往居徳养才流风所被薫习演迤逮乎数世乃是先知先觉职分当然鹤山此论可谓任重道远然荐士非难卞和之识玉九方臯之识马此岂有法之可传哉若识鉴未至徒以偏驳锢滞之意见称量摸索其不为王荆公者几希荆公常曰当今可望者惟吕恵卿一人又曰章子厚才极髙但为流俗所毁耳呜乎翘材之所延夹袋之所载使尽如荆公之选抡则是蛇虺之渊虎狼之薮也其流毒可胜道哉故量足以容君子识足以辨小人可以为大臣矣豫章旅邸有题十二字云愿天常生善人愿人常行善事邹景孟表而出之以为竒语吾乡前辈彭执中云住世一日则做一日好人居官一日则行一日好事亦名言也自古盗贼如黄巢侬智髙败绩之后皆能脱身自免巢髠髪为僧题诗自赞有铁衣着尽着僧衣之句智髙败后惟金龙衣在或谓入海或谓奔大理国淳熈间江湖茶商相挺为盗推荆南茶驵頼文政为首文政多智年已六十不从曰天子无失徳天下无他衅将欲何为羣兇不聴以刀胁之黾勉而从文政知事必不集隂求貌类巳者一人曰刘四以煎油糍为业使执役左右辛㓜安为江西宪亲提死士与之角困屈请降文政先与渠魁数人来见约日束兵退既谓其徒曰辛提刑瞻视不常必将杀我欲遁去其徒不可则曰宁断吾首以降死先后不过数日耳其徒又不忍乃斩刘四之首使伪为已首以出而文政竟遁去官军迄不知其首级之伪为也高适五十始作诗为少陵所推老苏三十始读书为欧公所许功深力到无早晚也圣贤之学亦然东坡诗云贫家净扫地贫女巧梳头下士晚闻道聊以拙自脩朱文公每借此句作话头接引穷乡晚学之士荆公诗云岂无他忧能老我付与天地从今始朱文公毎喜诵之鹤林玉露卷十二鹤林玉露卷十三钦定四库全书鹤林玉露卷十三宋罗大经撰宋庆元初赵子直当国召朱文公为侍讲文公欣然而至积诚感悟且编次讲义以进宁宗喜令㸃句来他日文公请问上曰宫中常读之大要在求放心耳公因益推明其説曰陛下既知学问之要愿勉强而力行之退谓其徒曰上可与为善若常得贤者辅导天下有望矣然是时韩侂胄自谓有夹日之功已居中用事公因进对面谏又约吏部侍郎彭子寿请对面发其姦且以书白赵丞相云当以厚赏酬其劳勿使干预朝政侂胄于是谋逐公忽一日御批云朕闵卿耆老当此隆冬难立讲已除卿宫观内侍王徳谦径遣付下宰相执奏台谏给舎争疏皆不从时子寿出䕶使客囘则公已去矣即上章攻侂胄云昔元符间向宗良兄弟止缘交通宾客漏泄机宻陈瓘抗章劾之谓自古戚里侵权便为衰世之象外家干政即是亡国之本亦如州县之政只要权出守令若子弟亲戚交通闗节则姦人鼔舞良民怨咨如瓘此言不可不察今侂胄所为不止如宗良朝无陈瓘莫能出力排之在太上皇朝始用姜特立大臣尚能逐之使去后用袁佐谏官尚能论之使惧不意陛下初政清明有臣如此乃无一人敢出一语则其声势可知矣上甚嘉纳谓宰相曰侂胄是朕亲戚龟年是朕旧学极是难处宰相进两留之説且谓龟年性刚乞宣谕留之上曰此人质直兼是随龙旧僚四人两人罢一人去只有龟年有事肯来説如此区处甚好其晚忽降省札直批彭龟年予郡宰相亦不知也自是衆君子皆逐矣上始初虽为侂胄所误然三十一年敬仁勤俭如一日天文示变斋心露祷禁中酒器以钖代银上元夜尝荧烛清坐小黄门奏曰官家何不开燕上愀然曰尔何知外间百姓无饭喫朕饮酒何安尝幸聚景园晚归都人观者争入门蹂践有死者上闻之深恨自是不复出文公格心之效终不可泯陈正甫草保安赦文云朕寅畏以保邦严恭而事帝虽不明不敏有惭四海望治之心然无怠无荒未始纵一毫从已之欲真能写出宁宗心事天下诵之徐渊子九日诗云衰容不似秋容好坐上谁怜老孟嘉牢褁乌纱莫吹却免教白髪见黄花时一朝士和云唿儿为我整乌纱不是无心学孟嘉要摘金英满头挿明朝还是过时花二诗兴致皆佳未易优劣宋嘉定间加史丞相实封制云天欲治舎我谁也负孟轲济世之才民不被若已推之挺伊尹佐王之略用经句而帖妥然过谀失体勲徳如韩魏公荆公草加官制不过曰保兹天子进无浮实之名正是国人退有顾言之行或谓荆公素不满于魏公故无甚褒之词非也王言之体当然耳杜陵诗云桑麻深雨露燕雀半生成后山诗云辍耕扶日月起废极吹嘘或谓虚实不类殊不知生为造成为化吹为隂嘘为阳气势力量与日月字正相配也观李斯逐客之书则秦固以客兴观齐人松栢之歌则齐人又以客亡客何所不有哉在吾所择耳子思孟子荀卿子顺亦当时之客也如时君之不用何用之则秦之客又何足道先君竹谷老人早登庆元诸老之门晚年以其所自得者着畏説一篇其词曰大凡人心不可不知所畏畏心之存亡善恶之所由判也是以古之君子内则畏父母畏尊长诗云岂敢爱之畏我父母又曰岂敢爱之畏我诸兄是也外则畏师友古语曰凛乎若严师之在侧逸诗曰岂不欲徃畏我友朋是也仰则畏天俯则畏人诗曰胡不相畏不畏于天又曰岂敢爱之畏人之多言是也夫惟心有所畏是故非礼不敢为非义不敢动一念有愧则心为之震掉一事有差则颜为之忸怩战兢自持日寡其过而不自知其入于君子之域矣茍惟内不畏父母尊长之严外不畏侪朋师友之议仰不畏天俯不畏人猖狂妄行恣其所欲吾惧其不日而为小人之归也由是而之习以成性居官则不畏三尺任职则不畏简书攫金则不畏市人呜唿士而至此不可以为士矣仲尼所谓小人之无忌惮者矣夫人之所以必畏乎彼者非为彼计也盖将以防吾心之纵而自律乎吾身也是故以天子之尊且有所畏诗曰我其夙夜畏天之威书曰成王畏相孰谓士大夫而可不知所畏乎圣贤之聪明且有所畏鲁论曰君子有三畏畏天命畏大人畏圣人之言孰谓学者而可不知所畏乎然则畏之时义大矣哉余每以此自警且以效切磋于朋友云先君此説出一时流辈潜心理学者咸以为不可易余同年欧阳景颜跋云造道必有门伊洛先觉以持敬为造道之门至矣尽矣盖敬徳之聚也此心才敬万理森列此身才敬四体端固繇勉强至成熟此心此身敛然法度中可以为人矣然世之作伪假真者徃徃窃持敬之名盖不肖之实内虽荏而色若厉焉行无防检而步趋若安徐焉识者病之至有效前辈打破一敬字以为讪侮者又有以髙视濶步幅巾大袖而乞加惩絶者一世特立之士欲哀救之而志不能遂近世叶水心作敬亭后记至不以张思叔之言为然谓敬为学者之终事窃深疑焉近因校文至澧阳谒竹谷罗先生以所着畏説见教仆醒然若有所悟呜唿畏即敬也使人知畏父母畏尊长畏天命畏师友畏公论一如先生所言欲不敬得乎每事有所持循而畏则其敬也莫非体察在已实事见面盎背临渊履冰以伪自盖者能之乎髙视濶步幅巾大袖假声音笑貌以为敬求之于父母兄长师友之间多可憾焉人其以敬许之乎盖先生以实而求敬故其敬不可伪世人以虚而求敬故其敬或可假是説也羽翼吾道其功岂浅浅哉至此则敬不可伪为而攻持敬者当自思矣宋绍熈甲寅太学诸生拟劝行乐表云周公欺我愿焚酒诰于通衢孔子空言请束孝经于髙阁以劝为讽字字有来歴苗刘之乱张魏公在秀州议举勤王之师一夕独坐从者皆寝忽一人持刃立烛后公知为刺客徐问曰岂非苗传刘正彦遣汝来杀我乎曰然公曰若是则取吾首以去可也曰我亦知书宁肯为贼用况公忠义如此岂忍害公恐公防闲不严有继至者故来相告尔公问欲金帛乎笑曰杀公何患无财然则留事我乎曰我有老母在河北未可留也问其姓名俛而不答摄衣跃而登屋屋瓦无声时方月明去如飞明日公命取死囚斩之曰夜来获姦细公后尝于河北物色之不可得此又贤于鉏麑矣孰谓世间无竒男子乎殆是唐剑客之流也张宣公题南城云坡头望西山秋意已如许云影度江来霏霏半空雨东渚云团团凌风桂宛在水之东月色穿林影却下碧波中丽泽云长哦伐木诗伫立以望子日暮飞鸟归门前长春水濯清云芙蓉岂不好濯濯清涟漪采去不盈把惆怅暮忘饥西屿云系舟西岸邉幅巾自来去岛屿花木深蝉鸣不知处采菱舟云散策下舸亭水清鱼可数却上采菱舟乘风过南浦六诗平淡简逺徳人之言也陶渊明赠长沙公族祖云同源分𣲖人易世疎慨然寤叹念兹厥初老苏族谱引云服始乎衰而至于缌而至于无服无服则亲尽亲尽则情尽情尽则喜不庆忧不弔喜不庆忧不弔则涂人也吾所以相视如涂人者其初兄弟也兄弟其初一人之身也悲夫正渊明诗意诗字少意多尤可涵泳胡澹庵乞斩秦桧得贬泸溪先生王廷珪字民瞻以诗送之曰痴儿不了公家事男子要为天下奇亦贬辰阳太府寺丞陈刚中字彦柔以启贺之云屈膝请和知庙堂御侮之无䇿张胆论事喜枢庭经逺之有人身为南海之行名若泰山之重又云谁能屈大丈夫之志宁忍为小朝廷之谋知无不言愿请尚方之剑不遇故去聊乗下泽之车贬安逺宰泸溪晚年孝宗召赴阙除直秘阁一子扶掖上殿亦予官夀踰九十寺丞竟死安逺无子其妻削髪为尼幸不幸之不同如此吉州县江滨有石材庙隆祐太后避兵御舟泊庙下一夕梦神告曰速行兵至太后惊悟即命发舟指章贡敌果蹑其后追至造口不及而还事定特封庙神刚应侯寺丞南行题诗庙柱云疏爵新刚应论功旧石材能形文母梦还讶佞人来海市为谁出衡云岂自开乞灵如见告逐客几时囘卒不如其愿悲夫杨诚斋初欲习宏词科南轩曰此何足习盍相与趋圣门徳行科乎诚斋大悟不复习作千虑䇿论词科可罢曰孟献子有友五人孟子已忘其三周室班爵之籍孟子已不能道其详孟子亦安能中今之词科哉晚年作诗示儿云素王开国道无臣一胜春风放十人莫羡牓头年十八旧春过了又新春昌黎记梦诗末句云我宁屈曲自世间安能从汝巢神山朱文公定宁字作能字谓神仙亦且䕶短凭愚则与凡人意态不殊矣我若能屈曲謟媚自在世间可也安能巢神山以从汝哉正栁下惠枉道而事人何必去父母之邦之意只一字之差意味天渊夐别张耳陈余魏之名士秦闻此两人名购求张耳千金陈余五百金二人变名姓之陈为里监门里吏尝笞余余欲起耳蹑之使受笞吏去耳引余之桑下数之曰始吾与公言何如今见小辱而欲死一吏乎耳之见过余逺矣余卒败死泜水上而耳事汉富贵夀考福流子孙非偶然也大智大勇必能忍小耻小忿彼其云烝龙变欲有所㑹岂与琐琐者校乎东坡论子房颕滨论刘项専説一忍字张公艺九世同居亦只是得此一字之力杜牧之云包羞忍耻是男儿舜命契敷五教孟子以为君臣父子夫妇兄弟朋友是也左氏传晏子曰君令臣共父慈子孝兄爱弟敬夫和妻柔姑慈妇聴去朋友而言妇姑又曰君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇聴而婉五者之中唯兄弟妇姑专主于和顺至于君虽得以令臣而不可违于理而妄作臣所以共君而不可贰于道而曲从父慈其子必教以义方子孝其父必箴其阙失夫以和倡妇尤当制之以义妻以柔从夫尤当自守以正盖三者乃三纲也所系尤重故于睦雍敬爱之中必有检方规正之道庶几各尽其分而三纲立矣国家一统之业其合而遂裂者王安石之罪也其裂而不复合者秦桧之罪也渡江以前王安石之説浸渍士大夫之肺肠不可得而洗涤渡江以后秦桧之説沦浃士大夫之骨髓不可得而针砭朝廷一有计校利害之心便非王道士大夫一有计校利害之心便非儒绍兴间张登为尤溪宰视事之日请邑之耆老人士相见首问天字以何字对皆曰地又问地以何字对皆曰月又问利字以何字对皆曰害张曰误矣今只知以利对害便只管要寻利去人人寻利其间多少事利只当以义字对因详言义利之辨一提而退豺能杀虎䑕可害象一夫足以胜禹三户可以亡秦范雎蔡泽皆辩士太史公以之连传然睢倾危泽明坦睢幽险诡秘危人骨肉全是小人意态泽方入闗便宣言欲代雎至其所以告睢者皆消息虚实之正理睢必俟泽反覆以祸福晓之乃肯退泽为秦相数月即告老为客卿以终进退雍容过睢远甚虽然后之君子固权吝宠如狡兔之専窟如猩猩之嗜酒老死而不知止受祸而不之觉者智又在范雎下矣孟浩然诗曰江清月近人杜陵云江月去人只数尺子美视浩然为前辈岂祖述而敷衍之耶浩然之句浑涵子美之句精工陆羽茶经裴汶茶述皆不载建品唐末然后北苑出焉宋朝开寳间始命造龙团以别庶品厥后丁晋公漕闽乃载之茶録蔡忠恵又造小龙团以进东坡诗云武夷溪邉粟粒芽前丁后蔡相笼加吾君所乏岂此物致养口体何陋耶茶之为物涤昏雪滞于务学勤政未必无助其与进荔枝桃花者不同然充类至义则亦宦官宫妾之爱君也忠恵直道髙名与范欧相亚而进茶一事乃侪晋公君子之举措可不谨哉宋皇祐间吴中大饥范文正公领浙西乃纵民竞渡与僚佐日出燕湖上谕诸守以荒嵗价亷可大兴土木于是诸寺工作鼎新又新仓厫吏舎日夜千夫监司劾奏杭州不恤荒政游宴兴作伤财劳民公乃条奏所以如此正欲发有余之财以恵贫者使工技佣力之人皆得仰食于公私不至转徙填壑荒政之施莫此为大是嵗惟杭饥而不害近时莆阳一寺规建大塔工费鉅万或告侍郎陈正仲曰当此荒嵗寺僧剥敛民财兴无益之土木公为此邦之望盍白郡禁止之正仲笑曰子过矣建塔之役寺僧能自为之乎莫非佣此邦之人为之也敛之于富饶之家散之于贫窭之辈是小民借此以得食而赢得一塔耳当此荒嵗惟恐僧之不为塔也子迺欲禁之乎东坡希慕乐天其诗曰应似香山老居士世縁终浅道根深然乐天醖籍东坡超迈正自不同魏鹤山诗云湓浦猿啼杜宇悲琵琶弹泪送人归谁言苏白能相似试看风骚赤壁矶此论得之矣杨诚斋在馆中与同舎谈及晋于寳一吏进曰乃干寳非于也问何以知之吏取韵书以呈干字下注云晋有干寳诚斋大喜曰汝乃吾一字之师宋绍兴省试髙祖能用三杰赋一卷文甚奇而第四韵押运筹帷帐考官以汉书乃帷幄非帐字不敢取出院以语周益公公曰有司误也史记正是帷帐汉书乃作幄宋夀皇问王季海曰聋字何以从龙耳对曰山海经云龙聴以角不以耳荆公解蔗字不得其义一日行圃见畦丁莳蔗种瘗之曰他时节节背生公悟曰蔗切之夜庶生是也字义固有可得而解者如一而大谓之天是诚妙矣然不可强通者甚多世传东坡问荆公何以谓之波曰水之皮坡曰然则滑者水之骨也荆公字説成以为可亚六经作诗云鼎湖龙去字书存开辟神机有圣孙湖海老臣无四目漫将糟粕污脩门正名百物自轩辕野老何知强讨论但可与人漫酱瓿岂能令鬼哭黄昏葢苍颉四目其制字成天雨粟鬼夜哭漫瓿之句言知者少也胡忠简公为举子时値建炎之乱团结丁壮以保乡井隆祐太后幸章贡金兵追至庐陵太守杨渊弃城走公所居曰芗城去城四十里乃自领民兵入城固守市井恶少乘间欲攘乱斩数人乃定张牓责杨渊弃城之罪募人收捕渊惧自归隆祐隆祐赦之降敕书谕胡铨事定新太守来疑公有他志不敢入城公笑曰吾保乡井耳岂有他哉即散遣民兵徒步归芗城杨忠襄公少处郡庠足不涉茶房酒肆同舍欲壊其守拉之出饮託言朋友家实娼馆也公初不疑酒数行娼艶粧而出公愕然疾趋而归取其衣焚之流涕自责人徒见忠简以一编脩官乞斩秦桧甘心流窜忠襄以金陵一倅唾骂兀术视死如归岂知其自为布衣时所立已卓然矣王梅溪守泉会邑宰勉以诗云九重天子爱民深令尹宜懐恻𨼆心今日黄堂一杯酒使君端为庶民斟邑宰皆感动真西山帅长沙宴十二邑宰于湘江亭作诗曰从来官吏与斯民本是同胞一体亲既以脂膏供尔禄须知痛痒切吾身此邦素号唐朝古我辈当如汉吏循今日湘亭一杯酒便烦散作十分春葢祖述梅溪而敷衍之恵民之法莫善于常平司马温公曰此三代圣人之法非李悝耿夀昌所能为也陈止斋曰周礼以年之上下出敛法葢年下则出恐谷贵伤民年上则敛恐谷贱伤农也即常平之法孟子曰狗彘食人食而不知检涂有饿殍而不知发检字一本作敛葢狗彘食人食粒米狼戾之嵗也法当敛之涂有饿殍凶嵗也法当发之由此而言三代之时无常平之名而有常平之政特废于衰周耳真非耿李所能也郭仲晦谓刘信叔曰处事当以易简简以制繁易以制难便不费力干坤之大所以使万物由其宰制者不过此二字况于人乎仲晦此论可谓洞见天地万物之理且以用兵言之韩信多多益办只是一简字狄武襄夜半破崑崙闗只是一易字廖徳明字子晦朱文公髙弟也少时梦谒大干梦懐刺候谒庙庑下谒者索刺出诸袖视其题字云宣教郎廖某遂觉后登第改秩以宣教郎宰闽请迓者及门思前梦恐官止此不欲行亲朋友相勉为质之文公公曰待徐思之一夕忽叩门曰得之矣因指案上物曰人与器物不同如笔止能为笔不能为砚剑止能为剑不能为琴故其成毁久速有一定不易之数惟人则不然虚灵知觉万理兼该有朝为跖而暮为舜者故其吉凶祸福亦随之而变难以一定言今子赴官但当充广徳性力行好事前梦不足芥蔕子晦拜而受教后把麾持节官至正郎本富为上末富次之姦富为下今之富者大抵皆姦富也而务本之农皆为仆妾于姦富之家矣呜乎悲夫一顾倾城再顾倾国色也大者倾城下者倾乡富也货色之不祥如此哉鹤林玉露卷十三鹤林玉露卷十四钦定四库全书巻鹤林玉露卷十四宋罗大经撰嘉定间当国者惮真西山刚正遂谓词科人毎挟文章科目以轻朝廷自后词科不取人虽以徐子仪之文亦以巫咸一字之误而出之由是无复习者内外制唯稍能四六者即入选殊不知制诰诏令贵于典重温雅深厚恻怛与寻常四六不同今以寻常四六手为之往往褒称过实或似启事䛕词彫刻求工又如賔筵乐语失王言之体矣胡卫卢祖举在翰苑草眀堂赦文云江淮尽扫于惊尘太学诸生嘲之曰惊尘已被江淮扫却道江淮尽扫于又曰传语胡卢两学士不如依样画胡卢端平初患代言乏人乃略更其制出题眀注出何书乃许上请中选者堂除教官然名实既轻习者亦少昔孝宗朝议者欲科举取士以论策共为一场制诏表章为一场上欣然欲行之而周益公等不主其説遂不行余谓若行此法则举子无不习王言者习者既多自有精工者出于其间他时选拔而用之何患丝纶之不雅正乎杨诚斋丞零陵时有春日絶句云梅子流酸软齿牙芭蕉分绿上忩纱日长睡起无情思闲㸔儿童捉栁花张紫岩见之曰廷秀胸襟透脱矣与敌对垒必分兵以扰之设诈以疑之扰之则其力不给疑之则其心不安力不给则败心不安则遁李勣谓其弟徳曰吾子孙若有志气不伦交游非类者必先挝杀之而后以闻其言严厉如此酉阳杂俎载勣孙敬业年十许嵗勇悍异甚勣心患之伺其入林猎兽纵火焚林敬业见火至刳所乗马入其腹中火过浴血而出迄不能害临终之戒为敬业发也厥后则天之祸敬业起兵所谓一抔之土未干六尺之孤何在者名义固正亦狂率矣卒殱其宗然武氏之立大臣力争之以勣家事一语而定唐之子孙半为血肉殱宗之祸非天报耶徐渊子诗云俸余拟办买山钱却买端州古砚砖依旧被渠驱使在买山之事定何年刘改之贺徐直院启云以载鹤之船载书入觐之清标如此移买山之钱买砚平生之雅好可知渊子词清雅余尤爱其夜泊庐山词云风𦂳浪花生蛟吼鼍鸣家人睡着怕人惊只有一翁扪虱坐依约三更雪又打残灯欲暗还眀有谁知我此时情独对梅花倾一盏又诗成杜陵诗云孤鴈不饮啄飞鸣声念羣谁怜一片影相失万重云望㫁似犹见哀多如更闻野鸦无意绪鸣噪自纷纷又云独鹤归何晚昏鸦已满林似兴君子寡而小人多君子凄凉零落小人噂沓喧竞其形容精矣世传满江红词云胶扰劳生待足后何时是足据见定随家丰俭便堪龟缩得意浓时休进步须知世事多翻覆漫教人白了少年头徒碌碌谁不爱黄金屋谁不羡千钟禄奈五行不是这般题目枉费心神空计较儿孙自有儿孙福不须採药访神仙惟寡欲以为朱文公所作余读而疑之以为此特安分无求者之辞耳决非文公口中语后官于容南节推翁谔为余言其所居与文公邻尝举此词问公公曰非某作也乃一僧作其僧亦自号晦庵云又水调歌头云富贵有余乐贫贱不堪忧那知天路幽险倚伏互相酬请看东门黄犬更聴华亭清唳千古恨难收何佀䲭夷子散发弄扁舟䲭夷子成霸业有余谋收身千乗卿相归把钓鱼钩春画五湖烟浪秋夜一天云月此外尽悠悠永弃人间事吾道付沧洲此词乃文公作然特敷衍櫽括李杜之诗耳嘉泰中邓友龙使金有赂驿使夜半求见者具言金为蒙古困饥馑连年民不聊生王师若来势如拉朽友龙大喜厚赂遣之归告侂胄且上倡兵之书北伐之议遂决其后王师失利侂胄诛友龙窜或疑夜半求见之人诳诞误我然观金之南迁録其言皆不诬此必中原义士不忘国家涵濡之泽幸金之乱潜告我使惜乎将相非人无谋浪战竟孤其望是可叹也杨诚斋自祕书监将漕江东年未七十退休南溪之上老屋一区仅庇风雨长须赤脚才三四人徐灵晖赠诗云清得门如水贫唯带有金盖纪实也聪明强健享清闲之福十有六年宁皇初元与朱文公同召文公出公独不起文公与公书云更能不以乐天知命之乐而忘与人同忧之忧毋过于优游毋决于遁思则区区者犹有望于斯世也然公髙蹈之志已不可违也尝自賛云江风索我吟山月唤我饮醉倒落花前天地为衾枕又云青白不形眼底雌黄不出口中只有一罪不赦唐突眀月清风绍兴甲寅寿皇不豫光宗以疾不能过宫然犹日临内朝宰相率百官固请不从尝降出一草茅书言建储事宰相袖取进止上变色曰储不豫建建即代矣朕第欲卿知其妄耳越数日宰执再以请御批有厯事嵗乆念欲废闲之语寿皇升遐上不能丧羣臣相率攀上衣裾泣曰寿皇死也陛下合上辇一出随至福宁殿不退上亦泣曰此非卿等行处可急还时中外讹言汹汹或言某将辄奔赴或言某军私聚哭朝士有潜遁者近倖富人竞匿重器都人皇皇赵忠定在西府密谋内禅念莫可达意于夀圣者韩侂胄寿圣甥也乃令阁门蔡胜潜告之侂胄遂因知省闗礼白寿圣议始定忠定令工部尚书赵彦逾戒殿帅郭杲敇宿卫起居郎彭龟年告嘉邸备进发七月甲寅禫祭寿圣引宰相执政帘下谕曰皇帝疾至今未能执丧自欲退闲此御笔也嘉王可即皇帝位于重华宫躬行丧礼嘉王却避再三侂胄扶抱登御榻流涕被面命泰安宫提举杨舜卿往南内请八宝初犹靳予舜卿传奏云官家儿子做了乃得寳出事定侂胄意望节钺忠定不与知阁刘弼乗间言曰此事侂胄颇有功亦合分些官职与他忠定曰渠亦有何大功弼语侂胄侂胄未信谒忠定以探其意忠定岸然不交一谈侂胄退而叹曰刘知阁不吾欺于是邪心始萌调逐忠定矣李公甫谒真西山丐词科文字西山留之小饮书房指竹夫人为题曰蕲春县君祝氏可封卫国夫人公甫援笔立成末联云于戏保抱携持朕不忘两夜之寝展转反侧尔尚形四方之风西山击节盖八字用诗书全语皆妇人事而形四方之风又见竹夫人玲珑之意其中颂徳云常居大夏之间多为凉徳之助剖心析肝陈数条之风刺自顶至踵无一节之瑕疵栁子厚文章精丽而心术不掩焉故理意多舛駮余尝书其骂尸虫文后云尸虫伏人骸窍间狙伺𨼆慝上诉之帝意求饮食人以是多罹咎谪栁子憎而骂之余谓尸虫未果有也果有之疑帝借以为耳目未可骂也世之人唯不知有尸虫世之人而知有尸虫则岂特摩牙奋距昻昻然以㓙毒自名者削迹于世哉色厉内荏声善实狠若共兠少正夘辈当亦少衰矣故余谓尸虫之有禆于世教甚大帝之福善祸淫有借于尸虫甚切帝之饮以饮食也初非赏谗尸虫之哓哓上诉也亦非以谗故仁人君子谓宜彰尸虫之功于天下俾警焉可矣骂者何也且栁子何畏乎尸虫谨修而身宅而心七情所动不违其则虽有尸虫将焉攸诉彼若鼔其䜛颊咀毒衔锋谓巢由汚龙逢比干佞谓周孔不仁则帝之聪眀将怒殛之矣奚聴信以降割于我民设或循其首以至踵未能无面热汗下徒憎其不为己𨼆申之以骂焉余恐秖益其诉帝之説而已张宣公帅江陵道经澧澧之士子十数辈执文书郊迎公喜见须眉就马上长揖索其文观之乃举刘郡守政绩公掷其文于地曰诸公之来某意其相与讲切义理之是非启告闾阎之利病有以见教今乃不然是特被十只冷馒头使耳跃马径去澧守上谒亦不容见嘉定间山东忠义李全跋扈日甚朝廷择人帅山阳见大夫无可使遂用武国国武人也特换文资除大府卿以重其行国至山阳偃然自大受全庭参全军忿怒囚而杀之幙客杜子埜诗人也亦死焉初国之换文资乔寿朋以书抵史丞相曰祖宗朝制置使多用名将绍兴间不独张韩刘岳尝为之杨沂中吴玠呉珙刘锜王燮成闵李显中诸人亦为之不特制置使可为枢密处置宣抚等使亦可为也岂必尽文臣哉至于文臣任邉事固有反以观察使授之者如韩忠献范文正陈尧咨是也今若就加本寺之官以重制帅之选初无不可乃使之处非其地遽易以清班彼修饰邉幅强自标置求以称此人心固未易服恐反使人有轻视不平之心此不可不虑也庙堂不能从未几果败李全自此遂叛常曰吾不患兵不精唯患财不赡有士人教之以依朝廷式样造楮劵全从之所造不胜计持过江南市物人莫能辨其用顿饶而江南之楮益贱上下共以全为忧辛夘上元夜酒酣自提兵攻维忽陷于城外淖中而死朱文公云古者男子拜两膝齐屈如今之道拜杜子春注周礼竒拜以为先屈一膝如今之雅拜即今拜也古者妇女以肃拜为正谓两膝齐跪手至地而头不下也拜手亦然南北朝有乐府诗説妇人曰伸腰再拜跪问客今安否伸腰亦是头不下也周宣帝令命妇相见皆跪如男子之仪不知妇人膝不跪地而变为而今之拜者起于何时程泰之以为始于武后不知是否余观王建宫词云射生宫女尽红粧请得新弓各自张临上马时齐赐酒男儿跪拜谢君王则唐时妇女拜不跪可证矣诸葛孔眀征蛮马谡曰攻心为上攻城为下义战为上兵战为下其论髙矣街亭之败用秦穆宥孟眀故事可也蜀势日倾蜀才日少而乃流涕斩谡过矣夫法立必诛而不权以古人八议之仁此申韩之所为也前辈谓子房之学出于黄老孔明之学出于申韩信矣近世张魏公之斩曲端赵哲乃效孔眀所为尤非也唐子西立朝赋梅花诗云桃花能红李能白春深无处无颜色不意尚有数枝梅可是东君苦留客向来开处是严冬桃李未在交游中只今已是丈人行勿与年少争春风执政者恶其自专一斥不复后以党祸谪罗浮作诗云説与门前白鹭羣也须从此㫁知闻诸公有意除钩党甲乙推求恐到君殊有意味又云鹤归辽海悲人世猿入巴山叫月眀唯有虫沙今好在往来休傍水邉行抱朴子云周穆王南征一军皆化君子化为猿鹤小人化为虫沙诗意言君子或死或贬唯小人得志深畏其含沙射影也士大夫若爱一文不直一文陈简斋诗云从来有名士不用无名钱杨伯子尝为予言士大夫清亷便是七分人了盖公忠仁眀皆自此生伯子诚斋冡嗣号东山先生清节髙文趾美克肖其帅畨禺将受代有俸钱七千缗尽以代下戸输租有诗云两年枉了鬂霜华照管南人没一些七百万缗都不要脂膏留放小民家又别石门诗云石门得得泊归舟江水依依别故侯拟把片香投赠汝这回欲带㤀来休盖昔吴𨼆之守五羊不市南物归舟有香一片举而投诸石门江中用此事也其帅三山不请供给钱以忤豪贵劾去作诗贻先君云与世长多忤持身转觉孤夤縁新齿舌收拾老头颅我已诃泷史君谁诵子虚同归灯火读家里石渠书时先君与之同入闽故也陈肤仲作玉壶冰朱丝絃二诗送之林自和送行诗云公来无琴鹤公去有芒鞵又有幕官诗云从渠腰下有金带何处山中无菜羹真西山入对主上问当今亷吏西山既以赵政夫为对翌日又奏臣昨所举亷吏未尽如崔与之之出蜀唯载归艎之图籍杨长孺之守闽靡侵公帑之毫釐皆当今亷吏也东坡守杭守颍皆有西湖故颍川谢表云入参两禁毎玷北扉之荣出典二州辄为西湖之长秦少章诗云十里薰风菡蓞初我公所至有西湖欲将公事湖中了见説官闲事亦无后谪惠州亦有西湖杨诚斋诗云三䖏西湖一色秋钱塘汝颍及罗浮东坡原是西湖长不到罗浮便得休胡文定春秋传作于渡江之初其论国灭也曰春秋灭人之国其罪则一而见灭之君其例有三以归者既无死难之节又无克复之志贪生畏死甘就执辱其罪为重许斯頼牂之类是也出奔者虽不死于社稷有兴复之望焉託于诸侯犹得寓礼其罪为轻弦子温子之类是也若夫国灭死于其位是得正而毙焉者矣于礼为合于时为不幸若江黄二国是也其㫖严矣如刘禅愍懐皆春秋之罪人也近时蒙古入蔡残金之主守绪乃能聚薪自焚义不受辱庶几于江黄陆务观农师之孙有诗名寿皇尝谓周益公曰今世诗人亦有如李白者乎益公因荐务观由是擢用赐出身南宫舎人尝从范石湖辟入蜀故其诗号劔南集多豪丽语言征伐恢复事其题侠客图云赵魏风尘十丈黄遗民膏血饱豺狼功名不遣斯人了无奈和戎白面郎寿皇读之为之太息台评劾其恃酒頽放因自号放翁作词云桥如虹水如空一叶飘然烟雨中天教称放翁晚年为韩平原作南园记除从官杨诚斋寄诗云君居东浙我江西镜里新添几缕丝花落六回疎信息月明千里两相思不应李杜翻鲸海更羡䕫龙集鳯池道是樊川轻薄杀犹将万戸比千诗盖切磋之也然南园记唯勉以忠献之事业无谀辞晚年和平粹美有中原承平时气象朱文公喜称之古人席地而坐登席而去履韈左氏传禇师声子韈而登席卫侯怒其无礼如簠簋笾豆高不踰尺便于取食今世夫子庙塑像巍然髙坐祭器乃陈于地殊觉未安朱文公云先君尝过列子庙见其塑像以石为席而坐于地先圣像设亦宜倣此杨东山言道藏经云蝶交则粉退蜂交则黄退周美成词云蝶粉蜂黄浑退了正用此也而説者以为宫粧且以退为褪误矣余因叹曰区区小词读书不博者尚不能得其㫖况古人之文章而可以臆见妄解乎唐司空图书云昨日流莺今日蝉起来又是夕阳天六龙飞辔长相窘更忍乗危自着鞭戒色自戕者也杨诚斋善谑尝谓好色者曰阎罗王未曾相唤子乃自求押到何也即此诗之意廖子晦为小官遭长官以非理对移殊不能堪朱文公以书晓之云吾人所学正要此处呈验已展不缩已进不退只得硬嵴梁与他厮捱看如何自家决定不肻开口告他若到任满便作对移批书离任则他许多威风都无处使岂不快哉此间有吴伯起者不曾讲学后闻李子静説话自谓有所得及作令被对移他邑主簿却不肯行百方求免某尝笑之以为何至如此若对移作指使即逐日执杖子去知府㕔前唱喏若对移作押録即逐日抱文书去知县㕔前呈覆便作耆长壮丁亦不妨与他去做况主簿乎文公之意盖谓心无愧怍则无入而不自得心无贪恋则无往而不自安此不于临事遇变之时而在于平居讲学之际讲之素精见之素定真知夫进退得丧死生祸福之不足以累吾心则虽鼎镬刀锯视之如寝席之安矣况于一陟黜予夺之间者哉韩昌黎云夫儒者之于患难苟非其自取之其拒而不受于怀也若筑河堤以障屋霤其容而消之也若水之于海冰之于夏日其翫而忘之以文辞也若奏金石以破蟋蟀之鸣虫飞之声况一不快于考功盛山一出入息之间哉此最善形容处鹤林玉露卷十四鹤林玉露卷十五钦定四库全书鹤林玉露卷十五宋罗大经撰白乐天诗云为问长安月谁教不相离相字下自注云思移切乃知今俗作厮字者非也秦桧少游太学博记工文善干鄙事同舎号为秦长脚毎出游饮必委之办集既登第及中词科靖康初为御史中丞金人陷京师议立张邦昌桧陈议状大畧谓赵氏传绪百七十年号令一统绵地万里子孙蕃衍布在四海徳泽深长百姓归心只縁姦臣误国遂至丧师失守岂可以一城而决废立哉若必欲舎赵氏而立邦昌则京师之民可服而天下之民不可服京师之宗子可灭而天下之宗子不可灭望稽古揆今复君之位以安天下金虽不从心嘉其忠与之俱归桧天资狡险始陈此议特激于一朝之谅既至金廷情态遂变谄事达兰倾心为之用乌珠用事侵扰江淮韩世忠邀之于黄天荡几为我擒一夕凿河始得遁去再冦西蜀又为吴玠败之于和尚原至自髠其须发而遁知南兵日强惧不能当乃隂与桧约纵之南归使主和议桧至行都绐言杀金之监已者奔舟得脱见髙宗遂道南自南北自北之説时上颇厌兵入其言㑹诸将稍恣肆各以其姓为军号曰张家军韩家军桧乗间密奏以为诸军但知有将军不知有天子跋扈有萌不可不虑上为之动遂决意和戎而桧专执国命矣方金之以七事邀我也有毋易首相之説正为桧设洪忠宣自金回戏谓桧曰挞辣郎君致意桧大恨之厥后金人徙汴其臣张师颜者作南迁録载孙大鼎疏备言遣桧间我以就和好于是桧之姦贼不臣其迹始彰彰矣方其在相位也建一徳格天之阁有朝士贺以启云我闻在昔惟伊尹格于皇天民到于今微管仲吾其左衽桧大喜超擢之又有选人投诗云多少儒生新及第髙烧银烛照娥眉格天阁上三更雨犹诵车攻复古诗桧益喜即与改秩盖其胸中有慊故特喜此谀词以为掩覆之计真猾夏之贼也余观唐则天追贬隋臣杨素诏曰朕上嘉贤佐下恶贼臣尝欲从容于万㡬之暇褒贬于千载之外矧年代未逺耳目尚存者乎夫杨素异代之姦臣则天一女主尚知恶而贬之矧如桧者密奉敌谋胁君误国罪大恶极上通于天其可赦乎开禧用兵虽尝追削嘉定和戎旋即牵复是可叹也桧之初归一节中兴遗史説得尤详洪容斋云易干坤之下六卦皆有坎此圣人防患备险之意也余谓屯蒙未出险者也讼师方履险者也戒之宜矣若夫需者燕乐之象比者亲附之象乃亦有险焉盖斧斤鸩毒每在于衽席杯觞之间而诩诩笑语未必非闗弓下石者也于此二卦其戒尤不可不严焉王荆公新法烦苛毒流寰宇晚歳归钟山作放鱼诗云物我皆畏苦舍之宁啖茹其与梁武帝穷兵嗜杀而以面代犠牲者何殊余尝有诗云错认苍姬六典书中原从此变萧疎幅巾投老钟山日辛苦区区活数鱼唐宣宗遗诏立䕫王而中尉王宗贯等迎郓王立之是为懿宗上尝出宦官请郓王监国奏令宣徽使杨公庆持示宰相杜悰曰当时宰相无名者皆以反法处之悰谓公庆及两枢密曰主上新践阼当以仁爱为先岂得遽賛成杀宰相事若习与性成则中尉枢密岂得不自忧乎公庆色沮而去帝怒亦释庆厯中刼盗张海过髙邮军晁仲约令百姓敛金帛牛酒劳之海悦径去不为暴事闻富郑公欲诛仲约范文正不可富公愠曰方今患法不举而多方沮之何以整衆范公曰祖宗以来未尝轻杀臣下此盛徳事奈何欲轻壊之他日主上手滑吾辈亦未敢自保也富公不以为然其后自河北还朝不许入国门未测朝廷意终夜徬徨不能寐思范公语绕牀叹曰范六丈圣人也文正之言与杜悰略同皆至言也李斯劝胡亥以烦刑而身具五刑以死为人臣者可以监矣建炎初维扬諌官袁植乞诛黄潜善等九人髙宗不可曰朕方责已岂可归罪股肱宰相吕頥浩曰本朝辅弼大臣纵有大罪止从贬窜故盛徳足以祈天永命植发此言亏陛下好生之徳乃出植知池州大哉高宗之徳至哉頥浩之论当时若从植言潜善等固死有余罪然此门既开厥后秦桧专国必借此借口以鉏善类其产祸宁有极乎张文潜云诗三百篇虽云妇人女子小夫贱𨽻所为要之非深于文章者不能作如七月在野以下皆不道破至十月入我牀下方言是蟋蟀非深于文章者能之乎然是诗乃周公作其超妙宜矣荆公絶句云昏黑投林晓更惊背人相唤百般鸣柴门长闭春风暖事外还能见鸟情盖祖此法王景文云有心于避祸不若无心于任运斯言固达矣然必自反无愧自省无憾乃可安之于命伊川曰人之于患难只有一箇处置尽人事然后理足而无憾物之有成必有坏譬如人之有生必有死而国之有兴必有亡也虽知其然而君子之养身也凡可以乆生而缓死者无不用其治国也凡可以存存而救亡者无不为至于不可奈何而后已此之谓知命伊川谪涪渡江风浪大作舟中之人皆失色伊川正襟端坐神色泰然既及岸有樵夫问曰公是达后如此是舍后如此伊川登岸欲与之言已去不可追矣余谓惟达故舎惟舎故达达是智舎是勇夫子曰朝闻道夕死可矣使未闻道必有贪生怖死之心安能夕死而可哉可者委顺而无贪怖之心也朝闻道是达夕死可矣是舍达须是平时做工夫舎则临事自然如此周益公作胡忠简神道碑云武王一戎衣而天下定义士犹或非之孔子奚取焉为万世计也盖忠简力诋和议乞斩秦桧而绍兴终于和戎故以忠简比夷齐以髙宗比武王可谓回护得体康节邵子云夫子定书以秦誓缀周鲁之后知周之必为秦也前辈颇不然其説余尝思之亦自有理盖説者皆谓取穆公悔过一念故特録其书然作誓之后彭衙令狐汾曲之师贪忿愈甚乌在其为真悔过夫子奚取焉况二百余年千八百国之诸侯岂无一君之贤一言之几于道奚独于西戎之君有取哉盖当是时周已不可为而列国又皆不自振惟秦骎骎始大夫子知周之亡也诸侯必折而入于秦故定书之末特收此篇以微见其意或曰圣贤言理不言数若尔则夫子亦言数乎曰此非数也势也夫子尝曰如有用我者吾其为东周乎乎者疑词也谓吾道若获用则西周之美可寻不止乎东周而遂已也此正欲以理而回其势也及歴聘不逢自卫反鲁则道不获行而势之所趋有不可挽者矣安得不悯然寓意于定书之末乎考秦之强实自穆公始秦以割地毙列国非特战国时为然在春秋时已然矣左氏传曰赂秦伯以河外列城五又曰秦始征晋河东置官司焉此皆薪不尽火不灭之兆也周亡而秦兴已粲然在目中矣孰谓夫子而不知乎且非特定书为然也其删诗亦然十五国风莫非中国之诗也吴楚流而入于蛮夷则削而不録秦与吴楚等也独存其诗今观列国之风大抵流荡昏淫有日趋于亾之势惟秦始有车马礼乐其诗奋厉勐起已有招八州毕六王之气象夫子存之不删岂无意乎荆公少年不可一世士独怀刺候濓溪三及门而三辞焉荆公恚曰吾独不可自求之六经乎乃不复见余谓濓溪知荆公自信太笃自处太髙故欲少摧其鋭而不料其不可回也然再辞可矣三则已甚使荆公得从濓溪沐浴于光风霁月之中以消释其偏蔽则他日得君行道必无新法之烦苛必不斥衆君子为流俗而社稷苍生将有赖焉呜唿岂非天哉秦虎视山东蚕食六国不知六国未灭而秦先灭矣何也始皇乃吕不韦之子则是嬴氏为吕氏所灭也司马氏欺人孤寡而夺之位不知魏灭未几而晋亦灭矣何也元帝乃牛金之子则是司马氏为牛氏所灭也春秋书莒人灭鄫义正如此胡致堂欲用春秋法于始皇纪便明书吕氏以从其实景公千驷不及夷齐颜子一瓢乃同禹稷孔孟垂教深切着明而后世利欲之私至于包括天地蔽遮日月太史公曰天下攘攘皆为利往天下嘻嘻皆为利来吁可哀也哉舜诛四周公诛二赵广汉诛一原禇而颍川服尹翁归诛一许仲孙而东海服赵尹固不足道而所用刑者则舜与周公之术也彼临渭论囚渭水尽赤者独何为哉学不必博要之有用仕不必达要之无愧学而无用涂车刍灵也仕而有愧鹤轩虎冠也楚不以白珩为寳而观射父之作训辞左史倚相之通训典乃楚之至寳也齐不以径寸之珠为寳而檀子之守南城盻子之守髙唐黔夫之守徐州种首之备盗贼乃齐之至寳也故忠贤才识之士谓之寳臣若无寳而不知求得寳而不知识有寳而不知重弃荆玉而喜燕石贱周璞而藏郑䑕国之不亡者幸也杨诚斋云人皆以饥寒为患不知所患者正在于不饥不寒尔此语殊有味乞食于野人晋重耳之所以霸燎衣破灶而啜豆粥汉光武之所以兴况下此者其可不知饥寒之味哉张子韶对䇿至晡未毕貂珰促之子韶曰未也方谈及公等故其䇿曰阉寺闻名国之不祥也尧舜阉寺不闻于典谟三王阉寺不闻于誓诰竖刁闻于齐而齐乱伊戾闻于宋而宋危杜陵咏鸥云江浦寒鸥戏无他亦自饶却思翻玉羽随意㸃春苗雪暗还须落风生一任飘几羣沧海上清影日萧萧言浦鸥闲戏使无他事亦自饶美奈何不免口腹之累故闲戏未足已思翻玉羽而㸃春苗为谋食之计虽风雪凌厉有所不暇顾末言海鸥之旷逸清影翛然不为泥滓所㸃染非浦鸥所能及以兴士当髙举逺引归洁其身如海鸥不当逐逐于声利之场以自取贱辱若浦鸥也苏养直之父伯固从东坡游我夣扁舟浮震泽之词为伯固作也养直属玉双飞水满塘之句亦见赏于坡称为吾家养直作此诗时年甚少而格律已老苍如此绍兴间与徐师川同召师川赴养直辞师川造朝便道过养直留饮甚欢二公平日对奕徐髙于苏是日养直拈一子笑视师川曰今日须还老夫下此一着师川有愧色游诚之跋养直墨蹟云后湖胷中本无轩冕是以风神笔墨皆自萧散非慕名𨼆居者比也士生斯世茍无利及人区区奔走老死尘埃不如学苏养直北魏主珪问博士李先曰天下何物最益人神智先曰莫若书王荆公诗曰物变有万殊心思才一曲读书谓耶夫着一能读书之心横于胷中则锢滞有我其心已与古人天渊悬隔矣何自而得其活法妙用哉吕东莱解尚书云书者尧舜禹汤文武周公之精神心术尽寓其中观书者不求其心之所在夫何益然欲求古人之心必先求吾心乃可见古人之心此论最好真读书之法也当时赵清献公之折荆公曰臯䕫稷契何书可读此亦忿激求胜之辞未足以服荆公夫自文籍既生以来便有书臯䕫之前三坟亦书也伏羲所画之卦亦书也太公所称黄帝颛帝之丹书亦书也孟子所称放勲曰亦书也岂得谓无书哉特臯䕫稷契之所以读书者当必与荆公不同耳当时答荆公之辞只当曰公若锢于有我之私不能虚心观理稽衆从人乃是不能读书也呜唿荆公往矣后之君子穷而讲道明理达而抚世酬物谨无着一能读书之心横在胸中也哉秦朝松封大夫陈朝石封三品李诚之咏松云半依嵓岫倚云端独上亭亭耐嵗寒一事颇为清节累秦时曾作大夫官荆公三品石云草没苔侵弃道周误恩三品竟何酬国亡今日顽无耻似为当年不与谋夫松石无知之物一为二朝名宠所㸃染犹不免万世之包弹矧士大夫其于进退辞受之际可茍乎哉吴孙秀曰讨逆弱冠以一校尉剏业今后主举江南而弃之唐李翺曰神尧以一旅取天下后世子孙不能以天下取河北忠臣志士之叹古今一也荆公题舒州山谷寺石牛洞泉穴云水泠泠而北出山靡靡以旁围欲穷源而不得竟怅望以空归晁无咎编续楚词谓此诗具六艺羣书之余味故与其经学典䇿之文俱传朱文公编楚词后语亦收此篇五代时扈载有文名尝游相国寺见庭竹可爱作碧鲜赋题璧间周世宗命小黄门録进览之称善王朴尤重之荐之宰相李谷谷曰非不知其才然薄命恐不能胜朴曰公为宰相以进贤退不肖为职何言命耶乃拜知制诰为学士居嵗余果卒余谓谷言陋矣不幸而中若朴者真宰相之言也近时周益公长身瘦面状若野鹤在翰苑多年寿皇一日燕居叹曰好一箇宰相但恐福薄尔盖疑其相也一老珰在傍徐奏曰官家所叹岂非周必大乎上曰尔何知曰臣见所画司马光像亦如必大清上为之一笑未几遂登庸为太平宰相与闻揖逊之盛出镇长沙退休享清闲之福十有余年陶渊明神释形影诗曰大钧无私力万理自森着人为三才中岂不以我故我神自谓也人与天地并立而为三才以此心之神也若块然血肉岂足以并天地哉末云纵浪大化中不喜亦不惧应尽便须尽无复独多虑乃是不以死生祸福动其心泰然委顺养神之道也渊明可谓知道之士元祐中东坡知贡举李方叔就试将鎻院坡缄封一简令送方叔值方叔出其仆受简置几上有顷章子厚二子曰持曰援者来取简窃观乃扬雄优于刘向论一篇二章惊喜携之以去方叔归求简不得知为二章所窃怅惋不敢言已而果出此题二章皆模倣坡作方叔几于阁笔及拆号坡意魁必方叔也乃章援第十名文意与魁相佀乃章持坡失色二十名间一卷颇竒坡谓同列曰此必李方叔视之乃葛敏修时山谷亦预校文曰可贺内翰得人此乃仆宰太和时一学子相从者也而方叔竟下第坡出院闻其故大叹恨作诗送其归谓平生漫説古战场过眼终迷日五色者是也其母叹曰苏学士知贡举而汝不成名复何望哉抑郁而卒余谓坡拳拳于方叔如此真盛徳事然卒不能增益其命之所无反使二章得窃之以发身而子厚小人将以坡为有私有党而无以大服其心岂不重可惜哉韩栁文多相佀韩有平淮碑栁有平淮雅韩有进学解栁有起废答韩有送穷文栁有与韦中立论文韩有张中丞传叙栁有段太尉逸事至若韩之原道佛骨疏毛颖传则栁有所不能为栁之封建论梓人传晋问则韩有所不能作韩如美玉栁如精金韩如静女栁如名姝韩如徳骥栁如天马欧似韩苏似栁欧公在颍于破筐中得韩文数册读之始悟作文法东坡虽迁海外亦惟以陶栁二集自随各有所悟入各有所酷嗜也然韩栁犹用竒重字欧苏唯用平常轻虚字而妙丽古雅自不可及光尧之丧金使来弔祭京仲逺以检正假礼部尚书为报谢使康元弼馆伴金钖燕汴亭仲逺与郊劳使康元弼言请免燕不许请撤乐如告哀遗留使亦不许至期遽促入席传唿不絶仲远曰若不撤乐有死而已不敢即席元弼等知不可夺乃传言曰请先拜酒果之赐徐议撤乐仲逺方率其属拜受北典籖者连唿曰北朝燕南使敢不即席声甚厉仲逺趋退复位甲士露刃闭门仲逺命左右叱曰南使执礼何物卒徒乃敢无礼排闼而出元弼等以闻其主仲逺留馆俟命赋诗曰鼎湖龙驭去无踪三遣行人意则同凶礼强更为吉礼北风谁説竞南风设令耳与笙镛末只愿身糜鼎镬中已办滞留期得请不辞筑馆汴江东越七日竟获免乐之命既还孝宗劳之曰卿能执礼为朕增气何以赏卿对曰彼畏陛下威徳非畏臣也正使臣死于彼亦常分也敢觊赏乎上喜谓宰相曰京镗今之毛遂也除权侍郎以至大用士卒畏将者胜畏敌者败爱将者胜爱身者败畏将则不畏敌畏敌则不畏将爱将则不爱身爱身则不爱将畏将在将之威爱将在将之恩有李光弼斩张用济之威则三军股慄矣何患其不畏将有吴起吮士疽之恩则赴死如归矣何患其不爱将虽然戮一不用命诛一不循律则威振矣不必数数然也至若抚循之恩则终始有所不可废东山之诗昵昵儿女语此周之所以长潼闗之败唐几亡矣而仆射如父兄识者以是占中兴焉谋帅择将者则何以哉九金聚粹共图魑魅之形孤劒埋光尚负斗牛之气此吕惠卿表也邪人指正人为邪人如此人主何以辨之五代史汉刘铢恶史肇𢎞杨邠于是李业譛二人于帝而杀之铢喜谓业曰君可谓偻罗儿矣偻罗俗言猾也欧史闲书俗语甚竒鹤林玉露卷十五鹤林玉露卷十六钦定四库全书鹤林玉露卷十六宋罗大经撰汪圣钖代言温雅朱文公推许之有玉山词章如赐四川宣抚虞允文辞召命不允诏云惟汝一徳既咨裴度而往釐于今三年复念周公之乆外赐知绍兴府史浩乞宫观养亲不允诏云尹兹东夏非徒昼锦之荣循彼南陔盖便晨羞之养赐陈俊卿辞左相不允诏云应事机之纠纷大车以载閲世俗之变化直道而行民具尔瞻已公论之胥庆帝赉予弼岂宠章之敢私赐虞允文辞右相不允诏云以梦营求孰若验事功之已试以言寤合孰若察志节之所安赐大将成闵复节钺诏云不以一𤯝掩大徳既当念功安得壮士守四方岂若求旧除郭振节度使制云不显亦世尚继汾阳之休无竞维人孰云充国之老皆可喜也李太白一斗百篇援笔立成杜子美改罢长吟一字不茍二公盖亦互相讥嘲太白赠子美云借问因何太瘦生只为从前作诗苦苦之一辞讥其困琱镌也子美寄太白云何时一樽酒重与细论文细之一辞讥其欠缜密也昌黎志孟东野云刿目鉥心刃迎缕解钩章棘句搯擢胃肾言其得之艰难赠崔立之云朝为百赋犹郁怒暮作千诗转遒𦂳摇毫掷简自不供顷刻青红浮海蜃言其得之容易余谓文章要在理意深长辞语明粹足以传世觉后岂但夸多鬬速于一时哉山谷云闭门覔句陈无已对客挥毫秦少游世传无已毎有诗兴拥被卧牀呻吟累日乃能成章少游则杯觞流行篇咏错出略不经意然少游特流连光景之词而无已意髙词古直欲追踪骚雅正自不可同年语也吾郡胡季昭寳庆初元为大理评事应诏上书言济邸事窜象郡建人翁定送行诗云应诏书闻便远行庐陵不独诧邦衡寸心只恐孤天地百口何期累弟兄世态浮云多变换公朝初日盍清眀危言在国为元气君子从来岂愿名旴江杜来诗云庐陵一小郡百歳两胡公论事虽小异处心应略同有书莫焚稿无恨岂伤弓病愧不逺别写诗霜月中太学生胡炎诗云一封朝奏大眀宫嘘起庐陵古直风言路从来天样阔蛮荒谁使径旁通朝中竞送长沙傅岭表争迎小澹翁学馆诸生空饱饭临分忧国意何穷先君竹谷老人诗云好读牀头易一篇盈虚消息总天然峥嵘齿頬皆冰雪肯怕炎方有瘴烟频寄书回洗我愁莫言无鴈到南州长相思外加餐饭计取承君旧话头季昭之兄子建弟国賔皆博学能文瓌竒负气兄弟友爱最隆不蓄私财有无尽费于朋友得罪之日囊无一钱子建挈家归卖文以活国賔奋然徒步从其兄于贬所国賔先殁季昭继之端平更化诏许归塟赠朝奉郎官其一子洪舜俞艹赠官制词云朕访落伊始首下诏求谠直盖与谏鼓谤木同意以直言求人而以直言罪之岂朕心哉尔风裁峭洁志槩激壮繇尉廷平上书公车言人之所难言方嘉贯日之忠已堕偃月之计开涂胥口访事泷头曾无几微见于颜面何气节之烈也仁祖能全介于逺谪之余孝祖能拔铨于投荒之后抚今懐往魂不可招潦雾堕鸢悲悔何及陟阶员外仍官厥子用旌折槛之直且识投杼之过尔虽死可不朽矣史殖货传曰贪贾三之亷贾五之夫贪贾所得宜多而反少㢘贾所得宜少而反多何也㢘贾知取予贪贾知取而不知予也夫以予为取则其获利也大富商豪贾若恶贩夫贩妇之分其利而靳靳自守则亦无大利之获矣巨贾吕不韦见秦子异人质于赵曰此竒货可居遂不吝千金为之经营于秦异人卒有秦国而不韦为相此其事固不足道而其以予为取则亦商贾之权也汉髙帝捐四万斤金与陈平不问其出入裂数千里地封韩彭无爱惜心遂能灭项氏有天下刘晏造船合费五百缗者给千缗使吏胥工匠皆有赢余是皆得㢘贾之术者也东坡曰天下之事成于大度之士而败于寒陋之小人高登字彦先漳浦名儒志节髙亮少游太学值靖康之乱与陈东上书陈六贼之罪且言金之不可和状绍兴间对䇿鲠直有司拟降文学髙宗不可调静江府古县令时秦桧当国桧父尝宰是邑胡舜陟欲立祠逢迎彦先毅然不从舜陟欲以危法中之逮系讯掠迄无罪状可指校文潮阳出则将焉用彼相赋直言不闻深可畏论策问水灾桧闻之大怒谓其隂附赵鼎削籍流容州死焉桧没诸贤遭诬陷者皆昭雪彦先以逺人下士无为言者干道间梁克家始为之请傅伯寿朱文公守漳又连为之请皆格不下余为容法曹掾容士犹能言其风猷传其文墨偶摄校官遂为立祠于学宫同时有吴元美者三山文士作夏二子赋讥切秦桧其家立潜光亭商𨼆堂其怨家摘以告桧曰亭号潜光盖有心于党李堂名商𨼆本无意于事秦李谓泰发也亦削籍流容州死焉因并祠之彦先有修学门庭传于世元美有游句漏洞天记载容州志陈应求尝告孝宗曰近时宰相罢去则所用之人不问贤否一切屛弃此钩党之渐非国家之福赵温叔为相多引蜀士及罢相有为飞语以撼蜀士者王季海言一宰相去所用者皆去此唐季党祸之胎也岂圣世所宜有哉蜀士乃安二公之论善矣然此为平时宰相善罢者言也若权姦之去则正当洗肠涤胃若借温太真之事为小人开一线之路借范尧夫之言为君子忧后来之祸则失之矣战国策苏代曰齐紫败素也而贾十倍言外美而中腐如以败素染紫也与蜡鞭之説正相似王龟龄年四十七魁天下以书报其弟梦龄昌龄曰今日唱名蒙恩赐进士及第惜二亲不见痛不可言嫂及闻诗闻礼可以此示之诗礼其二子也于十数字之间上念二亲而不以科名为喜特报二弟而不以妻子为先孝友之意皆在焉为御史首弹史丞相浩乞专用张浚上为出浩帅绍兴龟龄又上疏言舜去四凶未闻使之为十二牧与胡邦衡并为左右史相得最欢奏补先弟而后子尝赋不欺诗云室明室暗两奚疑方寸常存不可欺莫问天髙鬼神恶要须先畏自家知其自吏部侍郎出帅䕫门也有临安録事叅军祝懐抗疏银台谓十朋忠义謇谔借令不容于朝亦合置之近藩缓急唿来无仓卒乏使之忧今遣往万里外非计之得也虽不报时论韪之孝宗之末诏皇太子参决庶务杨诚斋时为宫僚上书太子曰民无二主国无二君今陛下在上又置㕘决是国有二君也自古未有国贰而不危者盖国有贰则天下向背之心生向背之心生则彼此之党立彼此之党立则谗间之言启谗间之言启则父子之隙开开者不可复合隙者不可复全昔赵武灵王命其子何聴朝而从傍观之魏太武命其子晃监国而自将于外间隙一开四父子皆及于祸唐太宗使太子承干监国旋以罪废国朝天禧亦尝行之若非冦凖王曾几生大变盖君父在上而太子监国此古人不幸之事非令典也当时诸公皆甚其言至绍熙甲寅始服其先见胡澹庵上书乞斩秦桧金人闻之以千金求其书三日得之君臣失色曰南朝有人盖足以破其隂遣桧归之谋也朝道初金使来犹问胡铨今安在张魏公曰秦太师専柄十二年只成就得一胡邦衡自陈黄之后诗人无逾陈简斋其诗繇简古而发秾纤遭值靖康之乱﨑岖流落感时恨别颇有一饭不忘君之意如凉风又落南宫木老鴈孤鸣汉北州干坤万事集双鬓臣子一谪今五年天翻地覆伤春色齿豁头童祝圣时近得㑹稽消息不稍传荆渚路歧寛东南鬼火成何事终籍胡铨作争臣龙沙此日西风冷谁折黄花寿两宫皆可味也太史公伯夷传苏东坡赤壁赋文章絶唱也其机轴略同伯夷传以求仁得仁又何怨之语设问谓夫子称其不怨而采薇之诗犹若未免怨何也盖天道无亲常与善人而达观古今操行不轨者多富乐公正发愤者毎遇祸是以不免于怨也虽然富贵何足求节操为可尚其重在此其轻在彼况君子疾没世而名不称伯夷颜子得夫子而名益彰则所得亦已多矣又何怨之有赤壁赋因客吹箫而有怨慕之声以此漫问谓举酒相属凌万顷之茫然可谓至乐而箫声乃若哀怨何也盖此乃周郎破曹公之地以曹公之雄豪亦终归于安在况吾与子寄蜉蝣于天地哀吾生之须叟宜其託遗响而悲也虽然自其变者而观之虽天地曾不能一瞬自其不变者而观之则物与我皆无尽也又何必羡长江而哀吾生哉矧江风山月用之无尽此天下之至乐于是洗盏更酌而向之感慨风休冰释矣东坡步骤太史公者也绍兴壬子冬刘豫入冦赵元镇当国请髙宗亲征行次姑苏喻子才谓元镇曰相公此举有万全之策乎亦赌彩一掷也元镇曰利钝亦安能必事成则幸不成则死之尔子才曰今若直前万一蹉跌退将安託要须留后门则庶几进退有据元镇曰诚有之则甚善计将安出子才曰张枢密任福唐若除闽浙江淮宣抚使则命到之日便有官府军旅钱谷彼之来路即我之后门也元镇大以为然于是魏公复用余谓銮辂亲征事大体重固宜进退有据若论兵法则置之死地生矣项羽救赵既渡沈船破甑持三日粮示士必死无还心故能破秦光宗即位谢艮斋为文昌进十铭云业成而难其败或易兢兢保之常恐失坠道甚简易在尊所闻帝王之学匪艺匪文畏天之威主徳为最水旱雷风天之仁爱存心公正治之所起毫釐之私患及千里妄赏不劝妄罚不畏赏罚大权以妄为忌贪吏虐民戒石莫聴奖㢘以激捷于号令民之疾苦幽逺难知日问日询犹恐或遗财在天下理之以义未闻刻敛其罪在吏乱之所生非止外域姦回谀説尤害于国自治十全乃可理外重乃驭轻轻动为戒辞简理明时人以比李卫公丹扆箴又作劝农诗云莫入州衙与县衙劝君勤理旧生涯池塘多放聊添税田地深耕足养家教子教孙须教义栽桑栽柘胜栽花闲非闲是都休管渇饮清泉困饮茶又云仕宦之人南州北县商贾之人天涯海岸争如农夫六亲对面夏绢新衣秋米白饭鹅鸭成羣猪羊满圏官税早输逍遥散诞似此之人直金千万词㫖平易足以谕俗然其言农夫之乐想干淳间有之今则甚于聂夷中之诗矣宁复有此气象哉作诗要健字撑拄要活字斡旋如红入桃花嫩青归栁叶新弟子贫原宪诸生老伏䖍入与归字贫与老字乃撑拄也生理何颜面忧端且歳时名岂文章着官应老病休何与且字岂与应字乃斡旋也撑拄如屋之有柱斡旋如车之有轴文亦然诗以字文以句魏鹤山诗云逺钟入枕报新晴衾铁衣稜梦不成起傍梅花读周易一忩明月四檐声后贬渠阳于古梅下立读易亭作诗云向来未识梅生时绕谿问讯巡檐索絶怜玉雪倚横㕘又爱清黄弄烟日中年易里逢梅生便向根心见华实候虫奋地桃李妍野火烧原葭菼出方从阳壮争出门直待隂穷排闼入随时作计何太痴争似此君藏用密推究精微前此咏梅者未之及韩信未遇时识之者惟萧何及淮隂漂母尔何之英杰固足以识信漂母一市媪乃亦识之异哉故尝谓子房狙击祖龙意气过于轻鋭故圯上老人抑之韩信俛出市胯意气邻于消沮故淮隂漂母扬之一翁一媪皆异人也唐子西作淮隂贤母墓铭曰项王喑呜范増谋谟信来不唿信去不追坐眎信逋反噬其躯匹妇区区而知信乎吁唐明皇时教坊舞马百匹天寳之乱流落人间魏博田承嗣得之初不识也尝燕賔僚酒行乐作马忽起舞承嗣以为妖杀之昭宗养一猴衣以俳优服谓之猴部头朱温既簒引至坐侧猴忽号掷自裂其衣温叱令杀之呜唿明皇之马有愧于昭宗之猴矣朱文公守漳将行经界王子合疑其扰公答书曰经界一事固知不能无小扰但以为不若此则贫民受害无有了时故忍而为之庶几一劳永逸耳若一一顾恤必待人人情愿而后行之则无时可行矣绍兴间正施行时人人嗟怨如在汤火中但讫事后田税均齐田里安静公私皆享其利凡事亦要其乆逺如何耳少时见所在所立土封皆为人题作李椿年墓岂不知人之常情恶劳喜逸顾以为利害之实有不得而避者耳禹治水益焚山周公驱勐兽岂能不役人徒而坐致成功想见当时亦须有不乐者但有见识人须自见得利害之实知其劳我者乃所以逸我自不怨耳子合议汉事甚熟曾看髙祖初定天下萧何大治宫室又从娄敬策徙齐楚大姓十数万于长安不知当时是几箇土封底工夫不闻天下之不安何也文公此论可谓明确盖自商鞅有成大事者不和于衆之説卒以灭宗故后之为政者毎畏拂人情不知人情固不可拂亦不可徇唯当论理之是非事之当否尔商之迁亳周之迁洛何尝不拂人情及其事乆论定然后知拂之者乃所以爱之也司马相如曰世必有非常之人然后有非常之事有非常之事然后有非常之功夫非常者固常人之所异也故曰非常之功黎民惧焉及臻厥成天下晏如也亦见得此理东坡嘉祐间作思治论曰所谓从衆者非从衆多之口从其不言而同然者耳其説最好然厥后荆公行新法公上书争之乃曰为国者未论行事之是非先观衆心之向背其説却有病天下岂有悖理伤道之事可以衆心之所向而姑为之乎宜其不足以服荆公而指为战国纵横之学也南轩质责虞丞相并甫不当用张説至以京黼面斥并甫曰先丞相平生亦有隠忍就功名处何相非之深也南轩曰先公固有隠忍处何尝用此等狎邪小人并甫拱手曰某服矣语録中载谏并甫事无此数语南轩亲与诚斋言之胡澹庵上章荐诗人十人朱文公与焉父公不乐誓不复作诗迄不能不作也尝同张宣公游南岳唱酬至百余篇忽瞿然曰吾二人得无荒于诗乎杨宋卿以诗集求品题公答之曰诗者志之所之岂有工拙哉亦观其志之髙下如何耳是以古之君子徳足以求其志必出于髙明纯一之地其于诗固不学而能之至于格律之精粗用韵属对比事遣词之善否今以魏晋以来诸贤之作考之盖未有用意于其间者而况于古诗之流乎近世作者乃始留情于此故诗有工拙之论葩藻之词胜言志之功隠矣又曰古今之诗凡三变盖自书传所载虞夏以来及汉魏自为一等自晋宋间颜谢以后下及唐初自为一等自沈宋以后定着律诗下及今日又为一等然自唐初以前其为诗者固有髙下而法犹未变至律诗出而后诗之与法始皆大变以至今日益巧益密而无复古人之风矣故尝妄欲抄取经史诸书所载韵语下及文选汉魏古诗以尽乎郭景纯陶渊明之所作自为一编而附于三百篇楚辞之后以为诗之根本凖则又于其下二等之中择其近于古者各为一编以为之羽翼舆卫且以李杜言之如李之古风五十首杜之秦蜀纪行遣兴出塞潼闗石壕夏日夏夜诸篇律诗则如王维韦应物辈亦自有萧散之趣未至如今日之细碎卑冗无余味也其不合者则悉去之不使其接于吾之耳目而入于吾之胷次要使方寸之中无一字世俗言语意态则其诗不期髙逺而自髙逺矣又曰来谕欲漱六艺之芳润以求真澹此诚极至之论然亦须先识得古今体制雅俗向背仍更洗涤得尽肠胃间夙生荤血脂膏然后此语方有所措如其未然窃恐秽浊为主芳润入不得也近世诗人只缘不曾透得此闗而规规于近局故其所就皆不满人意无足深论又曰作诗须从陶栁门庭中来乃佳不如是无以发萧散冲澹之趣无由到古人佳䖏又曰作诗不学六朝又不学李杜只学那峣嵠底便学得十分好后把作什么用公之论诗可谓本末兼该矣公尝题广成子像云陈光泽见示此像偶记李太白诗云世道日交丧浇风变淳源不求桂树枝反栖恶木根所以桃李树吐花竟不言大运有兴没羣动若飞奔归来广成子去入无穷门因写以示之今人舍命作诗开口便説李杜以此观之何曾梦见他脚板耶又言余平生爱王摩诘诗云漆园非傲吏自缺经世具偶寄一微官婆娑数株树以为不可及而举以语人领解者少观此则公之所取概可见矣公尝举佀所作絶句示学者云半畆方塘一鑑开天光云影共徘徊问渠那得清如许为有源头活水来盖借物以明道也又尝诵其诗示学者云孤灯耿寒焰照此一窓幽卧聴檐前雨浪浪殊未休曰此虽眼前语然非心源澄静者不能道观此则公之所作又槩可见矣宋孝宗时近习梁俊彦请税两淮沙田以助军饷上大喜付外施行叶子昻为相奏曰沙田者乃沙濵出没之地水激于东则沙涨于西水激于西则沙复涨于东百姓如沙涨之东西而田焉是未可以为常也且辛巳兵兴两淮之田租并复至今未征况沙田乎上大悟即诏罢之子昻退至中书令人逮俊彦至叱责曰汝言利求进万一淮民怨咨为国生事虽斩汝万段岂足塞责俊彦皇汗免冠谢乆乃释之子昻此举颇有申屠嘉因辱邓通韩魏公以头子勾任守忠之遗意大率近习畏宰相则为盛世宰相畏近习则为衰世嘉定和戎湖南帅曹彦约贺表云过也更也何伤日月之明赦之宥之式彰天地之大一时传诵吾郡罗蓬伯之词也鹤林玉露卷十六鹤林玉露补遗钦定四库全书鹤林玉露补遗宋罗大经撰孟子释公刘之诗曰故居者有积仓行者有裹粮也然后可以爰方启行释烝民之诗曰故有物必有则民之秉彞也故好是懿徳只添三两字意义粲然六经古註亦皆简洁不为繁辞朱文公毎病近世解经者推测太广议论太多曰説得虽好圣人从初却元不曾有此意虽以吕成公之书解亦但言其热閙而已盖不满之辞也后来文公作易传诗传其辞极简唐张参为国子司业手写九经毎言读书不如写书髙宗以万乗之尊万几之繁乃亦亲洒宸翰遍写九经云章烂然终始如一日古帝王所未有也又尝御书汉光武纪赐执政徐俯曰卿劝朕读光武纪朕思读十徧不如写一徧今以赐卿圣学之勤如此史记张仪论韩地险恶曰民之食大抵饭菽羮藿此倒句也昌黎文春与猿吟兮秋鹤与飞淮之水舒舒楚山直丛丛亦此类春秋星陨如雨释者曰如而也欧阳公集古録载后汉郭先生碑云其长也寛舒如好施是以宗族归懐东坡得古镜背有铭云汉有善铜出白阳取为镜清如明皆训如为而也昌黎汴州诗云母从子走者为谁大夫夫人留后儿昨日乗车骑大马坐者起趋乗者下庙堂不肯用干戈呜唿奈汝母子何为汴州之乱留后陆长源遭杀作也方董晋帅汴昌黎在幕中晋专行姑息知军骄难制变在旦夕且死遗戒车速发及长源代之绳以严急军果乱官属多死之昌黎随晋丧已去汴获免夫长源固失矣晋不能酌寛勐之中潜消事变乃以姑息偷免其身使相激相形产后来之祸又不能先以一语忠告长源乌得无罪昌黎在幕中盖亦与有责矣此诗末句似有愧于中而为自解之辞左氏传鞌之战邴夏御齐侯逢丑父为右齐师败绩丑父与公易位为晋韩厥所及丑父使公下如蕐泉取饮而逃韩厥献丑父郄献子将戮之唿曰自今无有代其君任患者有一于此将为戮乎郄子曰人不难以死免其君我戮之不祥赦之以劝事君者此与纪信诈乗汉王之车以免高祖者何异晋宥丑父而楚焚纪信项氏之不长也宜哉张魏公贬零陵有书数笈自随谗者谓其中皆与蜀士往来谋据西蜀之书髙宗命遣人尽録以来临轩发视乃皆书册虽有尺牍率皆忧国爱君之语此外唯葛裘布衾类多垢敝上恻然曰张浚一贫如此哉乃遣使驰赐金三百两秦桧令宣言于外谓赐浚死门生从者闻之垂泣告公公曰浚罪固当死若果如所传朝服拜命就戮以谢国家可也何以泣为问使者为谁殿帅杨存中之子也公曰吾生矣存中吾故部曲朝廷诚欲诛浚必不遣其子来已而使者拜于马前乃获赐金之命公之在秦也开幕延賔铸铜为印形迹似稍专故有以来谗者之口然反因此得以自明又赖赐金以自活天果不佑忠贤乎古诗云人生不满百常懐千嵗忧而渊明以五字尽之曰世短意尝多是也东坡云意长日月促则倒转陶句尔吕氏春秋云今兹美禾来兹美麦注云兹年也公羊传云诸侯有疾曰负兹注云兹新生草也一年草生一畨故以兹为年古诗云为乐当及时何能待来兹左氏传五稔杜诗十暑岷山葛皆此意桓温雄勐盖一时賔僚相从燕赏岂应有失礼于前者孟嘉落㡌恐如祢正平䙝服掺挝嫚侮曹瞒之意陶渊明嘉之甥也为嘉作传称其在朝仗正门无杂賔则嘉亦一时之望乃肯从温何也温尝从容谓曰人不可无势我乃能驾驭卿亦颇有相靳之意辛幼安九日词云虽与老兵供一笑落㡌将军华发莫倚忘懐西风也解㸃检尊前客凄凉今古眼中三两飞蝶意谓嘉不当从温故西风落其㡌以贬之若免冠然周瑜赤壁谢安淝水冦莱公澶渊陈鲁公采石四胜大略相似杜牧云东风不与周郎便铜雀春深锁二乔意亦着矣谢安围棋别墅真是矫情镇物喜出望外宜其折屐澶渊之役毕士安有相公交取鹘崙官家之説髙琼有好唤宰相来吟两首诗之説则当时策略亦自可见天发一矢之句王荆公句意与杜牧同采石之师若非逆亮暴急嗜杀自激三军之变亦未易驱攘是时亮虽遭残衂北归纪律肃然无一人叛亡此岂易胜之师乎文公曰谢安之于桓温陈鲁公之于完颜亮幸而捱得他死尔要之吴晋乃天幸宋朝真天助也张仪云兵不如者勿与挑战粟不如者勿与持乆二语用兵者所当知守城必刼寨刘信叔守顺昌以数千人摧乌珠数十万衆刼寨之力也守城不刼寨是守死尔有士大夫于京师买一妾自言是蔡太师府包子厨中人一日令其作包子辞以不能诘之曰既是包子厨中人何为不能作包子对曰妾乃包子厨中缕葱丝者也曾无疑乃周益公门下士有委之作志铭者无疑援此事以辞曰某于益公之门乃包子厨中缕葱丝者也焉能作包子哉郑注召对浴堂门彗长三尺韩琦赐第集英殿云见五色君子小人之进天象昭昭如此俗语称利市亦有所祖左氏传郑人盟商人之辞曰尔无我叛我无强贾尔有利市实贿我勿与之吴子之正孙子之竒兵法尽在是矣吴子似论语孙子似孟子吾郡陈国材诗云红日晚天三四鴈碧波春水一双鸥周益公杨诚斋盛称之胡澹菴为师清节先生制师之服张魏公为张无垢制友之服唐人诗云三条烛尽钟初动九转丹成鼎未开明月渐低人扰扰不知谁是谪仙才此唐试进之士见烛騐也白乐天奏状云礼部试进士例用书册兼得通宵盖亦不禁懐挟矣鹤林玉露补遗