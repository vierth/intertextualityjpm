淮海集淮海集序秦少㳺先生淮海集序同郡后学张綖撰綖每进见搢绅先生未有不询及秦公者流风遗韵隐然如髙山巨川人皆识其为一鄕之望廼知地以人而胜也然公没已数百年而盛名不冺亦以文之有传焉耳北监旧有集板岁久漫漶近日山东新刻不全予迺以二集相校刻之郡斋序曰凢古人之文有绪余有精华有源本得其源本则精华悉举之矣况绪余乎今夫江河之水东流入于海而岷阳崑崙则其发源之地草木花实之盛其得于地土之力必厚矣名胜传世之文亦江河之流草木之花实也独不有源本者乎故曰其源深者其流长其本殖者其末茂夫秦公之名丗亦岂偶然㢤今之后生闻风兴慕者率惟其绪余是好不复知其精华源本以是求公不亦逺乎盖其逸情豪兴围红䄂而冩乌丝驱风雨于挥毫落珠玑于满𥿄婉约绮丽之句绰乎如歩春时女华乎如贵游子弟此特公之绪余者耳至于灼见一代之利害建事揆策与贾谊陆贽争长沉味幽玄博参诸子之精藴雄篇大笔宛然古作者之风此则其精华也迺若孝友岀于天性行义孚于朋友少年慨慷论事甞有系笞二虏回幽夏故墟之志方王氏用事时公能少贬其说可立登显要独守正不挠乃至谪死穷荒没齿无怨是其旷度高懐藐万钟而弗顾坚操劲气歴九折而不回中之所存有过人者浩然一传其殆自见也呜唿以此为文兹其所以名世者耶岂非吾乡百世之师乎孟子论夷惠清和而称其为百世之师他日又谓伯夷隘桞下惠不恭隘与不恭君子不由者何耶盖圣之清和此其源本也隘不恭则绪余末流之弊耳是以君子由其清和不由其隘不恭也夫公之文旣已着于天下矣余小子其敢以谫陋赘言独念公一乡之望恐向慕者昧于所求序而论之使知公之名丗乃在此而不在彼也公名观少㳺其字一字太虗高邮人淮海其名集云嘉靖己亥秋九月望日书于鄂之石镜亭宋史传秦观字少游一字太虚扬州髙邮人少豪隽慷慨溢于文词举进士不中强志盛气好大而见竒读兵家书与巳意合见苏轼于徐为赋黄楼轼以为有屈宋才又介其诗于王安石安石亦谓清新似鲍谢轼勉以应举为亲养始豋第调定海主簿蔡州敎授元祐𥘉轼以贤良方正荐于朝除太学博士校正秘书省书籍迁正字而复为兼国史院编修官上日有砚墨器币之赐绍圣𥘉坐党籍岀通判杭州以御史刘拯论其増损实录贬监处州酒税使者承风望指候伺过失既而无所得则以谒告写佛书为罪削秩徙郴州继编管横州又徙雷州徽宗立复宣徳郎放还至藤州出游华光亭为客道梦中长短句索水欲饮水至笑视之而卒先自作挽词其语哀甚读者悲伤之年五十三有文集四十卷观长于议论文丽而思深及死轼闻之叹曰少游不幸死道路哀哉世岂复有斯人乎弟觌字少章觏字少仪皆能文淮海集目録淮海集目録秦观少游卷第一浮山堰赋黄楼赋寄老庵赋汤泉赋叹二鹤赋郭子仪单骑见虏赋和渊明归去来辞卷第二泊吴兴西观音院三老堂送周𥙿之赴新息令寄曾逢原送僧归遂州司马迁观易元吉獐猿图歌夜坐怀莘老司諌荅朱广㣲送僧归保宁和王通叟琵琶梦医者漫郎记梦荅刘全羙田居寄题传钦之草堂次韵徐仲车见寄次韵邢敦夫秋怀卷第三春日杂兴十首和莘老题召伯斗野亭和虚飘飘和㳺金山同子瞻端午日㳺诸寺赋得深字寄陈季常卷第四同子瞻赋㳺惠山马上口占别子瞻学士和黄法曹忆䢖溪梅花送少章弟赴仁和簿送李端叔从辟中山卷第五赠赛法师送刘贡父舍人二首南京妙峰亭次韵奉酬丹元先生送裴仲谟题㕠松寄陈季常徐仲车食扵学官吏或以为不可次韵夏侯太沖送张叔和兼简鲁直题騕褭图和东坡红鞓带和王忠玉提刑题杨康功醉道士石送蔡子用蔡子骏韵飮酒诗艇斋和裴仲谟放兔行和裴仲谟摘白须行卷第六寄寂斋用孙子实韵南都新亭行寄子发反𥘉寄莼姜法鱼糟蟹精思送杨康功偶戯次韵黄冕仲寄题顺兴歩云阁正仲左丞生日病犬赐女冠畅师和子瞻㕠石徐得之闲轩雷阳书事海康书事次韵曽存之啸竹轩游仙次韵荅张文潜病中见寄送乔希圣与子瞻会松江得浪字卷第七徳淸道中还寄子瞻次韵子由斗野亭鲜于子骏生日辇下春晴睡起次韵莘老𥘉至汤泉过六合水亭怀裴博士次韵三首怀孙子实对淮南诏狱二首次韵荅米元章宿参寥房次韵颕叔南郊告祭上清宫次韵米元章斋居即事次韵酬陈传道次韵传道自适兼呈芸叟士拟郡学试东风觧冻驾幸太学题虚乐亭三首怀李公择次韵三首题汤泉二首题王钦之自圆庵流觞亭二首㳺龙门山次程公韵㳺龙瑞宫次程公韵次韵朱李二君见寄睡足轩二首卷第八寄孙莘老次韵马忠玉喜王定国还自滨州寄李公择寄李端叔寄题倪敦复北轩寄题卢君斗斋次韵周开祖送王元龙赴泗州粮料次韵子由九曲池次韵子由平山堂次韵子由蜀并次韵子由摘星亭次韵子由光化塔次韵子瞻赠金山寳觉大师㳺鑑湖谒禹庙蓬莱阁别程公辟中秋口号子瞻欲使髙丽不行卷第九显之禅老许草庵见处再用韵和㳺龙洞寄孙传师送蒋颕叔帅熈河二首和刘仆射感旧言怀上巳日诏赐宴集二首清明前一日李观察席上得风字次韵罗正之惠緜扇寄题新息王令藏春坞送刘承议觧职归飬次韵王仲至侍郎庆张君俞得子寄题澄碧轩寄张文潜次韵裴君上向守二首次韵向守豋楼眺望寄钱节赠刘景文四首荅龚深之次裴仲谟韵荅曾存之春日寓直怀参寥次韵裴仲谟和何先軰二首荅阎求仁谢参寥彦温访扵坟所次韵刘逊父以宁斋次韵何子温次韵宋履中谒大庆退食馆中与邓慎思沐扵启圣遇李端叔和程给事赟阇黎化去之什再赋流觞亭燕觞亭会蓬莱阁次韵侍祠南郊与李端叔㳺智海用前韵和黄冕仲寄题延平泠风阁次韵谢李安上惠茶次韵范纯夫戯荅李方叔寄少仪弟九月八日夜大风雨送林次中奉使契丹二首送平仲学士卷第十寄孙传师着作泗州东城晚望戯云龙山人二首和圆通白衣阁二首昭阁睡足寮寄震鼎二弟送酒与泗州张守题郴阳道中古寺壁二絶又别牛司理和工部侍郎新章题金华山寺壁次韵岀省马上有怀蒋颕叔元祐三年召至京师客有遗子以假山石盆兴国浴室院独坐时儿子湛就试未出题赵团练画江干晚景四絶梦中得此宁浦书事题务中壁间题法海平阇黎留别平阇黎卷第十二序篇国论主术治势上治势下卷第十三安都任臣上任臣下朋党上朋党下卷第十四人材法律上法律下论议上论议下卷第十五官制上官制下财用上财用下卷第十六将帅竒兵辩士谋主卷第十七兵法盗贼上盗贼中盗贼下卷第十八邉防上邉防中邉防下卷第十九错韦元成石庆张安世卷第二十李陵司马迁李固陈寔卷第二十一袁绍鲁肃诸葛亮臧洪王导崔浩卷第二十二王俭韩愈李泌白敏中李训王朴卷第二十三拟郡学试近世社稷之臣论圣人继天测灵论变化论君子终日干干论以徳分人谓之圣论卷第二十四浩气传卷第二十五陈偕传耿倡传魏景传汝水涨溢说心说二侯说十二经合义卷第二十六贺坤城节表贺兴龙节表代贺太皇太后受册表代贺皇太后受册表代贺皇太后生辰表代贺明堂礼毕表代贺皇太妃受册表辞史官表代蕲守谢上表代程给事乞致仕表代王承事乞囬授一宫表卷第二十七代谢勑书奨谕表代谢加勲封表代贺元㑹表代谢工部侍郎表代中书舎人谢表代中书舍人谢上表代南京谢上表代中书舍人谢上表代谢暦日表卷第二十八谢及第启贺吕相公启贺苏礼部启贺中书苏舍人启谢程公辟启谢馆軄启贺崔学士启代贺吕司空启代贺中书仆射范相公启代贺门下孙侍郎启代贺中书刘侍郞启卷第二十九代贺王左丞启代贺胡右丞启代贺京西运判启贺京西运使启代贺签书赵枢蜜启代贺蔡相公启代贺司马相公启代贺胡右丞知陈州启代贺钱学士启代贺提刑启代囬胡右丞年节启代囬吕吏部启代谢中书舎人启代贺运使启代贺提刑落权发遣字启谢胡晋侯启代参寥与钟公实启卷第三十荅传彬老简与苏先生简与邵彦瞻简与孙莘老简与黄鲁直简与苏子由着作简与李徳叟简与苏黄州简与李乐天简与参寥简卷第三十一谒先师文祈晴文祭马通议文弔镈钟文遣鬼文祭洞庭文谒宣圣文告狄梁公文告李太尉文祭勾芒神文代蔡州太守谒先圣文谒岳庙文谒城隍文祈晴文谢晴文卷第三十二谢雨文获贼祭庙文赦后省赛文祭欧阳夫人文祭韩康公文祭酺神文豋第后醮谢青词代蔡州进兴龙节功徳䟽正赐库功徳䟽兴龙节功徳䟽二道蔡州进生辰䟽神宗功徳䟽髙邮长老开堂䟽寳林开堂䟽干明开堂䟽醴泉开堂䟽卷第三十三李状元庆禅师塔铭葛宣徳墓铭徐氏墓铭虞氏墓铭李氏墓铭掩关铭刘氏研铭颕师研铭泸州任使君墓表卷第二十四龙丘子真賛李潭汉马图賛南都法寳一长老真賛䢖隆庆和尚真賛书王蠋后事书辋川图后髙无悔䟦尾裴秀才䟦尾録壮愍刘公遗事卷第三十五法帖通觧序书晋贤图后书兰亭叙后卷第三十六鲜于子骏行状徐主簿行状蔡氏行状圆通禅师行状録寳林事实代蔡州进银绢状代蔡州进瑞麦图状代荐蔡奉议状卷第三十七上王岐公论荐士书上吕晦叔书谢王学士书谢曾子开书与乔希圣论黄连书与鲜于学士书婚书卷第三十八御书手诏记五百罗汉记雪斋记龙井记龙井题名记间轩记芝室记祖氏先茔芝记罗君生祠记蔡州勑书奨谕记㳺汤泉记卷第三十九俞𬗋芝字序曹虢州序逆旅诗序扬州集序㑹稽唱和诗序怀乐安蒋公唱和诗序送钱秀才序王定国注论语序集瑞图序送冯梓州序卷第四十大行皇太后挽词二首韩枢密夫人挽词二首俞公逹待制挽词二首陈承事挽词永寿县君挽词曾子固哀词蔡氏哀词时宣义挽词中书侍郎挽词吕与叔挽词东平夫人挽章开封李公挽章孙莘老挽词陈用之挽词四首滕逹道挽词二首自作挽词嘉靖己亥孟秋刋淮海集目录淮海集淮海集卷第一淮海集卷第一秦观少游浮山堰赋梁武帝天监十三年用魏降人王足计欲以淮水灌寿阳乃假太子右衞康绚节督卒二十万作浮山堰扵钟离而淮流湍驶漂疾将合复溃或曰淮有蛟龙喜乗风雨坏岸其性恶铁绚以为然乃引东西冶铁器数千万斤益以薪石沉之犹踰年乃合堰袤九里水逆淮而上所蒙被甚广魏人患之果徙寿阳戍顿八公山余民分就冈壠未㡬淮暴涨堰坏奔于海有声如雷水之怪袄蔽流而下死者数十万人𥘉镇星犯天江而堰实退舍而坏呜唿异哉感而作浮山堰赋其词曰繄四渎之并酾兮寔脉络扵坤灵惟长淮之湠漫兮自桐栢而发源贯江河以下骛兮拉泗沂而左奔走狞雷以赴海兮驾扶摇而薄山固元气之宣节兮熄衆兆之灾患粤萧梁之服命兮抗北魏以争衡信降虏之诡计兮阻汤汤而倒征依两崖以受土兮羗合嵴扵中央揵竹甾石之不足兮文沈铁以厌不祥袤九里以中峙兮截万派之奔茫大隄矻乎如墉兮杞柳薨其成行展源深而支永兮虽蹔否而必通倐鲸吼以奔溃兮与苍苍而俱东若燃犀之照渚兮旅百怪而争遒马怒而嘘蹀兮虎蛟咆而相紏哀死者之数万兮孤魂逝其焉游背自然以司凿兮固神禹之所恶世苟近以昧逺兮或不攺其此度螳蜋怒臂以当车兮飞衞衔石而填海梁人之不思兮卒取非扵异代岂方迫扵㝷引兮不遑议夫无竆将姦臣取容以幸入兮公相援而欺蒙抑五材囚壮之有数兮特假手扵憧憧系曰敦阜宼㝠大川屯精气扶舆变干文运徒力顿漂无根潮波复故弥亿年黄楼赋太守苏公守彭城之明年旣治河决之变民以更生又因修缮其城作黄楼扵东门之上以为水受制扵土而土之色黄故取名焉楼成使其客髙邮秦观赋之其词曰惟黄楼之瓌玮兮冠雉堞之左方挟光晷以横出兮干云气而上征旣要眇以有度兮又洞逹而无旁斥丹雘而不御兮爰取法乎中央列千山而环峙兮交二水而旁奔冈陵奋其攫拏兮谿谷效其吐吞览形势之四塞兮识诸雄之所存意天作以遗公兮慰平日之忧勤繄大河之𥘉决兮狂流漫而稽天御扶揺以东下兮纷万马而争前象罔出而侮人兮螭蜃过而垂延㣲精诚之所贯兮㡬孤墉之不全偷朝夕以昧逺兮固前识之所羞虑异日之或然兮复压之以兹楼时不可以骤得兮姑从容而浮逰傥豋临之信美兮又何必乎故丘觞酒醪以为寿兮旅殽核以为仪俨云髾以侍侧兮笑言乐而忘时发哀弹与豪吹兮飞鸟起而参差怅所思之迟暮兮缀明月而成词噫变故之相诡兮遒传马之更驰昔何负而遑遽兮今何暇而遨嬉岂造物之莫诏兮惟元元之自贻将苦逸之有数兮畴工拙之能为韪哲人之知其故兮蹈夷险而皆宜视蚊虻之过前兮曾不介乎心思正余冠之崔嵬兮服余佩之焜煌从公扵斯楼兮聊裴囬以徜徉寄老庵赋或问孙先生之逰汤泉山也尝扵佛祠之旁二松之下诛䉜草茅平夷土涂规以为庵曰寄老焉子时实从与见其事愿扬㩁而陈之仆曰唯唯寄老之区在扵汤泉实惟歴阳东城之域山林郁其修阻水土婉而滋息风和气平物无疠疫其出逰也南则峰峦经亘二百余里前望䢖业之都却顾项王之亭龙窟呀其旁出江漫漫而徂征东则惠济真相二刹相望殿寝中开四注脩廊间从逰子扵焉相羊沈燎茗飮乐未渠央西则赭落之前三井天出幽毖白浪明晦如一旁输有斛上庇有室觧衣入逰百疾为失北则瓦梁之河隂陵之泽水潦之所聚㑹鱼鼈之所充斥芡菱蒲莼毛髪之富𬒳及邻国其入居也则闭关却扫反听收视内外旣进与妙自㑹湛乎若玉渊之澄枵然如藁木之废其㳺也其居也无所适而非道者世奚足以识之哉虽然先生方为侍从之臣充諌诤之官论思献纳日不遑给虽欲复从二三子扵寄老之上未可得也一旦功成事毕引老乞身天子悯之不烦以政公卿大夫设祖道供帐扵国门之外酒阕升车望寄老而归焉则仆也亦将负杖屡而从之矣汤泉赋大江之滨东城之野有泉出焉直囬峰负深谷分埓引源迤逦相属晨夜有声涵云注玉薄为虎须洑为鱼目鳞介莫潜遇者斯浴此何水也哉野老告余曰泓泓㳙㳙莫虞岁年不火而燠其名汤泉呜唿岂非荧惑莅扵上耶烛龙隐扵中耶旁通咸池日御之所经耶幽精沈魄隂偿其负耶丹砂黄硫金石之气酷悍之所激耶徳有常仁惠公而浃寒凝海兮不冰旱焦山兮不竭其或燥湿外干精气散越肤革疮疡惫筋淫血欣瀄汨之蹔㳺怳幽忧之永脱以沐则髪泽以颒则肤恱其羡流冗浸捐弃扵沟壑者犹能灌𬞞稻之畦已牛马之暍此又何其然耶吾闻天下之水厥类寔繁至扵弱水储隂投羽必沈火井萃阳烂石灼金祥摽醴泉病飮而瘳异纪滋穴神瀵以流焦溪乏罥蔓之饰沸潭谢聱取之㳺其余洒墨所发胶盐是滋啜怀千金飮狂一国裒玉乳以中涵撗金丝而径度诡品缪名纷莫为数咸受命扵元精亦各私其所遇若夫匡庐汝水之旁尉氏骊山之下烟菲掩褥王孙鸟隼之所娱金穴椒房专宠靡曼之所占则汤泉之中又有显晦者焉野老冁然而笑曰善乎齐给之士曵杖而去行歌扵涂曰滭沸滂沱奋此泉兮被彼山阿吾唯灌沐兮不知其他子瞻䟦云余之所闻汤泉七其五则今三子之所逰与大虚之所赋所谓匡庐汝水尉氏骊山其二则余之所见鳯翔之骆谷与渝州之陈氏山居也皆弃扵竆山之中山僧野人之所浴麋鹿猿猱之所飮惟骊山当往来之冲华堂玉甃独为胜絶然坐明皇之累为杨李禄山所污使口舌之士援笔唾骂以为亡国之余辱孰甚焉今惠济之泉独为三子者咏叹如此岂非所寄僻逺不为当涂者所溷而为髙人逸才与世异趣者之所乐乎或曰明皇之累杨李禄山之污泉岂知污之然则幽逺僻陋之叹亦非泉所病也泉固无所荣辱特以人意推之可以为抱器适用而不择所处者之戒元丰元年十月五日叹二鹤赋广陵郡宅之圃有二鹤焉昻然如人处乎幽间翅翮摧伤而弗能飞翻虽雄雌之相从常悒悒其鲜懽时引吭而哀唳若对客而永叹圃吏告予曰此𬗋薇钱公之鹤也公熈宁时实守此邦心虚一而体道治清浄而忘言既不耽乎豆觞又不嗜乎匏絃惟此二鹤与之周旋则俛仰扵宾掾之后出则飞鸣乎导从之先故鹤之来也则知使君之将至鹤之往也则知使君之将还是时一郡之人好甚扵姻敬愈扵客如爱子之居家若宠臣之在国昼从乎风亭之滨夜栖乎月台之侧谓此幸之可常颇超揺而自得逮公之去于今㡬时人各有好鹤谁汝私具名物扵有司鸡䳱易而侮之傍轩楹而蒙叱历阶戺而遭麾惟主人之故客间一遇而嗟咨余闻而叹曰噫嘻有恃而生者失其所恃则悲彼有啄乎广莫之野飮于清冷之渊随林丘而止息顺风气而腾骞一鸣九皐声闻于天若然者又岂衞侯之能好而支遁之可怜哉郭子仪单骑见虏赋回纥入㓂汾阳出征何单骑以见虏盖临戎而示情匹马雄趋方传唿而免胄诸羗骇瞩俄下拜以投兵方其唐祚中㣲胡尘内侮承范阳猖獗之乱值永泰因循之主金缯不足以塞其贪嗜铠仗不足以止其攘取云屯三辅但分诸将之兵乌合万群难破重围之虏子仪乃外㢮严备中输至诚气干霄而直上身按辔以徐行扵是露刄者胆丧控弦者骨惊谓令公尚临扵金甲想可汗未厌扵寰顿释前憾来㝷旧盟彼何人斯忽去幢幡之盛果吾父也敢论戈甲之精岂非事方急则宜有异谋军旣孤则难拘常法遭彼虏之悍劲属我师之困乏校之力则理必败露示以诚则意当亲狎所以彻卫四环去兵两夹虽锋无镆邪之锐而势有泰山之压据鞍以出若乘檎虎之騘失仗而惊如弃华元之甲金石至坚也以诚可动天地至大也以诚可闻矧尔熊罴之属困乎蛇豕之群扵是时也将乗骄而必败兵不戢则将焚惟有明信乃成茂勲吐蕃由是而引归师殱灵夏仆固扵焉而暴卒祸息并汾非不知勐虎无助也受侮扵狐狸神龙失水也见侵扵蝼蚁曷为锋镝之交下遽遗纪纲而不以盖念至威无恃扵张皇大智不资扵恢诡逺同光武轻行铜马之营近类曹成独造国良之垒向若怨结不觧连未央飬威严扵将军之幕角技巧扵勇士之场攻且攻兮天变色战复战兮星动芒如此则虽骁雄而必弊顾创病以何长符秦夸南伐之师坐投肥水新室恃北来之衆立溃昆阳固知精击剌者非为将之良敢杀伐者非用兵之至况徳善之身积宜福祥之天卑故中书二十四考焉由此而致和渊明归去来辞归去来兮眷眷怀归今得归念我生之多艰心知免而犹悲天风飘兮余迎海月烱兮余追省已空之忧患疑是梦而复非及我家扵中途儿女欣而牵衣望松楸而长恸悲心极而更㣲升沈㡬何岁月如奔嗟我宿昔通籍璧门赐金虽尽给札尚存愧此散木缪为牺尊属党论之云兴雷霆发乎威颜淮南谪扵天庖予小子其何安岁七官而五谴越鬼门之幽关化猿鹤之有日讵国光之复观忽大明之生东释累囚而北还酾天汉而一洗觉宇宙之随寛归去来兮请逍遥扵至㳺内取足扵一身复从物兮何求荣莫荣扵不辱乐莫乐扵无忧乡人告予以有年黍稷欝乎盈畴止有弊庐泛有扁舟濯予足兮寒泉振予衣兮古丘洞胷中之滞碍眇云散而风流识此行之匪祸乃造物之余休已矣哉桔槹俛仰无已时举觞自属聊淹留汝今不巳将安之封侯巳绝念仙事亦难期依先茔而洒扫从稚子而耘耔脩杜康之废祠𥙷由庚之亡诗为太平之幸老幅巾待尽更奚疑淮海集卷第一淮海集淮海集卷第二淮海集卷之二秦观少游泊吴兴西观音院金刹负城闉閴然美栖止卞山直穹窿苕水相依倚霜桧郁冥㝠海棕鲜薿薿广除庇夏隂飞栋明朝晷溪光凫鹜邉天色孤蒲里绪风传昼焚璧月窥夜礼洩云彗层空规荷鑑幽沚艅艎烟际下钟磬林端起聱牙戏淸深崟扑空𬗋所遇信悠然此生如寄耳志士耻沟渎征夫念桑梓揽衣轩楹间啸歌何竆巳三老堂堂堂三元老业履冠俦匹謇谔横秋霜髙明丽朝日竝道谒温宣连科収甲乙东南奠藩服西北驰使驿解鞅环堵安岸帻氊裘屈群姦慑謦欬衆废起咄叱至今领麾地讴吟遍蓬荜出入虽异途归洁固如一晚厌方内游把袂访闲逸云壑庆安车风川驶飞鹢献酬埃壒外珠玉在挥笔风标傲松鹤颜髪移丹漆遂令吴越人藻绘恣称述邈然超世姿髣髴得十七辟廱礼寂灭麟阁事萧瑟兹焉出民愿名实更炳蔚琬琰琢髙词龙兰燎深室福履旣所绥光华无终毕送周裕之赴新息令丈人淮海英抗节浮云外挥毫错星锦抵掌参竽籁靑春抱脩能脱略无范蔡晚营三径资百里聊束带扁舟岁欲徂古刹夜仍艾去去整羽仪行与髙风㑹寄曾逢原孟夏气候好林塘媚晴辉囘渠转淸流藻荇相因依丛薄起踈籁衆鸟鸣且飞髙城带落日光景酣夕霏即事逺兴託抚巳幽思㣲超揺弄柔翰徙倚絃金徽美人邈云眇志愿固有违丹靑傥不逾与子同裳衣送僧归遂州寳师本巴蜀浪迹游淮海定水湛虚明戒珠烱圆彩飘零鄕县异晼晚星霜攺明发又西征孤帆破烟霭司马迁子长少不覊发轫遍丘壑晚遭李陵祸愤悱思逺託髙辞振幽光直笔诛隐恶驰骋数千载贯穿百家作至今青简上文彩炳金雘髙才忽小疵难用常情度譬彼海运鹏岂复顾缯区区班叔皮未易议踈略观易元吉獐猿图歌叅天老木相樛枝嵌空怪石衔靑漪两猿上下一旁挂两猿熟视苍蛙疑萧萧丛竹山风吹海棠杜宇相因依下有两獐从两儿花飱草囓含春嬉易老笔精湖海推画意忘形形更奇解衣一扫神扶持他日自见犹嗟咨金钱百万酒千鸱荆南将军欣得之老禅豪取橐为垂白昼掩门𥘉许窥房栊炯炯明冬曦榛藂羽革分豪釐残编未终且归读岁暮有间重借披夜坐懐莘老司諌六合寥寥信茫昩中有日月无根柢古往今来漫不休靑髪素颜从此逝嗟予自少多邅回气血未衰心已艾北渡长淮霜入屦南窥禹穴尘生䄃日凿一窍浑沌死虽有余风终破碎囬车复路可无縁三问道人三不对荅朱广㣲广㣲才华殆天赋十岁孤山有佳句又梦东林飮虎溪叹息清风人不悟自尔所见无全牛桐栢崑崙日倾注葱茏暁景破新花蹭蹬老拳擒脱兎身勤事左竟何成巧迫化工天所怒两鬓星星沧海头强学禅那慰迟暮昨夜灯花吐金粟晓烹鲤鱼得尺素笑我徜徉吴楚间经卷酒巵随所遇人生迕意十八九月得解颜能㡬度着书准易空自疲服药求仙良亦悞北风老矣无能为行看黄鹂语飞絮安得从君醉百塲落笔珠玑不论数送僧归保宁西湖环绕皆招提楼阁晦明如卧披保宁复在最佳处水光四合无端倪车尘不来马足断时有海月相因依上人弱龄巳隷此心目所证惟瑰琦白玉芙蓉出清沼天然不受缁尘扰坐客一语不入意目如明星视飞鸟冠切云兮佩玉难上人顾之真等闲应縁聊入人间世兴尽却归湖上山伊余久欲窥禹穴矧今仲父官东越行挽秋风入剡溪为君先醉西湖月和王通叟琵琶梦鶗鸣时衆芳歇华堂梦断音容绝风惊玉露不成圆一夜芙蕖泣秋月金纹捍面𬗋檀槽曾抱花前送酒舠庾郎江令费珠璧小砑红牋挥兎毫风流云散令人瘦忍看麴尘昏锦绶楚水悠悠更不西上天破鑑空依旧医者块然一气𥘉浑沦散作六物相吐吞主承客御胜复存是为万物疾病原寥寥空陂逰寛魂诲此法术成轩辕金书玉册要不烦焕如星宿不可扪时迁圣徂遂幽昬弊俗窃以资利源余尝感槩期明论世无妙质孰与言因君乞诗置屋轩聊复援笔赋本根漫郎元公机鉴天所髙中兴诸彦非其曹自唿漫郎示真率日与聱叟为嬉遨是时胡星殒未久关辅扰扰犹弓刀百里不闻易五羖三士空传杀二桃心知不得载行事俛首刻意追风骚字皆华星章对月漏洩元气烦挥毫徛玗春深茂花竹九疑日暮吟哀猱红颜白骨付清醥一官扵我真鸿毛乃知逹人妙如水浊清显晦惟所遭无时有禄亦可隐何以龛巖逺遁逃记梦荅刘全羙岁逢困敦斗申指辰次庚辰漏传子梦出城闉豋古原草木荣天带流水千夫荷锸开久殡前有一人状瓌伟素冠长跪烝酒殽云是刘郎字全美马鸣车响断还续人境晦明秋色里旣窹茫然失所遭河转星飜汗如洗世传梦凶常得吉神物戏人良有㫖全美声名海县闻闭久当开乃其理娟娟二十四桥月月下吹箫聊尔耳洗眼看君先一鸣九万扶揺从此始田居四首鸡号四邻起结束赴中原戒妇预为黍唿儿随掩门犂锄带晨景道路更笑喧宿潦濯芒屦野芳簮髻根霁色披窅霭春空正鲜繁辛夷茂横阜锦雉娇空园少壮已云趋伶俜尚鸱蹲蟹黄经雨润野马从风犇村落次第集隔塍致寒暄眷言月占好弩力竞晨昏入夏桑柘稠隂隂翳虚落新麦巳豋塲余蚕犹占箔隆䂀破曾隂霁霭収逺壑雌蜺卧沦漪鲜飈泛藂薄林深鸟更鸣水漫鱼知乐羸老厌烦敲觧衣屡槃礴䕃树濯凉飔起行遗带索冢妇饷𥘉还丁男耘有託倒茼备青钱盐茗恐垂槖明日输绢租邻儿入城郭昔我莳青秧廉纎属梅雨及兹欲成穗已复頽星暑迟暮易昏晨揺落多砧杵村逈少过从客来旋炊黍兴发即杖䉫未尝先处所褰裳渉浅瀬矫首没孤羽藂祠土鼓悲野埭鵾鸡舞雉子随贩夫老翁拜巫女辛勤稼穑事恻怆田畴语得糓不敢储催科吏旁午严冬百草枯邻曲富休暇土井时一汲柴车久停驾寥寥塲圃空跕跕乌鸢下孤榜旁横塘喧舂起旁舎田家重农隙翁妪相迓班坐酾酒醪一行三四谢陶盘奉㫖蓄竹筯羞鸡䏑飮酣争献酬语阕或悲咤悠悠灯火暗剌剌风飈射客散静柴门星蟾耿寒夜寄题傅钦之草堂河阳有洑流经营太行根盛徳不终晦发为清济源斯堂济源上太行正当门仰视浮云作俯窥流水犇脩竹带藩篱百禽鸣朝相望有盘谷李愿故居存主人国之老实惟商巖孙班行昔供奉亟进逆耳言天子色为动群公声亦吞萧条冰霜际不攺白玉温出处士所重其㣲难具论公勿思草堂朝廷待公尊次韵酬徐仲车见寄渭淸非胜泾兰芳本无慕我生季叶中乃与古人遇軄当供洒扫匏系愧迟暮来章感存没三读泪如注次韵邢敦夫秋怀十首驱车陟髙丘却望大梁圻驰道入双阙勾陈连太㣲夷门壮下属清洛相因依美哉吾党士皐卨良可希暮有二客至俱以能禅闻一枝惠林出一派智海分言各不相可往来剧丝棼谢客姑舎是妨余醉看云昔者曾中书门戸实难瞰笔势如长淮𥘉源可觞滥经营终入海欲语焉能暂斯人今则亡悲歌风惨憺渤海有巨鳌其颠冠嵳峩宿昔尝小抃八絃相盪靡忽遭龙伯人一举空潮波取皮煎作胶清此崑崘河蝮蛇𥘉螫手壮士㫁其腕岂不悲毁伤所䘏在躯干西羗沙卤地置戍或烦汉鸡肋不足云阿䐽妙思筭汤汤辟廱流中有学子居但说若稽古言犹三万余来者转相祖词林日凋踈稍喜绩溪令入校天禄书匠氏构明堂百材入斤斧傥非豫章栋宂长亦焉取英英范与苏器识兼文武胡为先一州不用作霖雨憬彼髙句丽来脩裔夷軄天都富如海劳汝送涓滴轴舻尾相衔逺近困供亿止沸当绝薪扬汤百无益祖宗举贤良充赋多名儒执事恶言者此科为之无虽有仲舒错或横江潭鱼果欲鸣凤至还当种椅梧邢侯秋卧㢌挥毫见深衷赓者二三子翕然笙磬同不淮海集淮海集卷第三淮海集卷之三秦观少游春日杂兴十首飘忽星气徂青阳迫迟暮鸣飞各有适赤白纷无数雨砌堕危芳风轩纳飞絮褰帏香雾横岸帻云峰度林影舞䆫扉池光染衣屦参差花鸟期蹭蹬琴觞趣抚事动幽寻感时遗近慕秣马膏余车行行不周路结发谢外好僶俛希前修缪挟江海志耻爲升斗谋齞历难刻画贱贫多衅尤发皆伊阙解骖憇䢴沟丹鈆费永晷麴蘖敺深愁璧月鉴帘栊珠星络梧楸泯泯渠水驶霏霏花雾浮公子怅何许抚膺徒离忧潭潭故邑井猗猗上宫兰不食自清渫莫服更幽闲志士耻弱植卷迹甘饥寒佳晨追良觌触物悬悲端川途眇囘逺经岁旷音翰岂不慕裘马诡得非所安蝉冕多憷迫䋲枢尠忧患枉㝷竟何𥙷方枘诚独难吴㑹虽𥚹小海滨富奇峰天鸡一号呌劒㦸明遥空谿谷相径复深林杳攅丛猿吟虎豹啼云气迷西东中有遯世士超然閟孤踪𬒳兰服明月起坐松声中夜鍜吸沆瀣朝琴庇靑䓗骑星友元气巢许安可同俛眄区中人飞埃集毛锋问津或不缪从子游鸿蒙东方有美人容华茂春粲抱影守单栖含睇理哀弹声意一何切所欢邈云汉徒然事膏沐孰与徂昬旦㣲诚浪自持嘉月忽复晏巧转度虚飞红触幽幔岁岁芳草滋夜夜明星烂合并㑹有时索居不必叹寝瘵倦文史驾言从遨嬉飔风举遥溆规日丽淸漪含桃粲朱实杜若怀碧滋娉娉弱絮堕圉圉文鲂驰明霞廓逺瞩哀禽搅离思缛草天际合孤云川上移寛闲绝轮鞅重复多路岐信美难久伫归欤从所治昔我游京室交通五陵间主客各英妙𫀆马相追攀千金具飮啜百金雇吹弹缨弁罗广席当头舞交竿鲜粧耀渌酒釆缬生风澜灯烛暗夜艾士女纷相班欢娱易徂歇转眄如飞翰亹亹负孤愿离离衔永欢山鸟窥茗飮檐花笑𬞞飱弃捐勿重陈事定须盖棺客从逺方来遗我昭华管吹之动人心异境生虚磝磝靑嶂横泱泱春熘渐马蹄交狭邪车毂错平坦士女竞芳辰禽鱼䕃修竿依㣲认睇笑凌没见纎短停吹歘泯㓕耽耽复空馆灵物信所珍顾恨知音罕桃李用事辰鲜明夺云绮繁华一朝去黙黙惭𣏌梓时徂鹰化鸠地迁橘为枳独有羡门生后天犹不死艺籍燔祖龙斯文就沦丧帝矜黔首愚诸隽出相望杨马操宏纲韩柳激頽浪䢖安妙讴吟风槩亦超放玉䋲带华月艶艶青㝠上奕世希末光经纬得无妄儿曹独何事诋斥㡬覆酱原心良自诬猥欲私所尚螳蜋拒飞辙精衞填溟涨咄咄徒尔为东海固无恙鹓鸾日彫灭黄口纷冗长投䄃睇层霄兹怀谁与亮和孙莘老题召伯斗野亭淮海破冬仲雪霜滋不平菱荷枯折尽积水寒更淸辍棹得佳观湖天绕未甍信美无与娱浊醪聊自倾北眺桑梓国悠然白云生南望古䢴沟沧波带芜城村墟翳茅竹孤烟起晨烹檐间鸟声落客子念当行揽衣视日景薄隂漏㣲明何时复来游春风发鲜荣和虚飘飘虚飘飘虚飘飘风寒飘絮浪春暖履冰桥势缓霜垂霰声干叶下条雨中沤点没流水风里綵云铺逺霄虚飘飘比时光影犹坚牢和游金山江流㑹杨子汹汹东南鹜海门划前开金山屹中据鼓钟食万指金艧栖千柱夜庭游月波晓观搏香雾天淸猿鸟哀风暗鱼龙怒云物横古今涛波阅晨暮三州气色来上下端倪露伟哉元气间此胜知谁聚念昔憇精庐豋临辄忘去汲新试团月饭素羔魁芋妙兴入芳藤真境在芒屦别来星暑换寤寐经从处忽蒙珠壁投了与云峦遇幽光炯肝肺爽气森庭戸区中多滞念方外饶竒趣寄语山阿人泠然行复御同子瞻端午日游诸寺赋得深字太史抱孤韵畅怀在豋临别乗载邹枚佳辰事幽㝷参差水石瘦窅窕房栊深清磬发踈箔妙香横素㯲复豋翠堵坡环囬瞩崟双溪贯城郭暝色带孤禽凉飈动爽籁薄雨生㣲隂尘想澹清涟牢愁洗芳斟挥箑订往古援毫示来今愧无刻烛敏续此金玉音寄陈季常一钩五十犗始具任公钓揭竿趣灌渎与尔不同调先生本西蜀侠气见英妙哀怜世间儿细黠似黄鹞侍童双擢玉鬓髪光可照骏马锦障泥相随竆海峤平生擕手好十七豋廊庙小生相吏耶徒枉尺书召暮年更折节学佛得心要鬻马放阿樊幅巾对沈燎泠泠屋外泉兀兀原头焼欲知山中乐万古同一笑淮海集卷之三淮海集淮海集卷第四淮海集卷第四秦观少游同子瞻赋游惠山三首辍棹纵幽讨篮舆入青苍圆顶相迓旃檀燎深堂层峦淡如洗杰阁森欲翔林芳含雨滋岫日隔林光㳙㳙续清熘靡靡传幽香俯仰佳览眺悠哉身世忘使君厌机械所与惟散人顾慙蒹葭陋缪倚琼枝新上干青磝磝下属白磷磷洞天不知老金界无栖尘缅彼人间世乌蟾阅青旻讵得踵三隐山阿相与邻楼观相复重邈然閟深樾九龙吐清泠㶁㶁曾未絶罂缶驰千里真珠犹不灭况复从茶僊兹焉试葵月岸巾尘想消散䇿佳兴发何以慰遨嬉操觚继前辙马上口占二首向晨结束事长途利风刮面冰在须冈竆得水马不进雾暗失道人相唿悠悠旁舎见汲井轧轧隔林闻輓车游目骋怀自可乐勿忆鄕县增烦纡霜风稜稜万木枯梅花破蕚犹含须田家往往事游猎追逐狐兎相号唿㣲茫山中起狂烧隐约林梢低日车马头渐觉有佳趣勿厌阡陌多萦纡别子瞻人生异趣各有求系风捕影祗怀忧我独不愿万户侯惟愿一识苏徐州徐州英伟非人力世有髙名擅区域珠树三株讵可攀玉海千㝷真莫测一昨秋风动逺情便忆鲈鱼访洞庭芝兰不独庭中秀松栢仍当雪后青故人持节过鄕县教以东来偿所愿天上麒麟昔漫闻河东鸑鷟今才见不将俗物拟天真北斗巳南能㡬人八塼学士风摽逺五马使君恩意新黄尘冥冥日月换中有盈虚亦何筭㩀龟食蛤暂相从请结后期游汗漫和黄法曹忆建溪梅花海陵参军不枯藁醉忆梅花愁絶倒为怜一树傍寒溪花水多情自相恼淸泪班班知有恨恨春相逢苦不早甘心结子待君来洗雨梳风为谁好谁云广平心似鐡不惜珠玑与挥扫月没参横画角哀暗香销尽令人老天分四时不相贷孤芳转盻同衰草要须健歩逺移归乱挿繁华向晴昊送少章弟赴仁和主簿我宗本江南为将门列㦸中叶徙淮海不仕但潜徳先祖实起家先君始缝掖议郎为名士余亦忝词客风流以及汝三通桂堂籍汝弱不好弄文章有新格久从先生游术业良未测武林一都㑹山水富南国下有贤别驾上有明方伯干将入砥砺騕䮍就勒勿矜孔鸾姿不乐栖枳棘吴中多髙士往往寄老释辩才虽物化参寥犹夙昔投闲数访之可得三友益少来轻别离老去重乖隔念汝逺行役惘惘意不怿道山虽云佳久寓有饥色功名巳絶意政苦婚嫁迫终从大人议税驾䢴沟侧追踪汉两踈父子老阡陌送李端叔从辟中山人畏朔风声我闻独寛怀岂不知凛冽为自中山来端叔天下士淹留蹇无成去从中山辟良亦慰平生与君英妙时侠气上参天孰云行半百身世各茫然当时儿戏念今日巳灰死着书如结氂聊以忘忧耳骎骎岁遒尽淮海归无期功名良独难虽成定奚为念君逺行役中夜忧反侧揽衣起成章赠以当马䇿淮海集卷第四淮海集淮海集卷第五淮海集卷之五秦观少游赠蹇法师翊之天都九经纬人物如纺绩岂无仙圣㳺但未见高识蹇师蜀方士鬼物充服役朅来长安城摩挲金铜狄大蛇死巳论葛陂囚且释是事何足云聊尔恤艰厄方从马明生西去錬金液丹成得度世造化为莫逆予亦江海人名宦偶牵迫投劾去未能见师三叹息送刘贡父舎人二首虎去藜藿採珠在其川媚君子一诎信实系天下事念昔元丰间公𥘉谪南裔託词弔湘水闻者为心醉踰年憸臣逐国老起相继除公守襄阳士始有生意兹焉归法从乃是朝廷计在公何足云事业本余弃掖垣美花木入直春正丽同僚看家风立马挥九制观也本诸生早与世参商方枘不量凿交亲指为狂末路辱公知赐出非所望相期古人处岂止事文章汝南虽奥区校官寔始张觧鞅百无有栖栖寄僧坊筑室从有徒皆公借余光一壷千金直所济在仓黄万里犹比邻别离无足伤何以报公徳修好以为常南京妙峰亭王公厌承明出守南宫钥结搆得崇丘岿然瞰清洛是时谪仙人发自庐霍郊原春鸟鸣来此动豪酌报投一何富玉按金刀错新牓掲中楹千载见远託朅来访陈迹物色属揺落人烟隔凫鴈田畴带城郭红蕖陨风漪砂砾卷飞箨青青陵上姿独汝森自若人生如博奕得丧难前约金鎚𥘉控頥巳复东方作大明昇中天龙鸾入阶阁深惩渔夺弊法令一刋削斯民如觧悬喜气欝磅礴公乎数豋览行矣翔寥廓次韵奉酬丹元先生金华𬗋烟客来作牧羊儿至言𥘉无文㝷绎自成诗二景入妙解元气含烟词怜我鬛苍浪黄埃眩虫丝劝觧冠上缨一濯含风漪摄身列缺外倒蹑蜿蜒鬐维斗错明珠望舒耿脩眉真㳺无疆界浩荡天风吹送裴仲谟君子出扵徳妙髙如匠石但见广厦成不见斧斤迹厚为诸兄奉自奉颇云啬三生阳亢宗薄俗有慙色汝南古佳郡月旦评一易尔来似扬州不辨龙蜥蜴短簿髯参军喜怒移顷刻正平竟获免寔我文举力念公多乖隔忧思如纺绩耻为儿女仁到此涙横臆熈朝大烹饪贤者不家食朝为郡县吏暮作台省客矧闻诸法从久欲荐言责去去勿重陈九万自此击题双松寄陈季常遥闻连理松託根黄麻城枝枝相钩带叶叶同死生虽云金石姿未免儿女情想应风月夕蒲庭合欢声徐仲车食扵学官吏或以为不可欲罢去之太守不聴礼遇如𥘉感之而作许丞老病聋督邮白欲废贤哉黄次公鉴裁实精诣殷勤谢督邮此丞乃廉吏重听庸何伤善助无失意古人骨巳朽来者复谁继仲车天下士固非许丞类至行通神明问学有根柢若充老更聘自革风俗弊太守前巳闻粟帛俄见赐奈何少年子辄効督邮事道丧贤哲竆闻之为流涕人心如其面难以一律揆所望在次公督邮何足议次韵夏侯太冲秀才儒官饱闲散室若僧坊静北䆫腹便便支枕看斗柄或时得名酒停午犹中圣醒来复何事秉笔赋秋兴焉知懒是真但觉贫非病茫茫流水意㑹有知音听钟鼎与山林人生各天性送张和叔兼简黄鲁直汝南如一器百千聚飞蚊终然鼓狂閙啾啾竟谁闻议郎盛徳后清修继先芬未试霹雳手低囬从此君学官冷扵水虀盐度朝曛间蒙相煖热破忧发孤欣君今又复去冀北遂空群岂无一樽酒谁与通殷勤大梁多豪英故人满青云为谢黄叔度鬓毛今白纷题騕褭图双瞳夹镜权恊月尾鬛箫森泽扵髪鞍衔不施缰复脱旁无驭者气腾越地如砥平丘陇㓕天寒日暮抱饥渴首号鸣思一发超䡍绝尘入恍忽东门金铸久销歇曹覇丹青亦云没頼有龙眠戏挥笔眼前时见千里骨玉台阊阖相因依嗟尔龙媒空自奇鸾旗日行三十里焉用逐风追电为和东坡红鞓带君不见相如容貌竆不枯卓氏耻之分百奴一朝奉㫖使笻筰驷马赤车从万夫仲元君平更高妙寄食耕卜霜眉须两川人物古不乏数子风流今可无参军少年饱经术期作侍中司御壷老披靑衫更矍铄上马不用儿孙扶一朝忽觧印绶去耻将诗礼攘裙𥜗悬知百年事巳定却笑列仙形甚臞东阡北陌西风入瑞草桥邉人呌唿相见红围照白髪頽然醉卧文君垆和王忠玉提刑嵩峰何其高峰髙气尤淸念昔秋欲老从公峰下行古木上参天哀禽报新晴脩涂云外转藁叶风中零曛黒度伊水眇然古今情黎明出龙门山川莽难名信美非吾土顾瞻怀楚萍美人天一方伤哉谁目成黄绶我聊尔白鸥公勿惊糟醨可餔啜古人忌偏醒题杨康功醉道士石黄冠𥘉飮何人酒径醉颓然不知久风吹化石楚山阿藤蔓纒身藓封口常随白鹤亦飞去但有衣冠同不朽异物终为贤俊得野老田夫岂宜有华隂杨公香按吏一见遂作忘年友日暮西垣视草归往往对之倾数斗大梦之间无定论启毋望夫天所诱谷城或与子房期西域更为陈郍吼我疑黄冠反见玩若此坚顽定醒否何当一笑凌苍霞顾谢主人聊举手送蔡子骧用蔡子骏韵越绝山川逺相属万壑千巖抱青緑卧龙一峰称是奇遶趾淸漪如带束镜水春生鶂尾衔稽山日暮猿声续三休上与蓬莱接豋眺使人遗宠辱我昔东㳺观禹穴痛飮狂歌得所欲上天何曾有官府鸾凤日日遭鞭朴僧坊画壁阅㡬徧神妙难忘独金粟华胥梦断巳十年又见春风煑饧粥苎罗若耶固依旧可怜云月谁追逐故人淡泊出天性鹪鹩巢林一枝足不肯絃歌丼筦库还同市门隐梅福惟应月下小丛歌尚有哀音传旧俗飮酒诗四首我观人间世无如醉中真虚空为消陨况乃百忧身惜哉知此晚坐令华髪新圣人难骤得得且致贤人左手持蟹螯举觞属云汉天生此神物为我洗忧患山川同恍惚鱼鸟共萧散客至壷自倾欲去不容间客从南方来酌我一瓯茗我酌𥘉不啜彊啜且复醒旣凿浑沌氏遂出华胥境操戈逐儒生举觞还酩酊雷觞淡如水经年不濡脣爰有扰龙系为造英灵春英灵韵何高蒲萄难为邻他年血食汝应配杜康神艇斋予以典校史领倅钱塘邂逅得友丁君彦良扵陈留官舎丁君彦良年少气隽诵诗文亹亹不休动有过人语深恨得之晩也临分以艇斋诗速予赋为寄题一篇平生乐渔钓放浪江湖间兀兀寄幽艇不忧浪如山闻君城鄗居左右群书环有斋亦名艇何时许追攀钓古不钓今所得孔与颜不然如尔祖跨鹤出尘寰和裴仲谟放兎行兎饥食山林兎渇飮川泽与人不瑕玼焉用若求索天寒草枯死见窘何太廹上有苍鹰祸下有黄犬厄一死无足悲所耻败头额敢期挥金遇倒槖无难色虽乖猎者意颇塞仁人责兎兮兔兮听我言月中仙子最汝怜不如亟返月中宿休顾商巖并岳麓和裴仲谟摘白须行仲将题凌云比讫须尽白陆展媚侧室星星染为黒人生如寄耳况复形与色泽壑藏山舟夜半输有力龎眉三不遇巳矣何所惜二毛赋秋兴自爱颇姑息闻诸古竺干毛髪因地得数竆反其本蝼螘得而食妙年光可鉴烱若鸦羽戢映梳渐萧萧变化了无隙所以𣑽志云昔人巳非昔皤然君勿笑子羽以貎失信美如客儿终翦施摩诘我作白须行而得养生术淮海集卷之五淮海集淮海集卷第六淮海集卷之六秦观少㳺觌觏二弟作小室请书鲁直名曰寄寂作此寄之用孙子实韵二首力田不逢年识者未宜闵他时岁在金百两无虚稛士生当自量天道平如凖汝兄鲁叔山正坐不前谨有琴亦无絃何心尚求轸客来欲颓玉大白辄满引官长既屡骂诸生亦时冁一口吸西江玄哉居士藴岁寒知苍松日暮识丹槿梦想八九椽森然罗玉笋南都新亭行寄王子发洛水沄沄天上动道入隋渠下梁宋宋都堤上十二亭一一飞惊若鸾鳯光华逺继周王雅宴喜还归鲁侯颂玉觞严令肃衣冠金缕哀音绕梁栋姢姢残月照波翻习习暖风吹鸟咔何处高帆落文鹢谁家骏马嘶征鞚柳枝芳草恨连天暮雨朝云同昨梦借问亭名制者谁留守王公才望重胸中云梦吞八九日解千牛节皆中祥符相公实曾祖庭列三槐多伯仲承明厌直出荆州转守此都行大用此都去天才尺五交广荆阳归引控兎园事迹化黄埃清冷文雅堪长恸舳舻衔尾车挂轊昨日出迎今日送送故迎新无已时古往今来相戏弄亭下崎淮海客末路逢公诗酒共一樽明日难重持岂恤官期后芒种今年气候颇云早夭矫梅花春欲纵行见亭中祖帐开千乗送公归法从反𥘉昔年淮海末邂逅安期生谓我有灵骨法当逰太清区中縁未㫁方外道难成一落世间网五十换嘉平夜参半不寝披衣涕纵横誓当反𥘉服仍先谢诸彭晞髪阳之阿餔餟太和精心将虗无合身与元气并陟降三境中髙真相送迎琅函纪前绩金蒲钖嘉名耿光洞寥廓不借日月明故栖黄埃里絶想空复情寄莼姜法鱼糟蟹鲜鲫经年渍醁团脐𬗋蠏脂填腹后春莼茁滑扵酥先社姜芽肥胜肉凫卵累累何足道饤饾盘飱亦时欲淮南风俗事瓶罂方法相传为㫖蓄鱼鱐蜃醢荐笾豆山蔌溪毛例蒙録輙送行庖当击鲜泽居备礼无麋鹿精思精思洞元化白日昇高旻俯仰凌倒景龙行速如神半道过𬗋府弭节聊逡巡金牀设寳几璀璨明月珍僊者二三子眷然骨肉亲饮我霞一杯放怀暖如春遂朝玉虚上冠劔班列真无端拜失仪放斥令自新云霄难遽返下土多埃尘淮南守天庖嗟我实何人送杨康功守苏公扵万事轻独嗜山水重寓直西掖垣沧洲长入梦广陵以都㑹厨酒万斯瓮毎叹阙登临持此将焉用比持苏台节论欝缙绅共翻云美泉石汔可小嬉弄怱怱治行李草草别宾从乃知仁智心所乐异庸衆梅花发春端百卉日兴动公等行复反台阁俟鸾凤偶戏偶戏失班龙坐谪崑崙隂崑崙一何髙去天无数㝷嘉禾穗盈车珠玉炯成林天飈时一拂清哀动人心一面四百门官谯云气侵阙然竹使符难矣蹔豋临群仙来按行怜我久滞淫力请始云免反室岁巳深亲朋喜我来感叹或霑襟尘寰君勿悲殊胜巢嵚崟次韵黄冕仲寄题顺兴歩云阁故山无期大刀头黄尘溽暑未罢休歩云之篇忽我投便见氷玉悬清秋顺兴山川甲闽瓯无风万壑松飕飕歩云之人人品优御风御㓂真其俦仙人乘槎凌斗牛囬环十见天星周猿鹤忽惊空蕙帐周家正要磻溪望正仲左丞生日元气钟英伟东皇赋炳灵蓂敷十一荚椿茂八千龄汗血来西极抟风出北溟之无分襁褓诗礼学趋庭妙质珠遗海高材刄发硎𥘉更芸阁秘屡直琐闱靑史笔开凡例纶言正纬经文昌频曵履京兆屡空囹遂緫台纲纪常参国典刑两宫隆眷遇诸夏耸瞻听武略驱雷电文锋粲斗星乞闲辞亢满分逸下青㝠骑引双朱服腰横万宝钉明峰春矗矗汝水暮泠泠散䇿花间径挥犀水上亭壶觞延墨客灯烛按歌伶周衮归公旦商巖梦武丁久闻虚揆席伫见返皇扄别数汾阳考重镌宋父铭巍然庙堂上永作世仪形病犬犬以守御用老惫将何为跟跄劣扵行累然抱渴饥主人恩义易乃为升斗资追随不肯去犹若恋藩蓠屠脍意得逞烹庖在须斯糟糠固非意豚豕同一时念昔𥘉得宠青缰纒毯丝饲飬候饥饱动止常相随胡云不终始委逐在衰迟犬死不足道固为主人悲赠女冠畅师瞳人剪水腰如束一幅乌纱褁寒玉飘然自有姑射姿囬看粉黛皆尘俗雾合云牎人莫窥门前车马任东西礼罢暁坛春日静落红满地乳鵶啼和子瞻双石天鑱海滨石欝若龟毛绿信为小仇池气象宛然足连巖下空洞鼎张彭亨腹双峰照清涟春眉镜中蹙疑经女娲錬或入金华牧鑪熏充云气研滴当川渎尤物足移人不必珠与玉道傍𥘉无异汉将疑虎伏支机亦何据但出君平卜奇礓入华林倾都自追逐我愿作陈那令吼震山谷一拳既在梦二驹空所欲大士舍宝陁仙人遗句曲惟诗落人间如传置邮速徐得之闲轩建安自古多俊髦徐子磊落尤其豪论兵说劔走湖海身勤事左无所遭绿水五校已屠脍黒衣三衞嗟徒劳归来故山便卜筑脱弃万事轻鸿毛横前涧水漱哀玉傍舎老枥藏飞猱山𬞞何用媿梁肉鹤氅未必输青𫀆追寒弄月有真意慎勿轻语传儿曹雷阳书事骆越风俗殊有疾皆勿药束带趋祀房瞽史巫纷若絃歌荐茧栗奴主洽觞酌呻吟殊未央更把鸡骨灼一笛一腰鼓鸣声甚悲凉借问此何为居人朝送殇出郭披莽苍磨刀向猪羊何湏作佳事鬼去百无殃旧传日南郡野女出成群此去尚应逺东门已如云蚩氓託丝布相就通慇懃可怜秋胡子不遇卓文君海康书事十首白髪坐钩党南迁海濒州灌园以餬口身自杂苍头篱落秋暑中碧花蔓牵牛谁知把锄人旧日东陵侯荔子无㡬何黄柑遽如许迁臣不惜日恣意移寒暑层巢俯云木信美非吾土草芳自有时鹎鵊何关汝卜居近流水小巢依嵚岑终日数椽间但闻鸟遗音鑪香入幽梦海月明孤斟鹪鹩一枝足所恨非故林培塿无松栢驾言出焉逰读书与意㑹却扫可忘忧尺蠖以时诎其信亦非求得归良不恶未归且淹留粤女市无常所至辄成区一日三四迁处处售鰕鱼青裙脚不袜臭味㣪与狚孰云风土恶白州生緑珠海康腊巳酉不论冬孟仲杀牛挝祭鼓城郭为沸动虽非尧暦颁自我先人用大笑荆楚人嘉平猎云梦粲粲菴摩勒作汤美无有上客赋骊驹玉奁开素手那知苍梧野弃置同刍狗荆山玉抵鹊此事繇来久裔土桑柘希𧖟月不纺绩吴绡与鲁缟取具ခ舩客一朝南风发家室相憷迫半贾鬻我藏倍称还君息一雨复一旸苍茫飓风发怒号兼昼夜山海为颠蹶云何大块噫乃尔不可遏黎明衆窍虚白日丽空阔合浦古珠池一熟胎如山试问池邉蜑云今累年闲岂无明月珍转徙溟渤间何关二千石时至自当还次韵曾存之啸竹轩翩翩曾公子子猷定前身嗜好凖畴昔了然不缁磷寄食平凖官植竹当比邻朝与竹相对暮与竹相亲安可一日无此君真可人㳺仙二首服形百神朝刳心万缘尽我无退转境何以有精进戏为汗漫游八极一何近渺渺东海水累累北邙坟向来歌舞处忽复成荒村愚人如鹿耳其死了无魂孰知九霄间玄圃枕崑崙缁尘化人衣苍萝谁与扪云车自天来驾言㳺混茫手持太一节身佩使者章龙虎傍夭矫马龟伏以翔朝元𬗋薇上所覩浩难量寳网结万珠参伍相焜煌花品不知数妙英拆玄房宫殿随人身处处輙清危髾擢贞玉髙谢人间粧二三古须眉冠云带含光遗我飞霞佩副以明月珰再拜敬服之白毛发灵香次韵荅张文濳病中见寄与君渉世网所得如钩温念昔相乖离俯仰变寒暄把𬒮安可期寄书嘱加飱三年汝水滨孤怀谁与言末路非所望聮镳金马门校文多豫暇玄谈到羲轩孰云笭箵小史书垂后昆匪惟以旧闻牴牾良可刋比枉病中作笔端淮海奔亟驾问所苦兀坐一室闲晤对不知夕归途斗星飜平时带十围颇复减臂环君其专精神㣲恙不足论恺悌神所劳此理真如絃送乔希圣鷃翔蓬蒿非所悲鹏击风云非所喜贵贱竆通尽偶然囬头緫是东流水我思田文昔相齐朱𫀆照日如云霓三千冠佩醉明月清歌一曲倾玻璃如今陈迹知何在但见荒冡烟芜迷又思原宪昔居鲁门戸东西闭环堵杖藜对客骋髙谈自觉胸襟辈尧禹如今寂寞已成尘空有声名挂千古送君去何时囬世间如此令人哀我徒驻足不可久笑指白云归去来与子瞻㑹松江得浪字松江浩无旁垂虹跨其上漫然衔洞庭领略非一状怳如阵平野万马攅穹帐离离云抹山窅窅天粘浪烟中渔唱起鸟外征帆飏愈知宇宙寛斗觉东南壮太史主文盟诸豪尽诗将超揺外形检语笑供颉颃㛹姢弃追逐拨剌亦从放独留三百缸聊用沃轩旷淮海集卷第六淮海集淮海集卷第七淮海集卷之七律诗秦观少游徳清道中还寄子瞻投暁理竿栧溪行耳目醒虫鱼各萧散云日共晶荧水荇重深翠烟山叠乱靑路囬逢短榜崖㫁点孤翎丛薄开罗帐沦漪写镜屏踈篱窥窅窕支港泛笭箵逺溆依㣲见哀猱㫁续听梦长天杳杳人逺树㝠㝠旅思揺风斾归期数月蓂何时燃蜜炬复听合前铃次韵子由题斗野亭满市花风起平堤漕水流不堪春觧手更为晩停舟上埭天连鴈荒祠木蔽牛杖藜聊复尔转眄夕烟浮鲜于子骏使君生日往昔髙堂梦熊罴兆吉占气钟西蜀秀时应仲秋严江汉挥犀尾风云下笔尖㣲辞追屈宋精义到黄炎操履森寒栢名声耿夜蟾击彊鵰鹗徤治剧䴙鹈铦使者旌旄易将军印绶添鸳鸿随歩武虎豹入韬钤锦覆郎官绶垂太守䄡两行分蜜炬十里上珠帘礼士常悬榻诛姦或奋髯雨堂昬綘帐风帙乱牙籖银汉星𥘉换金茎露已霑欢声连北固寿邑亘东渐丽句充文几奇香牣玉奁簮绅五福具罇爼四难兼贱子真殊幸清标获屡觇误蒙雕朽木猥辱画无盐嘉运方熈洽英才岂滞淹伫公归法从行道慰民瞻辇下春晴楼阙过朝雨参差动霁光衣冠纷禁路云气绕宫墙乱絮迷春阔蔫花困日长经旬牵酒伴犹未献长扬睡起睡起东轩下悠悠春绪长爬搔失幽啭欵欠堕危芳蛛网留晴絮蜂房受晩香欲㝷𥘉断梦云雾巳㝠茫次韵莘老𥘉至汤泉二首夹路山重复参天树老苍一区成小市数埒引温汤洗沐同幽客餔飱就𣑽坊未输朝市子斗酒得西凉年华行巳老林莾尚葱苍地胜连龙洞泉温注鬼汤人风逺城市钟𣑽近僧坊九夏来投钖捿心应更凉过六合水亭怀裴博士次韵三首昔同裴慱士酌酒俯庭柯晩岫潭潭碧风池瑟瑟波苍崖遗老没白首故人过转眄成陈迹劳生可奈何晩憇孤亭上羸骖系断柯荒门寒带路空槛阔增波往事青山在余生白鸟过诵言成绝语亹亹迫隂何折柳相从地重来失旧柯林光延晩照岸影动㣲波隔浦檀栾密当檐翡翠过主人成异物搔首奈情何怀孙子实举眼趋浮末斯人独好脩靑春三不惑黄卷百无忧玉出方流润鸾停翠竹幽相思自成韵不必寄西邮对淮南诏狱二首一室如悬磬人音尽不闻老兵随卧起漂毋给朝曛樊雉思秋野鞲鹰望暮云念归忘食事日减臂环分淮海行揺落文书亦罢休风霜欺独宿灯火伴㝠搜笳动朱楼晓参横粉堞秋更拚飞镜破应得大刀头次韵荅米元章嗜好清无滓周旋粲有文挥毫春在手岸帻海生云花鸟空撩我莼鲈正属君惟应读䳄蜺差不愧王筠宿参寥房乡国秋行暮房栊日巳暝惊风多犯竹破月不藏星钩箔檐花动抄书烛烬零非关相见喜自是眼长靑次韵蒋颕叔南郊祭告上淸储祥宫特起朝阳内祠宫极䆳淸髙䆫闚玉女巨闑守昌明盛掩秦诸畤雄逾汉两京垣横天上𬗋洲露海中黄帝𥘉龙跃中原罢虎争樵夫亦谈道行旅不持兵此地修禳禬于时保利亨栢梁灾未㡬陈寳诏重营御帑金缯出慈闱服玩并摽题动宸翰撰次属鸿生玉刻黄冠印金书祕殿名妙经藏洞观真箓佩威盟仙熘花间静琼枝物外荣肇禋承帝祉肆青顺民情天施宁论报风行不计程近传闻磬管时或见旄旌海岳朝双阙星辰集上楹礼如尊太一事异宠文成大似圆丘报长扵至日迎侍臣来祭告法驾欲时行釐事通元气髙真逹孝诚庆增黄帝系寿续太隂精西北夷门峻东南辇路倾云行博山气风卷歩虚声符贶方期应英髦各彚征讴歌兴法从行见泰阶平次韵米元章斋居即事庭木㕠株茂盆池一掬悭支頥鱼出乐入眦鸟知还老境行将及仙书读未闲因君歌凤过通昔梦归山次韵酬陈传道白髪三冬学青衫八尺身谁知人上杰聊作吏中循挥翰通元气开编友古人寄声张氏子曲逆岂长贫次韵传道自适兼呈都司芸叟学士楚国陈夫子周南颇滞留弊𫀆披藁叶瘦马兀扁舟药饵过三㐲文书散百忧何人共禅恱居士有浮休拟郡学试东风觧冻寳历开新岁春囬斗柄东漪生天际水冻觧日邉风浩荡依苹起侵㝷带雪融江河霜练静池沼玉奁空鱼藻雍容里云霄俯仰中更无舟楫碍从此百川通驾幸太学原庙𥘉更十二章还舆诏跸幸诸庠法天璧水遥迎仗应夜深衣不乱行风动四夷将遣子礼行三舎遂宾王前知此举追虞氏果有球音发舜堂题阎求仁虚乐亭三首禅房幽构径弯环噪鹊鸣鸠尽日闲隐几㝠蒙超物表画图髣髴见林间褰帘云吐池中月岸帻天横竹外山秋兴巳阑成丽句板舆时此慰慈颜长官平昔嗜林丘僧与开亭待胜逰脩竹囬环扶碧瓦小池方折转淸流春深鶗鴂催诗句夜静蟾蜍入酒舟只恐政成留不得县人空此忆常㳺谁构新亭近翠㣲似教陶令狎天机池光引月来檐庑竹影䟽风到客衣爱酒有时擕玉斚无絃聊自拂金徽人间此乐应无㡬肯向良辰与物违怀李公择学士一辞行斾楚亭臯㡬为豋临挂欝陶蓬断草枯时节晚山长水逺梦魂劳流传玉刻皆黄绢早晚金闺报大刀宣室方疑鬼神事顺风行看驶鸿毛次韵二首靑发从逰各白𫀆老来邂逅更陶陶尺书继月传双鲤相见何时咏百劳諌草十年聊阁笔坐棠三郡不更刀灵崖泺水堪行乐时事纷纷剧猬毛画船京口见停桡萧洒浑疑谢与陶但把好山供胜践不将余论挂尘劳諌垣天上经焚草藩国年来屡梦刀北路近传新政美未尝因物疆吹毛题汤泉二首满斛泠泠注不竆幻尘干慧洗皆空法流水接诸天上神瀵香闻一国中金粟示为除病恼䟦陀仍巳获圆通马蹄又入风埃去囬首吴吟谢迮翁温井霜寒碧甃澄飞尘不动玉奁清老翁仙去羸骖共太子东归废沼平据石聊为寳陀观决渠还落堰溪声洗肠灌顶虽殊事一洗劳生病恼轻寄题王钦之自圆庵诛茅北戸结圆庐从事风流入画图珠箔粉垣藏混沌葛巾藜杖造虚无春闲居士天花室昼静仙人白玉壷遥想吏行凫鹜散沈烟一穗对团蒲流觞亭幷次韵二首缥缥云峦欲尽头洒然华构别飞流朱盘㶑灔开氷鑑碧甃萦纡走玉虬毛骨渐惊超浊界风烟骤觉变淸秋更怜白足如霜句可羡溪邉六逸逰卧龙西畔北池头水擘华堂瑟瑟流㡬曲漪涟盘翠带一峰孤秀浴苍虬香嚢近午清无汗素扇生凉爽入秋待唤画师来貌取图成便是竹溪逰逰龙门山次程公韵路转横塘入乱峰遍㝷潇洒兴无竆楼台特起喧卑外村落随生指点中溪傍五云清逗玉松分八面翠成宫归途父老欣相语今日程公昔谢公逰龙瑞宫次程公韵灵祠真馆閟山隈形势相髙对越台莓径翠依屏上转藕花红绕鑑中开鹤寳箭排烟去龙䕶金书带雨来夹道万星攅骑火满城争看使君囬次韵朱李二君见寄二首东阡北陌坐淹时偶为髙风振羽仪十丈莲花开处逺三年楮叶刻成迟鬓毛但速安仁老钱粟难输曼倩饥尚頼故人遥省忆发挥春色有新诗万古流空一鸟沈衣冠常苦事违心七行俱下知君旧四者难并笑我今梅已偷春成国色云犹凭腊造天隂美人绿绮烦遥赠莫致南金增永吟睡足轩二首长年忧患百端慵开斥僧坊颇有功地撤蔽亏僧界净人除荒秽玉奁空青天併入挥毫里白鸟时兴隐几中最是人间佳絶处梦残风铁响丁东数椽空屋枕淸流一榻萧然散百忧终日掩关尘境谢有时开卷古人逰鸣鸠去后沧浪晩飞雨来𥘉菡蓞秋此处便令君睡足何湏云梦泽南州淮海集卷之七淮海集淮海集卷第八淮海集卷之八秦观少游寄孙莘老少监一出承明七换麾君恩复许上墀白衣苍狗无常态璞玉浑金有定姿天上图书森似旧人间岁月浪如驰鳌头只在蓬山畔行赴蟠桃熟后期次韵马忠玉喜王定国还自滨州淮海相逢一觧颜纷纷岁月梦魂间𥘉惊渔艇迷花去忽认星槎拂斗还桂岭暮豋猿断续槐堂春到鸟绵蛮石渠旧议行当复未信佳时得自闲寄李公择郎中节旄淮畔脱秋风忽跨鲸鱼上碧空华秀两跗当重露文成五色在髙桐江南又说衣冠盛廷右仍瞻礼乐隆朝睍旣升淮海见瀌瀌雨雪自消融寄李端叔编修旗亭觧手屡冬春闻道归来白髪新马革褁尸心未艾金龟换酒气方震梦魂偷遶邉城月导从公穿禁路尘知有新编号横槊为凭东使寄淮滨寄题倪敦复北轩倪郎才韵照氷壷北向开轩颇自娱檐度蕙风鸣鴶鵴壁经梅雨画螔蝓觥筹交错银河挂文史纵横角簟铺官舍私居同是漫莫嗟三径就荒芜寄题卢君斗斋侠气轩轩翰墨埸邅廻世路鬓成霜出从车马行千里归与琴书寄一方鸟啭入帘春欲破炉香侵梦日𥘉长扁舟㑹有山阳役聊借狂夫挹酒浆次韵酬周开祖宣义并州令尹古人风淮海相忘十载中丽句暁披花绰约清谈𥘉扣玉丁东追攀昔共猗犴子嗜好今同桑苎翁所惜华船轻觧繂未窥笠泽故书丛送王元龙赴泗州粮料院子猷风味最诸王试吏聊怀筦库章鹄峙碧桐𥘉振羽珠遗沧海渐腾光淮山暮眺千峰耀洛水秋输万鹢翔顾我行为大梁役一巵薄酒话愁肠次韵子由题九曲池萧瑟通池閟茂林岸傍无复属车音涵春似恨隋家逺涨暁疑连蜀井深鬪草事空烟冉冉司花人逺树隂隂劳生俛仰成陈迹纵有遗音可用㝷次韵子由题平山堂栋宇髙开古寺间尽収佳处入雕栏山浮海上靑螺逺天转江南碧玉寛雨槛幽花滋浅泪风巵清酒涨㣲澜逰人若论豋临美湏作淮东第一观次韵子由题蜀井蜀冈精气滀多年故有清泉发石田乍飮肺肝俱澡雪攵窥杖屦亦轻便炊成香稻流珠滑煑出新茶泼乳鲜坐使二公乡思动放柸西望欲挥鞭次韵子由题摘星亭崑崙左右两招提中起孤髙雉堞西不见焼香成宿雾虚传裁锦作障泥萤流花苑飞星乱芜满春城绿髪齐长忆凭栏风雨后断虹明处海天低次韵子由题光化塔古佛悲怜得度人应缘来现比丘身水流月落知何处花发鸎啼又一春方外笑谈清似玉梦中烦恼细如尘老僧自说从居此却悔平时事逺巡次韵子瞻赠金山寳觉大师云峰一变隔炎凉犹喜重来饭积香宿鸟水干迎暁閙乱帆天际受风忙青鞋踏雨㝷幽径朱火笼纱语上方珍重故人敦妙契自怜身世两㣲茫游鑑湖画舫珠帘出缭墙天风吹到芰荷乡水光入座杯盘莹花气侵人笑语香翡翠侧身窥渌酒蜻蜓偷眼避红粧莆萄力缓单衣怯始信湖中五月凉谒禹庙隂隂古殿注脩廊海伯川灵俨在傍一代衣冠埋石窆千年风雨鎻梅梁碧云暮合稽山暗红芰秋开鑑水香令我免鱼繇帝力恨无歌舞奠椒浆蓬莱阁雄檐杰槛跨峥嵘席上风云指顾生千里胜形归爼豆七州和气入箫笙人逰晩㟁朱楼逺鸟度晴空碧嶂横今夜请看东越分藩星应带少㣲明别程公辟给事人物风流推镇东夕郎持节作元戎罇前倦客刘师命月下淸歌盛小丛裘弊黒貂霜正急书传黄犬岁将竆买舟江上辞公去逥首蓬莱梦寐中中秋口号云山檐楯接低空公宴𥘉开气欝葱照海旌幢秋色里激天鼓吹月明中香槽旋滴珠千颗歌扇惊围玉一丛二十四桥人望处台星正在广寒宫客有传朝议欲以子瞻使髙丽大臣有惜其去者白罢之作诗以纪其事文章异域有知音鸭绿差池一醉吟颕士声名动倭国乐天辞笔过鸡林节髦零落氊吞雪辩舌纵横印佩金奉使风流家世事㡬随浪拍海东岑学士风流异域传㡬航云海使南天不因名动五千里岂见文髙二百年贡外别题求妙札锦中翻様织新篇淹留却恨鸳行旧不得飞觞驻跸前淮海集卷第八淮海集淮海集卷第九淮海集卷之九泰观少游显之禅老许以草庵见处作诗以约之汨汨尘劳不自堪驼裘鞭马度晴岚洞天窅窕清都䆳神水歊蒸翠釡涵列岫过霜仍晻暧㕠松迎腊正骖驔此心久已蒙师指更许山中为结庵橡叶冈头释马䘖区中竒观得竆探崕空飞䑕声相应江静群峰影倒涵居士碧云裁秀句道人哀玉扣清谈偶成二老风流事不是三乗宿草庵和孙莘老逰龙洞苇萧传火度㝠㝠乍入清都醉魄醒草隐月崕垂凤尾风生隂穴带龙腥壁间泉贮千钟碧门外天横数尺青更欲仗笻晋顷刻却疑朝市巳千龄送蒋颕叔帅熈河二首侍臣不合出都门为有威名藩汉尊戸部左曹囬妙手匈奴右臂落清罇挥毫珠璧生谈笑转盻龙鸾在梦魂潮海一空何足道归来黄阁坐调元天马蒲萄隔域门汉庭谁更勇如尊行台暁日屯千骑祖道春风属一罇莫许留犁轻结好便令瓯脱复㳺魂要湏尽取熈河地打鼓梁州㸔上元和刘仆射感旧言怀寄苏左丞左丞昔守南京仆射方为幕客今同为执政作此诗仆射诗略寄其一聮云论文靑眼今犹在报国丹心老更同三禁提衡繋扰龙拜无焼尾有家风班行旧号靑云士宾主今为黄阁公炯炯坐屏云毋隔珊珊行佩水苍同自惊𥘉到蓬莱上便见骊珠出海宫西城宴集元祐七年三月上巳诏赐舘合官花酒以中澣日游金明池琼林苑又㑹扵国夫人园㑹者二十有六人二首春熘泱泱𥘉满池晨光欲转万年枝楼台四望烟云合帘幕千家锦绣垂风过忽闻花外笑日长时奏水中嬉太平谁谓全无象寓在群仙把酒时宜秋门外喜参㝷豪竹哀丝发妙音金爵日邉栖壮丽彩虹天际卧清深已烦逸少书陈迹更属相如赋上林犹恨真人足官府不如鱼鸟自飞沈清明前一日李观察席上得风字病躯寒食百无悰偶到平阳旧第中池籞信爲三辅冠杯盘真有五陵风美人赋韵分春色上客挥毫夺化工白髪渐扵花柳薄但怜流水碧相通次韵罗正之惠绵扇吴扇新飜制素绵名郎持赠意俱圆有人充戸修明月无女乗鸾向𬗋烟供奉宜升淸暑殿动揺合作御风仙谁知挥却靑蝇軰功在春𧖟一觉眠寄新息王令蔵春䲧令尹才髙寺为空岁时行乐与民同旋开小䲧藏春色更制新声写土风客向罇前忘尔汝路穿花去失西东无言嬀女今焉在桃李相传恨未竆送刘承议觧軄归飬征马萧萧柳外鸣议郎归飬洛阳城豋山尚记飞云处罢吏端如弃唾轻为米折腰知我拙下车入里见君荣堂前嵩少宜秋色献寿还应旋制声次韵王仲至侍郎螭口淸漪下玉栏隔花时听鸟关关酒行寒食清明际人在蓬壷阆苑间天近省闱卿月丽春偏戚里将星闲忽思归去焚香坐静取楞严看八还庆张君俞都尉留后得子天上吹箫玉作楼蟠桃熟后更无忧内家报喜车凌暁太史占祥斗挂秋龙得一珠应献佛虎生三日便吞牛鲁元福禄何人似坐见张敖数子侯寄题赵侯澄碧轩风流公子四难并更引清漪作小亭润及玉阶春涨雨光浮藻井夜涵星卷帘几砚成图画倚槛须鬟入镜屏何日觧衣容借榻卧听螭口泻泠泠寄张文潜右史觧手亭臯才㡬月春风已复动林塘稍迁右史公何沗𥘉阅除书国为狂日出想惊儒发冡风行应罢女争桑东坡手种千株柳闻说邦人比召棠次韵裴秀才上太守向公二首东风巳动北风归寒气侵㝷自霁威何处管絃传腊酒谁家刀尺制春衣使君英妙𨳩莲幕别驾风流出粉闱唯有广文官独冷终年如坐水邉矶上客新从颕尾归使君髙㑹列南威风将沈燎萦歌扇雪带梅香上舞衣飜様云团分御帑如椽蜜炬出宫闱食前方丈罗珍怪却讶犀燃牛渚矶次韵太守向公豋楼眺望二首茫茫汝水抱城根野色偷春入焼㾗千点湘妃枝上泪一声杜宇水邉魂遥怜鸿隙陂穿路尚想元和贼负恩粉堞女墙都巳尽恍如陶侃梦天门庖烟起处认孤村天色淸寒不见㾗车网湖邉梅溅泪壷公祠畔月销魂封疆尽是春秋国庙食多怀将相恩试问李斯长叹后谁牵黄犬出东门寄钱节论月柴门不浪开命车良爲故人来茫然极目春千里尚想愁肠日九囬绿水池邉聊复尔黄梁枕上信悠哉何时共约参寥子自撷青菁作饭材赠刘使君景文落落衣冠八尺雄鱼符新赐大河东穰苴兵法申司马曹植诗原出国风拈笔古心生篆刻引觞侠气上云空石渠病客君应笑手校黄书两鬓蓬荅龚深之深巷茅檐日渐长卧看花鸟竞朝阳惜无好事携罇酒頼有邻家振烛光尚友颇存书万卷封侯正阙木千章错刀锦叚相仍至小子都忘进取狂次韵荅裴仲谟十年淮海间居草偶遣儿童次第成方愧贫家矜敝帚忽蒙邻壁借余明文昌但愿花前老张翰何须身后名移病阖门参拜阻卧听车马去来声荅曾存之环堵萧然汝水隈孤怀炯炯向谁开靑春不觉书邉过白髪无端镜上来祭灶请邻聊复尔卖刀买犊岂难哉故人休说封侯事归钓江天有旧台春日寓直有怀参寥觚稜金爵自岹嶤藏室春深更寂寥扪虱幽花欹露叶岸巾髙柳转风条文书几上须髯变鞍马尘中岁月销何日一笻江海上与君徐歩㸔生潮次韵裴仲谟和何先軰二首闻说何郎操行端萧然环堵若为安鸟啼花发阻携手水逺山髙空凭栏别后想多黄绢作春来尤厌惠文弹两章读罢知髙义贵贱交情自古难汝南古郡寡参㝷兀兀长如鹤在隂支枕星河横醉后入帘风絮报春深青山未落诗人手白髪谁知国士心多谢名郎传绿绮愧无佳句比南金荅阎求仁谢参寥彦温访扵坟所老濞城西木半摧崑崙冈下路新开故人此地衔忧去禅客他时问疾囬闻为树风增永感却因水鸟证西来已谋寒食驱羸马细听清谈动玉哀次韵刘逊父以宁斋诗二轴作以还之扬舲偶过海邉州一见名郎破百忧荀氏诸龙俱俊伟河东小凤最风流明珠白璧堪投报细草幽花入献酬别驾旧斋何足念文昌新府待公㳺次韵何子温一星就起海隅傍县弩前驱过射阳行见斯民无重困坐令吾道有余光簿书不碍诗人笔猿鸟常窥使者章谈笑自然群吏肃何须酒后次公狂次韵宋履中近谒大庆退食舘中翠华𥘉到殿中间三舘诸儒共一班迎谒暁廷清跸近退穿春仗綵旓闲病来怕飮东西玉老去惭陪大小山知续春明退朝录借观当奉一䲭还与邓慎思沐扵启圣遇李端叔羸兵瘦马犯黄尘自笑区区梦里身不是对花能㐲老自縁无酒可浇春校书天禄陪群彦晞髪阳阿遇故人三百六旬如此少更添香火坐逡巡和程给事赟阇黎化去之什风流云散越王城珍重阇黎愿力成不使邓尼惊倒化祗教白传叹先行早因妙契窥曹洞竟以清芬继肇生廻首中庭旌骑散月华还可一方明再赋流觞亭仙山逰观甲寰不比人间目雨亭歌断瑶池云杳杳酒行金谷水泠泠珠帘卷雨惊秋近罗袜凌波笑客醒月下珮环声更好应容挥麈伴公听燕觞亭碧流如镜羽觞飞夏木隂隂五月时淸渭日长逰女困武陵春去落花迟玉笙吹罢觥筹错蜜炬焼残簮珥遗吴越风流公第一未输山简习家池㑹蓬莱阁冠裳盖坐洒清风轩外时闻韵箨龙人面春生红玉液银盘烟覆𬗋駞峰天涵秋色山山共树觉乡思叶叶重便欲买舩江北去为怀明徳更从容次韵侍祠南郊风马云车下九天郊柴𥘉告帝心䖍天如倚盖临坛上星若连珠绕御前缥缈佩环参雅奏岧嶤楼阁抱非烟侍臣举酒欣相属醉看参横左右肩与李端叔逰智海用前韵点目谁能化两龙超然相见古人风红尘稍与僧家逺白髪偏扵我軰公休计浮名千载后且欣汤饼一杯同何时并筑䢴沟上引水浇花半畆宫和黄冕仲寄题延平冷风阁冷风三伏是清秋虽有炎蒸不汝留满地溪山归藻井有时丝管下沧洲快哉便是逍遥趣偶尔还成汗漫逰谁谓发挥无妙手赋凌楚玉有家丘次韵谢李安上惠茶故人早岁佩飞霞故遣长须致茗芽寒槖遽収诸品玉午瓯𥘉试一团花着书懒复追鸿渐辨水时能效易牙从此道山春困少黄书剰校两三家次韵范纯夫戏荅李方叔馈笋兼简邓慎思楚山冬笋斸寒空北客长嗟食不重秀色可怜刀切玉淸香不断鼎烹龙论羔未愧莼千里入贡当随传一封薄禄飬亲甘㫖少满包时頼故人供寄少仪弟一隔音尘月屡迁忽収来问涕澘然栖迟册府吾如昨流落江村汝可怜梦里漫成池草句愁来空诵棣华篇卑飞暂尔无多恨㑹有髙风送上天九月八日夜大风雨寄王定国长年身外事都捐节物惊心一怅然正是山川秋入梦可堪风雨夜连天桐梢摵摵增悽断灯烬飞飞落小圆湔洗此情须痛饮明朝试就酒中仙林次中奉使契丹刘仲平出倅郓州同舍十有六人飮饯于丁氏园次少蓬韵二首送次中諌议鲜车百乗使龙庭路指金燕古北平祖帐列山修故事行台诸部奏新声留犂挠酒知胡意尺牍移书示汉情纳节便应归法从中途巳报制书行送平仲学士须句别驾伟仪刑陵谷𥘉无见坦平七子䢖安推世艺五经中秘擅家声南宫参缀端如梦东观分擕空复情莫爱谿堂好风月早来龙尾道前行淮海集卷之九淮海集淮海集卷第十淮海集卷第十秦观少游寄孙传师着作上林池籞富春风十里宫青错御红应与少年修故事误随逰毂柳花中泗州东城晩望渺渺孤城白水环舳舻人语夕霏间林梢一抹青如画应是淮流转处山戯云龙山人二絶芳草未应羞鹎鵊潜鳞终是畏提壷蔡经背上㾗犹在更念麻姑指爪无选胜只携长胫鹤入廛还驾短辕车时人若问虚玄事笑荅无过李老书圆通院白衣阁白衣阁外遶朱栏人在琉璃菡萏间谁把此花为刻漏修行不放一时闲无邉刹境一毫端同住澄清觉海间还是此花并此叶坏空成住未曾闲一根反本六根同古佛传家有此风满目红蕖参翠盖不唯门里获圆通照阁弥猴镜里三身现龙女珠中万象开未若此轩人散后水光清泛月华来睡足寮寄震鼎二弟与物无营但欲眠客来从笑腹便便秋生淮海凉如水得句还应梦阿连次韵参寥见别炉香冉冉纡寒穗篝火荧荧擢夜芒预想江天囬首处雪风横急鴈声长与倪老伯辉九曲池有怀元龙参寥云月姢姢淮海秋隋家池上共浮㳺可怜一叚风流事特欠支郎与子猷春日五首幅巾投暁入西园春动林塘物物鲜却憇小庭才日出海棠花发麝香眠一夕轻雷落万丝霁光浮瓦碧差差有情芍药含春涙无力蔷薇卧暁枝裌衣新着倦琴书散䇿池塘返照𥘉翠碧黄鹂相续去荇丝深处见逰鱼春禽叶底引圆吭临罢黄庭日正长满院柳花寒食后旋鑚新火爇炉香金屋旧题烦乙子蜜脾新採頼蜂臣蜻蜓蛱蝶无情思随例颠忙过一春秋日三首霜落䢴沟积水清寒星无数傍舩明菰蒲深处疑无地忽有人家笑语声月团新碾瀹花甆饮罢唿儿课楚词风定小轩无落叶青虫相对吐秋丝连卷雌蜺挂西楼逐由追晴意未休安得万粧相向舞酒酣聊把作纒头次韵子由召伯埭见别三首孤蓬短榜沂河流无頼寒侵紫绮裘召伯埭南春欲尽为公重赋伴牢愁靑荧灯火照深更逐客舟航冷似冰到处故应山作主随方还有月为朋冠盖纷纷不我谋掩关聊与古人逰㑹须匹马淮西去云巘风溪遂所求还自广陵四首薄茶便当乌程酒短艇聊充下泽车坟墓去家无百里往来仍不废观书南北悠悠三十年谢公遗埭故依然欲论旧事无人共卧听钟鱼古寺邉䢴沟缭绕上云空坐阻层冰不得通頼有东风可人意为开明镜玉奁中天寒水鸟自相依十百为群戯落晖过尽行人都不起忽闻水响一齐飞元日立春三絶此度春非草草囬美人休着剪刀催直须残腊十分尽始共新年一併来发春献岁偶然同新历观天最有功头上两般幡胜影一时飞入酒杯中摄提东直斗杓寒骤觉中原气象寛天为两宫同号令不教春岁各开端次韵宋履中题李侯檀栾亭隂隂数畆箨龙稠亭外危通一径幽颇似竹林当日集酒狂莫笑阮陈留春日偶题呈上尚书丈丈三年京国鬓如丝又见新花发故枝日典春衣非为酒家贫食粥已多时观辱戸部钱尚书和诗饷禄米再成二章上谢本欲先生一觧頥顿烦分米慰长饥客无贵贱皆𬞞饭惟有慈亲食肉糜梦里光隂挽不囬掩关独坐万缘灰偶因问讯维摩病香积天中施饭来拟题织锦图悲风鸣叶秋宵冷寒丝萦手涙残粧㣲烛窥人愁断肠机翻云锦妙成章晩出左掖金爵觚稜转夕晖翩翩宫叶堕秋衣出门尘障如黄雾始觉身从天上归次韵蔡子骏琼花无双亭上传觞处最惜人归月上时相见异乡心欲絶可怜花与月应知处州水南庵二首竹栢萧森溪水南道人为作小圆庵市区収罢鱼豚税来与弥陁共一龛此身分付一蒲团静对萧萧玉数竿偶为老僧煎茗粥自携脩绠汲清寛三月晦日偶题节物相催各自新痴心儿女挽留春芳菲歇去何湏恨夏木隂隂正可人次韵东坡上元扈从三絶赭黄繖底望龙章不断惟闻蜡炬香一片韶音归复道重瞳左右列英皇端门魏阙欝峥嵘灯火成山辇路平不待上林鸎百啭教坊先已进新声仗下番夷各一群机泉如雨自缤纷细看香案旁邉吏却是茅家大小君淮海集卷之十淮海集淮海集卷第十一淮海集巻之十一秦观少㳺四絶隂风一夜搅青㝠风定霏霏霰雪零遥想玉真清境上白虚光里诵黄庭其四夜深楼上拨书眠天在栏干四角邉风拂乱云毫髪尽独留璧月向人圆其二天风吹月入栏干鸟鹊无声子夜䦨织女明星来枕上了知身不在人间其三本是匡山种杏人出山来事碧虚君上清欲问因何事请看先山十丈文其一奉别牛司理堂堂先德擅才名词赋髙凌墨客卿之子妙龄初筮仕好修文史继家声送酒与泗州大守张朝请莫笑杭州别驾村昔曾柱下数承恩而今虽是江湖吏犹有当时七字尊题郴阳道中一古寺壁二絶门掩荒寒僧未归萧萧庭菊两三枝行人到此无肠断问尔黄花知不知哀歌巫女隔祠丛饥䑕相追坏壁中北客念家浑不睡荒山一夜雨吹风又别牛司理半年淹䘏越溪濵好爱如君只数人觧手莫令书信断故园桑梓幸相邻和工部侍郎新章甍栋相连数畆中出门遥见大明宫朝元虽共浮丘伯煑茗还同桑苎翁题金华山寺壁鸾鹤同为汗漫游天风吹散下沧洲金华有路通元气水绕髙寒不断流次韵出省马上有怀蒋颕叔新淬鱼肠玉似泥将军唾手取河西偏禆万戸封龙额部曲千金赐褭蹄制诏行闻降紫泥簮花且醉玉东西羗人谁谓多筹策止有黔驴技一蹄元祐三年余被召至京师从翰林苏先生过兴国𥙿室院始识汶师后二年复来阅诸公诗因次韵聊移小榻就风廊卧乆衣巾帯佛香白髪道人还省记前年引去病贤良客有遗予以假山石盆池者闻陈元发有石菖蒲作此诗乞之瑟瑟风漪心为清更窥崒眼增明可怜一片江山様只欠菖蒲十数茎兴国浴室院独坐时儿子湛就试未出满城车马没深泥院里安闲緫不知儿軰未来钩箔坐长春花上雨如丝题赵团练画江干晓景四絶本自江湖客宦㳺常苦心看君小平逺怀我旧登临鸟外云峰晚沙头草树晴想初挥洒就侍女一齐惊公子歌钟里何从识渺茫惟应斗帐梦曾到水云乡晓浦烟笼树春江水拍空烦君添小艇画我作渔翁梦中得此缟带横秋匣寒流炯暮堂风尘如未息持此奉君王宁浦书事六首挥汗读书不已人皆怪我何求我岂更求荣逹日长聊以销忧鱼稻有如淮右溪山宛类江南自是迁臣多病非干此地烟岚寒食山州百鸟喧春风花雨暗川原因循移病依香火写得弥陀七万言留别平阇黎縁尽山城且不归此生相见了无期保持异日莲花上重说如今结社时绍圣元年观自国史编修官䝉恩除馆阁校勘通判杭州道贬处州管库三年以不职罢将自青田以归因往山寺中修懴日书絶句扵住僧房壁郡后学张綎校正淮海集巻之十一淮海集淮海集卷第十二淮海集巻之十二秦观少㳺序篇臣闻春则仓庚鸣夏则蝼蝈鸣秋则寒蝉鸣冬则雉鸣此数物者㣲眇矣然其候未至则寂寞而无闻既至则日夜鸣而不已何则隂阳之所鼓动四时之所感发气变于外则情迫于中虽欲不鸣不可得也淮海小臣不闻庙堂之议帷幄之谋独耳剽目采颇知当世利病之所以然者尝欲输肝胆效情素上书于北阙之下则又念身非谏官职非御史出位犯分重烦有司之诛隠忍逡巡而不敢发幸陛下发德音下明诏使大臣任举贤良方正能直言极谏之士将修祖宗故事而亲策于庭呜唿此亦愚臣效鸣之秋也辄忘踈贱条其意之所欲言者爲三十篇以献惟陛下财择焉其目曰以意寓言以言寓文示变化之所终始使天下晓然知之作国论瑟不鸣二十五絃各以其声应毂不运三十幅各以其力旋黙则治语静则制动作主术急不极则缓不生缓不极则急不成一偾一起如环无端作治势二篇以地爲险山川是资以兵爲险不厌通逹作安都自信者不避嫌自许者不求合倚而容之绩乃可底作任臣二篇衆贤聚于本朝姦人之所不利巧爲诋诬以幻羣聼作朋党二篇鸟有凤鱼有鲲超絶之材宜见阔畧作人材杨墨塞路孟氏所攘申商崛兴莫或汝遏作法律二篇得与失爲邻利与害同门非至精莫之能分作论议二篇爵禄者所以励世磨钝科条品目其可不悉作官制二篇善治水者以四海爲壑善治财者以天地爲资国之大计于是乎在作财用二篇料敌之虚实若别牛马应变之仓卒如数一二非有道之士不能作将帅以寡覆衆来如风雨去如絶絃作竒兵美言可以市三寸之舌胜百万之师作辨士机㑹之来间不容髪匪龟匪镜其能勿失作谋主心不治则神扰气不养则精丧治心养气四术自得作兵法愚民弄兵依阻山谷销亡不时或为大衅作盗贼三篇党项㣲种盗我灵武逾八十年天诛不迄作边防三篇东西为纬南北为经织者就综而文成其详在彼其略在此作序篇国论臣闻古之人君以其祖考之志而升黜人材弛张法度者多矣太上忘言其次有言其下不及言何则昔舜举十六相去四㓙肇十有二州皆尧志也而精诚所动神化所移不待告之以言而天下晓然固已心知其本末此所谓太上忘言者也庚之迁毫武王之代商所以从先王之业承文考之志也而浮言横议二三不一至以其迁伐之意託于词令丁宁而告于庭委曲而誓诸野然后民始恱然而服从此所谓其次有言也秦孝公用商君之説变法令易风俗所以修缪公之业成献公之志也然未尝以其变法之意告民疑而不服则痛法以绳之此所谓其下不及言者也夫秦之不及言固无足道而舜之忘言又不可以遽及然则后世人君有以祖考之命而升黜人材弛张法度者安得不法庚武王之有言哉陛下即位以来图任元老眷礼名儒屏弃姦臣投窜刻吏所以照临海内甚盛罢青苗之使废市易之司削保甲之条刋免役之令至于摘山煑海冶铸之事他日吏縁以为姦者临遣信臣更定其法所以加惠元元甚厚臣窃闻之凡此大功数十淹速轻重虽出于圣母之裁成其大槩则皆先帝之末命也然大道之行小人所不利或作为诋欺之言悖乱羣听以为先帝之道陛下当终身奉以周旋而数年之间遽听一二大臣更张㡬尽异乎所谓父作之子述之者矣自非明智不惑之士往往闻其説而疑之呜唿此殆陛下不法庚武王有言之过也夫子之事父其生也养志为大养口体次之其殁也继志为大述事次之知述事而不知继志犹养口体而不养志也非所以为逹孝秦皇汉武皆以盖世之气辟阖宇宙之材并吞诸侯攘却胡粤若以功业言之则始皇之英伟杰特又非武帝之可比也然而万世之下号始皇为暴主称武帝为贤君秦祚遽倾汉基益大者何哉二世不变始皇之事孝昭能改武帝之法故也向使先帝晚年于人材法度初无升黜之心弛张之意陛下犹当继其志不述其事又况亲承于末命乎臣愿陛下具以意作爲明诏丁宁反覆如古训诰誓命之文布告天下咸使闻之则小人虽有诋欺之言不能以疑衆矣然后被之于诗章传示无穷以明德意使后世皆知成先帝之功者陛下也岂不休哉主术臣闻人主之术无他其要在乎能任政事之臣与议论之臣而已政事之臣者宰相执政和隂阳万物宰制百辟镇抚四夷与天子经纶于帷幄之中者也议论之臣者谏官御史学术知古始器识通世务奋不顾身与天子办曲直争是非者也今天下之事有执政之臣以行之有议论之臣以言之则人主可以弁冕端委而无所事不然则虽弊精神竭筋力以夜继日犹无益也臣请以用人一事明之士大夫以名列于仕版者盖以万计有智者有愚者有贤者有不肖者若智与贤则功利之所从兴也愚与不肖则罪害之所从起也夫人主以一身之思虑一耳目之聪明而当天下功罪利害之机非有政事之臣则百官之进退柰何而不乱也然人之难知久矣实愚而似智实智而似愚者有之实贤而似不肖实不肖而似贤者有之申以亲疎之异重以好恶之偏夫以天下之智愚贤不肖而付之于二三大臣之手非有议论之臣则进退当否柰何而知之也虽然政事之臣者人主之股肱议论之臣者人主之耳目任政事之臣而忽谏官略御史犹股肱便利而耳目盲瞶也任议论之臣而轻宰相薄执政犹耳目聪明而股肱折也要之二者不可偏胜使之适平而已汉成帝用王鳯为大将军政事大小皆自凤出天子曾不一举手京兆尹王章言之为凤所陷罪至大逆故阳朔之后天下以言为讳唐明皇用李林甫为相十有九年颛政用事补阙杜进上书斥为下邽令由是谏诤路絶此则任政事之臣太胜也汉武帝擢严助朱买臣吾丘夀王司马相如东方朔之徒于左右朝廷有政事辄令助等与大臣辨论大臣数绌唐德宗晚年宰相唯奉行诏书所与图事者李齐运裴延龄韦渠牟而已此则任议论之臣太胜也臣闻仁祖时天下之事一切委之执政羣臣无得预者除授或不当虽贵戚近属㫖从中出辄为固执不行一旦谏官列其罪御史数其失虽元老名儒上所眷礼者亦称病而赐罢政事之臣得以举其职议论之臣得以行其言两者之势适平是以治功之隆过越汉唐与成康相先后盖繇此也陛下即位以来图任老成属以事屡下明诏使中外大臣举谏官荐御史保任骨鲠以备献纳之科可谓得人主之要术矣愿鉴汉唐之弊专取法于仁祖常使两者之势适平足以相制而不足以相胜则陛下可以弁冕端委而无事矣治势上臣闻御天下之术必审天下之势不审其势而巳信臆决行其所谓道守其所谓法则虽有刚严果断之材或失而为刻深慈恵恻隐之意或坏而为姑息何则设之不当也夫圣主之于天下岂尝有意用术哉天下有彊势吾则有寛术天下有弱势吾则有勐术非彊非弱天下无势非寛非勐吾亦无术盖无势者天下之常势而无术者天下之至术也虽然御彊势者必以寛而彊之弊实生于寛御弱势者必以勐而弱之弊实生于勐何则昔汉之文景承髙祖开创之后接吕氏蹀血之余除诽谤去肉刑减笞法定箠令可谓寛矣而诸侯逆命夷狄侵边孝武不胜其愤力攘匃奴诛两粤大臣相继而入狱二千石连颈而伏诛巫蛊之祸至于夫妇父子之间而不相保由是言之岂非强之弊实生于寛耶昔唐肃宗噐本刻深以刑名自喜安史之乱来归者戮于独柳之下待罪者毙于缧绁之中可谓勐矣而庆緖荐兴思明复起代宗深鉴其事舎脇从之罪缓汚染之诛至于封豕长蛇无所惩艾忠臣义士切齿不平王室陵夷之渐盖基于此由是言之岂非弱之弊实生于勐耶是故救强之弊必于崇寛之时救弱之弊必于尚勐之日夫强弱之相乘寛勐之相代犹东之有西昼之有夜理之所必至事之所固然也顾昧者不知耳昔陵阳严诩将去颕川谓掾史曰我以柔弱召必选刚勐代到将有僵仆者矣及何并至郡首治钟威赵季李𣢾之狱果如诩言以诩并观之则天下之势可以前百年而预定古者刑罚世轻世重不为定论文王之时闗市讥而不征周公成王之时则闗市有征矣至凶年然后㢮之推此类而言则先王之法度大抵皆审天下之势而为之者也传曰政寛则民慢慢则紏之以勐勐则民残残则㢮之以寛寛以济勐勐以济寛政是以和夫传所谓和者则臣之所谓圣人之至术者欤治势下臣闻祖宗之时天下新脱割据战伐之祸天厌久乱俱欲无为而又扫除烦苛之患足以深结海㝢之心削平僣伪之威足以逆折姦侠之气当是时天下之势如元气在乎混沦之中固莫得而名已逮嘉祐之后习安玩治为日既久大臣以厚重相髙小臣以苟简自便肉食者鄙未能逺谋谁能无偷朝不及夕故先皇即位之始大讲法度作而新之覈名实以兴百辟攘夷狄以布威灵有司奉行于中使者刺举于外此真得所谓以勐政救缓势之术也元丰之后执事者矫枉过直矜钩距以为法术任惠文以取媮快上下迫脇民不堪命故陛下即位之始黜鍜鍊之吏逐聚歛之臣登老臣于散地擢忠鲠于谪籍平寃狱振乏馁与天下休息此真得所谓以宽政解急势之术也而比日已来执事者又将矫枉而过直矣何告讦诋欺之言率然敢陈而王体未严也向背异同之见各自为守而国论未决也蛮夷猾夏寇贼姦宄隐忍羁縻冀其自罢而天诛未迄也推此言之天下之缓急虽曰未见而固已胚浑于冥冥之中矣夫致先帝之用勐术者嘉祐之缓势也致陛下之用寛术者元丰之急势也今又矫枉过直则势必复缓缓甚则术又将出于勐矣勐术一用天下固已震动若再用缓则安危之计未可知也何则天下之势犹一人之身缓而救之以勐犹闗鬲不通而涌泄之也其急而觧之以寛犹虚中暴下而𥙷养之也𥙷养至平则可以已矣平而不已则又将至于闗鬲不通再加涌泄正气必伤重被勐术国本必伐故曰安危之计未可知也臣愿陛下遏逋慢之原杜懈㢮之渐明诏内外一乎中和使天下之缓势不得而成缓势不成则后世虽有勐术不可得而用之淮海集卷之十二淮海集淮海集卷第十三淮海集巻之十三秦观少㳺安都臣闻世之议者皆以谓天下之形势莫如雍其次莫如周至于梁则天下之冲而已非形势之地也故汉唐定都皆在周雍至五季已来实始都梁本朝纵未能逺䂓长安盍亦近卜于洛阳乎而安土重迁眷眷于开封之境非所以爲万世计也臣窃以爲不然何则唐汉之都必于周雍本朝之都必于梁而后可也夫长安之地左殽函右陇蜀襟屏终南太华之山萦帯泾渭洪河之水地方数千里皆膏腴沃野卒有急百万之衆可具形势便利下兵于诸侯如建瓴水四塞之国也故其地利守自古号爲天府开封地平四出诸道辐凑南与楚境西与韩境北与赵境东与齐境无名山大川之限而汴蔡诸水参贯巾车错毂蹄踵交道轴舻衔尾千里不絶四通五逹之郊也故其地利战自古号爲战塲洛阳左瀍右涧表里山河扼殽黾之隘阻成臯之险直伊阙之固广袤六百里四靣受敌以守则不如雍以战则不如梁然雍得之可以爲重自古号爲天下之咽喉凡天下之形势无过此三者也故彼蜀之成都吴之建业皆霸据一方之具而楚之彭城特盗贼之窟耳易曰天险不可升也地险山川丘陵也王公设险以守其国所谓险者岂必山川丘陵之谓哉在天而不可升在人而不可夺则皆爲险矣夫雍爲天府梁爲战塲周爲天下之咽喉而臣以谓汉唐之都必于周雍本朝之都必于梁而后可者汉唐以地爲险本朝以兵爲险故也汉髙祖曰吾以羽檄召天下兵莫有至者武帝曰吾初即位不欲出虎符发兵郡国盖汉踵秦事郡国背道材官有变则以符檄发之京师惟有南北两军有期门羽林孤儿以备扈从唐分天下爲十道置兵六百三十四府其在闗中者惟二百六十有一府府兵废始置神策爲禁军亦不过数万人以此见汉唐之兵皆在外也故非都四塞之国则不足以制海内之命此所谓以地为险者也本朝惩五季之弊举天下之兵宿于京师名挂于籍者号百余万而衣食之给一毫已上皆仰县官又非若府兵之制一寓之于农也非都四通五逹之郊则不足以养天下之兵此所谓以兵爲险者也夫以兵爲险者不可以都周雍犹以地爲险者不可以都梁也而昧者乃以梁不如周周不如雍呜唿亦不逹于时变矣夫大农之家连田阡陌积粟万斛兼陂池之利并林麓之饶则其居必卜于郊野大贾之室歛散金钱以逐什一之利出纳百货以收倍称之息则其居必卜于市区何则所操之术殊则所杔之地异也今梁据天下之冲歳漕东南六百万斛以给军食犹恐不瞻矧欲袭汉唐之迹而都周雍之墟何异操大贾之术而欲託大农之地也由是言之彼周雍之地者汉唐之险耳本朝何赖焉任臣上臣闻明君之御臣也不致疑忠臣之事君也不避嫌嫌疑之事皆出于姦臣庸君度量狭隘心意颇僻不能以致诚相期而已古之人有自举其身者有举其子者有举其弟者有举其姪者有举其内外之亲旧者而其君不以为疑其臣不以为嫌者何哉以其所举者当而已矣汉宣帝欲击先零问谁可将者赵充国曰无如老臣者矣宣帝用之遂破先零此所谓自举其身者也晋君问孰可为国尉祈奚曰午也可君曰非子之子耶对曰君问可否不问子也君子谓祁奚能举善矣此所谓有举其子者也李石当国荐弟福可任治人繇监察御史为戸部侍郎此所谓有举其弟者也晋求文武良将谢安以其姪幼度应举郄超闻而叹曰安违衆举亲明也幼度不负举才也果破符坚于淝水之上此所谓有举其姪者也崔贻孙为相未踰年除吏八百莫不谐允德宗曰人言卿拟官多亲旧何耶对曰陛下令臣进拟庶官夫进拟者必悉其材行如不与闻何由得其实此所谓有举其内外之亲旧者也此数子者皆内有以自信外有以信于人仰无所愧俯无所怍其视身也与人等其视子弟亲旧也与不相谁何者等故能立功于当年垂名于后世千载之下想见其风向使念瓜李之小嫌忘事君之大节匿名迹逺权势心知其然而不敢发则与粪壤同朽耳尚何功名之立哉陛下即位以来委政于六七大臣其人自以旷世遭遇莫不悉心竭力知无不为言无不尽可谓千载一时之嘉㑹也而臣窃有所不然者未能去用亲之嫌而已奇材异行实为时軰所见推者一涉大臣之亲则相顾缪悠莫敢援之以进幸而不顾进之则谏官御史之章相随而至矣臣以为此风一成非圣朝之事也何则大臣之亲嫌而不用则侍臣之亲亦当嫌而不用引而下之至于台省寺监之官推而广之至于漕刑郡县之吏其亲者皆嫌而不用矣夫竒材异行不常有于天下幸而有焉又以亲与嫌而弃之则是非得草莱巖穴之士终不用也昔西汉之韦氏平氏东汉之袁氏杨氏唐之韦杜苏李陆萧诸氏皆兄弟为三公父子为宰相盛者至与国相始终其间建功立业号为名臣者盖不可胜数柰何専用草莱巖穴之士哉愿诏中外之臣惟贤是进惟不肖是退而勿以用亲为嫌谏官御史惟进退之当否是察而勿以亲嫌为劾则天下之竒材异行庶乎皆得而用也任臣下臣闻人主之于谏诤之臣非独听其言之难也取其大节而略其小过是为难矣夫骨鲠自信以身许国不为利害之所挠屈者所谓大节也材智之不周思虑之不宻学术之不至闻听之不审所谓小过也必有大节而无小过者然后得为谏诤之臣则穷年没世不可得其人矣如或不然则与其无一时之小过孰若有终身之大节哉昔汲黯通经术则不如平津侯恢武功则不如大将军明习法令则不如张汤文章儒雅则不如司马相如谨厚自全则不如石庆术略横出则不如主父偃然淮南王谋反惟惮曰黯好直谏守节死义説平津侯等如发䝉耳由是言之谏诤之臣其功在于正纲纪立风宪通上下之情使乱臣贼子顾惮而不敢发如此而已一举之不当理一发之不中节曾何足以深咎耶陛下即位以来首下明诏使中外大臣保任谏官御史盖充赋者百有余人其见用者十数人耳选择既精人颇自重皆毅然有伏节死谊之心兴利除害甚于嗜慾攘击姦恶如报私讐首尾数年之间遂成冠古之治虽神功圣化敏妙自然亦此曹献替可否之力也然比者甞以所言不效谏官御史接迹引去或迁他官或𥙷外郡台省为之一空臣愚疎逺不知朝廷之事切恠陛下何取之之难而去之之易也且人非蓍龟不无过误顾其设心措意何如耳昔汉郦食其有挠楚之非唐魏郑公有纵薛延陀之过本朝赵中令有遣赵保忠之失此三人者皆天下之豪杰一时之名臣也犹有非缪过失如此又况不及于三人者乎臣愿陛下鉴师古始追御来今重谏官之进退慎御史之升黜取其大节而略其小过使天下之士得以尽忠毕力于前则神功圣化又将有新于此矣或谓臣曰古者谏诤之臣职于广聪明除壅蔽成德业而已后世狂夫小子狡猾不道之人或假其名以资盗窃其噐以售姦如谷永者王鳯之客也而讥斥帷幄刘栖楚者李逢吉之党也而额叩龙墀阳为剀拂之迹隂成附丽之谋以此言之小过其可畧乎略其小过则成其大恶矣臣应之曰不然夫药石所以瘉病也而致病者有矣然自古及今未有废药石者何哉以其所愈者衆所害者寡也谏诤之臣虽噐有逺近才有修短大抵搢绅之选也安可尽诬以谷永刘栖楚之徒欤就使有一二人焉则去其一二人者可也何至空台省而逐之耶陆贽曰天不以地有恶木而废发生天子不以时有小人而废听纳又曰谏者多表我之能好谏者直示我之能贤谏者之狂诬明我之能恕谏者之漏泄彰我之能从有一于斯皆为盛德呜唿人主用谏诤之臣贽之论尽矣朋党上臣闻朋党者君子小人所不免也人主御羣臣之术不务嫉朋党务辨邪正而已邪正不辨而朋党是嫉则君子小人必至于两废或至于两存君子小人两废两存则小人卒得志而君子终受祸矣何则君子信道笃自知明不肯偷为一切之计小人投隙抵巇无所不至也臣请以易道与夫尧舜汉唐之事明之易以阳为君子隂为小人一阳之生则为复复者反本也三阳用事则为泰㤗者亨通之时也而五阳之极则为夬夬者刚决柔也以此见君子之道必得其类然后能胜小人也一隂之生则为姤姤者柔遇刚也三隂用事则为否否者闭塞之时也而五隂之极则为剥剥者穷上反下也以此见小人之道亦必得其类然后能胜君子也隂阳相与消长而为惨舒为生杀君子小人相与胜负而为盛衰为治乱然皆以其类也臣故曰朋党者君子小人所不免也尧之时有八元八凯十六族者君子之党也又有浑沌穷竒梼杌饕餮四凶族者小人之党也舜之佐尧有大功二十者举十六相去四凶而巳不闻以其朋党而两废之亦不闻以其朋党而两存之也臣故曰人主御羣臣之术不务嫉朋党务辨邪正而巳东汉钩党之狱海内涂炭二十余年盖始于周福房植谓之甘陵南北部至于李膺陈蕃王畅张俭之徒遂有三君八顾八俊八及八厨之号人主不复察其邪正惟知震怒而已故曹节侯览牢修朱竝得以始终表里成其姦谋至于刑章讨捕锢及五族死徒废禁者六七百人卒不知修竝者乃节览之党也唐室之季朋党相轧四十余年搢绅之祸不觧盖始于李宗闵李德裕二人而已嫌怨既结各有植立根本牢甚互相倾挤牛僧孺李逢吉之属则宗闵之党也李绅韦处厚之属则德𥙿之党也而逢吉之党又有八闗十六子之名人主不复察其邪正惟曰去河北贼易去此朋党难而其徒亦曰左右佩劒彼此相笑盖言未知孰是也其后李训郑注用事欲以权市天下凡不附已者皆指以为二人之党而逐去之至于人人骇慄连月雺晦卒不知训注者实逢吉之党也臣故曰邪正不辨而朋党是嫉则君子小人必至于两废或至于两存君子与小人两废两存则小人卒得志君子终受祸矣朋党下臣闻陛下即位以来虚怀反席博採公论悉引天下名士与之经纶至有去散地而执钧衡起謪籍而叅侍从者虽古版筑饭牛之遇不过如此而已君子得时则其类自至数年之间衆贤弹冠相继而起聚于本朝夫衆贤聚于本朝小人之所深不利也是以日夜恟恟作为无当不根眩惑诬罔之计而朋党之议起焉臣闻比日以来此风尤甚渐不可长自执政从官台阁省寺之臣凡被进用者辄为小人一切指以为党又至于三君八顾八俊八及八厨之名八闗十六子之号巧为标榜公肆诋欺一人名之于前万人实之于后传曰下轻其上爵贱人图柄臣则国家摇动而人不静也然则其可以不察欤臣闻庆历中仁祖鋭于求治始用韩琦富弼范仲淹以为执政从官又擢尹洙欧阳修余靖蔡襄之徒列于台阁小人不胜其愤遂以朋党之议陷之琦弼仲淹等果皆罢去是时天下义士扼腕切齿发上冲冠而小人至扵举酒相属以为一网尽矣頼天子明圣察见其事琦弼仲淹等旋被召擢复䝉器使遂得成其功名今所谓元老大儒社稷之臣想望风采而不可见者皆当时所谓党人者也向使仁祖但恶朋党之名不求邪正之实赫然震怒斥而不反则彼数人者皆为党人而死耳尚使后世想望风采而不可见耶今日之势盖亦无异扵此臣愿陛下观易道消长之理稽帝虞废举之事鉴汉唐审听之失法仁祖察见之明杜媒蘗之端窒中伤之隙求贤益急用贤益坚而信贤益笃使姦邪情得而无所售其谋谗倿气索而无所启其口则今之所谓党人者后世必为元老大儒社稷之臣者矣淮海集淮海集卷第十四淮海集巻之十四进策秦观少㳺人材臣闻天下之材有成材者有竒材者有散材者有不材者器识闳而风节励问学博而行治纯通当世之务明道徳之归此成材者也经术艺文吏方将略有一卓然过人数等而不能饰小行矜小廉以自託于闾里此竒材者也随羣而入逐队而趋既无善最之可记又无显过之可绳摄空承乏取位而已此散材者也寡闻见暗机㑹乖物理昧人情执百有司之事无一施而可此不材者也古之人主于成材则付以大任而备责之于竒材则随所长而器使之于散材则明赏罚而磨砺之于不材则弃之而已四者各有所处然而竒材者尤人主所宜深惜者也盖天下之人材不世出而散材者又不足以任能事不材者适足以败事而已是则任天下之能事者常取乎竒材有竒材而不深惜焉则将与不材同弃而曾散材之不如矣夫匠氏之于木也楩楠豫章易直而十围者必以为明堂之栋路寝之楹七围八围者虽多节必以为髙明之丽拱把而上者虽小桡必以为狙猿之杙稍脩则以为榱桷甚短则以为侏儒至于棭樠轴觧亟沉而易蠧者然后以之爨也今有楩楠豫章于此七围八围拱把而上特以多节小桡之故遂并弃之岂不惜哉人主用天下之材亦何以异于此今国家之人材可谓富矣养之以学校而取之以贡举名在仕版者无虑数万然一旦有事则常若乏人何哉以臣观之未能深惜天下之竒材故也盖不深惜天下之竒材则用之或违其长取之将责其备虽有嵚崎歴落颕脱絶伦之士执事者始以名闻未及试之而媒蘖其短者固已圜视而起矣夫竒材多自重又不材者之所甚嫉也以自重之势而被甚嫉之毁其求免也岂不难哉一旦有事而常若乏人其势之使然无足恠也昔孟公绰为赵魏老则优不可以为滕薛大夫禆谌能谋于野则获于邑则否黄霸为丞相功名损于治郡时人固有所长亦有所短也皋陶喑而为大理天下无虚刑师旷瞽而为太宰晋国无乱政贤如萧何而有市田请地之污直如汲黯而有𥚹心忿骂之鄙文如长卿而有临卭涤器之陋将如韩信而有胯下蒲伏之辱吏如张敞而有便靣拊马之事此数子者责其备则彼将老于耒耜之旁死于大山龛巖之下耳人主岂得而用之陛下即位以来屡下明诏举监官御史台阁学校之臣刺史牧民之吏与夫可备十科之选者所得人材盖不可胜数臣愿陛下取其名实尤异者用之而不疑人情不能无小过非有显恶犯大义所当免者宜一切置而不问以责异时之功则彼将输沥肝胆捐委躯命求报朝廷而不可得一旦有天下四夷之事何足患哉法律上臣窃观唐虞以后有天下者安危荣辱之所从长久亟絶之所自无不出于其所任之术而所任之术大抵不过诗书法律二端而已盖纯用诗书者三代也纯用法律者秦也诗书法律杂举而并用迭相本末递为名实者汉唐也何以知其然耶夏商周之兴也治教政令既本于道德之意而舟车噐械亦出于义理之文其迹载于典谟训告誓命之篇而其㫖寓于国风雅颂之什当是时也圣贤之学着而百家之説熄帝王之制举而霸者之事废议事以制不为刑辟故曰纯用诗书者三代也魏文侯之师李悝论次诸国之法着为法经其徒商鞅用以相秦始作收司连坐告匿之法而辅以诋欺文致细㣲之事晚节末路至于焚书坑儒偶语者弃市以是古非今者族吏见知不举与同罪故曰纯用法律者秦也汉自髙祖纳陆贾之言命为新语用叔孙通之説而使定礼仪可谓知所取矣而以三章之约不足御姦于是萧何攟摭秦法作律九章而张汤赵禹之徒又为见知故纵监临部主之法唐自大宗诎封伦秦汉之论用魏公帝王之谋可谓知取舎矣而朝廷郡县百官有司所以朝夕从事者一出于律令格式之文故曰诗书法律杂举而并用迭相本末递为名实者汉唐也惟其纯用诗书故三代享国安荣而歴年长久惟其纯用法律故秦危辱而亟絶惟其诗书法律杂举而竝用迭相本末递为名实故汉唐之有天下虽号长久而安荣之日少危辱之日多仅免亟絶而已盖诗书者所以崇德其事皆孝弟忠信人之所欲者也而安荣长久人之所欲者也而法律所以制姦其事皆鞭笞斩艾人之所恶欲以报所恶之雠者也以所恶之术报所恶之讐亦其理之然哉贾生曰今或言礼谊之不如法令教化之不如刑罚人主胡不引啇周秦事以观之也呜唿若贾生者可谓知治体矣法律下臣闻古今异势不可同日而语以今天下而欲纯用诗书尽去法律则是腐儒不通之论也要使诗书不为法律所胜而巳祖宗之时二端虽号竝行而士大夫颇自爱重以经术为职文艺相推间有喜刑名精案牍者则衆指以为俗吏而耻与之言近世则不然士大夫急扵功利不师古始相与习者莫非柱后惠文之事父教其子兄诏其弟以为速化之术无以过此间有引古义决嫌疑则掩口而笑曰此老生之常谈耳何所用于今哉呜唿此风一成非天下之福也盖昔者以诗书为本法律为末而近世以法律为实诗书为名臣以天下之大弊君子所宜奋不顾身而救之者无甚于此何则废诗书而从法律则是举天下而入于申韩之术也杨子曰申韩之术不仁之至矣夫不仁者三代之所以失天下也君子救之其可以缓耶臣尝思之其所以然者无他始于试法而已朝廷试士以法者欲其习为吏也而假之太优擢之太峻至于黄绶中选数岁之间持斧仗节领一道之权任二千石之重而制策进士留滞于州县之官有十年而不得调者呜唿欲士大夫之不废诗书而从法律也岂可得乎且法吏之与儒臣所闻异趣所见异涂犹方圆曲直之不相入也昔匃奴浑邪王降汉长安贾人与市者当坐死五百余人而汲黯固争以为不可若使法吏言之则必以为䦨出财物矣宻人有告部亭长受其米肉遗者而卓茂折之以礼以为汝能髙飞逺走不在人间乎若使法吏言之则以为受所监临矣朱博曰如太守汉吏奉三尺律令以从事耳亡柰生所言圣人道何也且持此道归尧舜君出为陈説之今天下所以未受其祸者以异时制策进士所得之臣有如汲黯卓茂者在也十数年之后耆老大臣相继得谢而试法所得之吏有如朱博者当轴而处中焉则君子虽欲奋不顾身以救之亦无及已臣以为纵未能尽罢其士宜稍变革以抑其风使吏非有出身毋得试法其余出仕换官之类可一切试以经术艺文要令天下皆知法律之不如诗书也则申韩之祸熄矣论议上臣窃闻役法之议不决久矣有司阅四方之牍眩起之説牵制优游相视而不断者二年于兹虽稍复笔削着为一切之令取济朞月卒未有确然定论可以厌服人情传万世不弊者也其所以然者无他焉士大夫据偏守独各有系吝不能以至公为心故耳何则夫所谓役法者其科条品目虽曲折不同大抵不过差免二法而已差役之法虽曰迭任府史胥徒之士率数年而一更然而捕盗者奔命不遑主藏者备偿无筭囷仓竭扵飞輓资产破扵厨传执事者患其弊也扵是变而为免役之法虽曰岁使中外之民悉输僦直以免其身然而平估至扵室庐检栝及扵车马裒多以为寛剩厚积以为封桩则其弊又有甚扵差役者矣盖差役之法不弊则免役之法不作免役之法不弊则今日之议不兴然而士大夫进用于嘉祐之前者则以差为是而免为非进用于熈宁之后者则以免为得而差为失私意既摇于中公议遂移于外呜唿岂特二年而无定论哉虽十年而无定论不足恠也昔唐至赋役之法有租庸调者最为近古自开元之后版图既隳丁口田畞皆失其寔法以大弊故杨炎变之以为两税之法已而盗起兵兴征求无节法又大弊故陆贽以七事者力诋其非然而终唐之世不复改也夫唐之诸臣岂不知两税为非古租庸调为近古哉盖以晚节末路俱为弊法以此易彼寔无益也今差役免役之法盖类于此然则何为而可耶臣闻楚人有第二区者其甲则长子之所筑也其乙则少子之所筑也规摹不同而歳久皆弊其父谋所止二子各请止其所建之庐至数日不决有邻人告之曰昔少君以甲第坏甚于是营乙以舎族人今乙第又坏而长官复欲徙之于甲是以坏易坏非计之得也何不合二第可用之材别营一区而弃其腐桡者乎父以为然其论遂定今陛下以役法之议付于嘉祐熈宁之臣何异楚人之谋于二子也盍亦质诸邻人之论哉陛下若以臣言为然愿诏有司无牵于故新之论毋必于差免之名悉取二法之可用于今者别为一书谓之元祐役法则嘉祐熈宁之臣皆黙然而心服矣若夫酌民情之利病因五方之所宜条去取之科列轻重之目此则有司之事臣所不能知之亦犹楚人之第某材可弃某材可留皆当付之匠氏不可问诸邻人也传曰虽有丝麻无弃菅蒯虽有姜姬无弃蕉萃唯陛下择焉论议下臣闻世之议贡举者大率有三焉务华藻者以穷经为迃阔尚义理者以缀文为轻浮好为髙世之论者则又以经术文辞皆言而已矣未尝以为德行德行者道也是三者各有所见而不能相通臣请原其本末而备论之则贡举之议决矣古者诸侯卿大夫交接邻国以㣲言相感动当周旋进退之时必称诗以喻其志盖以别贤不肖而观盛衰焉其后聘问不行于列国学诗之士逸于布衣于是贤人失志之赋兴屈原离骚之词作矣此文词之习所由起也及其衰也彫篆相夸组绘相侈苟以譁世取宠而不适于用故孝武好神仙相如作大人赋以风其上乃飘飘然有凌云之志此文辞之弊也昔孔子患易道之不明乃作彖象系辞文言説序杂卦十篇以发天人之奥而左氏亦以春秋之法弟子传失其真于是论本事作传以记善恶之实此经术之学所由起也及其衰也幼童而守一艺白首而后能言故汉儒之陋有曰秦近君能记説尧典二字至十余万言但説若稽古犹三万言也此经术之弊也古者民有恭敏任恤者则闾胥书之孝悌睦婣有学者则族师书之有德行道艺者则党正书之而又攷之于州长兴之于乡老大夫而论之于司徒乐正司马所谓秀选进造之士者是也然后官而爵禄之此德行之选所由起也及其衰也乡举里选之法亡郡国孝廉之科设而山林遗逸之聘兴于是矫言伪行之人弊车羸马窜伏巖穴以幸上之爵禄故东汉之士有庐墓而生子唐室之季或号嵩少为仕途㨗径此德行之弊也是三者莫不有弊而晚节末路文辞特甚焉盖学屈宋而不至者为贾马斑扬学贾马斑扬而不至者为邺中七子学邺中七子而不至者为谢灵运沈休文之撰四声谱也自谓灵均以来此祕未覩武帝雅不好焉而隋唐因之遂以设科取士谓之声律于是敦朴根柢之学或以不合而罢去靡曼剽夺之伎或以中程而见収自非豪杰不待文王而兴者往往溺于其间此杨绾李德裕之徒所为切齿者也熈宁中朝廷深鉴其失始诏有司削去诗赋而易以经义使学者得以尽心于六艺之文其意信美矣然士或苟于所习不能博物洽闻以称朝廷之意至于歴世治乱兴衰之迹例以为祭终之刍狗雨后之土龙而莫之省焉此何异斥桑间濮上之曲而奏以举动劝力之歌虽华质不同其非正音一也传曰梁丽可以冲城而不可以窒穴言殊器也骅骝骐骥一日而驰千里捕鼠则不如狸狌言殊技也䲭鸮夜撮蚤察毫末昼出瞋目而不见丘山言殊性也今欲去经术而复诗赋近乎弃本而趋末并为一科则几于取人而求备为今计者莫若以文词经术德行各自为科以笼天下之士则性各尽其方技各尽其能器各致其用而英俊豪杰庶乎其无遗矣淮海集巻之十四淮海集淮海集卷第十五淮海集巻之十五秦观少㳺官制上臣闻王者用人之要术惟资望而已歳月有等功劳有差天下莫得躐而进者谓之资行能术业卓然髙妙爲世所推者谓之望用人以资而已则盛德尊行魁竒隽伟之人或拘格而邅回如张释之十年不得调杨子云位不过侍郎之类是也用人以望而已则狂缪之流矫亢之士或以虚名而进㧞如晋用王衍唐用房琯之类是也古之善用人者不然以资待天下有常之士以望待天下非常之材使二者各有所得足以相推而不足以相碍故自一命以至九命自受职以至作牧非有功不迁非有缺不补而天下不以爲淹或举于耕或举于版筑或举于屠钓加之士民之上委以将相之权而天下不以爲骤何者资之所当然望之所宜尔也国家以寄禄格爲有定之制而以职事官爲不次之选于先王用资望之术可谓得其意矣然臣愚犹以爲未者太必于用资太不必于用望也何则夫郡守者民之师帅天子所与共理者也衣冠而坐堂皇之上则賔客造谒于前掾属趋走于下政教赏罚军旅之事一皆听其可否所爲是则千里䝉其赐所爲非则数十万人受其害可谓天下之重任矣今将相大臣自朝廷而出者不过爲郡守而仕尝再爲通判者苟无大恶显过有保任人亦必至于郡守是将相大臣与保任尝再爲通判者相去无㡬耳夫贤者能使所居官重不肖者反之今二千石所以不至尊重难居者非特法令使然亦其人材之所致也岂非所谓太必于用资乎馆阁者图书之府长育英材之地也从官于此乎次𥙷执政于此乎迁升故士非学术艺文屹然爲一时之望者莫得而居之可谓天下之妙选矣今中材凢吏一爲大臣之所论荐则皆得居其位尝有金糓之职兵刑之劳则皆得假其名呜唿比歳已来校书正字之职龙图集贤之号何其纷纷也传曰惟名与噐不可以假人此不㡬于以名器而假诸人乎臣所谓太不必于用望者此也昔汉制郡守入爲三公学者以东观爲老氏藏室道家蓬莱山言其清祕常人所不能到也愿下明诏应中州已上非更台省寺监漕刑之任者不得爲郡守慎惜馆阁之除以待文学之士则用人之术庶乎其尽矣官制下臣闻国家次五代一切之制百官称号最爲杂揉名存而器不设文具而实不应所谓台省寺监者朝廷之官也而其汎及于州县筦库之吏其滥至于浮屠黄冠之师乖违之条爽缪之目至不可胜数先皇帝恻然悯之始诏有司作寄禄格以易天下之官而归之于台省还之于寺监然后循名可知其器而縁实亦得其文可谓帝王之盛典矣然有所未尽者臣窃昧死而妄议焉向之则自正议大夫以上迁进太略自中散大夫以下清浊不分也夫迁进太略则大臣侥倖而其弊也至于无以复加而法制乱清浊不分则小臣偷惰而其弊也至于莫为之宠而资望乖旧制侍郎至仆射凢十二迁其兼侍从之职者八迁九迁其任执政之官犹六迁也盖侍郎以上皆天子之臣非多其等级则势必至易极易极则国家庆赏将窒而不得行此制官之深意也今寄禄格则不然自正议大夫不问人之如何四迁而至特进故大臣为特进者遇朝廷有大庆赏则不得已而以司空之官予之夫司空者职事官也寄禄无以复加而予焉岂非所谓乱法制之甚欤旧制少卿之官率一秩而有四名太常光禄卫尉司农是也郎官员外率一秩而有八名如礼工祠屯主膳虞水之类是也京朝之官率一秩而有三名如太常祕书殿中诸丞是也盖入仕之门有制策进士明经诸科任子杂色之异歴官之途有台省寺监漕刑郡县之殊非铢铢而较之色色而别之则牛骥同皂贤不肖混殽而天下皆将汎汎然偷取一切不复淬励激昂以功名为已任此亦制官之深意也今寄禄格则不然自中散大夫以下至承务郎秩为一名而已故尝任台省之职或任漕刑之司者人心有所不厌而莫为之宠则往往假以龙图集贤之号夫龙图集贤之号所以待天下文学之士也而以诸吏莫为之宠而假焉岂非乖资望之甚欤盖爵禄者天下之砥石圣人所以砺世磨钝者也夫不为爵劝不为禄勉古之人有行之者䝉糓是也齐死生同贫富等贵贱古之人有行之者庄周是也今朝廷之臣皆得庄周䝉糓而爲之则爵禄之器虽不复设可矣如其不然则迁进太略清浊不分之弊安得而不革哉晁错曰爵者上之所命出扵口而无穷韩愈曰圣君所行即是故事自古岂有定制也愿诏有司以寄格再加论定稍放旧制自正议大夫以上更増四秩之号自中散大夫以下秩之号爲三等之名如此则迁进颇详而法制不乱清浊稍异而资望不乖是亦先皇之志也惟陛下留神省察财用上臣闻先王之理财也若持衡然天下之财不使之偏归扵公室亦不使之偏入于私家惟其适平而已故邦国有以供祭祀奉养禄廪赐予之费而民有以给朝晡伏腊冠婚丧祭之资其取民之制谓之什一什一者天下之中正也多乎什一小桀大桀寡乎什一小貉大貉鲁哀公曰二吾犹不足桀之道也白圭以二十而取一貉之道也推此言之则先王理财之意惟其适平而巳自什一之法坏天下之财始失其平其偏归于公室也则有鬻盐冶铸以管山海之饶榷酒酤以渔井邑之利筭舟车告缗钱以摧抑商贾造皮币省酎金以侵牟封君甚者至令吏坐列肆贩物以来利焉其偏入于私家也则有以农田而甲一州贩脂而倾都邑卖浆而踰侈洒削而鼎食货脯而连骑马医而击钟甚者至累万金而不佐公家之急是以民常困于聚歛之吏而吏常嫉夫兼并之民所谓事势之流相激使然曷足恠哉本朝至和嘉祐之间承平百余年矣天子以慈俭为寳贡赋经常之外殆无一毫取诸民田畴邸第莫为限量衣食器皿靡有约束俯仰如意豪气浸生货贿充盈侈心自动于是大农富贾或从僮骑帯刀劒以武断于乡曲毕弋渔猎声伎之奉拟于侯王而一邑之财十五六入于私家矣熈宁元丰之间大臣用事始作法度与时变通青苖免役市易之利相次而作有司日夜手画口説区处于中使者旁午冠盖相望奉行于外而言利之臣析秋毫矣江淮则增煑海之息闽蜀则倍摘山之赢青徐则竭冶铸之利其他希风㫖效计数无名之取额外之求盖不可胜数而天下之财太半归于公室矣陛下即位之始深知其弊凡法度之不便于民者一切罢去吏尝以掊克进者相继而黜数因赦令而弛逋负大出廪廥以振乏絶于是公私之财滋向于平然而有大弊者士大夫矫枉过直邈然以风裁自持不复肯言财利之事易曰天地之大德曰生圣人之大寳曰位何以守位曰仁何以聚人曰财理财正辞禁民为非曰义而洪范八政一曰食二曰货以此见理财先食货者帝王之要务所以安中国服四夷者也特不可使之偏入于公私耳今国家北有抗衡之虏西有假息之羗中有大河之费数万之吏取给于水衡之钱百万之兵仰食于太仓之粟公私窘急可为寒心此正人臣扬㩁歛散以究虚盈以济用度之秋也而耻言财用之事是晋人而已矣晋人王衍者口不言钱而指以为阿堵物臣窃笑之以为此乃姦人故为矫亢盗虚名于暗世也何则使颜闵言钱不害为君子盗跖唿阿堵物岂免为小人哉晋人尚清谈而废实务大抵皆类此矣昔管仲道轻重之权范蠡计然否之策萧何漕闗中之粟财利之臣也东郭咸阳之鬻盐孔仅之冶铸桑洪羊之均输亦财利之臣也士大夫言财利有如东郭咸阳孔仅桑洪羊所为也则不可有如管仲范蠡萧何之所为也亦恶乎而不可哉财用下臣尝以为君子理财之术莫若尽地力节浮费二者而巳何则理财之要在乎原其所自有而为之道要其所从无而制之法风霆雨露之发生山林川泽之滋养财之所从出也不原其所自有不要其所从无切切焉从事于阖辟歛散之中则是贱丈夫争锥刀之末耳岂君子所谓理财者耶是故原其所自有而为之道则莫若尽地力要其所从无而制之法则莫若节浮费君子理财之术盖无以易于此臣请为陛下遂言之夫理天下之财譬如治水増缮隄防决之于邻国非治水之善也横赋彊市取之于百姓非治财之善也善治水者以四海为壑善理财者以天地为资今天下之田称沃衍者莫如吴越闽蜀其一畆所出视他州辄数倍彼闽蜀吴越者古扬州梁州之地也按禹贡扬州之田第九梁州之田第七是二州之田在九州之中等最为下而乃今以沃衍称者何哉吴越闽蜀地狭人衆培粪灌溉之功至也夫以第七第九之田培粪灌溉之功至犹能倍他州之所出又况其上之数等乎以此言之今天下之田地力未尽者亦多矣李悝曰治田勤则畮益三升不勤亦如之地方万里増减辄为粟百八十万石然赵过为代田一畮岁收常过缦田一斛以上善又倍之秦汉开郑白渠溉田四万四千余顷至唐大历初两渠所溉才六千三百顷耳以代田郑白渠事言之则治田之勤不勤何止畮有三升之损益也今二千石虽兼劝农之事而例为虚名莫有任其责者为今之计莫若诏天下州置劝农一司以守将为长听于倅介之中自择一人为副先籍境内定垦田与夫陂塘沟渠之数而周知其利害岁时出行诸郊召见耆老问以疾苦及所愿欲而不得者为罢行之而罚其游惰不听命者岁终部使者第其殿最以闻功效尤异者宠用之如此则天下之田皆与闽蜀等而地力尽矣古者吉凶之服则一比共之祭器则一闾共之丧器则一族共之吉凶礼乐之器则一乡共之凡嫁子娶妻纯帛无过五两凶荒则又杀礼而多婚夫一乡者五百家而五两者五匹耳其用财可谓约也今则不然嫁子娶妻丧葬之费其约者钱数万其丰者至数百万中人之家一有吉凶之事则卖田畴鬻邸第举倍称之息犹弗能给然则今时吉凶之费絶长补短殆二十倍扵古也财用安得而不竭乎周之太宰王之大臣也其职曰以九式均节财用汉之许劭魏之毛玠唐之杨绾人臣耳而能使一时士大夫心化其风损车马毁池观减驺驭散音乐以此见法制者虽盛世不可去而风化者虽衰世亦可行也今令虽有仪制之文毛举数事不能委曲爲今计者莫若自宗室外戚以至品官民庶之家宫室舆马饮食衣服皆倣典礼而爲之变数稍寛其制使可久行其冠婚丧祭之事则视岁上下而隆杀之使谏官御史得以弹奏于中而漕刑守令得以举劾于外敢不承者虽贵且亲必罚无赦然后陛下崇节俭尚敦朴以爲之率弃难得之货却无用之噐罢不急之务以爲之先如此则天下滛侈之俗旷然一变而浮费节矣贾生曰今背本而趋末食者甚衆是天下之大残也滛侈之俗日以长是天下之大贼也残贼公行莫之或止大命将倾呜唿如贾生者可谓知理财之术矣淮海集巻之十五淮海集淮海集卷第十六淮海集巻之十六秦观少㳺进䇿将帅臣闻将帅之难其人乆矣势有彊弱任有乆近敌有坚脆地有逺迩时有治乱而胜败之机不系焉惟其将而已矣昔智氏以韩魏三国之兵伐赵马服君之子以四十万之衆抗秦可谓强矣而溃于晋阳坑于长平廉颇率老弱之卒守邯郸田单鸠创病之余保即墨可谓弱矣而栗腹以摧骑劫以走是不在乎势之强弱也穰苴之用于齐拔扵闾伍之中也一日斩庄贾晋师罢去燕师渡水而解韩信之击赵非素拊循士大夫也背水一战而擒赵王歇斩成安君是不在乎任之乆近也以周瑜之望曹公不啻虎狼而呉兵捷于赤壁以元徳之视陆逊甚于雏而蜀师衂于白帝是不在乎敌之坚脆也东西异壌也而邓艾以缒兵取成都南北异习也而王镇恶以舟师平闗中是不在乎地之逺迩也夫以东晋之衰而谢元得志于淝水开元之盛而哥舒翰失利于潼闗是不在乎时之治乱也故善将者势无强弱任无乆近敌无坚脆地无逺迩时无治乱不用则已用之无不胜焉故曰惟其将而已矣虽然有一军之将有一国之将有天下之将走及犇马射中飞鸟攻坚城破强敌所向无前此有勇之士一军之将也出竒制胜无穷如天地不竭如江河攻輙破击輙服此有智之士一国之将也福于已而祸于人则功有所不立利于今而害于后则事有所不为功成事毕自视缺然无矜大之色此有道之士天下之将也古者阃外之事将军制之军中不闻天子之诏其委任责成如此非有道之士其可以轻付之哉国家将帅可谓盛矣閲礼乐而敦诗书者肩摩而毂击纵横剽悍称智嚢而号肉飞者至不可胜计然驿骑有赤白囊至则庙堂之上为之纷然进止赏罚皆从中决者何也岂以为将帅者皆智勇之人非有道之士不可独任故邪夫庙堂议边事则王体不严将帅之权轻则武功不立呜唿可谓两失之也臣以为西北二邉宜各置统帅一人用大臣材兼文武可任天下之将者为之凡有军事惟以大义上闻进退赏罚尽付其手得以便宜从事如此则虽有边警可以不烦庙堂之论而豪杰之材得以成其功矣竒兵臣闻万物莫不有竒马有骥犬有卢畜之竒也鹰隼将击必匿其形虎拟而后动动而有获禽兽之竒也天雄乌喙堇葛之毒竒于药繁弱忘归竒于弓矢䴙鹈莫邪竒于刀劒云为山竒涛为海竒隂阳之气怒为风交为电乱为雾薄而为雷激而为霆融散而为雨露凝结而为霜雪天地之竒也惟兵亦然严沟垒盛辎重传檄而出计里而行克期而战此兵之正也提百一之士力扛鼎而射命中者缒山航海依丛薄而昼伏乗风雨而夜起恍焉如鬼之无迹忽焉如水之无制此兵之竒也兵之道莫难于用竒莫巧于用竒莫妙于用竒何以言之凡用竒之法必以正兵为主孤军孤军胜败未可知也霍去病所将常选有大军继其后是以深入而未尝困絶李陵提步卒五千转闘单于扵漠北而无他将援之其擒宜矣故曰莫难于用竒夫材有勇怯技有精冗勇者克敌则怯者奋宂为敌破则精者却自然之势也善将者择其精勇以为竒悉其宂怯以为正竒兵虽少而以锐为正之势正兵虽杂而以衆为竒之势长短相补强弱相资则寡者亦为衆宂怯者亦为精勇也故曰莫巧扵用竒昔岑彭泝都江而上以拔武阳绕出延岑军后而公孙述惊邓艾取隂平道下油江破绵竹径薄成都而刘禅降孙处自江左浮大海直揜畨禺而卢循破李愬越交成戍殱张柴栅夜袭蔡州而呉元济擒此数子者皆智谋足以料敌勇敢足以决胜故能乗变投隙而就其功名使敌虽有强将劲卒不得尽试其能而固巳败也故曰莫妙扵用竒孙膑曰觧杂乱紏纷者不控卷救鬪者不抟檄批亢擣虚形禁势格则自为觧耳则非夫通隂阳之㡬达万物之变以得用竒之奥者何足以及此今夫屠者之觧牛也经肯綮则以刀遇大軱则以斧至庖丁则不然批隙导窽㳺其刃扵空虚而磔然已觧矣奕者之闘碁也谛分审布失其守者逐而攻之至奕秋则不然倒行而逆施用意扵所争之外而沛然巳胜矣夫屠奕鄙事也有竒技则无与抗者况扵兵乎兵法曰兵以正合以竒胜然而天下之狃于常而骇于变知所以合者多而悟所以胜者少也辩士臣闻兵之大槩我为主彼为客是守之而已彼为主我为客是攻之而已客主不分彼我相埒涂觏而卒遇是战之而已此兵之常法也且事固有常法所不能办者守则形不便攻则势不利战则气不克当是时也虽有智勇无所用之独可驰一介之使凭轼撙御喻以祸福而得志此军中所以不可无辩士也然则所谓辩士者必以其具三徳眀五机而利口者不与焉盖上知道徳性命之原下达礼义形器之变旁通幽明时物之所宜者识也窘之而益出费之而益新掩之以卒而不乱压之以重而不慑者才也经传子史天星地志医方卜筮百家之书无所不涉而能谨守其宗者学也夫是之谓三徳俯而贺仰而吊闻者遑懅心折骨惊手足俱废其名曰恐机道以令名賛以羙利闻者悦怿阳气浸滛上满大宅其名曰喜机讦过差而不贷触忌讳而无疑闻者忿然髪上冲冠目眦尽裂其名曰怒机旁刺其所悼念逆钓其所感伤闻者泫然涕下霑臆不𣸪自胜其名曰悲机发端而指隙其说泛而不根其意圆而无主闻者茫然如获异物不知其名欲舍之而行则恐其寳也欲取之而去则恐其恠也徙倚周章狐疑而不知其名曰思机此五者天之所以命于人有触之则彍然而发莫能御巳夫是之谓五机盖三徳不具不足以立已五机不眀不足以移人故曰所谓辩士者必具三徳明五机而利口者不与焉昔苏秦张仪犀首陈轸代厉之属尝以辩名于世矣然三徳不足而五机有余故事求遂而不问礼之得失功求成而不恤义之存亡偷合茍容取济一时而巳此其所以为利口之雄而君子不道也然后世之人见其如此遂以辩为縦横之术讳问而耻言之则所谓因咽而废食也孔子曰赐能辩而不能讷孟子曰予岂好辩哉予不得巳也由此观之孔孟之间未尝废辩特贵夫时然后发不得巳而后用尔古者列国之大夫聘扵涂者肩摩而毂击兵之交则使在其间若非辩士为之则安能专对而不辱于君命耶或曰战国之时无定势无常形横则秦帝纵则楚王故辩士足以乘间而执其机自汉以来形势异矣尚安所事辩乎曰是不然人之生也有手足则知搏击有心智则知思虑有口舌则知语言天下之乱常生于此三者然反而用之亦可已乱盖搏击为力思虑为谋语言为辩天下未尝一日不用力与谋也何独于辩而疑之昔郦食其使齐田横以七十城下汉陆贾使南越尉它去黄屋而称臣贾林致李抱真命而王武俊倒戈韩愈入镇州而牛元翼出矣此后世用辩士之明效也天下不用兵则已矣如用兵辩士不可无也谋主臣闻兵家之所以取胜者非特将良而士卒劲也必有精深敏悟之士料敌合变出竒无穷者为之谋主焉古之人将有天下之事未尝不先于谋故考订卿士之议叅酌庶人之言所以谋之于明也拂龟端䇿灼之而辨兆揲之而分卦所以谋之于幽也易曰天地设位圣人成能人谋鬼谋百姓与能夫谋者圣人所不能免也况于兵乎兵之道犹一人之身将者心也谋主者思虑也图籍者脏腑也法制者脉络也号令者声音也旌旗皷铎者耳目也车骑步兵者四肢也心之统脏腑惣脉络出声音用耳目役四肢也精以思虑则外不攘于人事内不冦于隂阳思焉而不精虑焉而不熟则饥饱劳佚之遇漫然而不知寒暑温清之变㝠然而不察冒犯水火婴触金石无所不至矣故心虽明脏腑虽安脉络虽通声音虽和耳目虽聪明四肢虽便利不可以无思虑将虽良圗籍虽具法制虽谨号令虽严旌旗鼓铎虽脩车骑步兵虽练不可以无谋主盖将军之于谋主也有之者胜无之者败已弃之而资敌者败敌取之而助已者胜尝用矣而或弃者亦败弃矣而或用者亦胜何以知其然耶昔楚汉之强弱者不待较而知也而项氏乗百战之威身死东城刘氏以颠沛奔北之余五载而成帝业何哉汉有良平之属为之谋楚有一范増而不能用也故杨雄曰汉屈羣䇿羣䇿屈群力楚憞群䇿而自屈其力屈人者胜自屈者负此所谓有之者胜无之者败也昔陈余舍李左车之计死泜水上韩信释缚而师事之遂收燕齐袁本初弃许攸之䇿攸奔曹公公跣而迎之遂破冀州夫攸左车者岂欲负彼而忠此哉用舍之势然也此所谓巳弃之而资敌者败敌取之而助巳者胜也昔张绣以精卒追魏师贾诩以为不可已而果败既又请收散卒而攻之已而果胜夫诩之为绣谋一也从违不同则胜败异变可不察哉此所谓甞用矣而弃之者亦败甞弃矣而用之者亦胜也是以良将之待谋主也致之以礼而不敢慢交之以诚而不敢欺结之以恩而不敢厌遗其过差而略其缺失所与圗画者虽父子兄弟有不得而知焉古之人所以谈笑而折冲偃息而销衅者繇此道也后世则不然将受命之日士大夫莫敢仰视而所谓幕府从事者往往皆阘茸取具之人一旦敌传于陴隍之下变发乎肘腋之间召而问之五色已无主矣是岂有𥙷于万分之一哉臣病夫世之论兵者止知重将帅之选急士卒之练讲器械阵营之所宜究山川形势之便而推风角鸟占之説至于谋主则未始一言及焉不知夫谋主者一军胜败之枢机也淮海集巻之十六淮海集淮海集卷第十七淮海集巻之十七秦观少㳺进䇿兵法臣闻御兵者将而将所以御之者法兵不得将与无兵同将不知法与无将同盖㫁木为棋刓革为鞠亦皆有法况于帅无罪之人披坚执锐从事于万死一生之地哉兵之有法犹人之有精神魂魄也精神失守䰟丧而魄夺则虽有七尺之躯死无日矣何则所以使形者亡也故知兵有法正行无间不知而将是谓妄行古之论兵者多矣大率不过有四一曰权谋二曰形势三曰隂阳四曰技巧然此四术者以道用之则为四胜不以道用之则为四败事同而功异不可不察也何以知其然也昔孙膑伏万弩于马陵之下魏军至而伏发龎㳙死焉王恢伏车骑材官三十万于马邑之旁匈奴觉之而去恢以自杀此则用权谋之异也马服君救阏与既遣秦间巻甲而趋之二日一夜遂破秦军曹公追刘先主一日一夜行三百里败于乌林此则用形势之异也西伯将猎卜之曰获霸王之辅果得太公望而克啇汉武卦诸将贰师最吉因以为将卒䧏匈奴此则用隂阳之异也申公巫臣教吴以车战呉是以始通上国房琯用车以抗禄山贼投刍而火之王师奔溃此则用技巧之异也岂非以道用之则为四胜不以道用之则为四败乎虽然所谓道者何也治心养气而巳矣盖心不摇扵死生之变气不夺于宠辱利害之交则四者之胜败自然洞见如形影入于水镜之中是兵法之大要也夫镞金羽鹗以为矢傅胶合以为弓天下所同也而羿为善射服在箱骖在旁制以衔辔之利而加以鞭䇿之威天下之所同也而王良为善御是何也其所以用之者道也今世之学兵法者肩相摩𬒮相属虽其精粗不同然率向之所谓四术而已至于治心养气之道则以为书生之语而不与焉呜唿是守弓矢与马而欲为羿王良也盗贼上臣闻治平之世内无大臣擅权之患外无诸侯不服之忧其所事乎兵者夷狄盗贼而已夷狄之害士大夫讲之详论之熟矣至于盗贼之变则未尝有言之者夫岂智之不及哉其意以为不足恤也天下之祸尝生于不足恤昔秦既称帝以为六国已亡海内无足复虑为秦患者独胡人耳于是使䝉恬北筑长城却匈奴七百余里然而陈胜吴广之乱乃起扵行伍阡陌之间由此言之盗贼未尝无也夫平盗贼与攘夷狄之术异何则夷狄之兵甲马如云矢石如雨牛羊橐駞转输不絶其人便习而整其器犀利而精故方其犯边也利速战以折其气盗贼则不然险阻是凭抄夺是资亡命是聚胜则乌合非有法制相縻败则兽遯非有恩信相结然掲竿持挺郡县之卒或不能制者人人有必死之心而已故方其群起也速战以折其气勿廹以携其心盖非速战以折其气则缓而势纵非勿廹以携其心则急而变生今夫虎之为物啸则风生怒则百兽震恐其气暴悍可杀而不可辱故捕虎之术必先设机穽旁置网罟撞以利㦸射以强弓鸣金皷而乗之不旋踵而无虎矣至虵与䑕则不然虽其毒足以害人而非有风生之勇其贪足以蠧物而非有震恐百兽之威然不可以骤而取者以其急则入于窟穴而已故捕虵䑕之术必环其窟穴而伺之薫以艾注以水彼将无所得食而出焉则尺捶可以制其命夷狄者虎也盗贼者虵䑕也虎不可以艾薰而水注虵䑕不可以弓射而㦸撞故曰平盗贼与攘夷狄之术异也虽然盗贼者平之非难絶之为难平而不絶其弊有二不可不知也盖招䧏与竆治是已夫患莫大于招降祸莫深于竆治何则凡盗贼之起必有枭桀而难制者追讨之官素无竒略不知计之所出则往往招其渠帅而降之彼姦悪之民见其负罪者未必死也则曰与其俛首下气以甘饥寒之辱孰若剽攘攻刼而不失爵禄之荣由此言之是乃诱民以为乱也故曰患莫大于招降凢盗贼之首既已伏其辜矣而刀笔之吏不能长虑却顾简节而踈目则往往竆支党而治之廹胁之民见被汚者之不免也则将曰与其婴锢金木束手而受毙孰若遯逸山海脱身而求生由此言之是驱民以为乱也故曰祸莫深于竆治且王者所以感服天下者惠与威也仁及有罪则伤惠戮及不辜则损威威惠两失而欲天下心畏而力服尭舜所不能也夏书曰殱厥渠魁胁从㒺治旧染汚俗咸与维新盖渠魁尽杀而不赦则足以夺姦雄之气胁从汚染不治而许其自新则足以安反侧之心夫如是天下之人孰肯舍生之涂而投必死之地哉呜唿先王已乱之道可谓至矣盗贼中臣闻自古盗之所以兴皆出于仍嵗水旱赋歛横出徭役数发故愚民为盗弄兵于山海险阻之间以为假息之计自陛下即位以来轻徭役薄赋歛善气既应年糓胥熟是宜外户不闭道不拾遗而郡县之间枹皷或惊逰徼旁午未见休已者何也以臣思之盖不任吏之弊也夫任法不任吏为弊至多而于盗贼尤甚何则今盗贼之法可谓宻矣强盗得财满匹及伤人者輙弃市杀一家三人以上若支解人者论如律案问欲举者得减重论杀併徒伴及告获它盗者䧏除其罪为之囊槖通行饮食者从末减若文致于法而人心不厌者輙谳考之若此之类与夫捕获亡逸赏罚之格凢数十条然皆画一之制也夫民之所以为盗贼者其情不一或闾里恶少自负其气椎埋皷铸不复齿于平人或骄兵惰卒竆苦无聊亡命啸聚或执左道转相诳惑以为徒党或困于饥寒迫于逋负剽夺衣食以延一日之命或故吏善家子失计随流轻举妄动若此之类特盗贼之大情耳其间夤縁曲折可矜可疾者盖不可胜数夫以画一之法御不可胜数之情而吏莫敢为轻重则宜杀而生宜生而杀者有之矣吏果于生杀而不察其宜则威惠不行盗贼所以充斥也臣尝观古之能吏盗贼之课尤异者其术不过数端而已盖有使吏民杂举少年恶子鲜衣凶服之人悉籍记之一旦收捕纳于虎穴中者尹赏之治长安也有明设购赏令相斩捕吏追胥有功而上名尚书调𥙷县令者张敞之治胶东也有耳目具知主名区处竆里空舍坐语未讫捕吏已至者赵广汉之治京兆也有择县之豪杰用以为吏一旦窃发则移书诡责取办其人者朱博之治渤海也有置正五长闾里阡陌有非常吏輙闻知姦不得舍者韩延夀之治颕川也省遣发之兵罢捕逐之吏单车独行务以徳化抚之而安之者龚遂之治瑯琊也此数子者可谓善治盗贼矣然以今日之法绳之则彼将皇恐救过之不暇尚何功名之有哉何则非贼杀不辜则故纵反者也夫以龚遂韩延夀张敞朱博赵广汉尹赏为吏于今之时犹不能最盗贼之课又可责于常人乎为今计者莫若寛法而任吏稍重郡守之权责以大纲而略其小过凡重法之地皆慎择其人聼于法外处置盗贼有司覆按不得劾以出入其所赐缉捕缗钱使得益以醸酒赏格之外得酒数百石亦足以布设耳目而畜养爪牙如此则守臣之威权稍重而盗贼可以清矣王嘉曰国家有急取办于二千石尊重难危乃能使其下呜唿二千石能使其下则虽有黄巾赤眉无足畏也盗贼下臣闻盗贼之起小则蜂屯蚁聚虏掠闾里大则擅名号攻城邑取库兵释死罪杀掠吏民然皆无足深虑如臣前説计足以办所可深虑者其间有豪俊而巳何则人之有豪俊犹马之有骥犬之有卢虽上观下获一日千里而纵踶啮之变亦可畏也昔周亚夫得剧孟喜曰吴楚举大事而不求剧孟吾知其无能为也天下骚动大将得之隐如一敌国云唐纵朱克融北还卢龙未㡬军乱遂复失河朔夫孟克融皆匹夫耳而得失去就之间系吴楚之成败为河朔之存亡以此言之盗贼之间而有豪俊岂不为可深虑也㢤臣以为销亡大盗之术莫大乎笼取天下之豪俊天下豪俊为我笼取则彼卒材䑕軰虽有千百为群不足以置齿牙之间矣国家取人之制其选髙者惟制䇿进士夫豪杰之士固有文武纵横之间无不可者椎鲁少文独可以任之大事者使天下豪杰皆文武纵横之才二科足以取之若有椎鲁少文之人则不可得而取之矣是制䇿进士所得之外不能无遗材也臣尝为朝廷患之未知所处有搢绅先生告臣曰汉法郡县秀民推择为吏考行察廉以次迁𥙷或至扵二千石入为公卿古者不専以文词取人故得士为多黄覇起扵卒史薛宣奋扵书佐朱邑选于啬夫邴吉出于狱史其余名臣循吏由此而进者不可胜数唐自中叶以后方镇皆选列校以掌牙兵是时四方豪杰不能以科举自达者皆争为之往往积功以取旄钺虽老姦宿盗或出其中而名卿贤将如髙仙芝封常清李光弼来瑱李抱玉叚秀实之流所得亦巳多矣王者用人如江河江河之所趋百川赴焉蛟龙生焉及其去而之他则鱼鼈无所还其体而鲵鳅为之制今世胥吏牙校皆奴仆庸人者无他以朝廷不用也今欲用胥吏牙校而胥吏行文书治刑狱钱糓其势不可弃鞭挞鞭挞一行则豪杰不出于其间故凡刑者不可用而用者不可刑朝廷若採唐之旧制使诸路监司郡守其选士人以𥙷衙职课之以镇税埸务督捕盗贼之类有公罪则赎焉使长吏得荐其材者第其功阀书嵗月使得出仕比任子而不以流外限其所至朝廷察其尤异者擢用数人则豪杰英伟之士渐出于此涂而姦猾之党可得而笼入也臣尝思之逆销盗贼之术未有以过于此者窃取其説以献惟陛下裁择之綖按富郑公苏长公论弥盗尝有此说秦公谓有搢绅先生如臣者其实指苏公殆非设言也淮海集巻之十七淮海集淮海集卷第十八淮海集巻之十八秦少㳺进䇿边防上臣尝以谓方今夷狄之患未有甚于西邉者夫契丹强大㡬与中国抗衡党项遗种假息之地不当汉之数县而臣以谓夷狄之患未有甚于西邉者何也盖大辽自景徳结好之后虽有余孽金帛绵絮他物之赂而一嵗不过七十余万西邉自熈宁犯境以来虽絶夏人赐予熈河兰㑹转输飞輓之费一嵗至四百余万北边嵗赂七十余万而兵寝士休累世无犬吠之警西边嵗费四百余万而羗虏数入逆执事如鴈行将吏被介胃而卧以此言之北边之患孰与西边之患重乎今天下谋臣䇿士议欲绥西边之患者多大率不过有二臣请具陈其説而去取之有曰昔汉武以辽阳九百里之地斗辟难守弃以予胡元帝亦以闗东嵗饥纳贾捐之䟽罢朱崖郡盖王者不以无用弊所恃也狄道抱罕故为吐蕃诸侯之巢穴五泉㑹宁亦乆为夏人所据若以兰㑹之地复赐夏人用府州故事择土酋以为熈河之守则数百万之费可一朝而省此其説一也有曰狄道抱罕五泉㑹寕皆中国故地自汉唐以至国初不闻苦其难守者以灵武内属故也今置灵武扵度外者八十余年蕃汉地形相错如绣耕凿则有蹂践之患馈运则有钞夺之虞是以苦其难守也若遂取横山次复灵武则兰㑹熈河自为内地尚安有数百万之费乎此又一説也以臣观之以前説可以施于陛下即位之初后説可以施于今日之后何则陛下即位之初羌虏各率种落交臂屈膝请命下吏是若赦其罪戾与之更始假以熈河之节赐以兰㑹之区则外足以懐犬羊之心内足以寛元元之力今则不然天夺其魄自干诛夷相为辅车游魂疆埸边屯吏士攘袂切齿皆欲犁其庭而扫其闾夫顺逆之势殊则抚御之术异为今计者独有取横山而复灵武耳覉縻不絶之説可复道哉臣故曰前説可施于陛下即位之初后説可以施于今日之后也昔曹公征汉中而弗克乃下教曰鸡肋杨修以为鸡肋者食之无所得弃之如可惜公将归矣已而果然盖是时成都方为刘氏所据曹公以为虽得汉中之地必有输将之费御捍之勤其势未易乆守故不若弃之便也及邓艾袭取成都而汉中遂为控引输写之地岂可谓食之无所得弃之如可惜者乎然则曹公之弃汉中特以未暇取成都耳以此言之则知前二説者去取各有时也且天下之形势固有不相闗而实相待者飞者以翼而絷其足则不能飞走者以足而缚其手则不能走瓶罄则罍耻唇亡则齿寒矣横山灵武亦兰㑹熈河之手足而兰㑹熈河亦横山灵武之罍齿也功成于彼则患纾于此矣杜钦议夜郎以为不毛之地无用之民圣王不以劳中国宜罢郡放弃其民絶其侯王勿复通如以先帝所立之功不可堕壊亦宜因其萌芽絶之呜唿是今日西边之势也边防中或谓臣曰咸平中贼继迁者攻䧟灵武进围麟州朝廷檄召诸镇兵讨之仅能解围而已逮寳元庆历之间元昊僣逆兵拏而不解者数年竟亦不能致其头于北阙下元丰初大举弔伐之师五道并进輙无功而返未㡬永乐䧟没诏使死者二人夫羗之劲悍不可以力屈乆矣柰何轻议取横山复灵武哉臣应之曰不然夫胜有势败有时圣人不能生其时时至而不失其势昔咸平之时海内初离分裂之祸上下厌苦于兵俱欲休息而继迁之党以兇悍狡险之姿据平夏之全壌扼瀚海之要冲故其壌清逺而窃灵武也朝廷置之度外而不复问寳元庆暦之间天下承平日乆边防之备大率皆弛将不知兵而兵不习战彼元昊者虽生于砂碛牛马之区而计数足以济其姦勇决足以成其恶料敌合变有古单于之风小羌入事请盟唯恐居后于是尽有河南之地又取河西之境乃归节旄僣名号巻甲一出其锋不可当者矣先皇帝自熈宁以来惩累朝之事为万世之计申严武备命将出征戎轩启行抱䍐请命干戈再指五原内属元丰之初遂决䇿大举夏人震惧不知所为然犹未即伏辜者其形势已成其支党具在譬如不肖子守其先人之庐虽终卖鬻而期月之间资用尚饶未可问也今则不然承先皇帝饬励之后惩艾胡粤之余将帅之铨择士卒之蒐练器甲之犀利财用之充委皆数倍于寳元庆历之间而天方厌羌内难屡𧺫权臣擅事蚌鹬相持既狃于永乐之役常以中国为易与耳又谓陛下新即位方务休靖未能外事四夷夫战而轻骄与夫懈不设备在兵法皆灭亡之道也由是言之彼无败形我无胜势者咸平之时是也我之胜势巳具彼之败形未成者元丰之初是也我有必胜之势彼有必败之形者今日是也且时难得而易失一日纵敌数世之患也柰何不议取横山而复灵武哉昔汉武帝击匈奴追奔逐北者二十余年浮河西絶大漠破寘颜袭王庭封狼居胥山禅于姑衍以临瀚海虏名王贵人以百数筑单于邸城于长安然竟不能南面而臣之也逮宣帝匈奴内乱五单于争立汉以威徳覆之于是始肯臣服丼露中唿韩邪单于遂来朝于甘泉之宫唐太宗伐髙丽至身属橐鞬鞍结两服虽拔辽东白崖诸城而驻跸之后靺鞨犯阵李勣等力战破之军还怅然思魏征在朕岂有是行邪迨髙宗时盖苏文死诸子閲狼怨祸构连饥馑频仍灾异并见于是唐遣勣等讨之遂灭其国以其地置安东都䕶夫孝武太宗用武之主也宣帝髙宗守文之君也然而匈奴之所以叛服髙丽之所以存亡者何哉用武之主奋威而击于前守文之君乗弊而取于后亦其形势使然无足恠也臣以为陛下观匈奴髙丽之所以破则知夏国之可夷观宣帝髙宗之所以克则知天诛之可致观武帝文皇之功则先帝之志不可忘也愿陛下择大臣知兵者一人以为统帅尽䕶诸将之军使之毋顾小利毋急近功而専以横山灵武为事不过三年河南之地复归于中国矣边防下臣既言灵武兰㑹之形势因请遂陈攻守之䇿今夫尽坚悉鋭傅垒而阵八部并进昼夜不息是知攻而已者也増陴濬隍婴城自固屈指计功以湏援兵是知守而巳者也知攻而巳者可以擒小敌矣而不可以擒大敌知守而巳者可以保坚城矣而不可以保危城古之知攻守者不然坚壁不战自养其锋则虽大敌而可擒直前逆击折其盛势则虽危城而可保是之谓以守为攻以攻为守非天下之竒材何足以知之乎诸葛相蜀嵗出师以伐魏魏人患之及亮死师不复出而蜀遂以亡盖亮以蜀者险阻新造之国而四靣皆廹强敌非数出鋭师以挫之则其势不能自保此则以攻为守者也汉使赵充国击先零而请罢骑兵留步士万人屯田以待其敝宣帝从其议遂灭先零盖充国以先零竆冦急与之角则中国必有馈輓转输之劳故罢骑留屯而圗以朞月此则以守为攻者也臣以为孔眀所以保蜀之䇿可以守兰㑹而充国所以破先零之计可以取灵武何则今兰㑹之地与夏人接界犬牙相入若积粟储械端坐而守彼必时入而冦我小则掠羊马大则拔障隧援兵将至羌輙引去既解而归则又复入如此连年则我数摇动而车甲疲非长乆之道也为今之䇿莫若以秦凤泾原麟府鄜延环庆五路之兵与兰㑹相表里约以兵万人嵗各一出虽大胜无轻入虽小却无乆留务以挠羌人而巳夫以五路之兵嵗各一出则是我之兵嵗一战而羌人嵗五战也羌虽魁徤岂有嵗五战而不罢极者也彼既救死扶伤之不给则兰㑹之地自然无事此则孔明守蜀之遗意也自灵武䧟没八十余年其地北距大河南抵环庆瀚海七百里舄卤无水泉若诚举大兵径薄其下则虏将婴其巢穴窜伏不出而潜以精兵击吾归路吾军粮尽引还则腹背受敌而进退不可得非万全也为今之䇿莫若兴屯田假以嵗月以为必诛之计今屯田自闗中以至塞下往往而有然水利不兴人力未尽内无良吏为之教督外无游兵为之捍敌是以虽有其名而未享其利愿置使者一人如汉之搜粟都尉之类専领其事凡要害之利尽发吏卒屯之濬沟浍缮亭障频出骑士以为田者逰兵积粟数百万斛则灵武在吾掌股中矣此亦充国破先零之遗意也夫羗以数县之衆乃能与中国之师抗者无他吾军动以转输辎重自随非馈饷不行彼则各赢斗升之粮负于马上而战耳是中国所长者兵多所短者难饷羗所长者易食所短者兵少也今既大兴屯田假以嵗月以为必诛之计又分诸路之兵嵗各一出以为挠贼之谋则吾之所短者无足虑彼之所长者无所施臣谓不过三年羗必大困然后遣一介之使告之曰能以灵武之地归中国则罢兵不然并取夏台数州矣彼知我不得灵武兵未息也必自割其地献于朝廷如有迷愎不从则以数万人自鄜畤度塞门抵囘东坂可唾手而取也传曰勐虎在深山百兽恐及其在䧟穽之中摇尾而求食积威约之渐也夫能以积威约之渐则羌虽劲悍将摇尾而求食矣后学张綖校正淮海集巻之十八淮海集淮海集卷第十九淮海集巻之十九秦观少㳺进论晁错论臣闻世之论者皆以为汉用爰盎之谋斩晁错以谢天下为非是以臣观之汉斩错七国之兵所以破也何则胜败之机系于理之曲直理直则师壮师壮胜之机也理曲则师老师老败之机也故善战者战理昔晋欲报楚之惠退师三舍军吏以为师老子犯曰师直为壮曲为老岂在乆乎若子犯可谓善战理矣盖不退师则背惠食言而曲在晋师退而楚不还则曲在楚我直彼曲所以胜也汉斩晁错之事何异于此夫汉之诸侯连城数十地方千里虽号彊大然则皆髙帝之封也一旦用错计擿其罪过而削夺之则天下忿然皆有不直汉之心当此之时诸侯直而汉曲故吴王得以借口反也然吴王即山铸钱煮海为盐以其子故招致天下亡命欲为反者三十余年其称兵也发愤削地以诛错为名耳汉斩错而兵不罢则逆节暴露天下亦忿然有不直七国之心当此之时诸侯曲而汉直故太尉得以破其兵也虽然汉之斩错也其谋发于爰盎盎与错有隙故世之论者以错死为寃此正楼缓所谓以母言之则为是以妻言之则为妬夫言之者异而其意同也就使盎与错素无眦睚之嫌其为汉计亦当出此然则汉不斩错柰何即七国之兵未易破也何以知之以唐安禄山之事可知也方明皇之时姦臣杨国忠用事天下皆切齿不平故禄山以诛国忠为名而反是时唐若斩国忠以谢天下则禄山安得而至长安乎惜其不知此至贼入潼闗人神共怒然后为陈元礼之所杀也由是观之汉不斩错则七国之兵岂易破哉或曰王思礼之徒尝以此劝哥舒翰用其计留卒三万守闗悉精鋭渡浐水以诛君侧禄山可遂破乎曰不然汉斩晁错事出景帝爰盎发其端而巳故足以激忠义之气而折姦雄之心使翰虽斩国忠事不出于人主亦不能感动天下秪足以危身矣尚为禄山之成败哉故斩国忠以破禄山事非明皇不可为也韦元成论臣观韦元成等议汉宗庙之事未尝不窃笑之以为此乃不达时变腐儒之论也何则礼非天䧏地出出于人心而巳合于先王之迹而不合于人心君子不以为礼也夫事死如事生事亡如事存古今之情一也上古之世生养之具未备巢居而穴处食草木之实鸟兽之肉饮其血茹其毛则祭其先也亦不过荐毛血于中野而巳中古以来养生之具渐偹范金合土以为台榭宫室以炮以燔以烹以炙以为醴酪夫以备者自奉而以不备者奉其先则非人心之所安也于是始制宗庙之礼祭祀之仪故有天下者事七世日有祭月有祀时有享嵗有贡始终有归其物则天之所生地之所长茍可荐者莫不咸在夫岂求胜扵上古之世哉盖以谓不如是则人心憷焉而不安此制礼之本意也昔惠帝作复道叔孙通因请以为原庙又尝出逰扵离宫因请献樱桃夫原庙与诸果之献前此未尝有而通輙以为请者知制礼之本意则可以义起之也彼元成等不然徒见汉之宗庙祭祀不合六艺之文遂欲一切毁之不知六艺之文中古之事也上古之事不可尽行扵中古中古之事岂可尽行扵后世哉古者君子将营宫室宗庙为先廐库次之宫室为后将毁宫室廐库为先宗庙为后何则营之先亲而后身毁之先身而后亲可知也汉之制度不合于六艺之文者多矣彼元成等徒知陵庙园寝便殿祭祀之为过而不知神仙长年合欢増成飞廉象玉之为过也知庙在郡国月㳺衣冠之为非而不知千门万户之宫神明通天之台离宫别舘百有余区之为非也元帝初元中虽以侈异尝罢角抵上林宫余希御幸者而永元中幸长扬射熊馆布车骑大猎则是宫室宴享之亊未能如礼也宫室宴享非礼则置而不议宗庙祭祀非礼则议而毁之汉之祖宗神灵不存则巳神灵若存能不发怒于子孙乎元帝寝疾而夣祖宗谴责也岂非以此乎史称元帝少而好儒及即位用元成等为宰相而孝宣之业衰焉后世遂以儒为不足用呜唿以元成等议宗庙祭祀之事言之元帝所用者盖腐儒耳安得真儒用之哉石庆论臣闻汉武帝既招英俊程其器能用之如不及内修法度外攘胡粤封泰山塞决河朝廷多事丞相李蔡严青翟赵周公孙贺刘屈釐之属皆以罪伏诛其免者平津侯公孙洪牧丘侯石庆而巳平津以贤良为举首用经术取汉相辩论有余习文法吏事其免固宜牧丘鄙人耳为相已非其分又以全终何也盖庆之终于相位非其才智之足以自免也事势之流相激使然而已矣何则夫君之与臣犹隂之与阳也隂胜而僣阳则发生之道缺阳胜而偪隂则刻制之功亏僣实生偪偪亦生僣两者无有是谓太和万物以生变化以成方武帝即位之始富于春秋武安侯田蚡以肺腑为丞相权移主上上滋不平特以太后之故隠忍而不发当此之时臣强君弱隂胜而僣阳武安侯既死上惩其事尽收威柄于掌握之中大臣取充位而巳稍不如意则痛法以绳之自丞相以下皆皇恐救过而不暇当此之时君强臣弱阳胜而偪隂夫豪杰之士类多自重莫肯少杀其锋鄙人则唯恐失之无所不至也当君强臣弱阳胜偪隂之时虽有豪杰安得而用虽用之安得而终然则用之而终者惟鄙人而后可也庆为相时九卿更进用事不闗决于庆庆醇谨而巳在位九嵗无能有所正言尝欲治上近臣反受其过上书乞骸骨诏报反室自以为得计既而不知所为复起视事呜唿此其所以见容于武帝者欤夫庆终于相位是田蚡之所致也故曰事势之流相激使然而已矣然则平津之免何也洪之才术虽不与庆同日而语至于朝奏暮议开其端使人主自择不肯面折廷争公卿约议至上前皆背其约以顺上㫖如此之类则与庆相去为㡬何耶洪与庆为人不同其所以获免者一也盖是时非特丞相也如东方朔枚臯司马相如严助吾丘夀王朱买臣主父偃之属号为左右亲幸之臣而亦多以罪诛唯相如称疾避事朔臯不根持论以此获免由是观之武帝之廷臣鄙人者多矣岂特庆也哉故淮南王谋反惟惮汲黯好直谏守节死义至説公孙洪等如发䝉耳呜唿如黯者可谓豪杰之士也张安世论臣闻张安世匿名迹逺权势自前史皆以为贤以臣观之安世亦具臣耳贤则未也何则有大臣者有具臣者有姦臣者天下之士于道可进则请于君而进于道可退则请于君而退进退在道而不在我进之不从退之不聼去而巳此之谓以道事君不可则止大臣者也进贤而不能固退不肖而不能必取充位而已具臣者也同乎已虽不肖必与异乎巳虽贤必挤専为利而已此姦臣者也安世身为汉之大臣与闻政事当天下进贤退不肖之责而窃窃焉専为匿名迹逺权势之事进之不从退之不听也能致为臣而去乎臣知安世之不能也盖安世与霍光同功一体之人其女孙敬又霍氏之外属妇也光得薨而子禹谋反夷宗族敬尚相坐宣帝虽赦之而安世心不自安顾上惩愽陆之颛方贪权势在巳是以深思熟计欲以自媚于上故每定大政已决輙移病出闻有诏令乃惊使吏之丞相府问焉谓其长史曰明主在上贤不肖较然臣下自修而巳何知士而荐之呜唿其视姦臣则有间矣岂大臣之所以事君者乎臣故曰安世则具臣矣贤则未也昔伊尹之相汤曰阿衡周公之相周曰太宰衡者所以权万物之轻重而归于平宰者所以制百味之多寡而适于和惟其和平而巳矣故为重为多者无所扵徳为轻为寡者无所扵怨衡宰之工实无心也伊尹周公所以事其君者如此曽若安世逺权势者乎虽号不同而其于有心则同也昔叔向被囚祈奚免之叔向不告免焉而朝范滂被系霍谞理之滂往候之而不谢管氏夺伯氏骈邑三百没齿无怨言诸葛亮废廖立李平及亮卒立泣涕平致死呜唿国之大臣其好贤也如祈奚之扵叔向霍谞之扵范滂其疾恶也如管仲之扵伯氏诸葛之于廖立李平则名迹之或匿或见权势之或逺或近皆可以两忘矣山涛为吏部拔贤进善时无知者身殁之后天子出其奏扵朝然后知群才皆涛所进而王通以为宻不以仁予之也呜唿知通之不与涛则知臣之不与安世矣淮海集卷之十九淮海集淮海集卷第二十淮海集巻之二十秦观少㳺进论李陵论臣闻草食之兽不疾而易薮水生之虫不疾而易水行小变不失其大常也知此者可以用兵矣何则夫用兵之法有所谓常有所谓变什则围之伍则攻之不敌则逃之兵之所谓常也以寡覆衆兵之所谓变也古之善用兵者虽能以寡覆衆而什围伍攻之道未尝忽焉所谓行小变而不失其大常也呜唿李陵之所以败者其不逹扵此乎兵法曰小敌之坚大敌之擒也方汉武时匈奴承冐顿之后号为强盛控弦百万㡬与中国抗衡卫青霍去病之徒每出塞至少不下三万骑其多至十万骑又有诸将相为应援然后有功陵乃以步卒五千出居延行三十日至浚稽山与单于七八万骑接战一日数十合安得而不败哉盖陵尝将八百骑深入匈奴二千余里过居延北不见虏还又尝将轻骑五百出炖煌至塩水迎贰师未闻困絶谓以少击衆可以为常不知幸之不可以数也昔秦始皇问李信曰吾欲取荆将军度用㡬何人而足李信曰不过二十万人又问王翦曰非六十万人不可始皇使信伐荆既而军败复欲使翦翦曰大王必不得已用臣非六十万人不可始皇从之遂平荆地夫王翦岂不知以少击衆为利哉以为小变不可恃大常不可失也故田单疑赵奢之用衆而奢以为镆鎁之劒肉试则㫁牛马金试则截盘匜薄之柱上而击之则折为三质之石上而击之则碎为百呜唿以王翦之事赵奢之言观之则陵之败也其自取之哉夫豪杰之士不患无才患不能养其气而巳不能飬其气则虽有竒才适足以杀其身也方陵之召见武台天子欲使为贰师将辎重陵心耻之不敢言也遂请当一队以分单于兵夫以陵之竒才向使少加持重则卫霍之功岂难继耶而不胜一旦之愤轻用其锋至兵败降匃奴頽其家声是以不能养其气而巳矣或曰李陵以孤军深入其亡也宜矣然则李靖以骑三千蹀血虏庭遂取定襄何也曰唐之击突厥也六总管师十万皆授靖节制所向輙克虏势窘甚矣颉利诸酋皆勒所部来奔所谓伤弓之禽可以虚弦下也况于劲骑三千乎与陵之事异矣司马迁论班固賛司马迁以爲是非颇谬于圣人论大道则先黄老而后六经序㳺侠则退处士而进姦雄述货殖则崇势利而羞贱贫先黄老而后六经求古今搢绅先生之论尚或有之至于退处士而进姦雄崇势利而羞贫贱则非闾里至愚极陋之人不至是也孰谓迁之髙才慱洽而至于是乎以臣观之不然彼实有见而发有激而云耳孟子曰仁者人也合而言之道也杨子亦曰道以导之徳以得之仁以人之义以宜之礼以体之天也合则浑离则散盖道徳者仁义礼之大全而仁义礼者道徳之一偏黄老之学贵合而贱离故以道为本六经之敎于浑者略于散者详故以仁义礼为用迁之论大道也先黄老而后六经岂非有见于此而发哉方汉武用法刻深急扵功利大臣一言不合輙下吏就诛有罪当刑得以货自赎因而𥙷官者有焉扵是朝廷皆以偷合茍免为事而天下皆以窃资殖货为风迁之遭李陵祸也家贫无财贿自赎交逰莫救左右亲近不为一言以䧟腐刑其愤懑不平之气无所发泄乃一切寓之于书故其序㳺侠也称昔虞舜窘于井廪伊尹负于鼎爼傅説匿于傅巖吕尚困于棘津夷吾桎梏百里饭牛仲尼阨于陈蔡盖迁自况也又曰士穷窘得委命此岂非人所谓贤豪者耶诚使鄊曲之侠与季次原宪比权量力効功于当世不同日而论矣盖言当世号为修行仁义者皆畏避自保莫肯急扵人之难曽匹夫之不若也其述货殖也称秦始皇令乌氏倮比封君与列臣朝请以巴蜀寡妇清为正妇而客之为筑女懐清台盖以讥孝武也又云谚曰千金之子不死扵市非空言也盖迁自伤砥节砺行特以贫故不免扵刑戮也以此言退处士而进姦雄崇势利而羞贫贱岂非有激而云哉彼班固不达其意遂以为是非颇谬扵圣人亦巳过矣然迁为人多爱不忍虽刺客滑稽佞幸之类犹屑屑焉称其所长况于黄老㳺侠货殖之事有见而发有激而言者其所称道不能无溢美之言也若以春秋之法明善恶定邪正责之则非矣杨子曰太史公圣人将有取焉又曰多爱不忍子长也仲尼多爱爱义也子长多爱爱竒也夫惟所爱不主于义而主于竒则迁不为无过若以是非颇谬扵圣人曷为乎有取也李固论取天下者必有功臣守天下者必有名臣虽然有国家者宁无功臣不可以无名臣何则功臣以乗便逐利为能名臣以伏莭死义为任也昔西汉之末海内承平四夷賔服而王氏窃持国柄谈笑而輙移之东汉之季姦雄崛起中原大乱而曹公睥睨神器终身不敢取臣尝疑焉及读李固与杜乔之谏门生弟子贯械腰鈇锧愿俱死者相属然后始知其所以然也何则西汉多功臣也盖西汉自髙祖以马上得天下不悦诸生其取人也先器识所以朝多功臣则乗便逐利者衆形不便势不利彼不爲也故晚节末路王鳯用事王章以直言被诛而天下靡然以茍患失之爲风矣其大臣如张禹孔光辈皆持禄取容偷爲一切之计其清节之士如龚胜郭钦蒋诩之徒亦不过谢病免归而巳其风如此乱臣贼子奈何而有惧哉此王氏所以谈笑而移之也东汉自光武不任功臣鋭意文士其取人也先经术所以朝多名臣则伏节死义者衆节之所在义之所存彼必爲也故晩节末路梁冀擅命固与杜以死抗之而天下靡然以杀身成仁爲俗矣其大臣如陈蕃黄琬軰皆捐覆宗族以急国家之难党锢之士如李膺任宻范滂之徒至连颈就诛而无愠色其俗如此乱臣贼子柰何而不惧哉曹公之所以终身而不敢取也然西汉易亡而复兴东汉难亡而易絶者何也孟子曰三代之得天下也以仁其失天下也以不仁故三代之君其始也虽势强大非有仁心则不兴及其季也虽徳失政乱非有不仁之罪则不絶哀成之君失徳甚矣然其事止于女宠佞幸而巳未犯不仁之罪也故国亡而复兴桓灵之时无道极矣钩党之狱忠臣义士死者百有余人诸所夷灭至不可胜数则是不仁之罪巳贯盈矣故国亡而遂絶此亦理之必至事之固然无足恠也呜唿国者天下之大器也君臣者相与持此器者也视器之安危则知人之能否视国之理乱则知君臣之贤不肖以二汉论之报施之道其不殊也如此然则为君臣者可不戒哉陈寔论孟子曰伯夷圣之清者也桞下恵圣之和者也又曰伯夷隘柳下恵不恭何也盖古之君子初无意于制行其制行也因时而已伯夷之时天下失于太浊于是制其行以清桞下恵之时天下失于太洁故制其行以和虽然清者所以激浊也非激浊而为清是隘而已和者所以救洁也非救洁而为和是不恭而已故由其本而言之则为清为和由其弊而言之则为隘为不恭故伯夷桞下恵者实未尝清未尝和也安有隘不恭之弊哉前史称中常侍侯览託太守髙伦用吏陈寔曰此人不宜用而侯常侍不可违乞从外举又中常侍张譲归葬颕川虽一郡毕至而名士无往者张甚耻之寔乃独弔焉呜唿若寔者可谓殆庶㡬于夷恵矣何则桓灵之时政在宦人而天下之士方以髙节相髙疾之已甚至使其属无所发愤常欲以身死党锢之祸海内涂炭者二十余年岂特小人之罪哉君子亦有以取之也寔知其然故于用吏送塟之事稍诎其身应之所以因时救弊而巳其后复诛党人张徳寔以此多所全宥则其效盖可见也呜唿使东海之士大夫制行皆如寔也党锢之祸何从而兴乎以此言之寔殆庶㡬于夷恵信不诬矣然则寔为侯张而身诎也不为过则元稹之徒因䆠官以得宰相亦不为过欤斯不然也昔孔子于卫见南子矣于鲁敬阳虎矣至弥子以为主我卫卿可得也则曰有命盖见南子敬阳虎者身可诎也不主弥子者道不可诎也寔于侯张亦诎身以伸道耳岂若元稹之徒诎道而伸身者哉然则士大夫为道而或诎身于䆠人者亦可乎斯又不然也昔齐人获臧坚齐侯使人唁之且曰无死坚稽首曰拜命之辱抑君赐不终始又使其刑臣礼于士以杙抉伤而死古之人耻其身之辱于刑也是故为伯夷之清而非其时者是隘而巳若陈寔之诎身于䆠人而非其时者是为姦而已淮海集巻之二十淮海集淮海集卷第二十一淮海集卷之二十一秦观少㳺进论袁绍论天下之祸莫大于杀士古之人欲有为扵世者虽负其豪俊杰特之才据强大不可㧞之势疑若杀一士不足以为损益然而未始不亡者何耶士国之重噐社稷安危之所系四海治乱之所属也是故师士者王友士者覇臣士者彊失士者辱慢士者危杀士者亡世之论者皆以袁绍之亡系于官渡臣窃以谓不然绍之所以亡者杀田丰耳使绍不杀田丰虽有官渡之败未至亡也何则昔楚汉相距于京索之间髙祖犇北狼狈甚于袁绍者数矣而卒有天下项籍以百战百胜之威非特曹公比也而竟死东城其所以然者无他士之得失而已故髙祖以为张子房韩信萧何三者皆人杰吾能用之所以取天下项羽有一范増而不能用所以为我擒以楚汉之事言之则知绍之亡果在于田丰不在于官渡也且绍之械系田丰也何异髙祖械系娄敬于广武乎髙祖围于平城而还以二千户封敬号建信侯绍败而还惭丰而杀之呜唿人之量度相逺一至于此哉传曰善败者不亡故楚昭王玲越王句践皆濵于絶灭而复续绍虽败于官渡而冀州之地南据大河北阻燕代形势之胜尚可用也向使出丰于狱东向而事之问以计䇿卑身折节以抚伤残之余亲执金皷以厉奔走之气内修农战外结英雄纵不能并吞天下岂遽至于亡哉方绍与董卓异议横刀不应长揖而出及起兵渤海遂有四州之地连百万之衆威震河朔名重天下不可谓非一时之杰也然杀一田丰遂至于此则天下之祸其有大于杀士者乎文若曰袁绍布衣之雄耳能聚人而不能用臣窃以为知言也鲁肃论鲁肃劝呉以荆州之地借先主先主因以取蜀呉王悔之归咎于肃夫以肃之筹略过人而其昧有至于此乎以臣观之呉人虽欲不借荆州以资先主不可得也肃䇿之善矣何则是时曹氏巳据中原挟天子以令天下毅然有并吞诸雄之心袁绍吕布皆为擒灭其能合从并力以抗之者独仲谋与元徳耳此所谓胡越之人未尝相识一旦同舟而遇风波则相应如左右手势使然也呉人虽欲不借荆州以资先主其可得乎且呉不借荆州则先主必还公安不然则当杀之二者皆不可也昔髙祖入关与秦父老约法三章秋毫无所犯秦民大悦项羽虽徙之于汉中而髙祖还定三秦如探囊中物耳何则秦民之心已系于汉也方先主东下荆州之人归者十余万或劝速行以据江陵先主曰夫举大事必以人爲主今人归吾何弃去是时先主若还公安呉爲仇也夫以童卓之罪上通于天王允以顺诛之而李傕郭汜紏合党与犹能爲之报仇何则卓虽兇逆亦一时之望也先主以宗室之英名盖当代士之归者如水之赴海乌林之役曹公以百万之衆泝江而下非其雄略则周瑜水军岂能独胜耶呉若杀之豪杰四靣而至必矣孙氏之亡可立待也由是言之先主借荆州之事拒之则为仇杀之则招祸因而借之则可以合从并力而抗曹公肃之为呉䇿者岂不善乎然则周瑜尝欲徙先主置呉盛为筑宫多其羙女好玩其䇿何如此又大不可也先主甞见其髀肉生慨然流涕叹功业之不建其在许也曹公与之出则同舆坐则同席竟亦不留此其志岂以羙女玩好老于呉者耶史称曹公闻孙权以土地借备方作书落笔于地彼知先主得荆州辅车之势成天下未可以遽取也由是言之借荆州之事岂惟刘氏所以取蜀亦孙氏之所以保呉者矣诸葛亮论晁错曰五帝神圣其臣莫及三王臣主俱贤五霸不及其臣臣窃以为不然夫覆杯水于坳堂之上置杯焉则胶焦鹏之翮㧞而傅鸤鸠则累矣故有帝者之君则有帝者之臣有王者之君则有王者之臣有霸者之君则有霸者之臣诸葛亮虽天下之竒材亦霸者之臣耳何则亮帝王之辅肯为蜀先主而委邪王通以为使亮而无死礼乐其有兴乎尤非也臣以为亮虽无死曽不足以取天下况于兴礼乐乎何则亮之所事者蜀先主而所自比者管仲乐毅也先主虽号人杰然取天下则不及曹孟徳保一方则不如孙仲谋其所以得蜀者以刘璋之闇弱而已先主虽存司马仲达陆伯言诸公皆无恙尚不足以取魏而死其能取天下乎管仲相齐九合诸侯一正天下然不能先自治而后治人故孔子以为小器乐毅为弱燕合五国之从夷万乘之齐然旷日持乆不能下莒与即墨至间者得行捐燕之赵管仲乐毅虽得志于天下尚不能兴礼乐亮而无死其能兴礼乐乎夫古之君子进难而退易伊尹耕于有莘之野也则固已曰使是君为尧舜之君使是民为尧舜之民盖求之而不用其道则彼有不出而已孔子曰如有用我者吾其为东周乎盖用之而不尽其藴则彼有不留而已是故有所不出出则可以取天下有所不留留则可以兴礼乐方先主之顾亮于草庐之中所言者取荆益二州耳至言天下有变则一军向宛洛一军出秦川所谓俟河之清人夀几何者耶关羽之死大举伐呉亮曽不能强諌及兵败乃叹曰法孝直若在能制主上令不东就复东行必不危矣所谓虎兕出于柙龟玉毁于椟中是谁之过欤以此论之亮不足以取天下而兴礼乐亦明矣然亮与先主一言道合遂能覇有荆益成鼎峙之势及受寄託孤义尽于主国无间言身死之日虽迁废之人为之泣下有致死者虽古往社稷之臣何以加诸陈夀以谓管萧之亚匹盖近之矣然夀以谓应变将略非其所长信乎此非也亮之征孟获曰公天威也南人不复反矣其卒扵渭上司马仲达按行其营垒处所曰天下之竒材也所作八阵图后世言兵者必稽焉则亮之应变将略不言可知矣呜唿岂夀果挟髠其父之故耶抑其所自见如此也臧洪论臣闻臧洪以袁绍不救张超絶不与通至于败死以臣观之洪实㳺侠之靡也岂臣子之义哉何则夫欲生而恶死天下之真情也然古之君子或捐躯命弃亲族不为茍得者非不欲生以其所欲有甚于生而已触鼎镬冐锋镝患有所不避者非不恶死以其所恶有甚于死而已使其所欲未有甚于生所恶未有甚于死则君子岂有矫世絶俗拂其所谓真情者耶诗云既明且哲以保其身君子之常也传曰志士仁人有杀身以成仁无求生以害仁君子之变也不得巳而为之者也世衰道㣲士大夫讲学不明于是始惑于轻重趋舎之际徒知保身之为易杀身之为难不知妄死之与茍生其失一也齐有崔氏之难其臣死者十有余人晏子独以为君为社稷死则死之为社稷亡则亡之若为己死而为己亡非其私暱谁敢任之以晏子之言论之洪为张超而死者果何为也夫曹操吕布皆汉之姦臣然方是时操挟天子其势为顺布背朝廷其势为逆使超去逆就顺绍弗为救犹或可责矧叛操而归布安能责其不救乎夫张超袁绍之于洪虽交有故新遇有薄厚然受其表用则皆主也使旧主为新主所杀洪絶之而致死犹或近义矧灭超者曹氏焉得与绍为仇乎由是言之洪为张超而死者果何谓也孔融尝为管亥所困太史慈为突重围求救于先主先主从之遂觧都昌之急盖是时不与之言导心衔之及敦得志问顗于导不答顗遂见诛后见其表始流涕曰吾虽不杀伯仁伯仁由我而死然则顗之死虽假手于敦实导意也若使后世良史书曰王导杀周顗不亦宜乎以此观之则赵盾之事从可知矣夫盾以骤谏不入灵公使鉏麑贼之麑不忍杀又伏甲而攻之仅以身免故其族穿攻灵公于桃园然则灵公之死虽假手于穿实盾志也不然则其返也曷为其不讨穿乎传以为志同则书重信不诬矣岂非经诛其志而传述其事耶然则穿首恶也盾疑似者也舎首恶而诛疑似者何也盖名实俱善者天下不疑为君子心迹俱恶者天下不疑为小人有善之名无善之实有恶之心无恶之迹是为姦人姦人者尝託身于疑似之间天下莫得而诛之此春秋所以诛之也太史公以春秋别嫌疑明是非定犹豫盖以此矣汉淮南厉王毋坐赵氏死厉王以为辟阳侯力能释之而不争辄椎杀之唐髙宗欲立武后畏大臣异议李勣曰此陛下家事无湏问外人帝意遂定唐人以为立武后者勣也由此观之诛志不诛事非特春秋古今人情之所同然也春秋能发之耳然则王导之罪与赵盾同乎曰非也导实江左之名臣东晋之兴导力为多特其杀周顗之事有似于盾而已崔浩论臣闻有有道之士有有才之士至明而持之以晦至智而守之以愚与物并㳺而不离其域者有道之士也以明济明以智资智颕然独出不肯与衆为耦者有才之士也夫有道之与有才相去逺矣不可不知也史称崔浩自比张良谓稽古过之以臣观之浩曽不及荀贾何敢望子房乎夫子房之于汉荀攸贾诩之于魏浩于元魏运筹制胜筭无遗䇿实各一时之谋臣也髙祖以子房与韩信萧何为三人杰用之以取天下韩信王楚数十城萧何封侯第一而子房独愿封留而已及太子监关中兵乃行少傅事晏然处于叔孙通之下了无矜伐不平之意故司马迁以为无智名无勇功可谓有道之士也荀贾虽不足以与于此然攸谋谟帷幄时人子弟莫知其言诩亦阖门自守退无交私皆以令终故陈夀以为良平之亚虽有才之士亦颇闻君子之道者也浩则不然其设心惜意惟恐功之不着名之不显而已李顺之死浩既有力而奏五寅元暦章尤夸诞妄诋古人所撰图书至鑱石道傍公彰直笔明哲之所为固如此乎正孟子所谓小有才未闻君子之大道适足以杀其身而已盆城括之流也以此论之浩曽不及荀贾明矣何敢望子房乎夫以其精治身以绪余治天下功成事遂奉身而退者道家之流也观天文察时变以辅人事明于末而不知本隂阳家之流也子房始游下邳受书圯上老人终曰愿弃人间从赤松子游耳则其术盖出于道家也浩精于术数之学其言荧惑之入秦彗星之灭晋与夫免出后宫姚兴献女之事尤异及黜庄老乃以为矫诬之言则其术盖出于隂阳而已此其所以不同也然髙帝用子房之谋弃咸阳还定三秦灭项羽于垓下太武用浩亦取赫连昌破蠕蠕平沮渠牧犍于凉州惠帝得不废者子房之本谋而太武为国副主亦自浩发之其迹盖相似也呜唿岂欲为子房而不知所以为子房者欤淮海集巻之二十一淮海集淮海集卷第二十二淮海集巻之二十二秦观少㳺进论王俭论臣闻君子之论人观其终身之大节大节䘮矣虽有一时之羙一日之长足以夸汚世而矫流俗君子无取焉史称王俭尝谓江左风流宰相惟有谢安盖自况也以臣观之俭实安之罪人也岂可同日而语哉何则自晋以阀阅用人王谢二氏最为望族江左以来公卿将相出其门者十七八子为主壻女为王妃布台省而列州郡者不可胜数亦犹齐之诸田楚之昭屈景氏皆与国同其休戚者也安之仕晋始为桓温司马孝武之世政由温出搢绅顾望不知所爲而安与王坦之尽忠王室蔑有二心至于屡改袁宏之文以寝九钖之命可谓以身许国社稷之臣者矣俭之仕宋袭封选尚其爲亲贵固非安之比也萧公虽有异志而谢朏禇彦回之属初无从意齐室之建俭实发之至引梁王鲁国之事使臣珥貂所居称殿何异取六艺以文姦言者安之于晋其大节如彼俭之于宋其大节如此臣故曰俭实安之罪人也至于该洽经史明习故事工词令妙威仪动爲名流之所称所谓一时之羙一日之长夸汚世而矫流俗者也君子何取焉安少有重名累年辟召不至其后虽受朝寄而东山之志始末不渝形于言色则安之功名出于无意者也俭少时志在宰执见于所赋之诗及生子字曰元成取仍世作相之义则俭之富贵取于有心者也夫无意之与有心相去逺矣岂可同日而语哉宋初受命陶潜自以祖侃晋世宰辅耻复屈身投劾而归躬耕于浔阳之野其所着书自义熈以前题晋年号永初以后但称甲子而巳以此论之则俭之为人盖可见也韩愈论臣闻先王之时一道徳同风俗士大夫无意于为文故六艺之文事词相称始终本末如出一人之手后世道术为天下裂士大夫始有意于为文故自周衰以来作者班班相望而起奋其私知各自名家然总而论之未有如韩愈者也何则夫所谓文者有论理之文有论事之文有叙事之文有託词之文有成体之文探道徳之理述性命之精发天人之奥明死生之变此论理之文如列御㓂荘周之所作是也别白黒隂阳要其归宿决其嫌疑此论事之文如苏秦张仪之所作是也考同异次旧闻不虚羙不隠恶人以为实録此叙事之文如司马迁班固之作是也原本山川极命草木比物属事骇耳目变心意此託词之文如屈原宋玉之作是也钩列荘之㣲挟苏张之辩摭班马之实猎屈宋之英本之以诗书折之以孔氏此成体之文韩愈之所作是也盖前之作者多矣而莫有备于愈后之作者亦多矣而无以加于愈故曰总而论之未有如韩愈者也然则列荘苏张班马屈宋之流其学术才气皆出于愈之文犹杜子羙之于诗实积衆家之长适当其时而已昔苏武李陵之诗长于髙妙曹植刘公干之诗长于豪逸陶潜阮籍之诗长于冲澹谢灵运鲍昭之诗长于峻洁徐陵庾信之诗长于藻丽于是杜子羙者穷髙妙之格极豪逸之气包冲澹之趣兼峻洁之姿备藻丽之态而诸家之作所不及焉然不集诸家之长杜氏亦不能独至于斯也岂非适当其时故耶孟子曰伯夷圣之清者也伊尹圣之任者也栁下惠圣之和者也孔子圣之时者也孔子之谓集大成呜唿杜氏韩氏亦集诗文之大成者欤李泌论臣闻有善听无良谋有善谋无利势天下之势善谋之则无不利天下之谋善听之则无不良臣尝以为唐室方镇之患至于百有余年而不能觧者其弊盖始于天寳之际肃宗不用李泌之谋先取范阳而已何则夫范阳者禄山之巢穴也鸟焚其巢虽有劲翮无所归兽失其穴虽有絶足无所恃其势然也禄山帅范阳专三道劲兵不徙者十有四年矣其人视之犹子之于父也一旦举兵犯顺天下之人以为反虏切齿攘袂惟恐其不灭而范阳之人独以为主引领企踵惟恐其不兴此所谓家臣不知有国自古小人之常情故郭子仪李光弼自朔方起兵皆欲先图范阳而泌为肃宗言之最悉此盖天下之利势逺之不可失者也使肃宗能听其谋先诏李郭诸将掎角而取范阳贼失巢穴则其衆自溃两京可以传檄而定兵亦遂息矣惟其不用泌谋是以庆绪思明相继复起至兇徒逆党乆稽天诛则偷为一切之计瓜分渭北地以付之此方镇之患所从起也昔之取天下者皆以首事之地为根本故虽困败而能复振髙祖之保关中光武之据河内魏武之完兖州是也夫范阳者亦禄山之关中河内兖州也方其䧟两京所得禁府珍寳輙以槖駞载归其俗至谓禄山思明为二圣后十七年张洪靖欲惩其事发墓毁棺而衆犹不悦以至于乱由是言之天寳之际若非唐之威徳在人忠臣义士乃心王室则天下之事可胜言哉栁玭称两京之复泌谋居多其功大于鲁连范蠡若以范阳言之泌之谋不见听者多矣其言王者之师当务万全图乆安使无后害又得两京则贼再乱巳而果然呜唿使泌之谋尽见听也岂有方镇之患哉白敏中论臣闻白敏中用李徳裕荐入翰林为学士及徳裕贬敏中为相抵之甚力或曰人臣事君公义而巳何以私恩为乎敏中之事未足深咎也臣窃以为不然人臣能尽私恩然后能尽公义敏中之罪不容诛矣孔子曰事亲孝故忠可移于君事兄弟故顺可移于长推此言之则背师卖友之人必不能以身许国何则于所厚者薄则所施无不薄也昔吕布为丁原主簿为董卓而杀原为卓之子又为王允而杀卓及兵败被执魏祖欲生之刘先主曰明公不见布之事丁建阳董太师乎于是杀布汉封陈平辞曰非魏无知臣安得进上曰若子可谓不背本矣乃复赏魏无知其后诛吕氏而安刘氏者平与周勃也夫以布之不忠于丁董也其肯忠于曹氏乎以陈平之不负魏无知也岂肯负于刘氏乎此魏所以诛布汉所以属平者也然则敏中之事盖可见矣虽然敏中所以负徳裕也亦有繇焉传曰盗憎主人主人何负于盗而盗憎之乎盖自度其事必为主人所恶故也白氏素与杨虞卿姻家居易又与李宗闵牛僧孺厚若敏中本无英气虽縁徳裕以进而不能无意于僧孺宗闵虞卿之徒自度其事必为徳裕恶也故因其势尽力以挤之耳夫徳裕忠臣也以非罪被斥天下皆知其寃使敏中素与仇犹当为社稷而救之况因之以进也然则敏中岂惟不忠于徳裕亦不忠于唐也臣故曰人臣能尽私恩然后能尽公义敏中之罪不容诛矣然则公义私恩适不两全则如之何以道权之而巳义重而恩轻则不以私害公若河曲之役赵宣子使人以其乘车千行韩厥执而戮之是也恩重而义轻则不以公废私若庾公之斯追子濯孺子抽矢叩轮去其镞发乘矢而后反是也夫公义私恩适不两全犹当以道权其轻重柰何无故而废之哉虽然逢䝉杀羿孟子以为是亦羿有罪焉以此言之徳裕之荐敏中亦不得为无罪也李训论臣闻天下无易事非其人则难于登天天下无难事得其人则易于反掌难无定势易无常形惟其人也昔汉有诸侯强大之患连城数十地方千里擅爵人赦死罪戴黄屋刺客公行景帝用晁错之谋始议削之法令未及行而七国合从而起矣何其难耶逮武帝用主父偃之谋令诸侯得推恩分其子弟诏下之日人人各得所愿法令不更疆境不变而尾大之患亡矣又何其易耶以此言之则知天下之事惟其人也臣读唐史至甘露之事未尝不为文宗而叹息何则欲除累世之姦而倚一区区之李训岂不䟱哉䆠官之祸深矣自徳宗惩北军之变以左右神䇿天威等军分委䆠官主之由是太阿倒持不复可取宪宗之贼歴三世而不能讨天下愤焉是时故老名臣如裴度李徳裕之徒皆在也向使文宗有知人之明委任二臣俾之图畵则刀锯之残岂难制哉何则以训之轻躁寡谋尚能杀王守澄则知度与徳裕可以制仇士良之属无疑矣惟其不用二臣而委之训与郑注是以事败谋泄害及忠良蹀血观阙之前不胜饮恨而巳非事之难不知人之祸也或曰注之帅凤翔也欲因䆠者送守澄之䘮以镇兵诛之训忌其功乃先五日举事使注不为训所忌也庶其有济乎臣曰不然惟其训之事败则唐之祸在士良使注之功成则唐之祸在注矣何则袁绍董卓崔休朱温之事盖甞成矣其祸何如哉以此观之事败亦受祸成亦受祸祸在用小人而已矣徳裕甞曰举大事非北军无以成功此所谓天下之常势也又曰焚林而畋明年无兽竭泽而渔明年无鱼既经李训之猖獗则天下常势亦不用臣以为徳裕能不为于㑹昌之时也则知其能为太和之时必矣王朴论臣闻适用而不穷者天下之真材也材而不适用用而有所穷虽有髙世之名难能之行实庸人耳何有补于世耶臣读五代史见王朴为周世宗决平邉之䇿然后知朴者天下之真材也夫用兵之要在乎识序之先后而识先后之要在于知敌之难易天下之敌非大而坚则小而脆也其难易孰不知之所以不知者敌大而脆则疑于难敌小而坚则疑于易也昔汉兵围宛邱光武以别将徇昆阳王邑欲攻之严尤以谓昆阳城小而坚宜进击宛宛败昆阳自服邑不听尽锐攻之兵以大败邑之所以不听尤者疑于难而巳朴甞为世宗畵平邉之䇿其言曰攻取之道从易者始当今呉易图得呉则桂广皆为内臣闽蜀可飞书而召之如不至则四靣并进席巻而平之必矣惟并必死之㓂可谓后图盖李氏虽据江南之地二十一州为桂广闽蜀之嵴然南帯江东距海可挠者二千余里其人易动摇轻扰乱不能持乆号为大国实脆敌也刘氏虽据河东十州之靣与中国为境然左有常山之险右有大河之固北有契丹之援其人剽悍彊忍精急髙气乐闘而轻死号为小国实坚敌也是时中国欲取之也譬如壮士操利兵于深山之中左触虎而右遇熊不可并刺则亦先虎而后熊矣何则虎躁悍易乘熊便㨗难制举虎困则熊必畏威而逃困于熊虎将乘弊而至形势然也故朴以大而脆者为易小而坚者为难易者宜先难者宜后则所以先呉而后并也及皇朝受命四方僣伪次第削平皆如其策非所谓天下之真材而孰能与于此朴虽出于五代扰攘倾侧之中然其器识学术虽治世士大夫与之比者寡方世宗之时外事征伐内条法度而朴至于隂阳律历之学无所不通所定钦天历当世莫能异而其所作乐至今用之而不可改其五䇿之意彼民与此民之心同是与天意同契天人意同则无不成之功以此推之朴之所知者盖未可量也使遭休明之时遇不世出之主则其所就者将不止于此哉后学张綎校正淮海集巻之二十二淮海集淮海集卷第二十三淮海集巻之二十三秦观少㳺论拟郡学试近世社稷之臣论古之所谓社稷之臣者至矣忠足以竭才性之分敏足以应事物之变茍利社稷则遂事矫制虽君有所不从茍害社稷则伏节死谊虽身有所不顾夫人莫不尊于君莫不亲于身君与身也犹有时而忘之知有社稷之事而巳况其它乎此古之所谓社稷之臣者也扬子曰近世社稷之臣终之以礼乐可谓社稷之臣矣夫扬子之所以有取于四子者岂以运筹帷幄之中制胜于无形欤料敌制变筭无遗䇿攻城野战前无坚敌欤出入禁闼二十余年小心谨慎未甞有过欤果在乎是则战国之末士一介之庸人皆可以为社稷之臣矣岂杨子之意哉方髙帝之时天下初定诸将论功日夜不决子房辞齐三万戸愿封于留又劝先封雍齿诸将乃服及欲废太子子房乃行少傅事晏然处于叔孙通之下招致四老人者以羽翼之太子以安此其所以有取于子房者也髙后时诸吕擅权欲危刘氏平勃用陆贾之谋深自相结卒能诛诸吕迎文帝于代而立之此其所以有取于陈平綘侯勃者也后元元平之际汉室多故子孟拥昭立宣政繇已出前后二十年海内厌服此其有取于霍将军者也然光不学无术闇于大体死才三年宗族诛夷勃免相就国不逺嫌疑䧟于吏议㡬致颠覆平多隂祸至孙而废掌虽亲贵终以不侯子房虽无三子之过然不能为汉制礼作乐追迹三代之隆以圣人之道槩之皆未得为全人也故曰终之以礼乐虽然四人者或氏而字之或氏而名之或爵而名之或氏而官之何也此盖杨子之深意春秋之大法也春秋之法虽贵而不嫌同号美恶不嫌同辞然而州不若国国不若氏氏不若人人不若名名不若字字不若爵爵不若子因此等以寄褒贬焉氏者别其所自出也字以言其徳名以言其体爵以言其功官以言其业张子房以智盖言其徳也故氏而字之陈平以无悮盖言其体也故氏而名之綘侯勃以果盖言其功故爵而名之霍将军以勇盖言其业故氏而官之四人者子房最优故独字之綘侯勃为下故独不氏焉呜唿不如是何足以为法言圣人继天测灵论古之语道徳者未始不以圣人而论圣人者亦未始不以道徳盖舍道徳则无以见圣人而㣲圣人则道徳或几乎息矣何者其体相俱而其用无以异也夫物生谓之化物极谓之变变化而不可知谓之神神也者其合则藏于无为其散则寓于有得昔之命道者因其无为也故彊名之以天所谓莫之为而常自然者是已自其有得也故彊名之以灵所谓地得一以灵是已天者道也而于神为无体之体灵者徳也而于神为无用之用体则可以继用则可以测由此两者而不能知百姓是也知此两者而不能行智者是也行此两者而不能尽仁者是也由而能知知而能行行而能尽静可以继动可以测此圣人所以至也盖圣人者其聪无所不知其明无所不察积聪明而为渊则极天下之深尽聪明而为懿则竆天下之美夫人之所以丧巳于物失性于俗而一切事变之来不能以明辨而应对之者以其质有不足而修所未至尔圣人既巳具聪明之质而又加之以渊懿之修则尚恶徃而不至耶是以合而为体则于上与造物者逰而无以为散而为用则足以遂知来物之不穷而各有得夫合于无为则固以天也散于有得则固以灵也以吾之天而继天之天以吾之灵而测物之灵是犹操五寸之矩求天下之方其不合亦以鲜矣易曰无思也无为也寂然不动感而遂通天下之故夫无思无为寂然不动者所谓继天也感而遂通天下之故所谓测灵也盖灵与天其始也出于神其终也入于神而圣人与之俱焉故杨子曰圣人聪明渊懿继天测灵夫聪明渊懿者乃所以继天测灵也及乎天已至于可继灵巳至于可测虽聪明渊懿亦莫得而言矣何则极道徳之精则粗不足以尽之也彼百姓与仁智则不然其质与圣人未甞不同而其修与圣人未甞不异是以虽有存乎人之天而不能开之以物于有累虽有贵于物之灵而不能尽之以器于有穷夫以有累有穷之具而欲继无为之天测无不得之灵其难也可明矣呜唿于是知圣人之所以圣人也变化论万物不能常有有极则入于无亦不能常无无极则出于有变者自有入于无者也化者自无入于有者也方其入也则质散而返形形散而返气气散而返于芒忽之间辟隂以为阳者有矣阖阳以为隂者有矣其巧妙其功深故难穷难终此物之极者所以由之也方其出也则芒忽之间合而成气气合而成形形合而成质移刚以为柔者有矣易柔以成刚者有矣其巧显其功浅故随起随灭此物之生者所以由之也是故物生谓之化物极谓之变变者天道也君道也圣人之事而化之所以始也化者地道也臣道也贤人之事而变之所以终也是二者犹生之有死昼之有夜动之有静徃之有来常相待为用而未有能独成者也二者虽不能独成而亦不能两立何则一气不顿进变进则化退矣一形不顿亏化进则变退矣一进一退迭相出入而神用无穷焉故曰变化者进退之象也又曰知变化之道者其知神之所为乎昔之论变化者有先变而言者有先化而言者有兼变化而言者易曰形而上者谓之道形而下者谓之器化而裁之谓之变夫道者变之统也器者化之宇也有形者不能相有是以虽器也而制之者亦存乎道虽化也而裁之者亦存乎变故曰化而裁之谓之变此所谓先化而言者也中庸曰其次致曲曲能有诚诚则形形则着着则明明则动动则变变则化盖自致曲而至于变化者由人以尽天道自变而至化者由天以尽人道尽天道所以率性尽人道所以立教故曰变则化此所谓先变而言者也荀卿曰诚心守仁则形形则神神则能化矣诚心行义则理理则明明则能变矣变化代兴谓之天徳夫变者所以原始化者所以要终独化则不能以生独变则不能以形生生形形而道之用尽矣故曰变化谓之天徳此所谓兼变化而言者也盖先变者以言乎自无而出有先化者以言乎自有以入无而兼变化者以言乎出有入无相待为用而巳矣然则主变者天也司化者地也而荀氏皆以为天徳何也曰天道成终而成始凡言变者亦可以兼化地道无成而待有终凡言化者则不可以兼变易于干曰干道变化而于坤则曰万物化生盖干者用阳气以统天地天既可以兼化则干固不独变矣地不可以兼变则坤固止于化矣故曰辟户谓之干阖户谓之坤一阖一辟谓之变又曰在天成象在地成形变化见矣由是观之变化者神之用也神无方无方则无乎不在故在天则干道是已在地则坤道是巳在人则圣人是巳故曰天地变化圣人効之此之谓矣君子终日干干论天任命人任力君子之道原于天而相之以人安于命而辅之以力故凡乘势以应变因时以立功虽一听于自然而进徳修业未始不以自彊不息为主何则力有所不尽则未可以言命而人有所不至则未可以言天故也干九三所谓君子终日干干夕愓若厉无咎者盖亦以此矣夫天三以不中之位据重刚之险前有五之可至后有二之可终非所至而至则失义非所终而终则失㡬失义则骄失㡬则忧于时也可谓危矣可谓难其处矣此其所以终日干干而夕犹惕若也日者有为之时夕者无为之时也于有为之时干干以致其力于无为之时则惕若以致其心夫乱生于所忽治生于所忧安安者危亡亡者存固天之理也外既有以致其力而内又有以尽其心然则徳其有所不进业其有所不修而过其有所不补者乎故曰君子终日干干夕惕若厉无咎而孔子亦曰干干因其时而惕虽危无咎也易曰无咎者善补过也盖当勇于进而安于茍简而不能果于自彊能以无咎者寡矣呜唿非深知天人力命之说者何足以与于此以徳分人谓之圣论古之圣人其道本于成已而终于成物得其始不知其终则蔽于为我见其末而遗其本则蔽于为人为我之蔽溺于杨而为人之蔽流于墨二者所事不同要皆不该不偏一曲之所为而非道徳之正也圣人则不然其入不藏其出不阳入而不藏故徳先乎身而有以公于物出而不阳故道济天下而有以私于已夫公于物仁也私于已智也公公私私仁智两得圣人之道尽矣传曰以徳分人谓之圣其此之谓乎夫天下之人因其性而观之则未甞不同因其习而观之则未甞不异使天下皆知性之无不同也则其俛仰之际语黙颦笑之间固足以官隂阳而府万物矣又奚圣人之俟哉夫惟不知故尊其习者有至于上智而卑其习者或至于下愚夫以本同之性而异于上下相逺之习此天下所以有俟于圣人而圣人者所以不可一日无于天下也故古之人当其徳未成则修之于已既成则分之于人其大也以其所知觉所未知以其所觉觉所未觉其小也以其所中养所不中以其所才养所不才既以与人已愈有既以为人已愈多仁者得仁智者得智得其精者足以治身得其绪余足以治国家天下岂固有求于外以为人之所以望吾而吾之所以与人者适当然而已矣且上覆下大容小髙者抑之下者举之有余损之不足与之理之当然也彼圣人以徳分人也岂固有意于是哉盖以为人之所望吾吾之所以与人者亦理之适当然而巳矣淮海集巻之二十三淮海集淮海集卷第二十四淮海集巻之二十四秦观少游传浩气传气之为物至矣其在阳也成象而为天其在隂也成形而为地阳沴于上则日月星辰之光悖隂沴于下则草木山川之精变气也者天之所以旋地之所以运也况于人乎夫气之主在志志之主在心心者神之合也志者精之合也气者魄之合也神亏则精不复精弊则魄不寕君子虚心以养志弱志以养气故能外探事物之奥内安性命之情浩然无际与道自㑹岂特通体乎天地同精于隂阳而巳哉呜唿气之为物亦已至矣此公孙丑所以问之悉而孟子所以告之详也凡进以礼退以义动而智静而仁者皆性也穷通之有数废兴之不常者皆命也君子审去就之分循得䘮之理以尽其性则宠辱于巳犹蚊䖟之一过死生于已犹夜旦之一易皆命之偶然者也乌足槩其心哉故曰夫子加齐之卿相得行道焉虽由此覇王不异矣如此则动心否乎对曰否我四十不动心传曰色盛者骄力盛者奋未可以语道也二十曰弱弱则未足以穷理三十曰壮壮则未足以尽性所以穷理尽性四十其时也四十而不能斯亦不足畏也已故于四十曰不动心孟子所谓不动心孔子所谓不惑者也不以内蔽外故曰不惑不以物役已故曰不动心不惑者未必知命也故孔子五十而后知命不动心未必知义也故告子犹以义为外焉然则孟子遂无喜怒哀乐之情乎曰非也吾之所谓不动心者即有而无即实而虚其于外也应而不迁其于中也受而无止虽终日言犹不言终日为犹不为也安可以喜怒之形哀乐之发而累其所谓不动者耶君子固有以与人同亦有以与人异所同者外所异者内也自其同者视之则孟子之勇有似于孟贲不动心有似于告子故曰若是则夫子过孟贲逺矣对曰是不难告子先我不动心夫矢石相攻锋刃相搏壮士遇之雄入而不顾彼得全于勇犹若是况得全于道者乎故刺其肤而不挠注于目而不逃其思巳也一毫之挫若市朝之挞其视人也万乘之尊若褐夫之贱无严诸侯恶声至必反之此北宫黝之养勇也视彊如弱进不量敌之大小㑹不虑胜之中否曰舎岂能为必胜哉能无惧而巳矣此孟施之养勇也昔曽子事亲主于养志子夏之门人先于洒扫应对而已舎之所养者本也故似曽子之约黝之所养者末也故似子夏之详由二子观之则本固宜可以胜末约固宜可以胜详由君子观之则三子之养皆气而已未足以知义也故曰夫二子之养勇未知其孰贤然而孟施舎守约也夫知勇而巳者有时而穷知勇知怯者无时而屈自反而不缩虽褐寛慱吾不惴焉所谓知怯者也自反而缩虽千万人吾往矣所谓知勇者也夫曽子之守约所以异于孟施舎之守气者岂有他哉勇而能怯与义偕行而已矣故曰孟施舎之守气又不如曽子之守约也然则不言子夏何也曰黝养勇之详固不若舎所养之约舎似曽子而不及则黝之不若子夏从可知矣盖黝之与舎可谓不动心而与夫告子之养者同矣曽子子夏可谓知义而与夫孟子之所养者亦有以同之也故夫丑问不动心之道而告以四子之养勇则孟子所以异于告子者固巳存乎其间矣言心之声也心气之主也不得于本固可以勿求诸末不得于文则不可以勿求诸实故曰不得于心勿求于气可不得于言勿求于心不可而有以知告子所求者外也人以心为君以志为帅以气为师以体为国君欲虚而静帅欲知而专师欲和而勇国欲实而彊四者自正治之美也四者失道而乱莫大焉故曰志气之帅也气体之充也以言志立于心而足以率气气役于志而足以实体志有彊有弱故以帅言之气一满一虚故以充言之夫帅之所适师之所从也志之所之气之所止也故曰志至焉气次焉帅不专则鋭师不能以取胜师不和则良帅不能以有功志之与气亦犹是也故曰特其志无暴其气夫有尤物足以移人一物之玩且或䘮志况情伪之感利害之攻乎孟子曰此天之所以与我者先立乎其大者则其小者不能夺也持其志之谓也朝气鋭昼气堕暮气归朝暮之变且或动其气况自少而壮自壮而老乎孔子曰君子有三戒无暴其气之谓也虽然此犹有待也若夫纵心而动顺性而游处衆枉不失其直与天下并流而不流其域若然者无持志之念有持志之功有暴气之迹无暴气之患彼且乌乎待哉既曰志至焉气次焉又曰持其志无暴其气何也盖可以善恶邪正乆而迁者志也而亦足以害气可以喜怒哀乐骤而干者气也而亦足以害志故曰气壹则动志志壹则动气凡物壅之则壹而相与欝散之则疏而相与通蹶者动之逆也趋者动之顺也逆顺不同皆非志使之然也气而巳矣故曰今夫蹶者趋者是气也而反动其心气以心为本反者所以复本也夫知言然后可以不惑养气然后可以不动心诐滛邪遁之辞莫不思见所谓知言也至大至刚以直养而无害则塞于天地之间所谓养气也外不惑于人内不动于巳虽孟子之长又何以加于此故曰敢问夫子恶乎长对曰我知言我善养吾浩然之气天下之理固有可以言论者固有可以意致者可以言论则言之也易可以意致则言之也难故曰何谓浩然之气曰难言也言之虽难犹为可言者尔彼言之所不逮意之所不一者又乌可以言言耶大者气之体也刚者气之用也气之体不可围故曰至大气之用不可屈故曰至刚夫昼动则气扰夜息则气安此人情之常愚智之所同也君子外不劳精于事内无思虑之患抵时投隙以自得为功故虽昼动曽不异于夜息衆人反是虽一夜之静且或不能息也矧旦昼之所为此非天之所与者殊也不能以直养气使之无害而已矣夫能以直养气率理而往循命而趋不为贫贱富贵之所移威武之所屈则俛仰之近六合之逺固无适而不得矣岂不全其所谓浩然者耶老子曰天地之间其犹槖籥乎虚而不屈动而愈出气之养也亦犹是矣故曰以直养而无害则塞于天地之间然则亦有出于天地者乎曰方其配义则塞于天地之间而已矣及其配道则固有出于天地者也虚形万物所道谓之道因缘无事天下之理得谓之徳理生昆群兼爱无私谓之仁列蔽度宜谓之义徳非道不神仁非义不立自义而入于天则极于道自道而出于人则极于义气之养也直而推之则无不宜此其所以配义也扩而充之则无不在此其所以配道也集者自然而至也夫所谓配者岂固有因而求合于彼乎直而推之无不宜扩而充之无不在则自然与之合矣故曰配义与道又曰是集义所生非义袭而取之也以其自然故于集曰生以其有因故于袭曰取心有余曰慊腹不足曰馁慊则有裕于中而馁则有求于外老子曰圣人之治虚其心实其腹盖虚其心者所以欲其慊实其腹者所以恶其馁故曰无是馁也又曰行有不慊于心则馁矣孟子之所以数辟告子何也曰君子恶似而非者使天下之人善如尧恶如桀㣲君子其谁不知天下之所以不知者疑似之间也邪与正同门情与伪同邻至精莫之能分是以君子惧焉彼告子之不动心诚有似于孟子然而以生为性以义为外使天下相率而从之则将求性于形而求义于物矣此其所以辟之也故曰告子未甞知义以其外之也岂唯于告子之若是乎其所以距杨墨者亦如此而已矣夫所谓正心者有无为而自正者有有意而正之者圣人之心如衆籁然冷风则小和飘风则大和厉风济则衆窍为虚其应物也如是而巳所谓无为而自正者也彼衆人则不然有所距有所受有所将有所迎一事之至必欲正其心以应之弊弊然若操五寸之矩一尺之规以求合乎天下之形器者焉吾见夫心劳于中智尽于外而形器之不能合也此所谓有意而正之者也故曰必有事焉而勿正心夫知天而不知人者无以与俗交知人而不知天者无以与道逰夫既有意而正其心矣则于事也岂免以命废力而以人胜天者乎故曰勿忘勿助长以命废力是忘之也以人胜天是助之也荘子曰善养生者若牧羊然视其后者而鞭之又曰为天下者亦奚以异于牧马者哉亦去害马者而已然则君子之修身治天下鞭其后去其害可也必欲弊精神而求益劳智虑而逺成则命之分有所不安而害且至矣故曰以为无益而舎之者不耘苖者也助之长者揠苖者也非徒无益而又害之呜唿人之于性也岂欲揠而使长哉亦去其害性者而已不平谓之陂有过谓之滛畔于正谓之邪逃其本谓之遁蔽于一隅者其言不平故诐辞知其所蔽䧟于一曲者其言有过故滛辞知其所䧟离道者其言畔正故邪辞知其所离术穷者其言逃本故遁辞知其所穷此四者浅深固殊然以一邪説之家则足以具之矣杨墨之类是也夫为我者智也兼爱者仁也虽孟子之道亦未始离乎此而二氏之所以失者知其一不知其二有见于此无见于彼而巳矣若此者谓之蔽其弊也为已者至于不㧞一毛兼爱者至于摩顶放踵徃而不知反焉若此者谓之䧟其甚也则为杨者反以仁为失已为墨者反以智为失物始于毫末之差终以千里之缪亦其理之然也若此者谓之离又其甚也则为已者至于无君兼爱者至于无父无父无君是禽兽也若此者谓之穷其于言也蔽而后滛滛而后邪邪而后遁其于心也蔽而后䧟䧟而后离离而后穷亦其序也以心对政则心为内政为外以政对事则政为大事为小生于内必形于外故曰生于其心害于其政发于大必及于小故曰发于其政害于其事孔子曰圣人之作易也将以顺性命之理然则君子之所以有言者岂固拂其所有而彊其所无哉亦述性命之理而已矣唯如此是以前乎吾者可以稽之而不悖后乎吾者可以俟之而不惑何者命无异性性无异理故也故曰圣人复起必从吾言矣然则又曰作于其心害于其事作于其事害于其政圣人复起不易吾言矣何也盖前则因知言而发原邪説之所起也后则以杨墨而言辟邪説之既成也原邪説之所起者以理言之也故曰生曰发而先政后事辟邪説之既成者以事言之也故曰作而先事后政理藏于无形则疑于可违故曰必从事见于有迹则疑于可变故曰不易其言虽殊考之各有所当也虽然彼邪説者其所谓道亦吾之道也其所谓徳亦吾之徳也道徳与吾同而所以与吾异者倚于一偏蔽于一曲如僚之于丸秋之与奕各师其习而不能相通是以君子疾之焉耳杨子曰适尧舜文王者为正道非尧舜文王者为他道正与他虽不同然而莫非道也而后世之学者徒见君子之疾之也遂以为彼之所谓道徳非吾所谓道徳者焉则亦巳过矣然则孟子论不动心之道而止及于知言养气何也曰能知言则不惑于外能养气则不动于内外不为邪説之所干内不为妄情之所溺则吾之心也复何为哉以此事上以此临下退居而闲游进为而抚世固无施而不可此孟子之深意也盖体合于心心合于气气合于无则介然之有唯然之音逺在八荒之外近在眉睫之间来干我者我必知之况诐滛邪遁之辞乎潜行不窒蹈火不热行乎万物之上而不慄是纯气之守也况卿相之位覇王之权乎虽然是道也岂唯圣人有之天下莫不有也是其道与之命天与之性昼而动夜而息者曷甞不与圣人同乎惟其外不能知言内不能养气是以予之则惊夺之则怨惛于操舍之际汩于宠辱利害之交气与魄俱扰志与精俱弊而心与神俱亡若然者虽一语嘿一嚬笑设之或不当也况治身以及家治国以及天下乎呜唿闻孟子之风可以兴起矣淮海集巻之二十四淮海集淮海集卷第二十五淮海集巻之二十五秦观少游传説陈偕传偕姓陈氏淮南广陵人家故饶财而偕与其弟独喜学画其后技日以进家日以㣲遂以为业士大夫既喜其画且爱其为人徃徃称之然非偕之好也其言曰予从事于兹有年矣凡古今之画不见则已茍有见焉虽敝缣裂素之余未甞不学一不可于意辄复易之䑛笔濡墨欣然忘劳盖是时余方以画为事固其势不得不然乃今思之亦良苦矣且物之有形如浮埃聚沫来无所从去无所诣一兴一偾于无穷之中而我方汩汩然随而画之可不惑欤彼好事者又从而玩之至藏于巾笥且不欲以数阅可不谓大惑者欤嘻今老矣顾家贫无以给衣食之奉聊复俛仰于其间至于得失精粗不复经意也又曰有学于余者衆矣余将教之必使纵心之所勤肆笔之所成以观其天盖工而不雅者有矣踈而不俗者有矣详略得宜意气容与卓乎遂若无与及者亦或有焉余从而告之曰其后当然其后当然已而果然夫畵固技之㣲者也其犹若是又况有贵于画者哉其子直躬亦世其学而所言尤异甞曰昔宋元君时画图有一史觧衣槃礴元君曰是真画者也夫觧衣槃礴固倜傥之所得闲暇之所好也元君乃以为真画其意果安在乎有得于此然后可以言画而或説以谓神定意闲固以异于他史其亦失元君之意矣余闻而异之又从而思之岂所谓自得于已者耶抑亦得于人者耶将内虽不充其言而颇亦有志于是耶人固未易知然比夫衒技以夸人贾能以售污俗者相去亦逺矣古之君子闻一言中于理必书之故渔人之所赋孺子之所歌皆得载于前史矧其有合于道徳之要者乎于是为传其言以遗同好亦时观之以自择焉眇倡传美倡有眇一目者贫不能自赡乃计谋与母西㳺京师或止之曰倡而眇何徃而不穷且京师天下之色府也美眄巧笑雪肌而漆髪曳珠玉服阿钖妙弹吹籍于有司者以千万计使若具两目犹恐徃而不售况眇一焉其瘠于沟中必矣倡曰固所闻也然谚有之心相怜马首圆以京师之大是岂知无我俪者遂行抵梁舎于滨河逆旅居一月有少年从数骑出河上见而悦之为觧鞍留饮燕终日而去明日复来因大嬖取置别第中谢絶姻党身执㸑以奉之倡饭少年亦饭倡疾不食少年亦不食嗫嚅伺候曲得其意唯恐或不当也有书生嘲之曰间者缺然不见意有竒遇乃从相矢者处乎少年忿曰自余得若人还视世之女子无不余一目者夫佳目得一足矣又奚以多为賛曰前史称刘建康嗜疮痂其门下二百人常逓鞭之取痂以给膳夫意之所蔽以恶为美者多矣何特眇倡之事哉传曰播糠眯目则天地四方易位余甞三复其言而悲之魏景传魏景字同叟淮南髙邮之隠君子也身长六尺骨如削石曈子碧色有光甞卖缯于市遇华山元翁从授鍊丹铸劔长生之术元翁名碧天其师曰刘海蟾海蟾之师曰吕洞宾洞宾之师曰钟离权自权至景凡五世矣景问元翁曰余欲兼忘其方柰何翁曰执汝身守汝一谨而勿失景曰执害通守害变则如之何翁曰不然子以为构中天之台者土木未考则能无经乎适千里之国者车马未馆则能无行乎故将欲通之必固执之将欲变之必固守之此其理也于是景以为然乃述碧天之意着书万余言论神仙事号太冲子云太冲子曰道者盗也释者识也盗天地隂阳之机谓之道识万物之理谓之释甚矣人心之神也虽造化亦无加焉今夫天地之生物煦之以阳肃之以隂然后乃成人心则不然一举而物已生矣故天生万物地生万物人心生万物是故人心之形象天地隂中生阳阳中生隂非阳不能养阳非隂不能养隂故修阳法者去隂以纯其阳修隂法者去阳以纯其隂阳用其精隂假诸物此隂阳之法也水之性润下火之性炎上衆人离上而坎下故不交真人坎上而离下故交炁真炁也气糓气也真人真炁纯衆人糓气杂神仙之道有中立无无中立有死而不亡者至矣一身而形二者次矣不死不亡一身而形不二者又其次也其大略如此同叟颕脱疆记得于自然凡隂阳医药鍜鍊之技无所不精而能讳其术所以世莫知焉颇觧属文亦工于诗其赠元翁篇云幽㫁青松骨鍊尽江月心佳句多此类也呜唿自大道隠学者各师异习鲜得其本真于是趍灭而不知生者为佛氏之縁觉趍生而不知灭者为道家之神仙二者不同其蔽一也然比夫生而行死而伏㝠然日用而不知者固有间矣如同叟者虽不足以窥老荘之藩翰亦葛稚川之流乎余素与之友善别之且六年矣既思其人而不可见又惜其事泯泯不少槩见于世如古之所谓隠逸者也乃撰次行义并择其言之雅者书而记之聊以致余之意云汝水涨溢説汝南风物甚羙但入夏以来水潦为患异时道路化为陂波汝水涨溢城堞危险湿气重蒸殆与呉越间不异郡人嵗嵗如此汉书称汝南有鸿隙陂翟方进为相始奏罢之郡人怨甚切意鸿隙陂者非特为灌溉之利菱芡蒲鱼之饶实一郡潴水处也大陂既废水无归宿则自然散漫为害又水经称汝水至汝南郡西北枝左别出一枝又屈而东转南㑹汝形如垂瓠故号悬瓠城今汝水故道已亡惟存别枝水潦暴䧏则有泛溢之患亦其势然也在汉时为豫州刺史治之诸邑皆春秋时沈江道柏之国事迹甚多暇为作记无文字检耳心説心本无説説之非心也虽本无説而不得不有説黙而神之与道全之説而明之与道散之其全为体即体而有用其散为用即用而有体体用并㳺于不穷而俱止于无所极者其唯心而已矣而世之君子迷巳于物沉真于伪而莫之见焉此心説之所以作也目无外视耳无外听遗物忘形在我而巳此其心欤曰非也心不在我然则目无内视耳无内听驰神㳺精在物而已此其心欤曰非也心不在物然则物之有色我因视焉物之有声我因听焉来则御之去则将之彼是两忘在物我之间而已矣此其心欤曰非也心不在物我之间然则心无所不在乎曰恶得而无在也虽不在我未始离我虽不在物未始离物虽不在物我之间而亦未始离乎物我之间者此心之真在也譬如虚空焉虚空者即之不亲逺之不踈万物方有则与之有万物方无则与之无俛仰消息唯万物之与俱夫虚空之于心犹一星之于天而一尘之于地也及其至犹若是又况于心乎哉是故即心无物谓之性即心有物谓之情心有所感谓之意心有所之谓之志意有所归谓之思志有所致谓之虑故合精以止谓之魄配神以行谓之魂与神为一谓之精不离于精谓之神此十者入则一出则不一出入无常要皆以心为主尔不得乎主未有得乎臣者也是以古之通乎此则动为一气静为二仪动静有万物皷舞有死生若然者隂可以开阳可以阖天地可以倒置日月可以逆行上焉造物者不得臣下焉外形体忘始终者不得友而况富贵之傥来死生之小变乎其不能累也亦明矣彼世之君子则不然知其曲不知其通安于近而迷于逺有见于外者则心于物有见于内者则求心于我又其甚则蔽形而忘其神以谓心者特在乎方寸胸臆之间外此则物而巳矣呜唿其亦不智也哉有人于此弃邑而取宫弃堂而取室世必以为不智人矣是何也所有者小而所遗者大也心之形非特宫与室之㣲心之神非特堂与邑之广而所取者如此而所弃者如彼岂不惑哉一人惑之一国笑之一国惑之天下笑之天下尽惑孰笑之哉悲夫是皆不见心之真在之过也由此观之太上见心而无所取舍其次无心其次虚心其次有心有心者累物衆人之事也虚心者遗实贤人之事也无心者忘有圣人之事也见心之真在而无所取舍者死生不得与之变神人之事也呜唿安得神人而与之説心哉二侯説闽有侯白善隂中人以数乡里甚憎而畏之莫敢与较一日遇女子侯黑于路据井傍佯若有所失白恠而问焉黒曰不幸堕珥于井其直百金有能取之当分半以谢夫子独无意乎白良乆计曰彼女子亡珥得珥固可绐而勿与因许之脱衣井旁缒而下黒度白已至水则尽取其衣亟去莫知所涂故今闽人唿相卖曰我已侯白伊更侯黒余谓二侯皆俚巷滑稽之民适相遭而角其技势固不得不然于其所亲戚游旧未必尔也而今世荐绅之士闲居负道徳矜仁义羞汉唐而不谈真若无徇于世者一旦爵位显于朝名声彰干时稍迫利害则释易而趋险叛友而诬亲挤人而售已更相伺候若奕棊然唯恐计谋之不工侥倖一切之胜而曽白黑之不若者武相仍𬒮相属也则二侯之事亦何所恠哉十二经相合义説易曰同声相应同气相求水流湿火就燥云从龙风从虎甞以谓知易之说则十二经相合或以相生或以相克者固理之自然而无所可疑之矣何以知其然耶经曰南方生热热生火北方生寒寒生水西方生燥燥生金中央生湿湿生土是则水者寒之形湿者土之气夫水之于土妻道也故水流湿火者热之形燥者金之气火之于金夫道也故火就燥或以隂求阳或以阳求隂也管辂曰龙者阳精而居于渊故能兴云虎者隂精而居于山故能运风是则龙阳中之隂也惟阳中之隂为能召隂中之阳故云从龙虎隂中之阳也惟隂中之阳为能致阳中之隂故风从虎夫隂阳之道固有因同类而相感者亦有以异类而相感者同声相应同气相求所谓同类而相感者也同异虽殊于其相感一也十二之经相合亦何异于是㢤经曰少阳之上火气治之中见厥隂又曰厥隂之上风气治之中见少阳厥隂风木也位东方少阳相火也位南方火与木相生故厥隂与少阳合而肝胆三焦命门所以相为表里也经曰阳明之上燥气治之中见太隂又曰太隂之上湿气治之中见阳明太隂湿土也位中央阳明燥金也位西方土与金相生故阳明与太隂合而脾与胃肺与大肠所以相爲表里也经曰太阳之上寒气治之中见少隂又曰少隂之上热气治之中见太阳少隂君火也位南方太阳寒水也位北方水与火相配故太阳与少隂合而心与小肠肾与膀胱所以相爲表里也盖木位东方则阳之中也金位西方则隂之中也土位中央则隂阳之中也水位北方则隂之正也火位南方则阳之正也凡隂阳中则和和则相生故金木火土以相生而合隂阳正则相配故水火以相配而合相生而合者所谓同类而相感也相配而合者所谓异类而相感也故经曰水火者隂阳之徴兆金木者生成之始终盖水火者日之与月坎之与离而男之与女也万物之所以有也金木者因其有而生成始终之而已矣于徴兆则以相配言之于生成则以相生言之亦其理也又水火譬之则夫妇也金木火土譬之则父子也夫妇以异而相合父子以同而相合有夫妇然后有父子有水火然后有金木四者具然后有土同类虽殊其合一也呜唿隂阳之为道博愽而要小而大数之可十者推之可百数之可千者推之可万万之大不可胜也然其要一也故逺之于天地近之于父子之间又其悉也至于言笑饮食莫不具而有焉茍直而推之曲而求之则何所而不得也虽然今之所谓学医者恶足以语此哉淮海集巻之二十五淮海集淮海集卷第二十六淮海集巻之二十六秦观少游表代贺坤成节表窃以圣诞当期严秋在序恊气蟠乎穹壤颂声溢于华戎伏惟太皇太后陛下徳并神明功参覆载断鳌立极追配于娲皇用楫济川责成于傅说忠谋入而姦党破弊事革而嘉应来巍乎在唐虞之间卓然出马邓之右嘉辰既属率土交欢臣猥縁肺腑之亲叨分符竹之寄前瞻观阙阻奉万年之觞逺託封章庶比千秋之鑑代贺兴龙节表大吕飞灰爰属星廻之序灵枢绕电寔当圣诞之期凡属生成所同抃蹈恭惟皇帝陛下裁成天地参并神明以言乎道则持盈而守成以言乎时则重熈而累洽昭哉嗣服纉六圣之洪休大矣孝熈备三宫之至养清风发而羣隂伏元首明而庶事康令节载逢鸿仪斯举加笾折爼初尝露酎之醇击石弹丝始奏钧天之妙可谓一时之嘉㑹故得四海之欢心臣猥以葭莩厠于藩翰十章献鉴空懐唐相之诚万寿称觞莫预汉庭之列代贺太皇太后受册表臣某言伏审今月某日太皇太后于某殿受册者纉继鸿休亘华夷而共庆昭明鉅礼极天壤以均欢臣某诚欢诚喜顿首顿首恭以太皇太后陛下钟睿知之资御休明之运以至仁而子养万国以盛德而母仪三朝造舟爲梁始作文王之合断鳌立极终成娲氏之功忠邪辨而和气通威惠行而颂声作既增光于圣统宜受礼于神孙典章载崇寰海交抃臣猥被藩室之寄叨居肺腑之亲不获随例称庆阙庭无任踊跃欢欣之至谨具表陈贺以闻代贺皇太后受册表臣某言伏审今月某日皇太后于某殿受册者稽酌天人备严典礼孝治既先于宫阃欢心自得于寰区恭以皇太后妙道生知英能天纵自长门而登长乐法度无违以太任而事太姜晨昏不懈至于弼成先帝之治保佑圣子之功幽通神明显被动植施之大者报必厚实之富者名必隆位号既昭华夷増抃臣谬通属籍叨假郡章不获随例称庆阙庭无任踊跃欢欣之至代贺皇太后生辰表考历占星气应元英之候称觞献寿礼行长乐之言凡在照临所同欣抃恭以皇太后德符坤载位正母仪渊冲自乎生知慈惠本乎天纵弼成文考既隆逮下之风共养太姜益着思齐之美内宣隂化日嗣徽音矧当孝治之朝尤崇庆诞之节皷钟具举环珮毕臻欢声动于宫闱佳气蟠于观阙某缪通属籍叨守近藩匪惟宗族之同荣实与吏民而共庆代贺明堂礼毕表有司备物亲严三嵗之祠率土均恩实頼一人之庆照临所逮欣抃攸同伏惟皇帝陛下道贯神明功叅覆载昭哉嗣服纉六圣之洪休大矣孝熈备三宫之至养擢英髦而共政革苛弊以济时庶事用康善祥斯应物无疵疠民不怨咨天地得以清宁草木遂其零茂九功之德既皆可歌四海之臣亦各来祭乃遵彛典爰尽孝思时以季秋之良日用上辛之吉始告虔于原庙遂严配于合宫精意感通景贶昭荅大赉而兆人富肆青而衆心新实万世无疆之休盖千载不逢之㑹臣乍辞帷幄方守藩垣徒欣右飨之成莫预骏奔之列瞻望阙庭云云代贺皇太妃受册表臣某言伏审今月某日皇太妃于某殿受册者史官揆自宗伯陈仪举令典于宫闱溢欢声于方夏恭以皇太妃挺生淑皆魅应昌狓賛阼化于椒涂嗣徽音于彤管晨昏共养之礼简在两宫动静谦肃之风形于六寝在先朝则有警戒相成之道于圣主则有劬劳罔极之恩中外所瞻情文宜称肆被册书之美爰昭位号之隆臣猥被瓜牙叨居藩屏不获随例称庆阙庭无任踊跃欢欣之至辞史官表窃以史属之除圣朝所慎若非承父兄之教诏世守其言则必积师友之渊源材克厥职臣于二者实无一堪闻命若惊抚躬增惧重念臣少而愚贱长更屯竒积累嵗时尚虑人情之未与超踰涯分岂为物议之所容以蕞尔不胜任之材处灼然非所居之地必招官谤上累恩私况儒馆之中资任髙于臣者不少班行之内学术过于臣者甚多与其容菲薄以滥居不若择英豪而改授伏望圣慈追寝新命检㑹臣近申三省除臣一外任差遣代蕲守谢上表奉法明时方悔推行之误分符近地俄䝉假贷之私祗荷宠恩载深感涕伏念臣资材闇昧问学空踈遭逢昌辰叨窃剧任徒冀事功之立靡思罪衅之成昨以出按荆车兼程盐课猥虞旷废妄致勤劳属吏承风不无过当小民竞利岂免怨尤虽不待于人言即行改正傥追论其事迹殆可诛夷敢祈造物之恩犹窃长人之任矧蕲春之便郡实淮右之名区风气和平狱讼稀少平时来者尚乐寛闲谪官居之真为侥倖此盖伏遇太皇太后陛下推天地之赐回日月之光黜陟不失其所宜轻重各当其所适察臣过举止于四月之间许臣自新付以一州之寄念捐躯而莫报徒抚巳以增惭复路廻车顾迷途其未逺输肝剖胆庶报効之可图代程给事乞致仕表臣某言臣闻未老遽归非臣子报君之义既衰犹仕岂儒生处巳之方惟去就适合其时乃进退不愆于礼辄陈悃愊仰凟髙明臣诚惶诚恐顿首顿首伏念臣家本单微材尤绵薄早縁章句声律之末技偶中上科继以簿书狱讼之微劳误更剧任三持使节八领郡麾以至承乏小行人之官备位大司农之属山川陟渉㡬徧于五方日月推移殆踰于四纪遂叨兰省之秩仍忝祕殿之名每抚心而自循纵没齿其焉报昨以䝉恩罢守被㫖归班身虽寄于海隅梦巳升于帝所非不知懐金结绶侍清光而足荣佩玉鸣驺聨法从之为幸但以风霜渐廹蒲栁遽衰爰及上印之期当批乞骸之恳日莫途逺顾已分之非安漏尽钟鸣亦人言之可畏伏惟皇帝陛下恢覆载之量廓照临之明怜其实知止而请身察其非偷安而避事俾还官政获反里闾况臣北陌东阡雅多游旧左食右粥良给嵗时是以诵歌真主之稀逢盛述圣朝之难遇马方羸老徒结恋于轩墀木巳朽枯或能蒸于芝菌臣不任祈天俟命激切屏营之至代王承事乞回授一官表臣闻缇萦纳身赎父文帝因之变法王缙削爵请兄肃宗为之推恩夫汉唐之主岂欲挠不刋之典而诡从女子辅臣之意哉葢以子弟之愿获伸则孝悌之风䆮广天下忠顺之俗于是乎始成故不以所轻废所重也恭惟陛下神圣功德叅并天地固非汉唐之主所能拟伦臣虽愚陋不敢自比于王缙然生遇休明名列仕版不犹愈于缇萦之女子乎辄冐死亡斧钺之诛沥血陈诚上干天听惟陛下赐察哀怜不胜大愿切念臣父昨于元丰四年得罪䝉朝廷放归田里逮今巳及四年矣初出于特㫖有司既无叙法可举而中外臣寮又以臣伯父待罪宰相懐避嫌疑莫敢言者臣伏覩陛下近以功成治定因时制作建列圣之庙而申以大霈正百官之制而授以新书其逺至于亡没之裔尚被甄收其微至于胥吏皂隷之能犹得自効和气既洽颂声并作符贶屡至年谷胥熟此所谓千载一时不可逢之嘉㑹而臣父独婴罪衅流寓江海天髙日逺自新无路臣诚私心痛之臣昨自元丰元年䝉恩授大理评事继奉新制改承事郎逮及七年未曾磨勘臣愿以合转宣义郎一官回授臣父乞赐叙用伏望陛下推覆载之恩生骨肉之惠恻然怜之特垂俞允况陛下自临御以来坐法之人未尝终弃爲亲之请多所愿从窃以近事言之王安国自着作佐郎放归田里比踰朞年起丞大理邓忠臣以宣德一官爲母求封奏书既上得邑寿昌以臣父方之安国则四年之废乆于朞年以臣比之忠臣则爲父之请重于为母若获逺继缇萦王缙之事近依安国忠臣之例使臣父复得齿于士大夫之列则臣虽身先犬马填委沟壑无所复恨臣无任瞻天望圣激切屏营之至淮海集巻之二十六淮海集淮海集卷第二十七淮海集巻之二十七秦观少游表代谢勑书奨谕表臣某言今月日进奏院逓到勑书一道伏䝉圣恩以臣云云特赐奨谕者捕翦兇徒葢守臣之常职降颁温诏实圣世之异恩祗服宠灵重增愧惧中谢伏念臣禀材緜薄受性颛愚因縁肺腑之亲昧冐藩宣之寄浩穰十邑每懐旷败之虞僶俛再朞敢起觊觎之望忆昨㐫年乏食狂盗干诛初䑕窃于村墟俄鸱张于道路杀伤吏卒攘夺印章居民以此震惊列郡为之骚动至烦庙论申命使车辍悍将于山东募骁兵于陇右尚且游魂疆场假息朝昏臣志欲扫除日思方略忽知嚢槖之处近在掌股之间窃以为稽讨荡则荏苒而蜂屯待㑹合则张皇而乌散遂令募吏潜引将兵从间道以兼行指孤巢而突击渠魁格鬬既就殱夷余党散亡寻皆殄㓕臣既不能如子贱任德使民不忍欺又不能如龚遂却兵致盗亦皆罢仰慙睿化方虞黜责之严岂谓宸音遽有旌嘉之宠此葢伏遇皇帝陛下圣仁天覆盛德海欲庶职之咸修虽微劳其必録是致鈆刀之割亦膺衮字之褒臣敢不効萤爝之光竭犬马之力誓麋捐于躯命期补报于恩私臣无任代谢加勲封表宗祀以配上帝盛礼载陈大封而钖善人彜章具举宠灵误逮媿惧交深伏念臣学术本迂器能素拙徒属休明之运获参英俊之游发金匮石室之藏讨论何补承神州赤县之乏瘝旷偶逃晩自喉舌之司亟更管辖之任辱甄收之已过知报称之尤难比出近藩犹通祕籍㑹考我将之颂颇稽公玉之图路寝爰开总章斯寓涓季秋而精享肃羣后以骏奔熈事备成既尽情文之典湛恩汪濊遂周中外之臣曽是孤踪亦膺殊祉崇勲遽进真食骤増奉纶綍以凌竞仰云天而陨越此盖伏遇皇帝陛下天仁丕冐海德包尚记惷愚尝陪于国论更怜衰晩方守于郡章俾异数之併加示纯禧之均畀丼泉缅邈难望属车之尘清都䆳严徒梦钧天之奏代贺元㑹表十三月为正前既稽于夏道二千石上夀仍参用于汉仪盛旦载逢彛章具举伏惟皇帝陛下财成天地参并神明命羲和之二官谨春秋之五始调和元气抚御中区肆属春王之朝肇修元㑹之礼鸡人唿旦庭燎有光外则虎贲羽林严宿卫之列内则谒者御史肃班行之容漏未尽而车辂陈跸既鸣而鼓钟作应龙髙举云气毕从北极上临星宿咸拱受四海之图籍拜万国之衣冠嵗月日时于焉先正声明文物粲尔可观迈康王邺宫之朝揜髙帝长乐之事蔼颂声而并作鬰恊气以横流臣比逺天光遽更年籥职拘藩国莫曕龙衮之升心折宸居但想兽樽之列瞻望阙庭代工部文侍郎谢表入司太仆巳惭称效之虚进贰冬官尤愧选抡之误顾叨尘之巳甚念辞避之弗容承命惟惊抚躬以惧伏念臣身承家训世受国恩荷先朝特逹之知䝉二圣生成之赐左选都司之要既获备员内阁祕殿之严更容通籍以至外专两郡内閲三卿徒为嵗月之淹莫见事功之举方虞罢黜退伏于田庐敢意推迁遽陪于法从材微任过恩重报难此盖伏遇盛德海㴠至仁天覆以臣父某历四朝而被遇登三事以退居知父子至情欲慰桑榆之景念君臣难遇遂收菅蒯之才岂惟一敝族之荣时乃百执事之劝臣敢不鞭䇿驽蹇淬砺钝顽以捐躯报国之诚为竭力事亲之义代中书舍人谢表臣某言伏奉制命除臣中书舍人仍改赐章服者䝉恩承乏方懐旷职之忧拜命为真更窃非才之愧宠荣遽逮惊惧交増伏以三省之兴实先朝之盛典西禁之任尤当代之要津上润色于训词下稽参于政理自非文章妙絶可先诸子之鸣吏术精通能最羣工之课则何以当文士之极任备宰相之属官如臣者地胄素寒资材尤戅以童子雕虫之技偶得科名用司空城旦之书尝更州县比从柱后擢立螭头阅嵗月之推移乏毫分之称効惟虞罢斥归耕寂寞之滨岂谓遭逢入直禁严之地光增末路望过初心此盖伏遇皇帝陛下在宥中区统和元气上则承周太姒求贤之意下则纳召康公用士之言耆老毕归俊英咸事镆鎁满库未忘一割之鈆刀骅騄成羣不弃十驾之驽马遂令㧞擢爰及钝顽臣敢不敬佩德音恪居官守竭心思之逮及効耳目之闻知经宿进碑敢效矜夸于近世累年无草愿希慎宻于前人臣无任感天荷圣激切屏营之至代中书舍人谢上表左螭清近颜无咫尺之违右掖峻严言有丝纶之出皆一时之妙选为四海之耸观承命震惊抚躬愧惧伏念臣缙绅末胄淮海孤生弓必为箕尝奉父兄之教枘不量凿莫为姻党之容自亦笑其阔迂人或怜其狂直分丼常调望絶显途属二圣之载营收羣英而自助巍然大老皆归图任之中蕞尔小才亦备兼收之数越从戎幕擢预宪台猥陈狂瞽之言屡渎髙明之听间尝罢去旋复召还惟是七年之间遂叨两制之列而况训词之任政教所原除授不当者得以论而封还指麾或慝者得以白而改正号为要地当慎选抡岂伊鄙人所能堪克此盖伏遇太皇太后德配任姒道稽唐虞用檝以济大川断鳌而立四极虽节俭正直在位若羔羊之时而思念忧勤进贤如巻耳之际致令顽钝误辱宠灵臣敢不慎出王言审求国体非特修异日祖宗之事亦以信平生师友之谋报德未期怅念嵗时之晩捐躯有处敢懐家室之私代南京谢上表训词失当宜正严诛恩贷特优止从外补任忝别都之重职叨祕殿之华祗荷宠灵载深感涕伏念臣猥以一介之贱误䝉二圣之知本出书生朝无党援屡为御史身有怨仇间虽窃于科名实不长于文字因縁宠数冐昧班联既不能被命固辞以防涯分之过又不能先时引去以避贤俊之升满器难持孤根易毁及越樽而求治果代斵以致伤然犹冐文儒弄翰之名玷侍从均劳之地省循备至侥倖实多此盖盛德海涵至仁天覆念甞更于任使遽未忍于弃捐虽去掖廷犹分宫钥天都甚迩常瞻佳气之鬰葱乡国非遥益见湛恩之汪濊永期糜溃用报生成代中书舍人谢上表方为左史注二圣之起居遽入西台命百官之进退顾叨尘之巳甚念辞避之莫容仰对宠灵伏深震惧窃以周分内史出王命之䇿书汉列从官参相臣之辨论后世放其遗意制此近班职分四禁之严事押六曹之重必得或迟或速文兼枚马之长知古知今学擅髙崔之富然后可以与紫薇之进畵賛黄合之调和如臣者门地素寒资才尤戅早更州县奉司空城旦之书晩玷班聨任柱下惠文之事初无补报祗取怨尤身投缰鎻之中足寄风波之上惟虞罢斥复奔走于东西岂意推迁备论思于朝夕光增末路望过初心此盖伏遇代谢历日表被命守藩方念阙庭之逺䝉恩告朔重惊嵗月之新仰服训词俯増愧汗伏惟钦崇天道敬授人时颁太史之占前谨清台之课候罢诸家之疏逺正厯世之缪差上考邓平法取黄钟之妙下参一行术推大衍之微斗建龙躔于焉有序珠连璧合由是可窥岂惟百辟之奉行足使四夷之承用臣猥縁寄委叨奉宠灵宣布诏条预识金穰之嵗省观风俗不疑綘老之年淮海集巻之二十七淮海集淮海集卷第二十八淮海集巻之二十八秦观少游启谢及第启光灵遽被愧幸特深窃以圣神临御之初实惟祖宗熈洽之后戈兵收偃经艺着明风俗莫荣于为儒材能咸耻乎未仕圜冠方履求自试者㡬千万焉血指汗颜获见收者才四百耳既甚严其程度宜尽得于豪英如某者淮海孤生衣冠末系志在流水尝辱子期之知困于盐车颇为伯乐之顾徒以为养而求仕故虽被黜以忘慙惩于羮者吹虀自知其妄不量凿而正枘人指为狂岂意力田而逢年亦称长袖而善舞大羮焉用以贵本而不遗昌歜甚微縁嗜偏而见取方贤书之上献俄吏议之旁连窃鈇致疑事非在我解骖见赎世鲜其人尚頼平反卒䝉昭雪折劒既以重铸死灰因而复燃究其倚伏之难常益信穷通之有定属皇明之继照推睿泽以横流特免试言径跻仕版技能莫効初如不战而屈人名䆠亟成更类无功而受禄退而省察殆有夤縁此盖伏遇某官诱进人材主张士类离竒蟠木素为左右之先璀璨余光复自比邻之借致兹寒陋亦预採收敢不慎操修之方明出处之致庶期末路获报明恩过此以还未知所措贺吕相公启伏审光膺宸命显正台司凡在生成举同抃蹈窃以娲皇补天之际髙宗梦帝之初未就泥金正资陶铸不调琴瑟方頼更张是谓大有为之时必得非常人之佐恭惟中书仆射相公累朝元老当世大儒力足以扶持颠危风足以兴起贪懦青天白日奴隷亦知其明璞玉浑金鉴识莫名其器既天资之笃实加地胄以髙华四世五公勲在王室一门万石宠冠廷臣宗族谓之小许公夷狄以为真汉相果从人望爰享天心方思左辖之严遽践鸾台之峻献可替否而思矫激之过解纷挫锐而有调和之能必欲成仁之始终非特洁身之去就繇是端人坌集异党寖微寛大之泽四覃苛刻之风一变名既得功而并立位当与德而俱崇明诏始班吉士交庆太公入国固知天下之父归伊尹得君益见圣人之任重某猥縁幸㑹叨被题评昔陪北海之樽有同梦寐今望平津之馆如隔云天但欣衆正之路开始信太平之责塞愿稽故事就封富民之侯请与诸生复上得贤之颂贺苏礼部启伏审光膺睿命入拜仪曹凡有识知所同欣抃窃以大儒之出处实为当世之重轻三仁去而商寖微二老归而周始大长孺仕汉诸侯寝谋中立相唐列藩听命殆亦天时之有数岂伊人力之能为伏惟礼部郎中先生道贯神明智周事物决科射䇿亟闻董相之风逆指犯颜屡夺史鱼之节周旋台合而风采可畏流落江湖而容貌不枯葢好仁无以尚之故特立有如此者斯文未丧果䝉日月之照临吾道将兴更属风云之盛㑹既补郡守俄迁侍郎虽未厌于人情渐当陪于国论昔神龙失水㡬为蝼蚁之所侵今勐虎在山将见藜藿之不採某乆操茇篲获侍门墻叹刻鹄之未成念攀鸿而何敢闻之不寐知告于人晛见曰消颇动雪云之态厦成相贺独申燕雀之私贺中书苏舍人启光膺中诏进直西垣伏惟庆慰恭以某官当世大儒斯民先觉论议为四海之轻重出处系一时之安危萧夫子之文章蛮夷亦慕张使君之威望草木犹知始从记注之严爰掌丝纶之重姦邪闻命投匕筯以自惊忠义承风引壷觞而相庆某猥縁幸㑹谬接光仪昔者先生甞䝉论次兹焉伯氏又获追攀窃闻进拜之崇倍切欣愉之至谢程公辟启某启比縁省觐薄㳺勾践之都获执扫除叨预老𥅆之役辱品题之巳过惭报効之何从伏念某少也妄庸长而屯贱枘方乖凿人指为狂钩直失鱼自知其拙碌碌抱箦中之耻栖栖衔跨下之羞不谓修撰给事误赐采葑曲加推毂引置金台之馆俾叅珠履之游萧洒兰亭甞继孙王而奉笔风流莲社屡陪刘阮以焚香既令冯子而出舆仍为穆生而设醴至于升将军之故第泛宾客之旧湖兴与天横情随水逺牙樯锦缆拥南国之佳人玉斚金罍醉西园之清夜徃来乎十洲三岛之上俯仰乎千巖万壑之间曽微琼玉以报刀祗枉明珠而弹雀从游八月大为北客之美谈酬唱百篇永作东呉之盛事退而省察何以堪胜血指汗颜徒为今日输肝剖胆期在异时庶追王国之风少尽门人之礼谢馆职启法同愽士阅五载而迁官例比编书通三年而改秩宠灵既逮愧惧实深伏念某族系单微器能浅陋少时好赋仅成童子之雕虫中嵗穷经未究古人之糟粕始䇿名于进士俄充赋于直言滥居方物之前叨被传车之召文章末技固非道义之尊箕斗虚名秪取谤伤之速亟从引避几至颠隮褒未就于衮华恶巳成于疮痏三朞之内王尊乍佞而乍贤七年之中鲁田一与而一夺但以偏亲垂老生计屡空聊复腼颜以居未能投劾而去日期沙汰分絶进升岂期积日以累劳辄亦逢年而遇合束緼还妇虽䝉假借之私惩羮吹虀尚虑谴诃之及窃观前史具见鄙宗西蜀中郎孔明唿为学士东海钓客建封任以校书虽为将相之品题实匪朝廷之选用夫何寡陋遽有遭逢此葢伏遇某官道欲济时仁能钖类始怜贫女稍分秦壁之光终念播臣为激越江之水矧兹竒蹇亦与甄收敢不以古人行已之方为国士执君之义千金弊帚聊依翰墨以自娱一割鈆刀或兾事功之可立过此以往未知所裁贺崔学士启伏审显膺明命荣领近藩凡在庇庥所同欣抃恭以知府学士妙知德奥精契道真斥百氏之竒偏传七师之要妙着于书者乃其糟粕见乎业者亦其绪余即之如浑金璞玉而难名望之如髙山深林而莫测作歌而去陋眺董之不为应聘而兴指臯䕫而自许既参璧水之直俄预道山之游入则陪国论于五房出则督工徒于二监世推前軰地号要津然而了不器于盈虚澹无心于舒巻愿奉二年之最固辞五兵之曹邸音播腾士论耸叹矧汝南之奥壤为右辅之名区僊圣所栖英豪斯聚竞欲识先生之杖屦匪徒瞻太守之旂于昔诵髙辞极太行之表里行观美化遍汝水之隂阳尚疑未驾于征轺固巳召还于法从某谬聨服役叨预婚姻顾罪悔之方虞幸依归之遽获车逢峻坂空嗟两耳之垂船在中流实有一壶之望代贺吕司空启伏审光膺显命正位公台伏惟庆慰恭以司空相公学师古始道造渊微以一代之人英为四朝之国老允廸厥德克世其家言乎时则韦平岂可分道而行论其事则袁杨安得同日而语年髙德邵而臣节益峻功成名遂而帝眷愈隆进拜冬官非止居四民而时地利平章国论实惟有一德以享天心圣王之文章具焉天下之能事毕矣某叨分符节辱在陶镕陪班谒以无縁苐承风而窃抃代贺中书仆射范相公启伏审光奉明恩进陞右弼伏惟庆慰恭以中书仆射相公器兼文武学备天人出处系一时之安危议论为四海之轻重临大节而不夺虽小善其必为荀氏羣龙慈明为最河东诸鳯伯褒尤竒投闲散而闻望愈隆渉忧患而精诚益壮果济世美简在上心昔执鸿枢既致干戈之戢今居端揆何难礼乐之兴坦然衆正之路开行矣太平之责塞某叨分符节代贺门下孙侍郎启伏审光奉明恩进陞东省伏惟庆慰恭以门下侍郎星躔异禀岳镇殊钟先朝藩邸之旧臣今日庙堂之耇老正直如羔羊之徳信厚有麟趾之风解剧枢庭乃心不怠均劳辅郡报政斯成民心竚以旋归国论倚之进断粤从琳馆入践鸾台薄夫抚已以自慙吉士举酒而相庆矧同升之俊乂皆妙选于搢绅三王之法本人情固无过举六官之长皆民誉兹谓昌期某辱在陶钧叨分符节第承风而窃抃念称庆以无縁代贺中书刘侍郎启伏审光奉明恩进陞西省伏惟庆慰恭以中书侍郎智周事变道本诚明语黙不愆其时进退必度于礼雪霜既䧏知松栢之后凋鸟雀或鸣见鹰鹯之必击君未比隆于二帝我则若挞于市朝民有失所之一夫我则如挤于沟壑大任既降英声益飞岂止邦家之光实为天地之纪逮兹进拜尤慰具瞻亷陛难跻益致髙堂之峻股肱克壮重增元首之尊某辱在陶钧淮海集巻之二十八淮海集淮海集卷第二十九淮海集卷之二十九秦观少游代贺王右丞启伏审光奉明恩进升左辖伏惟庆慰恭以左丞太中夙钟间气早擅英声学穷游夏之渊源文列班杨之伯仲周旋不挠出处可观共推天下之中庸自得贤人之简易其退也如陂万顷挠不浊而澄不清其进之若火一然用弥明而宿弥壮大任斯降贵名益昭晓逹吏方戴胄旋更于二辖润饰儒术平津即至于三公某辱在陶钧代贺胡右丞启伏审光奉明恩进升右辖伏惟庆慰恭以右丞太中抱英杰之器属休明之期智无不照而御之以寛学无不窥而守之以约待时藏器未尝枉尺而直寻肆笔成书帷欲琢雕而复朴风采凛乎其可畏议论坦然而易行俄凿枘之相投遽嚢锥之颕出擢丞御史人无间言进辖文昌朝有故事面折廷争巳闻国士之风内平外成行见大儒之効某叨分符节代贺京西运判启伏审光奉睿恩荣分漕计恭惟庆慰恭以运判道师古始识造渊微身兼数器而用之以时学备诸家而守之以约讨论不乏尝编简以成图俯仰无心任摘山之变法屡奉三年之最亟更一道之权举属史以倾心竚前旌之入境矧是右辅实惟奥区南则控引于荆扬西则转输于秦雍奉严陵寝备缮河防于措置以为难在选抡而尤重登车揽辔初承使者之风结绶懐金行被从官之召贺京西运使启伏审光奉宸恩荣分漕计伏惟庆慰恭惟运使知周事变识照幽微梃忠鲠之一心兼纵横之数器英摽特出早膺神圣之知剧任屡更果见事功之立比繇太府来领外台回卿月之余光动使星之异色邸音初播属部增欣蹔驾轻轺坐使邦财之阜伫归法从进谋王体之严代贺签书赵枢宻启伏审光膺睿命进贰鸿枢伏惟庆慰恭以枢宻太中器猷宏博学术精微敏识照于未然竒节见于已试犯颜逆㫖屡输汲黯之忠别嫌明疑力折董宏之妄进退周旋而可度艰难险阻而不渝俄被召以旋归遽干霄而直上粤自卿曹之贰进陪枢筦之崇邸音播腾士论欣快亟闻赵武越四等以将上军行见千秋以一言而取宰相某叨分符节代贺蔡相公启光膺制书荣还内殿伏惟庆慰恭以判府观文相公道贯精微智周事变以文章擅一时之誉以器业结万乘之知姚元崇入賛鸿钧初闻逺略霍子孟逮承顾命益见忠谋勲业显隆夷夏欢颂惟三郡均劳之乆当二圣图旧之勤既奉纶言复青毡之旧物竚瞻绣衮反黄合之故居某猥辱异知欣承嘉命属缪分于符竹阻祗庆于门闱系颂实深敷宣罔既代贺司马相公启显奉明恩进陞上宰老成登用区夏均驩窃以大河之浑持寸胶不能以止积嵗之旱待霖雨然后乃苏故当大有为之时必得非常人之辅伏惟相公望隆一代节着四朝力足以扶持颠危风足以兴起贪懦青天白日奴隷亦知其明璞玉浑金鉴识莫名其器果符物论克享天心伊尹得君耻一物之失所姚崇作相陈十事而后为姦邪失匕箸而自惊忠义引壶觞而相庆叨记省方预陶甄欣衆正之路开信太平之责塞愿稽故事就封富民之侯请与诸生更上得贤之颂代贺胡右丞知陈州启均逸中台承流右辅地接日畿之重职兼禁殿之华凡在庇庥所同欣抃恭以某人智周事变道本神明学穷游夏之渊源文列传班之伯仲霜雪既至知松栢之后彫鸟雀或鸣见鹰鹯之必击既丞御史遂辖文昌语黙惟时独任天下之事卷舒以道有古大臣之风邸音播腾士类耸叹矧是淮阳之郡实惟太昊之墟风气和平狱讼稀少屈英游而卧治徯惠政之立成腾实飞声巳应半千之用賛元经体竚归尺五之天某夙以单微甞䝉题品念使旌之在望嗟吏役之攸拘贺钱学士启被渥帝宸升华儒馆伏惟庆慰恭以学士天资英发地习髙严翻然鹄止于碧梧卓尔珠遗于沧海申之以闻见之洽重之以探讨之精咸五登三出属休明之运骈四俪六尤多絶妙之词敏疾擅枚臯之风雅徤得子长之体倚马可待下笔不休所以特受眷于先朝屡见称于元老矧册府校雠之号洎刑曹勾稽之司惟实与名既清且要熊掌兼鱼飱之美自古为难羔裘加豹饰之华于今葢寡缅彼文学之贵见乎诸吏之中虽出异恩实繇公议芸台畵省谅难嵗月之淹鳌禁掖垣行复风云之㑹代贺提刑启光奉宸恩就持宪节伏惟庆慰恭以提刑器识深宏材猷敏邵进退必度于义夷险不易其诚程辇毂之工徒亟闻善状督江湖之冶铸益着能声既累效于事功肆就分于使指矧兹右辅实号要区士林承命以欣愉属部望风而悚跂传车夙驾暂烦仆御之劳法从进联谅非嵗月之乆代回胡右丞年节启天端肇正人统全生实万类引逹之期乃四序调和之始恭以某官受时间气为国寳臣天资英发而持之以谦地胄髙华而守之以约履兹献嵗茂拥休祥治誉蔼闻已备赐环之宠恩灵下逮行膺钖马之蕃颂愿之私敷宣罔既代回吕吏部启宻室飞灰见阳生于本律清台课候知日起于初躔恭惟某官望重本朝材髙当世一时千载韦平之遇巳稀四世五公袁杨之兴未艾既承召节仍属嘉辰宜戬谷之骈臻顾颂言而何既代谢中书舍人启一时承乏方慙越爼以代庖数月为真更愧操刀而制锦才微任过恩重报艰切以三省之兴实先朝之盛典四禁之任尤当代之要津上则润色于典谟训诰誓命之文下则稽参于吏户礼兵刑工之事自非词章妙絶吏术精通何以特被选扬预从班于仗内遂叨任使专外制于笔端如某者少也钝顽长而屯贱请邻祭灶聊为寄食之资卖劒买牛行作归耕之计岂意千龄之㑹误䝉二圣之知猥从宂贠属居言责虽奋身不顾颇摧当路之豪彊而烛理未明莫正本朝之缺失日求罢退聊避谤讥忽叨左史之除俄冐西垣之选曽非踊跃冶金偶就于莫耶惟是青黄沟木遂成扵牺象此盖伏遇某官道师古始识造㡬微成就人才为今天下之计主张善类有古名臣之风肆令衰病之余获预禁严之列某敢不温寻旧学激励晩途作汉文章何敢望相如之辈正唐盐法庶㡬为处厚之徒过此以还未知所措代贺运使启伏审光奉制函荣分漕计伏惟庆慰恭以运使郎中器猷宏敏道术精微资之以问学之优侈之以闻见之愽持纲宪府风声岂畏于悍彊賛治天官冰鑑无私于微眇惟兹右辅寔号奥区禄廪兵食之资异时或屈陵寝河防之费他路所无肆辍名郎出为肤使符檄未加于一道威名已肃扵列城外斡邦财颇欝缙绅之论进谋王体谅非嵗月之淹代贺提刑落权发遣字启荣膺睿㫖宠进华资伏惟庆慰恭以提刑风猷妙敏襟韵踈明智无不烛而待之以寛谋无不周而断之以必杰出名臣之后蔼居肤使之前持节陜关仓廪扵焉充实按刑淮海囹圄为之虗空属右辅之浩繁屈髙材而刺举既被赐环之宠仍䝉増秩之荣诏音播腾士论欣快嵩山汝水既乆滞于星轺金马玉堂伫归聨扵法从谢胡晋侯启伏审光奉明恩宠登上第伏惟庆慰恭以新恩先辈器猷闳愽问学渊深挺生旌表之门优入英雄之彀臂折惟九终号良医璞献者三竟为美瑞虽邅廻之可叹建遭际以尤荣而观者昔陪綘帐之生近被棘闱之属儿寛早嵗尝为禇大之徒梦得晩年飜作竒章之客矧惟季弟又获同年交情既重于他人喜气亦殊扵他日追惟二纪有同梦寐之游复㑹一时如閲简编之事未修鄙牍遽辱华缄感佩之私敷陈罔既代参寥与钟公实启伏承较艺数竒献书遇合起家戎幕受职儒宫荣动一时宠踰三舍伏惟欢庆窃以文髙徐乐才赡马周性理内融事机旁照扣角负鼎无羡昔人转海回天复闻今日某夙亲谈䜩猥与从㳺覩此盛隆窃深欣忭淮海集巻之二十九淮海集淮海集卷第三十淮海集巻之三十秦观少游荅傅彬老简彬老足下昨奉手教所以慰诲甚勤并䝉录示寄苏登州书并题眉山集后尊贤善道发扵诚心词㫖清婉近世所希见也发函展读殆不能释手钦想髙风益增企系屡廹贱事修报后时悚愧何已然仆昧陋不能具晓盛意中间有未然处辄为左右具言之惟合下恕其僣易幸甚幸甚合下谓蜀之锦绮妙絶天下苏氏蜀人其扵组丽也独得之扵天故其文章如锦绮焉其説信美矣然非所以称苏氏也苏氏之道最深扵性命自得之际其次则器足以任重识足以致逺至扵议论文章乃其与世周旋至粗者也合下论苏氏而其説止扵文章意欲尊苏氏适卑之耳合下又谓三苏之中所愿学者登州为最优于此尤非也老苏先生仆不及识其人今中书补阙二公则仆尝身事之矣中书之道如日月星辰经纬天地有生之类皆知仰其髙明补阙则不然其道如元气行于混沦之中万物由之而不知也故中书尝自谓吾不及子由仆窃以为知言合下试赢数日之粮谒二公扵京师不然取其所着之书熟读而精思之以想见其人然后知吾言之不谬也文翁哀词杼思乆矣重䝉示谕尤増感怆时气尚热未及晤见千万顺时自爱因风无惜以书见及幸甚与苏公先生简某顿首再拜知府学士先生比参寥至奉十二月十二日所赐教慰诲勤至殆如服役把玩弥日如晤玉音释然不知穷困憔悴之去也即日伏惟尊候动止万福某鄙陋不能脂韦婉娈乖世俗之所好比迫扵衣食彊勉万一之遇而寸长尺短各有所施凿圆枘方卒以不合亲戚游旧无不悯其愚而笑之此亦理之必然无足叹者但以再世偏亲皆垂白而田园之入殆不足奉裘褐供饘粥犬马之情不能无悒悒尔然亦命也又将奚尤惟先生不弃而时赐之以书使有以自慰幸甚幸甚穷冬未由侍坐伏乞为国自重下慰舆情不宣某顿首再拜同前顷䝉不间鄙陋令赋黄楼自度不足以发扬壮观之万一且廹扵科举以故承命经营弥乆不献比縁杜门多暇念嘉命不可以虚辱辄冐不韪撰成缮写呈上词意芜廹无足观览比之途歌野语解颜一笑可也又多不详被水时事恐有谬误并太鄙恶处皆望就垂改窜庶㡬观者不至诋诃以重门下之辱素纸一轴敢兾醉后挥扫近文并芙蓉城诗时得把玩以慰驰情幸甚幸甚同前某顿首昨所遣人还奉所赐诗书伏䝉奨与过当固非不肖之迹所能当也愧畏比辰伏惟尊候万福某比侍亲如故敝庐数间足以庇风雨薄田百亩虽不能尽充饘粥丝麻若无横事亦可给十七家贫素无书而亲戚时肯见借亦足讽诵深居简出㡬不与世人相通老母家人见其如此又得先生所赐诗书称借过当副之药物亦可以湔所败辱为不朽矣参寥时一见过他客既以奔军见弃又不与之徃还因此遂絶颇得专意读书学作文字性虽甚愚戅亦时有所发明差胜前时汩汩中也懋诚集引寻巳付邵君刻石毕寄上次黄楼赋比以重违尊命率然为之不意过有爱怜将刻之石又得南都着作所赋但深媿畏也文与可学士尚未至如过此当同参寥往见矣春初未侍坐间伏乞保卫尊重下慰惓惓不宣某再拜同前某顿首再拜去冬伏奉所赐教旋又李献甫过此甚得兴居之详欣慰何可胜言寻欲上状而区区之情欲布于左右者一日复一日人事无间断而自春巳来尤复扰扰家叔自㑹稽得替便道取疾入京改官令某侍大父还髙邮又安厝亡婶灵柩在扬州且买地趂今冬举葬入夏又为诸弟辈学时文应举而家叔至今虽巳改官尚滞京师未还老㓜夏间多疾病更遇嵗饥聚族四十口食不足终日忽忽无聊頼本欲作书详道至今不果甚可笑也想公当悉此意矣即日初寒伏惟尊候万福前得所赐书承用道家方士之言自冬至后屏去人事室居四十九日乃出又李漕传到城都大慈寳藏记文诵书读记想见公超然逸举于形骸埃壒之外虽欲从之不可得也辱诲谕且令勉彊科举如某者实无所有岂敢求异于时但长年颇慙为儿女子所嗤笑耳得公书重以亲老之命颇自摧折不复如向来简慢尽取今人所谓时文者读之意谓亦不甚难及试就其体作数首輙有见推可者因以应书遂亦䝉见録今复加工如求应举时矣但恐南省所取又不同傥只如此恐十有一二可得也前寄呈乱道继亦作得十数篇未敢附上子骏以公言顾遇甚厚尝令作扬州集序并辩才法师见嘱作龙井记言师嘱作雪斋记二记皆黄鲁直为书巳刻成尚未寄到今且録草去因便却乞并此书转致髙安先生处幸甚幸甚子骏以保任不当罢去莘老复固辞不来此亦是无聊一事也莘老云有两书託公择寄去不知曽有书去否渠云非求荅但欲知逹否尔昨过此不多日然相聚甚欵未尝无一日不数十次及公昆仲也虽不求扬州为公作黄楼主人亦是吾党中一段佳事某来嵗东归时庶㡬到徐见之也黄鲁直去年过此出所为文尤非昔时所见其为人亦称是真所谓豪杰间出之士也但恨去速不得与之从容参寥在阿育王山琏老处极得所比亦有书来昨云巳断吟诗闻说后来巳复破戒矣某数日间便西行未縁侍坐伏乞与时自重下慰瞻依不宣某再拜与邵彦瞻简某顿首启日月不相贷借奉违未㡬已复清明缅惟还自诸邑尊履胜常钦企钦企春色遂尔蔼然草木鱼鸟各有佳意广陵多登临之美临风把盏所得故应不赀古语有之良辰美景赏心乐事四者难并今又以风流从事从文章太守游淮海佳郡岂不为七难并得乎甚盛甚盛邑中少所还徃杜门忽忽无以自娱但支枕独卧追惟旧游而巳欲南去属私故未能伺舟但増引悒不宣某顿首顷䝉以集瑞图序文见属此固盛时之事前世词臣墨客所颂叹者不特为南方之美君家之祥也不腆之文何以称此然重逆盛意又窃喜託名图上以为荣故不敢固辞辄撰次并扬州集序寄呈中间尤恶处不惜指示就与改窜尤幸或要手写可先具素令畵史图一本异时渌水堂中为设清酒一樽芍药数枝可乘醉一挥也扬州集序虽鄙陋然颇能道废兴迁徙之详如无他文似不若寘之于前使观者开巻便知作集之意也望与使君议之仍得其集一观幸甚幸甚与孙莘老学士简某顿首司谏学士丈丈屡奉所赐教诲慰殷勤虽父兄之于子弟无以过此仰荷盛意不复胜言幸甚幸甚比日伏惟镇抚余暇尊候万福某自入夏得中暑疾去之不时至秋遂大作伏枕余月今虽少间而疲顿非常气息仅属人事殆废起居之问旷然不进于下尘职此之故前书闻姨婆县君服药甚乆徐氏弟兄及妻子皆忧挠不知所为近闻得僧法賔者调治巳平可胜忻慰南方险逺风气固非人所安然丈丈行已二年北归之期甚近更善调䕶数月即逹中州矣越州祖父得书甚安顷䝉教以先至㑹稽迎侍祖父还家家叔径入都甚荷留意巳封所赐教取禀于越州矣苏黄州虽不得书然昨苏子田着作过此及南来士大夫具云在黄甚能自处了不以迁谪介意日但杜门蔬食诵经读书而巳昔之论者常患其才髙太锐今日之事尤足以成其盛德也前日辱齿及乱道诲喻尤详某虽不肖请终身诵之矣自越归后颇无事幸不废所学但乆去门下闻见日益昏塞虽复区区卒无所得耳诗文数篇谩録呈左右因风更乞指喻教育之赐幸甚幸甚与黄鲁直简某顿首奉违甚遽殊不尽所欲言者每览焦尾弊帚两编輙怅然终日殆忘食事昔人千里命驾良有以也嵗莫苦寒不审行李巳逹何地奉惟荣养吉庆昨扬州所寄书中得次韵莘老斗野亭诗殊妙絶来者虽有作不能过也及辱手写龙井雪斋两记字画尤清美殆非鄙文所当巳寄钱塘僧摹勒入石矣幸甚幸甚比又得真州所寄书及手写乐府十月十三日泊江口篇讽味乆之窃已得公江上之趣矣李端叔后公十数日遂过此南如晋陵为留两日斗野诗八音二十八舍歌并公所寄诗皆和了今録其副寄上所要子由金山诗并某所属和者今奉寄八音歌次韵斗野亭黄子理忆梅花诗凡四首亦随以呈聊发一笑耳皖口见公择李六不知相从㡬多时恨不同此集也余嵗就毕杜门忽忽殊无佳意何时展晤以尽所懐未间愿与时自爱千万千万不宣某再拜与苏子由着作简某顿首再拜着作先生顷过南都幸一拜清重扁舟东下廹于同行不获欵听绪言以厌所愿但増于悒耳比日苦寒伏惟尊候动止万福某受性庸昧与世异驰昨廹于衣食彊出应书侥倖万一之遇既而摈弃乃理之当然无足道者顾亲巳老田园之入殆不足以给朝夕之养犬马之情不能无堙鬰耳此外亦复何恨惟先生不弃时教之以书使无聊之中有以自慰幸甚幸甚未縁侍坐伏乞为国自頥以副舆愿不宣某再拜不肖之迹虽复为世所弃而杜门谢客颇得专意读书衡茅之下有以自适古语有之兰生幽宫不为莫服而不芳某虽不敏窃事斯语但乡闾士子类皆从事新书每有所疑无从考订而先生长者皆在千里之外以此良悒悒耳比因冬后輙为古诗一首寄献下执事缮写以呈虽词意鄙廹不足以道盛德之万一然区区之慕望庶㡬于此少见之伏惟少赐览阅幸甚幸甚与李德叟简某顿首昨得递中所寄书甚慰驰仰寻欲作报㑹得伤寒疾甚重不食七八日伏枕又踰月乃平遂因循至此黄鲁直去必能道所以然也嵗莫苦寒伏惟奉养吉庆某去年除日还自㑹稽乡里交朋皆出仕宦所与游者无一二人杜门独居日益寡陋秋间本欲一至黄州因过舒奉见不意遭此疾病遂不能逺去亲侧颇负平时区区之意夫复何言别后所论者想甚多殊不寄一二何也然观所枉书词翰妙絶足以知他皆凖此矣仰服仰服鲁直过此为留两日虽忽遽不尽所懐然有益于人多矣其弊帚焦尾两编文章髙古邈然有二汉之风今时交游中以文墨自业者未见其比所谓珠玉在傍觉人形秽信此言也未縁展奉愿与时自重慰此驰情十一月十五日不宣与苏黄州简某再拜自闻被㫖入都逺近惊传莫知所谓遂扁舟渡江北至呉兴见陈书记钱主簿具知本末之详以先生之道仰不愧天俯不怍人内不愧心某虽至愚亦知无足忧者但虑道途顿撼起居饮食之失常是以西乡悯悯有儿女子之懐殆不能自克也比闻行李巳逹齐安燕居僧坊水饮蔬食有以自适然后私所念虑一切俱亡且知平时有望于先生者为不谬矣彼区区所谓外物者又何足为左右道哉本欲便至齐安属乆离侍下未可逺适问道或在秋杪也惟亲近药饵方书以节宣和气临纸于悒不尽所懐与李乐天简某顿首昨在㑹稽游虽不数然诵盛文讲髙谊熟矣及还淮南又得所寄书词古而义髙超然有从我于寥廓之意岂所谓有心相知者邪幸甚幸甚仆散漫可笑人也去年如越省亲㑹主人见留辞不获去又贪此方山水胜絶故淹留至嵗莫耳非仆本意也自还家来比㑹稽时人事差少杜门却扫日以文史自娱时复扁舟循䢴沟而南以适广陵泛九曲池访隋氏陈迹入大明寺饮蜀井上平山堂折欧阳文忠所种栁而诵其所赋诗为之喟然以叹遂登摘星寺寺迷楼故址也其地最髙金陵海门诸山历历皆在履下其览眺所得佳处不减㑹稽望海亭但制度差小耳仆每登此窃心悲而乐之人生岂有常所遇而自适乃长得志也以合下趣尚髙逺非复今时举子之比得以发其狂言他人闻之当絶倒矣未展晤间与时自重不宣与参寥大师简某顿首懒慢滋甚不奉问㡬一年中间屡䝉惠书赐责亦不加切参寥师真知我者也幸甚幸甚仆自去年还家人事扰扰所徃还者惟黄子理子思家兄弟子思又巳分居困于俗事彦瞻每行县輙得数日从游此外但杜门块处而巳甚无佳兴至秋得伤寒病甚重食不下咽者七日汗后月余食粥畏风如见俗人事事俱废皆縁此也比䝉録示黄州书并䟦尾幸甚观其词意忧患固未足以干其中愈令人畏服尔仆所题名此却无本烦嘱聦师写一通相寄为望仍并苏公䟦尾前所寄者巳为端叔彊取去矣昨闻苏就移滁州然未知实耗果然甚易谋见也盖此去滁才三程公便可辍四明之游来此偕往瑯瑘山水亦不减雪窦天童之胜子由春间过此相从两日仆送至南埭而还后亦未尝得书渠在扬州淹留甚乆时仆值寒食上冢故不得徃从之耳莘老寿安君竟不起子实遂丁忧逺方罹此祸故殊可伤也传师巳闻作司农簿声闻籍甚恐旦夕得一美除公择近亦得书说秋初甞至汤泉到寄老庵见显之恨不与吾侪同此乐显之恐十数日间来此为十数日之㑹今已到天长矣黄鲁直近从此赴太和令来相访为留两日得渠新诗一编髙古妙絶吾属未有其比仆顷不自揆妄欲与之后先而驱今乃知不及逺甚其为人亦放此葢江南第一等人物也黄诗未有力尽飜去且录数篇尝一脔足知一鼎味也又为仆手写两记今封去如辩才无择要入石便可用此摸勒仆自病起每把笔如雠不知何谓得此公为我书殊増气也其字差瘦更为润色开时令尽墨为妙中间更未安及不是处但请就改之若开得成嘱二师各寄数本李端叔在楚音问不絶比如毗陵过此相见极欢扬州太守鲜于大夫蜀人甚贤有文仆颇为其延礼有唱和诗数篇今録一通去当一笑也顷闻公不作诗有一小诗奉戯又已复破戒矣可谓熟处难忘也聪师有书来要字序仆近日无好意思明年又应举方欲就举子学时文恐未有好言语今但为渠取字曰闻复葢取楞严所谓闻复翳根除者也钱塘多文士可求人为作不必须仆也蔡彦规巳卒闗中今归葬山阳可伤朋友彫落如此独有仆数人朴钝落魄者无恙又多病少佳意人世良可悲耳何时合并以尽此懐不宣郡后学张綖校正淮海集巻之三十淮海集淮海集卷第三十一淮海集巻之三十一秦观少游文谒先师文惟公圣神所铸号古哲人凛然髙风闻者爲起诸生不敏承学累年依慿余光以得名官时方尚徳进爵既崇祭重报先敢忘大赐祠以薄馔公其鉴之祈晴文凡物平爲福有余爲祸虽隂阳之大犹不免焉乃季春以来雨霪不止漫沟甽涨川浍麦苗垂败将弗克有秋是用祷于尔神惟神庙食此土当赫厥灵以福于民民亦将有以事神而不敢懈尚飨祭马通议文惟公盛徳之后克承厥先不激爲髙不诡爲偏不见瑕玭器实浑然践更中外垂五十年长者之风四方是传始使六路国用充委旋帅二邉羌虏唯唯亳许江都下车风靡法度具存颂声未已我来此邦公适厌事杖履阡陌优㳺卒嵗方期暇日从公逰诣孰云奄然弃我而逝日月飘忽端如筈絃承㐫未几遽卜新阡惟时淮海春御戒旋悲鸟号木愁云蔽川念公此行无复来还奠觞荐词用诀终天尚飨弔鏄钟文嘉鱼县傍湖中比嵗大旱水皆就涸而夜常有光恠赫然属天乡人相与志其处而掘之得古鏄钟焉其形有两栾如合两瓦面左右九乳总三十六牙鼓钲舞銿衡旋斡之类考之不与礼合者无几县令施君识其寳谋献之太常未果乃输武昌库中㑹其守觧秩佐摄事见而恶之曰那得背时物畜之不祥也亟命投于兵器之冶呜唿物之不幸有如是邪昔九江吏盗颜忠肃之碑材寘其所述欧阳詹闻而弔之以词予悲夫镈钟古乐之器先王所以被功徳而和人神审音之士至有振车铎于空地而求之者非若九江碑材因人而贵也而辱于泥涂无所自效遇其非鉴以触废毁好古之士焉得黙黙而已乎乃作文以弔之词曰呜唿衆方之生谬形殊器更首迭尾雌雄相废朝爲姜姬夕爲憔萃或竒偶之相续或九舛而一踬清饿和黜刑王眇贵生犊失明得骏折髀洞所遇之参差莾循环于一气传曰黄钟毁弃瓦缶雷鸣余始以爲不然今乃信之矣呜唿鏄钟何世所爲质不呈刚形不露竒恊律中度浑如天资掩抑虽久不见瑕疵爰有两栾三十六乳厥音琅然小大随叩曷所挺之坏伟而偶沉于幽陋辱泥涂之汚漫厌鳞鬛之腥臭嗟笋虡之一辞遽月絃絃之几彀幸阳愆而水涸天日怳其复觏谓庭贡之是充获效鸣于金奏何夜光之暗投卒按劒而莫售呜唿赤刀大训天球河图秦玺汉劒赵璧随珠犍爲之磬汾隂之鼎曲阜之履天泽之弧历世相传以华国都下至威斗错刀羯鼓之卷破镜缺符遗簮堕珥信无益于经纶犹见收于好事是钟也郊庙所荐乐之纪纲统和元气舞兽仪凰令大河而更清使左角其不芒变化风俗返乎羲皇而乃废于深渊出而遇毁殆藻盘之不如矧牛铎之敢企此义夫志士所爲疾心而切齿也然余闻之隂精之纯燥气之裔虽从火革其质不变一晦一明昔者既然偾而复起可无毕年呜唿钟乎今焉在乎岂复爲乐激宫流羽以嗣其故乎将慿化而迁改象易制以周于用乎岂爲钱爲鏄爲铚爲釜以供耕稼之职将爲鼎爲鼐以效烹饪之功乎岂爲浮图老子之像巍然瞻仰于缁素乎岂爲麟趾褭蹄之形翕然玩于邦国乎岂爲干越之劒气如虹霓扫除妖氛于指顾之间乎将爲百鍊之鑑湛如止水别妍丑于髙堂之上乎新故相代未始云毕纷然殊途必有一出决不泯泯草亾木卒呜唿鏄钟又将奚䘏遣疟鬼文䢴沟处士秋得痎疟之疾发以景中起于毛端伸欠乃作其始也凄风转雨洒然薄人其少进也如沍壑隂崖单衣犯雪龟穹蠖屈奄奄欲絶寒威既替热复大来毕方媒毒回禄嗣灾躁外渴中卧已复兴欲挟斗杓东适浡澥酌以注嗌未足爲快徂酉尽戌淟然霑汗然后乃已于是处士乃澡心虑斥聪明枕石借茅偃于洞房疲极而寐梦五鬼物异服丑形朱丹其髪运斤鼔槖縻绠注缶挥以大箑跳踉而进曰嘻良苦惟子昔年学道名山把握风雷与斗争威吏兵云屯使者火驰唿吸元气悬鬼以嬉我属蓄忿怒候间隙之日久矣孰爲尔来荒唐是师跅是友果于自爲横心肆口随世上下金镕木楺尝于禁戒隳灭应手交亲指议传笑十九而子岸然恬不爲丑我属縁是得而甘心焉于是处士惊遽若失所以对者衆鬼大笑处士叱之曰来汝鬼物向吾示汝神明之机天收其武地藏其文七纬十精亡失光耀而汝朋俦漫不复省瞽蒙之前藻绘徒施叩宫流徴而瞶者勿知尝以爲未然乃今信之蹇吾妙龄志于幽玄明师我违以溺竒偏疑信相寇于兹有年披收氛雾乃覩青天樊然故艺一昔弃捐饫食酣寝以还本源若夫嫔御如云珍货山积后房弹吹秀色可食马有副车有二人所同好吾亦勿避久官无成家徒壁立弹劒而哦援琴自慰风埃蓝缕儿女所羞人所共恶吾亦勿求好恶我无与天下俱故造物之父与吾并驾而逰固非汝曹知也嗟汝鬼物亦道之孙经纬星辰启隂闭阳何独迷缪自䘮耿光依凭草木爲此不祥于是衆鬼相视失色涕泗交頥呿而不合悔其所爲稽首再拜称弟子而去处士寤亦失厥疾矣祭洞庭文绍圣三年十月已亥朔十一日丁卯前宣义郎秦观敬以钱马香酒茶果之奠望洞庭青草湖境上敬祭于岳州境内洞庭昭灵王青草安流王渊徳侯顺济侯忠洁侯孝烈灵妃孝感侯之神观罪戾不肖顷縁幸㑹尝厠朝列备员儒舘承乏史臣福过灾生数遭重劾䝉恩寛贷投窜湖南老母戚氏年踰七十久抱末疾尽室幼累几二十口不获俱行既寓浙西方令男湛谋侍南来敬惟诸神皆以威烈忠孝着在方册庙食此方分风擘流有祷如响观之得罪本末诸神具知愿加哀怜老母异时经彼重湖赐以便风安然获济仍愿神贶早被天恩生还乡邑观以疾走便道不遑躬诣祠下尽此血诚故修薄奠以伸悃愊心切词迫渎浼至灵俯企惶惧唯诸神明鉴之谒宣圣文郡守被命于朝既至治所则必告于境内之明神礼也矧惟宣圣实我儒师荐见之礼敢后群祠是率僚属爰及士子躬趋于庭以报祀事尚飨告狄梁公庙文惟公昔以盛徳爲唐名臣尝刺此州风流具存越王之祸玉石俱焚二千余人赖公获免宜千万年血食兹土豫之子孙报仰何穷旧祠迫隘不称明灵爰筑新室以安貌像敢涓时日荐告于庭告李太尉庙文唐之中叶盗据此方嵗行四宫天诛不讫公时衔命实帅西师披此姦巢市不易肆虵豕遗种化爲平民公于蔡人厥功懋矣庙貌虽久栋宇穿頺易而新之得是亢爽千秋万嵗公其安焉祭勾芒神文日穷于次嵗时肇兴爰卜土牛以送寒气惟神佐成震治于民有功敢稽礼经用修常祀尚飨代蔡州太守谒先圣文惟王道备天人功崇列圣大成既集六艺斯明内圣外王所同宪法山川鸟兽咸亦裕如万世尊亲天下通祀惟时士子生逢休明读玩弃余作爲艺业有司论定天泽遂覃推本所从实王芘贶敢涓时日荐见庙庭代蔡州太守谒岳庙文维神望秩岱宗实长群岳有严祀事在于此邦守土之臣既见民吏敢羞牲酒进见于庭代蔡州太守谒城隍文淮南古城形若垂瓠带以汝水生齿实繁惟神庙食此土芘贶一方敢致酒牲用严荐见躬趋于庭畴敢后时代蔡州祈晴文谨以清酌庻羞之奠敢昭告于某神粤自去冬隂气爲沴雪积袤丈逮兹献嵗寒不时归雪又复作道途梗塞物价翔踊四郊农事茫然无期是用奔走乞晴于尔明神庙食此土宜赫厥灵挥却惨欝屏除翳昏还我大明毋使斯民久罹重苦代蔡州谢晴文谨以清酌庻羞之奠敢昭告于某神间者久隂不觧大雪荐作寒气摠至民不聊生于是率僚属吏士奔走分告乞晴于神神享其诚荅以景贶闭隂启阳变惨爲舒清风既发大明遂昇一方熈然仅有生意吏实不徳何以克堪敢凭酒殽以谢神贶淮海集巻之三十一淮海集淮海集卷第三十二淮海集巻之三十二秦观少游谢雨文谨以清酌庻羞之奠敢昭告于某神惟大荒落阳气浸骄沮伤天和怒风鸣条川池既耗土山行焦念土之毛民惨不聊祗奉明命爰率我僚祷雨于神恵此东臯日走祠下莫敢告劳神享其诚精祲且交油然作云遂不崇朝其散如丝其沃如膏焦巻一变蔚爲美苗罢遣儿曹无复呌号巫觋反室蔵缄鼓箫秋成可期玉烛遂调樽有㫖酒豆有嘉殽拜贶于神神鉴其昭尚飨代获贼祭诸庙文谨以清酌庻羞之奠告于某神之灵乃者群盗窃发剽刼闾里逰魂疆埸境内骚然頼神威灵咸伏其辜鲸鲵既殱民以休靖敢用牲酒以荅神休尚飨代蔡州赦后省赛文维今月日徳音谨以清酌庻羞之奠告于某神祗奉纶言徧修羣祀导迎善气加恵元元敢不蒸进酒牲备严荐献以承休命神其鉴之尚飨代祭欧阳夫人文吁嗟夫人出于华宗来嫔髙门实配文忠惟我文忠一世之师道徳余事发爲文辞如天有斗如嵗有春四方以正万物爲新吁嗟夫人其徳惟称内宗外姻俱承厥庆文忠前薨朝野涕澜今夫人逰士亦永叹矧在敝族晚通姻好承凶矍然举室惊悼新郑之原文忠之茔归合有期千车送行守土汝南征驾莫遑敬致薄辞以奠一觞代祭韩康公文呜唿我宋受命网罗群英诸夏用康百余年间异人间出左右辟王公以盛徳出入四朝文武自将入为上宰厥有丕绩盟府是蔵出为长城临制万里姦变销亡伯氏仲氏迭秉国钧荣莫与亢功成事毕奉身而退与道翺翔嵗在执徐爰请于朝言还许昌百官奉㫖祖道供张于国之阳礼未及行遽即窀穸漠然声光二圣震惊法驾临奠哀动周行哲人其萎实舍于许里门相望迟公之归执爵承饮称夀公堂承讣泫然涕泗横集精逰出疆许道如砥乔木交覆比通大梁不见安舆乃见䘮车人且䀌伤悲来填膺辞不成文聊侑一觞祭酺神文比者善气始应霖潦屡䧏沟壑流通事既有望矣而越自雨阙以来飞蝗蔽天敢爲妖孽土之毛髪所过爲尽呜唿其不仁也哉大旱之后而得霖雨是天有意于恤民也惟尔有神亦当上承天意驱率丑类入于江海自求多福无或违天以速愆咎登第后青词窃以天运至神固不期于报効羣生多故实有赖于祈欀敢伸悃愊之私仰凟髙明之鉴伏念臣生而固陋长更屯竒奔走道涂常数千里淹留埸屋几二十年既利欲之未忘在过愆而奚免深惧风霆之谴窃萌豺獭之心乃与母亲戚氏爰自往年愿修醮事今则猥尘科第叨预仕途岂㣲躯之克堪皆造物之冥赐辄取甲寅之嵗祗就海陵之宫依按灵科酬还素志伏愿上真昭荅列圣顾懐増夀考于慈亲除祸殃于眇质私门安燕无疾病之潜生官路享通絶谤伤之横至臣无任代蔡州进兴龙节功徳䟽贝叶㣲言善㑹权而归实蘂珠妙㫖能却老以延年方兹诞圣之晨可託効愚之意恭趋精宇严备净筵梵呗彻于紫霄龙兰鬰乎藻井皇帝陛下伏愿皇图巩固睿筭増新下感羣生与松椿而共茂上通列宿将箕翼以并明代蔡州正赐库功徳䟽嵗功告备方图归报之因诞节届期当具祝延之礼爰修胜㑹用逹愚衷初入寳楼不假善财之弹指遍行香饭何烦金粟之遗人助以风林水鸟之音杂以玉珮金铛之韵皇帝陛下伏愿圣躬如月宸筭后天日闻万嵗之唿嵗受千金之鉴兴龙节䟽二道号登元祐鬰佳气以横流节遇兴龙蔼颂声而并作非具祝延之礼莫输归报之诚爰诣梵坊仍趋真境俨朱紫以具在布纷缁而毕臻合觉背尘探寳王之妙敎长生久视发藏室之灵篇万物循而其声不穷四海竭而此饭无尽庻因胜㑹稽致愚诚皇帝陛下伏愿睿命増新皇图巩固警跸所至日闻嵩岳之唿文轨攸同嵗効封人之祝电昔绕枢协气已蟠于穹壤葵今向日颂声复溢于华戎恭诣寳坊广延缁侣致上方香积之馔开西土贝叶之文妙㑹惟修愚衷斯罄伏愿睿图巩固神筭増隆日月无私永照临于下土风云不间常感㑹于中天代蔡州进生辰功徳䟽格王休旦夷夏同曕文母诞辰天人合庆非具祝延之礼莫输归报之诚肆就寳坊具伊蒲之盛馔遂延缁侣閲贝叶之真文梵音清越以干云香穗萦回而成盖庻凭妙㑹稍逹愚衷皇太后伏愿景命逾新清躬益固导迎戬谷岂惟如月之就盈增续年龄将见后天而难老神宗皇帝晏驾功徳疏宫车晏驾率土崩心爰输殒裂之诚用结精严之㑹伏愿皇灵妙湛天仗超摇大圆鉴中既证无生之忍妙髙峰上更旋不退之轮庆逮邦家泽流寰海髙邮长老开堂䟽棒头取证尤爲瓦解氷消喝下承当未免龙头蛇尾况乃不快漆桶无孔铁鎚徒认影以迷头但抱赃而呌屈岂知填沟塞壑无非碧眼胡僧积岳堆山尽是黄面老子伏惟和尚脚根㸃地鼻孔辽天真匠子之铨鎚实作家之鑪韛诸方举唱要湏十字纵横大衆证明但看一埸败阙寳林寺开堂疏弥勒开门惟善财而能入毗耶丈室非摩诘以难居寳林禅院南宋遗区东呉胜槩本惠休繙经之地实澄观隷业之坊法水湾环妙峰孤秀下奁玉鑑㴠日月于昏明傍穴金蚪化风雷于唿吸既川源之绣错仍丹艧之鼎新飞阁浮堦就山爲势方疏圆井因木成姿即之而智慧生望之而尘劳破九重鴈塔现多寳之庄严万石鲸钟示观音之方便久非开士难称觉埸大师雅称圣箭素号禅闗投虎峰而出家遇龙浮而得法祖师衣钵昔因书壁而传首座山林今以跃瓶而获了无异议实有圣縁徃开大摠持门以继铄迦罗眼干明开堂疏窃以离尘求觉已乖调御之心即幻见真方契饮光之望圣因时逺人与法差执空而取者依一精明任相而求者认四颠倒守痴禅爲定力运干慧爲慈光习以自欺久则难变既安邪觧沉迷有漏之因宜得正宗开示无生之忍昭庆上人洞该真际圆证法空于旋流转徙之途得妙湛摠持之力反闻闻性体已徧于尘沙自觉觉他功未周于毫刹辄勤三请愿继一音説现在心作将来眼醴泉开堂䟽毛端寳刹曽何新故之常天下大禅安有去来之累惟古佛庙实今醴泉自百年香火之余治一国风烟之际塔閟连环之玉骨殿藏及锦之贝文然而飞鸟㘅花空存胜境真珠撒帐未遇明师逮军旅之荐兴获法筵之初启芳公长老少通敎相晩悟宗乘宻行则乡党之所依归妙法则天龙之所回向逰方既久竚海滋深愿辞臃肿之居亟返归来之驾爲谈不三以度爲邉淮海先生文集巻之三十二淮海集淮海集卷第三十三淮海集卷之三十三志铭秦观少游李状元墓志铭元祐三年春三月上始临轩䇿有司所贡士被选者凡数百人而廪延李君为第一君讳常宁字安邦自嘉祐中举进士数为春官所却至是始获奉大对于庭上刺六经之文旁猎百氏之言下通当世之务其词奥衍有汉唐之遗风进御一读遂为举首天下莫不异之是时朝庭耇老谋王体断国论者皆累朝旧臣君于斯时年踰知命褎然得隽于翰墨之塲世以为万户侯如以契劵取也而君释褐授宣义郎签书镇海军节度判官是歳六月以疾卒享年五十有二有司以闻诏赐钱三十万䘏其家天下莫不悲之君困于科举盖三十年其得名宦才数月尔呜唿何起之难而偾之易邪然君子疾没世而名不称焉君以诸生崛兴名动海内其视碌碌无闻而殁者亦可以无憾君结髪学问晚而弥励事亲孝扵二弟友爱爲人恭俭洁亷其取予一毫不妄也曽祖讳益祖讳知进世居开封廪延不仕考讳永昌始仕爲从事郎鼎州司户参军夫人秦氏先大父承议之女也后君四年卒虽除君䘮犹布衣𬞞食以终其身平生端烈类如此子二人长曰弼有学行次未名女二人尚㓜以卒之年葬扵开封府雍丘县大善乡裴村西谷山林之原先府君之兆初君襄事期迫不暇纳幽堂之铭逮夫人袝葬始鑱铭而纳之铭曰帝初临轩䇿士于庭有器晚成冠我群英大道孔夷其御又良阊阖玉堂行矣翺翔庆者在门弔者在闾胡亟只且世为嗟唿如霆忽厉风雨奄至俛仰而阙孰知其自大椿乆荣朝暂敷竟复何殊同扵空虚隋渠之壖𣏌国之疆佳城苍苍刻文是蔵庆禅师塔铭师讳昭庆字显之俗姓林氏泉州晋江人也少跅弛以气自任尝与乡里数人相结为贾自闽粤航海道直抵山东往来海中者十数年资用甚饶皇祐中祀眀堂恩度天下僧师爲儿时父母尝许爲僧名隷漳州开元寺籍至是辄谢诸贾以财物属同产使养其亲徒手入寺毁须髪受具戒乡人异之居无何谓其曹曰出家儿当寻师访道求脱生死若匏系一方乃土偶人耳遂去开元遍参知识至禾山楚才禅师㑹中因看风幡话忽然有悟以为道妙尽扵此矣及见黄龙惠南禅师示以佛手驴脚因縁辄漫不省因服役左右数年不去始尽得黄龙之道故师后出世法嗣黄龙云熈宁中逰淮南往来广陵天长髙邮之间三邑之人见师如旧相识莫不靡然心服愿为弟子而髙邮之人遂以干眀请师出世凡三住道埸初髙邮之干眀次乌江之惠济㝡后广陵之建隆惟惠济僻在深山中地有汤泉人迹罕至心乐居之干眀建隆皆为檀越士大夫所彊遯去不获非其好也师所得法广大㣲妙又学术无不通逹其为人法或以经论或以老庄或以卜筮或以方药下至种种一切俗谛之事随其根器示大方便不独守古人言句而已自唐以来禅家盛行于世者惟云门临济两宗是时云门苖裔分据大刹相望于淮淛之上临济之后自江以北惟师一人故云门之徒或不以师为然师闻而笑曰此吾所以为临济儿孙也晚嵗多病谢住持事寓止髙邮醴泉法嗣处安㑹中一日召安师及诸禅者以偈两首示之眀日饭后奄然归寂实元祐四年八月十六日也俗夀六十三僧腊四十一其徒智勤等二十有二人与广陵檀越奉师灵骨归建陵起塔而葬焉眀年智潭自广陵走京师乞铭扵某呜唿始师出世某之外舅故潭州宁乡县主簿徐君赓实为檀越首及师在惠济某甞从故龙图阁直学士孙公觉莘老钱塘僧道潜参寥访师于汤泉山中时乌江令则今承议郎阎君木求仁也髙邮士大夫孙阎诸公皆参问于师而为役之久縁契最深者殆莫如某然则铭师之塔某何敢辞乃为铭曰呜唿我师法妙难思与物并作而不磷缁经论老庄卜筮方药是皆黄龙佛手骡脚我从中证决定无疑非迁陀客当大笑之山河既露水鸟又谈能事毕矣汝复何参少贾之雄老禅之伯求其异相亦不可得有冈崑崙南直海门尽未来际我师长存葛宣徳墓铭君讳书学字规叔姓葛氏其先广陵人唐天祐中逺祖涛始徙常州之江隂曽祖讳祥不仕祖讳惟甫赠吏部尚书考讳宻承议郎致仕承议与其兄兵部侍郎宫相继䇿名及其仲季皆以徳善夀考为搢绅所推诸子若孙行学闻扵时者相属阖门百口有古雍睦之风今东南大族称孝友者曰江隂葛氏君弱不好弄五嵗遭夫人忧哀毁如成人与荤血辄挥去不食及长笃行力学敏扵文词熈宁三年中进士第调杭州余杭县主簿诏举学官侍臣有欲以君充赋者檄取所为文君嫌扵求售竟谢不与是时朝廷兴修二浙水利议者谓苕霅二水出于天目之山而溢于太湖书曰三江既入震泽底定今二江并废独一松江入海故太湖之水壅而呉兴被患遂欲废北闗长安二埭上塘之渠以与下塘相通又扵余杭之南股引苕溪之水逹于漕渠穿钱塘之市而入于江以纾呉兴之患时多以为然部使者檄君行视君以为呉兴之水原于太湖太湖广袤四万八千余顷旁占数郡其所灌输非独苕霅也书称三江震泽说者不同就如议者之言则寻常沟渎之流岂可以比二江之任祗益纷扰耳且钱塘二埭其来乆矣大役之兴古人所重固执不可议者不能夺其事遂寝故龙图阁直学士李公常时守呉兴闻君之说贻书嘉叹而部使者亦知君而交荐之移卫州共城县令丁承议忧服除授淮南节度推官知蔡州真阳县事改左宣徳郎知开封府长垣县事三邑皆有惠爱民到于今思之长垣有地讼更数令不决其人执康定元年二月书契为证君至谓讼者曰尔所执伪契也康定改元在寳元之冬岂复有二月耶讼者诎服吏大惊君之为政眀多此类也元祐六年六月十六日卒于长垣之官舍享年五十有四君为人笃于孝悌而毅然有守不为利害所移观其风节议论朝廷器也而间闗数邑以卒悲夫娶夏侯氏故司门员外郎淇之女子男三人张仲牧仲子仲皆举进士女四人在室以八年九月丙申葬扵常州江隂县屠村之原前期诸孤以状来请铭余举进士时常与君同学在汝南复与君同官君之登科与侬仲父同年而张仲又余之婿也然则非余其谁宜铭者铭曰葛以国氏其支覃乱离瘼矣迁江南崛起贰卿诸弟参长垣词徳如不惭有地百里如子男侯挽不来迄今谈其积如京发二三有如不信铭斯鑱徐氏夫人墓志铭夫人姓徐氏真州杨子人供备库副使讳昌言之孙太子左清道率府致仕讳守约之女年二十一归清河张氏为内殿承制讳文英之夫人治平三年闰月二十八日以疾卒于京师享年五十三生男五人清臣良臣尧臣舜臣禹臣尧臣举进士以学行闻舜臣应天府军巡判官监楚州五祐盐埸女二人长适进士王搆次适进士王谔早卒以元丰四年十月癸酉祔葬于扬州江都县东兴乡马坊里承制君之墓承制君元配刘氏无子早卒既升朝故事得封妻为县君夫人请先刘氏承制君义而从之故夫人未及封而卒后二年以恩始追赠夀昌县君铭曰懿懿夀昌女子之师浑然平夷不妄咲嬉初在厥家孝谨是处逮嫔徳门益踵前武维亲及党不汝瑕疵岂伊黾俛天实我资承祭奉宾事严且饬以身先之畴敢不力既羙于躬又相其夫子多俊髦亦泽之余崑崙之西冈阜蟠踞鑱词幽墟以照不腐虞氏夫人墓志铭夫人姓虞氏讳丽华越州山隂人助教昱之季女年十九归同郡陆氏为承议郎知髙邮县事佖之夫人踰八年而卒卒后十年葬于山隂县野人原其舅朝议公所生母袁夫人之兆实熙宁三年五月某日也元丰六年天子有事扵南郊夫人以承议君陞朝恩封仙源县君云承议君甞谓予曰虞虽越之着姓世以财雄亡妻婉嫕恭俭如出寒素之家仰事舅姑旁接内外之宗姻下抚僮使之衆殆无一人失其意者不幸短折以死生一女嫁进士史安术比已死矣余深悲之幸䝉明恩追钖封邑而葬时迫其幽堂之铭实尚未刻子与予故人也愿为论次其事将穿其墓前而纳之以致予意焉是时予将赴汝阳治装薄遽虽许其作而未暇而君毎见余辄以仙源之铭为嘱至于八九而不倦鸣唿夫妇俗薄乆矣仙源之殁几三十年而君寻绎悼念眷眷不忘如初非风义之厚出扵天性何以至此耶乃为之铭曰惟夫人胃东阳嫔徳门家有光命虽絶庆未央刻斯文志幽荒李氏夫人墓志铭至和中先君逰太学事安定先生胡公嵗时归觐具言太学人物之盛数称海陵王君观及其从弟觌有髙才力学而文流軰无与比者余时爲儿侍左右闻而心慕之愿即见盖不可得后数年二君相继举进士中第其试于有司皆为开封第一名实既发所与皆一时之豪余遂以故人子获从之逰元丰六年七月二十六日寺丞君观之母李夫人卒宣徳君觌以书抵余曰世母葬有日矣伯氏荒迷不能请愿有铭嘻先君友执之命也其可以辞谨按夫人李氏讳仁用世为泰州如臯人年二十六归王氏为府君讳惟清之夫人享年八十有三以卒之年九月四日祔葬于如臯之赤崖乡府君之墓子男一人寺丞君也女四人其婿赵世昌为内殿崇班蔡实丁传夏侯煦皆举进士孙男一人曰谭孙女二人一早卒次尚㓜夫人性通逹治事有法度凡内外之宗姻下逮婢使靡不得其欢心子既出仕供养甚厚及坐法免生理萧然恬不以介意虽髙年视听不衰手足便利迄终无一言乱者铭曰扵维夫人闲且穆来嫔王宗祗厥职内严外顺宗姻怿既夀又康时酒食变故相诡独䖏廓气形逮反超不失藏从其夫古原宅词诏后来有幽刻掩闗铭元丰初观举进士不中退居髙邮杜门却扫以诗书自娱乃作掩闗之铭其词曰门有衡衢兮蹄踵聮世不我谋兮地自偏浑沌是师兮机械焚何以玩心兮有讨论插架万轴兮星宿悬口唫目披兮逰圣贤偶与意㑹兮欣忘飡植芳树羙兮亦既蕃执耰抟虎兮更衆难自覈不迷兮邈考槃蹇民多艰兮戒求全髙明家室兮鬼笑喧速成亟壊兮理则然蔓蔓荆棘兮上造天窳磨牙兮交术阡勿应其求兮深寃掩闗自娯兮觧忧患啜菽饮水兮颜恱欢优哉㳺㦲兮聊永年刘氏研铭溪之精石之灵紫云气亟明星为颕窟作刃硎永寳用瑑斯铭铭颕师研颕师十二嵗以书为东坡大涤二公所称他时岂易量㦲予以紫石砚赠之铭其下曰三生懐素法颕上人时扵此处转大法轮泸州使君任公墓表元丰中朝廷治西南乞弟之罪至扵斩将帅绌监司两蜀骚然四年而后定余甞怪乞弟裔夷耳兵不过二千人非有冒顿强悍之威结賛狡险之谋蛇豕㣲种乃为邉患如此及观泸州使君任公事迹然后知累年之役实部使者为之裔夷何足责也任公讳伋字师中眉州眉山人少学读书通其大义不治章句性任侠喜事与其兄孜相继举进士中第知名于时眉人敬之号二任而苏先生洵尤与厚善熙宁某年其察访使熊本荐知泸州州上接僰道下连南平控引蛮夷千有余里如甫望箇恕罗氏鬼主沙取诸郡皆嵗来互市而守将任轻无节制之权非有竒略逺谋则不幸徃徃有事公既至威信大着夷夏便之嵗满当更诏留再任比满又特转一官留之元丰二年纳溪砦互市有欧罗胡茍里夷人死者故事汉人杀夷人既论死仍偿其资谓之骨价时砦将欲勿与夷人大恚争譟而出公驰至境上具以祸福晓之相与投兵请降辞者八毋其六既听命矣而转运判官意与公异乃移泸州不与措置事专为攻讨之计公争弗能得乃叹曰邉患自此始矣即具奏言罗胡茍里本泸州熟户夷也比因杀伤求索骨价爲侵境上故是常事与异时生夷反叛不同臣招纳垂毕而使者贪功生事因欲讨之臣恐穷迫无所窜伏转投生界则甫望箇恕诸部更相结连益鸱张而难制矣㑹女孙卒不果上七月诏泾原路副緫管韩存寳以陜右兵五千人经制其事存寳在泸攻罗胡茍里㓕之诸夷惊溃果奔甫望箇恕其年冬箇恕之酋乞弟遂称兵反皆如公所料云初乞弟自纳溪砦互市还过江安县县令犒之既去数十里遣亲信杨节一毛以一马谢令令辞不受一毛去至夷牢口为土夷所邀一毛死焉杨节者本嘉州卒吏避罪亡入夷中夷人爱之用事号为罗判至是节自度不免乃以矢房中乞弟所入马二千缗劵来降公以中国不失信于小夷宜斩节归劵责以纳亡之罪则乞弟惮威而愧徳矣而转运使固执不从三年乞弟果以一毛为辞入冦路分都监王宣以兵二千人御之战于罗箇牟国为贼所败宣与其子某及禆将十有四人死之于是诏韩存寳复以陜右兵五千人经制其事存寳至泸逗留不进隂使人诱乞弟以书䧏遽分屯奏功天子得书怒甚更遣环庆路副总管林广代之命御史何正臣中人梁从政至蜀杂治狱具斩存寳干泸州流监军韩承式于海岛除转运使董钺名四年广进兵抵乞弟之巢贼空壁遁去广不得已竟纳其降而还天子亦不复责矣自是泸州守将始加㳂邉安抚之名专治军政部使不得輙与未几使者复以开邉田赋生税为请天子一切不许而西南夷复安堵矣由是言之前日之役岂非部使者实为之初公既奏罗胡茍里之事虽不果上而使者闻知内衔切骨日夜谋中公以法公知其谋乃録使者不法事闗泸州十有五条上之使者薄遽不知所为即诬奏公乞弟过江安时不时掩击及延儒生讲书疑有私谒朝廷疑之乃先免而下章扵它部各穷竟所考未具而公既卒矣时当途者以公既殁为使者地公之子大防三诣阙上书陈寃状狱不敢变使者竟免公为吏通敏吏民畏而爱之其通守齐安也尝逰于定惠院既去郡人名其亭曰任公时苏先生之长子翰林公轼以谴迁齐安人知其与公善也复扵其侧为师中庵曰师中必来访予将馆于是眀年公卒郡人闻之相与哭于定惠者百余人饭僧于亭而祭公于庵而苏先生之少子中书公辙复为之记余甞从翰林中书公逰闻二任之风乆矣后为汝南学官始识大防于是得公之行事公以元丰四年三月二十四日卒于遂州西禅佛舍享年六十有四六年五月二十二日葬于光山县准信乡午歩原其世次官邑御史顿君既为幽堂之志此不复着着其泸州之事与志之阙不书者掲于墓原以备史官之择云淮海集卷之三十三淮海集淮海集卷第三十四淮海集卷之三十四秦观少㳺龙丘子真賛惟龙丘子以大块为舆元气为驹放意自娱逰行六区世莫我踈亦莫我亲追配古者葛天之民李潭汉马图賛前一马骊就树摩痒百骇佳快厥意可想中间四马或顾或嬉饮啮自如不相瑕疵㝡后一骍尾鬛奋惊背而号鸣若闻其声寛间之乡水逺草长无覊无絷乐未渠央南都法寳禅院一长老真賛欲老不老八反九倒昔是西庵今为法寳文雅䑓边清冷池畔大地山河且举一半建隆庆和尚真賛大因縁十八年结跏座带刀眠汝鼻孔未辽天唿我作无事禅书王蠋后事文古之世有不去商纣之虐君以从周武之圣臣而守死西山者其人曰伯夷伯夷者孔子称为仁孟子称为圣不在乎学者能道之也古之人有不爱刳身戮尸之患以求尽忠极节扵其君者其人曰比干比干者孔子称爲仁孟子称为贤不在乎学者能道之也古之人有不爱将军之印不愿万家之封引身即死以明君臣之大义而求自附扵伯夷比干之事者其人曰王蠋王蠋无孔子孟子之称而其名亦不获自附扵伯夷比干焉学者亦不可不道也当燕人之破齐齐王走莒也临菑之地汶篁之疆为齐者无几也齐之臣平居腰黄金结紫绶论议人主之前者一旦狼顾鸟窜分散四出不逃而去则屈而降无一人为其君出身抗贼以全齐者方是时王蠋齐之布衣也积徳累行退耕于野口未尝食君之粟身未甞衣君之帛独以谓生于齐国世为齐民则当死于齐君乃奋身守大节守区区之画邑以待燕人燕人亦为之却三十里不敢近其后燕将畏蠋之贤念蠋之在而齐之卒不㓕也数为甘言㗖之曰我将以子为将封子以万家不者屠画邑蠋曰忠臣不仕二君正女不更二夫国亡矣蠋尚何存今刼之以兵诱之以将是助桀为虐也与其无义而生固不若烹乃经其头于木枝自奋絶脰而死士大夫闻之皆太息流涕曰王蠋布衣也义不北靣于燕况在位食禄者乎于是乃相与迎襄王于莒而齐之残民始感义奋发闭城城守人人莫肯下燕者故莒即墨得数战不亡而田单卒能因其民心奋其智谋却数万之衆复七十余城王蠋激之也始予读史记至此未甞不为蠋废书而泣以谓推蠋之志足以无憾于天无怍于人无欺于伯夷比干之事太史公当特书之屡书之以破万世乱臣贼子之心柰何反不为蠋立传其当时事迹乃㣲见于田单之传尾使蠋之名仅存以不失传而不足以暴天下甚可恨也且夫聂政荆轲之匹徒能瞋目攘臂奋然不顾以报一言一饭之徳非有君臣之雠而懐匕首䄂铁椎白日杀人以䘮七尺之躯者太史公犹以其有义也而为之立传以见后世后世亦从而服之曰壮士苏秦张仪陈轸犀首左右卖国以取容非有死国死君之行朝为楚卿暮爲秦相不以慊于心太史公犹以其善说也而为之立传以见后世后世亦从而服之曰竒材以至韩非申不害之徒刑名之学也犹以原道附之老𥅆淳于髠邹衍田骈慎到接予环驺奭之徒迂阔之士也犹以为多学而附之孟子然则世有杀身成仁如王蠋之事者独不当传之以附扵伯夷之后乎噫昔者夫子作春秋其大意在扵正君臣严父子使当时君臣正父子严则春秋不作矣后世愚夫庸妇一言一行近似者皆当笔之春秋况夫卓然有补世敎者得无特书之屡书之乎此予所以为太史公惜也书辋川图后元祐丁卯余为汝南郡学官夏得肠癖之疾卧直舍中所善髙符仲携摩诘辋川图视余曰阅此可以愈疾余本江海人得图喜甚即使二儿从旁引之阅于枕上怳然若与摩诘入辋川度华子冈经孟城坳憇辋口庄泊文杏舘上斤竹岭并木兰砦絶茱茰沜蹑槐陌窥鹿柴砦返扵南北垞航欹湖戱栁浪濯栾家瀬酌金屑泉过白石滩停仍里馆转辛夷坞抵漆园幅巾杖屦棊奕茗饮或赋诗自娱忘其身之匏系于汝南也数日疾良愈而符仲亦为夏侯太冲来取图遂题其末而归诸髙氏髙无悔䟦尾无悔将家子为人沈鸷有竒略习知邉事结髪与羗人战大小数十遇未尝败北斩级捕虏获牛马槖驰动以万计与其兄馆使皆为邉人所推号二髙云元丰五年延师与二诏使城永乐问于无悔对曰永乐羗人必争之地而无险阻无水泉一日冦至何以能守诏使大怒以为沮议遣归延安既城永乐羗人数十万奄至城中戍者才三万人舘使谓诏使曰虏衆十倍于我若其尽至不可当也我甞破其衆于无定河川今前队嚣甚有惧我心及未定击之虽衆可走诏使不许曰王者之师不鼔不成列舘使以足顿地曰事去矣已而城外围数重诸将出战无生还者俄夺我水寨城中穿井数十皆不获泉士卒饥渇困甚不能执兵城遂䧟二诏使及舘使皆死之于是议者皆以二髙料敌有古良将之风惜乎诏使之不能用也元祐二年余为汝南学官被诏至京师以疾归无悔亦以失邉帅意徙内地钤辖此郡兵马相从扵城东古寺日饮无何絶口不挂时事余酒酣悲歌声震林木无悔嗔目熟视髪上冲冠人多恠之余二人者自若也无悔一日出诸公所与尺牍自韩魏公以下百余番属余䟦尾余欣然濡笔因以永乐之事载之庻几见诸公所以称道无悔者非虚语也裴秀才䟦尾裴本秦之别姓自汉以来世有显者在唐尤为望族五房之裴为宰相者十有七人裴氏衣冠于斯为盛而东眷房晋公度实唐第一等人君晋公之裔孙也少笃学锋气锐甚颇有志于天下之事巳而举进士屡不中乃叹曰人生如寄耳用是区区者为哉扵是退居许之阳翟葛巾藜杖日阅佛书惟以专精神养夀命为事元祐三年冬君之弟朝散君通判蔡州君自阳翟篮舆过之踰月而去将行谓朝散君曰吾絶意世间事久矣比阅簏中故人书札见麻温故郎中昔所赠诗怃然感心不能自巳闻秦少㳺方爲此郡学官愿因弟丐一言庻几异时有知我者余闻而叹之昔马援南征谓官属曰吾从弟少㳺常哀吾慷慨多大志曰士生一世但取衣食裁足乗下泽车驭款段马为郡掾吏守坟墓鄊里称善人斯可矣致求赢余但自苦耳当吾在浪泊西里虏未灭之时下潦上雾毒气薫蒸仰视飞鸢跕跕堕水中卧念少㳺平生时语何可得也朝散君起家四十爲郎声闻籍甚所谓功名富贵盖未易量而君羸老疾病卧扵衡茅之下气息奄奄仅属既不求人知人亦莫君知者弟兄出处异矣然以二马观之二裴之事孰爲得失哉麻君慱雅君子其所以称道君者宜不谬后之君子读其诗者可以知君少时之志而读余文者可以识君莫年之心云録壮愍刘公遗事壮愍刘公未显时凡三与贼遇始爲常州无钖县尉有枭贼刘铁枪者起浙西转扰诸郡捕盗官不能制公一日霑醉夜归适报铁枪入境遂乗酒赴之与贼接战手杀铁枪及其徒五人余悉散走部使者上其功改大理评事后知果州南充县丁先太师忧觧官东还道出兴州境上遇群贼奄至掠其行李发之惟文书百余帙布数匹贼魁詈其徒曰此穷官人何足劫公时在后闻变驰至瞋目叱之贼衆披靡俄发三矢辄毙三人余遂遁去雍帅冦莱公表其事诏迁官知泸州后移倅汝隂过安陆遇故人留饮家属先行复遇盗劫倒槖得一银釦劒洎一䃋石腰带持去后贼败于齐安狱具法归赃于主有司以闻时陜西转运使员缺执政方以公进拟真宗曰是人爲郡守而止有一䃋石带廉可知也遂除公行状墓志及国史本传皆载无钖及兴州事独安陆一节遗而不书元祐壬申歳公之子隰州使君某与余会扵京师甞道公之遗事具以天禧中札示余因论次之附于中札之后以补史氏之缺云淮海集卷之三十四淮海集淮海集卷第三十五淮海集卷之三十五秦观少游法帖通觧序法帖者太宗皇帝时遣使购摹前代法书集为十卷摹刻于板藏之禁中大臣初登二府诏以一本赐之其后不复赐世号官帖故丞相刘公沆守长沙日以赐帖墓刻二本一置郡帑一藏于家自此法帖盛行于世士大夫好事者又徃徃自为别本矣今可见者潭綘二郡刘丞相家潘尚书师旦家刘御史次庄家宗将世章家凡六本虽有精粗然大抵皆官帖之苖裔也顷为正字时见诸帖墨蹟有藏于秘府者字皆华润有肉神气动人非如刻本之枯藁也盖虽官帖亦其糟粕耳又当时奉诏集帖之人茍于书成不复更加研考颇有伪蹟滥厠其间至扵摽题次序乖错逾甚士大夫以字画小技莫有论次之者投荒索居无以觧日辄以其灼然可考者䟽记之疑者阙之名曰法帖通觧云汉章帝书卫巨山云汉兴而有草书不知作者姓名至时齐相杜度号善作篇是章帝时已有草书矣然千字文者乃梁武帝得王羲之所书千字使周兴嗣以韵次之时南平王伟令萧子范亦制此文蔡逺浪释辰宿一帖兴嗣文也岂得为汉章帝之书耶欧阳文忠以谓前世学书者已有此语不独始扵羲之按汉武帝时司马相如作无将篇无复字元帝时黄门令史游作急就篇成帝时将作大匠李长作元尚篇元始中扬雄作训纂篇班固续之无复字皆小学家也千字文者盖拟诸篇而作今急就篇之类尚有存者其词高古读之不问可知为汉人之文与兴嗣所作殊不类也文忠此説殆亦可疑尔仓颉书易曰上古结绳而治后世圣人易之以书契百官以治万民以察盖取诸史而説者或以为书契始扵伏羲或以为始扵仓颉盖伏羲画八卦则书契已兆至仓颉观鸟迹则书契遂详始扵伏羲而成扵仓颉尔古者八歳入小学故周官保氏掌国子教之六书谓象形象事象意象声转住假借也谓之小学家自至秦焚烧典籍始用篆隷而古文灭矣汉武时鲁共王坏孔子旧宅于壁中得尚书春秋论语孝经时人以不复知有古文谓之科斗书又北平侯张苍献春秋左氏传郡国亦往往扵山川得鼎彞其铭则前代之古文皆自相似时王莾司空甄丰改定古文有谓古文竒字羲书佐书缪篆鸟书凡六体所谓古文者孔氏壁中书也魏初传古文者有邯郸淳卫觊甞写淳尚书后以示淳而淳不别至正始中在三字不维转失淳法因科斗之名遂効其形太康元年汲县人盗发魏襄王冢得简书十余万言案魏氏所出犹有髣髴古书亦数种其一巻论楚事者最为工妙齐文惠太子为雍州时盗发楚王冢亦得竹简青丝纶简广数分长二尺皮节如新有得十余简者王僧䖍云是科斗书记周官所阙文以此论之凡称古文者皆仓颉遗法也古文虽非科斗书而世常谓之科斗者以其类科斗尔此帖题曰仓颉书而了不与科斗相类乃近大小二篆盖可疑也仲尼书鲁司寇仲尼书者呉季子墓铭也铭在季子墓上其字皆径尺余唐张从绅记云旧本湮灭开元中玄宗命殷仲容摹搨其书以传至大暦中萧定又刻于石此小字者盖后人依効为之者也欧阳文忠公谓孔子平生未甞至呉以史记世家考之其歴聘诸侯南不逾楚推其歳月踪迹未甞过呉不得亲铭季子之墓又其字特大非古简牍所容然则季子墓铭其真者犹疑非仲尼书又况依倣为之者欤史籕李斯史籕者周宣王太史作大篆十五篇与古文时有同异先王之时天下之书同文及其衰也诸侯各自为政而字画之形亦异殊矣秦兼天下丞相李斯乃奏罢不合秦文者而斯作仓颉篇车府令赵髙作爰歴篇太史令胡毋敬作愽学篇皆取史籕大篆或颇省改是为小篆是时天下多事篆字难成长安下士人程邈得罪系宁阳十年从狱中增减大篆去其繁复奏之始皇以为善出邈为御史名其书曰隷书凡奏事令隷人书之故又谓之佐书自尔秦书有大篆小篆刻符包蚫隷书等凡八体焉仓颉爰历愽学三篇至汉时闾里之师并为仓颉篇而籕文至建武时已六篇矣今称史籕之迹者惟岐阳石鼔文李斯之书惟㤗山诏为真蹟二世诏峄山之碑近世传者出扵徐常侍夏英公家自唐封演巳疑非真杜甫直谓野火焚枣木传刻尔不知此谓史籕李斯二帖者何从得之也今汉碑在者皆隷字而程邈此帖乃是小楷观其气象岂敢遂信以为秦人书钟繇钟繇贺捷表其后云建安二十四年闰月九日南蕃东武亭侯钟繇上欧阳文忠公甞问孙集贤思恭云建安二十四年闰在何月集贤精于暦学以汉家所用四分干象暦推之是歳己亥三暦皆闰十月文忠以陈夀三国志考与集贤之言合然文忠考魏呉二志乃权以是嵗闰十月方征闗羽至十二月获之明年正月始传首至洛阳钟繇安得扵闰十月先贺捷也由是疑此表为非真焉懐素懐素唐僧字藏真此帖称王右军云吾真书可比钟繇而草故不减张芝仆以为真不如钟草不如张乂尝见其一帖云汉时张芝言书为世所重非老僧莫入其体则懐素自谓抗张芝而过右军矣昔桓元自谓右军之流论者以比孔琳之齐髙帝谓张融曰卿书殊有骨力但恨无二王法荅曰非恨臣无二王法亦恨二王无臣法前世善书者盖甞欲与右军抗衡矣而毎不谓公论所许懐素此言其果然欤欧阳文忠公甞谓法帖者乃魏晋时人施扵家人朋友其逸笔余兴初非用意自然可喜后人乃弃百事而以学书为事如一未至至扵终老穷年疲弊精神而不以为苦是真可叹也懐素之徒是巳文忠此论可谓名言然天下之事毕竟亦何所有孰为可学孰爲不可学者自古以艺自名家至扵文章学术大功大名世所谓不朽者其人方从事扵其间也曷甞不弃百事而为之至扵终老竆年疲弊精神而不以为苦也由后世观之其异扵懐素之学草书也几何邪书晋贤图后此画旧名晋贤图有古衣冠十人惟一人举杯欲饮其余隐几杖䇿倾听假寐读书属文了无霑醉之态龙眠李叔时见之曰此醉客图也盖以唐窦䝉畵评有毛惠逺醉客图故以名之焉叔时善畵人所取信未几转相摹写徧于都下皆曰此真醉客图也非叔时畴能辨之独谯郡张文潜与余以为不然此畵晋贤宴居之状非醉客也叔时易其名出竒以眩俗耳余旧传闻江南有一僧以赀得度未甞诵经闻有书生欲苦之诣僧问曰上人亦甞诵经否僧曰然生曰金刚经㡬卷僧实不知卒为所困即诬生曰君今日已醉不复可语请俟他日书生笑而去至夜僧从邻房问知卷数诘旦生来僧大声曰君今日乃可语耳岂不知金刚经一卷也生曰然则卷有几分僧茫然瞪目熟视曰君又醉耶闻者莫不絶倒今图中诸公了无醉态而横被沉湎之名然后知昔所传闻为不谬矣虽然余惧叔时以余与文潜异论亦将以醉见名则余二人者将何以自觧也叔时好古愽雅君子其言宜不妄岂评此画时方在酩酊邪图中诸客洎予二人孰醉孰不醉当有能辨之者书兰亭叙后兰亭者晋右将军㑹稽内使瑯琊王羲之逸少所书诗序也右军以穆帝永和九年三月三日与太原孙统丞公孙绰兴公广汉王彬之道生陈郡谢安安右髙平郄昙重熈太原王藴发仁释支遁道林及其子凝之徽之操之等四十有一人修袚褉于山隂之兰亭酒酣赋诗制序用蚕茧纸䑕须笔书凡二十八行三百二十四字字有重者皆构别体而之字最多至二十许字他日更书数十本终无及者右军亦自爱重留付子孙至七代孙智永为比丘俗唿永禅师永卒传其书扵弟子辩才才俗姓袁氏梁司空昻之玄孙唐正观中太宗锐意学二王书帖摹搨殆尽惟未得兰亭凡三召辩才诘之固称荐经䘮乱亡失不知所在后遣监察御史萧翼㣲服为书生以诡辩才始得之命供奉搨书人赵模韩道政冯承素葛贞等四人各搨数本以赐皇太子诸王近臣贞观二十三年髙宗奉遗诏以兰亭入昭陵惟赵模等所榻者传于世事见何延之兰亭记淮海先生文集卷之三十五淮海集淮海集卷第三十六淮海集卷之三十六秦观少游鲜于子骏行状公讳侁字子骏其先成汤之裔箕子封于朝鲜子仲食采扵于爲鲜于氏世家渔阳唐初诏为阆州刺史殁于官子孙家焉遂为阆中人开元时仲通叔眀节制两川叔眀以功赐姓李氏后复故姓扵公十二世祖也曽祖演祖瓘皆不仕父至自号隠居先生为蜀名儒以公赠金紫光禄大夫母赵氏追封安徳郡太夫人公自少庄重不茍力学有文乡党异之年二十登景祐五年进士科调京兆府栎阳县主簿到官数月丁外艰服除授江陵府右司理参军庆暦中天下大旱有诏中外臣僚实封言事公上书推灾变所兴有四一曰言不从二曰厥咎僣三曰欲得不明四曰上下皆蔽言甚切直移歙州歙县令歙俗喜讼善持吏长短吏稍绳以法辄得罪去公爲黟又甞摄婺源其治皆爲诸邑最豪强畏之改着作佐郎知河南府伊阙县事迁祕书丞通判黔州未行改通判绵州左绵逺郡自守将以下皆日课吏卒供薪炭刍豆𬞞菓而赢取其直公到悉罢之守将已下闻之亦罢其风遂絶清献赵公使蜀首荐之朝转屯田员外郎赐五品服英宗初为皇嗣公上䟽言储号未正横置未宜今皇嗣初定未闻选经术识虑之士以拥䕶羽翼乞妙选贤徳以为宫僚陛下清躬小有寝食不顺朝夕左右固惟妇寺愿复汉侍中之职令二府悉休宿卫覃恩迁都官员外郎通判保安军何公郯帅永兴辟公签书其节度判官㕔公事改职方员外郎覃恩转屯田郎中代还用三司使荐除蔡河拨发神宗初即位诏中外直言阙失公应诏言十六事其目曰纳谏诤以辅德访多士以图治严法令以制世崇节俭以富民明黜陟以考实去贪暴以崇厚重台谏以委任选监司以督姦閲守宰以求治慎迁易以去弊重根本以图固复选举以澄源申武备以警姦治军旅以除患谨边防以重内练将帅以御戎其末曰愿陛下事两宫以孝待大臣以礼侍从知其邪正近习防其姦壬上爱其文出以示御史中丞滕元发曰此文不减王陶东宫旧臣上所信重故以公拟之而陶亦雅相知甞荐公明经术知治体切直不阿宜备顾问后为三司使又奏为其判官不从熈宁初有诏侍从之臣各举所知范蜀公时为翰林学士以应诏除利州路转运判官执政有沮议者上曰鲜于某有文学执政曰陛下何以知之上曰有章䟽在执政乃不敢言王荆公用事公上䟽言时政之失曰可为忧患者一可为太息者二其它逆治体而起人心者不可槩举又曰陛下聪明过扵文帝而群臣无贾生之才西方议用兵公以兵将未择闗陜无年未宜轻动乃移书劝安抚使宜如李牧守鴈门故事逺斥堠谨烽火坚壁清野使寇无所获宻戒诸路选将训兵蓄鋭俟时湏其可击而图之安抚使不能用师果无功未㡬庆州兵叛闗中震扰巴崃以西皆警成都守与部使者争议发兵屯要处书檄旁午扵涂公一皆止之示以无事蜀人遂安公以劒门形势之地当分权以制内外今帅劒南者举全蜀之权以畀之非便宜循唐制成都益昌各自置帅以消姦雄窥伺之心书累上不报是时初作助役青苗之法诏诸路监司各定所部役钱之数转运使李瑜欲以四十万緍为额公以利路民贫用二十万緍足矣与瑜论不合各具利害以闻上是公议谓判司农寺曽布曰鲜于某所定利路役书可爲诸路法遂罢瑜而以公爲转运副使兼提举常乎农田水利差役事而青苗之法独乆之不行执政怪焉亟遣吏问状公曰诏书称愿取即与利路之民无愿取者岂可强与之邪嵗满有㫖再任及罢又留之转都官郎中西京左藏库使知利州事周永懿贪暴不法前使者惮其凶狡置不敢问公具得其姦赃即遣吏就捕械送于狱永懿竟除名编管衡州初利州以兼益利路兵马都监故事武臣爲守至是公上言乞堂选文臣知州事别置路分都监以惩永懿之弊又言劒门闗葭萌寨使臣兼知县事类多不习文法宜各置令专领邑事诏皆报可遂为定制其他深计逺画公私便之而人所不及者盖不可悉数十余年使者有欲变其法者父老泣曰老运使之法何可变也盖公之犹子师中尝使利路故民以老运使别之公奉使九年阆为名郡方新法初行诸路骚动而公平心处之乡人无异议者今翰林苏公以谓上不害法中不伤民下不废亲为三难云移京东西路转运副使过阙陛见靣赐三品服迁司封郎中时河决曹村梁楚之地被害公移檄诸郡具爲科条所以拯救之术甚备议者或谓决河东流入海自其本性宜勿复塞公曰东州平衍兖郓单济曹诸河其所归纳惟梁山张泽两泺夏秋霖潦犹能爲害矧纵大河冲注扵中则诸郡生聚其为鱼乎乃作议河一篇数千言上之又乞下澶州早行闭塞上皆嘉纳初京东分东西两路后以财用虗赢不相通和诏复合为一路升公为转运使更尽领其事召还赐对劳问甚厚上欲留公京师而公固求守郡遂除知扬州事官制行换朝请大夫未㡬坐举吏受赇免降为朝散大夫方在谴中又闻故吏以赇败者或劝公宜惩前事自陈公曰吾专刺举十二年所任吏四百余人宁尽保其徃耶然既已荐之扵朝岂可反覆为自全计卒不首也复朝请大夫管勾西京留守司御史台公之在西京也今枢宻范公亦领台事而司马温公提举崇福宫三人相得欢甚搢绅慕其㳺及二圣临御图任老成扵是拜温公为门下侍郎起范公帅环庆复除公为京东转运使温公曰子骏不当使外顾东土承使者聚歛之后民不聊生烦子骏往救之耳比公行又谓所亲曰福星往矣安得百子骏布在天下乎公至则奏罢莱芜利国监铁冶乞变塩法依河北路通商逐勾当公事之刻薄者二人发潍州守姦赃东人大悦又言髙丽朝贡可令濒海州郡为礼不烦朝廷若其自欲商贾听往闽越州丽人无以辞矣召还为太常少卿三省太常㑹议神宗配享功臣或欲用王荆公呉正宪公者公曰富文忠公勲德终始天下具知宜配食议遂定因上言本朝旧制配享虽用二人宜如唐用郭子仪故事止用富公一人诏从之元祐元年明堂礼毕拜右谏议大夫既拜命即以辨邪正之説为献其言君子小人相为消长之理甚备又言近嵗人物衰少凡一官有缺差拟为艰宜许六曹寺监长史各举僚属严其论荐之法亦以见逹官之所举而执政大臣可以优游论道盖宰相择台省长官台省长官荐举僚属知人安民之道于斯爲得自保甲之法行民以艺能入等授班行者即爲官戸免役时祥符县至一乡止有一戸可差公言侥倖太甚宜依进纳官例充役如故湏其陞朝乃免有㫖治谏官直庐不得与东两省相通以防漏泄公上言昔汉武帝甞命文学之士递宿禁中凡公府欲行之政俾之閲视辨论中外相应以义理之文故文章尔雅训词深厚炳然与三代同风唐太宗临御毎遇宰相平章事必命谏官俱入小有颇失随即箴规故正观之治企及三代今乃屏置谏官使与两省不相徃还恐非朝廷开言路以副圣上纳谏之义又劾大臣不宜辅郡者请加谴黜以示天下其余乞复制举分经义诗赋为两科以求人材罢大理狱以省事罢帐司检法以省官严出官之法减特奏名人数以抑滥进再言京东盐禁不便宜弛以利民许蔡河拨发统制县道以便程督罢戎泸保甲以䘏民力行浙中旧法以省漕运复三路义勇以寛保甲沙汰学官以熄异议事多施行明年春以病不任朝谒乞郡数赐告不俞章三上乃拜集贤殿修撰知陈州事仍有㫖满嵗除待制夏五月辛未终于州寝享年六十有九累勲柱国赐爵清源县男前数日语诸子曰吾心无不足者惟以不得归老阳翟别着易説为恨无它言公忠亮果断出扵天性自小官以至进擢数上书言天下事咸具利害移谏官御史其言或用或不用未甞小加损益为政以经术自辅所至有迹其去民追思之熈宁元丰之间士大夫骛扵功利更其素守者多矣公虽屡更使指而屹然扵新进少年之中号为正人晚登侍从益厉锋气知无不言在职九十余日所言当世之务略尽呜唿使公不疾病且死得大用扵时其勲业岂易量哉然公起诸生仕爲谏官供奉仗内言听计行天下受其赐比夫当轴处中初无益于县官者盖得失相万也由是言之虽病疾且死弗克大用于时亦可以无憾矣喜推毂士士之游其门者后皆知名治经术有师法论注多出扵新意晩年爲诗与楚辞尤精泰山孙复甞与公论春秋叹曰今世学经术未有如公者苏翰林读公八咏自谓欲作而不可及读公元诵以谓有屈宋之风今天子赐之诏书亦曰学足以迩古才足以御今智足以应变强足以守官深于经术逹扵人情又曰金石之节皓首不衰则公之徳善扵是可考也所着文集二十卷传二十巻周易圣断七卷典説一卷治世谠言七卷谏垣奏藁二卷刀笔集三卷其余未编次者尚多娶陈氏太常寺太祝藩之女恭俭婉嫕治家有法封某君前公一年终男五人复早卒颉河南府偃师县尉群鳯州司法参军绰假承务郎焯未仕皆有学行而颉尤自立士大夫多称之女四人长早卒次适赵氏次适蒲氏皆前卒次适永安县主簿张球孙男一人崧孙女二人公两得任子恩皆以予兄之子故焯犹未仕凡嫁内外亲族之女若干人诸孤将以某年某月某日葬于颕昌府阳翟县大儒乡髙村之原前期颉以书走汝阳请状公之行义将乞铭扵知公者某被遇最厚又甞辱荐扵朝义不敢辞輙加论次而公之行能谋议过人者甚多难以具举取其可考不诬系国家之大者着之以告夫当世之君子云徐君主簿行状君姓徐氏讳某字成甫其先㤗州兴化人逺祖湘自兴化徙扬州之高邮家焉湘生嗣嗣生亮亮扵君曽祖也咸不仕祖元吉有厚徳乡人尊爱之终扵髙邮军司理父格前通州司戸参军参军磊落豪纵不耐细务自司理之没事计多以委君家既右族金钱邸第甲扵一乡公私歛施交错重复君操其纲维批赘补隙抉剔含负日纵月收市笥么么无所遗漏扵是参军以爲能谓所亲曰吾有子矣将不复与家事熈宁某年以入粟试将作监主簿又五年始至京师授潭州宁乡主簿皆非其好也君事亲至孝四时甘新未进不以輙甞待昆弟族人一主扵恩义叔父某为不恱者所构刺史惑之㑹有人诬君笞杀家奴刺史大怒以君属吏讽并致其叔君曰罪縁某不繇叔也榜胁万端不服狱吏嘉之爲请扵刺史得脱友人以贫不能葬其亲者君闻之曰是余过也即爲买田出钱以办䘮事而友人之亲得葬者五䘮此其可见者也至扵字亲族之孤急交游之难頼其施者甚衆而能讳不自言虽妻子有不得而知者矣雅性寛厚给使皁隷或时犯之殊不介意婚姻之事不幸至扵甚难处者君指顾从容颜色不变而事以两全繇此见其材智度量信有以过人者焉颇渉传记隂阳医药筭术之学无所不窥晩节尤厌人事思与佛侣处士杖屦相从𬞞食清淡为忘年之计惜乎未及而卒矣实熈宁八年闰月十八日也享年四十一初娶张氏有贤徳前君若干年卒更娶蔡氏节行益竒君病殆时至取毒药自引后君二日卒扵是又见所以刑诸家者也子男五人曰文通文仲文刚文饶文昌女三人曰文羙文英文柔初君好学问聚书几万卷欲举进士而父祖不从乃叹曰子当读书女必嫁士人其后四子艺叶蔚然有成而文通尤自立又以文羙妻余如其志云葬有日矣文通泣谓余曰惟先人行义可质诸幽眀不幸以多赀之故士大夫以嫌自戒者或不能究言诸孤良惧泯灭盍爲我图之余既相与泣下因掇其尤着白者为行状以俟夫自信之君子考而志焉蔡氏夫人行状夫人姓蔡氏楚州山阳人故潭州宁乡主簿徐君讳某之妻而守祕书省校书郎致仕讳中正之女也㓜聪敏有才艺父母独竒爱之异于他女年十四适同郡环生生故疾病成礼十六日而卒夫人虽㓜居䘮事舅姑孝谨如成人已而其舅又卒爲之斩衰𬞞食诵佛经无复更嫁意扵是其母与诸昆弟率亲族数十人即环馆夺之曰若十四而适人十六日而夫死爲夫之䘮三年舅之䘮又三年若爲人妇亦至矣又不欲更嫁无迺过乎且环父子俱亡嗣若虽欲守志将谁与居夫人悲哀迫不得已遂去环氏一年而归徐君徐君髙邮人号佳士所与游者皆一时之豪夫人既得贤夫所爲益进宗族甚重之俄而君病且殆夫人曰身践二庭女子之辱也矧又如此生复何聊吾其决矣因不食潜使一媪市砒霜绐曰吾侍君疾将佩之以厌恶气媪爲市与之遂以自服家人大惊亟求觧药以进夫人曰是岂复欲生耶趋使持去强之终不肯下徐君没二日而夫人亦卒矣卒之日里巷相传皆叹曰异哉若人者岂前古所谓烈女者欤时熈宁八年闰月二十日也年三十九夫人性卓荦斩斩不爲儿女事既生大家而所适又皆富赡金缯服玩取足扵身余辄以散亲族作佛事无一毫爱惜既死箧中索然徐君前娶张氏妾生一女一男夫人所出才一女而巳既抚诸子犹已之子又奉张母虞氏时节劳问如已母故其卒也诸子洎虞氏及余哭之如君云仲兄绳亦以操行知名扵时出殡自山阳屡来因得讯夫人之旧事而并余之所见书焉圆通禅师行状师讳懐贤字潜道俗姓何氏温州永嘉人也在襁褓中能合掌僧坐父母异之时郡之西山有僧嗣仁修西方白莲净观行甚髙衆归之勤号嗣仁社主乃以师从社主出家天禧二年普度天下僧遂落髪受具戒时年四歳也师既得法器又㓜得髙僧爲之依归艺行日进同軰无与比者有讲肄辄往听未㡬尽传其学及长慨然有游方之志即辞社生去遍参知识所至处延居上游最后见逹观禅师昙颕扵润之因圣遂得其法皇祐初润守王公琪雅闻师名乃具礼请传法于甘露而太平之繁昌亦以隐静召师以甘露近城邑而隐静僻在深山中遂从太平繁昌之请开堂扵郡之瑞竹院初师从瑞新禅师游十有二年具知宗门承袭宾主之事自谓无以复加矣比至逹观㑹中闻所开示类皆世縁俗谛或杂以嵬琐谈谐之言又甞以事斥一僧去毎升堂輙追骂至累日犹不已师心陋之乃潜诣文室请逹观曰爲人天师当只説法柰何预以世俗间事且僧有过斥去则巳矣何足追骂至累日乎逹观颔而不荅师因此省悟至是以信香嗣逹观法云居隐静七年王公移守金陵复召师以清凉辞不赴眀年逹观自眀州雪窦徙金山之龙游州人乃以雪窦召师既行道过龙游留一月㑹逹观示寂润州之衣冠缁素因以状诣郡守请止师继焉而龙游主者故事当禀扵朝廷郡守以白部使者上之报可龙游自火灾之后栋宇灰烬瑞新禅师实中兴之功未既而卒师至修新公故事大兴土木积八年殿堂廊庑皆具今宫室之盛冠絶淮海者盖始扵新而成扵师然其地当孔道客至无虚日师颇厌之熈宁元年遂谢去隐扵金牛山去丹阳县数十里人迹罕至事委其徒觉澄主之师一切不问庭养猿鹤孔雀鹦鹉白鷴皆就掌取食号五客各爲一诗赠之士大夫欲相见者就山中访焉三年刘公述谪守九江以圆通召师师素闻匡庐山水之富常以未至爲恨得䟽欣然从之题诗壁间而其卒章云歳晚当期返竹门至圆通一年果谢去复还金牛眀州复以雪窦来请固以疾辞史馆刁公约谓师曰雪窦东南名山明觉逹观嗣居其地二十年间请者三至可谓勤矣今又不赴无乃孤其望乎师素厚刁公心善其説遂登舟由海道去北转海门遇大风卒起风樯摧败夜漂至慈溪之东岸舟破从者百余人皆散走师独安坐水中不动从者还救之乃免居雪窦一年复谢去还金牛以元丰五年九月甲午示寂俗夀六十七僧腊六十三觉澄等即以某月丁未葬师于金牛之西壠累坟遂塔焉师操行卓越而遇人有恩意虽对賔客未尝与衆异馔夜辄从衆僧寝于堂中不入丈室雅性乐施所得金钱缯帛率縁手尽其徒以此归之又多才艺工于诗字画有法间居絶口不挂事事虽交至错出处之晏然无不集者当时贤士大夫闻其风皆倾意愿与之㳺始用参知政事髙公若讷奏赐紫方袍又用节度使李公端愿奏赐号圆通大师凡十被请从之者四皆天下名山巨刹道化方行辄託事隐去州郡虽欲挽而留之不可得也弟子五十有五人所着诗颂文集凡五卷又撰次其自少至老出处之迹一篇号穉耄典记以自见云谨状録寳林事实寳林禅院始于宋元徽中浮图惠基得郡人皮道舆所施宅因山以造梁大同中赐号寳林寺唐㑹昌中废干符中复兴更号应天寺本朝因之其山一名寳林一名飞来一名龟山上有鳗井歳旱祷雨辄应事见图记熈宁十年八月丙申一夕火栋宇灰烬十月给事中集贤修撰程公来领州事登其山故址而叹悼之于是郡之衣冠缁素数十人诣州自陈请修复故幸公为具其事以闻逾月赐号寳林禅院遂以明年三月兴工复率僚属亲至其上劝劳之衆皆感激思奋奔走承事下至刮摩塼石之技咸尽其能而贫富各以财力施其制盖即山巅为多寳塔塔有环屋其北为罗汉殿殿旁如塔之制其南䧏而夷山腹为法堂法堂之东为寝堂又东为方丈又降而南得平地为佛大殿殿有两㢘以逹于东西序前爲三门其左则钟楼幡刹厨库之所相望也其右则转轮经藏僧堂之所相属也缭以髙垣甃以方甓未踰再期而金石土木之观侈于旧三倍都人士女俯仰瞻叹疑有神鬼相之凡呉越之间塔庙以火废者其复未有如寳林之遽者也盖越之城南左右数十里疾驰屹立皆属于秦望而秦望又率其左右之山因鑑水谒于越越城之中能与秦望为主客者凡三山卧龙寳林蕺山也卧龙为郡守所治而蕺山少东不能正受奉望之谒是越之形势自卧龙已下未有如寳林者其地如此宜其废不踰时而复兴矣方寺之未火时便房曲道各自为家山川之胜蔽亏隔阂者十六七而前世词臣才士如元稹李绅徐浩之徒犹诵叹不巳见于篇章矧今制度一新神工天巧廓然披露可以岸巾凭几而尽得之使数子而在其所诵叹又可知巳然则前日之废岂非所以为今日之兴乎公一日率宾客至其上顾谓观曰寳林之中兴天也余何力焉虽然不可使其事掩抑不少槩见于世前日赐号革为十方集贤孙公既为之记矣今栋宇垂备将乞文于集贤林公子亦与见吾事者也盍摭厥实以请庻几二集贤之文相与传于无穷不亦韪欤观承命掇其大槩并公之意而次之号曰寳林事实以献诸集贤云代蔡州进银绢状大钧播物难酬坱北之恩坠露增流以致眇㣲之意前件物山泽所寳箱篚攸资属兹诞圣之辰式备充庭之贡代蔡州进瑞麦图状勘㑹本州自春已来屡得雨泽已于某月日具状奏闻讫今来二麦并已成熟地无髙下所收斗斛数倍当年及诸县节次申送致麦苖有一茎二穗或三穗其多有至五穂者甚多父老等皆云数十年来无此丰熟亦未甞见有麦苗一茎至数穂者以此见二圣临御已来功化日新利兴害去善气克塞致此嘉应臣待罪郡守目覩其事不敢隐黙谨画成图子一本随状上进以闻谨奏代荐蔡奉议奏状窃以管下居住具位蔡驷少以文翰见推流辈仕宦所至皆有能声安贫守道恬于进取有士如此岂敢不言伏望圣朝特赐考察擢充台省清要任使淮海集卷之三十六淮海集淮海集卷第三十七淮海集卷之三十七秦观少游上王岐公论荐士书门下相公阁下某淮海一介之士行能无取比汲汲焉惟犬马之养是营釡钟之禄是干行年三十有七矣而脂韦汩没徳不加充学不加进可谓无以别于常人者岂复有意求知于搢绅先生之门㦲此者先人之友乔君执事奉使呉越道过淮南具言常辱相公齿及名氏属乔君喻意使进谒于门下夫布衣之贱获见知于宰相此古人所以书亟上日扫门而求者也顾某之不肖何以辱此幸甚幸甚然甞闻之祸莫大于蔽贤福莫长于荐士汉武之大臣其功莫如卫霍其酷莫如张汤青去病之后侯失国除其传不过一再而汤之子孙茅土相袭逮乎东京何㦲一身之功过不足以易天下之利害故青去病受蔽贤之祸而汤获荐士之福虽㣲二三子古之人其孰不然㦲一沐三握发一饭三吐哺起以待士犹恐失天下之贤人盖其封于少昊之墟曲阜庙食者三十有四世其别封者又爲凡蒋邢茅胙祭之国夫周公之求贤岂有意于求福㦲天之报施自当然耳伏惟相公辅先帝已来隂阳调和废政具举吏民効职夷狄賔贡其度数声名文物之盛粲然与唐虞同风逮承顾命立今天子宗社至计定于从容已事缺然若无所与其功德可谓冠百辟而通神明矣当此之时虽持尊飬严却客踈士固于盛致未可云损然犹区区访诹发于至诚如某之不肖尚挂左右之余论又况盛徳尊行魁奇儁伟之才乎诚推所以辱赐不肖之意思天下所谓盛徳尊行魁奇儁伟之才抱能而不试已用而未显者兼收并进之使朝野内外才能各当其分无一人失其所者则相公虽不求于天天之所以报王氏之子孙者当不下于周公矣惟相公察焉干冐钧严俯伏惟命不宣上吕晦叔书五月日进士秦某谨再拜献书知府大资合下某闻天下之功成于器识来世之名立扵学术古之大臣以道事君不可则止未始有意于功名然其器识学术慱大而精㣲则功名岿然与时自至虽欲深闭固拒挥而去之不可得也昔汉昭宣之时霍光以宿衞之臣任汉室之寄大器将倾徐起而正之神色不变此其器识实有以过人者然操持国柄不知消息盈虚之运身死肉未及寒而宗族灭矣则学术不明之弊也其后顺桓之间李固以一时名儒位居三事扼姦臣之吭而夺其气此其学术真有古之遗风然易举轻发不能定大计于无形至争以口舌申之书幐事固不就身亦随之丧焉则器识不宏之弊也非特二子为如此大抵西汉之士器识优于学术故多成功而名不足东汉之士学术优于器识故多令名而功不成夫君子以器为车以识为马学术者所以御之耳西汉之士如环舍之车驾以駃騠驱通道上峻坂无所不可然而日暮途逺倒行逆施者有焉东汉之士如豆泰氏持䇿揽辔圆旋中规方折中矩然而车弊马羸转薄于险阻之间则固已败矣某狂妄甞以此说推论歴世豪杰之士又以黙观当今之时而搢绅先生有告某者以谓器足以任天下之重识足以致无穷之逺学足以探天人之赜术足以偶事物之变如古之所谓大臣非合下不足以与于此又曰合下之道如元气行乎浑茫之中其发为风霆雨露者特糟粕耳某时方食闻之投匕箸而起遂欲身从服役之后求备扫洒之列而困于无介绍莫获自通窃伏淮海抱区区之愿缺然未厌者有年矣比者天幸合下来守是邦而某丘墓之邑实隷麾下是以輙忘贱陋取其不腆之文録在异卷贽诸下执事又述其愿见之说为书先焉夫大冶无弃金大陶无弃土江海不却水王侯不遗士某虽不能廉小谨曲以自託于乡闾然古人所以处废兴而择去就者窃甞讲其一二矣傥合下不赐拒絶而辱收之请继此以进干冐台严俯伏待命不宣谢王学士书史院学士合下某愚不自揆窃甞以谓衣冠而称士者冝有以异于流俗而以古人自期故凡方册所载简牍所存不见则巳茍有见焉未甞不熟诵其文精覈其义纵观其形势而私掇其英华敝精神劳筋力不能自休已者十年于兹矣然志大而才不揜事左而身益困每观今时偶变投隙之士操数寸之管书方尺之𥿄无不拾取青紫为宗族荣耀而已独碌碌抱不售之器以自濵于饥寒乡人悯其愚而笑之干禄少年至指以为戒虽某亦自疑焉因计曰劒工之惑劒劒之似莫耶者惟欧冶能名其种玉工之眩玉玉之似碧芦者惟猗顿不失其情夫宗工硕儒亦后进之欧冶猗顿也何重惜一见以质其胷中之疑乎于是试取其所为文投执事而诸公见之乃大称借以为非世俗之所知复激劝之使卒其业故前辈诸公在东南者多得与之游焉然某之私意尚有所不满者独以未见合下也前日复衣食所迫求试有司遂得进谒左右属賔客盛集不获荐其区区方谋继见而合下固已得其鄙文于从游之间伏䝉猥赐荐宠以为可教亦如诸公所云某于是自决不疑亦知前志之不谬俗议之不足䘏而古人为可信也古之人有立行着书而举世莫或知者犹业之如故以俟后之君子况不至于是者耶天不为人恶寒而辍其冬地不为人恶险而易其广君子不以小人之匈匈而易其行某虽不肖窃诵此乆矣自摈弃以来尤自刻励深居简出几不与世人相通独念昨出都时㑹阁下在告私懐惓惓有所未毕适有西行之便故复略而陈之并以近所爲诗文合七篇献诸执事伏惟阁下道徳文章为一时君子之所望鄙陋之迹固已获进扵前日矣宜更赐指教水导而木植之使驽骖蹇服知所趋向不缪于先进之迹亦君子乐育人材之义也惟深赐怜察幸甚幸甚谢曾子开书㕜院学士合下某不肖窃伏下风之日乆矣顾受性鄙陋又学习迂阔凡所辛苦而仅有之者率不与世合以故分甘委弃不敢輙欵于搢绅之门比者不意合下于游从之间得其鄙文而数称之士大夫闻者莫不窃疑私怪以为故尝服役于左右而某未甞一望合下之履舄也窃观今之士子峩冠大带求试于有司殆五六千人学宫儒舘以教育自任者无虑百数其因缘亲故以为介绍谈説道真以为䞇献善词令以干谒者俛理色以叩阍人冐污忍耻侥倖人之已知者迹相仍䄃相属也然而得善遇者十无五六与之进而教诲者十无二三至于许之以国士之风借之以齿牙余论者盖百无一二焉其售愈急其价愈轻亦其势之然也某与合下非有父兄之契姻党乡县之旧介绍不先贽纳不前谒者未甞知名阍人莫识其靣而合下独见其骫骳之文以为可教因曲推而过与之传曰鸣声相应仇偶相从人由意合物以类同呜唿合下之知某某之受知于合下可谓无愧乎今之人矣前日甞一进谒于执事属廹东下不获继见以尽所欲言旋触闻罢遂无入都之期燕居间处独念无以谢盛意之万一輙因西行之便略陈固陋并近所为诗赋文记合七篇献诸下执事伏惟合下既推借之于其始宜成就之于其终数灌溉以茂其本根削垢翳以发其光明不间踈贱而教之以书使晩节未路获列于士君子之林则某与合下非特无愧于今之人又将无愧于古之人矣古语有云烹牛而不咸败所为也此言虽小可以喻大惟合下裁之与乔希圣论黄连书某比闻公以眼疾饵黄连至数十两犹不已不知果然否审如所闻殆不可也某顷年血气未定颇好方术之説读医经数年甞记释者云服黄连苦参乆而反热甚以为不然后乃信之盖五味入胃各归其所喜故酸先归肝苦先归心甘先归脾辛先归肺咸先归肾入肝则为温入心则为热入肺则为清入肾则为寒入脾则为至隂而血气兼之皆谓增其气不已则脏气有所偏胜有所偏胜则必有所偏絶黄连苦参性虽大寒然其味至苦入胃则先归于心乆而不已则心火之气胜火胜则热乃其理也眼疾之生本于肝之热肝与心为子母夫心为子肝为母心火也肝亦火也肾孤脏也人尝患一水不胜二火今病本于肝而乆饵苦药使心有所偏胜是所谓以火救火命之曰益多其不可亦明矣夫药所以疗疾其过也适所以为疾闻比初作时十已损其七八正宜节药慎䕶饮食以俟其自平非如决疣溃痈可以忽然一朝去也輙具以进惟留意而听之无忽与鲜于学士书昨䝉左右不以观之不肖猥赐论荐以备着述之科假借过当伏増悚惧观重惟结发以来明公以先人之故比诸子弟而教诲之受性狂妄动取悔尤常恐一旦䝉摈絶则内伤先人之闻上负门下之义死不瞑目敢图始终假借以及于此赐非望始荣幸寔深论报无缘愧惧滋甚韩退之与陈给事书云始之以日隔之踈加之以不专之望以不与者之心而听忌者之説合下之门由是无愈之迹矣观之去门下于今七年明公自留台奉使京东入为九列进拜谏议大夫供奉仗内士因缘介绍有候门墻希望明公一顾者肩相摩迹相接也观以声闻过情深为同进所忌闭闗却扫罪恶日闻然则明公之门宜其无观之迹矣而诏书比下明公首以观充赋乃知君子之所为自有常度岂以显晦数䟽而易其意哉汝南虽当孔道人事絶少风气和平鱼稻𬞞果不减于淮海士子亦乐于相从养亲读书之计极为安便但创置之官居处什物之类百色皆无自供职已来千乞营缮殆无须臾之闲乆不获进左右之问缘此故也伏望垂悉幸甚自承拜命即欲致左右之问属守将骤易日迫贱事乃尔后时皇恐无地议者谓今中书舎人皆以伯仲继直西垣前世以来未有其事诚国家之羙非特衣冠之盛也除书始下中外欣然举酒相属况如观者自先舎人已来获备服役之列其为庆慰何可胜言引领门仞但有倾倒而已婚书蚤年拥彗甞趋大丞相之门末路䌷书实佐先翰林之事重以世毋出扵伯姜既事契之乆敦宜婚姻之申结敬承佳命增慰夙心淮海集卷之三十七淮海集淮海集卷第三十八淮海集卷之三十八秦观少游御书手诏记元丰元年八月诏以先臣某为天章合待制环庆路安抚经略使三年四月环州肃逺寨慕家白子等剽属羌构兵马乱攻杀旁族先臣遣第二将张守约走马承受陆中招降之诛其不听命者于是羌族始定而亡入夏国者凡三百人复遣守约屯寨上檄夏人使归其衆夏人承命震恐以其衆归初慕羌之叛也附置以闻有诏得亡者无小大长少皆即其地斩之至是斩其酋豪百二十有二人而录其脇从㓜弱妇女百四十有二人请干朝诏皆原之既又别赐手诏褒谕先臣跪捧伏读感激涕下退谓臣等曰我本孤生䝉上识㧞宠遇如此自度无以报万一惟与汝曹共誓捐躯而已明年先臣下世臣等衔奉遗训夙夜殒越念无以致区区者輙求金石具刻明诏以为不朽之传盖亦先臣之念也昔唐相权徳舆甞读太宗所赐手诏至流涕曰君臣之际迺尔耶臣以为万世之后当有读明诏而感动复如徳舆者矣岂特今日为百执事之劝哉六年月日承务郎臣俞次臯记五百罗汉图记五百罗汉图一轴入定于龛中者一人䕃树趺坐而説法者一人左右侍听者八人説经者六人课经者六人课已而收经与诵而倚杖者各一人环坐指画而议论者麈挥手杖支頥相向而谈者各六人归依寳塔者五人和南合座者六人稽首舍利光者八人饭饿鬼者四人食乌鸢者施鱼鼈者各五人云升者六人指现五色光者钵现白光者泉涌于顶者火燃于踵者袒而洗耳金环手随求而立者各一人受斋请者七人受龙女珠献者六人受两猊花献者四人受徃生花献者七人受衣冠从三牛谒者五人受胡输赆者七人受胡从两橐駞而致琛者四人受海神跪寳者五人骑龙者跨虎者乘马者象驾者狮子驭者各三人爲犀説法者一人后座者三人植钖而座巨蟒上者一人背树瞩山鹊者六人注猱升者仰鳯集者閲麋鹿者各四人俛伏羱者翫舞鹤者各五人撷菡蓞者一人从后者五人书蕉叶者五人持蕉叶而渉笔者二人焚香而茗饮者六人临流而涤钵者三人涤已而持归者一人浣衣者就树绞衣者浣已而归者将浣而进者隔岸而觇者各一人洗屦者后洗而纳屦者振衣而去者各一人削发者为削发者沐而待者解衣者既解收衣者各一人补毳者二人操刀尺者一人治线者三人泉涌于石逺近而观者十六人度石梁者三人欲度者四人行杖钖者二人导者二人賛者三人芒屩担簦而归者三人束装而行者一人或坐或行或立跏趺𣢾欠杖柱笠负数珠白绋山曲水隈涂觏而卒遇者十八辈合一百二十有三人或坐或行或立背楼观凭栏楯据危迫险俛瞰仰睇直视转盻侧睨旁顾近相目逺相望者二十八辈合一百三十九人凡罗汉五百人而佛处其中焉佛之旁又有宝冠珠络持如意执莲花座猊象者菩萨二右袒徒跣曲拳和南而后侍者弟子十瞻賛而前谒者十六甲胃椎䯻挺劒秉钺立左右者善神二别三十有一焉又童子有抱经室主茶奁荷䇿持缾典汤彻器凡十有六鬼有驭龙驭马象受施食送斋书鳞身鸟咮衣短后隠树而窥者凡十有四杂人物有白衣胡跪献花香珍怪衣冠而谒驱牛以从载犀象挈筐篚而进被甲服弓矢愕而赡叹者凡十有九鸟兽有鳯鹤鹊乌龙虎犀象师子马牛槖駞蟠蟒戯猊猿猱大小四十有三然以罗汉为主故号五百罗汉圗世传呉僧法能之所作也笔画虽不甚精絶而情韵风趣各有所得其绵密委曲可谓至矣昔戴逵常画佛像而自隠于帐中人有所臧否輙窃听而随改之积数年而就余意法能亦当研思若此然后可成非率然而为之决也余家既世崇佛氏又甞览韩文公画记爱其善叙事该而不烦缛详而有軓律读其文恍然如即其画心窃慕焉于是倣其遗意取罗汉佛之像而记之顾余文之陋岂能使人读之如即其畵哉姑致叙之私意云尔元丰二年正月十五日弟子秦某记雪斋记雪斋者杭州法㑹院言师所居室之东轩也始言师开此轩汲水以为池累石以为小山又洒粉于峯峦草木之上以象飞雪之集州倅太史苏公过而爱之以为事虽类儿嬉而意趣甚妙有可以发人佳兴者为名曰雪斋而去后四年公为彭城复命郡从事毕君景儒篆其名并自作诗以寄之于是雪斋之名浸有闻于时士大夫喜幽寻而乐胜选者过杭而不至则以为恨焉杭大州也外带涛江涨海之险内抱湖山竹林之胜其俗工巧羞质朴而尚靡丽且事佛为最勤故佛之宫室棊布于境中者殆千有余区其登览宴游之地不可胜计然独不至雪斋则人以为恨何也盖公之才豪于天下斥其弃余以为词章字画者亦皆絶妙一时读而翫之使人超然有孤举逺擢之意是斋虽𥚹小无足取称于人而公所书诗实在其壁士大夫过杭而不能一至其地以寓目焉是岂所谓喜幽寻而乐胜选者哉以为恨焉宜矣昔李约得萧子云飞白大书萧字持归东洛遂号所寘亭为萧斋余谓后之君子将有闻雪斋之风不可得而见者矣岂特为今日之贵耶言师名法言字无择泊然萧洒人也盖能作雪斋从苏太史游则不问可知其为人元丰三年四月十五日记龙井记龙井旧名龙泓距钱塘十里吴赤乌中方士葛洪尝鍊丹于此事见圗记其地当西湖之西淛江之北风篁岭之上实深山乱石之中泉也每嵗旱祷雨于他祠不获则祷于此其祷輙应故相传以为有龙居之然泉者山之精气所发也西湖深靓空阔纳光景而涵烟霏菱芡荷花之所附丽龟鱼鸟虫之所依凭漫衍而不廹纡余以成文隂晴之中各有奇态而不可以言尽也故岸湖之山多为所诱而不克以为泉淛江介于吴越之间一昼一夜涛头自海而上者再疾击而逺驰兕虎骇而风雨怒遇者摧当者壊乘髙而望之使人毛发尽立心掉而不禁故岸江之山多为所脇而不暇以为泉惟此地蟠幽而踞阻内无靡曼之诱以散越其精外无豪捍之脇以亏踈其气故岭之左右大率多泉龙井其尤者也夫畜之深者发之逺其养也不茍则其施也无穷龙井之徳盖有至于是者则其为神物之託也亦奚疑哉元丰二年辨才法师元静自天竺谢讲事退休于此山之夀圣院院去龙井一里凡山中之人有事于钱塘与游客之将至夀圣者皆取道井旁法师乃即其处为亭又率其徒以浮屠法环而呪之庶几有慰夫所谓龙者俄有大鱼自泉中跃出观者异焉然后知井之有龙不谬而其名由此益大闻于时是嵗余自淮南如越省亲过钱塘访法师于山中法师䇿杖送余于风篁岭之上指龙井曰此泉之徳至矣美如西湖不能滛之使迁壮如淛江不能威之使屈受天地之中资隂阳之和以养其源推其绪余以泽于万物虽古有道之士又何以加于此盍为我记之余曰唯唯龙井题名记元丰二年中秋后一日余自吴兴过杭东还㑹稽龙井辨才法师以书邀予入山比出郭已日夕航湖至普宁遇道人参寥问龙井所遣篮舆则曰以不时至去矣是夕天宇开霁林间月明可数毛发遂弃舟从参寥杖䇿并湖而行出雷峯度南屏濯足于惠因涧入灵石坞得支径上风篁岭憇龙井亭酌泉据石而饮之自普宁经佛寺十皆寂不闻人声道旁庐舎或灯火隐显草木深郁流水激激悲鸣殆非人间有也行二鼓矣始至夀圣院谒辨才于潮音堂明日乃还闲轩记建安之北有山岿然与州治相直曰北山山之南有涧涧之南有横阜背山而靣阜据涧之北濵有屋数十楹则东海徐君大正燕居之地也其名曰闲轩去轩数十里有田可以给饘粥供丝麻賔婚燕祭之用取具君将归而老焉而求记扵髙邮秦观观曰士累于进退乆矣弁冕端委于庙堂之上者倦而不知归据莽苍而佃横清冷而渔者闭距而不肯试二者皆有累焉君虽少举进士而便马善射慷慨有气略天下奇男子也夫以精悍之姿遇休明之时齿髪未衰足以任事而欲就闲旷处幽隠分猿狖之居厠麋鹿之游窃为君不取也乃为词以招之曰山之云兮油然作水循涧兮号不斁云为雨兮水为渎时不淹兮难骤得念夫君兮武且力矢奔星兮弧挽月夜参半兮投袂起探虎穴兮虏其子破千金兮购奇服抚劒马兮气横出山之中兮嵗将阑木樛枝兮水惊湍鹰隼击兮蛟龙蟠熊咆虎啸兮天为寒四无人兮谁与言膏君车兮秣君马轩之中兮不可以乆闲芝室记河南张倪老既以其父宣义君命奉其母彭城君之丧殡于广陵石塔佛舎遂与其弟曼老冲老庐于殡侧数月有芝生于庐中余闻而谒观焉盖附土而出者数本其色正赤泽而坚悍若傅髹彤余抚而叹曰天下之物固有未易诘其所以然者夫濡雨露而生被霜雪而死下荄而上蔓者草之常性也今芝亦草耳而孝士大夫之家则生贤诸侯之国则生明天子之世则生徙之不可莳之不能岂所谓未易诘其所以然者欤有浮屠闻而笑之曰是不然天下之物皆吾心也心之本体明白空洞实无一毫可得而有惟其觉真蔽扵尘幻由是清激而升者为想浊汚而堕者为情夫情想之扵心犹珠鑑之有影像江海之有浪沤形固具存非其本矣故无穷如虚空有物如天地爰逮日月斗星金石草木之属凡恱可于吾心意者皆善想之所变而憎恶于吾耳目者皆恶情之所生也吾闻彭城君承其先夫人之凶五日而以毁死诸子庐于殡侧刺血书经哀动道路善想交感室为生芝异扵凡草理固然矣其又奚疑若夫善恶毕寂情想究空芝于此时瑞为何物已而叹曰奇哉吾不能以告子矣余未甞读佛书固不知所论中否然窃恠其语宏愽瓌奇有足观者明年张氏兄弟服除而归广陵士大夫因号其庐曰芝室惧来者之不知也而嘱余为记余既论次其事遂追䟽浮屠之语而并载之倪老名康伯以召试中选今为南都教授曼老名节孙前参海陵军沖老名康道云祖氏先茔芝记大夫祖公无颇自西蜀使者得请以崇福祠官燕居于蔡将还朝谓髙邮秦观曰祖氏本幽州之范阳晋将军逖实我逺祖其后稍徙深州至道间始来居蔡今汝阳县阳安乡十里冈之源则我先府君之墓也元丰初有芝数十本产于茔中其后嵗嵗有之迨今不絶夫岂一气之运偶然感发莫诘其所以然耶抑天时人事之际或有以致之也子其为我记之观曰草之有芝犹鸟之有鳯兽之有麟从古相传以为瑞物今乃嵗生于先茔之中者殆汝南和气之应祖氏方大之祥其非偶然决也何以明之汝南在汉为佳郡陈蕃黄宪二许诸袁之徒实皆郡人俗尚风节轻势利士不守道则妻妾耻之故天下号汝南为名氏之区迨唐之世始建彰义节度使屯宿重兵而李希烈吴元济秦宗权之属盗有其地王泽不流民甿无知父以弄兵诏子兄以杀人诲弟故天下号淮西为盗贼之薮皇朝受命定都大梁蔡去京师七驿遂为辅郡百余年间良二千石接武而至兴学校脩贡举以宣布教化故盛徳尊行魁奇俊伟之才相继出焉盖唐之旧俗浸㣲而汉之遗风复起当此之时祖氏一门显者数人府君之仲弟士衡掌诰掖垣从子无择通籍内阁大夫践更中外为省名郎作时肤使行且登用诸子森然多有植立其庆未艾也由是言之芝为汝南和气之应祖氏方大之祥岂不信然昔新丰市李兴庐于父之墓左有紫芝白芝二本生扵庐上柳宗元以为孝治神化隂中其心克致斯事矧今芝出于股肱之郡侍从之家也哉宜得一时文学之士比物属辞归美于上度为乐歌荐之郊庙追配元封斋房之篇观也何足以与扵此姑承大夫之命论次其事以备作者採择而已府君讳士龙字徳骧云元祐八年四月吉日记罗君生祠堂记罗君之为江都以诚心为主耻言钩距惠文之事凢民有讼曲直径决于前不以属吏诖误若小过輙诲谕遣去视鳏寡孤独之有失其所者如已致焉黎明视事入夜犹不已或讥其太劳君曰与其委成于吏民有不尽之情孰若劳予之耳目哉居数月政化大行民知其长者不忍欺绐之讼者益少君乃出行诸郊所过召其耆老问以疾苦及所愿欲而不得者为罢行之始复大石湖改名元丰广袤数百歩溉田千有余顷是嵗大穰畆收皆倍于是逺近自陈愿复陂塘沟渠之利者相属君一切听许亲至其地与之经始筑大堤以却潮之患䟽潦水而注诸江凡水利之兴复者五十有五溉田六千顷而桑之以课种者亦八十五万有竒徙其治于东南爽恺之地为屋数百楹以其赢材新驿堠亭馆之在境者又颇出私钱营致药剂以给疾病之民所瘉至不可胜计嵗或干溢有祷群祠雨旸輙应如响世益谓神其享之歳满代去其民思之不置乃聚而谋曰我民之徳罗君至矣顾无以自效闻古有召伯者善治民民追思之至不忍伐其所憇之棠又有谢公者亦其流也甞以斯城北筑埭后人因名其埭曰召埭今埭实在江都之北境盍即其地堂畵罗君之像而祠之以慰吾民且曰使罗君之名与召谢共传而不朽不亦可乎衆曰善于是即召埭之东法华佛寺置生祠焉罗君名适字正之台州宁海人学术有本末通于世务风节凛然国士也甞再被召见皆以不合罢归其莅官行已所可书者甚有书在江都者以为生祠记云勅书奖谕记元祐二年夏五月诏以臣某知蔡州军州事三年春盗发陈蔡颕之间甲而兵者四十余人皆慓悍善鬭其渠魁颇能拊衆得其死力毎刦大姓之家独取金币斥其钱粟以予小民小民徳之乐为囊槖通行馈食捕盗言以故稀复遇间遇之又輙为所败俄转入淮南界光夀都廵御史素战不胜其子死之奔仙居县尉朱记吏卒死伤甚衆既而引还陈蔡颕之间复扰扵是有㫖合京西南北部使者督捕移将官于京东募弓箭手骑兵于渭州增立赏格得其渠魁者官三班供职钱六十万余党一人钱四十万是时诸捕盗官相望者十余屯无昼夜夜不解甲而贼衆诡秘出没如神终莫能得臣既隂布耳目察其所在又预募将兵以备掩击㑹谍知其区处而诸屯皆逺不可遽召扵是令权节度推官翟元衡统所募兵夜从间道去果遇贼扵髙佐之北斩其渠魁并其妻等六级枭扵市元衡又与诸捕盗官围残党于李曲殱其衆遁免者以次皆擒或自相屠杀弃尸扵水中获仙居县尉朱记前后斩首凡三十四级生得者六人获铠甲旗帜仗械二百二十有七是时渭州弓箭手骑兵犹未至奏却于途诸捕盗官各解去而陈蔡颕之间安堵矣四年六月䝉恩赐勑书奖谕臣窃惟二圣临御以来神功圣化皷动海内隂阳调和菑害絶息臣于此时幸缘肺腑备位郡守偶因薄效遽赐褒嘉承命震惊荣惧交至敢凭金石具刻明诏传示无穷又论次其事而并载之元祐四年六月二十八日臣向宗回记游汤泉记漳南道人昭庆隠汤泉山之八月集贤孙公谓其㳺曰漳南去几时已甚乆且闻其所寓富山水盍徃访焉于是余与道人参寥请从之具鞍马戒徒御翼日出髙邮西郭门驰六十里宿神居山之悟空寺神居髙不踰三四引而股趾盘薄甚大旁占数墟俗唿土山或曰昔老姥炼丹于此功成仙去今寺有石药臼者乃其遗物也又驰四十里宿黄公店从者以雨告止焉又驰六十里次六合馆夀圣寺之香积院院有庬眉老僧主之应客淡然若无意于世者与之言心如其貎盖有道者也又驰七十里次真相院明日漳南来逆相劳苦如平生欢遂与俱行驰二十五里至汤泉馆惠济院院则漳南之所寓也景申遂浴扵汤泉之墟西惠济二百歩周袤不踰一成有泉五一曰太子汤旧传梁昭明所游今废于野一在居民朱氏家其三则隷于惠济而惠济三泉旁皆甃石为八方斛窍其两崖一以受虚一以泄满泉输其中晨夜不絶其色深碧沸白香气袭人爬搔委顿之病浴之輙愈赢粮自逺而至者无虚时刘梦得和州记云地有沸井即此泉也噫泉之为汤者衆矣彼汝水骊山尝为乘舆后宫之所临幸方其盛时绮䟽璇题鱼龙飞动眩人目睛势徂事变鹿豕得而辱焉其僻昧不闻扵世者又皆蔽扵丛薄堙扵土涂抱清懐洁历千百年莫或稍试扵用二者皆有恨焉独是泉出无亢满之累其仁足以及物岂所谓无出而阳无入而藏柴立乎其中央者欤余三人者既嘉泉之近扵道又贪其有功扵尘垢疾病也日不一至再日必至焉率以为常越三日乌江令阎求仁来求仁余乡友也遂与俱行东南驰八里至龙洞山下弃马而徒歩山形斗起䝉笼曲道尤难登扪萝进者五里然后至其山椒是日风曀望建业江山蟠龙踞虎之状皆依约而得之自山椒转而西南盘纡径复又二里而至龙洞其上巄嵷崟岑不可穷竟门则大穴也渐下十数丈窅然深黑日光所不及揭炬然后可行腹中空豁可储粟数万斛屏以青壁而泉啮其趾盖以乳石而䑕家其窦仰而视之或突然傲岸而出若有恃者或侵寻而却若有畏者云挠而鸟企鼻口呀而龂腭露其陬牙横遌卒愕之变疑生扵鬼神虽智者造谋而巧者述之未必能尔也惜乎閟于龛巖夐絶人迹罕至之地世莫得而窥焉夫岂负天下之奇胜者固不欲售其伎必待夫至诚笃好之士然后与之接耶或曰洞有小蛇青色而赤章旱嵗祷雨多应云景夕还惠济惠济有庵二一在太子泉南北歩崦中隠者陈生居之一未构基在院西六十歩大丘之原丘势坡陁前有小涧㳙㳙而流藩以齐篠闳以双松毎泠风自逺而至泛篠薄激松梢度流水其音嘈然如奏笙籁巽向而望自定山转而西服光晷薄星辰亘二百里迅驰而矗立妬危而恬壮分秀而取奇各挟其伎以効履舄之下孙公爱其地胜欲寄以老焉因请名曰寄老庵相率作诗以约之明年庵成发二奇石于双松之下形势益振扵是环山数百里甞以游观名者迁延辞避推寄老焉西庵之成乆矣其地廹遽无流水非枯藁自谋之士莫能居之故蔑有闻者是庵始基也为贤士大夫所瞩及成遂以眺望浮游之胜甲扵一方物之兴固自有时也哉汤泉之事既穷余又独从参寥西驰七十里入乌江邀求仁谒项羽祠饮系马松下凭大江以望三山憇于虚乐亭复还惠济翌日乃归盖自髙邮距乌江三百二十五里凡经佛寺四神祠一山水之胜者二得诗三十首赋一篇至扵山林云物之变溪瀬潺湲之音故墟荒落晨汲瞑舂之状悠然与耳目谋而适然与心遇者盖不可胜计呜戱兹游之所得可谓富矣明年漳南自汤泉来㑹于髙邮追叙去年登临之美且叹日月之速盛游之难再也因撰次之以备汤泉故事时与同好者览之以自择焉熈宁十年九月记淮海集卷之三十八淮海集淮海集卷第三十九淮海集卷之三十九秦观少㳺俞紫芝字序余昔㳺玉笥山周行二十四峯访萧子云故隠道见灵芝焉生乎磐石之上回环而有叶秀泽而不根信天下之异草也窃爱乆之留不能去俄有童子朱颜绀髪自松隂中距石輙止抚芝叹曰嘻道人无本其亦如是矣余异而问曰适吾子有绪言不敏未知所谓愿终其説童子笑曰子求终乎终之乆矣以为未耶没身无终虽然尝试为汝言其崖略夫徳人以有本为宗道人以无本为宗天下皆知有物所以失已也不知有已所以失已也而徳人知之于是内观无是外观无彼无是故能以已为物无彼故能以物为已已物不二谓之真一夫是谓以有本为宗天下皆知有伪所以丧真也不知有真所以丧真也而道人知之扵是前际无舍后际无取无舍故不断一切伪无取故不住一切真真伪两忘亦无真一夫是之谓以无本为宗盖非有本则不能离相而归空非无本则不能即空而证实有本然后眀心无本然后见性夫子识之人间所谓道徳者固不出乎此矣虽然有本无本吾岂能识之哉语未既有老人复杖䇿自松隂中来顾谓童子曰适何所言童子欲语老人引杖击之童子走松隂忽然不见还视老人亦以亡矣于是余茫然自失私识其言后九年游京师遇金华居士俞紫芝请余改字因思昔日玉笥童子之言字曰无本复以其説为序赠焉曹虢州诗序虢为州在闗陜之间其地不当孔道无称使过客之劳刺史之宅有水池竹林其乐可以忘老故自唐以来号为佳郡朝之士大夫乐静退者多愿徃焉元和中刘使君作三堂新题二十一章昌黎韩文公为属和于是亭台岛渚之胜天下称之谯国曹子方比自尚书郎出守兹郡左丞相汲郡吕公引昌黎故事送之以诗子方至陜右以书抵余曰待罪司勲初无禆𥙷疾病求去丞相不加谴假以一州幸矣又赐词诗以宠其行幸孰甚焉且其卒章之意欲因某以警来者将摹刻于三堂之上其为我序之余曰木不能飞空託泰山则干青云人不能蹈水附楼航则絶大海自唐迄今守虢者多矣而刘使君独传于世者非以昌黎文公故耶今得丞相之诗则曹刘二使君皆当传于不朽知虢之亭台岛渚将益显于天下朝之卿大夫愿徃者又加多也余未尝至虢窃诵丞相之诗已若幅巾杖屦从子方于水竹之间子方守虢之乐为可知也然士大夫皆谓子方贤者宜同乐于天下不当独乐于虢子方盍专精神近药物亟还天朝以慰士大夫之论毋为水池竹林之所留也传曰懐与安实败名子方其愼之逆旅集序余闲居有所闻輙书记之既盈编轴因次为若干卷题曰逆旅集盖以其智愚好丑无所不存彼皆随至随徃适相遇扵一时竟亦不能乆其留也或曰吾闻君子言欲纯事书欲纯理详于志常而略扵纪异今子所集虽有先王之余论周孔之遗言而浮屠老子卜毉梦幻神仙鬼物之説猥杂于其间是否莫之分也信诞莫之质也常者不加详而异者不加略也无迺与所谓君子之书言者异乎余笑之曰鸟栖不择山林唯其木而已鱼㳺不择江湖唯其水而已彼计事而处简物而言窃窃然去彼取此者缙绅先生之事也仆野人也拥肿是师懈怠是习仰不知雅言之可爱俯不知俗论之可卑偶有所闻则随而记之耳又安知其纯与駮耶然观今世人谓其言是则矍然改容谓其言信则适然以喜而终身未甞信也则又安知彼之纯不为駮而吾之駮不为纯乎且万物歴歴同归一隙衆言喧喧归于一源吾方与之沉与之浮欲有取舍而不可得何暇是否信诞之择哉子徃矣客去遂以为序扬州集序扬州集者大夫鲜于公领州事之二年始命教授马君希孟採诸家之集而次之又搜访于境内简编碑板亡缺之余凡得古律诗洎箴赋合二百二篇勒为三巻号扬州集云按禹贡曰淮海惟扬州彭蠡既潴三江既入震泽底定而周礼职方氏亦称东南曰扬州其山镇曰㑹稽其泽薮曰具区川曰三江浸曰五湖则三代以前所谓扬州者西北剧淮东南距海江湖之间尽其地自汉已来既置刺史于是称扬州者徃徃指其刺史所治而已盖西汉刺史无常治东汉治歴阳或徙寿春又徙曲阿魏亦治夀春或徙合肥吴治建业西晋后魏后周皆因魏东晋宋齐梁陈皆因吴惟宋常以建业为王畿而东扬州为扬州东扬州者㑹稽也隋以后皆治广陵繇是言之凡称扬州者东汉指历阳或夀春或曲阿中原自魏至周指夀春或合肥江左自吴至陈指建业或㑹稽隋唐五代乃指广陵广陵在二汉时甞为吴国江都国广陵郡宋为南兖州北齐为东广州后周为吴州唐初亦为䢴州其为扬州自隋始也繇是言之凡称吴国江都广陵南兖东广吴州䢴州者皆今之扬州也此集之作自魏文帝诗巳下在当时虽非扬州而寔今之广陵者皆取之其非广陵而当时为扬州者皆不复取至杨子云箴本约禹贡为辞则广陵自在其中固不得而不录也既成公又属某推表废兴迁徙之迹而究其端使夫览之者有攷焉㑹稽唱和诗序给事中集贤殿修撰广平程公守越之二年南阳赵公自杭以太子少保致仕道越以归南阳公与广平公其登进士第也为同年其守浙东西也为邻国又皆喜登临乐吟赋故其雅好视游从中为厚而山川览瞩之美酬献之娱一皆寓之于诗旧所唱和多矣集贤林公既为之序而道于越也复得二十有二篇东南衣冠争诵传之号为盛事以后见为耻或曰昔之业诗者必竒探逺取然后得名扵时今二公之诗平夷浑厚不事才巧而为世贵重如此何邪切甞以为激者辞溢夸者辞淫事谬则语难理诬则气索人之情也二公内无所激外无所夸其事核其理富故语与气俱足不待繁扵刻划之功而固已过人逺矣鲍昭曰谢康乐诗如初发芙蓉自然可爱盖如其言也某既获覩盛徳之事为幸因手写二十二篇之诗以遗越人使鑱诸石又述其所以然者发其端云懐乐安蒋公唱和诗序㑹稽之为镇旧矣岂惟山川形势之盛实控扼扵东南哉其胜游珍观相望乎枫柟竹箭之上枕带乎藻荇芙藻之滨可以从事云月优㳺而忘年者殆亦非他州所及而卧龙山鑑湖尤为一郡佳处盖府第之所占城堞楼雉之所凭非若穷崖絶壑逰鹿豕而家鱼龙不可与民同乐者也前太守二卿乐安蒋公甞以山富草木樵苏所采为令扵公府止之湖地沃衍田于豪夺为表于朝廷复之又废山西淫祠分湖之别派覆以缔构为流觞曲水以追永和故事于是湖山自然之观始深密空明不复为人力所败闻山水间棹歌之诗至今称焉熈宁十年广平程公以给事中集贤殿修撰来领州事览其遗迹而叹曰此前贤所以遗后来也使予无一日之雅犹当奉以周旋况甞被其知遇乎乃述乐安之志手植松千余章于卧龙山之上狂枝恶蔓斩薙以时秀甲珍牙无得輙取毎春秋佳日开池籞具舟舰与民共逰而乐之复为诗以记其事元老名儒属而和者凡六人而乐安之从子金部预焉公素以诗名天下其所述作必有深属逺寄不独事章句而已翟公曰一死一生乃见交情时乐安之没㡬三十年而公想像风流眷眷不忘如此然则是诗之作也岂特与山水俱传而不朽哉闻其风者可以兴起矣送钱秀才序去年夏余始与钱节遇于京师一见握手相狎侮不顾忌讳如平生故人余所泊第节数辰輙一来就语笑终日去或遂与俱出遨游饮食而归或阙然不见至数浃日莫卜所诣大衢支径卒相觏逄輙嫚骂索酒不肯已因登楼纵饮狂醉各驰驴去亦不相辞谢异日复然率以为常至秋余先浮汴絶淮以归后踰月而节亦出都矣于是复㑹扵髙邮髙邮余乡也而邑令适节之僚壻爲留数十日余既以所学迂阔不售于世乡人多笑之耻与游而余亦不愿见也因闭门却扫日以文史自娱其不忍遽絶而时过之者惟道人参寥东海徐子思兄弟数人而巳节闻而心慕之数人者来节每偕焉循陋巷欵小扉叱奴使通即自禠带坐南轩下余出见之相与论诗书讲字画茗饮奕碁或至夜艾而絶口未尝一言及曩时事也于是余始奇节能同余弛张而节亦浸知余非脂韦汩没之人矣客闻而笑之曰子二人者昔日浩歌剧饮白眼视礼法士一燕费十余万钱何纵也今者室居而舆出非澹泊之事不治掩抑若䖏子又何拘也㒺两问景曰曩子坐今子起曩子行今子止何其无特操欤子二人之谓矣余对曰吾二人者信景也宜乎子之问也当为若语其凡夫思虑可以求索视听可以闻见而操履可以殆及者皆物也歌酒之娱文字之乐等物而已矣顾何足以殊观哉渔父有云沧浪之水清兮可以濯我缨沧浪之水浊兮可以濯我足夫清浊因水而不在物拘纵因时而不在已余病弗能乆矣不意偶似之也而复何苦窃窃焉随余而隘之哉客无以应一日节曰我补官嘉禾今期至当行矣盍有诗以为送乎比懒赋诗又重逆其意因叙游从本末之迹并以觧嘲之词赠焉节吴越文穆王之苖裔翰林之孙起居之子倜傥好事有父祖风云王定国注论语序元丰二年眉阳苏公用御史言文渉谤讪属吏狱具天子薄其罪责为黄州团练副使于是梁国张公涑水司马公等三十六人素厚善眉阳得其文不以告皆罚金而太原王定国独谪监滨州塩税定国相家子少知名一朝坐交游斥海上人皆意其日饮无何不复以笔砚为职矣而定国至滨益自刻励晨起入局视盐税之事唯谨退则穷经着书或赋诗自娱非疾病庆弔輙不废七年罢还诣东上阁门奏书曰臣无状幸缘先臣之故获齿仕版不能慎事䧟于罪戾念无以自赎间因职事之暇妄以所见注成论语十卷未敢以进唯陛下裁哀之明日诏御药院取其书去未报而神宗弃天下呜唿自熈宁初王氏父子以经术得幸下其说于太学凡置愽士试诸生皆以新书从事不合者黜罢之而诸儒之论废矣定国于时处放逐之中蛮夷瘴疠之地乃能自信不惑论着成一家之言至天子闻之取其书非其气过人何以及此传曰天不为人之恶寒而辍其冬地不为人之恶险而辍其广君子不为小人之匈匈而易其行于斯言可信余比多事未获请观其书而定国迺以副本来属予为序顾余文之陋岂能发定国之所蕴乎姑掇其大㮣使夫览之者知定国着书之时为如此又知神宗向经术亦非主于一家而已集瑞圗序熈宁九年燕国邵舜文与诸弟持其先君之䘮于宜兴数月有双瓜生于后圃后二年又生紫芝三双桃双莲一凡六物扵是乡之耆老闻而叹曰邵氏其兴乎何其瑞之多也舜文因集六物者而圗之号集瑞圗云余谓万物皆天地之委和而瑞物者又至和之所委也至和之气磅礴氤氲而不已则必发见于天地之间其精者盖已为盛徳为尊行为豪杰之材其浮沉而下上者则又为景星卿云甘露时雨醴泉芝草连理之木同颕之禾而捿翔逰息乎其中者则又为鳯凰麒麟神马灵龟之属晔乎光景色象之异也蔼乎华实臭味之殊也卓乎形声文章之无与及也于是世指以为瑞焉繇是言之世之所谓瑞者乃盛徳尊行魁奇之才所钟和气之余者耶邵氏之祖考既以潜徳隠行见推乡闾至舜文彦瞻端仁又以文学收科第弟兄相继有闻于时而诸子森然皆列于英俊之域则是至和之气钟于其家乆矣宜其余者发为草木之瑞也昔杨宝得王母使者白环四枚而寳生震震生秉秉生赐赐生彪凡四世为三公以徃推今即邵氏六物之瑞岂徒生而已夫盖有应之者矣送冯梓州序上即位之明年有诏侍从之官各举部使者二人故龙圗阁直学士滕公与二三耆老皆以冯侯叔眀应诏即日除陜西路提㸃刑狱公事观甞问于滕公曰冯侯何如人公曰有守君子也观曰何以知之公曰昔髙平范公之帅环庆也环将种古以宁守史籍变其熟羌狱上书讼寃且言髙平公不法者七事朝廷疑之即宁州置狱而冯侯以御史推直实奉诏往讯是时髙平公坐言事去执政有恶之者欲中以危法乆矣此狱之起人皆为惧及冯侯召对神宗曰帅臣不法万一有之恐误边事然范纯仁为时名卿宜审治所以遣吏者政恐有差误耳即赐绯衣银鱼冯侯拜赐出执政谓曰上怒庆帅甚君其慎之冯侯曰上意亦无他因诵所闻徳音执政不恱及考按连逮熟羌之狱实不可变而古所言高平公七事皆无状附置以闻执政殊失望㑹史籍有异词诏遣韩晋卿覆治执政因言范纯仁事亦恐治未竟愿令晋卿尽覆神宗曰范纯仁事已明白勿复治也狱具如冯侯章于是籍古皆得罪而髙平公独免执政大不快未几髙平公复为邻帅所奏谪守信阳而冯侯失用事者意亦竟罢去繇是言之非有守君子而何观曰如公所云殆古之遗直也岂特部使者而已哉后六年冯侯自尚书郎出守梓潼加集贤校理实始相识质其事信然呜唿古语有之人能胜天天定亦能胜人信斯言也方髙平公被诬上有明天子之无私下有良使者之不挠可以免矣而二三子表里为姦始终巧请至于抵罪而后已可不谓人能胜天乎然当时所谓用事之臣与诸附丽之者今日屈指数之几人为能无恙而髙平公方以故相之重保釐西洛郊冯侯亦通籍儒馆持节乡郡其福禄夀考功业未艾也可不谓天定亦能胜人乎冯侯将行同舎之士二十有八人饯饮于慈孝佛寺又将属赋诗而观以拙陋所欲言者不能尽之于诗乃以旧闻并以甞所感叹者爲序赠之淮海集卷之三十九淮海集淮海集卷第四十淮海集卷之四十秦观少游大行太皇太后挽词二首东朝制诏九年称烈武功高后世兴坐举不周天柱正亲扶旸谷日车升班行尚想延和殿羽卫俄趋永厚陵洛水嵩峯霄汉外百官西望涕难胜保扶明主自春宫万国昇平出至公顾命一时聊共政思齐千古遂同风外家恩数仍长信原庙蒸尝即治隆欲叙圣功歌挽者干坤难入画图中韩枢密夫人挽词二首奕叶貂蝉后宗姻乐静间从夫登两地看子入三山旧像瞻揄阙遗音想佩环百年川閲水不复更西还天上开华屋丘山忽返真内人归赗盛挽者转哀新鸾诏初干墨鱼轩已暗尘蔼然多徳善论次有苍珉俞公逹待制挽词二首词埸英妙气如虹出入青云见事功流马木牛通蜀漕葛巾羽扇破渠戎风生使者旌旄上春在将军爼豆中诏墨未干人奄忽伤心江汉日倾东一麾出守着威名凶讣西来上为惊玉怅笑谈成昨梦锦囊书札见平生衣冠渐散红莲府铠马还归细柳营可道风流回首尽芝兰庭下粲朝荣陈承事挽词眀时就养寄淮壖忽叹艅艎以柩旋八尺衣冠成绘事百年风谊列幽镌铭旌暮暗黄梅雨乡路秋横碧玉天遥想葬期豪杰㑹高车连轸驻新阡永夀县君挽词二首廷尉䝉恩后兰台就养初大椿宜更夀流水遽焉如鸾锦封花诰蛛丝网板舆百年谁考徳琬琰在幽墟明世辞隆养哀荣道路传赙䘮从上宰歌挽出群仙素幔伤秋泛青缸惨夜船玉峰归葬处木拱鴈连天曽子固哀词皇受命而熈洽兮实千祀而一时恊气郁而四塞兮与盛徳其俱升麟凤出而旁午兮犹氤氲而扶舆笃生我公兮以文章为世师公神禹之苖裔兮肇子爵而鄫封逮去邑而为氏兮季叶汩其南征祖骞翔而绩着兮考踡跼而文鸣公既生而多艰兮踵祖武而好修既轻车又良御兮遂大放乎厥词发天人之奥秘兮约六艺而成章元气含而未泄兮洞芒芴而窅㝠挽天河而一泻兮物应手而华昌揖杨马使先路兮咸告公曰不敢彼崔蔡之纷纷兮孰云窥其藩翰辰来迟而去速兮固前修以跋㚄方礴而上征兮遽相羊而补外皇揆公之忠诚兮即商墟而赐环䌷史谍乎东观兮裁诰命乎西垣典章絶而复作兮世争覩而快先正经纬乎终古兮配维斗而昭然变化诡而难常兮虽司命其或昧忽遭艰而去国兮遂衘哀而即世述作纷其具存兮怅爽灵之焉诣信百年不斯须兮犹电灭而焱逝天不憗遗一老兮固缙绅之所伤矧不肖以薄技兮早获进扵门墻路贯江而修阻兮曾莫奠乎酒浆悲填膺而茀郁兮聊自记扵斯文蔡氏哀词惟夫人之髙谊兮真一时之女英既富有此好徳兮又申之以令仪带幽蕙之缥缈兮佩明月之陆离人自操舎之不一兮雅独取善以自持何报施之或兮罹祸艰于不虞颜色炫而未暮兮所天忽以殒殂痛平素之偕处兮忍此奄奄而嫠居沥哀血以自誓兮甘饵毒而捐躯佩珠玉以死真兮固衆女之所嗤曷卓越以不顾兮弃性命其如遗美不可强有兮信天资之所开要反心以内省兮岂或售乎人知嗟三晨之未浃兮遂俱逰而莫留死者有知兮羌魂魄以并逰日黄昏而不见兮庭室窈其无人惟哀风以归来兮动素幔之襜襜何平生之𣢾密兮遽音声之不可寻俨遗迹以在目兮纷百忧而攻心岂至理不吾喻兮如意厚而悲深抚双榇以增恸兮涕渍血而洒襟已矣哉人生有死兮自前古而既然精魄忽其不驻兮惟修名之可延忍录录以寓世兮信烈者之所羞傥佳志之获申兮虽奄忽其焉悼时宣义挽词奋发多难里哀荣厚夜中妙年推正行末路见隂功风雨双龙合山川弔鹤空悬知青史上又载一于公中书侍郎挽词二首崛起啇巖后清忠士论归法知商鞅弊议折董宏非迁谪生华发骞腾上紫微又骑箕尾去朝野涕空挥守道无夷险如公实寡仇望从乌府重官到鳯池休二品追褒峻千金赙恤优搢绅终有恨王骏不封侯吕与叔挽章四首举举西州士来为邦国华艺文尤尔雅经术自名家正有髙山仰俄成逝水嗟贤人各有数不独嵗龙蛇数日音容隔人琴遂已虗门生应有谥国史可无书旧室悬蛛网遗编走蠧鱼定无封禅草平日笑相如追惟献嵗发春间和我新诗忆故山今日始知诗是䜟魂兮应已度函闗风流云散了无余天禄空存旧直庐小吏独来开鎻钥案头尘满校残书东平夫人挽章相阀风流盛王家地势雄室中兰作佩庭下玉成丛啼鸟悲春槛荒原入夜宫遗芳得鸿笔论次诏无竆开府李公挽章报国封章数论交意气真先朝贵公子当代老成人月动融尊酒花催郑驿宾谁知古原上马鬛一朝新戚里薨耆旧哀荣世未如襚加三事衮奠致两宫舆卤簿前衢隘歌钟后院虗英风知不坠芝王茂庭除孙莘老挽词四首同功一体尽调元独抱沉疴反故园壶遂暮年非不遇人生到此可忘言青春芸合妙文词进读金华鬓若丝转守七州多异政奉常处处有房祠月旦甞居第一评立朝风采照公卿门生故吏知多少尽向碑隂刻姓名华屋丘山可柰何百年光景一投梭故人唯有羊昙在恸哭西州不忍歌陈用之学士挽词礼经三百鬓毛班追述先儒伯仲间谁请尚书重给札尽抄遗藁入名山岹峣芸合上参天直舎相依欲二年愿写此情歌挽者泪霑毫素不成篇云台观者候昏明奎璧躔中失二星上界真人重离别隂风一夜搅青冥牢落公车待诏时白头掌故更捿捿一生勤苦成何事只得铭旌数尺题滕逹道挽词早嵗峩冠侍冕旒白头淹䘏外诸侯箧中尚有东风草塞下曾无北顾忧心系汉廷长入梦气吞胡虏不防秋经纶未了埋黄土精爽还应属斗牛江南江北奉周旋合散如云二十年春郡胜游花蔽马夜山清话雨连天共惊万里长城壊独把千金宝劔悬平日书题多散乱唿儿寻聚一澘然自作挽词婴衅徙竆荒茹哀与世辞官来录我槖吏来验我尸藤束木皮棺藁葬路傍陂家乡在万里妻子天一涯孤魂不敢归惴惴犹在兹昔忝柱下史通借黄金闺奇祸一朝作飘零至扵斯弱孤未堪事返骨定何时脩途缭山海岂免从阇维荼毒复荼毒彼苍那得知嵗晩瘴江急鸟兽鸣声悲空蒙寒雨零惨淡隂风吹殡宫生苍藓𥿄钱挂空枝无人设薄奠谁与饭黄缁亦无挽歌者空有挽歌辞后学张綖校正淮海集卷之四十淮海集淮海集后集目録淮海后集目录巻之一进南郊庆成诗幽眠越王陨星石山阳阻浅次韵参寥华者送洪景之循州参军茶茶臼石鱼刘公榦赠医者邹放赠张潜道荷花䤍曾逢原参寥见寄吴兴道中无题二首喜雨得城字东城被盗得世字梦伯收文公送佛印流觞亭蓬莱阁送罗正之提刑卷之二秋夜病起怀端叔送孙诚之尉北海抱瓮读列子和显之长老清夜南池和王定国宿金山别贾耘老李端叔见寄次韵陈令举妙奴诗自警陪李公檡观金地佛牙雪浪石和蔡天启赠文潜之什早春赴杭倅至汴上作无题织锦图五首卷之三次韵孔彦常曝书次韵苹老送陈太初道録䁬苏子瞻次韵安州晚行题五柳亭观寳林塔张灯还白汤泉十四韵次韵辨才次韵公辟二首次韵公辟即席呈太虚次韵公辟蓬莱阁次韵公辟闻角寄公辟呈公辟奉和莘老中秋致语致政通议口号致语口号悼玉子𨳩五首卷之四秋兴九首金山睌眺病中闻鴈冬蚊白马寺晚泊霅上感怀和程给事判六首处州闲题春词五首秋词二首齐逸亭春日雪中寄丹元子宿干明方丈新𨳩湖送孙诚之呈李公择落日马上次韵参寥三首和书贺袐监堂三首和书观妙庵早春题僧舍盆池钧翁赏酴醿有感首夏卷之五代蕲州谢上表代程给事乞祝圣表坤成节功徳丈䟽代荅范相公启筼孙中丞启贺吏部傅侍郎启代何提举贺枢宻启贺门下吕仆射启谢顂州吕吏部启荅丁彦良书与许州范相公书祭监税主簿文卷之六杂说通事说𧖟书种变时食制居化治钱眼鎻星添梯车祷神戎治书丁彦良明堂议銯龙井辩才事书王氏斋壁题彭景山传神淮海间居集序淸和先生传法云长老然香㑹䟽请立程给事祠堂状精骑集序故龙圗阁直学士中大夫知成都府李公行状淮海后集目录淮海集淮海集后集卷第一淮海后集卷之一秦观少游进南郊庆成诗右臣伏覩皇帝陛下肇修典礼冬日之至亲有事于南郊仍复祖宗故事以皇天地祗合祭前期之日隂云蔽空将祀之夕月纒毕宿诗云月离于毕俾滂沱矣于法当雨而是夜开霁特甚晏温星月昭明礼毕之明日雨雪乃作朝市郊野相告欣然颂叹之声形于中外非二圣有作上当天心神祗顾享何以逮此臣虽疎贱通籍祕省预见熈事不胜犬马区区之情輙将舆人之颂撰成郊礼庆成五言二十韵诗一首随状上进干冐宸严臣无任瞻天望圣激切屏营之至于赫龙飞后中区八月秋合严天地祀逺继祖宗休熈事将兴举彞章预讲诹纷然曲台议断自太任谋宗伯方承命元龟遂告猷三钱封内帑五瑞辑诸侯路寝前斋玉清宫复射牛长迎南至日圆即自然丘扈跸三千劒干霄十二楼钩陈严御座太一奉宸游好雨虚闻毕生阳不待邹浮云依斗散华月亘天流宵被黄䄄却霜空曲盖收堪舆同顾飨河岳尽怀柔麾日初鸣仗旂风不满旒回銮龙入驭传诏鹤为邮崇庆天难老华胥圣不忧衣冠千玉简宇宙一金瓯可但丰年屡当知世徳求慙无班马手作颂配商周幽眠幽眠起常晩冬晷复不长中间数十刻倐如惊燕翔晨飡粗云毕申鼓鸣相望忽忽竟何就念之动中肠天地一逆旅死生犹转商暂来旋云去迟速乃所常较计亦何补徒然非慨慷不如听两行一㮣付酒觞北风吹老槐白日转纸窻布衾一觉睡身世成渺茫宿莽冬不衰兰茞幽更芳无庸伤局促速此鬓发霜越王越王念吴役寝兴常不安有臣曰种蠡实与同难艰终酬㑹稽耻列国不敢干智者见未兆愚夫暗前观范公拂衣去扁舟五湖间清辉照四海秋月耿云端种也竟不悟处之若无难属镂一朝至身与名俱残兎走猎狗悲鸟尽良弓闲自古身不退多为世所叹陨星石萧然古丘上有石传陨星胡为霄汉间坠地成此精虽有坚白姿块然谁汝灵犬眠牛砺角终日䝉羶腥畴昔同列者到今司赏刑森然事芒角次第罗空青俛仰一气中万化无常经安知风云㑹不复归青㝠山阳阻浅一日行一尺十日行一丈岂不叹淹留所幸无波浪悲风动深夜原野眇森爽青天行蟾蜍枯水转魍魉此时蓬茅下去心剧于痒弃置勿复论通塞如反掌次韵参寥莘老迅风薄髙林万象号虎豹纷披枳与棘尔复皷狂閙我垣既已頽我栋又以挠岂无一木枝横力难与较黎明忽自罢晴日射鱼罩死水失狂澜衰木回故貌劳生眞梦事徃趋如睡觉炊黍焚黄鹑吾其理归棹送洪景之循州参军寒梅不自重輙花桃李先矫枉有佳菊最后衆芳妍各因一时美难以相嗤怜物理固若是士林亦宜然夫子南国俊声猷推妙年数奇晚方偶参军古龙川龙川虽云逺风物号清鲜罗浮不相下颉颃巉荒天云鬓二三子聊足奉周旋行矣试老拳归欤逺翔骞茶茶实嘉木英其香乃天育芳不愧杜蘅清堪揜椒菊上客集堂葵圆月探奁盝玉鼎注漫流金碾响丈竹侵寻发美鬯猗狔生乳粟经时不销歇衣袂带纷郁幸䝉巾笥藏苦厌龙兰续愿君斥异类使我全芬馥茶臼幽人躭茗饮刳木事擣撞巧制合臼形雅音侔柷椌虚室困亭午松然明鼎窓唿奴碎圆月掻首闻铮鏦茶仙頼君得睡魔资尔降所宜玊兎擣不必力士扛愿偕黄金碾自比白玊缸彼美制作妙俗物难与双石鱼佛宫琢琳瑯悬鱼警羣聦缓扣集方袍急拊趋百工虽无笋虡器自恊征与宫犂然当人心邈有炎氏风山泉自疏数珮玉相玲珑朝昏间钟皷清响传无穷惟有宝陁山于音获圆通一闻如得解石巩亦投弓刘公干邺中多贤豪公干气飘逸弱嵗颇徊徨飘零低金室君王事遨宴下马列琴瑟豪吹挟哀弹娯欢非一日当年侍赓酬珠玉在挥笔五字一何工妙絶冠俦匹所得虽经寄未得偏人失赠医者邹放百工皆圣作惟医有书传绪余起人死妙处实通天邹子本淮海弱龄加讨研岐扁逢巻中遂知百病先徃嵗游京室公侯纷荐延国工不敢妬遣儿求执鞭晚弃本州役青衫鬓萧然临衢开大肆旁午送金钱嗣子颇不凡文塲早周旋行期拾青紫善积神所怜赠张潜道张生何为者落魄不自拘独携三尺琴笑别妻与孥一来泊吾里忽已月再虚朝游故人馆暮止佛子庐虽无食羮余所乐常晏如我欲有所进生闻勿烦纡君子闲有道不专块然居无道秪深适鸣戱亦已愚愿生脱尘鞅从我沧海隅荷花方塘收雨脚落日半遥岑芙蕖浄娟娟丽服抚翠衾无言意自逺欲渡秋水深𬗟怀平生人对此讵可寻弄芳惜晼晩酒至谁与斟天涯有归云聊寄相思心心开获清赏芙蕖一何绮美人艳新粧歛袂照秋水端如荡子妻顾自良家子黄金选燕赵摇落对江沚薄暮风雨来独立泪如洗望君君讵知倾宫定谁似酬曾逢原参寥上人见寄山阳作倦客当老秋忽忽少佳意孰云尘滓地刘阮肯俱至一披清骨毛再见失身世有如执盛热傃月濯凉吹又如观巨梓却觇萧苇细十辰同遨游不觉日车逝嗟予逃空虚终日靣林翳闻人足音喜况乃道所契方念衣袖分明月忽我畀眷言何以酬白发同所诣吴兴道中黾勉荜门下十年守一方胡为御舟者挽我置此傍青山不肯尽流水故意长虽云道理逺瓦樽有酒浆无题二首其一君子有常度所遭能自如不与死生变岂为忧患渝西伯囚演易马迁罪成书性刚趣和乐浅浅非丈夫其二世事如浮云飘忽不相待歘然化苍狗俄顷成章盖达观听两行昧者乃多态舎旃勿重陈百年等销坏喜雨得城字阴阳有常职代御不可并一气或错缪愆伏相冦兵惟时四月交南国厌久晴风师挟帝令唿号肆徂征云师畏推逐蓄意不敢争雨师旷厥官所茍朝夕生黄尘暗如雾掩彼日月明帝眷一夕回旱议沮莫行畨然需膏泽夜半来雨声黎明纵遐眺沟浍各已盈青秧散广畆白水涵孤城耕夫欣有託水鸟飞且鸣乃知化工妙悠然信难名行矣耘我穑嵗终竚坻京东城被盗得世字野人无机心触事少防卫所至輙酣寝屡堕穿窬计孤亭夜深墨风死雨初霁有盗穴壁来攘取逮衾袂微思不敌怒弱力皷虚鋭起搏且复唿可否谁量势谁云同室闘函丈莫相继两奴眠牖旁矫首但睥睨弃之倚柱休盗亦从此逝惭无牛缺贤幸脱燕人毙亡弓岂须求失马不必涕黎明成感叹事往若异世良贾号深藏无阂称善闭君子勿我夸得丧求无际梦伯收文公昨夜梦故人心颜少欢趣自嗟弃有司却言归山路君王下明诏羣英翕争赴焦鹏共挥翮跛鼈亦骋歩扰扰天地间飞鸟不知数何意独萧条命与时相忤空复蔽马牛不为匠人顾昔为土中花行待东风煦今为檐下草逺矣霑秋露老母鬓成丝寒妻被无絮嵗莫多严风絺绤将焉度觉来不复见抚枕泪如注安得万顷陂活此舟中鲋送佛印抱包初舍蔚头蓝江月松风处处参他日惠林为上首几年弥勒作同龛真珠撒帐开新座飞鸟㗸花绕旧庵云散虎溪莲社友独依香火思何堪次韵公辟㑹流觞亭偷引湖光一派飞咏觞还却似当时吴歌送酒随流急越艳浮花转曲迟山庙早因前守彻冰元是故工遗年年褉饮今非昔不到兰亭到北池次韵公辟㑹蓬莱阁林声摵摵动秋风共蹑丹梯上卧龙路隔西陵三两水门临南镇一千峯湖吞碧落诗争发塔涌青㝠畵几重非是登髙能赋客可怜猿鹤自相容送罗正之两浙提刑岂为鲈鱼忆故丘东南昏垫赖良谋一封暮别云间阁三组秋归海上州子政暂为都水使千秋终作富民侯赠君一语君应笑竞注江河本不流淮海后集巻之一淮海集淮海集后集卷第二淮海后集巻之二秦观少游秋夜病起怀端叔作诗寄之寝瘵当老秋入夜庭轩空天光脆如洗月色清无缝风飈戾戾轻露气霏霏重檐花伴徐歩笼烛窥孤讽𬗟惟情所亲佳辰谁与共夫子淮海英材大难为用秉心既絶俗发语自惊衆麈尾扣球琳笔端攅螮蝀雄深廹杨马妙丽该沈宋浮沈任朝野鱼鸟狎鲲鳯与时真楚越于我实伯仲尔来居邑邻颇便书札贡上凭鸿鴈传下託鲤鱼送二物或愆时已辱移文讼人生无根柢泛若爱波葑昧者复汲汲晨暝趋一閧隂持含沙毒射影期必中自匿嫫母容对客施锦幪溘然一朝逝万事俱成梦形骸犹汝辞利势犹君动思之可太息伤之为长恸所以古达人脱身事髙纵我生尤不敏胸腹常空洞彊颜入规模垂耳受覊鞚行谋买竿栧名理就折衷但恐狂接舆烦君更嘲弄送孙诚之尉北海吾乡如覆盂地据扬楚嵴环以万顷湖黏天四无壁蜿蜒戯神珠正昼飞霹雳草木无异姿灵气殊郁积所以生羣材各抱荆山璧小为百夫防大为万人敌夫子少迈伦喑呜阻金石奏赋明光宫玉座瞻咫尺翻身堕云霄十载廹穷厄焚舟更一战得尉沧海北五月乘畵船箫皷事逺适天横齐山青雨带楚水黑勿云晩方仕四十乃古昔勿云名位卑九万自此击幽求尉朝邑鬓髪森已白元振尉通泉律令非所即一朝会风云顾眄立四极行矣壮旧图勉抱瓮搰搰抱瓮人汒唿治其内仲尼为所轻子贡无以对舍器欲还朴为量固已隘苟得浑沌真宁羞事机械读列子咄咄两小儿多言空尔为后之日无定不觉心有期尺捶探苍溟但令傍者嗤谁谓不能决孔丘乃真知和显之长老禅子观因缘寸晷无复余讲人治经论艾夜犹未除冷风奏哀松寒月挂碧虚此意了不谕悲哉同翳如清夜子夜天无云稀星耿顽碧茫茫行役者对此焉不息胡为蜗角端相与竞寻尺劝君归去来飞空鸟无迹南池汎汎池中凫上下与水俱不与水争力所以全其躯遇物贵含垢修身戒明汚胡能若云月浪自惊羣愚和王定国峥嵘嵗月徂物色莾于邑欢言公子至坐失百忧集宵箔蕙烟横寒炮玉脂泣勉旃决南图荷华行满隰宿金山山南山北江水流半空金碧随云浮我来仍値风日好十月未寒如晩秋山僧引客寻苍翠歴巻参荖到平地万里风来拂骨清却忆人间如梦寐夜深无风月入扉相对老人如藁枝流水与天争入海共笑此心谁得知下山却向中望畨忆当时在屏障老母思儿且欲归回首云峰已天上别贾耘老若有人兮霅之滨服火齐兮冠切云有才不为世所抡尽入诗句为奇新忘归繁弱不浪陈发必中的疑有神目关飞鸟緍苍鳞俛仰自娯忘贱贫繄我与君素参辰孰为一见同天伦共指飞光易沉沦莫若痛饮还我眞况有内子贤文君终日呌唿不怒嗔酒酣徃徃出前珍瓦瓯竹筯羞青芹左列文史右红裙樽前不觉徂清晨念我行当西道秦拏舟来别非所欣欲託毫素通殷勤郢匠旁瞩难挥斤人生百龄同臂伸断梗流萍暂相亲行行饮酒且勿云丈夫万里犹比邻李端叔见寄次韵君文豪赡无与俦使我吟讽忘离忧浩如沅湘起阳侯翻星转日吞数州华章藻句饶风力顷刻朱红迷畛域一班纵复为管窥万派终难以蠡测区区文墨倦髙情解鞅还㳺恍惚庭半槽新水六尺簟卧视云物行空青伊我篮舆抵京县溽暑黄埃负初愿君家只在御城东弥月不能三两见求仙未若醉中眞蚁鬬蛾飞愁杀人清都梦断理归棹回首一树琼枝新归来草木春风换世事猬毛那可筭幸谢故人频寄书莫笑元郎自唿漫陈令举妙奴诗西湖水滑多娇嫱妙奴十二正芬芳肌肤晳白髪脚长含语未发先有香溪上夜燕侍簪裳皎如华月堕沧浪音声入云能断肠不许北客辞酒浆主人蔼蔼邦之良少年射䇿谒未央俊词伟气森开张玉杓贯斗生怒芒天欲文采老更昌故使歛翮窥羣翔五十仅补尚书郎浩歌骑牛倚徜徉东风戯雨花草狂二溪泱泱青黛光妙奴勿倦侑羽觞主人正欲游醉乡自警古人去后音容寂何处茫茫寻旧迹君看草遍北邙山骼骴犹来丘垄积那堪此地日黄昏长途万里伤行客只知恩爱动伤情岂悟区区头已白莫嫌天地少含弘自是人心多褊窄争名竞利走如狂复被利名生怨隙贪声恋色镇如痴终被声色迷阡陌休言七十古稀有最苦如今难半百闻道蓬宫仙子闲红尘不染无瑕谪日月迟迟异短明三峰秀丽皆仙格女萝覆石蔓黄花芝草琅玕知几尺桃源长占四时春漾漾华池真水碧乘槎拟欲扣金扄巨浪洪波依旧隔归来芳舍与谁俦老鹤松间三四只唳天声动彩云飞对我时时振长翮骖鸾未遇且悠悠尽日琴书还自适纷华任使投吾前争奈此心终匪石拜命懐金谁谓荣低头未免拾言责从兹俗态两相忘笑指青山归路僻同人有志覔长生运气休粮徒有益须知下手向无为莫学迷徒頼针灸陪李公择观金地佛牙薄伽梵相含空虚化人分叚同璠玙尔来示灭二千嵗真骨万里传中区钱塘有尼号法照得自禁掖藏金铺欲因此胜髙构阁假设象似开羣愚偶从好事至霅上持出瞻玩相欢娯灵牙宝色玉不如上有无数光明珠庄严一一出御帑蜿蜒绣袋荥砗磲是时賔客尽上士回向已登十地初殷勤称讃出软语坐人顾眄惊俗汚因悲人生信如梦浪逐声势霜鬓须一源清浄谁复无枉入诸趣更﨑岖愿因今日诣真际古松白日常萧疎乃知金仙妙难测余润普及霑凡枯况复老尼亦才辩朱甍碧瓦非难图行看岹峣倚青嶂翁妪颂説倾三呉雪浪石汉庭卿士如云屯结绶弹冠朝至尊登髙履危足在外神色不变惟伯昏金华掉头不肯住乞身欲老江南村天恩许兼两学士将兵百万守北门居士彊名曰天元寤寐山水劳心魂髙斋引泉注竒石迅若飞浪来云根朔南修好八十载兵法虽妙何足论夜䦨畨汉人马静想见雉堞低金盆报罢五更人吏散坐调一气白元存和蔡天启赠文潜之什蔡侯饱学困干釡濯足清江起南土剧谈颇似燕客豪快夺范雎如坠雨东城桥梓未足论栢直何为口方乳蒋信山中伴香火三年不厌长䔫苦平生瑰玮有谁同要得长侯三日语昼闲那自运甓忙时清不用闻鸡舞桓荣欢喜见车马书册辛勤立门户要当食肉似班超勐虎何尝窥案俎早春黄金蔌蔌满垂杨尚有春寒到畵堂酒力渐销歌扇怯入帘飞雪带梅香赴杭倅至汴上作俯仰觚稜十载间扁舟江海得身闲平生孤负僧牀睡准拟如今处处还无题扫地烧香闭阁眠簟纹如水帐如烟客来梦觉知何处挂起西窻浪接天苏子瞻记江南所题诗夲不全余尝见之记其五絶今以补子瞻之遗红窻小泣低声怨永夕春风斗帐空中酒落花飞絮乱晓鸎啼破梦怱怱其二晞草露如郎倖薄乱花飞似妾情多归鸿见处弹珠泪语鷰闻时歛翠蛾其三琴絃断续愁兼恨岭水分流西复东深院小扉红日落绣牎闲倚更谁同其四参横霁色天沉水鸟宿寒枝竹琐烟衾惹旧香清夜半泪凝残烛畵堂前其五寒信霜风似叶黄冷灯残月照空牀看君记忆传文锦字字愁萦惹断肠淮海后集巻之二淮海集淮海集后集卷第三淮海后集巻之三秦观少游次韵孔彦常舍人曝书上帝图书府传观诏特容嘉宾苍佩玉盛馔紫駞峰散帙牙籖乱开函锦袭重君羮如可请愿备北堂供次韵莘老妙龄随计日绀发度闗年较艺先豪俊飞声动眇绵祕书窥甲乙密室诣温宣已叶半千运仍亲尺五天御香春晩炷宫蜡夜深燃汉殿螭头笔岐藩幕下莲孔鸾人共贵兰蕙世皆怜附尾方瞠若提刀独砉然皂囊封细札青简续遗编壁府深难造龙媒隽莫先大农参奏计宗伯与兴贤玉铉行真即金瓯忽浪传两轮苕上驾百丈剡中牵荏苒冯唐老淹回贾傅还星霜俄九换金竹遽三迁皷吹呉云外旌旛楚水壖经纶殊未倦忧患复相连恶草空摇毒群蜗谩汚涎松筠终不易雨露竟无偏憔悴千株橘荒凉二顷田几书借船帖屡广絶交篇禅誉推龎藴亲评主闵骞懒因闲处极乐向静中全嵗月黄尘里莺花白髪前氷台清照底玉海湛无邉身世尤飞隼功名眇蜕蝉蕉心难固待楮叶谩劳镌伫续清都梦还随浊世缘泉虬淹已久风翮去应便预想朝元处簮裾立万仙送陈太初道录先生簮绂后世系本绵瓜驻马生枯骨回车济病虵带云眠酒市和月醉渔家落日千山路西风一枕霞几年流俗笑一旦五侯夸碁惜春深日琴憎雨后蛙背因书字曲髪为注经华地转东淮水天回比斗车新宫黄道近旧隠白云遐顾我身多累逢君意谩夸空提方士劒未上客星槎何日同归去重飞九转砂赠苏子瞻叹息苏子瞻声名絶后先衣冠传盛事兄弟固多贤感慨诗三百流离路八千直心羞媚黾忠力欲回天缧绁终非罪江湖祗自怜饥寒常併日疾病更连年明主无终弃西州稍内迁奏言深意苦感泣内人传前席须宣室非熊起渭川君臣悦相遇愿上角招篇次韵安州晩行寄传师投暮安州北苍烟乱眼昏茅茨人外路砧杵月边村野水飞云薄空林噪雀繁几人堪此乐逢客莫轻论题五柳亭结构依流水新题五柳亭登临有遗味攀折不胜情隔岸闾阎皷遶轩舟舫横观宝秫塔张灯次胡瑗韵飞来峰上塔然密奉慈观互照三山冢分辉七宝栏势擎金界迥影蘸玉奁寒次第边烽举髙低祭烛攅虹旌排阵堞火伞御灵官魏乘珠千颗隋㠶锦万端华敷连藏海光集匝宫坛冏冏连青昊荧荧逼翠峦月卿秋抒思星将夜濡翰继听钧天奏尤知属和难还自汤泉十四韵嵗晩倦城郭聮骖度嶪峩天黄云脚乱村黒鸟翎讹潦水侵生路晴天落慢坡澄江练不巻温井鑑新磨渔火分星逺沙鸥散㸃多覇祠题玉筯龙窟受金波琬琰存吴事儿童记楚歌孤龛瘦居士双塔盏头陁飞䑕鸣深穴胡蜂结巧窠晩参圆白足昏梵礼青螺云驭沉荒甃仙舂没浅莎杖藜从莫逆谈笑入无何渗澹日连雾萧骚风转阿华清俄梦断回首失烟萝辨才法师尝以诗见寄继闻示寂追次其韵遥闻只履去翛然诗翰才收数月前江海尽头人灭度乱山深处塔孤圆忆登夜阁天连鴈同看秋崖月破烟尚有衆生未成佛肯超欲界入诸禅次韵公辟州宅月夜偶成其一新秋过雨月如霜缓足蓬莱彻上方翠木玲珑藏宝界白烟浓淡鎻华堂书名越艳谁兴发角动单于自感伤山似卧龙天似水却疑身在海中央其二缭绕千重雨后凉月含秋色上东方风催络纬归金井月转檀栾䕃畵堂游目骋懐佳兴发感时抚事壮心伤归来枕簟清无梦卧看明星到未央次韵公辟即席呈太虚与君邻并共烟霞乘兴时时过我家更漏一新闻晓角门阑数级看秋花湖山对値全如买风月相期不用賖頼有醉毫吟更苦他年分作句图夸次韵公辟将受代书蓬莱阁城连湖岸水为闗旦暮樵风自徃还龟负宝林新佛地龙蟠使宅老仙山平生仕宦今何得终日登临独未闲嵗满徘徊难遽别就中潇洒异人间次韵公辟闻角有感一听胡笳动越吟声潜地底气逾深千宫月色单于曲万里天光魏阙心秉烛何人犹把盏挑灯有女正穿针早寒时节黄昏后更逐西风应逺玷寄公辟忆昔都门手一擕春禽初向苎萝啼梦回金殿风光别吟到银河月影低舞急锦腰迎十八酒醒玉盏照东西何时得遂扁舟去邂逅从君访剡溪呈公辟东归行路叹贤哉碧落新除宠上才白傅林塘随画去吴山花鸟入诗来唱酬自有微之在谈笑应容逸少陪除此两翁相见外不知三径为谁开奉和莘老童子何知幸最深久班籍湜奉登临挟经屡造芝兰室挥麈常聆金玉音黄巻香焚春晼晩绛纱人散夜萧森明朝只恐丝纶下囘首青云万里心中秋口号伏以四难并得既为尊俎之佳期五福具膺实号搢绅之盛事矧中秋之届候宜公燕之交欢恭惟判府大资身遇圣神家传将相时应半千之运论归尺五之天姓名久在于金瓯方面暂分于玉节浮堦飞阁引南国之佳人豪竹哀丝奏西园之清夜云山檐楯接低空公宴初开气郁葱照海旌旛秋色里激天皷吹月明中香槽旋滴珠千颗歌扇惊围玉一丛二十四桥人望处台星正在广寒宫致政通议口号窃以五福具膺实搢绅之盛事四难并得亦尊俎之佳期恭惟致政通议马鹤英姿鼎槐华胄身见六朝之盛位登两省之崇北陌东阡时命青牛之驾左图右史日从赤松之游判府左丞神岳殊钟星躔异禀方面虽分于玉节姓名已覆于金瓯举白飞觞极水陆四方之馔弹丝击石尽宾主一时之欢秋空画隼照新晴符隐庵前小队停玉斚金醪通缱绻鳯笙龙管入青冥靓粧酾酒花侵席宝兽呀香雾满庭太史应占豫州分上台星近老人星口号美酒忘忧之物流光过隙之驹不称人心十事常居八九得开口笑一月亦无二三莫思身外无穷且赌尊前见在功名富贵何异楚人之弓城郭人民问取辽东之鹤付与香钿画皷尽欢美景良辰欲奏长謡聊陈短韵平原居士今无影鹦鹉空洲谁举杯犹有渔阳掺檛皷为君醉后作轻雷悼王子开五首其一我昔官房子长懐忠穆贤里无行马第山有卧牛阡当代三公后惟君五福全桐棺逺归祔追旧几澘然其二早尔金闺彦颀然玉笋班周旋三友益零落十年间轣辘灵輀动悠扬素旐还暮年还抱爱应复辨追攀其三萧散竹林风平生约略同官班嵇叔夜年軰晋安丰民咏濡须政朝推胊䏰功九原无复作埋玉恨何穷其四南浦维舟访东堂抵榻眠后期犹指日轻别遂终天墨妙今初贵诗名久已传清风如未坠诸子更翩翩其五已矣知无憾贤愚共此途白驹驰白日黄髪掩黄垆和淮海集淮海集后集卷第四淮海后集巻之四秦观少游秋兴九首拟韩退之逍遥北忩下百事逺客虑无端叶间蝉催促时节去愁起如乱丝萦纒不知绪日月岂得已还复役朝暮人生均有得悲叹我不悟春秋自天时感愤亦真趣拟孟郊晓风有暴信暮蝉无好声晓风与暮蝉自与时节争独客辞故乡推车谒梁城梁城道迢递区区役吾生不如归旧山藜藿安性情拟韦应物坐投林下石秋声出疎林林间鸟惊栖岂独伤客心物亦有代谢此理共古今邻父缩新醅林下邀同斟痴儿踏吴歌娅姹足讹音日落相携手凉风快虚襟拟李贺鱼鳞甃空排嫩碧露桂梢寒挂团璧白苹风起吹北忩尺鲤沉没断消息燕子将鶵欲归去沈郎病骨惊迟暮浓愁茫茫寄何处万里江南芳草路拟李白芙蓉露浓红压枝幽禽感秋花畔啼玉人一去未囘马梁边燕子三见归江头白苹老波底尺书不来空相望斜吹疎雨湿秋江霜风暗引芙渠香石上菖蒲三尺长绿头鸭儿栖萍草採莲女郎笑花老木兰船上动江水不觉鸳鸯带波起拟玉川子南州有病客起卧北忩下玉兎㘅光照清夜故人别我京洛游不寄一行三改秋秋色变冷客裘薄渐觉衣袂寒飕飕作诗欲寄君未语先有愁不如唿童起危坐北忩下一杯寛我千日忧眼前俗事何扰扰此夕尽向杯中休何必怀黄金印兮爵通侯拟杜子美紫领寛袍漉酒巾江头萧散作闲人悲风有意催林叶落日无情下水滨车马憧憧诸道路市朝衮衮共埃尘覔钱稚子啼红颊不信山翁箧笥贫拟杜牧之皷鼙夜战北窓风霜叶铺堦叠乱红一叚新愁惊枕上几声悲鴈落云中眼前时节看驰马日下生涯寄断蓬弟妹别来劳梦寐杳无消息过江东拟白乐天不因霜叶辞林去的当山翁未觉秋北里酒钱烦屡索南州诗债懒频酬欲歌金缕羞红粉拟挿黄花避白头底事登临好时节等闲收拾许多愁金山晩眺西津江口月初弦水气昏昏上接天清渚白沙茫不辨只应灯火是渔船病中踈帘薄幔对青灯鸜鹆喧喧自转更风雨渺漫人卧病地炉汤鼎更悲鸣闻鴈懐邵仲恭楚泽吴天去未迟烦君且傍蒜山飞白袍居士如相问为説缁尘欲满衣冬蚊蚤虿蜂䖟罪一伦未如蚊子重堪嗔万枝黄落风如射犹自传唿欲噬人白马寺晩泊蒙蒙晚雨暗囘塘逺树依微不辨行人物渐稀踈磬断绿蒲丛底宿鸳鸯霅上感懐七年三过白苹洲长与诸豪载酒游旧事欲寻无处问雨荷风蓼不胜秋和程给事赠虞道判六首刀圭云母具晨飡门对三层歩斗坛夜考鹤经分七九晓占岁气辨黅丹火枣交梨近可飡不须地肺及天坛龟藏坎海毛皆緑鳯宿离宫色自丹紫府沉沉掩夜闗竹隂清扫月中坛岁星偷得桃枝碧董奉栽成杏子丹囊中王色已经飡醉拂丝桐坐杏坛应笑倦游尘滓客鬓毛萧瑟事鈆丹汉武游心缥缈间文成五利尽登坛何如屈曲韩夫子不羡神君白玉丹使君本住道家山时访元都太古坛隂惠已能追许令治功不独过韦丹处州闲题清酒一杯甜似蜜美人双鬂黒如鸦莫夸春色欺秋色未信桃花胜菊花春词絶句五首蒲萄裀暖蕙薰微红日窥轩睡觉时人倦披衣双燕出青丝髙罥木兰枝弱云亭午弄春娇髙柳无风妥翠条懒读夜书搔短发隔垣时听卖饧箫都城春富百花披长忆人归驻马时浅色御黄应好在为谁还发去年枝风驱白雨洗园林蔽地飞花一寸深狂紫浪红俱已矣老春虽在亦何心顚毛渐脱风情少匣剑空存侠气销人逺地偏无酒肉春深花鸟谩相撩秋词二首云惹低空不更飞班班红叶欲辞枝秋光未老仍微暖恰似梅花结子时无数青莎绕玉阶夕阳红浅过墻来西风莫道无情思未放芙蓉取次开齐逸亭燄发郎君更不归故亭萧瑟异当时玉笙金管浑如梦只有梅花三四枝春日残腊渺茫云外日新春彷彿梦中来雪霜便觉都无力只见桃花次第开雪中寄丹元子隂风一夜搅青冥风定纷纷雪片零想见玉清真境上白虚光里诵黄庭宿干明方丈漫天白雪无端现佛室夜艾乌更啼相逢解頥足自慰勿语俗子念心携新开湖送孙诚之有龙见于东北因成絶句狂客走影暗悠悠萏吹风五月秋黄绶不为无气概苍龙随尾送行舟呈李公择青笺擘处银钩断红袂分时玉筯悬云脚渐收风色紧半规斜日射归船落日马上日落荒阡白雾深紫骝嘶顾出踈林囘头已失来时路杳杳金盘堕翠岑次韵参寥三首武陵渔子入花源但见秦人不得仙㑹有黄鹂鸣翠柳何妨白眼望青天长安仕路与云齐倦仆羸骖不可跻但得玄晖曽折简何须平子更安题且折花枝醉复醒人间时节易峥嵘屠龙肯自羞无用画虎从人笑不成和书天庆观贺祕监堂三首老仙旧地枕东城古木参天警画声我亦愿为方外友风流何必并时生史君平昔慕髙清一到祠堂意一新户外黄冠应指㸃公应便是谪仙人衣屦萧条气久清豪家门舘未尝行朱甍碧瓦何从得疑有隂兵夜助成和书观妙菴龙瑞宫中种玉人诛茅结室傍秋云自言洞里山川别此处千分未一分早春题僧舎东园紫梅初破藟北涧绿水方通流归去一春花月梦定应常在此中游盆池钓翁谁刻仙材作钓翁尺池终日钓微风令人却忆鸱夷子散发五湖狂醉中赏酴醿有感春来百物不入眼唯见此花堪断肠借问断肠缘底事罗衣曾似此花香首夏节物相催各自新痴心儿女挽留春芳菲过尽何须恨夏木隂隂正可人淮海后集巻之四淮海集淮海集后集卷第五淮海后集巻之五秦观少游代蕲州守谢上表愚罪着明当以万死圣恩寛大尚假一麾顾帷昧冐之深第积战竞之至伏念臣不学无术寡偶少徒荷先帝之误知繇常员而擢用始欲悉力而举职莫知长虑以佐时自取悔尤至烦挥黜责其妄作便可屏之逺方悯其知非犹当投于散地敢图生死而肉骨尚容宣化以承流况臣粤自去冬尝陈愚恳愿归使节求绾郡章虽此左迁正符宿愿恩既深而逾望感亦极而难言此盖伏遇皇帝陛下大徳海涵至仁天覆谓灾青之可赦以过失为当怜寛其未弃之诛开以自新之路辨之不早嗟已迫于桑榆来者可追幸未填于沟壑誓捐躯干上报恩私代程给事乞祝圣表本州管内旧有应天寺者造于宋元徽中其地据寳林山巅南直秦望北负卧龙蕺山挟其左鑑水趋其前圜视井邑如閲图画越之形胜十得六七比于熈宁十年八月遇火金石土木之观一夕殆尽楼观宫室化为丘墟父老过之徜徉悼叹若失所依凭者因相率诣州自陈愿以私钱修复故寺本州寻具其事上闻仍乞易为十方䝉朝廷报可赐号宝林禅院于是郡之衣冠缁素无不悦豫皷舞以谋报上因大出力财争先请奋浮图栋宇次第告成曾未踰年已复旧观葢所据之地胜故兴也易所遭之时盛故成也速不然何以至是哉谨按宝林禅院其地本名龟山前世文士见于篇章上有鳗井嵗旱祷雨辄应臣等窃以为龟神物也有先事之智而夀踰千嵗鳗龙类也有施泽之仁而功被万物位正南方与时相见势出人境足以有临稽之于名効之于物参之于方位考之于形势而酌之于民情理从事顺实宜永为颂祝陛下圣夀之地臣等自今后每遇同天节只于本院启建道塲及祷祠雨泽吉祥斋供其余宫中道埸并不令于本院启建夫下达士民之愿上报君父之恩臣子之职也臣等荷国厚恩无以荅生成之万一庶几因缘塔庙少伸犬马之诚仰瞻阙庭不胜大愿伏望圣慈特赐俞允坤成节功徳文疏宝历开祥爰属补天之运金行御气适当梦帝之期躬诣精庐妙修胜㑹致上方香积之饭閲西土贝多之文庶凭调御之缘少効华封之祝太皇太后伏愿睿图巩固宸筭増隆日月无私永照临于下土风云不间长感㑹于中天代荅范相公启器兼文武道备天人始列周行绰有栋梁之器及参大政郁为社稷之臣果振家声遂当国相昔韦平嗣兴于西汉袁杨继起于东京张公钖延赏之名陆氏取象先之意虽云华族未必熈朝然犹前史以为美谈当世谓之荣事固未有百年遇太平之运四世膺爰立之求以今言之一何盛也某夙登门仭尝颂威容念班谒以无由第承风而窃抃贺孙中丞启光奉明恩进陞中宪伏惟庆慰恭惟中丞侍郎受天间气爲世真儒力足以扶颠持危器足以致逺任重巍然如衣服之有冠冕卓尔若鸟鱼之有鳯鲲三朝充諌诤之官奋身不顾七郡任蕃宣之寄爲民所思动静不失其时逊逆必求诸道比支物望简在上心粤自贰卿遂登执法严霜被野既知松栢之后凋勐兽居山将见藜藿之不采某叨持符节久逺门阑贺吏部傅侍郎启光膺帝命进贰天官某官道术渊微器猷宏慱更险夷而不测其操践中外而不易其心汉节初归常折董宏之妄楚郊卧治尤推汲黯之忠方传报政之成已听除书之下亟辞右辅复践中台邦人遮辙以愿留朝士举酒而相贺吏曹三综既知水鑑之无私王体一谋当见钧衡之益重某属驱轺传阻造门阑代何提举贺范枢密启光膺睿命进贰中枢硕辅登崇溥天均庆窃以天运无积盖由八柱之仰成岁功不亏亦自四时而分洽矧娲皇补天之际当商老和羮之初傥非心徳之素同难冀事功之必立伏惟某官器兼文武学僃天人虽小善而必为临大节而不夺入参台省伫闻折槛之风外摠戎机寝罢争桑之衅负谤伤而精神益励处闲散而闻望愈隆逮神圣之纂临属风云之感㑹念昔仁祖虚怀于庆历之间惟时先公奏对于天章之下谓道可行于反掌而世亦至于容刀盛世难逢事空传于故老嗣贤复出天实慰于斯民既被召以旋归遂干霄而直上千寻广厦欣然慰多士之心万里长城足以制四夷之命某夙登门仞久旷书幐方从沙汰之余未卜栖翔之所侧闻进拜倍切驩愉巖石虽瞻尚郁搢绅之论衮衣遂有方醻区夏之情贺门下吕仆射启伏审光奉明恩进陞左辅伏惟庆慰恭以某官当世大儒斯民先觉毁誉莫为之损益穷通靡得而变渝北平如髙山深林人何可测巨源若浑金璞玉器孰能名卓乎在搢绅之中屹然有公辅之望果践西台之峻遂跻端揆之崇邸音喧腾士类交庆纳忠有素讵须徳裕之六箴应变无方不止姚崇之十事谢颍州吕吏部启叨奉宸恩谬当藩郡境预四邻之未润霑九里之余凭几占书未进河南之牍朶云号体俄䝉郇国之函仰荷谦沖退増悚愧恭以某官器周事变学造渊微出四世五公之门遇千载一时之运文辞则操觚立就政事则投刃皆虚荀氏八龙尽继髙阳之美河东三鳯尤推鸑鷟之奇㑹公旦之相周俾伯禽而侯鲁布宣诏令已成帅帅之功近省君亲行陟股肱之任某承风兹久觌徳未遑企颂之懐敷宣㒺既荅丁彦良书某启辱书及诗备悉雅㫖且承迩来为况甚休以感以慰窃味诗之大意率多辛酸耿怆之㫖君生长素富贵而喜作寒士语何耶因知诗非能穷人诗穷然后工得非政欲以此合古人语乎兼审薄挂吏议小累不足以玷逺猷毋甚怏怏也知罢官里闾慕义嗜学是所以增其志尚尔白玉微瑕千丈松磥砢不害他日爲大器跅弛之士自有御之者幸顺时自爱区区不宣某再拜与许州范相公某再拜安抚相公合下某淮海一介之士行能无取比因缘科第获列仕版又属朝廷复置贤科而一二迩臣猥以充赋名实乖戾果致多言相公当国怜其孤单不即闻罢使得自便引疾而归侥倖深矣比遇相公均逸藩辅而某承乏之地实在节制之下疵贱无介绍不敢以书自通眷眷私怀何以云喻岂图相公过有採听首赐论荐使僃着述之科檄书初至发函伏读且喜且惧葢相公于某昔既有保全之赐今又有论荐之恩顾惟狂愚何以辱此属拘官守不获进谢门阑又不敢具启事以叙悃愊区区俗礼非国士所以报知已者也惟相公裁察祭监税主簿文维年月日具衔姓名谨以清酌庶羞之奠致祭于殁故监税主簿之灵呜唿贤才懿徳宜显周行以君徳厚宜享夀康仕既未达人其云亡顾天理之莫究兹僚友之永伤呜唿西风萧飒长夜凄凉灵车戒道丹旐飞扬有殽在俎有酒盈觞临岐伸奠归安故乡尚飨淮海后集巻之五淮海集淮海集后集卷第六淮海后集卷之六秦观少游杂说唐杜洤江夏人也自罢汉隂令居泗水上烈日笠首亲督耕夫一年而食足二年而衣道两余三年而屋室完新六畜肥繁器用皆备自恳荒起家十五年为富家翁不假一人之力一毫之助彼尝谓人曰夫忍耻入仕不困妻子衣食者几希彼忍耻我劳力皆衣食耳顾我何如由功名之士观之则诚为拘系跔促人也若夫恬于进取安分洁已者葢有取焉尔通事説文以説理为上序事为次古人皆备而有之后世知説理者或失于略事而善序事者或失于悖理皆过也葢能説理者始可以通经善序事者始可以修史蚕书予闲居妇善蚕从妇论蚕作蚕书考之禹贡扬梁幽雍不贡茧物兖篚织文徐篚玄纎纩青篚底纁域䋙豫篚纎纩青篚檿丝皆茧物也而桑土既蚕独言于兖然则九州蚕事兖为最乎予㳺济河之间见蚕者豫事时作一妇不蚕比屋詈之故知兖人可为蚕师今予所书有与吴中蚕家不同者皆得兖人也种变腊之日聚蚕种沃以牛溲浴于川毋伤其借廼县之始审卧之五日色青六日白七日蚕已蚕尚卧而不伤时食蚕生明日桑或柘叶风戾以食之寸二十分昼夜五食九日不食一日一夜谓之初眠又七日再眠如初既食叶寸十分昼夜六食又七日三眠如再又七日若五日不食二日谓之大眠食半叶昼夜八食又三日健食乃食全叶昼夜十食不三日遂茧凡眠已初食布叶勿掷掷则蚕惊毋食二叶制居种变方尺及乎将茧乃方四丈织萑苇范以苍莨竹长七尺广五尺以为筐建四木宫梁之以为槌县筐中间九寸凡槌十县以居食蚕时分其居粪其叶余以时去之萑叶为篱勿密屈藁之长二尺者自后茨之为簇以居茧蚕凡茧七日而採之居蚕欲温居茧欲凉故以萑铺茧寒之以风以缓蛾变化治常令煮茧之鼎汤如蟹眼必以筯其绪附于先引谓之餵头毋过三系则系麤不及则脆其审举之凡系自鼎道钱眼升于鏁星星应车动以过添梯乃至于车钱眼为版长过鼎靣广三寸厚九黍中其厚挿大钱一出其端横之鼎耳后镇以石绪总钱眼而上之谓之钱眼鎻星为三芦管管长四寸枢以圆木建两竹夹鼎耳缚枢于竹中管之转以车下直钱眼谓之鎻星添梯车之左端置环绳其前尺有五寸当车牀左足之上建柄长寸有半匼柄为皷皷生其寅以受环绳绳应车运如环无端鼓因以旋鼓上为鱼鱼半出鼓其出之中建柄半寸上承添梯添梯者二尺五寸片竹也其上楺竹为钩以防系窍左端以应柄对鼓为耳方其穿以闲添梯故车运以牵环绳绳簇鼓鼓以舞鱼鱼振添梯故系不过偏车制车如辘轳必活其两辐以利脱系祷神卧种之日升香以祷天驷先𧖟也割鸡设醴以祷妇人寓氏公主葢蚕神也毋治堰毋诛草毋沃灰毋室入外人四者神实恶之戎治唐史载干阗初无桑丐邻国不肯出其王即求置婚许之将迎乃告曰国无帛可持蚕自为衣女闻置蚕㡌絮中闗守不敢验自是始有蚕女刻石约无杀蚕蛾飞尽乃得治茧言蚕为衣则治茧可为丝矣世传茧之未蛾而窍者不可为丝顷见邻家误以窍茧杂全茧治之皆成系焉疑蛾蜕之茧也欲以为丝而其中空不复可治呜唿世有知于阗治丝法者肯以教人则贷蚕之死可胜计哉予作蚕书哀蚕有功而不免故录唐史所载以俟愽物者书丁彦良明堂议后祀国事之大者歴世洪儒硕生议论考订徃徃自相违戾丁侠以世家子早假荫以官少年彊学援质有根抵诃诋前载惜乎未能以此献诸朝得付有司礼官愽士相与校正以备一代阙文君不能姑爱惜遵养以待云录龙井辩才事熈宁九年秀州嘉兴县令陶彖有子得疾甚异形色语笑非复平人令患之乃大出钱财聘谒巫祝厌胜百方终莫能治是嵗辩才法师元浄适以事至秀法师髙僧也隠于钱塘之天竺山传天台教学者数百人又特善呪水疾病者饮其所咒水輙愈吴人尊事之令素闻其名即驰诣师具状告曰儿始得疾时见一女子自外来相调笑久之俱去稍行至水濵遗诗曰生为木卯人死作幽独鬼泉门长夜开衾帏待君至自是屡来且有言曰仲冬之月二七之间月盈之夕车马来迎今去妖期逼矣未知所处愿赐哀怜师乃许诺因杖䇿从至其家除地为坛设观音像于中央取杨枝霑水洒而呪之三遶坛而去是夜儿寝安然不复如他时矣明日复来结跏跌座引儿问曰汝居何地而来至此答曰㑹稽之东卞山之阳是吾之宅古木苍苍师又问汝姓谁氏荅曰吴王山上无人处几度临风学舞腰师曰汝柳姓乎乃冁然而笑师良久呵曰汝无始已来迷已逐物为物所转溺于滛邪流浪千刼不自解脱入魔趣中横生灾害延及无辜汝今当知魔即非魔魔即法界我今为汝宣説首楞严祕密神呪汝当谛听痛自悔恨讼既徃过愆返本来清浄觉性于是号泣不复有云是夜谓儿曰辩才之功汝父之䖍无以加焉吾将去矣后二日复来曰久与子游情不能遽舍愿一举觞为别因相对引满既罢作诗一章曰仲冬二七是良时江下无缘与子期今日临岐一盃酒共君千里逺相离遂去不复见予闻其事久矣元丰二年见辩才于龙井山问之信然书王氏斋壁皇祐元年余先大父赴官南康道出九江余实生焉满嵗受代犹寓止僧舍未几代者卒叔瞻之先君来领其职事通家相好也至和元年叔瞻始生于南康后予迎老母来为汝南学官也而叔瞻亦奉大夫人闲居于郡之西郭时余之先大父母先人皆捐馆而叔瞻之先君亦没于泸州皇祐逮今四十一年中间丰瘁得丧死生休戚不可悉记独两家之孤各奉其母相遭于此甚可悲也题彭景山传神内殿崇班致仕彭崇仁字景山胷中有韬略吏事精密所至士大夫翕然称之年四十不幸丧明家居无余而目不可治如老骥伏枥志未尝不在千里闻北风则耳耸然自道观之物无幸不幸以得丧观之岂异世有所负耶然人之有徳慧智术者常存乎疢疾惟深也能披剥万象而见已安知景山不得之沉㝠中耶淮海闲居集序元丰七年冬余将西赴京师索文藁于囊中得数百篇辞鄙而悖于理者輙删去之其可存者古律体诗百十有二杂文四十有九从游之诗附见者五十有六合二百一十七篇次十巻号淮海闲居集云清和先生传清和先生姓甘名液字子美其先本出于后稷氏有粒食之功其后播弃或居于野遂为田氏田为大族布于天下至夏末世衰有神农之后利其资率其徒徃俘于田而归其倔彊不降者与彊而不释甲者皆为城旦舂赖公孙杵臼审其轻重不尽碎其族徙之陈仓与麦氏谷氏邻居其轻者犹为白粲与鬼薪仵已而逃乎河内又移于曲沃曲沃之民悉化焉曲沃之地近于甘古甘公之邑也故先生之生以甘为氏始居于曹受封于郑及长器度汪汪澄之不清挠之不浊有醖借涵泳经籍百家诸子之言无不滥觞孟子称伯夷清下惠和先生自谓不夷不惠居二者之间而兼有其徳因自号曰清和先生云士大夫喜与之游诗歌曲引徃徃称道之至于牛童马卒闾巷倡优之口莫不羡之以是名渐彻于天子一召见与语竟日上熟味其㫖爱其淳正可以镇浇薄之徒不觉膝之前席自是屡见于上虽郊庙祠祀之礼先生无不预其选素与金城贾氏及玉巵子善上皆礼之每召见先生有司不请而以二子俱见上不以为疑或为之作乐盛馔以待之欢甚至于头没杯案先生既见宠遇子孙支庶出为郡国二千石徃徃皆是至于十室之邑百人之聚先生之族无不在焉昔最着闻者中山宣城湓浦皆良子弟也然皆好賔客所居冠葢骈集賔客号呶出入无节交易之所在委积由是上疑其浊小人或乘间以贿入欲以逢上意而取宠一日上问先生曰君门如市何也先生曰臣门如市臣心如水上曰清和先生今乃信其清和矣益厚遇之由是士大夫愈从先生㳺乡党賔友之㑹咸曰无甘公而不乐既至则一坐尽倾莫不注揖然先生遇事多不自持以待人斟酌而后行尝自称沽之哉沽之哉我待价者也人或召之不问贵贱至于斗筲之量挈瓶之智或虚已来者从之如流布衣寒士一与之遇如挟纩惟不喜释氏而僧之徒好先生者亦窃与先生游焉至于学道隠居之士多喜见先生以自晦然先生爱移人性情激发其胆气解释其忧愤可谓能令公喜能令公怒者邪王公卿士如灌夫季布李景俭桓彬之徒坐与先生为党而被罪者不可胜数其相欢而奉先生者或至于破家败产而不悔以是礼法之士疾之如讐如丞相朱子元执金吾刘文叔郭解长孙登皆不悦未尝与先生语时又以其士行或久多中道而变不承于初咸毁之曰甘氏孽子始以诈得终当以诈败矣久之或有言先生性不自持无大臣辅政之体置之左右未尝有沃心之益或虞以虚闲废事上由此亦渐踈之㑹徐邈称先生为圣人上恶其朋比大怒遂命有司以光禄大夫秩就封宗庙祭祀未尝见遂终于郑仕于郡国者皆不夺其官初先生既失宠其交㳺往往谢絶甚者至扵毁弃素行以卖直自售惟吏部尚书毕卓北海相孔融彭城刘伯伦笃好如旧融尝上书辨先生之无罪上益怒融由此亦得罪而伦又为之颂与当世为有故不着今掇其行事大要者着于篇太史公曰先生之名见于诗书者多矣而未有至公之论也誉之者美逾其实毁之者恶溢其真若先生激发壮气解释忧愤使布衣寒士乐而忘其穷不亦薫然慈仁君子之政欤至久而多变此亦中贤之疵也孔子称有始有卒者其惟圣人乎先生何诛焉予尝过中山慨然想先生之风声恨不及见也乃为之传以记法云寺长老然香㑹疏文窃以香者妙通法性冥动闻机大则香积如来令天人而入戒律次则香严童子得罗汉而证圆通觉至性之清严破尘寰之浊秽肆求善友同结胜缘渐沉水之密圆斥枣膏之昏钝䂓模既逺誓愿尤长若秣若圆得无碍法非烟非火转不退轮偶就印以成文常干空而作葢无前后去来之际有解脱知见之因晔乎若光明之云佳哉如郁葱之气反闻闻性八百之功徳以成自觉觉他亿万之河沙斯遍越州请立程给事祠堂状浙水之东七州独越为都㑹凡七州之军事督焉其地西带江北被海多雄山杰泽有桑麻鱼稻藤荈竹箭之饶土沃而流水清而不廹非舟车足力所㑹故其民喜耕耨勤织纴尊本而薄末狡狯诋欺之弊视他州为少然以险阻之故豪强恶少跌宕不逞之民一失其业则往往什聚伍行剽攘攻刼于江海之上不时去之则蔓延而成大盗矣为太守者审知风俗之厚刑政并修则一方可以指麾而治不然虽惫力劳心犹无益也熈宁十年诏以给事中集贤殿修撰广平程公知军州事公素以治行称天下越人无不踊跃竦企愿见公之所为及至政尚简肃不为茍且苛细之事事至而后必行亦无所假借发隠擿伏敏㨗如神每得所谓豪强恶少跌宕不逞之民草斩而兽逐之至断絶乃已于是距吴际闽楚千里肃然盗贼不敢发川行途止如即其家狱讼衰息风雨时至仍嵗大穰乃礼贤俊仁耆孤简练士卒缮修宫寺至于邮亭刻漏为之一新頽废偃僵斩然俱起然后知公之才所遇纵横无穷其所厌伏东西逆销变故于未形者多矣非特越人受其赐也使行且大用于朝推其道于天下则其所就者又可量耶先是太子少保南阳赵公有惠政于越既去而公承其后故议者谓近世越州之政未有如二公者南阳公尝命畵史图太子少师天水赵公并公与已游从之像号三老图而越之好事者遂作三老堂以寘之元丰二年公还朝郡之衣冠缁黄耆艾之士若干人乞留于部使者三为之上不报因相与泣曰公去矣其像虽存于三老堂然吾人之心未厌也闻公尝帅洪福广三郡三郡皆有生祠岂越独无有今宝林院者公之所兴建也若即其地为堂立公之像如三郡故事以慰吾人之思不亦可乎衆曰然于是又以状白使者请立公之祠堂焉是时某适自淮南来省亲将还越人谓某曰吾州更饥歉札疠之后程公实抚养而教诲之去年冬福州太守司谏孙公尝道于此具见其事今祠堂成有日矣谋为记宜莫如孙公者闻子与孙公乡里且门人也盍摭厥实以为我请乎某既叹程公之政有以媚于民又嘉越人能大其施而推报之也乃为论次其事并州之风俗具而载之以备孙公之采择焉精骑集序予少时读书一见輙能诵暗疏之亦不甚失然负此自放喜从滑稽饮酒者游旬朔之间把巻无几日故虽有彊记之力而常废于不勤比数年来颇发愤自惩艾悔前所为而聪明衰耗殆不如曩时十一二每閲一事必寻绎数终掩巻茫然輙复不省故虽然有勤苦之劳而常废于善忘嗟夫败吾业者常此二物也比读齐史见孙搴荅邢词云我精骑三千足敌君羸卒数万心善其説因取经传子史事之可为文用者得若干条勒为若干巻题曰精骑集云噫少而不勤无如之何矣长而善忘庶几以此补之故龙图阁直学士中大夫知成都军府事管内劝农使充成都府利州路兵马钤辖上䕶军陇西郡开国侯食邑一千一百户食实封三百户赐紫金鱼袋李公行状曾祖讳宗谊故不仕祖讳知至故不仕父讳东故任江宁府漂水县尉累赠特进南康军建昌县李常字公择年六十四李氏宗出唐宗室郇公讳逺祖涛五代时号称名臣仕皇朝为兵部尚书封莒国公莒公少时仕于湖南氏有一子留江南公其裔孙也故今为南康建昌人公少警悟好学彊记为文章㨗敏初若不经意而比成粲然属寓深逺皇祐中登进士甲科授防御推官权江州军事判官丁昌源郡太夫人忧解宫又丁光禄公忧服阕权宣州观察推官监涟水军转般仓故大理寺丞知洪州奉新县未行用韩公献肃荐为三司检法官神宗即位诏大臣举馆职曾宣公以公应诏召试学士院除祕阁校理编校史馆书籍兼太常愽士兼史馆检讨置三司条例司检详官看详中书条例权判尚书考功改右正言同管勾国子监公事是时王荆公辅政始作新法谏官御史论不合者辄斥去公上疏力诋其非以为始建三司条例司虽致天下之议而善士犹或与之至于均输之论兴青苖之法立公然取息传㑹经㫖以为无嫌则天下固已大骇而善士亦不复与矣时荆公之子雱与温陵吕惠卿皆与闻国论凢朝廷之事三人者参然后得行公言陛下与大臣议某事安石不可则移而不行安石造膝议某事安石承诏颁焉吕惠卿献疑则反之诏用某人安石惠卿之所可雱不説则又罢之孔子曰禄去公室政在大夫陪臣执国命今皆不似之耶而其论青苖尤为激切至十余上不已于是落职通判滑州嵗余复职知鄂州徙知湖州迁尚书祠部员外郎赐五品服徙知齐州齐故多盗公至痛惩艾之论报无虚日盗犹不止他日得黠盗察其可用刺为兵使直事铃下间问以盗发輙得而不衰止之故曰此繇富家为之囊使盗自相推为甲乙官吏廵捕及门擒一人以首则免矣公曰吾得之矣乃令得藏盗之家皆发屋破柱盗贼遂清始公在武昌吴兴政尚寛简日与宾客纵酒笑咏吏民安乐之郡以大治于是世知公之才所值无不可也属决河灌山东诸郡公捍御有术部使者以闻降诏书奖谕从淮南西路提㸃刑狱迁尚书度支贠外郎坐厚善直史馆苏公轼得其诗文不以告罚金寄禄格行换朝散郎迁朝请郎试太常少卿公去国十五年至是还朝士大夫喜见于色以谓正人复用也以职事对称㫖靣赐三品服未几试礼部侍郎文昌府成车驾临幸恩迁朝奉大幸恩迁朝散大夫上即位覃恩迁朝请大夫试吏部侍郎迁朝议大夫俄试户部尚书诏百官转对公以七事应诏一曰崇亷耻二曰存贡举三曰别守宰四曰去赃贪五曰慎疑狱六曰择师儒七曰修役法皆当时急务而其言役法尤合公论又取差免二法折衷为书上之以为法无新陈便民者良法也论无彼已可久者确论也又曰贫富俱出赀则贫者之所难堪使富者出赀贫者出力庶乎其可也大略如此迁中大夫除御史中丞兼侍读加龙图阁直学士初元丰河决小吴神宗以河势方趋西北难以力回诏勿复塞须其自定增立隄防而或者以谓非悠逺之䇿请开澶渊游河分杀水势又欲自苏村口截为隄导还故处诏遣公视之还奏非便又遣吏部侍郎范公百禄给事中赵公君钖覆视奏与公合而或者犹执前议鋭于兴役朝廷疑之至是公申论其弊章六七上而其役竟罢之又请分诗赋经义两科以尽取士之法别自致因人为两涂以究省官之术其忠言谠论葢不可以一二举至于因时乘间导迎和气者多密以启闻故莫得而知也俄守兵部尚书固辞不受恳求外补章屡上遂出知邓州数月徙成都府行及陜府阌乡县暴卒于传舍实元祐五年二月二日也累勲至上䕶军陇西郡侯公风度凝逺与人有恩意而遇事彊毅不为茍合初善王荆公荆公当国兾其为助而诋之乃力于他人荆公尝遣雱喻意曰所争者国事少存朋友之义公曰大义灭亲况朋友乎自存益确士论以此归之少时读书于庐山五老峯下白石菴之僧舍后身虽出仕䆠而书藏于山中如故每得异书輙益之至九千余巻山中之人号李氏山房仲兄布蚤卒事其嫂张敬甚抚其子秉彛如已子自奉清约所俸入多少以赒亲族捐馆之日无赢赀朝廷闻之常外特赐五十万有文集若干巻藏于家初娶狄氏襄阳遵度主簿之女蚤卒赠某县封遵度亦俊杰士宝元庆历间以文章显名再娶魏氏光禄卿琰之女亦蚤卒赠遂宁县君又娶遂宁之弟封安康郡君子男四人长曰摅扬州江都县尉蚤卒次曰邍承奉郎次曰逡承务郎次曰迢承务郎女三人长适郢州长夀县主簿孙端次适郊祀斋郎丘揖次适进士黄叔敖诸孤自阌乡扶柩南归而公之伯兄时为江南西路转运使遂以其年十月丙午葬公于南康军建昌县千秋之原前期诸孤请状公之行治而公之美实多难以具着着其出处始终之大者以告诸史氏谨状后学张綖校正淮海后集巻之六誊写吏黎仪朱敬忠刋工淮海集淮海集长短句目録淮海长短句目録卷上望海潮四首心园春水龙吟八六子风流子梦杨州雨中花一丛花鼓笛幔促拍满路花长相思满庭芳三首江城子三首满园花迎春乐卷中鹊桥仙菩萨蛮减字木兰花木兰花畵棠春千秋嵗踏莎行蝶恋花一落索丑奴儿南乡子醉桃源河传二首浣溪沙五首如梦今五首阮郎归四首满庭芳三首桃源忆故人卷下调笑令十首王昭君乐昌公主崔徽无双灼灼眄眄崔莺莺採莲烟中怨离魂记虞羙人三首㸃綘唇二首品令二首南歌子三首临江仙二首好事近淮海长短句目铎淮海集淮海集长短句短句卷上淮海长短句巻上秦观少游望海潮四首星分牛斗疆连淮海扬州万井提封花发路香莺啼人起朱帘十里春风豪俊气如虹曵照春金紫飞盖相从巷入垂杨画桥南北翠烟中追思故国繁雄有迷楼挂斗月观横空纹锦制㠶明珠溅雨宁论雀马鱼龙徃事逐孤鸿但乱云流水萦带离宫最好挥毫万字一饮拚千钟又秦峰苍翠耶溪潇洒千巖万壑争流鸳瓦雉城谯门畵㦸蓬莱燕阁三休天际识归舟泛五湖烟月西子同游茂草荒台苎萝村冷起闲愁何人覧古凝眸怅朱颜易失翠被难留梅市旧书兰亭古墨依稀风韵生秋狂客鑑湖头有百年台沼终日夷犹最好金龟换酒相与醉沧洲又梅英踈淡氷澌溶洩东风暗换年华金谷俊游铜駞巷陌新晴细履平沙长记误随车正絮翻蝶舞芳思交加柳下桃蹊乱分春色到人家西园夜饮鸣笳有华灯碍月飞盖妨花兰苑未空行人渐老重来是事堪嗟烟暝酒旗斜但倚楼极目时见栖鸦无奈归心暗随流水到天涯又奴如飞絮郎如流水相沾便肯相随微月户庭残灯帘幙怱怱共惜佳期才话暂分携早抱人娇咽双泪红垂畵舸难停翠帏轻别两依依别来怎表相思有分香帕子合数松儿红粉脆痕青牋嫰约丁宁莫遣人知成病也因谁更自言秋杪亲去无疑但恐生时注着合有分于飞沁园春宿霭迷空腻云笼日昼景渐长正兰臯泥润谁家燕喜蜜脾香少触处蜂忙尽日无人帘幙挂更风递游丝时过墻微雨后有桃愁杏怨红涙淋浪风流寸心易感但依依竚立回尽柔肠念小奁瑶鑑重匀綘蜡玉笼金斗时熨沉香柳下相将游冶处便回首青楼成异乡相忆事纵蛮牋万叠难写微茫水龙吟小楼连苑横空下窥绣毂雕鞍骤疎帘半卷单衣初试清明时候破暖轻风弄晴微雨欲无还有卖花声过尽斜阳院落红成阵飞鸳甃玉珮丁东别后怅佳期参差难又名缰利鎻天还知道和天也瘦花下重门柳边深巷不堪回首念多情但有当时皓月向人依旧八六子倚危亭恨如芳草萋萋刬尽还生念柳外青騘别后水边红袂分时怆然暗惊无端天与娉婷夜月一帘幽梦春风十里柔情怎奈向欢娯渐随流水素絃声断翠绡香减那堪片片飞花弄晩蒙蒙残雨笼晴正销凝黄鹂又啼数声风流子东风吹碧草年华换行客老沧洲见梅吐旧英柳摇新丝恼人春色还上枝头寸心乱北随云黯黯东逐水悠悠斜日半山暝烟两岸数声横笛一叶扁舟青门同携手前欢记浑似梦里扬州谁念断肠南陌囬首西楼筭天长地久有时有尽柰何绵绵此恨难休拟待倩人説与生怕人愁梦扬州晚云收正柳塘烟雨初休燕子未归恻恻轻寒如秋小栏外东风软透绣帏花宻香稠江南逺人何处鹧鸪啼破春愁长记曾陪燕游酬妙舞清歌丽锦纒头殢酒困花十载因谁淹留醉鞭拂靣归来晩望翠楼帘卷金钩佳㑹阻离情正乱频梦扬州雨中花指㸃虚无征路醉乘斑蚪逺访西极见天风吹落满空寒皇女明星迎笑何苦自淹尘域正火轮飞上雾卷烟开洞观金碧重重观阁横枕鳌峰水面倒衔苍石随处有奇香幽火杳然难测好是蟠桃熟后阿环偷报消息在天碧海一枝难遇占取春色一丛花年时今夜见师师双颊酒红滋疎帘半卷微灯外露华上烟袅凉飔簮髻乱抛偎人不起弹涙唱新词佳期谁料久参差愁绪暗萦丝想应妙舞清歌罢又还对秋色嗟咨惟有畵楼当时明月两处照相思鼔笛慢乱花丛里曽携手竆艳景迷欢赏到如今谁把雕鞍鎻定阻游人来往好梦随春逺从前事不堪思想念香闺正杳佳欢未偶难留恋空惆怅永夜婵娟未满叹玉楼几时重上那堪万里却寻归路指阳闗孤唱苦恨东流水桃源路欲囬双浆仗何人细与丁宁问呵我如今怎向促拍满路花露颗添花色月彩投忩隙春思如中酒恨无力洞房咫尺曽寄青鸾翼云散无踪迹罗帐薰残梦回无处寻覔轻红腻白歩歩熏兰泽约腕金环重宜装饰未知安否一向无消息不似寻常忆忆后教人片时存济不得长相思铁罋城髙蒜山渡阔千云十二层楼开尊待月掩箔披风依然灯火扬州绮陌南头记歌名宛转乡号温柔曲槛俯清流想花阴谁系兰舟念凄絶秦絃感深荆赋相望几许凝愁勤勤裁尺素柰双鱼难渡瓜洲晓鑑堪羞潘髩㸃吴霜渐稠幸干飞鸳鸯未老不满庭芳三首山抹微云天连衰草畵角声断谯门暂停征棹聊共引离尊多少蓬莱旧事空回首烟霭纷纷斜阳外寒鸦数㸃流水绕孤村销魂当此际香囊暗解罗带轻分谩赢得青楼薄倖名存此去何时见也襟袖上空惹啼痕伤情处髙城望断灯火巳黄昏又红蓼花繁黄芦叶乱夜深玉露初零霁天空阔云淡楚江清独棹孤篷小艇悠悠过烟渚沙汀金钩细丝纶慢卷牵动一潭星时时横短笛清风皓月相与忘形任人笑生涯泛梗飘萍饮罢不妨醉卧尘劳事有耳谁听江风静日髙未起枕上酒㣲醒又碧水惊秋黄云凝暮败叶零乱空堦洞房人静斜月照徘徊又是重阳近也几处处砧杵声催西窓下风摇翠竹疑是故人来伤怀增怅望新懽易失徃事难猜问篱边黄菊知为谁开谩道愁须殢酒酒未醒愁巳先囬凭阑久金波渐转白露㸃苍苔江城子三首西城杨柳弄春柔动离忧泪难收犹记多情曾为系归舟碧野朱桥当日事人不见水空流韶华不为少年留恨悠悠几时休飞絮落花时候一登楼便做春江都是泪流不尽许多愁又南来飞燕北归鸿偶相逢惨愁容绿鬓朱颜重见两衰翁别后悠悠君莫问无限事不言中小槽春酒滴珠红莫怱怱满金钟饮散落花流水各西东后㑹不知何处是烟浪逺暮云重又枣花金钏约柔荑昔曾携事难期咫尺玉颜和泪鎻金闺恰似小园桃与李虽同处不同枝玉笙初度颤鸾箆落花飞为谁吹月冷风髙此恨只天知任是行人无定处重相见是何时满园花一向沉吟久泪珠盈襟袖我当初不合苦撋就惯纵得软顽见底心先有行待痴心守甚捻着脉子倒把人来僝僽近日来非常罗皂丑佛也须眉皱怎掩得衆人口待收了孛罗罢了从来斗从今后休道共我梦见也不能得勾迎春乐菖蒲叶叶知多少惟有箇蜂儿妙雨晴红粉齐开了露一㸃娇黄小早是被晓风力暴更春共斜阳俱老怎得花香深处作箇蜂儿抱淮海长短句巻上淮海集淮海集长短句短句卷下淮海长短句巻下秦观少游调笑令十首王昭君诗曰汉宫选女适单于明妃歛袂登氊车玉容寂寞花无主顾影低回泣路隅行行渐入阴山路目送征鸿入云去独抱琵琶恨更深汉宫不见空回顾曲子回顾汉宫路捍拨檀槽鸾对舞玉容寂寞花无主顾影偷弹玉筯未央宫殿知何处目送征鸿南去右一乐昌公主诗曰金陵往昔帝王州乐昌主第最风流一朝陏兵到江上共抱恓恓去国愁越公万骑鸣笳鼔剑拥玉人天上去空携破镜望红尘千古江枫笼辇路曲子辇路江枫古楼上吹箫人在否菱花半壁香尘汚往日繁华何处旧欢新爱谁为主啼笑两难分付右二崔徽诗曰蒲中有女号崔徽轻似南山翡翠儿使君当日最宠爱坐中对客常拥持一见裴郎心似醉夜解罗衣与门吏西门寺里乐未央乐府至今歌翡翠曲子翡翠好容止谁使庸奴轻㸃缀裴郎一见心如醉笑里偷传深意罗衣深夜与门吏暗结城西幽㑹右三无双诗曰尚书有女名无双蛾眉如畵学新妆伊家仙客最明俊舅母唯只唿王郎尚书徃日先曾许数载暌违今复遇闻説襄江二十年当时未必轻相慕曲子相慕无双女当日尚书先曾许王郎明俊神仙侣肠断别离情苦数年暌恨今复遇笑指襄江归去右四灼灼诗曰锦城春暖花欲飞灼灼当庭舞柘枝相君上客河东秀自言那得傍人知妾愿身为梁上燕朝朝暮暮长相见云收月堕海沉沉泪满红绡寄肠断曲子肠断绣帘卷妾愿身为梁上燕朝朝暮暮长相见莫遣恩迁情变红绡粉泪知何恨万古空传遗怨右五眄眄诗曰百尺楼髙燕子飞楼上美人颦翠眉将军一去音容逺只有年年旧燕归春风昨夜来深院春色依然人不见只余明月照孤眠回望旧恩空恋恋曲子恋恋楼中燕燕子楼空春日晩将军一去音容逺空鎻楼中深怨春风重到人不见十二阑干倚遍右六崔莺莺诗曰崔家有女名莺莺未识春光先有情河桥兵乱依萧寺红愁绿惨见张生张生一见春情重明月拂墻花影动夜半红娘拥抱来脉脉惊魂若春梦曲子春梦神仙洞冉冉拂墻花树动西厢待月知谁共更觉玉人情重红娘深夜行云送困亸钗横金鳯右七採莲诗曰若耶溪边天气秋採莲女儿溪岸头笑隔荷花共人语烟波渺渺荡轻舟数声水调红娇晩棹转舟回笑人逺肠断谁家游冶郎尽日踟蹰临柳岸曲子柳岸水清浅笑折荷花唿女伴盈盈日照新妆面水调空传幽怨扁舟日暮笑声逺对此令人肠断右八烟中怨诗曰鑑湖楼阁与云齐楼上女儿名阿溪十五能为绮丽句平生未解出幽闺谢郎巧思诗裁剪能使佳人动幽怨琼枝璧月结芳期斗帐双双成眷恋曲子眷恋西湖岸湖面楼台侵云汉阿溪本是飞琼伴风月朱扉斜掩谢郎巧思诗裁翦能动芳怀幽怨右九离魂记诗曰深闺女儿娇复痴春愁春恨那复知舅兄唯有相拘意暗想花心临别时离舟欲解春江暮冉冉香魂逐君去重来两身复一身梦觉春风话心素曲子心素与谁语始信别离情最苦兰舟欲解春江暮精爽随君归去异时携手重来处梦觉春风庭户右十虞美人三首髙城望断尘如雾不见聮骖处夕阳村外小湾头只有柳花无数送归舟琼枝玉树频相见只恨离人逺欲将幽恨寄青楼争柰无情江水不西流又碧桃天上栽和露不见凡花数乱山深处水萦洄可惜一枝如畵为谁开轻寒细雨情何限不道春难管为君沉醉又何妨秪怕酒醒时候断人肠又行行信马横塘畔烟水秋平岸绿荷多少夕阳中知为阿谁凝恨背西风红妆艇子来何处荡桨偷相顾鸳鸯惊起不无愁柳外一双飞去却回头㸃绛唇二首醉漾轻舟信流引到花深处尘缘相误无计花间住烟水茫茫千里斜阳暮山无数乱红如雨不记来时路又月转乌啼畵堂宫征生离恨美人愁闷不管罗衣褪清涙斑斑挥断柔肠寸嗔人问背灯偷揾拭尽残妆粉品令二首幸自得一分索强教人难喫好好地恶了十来日恰而今较些不湏管啜持教笑又也何须肐织衠倚頼脸儿得人惜放软顽道不得又掉又惧天然箇品格于中压一帘儿下时把鞋儿踢语低低笑咭咭毎毎秦楼相见见了无限怜惜人前强不欲相沾识把不定脸儿赤南歌子三首玉漏迢迢尽银潢淡淡横梦回宿酒未全醒已被邻鸡催起怕天明臂上妆犹在襟间泪尚盈水边灯火渐人行天外一钩残月带三星又愁髩香云坠娇眸水玉裁月幈风愰为谁开天外不知音耗百般倩玉露沾庭砌金风动琯灰相㸔有似梦初回只恐又抛人去几时来又香墨弯弯畵燕脂淡淡匀揉蓝衫子杏黄裙独倚玉阑无语㸃檀唇人去空流水花飞半掩门乱山何处覔行云又是一钩新月照黄昏临江仙二首千里潇湘援蓝浦兰桡昔日曾经月髙风定露华清微波澄不动冷浸一天星独倚危楼情悄悄遥闻妃瑟泠泠新声含尽古今情曲终人不见江上数峰青又髻子偎人娇不整眼儿失睡微重寻思模様早心忪断肠携手何事太怱怱不忍残红犹在臂飜疑梦里相逢遥怜南埭上孤篷夕阳流水红满泪痕中好事近梦中作春路雨添花花动一山春色行到小溪深处有黄鹂千百飞云当面化龙蛇夭矫转空碧醉卧古藤阴下了不知南北东坡跋供奉官莫君沔官湖南喜从迁客游尤为吕元钧所称又能诵少游事甚详为予诵此词至流涕乃录本使藏之鲁直䟦少游好事近少游醉卧古藤下谁与愁眉唱一杯解作江南断肠句只今惟有贺方回陈后山云今之词手惟有秦七黄九谓淮海山谷也然词尚丰润山谷特瘦徤似非秦比此在诸公非其至多出一时之兴不自甚惜故散落者多其风怀绮丽者流播人口独见传录葢亦泰山毫芒耳字复舛误颇为辨正其有一二字不可校者不欲以臆见輙易存阙文之意更俟善本正之嘉靖巳亥中秋日南湖张綖识淮海长短句巻下淮海集淮海集长短句短句卷中淮海长短句巻中秦观少游鹊桥仙纎云弄巧飞星传恨银汉迢迢暗度金风玉露一相逢便胜却人间无数柔情似水佳期如梦忍顾鹊桥归路两情若是久长时又岂在朝朝暮暮菩萨蛮虫声泣露惊秋枕罗帏泪湿鸳鸯锦独卧玉肌凉残更与恨长阴风翻翠幔雨涩灯花暗毕竟不成眠鸦啼金井寒减字木兰花天涯旧恨独自凄凉人不问欲见回肠断尽金炉小篆香黛蛾长歛任是东风吹不转困倚危楼过尽飞鸿字字愁木兰花秋容老尽芙蓉院草上霜花匀似剪西楼促坐酒盃深风压绣帘香不卷玉纎慵整银筝鴈红袖时笼金鸭煖嵗华一任委西风独有春红留醉脸畵堂春落红铺径水平池弄晴小雨霏霏杏园憔悴杜鹃啼无柰春归柳外畵楼独上凭䦨手捻花枝放花无语对斜晖此恨谁知千秋嵗水邉沙外城郭春寒退花影乱莺声碎飘零踈酒盏离别寛衣带人不见碧云暮合空相对忆昔西池㑹鹓鹭同飞葢携手处今谁在日边清梦断镜里朱颜改春去也飞红万㸃愁如海踏莎行雾失楼台月迷津渡桃源望断无寻处可堪孤舘闭春寒杜鹃声里斜阳暮驿寄梅花鱼传尺素砌成此恨无重数郴江幸自遶郴山为谁流下潇湘去蝶恋花晓日窥轩双燕语似与佳人共惜春将暮屈指艳阳都几许可无时霎闲风雨流水落花无问处只有飞云冉冉来还去持酒劝云云且住凭君碍断春归路一落索杨花终日空飞舞柰久长难驻海潮虽是暂时来却有箇堪凭处紫府碧云为路好相将归去肯如薄倖五更风不解与花为主丑奴儿夜来酒醒清无梦愁倚阑干露滴轻寒雨打芙蓉泪不干佳人别后音尘悄瘦尽难拚明月无端已过红楼十二间南乡子妙手写徽真水剪双眸㸃绛唇疑是昔年窥宋玉东邻只露墻头一半身往事已酸辛谁记当年翠黛颦尽道有些堪恨处无情任是无情也动人醉桃源碧天如水月如眉城头银漏迟緑波风动畵船移娇羞初见时银烛暗翠帘垂芳心两自知楚台魂断晓云飞幽欢难再期河传二首乱花飞絮又望空闘合离人愁苦那更夜来一霎薄情风雨暗掩将春色去篱枯壁尽因谁做若説相思佛也眉儿聚莫恠为伊抵死萦肠惹肚为没教人恨处又恨眉醉眼甚轻轻觑着神魂迷乱常记那回小曲阑干西畔鬓云松罗袜刬丁香咲吐娇无限语软声低道我何曾惯云雨未谐早被东风吹散闷损人天不管浣溪沙五首漠漠轻寒上小楼晓阴无赖似竆秋澹烟流水畵屏幽自在飞花轻似梦无边丝雨细如愁宝帘闲挂小银钩又香靥凝羞一笑开柳腰如醉暖相挨日长春困下楼台照水有情聊整鬓倚阑无绪更兠鞋眼边牵恨懒归来又霜缟同心翠黛连红绡四角缀金钱恼人香爇是龙涎枕上忽收疑是梦灯前重㸔不成眠又还一段恶因缘又脚上鞋儿四寸罗唇边朱粉一樱多见人无语但回波料得有心怜宋玉只应无柰楚襄何今生有分共伊么又锦帐重重卷暮霞屏风曲曲闘红牙恨人何事苦离家枕上梦魂飞不去觉来红日又西斜满庭芳草衬残花如梦令五首门外鸦啼杨柳春色着人如酒睡起熨沉香玉腕不胜金斗消瘦消瘦还是褪花时候又遥夜沉沉如水风紧驿亭深闲梦破䑕窥灯霜送晓寒侵被无寐无寐门外马嘶人起又幽梦怱怱破后妆粉乱㾗霑袖遥想酒醒来无柰玉销花瘦回首回首遶岸夕阳疎柳又楼外残阳红满春入柳条将半桃李不禁风回首落英无限肠断肠断人共楚天俱逺又池上春归何处满目落花飞絮孤舘悄无人梦断月堤归路无绪无绪帘外五更风雨阮郎归四首褪花新緑渐团枝扑人风絮飞秋千未拆水平堤落红成地衣游蝶困乳莺啼怨春春怎知日长早被酒禁持那堪更别离又宫腰袅袅翠鬟松夜堂深处逢无端银烛殒秋风灵犀得暗通更有限恨无穷星河沉晓空陇头流水各西东佳期如梦中又潇湘门外水平铺月寒征棹孤红妆饮罢少踟蹰有人偷向隅挥玉筯洒真珠梨花春雨余人人尽道断肠初那堪肠也无又湘天风雨破寒初深沉庭院虚丽谯吹罢小单于迢迢清夜徂乡梦断旅魂孤峥嵘嵗又除衡阳犹有鴈传书郴阳和鴈无满庭芳三首北苑研膏方圭圆璧万里名动京闗碎身粉骨功合上凌烟尊俎风流战胜降春睡开拓愁边纎纎捧香泉溅乳金缕鹧鸪斑相如方病酒一觞一咏賔有羣贤便扶起灯前醉玉頽山搜揽胸中万巻还倾动三崃词源归来晚文君未寝相对小妆残又此词正少游所作人传王观撰非也晓色云开春随人意骤雨方过还晴髙台芳榭飞燕蹴红英舞困榆钱自落秋千外绿水桥平东风里朱门映栁低按小秦筝多情行乐处珠钿翠葢玉辔红缨渐酒空金榼花困蓬瀛豆蔻梢头旧恨十年梦屈指堪惊凭阑乆疎烟淡日寂寞下芜城又茶词雅燕飞觞清谈挥麈使君髙㑹羣贤宻云双鳯初破缕金团牎外炉烟似动开尊试一品香泉轻淘起香生玉乳雪溅紫瓯圆娇鬟宜美盼双擎翠袖穏步红莲坐中客翻愁酒醒歌阑㸃上纱笼画烛花弄月影当轩频相顾余欢未尽欲去且留连桃源忆故人玉楼深鏁薄情种清夜悠悠谁共羞见枕衾鸳鳯闷即和衣拥无端畵角严城动惊破一番新梦窓外月华霜重听彻梅花弄淮海长短句巻中