太清道德显化仪正统道藏三家本一卷洞神部威仪类太清道德显化仪忠三上寿供献宣衞灵呪请称箓职具职臣姓某上启太清玄元无上三天无极大道太上老君道德天尊圣毋先天大圣后太乙元君太清洞神诸君丈人上相上宰上保上傅君三天四相宰辅卿监诸司官典列位仙曹灵官三界眞灵咸望洪慈洞回降鉴臣闻太虚寥廓上有帝乡元炁微茫中存道体乃睠太清之境是爲浩劫之家道炁亿万重界鸿蒙而是域官君千二百名造化以爲臣妙有妙无惟恍惟忽功虽不宰由仁民爱育而功施迹本难穷因垂世立教而迹显臣某𥨸稽纪传妄测圣神昔武丁恭巳之九年当斗柄建寅之望日谓混元之诞实在兹辰故贺典之修盛行于世此特表人心向慕云尔乌足爲圣德光益者哉今之日弟子某等欣戴罙深歌咏不巳辟清坛而设醮遡丹陛以称觞伏愿不弃贱微特回宴蠁青牛紫炁俨如度函谷之时白马朱鬃宛若降茅山之曰羣眞共㑹一念潜通臣等瞻望天阶不胜凝俟之至谨稽首再拜奉请请圣志心谨谨奉请太清太上天帝君太清天帝丈人太清九老仙都君太清九炁丈人上相方诸宫青童君上宰西城总眞王君上保太丹南极元君上傅白山宫太素元君玄中大法师河上丈人文始先生尹眞人泰玄上相张眞君天机上相葛眞君天枢上相许眞君佥书上相浮丘眞君上元大有眞人中元太极仙翁下元太清仙伯洞神太极上相洞神太极仙伯洞神太玄上仙统洞神三天护法都帅洞神九天大兵统洞神太微仆射洞神太极仆射洞神木部尚书洞神火部尚书洞神金部尚书洞神水部尚书洞神土部尚书洞神太微护兵大卿洞神太极益筭大卿洞神紫府上仙大卿洞神大仙仙威监洞神太极上仙大夫洞神三天斩妖护尉洞神碧虚上仙大卿洞神九天保命上仙监洞神紫微七政大监洞神金阙盟威大监洞神扶桑旸谷大监洞神太极上仙监洞神玄都仙令大监洞神太极仙府兵录洞神九天护府司直洞神九天云雾大监洞神紫府校尉洞神明六明虚眞监洞神八极仙都护尉洞神北极大监洞神太极总神都司君太清千二百官君太清上章诸宫曹官太清左右侍香金童王女太清左右侍衞龙虎君琅琊干眞人嵩山寇眞人太清历代授道眞人太清开化三界神仙日直香官使者当境土地正神降圣臣等诚惶诚恐稽首顿首再拜谨谨奏请太清玄元无上三天无极大道太上老君道德天尊臣等恭望洪慈流光寳座太清乐引臣等不揣凡愚僣邀天仗伏想神龙骖驾天马启途十二衞官以前呵九万飞仙而后从流霄建节云霞浮十絶之旛大辂鸣銮日月耀五明之扇臣等挹瑞彩于上古依末光于中天采一事之竒可极铺张之美陈七珍之供愿将庆贺之仪臣等无任稽首再拜舞蹈之至歩虚寳座临金殿霞光照玉轩万眞朝帝所飞舄蹑云根臣闻昔旣诞于仙姿盖先陈于神水挹东井黄华之沼体发金光注西华流汨之池身生玉泽一自九龙之荐瑞遂令千古以爲荣兹取其名载扬厥美衍灵溪之一脉流泽何穷分东井之余波飞仙可託臣等仰对道前谨伸上献法源流润天尊献香臣闻在道之中惟香是尚出清微者名解脱有济幽度显之功产聚窟者号返生有起死回骸之妙盖功非在物而在德亦闻不以鼻而以心若人间卉木之爲馨岂天上神仙之所欠然礼以少爲贵者物取其竒则诚之不可掩夫天其可享臣等仰对道前谨伸上献香云结篆天尊献花臣闻仙苑羣芳竒花万种常旸日窟仰攀若木之华玄圃骞林採撷空青之蕊繁英吐而灵风昼永朱紫艶而道日春融盖非凡世之色香宜备至尊之赏玩把琼芳于席上愿奉天欢化寳盖于空中同依道䕃臣等仰对道前谨伸奉献琼英绚彩天尊献烛臣闻原灯烛之虽微济隂阳之不及兰膏继晷吐朱燄之荧荧阳燧取精扬丹辉之熠熠乃若太清之仙境岂资爝火之余光义或取于报阳礼宜供于列炬臣心如此鉴一㸃之长明道力发之徧十方而洞照臣等仰对道前谨伸奉献慧光无碍天尊献茶臣闻凡卉木神竒之品皆眞仙服食之腴七明石芝西钖昆吾之贡十结神草北来空洞之深况道家之衆药尤多岂人世之一茶足羡然以奉至尊之寿固宜效所贵之仪蓬莱山有三敢自诧通仙之妙上清品第一尚有希换骨之仙臣等仰对道前谨伸奉献灵通品量天尊献酒臣闻大驾昔游于四极寿觞争献于羣仙东海青童奉碧醴金津之宴九天上帝开云浆月液之筵琼花贡自朱陵甘液来从紫府遐想当年之美再修今日之仪援北斗酌天浆上奉九重之春色酿西江爲寿酒愿同六合于醉乡臣等仰对道前谨伸奉献玉光浮润天尊献果臣闻乘舆昔巡狩之时仙果省职方之贡九灵西母进金紫之交棃南极夫人上赤灵之火枣东掇扶桑之椹北收空洞之瓜想遗美之如存效凡仪而有献颂三千岁方成之实未足爲多得七百年不汗之枝愿言分赐臣等仰对道前谨伸奉献宛味希夷天尊进䟽臣闻天地之德固无待于形容日月之光又何加于绘画况大道在名言之表而重玄超思议之前虽喻以尘沙万劫测量而莫尽岂形诸案牍一言褒讃之能详盖露表之云云实风刀之凛凛河海于细流不择恃此无虞天地之大德曰生受之必至所陈丹悃谨用上闻宣䟽宣关向来回向显化礼文歩虚臣闻状太虚之体虽至人莫叩其端倪圎日月之容纵巧匠难施其光彩恭惟太清仙境太上老君混元上德皇帝道德天尊生于无极之先出于太虚之上匪有匪无匪声匪色独爲至道之宗能长能短能方能圎莫名万物之母大包宇宙细入毫芒巍巍荡荡无能名昏昏黙黙不可识粤自洪源肇启玄化潜流高卑奠清浊之形动静制刚柔之体风雷山泽聮八卦以相生春夏秋冬运四时而不忒日月星辰丽乎上人民品物生其间总总林林生生化化此则运元炁而开天地者也及其九皇旣立历代相承乃降世以爲师遂因时而设教陈纲立纪经纶天下之大经利用厚生成就生民之衆务此则随世代而立人道者也然后建道德之宗旨作清虚之法程七部妙经随三乗而接引九还丹诀付上士以修行间陈礼乐之原或演浮屠之学本末毕具精粗备陈万法千门一致百虑此则顺时俗而立教化者也以至分形三界应迹十方或耀魄句陈上理星象或韬光柱史下佐国家指白骨以成人救洪灾而度劫扶危拯难无感不通济死度生有缘者遇此则亘古今而度人无量者也故神通辉赫功德崇高在天爲万圣之尊在世爲三教之长三十六天三十六地咸归掌握之中八十一岁八十一身始显化生之迹神明不能极其妙圣智不能穷其源虽万声万舌而賛扬穷劫难尽若一话一言之陈述于道何禆以今臣与弟子某等望沧海以神流瞻泰山之目极不量诳感辄效揄扬取圣号以爲纲删成九礼摘仙经而颂美十不一存惟其极爱敬之深不自觉文辞之陋伏愿道心黙感天鉴潜通以涓尘琐琐之言固母足采然江海汪汪之量何所不容臣等各运诚心共宣妙范举按人各恭敬志心皈命礼杳冥昏黙冥寂玄通粤从空洞无本太空爲道体初发玄元始凝祖炁立天根造化三才开张万范处无象无形之内居太初太易之前神寳丈人太上老君混元上德皇帝恍惚杳冥中有象上无复祖道爲尊包含造化运隂阳剖琢虚无立天地上辅大罗元始化中弘灵寳道君风尊居太清太极宫是号无爲大道主志心皈命礼凿开混沌剖破玄黄道炁混凝由大罗而生三境元纲流演从祖劫而化生诸天上列九霄下分三界立境界之脩品奠眞仙之奥区徧及大千咸宗皇一万天教主太上老君混元上德皇帝一自洪蒙流梵炁便从祖劫立天根五千五百亿重天三洞三十六部教各从境界明修品悉爲眞仙第等阶天人眞圣尽师承功德巍巍超万劫志心皈命礼降九皇而设教委历代以爲师自伏羲以至周康阅世者数万余载始郁华而终郭叔称子者十有五名体元长仁开物成务示百王之轨范作万古之楷模历代帝王师太上老君混元上德皇帝皇帝王风随世立通玄盘古古先生郁华广寿大成称广成随应赤精号录图务成尹寿列眞行钖则爕邑名育成经成郭叔终历代爲师兹可述志心皈命礼因机立化随劫度人道德五千余言开辟金丹之祖符箓千五百卷流传正一之宗教同出而异名道并行而不悖天人仰赖仙圣依归玄中大法师太上老君混元上德皇帝化身静老初行教东国君臣得度多道归文尹显金丹法付天师明正一眞多宋伦传鍊养谦之干吉得经科粃糠陶铸几神仙万古玄风长不泯志心皈命礼阐眞一旨开不二门通礼乐之原明道德之归东鲁起见龙之叹设泥洹之果演浮屠之教西胡来乘象之迎自号古先生时称隐君子名虽鼎立德并川流三教宗师太上老君混元上德皇帝粤自殷周初显迹周流夏世立规程八十一国变胡风九百余年明道化宣圣闻风师礼乐烦陀稽首受浮屠乃知三教本同归后学纷纷徒自苦志心皈命礼道通古始德妙玄同上爲皇下爲王得之则可内治身外治国无所不宜兼隂阳名法儒墨之长极古今治乱天人之辩深矣逺矣至大顺恍兮忽兮归无名道德天尊太上老君混元上德皇帝道德二篇初降世百家衆说总陈言虚心实腹混希夷复命归根守玄牝无爲无欲归清静常德常名贵自然修齐治平特其余今古神仙从此得志心皈命礼以无入有委炁成形自郁单六炁电之祥难穷载劫迨天水五色珠之梦始现其身一从白鹿以昇天再显青羊而降蜀非迹之迹自然而然降生天尊太上老君混元上德皇帝衆仙捧日从天下五色流珠结圣胎历年九九应干元诞日五三符洛数得姓元因攀李𣗳出尘生即歩莲花天上天下独爲尊相好端严俱第一志心皈命礼变化无方神通莫测或爲千二百老子应现诸天或爲百八十道君接引凡界号不专于三十六号名非止于七十二名虽法身充满如虚空而妙体本来常湛寂混沌万变太上老君混元上德皇帝妙体本来归至一化身千百未爲多春爲上景夏老翁秋化神光冬童子世号福神现玄武天称星主理句陈譬如寳月在虚空凡有澄波无不见志心皈命礼功高列圣德冠两仪布恵行仁如春生于万物随机赴感似月现于千江拯苦难于微尘济黎元于浩劫四生慈父三界仁师无量度人太上老君混元上德皇帝三界衆生眞父母劫终劫始度天人翦兇示相灭龎勲救疾垂慈起光映华夏蛮戎俱受化昆虫草木亦蒙恩分身应化若微尘功德賛扬莫能尽上来礼讃功德巳遂周成盖以求太虚于言象恶覩其眞尽盛德之形容难加其美况太清之爲妙岂副墨之能知藐然豹管之窥甚矣龙墀之渎旣周賛礼谅沐鉴观切念臣等鑚仰玄风渐摩妙化非不恱抱一守雌之道其无如抗尘走俗者何道愈逺神愈卑何自致内观之地心未澄欲未遣无由造常寂之天哀此微生爽然自失惟愿慈尊之矜悯特施法力以提携令臣等懴断业縁早出沈迷之网洗空结习咸归清净之风法衆虔诚同伸懴悔稽首皈依三清上无爲教主混元尊太清道德衆眞仙太极洞神诸宰辅臣等自从无始劫无明贪爱蔽眞心或违千二百新科或犯百八十大戒是非人我生邪见空色有无堕法尘茫茫欲海了无津衮衮爱河那有岸自恨此身无定故轮回生死几曾停以今仰对大慈尊懴悔愿成无上道重告道塲同业衆静心摄念露眞诚受持十愿结良縁消灭尘沙千万罪一愿圣人寿万岁二愿天下溥安宁三愿道德常演化四愿风雨顺时行五愿老幼行慈孝六愿夭阏获全生七愿三途无苦难八愿徧地息刀兵九愿水火不兴害十愿疫瘴不流行罪从心起将心懴心若灭时罪亦无无心无罪两俱空此即是名眞懴悔回向向来朝礼至眞披陈懴悔賛扬功德并巳周圎伏愿不舍慈悲普施恩贶削愆尤于黑簿罪垢风清纪福寿于丹书善芽曰长爲上因縁志心称念太清显化天尊不可思议功德显化设醮仪宣衞灵呪请称法位具位奉行太清显化醮法祭酒臣某上启太清玄元无上三天无极大道太上老君混元上德皇帝道德天尊先天太后太乙元君太清诸君丈人太清四辅河上丈人文始先生三天四相洞神宰辅卿监一切仙曹太清千二百官君左右金童玉女龙虎君三界官属一切威灵咸望洪慈俯垂洞鉴臣闻有物混成强名曰道在希夷之表无形无名以无情于恍忽之中有象有精而有物天地万化由之而出隂阳四时得之而成形色智力消息之来者不穷进退存亡邪正之相寻何巳苟无主宰于其间者乌能悠久而不息哉惟我混元是爲道祖念羣有皆吾之有能不扶持而衆生自我而生柰何委弃遂分灵于浩劫将应化于微尘爲皇者师帝者师王者师更万世而无倦立天之道地之道人之道使三才之咸安化被洪纎风行隐显万物归而不爲主其德乃贞百姓用而莫能知可名爲大臣某蓬荜贱士蒭狗陈人夙荷大造之恩获处下风之列分于道形于一虽同委顺之全知其雄守其雌未悟谷神之妙属遇眞元之令节诿爲祖炁之降辰八十一身犹是太虚之全体七亿万劫不殊元始之初年蕞尔寒微亦念浮生之易失慈尊哀悯特施余泽于含灵复命归根咸使得长生之道修縁证行庶逢开大有之期臣等致恭上香初献初献宣词按如词㫖谅逹天聪仰觊道慈俯垂省览臣闻自然者道由不生所以生生妙用谓神以不有而能有有况元象隐于空洞而至眞本于太无始乎无始终乎无终固难拟化生之事今则非今古则非古岂容系世代之时惟其职教化以爲心不免和光尘而示体昔高宗御极当岁在辰之九年以殷正纪时实斗柄建寅之二月忽覩阳景重辉之瑞乃知眞人出世之符八十一年极太阳之九数七十二相又元炁之一初于北玄李谷以有光视西蜀太官而爲盛由是姓名始着风化斯行访道元君明学者必有师之义隐德柱史见圣人不遗世之心流玄教于中华演浮屠于西域虽眞仙隐显本非世俗之能知而纪传昭彰证以天经而不惑臣某等闻风谯郡访古濑乡抚遗迹之犹存恨生世之不早攀庭桧而飈轮已逺濯灵池而仙体难瞻拜眞像于丹青无异覩青天于云雾考丰功于简册仅能得泰山之毫芒空怀睠恋之心莫寓皈依之志钦遇降生之日敬修庆贺之仪九光甘液白玊文英遐想羣仙之上寿三玄紫柰绛𣗳丹实缅怀万帝之称觞正希林之宴方酣岂浊世之欢肯顾然道以慈悲而接物而臣怀爱敬以事君精念潜通匪于其人而于其意高灵昭答不享其礼而享其诚过望之私不知其僣臣等再拜致恭上香亚献亚献宣进状臣闻太初太易无象无形大道莫穷其宗祖生天生地神鬼神帝玄功靡得而名言惟古今道术杂出于百家而儒释黄老并列于三教虽礼乐非名法兵权之比然未如无爲自化之尤高虽禅空异坚白同异之辞然岂若不言善应之爲愈况灵寳眞一之旨洎金丹性命之方大者可以致神仙小者犹能芘家国道尊德贵是宜超上古而独存巧妙功深以故非中人之能识纷纷曲士徃徃危辞或目以异端或毁爲外道且自然至理于兹又何加焉彼小智自私见其不知量也臣谨与弟子某等虽惭下俗毎诵玄经闻神明之教而作兴慕清静之风而洗濯叹圣去以踰逺怜世降而愈卑吾道非乎独不见太古羲农之俗微言絶矣孰能明隂符道德之书幸吾师震夙之辰爲我道兴隆之託伏愿恢弘世教振策宗风三洞天书愿全文之复出无爲上道随浩劫以长存乃若任造化以爲功齐太虚而比寿皆眞尊所宜素有非小臣可得尽言臣等拜手致恭上香终献终献宣䟽臣闻天地相合以降甘露坎离旣济则生黄芽以丹鼎英精旣迥殊于流俗则红尘烟火岂可奉于高仙兹因酌水之仪而效献汤之礼黄昏一七探囊愿试于仙方白雪九还换骨蕲分于余剂臣等虔恭捧汤奉献进汤经送圣臣闻神潜恍惚无徃不存道在虚无有求辄应况渺渺大罗之境而巍巍万有之尊且求于色相者巳非矧拟以去来者踰逺然旣因人而倣爲此礼苟非循迹而莫致其诚是故香花灯烛以表其宜词䟽表章以通其意荷高明之委鉴惧䙝渎之贻诛兹贺礼之吿成非飙斿之可挽伏想九光鹤盖自碧落以来迎八景龙舆凌青冥而上返臣等云霄极目涕泗交頥言有尽而意无穷形虽踈而心甚迩当年白鹿尚可访于谯城异日青羊安得来于蜀郡臣等下情不胜攀恋之至谨稽首拜送回軿颂太清道德显化仪