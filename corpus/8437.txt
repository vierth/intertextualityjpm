白云守端禅师广录X卍XXX白云禅录天下之颅圆而裾方者迹满山谷求其所至之学或得于心或得于言得于心有失于言非所谓得心得于言有失于心非所谓得言是皆明于一偏而瞽于双照若吾端师者以超拔卓异之资生于衡湘间能以不心而心何有而不可于心能以不言而言何有而不可于言用是而巾屦于州者有二曰江曰舒香火于寺者有六曰承天曰圆通曰法华曰龙门曰兴化曰海会所居既广所言亦富其门弟子处凝者编而为帙分上中下以予知师之多求名其帙而又俾序其首余以师终海会海会之山曰白云故总题曰白云禅录若其得法之因语载帙中此不复道后之人由余文以推其心则知心者无阂于言索其言则知言者无阂于心然后所以信为吾端师也太原王孜序X白云端和尚语录卷一江州承天禅院语录参学小师处凝编师开堂日陞座拈香云此一瓣香奉为今上皇帝伏愿尧风永扇舜日遐明次拈香云此一瓣香奉为过现未来大觉海中有利及于含生一切圣贤及生平所参见诸善知识众中衣钵道友曾有一言一句布施我者师僧父母一切恩门聊伸报谢又拈香云此一瓣香且道为什么人若有所为雪上加霜若无所为过莫大焉奉为我先住袁州杨岐后住潭州云盖亲见慈明来底老古锥谁知道今日向者里抛三放两去也遂坐圆通讷和尚白槌云法筵龙象众当观第一义师乃顾视左右云便恁么散去自古自今如麻似粟若言更有如何若何曹溪一路平沈所以从上诸圣皆向火焰里出来垂手只要一切人眼横鼻直去今日众中有大家垂手者么出来看僧问师唱谁家曲宗风嗣阿谁师云一手不X独拍两手鸣划划僧云真师子儿能师子吼师云劝君休去便休去莫待风高更入深僧问欲行千里一步为初如何是最初一步师云过者边立僧云五更侵早行更有夜行人师云未敢相许僧便喝师云咦僧问人天交接两得相见如何是相见底事师云争敢相谩僧云恁么则久经沙塞苦今日遇良知师云你脚跟事作么生僧云众水含孤月群星拱北辰师云李白依前是秀才僧问人天普集为听潮音郡主当筵合谈何事师云你向甚处去来僧云恁么则九江千里内草木尽霑恩师云笑杀衲僧僧将坐具一拂便出去师云依稀越国髣髴杨州乃云问话且止问之与答俱是赢得边事古者道动则起生死之本静则沈昏醉之乡动静双泯则落空亡动静双収则颟顸佛性到者里直得穷天玄辩竭世枢机用一点不着独有山僧今日幸遇太平世界得路便行不惧他人笑怪所以道此事上在诸佛分上不曾增一毫下在一切含生分上不曾减一毫只为一念迷妄背觉合尘轮转三途暂无休息遂劳我竺干本师于大解脱海中强涌玄波三乘教外直指人心见性成佛且道今日如许多葛藤阿那里是直指处若向长老口里觅大似贪观天上月忘却室中灯若向不言不语处会直得尽大地忘锋结舌只是箇无孔铁槌有什么用处到者里还有知音者么良久云只见白云飞散尽不知明月落谁家X次日上堂云雪窦和尚道偶续灵峰照夜灯遽泛铁舡下沧海承天此者也随例泛一只铁舡文殊普贤为承天招头把柂观音摩诘为承天打篙摇橹承天只管坐地看杨州既然如是且道将什么报答诸人良久云谁知远烟浪别有好思量上堂抚掌呵呵大笑云大众得风流处且风流到圆通上堂僧问二师相见合谈何事师云六耳不合谋僧云谢师答话师云听事不真唤钟作瓮僧喝师云过乃云秋江清浅时白鹭和烟岛良哉观世音全身下荒草大众承天未出世时或有一箇半箇衲子相疑着谁知道出世后直得无言可说无理可伸然虽如是犹赖得侯溪主人在何谓如此千古万古无人知眼里瞳儿看马骑到归宗上堂云真性心地藏无头亦无尾应缘而化物方便唿为智大众承天此者来礼拜归宗师叔师叔若行一丈承天也行一丈师叔若行一尺承天也行一尺何谓如此得风流处且风流有般汉到者里道耶舍塔高金轮峰峻眨眼回头早是鹞子过新罗似恁么还称得我师叔门风也无不见道打面还他州土麦唱歌须是帝乡人然虽如是三十年后清平过水到开先上堂云古人道莫行旧时路莫挂本来衣如今有人向锋刃上横身火𦦨里出手尽是劳而无功岂可更担水向河头卖虽然如是若教姆母临明镜X也道不劳红粉施到万杉上堂云仰山道东寺师叔若在即慧寂不至寂寞承天此日来见万杉师叔且一筹胜却仰山何谓如此一手不独拍两手鸣划划然虽如是且道还乡曲子作么生唱莫是点眼知人意看取令行时又莫是逻罗哩逻罗哩若恁么自古自今如麻似粟要会么鸳鸯绣了从君看莫把金针度与人到栖贤上堂云承天自开堂后便安排些葛藤来山南东葛西葛却为在归宗开先万杉一时打揲却了也今日到三崃会里大似临嫁医瘿卒着手脚不办幸望大众不怪伏惟珍重到罗汉上堂云昔日当山祖印有打破虗空底钳鎚喝散白云底意气当时不妨被他使着若以今之堂上坐致太平犹淹大手承天何故今日得恁么造次不见道不是对人夸洁白大都缁素要分明山南回上堂云运来何曾有间隔承天数日遶庐山行礼每日折旋俯仰谩诸人一点不得诸人在院中折旋俯仰也谩承天一点不得承天为什么见似不见要会么是处有芳草何山无白云上堂僧问先圣道举足无非道场学人便恁么去如何师云令人疑着僧云学人未晓乞师再指师云和我理会不得僧礼拜师云有甚分晓乃云君若随缘得似风吹沙走石不乖空但于事上通无事拈起拄杖云见色闻声不要聋乃卓拄杖一下喝一喝X上堂云先师道杨岐无旨的种田博饭喫说梦老瞿昙何处觅踪迹大众谁知道承天今日之下向城中住箇小院子却劳他别人去种田自已只解喫饭可谓养子不及父家门一世贫然虽如是大树大皮褁小树小皮缠上堂僧问旧岁巳去新岁复来如何是不迁义师云眉在眼上僧云恁么则一气不言含有象万灵何处谢无私师云未敢相许僧云大众证明学人礼谢师云更须子细乃云今日普天之下尽添一岁且道南泉水牯牛还添也无添与不添且致且道水牯牛鼻孔重多少若知得他斤两轻重分明每日一任侵他人苗稼若也未然臈月三十日莫道春来草自青上堂云干坤之内宇宙之间中有一宝秘在形山大众眼在鼻上脚在肚下且道宝在甚处乃云人面不知何处去桃花依旧笑春风上堂云文殊起佛见法见被世尊贬向铁围山大众世尊当时一期也似争小失大有失大人之相如今若有人向承天者里起佛见法见承天终不教动着他何谓如此但得雪消去自然春到来上堂云昔日净名大士向毗耶城里方丈中为一切众生病故所以示病大众看他古人恁么也似平地上喫交承天自半夏来一月日患痢两月日将息尚不能得苏息岂更有闲功夫人病何谓如此知时别宜堪作阇梨X上堂云古者道上士闻道勤而行之中士闻道如存如亡下士闻道大笑之大众若约衲僧门下却许他大笑底有些些骨气何谓如此众眼难谩上堂云一切有为法如梦幻泡影乃拍禅床一下云几度黑风吹大海未尝闻道钓舟倾上堂僧问智不到处切忌道着道着时如何师云风吹日炙僧云恁么则无处容身也师云碓捣磨磨僧云官不容针私通车马师云可贵可贱僧弹指一下师云恰是僧吐舌师云家贫犹自可路贫愁杀人僧呵呵大笑师云放过着乃云智不到处切忌道着大众既是智不到处又道箇什么拍禅牀一下云相逢只可三分语未可全抛一片心上堂云人情浓厚道情微道用人情世岂知且问诸人每日区区地为当是人情是道用直饶道得也是人情也不是道用正是泥里洗土块要得分明么良久云千钧之弩不为鼷鼠而发机忏法堂上堂僧问石霜之堂为枯木鹿苑之座号金刚承天此日新堂座名箇什么师云你出家也未僧云毕竟如何名邈师云面前有露柱僧礼拜师乃云古者道此座高广吾不能昇先须作礼须弥灯王然后可昇大众且道承天此座为复昇来久矣为复今日始昇若是今日始昇许多时在甚处若是昇来久矣须弥灯王只今在什么处乃拈起拄杖云须弥灯王在拄杖头上证明诸人各各有此座分若也见X得去向东京城里持钵江州城里喫饭入淫坊穿酒肆看南头买贱北头卖贵未尝丝发离于此座然虽如是承天今日赫日光中雷电轰以拄杖击禅牀一下上堂云触目不会道言中有响运足焉知路彩出龊家所以向诸仁者道谁敢错悞诸仁者一毫子还会么承天罪过巳不少上堂竖起拄杖云锋刃上𨁝跳却横按拄杖云微尘里走马劳劳去复来箇是醒醒者遂掷下拄杖下座上堂云戢玄机于未兆藏冥运于即化大众如今禅和子一箇箇出来气宇如王问着辩泻悬河有甚奈何处忽若解按下云头听承天说些将有如无话往往方知道打皷弄琵琶须逢两会家然虽如是禹力不到处河声流向西上堂云一月普现一切水一切水月一月摄拈起拄杖云东弗于代西瞿耶尼南瞻部洲北郁单越新罗渤海如今众里稍稍参学者尽知道在拄杖头上及乎问着人家杓柄长短锅子大小管取十有九不知所以道夜深方见把针人若未然者满船明月一竿竹家住五湖归去来卓拄杖一下上堂云不曾迷莫求悟为什么从上来却有师承祖嗣若也会得入乡随俗若也不会饿死首阳山然虽如是入水见长人上堂拈起拄杖云若向者里会得雪上加霜若也未X然伹得雪消去自然春到来卓拄杖一下上堂云古者道有佛处不得住无佛处急走过所以承天有时口似木𣔻有时言如噼竹有时褒贬天下人有时一任天下人褒贬然虽如是大众三千里外逢人不得错举上堂云可中学道似地擎山不知山之孤峻如石含玉不知玉之无瑕若能如是是真出家大众既是不知山之孤峻又不知玉之无瑕且道是谁与么道乃拍禅牀一下云牙根不历水未免顺人情上堂举云门颂云不露风骨句未语先分付进步口喃喃知君大罔错大众云门老人只解无佛处称尊且不解移风易俗承天也揑一箇呈似大众不露风骨句有盐兼有醋凭君子细看九曲珠难度便下座上堂云大象不游于兔径大悟不拘于小节是何言欤承天道针眼里跃出狞龙藕丝中开张世界何谓如此功多业熟水到渠成参上堂云光非照境境亦非存拈起拄杖云者拄杖子遇贵则贱遇贱则贵何谓如此谁知冷灰里九转透瓶香卓拄杖下座上堂云今日至节一阳生于此日遂拈起拄杖云大众且道者箇作么生便恁么搆得且恁么应时纳祐若数至大年朝前头大有雪在所以承天寻常十度发言九度休何谓如此当门不用栽荆棘后代儿孙惹着衣然虽如是三十年后太公钓鱼参X上堂云黑荳未生芽处会得自古自今寡不敌众若说臂长衫袖短脚瘦艹鞋宽一任天下人笑承天不唧𠺕然虽如是有利无利不离行市上堂云若常似今日承天谩得诸上座若不似今日承天谩诸上座不得何谓如此党理不党亲参上堂众集定乃云大众会么以拄杖卓一下云珊瑚枕上两行泪半是思君半恨君下座江州圆通崇胜禅院语录参学小师海谭录师受请日陞座顾视大众云昔日三圣道我遇人即出出即不为人兴化闻得云我则不然我遇人则不出出则便为人大众此二尊宿各有一处打得着且道那箇在前那箇在后还有人向者里定当得么良久云妙舞莫夸回雪手三台须是大家催下座上堂云入林不动艹入水不动波入鸟不乱行大众者箇是把缆放船底手脚且道衲僧家合作么生以手拍禅床一下云掀翻海岳求知已拨动干坤见太平上堂拈起拄杖卓一卓云一沤生波澜始又卓一卓云一沤生文殊起又连卓三下云者箇又作么生良久云谁知远烟浪别有好思量参上堂云古者道将此深心奉尘剎是则名为报佛恩圆通即不然时挑野菜和根煑旋採山柴带叶烧参上堂云佛身无为不堕诸数且道六入十二缘十八X界乃至八万四千法门从甚处来以手拍禅牀一下云好女不着嫁时衣参上堂云泥佛不度水木佛不度火金佛不度鑪大众赵州老子十二剂骨头八万四千毛孔一时抛向诸人怀里了也圆通今日路见不平为古人出气以手拍禅牀一下云须知海岳归明主未信干坤陷吉人参上堂云本自无疮勿伤之也然虽如是不因一事不长一智参上堂拈拄杖横按膝上云春生夏长放下拄杖云雨顺风调下座受紫衣日上堂云古者道牵牛向水东去也不免官家王徭牵牛向水西去也不免官家王徭不如随分纳取些些好大众且道阿那箇是些些底乃拈起袈裟角云者箇岂不是些些底然虽如是若以色见我以音声求我是人行邪道不能见如来遂放下云且喜天下太平参上堂举云门拈三平颂云即此见闻非见闻更无声色可呈君有什么口头声色箇中若了无余事体用无妨分不分乃拈拄杖云拄杖是体却指灯笼云灯笼是用作么生不分大众云门只解依样畵蛾眉圆通则不然即此见闻非见闻更无声色可呈君眼是眼耳是耳箇中若了无余事体用无妨分不分四五百条花柳巷二三千处管絃楼参X上堂举僧问投子不断烦恼而入涅槃时如何投子作色云者箇师僧好发业杀人西堂别云家家观世音大众投子可谓善解量才西堂可谓善解补职如今忽有人问圆通不断烦恼而入涅槃时如何即向伊道青山绿水短棹孤舟上堂举王常侍到临际问堂中僧每日看经么临际云不看经又问习禅么临际云不习禅云毕竟作箇什么临际云总教成佛作祖去常侍云金屑虽贵落眼成翳又作么生临际云我将谓你是箇俗汉大众临际端的只具一只眼若是圆通即不然金屑虽贵落眼成翳又作么生我将谓你是箇俗汉大众试断看下座上堂举僧问洞山寒暑到来如何回避洞山云何不向无寒暑处去僧云如何是无寒暑处洞山云寒时寒杀阇梨热时热杀阇梨洞山百味具足后来又合如何忽有人问圆通如何是无寒暑处噼嵴便棒参上堂云未得箇入头处须得箇入头处既得箇入头处不得辜负老僧大众睦州老儿可谓经事多矣要坐便坐要行便行然虽如是天无全功上堂僧问如何是夺人不夺境师云退身三步如何是夺境不夺人师云一朝权在手看取令行时如何是人境两俱夺师云拄杖头折如何是人境俱不夺师云家家观世音僧问牛头未见四祖时为什么百鸟㘅花献师云世X情看冷暖僧云见后为什么百鸟不㘅花献师云人面逐高低乃云若立一尘家国兴盛野老嚬蹙若不立一尘家国丧亡野老安贴大众且道立即是不立即是良久云心不负人面无惭色以手拍禅床一下云参下座上堂云心随万境转转处实能幽大众山河大地在你诸人眉毛上打筋斗若也不见被他热谩若也见得去他便伏听处分乃蓦拈拄杖唤大众各归堂去掷下拄杖下座上堂良久却顾视大众云只者箇能有几人跳得出若跳不出不道你不知争奈身随影转若跳得出早知灯是火饭熟也多时参下座上堂云可笑奇可笑奇无情说法不思议若将耳听终难会眼处闻声方得知拈起拂子云还闻么若道闻聋却汝耳若道不闻瞎却汝眼且道如何即是以拂子打禅床一下云大千沙界海中沤一切圣贤如电拂上堂云生死交谢寒暑迭迁有物流动人之常情肇法师刚然不知有不为物之流动者作么是不流动者良久云大尽三十日小尽二十九上堂云叶落归根来时无口大众祖师可谓善解借手行拳有般汉往往便道言犹在耳不见道子期去不返浩浩良可悲不知天地间知音复是谁参上堂云鸟有双翼飞无远近道出一隅行无前后你X衲僧家寻常放匙把筯尽道知有及至上岭时为什么却气急不见道人无远虑必有近忧上堂僧问如何是佛师云镬汤无冷处如何是佛法大意师云水底按葫芦如何是祖师西来意师云乌飞兔走乃云江月照松风吹到者里还有不漏网者么良久云皇天无亲舒州法华山证道禅院语录参学小师智本编师时在五祖西堂受请陞座云适来疏中道寂照不动则定感而遂通则慧拈起拄杖示众云者箇是定是慧有人辨得么既无不免依前序品第一去也所以道游戏卷舒是衲僧分上赢得边事要舒也三世诸佛在拄杖头上要卷也分付与德山临际且道今日是卷是舒良久云无限树头风过耳牧牛童子又呜咿以拄杖击禅床一下次夜众请小参僧问法不孤起仗境方生施主亲迎请师说法师云九九八十一僧云学人未晓其中旨请师方便再宣扬师云问取露柱僧云莫便是和尚为人处师云笑杀傍观僧礼拜问不求诸圣不重己灵未是衲僧分上事如何是衲僧分上事师云死水不藏龙僧云便恁么去时如何师云赚杀你僧云溪山各异云月是同师云转没交涉僧云谩某甲一人即得争奈大众眼何师云作得箇庸衲僧僧云放过一着师拍禅床一下僧便礼拜师乃云佛身充满X于法界普现一切群生前随缘赴感靡不周而常处此菩提座大众作么生说箇随缘赴感底道理只如一弹指间尽大地含生根机一时应得周足而未甞动着一毫头便且唤作随缘赴感而常处此座只如山僧此者受法华请相次与大众相别去宿松县里开堂了方归院去且道还离此座也无若道离则世谛流布若道不离作么生见得箇不离底事莫是无边剎境自他不隔于毫端十世古今始终不离于当念么又莫是一切无心一时自徧么若恁么正是掉棒打月到者里直须悟始得你道既悟了便休又何必更须遇人底当垂手方便之时着着自有出身之路不瞎却学者眼若只悟得箇干萝卜底不唯瞎却学者眼兼自已动便先自犯锋伤手你看我杨岐先师问慈明师翁道幽鸟语喃喃辞云入乱峰时如何答云我行荒艹里汝又入深村进云官不容针更借一问师翁便喝进云好喝师翁又喝先师亦喝师翁乃连喝两喝先师遂礼拜退大众须知悟了遇人者向十字街头与人相逢却在千峰顶上握手向千峰顶上相逢却在十字街头握手所以山僧甞有颂云他人住处我不住他人行处我不行解开布袋头一时撒在诸人面前了也有眼底莫错怪好离五祖日上堂辞众僧问运筹帏幄即不问此日登途事若何师云上马见路僧云恁么则布金重有赖花雨别垂方师云先行不到末后为初僧云路遥知X马力岁久辨人心师云谢相送乃云梁朝志公和尚令人传语南岳思大禅师何不下山来救度众生目视云汉作什么思大却回传语云三世诸佛被我一口吞尽何处更有众生可度大众思大老人也似钉桩摇橹只知其一不知其二山僧即不然住承天时便了城中事住圆通时便了路头事过五祖来即高坐西堂如今往法华去便像席打令谁能管得你三世诸佛闲事何谓如此相逢不下马各自有前程开堂日拈香祝圣罢乃云宗乘一举早落二三古路坦然行人自昧移身换步到者方知今日还有到者么试出来看僧问十方薄伽梵一路涅槃门将手一划云古人到者里未为极则和尚作么生为人师云蹉过了也僧云今日亲见法华师云脚跟下一句作么生道僧云别有好思量师云向你道蹉过僧礼拜问一喝分宾主照用一时行离此二途请师别道师便喝僧云从来疑着和尚师便打僧云作家师云也不消得僧礼拜师乃云昔日灵山会上世尊拈花迦华微笑世尊道吾正法眼藏分付摩诃大迦叶次第流传无令断绝至于今日大众若是正法眼藏释迦老子自无分将箇什么分付将什么流传何谓如此况诸人分上各各自有正法眼藏每日起来是是非非分南分北种种施为尽是正法眼藏之光影此眼开时干坤大地日月星辰森罗万象只在面前不见有毫釐之相此眼未开时尽在诸人眼睛里X今日巳开者不在此限有未开者山僧不惜手为诸人开此法眼藏看乃举手竖两指云看看若见得去事同一家若也未然山僧不免重说偈言诸人法眼藏千圣莫能当为君通一线光辉满大唐须弥走入海六月降严霜法华虽恁道无句得商量大众既满口道了为什么却无句得商量乃喝一喝云分身两处看入院日上堂僧问远离祖峤巳屇法华如何是不动尊师云大众总见僧云未审其中事作么生师云仰面看僧云恁么则太子峰高松江月白去也师云是始得僧礼拜师乃云古人道说到不如行今日与大众说也到行也到且喜得天下太平你且道脚踏实地一句作么生道良久云毕竟水须朝海去到头云定觅山归次日上堂云古人道选得幽居称野情终年无送复无迎有时直上孤峰顶月下披云啸一声山僧夜来到此未有工夫上得孤峰顶又值晦夜无月只在方丈里长啸数声诸人还闻么若道不闻可谓自谩若也闻去将什么闻卓拄杖一下上堂云如我按指海印发光拈起拄杖云山河大地水鸟树林情与无情今日尽向法华拄杖头上作大师子吼演说摩诃大般若且道天台南岳说箇什么法门南岳说洞上五位修行君臣父子各得其宜莫守寒巖异艹青坐却白云宗不妙天台说临际下三X玄三要四料拣一喝分宾主照用一时行要会箇中意日午打三更庐山出来道你两箇正在葛藤窠里不见道欲得不招无间业莫谤如来正法轮大众据此三箇汉见解若上衲僧秤子秤一箇重八两一箇重半斤一箇不直半分钱且道那箇不直半分钱良久云但愿春风齐着力一时吹入我门来卓拄杖一下上堂云古者道尽大地无一人真正举扬宗教设有一人举扬宗教尽大地直得亡锋结舌丧身失命只是箇无孔铁槌大众古人醋里有盐须是舌上有眼方始辨得若也辨得去方知道无孔铁槌风吹不入雨洒不湿法华今日重说偈言乃高声云无孔铁鎚巡堂去上堂云解接无根树能挑海底灯未是衲僧分上事且道作么生是衲僧分上事良久云一日两度钵盂溼上堂云释迦老子有四弘誓愿烦恼无边誓愿断法门无边誓愿学众生无边誓愿度无上菩提誓愿成法华亦有四弘誓愿饥来要喫饭寒到即添衣困时伸脚睡热处要风吹上堂云四月八日佛生节有眉有眼皆传说天上天下我独尊不知几箇脑门裂脑门裂一棒打与狗子喫上堂举雪窦道春山叠乱青春水漾虗碧寥寥天地X间独立望何极乃回顾问侍者云还有人守方丈么云有自云作贼人心虗大众雪窦老人放去収来有舒卷干坤之手然虽如是何似干坤收不得尧舜不知名好法华今日忍俊不禁当为古人出气乃云山樱火𦦨辉山鸟歌声滑携手不同途任他春气发有天有地来几箇眼睛活法华今日暂出更不着问侍者守方丈上堂云安居之首禁足为名禁足之意意在进道而护生衲僧家更有何生而可护何道而可进唾一唾唾破释迦老子面门行一步蹈断释迦老子背嵴骨犹是随行逐队汉未是本分衲僧良久云无限风流慵卖弄免教人指好郎君上堂云法华今日伤寒且向第二机里说葛藤拈起拄杖卓三下上堂云日消万两黄金法华门下不着直饶不直半分钱正入得法华门未昇得法华堂未入得法华室且道什么人昇得法华堂入得法华室乃云眼有三角头峭五岳上堂良久云早是为蛇畵足了也下座上堂举教中道一切众生悉皆有心有心者皆得作佛祖师又道一切有心天地悬隔恁么道莫有相违么作么生得不相违去良久云波斯鼻孔似朱红楼至拳头如钵大闷来打倒须弥山赫杀补陀观自在上堂举金銮和尚一日在厨前见典座便问典座变X生成熟即不无典座离却木杓道将一句来曲座无语后令入室僧代语皆不契乃自代云羊羹杂美众口难调大众且道金銮离得木杓也未法华即不然离却木杓一句作么生道人情若好喫水也肥上堂举玄沙常将汝等诸人放顶𩕳上不敢错悞诸人一毫子古人恁么道且道是错悞不错悞若道不错悞因什么将汝放顶𩕳上着所以法华寻常与诸人只是平交相见尚自怕有错悞时恁么道也似知而故犯了也然虽如是明眼人前不得错举上堂云今年雨水非常足管取秋来天下熟牧童齐唱太平歌笑杀东村王大叔上堂云法华収得三般稀奇之宝寻常可曾拈出今日麻头谷头进发不免将出奉送二公乃拈起拄杖卓三下云前头第一不得擘破又须分交两手纵遇南番舶主也须换却眼睛中秋日上堂云问在答处答在问处即且致且道不问不答在什么处良久云此夜一轮满清光何处无合肥请师不赴入州退免回山上堂云不住城隍果所期山花山鸟又仝嬉石泉昨夜牕前过何事清声胜旧时以拄杖卓三下上堂云法法本来法无法无非法何于一法中有法有不法大众山河大地色空明暗森罗万象青黄赤白皎然各有体有名僧是僧俗是俗作么生说得箇一法莫是喝一喝拍一拍竖起一箇指头么若恁么X未梦见在且作么生道得去良久云晓日烁开巖畔雪夜涛舂断海边藤因雪上堂云干坤不教少阙冬后依时下雪旧岁障气永消向远殊祥逈别节令雅合如斯莫殢天公漏泄为甚莫殢天公漏泄君子施恩不望报元日上堂云相逢㸦相贺一时俱勘破幞头脚指天爆竹穿门过今年好驱傩向后无灾祸拍禅床下座上堂举赵州道泥佛不度水金佛不度鑪木佛不度火大众且道古佛度箇什么古佛不度衲僧秤子为什么如此左眼半斤右眼八两圣节日上堂举太宗帝擎起钵问王随相既是大庾岭头提不起为什么却在寡人手里后慈明师翁云陛下有力大众且道腕头有力主天下有力试断看上堂云赵州和尚道夫为宗师须是以本分事接人法华可谓浪得其名何故有禅客到此不免且与他打葛藤又只是麤粥淡饭而巳并无一点是本分事他时后日见阎老子作么生分雪得去今日众中具大慈悲者可能为法华分雪得有么有么良久云相识满天下知心能几人上堂云一喝分宾主照用一时行要会箇中意日午打三更乃喝一喝云宾在什么处主在什么处唤什么作照唤什么作用连喝三喝上堂拈起拄杖云若有一毫头便唤作一毫头古人与你诸人拍却了也且道成得箇什么边事以拄杖X卓禅床一下上堂众立定拈拄杖划一划云文彩巳彰也且道作么生免得过不见道以楔出楔击禅床下座上堂云法华爱逞驴觜只要步步到底衲僧虽然不会也似盐落醋里上堂举玄沙因悞喫药徧身红烂僧问如何是坚固法身玄沙云脓滴滴地后来怀和尚颂云滴滴通身是烂脓钓鱼船上显家风时人只见丝纶上不见芦花对蓼红亦曾有人问法华如何是清净法身只答他道屎臰熏天又云莲花叶上化生儿且道与古人是同是别法华亦有颂屎臰熏天亦偶然法华争似为君宣鼻中若有通天窍一任横行不着穿上堂云去去实不去途中好善为来来实不来路上莫亏危古人恁么道法华即不然去时乘兴去回时乘兴回与君重叙话鼻孔大头垂上堂云闻声悟道见色明心遂展手云有么有么又摇手云无也无也乃云曾经大海休夸浪除却巫山总是烟拍禅床一下上堂云此事如在万丈崖头相似总知道放着手脚便扑到底只是舍命不得法华今日不动着一毫头教诸人到底去遂掷下拄杖下座上堂云古人道言多去道转远法华即不然言满天下何谓如此行船自有把梢人上堂举教中道不以色生心不以声香味触法生心X大众释迦老子向者里全身放倒了也又道应无所住而生其心有甚救处若救他不得更为不孝之子空喫他饭向者里须着近前且道作么生近前以手拍禅床一下上堂举云门大师一日开门见一僧来云门乃问大用现前不存轨则时如何僧无对云门云你问我僧遂问大用现前不存轨则时如何云门掉两手高声云释迦老子来也大众云门老儿不妨解因行掉臂耀古腾今争奈傍人眼何且道傍人具什么眼乃云欲穷千里目更上一重楼到四祖讷和尚请陞座乃云庐山把手闲行尽是无人知处淮甸重陪高步却欲出在人前大众在庐山时为甚要恁么深密及乎今日为甚要恁么显露不见道卖金须遇买金人到五祖陞座云昔年暂憩今日重过日月如流将经二载且道有不隔阂底道理么诸仁者高宴白莲峯下病叟深隐法华山中相去一日之程作么生说箇不隔阂底道理莫是夜夜抱佛眠朝朝还共起起坐镇相随如身影相似若恁么正道着第二头底未道着正定头底且道作么生道乃云宇宙茫茫人不识依前鼻孔大头垂上堂云学道先须且学贫学贫贫后道方亲一朝体得成贫道道用还同贫底人法华虽与古人同路行且不与古人同路归何谓如此自住箇小院子客来X并无可施设无可咬嚼赖得下面有人撑拄逐日且盖覆得过可谓山花不废栽培力自有春风管带伊上堂云始从鹿野苑终至跋提河四十九年间未曾说一字且道说什么乃云芍药花开菩萨面椶榈叶散夜叉头上堂云一阳生日冬至自古自今如是应时纳祜皆知他后不得瞌睡施主舍法衣上堂云龙披一缕金翅不吞当时若一口吞尽岂不天下太平且道那箇是吞不尽底遂拈起法衣角示众云者箇岂不是吞不尽底还见么良久云等闲挂在肩头上也胜时人着锦衣上堂举僧问南泉摩尼珠人不识如来藏里亲収得如何是藏南泉云与汝往来者是藏僧云直得不往来时如何南泉云亦是藏僧却问如何是珠南泉召僧名僧应喏南泉云你不会我语大众者僧一颗摩尼珠可谓稀世之宝大可怜生几乎落在万丈坑里犹赖得南泉老儿手亲为他托得起且道此珠见今在什么处乃云海神知贵不知价留与人间光照夜舒州龙门山干明禅院语录参学小师智华编师受请日上堂僧问龙门有请师亲赴法华今日事如何师云符到奉行僧云恁么则象王行处绝孤踪师云你且宽心僧云斋后相送师云三十年后僧礼拜师乃云拈花付嘱灵山谩说亲承就座多身龙X门别有一窍到者里师承不立代代相承普应高低宗风不坠大众既是师承不立为什么却代代相承良久云叶零零兮秋暮半凋花片片兮春暖齐发次日上堂僧问如何是龙门境师云到者方知如何是境中人师云两脚蹈地僧云人境巳蒙师指示向上宗乘事若何师云谁知远烟浪别有好思量僧云恁么则朝看云冉冉暮听水潺潺师云礼拜着乃云见闻不脱如水中月每日山色水声名花异鸟满眼满耳作么生说得箇脱底道理要会么畅畅释迦老子无伎俩休休龙门山水天下幽夜来一觉到天明得风流处且风流上堂云法无异法妄自爱着尽大地是爱八万四千毛孔悉皆是爱且道着甚处良久云云在岭头闲不彻水流㵎下太茫生上堂僧问龙门未透时如何师云不是者箇调僧云透后如何师云不是者箇调僧拟议师云买卖不着乃云寻牛须访迹学道访无心迹在牛还在无心道易寻拈起拄杖云迹在者里牛在什么处乃卓拄杖一下上堂云一切声是佛声一切色是佛色释迦老子诳惑人家男女陷在阿鼻大地狱中至今分雪不出拈起拄杖云太湖县里屠儿项大伯今日向龙门拄杖头上成等正觉转大法轮度一切含生诸人还见么若也见去天下太平以拄杖击禅床下座X上堂举僧问赵州大耳三藏第三度觅国师身不见未审国师在什么处赵州云在三藏鼻孔里僧问玄沙既在鼻孔里为什么不见玄沙云只为太近大众国师若在三藏鼻孔里有什么难见殊不知国师在三藏眼睛里上堂云百丈初参马祖因见野鸭子鼻头上喫一㔢忽有箇入处后来再参向一喝下三日耳聋方尽且道一㔢处与一喝下相去多少良久云不见道天上人间唯我乃喝一喝上堂云作是思惟时十方佛皆现且道作么生思若以有心思则尽大地是荆棘林若以无心思则尽大地是荒岑良久云云从龙风从虎上堂云参禅学道莫茫茫问透法身北斗藏吾今老倒慵疎甚见人无力得商量唯有锄头知我道栽松同步上金刚洞山聪老可谓戢玄机于未兆藏冥运于即化今古难并其风流龙门病叟每日被膈气扑得来一日不如一日只见瘦羸实是无气力与人商量然虽如是家贫愿隣富上堂云有时碓觜生花有时佛面百丑李公醉倒街头自是张公喫酒灯笼皱断眉头露柱呵呵拍手上堂云未透者且教伊识巳透者须共伊行尽大地是沙门一只眼教阿谁识实际理地不受一尘向什处处行所以道他人住处我不住他人行处我不行不是为人难共聚大都缁素要分明少处减些子多X处添些子为什么少处更减多处更添神仙秘诀父子不传上堂云今日也是者箇明日也是者箇作么生是那箇漆桶参堂去上堂举僧问洞山亡僧迁化向什么处去洞山云火过后一茎茅龙门即不然亡僧迁化什么处去答云墻壁有耳上堂不怕念起只怕觉迟古人是何言欤尽大地是释迦老子何处更有众生尽大地是众生何处更有释迦老子然虽如是且道龙门放身在甚处有人知得分半院与他同住如无向钵盂里寻取上堂云大通智胜佛十劫坐道场佛法不现前不得成佛道直饶得现前也未得成佛道何谓如此欲得不招无间业莫谤如来正法轮白云语录卷一祖堂纲纪序吾道盛于此土初祖菩提达磨之纲焉剏立禅林之制百丈大智之纪焉此实天下之共知而奈何天下祖堂中各以开山传次者为其祖殊不思乃宗乃祖所传所持之最者乎呜唿教来五百年后达磨始来向之诸家之贤者岂不知性即乎圣何为竟自以性以圣之泥乎乃须少林之后犹弹指顷不假文字语X默有无释然亡其所待而自得还其本又古之巖居穴处者但以法为胜为味殊不虑今日其间者骄独大智禅师虑之而廓以禅林之度由是资之而少林之风至今蔼然于天下吾欲天下祖堂中以达磨大智正其位以开山传次者陪之贵来者尊其始而归其大岂不然乎熈宁三年岁次庚戌十月初一日立白云守端禅师广录X卍XXX白云端和尚语录卷二舒州兴化禅院语录参学小师处凝编师开堂日祝圣白槌罢乃云便恁么散去祖𦦨高辉了也若也未然不免平高就下所以道吾大圣人之道不在有言不在无言不关有言不关无言只者箇赫然独耀逈出古今寄古今间应时而作今日还有知时之士么出事与兴化相见僧问朝盖亲临于法会西来密意请师宣师云五挎歌中搥法皷箇中消息少人知僧云恁么则清风匝地师云听不着僧云三十年后有人举此话在师云好僧礼拜僧问一言顿悟于当人何益一言不悟于当人何损仰无诸佛俯无众生转身一句作么生道师云谁知蓆帽下元是昔愁人僧云恁么则圣凡收不得尧舜不知X名师云只知其一不知其二僧云谢师证明师云莫错认定盘星僧应喏师云三十年后更须自看僧礼拜师乃云达磨大师初来此土时未有人相委于少林寺端然宴坐凡经九年一日二祖立雪齐腰达磨曰汝当何来二祖云请师安心达磨曰汝将心来为汝安心二祖良久对曰觅心了不可得达磨曰与汝安心竟大众且道什么处是达磨为二祖安心处若言觅心了不可得无一法可当情处是为他安心处祇如恁么道底消息从什么处来若言恁么道底是为他安心处不见道意为大患理为大障直得意理扫尽豁然便是本乡山僧有颂云终始觅心无可得寥寥不见少林人满庭旧雪重知冷鼻孔依前搭上唇正当恁么时干坤大地都是箇解脱门释迦老子向者里无措手分一大藏教祇下得箇注脚然后移身换步应物投机却能流出一大藏教所以道善言言者言所不能言善迹迹者迹所不能迹要放行也万卉常春要把定也大地无尘然虽如是未称衲僧家风且道如何是衲僧家风良久云千峰势到岳边止万派声归海上消上堂云秋江清浅时白鹭和烟岛良哉观世音全身下荒艹大众兴化今日有例攀例新正上堂僧问孟春犹寒即不问如何是兴化境师云家家尽看夜胡儿僧云白云常展潇湘畔满堂清众尽霑恩师云你无分僧礼拜师乃云年去年来X来去间迎新送旧几多般街头撞见张三伯元正启祚太无端喃喃犹道孟春寒城上角声成一片大家齐贺万年欢因嗣者点茶上堂云拈花付曯土上加泥断臂安心水中捉月且道作么生得此脉到今日不坠良久云青山不鎻长飞势沧海合知来处高上堂云法尚应舍何况非法拈起拄杖云者箇拄杖且作么生舍又作么生说箇非法良久云敲落鼻孔露出眼睛击禅牀一下上堂云一法不明瞖汝眼睛拈起拄杖云者箇岂不是眼睛八万四千法门无一点影子八万四千法门门门解脱作么生瞖得伊只如每日见山见水分别青黄赤白不是伊又作么生见乃卓拄杖一下云瞎因请藏主上堂举一僧在经堂内长坐一日藏主问上座何不看经僧云某甲不识字藏主云何不问人其僧鞠躬叉手云未审是什么字藏主无语大众藏主虽然无语争奈其声如雷者僧虽不识字要且点画分明且道是什么字良久云玉篇里寻取上堂僧问父母未生时鼻孔在什么处师云花须连夜发莫待晓风吹僧云特伸请益师云换却眼睛僧云恁么则和尚有长处也师云喫棒得也未僧礼拜师乃云古者道贼来须打客来须看礼之常道贼来须打且道作么生打人面似贼贼面似人半夜三更有什么辨处然虽如是也不得放过以拄杖击一下X上堂云寻常向你道未在也无别意只是要诸人喫粥喫饭须是自家拈匙放筯便得饱若取别人办只是虗饱﨟月三十日赢得一场干嚥唾然虽如是莫教忘却口舒州白云山海会禅院语录参学小师法演编师开堂日宣疏白槌巳乃顾视座下云皷声未动巳前山僧未陞座巳前好箇古佛样子若人向此时荐得可谓古释迦不前今弥勒不后更待听三寸舌头上带出来底早是参差须有扫参差之手方能救得完全今日还有么出来看僧问世尊出世度人巳毕和尚六度开堂度得多少人师云行到水穷处坐看云起时僧云恁么则皇帝万岁师云人人尽愿僧应诺礼拜僧问朝盖临筵于法会请师不恡震雷音师云一琴弹古调百里贺新声僧云一句逈然去也师云你作么生闻僧云相识满天下师哂之乃云善言言者言所不能言善迹迹者迹所不能迹每日开口动舌无非是言作么生说箇言所不能言既唤作言即便是迹作么生说箇迹所不能迹到者里一大藏教用一字不着到者里一大藏教一字用得着为什么先用不着又却用得着且道譊讹在甚处不见道千峰势到岳边止万派声归海上消自古自今向其间钻仰者如稻麻竹苇实端的透彻百千中无一二若果然透得者十二时中不妨庆快应机接X物利乐有情将尽干坤星辰日月尽大地艹木丛林都在一箇出入游戏之具所以古者道玉转珠回祖佛言精通犹自污心田老卢只解长舂米何得黄梅万古传山僧在菴中亦有示徒道直下虽然没许般透如未尽活还难海门昨夜狂风起无限波涛一扫干恁么地先与人开却大路然后两手掇向人前有灵利底不用一毫头气力便提得去今日还有么若道提不去敢问诸人十二时中应用施为分贤别愚是是非非是箇什么上堂云佛法二字掉去他方世界未为分外一日两度钵盂溼少一点不得不见道常闻一饱忘百饥今日山僧身便是乃云不审不审郭长官入山师上堂云夜来枕上作得箇山颂谢功父大儒庐山二十年之旧今日远访白云之懃当须举与大众请巳后分明举似诸方此颂岂唯谢功甫大儒直要与天下有鼻孔衲僧脱却着肉汗衫莫言不道乃云上大人丘乙巳化三千七十士尔小生八九子佳作仁可知礼也上堂僧问冬至一阳生遂提起坐具云且道者箇作么生师拍禅床一下僧云争奈风吹日炙何师云答话得也未僧抚掌两下师云只得半橛僧云将谓真箇师云犹较些子僧礼拜师乃云今日一阳之节恁么道且道是世谛流布为当别有所归若向者里分得去一阳生后四时八节万象森罗与诸人同光X还有人分得么白云今日不免为你分看乃云晷运推移日南长至应时纳祜庆无弗宜中峰长老至师上堂僧问红叶辞枝即不问逢场作戏事如何师云无孔笛子两边吹僧云恁么则在处謌谣乐太平师云谁是知音者僧云啰逻哩啰逻哩师云犹在半途僧云和尚分明记取师云也得僧礼拜师乃云九九八十一几人能解筭两箇五百文元来是一贯到者里添得一文么若有添得一文即便满路光生拔出古今争奈自古自今千箇万箇只爱足头底白云今日为你添看乃云下座与知事首座大众请中峰和尚昇座一徧上堂僧问千圣不求嫌自已往来消息为谁通师云同途不同步僧云争奈众眼难瞒师云一脚在前一脚在后僧云若不隔流水还应过别山师云礚着脑门僧云和尚不得忘却师便打僧礼拜师乃云一称南无佛皆巳成佛道弹指一下云且道者箇是多少莫是一即一切一切即一若恁么会有甚分晓且道如何即是乃云相逢尽道休官去林下何曾见一人拍禅牀一下上堂僧问净名杜口行私路和尚如何为阐扬师云东行不见西行利僧云恁么则一出一没师云在什么处僧便喝师云犹在者里僧云莫道不逢人师云更须子细师乃云此事有一人担得起价直三千大千世界有一人担不得不直半文钱且道三千大X千世界即是不直半文钱即是乃云不见道知恩方解报恩上堂云扬眉瞬目拈槌竖拂弹指謦欬尽是铙钩搭索且道海会今日还免过也无乃云家家观世音处处弥陀佛上堂云初秋夏末不思议举步移身可自知四海尽歌尧舜化争如云外啰逻哩上堂举洞山悟本和尚云初秋夏末直须向万里无寸艹处去有僧举到刘阳菴主菴主云出门便是艹师云若见得庵主便见得洞山老人若见洞山老人便见得庵主洞山却易见庵主却难见为他不为住持之绊不见道云在岭头闲不彻水流㵎下太忙生上堂僧问不重已灵求解脱往来消息为谁通师云不知僧云一言巳出驷马难追师云作么生分僧云傍观者哂师云果然未分僧云惯从五凤楼前过手握金锵贺太平师云咄咄僧礼拜师乃云十方同聚会箇箇学无为此是选佛场心空及第归每日动用施为说黄道白若唤作心即无及第之时若不唤作心亦无及第之时且道作么生得心空及第去良久云向道是龙刚不信果然夺得锦标归上堂僧问大地雪漫漫相逢尽道寒为什么过这里不得师云眼里分身看僧云恁么则片片不落别处师云又道过不得僧云将谓胡须赤更有赤须胡师云元来却是僧礼拜师乃云石头和尚问让和尚X不求诸圣解脱不重已灵时如何让云汝问太高生何不向下问石头云乍可永劫沈沦不求诸圣解脱雪窦拈云三十棒教谁喫师云大众谁知雪窦老人留者拄杖子今日与白云既然如此也要大家知卓拄杖一下上堂云百丈道汝等为我开田吾为汝等说大义僧开田了白云开田巳竟请和尚说大义百丈行数步退身而立展开两手师云大众百丈说大义只止于此当时再参马祖底向甚处去也若言更有在未免与蛇畵足且道作么生见得百丈老人立地处乃云客来无茶点蒿汤备礼仪上堂云若端的得一回汗出来也向一茎艹上便现琼楼玉殿若未端的得一回汗出纵有玉殿琼楼却被一茎艹盖却且道作么生得汗出去良久云自有一双穷相手不曾容易舞三台上堂举僧问北禅和尚夹山打典座意旨如何贤便打其僧拟议贤却问僧会么僧云不会贤云废却我多少盐醋师云且道北禅还见得古人么若道向棒下见夹山大似掉棒打月若不恁么见且道棒在谁手里乃打禅牀下座上堂云拈一放一自古自今且道作么生是拈一放一底句乃云青林暗换叶红蘃续开花上堂云兴化和尚向克宾维那道汝不久当作唱导之师去克宾云我不入你这保社兴化云会了不入X不会了不入克宾云总不恁么兴化便打乃云大众克宾维那法战不胜罸钱五贯设饭一堂至来日斋时又抽单趂出院克宾后来出世却为兴化烧香丛林自古自今尽道克宾维那知恩方解报恩恁么说话可谓埋没古人土上加泥且道作么生见得克宾维那要会么虽为兴化烧香要且自要熏天炙地更听一颂明明热处为斯人若为斯人即陆沈要见宾公拈起处熏天炙地到如今上堂云功高二仪而不仁明踰日月而弥昏肇法师只得半边且道作么生是完全者乃云左眼半斤右眼八两上堂云马大师道即心即佛又道非心非佛诸人即今要见马大师么处处绿杨堪系马家家门首透长安上堂云开口有时道不着开口有时道得着着与不着争几何祥麟只有一只角上堂云弹指謦欬扬眉瞬目无不是这箇古人为什么却道万古碧潭空界月再三劳摝始应知要会么九九八十一上堂云田地稳密底古佛家风在神通游戏底今佛现光明且道即今是古是今乃云上马见路职到威成上堂云古人留下一言半句未透时撞着铁壁相似忽然一日覰得透后方知自已自是铁壁且道如今X作么生透乃云铁壁铁壁上堂云一句道得尽与祖佛为师一句道不尽与人天为师今日作么生道乃云有水皆含月无山不带云上堂僧问与我相似共你无缘且道今日有缘无缘师云相逢不饮酒山花也笑人僧云恁么则相识满天下知心能几人师云知心底事作么生道僧云不是冤家不聚头师云犹较些子僧礼拜师乃云既到这里还免得人道养子之缘么免得免不得凛凛清风格尀耐善财童辜负他弥勒上堂云一二三四五剩得太多六七八九十又却少些子且道作么生得向定盘星上秤得恰好去乃云到头霜夜月任运落前溪上堂云有为虽伪弃之即道业不成无为虽真着之即慧性不明古人若向者里借路经从尽大地尽在脚跟下若向长安城里即赚杀一船人诸人要见白云病老么乃云时把一声归去笛夜深吹过汨罗湾上堂云明明知道只是这箇为什么透不过只为见人开口时便唤作言句见人闭口时便唤作良久默然又道动转施为开言吐气尽十方世界内无不是自已所以道在途中隐隐犹怀旧日嫌岂不见云门大师道闻声悟道见色明心遂举起手云观世音菩萨把箇钱来买餬饼放下手云元来却是馒头又不见山僧在法华时甞有示众道无业禅师道一毫头X圣凡情念未尽未免入驴胎马腹里去大众直饶一毫头圣凡情念顿尽亦未免入驴胎马腹里去瞎汉但恁么看取挂院额上堂僧问天得一以清地得一以宁君王得一以治天下衲僧得一堪作什么师云苗从地断僧云恁么则寒来向火饥来喫饭也师云十万八千僧云是师云大众见你僧礼拜师乃云龙舒海会有新闻金牓高悬耀白云楼阁不消弹指入眉毛眼睫要须分眉毛眼睫有长有短直饶道不长不短未出常见更道长长短短雪上加霜且道如何即是乃云分上堂举沩山问仰山甚处来仰山云田中来沩山云田中有多少人仰山插锹子叉手而立沩山云今日南山大有人刈茅仰山拔锹便行师云仰山恁么祗对不妨数目分明只是插得锹子太深沩山也只是要两箇五百是一贯且不是得箇驴儿便欢喜何谓如此家肥生孝子国覇有谋臣上堂云开口时末上一句正道着举步时末上一步正踏着为甚鼻孔到底不正只为寻常见他顽了所以不肯发心白云今日劝诸人发却去乃云一上堂云本是钓鱼船上客偶除须发着袈裟祖佛位中留不得夜来依旧宿芦花依旧宿芦花有谁可共明月满船无处问沙鸥时呌两三声上堂云云门举夹山道一尘才起大地全收鸟窠拈布毛便有人醒去大众甚处不是云门虽然如是更X须穿过鼻孔卓拄杖一下上堂云直下分明承当得了被人道箇不是便见参差不然乱有承当不然忘前失后且道病在甚处只为未有透得时节只这箇不是泄尽天机并无一点渗漏良久云不是不是上堂举云门道终日喫飰不曾咬着一粒米为什么终日喫飰不曾咬着一粒米若道咬着即与云门相违不唯与云门相违自已向甚处去也若道不曾咬着又作么生得肚里饱要会么三德六味施佛及僧法界有情普仝供养上堂云丝毫有趣皆能进毕竟无归若可当逐日退身行兴尽忽然得见本爷娘且作么生是本爷娘乃云万福万福上堂云法法本来法无法无非法何于一法中有法有不法大众披袈裟底是僧戴冠子底是道士褁帽子底是秀才又道非僧非俗非男女等相又作么生良久云一气不言含有像万灵何处谢无私上堂举甘贽行者常接待凡有僧问行者接待不易行者云譬如餧驴餧马琅邪觉和尚云快把饭来大众琅邪有不犯之手虽然如是白云即不然譬如餧驴餧马愿行者长似今日上堂云一切障碍即究竟觉释迦老子不唧熘无用处被白云拄杖子穿过鼻孔也且道还可恕也无乃云文殊自文殊解脱自解脱卓拄杖一下X上堂云世间一切伎俩手头弄得熟后自然方有余态且道衲僧伎俩手头弄得熟后有多少余态良久吹一声下座上堂云举起来便有亲有疎且道那箇是亲那箇是疎良久云崄上堂云弥勒真弥勒分身千百亿乃卓拄杖三下时时示时人时人自不识卓拄杖下座上堂云太平坚不住终老白云间第一便宜处门前有好山等闲行一徧胜服大还丹为什么胜服大还丹乃噫气两声上堂举龙牙和尚云一切名山到因脚辛苦年深与袜着如今老大不能行手里把柄破木杓师云龙牙老人可谓熟处难忘上堂举僧问杨歧如何是不动尊杨歧云大众齐着力白云即不然如何是不动尊礼拜着上堂举洞山和尚云天晴盖却屋乘时刈却禾输赋皇祖了皷腹唱讴歌大众且道洞山聪禅老何似白云老黄梅杨长官请上堂僧问炎云乍卷玉露初垂贤宰临筵请师说法师云松柏唯高唯歛僧云便恁么去时如何师云汝见青青见什么僧云岁久见人心师云更子细道看僧云却请和尚道师云恁么禅客且在半途乃云自古自今说理说事者如稻麻竹苇会禅者更比比然俱是讨一箇家里人如天上拣月相X似黄梅贤宰杨次公闻名十载有余夜来忽蒙访及元来却是一箇本分家里人杓柄长短锅子大小虽然未曾一一点过看他数目也甚分明可谓如在东溪日花开叶落时几拟将黄金铸作钟子期昨来当涂郭公甫来曾举上大人一徧今日次公来更须举一徧夜凉堂上忽闻人呌唤黄梅杨长官来到白云畔久闻窃我宗未得当面断一夜灯火前行过旧公案所犯一一招也要众人看鼻直权骨高一箇没量汉何日履亨衢吾道聊辉焕共唱太平歌扫尽天下乱文章不碍他兼能大衍筭两箇五伯文依前是一贯上堂僧问禁足九旬今巳满蜡人轻重请师分师云自已施为犹不可谁能更去管闲人僧云恁么则斤两分明师云相逢尽道休官去林下何曾见一人僧云六六三十六师云更道看僧云一二三师云大众证明乃云白云又得一夏说尽灵山旧话虽然移东补西直到如今话覇上堂云吾本来兹土传法救迷情祖师岂不知有一花开五叶结果自然成因风吹火用力不多上堂云忌口自然诸病减多情未免有时劳贫居动便成违顺祇得清闲一味高虽然如是莫谓无心云是道无心犹隔一重关上堂云诸人每日见底诸人每日用底如从天上降下地中涌出緜緜然无丝毫间断可谓古释迦不前X今弥勒不后白云病老打底不遇作家到底飜成骨董上堂云圆成沈识海既是圆成为甚却沈识海遂拈拄杖云只为唤者箇作拄杖子且道如何得依旧位去乃竖起拄杖云拄杖子拄杖子上堂云叮咛损君德无依真有功任从沧海变终不为君通者箇是黄泥那箇是白石上堂云从来共住不知名龊汉任运相将只么行一脚在前一脚在后自古上贤犹不识端的也未造次凡流岂可明锦上更添花上堂举僧报赵州和尚大王来看和尚赵州云大王万福僧云大王未来赵州云又道大王来也其僧罔措师云其僧虽然罔措争奈王令巳行王令巳行即海晏河清且道海宴河清一句作么生道乃云野老不知尧舜力冬冬打皷祭江神上堂举僧问六祖黄梅意旨是什么人得六祖云会佛法人得僧云师还得否祖云我不得僧云为什么不得祖云我不会佛法大众还识祖师么上堂举长沙和尚游山回首座问和尚甚处去来长沙云始随芳艹去又逐落花回首座云大似春意长沙云也胜秋露滴芙蕖大众且道长沙在春夏秋冬中不在春夏秋冬中要会么一气不言含有象万灵何处谢无私上堂举僧问洞山和尚寒暑到来如何回避洞山云X何不向无寒暑处去僧云如何是无寒暑处洞山云寒时寒杀阇黎热时热杀阇黎洞山老人偏向枯木上生春作么生下手白云今日与你下手今日是开鑪上堂举百丈和尚云汝等为我开田吾为汝等说大义一日众开田了云开田巳竟请和尚说大义百丈展开两手行数步大众百丈如是说大义诸人还记得么今日白云重为诸人说过常怜百丈解开田今古行人手里传谁道舌头曾不动五音六律太周旋上堂云大道只在目前要且目前难覩欲识大道真体不离声色言语拈起拄杖云者箇是拄杖子阿那箇是大道真体将箇什么识想你者一队漆桶臈月三十日只认得驴鞍桥作阿爷下颔乃喝云去上堂云言之者失其真知之者返其愚有之者乖其性无之者伤其躯若也会得因风吹火用力不多若也不会秋水共长天一色然虽如是有时乘好月不觉过沧州演首座受四面请上堂云年年秋暑甚如初何事清凉特有余尽是当人心地感不虗把手在龙舒且道把手一句作么生道良久云行到水穷处坐看云起时上堂云秋色凄清早晚愈凉信知节气不相饶林间学道之士饥则喫饭寒则添衣殊不知世间有苦乐者且道如何得知苦乐去乃云只知事逐眼前过不觉老从头上来X兴道者开田回上堂云三岁区区弄水泥捎裩擗袴又扶犁满仓収稻方归院一任禅和韗肚皮且道韗底是禅是饭乃云因风吹火用力不多上堂云少一滴不得剩一滴不得且道是什么人分上事良久云日日日东上夜夜月西流上堂云文字一般样语话一般样声势一般理趣一般为什么却道他未在乃云只为鼻孔大头向下白云端和尚语录卷二白云守端禅师广录X卍XXX白云端和尚语录卷三偈颂世尊指天指地行七步双放双収重夹注椁中锦上更添花直至如今垂雨露达磨先被梁王勘破却向少林端坐谩言教外别传争不识者箇四祖双峰峰下塔中真端坐巍巍四百春今古见闻皆仰羡不知谁解自观身五祖X在圣权方世莫评双峰密付岂虗称前身巳老难传钵託荫重来始继灯昔日栽松名尚振千灵报母愿何增如今海内宗风徧只为桩中择得能布袋和尚都卢一箇布袋里面讨甚奇怪困来且得枕头携去亦无妨碍有时閙市打开多是自家买卖袁州杨歧先师真赞碧海中珠烂泥里刺虎啸龙吟鸡啼狗吠天下杨歧讨甚巴鼻衡州茶陵东林受业和尚真赞水月以喻兮古来巳多我今不然兮所陈伊何百尺竿头曾进步溪桥一踏没山河固不方游兮何游之有玄沙保寿兮师其与偶鴈峰之东兮洣川之口三十三秋兮大师子吼舒兮卷兮巳而矣依然空泻洣川水九江相去几千里父有重牙子无齿谩劳提耳一鑪香微烟旋逐松风起谢南康签判余秘丞向承见访虽疎面因辱留题旨最亲树上鲤鱼开口笑石龟眨眼便为隣近闻倅俚山南郡应鉴诸方伪与真莫怪此宗难得侣弄潮须是弄潮人又答蒙君报我错错错铁牛鼻孔曾穿却通身作口未称心争奈兀然无去着锋刃上行大𦦨里走蟭螟吞却金翅鸟几人到此得从容喝散白云不开口知君知X宝劒收来善护持佛祖扫除非好手直须刃下有针锥有针锥啰逻哩得便宜是落便宜寄杨长官十载闻名杨次公有文堪振我宗风分三成六添些子直得金乌半夜红室中二题并序菴中无事间或吟兴瞥然而来因得应真不借涉流转物二题虽文字之势寄诗家之作以其题意实自于吾宗可曰山偈而矣庶知我者同之应真不借情尘我自出安用世人知月好还邀客花开亦咏诗训徒朝有则鍊句颇似区区者刚然不识伊涉流转物物理讵可忽逢时各解鸣乱蛙迎雨急孤狖带霜清历历何先后寥寥异性情汨罗嫌醉者病在不分明寄双峰祖印宗门提掇事还多既巳归菴若奈何翻笑五回移祖榻曾无巴鼻走禅和答郭公甫藏身不用缩头敛迹不用収脚金乌半夜辽天玉兔赶他不着寄九江王元甫一念随禅起何当适所期泉声中夜后山色夕阳时壑远风来冷天长鸟下迟分明非耳目唯可与君知X偶作无花可献见牛头霭霭清风数百秋今日龙门菴里老依前独坐冷飕飕初住白云作白云归老称平生古屋低低分外清薜茘㳂堦增野兴潺湲遶院益闲情何妨乞食消寒暑虽是当途少送迎道侣不须重问祖巳将布袋为君倾寄斗方元长老自笑垂轮手未亲悠悠江上谩因循年来都不劳心力钩上时时有锦鳞牧童忽然牛上乱呜咿自是难禁兴发时谁管行人听不足徘徊更把笛来吹遇兴高歌岂强为任教牛食着鞭稀擡头不许春风觉雨过溪边艹又肥溪上春来艹又肥披蓑半雨半晴时横眠竖卧牛儿稳那畔鸣咿这畔嘻寄大湖昌祕校所至行所存迺是官民者当名无其实有口不如哑昭昭君子心宜哉日月下逢春老去病生何足问古今多少谩悠悠东风渐解檐前冻一岁严凝又且休答兴化晓长老融融春色满园林花约唯愁斗变阴无限情怀与谁X说寒山多日绝来音寄保宁勇长老白莲峰下闲嬉日几笑先师无脑门当路兴来提掇起又应笑我入深村咏珠金盘不可动辘辘转难住停待良久间圆光湛如露报土始终皆卓𣂈一似预安排旧事有时在新阳不日来五更鸡对月四季笋连苔好是明明说从教鸭听雷寄显禅庄主粪田收稻倍常年变态干坤在目前一任老侬生徤羡莫将此法等闲传子规声声解道不如归往往人心会者稀满目春山春水绿更求何地可忘机寄陈主簿世道尊明理宗门重晦机举谈皆共至携手不仝归春去花犹盛池成月未辉祇因曾到者丝发不相违拄杖天产龙形迥别肯羡笻州九节有时拨艹闲行惊得蛇钻不彻有无双举道本无心不是心直须分出有疎亲丝毫有路随身者尽是名为门外人行贵无心却要心还如形影自X相亲虽然暗处时藏得争奈金乌日日新送勇藏主还明湘西昔日聊分袂屈指年光逾十二鑪峰看雪方偶仝莲峤乘凉期遽遂甘露亭中水石奇终朝竟日夫何为提尽古人未到处从头一一加针锥有所益兮无所益手不及处争着力浑圝无缝成两边掷地金声如瓦砾有所损兮无所损几度和衣艹里辊树头惊起双双鱼石上迸出长长笋问我肩笻拟何适报云太虗藏鸟迹便进欲隐弥露言直得青天轰霹雳阿呵呵谁可悉砌下流泉忽倒流岭上白云不敢白杨歧顶上眼未真杨歧脑后眼岂亲当时一席三五百透得金尘能几人君兮将适江东去我巳退藏不足豫清风定播好音来南北东西看独步蝇子透窓为爱寻光纸上钻不能透处几多难忽然撞着来时路始觉从前被眼瞒寄九江上人灯前一夜看庐山屈指俄经五载间今日白云堪自爱悠悠舒卷水潺潺览杨次公诗集无为子诗今又古始明终晦人难覩岂唯正得国风归别出一枝通佛祖寄凌静微祕校X所至苟不欺终有知音在皎皎如日月何须常面会白云夏日夏日宜山寺优游趣几何闲庭芳艹长危岭断云过洞水穿廊远岩风入座多更当星少夜月色透松萝白云清夜兴作都无定中宵殊未眠窓明檐外雪室静竹间泉几到无声际还归有象前盘桓成此曲不觉晓光连滋禅为凝禅写予真因以为示笔熟方精迥然红活三五月圆二九十八自来爱唱逻啰哩兴发更饶咄咄咄送璇禅人锋铓影里眉头雏霹雳光中笑脸开上下西菴十方度龙门不得道空回答冯秀才净名杜口行私路庞老多言触祖翁若是西菴门下客眼中箇箇有仙瞳秋雨秋雨山气凉早欲添重服不知红尘中可杀消炎溽浅㵎起新𠴢脩篁还旧绿病体稍经苏免废文殊嘱中秋月中秋一夜月露洒满林珠𩖼𩖼轻风起云开众壑殊答李待制风入松曲琴有风入松真闻但逆理飕飕满座间在耳不在耳赋得笻杖送凝禅者X眼里着须弥不废丝毫力拈起九节笻汗流通背嵴重者复何轻双者翻成只因以赠子行卓卓当春色九日菊金蘃丛丛带露新採来烹茗赏佳晨浮杯何必须宜酒但有馨香自醉人送谭禅人宁亲巍巍不识者清风满寥廓昔子曾自违一朝还自怍因兹十载中步步仝啐啄谩夸百城游孰解暗移脚谩夸楼阁开孰免遭挛缚无端怀慷慨特地成龌龊迺思慈母心千里不为邈匍匐望桂林迤逦辞庐岳一句出山言藜杖生龙角抚肩善保之转手将吾独把定更拈来却指辽天鹤咄因事示询首座晓山新鸟声声好忽忆夜来对询老红轮杲杲百花香无限游人踏芳艹答勇藏主蛾眉女子须拖地焦尾驴儿角指天日午骑来都市过几多鼻孔被他穿送四面演长老无摸索处病难除放下蛇头捋虎须今日双泉通一脉好看月上长珊瑚因雪琼花一夜满空山天晓皆言好雪寒片片纵饶知落处奈缘犹在半途间X动与事会饭若真珠面如玉食罢㳂溪行几曲忽然逢箇荷锄翁我自高歌他皷腹答开禅客言言言兮飘风洒雪默默默兮雷轰电掣藕丝孔里骑大鹏等闲挨落天边月免太平请上杨大卿长者存心不可名一千余里古风清山僧若得白云隐端坐焚香过此生送明禅人剪钉截铁休未休丝来线去遇不遇三千里外独夜行金乌飞上珊瑚树寄胡斋郎故人念久别理䇿偶相寻道在宁嫌物机冥不论心君乎怀世济我自乐云深易地皆然处犹惭支道林答俗士何曾有寄白云来石上松间一为开特地要论心地法青天白日一声雷题云盖会和尚遗塔五峰诸祖塔我祖据中央山脉朝来正溪光泻去长僧移云际树客献海边香从此潇湘畔遗风振洛阳本禅人有拟云之什见辞故依韵答此山颂为送因风当便布浓阴洒润千岑与万岑莫谓无心闲去X是只斯闲者是何心咄答嗣子无住凤雏麟子古来稀为瑞为祥未称伊近日白云因大雪满山总是玉猿儿寄龙门旧山嗣祖无住海底珠动时云中月还现良夜无狂风清光都一片法华山居十首山中閴尔若为论归隐来来绝异闻多少寻幽人访我穿云罕有不迷云崕泉长遶艹堂鸣每到中宵分外清远势自然能断续谁夸品弄玉琴声深溪云散月重圆静看群波幌幌然寒影凝时移不觉团团忽照乱峰前梅雨经旬不暂停晴来万里豁然青山轩何事添余兴依旧分明列翠屏春来溪水如苔绿秋后山枫似火红度岁罕逢佳赏者等闲输我卓孤笻稚子骑牛过木桥卓然头角在危流行歌行语如平地惯后方能得自由野鸟㗸花久不来幽庭无可污莓苔莹然宛似秋波色来者无疑起浪堆憧憧富贵与恩情满檐盈车日夜行回顾一盂兼一钖谁知轻重不多争狝猴摘果恐人知眼盻东西手暗移冷地看时真可X笑无端之物解如斯每见僧从绝顶还区区未免足心酸何当示与吾游处直得千峰不解寒白云端和尚语录卷三白云守端禅师广录X卍XXX白云端和尚语录卷四舒州法华山端和尚颂古一百十则参学小师处凝集世尊陞座巍巍顶相终难见舒卷何当如掣电彼时若有此时人文殊槌下分针线世尊拈花尽说拈花微笑是不知将底辨宗风若言心眼仝时证未免朦胧在梦中外道问佛万丈寒潭彻底清锦鳞夜静向光行和竿一掣随钩上水面茫茫散月明倒却门前剎竿着金襕之外复何传弟应兄唿岂有偏倒却门前剎竿着免教依旧倚墻边X武帝问达磨圣谛第一义一箭寻常落一鵰又加一箭巳相饶直归少室峰前坐梁主休言更去招二祖安心终始觅心无可得寥寥不见少林人满庭旧雪重知冷鼻孔依前搭上唇日面佛月面佛大地山河俱是宝不识之人即荒艹日面月面佛现时闪烁珊瑚光杲杲僧问百丈如何是奇特事丈云独坐大雄峰僧礼拜丈便打大机大用岂虗然独坐雄峰是有权稍若错传王令者脑门须喫棒三千黄檗和尚示众云汝等诸人尽是噇酒糟汉漝么行脚何处有今日还知道大唐国里无禅师么时有僧出云只如诸方匡徒领众又作么生檗云不道无禅只道无师大唐国里无禅师与君携手归家里抛钩本欲钓骊龙谁知得箇跛鳖子南泉斩猫儿提起两堂应尽见招刀要取活狸奴可怜皮下皆无血直得横尸满道涂赵州头戴草鞋狸奴夜静自舒张引手过头露爪长王老室中巡逻X了狼忙出去恐天光南泉云时人见此一株花如梦相似天地仝根自唯然当时犹喜遇南泉指言见此花如梦须信壶中别有天赵州青州布衫重七斤七斤衫重岂难提日出东方定落西一击珊瑚枝粉碎轰轰雷雹满山溪赵州勘婆子干戈中立大平基块雨条风胜古时婆子为君勘破了赵州脚迹少人知僧问大随劫火洞然大千俱坏未审此箇坏也不坏随云坏僧云漝么则随他去也随云随他去坏与不坏舌无骨蓦面着时眼突出大随犹在劫火中天下熬熬谩啾唧临际三顿棒一拳拳倒黄鹤楼一踢踢翻鹦鹉洲有意气时添意气不风流处也风流临际问院主甚处去来主云城中粜黄米去来际云粜得尽么主云粜得尽际以拄杖划地一划云还粜得者箇尽么主便喝际便打却见典座来际举前话座云院主不会和尚尊意际亦以拄杖划地一划云你又作么生座礼拜际便打X宝劒提来刃似霜几回临阵斩蛮王有情有理俱三段一道寒光射斗傍临际示众云赤肉团上有一无位真人每日在汝诸人面门出入未证据者看看时有僧出问如何是无位真人际跳下禅牀拦胷搊定其僧云道道僧无语际一托开云无位真人是什么干屎橛春风浩浩烘天地是处山藏烟霭里无位真人不可寻落花又见随流水临际嘱三圣云谁知吾正法眼藏向这瞎驴边灭却噼破太山雷未勐照开沧海月非光瞎驴灭却正法眼直得哀鸣震大唐风穴云若立一尘家国兴盛野老嚬蹙不立一尘家国丧亡野老安贴师遂拈拄杖卓一下却放旧处立国仍教野老欣威行阃外不扬尘纵横莫测文兼武宇宙茫茫有几人僧问三圣如何是祖师西来意圣云臰肉来蝇后兴化闻僧举云我即不然破嵴驴上足苍蝇破嵴蝇多臰肉蝇谁知兴化不徒行惯从五凤楼前过手握金锵贺太平宝寿开堂X金槌直下如星疾好手接来不废力当时掷向洪波中千古万古无消息僧问首山学人到宝山空手归时如何山云家家门前火把子空手归时谁肯信驴驼马载入门来家家举起火把子半夜天如白日开僧问汾阳如何是祖师西来意阳云青绢扇子足风凉青绢扇子足风凉亲得摇来始息狂只爱团团无缝者人前空自眼如羊杨歧先师问慈明幽鸟语喃喃辞云入乱峰时如何明云我行荒艹里汝又入深村歧云官不容针再借一问明便喝歧云好喝明又喝歧亦喝明连喝两喝歧便礼拜将出骊珠遇大商金盘拨动有余光无烦一句论高价把手归家笑几场赵州问投子大死底人却活时如何子云不许夜行投明须行死去活来牙尚露投明须到巳先行谁家别舘池塘里一对鸳鸯𦘕不成同光帝谓兴化曰寡人収下中原获得一宝未有人酬价化云请陛下宝看帝以两手引开扑头脚化云君王之宝谁敢酬价北番王子弯弓射南国将军仰面看沙上空余斜影X在翩翩直自入云端良遂座主参麻谷第一度上去谷见来便掩却方丈门至来日又上去谷都不顾自携锄头入园里去至次日又上去谷见来高声唤云良遂良遂应喏声未绝忽有省乃云和尚不得谩良遂良遂若不来见和尚洎被十二本经论赚过一生便归本院卖却房子作一罢讲斋集诸讲侣云诸人知处良遂尽知良遂知处诸人不知闭户携锄巳太赊更来当面受煳涂光中自觉遭谩久方信无人共出家僧问赵州承闻和尚亲见南泉来是否州云镇州出大萝卜头镇州出大萝卜头报君来处要分晓衲僧多是浑圝吞子细得他滋味少维摩问文殊不二法门一箇两箇百千万屈指寻文数不辨暂时放在暗牕前明日与君重计筭楞严经云吾不见时何不见吾不见之处若见不见自然非彼不见之相若不见吾不见之地自然非物云何非汝堂前露柱久怀胎长下孩儿颇俊哉未解语言先作赋一操便取状元来金刚经云若为人轻贱是人先世罪业应堕X恶道以今世人轻贱故先世罪业则为消灭水不洗水谁不知旋岚常静太驱驰千年历日如能用免被巡官指上推请傅大士讲经大士何曾会讲经志公方便且相成一挥案上俱无取直得梁王努眼睛龙潭本荆州饼人家近天皇每日新送十饼上天皇和尚天皇常回一饼云惠汝以荫子孙如是经岁月忽一日问此饼是弟子将来因何却言惠汝天皇云是汝将来复汝何咎饼人微有省十饼每须回一箇因思何谓荫儿孙团团将出还将入不觉醍醐到顶门龙潭遂投天皇出家执持经于三载一日乃问某甲到来竝不蒙和尚指示心要皇云汝擎茶来吾为汝受汝问讯时吾即低首何处不示汝心要龙潭伫思皇云见即便见拟思则差龙潭豁然大悟脱白投师贵辛苦擎茶问讯尽躬亲无端再叙三年事笑杀街头卖饼人德山在龙潭室中侍立夜深潭云何不下去便珍重揭帘见外面黑乃云外面黑潭云来遂捻一纸烛子度与山山才举手到烛边潭蓦然吹杀山便礼拜潭云子见什么道理便X礼拜山云从今日去不疑天下老和尚舌头也潭云子他后向孤峰顶上盘结艹菴呵佛骂祖去在明暗相凌不足云丝毫有解未为亲纸灯忽灭眼睛出打破大唐无一人廓侍者问德山从上诸圣向什么处去也山云作么作么廓云官家自点飞龙马跛鳖出头作什么山便休去至来日浴次山将木行者打廓一下廓回首山云昨夜公案作么生廓云老汉今日方始瞥地云鹏展翅天无光井底虾䗫刚咄咄太阳忽转跳出来千峰万峰空突兀雪峰住菴时有两僧来礼拜峰见来以手托菴门放身出云是什么僧亦云是什么峰低头归菴里僧后到嵓头头问什么处来僧云岭南来头云曾到雪峰么僧云到头云有何言句僧举前话头云他道什么僧云无语低头入菴去头云噫我当初悔不向他说末后句若向说天下人不奈雪老何僧至夏末请益头云何不问僧云不敢容易头云雪峰虽与我仝条生不与我仝条死要识末后句只者是雪峰却入菴中后路上无人见得伊赖有故人千里在仝条仝死不仝时X僧问玄沙学人乍入丛林乞师指箇入处沙云子闻偃溪水声么僧云闻沙云向者里入天生碧眼崑崙儿有艺过人自不知几度黑风翻大海波中出没自闲戏灵云见桃花悟道灵云悟处复何如未彻无人辨得渠千古华山山脚下岂知潘阆倒骑驴干峰示众云法身有三种病二种光须是一一透得始解稳坐云门出云庵内人为什么不见庵外事峰呵呵大笑门云犹是学人疑处峰云子是什么心行门云也要和尚委悉峰云漝么始解稳坐铺主将鍮试宝人谓言难似此真金宝人拂袖先行去满面惭惶不敢瞋干峰示众云举一不得举二放过一着落在第二云门出云昨日有人从天台来却往南岳去也峰云今日不得普请门便归众黑白分明满局碁曾无一着有相亏可怜无限傍观者斧烂柯消总不知僧问云门杀父杀母佛前忏悔杀佛杀祖向甚处忏悔门云露簸土飏尘无避处将身直到御楼前回头不见来时路下是黄泉上是天僧问云门如何是正法眼门云普X顶上有来真个瞎辉天辉地不同时大悲手里休擎出独自夜行谁得知僧问云门不起一念还有过也无门云须弥山须弥山兮塞宇宙千眼大悲看不透除非自解倒骑牛一生不着随人后俗官问云门佛法如水中月是否门云清波无透路官云和尚从何得门云再问复何来官云便恁么去时如何门云重叠关山路灼然水月非难取自是时人手不亲韶石老师拈出了关山重叠越光新云门云放你三顿棒一镞三关破不难如何犹在是非间曲劳提起饭袋子三顿方知彻骨寒王大王请罗山开堂山陞座歛僧伽梨衣左右顾示便下座大王近前执山手云灵山一会何异今日山云将谓你是个俗汉纷纷雪影耀闽天闽主稀逢倍乐然一旦春风吹大地更无一点在阶前僧问洞山如何是佛山云麻三斤斤两分明不付君眼中瞳子莫生瞋百年三万六千日得欣欣处且欣欣杨歧举盘山语云向上一路千圣不传拈云口上着X盘山向上路何玄罕见行人耳有穿口上着来无咬处方知千圣不能传僧问杨歧拨云见日时如何歧云东方来者东方坐尧舜垂衣万国宾拨云见日意休陈东方来者东方坐艹木重霑雨露新僧问杨歧如何是佛歧云三脚驴子弄蹄行三脚驴子弄蹄行奉报行人着眼睛草里见他须丧命只缘踢踏最分明僧问杨歧少林面壁意旨如何歧云西天人不会唐言天高地逈非难见水濶山重不易论万古八风吹不入西天人不会唐言僧问杨歧天得一以清地得一以宁衲僧得一堪作什么歧云钵盂口向天钵口向天底时节十方世界一团铁少林面壁谩多年衲僧眼里重添屑脩山主悟空法眼行脚入地藏院避雨向火道话次地藏入来见乃问山河大地与上座自已是仝是别脩云不别地藏竖起两指便去地藏当锋竖指头诸老至今犹未瞥天回地转却等闲千古万古两条铁僧问法眼慧超谘和尚如何是佛法眼云汝是慧超X一文大光钱买得个油餈喫向肚里了当下便不饥僧问法眼如何是学人自已眼云丙丁童子来求火末上一回秤八两又秤恰重半斤来定盘星在谁人手争着丝毫可怪哉僧问雪窦和尚山花开似锦㵎水湛如蓝学人分上为什么不会雪窦云棺木里瞠眼僧云恁么则从苗辨地因语识人也雪窦云三十棒且待别时一枝枯艹强遮着明镜当轩烛尽幽满面惭惶移步去清光灼灼避无由云盖鹏和尚参双泉雅山主雅令看芭蕉室中示僧云你有拄杖子我与你拄杖子你无拄杖子我夺却你拄杖子鹏经久看之未省一日雅向火次鹏侍立雅顾视鹏云你有拄杖子我与你拄杖子你无拄杖子我夺却你拄杖子鹏拟开口被雅拦手以火筯一摵鹏豁然有省与夺双行验正邪才争拄杖即忘家蓦然铁棒如风至失却从前眼里花僧请益瑯瑘和尚清净本然云何忽生山河大地瑯瑘云清净本然云何忽生山河大地混混玲珑无背面拈起有时成两片且从依旧却相当免被傍人来覰见X北禅贤和尚冬夜烹水牯牛纳他皮角要输机放下寻时结抄归一任这回黄雪落满家围火掩紫扉盐官唤侍者将犀牛扇子来侍者云犀牛扇子破也盐官云犀牛扇子破也还我犀牛儿来可怜一柄犀牛扇谩道曾遭巳破除无限清风随手处卓然头角出寰区马祖陞堂百丈卷蓆昨日东风偶然恶桃花乱落如红雨昨夜东风又发狂满地不知何处去庞居士问仰山久响仰山到来为什么却覆仰山竖起拂子居士云恰是仰山云是仰是覆居士指露柱云虽无人见且有露柱证明仰山掷下拂子云一任举似诸方两箇八文为十六从头数过犹不足拏来乱撒向阶前满地团团春藓绿雪峰示众云南山有一条鳖鼻蛇象骨鳖蛇当大路稜师可惜便忘身云门弄得虽然活争似南山不用亲水潦参马祖礼拜起拟伸问次马祖一踏踏倒水潦豁然大悟起来呵呵大笑云百千法门无量妙义只向一毫头上识得根源去开堂日谓众云自从马师一踏后直至如今笑X未休僧问如何是佛法大意水潦呵呵大笑便归方丈一踏倒时堪大笑从前伎俩虗徒劳蛇头却要重揩痒万万千千出一毫僧问投子和尚住此山有何境界投子云丫角女子白头丝丫角女子白头丝勐焰堆中雪片飞一等住山谁可拟闲云流水不仝归国师无缝塔无缝塔从谁手造虽然有样不堪传如何强写无层级永向琉璃殿上悬赵州柏树子新罗鹞子㓨天飞钝鸟篱根𢟰不去赵州庭柏一何高谁道先师无此语僧问潭州报慈和尚只为情生智隔想变体殊祇如情未生时还隔也无报慈云隔僧云情未生又隔箇什么报慈云杜茶子你未遇人在无情犹隔若为通丝发之间路万重可惜两头空走者不能直下见某宗南泉参百丈涅槃和尚百丈云从上诸圣还有不为人说底法么南泉云有百丈云作么生是不为人说底法南泉云不是心不是佛不是物百丈云说了也南泉云某甲只恁么X和尚作么生百丈云我不是善知识争知有说不说南泉云某甲不会百丈云我太煞为你说也涅槃老子顺风吹逻哩哩逻争得知隔岭几多人错听一时唤作鹧鸪词茶陵东林先师郁和尚因看僧问法灯百尺竿头如何进步法灯云哑凡三年一日因度桥一踏桥板而悟遂有颂云我有神珠一颗久被尘劳关锁今朝尘尽光生照见山河万朵自兹更不游方百尺竿头曾进步溪桥一蹈没山河从兹不出茶川上吟啸无非逻哩啰僧问巴陵鉴和尚如何是吹毛劒巴陵云珊瑚枝枝撑着月珊瑚枝枝撑着月射斗锋铓未足观四海尽来归贡后干坤仝耀宝光寒僧问吉州青原思和尚如何是佛法大意思云庐陵米作么价庐陵米价越尖新那箇商量不挂唇无限清风生阃外休将升斗计疎亲僧问赵州和尚至道无难唯嫌拣择如何是不拣择赵州云天上天下唯我独尊僧云此犹是拣择赵州云田厍奴什么处是拣择僧无语X团团秋月印天心是物前头有一轮入穴虾䗫无出路却冤天道不平匀僧问赵州和尚至道无难唯嫌拣择是时人窠窟不赵州云曾有人问我直得五年分疎不下分疎不下五年强一叶舟中载大唐渺渺兀然波浪里谁知别有好思量僧问赵州和尚至道无难唯嫌拣择才有言语是拣择和尚如何为人赵州云何不引尽者语僧云只念到者里赵州云只者至道无难唯嫌拣择驱山塞海也寻常所至文明始是王但见皇风成一片不知何处有封疆云门大师云药病相治尽大地是药那箇是你自已左眼不见山河右眼不见日月直待百花开时一一为君分别玄沙三种病人退后进前兼对辩相逢邂逅难回面春风蓦地撼庭前还见落花千万片僧亲近大随次见一龟在大随座前遂问是箇众生皮褁骨者箇众生为甚骨褁皮大随脱一只靸鞋拈在龟背上分明皮上骨团围卦画重重更可观拈起靸鞋都盖X了大随却被者僧谩云门垂语云人人尽有光明在看时不见暗昏昏作么生是诸人光明自代云厨库三门又云好事不如无彻底昏昏不待看拄天拄地黑漫漫三门厨库长相对一径松风满院寒赵州示众云泥佛不度水金佛不度炉木佛不度火併却泥佛金木佛赵州放出辽天鹘东西南北谩擡眸万重云去只一𣔻僧问云门如何是法身云门云六不収六不収兮调最新能歌何待遶梁尘和风满槛花千树不换干坤别有春僧问赵州初生孩子还具六识也无赵州云急水上打毬子何谓识兮还具六八万四千殊不足初生孩子尚喃喃急水打毬拦口𡎺智门莲花莲花荷叶有由哉泥水分时绝点埃堪忆九龙初沐处东西一步一枝开僧问云门如何是超佛越祖之谈云门云餬饼云门餬饼圆摸小争似法华炉灶大饱来一任带刀眠谁问西来闲达磨X云门垂语云干坤之内宇宙之间中有一宝祕在形山拈灯笼向佛殿里将三门来灯笼上岭上白云舒复卷天边皓月去还来低头却坐茅檐下不觉呵呵笑几回马祖答庞居士云一口吸尽西江水一口吸尽西江水万古千今无一滴要须党理不党亲马师可惜口门窄僧问云门如何是尘尘三昧云门云钵里饭桶里水朝打三千未为多暮打八百未为少钵里饭兮桶里水人前切忌无分晓僧问五祖识和尚如何是佛识云踏着秤槌硬似铁踏着秤槌硬似铁此时有理不能说新罗国里火星飞直向云门指上爇赵州洗钵盂去梅花落尽杏花披未免春风着出褫一气不言含有象万灵何处谢无私僧问大愚芝和尚如何是佛大愚云锯解秤槌锯解秤槌无缝罅风吹日炙朝复夜虽然不许乱商量一任称提遶天下雪峰云三世诸佛向火焰上转大法轮云门X云火𦦨为三世诸佛说法三世诸佛立地听火𦦨腾辉说最亲无边诸佛近前闻谁知更有傍观者鼻孔辽天不喜君雪峰示众云尽大地撮来如一颗粟米粒大抛向面前漆桶不会打皷普请看眉毛罅里游南岳大海中心泛钓舟薄艺随身终不说从他打皷看无休沩山示众云老僧迁化后往山下檀越家作一头水牯牛左脇下书一行字沩山僧某甲正当恁么时唤作沩山僧即是唤作水牯牛即是不道沩山不道牛酌然何处辨踪由丝毫蹉却来时路万劫无由得出头云门在灵树会中为首座有僧问灵树如何是祖师西来意灵树无语举向首座如何得一转语镌上碑去首座云不难代云师师之一字大巍巍独向寰中定是非毕竟水须朝海去到头云定觅山归慈明在众中时到芝和尚寮中芝坐间开合子取香在手中欲烧次慈明问云作么生烧芝便放炉中烧慈明云齖郎当汉又恁么去也千人万人行一路几箇移身不移步对面拈香炉上烧齖郎当汉又恁去X沩山寄一面镜与仰山仰山接得两手捧起示众云若道沩山镜争奈在山僧手里若道仰山镜又是沩山寄来还有人定当得么众无语遂掷下镜师镜拈来呈众了痴人往往争妍丑当时扑碎不可寻免见坏却儿孙手雪窦换舡子渔父颂云夜静水寒鱼不食满船载得月明归闪烁金鳞跃浪时华亭贪翫下钩迟谁知雪老垂纶惯不犯波涛取得伊洞山聪和尚云一大藏教只是箇之字点划分明无道理老胡几度提不起不如分付王将军无限风流归手里长庆云宁说阿罗汉有三毒不说如来有二种语不道如来无语只是无二种语保福云作么生是如来语长庆云聋人争得闻保福云情知汝向第二头道长庆云作么生是如来语保福云喫茶去不说如来有二语三三为九须重数何谓聋人争得闻狐裘未免还移主僧问投子如何是十身调御投子下禅牀立老妇低头事舅姑起来争免面模煳强将云髻高高绾遮得傍人眼也无楞严经云若能转物即仝如来X若能转物即如来春暖山花处处开自有一双穷相手不曾容易舞三台维摩经云不断烦恼而得涅槃朝生暮死千万徧一日几回相见面展陈开旗放出来一指动时客戏见德山入门便棒突出双头卒辨难曾将一击碎潼关自从天下太平后流落人间号德山临际入门便喝万里青霄绝点云一声霹雳震干坤茫茫宇宙人无数几箇如今有脑门鲁祖凡见僧来便面壁鲁祖孤风振四维僧来面壁少人知南泉提起驴年会且道如今是甚时僧问法眼如何是曹源一滴水法眼云是曹源一滴水曹源一滴久澄清流出千江绝浪声大海几多游翫者茫茫空遶水边行僧问云门如何是透法身句云门云北斗里藏身五陵公子游花惯未第贫儒自古多冷地看他人富贵等闲不奈幞头何国师三唤侍者侍者三应国师云将谓吾辜负汝谁知汝辜负吾X国师三唤侍者侍者三度应喏茫茫乱下针锥谁知可知礼也法华颂古一百十首终自题嘉祐七年壬寅夏寓五祖之西堂因禅人见问时悉以吾之大事印之往往多未然者愿请益古德因缘于其间浸润欲求其然乃许之或间为颂之凡三十余首八年癸卯秋九月住此山山深无事复如其前共成一百十首然此一大事在彻证者方便出没无不可者唯恐途中之士或泥之或疎之为病耳苟以此浸润而忽得其然则吾颂何剩哉然则高妙深远之致则庶慰于先觉以随器而任则庶以报于古圣海岳之一毫乃吾之志耳治平元年甲辰孟夏既望题之于后白云端和尚语录卷四