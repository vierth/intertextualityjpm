虚靖沖和先生徐神翁语录正统道藏三家本二卷正一部徐神翁语録序席四人生一世间其所受用有天有命有分有数丝毫不可易以不能穷理故不自知之必就有道者问焉所谓先得我心者孔子知伯牛之死知商瞿之有子是岂用世之占卜法哉盖有得于目击者徐翁在海陵爲人书字示以其人平生祸福言无不验翌早时往来江淮多闻其言岁月深知者益少严之天庆观道士苗希颐翁弟子也在翁左右数十年録其书字藏之求予删次存其实以告其徒今二十七年矣希颐死其书爲人取去予来守是邦获其初藁于民间复次比之孔子曰吾不语恠力乱神夫言而无验恠也不可知神也若此可以忘言矣若言而有验以祸福示人使晓然知所避就岂不可知者盖古之得道者穷理尽性而已理穷则天下之理一能尽己之性则能尽物之性故谓之先知谓之先见谓之先觉世人以爲奇而有道者不以爲高也然所以爲神翁岂止如是而已哉绍兴戊寅三月桐乡朱翌序徐神翁语録后序余旧闻海陵徐神翁异常恨未及多见其说淳熙乙巳假守是邦因得访其遗蹟而略无传记可攷訽之其徒则曰吾乡自汉晋以来仙者接踵神翁之时又有陈豆豆周处士唐先生相继而出亦曰吾东家丘耳况神翁得道五十余年间小夫贱隶妇人孺子得其告戒者不啻以万数曾何传録之有问其尝所见闻者或云翁之仙去已七十八年故老无复存矣继有以严陵所刊语録示余者盖道士苗希颐所记而朱新仲舍人爲删次也虽裒集颇详而讹缪无以攷正暇日访诸邑子则有能道其父兄与公弟子之所见闻者质之苗録时有异同而其言则有攷焉又出其往时乡老潘汝一所爲行化状第严于采择惜其所记之不广也因俾取希颐之録证以所闻重爲编削其间舛缪乖忤删正损益者殆数十处传疑则两存之又益以耆旧所传及东轩笔録龙川别志孙公谭圃同安志所载凡十有八事与行化状合爲一编攻之坚木庶以传信且使是邦家诵遗训得以去恶就善亦风俗之一助也岁在丁未正月旦日朝散大夫知泰州军州兼管内劝农营田屯田事朱宋𡖖序虚靖沖和先生徐神翁语录正统道藏三家本二卷正一部虚静沖和先生徐神翁语録卷上徐神翁名守信泰州海陵人年十九入天庆观隐迹于扫洒之役尝遇至人授道日诵度人经有问休咎者假经中语以告常携一帚人唿曰徐二翁发运使蒋颕叔以经中有神公受命普扫不祥之语唿曰神翁自是皆以神翁目之崇宁二年诏赐号虚静沖和先生凡三召赴阙大观二年四月二十日解化于上清储祥宫之道院年七十有六赠太中大夫勑葬本州城东响林东原宣和中即其地建昇眞观嘉祐中有天台道士余元吉来寓云堂岁余示癞疾衆皆恶之公独奉事甚谨元吉委化公告于海安镇徐宗晟得棺以葬哀之如师既葬而归复恸哭遍拜羽衆下至厮役已而造北极殿前取囊衣悉焚之止衣敝袍执爂洒扫或入室闭户终日若歌若笑见人必先拜皆以爲狂耳初葬之明日徐宗晟见公来谢乃取疋布千钱欲赠之公已出门相望数步间追莫能及宗晟疑之后至观询问公实未尝出也治平中有道人状貌丑黑厖负广颡幅巾布袍杖头挂一药瓢如拳大云自二川来问其姓名但云黑道人寓赵生邸舍常至观中先见知观陈用已用已每以三十金遗之次往北极殿下嘿坐惟公至则与密语他人莫闻也岁余而去谓赵生曰吾无以谢汝令汝店中暑月无蚊蚋耳后果如其言客寓常满熙宁中道正沖寂大师唐日严暮夜巡寮望厨中若有火光至则无之公寝室在厨下推户视之见公东向瞑目端坐犹不以介意一日乏斋粮令公往庄所督米公即往至日晡时唐至三清殿后见公枕帚而卧唿而诟之公曰来早米至矣唐怒不复问诘旦运米者至云徐二哥昨日催促不得少休适已先归矣庄去郡往反百余里唐愕然乃爲公命名置弟子籍中人始信其遇异人矣从而问休咎或书度人经语以对或不答或大骂皆有所谓也熙宁末以守信被恩泽度爲道士公笑而不受曰我只解扫地耳力役如故公每日晚间于殿堂诸处收香贴纸入房中信手书字折叠一处明日有来求字者以次取而付之悉酬所问纸尽人亦絶矣公扫洒之际略无弃物木叶腐者就拥其根藁叶则收置一处每醮罢收拾灯缸之余者给晨夕碓硙之用残炷之不可复用者即紾取膏油其滓犹不肯弃收一器中舂簸之际粞米亦聚于一器遇大寒时聚丐士燃藁叶取残炷散于其上而焚之仍煑粞米粥与丐士同食舒州眞源宫道士崔仙翁名古之字道光尝游石幢岭见松下二人奕碁与崔一子令吞之崔迟疑行至中路忽见公遂语其事示以所得碁子公取而吞之过吴塘而去后崔复至是岭遇前奕者大加叱责崔自此病狂唐日严延接四方羽流公或肃清云堂翊日必有至者海陵宰沈伯玉携幼子见公问有官禄否公不答固问之公曰金水在命禄在二十七年后沈令日者推之二星果在命后授官之年如公言沈宰妻病求字公书无惒观音四字再请之又书诵之十过是年十月妻病死沈后看度人经注无惒观音乃掌长夜之録者致仕查驾部与沈宰同见公公不出杳叩户甚久公曰只见沈官人不见查官人二人遂去未几查卒观主首以屋宇敝坏而求见公者日衆遂置柜于公之座侧期布施修造公许之远近施金日或至万数然亦有虚日封缄不动而所收如常熙宁中岁饥观门缺乏公每旦自出数百金遗知事市蔬仆辈意公有私藏欲窃之伺公出潜启其户有盆水在内足蹶而仆尽濡其衣方振衣间公忽坐牀上笑曰教你休开盗者狼狈而走郡守张次山有故旧在城都守官有书来云成都有一道人衣弊衣称泰州天庆观徐二翁元丰中蒋颕叔爲发运初见公问会何事公云不会问知祸福否云不知问看度人经还通晓否云不晓问我爲官如何云官人好聦明再三问之云冝减刑不减刑如何公以手扪背曰瘤子痛说不得也盖蒋背有瘤盛怒则痛至不能语未尝告人也乃命二吏掖公而拜之曰眞人也经云神公受命普扫不祥公可以当之遂唿爲神公因留诗曰持帚扫诸尘经今三十春怜渠独行意雌静不先人爲公立守雌堂或云吕吉甫赠诗有爲止矜夸独守雌之句故蒋公取以爲名也蒋又见殿侧有乐子长真人碑题诗曰瑶坛三级满苍苔想像真人饮赤柸飒飒仙风动杉桧只应飈驭暂归来子长旧宅在今沖眞坊乐眞桥之侧盖飞昇之地梁大同中建乐真观至唐大中时徙而东之今天庆观是也又公所居亦在乐眞桥之东故蒋诗谓公乃子长再来也蒋颕叔尝求字书龙字问何故不全曰后来添之是年除龙图阁直学士再问之曰且得久而再叩之乃加三㸃问背瘤如何曰阁下则下也后除龙图阁学士瘤果移稍下又尝求字得赤天魔王字又得负天担石字问担得几石曰二千石未几移帅广州乃应赤天魔王之语后入爲枢密则负天担石之验蒋爲发运日欲开龟山河心计之久未尝语人一日怀此事见公公遽云开则便开何须问人其意乃决王荆公遣人求字书朸舒王㝋四字如此书公曰勑字内不须用人字也盖经有赤书玉字之句后公还金陵舟行忽岸侧有老人唿曰相公徐神翁有书接书视之亦如前四字老人忽不见未几公薨政和中追封舒王其书验矣虞尚书策元丰末罢通州倅来见公公书青龙白虎朱雀玄武狮子白鹤罗列左右日月照明洞焕室内凡二十四字公曰得也得也使得此字也到阙除大常寺奉礼郎时方修礼物见排列青龙白虎等仪仗方悟策又与子沆求字得三十二过字时沆年十一至元符中过省年三十二矣元丰七年举子赴南宫试求字书乐出成灰四字张正议之子大成得山岳吞烟四字是举试乐出虚论而贡院火尚书范镗作宪使问公每日食多少曰饱便住问有梦否曰自不受道正顾钱后来不曾有梦问是修行悟解惟复遇人得道公不答再三问之曰遇人何年遇人曰庚戌今年庚申公度人否笑而不答范未有子求字公书湾湾二字岁余在扬州湾头得子后再过海陵见公公曰更去州东三五里接取箇秀才次日过通州方至唐湾又得一子钱舍人勰持母服寓居泰州大宁寺见公求字书上明七曜摩夷天七字俄遭回禄其子东美尝得公书齐到帝前四字会勰使三韩东美偕行同日谢辞去经义所检讨布衣刘谷与公早相识尝造乐真人堂问真人安在公指像之鼻端示之刘嘿会其意谓乐之出没一气往来耳刘作诗云来来来问箇空因一向低头独拂尘却指鼻端泥一㸃笑言便是乐真人谷尝与公以草借地宿于厨中一夕光耀如昼见公张口瞪目而坐空中闻人语云徐禧入蕃直立死吕惠𡖖喫着枸𣏌夹子时禧经营边事而吕犹持服维扬二人皆谷所善者其后禧有永乐之祸而吕更元祐之贬绍圣甲戌方复官待制吕益柔未第日其父见公公曰五十四好又云第二人后益柔第二人登科五十四乃其排行也承议王仲京遣人求字书字再问公公云速入道亦恐不及是年卒孙升签判任满别公公曰做官时着绯后两任不赴遇覃恩赐绯爲御史王和甫求字书三山字后提举嵩山崇福宫提举林虙初在京师见泰州蒋道士有公所书字虙对公像焚香祷而拈之得回度五常四字后除常州教授再任首尾五年刘谷壻蒋静待制元丰中谒公云初见公醮坛上观其屈伸状貌人也察其神宇则古所谓与造物游者静默然无言鸷立扬眦以卜之公方扫地遂举帚以对静揖之即肩帚下坛去于是知其真所谓抱一勿失不以卜筮而知吉凶者范推官迁以书干李南公久未有报疑以问公公书石字后数日南公以缗钱诿石丕遗之李宣德诗法言以未有子问公公曰买底祠部不如赐底又书孔孟二字后果得二子李赴楚州盐城宰见公公曰汝临替着绯寻遇元丰乙丑覃恩改服色拜勑日乃交印时也周裕熙宁三年登进士第久在选调一日见公公书八京两字裕虽知经有八景冥合之句而未晓公曰此回名合也是年权淮阳军宿迁县尉获贼改祕书省校书郎盖选阶七等至京秩爲八也元祐初侍禁王胜因押纲求见公公无语令饮水三盃辞不能饮公曰三盏水不能饮况他饮一河水耶胜皇恐不敢隐盖其妻李氏妬溺一婢于水欲作醮解之公云如此却好醮毕之夕胜与李氏皆梦所溺婢云神翁度我我寃释矣宣徽使张安道休致而病目遣人赍香求字公书回鹿刘玄四字与之经有回跖流玄之语张以书谢曰蒙示四字一见体会来意将俸历焚讫旷刼以来贪吝之心使随此火光消灭自此目疾渐愈参政吕吉甫元祐初母服阕除郡闻有台章求字公书建节二字吕云方虞罪逐敢有是望公曰终须建节俄贬建宁军节度副使至绍圣改元召帅延安寻自观文殿学士拜保宁军节度使吉甫初来拜公公顾曰善守善守皆谓使之善守富贵也已而除藩府固辞降之单州则单守之应相继迁谪则又使善守之意也吕尝得公字云北都泉曲府中有万鬼群但欲遏人筭断絶人命门后自延安得谪内相苏子瞻初起知登州来求字公书来王守三字又问学道之要公云闲好苏公见许道士求解字许曰经云赤书玉字勑乃王命公作来字书则王命将下果召爲内翰复出守扬州苏公疑闲好之言再遣人求字公不书后谪惠州遣子过求字公不见子由谓吾兄信其言而不能用也苏黄门子由自绩溪遣人求字公书运当灭度身经太阴俄被召历侍从至门下侍郎元祐末出知袁州再遣人问之书曰十遍转经福德立降谓来使曰过去十见在十子由闻之曰日者谓予戌运多福酉运多厄岂十年后有再生之理乎未至袁迁岭表元符末乃还道士潘奉真元祐中累试经未中公书三十二日四字后试中时年三十二三衢进士江纬欲更名汝眞来见公未及语公曰汝姓江去工字安女字即佳江遂易名后登第客省使刘爰元祐中与其父被谪求字得执玉把节四字未几与父皆得召爰除内东门司其父知内侍省经中有执録把籍同到帝前之语公以録爲玉以籍爲节盖二公皆中贵人爲节度留后也宿州陈助教求字公不书但连叱之仍命巨觥盛水饮之数四陈生辞不能复饮公曰汝不能饮此况他饮湖水耶盖尝利人之财其人溺水无救心也陈皇恐谢公曰尔负财负命到此不省是难教化也陈生遂入道有一武臣爲边将其家久不得信来求字公书重屋二字既而讣至官爲护柩以归始悟二字乃千里尸至齐巡检元祐辛未求字书羞字齐母丑生不踰旬而亡再见公公书羡字未几齐卒盖以羡字之上爲羊字其下爲次字羊者未年次者相次也郡守周邠初赴任舟次泗上公以书遗之及启封止云杀人放火周到任三日郡有杀人放火三盗皆得元祐癸酉江陵举子见公公曰今年八口得解后榜出姓名有口者八人姑苏举子赴省来求字公曰汝无虑华亭土地已备礼迎迓矣是举中第注华亭簿供奉和铉有亲戚相约同见公和意不欲往因曰人岂不自知不得已遂同来公一见谓和曰官人岂不自知陈古元祐中率衆造帐座献东岳约郝綖秀才偕行郝犹豫来求字得居字陈谓郝曰居者安之兆也事毕回至高邮郝以疾卒陈载其柩归始悟居字乃古载尸归也元祐中驸马都尉张敦礼以公名奏闻赐紫服及赐号圆通大师公不受常服如故公尝书一偈示衆云天地一尺四海一滴把眼一贬不见踪迹又尝写诗云遥望南庄景色幽前人田土后人收后人不用心欢喜更有收人在后头汲汲光阴似水流随时得过便须休儿孙自有儿孙福莫与儿孙作马牛富贵贫穷各有由宿缘分定莫刚求不曾下得春时种空守荒田望有收南庄北宅眼前花好儿好女莫谩夸我若一朝身死后又属张三李四家元祐四年郡吏陈德仪亡失海陵宰李元䂓印纸限一月寻访求字公书才如此字至限满前一日于门首官道上获之是日乃十一月十一日盖月建在子所得字加子爲存字十一爲在字扬州市户钟静元祐中暴卒将歛而甦云初被追至阴府证事放还至中途护送鬼吏云何以谢我静曰唯有斋牒一道吏曰此物亦可乃以片纸易之欣然持去及甦手中有小纸淡墨细书两行字不可晓乃以示公公曰此阴府当钱贴子其上云斋牒一道当钱五百贯汝速归买纸钱并贴子焚之通州海门人邬庆贩鱼过海陵来求字得禁字庆谓所贩藁鱼何禁之有比至钱塘遇盗所有荡尽后获盗之人乃林小二道士李八师守柔善释公字元祐初往扬州作龙华会道俗以事公之礼待之公忽以片纸书字折之与许道正云候李八师归与之后数日李抱病归许以字授之书云已摄北罗酆守柔连唿死罪竟卒右班殿直贾賔元祐中求字得冯字又加四㸃于其下后得漳泉福兴四州军巡辖马逓铺宣德郎周景元祐末感寒疾梦一老人授之以药曰我特来救尔及觉病良已是时犹未识公后于给事乔执中家始见公像乃所梦者至绍圣丙子来见公公一见揖之曰久别安乐周始悟昔年之疾得公救之成都道士蹇拱辰元祐戊辰冬録贾善祥所撰神公传记来求字公一见曰何烦作传记人生无计多事尔且先作一颂当爲写字拱辰颂云神公神公如月满空不以目视照见无穷公遂书寿德动经四字公云尔父母安乐不须问德字则尔母何氏阴德福尔动则动静歇灭经字少工宜精进贾师得地祇两字贾果曾梦授符命除亳州太清宫土地僧智通未度时诣观求出家问公公云汝可爲僧书陈字与之智通后于资福寺出家长老道圆度爲僧道圆俗姓陈也既而来谢公公云资福今则寂寥后有人修造在向后更有楼台殿阁又书道字与之智通谓道字其师名也道圆死继之者乃法道创修资福极华焕后二十八年诏郡府各以一寺之甲者改神霄玉清万寿宫郡以资福应诏知宫则道清大师印若绅也又改塔爲郁罗萧台殿堂门庑皆更新之公之言验大夫陈祥作信倅时赠公诗曰朝携一帚随我身暮携一帚扫我室朝朝暮暮扫不停尘埃扫尽眞仙出进士周获元祐八年失解求字公书佃字后三年陆农师守泰州周预荐常州刘道元祐中来出家公曰汝不当住此书九日干三字日字在左后数年于京师建隆观九曜院爲道士经中有九日导干之语蒋讲元祐中与衆人见公公独招蒋授以片纸曰汝用得此字乃葬字李八师解之云岂有两葬事未了乎其一卯生其一巳生蒋泣曰讲父母皆未葬实卯与巳生也即日襄厝不敢缓维扬城东人姚文质初未识公在元丰初忽见老人扣门独持一帚云我泰州徐二翁也我有一帚生在你后园中可往看之姚与公往园中公指一处曰此我帚也姚随所指见藂竹一茎生如帚状回视已失老父所在遂来见公如所见老父而公未尝出也公曰彼处可卓庵修行他日求观中修造姚即于生帚处结庵绘公像奉香火有疑则祷之无不验至元祐中来建三清殿文质谋迁葬父母先得一低地又得一高处心不能决各取土一掬封袖间以问公文质未及言公即云用低地文质出二土囊公指其一曰此土佳视所封刀低处也钱端叔之妹无子端叔携以见公公书元始上帝四字其妹云我已自晓止得女子尔其后果然盖始字女台也元祐中王㯳未仕来见公公即唿曰王官人莫愁前程谓一道士曰请官人道正处喫茶及再见公公抚其背曰他时爲州官日照顾观门一事㯳亦唯唯而已后二十年爲泰州理掾适本观主首有公事宪司送司理院㯳悟前语爲尽心焉杭州人范小五携一娼姓吕来求字公大书云吕氏无夫范氏无妻皆皇恐而退如臯人籍天从欠茶客三百千客讼于官久无所偿于其家竹园中自缢有丁生救之而免客闻而怜之复告于官乞宽其限天从自此生计复兴其后以五百千偿客客不受余金而去天从因病炼服秋石元祐末见公公曰尔非籍三乎批其颊而叱之曰何故食至秽之物尔记得竹园中否譬如彼时更何恋耶天从遂悟乞住观中奉事公公许之曰尔可爲我作胜事积少善缘遂令同姚文质作紏首造三清殿更修观宇天从至崇宁五年七月感疾求公呪水公不与问尔姓甚曰姓籍问籍字如何写曰竹头下从来从昔公曰只用昔字更使得一夕字子急归去天从于二十一日夜坐亡是日乃己巳盖昔字二十一日也一夕从己则死矣公一日谓修观道士曰速去真州买木遂如其言至眞州问之市人云今早有木栰甚大欲得一千六百贯长芦僧酬一千五百贯客未售道士如其价而得之长芦人再来已不及矣秀州进士邓巘元祐中赴举求字公书羊一夕已四字是年不第至辛未年卒寳箓侍宸程若清初在俦衆人无识者元祐中别公归潜山公以诗饯之曰破布襕衫结角提退毛鸾凤不如鸡蚌蛤虽然无颜色内有寳珠人不知后二十年程与公赴召同居上清赐号寳箓先生提举刘谊遣人求字书林下人三字谊喜曰我奉道昨梦双童饮乳乃知余寳林下人也后至楚州卒郡守熊臯之兄待制本以病访医且欲归鄱阳臯以问公公书丁字曰也作得丁字也作得下字只挑脚是丁字更添口作可字若添人则何字又曰使此何字不得只添三㸃则使得数日后又来求字公书道言此三字后得信知其兄至眞州丁字河卒其幼子次日又卒乃验道字缺二画之意而丁河之微隐若此主簿柳卞尝验尸不实州将平其事来见公欲正月起行公曰明年正月卞不以爲然会运使李琮牒州拘留劾奏明年正月始得脱去殿院林旦爲淮南漕求字公书上尚当党陵六字唯字多一画后移漕河东卒于上党佛印大师了元住金山致书于公公不开缄只云好好又于封皮上书金字十四箇两两相并授来人持去复遣人求字公书二七佛三字后住金山凡十四年江阴布衣刘谷元祐庚午冬或讽村民以田事进状讼谷事下淮东宪司谷惧祸来见公公书天字七箇并列者三其一缀于六字之下谷默领其意乃变姓皇甫逃于庐山尝至饶州安仁壻蒋静官所淮宪以闻有旨治静谷逃三年至绍圣而田事直静亦会恩乃免元祐甲戌四月中公杜门不出道衆请之曰候改年号则出数日果改绍圣元年内翰王明叟尝得公书启封有吕字作吕如此书后丧一幼子一长女复遣人问公公书季秋霜降四字逮除刑部侍郎乃九月也绍圣初海陵举子问公得失公曰陆侍郎来满城着緑次举何昌言榜郭观张知常李彬郭元瑜登科时陆农师典郡开宴召之中奉查应辰赋诗有竚看黄霸征爲相须信徐翁语有神之句李彬朝奉未第时母姜氏问公公一见即曰今年未旺尔祖有阴德姜再问之公曰候木旺却来相见是年彬获荐姜复见公公曰却是木旺也彬果登科绍圣丙子尚释之赴维扬试问公公曰我箇里自担却一箇亥生底在尚是年获荐而海陵魁王山乃与尚皆辛亥生也秀州天庆观道士夏日时绍圣中求字得上闻三十三字是时年二十五后八年卒进士陆表民见公公曰与尔箇实字视之作如此书又曰汝不可用与汝父可也已而陆丧祖母如臯令刘海陵簿蔡兴化尉陈同见公公书矢字顾刘曰尔添口爲知顾蔡曰尔添巨爲矩顾陈曰尔添豆爲短未几陈病卒刘常任智故警之蔡名居厚后爲从官蒋道感疾求字书萌字十月十日亡州吏孙氏妻见公未及语叱之曰尔何面目来箇里便还他物亦不及矣妪惶恐而去翊日爲官所捕乃数日前利邢氏女子衣物而杀之尚释之以小疾访公公与语曰道生一一生二二生三三生万物及送出连唿马牙硝其意似有戒饰及归有医留药其汤使用马牙硝运使张祖求字书壠字张自云龙在土爲失水且壠墓也寻以疾卒曹判官舜元见公得妇夫檐石字家有二妇人怀妊也经中有负天担石之语夫者二人也权教授鲍由与理掾吴竝见公公曰二官人三教并通竝云正爲未通望先生指示一门公曰有圆通门般若门又历说三教事吴云虽然如是当从何门入公曰既是三教并通又却问从何门入吴一日诸公作醮既至观虑所携镪未敷欲增之意未决往见公公遽云舍便舍又何须问鲍教授见公公问内字上加水爲甚字鲍曰无此字又问内字下加水字爲甚字曰亦无此字又问傍加水如何鲍曰汭字公笑曰今日正用得此字既归太守召食西楼方即席观壁间有东坡留题内陈汭字适与日相值云山阳富人杨公佐家一日闻异香忽有一老父持帚过庭下适有淮阳道姑徐道生在焉杨惊而问之道生曰此徐神翁也公佐前揖已失所在唯一木斗在地乃与道生来见公即所见者询其斗则三官殿前柱口斗也公曰欲修此殿公佐施钱数十万重建高邮桑正国将赴举问公公书黄緑简三字经云黄箓白简公去白字而以箓爲緑是岁果中第胡主簿思问侍其父致政归泰州公曰主簿与潘主簿一般先是潘亦侍父致政归乡父卒未几胡之父亦卒曾司户湛重九日访公及退谓公曰开春当复拜见公曰相见明年今日湛以事濡滞比再至则次年重九日也老囿冯旺绘公像于家日荐饮馔偶一日忘之翊日自负萝卜来施库下公见之曰我倚得尔好昨日若不得钱家饭便不饿却我钱亦日以饭爲供也孙氏子访公公书日下人三字又云尔速归今日内使得此字也孙急归得暴疾卒于日下张判官琏罢官谋舟未得来见公公书吉水二字云且意就使张往见郡守守云适已差周永船矣吉水则周永也郑通判询挈家见公时一女方及笄公忽云母也恋女不得女也恋母不得未几女感疾而卒报恩寺律僧惟永与数僧同见公公顾惟永取一蒲团若坐禅者谓诸人曰尔等不如他会如此坐衆不能晓后惟永出世住寳宁云绍圣中无爲军汤安见公且画公像归奉香火久之其子妇有一子三岁安梦公云可施此子出家觉而语其妻秦氏秦恚以爲不祥未几儿病死秦氏怒取公像投江中后秦氏感时疾得软臂疾安复来见公公云尔妻弃我于江中谓溺死矣我却到长芦上得来安大愧谢而去继有潭州贾人刘眞见公公遽云昨谢汝相救刘眞言顷至长芦见文书一轴浮水上取之乃公像也陆羲一日遇公于观后门公问汝姓甚曰姓陆公曰尔何不出门外坐有亲戚来觑你也又曰三日二日羲归三日果有一亲戚时生至其家感疾羲复叩公公以閄字授之又三日时生殂于羲之门外承务郎王安中尝书姓名年甲求字公于王安中三字周回书青龙白虎朱雀玄武八字曰只此是也至京遇大礼差行事郊坛见四兽旗正在安中所立处左右前后也又尝求呪水公云此不须呪水五月五日却用得杨枝水后归至杭州以女子病有僧治之持杨枝呪水诵呪是日女子卒乃重午日也丞相张天觉尝泊舟维杨山光寺前见岸侧有道人浣手且于中指间取篦掠发神彩甚异亟邀至问之曰适见掠发者无乃剑乎道人唯唯张云一观可否道人如前于指甲间取一篦子如白金色长三寸许以气吹之欻然成劒张接视之劒也坐间遽失道人所在后诣海陵见公欲问所遇未及语公出片纸授之有洞文二字洞字中一画移下则爲洄字回乃二口则知水侧道人乃吕公也公暇日多立于香柜之侧忽有两美妇携手而来歌唱自若直抵公所衆皆骇愕久之而去有陈李二翁在傍问公何人耶公曰何蒋二仙姑也衆急追及门而隐龚深甫司业初起谪籍遣人求字公书兴尸起死白骨成人八字经云回骸起死天庆观主首作䟽化缘请公爲紏首公曰此䟽遇有口者即了矣凡入䟽者或姓或名多有口焉李七翁者常释公所书字一日问公求字公书是非二字作是如此书李莫能晓有许道士曰公以尔所释字少是多非也公笑陈七翁者亦常解公字一日侍公侧公以片纸与之书过度三界字陈大喜谓经之下文云位登仙翁也有道人薛谷曰此非吉也谷是有病鹤在庭下公祝之曰过度三界诵之数遍鹤数日死未几陈果卒姜堰傕纲司将校沈福绍圣初得渭州方士张子臯符水絶粒近两月来见公公书以其尚食税之多七字与之公意戒其絶粒尔沈不悟月余而死袁承议符赴通州海门宰挈家见公符自烹茶一盏奉公公饮一呷即授与符曰尔等一切喫喫了安乐符未喫间道正来揖符即授与妻儿等遍饮及归船家人问曰适仙生令一切喫茶独知县不饮何也符方省不曾饮亦不介意至海门卒举家饮茶者皆安绍圣甲戌天庆作上元醮三夕十六日斋毕道士王善祥等在醮器库眎涤见一人形貌磊落衣布袍至库前长揖善祥等皆不介意既去公至问曰何不请道人喫茶善祥曰爲忙公咄之曰此吕公访我耳善祥追之不及信州竹宗隐求字卜出家公书三界五帝字曰可往真州遂投仪真观后遇试经得帝列二字经头是年试中披戴盖所挑经头上则三界五帝下则列言上清四明举子秦生累举不第问公公曰若见张果老乘铁船过海即过省也后免解赴省试在景德寺坐间见壁画在后视之其画如公所言者是年擢第道士刘守宁募缘铸钟问何日可成公云三火方得已而再铸不就复问公公云须是通州遂往静海得张冶子者欲皷鞲间忽见公来衆欣然迎之輙不复见遂一铸而成虚静沖和先生徐神翁语録卷上虚靖沖和先生徐神翁语录正统道藏三家本二卷正一部虚静沖和先生徐神翁语録卷下席玉公自绍圣乙亥九月旦扃户不出不饮不食道衆叩户寂无音响十一月七日郡守陆农师至令道正击户有顷闻謦欬之音陆唿曰佃在此久矣士民自公不出忧惶颇甚遂出相见陆问之公曰作少缘事故尔数日有人献紫花石柱四公初闭户未出道正许守节亦扣户拜请公既出谓陆守曰侍郎此人难教化也遽索酒陆守疑其素不饮今索之必有谓亟取酒至公亦不饮乃曰此坏人之物也陆云在神公莫不然否公曰也则不得此与财无异至此不戒是难教化也盖专以戒守节耳又索纸笔写云或先品空二字守信生多吉难感谢泰州许寿澄提携向后去不得野进退艰难遂发虔心追荐先亡久远绍圣二年十一月初七日爲据共五十二字授与守节曰今日使得后数日复取去皆莫能晓先是元祐末重建三清殿公谓守节曰尔可退却名目将衣钵尽施造殿守节不从至此又戒之亦不悟明年十一月初七日守节死姜堰兵子王立病将死其妻入郡市丧具邂逅邻媪李氏同见公公云王家家计却是李家底及归王立病愈而李氏子亡遂以王氏棺殓之王惠问公择日种早稻公云六月初二日好道衆云莫大晩否惠信受有素遂归俟之会岁旱先种者皆藁五月末得雨遂以六月二日种所收倍于常年海门翟元以大银炉施公公叱之曰岂不误他和尚元再三乞留公不纳元退与道士言初作此炉欲往泗上施僧伽大士今辍以施公故有是语也即复见公公云尔不须见我且与杰老一处说话元归至家病死元有长子名元曾字孝杰死未葬父子同室殡厝韩舜言有二子同染疫问公公书生字舜言大喜后一子亡一子愈李八师释之曰病愈者必丑生生字从牛从一也舜言云然淮阳军村居常清富于财境有山西接符离石旷甚多不入用一日有老父扣门见之云此山有锦石汝能取施泰州天庆观结大胜缘否清笑曰此山安得锦石耶老父云尔取之勿疑遽失老父所在语其妻曹氏云尔试凿之果有石纹如紫锦清夫妇来见公即所见老父也未语间公书化生诸天授之清与妻拜公曰未曾化得一物何拜清曰欲化何物公曰石条石柱清遂还淮阳取之不逾年而就泛海而来遇暴风两舟人不能措手清唿公护持忽大暗雾电光中若见神物挐舟甚速翊日风止已达海门入江至柴墟清先来见公公曰路中惊怖不易若不然不如此速也宣德郎耿纯欲与长子娶妇累问不答一日书角引二字且云与尔祖母同后娶通州张氏其祖母亦张氏也释谭永住扬州石塔退院归天台别公公书香字授之后至四明住香山大资张邃明除帅扬州未视事谒公公取纸大书一亡字傍作四十九㸃邃明至扬州未踰月而薨其季成后四十九日亦卒江东巨商李氏见公公汲水饮之数盃李辞以不能多饮公云彼饮一江水汝乃不能饮数盃耶李愧谢乞作大斋醮以涤前过公许之李昔与一商共泛江利其厚赀至中流醉坠于江进士陈护有女子十五岁拜香于公前公两啮其颈后欲啮之女号惧而逃是夜自缢死诘旦护问公公云此女爲宿寃所缠吾欲三啮之汝女自逃吾知不免矣汝验其绳可见也护归验之则所缢之绳三股中断惟一股存左丞陆农师守泰见得报除曾子开爲代而陆未有新命疑而问公公云陆侍郎替曾侍郎曾侍郎替陆侍郎陆云某在金陵尝与曾侍郎爲代公言如初又云海上好守官经旬日报除海州其后子开自泰移海又相爲代陆尝剡奏于朝问公公书郑字复云郑字加手爲甚字陆云掷字公云掷了也陆忧之公云过三年后却不掷了及离海陵日别公云此去如何公云道衆多也菜又贵也后自海移蔡未几被召遂除丞辖盖前所陈不下至是获伸故大用始验三年之语陆又尝得负天担石四字乃执政之验陆在朝遣人求字公书终老二字后守亳州老君祠在焉陆既感疾复遣人问公得上三十二二凡五字又云下而二字做得天字左丞也不须使人字也竟薨于亳乃三月二十二日林灵噩绍圣中求字得林下人三字政和初自楚州应诏天庆重建三清殿上梁道衆白公公云上了下下了上已而陆侍郎至仰视梁记乃书道正劝缘陆曰神公之力他人何与亟令下之别书神公姓名而后上焉衆谓公言应矣其后改仙源万寿宫别建三清殿以旧殿爲讲堂遂下殿牌而立堂额政和戊戌复以讲堂爲殿奉安圣祖又下堂额而立殿牌道士阚若拙往山阳省亲别公公书去野二字至山阳而亡周稙妻裴氏病书妻生月求字裴六月生公于六字下添十字裴竟不起沈侍郎钖尝求字云愿示平生休咎公书待经五帝且云向上去不得也侍字作三重人其后子昭爲侍郎兼侍讲又兼侍读遂出领郡子昭服金石药独喜饮水不能干食作书问公欲进少干食以自养方待报间一夕梦公以蒸饼令食再三不能嚥公云汝强食之仅食其半翊日遂能食干物佴光顺每见公公云尔在城后住何不移居城东凡三四年但云力未能动公怒之光顺即问公择日公曰五月五日好后因大水迁居乃五月五日又爲其子娶妇来问公公云八家都上灯惟尔家不上灯遂用未上灯时纳妇时里巷娶妇者九岁余八家皆有事故惟光顺家无恙光顺女七岁得惊疾见公公曰速问戴道士见陈秀才光顺问之戴云吾无药闻陈秀才近合至寳丹专治此疾遂往求之比得药已不救灌之不效复见公公曰贺喜但尔不作妇翁耳及归女子已苏后出家爲女冠有钱臻者暴卒心微温家人不忍殓五日而苏自云初爲人追至一官府有据按治事者今往如臯县东监治道路既毕吏白尚有一路欲就令此人监治官曰臻神公会下人可令速归却追臻璇许臻监治臻既苏许臻方自外归忽头痛是夕暴卒殿直杨公佐赴天台监酒来见公公书重午二字后五十五岁卒自殡至葬又五十五日僧法胜初来见公求出家公曰汝作观音菩萨不得且作地藏菩萨后往寺中出家试经中落发盖观音乃顶冠地藏则独示顶相尔黄𣏌未有子求字公书元台平育四字作元月干云如此书竟无子盖胎育不全耳又尝以堂妹病问公公云汝妹不安吾将奈何数日而亡翟平病其妻问公公曰较也较也比归平已卒方悟其言乃窖藏之窖尔浙人孟轸善轨革欲改业图仕进见公公书质心依旧格五字轸悟以旧术游都城其术盛行卞德往泗上烧香已及境忽失道西行里余见枯骨无数似非人行处有老父唿曰不是路也可从此来遂得官道既归见公公云汝等烧香也错了路常州洞灵观道士陈宗式绍圣中书姓名见公求字公无语止于宗字上加一山字再三问之公曰只是如此也宗式既廻中道闻洞灵阙人邑人乞于县宰以宗式焚修及得帖乃名崇式宗式曰名误也吏曰以邑令所讳故改之尔王少𡖖硕甫绍圣间守鄱阳遣人求字得寿字阙其口行次金陵改除寿州赴官日得长兄之讣乃应阙口吕大𡖖直甫爲漕日见公公书垚字已而除知宿州改明州又改饶州自谓三守土也在饶时一日自外归仰视州额方悟垚字吕又尝挈家将归龙舒别公公云彼有井否云居有数井公云井多即好至舒州遭回禄吴敞绍圣甲戌求字得三三闭字时吴未仕而素有符箓之志丙子岁侍其父官于江淮于延昌观麻姑山王法师处授天心正法王曰吾适悟公所得字乃经中有上闻三十二天心拜三十二过闭目静思之语公于此三句中隐天心祕三字谓天心祕法也闭则祕也元符中蔡承议似爲六合簿丁母忧见公公问甚处居云仪真公曰可来此居且教化我箇病孩儿似次年遂携家来其长子幼患足不能行舍与公爲侍香公以善仁名之踰年遂能行后四年侍公赴阙爲道士蔡妻张氏见公公书道言正月长斋魂神澄正万气长存不经苦恼身有光明凡二十二字惟恼字作书不数日举家病遣人问公公以林檎十数枚李子一枚授来人云每人与林檎一箇惟二娘子与李子遂食之凡食林檎者皆安惟食李者亡蔡尝以张氏病求呪水饮之而愈因施金帛公不受云要汝作大缘事在再叩之曰且得至崇宁中挈家来谒公引至度人经画壁观变相又书身经太阴四字后数日似感疾问公公曰作福则无害时方重建玉皇阁遂许化万人缘造玉皇及三十二天像似既安遂归钱塘募缘彫木像及侍从供器花果之类来施后享寿十七年蔡壻田佑以母病见公书山川林木其母亡元符己卯全彦博赴秋试榜未出前三日公遣道童周希元至其家曰神公令来报捷问来时更有何语希元曰公语我时惟立大指榜出以魁选成都谢公举元符间作商至真州诸物皆货尽惟余数独木舟货未得见一老人云何不往海陵谢询之则盐场所用也遂至海陵市之及见公乃所见老人也泰兴宰吴嘉成见公公即隐去嘉成退而登三清殿公出唿从者曰尔官人何故不行吏云未辞州行未得公曰今日行不得明日更行不得也翊日忽得软足疾大𡖖齐湛见公公问年几何湛曰六十五公曰更五年即七十矣至七十而卒忠节将校濮真中风不能行乘卧轿见公且策杖令数妇人掖至堂上公一见大怒云养兵千日尔病如此将何用以杖击退扶掖者又以杖击眞眞走避不觉弃杖遂行如故淮东张干楚执䂓见公公遽曰尊文朝议已得利州差遣也已而见报除利州路提刑葛光感疾未汗令人祈于公公书帝元育斋四字与之经有帝元育齐京之语光即诣观修斋翊日中汗而愈光未有子问公云监生大神像坏光欲改塑不知仪容如何公曰作后生端严相光受教次年得子如所塑状后又得二子皆端严祝昭彦忧居铅山邑宰请主学因人至海陵求字公书二十四二十四凡六字与之学之生徒适二十四人后增三数人颇疑不验已而有去者率不过二十四人特未晓叠书之意乡老云前此一官人持服来此主学亦未尝过二十四人有董庆者元符间自谋于天庆出家爲衆涤溷未能勇决一日见公公方饭即握其手携饭盂直抵溷舍公自取筹百十枚汲水以濯且濯且饭庆感悟乃作礼曰愿躬此役自此留观中终始不懈元符三年冬有街坊道士自淮西归忽发狂大寒中单衣持箒语言异常或呻吟如被考掠自言所造愆恶又持箱箧至公堂上以其所藏物列布座前叩头祈哀公以拳击其心数下忽仆地流汗如雨始醒金坛崇眞观道士明素大师史怀胜尝与一李道士同事神公爲街坊李尝匿钱于履中以试公怀胜曰不可既同见公公发其隐由是公有㸃化怀胜之意公羽化后怀胜居崇真观能预言人休咎甚验作诗颂甚敏绍兴丁卯年八十七而终岁余有赵德明在常州遇之如平生后乃知其卒已久矣元符中哲庙以圣嗣未立遣中使赍香问公公书吉人二字以对中使私谓吉字十一口也已而徽庙即位盖祈御名也王谌元符三年赴南官试其妻见公公曰且喜王岘一子了当是年登第王待制古爲运使日见公公书行字笑曰此字内好使箇鱼字但恐未得他底其后知𢖍州又尝得五年字移帅广东吕金部和卿元符初自维扬来见公公一见杜门不出吕连日作斋醮至第七会公忽出云谢金部作缘事可速归来早到家即贺喜吕以郡官留食次日晚行至扬州则其家正罹回禄救之不及和州朱霶泽民元符初问科举公不答再叩之公云秀才自写得不须讨字固问之公笑曰交休不肯休直待雨淋头后霍仁仲榜登科泽民尝携吕眞人等三画像见公初展吕公像问曾来否云曾来问如何待之云以山东客待之展蒋仙姑像问之亦曰曾来但差肥耳如何待之云以庸妇待之展申先生像问之如前公云曾来以常人待之三人孰优云吕公且得楚州盐城时襄元符中见公公云尔速归九月间有道者来尔善待之仍须布施襄归至九月中旬夜烧香闻户外有人乃群盗也襄悟开户迎之列酒肴罗金帛遗之家人悉免惊怖襄得公呪水二瓶公指示曰此一瓶与家人时时饮之此一瓶候村中疫疾时施之襄如公言留其一凡三年封缄如故忽大疫襄取水施疫者新香异常饮者皆愈水尽瓶中有鼠骨一副其白如雪不知所从来也元符三年秋道士许若谷徐若虚等数人从公行殿庑间公忽谓许曰尔不可压徐师许皇恐而避时许爲道监徐在衆列至政和间徐被命爲右街都监而许爲道正宣和初许授金坛郎而徐除凝神殿授经签书左街道録院事再迁凝神殿校籍蔡相元符末落端明龙图学士提举洞霄宫来见公方至观门公即出迎蔡求字公书齐到帝前而帝字直下一画分二脚又尝遣人语之曰东西二府枢密相公至崇宁初与元度俱被召已而拜相而元度除枢密又尝得三十二天字后除丞旨迁左辖拜右相皆十二日也元度尝得仙道贵生字又尝得昭相字又得庆相字后拜昭庆军节度使开府御史中丞安惇初有长沙之命来见公公但问请俸几何安不晓公徐言曰不到长沙未几果召还又尝密叩所疑公曰速往见蔡家兄弟时二公方去朝廷疑爲戏语俄二公召还长二府安亦继召爲执政道士徐希纯黄若厚元符中未披度公一日各以令纸折而与之开视各得陈字崇宁改元郡守陈了翁访公询左右有何久侍公者主首以徐黄二人对陈曰此观兴修皆神公之力二弟子何不与披度遂令常住进纳披戴葆光法师全若水元符间爲天庆观道籍夙有符箓之心公常以法师唿之乙酉岁问公欲退道籍职公曰好法师全过潜山以符水救人监司以名闻后趋阙赐号葆光法师蔡相尝携家见公公指徐夫人曰夫人倒地也扶起夫人衆不晓至钱塘徐以疾不起又尝得军字除郓州得坤字除成都得北字除内翰成都坤维之地内翰北门学士也元符三年上元张灯前二日公以杖尽击毁之数日哲庙遗诏至建州举子朱刘二人赴南宫公各书一吉字与之比至都下朱以疾卒刘登第盖刘所得从士下口朱所得者从土下口而墨色晦姑苏举子吴经赴省试公书云七十三逮放牓第七十三名虚静沖和先生徐神翁语録卷下