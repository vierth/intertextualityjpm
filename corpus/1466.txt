银海精微提要钦定四库全书子部五银海精微医家类提要等谨案银海精微二卷旧本题唐孙思邈撰唐宋艺文志皆不着録思邈本传亦不言有是书其曰银海者盖取目为银海之义考苏轼雪诗有冻合玉楼寒起粟光摇银海炫生花句瀛奎律髓引王安石之説谓道书以肩为玉楼目为银海银海为目仅见于此然迄今无人能举安石所引出何道书者则安石以前絶此説其为宋以后书明矣前有齐一经序称管河北道时得于同僚李氏亦不着时代年月莫知何许人也其中辨论诸证颇为明晰其法补泻兼施寒温互用亦无偏主一格之弊方技之家率多依托但求其术之可用无庸核其书之必真本草称神农素问言黄帝固不能一一确凿也此书载疗目之方较为可取则亦就书论书而已干隆四十六年二月恭校上总纂官纪昀陆钖熊孙士毅总校官陆费墀银海精微卷上钦定四库全书银海精㣲卷上五轮八廓总论人有两眼犹如天地之有两曜视万物察纎毫何所不至日月有一时之晦者风云雷雨之所致也眼之失明者四气七情之所害也大抵目为五臓之精华一身之要系故五臓分五轮八卦名八廓五轮肝属木曰风轮在眼为乌睛心属火曰血轮在眼为二眦脾属土曰肉轮在眼为上下胞脸肺属金曰气轮在眼为白仁肾属水曰水轮在眼为瞳人至若八廓无位有名大肠之腑为天廓脾胃之腑为地廓命门之腑为火廓肾之腑为水廓肝之腑为风廓小肠之腑为雷廓胆之腑为山廓膀胱之腑为泽廓斯为眼目之根本而又借血为之胞络或藴积风热或七情之气鬰结不散上攻眼目各随五臓所属而见或肿而痛羞澁多泪或生障昏暗失明其症七十有二治之须究其源因风则散之热则清凉之气结则调顺之切不可轻用针刀钩割偶得其愈出乎侥倖或有悞而为者则必为终身之患也又不宜通用凉药恐氷其血凝而不流亦成痼疾用药当量人之老少气体之虚实又有肾虚者亦令人眼目无光或生冷翳宜补煖下元滋补肾水北方患者多是日冐风沙夜卧热炕二气交蒸故使之用凉药北方之人故与南方之人用药有不同也疹痘之后毒气鬰结于肝而气不能泻攻发于眼目伤于瞳人者素无治法也五轮之图眼中赤脉血轮心黑睛属肾水轮深白睛属肺气轮应肝主风轮位亦轮更有肉轮脾臓应两脸属脾胞胃侵八廓之图肝为养化之廓肾与眼疾岂无由酒色过时更惜忧莫道睛光无大故看看膜障裹双眸胆为清浄之廓视物依稀似雾中时时手拭两睛瞳要知冷泪频频出此是肝虚胆气攻膀胱津液之廓膀胱属水肾为夫冷泪相形本臓虚赤脉纵横轮廓内不逢妙手岂能甦胃名水谷之廓饮食相干在胃中更加积热两相攻脸胞渐肿生睛赤不解中宫热不通命门抱阳之廓内抱眞阳是命门眼前花发色纷纷不能补肾调肝气睛肿纵横似有根大肠传送之廓传送原因是本经肺家壅滞热相侵只宣大肠依次第闭澁之时医患睛小肠关泉之廓小肠腑属关泉廓受病先从心里传两眦皆赤生痒痛但调经脉自然痊肾属㑹隂之廓视物如看霜雾多擡头畏日事如何急宜补肾禁房室免使昏蒙不得过六腑三焦胆胃大肠小肠膀胱五臓心肝脾肺肾心属火肝属木脾属土肺属金肾属水五行生尅金生水水生木木生火火生土土生金金尅木木尅土土尅水水尅火火尅金五臓表里心与小肠为表里肝与胆为表里脾与肺为表里肺与大肠为表里肾与膀胱为表里三焦与命门为表里一説命门与心胞络为表里三隂三阳经心是手少隂经小肠是手太阳经肾是足少隂经膀胱是足太阳经肺是手太隂经大肠是手阳明经脾是足太隂经胃是足阳明经肝是足厥隂经胆是足少阳经三焦是手少阳经命门是手厥隂经此是三隂三阳也七情喜怒忧思悲恐惊喜伤心其气散怒伤肝其气𦂳忧伤肺其气聚思伤脾其气结悲伤心胞其气急恐伤肾其气怯惊伤胆其气乱此乃七情是也汗乃心之液泪乃肝之液涎乃脾之液唾乃肺之液精乃肾之液此五脏之液是也苦入心经酸入肝经甘入脾经辛入肺经咸入肾经四气酒色财气风寒暑湿过度成病赤脉传睛之症起于大眦者心之实也此心邪之侵肝也心属火主血肝属木主筋筋得血灌引渐至黑睛蔓延瞳人甚则看物如同隔绢是三焦相火炎上或劳心事太过或夜观书史或能饮酒及好食五辛煎炒热物法宜泻火退热老少不同治日积月累筋脉大者宜用小锋针挑断毒血流出赤脉断矣若是乍发赤脉不用挑发㸃以隂二阳四药服以四顺八正当归散凉肝之剂其病无不甦矣又有暴横之人赤脉灌睛者此生相也非比前症治之问曰人之患目大眦赤脉传睛大眦常壅澁看物不凖者何也答曰乃心经之实热况心或因思虑劳神或饮食太过致使三焦发热心火愈炽故目常赤也治之虽攻少隂经心胞阳火廓先服三黄丸泻其心火次以洗心散去其病肝连丸常鎭三黄丸㸃用清源散服用清心利小肠经降火为主用八正散八正散大黄瞿麦木通栀子滑石甘草车前子匾蓄右各等分为末毎服五钱水一钟煎或入竹叶灯心葱头食后服导赤散木通甘草栀子黄栢生地黄知母右毎服细末四五钱水一钟入竹叶灯心草同煎食后服七寳洗心散当归赤芍药大黄麻黄荆芥黄连栀子右为末毎服三四钱水煎食后服三黄丸黄连黄芩大黄右为末炼蜜为九如桐子大毎服三十丸热水下肝连丸白羊子肝一副勿令下水以线结定总筋吊起高处泸干血水轻轻剥去外膜可将肝置于平木板上以竹刀割下肝粉筋膜不用肝粉和为丸毎服五十丸茶送下小眦赤脉传睛者心之虚也与大眦不同治法分贰症治之五脏之主六腑之宗且属南方候阳象德之君火生土火乃土之母脾土实则心火虚矣治先泻其脾少之实后补其心之虚多因夜近灯火劳伤心经致使心虚气弱血运不行积在小眦之间故引此二者以为后之学者识然此症宜喫药不必挑剪泻肝散桔梗黄芩大黄芒硝栀子车前子九仙散黄芩荆芥甘草赤芍药菊花川芎当归木通白芷右等分为末毎服三钱用水煎食后服驻景丸治心肾俱虚血气不足下元衰惫服楮实枸杞子五味子人参熟地乳香肉苁蓉川椒兎丝子一方加当归右为末炼蜜为丸梧桐子大每服三十丸空心盐汤下补劳人参丸治心神恍惚人参白茯苓白附子续断远志菊花甘草右为末炼蜜为丸弹子大毎服一丸细嚼食后桔梗汤下日三次补虚人参丸茯苓人参续断远志白附子甘草白殭蚕右为末炼蜜为丸如弹子大每服一丸细嚼桔梗汤送下努肉攀睛者与大眦赤脉之症同然此症者脾胃热毒脾受肝邪多是七情鬰结之人或夜思寻家筵无歇或饮酒乐慾致使三焦壅热或肥壮之人血滞于大眦努肉发端之时多痒因乎擦摩努肉渐渐生侵黑睛日积月累者为实乍发乍痛者为虚治法实者小钩为钩钩起剪断些寛三五日剪㾗收满方可㸃隂二阳四药吹㸃余翳渐清避风忌口斋戒可也若乍发不宜钩剪宜服药㸃以淡丹药可也三焦心火俱炎亦能生此疾治之须钩割后宜服泻脾除热饮泻脾除热饮黄茋防风充蔚子桔梗大黄黄芩黄连车前子芒硝每服六钱水煎服此症脾胃积热相火胃火旺也若经久翳厚施实乌睛者宜钩剪剪讫次日用退翳卷云散调津液㸃之日一次三黄汤加寒剂常㸃用对交丹加清凉散若筋肿厚大者宜剪剪毕头处用火烙之使其再不复生愈后仍用三黄丸收功鎭其上炎之火三黄汤治脾胃积热致生此疾宜服加芍药宣连黄连黄芩大黄若热甚者脉红盛者加黄栢石膏山栀子之类水煎食后温服金花丸黄连黄栢黄芩人参桔梗半夏栀子仁右为末炼蜜为丸梧桐子大毎服五十丸茶下鸡冠蚬肉者心之热酒之毒也脾胃壅滞肝脏积热肉翳渐渐而长侵至黑睛发来高大形似鸡冠蚬肉壅蔽大眦皆因相火胃火鬰结致生红肉碜澁泪出治法初发之时用小锋针破使恶血流出以输其肉二三日又可针一次又法可鼻孔内剪竹叶卷作小筒弹进放血或小锋针亦可右眼右孔左眼左孔服三黄加朴硝丸如弹子大夜卧噙化以沃上焦火正为扬汤止沸莫若去薪息火肉翳者可烙三五度其效甚速烙可用软皮剪孔湿按眼眶烙则不伤四弦眦肉有虚有实虚切不可用剪剪则流血汪汪变为利害或壅如桃李之状难治问曰眼肉生虚肉形似鸡冠蚬肉者何也脾胃受风热火旺脾土燥热也治法年少者只宜泻脾胃本脏若脾胃衰不受寒凉者宜泻子泻母之法泻本脏用三黄汤加寒凉剂泄子用泻肺汤泻母用八正散泻心汤主之㸃用清凉散加凉药仍服三黄丸收功若积久大者亦宜剪剪后宜烙新发小者宜挑不用烙宜用退翳卷云散㸃之一二次三黄丸八正散泻肺汤治肺经得脾热白仁变生鸡冠蚬肉宜服桑白皮地骨皮甘草黄芩桔梗右为末每服三四钱水煎食后服泻心汤治心热伤脾土燥热宜服大黄黄芩桔梗知母黑参马兠铃防风右等分水煎食后服两脸粘睛者脾胃风虚冷弱邪气聚于脸致胞脸风赤湿烂肝膈虚热眵粘四眦夜睡上下胞脸胶凝粘𦂳血滞不散久则渐生翳膜治法宜隂一阳三吹㸃若发年久眼皮渐长虽不是拳毛倒睫亦可夹起眼皮使露黑睛消散血气脸积有瘀血可可洗烂痒者洗以碧天丹每日侵晨用桑白皮入盐燻洗或大寒后不落桑叶名为铁扇子煎洗极妙或菊花叶煎汤洗亦可此乃发年乆有此症初发者无此病症耳问曰眼患年久两脸粘而不开明者何也答曰脾胃受风冷所伤邪气久积不散致血气凝滞久注不开时自眵泪含煳治法年久宜当归活血煎神清散主之近患蝉花散宻䝉花散主之若经久不愈久注不开眼皮长者虽不是拳毛倒睫亦可夹起眼皮㸃用重药片脑不用久患虚冷当归活血煎治风冷久积两脸粘眼服之当归黄茋没药川芎苍术荆芥薄荷熟地黄羗活菊花麻黄右等分为末炼蜜为丸如弹子大每食后细嚼一丸清茶送下日进三次久受风邪神清散治风毒伤胞脸眼生翳膜日渐细小服之川芎薄荷羗活附米藁本防风荆芥川乌枳殻石膏白芷甘草细辛麻黄等右为末毎服三四钱食后清茶葱白汤送下无时疼痛蝉花散治肝经藴积热毒伤肝上攻于目赤肿多泪羞明一切风毒伤肝并皆治之谷精草菊花蝉蜕羗活甘草蔓荆子蒺藜草决明防风川芎栀子仁宻蒙花黄芩荆芥穗木贼右各等分为末毎服二钱食后用清茶调服或荆芥汤调服无痛有羞明时服宻䝉花散治眼羞明怕日肝胆虚损瞳人不清服之宻䝉花羗活菊花蔓荆子青箱子木贼石决明蒺藜枸杞子右各等分为末毎服三钱食后清茶送下脾胃虚者加白术五分问曰眵泪粘浓出而不绝者何也答曰此肺之虚也肺受心火之邪热所尅金得心火而衰故眵泪而不绝也宜先服艾煎丸以去肺与大肠经天廓之邪热后用阿胶散而补之艾煎丸好艾叶薄荷当归地骨皮晚蚕沙糯米秦芁黄栢桔梗绵黄茋右为末炼蜜为丸毎服十五丸食后服桑白皮汤下或薄荷汤下阿胶散阿胶鼠粘子甘草糯米马兠铃欵冬花紫菀右为末每服六钱水煎服问曰人患眼白仁常泪红壅热眵泪出而不绝者何也答曰此肺之实热也肺属金金生水金旺则水溢泪本通肝亦是肺之精华肺经实热故目眵泪出而不绝也治之须用泻肺汤泄肺经之实热后用省味金花丸治其肺火则与大肠传道流利而天廓目经于度无上炎之火眵泪浄明矣泻肺汤地骨皮大黄芒硝桔梗甘草右每服五钱水煎省味金花丸川黄栢黄芩知母桔梗连翘薄荷地骨皮右炼蜜为丸毎服五十丸桑白皮汤下或薄荷汤下问曰人之患眼目有黑花茫茫如蝇翅者何也答曰此肾水衰肾乃肝之母肾水不能济于肝木则虚热胆乃生于肝之侵肝木焦枯胆气不足故行动举止则眼中神水之中荡漾有黑影如蝇翅者治之须用猪苓散顺其肝肾之邪热次用黑参汤以凉其肝则胆经清浄之廓无邪热之所侵后用补肾丸黑花自消猪苓散木猪苓车前子木通大黄栀子滑石黑狗眷匾蓄苍术右为末毎服三钱盐汤下黑参汤黑参黄芩生地黄赤芍药菊花青箱子白蒺藜右为末毎服四钱水煎服补肾丸石菖蒲枸杞子白茯苓人参山药泽泻兎丝子肉苁蓉右炼蜜为丸毎服五十丸盐汤下目暗生花不能久视者何也此乃肾之虚也眼虽属于窍门乃归肾而为主肾虚则眼昏或贪淫乐慾酒色过度使肾脏衰惫禀受天眞不全精神短少致瞳人神水不清眼目无力故目生花不能久视治之须用还精补肾丸使隂水足无不还矣还精补肾丸人参白术茯苓蒺藜羗活木贼菊花防风甘草川芎山药肉苁蓉宻䝉花青箱子牛膝兎丝子右为细末炼蜜为丸或煎服亦妙眼目热极珠碜泪出者也此隂阳不和五脏壅热肝膈毒风上充忽然肿痛难忍五轮振起乃五脏热极致使也宜服救睛散次用凉膈连翘散先㸃清凉散用九一丹救睛散川芎防风羗活甘草木贼石膏薄荷菊花石决明右为末每服三钱清茶下凉膈连翘散连翘大黄黄连薄荷栀子甘草黄芩朴硝右水煎服胞肉胶凝与两脸粘睛颇同两脸粘睛脸之病此症胞之病脸热则眵粘病之浅胞热则胶粘病之深故分作两症治之脾胃壅热肝膈风充胞脸内蠧肉壅起烂湿眵粘胶凝气血壅滞不能疏散积之年久黑睛生翳朦昧不明羞明怕日治法以隂二阳四吹㸃有瘀血可洗以桑白皮铁扇子菊花当归防风荆芥木贼薄荷盐花之类胞肉积久坚硬厚实者畨转烙二三度而实其肉可也问曰眼久注不开内生虚肉眵泪胶凝者何也答曰胃中有伏热鬰于内也治宜通脾泻胃汤加寒剂降火凉血去风宜㸃坚药内肉结原实者宜洗至肉平净方止坚厚者亦烙无妨烙后清凉消毒膏敷之通脾泻胃汤麦门冬茺蔚子防风大黄知母天门冬黄芩热甚者加黄栢石膏朴硝栀仁一方又加黑参右等分为末每服五钱水煎食前服胞肉生疮与胞肉胶凝脸生风粟两脸粘睛四症大同小异此皆上胞下脸之病然中间分折治法各有轻重深浅洗针烙不同胞肉生疮者此脾胃热毒胞肉疙或风粟变而为疮血热化脓腐烂腥臊流汁流脓浸渍黒睛生翳眼如珠砂之色此症虽少不可不知治用隂二阳十药日月桑白皮煎汤入枯矾盐化畨转眼皮以鸭翎刷洗有疮处以血竭乳香没药轻粉弥佗僧或有疮处烙二三下无妨问曰胞肉生疮碍澁睛珠者何也答曰胃得心热也治宜泻心火解胃热用八正散三黄汤之类痛者用没药散有疮处仍用洗㸃以清凉及重药肉虚者宜烙外用清凉消毒膏敷之八正散三黄汤血滞疼甚服没药散治心脾胃得热致胞肉生疮宜服大黄眞血竭没药朴硝右照多少加减为末每服二三钱食后用茶清调下脸生风粟者脸间积血年久致生风粟与眵粘症同眵粘者无风粟故又作一症胞者上胞也脸者下脸也此脾胃壅热致令胞脸之间渐生风粟如米甚如杨梅之状摩擦瞳人黑睛有翳治法畨转脸风粟逐箇用锋针宻针三五度亦烙更妙睛有翳者用隂三阳五药吹㸃二三夜吹一次忌口动风动血之物莫喫可也问曰下脸生风粟如杨梅之状者何也答曰脾得邪热血滞不行致生风粟红蠧不平宜洗脾热用泻脾汤久患宜烙㸃用清凉可也泻脾汤人参黄芩大黄桔梗白茯苓芒硝茺蔚子白芍药黑参细辛白芷右各等分加减每服四五钱水煎服天行赤眼者谓天地流行毒气能传染于人一人害眼传于一家不约大小皆传一遍是谓天行赤眼肿痛沙澁难开或五日而愈此一候之气其病安矣治法此症再不可洗只用童子小便煎黄连露宿温洗日进五遍以解恶毒之气更用胡宣二连矾雄黄共研细调姜汁㸃二眦通其恶泪其痛立止或酒调散服之二三贴无妨此症只气候瘴毒之染虽肿痛之重终不伤黑睛瞳人也问曰一人患眼传于一家者何也答曰天时流行瘴毒之气相染治宜解毒凉血清热痛甚者服用洗肝散七寳洗心散㸃用清凉散加解毒但此症与内无损极甚者二七不疗自愈切不可洗去血七寳洗心散洗肝散治暴发赤肿天行赤眼时常眼痛宜服大黄栀子防风薄荷当归川芎羗活甘草右一两为末食后热水调二三钱服大患后生翳者与天行赤眼同一症也何分两症治之天行赤眼只一候或七日愈矣虽同无生翳之患大患者初起陡然而起肿痛发来甚重沙澁难忍増寒作热坐卧不安或通夜行至达旦羞明怕日泪出如汤鼻涕溏流两眼肿起如桃日夜呻唫饮食无味二七不愈遂生翳如黄脓疥疮占在风轮其脑牵痛治宜治胡宣二连药照前研细调姜汁㸃用苦桃叶侧栢叶菊叶柳叶薰洗服宜四顺八正导赤散虽疗痊可赤昏昧三个月方得复旧失于调治丧明必矣问曰天行赤眼后生白翳者何也答曰邪气甚伤经络也外邪甚则伤肝肝受伤则生翳治宜四顺散细辛汤㸃用熊胆膏翳厚者用九一丹㸃四顺汤治经络得热大患后生翳宜服大黄当归甘草赤芍药右各等分每服四五钱水煎食后服细辛汤治风邪伤肝致眼生翳茺蔚子黑参黄芩桔梗大黄车前子木通生地黄甘草右各等分水煎食后服暴露赤眼生翳者与天行赤眼同理天行赤眼者能传染于人暴露赤眼但患于一人而无传染之症天行者虽痛肿而无翳暴露者痛而生翳故此有别治法即其所因量其老少虚实热则清凉之气结则调顺之此眼纵有瘀血切不可洗亦不可峻补药宜酒煎散发散内有麻黄苍术或大黄当归散疏通血气㸃以淡药九一丹如翳厚珍珠散㸃之洗以黄连当归防风菊花侧栢叶赤芍药薄荷荆芥之类酒煎散汉防己防风甘草荆芥当归赤芍药牛旁子干菊花右各等分酒煎食后温服大黄当归散治眼壅肿瘀血凝滞不散攻发生翳服当归菊花大黄黄芩红花苏木栀子木贼右水煎食后服暴风客热与暴露赤眼同也暴露者肝心二经病也故赤而痛致黑暗生翳暴风客热者肝肺二经病故曰仁生虚翳四围壅遶朝伏黑暗凹入白仁红翳壅起痛澁难开故分暴露与暴风之症有别暴者乍也骤也陡然而起治法疏通退热凉膈泻肝增减酒调之剂发散风热俗云热眼忌酒孰知酒能引血药无酒不能及于头目也此眼不可洗不可㸃凉药暴客之邪来之速去之亦速耳非比五臓六腑藴积发歇不时之症同俗为伤寒眼也问曰白仁壅起包小乌暗疼痛难开者何也此时肺经受毒风不散乆则发热攻人眼中致令白睛浮肿名曰暴风客热宜服酒调散补肝汤用捜风煎洗服泻肝散治眼发歇不时羗活黄芩黑参桔梗大黄芒硝地骨皮右毎服六钱水煎服补肝汤藁本白芷车前子石决明天麻赤芍药防风细辛右毎服三钱米汤调下搜风煎洗眼治眼中有黑花陈皮秦芃防风细辛黄连木香右为末水一钟浸一宿去渣入龙脑一钱蜜四两浸火熬成膏㸃之不用蜜煎汤薫亦可又以当归活血煎主之肿痛甚亦用双解散酒调散发表之㸃用重药加姜粉以辛散之双解散防风川芎归尾赤芍药大黄麻黄薄荷连翘芒硝黄芩桔梗石膏滑石荆芥甘草山栀白术右等分水煎食后温服如暴发加葱三根风甚眼痛桑螵蛸酒调散治眼红痛痛有血翳壅肿服之当归甘草大黄赤芍药菊花苍术桑螵蛸羗活麻黄茺蔚子右各等分用水煎食后加酒温服如热甚加大黄朴硝或为末温服酒调服三钱痛如神祟旧无根基只依痛得怪异或日痛而夜愈或夜痛而日愈如艾之灸针之刺忽来忽往无踪无迹号曰痛如神祟岂有神祟为祸而害眼孰知隂阳偏胜动静气血攻击使然亦有信巫之地因所祷厌㾗作福而愈者有之孰知病势将除偶因而愈曰神祟眼非也治法痛时只将艾葱熨之服酒煎散一二贴住痛㸃以时药洗以归尾白芷防风芍药川芎生地黄止痛散血可也问曰眼内不红不赤不肿乍痛如神祟者何也答曰隂阳升降不和气血偏胜相攻使然或有血虚者下午痛或有气旺太甚者上昼痛下昼痛者宜服助阳和血汤上昼痛者宜服酒调洗肝散明目流气饮㸃清凉之药又有一样眼时时痛如针刺此是新血与旧血相攻击治法亦同血气虚服助阳和血汤治血气不调如神祟痛如针刺服之蔓荆子香白芷柴胡黄茋升麻甘草当归身防风右作一贴水一钟半煎八分温服临避风处睡可也又并渣服热气攻痛酒调洗肝散治眼热气上攻无时黑睛痛者服之黑参大黄桔梗知母朴硝栀子黄芩热甚者加生地黄归尾之类右为末每服二三钱温酒调下日服二次热气郁结明目流气饮治气郁眼目赤肿服之菊花细辛大黄牛旁子川芎蒺藜荆芥𤣥参甘草蔓荆子防风栀子黄芩木贼苍术草决明右各等分水煎食后服眼痛如针刺者即是神祟症中如艾之炙如针之刺痛同然此症皆因心脏潜伏热毒风壅在于膈间目眩头痛眼丝常急夜卧澁痛泪出难开时时如针刺相似急服泻心汤八正散之剂口含水㗜以雄黄散正其头㸃以时药消散血气洗以侧栢叶防风荆芥薄荷黄连生地黄之类黑睛有星如钉之钉凹进痛如针刺㸃以淡药可也泻心汤八正汤伤寒热病外障者葢由大病新瘥出早形骸羸瘦脏腑未实气血尚虚隂阳偏胜未复纵口多毒五辛油腻煎炒一切热物之类蓄积诸毒衆聚停留于内热邪必表于外攻冲于眼眼者五脏六腑之精华其症各现于五轮此症发时赤肿泪出痛澁难开瞳人阔大黑花缭乱不能远视此血虚也治法㸃以时药洗以散风前证活血之药不宜洗只平补脏腑损其有余益其不足是为活法也宜忌三两月可也问曰两目或发肿痛者何也答曰气血不足虚阳攻上故也此症纵有疼痛切不可服泻药凉药只宜和解之痛肿甚者明目细辛汤熊胆丸地黄汤之类㸃三七丹脑麝不用又不可洗风热作痛明目细辛汤治热病后患肿痛大便结羞明服川芎生地黄蔓荆子归尾白茯苓藁本荆芥防风麻黄根羗活川椒细辛宻蒙花右各等分食后温服日一次熊胆丸治肝胆得热火邪为病用清热解毒熊胆石决明车前子泽泻细辛干地黄茺蔚子牛胆龙胆草右为细末炼蜜丸如梧桐子大每服四十九丸食后温酒送下地黄汤治眼久病昏澁因发而久不愈宜服防风羗活人参白茯苓当归熟地黄黄连黄芩右各等分水煎温服风牵出脸者脾胃受风壅毒出胞脸之间脸受风而皮𦂳脾受风则肉壅此皮𦂳肉壅风牵出脸泪出汪汪无分四季此土陷不能隄水也水渍于脸湿烂之状治法先用摩风膏刮散皮外风邪涂以白敛膏消散风毒畨转脸皮烙三五度无妨此症一年半载易治若年久肉坚难治若眼有红筋贯上黑睛有翳有膜吹以丹药痒塌洗以碧天丹此症大抵眼弦之病也此症大风瘷之人面部所牵多受是病症难以调治故名风牵出脸问曰下脸畨出久不收泪出汪汪者何也答曰脾经受风邪所伤致土壊不能隄水也治法肉坚厚者用火烙三五度至皮转为度服用夜光栁红丸外用摩风膏摩擦之㸃用重药少加凉夜光柳红丸治风邪伤胞脸致风牵出脸不收宜服人参川芎荆芥白芷川乌南星石膏石决明草乌藁本雄黄细辛当归蒲黄苍术防风薄荷藿香全蝎何首乌羗活甘松右为末炼蜜为丸每服三十丸茶清下摩风膏治胞脸受风或疼痛诸痛处可摩可贴木香当归白芷防风细辛藁本黑附子没药骨碎补川乌赤芍药肉桂猪脂牛酥鵞脂右为末香油八两浸一日次一日砂锅内熬入牛酥鵞脂同熬成以手摩擦按有疮处或半身不遂用砂弓刮之使风气散风牵㖞斜者虽与风牵出脸同㖞斜者脾胃虚房事不节脾胃有毒夜卧多痰或醉饱坐卧当风贪凉左右忽受风牵㖞斜眼内赤痒时时攧动其眼血丝四起瞳人不开大视物蒙蒙甚至半身不遂治法急用摩风膏擦摩面部更以刮沙弓所患风一边手臂通刮或通身一可刮一日一遍用大磁青碗捣碎入磁石多寡捜麺煳为饼烘熟贴面对鼻一边左㖞贴右右㖞贴左贴至撦口眼正其药取起又可炙夹车耳门穴开口取之太阳人中承浆㖞左炙右㖞右炙左近患者易治若年久难治问曰目睛斜视倒目者也答曰肝经受风邪所牵使其筋缓缩不利治法宜灸火发散风邪以加全蝎白附子南星半夏夜光柳红丸外用摩风膏导引发散目睛必转灸火穴太阳夹车耳门听㑹耳尖风池夜光柳红丸摩风膏被物撞破者并无所患而所因者三此外因也全然无事误被物撞破或打扑或跌着或撞破伤胞脸也积血紫青撞破白仁外控硬殻此不能为害惟撞破三风轮血灌瞳人五併轮混杂最为利害之症痛恶瞳忍澁难开治法服以酒调散熨以葱艾或专以生地黄捣烂作饼烘执贴一日一换以散其血如无生地黄用芙蓉叶无叶用根去泥粗皮用白皮捣烂烘热贴亦可若眼眶青黑捣生萝卜䕶贴切宜将息避风忌口动风动血之物诸般母肉莫吃新撞者易治若撞久血凝不散无痛者难治也问曰并无所患误被物撞破或生翳者何也答曰外伤也与内无损治法初起者宜散血为主痛甚者没药散止之若至血散变生白翳为不治之症也没药散被物撞刺生翳者与撞破一理然刺被竹木签刺㾗伤授血灌溉遂生血翳碜澁泪出红筋满目此症外伤与患眼生翳不同患眼者五脏六腑之毒发出为有根病也刺伤者外伤与内无预治法与前症同寛一七之后㾗变成翳可用轻丹少少吹㸃忌淫慾嗔怒避风将息失于调治溃痛发肿伤于风轮酿成大患或至瞎进无治法也血灌瞳人者因毒血灌入金井瞳人水内也犹如水流入井中之状清浊相混时痛澁红光满目视物蒙蒙如隔绢看物若烟雾中然先患一只后乃相牵俱损此症有三肝症血热日积月累灌入瞳人血凝入水此关乎肝肾二经病也此血难退撞破之血鲜而热灌虽甚退之速又有开金针失手拨着黄仁亦有瘀血灌入瞳人举此三症治法颇同亦用大黄当归散没药散坠血明目丸前被物刺破及撞刺生翳并血灌瞳人皆可服前三料药其效甚大或生地黄芙蓉根捣烂母贴三症通唿用之或葱艾熨亦可或可方而或可圆活法而行不可拘执其方焉而获功哉问曰人患眼目无内患忽因物刺着胞脸睛珠血积不散或瘀血灌入瞳人或用针悞损恶肿痛难忍或因恶拳打着睛珠脱出一二分者将何治法答曰打伤之时捣烂生地黄敷之以散其血先服止痛末药散后服坠翳明目丸若因伤风服除风汤若打着睛珠流出者以手掌心搽进珠亦以生地黄敷之若无生地黄用干地黄酒浸湿捣烂亦可服止痛没药散没药散没药血竭大黄朴硝右为末毎服二钱酒调下茶下亦可坠翳明目丸石决明川芎五味子知母山药人参细辛右为末炼蜜为丸清茶送下除风汤防风车前子藁本五味子细辛川芎桔梗右每服三钱白汤送下或水煎服问曰人之患血翳遮两睛者何也答曰皆因心经发热肝臓虚劳受邪热致令眼中赤澁肿痛泪出渐有赤脉通睛常时举发久则发筋结厚遮满乌睛如赤肉之相故名曰血翳包睛宜服泻心汤次以修肝活血汤泻心汤黄连黄芩大黄连翘荆芥赤芍药车前子薄荷菊花右㕮咀每服四五钱水煎服修肝活血汤当归生地黄赤芍川芎羗活黄茋防风黄连大黄薄荷连翘菊花白蒺藜右每服四五钱水煎入酒二盏温服问曰血翳包睛者何也答曰心热血旺也此病初患易治若至血散尽难消痛时用破血红花散当归龙胆汤㸃用清凉散当归龙胆汤防风石膏柴胡羗活五味子升麻甘草黄连黄茋黄芩黄栢当归龙胆草赤芍药右㕮咀毎服五钱水煎至二碗去杳入酒少许临卧热服忌言语破血红花散当归稍川芎赤芍药枳殻苏枼连翘黄连黄茋栀子大黄苏木红花白芷薄荷升麻右各等分水煎加酒三盏温服问曰人之患目脸生小节俗名偷针者何也答曰阳明胃经之热毒也或因食壅热之物或饮酒大过使胃经上充于眼目故脸眦之间时发疮毒俗名偷针此症畨转脸皮洗瘀血㸃用清凉散先宜服退赤散后用通精散泻脾饮退赤散黄芩黄连白芷当归赤芍药栀子桑白皮木通桔梗连翘每服水煎食后服通精散防风川芎当归赤芍药大黄芒硝蒺藜石膏黄芩甘草桔梗牙硝黄连羗活滑石荆芥右用姜三片食后服泻脾饮茺蔚子防风黄芩𤣥参栀子石膏大黄知母黄栢黑睛如珠者肾肝俱劳七情郁结之人毒风攻充热极泪出难开疼痛甚至水轮突起黑翳如豆如珠大小不定撑起䀶胞碜澁碍人眼睛难以运动寝食不安先患一只后乃相牵俱损治法用小锋针逐箇横穿破其黑翳中有恶水流出即平势若拾芥瞬息痊安眼即能开设若不谙此疗服凉剂㸃凉药靡有其功小儿如此患者多是疳眼其翳起来或如小香菰之状不宜针其治法载小儿疳眼条下其针破翳根处宜淡丹药吹㸃消磨翳根问曰风轮生翳如珠如蝇头如蠏眼者何也答曰肝肾二经风热气郁也治法久积黑翳高者宜挑破珠头疼者宜拨云汤明目细辛汤主之热甚者当归龙胆汤主之㸃用二八丹调乳汁用未成此症以暴发推之拨云汤治眼黑翳如珠蠏睛疼痛风气伤肝肾二经宜服之黄茋细辛生姜干葛川芎柴胡荆芥藁本甘草升麻当归知母羗活防风黄栢右为末每服六七钱水煎服明目细辛汤当归龙胆汤蠏睛疼痛者如黑翳同症起于瞳人肝肾之病焉其翳如豆如珠蠏睛者其翳起占瞳人翳根小而苗大此乃胆膈之病膈中壅毒胆气伏热赤澁泪出疼痛难开羞明怕日其翳发起尖高如蟹睛一般形状治法与前症同用小锋针针出恶水流尽即平吹㸃以淡淡丹药消其翳根其服药不同前症宜用泻肝补肾之剂服之空心服补肾之药饭后服泻肝散泻肝散补肾散蝉蜕防风蒺藜当归宻蒙花木贼川芎菊花荆芥茯苓石决明枸杞子知母黄栢青盐右各等分水煎空心服旋螺尖起者热积于肝胆毒壅于膈门充攻睛珠疼痛中央瞳人渐变青白色忽然凸起血丝纒遶此乃是膜入水轮二家併热旋起尖来状若螺尾遂号旋螺尖证治法宜隂二阳四丹吹㸃或调鳝鱼血㸃尖处若年久须有锋针对瞳人中央针入半分放出恶水此乃取平之就纸封将息避风忌口十数日可也服用双解散郁金酒调郁金酒调散黄芩郁金大黄防风栀子当归川芎赤芍药龙胆草右为末每服三钱温酒调下食后服二次突起睛高险峻利害之症也同前旋螺尖大不祥矣皆因五臓毒风所藴热极充眼者内属五臓外属五轮五臓之气毒攻五轮之瞳初起麻木疼痛汪汪泪出病势汹涌卒暴之变莫测非精于龙木之奥㫖不能措手全谚云眼不医不瞎正此也苟非其人殆有甚焉非徒无益而反害之治法扬汤止沸莫若去薪息火急投酒调散酒煎散宣退五臓之毒热捣葱艾熨五轮之突起消除疼痛洗以白芷细辛当归苍术麻黄防风羗活未可与㸃药宜忌口荤腥将息避风治若稍迟或控脓或突出一寸高者至此之际须锋针针出恶水疼痛方止睛高取平耳无尤之效也当归甘草赤芍药菊花羗活桑螵蛸茺蔚子防风荆芥木贼右各等分水煎食后加酒三盏温服硬脸硬睛者胞脸睛珠俱木痛湿难运膈间积热肝风上壅气血凝滞睛脸坚硬血旺气虚腻之人或饮酒大肠坚结多受是症先患一眼后乃相牵俱损渐生翳膜治法初发时宜摩风膏摩去风邪散运血气或煎生地黄当归川芎赤芍白芷羗活薫洗日三度宜泻肝膈之热㸃以时药若积年久脸有瘀血宜洗黑睛有翳有膜可吹可㸃问曰眼患经久脸胞睛珠俱木不运者何也答曰血气受邪凝闭不行故也治法宜洗服用当归活血煎助阳和血汤㸃用重药加辛热姜粉之类当归活血煎助阳和血汤白陷鱼鳞者肝肺二经积热充壅攻上致黑睛遂生白翳如鱼鳞铺砌之状或人枣花中有白陷发歇不时或发或聚疼痛泪出然妇人多生此病何也苦乐不由己出七情郁结不舒毒藴于肝肺者血之室也妇人以血为主血伤则肝风黑仁风轮多生是翳甚至白陷钉入黄仁引血相授渐成大患额头兼痛用摩顶膏摩擦封贴于额头处用隂二阳四丹吹㸃或用青盐黄泥固济包煨熟研末以鸭毛蘸㸃于鱼鳞中日一次又能除此翳耳问曰黑睛生白翳凹入不平成陷者何也答曰肝虚血衰也故肝虚则受风风甚则作痛血衰则成陷治法㸃用珍珠二八丹之类痛甚宜服酒调散没药散羞明而不痛者宜服蝉花散宻䝉花散桑螵蛸酒调散人之患眼生翳如萝卜花或鱼鳞子入陷如碎米者此肝经热毒入脑致眼中忽然肿痛赤澁泪出不明头痛鼻塞乃是肝风热极脑中风热极致使然也宜服泻肝散加味修肝散主之泻肝散黑参大黄黄芩知母桔梗车前子羗活龙胆草当归芒硝右为末等分水煎服加味修肝散羗活防风桑螵蛸栀子薄荷当归赤芍药甘草麻黄加连翘菊花木贼川芎白蒺藜大黄黄芩荆芥右为末各等水煎入酒温服蝉花散蝉蜕菊花蒺藜蔓荆子草决明车前子防风黄芩甘草右等温水煎服补肾明目丸宻蒙花散氷虾翳深者黑睛上生翳如氷虾形状因而名曰氷虾也大抵与鱼鳞白陷同也亦因肝经有热㣲㣲小小占在眼之风轮黑睛含煳清眵填粘于翳之低处乍时赤澁泪出眵满蒙蔽瞳人一重如鼻涕或黄或白看则如膜遮障一般蘸却又生日久能致损眼发歇来往治法宜隂二阳四二夜吹一次稍退宜㸃侵晨用菊花侧栢叶黄连归须桑白皮之类煎汤日洗二三次服拨云退翳散拨云退翳散楮实子薄荷川芎黄连菊花蝉蜕𤓰蒌根蔓荆子宻䝉花蛇退荆芥穗香白芷木贼防风甘草右为末炼蜜为丸如樱桃大每一两作十丸每服二丸一日二服治眼引子于后气障木香煎汤下眼当昏暗菊花好茶下眼睛无神懒视当归汤送下妇人血晕当归汤下虚弱之人十全大补汤下玉翳者风充入脑积热肝膈发歇疼痛失于调治日久积累血凝不散结成白翳遮瞒瞳人如玉色相似立名玉翳遮瞒如此之状有进有退有红有泪发歇未定治法用隂三阳二药次㸃一次眼泪𢃄药汪汪流出如此之状甚翳膜必能渐渐收卷浑如磨镜尘埃去净明必复矣若发年久无进无退不红不痛纵有丹药之验刀针之利终无措手之处拨云坠翳服药之圣功效不能施为纵然公侯王孙若受此疾为废人矣虽有千金之贵天下之医熟近草能其出手也问曰人之患眼翳如玉色遮瞒乌睛者何也答曰此同肝风攻充入脑积热在于肝膈之间久乃肾虚致眼中常发热或赤痛初则红肿赤脉穿睛渐渐生白翳膜初起如碎米久则成片遮瞒乌睛凝结如玉色名曰玉翳遮睛治之宜服泻肝散明目菊花散通明补肾丸泻肝散治胃中热归尾大黄黄芩桔梗知母茺蔚子芒硝车前子防风赤芍药枝子连翘薄荷右各等分每服六钱水煎服明目菊花散菊花车前子熟地黄木贼蒙花薄荷连翘白蒺藜防风川芎荆芥穗甘草右各等分水煎服通明补肾丸楮实子五味子枸杞子人参兔丝子肉苁蓉菊花熟地黄当归牛膝知母黄栢青盐右炼蜜为丸每服五十丸空心盐汤下膜入氷轮者肝脏积热邪在肺经此金尅木之候也故黄仁乍时生疮白色可后又发日往日来致膜渐入氷轮此翳之根也如水之得土变化异常遂生疮不退日积月累久成大患谓之膜入氷轮流汁流脓痛澁难开右患传左左患传右治法宜明药之类加以葱艾吹以丹药服以汤散无有不效若伤日久不痛不疼不泪不红如钉入木如玉之有瑕玷如玳环之有黑㸃此黄仁与氷轮变白定矣虽使岐黄龙木再世亦不能为也问曰风轮生疮或突起愈后变成白翳久不散者何也答曰肝木衰金气甚也此病初患时有疼有泪治宜退血泻肺金修肝活血无疼无泪淡白色者宜服补煖活血之剂治之泻肺散当归黄芩桔梗麻黄枳殻秦皮葶苈菊花旋覆花生地黄防风白芷甘草𤣥参栀子地骨皮右为末毎服三钱桑白皮煎汤下修肝活血汤归尾赤芍川芎羗活黄芪防风黄连大黄薄荷连翘白蒺藜菊花右每服四钱水煎服钉翳根深者与膜入氷轮同也此乃劳伤肝经或性燥急促之人啼哭含情之妇欲强制郁伤于肝赤澁难开痛牵头脑泪出羞明怕日钉翳日深接引黄仁根深血援终不移治法宜用退热饮去风散血之剂或痛甚服酒调散一二贴头痛熨以葱艾洗以防风川芎菊花归尾白芷麻黄羗活荆芥之类量翳大小轻重吹以丹药将息避风大忌淫慾嗔怒不疼不痛亦为不治之症也问曰风轮生翳如针如麻米者何也答曰肝虚火动也此症多是性燥之人或思虑太过所致治法疼痛甚者宜服洗肝散糖煎散㸃用珍珠散加凉膈散俱在前修肝散栀子薄荷防风当归甘草连翘大黄黄芩苍术羗活菊花木贼赤芍药麻黄右依等分为末毎服二钱食后蜜水调下或煎日进二三服糖煎散龙胆草防风防己大黄荆芥赤芍药当归甘草川芎右各等分为末水煎临时服入砂糖少许同服黄膜下垂者脾胃热风结血凝气滞膏脂窒塞血运不能通故生是疾发歇无时痛澁泪出渐生黄膜下垂发则膜舒退则膜卷胞皮下垂羞明怕日虽举不张黄膜渐长遮瞒瞳人也甚至满目皆黄难辨人治法虽不是拳毛倒睫之症亦可夹些眼皮使露黑睛黄膜气舒发歇年久可夹乍发不宜夹治宜通脾泻胃拨云八正之剂以对充之丹片脑少许如有泪退之速无泪退之迟忌口斋戒使衰其血易于调理也又有一症黄膜从下生上为之黄膜上充大抵治同厚者宜挑剪问曰白睛黄赤生翳如赤膜者何也答曰脾胃得肝木克土之候也治宜省味金花丸去其黄膜后用针砂平胃丸收功㸃用重药脑不可用少下针砂平胃丸久服平胃气去肝邪苍术厚朴陈皮甘草针砂右各等分㕮咀为末炼蜜为丸如菉豆大每服五十丸空心米汤下省味金花丸治脾胃积热致生黄膜栀子黄芩黄栢桑白皮地骨皮桔梗知母甘草右为细末炼蜜为丸茶清送下眼胞下生赤膜垂下遮于黑睛疼痛者乃胃热也治法红痛甚者服郁金酒调散大黄当归散微退后用拨云汤生地黄散㸃用重药加清凉散药以上方俱在前大黄当归散治胃中有热生膜疼痛当归赤芍药川芎菊花大黄黄芩杏仁薄荷右各等分㕮咀食后水煎温服生地黄散治眼下赤膜发歇无时久服则不发生地黄黄栢知母防风荆芥升麻亁葛天花粉黄芩甘草桑白皮白茯芩赤芍药右㕮咀每服七八钱重水煎食后服逆顺生翳与赤膜下垂与黄膜下垂上充之症颇同然此顺逆者五脏虚劳风热冲于肝膈上胞阳明经毒壅血气凝滞故生赤膜垂下谓之垂帘翳此为顺下脸太隂肝经毒壅故翳膜下生向上谓之逆翳治法宜服泻脾胃之剂大抵去翳之药随其轻重增减用之宜忌口诸毒问曰眼上下逆顺上翳者何也答曰肝经虚损积毒热甚至主翳四起侵黑睛治宜明目流气饮蝉花无比散㸃用珍珠散次用三七丹肿者亦可洗明目流气饮治脾得邪热或逆顺生翳蝉花无比散治风毒伤目昏暗渐生白翳遮睛白茯苓甘草防风川芎赤芍药石决明白蒺藜蛇退蝉蜕苍术当归右为末毎服三钱食后米汁调服茶亦可忌食毒物漏眼脓血者有甚于钉翳并膜入氷轮二症之利害也此症未发之时其头先觉昏闷四肢如劳五脏多积风热壅毒攻充于黑睛黄仁生出毒疮灌溉水轮控血溃烂流脓治法宜葱艾入白芷锅内炒热以绵裹熨于眼胞上屡换热的散其恶血消其败脓止其恶痛生地黄捣烂煨熨于有疮处更妙用隂二阳四丹对于有疮处吹或单用枯矾轻粉血竭乳香研细对着疮处吹㸃亦可洗以桑白皮入塩花明矾燻洗服以坠血明目丸没药散忌动风动血之物坠翳明目丸没药散没药大黄朴硝右为末每服三钱酒调下茶亦可飞尘入眼者此症全然无事误被物或飞尘飞丝入眼者此外伤也只为尘物粘在胞脸之间粘定不出痛澁难开碜澁泪出致生障膜初患之时治法用丝线纒耳环脚畨转上下胞脸拨出尘物即可若初时不谙此法少疗日久必生翳膜遮瞒瞳人须有丹药吹㸃胞脸内仔细畨看有物粘处必定有血积成块或肉疙瘩此是病之发踪处宜小锋针挑拨或有刺尘处针毒血出可此为病之根也曰外病也初起宜将丝线卷铜匙脚捻拨出尘物久者宜畨转看上下有积处洗至平㸃用清凉散服以散血退热之剂酒调散当归甘草大黄赤芍药菊花桔梗苍术桑螵蛸麻黄羗活茺蔚子连翘右为末每服三钱酒调下修肝散防风羗活当归生地黄黄芩栀子赤芍药大黄甘草蒺藜右水煎服拳毛倒睫者此脾与肺二经之得风热也肺为五脏之华葢主一身之皮毛肺虚损则皮骤而毛落也脾家多壅湿热致令上胞常肿大抵肝家受热不时泪出痛痒羞明怕日赤澁难开常以手摩引致令上下胞脸皮渐长眼渐𦂳故睫毛畨倒里面刺眼碍澁瞳人渐生翳膜欹头侧视不能正观治法先宜洗瘀血后用竹夹夹起眼皮灸四五壮为妙使毛生向外其疾瘳耳睛中有翳用隂二阳五丹吹㸃翳即消磨其夹须依口诀务令𦂳夹不可滋水恐溃有疤痕若脱下㾗处用光粉调香油遂早搽抹久则肉色一般眼目光明如旧细辛汤治脾经肿得风热宜服细辛防风知母茺蔚子大黄桔梗羚羊角黑参右㕮咀毎服四钱用水煎食后温服防风饮子黄连细辛蔓荆子葛根防风当归身甘草人参右水煎食远服避风忌口除湿压热饮细辛苍术防风知母茺蔚子桔梗大黄黄芩栀子仁朴硝右水煎服阿胶丸阿胶䑕粘子甘草糯米马兠铃欵冬花紫菀桔梗右为末炼蜜为丸如弹子大毎服一丸食后细嚼薄荷汤下宻䝉花散宻䝉花羗活菊花石决明木贼黄栢白蒺藜黄芩蔓荆子青箱子枸杞子右每服三钱茶送下水煎亦可充风泪出者症非一也有肾虚不生肝木肝经受风而虚损故木动也迎风而泪出也肝经虚者宜服止泪补肝散止之大止泪之法㸃用重药热泪者服川芎茶调散㸃用清凉散肝风者宜苍术止之不赤不疼泪出是谓之风泪肿痛赤澁泪出者此热泪也若迎风而出汪汪冬月多夏月少拭却还生又不分四季皆有此冷泪也冷泪者乳香川乌丸川乌一箇草乌二箇去皮明矾一钱白面块一箇为末䝋猪胆汁为丸如黍米大每用一丸夜卧时放在眼之大眦头泪止即止或炙止之又有肺脏久冷大眦有窍名为泪堂泪堂通肺腑此泪难治久流则能令目昏暗血气虚弱之人不肿不赤但淡紫红者澁痛泪出是虚泪灸法久流冷泪灸上迎香二穴天府二穴肝腧二穴第九骨开各对寸止泪补肝散治肝虚迎风泪出不止宜灸睛明二穴系大眦头风池二穴临泣二穴蒺藜当归熟地黄川芎白芍药木贼防风夏枯草右各等分为末毎服二三钱茶酒任下苍术散治风湿伤肝湿泪昏花苍术木贼香附米夏枯草蝉蜕甘草蒺藜白芷防风蔓荆子川芎姜蚕右依各等分为末毎服二三钱茶清下酒亦可川芎茶调散治一切热泪眼弦湿烂川芎防风羗活甘草木贼石膏石决明荆芥薄荷叶菊花右为末毎服二三钱食后茶下肝风积热者肝家劳苦七情郁结二三年间来来往往一发一歇遂生翳膜或聚或散赤澁泪出此症多是夜勤灯光观书史或雕畵打银细巧之人久累肝家积热成风肝若受风必有脑痛不觉渐渐昏䝉治法有翳者吹以丹药内服泻肝省风之剂除肝家之风热忌口将息一年半载病根除矣其洗眼照依疼痛肿澁眼之方载在前症条下问曰眼目逓年举发无时者何也答曰肝经积热也经云肝劳则气逆肝宁则气顺气急则发气顺则歇治宜发时痛甚者服洗肝散省风汤之类常服此数方则能除此病也㸃用清凉散洗肝散泻肝散治肝经积热黑参大黄黄芩知母桔梗芒硝右等分为末毎服二三钱食后热水调下日二次省风汤治肝热大旺瞳人不清或细小宜服防风犀角大黄知母𤣥参黄芩羚羊角桔梗右为末毎服二钱水煎入灯心竹叶食后服坐起生花者此是内障此症肝血衰胆肾二经虚也六阳不举故久坐伤血起则头晕眼花或前常见花发数般或赤或黑或白缭乱昏暗不明良久乃定瞳人开大不清此症宜补肝肾或明目固本丸不治恐久变为青肓内障变为五风难治之症也固本丸只生熟二地黄天门二冬加人参也问曰人之坐起眼前见花数般茫茫如蝇翅者何也肝肾二经气乏也经云肝肾之气充则精彩光明肝经之气乏则昏䝉眩晕治法宜补肾丸补肝重光散还睛丸明目固本丸补肾明目丸随人气体虚实加减用之补肾丸治血气虚弱变成内障宜服磁石肉苁蓉五味子熟地黄枸杞子兔丝子楮实子覆盆子车前子石斛沉香黄栢青盐或加知母右炼蜜丸如桐子大毎服五十丸空心盐汤下补肾明目丸治肝肾血虚视物不明诸眼服凉药表里愈后少神光羚羊角生地黄肉苁蓉枸杞子防风草决明楮实子亁菊花羗活当归羊子肝右为末炼蜜丸如梧桐子大毎服三十丸空心盐汤送下日午清茶下临卧酒下不饮酒人参当归汤下明目固本丸治心热肾水不足用少睛光久服生精清心生地黄熟地黄天门冬麦门冬枸杞子干菊花右各研末炼蜜为丸如梧桐子大每服三十丸空心盐汤下人之两目至日落西之时渐渐不见亦系内障俗谓之鸡毛眼也此乃肾之虚也眼虽属于窍门乃归肾而为主肾虚则眼目昏或贪淫乐慾酒色过度使肾脏衰惫禀受天眞不全精神短少致瞳人神肾水不清故目之无光也治之须有还睛补肾看人老少虚实斟酌药饵以平之饮食以补之戒色断怒使㑹隂水自然明矣还睛补肾丸治内障补肾明目丸治诸内障欲变五风变化视物不明川芎当归熟地黄菊花山药知母石菖蒲黄栢青盐远志白蒺藜川巴㦸五味子白芍药桑螵蛸茺蔚子兔丝子青箱子宻䝉花枸杞子肉苁蓉石决明右为末炼蜜为丸如梧桐子大毎服四十丸空心盐汤下十味还睛丸治下元虚惫一切内障防风羗活宻䝉花青箱子川芎蒺藜甘草白术木贼兔丝子右为末炼蜜为丸如梧桐子大每服二十丸空心盐汤下瞳人干缺者亦系内障与外障无预但因头疼痛而起故列外障条中按此症因夜卧不得肝藏魂肺藏魄魂魄不安精神不定而少卧劳伤于肝故金井不圆上下东西如锯齿匾缺参差久则渐渐细小视物蒙蒙难辨人物相牵俱损治法宜泻胆补肾之剂一本无眦鸿飞内有肝肾俱虚火旺也用猪肝煑熟露宿侵晨切薄蘸夜明沙细嚼此药能通明益胆之功瞳人小者肝之实瞳人大者肝之虚此症失于医治久久瞳多锁𦂳如小针眼大内结有云翳或黄或青或白隂看不大阳看不小遂成瞽疾耳初起时眼珠坠痛大眦㣲红犹见三光者宜服五泻汤省风汤同补肾丸及补肾明目丸久服效五泻汤治瞳人干缺肝火旺及五脏虚火旺动此药能泻火黄栢知母木通栀子生地黄甘草黑参桔梗黄芩防风热甚加羚羊角犀角黄连右㕮咀每服六七钱用水煎食后服痒极难忍者肝经受热胆因虚热风邪攻充肝含热极肝受风之燥动木摇风动其痒发焉故诸痒属虚虚则痒诸痛为实实则痛黑珠痒者有眼弦痒者㸃以丹药或煨姜摩擦泪通痒止或湿痒用碧天丹洗侵晨洗以盐汤或入桑白皮防风荆芥薄荷之类问曰眼迎风受痒者何也答曰脾肝二经受风邪也治法痒时用三霜丸拨云散绵裹散洗用去风药三霜丸治痒极难忍用此丸即愈姜粉枯矾白硼砂右为末口津液调和如粟大要用时将一丸放于大眦止之绵裹散治眼湿泪烂弦眼目当归黄连铜青枯矾朴硝右各为细末用细绢色绵缚𦂳每一箇约龙眼核大要用时将一箇用白汤半盏泡洗之一日二次问曰人之患眼遇风痒极者何也答曰此因肝虚合畜风热胆经风毒上充入眼遂遇风受痒宜洗服藁本乌蛇汤补胆汤藁本乌蛇汤藁本乌蛇防风白芍药羗活川芎细辛右浸酒煎服亦可补胆汤前胡马兠苓茯苓柴胡人参桔梗细辛黑参右炼蜜为丸每服三钱水煎服亦可问曰人之患眼生翳如珠垂帘遮睛者何也答曰此因心火虚炎肝经风热上攻入脑中热毒流下住于风轮故眼赤澁泪出肿痛无时年久乌睛白红色故名曰垂帘翳宜服洗心散加味修肝散洗心散荆芥薄荷连翘麻黄赤芍药栀子黄连大黄右毎服五钱水煎服加味修肝散栀子薄荷羗活当归大黄连翘黄芩赤芍药菊花木贼白蒺藜川芎麻黄甘草右为末毎服三钱用酒调下痛用酒不痛水煎服鹘眼凝睛此骤然所感非久患之症因五臓皆受热毒致五轮振起坚硬不能转运气血凝滞睁然如鹘乌之眼凝视不运之貌难辨人物因形而名曰鹘眼凝睛治法宜用香油调姜粉汁于额脸部摩擦及面上或摩风膏摩擦更好服以酒煎散以被葢出汗其眼即活动面面用灯火烧之断其风路此症多是小儿急慢惊风之症大人少有此患桑螵蛸酒调散眼障初服导痰消风散陈皮半夏甘草白芷全蝎羗活防风荆芥升麻细辛芦香右㕮咀各等分水煎姜三片温服辘轳展开者与鹘眼凝睛症同鹘眼凝睛者睛凝不运之貌辘轳展开而大者此胆肾之水散焉瞳人之大小随黄仁之展缩黄仁展则瞳人小黄仁缩则瞳人大人不知瞳人能大小者非也此乃肝受风而不展辘轳则瞳人圜圆也随肝轮而缩觉见瞳人大不收号曰辘轳展开症风充入脑眼帯弔起此症小儿急慢惊风受之治法若前姜汁调香油摩风膏摩擦药用蚌殻频频灌下乳母忌口问曰瞳人开大不收而展缩者何也答曰肝受风痰盛也治法僻㢲锭子牛黄丸石楠散初起者宜发表小儿如此患治法亦同僻㢲锭子治肝胆受风变成前症小儿通睛瞳人阔大并皆治之牛胆南星防风干姜白附子牛黄川乌白芷薄荷木香白术白茯苓人参朱砂麝香白姜蚕片脑右将前药俱研为细末冬用蜜二斤甘草半斤煎作膏稀稠得宜将次药末和作锭子金泊为衣小儿急慢惊风手足搐搦金银箔磨汤化下一锭大人破伤风酒化下三四锭子约一钱一箇或七分一箇举此麻黄一斤甘草半斤用水三四碗砂锅内煎至一钟之时入蜜一斤缓缓熬炼滴水内成珠方将前药捜和为丸即作锭子也牛黄丸能去风痰牛黄白附子全蝎肉桂川芎石膏白芷藿香麝香朱砂右为细末炼蜜为丸如梧桐子大毎服二三丸临卧薄荷汤下通顶石楠散能利膈开风痰石楠蕂藜芦𤓰蒂右为末米汤下一匙日一二度灌入口内去风痰小儿通睛与鹘眼凝睛辘轳展开此三症颇同然此症或因外物打着头额或被诸般人物惊心遂成惊风之症风热伤肝魂不应目风邪上壅黄仁不成关锁瞳人开惟直视不辨人物致眼通睛通者黄仁氷轮皆黑似无黄仁瞳人水散似无瞳人此黄仁与瞳人通混不分号曰通瞳亦风药摩擦二法发散风邪宜服牛黄丸不须㸃药只服药然前症牛黄丸通顶石楠散亦可用也牛黄丸通顶石楠散五七犀角饮犀角人参茯苓甘草远志麝香龙胆草黄芩右㕮咀水煎服小儿疹痘者名为百歳疮也不论大小俱患一度疹痘入眼疹有两分痘疮初上皮肤之际眼闭不开眼上即有痘疮㸃在黑睛上易治急取益母草煎汤燻洗日三度更以隂一阳五丹调鳝鱼血㸃忌口及夜啼乳母亦忌口须疹痘痊可其眼渐开眼中之痘小随而痊矣又有一症疹痘之后疮痂落尽肌体肥壮眼中忽然红澁此乃余毒郁结于肝而发出此症十分利害失治多能害目只用车前草檑水频与吃下洗却肝经之热毒洗以益母草㸃以鳝鱼血调药经曰疹痘之后毒气郁结发肝而气不能泄攻发于眼伤于瞳人者素无治法也问曰小儿此症入眼者何也答曰小儿痘疮之发五臓皆热毒之气壅塞停留热气在肝膈充入眼使疼痛泪出怕日羞明难开遂生疮于眼内久发变为白膜初觉疮入眼中赤澁之时急将药泄其毒外以退翳之药若不能为终身之患也先将秦皮汤洗目眼红花退翳散服之効秦皮汤洗服秦皮秦芃防风细辛甘草右将水二盏煎至一半热洗红花散红花连翘当归生地黄紫草大黄甘草赤芍药右灯心竹叶水煎服退翳散即猪肝散眞蛤粉谷精草夜明砂右为细末用猪肝二两切开掺药于内以麻扎定煮水冷将肝同药细嚼煮肝本汁嚥诸般毒物莫吃小儿眼生翳者脾胃实热所致或是胎中受毒或因乳母好食热物皆能令小儿患眼量儿之大小疾之远近轻重一週半载者其药须令母吃或蛤殻灌入小儿吃可也二三歳者此是胎毒也离母之后患眼者此是小儿自受之症与母无预此药须令小儿吃忌以油腻煎炒糖甜菓子之类不独患眼所忌不忌多生惊症变为疳伤亦能害目甚至不治之症其疳眼别有余条欵此乃小儿生翳症也黑睛如麻豆大如萝卜花与疳眼大不侔矣一倍三黄丹一倍珍珠散㸃用加味修肝散栀子薄荷连翘麻黄赤芍药羗活当归大黄黄芩菊花木贼白蒺藜川芎甘草右水煎食后服问曰小儿疹痘入眼者何也答曰小儿于母胎中受其毒必发疹痘出之时五脏俱有热相攻或肝脏热甚必有痘生于目内宜服凉肝散草决明天花粉甘草赤芍药緑豆皮谷精草右为末毎服六钱蜜水调下问曰小儿痘疹伤眼者何也答曰内脏虚热上攻也治法经云切不可泻余毒宜用㣲凉剂和解此症初起睛上红紫澁痛可用通神散或车前草擂蜜水头频与吃洗去肝中火邪若至丧明睛中有翳或凹入者经云疹痘之后毒气郁结于肝伤于瞳人素无治法也通神散治小儿疹痘用此能解毒白菊花菉豆皮谷精草石决明右各等分为末每服二钱干柿一箇米汁水一盏同煎候水干不拘时服能服汤药只将本方煎服亦可救苦观音散桔梗当归连翘藁本细辛苍术龙胆草羗活黄连知母黄芩黄栢川芎柴胡防风升麻生地黄红花右各等分炼蜜为丸能吞者每四五十丸服小者量服之通神散菊花谷精草宻䝉花菉豆皮苍术石决明甘草黄芩蝉退木贼右各等分水煎食后温服问曰大人小儿雀目至申酉时不见物者何也答曰肝虚受邪热所伤经络凝滞不和隂阳不和荣衞不通夜至昏也治法宜服五胆丸蝙蝠肝散又宜服苍蝇散猪肝散主之不用㸃药虚极者诸补药亦可增减用之苍蝇散用苍蝇翅草及花为细末用白水煮猪肝露一宿空心煎丸又可服猪肝散猪肝散即退翳散五胆丸熊胆黄牛胆青鱼胆鲤鱼胆青羊胆石决明夜明砂麝香右为末将前胆和为丸如菉豆大每服三十丸空心茶下蝙蝠散蝙蝠肝石膏黄丹石决明白蒺藜若无蝠肝用羊肝加夜明砂右将前药研细末每服二钱米汤调下无蝙蝠肝用羊肝一块切作四块以药一二钱糁肝内以麻缚定用米汁水水礶内煮熟次早取出羊肝药细嚼以煮肝汁同食効如体虚弱之人亦可服补药为丸尤妙胎风赤烂者其症有三初时血露入眼洗不亁净而生是疾遂至赤烂又有在母胎中其母不知忌口多食壅毒之物酒面五辛之类至产生三四箇月两眼双赤眵粘四眦红赤湿烂此是胎毒所致此小儿在腹中饮母血血毒于儿生出方发此症也又有乳母壮盛之人抱儿供乳之际儿口未哺乳头汁胀满其汁洒然射出充入儿眼亦能生此烂湿若充射面部则能生疵湿疮痒大抵此三症通号曰胎风赤烂孰知内有三因之由血露不净与乳充射宜碧天丹洗胎毒者须母服三黄丸忌口其儿亦用三黄汤燻洗㸃以时药可也服宜小防风汤小承气汤小菊花膏导赤散此数方随冷热用之或童子患眼者治法亦用此数方加减㸃用时药小防风汤此数方治小儿胎风赤烂小儿眼生翳大黄栀子甘草赤芍归尾防风羗活右等分水煎食后服小承气汤大黄薄荷杏仁蝉退甘草羗活天麻当归赤芍药防风右水煎服小菊花膏丸治小儿风毒眼黄连枯黄芩大黄干菊花羗活苍术荆芥防风右为细末炼蜜为丸每服四五十丸或为膏小儿疳伤之症富贵之家多生是疾葢由父母速爱之由也小草如草木之萌蘖怎受风日寒露之欺且小儿五脏六腑未实气血柔弱怎禁油腻煎炒及诸般晕腥或一週半载纵口菓子糖甜之物及鹅鸭鸡猪牛羊等肉或饭方了又哺以乳或乳方饱又与其饭此出于父母至情富贵之家有是症焉贫贱之家岂有是患何也一食诸物不消不化先伤于脾致腹胀午后发热至夜半方退日乆头髪稀疎转作泄泻频频泻甚则渴至伤肝胆眼之白仁鲜红羞明怕日渐生翳膜遮瞒黑珠或突起如黑豆如香菰之状治法先治内后治外用鸡卵入轻粉一二分史君子仁一箇半葱珠几颗湿绵包煨与吃宜空心连吃五七弹止又宜煮羊肝露宿蘸夜明砂吃或猪肝亦可切宜忌口晕腥其白膜用隂一阳七药调乳㸃煎胡宣二连服侧栢药燻洗若疳伤肝胆眼珠突出或瞎尽为不治之症不独瞎眼甚至丧命若声哑口干脚手俱肿十死八九问曰小儿疳伤眼目疼痛羞明不开乌睛上青翳如黑珠子或白膜遮睛者何也答曰此因饮乳之际好食菓子杂物油腻及热毒物多使脾胃生疳或泻泄不止夜闻潮热久则疳虫伤肝上攻眼目初觉红澁羞明急疗若乌睛上变成有黑翳如珠泄泻不止者多是不治宜服除热饮等方五疳丸治小儿疳眼面瘦皮黄羞明怕日食乳不消緑矾弥佗僧夜明砂右为末用蒸枣肉捣前药末为丸如黍米大毎服三四十丸量儿之大小空心米汤下除热饮大黄知母防风黄芩黑参茺蔚子菊花木贼右水煎食后服三贴用鸡蛋一箇史君子仁三箇轻粉二分同研末入蛋内煨熟空心服至二三箇即去疳虫后服五疳丸五疳丸胡黄连牛黄弥佗僧夜明砂緑矾右用枣肉为丸緑豆大空心服三十丸米汤送下芜荑丸治小儿五疳芜荑黄连神曲麦芽右各等分为末面煳为丸緑豆大毎服十丸至十五丸水汤下五疳陈皮汤寒热往来薄荷汤下问曰人之患眼两脸时常赤烂者何也答曰大人患者因脾土藴积湿热脾土衰不能化湿故湿热之气相攻传发于胞脸之间致使羞明泪出含在胞脸之内此泪热毒以致眼弦赤烂治法春夏烂者为热烂服用三黄汤洗用绵裹散金钱汤有瘀血宜洗与服泻脾汤秋冬烂者为冷烂又曰迎风洒泪洗用碧天丹㸃用重药脸厚洗之后宜火烙之小儿患者因母胎中受热或落地之时恶露入目沐浴不净拭之未干却感外伤风邪使邪入目亦生此疾治之小儿服黄茋汤大人服茶调散热甚洗金钱汤风甚洗碧天丹先洗后用药黄茋汤黄茋车前子细辛黄芩五味子苍术黄连右各等分水煎服茶调散三黄汤绵裹散碧天丹金钱汤治久年烂弦古钱黄连白梅干右将此三味用老酒二小盏于磁礶内煎至半盏至夜时冷可洗用不过三四日即愈日二次烂弦火穴法鱼尾二穴睛明二穴上迎春攅竹一穴太阳二穴烂弦风之症因脾胃壅热久受风湿更加吃诸毒物日积月累致成风烂胞脸之内变成风痘动则发痒不时因手拂拭甚则连眼眶皆烂无分春夏秋冬皆如是眵泪满腮有不近人手之怕治法畨转眼脸利洗瘀血二三度或小锋针针出瘀血亦可若因摩引有红筋者宜老醋烧炉甘石淬七次加以隂丹量轻重搽㸃眼弦并搽㸃眼内无妨忌动风动血之物不食可也此症肝风目暗者乃是肝肾虚劳肝气不足血虚故也不时疼痛举发无时痛则惟眼珠坠疼颇有赤澁泪出看物依稀眼前多见花发数般或黄或白或黑见一物如见两般形状不清疗治恐损眼也此症实有内外相兼病也非徒治外而不治内曷济哉内则白蒺藜散补外则隂二阳八丹调乳汁㸃二三夜㸃一次片脑少加洗以生黄菊花赤芍侧栢叶秦皮白芷川芎更加忌口五辛诸热物莫吃补肝活血散虚者宜服藁本白芷石决明天麻防风细辛羗活黄茋菊花当归生地黄黄连右各等分水煎服补肾丸治目暗疼痛恐变成黑风内障先宜服之泽泻细辛兔丝子五味子茺蔚子山药熟地黄右为末研均炼蜜为丸如梧桐子大每服二十丸空心盐汤下白蒺藜散蒺藜菊花蔓荆子草决明甘草连翘青箱子右各等分水煎食后温服问曰迎风洒泪者何也曰肝之虚也是亦脑冷迎风泪遂出拭却还生夏月即少冬月即多后若经二三年间不以冬夏皆有此疾乃泪通于肝肝属木目乃肝之外候为肝虚风动则泪流故迎风泪出即服补肝散治冷泪补肝散治冷泪当归熟地黄川芎赤芍药防风木贼右等分水煎服菊花散治热泪菊花川芎木贼香附子夏枯草羗活草乌防风甘草荆芥白芷右为末毎服三钱茶下水煎亦可又方治实泪菊花蒺藜防风羗活川芎夏枯草木贼甘草右毎服三钱汤调下水煎亦可川芎茶调散治热泪苍术止泪散木贼香附子白芷石膏菊花荆芥白蒺藜薄荷当归白芍药川芎蝉退夏枯草右为末毎服三钱食后茶清下冬泪酒下银海精㣲卷上银海精微卷下钦定四库全书银海精微卷下问曰人之患眼赤澁肿痛年深有红翳于乌睛上浓泪如红霞映日者何也答曰此乃三焦积热肝膈风热上攻致然也治之须用去风散血清凉之药修肝散治肝气不顺防风羗活当归生地黄黄芩栀子赤芍药甘草藁本大黄白蒺藜右各等分水煎服拨云散黄芩甘草藁本栀子防风菊花宻蒙花连翘桔梗薄荷赤芍药白蒺藜右水煎食后服加味修肝散问曰早晨痛至午者何也答曰早晨至午皆阳旺是虚阳攻上头风攻注为诸阳之首早晨人动则血运赤阳转于首与风气相攻早晨疼痛两眦宜服川芎散白蒺藜散川芎散石膏川芎白附子甘草羗活菊花地骨皮右等分水煎服白蒺藜散问曰人之患眼午后至夜渐加疼痛者何也脑虚阳毒胜也人身之血午后行于隂道至夜归于肝之司况脑虚隂毒胜故午后渐疼痛昏花也治之须用囬阳汤㳄以夜光栁红丸宜服囬阳汤治眼珠淡红羞澁难开宜服附子人参当归川芎赤芍药茯苓五味子细辛车前子甘草右每服枣子一枚姜三片水煎半饥服夜光栁红丸治风湿伤肝问曰人之患眼痛而増寒者何也答曰此乃气衰血盛经曰血荣气卫足厥隂主血荣隂也卫为阳今气衰血旺乃阳不盛隂故痛极而恶寒也宜服附子猪苓汤白术汤附子猪苓汤白芍药甘草羗活附子猪苓加黄芩柴胡右每服五钱水煎服之白术汤白术川芎蔓荆子没药白蒺藜黄芩防风五味子菊花甘草右各等分水煎服问曰人之患眼痛而体热者何也答曰卫属阳而发热荣属隂而发寒荣卫为隂阳之道也在上属心肺在下属肝肾今乃气旺而血衰是阳多隂少故痛而体热是热邪归于心也宜服洗心散解明散洗心散大黄赤芍药荆芥黄连当归连翘薄荷甘草解明散当归赤芍药黄芩菊花柴胡地骨皮车前子桔梗生地黄栀子连翘右各等分水煎服问曰人之患眼脸停瘀血者何也答曰此乃肝气凝滞脾胃停风湿也或因天行赤眼之后起之太早不能调养则使血凝于胞脸之间名曰瘀血治之须番上下胞脸洗瘀血至尽宜服退赤散当归散退赤散大黄黄芩黄连白芷当归赤芍药栀子桑白皮右各等分水煎服当归散当归生地黄赤芍药川芎甘草菊花木贼黄芩大黄蒺藜木通栀子右各等分水煎服问曰人之患眼不痒不赤而痛者何也答曰气脑虚也荣卫不和血气凝滞亦有也七情欝结肝风冲上脑中风气相攻故不痒不赤而痛初患急服药恐变为五风内障难治宜服透红匀气散川芎散助阳和血汤透红匀气散当归细辛白芷没药泽兰甘草茴香天仙藤厚朴乳香肉桂黒牵牛生地黄羗活右为末每服三钱热酒调下川芎散川芎菊花细辛鼠粘子石膏姜蚕蒺藜右为末每服二钱米汤下助阳和血汤问曰人之患眼赤而不痛者何也答曰肝热也膀胱澁而不利心火炎也人身之血若河泽之流比若川泽䟽通以归于海若膀胱壅塞则洪水妄流人之血顺则经络流利上下相接週而复始逆则散漫妄行上注于目故赤而不痛也今膀胱不利心火上炎肝经实热岂不若川泽之壅塞也治之须用八正散𨗳赤散顺肝丸服之八正散𨗳赤散顺肝丸黄连黄芩当归𬎼仁右共为末炼宻为丸问曰左赤传右何也答曰此隂经火热也阳中行隂也肝也隂中行阳心也邪热攻积于肝也肝邪交于心传于目也左目属太阳右目属太隂故左赤传右太阳经旺也宜服三黄丸洗心散三黄丸热甚加黄栢洗心散大黄当归赤芍药甘草荆芥麻黄栀子右各等分水煎服问曰右赤传左何也答曰此隂经火旺脉有隂经及阳络皆属于肺气者肺之精也故右赤传左乃肺经邪热隂络火旺宜服泻肺散一曰隂虚命门火旺也㵼肺散桑白散治肺气壅塞邪热上攻眼目白睛肿胀日夜痛心烦闷桑白皮𤣥参升麻杏仁旋覆花赤芍药菊花葶防风黄芩枳殻甘草右每服水一钟半姜三片煎至八分食逺温服问曰人之患眼胞脸壅肿如桃者何也答曰此乃脾肺之壅热邪客于腠理致上下胞肿如桃痛澁泪出不絶之注桃目治之用桃叶烘热熨其肿处宜服此散清凉散羗活除风汤蝉花散主之此散清凉散升麻赤芍药川芎柴胡𤣥参黄芩荆芥甘草白术栀子赤茯苓干葛草决明右为末毎服六钱水煎服羗活除风汤羗活独活川芎桔梗大黄地骨皮黄芩麻黄苍术甘草菊花木贼右水煎服蝉花散问曰人之患眼视物不明如纱遮睛何也答曰此血衰气旺血为荣气为卫卫为阳而气清荣为隂而气浊素问曰清气为天浊气为地清阳发腠理浊隂走五脏者心肝脾肺肾也眼有五轮内五脏肾属于木轮为瞳人肾水衰不能济于肝木使肝木血衰不荣于眼目故睛少短不能乆视肾衰不为心火交济故心火上炎眼目必热则看物不凖今肾水衰乃虚阳攻上肝血衰故目不得血岂非血衰而气旺也服驻景丸补肾四顺凉肝散驻景丸川椒楮实子五味子枸杞子乳香人参兔丝子肉苁蓉右炼蜜为丸盐汤下四顺凉肝散荆芥川芎当归防风赤芍药甘草汉防己右各等分水煎温服问曰人之患眼女子逆经血灌瞳人满眼赤澁者何也答曰此乃室女或肥壮妇人血热经闭过期不行则血逆行于上注于目灌于睛外皆红色或乌睛上起如努肉治之切不可钩割只用下气破血通经之药其血翳自退宜服调经散破血红花散顺经汤𨗳赤散调经散香附米当归尾大黄黄芩黄连生地黄赤芍药川芎羗活栀子薄荷木贼蘓木红花甘草破血红花散治室女逆经眼疼痛生血翳包睛顺经汤能通经行血止痛当归尾川芎枳殻小茴香柴胡陈皮𤣥胡索白芍药青皮香附子桃仁红花肉桂热甚加黄连黄芩右各等分水煎食后温服𨗳赤散没药散问曰妇人遇行经之际眼目澁痛者何也答曰肝虚也凡妇人禀受虚者眼中原有病根若遇行经之际去血过多肝经愈加虚损故使眼目转加疼痛肿澁难开头痛眩晕生翳于黑睛上或如粟米或如花翳白䧟皆因肝衰虚也宜服当归补血散㸃以九一丹当归补血散当归川芎白芍药防风细辛菊花甘草车前子蒺藜白术羗活茺蔚子薄荷大黄右每服八钱水煎入酒三盏温服八物汤治虚损血枯上攻眼目黄茋茯苓熟地黄川芎当归人参菊花白芍药右每服半饥温服问曰白睛渐渐黄赤者何也答曰酒毒也酒能发阳过饮无度脾经受湿伤肝胆助火火伤于肺经白仁属肺故白仁黄赤者酒之过也引血伤于肝肝受其血热自上朝于目目受其酒之热毒灌注睛轮黄赤宜服黄连解毒散服数贴之后㸃以清凉散黄连解毒散黄连黄芩黒参龙胆草荆芥天花粉栀子茵蔯生地黄桔梗车前子连翘右每服水煎加童便三盏温服清金凉肝散黄连黄芩栀子连翘葶桑白皮麦门冬天花粉赤芍药干葛荆芥杏仁青皮甘草右水煎加蜜一盏入内煎一沸食后温服问曰人之患眼偏正头痛者何也答曰风毒甚也头风在右者属痰属热用苍术半夏热用酒制黄芩在左属风及血虚风用荆芥薄荷血虚者用芎归芍药酒制黄栢此三症看而用之有验治法痛甚者酒调散表之热痛者石膏散清空散川芎茶调散冷痛者酒调散川芎散神清散主之风毒作痛菊花散如神散主之不必㸃丹酒调散灸穴百㑹一穴神牕四穴临泣二穴听㑹二穴耳尖二穴风池二穴光明二穴太阳二穴率骨二穴定发际并㸃各穴法则偏则前眉心平以墨㸃记以草比同身寸三寸自眉心比至草尽处是前发际亦以墨㸃记又大抒骨上一㸃以前草三寸尽处亦㸃记是后发际又将草自前发际比至后发际平折摘去一节又将草均分作六折摘一折止存五折以此草自前发际比至草尽处是百㑹穴又以百㑹穴为中四边各开二寸半乃神牕穴也灸耳尖穴即率骨穴将耳折转尖上比寸半尽是率骨穴临泣穴以童人对眉尖上㸃为记以草自㸃比上三寸半是临泣穴光明穴对童人上眉中是光明穴攅竹穴眉头两䧟中是攅竹穴睛明穴在目内大眦外畔肉上䧟宛中颊车穴在耳下曲颊端䧟中风池穴在后发际䧟中肝腧穴在第九骨下各开寸半天府穴在胸两腋下三寸宛宛中听㑹穴在耳下前䧟中开口取之耳门穴在上耳前起肉当耳缺鱼尾穴在小眦横纹尽处太阳穴在外眦五分是石膏散石膏麻黄何首乌干葛右用水煎食后服清空散川芎柴胡黄连防风甘草羗活栀子黄芩右为细末每服一钱热酒内入茶少许调如膏临卧抹口内少用白汤下如头疼每服加细辛二钱如太隂脉缓有疾名痰厥头疼加羗活防风川芎甘草半夏一两五钱如偏正头痛服之不愈减羗活防风川芎一半加柴胡一倍如发热恶寒热两渴此阳明头痛只服白虎汤加香白芷白虎汤知母石膏甘草加吴白芷右各等分入粳米三十粒水煎服川芎茶调散治诸风上攻头目偏正头痛热头风薄荷防风细辛羗活白芷甘草川芎荆芥右为末每服三钱葱白茶调汤温服常服清头目芎䓖散治冷头风石膏草乌芎䓖薄荷甘草白附子白芷细辛仙灵脾清神散治冷头风枳殻白芷石膏甘草细辛麻黄菊花散如圣散白芷川乌防风细辛雄黄草乌两头尖右为末温酒调下二日服一㳄通顶散治一切头风川芎白芷谷精草藜芦防风薄荷牙皂蔓荆子细辛蒲黄右为末口含水㗜之吹入鼻内亦可雄黄丸治偏正头风全蝎雄黄盆硝乳香没药薄荷川芎片脑右为末口噙水搐吹鼻内日二㳄贴诸般疼痛眼方赤芍蒲黄与欝金芙蓉研末拌均匀朱缺土螺紧姜汁若然常痛只擦睛痛甚加白芷南星无名异血见热乆不开加生川乌等分为末热水调搽眼眶四围干了再换羗活除风汤问曰能逺视不能近视者何也答曰气旺血衰也经云近视不明是无水也治宜六味地黄丸加补肾丸诸补隂药皆可主之六味地黄丸治肾虚眼不奈视神光不足熟地黄白茯苓牡丹皮泽㵼山茱茰山药一方加川芎当归蔓荆子右为末炼蜜为丸如梧桐子大每服三十丸空心服不必㸃丹问曰能近视不能逺视者何也答曰血虚气不足也经云逺视不明是无火也治宜初起者服地芝丸千里光散菊花散随人气血虚实加减诸补药皆可用地芝丸甘菊花枳殻生地黄天门冬又加麦门冬亦可用右为末炼蜜为丸每服三十丸空心盐汤下千里光散菊花千里光甘草右为末每服三钱夜后临卧用茶清调下菊花散菊花甘草生地黄白蒺藜右为末每服二钱食后米泔水下小儿疳伤问曰小儿三五嵗身加痨瘵面色痿黄眼内红肿或突者何也答曰脾胃受伤五脏火旺名曰疳伤也治宜退热用寒凉剂潮热用胡宣二连汤有虫史君子汤收功用五疳丸㸃用清凉散若至胃气下䧟泄泻频频无治法眼珠或突起变白者废人耳二连汤胡黄连宣黄连成童子者焙之右为末用蜜水调服或成贴服亦妙热甚加银柴胡史君子汤能杀疳䖝史君子轻粉葱珠右史君子轻粉二味为细末入鸡蛋一箇搅均用湿纸包七重煨熟蛋息火气空心与吃连吃四五箇蛋止不可多用五疳丸猪肝散驻景补肾明目丸治肝肾俱虚瞳人内有淡白色昏暗渐成内障服能安魂定魄补血气虚散五味子熟地黄枸杞子楮实子肉苁蓉车前子石斛青盐沉香磁石兔丝子右为细末炼蜜为丸如梧子大每服七十丸空心盐汤下救苦汤治热症用裹不得能退热亦赤桔梗连翘红花细莘甘草当归身苍术龙胆草羗活升麻柴胡防风藁本黄连黄芩生地黄知母川芎赤芍药右姜三片葱三根食后温服决明子散黄芩甘菊木贼草决明石膏赤芍药川芎羗活蔓荆子甘草石决明右各等分为末每服三钱水一盏姜三片煎至七分食后服贴诸般赤眼治眼赤肿不开者黄栢姜黄南星草乌黄连右等分为末姜自然汁调贴两太阳穴一二㳄痛止如有赤障起亦可贴打伤赤肿不开如芙蓉叶菉豆粉调贴同葱捣贴亦妙清凉消毒膏敷诸热眼薄荷叶芒硝大黄细辛雄黄黄栢右等分为末水调涂之效经验洗眼散洗时眼热眼大黄山栀子防风薄荷川芎羗活甘草右等分用水煎薫洗洗眼汤泡散当归稍赤芍药黄连杏仁右为细末每日二次用水汤泡洗酒煎散治眼有风热赤澁痛宜服防风防己甘草荆芥当归赤芍药牛旁子右等分用好酒煎食后服酒调散治白仁肿痛可服槐花栀子牛旁子防风蛤粉右等分为末水煎食后入酒少调服大黄当归散治眼壅肿瘀血凝滞不散攻冲生翳宜服归尾川芎菊花大黄黄芩苏木栀子红花右等分照加减用水煎食后服加味汤泡散洗眼方归尾赤芍药黄连杏仁加防风铜青薄荷叶三泪一曰冷泪二曰热泪三曰眵泪一冷泪不赤不痛无翳无膜凡早出迎风有泪或至秋迎风有泪其泪自出病在肝也二热泪如煳粘下与上脸皮有红有肿眼㒺不见日夜见灯火泪涌出病在心也三眵泪如煳粘两眼弦赤肿生努肉病在肺也冷泪用肝经止泪方当归青盐地黄木贼热泪用此方荆芥栀子黄芩黄连木贼地黄夏枯草眵泪方桑白皮夏枯草川芎木贼葶麦门冬栀子治上实下虚血贯瞳睛防风羗活白芍药荆芥生熟地黄粉草当归川芎钱菊花加茯苓右为末水一钟入当土地黄同煎温服忌一切毒物川芎丸治头风冷涙川芎细辛白术甘菊白芷右为细末蜡丸如黍米大夜卧一丸日中一时辰换一丸荀收仲尝谓予曰有人视一物作两物医者作所气有余故见一为二教服补肝气药皆不验此何疾也予曰孙真人云目之丝上属脑后出于顶中邪中于头逢身之虚其人沉则随目丝入于脑转转则目丝急急则目眩以转邪中其睛所中不相比则睛散睛散则岐故见一物为两物也后令服驱风入脑药则愈加减驻景丸治肝肾气虚视物昏昏血少气多车前子当归熟地黄枸杞子川椒楮实子五味子兔丝子右为细末蜜水煑煳丸如梧桐子大每服三十丸空心或酒或盐汤下拨云散能散风毒退翳障及赤烂弦者羗活防风川芎白蒺藜荆芥蝉退甘菊花右为细末每服二钱食后桑白皮煎汤调服泻胆散治瞳人干缺内障𤣥参黄芩地骨皮麦门冬知母黄茋茺蔚子右每服水煎食后温服天门冬饮子治辘轳转则外障天门冬茺尉子知母五味子防风人参茯苓羗活右每服水煎食后温服补言方所着法最奇云眼泪痒或生翳或赤痛并皆治之右用宣州黄连稿碎末𬎼核仁去皮研为膏等分和合取无所病干枣头三枚割头少许留之却去核以二物满模于中却将割下枣头依前合定以少绵裹之惟薄羔则以茶瓯量水半碗于银礶器内文武火煎取一鸡子大以绵泸待冷㸃眼前后试数人皆应食翳家用赤多得効故附之万不失其验补阳汤治阳不盛其隂乃隂盛阳虚则九窍不通今青白翳见于大背及足太阳少隂经中欝遏足厥隂肝经气不得上通故目青白翳内阻也当于太阳少隂经中九原之下以监府中阳气冲天上行此乃先补其阳后于太阳标中标者头也㵼足厥隂肝经火也上下伏于阳中乃隂治也内经云隂盛阳虚则当先补其阳后泻其隂此法是也每日清晨以腹中无宿食服补阳汤临卧服益隂丸若天色变大寒大热并劳役预日饮食不调精神不足乃先补其阳气上升通于肝经之末利矣人参熟地黄黄茋白术甘草白芍药羗活独活泽泻陈皮陈风知母当归身白茯苓生地黄柴胡肉桂右同为粗末每服半两水三盏煎至一盏去渣空心宿食尽消服知母饮子治花翳多年不退知母茺蔚子防风细辛桔梗茯苓大黄芒硝右每服水一碗煎至五分食后温服开明丸治逺年近日翳障昏盲寂无所见一切目疾熟地黄兔丝子车前子𬎼仁麦门冬决明子地肤子茺蔚子黄芩枸杞子五味子防风泽泻细辛杏仁青箱子葶官桂羊肝需用白羊者肝薄切片焙干作末或只以肝煑研烂为末作丸或少则以蜜渍之右为细末煳丸如梧桐子大每服三十丸热水下日三服仍忌生姜糟酒炙等物磨光散治诸风攻眼磨翳障除昏暗防风羗活菊花草决明蝉退蛇退甘草沙苑蒺藜石决明右为细末每服一钱半食后麦门冬煎汤调服蜜䝉花散治冷泪昏暗蜜䝉花菊花蒺藜石决明木贼白芍药甘草右为细末每服一钱清茶调下服半月加至二钱决明散治眼见黑花不散决明子甘菊花防风芎䓖车前子细辛栀子仁蔓荆子𤣥参白茯苓山茱茰生地黄右为末每服二钱食后盐汤调下羗活散治风气攻眼昏澁多泪羗活川芎天麻旋覆花藁本防风蛇退甘菊花细辛杏仁甘草右为末水煎食后服草龙胆散治上焦风热毒气攻冲眼目暴赤碜痛羞明多眵迎风有泪翳膜攀睛努肉隠痛病皆治之龙胆草木贼草决明甘草附米川芎右为末每服二钱麦门冬热水入沙糖少许同煎食后调服或米泔汁调亦好地黄散治黒睛或白睛先赤而后痒迎风有泪隠澁不开生地黄芍药当归甘草右每服五钱食后服㗜鼻散治目风热肿赤难开雄黄辰砂细辛麝香片脑右为细末口含少许㗜鼻中泻肝散治天行赤眼外障知母桔梗茺蔚子大黄𤣥参羗活细辛车前饮治肝经积热上攻眼目逆顺生翳血灌瞳人羞明怕日多泪宜服之车前子蒙花草决明羗活白蒺藜龙胆草菊花粉草还睛补肝丸治肝虚两目昏睛冲下泪白术细辛川芎人参羗活决明子当归白茯苓苦参防风官桂地骨皮𤣥参黄芩菊花五味子车前子青箱子甘草右为细末炼蜜煳丸每服三十丸加四十丸不拘时米饮下镇肝丸治肝经不足内受风热上攻眼目昏暗痒澁难开多眵洒泪怕日羞明时发肿赤或生翳障澁并皆治之逺志地肤子青箱子白茯苓防风决明子蔓荆子人参山药甘草甘菊花栢子仁细辛𤣥参车前子地骨皮右蜜煳丸每服三十丸食后米汤下日三服羗活散镇肝明目暴赤眼一切内外障翳羗活川芎防风旋覆花楮叶楮实苍术蝉退木贼菊花桑叶甘草右为细末每服二钱清茶下早晚食后临卧时各一服合药时不得犯铁器及不见火忌面及酒诸毒物青箱子丸治肝虚积热外障箱子车前子兔丝子熟地黄茺蔚子五味子细辛防风人参泽泻茯苓右每服三十丸空心茶清下地黄丸治用力劳心肝虚风热攻眼赤肿羞明渐生翳膜兼肝肾风毒热气上冲乆视目疼伤肝血肝主血勤书则肝伤而目昏肝伤则目伤风而热气凑目昏一盛不宜专服补药当益血镇肝而目自明矣熟地黄菊花防风光明朱砂羗活桂心没药决明子黄连右为末炼蜜为丸每服二十丸食后热水服日三㳄晋范寗尝苦目痛就张湛求方湛戏之曰古宋阳子少得其术以授鲁东门伯㳄授左丘明遂世世相传以及汉杜子夏晋左大冲凡此诸贤并有目疾得此方云省读书一减思虑二专内视三简外观四日一起晚五夜早眠六凡六物熬以神火下以气饰藴于胸出七日然后纳诸方寸修之一时近视数其目睫逺视尺箠之余长服不已非但明目及亦延年审如是而行非可谓之嘲戏亦有方也菊花散治肝受风毒眼目昏朦渐生翳膜甘菊花蝉退白蒺藜木贼羗活荆芥甘草右为细末每服二钱食后清茶调下汤泡散治肝虚风热攻眼赤肿羞明渐生翳膜杏仁防风黄连赤芍药归尾铜青薄荷右剉碎每服二钱极沸汤泡乘热先燻后洗冷则再换热用日两三㳄一方入白盐少许开目沃沸洗盐亦散血雷巖丸治男子妇人肝经不足风邪内乘上攻眼睛泪出羞明怕日多见黒花翳膜遮睛脸生风粟或痒或痛隠澁难开兼人患偏正头风牵引两目渐觉细小视物不明皆因肾水不能既济肝木此药乆服大修肾脏能添目力于人服药多不知根源往往不效枸杞子菊花巴㦸肉苁蓉牛膝川椒黑附子右为细末浸药水煑面煳为丸每服十丸空心温酒下又方治肝虚或当风眼泪镇肝明目右用腊月犍牛胆盛黑豆不论多少浸候百日开取食后夜间吞三七粒神效万夀地芝丸治目能近视不能逺视食之能治风热天门冬生姜甘菊花枳殻右为末每服一百丸食后茶清或酒下洗肝散治肝实眼人参黄芩赤茯苓栀子仁川芎柴胡地骨皮菊花桔梗黄连甘草右每服入苦竹叶七片食后服羚羊角散治肝脏实热眼目昏暗时多热涙黄芩栀子𤓰蒌胡黄连菊花细辛右每服加竹叶煎之竹叶汤治肝脏实热眼赤疼痛淡竹叶黄芩升麻木通黄连车前子𤣥参芒硝栀子大黄右食后服龙胆饮治肝脏实热眼赤肿痛龙胆草栀子防风山茵蔯川芎𤣥参荆芥穗菊花楮实甘草右食后服决明子汤治肝脏实热目眦生赤肉澁痛决明子柴胡黄连竹叶防风升麻细辛菊花甘草右水煎服泻肝散治肝热赤眼肿痛栀子仁荆芥大黄甘草羊肝丸治肝经有热目赤睛痛视物昏澁及治障翳青盲之眼羯羊肝黄连右先将羊肝去筋膜于砂盆内擂入黄连末杵和为丸每服五十丸不拘时热水送下忌猪肉及冷水一运作五剂瘥昔唐崔承元内障丧明夜坐闻有声问谁答曰营䝉出活今特来谢授此方依方修合服之眼复明朗助阳活血汤治眼发之后热壅甚白睛红多眵泪无疼痛而隠澁难开此因服苦寒药过多真气不能通九窍也故眼花不明宜助阳和血补气眼中自然明朗不必㸃丹柴胡白芷升麻当归黄茋防风蔓荆子甘草右水煎临卧热服避风寒忌食冷物甘菊花散治肝气壅塞翳障遮睛隠澁难开菊花木贼防风蒺藜甘草木香右为末每服一钱七分不拘时沸汤㸃服甘菊花汤治内外障翳一切眼疾菊花升麻旋覆花石决明川芎大黄石膏羗活地骨皮木贼青箱子黄芩防风栀子仁荆芥草决明黄连甘草右为细末每服五钱水一碗蜜一盏煎至七分食后温服八子丸治风毒气眼翳膜睛不开乆新及内外瘀障青箱子决明子葶子车前子五味子枸杞子地肤子茺蔚子麦门冬泽泻防风黄芩右为细末炼蜜和丸每服二十丸加至三十丸茶清送下温米饮亦好日进三服灵圎丹治男女攀晴翳膜痒澁羞明赤筋碧晕内外障瘀内风赤眼并宜服之苍术川芎柴胡白附子逺志羗活独活菊花青皮陈皮荆芥石膏防风青箱子全蝎仙灵皮木贼楮实黄芩甘草右为细末炼蜜煳饼蒸熟为丸一钱重一箇食后荆芥汤或酒或茶磨服日进二丸其功立验柴胡退翳丸一名地黄丸治内障右眼小眦青白翳大眦微显白翳脑痛瞳子散大上热恶寒大便澁或时难小便如常遇天煖热处头痛睛胀能食日没后天隂则昏暗此症亦可服名滋隂地黄丸熟地黄生地黄黄栢当归丹参茺蔚子知母黑附子寒水石羗活芍药防己牡丹皮川芎柴胡右为细末炼蜜为丸如梧桐子大每服五七十丸空心白汤送下如消食未尽候饥时服之忌语言随后以食压之东垣兰室秘藏方云翳在大眦加葛根升麻翳在小眦加柴胡羗活是也补肾丸治黑翳如珠外障人参茯苓细辛五味子桔梗肉桂干山药栢子仁干地黄加知母黄栢青盐右为末炼蜜和丸每服三十丸空心白汤下退热饮子防风黄芩桔梗茺蔚大黄𤣥参细辛五味子右为末每服五钱水一盏煎至五分食后服捜风汤治旋螺大起外障防风大黄天门冬五味子桔梗细辛茺蔚菊花芍药右每服五钱水一钟煎至五分食后服抽风汤治奚魁蚬肉外障防风桔梗大黄细辛黄芩𤣥参车前子芒硝右每服五钱水煎食后服摩风膏治鹘眼凝睛外障黄茋细辛当归杏仁防风松脂黄蜡白芷小麻油右为末煎成膏涂之补肾丸治眼暗浮花恐变成黑风内障泽泻细辛兔丝子五味子茺蔚子山芋熟地黄右为丸每服二十丸空心盐汤下磁石丸治雷头风变内障磁石五味子牡丹皮干姜𤣥参附子右为末蜜和为丸每服十丸食后清茶或盐汤下泻肝散治肝虚雀目恐变成内障防风黄芩桔梗芍药大黄右每服入芒硝半字临卧温服连栢益隂丸一名泻隂火丸黄连防风五味子甘草羗活独活归尾黄栢细辛知母石决明右炼蜜为丸如菉豆大每服三十丸渐加至百丸止用清茶下常服补阳汤少服此药为不可胜补阳恐妨饮食升阳柴胡汤升阳泄隂羗活柴胡补阳汤柴胡羗活独活甘草根归身熟地黄楮实人参白术白茯苓黄茋泽泻陈皮防风知母肉桂右剉碎每服五钱水二盏煎至一盏去渣稍热服仍合一料炼蜜为丸食逺清茶下五十丸每日与前药各一服如天气热加五味子三钱天门冬去心五钱更加楮实五钱桑白皮汤治目生花翳白㸃状如枣花桑白皮木通泽泻犀角黄芩甘草𤣥参旋覆花川大黄菊花甘草右为细末每服二钱水一盏煎六分连渣汤温服枸苓丸治男子妇人肾脏虚耗水不上升眼目昏暗逺视不明渐成内障枸杞子白茯苓当归青盐兔丝子右为细末炼蜜和丸每服七十丸食前白汤下熟地黄丸治血弱隂虚不能养心致心火旺阳火盛徧头肿闷瞳子散大视物则花理当养血凉血益血除风散火则愈矣熟地黄五味子枳殻甘草右为细末炼蜜和丸每服一百丸食逺清茶送下日进三服忌食辛辣物而助火邪及食寒冷物损胃气药不能上行也煑肝散治目生黑花渐成内障及开睛偏视风毒攻眼肿痛澁痒短视倒睫入目羗活独活青箱子菊花右为细末每服三钱七羊肝子一叶剉细淡竹叶数片同裹如粽子大别用黑豆四十丸粒米泔一碗银石器内同煑豆烂泔干为度取肝细嚼温酒下又将豆食空心日午夜卧服芎䓖散治目晕昏澁视物不明白芷芎䓖地骨皮荆芥穗何首乌菊花旋覆花草决明石决明甘草青箱子蝉退木贼右为细末每服一钱七米泔水调下涤风散洗眼方治风毒攻眼赤肿痒痛黄连蔓荆子五味子右剉碎细末分三㳄新水煎泸清汁以手泼洗效通顶散治风毒攻眼并夹脑风细辛香白芷藿香叶川芎踯躅花右为细末每用先含新汲水一口然后挑少许搐在鼻内以手擦两太阳穴铜青方洗眼治风弦毒服铜青防风杏仁右各细切于盏中新汲水浸汤瓶中顿令乘热洗之如痛者加当归数片蝉殻散治眼目风肿及生翳膜等疾蝉殻地骨皮黄连牡丹皮白术苍术菊花龙胆草甜𤓰子右为细末每服一钱半荆芥煎汤送下食后临卧各一服凉膈丸治眼状青色大小黄连黄芩荆芥龙胆草芦荟防风黄栢地肤子右为细末炼蜜和丸每服二十丸食后薄荷汤送下麦门冬散治血灌瞳人昏澁疼痛及辘轳门外障麦门冬大黄黄芩桔梗𤣥参细辛芒硝右每服水一钟煎至七分去滓下芒硝少许食后温服连翘饮子治目中恶翳与大眦隠澁小眦𦂳乆视昏花近风有泪连翘当归蔡花蔓荆子甘草柴胡升麻黄芩黄茋防风羗活生地黄右等分食后服调经散治室女月水停乆倒行逆上冲眼先以光明散㸃血膜不退用珍珠散㸃先以调气则血通矣乌药附米陈皮川芎当归茯苓防风荆芥升麻干葛血竭紫微花红花不通加蘓木气不顺加木香沉香右二香不过火煎出药后将此二味香磨与药同服若经脉月流不断或因气胀冲眼眼珠肿痛翳膜不退服天麻散天麻退翳散治垂帘翳障昏暗失明当归熟地黄赤芍药川芎白姜蚕蝉退羗活防风荆芥木贼石决明白蒺藜白芷甘草麦门冬黄芩尾羊角天麻厚枳殻蔓荆子菊花蜜䝉花共二十一味每服莲子三箇灯心七根水一钟半煎至八分食后温服若眼红加黄连酒煎散治眼赤色有气热宜服此方痛治妇人赤肿下垂初服此起汉防己防风甘草荆芥当归赤芍药牛旁子右酒煎食后服大黄当归散治眼壅肿瘀血凝滞攻冲生翳宜服当归菊花大黄黄芩红花蘓木栀子右煎服当归薄梗汤治眼生翳涙出羞明发乆不愈薄荷桔梗知母黒参黄芩赤芍药生地黄菊花茺蔚子当归桑白皮防风川芎白芷甘草右浄水一钟煎服黄芩白芷散治眼血翳泪出羞明发乆不愈当归黄芩防己防风川芎白芷蒺藜石决明桔梗青箱草决明蒙花茺蔚子菊花木贼知母赤芍药右为细末食后清茶下防风菊花汤治初起努肉攀睛急宜服之防风黄连桑白皮赤茯芩瞿麦车前子栀子大黄黄芩细辛桔梗连翘右水煎半饥温服加减当归菊连汤治膜下垂初服初发此方致效如乆病此方收功当归白芷赤茯苓黄芩赤芍知母桑螵蛸生地黄木通连翘麦门冬菊花防风川芎石膏茺蔚覆盆子甘草右水煎食后服苍术散治小儿痘疮入眼生翳膜羞明怕日苍术槐花防风干葛藁本川芎蛇退枸杞子蒺藜黄芩乳香白菊花蝉退木贼石膏谷精草甘草没药右为末水煎食后服大人水煎小儿为末服之此治小儿疳眼其症泄后眼不开宜服此进贤方当归菊花黄连右为末水一钟入蜜一匙煎三沸食后服之小儿班疮入眼柴胡汤又用茶调洗肝散如赤眼用四物汤四物汤赤芍药羗活蝉退木贼黄芩大黄䝉花粉草桔梗蒺藜郁金当归防风龙胆草川芎独活石膏川椒菊花草决明黄连荆芥苍术车前子谷精草右每服灯心十根温服六一丸治热泪蛤粉黄连木贼香附米右为末煳丸茶送下通草散治风泪障翳川芎羗活赤芍药甘草当归麝香右为末捜匀为丸如皂角子大百沸汤泡泪眼神效治眼赤肿大黄荆芥郁金薄荷朴硝痛加没药右为末用姜汁调或赤加葱根搥烂和药贴太阳二穴治小儿眼不开用葶苈子为末取猪胆调贴额上小拨云散治男妇目澁痛烂泪出羞明怕日血灌瞳人黄芩甘草栀子大黄芍药龙胆草郁金羗活蝉退木贼当归䝉花蒺藜洗心散治眼目肿痛难开澁泪大黄黄芩栀子甘草黄栢木通菊花赤芍药防风荆芥蜜蒙花散治乆患内外障翳羞明怕日迎风洒泪肿痛难开努肉攀睛风热气障等病皆治之䝉花威灵仙草决明羗活大黄黒附子石膏川椒木贼甘草蝉退独活楮实子川芎荆芥车前子防风菊花黄连苍术右灯心煎服消风散治一切风毒上攻头目拘急鼻澁男妇宜服藿香白芷全蝎甘草防风青风藤又方治前症外感风邪头痛鼻塞流涕眼目赤肿荆芥甘草羗活防风陈皮川芎蘓叶蝉退附米升麻麻黄右姜三片葱三根热服取汗为度治烂弦风不问逺年近日洗药黄连五倍子𬎼仁当归明矾铜青右为细末将小钟张水入药于内饭上蒸过药水㸃洗烂处为妙治时行热眼防风川芎生地黄赤芍药栀子龙胆草苍术甘草荆芥黄栢右煎服烂弦风用白矾光醋飞过取无病妇人乳汁调鸡毛㸃搽之烂弦风赤眼水银银朱铜青右姜包煨过共为末筛过㸃眼弦如神眼目头痛消风散藿香川芎甘草白茯苓人参荆芥逢州豆甘草蚕陈皮蝉退羗活独活防风加细辛白芷薄荷名川芎茶调散㸃药冷眼用火硝热眼朋砂片脑暴赤眼鸡子黄连五脏要论心热眼红者血热则可用黄连当归尾苏木红花赤芍药痒痛之类虚者本方若虚此数味除之加人参细辛没药归尾熟地黄茯苓之类肺热火旺者则可用山栀子桑白皮地骨皮黄芩防风天麦二门冬之类虚则可加人参沉香黄茋门石五味子之类实者用葶苈子连翘肝气盛火旺者则可用柴胡羗活青箱子白芍药羚羊角虚则除之加熟地黄当归川芎楮实子枸杞子之类脾胃实者则可用石膏朴硝黄芩黄栢虚则除之可加白术苍术枳殻陈皮半夏人参之类肾热相火旺者则可用黄栢知母车前子木通滑石瞿麦匾蓄大黄朴硝之类虚则大忌之可加肉苁蓉五味子磁石兔丝子乳香川椒青盐枸杞子之类夫审瞳人之法瞳人开大者忌辛辣之药瞳人焦小者宜寒凉辛辣则可也开大者以酸药收之焦小者以辛药散之乆注不开者宜发之乆积宜行气血为主养肝血还睛丸亦可用之末成症主方秘要服表里不退疼痛愈甚用细辛汤明目细辛汤治眼赤痛眉攒肿闷鼻塞涕涶稠粘大便秘结羞明怕日隠澁难开睫成纫多眵粘助阳和血汤治隂阳不升降作痛不时隠澁有泪眵蠧红泪煳或时发赤眼凉药不退者用当苦汤眼暴发热火旺苦疼不住服利药未效有热火退可用当归龙胆汤治眼中黄仁生黄白翳从下而上此候多是火旺也人若患此此药能泻火退热又能退翳消红肿桑螵蛸酒调散治风热里病双解散实热里病此药治伤风头疼及眼珠肿痛或偏正此是伤风寒眼肿虽甚其眼皮帯浮而软人多鼻塞声重眼羞明怕日白仁虽虚壅而不蠧红如此状者用前二散表里之肿消痛止用生地黄散拨云汤变用又变前方不可乆服郁金酒里热无表症治一切实热其眼肿起如桃有不近人手之怕羞明怕日或内壅突起蠧红泪出如汤鼻涕溏流内生淡赤虚翳如此状者其翳不能为害热去退翳即消此药通解之痛止后用救苦汤当归龙胆收功酒调洗肝散经验洗肝散治一切热眼及赤眼难开眼珠痛白仁赤而痛不虚可用止痛生地黄散后用功亦同当归活血汤治羞明怕日者头痛虽甚内不蠧红此样眼多虚或眼上珠生白䧟翳者此方可与蝉花散蜜䝉花散相间服之效蜜䝉花散治一切体虚之人无疼有羞明者服凉药不得其眼羞明而内痛白仁内隠红常流清涕涙视物蒙䝉此药可用日进二三服决明子散蝉花散此三方功亦同效省风汤治一切肝气有余瞳人鎻𦂳或成干缺视物不能明缭乱白仁淡红瞳人焦小黄色夜见五色灯光者此方能除肝胆极热乆仙饮治年老之人眼赤不退带紫红白色若然有蠧红者以暴发客热类推之洗肝散治眼肝气有余风轮变色焦枯或疼痛外生赤翳此方能除火退肝热紫金丸治外障生云膜血翳服凉药不退而不多痛者可用夜光栁红丸治风毒上攻眼虚肿颇有红紫或痒或痛生翳年乆服诸药不效可用修肝散治暴发眼及发不时疼痛甚者热服肝气上升泪出汪汪内有鲜红可用至如痛止血散不用补肝重明丸治诸眼服凉药表里愈后失神光者其眼无羞明用之能补养肝血还睛丸亦可用之当归龙胆汤治眼中黄仁生白翳从下而上此候多是火旺也人有此患此药泻火退热用能退翳消红肿审症应验口诀如男子妇人患偏正头痛者先审热甚用双解散二三贴大通之后服川芎茶调散加凉剂㸃用九一丹冷痛者用桑螵蛸酒调散大通之后用川芎散神清散主之㸃用清凉散少加脑入些姜粉无不效矣乌轮赤晕刺痛浮浆此肝热也治法宜用酒调洗肝散加麻黄赤芍或泻肝散修肝散收功生地黄散㸃用清凉散一九丹胆生清泪枯黄遶睛此肝虚也治法用止泪补肝散㸃用九一丹后服补肾丸此乃滋母益子也瞳人开大淡白偏斜者此肾虚也治方服补肾丸补肾明目丸驻景丸㸃用九一丹多服少㸃瞳人焦小或带微黄此肾热也治法先服五泻汤着风之类后收功用补肾明目丸乆服甚效瞳青胞白痒而清泪不赤不疼是谓之风眼治法服羗活除风汤㸃九一丹间二八丹入些姜粉效乌轮突起胞硬瞳红眵泪湿浆里热则痛是谓之热眼治方用双解散加凉大通之剂瞳痛止用生地黄散㸃用清凉散间九一丹㸃之随人治法用之眼浑如泪胞肿而软上壅蒙蒙酸渣微赤是谓之气眼服桑螵蛸酒调散后服明目流气饮当归汤主之其或风与热并则痒而浮赤风与气抟则痒澁昏沉㸃用九一丹间二八丹服羗活除风汤血热交聚故生淫肤粟肉红缕偷针之类服用泻脾汤泻心汤主之㸃用清凉散有淫肤粟肉可洗至平洗上眼热经乆复有风冷所乘则赤烂㸃用清凉散服用泻心汤洗肝散主之洗用绵裹散其效甚速眼中不痛而赤但为痰饮所注则作痛服用半夏二陈汤三四贴后服明目流气饮不用㸃药肝气不顺而挟热所以羞明服用洗肝散二三贴加麻黄后服蜜䝉花散五七贴补肾主之㸃用九一丹加清凉散初不可重药白睛带赤或红筋者其热在肺服洗肺汤除热饮洗肝散㸃用清凉药九一丹上胞下脸或目唇间如疥㸃者其热在脾治先服泻脾汤泻脾除热饮三黄丸主之可可洗用清凉散㸃有泪翳者九一丹㸃之因风则散之用九一丹入些姜粉热则清凉散㸃之气结则调顺之将前药间㸃因风者可用防风通圣散即名双解散后服羗活除风汤热者洗肝散修肝散气结者服流气饮黄茋汤主之白䧟鱼鳞之症多因肝肾俱实血衰成䧟治法服酒调散二贴后服蝉花散蜜蒙花散相间服之效㸃用二八丹调乳汁㸃间九一丹㸃之突起睛高旋螺尖起崄峻利害之症也又有一法与他取平之效将锋针针入三分以鳯屎㸃针口所以毒攻毒或隂丹醮㸃亦可先服郁金酒调散四五贴后可动针此乃平之法无光之效也又有一症逓年月眼内痒极秘曰诸痛为实诸痒为虚人之患眼虚肿及眼眶骨此痰饮为患治法用明目流气饮加半夏陈皮厚朴三味用姜二片同煎连服四五贴其痛即除另将二陈汤丹药亦可㸃用治之随轻重所施治法在人意耳头风冷痛热痛风痛痰厥痛阳明头痛眼涙热泪冷泪虚泪风泪湿泪审症秘论暴发眼者审他是热甚用双解救苦汤当归龙胆汤修肝散洗肝散泻肝散郁金酒调散有是风热火病服凉药不退者用明目细辛汤助阳活血汤紫金川芎茶调散明目流气饮桑螵蛸酒调散有是乆病血滞风甚用当归和血煎神清散没药散卷云汤发歇无时用生地黄散破血红花散有是风毒为病用蝉花散如圣散川芎茶调散神清散夜光抑红丸痰病用清热半夏二陈汤之类老痰用四生汤有是乆病无表病里病眼内浄了用蝉花散蜜䝉花散决明子散十味还睛丸若内病俱无但是外病可㳄第依法不需服药有翳只是去翳药加减疗之辩眼经脉交传病症论有人问于予曰人之眼目乃五脏六腑之精苟有患伤于内腑其理何哉然则又有左病而不传右右病而不传左左右俱病未审其详请而言之予应之曰噫非精于岐黄龙木之奥者莫明乎此也夫眼者乃五腑之专精也目者乃心之窍也瞳人者肾之精也宗精之水所以不出行血裹之气辅之共凑于目头者诸阳之所聚也足太阳膀胱之脉起于目之鋭背通顶入脑正属目本名曰眼系督脉阳柔之㑹首循风府而出则入系脑则为目风厥肝脉上出额督㑹于巅顶其别交者从目系风相抟故目䐠无所见顶中风府两筋之间乃别隂阳交于目内鋭皆隂气盛则目膜阳气盛则目瞑病而不得卧者卫气不得入于隂故阳气满而隂气虚故目不瞑而不得抛者卫气流于隂不得于阳阳气虚故目闭故病犹有偏胜之理且饮食之中有五味天地之气有六淫人身之中有七情皆能生病更有贼微正邪之别气与味也皆无形之物能伤于有形之质何患不生于病况眼科之中又有与大方之不同治之各有异亦宜审其受病之因视其内外浅深之症假若一槩治疗不无抱薪之患良可惜哉予因幼躭疾苦求翳疗迨今数年于是熟玩诸家之书治之𤣥妙之㫖访寻师友寳博方书採集百端推原其本凡有疑难之间不耻下问务究奥㫖子能潜心注意虽不登岐黄龙木之岸亦可谓医中魁者也凡看眼法先审瞳人神光㳄看风轮再察白仁四辨胞脸二眦此四者眼科之大要看眼之时令其平身正立缓缓举手轻撑开眼皮先审瞳人若有神光则开合勐烈㳄看风轮若展缩雄徤则魂魄无病三察气轮无病则泽润光滑四辨其肉轮若好则开合有力二眦不蠧赤矣凡审翳法若乆年翳膜能去者其翳浮虚烂红其眼不张若近年发歇眼其翳红白色浮厚者有些红未退其泪者易散看其中多有死钉不能去若散翳如红霞色者易退若因头痛起因有死白翳者难退又有一样厚翳去尽其眼全痊黑睛有些微云薄薄带淡白色不能去名曰冷翳凡烙去将烙时可安心定志将眼撑开用湿纸将四眦好肉处以湿纸敷定只留要烙处许大将匙烧红于细绵上开过即烙之不可伤四弦烙干用和解药外敷之使且抜出火气用夹法夹时先审转看上下胞脸有瘀血处可至平血尽方止方可夹上夹子其夹不可高大只在重弦上仔细看其睫毛转又要平正方可着力扯𦂳其夹肉处用小艾团灸三箇不可多灸灸多恐溃夹次日夹肉若未干可再催用淡淡丹药去其余翳此眼纵有厚翳不可用重药用金针拨光子之时将蓉花叶末调水䕶之一日一换宜服谨翳丸等方凡拨金针看人老瘦就手拨之肥壮者先宜服退气散血和其五脏后可拨之退气散血大黄当归川山甲连翘白芷乳香没药开金针法凡开金针需择吉日风静日煖需待日午之时焚香请唿龙树医王观音菩萨然后方静坐片时定自已之气息令人取木凳一条以绵被帖软仝患者坐于凳被上骑马对坐面与我对平毋俟高低缓缓以铜簪脚于开缝处㸃计之次看锋针口与瞳人三分之下要凭口诀使高低逺近与将锋针令其入眼转看数遍足了方按锋针三四下看透了即取起有些血出用绵纸拭干其血后方用地方令针缓缓捻讯若透此针取出然后依法用天字针再进取翳其翳若好撒开裹针缓缓收下停针毕方落在后去纸举物与他看之即见不可与他人乆视即用湿纸重重封固太阳用水膏涂之至次早方开看再换湿纸再封如此七日斜卧不可凭他畨身转侧七日后方开封与起无妨矣念观音呪七遍方取出金针看其翳不浮起即用湿纸封片时方去纸举手动之观音呪愿眼紫金灯洒洒水离易黄沙满藏经千眼千首千龙王文殊大士骑狮子普贤菩萨乘象王日里云膜尽翳膜消磨强中强吉中吉眼中常愿得光明清浄般若波罗宻眼科用药㳄第法夫眼疾之医虽分症类而其中病源不可不深思而熟视哉夫疾有乆新証有轻重需分表里风热气热湿热实热而新病者皆因内积热毒之轻循经络而上头目遇外风寒所触而发者必需先发表风邪后乃逺其火热黄连黄芩以泻火防风薄荷以踈风兼以麻黄苍术之类如无风寒所逼惟血壅上宜用当归大黄防己坠下之剂乆眼昏䝉所晓宜用当归地黄防风羗活之类有翳膜加木贼蒺藜蝉退决明等剂如胞合眼皮不开此乃寒邪之气伤胞宜行气之药青皮黄茋香附兼以风药佐之血滞者宜调血赤芍归尾鼠粘如头痛者羗活白芷蔓荆藁本川乌之类佐以风药防风荆芥𤣥参柴胡细辛用之必当也如眼眩晕昏溃十分作痛但虚肿痛及眼眶此乃痰饮所患宜二陈汤兼佐以风药如肿胀暗痛热涙难禁者苦寒之药宜然但视人之形气虚实体之盛衰务究其内外浅深不可专书全在人之活法方书者乃前人立法之规使后无失其序如归于症者则缓可以寻方傥暴发者变动于顷刻茍不明于药性寒温病势之缓急而使之疗非徒无益而反害之矣予掇拾诸家之方赘成歌括六十余首此平昔应验之神方若用意熟记则不思忖而了然矣若能知抽添之工夫加减之意趣真可谓眼科中之至寳哉后之学者当以予之用心珍之重之俾术不轻而身不贱矣内障一书乃心授之法故不形于纸笔如若泛泛岂仁人君子哉金针眼科经验方药诗括酒调散归及麻苍赤芍菊甘羗大黄茺蔚桑螵共十味暴风肿痛用之良酒煎散内归芎苓赤芍木通山栀仁龙胆大黄郁金入防风加上效如神酒调洗肝有黑参知母大黄芩桔梗栀子朴硝共七味睛痛泪出用之痊四顺当归与大黄更兼甘草赤芍良不拘疾眼经年乆一服交君便可康八正车前与瞿麦匾芎滑石山栀仁大黄木通同甘草灯心竹叶效如神双解防风将军芍薄荷芎归草朴硝栀翘梗芩膏麻黄荆芥白术滑石良当归活血煎黄茋薄荷苍术麻黄宜川芎羗活菊花等熟黄荆芥没药医大黄当归散菊花薄荷黄芩川芎佳壅肿血凝生赤翳频频服药再连渣七寳洗心当归芍黄连荆芥及麻黄栀子大黄共七味眼疼赤痛正相当九仙饮治眼通红赤芍当归与木通白芷黄芩同甘草菊花荆芥与川芎治时散有蜜蒙花归菊荆蝉栀子加木贼防风甘草配更兼赤白芍无差苍术散能止昏泪夏枯木贼甘草附蒺藜白芷芎防风蝉退天蚕蔓荆助修肝散有当归芩薄荷连翘山栀仁甘草防风加蜜烹肝虚目暗用之灵泻肝散内有桔梗大黄知母与黑参朴硝黄芩连十味眼痛暴发霎时平加味修肝散芥归菊花羗活甘蒺藜大黄连翘薄荷梗赤芍防风莫改移凉膈连翘栀子仁大黄甘薄朴硝芩更加黄连赤芍药服之热毒化为尘茶调散内菊薄荷羗活川芎荆芥和石决石膏甘草少防风木贼去流疴眼中流出如何得四物补肝加木贼苍术防风白蒺藜川芎羗活甘草炙明目细辛藁本芎红花归蔓荆防风生黄椒茯麻根入羗活䝉花共凑功救苦汤内桔翘辛羗活川藁柴归身龙胆知母荆防草黄芩连栢生地升拨云菊花及蝉退白蒺川芎荆芥配羗活防风桑白皮扫除热翳真无伪肝风冲眼涙昏䝉羗活黄茋及抚芎甘草蒺藜荆芥穗何愁翳膜障双睛蜜蒙花散有菊花木贼石决明莫差白芍甘草白蒺藜细研为末用清茶连翘散内有黄芩羗活菊花草决明白蒺蜜䝉龙胆草更兼甘草去羞明川芎羗活治头疼藁本细辛白芷増更有蔓荆防风佐教君一服便安宁煖肝汤内有防风茺蔚藁甘及川芎五味细辛知母等黄芩若治最多功省味修肝用当归赤芍防风白蒺藜蝉退大黄川芎使更加木贼是其宜复明散内石决明茺蔚青箱甘蔓荆木贼人参夏枯草白芷芎蒺草决明人参羗活散独活甘草茯苓桔梗芍枳殻天麻地骨皮柴胡前胡川芎药洗心散内七般药甘草当归同芍药荆芥苍木麻大黄眼肿服之如捻却退赤散内有大黄黄连白芷赤芍详当归白蒺葱去白何愁泪出白如汤小菊花散只五味蒺藜木贼五味是羗活为末用茶调专治羞明并澁泪防风汤内用蝉虫薄荷当归及川芎羗活大黄栀子草热冲眼目并头风蝉花散内菊芩风羗活山栀白蒺芎木贼蔓荆决明子谷精荆芥草蜜䝉省风汤内有羚羊羗活黑参麻大黄知母当归升桔梗蜜蒙甘草是奇方补血当归熟地黄白术白芍芎芷防车菊辛羗甘白茯桔梗茺蔚蒺大黄活血当归散木通黄芩生地与抚芎白蒺当归生栀子赤芍甘草菊花同碗血当归刘奇菊𤣥明赤芍红苏木夫芩归尾羗连翘木贼甘草生地熟菩萨散药只五味甘草防风白蒺藜苍术荆芥治羞明效若灵丹故名是明目流气饮牛旁荆𤣥栀藜细防风甘草大黄再添入眼中赤澁不来攻蔓荆散内有黄茋甘草人参白芍宜黄栢倍加将酒炒昏䝉虚气用之宜川芎茶调散薄荷白芷防风甘草和更有细辛兼羗活荆茶同煎用者多助阳和血补气汤甘草当归白芷防蔓荆升麻柴胡使黄茋加上水煎尝省风百解荆芥参甘草陈皮白茯苓姜蚕芎䓖防风藿蝉退厚朴羗活葶散热饮子用黄连防风羗活黄芩兼大黄当归生地入肿痛暴发即时痊龙胆散有干菊花川芎香附木贼加草决明中加甘草迎风冷泪却无些芎䓖散内荆芥多甘草菊花及薄荷苍术一味米泔浸研为细末任调和神仙退翳羗活归甘草䝉花荆贼藜地骨𤓰蒌蔓枳实椒连蝉菊薄蛇皮当归龙胆升麻草赤芍柴胡五味藁羗活石膏同黄茋黄栢连翘酒炒好洗心眼散治退红羗活升麻草木通栀子大黄赤芍药黄芩九味凑防风偏正头痛用清空黄连酒炒及川芎柴胡羗活黄芩草细辛少使配防风菊花茶调散川芎荆芥细辛草防风白芷薄荷羗活剂姜蚕蝉退治头风打扑疹痘红花散升麻生地羗活草大黄连翘赤芍药更加当归尾国老小防风汤栀子仁羗活甘草当归身赤芍大黄水煎服小儿热毒用之神小承气汤薄荷蝉甘草杏仁及防风羗活天麻当归是大黄赤芍水煎同菊花膏内用大黄荆芥黄芩术草苍羗活防风黄连佐细辛为末蜜调尝糖煎散有龙胆草防己防风同甘草赤芍川芎荆芥归服之奇效如神好蝉花无比有茯苓羗活防风当归身赤芍蒺藜同甘草川芎苍术草决明退翳拨云黄连芩菊花龙胆羗活荆大黄石膏甘白芷石决防风草决明以上六十一方随手作效丹药和论对交丹四六丹可吹乆年翳膜虚厚未坚实者不见人物者可三日一㳄九一丹解之其翳即消散如水厚薄至效如是对交四六不可用也后可用珍珠散间九一丹㸃之三七丹施于年乆眼凡经曰翳不拘下生上上生下厚极者可二日一㳄以淡淡丹和解之二八丹理三五年发歇眼有红丝畧有疼痛痒澁其翳带红白色可一夜一㳄轻药和之九一丹治眼时尝发歇眼目生翳或疼痛可㸃若无疼痛只用清凉散间九一丹㸃之若有淡翳似飞云雾者只用碧云丹清凉散吹㸃又有一切冷眼不受寒药者只用清凉散少加片脑入些姜粉时时㸃之效又有一切眼不受纳药者看其翳若去得将各样丹膏少少调乳汁时时少少㸃之更不受者用浄三黄阳丹不用脑㸃亦能消翳吹云膏亦可主之又有一样受不得煎药只将阳丹不用脑麝朋砂㸃之又有一样眼诸丹药㸃不服将鸡子槟榔磨冷水将鸡翎㸃亦能退翳又有一样眼不用丹药将青盐及食盐火烧过冷水调鸡毛㸃亦能退翳又有一样眼人丢刺在眼不得出者将葱搥碎敷之又将五倍子搥碎敷刺亦出又将蜣螂即喷屎虫研碎敷之刺亦出炼芦甘石浸药水方防风黄芩大黄当归龙胆草黄栢羗活生地黄川芎白芷细辛菊花麻黄赤芍药苍术木贼黄连荆芥薄荷山栀子草乌栢子仁柴胡蜜蒙花右将二十四味俱选新鲜的细切如麻豆一咀用冷水四五碗铜盆内浸三四夜若春夏浸二宿秋五冬七日常以手擦过使其味出用细布泸过之炼芦甘石法其甘石需选带隔又要轻或带淡天青色可也打碎用烧过银锅内贮满一仰一葢顿丹炉内炼至及红透钤出淬药水内其喫过药倾撇仍将甘石置火内依前淬如此者三凡一㳄需炼及红不透恐甘石变色黒淬三㳄已定将甘石通打碎又用新药水浸一宿去火毒㳄日倾尽药水晒干研末有石者作一处无石者作一处异研又可将药水再湿过晒过研极细䌷绢筛过即为阳丹修合隂丹法炼过甘石铜青硇砂青盐弥陀僧右将此五味用龙胆草及黄连二件浸过的水通将五味和均湿过碗内研得如泥至腻方可晒干再研方入别药又入六味黄连细辛草乌薄荷叶乳香没药右将此六味研至极细腻方入别诸药后药味朋砂胆矾雄黄轻粉黄丹朱砂牙硝海螵蛸血竭白丁香明矾姜粉片脑麝香除片脑及麝香随时加减外其余药二十三味通共一处併研至细腻细绢筛过贮作一礶谓之卷云丹即隂丹也惟此一料卷云丹以隂阳动静用之或可加可减斟酌膜之厚薄翳之逺近假如年乆翳膜厚者加以隂丹减阳丹若使翳膜薄者或乍发不乆者又加以阳丹减以隂丹外障诸症不出此药百试百騐无不效真乃济世之灵寳也珍珠散治一切膜障眼乳香没药珍珠朋砂轻粉麝香牙硝铜青朱砂片脑血竭胆矾明矾白丁香𬎼仁琥珀右精制为极细末配童子小便浸三黄水煑甘石为阳丹听用怕日羞明多泪并皆治之却将黄连末熊胆牛黄𬎼仁四件用长流水一大碗于磁器内熬至半碗用重绵布泸去渣量意入蜜二两文武火熬至紫色蘸起牵丝为度不可太过不及方将朋砂龙脑收贮在磁器封固土埋七日出火毒用时将铜簪蘸㸃于眼内少许日㸃三㳄忌动风之物灵妙应痛膏此膏治眼疼痛暴发不可忍者𬎼仁朱砂片脑乳香朋砂右将前药俱为细末用蜂蜜为膏子以铜簪㸃之一二㳄其痛即止神仙碧霞丹铜緑当归没药马牙硝麝香乳香黄连片脑白丁香一方加此三味右将前药俱研为末熬黄连膏子为丸如龙圎核大用时将一丸凉水化开日㸃二㳄六㳄效吹云丹治目中泪及迎风并羞明怕日常欲闭目在暗室塞其户牖翳成嵗乆遮睛此药多㸃神效细辛升麻𬎼仁青皮连翘防风柴胡甘草当归荆芥蕙拣黄连生地黄右将㕮咀隂连翘外用浄水二碗先熬余药仅半碗入连翘同熬至大盏许去渣入银石器内文武火熬至滴水内成珠不散为度炼熟蜜少许熬用之搐鼻散三黄黄栢黄芩黄连炼煑礶内三黄同便以干为度取出又以龙胆草水洗浸一宿晒干甘石即三黄丹听用以前珍珠散药末为极细末再不必用制配合三黄听用珍珠散此能退翳翳厚者㸃之合此药朋砂要枯过用一倍三黄丹一倍珍珠散脑麝朋砂临时放量度下如要轻些一倍三黄丹一倍珍珠散脑麝朋砂如前再要轻些阳丹一倍三黄丹一倍珍珠散一倍上三样共合脑麝朋砂亦要合丹功要法其合丹之日要天晴日朗更擂诸药要细筛而又筛方妙九一丹九匙阳丹一匙隂丹二八丹八匙阳丹二匙隂丹三七丹七匙阳丹三匙隂丹四六丹六匙阳丹四匙隂丹已上丹药俱脑麝朋砂枯煅过临时量度加减放假如二八丹阳丹八匙隂丹二匙用片脑三釐枯过朋砂四釐麝香二釐九一丹阳丹九匙隂丹一匙枯过朋砂五釐片脑三釐麝香一釐能止泪去翳清凉散即阳丹十匙朋砂六釐生用片脑三四釐麝香三釐其脑麝朋砂㸃时合丹量度下碧云丹即清凉散加铜録亦要脑麝或加枯矾少许能去翳膜用卷云丹即隂丹如遇眼勾煎大小眦头晕可将药调液㸃退血又有一丹㸃能退翳卷云丹一匙阳丹半匙姜粉三分飞矾半分烧过盐一分半共合㸃之七寳散琥珀珍珠朋砂珊瑚朱砂碙砂𬎼仁片脑麝香玉屑右将前药俱细研如尘埃方入麝香片脑𬎼仁三件再研熟官绢筛过于礶内夜间临卧以铜簪挑一米大许㸃于有翳膜处拨云散芦甘石黄丹川乌犀角乳香没药碙砂青盐朋砂血竭轻粉鹰屎片脑麝香𬎼仁右将前药如法精制共研和均极腻以羊角罐收贮但有翳膜者以铜簪每夜临卧㸃二㳄极厚者亦能去也治诸眼一切㸃贴膏药千金胜极膏芦甘石黄连川乌铜青川姜鹰屎没药黄丹乳香血竭朋砂龙脑麝香𬎼仁右将前药俱为末冬蜜一斤砂锅内溶开生绢泸过去蜡煎熬用棍棒不住手搅熬至紫色滴水不散将前药末入内搅匀取出于青石上铁鎚可打千余下或为锭子或为丸子不拘作法逺年近日疼痛风湿难开诸症将一丸温水化开或㸃眼或作锭子磨水㸃之极效又或为膏于纸上贴两太阳穴散血尤妙熊胆膏熊胆牛黄龙脑𬎼仁硼砂黄连此膏治男女逺年近日内外障膜赤烂天行时气暴发赤肿治眼肿红痛涩难开若用洗之后可吹鼻中先含水一口然后吹之以通其气散其风邪鹅不吃草川芎白芷石菖蒲蔓荆子细辛牙皁全蝎郁金右为细末礶内收贮勿令泄气以备后用五黄膏治目肿涩痛欲以冷洗应验好黄连黄芩黄栢大黄黄丹右为末以芙蓉叶用冷水或煎茶调贴两太阳穴白敛膏好白芨小白芷白敛右为末牛脂熬成膏如前敷贴四生散治眼目被物刺伤或摸损生地黄生薄荷生艾叶生当归朴硝右共捣烂贴眼眶并患处神仙散治头目昏眩偏风痛极甜𤓰蒂燄硝雄黄苍耳子川芎薄荷藜芦郁金右将前为末口含水吹一字入鼻中令患者含水一口方吹药入患者鼻中碧天丹专治逺年近日烂弦风眼铜青明矾五倍子白墡土海螵蛸薄荷叶右将此六味俱为末用老姜汁搅和为丸如圆眼核大要用时将一丸淡姜汤一盏泡散洗眼弦㳄日再洗依此洗三四㳄即愈八仙丹治烂眼弦风有虫痒甚效当归铜緑薄荷白矾黄连五倍燄硝轻粉右为末极细以绢筛用绢包约龙眼核大泡洗日三五㳄药性论当归味甘性温入心肝二经尾能破血头养血全用活血热者不可用制用酒洗川芎味辛性温入肝经上行头角助阳气止痛下行血海能养血如气旺者不可用赤芍药味苦辛性寒入肝经能破血行血去赤肤止痛白芍药味苦酸性寒入肝经能补脾损肝气能养肝血㵼肝火如肝虚火衰者不可用熟地黄味甘性温入心经肝经补血如热者不可用用酒蒸杵烂为饼晒亁研为末作丸如不作丸勿蒸黄栢味苦寒入肾经补肾降相火如火衰不可用龙胆草味苦性凉入肝经益肝胆气治目赤肿除胃家伏热半夏除湿化痰和胃气利胸膈治太隂头痛制用姜汁炒羗活入膀胱经治头痛去风邪降肝气肝虚不用防风味甘辛性热入膀胱经以体用通疗诸风以气味能泻肺经黄连味苦寒入心经能泻心火凉血去中焦热厚肠胃大黄味苦寒入胃经有推墙倒壁之功能消肿去其皮肤之热实者生用虚者酒蒸乆患虚肿者勿用生地黄入心经治血热生新血散瘀血凉心血寒者勿用麻黄入肺经去风寒退邪热开九窍发表白芷味辛性热入大膓经去风止痛泊足阳明头痛去肺肝二经发热细辛味辛性热入心经能去风止泪头痛益肝胆通窍去叶用山栀子味苦入肺经泻肺火除五脏热目热赤肿宜用要炒木贼味甘入肺经去目翳益肝胆明目去风通窍止泪苍术味辛性温入胃经平胃气去风邪去湿止泪发散用米泔水浸一日一换水浸炒亁用瞿麦味苦入小肠经去膀胱热养肾气明目利小便黄连味甘性温入脾经行气固表虚血滞不行宜用蜜浸火炙研为末作丸如不做丸勿如此滑石入小肠经能降上炎之火通九窍利小便车前子味甘咸性寒入小肠经清利小便去肝经风热石决明入肝经去目障明目有沉坠之功肝虚者不用火煅极红为度青箱子性微寒入肝经泻热上冲去赤障肝虚不用制用酒洗草乌明入肝经治肝热热痛泪出明目肝虚不用白蒺藜不入汤药宜丸入肝经明目去风止痒炒杵去刺用牡丹皮味苦寒入肾经泻隂火阳火能凉心血能行滞血止痛地骨皮味苦寒入肾经退热除蒸泻肺热宜用桑白皮味甘入肺经除肺热泻肺气肺寒不用麦门冬味甘寒入肺经治肺热去肺腑火又清心窍蜜䝉花味甘入肝经去目中赤脉眵泪能明目乌药入肝经能顺气行气去风胡黄连味苦寒入肝经退骨热潮热补肝胆明目能治小儿疳伤不下食霍乱热痢疾小儿药多用之蔓荆子味苦寒入三焦治头疼眼睛痛能明目开郁降火枸杞子味甘入肾经补肾明目去目中赤膜遮睛酒洗用何首乌味苦入心经袪风寒治阳明头疼蝉退入肝经去风解毒脱目翳止泪散寒邪白术味苦温入脾胃经能徤脾胃生津液去胞脸湿热气喘者勿用又能助气香附米味苦辛能行气助胃气止泪去湿用之炒去毛杵浄夏枯草禀纯阳之气得隂气则枯能止泪去风以阳补隂之理千里光入心经去风解毒热明目亦能行气即夜明砂水淘去屎留砂一种草药名千里光採其嫩叶浄洗槝汁熬成膏单用㸃眼退翳明目恐即此也前註恐非逺志味苦气温入心经定心益志利窍安魂魄犀角入心经凉血解心热清头目铁剉剉碎用或水磨服羚羊角入肝经清肺肝火清心明目肝虚不用石膏入胃经泻胃火伏热有镇之功胃虚不用干葛味甘平入胃经解肌发表退热升提胃气藁本味辛入膀胱经去颠头痛引药上行史君子味甘入胃经杀疳䖝利小便薄荷味辛寒入肝经去贼风发表利关节止痛菊花味苦甘微寒入肝经明目清头风去目翳发表茺蔚子味辛甘入眼经除血热明目去风甘草味甘生寒熟温入脾经生用能泻火解毒炙者能助胃和平桑螵蛸补肾去风通五淋利小便明目散翳槐花味苦寒入心经去心赤泻血泻大肠热郁金味苦寒入心经治血郁于目能凉能破心下气开郁黑参味苦醎入肾经补肾气明目得黄芩泻肝火除肝热知母味苦寒入肾经补肾水泻肾火三焦火桔梗味苦温入肺经治肺热为诸药之舟楫乃肺部之引经芒硝治积聚热疾利大便不通汉防己味辛苦寒通行诸经去风寒有走逹之功蒲黄味甘性平入心经能消瘀血破血消肿炒用连翘泻心火解脾胃湿热除心经客热五味子味酸性温入肾经肺经补肾滋肺益肝独活味苦温走诸经去外受贼风无分新旧楮实子味苦寒入肺经升阳上行能去风治头痛肉苁蓉味酸醎性温入肾经补肾生精用酒洗相火旺不用川椒味辛热用之于上退六腑之沉寒用之于下去目中障肓去目炒去汗用人参味甘气温无毒入肺经补气不足安魂魄生精开心窍通血肺寒可用肺热伤肺白茯苓味甘温入肺经安魂定魄补心虚养神利小便旋覆花味甘入肺经清痰明目治头风兔丝子味辛甘入肾经补肾明目能去目黑花酒洗蒸饼晒干为丸不做丸勿制泽泻味甘寒入膀胱利水通淋补隂不足明目黑附子味辛大热入三焦主阳散风去寒邪火旺者不用即大附子去粗皮木香味苦性温入心经主治心痛泄胞腹中滞寒冷气不必过火磨入药中服牛膝能引诸药下行丸用土牛膝春夏用叶冬用根惟叶之效尤速能益精又治竹木刺入肉敷之即出石斛味甘性温入肾经去胃热补隂血益精壮筋骨红花味甘苦入心经能破血行滞血少用养血天门冬味苦气寒入肺经泻肺火定肺气利小便凉血去心杵为饼晒干为丸如不做分研石菖蒲味辛性热入肾经补肾能开心窍明目柴胡味苦寒入肝经能除往来结热积于胸中除肝热又得黄芩能泻肝火黄芩味苦寒入肺经枯者泻肝火实者退膀胱热巴㦸能补肾益精疗隂痿引气上行陈皮去白者消痰利气留白者补胃和中葶苈味苦寒入肺经泻肝喘利水下肺气炒用芎䓖入脑治头痛血虚者去头风养血白附子一名两头尖去风痰止头痛去粗皮用天麻主头风去风疾利四肢湿痺枳殻寛肠下气袪风化痰治风邪作痛𤓰蒌根即天花粉入肺经去痰火解热毒又能除酒毒肺寒者不用冷痰者不可过用有热药此宜可亦用之匾蓄利小肠经热闭小茴香味辛气平开胃行气止呕吐膀胱冷气肿痛入药妙南星去风痰消肿毒用姜汁煑过草乌走筋骨败血去风止痛姜汁煮用川乌去风寒作痛助阳荆芥去皮风邪发雄黄解热毒散血止痛乳香调血气利诸经之痛制用厚箬三片夹药在中熨斗火熨去油研末用没药破血止痛去目翳晕同前制法血竭破积血止痛去赤肤木通利小肠经结热降心火牛旁子去风明目行血蛤粉能消痰火凉血解肌表极热蛇退即蛇皮去风毒止泪痒痛全蝎消风毒破风痰尾更佳去四足藿香开胃气结痰利之蚕退去风消痰明目去翳膜即晚蚕砂龙脑即薄荷性热能通利寒热去风消目赤甘松味甘性温去风下气治心腹痛辟恶气朱砂镇心安魂魄凉血肉桂引太阳经止头痛去寒邪利肝胆气白歛散结气除目赤热藜芦吐气风痰快膈去芦用根有大毒用宜斟酌白芨去贼风解中风热闭猪牙皂角去风痰解表利气炙去皮弦香白芷去皮肤风热疮痒杏仁润肺气去痰行血紫蘓消痰解表利气夜明砂明目去风山茱茰入肾经除头晕补虚生精去核天麻子去风补肾明目研碎入煎药熊胆退热降火去目赤热试真假用水一碗撒灰在内将熊胆放水中分灰水各开两边为真者其色润黑山药补肾不足生精牛黄去热痰能安魂魄凉血清心石燕通血利小便治淋𬎼仁去目中赤痛风痒去翳制法去殻用仁以竹筒盛在内于红火煨药纸干取出打去油听用珍珠清心明目去目翳制法用豆腐一块入珠于腐内蒸过取出用洗浄无浆白绵布二三重包珠石上杵烂用细末𤣥精石安魂魄有壮气之功沙鱼皮解风毒止泪威灵僊去风邪青皮能下气快膈消痰浊气升于至高者而能下气虚者不用青盐补肾引至下部水磨化铜锅熬成盐听用川练子明目退热补肾去核用沉香补右尺命门脉壮元阳散滞血一方㸃药拨翳膏𬎼仁麝香琥珀珍珠石蟹片脑硼砂青盐白丁香红珊瑚石燕滴乳香辰砂熊胆血竭金精石银精石芦甘石碙砂右为细末和匀用磁器礶秉起一半干㸃一半入后药内为膏子㸃当归尾生地黄赤芍药蔓荆子防风羗活连翘黄芩薄荷各用五钱剉细用雪水或腊月水两大盏石器内煑药至一盏去渣用真正好白蜜三两再用文武熬三四沸以新绵泸出收入磁礶内却将前药末共作一处搅匀用清油纸縳住常常旋取㸃用此药收八九年亦好不壊此仙传方也银海精微卷下