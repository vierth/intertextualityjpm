万松老人评唱天童觉和尚颂古从容庵录从容录重刻四家语录序自佛祖拈花迦叶微咲虽云默露宗风殊觉浑沦透漏更逢后来好事儿孙不知重惜家宝各各拚身失命平地生尘澄波动浪乱散空华欺摇揑目讹传众口公案多端天童雪窦残唾既苦不收圜悟万松梦语又多不醒幸得清凉老人久知祖祢不了之殃今日门徒古颜尽将骨董搬出分化四家从新翻刻呜唿賍私现在真贼难逃敢请宝剑金刚便与一齐砍断然后将他零碎评词共四海苍生作个太平歌唱也南城近溪罗汝芳题丁未中龝长洲沈咸书重刻四家评唱序自夫佛祖拈花迦叶微咲机锋云变宗旨渊停盖教外别传个中真谛殆非人世语言可形容万一然开发后学说法利生则此尤易于迎机入悟旧刻四家语录杀青者不甚工规局隘陋评註拘迫阅者苦之然已如登大宝山入华藏海尽力摸索不恤也帝京禅伯挥麈谈宗往往而是近且磨煳莫辨矣讲师觉虚发大弘慈欲重命枣人而力不逮谋于予予实有夙愿敢不毕力于是鸠工梓其三僧俗同志者梓其一而当日顶针棒喝扬眉竖指之机更自透漏洞朗则觉公之意满而功德亦无边予惟无能为役是惧又何思议之有万历丁未岁菊月吉旦云南楚雄府知府华亭徐琳书万松老人评唱天童觉和尚颂古从容庵录序昔予在京师时禅伯甚多唯圣安澄公和尚神气严明言辞磊落予独重之故尝访以祖道屡以古昔尊宿语缘中所得者叩之澄公间有许可者予亦自以为得及遭忧患以来功名之心束之高阁求祖道愈亟遂再以前事访诸圣安圣安翻案不然所见予甚惑焉圣安从容谓予曰昔公位居要地又儒者多不谛信佛书惟搜摘语缘以资谈柄故予不敢苦加鉆鎚耳今揣君之心果为本分事以问予予岂得犹袭前愆不为苦口乎予老矣素不通儒不能教子有万松老人者儒释兼备宗说精通辩才无碍君可见之予既谒万松杜绝人迹屏斥家务虽祁寒大暑无日不参焚膏继晷废寝忘餐者几三年误被法恩谬膺子印以湛然居士从源目之其参学之际机锋罔测变化无穷巍巍然若万仞峯莫可攀仰滔滔然若万顷波莫能涯际瞻之在前忽焉在后回视平昔所学皆块砾耳噫登东山而小鲁登泰山而小天下者岂虚语哉其未入阃域者闻是语必谓予忘本好异也唯屏山闲闲其相照乎尔后奉命赴行在扈从西征与师相隔不知其几千里也师平昔法语偈颂皆法兄隆公所收今不复得其葶丁呆吾宗有天童者颂古百篇号为绝唱予坚请万松评唱是颂开发后学前后九书间关七年方蒙见寄予西域伶仃数载忽受是书如醉而醒如死而甦踊跃欢唿东望稽颡再四披绎抚卷而叹曰万松来西域矣其片言只字咸有指归结欵出眼高冠今古足为万世之模楷非师范人天权衡造化者孰能与于此哉予与行宫数友旦夕游泳于是书如登大宝山入华藏海互珍奇物广大悉备左逢而右遇目富而心饫岂可以世间语言形容其万一耶予不敢独擅其美思与天下共之京城唯法弟从祥者与仆为忘年交谨致书请刊行于世以贻来者迺序之曰佛祖诸师埋根千丈机缘百则见世生苗天童不合抽枝万松那堪引蔓湛然向枝蔓上更添芒索穿过寻香逐气者鼻孔绊倒行玄体妙底脚跟向去若要脚跟点地鼻孔撩天却须向这葛藤里穿过始得甲申中元日漆水移剌楚才晋卿叙于西域阿里马城评唱天童从容庵录寄湛然居士书吾宗有雪窦天童犹孔门之有游夏二师之颂古犹诗坛之李杜世谓雪窦有翰林之才盖採我华而不摭我实又谓不行万里地不读万卷书毋阅工部诗言其博赡也拟诸天童老师颂古片言只字皆自佛祖渊源流出学者罔测也柏山大隐集出其事迹间有疎阔不类者至于拈提苟简但据款而已万松昔尝评唱兵革以来废其祖葶丁呆迩来退居燕京报恩旋筑蜗舍榜曰从容庵图成旧绪适值湛然居士劝请成之老眼昏华多出口占门人笔受其间繁载机缘事迹一则旌天童学海波澜附会巧便二则省学人检讨之功三则露万松述而不作非臆断也窃比佛果碧巖集则篇篇皆有示众为备窃比圆通觉海录则句句未尝支离为完至于着语出眼笔削之际亦临机不让壬午岁杪湛然居士书至坚要拈出不免家丑外扬累吾累汝也癸未年上已日万松野老因风附寄不宣从容庵录目录卷一世尊陞座达磨廓然东印请祖世尊指地清源米价马祖白黑药山陞座百丈野狐南泉斩猫台山婆子云门两病地藏种田临际瞎驴廓侍过茶仰山插锹麻谷振钖卷二法眼毫釐赵州狗子云门须弥地藏亲切云巖扫地巖头拜喝鲁祖面壁雪峯看蛇盐官犀扇仰山指雪法眼指帘护国三懡风穴铁牛大隋劫火云门露柱仰山心境卷三三圣金鳞风穴一尘洛浦伏膺马师不安沩山业识临济真人赵州洗钵云门白黑洛浦临终南阳净瓶罗山起灭兴阳妙翅觉经四节德山学毕赵州柏树摩经不二洞山供真雪峯甚么法眼舡陆曹山法身黄檗噇糟卷四云巖大悲雪峯饭头密师白兔严阳一物刚经轻贱青林死蛇铁磨牸牛干峯一画米胡悟否赵州问死子昭承嗣首山新妇九峯头尾卷五严经智慧夹山挥剑南泉白牯进山问性翠巖眉毛中邑猕猴曹山孝满法眼质名瑞巖常理首山三句仰山随分云门餬饼长沙进步龙牙过板玄沙到县云门声色卷六道吾看病俱𦙁一指国师塔样临济大悟疎山有无楞严不见洞山无草仰山谨白南泉牡丹云门一宝鲁祖不会洞山不安临济一画九峯不肯光帝幞头洞山常切云门钵桶瑯琊山河从容庵录目录万松老人评唱天童觉和尚颂古从容庵录一侍者离知录后学性一校生生道人梓第一则世尊陞座示众云闭门打睡接上上机顾鑑频申曲为中下那堪上曲彔见木弄鬼眼睛有箇傍不肯底出来也怪伊不得举世尊一日陞座文殊白槌云谛观法王法法王法如是世尊便下座师云圆收十号出世独尊抖擞眉毛昂藏鼻孔讲肆谓之陞座禅林号曰上堂诸人未到法堂万松未出方丈向那时荐得已是落三落四了也不见雪窦道众中若有仙陀客何必文殊下一槌点检将来雪窦不合索盐万松那堪奉马直饶七佛祖师道谛观法王法法王法如是也须眼里抽钉脑后拔楔始得至今开堂末后白槌云谛观法王法法王法如是举此例也世尊便下座去且救得一半那一半分付天童颂云一段真风见也么绵绵化母理机梭织成古锦含春象无柰东君漏泄何师云天童道一段真风见也么为复世尊陞座处是一段真风天童举颂处是一段真风万松请益处是一段真风恁么则却成三段了也如何是一段真风况诸人各各有分也好参详又道绵绵化母理机梭化母化工造物之别号儒道二教宗于一气佛家者流本乎一心圭峯道元气亦由心之所造皆阿赖耶识相分所摄万松道此曹洞正宗祖佛命脉机纽衔于枢口转处幽微绵丝吐于梭肠用时绵密何得与邪因无因同日而语哉向下颂世尊蕴借将来道织成古锦含春象虽是如虫御木偶尔成文其柰闭门造车出门合辙末后文殊与折倒却道无柰东君漏泄何文殊白槌世尊便下座及至迦叶白槌便现百千万箇文殊一等是恁么时节为甚么收放不同尔道那箇是东君漏泄处慇懃为解丁香结放出枝头自在春第二则达磨廓然云众云卞和三献未免遭刑夜光投人鲜不按剑卒客无卒主宜假不宜真差珍异宝用不着死猫儿头拈出看举梁武帝问达磨大师如何是圣谛第一义磨云廓然无圣帝云对朕者谁磨云不识帝不契遂渡江至少林面壁九年师云般若多罗甞嘱达磨大师曰吾灭后六十七载当往震旦设大法药直指上根慎勿速行衰于日下又汝到时南方勿住彼唯好有为功德不见佛理汝纵到彼不可久留果有游梁涉魏钝滞九年之事近代磁州衣法付人山山曰某甲不是恁么人州曰不是恁么人自不殃及伊山以法乳情深俛仰而受州复曰汝既如是第一不得容易出世若躁进轻脱中间必有轗轲此与多罗三嘱达磨九年彼此一时也霅溪颂云不惜过秋霜图教滋味长纵然生摘得终是不馨香可以为来者之诫若是本色道人出处自知时节武帝虽不契置箇问端不妨𠜾剞至今诸方开堂白槌尚云法筵龙象众当观第一义只如第一义谛还许观么还许武帝达磨问答么万松道第一义且置尔要圣谛作么天皇道但尽凡情别无圣解楞严道若作圣解即受群邪只这达磨道廓然无圣石火电光中不妨手亲眼办武帝顽涎不退更问对朕者谁于他梁王分上也是好心殊不知达磨分上噼面被唾相似不免更奉箇不识早是花娇易谢那堪雪上加霜达磨见伊眼目定动即时转身别行一路古人或出或处或默或语皆为佛事后来武帝果然过后思君子自撰碑文云见之不见逢之不逢今之古之悔之恨之朕虽一介凡夫敢师之于后自武帝蒙尘之后达磨西归以来第一义谛无人举着赖有天童为众拈出颂云廓然无圣来机迳庭得非犯鼻而挥斤失不回头而堕甑寥寥冷坐少林默默全提正令秋清月转霜轮河淡斗垂夜柄绳绳衣钵付儿孙从此人天成药病师云廓然无圣来机迳庭此语本出庄子大有迳庭不近人情初祖当时也少些子方便殊不知药不瞑眩厥疾弗瘳起初便下霹雳手而今已早私狥姑息所以得非犯鼻而挥斤庄子送葬过惠子之墓顾谓从者曰郢人垩漫其鼻端若蝇翼使匠石斵之匠石运斤成风听而斵之瞑目恣手尽垩而鼻不伤郢人立不失容自夫子之死也吾无以为质矣失不回头而堕甑后汉孟敏客居太原曾荷甑堕地不顾而去郭林宗见而问其意对曰甑已破矣视之何益林宗以此异之因劝令游学意谓武帝若自肯达磨未甞屈己从人梁王若不契拂袖便行而无恨黄金殿上放没面目道得一半少林九年口挂壁上始是八成如秋清月转霜轮暗用法眼到头霜夜月任运落前溪发明理极无喻之道河淡斗垂夜柄天童上堂云一点环中照极微智无功处却存知缘思净尽无余事半夜星河斗柄垂此两句如哑人作通事指似向人吐露不出那堪师资传授药病相治转没交涉如何得全提正令去空花几费龟毛线石女空拈菛𦿆针第三则东印请祖示众云劫前未兆之机乌龟向火教外别传一句碓嘴生花且道还有受持读诵分也无举东印土国王请二十七祖般若多罗齐王问曰何不看经祖云贫道入息不居阴界出息不涉众缘常转如是经百千万亿卷师云二十七祖初名璎珞童子因二十六祖不如蜜多与东印土坚固王同辇问童子曰能忆往事否对曰我忆往劫与师同居师演摩诃般若我持甚深修多罗以相代正化故俟师于此祖告王曰此非小圣大势至之应身也王命登辇至宫供养以至披削祖取般若修多罗事命名般若多罗梁朝以达磨为观音西国以祖师为势至唯阿弥陀佛至今无下落良久云丰千饶舌后因皇家展会尊者主席这老汉显异惑众当时好与掀倒打断葛藤直待问尊者何不看经果然放不过这老汉也无大人相把葫芦马杓翻腾一上王便礼拜识甚痛痒万松道国王贪他一粒米尊者失却万年粮只知铁嵴撑天不觉脑门着地若要扶起除是天童颂云云犀玩月璨含辉木马游春骏不羁眉底一双寒碧眼看经那到透牛皮明白心起旷劫英雄力破重围妙圆枢口转灵机寒山忘却来时路拾得相将携手归师云破题两句颂不居阴界不涉众缘已了且藏教法数五阴十二处十八界唤作三科尊者略举首尾摄其中间梵语安那般那译云出息入息其法有六一数二随三止四观五还六净具如天台止观预备不虞者不可不知沩山警策道教理未甞措怀玄道无因契悟宝藏论可怜无价之宝隐在阴入之坑何时得灵光独耀逈脱根尘去天童云犀玩月灿含辉古诗有犀因玩月纹生角好言语可惜折合向文才情思上木马游春骏不羁此颂出息不涉众缘可谓善行无辙迹也眉底一双寒碧眼洛浦道单明自己法眼未明此人只具一只眼若要双眼圆明除是不居阴界不涉众缘无影林中高悬日月不萌枝上暗辨春秋始得看经那到透牛皮长庆云眼有何过楞严经云汝今谛观此会圣众用目循历其目周视但如镜中无别分析这里蹉过药山道底牛皮也须穿透万松道却具金刚眼明白心超旷劫三祖道但不憎爱洞然明白一念万年受持不尽鹿门道遍大地是学人一卷经尽干坤是学人一只眼以这箇眼读如是经千万亿劫常无间断万松道看读不易英雄力破重围后汉王莽遣弟王寻王邑至昆阳围光武数十重光武兵弱而欲降寻邑邑不肯光武乃益坚诸将出兵却战寻邑大败尊者文武双全出将入相阴界众缘非但重围也妙圆枢口转灵机尔雅枢谓之椳郭璞注云门扉枢也流水不腐中枢不蠧言其活也尊者未点先行不拨自转这边那边无可不可天童披沙拣金分星擘两花判了也末后两句更有余才道寒山忘却来时路拾得相将携手归此颂国筵海众钻纸穿窓尊者老婆略与钩帘归乳燕穴纸出痴蝇用寒山诗若合符节诗云欲得安身处寒山可长保微风吹幽松近听声愈好下有斑白人唠唠读黄老十年归不得忘却来时道闾丘胤访后与拾得相携出松门更不还寺有本云喃喃读黄老此颂弱丧忘归与迷人指路也后唐庄宗皇帝请华严休静禅师入内斋大师大德总看经唯师一众默然帝问何不看经静曰道泰不传天子令时清休唱太平歌帝曰师一人不看即得徒众何亦不看静曰狮子窟中无异兽象王行处绝狐踪帝曰大师大德为甚么总看静曰水母元无眼求食须赖鰕帝大悦况祖师尊者从远劫来号大势至诵甚深脩多罗因此从师名般若多罗元来习气也不除输他华严却有衲僧巴鼻万松到此不觉失笑且道笑箇什么云居罗汉披襟处巩县茶瓶接嘴时第四则世尊指地示众云一尘才举大地全收疋马单枪开疆展土便可随处作主遇缘即宗底是甚么人举世尊与众行次以手指地云此处宜建梵剎帝释将一茎草插于地上云建梵剎已竟世尊微笑师云世尊因布发掩泥献花于然灯佛佛指布发处云此一方地宜建一剎时有贤首长者插标于指处云建剎已竟诸天散花赞叹庶子有大智矣天童举话大同小异万松道世尊祖业转典与然灯便有长者承头收后如今交付与天童须要出箇合同文契颂云百草头上无边春信手拈来用得亲丈六金身功德聚等闲携手入红尘尘中能作主化外自来宾触处生涯随分足未嫌伎俩不如人师云天童先以四句颂公案了然后铺舒梗概展演化风赵州拈一茎草作丈六金身用世尊当风指出帝释信手拈来天童人境交加颂出非但古圣尔即今尘中作得主化外亦来宾且道风流刘驸马起此报恩院与帝释插草同别师竖起拂子云千年常住一朝僧第五则清源米价示众云阇提割肉供亲不入孝子传调达推山压佛岂怕忽雷鸣过得荆棘林斫倒栴檀树直待年穷岁尽依旧盂春犹寒佛法身在甚么处也举僧问清源如何是佛法大意源云卢陵米作么价师云吉州清源山行思禅师初参六祖便问当何所务即得不落阶级祖云汝曾作甚么来源云圣谛亦不为祖云落何阶级源云圣谛尚不为何阶级之有祖深器之会下学徒虽众师居首焉亦犹二祖不言少林谓之得髓矣据这僧问佛法大意也是本色乍入丛林底人要随文殊游铁围山清源是圣谛亦不为底人却只作寻常相见顾问道卢陵米作么价有者道卢陵米价不许商量殊不知已入斛斗行铺了也要得不入这保社问取天童颂云太平治业无象野老家风至淳只管村歌社饮那知舜德尧仁师云唐文宗太和六年时牛僧孺为相上曰天下何时太平孺对曰太平无象今四夷不致交侵百姓不致离散虽非至治亦谓小康陛下若别求太平非臣所及退而累表请罢出为淮南节度使万松道已是起模画样所以野老家风击壤讴歌礼乐文章翻成特地卢陵米价可晒深玄舜德尧仁淳风自化村歌社饮得其所哉月白风清各安其分还会么逐便归堂第六则马祖白黑示众云开口不得时无舌人解语擡脚不起处无足人解行若也落他彀中死在句下岂有自由分四山相逼时如何透脱举僧问马大师离四句绝百非请师直指某甲西来意大师云我今日劳倦不能为汝说问取智藏去僧问藏藏云何不问和尚僧云和尚教来问藏云我今日头痛不能为汝说问取海兄去僧问海海云我到这里却不会僧举似大师大师云藏头白海头黑师云六祖谓让和尚曰西天二十七祖谶汝足下出一马驹踏杀天下人病在汝心不须速说后磨塼打牛神驹入廐号为马祖牛行虎视引舌过鼻足下有轮文法嗣一百三十九人各为一方法主智藏海兄乃西堂百丈也看来这僧也是箇学佛法人将四句百非勘当教外别传宗旨摄大乘论说有是增益谤无是损减谤亦有亦无相违谤非有非无戏论谤四句若离百非自绝黄蘗道欲要直捷会一切总不是万松道端的委细会一切无不是翻覆看来不离四句不绝百非西来祖意于何不明龙树大师道般若如大火聚四面不可入却道般若如清凉池四面皆可入这僧道离四句绝百非请师直指西来意诸方谓之锁口问马祖不忙只道我今日劳倦不能为汝说问取智藏去惜得自己眉毛穿却那僧鼻孔那僧不免被他驱使真箇去问智藏亦不谋而合道何不问和尚这僧不开眉眼道和尚教来问藏云我今日头痛不能为汝说问取海兄去可谓非父不生其子也僧问海海云我到这里却不会将谓侯白更有侯黑这僧虽无血性却有首尾还来举似马祖祖云藏头白海头黑这句疑杀天下人东林照觉颂云百非四句绝无言黑白分明定正偏万松道暮四朝三妄生喜怒一日三人与南泉玩月次祖云正当恁么时如何丈云正好修行藏云正好供养南泉拂袖便行祖云经入藏禅归海唯有普愿独超物外这里却宜缁素分明万松道藏头白海头黑鸭头绿鹤头赤十影神驹立海南五色祥麟步天北诸方且莫假狐灵天童自有真消息颂云药之作病鉴乎前圣病之作医必也其谁白头黑头兮克家之子有句无句兮截流之机堂堂坐断舌头路应笑毘耶老古锥师云四句为四谤如大火聚四面不可入四句为四门如清凉池四面皆可入万松昔年在大明作书记时潭柘亨和尚过大明昏夜扣门告侍者烧香结缘潭柘便放相见万松请益如何是活句如何是死句柘云书记若会死句也是活句若不会活句也是死句当时自念老作家手段终别今日看这僧问矴矴要离四句百非之外别指出祖意三箇老汉头脑相似若便作离四句绝百非会好与这僧一坑埋却后来天童颂仰山梦中白槌道离四句绝百非马师父子病休医万松道是何心行白头黑头兮克家之子周易蒙卦九二子克家能荷家业也有句无句兮截流之机万松道只有湛水之波且无滔天之浪堂堂坐断舌头路应笑毘耶老古锥梵语毘耶离译云广严维摩所居城名文殊问不二法门维摩默然这僧问马师父子葛藤遍地且道那里是应笑处但能莫触当今讳也胜前朝断舌才第七则药山陞座示众云眼耳鼻舌各有一能眉毛在上士农工商各归一务拙者常闲本分宗师如何施设举药山久不陞座院主白云大众久思示诲请和尚为众说法山令打钟众方集山陞座良久便下座归方丈主随后问和尚适来许为众说法云何不垂一言山云经有经师论有论师争怪得老僧师云饥者易为食渴者易为饮是以三家五请菩萨上堂半偈全身夜叉陞座岂悕法哉黄龙南禅师云盖今之人容易轻法者众欲如田夫时时干之令其枯渴然后溉灌方得秀实也药山久不陞座又且不然觉范道一菴深藏霹雳舌从教万象自分说永嘉道默时说说时默大施门开无壅塞院主头头蹉过白云大众久思示诲请和尚为众说法仁义道中主宾分上也未为分外山令打钟只见雷霆施号令众方集岂知星斗焕文章山陞座良久下座归方丈一上神通不同小小主随后问云和尚适来许为众说法云何不垂一言翠巖芝云药山下座院主当初怪不为众说法可谓误他三军万松道正是将头不勐山云经有经师论有论师争怪得老僧瑯琊觉云药山下座不妨疑着及乎院主拶着失却一只眼万松道再得完全能几箇而不知换得两只眼雪窦道可惜药山老汉平地喫交尽大地人扶不起万松道和尚也须出只手无余颂云丈室未离已喫交悄然归去转无憀经师论师犹相告一欵分明便自招万松道曹司易勘公案未圆解与天童如何判断颂云痴儿刻意止啼钱良驷追风顾影鞭云扫长空巢月鹤寒清入骨不成眠师云涅盘经说婴儿啼时母将黄叶云与汝金儿即止啼此颂久思示诲与云何不垂一言外道问佛不问有言不问无言世尊良久外道便作礼云世尊大慈开我迷云令我得入外道去后阿难问佛外道见何道理而言得入佛言如世良马见鞭影而行药山与世尊一等举鞭院主率众僧礼赞有分却怪不垂一言可谓东土衲僧不如西天外道天童恁么颂万松恁么说尽是止啼黄叶只为诸人热梦未醒睡轻者一唿便觉睡重者摇撼方惊更有一等椓抄起来犹自䆿𥊼比他药山睛巢月鹤清不成眠云泥有隔虽然如是睡语不少第八则百丈野狐示众云记箇元字脚在心入地狱如箭射一点野狐涎嚥下三十年吐不出不是西天令严只为獃郎业重曾有误犯者么举百丈上堂常有一老人听法随众散去一日不去丈乃问立者何人老人云某甲于过去迦叶佛时曾住此山有学人问大修行底人还落因果也无对他道不落因果堕野狐身五百生今请和尚代一转语丈云不昧因果老人于言下大悟师云洪州百丈山大智禅师每至陞座常有一老人听法迦叶佛时曾住此山错对学人一转语至今堕野狐身良由自己倚墙贴壁送人堕坑落堑见大智有抽钉拔楔手段便舍已从他请大智代一转语大智施无畏辩轻轻拨转道不昧因果老人言下大悟据实而论不落因果是拨无断见不昧因果是随流得妙稍解教乘者举着便见要且虽脱毛衣犹披鳞甲不见道圆禅师在南禅师会中闻二僧举此话一僧曰只如不昧因果也未脱得野狐身一僧应声曰便是不落因果亦何曾堕野狐身耶师悚然异其语急上黄蘗积翠菴头过㵎忽大悟见南公叙其事未终涕交颐南公令就侍者榻热𥧌忽起作偈曰不落不昧僧俗本无忌讳丈夫气宇如王争受囊藏被盖一条楖栗任纵横野狐跳入金毛队南公大笑恁么看来当初见道今请和尚代一转语只乐道不落因果免使初心堕在解穽百丈至晚上堂举前因缘黄蘗便问古人错答一转语堕五百生野狐身转转不错合作甚么丈云近前与尔道蘗近前与丈一掌丈拍手笑云将谓狐须赤更有赤须狐仰山道百丈得大机黄蘗得大用名不虚得沩山举问仰山黄蘗常用此机为复天生得从人得仰云亦是禀受师承亦是自性宗通沩云如是如是看他百丈父子游行无畏如师子王岂向野狐窠里作活计万松已是尾骨弥露更放天童弄爪牙看颂云一尺水一丈波五百生前不奈何不落不昧商量也依前撞入葛藤窠阿呵呵会也么若是尔洒洒落落不妨我哆哆和和神歌社舞自成曲拍手其间唱哩啰师云立修证分因果一尺水一丈波堕在五百生野狐精魅积翠庵下二僧纵有逸群之辩点检将来未免撞入葛藤窠里天童此句有两字未稳何不道依前撞入野狐窠阿呵呵此颂明百丈悟处露自己胸襟道会也么但问天童会也未若是尔洒洒落落不妨我哆哆和和幸有一阴地何劳不为人哆哆和和婴儿言语不真貌又法华释签云多跢学行之相嘙和习语之声涅盘经有病行婴儿行有本云婆婆和和石室善道禅师云涅盘十六行中婴儿行为最哆哆和和时喻学道人离分别取舍心与下神歌社舞皆一意也且道是何曲调万籁有心闻不得孤巖无耳却知音第九则南泉斩猫示众云踢翻沧海大地尘飞喝散白云虚空粉碎严行正令犹是半提大用全彰如何施设举南泉一日东西两堂争猫儿南泉见遂提起云道得即不斩众无对泉斩却猫儿为两段泉复举前话问赵州州便脱草鞋于头上戴出泉云子若在恰救得猫儿师云法云圆通秀禅师见二僧并立说话将拄杖到连卓数下云一片业地何况两堂众首因猫致诤南泉也不与解劝亦不与惩罚本色道人以本分事为人遂提起猫儿云道得即不斩正当恁么时尽十方界有情无情一齐向南泉手中乞命当时有箇出来展开两手不然拦胸抱住云却劳和尚神用纵南泉别行正令敢保救得猫儿这一窟死老鼠既无些子气息南泉已展不缩尽令而行辽朝上人ㄆ作镜心录诃南泉辈杀生造罪文首座作无尽灯辨误救云古本以手作虚斫势岂直一刀两段鲜血淋迸哉这两箇批判古人文公罪重ㄆ公罪轻南泉依旧水牯牛队里摇头摆尾不见佛日禅师与众茶座次见猫来袖中掷鹁鸽与之猫接得便去日云俊哉不可也是假作虚用南泉自念曲高和寡举前话问赵州州便脱草鞋于头上戴出果然敲唱俱行节拍成就泉云子若在恰救得猫儿这些子用处虽难会却易见尔但向拈匙举筯处覰破便见斩猫儿戴草鞋更无两样不然更看天童别作甚么伎俩颂云两堂云水尽纷拏王老师能验正邪利刀斩断俱亡像千古令人爱作家此道未丧知音可嘉凿山透海兮唯尊大禹鍊石补天兮独贤女娲赵州老有生涯草鞋头戴较些些异中来也还明鉴只箇真金不混沙师云两堂云水尽纷拏至今不曾定交若非天童会南泉例验出端倪往往邪正不分邪正分明时如何判断便好利剑斩断一坑埋却非但勦绝一期不了公案亦使千古之下风清寰宇南泉当时师胜资强见众无语却举似赵州表显众中有人赵州脱草鞋头上戴出果然此道未丧知音可嘉孔子云天将未丧斯文也看他师资道合唱拍相随无以为喻谥法泉源流通曰禹又受禅成功曰禹尚书禹贡导河积石至于龙门淮南子共工氏兵强兇暴而与尧帝争功力穷触不周山而死天柱为之折女娲鍊五色石补天列子阴阳失度名缺鍊五常之精名补云盖本拈洞山掇却泰首座果棹话云洞山虽有打破虚空底鉆鎚要且无补缀底针线南泉如大禹凿山透海显出神用赵州如女娲鍊石补天圆却话头万松道赵州十八上解破家散宅不知有多少生涯草鞋头戴较些些咄咄没去处作这箇去就保福展云虽然如是也只是破草鞋南泉平高就下道子若在恰救得猫儿翠巖芝云大小赵州只可自救放过一着天童道异中来也还明鉴只箇真金不混沙只能顺水推舡不解逆风把柁而今尔这一队上来猫又无争甚狗以拄杖趁下第十则台山婆子示众云有收有放干木随身能杀能活权冲在手尘劳魔外尽付指唿大地山河皆成戏具且道是甚么境界举台山路上有一婆子凡有僧问台山路向什么处去婆云蓦直去僧才行婆云好箇阿师又恁么去也僧举似赵州州云待与勘过州亦如前问至来日上堂云我为汝勘破婆子了也师云台山路上婆子惯随无着出寺入寺饱参文殊前三后三凡见僧问台山路向什么处去便当阳指出长安大道云蓦直去其僧不作疑阻便行婆云好箇阿师又恁么去也这婆子也钩锥在手从来触误多少贤良这僧既不奈伊何拈来举似赵州州云待与勘过疑杀天下人这老汉老不歇心图箇甚么也要定箇宗眼州依前恁么问婆依前恁么答有底便话作两橛前段点这僧扶婆子后段点婆子扶赵州唯玄觉云前僧也恁么问答后来赵州也恁么问答且道甚处是勘破处万松道勘破了也又云非唯被赵州勘破赤被这僧勘破万松道非但累及玄觉亦乃累及万松瑯琊云大小赵州去这婆子手里丧身失命虽然如是错会者多万松道切忌以已方人沩山哲云天下衲僧只知问路老婆要且不知脚下泥深若非赵州老人争显汗马功高虽然须假天童歌扬始得颂云年老成精不谬传赵州古佛嗣南泉枯龟丧命因图象良驷追风累缠牵勘破了老婆禅说向人前不直钱师云鬼魅以妖通成精呪药以依通成精天龙以报通成精贤圣以神通成精佛祖以道通成精南泉赵州乃佛祖向上人那堪年老所以道年老成精也赵州古佛嗣南泉马祖道经入藏禅归海唯有南泉独超物外赵州以长沙为友以南泉为师故勘辨中非得失胜负之可品格天下谓之赵州关也不妨难过虽然仲尼有言神龟能现梦于元君而不能免余且之网智能七十二钻而无遗筴而不能避刳肠之患如是则智有所困神有所不及也庄子云宋元君梦人被发曰予自宰路之渊予为清江使河伯之所渔者余且得予觉占之神龟也渔者果有余且网得白龟其圆五尺君欲活之卜之曰杀龟以卜吉乃刳龟七十二钻而无遗筴乃其事也洛浦曰欲知上流之士不将佛祖言教贴在额头如龟负图自取丧身之兆凤萦金网趋霄汉以何期周穆王八骏有乘云而趋行越飞鸟者故曰良驷追风也此颂婆子能勘僧而不免赵州勘破赵州虽能勘婆而不免瑯琊点检参禅谓之金屎法不会如金勘破如屎所以道说向人前不直钱汝但离却得失胜负情量自然平欺婆子下视赵州若到万松门下不得点胸檐板第十一则云门两病示众云无身人患疾无手人合药无口人服食无受人安乐且道膏肓之疾如何调理举云门大师云光不透脱有两般病一切处不明面前有物是一透得一切法空隐隐地似有箇物相似亦是光不透脱又法身亦有两般病得到法身为法执不忘已见犹存堕在法身边是一直饶透得放过即不可子细点检将来有甚么气息亦是病师云越州干峯和尚法嗣洞山悟本云门遍参曾见师与曹山疎山此则公案先有来源干峯示众云法身有三种病二种光须是一一透得更须知有向上一窍云门出众云只如庵内人为甚不知庵外事峯呵呵大笑门云犹是学人疑处峯云子是甚么心行门云也要和尚相委悉峯云直须恁么始得稳坐地门云喏喏干峯道法身有三种病云门道法身有两种病万松行脚时诸方商量道未到走作已到住着透脱无依是三种病今言二种少未到走作后二种病显然大同佛眼和尚道骑驴觅驴是一骑驴了不肯下亦是病乃前二病少后一种师家一期应病施方各垂方便其二种光与光不透脱有两般病无别且一切处不明面前有物是一者洞山道分明觌面别无真争奈迷头还认影若具把定干坤眼绵绵不漏丝毫方得少分相应又道透得一切法空隐隐地似有箇物相似亦是光不透脱沩山所谓无一法可当情见犹在境楞严经云纵灭一切见闻觉知内守幽闲犹为法尘分别影事南院颙道我当时如灯影里行相似所以道亦是光不透脱洞上宗风静沈死水动落今时名二种病尔但出不随应入不居空外不寻枝内不住定自然三病二光一时透脱然后透脱不透脱拈放一边子细点检将来有甚么气息亦是病如何得安乐去更请天童诊候颂云森罗万象许峥嵘透脱无方碍眼睛扫彼门庭谁有力隐人胸次自成情船横野渡涵秋碧棹入芦花照雪明串锦老渔怀就市飘飘一叶浪头行师举法句经云森罗及万象一法之所印一即万万即一即此物非他物一任峥嵘磊落荒田不拣草净地却迷人直饶透脱无方正是碍眼睛处圆觉经道于诸妄心亦不息灭洞山道灵苗瑞草野父愁耘何必扫彼门庭空一切法云门道一切处不明面前有物是一不是教尔除幻境灭幻心别觅透脱处三祖道六尘不恶还同正觉与圆觉经知幻即离不作方便离幻即觉亦无渐次便见作止任灭如金刚与泥人揩背也又道隐人胸次自成情此颂隐隐地似有箇物相似正是圆觉存我觉我潜续如命细四相病故普觉云大悲世尊快说禅病舡横野渡涵秋碧此颂得到法身缆舡于澄源湛水疎山以法身为枯桩此真系驴橛也直待拨转舡子未免棹入芦花照雪明处到此清光照眼似迷家明白转身还堕位此颂直饶透得放过即不可到此云门道尽天童颂彻也然后要见云门意旨天童眼目这里便是计利害处如何是云门意旨不见道子细点检将来有什么气息亦是病云门但指其病不说治法如何是天童眼目述云门治方云串锦老渔怀就市飘飘一叶浪头行云门大意在入廛垂手不避风波可谓自病既除复愍他疾净名之心也还知么病多谙药性得效敢传方第十二则地藏种田示众云才士笔耕辩士舌耕我衲僧家慵看露地白牛不顾无根瑞草如何度日举地藏问脩山主甚处来脩云南方来藏云南方近日佛法如何脩云商量浩浩地藏云争如我这里种田博饭喫脩云争奈三界何藏云尔唤甚么作三界师云漳州罗汉院桂琛禅师漳州牧王公于闽城西石山建地藏院请师住逾纪迁漳州罗汉故师又名地藏脩山主法眼悟空进山主结友之湖外至漳州阻雨雪溪涨寓城西地藏院围炉视地藏若无人藏欲验之亦附火乃曰有事相借问得否脩曰有事请问藏曰山河大地与诸尚座是同是别脩曰是别藏竖两指脩急曰是同是同藏亦竖两指起去法眼曰院主竖两指其意如何脩曰乱与眼曰不得麁心欺他脩曰鼠口岂有象牙次日辞行前至宿处眼曰兄辈前去吾依地藏或有长处无则复来相寻眼既久参脩等三人亦至地藏遂问南方佛法近日如何当时只好道与此方常日一般却云商量浩浩地自领出头也不知藏云争如我这里种田博饭喫当时便好道恁么则非但南方也更道争奈三界何带累他南方禅客俗气也不除藏为慈悲之故有落草之谈道尔唤甚么作三界不如只道箇老僧种田事忙免得天童一状领过颂云宗说般般尽强为流传耳口便支离种田博饭家常事不是饱参人不知参饱明知无所求子房终不贵封侯忘机归去同鱼鸟濯足沧浪烟木秋师云清凉道宗通自修行说通示未悟本出楞伽经佛告大慧有二种通宗通者为缘自得胜进相远离言说文字妄想趣无漏界缘自觉趣光明辉发是名宗通相云何说通相谓说九部种种教法离异不异有无等相以巧方便如应说法是名说通相讲徒云说通宗不通如日被云笼宗通说不通如蛇入竹箇宗通说亦通如日处虚空宗说俱不通如犬吠茅丛既分宗说已是两岐那堪禅分五派教列三乘箇中一亦不立皆强为也何况出口入耳请益拈颂葛藤引蔓过新罗巩县茶瓶汤不绝非但南方商量浩浩地若是道火不烧口底人辩似悬河元无一字种田博饭虽是家常其奈不是饱参不知其趣古人深山里䦆头边折脚铛中煮脱粟饭富不过知足一世不求人贵不过清闲何须印如斗所以道参饱明知无所求子房终不贵封侯史记汉六年封功臣或谓张良未甞有战鬪功高帝曰运筹帷幄之中决胜千里之外子房功也使自择齐三万户良曰始臣下邳与上会留此天以臣授陛下用臣计而幸时中臣愿封留足矣不敢当三万户此颂不必开堂演法斆南方也离骚经渔父歌曰沧浪之水清兮可以濯我缨沧浪之水浊兮可以濯我足此乃猿鹤共处鱼鸟同游且道是甚么人本色檐板汉第十三临际瞎驴示众云一向为人不知有己直须尽法不管无民须是拗折木枕恶手脚临行之际合作么生举临际将示灭嘱三圣吾迁化后不得灭却吾正法眼藏圣云争敢灭却和尚正法眼藏际云忽有人问汝作么生对圣便喝际云谁知吾正法眼藏向这瞎驴边灭却师云临际嘱三圣不得灭却吾正法眼藏此与兴化谓克宾维那汝不久为唱道之师罚饡饭出院机用一般其实此事千佛出世不增千圣入灭不减岂一三圣能兴灭哉古人临终显发此事亦表众中有人果然三圣出云争敢灭却和尚正法眼藏如人被骂不甘者承头当时便与本分草料正法眼藏未到灭却却道忽有人问汝作么生对当断不断返招其乱圣便喝上代下世门里出身耳聋三日以来不似而今这喝际云谁知吾正法眼藏向这瞎驴边灭却当时临际门风自有正令可惜放过不知天童如何判断颂云信衣半夜付卢能搅搅黄梅七百僧临际一枝正法眼瞎驴灭却得人憎心心相印祖祖传灯夷平海岳变化鵾鹏只箇名言难比拟大都手段解飜腾师云黄梅密付二十年南北纷争临际明传至今有人不荐这般手段直得鲲鹏变化海岳夷平大沩秀云古者忍死待来因何正法眼藏却向瞎驴边灭却临际行计速速三圣又却怱怱因斯父子情忘遂使后人失望若不得流水还应过别山本录三圣便礼拜未当好心临际乃付偈曰㳂流不止问如何真照无边说似他离相离名人不禀吹毛用了急须磨偈毕俨然而逝此公案天童拈到恰好处便休三圣礼拜临际说偈大有放过轻舍处还有与古人出气底么险第十四则廓侍过茶示众云探竿在手影草随身有时铁裹绵团有时锦包特石以刚决柔则故是逢强即弱事如何举廓侍者问德山从上诸圣向什么处去也山云作么作么廓云勅点飞龙马跛鼈出头来山便休去来日山浴出廓过茶与山山抚廓背一下廓云这老汉方始瞥地山又休去师云德山寻常敲风打雨呵佛骂祖这僧过犯弥天为甚却放过殊不知扑牛不用索杀人不用刀几曾放过来老黄龙道德山持聋作哑虽然暗得便宜廓公掩耳偷铃争奈傍观者丑万松道岂止偷铃如九重渊底骊龙颔下抉珠正值龙睡若觉时必为虀粉大沩喆云若不登龙门焉知沧海宽直饶浪击千寻争奈龙王不顾万松道纤鳞片甲不足为怪佛果道德山直是恶手脚见这僧不是受鉆鎚底人所以便休去万松道古人遇物临机各有方便山谓巖头曰尔已后向老僧头上疴去在巖头后来果谓大小德山不会末后句古人抑扬纵夺岂得失胜负可拘黄龙大沩只举大纲更看天童颂出深细颂云觌面来时作者知可中石火电光迟输机谋主有深意欺敌兵家无远思发必中更谩谁脑后见腮兮人难触犯眉底着眼兮渠得便宜师云从上诸圣向什么处去也大似当面蹉过德山道作么作么德山影草藏身拈出曜眼镜昔七贤女游尸多林一女云尸在这里人在什么处一女云作么作么诸女相顾悉皆悟道感得天帝散花供养德山用此一机借路经过决不得恁么会所以道可中石火电光迟德山岂不知侍者放伊不过下媒求鸽着本图利果然出他彀中不得忽有人问万松甚么处去也拦腮掌云在这里直教飞龙跛鳖缩项攒蹄侍者德山亡锋结舌还识德山老汉么少年曾决龙蛇阵潦倒还听稚子歌第十五则仰山插锹示众云未语先知谓之默论不明自显谓之暗机三门前合掌两廊下行道有箇意度中庭上作舞后门外摇头又作么生举沩山问仰山甚处来仰云田中来山云田中多少人仰插下锹子叉手而立山云南山大有人刈茆仰拈锹子便行师云师资合道父子投机沩仰家风千古龟鑑沩山问仰山甚处来沩山岂不知仰山田中来垂此一问要与仰山相见仰山不负来问只道箇田中来且道还有佛法道理也无沩山深入虎穴更问田中多少人仰山插锹子叉手而立便衲僧相见玄沙云我当时若见便与踏倒锹子万松道忍俊不禁投子青禅师颂云沩山问处少知音插地酬他佛祖沈踏倒玄沙傍不肯免教苍翠带春深万松道草枯鹰眼疾南岳法轮平禅师颂云狭路相逢避不及插下锹时叉手立过得桥来岸上行始觉浑身泥水湿万松道不堪回首月明中二老宿颂处只有千尺寒松更看天童放出抽条石笋颂云老觉情多念子孙而今惭愧起家门是须记取南山语镂骨铭肌共报恩师云此颂如韩文毛颕传理事双彰真俗并举一往观来沩山为老觉仰山以下为子孙就里即不然僧问长沙岑大虫本来人还成佛否山云尔道大唐天子还割茅刈草否是知刈茆乃臣子边事而今惭愧起家门千年无影树今时没底靴住持千嶂月衣钵一溪云皆是得力儿孙绍承家业是知君臣父子非特曹洞创立沩仰父子已行此令若不是沩山点破一向光影门头弄粥饭气驴前马后以当平生甚为可惜所以天童教记取南山刈茆一转语镂骨铭肌报恩不尽法灯云野老负薪归催妇连宵织看他家事忙且道承谁力问渠渠不知特地生疑惑伤嗟今古人几箇知恩德知有后如何断臂不觉痛立雪不敢倦所以万松老来住报恩院第十六麻谷振钖示众云指鹿为马握土成金舌上起风雷眉间藏血刃坐观成败立验死生且道是何三昧举麻谷持钖到章敬遶禅床三匝振钖一下卓然而立敬云是是谷又到南泉遶禅床三匝振钖一下卓然而立泉云不是不是谷云章敬道是和尚为什么道不是泉云章敬即是是汝不是此是风力所转终成败坏师云昔日仰山到中邑谢戒邑于禅床上拍手云阿㖿阿㖿仰从西过东从东过西复向中心立然后谢戒邑云甚处得此三昧仰云于曹溪脱印子学来邑云汝道曹溪三昧接甚么人仰云接一宿觉仰复问和尚甚处得此三昧邑云马大师处得此三昧蒲州麻谷宝彻禅师恰如永嘉初见六祖持钖到章敬遶禅床三匝振钖一下卓然而立也如曹溪脱印子学来此名三昧王三昧一切三昧皆从此生章敬道是是万松道有何不可胜默光和尚道是无可是非无真非是非无主万善同归枭鸡昼夜徒自支离我无三寸鳖得唤龟迦叶不肯一任攒眉万松道多愁早老麻谷要与诸方勘同麻谷又曾到忠国师处遶禅床三匝振钖而立国师云既能如是何用更见贫道谷又振钖国师云这野狐精出去看他宾主相见有照有用有首有尾良由熟处难忘惯得其便又到南泉遶床振钖依前而立南泉却道不是不是便似曾与章敬厮计会来大沩喆云章敬道是落在麻谷彀中南泉道不是亦落在麻谷彀中大沩即不然忽有人持钖遶禅床三匝卓然而立但向伊道未到这里好与三十棒万松道不可口行人事便打谷云章敬道是和尚为什么道不是不妨疑着泉云章敬即是是汝不是见机而作临险推人圆通善国师道麻谷即是南泉不是此语正如邓峯永庵主问僧审奇汝久不见何所为奇曰近见伟藏主有箇安乐处永曰试举似我奇因叙其所得永曰汝是伟未是奇莫测归语于伟伟大笑曰汝非永不非也奇走质于积翠南禅师南亦大笑永闻之作偈曰明暗相参杀活机大人境界普贤知同条生不同条死笑倒庵中老古锥觉范云观其语言想见当时法喜游戏之逸韵万松道麻谷章敬南泉此兴亦不浅若闻此是风力所转终成败坏更是好笑这王老师不唯把定干坤兼有出身之路保宁勇和尚颂云颜色规模恰似真人前拈弄越光新及乎入火重烹鍊到了终归是假银麻谷到此瓦解氷消若要氷河发焰铁树花开须得天童别下一转语颂云是与不是好看桊䙌似抑似扬难兄难弟纵也彼既临时夺也我何特地金钖一振太孤标绳床三遶闲游戏丛林扰扰是非生想像髑髅前见鬼师云此箇公案全在是与不是处时人尽道麻谷被草敬南泉调弄唯大沩喆道章敬道是也落在麻谷彀中南泉道不是亦落在麻谷彀中如金刚宝处于日中光色无定天童道好看桊䙌且麻谷落桊䙌南泉落桊䙌似抑似扬难兄难弟天童道一往观来似抑似扬点检将来难兄难弟东汉陈元方子长文即陈群也与季方子孝光各论其父功德争之不决咨于太丘太丘即陈寔元方季方父也太丘曰元方难为兄季方难为弟此谓章敬左眼半斤南泉右眼八两金钖一振太孤标永嘉证道经亦云不是标形虚事治如来宝杖亲踪迹雪窦道古策风高十二门门门有路空萧索钖杖经云十二环者用念十二因缘修行十二门禅十二缘易知十二门四禅四无量四无色定古策风高即太孤标也六祖亦云夫沙门具三千威仪八万细行大德何方而来生大我慢天童意道不是标形亦非我慢绳床三遶闲游戏章敬道是南泉道不是丛林扰扰是非里走作若无把定干坤眼尽是髑髅前见鬼不见僧问九峯如何是把定干坤眼峯云干坤在里许僧云干坤眼何在峯云正是干坤眼僧云适来为什么道干坤在里许峯云若不恁么髑髅前见鬼无数万松这里有箇禁师卓拄杖一下云急急如律令万松老人评唱天童觉和尚颂古从容庵录一万松老人评唱天童觉和尚颂古从容庵录万松老人评唱天童觉和尚颂古从容庵录二侍者离知录后学性一校生生道人梓第十七法眼毫釐云众云一双孤雁搏地高飞一对鸳鸯池边独立箭锋相拄则且致锯解秤锤时如何举法眼问脩山主毫厘有差天地悬隔汝作么生会脩云毫厘有差天地悬隔眼云恁么又争得脩云某甲只如此和尚又如何眼云毫厘有差天地悬隔脩便礼拜师云脩山主与法眼同参地藏深得傍参切磋之力这箇公案如折倒则监院悟头一般金陵报恩玄则禅师法眼问曾见什么人来恩云见青峯和尚眼云有什么言句恩云某甲曾问如何是学人自已峯云丙了童子来求火眼云上座作么生会恩云丙丁属火将火求火如将自已求自已眼云与么会又争得恩云某甲只如此未知和尚尊意如何眼云尔问我我与尔道恩云如何是学人自己眼云丙丁童子来求火恩于言下顿悟法眼钩锥在手去则印住住则印破打破则监院情关抽开脩山主识锁三祖信心铭至道无难唯嫌拣择但不憎爱洞然明白毫厘有差天地悬隔法眼将此问脩山主作箇敲门瓦子今时问着一千箇一千箇作道理会不然一向打在无事界里是他不落寻思只道箇毫厘有差天地悬隔也大晒有蕴借法眼方复不许道恁么又争得此所以为法眼一派之源也万松到此常令学人分身两下看前段脩山主恁么道为甚不许后段法眼却为甚恁么道其间脩山主道某甲只如此和尚又如何望箇斩新日月别作生涯是他不蹉一丝依前只道箇毫厘有差天地悬隔东禅齐云山主恁么祗对为甚么不肯及乎再请益法眼亦只恁么道便得去且道誵讹在什么处若看得透道上座有来由万松道恁么又争得所以道只是旧时行底路逢人说着便誵讹脩便礼拜得即得情理难容五祖戒代法眼噼嵴便打万松道果然有本出法眼语云山主彻也万松道弄泥团汉二俱不了万松当时见法眼道恁么又争得向道久闻和尚有此机要不然摆手便行管取一时坐断待伊不信试问天童颂云秤头蝇坐便欹倾万世权衡照不平斤两锱铢见端的终归输我定盘星师云天童破题一句便颂毫厘有差天地悬隔庐山远公云本端竟何从起灭有无际一微涉动境状此穨山势三祖道箇嫌字先自憎爱了也却道但不憎爱洞然明白诸人退步就己子细点检看梵语三摩地此云等持不沈不掉平等任持也此可以为万世权衡照不平者也尚书治要图说秤有三义准者系也衡者平也权者锤也楞严经云于其自住三摩地中见与见缘并所想相如虚空花本无所有此见及缘元是菩提妙净明体云何于中有是非是到此正恁么时不须嫌拣择离憎爱尚无毫厘之差岂有云泥之隔斤两锱铢者八铢为锱三锱为两十六两为斤是他权衡在手底人尔将一斤来我也一移教平将一两来也一移教平稍似锱铢增减便欹倾也诸方道领取钩头意莫认定盘星盖定盘星上本无斤两又如北辰镇居其所钩头加减计在临时万松道有心而平未若无心而不平所以无星秤上饶人卖双陆盘中信彩赢还会法眼道山主彻也么秤锤移到彻梢头忽然拶落翻斤斗第十八则赵州狗子示众云水上葫芦按着便转日中宝石色无定形不可以无心得不可以有心知没量大人语脉里转却还有免得底么举僧问赵州狗子还有佛性也无州云有僧云既有为甚么却撞入这箇皮袋州云为他知而故犯又有僧问狗子还有佛性也无州曰无僧云一切众生皆有佛性狗子为什么却无州云为伊有业识在师云若道狗子佛性端的是有后来却道无端的是无前来却道有若道道有道无且是一期应机拶着说出各有道理所以道明眼汉没窠臼这僧问处要广见闻不依本分赵州道有以毒去毒以病医病这僧又道既有为甚撞入这皮袋不知自己生入狗腹中了也州云为他知而故犯一槌两当快便难逢这僧将谓依因判果若恁么会作座主奴也未得后来有僧再问便却道无是他得底人道有也有出身处道无也有出身处这僧依文按本道一切众生皆有佛性狗子为什么却无似这一拶敢道拨天关底手转身无路是他款款道箇为伊有业识在尔且道这僧皮下还有血么天童不免向赤肉瘢上更着艾燋颂云狗子佛性有狗子佛性无直钓元求负命鱼逐气寻香云水客嘈嘈杂杂作分疎平展演大铺舒莫怪侬家不慎初指点瑕疵还夺璧秦王不识蔺相如师云狗子佛性有狗子佛性无两段不同一併拈出正如雪窦道一有多种二无两般天童要与赵州相见故如是颂应天真道直钩钓狞龙曲钩钓虾䗫后来逐气寻香如猎犬相似嘈杂分疎枯骨上有甚汁赵州虽大开铺席要且只是平展商量天童与赵州解腕莫怪侬家不慎初归宗问秀才业何经史才云会二十四家书体宗向空中一点云会么才云不会宗云又道会二十四家书体永字八法也不识刺史李渤问三乘十二分教即不问如何是祖师西来意宗亦竖拳云会么李云不会宗云这箇措大拳头也不识万松道翻身师子大家看不唯狗子佛性道有道无只这知而故犯业识性在也大晒顾前盻后慎初护末史记赵惠王得楚和氏璧秦昭王以十五城易之蔺相如奉璧入秦王喜传示美人及左右左右皆唿万岁相如视王无割城之意乃前曰璧有瑕请示之王授璧相如因持起立倚柱发上冲冠曰赵王斋戒五日使臣奉璧送书于庭严大国之威以修敬也今见王礼节甚倨得璧传示美人似戏弄臣无割城意故臣复取璧必欲急臣臣头与璧俱碎于柱矣王辞谢按图割城亦斋五日相如使从者衣褐怀璧径道归赵赵州先纵后夺有相如手段天童别曾有颂云赵州道有赵州道无狗子佛性天下分疎面赤不如语直心真必定言麁七百甲子老禅伯驴粪逢人换眼珠赵州心真语直便是直钓元求负命鱼周文王出猎见姜子牙磻溪之谷去水三尺直钩钓鱼王异之曰直钩如何得鱼子牙曰但求负命之鱼驴粪逢人换眼珠此如相如夺璧也佛鑑拈出槵子数珠云诸人还见么良久云此是老僧来京师换得底诸人各自归堂摸𢱢看佛鑑用槵子赵州用驴粪万松既无用处不曾移换诸人若信得及依旧眼在眉毛下第十九则云门须弥示众云我爱韶阳新定机一生与人拔钉楔为甚有时也开门掇出胶盆当路凿成陷穽试拣辨看举僧问云门不起一念还有过也无门云须弥山师云圆通善国师道此箇公案诸方商量或云才恁么问早是起念过如须弥或云如须弥山八风吹不动千古镇常安或云为人难透如须弥山如此商量要且未会云门意在若是桶子底脱红丝线断方知总不恁么不见道三句明一句一句明三句三一不相涉分明向上路佛果道云门答话多惹人识情万松道以识情遣识情非大手段为人不能搆副此须弥山天不能盖地不能载风吹不入水洒不着唯金刚眼睛一覻覻透便见七穿八穴直得碎如微尘然后却向眉毛眼睫上孤逈逈峭巍巍白云端禅师颂云须弥山兮塞宇宙千手大悲看不透除非自解倒骑牛一生不着随人后万松道仰面独扬眉回头自拍手其山寘和尚颂云无事投人觅罪名即时擒下丧全身未招情款驱驱者门外知他多少人唯有天童不在此限颂云不起一念须弥山韶阳法施意非悭肯来两手相分付拟去千寻不可攀沧海濶白云闲莫将毫发着其间假鸡声韵难谩我未肯模胡放过关师云尔问我不起一念有过无过我便掇出一坐须弥山在尔面前相似其法施之利固非悭悋永嘉道大施门开无壅塞非但今日也梵语须弥此云妙高四宝所成曰妙独出众峯曰高四天下山中须弥最为第一尔若自肯我便两手分付古诗道待伊心肯处是我命通时其实此事常显露如须弥山㟮屼峥嵘谁能盖覆未分付时尔岂无分分付与尔岂是新得不见长庆道万象之中独露身唯人自肯乃方亲天童颂到这里大有含蓄功夫尔若拟议不来千里万里仰望不及璩源道此事如崖穨石裂壁立千仞不可攀揽其实尔亦不曾离我亦不曾夺此与上句迷悟相反对偶分明教中说须弥山入水八万瑜缮那出水八万瑜缮那非娑竭海不能涵容山既古今不动云亦出没常闲洞山道青山白云父白云青山儿白云终日倚青山总不知天童余才颂须弥山如海阔云闲曲尽奇妙这里容得一念起灭么所以道沧海濶白云闲莫将毫发着其间此又与雪窦道眼里着沙不得同参若论韶阳不悭法施却又眼里着得须弥山也此须弥山颂中筑着磕着血脉贯通拍拍是令非妄生穿鉴增长识情也其实不起一念底人岂可更问有过无过直饶常在不起一念处点检将来堪作什么所以道假鸡声韵难谩我未肯模胡放过关孟甞君入秦为相人或说王孟甞君贤又齐族也今相秦必先齐而后秦秦其危矣王囚君欲杀君因幸姬求解姬曰妾愿得君狐白裘此时裘已献王下客能为狗盗者取裘献姬君得出夜半至函谷关关法鸡鸣而出客下客凭谖善为鸡鸣群鸡皆鸣君脱秦难师拈拄杖云万松今日把关也有学鸡鸣者出来复靠却拄杖云放过一着第二十则地藏亲切示众云入理深谈嘲三攞四长安大道七纵八横忽然开口说破举步踏着便可高挂钵囊拗折拄杖且道谁是其人举地藏问法眼上座何往眼云迤逦行脚藏云行脚事作么生眼云不知藏云不知最亲切眼豁然大悟师云杨无为问芙蓉楷和尚相别几年蓉云七年公云学道来参禅来蓉云不打这鼓笛公云恁么则空游山水百无所能也蓉云相别未久善能高鉴公大笑南泉道道不属知不属不知知是妄觉不知是无记今人见道不知最亲切更是法眼悟头便一向不知不会只这是也殊不知古人一句子如天普盖似地普擎既不知最亲切荷泽道知之一字众妙之门又作么生尔但是则总是莫坐在是处不是总不是莫坐在不是处兼通五位正偏岂可死在句下只这法眼悟处也是偶尔成文柏山大隐和尚道因祸致福也在地藏接人手段钩在不疑之地蓦下一钓法眼勐省元来却在这里磁州老师道尔但行里坐里心念未起时勐提起覻见即便见不见且却拈放一边恁么做功夫休歇也不碍参学参学也不碍休歇投子青和尚道既金龙失水妙翅急提地藏时节因缘丝毫无间天童笔端有舌更为重宣颂云而今参饱似当时脱尽帘纤到不知任短任长休剪缀随高随下自平治家门丰俭临时用田地优游信步移三十年前行脚事分明辜负一双眉师云宗镜道从来迷悟似迷今日悟迷非悟所以道悟了还同未悟人地藏问时要知发足道理法眼答处亦非谦让推辞地藏就便一提道不知最亲切法眼大悟元来这不知却亲切临济问洛浦甚处来浦云栾城来济云有事相借问得否浦云某甲不会济云打破大唐国觅箇不会底不得临济常用杀人刀亦有活人剑不似地藏杀人见血为人为彻这箇不知不会脱体逈别直须脱尽帘纤方到不知不会处沩山普请开田仰山问这头得恁么低那头得恁么高沩曰水能平物但以水平之仰曰水也无凭和尚但高处高平低处低平沩然云肇公般若无知论曰诸法不异者岂曰续凫截鹤夷岳盈壑然后为无异哉所以道任短任长休剪缀随高随下自平治张无尽道万般支准费工夫一切顺随成善巧只么信口便道信手便用信脚便行春月花开秋时叶落恁么会得行甚驴脚所以玄沙不出岭保寿不渡河不出门知天下事觉范颂云一箇面如楪子大眼耳鼻舌分疆界髑髅里头都不知听汝外边争揑怪口问鼻曰饮食在我言语在我汝有何功在吾之上鼻曰五岳之中中岳居尊鼻复问眼汝何在上眼曰吾同日月寔有照鉴之功敢问眉有何功处于吾上眉曰我寔无功惭居上位傥容在下眼在眉上看尔甚么面孔是以宝月明禅师上堂云古者道在眼曰见在耳曰闻且道在眉毛唤作什么良久云忧则共慼乐则同欢人皆知有用之用不知无用之大用且道宾头卢尊者两手拨眉意旨如何师拨眉云猫第二十一则云巖扫地示众云脱迷悟绝圣凡虽无多事立主宾分贵贱别是一家量材授职即不无同气连枝作么生会举云巖扫地次道吾云太区区生巖云须知有不区区者吾云恁么则有第二月也巖提起扫帚云这箇是第几月吾便休去玄沙云正是第二月云门云奴见婢殷勤师云道吾屈折云巖如佛果激励佛鑑所谓不愤不启不悱不发是他云巖扫地道吾闲点检他云巖道须知有不区区者好诸仁者尔喫饭煎茶把针扫地时识取箇不区区底便得世法佛法打成一片洞上谓之兼带去时中自不虚过道吾便见破绽道恁么则有第二月也雪窦别云洎合放过二老人恐人离却色身别立法身忠国师谓南方禅客曰我此间佛性全不生灭汝南方佛性半生半灭半不生灭客曰如何区别师曰此则身心一如心外无余所以全不生灭汝南方身是无常神性是常所以半生半灭半不生灭到这里须知有箇转身就父底时节巖遂竖起扫帚云这箇是第几月此语本出首楞严经经云如第二月谁为是月又谁非月文殊但一月真中间自无是月非月道吾便休去有本云道吾拂袖便行万松道勘破了也且道是云巖勘破道吾道吾勘破云巖明眼底试点检看玄沙云正是第二月此老子口里有雌黄舌上有利剑长庆云被他倒转扫帚拦面𢷾又作么生沙休去罗山云噫两箇老汉不识好恶云巖箇汉缚手脚死来多少时也万松道德山门下不道不得洞山门下要且未在雪峯行脚时三到投子九上洞山一日淘米次洞山问淘砂去米淘米去砂峯云砂米一时去山云大众喫箇什么峯乃覆却盆山云得即得须见别人始得后果嗣德山玄沙长庆嗣雪峯罗山嗣巖头皆出德山门下故一抑一扬言逆意顺而今云门洞上两派齐行岂有优劣者哉云门云奴见婢殷勤保福云云巖大似泥里推车步步区区二老宿亦嗣雪峯自然言气相合意谓云巖不能用扫帚𢷾打断葛藤殊不知烂泥中有刺万松披玩拈提未遍不觉失笑云云巖道吾发明洞上机缘这一队老汉众口销金无一人为渠雪屈赖有天童拔剑相助颂云借来聊尔了门头得用随宜即便休象骨巖前弄蛇手儿时做处老知羞师云若论此事如石火电光云巖提起示人长庆拦面便𢷾用处虽殊同归变灭洞上所以贵回机转位也雪峯有象骨巖雪峯曾示众云南山有一条鼈鼻蛇汝等诸人切须好看云门以拄杖撺向面前作怕势此岂不是奴见婢殷勤也云巖扫地提起扫帚云这箇是第几月尽与从良变为得力儿孙了也云门至今在篱檐下所以天童放伊不过道象骨巖前弄蛇手儿时做处老知羞胜默和尚道这箇颂子有搜人短处有为人长处此天童胜默点罚云门万松今日翻案去也不见天童颂弄蛇话褒奖云门全机大用云中不下为甚如此抑扬皆在我杀活更由谁第二十二则巖头拜喝示众云人将语探水将杖探拨草瞻风寻常用底忽然跳出箇焦尾大虫又作么生举巖头到德山跨门便问是凡是圣山便喝头礼拜洞山闻云若不是豁公大难承当头云洞山老汉不识好恶我当时一手擡一手捺师云德山寻常打风打雨一日巖头展坐具德山以拄杖挑向阶下头下阶收坐具便行次日上德山侍立山云那里学得这虚头来头云某甲终不敢自谩山云汝已后向老僧头上疴去在父闻子健恨不杀身见过于师方堪传授此问诸方谓之跨门之机未必当初真跨门问来昔有外道手中藏活雀儿问世尊曰手中雀儿为活为死世尊以足跨门云汝道吾欲出欲入问是凡是圣真有此理昔曰普化曾指圣僧问临济且道这箇是凡是圣济便喝化云河阳新妇子木塔老婆禅临济小厮儿却具一只眼济云这老贼化出僧堂云贼贼首山云这两箇贼有箇正贼且道那箇是正贼代云刘盆子巖头问是凡是圣德山便喝便是与临济商搉勘同来相似头礼拜亦与临济小厮儿却具一只眼一般雪窦道当时才礼拜噼嵴便打非唯勦绝洞山亦乃把定豁老此又与临济道这老贼同参洞山闻举云若不是豁公大难承当佛果着语云傍人具眼又云只知其一不知其二万松见处即不然佛果道洞山傍人虽具眼只见锥头利万松道佛果和尚虽具眼不见凿头方洞山故将承当赃诬巖头要发明当初礼拜有权有实果然巖头火到头上急忙扑撒道洞山老汉不识好恶我当时一手擡一手捺方始点灯喫饭两家分明也不见保宁勇和尚颂云平川走兔放苍鹰此颂跨门之问也一捺便啗双眼睛此颂德山喝巖头拜毒手夺来人买去此颂洞山着价利奈何斤两未分明正是万松道底欲得斤两分明么其实佛果万松不争头高头低更看天童称盘一上颂云挫来机总权柄事有必行之威国有不犯之令宾尚奉而主骄君忌谏而臣佞底意巖头问德山一擡一捺看心行师云此颂三人皆挫来机各总权柄唯巖头德山有必行之威有不犯之令宾奉主骄在洞山巖头君忌臣佞在巖头德山末后两句在洞山巖头此箇榜样诸方唤作拣诂水中择乳须是鹅王便见天童针线功夫巖头知德山有必行威不犯令故不夺机且顺情礼拜洞山知巖头不受探拔不受点罚子承父业亦有必行威不犯令故钩头着饵道若不是豁公大难承当岂非尚奉主骄忌谏臣佞临济宗风唤作红线套索碧玉穽坑陷虎之机埋兵掉鬪诸方尽谓巖头一擡一捺洞山错下名言殊不知洞山一擡一捺更甚分明此非久参作者决难领略今时一等脱白沙弥见天童颂道一擡一捺看心行便道怪得禅家不肯为人说破元来都是心行故作机巧诳赚学人万松道一分心行是一分慈悲不喫一交不学一便可谓果从花里得甘向苦中来巖头擡捺洞山赚出洞山擡捺万松说破忽有箇出来礼拜万松却放过不打何也为伊皮下无血第二十三则鲁祖面壁示众云达磨九年唿为壁观神光三拜漏泄天机如何得扫踪灭迹去举鲁祖凡见僧来便面壁南泉闻云我寻常向他道空劫以前承当佛未出世时会取尚不得一箇半箇他恁么驴年去师云池州鲁祖山宝云禅师凡见僧来便面壁自达磨九年之后无人再行此令且教诸方问佛问祖向上向下底大家识些痛痒南泉是他同参见人针锥不动便与打傍通注破我寻常向他道空劫以前承当佛未出世时会取不得一箇半箇意似放开一线其实替他侍者传法旨了也又道他恁么驴年去意似责他太孤峻生其实赏他觌面分付不见道直饶说得十分争似一回亲到所以灵山如画月曹溪如指月争似鲁祖在水晶宫中广寒殿里披襟相见保福见南泉鲁祖破绽问长庆道只如鲁祖节文在什么处被南泉恁么道万松道保福如何道节文二字来若非不萌枝上解辨春秋难置此问长庆对云退己让人万中无一万松道古人得恁么眼明玄觉云南泉为复是唱和语不肯语万松道半遮半掩谩渠一点不得翠巖芝云何劳如此万松道已是起模画样了也又云若有僧来见箇什么万松道犹嫌少在复云知时好万松道若是陶渊明攒眉便归去又云我即不然未具胞胎不得会会得则打折尔腰万松道和尚棒教谁喫罗山云王老师当时若见背上与五火抄为伊解放不解收万松道五更侵早起已有夜行人玄沙云我当时若见也与五火抄万松云恼乱春风卒未休云居钖云罗山玄沙总恁么道为复一般别有道理万松道共计十火抄又云若拣得出许尚座佛法有去处万松道好与五火抄诸仁者尔看南泉恁么贬屈鲁祖长庆却道正是退己让人鲁祖把断关津罗山却道解放不解收尽是鱼前布网贼过张弓更看天童别作甚么向当颂云淡中有味妙超情谓绵绵若存兮象先兀兀如愚兮道贵玉雕文以丧淳珠在渊而自媚十分爽气兮清磨暑秋一片闲云兮远分天水师云昔徒单二驸马赴南京任道过磁州大明入堂随喜见僧面壁而坐驸马曰一箇好淡汉诠大师曰淡中有味水性本淡加之以茶蜜甘苦生焉性亦恬憺派之以迷悟则凡圣立焉虽曰淡中有味斯乃无味之味其味恒然妙超情谓情字从心谓字从言到此言语道断心行处灭法眼道理极忘情谓如何有喻齐道德经谷神不死章云玄牝之门是为天地根绵绵若存又曰吾不知谁子象帝之先衲僧为言绵绵若存不可一向断绝去也象帝之先者空劫以前佛未出世时也如愚道贵暗用雪窦道贵如愚颂云雨过云凝晓半开数峯如画碧崔嵬空生不解巖中坐惹得天花动地来此颂空生宴坐天帝雨花今鲁祖不能省事惹得南泉玄沙一队老汉点检此正是玉雕文以丧淳不若他珠在渊而自媚晋书陆机崇文赋曰石蕴玉以山辉水怀珠而川媚石中蕴玉而为南泉辈琢开水中怀珠而为玄沙辈漉出幸自十分爽气清磨暑秋刚为一片闲云远分天水万松不曾面壁尔这一队来觅什么节文自代云听说天童颂古第二十四则雪峯看蛇示众云东海鲤鱼南山鼈鼻普化驴鸣子湖犬吠不堕常涂不行异类且道是什么人行履处举雪峯示众云南山有一条鼈鼻蛇汝等诸人切须好看长庆云今日堂中大有人丧身失命僧举似玄沙沙云须是我稜兄始得然虽如是我即不恁么僧云和尚作么生沙云用南山作么云门以拄杖撺向峯面前作怕势师云南山鼈鼻虽是死蛇象骨巖前解弄也活雪峯拈来示众本要以毒去毒长庆只解顺水推舡道今日堂中大有人丧身失命若解逆风把柂雪峯须入涅槃堂始得玄沙闻举云须是我稜兄始得这里有些子誵讹若道玄沙许长庆为甚么却道我即不恁么不唯顺水推舡更解逆风把柂这僧不顾危亡便间和尚作么生玄沙只道箇用南山作么这里便见弄活蛇手云门便撺拄杖作怕势用得最亲云巖扫地话颂中曾举象骨巖前弄蛇手儿时做处老知羞为云门道奴见婢殷勤便骑贼马趁贼也不妨恶手脚今日再颂弄蛇话夸拏龙手看他大斧斫了手摩挲颂云玄沙大刚长庆少勇南山鼈鼻死无用风云际会头角生果见韶阳下手弄下手弄激电光中看变动在我也能遣能唿于彼也有擒有纵底事如今付阿谁冷口伤人不知痛师云玄沙专使驰书上雪峯峯拆开乃见三张白纸示其僧云会么僧云不会峯云不见道君子千里同风僧回举似沙沙云山头老和尚蹉过也不知玄沙承嗣雪峯寻常证父攘羊当仁不让道要南山作么此又果毅无前太刚之甚长庆随邪便道大有人丧身失命不解师子返掷此真见义不为是无勇也风云际会头角生果见韶阳下手弄此颂云门觌面拈出一条活蛇不同诸师弓柸现影能遣能唿者俚谚有云唿蛇即易遣蛇即难有擒有纵者此颂既撺向面前复作怕势已能擒纵必解遣唿天童末后道底事如今付阿谁冷口伤人不知痛但凡拍颂归于自己拈向面前始是作家雪窦亦云如今藏在乳峯前来者一一看方便师高声喝云看脚下万松道雪窦贪观脚下不知穿过髑髅天童冷口伤人明人不作暗事我当时若作云门以拄杖撺向雪峯怀里拟议不来随后教伊自作自受亲遭一口为什么如此今朝二月二暂放龙擡头第二十五则盐官犀扇示众云剎海无涯不离当处尘劫前事尽在而今试教伊觌面相呈便不解当风拈出且道过在什么处举盐官一日唤侍者与我过犀牛扇子来者云扇子破也官云扇子既破还我犀牛儿来者无对资福画一圆相于中书一牛字师云杭州盐官县镇国海昌院齐安禅师本唐皇宗枝宣宗在潜为僧将谒师师预知告主事大禁杂言止约横事帝住久忽辞师密谓曰时至矣无滞泥蟠兼嘱以佛法后事武宗灭教六年宣宗复兴师有力焉帝将诏师归宫供养师化已久帝恻怆追谥悟空禅师师一日唤侍者与我过犀牛扇子来侍者道扇子破也也是平实父子说话师云扇子既破还我犀牛儿来此乃全身入草养子之缘侍者无对却也因邪打正只是自不知有投子代云不辞拈出恐头角不全万松道善能修补雪窦拈云我要不全底头角万松云乃吾家之旧物石霜云若还和尚即无也万松道当面讳却雪窦拈云犀牛儿犹在万松道明眼难谩保福云和尚年尊别请人好万松道恩多怨深雪窦拈云可惜劳而无功万松道好心不得好报据这一队老汉空说道理扇子与牛儿终拈掇不出唯资福画一圆相于中书一牛字扇子犀牛斩新不动雪窦拈云适来为甚不拈出其实道扇子破也何曾动着分毫适来不拈出又何曾少而今拈出也不曾添天童赏资福拈得出用得亲标名挑请特为煎点一上颂云扇子破索犀牛桊挛中字有来由谁知桂毂千年魄妙作通明一点秋师云诸方谓扇画犀牛玩月或云犀角为扇或云以犀为柄皆得名为犀牛扇也盐官当时开箇舖席各人拈出一柄独资福亲手新样脱体偏别师甞示众云隔江见资福剎竿便回后脚跟下好与三十棒岂况过江来时有僧才出师云不堪共语大抵讲肆贵说到宗门贵用到以桊挛中字最有来由玄沙示众云吾有正法眼藏付嘱摩诃迦叶犹如画月曹溪竖拂子犹如指月桂毂乃月也涅盘经世尊放月爱光阿阇世王热恼清凉所以道谁知桂毂千年魄妙作通明一点秋可谓大柄若在手清风常及身犀牛扇话拈颂最多要且端的不曾与盐官相见万松若作侍者见道与我过犀牛扇子来有甚羽蒲纸竹绫绢椶𤛆信手拈来便与一柄何者纵有千般巧终无两样风第二十六则仰山指雪示众云氷霜一色雪月交光冻杀法身清损渔父还堪赏玩也无举仰山指雪师子云还有过得此色者么云门云当时便与推倒雪窦云只解推倒不解扶起师云古人临机遇物发明空劫以前一段大事法华经云纯一无杂具足清白梵行之相说者以谓白是众色之本一乘是诸乘之源而不说白色向上更有事在故仰山指雪师子示众云还有过得此色者么且白是众色之本雪色至白如何更有过此色者万松道既称为色必与眼对过白之色唯无色者不与眼对云门所以道当时便与推倒若便向至白无白处认着正是堕在无色界中雪窦所以别指出一条活路向推倒处却教扶起佛眼云若向这里扶持起来甚生次第事万松道若是他宗异派不道不得更须知有洞上宗风正倒时便起正起时便倒底时节然后起倒同时起倒不立更买草鞋行脚三十年不见佛觉颂云一色无过指示人白银世界里频申超然推倒还扶起争似东风煦日新万松道日出后一场懡㦬一等学人见云门推倒雪窦扶起便作机锋转换大用无方会见向一色边不得色边会以为宗旨血脉已有佛觉为证如或不信更问天童颂云一倒一起雪庭师子慎于犯而怀仁勇于为而见义清光照眼似迷家明白转身还堕位衲僧家了无寄同死同生何此何彼暖信破梅兮春到寒枝凉飈脱叶兮秋澄潦水师云云门一倒雪窦一起仰山指师子要过此色三箇鼎足阙一不可三玄三要尽在于兹仰山恐人坐在明白里岂非慎犯怀仁也指似于人令过此色岂非勇为见义也鲁语曰见义不为无勇也云门又恐坐在一色边也岂非慎犯怀仁便与推倒亦勇为见义也雪窦恐人只解推倒乃慎犯怀仁也更能扶起勇为见义也不见赵州道老僧不在明白里良以清光照眼犹自迷家明白转身未免堕位只解推倒不解扶起而堪作什么本色衲僧如珠走盘虽同死同生而不居生死虽无彼无此而权立彼此末后两句有时太阳门下有时明月堂前万古长空一朝风月朝菌蟪蛄且道而今是什么时节且随老木同寒瘠将逐春风入烧瘢第二十七则法眼指帘示众云师多脉乱法出姦生无病医病虽以伤慈有条攀条何妨举话举法眼以手指帘时有二僧同去卷帘眼云一得一失师云法眼斋前上参以手指帘二僧同去卷帘眼曰一得一失东禅齐云上座作么生会有云为伊不明旨便去卷帘亦有道指者则会不指而去者则失恁么会还可不可既不许恁么会且问上座阿那箇得阿那箇失万松道泥里洗土块此非但法眼南泉一日谓僧曰夜来好风僧亦曰夜来好风泉曰吹折门前一株松僧亦曰吹折门前一株松泉次谓一僧曰夜来好风僧曰是什么风泉曰吹折门前一株松僧曰是什么松泉曰一得一失指帘话极有为人作略二僧卷帘在当人分上自有两条路子法眼先与一印印定更无移改在法眼分上明暗相参杀活机大人境界普贤知诸方皆以离得失忘是非为上法眼走入是非海里得失坑中作活计盖无得失人可以定天下之得失万松恁么提唱也有得有失诸人恁么上来也有得有失唯深明利害之端者可以较其损益孙箇唤做现成公案不劳再勘为伊不能倒断不免天童引惹词讼颂云松直棘曲鹤长𠒎短羲皇世人俱忘治乱其安也潜龙在渊其逸也翔鸟脱绊无何祖祢西来里许得失相半蓬随风而转空舡截流而到岸箇中灵利衲僧看取清凉手段师云古人不得已强名本分事松直棘曲鹄白乌玄本出楞严经天童点化鹤长𠒎短庄子云长者不为有余短者不为不足是故𠒎胫虽短续之则忧鹤胫虽长断之则悲俗谚云要不闷依本分岂直羲皇世人俱忘治乱孔子谓西方有大圣人不治而不乱治乱者得失也三祖云得失是非一时放却周易干卦初九潜龙勿用九四或跃在渊秦台记王次仲年弱冠变苍颉古文为隷书秦始皇征之不起上怒槛车囚之赴国路化作鸟脱羁绊飞至西山落二翮今妫川县有大翮碢即其处也此颂上古之风出处行藏各安其分佛未出世有多少经论公案及至祖师西来便有得有失何不向未指帘时会取随风转空截流到岸此二句点出二僧得失天童大有功夫不易恁么道若无活人手争能杀得人是故又道箇中灵利衲僧看取清凉手段且道据什么令便得如此待尔喫棒了向尔道第二十八则护国三懡示众云不挂寸丝底人正是裸形外道不嚼粒米底汉断归焦面鬼王直饶圣处受生未免竿头险堕还有掩羞处么举僧问护国鹤立枯松时如何国云地下底一场懡㦬僧云滴水滴冻时如何国云日出后一场懡㦬僧云会昌沙汰时护法善神向甚么处去也国云三门头两箇一场懡㦬师云隋州隋城山护国净果大师讳守澄与二世演化大师讳知远同在湖南报慈慈陞座师问如何是真如佛性慈曰谁无参退首座问汝适来问和尚话还会么师曰不会座曰和尚恁么慈悲汝为什么不会真如佛性谁无乃至四生六道悉皆具足师曰感谢首座为某说破净果在傍齩齿曰这老汉自家无眼更瞎他人乃召师问首座适来说箇什么师曰某当时不会得他说破具如前举净果曰上座佛法不是这箇道理汝若不信去问取堂头师上堂头具说前解慈亦曰佛法不是这箇道理师曰适来问第三座他亦不肯故教来问且望慈悲为某决破慈曰汝去问取第三座去师下来礼问净果曰汝但问来师便问如何是真如佛性净果曰谁有师于言下契悟再拜谢了乃曰首座或在众或出世某誓愿佐助后遂相继住持此话诸方谓之护国三懡㦬与保福四谩人为对未透关者极难奔凑不见僧问云居简禅师孤峯独宿时如何居云九间僧堂里不卧谁教尔孤峯独宿此话虽无玄妙甚有开发举此一隅三隅可见洞山玄中铭峯峦秀异鹤不停机灵木迢然凤无依倚这僧却问鹤立孤松时如何这僧痴坐功夫既到将这些子本地风光贴在额头逢人呈似殊不知孤危不立道方高天台教中谓之顶堕所以护国道地下底一场懡㦬这僧不向孤危处作活计又将氷枯雪老处呈上又不知干嚗嚗时还生津润冷清清处却要温和所以道日出后一场懡㦬这僧戈中两翻上来两被护国格下既没奈何却问教门兴废疑难道会昌沙汰时护法善神向什么处去也唐武宗好仙沙汰僧尼二十六万五百人会昌五年八月下旬勒令归俗帝服方士丹药性加躁急喜怒不常至六年三月初才及半年以丹毒死宣宗即位佛寺复增三倍之多以神道为论不假武宗小废何致宣宗大兴善神权巧之方断非凡下可及若以衲僧见处法门本无兴废善神岂有去来所以道三门头两箇一场懡㦬万松恁么道错为人下注脚了也又不见僧问心法双忘时如何国云不洗面僧云月落寒潭时如何国云不洗面僧云光境俱忘时如何国云不洗面不可总从头注解将去也不注解时如何自有天童颂古壮士稜稜鬓未秋男儿不愤不封侯翻思清白传家客洗耳溪头不饮牛师云三祖道大道体宽无易无难小见狐疑转急转迟昔有二僧同行性急者在前唿在后者云光阴迅速疾走上来后僧云大道广濶忙作甚么万松甞见圆通善国师手书二颂云光阴迅速疾走上来路头踏着优钵花开大道广濶忙作什么放开肚皮一时包裹此圆通善国师二颂如这僧恁么问护国恁么答各具一只眼天童颂中前两句如锐气贪荣后两句如退身致仕后汉班超家贫常佣写书乃投笔曰大丈夫当効张蓦傅介子立功异域以取封侯万里之外焉能久事于笔砚间乎后讨西国封定远侯此喻这僧三问探头太过也后汉杨震任荆州太守性公廉不受私谒子孙蔬食步行故旧长者欲开产业震不肯曰使后世称为清白吏子孙以此遗之不亦厚乎史记许由隐于箕山依山而食就河而饮尧让帝位由闻之临河洗耳巢父饮牛问曰凡人洗面公独洗耳由曰闻尧请我为九州长故洗是非父曰豫章之木生于高山工人莫得子欲避世何不深藏今游人间苟求名誉行待下饮恐污牛口乃牵上流饮之天童以杨震许由巢父三人颂三懡㦬却被同安道浊者自浊清者清菩提烦恼等空平这僧与护国放下了也不干诸人事各请逐便第二十九则风穴铁牛云众云迟棊钝行烂却斧柯眼转头迷夺将杓柄若也打在鬼窟里把定死蛇头还有变豹分也无举风穴在郢州衙内上堂云祖师心印状似铁牛之机去即印住住即印破只如不去不住印即是不印即是时有庐陂长老出问云某甲有铁牛之机请师不搭印穴云惯钓鲸鲵澄巨浸却嗟蛙步𩥇泥沙陂伫思穴喝云长老何不进语陂拟议穴打一拂子云还记得话头么试举看陂拟开口穴又打一拂子牧主云佛法与王法一般穴云见箇什么牧云当断不断返招其乱穴便下座师云无尽居士举临际辞沩山仰山侍其傍沩曰此人他日法道如何仰曰他日法道大行吴越遇风即止又问其嗣之者何人仰曰年代深远未可言耳沩固问之曰吾亦欲知仰云经不云乎将此深心奉尘剎是则名为报佛恩居士曰吾以此知风穴仰山之后身也穴初参雪峯五年一日请益临际会下两堂上座举头相顾各下一喝僧举问际未审具宾主眼否际曰虽然如是宾主历然雪峯叙与巖头钦山进途而值临际已逝不及参则曰汝欲会当问取他子孙穴举似南院颙院云雪峯古佛也师后住汝州风穴山广慧禅院五代离乱郢州牧主请师衙内住夏一日牧主请陞座示众云祖师心印状似铁牛之机不同石人木马玄唱玄提直下如铁牛无尔近傍处尔才去钩回才住打教百杂碎只如不去不住印即是不印即是可谓钩头有饵卢陂长老亦是际下儿孙便拈转他话头置问不妨奇特道某甲有铁牛之机请师不搭印其奈风穴据令而行便道惯钓鲸鲵澄巨浸却嗟蛙步𩥇泥沙鲸鲵横海大鱼也庄子任公子五十犗为饵曾得此鱼蛙步𩥇泥沙有说汉武帝时有暴利长渥洼水傍见群野马中有奇者来饮水因作土人持勒绊于傍习以为常以人代之收得其马欲神异其马谓从水出遂传为龙种穴谓马出清水反偃𩥇泥沙中此说迂回风穴众吼集明作蛙步不见雪窦颂犀牛扇话了复云若要清风再振头角重生请禅客下转语乃云扇子既破还我犀牛儿来时有僧出云大众参堂去窦喝云抛钩钓鲲鲸钓得箇虾䗫以此两句对风穴上下两句蛙字无疑也陂伫思问话呈机要与风穴相见而忽遭点要别寻出长投至尔施呈枪法一樬檐打倒也此不解夺机行令宾主互换之过也牧主久参风穴不无见处道佛法与王法一般风穴收得安南又忧塞北便问牧主道见箇什么这里便好与卢陂雪屈却只道当断不断反招其乱也不妨说到风穴为伊是俗官饮气吞声便下座二尊宿一龙一蛇做刚做柔篁鼓临际宗风更着天童断和颂云铁牛之机印住印破透出毘卢顶𩕳行却来化佛舌头坐风穴当衡卢陂负堕棒头喝下电光石火历历分明珠在盘眨起眉毛还蹉过师云铁牛之机印住印破闽王遣使送朱记到保福上堂曰去则印住住则印破僧曰不去不住用印奚为保福打之僧曰恁么则山鬼窟里全因今日也保福默然万松道可惜龙头蛇尾风穴若不超证无住无依大解脱门不能透出毘卢顶𩕳行也唐肃宗问忠国师如何是无诤三昧国师云檀越踏毘卢顶上行此明法身向上非枯椿边事风穴先据此令却来佛事门中掌莫大威权断不了公案扫除凡圣情量坐断报化佛头临际广语云山僧见处坐断报化佛顶恁么当衡直饶卢陂作家亦有时负堕也西天外道立义不成者谓之负堕斩头截臂以谢不敏此棒头喝下钴鎚电光石火机变皆暂时光境慎勿以定夺得失决断胜负如珠走盘贬眼蹉过也师以拂子击禅床云了第三十则大随劫火云众云绝诸对待坐断两头打破疑团那消一句长安不离寸步太山只重三斤且道据甚么令敢恁么道举僧问大随劫火洞然大千俱坏未审这箇坏不坏随云坏僧云恁么则随他去也随云随他去僧问龙济劫火洞然大千俱坏未审这箇坏不坏济云不坏僧云为甚不坏济云为同大千师云益州大随法真禅师或云福州西院亦曰长庆大安之子百丈大智之孙参见六十余员尊宿在沩山会中作火头沩问子在此数年不解致箇问头随云教某甲问箇甚即得山云尔不解问道如何是佛随以手掩沩山口山云尔以后有片瓦盖头觅箇扫地人也无后于棚口路煎茶接待往来三年开山住大随僧问劫火洞然大千俱坏未审这箇坏不坏此问本出仁王护国经斑足王信外道罗陀语取千王头淫祀冢间摩诃迦罗大黑天神冀延国祚普明王请一日假依七佛法斋百法师第一法师为王说偈劫火洞然大千俱坏此偈凡三十二句王赴死转为诸王说斑足疑问亦闻此偈心开悟解以国付弟出家得忍据教中说三千大千世界同一成坏汉武帝凿昆明池得灰问东方朔朔曰请问西域道人至后汉明帝摩腾竺法兰来问之曰劫灰也云庵问讲师火灾起时世间虚空许多灰烬将置何处罕有答者止观罗汉如炭辟支如灰菩萨如余少灰佛如劫火无炭无灰此问这箇坏不坏佛果道这僧元来不知话头落处且道这箇是甚么随云坏此语反常合道极难咬嚼僧云恁么则随他去也这僧也好笑不知执鞭坠镫多少时也随云随他去万松道僧随大随去大随随僧去雪窦与脩山主同时未见脩山主答后段不坏为同大千话单颂大随话云劫火光中立问端衲僧犹滞两重关这句人多错会道大随道坏是一重关脩山主道不坏是两重也尔不看前话单颂大随雪窦未见脩山主语录但以问头这箇坏不坏已是两重关也可怜一句随他语万里区区独往还此颂这僧不会大随语直往舒州问投子子云西川有古佛出世汝速回彼僧回随已化唐僧景遵题云了然无别法唯道印南能一句随他语千山走衲僧雪窦用此联意道颂后一联也寒蛩呜砌叶静夜礼龛灯吟罢孤窓月徘徊恨不胜天童颂古更添脩山主话道不坏为同大千有本道为他不同大千这话最好看道同也得不同也得将错就错无可不可脩山主又云坏也碍塞杀人不坏也碍塞杀人万松道大随道坏也有出身处脩山主道不坏也有出身处不是一向无意度不可一向情识会不见江西志彻禅师问六祖涅盘经中常无常义祖曰无常者佛性也有常者善恶一切诸法分别心也彻曰经说佛性是常和尚却言无常善恶诸法乃至菩提心皆是无常和尚却言是常此即相违令学人转生疑惑祖曰佛性若常更说甚善恶诸法吾说无常正是佛说真常之道也又一切诸法若无常者则物物皆有自性容受生死而真常性有不遍处吾说常正是佛说真无常义也今时初心见大随道坏随他去未免䁝惑傍参六祖可以无疑也况大随百丈亲孙脩山主地藏嫡子超情离见曲为今时雪窦当时只颂一半天童今日始得完全颂云坏不坏随他去也大千界句里了无钩锁机脚头多被葛藤碍会不会分明底事丁宁晒知心拈出勿商量输我当行相买卖师云雪窦颂这僧问这箇坏不坏道衲僧犹滞两重关天童颂首言坏不坏其意不同双举二僧问端双收二师答处一时拈向面前唯随他去也大千界就大随语出二师钩线点二僧趁块云居示众云言语如鉆如挟如钩如锁须教相续不断始得今颂二师答处直捷便与不涉廉纤争奈诸方已被葛藤绊倒也真点胸甞客南昌漳江寺政禅师席下一日抠衣露胫缓步而过政怪问之真曰前廊后架皆是葛藤真恐绊倒耳政为大笑天童道我恁么分明颂出尔会那不会若是久参上士如当行买卖不索商量万松今日只諕得离家第三十一则云门露柱示众云向上一机鹤沖霄汉当阳一路鹞过新罗直饶眼似流星未免口如匾檐且道是何宗旨举云门垂语云古佛与露柱相交是第几机众无语自代云南山起云北山下雨师云本录云门问僧古佛与露柱相交是第几机僧无语门云尔问我与尔道僧遂问门云一条绦三十文僧云如何是一条绦三十文门云打与代前语云南山起云北山下雨唐宋开府璟善羯鼓歌有云南山起云北山下雨借用如观世音菩萨将钱来买餬饼放下手元来却是馒头全似睦州机锋盏子落地楪子成七片岂容诠注话会天童能向诠注不及处诠注话会不到处话会颂云一道神光初不覆藏超见缘也是而无是出情量也当而无当巖华之粉兮蜂房成蜜野草之滋兮麝脐作香随类三尺一丈六明明触处露堂堂师云云门云人人尽有光明在看时不见暗昏昏又道虚空包不尽大地载不起楞严此见及缘皆是菩提妙净明体云何于中有是非是肇公般若无知论云夫无当则物无不当无是则物无不是物无不是故是而无是物无不当故当而无当故经云尽见诸法而无所见也此颂明依一经一论暗指超情离见人境交参古佛既与露柱相交自然南山起云北山下雨蜂採花而成蜜麝食草而作香高低岳渎共转根本法轮大小鳞毛普现色身三昧劬尸罗长者覩三尺而无尽无边身菩萨穷上界而有余无一时不现无一处不遍故云明明触处露堂堂师复云还见么瞎第三十二则仰山心境示众云海为龙世界隐显优游天是鹤家乡飞鸣自在为甚么困鱼止泺钝鸟栖芦还有计利害处么举仰山问僧甚处人僧云幽州人山云汝思彼中么僧云常思山云能思是心所思是境彼中山河大地楼台殿阁人畜等物反思思底心还有许多般么僧云某甲到这里总不见有山云信位即是人位未是僧云和尚莫别有指示否山云别有别无即不中据汝见处只得一玄得坐披衣向后自看师云仰山昔甞问僧甚处来僧云幽州来仰云我恰要幽州信幽州米作么价僧云某来时无端穿市中过踏折他桥梁仰便休仰山小释迦接人非止一路此箇公案正是学人入门之势下手得力处山问幽州僧汝还思彼中么当时被他道不思又作么生仰山必然别有长处僧却云常思实语当忏悔山云能思是心所思是境境则千差能思底心有多𤳖么云门曾道仰山为慈悲之故有落草之谈果然僧也灵利道某甲到这里总不见有今时人万一不到这境界若到即点胸担板不知途路之乐终不到家仰山曾行山下路来故别指一条活路仰山昔年僧堂前三昧次夜半不见山河大地寺宇人物以至己身全同空界明晨举似大沩沩曰我在百丈时得此境乃是融通妄想销明之功汝向后说法有人过者无有是处万松道非仰山不证非沩山不识楞严经云若动念尽浮想销除于觉明心如去尘垢一伦生死首尾圆照名想阴尽是人则能超烦恼浊观其所由融通妄想以为其本此又见沩仰父子妙契佛心也仰山一日呈解云若教某自看到这里无圆位亦无可断沩曰据汝见处犹是法在亦未离心境仰曰既无圆位何处更有心境沩曰适来汝作恁么解是否仰云是沩云若恁么具足是心境法争得道无仰山见这僧有这箇在依理判断道信位即是人位未是别本云信位即得行位即未多举金刚三昧经信位思位修位行位舍位今言信位人位未必全同竹庵珪和尚道向开口合口处分这边那边有言无言处分信位人位此又别一家也沩山问仰山寂子速道莫入阴界仰云慧寂信亦不立沩云子信了不立不信不立仰云只是慧寂更信阿谁沩云若恁么则是定性声闻也仰云慧寂佛亦不见清居皓昇禅师牧牛图至第六章云信位渐熟邪境觉疎虽辨净秽如剑利泥犹存鼻索未可凭信故白黑相半颂曰野牧虽云久牵绳手渐离行持非暗昧进习不依随净地于于乐长鞭每每持青山香草细一味日充饥至十二章人位本空身心无着得失净尽玄玄道路邈无分别向上一句拟议即堕颂曰妄起劳看牧牛非人亦非正中忘想像向上有玄微大海纤尘起洪鑪片雪飞相逢求解会不堕汝心机万松道仰山信亦不立清居人位本空若向二师话中拣得出信位人位昭然可见所谓退步就己万不失一也僧云和尚莫别有指示否烂泥里有刺仰云别有别无即不中有即雪上加霜无即死在句下所以指一玄教伊自看涌泉空处为座万行为衣有以坐谓安禅静虑衣谓衲帔蒙头有以坐谓开堂陞座衣谓法服严身皆有理在且道向后自看看箇什么问取天童颂云无外而容无碍而沖门墙岸岸关锁重重酒常酣而卧客饭虽饱而穨农突出虚空兮风搏妙翅踏翻沧海兮雷送游龙师云天童先颂返思能思底岂有多般云门道会得也目前包裹会不得也目前包裹此无外而容也山河楼阁人畜等物一多无碍人境交参此无碍而沖也韶国师道通玄峯顶不是人间心外无法满目青山通玄峯顶所思境也不是人间能思心也心外无法总不见有也满目青山只此一句这僧与韶国师相隔信位人位一玄三玄直得门墙岸岸关锁重重卒难相见也又颂这僧见处如醉客颓农仰山指处如妙翅游龙法华经譬如有人至亲友家醉酒而卧是时亲友官事当行以无价宝珠系其衣里其人醉卧都不觉知逍州云曾闻一饱忘百饥今日山僧身便是赵州一饱忘百饥合受人天妙供这僧饭饱颓农滴水难消明眼人辨取梵语迦楼罗此云妙翅鸟搏风辟海直取龙吞孔子问礼于老聃谓见老子其犹龙也游龙云烟出没非同潜蛰者此颂人位未是只得一玄向后自看教渠移身换步何也但有路可上更高人也行万松老人评唱天童觉和尚颂古从容庵录卷二万松老人评唱天童觉和尚颂古从容庵录万松老人评唱天童觉和尚颂古从容庵录三侍者离知录后学性一校生生道人梓第三十三则三圣金鳞示众云逢强即弱遇柔即刚两硬相击必有一伤且道如何回互去举三圣问雪峯透网金鳞未审以何为食峯云待汝出网来向汝道圣云一千五百人善知识话头也不识峯云老僧住持事繁近代长芦了和尚天童同参住一千七百众与竹庵珪开粥过夏分寮入室雪峯三圣异世同风大沩哲云三圣可谓龙门万仞惯曾作客雪峯大似孟甞门启岂惧高宾三圣置箇问头不妨向荆棘林中掇出箇胶盆子雪峯先在三十步外看尔自沾自惹道待汝出网来即向汝道奇怪正如国手下棊先见数着之前三圣见这一段不分胜败别行一路云一千五百人善知识话头也不识用法窟爪牙生擒活捉雪峯款款只道箇老僧住持事繁保福云争不足让有余雪窦云可惜放过好与三十棒这棒一棒也较不得直是罕遇作家此二老一纵一夺各有出身之路高邮定和尚有问透网金鳞以何为食邮云干屎橛雪巖先师闻云谢供养此法喜禅悦不减古人天童分上又作么生颂云浪级初昇云雷相送腾跃稜稜看大用烧尾分明度禹门华鳞未肯淹虀瓮老成人不惊众惯临大敌初无恐泛泛端如五两轻堆堆何啻千钧重高名四海复谁同介立八风吹不动师云绛州龙门山禹凿也亦曰禹门而有三级水经云鳣鲔出巩穴三月则上度龙门得度为龙否则点额而回浪级初昇三级浪也易文言曰云从龙风从虎云雷相送成龙也二大士腾跃威稜三圣如浪级初昇雪峯如云雷相送三圣既度禹门雪峯肯淹虀瓮临际送洛浦云临济门下有箇赤梢鲤鱼摇头摆尾向南方去也向谁家虀瓮淹杀也向下正颂雪峯老僧住持事繁兼颂三圣二问老成人不惊众惯临大敌初无恐光武纪王寻王邑兵号百万进围昆阳光武自将作先锋杀数十人诸将皆喜曰刘将军平日见小敌怯今日见大敌勇甚可怪也乍看五两也不到子细参详千斤秤上打不动后来雪峯门下出零门法眼两派岂非源深流长耶利衰毁誉称讥苦乐八风也于他本分宗师如耳边风过潭柘性和尚谓庆寿顗和尚曰唤尔作箇爷又作么生第三十四则风穴一尘示众云赤手空拳千变万化虽是将无作有奈何弄假像真且道还有基本也无举风穴垂语云若立一尘家国兴盛不立一尘家国丧亡雪窦拈拄杖云还有同死同生底衲僧么师云雪窦举拄杖意在立尘处颂云野老从教不展眉且图家国立雄基谋臣勐将今何在此颂还有同死同生底衲僧么万里清风只自知野老不展眉此话举不全录中风穴上堂云若立一尘家国兴盛野老颦蹙不立一尘家国丧亡野老安贴于此明得阇梨无分全是老僧于此不明老僧即是阇梨阇梨与老僧亦能悟却天下人亦能迷却天下人要识阇梨么左边一拍云这里即是要识老僧么右边一拍云这里即是云门云这里即易那里即难瑯琊觉云杓卜听虚声万松道云门矢上加尖瑯琊脑后拔楔此亦一尘废立家国兴亡也其实中心树子何曾少动雪窦于佛事门中不舍一法天童兼实际理地不受一尘两法齐行一併拈出颂云皤然渭水起垂纶何似首阳清饿人只在一尘分变态高名勋业两难珉师云西伯将出猎卜之曰所获非熊非罴非彪非虎霸王之辅果获吕尚于渭水之阳与语大悦曰自吾先君大公甞云当有圣人适周吾太公望子久矣故号太公望立为师也伯夷叔齐孤竹君二子让国俱亡武王伐纣叩马谏曰父死不葬爰及干戈可谓孝乎以臣弒君可谓仁乎左右欲兵之太公曰此义人也扶而去之武王平殷天下宗周夷齐耻之不食周粟採薇首阳饿死太公伐殷宗周家国兴盛者也夷齐让位饿死家国丧亡者也贤首国师只立一尘变态说百门义海高名夷齐也勋业太公也洛浦云野老门前不话朝堂之事故安贴农桑未甞颦蹙何也无用处成真用处好因缘是恶因缘第三十五则洛浦伏膺示众云迅机捷辩折冲外道天魔逸格超宗曲为上根利智忽遇箇一棒打不回头底汉时如何举洛浦参夹山不礼拜当面而立山云鸡栖凤巢非其同类出去浦云自远趋风乞师一接山云目前无阇梨此间无老僧浦便喝山云住住且莫草草怱怱云月是同溪山各异截断天下人舌头即不无争教无舌人解语浦无语山便打浦从此伏膺师云祖灯诸录皆云夹山未见舡子时已出世住润州京口竹林而不着嗣法师名独佛果击节云传明初嗣石楼即汾州石楼也传明即夹山谥号澧州洛浦山元安禅师久参临济为侍者济甞曰临济门下一只箭谁敢当锋一日辞济济问何往曰南方去济拄杖一划云过得这箇便去浦乃喝济便打浦作礼而去游历罢至夹山顶上卓庵经一年夹山知遣侍僧驰书到浦接得便坐却再展手索僧无语浦便打云归去举似和尚僧回举之山云这僧看书三日内必来不看书不可救也浦三日后来不礼拜当面而立山云鸡栖凤巢非其同类出去各负拨草瞻风眼浦见夹山遣遣却是留既来岂可空回又见门庭峻硬各不相下便软计就他道自远趋风乞师一接山别有一副鑪韛道目前无阇梨此间无老僧山知久参必行临济正令然后别用超宗越格鉆鎚浦果然便喝尔且道只这箇更别有山云住住且莫草草怱怱未要着忙云月是同溪山各异一般面草由人做造截断天下人舌头即不无只有千尺寒松争教无舌人解语更须要抽条石笋山曾有语论门庭施设入理深谈浦门庭施设也山入理深谈也浦贪观白浪失却手桡卒搆不上山也好却将临济正令为他生澁钥匙投旧锁浦家常酽醋曾喫知酸于是伏膺兴化云但知成佛愁甚么众生万松道争奈独树不成林雪窦云这僧可悲可痛钝滞他临济万松道养子不及父家门一世衰他既云月是同我亦溪山各异万松道南山秋色气势相高说甚无舌人不解语万松道犹是通事舍人坐具噼口摵万松道被他接住烂殴一顿又作么生夹山是箇知方汉必然明窓下安排万松道不如还他本分草料五祖戒云更说道理看便出去万松道蛇蝎性灵生便毒大阳延云也要和尚证明万松道芝兰气味老终香师复云药山一宗实难绍举云巖扫地尘埃亘天洛浦伏膺称冤不已好在无舌解语无手行拳直饶棒喝交驰只得傍提一半扶持此道分付天童颂云摇头摆尾赤梢鳞彻底无依解转身截断舌头饶有术拽回鼻孔妙通神夜明帘外兮风月如昼枯木巖前兮花卉常春无舌人无舌人正令全提一句亲独步寰中明了了任从天下乐欣欣师云洛浦辞临济济云临济门下有箇赤梢鲤鱼摇头摆尾向南方去也彻底无依解转身乃济下事非转位转功全同也临济广录云唯有听法无依道人是诸佛之母所以佛从无依生若悟无依佛亦无得若如是见得者是真正见解万松道若是洛浦转身不得如何解喝夹山若道转得身为甚末后无语试定当看天童许他具眼有术夹山亦不无他截断天下人舌头善能据令只争教无舌人解语撩天鼻孔轻轻拽回佛果见夹山念呪语相似乃着语云那里得这一落索来万松道只这便是夹山教无舌人解语也佛果无这一落索也只能截断天下人舌头直饶别有转身吐气处未必是无舌人语且道如何是此人境界颂道夜明帘外兮风月如昼枯木巖前兮花卉长春此是无舌人受用也汉明帝起光明殿以珠玑为帘箔金戺玉阶昼夜长明同安察云枯木巖前差路多洞山云直须枯木上掺些花子此颂棒头喝下不无孤峻得到百尺竿头更须进一步了始得无舌人解语也是知无舌人出底语方是正令全提一句亲切也到这里眼高四海独步寰中后来洛浦云任从天下人乐欣欣我独不肯直饶天下人甘心被他截断舌头夹山道向上更有一窍在如何是向上窍无舌人解语即向尔道第三十六则马师不安示众云离心意识参有这箇在出凡圣路学已太高生红炉迸出铁蒺䔧舌剑脣枪难下口不犯锋铓试请举看举马大师不安院主问和尚近日尊位如何大师云日面佛月面佛师云古人病中犹为佛事南岳思大病障忽生便就病作一则因缘参云病从业生业从妄生妄从心生心本无生病从何有作是念已忽然平复万松道从如来禅得安乐处西京奉圣深禅师有尼总持作略病起作颂云气绝绝情绪举意无意路瞬目尚无力常年不出户虽是祖师禅大似布袋里老鸦芙蓉楷和尚道只此一颂自然绍得吾宗万松道虽然已是太多不妨更有事在马大师又不然院主不敢直问病体增损微取覆和尚近日尊位如何是他不说如来禅祖师禅只道箇日面佛月面佛且道他意作么生佛果云如今多有人道马大师接院主有般底努眼云在这里左右眼是日面佛月面佛有底道点平胃散来有甚么巴鼻寿禅师道无一名不播如来之号无一物不阐遮那之形万松道佛名经中有此二佛名大师意旨毕竟如何不见道马驹踏杀天下人天觉颂云什邡驹子气生狞蹴踏毘卢顶上行正患脾疼指头痛病来犹有巧心情万松道本性难移山河易改此颂马祖虽病假中亦以本分事为人我辈色身强健切莫辜负马祖怠慢天童颂云日面月面星流电卷镜对像而无私珠在盘而自转君不见鉆鎚前百鍊之金刀尺下一机之绢师云此日面月面二佛如星流电卷不容拟议昔秦宫以玉为镜照群僚肝胆脏腑皆现又狐狸为人镜中唯现本形此无私隐也物类相感志阆风浦出珠置器中自转谓之走珠此颂马祖心如古镜机似走珠不留影迹也百鍊之金在作家鉆鎚一机之绢在工巧刀尺僧问云巖大保任底人与那箇是一是二巖云一机之绢是一段是两段洞山代云如人接木此乃境与神会智与理冥天水同秋君臣道合绢得刀尺则裁剪由人金得鉆鎚则锻鍊在己且道衲僧分上成得箇甚么边事日面佛月面佛第三十七则沩山业识示众云驱耕夫之牛拽回鼻孔夺饥人之食把定咽喉还有下得毒手者么举沩山问仰山忽有人问一切众生但有业识茫茫无本可据子作么生验仰云若有僧来即召云某甲僧回首乃云是甚么待伊拟议向道非唯业识茫茫亦乃无本可据沩云善哉师举僧问云庵华严论以无明住地烦恼便为一切诸佛不动智理极深玄绝难晓达庵曰此最分明易可了解时有童子方扫除唿之回首庵指曰不是不动智仰山召僧回首正是这箇时节云庵却问如何是汝佛性童左右视惘然而去庵曰不是住地烦恼若能了之即今成佛童子惘然与拟议不别无明住地烦恼业识茫茫亦同云庵仰山勘僧验人克的如此万松见处即不然童子与僧彻底皆不动智云庵仰峤从头业识茫茫若人辨得亲见天童颂云一唤回头识我不依俙萝月又成钩千金之子才流落漠漠穷途有许愁师举百丈上堂众方集以拄杖一时打下复召大众众回首丈云是甚么诸方目为百丈下堂句也好参详王荆公曰我得雪峯一句语作宰相人固请益公曰这老子常向人道是甚么此一句颂召僧回首并是甚么识我不者不字甫鸠切弗也意问识我也无仰山用无义手打不防家这僧若石火光中瞥地可谓闹市里识取天子也忽若拟议不来则依俙萝月又成钩也黄蘗上堂众方集以拄杖一时打下复召大众众回首蘗云月似弯弓少雨多风颂意用此石室善道与仰山玩月仰问月尖时圆相甚么处去圆时尖相又甚么处去室云尖时圆相隐圆时尖相在云巖云尖时圆相在圆时尖相无道吾云尖时亦不尖圆时亦不圆成钩尖相也骆宾王诗既能圆似镜何用曲如钩华严宗名祕密隐显俱成门又教中说十地菩萨见性如隔罗縠观月若作罗月亦可然李白诗有萝月挂朝镜松风鸣夜絃萝字义长天童以朦胧新月隐映烟萝虽不圆明已露圭角颂出这僧半明半暗若存若亡处万松大似盐铁判官良以天童深细针线若不丝头不断难成织锦之文密师伯与洞山行次见白兔过密曰俊哉山曰作么生密云如白衣拜相山云老老大大作这箇语话密云尔又作么生山云积代簪缨暂时落薄司马相如上林赋千金之子坐不垂堂阮籍常坐以柴车逢穷途辄恸哭而回万松道若能就路还家便得转身归父不见道一念回光便同本得既然如是为甚么诸佛不动智到一切众生分上唤作业识茫茫早知灯是火饭熟已多时第三十八则临济真人示众云以贼为子认奴作郎破木杓岂是先祖髑髅驴鞍鞒亦非阿爷下颔裂土分茅时如何辨主举临济示众云有一无位真人常向汝等面门出入初心未证据者看看时有僧问如何是无位真人济下禅床擒住这僧拟议济托开云无位真人是甚干屎橛师举临济广语道五蕴身田内有无位真人堂堂显露无丝发许间隔何不识取心法无形通贯十方既言通贯十方不止在五蕴身田面门出入初心未证据者看看万松道无位真人看众僧众僧看真人时有僧问如何是无位真人诸方唤作和声送事争奈骑驴者不见坐下济下禅床擒住且道真人在那头好与一掌这僧拟议真人不在可惜许济托开云无位真人是甚干屎橛当面讳却雪峯云临济大似白拈贼万松道败也雪窦云夫善窃者鬼神莫知既被雪峯觑破临济不是好手复召大众雪窦今日换尔诸人眼睛了也尔若不信各自归寮舍摸索看万松道雪窦和眉毛失却要解贼手中作贼问取天童始得颂云迷悟相返妙传而简春坼百花兮一吹力回九牛兮一挽无奈泥沙拨不开分明塞断甘泉眼忽然突出肆横流师复云险师云圆觉云犹如迷人四方易处其实方本不移悟时亦只依旧宗镜云从来迷悟似迷今日悟迷非悟此真妙传而简惠而不费荐得则亦肉团便是无位真人不荐则真人依旧面门出入这僧也有只是拈不出用不行却与真人作奴传言送语问消问息劳他临济降尊就卑觌体全用这僧既措手不及临济亦抽身不顾见得匙抄不上便道无位真人是甚干屎橛此能放能收唿得聚喝得散终不系缀死在句下与人胸次作病天台云吹一吹即世界成喝一喝即世界坏更道当吹时便喝当喝时便吹列子公仪子以力闻周宣王备礼聘之既至懦夫也王问卿力何如对曰臣能折春虫之股堪秋蝉之翼王作色曰吾力能裂犀兕之革曳九牛之尾犹憾其弱尔如是而以力闻何也对曰臣之名不以负其力者以能用其力者也此颂临济收放力用法眼开井被沙塞却泉眼问僧泉眼不通沙塞道眼不通被甚么物碍僧无对自代云被眼碍且道是这僧塞断泉眼临济塞断泉眼忽然突出时如何师拈拄杖下座大众一时走散第三十九则赵州洗钵示众云饭来张口睡来合眼洗面处拾得鼻孔抗〦鞋时摸着脚跟那时蹉却话头把火夜深别觅如何得相应去举僧问赵州学人乍入丛林乞师指示州云喫粥了也未僧云喫了州云洗钵盂去师云直钩钓龙已是不快漆桶离钩三寸已轮舡子夹山占断不道时人无分大都贪饵吞钩看他赵州亦不拗折钓竿亦不蹋翻舡子石桥上闲坐略彴边度时自有上岸来入手底本录中有其僧因此契悟可谓竿头丝线从君弄不犯清波意自殊赵州任公得志于前更看天童鸣桹于后颂云粥罢令教洗钵盂豁然心地自相符而今参饱丛林客且道其间有悟无师举灵云见桃花悟道呈颂于沩山山云从缘入者永无退失玄沙闻云谛当甚谛当敢保老兄未彻在云闻云和尚彻也未沙云恁么始得天童颂这僧契悟心地相符这僧乍入丛林称大悟大彻饱丛林禅客且道有悟无悟此谓之征问雪窦云本无迷悟数如麻独许灵云是作家玄沙道未彻雪窦独许作家徐六担板各见一边且道洗钵盂僧有悟也无太平本是将军致不许将军见太平第四十则云门白黑示众云机轮转处智眼犹迷宝鑑开时纤尘不度开拳不落地应物善知时两刃相逢时如何回互举云门问干峯请师答话峯云到老僧也未门云恁么别某甲在迟也峯云恁么那恁么那门云将谓侯白更有侯黑师云弥阑王问那先尊者我将申问师能答否先云请王致问王曰我已问竟先云我已答竟王曰师何所答先云王何所问王曰我无所问先云我无所答此犹可寻究云门问处如晴空激电干峯答处如旱地奔雷及乎双放双收却见有头有尾此所以非衲僧不知非作家不见天童和尚深入此门颂云弦筈相𠾑网珠相对发百中而箭箭不虚摄众景而光光无碍得言句之总持住游戏之三昧妙其间也宛转偏圆必如是也纵横自在师云失在弦上不可不发此颂云门问处机锋不可触网珠相对此颂干峯答处宾主交参问在答处答在问处百发百中颂云门某甲在迟智觉道如人射地无有不中之理交光相罗事事无碍颂干峯恁么那华严疏帝释殿贯珠成网光影互现重重无尽此颂公案大意不必句句配属胶柱调絃也云门道将谓侯白更有侯黑隋朝有侯白字君素滑稽辩给之士也大将军杨素见知撰旌异记人神报应甚详亦可尚也唐朝有李白能诗后有李赤效之甚不类也人传为笑今言侯黑亦其类也有本云我早侯白伊更侯黑言更甚也总持有三多字一字无字总持一切法门三昧正定也天童偏圆犹事理也观国师云理圆言偏言生理丧天台止观云圆伊三点非如点水之纵亦非列火之横又竖穷三际名高横遍十方名广故法华云其车高广天童傍通教海洞贯义天云门干峯立无字碑天童歌咏入无言诗可谓杨脩见幼妇一览便知妙第四十一则洛浦临终示众云有时忠诚扣已苦屈难申有时殃及向人承当不下临行贱折倒末后最慇懃泪出痛肠更难隐讳还有冷眼者么举洛浦临终示众云今有一事问尔诸人这箇若是即头上安头若不是即斩头觅活时首座云青山常举足白日不挑灯浦云是甚么时节作这箇说话有彦从上座出云去此二途请师不问浦云未在更道从云某甲道不尽浦云我不管尔道尽道不尽从云某甲无侍者祇对和尚至晚唤从上座尔今日祇对甚有来由合体得先师道日前无法意在目前他不是目前法非耳目之所到那句是宾那句是主若拣得出分付钵袋子从云不会浦云汝合会从云实不会浦喝云苦哉苦哉僧问和尚尊意如何浦云慈舟不棹清波上剑崃徒劳放木鹅师云洛浦临终婆心太切首座尽情吐露返责非时彦从不出脣皮许伊合会直得再三捞漉可怜一向沈埋克宾甘罚饡饭钱瞎驴故灭正法眼玄觉云且道从上座实不会为复怕钵袋子沾着伊故灯录收从入法嗣之列浦甞示众云直须旨外明宗莫向言中取则僧问行不思议处如何浦云青山常举足白日不移轮以斯验之首座从公皎然可见洛浦分上还有人收后也无百年之后却有天童颂云饵云钩月钓清津年老心孤未得鳞一曲离骚归去后汨罗江上独醒人师云古人以长虹为竿新月为钩断云为饵清津可以棹慈舟剑崃先须放木鵞杭州五云和尚坐禅箴云㳂流剑阁无滞木鵞盖剑水崄隘迅流如二舡相触必碎故先斫木浮下谓之木鹅诸方异说难凭莫若禅箴为良证也年老心孤未得鳞不知者以谓洛浦无嗣浦凡得一十一人乌牙青峯等皆白眉老作莫莫庵讷和尚诗今古利名酒沈醉皆豪英憔悴泽畔者未足为独醒屈原字平仕楚怀王为三闾大夫靳尚所谮贬长沙独行江畔谓渔父曰举世皆醉唯我独醒举世皆浊唯我独清沈汨罗江而卒江在潭州罗县文选离骚经屈原所作洛浦临终彦从钝滞下钓未分文入手抗衡终水米无交还会么不得封侯也是闲第四十二则南阳净瓶示众云洗钵添瓶尽是法门佛事般柴运水无非妙用神通为甚么不解放光动地举僧问南阳忠国师如何是本身卢舍那国师云与我过净瓶来僧将净瓶到国师云却安旧处着僧复问如何是本身卢舍那国师云古佛过去久矣师举石霜问道吾如何是触目菩提吾唤沙弥弥应喏吾云添净瓶水着良久却问石霜汝适来问甚么霜拟举吾便归方丈霜乃有省道吾先用隔身句后用抛身势若不伤锋犯手石霜有省国师慈悲之故有落草之谈只是知恩者少天童所以採汲华水也颂云鸟之行空鱼之在水江湖相忘云天得志拟心一丝对面千里知恩报恩人间几几师云鸟之行空鱼之在水所託愈安其生愈适庄子泉涸鱼相与处于陆相呴以湿相濡以沫不如相忘于江湖白兆通慧珪禅师道譬如空中飞鸟不知空是家乡水底游鱼忘却水为性命圭峯云鱼不识水人不识风迷不识性悟不识空寻常本身卢舍那满净觉者现相人中才起问时忽然影现忘恩失行背亲向疎果能除却灵床始解子承父业且道如何是父业拈来无不是用处莫生疑第四十三则罗山起灭示众云还丹一粒点铁成金至理一言转凡成圣若知金铁无二凡圣本同果然一点也用不着且道是那一点举罗山问巖头起灭不停时如何头咄云是谁起灭神州罗山道闲禅师先问石霜起灭不停时如何霜云直须寒灰枯木去一念万年去函盖相应去纯清绝点去师不契往问巖头头喝云是谁起灭山于此有省盖巖头只贵见地明白石霜置枯木堂要伊亲到一回始得不见瑞巖问巖头如何是本常理头云动也巖云动时如何头云不见本常理巖伫思头云肯即未脱根尘不肯即永沈生死巖亦领悟巖头英灵倜傥打发学人克的精敏不减德山后来出罗山法宝氷寒于水沩山所谓只贵子见处不问子行履也罗山问处天下人榜样而今初机往往在这里作活计水上捺瓜相似伏断烦恼智觉道莫与心为伴无心心自安若将心作伴动即被心谩伴即伴妄心无亦无妄心祖师西来直指人心见性成佛岂是教尔普州人送贼认奴作郎来罗山问处迷真执妄巖头咄处即妄即真若是万松咄了便休真妄向上有事在楞严经阿难言如来见今征心所在而我以心推穷寻逐即能推者我将为心佛言咄阿难此非汝心阿难矍然避座合掌起立白佛此非我心当名何等佛告阿难此是前尘虚妄相想惑汝真性由汝无始至于今生认贼为子失汝元常故受轮转此喝如金刚王宝剑也巖头一喝如踞地师子全威大用不欺之力庞居士云一群六箇贼生生欺杀人我今识汝也不与汝为隣汝若不伏我我即到处说教人尽识汝使汝行路绝尔若肯伏我我即不分别共汝一处住同证无生灭巖头道是谁起灭云巖提扫帚这箇是第几月同参天童贵伊善能点化重说偈言颂云斫断老葛藤打破狐窠窟豹披雾而变文龙乘雷而换骨咄起灭纷纷是何物师云截断话头刬却问意照用同时人境俱夺巖头有超师之作杨子云圣人虎别其文炳也君子豹别其文蔚也辩人狸别其文萃也狸变即豹豹变即虎南山玄豹隐雾而变文汉刘向列女传曰陶答子治陶三年名誉不兴家富三倍其妻抱儿而泣姑怒以为不祥妻曰妾闻南山有玄豹隐雾而七日不食欲以泽其衣毛成其文章至于犬豕不择食故肥以肥取祸朞年果被诛任昉述异记汉惠帝七年夏雷震南山林木火然地燋黄暴雨后得龙骨一具罗山遭破家冤贼陈词过状巖头招安已后变作得力儿郎且道那箇是招安处咄起灭纷纷更是谁第四十四则兴阳妙翅示众云师子击象妙翅搏龙飞走尚别君臣衲僧合存宾主且如冐犯天威底人如何裁断举僧问兴阳剖和尚娑竭出海干坤静觌面相呈事若何师云妙翅鸟王当宇宙箇中谁是出头人僧云忽遇出头时又作么生阳云似鹘捉鸠君不觉御楼前验始知真僧云恁么则叉手当胸退身三步阳云须弥座下乌龟子莫待重教点额痕师云郢州兴阳山清剖禅师嗣大阳明安凡一十五人皆先下世后因浮山圆鉴得投子青和尚阳乃十五之一青公之兄也这僧问处如牢度差与舍利弗创给孤独园时鬪胜差现狞龙欲伤弗弗现妙翅鸟擭裂食之龙亦鳞虫之长奈何妙翅唯龙为食娑竭梵语此云海也平原君赵胜相赵惠文王及孝成王家起重楼临民家民有躄者美人笑之躄者请美人之首君诺而不行宾客去半君斩囚人代之宾固不至遂臬美人首悬御楼前验其真也周岁宾集此洞上家风不贵棒喝亲行要假傍来通信这僧罪不重科方能回互还知么蒲鞭示耻尤难犯画地为牢不忍欺官法如炉心似铁天童从此费鉆鎚颂云丝纶降号令分寰中天子塞外将军不待雷惊出蛰那知风遏行云机底联绵兮自有金针玉线印前恢廓兮元无鸟篆虫文师云勅遍天下王不流行礼记缁衣子曰王言如丝其出如纶王言如纶其出如綍故大人不倡游言也娑竭出海妙翅当权号令既分君臣定位冯唐曰上古王者遣将也跪而推毂曰阃以内者寡人制之阃以外者将军制之韦昭曰此郭门之阃也雷惊出蛰颂此僧探头太过不待惊蛰二月节早起龙头不知浮云将随龙而行而为妙翅威风遏绝不觉头撞也有谓不因僧话堕争显兴阳机锋者不待那知四字极不稳顺机底联绵此非机锋之机谓锦机之下必有巧妇针线雪巖先师甞举穴细金针才露鼻芒长玉线妙投关此乃洞上血脉非其中人不易知也当印不当风如印印空不彰文彩苍颉仰观奎宿圆曲之势俯察龟文鸟迹之象博採众美合而为文后自蝌蚪为二篆周宣主太史籀造大篆秦相李斯造小篆今之印篆号曰方填旦道兴阳还刻划也无皓玉本无瑕雕丈丧君德第四十五则觉经四节示众云现成公案只据现今本分家风不图分外若也强生节目枉费工夫尽是与混沌画眉钵盂安柄如何得平稳去举圆觉经云居一切时不起妄念于诸妄心亦不息灭住妄想境不加了知于无了知不辨真实师云圭峯科此一段谓之妄心顿证又名忘心入觉万松下四箇不字谓不起不灭不知不辨此四八三十二字诸方皆为病此处为药且诸方病者不起妄念岂非焦芽败种不灭妄心岂非养病丧躯不假了知岂非暂时不在如同死人不辨真实岂非颟顸佛性笼桶真如且道如何是四药须是天童修合将来颂云巍巍堂堂磊磊落落闹处刺头稳处下脚脚下线断我自由鼻端泥尽君休斵莫动着千年故纸中合药师云黄蘗初参百丈丈云巍巍堂堂来为何事蘗云巍巍堂堂不为别事巍堂磊落皆大丈夫相干戈丛里横身直过荆棘林中摆手便行脚跟下无五色线舌头上无十字关鼻端无泥痕眼中无金屑岂不是安乐快活底汉试将天童莫道着三字换万松四箇不字便见一字法门海墨书而不尽德山道一大藏教是拭不净故纸为已了者恐透牛皮也千年故纸中合药者为未了者不妨遮眼也慈觉道圆觉楞严恒为已伴况世尊入灭至庚辰岁已二千一百七十年岂但千年故纸仙传葛由能刻木羊骑羊上绥山后遇浮丘公曰若不脚下线断尔也不得自由暗合永嘉放四大莫把捉寂灭性中随饮啄诸行无常一切空即是如来大圆觉虽然如是犹欠作云何梵在第四十六则德山学毕示众云万里无寸草净地迷人八方无片云晴空赚汝虽是以楔去楔不妨拈空挂空脑后一槌别看方便举德山圆明大师示众云及尽去也直得三世诸佛口挂壁上犹有一人呵呵大笑若识此人参学事毕师云鼎州德山第九世圆明大师讳缘密云门嗣中唯师传嗣最广师创三句函盖干坤截断众流随波逐浪今传为云门三句者检讨不审也一日示众云及尽去也直得三世诸佛口挂壁上此言广长舌相话会不及犹有一人呵呵大笑且道是何人笑箇甚么若识得此人参学事毕是真箇更有事在投子青和尚拈云藏尽楚天月犹存汉地星万松道车也去了借甚油缸此可与竿头进步者道宝峯照和尚道直须如大死底人死了更死僧云莫是死中却活么师云尔且死莫活尔但喫饭里急自去疴屎尔饭也未喫早问疴屎作么此乃贵大休大歇亲到自证说得一丈不如行取一尺也只如行不得处作么生说问取天童颂云收把断襟喉风磨云拭水冷天秋锦鳞莫谓无嗞味钓尽沧浪月一钩师云圆明示众不消天童下箇收字和圆明盛在布袋里也思大云三世诸佛被我一口吞尽何处更有众生可度此水洩不通凡圣路绝也正恁么时尽空法界如一面古镜用坏劫毘岚风磨莹成劫金藏云揩拭水天一色云月交光皆取纯清绝点边事这里言淡而无味如月钩云饵鱼龙无可吞噉成汤祝网从君意吕望垂钩信我缘不见道山田脱粟饭野菜淡黄韲喫则从君喫不喫任东西第四十七则赵州柏树示众云庭前柏树竿上风幡如一华说无边春如一滴说大海水间生古佛逈出常流不落言思若为话会举僧问赵州如何是祖师西来意州云庭前柏树子师举赵州一日上堂云此事的的没量大人出这里不得老僧到沩山僧问如何是祖师西来意沩云与我将床子来若是宗师须以本分事接人始得僧便问如何是祖师西来意州云庭前柏树子僧云和尚莫将境示人师云不将境示人僧云然则如何是祖师西来意师云庭前柏树子杨州城东光孝寺慧觉禅师到法眼处眼问近难何处觉曰赵州眼曰承闻赵州有柏树子话是否觉曰无眼曰往来皆谓僧问如何是祖师西来意州曰庭前柏树子上座何得道无觉曰先师实无此语和尚莫谤先师好诸方名为觉铁嘴胜默和尚必须教人先过此话淘汰知见甞曰三玄五位尽在其中真如方禅师悟此话直入方丈见瑯琊广照觉禅师照问汝作么生会如曰夜来床荐煖一觉到天明广照可之真如悟得此话最好天童颂得此话亦不恶颂云岸眉横雪河目含秋海口鼓浪航舌驾流拨乱之手太平之筹老赵州老赵州搅搅丛林卒未休徒费工夫也造车合辙本无伎俩也塞壑填沟师云七百甲子经事多矣所以岸眉横雪古人以眉目为巖电天童用河眸海口故事成四句偈如见活赵州指柏树子相似眉如芦花岸眼如秋水碧古句野水净于僧眼碧远山浓似佛头青海口鼓浪航舌驾流浪即能覆航航即能驾浪一言可以兴邦一言可以丧邦故次之以拨乱之手太平之筹州甞云有时将一茎草作丈六金身用有时将丈六金身作一茎草用此话本与人决疑而今多少人疑着赵州岂欲搅丛林哉人见赵州答话应声便对如不假功用唯天童知八十行脚三岁孩童胜如我我从他学此乃闲时造下忙时用着不是苦辛人不知卧轮有伎俩能断百思想对境心不起菩提日日长六祖道慧能无伎俩不断百思想对境心数起菩提作么长恁么看来塞壑填沟底事又作么生如今抛掷西湖里下载清风付与谁第四十八则摩经不二示众云妙用无方有下手不得处辩才无碍有开口不得时龙牙如无手人行拳夹山教无舌人解语半路抽身底是甚么人举维摩诘问文殊师利何等是菩萨入不二法门文殊师利曰如我意者于一切法无言无说无示无识离诸问答是为入不二法门于是文殊师利问维摩诘言我等各自说已仁者当说何等是菩萨入不二法门维摩默然师云梵语维摩诘此云无垢称亦曰净名妻名金姬子名善思女名月上僧问云居简和尚维摩是金粟如来为甚么却预释迦会下听法居云他不争人我广本维摩经三万二千菩萨各说不二法门今唯三十二菩萨末后文殊无卓锥之地维摩锥也无保福展云文殊也似掩耳偷铃力尽乌江维摩一默未出化门万松道人出是非难又云大小维摩被文殊一坐至今起不得万松道要起有甚难便掌瑯琊觉云文殊恁么赞善也是杓卜听虚声维摩默然尔等诸人不得钻龟打瓦万松道杜撰不少唯雪窦于文殊问罢处不言默然良久据座直云维摩道甚么复云勘破了也万松道不解作鬼白日现身天依怀颂维摩不默不良久据坐商量成过咎至今诸方见呈似此事犹曰良久云有僧问一师录中多云良久者良久乃何人也答云良久乃梁八之弟也传者以为笑天依后两句忒晒峭拔道吹毛匣里冷光生外道天魔皆斩首万松道暗度神锋不觉痛痒白云端颂云一箇两箇百千万屈指寻文数不办暂时留在暗窓前明日与君重计算万松道有甚闲功夫天童颂马祖藏头白海头黑话末后道堂堂坐断舌头路应笑毘耶老古锥今日维摩来也不管面誉颂云曼殊问疾老毘耶不二门开看作家珉表粹中谁赏鉴忘前失后莫咨嗟区区投璞兮楚庭膑士璨璨报珠兮隋城断蛇休点破绝玼瑕俗气浑无却较些师云文殊师利曼殊室利梵音楚夏也此云妙吉祥毘耶离广严城名肇公涅盘无名论释迦掩室于摩竭净名杜口于毘耶须菩提唱无说以显道释梵绝听而雨华斯皆理为神御故口以之默岂曰无辩辩所不能言也燕珉次玉者今𣵠郡靠水石也亦名夺玉石维摩外虽似讷其不言之辩精粹其中言其石隐玉也忘前失后者永嘉集奢摩他颂第四云今言知者不须知知但知而已则前不接灭后不引起前后断续中间自孤无尽灯末未详法嗣中有开封府夷门山广智禅师讳本嵩别无语缘全举此段文公不知出永嘉集谓嵩创设因辨之于此学者知之此箇忘前失后正是三祖信心铭言语道断非去来今也韩子卞和于荆山崐冈谷得璞献楚厉王王曰石也遣刖一足及武王即位又献之又刖一足至文王立和抱璞哭于荆山之下王召问和曰不怨刖足而怨真玉以为凡石忠事以为慢事王使剖石乃真玉也文王叹曰哀哉二先君易刖人足难剖于石今果是璧乃国宝也史记随侯祝元畅因之齐见一断蛇将死遂以水洗摩之傅之神乐而去忽一夜中庭现光意谓有贼遂按剑视之乃见一蛇啣珠在地而往知蛇感报也维摩横身为众不免祸出私门那堪文殊点破已灵瑕玼直饶天童道现居俗尘而无俗气也是掩鼻偷香第四十九则洞山供真云众云描不成画不就普化便翻斤斗龙牙只露半身毕竟那人是何体段举洞山供养云巖真次遂举前邈真话有僧问云巖道祇这是意旨如何山云我当时几错会先师意僧云未审云巖还知有也无山云若不知有争解恁么道若知有争肯恁么道师云洞山辞云巖山问和尚百年后人问还邈得师真否如何祇对巖良久云祇这是山沈吟巖云价阇梨承当这箇大事直须子细山亦不言便行后因过水覩影方始悟彻乃作颂曰切忌从他觅迢迢与我疎我今独自往处处得逢渠渠今正是我我今不是渠应须恁么会方得契如如山在众供养云巖真举前邈真话了僧问云巖道祇这是意旨如何山曰我当时几错会先师意若向良久祇这是处领略正是替名通事所以见影知形过水方悟僧曰未审云巖知有也无若道一向知有是左右人不见道知有底人始解奉重若道一向不知有这里有利害有全不知有有知有了却不知有有不知有去成知有山云若不知有争解恁么道若知有争肯恁么道华严宗谓理圆言偏言生理丧此乃重玄复妙兼带叶通不偏枯无渗漏底血脉也山于唐大中末初住新丰百吉后迁豫章高安之洞山为第一代因为云巖作忌斋僧问师于先师处得何指示山曰虽在彼中不蒙他指示僧曰又用设斋作么山曰虽然如是焉敢违背僧曰和尚发迹南泉为甚却与云巖设斋山曰我不重先师道德佛法只重他不为我说破僧曰和尚嗣先师还肯他也无山曰半肯半不肯僧曰为甚么不全肯山曰我若全肯则辜负先师万松道云巖二十年在百丈却嗣药山洞山发迹南泉却嗣云巖一等异苗翻茂密固灵根得芙蓉而宗派中兴至天童而文彩方备那箇是具文彩颂云争解恁么道五更鸡唱家林晓争肯恁么道千年鹤与云松老宝鑑澄明验正偏玉机转侧看兼到门风大振兮规步绵绵父子变通兮声光浩浩师云洞山嘱曹山云吾于云巖先师亲印宝镜三昧事穷的要今付授汝汝善护持宝鑑澄明验正偏岂非鸡唱家林鹤老云松正偏之验耶镜虽明而有背面唯玉机转侧递相绮互双明双暗兼到之方也易系辞曰道穷则变变则通通则久洞山父子规行矩步至今门风大振者源深流长之效欤第五十则雪峯甚么云众云末后一句始到牢关巖头自负上不肯于亲师下不让于法弟为复是强生节目为复别有机关举雪峯住庵时有两僧来礼拜峯见来以手托庵门放身出云是甚么僧亦云是甚么峯低头归庵僧后到巖头头问甚么处来僧云岭南头云曾到雪峯么僧云曾到头云有何言句僧举前话头云他道甚么僧云他无语低头归庵头云噫当时不向他道末后句若向伊道天下人不奈雪老何僧至夏末再举前话请益头云何不早问僧云未敢容易头云雪峯虽与我同条生不与我同条死要知末后句只这是师云云巖傍参道吾雪峯傍参巖头君子不耻下问今云巖雪峯之道大行亦退己让人之余庆也而巖头天资英迈抑扬德山之道天下横行无敢当锋者盖见处洞达蕴养成就故得如是看他二僧雪峯门下箭锋相直也是箇行脚汉为甚直至夏末尚疑末后句只为眼钝头迷当面蹉过巖头与他说出许多道理雪峯与我同条生不与我同条死一法虽无异三人乃见差这僧与雪峯一时道是甚么及至论末后句说与也不知岂非差之毫釐失之千里也且道这僧实不会要放这话行沩山哲云大小雪峯巖头却被这僧勘破万松道冷眼不防巖头雪峯犹可恕也后来又点德山亦不会末后句直是难甘是故天童两次颂出颂云切瑳琢磨变态殽讹葛陂化龙之杖陶家居蛰之梭同条生兮有数同条死兮无多末后句只这是风舟载月浮秋水师云毛诗淇奥美武公之德也有文章又能听其规谏以礼自防故能入相于周美而作是诗也瞻彼淇奥绿竹猗猗有匪君子如切如瑳如琢如磨註曰治骨曰切象曰瑳玉曰琢石曰磨德山雪峯得巖头发明末后句至今此话大行切磨通变之力也雪峯如化龙之杖这僧如居蛰之梭巖头点出至今不知所以同条死者无多也或谓巖头如化龙之杖雪峯如居蛰之梭者请细看前话雪窦佛果以双明双暗颂此话非饱参者不知东汉方术传费长房汝南人甞为市掾遇壶公断青竹杖伪为长房缢死于家遂同入深山学道不成辞归公与竹杖骑此至家投葛陂长房投杖于陂化龙而去又晋陶侃少时渔于雷泽网得一梭挂壁后闻雷电化为龙而去雪峯如杖这僧如梭巖头如风舟载月万松似箇甚么巩县茶瓶第五十一则法眼舡陆示众云世法里悟却多少人佛法里迷却多少人忽然打成一片还着得迷悟也无举法眼问觉上座舡来陆来觉云舡来眼云舡在甚么处觉云舡在河里觉退后眼却问傍僧云尔道适来这僧具眼不具眼师云黄龙晦堂问黄鲁直正窘迫次一人至堂问谁遣汝来人云大林叶秀才问有书否人云有又问书何在人即引手背抽衣领举书呈堂堂云学道到此人田地方可黄有愧色法眼问觉上座舡来陆来觉云舡来眼云舡在甚么处这里一百箇九十九箇呈机显示是他稳实平贴底人那里与尔干戈相待是他道舡在河里磁州老师道恰似沙地里放箇八脚𨫼子更无些子不稳当处觉退后眼却问傍僧云尔道适来这僧具眼不具眼只这一问大晒誵讹若道具眼有甚奇特玄妙若道不具眼见甚么破绽试教天童定当看水不洗水金不博金昧毛色而得马靡丝絃而乐琴结绳画卦有许事丧尽真淳盘古心师云水不洗水金不博金佛不求佛法不说法此谈其神骏略其玄黄得琴趣者忘其絃徽淮南子秦穆公使伯乐举九方堙求马三月而返曰得马在沙丘牡而黄及马至则牝而骊公谓伯乐子所求马者毛色牡牝不知败矣伯乐太息曰以至于此乎堙之所观者天机也得其精而忘其麁见其内而忘其外也果千里马晋陶潜字渊明不解琴蓄素琴一张絃徽不具曰但得琴中趣何劳絃上声易云上古结绳而治后世圣人易之以书契又云古者包牺氏之王天下也仰则观象于天俯则观法于地观鸟兽之文与地之宜近取诸身远取诸物于是始画八卦万松道盘古初分天地已成对待结绳画卦转丧真淳释迦未出世祖师不西来还有真谛俗谛世法佛法么舒州海会齐举禅师得法之后甞到瑯琊觉处觉问上座近离甚么处举曰浙江觉曰舡来陆来举曰舡来觉曰舡在甚么处举曰河里觉曰不涉程途一句作么生道举曰杜撰长老如麻似粟便下去万松道行说好话洞山初和尚问僧甚处来僧曰汝州山曰此去多少僧曰七百山曰踏破几䩫草鞋僧曰三䩫山曰甚处得钱买僧曰打笠子山曰参堂去僧应喏万松道便是手眼通身看尔不破且道这僧眼在甚么处眉毛下第五十二则曹山法身示众云诸有智者以譬喻得解若到比不得类难齐处如何说向他举曹山问德尚座佛真法身犹若虚空应物现形如水中月作么生说箇应底道理德云如驴覻井山云道即大晒道只道得八成德云和尚又如何山云如井覻驴师云抚州宜黄曹山本寂禅师或名耽章必是赐名谥号初离洞山入曹溪礼祖塔回吉州之吉水众向山名遂请开法师拟曹溪凡随所居立曹为号洞山之宗至师最隆故有曹洞之称焉山问德上座佛真法身犹若虚空应物现形如水中月作么生说箇应底道理此四句赞佛本出古本金光明经既如虚空如何应物觉范赞提婆尊者道应缘而现不落思惟是故钵水以针投之德云如驴覻井此岂情识计校可及非久经淘鍊具衲僧巴鼻不许到这田地若是小作无向上关棙子满口许他也山云道即大晒道只道得八成如秤称斗量来相似德云和尚又如何这一拶词穷理尽敢道出他驴覻井一句不得是他款款地只与倒过可谓触类而长之此所以称曹洞宗派之源也天童爱此两转语翻覆一时颂出颂云驴覻井井覻驴智容无外净涵有余肘后谁分印家中不蓄书机丝不挂梭头事文彩纵横意自殊师云般若无知靡所不知故净涵有余也晋元帝永昌元年王敦镇武昌举兵犯阙刀协劝帝尽诛王氏王导帅群从诣台待罪周顗将入朝导唿之曰伯仁以百口累汝顗不顾及入极论导忠诚申救甚至及出导尚在门又唿之不应乃曰今年杀贼奴取金印如斗大系肘后寻又上表明导无罪导不知甚恨之敦兵既至乃问导周顗可得生否导不应敦乃杀顗导后料中书见顗救已表流涕曰幽冥之中负此良友丛林又有肘后符春秋后语赵简子告诸子曰吾藏肘后宝符于常山上先得者赏诸子驰山上求无所得唯襄子母䘏还曰䘏已得之符矣他人皆不可分简子请奏之母䘏曰从常山上下临代可取也简子曰母䘏贤矣立为太子云巖示众云有箇人家儿子问着无有道不得底洞山出云他屋里有多少书籍巖云一字也无洞山云得恁么多知巖云日夜不曾眠洞山又云问一段事得也无巖云道得即不道肘后谁分印深密自得之道他人皆不可分也家中不蓄书得恁多知生而知之上学而知之次也这驴覻井井覻驴还许分割领览分也无还许学解传布也无夹山云闻中生解意下丹青目下即美久蕴成病青山与白云从来不相到机丝不挂梭头事文彩纵横意自殊嘉祥一路智者知疎瑞草无根贤者不贵天童末后全用夹山一联以明此话不落思惟文彩自备且道具何三昧便得如斯只箇无巴鼻诸般没奈何第五十三则黄檗噇糟示众云临机不见佛大悟不存师定干坤剑没人情擒虎兕机忘圣解且道是甚么人作略举黄蘗示众云汝等诸人尽是噇酒糟汉与么行脚何处有今日还知大唐国里无禅师么时有僧出云只如诸方匡徒领众又作么生蘗云不道无禅只是无师师云此话就简若全举当曰一日上堂云汝等诸人欲何所求仍以棒趁之众不散师乃曰汝等诸人尽是噇酒糟汉唐时爱骂人噇酒糟汉齐桓公读书于堂上轮扁斵轮于堂下释椎凿上问敢问公之所读何言耶公曰圣人之典曰圣人在乎公曰已死矣曰然则君之所读古人糟粕矣公曰寡人读书轮人安得议乎有说则可无说则死扁曰臣也以臣事观之臣斵轮徐则甘而不固疾则苦而不入不徐不疾得之于手而应于心口不能言有数存于其间臣不能喻臣之子子亦不能受于臣是以行年七十而老斵轮古之人与其不可传者死矣然则君之所读者古人之糟粕矣又云恁么行脚取笑他人但见八百一千人处便去不可只图热闹也山僧行脚时或遇草根下有箇汉便顶上一锥看他若知痛痒可以布袋盛米供养可中总似汝等如此容易何处更有今日事也汝等既称行脚亦须着些精神好还知道大唐国里无禅师么黄蘗以来巖头罗山爱行此令近代佛日北来庆寿顗公至死无可意者宁绝嗣无人香山俊和尚叔祖儿孙亦行此令不知者唤作点胸可中要箇不愤底出来承头果有一僧出云诸方尊宿尽聚众开化为甚道无禅师蘗曰不道无禅只是无师沩山问仰山云作么生仰云鵞王择乳素非鸭类沩云此实难辨五祖戒出僧语谢和尚说得道理好万松道生言孰语冷脣淡舌石门聪云黄蘗垂示不妨奇特才被布衲挨拶失却一只眼万松道换了那僧两只眼承天宗云五祖戒眼照四天下万松道也只是一只眼要见黄蘗犹未可万松道果然若要扶竖正法眼藏须是黄蘗宗师万松道锦上更添花翠巖真云诸方商搉便道黄蘗坐却这僧万松道不知扶起这僧又道黄蘗被这僧上来直得分析不下万松道缁素转分明何谓也翠巖辄生拟议雾豹泽毛未甞下食庭禽养勇终待惊人万松道后五日看蘗又云阇梨不见马大师下有八十余人坐道场箇箇阿辘辘地得大师正眼者止三两人唯归宗最较些子夫出家须知从上来事分且如四祖下牛头融大师横说竖说犹未知向上关棙子有此眼脑方辨得邪正宗党略举至此要见此话始末其后尚有百十余言此是最初出世示人之语故诸方盛行雪窦颂佛果评唱最详尚阙本录上堂正意天童颂出极尽善尽美颂云岐分丝染太劳劳叶缀花联败祖曹妙握司南造化柄水云器具在甄陶屏割繁碎剪除氄毛星衡藻鑑玉尺金刀黄蘗老察秋毫坐断春风不放高师云列子说符篇杨子之隣人亡羊既率其党又请杨子之竖子追之杨子曰一羊何追者之众隣人曰多岐路既返问获羊乎曰亡之矣曰奚亡之曰岐路之中又有岐焉墨子梁惠王时有道之人出行见素丝染从余色悲之曰人湛然同于圣体为居恶俗染之成累岐分丝染太唠唠勅交切闹唠唠也或作劳亦可叶缀花联者达磨初祖颂云吾本来此土说法救迷情一花开五叶结果自然成一花五叶便是岐分丝染也若大唐国里无禅师达摩也无出头分宗镜录司南之车本示迷者照胆之镜为鑑邪人古今注黄帝与蚩尤战于涿鹿蚩尤作大雾迷于四方帝在车以指指南而示士卒擒蚩尤而斩之遂号指南车甄陶陈留风俗记舜陶甄河滨其后为氏今姓甄音真也此玄鑪陶乎群象智海总乎万流也屏割繁碎剪除氄毛去岐分之差路剪缀叶之旁枝斗为衡星以运平四时也藻鑑文明之鑑也秤所以定轻重鑑可以辨妍媸玉尺拾遗记禹游龙门八神探玉简以授之长尺二寸可以度量天地金刀古有金错刀钱金刃书此颂黄蘗品第诸方秤尺在手更兼聪闻蚁鬪明察秋毫防微杜渐坐断春风不放高也大圣安彝和尚竹笋诗便好临根下斤斧免教节外更生枝万松老人评唱天童觉和尚颂古从容庵录三万松老人评唱天童觉和尚颂古从容庵录万松老人评唱天童觉和尚颂古从容庵录四侍者离知录后学性一校生生道人梓第五十四则云巖大悲示众云八面棂栊十方通畅一切处放光动地一切时妙用神通且道如何发现举云巖问道吾大悲菩萨用许多手眼作么吾云如人夜间背手摸枕子巖云我会也吾云汝作么生会巖云遍身是手眼吾云道即大晒道即得八成巖云师兄作么生吾云通身是手眼师云李翱问鵞湖大悲用千手眼作么湖云今上用公作么昔有无目山人货卜雨过泥途着鲜白鞋入市人问山人失明如何泥不污鞋山人举拄杖云拄杖头上有眼以山人为证夜间摸枕子手上有眼喫饭时舌上有眼听语识人耳中有眼苏子瞻与聋人说话写字而已复笑云我与彼皆异人也我以手为口彼以眼为耳佛说六根互用信乎不疑无尽居士潞州紫巖大悲殿记举大悲经楞严经最为详细甞见一说大悲昔为妙善公主乃天人为宣律师说然三十二应百亿化身亦随见不同各据其说也天觉曰千手者示引迷接物之多也千眼者示放光照暗之广也苟无众生无尘劳则一指不存而况千万臂乎一瞬不具而况千万目乎遍身通身何必不必似有浅深实无损益云居示众曰老僧二十年前住三峯庵时兴化来曰权借一问以为影草时如何老僧当时机思迟钝道不得为伊致得箇问头奇特不敢辜他当时伊曰想庵主答这话不得不如礼拜了退而今思量当时不消道箇何必万松道若教容易得后有化主到兴化处化问山中和尚住三峯庵时老僧曾问伊话祇对不得而今道得也未化主举前话了化曰云居二十年只道得箇何必兴化即不然争如道箇不必万松道鬪兔角之短长三圣云云居二十年道得犹较他兴化半月程万松道竞空花之浓淡僧问觉范如诸老宿所示有同异否范云佛令讷钝比丘诵苕菷一日大悟得大辩才于此当见先德为物之心天童分上又作么生颂云一窍虚通八面櫺栊无象无私春入律不留不碍月行空清净宝目功德臂遍身何似通身是现前手眼显全机大用纵横何忌讳师云天童道由一窍虚通便得八面櫺栊也且如柳塘花坞暖日和风春在何处作何形段然能应物乘时不留不碍如月当天任运而转知通身遍身背手摸枕底是甚么人傀儡棚中必有抽牵线索者楞严说八万四千清净宝目八万四千姥陀罗臂八万四千烁迦罗首兴化堕马折臂颂云大悲菩萨有千手大丈夫儿谁不有且道那箇是通身底手眼师以手擘眼云猫第五十五则雪峯饭头示众云氷寒于水青出于蓝见过于师方堪传授养子不及父家门一世衰且道夺父之机者是甚么人举雪峯在德山作饭头一日饭迟德山托钵至法堂峯云这老汉钟未鸣鼓未响托钵向甚么处去山便归方丈峯举似巖头头云大小德山不会末后句山闻令侍者唤巖头问汝不肯老僧那巖遂启其意山乃休去至明日陞堂果与寻常不同巖抚掌笑云且喜老汉会末后句他后天下人不奈伊何师云雪峯低头归庵德山便归方丈最好参详巖头密启其意尔且道道甚么德山又休去可谓相逢不拈出举意便知有山至来日上堂果与寻常不同也是将错就错头下至僧堂前拊掌大笑曰且喜老汉会末后句他后天下人不奈伊何切忌盖覆将来虽然如是也只得三年德山果三年迁逝天觉颂钟鼓声沈捧钵回巖头一拶语如雷果然只得三年活莫是遭他授记来万松道知尔被底穿曾共同床卧明招代德山云咄咄没处去没处去万松道鼻孔在他人手里雪窦云曾闻说箇独眼龙元来只具一只眼殊不知德山是箇无齿大虫若不是巖头识破争得明日与作日不同诸人要会末后句么只许老胡知不许老胡会半遮半掩漏逗也不知大沩喆云巖头大似高山石裂直得百里走兽潜踪若非德山度量深明争得昨日与今日不同万松道无齿大虫爪距尚在鲁祖凡见僧来便面壁南泉闻云我寻常向他道空劫已前承当佛未出世时会取尚不得箇半箇他恁么驴年去若识得南泉便见巖头更与天童把臂共行颂云末后句会也无德山父子太含胡座中亦有江南客莫向人前唱鹧鸪师云末后句如此难明峻硬若德山颕俊如巖头至今分雪不出不见道出身犹可易脱体道应难郑谷诗花月楼台近九衢清歌一曲倒金壶座中亦有江南客莫向春风唱鹧鸪天童用后两句不劳再举底意也举着后如何师下座便归方丈第五十六则密师白兔示众云宁可永劫沈沦不求诸圣解脱提婆达多无间狱中受三禅乐欝头蓝弗有顶天上堕飞狸身且道利害在甚么处举密师伯与洞山行次见白兔子面前走过密云俊哉山云作么生密云如白衣拜相山云老老大大作这箇语话密云尔又作么生山云积代簪缨暂时落薄师举洞山与潭州神山僧密禅师过水山问过水事作么生密云不湿脚山曰老老大大作这箇语话密曰汝又作么生山云脚不湿教中有性修二门洞上名借功明位大抵因修而悟从凡入圣白衣庶民直拜冡宰若先悟后修从圣入凡积代簪缨本来尊贵虽飘零万状骨骼犹存所以道贫子喻中明此道献珠偈里显张罗汝等诸人要见二尊宿见处么看取天童一状领过颂云抗力霜雪平步云霄下惠出国相如过桥萧曹谋略能成汉巢许身心欲避尧宠辱若惊深自信真情参迹混渔樵师云蓬蒿贪雨露松柏耐风霜岁寒然后知松柏之后凋此随缘不变之旨簪缨落薄之谈有力大人堪任此事也平步云霄一超直入如来地已是太迟也殊不知积代簪缨本来富贵论语柳下惠为士师三黜人曰子未可以去乎曰直道而事人安往而不三黜枉道而事人何必去父母之邦也司马相如字犬子少丧父母九岁与人牧猪闻蔺相如为卿相改名相如弃猪就学猪主杖之先生问知贤留门外草庵十年无书与读遣去过昇仙桥题柱曰若不乘驷马车不过此桥后造得子虚赋将军杨得意夜宿殿中诵此赋帝曰朕恨不与此人同时将军奏曰见在蜀地帝命往召同乘驷马车过桥封侍中萧何曹参成汉高祖帝业巢父许由避尧洗耳饮牛老子云宠辱若惊得之若惊失之若惊以上四双八事皆一句密老一句洞山妙哉圭峯举喻譬如皇族沦落微贱习以性成后遇荐拔虽复本位三端六艺要重更改习学力用方全虽然天童分上犹落阶级不见道宠辱若惊深自信真情参迹混渔樵第五十七则严阳一物示众云弄影劳形不识形为影本扬声止响不知声是响根若非骑牛觅牛便是以楔去楔如何免得此过举严阳尊者问赵州一物不将来时如何州云放下着严云一物不将来放下箇甚么州云恁么则担取去洪州武宁县新兴严阳尊者初参赵州问一物不将来时如何此与僧问报慈情生智隔相变体殊情未生时如何慈云隔暮故底道情也未生隔箇甚么此与一物不将来放下箇甚么孟八郎汉大同州云放不下则担取去者言下大悟佛果法语举黄龙颂云一物不将来两肩担不起言下忽知非心中无限喜毒恶既忘怀蛇虎为知己寥寥千百年清风犹未已师所居常一蛇一虎手中与食故如得果人尊者称之赵州古佛与尊者不测圣凡底人出一言发一问千古之下与人为龟镜天童见近日师僧麁心转盛所以打草惊蛇颂云不防细行输先手自觉心麁媿撞头局破腰间斧柯烂洗清凡骨共仙游师云王介甫老持棊隐语云彼亦不敢先此亦不敢先唯其不敢先是以无所争唯其无所争是故入于不死不生棊乃争先法赢则赢箇先手输则输箇头撞赵州于尔未下子以前早先见数着严阳只管横飞直逴剩占几路不知斧柯已烂也王氏神仙传晋隆安时信安县王质採薪至眩室坂见石室四童子奕棊与质物如枣子含之不饥棊终斧柯烂于腰间衣袂随风抵暮还家已数十年矣赵州放下着担取去两转语抽筋拔髓换骨洗膓便与赵州把手共行步虚轻举也有底道清闲真道本无事小神仙虽然莫将无事为无事往往事从无事生第五十八则刚经轻贱示众云依经解义三世佛冤离经一字返同魔说因不收果不入底人还受业报也无举金刚经云若为人轻贱是人先世罪业应堕恶道以今世人轻贱故先世罪业则为消灭师云见闻为种八难超十地之阶解行在躬一生圆旷劫之果圭峯科此经为转罪成佛此菩提烦恼不二生死涅盘不二梁昭明太子科判此经为能净业障分傅大士颂先身有报障今日受持经暂被人轻贱转重复还轻此正是依经解义也后面四句便有衲僧气息道若了依他起能除遍计情常依般若观何虑不圆成前四句功德力后四句观行力六祖口诀云佛言持经之人合得一切人恭敬供养为多生有重业障故今生虽持此经常被人轻贱不得敬养自以持经故不起我人等相不问冤亲常行恭敬有犯不校常修般若波罗蜜历劫重罪悉皆消灭又约理而言先世即是前念妄心今世即是后念觉心以后念觉心轻贱前念妄心妄不能住故云先世罪业即为消灭妄念既灭罪业不成即得菩提此理事二解皆约观行也僧问云居承教有言是人先世罪业应堕恶道以今世人轻贱故先世罪业即为消灭此意如何居云动则应堕恶道静则为人轻贱崇寿稠云心外有法应堕恶道守住自己为人轻贱万松道两箇老汉俗气也不除且道天童分上又作么生颂云缀缀功过胶胶因果镜外狂奔演若多杖头击着破灶堕灶堕破来相贺却道从前辜负我师云功即持经过即先业既立妄因必招妄果楞严云岂不闻室罗城中演若达多忽于晨朝以镜照面爱镜中头眉目可见嗔责己头不见面目以为魑魅无状狂走于意云何此人何因无故狂走富楼那言是人心狂更无他故此迷真执妄也般若观照真也功过因果妄也真智现前妄业消灭阿耨菩提皎然本具此正教意衲僧分上如何嵩岳破灶堕和尚山坞有庙殿安一灶烹宰祭祀不辍堕领侍者入庙以杖敲灶三下咄云此灶泥瓦合成圣从何来灵从何起恁么烹宰物命又打三下灶乃倾堕破落安国师号为破灶堕须臾有一人青衣峨冠设拜云我本庙神久受业报今日蒙师说无生法脱此处生在天中特来致谢师曰是汝本有非吾强言神再拜而没土瓦合成圣从何来无我人相般若智也以真智为妄业从来辜负今日相贺烹宰物命极多全无福利禅老敲三拄杖便得生天咄鬼怕恶人难展掌贼凭赃物易承头第五十九青林死蛇示众云去即留住住即遣去不去不住渠无国土何处逢渠在在处处且道是甚么物得恁么奇特举僧问青林学人径往时如何林云死蛇当大路劝子莫当头僧云当头时如何林云丧子命根僧云不当头时如何林云亦无回避处僧云正恁么时如何林云却失也僧云未审向甚么处去也林云草深无觅处僧云和尚也须隄防始得林拊掌云一等是箇毒气筠州洞山第三世师虔禅师初从夹山来参悟本本问近离何处林云武陵本曰武陵法道何似此间林云胡地冬抽笋本曰别甑炊香饭供养于此人师乃出去本曰此子向后走杀天下人去在林在洞山栽松有刘翁者从师求颂师示之曰尖尖三尺余欝欝覆荒草不知何代人得见此老松翁呈悟本本曰贺翁之喜此人第三世洞山也林辞悟本之山南府青锉山住庵经十载忽忆悟本遗言乃曰当利群蒙岂拘于小节哉遂至随州缘会众请住土门小青林兰若故号青林甞曰汝等诸人直须离心意识参出凡圣路学方可保任若不如是非吾子息僧问学人径往时如何这僧大悲阁下要去中都更夸知处直捷要路殊不知直下便是早太迂回也林以死蛇当大路拒之这僧不顾危亡道当头者如何已着毒了也有底道何不棒喝行令林又何曾放过道丧子命根这僧稍觉痛痒待觅出身之路道不当头者如何林云亦无回避处只这青林也免不得这僧筋舒力尽道正恁么时左右无可奈何如何即是林曰却失也活人手段于斯乃见能遣能唿有擒有纵分付尔身上取摘不下与尔拈却便有下落僧云未审向甚么处去也林云草深无觅处不道无只是不可见这僧也怪道和尚也隄防始得青林将一条死蛇招拨这僧末后却着腰缠脚遂拊掌一下云一等是箇毒气万松道熏天炙地无尽灯云青林枢机急峻非独一时之光亦旷世为标式耳万松道恼乱春风卒未休更看天童吹花摆柳颂云三老暗转柁孤舟夜回头芦花两岸雪烟水一江秋风力扶帆行不棹笛声唤月下沧洲师云丹霞淳禅师颂长江澄彻印蟾华满目清光未是家借问渔舟何处去夜深依旧宿芦花二老同颂澄源湛水尚棹孤舟丹霞用雪窦颂玄沙和尚云本是钓鱼舡上客偶除须发着袈裟祖佛位中留不住夜来依旧宿芦花万松道将谓别有古今诗话云川崃唿梢翁篙手为长年三老杜诗云蜀盐吴麻自古通万斛之舟行若风长年三老长歌里白昼摊钱高浪中此事如人行舡相似不着两岸不住中流丹霞夜宿芦花天童信风横管且道转柁回舟时作么生夜深不向芦湾宿逈出中间与两头第六十则铁磨牸牛示众云鼻孔昂藏各具丈夫相脚跟牢实肯学老婆禅透得无巴鼻机关始见正作家手段且道谁是其人举刘铁磨到沩山山云老牸牛汝来也磨云来日台山大会斋和尚还去么山放身卧磨便出去师云沩山自称水牯牛以铁磨为牸牛安名赏号作家相见也他虽是尼久参沩山去山十里卓庵一日参子湖湖问莫是刘铁磨否磨云不敢湖云左转右转磨云和尚莫颠倒湖便打看他与沩山放则双放收便双收佛果谓之隔身句意通而语隔要知意句俱到么更看天童脱体颂出颂云百战功成老太平优柔谁肯苦争衡玉鞭金马闲终日明月清风富一生师云小僧多说佛老将不论兵山前麦未辨青黄庐陵米不知价利更论佛法谁曾梦见东汉陈蕃传曰蕃能树立风声抗论昏俗而驱驰险隘之中与刑人腐夫争衡二人相见不树立风声不驱驰险隘优游平易老成圆熟天童赏赞不尽何也得处自然忘计较用时全不费工夫第六十一则干峯一画示众云曲说易会一手分付直说难会十字打开劝君不用分明语语得分明出转难不信试举看举僧问干峯十方薄伽梵一路涅盘门未审路头在甚么处峯以拄杖一画云在这里僧举问云门门云扇子𨁝跳上三十三天筑着帝释鼻孔东海鲤鱼打一棒雨似盆倾会么会么师云越州干峯禅师僧问十方薄伽梵一路涅盘门未审路头在甚么处此问本出楞严经第五此阿毘达磨十方薄伽梵一路涅盘门未审路头门户在甚么处若依经解此义如来自说与圆通张本第六卷中文殊方拣圆通也若衲僧分上天童曾道十方无壁落从本来元没遮栏四面亦无门只这里便是入处所以干峯一画云在这里不知者往往唤作干峯与这僧指路不然道与这僧画断更不他游决不是这箇道理尔不见云门注解得八米九糠黄龙南云干峯一期指路曲为初机云门乃通其变故使后人不倦万松道曹溪波浪如相似无限平人被陆沈云门久在干峯曹山疎山这僧谓必知干峯用处故求请益若却用干峯针线乃系驴橛也忽然拈出睦州秦时𨍏辂钻只得盏子落地楪子成七片这僧不会干峯意云门别与一条活路大似泼油救火鼓扇消氷竹庵早曾点破颂云干峯不用指陈云门休打骨董自然东海鲤鱼筑着帝释鼻孔竹庵更比云门忒晒慈悲人越难会不如天童于冷眼不防却较些子颂曰入手还将死马医返魂香欲起君危一期拶出通身汗方信侬家不惜眉师云干峯死马医医不可这僧已是丧身失命底人云门收得返魂香能令已死者再甦拾遗传汉延和元年西胡月氏国遣使献香四两大如雀卵色如桑椹至始元年京城大疫死者太半帝取香焚之其死未三日皆活香气三月不歇香出聚窟洲人鸟山树如枫香闻数里名返魂树伐根玉釜煮汁黑粘一名惊精魂二名返生三名振檀四名却死天童小参云十分收得返魂香一等来挝涂毒鼓云门一落索天童道是返魂香诸方变为涂毒鼓直教转身吐气不得把断咽喉塞却鼻孔也百体汗流一场志公云忽悟本性元空恰似热病得汗虽然万松眉毛有几茎第六十二则米胡悟否示众云达磨第一义谛梁武头迷净名不二法门文殊口过还有入作分也无举米胡令僧问仰山今时人还假悟否山云悟即不无争奈落第二头何僧回举似米胡胡深肯之师云京兆米禅师一曰米七师一曰米胡俗舍第七美髯因有二名八方珠玉嗣雪峯今据仰山同参嗣沩山这僧正问自古上贤还达真正理么胡曰达僧云只如真正理作么生达此与假悟底时节不殊胡云当时霍光卖假银城与单于契书是甚么人做佛果称胡为大善知识名不虚传僧曰某直得杜口无言胡曰平地教人作保只如米胡道达仰山道悟即不无争奈落第二头何若不假悟又道唯人自肯乃方亲胜默和尚常谓投子拈古内秀俏措无赛甞拈此话云然仰山恁么道即得还免得自己落么若免得更有一人大不肯在若免不得亦落第二头米胡虽然肯他自己还有出身之路也无诸人试点检看若点检得出两人瓦解氷消若点检不得且莫造次颂云碧岫峯头借问人指山穷处未安身虽然免得重阳令争似灵苗不犯春万松道不得春风花不开及至花开又吹落忠国师问紫璘供奉佛是何义璘曰是觉义国师曰佛曾迷否璘曰不曾迷国师曰用觉作么璘无对此亦本无迷悟之意也常爱雪窦道本无迷悟数如麻独许灵云是作家悟即落第二头不悟又唯人自肯如何即是天童自有方便颂云第二头分悟破迷快须撒手舍筌罤功兮未尽成骈拇智也难知觉噬脐兔老氷盘秋露泣鸟寒玉树晓风凄持来大仰辨直假痕玷全无贵白珪师云第二头分悟破迷明来暗谢智起惑亡皆是途中事周易略例罤者所以在兔得兔而忘罤筌者所以在鱼得鱼而忘筌然则言者象之罤也象者意之筌也存言者非得象者也存象者非得意者也若向第二头道少他悟达一回不得争奈道设有妙悟亦须吐却快须撒手到家更无一物始忘罤舍筌功夫智识尽属第二头及尽功夫不可智知始得少分相应庄子外篇骈拇第八云骈于足者连无用之肉枝于手者树无用之指注骈拇足大指连第二指也枝指六指也功若不尽如骈拇连无用之肉也春秋楚文王伐申过邓邓祁侯曰吾甥也止而享之骓甥聃甥养甥请杀楚子邓侯弗许三甥曰亡邓国者必此人也若不早图后君噬脐注云不及也智不到处智不能知兔老圆月也丹霞淳和尚道水澄月满道人愁氷盘秋露泣恋着即不堪也大荒经崑崙丘上有琅玕玉树结子如珠而小也玄中铭灵木迢然凤无依倚与鹤不停机皆不许守恋坐着也鸟寒而凄不欲落他根株枝叶也诗抑篇白珪之玷尚可磨也玉内病曰瑕体破也外病曰玷色污也此颂仰山贵白珪无玷不落第二头如何是第一头大悟后方知不是第六十三则赵州问死示众云三圣雪峯春兰秋菊赵州投子卞璧燕金无星秤上两头平没底舡中一处渡二人相见时如何举赵州问投子大死底人却活时如何子云不许夜行投明须到师云舒州投子山大同禅师初谒翠微无学禅师适遇堂上经行次而便前进接礼问西来密意师如何示人微驻步顾视之子曰乞师指示微曰更要第二杓恶水那子忽省契拜谢而退微曰子无堕却子曰时至根苗自生他日偶问如何是佛理微曰佛则不理子曰莫落空否微曰真空不空因示纤颂曰佛理何曾理真空又不空大同居寂住敷演我师宗子还本乡桐城投子山赵州始于桐城相见州曰莫是投子庵主么子曰茶监钱施我一文州先上山子携油瓶后至州曰久响投子到来只见卖油翁子曰尔只见卖油翁且不识投子州曰如何是投子子提起油瓶曰油油子置茶筵相待自过胡饼与赵州州不管子令侍者过胡饼州礼侍者三拜且道他意如何苏州永光真禅师上堂云言锋若差乡关万里直须悬崖撒手自肯承当绝后再甦欺君不得赵州将此意问若非投子卒难搆副是他便道不许夜行投明须到此与寻常不脱皮要白柳棒底言意似同就理正与赵州问头相应州云我早侯白伊更侯黑子由是道声集众奏请应谶名寂住院白云端颂死去活来牙尚露投明须到已先行谁家别馆池溏里一对鸳鸯画不成试看天童一笔丹青颂云芥城劫石妙穷初活眼环中照廓虚不许夜行投晓到家音未肯付鸿鱼师云智度论有城四方百由旬满中芥子百年取一粒芥子尽劫未尽劫石者梵语劫波此云时分楼炭经有一大石方四十里百岁诸天来以罗谷衣拂石尽劫犹未尽穷尽此芥城劫石此乃及尽今时却到空劫以前时然后眼活也环中者庄子枢始得其环中以应无穷此言循环而无穷得其环中者也环中虚处体也循环无穷用也诗传云大曰鸿小曰雁西汉使谓单于曰天子于上林射得雁雁足有苏武系书由是单于不敢欺汉蔡伯喈女名琰字文姬与董嗣作妻㳂边为理嗣巡绰被番人虏琰与王为妃思乡修书蜡弹内系雁颈上雁至汉地饮水弹落鱼吞渔人剖鱼得书知琰所在此颂不许夜行投明须到不曾家丑外扬妄通消息虽然上覆天童适来侍者谢传法诲第六十四则子昭承嗣示众云韶阳亲见睦州拈香于雪老投子面承圆鉴嗣法于大阳珊瑚枝上玉花开薝卜林中金果熟且道如何造化来举子昭首座问法眼和尚开堂承嗣何人眼云地藏昭云太辜负长庆先师眼云某甲不会长庆一转语昭云何不问眼云万象之中独露身意作么生昭乃竖起拂子眼云此是长庆处学得底首座分上作么生昭无语眼云只如万象之中独露身是拨万象不拨万象昭云不拨眼云两箇参随左右皆云拨万象眼云万象之中独露身聻师云法眼久参长庆稜既嗣地藏长庆下昭首座平昔与师商搉古今中心愤之即领众特诣抚州责问师知举众出迎特加礼待宾主位各挂拂子一枝茶次昭忽变色抗声曰长老开堂的嗣何人师曰地藏昭曰何太辜负长庆先师某同在会下数十余载商量古今曾无间隔因何却嗣地藏此事不在多年也不在久学如一宿觉高亭简岂可外人评量昭首座党护门风不通议论横生讥剥法眼当时深愍此辈不通方者作十规论诫之学者不可不览且人情之与道力优劣天悬故将本分事酬他道我不会一转因缘是他大方之家不辩不争却将长庆会下当年曾熟论底事校证昭以旧日相待才与拶着七华八裂参随急救转见不堪可谓阵败不禁苕菷扫也昭与众懡㦬而退眼方略与止住曰首座杀父杀母犹通忏悔谤大般若诚难忏悔昭竟无对自此却参眼发明已见更不开堂古人恶来善应嗔来慈应然后以平等佛慧而开发之此子昭首座还嗣法眼犹不足以酬厚德洗初心也天童只将昭公问处法眼末后一句颂之自然头正尾正颂云离念见佛破尘出经现成家法谁立门庭月逐舟行江练净春随草上烧痕青拨不拨听叮咛三径就荒归便得旧时松菊尚芳馨师云圆觉序道心本是佛由念起而漂沈岸实不移因舟行而骛骤华严经道有一大经卷量等三千界在一微尘中一切尘亦然有一明眼人破尘出经卷利济一切人天童引两本大经集成一联颂拨万象者且万象谁万象独露谁独露此现成公案家法常存谁更立门庭开户牖华严宗三舟玩月各逐舟行一道澄江千里孤应惠崇诗河分冈势断春入烧痕青谢玄晖诗余霞散成绮澄江净如练月逐三舟春随百草三舟百草万象也月之与春独露也天童颂见拨与不拨大晒心麁这里只宜叮咛子细不见子方上座亦自长庆至眼亦举前话问方亦举拂子眼曰恁么又争得方曰和尚尊意如何眼曰唤甚么作万象方曰古人不拨万象眼曰万象之中独露身说甚么拨不拨方忽悟法眼前话末后道万象之中独露身聻此话末后又道万象之中独露身说甚么拨不拨可谓欲去便归归便得算来田地苦无多昭公方公究妙失宗浊智流转之过也陶渊明归去来辞三径就荒松菊犹存蒋诩字元卿开三径唯羊仲求仲从交游此颂法眼承言会宗开发二师之妙不失长庆之旨如何是长庆旨万象之中独露身第六十五则首山新妇示众云咤咤沙沙剥剥落落刀刀蹶蹶漫漫汗汗没可咬嚼难为近傍且道是甚么话举僧问首山如何是佛山云新妇骑驴阿家牵师云汝州宝应省念禅师蔡州人姓狄氏参风穴穴示众云昔日世尊以青莲花目顾视迦叶正当恁么时且道说箇甚么首山便下去侍者入室请益曰念法华为甚么不祗对和尚穴云念法华会也次日山与真园头同上立侍次穴云作么生是世尊不说说真曰鹁鸠树头鸣意在麻畬里穴云尔作许多痴福作甚么何不体究言句仍问山尔作么生山云动容扬古路不堕悄然机穴语真曰尔何不看念法华下语山后出世上堂云要得亲切莫将问来问在答处答在问处若将问来老僧在汝脚底汝若拟议则没交涉一日拈竹篦云汝若唤作竹篦即触不唤作竹篦即背汝诸人且唤作甚么叶县省和尚掣得折作两截抛向阶下却云是甚么山云瞎县便礼拜诸方唤作背触关俗谚有云颠倒颠新妇骑驴阿家牵佛国颂云首山有语古今传此语休云返倒颠新妇醉骑驴子去时人笑杀阿家牵不似天童颂得可喜颂云新妇骑驴阿家牵体段风流得自然堪笑学颦隣舍女向人添丑不成妍师举圆通秀铁壁颂云何劳一日三梳头扎得根牢即便休大抵输他肌骨好不涂红粉也风流首山答话不用缘饰自然婆妇体段俏措如西施心痛捧心而颦更益其美丑女学颦更益其丑此责口耳之学不务妙悟者一心也待做风流四枝八脉傍不肯第六十六则九峯头尾示众云神通妙用底放脚不下忘缘绝虑底擡脚不起可谓有时走杀有时坐杀如何得恰好去举僧问九峯如何是头峯云开眼不觉晓僧云如何是尾峯云不坐万年床僧云有头无尾时如何峯云终是不贵僧云有尾无头时如何峯云虽饱无力僧云直得头尾相称时如何峯云儿孙得力室内不知师云筠州九峯道虔禅师福州官怀人姓刘氏虽遍经法席而受印于石霜初住九峯玄徒尤盛后居洪州泐潭而终勅谥大觉一日僧问如何是头若是道眼不通明差别智不具论箇头尾先后心懵然不知下落峯云开眼不觉晓曾有僧问人人尽言请益未审师将何法拯济峯云汝道鉅岳还曾乏寸土么僧云恁么则四海参寻当为何事峯云演若迷头心自狂僧云还有不狂者么峯云有僧云如何是不狂者峯云突晓途中眼不开这箇便是开眼不觉晓底榜样僧云如何是尾峯云不坐万年床又有僧问如何是然灯前峯云勤劳不得力僧云如何是正然灯峯云头大尾小僧云如何是然灯后峯云退位不知闲此是不坐万年床底榜样也僧云有头无尾时如何峯云终是不贵开眼觉晓也僧云有尾无头时如何峯云虽饱无力退位知闲也僧云直得头尾相称时如何峯云儿孙得力饱而有力也室内不知终是尊贵也宗镜录曰入吾宗中先须知有然后保任又曰头尾须得相称不可理行有阙心口相违若入宗镜理行俱圆石霜九峯师也示众云初机未搆大事先须识取头其尾自至疎山出问如何是头霜曰直须知有疎曰如何是尾霜曰尽却今时疎曰有头无尾时如何霜曰吐得黄金堪作甚么疎曰有尾无头时如何霜曰犹有依倚在疎曰直得头尾相称时如何霜曰渠不作箇会解亦未许渠在故九峯曰诸上座古人说箇头也只令汝知有说箇尾只教汝尽却今时有如许多不相应底事所以教汝向这里屏当却销磨却令汝今日相应去成办去若是当人体尔真实恒如不可更恁么说话也虽然如是须是箇人始得且莫异口同音快须努力珍重万松以九峯公案证九峯公案注也注了说也说破其余意味分付天童颂云规圆矩方用行舍藏钝踬栖芦之鸟进退触藩之羊喫人家饭卧自家床云腾致雨露结为霜玉线相投透针鼻锦丝不断吐梭肠石女机停兮夜色向午木人路转兮月影移央师云纵横得妙左右逢原底人庄子所谓圆者中规方者中矩子谓颜渊曰用之则行舍之则藏唯我与尔有是夫如其不然则胶柱调絃刻舟记剑也宝藏论夫进脩之由中有万途困鱼止泊钝鸟栖芦其二者不识于大海不识于丛林人趣乎小道其义亦然周易大壮卦上六羝羊触藩不能退不能进无攸利艰则吉喫别人家饭卧自己床如云喫官饭放私驼又云解将冷口喫人热食者难得出则为云为雨入则氷结霜凝此乃乍出乍入未是作家直得针线贯通毫芒绵密机丝不挂文彩纵横正当石女机停时已早木人路转正当夜色向午处已早月影移央此末后两句只是一句今时儒学文章士谓之隔句对万松恁么离坚合异要与天童相见诸人不得辜负九峯万松老人评唱天童觉和尚颂古从容庵录卷四万松老人评唱天童觉和尚颂古从容庵录万松老人评唱天童觉和尚颂古从容庵录五侍者离知录后学性一校生生道人梓第六十七则严经智慧示众云一尘含万象一念具三千何况顶天立地丈夫儿道头知尾灵利汉莫自辜负已灵埋没家宝么举华严经云我今普见一切众生具有如来智慧德相但以妄想执着而不证得师云华严大疏首尾清凉大师科此段经名开因性普贤行愿疏名开物性源如何开耶出现品云佛子无一众生而不具有如来智慧但以妄想颠倒执着而不证得若离妄想一切智自然智无碍智则得现前便举一尘包含大千经卷之喻前颂万象之中独露身离念见佛破尘出经正是此科经也又云尔时如来以无障碍清净智眼普观法界一切众生而作是言奇哉奇哉此诸众生云何具有如来智慧愚痴迷惑不知不见我当教以正道令其永离妄想执着自于身中得见如来广大智慧与佛无异清凉大疏云众生包性德而为体揽智海以为源但相变体殊情生智隔今令知心合体达本忘情故谈斯经而为显示释曰此则兼明众生迷真之由也譬如福德智慧具足相貌之人忽然梦见贫病苦身即相变也不见本身即体殊也执认云是我身即情生也不信自身福德端正即智隔也僧问报慈情生智隔相变体殊情未生时如何慈云隔诸方罔知出处多以相为想就便辨之学者应知仰山勘香严如来禅许师兄会祖师禅未梦见在且道如来禅相去多少试将华严经文参我天童颂意颂云天盖地载成团作块周法界而无边析隣虚而无内及尽玄微谁分向背佛祖来偿口业债问取南泉王老师人人只喫一茎菜师云巖头道直须向自己胸襟流出将来与我盖大盖地今言天盖地载何其颠倒也盖就人情而言之人情皆谓天地生人谓之三才佛教反以人生天地所以三界唯心万法唯识这里打做一团鍊做一块周法界无边表楞严经佛告阿难汝观地性麁为大地细为微尘至隣虚尘析彼极微色边际相七分所成更析隣虚即实空性万松常举信心铭极小同大忘绝境界极大同小不见边表或有人间世间何物最大当曰真空何以故极大同小不见边表故或有人问世间何物最小当曰真空何以故极小同大忘绝境界故呜唿三祖何人哉出一则语天下衲僧跳不出僧问赵州如何是玄中玄州云汝玄来多少时也僧云玄之久矣州云若不是老僧几乎玄杀洞山玄中铭向道莫去归来背父既周法界打成一块岂劳尘外别有玄微岂有前后向背佛不出世也不曾减佛出世指示演说也不曾添誉海之宽夸日之明不足可言并为增语南泉杉山普请择蕨菜次南泉拈起一茎曰这箇大好供养杉山云非但这箇百味珍羞他亦不顾南泉云虽然如是箇箇须甞过始得大阳明安上堂云莫行心处路莫坐无处功有无二俱离廓然天地空所以南泉道大家喫一茎菜更觅一茎入地狱如箭射万松道今日人七第六十八则夹山挥剑示众云寰中天子勅阃外将军令有时门头得力有时室内称尊且道是甚么人举僧问夹山拨尘见佛时如何山云直须挥剑若不挥剑渔父栖巢僧举问石霜拨尘见佛时如何霜云渠无国土何处逢渠僧回举似夹山山上堂云门庭施设不如老僧入理深谈犹较石霜百步师云潭州石霜庆诸禅师初在沩山充米头方筛米次沩曰施主物不可抛弃霜曰不抛弃沩于地拾一粒示之曰尔道不抛弃这箇甚处得来师无对沩曰莫欺这一粒百千粒从这一粒生霜曰然则这一粒自何处生沩大笑归方丈晚上堂曰大众米里有虫后参道吾问触目菩提吾唤沙弥添净瓶水悟如前举霜在道吾两夏而受印会昌之厄混迹潭州浏阳陶家坊朝游夕处大中初有僧自洞山至举洞山初秋夏末兄弟或东或西直须向万里无寸草处去良久曰只如万里无寸草处又作么生去霜曰出门便是草僧复举似洞山山曰此是一千五百人善知识语且大唐国里能有几人囊锥始露住石霜道场果符悟本之记二十年海众千余往往长坐不卧屹若株杌枯木堂名自兹立焉僧问拨尘见佛所问是一夹山道若不挥剑渔父栖巢石霜道渠无国土何处逢渠万松道入理深谈不如石霜门庭施设犹较夹山百步莫有两彩一赛底么天童道甚颂云拂牛剑气洗兵威定乱归功更是谁一旦氛埃清四海垂衣皇化自无为师云临济宗风金刚王宝剑杀佛杀祖夹山截断老葛藤打破狐窠窟晋书雷焕善天文张华因望斗牛间常有异气邀焕夜登楼仰视焕曰仆察之久矣宝剑之精上于天在豫章酆城县界华乃荐雷为鄷城令修狱掘基得石匣有双剑光甚艶发送一与华留一自佩华被诛失剑焕卒子为州从事佩父剑至延平津剑跃堕水使人投之见两龙有文章投者惧回说苑武王伐纣遇雨散宜生曰此非妖欤王曰非也天洗兵也此颂若不挥剑渔父栖巢易曰黄帝尧舜垂衣裳而治天下无为之化不令而行此颂无巢可栖渠无国土无剑可挥何处逢渠也同安察禅师道妙体本来无处所通身那更有踪由万松道许尔亲见石霜犹较夹山百步要见夹山么剑为不平离宝匣药因投病出金瓶第六十九则南泉白牯示众云成佛作祖嫌带污名戴角披毛推居上位所以真光不耀大智若愚更有箇便宜聋佯不釆底知是阿谁举南泉示众云三世诸佛不知有狸奴白牯却知有师云飞山法师戒珠作别传心法议毁斥南泉曰若愿辈不嗜学不知本不足以语如来教无尽灯附集依通率易辩叙南泉初习律次听华严楞伽入中百门观闻马祖传言外道屡扣其旨顿获忘筌一日行粥马祖问桶里是甚么泉曰这老汉合取口作恁么语话泉临机不让马祖如此后来却向赵州手里偿债泉问座主涅盘经以何为极则主曰以如如为极则泉云唤作如如早是变也今时沙门须向异类中行始得赵州于僧堂前问异则不问如何是类泉乃两手托地州以脚一踏泉便倒地州走入延寿寮叫云悔悔泉令侍者问州悔箇甚么州云悔不更与两踏泉上堂云王老师自小养一头水牯牛拟向溪东牧不免食他国家水草溪西牧亦不免食他国家水草如今不免随分纳些子总不见得泉一日见浴主烧浴云斋后请水牯牛浴浴主去请泉云将得绳索来么州以手拽泉鼻泉云是即是太麁生州问知有底人向甚么处去泉云向山前檀越家作一头水牯牛去州云谢师指示泉云昨夜三更月到窓泉将顺世首座问和尚百年后向何处去泉云山下作一头水牯牛去座云某甲随和尚去得否泉云汝若随我须㘅取一茎草来此异类话南泉首唱沩山和之道吾云巖传授今为曹山三堕道吾到南泉泉问阇梨名甚么吾云宗智泉云智不到处作么生宗吾云切忌道着泉云灼然道着即头角生三日后与云巖在后架把针次泉过乃问前日道智不到处切忌道着道着即头角生合作么生行履吾便抽身入僧堂泉便去巖问吾师弟适来为甚不祗对和尚吾云尔得恁么灵利巖不荐却去问泉云适来公案智头陀作么不祗对和尚泉云他却是异类中行巖云如何是异类中行泉云不见道智不到处切忌道着道着即头角生直须向异类中行巖亦不会吾知巖不荐乃云此人缘不在此便同回药山巖遂举前话山云子作么生会他这箇时节便回来巖无对山乃大笑巖便问如何是异类中行山云吾今日困别时来巖云某甲特为此事归来山云且去巖便出吾在方丈外闻巖不荐不觉咬得指头血出却下来问师兄问和尚那因缘作么生巖云和尚不为某甲说吾便低头二人侍立山问智不到处切忌道着道着即头角生吾便珍重出去巖遂问山智师弟为甚么不祗对和尚山云我今日背痛是他却会尔去问取巖遂问师弟适来为甚么不祗对和尚吾云我今日头痛尔去问取和尚后云巖迁化遣人驰辞书至吾览后曰云巖不知有悔当时不向伊道然虽如是要且不违药山之子玄觉云古人恁么道还知有也未云巖当时不会甚么处是不会处翠巖芝云道吾道云巖不知有悔当时不向伊道只如恁么道道吾还知有也无万松道云巖为洞山之师一派之源再四再三不知有此事万松具录也要与后人傍参助一半力岂唯云巖不知有翠巖芝道道吾还知有也无万松道非但道吾翠巖还知有也未不见僧问长沙为甚三世诸佛不知有沙云未入鹿苑时犹较些子僧云狸奴白牯为甚么却知有沙云汝争怪得伊万松到此只可傍观大小天童赞叹有分颂云跛跛挈挈㲯㲯毵毵百不可取一无所堪默默自知田地稳腾腾谁谓肚皮憨普周法界浑成饭鼻孔累垂信饱参师云跛挈痿羸不唧嬼貌药山看经次柏巖曰和尚休猱人得也山卷却经曰日色早晚曰日正当午山曰犹有这箇文彩在曰某甲无亦无山曰汝大晒聪明曰某甲只如此和尚尊意如何山云我跛跛挈挈百丑千拙且恁么过灌溪闲和向颂云抖擞多年穿破衲㲯毵一半逐云飞拈来搭向肩头上也胜时人着锦衣百不可取一无所堪众中如百拙一世作闲人默默自知田地稳腾腾谁谓肚皮憨梵志翻着袜人皆谓是错宁可刺尔眼不可隐我脚王梵志奇人此语大播人间可谓皮灯毬儿内明外暗末后句颂饱参到烂骨董地面眉毛眼睫上都是饭颗一朝撑破疥肚皮五脏心肝都吐出第七十则进山问性示众云闻香象渡河底已随流去知生不生性底为生之所留更论定前定后作笋作篾剑去久矣尔方刻舟蹋转机轮作么生别行一路试请举看举进山主问脩山主云明知生不生性为甚么为生之所留脩云笋毕竟成竹去如今作篾使还得么进云汝向后自悟去在脩云某甲只如此上座意旨如何进云这箇是监院房那箇是典座房脩便礼拜师云襄州清溪山主洪进禅师为地藏琛和尚第一座时有二僧俱礼地藏藏曰俱错二僧并无语下请益脩山主主曰汝自巍巍堂堂却礼拜他人岂不是错进闻之不肯曰汝自迷暗焉可为人脩愤然上堂头请益藏指廊下曰典座入库下去也脩乃省过进一日问脩曰明知生不生性为甚么为生之所留菴提遮女婆罗门种舍卫城西二十余里长提村婆私腻长者女也因家作大会命佛及僧提遮故得振其嘉声焉文殊大士问颇有明知生不生相为生所留者否女曰有之虽自明见其力未充而为生所留者是也脩山主答笋毕竟成竹去而今作篾使得么篾竹皮束物竹索也笋嫰无力苍竹有力笋力未充不堪作蔑觉范观音赞悯我心明力不迨时时种子发现行如人因酒而发狂戒饮辄复逢嘉酝此亦言其力未充也惭愧古人熟烂教乘出辞吐气与脩多罗合进山主要拈转话头方复不许道汝向后自悟去在脩曰某甲见处只如此上座意旨如何脩公先向四平八满处坐定进公遣起必然别有一条活路遂指道这箇是监院房那箇是典座房且道明得生不生性明不得生不生性且道为生所留不为生所留脩便礼拜他参活句不参死句此与典座入库下去也更无两样诸方皆言法眼下一味平实体中玄请看前话天童见此话出格奇特所以尽情彻底颂出颂云豁落亡依高闲不羁家邦平怗到人稀些些力量分阶级荡荡身心绝是非是非绝介立大方无轨辙师云此颂进山主这箇是监院房那箇是典座房亡依倚时自然廓落不羁縻处法尔高闲平怗家邦几人能到须是无烦恼可断无禅道可参十二时中除着衣喫饭是闲用心处据进公问意亦微有征古验今分阶级定力量底钩线然其荡荡身心本绝是非也脩公也不妨会如来禅平实商量本分说话争奈百丈道依经解义三世佛冤所以微分力量权立阶梯道笋则嫰无力用竹则篾引千钧言迹之兴也是非所以成进公为渠刬却别指生机一路殊非开户牖立轨辙欺诬道伴脩公设拜以谢不敏还识二公当家鑪鞴么入火更须精锻鍊上砧方耐重鉆鎚第七十一则翠巖眉毛示众云含血喷人自污其口贪柸一世偿人债卖纸三年欠鬼钱万松为诸人请益还有担干计处也无举翠巖夏末示众云一夏以来为兄弟说话看翠巖眉毛在么保福云作贼人心虚长庆云生也云门云关师云明州翠巖永明大师讳令参湖州人蒙雪峯记别大张法席一日上堂曰自一夏以来为兄弟东语西话看翠巖眉毛在么诸方多道本欲首身不觉两重公案更见保福道作贼人心虚一向道背底插柴自隐口过佛果云人多错会道青天白日说无向当话无事生事先自说过免得别人点检且喜没交涉长庆云生也万松道依旧在眼上云门关字普字号一字禅三箇皆嗣雪峯见当家人说无外话见翠巖示众奇特故大家唱和古人下语不犯手势有座主就华严讲下请巖斋巖云山僧有箇问头若答得即斋乃拈起胡饼云还具法身么主云具巖云恁么则喫法身也主无对当讲法师代云有甚么过巖不肯云门代云特谢和尚降重空筵觉范谓云门大师僧中王也果然天童一串穿来从头颂出颂云作贼心过人胆历历纵横对机感保福云门也垂鼻欺脣翠巖长庆也脩眉映眼杜禅和有何限刚道意句一齐刬埋没自己也饮气吞声带累先宗也面墙担板师云雪窦道善窃者鬼神不知既为保福天童覻破翠巖不是好手殊不知许大云门长庆都被翠巖用一茎眉毛一时穿却鼻孔若藏头露影算甚太手强人故能历历纵横对机应感保福云作贼人心虚云门云关皆衲僧鼻孔长也千里已闻干屎殠三冬犹嗅烂瓜香翠巖道眉毛在么长庆便道生也乃壁上高僧一唿便噟瓶中养鵞随声已出底时节岂识情可卜度也此所以道脩眉映眼冷地看人一点谩他不得有底道一夏葛藤上生枝引蔓而今剪草除根一齐刬却殊不知三十年后此话大行去在何必囊藏被盖饮气吞声恁么则面墙担板累及先宗也诸方道徐六担板只见一边尚书不学墙面疏面墙无所覩见君不见灵山放出白毫相照见东方万八千第七十二则中邑猕猴示众云隔江鬪智遯甲埋兵觌面相持真鎗实剑衲僧所以贵全机大用也从慢入紧试吐露看举仰山问中邑如何是佛性义邑云我与尔说箇譬喻如室有六窓中安一猕猴外有人唤云狌狌猕猴即应如是六窓俱唤俱应仰云只如猕猴睡时又作么生邑乃下禅床把住云狌狌我与尔相见师云朗州中邑洪恩禅师马祖八十余员大善知识之一仰山之叔祖也仰山江陵受戒回往谢戒邑见山年幼以猕猴应六窓说佛性义如拍大嬭諕小孩儿山埋兵掉鬪忍俊不禁礼谢毕曰今蒙和尚譬喻无不明了更有一事只如内猕猴瞌睡外猕猴欲相见时如何奇哉真师子儿便露法窟爪牙邑不觉自下禅床执仰山手作舞云狌狌与尔相见了也何不说箇比喻云居钖云中邑当时不得仰山这一句何处有中邑也先师与胜默师伯二十余岁丛林敬畏郑州宝和尚名震河洛先师遍参往见州云兄弟年俊正宜叩参老僧当年念念常以佛法为事先师避席进曰和尚而今如何也州云如生冤家相似先师曰若不得此语几乎枉行千里州下禅床握先师手曰作家那遂留数日夹山谓佛日死灰里一粒豆爆盖谓此也玄觉云若不是仰山争得见中邑且道甚么处是仰山得见中邑处万松道报恩法堂上崇寿稠云还有人定得此道理么若定不得只是箇弄精魂脚手佛性义在甚么处万松道向弄精魂脚手上辨取佛鑑云仰山放憨中邑卖俏俏措卖来憨痴憨痴放来俏措虽然猕猴睡着其奈肚里惺惺直饶杜绝六窓狌狌何处不相见诸人要见二老誵讹么各各面皮厚三寸万松道觅箇识惭愧汉不可得唯天童老人较些些颂云冻眠雪屋岁摧穨窈窕萝门夜不开寒藁园林看变态春风吹起律筒灰师云汝南先贤传曰时大雪积地丈余洛阳令躬出按行见人除雪出有乞食者至袁安门无有行路谓安已死令人除雪入户见安僵卧问何以不出安曰大雪人皆饿不宜干人令以为贤举为孝廉此颂中邑说喻睡语一上终是不惺惺窈窕萝门夜不开也忽被仰山点破中邑便全体作用枯木重阳春风吹起律筒灰也蔡邕月令截竹为管谓之律置之密室以葭莩为灰以实其端其月气至则飞灰而管空阳气生死中活也如中邑仰山作家相见见了后如何不劳久立第七十三则曹山孝满示众云依草附木去作精灵负屈㗸冤来为鬼崇唿之则烧钱奏马遣之则呪水书符如何得家门平安去举僧问曹山灵衣不挂时如何山云曹山今日孝满僧云孝满后如何山云曹山爱颠酒师云僧问同安威禅师牛头未见四祖时如何安云路边神庙子见者尽擎拳僧云见后如何安云室内无灵床浑家不着孝这僧问灵衣不挂时如何洞山初道卸了炙脂帽子脱却狐臭布衫作箇脱洒衲僧后来僧问如何是佛答麻三斤若到这箇时节便会曹山今日孝满这僧也好要见今日曹山行履问孝满后如何山云曹山好颠酒觉范道心如明镜口如醉汉一日僧问清税孤贫乞师拯济山召清税僧应喏山云清源白家酒三盏犹道未沾脣又有僧问金峯金柸满酌时如何峯云金峯不胜酩酊佛果拈云承言会宗明机普应则不无金峯子细点检将来也太漏逗若有人问蒋山金柸满酌时如何只对他道山僧自来天戒又有僧问曹山十二时中如何保任山云如过蛊毒之乡水也不得沾他一滴曹山有时醉醉里醒醒有时醒不分昼夜为他黄粮梦断闺合情忘洞山问云居大阐提人杀父害母孝养何在居云始成孝养此名孝满颠酒底人洞山道触目荒林论年放旷天童惯曾游戏其间颂云清白门庭四绝隣长年关扫不容尘光明转处倾残月爻象分时却建寅新满孝便逢春醉步狂歌任堕巾散发夷犹谁管系太平无事酒颠人师云眼里着沙不得底太局狭生曹山道若是世间麁重贪嗔痴虽难断却是轻若是无事无为净洁此箇重无以加也所以洞山道明月堂前时时九夏也至道不可形容古人近取诸身远取诸物比兴连类以喻至道报慈赞龙牙半身颂云日出连山月圆当户不是无身不欲全露二老皆洞山儿孙觉范云其家风机贵回互使不犯正位语忌十成使不堕今时而报慈匠心独妙语不失宗为可贵也此光明转处倾残月喻孝满逢春也周易干卦九二见龙在田利见大人疏九二当据建寅建丑之间于时地之萌芽初有出者即是阳气发见之义干卦之象其应然也老杜饮中八仙歌脱巾露顶王公前与天子唿来不上舡皆忘形忽礼非可以涯岸检束也丹霞天然一日横卧天津桥上留守郑公前导喝之师不顾问之徐曰我无事僧也郑敬异之雪峯众晚参峯在中庭卧太原孚上座云五州管内只有这箇和尚较些子峯便起去此皆披襟散发无事酒徒曹山孝满如何受用四时春富贵万物酒风流第七十四则法眼质名示众云富有万德荡无纤尘离一切相即一切法百尺竿头进步十方世界全身且道甚么处得来举僧问法眼承教有言从无住本立一切法如何是无住本眼云形兴未质名起未名师云文殊问维摩身孰为本答贪欲为本问贪欲孰为本答虚妄分别为本问虚妄分别孰为本答颠倒想为本问颠倒想孰为本答无住为本又问无住孰为本答无住则无本文殊师利从无住本立一切法肇公注云心犹水也静则有照动则无鑑痴爱所浊邪风所扇涌溢波荡未始暂住以此观法何往不倒譬如临面涌泉责己本状者未之有也又云若以心动为本则有因相生理极初动更无本也若以无法为本则有因无生无不因无更无本也又云无住故倒想倒想故分别分别故贪欲贪欲故有身既有身也则善恶并陈善恶既陈则万法斯起自兹以往言数不能尽也肇公以最初动念根本不觉为无住本传灯清凉国师答皇太子心要云至道本乎其心心法本乎无住无住心体灵知不昧安国师举金刚经云应无所住而生其心无所住者不住色不住声不住迷不住悟不住体不住用而生其心者则是一切处而显一心若住善生心则善现若住恶生心则恶现本心则隐没若无所住十方世界唯是一心也六祖问荷泽知识远来也大艰辛将本来否若有本则合识其主试说看泽曰以无住为本见则为主荷泽显宗记云自世尊灭后西天二十八祖共传无住之心此无住本即以本分事名无住也若以真妄融即一有多种二无两般法眼答处出宝藏论形兴未质名起未名形名既兆游气乱清雪窦拈起拄杖云大众拄杖是形名双举形即无形名即无名一等没见识瞎汉只认箇无形段无名姓底便为极则辜负法眼违背永明寿禅师唯心诀云无一名不播如来之号无一物不阐遮那之形又有一等孤陋寡闻不肯究理参问只道本来有甚万松道已太多生他云如何免得万松道本来少甚尔但恁么会去因参法眼兼见天童颂云没踪迹断消息白云无根清风何色散干盖而非心持坤舆而有力洞千古之渊源造万象之模则剎尘道会也处处普贤楼阁门开也头头弥勒师云视之无形普天匝地听之无声圆音无间云虽无根太虚为片云所点风虽无色大地为风轮所持刘禹端公问云居雨从何来居曰从端公问处来公喜而谢之居却问曰问从何来公无语西禅与官员坐次禅云风作何色官无语禅却问僧僧拈起衲衣云在府中铺禅云用多少帛子僧云勿交涉禅无语云门代云咄这话堕阿师雪窦併作两颂雨从何来风作何色龙门万仞曾留宿客进退相将谁遭点额风作何色雨从何来不用弹指楼阁门开波波稜稜南方未回天童颂无住本白云无根清风何色颂立一切法散干盖而非心持坤舆而有力善慧大士心王铭观心空王玄妙难测无形无相有大神力管子曰水出而不流曰渊水远而流曰源上古之前千古渊源也万象自兹而形华严普贤行愿品佛说菩萨说剎说众生说三世一切说又普眼不见普贤见与不见俱普贤也若不见处无不名普也入法界品时弥勒菩萨前诣楼阁弹指出声其门即开命善财入乃至悉见三千大千世界百亿四天下兜率陀天一一皆有弥勒又有颂云弥勒真弥勒化身千百亿时时示时人时人皆不识此皆立一切法之标榜也还见法眼么常因送客处记得别家时第七十五则瑞巖常理示众云唤作如如早是变也智不到处切忌道着这里还有参究分也无举瑞巖问巖头如何是本常理头云动也巖云动时如何头云不见本常理巖伫思头云肯即未脱根尘不肯即永沈生死师云台州瑞巖师彦禅师闽人姓许氏始问巖头安箇名立箇字创号本常理巖头有时放过只与照破道动也瑞巖好彩三十棒何幸免却来是他尚不顾危亡道动时如何撩虎头编虎尾巖头半醉半醒又放过只与照破道不见本常理大方之家容物如此巖方伫思这里正到枯木巖前差路多处也头已是不惜身命与截断走路剖开当阳长安官道云肯即未脱根尘不肯即永沈生死沩山唤作法窟爪牙生擒活捉略无闲暇功夫夹山会下一僧到石霜入门便道不审霜云不必阇黎僧云恁么则珍重又到巖头如前头乃嘘两声僧云恁么则珍重才廻步头云虽是后生亦能管带僧归举似夹山山明日上堂唤僧如法举似前话山云大众还会么若无人道老僧不惜两茎眉毛道去也乃曰石霜虽有杀人刀且无活人剑巖头且有杀人刀亦有活人剑临济下谓之七事随身巖头见瑞巖志诚请益非是机锋勘辨之时故悯物垂慈道眼相见瑞巖随言领悟后来自唤主人翁莫受人谩盖为曾遭毒手永劫难忘此话古今无人拈掇不是天童凭谁赏鉴颂云圆珠不穴大璞不琢道人所贵无稜角拈却肯路根尘空脱体无依活卓卓师云世记潘岳与夏侯湛为友二人并美姿容张谓赞和氏之璧莹而无瑕隋侯之珠圆而不穴削圆方竹杖绝却紫绒毡白玉碾做象牙梳黄金打作鍮石筋弓絃上结纽子钵盂上安柄尔试廻光定省看何人不如是百丈道灵光独耀逈脱根尘既肯则未脱根尘拈却肯路根尘自空也六根六尘既空六识自归觉海凡物有圭角即不能圆转欲要活卓卓无粘缀无依倚但向肯不肯处着眼自然不住此岸不住彼岸不住中流洞山所以半肯半不肯疎山所以肯诺不得全也还识此人归计么金锁玄关留不住行于异路且轮廻第七十六则首山三句示众云一句明三句三句明一句三一不相涉分明向上路且道是那一句在先举首山示众云第一句荐得与佛祖为师第二句荐得与人天为师第三句荐得自救不了僧云和尚是第几句荐得山云月落三更穿市过师云三句之作始于百丈大智宗于金刚般若丈云夫教语皆三句相连初中后善初直须教渠发善心中破善心后始名好善则菩萨即非菩萨是名菩萨法非法非非法总恁么也若只说一句令众生入地狱若三句一时说渠自入地狱不干教主事说道如今鉴觉是自己佛是初善不守住如今鉴觉是中善亦不作不守住知解是后善云门有时云天中函盖干坤目机铢两不涉春缘作么生承当自代云一镞破三关然虽有此意未甞立为三句后得鼎州德山第九世圆明大师讳缘密上堂云德山有三句语一句函盖干坤一句随波逐浪一句截断众流后得鼎州普安山道禅师颂上三句一函盖干坤颂干坤并万象地狱及天堂物物皆真见头头用不伤二截断众流颂堆山积岳来一一尽尘埃更拟论玄妙氷消瓦解摧三随波逐浪颂辩口利舌问高低应不亏还如应病药诊候在临时三句外当人如举唱三句岂能该有问如何事南岳与天台往往指此颂为云门所作此皆看阅之不审也道嗣德山密密嗣云门云门虽有天中函盖一镞三关之语因密公拈出道公颂之祖述三世而三句始明此与大阳三句三玄三要大同小异首山示众云第一句荐得与佛祖为师黄蘗为南泉首座一日占泉座位泉至问首座甚年行道蘗云威音王佛以前泉云犹是王老师儿孙下去蘗便退归本位坐镜清道毘卢有师法身有主谓之佛祖向上人此所以谓第一句荐得与佛祖为师也灵树遗封盒子云堂中首座人天眼目首座乃云门也此所以谓第二句荐得与人天为师也尔莫见万松恁么道便谓南泉可与佛祖为师云门只可与人天为师可谓痴人面前不得说梦万松且略举一二以为榜样其自救不了者不入祖位何足道哉僧便问和尚是第几句荐得烂埿里有刺山云月落三更穿市过此乃行人更在青山外也天童见此话无人敢下口遂向査手刺脚处交加颂出颂云佛祖髑髅穿一串宫漏沈沈密传箭人天机要发千钧云阵辉辉急飞电箇中人看转变遇贱则贵贵则贱得珠罔象兮至道绵绵游刃亡牛兮赤心片片师云佛祖髑髅一串穿却然后可与佛祖为师可谓透出毘卢顶𩕳行却来化佛舌头坐宫漏沈沈密传箭殷蘷漏刻法曰为器三重圆皆径尺差立于方舆踟蹰之上为金龙口吐水转注入踟蹰经纬之中盖上铸金为司晨具衣冠两手执箭又军中密令夜中传箭此言向朕兆未分以前荐得可与佛祖为师才落今时为第二头且于人天路上作箇小歇场心地观经电光三昧衲僧唤作瞥地处若是箇中人有时佛祖头上行有时人天路上走水牯牛队里异类中行王荆公观俳优诗云诸优戏场中一贵复一贱心知本自同所以无欣怨庄子天地篇黄帝游乎赤水之北登崐崘之丘而南望还归遗其玄珠使智索之而不得使离朱索之而不得使喫诟索之而不得使象罔象罔得之黄帝曰异哉象罔乃可以得之养生篇庖丁为文惠公解牛曰彼节者有闲而刀刃者无厚以无厚入有闲恢恢乎其于游刃必有余地矣是以十九年而刀刃若新发于硎文惠君曰善哉吾闻庖丁之言得养生焉此二事颂月落三更穿市过至道绵绵密密宫漏传箭相似赤心片片为人如游刃恢恢得珠罔象也今人见天童用庄子便将老庄雷同至道殊不知古人借路经过暂时光景耳忽有箇出来道庄子岂不知首山行履处但向道月落三更穿市过是外篇是内篇第七十七则仰山随分示众云如人画空下笔即错那堪起模作样堪作甚么万松已是露栓索有条攀条无条攀例举僧问仰山和尚还识字否山云随分僧乃右旋一匝云是甚么字山于地上书箇十字僧左旋一匝云是甚么字山改十字作卍字僧画一圆相以两手托如修罗掌日月势云是甚么字山乃画圆相围却卍字僧乃作楼至势山云如是如是汝善护持师举慈觉劝孝文首篇颂云父母未生前凝然一相圆释迦犹不会迦叶岂能传十四祖龙树于法座上隐身现相提婆曰此尊者现佛体相以示吾辈也以此无相三昧形如满月佛性之义廓然虚明譬此而已圆相之作东土始于忠国师付侍者耽源承谶记传于仰山今遂目为沩仰家风明州五峯良和尚甞制四十则嵩明教为序称之良云圆相总六名一圆相二义海三暗机四字学五意语六默论沩仰宗派云躭源谓仰山曰国师传六代祖师圆相九十七箇吾灭后三十年南方有一沙弥到来大兴此道吾详此谶事在汝躬仰山既得以火燔之源一日又谓曰向传圆相宜深祕之山曰已烧却了也源曰于子即得来者如何仰曰和尚若要重录一本山乃重录呈似一无差失耽源一日上堂仰出众作相以手托呈却叉手立源以两手交拳示之仰进前三步作女人拜源点头仰礼拜九十七种圆相交拳名罗剎三昧女拜名女人三昧此皆三昧王三昧中流出普门示现也又有一梵僧来参仰于地上画半月相僧近前添作圆相以脚抹却仰展两手僧拂袖便出曰我来东土礼文殊却遇小释迦又僧礼拜了仰不顾僧问和尚还识字否仰曰随分僧画相托呈仰以衣袖拂之僧又作半月相托呈仰以两手作背抛势僧以目视之仰低头僧遶师一匝仰便打僧遂出此仰山壁立千仞与德山临济峻机不别仰坐次又有僧来作礼仰不顾僧问师识字否仰云随分僧右旋一匝曰是甚么字这般施设待教有识情成何宗旨若总无道理西天东土凡圣同参观音会下一僧来参巖头以手左边作一圆相又右边作一圆相又中心作一圆相欲成未成头以手一拨僧无对头乃喝出僧方跨门头却唤回问汝是洪州观音来么僧云是头问只如适来左边圆相作么生僧曰是有句头曰右边圆相聻僧曰是无句头曰中间圆相作么生僧曰是不有不无句头曰只如吾恁么又如何僧曰如刀画水头打趁出这僧不得圆相宗旨妄生穿凿若不是巖头几被惑乱一上据这僧见仰山问识字否乃右旋一匝伎俩已尽仰山十字注也注了说也说破更要后面许多粥饭气作么那里待到如此当初才问师识字否只道自来文寡看他如何不见昔有一僧居常闲过一僧劝云上座年隽可惜虚掷寸阴僧云尔待教我作甚即得劝云何不看经僧云不识字劝云何不问人僧云是甚么字其劝者无语可谓文不加点乐不加声也僧又左旋一匝曰是甚么字此与寻常从东过西却从西过东拍左边膝此是教意拍右边膝此是祖意是同是别仰山星移斗转改十字作卍字梵语修罗此云非天梵语罗睺此云障蔽以手障日月故此僧画圆相如修罗掌日月势九十七种圆相名为修罗三昧梵语楼至此云啼泣贤劫千佛为千王子末后得筹最后成佛遂啼泣云我何薄祐穷底得筹忽复笑云我当尽取九百九十九佛方便粧严今护法神执杵者是僧末后作楼至势其意可知仰云如是如是此是诸佛护念汝亦如是吾亦如是汝善护持善哉善哉好去其僧礼谢了腾空而去时有一道者曾见经五日来问仰云汝还见否者云某正见出门腾空而去仰云此是西天罗汉故来探吾者云某虽覩种种三昧不辨其理仰云吾以义为汝解释此是八种三昧是觉海变为义海其体则同然此义有因有果即时异时总别不离隐身三昧也所以道涅槃心易得差别智难明试看天童如何下手颂云道环之虚靡盈空印之字未形妙运天轮地轴密罗武纬文经放开揑聚独立周行机发玄枢兮青天激电眼含紫光兮白日见星道环之虚靡盈此人牛不见处正是月明时慈觉道谁知末后一着却是未分以前道环庄子枢始得其环中以应无穷天童借颂圆相托呈势空印之字虽十字改卍字其实非世间文字可执道副对达磨如某甲所见不执文字不离文字而为道用大宁宽禅头到法昌遇公作廿此相宁便出作务明日上堂法座前曰昨日公案作么生宁作牛此相了复以脚攃却昌曰宽禅头名不虚得遂陞座曰忽地晴天霹雳声禹门三尺浪泙渹几多头角为龙去鰕蟹依前努眼睛此颂与天童机发玄枢青天激电同参天轮地轴武纬文经皆左右二匝十字卍字血脉也放开揑聚独立周行颂脩罗掌日楼至擎拳围卍字赞善哉也春秋题辞云天之为体中包乎地日月星辰属焉然天地有高下之形四时有升降之理日月有运行之度星辰有次舍之常乃至诸星运转缠度如轮故为天轮也河图括地象曰地下有八柱柱广十万里有三千六百轴互相牵掣名山大川孔穴相通家语地东西为纬南北为经又文能经天武能纬地无文无以怀远无武无以御乱睦州示众云裂开也在我揑聚也在我僧问如何是裂开州云三九二十七菩提涅槃真如解脱即心即佛我且恁么道汝又作么生僧云某甲不恁么道州云盏子落地楪子成七片僧云如何是揑聚州歛手而坐老子云寂兮寥兮独立而不改周行而不殆枢机之发如电光石火眼有神光名为巖电白日见星此如暗中树影水底鱼踪非肉眼能见觉范寄灵源云暗中树影平生意水际鱼踪病后机想见瘦容无住着倚藤闲看暮云归还知仰山行履处么皁上乌鸡深夜绣暗中一线实难通第七十八则云门餬饼示众云絻天索价搏地相酬百计经求一场懡㦬还有知进退识休咎底么举僧问云门如何是超佛越祖之谈门云餬饼师云云门上堂云一言才举千差同辙该括微尘犹是化门之说若是衲僧合作么生若将祖意佛意这里商量曹溪一路平沈还有人道得么道得出来僧问如何是超佛越祖之谈门云餬饼僧云这箇有甚么交涉师云灼然有甚么交涉乃云尔勿可作了见人道着祖师意便问超佛越祖之谈道理尔且唤甚么作佛唤甚么作祖则说超佛越祖之谈便问箇出三界尔把将三界来有甚么见闻觉知碍着尔有甚么声色法与汝可了了箇甚么椀又有僧问如何是超佛越祖之谈门云蒲州麻黄益州附子又曰来来我更问尔诸人横担拄杖道我参禅学道便觅箇超佛越祖底道理我且问尔十二时中行住坐卧疴屎送尿至于茆沆里虫子市肆里买卖羊肉案头还有超佛越祖底道理么佛果云有者作一圆相土上加泥添枷带锁万松道若要敲枷打锁鉆鎚问取天童颂古颂云餬饼云超佛祖谈句中无味若为参衲僧一日如知饱方见云门面不惭师云洞山初禅师指通机颂云洞山寥索一无可有无味之谈塞断人口直饶巧馔千般争奈饱人不爱若是饿鬼相嚵噇底横咬竖咬狗啮枯骨相似直待嚼破舌头掷在一边却与云门相见相见后如何各各面皮厚三寸第七十九则长沙进步示众云金沙滩头马郎妇别是精神瑠璃瓶里擣𩝐餻谁敢转动不入惊人浪难逢称意鱼宽行大步一句作么生举长沙令僧问会和尚未见南泉时如何会良久僧云见后如何会云不可别有也僧回举似沙沙云百尺竿头坐底人虽然得入未为真百尺竿头须进步十方世界是全身僧云百尺竿头如何进步沙云朗州山澧州水僧云不会沙云四海五湖王化里师云湖南长沙招贤大师讳景岑觉范云禅师大寂之孙南泉之子赵州之兄当时衲子倔强如仰山者犹下之而唿以为岑大虫上堂云我若一向举扬宗教法堂里草深一丈事不护已向汝诸人道尽十方世界是沙门眼尽十方世界是沙门全身尽十方世界是自己光明尽十方世界在自己光明中尽十方世界无一人不是自己我常向诸人道三世诸佛共法界众生是摩诃般若光光未发时汝等众生向甚么处委光未发时尚无佛无众生消息何处得山河国土来沙令僧问会庵主主乃南泉下不出世潜符密证之徒灯录列在末后无机缘语句中然此话既在合作一传也不为分外僧作专使去见庵主传长沙法旨云庵主未见南泉时如何会默然僧进云见南泉后如何会云更不可别有也万松道一死不再活僧回举似沙沙述偈云百尺竿头坐底人虽然得入未为真此与巖头道雪峯德山不会末后句病痛一般万松常向人道大似箇人把祖父家门产业并眷属自身一契卖却置得箇水晶瓶子终日随形守护如眼睛相似莫教万松见定与揑破教伊撒手掉臂作箇无忌讳快活汉胜默道撒手悬崖下分身万象中然后朗州山澧州水四海五湖王化里方可配天童水牯牛拕犁拽䥯颂云玉人梦破一声鸡转盻生涯色色齐有信风雷催出蛰无言桃李自成蹊及时节力耕犁谁怕春畴没胫泥师云天童得超方三昧略去庵主紧抱竿头不敢转动处拨动若一向恁么去法堂上草深一丈优波毱多有着身见者求度于祖祖曰求度之法要信吾言不违吾教人曰既来投师固当闻命祖乃化一险崖山耸乔木令其上树又于树下化作大坑深广千肘祖令放脚其人受教即放二脚令放一手便放一手令复放手其人答言若复放手便堕坑死祖曰先约受教云何违我是时其人身爱即灭放手而堕不见树坑即证道果长沙朗州山澧州水谓之善用险崖之句若非玉人梦破别有生涯争得四海五湖斩新日月毛诗习习谷风催之惊蛰春分后一候雷乃发声汉书李广传赞桃李无言下自成蹊宗镜云既蕴德行不言而信若桃李之自成蹊也又朗州山澧州水此语乃拕泥带水边事三圣在会下令秀上座问沙南泉迁化向甚么处去沙云石头作沙弥时参见六祖秀云不问石头作沙弥时参见六祖南泉迁化向甚么处去也沙云教汝寻思去秀云和尚只有千尺寒松且无抽条石笋沙不对秀云谢师答话沙亦不对秀举似三圣圣曰若实恁么犹胜临济七步圣亲上方丈云和尚早来答话可谓光前绝后沙不答圣云我从来疑着这汉佛印颂云客见长沙陌路同令人依约探家风须弥万仞磨今古折草量天枉用功古人把定处放得行竿头进步放行时把得定壁立千仞为甚么如此自由自在湖南城里好养民米贱柴多足四隣第八十则龙牙过板示众云大音希声大器晚成向盛忙百闹里佯呆待七古千年后慢㤆且道是如何底人举龙牙问翠微如何是祖师西来意微云与我过禅板来牙取禅板与翠微微接得便打牙云打即任打要且无祖师西来意又问临济如何是祖师西来意济云与我将蒲团来牙取蒲团与临济济接得便打牙云打即任打要且无祖师意牙后住院僧问和尚当年问翠微临济祖意二尊宿明也未牙云明即明矣要且无祖师意师云湖南龙牙山居遯禅师初参翠微临济后参德山洞山一日问洞山如何是祖师西来意山云待洞水逆流则向尔道师于此悟入佛果道龙牙当时取禅板时岂不知是打他住院后僧问和尚见二尊宿是肯他不肯他牙云肯即肯他要且无祖师意佛果道山僧即不然肯即未肯要且无祖师西来意佛日杲禅师颂子卿不下单于拜始末恒遵汉帝仪雪后始知松柏操事难方见丈夫儿雪窦一向抑之真如喆云翠微临济可谓本分宗师龙牙一等是拨草瞻风与他后人为龟为鑑举住后僧问处乃云龙牙瞻前顾后应病与药大沩则不然待问当初二尊宿明不明噼嵴便棒非唯扶竖翠微临济亦乃不辜他来问万松道真如正是济下鉆鎚不能放过要见龙牙肘后神符须是当派天童眼目颂云蒲团禅板对龙牙何事当机不作家未意成褫明目下恐将流落在天涯虚空那挂剑星汉却浮槎不萌草解藏香象无底篮能着活蛇今日江湖何障碍通方津渡有舡车师云龙牙蒲团禅板翠微临济对众教伊拈来为甚用不出百丈举野狐话了黄蘗问古人错答一转语堕野狐身五百生转转不错合做甚么丈云近前来向汝道蘗近前先与丈一掌丈云将谓狐须赤更有赤须狐此真当机作家龙牙非不作家未意成褫明目下不欲当机雷奔电扫一期峭峻古诗一千里色中秋月十万军声半夜潮谓之寒乞无含蓄僧问镜清学人未达其源请师方便清云是甚么源僧云其源清云若是其源争受方便侍者问适来是成褫伊清云无者又云是不成褫伊清云无者云和尚尊意如何清云一点水墨两处成龙成褫犹成就结裹也恐成流布败辱门风洞山嘱曹山曰吾于云巖先师处亲印宝镜三昧事穷的要今付授汝汝善护持无令断绝向去若遇真法器方可传授直须祕隐不得形露虑属流布难接后人僧问同安察如何是无干戈安云虚空不挂剑玉兔不被鳞闻世传天河与海通海滨年年八月有浮槎往来不失信博望侯张骞乃多赍粮食乘槎而去怱怱不觉昼夜奄至一处见城郭居室室中多织女唯一丈夫牵牛临渚不饮惊问何人至此骞问此是何处曰君可往蜀问严君平乃如其言君平曰某年月有客星犯牛斗因话录汉书载张骞穷河源言奉使之远实无天河之说唯博物志说有人赍粮乘槎到天河见饮牛丈夫问君平客星犯牛斗即此人也此颂龙牙当用时却放过放过后别作主宰僧问曹山不萌之草为甚能藏香象山云阇梨幸是作家又问曹山作么不萌草无底篮是龙牙不用之大用故香象非驴骡蹴蹋活蛇非死在句下龙牙示众云参方人须透佛祖始得新丰和尚道佛祖言教如生冤家始有参学分若透不得即被佛祖谩去僧便问佛祖还有谩人之心也无牙云尔道江湖还有碍人之意么又云江湖虽无碍人之意为时人透不得江湖成碍人去不得道江湖不碍人龙牙透过祖意如生冤家所以道明即明矣要且无祖师西来意江湖岂能碍人俗谚云自家不会浮怨他河曲彔见一老宿云自家不会浮怨他坑热第八十一则玄沙到县示众云动即影现觉即尘生举起分明放下稳密本色道人相见如何说话举玄沙到蒲田县百戏迎之次日问小塘长老昨日许多喧闹向甚么处去也小塘提起袈裟角沙云𩕐挑没交涉师云福州玄沙宗一大师讳师备芒鞋布衲菲食自怡雪峯高其苦行常以备头陀唿之世传玄沙不出岭保寿不渡河因蹶伤足指叹曰是身非有痛自何来是身是苦毕竟无生休休达磨不来东土二祖不往西天遂回复因阅楞严而发明故应机捷敏与修多罗合至与雪峯征诘亦当仁不让峯曰备头陀再来人也闽帅王审知令公王延彬皆以师礼之众常八九百沙到蒲田县百戏迎之次日问小塘长老昨日许多喧闹向甚处去也小塘提起袈裟角也不妨紧峭第一不得向喧静昨日今朝处着眼蹉过当阳一段大事小塘不费心力信手拈起袈裟沙云𩕐挑没交涉小塘甚处是没交涉处玄沙是许不许大沩喆云大沩即不然或有问但鸣指一下如有箇衲子出来云𩕐挑没交涉却肯他何故大丈夫汉捋虎须也是本分且道利害在甚么处又云小塘怀藏至宝遇别者以增辉玄沙本分鉆鎚一击乃光流千古法眼别云昨日有多少喧闹法灯云今日更好笑看他二尊宿是当派下儿孙覰破玄沙用底一向宽遮外罗却就里暗箭相射天童具通方眼见伊家长里短彻底颂出颂云夜壑藏舟澄源着棹龙鱼未知水为命折筋不妨聊一搅玄沙师小塘老函盖箭锋探竿影草潜缩也老龟巢莲游戏也华鳞弄藻师云玄沙问昨日喧闹如庄子大宗师篇云夫藏舟于壑藏山于泽谓之固矣然夜半有力者负之而趋昧者不知也藏小大有宜犹有所遯若夫藏天下于天下而不得所遯是恒物之大情也天童以玄沙昨日今日置问藏舟密负以验小塘却来澄源湛水里尚棹孤舟此玄中铭恐滞死水玄沙句中眼活要人识动静根源卧龙球和尚曰欲得省要却是山河大地与汝发明其事既常亦能究竟若从文殊门入者一切有为土木瓦石助汝发机若从观音门入者一切音响虾䗫蚯蚓助汝发机若从普贤门入者不动步而到我以此三门方便示汝如将一只折筋搅大海水令彼鱼龙知水为命若常知动静语默来去根源早不空过此颂玄沙为人处若是作家函盖箭锋探竿影草把定放行看取提袈裟与没交涉看是何道理史记龟策传太史公曰余至江南观其行事云龟千岁乃游莲叶之上此没交涉潜缩也不妨游戏游戏也不妨潜缩今画鱼藻图藻水草也随波摇漾自成文章又藻水草有文者也见论语山节藻梲要识二老么有意气时添意气不风流处也风流第八十二则云门声色示众云不断声色是随处堕声求色见不见如来莫有就路还家底么举云门示众云闻声悟道见色明心观世音菩萨将钱来买餬饼放下手却是馒头师云天童举话谈其神骏略其玄黄本录云门示众云闻声悟道见色明心作么生是闻声悟道见色明心举手云观世音菩萨将钱来买餬饼放下手元来却是馒头圆通国师道韶阳老人可谓唱弥高而和弥寡如今却向延圣拂子头上入方网三昧东方入定西方起乃至男身入定女身起还会么野色更无山隔断月光直与水相通万松道海中寻不得岸上却相逢更看天童甚处相见颂云出门跃马扫搀抢万国烟尘自肃清十二处亡闲影响三千界放净光明师云闻声悟道道岂有声见色明心心岂有色此礼乐征伐自天子出仁义之兵无敌于天下搀抢棓彗其殃一也以声色为影响表不实也影谓镜像水月响谓空谷传声此皆在道心中为搀抢也万国犹万法也十二处犹六根六尘也三千界光明照破影响由除影响放出光明不见百丈古灵道灵光独耀回脱根尘忽若根根尘尘皆遍法界又作么生将谓是馒头却是餬饼万松老人评唱天童觉和尚颂古从容庵录五万松老人评唱天童觉和尚颂古从容庵录万松老人评唱天童觉和尚颂古从容庵录六侍者离知录第八十三则道吾看病示众云通身做病摩诘难痊是草堪医文殊善用争如参取向上人得箇安乐处如何是安乐处举沩山问道吾甚么处来吾云看病来山云有几人病吾云有病者不病者山云不病者莫是智头陀么吾云病与不病总不干他事速道速道山云道得也没交涉潭州沩山灵祐禅师二十三岁参百丈大智充典座二十年因拨火悟道后与华林赌净瓶下语赢得沩山连帅李景让奏号同庆寺相国裴休甞咨玄奥师甞见野火问道吾还见火么吾曰见山云从何处起吾曰除去行住坐卧请师别致一问来山休去佛鑑拈云炎炎野火人人皆见独有道吾见得逈别万松道一等是看病不似道吾覻透心肝五脏沩山通方便相席打令道道得也与他没交涉唯有天童道没交涉处正好道颂云妙药何曾过口神医莫能捉手若存也渠本非无至虚也渠本非有不灭而生不亡而寿全超威音之前独步劫空之后成平也天盖地擎运转也乌飞兔走师云红丝脉断药病俱亡服药忘了口来诊脉忘了手来所谓攒簇不得底病华陀拱手扁鹊攒眉道有通身无影像道无遍界不曾藏齐朝昙鸾法师得仙经十卷后逢流支三藏问曰佛法中有长生不死法胜得此土仙方否三藏唾地曰此土那有长生法纵得延年报尽还坠即怀中探出无量寿观经授与鸾曰此大仙方常得解脱永出生死楞严十仙报尽还来转入诸趣老子曰死而不亡者寿东坡上佛印诗长生未暇学且学长不死全超威音之前先天而未成已成独步劫空之后后天而既坏不坏成平也天盖地擎运转也乌飞兔走此唤作全体作用摄用归体静为天地本动合圣贤心还会这般说话么拨开妙净圆明眼识取吉祥安乐人第八十四则俱胝一指示众云一闻千悟一解千从上士一决一切了中下多闻多不信克的简当处试拈出看举俱胝和尚凡有所问只竖一指师云婺州金华山俱胝禅师初庵于天台有尼名实际到来顶笠执钖遶师三匝曰道得即拈下笠子三问胝并无对际便去胝曰日势稍晚且留一宿际曰道得即宿胝又无对际去后胝自叹曰我虽处丈夫形而无丈夫之气拟弃庵诸方参学去其夜山神告曰师不须离此山将有大菩萨来为和尚说法也果旬日天龙和尚至师罄诚迎礼具陈前事天龙竖指示之胝当下大悟自此凡有僧到唯举一指无别提唱所畜童子于外被人诘曰和尚说何法要童子竖起一指归举似胝胝以刀断其指童子叫唿走出胝召一声童子回首胝却竖起一指童子忽然领悟胝将顺世谓众曰吾得天龙一指头禅一生用不尽言讫示灭万松道好与截却指头长庆代云美食不中饱人喫万松道不贪香饵味可谓碧潭龙玄沙云我当时若见与拗折指头万松道不唯与童子雪冤抑亦与后人出气玄觉云且道玄沙恁么道意作么生万松道果然疑着云居钖云只如玄沙恁么道肯伊不肯伊若肯何言拗折指头若不肯俱胝过在甚么处万松道过在肯不肯先曹山云俱胝承当处莽卤只认得一机一境一种是拍手拊掌是他南园奇怪万松道水中择乳须是鵞王玄觉又云且道俱胝还悟也未若悟为甚么说承当处莽卤若不悟又道用一指头禅不尽且道曹山意旨在甚么处万松道曲高和寡期遇知音后来嘉山来禅师在镇府西天宁人问铁牛和尚塔何在山以手指之忽然省发乃成颂云铁牛铁牛更莫别求有人问我竖起指头万松道虽是承当莽卤要且不借傍来不见明招独眼龙问国泰深禅师古人道俱胝只念三行呪便得名超一切人作么生拈却三行呪泰竖起一指招云不因今日争识得这瓜州客万松道假令患状殊先须疗其本参同契承言须会宗勿自立规矩可谓夜深认得来时路不待天明便出关佛国颂云问答机缘岂易酬无钱难作好风流心中有事说不得只向忙中竖指头若要作好风流说心中事更参天童和尚颂云俱胝老子指头禅三十年来用不残信有道人方外术了无俗物眼前看所得甚简施设弥宽大千剎海饮毛端鳞龙无限落谁手珍重任公把钓竿师复竖起一指云看师云万古常空一朝风月岂止三十年用不残庄子大宗师篇孔子曰彼游方之外者也而丘游方之内者也若无方外之术争得世出世间全在一指头上见彻根源古诗道眼前无俗物多病也身轻天童近取诸身唯用一指简易之道要而不繁维摩毛吞大海名小不思议经华严尘含法界名大不思议经楞严于一毛端遍能含受十方国土又云于一毛端现宝王剎坐微尘里转大法轮庄子任公子为大钩巨缁五十犗以为饵蹲乎会稽投竿东海旦旦而钓期年不得鱼已而大鱼食之牵巨钩䤾没而下惊扬而奋鬐白波若山海水震荡声侔鬼神燀赫千里任公子得若鱼离而腊之自制浙河以东苍梧以北莫不厌若鱼者所谓钓竿斫尽重栽竹不计功程得便休后来接得断指童子国泰瑫别峯相见嘉山来误入桃源今日天童颂后又竖一指云看柏山大隐和尚道大小天童随人脚跟走五祖演和尚举僧问投子如何是十身调御子下禅床立还有僧问老僧亦下禅床立为甚却依样画猫儿待我计较成即说向尔是知俱胝指头一回饮水一回着噎教万松别作箇甚么向当掷下拂子云一任诸方点检第八十五则国师塔样示众云有打破虚空底鉆鎚擘开华岳底手段始到元无缝罅处不见瑕痕处且谁是恁么人举肃宗帝问忠国师百年后所须何物国师云与老僧作箇无缝塔帝曰请师塔样国师良久云会么帝云不会国师云吾有付法弟子耽源却谙此事后帝诏耽源问此意如何源云相之南谭之北中有黄金充一国无影树下合同舡瑠璃殿上无知识师云西京光宅寺慧忠国师自受心印居南阳白崖山党子谷四十余年不下山门道行闻于帝里唐肃宗上元二年勅中使孙朝进赍诏征赴京待以师礼初居千福寺西禅院及代宗临御复迎止光宅精蓝十有六载随机说法大历十年十二月九日右脇长往谥大证禅师佛果云多有人道国师无语便是塔样若恁么会达磨一宗扫地而尽哑子也会禅昔有二僧住庵旬日不相见上庵主问多日不见在甚么处下庵主曰在庵里造箇无缝塔上庵主曰某甲也欲造箇就师借取样子可否下庵主曰何不早道恰被人借去也法眼云且道借伊样不借伊样万松道国师无语下庵主为甚却支梧说道理雪窦云肃宗不会则且致耽源还会么只消一箇请塔样尽西天此土诸位祖师遭这一拶不免将南作北有傍不肯底出来我要问尔那箇是无缝塔万松道不是即道吉州耽源山真应禅师受业于马祖久为国师侍者国师既化帝诏源入内举问前话源亦良久曰圣上会么帝曰不会源述偈曰相之南谭之北中有黄金充一国无影树下合同舡瑠璃殿上无知识或云湘之南谭之北浮山远录公作牛头南马头北但得旨忘筌无不可者雪窦道不免将南作北正谓此也僧问新罗大岭如何是一切处清净岭云截琼枝寸寸是宝析栴檀片片皆香丹霞淳和尚颂云干坤尽是黄金国万有全彰净妙身耽源黄金充一国丹霞国亦是黄金更较一线道无影树下合同舡周易略例云同舟而济则胡越何患乎异心若渐卦三四异体和好物莫能间顺而相保似若同在一舟上下殊体犹若胡越利用御寇何患乎异心此言同身共命利害同也法真一禅师问是处是慈氏无门无善财为甚么道瑠璃殿上无知识万松道坼殿了相见然后看天童拈向尔面前筑着尔鼻孔颂云孤回回圆陀陀眼力尽处高峩峩月落潭空夜色重云收山瘦秋容多八卦位正五行气和身先在里见来么南阳父子兮却似知有西竺佛祖兮无如奈何师云雪窦道层落落影团团此一句合头语也天童道孤回回圆陀陀万劫系驴橛也眼力尽处高峩峩三世诸佛护持以为无见顶相雪窦颂天地同根万物一体南泉指花如梦相似亦云见闻觉知非一一山河不在镜中观霜天月落夜将半谁共澄潭照影寒试将此颂比天童月落潭空夜色重古人大晒有功夫后来佛鑑一时注破颂云无缝塔兮不是影廓然一入真如境烁迦罗眼电光流杳杳冥冥不见顶此亦眼力尽处高峩峩天童颂针线贯通云峩峩青山着秋瘦毛发凋残风骨旧此亦云收山瘦秋容多可谓皮肤脱落尽唯有一真实到这里八卦既位正五行亦气和运作修营无忌讳何劳入市问孙宾身先在里见来么天依怀禅师赴杉山请入院上堂云二十年乐慕此山今日且喜到来因缘际会山僧未到此山身先到此山洎乎来到杉山却在山僧身内南阳父子兮却似知有不敢道是只道却似箇知有底尔道为甚不全许恐辜负他国师父子西竺佛祖为甚也没奈何当道铸成金堠子正斋行下铁馒头第八十六则临济大悟示众云铜头铁额天眼龙睛雕觜鱼顋熊心豹胆金刚剑下是计不纳一筹不获为甚么如此举临济问黄蘗如何是佛法的的大意蘗便打如是三度乃辞蘗见大愚愚问甚么处来济云黄蘗来愚云黄蘗有何言句济云某甲三问佛法的的大意三度喫棒不知有过无过愚云黄蘗恁么老婆为尔得彻困更来问有过无过济于言下大悟师云镇州临济院慧照禅师讳义玄曹州南华人姓邢氏初遍习经论知非要捷而造黄蘗随众三年并不参问但秉节默处而已首座异其殊众勉劝参学无尽灯辨误窃谓济居三年黄蘗岂不放人问事既放之也如济之器识不能致一问端须待首座教之然后能问乎甞见杨无为作济赞正法眼藏瞎驴边灭黄蘗老婆大愚饶舌又见佛果作睦州赞辛辛辣辣啀啀喍喍穿济北为大树推云门堕险崖言如枯柴理不可阶是之谓阵蒲鞋本录悟后便云元来佛法无多子愚云这尿床鬼适来问有过无过而今又道佛法无多子是多少来搊住云道道济于大愚脇下筑三拳愚托开云汝师黄蘗非干我事济返黄蘗蘗问来来去去有甚了期济云只为老婆心切遂举前话蘗云这大愚老汉饶舌待见与打一顿济云说甚待见即今便打遂与黄蘗一掌蘗吟吟笑云这风颠汉来这里捋虎须济便喝蘗云侍者引这风颠汉参堂去沩山问仰山临济得大愚力黄蘗力仰云非但捋虎须亦解坐虎头济后示众云我于先师处三次问佛法大意三次被打如蒿枝拂着相似如今更思一顿谁为下手时有僧出云某甲下手济拈棒度与僧拟接济便打雪窦云临济放处较危收来太速天童见他父子倜傥不群黄蘗用处临济传来拣紧切处颂出颂云九包之鶵千里之驹真风度籥灵机发枢噼面来时飞电急迷云破处太阳孤捋虎须见也无箇是雄雄大丈夫师云此赞临济如谢超宗寔有凤毛黄蘗昔年曾掌百丈今日遭他临济毒手真龙生龙子凤长凤雏瑞应图云凤有九包一曰归命二曰心合度谓天度也三曰耳听达四曰舌曲申五曰彩光色六曰冠短州当朱色也七曰锐钩八曰音激扬九曰腹户九方堙为秦穆公相马果千里驹此喻临济之神俊一日千里也才悟便解真机大用诸方有一联云黄蘗腮边轰一掌大愚脇下筑三拳良由真风度籥故得灵机发枢上句禀受师承下句自性宗通也老子云天地之间其犹槖籥乎槖无底囊也亦皮鞴也籥三孔笛也芭蕉彻云譬如琴瑟箜篌虽有妙音若无妙指终不能发本出楞严经噼面来时飞电急言其峻机迅辩也迷云破处大阳孤言其悟明也捋虎须庄子云孔子见盗跖退而曰丘所谓无病而自灸也疾走撩虎头编虎须几不免虎口哉见也无天童指似于人令参学人体取全机大用当仁不让唤作衲僧巴鼻无尽居士作续清凉传所请辄应后见说解脱禅师打文殊不觉赞云真大丈夫也还见临济悟处么羞杀河阳新妇子惊甦木塔老婆禅第八十七则疎山有无示众云门欲阖一拶便开舡欲沈一篙便转车箱入谷无归路箭筈通天有一门且道向甚么处去举疎山到沩山便问承师有言有句无句如藤倚树忽然树倒藤枯句归何处沩山呵呵大笑疎山云某甲四千里卖布单来和尚何得相弄沩唤侍者取钱还这上座遂嘱云向后有独眼龙为子点破去在后到明昭举前话昭云沩山可谓头正尾正只是不遇知音疎复问树倒藤枯句归何处昭云更使沩山笑转新疎于言下有省乃云沩山元来笑里有刀师云抚州疎山光仁禅师参洞山问未有之言请师示诲山曰不诺无人肯疎云还可切也无山曰阇梨即今还切得么疎云切不得即无讳处后在香严会下僧问严不慕诸圣不重已灵时如何严云万机休罢千圣不携疎在众作呕声曰是何言欤严问阿谁众曰师叔严曰汝不诺山僧耶疎出众曰是严曰汝莫道得么疎曰道得严曰汝试道看疎曰若教某道须还师资礼始得严乃下座礼拜了蹑前语问之疎曰何不道肯诺不得全严曰肯又肯箇甚么诺又诺于阿谁疎曰肯则肯他千圣诺则诺于自己严曰饶尔恁么也须三十年倒疴设住山无柴烧住水无水喫分明记取后住疎山果如严记二十七年病愈自曰香严记我三十年倒疴今欠三年凡食后以手抉而吐之以应严记疎后问镜清道怤禅师肯诺不得全汝作么生会怤曰全归肯诺疎曰不得全又作么生怤曰箇中无肯路疎曰方惬病僧意沩山懒安禅门三懒之一也亦曰长庆大安禅师示众云有句无句如藤倚树疎不远四千里卖布单去问值沩泥壁次便问有句无句如藤倚树岂不是和尚语沩曰是疎曰忽若树倒藤枯时如何沩放泥槃大笑归方丈疎随后曰某四千里卖布单特为此来和尚何得相弄沩唤侍者讨钱还伊布单令去因嘱向后有独眼龙为汝点破去在后果遇明昭点破疎山四千里卖布单特为此话今时傍家行脚者亦可本分事上留心但随方建立递相赞扬不可如疎山向众中作呕声不道伊别无长处破羯磨破转法轮破和合僧必招现报香严受记疏山抉吐应记皆作后人榜样疏山亦不可测地位中人也疏寻常接机手握木蛇僧问手中是甚么物疏提起蛇曰曹家女雪峯入山採得一枝木其形似蛇背上题曰本自天然不假雕琢寄与沩山大安沩曰本色住山人且无刀斧痕疎山既因此话见沩山亦用木蛇或亲传或倣像不可知也明昭又问疎虎生七子阿那箇无尾疏曰第七箇无尾云门韶国师皆参疎山矮师叔名遂冠古今天童只将沩山笑处疎山覰破明昭举处径直颂出颂云藤枯树倒问沩山大笑呵呵岂等闲笑里有刀窥得破言思无路绝机关师云外道立阿忧为吉经头以字是阿字言无忧字言有故外道问佛不问有言不问无言此乃鲸吞海水尽也世尊良久此乃露出珊瑚枝也外道礼赞世尊大慈开我迷云令我得入香严瑞道语是谤寂是诳语寂向上有路在大沩借此以为示众疎山见道加藤倚树便道树倒藤枯句归何处怎生不教沩山大笑沩山言无展事语不投机疏山承言者丧滞句者迷当时若问万松但云苍天苍天不见道春行冬令第八十八则楞严不见示众云有见有不见日午点灯无见无不见夜半泼墨若信见闻如幻瞖方知声色若空花且道教中还有衲僧说话么举楞严经云吾不见时何不见吾不见之处若见不见自然非彼不见之相若不见吾不见之地自然非物云何非汝师云天童见雪窦引经简略亦概举教眼举处虽略颂处甚详楞严第二先明非见之物是前尘次明非物之见是真性今全举次段正是此公案经云若见是物则汝亦可见吾之见若同见者名为见吾吾不见时何不见吾不见之处若见不见自然非彼不见之相若不见吾不见之地自然非物云何非汝长水璇师注云此文之意展转结归都有五重经文存三而隐二意若具论者合云若不见吾不见之处亦不见吾见处既不见吾见处吾见自然非物吾见若非是物汝见亦非是物汝见既非是物云何非汝真见佛果举阿难意世界灯笼露柱皆有名相见精明元唤作甚么物愿令我见佛意我见香台时尔作么生阿难云我亦见香台即是见佛见处佛言我见香台则可知我若不见香台时尔作么生阿难云我亦不见香台即是见佛不见佛言汝云不见自是汝知他人不见处尔如何得知古人到这里只可自知与人说不得雪窦出教眼单颂见佛天童深得经意颂出真见颂云沧海沥干太虚充满衲僧鼻孔长古佛舌头短珠丝度九曲玉机才一转直下相逢谁识渠始信斯人不合伴师云雪窦道劫石固来犹可坏沧溟深处立须干然后太虚充满佛眼之嗣竹庵珪和尚与伯父持一居士俱喜楞严经庵曰若离前尘有分别性正是生死根本士骇曰佛妄说耶庵曰佛固不妄且约只今居士对面征诘之心果安在士叹曰佛说解第一空名师子吼汝行矣无滞此庵后上堂云见见之时见非是见见犹离见见不能及落花有意随流水流水无情送落花诸可还者自然非汝不汝还者非汝而谁常恨春归无觅处不知转入此中来喝一喝云三十年后莫道能仁教坏人家男女万松只将前三句注破公案据雪窦直颂见佛佛果单提佛不见处只可自知天童颂沥干沧海畐塞太虚竹庵直明非物之见亦生死根本此衲僧鼻孔长皆出教意外别出一只眼古佛舌头短万松道古佛就机随他意语俯为下机故说半字衲僧一向全提正令故有别传之道温州瑞鹿寺上方遇安禅师破句读楞严经曰知见立知即无明本知见无见斯即涅槃忽然顿省人曰和尚道破句也安曰是吾悟处竟不改时号安楞严万松道也是因邪打正珠丝度九曲世传孔子厄于陈穿九曲珠遇桑间女子授之以诀密矣思之思之密矣孔子遂晓以丝系蚁引之以蜜而穿之泗州普照宗和尚作天童颂古拈古序云屈曲相通肖贯珠之丝蚁裴回相附犹布雨之云龙浮山九带集有屈曲垂带大意明曲为今时事玉机才一转如玉机一梭未成文彩天童举洞山初秋夏末话了乃云出门是草涉芊芊莽莽之间叶落知秋堕黯黯青青之处到这里须体取机虽转纽印未成文处始得良久云水明老蚌怀胎后云重苍龙退骨时直下相逢谁识渠始信斯人不合伴夹山云坐断主人翁不落第二见须知有一人不合伴万松道独来将谓无相识闹里忽然逢故人第八十九则洞山无草云众云动则埋身千丈不动则当处生苗直须两头撒开中间放下更买草鞋行脚始得举洞山示众云秋初夏末兄弟或东或西直须向万里无寸草处去又云只如万里无寸草处作么生去石霜云出门便是草大阳云直道不出门亦是草漫漫地师云石霜遇会昌之厄以民服寓长沙浏阳陶家坊大中初一僧自洞山夏满而至霜问近离何处僧云洞山霜云和尚有何言句示徒僧云和尚近于解夏日上堂谓众曰兄弟秋初夏末或东或西直须向万里无寸草处去良久云只如万里无寸草处又作么生去霜云出门便是草僧复举似洞山山曰此是一千五百人善知识语且大唐国里能有几人既而囊锥始露果熟香飘众命再缁住石霜道场果符悟本之记石霜因此公案道行天下后来大阳延禅师云如今直道不出门亦是草漫漫地且道合向甚么处行履良久云莫守寒巖异草青坐着白云宗不妙圆通善国师云且道诸人即今脚跟下一句作么生道若道万里无寸草许尔参见洞山若道出门便是草许尔参见石霜若道不出门亦是草漫漫地许尔参见大阳若总道不得许尔参见延圣何故唯有好风来席上更无闲语落人间万松道若要三句总道得更须参见天童颂云草漫漫门里门外君自看荆棘林中下脚易夜明帘外转身难看看几何般且随老木同寒瘠将逐春风入烧瘢师云大阳道直道不出门亦是草漫漫地天童便道草漫漫门里门外君自看恰似说话不作意游戏其间出门是草人皆易知亦易回互不出门亦是草人难知难转身所以道平地上死人无数过得荆棘林是好手天童道荆棘林中下脚却易平净地上不出门庭夜明帘外转身甚难是须各自着眼无人替代又云几何般延圣四般万松五般点检将来不出末后两句要识天童掌后处么虎瘦雄心在人贫志气存第九十则仰山谨白示众云屈原独醒正是烂醉仰山说梦恰似觉时且道万松恁么说诸人恁么听且道是觉是梦举仰山梦往弥勒所居第二座尊者白云今日当第二座说法山乃起白椎云摩诃衍法离四句绝百非谨白师云仰山七岁入定见身与教主及迦叶二十七祖等同会精舍其堂处空无柱石地色如瑠璃觉已与诸祖同是梵相披金襕跣足居第八位一尊者年貌甚高唿曰瞿昙某今当法事仰便下座就揵椎白曰大众净心摩诃衍法离四句绝百非言讫就座及众僧悉商量此释义耳仰又自说梦中往弥勒处安第三座统要亦云第三座与本录同有一尊者白槌曰今当第三座说法山僧乃起白槌云摩诃衍法离四句绝百非谛听谛听梵语摩诃衍那此云大乘四句百非马祖藏头白海头黑公案已剖判分明此不复也大沩秀曰依文解义则不无忽然弥勒会中有箇作者才见伊道摩诃衍法便云合取两片皮非唯止绝仰山𥧌语亦免使后人梦中说梦万松道大沩若解回光返照和万松无地容身莫有梦中了了醉里醒醒底么颂云梦中拥衲参耆旧列圣森森坐其右当仁不让揵椎鸣说法无畏师子吼心安如海胆量如斗鲛目泪流蚌肠珠剖谵语谁知泄我机庞眉应笑扬家丑离四句绝百非马师父子病休医师云东北方有国常觉无梦中方有国梦觉常半以梦中所作为虚以觉来所作为实西南方有国常梦五十日一觉以觉者为虚以梦中为实此觉梦虚实未易知也龙牙颂在梦那知梦是虚觉来方觉梦中无迷时恰似梦中士悟后还同睡起夫教中以梦为独头意识览独影境仰山久无颠倒梦想如何作这去就法华云常作是好梦金光明十地菩萨十种梦境有梦益嘉磁州大明诠大师好俳谐谈笑仁山恒和尚嘱定侍者常拘检之大师曰人生一梦快乐一世是好梦拘检一世是恶梦我宁作好梦次日侍者抽单仰山虽梦中犹与摩诃衍法游戏亦圣众之习气揵椎非惟白椎凡钟鱼警众总为揵椎译为声鸣师子吼证道经师子吼无畏说心安如海法华经其心安如海我闻疑网断蜀志尚书大将军姜维字伯约世语斗胆姜维天童无一字无来历任昉述异记南海鲛人水居如鱼不废机织泣泪成珠异闻续说汉武帝幸瓠子河有人长尺余献洞穴珠一枚东方朔云河底有穴深数百丈有赤㕩肠生此珠径寸明耀绝世仰山只知泪出痛肠不觉舌在口外酒陶真性梦泄天机四句百非一时吐出僧问马师父子离四句绝百非前僧作西来意问头仰山下摩诃衍注脚仰山亦马祖之重孙为甚么药病不同出身犹可易脱体道应难第九十一则南泉牡丹示众云仰山以梦中为实南泉指觉处为虚若知觉梦元无始信虚实绝待且道斯人具甚么眼举南泉因陆亘大夫云肇法师也甚奇特解道天地同根万物一体泉指庭前牡丹云大夫时人见此一株花如梦相似师云唐陆亘字景山吴郡人官至宣歙观察使加御史大夫初问南泉弟子瓶中养鵞渐大出瓶不得如今不得损瓶不得毁鵞和尚如何出得南泉召曰大夫亘应诺泉云出也亘从此解悟留心理性游泳肇论至涅槃无名论第七妙存篇玄道在于妙悟妙悟在于即真即真则有无齐观齐观则彼已莫二所以天地与我同根万物与我一体同我则非复有无异我则乖于会通所以不出不在而道存乎其间矣亘举此两句以为奇特殊不知正是说梦虽然大小石头和尚因看肇论至通古第十七篇夫至人空洞无象而万物无非我造会万物为己者其唯圣人乎豁然悟道乃云圣人无己靡所不己便作参同契佛果道陆亘恁么问奇则甚奇只是不出教意若道教意是极则世尊何故更拈花祖师何故更西来南泉答处用衲僧巴鼻与他拈病破他窠窟遂指庭前花召大夫云时人见此一株花如梦相似如引向万丈悬崖上打一推令他命根断若只在平地上推到弥勒佛下生也未会在圆通善国师竖起拂子云一切有为法如梦幻泡影天童只就梦中变起华胥国土颂云照彻离微造化根纷纷出没见其门游神劫外问何有着眼身前知妙存虎啸萧萧巖吹作龙吟冉冉洞云昏南泉点破时人梦要识堂堂补处尊师云肇公宝藏论离微体妙品其出微其入离知入离外尘无所依知出微内心无所为内心无所为诸见不能移外尘无所依万有不能羁天童颂南泉照彻离微造化根纷纷出入见其门见出微入离二门只一门分其内外其实十方无壁落四面亦无门游神劫外问何有天地同根也着眼身前知妙存万物一体也根之与体能生天地万物如龙吟雾起虎啸风生有感必应所以庭前一株花遍见普天春花万松说箇梦先有不睡底人次有睡因睡不觉有梦因梦见境因境见别有一身境中分别受用若识得常不睡底人许多葛藤一笔句下要知补处慈尊么此时若不究根源直待当来问弥勒第九十二则云门一宝示众云得游戏神通大三昧解众生语言陀罗尼拽转睦州秦时𨍏辂钻弄出雪峯南山鳖鼻蛇还识得此人么举云门大师云干坤之内宇宙之间中有一宝祕在形山拈灯笼向佛殿里将三门来灯笼上师云云门大师爱作这箇去就盛忙百闹半路抽身一日示众举肇公宝藏论若全举合云夫天地之内宇宙之间中有一宝祕在形山识物虚照内外空然寂莫离见其用玄玄雪窦拈云干坤之内宇宙之间中有一宝挂在壁上达磨九年不敢正眼覻着如今衲僧要见噼嵴便棒圆通国师道不谬为德山儿孙本录将三门来灯笼上作么生自代云逐物意移又云雷起云兴佛果道罗什乃肇公受业师瓦官寺佛驮跋陀罗此云觉贤乃嗣法师无尽灯列于觉贤法嗣之列觉贤嗣西竺佛大先佛大先与达磨同参二十七祖般若多罗肇临刑之日乞七日假造宝藏论云门拈来示众不可与尔座主相似解释义理只要尔下箇注脚拈灯笼向佛殿里常情可以测度将三门来灯笼上常情测度得么本分宗师终不将实法系缀人所以雪窦道中有一宝挂在壁上若非天童借来用几成滞货颂云收卷余怀厌事华归来何处是生涯烂柯樵子疑无路挂树壶公妙有家夜水金波浮桂影秋风雪阵拥芦花寒鱼着底不吞饵兴尽清歌却转槎师云水归大海波涛静云到苍梧气象闲所以道相骂饶尔接嘴相唾饶尔泼水此云门收卷余怀厌事华华字二用一则去华取实二则厌多事繁华归来何处是生涯上句宝藏论下句云门着语向甚么处摸𢱢若乃停机伫思一念万年直饶烂却斧柯也是迟棊钝行前颂严阳见赵州语已有烂柯樵子本传前颂雪峯末后句亦有挂树壶公本传费长房见壶公卖药不二价悬壶树上辄跳入壶长房楼上见之知非常人乃曰扫除进饵不谢积久知笃信语曰日暮无人时来语房随我跳入房承其言亦跳即入壶矣见有楼五色重门左右侍者数十人上句颂宝藏论下句颂云门语次两句上句颂明下句颂白言论意虽明白几人荐得云门通其变指出一条活路寒鱼着底不吞饵此用舡子夜静水寒鱼不食金波桂影满舡明月也金波桂影月之异名天童道清光照眼似迷家赵州道老僧不在明白里所以兴尽清歌却转槎也且道向甚么处去夜深不向芦湾宿回出中间与两头第九十三则鲁祖不会示众云荆珍抵鹊老鼠啣金不识其宝不得其用还有顿省衣珠底么举鲁祖问南泉摩尼珠人不识如来藏里亲收得如何是藏泉云王老师与汝往来者是祖云不往来者泉云亦是藏祖云如何是珠泉召云师祖祖应诺泉云去汝不会我语师云终南山云际师祖禅师法嗣南泉天童误为鲁祖就此辨之学者应知且池州鲁祖山宝云禅师法嗣马祖乃南泉兄也况师祖南泉以名唿之因此公案悟去南泉之子无疑也初问南泉摩尼珠人不识如来藏里亲收得此语本出永嘉禅师证道经梵天琪和尚注云梵语摩尼此云如意又云无垢光亦曰增长楞伽经云寂灭者名为一心一心者名如来藏具三种义一隐覆义覆藏如来故二含摄义含摄一切众生国土故三出生义能生无漏因果人天道行故初约迷时后约悟时中间克体又胜鬘有二种如来藏一空如来藏脱离一切烦恼二不空如来藏具过恒沙不思议佛法终南山云际师祖禅师初在南泉时问摩尼珠人不识又问珠泉云去汝不会我语师祖从此信入圆通国师云如今还有人信入么若有罔象到时光灿烂若无离娄行处浪滔天佛果云尽大地是如来藏向甚么处着珠尽大地是摩尼珠唤甚么作藏雪窦别云崄百尺竿头作伎俩不是好手这里着得箇眼宾主互换便能深入虎穴或不恁么纵饶师祖悟去也是龙头蛇尾要见头尾完全须是天童和尚颂云别是非明得丧应之心指诸掌往来不往来只这俱是藏轮王赏之有功黄帝得之罔象转枢机能伎俩明眼衲僧无卤莽师云心珠歌玩珠吟多说此珠名如意宝少言如来藏唯永嘉一宿觉向如来藏里亲收得六般神用空不空一颗圆光色非色如何是藏如何是珠往来者是不往来者亦是这里要尔别是非明得丧也应之于心得之于手指诸掌本出论语南泉指藏指珠如放在汝掌中指似与汝既往来不往来是藏唤应唤不应俱是珠何疑且道珠中出藏藏中出珠打作一团分为两段法华经佛告文殊师利如转轮王见诸兵众有大功者心甚欢喜以此难信之珠久在髻中不妄与人而今与之黄帝使象罔索珠前颂首山三句中已明机轮转处智眼犹迷若非无伎俩中能作伎俩不能道去汝不会我语云际这里悟去洞山云欢喜即不无如粪扫堆头拾得一颗明珠相似万松道我不似洞山乞儿见小利欢喜则不欢喜如来藏中击碎一颗明珠相似第九十四则洞山不安示众云下不论上卑不动尊虽能摄已从他未可以轻劳重四大不调时如何侍养举洞山不安僧问和尚病还有不病者么山云有僧云不病者还看和尚否山云老僧看他有分僧云和尚看他时如何山云则不见有病师云古人临行老病死境界中游戏就中洞山奇怪既云微疾大众看候一僧问和尚病还有不病者么这僧言中有响句里呈机也要看病人具眼山云有抓着痒处病减十分僧云不病者还看和尚否倒行此令要人知不恁么山云老僧看他有分若以世情测度不病者合看病者洞山却道老僧看他有分岂是人情问候道理这僧要彻底相见更问和尚看他后如何这里要尔十二时中常须奉重夜眠早起问候起居始是知恩孝顺底人也山云老僧若看即不见有病此是平生行履临行得力处也山复问僧离此壳漏子向甚么处与吾相见僧无对山有颂云学者虽多无一悟过在寻他舌头路欲得忘形泯踪迹努力慇懃空里步颂毕剃头声钟坐堂辞众告寂众号恸山开目辨愚痴斋更延七日再辞众坐逝大定继灯录皇统间咸平府大觉寺法庆禅师嗣佛国白禅师甞掌书记初住泗州普照后迁嵩少破汴被虏北方牧牛讲僧识之次居东京因侍者读洞山录作愚痴斋者云古人甚奇觉云吾化后汝可唤之若能回来是有道力也后预知时至乃作颂云今年五月初五四大将离本主白骨当风扬却免占檀那地土衣物尽付侍者斋僧始闻初夜钟声坐逝侍者曰昔约令唤遂唤三声觉应曰作么者曰和尚何裸跣而去觉曰来时何有者欲强穿衣觉曰休留与后人者曰正恁么时如何觉曰也只恁么复书一偈云七十三年如掣电临行为君通一线铁牛𨁝跳过新罗撞破虚空七八片俨然而化寿七十三皇统三年五月五日也洞山识不病底大觉识不死底所以二老来去自由天童拈云得往得来得来得往我看他有分他看我不然正恁么时如何体悉良久云宿雾尚深无见顶春风常在不萌枝天童拈彰底事之全机已如上说颂见古人之克力又作么生颂云卸却臭皮袋拈转赤肉团当头鼻孔正直下髑髅干老医不见从来癖少子相看向近难野水瘦时秋潦退白云断处旧山寒须勦绝莫颟顸转尽无功伊就位孤标不与汝同盘师云石头和尚道欲识庵中不死人岂离而今这皮袋天童却道卸却这皮袋洞山天童皆石头下子孙如此相违如何和会临济亦道赤肉团上有无位真人天童却教拈却赤肉团尔且道无位真人向甚处安身立命佛日和尚道山僧未来时燕京人鼻不正山僧特来扳正万松道佛日鼻孔落在燕京人手里僧问香严如何是道严曰枯木里龙吟僧曰某不会严曰髑髅里眼睛后有僧问石霜如何是枯木里龙吟霜云犹带喜在僧曰如何是髑髅里眼睛霜云犹带识在又有僧问曹山山以偈示之曰枯木龙吟真见道髑髅识尽眼初明喜识尽时消息尽当人那辨浊中清僧再问如何是枯木里龙吟曹曰血脉不断僧曰如何是髑髅里眼睛曹曰干不尽祖庭事苑作干尽若据天童颂并序赤肉团独露真常髑髅眼沥干漏识干尽亦不恶世谚有云老医少卜言医老始明卜少则灵所以洞山老作不见有病少子相看向近难者拟亲即疎拟向即乖寒松病枝因病转奇维摩瘦而不羸者因病而为道日损西京奉圣深禅师病起颂云气绝绝情绪举意无意路眴目尚无力长年不出户芙蓉楷和尚道只此一颂自然绍继老僧此水瘦潦退云断山寒也须勦绝莫颟顸病要除根医须勿药转尽无功伊就位孤标不与汝同盘还知么丽水一星金流沙混不得第九十五则临济一画示众云佛来也打魔来也打有理三十无理三十为复是错认怨讐为复是不分良善试道看举临济问院主甚处来主云州中粜黄米来济云粜得尽么主云粜得尽济以拄杖一画云还粜得这箇么主便喝济便打次典座至举前话座云院主不会和尚意济云尔又作么生座便礼拜济亦打师云本录无典座又问供养主甚么处去来主云州中粜黄米去来济云粜得尽么主云粜得尽济亦以拄杖一画云粜得这箇尽么主便礼拜济云犹较些子万松道有何不可院主被棒赏不避仇讐供养主蒙恩诛不择骨肉天童据尽令而行要见全机大用颂云临济全机格调高棒头有眼辨秋毫扫除狐兔家风峻变化鱼龙电火烧活人剑杀人刀倚天照雪利吹毛一等令行滋味别十分痛处是谁遭师云临济有时夺人不夺境有时人境两俱夺若遇其中人便全体作用此临济格调最高处也手上出来手上打眼上出来眼上打四方八面来旋风打离娄黄帝时人百里见秋毫之末棒头有眼明如日月半点也不容不唯扫除狐兔亦能变化鱼龙鱼跃禹门三级雷电烧尾成龙棒喝迅机神用如是七事随身有杀人刀活人剑浮山圆鉴远录公出十六题令投子青禅师颂亦有杀人刀活人剑雪窦颂巴陵吹毛剑要平不平大巧若拙或指或掌倚天照雪宋玉大言赋方地为舆圆天为盖弯弓射榑桑长剑倚天外僧问临济如何是吹毛剑济云祸事祸事不见道德山酽醋曾喫知酸临际用出黄蘗传来亦不弱竹庵云噼面三拳拦腮七掌尽大地人不识痛痒只有一箇认痛犹受医在不见临济道如蒿枝拂相似第九十六则九峯不肯示众云云居不凭戒珠舍利九峯不爱坐脱立亡牛头不要百鸟㗸花黄蘗不羡浮柸渡水且道别有何长处举九峯在石霜作侍者霜迁化后众欲请堂中首座接续住持峯不肯乃云待某甲问过若会先师意如先师侍奉遂问先师道休去歇去一念万年去寒灰枯木去一条白练去且道明甚么边事座云明一色边事峯云恁么则未会先师意在座云尔不肯我那装香来座乃焚香云我若不会先师意香烟起处脱去不得言讫便坐脱峯乃抚其背云坐脱立亡则不无先师意未梦见在师云筠州九峯道虔禅师亲传石霜之道得杀活杖子具衲僧巴鼻首座担板只得一橛当时见道恁么则未会先师意在只道吾不如汝便教九峯无地容身倾心归伏不见道争之不足让则有余今时参学人只道古人坐脱立亡今人临行手忙脚乱又见殴阳文忠公见嵩山老僧道今人念念在乱临终安得定这回一向寻速生速灭觉范颂云死时应尽便应尽坐脱立亡夸小儿酪出乳中无别法死时何苦欲先知二朝士问宝峯照和尚古人临终去住自在何道致之峯云先僧将来自缢死去临终众僧求峯遗训峯作恶语数句而终石霜首座若到这箇地面免被九峯逼死佛果示杲上人法语云嗟见一流拍盲野狐种族自不曾梦见祖师却妄传达磨以胎息传人谓之传法救迷情以至引从上最年高宗师如安国师赵州之类皆行此气及夸初祖只履普化空棺皆谓此术有验遂致浑身脱去谓之形神俱妙而人厚爱此身怕腊月三十日慞惶竞传归真之法除夜望影唤主人公以卜日月听楼鼓验玉池觇眼光以为脱生死法真诳諕闾阎揑伪造窠贻高人嗤鄙复有一等假託初祖胎息说赵州十二时别歌庞居士转河车颂递互指授密传行持以图长年及全身脱去或希三五百岁殊不知此真是妄想爱见万松道今时下视诸方者多以临行要人看好瘿上涂烟火旨有甚可喜石霜一生置枯木堂安枯木众往往常坐不卧坐脱立亡者极多独九峯不肯首座今时好坐脱立亡底何不参取九峯不肯处且道九峯具甚么作用问取天童颂云石霜一宗亲传九峯香烟脱去正脉难通月巢鹤作千年梦雪屋人迷一色功坐断十方犹点额密移一步看飞龙师云天童仁义先于贫处断世情偏向有钱家万松道门庭施设不如九峯入理深谈犹较座元百步胜默和尚作祖庭咏史诗元座徒亡一炷烟九峯不是抑高贤若将一色为承绍辜负先师不借缘石霜示众有云未甞忘照犹为外绍为臣种亦曰借若诞生丝毫不隔如王子生下则能绍大位谓之内绍名王种名句不借也借则一色边事耳不得已应机利生为挟带点额飞龙亦禹门化鱼之事亦周易干卦九五飞龙在天得位之象岂比月巢鹤梦雪屋人迷者哉还识石霜传九峯处么摘破香囊薰大国拨开天窍吼真风第九十七则光帝檏头示众云达磨朝梁武本为传心盐官识大中不妨具眼天下太平国王长寿不犯天威日月停景四时和适有光风化人王法王相见合谈何事举同光帝谓兴化曰寡人收得中原一宝只是无人酬价化云借陛下宝看帝以两手引幞头脚化云君王之宝谁敢酬价师云魏府兴化存奖禅师初依临济济圆寂为三圣首座后见大觉开堂拈香曰此一炷香本分为三圣师兄三圣于我太孤本分为大觉师兄大觉于我太赊不如供养临济先师僧问四方八面来时如何化云打中间底僧作礼化云大众兴化昨日赴箇村斋半路逢卒风暴雨却于神庙里避得过后唐庄宗幸河北僧问王程有限时如何化云日驰五百驾回至魏府行宫诏化至赐座茶毕遂问朕收下中原获得一宝未曾有人酬价化云略借陛下宝看帝以两手引幞头脚化云君王之宝谁敢酬价帝大悦赐紫衣师号化皆不受又赐御马一疋万松道第一要识取君王更要知处中原然后问尔宝下落玄觉征云且道兴化肯同光不肯同光若肯兴化眼在甚么处若不肯同光过在甚么处万松道空生不解金刚旨问得疑心满世间雪窦云至尊所得只可旁观若非兴化作家往往高价酬却万松道恰似不斋来翠巖芝云兴化当时下着可谓酩酊如今作么生断万松道喫棒了判案云峯悦云真不掩伪曲不藏直有眼底辨取万松道问着箇瞎汉黄龙心云兴化一期见机而作争奈埋没伊一朝天子当时若但向道蚌蛤之珠收得也无用处教伊向后别有生涯免见递相钝踬而今若有人问又作么生酬价万松道七九六十三收这一队老汉没箇敢着价者唯有天童相物作价两无亏欠颂云君王底意语知音天下倾诚葵藿心掇出中原无价宝不同赵璧与燕金中原之宝呈兴化一段光明难定价帝业堪为万世师金轮景耀四天下师云同光年号也如大中天子即宣宗也后唐庄宗在位三年癸未改同光元年唤作中原一宝已是强名毕竟唤作甚么大小天童只道得箇君王底意语知音看他庄宗行兵则从真定服中山取渔阳兼魏愽策马渡河而梁氏失国偏师西指而剑阁不守所以自称收得中原一宝只是无人酬价此以衲僧分上未遇知音不逢别者终不开拳兴化倾诚不敢辜负天府大宝葵藿向日而倾卫其足也所以刖足鲍庄子不如葵也掇出中原无价宝此颂引幞头脚轮王髻中珠不可轻分付古今天子对辩未有如庄宗善用时机佛事人情一时周足有官人谒归宗宗拈起两帽子脚示之云还会么官曰不会宗曰老僧病头风莫怪不卸帽子官人无语万松道韩信功高谁与同转身拆却连云栈赵国有和氏之璧燕昭王筑台置千金于上延天下之士故名黄金台又颂云中原之宝一段光明辉天鉴地南泉道不作贵不作贱尔作么生买所以难定价也金轮王王四天下银轮三天下铜二铁一准上可知金轮虽有七宝只能景耀四天下不如中原一宝尽十方法界皆是一段光明尀耐兴化容易便道略借陛下宝看同光是一朝天子作大檀越布施与他可谓作家君王天然有在万松常笑三角示众云大凡说法须是应时及节及至住庵时值贼执刀问和尚有珍宝否角云僧家之宝非君所宜贼云是甚么宝角便喝贼不领以刃加之法雨颂云结茅绝顶居三角家宝不能深蕴却草次开囊欺鉴人卞和刖足胡为错错遇桀纣兮施礼乐不似兴化庄宗不伤和气僧问法云圆通秀铁壁知师久蕴囊中宝今日当筵略借看壁云君子爱财取之有道勿谓法云拈不出须知兴化敢商量第九十八则洞山常切示众云九峯截舌追和石霜曹山斫头不辜洞岭古人三寸得恁么密且为人手段在甚么处举僧问洞山三身中那身不堕诸数山云吾常于此切师云本录中问三身中那一身说法山云吾常于此切疎山仁禅师始问洞山未有之言请师示诲山曰不诺无人肯疎曰还可切也无山曰阇梨即今还切得否疎曰切不得则无讳处山肯之僧后问曹山先师道吾常于此切意旨如何山云要头斫取去僧又问雪峯峯以拄杖噼口打曰我也曾到洞山来承天宗云一转语海晏河清一转语风高月冷一转语骑贼马趁贼试请辨看忽有箇衲僧出来道总不恁么也许伊具一只眼元来药山下子孙旁提护讳好本多同不见僧问石霜如何是祖师西来意霜乃咬齿示之僧不荐霜迁化后问九峯先师咬齿意旨如何峯云我宁可截舌不犯国讳僧又问云盖盖云我与先师有甚冤讐保宁勇和尚颂云此切堪伤向外求至亲何故似冤讐始终满面无惭色更被曹山乞尔头好即甚好太犯风烟尔看天童几般绵密颂云不入世未循缘劫壶空处有家传白苹风细秋江暮古岸舡归一带烟师云不入世未循缘脑后见腮莫与往来劫壶空处有家传洞山恁么唱曹山恁么和雪峯恁么断送三台须是大家催盖黄河从源头浊了也周起风土记萍苹芹菜之名大者苹小者萍白苹者柳恽诗汀湖採白苹日暮江南春洞里有归客潇湘逢故人后人名其处为白苹汀风细秋江暮者宋玉风赋夫风生于青苹之末浸淫溪谷缘于太山之阿舞于松柏之下谓之白苹者苗菁而花白也敢问古岸舡归向甚么处去谁知远烟浪别有好思量第九十九则云门钵桶云众云棊有别智酒有别肠狡兔三穴猾胥万倖更有箇誵头底且道是谁举僧问云门如何是尘尘三昧门云钵里饭桶里水师云华严一尘入正受诸尘三昧起又云尘尘尔法法尔这僧问处直要云门当面拈出云门道钵里饭桶里水且道拈出不拈出有底便认和声送事就句呈机有底道钵里饭粒粒皆圆桶里水点点皆湿更有一般着甚死急道钵里有饭桶里有水佛果道漱口三年正为汝辈雪窦道多口阿师难下嘴元来小胆尔看天童擘破面皮颂云钵里饭桶里水开口见胆求知已拟思便落二三机对面忽成千万里韶阳师较些子断金之义兮谁与相同匪石之心兮独能如此师云僧问忠国师如何是佛法大意师云文殊堂里万菩萨僧云学人不会师云大悲千手眼佛鑑颂时年蔬菜贱满地萝葡头一文买一箇得者饱齁齁这里便见天童与云门出一只手提折脚铛子也周易系辞君子之道或出或处或默或语二人同心其利断金同心之言其臭如兰注云金坚刚之物而能断之言利之甚也毛诗邶柏舟云我心匪石不可转也我心匪席不可卷也注石虽坚尚可转席虽平尚可卷言已心志坚平过于石席且道忠国师佛鑑云门天童恁么气急作甚赤心片片知人少觌面堆堆覩者稀第百则瑯琊山河示众云一言可以兴邦一言可以丧邦此药亦能杀人此药亦能活人仁者见之谓之仁智者见之谓之智且道利害在甚么处举僧问瑯琊觉和尚清净本然云何忽生山河大地觉云清净本然云何忽生山河大地师云汾阳无德昭禅师北地苦寒因罢夜参梵僧乘云而至劝不可失时此众虽不多六人大器道廕人天阳明日上堂云胡僧金钖光为法到汾阳六人成大器劝请为敷扬时大愚芝慈明圆瑯琊觉法华举天胜泰石霜永等皆在席下滁州瑯琊山开化广照禅师讳慧觉西洛人父为衡阳太守捐馆扶衬归洛过澧州登药山古剎瞻礼观其游处宛若旧居缘此出家得法于汾阳应缘滁水与雪窦明觉同时唱道天下指为二甘露门逮今淮南遗化如昔湖南祇林和尚才见僧来便云魔来魔来以木剑挥之潜入方丈如是十二年后置剑无言有僧问十二年前为甚么降魔林云贼不打贫儿家僧云十二年后为甚么不降魔林云贼不打贫儿家此名一剑下分身之意首楞严第四富楼那问若复世间一切根尘阴处界等皆如来藏清净本然云何忽生山河大地诸有为相次第迁流终而复始说者云若解则已知觉体本妙无明本空山河大地如空花相若惑则能所妄分强觉俄起三细为世四轮成界瑯琊云我则不然清净本然云何忽生山河大地此唤骑贼马赶贼夺贼枪杀贼荐福信云先行不到末后太过万松道徐六檐板各见一边要除见渗漏须见天童始得颂云见有不有翻手覆手瑯琊山里人不落瞿昙后师云见有不有其有自朽见怪不怪其怪自坏摩诃衍论十四祖龙树祖师造也乃云一切诸法一切因缘故应有一切诸法一切因缘故不应有此翻手覆手也瑯琊上堂云见闻觉知俱为生死之因见闻觉知俱为解脱之本譬如师子返掷南北东西且无定止汝等诸人若也不会且莫辜负释迦老子吽此所以不落瞿昙后也瞿昙梵语具云乔答摩此云地胜谓除天外在地人中最殊胜故方今后五百岁去圣时遥人多懈怠如何得不落后去裂破古今万松老人评唱天童觉和尚颂古从容庵录卷六