寓简提要钦定四库全书子部十寓简杂家类三提要等谨案寓简十巻宋沈作喆撰作喆字明逺号寓山湖州人绍兴五年进士以左奉议郎为江西漕司干官据书中所叙当和议初成之时赐诸将田宅作喆为岳飞作谢表忤秦桧则似尝在飞幕中又自称尝官维扬亦不知为何官惟梅磵诗话记其官江西时作哀扇工诗忤漕帅魏道弼捃深文劾之坐夺三官后从人使金韩元吉赠之以诗有但如王粲赋从军莫为班姬咏团扇句盖指此事此书自序题甲午嵗以长厯推之为孝宗淳熙元年乃放废以后所作开巻一条即以古诗讽谏为说盖由此也作喆与叶梦得相善然梦得之学宗王安石作喆之学则出于苏轼非惟才辨縦横与轼相似即菲薄王安石牴牾伊川程子以及谈养生躭禅悦亦一一皆轼之绪余又为丞相沈该之从子该有易小传六巻作喆沿其家传是书亦颇言易理然所言与该颇殊其解帝乙归妹以为人君之徳与帝者相甲乙故能正人伦颇为好异其解卦终于未济以为即道家所谓神转不回回则不转释家所谓不住无为不断有为亦竟以二氏诂经然其论干凿度太乙行九宫之法出于黄帝素问则能抉䜟纬之本根论五行者经世之用纪嵗时行气运不可阙一邵尧夫皇极经世用扬雄之四数加以本无之一而去其本有之二为不合于古亦能判述数之牵合至于谓刘敞解春秋新作南门为僭天子其说本陆龟蒙两观铭谓子路结缨在获麟之后二年公羊传所记孔子之言为妄谓苏轼解论语患得之当作患不得之证以韩愈圬者王承福传知古本原如是谓扬雄之姓从才不从木杨修牋不应称修家子云谓栁宗元集栁州谢上表称于頔在襄阳相留不知是时頔去襄阳已二年又有代刘禹钖同州谢上表不知禹钖迁同州时宗元没已十七年断其出于伪託皆具有考据而掊击王安石之尊扬雄在朱子纲目之前尤为伟论作喆所着别有一书名已意第三巻论淮隂侯为治粟都尉一条註曰其详见已意又云司马氏许氏二夫人事予于己意既言之葢二书本相辅今已不传又有寓林集三十卷亦久佚惟哀扇工歌全篇见周煇清波杂志中然词殊不工此十巻中亦无一论诗之语知吟咏非其所长矣干隆四十一年十月恭校上总纂官纪昀陆钖熊孙士毅总校官陆费墀原序寓简原序庄周氏疾夫世士之沈浊不可与庄语也则託意于荒唐谬悠之説以翫世滑稽而其文坏玮连犿諔诡可观葢实无心于言也寓焉而已尔予屏居山中无与晤语有所记忆辄寓诸简牍纷纶丛脞虽诙谐俚语无所不有而至言妙道间有存焉已而诵言之则欣然如见平生故人抵掌剧谈一笑相乐也因名之曰寓简聊以自娱庶几漆园之无心抑有如惠子者或知其为无用之用乎甲午夏寓山沈作喆序寓简卷一钦定四库全书寓简卷一宋沈作喆撰诗之作也其寓意深逺后之人莫能知其意之所在也因诗序而知之耳然则序其有切于诗矣予谓病夫诗者亦序之力也葢诗本以微言谏风託兴于山川草木而劝諌于君臣父子夫妇朋友之间其㫖甚幽其词甚婉而其讥刺甚切使善人君子闻之固足以戒使夫暴虐无道者闻之不得执以为罪也是故言之而勿畏今为之序者晓然使人之知其为某事而作也又知其切中于其所忌也故后世以诗而得罪者相属是则序之过也夫石林曰诗序葢当时诵者得于师传周公作无逸昔在殷王中宗严恭寅畏享国七十有五年髙宗旧劳于外享国五十有九年周文王怀保小民不遑暇食享国五十年皆以不荒宁得夀考之福其后嗣王生则逸亦罔或克夀此万世有国之明训天人之至理也戴氏礼言文王疾武王梦帝与我九龄其言已恠诞不可信而郑氏又从而释之曰文王以忧勤损夀武王以逸乐延年是劝辟王以安肆盘游惟耽乐之从而毁明主以寅畏自强为不足以引年也与无逸之㫖得无戾乎礼记注云説命三篇在尚书今亡又云君陈大誓甫刑髙宗之书皆亡葢未见全书之出也左氏所引亦多如此尚书尧典宅西曰昧谷古作度西曰栁谷栁之言聚也分命和仲典治西方之政而収聚百谷也度音宅古文度与宅相近而误郑氏尝见之商曰祀周曰年而箕子陈洪范史载其言乃称惟十有三祀葢以见箕子不为臣于周之意孔子不没其实以表为臣之大义也陶靖节所为诗自宋世但纪甲子不书年号亦此意也君人者居极否之世能约已以厚下则否倾而为益矣居交泰之时或剥下以封上则泰过而为损矣在易之否䷋取上一爻而益其下非益乎泰䷊取下一爻而益其上非损乎虽益也䷩损下而益上斯为否矣虽损也䷨损上而益下斯为泰矣葢天下治忽之理不逺也戒在损益而已矣诚者天地之心也人生而皆有之惑于事物陷于迷途是以蔽而不自见能复其自然之性则昭然着矣故易之复曰复其见天地之心乎而次之以无妄诚之至也大衍之数五十其用四十有九陆秉曰此脱文也当云大衍之数五十有五葢天一地二天三地四天五地六天七地八天九地十正五十有五而用四十有九者除六虚之位也古者卜筮先布六虚之位然后揲蓍而置六爻焉如京房马季长郑康成以至王弼不悟其为脱文而妄为之説谓所赖者五十殊无证据又曰不用而用以之通非数而数以之成此语尤诞且系辞曰天数二十有五地数三十凡天地之数五十有五岂不显然哉又干坤之策自始至终无非五十五数也予顷见石林欲以所见咨禀迟疑不敢妄发先生曰子姑言之予曰秉言大衍之数五十有五是也其言用四十有九以为六虚之位则非也数始于一而终于五天以藏徳运化妙其所以为数之始终而神其所以为用之消长者故虚一与五退藏于宻祕而弗用则其用四十九焉而已耳老氏所谓有之以为利无之以为用是当其无而有大衍之用也此意恐是圣人千载不传之奥㫖石林喜曰如是如是文王重易六爻八卦之为六十四自文王始也而大传言包牺氏以来已有葢取诸益取诸睽凡一十三卦之类何也葢圣人谓某爻像某物某得某卦如耒耜得益弧矢得睽耳非谓先有卦名乃作某器也不然上古结绳而治后世圣人易之以书契葢取诸夬岂未有书契之前已有夬卦耶亦谓伏羲造书契得夬之义耳且如八纯卦之象何曽先立干坤艮震巽兑坎离之名而后始有天地雷风山泽水火之形哉仲尼论阳一君而二民君子之道也隂二君而一民小人之道也此三画之象八卦小成之体未重之前也至论二与四三与五同功而异位则始有重爻之象六位之体既重之后也帝乙归妹者言人君之徳与帝者相甲乙故能正人伦也髙宗伐鬼方者言人君之徳尊而可宗故能克隂慝也此前人之説可取六籍脱简阙文先儒强为之説如春秋甲戌己丑陈侯鲍卒甲戌之下阙文也而传以为甲戌之日死己丑之日亡真可笑也易比诸经号为全书而衍文脱字譌舛亦多矣释者往往因陋而臆説如八卦之名皆以一字独坎曰习坎葢习字上脱坎字也坎习坎犹曰井改邑不改井也同人于野亨上衍同人曰三字注䟽谓特称同人曰者表惟干之所能行谬妄甚矣坤之用六象曰用六永贞以大终也大字当作代音转而然耳葢言地道无成而代有终也艮为指当作止亦以音同误也大传曰易曰公用射隼于髙墉之上子曰隼者禽弓矢者器射之者人也然则觧之爻词当云公用弓矢射隼于髙墉之上也不然何缘有弓矢者器四字哉能説诸心能研诸侯之虑当作能研诸虑衍二字也如此类甚衆至于説卦取象尤多脱误不可不知也元亨利贞四者天徳也惟干能备是四徳以统天而行四时故文言析而言之若屯随临无妄革五卦亦云元亨利贞者不得与干比也葢屯以勿用有攸往随以无咎临以八月有凶无妄以匪正有𤯝革以悔亡继元亨利贞之下以明其不得专是四徳也又屯之彖曰刚柔始交而难生动乎险中大亨贞随之彖曰刚来而下柔动而説随大亨贞临之彖曰刚浸而长説而顺刚中而应大亨以正无妄彖曰刚自外来而为主于内动而健刚中而应大亨以正革之彖曰文明以説大亨以正革而当悔乃亡以明其各有所当非干四徳之比也干止曰元亨利贞而已矣陈莹中尝以邵康节説易讲觧象数一皆屏絶质之于刘器之器之曰易固经世之用若讲觧象数一切屏絶则圣人设卦立爻复将何用惟知其在象数者皆寓也然后可以论易故曰得意忘象得象忘言方其未得之际而遽絶之则吉㐫与民同患之理将何以兆恐非筌蹄之意予谓元城固为学易者説耳若至忘言之地象数固无用也况讲觧乎易之六爻数用九六先儒皆以谓九老阳也六老隂也君子欲抑隂而进阳故阳用极数而隂取其中焉耳隂阳天道也岂人之所能抑而退之又岂人之所能强而进之哉其説皆不通葢天地之正数曰一曰二曰三曰四曰五而止矣此生数也至于六则各有所配已非正数矣作易者用天地之生数而不用成数故孔子曰参天两地而倚数夫参天则一三五是矣一与三与五非九而何两地则二四是矣二与四非六而何此九六之义也故易简而天下之理得矣石林为予言如此易曰范围天地之化而不过曲成万物而不遗通乎昼夜之道而知予谓知字下必有脱简三数字或脱一句既曰通乎昼夜之道又曰而知者不惟无义理又非圣人立言之法易虽全书然简编残缺处亦已多矣先儒或能言其一二汉田何善易言易者本田何何以齐诸田徙杜陵号杜田生今之俚谚谓白撰无所本者为杜田或曰杜园者语转而然也岂当时亦讥何之易学师承无所自耶易者至神之数吉㓙之先兆使人见机而作避祸而自求福也文王仲尼葢重易而繋之者也且于易之数知之逺矣宜能逺祸而安其身者然文王有拘羑之辱仲尼有畏匡之厄何也岂人之祸福吉㓙自有定数存于冥冥之中虽圣与智不可得而逃耶若曰我知其在我者无悔而任其所谓在物者则夫易之道欲令人进退语黙得其时无蹈患害果何预哉㝠顽嚚凶目不辩六画而名位充志富贵没身者又何哉圣人已矣后之志士仁人玩占知变穷易之道而困厄颠踣者多是也又何哉吾不知其説也唐人顾彖深于易尝言易更三圣犹夫三辰同丽太极自汉田丁京刘以来百𣲖奔凑惟唐一行方见天机神友造物智斟人事制动也有柅变通也无方曏之支流委输于我其它䌷绎祖述三十有余家骛精于攟摭匮巧于穿凿犹制氏之于乐铿锵而已徐氏之于礼善容而已刘禹钖尝指龟筞讯之彖曰古先圣人知道之妙不可博而得也故设象以致意梯有以取无取当其粗用当其精夫权衡所以揣轻重不为棰钩者设也寻尺所以商逺迩不为运斤者设也几存乎人是则以天时为卦体物理为爻位外附人事以象焉内取诸身以彖焉得枢于寰中迎数于象外自然之理不知其然虽欲强名措説无地彼枯茎朽殻安能与于此乎予观顾生之言葢䆳于易者惜其无着述传世以尽见其所学独禹钖载其言于志中故表而出之太乙九宫之数虽出纬书干凿度而传于隂阳家者流然其间㣲隐𤣥妙之理合于易与黄帝之书不可废也太乙行九宫之法以九一三七为四方以二八四六为四隅而五奠位乎中宫经纬交络无不得十五者而独不见其所谓十者焉葢土寄王于四方不独主时故不可以位命之也易之所谓叅伍以变错综其数是也黄帝曰水数六火数七木数八金数九土数五水火木金皆以成数土独以生数而不言十者土不独居成数也又曰五运之复太过者其数成不及者其数生土常以生也又曰天地之至数始于一终于九皆不言十焉呜唿可谓妙矣易之坤曰地道无成而代有终也作易者其知之矣九宫之数葢出于此孰谓黄帝之书为出于战国之伪而独为毉家之用也哉月令言四时之数春曰八夏曰七秋曰九冬曰六皆举成数而中央独曰其数五扬雄为太𤣥亦以三八为木四九为金二七为火一六为水兼具生成之数而五五为土言五五而不言十十葢不可名言也其法本于自然而发见于黄帝之书与九宫之説汉儒欺世窃以为自得之学而学者不悟也易之为书虽不可为典要然圣人大槩示人以隂阳柔刚消息盈虚之理进退存亡吉凶悔吝之义虽穷万物之变要不失其正而已若夫至数之要神妙不测者圣人葢难言之也后世之士不务守经合道而好论其变化𣺌茫不见涯涘广着圗象逺征亿万不可名言无所致诘之数以为自得之学致使俗儒妄讥竞为艰深之説不知其常而曰我知其变不知其体而曰我知其用既以自欺又以欺世为害滋多且如五行之在天地间自开辟以来其相生相克以为天地万物四时之用其功与天地日月并矣卲尧夫非不知数然其説以谓天地有水火土石而已木生于土金生于石勿论也夫五物者经世之用纪嵗时行气运其来久矣不可阙一也今加以本无之一而去其本有之二可乎又石岂不生于土乎如用卲説则黄帝岐伯之书与洪范九畴之大法皆可废也又可乎葢自汉京房焦贑之学流于驳杂而扬雄又以四为数其弊久矣要之守道笃志之士不当务多岐以迷大道尚奇説以叛正经若真积力久至于大而化之之圣圣而不可知之神之地固自得之于心岂肯形之于説况又非説之所能发明也昔释氏有法常者得法于道一师或问常何所得常曰吾师教我以即心是佛或曰一师近日佛法又不同乃云非心非佛常曰此老惑乱于人未止也任汝非心非佛我但即心即佛耳道一闻而肯之夫士之本无所得又无所守而随世谬悠有不愧于法常者乎隂阳之气专则生化之理灭故至阳之中必有隂而至隂之中必有阳至其极则相生离为火而中画隂也坎为水而中画阳也肃肃出乎天赫赫发乎地天地之至理也易曰知几其神此葢圣人不言之妙而扬雄言先知其几于神或问先知曰不知是真不知也子云之自欺如此卦终于未济何也天下之事无终穷也而道亦无尽也若以既济而终则万法断灭天人之道冺矣黄帝书所谓神转不囘囘则不转浮屠所谓不住无为不断有为者是也易者圣人所以究天人之际乐性命之理而忘其涉世之忧患也天下事有病弊难革思虑未至极力穷究姦蠧随生其间忽有晓悟得其要害就以立法不惟救弊于一时而又可以通行于久逺如贾生分封诸侯王子弟是也事有征而相类者国朝三嵗发觧进士率以秋季引试初无定日举子姦计多占隣近戸籍至有三数处冒试者冀于多试之中必有一得以致争讼纷然有司多端禁止率不能革绍兴中或有建请令天下诸州科塲并用八月一日锁院十五日引试后期者勿问不劳施为无所烦扰而百年之弊一朝尽去更无巧伪可以破坏成法者亦一奇也故天下事不可与争争而得后必有变静听而不争至于无所受过患之地自然帖伏寓简卷一寓简卷二钦定四库全书寓简卷二宋沈作喆撰冬日至阳之进也夏日至隂之进也故于文为㬜㬜者进也二至之日也今作晋省文从便也万物之成坏无鉅细皆有数存焉一尘之㣲一瞬之顷不差也梁任昉大同四年七月于钟山圹中得铭曰龟言土蓍言水甸服黄钟启灵址瘗在三上庚堕遇七中已六千三百浃辰交二九重三四百圯当时莫能辩者昉之五世孙升之以授郑钦説乃悟卜宅者廋葬之嵗月日辰而识其墓地殆无一字闲设又毫釐不差也唐刘遵古大和中节度东川借人书千余编忽一旦涪水大泛书尽濡溼方曝之得易一册题云上元嵗閲此从兹易号十之三至一人八千口大水飘溺衡阳道士李徳初云遵古召賔客示之有掌书记思而得之曰自上元至大和凡十三改号一人八千口者析大和二字也然则万物之不能逃于至数也久矣虽天地日月山河至于虚空冥冥有不免焉而不闻大道者乃欲以智计力取分外之事岂不愚哉物之成坏皆寓乎数知数者以数知之知道者以道知之物不能离乎数数不能离于道以数知之则通矣以道知之则𤣥矣圣人未尝以是语人也可以语人者数而已矣战国时多知数者如樗里子之徒是也神宗皇帝御经筵时方讲周官从容问面朝后市何义侍讲官以王氏新义对曰朝阳事市隂事故前后之次如此上曰何必论隂阳朝者君子所㑹市者小人所集义欲向君子而背小人也侍臣皆惊叹葢上已鄙厌王氏之学矣周之末礼乐散亡六国之君独魏文侯好古汉孝文时得其乐人窦公葢年一百八十余嵗矣献其乐书孝文奇之自言善鼔琴瑟能导引故夀如此窦公亦异人也哉考窦公所献书乃周官大宗伯之大司乐章也然则周官实周之遗书非后世伪作然自六国时已亡失不完矣窦公所传一章而已今之存者往往出于汉诸儒应募所作非全书也礼记驳杂月令尤甚月令用夏正而车马衣服之制皆殷之旧也周制朝祀戎猎各以其事而月令乃以四时为变古者于禘则发爵赐服于尝则出田邑而月令孟秋乃曰毋封诸侯毋以割地顾于立夏之日封诸侯周礼龟人上春衅龟谓建寅之月也而月令孟冬命太史衅龟筞葢秦之正月也三代之官有司马无太尉而月令孟夏命太尉赞杰俊此殆吕不韦賔客之所为耶周官府史胥徒府治藏史治书胥徒民给徭役者此今之役法也中庸子思子之言犹可疑也夫喜怒哀乐之未发谓之和可也发而中节谓之中可也和顺积中何喜怒哀乐之有有感而应焉无过不及也则谓之中而已矣而何以易之列子言喜之复也必怒怒之复也必喜皆不中也可谓知言宣王不借千亩子厚曰借千畆礼之饰也若曰吾犹耕云耳不若时使节用则不劝而劝矣启蛰得其耕时雨得其种苗之猥大得其耘实之坚好得其获取之均以薄则三推之道存乎亡乎皆可以为国矣子沈子曰先王之为是礼也葢以身先天下驱以归诸本不可废也如宗元之言是圣王之典礼举为无用也亡之可也男女居室足矣何必昏礼也加布其首足矣何必冠礼也仰天俯地而祭之足矣何必南北郊也饮食酹之足矣何必禘祫蒸尝也如是则夷狄而已矣左氏征战于千畆则诬矣春秋僖二十年新作南门传皆以谓书不时刘原父曰非也南门者何天子之法门也库门天子臯门雉门天子应门鲁不务公室而僭天子之门制春秋常事不书今特书新作南门者罪鲁之僭天子也原父自以为得春秋之遗㫖先儒之所不及可谓新意矣然予观唐人陆龟蒙所着书有两观铭曰两观雉门实僭天子然则原父之説龟蒙为先得之矣龟蒙自以为㽞心此道抉摘㣲㫖以南门之説观之亦信乎有所得也贡父春秋传郑伯克段克之者何戡之也戡之者何杀之也葢本谷梁之説谓克者能杀也信此则京城太叔已死于伐鄢之日矣而左氏继之以太叔出奔共乂至于十一年郑伯入许曰寡人有弟不能和协而使餬其口于四方则是段未尝死也不知何以云耳左氏国语晋平公説新声师旷曰公室将卑君之明兆于衰矣栁子厚非之曰耳之于声犹口之于味茍悦新味亦将卑乎子沈子曰子厚之言非也人之视听好恶与夫嗜欲之反常者是固有卑乱死亡之理夫何讥焉又赵文子视日曰朝不及夕后子曰赵孟将死矣非死必有大咎内传亦云人主偷必死子厚曰死与大咎非偷之能必乎尔也偷者自偷死者自死耳子沈子曰子厚之言非也君子朝以听政昼以访问夕以修令夜以安身固有常业也而堕偷弗务焉者非其声色嗜欲之浸淫神明之耄昏则其病蛊之溃攻精爽之消亡也其有不获死乎且起居动静语言之间虽一嚬一笑灾祥见焉故季札以乐卜赵孟以诗卜襄仲归父以言语卜子游子夏以威仪卜沈尹戌以礼卜葢精神之所寓不可诬也作史者务矜于文而违背道理者甚衆如左氏载季孙行父之言曰舜有大功二十以为天子今行父于舜之功二十之一也是行父欲积功以求舜之位也而可以训乎司马迁载张释之为廷尉治渭桥犯跸者曰今法如此而更重之是法不信于民也且方其时上使立诛之则已是教人主果于杀戮宁废法以快一时之忿而不使羣臣得以议论叅决据法以争也此皆为文之过如此类不可尽举读书者宜详之国朝六经之学葢自贾文元倡之而刘原父兄弟经为最髙王介甫之説立于学官举天下之学者惟已之从而学者无所自发明叶石林始复究其渊源用心精确而不为异论也其为春秋之説谓三传犹狱词三礼犹律令而春秋则一成而不可易者也士师省其词审听其曲直而杀罚轻重归之于法吾无庸私焉吾于春秋求为咎陶而已故其所着书名之曰春秋谳则其义也为春秋学者多异説而获麟之觧尤诞公羊传称颜渊死子曰天䘮予子路死曰天祝予西狩获麟曰吾道穷矣此尤失契勘按周敬王之三十九年鲁哀公之十四年西狩获麟是时子路未死也至明年冬卫蒯瞶入卫子路死之孔子为之覆醢安预先两年孔子叹其死于获麟之时乎此尤可笑也春秋成公二十七年盟于宋卫石恶在焉公羊曰恶人之徒在是也且石恶名恶耳其行则未见其恶也今公羊以其名恶而遂诋为恶人可乎梁武目其臣云何逊不逊吴均不均吾得朱异则为异矣亦此类也孔子谓兵可去以至于食可去而无信不立虽死不可去也孟子乃谓壮者以暇日修其孝弟忠信必以暇日乃修之是无暇之日亦不暇修也可乎语曰鄙夫不可与事君也其未得之患得之既得之患失之东坡觧云患得之当作患不得之予观退之王承福传云其贤于世之患不得之而患失之以济其生之欲者古本必如此颜氏子不改其乐世固莫能知之予处穷困饥寒廹切无可奈何知其无可奈何则安之而已虽欲改其乐又奚以为哉将愁苦慨叹而忧之耶忧无益于贫也不若勿忧之为愈也颜氏子则既闻道矣予非知道者直无可奈何而已孟子谓居移气养移体者是殆为常人言之若豪杰之士不如此也陋巷潜心草庐髙卧气未尝屈也岂以宫居为哉採薇首阳茹芝商山体未尝病也岂以食养为哉后世小人有身名俱泰之説者当自孟子发之惜哉庄周谓死为南面王乐信也然是特为善人而贫贱死者言耳善人无愧于幽暗无累于神明安乎性命视死生为一致一旦脱去形骸穷苦羁绊之忧而超消摇乎无人之境其乐无疑也若夫小人为不善而富贵死者一死之外更有隂祸天诛鬼责丛然而麇至化为异物备极惨毒以偿平生贪淫盗酷名位过分欺君卖友险愎害人暴殄天物之罪吾不知其何时而赦也救苦不暇尚何乐之有哉此理灼然无可疑者庄子自为已言之或为善人而贫贱死者言之则可耳庄子曰其神经乎太山而无介斯足以语南面王乐矣庄子之辩纵横无穷自以天下为沈浊不可与庄语故以巵言为曼衍以重言为真以寓言为广其词虽叅差而諔诡可观开合万变要不出于三言者为其违物离人不为世利所萦虽连犿而无伤故独超然不涉乎人道之患其滑稽自全夫孰得而测之哉观叶公子髙使齐一篇葢托仲尼而揣摩事情则韩非説难之尤者辩过非而不得非之祸真一世之竒材也哉后之为纵横者葢祖述周而不闻大道也足以死而已神巫李咸知人之死生祸夀福天若神壶丘子示之以地文而谓其将死示之以天壤而谓其更生示之以太冲莫朕未始出吾宗则茫然自失而走西天梵僧得慧眼他心通慧忠国师示之以西蜀天津皆不思而对其应如响至三问而莫知其所在师曰此野狐禅他心通安在二子其知道乎惟古至人精神之运与天地同流其绵宻奥妙变化不常岂区区术数所能窥测哉庄子之学贵清净无竞然魏武侯欲偃兵庄子乃曰偃兵者造兵之本也佛氏之学贵智慧慈爱然陆亘为宣城守欲以智慧治民南泉师乃曰斯民涂炭矣孰谓佛老之教专尚虚无而逺于治道哉列御宼御风而行泠然善也葢圃田深悟性空真风之理诸器世间皆为风力所转我反乗之周流亡碍孰知风之为我我之为空邪至漆园吏尤善言风其言曰汝闻人籁而未闻地籁汝闻地籁而未闻天籁夫大块噫气其名为风是唯无作作则万窍怒呺而独不闻之翏翏乎山林之隈佳大木百围之窍穴似鼻似口似耳似枅似圏似臼似洼者似汚者激者嗃者叱者吸者呌者譹者宎者咬者前者唱于而随者唱喁泠风则小和飘风则大和厉风济则衆窍为虚而独不见之调调之刁刁乎地籁则衆窍是已人籁则比竹是已夫吹万不同而使其自己也咸其自取怒者其谁邪其言风之变略偹矣自昔未之有也二子皆不为风力所转者观风之动而入于神二子可谓妙矣然未若瞿昙氏之奥也佛之言曰风性无体动静不常汝尝整衣入于衆中则有㣲风拂于人面此风为复出于衣中或从虚空生彼人面若出衣中汝乃披风其衣飞摇应离汝体我今垂衣风何所至不应衣中有藏风地若生虚空汝衣不动何因无拂空性常住风应常生若无风时虚空常灭灭风可见灭空何状若有生灭不名虚空汝常谛观虚空寂然不叅流动风自谁方鼓动来此风空性隔非和非合汝曽不知如来藏中性风真空性空真风清净本然周徧法界又云观此世界及衆生身皆是妄缘风力所转我常观界安立观世动时观身动止观心动念诸动无二此羣动性来无所从去无所至一世界内如一器中贮百蚊蚋啾啾乱鸣于分寸中鼔发狂閙我今洞察风力无依合十方佛传一妙心呜唿天下之至理唯圣人能言之而心悟至道有大辩才者亦能言之然相去逺矣列御宼庄周之视瞿昙也夸雄曼衍则可观矣孰若句句皆入妙理而极于圣处者乎若宋玉之赋则为文章讽喻而已列御宼壶丘子九方歅皆善相而庄周氏传其术周之言曰逺使之而观其忠近使之而观其敬烦使之而观其能卒然问焉而观其智急与之期而观其信委之以财而观其仁告之以危而观其节醉之以酒而观其则杂之以处而观其色九征至不肖人得矣又曰其就义若渇者其去义若热此数语者相法尽矣尧之命舜舜之命九官皆称其已试之实效其初命者则训诫之近世之所谓制诰者自宰相至于从官御史郎曹馆合外任使者咸夸美过实若谀佞之为者一旦逐去诟骂又多溢恶非王言也延州莱季子陶朱公鲁仲连安期生浮丘伯商山四老人张子房梅福皆以功名儒学身富贵而得仙者非山泽臞儒之比也范蠡隐于五湖屡更其号最后称海濵渔父为孔安国之师安国服鈆丹夀三百嵗云寓简巻二寓简卷三钦定四库全书寓简卷三宋沈作喆撰读史者但知武纪封禅书为讥也不知子长赞文帝汉兴四十余载徳至盛廪廪乡改正服封禅谦让未成于今而孝武初即位未有徳惠及民便修鬼神之祀公卿草廵禅则为不仁矣此葢子长之㣲意也汉淮隂侯归汉汉以为治粟都尉按秦官有治粟内史髙帝因之元年执盾襄为此官至武帝时始有搜粟都尉以为军官耳治粟葢误也其详见己意永叔集古录有汉繁阳令杨君碑云君叔父太尉秉薨委荣轻举吏民守闗上书运米万斛助官赈贫以乞君还永叔云出米乞令前史所无予谓儿寛为左内史以课殿当免民闻当免皆恐失之大家牛车小者担负输租繦属不絶课更以最亦运来乞贤令之比也孝文时得魏文矦乐工窦公年一百八十矣自言十三嵗失明父母教之琴能为雅声虽老不废忘然则窦公自少鼔琴一百六十余年而平生未尝识琴之形也虽曰工之专不以别技分其心亦可谓得其妙而㤀其粗矣陶元亮蓄素琴无絃玩其质而遗其声葢声形两忘矣汉霍光废昌邑立公孙唐临淄王诛韦氏平内难既成谋而杨敞钟绍京畏怯中悔几败大事赖敞夫人司马氏绍京夫人许氏敦劝极諌以固其意然后大谋坚定可谓烈妇胜大丈夫矣本朝宣和间用兵燕云厚赋天下缗钱督责极严峻民无贫富俱被害时有海州懐仁县杨六秀才之妻刘氏寡居以廉节自守二子皆幼其家积钱数十屋殆不可以百鉅万计一日刘氏谓其家老与二子曰吾闻君子之贵于多财谓其积而能散也谓其能赒卹贫困也谓其能助国家济大事也今国家用兵日费千金而供军不办赋敛及下戸无所从出期㑹廹促刑法甚惨吾家居此数世名钱无纪极堆置屋中坐视乡党隣里之困与官吏之负罪而宴然漫不省于我安乎富者怨之府专利者祸之所归也为义之勇在今日矣遂相与谋请于县官愿以私钱一百万缗献纳以免下戸之输葢空其积钱之屋十余间而后能充其数一郡数县之官吏得逭于简书而其编戸民得免于流亡溘死者刘氏之徳也其知识之髙贤于王濬冲郄方囘逺矣故予为着其事于司马氏许氏二夫人之后云二夫人之事予于己意既言之矣杨脩牋云脩家子云老不晓事强作一书悔其少作予按杨震宏农华隂人震子秉秉子赐赐子彪皆为汉三公彪实生修而扬子云自序云五世传一子雄无它扬于蜀而雄又无子葢子云乡里姓氏为蜀之扬非华隂之杨也脩乃谓其家子云何哉髙祖曰娄者刘也殆类是夫魏文帝着典论谓世称火䑕毛为布垢则火浣如新者妄也火无生育之性鼠焉得生其间至明帝世外国乃有奉此布来贡献者遂急刋前论人皆笑之然此事前古已尝有之列御宼书云周穆王征西戎戎献锟铻劎火浣之布垢则投之火出而振之皓然疑乎雪皇子以为无此物传之者妄也萧叔曰皇子果于自信诬理也哉曹丕独不知此乎天地之间万物之诡怪非常变化无穷何所不有而欲以区区一已之见断其所无者狭陋甚矣尔雅十龟其一曰火龟郭璞云犹火鼠也物有含异气者不可以常理推也信哉曹公初作相国府门始布榱桷自往观之使人题门作活字便去人皆不晓主簿杨脩曰门中活阔字也相国嫌门大耳即少损焉唐相贾耽镇滑䑓凿八角井以镇黄河既成有父老来观曰大好手但近东近西近南近北耽闻之曰是言吾井太大也曹公与父老善为隐语而杨贾能辩之亦奇矣凡门戸之制自有尺寸隂阳而吉凶系焉凡凿井大不可复小犹斵木然小不可复大也塑像之法目与口先必小小可増也耳鼻先当大大可损也晋明帝问谢鲲君何如庾亮鲲曰端委庙堂使百僚凖则臣不如亮一丘一壑自谓过之又问周顗君何如亮顗曰萧条方外亮不如臣从容廊庙臣不如亮顾劭问龎统曰子名知人吾与子孰愈士元曰陶冶世俗与时浮沉吾不如子论王霸之余畧览倚伏之要害吾似有一日之长有人论阮裕曰骨气不及右军简秀不如真长韶润不如仲祖思致不如渊源而兼有诸人之美孙兴公论刘真长曰清蔚简令王仲祖曰温润恬和桓温曰髙爽迈出谢仁祖曰清易令达阮思旷曰𢎞润通长袁羊曰洮洮清便殷洪逺曰逺有致思若下官才能所经悉不如诸贤然以不才时复託怀𤣥胜逺咏老庄萧条髙寄不与时务经懐自谓此心无所与让庾道季云思理伦和吾愧康伯志力强正吾愧文度自此以还吾皆百之甚矣晋人之好品藻人物而髙自标致也吾夫子所谓赐也贤乎哉夫我则不暇者诸子之谓乎葢其端起于东汉之末甘陵南北部三君八俊之流造为语言以相名目其弊至于党与相攻讫成祸乱不可不戒其初也晋人雅尚𤣥逺宜于世情澹薄今观其书尺感叹暌离极于凄怅沈思纒绵不能自已至有自新妇母子去寂寞难言之语所谓𤣥逺淡泊者得无妄乎大率晋人以心迹不相闗为自觧免此最是其膏肓也谢东山雅意在江海王㑹稽愿㳺蜀都登汶岭峩眉二人终以不遂其志为没身之恨此皆无竞之地非争夺者之所垂涎也而犹不果况功名之㑹衆所奔辏指日怨忌而相窥䧟者祸胎危机也而好进之士血指汗颜欲以奇谋袭取之是果有得以偿其愿乎骇机忽发吾为之惧矣庾亮夏月料事王导谓正暑可小简之亮曰公之遗事天下亦未以为允陋哉斯言也茂𢎞经营开国正以简静寛大得人心耳汉曹相国之遗法也而亮区区以簿书期㑹望之谬矣司马昭称阮嗣宗言及𤣥逺而未尝评论时事臧否人物可谓至谨世皆以昭为知嗣宗者非也昭方圗魏恶人之知其㣲也故为此语以讽在位使不敢言耳大率姦臣擅国皆深畏天下士议论长短发其机谋古今一律可监戒也石崇杀巨商取其财晚以仇怨诛死犹未足以偿其罪固无可言者然崇方盛时园囿有金谷之胜姬侍有緑珠之贞賔客有安仁之美而又自能为文章如思归引深得楚人意韵天之所赋有奇偏而不均者崇又何幸耶适足以杀其身而已桓温入洛属望中原曰遂使神州陆沉百年丘墟王夷甫诸人不得不任其责袁宏曰运自有兴废岂必诸人之过温怒曰昔刘景升有大牛重千斤噉刍豆十倍常牛引重致逺曽不及一羸牸魏武入荆州烹以飨士莫不称快四座惊骇王僧达好畋猎何尚之致仕后复膺朝命于宅设八闗斋大集朝士自行香至僧达曰愿郎且放鹰犬勿复㳺猎僧达曰家养一老狗放之无䖏去已复来尚之失色桓温狼暴僧达凉徳至以畜兽比人所谓亡道之人不可与久处者邪石季伦金谷涧诗序云感性命之不永惧凋落之无期予读而悲之曰使崇而米知是理也岂复有白首同归之祸哉乐广善清言能命意而文笔非所优潘岳能为文而不工于立意太叔广词令辩给挚虞不能抗而仲治着书又非季思所及也安仁取彦辅之意为作让河南尹表遂成妙制可谓善用所短挚与太叔争名更相鄙诮可谓不善用所长宋王晏既导齐明帝得位权势薫灼而从弟思逺独劝令引决保全门戸晏笑曰方食粥未暇此事退又叹曰天下人有劝人死者耶已而及祸呜唿思逺可谓达识先见之士矣唐白乐天称皇甫镛云公之仲居相位操利权附丽者衆公独超然贵介之势不能及及仲得罪从而缘坐者亦衆公独皦然骨肉之亲不能累所谓公之仲者葢镈也当镈在宪宗朝用事时镛自请以散官自东宫庶子至少保分务洛京者二十有五年呜唿若镛者亦可谓有逺畧者二子免于晏镈之祸宜哉诸葛长民云贫贱常思富贵富贵必践危机沈庆之亦曰贫贱不可居富贵亦难守长民贪侈于危疑之中不知防患身死人手庆之功名忠节为一代宗臣八十之年而卒为狂童所杀富者怨之府贵者祸之门也贫贱自足乐何为不可居若富贵傥来不得而拒亦必有道以处之何心至于危机难守之地哉齐髙帝置酒设莼脍崔神思曰此味故为南北所推沈文季曰千里莼羮岂闗鲁卫然则千里盖吴中地名前人以比末下盐䜴皆地名无疑也齐梁间山隂隠者孔祐至行通神尝于四明山谷中见积钱数百斛视之如瓦石樵人竞取入手即成沙砾观此事可以知命分之所当得者不求而自至其所不当得一毫不可取也不贪夜识金银气者祐之谓耶人言造物者好戱人非也盖以警世也魏太武太平真君四年诏功臣勲劳日久皆当以爵归第随时朝请宴享论道陈谟不宜复烦以剧职此亦光武保全功臣之意也惜乎佛貍性忍勲旧之不得自全者衆此其所以不终欤梁徐勉表上所修五礼云具列圣㫖为不刋之典宁孝宣之能拟岂孝章之足云为文鄙拙乃至此甚可笑也予观本朝自建隆以来凡有删修勑书进表具载新书之前皆典丽凝重而宣政间文彩尤胜至于郊祀礼仪称庆功徳制诏赦宥之文事闗国体者尤为可观葢文明之世也隋将虞孝仁性奢靡从伐辽以骆驼负函盛水养鱼充庖本朝宰相丁谓从东封用水匣养鱼载以大车每击鲜斫鲙孝仁以诬告被诛谓坐姦谋谪徙亦以侈欲故耶唐文皇帝未建义时尝饮酒醉卧刘文静家文静坐楼上见宅南大池中有白龙下饮水池中大鱼皆跃上岸以百数良久乃隠家人共见极惊骇太宗睡觉谓文静曰醉中渇甚梦入公家池中饮水极清冷快意文静视其体犹溼也明皇帝㣲时尝卧洛阳令崔日知宅日知见有大蛇在藤花架上食花几尽既觉谓日知曰梦中饥甚食藤花甚美本朝太祖皇帝㣲时㳺洛中入长夀寺枕佛殿石础以睡寺僧见有赤蛇文彩甚异随息出入帝鼻中心异之帝既觉僧问帝所往因献钱帛骑乗等上方贫得以为资往见柴太尉于澶州即周世宗也自此立功业以至受天命焉夫帝王之兴岂偶然哉神龙盖人主之象也史氏书事之法为其事闗大体则书之至于宰相谟明㢸谐尤当记其大者逺者若马周冬冬鼔特一村县尉之职尔何足书魏郑公为相有二典事注官公偃息窻下典事不知窃语窻外甲曰官职总由此公耳乙曰由天耳郑公㣲闻之戯召甲令持宻封小纸与侍郎俾即注官甲初不知所以出门心痛不能行反託乙持往乙就便引注既还甲心痛自愈而郑公甚骇焉裴光庭典选合荐铨吏一人出官令史麴思明以次当得而畧不自言问其故曰某明年方当得官故不言也请书其事封泥省壁至则验之久之上幸温泉见白鹿昇天即改㑹昌为昭应县光庭特注思明昭应尉意其不预知有此新邑欲以破其言也发壁视书无差焉夫一典事一尉至㣲也而有定命存焉不可以人力致也况其至富极贵名器之重而可以妄取乎寓简巻三寓简卷四钦定四库全书寓简卷四宋沈作喆撰韩退之读鹖冠子为是正讹谬数十字云十有六篇今其书乃十有八篇不可考鹖冠子者楚人居山中其着书本黄老近刑名家好论兵词㫖剞劂而切礉使其得志而为政于一国成功当不下公孙鞅为祸亦恐未让也而愈谓使援其道施之国家功徳岂少云者吾弗信之矣抑韩子好奇之过也龎煖师事鹖冠子而不传其姓名班固云煖为燕将师古音许逺切韩退之言万物不得其平则呜若蚯蚓者其材质亦可以自知矣食后土而饮黄泉于其分已过更有何事不平而如此终夜长鸣不肯休耶抑自乐其过分耶韩退之谓髙闲上人浮屠氏一死生觧外胶其为心泊乎无所起其于世澹乎无所嗜予谓果能尔则是颜氏子也而何辟于佛乎退之力去陈言如子孙之祥等语尚或有之三川皆震子厚曰山川者特天地之物也隂阳者气而㳺乎其间者也自动自休自止自流是恶乎与我谋自鬬自竭自崩自缺是恶乎与我设子沈子曰子厚之学谓天人为不相知茫乎昧乎治乱善恶无所主灾祥为不足畏也是使有国者逆天而慢神为恶而弗知惧也日月星辰之行悖于上山川崩竭于下隂阳之气谬戾于其间而曰吾弗预知也彼形而然耳彼气而然耳治乱非所感也是贼夫君者也史伯曰夫成天地之功者其子孙未尝不章子厚曰凡言盛徳之及后嗣者皆勿取子沈子曰若是则为善者何以劝矣夫为善者之不幸而不昌其身也则子孙犹有望焉世之知是理之不诬也故中人之可与为善者竞于为善矣夫孰不愿其子与孙之盛大耶不然则盛徳百世祀与积善余庆者非耶栁子厚文集多假妄如栁州谢上表云去年蒙㤙追召今夏始就归途襄阳节度使于頔与臣有旧见臣暑月在道相㽞就馆寻假职名意欲厚臣非臣所愿予按于頔在镇䟦扈日久元和三年闻宪宗英武惧而入朝九月拜司空至八年二月頔以罪贬为㤙王傅而子厚诏追赴都乃是元和十年頔之去襄阳久矣岂得留子厚假职名哉且谢上表不应言及此文理不伦定知其伪也又有代刘禹钖同州谢上表予按子厚以元和十四年十月死栁州而禹钖至文宗朝大和九年始迁同州距子厚之死十七年矣安得尚为梦得作表其文卑弱伪作显然而编摩者踈谬不能删去读其书者亦不复发擿可叹也賔客集中自有同州刺史兼长春宫使谢表甚善子厚集中又有上大理崔卿启等亦尘俗凡陋非子厚文栁子厚自言仆蚤好观古书家所蓄晋魏时尺牍甚具又二十年来徧观长安贵人好事者所蓄殆无遗焉以是善知书虽未尝见名氏望而识其时也予初谓不然不敢信也及遍观古法书或真蹟或石刻真蹟寡矣年嵗久逺人间殆不复见其仅存者皆归御府但追想其笔势飞动精神发越耳石刻无生动意然典型具在遗法赖以不冺亦可以论其世也予因以稽考笔法渊源自其曽髙至于昆仍云来信乎其体变随时有渐虽古今特异然流派不相杂也又以知学问不专闻见不博孰见其有所得也哉李太白云予小时大人令诵子虚赋私心慕之及长南㳺云梦览七泽之壮观酒隠安陆者十余年夫人之教其子必先之以诗礼所以防闲其邪心使之可以言可以立动遵于法训乃可责以成人之事耳白方幼穉而其父首诲以靡丽放旷之词然则白之狂逸不羁盖亦庭训之所致也郭元振十六嵗入大学一日家送钱四十万出见衣衰服泣且行者问之亲未葬也尽以车中钱与之裴寛罢郡守西归见一士坐树下甚贫与语竒之举一舡金帛尽与之不辞登舟奴婢偃蹇者辄鞭之乃张徐州也元振寛固是一时英杰其气量伟特视数十万金帛捐以与人真㣲物耳贵在所与得其人耳建封倨然受之若所素有畧无愧谢之色尤为雄伟其器度可想见也恨不知元振所与者为何似人亦必不凡惜名氏不传耳因观刘中山集见有任同州刺史日谢表云伏奉制书以当州连年水旱特放开成元年夏青苗钱并赐粟麦六万石仰长吏逐急济用不得非时量有抽敛于百姓者又表云敕牒度支奏诸道节度观察使及州府借便省司钱物斛斗等数内同州欠三万六千二十三贯召并放免按梦得以大和九年至同州明年改元开成此表皆开成初也唐至开成已为季世然朝廷州县犹有忧民之心其所施惠寛贷以予民者一同州至缗钱粟斗以数万计合诸道亡虑数十百万犹贤于后世当民力困弊室无葢蔵之时剥肤次骨尽其膏血而曽不之恤者有间矣唐于公异为李西平作収京城露布云肃清宫禁祇谒寝园钟簴不移庙貌如故皆以为工而不知其所自先是傅季支为宋公刘裕作谒五陵表云山川无改城阙为墟宫庙顿隳钟簴空列又宇文周平髙齐诏曰幽青海岱折简而来冀北河南传檄可定公异盖出此也近世陈履常称曽南丰表语云钩陈太㣲星纬咸若崑崙渤澥波涛不惊信为奇伟然韩退之先云折木天街星宿清润北岳医闾神鬼受职子固亦渊源于此耳世间好语往往坏于相似前辈要作不经人道语然用意过当反累正气为文务大体又似不当如此要自清新简逺为佳耳唐卢氏杂説论当时诏勑褒贬之言王公卿士始褒则谓其圭璋特达善无可加贬责则目以斗筲下材罪不容责同为一士之行共为一君之言愚智生于倐忽是非变于俄顷何以取信天下此语甚当近世居纶綍之任者则又甚焉废格公议观望时情迎合上心取快私意朝伯夷而夕盗跖甚可笑也杨庭敷号训饬百官既无华国之文又失代言之体汉人所谓一尊之身三朞之间乍贤乍佞者视今岂不信然哉孟子曰得志泽加于民夫仕宦惟泽加于民乃为得志耳故富贵得志为难位卿相禄万钟而志不得行焉则亦何乐乎富且贵矣孔子曰隠居以求其志夫欲得吾志无所往而不遂者惟隠居为可耳刘向得枕中鸿寳秘书意必得仙者天禄阁所见黄衣老人吹青藜论洪范盖太一之精也仙传所记刘政服未央丸仙去其必信矣子政博极羣书其事君忠实恳悃恬于势利有难进易退之操固有得仙之资矣扬雄无子明白而王逸少问蜀都帖云闻谯周有孙不知严君平司马相如扬子云皆有后否似误问也意者好贤之心欲其有后耶君平相如其后亦不复见可为之叹息也扬子云作符命显是隳䘮大节夫复何言而后之儒者巧为曲説欲以抆拭觧免其恶是教人臣为不忠也时人为之説曰爰寂寞自投阁爰清净作符命盖取其语而反之言寂寞顾投阁清净顾为符命耶讥其反道败徳身为乱阶而盗寂静之虚名耳八月既望江涛濆涌屹如雪山倾动地轴唯余杭郡当其冲实天下壮观也枚乗七发言江水逆流海水上潮所驾轶者所擢㧞者所扬泊者所温汾者所涤乞者䘏然足骇波涌云乱如三军之腾装驾鲛龙从太白蹈壁冲津横奔似雷行弭节伍子之山声如雷鼔其状似矣此真浙江之涛也然乗乃以谓观乎广陵之曲江何哉广陵之曲江则今之扬子江是也扬子乃暗潮无潮头也不然广陵安得伍子之山哉自昔文章之言水者如七发上林𤣥虚等皆诙奇雄武神变非常其状甚伟独有未言火者韩退之乃作陆浑山诗极于诡怪读之便如行火所焮欝攸冲喷其色绛天阿房欲灰而囘禄煽之然不见造化之理未可与语性空真火之妙也楚词惜誓一章超逸絶尘气象旷逺真贾生所作无疑招隠士一章奇险独出恨不知小山为谁氏深惜之汉武爱离骚而淮南作传抑亦小山之文也严忌哀时命乃在屈宋师弟子之间自余如脱故着新勿复论栁子厚作楚词卓诡谲怪韩退之不能及退之古文深闳雄毅子厚又不及栁子厚设渔者对智伯其渊源自出盖本列子蒲且子之説钓也章圣东封卫兵在行者每遇雨当给赐鞵钱为缗钱十余万上恐寡备以问近臣莫知所对三司使丁谓进曰此易尔扈从之士披带已重若有支赐难于负致宜令殿帅曹璨于行营置便领一司喻与诸军每遇支赐路中无用各与头子令于住营去处家人如数请领在县官无辇运之费在军事无将负之劳又其家得以济用甚安人心上喜敇曹璨问诸军皆欣然曰圣㤙虑及此甚幸谓虽姦贪然智计之敏可称也仁宗初即位章献明肃皇后垂帘一夕大内火宫门晨未启辅臣请对上与太后御拱宸门楼百官拜楼下申公独立不肯拜曰昔者禁掖不戒于火中外震动愿一见上乃敢拜诏为举帘见之廷中耸然称叹皆曰此真宰相器也神宗朝王文恪公陶为御史中丞论宰相韩魏公不押常朝班至诋为跋扈韩公力请去位王公亦出为郡或谓王公之语太过予以为尊君重朝廷固当防㣲杜渐如此使为宰相者人人皆忠贤如魏公虽不押常朝班未为过也不幸而有懐姦藏祸之臣废法而逼上则将有御史抨弹之所不能止者矣抑春秋之义责备于贤者如魏公名徳之重盖可以责备矣王公待之不轻也予从其家得其申中书状尚可以想见其风采今为载之状云朝廷之仪本乎极辩御史之职主乃䋲愆况文徳者天子之正衙宰臣者庶寮之表帅间缘多故遂阙立班近者䑓司检坐敕文两有申请伏䝉相公意似开允欲赴辄停今又数朝依旧空报当久废之时则止是因循而有失暨申明之后则遂成故意以不恭有司义在守官君子爱人以徳朝廷新立讵可忽诸矧相公晏退私门礼接賔客将迎谦屈未始惮劳岂可趣奉朝仪反有难易尊君接下轻重不侔谨三请以尽诚幸再思而服义人言可畏风宪难私伏望自明日常朝每日依敕文轮赴文徳殿立班所贵大臣有谨法之名宪府无隳官之罪熈宁新法行所遣使者皆新进专谋功利见事风生州县殆不可为矣卲尧夫居洛中其故旧门人仕于四方者皆欲投檄去以书求教于尧夫尧夫曰今日正是仁人君子所当尽心之时新法固严若于严宻之中能寛一分则民受一分之赐矣徒去何益晁美叔为常平使者东坡报书亦云吾兄素性亮直而此职多有可愧者计非所乐然仁人于此时力行寛大之政少纾吏民于网罗中亦所益不少向闻吾兄议此多与时辈不合今亲其事必有可观者矣呜唿二君子之言皆有委曲救时弊卹斯民之心不以去其位为髙不以亲其事为嫌其言若出一人也当此时朝廷力行新政威福在己天下士从风而靡其不挠节叛而归之者几希矣美叔议论不合固贤士其余不忍行法害民投劾欲去亦岂不可嘉也哉然所以可嘉止于不为新法而已于天下未有所补也本朝绍圣初党祸起名臣正士一时窜逐殆尽章子厚用林希子中为中书舎人行诸公责词极力诋毁出于一手殆若专门名家者子中在元祐不得用在外久为庶官有栖迟之叹子厚为相使人谓曰欲相用为三字能无异议者二府可得也子中欣然从之故谪官制告皆西汉文章盖得意语也自吕汲公而下着为一集又敕牓朝堂及制科策御题附载今存噫嘻不可冺矣寓简卷四寓简卷五钦定四库全书寓简巻五宋沈作喆撰国都莫如长安自石晋西失灵武北失幽燕则秦地被边故国朝因五季都汴荥泽索水黄河所汇流以入汴汴地形最卑本非国都是以范文正公建议修洛阳朝廷重迁不能从也古来黄河由滑入郓以都汴故欲大名等处在河之内故穿新河河失故道为害尤大自中原失守河渠皆已迁徙或堙废国家恢复中原而汴京亦不可复建都矣当治秦中洛阳如东西京耳国朝旧制御史阙员则命翰林学士与中丞知杂迭举二人上选用其一治平二年阙监察殿中两员举者未上一日内出尚书郎范纯仁太常博士吕大防姓名用之二人者一时名臣后皆以道徳功业为贤宰相天下称之曰汲公曰忠宣英宗自小官一举而得之可谓知人也哉本朝以词赋取士虽曰彫虫篆刻而赋有极工者往往寓意深逺遣词超诣其得人亦多矣自废诗赋以后无复有髙妙之作昔中书舎人孙何汉公着论曰唐有天下科试愈盛自武徳贞观之后至贞元元和已还名儒鉅贤比比而出有宗经立言如丘明马迁者有传道行教如孟轲扬雄者有驰骋管晏上下班范者有凌轹颜谢诋诃徐庾者如陆宣公裴晋公皆负王佐之器而犹以举子事业飞腾声称韩退之栁子厚皇甫持正皆好古者也尚克意彫琢曲尽其妙持文衡者岂不知诗赋不如策问之近古也盖策问之目不过礼乐刑政兵戎赋舆嵗时灾祥吏治得失可以备拟可以蔓衍故汗漫而难校淟涊而少工词多陈熟理无适莫惟诗赋之制非学优才髙不能当也破巨题期于百中压强韵示有余地驱驾典故混然无迹引用经籍若已有之咏轻近之物则託意雅重命词峻整述朴素之事则立言遒丽析理明白其或气焰飞动而语无孟浪藻绘交错而体不卑弱颂国政则金石之奏间发歌物瑞则云日之华相照观其命句可以见学植之深浅赜其搆思可以见器业之小大穷体物之妙极缘情之㫖识春秋之富艶洞诗人之丽则能从事于斯者始可以言赋家流也其论作赋之工如此非过也凡改元纪号最忌与前世谥号陵名相犯本朝熈宁崇宁二名乃南朝章后宣后二陵名也亦当时文臣不学之过元丰改官制新作尚书省车驾临幸自令仆尚书侍郎以降各分省戸皆命翰林待诏书周官一篇于㕔壁蘓子容为谢表云三朝汉省已叨过辇之恩六典周官愿谨书屏之戒当时称之故事朝殿惟起居郎舎人得直前奏事徽宗朝政和间尝因政府议事久上休倦欲兴而史官直前不得已强留听之所言非切务也上不乐居无何京师大水李纲为起居舎人袖䟽欲论灾异知合朱孝庄窃知而宻奏之宰相退纲欲前上忽宣谕曰李纲与外任奏不得上自此直前奏事几废矣予观唐徳宗朝髙𢎞本正牙奏事而所论但逋欠耳徳宗怒遂诏罢正牙奏事议者谓正牙奏事武徳以来不敢轻改所以讲政事达羣情𢎞本言谬黜之可也不当因人而毁旧法李纲之罢无有以𢎞本之事谏者惜哉绍兴初宗人必先与求为中执法予既冠㳺学在所必先问予曰御史风闻言事风闻二字有据乎予曰王导遣八部从事行扬州郡国还同时俱见诸从事各言二千石官长得失独顾和无言导问之和曰明公作辅宁使网漏吞舟何缘採听风闻以察察为政邪又元魏武泰中御史中尉奏请取内外考簿吏部除书中兵勲案并诸殿最欲以案校虚实任城王澄为司空表言御史之体风闻是司岂有移一省之事自考差殊如此求过谁堪其罪事遂不行又梁书侍御史虞䂃奏风闻豫章内史伏暅怨望事又廷尉卿袁翻奏曽染风闻者悉不断理风闻二字兹可据乎恐浅学未之尽也于时言事者伤烦碎失体冥搜隠恶往往失实故予及之必先稍觉予意因曰既得风闻所据又戢良箴子盖吾宗忘年友也国初违制之法无故失率坐徒二年王沂公为相请分故失非亲被制书者止以失论章圣皇帝不悦曰如是无复有违制者沂公曰如陛下言亦无复有失者矣自是违制遂分故失旧制按问欲举如鬪杀刼杀鬪与刼为杀因故按问欲举可减以谋而杀则谋非因故不可减而法官许遵奏谳阿云减死苏子由虽言其非是然尝曰遵议虽非而要能活人吾议则是而要能杀人予意亦难改之呜唿君子重于用法或不难于犯颜以救议刑之失或不嫌于屈法以广好生之恩如二人者可谓合于罪疑从去之理者矣子由乂言遵子孙皆显官郎中刺史十余人一能活人天理固不遗之矣然则深文好杀䧟人于死者揆诸天理可不畏哉国朝天雄军豪家刍茭亘野时诱姦人穴官堤为弊咸平中赵昌言为守廉知其事未问一日堤溃吏告急昌言命亟取豪家所积给用塞堤自是不敢盗穴为姦安丰芍陂孙叔敖所剏为南北渠溉田万顷民因旱嵗多侵耕其间雨水溢则盗决之遂失灌溉之利李若谷知夀春下令陂决不得起兵夫独调濒陂之民使之完筑自是无盗决者此二事正如用兵所谓伐谋攻其所必救者其权智可喜也世之言政术岂虚也哉富郑公为枢宻使英宗初即位赐大臣永昭陵遗留器物已拜赐又例外独赐郑公如干郑公力辞东朝遣小黄门谕公此㣲物不足辞虽家人亦以为不害大体屡辞恐违中㫖公曰此固㣲物要是例外也大臣例外受赐不辞若人主例外作事何以止之竟辞不受范文正公用士多取气节而濶略细故如孙威敏滕达道皆所素厚其为帅辟置幕客多取见居谪籍未索复人或疑之公曰人有才能而无过朝廷自应用之若其实有可用之材不幸陷于吏议深文者不因事起之则遂为废人矣故公所举用多得贤能之士文正公真一世英杰也石林尝为予言之范文正公㣲时尝慷慨语其友曰吾读书学道要为宰辅得时行道可以活天下之命不然时不我与则当读黄帝书深究医家奥㫖是亦可以活人也公既仕进显贵入为执政大臣出为大帅其谋谟经画所活多矣于医则固未暇也君子之重人命其立志如此予观东晋殷浩妙觧脉法尝有给使叩头祈死诘问久之乃言小人有母年垂百嵗抱疾不除若蒙官一诊视便有生理退就屠戮无恨浩为按脉处方二剂便愈于是悉焚经方呜唿浩功名大谬幸有絶艺可以起死而深讳其事反以能活人爲慙悔自范公视之浩可谓不仁者哉浩不善用其所能而强为其不能宜其败也韩魏公在中书同列议养兵之弊无术以革之魏公沉思良久曰养兵虽非古然积习已久势不可废非但不可废然自有利民处不少古者发百姓戌边无虚嵗父子兄弟夫妇长有生死别离之忧论者但云不如汉唐调兵于民独不见杜甫诗中石壕吏一首读之殆可悲泣调兵之害乃至此今収拾一切强悍无頼游手之徒养之以为官兵絶其出没闾巷啸聚作过扰民之患良民虽税赋颇重亦已久而安之乐输无甚苦也而得终身保其骨肉相聚之乐此岂非其所愿哉予谓天下事有古今利害不同者如魏公之言可谓尽变通之道矣治道无古今治之迹固不可泥也杨文公危言直道独立一世嫉恶如仇雠在翰苑日有新幸近臣以邪説进者意欲扳公入其党中因间语公曰君子知㣲知章知柔知刚公正色疾声答曰小人不耻不仁不畏不义幸大臣沮心切衘之竟以事中公逐之程氏之学自有佳处至椎鲁不学之人窜迹其中状类有徳者其实土木偶也而盗一时之名东坡讥骂靳侮畧无假借人或过之不知东坡之意惧其为杨墨将率天下之人流为矫䖍庸惰之习也辟之恨不力耳岂过也哉刘元城器之言哲宗皇帝尝因春日经筵讲罢移坐一小轩中赐茶自起折一枝栁程頥为説书遽起谏曰方春万物生荣不可无故摧折哲宗色不平因掷弃之温公闻之不乐谓门人曰使人主不欲亲近儒生者正为此等人也叹息久之然则非特东坡不与虽温公亦不与也东坡谓乐天草张平叔戸部侍郎度支制诰云计能析秋毫吏畏如夏日又退之所议平叔盐法至为割剥意其人必小人也予观栁氏家训载公绰为御史中丞时张平叔以侥倖承宠一夕罪发鞠于宪府吏引曰张侍郎公叱曰赃吏岂可唿官命复引曰囚张平叔穷竟盗官钱四十万缗然则平叔之为小人有显状矣司马君实依礼记作深衣冠簮幅巾搢带去朝服则衣之谓卲尧夫曰先生可衣此乎尧夫曰雍为今人当服今时衣耳君实叹其言有理而合于通变之义也近时有士大夫好为怪服号曰唐妆予谓稽古不至秦汉以上固已浅矣而况于唐乎邵伯温言洛阳有老人曰党翁者卖药水南北行步甚快自言五代清泰中尝为兵经事柴太宗有放停公帖可验其衣服犹唐妆也有妻无子有问以前事者皆不答元丰中不知所在按清泰至元丰一百五十年党翁在清泰时已为兵则已不下三十嵗矣计其夀当一百八十余嵗而不知其所终岂非异人也哉汉孝文时得魏文侯乐人窦公亦年一百八十余嵗献其乐书自言能鼔瑟导引吾意二人皆得道长生者欤安得复见之哉司马温公主差役之法虽其门下士如范忠宣亦未以为便也东坡议如忠宣温公不聴至与东坡几不相乐又意在必行限止五日时姦臣蔡京知开封府迎合温公意用五日限尽改畿县雇役为差役至政事堂白温公公喜曰使人人如待制何患法之不行呜唿任用小人而欲法之必行如商君者王介甫之术也而温公以道徳居相位亦效尤何哉东坡以刺义勇事谓不容某一言责之当矣张安道自禁林谪守滁州暇日游琅邪精舎恍然者记前生使人登佛屋梁间获经函发视即佛语心品细视笔画手迹宛然悲喜太息夙障氷觧乐全盖琅邪山僧后身也元丰中东坡谪居黄州子由亦迁髙安时云庵师居洞山尝梦与子由偕出近郊云迓五祖戒禅师觉而异之迟明以语子由语未既而蜀僧聪禅来曰我夜梦吾三人同迎戒和尚此何祥也子由大骇叹曰世盖有同梦者耶与二士俱行二十余里而东坡至然则东坡前身真戒禅师也许询与沙门昙彦同建浮圗未成而询云彦长年及见询后身为岳阳王镇越州彦唿之曰许𤣥度来何暮昔日浮圗今如故王曰弟子姓萧名登彦乃以三昧力加被王恍然寤前身逸史言袁滋㣲时居复州青溪山因卖药得见异人目滋曰此人大似西华坐禅和尚屈指亡来四十七年矣问滋以年适四十七矣明皇杂録载房琯为卢氏宰与邢和璞闲步遇一废佛宇坐松竹下以杖扣地发之得娄师徳与永公书数纸房沈思记永公为前身也三事与乐全东坡相类人生岂偶然哉前辈谓今古文章无不可作对者如以不有君子其能国乎对长为农夫以没世矣以九州四海悉主悉臣对亿载万年为父为母予试𢎞辞表有云有文事有武备与神为谋无智名无勇功唯圣时克此四六集句其可以为戯笑东坡表启乐语中间有全句对皆得于自然游戏三昧非用意巧求也翟公巽谢对衣金带表云谓臣有缁衣之宜敝予又改以臣从大夫之后不可徒行其为越州以擅放税降官谢表云岂若秦人坐视越人之瘠既安刘氏敢虞晁氏之危气象浑厚亦可喜也王履道作大扇对颇伤麄踈近世为四六多失文体且类俳而时有可观刘斯立为其父丞相归葬谢启云晚嵗离骚魂竟招于异域平生精爽梦犹託于故人汪伯言罢相吕元直当国汪自辩杀陈少阳事吕令熊彦诗报启云方一男子之上书衆知无罪而诸大夫曰可杀公独何心方北人踰淮而南有衔命出境者执政为报书云念宼至君孰与守敢幸偷安而兵交使在其间几能释怨如此类可喜者不可槩举但全篇体格或不称是耳有小官为贵人客醉中误涂改贵人所为文明日皇恐以启谢曰昨朝醉去巧儿作事拙儿嗔今日醒来大人不责小人过戚里髙氏子选尚伪公主富贵鼎来伪主败夺官不得占其家一钱或戯之云向来都尉恰如弥勒下生时此去闲人又到如来喫粥处可一笑也近世言翰墨之美者多言合作予曽问邵公济合作何义曰犹俗语当家也予曰曽见法书异録载王羲之与简文书云下官此书甚合作聊愿存之得非是乎燕齐文宣时魏収作厍狄干碑序令樊孝谦为铭陆卬不知以为収合作也意与今所用不同殆非也然亦何等语寓简巻五寓简卷六钦定四库全书寓简卷六宋沈作喆撰苏端明平生寝卧时已就枕则安然不复飜动至于终夕刘元城对賔客或宴居虽暗室常端坐畧无敧仄至于终日二人亦有定力者王介甫作新法如青苗取息之类亦有所自盖祖述新室五均六筦之余意也虽莽尚不能必行而介甫决意行之近嵗衔命出疆三节人从赏给丰腆贪冒之士不顾廉耻至名执旗报信充厮役下陈号为小底者亦欣然愿为之富民图迁官恩例往往纳直不赀清议不问也因读退之韦丹墓铭载丹聘立新罗君长故事使外国者赐州县官十员使以名上以便其私号私觌官丹独辞之曰吾天子吏使海外国不足于资宜上请安有卖官以受钱邪则知前世固已如此矣大凡作法于廉未必能继作法于贪贪夫利之久逺不可革革之未几必旋复也如韦丹安可复得之哉近世居长吏之任者往往好行小惠而爱人以姑息长恶容姦以媚愚民而贾虚誉布衣与冠带竞则布衣胜不问理之所在事之曲直也其弊至于闾巷小民凌犯士类善良受弊不得自伸此贼民之最甚者书曰㒺违道以干百姓之誉㒺咈百姓以从已之欲然则非道干誉与害民从欲者其恶均耳故圣人深戒之诸葛武侯曰治世以徳不以惠至论也张文潜言国初时天下县令多是资髙选人年各已老多晓田里间事又不自尊大与民通情利病得以上达虽无峻整治状而民亦蒙利上下相安自范文正公始建请举县令以革旧弊为令多新进少年所临斩斩晓文法然吏民畏之情不通矣往时虽有求于民而民乐输不以为费比之事鞭箠以急税赋扰田里以督期㑹则大异矣余观近日所用守令慨然有感也故表而出之靖康京城之变四方贡赋不至军士须褚衣无帛以给有为太常少卿者建议法物库自祖宗以来所藏祭服充剏不毁凡数屋若以给战士袍袄仅可足用也博士以下和之谓得权宜之䇿方命具奏有老吏前致词曰某胥也而𨽻于礼官盖尝习诸礼文之末矣礼曰祭器敝则埋之祭服敝则焚之冠虽敝不以荐履禋祀之服而可以为军衣乎奉常与其属大慙沮而止今之学者谓得科名为了当而仕宦者谓至从官为结果嗟乎学所以明道修身而仕将以行志及民也以浅俗不根之学声律对偶传习时文一得科名则已了当一生而进徳脩业更无余事矣以贪鄙无能之质巧佞卑汚积累官簿一得从官则已结果终身而爱君忧国无余事矣夫如是望其脩身及民何时可哉余见士大夫无贤愚其言皆如此心切怪之而不敢辟也又干求举状云得文字一纸二纸可为之羞缩人臣脩身植徳以俟天命穷达得䘮付之于天曰是有命焉惟人主不可言命兴亡治乱存乎一身㒺敢责命于天而归过于数故人主而至于言命之地则是人事已去矣人臣虽得君要须使人主尊敬而惮不可狎也故言听諌行而不敢忽汲长孺之于汉武帝魏郑公之于唐文皇正如此使其身得以亲近而易之则其言亦轻矣宫之奇少长于君君暱之虽谏将不听已为敌国所料矣天下事有可以为恩不能为恩而至于反为怨则以其不仁根于心者厚也今有法之所当与人情之所可与而理之所宜与又衆怜其急难哀矜而欲与于是靳而勿与能无怨乎虽终与也而加留难焉是人虽得之则亦恨且怒其不及事矣向使欣然而亟与之虽其所当得犹以为恩也君子非欲邀誉而行小惠也人之危厄困穷事有甚难势有至亟不可以乆逺期待者一受沮格则狼狈失所可无恤哉予有宗人官岭外死家贫无子其妻奉其䘮以归初不知有法当得券也既至南昌大暑中予弔而知之为请于州㑹州阙守而某人领帅事某人者小人尤不喜为义事乃大书其牒曰㑹广州广州距洪五十余程使暴露烈日中以待报此岂理也哉呜唿不仁甚矣自昔功名与节义其事异其道不相为谋成功业在器度立名节在学识为功业者尚权变非复名教所拘故曰为天下者不顾家父子兄弟之爱不问也同功一体忌则杀之欺敌而就吾事此岂可以节义责也哉为节义者尚名教有利重若公相之任千乗之国亏名教若毛髪许亟避去若罪雠有害至死亡在前衆人噤畏不敢端视茍可以立风节激贪懦尊名义昭大法吾趋向之甚于嗜欲非功业成败所能劝沮也垂世教者当贵先名节而贱后功业所以为天下之大闲也用人当以学术器识不当专用文词之士使其人有徳量行实缘饰以文章固为希世杰出虽无文采而识量操履有公辅之望自不妨大用也沾沾儇薄浮华自喜虽有翰墨之功必败事无疑也用人亦不必专主人望士固有得一世人望而临事乃大谬者殷浩房琯之败是也谢安适遇苻坚天亡之日仅能却敌其后勉强北征终以不济一时虚名固不足以得士不然説筑傅巖之野岂以人望为重哉凡事度其在我者此心晓然明了则应之必易发之必当不复加思虑而缓急皆中节矣心之见未明也物至则中挠而外变矣凡处大事皆当易之易之奈何曰天下事不可易也易之必难惟无心于成败祸福而惟道之从惟理之合者能易之不强求其必成亦不果于邀福也列御宼曰有易于内者无难于外其知言哉嗜利狥名之子见富贵之福而不见富贵之祸富贵之福有限而富贵之祸无穷有限者得其华无穷者䘮其实孰择焉传曰天下有道则庶人不议谓上无邪僻贪暴之政使天下得以私议其非是也而后世之监谤讳人开口论事而壅遏以媚主者乃曰有道之世而议论政事非庶人之职也非职而言有罪焉是禁天下之言甚于防川者也不可以不察义有可与有可不与礼有可受有可不受惟当于礼义之中而已魏沈玠舟行遇风旬日絶粮从姚彪贷百斛盐以易粟彪命覆盐百斛于江中谓使者曰明吾不惜惜所与耳彼以急病告勿与则已矣而恶声以辱之是为絶物不仁甚矣晋王脩龄在东山贫乏陶范载米一舡遗之却去曰王脩龄若饥自当就谢仁祖索食不须陶胡奴米彼以善意来勿受则已矣而戾气以诟之是为傲物无礼甚矣二者皆不当于礼义之中处世接物不当如此家多偏爱者衰国多嬖倖者危人主自聪明而多能者其臣益欺朝混乱而多制者其政益纰官聚敛而多费者其积益亏兵民穷瘁而怀怨者其心必离贤士失职而不容者其志必暌政令苛虐而好杀上下刻急而无仁恩者其福祚必移自古以此乱亡盖蔽而莫之知也忽焉其可悲汪彦章谪居永州州有士人年八十余自言曽见范忠宣迁谪过郡时蒙引为门下客公夫人在患难中每遇不如意事则骂章子厚曰枉陷正人使我至此公每为一笑且以语寛之未尝有几㣲见于色词也舟行过橘洲大风雨中舡破仅得及岸公乗急令正平持盖负夫人以登燎衣民舎稍苏公顾曰舡破岂章惇所为耶呜唿有道者处患难如此则死生祸福与夫世之荣辱得䘮一无所动其心者矣视子厚之区区则亦可怜矣郑顾道望之性耿直而通脱有英侠气徽宗宣政间在馆阁十年不迁人皆叹其流落而顾道晏然无求进之意李邦彦初拜相令所亲通殷勤欲相荐为从官于公意如何顾道徐曰望之世所简弃相君方正位槐鼎留意人材而欲取望之于闲冷之中以为天子近臣于义夫何可辞虽然相君能容望之为不然之客乃敢受令耳客曰不然之客奈何顾道曰相君门下士以百数其亲踈贤不肖予未能尽知也相君言而曰善行而曰是者皆是也使相君言而果善行而果是相与赞成之可也君子犹畏其近于谀相君言而未心善行而未必是不能以直道规諌又从而称誉从臾之其害于政道必广矣今使望之为相君客得从容席间讲明世务当衆人称善与是之际独正色抗声而前曰不然相君某言逆于道又曰相君某事害于政庙堂议论天下治忽系焉愿相君思之如是而能容之能从之能终之望之没身于门下可也何有于从官若以望之之言为狂也则请从此辞弗敢复见虽然相君徳量𢎞逺安知其不厌于柔佞之词而乐于直亮之论也哉昔王茂𢎞之相晋元也每与客语辄一坐称叹独王述曰人非尧舜何得每事尽善茂𢎞弗为忤且叹赏之今相君欲为稷契周召其肯不及茂𢎞者乎子归姑以吾言卜之邦彦闻之虽不乐亦耸然加敬顾道光尧初为吏部侍郎未几以议论不合致仕居信州几三十年年九十余终矣天地隂阳之气无不与政通山川草木之祥各以其类应江海为百谷王人主之象也水善升降以润万物徳泽之象也王者之国必依山川夏将亡伊洛竭商之季而河絶周室既卑三川乃涸皆国都也晋永嘉初河洛江汉皆可涉危乎殆哉周泽不浃水土无所演国家空弱民间膏血枯腊灾异叠见川原堙塞危亡之期近在朝夕盖难以类言也凡草木华实茎叶一发生之后归于枯朽皆不能复生惟其子之在核者乃能生颗粒至㣲而天地生成之性具焉名万物者不可得而名也强名之曰仁呜唿大哉凡生者皆仁性也天地之大徳曰生非仁孰当之哉玉有氛祲玉之病也浅曰氛深曰祲今人不晓乃谓狥葬尸气所侵曰祲非也自有一种真为尸气所侵色泽昏闇者虽极古犹为不祥物也何贵焉古玉书云耳郑氏注考工记犹载曰珽玉六寸明自炤是也隂阳建除自是一家见于史记今厯亦用建除而不详尽且如癸未日亥初初刻立秋即当日亥时以前犹是六月节合作建日至亥初却还作闭日今厯便将当日为闭日非是凡㳙选不可用也谬戾如此类至多未暇槩举古今之言地理多谬误而水名尤慁乱如司马相如上林赋入川分流相背而异态沈存中辩其妄矣孔安国谓三川皆入震泽厎定为自彭蠡江分为三以入震泽不知三江距震泽甚逺决无入理而震泽之大小决不足以受三江东坡辩其妄矣班孟坚谓荥阳下引河东南为鸿沟以通宋郑陈蔡鲁卫与济汝淮泗㑹于楚夫一鸿沟固不能旁通六国数百里又济水自从千乗入海安得㑹于楚郑当时言闗东漕粟从渭水道九百余里引渭穿渠起长安旁南山至河易漕按渭汭至长安径三百里固无九百余里而南山至河中间隔㶚浐数大川固无缘山成渠之理刘贡父辨其妄矣如此类极多而元水经诞妄处十二三也古之仕者如九渊之神龙将以利泽施天下见细徳之险㣲则髙举逺引而去之后世如畜耳甘腐秽之食逐之弗去也予壮嵗尝于坐右书云侈心生当念败徳淫心生当念速死此未能戒定者摄心以其所畏也犹贤乎放肆不能自反者尔又曰仰则求之于天俯则求之于身逺则求之于古人近则求之于吾君于天于身于古人者无求而不得也所谓求仁而得仁者也于君者则有命焉外是吾无所求矣人平居终日役役敝心神耗气力忿怒忧愁顷刻不自乐稍得闲暇辄恍忽若有阙事逮其囘光反照了无一事为已者茫茫然毕竟何为䘮吾真以从人好真可悯笑以此知能自适其适者不管其它闲事也予尝谓敝衣无所爱便于卧起而免矜持菲食无所费适于饥饱而亡贫贱陋居无所饰安于寒燠而省土木小官无所恋廉于俸禄而逺祸患视夫华服以侈外观而无所顺于身珍膳以夸厚味而无所益于生髙明之居专富独处而无所庇其族尊宠之位患失茍得而无所事于民者相去有间矣此予所谓䘮吾真以从人好了无一事为已者也一涉世俗虽荣华富贵中无一切如意事比之贱贫违情境界犹轻若要事事如意惟山林泉石间违物离人而立于独耳仲尼谓隠居以求其志圣言逺矣君子当知命知时时不可为虽公师之位立谈可致君子去之谓命也况命又不偶其可强进耶天下之事成败天也吾人也当与天争胜乎每闭阁焚香静对古人凝神着书澄怀观道或引接名胜剧谈妙理或觞咏自娱一斗径醉或储思静睡心与天游当是之时须谢遣万虑勿令相干虽明日有大荣大辱大祸大福皆当置之一处无令一眼睫许坏人佳思习熟既久静胜益常羣动自寂便是神仙以上人也一世穷通付之有命万缘成败处以无心处困之极时命未通但可安贫守静脩心养气以道自娱一切外事尽当屏絶虽博戯谐谑过从游观亦且暂置非惟省事聊逺悔吝宴坐一室数息寕神隠忍无为必逢亨㑹有外事来触此境界便当勐省极力止之一生之计通塞贵贱自有定命一家之计饥寒饱煖亦有定分皆非智力所能为也营营何益徒自苦耳况世路方艰惟退藏为得策且只一觞一咏笑傲自适闭阁焚香读书以穷性命之理着书以寓经济之意赋诗以发喜怒哀乐之心浩歌以畅幽闲旷逺之趣焉往而不自得哉营营然者力务去之勿容其少留也名位天所赋也所谓命也有以智巧奔竞躁进而得之者有以谦静安闲恬退而得之者皆命也既曰无非命者则躁进之多患伤义岂若恬退之全节免祸也哉又有以用智计而反失之者亦有以背时任运而终不得者亦皆命也既曰无非命者则聼其自然岂不优于血指汗颜者哉而其祸福之轻重则有间矣传曰福莫平于无祸又曰择祸莫若轻其是之谓乎予是以屏居深山长谷之中而无有寂寞之叹者也以饥为饱如以退为进乎饥非馁也不及饱耳已饥而食未饱而止极有味且安乐法也寓简巻六寓简卷七钦定四库全书寓简巻七宋沈作喆撰气行于身与日相应日行二十八宿又三十六分人气行一周天亦一千八分凡经脉一周其长十六丈二尺人一唿脉再动一吸脉亦再动唿吸定息脉五动闰以太息凡十息气行六尺二百七十息一周于身漏下二刻日行二十分二千七百息气行十周于身漏下二十刻日行五宿又二十分至一万三千五百息气行尽五十营周于身计八百一十丈应漏下百刻日行二十八宿终常以一十周加之一分又十分分之六则奇分尽矣从房至毕为阳阳主昼自夘至心为隂隂主夜凡日行一舎漏下三刻又七分刻之四一刻气在太阳二刻气在少阳三刻气在阳明四刻气在隂分盖一舎而与隂分矣漏传不止气行亦然噫嘻人以𦕈然之身而气之运行上与天合可无贵哉有能摄心静坐尽一昼夜黙数一万三千五百息息调心静囘光反照内澄诸念觉识烦动浄慧发生身心客尘从此永灭至真之气与阳俱昇与隂俱寂如日行天终古不息日新日日新又日新日新不已于长生久视乎何有右子沈子调息应天数其要曰得一则长生气与天终始周流一身中廓焉遍八极一气之运行出入于身中凡一时一千一百四十五息一昼夜计一万三千五百息真人之息以踵气行无间绵绵若存寂然不动与道同体视身如云视世如尘中有至真其乐日新因闲坐有所得云随顺空缘等于觉观凡人为善不当望报且如救护生命彼物何知虽然得脱死就生何从识救我者为某人天地神明虽云踈而不失亦何曽事事而察之然善人须得善报者由心田耳心田中下得善种自然生出善果故凡为善不望报者其种不恶也若更加之以性理之学所谓我説法要譬彼天泽盖使善根益得滋长耳东坡云世无不杀之鸡斯言过矣使愚俗之嗜杀以纵口腹之欲者借此而多杀曰是终不能免于杀杀之无伤也岂不害于仁术哉古语云人莫不饮食也鲜能知味也予虽不事口腹然每饭必有鱼肉蔬茹杂进食气为五味所胜盖未尝知饭之正味也今年寓居贫甚久雨遂至絶粮晨兴饥甚念得饭足矣不愿求鱼肉也典衣得米炊熟一餐不杂他物谷实甘香甚美八珍何以过欣然自笑盖予年六十有九始知饭之正味其余不知者盖多矣古人谓事顺成而计工曰天诱其衷谓事大谬而谋拙曰天夺其魄然则一切得䘮无非天也计谋之工拙天实使之所谓人为者特偶然耳虽在人事不得不尽要是冥冥中自有主者存焉毋以智巧为也诸器世间惟无形者有大力物莫能胜也凡有形者皆出其下有形之中又分虚实故山河大地不能胜水水之力不能胜火火之力不能胜风风居四之下独为无形而负荷地水火终古不坏大矣哉以其虚而无形也君子安其所安不安其所不安小人安其所不安不安其所安夫安处善乐循理孝弟仁信忠厚廉俭居身以敬待物以诚谨畏自重毋过其分此所谓常徳正道则逢吉居之可安者反是则凶险危道辄致灾居之不可安者吾当择焉富贵亦于是贫贱亦于是至哉安乎心之为字盖覆火也心火也火之性炎上养心者当抑而下之此制字之义也养生家取此水字篆文即坎☵卦也世有非要而着书者如何曽食疏崔浩食经九篇虞宗食珍录李林甫玉食章皇甫嵩醉乡日月窦革酒谱陆羽茶经段柯古髻鬟品韩渥北里志温庭筠靘粧录李习之五木经栁宗直樗蒲志弹棊经南卓羯鼔录琵琶录之类其数尚多又如房千里叶子格赵明逺彩选虽戯事亦可以广见闻刘原父以汉官仪为彩选可以温故使后生识汉家宪令有益学者南山一顷豆竟于危身东陵十畆𤓰终以避世名利之心有尽未尽耳天下之患莫大于农失业士失职国家失民心此土崩之势也必有忍其乃有济功名以隠忍就事用兵以能忍制胜学佛者以无生法忍成道忍固难也然忍其可忍者耳司马懿所谓且止忍不可忍此最难也凡人一身平日视听语言饮食未尝少休也唯鼻典司出入息劳役颇省然其寝寐则耳目口之用皆暂止而息之出入独无异于昼内经素问黄帝之遗书也学者不习其读以为医之一艺耳殊不知天地人之理皆至言妙道存焉文字譌脱错乱失其本经予删取其论天人之奥者离之合之是正之手书而藏之若其鍼石焫灸之术非所能者姑置之素问叙五运平气与太过不及之纪金之平气曰审平不及曰从革太过曰坚成盖金㣲不能为政但随气所胜革化而已至其太壮则坚成而不受火令皆非平和之气也此与洪范不同或者素问为是王冰注素问叙气候仲春有芍药荣季春有牡丹华仲夏有木槿荣仲秋有景天华皆今月令厯书所无又以桃始华为小桃华王𤓰生为赤箭生苦菜秀为吴葵荣戊寅元厯皆有之灵枢经言自然妙用以寳天真自然者天之道妙用者性之诚二者相为用而一也圣人以无为体以有为机能入无为而应有为能用有为而返无为者至矣圣人以无用为基以有用为理有用者天地之道也无用者精神之守也得用者性命之机也故知道之为用非常用也人气清则宁神不离其体气专辅其神神气上下常相随也可以长生夫天谷者泥丸也泥丸之神是曰谷神谷神主以天真之气为体天真者元性也心以性为神神以心为用其动在机机则万化应应则荡荡则着于欲着于欲者为情情生则神亡其真故神气不可离也人能以空入性混于杳冥寂然而起则运用变化全其妙矣应静而静静中有神应寂而寂寂中有真此之谓也观此数十语至理尽矣养生之要不外是矣庄子言知北㳺𤣥水问无为谓曰何思何虑则知道何处何服则安道何从何道则得道无为不答也又问狂屈狂屈曰唉予将语若而忘之矣又问于黄帝帝曰无思无虑无处无服无从无道始得之矣彼无为谓真是也狂屈佀之我与汝终不近也以其知之也此与少林之门人皆言所得而慧可独无言初祖以谓得吾髓三十一菩萨各説不二法门至文殊曰无言説离答问而浄名独黙然者盖一道也古今之妙理岂有二哉欲涉拟议则已去道逺矣仲尼曰吾与囘言终日不违如愚此无言之言非复问答也呜唿非天下之至神孰能与此人能静坐囘光反照不生种种念虑则本来面目应时自见何在将心役心号为修証而后得之所谓思尽还源性相常住事理不二真佛如如者也惟达者能通性命之情㣲圣人孰知死生之説佛云圆觉自性非性性有何也子沈子曰圆觉自性也而性非圆觉也圆觉性所有也谓圆觉为性则可谓性为圆觉则执一而废百矣性无所不在也孟子道性善善自性也而性非善也善性所有也圆觉与善岂足以尽性哉世人以不如意欲得而失之者为逆境而子庄子曰得者时也失者顺也以失为顺则世间忧患何自而入哉此古之至人也又曰古者谓是悬觧而不能自觧者物有结之此正觉所谓当于结心觧之一觧六亡者是或一道也佛问文殊如汝文殊更有文殊是文殊者文殊言我真文殊无是文殊若有二者则二文殊二尚不可而迦叶乃见百千万亿文殊无可摈者若真文殊何得有幻文殊幻者何幻非真支道林説逍遥游至数千言谢东山觧渔父至万余言呜唿多乎哉至言妙道一而足矣一犹为累忘言可矣奚㠯数千万言为哉此与汉之腐儒説若稽古三万字何异且渔父一篇文理浅俗非庄子书眉山知其妄甚快人意也竺法深在晋简文坐刘真长曰道人何以㳺朱门深曰君自见其朱门贫道如㳺蓬户予谓深妄生分别未免于自缚也古老尊宿语言问答之间未尝觌面交谈也而説法度人千里同音如闭门造车出门合辙了无差异非得道者能之邪僧问马祖离四句絶百非师云我今日劳倦不能为汝説僧往问智藏如前藏云我今日头昏不能为汝説麻谷见章敬遶床三匝振钖一下卓然而立敬云是是谷又到南泉威仪如见敬泉云不是不是龙牙问翠㣲如何是祖师西来意㣲云与我过禅版来得版便打牙云打则任打要且无祖师意又问临济如前语济云与我过蒲团来接得亦打牙又曰打则任打要且无祖师意二三子之谈一句一字神交理契冥符暗合如镕金一范更无余巧然则所谓禅者可诬也哉𤣥沙示衆云诸方尽道接物利生忽遇三种病人来如何接得患盲者拈椎竖拂他又不见患聋者语言三昧他又不闻患痖者教伊説又説不得若接此人不得佛法无灵验予观楞严㑹中阿那律陀无目而见䟦难陀龙无耳而聴殑伽神女非鼻而闻香骄梵钵提异舌知味舜若多神无身觉触如来光中映令暂现既为风质其体元无诸灭定尽得寂声闻摩诃迦叶久灭意根圆明了知不因心念佛法可谓灵验也哉古之真人能以耳视以目聴非其至也视聴不用耳目而不易耳目之用兹可谓至矣二十七祖云贫道入息不居隂界出息不涉衆缘之人也生死之所不能制鬼神之所不能得而窥也形固可使若藁木心固可使若死灰未必妙于此矣古老尊宿语意𤣥逺非可以有思惟心世间义理所能测度然其间自有近人情语句直指心源学者粗可晓觧或得入处如僧教童子读经毕令持巻着函内童子曰某念者着什么处达摩云将心来与汝安求心了不可得曰吾与汝安心竟道信乞觧脱法门僧璨曰谁缚汝无人缚曰何更求觧脱曹溪云不思善不思恶正恁么时那个是明上座本来面目或问实相慧忠国师云把将虚底来虚底不可得曰问实相作么或问邪正曰心逐物为邪物随心为正白乐天问何以脩心曰心无损伤云何要脩李渤疑芥子纳须弥智常云人言使君读万巻书心如椰子大万巻书向何处着或问如何不被诸境惑药山云何境惑汝聴它何碍或问浄土曰谁垢汝问湼盘曰谁将生死与汝大颠问石头何者是心曰将心来曰无心可将来石头曰元来有心龙潭以饼饷天皇常留一饼反以遗之曰是汝将来复汝何咎僧念经云居问念者什么经曰维摩曰不问维摩经念者是什么经严阳尊者问本来无一物赵州云放下着曰本来无一物放下个什么曰恁么则担取去或问得个什么即休歇去答曰汝得个什么即不休歇去是或可以推求妙处然犹未免隔津也佛言瞋习交冲发于相忤忤结不息心热发火铸气为兵杀气飞动故有地狱甚矣瞋忿躁怒之害于性而祸于身也真可畏也哉可戒也哉佛弟子悟知六一亡义自言若复因此际㑹道成所得宻言还同本悟则与未闻无有差别沩山谓香巖曰吾説得是我之见觧于汝眼目何益后因有悟乃曰先师当时若为我説却何有今日事也石头希迁曰宁可永刼受沉沦不从诸圣求觧脱此皆谓文字语言一切非真学道者贵于自得求其自得亦无所得乃少近耳学佛者穷诸行空巳灭生灭随顺圆化一切发生求火光明乐水清浄爱风同流观尘成就以此羣尘迷心从物堕于外道夫是人者非有盗淫贪嗔之过也而亡失知见违背圆通如此特以其狥物役心耳为道而不能逺于物难矣哉见闻觉知湛不摇处念念受熏有何筹算此湛非真如急流水望如恬静流急不见非是无流夫妄念之纒于心如水之逝未尝止也不能返流全一此之妄想无时得灭况沉着于爱欲之中而可以语学道乎佛灭度有遗教传世而大弟子如闻思大士文殊普贤皆不见所终然是三菩萨咸有大寳坊为大道塲示现圣像或出真身变化神异如海山孤絶处如峩眉山如清凉如天台等凡依归诚至者皆有所见得未曽有而佛自灭度后独无所谓祥光感应求之不得其理老子出闗入流沙不知其所终葢流沙在西域天竺在卬西才二千里岂古柱史所归耶摩诃迦叶久灭意根圆明了知不因心念佛所证如此然则其所得已深矣一笑而得法若易然者由此也夫浄名曼殊觧空凡有所説言下便遣了无留朕如水中月不可执捉如空中云无所留碍虽八万四千韦陀谓之未尝説可也虽寂然无声谓之未尝黙可也无説无黙无亦无也有无非无有有非有非言所及也未入地菩萨随顺觉性犹有觉碍过患至于如来照了诸相犹如虚空则不可议矣若夫居一切时不起妄念于诸妄心亦不息灭住妄想境不加了知于无了知不辩真实吾则不知其为何人如此随顺觉性也学佛者云智与师齐减师半徳智过于师方堪传授予谓士之学道者亦然道徳识见以至于文章语言须向古人中出一头地方始立得脚住西方圣人之书十二部大典之外有雪山如来梵天莲华仙人南天竺所説书吉祥疎勒天龙天音声人非人苦活不饮酒地居天金刚未曽有诸仙苦行观地观虚空一切药草因揔觉西园韦陀典其名杂见诸经又数百品皆未至中华其间必有説妙法者近世取经来南洲者絶不闻问恨未尽见也世间万事之纷纶万物之丛脞莫不有定数佛氏发明世出世法知其本因随所缘出虽恒沙界外一滴之雨亦知头数松直棘曲鹄白乌𤣥皆了元因又自在主童子脩学书算数印以菩萨筭法筭无量沙聚悉知颗粒多少又能筭知十方世界种种差别然则非有本因定数佛亦何自而知之一涉于数无有隠显多寡鉅细则皆得而知之矣盖象数之外不可测也夫孰有出于象数之外者乎寓简巻七寓简卷八钦定四库全书寓简巻八宋沈作喆撰欧阳公晚年常自窜定平生所为文用思甚苦其夫人止之曰何自苦如此当畏先生嗔耶公笑曰不畏先生嗔却怕后生笑欧阳永叔以谗罢政事吕微仲时为馆职与公书曰巧言萋斐徒成贝锦之文雅行委蛇奚玷素丝之节其谨严精确如此文忠深叹服之王介甫刻意于文而不肯以文名究心于诗而不肯以诗名苏眉山虽不求名隠然如玉三尺明自炤不可掩黄鲁直离庄子世説一步不得王介甫不以刘子政爱君忧国深切为忠而以扬雄剧秦美新为善是欲使刘氏以天下予莽而雄之事叛逆为无罪也可行乎哉秦熺状元及第汪彦章以启贺㑹之有云三年而奉诏策固南宫进士之所同一举而首儒科盖东阁郎君之未有本意求属对之工非有意薄之也而熺父子怒以为轻已彦章自此得罪覉置湖湘至终身不得还近地语言之速咎盖有无心而致之者可畏也哉翟公巽虽为蔡京所汲引然抗直不为屈初代宰相作贺日有戴承表末云衆非后何戴率倾就望之心无不尔或承永怀畏爱之徳京读终篇曰奇文也然无不尔或承对衆非后何戴似乎偏枯欲以臣不命其承易之亦不失承字而稍加亲切如何公巽曰胜矣然业已供本竟不易京亦不能夺也未几又代作天神示现表有云圣神受命穆清告成禹钖祖宗在帝左右顾予汤孙末云在天对越乏清庙肃雍之仪前席具言愧宣室鬼神之问京曰国有盛事如此公巽之文真为时而出也公巽徐曰畴昔不命其承抑云过矣今日为时而出厥有㫖哉京虽恶其不逊然尚能容之石林常喜道之张衡东京赋説鬼甚衆其言侲子万童丹首𤣥制桃弧棘矢所发无臬飞砾雨散刚瘅必毙煌火驰而星流逐赤疫于四裔然后凌天地絶飞梁捎螭魅斮獝狂斩蜲蛇脑方良囚耕父于清泠溺女魃于神潢残夔魖与㒺象殪野仲而殱㳺光八灵为之震慴况魃与毕方度朔作梗守以郁垒神荼副焉对撡索苇自察区陬司执遗鬼京室宻清㒺有不韪此文虽多物鬽然情状无所寓翟汝文公巽作内中大傩文乃有託讽之意其文亦古雅有秦汉间风力程子山绍兴初为史官以狂躁得罪归蜀迁靖州表谢曰为其自作弗靖故使谪居此邦人以能自状也有荐人而不副所期者因答谢牋曰金丸初落曽见绐于能言玉柄频挥笑误夸其觧舞能言鸭陆龟蒙事觧舞羊叔子鹤事世説所谓羊公鹤也王庠应制举时问读书之法于眉山眉山以书答云别牋所示老病废忘岂堪英俊如此责望少年应科目时记録名数㳂革等大畧与应举者同耳亦有少节目文字皆被人取去然亦无用也实无㨗径必得之术但如君髙才强力积学数年自有可得之道而其实皆命也但卑意欲少年为学者每一书皆作数次读之书之富如入海百货皆有人之精力不能尽取但得其所求者尔故愿学者每次作一意求之如欲求古今兴亡治乱圣贤作用且只以此意求之勿生余念又别作一次求事迹故实典章文物之类亦如之它皆倣此此虽似迂钝而他日学成八面受敌与涉猎者不可同日而语也甚非速化之术可笑可笑承下问不敢不尽也前辈教人读书如此此岂肤浅求速成茍简无根柢者所能哉此书今集中不载学者当书绅故表而出之予中进士科后从石林于卞山予时欲求试博学𢎞词石林勉予曰𢎞词不足为也宜留心制科工夫它日学成便为一世名儒得失不足论也因授予以所编方畧又极论脩习次第曰天下之书浩博无涯昔有人习大科十余年业成因见田元均论及论语正义中题目元均曰曽见博士周生列传中亦有一二好题合入编次其人骇未尝见此书也元均笑因取而示之其人惭自以未始学也虽然题目如海中沙其要有十字而已曰明曰暗曰疑曰顽曰合曰合曰掲曰折曰包曰胎不出此十字也予曰暗者何也曰明暗皆言数也暗如因民常而施教是也周官因此五物者民之常而施十有二教焉题目字中不见数而藏五与十二于其间焉此最难测度若明数则如既醉备五福祭有十伦是也曰疑者何也曰尧舜汤禹所举如何是也疑若唐虞夏商也乃是魏相传髙皇帝所述书天子所服第八受诏长乐宫中谒者赵尧举春李舜举夏儿汤举秋贡禹举冬四人各执一时也又如汤周福祚疑若二代也乃是杜周传赞云张汤杜周并起文墨小吏迹其福祚元功儒林之后莫及也此为最巧曰顽者何也曰形势不如徳是也意思语言子史中相近似者殆十余处独此一句在史赞令人捉摸不着虽东坡犹惑之故论备举诸处以该之也既而叹曰此学殆废絶矣吾子勉之或能振举百年之坠典也予懒惰与世不合无意于求知终不能称石林之遗意深所叹恨但缀缉记诵庶不全负石林所期耳为文当存气质气质浑圆意到辞达便是天下之至文若华靡淫艳气质彫䘮虽工不足尚矣此理全在心识通明心识不明虽博览多好无益也古人谓文灭质博溺心者岂特为儒之病哉亦为文之弊也作世俗应用之文当如快吏主断并缘法令应时决遣甲午十月二日天欲明梦宣尼令作镜铭中云湛然清明灼彼羣昏余语皆不记秦㑹之既主和议大帅皆罢兵权赐田宅予为岳侯作谢表有云功状蔑闻敢遂良田之请谤书狎至犹存息壤之盟㑹之读不乐人之为善须出于无心若有心则非为善矣有为利而为善有为名而为善有望报而为善其去为恶无几矣养生家言凡人晨兴索衣而侍者误反衣以进慎勿出声便接取服之必有大喜读此者往往信之而不知其㫖也清晨荣卫流行法当少节语言葆惜和气人多急性方着衣欲起而颠倒反覆必将躁怒叱骂则所伤多矣若明以此告之固当知戒然或遇事辄发不能小忍及悟则巳有所损矣故为有喜之説以诱之人心幸其有喜必隠忍而息怒非实然也久处穷困百事无成心若死灰扫除诸妄皆已浄尽无所愿望矣犹然未能忘者尚愿逢出世师得安乐法真气自守内无饥渇和气自卫外无寒暑衣食所需不复动念耳目聪明思虑清静步履轻健寝寐安和活一日一月一年百年任其自然如此足矣或者至诚所格仙佛怜念天或赐之未可知也但行住坐卧专精凝想庶其有所遇乎动静当要深思得失不须先虑心息相依息调心静此摄心之至要神气交养气定神全此存神之至要予尝客寓楼居楼下市声喧杂初若不可耐洗心内聴一二日后寂无所闻盖与逃空谷者畧无少异以此自悟能从耳根返源则无所往而不静也闻盖尘耳庚辰五月十四夜泊舟桐庐郡津亭下一更初恶风暴至山川震大木尽㧞急雨如倾江水涌激大浪髙于岸旁屋冒雨登岸宿民家屋摇欲飞去瓦声珊珊空中相击堕至天明然后已移泊津亭上望江外羣山天色昏曀蒙蒙有无中不可见不一瞬间烟开云霁峯岫层出重叠秀润若未尝有云物风雨也因浩然叹曰伟哉造物之功乃能如此今人欲以智谋强取命中所不得有之事意将与造化争雄长也岂不殆哉幼时故老为予言汴京宣政间极隆盛时公卿舆服华焕骑从传唿甚宠观聴莫不歆艳也有富人居通衢第宅园池花竹幽深其人不愿为官后房声色侈丽自奉养至厚平时不至㕔事未尝与士大夫相接亦喜读书议论自髙一夕嵗暮雪中合乐张宴甚盛子弟侍坐夜久未罢而雪势愈盛宰相趋朝驺唱过门主人笑曰此辈良苦于国家何所补益堂堂如此而其中可愧者多矣而辈宜循分守无妄意功名势位则当终身无求享此安乐不然生理一坏虽得显位不免如马上趋朝辈忍冻矣衮衣绣裳世俗以为荣吾不与易也子沈子曰是盖富隠者也无羡于功名而未免于多惧尚不若吾贫隠云吾为儿时见蔡氏京攸父子及王黼童贯梁师成辈皆势倾天下及靖康之败屠戮如狗彘夫以非材居大位以非道擅重权未有不亡者也天地四时尚有消息而况于人乎况为非道者乎客语予曰甚矣子之贫朝不谋夕而无憔悴之色岂知道者耶予曰世莫荣于仕宦而吾以嫉恶为生灵之故明知其及祸奋然为之人莫乐于嗜慾而予觉四十九年之非一念勇勐清静独寝其视柔明秀慧若脱去疾疢之膏肓也夫二事者吾不以为难而况贫贱者曽足以动吾心乎子沈子老矣无田可耕无园可锄无屋可处大率皆无耳更愿于身无病于心无念于人无往还于世无交涉于妻儿无爱恋则亦于死生无凝滞矣天地万物同归于无岂不快哉予行信州丰城欲访灵鹫巖洞未至十里小休于道旁民居㑹其家饮客方起须臾有一耕夫来就主人饭袯襫荷田具主人悯其劳且饥谓曰饭未及炊也有客饭所余肉饼尔姑餤之农夫欣然怀之而出主人问何往则曰我老母年七十啖麄饭耳此盛馔我作苦虽馁甚不忍尝也将以馈吾母故不待饭而往耳予聆其言竦然为起叹曰此农夫耳而知孝其亲非由学问而能然也盖天下之性本皆如此有物败之故不能充其性耳世之有愧于此农夫者多矣其人姓王氏人而无心能使物亦无心狎沤是也物之无心亦能使人忘心观水与月尘虑亦为之澄静也周世宗尝疑泾帅史懿欲叛宻诏晋州节度使杨廷璋使隂图之廷璋明其无他怀诏书见之懿曰死不敢辞乞免妻子廷璋屏左右语之曰吾以百口保君君单骑入朝可也懿从之遂得免祸及宋有天下廷璋犹在晋监军荆罕儒者疑廷璋周之戚里近亲也欲杀之以为己功每见必衷甲怀刃廷璋知之待以诚心畧无疑畏㑹春日当宴罕儒夙兴尚早徘徊独语曰事久变生今日不可失也因假寐恍惚如梦有神人谓曰廷璋忠实无异志不可妄杀惊觉汗下悔泣掷刀于地径造廷璋再拜谢过具言所梦廷璋愕然曰有是哉吾昔者亦梦神人来告曰汝有隂徳天固报汝吾为汝觧监军之祸可保无虞也吾夜半起坐命门客书幅纸记之方欲与君语而未敢也因探诸怀以示罕儒其所言神人容貎衣冠剑履无差焉二人相持而泣结交终身呜唿异哉世所谓隂报者岂诬也哉岂可忽也哉衡山南岳祠宫旧多遗迹徽宗政和间新作燕乐捜访古曲遗声闻宫庙有唐时乐曲自昔秘藏诏使上之得黄帝塩茘枝香二谱黄帝塩本交趾来献其声古朴弃不用而荔枝香音节韶美遂入燕乐施用此曲盖明皇为太真妃生日乐成命梨园小部奏之长生殿㑹南方进荔枝因以为名者也中原破后此声不复存矣又传旧宫庙台门屹立中天气象雄杰其西掖门常以两铁础重各千钧搘门不得妄启遇国家出大兵有所征讨则遣中使祭告用武士百人移铁础视出兵之数凡兵出几万则启门若干尺寸法甚严不得少差大约不过尺余事毕又遣使告谢武士举铁础塞门如故从有庙来如此皆莫知其所谓也自庙焚之后础亦莫知所在此制亦废矣寓简卷八寓简卷九钦定四库全书寓简卷九宋沈作喆撰衡山有道人本书生弃家隠山中一旦入城市药故人忽见之怪其神气清明问其何为对曰佩蕙纫兰已是青山独往採芝食柏终当白日上昇故人邀饮酒倐不见杜子春苦贫遇老人于西市与钱三百万用尽又与一千万复尽又与三千万曰此而不悛贫在膏肓矣园叟张老与韦义方金二十镒又与一故席㡌令于扬州北邸卖药王老家取钱一千万李生遇二舅令持柱杖于波斯邸取钱二千万世间有如许闲钱而贫者求一个不可得张景藏谓冯元常于相法取钱愈多则官愈进娄师徳性自不贪使其取钱必败卢怀慎虽贵而贫死忽复生曰㝠司有三十炉日夜为张説铸横财我无一焉贫富信有定命也哉李文饶一生食万羊而世有终身不知肉味偶得一肉而梦羊踏破菜园者命不同也野人樵深山中见巖间有若瓮者攀援视之有黄金满中而攲侧将倾地上遗钱五百野人惊喜虑其散失取大石尽力搘瓮甚安宻记其处因持钱以归买饭令子孙饱食将戮力尽取焉既至前处则失瓮所在旁有老翁语之曰此神所秘藏以镇此山嵗久将崩故以钱五百佣汝搘瓮耳因忽不见夫物之不可妄取也如此神物示见将以戒夫世之贪求非分者非为戯也雨断渭桥路雷轰荐福碑信有之矣路允廸公弼政和中奉使三韩舟行海中忽见黑山涌起波间山顶有光如两日并出者官吏大恐舟师曰此大龟出逰两日者其双目也当急以三牲祠之公弼口占祝词率官属焚香再拜投牲良久乃没又予尝迎亲海上至补陀山望见海中数十里外有旌旗如军行数万骑者汹涌东下问其人曰此大鱼耳旌旗状者葢鳞鬛也须臾稍近山石为之震动偶閲宋史见其所载罽賔漕国天神祠前有一鱼骨骨之小窍中通骑马往来因记忆前二事书之天地之间亦何所不有哉唐时犹有神仙劒客侠士㳺于世如非非子夜半击刘从谏断其护项玉璞聂隠娘窃取刘昌裔卧内厌禳金奁王敬𢎞小仆夜半入长安城取绣囊琵琶因获禁中玉枕三鬟女子取潘将军玉念珠于慈恩㙮相轮上皆受剑术为侠尚气报怨者近世不复见亦无传焉宣和间执政邓子常家有一女子絶色然其性理乖异多独处寡笑言览镜涂粧欲半辄止未尝竟也年十五六时未敢议亲一日见仪鸾司供张堂上有盛幄幕大竹笼甚新洁忽命取笼观之又令汲水数斛涤之出锦数段令表里底盖皆施重锦衬之极稳帖入坐笼中出甚喜因留笼卧内时时坐卧其间虽父母乳获皆莫晓其意嵗余盛夏有大风雨至女仓皇入笼且命覆之震霆一声烟雾充塞异香闻于内外良久视之则已蜕去有空殻存焉耳邓氏畏事极祕之柙其蜕而藏之亲戚知者皆不敢问汉北地郡灵州县在河之中随水髙下未尝沦没号曰河奇又东坡作濠州浮山洞诗曰人言洞府是龟宫升降随波与海通共坐舡中那得见干坤浮水水浮空其注云洞在淮上夏潦不能及而冬不加髙故人疑其浮也又今吴兴郡南门外十里许大溪中有小洲广一畆余其上生草树郁然亦随水髙下名曰浮玉山见于图经旧矣予乡里也无嵗不过其傍视之信然虽大水泛溢髙岸皆沦溺而洲不没旱嵗溪流益减沙石俱露而此洲不増髙也亦灵州之类欤天地之间万物囘薄震荡相转其理自有不可晓者或云润州金山下郭景纯墓亦然武臣谢石者蜀人善相字言人祸福多中宣和中至汴京徽皇闻之戯书朝字令中贵人宻授其客缪以己意持问之一见辄再拜曰上天奎壁之文万夀之象也客曰毋妄言石曰朝字者十月十日皇帝天寕节也客归语中贵人具以闻徽皇异之石见蔡京为言晚节当诛京大怒奏石讪侮付开封府杖而逐之绍兴中石押马纲至行朝又以其术动朝士相一字至万钱其言巧发奇中予乡文人钱元素自外任召对见石书请字示之石曰君其为监察御史乎请字言责未全也已而果然如此类甚衆予谓世间万事无非寓也能以无心而观所寓焉其有以知之矣石何足以知此亦偶然耳蔡州宣和间有一士人家书室中忽然见小虵文章陆离蜿蜒几格间见人不惊畏不敢伤也每日唯巳时则见至午乃隠去日日如此士人异之不能名也因伺其至则捕之置铁丝蓝中逮午观之则坚冷化为石矣其质巧妙天成虽鬼工不能加也明日巳时则复蠕动既又复为石而屈伸蟠结之状日日不同士人寳蓄擕来京师见中人梁师成师成叹曰此神物造化之所寓也禁中有玉鼠玉兔或以其时见则其物也士遂献之羲献以书名世无间然矣然王氏一门自多能书者如丞相导大司马敦太保𢎞太子詹事筠荆州刺史廙丹阳尹僧䖍黄门侍郎涣之㑹稽内史凝之豫章太守之中书令恬领军洽散骑常侍徽之东海太守慈特进昙首卫将军珣中书令珉皆世受笔法往往造㣲入妙盖平居见闻习熟易为工不作难也予观后魏卢志与其子谌皆法钟繇书子孙累叶世有能名至邈已上兼善草𨽻伯源尤谨家法白马公崔𢎞工卫瓘体其家亦多名翰浩为最善故魏之工书者有崔卢二门亦王氏之比耶然王氏家学才华尤着非特书之一艺而已王筠自叙云世传安平崔氏汝南应氏其家相继以文称然不过二三世而已非有七叶之中名徳重光人人有集如吾门之盛者也其言信然矣笔法自萧翁以来摸冩比拟取诸物象殆尽其妙如为心画传神也谓钟元常行间茂宻如雪鹄㳺天羣凫戯海王右军如龙跳天门虎卧鳯阁张芝如汉武好道冯虚欲仙羊欣如大家婢为夫人举止羞澁终不似真萧子云如危峯阻日孤松一枝荆轲负剑锋力难当李镇东如芙蓉出水文采鲜明索靖如王谢子弟纵复不端爽有一种风流气力献之如河间少年举体沓拖不可奈何王僧䖍如飘风忽举鸷鸟乍飞阮妍如贵㳺失品不复排斥英贤王褒悽断风流势不称貎师宜官如朋羽未息举翮自退陶隠居如吴兴小儿形质未成而骨格峭拔吴施如新亭倡人一往扬州出语便意态生袁崧如深山道士见人便退缩张斯如辩士对扬独语不囘行必㑹理又书苑谓卫夫人如玉壶冰瑶台月婉然芳树穆若清风逸少飞白雾縠卷舒烟空炤灼索靖草书絶世名曰虿尾银钩张旭谓褚河南用笔如印印泥如锥画沙又谓草书孤蓬自振惊沙坐飞亚栖自谓飞鸟出林惊蛇入草怀素得古钗脚鲁公得屋漏痕窦臮谓李斯钗头屈玉鼎足垂金凡此不唯取象工妙亲切语亦甚奇或类滑稽可喜又有韦续九品书李嗣真书评等议论不及于前矣王僧䖍工书当宋武世常用掘笔书以拙见容至齐髙帝与论书则诵言曰臣正书第一草书第二陛下草书第二而正书第三臣无第三陛下无第一其言不让畧无隠情盖以齐髙帝比宋孝武为不忌嫉臣下故也书小伎耳人主自贤而嫉能至使其臣下有隠情避祸者况天下事治乱成败听言用材之间有大于此者乎故欲尽人之能者莫若至诚而有容也学书者谓凡书贵能通变盖书中得仙手也得法后自变其体乃得传世耳予谓文章亦然文章固当以古为师学成矣则当别立机杼自成一家犹禅家所谓向上转身一路也邺䑓瓦皆杂金钖丹砂之属陶成先大父得其遗瓦完全不毁琢治之为方研愈薄而益坚缜腻而廉宻入墨而宜笔金砂之性犹存故水渍之而不燥真奇物也世所传用厚若塼而燥者皆伪物也韩退之尝得李阳冰家所藏科斗孝经及汉卫𢎞官书两部至寳蓄之以归公好古书也而卒以予归公又尝得古画人物曲极其妙谓非一工人所能运思盖集衆工之所长虽百金不愿易以赵侍御之所亲摹也而卒以予赵君此二物皆世之寳而退之不难以予人退之可谓不溺于多爱者矣今人有蓄书画者往往耳剽不识真所藏未必善非古人合作也而扄固什袭不忍出以示人至不敢自展玩可谓陋且愚矣昔贤谓见佞人书迹入眼便有睢盱侧媚之态惟恐其污人不可近也予观颜平原书凛凛正色如在廊庙直言鲠论天威不能屈至于行草虽纵横超逸絶尘犹不失正体未必翰墨全类其人也人心之所尊贱油然而生自然见异耳唐李嗣真论右军书乐毅论太史箴体皆正直有忠臣烈女之像告誓文曹娥碑其容憔悴有孝女顺孙之像逍遥篇孤鴈赋迹逺趣髙有㧞俗抱素之像画像赞洛神赋姿仪雅丽有矜庄严肃之像皆见义于成字予谓以意求之耳当其下笔时未必作意为之也亦想见其梗槩云耳李阳冰论书曰吾于天地山川得方圆流峙之常于日月星辰得经纬昭容之度于云霞草木得霑布滋蔓之容于衣冠文物得揖让周旋之体于耳目口鼻得喜怒惨舒之态于虫鱼鸟兽得屈伸飞动之理阳冰之于书可谓能逺取诸物所养富矣万物之变动造化之生成所以资吾之用者亦广矣岂惟翰墨为然哉为文亦犹是矣书固艺事然不得心法不能造微入妙也唐文皇帝妙于翰墨常病戈法难精乃作戬字空其右而命虞永兴填之以示魏郑公曰朕学世南似尽其法郑公曰天笔所临万象不能逃其形非臣下可拟然惟戬字戈法乃逼真太宗惊叹学之精鉴之明乃至于此作字尚耳况于脩身学道为国为天下立大事而可以茍简卤莽姑息而为之有不败者乎郑公之鉴裁可谓入神矣曽南丰跋汉武都太守李翕郙阁西狭颂称翕尝令渑池有黄龙白鹿之瑞其后治武都又有嘉禾连理之祥皆圗画其像刻石在侧盖建宁四年也子固云近世士大夫喜藏画自晋已来名画有存于尺帛幅纸者皆寳之而汉书则未有得之者及得此图然后始见汉画也子固之説云耳然予见王逸少帖云成都学有文翁髙朕石室及汉太守张收画三皇五帝三代君臣与仲尼七十弟子画皆精妙可观予后因从蜀人求临本晚乃得石刻信如逸少言然则石室之画又先于武都矣子固盖未之见耶凡画之妙欲得其神观耳刻之于石则如影耳犹可以槩见其髣髴而已或问韩干画马何所师干曰内廏马皆吾师也此语甚善夫马之俶傥权奇化若鬼龙为友者其精神如电走风驰殆不可以心手形容惟静观其天机自然处或有以得其生成骏逸之态若区区求之于笔墨之间所见已无生气矣九方臯赏其神俊而遗其牝牡𤣥黄者得此道也唐天寳中有尚书郎张璪性喜绘画多出意象之表松石尤奇东宫庶子毕𢎞亦以韵度擅名一时然每见璪翰墨未尝不心服因师问璪笔法所受璪曰吾外师造化中得心源𢎞惊叹而已予谓璪之言岂特画哉盖亦为文之妙㫖常以神遇以天合不以目视耳聴者也岂求之笔墨形似之间哉此二语可谓名言矣寓简卷九寓简卷十钦定四库全书寓简卷十宋沈作喆撰草木之最香者如沉水旃檀龙脑苏合薫陆郁金薝卜蔷薇素馨茉莉鸡舌之属皆产于岭表海南南迁集云雷化已南山多苓苓藿香芬芳袭人动或数里予尝推其理火盛于南方实能生土土性味甘而臭香其在南方乗火之玉得其所养英华发外是以草木皆香此实理性之自然者而前此説香自范蔚宗以下未尝有及此也黄帝书言五气香气凑脾古人固知之矣楞严云纯烧沉水无令见火此自佛以来烧香妙方也史称林邑国产沉水木嵗久树身朽腐剥落殆尽其坚实不变者劲如金石是为沉水香又唐本草注云沉水香出天竺单于予观近世以香着书者皆不称三国而独出南海琼管黎母之地其外则占城真腊三佛齐大食等国而林邑天竺单于无闻焉岂嵗久土气变迁或者所产不富抑又蕃舶之征过于侵刻遂不复至中华耶凡香之至美至善者惟真腊真腊之又善者曰绿洋香中之尤物也予官维扬春暮纵观芍药真一时胜赏蕃釐祠殿之侧有老圃业花数世矣一日以花来献予售以斗酒因问之曰人知赏花耳吾欲知芍药之根所以赤白有异种耶曰非也花过之后每旦迟明而起土取根洗濯而后暴之时也遇天晴日色勐烈抵暮中边皆燥断而视之雪如也倘遇隂云表里滋润信宿然后干色正赤无疑矣盖得至阳之气则色白而善补医家用之以生血而止痛其受阳气不全者则色赤而善㵼功用不侔自然之理也医家未有能知此者又云洗花如洗竹非用水也芟取其病根蝼螘蚯蚓荐食之余耳其言甚有理又云吾自髙曽世传种花但栽培及时无它奇巧盖以不伤其性自得天真故根墢耐久近世厌常而反古专尚奇丽吾为衣食所迫不能免俗乃用工力智巧剪剔移徙杂以肥沃药物注灌花始变而趋时态十有七八异于常品矣然不能久逺经数嵗辄瘦悴纵未朽腐而花力尽矣盖先世之所能者天也吾之所能者人也人竟能胜天者耶故吾视花有慙色也此言又似知道者戯谑君子所不免然不至于虐则善矣大抵讥诮之语先发者未必切害而报复者往往奇险深酷西晋崔豹尝诣郡郡将姓陈戯问正熊君去崔杼几世遽答曰民之去杼如明府之去陈恒可谓敏矣梁张率不治生事尝遣家僮载米三千斛还京既至遂耗大半问其故曰雀鼠所耗也率笑曰壮哉雀鼠竟不诘问沈存中尝游㑹稽登天宁寺观鳗井井水之亏盈曰与海潮相应中有灵鳗人罕得见存中偶见之与客语其事且曰鳗之状若殿柱然客曰好麄鳗予谓张率载米之僮正用着天宁之鳗也酒客为令以诗一句影出果子名类廋语如云迢迢良夜惜分飞是清宵离清宵离者青消梨也又云黄鸟避人穿竹去是山鸎逃山鸎逃者山樱桃也又云芰荷飜雨浴鸳鸯是水淋禽水淋禽者水林檎也但恨语太俗羣饮者出令曰迅雷风烈烈风雷雨报曰絶地天通通天地人或又曰吾得坤干干坤得位汴京时有戚里子邢俊臣者涉猎文史诵唐律五言数千首多俚俗语性滑稽喜嘲咏常出入禁中善作临江仙词末章必用唐律两句为谑以调时人之一笑徽皇朝置花石纲取江淮奇卉石竹虽逺必致石之大者曰神运石大舟排聨数十尾仅能胜载既至上皇大喜置之艮岳万嵗山下命俊臣为临江仙词以髙字为韵再拜词已成末句云巍峩万丈与天髙物轻人意重千里送鹅毛又令赋陈朝桧以陈字为韵桧亦髙五六丈围九尺余枝柯覆地几百步词末云逺来犹自忆梁陈江南无好物聊赠一枝春其规讽似可喜上皇容之不怒也内侍梁师成位两府甚尊显用事以文学自命尤自矜为诗因进诗上皇称善顾谓俊臣曰汝可为好词以咏师成诗句之美且命押诗字韵俊臣口占末云用心勤苦是新诗吟安一个字捻断数茎髭上皇大笑师成愠见譛俊臣漏泄禁中语责为越州钤辖太守王薿闻其名置酒待之醉归灯火萧踈明日携词见帅叙其寥落之状末云扪忩摸戸入房来笙歌归院落灯火下楼台席间有妓秀美而肌白如玉雪颇有腋气难近丰甫令乞词末云酥胸露出白皑皑遥知不是雪为有暗香来又有善歌舞而体肥者词云只愁歌舞罢化作彩云飞俊臣亦颇有才者惜其用工止如此耳司马温公薨时程頥以臆説敛如封角状东坡嫉其怪妄因怒诋曰此岂信物一角附上阎罗大王者耶人以东坡为戯不知妖乱志所载吴尧卿事已有此语东坡以比程之陋耳坡每不假借程氏诚不堪其迂僻也贡禹年老贫穷家资不满万钱妻子穅豆不赡裋褐不完犬马之齿八十一血气衰竭晚有一子年十二禹自言如此是正七十时始生此子也禹非但不能谋国亦不善养生然犹自恨血气衰竭先大父官㑹稽时仪掾谢某疎隽尚气好直言而士曹王某者挟埶险傲恨谢不下已譛于太守将诬按致之深文先大父为辩白得免犹以公罪罚俸谢至签㕔掀髯自若而士曹者以进奉王甫得赐绯鱼同日受命夸炫甚喜因谢曰谢仪掾之刑书薄乎云尔谢应声曰王士曹之章服赤也何如自通守下数十人无不絶倒王慙甚不能出一语闻者莫不快之苏颋嘲尹姓曰丑虽有足甲不全身见君无口知伊少人刘原父嘲吃者云本是昌家又为非类但有雄声唯闻艾气谓周昌韩非扬雄邓艾皆病吃此亦善谑也蔡君谟戯谓陈亚曰陈亚有心终是恶亚应声云蔡襄无口便成衰可谓名对君谟大不乐近乎为虐矣机到语不觉自至不可遏也有故人喜谐谑见人家后房或北里倡女多隠讳年嵗往往不肯出二十以上故友戯谓曰汝等亦有减年恩例尽被烧丹学仙道人买去盖道士多诳诞动辄年数百嵗耳髙宗七夕内宴至晚忽大风雨如倾命教坊进词有应制鹊桥仙云栁家一句最着题道暮雨芳尘轻洒盖栁永词也天颜为一笑西域胡人自言其国山川峻险或谓曰山髙海深宛在其貎有官奴性慧黠美目而额微髙精采照人或谓曰烂烂如嵓下电明皇时畨胡入见伶人讥其貌不能堪相与泣诉于上前伶曰官家勿信此等泪桔橰打不出有儒生肤色黑如漆尝着白襕出谒无名子戯之曰君便是白云抱幽石也又作赋咏其黑有隔句云行到暗碧前必言吾过矣吾过矣坐向退光合内则称某在斯某在斯西安诸江多名士有江汉字朝宗买奴适姓于因命之曰于海盖取江汉朝宗于海也其好戯谑如此常州有州学生夜盗僧寺狗烹之僧诉于州守以其士类也谓曰汝能为盗狗赋可观者当贳汝罪生曰能守命小赋押偷字生应声曰僧实无义狗诚可偷罢佛宫之夜吠充儒馆之晨羞抟饭引来犹掉续貂之尾索绹牵去难囘顾兔之头守笑而释之以文章书语为酒令如醉乡日月所载亦可以见其博闻巧发应机之敏黄鲁直刘莘老丞相同在馆中每遇庖人请食次鲁直颇治珍味刘北人性朴厚多云来日喫蒸饼乡音颇质黄不乐其简俭一日聚饮行令以三字离合成字或云戊丁成皿盛或云玉白珀石碧或云里予野土墅黄云禾女委鬼魏刘未答黄遽云仆当奉代以来力勑正整如何盖其声大似蒸饼之语也坐皆笑刘不乐伪齐刘豫既僭位大飨羣臣教坊进杂剧有处士问星翁曰自古帝王之兴必有受命之符今新主有天下抑有嘉祥美瑞以应之乎星翁曰固有之新主即位之前一日有一星聚东井真所谓符命也处士以杖击之曰五星非一也乃云聚耳一星又何聚焉星翁曰汝固不知也新主圣徳比汉髙祖只少四星儿里政和中举子皆试经义有学生治周礼堂试禁宵行者为题此生答义云宵行之为患也大矣凡盗贼姦淫羣饮为过恶者白昼不敢显行也必昏夜合徒窃发踪迹幽暗虽欲捕治不可物色故先王命官曰司寤氏而立法以禁之有犯无赦宜矣不然则宰予昼寝何以得罪于夫子学官者甚喜其议论有理但不晓以宰予昼寝为证之意因召而问之此何理也生员乃曰昼非寝时也今宰予正昼而熟寐其意必待夜间出来胡行乱走耳学官为大笑而罢寓简巻十