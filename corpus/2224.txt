柳河东集提要钦定四库全书集部二诂训栁先生文集别集类一提要等谨案诂训栁先生文集四十五巻外集二巻新编外集一巻唐栁宗元撰宋韩醇音释醇字仲韶临卭人其始末未详宗元集为刘禹钖所编其后巻目増损在宋时巳有四本一则三十三巻为元符间京师开行本一则曽丞相家本一则晏元献家本一则此四十五巻之本出自穆脩家云即禹钖原本案陈振孙书録觧题曰刘禹钖作序称编次其文为三十二通退之之志若祭文附第一通之末今世所行本皆四十五巻又不附志文非当时本也考今本所载禹钖序实作四十五通不作三十二通与振孙所説不符或后人追改禹钖之序以合见行之巻数亦未可知要之刻韩栁集者自穆脩始虽非禹钖之旧第诸家之本亦无更古于是者矣政和中胥山沈晦取各本㕘校独据此本为正而以诸本所余者别作外集二巻附之于后盖以此也至淳熙中醇因沈氏之本为之笺注又捜葺遗佚别成一巻附于外集之末权知珍州事王咨为之序醇先作韩集全觧及是又注栁文其书盖与张敦颐韩栁音辨同时并出而详博实过之魏仲举五百家注亦多引其説明唐觐延州笔记尝摘其南霁云碑不知汧城凿穴之竒句本潘岳马汧督诔是诚一失然不以害其全书也干隆四十六年五月恭校上总纂官纪昀陆钖熊孙士总校官陆费墀柳河东集卷一钦定四库全书柳河东集巻一唐柳宗元撰唐雅唐诗贞符献平淮夷雅表一首臣宗元言臣负罪窜伏违尚书牋奏十有四年圣恩寛宥命守遐壤懐印曳绂有社有人臣宗元诚感诚荷顿首顿首伏惟睿圣文武皇帝陛下天造神断克清大憝金鼓一动万方毕臣太平之功中兴之徳推校千古无所与譲臣伏自忖度有方刚之力不得备戎行致死命况今已无事思报国恩独惟文章伏见周宣王时称中兴其道彰大于后罕及然征于诗大小雅其选徒出狩则车攻吉日命官分土则崧髙韩奕烝民南征北伐则六月采芑平淮夷则江汉常武铿鍧炳耀盪人耳目故宣王之形容与其辅佐由今望之若神人然此无它以雅故也臣伏见陛下自即位以来平夏州夷劔南取江东定河北今又发自天衷克翦淮右而大雅不作臣诚不佞然不胜愤懑伏以朝多文臣不敢尽専数事谨撰平淮夷雅二篇虽不及尹吉甫召穆公等庶施诸后代有以佐唐之光明谨昧死再拜以献臣宗元诚恐诚惧死罪死罪谨言平淮夷雅二篇皇武命丞相度董师集大功也皇耆其武于溵于淮既巾乃车环蔡具来狡衆昏嚚甚毒于酲狂奔呌呶以扞大刑皇咨于度惟汝一徳旷诛四纪其傒汝克钖汝斧钺其往视师师是蔡人以宥以釐度拜稽首庙于元龟既禡既类于社是宜金节煌煌钖盾雕戈犀甲熊斾威命是荷度拜稽首出次于东天子饯之罍斚是崇鼎臑俎胾五献百笾凢百卿士班以周旋既涉于浐乃翼乃前孰图厥猷其佐多贤宛宛周道于山于川逺扬迩昭陟降连连我斾我旗于道于陌训于羣帅拳勇来格公曰徐之无恃頟頟式和尔容惟义之宅进次于郾彼昬卒狂裒兇鞠顽锋猬斧螗赤子匍匐厥父是亢怒其萌芽以悖太阳王旅浑浑是佚是怙既获敌师若饥得餔蔡兇伊窘悉起来聚左擣其虚靡愆厥虑载辟载祓丞相是临㢮其武刑谕我德心其危既安有长如林曾是讙譊化为讴吟皇曰来归汝复相予爵之成国胙以夏墟度拜稽首天子圣神度拜稽首皇祐下人淮夷既平震是朔南宜庙宜郊以告德音归牛休马丰稼于野我武惟皇永保无疆皇武十有一章章八句方城命愬守也卒入蔡得其大丑以平淮右方城临临王卒峙之匪徼匪竞皇有正命皇命于愬往舒余仁踣彼艰顽柔惠是驯愬拜即命于皇之训既砺既攻以后厥刄王卒嶷嶷熊罴是式衔勇韬力日思奋殛冦昏以狂敢蹈愬疆士获厥心大袒髙骧长㦸酋矛粲其绥章右翦左屠聿禽其良其良既宥告以父母恩柔于肌卒贡尔有维彼攸恃乃侦乃诱维彼攸宅乃发乃守其恃爰获我功我多阴谍厥图以完尔讹雨雪洋洋大风来加于燠其寒于迩其遐汝阴之茫悬瓠之峩是震是拔大殱厥家狡虏既縻输于国都示之市人即社行诛乃谕乃止蔡有厚喜完其室家仰父俯子汝水沄沄既清而弥蔡人行歌我步逶迟蔡人歌矣蔡风和矣孰颣蔡初胡甈尔居式慕以康为愿有余是究是咨皇德既舒皇曰咨愬裕乃父功昔我文祖惟西平是庸内诲于家外刑于邦孰是蔡人而不率从蔡人率止惟西平有子西平有子惟我有臣畴允大拜俾惠我人于庙告功以顾万方方城十有一章章八句唐铙歌鼔吹曲十二篇臣宗元言臣幸以罪居永州受食府廪窃活性命得视息无治事时恐惧小闲又盗取古书文句聊以自娯伏观汉魏以来代有铙歌鼓吹词惟唐独无有臣为郎时以太常聨礼部尝闻鼓吹署有戎乐词独不列今又考汉曲十二篇魏曲十四篇晋曲十六篇汉歌词不明纪功德魏晋歌功德今臣窃取魏晋义用汉篇数为唐铙歌鼓吹曲十二篇纪髙祖太宗功能之神竒因以知取天下之勤劳命将用师之艰难毎有戎事治兵振旅幸歌臣词以为容且得大戒冝敬而不害臣沦弃即死言与不言其罪等耳犹冀能言有益国事不敢效怨怼黙已专谨冒死上隋乱既极唐师起晋阳平姦豪为生人义主以仁兴武为晋阳武第一晋阳武奋义威炀之渝徳焉归氓毕屠绥者谁皇烈烈专天机号以仁扬其旗日之昇九土晞诉田圻流洪辉有其二翼余隋斮枭骜连熊螭枯以肉勍者羸后土荡𤣥穹弥合之育莽然施惟德辅庆无期右晋阳武二十六句唐既受命李密自败来归以开黎阳斥东土为兽之穷第二兽之穷奔大麓天厚黄德狙犷服甲之櫜弓弭矢箙皇旅靖敌途蹙自亡其徒匪予戮屈勐䖍慄慄縻以尺组噉以秩黎之阳土茫茫富兵戎盈仓箱乏者德莫能亨驱豺兕授我疆右兽之穷二十二句太宗师讨王充建徳助逆师奋击武牢下擒之遂降充为战武牢第三战武牢动河朔逆之助图掎角怒鷇麛抗乔岳翘萌芽傲霜雹王谋内定申掌握铺施芟夷二主缚惮华戎廓封畧命之瞢卑以斮归有徳唯先觉右战武牢十八句薛举据泾以死子仁杲尤勇以暴师平之为泾水黄第四泾水黄陇野茫负太白腾天狼有鸟鸷立羽翼张钩喙决前距趯傍怒飞饥啸翾不可当老雄死子复良巢岐饮渭肆翺翔顿地纮提天纲列缺掉帜招揺耀铓鬼神来助梦嘉祥脑涂原野魄飞扬星辰复恢一方右泾水黄二十四句辅氏凭江淮竟东海命将平之为奔鲸沛第五奔鲸沛盪海垠吐霓翳日腥浮云帝怒下顾哀垫昏授以神柄推元臣手授天矛截脩鳞披攘蒙霿开海门地平水静浮天根羲和显耀乗清氛赫炎溥畅融大钧右奔鲸沛十八句梁之余保荆衡巴巫穷南越良将取之不以师为苞枿第六苞枿矣惟根之蟠弥巴蔽荆负南极以安我旧梁氏缉绥艰难江汉之阻都邑固以皃圣人作神武用有臣勇智奋不以衆投迹死地谋猷纵化敌为家虑则中浩浩海裔不威而同系缧降王定厥功澶漫万里宣唐风蛮夷九译咸来从凯还金奏象形容震赫万国㒺不龚右苞枿二十八句李轨保河右师临之不克变或执以降为河右平第七河右澶漫顽为之魁王师如雷震崑崙以頺上聋下聦骜不可回助雠抗有徳惟人之灾乃溃乃奋执缚归厥命万室蒙其仁一夫则病濡以鸿泽皇之圣威畏徳懐功以定顺之于理物咸遂厥性右河右平十八句突厥之大古夷狄莫强焉师大破之降其国告于庙为铁山碎第八铁山碎大漠舒二虏劲连穹庐背北海専坤隅岁来侵边或传于都天子命元帅奋其雄图破定襄降魁渠穷竟窟宅斥余吾百蛮破胆边氓苏威武燀耀明鬼区利泽弥万祀功不可踰官臣拜首惟帝之謩右铁山碎二十二句刘武周败裴寂咸有晋地太宗灭之为靖本邦第九本邦伊晋惟时不靖根柢之揺枝叶攸病守臣不任勚于神圣惟钺之兴翦焉则定洪惟我理式和以敬羣顽既夷庶绩咸正皇謩载大惟人之庆右靖本邦十四句李靖灭吐谷浑西海上为吐谷浑第十吐谷浑盛强背西海以夸岁侵扰我疆退匿险且遐帝谓神武师往征靖皇家烈烈斾其旗熊虎杂龙蛇王旅千万人衔枚黙无譁束刄踰山徼张翼纵漠沙一举刈草菅尸骸积如麻除恶务本根况敢遗萌芽洋洋西海水威命穷天涯系虏来王都犒乐穷休嘉登髙望还师竟野如春华行者靡不归亲戚讙要遮凯还献清庙万国思无邪右吐谷浑二十六句李靖灭髙昌为髙昌第十一麴氏雄西北别絶臣外区既恃逺且险纵傲不我虞烈烈王者师熊螭以为徒龙旂翻海浪驲骑驰坤隅贲育搏婴儿一扫不复余平沙际天极但见黄云驱臣靖执长缨智勇伏囚拘文皇南靣坐夷狄千羣趍咸称天子神往古不得俱献号天可汗以覆我国都兵戎不交害各保性与躯右髙昌二十二句既克东蛮羣臣请图蛮夷状如周书王㑹为东蛮第十二东蛮有谢氏冠带理海中自言我异世虽圣莫能通王卒如飞翰鹏骞骇羣龙轰然自天坠乃信神武功系虏君臣人累累来自东无思不服从唐业如山崇百辟拜稽首咸愿图形容如周王㑹书永永传无穷睢盱万状乖咿嗢九译重广轮抚四海浩浩知皇风歌诗铙鼓间以壮我元戎右东蛮二十二句贞符臣宗元惶恐言臣所贬州流人呉武陵为臣言董仲舒对三代受命之符诚然非耶臣曰非也何独仲舒尔自司马相如刘向扬雄班彪彪子固皆沿袭嗤嗤推古瑞物以配受命其言类淫巫瞽史诳乱后代不足以知圣人立极之本显至徳扬大功甚失厥趣臣为尚书郎时尝着贞符言唐家正徳受命于生人之意累积厚久宜享年无极之义本末闳阔会贬逐中辍不克备究武陵即叩首邀臣此大事不宜以辱故休缺使圣王之典不立无以抑诡类拔正道表覈万代臣不胜奋激即具为书念终泯没蛮夷不闻于时犹不为也茍一明大道施于人世臣死无所憾用是自决臣宗元稽首拜手以闻曰孰称古初朴䝉倥侗而无争厥流以讹越乃奋鬬怒振动静专肆为淫威曰是不知道惟人之初总总而生林林而羣雪霜风雨雷雹暴其外于是乃知架巢空穴挽草木取皮革饥渴牝牡之欲敺其内于是乃知噬禽兽咀果糓合偶而居交焉而争暌焉而鬬力大者搏齿利者啮爪刚者决羣衆者轧兵良者杀披披借借草野涂血然后强有力者出而治之往往为曹于险阻用号令起而君臣什伍之法立徳绍者嗣道怠者夺于是有圣人焉曰黄帝游其兵车交贯乎其内一统类齐制量然犹大公之道不克建于是有圣人焉曰尧置州牧四岳持而纲之立有徳有功有能者参而维之运臂率指屈伸把握莫不统率尧年老举圣人而禅焉大公乃克建由是观之厥初㒺非极乱而后稍可为也非徳不树故仲尼叙书于尧曰克明峻徳于舜曰濬哲文明于禹曰文命祗承于帝于汤曰克寛克仁彰信兆民于武王曰有道曽孙稽揆典誓贞哉惟兹徳实受命之符以奠永祀后之妖淫嚣昏好怪之徒乃始陈大电大虹𤣥鸟巨迹白狼白鱼流火之乌以为符斯皆诡谲阔诞其可羞也而莫知本于厥贞汉用大度克怀于有氓登能庸贤濯痍煦寒以瘳以熙兹其为符也而其妄臣乃下取虺蛇上引天光推类号休用夸诬于无知氓增以驺虞神鼎脇敺纵臾俾东之大山石闾作大号谓之封禅皆尚书所无有莾述承效卒奋骜逆其后有贤帝曰光武克绥天下复承旧物犹崇赤伏以玷厥徳魏晋而下尨乱钩裂厥符不贞邦用不靖亦罔克久駮乎无以议为也积大乱至于隋氏环四海以为鼎跨九垠以为鑪㸑以毒燎煽以虐熖其人沸涌灼烂号唿腾蹈莫有救止于是大圣乃起丕降霖雨濬涤盪沃蒸为清氛踈为泠风人乃漻然休然相晞以生相持以成相弥以寕琢斮屠剔膏流节离之祸不作而人乃克完乎舒愉尸其肌肤以达于夷涂焚拆抵掎奔走转死之害不起而人乃克鸠类集族歌舞悦怿用祗于元徳徒奋袒唿犒迎义旅讙动六合至于麾下大盗豪据阻命遏徳义威殄戮咸坠厥绪无刘于虐人乃并受休嘉去隋氏克归于唐踯躅讴歌灏灏和寕帝庸威栗惟人之为敬奠厥赋积藏于下是谓丰国乡为义廪歛发谨饬嵗丁大侵人以有年简于厥刑不残而惩是谓严威小属而支大生而孥恺悌祗敬用底于治凢其所欲不谒而获凢其所恶不祈而息四夷稽服不作兵革不竭货力丕扬于后嗣用垂于帝式十圣济厥理孝仁平寛惟祖之则泽久而愈深仁增而益髙人之戴唐永永无竆是故受命不于天于其人休符不于祥于其仁惟人之仁匪祥于天匪祥于天兹惟贞符哉未有丧仁而久者也未有恃祥而夀者也商之王以桑谷昌以雉雊大宋之君以法星寿郑以龙衰鲁以麟弱白雉亡汉黄犀死莽恶在其为符也不胜唐徳之代光绍明濬深鸿厖大保人斯无疆宜荐于郊庙文之雅诗祗告于徳之休帝曰谌哉乃黜休祥之奏究贞符之奥思徳之所未大求仁之所未备以极于邦治以敬于人事其诗曰于穆敬徳黎人皇之惟贞厥符浩浩将之仁函于肤刃莫毕屠泽熯于㸑炎以澣殄厥凶徳乃敺乃夷懿其休风是煦是吹父子熈熈相寕以嬉赋彻而藏厚我糗粻刑轻以清我完靡伤贻我子孙百代是康十圣嗣于治仁后之子子思孝父易患于已拱之戴之神具尔宜载扬于雅承天之嘏天之诚神宜鉴于仁神之曷依宜仁之归濮铅于北祝栗于南幅员西东祗一乃心祝唐之纪后天㒺坠祝皇之夀与地咸久曷徒祝之心诚笃之神协人同道以告之俾弥亿万年不震不危我代之延永永毗之仁增以崇曷不尔思有号于天佥曰呜唿咨尔皇灵无替厥符眎民诗帝眎民情匪幽匪明惨或在腹已如色声亦无动威亦无止力弗动弗止惟民之极帝怀民眎乃降明徳乃生明翼明翼者何廼房廼杜惟房与杜实为民路廼定天子廼开万国万国既分廼释蠧民廼学与仕廼播与食廼器与用廼货与通有作有迁无迁无作士实荡荡农实董董工实䝉䝉贾实融融左右惟一出入惟同摄仪以引以遵以肆其风既流品物载休品物载休惟天子守乃二公之久惟天子明乃二公之成惟百辟正乃二公之令惟百辟谷乃二公之禄二公行矣弗敢忧纵是获忧共二公居矣弗敢泰止是获泰巳既柔一德四夷是则四夷是则永怀不忒柳河东集巻一柳河东集卷二钦定四库全书柳河东集巻二唐柳宗元撰古赋佩韦赋柳子读古书覩直道守节者即壮之葢有激也恒惧过而失中庸之义慕西门氏佩韦以戒故作是赋其辞曰邈予生此下都兮块天质之悫醇日月迭而化升兮寖遁初而枉神雕大素而生华兮汩末流以丧真睎往躅而周章兮懵倚伏其无垠世既夺予之大和兮眷授予以经常循圣人之通途兮郁纵㬰而不扬犹悉力而究陈兮获贞则于典章嫉时以奋节兮悯巳以抑志登嵩丘以垂目兮瞰中区之疆理横万里而极海兮颓风浩其四起恟惊怛而踯躅兮恶浮诈之相诡思贡忠于明后兮振教导乎遐轨纷吾守此狂狷兮惧执竞而不柔探先哲之奥谟兮攀往烈之洪休曰沈潜而刚克兮固谠人之嘉猷嗟行行而踬踣兮信往古之所仇彼穹壤之廓殊兮寒与暑而交修执中而俟命兮固仁圣之善谋吾祖士师之直道兮亦湫然于伐国尼父戮齐而诛卯兮本柔仁以作极蔺竦颜以诮秦兮入降亷犹臣仆吉优繇而布和兮残雚符以屏匿刿拔刃于霸侯兮退匑匑而畏服寛与勐其相济兮孰不颂兹之盛徳克明哲而保躬兮恢大雅之所朂阳宅身以执刚兮率易帅而䝉辜羽愎心以盭志兮首身离而不惩云岳岳而专强兮果黜志而乖图咸触屏以拒训兮肆殒越而就陵冶讦谏于昏朝兮名崩㢮而陷诛茍纵直而不羇兮乃变罹而祸仍厯九折而直奔兮固摧辕而失途遵大路而曲辙兮又求达而不能广守柔而允塞兮抵暴梁而壊节家撝谦而温美兮胁子公而丧哲义师仁而恶很兮遂溃腾而灭裂斯委懦以从邪兮悼上蔡其何补徐偃柔以屏义兮倐邦离而身虏桑𢎞和而却武兮涣宗覆而国举设任柔而自处兮䝉大戮而不悟故曰纯柔纯弱兮必削必薄纯刚纯强兮必丧必亡韬义于中服和于躬和以义宣刚以柔通守而不迁兮变而无穷交得其宜兮乃获其终姑佩兹韦兮考古齐同乱曰韦之申申佩于躬兮本正生和探厥中兮哲人交修乐有终兮庶寡其过追古风兮瓶赋昔有智人善学鸱夷鸱夷䝉鸿罍罃相追谄谄吉士喜悦依随开喙倒腹斟酌更持味不苦口昏至莫知頽然纵傲与乱为期视白成黒颠倒妍已虽自人或以危败衆亡国流连不归谁主斯罪鸱夷之为不如为瓶居井之湄钩深挹洁淡泊是师和齐五味宁除渴饥不甘不壊久而莫遗清白可鉴终不媚私利泽广大孰能去之绠絶身破何足怨咨功成事遂复于土泥归根反初无虑无思何必巧曲徼觊一时子无我愚我智如斯牛赋若知牛乎牛之为物魁形巨首垂耳抱角毛革疎厚牟然而鸣黄钟满脰抵触隆曦日耕百畆往来修直植乃禾黍自种自敛服箱以走输入官仓巳不适口富穷饱饥功用不有陷泥蹷块常在草野人不慙愧利满天下皮角见用肩莫保或穿缄縢或实俎豆由是观之物无踰者不如羸驴服逐驽马曲意堕势不择处所不耕不驾藿菽自与腾踏康庄出入轻举喜则齐鼻怒则奋踯当道长鸣闻者惊辟善识门戸终身不惕牛虽有功于已何益命有好丑非若能力慎勿怨尤以受多福解祟赋柳子既谪犹惧不胜其口筮以𤣥遇干之八其賛曰赤舌烧城吐水于瓶其测曰君子解祟也喜而为之赋胡赫炎重熇之烈火兮而生夫人之齿牙上弹飞而莫遁旁穷走而逾加九泉焦枯而四海渗涸兮纷挥霍而要遮风雷唬唬以为槖籥兮回禄煽怒而喊呀炖堪舆为甗𨫼兮爇云汉而成霞邓林大椿不足以充于燎兮倒扶桑落棠胶轕而相义膏揺脣而増炽兮熖掉舌而弥葩沃无瓶兮扑无篲金流玉铄兮曽不自比于尘沙独凄巳而燠物愈腾沸而骸䶗吾惧夫灼烂灰灭之为祸往捜乎太𤣥之奥讼衆正诉羣邪曰去尔中躁与外挠姑务清为室而静为家茍能是则始也汝迩今也汝遐凉汝者进烈汝者赊譬之犹豁天渊而覆原燎夫何长喙之纷拏今汝不知清已之虑而恶人之譁不知静之为胜而动焉是嘉徒遑遑乎狂奔而西傃盛气而长嗟不亦辽乎于是释然自得以冷风濯热以清源涤瑕履仁之实去盗之夸冠太清之𤣥冕佩至道之瑶华铺冲虚以为席驾恬泊以为车浏乎以游于万物者始彼狙雌倐施而以出祟为利者夫何为耶惩咎赋惩咎愆以本始兮孰非余心之所求处卑汚以闵世兮固前志之为尤始余学而观古兮怪今昔之异谋惟聪明为可考兮追骏步而遐游㓗诚之既信直兮仁友蔼而萃之日施陈以系縻兮邀尧舜与之为师上睢盱而混茫兮下驳诡而懐私旁罗列以交贯兮求大中之所宜曰道有象兮而无其形推变乘时兮与志相迎不及则殆兮过则失贞谨守而中兮与时偕行万类芸芸兮率由以宁刚柔㢮张兮出入纶经登能抑枉兮白黒浊清蹈乎大方兮物莫能婴奉訏谟以植内兮欣余志之有获再徴信乎策书兮谓耿然而不惑愚者果于自用兮惟惧夫诚之不一不顾虑以周图兮专兹道以为服谗妬构而不戒兮犹断断于所执哀吾党之不淑兮遭任遇之卒迫势危疑而多诈兮逢天地之否隔欲图退而保巳兮悼乖期乎曩昔欲操术以致忠兮衆呀然而互吓进与退吾无归兮甘脂润乎鼎镬幸皇鉴之明宥兮累郡印而南适惟罪大而宠厚兮宜夫重仍乎祸谪既明惧乎天讨兮又幽慄乎鬼责惶惶乎夜寤而书骇兮类麏䴥之不息凌洞庭之洋洋兮泝湘流之沄沄飘风击以扬波兮舟摧抑而回邅日霾曀以昧幽兮黝云涌而上屯暮屑窣以滛雨兮聴嗷嗷之哀猨衆鸟萃而啾号兮沸洲渚以连山漂遥逐其讵止兮逝莫属余之形魂攒峦奔以纡委兮束汹涌之崩湍畔尺进而㝷退兮盪洄汩乎沦涟际穷冬而止居兮羁累棼以萦纒哀吾生之孔艰兮循凯风之悲诗罪通天而降酷兮不亟死而生为逾再嵗之寒暑兮犹贸贸而自持将沉渊而陨命兮讵蔽罪以塞祸惟灭身而无后兮顾前志犹未可进路呀以划絶兮退伏匿又不果为孤囚以终世兮长拘挛而轗轲曩余志之脩骞兮今何为此戾也夫岂贪食而盗名兮不混同于世也将显身以直遂兮衆人之所宜蔽也不择言以危肆兮固羣祸之际也御长辕之无桡兮行九折之峩峩却惊棹以横江兮泝凌天之腾波幸余死之巳缓兮完形躯之既多茍余齿之有惩兮蹈前列而不颇死蛮夷固吾所兮虽显宠其焉加配大中以为偶兮谅天命之谓何闵生赋闵吾生之险阨兮纷丧志以逢尤气沈郁以杳眇兮涕浪浪而常流膏液竭而枯居兮魄离散而逺游言不信而莫余白兮虽遑遑欲焉求合喙而隐志兮幽黙以待尽为与世而斥谬兮固离披以颠陨骐骥之弃辱兮驽骀以为骋𤣥虬蹷泥兮畏避鼃蜃行不容之峥嵘兮质魁垒而无所隐鳞介藁以横陆兮鸱啸羣而厉吻心沈抑以不舒兮形低摧而自愍肆余目于湘流兮望九疑之垠垠波淫溢以不返兮苍梧郁其蜚云重华幽而野死兮世莫得其伪真屈子之悁㣲兮抗危辞以赴渊古固有此极愤兮矧吾生之藐艰列往则以考巳兮指斗极以自陈登髙嵒而企踵兮瞻故邦之殷辚山水浩以蔽亏兮路蓊勃以扬氛空庐颓而不理兮翳丘木之榛榛块穷老以沦放兮匪魑魅吾谁隣仲尼之不惑兮有垂训之謩言孟轲四十乃始持心兮犹希勇乎黝贲顾余质愚而齿减兮宜触祸以阽身知徙善而革非兮又何惧乎今之人噫禹绩之勤备兮曽莫理夫兹川殷周之廓大兮南不尽夫衡山余囚楚越之交极兮邈离絶乎中原壤污潦以坟洳兮蒸沸热而恒昬戯凫鹳乎中庭兮蒹葭生于堂筵雄虺蓄形于木杪兮短狐伺景于深渊仰矜危而俯慄兮弭日夜之拳挛虑吾生之莫保兮忝代徳之元醇孰眇躯之敢爱兮窃有继乎古先明神之不欺余兮庶激烈而有闻冀后害之无辱兮匪徒葢乎曩愆梦归赋罹摈斥以窘束兮余惟梦之为归精气注以凝冱兮循旧乡而顾懐夕余寐于荒陬兮心慊慊而莫违质舒解以自恣兮息愔翳而愈㣲歘腾踊而上浮兮俄滉瀁之无依圆方混而不形兮颢醇白之霏霏上茫茫而无星辰兮下不见夫水陆若有鉥余以往路兮驭儗儗以回复浮云纵以直度兮云济余乎西北风纚纚以经耳兮类行舟迅而不息洞然于于弥漫兮虹蜺罗列而倾侧横冲飈以盪击兮忽中断而迷惑灵幽漠以瀄汩兮进怊怅而不得白日邈其中兮隂霾披离以泮释施岳渎以定位兮牙参差之白黒忽崩骞上下兮聊案行而自抑指故都以委坠兮瞰乡闾之脩直原田芜秽兮峥嵘榛棘乔木摧解兮垣庐不饰山嵎嵎以巖立兮水汩汩以漂激魂恍惘若有亡兮涕汪浪以陨轼类曛黄之黭漠兮欲周流而无所极纷若喜而佁儗兮心回以壅塞钟鼔喤以戒旦兮陶去幽而开寤罾罻䝉其后体兮孰云桎梏之不固精诚之不可再兮余无蹈夫归路伟仲尼之圣徳兮谓九夷之可居惟道大而无所入兮犹流游乎旷野老𥅆遁而适戎兮指淳茫以纵步䝉庄之恢怪兮寓大鹏而逺去茍逺适之若兹兮胡为故国之为慕首丘之仁类兮斯君子之所誉鸟兽之鸣号兮有动心而曲顾胶余衷之莫能舍兮虽判析而不悟列兹梦以三复兮极明昏而告愬囚山赋楚越之郊环万山兮势腾踊夫波涛纷对回合仰伏以离迾兮若重墉之相褒争生角逐上轶旁出兮其下坼裂而为壕欣下頽以就顺兮曽不畆平而又髙沓云而渍厚土兮蒸郁勃其腥臊阳不舒以拥隔兮羣隂冴而为曹侧耕危获茍以食兮哀斯民之増劳攅林麓以为丛棘兮虎豹咆口阚代狴牢之吠嘷胡井眢以管视兮穷坎险其焉逃顾幽昧之罪加兮虽圣犹病夫嗷嗷匪兕吾为柙兮匪豕吾为牢积十年莫吾省者兮増蔽吾以蓬蒿圣日以理兮贤日以进谁使吾山之囚吾兮滔滔愈膏肓疾赋景公梦疾膏肓尚谓虚假命秦缓以候问遂俯伏于堂下公曰吾今形体不衰筋力未寡子言其有疾者何也秦缓乃穷神极思曰夫上医疗未萌之兆中医攻有兆之者目定死生心存取舍亦犹卞和献含璞之璧伯乐相有孕之马然臣之遇疾如泥之处埏疾之遇臣如金之在冶虽九窍未拥四支且安肤腠营胃外强中干精气内伤神沮脉殚以热益热以寒益寒针灸不达诚死之端巫新麦以为䜟果不得其所餐公曰固知天赋性命如彼煊寒短不足悲脩不足欢哂彼医兮徒精厥术如何为之可观医乃勃然变色攘袂而起子无让我我谓于子我之技也如石投水如弦激矢视生则生视死则死膏肓之疾不救衰亡之国不理巨川将溃非捧土之能塞大厦将崩非一木之能止斯言足以喻大子今察乎孰是爰有忠臣闻之愤怨忘废寝食擗摽感叹生死浩浩天地漫漫绥之则寿挠之则散善养命者鲐背鸖髪成童儿善辅弼者殷辛夏桀为周汉非药曷以愈疾非兵胡以定乱丧亡之国在贤哲之所扶匡而忠义之心岂膏肓之所羁绊余能理亡国之刓弊愈膏肓之患难君谓之何以医曰夫八纮之外六合之中始自生灵及乎昆虫神安则存神丧则终亦由道之紊也患出于邪佞身之惫也疾生于火风彼膏肓之与颠覆匪药石而能攻者哉因此而言曰余令变祸为福易曲成直宁关天命在我人力以忠孝为干橹以信义为封殖拯厥兆庶绥乎社稷一言而荧惑退舍一挥而羲和匪桑谷生庭而自灭野雉雊鼎而自息诚天地之无亲曷膏肓之能极医者遂口噤心醉跼歛茫然投弃针石匍匐而前吾谓治国在天子谓治国在贤吾谓命不可续子谓命将可延讵知国不足理疾不足痊佐荒淫为圣主保夭寿为长年皆正直之是与庶将来之勉旃栁河东集巻二柳河东集卷三钦定四库全书栁河东集巻三唐栁宗元撰论封建论天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之盖非不欲去之也势不可也势之来则其生人之初乎不初无以有封建封建非圣人之意也彼其初与万物皆生草木榛榛鹿豕狉狉人不能搏噬而且无毛羽莫克自奉自卫荀卿有言必将假物以为用者也夫假物者必争争而不已必就其能断曲直者而聴命焉其智而明者所伏必衆告之以直而不改必痛之而后畏由是君长刑政生焉故近者聚而为羣羣之分其争必大大而后有兵有德又有大者衆羣之长又就而聴命焉以安其属于是有诸侯之列则其争又有大者焉德又有大者诸侯之列又就而聴命焉以安其封于是有方伯连帅之类则其争又有大者焉德又有大者方伯连帅之类又就而聴命焉以安其人然后天下㑹于一是故有里胥而后有县大夫有县大夫而后有诸侯有诸侯而后有方伯连帅有方伯连帅而后有天子自天子至于里胥其德在人者死必求其嗣而奉之故封建非圣人意也势也夫尧舜禹汤之事逺矣及有周而甚详周有天下列土田而𤓰分之设五等邦羣后布履星罗四周于天下轮运而辐集合为朝觐㑹同离为守臣扞城然而降于夷王害礼伤尊下堂而迎觐者厯于宣王挟中兴复古之德雄南征北伐之威卒不能定鲁侯之嗣陵夷迄于幽厉王室东徙而自列为诸侯矣厥后问鼎之轻重者有之射王中肩者有之伐凢伯诛苌𢎞者有之天下乖盭无君君之心余以为周之䘮久矣徒建空名于公侯之上耳得非诸侯之盛强末大不掉之咎欤遂判为十二合为七国威分于陪臣之邦国殄于后封之秦则周之败端其在乎此矣秦有天下裂都㑹而为之郡邑废侯衞而为之守宰据天下之雄图都六合之上㳺摄制四海运于掌握之内此其所以为得也不数载而天下大壊有由矣亟役万人暴其威刑竭其货贿负锄梃谪戍之徒圜视而合从大唿而成羣时则有叛人而无叛吏人怨于下而吏畏于上天下相合杀守刼令而并起咎在人怨非郡邑之制失也汉有天下矫秦之枉徇周之制剖海内而立宗子封功臣数年之间奔命扶伤之不暇困平城病流矢陵迟不救者三代后乃谋臣献画而离削自守矣然而封建之始郡邑居半时则有叛国而无叛郡秦制之得亦以明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州州县之设固不可革也或者曰封建者必私其土子其人适其俗修其理施化易也守宰者茍其心思迁其秩而已何能理乎余又非之周之事迹断可见矣列侯骄盈黩货事戎大凡乱国多理国寡侯伯不得变其政天子不得变其君私土子人者百不一失在于制不在于政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其侯王侯王虽乱不可变也国人虽病不可除也及夫大逆不道然后掩捕而迁之勒兵而夷之耳大逆未彰姦利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔得魏尚于冯唐闻黄霸之明审覩汲黯之简靖拜之可也复其位可也卧而委之以辑一方可也有罪得以黜有能得以赏朝拜而不道夕斥之矣夕受而不法朝斥之矣设使汉室尽城邑而侯王之纵令其乱人戚之而已孟舒魏尚之术莫得而施黄霸汲黯之化莫得而行明谴而导之拜受而退已违矣下令而削之缔交合从之谋周于同列则相顾裂眦勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何系于诸侯哉或者又以为殷周圣王也而不革其制固不当复议也是大不然夫殷周之不革者是不得已也盖以诸侯归殷者三千焉资以黜夏汤不得而废归周者八百焉资以胜殷武王不得而易徇之以为安仍之以为俗汤武之所不得已也夫不得已非公之大者也私其力于已也私其卫于子孙也秦之所以革之者其为制公之大者也其情私也私其一已之威也私其尽臣畜于我也然而公天下之端自秦始夫天下之道理安斯得人者也使贤者居上不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视听则又有世大夫世食禄邑以尽其封略圣贤生于其时亦无以立于天下封建者为之也岂圣人之制使至于是乎吾固曰非圣人之意也势也四维论管子以礼义廉耻为四维吾疑非管子之言也彼所谓㢘者曰不蔽恶世人之命亷者曰不茍得所谓耻者曰不从枉世人之命耻者曰羞为非也然则二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不茍得者岂不以茍得为不义而不为乎虽不从枉与羞为非皆然然则亷与耻义之小节也不得与义抗而为维圣人之所以立天下曰仁义仁主恩义主断恩者亲之断者宜之而理道毕矣蹈之斯为道得之斯为德履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则灭若义之絶则廉与耻其果存乎廉与耻存则义果絶乎人既蔽恶矣茍得而从枉矣为非而无羞矣则义果存乎使管子庸人也则为此言管子而少知理道则四维者非管子之言也天爵论栁子曰仁义忠信先儒名以为天爵未之尽也夫天之贵斯人也则付刚健纯粹于其躬倬为至灵大者圣神其次贤能所谓贵也刚健之气钟于人也为志得之者运行而可大悠久而不息拳拳于得善孜孜于嗜学则志者其一端耳纯粹之气注于人也为明得之者爽达而先觉鉴照而无隠盹盹于独见渊渊于黙识则明者又其一端耳明离为天之用恒久为天之道举斯二者人伦之要尽焉是故善言天爵者不必在道德忠信明与志而已矣道德之于人犹隂阳之于天也仁义忠信犹春秋冬夏也举明离之用运恒久之道所以成四时而行隂阳也宣无隠之明着不息之志所以备四美而富道德也故人有好学不倦而迷其道挠其志者明之不至耳有照物无遗而荡其性脱其守者志之不至耳明以鉴之志以取之役用其道德之本舒布其五常之质充之而弥六合播之而奋百代圣贤之事也然则圣贤之异愚也职此而已使仲尼之志之明可得而夺则庸夫矣授之于庸夫则仲尼矣若乃明之逺迩志之恒久庸非天爵之有级哉故圣人曰敏以求之明之谓也为之不厌志之谓也道德与五常存乎人者也克明而有恒受于天者也呜唿后之学者尽力于所及焉或曰子所谓天付之者若开府库焉量而与之耶曰否其各合乎气者也庄周言天曰自然吾取之守道论或问曰守道不如守官何如对曰是非圣人之言传之者误也官也者道之器也离之非也未有守官而失道守道而失官之事者也是固非圣人之言乃传之者误也夫皮冠者是虞人之物也物者道之凖也守其物由其凖而后其道存焉茍舎之是失道也凡圣人之所以为经纪为名物无非道者命之曰官官是以行吾道云尔是故立之君臣官府衣裳舆马章绶之数㑹朝表着周旋行列之等是道之所存也则又示之典命书制符玺奏复之文㕘伍殷辅陪台之役是道之所由也则又劝之以爵禄庆赏之美惩之以黜逺鞭扑梏拲斩杀之惨是道之所行也故自天子至于庶人咸守其经分而无有失道者和之至也失其物去其凖道从而丧矣易其小者而大者亦从而䘮矣古者居其位思死其官可易而失之哉礼记曰道合则服从不可则去孟子曰有官守者不得其职则去然则失其道而居其官者古之人不与也是故在上不为抗在下不为损矢人者不为不仁函人者不为仁率其职司其局交相致以全其工易位而处各安其分而道逹于天下矣且夫官所以行道也而曰守道不如守官盖亦䘮其本矣未有守官而失道守道而失官者也是非圣人之言传之者误也果矣时令论上吕氏春秋十二纪汉儒论以为月令措诸礼以为大法焉其言十有二月七十有二候迎日歩气以追寒暑之序类其物宜而逆为之备圣人之作也然而圣人之道不穷异以为神不引天以为髙利于人备于事如斯而已矣观月令之说茍以合五事配五行而施其政令离圣人之道不亦逺乎凡政令之作有俟时而行之者有不俟时而行之者是故孟春修封疆端径术相土宜无聚大衆季春利隄防逹沟渎止田猎备蚕器合牛马百工无悖于时孟夏无起土功无发大衆劝农勉人仲夏班马政聚百药季夏行水杀草粪田畴美土疆土功兵事不作孟秋纳材苇仲秋劝人种麦季秋休百工人皆入室具衣裘举五谷之要合秩刍养牺牲趋人収歛务蓄菜伐薪为炭孟冬筑城郭穿窦窖修囷仓谨盖藏劳农以休息之收水泽之赋仲冬伐木取竹箭季冬讲武习射御出五谷种计耦耕具田器合诸侯制百县轻重之法贡职之数斯固俟时而行之所谓敬授人时者也其余郊庙百祀亦古之遗典不可以废诚使古之为政者非春无以布德和令行庆施惠养㓜少省囹圄赐贫穷礼贤者非夏无以賛杰俊遂贤良举长大行爵岀禄断薄刑决小罪节嗜慾静百官非秋无以选士励兵任有功诛暴慢明好恶修法制养衰老申严百刑斩杀必当非冬无以赏死事恤孤寡举阿党易闗市来商旅审门闾正贵戚近习罢官之无事者去器之无用者则其阙政亦以繁矣斯固不待时而行之者也变天之道絶地之理乱人之纪舎孟春则可以有事乎作淫巧以荡上心舎季春则可以为之者乎夫如是内不可以纳于君心外不可以施于人事勿书之可也又曰反时令则有飘风暴雨霜雪水潦大旱沈隂氛雾寒暖之气大疫风欬鼽嚏疟寒疥疠之疾螟蝗五谷𤓰瓠果实不成蓬蒿藜莠并兴之异女灾胎夭伤水火之讹㓂戎来入相掠兵革并起道路不通边境不宁土地分裂四鄙入堡流亡迁徙之变若是者特瞽史之语非出圣人者也然则夏后周公之典逸矣时令论下或者曰月令之作所以为君人者法也盖非为聪明睿智者为之将虑后代有昏昧傲诞而肆于人上忽先王之典举而废之近而取之若陈隋之季是也故取仁义礼智信之事附于时令俾时至而有以发之也不为之时将因循放荡而皆无其意焉尔于是又为之言五行之反戾相盪相摩妖灾之说以震动于厥心古之所以防昏乱之术也今子发而扬之使前人之奥秘布露显明则后之人而又何惮耶曰圣人之为敎立中道以示于后曰仁曰义曰礼曰智曰信谓之五常言可以常行之者也防昏乱之术为之勤勤然书于方册兴亡治乱之致永守是而不去也未闻其威之以怪而使之时而为善所以滋其怠傲而忘理也语怪而威之所以炽其昬邪淫惑而为祷禳厌胜鬼怪之事以大乱于人也且吾子以为畏册书之多孰与畏人之言使谔谔者言仁义利害焯乎列于其前而犹不悟奚暇顾月令哉是故圣人为大经以存其直道将以道后世之君臣必言其中正而去其竒衺其有嚚然而不顾者虽圣人复生无如之何又何册书之有若陈隋之季暴戾淫放则无不为矣求之二史岂复有行月令之事者乎然而其臣有劲悍者争而与之言先王之道犹十百而一遂焉然则月令之无益于陈隋亦固矣立大中去大惑舍是而曰圣人之道吾未信也用吾子之说罪我者虽穷万世吾无憾焉尔断刑论上断刑论下余既为断刑论或者以释刑复于余其辞云云余不得已而为之一言焉夫圣人之为赏罸者非他所以惩劝者也赏务速而后有劝罚务速而后有惩必曰赏以春夏而刑以秋冬而谓之至理者伪也使秋冬为善者必俟春夏而后赏则为善者必怠春夏为不善者必俟秋冬而后罸则为不善者必懈为善者怠为不善者懈是敺天下之人而入于罪也敺天下之人入于罪又缓而慢之以滋其懈怠此刑之所以不措也必使为善者不越月踰时而得其赏则人勇而有劝焉为不善者不越月踰时而得其罸则人惧而有惩焉为善者日以有劝为不善者日以有惩是敺天下之人而从善逺罪也敺天下之人而从善逺罪是刑之所以措而化之所以成也或者务言天而不言人是惑于道者也胡不谋之人心以熟吾道吾道之尽而人化矣是知苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓天也非所谓大和也是亦必无而已矣又何必枉吾之道曲顺其时以谄是物哉吾固知顺时之得天不如顺人顺道之得天也何也使犯死者自春而穷其辞欲死不可得贯三木加连锁而致之狱更大暑者数月痒不得搔痺不得揺痛不得摩饥不得时而食渴不得时而饮目不得䏃支不得舒怨号之声闻于里人如是而大和之不伤天时之不逆是亦必无而已矣彼其所宜得者死而已也又若是焉何哉或者乃以为雪霜者天之经也雷霆者天之权也非常之罪不时可以杀人之权也当刑者必顺时而杀人之经也是又不然夫雷霆雪霜者特一气耳非有心于物者也圣人有心于物者也春夏之有雷霆也或发而震破巨石裂大木木石岂为非常之罪也哉秋冬之有霜雪也举草木而残之草木岂有非常之罪也哉彼岂有惩于物也哉彼无所惩则效之者惑也果以为仁仁必知经智必知权是又未尽于经权之道也何也经也者常也权也者达经者也皆仁智之事也离之滋惑矣经非权则泥权非经则悖是二者强名也曰当斯尽之矣当也者大中之道也离而为名者大中之器用也知经而不知权不知经者也知权而不知经不知权者也偏知而谓之智不智者也偏守而谓之仁不仁者也知经者不以异物害吾道知权者不以常人怫吾虑合之于一而不疑者信于道而已者也且古之所以言天者盖以愚蚩蚩者耳非为聪明睿智者设也或者之未达不思之甚也辨侵伐论春秋之説曰凡师有钟鼓曰伐无曰侵周礼大司马九伐之法曰贼贤害人则伐之负固不服则侵之然则所谓伐之者声其恶于天下也声其恶于天下必有以餍于天下之心夫然后得行焉古之守臣有朘人之财危人之生而又害贤人者内必弃于其人外必弃于诸侯从而后加伐焉动必克矣然犹校德而后举量力而后㑹备三有余而以用其人一曰义有余二曰人力有余三曰货食有余是三者大备则又立其礼正其名修其辞其害物也小者诰誓徴令不过其隣虽大不出所暴非有逆天地横四海者不以动天下之师故师不踰时而功成焉斯为人之举也故公之公之而钟鼓作焉夫所谓侵之者独以其负固不服而壅王命也内以保其人外不犯于诸侯其过恶不足暴于天下致文告脩文德而又不变然后以师问焉是为制命之举非为人之举也故私之私之故钟鼔不作斯圣人之所志也周道既壊兵车之轨交于天下而罕知侵伐之端焉是故以无道而正无道者有之以无道而正有道者有之不増德而以遂威者又有之故世日乱一变而至于战国而生人耗矣是以有其力无其财君子不以动衆有其力有其财无其义君子不以帅师合是三者而明其公私之説而后可焉呜唿后之用师者有能观乎侵伐之端则善矣六逆论春秋左氏言卫州吁之事因载六逆之説曰贱妨贵少陵长逺间亲新间旧小加大淫破义六者乱之本也余谓少陵长小加大淫破义是三者固诚为乱矣然其所谓贱妨贵逺间亲新间旧虽为理之本可也何必曰乱夫所谓贱妨贵者盖斥言择嗣之道子以母贵者也若贵而愚贱而圣且贤以是而妨之其为理本大矣而可舍之以从斯言乎此其不可固也夫所谓逺间亲新间旧者盖言任用者之道也使亲而旧者愚逺而新者圣且贤以是而间之其为理本亦大矣又可舍之以从斯言乎必从斯言而乱天下谓之师古训可乎此又不可者也呜唿是三者择君置臣之道天下理乱之大本也为书者执斯言着一定之论以遗后代上智之人固不惑于是矣自中人而降守是以为大据而以致败乱者固不乏焉晋厉死悼公立乃理宋襄嗣而子鱼退乃乱贵不足尚也秦用张禄而黜穰侯乃安魏相成璜而踈呉起乃危亲不足与也苻氏进王勐而杀樊世乃兴胡亥任赵髙而族李斯乃灭旧不足恃也顾所信何如耳然则斯言殆可以废矣噫古之言理者罕能尽其説建一言立一辞则危瓦而不安谓之是可也谓之非亦可也混然而已敎于后世莫知其所以去就明者慨然将定其是非则拘儒瞽生相与羣而咻之以为狂为怪而欲世之多有知者可乎夫中人可以及化者天下为不少矣然而罕有知圣人之道则固为书者之罪也栁河东集巻三柳河东集卷四钦定四库全书栁河东集巻四唐栁宗元撰议辩一十首晋文公问守原议晋文公既受原于王难其守问寺人㪍鞮以畀赵衰余谓守原政之大者也所以承天子树霸功致命诸侯不宜谋及媟近以忝王命而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军晋君疏而不咨外而不求乃卒定于内竖其可以为法乎且晋君将袭齐桓之业以翼天子乃大志也然而齐桓任管仲以兴进竖刁以败则获原启疆适其始政所以观示诸侯也而乃背其所以兴迹其所以败然而能霸诸侯者以土则大以力则强以义则天子之册也诚畏之矣乌能得其心服哉其后景监得以相卫鞅𢎞石得以杀望之误之者晋文公也呜唿得贤臣以守大邑则问非失问举非失举然犹羞当时陷后代若此况于问与举又两失者其何以救之哉余故着晋君之罪以附春秋许世子止赵盾之义駮复雠议臣伏见天后时有同州下邽人徐元庆者父为县吏赵师韫所杀卒能手刃父雠束身归罪当时谏臣陈子昂建议诛之而旌其闾且请编之于令永为国典臣窃独过之臣闻礼之大本盖以防乱也若曰无为贼虐凡为子者杀无赦刑之大本亦以防乱也若曰无为贼虐凡为理者杀无赦其本则合其用则异旌与诛不得并也诛其可旌兹谓滥黩刑甚矣旌其可诛兹谓僭壊礼甚矣果以是示于天下传于后代趋义者不知所以向违害者不知所以立以是为典可乎盖圣人之制穷理以定赏罚本情以正褒贬统于一而已矣向使刺谳其诚伪考正其曲直原始而求其端则刑礼之用判然离矣何者若元庆之父不陷于公罪师韫之诛独以其私怨奋其吏气虐于非辜州牧不知罪刑官不知问上下䝉冒吁号不闻而元庆能以戴天为大耻枕戈为得礼处心积虑以冲雠人之胸介然自克即死无憾是守礼而行义也执事宜有慙色将谢之不暇而又何诛焉其或元庆之父不免于罪师韫之诛不愆于法是非死于吏也是死于法也法其可雠乎雠天子之法而戕奉法之吏是悖骜而凌上也执而诛之所以正邦典而又何旌焉且其议曰人必有子子必有亲亲亲相雠其乱谁救是惑于礼也甚矣礼之所谓讐者盖以寃抑沉痛而号无告也非谓抵罪触法陷于大戮而曰彼杀之我乃杀之不议曲直暴寡胁弱而已其非经背圣不已甚哉周礼调人掌司万人之讐凡杀人而义者令勿讐讐之则死有反杀者邦国交雠之又安得亲亲相雠也春秋公羊传曰父不受诛子复雠可也父受诛子复雠此推刃之道复雠不除害今若取此以断两下相杀则合于礼矣且夫不忘雠孝也不爱死义也元庆能不越于礼服孝死义是必达理而闻道者也夫达理闻道之人岂其以王法为敌雠者哉议者反以为戮黩刑壊礼其不可以为典明矣请下臣议附于令有断斯狱者不宜以前议从事谨议桐叶封弟辨古之传者有言成王以桐叶与小弱弟戏曰以封汝周公入贺王曰戏也周公曰天子不可戏乃封小弱弟于唐吾意不然王之弟当封耶周公宜以时言于王不待其戏而贺以成之也不当封耶周公乃成其不中之戏以地以人与小弱者为之主其得为圣乎且周公以王之言不可茍焉而已必从而成之耶设有不幸王以桐叶戏妇寺亦将举而从之乎凡王者之徳在行之何若设未得其当虽十易之不为病要于其当不可使易也而况以其戏乎若戏而必行之是周公教王遂过也吾意周公辅成王宜以道从容优乐要归之大中而已必不逢其失而为之辞又不当束缚之驰骤之使若牛马然急则败矣且家人父子尚不能以此自克况号为君臣者耶是直小丈夫缺缺者之事非周公所宜用故不可信或曰封唐叔史佚成之辨列子刘向古称博极羣书然其録列子独曰郑穆公时人穆公在孔子前几百嵗列子书言郑国皆云子产邓析不知向何以言之如此史记郑繻公二十四年楚悼王四年围郑郑杀其相驷子阳子阳正与列子同时是嵗周安王三年秦惠王韩列侯赵武侯二年魏文侯二十七年燕釐公五年齐康公七年宋悼公六年鲁穆公十年不知向言鲁穆公时遂误为郑耶不然何乖错至如是其后张湛徒知怪列子书言穆公后事亦不能推知其时然其书亦多増窜非其实要之庄周为放依其辞其称夏棘狙公纪渻子季咸等皆出列子不可尽纪虽不槩于孔子道然其虚泊寥阔居乱世逺于利祸不得逮乎身而其心不穷易之遁世无闷者其近是欤余故取焉其文辞类庄子而尤质厚少伪作好文者可废耶其杨朱力命疑其杨子书其言魏牟孔穿皆出列子后不可信然观其辞亦足通知古之多异术也读焉者慎取之而已矣辩文子文子书十二篇其传曰老子弟子其辞时有若可取其指书皆本老子然考其书盖驳书也其浑而类者少窃取他书以合之者多凡孟管辈数家皆见剽窃峣然而出其类其意绪文辞义牙相抵而不合不知人之増益之欤或者衆为聚敛以成其书欤然观其往往有可立者又颇惜之悯其为之也劳今刋去谬恶乱杂者取其是似者又颇为发其意藏于家论语辩二篇上篇或问曰儒者称论语孔子弟子所记信乎曰未然也孔子弟子曾参最少少孔子四十六嵗曽子老而死是书记曽子之死则去孔子也逺矣曽子之死孔子弟子略无存者矣吾意曽子弟子之为之也何哉且是书载弟子必以字独曽子有子不然由是言之弟子之号之也然则有子何以称子曰孔子之殁也诸弟子以有子为似夫子立而师之其后不能对诸子之问乃叱避而退则固尝有师之号矣今所记独曽子最后死余是以知之盖乐正子春子思之徒与为之尔或曰孔子弟子尝杂记其言然而卒成其书者曽氏之徒也下篇尧曰咨尔舜天之厯数在尔躬四海困穷天禄永终舜亦以命禹曰余小子履敢用𤣥牡敢昭告于皇天后土有罪不敢赦万方有罪罪在朕躬朕躬有罪无以尔万方或问之曰论语书记问对之辞耳今卒篇之首章然有是何也栁先生曰论语之大莫大乎是也是乃孔子常常讽道之辞云尔彼孔子者覆生人之器也上言尧舜之不遭而禅不及已下言无汤之势而已不得为天吏生人无以泽其徳日视闻其劳死怨唿而已之徳涸焉无所依而施故于常常讽道云尔而止也此圣人之大志也无容问对于其间弟子或知之或疑之不能明相与传之故于其为书也卒篇之首严而立之辩鬼谷子元冀好读古书然甚贤鬼谷子为其指要几千言鬼谷子要为无取汉时刘向班固録书无鬼谷子鬼谷子后出而险盭峭薄恐其妄言乱世难信学者宜其不道而世之言纵横者时葆其书尤者晚乃益出七术怪谬异甚不可考校其言益竒而道益惬使人狙狂失守而易于陷坠幸矣人之葆之者少今元子又文之以指要呜唿其为好术也过矣辩晏子春秋司马迁读晏子春秋高之而莫知其所以为书或曰晏子为之而人接焉或曰晏子之后为之皆非也吾疑其墨子之徒有齐人者为之墨好俭晏子以俭名于世故墨子之徒尊着其事以増髙为已术者且其旨多尚同兼爱非乐节用非厚葬久丧者是皆出墨子又非孔子好言鬼事非儒明鬼又出墨子其言问枣及古冶子等尤怪诞又往往言墨子闻其道而称之此甚显白者自刘向歆班彪固父子皆録之儒家中甚矣数子之不详也盖非齐人不能具其事非墨子之徒则其言不若是后之録诸子书者宜列之墨家非晏子为墨也为是书者墨之道也辩亢仓子太史公为庄周列传称其为书畏累亢桑子皆空言无事实今世有亢桑子书其首篇出庄子而益以庸言盖周所云者尚不能有事实又况取其语而益之者其为空言尤也刘向班固録书无亢仓子而今之为术者乃始为之传注以教于世不亦惑乎辩鹖冠子余读贾谊鵩赋嘉其辞而学者以为尽出鹖冠子余往来京师求鹖冠子无所见至长沙始得其书读之尽鄙浅言也唯谊所引用为美余无可者吾意好事者伪为其书反用鵩赋以文饰之非谊有所取之决也太史公伯夷列传称贾子曰贪夫殉财烈士殉名夸者死权不称鹖冠子迁号为博极羣书假令当时有其书迁岂不见耶假令真有鹖冠子书亦必不取鵩赋以充入之者何以知其然耶曰不类栁河东集巻四柳河东集卷五钦定四库全书栁河东集巻五唐栁宗元撰碑九首箕子碑凡大人之道有三一曰正蒙难二曰法授圣三曰化及民殷有仁人曰箕子实具兹道以立于世故孔子述六经之旨尤慇懃焉当纣之时大道悖乱天威之动不能戒圣人之言无所用进死以併命诚仁矣无益吾祀故不为委身以存祀诚仁矣与去吾国故不忍具是二道有行之者矣是用保其明哲与之俯仰晦是謩范辱于囚奴昏而无邪隤而不息故在易曰箕子之明夷正䝉难也及天命既改生人以正乃出大法用为圣师周人得以序彛伦而立大典故在书曰以箕子归作洪范法授圣也及封朝鲜推道训俗惟徳无陋惟人无逺用广殷祀俾夷为华化及民也率是大道藂于厥躬天地变化我得其正其大人欤于戏当其周时未至殷祀未殄比干已死微子已去向使纣恶未稔而自毙武庚念乱以图存国无其人谁与兴理是固人事之或然者也然则先生隠忍而为此其有志于斯乎唐某年作庙汲郡嵗时致祀嘉先生独列于易象作是颂云䝉难以正授圣以謩宗祀用繁夷民其苏宪宪大人显晦不渝圣人之仁道合隆汚明哲在躬不陋为奴沖让居礼不盈称孤髙而无危卑不可踰非死非去有懐故都时诎而伸卒为世模易象是列文王为徒大明宣昭崇祀式孚古阙颂辞继在后儒道州文宣王庙碑谨案某年月日儒师河东薛公伯髙由尚书刑部郎中为道州明年二月丁亥公用牲币祭于先圣文宣王之庙夜漏未尽三刻公𤣥冕以入就位于庭惕焉深惟夫子之祀爰自京师太学徧于州邑遐阔僻陋咸用斯时致奠展诚宿燎设悬罇俎旂章粲穆布列周天之下呜唿夫子之道闳肆尊显二帝三王其无以侔大也然其堂庭庳陋椽栋毁坠曽不及浮图外説克壮厥居水潦仍至嵗加荡沃公蹙然不宁若㒺获承既祭而出登墉以望爰得美地丰衍端夷水环以流有頖宫之制是日树表列位由礼考宜然后节用以制货财乗时以僦功役逾年而克有成庙舍峻整阶序廓大讲肄之位师儒之室立廪以周食圃畦以毓蔬权其子母嬴且不竭由是邑里之秀民感道懐和更来门下咸愿服儒衣冠由公训程公摄衣登席亲释经㫖丕谕本统父庆其子长励其㓜化用兴行人无争讼公又曰夫子称门弟子颜回为庶几其后从于陈蔡亦各有号言出一时非尽其徒也于后失厥所谓妄异科第坐祀十人以为哲岂夫子志哉余案月令曰则释奠于先圣先师国之故也乃立夫子像配以颜氏笾豆既嘉笙镛既成九年八月丁未公祭于新庙退考疑义合以燕飨万民翼翼观礼识古于是春秋师晋陵蒋坚易师沙门凝𧦬助教某学生某等来告愿刻金石明夫子之道及公之勤惟夫子极于化初冥于道先羣儒咸称六籍具存茍賛其道若誉天地之大褒日月之明非愚则惑不可犯也惟公探夫子之志考有国之制光施彛典革正道本俾是荒服移为阙里在周则鲁侯申甫能修頖宫诗有其歌在汉蜀守文翁能首儒学史有其賛今公法古之大同于鲁化人之艰侔于蜀盍铭兹徳以告于史氏而刋之兹碑铭曰荆楚之阳厥服惟荒民鲜由仁帝降其良振振薛公惟徳之造赤旂金节来涖于道师儒咸㑹嘉有攸告吉日丁亥献于頖宫庭燎伊煌有焕其容公升于位心莫不恭爰念圣祀徧于海邦服冕陈器州邑攸同咸忻以欷思报圣功卜迁于嘉惟吉之逢畇畇其原既夷且大涣涣其流实环于外作庙有严昭祀显配洁兹器用观礼斯㑹布筵伊位作廪伊秩以丰其仪以壮其室新宫既成崇报孔明于古有经公粹厥诚邦民之良弁服是缨公躬讲论䖍黙以听公降酬酢进退齐平柔肌洽体莫不充盈归懽于心父子兄弟钦惟圣王厥道无涯世有颂辞益疚其多公斯考礼民感休嘉从于鲁风祇以咏歌公钖于天眉夀来加公赉于王休命是荷师于辟雍大邦以和侑酳申申王道式讹诸儒作诗思继頖水丕扬厥声以告太史栁州文宣王新修庙碑仲尼之道与王化逺迩惟栁州古为南夷椎髻卉裳攻刼鬭暴虽唐虞之仁不能柔秦汉之勇不能威至于有国始循法度置吏奉贡咸若采卫冠带宪令进用文事学者道尧舜孔子如取诸左右执经书引仁义旋辟惟诺中州之士时或病焉然后知唐之徳大以遐孔氏之道尊而明元和十年八月州之庙屋壊几毁神位刺史栁宗元始至大惧不任以坠教基丁未奠荐法齐时事礼不克施乃合初亚终献三官衣布洎于赢财取土木金石徴工僦功完旧益新十月乙丑王宫正室成乃安神栖乃正法庭祇㑹羣吏卜日之吉䖍告于王灵曰昔者夫子尝欲居九夷其时门人犹有惑圣言今夫子代千有余载其教始行至于是邦人去其陋而本于儒孝父忠君言及礼义又况巍然炳然临而炙之乎惟夫子以神道设教我今罔敢知钦若兹教以宁其神追思告诲如在于前茍神之在曷敢不䖍居而无陋罔贰昔言申陈严祀永永是尊丽牲有碑刻在庙门终南山祠堂碑贞元十二年夏洎秋不雨穑人焦劳嘉谷用虞皇帝使中谒者祷于终南山申命京兆尹韩府君祇饰祀事考视祠制以为栋宇不称宜有加饰遂命盩厔令裴均䖍承圣謩剏制祠宇乃徴土工木工石工备器执用来㑹祠下斩板榦砻柱础陶瓴甓筑垣墉恢度旧制立三筵六寻既兴功𤣥云触石霈泽周被植物擢茂期于丰登神道感而宣灵人心欢而致和嘉气充溢抃蹈布野于是邑令僚吏至于胥徒黄髪耆艾野夫版尹佥曰葢闻名山之列天下也其有能奠方域产财用兴云雨考于祭法宜在祀典惟终南据天之中在都之南西至于褒斜又西至于壠首以临于戎东至于商颜又东至于太华以距于关实能作固以屏王室其物产之厚器用之出则璆琳琅玕夏书载焉纪堂条枚秦风咏焉今其神又能对于祷祝化荒为穰易沴为和厥功章明宜受大礼俾有凭託而宣其烈也非我后敬神重谷则曷能发大号尊明灵非我公勤人奉上则曷能对休命作新庙人事既备神明时若丰我公田遂及我私粢盛无虞储峙用充厥猷茂哉遂相与东向蹈舞拜手稽首愿颂帝力且宣神徳永着终古辞曰皇帝垂徳制定统极神道泰宁祀典修饰穰祈禜雩皆有凖程顾惟终南祠位庳陋不称显名爰降制诏充大厥宇启寤诚明昭感神衷道宣天休获此利贞笃灾愆阳化为丰穰实我粢盛人赖蓄给鼓腹而歌以乐其生巍巍灵山兴利产财作固镐京拥其嘉休眷祐于人永宅厥灵弈弈新庙整顿端庄神位密清后祀承则洁心勤礼导畅纯精邑叟啬夫鲐背齯齿愿垂表经颂宣圣徳篆刻坚石永世飞声太白山祠堂碑雍州西南界于梁其山曰太白其地恒寒冰雪之积未尝已也其人以为神故嵗水旱则祷之寒暑乖候则祷之厉疾祟降则祷之咸若有荅焉者贞元十二年孟秋旱甚皇帝遇灾悼惧分命祷祀至于兹山又诏京兆尹宜饰祠庙遂下令于甸邑邑令裴均临事有恪革去狭陋恢闳栋宇阶室之广三倍其初翌日大雨黍稷用丰野夫讙謡钦圣信神愿垂颂声刻在金石文曰碑隂文时尹韩府君讳臯祇奉制诏发付邑吏今裴府君讳均承荷君公之命督就祠宇莅事谨甚克媚神意用获显贶邑人灵之其事遂闻诏书嘉异劳主者甚厚乃刻兹石立于西序右阶之下肆列裴氏之政于碑之隂惟君教行于家徳施于人抚字惠厚柔仁博爱之道洽于鳏婺矛牙廉毅肃给威断勐制之令行于强御狱讼不私于上罪责不及于下农事课励厚生克勤征赋首入而其人益赡创立传馆平易道路改作甚力而其人弥逸韩府君每用嘉褒称其理为甸服㝡今兹设庙位神神欢而宁宜为君之诚敬克合于上用启之也不可以不志湘源二妃庙碑元和九年八月二十日湘源二妃庙灾司功掾守令彭城刘知刚主簿安邑卫之武告于州刺史御史中丞清河崔公能祇栗厥戒㑹羣吏洎衆工发开元诏书惧废守祀搜考嬴羡均节委积咸执牍聿至于祠下稽度既备佣役惟时斩木于上游陶埴于水涯迺浮迺载工逸事遂作皃显严粲然而威十有一月庚辰陈奠荐辞立石于庙门之宇下唯父子夫妇人道之大大哉二神咸极其㑹为子而父尧为妇而夫舜齐圣并明弼成授受内若嚚瞽上承辉光克艰以乂徳㒺不至帝既野死神亦不返食于兹川古有常典敺袚戾孽恢宣淑灵敢或失职以奸天刑有翼其恭有苾其馨沉牲爰告即石是铭铭曰渊懿承圣舜妻尧女徳形妫汭神位湘浒揆兹有初克硕厥宇唐命秩祀兹邑攸主毛牷既肆椒馨爰糈𦙍于万年期保伊祜潜火煽孽炖于融风神用播迁时㒺克龚邑令羣吏告于君公廉用积余以就尔功桴木负埴载流于江既夷以成崇宇峻墉洁严清间左右率从神乐来归徒御雍雍神既安止邦人载喜奉其告主以对嘉祉南风湑湑湘水如舞将子无䕶神听钟鼓丰其交报邦邑是与刻此乐歌以极终古饶娥碑饶娥饶人饶姓娥名世渔鄱水娥为室女渊懿静専虽小家未尝出游治絺葛供女事循整乡闾敬式娥父醉渔风卒起不能舟遂以溺死求尸不得娥闻父死走哭水上三日不食耳鼻流血气尽伏死明日尸出鼋鱼鼍蛟浮死万数塞川下流鄱旁小民悲感怨号以为神竒县人乡人㑹钱具仪葬娥鄱水西横道上追思不足相与作石以贻后世其辞曰生徳无类气灵而休嗟咨孝娥惟行之周渊懿含真好靖不游纎葛絺纻克供以修蒸蒸在家其父世渔饮酒不节死于风涛匍匐来哭号天以唿颜目耳鼻膏血交流三日顿踣气竭形枯父尸既出孝质已殂龟鼈鼋鼍有蛟洎鱼充流溢岸旁出仰浮见怪形异适与我谋鄱民哀号或以颂歌齐女色忧伤槐罢诛赵姬完父操棹爰讴肉刑不施汉美淳于烈烈孝娥水死上虞娥之至徳实与为俦恒人有言惟教是图懿兹徳女家世不儒竒行特出神道莫酬穷哀罔泄终古以留乡人好礼爰立兹丘建铭当道过者下车唐故特进赠开府仪同三司扬州大都督南府君睢阳庙碑急病让夷义之先图国忘死贞之大利合而动乃市贾之相求恩加而感则报施之常道睢阳所以不阶王命横絶凶威超千祀而挺生奋百代而特立者也时惟南公天与拳勇神资机智艺穷百中豪出千人不遇兴词郁尨眉之都尉数竒见惜挫猨臂之将军天寳末冦剧凭陵隳突河华天旋亏斗极之位地圯积狐狸之穴亲贤在庭子骏陈謩以佐命元老用武夷甫委师而劝进惟公与南阳张公巡髙阳许公逺义气悬合訏谟大同誓鸠武旅以遏横溃裂裳而千里来应左袒而一唿皆至柱厉不知而死难狼瞫见黜而奔师忠谋朗然万夫齐志公以推让且専奋击为马军兵马使出战则羣校同强入守而百雉齐固初据雍丘谓非要害将保江淮之臣庶通南北之奏复拔我义类扼于睢阳前后捕斩要遮凶气连沮汉兵已絶守䟽勒而弥坚虏骑虽强顿盱眙而不进贼徒乃弃疾于我悉衆合围技虽穷于九攻志益専于三板偪阳悬布之劲汧城凿穴之竒息意牵羊羞郑师之大临甘心易子鄙宋臣之病告诸侯环顾而莫救国命阻絶而无归以有尽之疲人敌无已之强冦公乃跃马溃围驰出万衆抵贺兰进明乞师进明乃张乐侑食以好聘待之公曰弊邑父子相食而君辱以宴礼独何心欤乃自噬其指曰噉此足矣遂恸哭而返即死孤城首碎秦庭终懵无衣之赋身离楚野徒伤带剑之辞至徳二年十月城陷遇害无傅燮之叹息有周苛之慷慨闻义能徙果其初心烈士抗词痛臧洪之同日直臣致愤惜蔡恭于累旬朝廷加赠特进扬州都督定功为第一等与张氏许氏并立庙睢阳嵗时致祭男在襁褓皆受显秩赐之土田𦵏刻鲍信之形陵图龎徳之状纳官其子见勾践之心羽林字孤知孝武之志举门闗于周典征印绶于汉仪王猷以光宠钖斯备于戏睢阳之事不唯以能死为勇善守为功所以出竒以耻敌立仅以怒冦俾其専力于东南而去备于西北力専则坚城必陷备去则天讨可行是故即城陷之辰为尅敌之日世徒知力保于江淮而不知力靖乎丑虏论者或未之思欤公讳霁云字某范阳人有子曰承嗣七嵗为婺州别驾赐绯鱼袋歴刺施涪二州服忠思孝无替负荷惧祠宇久逺徳音不形愿斵坚石假辞纪美惟公信以许其友刚以固其志仁以残其肌勇以振其气忠以摧其敌烈以死其事出乎内者合于贞行乎外者贯于义是其所以奋百代而超千祀者矣其志不亦宜乎庙貌斯存碑表攸託洛阳城下思乡之梦傥来麒麟阁中即图之词可继铭曰贞以图国义惟急病临难忘身见危致命汉宠死事周崇死政烈烈南公忠出其性控扼地利奋扬兵柄东䕶吴楚西临周郑婪婪羣凶害气弥盛长蛇封豕踊跃不定屹彼睢阳制其要领横溃不流疾风斯劲梯冲外舞缶穴中侦钤马匪艰㭊骸犹竞浩浩烈士不闻济师兵食殱焉守逾三时公奋其勇单车载驰投躯无告噬指而归力穷就执犹抗其词圭璧可碎坚贞不亏冦力东尽兇威西恧孤城既拔渠魁受戮雷霆之诛由我而速巢穴之固由我而覆江汉淮湖羣生咸育倬焉勲烈孰与齐躅天子震悼陟是元功旌褒有加命秩斯崇位尊九牧礼视三公建兹祠宇式是形容牲牢伊硕黍稷伊丰䖍䖍孝祠望慕无穷刋碑河浒万古英风栁河东集巻五柳河东集卷六钦定四库全书栁河东集巻六唐栁宗元撰碑五首曹溪第六祖赐谥大鉴禅师碑扶风公㢘问岭南三年以佛氏第六祖未有称号䟽闻于上诏谥大鉴禅师塔曰灵照之塔元和十年十月十三日下尚书祠部符到都府公命部吏洎州司功篆告于其祠幢葢钟鼓増山盈谷万人咸㑹若闻鬼神其时学者千有余人莫不欣跃奋厉如师复生则又感悼涕慕如师始亡因言曰自有生物则好鬭夺相贼杀丧其本实誖乖淫流莫克返于初孔子无大位没以余言持世更杨墨黄老益杂其术分裂而吾浮图説后出推离还源合所谓生而静者梁氏好作有为师逹摩讥之空术益显六传至大鉴大鉴始以能劳苦服役一听其言言希以究师用感动遂受信具遁隠南海上人无闻知又十六年度其可行乃居曹溪为人师㑹学去来尝数千人其道以无为为有以空洞为实以广大不荡为归其教人始以性善终以性善不假耘锄本其静矣中宗闻名使幸臣再徴不能致取其言以为心术其説具在今布天下凡言禅皆本曹溪大鉴出世百有六年凡治广部而以名闻者以十数莫能掲其号乃今始告天子得大谥丰佐吾道其可无辞公始立朝以儒重刺䖍州都䕶安南由海中大蛮夷连身毒之西浮舶听命咸被公徳受旂纛节㦸来涖南海属国如林不杀不怒人畏无噩允克光于有仁昭列大鉴莫如公宜其徒之老乃易石于宇下使来谒辞其辞曰逹摩干干传佛语心六承其授大鉴是临劳勤専黙终揖于深抱其信器行海之隂其道爰施在溪之曹尨合猥附不夷其高传告咸陈惟道之褒生而性善在物而具荒流奔轶乃万其趣匪思愈乱匪觉滋误由师内鉴咸获于素不植乎根不耘乎苗中一外融有粹孔昭在帝中宗聘言于朝阴翊王度俾人逍遥越百有六祀号谥不纪由扶风公告今天子尚书既复大行乃诔光于南土其法再起厥徒万亿同悼齐喜惟师教所被洎扶风公所履咸戴天子天子休命嘉公徳美溢于海夷浮图是视师以仁传公以仁理谒辞徒坚永𦙍不已南岳弥陁和尚碑在代宗时有僧法照为国师乃言其师南岳大长老有异徳天子南向而礼焉度其道不可徴乃名其居曰般舟道塲用尊其位公始居山西南巖石之下人遗之食则食不遗则食土泥茹草木其取衣类是南极海裔北自幽都来求厥道或值之崖谷羸形垢靣躬负薪槱以为仆役而媟之乃公也凡化人立中道而教之权俾得以疾至故示専念书涂巷刻谿谷丕勤诱掖以援乎正不求而道备不言而物成人皆负布帛斩木石委之巖戸不拒不营祠宇既具以洎于徳宗申诏褒立是为弥陁寺施之余则施与饿疾者不尸其功公始学成都唐公次资川诜公诜公学于东山忍公皆有道至荆州进学玉泉真公真公授公以衡山俾为教魁人从而化者以万计初法照居庐山由正定趣安乐国见䝉恶衣侍佛者佛告曰此衡山承逺也出而求之肖焉乃从而学传教天下由公之训公为僧凡五十六年其夀九十一贞元十八年七月十九日终于寺葬于寺之南冈刻石于寺大门之右铭曰一气回薄茫无穷其上无初下无终离而为合蔽而通始末或异今焉同虚无混㝠道乃融圣神无迹示教功公之率衆峻以容公之立诚教其中服庇草木蔽穹隆仰攀俯取食以充形游无极交大雄天子稽首师顺风四方奔走云之从经始寻尺成灵宫始自蜀道至临洪咨谋往复穷真宗弟子传教国师公化流万亿代所崇奉公寓形于南冈幼曰宏愿惟孝恭立之兹石书元踪岳州圣安寺无姓和尚碑维某年月日岳州大和尚终于圣安寺凡为僧若干年年若干有名无姓世莫知其闾里宗族所设施者有问焉而以告曰性吾姓也其原无初其胄无终承于释师以系道本吾无姓耶法劒云者我名也实且不有名恶乎存吾有名耶性海吾乡也法界吾宇也戒为之墉慧为之戸以守则固以居则安吾闾里不具乎度门道品其数无极菩萨大士其衆无涯吾与之戚而不吾异也吾宗族不大乎其道可闻者如此而止读法华经金刚般若经数逾千万或讥以有为曰吾未尝作呜唿佛道逾逺异端竞起唯天台大师为得其説和尚绍承本统以顺中道凡受教者不失其宗生物流动趣向混乱惟极乐正路为得其归和尚勤求端悫以成至愿凡听信者不惑其道或讥以有迹曰吾未尝行始居房州龙兴寺中徙居是州作道塲于楞伽北峯不越阃者五十祀和尚凡所严事皆世髙徳始出家事而依者曰卓然师居南阳立山葬岳州就受戒者曰道颕师居荆州弟子之首曰懐逺师居长沙安国寺为南岳戒法嵗来侍师㑹其终遂以某月某日𦵏于卓然师塔东若干步铭曰道本于一离为异门以性为姓乃归其根无名而名师教是尊假以示物非吾所存大乡不居大族不亲渊懿内朗冲虚外仁圣有遗言是究是勤惟动惟黙逝如浮云教久益㣲世罕究陈爰有大智出其真门师以显示俾民惟新情动生变物由湮沦爰授乐国㕘乎化源师以诱导俾民不昏道用不作神行无迹晦明俱如生死偕寂法付后学施之无斁𦵏从我师无忘真宅荐是昭铭刻兹贞石碑阴记无姓和尚既居是山曰凡吾之求非在外也吾不动矣𢎞农杨公炎自道州以宰相征过焉以为宜居京师强以行不可将以闻曰愿间嵗乃往明年杨去相位窜谪南海上终如其志赵郡李萼辩博人也为岳州盛气欲屈其道闻一言服为弟子河东裴藏之举族受教京兆尹𢎞农杨公某以其隠地为道塲奉和州刺史张惟俭买西峯广其居凡以货利委堂下者不可选纪受之亦无言将终命其大弟子懐逺授以道妙终不告其姓或曰周人也信州刺史李某为之传长沙谢楚为行状博陆崔行俭为性守一篇凡以文辞道和尚功徳者不可悉数𢎞农公自余杭以行状来懐逺师自长沙以传来使余为碑既书其辞故又假其阴以记龙安海禅师碑佛之生也逺中国仅二万里其没也距今兹仅二千嵗故传道益㣲而言禅最病拘则泥乎物诞则离乎真真离而诞益胜故今之空空愚夫失惑纵傲自我者皆诬禅以乱其教冒于嚚昏放于淫荒其异是者长沙之南曰龙安师师之言曰由迦叶至师子二十三世而离离而为达摩由达摩至忍五世而益离离而为秀为能南北相訾反戾鬬很其道遂隠呜唿吾将合焉且世之传书者皆马鸣龙树道也二师之道其书具存征其书合于志可以不慁于是北学于惠隠南求于马素咸黜其异以蹈乎中乖离而愈同空洞而益实作安禅通明论推一而适万则事无非真混万而归一则真无非事推而未尝推故无适混而未尝混故无归块然趣定至于旬时是之谓施用茫然同俗极乎流动是之谓真常居长沙在定十四日人即其处而成室宇遂为寳应寺去于湘之西人又从之负大木砻宻石以益其居又为龙安寺焉尚书裴公某李公某侍郎吕公某杨公某御史中丞房公某咸尊师之道执弟子礼凡年八十二为僧五十三朞元和三年二月九日而没其弟子元觉洎懐直浩初等状其师之行谒余为碑曰师周姓如海名也世为士父曰择交同州録事㕘军叔曰择从尚书礼部侍郎师始为释其父夺之志使仕至成都主簿不乐也天寳之乱复其初心尝居京师西明寺又居岣嵝山终龙安寺𦵏其原铭曰浮图之修其奥为禅殊区异世谁得其传遁隠乖离浮游散迁莫徴旁行徒听诬言空有互鬭南北相残谁其㑹之楚有龙安龙安之徳惟觉是则苞并絶异表正失惑貌昧形静功流无极动言有为弥寂而黙祠庙之严我居不饰贵贱之来我道无得逝耶匪追至耶谁抑惟世之机惟道之㣲既陈而明乃去而归象物徒设真源无依后学谁师呜唿兹碑栁河东集巻六柳河东集卷七钦定四库全书栁河东集巻七唐栁宗元撰碑铭六首南岳云峯寺和尚碑干元元年某月日皇帝曰予欲俾慈仁怡愉洽于生人惟浮图道允迪乃命五岳求厥元徳以仪于下惟兹岳上于尚书其首曰云峯大师法证凡莅事五十年贞元十七年乃没其徒曰诠曰逺曰振曰巽曰素凡三千余人其长老咸来言曰吾师轨行峻特器宇𢎞大有来受律者吾师示之以尊严整齐明列义类而人知其所不为有来求道者吾师示之以髙广通逹一其空有而人知其所必至元臣硕老稽首受教髫童毁齿踊跃执役故从吾师之命而度者凡五万人吾师冬不燠裘饥不丰食毎嵗㑹其类读羣经俾圣言毕出有以见其大又率其仵伐木辇土作佛塔庙洎经典俾像法益广有以见其用将没告门人曰吾自始学至去世未尝有作焉然后知其动无不虚静无不为生而未始来殁而未始往也其道备矣愿刻山石知教之所以大其词曰师之教尊严有耀恭天子之诏维大中以告后学是效师之徳简峻渊黙柔恵以直涣焉而不积同焉而皆得兹道惟则师之功勤劳以庸维奥祕必通以兴祠宫遐迩攸从师之族由虢而郭世徳有奕从佛于释师之夀七十有八维终始罔缺丕冒遗烈厥徒蒸蒸维大教是膺维宪言是征溥博恢𢎞如川之増如云之兴如岳之不崩终古其承之南岳云峯和尚塔铭云峯和尚族郭氏号法证为竺干道五十有七年年七十有八贞元十七年九月十七日终十月二十七日𦵏凡度学者五万人弟子者三千人色厉而仁行峻而周道广而不尤功多而不有毅然居山之北峯以为仪表世之所谓贤人大臣者至南方咸所严事由其内者闻大师之言律义莫不震动悼惧如听誓命由其外者闻大师之称道要莫不悽欷欣踊如获肆宥故时推人师则専其首诏求教宗则冠其位披山伐木崇构法宇则地得其胜捐衣去食广閲羣经则理得其深其道实勤而心无求自大师化去教亦随丧呜唿大师之𦵏门人慕号长老愁痛遂相与以为兹塔砻石峻整植木蓊茂凡衡山无为比者然而未有能纪其事余既与大乗师重巽游巽其徒也亟为余言故为其铭铭曰苞元极兮韬大方威而仁兮幽以光行峻洁兮貌斋庄气混溟兮徳洋洋演大律兮离毫芒度羣有兮耀柔刚栋宇立兮像法彰文字阐兮圣言扬诏襃列兮宅南方道之广兮用其常后是式兮宜久长閟灵室兮记崇冈即元石兮垂文章学者慕兮哀无疆南岳般舟和尚第二碑佛法至于衡山及津大师始修起律教由其坛场而出者为得正法其大弟子曰日悟和尚尽得师之道次补其处为浮图者宗世家于零陵蒋姓也和尚心大而行密体卑而道尊以为由定发恵必用毗尼为之室宇遂执业于东林恩大师究观秘义乃归传教不视文字悬判深㣲登坛莅事度比丘衆凡嵗千人者三十有七而道不慁以为去凡即圣必以三昧为之轨道遂服勤于紫霄逺大师修明要奥得以观佛浩入性海洞开真源道场専精长跪右遶不衡不倚凡七日者百有二十而志不衰初开元中诏定制度师乃居本郡龙兴寺肃宗制天下名山置大徳七人兹岳尤重推择居首师乃即崇岭是作精室辟林莽刳巖峦殿舍宏大廊庑脩直不命而献力不祈而荐货凡南方人颛念佛三昧者必由于是命曰般舟台焉和尚生十三年而始出家又九年而受具戒又十年而处坛场又三十七年而当贞元二十年正月十七日化于兹室呜唿无得而修故念为实相不取于法故律为大乗壊衣不饰揣食不味覆荐服役凡出于生物者摈而勿用不自知其慈摄取调御凡归于正真者动而成羣不自知其教万行方厉一性恒如寂用之涯不可得也有弟子曰景秀嗣居法㑹欲广其师之徳延于罔极故申明陈辞俾刋之兹碑铭曰像教南被及津而尊威仪有严载辟其门吾师是嗣増濬道源度衆逾广大明羣昏乃兴毗尼㣲宻是论八万总结彰于一言声闻熙熙遐迩来奔如木既抜有植乃根乃法般舟奥妙斯存百亿㝠㑹观于化元同道祁祁功庸以敦如水斯壅流之无垠帝求人师登我先觉赫矣明命表兹灵岳于彼南阜斋宫爰作负揭致货时靡要约袒奋程力不唿而诺是刈是凿既涂既斵层构孔硕以延后学出不牛马服不絮帛匪安其躬亦菲其食勤而不劳在用恒寂纵而不傲在舍恒得洪融混合孰究其迹懿兹遗光式是嘉则容貌往矣轨仪无极其徒追思赓荐兹石南岳大明寺律和尚碑儒以礼立仁义无之则壊佛以律持定慧去之则丧是故离礼于仁义者不可与言儒异律于定慧者不可与言佛逹是道者唯大明师师姓欧阳氏号曰惠开唐开元二十一年始生天寳十一载始为浮图大厯十一年始登坛为大律师贞元十三年十一月十一日卒元和九年正月其弟子懐信道嵩尼无染等命髙道僧灵屿为行状列其行事愿刋之兹碑宗元今掇其大者言曰师先因官世家潭州为大姓有勲列爵位今不言大浮图也凡浮图之道衰其徒必小律而去经大明恐焉于是从峻洎侃以究戒律而大法以立又从秀洎昱以通经教而奥义以修由是二道出入隠显后学以不惑来求以有得广徳二年始立大明寺于衡山诏选居寺僧二十一人师为之首干元元年又命衡山立毗尼藏诏选讲律僧七人师应其数凡其衣服器用动有师法言语行止皆为物轨执巾奉杖屦为侍者数百翦髪髦被教戒为学者数万得衆若独居尊若卑晦而光介而大灏灏焉无以加也其塔在祝融峯西趾下碑在塔东其辞曰儒以礼行觉以律兴一归真源无大小乗大明之律是定是慧丕穷经教为法出世化人无疆垂裕无际诏尊硕徳威仪有继道徧大洲徽音勿替祝融西麓洞庭南裔金刚刻辞弥亿千嵗碑阴凡𦵏大浮图无竁穴其于用碑不宜然昔之公室礼得用碑以𦵏其后子孙因而不去遂铭徳行用图久于世及秦刻山石号其功徳亦谓之碑而其用遂行然则虽浮图亦宜也凡葬大浮图其徒广则能为碑晋宋尚法故为碑者多法梁尚禅故碑多禅法不周施禅不大行而律存焉故近世碑多律凡葬大浮图未甞有比丘尼主碑事今惟无染实来涕泪以求其志益坚又能言其师他徳尤备故书之碑隂师凡主戒事二十二年宰相齐公映李公泌赵公憬尚书曹王臯裴公胄侍郎令狐公峘或师或友齐亲执经受大义为弟子又言师始为童时梦大人缟冠素舄来告曰居南岳大吾道者必尔也已而信然将终夜有光明笙磬之音衆咸见闻若是类甚衆以儒者所不道而无染勤以为请故末传焉无染韦氏女世显贵今主衡山戒法衡山中院大律师塔铭衡山中院大律师曰希操末年五十七既没二十七年其大弟子诫盈奉公之遗事愿铭塔石公昝姓凡去儒为释者三十一祀掌律度衆者二十六㑹南尼戒法壊而复正由公而大兴衡岳佛寺毁而再成由公而丕变故当世之士若李丞相泌道未尝屈覩公而稽首尊之不名出世之士若石廪公瓉公言未尝形遇公而叹息推以䕶法是以建功之始则震雷大风示其兆灭迹之际则陨星黒祲告其期斯为神怪不可度巳故其与物大同终始无争受学之衆他莫能偕也凡所受教若华严照公兰若真公荆州至公律公皆大士凡所授教若惟瑗道郢灵干惟正恵常诫盈皆闻人呜唿始终哉为之铭曰首有承兮卒有传革大讹兮持法权衆之至兮志益䖍雷发兆兮功已宣星告妖兮夀不延灵变化兮迎大仙砻兹石兮垂万年世有壊兮徳无迁栁河东集巻七柳河东集卷八钦定四库全书柳河东集巻八唐柳宗元撰行状段太尉逸事状太尉始为泾州刺史时汾阳王以副元帅居蒲王子晞爲尚书领行营节度使寓军邠州纵士卒无赖邠人偷嗜暴恶者率以货窜名军伍中则肆志吏不得问日羣行丐取于市不嗛辄奋击折人手足椎釡鬲瓮盎盈道上袒臂徐去至橦杀孕妇人邠宁节度使白孝徳以王故戚不敢言太尉自州以状白府愿计事至则曰天子以生人付公理公见人被暴害因恬然且大乱若何孝徳曰愿奉教太尉曰某为泾州甚适少事今不忍人无冦暴死以乱天子边事公诚以都虞候命某者能为公已乱使公之人不得害孝徳曰幸甚如太尉请既署一月睎军士十七人入市取酒又以刃刺酒翁壊酿器酒流沟中太尉列卒取十七人皆断头注槊上植市门外晞一营大譟尽甲孝徳震恐召太尉曰将奈何太尉曰无伤也请辞于军孝徳使数十人从太尉太尉尽辞去解佩刀选老躄者一人持马至晞门下甲者出太尉笑且入曰杀一老卒何甲也吾戴吾头来矣甲者愕因谕曰尚书固负若属耶副元帅固负若属耶奈何欲以乱败郭氏为白尚书出聴我言晞出见太尉太尉曰副元帅勲塞天地当务始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止㡬日不大乱大乱由尚书出人皆曰尚书倚副元帅不戢士然则郭氏功名其与存者㡬何言未毕晞再拜曰公幸敎晞以道恩甚大愿奉军以从顾叱左右曰皆解甲散还火伍中敢譁者死太尉曰吾未晡食请假设草具既食曰吾疾作愿留㝛门下命持马者去旦日来遂卧军中晞不解衣戒候卒击柝卫太尉旦俱至孝徳所谢不能请改过邠州由是无祸先是太尉在泾州为营田官泾大将焦令谌取人田自占数十顷给与农曰且熟归我半是嵗大旱野无草农以告谌谌曰我知入数而巳不知旱也督责益急且饥死无以偿即告太尉太尉判状辞甚巽使人求谕谌谌盛怒召农者曰我畏段某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮手注善药旦夕自哺农者然后食取骑马卖市谷代偿使勿知淮西寓军帅尹少荣刚直士也入见谌大骂曰汝诚人耶泾州野如赭人且饥死而必得谷又用大杖击无罪者段公仁信大人也而汝不知敬今段公惟一马贱卖市谷入汝汝又取不耻凡为人犯天灾傲大人击无罪者又取仁者谷使主人出无马汝将何以视天地尚不愧奴𨽻耶谌虽暴抗然闻言则大愧流汗不能食曰吾终不可以见段公一夕自恨死及太尉自泾州以司农征戒其族过岐朱泚幸致货币慎勿纳及过泚固致大绫三百匹太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁至泚反太尉终吏以告泚泚取视之其故封识具存太尉逸事如右元和九年月日永州司马员外置同正员桞宗元谨上史馆今之称太尉大节者出入以为武人一时奋不虑死以取名天下不知太尉之所立如是宗元尝出入岐周邠斄间过真定北上马岭厯亭鄣堡戍窃好问老校退卒能言其事太尉为人姁姁常低首拱手行步言气卑弱未尝以色待物人视之儒者也遇不可必达其志决非偶然者㑹州刺史崔公来言信行直备得太尉遗事覆校无疑或恐尚逸坠未集太史氏敢以状私于执事谨状故银青光禄大夫右散骑常侍轻车都尉宜城县开国伯桞公行状曾祖善才皇荆王侍读祖尚素皇润州曲阿县令父庆休皇渤海郡渤海县丞赠蔡州刺史工部尚书汝州梁县梁城乡思义里桞浑年七十四状公字惟深其先河东人晋永嘉年有济南太守卓者去其土往仕江左公实后之栁氏自黄帝后稷降于周鲁以字命族因地受氏载在左氏内外传及太史公书自卓至公十有一代为士林盛族着于南朝厯代史及桞氏家牒惟公质皃魁杰度量宏大𢎞和博达而遇节必立恢旷放驰而应机能断其居室奉养抚字之诚仪于宗戚而内行着焉其莅政柔仁端直之徳洽于府寺而外美彰焉凡为学畧章句之烦乱採摭奥㫖以知道为宗凡为文去藻饰之华靡汪洋自肆以适巳为用自始学至于大成躭嗜文籍注意钻砺倦不知㳺息威不待榎檚儒言雅㫖夙有闻知年十余嵗有称神巫来告曰若相法当天且贱幸而为释可以缓而死耳位禄非若事也公诸父素加抚爱尤所信异遽命夺去其业从巫言也公不可且曰夫性命之理圣人所罕言缙绅者所不道巫何为而能尽之也且令从之而生去圣人之教而为异术不若速死之愈也于是为学甚笃其在童幼固不惑于怪谲矣开元中举汝州进士计偕百数公为之冠礼部侍郎韦陟异而目之一举上第调授宋州单父尉操断举措通乎细大洁亷检守形于造次加云骑尉秩满江南西道连帅闻其名辟至公府以信州都邑人罹凶害靡弊残耗加守永丰令公于是用重典以威姦暴铺大和以惠鳏婺敺除物害消除人隠吏无招权干没之患政无犯令尨茸之蠧宰制听断渐于讼息耕夫复于封疆商旅交于闗市既庶而富㢘耻兴焉既富而教庠塾列焉里闬大变克有能称遂表为洪州丰城令到职如永丰之政而仁厚加焉授衢州司马夫器宏者耻効以圭撮之任足逸者难局以寻常之地公遂灭迹蔵用遁隠于武宁山羣公交书诸侯走币皆谢絶不就方将究贤人之业穷君子之儒味道腴以代膏粱含徳辉而轻绂冕遗荣养素恬淡如也朝右籍甚有声征拜御史公曰君命也安敢逃乎即日装束上道公常好大体不为细家之迫速非其志也以疾辞授右补阙不隠忠以固位不形直以奸名除殿中侍御史赐绯鱼袋赴江西与租庸使议复𣙜铁及常平仓便宜制置得以专征和钧闗石之绪出纳平准之宜国利人逸得其要道迁侍御史充江南西路都圑练判官时属支郡不知连帅之职公请出巡尽征之地大诘姦缪所至风动其有非常之政裕于人者必举其课绩归之使府又以文采殷勤歌咏之俾其风謡颂声闻于他部达于京师而后已改祠部员外郎转司勲郎中余如故就拜袁州刺史公于是酌古良牧之政宜于今者宗而奉之考诸理国之説称于人者承而守之均利器用以致其富昭明物则以教之礼示优裕之徳以周惠利缓九赋推广厚之心以固和慈保万人明其制量临长羣吏示之法禁考中备败无不得其极理行髙第朝廷休之召拜諌议大夫充浙江东西道黜陟使将举其能政端于外邦也公则修虞书之考绩举汉代之课第处事详谛无依违故纵之败奉法端审无隠忌削刻之文时分部所系于公尤重凌江并海竟吴越之域皆所莅焉复命称职加朝散大夫又拜左庶子集贤殿学士奉翊储后修其宫政统理文籍纪于秘府拜尚书右丞直而多容简而有制去苛削之文而吏皆率法务宏大之道而政不失中加银青光禄大夫迁右散骑常侍泾卒之乱公以变起卒遽尽室奔匿于终南山贼徒访公所在追以相印既及公而问焉公变名氏以绐之捐家属以委之贼遂执公爱子搒箠讯问折其右肱而公不之顾即步入穷谷扳草迳踰秦岭由襃骆朝于行宫上嘉其诚节不时召见公顿首流涕累陈计画贼平䇿勲赐轻车都尉封宜城县开国伯拜尚书兵部侍郎初公名载字元舆至是奏请改名以涤伪署之污是歳盗据淮浒方议讨戮宰相以大理评事李元平者有名以为才堪攘冦拜为汝州羣臣望声徇利者皆曰徳举公独慷慨言于朝曰是夫喋喋衒玉而贾石者也王衍误天下殷浩败中军华而不实异代同徳往且见获何冦之攘时人不之信也未㡬盗袭汝州以元平归凡百莫不嗟服焉俄以本官同中书门下平章事登翊圣皇匡弼大政造膝尽规諌之志当事无矜大之容援下情于上以酌天心顺嘉谟于外用彰君徳故绩用茂着而人罕知之然其章布于外敷闻在下者十一二焉贞元初上以甸服长人天下理本于是亲择郎吏分宰于京师外部未㡬而人謡太和击壤之颂归于帝力上召丞相告之左仆射平章事张延赏抃蹈称庆公俯伏不贺且曰甸服之政固宜慎重然则此屑屑者特京兆尹之职耳陛下当择臣辈以辅圣徳臣当选京兆以承大化京兆当求令长以亲细事夫然后宜舍此而致理可谓爱人矣然非王政之大伦也不知所贺上深然之汉惠悦曹参之言绛侯慙曲逆之对考之前志我无负焉既而西戎乗间入邑诈以请盟侍中北平王燧建议许之自公卿以下莫有异虑公独陈谋献画言戎之诈固不可许竟留中不下而前议遂行于是册命上将莅盟诸戎戎果纵兵逼好大敺掠而去上召对前殿嘉叹者久之时谏臣有廷争陷于讪上者上未之善也公从容候间陈古以讽所以示寛裕之徳招谠正之言词旨直切意气勤恳动合圣谟卒见纳用无何工人有以理乗舆服器得罪于左右者有司以盗易御物请论如法制初可之公不奉诏因抗疏曰迹其罪状未甚指明方春杀人惧伤和气上覧之大恱即原其罪刑官慎恤之事正于邦典圣君含育之徳彰于天下论者难之时上相与光禄卿裴腆不协候公休沐以御酒或阙阴请贬之制命既行公坚执不下请讯支计之吏校其供入之实原本定罪穷理辨刑而腆竟获宥克复本职白志真有羁靮之勤献利屡中上嘉其功效特宠异之方议大用公以为胥徒杂类出自微贱负乗致冦盗之招也累疏以闻而止公竭诚尽忠忧劳庶务有耄忘之疾恳迫陈让除右散骑常侍罢知政事贞元五年二月五日薨于昌化里终于散地故褒赠不及惟公致君之志孜孜焉不有怠也立诚之节侃侃焉无所屈也故处心积虑博蹇之道表于朝端弼违释回朴忠之诚沃于帝念内有敢言之勇进当不讳之明用能直道自达而无罪悔者也公累更重任禄秩之厚布于宗姻无一㕓之土以处其子孙无一亩之宫以聚其族属待禄而饱佣室而安终身坦荡而细故不入其达生知足落落如此夫其子恭父慈善行也拊循制理能政也直㢘洁静俭徳也拒疑独断明识也冒危以扞牧圉大节也犯颜以陈訏谟至忠也有一于此尚宜旌褒矧兹备体焉可以已固当饰以荣号章示后来而故吏遗孤沦寓遐壤久稽彞典罪在宗属敢用评隲旧行敷赞遗风若乃扬孔氏褒贬之文举周公惩劝之法征于诔谥则有司存谨状谥议贞元十五年正月日故银青光禄大夫右散骑常侍轻车都尉宜城县开国伯柳公从孙将仕郎守集贤殿正字宗元谨上尚书考功伏以鲁史褒贬虞书黜陟彰善瘅恶王教之端自周公以来谥法未改谨案栁公累厯清贯茂着名节贞亮存诚洁㢘中礼纳忠为争臣之表出守乃牧人之良刺举必闻澄清可纪冒危而大节不夺更名而纯诚克彰遂践鼎司以匡王国奉上尽陪辅之志退迹有推让之髙圭璋闻望洽于人聴所以耸厉在位闗于政教声闻王者其事实繁褒善劝能固将不废宗元既当族属且又通家传信克备其遗芳考行敢征于故事谨具署其懿绩布以悫词定谥之制请如律令谨状下太常博士裴堪议宜谥曰贞奉勑依唐故秘书少监陈公行状五代祖某陈宜都王曾祖某皇会稽郡司马祖某皇晋陵郡司功参军父某皇右补阙翰林学士赠秘书少监某州某县某乡某里陈京年若干状公姓陈氏自颍川来𨽻京兆万年胄贵里讳京既冠字曰庆复举进士为太子正字咸阳尉太常博士左补阙尚书膳部考功员外郎司封郎中给事中秘书少监自考功以来凡四命为集贤学士徳宗登遐公病痼舆曳就位备哀敬之节由是滋甚遂以所居官致仕贞元二十一年四月二十五日终于安邑里妻党之室无子伯兄前监察御史珰仲兄前大理评事苌以公文行之大者告于甞吏于公者使辞而陈之大厯中公始来京师中书常舍人衮杨舍人炎读其文惊以相视曰子云之徒也常以兄之子妻公由是名闻逰太原太原尹喜曰重客至矣授馆致饩厚以泉布献焉公曰非是为也某尝为北都赋未就愿即而就焉其宫室城郭之大河山之富闗闬之壮与其土疆之所出风俗之所安王业之所兴茍得闻而覩之足矣若曰受大利是以利来葢异前志也吾不能敢辞遂逆大河踰北山仿佯而归赋成果传天下为咸阳尉留府庭主文章决大事得其道为博士举疵礼修坠典合于大中者衆焉泾人作难公徒行以出奔问官守段忠烈之死上议罢朝七日宰相曰不可方居行宫无以安天下公进曰是非宰相之言天子褒大节哀大臣天下所以安也况其特异者乎上用之其勤劳侍从谋议可否时之所赖者大巡狩告至上行罪已之道焉曰凡我执事之臣无所任罪予惟不谨于理而有是也将复前之为相者公曰天子加惠羣臣而引慝焉徳至厚也而为相者复是无以大警于后且示天下率其党争之上变于色在列者咸恟而退公大唿曰赵需等勿退遂进而尽其辞焉不果复上迎访太后间数嵗外颇怠其礼公宻疏发之天子感悦焉初礼部试士有与亲戚者则附于考功莫不阴受其㫖意而为进退及公则否卓然有有司之道不可犯也大庙阙东向之礼且久矣公自为博士补阙尚书郎给事中凡二十年勤以为请殷祭之不坠繄公之忠恳是赖故有赤绂银鱼之服焉昭陵山峻而髙寝宫在其上内官惩其上下之勤輓汲之艰也谒于上请更之上下其议宰相承而讽之召官属使如其请公曰斯太宗之志也其俭足以为法其严足以有奉吾敢顾其私容而替之也奏议不可上又下其议凡是公者六七人其余皆曰更之便上独断焉曰京议得矣从之在集贤奏秘书官六员𨽻内而刋校益理纳资为胥而仕者罢之求遗书凡増缮者乃作艺文新志制为之名曰贞元御府羣书新录始御府有食本钱月权其赢以为膳有余则学士与校理官颁分之学士常受三倍由公而杀其二书史之始至入礼币钱六十缗亦皆分焉公悉致之官以理府署作书阁广羣官之堂不取于将作少府而用大足居门下简武官议典礼上以为能益器之与信臣议且致相位遇公有惑疾使视之疾甚不能知人遂不用用郑吏部髙太常为相而以秘书命公所以示优之也公有文章若干巻深茂古老慕司马相如扬雄之辞而其诂训多尚书尔雅之説纪事朴实不茍悦于人世得以传其藁其学自圣人之书以至百家诸子之言推黄炎之事涉厯代洎国朝之故实钩引贯穿举大包小若太仓之蓄崇山之载浩浩乎不可知也岂扬子所谓仲尼驾説者耶夫其忠烈之褒也相府之有诫太庙之东向也昭陵之不更其故也守官之不可夺也立言之不可诬也利之不茍就也害之不茍去也其忠类朱云其孝类颍考叔㢘类公仪休而又文以文之学以辅之而天子以为之知既得其道又得其时而不为公卿者病也故议者咸惜其始而哀其终焉公之丧凡五十四日而夫人又没毁也夫人之父曰偕司农卿祖曰某赠太子太保宗元故集贤吏也得公之遗事于其家书而授公之友以志公之墓谨状永贞元年八月五日尚书礼部员外郎桞宗元状栁河东集巻八柳河东集卷九钦定四库全书柳河东集巻九唐柳宗元撰表铭碣诔一十首唐相国房公徳铭之隂天子之三公称公王者之后称公诸侯之入为王卿士亦曰公有土封其臣称之曰公尊其道而师之称曰公楚之僣凡为县者皆曰公古之人通谓年之长老曰公故言三公若周公召公王者之后若宋公为卿士若卫武公虢文公郑桓公其臣称之则列国皆然师之尊若太公楚之为县者若叶公白公年之长老若毛公申公涪公而大臣罕能以姓配公者虽近有之然不能着也唐之大臣以姓配公最着者曰房公房公相𤣥宗有劳于蜀人咸服其节相肃宗作训于歧人咸遵其道惟正直慈爱以成于徳用是进退所居而事理办所去而人哀号理逺人逺人不胜其懐为文士赵郡李华铭公之徳乱故不克立今刺史太原王涯嘉公之道犹在乎人人不忘公之道为之刻石且曰州之南有亭曰需宴亭公之为也人之思也乃増饰栋宇即而立焉州人大悦咸㑹陨涕言曰昔公以周召之徳微子之仁有土封以为卿士道为三公徳为国师年为元老尝为县县懐其化至于州州濡其泽凡我子孙罔不载慕盛徳之词文而不刻更刺史数十莫克兴起乃率归于王公王公尝以机宻匡天子于禁中遵公之道刺于我邦承公之理又能尊公之徳起遗文以昭前烈则其入为卿士三公也孰曰不宜吾惧其去我也遽愿书于铭之隂用永表于邦之良政国子司业阳城遗爱碣四年五月皇帝以银印赤绂即隐所起阳公为谏议大夫后七年廷诤恳至累日不解帝尤嘉异迁为国子司业旌直优贤道光师儒又四年九月己已出拜道州刺史太学生鲁郡季偿庐江何蕃等百六十人投业奔走稽首阙下呌阍吁天愿乞复旧朝廷重更其事如己巳诏翌曰㑹徒北向如初行至延喜门公使追夺其章遮道愿罢遂不果献生徒嗷嗷顾眄徘徊昔公之来仁风扇扬暴慠革面柔懦有立聴闻嘉言乐甚钟鼓瞻仰徳宇髙逾嵩岱及公当职施政示人准程良士勇善伪夫去饰惰者益勤诞者益恭沉酗腆酒斥逐郊遂违亲三嵗罢退乡党令未及下乞归就养者二十余人礼顺克彰孝悌以兴则又讲贯经籍俾达奥义简习孝秀俾极儒业冠屦裳衣由公而严进退揖让由公而仪公征甚遐吾党谁师遂相与咨度署吏布告诸儒愿立贞珉侔髙状明乃访于学古之士纪公名字垂宪于后公名城字元宗家于北平隐于条山惟公端粹沖和髙嶷懿醇道徳仁明孝爱友悌薰袭里闬布闻天下守节贞固患难不能迁其心怡性坦厚荣位不足动其神为司谏议震于周行为司业爱加于生徒宜乎立名俾后是宪其辞曰惟兹阳公履道葆醇爰初隐声覆蒉基仁徳充而形乃作諌臣抗志励义直道是陈帝求师儒贰我成均开朗䝉滞宣明徳教大和潜布𤣥机宻照羣生闻礼后学知孝进退作则动言是俲匪公之轨人用爰蹈麤厉贪凌待公顺之欺伪谲诈待公信之少年申申咸适其宜榎檚废弛尊严而威公褒其良俾升于堂癯者既肥荣如衮衣公弃不用惩咎内讼既讼于内犹公之诲匪仁孰亲匪徳孰尊今公于征孰表儒门生徒上言稽首帝阍谓天葢髙曽莫我闻青衿涕濡填街盈衢逺送于南望慕踟蹰立石书徳用扬懿则呜唿斯文遗爱罔极唐故给事中皇太子侍读陆文通先生墓表孔子作春秋千五百年以名为传者五家今用其三焉秉觚牍焦思虑以为论注疏説者百千人矣攻讦很怒以辞气相击排冐没者其为书处则充栋宇出则汗牛马或合而隐或乖而显后之学者穷老尽气左睍右顾莫得而本则专其所学以訾其所异党枯竹䕶朽骨以至于父子伤夷君臣诋悖者前世多有之甚矣圣人之难知也有呉郡人陆先生质与其师友天水啖助洎赵匡能知圣人之㫖故春秋之言及是而光明使庸人小童皆可积学以入圣人之道传圣人之教是其徳岂不侈大矣哉先生字某既读书得制作之本而获其师友于是合古今散同异聮之以言累之以文葢讲道者二十年而志之者又十余年其事大备为春秋集注十篇辩疑七篇微指二篇明章大中发露公器其道以圣人为主以尧舜为的苞罗旁魄胶轕上下而不出于正其法以文武为首以周公为翼揖让升降好恶喜怒而不过乎物既成以授世之聪明之士使陈而明之故其书出焉而先生为巨儒用是为天子争臣尚书郎国子博士给事中皇太子侍读皆得其道刺二州守人知仁永贞年侍东宫言其所学为古君臣图以献而道达乎上是嵗嗣天子践阼而理尊优师儒先生以疾闻临问加礼某月日终于京师某月日葬于某郡某里呜唿先生道之存也以书不及施于政道之行也以言不及覩其理门人世儒是以増恸将葬以先生为能文圣人之书通于后世遂相与谥曰文通先生后若干祀有学其书者过其墓哀其道之所由乃作石以表碣唐故兵部郎中杨君墓碣贞元十九年正月某日守尚书兵部郎中杨君卒某月日葬于奉先县某原既葬其子姪洎家老谋立石以表于墓葬令曰凡五品以上为碑龟趺螭首降五品为碣方趺圆首其髙四尺按郎中品第五以其秩不克偕降而从碣之制其世系则纪于大墓君讳凝字懋功与季弟凌生同日不周月而孤伯兄慿翦髪为童家居于呉太夫人母道尊爱教饬谨备君之昆弟孝敬出于其性礼范奉于其旧克有成徳辑其休光东薄海岱南极衡巫文学者皆知诵其词而以为模准进修者率用歌其行而有所矜式君既举进士以校书郎为书记毗賛元侯于汉之隂式徙荆州由协律郎三转御史元戎出师用显厥谋遂入王庭为起居郎书事不回着垂国典又为尚书司封员外郎革正封邑申明嫡媵事连权右斥退勿惮直声彰闻仍叅选部以驭羣吏姦臣席势威福自巳他人求附离而不可得者公则却之私以胥史求署一皆罢遣曰吾不以三尺法为已利害居丧致哀内尽其志外尽其物而无有不得其心者服除为右司郎中危言直已以致其诚然卒中于诐辞不得朝请以检校吏部郎中为宣武军节度判官亳人缺守往莅其政孤老抚安强猾戮死垦凿峣卤芟艾榛荒作爰田以赡人食濬决潢污筑复堤防为落渠以定水祸理不半嵗利垂千祀㑹朝复命次于汴郊帅丧卒乱不可以入遂西走阙下玺书迎门劳徕甚备以疾居家三年复登于朝遐迩咏歌仍遇痼疾天子致问逾三月不赐告幸其愈而用之遂卒天下文行之士为之悲哀呜唿君有深淳之行有强毅之志内以和于亲戚正于族属外以信于朋友施于政事故身之进退人之喜戚系焉凡其昆弟申明于朝制书成曰孝友君子谓杨氏其仁义之府君之文若干什皆可以传于世若某者以姻旧获爱不腆之文君实知之惟车马币玉无可以称其徳用君之所以知者酬焉故御史周君碣有唐贞臣汝南周氏讳某字某以谏死𦵏于某贞元十二年柳宗元立碣于其墓左在天寳年有以谄䛕至相位贤臣放退公为御史抗言以白其事得死于墀下史臣书之公之死而佞者始畏公议于虖古之不得其死者衆矣若公之死志匡王国气震姦佞动获其所斯葢得其死者欤公之徳之才洽于传闻卒以不试而独申其节犹能奋百代之上以为世轨者也第令生于定哀之间则孔子不曰未见刚者出于秦楚之后则汉祖不曰安得勐士而存不及兴王之用没不遭圣人之叹诚立志者之所悼也故为之铭铭曰忠为美道是履谏而死佞者止史之志石以纪为臣轨兮唐故衡州刺史东平吕君诔维唐元和六年八月日衡州刺史东平吕君卒爰用十月二十四日藁葬于江陵之野呜唿君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社饮酒是月上戊不酒去乐㑹哭于神所而归余居永州在二州中间其哀声交于北南舟舩之下上必哌哌然葢尝闻于古而覩于今也君之志与能不施于生人知之者又不过十人世徒读君之文章歌君之理行不知二者之于君其末也呜唿君之文章宜端于百世今其存者非君之极言也独其词耳君之理行宜及于天下今其闻者非君之尽力也独其迹耳万不试而一出焉犹为当世甚重若使幸得出其什二三则巍然为伟人与世无穷其可涯也君所居官为第三品宜得谥于太常余惧州吏之逸其辞也私为之诔以志其行其辞曰麟死鲁郊其灵不施濯濯夫子故洁其仪冠仁服义干橹书诗忠贞继佩智勇承綦跨腾商周尧舜是师道不胜祸天固余欺鬼神齐怒妖㜸咸疑何付之徳而夺其时呜唿哀哉命姓为吕勤唐以力辅宁万邦受胙尔国维师元圣周以降徳世征五侯伊祖之则嗣济厥武前书是式至于化光爰耀其特春秋之元儒者咸惑君达其道卓然孔直圣人有心由我而得敷施变化动无不克推理惟工舒文以翼宣于事业与古同极道不茍用资仕乃扬进于礼司奋藻含章决科聮中休问用张署雠百氏错综逾光超都谏列屡皂其囊帝殊尔能人服其智戎悔厥祸欵边求侍盛选邦良难乎始使君登御史賛命承事风动海壖皇威以致来总征赋甲兹郎吏制用经邦时推重器诸臣之复周官匪易汉课牋奏鲜云能备君自他曹载出于技笔削自任羣儒革议正郎司刑邦宪为贰纠佞肃邪谄䛕具畏迁理于道民服休嘉恩疎若昵惕迩如遐实闭其合而抚于家载其愉乐申以舞歌赋无吏迫威不刑加浩然顺风从令无譁繇蚕外邑我茧盈车杂耕隣邦我黍之华既字其畜亦艺其麻鼛鼓斯屏人喜则多始富中教兴良废邪考绩既成王用兴嗟陟于岳渎言进其律号唿南竭讴謡北溢欺吏悍民先声如失逋租匿役归诚自出兼并既息罢羸乃逸惟昔举善盗奔于隣今我兴仁化为齐人惟昔富人或赈之粟今我厚生不竭而足邦思其弼人戴惟父善胡召灾仁胡罹咎俾民伊祜而君不寿矫矫贪凌乃康乃茂呜唿哀哉廪不余食藏无积帛内厚族姻外赒賔客恒是悬磬逮兹易箦僮无凶服葬非旧陌呜唿哀哉君昔与余讲徳讨儒时中之奥希圣为徒志存致君笑咏唐虞掲兹日月以耀羣愚疑生所怪怒起特殊齿舌嗷嗷雷动风驱良辰不偶卒与祸俱直道莫试嘉言罔敷佐玉之器穷以郡符秩在三品冝谥王都诸生羣吏尚拥良图故友咨懐累行陈謩是旌是告永永不渝呜唿哀哉唐故尚书户部郎中魏府君墓志魏氏世墓于某县某原唐兴有闻士讳之逷者与子及孙咸举进士嗣为儒家绵州涪城尉讳全珤魏州临黄主簿讳钦慈太常主簿讳绲尚书膳部员外郎兼江陵少尹讳万成凡五代名髙而不浮于行才具而不得其禄江陵府君益之以闳达之量经纬之谋故豪士贤大夫痛慕加厚生郎中府君讳𢎞简字曰裕之以文行知名既冠而徳礼闻于乡党既仕而法制立于官政温柔发乎外见而人莫不亲直方存乎内久而人莫不敬由进士策贤良连居科首授太子校书厯桂管江西福建宣歙四府为判官副使累授协律郎大理评事御史赐绯鱼袋在州六年而人乐之亷使崔衍曰吾敢专天下之士独惠兹人乎遂献于天子拜度支员外郎转户部郎中邦赋克举人望逾重年四十七贞元二十年九月三十日不疾而殁震悼之声遐迩一辞且曰斯人也而不得为善之利中人其怠乎君尝三娶而卒无主妇庭无倚庐堂无抱孤有令兄弟以主其丧有孝女以守其祀故哭于客位吊于殡东者咸加哀焉凡为部从事府丧而当其位者三州缺而居其守者二皆得其理君之先再世贫不得葬故以禄仕游于诸侯薄衣食损车马凡十有余祀卒获于厥心其族属之无主后者皆位于墓娣姪之无归从者咸㑹于家由是虚约以终其世既歛冡宰庀其政视廪唯釡钟视藏唯束帛无余积焉十有一月遣车归于洛师某日祔于墓监察御史柳宗元闻其道而翫其文也久居又同闬故哀而铭之其辞曰郎中之道惟直是保淳泊坦厚温恭孝友郎中之文惟孝是宣溥畅周流炳蔚纷纶为周贤能为汉贤良始任雠校篇籍有光仍授使檄訏谟用扬二居郎位征赋以理休声载起显命伊始生而不寿孰知其止殁而不嗣孰济其美有翩其旗爰举裳帷行道迟迟望墓而归象物是宜卜筮孔时里人作铭不愧于辞故朝散大夫永州刺史崔公墓志维元和五年九月十五日壬子永州刺史崔公薨于位享年六十八乙未殡于路寝丙寅迁神于舟以某年月日归葬于某县某原祔于皇考吏部侍郎赠户部尚书府君之墓尚书讳猗𤣥宗南巡内禅圣嗣府君以谋画定命起一旅以复天下厥功茂焉尚书之先曰贵乡丞赠太常少卿府君讳子美太常之先曰扬州江都丞府君讳道祯行髙位卑华冠士族公讳某字某承世徳之清源浚之以蠲洁以端其志采羣言之枝叶植之以茂实以循其能始由右千牛备身佐环卫更盩厔三原蓝田尉仍有大故三徙同位继授许州临颍汝州龙兴令推以直道二邑齐风哥舒曜尹河南鲸冦猾骜黎人播越表公尉河南糗粮刍茭戎备毕给版图田洫民事时乂迁扬州録事㕘军实呉楚之大都㑹也政令烦拏责奉丛沓一日不蓇鑴谯四至公为之优优有裕长史司徒杜公与之揖让异于賔僚入为太子司议郎拜归州刺史巖险湍悍人类鸟兽古号难理公克有声迁永州刺史朝散大夫惟是南楚风浮俗鬼戸为胥徒家有禳大者虐鳏孤以盗邦赋敺愚䝉以神讹言悖于政经莫有禁御公于是修整部吏黜侵凌牟渔者数百人以付信于下而征贡用集擒戮妖帅毁焄蒿淫昬者千余室以举正羣枉而田闾克和寛以容物直以率下邦人方安其里搢绅犹郁其望体魄遽降哀何有穷呜唿公前夫人徐州㕘军荥阳郑鉅女有子曰义和早夭后夫人万年尉范阳卢彤女嘉淑之徳继闻宗族有子曰贻哲贻俭克承于家洎公之兄子曰励曰礼诚愿志于墓无㤀公之徳铭曰孰为徳门清河濬源其流沄沄世有显懿扬其清芬焕炳增华昭于后昆惟鲂与鲤旧史是尊孰为茂功尚书清风蔼其有融勃然而兴披草从龙布令诸夏敷和六戎赫矣大阳克昇于中孰为惠政公嗣余庆形于謡咏小程其功大遂其性黠吏是省妖风以正于邑于邦克扬休命孰为遗爱公去昭代邦人斯痗始焉是赖今也何戴孰𦵏我公于洛之会何以铭之徽音不昧故永州刺史崔君权厝志博陵崔君由进士入山南西道节度府始掌书记至府留后凡五徙职六増官至刑部员外郎出刺连永两州未至永而连之人愬君御史按章具狱坐流驩州幼弟讼诸朝天子黜连帅罢御史小吏咸死投之荒外而君不克复元和七年正月二十六日卒孤处道洎守讷奉君之丧踰海水不幸遇暴风二孤溺死七月某日柩至于永州八月甲子藳𦵏于社之北四百步崔氏世嗣文章君又益攻博知古今事给数敏辩善谋画南败蜀虏西遏戎师其虑皆君之自出后饵五石病疡且乱故不承于初今尚有五丈夫子夫人河东栁氏徳硕行淑先崔君十年卒其𦵏在长安东南少陵北君以窜没家又有海祸力不克袝三年将复故葬也徒志其一二大者云鲵为祖晔为父世文儒积弥厚简其名字敬守年五十增以二𦵏湘澨非其地后三年辞当备故万年令裴府君墓碣公讳墐字封叔河东闻喜人太尉公讳行俭实髙祖侍中公讳光庭实曾祖刑部员外郎府君讳稹实祖大理卿府君讳儆实父公由进士上第校书崇文馆饬馆事修整左春坊由是立署局后参京兆军事按覆校巡大尹恒得以取直为太常主簿搜逖疑𤣥探抉遯隠宿工老师不得伏匿皆来会堂下耆股肱役喉喙以集乐事作坐立二部伎图卿奇其绩奏超以为丞司空杜公聮奉崇陵丰陵礼仪再以为佐离纷尨导滞塞闗百执事条直显遂司空拱手以成自开元制礼讳去国恤章累圣陵寝皆因事擥缀取一切乃已有司卒无所徴公乃撰二陵集礼藏之南阁转殿中侍御史仍拜尚书比部员外郎会校成要朞月毕具刺金州决髙㢮隟去人水祸渚茭原茅辟成稻梁陟万年令丛剧辨肃谈晏终日人视之若居冗官然会金州猾吏来扬言恐喝以烦凟事曰不得三十万吾能为祸公大怒召骂之恣所为吏巧以闻御史按章具狱再谪道州循州为佐掾会赦量移吉州长史元和十二年七月曰病痁泄卒始公以唯诺闻长安中奔人危急轻出财力如索水火性开荡进交大官不视齿类挟同列收下辈细大毕欢喜博奕知声音饮酒甚少而工于糺谪謡舞击咢纎屑促宻皆曲中节度而终身不以酒气加人昼接人事夜读书考礼收捃䇿牍未尝释手以是重诸公间初娶范阳卢氏无子后夫人栁氏徳为九族冠生三男子丧其二焉贞元十六年某月日卒柎于长安御㝛之北原冢子铣奉柩以明年月日克𦵏于墓铣以文书来栁州告其叔舅宗元愿碣于墓左则涕为之铭其辞曰有郁其馨惟裴之卿世服大僚仍耀烈名封叔申之实惟其英雠书宫闱佐职于京太常命吏以能増秩相仪考礼大弁斯毕鸠工展伎爰备声律或图或书藏之府室史于柱下郎于㑹司徼循以周大比是宜作牧于金金人允懐沟防汉浒垫沃卒移增我嵗食易其芋魁㳺手闲民相顾聚来征为万年治剧于都百务叙成谈晏以娱谁恤谁恃不忍悍吏胡巧其辞按章以遂由道斥循施施三年更赦进资庐陵是迁人曰世徳宜庆于延又曰良能宜力之宣朝有大赉期赐其还鬼神不享命殒在前长原有墓髙曽祖父淑灵是祔封叔爰归左右惟具孤铣磨石祈辞海陬遂升其趺于道之周栁河东集巻九柳河东集卷十钦定四库全书栁河东集巻十唐栁宗元撰志八首唐故中散大夫检校国子祭酒兼安南都䕶御史中丞充安南本管经畧招讨处置等使上柱国武城县开国男食邑三百户张公墓志铭汉光中兴马援雄絶域之志晋武一统陶璜布殊俗之恩理随德成功与时并今皇帝载新景命丕冒海隅时惟公祗复厥绩交趾之理续于前人公讳某字某某郡人也曽祖彦师朝散大夫尚书驾部郎中祖瑾懐州武德令考清朝议郎试大理寺丞赠右賛善大夫咸有懿美积为余庆公以忠肃循其中以文术昭于外推经㫖以饰吏事本法理以平人心始命蕲州蕲春主簿句㑹敏给厥声显扬仍以左领军卫兵曹为安南经畧廵官申固扞卫有闻彰彻转金吾卫判官三厯御史绩用𢎞大扬于天庭加检校尚书礼部员外郎换山南东道节度判官复转郎中为安南副都䕶赐紫金鱼袋充经畧副使迁检校太子右庶子兼安南都䕶御史中丞充本管经畧招讨处置等使公自为吏习于海邦凡其比较勤劳利泽长乆去之则夷獠称乱复至而冦攘顺化及受命专征得陈嘉谟誓拔祸本纳于夷轨乃命一其贡奉平其敛施牧人尽区处之方制国备刑体之法道阻而通百货地偏而具五人储偫委积师旅无庚癸之唿缮完板干控帯兼戊巳之位文单环王怙力背义公于是陆聨长毂海合艨艟再举而克殄其徒廓地故圻以归于我理乌蛮酋帅负险薎德公于是外申皇威旁达明信一动而悉朝其长取州二十以被于华风易皮弁以冠帯化姦宄为诚敬皆用周礼率由汉仪公患浮海之役可济可覆而无所恃乃刳连乌以辟坦途鬼工来并人力罕用沃日之大束成通沟摩霄之阻硩为高岸而终古䝉利公患疆场之制一彼一此而不可常乃复铜柱为正制鼓铸既施精坚是立固圉之下明若白黒易野之守险逾丘陵而万世无虞竒琛良货溢于王府殊俗异类盈于藁街优诏累旌其忠良太史嗣书其功烈就加国子祭酒封武城男食邑三百户凡再䇿勲至上柱国三増秩至中散大夫某年月薨于位年若干天子震悼伤辞有加明年其孤某官与宗人号奉裳帷率其家老咨于叔父延唐令某卜宅于潭州某原𦵏用某月某日人谋皆从龟兆袭言乃刻兹石着公之阀以志于丘竁以告于幽明铭曰周限荆衡秦开百粤交州之治炎刘是设德大来服道消自絶伏波南征汉威载烈宛陵北附晋政爰发我唐流泽光于有截皇帝中兴武城授钺肃肃武城惟夫之哲更厯毗賛显扬彰彻既受休命秉兹峻节度其谋猷守其亷洁厚农薄征匪貃匪桀通商平贷有来胥悦践山跨海坚其鸖列制器足兵溃兹蚁结乌蛮屈服文单翦灭柔逺开疆㑹朝天阙铜柱乃复环山以硩海无遘迕冦㒺踰越琛賮之献周于穷髪帝嘉成德载旌茂阀増秩䇿勲土封斯裂位厄元侯年亏大耋邦人号唿夷裔悽咽卜𦵏长沙连冈启穴书铭荐辞德音㒺缺唐故邕管经畧招讨等使朝散大夫持节都督邕州诸军事守邕州刺史兼御史中丞赐紫金鱼袋李公墓志铭公讳某字某实惟文皇帝之𤣥孙别子曰承干为皇太子以藩爱逼夺危慄致祸后封恒山为愍王赠荆州大都督继别曰象蕲春郡太守赠越州大都督封郇国公大宗曰玭太子詹事赠秘书监生廙尚书左丞凡四代有土田居贵仕公丕承之以率南服克荷天休继有功德公始以通经入崇文馆登有司第选同州㕘军入佐金吾卫进太仆主簿㕘引大驾府移为左右神䇿行营兵马节度以为推官拜监察御史赐绯鱼袋凡二使其率皆范司空希朝进殿中侍御史湖南都团练判官以寛通简大辅治得中道府迁主后事师人爱慕欲以贞元故事为请公恐惧抑留复徙浙东为都团练副使转侍御史又徙浙西如其职加着作郎凡三使其率皆薛大夫苹刺岳信二州得刘向祕书以能卒化黄白日召徒试术为仇家上变就鞫无事勑笞杀告者犹降建州司马陟刺泉州㑹乌夷叛杀郡吏敺缚农民诏以公都督邕州兼御史中丞赐紫金鱼袋为经畧招讨使既至则弓橐甲去斥候禁部内无敢以贼名使得自澣濯诸酋长咸顿首送欵故虏获输税奉贡愿比内郡人遣子吏都督所人复耕稼无有威刑居五月顷有黒螭鼓江流壊北岸直城南门覆舩杀人然后去父老泣曰吾公其殆矣尝合汞流黄丹砂为紫丹能入火不动以为神服之且十年然卒以是病暴下赤黒数日薨实元和十三年六月十五日年五十七僚宰庀事有缇五两无金银泉贝几不克敛夷人号唿致币归以明年月日𦵏附其穆长安西南高阳原上夫人陈氏先公十五年没父昙亦都督邕州终孤孟舆愿且文亚曰仲权次曰季谋年自九嵗以下有两壻博陵崔行俭劲峭有立志荥阳郑师贞敏㨗能羣皆闻名铭曰文濬维祥实亘实延冢谗不嗣宗以支传郇公克庸詹事继贤湜湜左丞惟道之宣公寛且惠以教则顺五㕘戎政二佩郡印师欢民爱克懐以信诐辞告讪卒白其讯乌猖狂盗海剽山帝命于南逖彼羣蛮虎龙煌煌英簜是将舟之金玉以为公服公既莅止告以文理推义赴仁弢弓服矢辟是垣垒完其父子复我邦赋施予卒士皃不功矜情不伐喜蛮入涕懐投刄以俟方底成绩虫㜸告妖悍石构灾升屋而号椎䯰卉裳来赙来观膴膴鳞原祔之显魂松栢芊芊封域安安代有高坟尧文之孙唐故试大理司直兼贵州刺史邓君墓志铭君讳某字某南阳人汉司徒禹之后也曽祖倚皇连州普城令祖少立皇沧州司马考邕皇左武卫兵曹㕘军惟君敏给以御下亷忠以承上干蛊之称洽于诸侯信谨之迹彰于所莅故自始仕以至没世未尝无闻焉初以试大常寺奉礼郎更职于剑南湖南江西前后连帅咸器其能以柄于事于劒南则亭拟阅实以修官刑尽哀敬之情致淑问之颂寛勐之适克合于中于湖南则外按属城内专平凖莅卝人钖石之地㕘凫氏鼓铸之功溢山告祥国用益赡吏无并縁以巧法人无怨讟以苦役凡处斯职莫能加焉于江西则旁缉传置下绳支郡俾无有异政以一于诏条财赋之重待君而理无何邕州经略使路公恕奏署试大理评事兼贵州刺史㕘帷幕之任董龟虎之威夷俗敬爱革面受事朝廷将以武定南服命安南大校御史中丞赵良金为邕州复以君兼招讨判官録其异能奏加司直昇招讨副使兼统横亷贵三州事尨茸之下直道有立犷悍之内义威必行赋増而不扰法一而无憾然以忧慄间于多虞卒成耳目之塞道致齿牙之猾元和五年五月二十一日疾卒于公馆年五十五明年某月日返𦵏于潭州某原夫人陇西李氏大理评事练之女年三十二贞元十六年终于郴州有子四人曰贽曰某贽十三年矣哀礼具焉京兆尹𢎞农公始由湖南为江西再以君为从事知之最厚痛君之能不施于剧任惜君之志见屈于羣疑且以志授宗元使备其阙古者观其所使而知在上之德今也观其所使而知在下之诚呜唿可无辞乎铭曰曼姓之裔司徒隆汉惟君是承有植其干始属奉常出参藩翰议谳西蜀平其狴犴廵视南楚总兹条贯贸迁化居货殖攸賛改煎镕范贡输増筭既饬财赋亦专传馆去牧荒陬肃其聼断以息暴戾斯逭行非选事进不避难始頼其宁终闻见惮疾与忧积志随魄散年极中身葬兹高岸才耶命耶君子兴叹吕侍御恭墓志吕氏世居河东至延之始大以御史大夫为浙东道节度大使延之生渭为中书舍人尚书礼部侍郎刺湖南七州生四子温恭俭让以温为尚书郎再赠至右仆射恭字敬叔他名曰宗礼或以为字实惟吕氏宗子尚气节有勇略不事小谨读从横书理阴符握机孙子之术曰我师尚父胄也大父洎先人咸统方岳今天下将理平蔡兖兾幽洎戎犹负命蚤夜唿愤以为宜得任𤓰牙毕力通天子命作文章咸道其志云又曰由吾兄而上三世世为进士吾之文不坠教戒独武事未克纉厥绪因弃去从山南西道节度府掌书记预谋画不甚合以试守军卫佐加协律郎入荐为长安主簿复出以监察御史为江南西道都团练军事府表进殿中侍御史为桂管都防御副使元和八年去桂州相国尚书郑公遮留假岭南节度判官至广州病痎疟加㿃六月二十八日卒妻裴氏户部尚书延龄女有丈夫子三人曰爽曰瓌曰特女子三人曰环曰鸾曰倩皆幼行于道而倩又死遂以柩如洛阳祔葬于大墓欵志吕氏世仕至大官皆有道冝兴于世温洎恭名为豪杰知者以为是必立王功活生人不幸温刺衡州年四十卒恭未及理人年三十七又卒世固有有其具而不及其用若温恭者耶恭皃竒壮有大志信善容物冝寿考硕大而又不克吕氏之道恶乎兴铭曰沨沨之风乎不可追有志之大兮今安归吕君去我死乎吾谁依唐故岭南经略副使御史马君墓志元和九年月日扶风马君卒命于守龟祔于先君食卜𦵏明年某月庚寅亦食其孤使来以状谒铭宗元删取其辞曰君凡受署徃来桂州岭南江西荆南道皆大府凡命官更佐军卫録王府事畨禺令江陵户曹録府事监察御史皆为显官凡佐治由廵官判官至押畨舶使经略副使皆所谓右职凡所严事御史中丞良司徒佑嗣曹王臯尚书胄尚书伯仪尚书昌皆贤有劳诸侯其善事凡管岭南五府储跱出卒致糓以谋叶平哥舒晃假守州邑民以便安殄火讹杀吏威海盐増筭邦赋大减所至皆用是理年七十不肯仕曰吾为吏逾四十年卒不见大者今年志虑耗终不能以筋力为人赢缩因罢休以经书教子弟不问外事加七年卒君始以长者重许与闻凡交大官皆见礼司徒佑尝以国事徴顾谓君曰愿以老母为累受託奉视优崇至㤀其子之去君讳某字某曽祖某某官父某某官嗣子陇西李氏出曰徴由进士为右卫胄曹早没次四子皆京兆韦氏出曰儆曰倣曰敏曰庭女一人嫁栁氏壻曰宗一其铭曰不懈于位不替于谋虑冦以平抚民以苏僣夫不孽悍吏不牟惟寳于盐亦赢其筹公以忠施私以义跻既至于年乃静于懐衣柔膳甘子掖孙擕观经考古教导斯齐克寿克乐呜唿终哉于阴之原爰位其墓千万子孙来拜来附唐故安州刺史兼侍御史贬栁州司马孟公墓志铭孟氏之孤遵庆奉其父命书九篇为善状一篇来告曰日月君薨月日将𦵏于某敢请刻辞呜唿公自假左賛善大夫桓王司马太常少卿为义成军中军兵马使其帅魏国公躭为宰相命公左领军卫将军事德宗顺宗今上立朝九年加朝议大夫居䘮㑹用兵赵起复居故官为左神䇿行营先锋兵马使知牙而赵兵罢不受禄去金革服䘮终期命安州刺史仍加侍御史安州防遏兵马使贬栁州司马公尝佐魏公平襄阳靖梁州立义成军魏公𢎞大恢竒公能以任军政是以又为卫将军䖍㳟洁亷动得礼节代赵之役坚立堡垒誓死麾下法制明具权力无能移进不备患退不败礼安州廹冦壤多戎事政出一切吏以文持之故贬明年用兵蔡朝廷诸公洎外诸侯咸以公为请未及徴气乗胏溢为水浮肤而卒年六十惟公志専于中貌严于外尝立廷中毅然望之若图形刻像闻国难辄不寝食谋度愤咤以故病不可治曽祖某官讳某祖某官讳某父某官讳某公之讳曰常谦子遵庆弟曰某铭曰鲁仲孙氏其世为孟贲勇光武轲儒绍圣公传师法以训戎政执稽以庸咸致厥命济济于朝冕服以光墨非从利终役服䘮忠孝孔明君子攸彰昔者云中六级下吏公刺于安法亦可议黜伏南荒豪士歔欷闻难以激去食废寐神乖气离支膈莫遂廷臣进言侯伯拜章帝命将施俄仆于京代山兀兀植栢与松其名惟何忠孝孟公故连州员外司马凌君权厝志年月日尚书都官员外郎和州刺史连州司马富春凌君讳凖卒于桂阳佛寺先是六月告于州刺史博陵崔君曰余尝学黄帝书切脉视病今余肝伏以濇肾浮以代将不腊而死审矣凡余之学孔氏为忠孝礼信而事固大谬卒不能有示乎世者命也臣道无以明乎国子道无以成乎家下之得罪于人以谪徙丑地上之得罪于天以降被罪疾余无以御也敢以鬼事为累又告为老氏者某曰余生于辰今而寓乎戌辰戌冲也吾命与脉叶其死矣乎吾罪大惧不克归柩于吾乡是州之南有大冈不食吾甚乐焉子其以是𦵏吾及是咸如其言云孤夷仲求仲以其先人之善余也勤以志为请呜唿君字宗一以孝悌闻于其乡杭州刺史常召君以训于下读书为文章着汉后春秋二十余万言又着六经解围人文集未就有谋略尚气节赒人之急出货力犹弃粃粺年二十以书干丞相丞相以闻试其文日万言擢为崇文馆校书郎又以金吾兵曹为邠宁节度掌书记泾之乱以谋画佐元戎常有大功累加大理评事御史赐绯鱼袋换节度判官转殿中侍御史府䘮罢职后迁侍御史为浙东亷使判官抚循罢人按騐污吏吏人敬爱厥绩以懋粹然而光声闻于上召以为翰林学士德宗崩迩臣议秘三日乃下遗诏君独抗危词以语同列王伾画其不可者十六七乃以旦日发䘮六师万姓安其分遂入为尚书郎仍以文章侍从由本官㕘度支调发出纳姦吏襄止以连累出和州降连州居母䘮不得归而二弟继死不食哭泣遂䘮其明以没盖君之行事如此其报应如此夫人髙氏在越孤四人南仲殷仲在夫人所未至执友河东栁宗元哀君有道而不明白于天下离愍逢尤夭其生且又同过故哭以为志其辞哀焉铭曰噫凌君生不淑学孔氏杨芬郁好谋谟富天禄雠禁书賛推毂观灵龟获贞卜徙东越翊明牧罢人苏汚吏覆升侍从躬启沃匡危疑兴大福吏尚书徒𨽻肃佐经邦财用足道之跻身则辱乌江垂九疑麓仍祸凶遘兹酷能知命无怨毒罪不冺死犹僇何以葬南岭曲魂有灵故乡复封兹壤归骨肉为之铭志陵谷故岭南盐鐡院李侍御墓志天寳中诏李氏由凉武昭王以下皆得籍宗正故沂州刺史福以姑臧人附属于宁歧为族曽祖生乐寿令昱昱生虢州司马叶世以儒闻叶生监察御史澣字濯缨明两经仕厯永兴临晋尉㑹天子方事诛伐南平蔡北服赵西走戎东讨齐鲁五年间兵征卒戍籴行千里凡进用唯财赋为难君以试大理评事佐荆南两税使督天下诸侯之半调食饶给车繋舟连又守湖南盐鐡转运院以能迁官移岭南益积功劳以介厉敦勤为率羣吏先年五十三元和十三年月日卒妻庐江何氏凡五世世郑出父曰士锷季父曰士干有大名君之子二人曰夔曰导女一人曰某夔导皆幼不能事何夫人哭且戒柩行万里咸观其礼焉𦵏伊阙用明年某月日甲子铭曰凉为帝基克顾厥𦙍皇𢎞国牒四邑显进沂以属尊世仕倚儒宪宪濯缨亦用学徒既谷既官式懋尔劳四方用师卒食之饶致其亷介率是诸侯于荆于交闗石是钧邦有休功惟吏之勤兾施于大以尽其有孰司夀夭君不克乆吉日来祔伊闗之墓子嗣孙承有达冝兴铭诏于神永永是徴柳河东集巻十柳河东集卷十一钦定四库全书栁河东集巻十一唐栁宗元撰志碣诔一十一首故试大理评事裴君墓志裴氏之昭曰赠户部尚书讳某穆曰起居郎讳某生均州刺史讳某均州与其弟大理更为刑部郎用文史名于朝善杜礼书长子曰某射进士䇿不中去过汴韩司徒𢎞迎取为从事以闻拜太子通事舍人进大理评事当伐蔡及郓汴常为军首賛佐有劳既事将侍太夫人于京师道发疽元和十四年月日终于河南敦厚里年若干字曰某弟某以其䘮归𦵏于某县某里未果娶有男子二人女一人男之长曰某通两经始杖且庐铭曰世守不迁秀于士乡不利有司爰客于梁梁委其躬乃相戎政宫臣理属仍受国命南蔡北曹五载首兵柔刚辅理平视太平马牛既宁告养于京栈车草草我来周道载饥载劳神夺其孝形经于洛魂其焉如庶终尔诚阴侍里闾膳饮不违有弟之㳟既安且盈厥志斯从铭之故人以慰尔衷故大理评事栁君墓志晋之乱栁氏始分曰耆为汝南守居河东又五世曰庆相魏魏相之嗣曰旦仕隋为黄门侍郎其小宗曰楷至于唐刺济房兰廓四州楷生夏县令府君讳绎绎生司议郎府君讳遗爱皆𦵏长安少陵原遗爱生御史府君讳开𦵏南阳其嗣曰寛字存谅读其世书扬于文辞南方之人多讽其什颇学礼而善为容修吏事始仕家令主簿进左骁卫兵曹试大理评事为岭南节度推官荆南永安军判官府罢为游士出桂阳下广州中厉气沤泄卒于公馆元和六年八月七日也年四十七前娶琅邪王拱子拱国子祭酒后娶河东裴陵子陵告成令裴氏之出曰裴七君之从弟以君之䘮归过零陵哭且告于宗元曰吾伯兄从事岭南其地多货其民轻乱能以简惠和柔匡弼所奉假守支郡海隅以宁鬬很仇怨敦谕克顺从公于荆绥戎永安仍专郡治政用休阜是时蜀冦始灭邦人疮痍懐君之泽咸㤀其痛其理也惠而不施之于大其行也和而不至于年其言也文而不显其声今将以某月日祔𦵏茍又不得令辞而志焉是无以盖前人之大痛敢固以请呜唿余惧辞之不令以为神羞余敢不诺铭曰栁族之分在北为高充于史氏世相重侯中书之世寔曰兰州夏县政良司议德优营营御史乃佐元侯惟君是嗣其政克修储闱补吏环卫分曹南越之厖从事以宁永安披攘荐仍于兵是董是经既柔且平浩浩呻唿革为和声胡不使寿而夺之龄挺于海壖圹于邓邦厥弟孔哀惟行之㳟哌哌小子缞而不庐充充令妻髽首而居鸟兽号鸣助我踟蹰刻此悲辞藏之奥隅故秘书郎姜君墓志秘书郎姜㟧字某开元皇帝外孙也始楚国公皎与上游益贵幸子庆初得尚某公主生㟧㟧生三日上曰他物无以饷吾孙即勑有司以第六品告与绯衣银鱼得通籍出入凡名是官七十年终不徙然其间在蜀汉荆楚以大诸侯命守州邑辄以劳称时缺则复命好游嗜音以生贵富畜妓能传宫中声贤豪大夫多与连欢后加老风病手足竒右可用不能就官士有载酒来则出妓搏髀笑戏观者尚识承平王孙故态元和十四年月日终桂州都督御史中丞裴公曰噫帝戚也𦵏不可以廉为具物祭以豚酒月日𦵏州东南一里子某年若干母曰雷姬铭曰始贱终贵于世为遂幼荣老穷在物为凶均之得䘮谁缺谁丰若君者银朱于始生钟鼎以及壮不矍矍于进取不施施于骄伉左絃右壶乐以自放虽老而客死未尝戚乎已与夫拳拳恐悸䝉谄负义得之拘拘荣不盖愧以终其身而不能止者不犹优乎亡友故秘书省校书郎独孤君墓碣呜唿有唐仁人独孤君之墓祔于其父太子舍人讳助之墓之后自其祖赠太子少保讳问俗而上其墓皆在灞水之左今王父营陵于其侧故再世在此呜唿独孤君之道和而纯其用端而明内之为孝外之为仁黙而智言而信其穷也不忧其乐也不淫读书推孔子之道必求诸其中其为文深而厚尤慕古雅善赋颂其要咸归于道昔孔子之世有颜回者能得于孔子后之仰其贤者譬之如日月而莫有议者焉呜唿独孤君之明且仁如遭孔子有两颜氏也今之世有知其然者乎知之者其信于天下乎使夫人也夭而不嗣世之感者犹曰尚有天道嘻乎甚耶君讳申叔字子重年二十二举进士又二年用博学宏词为校书郎又三年居父䘮未练而殁盖贞元十八年四月五日也是年七月十日而𦵏乡曰某乡原曰某原呜唿君短命行道之日未乆故其道信于其友而未信于天下今记其知君者于墓韩泰安平南阳人李行谌元固其弟行敏中明赵郡賛皇人桞宗元河东解人崔广略清河人韩愈退之昌黎人王涯广津太原人吕温和叔东平人崔羣敦诗清河人刘禹钖梦得中山人李景俭致用陇西人严休复𤣥钖冯翊人韦词致用京兆杜陵人故襄阳丞赵君墓志贞元十八年月日天水赵公矜年三十二客死于栁州官为敛𦵏于城北之野元和十三年孤来章始壮自襄州徒行求其𦵏不得徴书而名其人皆死无能知者来章日哭于野凡十九日唯人事之穷则庶于卜筮五月甲辰卜秦誗兆之曰金食其墨而火以贵其墓直丑在道之右南有贵神冡土是守乙已于野冝遇西人深目而髯其得实因七日发之乃觏其神明日求诸野有叟荷杖而东者问之曰是故赵丞儿耶吾为曹信是迩吾墓噫今则夷矣直社之北二百举武吾为子蕝焉辛亥启土有木焉发之绯衣緅衾凡自家之物皆在州之人皆为出涕诚来章之孝神付是叟以与龟偶不然其协焉如此哉六月某日就道月日𦵏于汝州龙兴县期城之原夫人河南源氏先殁而祔之矜之父曰渐南郑尉祖曰倩之郓州司马曽祖曰𢎞安金紫光禄大夫国子祭酒始矜由明经为舞阳主簿蔡师反犯难来归擢授襄城主簿赐绯鱼袋后为襄阳丞其墓自曽祖以下皆族以位时宗元刺栁用相其事哀而旌之以铭铭曰誗也挈之信也蕝之有朱其绂神具列之恳恳来章神实恫汝钖之老叟告以兆语灵其鼓舞从而父祖孝斯有终宜福是与百越蓁蓁羁鬼相望有子而孝独归故乡涕盈其铭旌尔勿忘故温县主簿韩君墓志有唐故温县主簿韩慎字某汉弓髙侯其先也徙于南阳传世至今唐侍中讳瑗克用贞亮奋于国难侍中兄子郢州刺史讳某某生御史着作郎讳某某生尚书库部郎中万州刺史讳某嗣以文行大其家业君万州长子也以父任为建陵挽郎累调授王府参军襄州襄阳尉至于是邑贞元十六年又调于天官署河阳丞末拜十有一日暴病卒于长安永崇里先人之庐又十有一日龟䇿袭吉祔于咸阳洪渎原先人之墓礼也先三日外姻家老谋为之志季弟㤗哀不能文故託于友焉呜唿生也以其弟之㳟知君之为友没也以其弟之戚知君之为爱惟友爱出于孝移于忠施于人事无徃不达余故得受其辞书于石曰友而爱而忠孝宜之貌称其行行称其词贱而不寿为善是悼祔于祖考初筮攸告季也之纯寘哀无垠终寠且贫控于仁人备物称家其仪式陈爰相其悲载刻兹珉东明张先生墓志东明先生张氏曰因尝有以文荐于天子天子䇿试甚高以为长安尉一年投去印绶愿为黄老术诏许之居东明观三十余年受毕法道行峻异得衆真秘书诀箓聚经籍图史侔于麟阁以弟回降秩封州先生曰吾老矣支体不可解也遂从以去明年回之子袭死哭之恸遂病既亟以命回曰吾生天寳讫贞元乙酉嵗十月今死于汝之手盈吾志矣京师吾生也毕原先人之归也必以返𦵏乃自为志而卒明年正月某日𦵏如其言弟子某等为碑以志于墓辞曰匪禄而康匪爵而荣漠焉以虚充焉以盈言而不为华光而不为名介洁而周流苞涵而清宁幽观其形与化相㝠寂寞以成其道是以勿婴世皆狂狂奔利死名我独浩浩端一以生或曰先生友悌以遁慈幼以死若不能㤀情者何耶吾曰道去友耶去慈耶从容以求其得之耶盪莽很悻道之非耶且夫亏恩壊礼枯藁顦顇隳圣图寿离中就异歘然与神鬼为偶顽然以木石为类倥侗而不实穷老而无死先生之道固知异夫如此也乃书于石以纪虞鸣鸖诔维某年月日前进士虞九臯字鸣鸖终于长安亲仁里既克𦵏于高阳原二三友生皆至于墓哀其行之不昭于世追列遗懿求诸后土申荐嘉名实曰㳟甫乃作诔曰呉虞之分爰宅上阳其后优游在越为乡延诩辅汉恢定封疆东徙之贤时惟仲翔曰预曰喜在晋克彰义笃斯文有苾其芳秘书多能垂耀于唐洎于汉阳世德以昌毗賛尚父休徽用扬惟我先君并时翺翔洽主记室蔚其辉光实契伯仲永永不㤀汉阳元子寔绍其美传袭儒风彪炳文史克㳟以孝惟礼是履誉洽于乡论为秀士百郡之选丛于京师昧没腾借乗凌蔽欺生之始至则奋其仪退黙以谦人悦而随名卿是挈先进咸推方出羣类振耀于时祸丁舅氏漂沦海沂捧讣号唿匍匐増悲䘮有幼主礼或多违孰徇于名而不是思投袂就道乗艰若夷竭诚䘮具申敬裳帷万里来复祗祔于墓遽不凌节俭而有度由其温㳟守以贞固行道咨嗟观礼兴慕复从乡赋焕发其华克下再举闻于邦家倚闾千里欢咏斯多姻族盈门载笑且歌君之不淑名立志沮庆归其乡身终逆旅生死已间寿觞方举贺书在途委骨归土哀欢易地弔慕交户神明不仁降此大苦呜唿哀哉惟昔夏首羁贯相亲通家修好讲道为隣既冠于阼思致其身升于司徒及尔继年交欢二纪莫间斯言愉乎其和确尔其坚更为砥砺咸去韦弦今则遽已吾其缺然呜唿哀哉诔行谋谥惟古之道生而无位没有其号惟是友生徘徊顾悼爰用壹惠幽明是告温温其㳟维德之经先民有作今也是旌呜唿㳟甫钦此嘉名故处士裴君墓志河东闻喜裴君讳某字某好学未仕年若干元和十四年月日终于京兆渭南墅君之弟中丞公督桂州命其僚栁宗元以铭君之出河间邢羣以状来告曰曽祖讳某宁州刺史赠户部尚书祖讳某起居郎父讳某尚书刑部员外郎议官及浮图事独出载在史册以八使行天下当河北道疑危顽很难处分之地用天子命制断得宜于时为第一天下皆仰以为相㑹疾终再赠至大理卿长老咸曰裴氏世积德起居丞相弟也以文史用大理名世人也咸闻而不大君以友悌悫植承其休幽光而不扬岂天钟羙于中丞啬而不克并耶不然君无位以夭其可问哉君前娶韦氏成都少尹士谟女生二子字曰某名曰某以文敏中丞公尤爱幸恒从不幸卒于桂林某举明经后娶于薛氏无子父寀位卑是年月日𦵏渭南某里迁奉夫人之䘮自万年来有俟犹异室铭曰畴之沃沃宜其嘉谷有耕有耨同施异禄明昭次穆丞相之族尚书之孙大里之门有庆实延宜硕而繁不位不年晦于丘园懿懿大理惟德之元权佞抑释太史是论黜陟兾幽邦命是尊神啬丰福不弃于君渭之洋洋爰墓其南孝思是懐祖考之依郡人作铭惟相其哀覃季子墓铭覃季子其人生爱书贫甚尤介特不茍受施读经传言其説数家推太史公班固书下到今横竖钩贯又且数十家通为书号覃子史纂又取鬻老管庄子思晏孟下到今其术自儒墨名法至于狗彘草木凡有益于世者为子纂又百有若干家笃于闻不以仕为事黜陟使取其书以氏名闻除太子校书某年月日死永州祁阳县某乡将死叹曰宁有闻而穷乎将无闻而丰乎宁介而踬乎将溷而遂乎𦵏其乡后若干年栁先生来永州戚其文不大于世求其墓以石铭铭曰困其独丰其辱续荥泽尉崔君墓志太傅公既志荥泽君之𦵏明年为中书侍郎同中书门下平章事以卒荥泽君之嗣曰膺备物具货入于汴汴陷于戎䘮焉不果行㑹世难不幸膺亦死膺之亚曰太素仕至云阳令求其将行谪南海上元和九年移信中犹有累不克如其乡大惧缓慢兹乆哭命其子某以某月日启君之䘮至于某𦵏用某月甲子志用太傅公之辞又命河东栁某书缓故且志终事之年月日柳河东集巻十一柳河东集卷十二钦定四库全书栁河东集巻十二唐桞宗元撰表志六首先侍御史府君神道表呜唿先君之墓仲父殿中君志焉孤宗元不敢称道先德然而无以昭于外者用敢悉取仲父之所陈而系其辞刻石表先君讳镇字某六代祖讳庆后魏侍中平齐公五代祖讳旦周中书侍郎济阴公高祖讳楷隋刺济房兰廓四州曽伯祖讳奭字子燕唐中书令曽祖讳子夏徐州长史祖讳从裕沧州清池令皇考讳察躬湖州德清令世德亷孝飏于河浒士之称家风者归焉先君之道得诗之羣书之政易之直方大春秋之惩劝以植于内而文于外垂声当时天寳末经术高第遇乱奉德清君夫人载家书隠王屋山间行以求食深处以修业作避暑赋合羣从弟子姓讲春秋左氏易王氏衎衎无倦以忘其忧德清君喜曰兹谓遯世无闷矣乱有间举族如呉无以为食先君独乗驴无僮御以出求仁者冀以给食尝经山涧水卒至流抵大壑得以无苦被濡涂以行无愠容观者哀悼而致礼加焉季王父六合君忤贵臣死于吏舍犹鞠其状先君改服徒行逾四千里告于上由是贷其问既而以为天子平大难发大号且致太平人罹兵戎农去耒耜宜以时兴太学劝耦耕作三老五更议籍田书斋沐以献道不果用授左卫率府兵曹参军尚父汾阳王居朔方备礼延望授左金吾卫仓曹参军为节度推官专掌书奏进大理评事以为刑法者军旅之桢干斥候者邉鄙之视聼不可以不具作晋文公三罪议守邉论议事确直世不能容表为晋州録事参军晋之守故将也少文而悍酣嗜杀戮吏莫敢与之争先君独抗以理无辜将死常以身扞笞箠拒不受命守大怒投几折箦而无以夺焉以为自下绳上其势将殆作泉竭木摧诗终秉直以免于耻调长安主簿居德清君之䘮哀有过而礼不逾为士者咸服服既除常吏部命为太常博士先君固曰有尊老孤弱在呉愿为宣城令三辞而后获徙为宣城四年作阌乡令考绩皆最吏人懐思立石颂德迁殿中侍御史为鄂岳沔都团练判官元戎大攘狡虏増地进律作夏口破虏颂后数年登朝为真㑹宰相与宪府比周诬謟正士以校私雠有击登闻鼓以闻于上上命先君揔三司以聼理至则平反之为相者不敢恃威以济欲为长者不敢懐私以请间羣寃获宥邪党侧目封章密献归命天子遂莫敢言逾年卒中以他事贬夔州司马作鹰鹯诗居三年丑类就殛拜侍御史制书曰守正为心疾恶不惧先君捧以流涕曰吾唯一子爱甚方谪去至蓝田诀曰吾目无涕今而不知衣之濡也抑有当我哉作喜霁之歌副职持宪以正经纪贞元九年宗元得进士第上问有司曰得无以朝士子冐进者乎有司以闻上曰是故抗姦臣窦参者耶吾知其不为子求举矣是嵗五月十七日终于亲仁里第享年五十五七月某日𦵏于万年县栖鳯原后十一年宗元由御史为尚书郎天子行庆于下申命崇赠而有司草创颇缓㑹宗元得罪遂寝不行太夫人范阳卢氏某官某之女实有全德为九族宗师用柔明勤俭以行其志用图史箴诫以施其教故二女之归他姓咸为表式太夫人既授封河东县太君㑹册太上皇后于兴庆宫既及宗元贬秩为永州司马奉侍温清未尝见忧元和元年五月十五日终于州之佛寺享年六十八呜唿宗元不谨先君之教以陷大祸幸而缓于死既不克成先君之宠赠又无以宁太夫人之饮食天殛荐酷名在刑书不得手开𤣥堂以奉安祔罪恶益大世无所容尚顾嗣续不敢即死支缀气息以严邦刑大惧祭祀之无主以忝盛德敢用特牲昭告神道号叫万里以毕其辞云先君石表阴先友记袁高河南人以给事中敢谏争贞直忠蹇举无与比能使所居官大再赠至礼部尚书姜公辅为内学士以竒䇿取相位好谏诤免后以罪贬复为刺史卒齐映南阳人为相以文敏显用严郢河南人刚厉好杀号忠能为京兆河南尹御史大夫善举职为邪险构扇以贬死元全柔河南人气象甚伟好以德报怨恢然者也为大官有土地入为太子賔客杜黄裳京兆人𢎞大人也善言体要为相有墙仭不佞以谋克蜀加河中节度刘公济河间人厚寛硕大与物无忤为渭北节度入为工部尚书卒杨氏兄弟者𢎞农人皆友孝有文章凭由江南西道入为散骑常侍凝以兵部郎中卒凌以大理评事卒最善文穆氏兄弟者河南人皆强毅仁孝賛为御史中丞捍佞倖得贬至宣池歙处置使卒质为尚书郎以侍御史内供奉卒最善文皇甫政河南人有威仪由浙东亷使为太子賔客裴枢同郡人为御史天子以隠罪诛吏枢顿首愿白其状以故贬后为尚书郎李舟陇西人有文学俊辩高志气以尚书郎使危疑反侧者再不辱命其道大显被谗妬出为刺史废痼卒李鄘江夏人果捡自负嶷然善为官为御史中丞京兆尹鳯翔节度梁肃安定人最能为文以补阙修史侍皇太子卒赠礼部郎中陈京泗上人始为諌官数谏诤有内行文多诂训为给事中上方以为相㑹感疾自刃废痼卒韩㑹昌黎人善清言有文章名最高然以故多谤至起居郎贬官卒弟愈文益竒许孟容呉人读书为文口辩为给事中尝论事由太常少卿为刑部侍郎李觌陇西人行义甚修至刑部郎中卒故与先君为三司者也其大理者曰杨瑀瑀无可言犹以狱直为御史宇文邈河南人有文谨悫人也为御史中丞龊龊自守然以直免官复为刺史卒袁滋陈郡人善篆书文敏不竞为相出使辱命贬刺史复为义成军节度卒卢羣范阳人杂博多所许与使反侧之地天子以为任事为义成军节度卒崔损清河人畏慎为相无所发明然不害物天子独爱幸以损为长者郑余庆荥阳人再为相始天下皆以为长者及为大官名益少今为尚书河南尹无恙郑利用余庆从父兄也真长者由大理少卿为御史中丞复由中丞为大理少卿李益陇西姑臧人风流有文词少有僻疾以故不得用年老常望仕非其志复为尚书郎王纾其弟绍太原人绍得幸德宗为尚书在宰相之右今为徐泗节度纾有学术鲁直为尚书郎路泌河南人以尚书郎使西戎留戎中度今巳年八十余既和戎十五年不得归无为言者虞当㑹稽人为郭尚父从事终沔州刺史以信闻贾弇长乐人善士也为校书郎卒贾全至御史中丞赵需天水人儒士也有名至兵部郎中卒张式南阳人张莒常山人张惟俭宣城当涂人皆善言谑式至河南尹莒邓州刺史惟俭和州刺史奚陟江都人柔敏至吏部侍郎世谓陟善宦然其智足自处也卢景亮涿人有志义多所激发为諌官奏书如水赴壑坐贬废弃甚乆至顺宗时为尚书郎升中书舍人卒杨于陵𢎞农人善吏敏秀者也为中书舍人京兆尹张因某人举诏䇿为长安尉愿去官为道士甚有名以其弟回降封州曰吾老矣必死回也哭而行遂死封州高郢渤海人有文章规矩自立者不干贵幸以太常为相罢居尚书唐次北海人有文章学行义甚高以尚书郎出为刺史屏弃永贞中召以为中书舍人道病去长安七十里死传舍苖拯上党人有学术峭直以谏议大夫漏泄省中语贬万州卒桞氏兄弟者先君族兄弟也最大并字百存为文学至御史病瞽遂废次中庸中行皆名有文咸为官早死桞登桞冕者族子也自其父芳善文史与冕并居集贤书府冕文学益健颇躁自吏部郎中出为刺史至福建亷使卒登晚仕至尚书郎秘书少监薛丹同郡人至尚书郎吕牧东平人由尚书郎刺泽州卒崔稹清河人至检校郎官子羣为右补阙赠给事中房启河南人善清言由万年令为容州经略于申河南人至尚书郎常仲孺河南人今为諌议大夫苏弁武功人好聚书至三万巻与先君通书以户部侍郎贬复为刺史崔芃博陵人善言名理为御史尚书郎郑元均荥阳人强抗少所推让然以此多怨困不得位辛恽陇西人有史学韩衡昌黎人善士陈衆甫梓潼人高志气薛伯高东郡人好读书号为长者后至尚书卒张宣力清河人儒善后表其名去力但为宣自元均至宣力皆没没无显仕者孤宗元曰先君之所与友凡天下善士举集焉信让而大显道博而无杂今之世言交者以为端敢悉书所尤厚者附兹石以铭于背如右故殿中侍御史栁公墓表唐贞元十二年二月庚寅𦵏我殿中侍御史河东栁公于万年县之少陵原公讳某字某邑居于虞乡曽王父某官王父某官皇考某官奕世余庆丛而未稔济德流祉其后宜大秀而不实为善者惑呜唿哀哉惟公敦柔峻清恪慎端庄进止威仪动有恒常英风超伦孤厉贞方居室孝悌与人信譲当职强毅游刃立断自少耽学颇工为文既穷日力又继以夜乡里推择敦廹上道乃与计偕来游京师观艺灵台贡文有司射䇿合程遂冠首科休有令问羣士羡慕居数年授河南府文学教励生徒撰择贡士儒党相贺庶人观礼秩满渭北节度使延为参佐总齐军政甚获能称加太常寺协律郎既䘮主帅罢归私室方将脱遗纷埃退与道俱沖漠保神优柔𨽻儒四方闻风交驰鹄书载笔乗轺乃作㕘谋出入朔方陪佐戎车迁大理评事又加章绶朱裳银印宗党有耀权略密勿潜机埋照完彼亭堡时其讲教实从我谋隣国是傚改度支判官转大理司直出纳府库颁给军食下无雠敛黔首休息月校嵗㑹莫不如画库丰财羡制成计得又迁殿中侍御史度支营田副使分阃之寄参制其半柔以仁抚刚以义断戎臣坐啸公堂无事朝端延首方待以位既而禄不及伐冰政不获专达以其年正月九日遇疾终于私馆享年五十呜唿哀哉奔骥骋力中涂踠足高鸿轻举在云坠翼凡我所知哀恸无极本道节度尚书郎宁王张公震悼涕慕不任于懐临遣牙将试殿中监李辅忠赗赙甚厚行军司马侍御史韦重规等匍匐救助事用无阙丹旐素车归于上京撰期定宅莫有愆素故友诸生宗人外姻号恸㑹𦵏哀礼咸申克窆𤣥堂掩坎广轮顾眄无依徘徊増哀愿勒休声延垂后贤于是汝南周公巢等相与琢石书德用图不朽文曰抱元淳禀粹和既强毅又柔嘉登仪曹耀文章司学徒儒风扬自渭北来朔方戎政闲黔首康冠惠文垂朱裳才不施天茫茫刋乐石篆遗德延休烈垂宪则于万年长无极故叔父殿中侍御史府君墓版文柳氏之先自黄帝厯周鲁其着者无骇以字为展氏禽氏以食采为栁姓厥后昌大世家河东呜唿公讳某字某曽王父朝请大夫徐州长史讳某遗贞白之操表仪宗门王父朝请大夫沧州清池令讳某垂博裕之道启佑后𦙍皇考湖州德清令讳某𢎞孝悌之德振扬家声惟公端庄无謟徽柔有裕峻而能容介而能羣其在闺门也动合大和皆由顺正恺悌雍睦莫有间言故宗党歌之其在公门也释回措枉造次秉直事不失当举无秕政故官府诵之用冲退径尽之志以𢎞正友道信称于外焉用柔和博爱之道以视遇孤弱仁着于内焉此公修巳之大经也自进士登高第调受河南府文学秩满渭北节度使论惟明辟为从事受太常寺协律郎元戎即世罢职家食无何朔方节度使张献甫辟署㕘谋受大理评事赐绯鱼袋改度支判官转大理司直迁殿中侍御史加度支营田副使此公从政之大略也既佐戎事实司中府匪颁有制㑹计明白呜唿分阃委政繄公而成务朝右虚位待公而周事宗门期公而光大姻党仰公而振耀贞元十二年嵗在丙子正月九日壬寅遇暴疾终于私馆享年五十痛矣夫人呉郡陆氏洎仲弟综季弟续冡姪某等抱孤即位牵率备礼祇奉裳帷归于京师以某年二月二十八日庚寅安厝于万年县之少陵原礼也公有男一人始六年矣在髫知孝哌哌涕洟凡我宗戚抚视増恸呜唿哀哉初公元兄以纯深之行端直之德名闻于天下官至侍御史持斧登朝宪章肃清常以先公之神未克迁祔不正席不甘味及撰日定期而昊天不弔志夺礼废公实敬承遗志行有日矣而闵凶荐及不克终事则我宗族之痛恨其有既乎惟公尽敬于孝养致毁于居忧表正宗姓观示他族故宗人咸曰孝如方舆公修词以藻德振文而导志以为理化之始莫尊乎尧作尧祠颂以为述德之作不㤀于祖作始祖碑以为纪广大之志叙正直之节不嫌于亲作元兄侍御史府君墓志其余讽咏比兴皆合于古故宗人咸曰文如呉兴守当官贞固确乎不㧞持议端方直而不苛故宗人咸曰正如卫太史率性亷介懐正抱洁嗣家风之清白绍遗训于儒素故宗人咸曰清如鲁士师兼备四德具体而微公之谓矣小子常以无兄弟移其睦于朋友少孤移其孝于叔父天将穷我而夺其志故㒺极之痛仍集焉朴鲁甚騃不能文字敢用书宗人之辞以致其直故质而俚辍哭纪事哀不能文故叙而终焉故𢎞农令桞府君坟前石表辞少陵原桞氏之大墓唐贞元十九年某月日孤某奉其先府君洎夫人之䘮袝于其位由新墓而南若干歩曰高祖王父兰州府君讳某字某之墓又东若干歩曰曽祖王父邠州府君讳某之墓西若干歩曰祖王父司议郎府君讳某之墓咸异兆而相望昭穆之有位序壤树之有丰杀皆如律令府君讳某字某由父任为太庙斋郎更许昌阳武伊阙华原尉王屋丞汝阴令为𢎞农二年推其诚心裕于其人辟土生糓若有天相之道衣食给足故人不札夭教厉明具故俗不争夺遂以洽于太和事理克彰刺史卢杞加礼褒旌考绩絶尤推君之政风于下邑命为吏部尚书郎庾河南受命黜陟状君理绩殊异宜升天朝帝有叹焉方图优昇命用不长年五十五建中二年某月日卒于官以其素㢘家之蓄不足以充凶事遂殡于是邑仍㑹危难至于今乃克返𦵏孤某尝为黔州録事㕘军今无禄仕而志不敢缓初君娶司农少卿京兆韦山之孙泾阳主簿回知之女德容温良大厯二年某月日卒于越而假𦵏焉孤某徒行自越举夫人之䘮至于虢举𢎞农君之䘮咸至于墓窆焉既窆立石表于坟前示后之人以无㤀孝敬呜唿世有难仕于外而𦵏其族者希矣孝子之心有待驷马五鼎而卒不至者焉若今之杀衣黜食寒妻子饥仆御终身由之而志益不懈为旅人徒跣万里以厄困终事孝之难者欤五十而慕者舜也禄千钟而悲者曽子也圣且贤难之若是今之人有由其道者得不立于世乎志从父弟宗直殡从父弟宗直生刚健好气自字曰正夫闻人善立以为已师闻恶若已雠见佞色謟笑者不忍与坐语善操觚牍得师法甚备融液屈折竒峭愽丽知之者以为工作文辞淡泊尚古谨声律切事类譔汉书文章为四十巻歌謡言议纎悉备具连累贯统好文者以为工读书不废蚤夜以专故得上气病胪胀奔逆毎作害寝食难俯仰时少间又执业以兴呻痛咏言杂莫能知兄宗元得谤于朝力能累兄弟为进士凡业成十一年年三十三不举艺益工病益牢元和十年宗元始得召为桞州刺史七月南来从予道加疟寒数日良已又从谒雨雷塘神所还戯灵泉上洋洋而归卧至旦唿之无闻就视形神离矣呜唿天实析余之形残余之生使是子也能无成是月二十四日出殡城西北若干尺死七日矣俟吾归与之俱志其殡栁河东集巻十二柳河东集卷十三钦定四库全书栁河东集巻十三唐栁宗元撰志十三首先太夫人河东县太君归袝志先夫人姓卢氏讳某世家涿郡夀止六十有八元和元年嵗次丙戌五月十五日弃代于永州零陵佛寺明年某月日安袝于京兆万年栖凤原先侍御史府君之墓其孤有罪衔哀待刑不得归奉葬事以尽其志姪洎太夫人之兄子𢎞礼承事焉呜唿天乎太夫人有子不令而陷于大僇徙播疠土医巫药膳之不具以速天祸非天降之酷将不幸而有恶子以及是也又今无适主以葬天地有穷此寃无穷既举葬纼犹以不肖之辞拟述先徳且志其酷焉尝逮事伯舅闻其称太夫人之行以教曰汝宜知之七嵗通毛诗及刘氏烈女传斟酌而行不坠其㫖汝宗大家也既事舅姑周睦姻族栁氏之孝仁益闻嵗恶少食不自足而饱孤㓜是良难也又尝侍先君有闻如舅氏之谓且曰吾所读旧史及诸子书夫人闻而尽知之无遗者某始四嵗居京城西田庐中先君在吴家无书太夫人教古赋十四首皆讽传之以诗礼图史及剪制缕结授诸女及长皆为名妇先君之仕也伯母叔母姑姊妹子姪虽逺在数千里之外必奉迎以来太夫人之承之也尊巳者敬之如臣事君下巳者慈之如母畜子敌已者友之如兄弟无不得志者也诸姑之有归必废寝食礼既备尝有劳疾先君将改葬王父母太夫人泣以莅事事既具而大故及焉不得成礼既得命于朝祗奉教曰汝忘大事乎吾冡妇也今也宜老而唯是则不敢暇抑将任焉茍有日吾其行也及命为邵州又喜曰吾愿得矣竟不至官而及于罪是嵗之初天子加恩羣臣以宗元任御史尚书郎封太夫人河东县太君八月㑹册太上皇后于兴庆宫礼无违者既至永州又奉教曰汝唯不恭宪度既获戾矣今将大儆于后以盖前恶敬惧而巳茍能是吾何恨哉明者不悼徃事吾未尝有戚戚也而卒以无孝道不能有报焉丧主子妇七嵗而不果娶窜穷徼人多疾殃炎暑熇蒸其下卑湿非所以养也侯视无所问药石无所求祷祠无所实苍黄叫唿遂遘大罚天乎神乎其忍是乎而独生者谁也为祸为逆又顽很而不得死逾月逾时以至于今灵车逺去而身独止𤣥堂暂开而目不见孤囚穷絷魄逝心壊苍天苍天有如是耶有如是耶而犹言犹食者何如人耶已矣已矣穷天下之声无以纡其哀矣尽天下之辞无以传其酷矣刻之坚石措之幽隂终天而止矣伯祖妣赵郡李夫人墓志铭夫人姓李氏辨族姓者赵郡賛皇之东祖祖某为某官父冲为单父尉夫人生于良族嶷然殊异及笄徳充于容行践于言髙朗而不伤其柔严恪而不害其和特善女工剪制之事又能为雅琴秦声操絃之具妇道既备宜为君子之配偶焉我伯祖临卭令府君讳某受夫人于李氏之庙而归于正室临卭府君之先曰我曾王父清池府君讳某清池之先曰徐州府君讳某又其先曰常侍府君讳楷常侍之兄曰中书令讳奭自中书以上为宰相四世噫我伯祖以宗胄硕大而齐其徳厚夫人以族属清显而修其礼范合二姓以承先祖为士者荣之故佐奉养承祭祀妇徳用光家道甚宜无何伯祖终于临卭而窆焉夫人从子而返于淮浒呜唿我先府君每得仕未尝不奉迎供养必诚必亲男既立必使之有禄仕女必使之有家将嫁巳子必先择良士可以配诸姑者定然后议焉仲父殿中侍御史府君由是志也夫人生男一人讳某不幸终于宣州旌徳尉女三人皆得良壻陇西李伯和为杨子丞疾痺废痼而没太原王纾今为右补阙颍川陈苌为校书郎渭南尉知名贞元十六年王氏姑定省扶持自扬州至于京师道路遇疾遂舘于陈氏以诸壻之良诸女之养无不得意焉享年八十一是嵗六月二十九日终于平康里自小敛至于大敛比及葬则二壻实㕘主之有孙二人长曰曹郎奉之以缞而正于位八月二十四日𦵏于万年县之少陵原实栖凤原介于我先府君仲父二兆之间神心之所安也呜唿嗣子早夭临卭万里以嵗之不易未克合袝哀孰甚焉诸姑合以为斯志以从人之道内夫家外父母家且又𦵏于我志于我故叙栁氏为备铭曰蔼其芳夀且康大梁鹑火沉幽光夙沦夫子嗣又䘮輤帷不复岷之阳兆灵趾栖凤里艮之山兊之水灵之车当返此子孙百代承灵趾谁之言者青乌子叔妣吴郡陆氏夫人志文夫人讳则字内仪姓陆氏家于吴郡葢江左上族以宗子在他国家牒逸坠故曾王父王父之讳官不克究知而阙其文父覃皇河南陆浑令夫人生而柔笄而礼㑹伯舅为河南尹撰择僚寀谓我文学掾仲父士林殊英儒流推髙故夫人归于我夫人之志也温顺以承上沖厚以字下不敢踰于冡妇不敢侮于臣妾是宜允膺福夀集成母仪禀命不淑享年三十有五贞元十二年十一月已亥终于长安太平里第呜唿夫人生男一人曰曹婆㓜孺在抱委缞就位女一人曰喜子匍匐繦緥寄妇人之手哀哉盖衰门薄祐神道不相顾仲父违背于嵗首而夫人捐弃于是月遗孤眇藐未克承绍凡我族属其痛巨乎遂以其年十二月十三日庚午合祔于少陵原之墓恭惟仲父之讳字夫人之爵齿备于版文今不书惧再告也亡姑渭南县尉陈君夫人权厝志唐贞元十七年九月六日甲子前渭南县尉颍川陈君之夫人河东栁氏终于平康里将终告于陈君曰吾生四十有四年为陈氏介妇九年谨饬不怠以至于此命也既成妇矣宜袝于皇姑从兆于三原然而不幸中道而有痼疾既不及养于舅姑又不得佐于蒸尝生君之子不朞月而殒尝谓君宜有贵位而不克见执亲之䘮不得终纪皆天谴之大者也且愿杀礼以成吾私迩先夫人之墓而窆我焉将俟君之不讳而归复于正其可也陈君乃卜十二月十八日权厝于城南原曰栖凤如夫人之志且以时日甲子授于宗元曰子之姑孝于家移于我之长睦于族施于我之党是用宾而礼之如益者之友今则去我巳矣吾无以报焉他日尝谓子悫而文愿以为志庶幸而有知将安子之为也苌无恨矣呜唿贵不必贤夀不必仁天之不可恃也乆矣遂哭而受命书夫人之世以记于兹石夫人六代祖讳庆五代祖讳旦位皆至宰相髙祖讳楷为济州刺史曾祖讳某为徐州长史祖讳某为清池令考讳某为临卭令妣李氏赵郡賛皇人其他则俟改𦵏而后备亡姊崔氏夫人墓志葢石文我伯姊之𦵏良人博陵崔氏为之志凡归于夫家为妇为妻为母之道我之知不若崔之悉也然而自笄而上以至于㓜孩崔固不若我之知也又乌可以巳今之制凡志于墓者琢密石加葢于其上用敢附碑隂之义假兹石而书焉呜唿夫人天命之性固有以异于人孩而声和㓜而气柔以吾族之大尊长之多夫人自能言而未尝误举其讳与其类戏于家游弄之具未尝有争先公自鄂如京师其时事㑹世难告教罕至夫人忧劳踰月黙泣不食又惧贻太夫人之忧虑绐以疾告书至而愈人乃知之善𨽻书为雅琴以自娱乐隠而不耀工足以致美于服而不为异言足以发扬于礼而不为辨孝之至敬之备仁之大又以配君子然而不克㑹于贵夀以至于斯孰谓之天有知者耶太夫人生二女㓜曰裴氏妇如夫人之懿在二族咸以令徳闻而皆早世其弟昏愚而独存孰谓天可问者耶呜唿痛其甚欤遂濡血而书以志终天之哀与兹石永乆亡姉前京兆府㕘军裴君夫人墓志栁氏至于唐其着者中书令讳奭中书之弟之子曰徐州府君讳某实有孝徳世其家业清池府君讳某继之以茂实徳清府君讳某承之以善政以至于侍御史府君讳某用贞信劲正逹于邦家克生贤女以配于裴氏裴氏至于唐其着者礼部尚书讳行俭礼部之子曰侍中讳光庭嗣用忠肃书于国史祠部府君讳稹业之以贞直以至于金吾府君讳儆用纯懿端亮闻于天下实生良子以配夫人呜唿夫人与仁孝偕生以礼顺偕长始于家纯如也终于夫族穆如也其为子道也孝以和恭以恵取与承顺必称所欲先君与太夫人恩遇尤厚故夫人侍侧无威怒之教焉天祸弊族夙遭大故我诸孤奉太夫人之养不敢图死至于复常夫人三嵗无汤沐无盐酪顿踊叫号哀彻天地外除髪不胜笄体不胜带太夫人泣而命之固犹不食朝夕谕诲仅而济焉其为妻道也贞顺之宜恒服于身体疑忌之虑不萌于心术忿懥之色不兆于容貎同焉而合于礼婉焉而得其正其为妇道也惟聴顺谨敬睦姻任恤之行甚备常以不幸不及舅姑之养用为大恨是故相春秋之事眎涤濯羞簠簋劳以待旦每憷愓之感至焉则又移其孝于裴氏之门而以睦于冡妇介妇必敬必亲下以不失其赤子之心姻族归厚率由是也呜唿我之大谴欤裴氏之大不幸欤以夫人之徳行宜贵夀宜康宁然而年始三十不克至于夀良人官为㕘军事不及偕其贵骨髓之疾实钟于身以贞元十六年三月十三日甲子终于光徳里第痛矣夫始夫人之疾也夫人之族视之如已其家老长妾臧获之㣲皆以其私奔谒于道路祷鬼神问卜筮者相及也既病太夫人在侧尚虑积忧伤于尊懐犹持形立气绐以少间故二稚未齓良人在逺不及有绪言遗念以传于后则我唿天之痛宜有加焉呜唿天胡厚是懿徳而阙其报施独何咎欤余不知天之忍也既逾月良人至自洛师望门而哭曰无以立吾家成吾身矣凡生三子㓜曰崔七先夫人八月而殒魂气无不之也次曰崔六后夫人五旬而天因祔焉今其存者曰崔五幸无恙託于乳媪以虞水火哀哉其年八月十八日甲子安厝于长安县之神禾原从于先莹祔于皇姑宜也母弟号哭而为之志毒痛凭塞略不能具敢告无愧辞无溢美庶用正直克安神心呜唿至哀无文至敬不饰故无其辞亡妻𢎞农杨氏志亡妻𢎞农杨氏讳某髙祖皇司勲郎中讳某司勲生殿中侍御史讳某殿中生醴泉县尉讳某醴泉生今礼部郎中凭代济仁孝号为徳门郎中娶于陇西李氏生夫人夫人生三年而皇妣即世外王父兼居方伯连帅之任歴刺南部夫人自㓜及笄依于外族所以抚爱视遇者殆过厚焉夫人小心敬顺居宠益畏终始无骄盈之色亲党难之五嵗属先妣之忌饭僧于仁祠就问其故媬傅以告遂号不食后每及是日必遑遑涕慕抱终身之戚焉及许嫁于我柔日既卜乃归于栁氏恭惟先府君重崇友道于郎中最深髫稚好言始于善谑虽间在他国终无异辞凡十有三嵗而二姓克合奉初言也夫人既归事太夫人备敬养之道敦睦夫党致肃雍之美主中馈佐蒸尝憷愓之义表于宗门太夫人尝曰自吾得新妇增一孝女况又通家爱之如巳子崔氏裴氏姉视之如兄弟故二族之好异于他门然以素被足疾不能良行未三嵗孕而不育厥疾增甚明年以谒医救药之便来归女氏永宁里之私第八月一日甲子至于大疾年始二十有三呜唿痛哉以夫人柔顺淑茂宜延于上夀端明惠和宜齿于贵位生知孝爱之本宜承于余庆是三者皆虚其应天可问乎衰门多舋上天无祐故自辛未逮于兹嵗累服齐斩继纒哀酷其间冠衣纯采朞月者三而巳矣无乃以是累夫人之夀欤悼恸之懐曷月而已矣哀夫遂以九月五日庚午克𦵏于万年县栖凤原从先茔礼也是嵗唐贞元十五年龙集已夘为之志云坤徳柔顺妇道肃雍惟若人兮婉娩淑姿锵翔令容委穷尘兮佳城郁郁闭白日兮之死同穴归此室兮下殇女子墓塼记下殇女子生长安善和里其始名和娘既得病乃曰佛我依也愿以为役更名佛婢既病求去髪为尼号之为初心元和五年四月三日死永州凡十嵗其母㣲也故为父子晚姓柔恵类可以为成人者然卒天敛用缁褐铭用塼甓𦵏零陵东郭门外第二冈之西隅铭曰孰致也而生孰召也而死焉从而来焉徃而止魂气无不之也骨肉归复于此小姪女子墓塼记字为雅氏为栁生甲申死巳丑日十二月在九是日𦵏东岗首生而恵命则天始也无今何有质之微当速朽铭兹瓦期永乆故尚书户部侍郎王君先太夫人河间刘氏志文夫人姓刘其先汉河间王王有明徳世绍显懿至唐有文昭者为绵州刺史号良二千石其嗣慎言为仙居令光州长史克荷于前人光州夫人之父也夫人既笄五年从于北海王府君讳某府君举明经授任城尉左金吾卫兵曺修经术以求圣人之道通古今以推一王之典㑹世多难不克如志卒以隠终夫人生二子长曰彛伦举五经早夭少曰叔文坚明直亮有文武之用贞元中待诏禁中以道合于储后凡十有八载献可替否有匡弼调护之勤先帝弃万姓嗣皇承大位公居禁中訏谟定命有扶翼经纬之绩繇蘓州司切㕘军为起居舍人翰林学士将明出纳有弥纶通变之劳副经邦阜财之职加户部侍郎赐紫金鱼袋重轻开塞有和均肃给之効内賛谟画不废其位凡执事十四旬有六日利安之道将施于人而夫人终于堂葢贞元之二十一年六月二十日知道之士为苍生惜焉天子使中谒者临问其家赙以布帛呜唿夫人之在女氏也贞顺以自处孝谨以有奉其在夫族也祗敬以承上严肃以莅下事良人四十有九年而勤劳不懈生户部五十有三年而教戒无阙年七十有九而户部之道闻于天下为大僚垂紫绶以就奉养公卿侯王咸造于门既夀而昌世用羡慕然而天子有诏俾定封邑有司稽于论次终以不及时有痛焉是年八月某日祔于兵曺君之墓铭曰夫人之徳温柔敬直承于隂教式是嫔则克生良子用扬懿美有其文武𢎞我化理天子是毘邦人是望若若紫绶荣于髙堂惟昔孟氏号为母师在汉称贤有戒不疑懿懿夫人维其似之山北之中神禾之原问于灵龟閟此显魂勒石垂休永永万年朗州员外司户薛君妻崔氏墓志唐永州刺史愽陵崔简女讳媛嫁为朗州员外司户河东薛巽妻三嵗知让五嵗知戒七嵗能女事善笔札读书通古今其暇则鸣絃桐讽诗骚以为娱始简以文雅清秀重于当世其后病惑得罪投讙州诸女蓬垢涕号栁氏出也以叔舅命归于薛惟恭柔専勤以为妇妻恩其故他姬子杂巳子造次莫能辩无忮忌之行无犯迕之气一亩之宅言笑不闻于邻元和十二年五月二十八日既乳病肝气逆肺牵拘左腋巫医不能巳朞月之日洁服饬容而终年若干某月日迁柩于洛某月日祔于墓在北邙山南洛水东㢲始佐河北军食有劳未及録㑹其长以罪闻因从贬更大赦方北迁而其室已祸巽之考曰大理司直仲卿祖曰太子右賛善大夫环曾祖曰平舒令煜髙祖曰工部尚书真藏简之父曰大理司直晔祖曰某官鲵唐兴中书令仁师议刑不孥其二世大父也巽之他姬子丈夫子曰老女子子曰张婆妻之子女子曰陀罗尼丈夫子曰某实后子铭曰翼翼仁师惟仁之硕一言刑轻绵载二百其庆中缺曾𤣥不绩简之温文卒昏以易七男三女八我之出仍祸六稔数存如没宜福而灾伊谁云恤惟薛之妇徳良才全隣无言闻臧获以䖍推仁抚庶孩不异怜兄公是怙夫属忻然髲髢峩峩笾豆维嘉烝尝賔燕其羞孔多有苾有严神飨斯何奚仲仲虺胡祐不遐髙曾祖考胡嘏之讹淑人不居谁任于家书铭告哀以寘巖阿韦夫人坟记韦夫人终成都殡万年迁柩渭南祔而不合大𦵏未利以俟礼也其族系如某人之志堋用元和十四年月日子某为石刻而纳诸圹马室女雷五𦵏志马室女雷五父曰师儒业进士雷五生巧慧异甚凡事丝纩文绣不类人所为者余覩之甚骇家贫嵗不易衣而天姿洁清修严恒若簮珠玑衣纨縠寥然不易为尘垢杂年十五病死后二日𦵏永州东郭东里以其姨母为妓于余也将死曰吾闻栁公尝巧我恵我今不幸死矣安得公之文志我于墓其父母不敢以云𦵏之日余乃闻焉既而闵焉以攻石之后也遂为砂书𤣥塼追而纳诸墓栁河东集巻十三柳河东集卷十四钦定四库全书栁河东集巻十四唐栁宗元撰对五首设渔者对智伯智氏既没范中行志益大合韩魏围赵水晋阳智伯瑶乗舟以临赵且又徃来观水之所自务速取焉羣渔者有一人坐渔智伯怪之问焉曰若渔几何曰臣始渔于河中今渔于海今主大兹水臣是以来曰若之渔何如曰臣㓜而好渔始臣之渔于河有鲨鱮鳣鰋者不能自食以好臣之饵日收者百焉臣以为小去而之龙门之下伺大鲔焉夫鲔之来也其鲂鲤数万垂涎流沫后者得食焉然其饥也亦返吞其后愈肆其力逆流而上慕为螭龙及夫抵大石乱飞涛折鳍秃翼㒹倒顿踣顺流而下宛委冐懵环坻溆而不能出向之从鱼之大者幸而啄食之臣亦徒手得焉犹以为小闻古之渔有任公子者其得益大于是去而之海上北浮于碣石求大鲸焉臣之具未及施见大鲸驱羣鲛逐肥鱼于渤澥之尾震动大海簸掉巨岛一啜而食若舟者数十勇而未巳贪而不能止北蹙于碣石藁焉向之以为食者反相与食之臣亦徒手得焉犹以为小闻古之渔有太公者其得益大钓而得文王于是舍而来智伯曰今若遇我也如何渔者曰向者臣已言其端矣始晋之侈家若栾氏祁氏郄氏羊舌氏以十数不能自保以贪晋国之利而不见其害主之家与三卿尝裂而食之矣是无异鯋鱮鳣鰋也脑流骨腐于主之故鼎可以惩矣然而犹不肯悟又有大者焉若范氏中行氏贪人之土田侵人之势力慕为诸侯而不见其害主与三卿又裂而食之矣脱其鳞鲙其肉刳其肠断其首而弃之鲲鲕遗𦙍莫不备爼豆是无异夫大鲔也可以惩矣然而犹不肯悟又有大者焉吞范中行以益其肥犹以为不足力愈大而求食愈无餍驱韩魏以为羣鲛以逐赵之肥鱼而不见其害贪肥之势将不止于赵臣见韩魏惧其将及也亦幸主之蹙于晋阳其目动矣而主乃慠然以为咸在机俎之上方磨其舌抑臣有恐焉今辅果舍族而退不肯同祸段规深怨而造谋主之不悟臣恐主为大鲸首解于邯郸鬛摧于安邑胷披于上党尾断于中山之外而肠流于大陆为鱻薧以充三家子孙之腹臣所以大惧不然主之勇力强大于文王何有智伯不恱然终以不悟于是韩魏与赵合灭智氏其地三分愚溪对栁子名愚溪而居五日溪之神夜见梦曰子何辱予使予为愚耶有其实者名固从之今予固若是耶予闻闽有水生毒雾厉气中之者温屯呕泄藏石走瀬连舻糜解有鱼焉锯齿锋尾而兽蹄是食人必断而跃之乃仰噬焉故其名曰恶溪西海有水散涣而无力不能负芥投之则委靡垫没及底而后止故其名曰弱水秦有水掎汩泥淖挠混沙砾视之分寸眙若睨壁浅泽险易昧昧不觌乃合清渭以自彰秽迹故其名曰浊泾雍之西有水幽险若漆不知其所出故名曰黒水夫恶弱六极也浊黒贱名也彼得之而不辞穷万世而不变者有其实也今予甚清与美为子所喜而又功可以及圃畦力可以载方舟朝夕者济焉子幸择而居予而辱以无实之名以为愚卒不见徳而肆其诬岂终不可革耶栁子对曰汝诚无其实然以吾之愚而独好汝汝恶得避是名耶且汝不见贪泉乎有饮而南者见交趾寳货之多光溢于目思以两手左右攫而懐之岂泉之实耶过而徃贪焉犹以为名今汝独招愚者居焉乆留而不去虽欲革其名不可得矣夫明王之时智者用愚者伏用者宜迩伏者宜逺今汝之託也逺王都三千余里侧僻廻隠蒸郁之与曺螺蚌之与居唯触罪摈辱愚陋黜伏者日侵侵以逰汝闯闯以守汝汝欲为智乎胡不唿今之聦明皎厉握天子有司之柄以生育天下者使一经于汝而唯我独处汝既不能得彼而见获于我是则汝之实也当汝为愚而犹以为诬宁有说耶曰是则然矣敢问子之愚何如而可以及我栁子曰汝欲穷我之愚说耶虽极吾之所徃不足以申吾喙涸汝之所流不足以濡吾翰姑示子其略吾茫洋乎无知氷雪之交衆裘我絺溽暑之铄衆从之风而我从之火吾盪而趋不知太行之异乎九衢以败吾车吾放而游不知吕梁之异乎安流以没吾舟吾足蹈坎井头抵木石冲冐榛棘僵仆虺蝪而不知憷惕何䘮何得进不为盈退不为抑荒凉昏黙卒不自克此其大凡者也愿以是污汝可乎于是溪神深思而叹曰嘻有余矣是及我也因俯而羞仰而吁涕泣交流举手而辞一晦一明觉而莫知所之遂书其对对贺者栁子以罪贬永州有自京师来者既见曰余闻子坐事斥逐余适将唁子今余视子之貎浩浩然也能是逹矣余无以唁矣敢更以为贺栁子曰子诚以貎乎则可也然吾岂若是而无志者耶姑以戚戚为无益乎道故若是而巳耳吾之罪大㑹主上方以寛理人用和天下故吾得在此凡吾之贬斥幸矣而又戚戚焉何哉夫为天子尚书郎谋画无所陈而羣比以为名蒙耻遇僇以待不测之诛茍人尔有不汗栗危厉偲偲然者哉吾尝静处以思独行以求自以上不得自列于圣朝下无以奉宗祀近丘墓徒欲茍生幸存庶几嗣续之不废是以傥荡其心倡佯其形茫乎若升髙以望溃乎若乗海而无所徃故其容貎如是子诚以浩浩而贺我其孰承之乎嘻笑之怒甚乎裂眦长歌之哀过乎恸哭庸巨知吾之浩浩非戚戚之尤者乎子休矣杜兼对或问曰朝廷以公且明进善退不肖未尝不当然吾有一疑焉愿有闻于子以释予也何哉曰杜兼为濠州幸兵之乱杀无罪士二人蓄货足慾吾以为唐梼杌饕餮者亡以异然而卒入为郎中给事中出由商至河南尹乃死夫何取于兼者若是幸也曰若子之言兼之罪吾虽不覩乎目然闻之宜废而不用乆矣然而吾有一取焉吾闻兼在濠州有钟离令卢某者宰相戚也而谗且谀日状其僚之过愆以致于兼且曰是过是愆我独无有其僚因惴恐以俟谪怒于上令日施施自负曰州君将我陟也兼得之乃大怒罚令使僚也咸得自逹以进乎善因摈令终不得面焉人由是不茍免而谗谀之道大息朝廷进兼于内则给事中于外则至河南尹葢知兼有是善也欤诚然不为公且明邪或者曰兼凶狡人也恣杀以充巳其为过章章者凡天下儿童天对曰本始之茫诞者传焉鸿灵幽纷曷可言焉曶黒晰眇徃来屯屯尨昧革化惟元气存而何为焉合焉者三一以统同吁炎吹泠交错而功无营以成沓阳而九转輠浑沦蒙以圜号冥疑𤣥釐无功无作乌傒系维乃縻身位无极之极漭弥非垠或形之加孰取大焉皇熙亹亹胡栋胡宇宏离不属焉恃夫八柱无青无黄无赤无黒无中无旁乌际乎天则巧欺滛诳幽阳以别无隈无隅曷懵厥列折篿剡筳午施旁竖鞠明究曛自取十二非余之为焉以告汝规燬魄渊太虚是属棊施万荧咸是焉託辐旋南画轴奠于北孰彼有出次惟汝方之仄平施旁运恶有谷汜当焉为明不逮为晦度引乆穷不可以里燬炎莫俪渊廹而魄遐违乃専何以死育𤣥隂多缺爰感厥兎不形之形惟神是类阳徤隂滛降施蒸摩岐灵而子焉以夫为怪弥冥更伯强乃阳顺和调度恵气出行时届时缩何有处郷明焉非辟晦焉非藏孰旦孰幽缪躔于经苍龙之寓而迋尉角亢惟鮌譊譊隣圣而孽恒师厖蒙乃尚其圯后惟师之难矉頞使试盗堙息壤招帝震怒赋刑在下投弃于羽方陟元子以𦙍功定地胡离厥考而䲻龟肆喙气孽宜害而嗣续得圣污涂而蕖夫固不可以类胝躬躄步桥楯勚路厥十有三载乃葢考丑宜仪刑九畴受是𤣥寳昏成厥孽昭生于徳惟氏之继夫孰谋之式行鸿下隤厥丘乃降焉填絶渊然后夷于土从民之宜乃九于野坟厥贡艺而有上中下胡圣为不足反谋龙智畚锸究勤而欺画厥尾圜焘廓大厥立不植地之东南亦巳西北彼囬小子胡㒹陨尔力夫谁骇汝为此而以慁天极州错富妪爰定于趾躁川静谷形有髙庳东穷归墟又环西盈脉宂土区而浊浊清清坟垆惨䟽渗渇而升充融有余泄漏复行器运浟浟又何溢为东西南北其极无方夫何澒洞而课脩长茫忽不凖孰衍孰穷积髙于干崑崙攸居蓬首虎齿爰宂爰都增城之里万有三千清温燠寒迭出于时时之丕革由是而门辟启以通兹气之元脩龙口燎爰北其首九隂极冥厥朔以炳惟若之华禀羲以曜狂山凝凝氷于北至爰有炎洲司寒不得试石胡不林徃视西极兽言嘐嘐人名是逹有虬蜲蛇不角不鳞嬉夫𤣥熊相待以神南有恠虺罗首以噬倐忽之居帝南北海员丘之国身民后死封嵎之守其横九里有萍九岐厥图以诡浮山孰产赤华伊枲巴蛇腹象足观厥大三嵗遗骨其脩巳号黒水滛滛穷于不姜𤣥趾则北三危则南僊者幽幽夀焉孰慕短长不齐咸各有止胡纷华汗漫而潜谓不死鲮鱼人皃迩列姑射鬿雀峙北号惟人是食焉有十日其火百物羿宜炭赫厥体胡庸以枝屈大泽千里羣鸟是觧禹惩于续嵞妇亟合胈离厥肤三门以不胝哌哌之不䀌而孰图味卒燥于野民攸宇攸暨彼哌克藏俾姒作夏献后益于帝谆谆以不命复为叟耆曷戚曷孽哌勤于徳民以乳活扈仇厥正帝授柄以挞兇穷圣庸夫孰克害益革民艰咸粲厥粒惟禹授以土爰稼万亿违溺践垍休居以康仓枯不失圣天胡徃不道启逹厥声堪舆以呻辩同容之绪帝以贸嫔禹母产圣何疈厥旅彼滛言乱噣聦聝以不处夷羿滔荒割更后相夫孰作厥孽而诬帝以降震皜厥鳞集矢于皖肆叫帝不谌失位滋嫚有洛之嫮焉娶于姣夸夫快杀鼎豨以虑饱馨膏腴帝叛徳姿力胡肥台舌喉而滥厥福寒谗妇谋后夷卒戕荒弃于野俾民是臧举土作仇徒怙身弧鮌殛羽巖化黄而渊于宜播殖穉于丘于川维莞维蒲维菰维芦丕彻以图民以讙以都尧酷厥父厥子徼以功克硕厥祀后世是郊王子怪骇蜺形茀裳文禠操戈犹懵夫药良终鸟号以逰奋厥篚筐曶漠莫谋形胡在胡亡幽阳潜爨隂蒸而雨萍冯以兴厥号爰所气怪以神爰有竒躯脇属支偶尸帝之隅宅灵之丘掉焉不危鳌厥首而常以恬夷要释而陵殆或谪之龙伯负骨帝尚窄之浇嫪以力兄麀聚之康假于田肆克宇之既裳既舍宜咸坠厥首汤奋癸旅爰以伛拊载厥徳于葛以诘仇饷康复旧物寻焉保之覆舟喻易尚或艰之惟桀嗜色戎得蒙妹滛处暴娱以大启厥伐瞽父仇舜鳏以不俪尧専以女兹俾𦙍厥世惟蒸蒸翼翼于妫之汭纣䑓于璜箕克兆之惟徳登帝帅以首之娲躯虺号古以类之胡日化七十工获诡之舜帝眡厥仇毕屠水火夫固优游以圣而孰殆厥祸犬龂于徳终不克以噬昆庸致爱邑鼻以赋富嗟伯之仁逊季旅岳雍同度厥义以嘉吴国空桑鼎殷謟羮厥鹄惟轲知言瞷焉以为不仁易愚危夫曷揆曷谋咸逃丛渊虐后以刘降厥观于下匪挚孰承条伐巢放民用溃厥疣以夷于肤夫曷不謡喾狄祷禖契形于胞胡乙鷇之食而怪焉以嘉该徳𦙍孝蓐收于西爪虎手钺尸刑以司慝收正矜矜浇扈爰踣阶干以娱苗革而格不廹以死夫胡狃厥贼辛后骇狂无忧以肥肆荡㢮厥体而充膏于肌啬寳被躬焚以旗之扈释于牧力使后之民仇焉㝢启牀以斮殷武踵徳爰获牛之朴夫惟陋民是冐而丕号以瑞卒营而班民心是市解父荒滛遭悫以𧹞彼中之不目而徒以色视象不兄龚而肆以谋葢圣孰㐫怒嗣用绍厥爱莘有玉女汤廵爰获既内克厥合而外弼于徳伊知非妃伊之知臣曷以不识胡木化于母以蝎厥圣喙鸣不良谩以诡正尽邑以垫孰译彼梦汤行不类重泉是囚违虐立辟罪徳之由师凭怒割癸挑而雠胶鬲比漦雨行践期捧盎救灼仁兴以毕随鹰之咸同得使萃之颈纣黄钺旦孰喜之民父有釐嗟以美之位庸庇民仁克莅之纣滛以害师殛圮之咸逭厥死争徂器之翼鼓㒹御讙舞靡之水滨翫昭荆陷弑之缪迓越裳畴肯雉之穆懵祈招猖洋以逰轮行九野惟怪之谋胡绐娱载胜之兽觞瑶池以迭謡儒贼厥诜爰檿其弧幽祸挐以夸惮襃以渔滛嗜薎杀谏尸谤屠孰鳞漦以徴而化鼋是辜天邈以蒙人么以离胡克合厥道而诘彼尤违桓号其大任属以傲幸良以九合逮孽而壊纣无谁使惑惟志为首逆图倒视辅谗以宠干异召死雷济克后文徳迈以被芮鞠顺道醢梅奴箕忠咸䘮以丑厚弃灵而功笃胡爽焉翼氷以炎盍崇长焉既岐既嶷宜庸将焉纣凶以启武绍尚焉伯鞭于西化江汉浒易岐社以大国之命以祚武踰梁槖囊羶仁蚁萃妲灭淫商痡民以亟去肉梅以颁乌不台诉孰盈癸恶兵躬殄祀牙伏牛鱼积内以外萌岐目厥心了眡显光奋刀屠国以髀髋厥商发杀曷逞寒民于烹惟栗厥文考而䖍子以徂征中譛不列恭君以雉胡螾讼蛲贼而以变天地天集厥命惟徳受之𦙍怠以弃夫又祐之汤挚之合祚以乆食昧始以昭末克庸成绩光征梦祖憾离以厉彷徨激覆而勇益徳迈铿羮于帝圣孰嗜味夫死自暮而谁飨以俾夀螝啮已毒不以外肆细腰羣螫夫何足病萃囬祸偶昌鹿曷祐以女鍼欲兄爱以快侈富愈多厥车卒逐以旅咨吟于野胡若之佷严坠谊殄丁厥任合行违匿固若所咿嚘忿毒意谁与丑齐徂秦啗厥诈谗登狡庸咈以施甘恬祸凶亟锄夷愎不可化徒若罢阖绰厥武滋以侈頺于菟不可以作怠焉庸归欵吾敖之阏以旅尸诚若名不尚曷极而辞栁河东集巻十四柳河东集卷十五钦定四库全书栁河东集巻十五唐桞宗元撰问荅一十首晋问呉子问于栁先生曰先生晋人也晋之故冝知之曰然然则吾愿闻之可乎曰可晋之故封太行掎之首阳起之黄河迤之大陆靡之或巍而髙或呀而渊景霍汾浍以经其壖若化若迁钩婴蝉聨然后融为平川而侯之都居大夫之邑建焉其髙壮则腾突撑拒聱岈郁怒焉若熊罴之咆虎豹之嘷终古而不去攫秦搏齐当者失据燕狄惴怯若卵就压振振业业觑闗蹀户惕若仆妾其按衍则平盈旋縁纡徐夷延若飞䳒之翔舞洄水之容与以稼则硕以植则茂以牧则蕃以畜则庶而人用是富而邦以之阜其河则濬源崑崙入于天渊出乎无门行乎无垠自匃奴而南以界西鄙冲奔太华运肘东指混溃后土濆浊糜沸鼋鼍诡怪于于汩汩腾倒轶越委泊涯涘呀呷欱纳摧杂失坠其所盪激则连山参差广野坏裂轰雷努风撼于崩石之所转跃大木之所擢㧞漰泙洞踏者弥数千里若万夫之斩伐而其轴轳之所负橦樯之所御鳞川林壑隳云遁雨瞬目而下者榛榛沄沄百舎一赴若是何如呉子曰先生之言丰厚险固诚晋之美矣然晋人之言表里山河者备败而已非以为荣观显大也吴起所谓在德不在险皆晋人之借也愿闻其他先生曰大卤之金棠谿之工火化水淬器备以充为棘为矛为铩为钩为镝为镞为为鍭出太白徴蓐收召招揺伏蚩尤肃肃褷褷合衆灵而成之愽者狭者曲者直者歧者劲者长者短者攅之如星奋之如霆运之如萦浩浩弈弈淋淋涤涤荧荧的的若雪山冰谷之积观者胆掉目出寒液当空发耀英精互绕晃荡洞射天气尽白日规为小铄云破霄跕坠飞鸟弓人之弓函人之甲胶角百选犀兕七属乃使跟超掖夹之伦服而持之南瞰诸华北詟羣夷技击节制闻于天下是为善师延目而望之固以拳拘喘汗免胄肉袒进不敢降退不敢窜若是何如呉子曰夫兵之用由德则吉由暴则㐫是又不可为美观也先轸曰师直为壮曲为老况徒以坚甲利刃之为上哉先生曰晋国多马屈焉是产土寒气劲崖坼谷裂草木短缩鸟兽坠匿而马蕃焉师师兟兟溶溶纭纭轠轠辚辚或赤或黄或𤣥或苍或醇或駹黭然而隂炳然而阳若旌旃旗帜之煌煌乍进乍止乍伏乍起乍奔乍踬若江汉之水疾风驱涛击山盪壑云沸而不止羣饮源藁廻食野赭浴川蹙浪喷震播洒溃溃焉若海神驾雪而来下观其四㪚惝怳开合万状喜者鹊厉怒者人搏决然坌跃千里相角风騣雾鬛斸山抉壑耳揺层云腹捎衆木寂寥逺游不夕而复攫地跳梁坚骨兰筋交颈互啮鬭目相驯聚溲更嘘昻首张龂其小者则连牵缴绕仰乳俯龁蚁杂螽集啾啾潗潗旅走丛立其材之可者收敛攻教掉手飞縻指毛命物百歩就覊牵以荀息御以王良超以范鞅轩以栾鍼以佃以戎兽获敌摧若是何如呉子曰恃险与马者子不闻乎故曰冀之北土马之所生是不一姓请置此而新其说先生曰晋之北山有异材梓匠工师之为宫室求大木者天下皆归焉仲冬既至寒气凝成外凋内贞沈液不行乃坚乃良万工举斧以入必求诸巖崖之欹倾磵壑之纡萦凌㠝岏之杪顚潄泉源之淦瀯根绞怪石不土而植千寻百围与石同色罗列而伐者头抗河汉刃披虹霓声振连峦柹填层谿丁丁登登硠硠稜稜若兵车之乗凌其响之所应则溃溃漰漰汹汹薨薨若骞若崩若螭龙之鬭风霆相腾其殊而下者札捎杀摧崪坱圠霞披电裂又似共工触不周而天柱折鵾鹳鹙鸧号鸣飞翔貙豻虎兕奔触詟慓伏无所入遯无所脱然后断度收罗捎危顚芟繁柯乗水潦之波以入于河而流焉盪突硉兀转腾冐没类秦神驱石以梁大海抵曲鳞蹙汇流雷解前者汩越后者廹隘乃下龙门之悬水折拉頽踏捽首轩尾澒入重渊不知其㡬百里也涛波之旋滔山触天既渟既平弥望悠焉良乆乃始昻屹涌溢挺抜而出林立峯崪穿云蔽日涣然自挠复就行列浑浑而去以至其所唯良工之指顾丛台阿房长乐未央建章昭阳之隆丽诡特皆是之自出若是何如呉子曰吾闻君子患无德不患无土患无土不患无人患无人不患无宫室患无宫室不患材之不巳有先生之所陈四累之下也且褫祁既成诸侯叛之先生曰河鱼之大上迎涛波罗壅津涯千里雷驰重马轻车遂以君命矢而纵观焉大罟断流脩网亘山罩罶罣䍡织纴其间巨舟轩昻仡仡回环水师更唿声裂商颜于是鼓譟沓集而从之扼龙吭㧞鲸鳍戮白鼋逐毒螭叱冯夷立水湄搜搅流离掬缩推移梁会网蹙腾天弥围掉躃拥踊以登夫歴山之垂如川之归如山之摧如云之披其有乗化会神振㧞涟沦摛竒文出怪鳞腾飞涛而上逸生电雷于龙门者犹仰纶飞缴顿踏而取之莫不脱角裂翼呀吓匍匐复就脔切莫保龙籍具糅五味布列雕俎风云失势沮㪚逺去若夫鯋鲿鲔鲤鰋鳢鲂鱮之𤨏屑蔑裂者夫固不足悉数漏脱纮目养之水府而三河之人则巳填溢餍饫腥膏舄卤闻鲙炙之美则掩鼻蹙頞贱甚粪土而莫顾者也若是何如呉子曰一时之观不足以夸后世口舌之味不足以利百姓姑欲闻其上者先生曰猗氏之盐晋寳之大也人之頼之与谷同化若神造非人力之功也但至其所则见沟堘畦畹之交错轮囷若稼若圃敞兮匀匀涣兮鳞鳞逦弥纷属不知其垠俄然决源酾流交灌互澍若枝若股委屈延布脉冩膏浸潗湿滑汩弥髙掩庳漫壠冐块决决没没逺近混会抵值堤防瀴灜霈濊偃然成渊漭然成川观之者徒见浩浩之水而莫知其以及神液隂漉甘卤宻起孕灵冨媪不爱其美无声无形熛结迅诡回眸一瞬积雪百里皛皛幕幕奋偾离析锻圭椎璧眩转的皪乍似殒星及地明灭相射冰裂雹碎巃嵸増益大者印累小者珠剖涌者如坻坳者如缶日晶熠萤骇电走亘歩盈车方尺数斗于是裒敛合集举而堆之皓皓乎悬圃之巍巍皦乎溔乎狂山太白之淋漓骇化变之神竒卒不可推也然后驴驘牛马之运西出秦陇南过樊邓北极燕伐东逾周宋家获作咸之利人被六气之用和钧兵食以征以贡其赉天下也与海分功可谓有济矣若是何如呉子曰魏绛之言曰近寳则公室乃贫岂谓是耶虽然此可以利民矣而未为民利也先生曰愿闻民利呉子曰安其常而得所欲服其教而便于巳百货通行而不知所自来老㓜亲戚相保而无徳之者不苦兵刑不疾赋力所谓民利民自利者是也先生曰文公之覇也援秦破楚囊括齐宋曹卫觧裂鲁郑震恐定周于温奉册受赐夹辅纠逖以为侯伯齐盟践土低昂玉帛天子恃焉以有诸侯诸侯恃焉以有其国百姓恃焉以有其妻子而食其力叛者力取附者仁抚推徳义立信让示必行明所向逹禁止一好尚春秋之事公侯大夫策文马驰轩车出入环连贯于国都则有五筵之堂九几之室大小定位左右有秩禽牢饩馈交错文质飨有嘉乐宴有庭寔登降好赋牺象毕出犒劳赠贿率礼无失六卿理兵大戎小戎钟鼓丁宁以讨不恭车埒万乗卒半天下鼓之则震斾之则畏其号令之动若水之源若轮之旋莫不如志当此之时咸能驩娱以奉其上故其民至于今好义而任力此以民力自固假仁义而用天下其遗风尚有存者若是可以为民利也乎吴子曰近之矣然犹未也彼覇者之为心也引大利以自向而搂他人之力以自为固而民乃后焉非不知而化不令而一异乎吾向之陈者故曰近之矣犹未也先生曰三河古帝王之更都焉而平阳尧之所理也有茅茨采椽土型之度故其人至于今俭啬有温恭克譲之徳故其人至于今善让有师钖佥曰畴咨之道故其人至于今好谋而深有百兽率舞鳯凰来仪于变时雍之美故其人至于今和而不怒有昌言儆戒之训故其人至于今忧思而畏祸有无为不言垂衣裳之化故其人至于今恬以愉此尧之遗风愿以闻于子何如吴子离席而立拱而言曰美矣善矣其蔑有加矣此固吾之所欲闻也凡夫俭则人用足而不淫让则遵分而进善其道不鬭谋则通于逺而周于事和则仁之质戒则义之实恬以愉则安而乆于其道也至乎哉今主上方致太平动以尧为准先生之言道之奥者若果有贡于上则吾知其易易焉也举晋国之风以一诸天下如斯而已矣敬再拜受赐荅问有问栁先生者曰先生貌类学古者然遭有道不能奋厥志独被罪辜废斥伏匿交游解㪚羞与为戚生平向慕毁书㓕迹他人有恶指诱増益身居下流为谤薮泽骂先生者不忌陵先生者无谪遇揖目动闻言心惕时行草野不知何适独何劣耶观今之贤智莫不舒翘扬英推类援朋叠足天庭魁礨恢张羣驱连行竒谋髙论左右抗声出入翕忽拥门填扄一言出口流光垂荣岂非伟耶先生虽读古人书自谓知理道识事机而其施为若是其悖也狼狈摈僇何以自表于今之世乎先生荅曰敬闻命然客言仆知理道识事机过矣仆懵夫屈伸去就触罪受辱幸得聨支体完肌肤犹食人之食衣人之衣用人之货无耕织居贩然而活给羞愧恐慄之不暇今客又推当世贤智以深致诮责吾缧囚也逃山林入江海无路其何以容吾躯乎愿客少假声气使得详其心次其论客曰何取先生曰仆少尝学问不根师説心信古书以为凡事皆易不折之以当世急务徒知开口而言闭目而息挺而行踬而伏不穷喜怒不䆒曲直冲罗陷穽不知颠踣愚憃狂悖若是甚矣又何以㳟客之教而承厚德哉今之世工拙不欺贤不肖明白其显进者语其德则皆茫洋深闳端贞鲠亮苞并涵养与道俱往而仆乃蹇浅窄僻跳浮嚄唶抵瑕陷厄固不足以趑趄批捩而追其迹举其理则皆谋明渊沉剖㣲穷深噼析是非校度古今而仆乃缄钳塞黙耗眊窒惑抉异探怪起幽作匿攸攸恤恤卒自旤贼固不足以睢盱激昻而效其则言其学则皆揔揽罗络横竖杂博天旋地缩鬼神交错而仆乃单庸撇莩离䟽空虚窃听道涂颛嚚䝉愚不知所如固不足以抗颜揺舌而与之俱称其文则皆汗漫辉煌唿嘘隂阳轇轕三光陶镕帝皇而仆乃朴鄙艰澁培塿潗湁毫聮缕缉尘出坱入固不足以摅摛踊跃而渉其级兹四者悬判虽庸童小女皆知其不及而又裹以罪恶纒以羁絷客从而挤之不亦忍乎且夫白义騄耳之得康庄也逐奔星先飘风而跛驴不出泥滓黄钟元间之登清庙也铿天地动神祗而呜呜咬哇不入里耳西子毛嫱之蹈后宫也皦朝日焕浮云而无塩逐于郷里蛟龙之腾于天渊也弥六合泽万物而虾与蛭不离尺水卓诡倜傥之士之遇明世也用智能显功烈而么眇连蹇颠顿披靡固其所也客又何怪哉且夫一陟险阨惩而不再者烈士之志也知其不可而速巳者君子之事也吾将窃取之以没吾世不亦可乎乃歌曰尧舜之修兮禹益之忧兮能者任而愚者休兮蹮蹮蓬藋乐吾囚兮文墨之彬彬足以舒吾愁兮已乎巳乎曷之求乎客乃笑而去起废荅桞先生既会州刺史即治事还游于愚溪之上溪上聚黧老壮齿十有一人谡足以进列植以庆卒事相頋加进而言曰今兹是州起废者二焉先生其闻而知之欤荅曰谁也曰东祠躄浮图中廐病颡之驹曰若是何哉曰凢为浮图道者都邑之会必有师师善为律以勑戒始学者与女释者甚尊严且优游躄浮图有师道少而病躄日愈以剧居东祠十年扶服舆曵未尝及人侧匿愧恐甚今年他有师道者悉以故去始学者与女释者伥伥无所师遂相与出躄浮图以为师盥濯之扶持之壮者执舆幼者前驱被以其衣导以其旗憷愓疾视引且翼之躄浮图不得巳凢师数百人日馈饮食时献巾帨洋洋也举莫敢踰其制中廐病颡之驹颡之病亦且十年色𤣥不厖无异技硿然大耳然以其病不得齿他马食斥弃异皁恒少食屏立摈辱掣顿异甚垂首披耳悬涎属地凢廐之马无肯为伍会今刺史以御史中丞来吾邦屏弃羣驷舟以泝江将至无以为乗廐人咸曰病颡驹大而不厖可秣餙焉他马巴僰痺狭无可当吾刺史者于是衆牵驹上燥土大庑下荐之蓆縻之丝浴剔蚤鬋刮恶除洟莝以雕胡秣以香萁错贝鳞纕凿金文羁络以和铃缨以朱緌或膏其鬛或劘其脽御夫尽饰然后敢持除道履石立之水涯幢旟前罗杠盖后随千夫翼卫当道上驰抗首出臆震奋遨嬉当是时若有知我岂不曰冝乎先生曰是则然矣叟将何以教也黧老进曰今先生来吾州亦十年矣足轶疾风鼻知膻香腹溢儒书口盈宪章苞今统古进退齐良然而一废不复曾不若躄足涎颡之犹有遭也朽人不识敢以其惑愿质之先生先生笑且荅曰叟过矣彼之病病乎足与颡也吾之病病乎德也又彼之遭遭其无耳今朝廷洎四方豪杰林立谋猷川行羣谈角智列坐争英披华发辉挥喝雷电老者育德少者驰声丱角羁贯排厠鳞征一位暂缺百事交并骈倚悬足曾不得逞不若是州之乏释师大马也而吾以德病伏焉岂躄足涎颡之可望哉叟之言过昭昭矣无重吾罪于是黧老壮齿相视以喜且吁曰谕之矣拱揖而旋为先生病焉栁河东集巻十五柳河东集卷十六钦定四库全书桞河东集巻十六唐桞宗元撰説一十一首天説韩愈谓栁子厚曰若知天之説乎吾为子言天之説今夫人有疾痛倦辱饥寒甚者因仰而唿天曰残民者昌佑民者殃又仰而唿天曰何为使至此极戾也若是者举不能知天夫果蓏饮食既坏虫生之人之血气败逆壅底为痈疡疣赘瘘痔虫生之木朽而蝎中草腐而萤飞是岂不以坏而后出耶物坏虫由之生元气隂阳之坏人由之生虫之生而物益坏食啮之攻穴之虫之祸物也滋甚其有能去之者有功于物者也繁而息之者物之雠也人之坏元气隂阳也亦滋甚垦原田伐山林凿泉以井饮窽墓以送死而又穴为偃溲筑为墙垣城郭台榭观㳺䟽为川渎沟洫陂池燧木以燔革金以镕陶甄琢磨悴然使天地万物不得其情倖倖冲冲攻残败桡而未尝息其为祸元气隂阳也不甚于虫之所为乎吾意其能残斯人使日薄嵗削祸元气隂阳者滋少是则有功于天地者也繁而息之者天地之雠也今夫人举不能知天故为是唿且怨也吾意天闻而唿且怨则有功者受赏必大矣其祸焉者受罚亦大矣子以吾言为何如桞子曰子诚有激而为是耶则信辩且美矣吾能终其説彼上而𤣥者世谓之天下而黄者世谓之地混然而中处者世谓之元气寒而暑者世谓之隂阳是虽大无异果蓏痈痔草木也假而有能去其攻穴者是物也其能有报乎蕃而息之者其能有怒乎天地大果蓏也元气大痈痔也隂阳大草木也其乌能赏功而罸祸乎功者自功祸者自祸欲望其赏罸者大谬唿而怨欲望其哀且仁者愈大谬矣子而信子之仁义以游其内生而死尔乌置存亾得丧于果蓏痈痔草木耶鹘説有鸷曰鹘者穴于长安荐福浮图有年矣浮图之人室宇于其下者伺之甚熟为余説之曰冬日之夕是鹘也必取鸟之盈握者完而致之以燠其𤓰掌左右而易之旦则执而上浮图之跂焉纵之延其首以望极其所如往则背而去焉茍东矣则是日也不东逐南北西亦然呜唿孰谓𤓰吻毛翮之物而不为仁义器耶是故无号位爵禄之欲里闾亲戚朋友之爱也出乎鷇卵而知攫食决裂之事尔不为其他凡食类之饥惟旦为甚今忍而释之以有报也是不亦卓然有立者乎用其力而爱其死以㤀其饥又远而违之非仁义之道耶恒其道一其志不欺其心斯固世之所难得也余又疾夫今之説曰以喣喣而黙徐徐而俯者善之徒以翘翘而厉炳炳而白者暴之徒今夫枭晦于昼而神于夜䑕不穴寝庙循墙而走是不近于喣喣者耶今夫鹘其立趯然其动然其视的然其鸣革然是不近于翘翘者耶由是而观其所为则今之説为未得也孰若鹘者吾愿从之毛耶翮耶胡不我施寂寥太清乐以忘饥祀朝日説桞子为御史主祀事将朝日其僚问曰古之名曰朝日而已今曰祀朝日何也余曰古之记者则朝拜之云也今而加祀焉者则朝旦之云也今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗曰邦君诸侯莫肯朝夕左氏传曰百官承事朝而不夕礼记曰日入而夕又曰朝不废朝暮不废夕晋侯将杀竖襄叔向夕楚子之留干谿右尹子革夕齐之乱子我夕赵文子砻其椽张老夕知襄子为室美士茁夕皆暮见也汉仪夕则両郎向𤨏闱拜谓之夕郎亦出是名也故曰大采朝日小采夕月又曰春朝朝日秋夕夕月若是其类足矣又加祀焉盖不学者为之也僚曰欲子之书其説吾将施于世可矣余从之捕蛇者説永州之野产异蛇黒质而白章触草木尽死以啮人无御之者然得而腊之以为饵可以已大风挛踠瘘疠去死肌杀三虫其始太医以王命聚之嵗赋其二募有能捕之者当其租入永之人争奔走焉有蒋氏者专其利三世矣问之则曰吾祖死于是吾父死于是今吾嗣为之二十年㡬死者数矣言之貌若甚慼者余悲之且曰若毒之乎余将告于莅事者更若役复若赋则何如蒋氏大慼汪然出涕曰君将哀而生之乎则吾斯役之不幸未若复吾赋不幸之甚也向吾不为斯役则乆巳病矣自吾氏三世居是郷积于今六十嵗矣而郷邻之生日蹙殚其地之出竭其庐之入唿号而转徙饥渇而顿踣触风雨犯寒暑唿嘘毒疠往往而死者相借也曩与吾祖居者今其室十无一焉与吾父居者今其室十无二三焉与吾居十二年者今其室十无四五焉非死则徙尔而吾以捕蛇独存悍吏之来吾郷叫嚣乎东西隳突乎南北譁然而骇者虽鸡狗不得宁吾恂恂而起视其缶而吾蛇尚存则弛然而卧谨食之时而献焉退而甘食其土之有以尽吾齿盖一嵗之犯死者二焉其余则熈熈而乐岂若吾郷邻之旦旦若是哉今虽死乎此比吾郷邻之死则巳后矣又安敢毒耶余闻而愈悲孔子曰苛政勐于虎也吾尝疑乎是今以蒋氏观之犹信呜唿孰知赋歛之毒有甚是蛇者乎故为之说以俟夫观人风者得焉䄍说桞子为御史主祀事将蜡进有司以问蜡之说则曰合百神于南郊以为嵗报者也先有事必质于戸部戸部之词曰旱于某水于某虫蝗于某疠疫于某则黜其方守之神不及以祭予尝学礼盖思而得之则曰顺成之方其䄍乃通若是古矣继而叹曰神之貌乎吾不得而见也祭之飨乎吾不得而知也是其诞慢敞怳冥冥焉不可执取者夫圣人之为心也必有道而已矣非于神也葢于人也以其诞慢敞怳冥冥焉不可执取而犹诛削若此况其貌言动作之块然者乎是设乎彼而戒乎此者也其旨大矣哉或曰若子之言则旱乎水乎虫蝗乎疠疫乎未有黜其吏者而神黜焉而曰盖于人者何也予曰若子之云旱乎水乎虫蝗乎疠疫乎岂人之为耶故其黜在神暴乎眊乎沓贪乎罢弱乎非神为之耶故其罸在人今夫在人之道则吾不知也不明斯之道而存乎古之数其名则存其教之实则隠以为非圣人之意故叹而云也曰然则致雨反风蝗不为灾虎负子而趋是非人之为则何以余曰子欲知其以乎所谓偶然者信矣必若人之为则十年九潦八年七旱者独何如人哉其黜之也茍明乎教之道虽去古之数可矣反是则诞慢之说胜而名实之事丧亦足悲乎乗桴説子曰道不行乗桴浮于海从我者其由也与子路闻之喜子曰由也好勇过我无所取材説曰海与桴与材皆喻也海者圣人至道之本所以浩然而游息者也桴者所以游息之具也材者所以为桴者也易曰复其见天地之心乎则天地之心者圣人之海也复者圣人之桴也所以复者桴之材也孔子自以极生人之道不得行乎其时将复于至道而游息焉谓由也勇于闻义果于避世故许其从之也其终曰无所取材云者言子路徒勇于闻义果于避世而未得所以为复者也此以退子路兼人之气而明复之难耳然则有其材以为其桴桴而游息于海其圣人乎子谓颜渊曰用之则行舎之则藏唯我与尔有是夫由是而言以此追庶㡬之説则回近得矣而曰其由也与者当是叹也囘死矣夫或问曰子必圣人之云尔乎曰吾何敢以广异闻且使遁世者得吾言以为学其于无闷也揵焉而已矣説车赠杨诲之杨诲之将行桞子起而送之门有车过焉指焉而告之曰若知是之所以任重而行于世乎材良而器攻圆其外而方其中然也材而不良则速坏工之为功也不攻则速败中不方则不能以载外不圆则窒拒而滞方之所谓者箱也圆之所谓者轮也匪箱不居匪轮不涂吾子其务法焉者乎曰然曰是一车之说也非衆车之说吾将告子乎衆车之说泽而杼山而侔上而轾下而轩且曵祥而旷左革而长毂以㦸巢焉而以望安以爱老辎以蔽内垂绥而以畋载十二旒而以庙以郊以陈于庭其类衆也然而其要存乎材良而器攻圆其外而方其中也是故任而安之者箱逹而行之者轮恒中者轴挶而固者蚤长而挠进不罪乎马退不罪乎人者辕却暑与雨者盖敬而可伏者轼服而制者马若牛然后衆车之用具今杨氏仁义之林也其产材良诲之学古道为古辞冲然而有光其为工也攻果能恢其量若箱周而通之若轮守大中以动乎外而不挛乎内若轴摄之以刚徤若蚤引焉而冝御乎物若辕髙以远乎汚若盖下以成乎礼若轼险而安易而利动而法则庶乎车之全也诗之言曰四牡騑騑六辔如琴孔氏语曰左为六官右为执法此其以逹于大政也凡人之质不良莫能方且恒质良矣用不周莫能以圆遂孔子于郷党恂恂如也遇阳货必曰诺而其在夹谷也视叱齐侯类畜狗不震乎其内后之学孔子者不志于是则吾无望焉耳矣诲之吾戚也长而益良方其中矣吾固欲其任重而行于世惧圆其外者未至故说车以赠谪龙说扶风马孺子言年十五六时在泽州与羣儿戯郊亭上顷然有竒女坠地有光晔然被緅裘白纹之里首歩揺之冠贵游少年骇且悦之稍狎焉竒女頩尔怒曰不可吾故居钧天帝宫下上星辰唿嘘隂阳薄蓬莱羞崑崙而不即者帝以吾心侈大怒而谪来七日当复今吾虽辱尘土中非若俪也吾复且害若衆恐而退遂入居佛寺讲堂焉及期进取杯水饮之嘘成云气五色翛翛也因取裘反之化为白龙徊翔登天莫知其所终亦怪甚矣呜乎非其类而狎其谪不可哉孺子不妄人也故记其说复呉子松说子之疑木肤有怪文与人之贤不肖夀夭贵贱果气之寓欤为物者裁而为之欤余固以为寓也子不见夫云之始作乎㪍怒冲涌击石薄木而肆乎空中偃然为人拳然为禽敷舒为林木嵑为宫室谁其搏而斵之者风出洞窟流离百物经清触浊唿召窍穴与夫草木之俪偶纷罗雕葩剡芒臭朽馨香采色之赤碧白黄皆寓也无裁而为之者又何独疑兹肤之竒诡与人之贤不肖夀夭贵贱参差不齐者哉是固无情不足穷也然有可恨者人或权褒贬黜陟为天子求士者皆学于圣人之道皆以仁义为的皆曰我知人我知人披辞窥貌逐其声而覈其所蹈者以升而降其所升常多䝉瞀祸贼僻邪罔人以自利者其所降率恒多清明沖淳不为害者彼非无情物也非不欲得其升降也然犹反戾若此逾千百年乃一二人幸不出于此者徴之犹无以为告今子不是病而木肤之问为物者有无之疑子胡横许过诘扰扰焉如此哉罴说鹿畏貙貙畏虎虎畏罴罴之状被髪人立絶有力而甚害人焉楚之南有猎者能吹竹为百兽之音昔云持弓矢罂火而即之山为鹿鸣以感其类伺其至发火而射之貙闻其鹿也趣而至其人恐因为虎而骇之貙走而虎至愈恐则又为罴虎亦亡去罴闻而求其类至则人也捽搏挽裂而食之今夫不善内而恃外者未有不为罴之食也观八骏图说古之书有记周穆王驰八骏升崑崙之墟者后之好事为之图宋齐以下传之观其状甚怪咸若骞若翔若龙鳯麒麟若螳螂然其书尤不经世多有然不足采世闻其骏也因以异形求之则其言圣人者亦类是矣故传伏牺曰牛首女娲曰其形类蛇孔子如倛头若是者甚衆孟子曰何以异于人哉尧舜与人同耳今夫马者驾而乗之或一里而汗或十里而汗或千百里而不汗者视之毛物尾鬛四足而蹄龁草饮水一也推是而至于骏亦类也今夫人有不足为负贩者有不足为吏者有不足为士大夫者有足为者视之圆首横目食谷而饱肉絺而凊裘而燠一也推是而至于圣亦类也然则伏牺氏女娲氏孔子氏是亦人而已矣骅骝白羲山子之类若果有之是亦马而已矣义乌得为牛为蛇为倛头为龙鳯麒麟螳蜋然也哉然而世之慕骏者不求之马而必是图之似故终不能有得于骏也慕圣人者不求之人而必若牛若蛇若倛头之间故终不能有得于圣人也诚使天下有是图者举而焚之则骏马与圣人出矣栁河东集巻十六柳河东集卷十七钦定四库全书栁河东集巻十七唐栁宗元撰传八首宋清传宋清长安西部药市人也居善药有自山泽来者必归宋清氏清优主之长安医工得清药辅其方輙易雠咸誉清信能疗病故病者亦皆乐就清求药兾速已清皆乐然响应虽不持钱者皆与善药积劵如山未尝诣取直或不识遥与劵清不为辞嵗终度不能报輙焚劵终不复言市人以其异皆笑之曰清蚩妄人也或曰清其有道者欤清闻之曰清逐利以活妻子耳非有道也然谓我蚩妄者亦谬清居药四十年所焚劵者百数十人或至大官或连数州受俸博其餽遗清者相属于户虽不能立报而以賖死者千百不害清之为富也清之取利逺逺故大岂若小市人哉一不得直则怫然怒再则骂而仇耳彼之为利不亦剪剪乎吾见蚩之有在也清诚以是得大利又不为妄执其道不废卒以富求者益衆其应益广或斥弃沉废亲与交视之落然者清不以怠遇其人必与善药如故一旦复柄用益厚报清其逺取利皆类此吾观今之交乎人者炎而附寒而弃鲜有能类清之为者世之言徒曰市道交呜唿清市人也今之交有能望报如逺之清者乎幸而庻几则天下之穷困废辱得不死亡者衆矣市道交岂可少耶或曰清非市道人也栁先生曰清居市不为市之道然而居朝廷居官府居庠塾郷党以士大夫自名者反争为之不巳悲夫然则清非独异于市人也种树郭槖駞传郭槖駞不知始何名病瘘隆然伏行有类槖駞者故郷人号之駞駞闻之曰甚善名我固当因舍其名亦自谓槖駞云其乡曰丰乐乡在长安西駞业种树凡长安豪富人为观游及卖果者皆争迎取养视駞所种树或移徙无不活且硕茂蚤实以蕃他植者虽窥伺傚慕莫能如也有问之对曰槖駞非能使木寿且孶也以能顺木之天以致其性焉尔凡植木之性其本欲舒其培欲平其土欲固其筑欲宻既然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕茂之也不抑耗其实而已非有能蚤而蕃之也他植者则不然根拳而土易其培之也若不过则不及茍有能反是者则又爱之太恩忧之太勤旦视而暮抚已去而复顾甚者爪其肤以騐其生枯揺其本以观其疎宻而木之性日以离矣虽曰爱之其实害之虽曰忧之其实雠之故不我若也吾又何能为哉问者曰以子之道移之官理可乎駞曰我知种树而已理非吾业也然吾居乡见长者好烦其令若甚怜焉而卒以祸旦暮吏来而唿曰官命促尔耕勗而植督尔获蚤缫而绪蚤织而缕字而幼孩遂而鸡豚鸣鼓而聚之系木而召之吾小人辍飱饔以劳吏者且不得暇又何以蕃吾生而安吾性耶故病且怠若是则与吾业者其亦有类乎问者嘻曰不亦善夫吾问养树得养人术焉传其事以为官戒童区寄传栁先生曰越人少恩生男女必货视之自毁齿以上父兄鬻卖以觊其利不足则盗取他室束缚钳牿之至有须鬛者力不胜皆屈为僮当道相贼杀以为俗幸得壮大则缚取么弱者汉官因为已利茍得僮恣所为不问以是越中户口滋耗少得自脱惟童区寄以十一嵗胜亦竒矣桂部从事杜周士为余言之童寄者栁州荛牧儿也行牧且荛二豪贼劫持反接布囊其口去逾四十里之虚所卖之寄伪儿啼恐慄为儿恒状贼易之对饮酒一人去为市一人卧植刃道上童㣲伺其睡以缚背刃力下上得絶因取刄杀之逃未及逺市者还得童大骇将杀僮遽曰为两郎僮孰若为一郎僮耶彼不我恩也郎诚见完与恩无所不可市者良乆计曰与其杀是僮孰若卖之与其卖而分孰若吾得专焉幸而杀彼甚善即藏其尸持童抵主人所愈束缚牢甚夜半童自转以缚即炉火烧絶之虽疮手勿惮复取刄杀市者因大号一虚皆惊童曰我区氏儿也不当为僮贼二人得我我幸皆杀之矣愿以闻于官虚吏白州州白大府大府召视儿幼愿耳刺史颜証竒之留为小吏不肯与衣裳吏䕶还之乡乡之行刼缚者侧目莫敢过其门皆曰是儿少秦武阳二嵗而讨杀二豪岂可近耶梓人传裴封叔之第在光德里有梓人款其门愿佣隟宇而处焉所职寻引规矩䋲墨家不居砻斵之器问其能曰吾善度材视栋宇之制髙深圆方短长之宜吾指使而羣工役焉舍我衆莫能就一宇故食于官府吾受禄三倍作于私家吾收其直大半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余徃过焉委羣材㑹衆工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趍而左俄而斤者斵刀者削皆视其色俟其言莫敢自断者其不胜任者怒而退之亦莫愠焉画宫于堵盈尺而曲尽其制计其毫釐而构大厦无进退焉既成书于上栋曰某年某月某日某建则其姓氏凡执用之工不在列余圜视大骇然后知其术之工大矣继而叹曰彼将舍其手艺专其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒𨽻为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率郡有守邑有宰皆有佐政其下有胥吏又其下皆有啬夫版尹以就役焉犹衆工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩绳墨以定制也择天下之士使称其职居天下之人使安其业视都知野视野知国视国知天下其逺迩细大可手㨿其图而究焉犹梓人画宫于堵而绩于成也能者进而由之使无所德不能者退而休之亦莫敢愠不衒能不矜名不亲小劳不侵衆官日与天下之英才讨论其大经犹梓人之善运衆工而不伐艺也夫然后相道得而万国理矣相道既得万国既理天下举首而望曰吾相之功也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊衒能矜名亲小劳侵衆官窃取六职百役之事听听于府廷而遗其大者逺者焉所谓不通是道者也犹梓人而不知绳异之曲直规矩之方圆寻引之短长姑夺衆工之斧斤刀锯以佐其艺又不能备其工以至败绩用而无所成也不亦缪欤或曰彼主为室者傥或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫䋲墨诚陈规矩诚设髙者不可抑而下也狭者不可张而广也由我则固不由我则圮彼将乐去故而就圮也则巻其术黙其智悠尔而去不屈吾道是诚良梓人耳其或嗜其货利忍而不能舍也䘮其制量屈而不能守也栋桡屋坏则曰非我罪也可乎哉可乎哉余谓梓人之道类于相故书而藏之梓人盖古之审曲面势者今谓之都料匠云余所遇者杨氏潜其名李赤传李赤江湖浪人也尝曰吾善为歌诗诗类李白故自号曰李赤游宣州州人舘之其友与俱游者有姻焉间累日乃从之馆赤方与妇人言其友戱之赤曰是媒我也吾将娶乎是友大骇曰足下妻固无恙太夫人在堂安得有是岂狂易病惑耶取绛雪饵之赤不肯有间妇人至又与赤言即取巾经其脰赤两手助之舌尽出其友号而救之妇人解其巾走去赤怒曰汝无道吾将从吾妻汝何为者赤乃就牖间为书辗而圆封之又为书博封之讫如厠久其友从之见赤轩厠抱瓮诡笑而侧视势且下入乃倒曳得之又大怒曰吾已外堂面吾妻之容世固无有堂之饰宏大富丽椒兰之气油然而起顾视汝之世犹溷厠也而吾妻之居与帝居钧天清都无以异若何苦余至此哉然后其友知赤之所遭乃厠鬼也聚仆谋曰亟去是厠遂行宿三十里夜赤又如厠乆从之且复入矣持出洗其汚衆环之以至旦去抵他县县之吏方宴赤拜揖跪起无异者酒行友未及言已饮而顾赤则已去矣走从之赤入厠举其牀捍门门坚不可入其友叫且言之衆发墙以入赤之面䧟不洁者半矣又出洗之县之吏更召师巫善呪术者守赤赤自若也夜半守者怠皆睡及觉唿而求之见其足于厠外赤死久矣独得尸归其家取其所为书读之盖与其妻母诀其言辞犹人也栁先生曰李赤之传不诬矣是其病心而为是耶抑固有厠鬼耶赤之名闻江湖间其始为士无以异于人也一惑于怪而所为若是乃反以世为溷溷为帝居清都其属意明白今世皆知笑赤之惑也及至是是非取与向背决不为赤者几何人耶反修而身无以欲利好恶迁其神而不返则幸矣又何暇赤之笑哉蝜蝂传蝜蝂者善负小虫也行遇物輙持取卬其首负之背愈重虽困剧不止也其背甚涩物积固不㪚卒踬仆不能起人或怜之为去其负茍能行又持取如故又好上髙极其力不已至坠地死今世之嗜取者遇货不避以厚其室不知为已累也唯恐其不积及其怠而踬也黜弃之迁徙之亦以病矣茍能起又不艾日思髙其位大其禄而贪取滋甚以近于危坠观前之死亡者曽不知戒虽其形魁然大者也其名人也而智则小虫也亦足哀夫曹文洽韦道安传桞河东集巻十七柳河东集卷十八钦定四库全书栁河东集巻十八唐栁宗元撰骚一十首乞巧文栁子夜归自外庭有设祠者饵馨香蔬果皆罗搯竹垂绥剖𤓰犬牙且拜且祈怪而问焉女𨽻进曰今兹秋孟七夕天女之孙将嫔于河鼔邀而祠者幸而与之巧驱去蹇拙手目开利组纴缝制将无滞于心焉为是祷也栁子曰茍然欤吾亦有所大拙傥可因是以求去之乃缨弁束祍促武缩气旁趋曲折伛偻将事再拜稽首称臣而进曰下土之臣窃闻天孙专巧于天轇轕琁玑经纬星辰能成文章黼黻帝躬以临下民钦圣灵仰光耀之日久矣今闻天孙不乐其独得贞卜于𤣥龟将蹈石梁欵天津俪于神夫于汉之濵两旗开张中星耀芒灵气翕歘兹辰之良幸而弭节薄游民闲临臣之庭曲听臣言臣有大拙智所不化医所不攻威不能迁寛不能容干坤之量包含海岳臣身甚微无所投足蚁适于垤蜗休于殻龟鼋螺蜯皆有所服臣物之灵进退唯辱仿佯为狂局束为謟吁吁为诈坦坦为忝他人有身动必得宜周旋获笑颠倒逢嘻已所尊昵人或怒之变情徇势射利抵巇中心甚憎为彼所奇忍仇佯喜悦誉迁随胡执臣心常使不移反人是巳曽不惕疑贬名絶命不负所知抃嘲似傲贵者启齿臣旁震惊彼且不耻叩稽匍匐言语谲诡令臣缩恧彼则大喜臣若效之瞋怒丛已彼诚大巧臣拙无比王侯之门狂吠狴犴臣到百步喉喘颠汗睢盱逆走魄遁神叛欣欣巧夫徐入纵诞毛羣掉尾百怒一㪚世途昏险拟步如漆左低右昻鬬冒冲突鬼神恐悸圣智危慄冺焉直透所至如一是独何工纵横不恤非天所假彼智焉出独啬于臣恒使玷黜沓沓骞骞咨口所言迎知喜恶黙则憎怜揺唇一发径心中原胶如钳夹誓死无迁探心扼胆踊跃拘牵彼虽佯退胡可得旃独结臣舌喑抑衘寃擘背流血一辞莫宣胡为赋授有此竒偏眩耀为文琐碎排偶抽黄对白啽咔飞走骈四俪六锦心绣口宫沈羽振笙篁触手观者舞悦夸谈雷吼独溺臣心使甘老丑嚚昏莽卤朴钝枯朽不期一时以俟悠久旁罗万金不鬻弊帚跪呈豪杰投弃不有眉矉頞蹙喙唾胷欧大𧹞而归填恨低首天孙司巧而穷臣若是卒不余畀独何酷欤敢愿圣灵悔祸矜臣独艰付与姿媚易臣顽颜凿臣方心规以大圆拔去呐舌纳以工言文词婉软步武轻便齿牙饶美眉睫増妍突梯巻脔为世所贤公侯卿士五属十连彼独何人多享终天言讫又再拜稽首俯伏以俟至夜半不得命疲极而睡见有青褏朱裳手持绛节而来告曰天孙告汝汝词良苦凡汝之言吾所极知汝择而行嫉彼不为汝之所欲汝自可期胡不为之而诳我为汝唯知耻謟貌淫词宁辱不贵自适其宜中心已定胡妄而祈坚汝之心密汝所持得之为大失不污卑凡吾所有不安汝施致命而昇汝慎勿疑呜唿天之所命不可中革泣拜欣受初悲后怿抱拙终身以死谁惕骂尸虫文有道士言人皆有尸虫三处腹中伺人隠㣲失误辄籍记日庚申幸其人之昏睡出谗于帝以求飨以是人多谪过疾疠夭死栁子特不信曰吾闻聪明正直者为神帝神之尤者其为聪明正直宜大也安有下比隂秽小虫纵其狙诡延其变诈以害于物而又悦之以飨其为不宜也殊甚吾意斯虫若果为是则帝必将怒而戮之投于下土以殄其类俾夫人咸得安其性命而苛慝不作然后为帝也余既处卑不得质之于帝而嫉斯虫之説为文而骂之来尸虫汝曷不自刑其形隂幽跪侧而寓乎人以贼厥灵膏肓是处兮不择秽卑潜窥黙听兮导人为非冥持札牍兮揺动祸机卑陬拳缩兮宅体险㣲以曲为形以邪为质以仁为㓙以僣为吉以淫䛕謟诬为族类以中正和平为罪疾以通行直遂为颠蹶以逆施反鬬为安佚譛下谩下恒其心术妬人之能幸人之失利昏伺睡旁睨窃出走谗于帝遽入自屈羃然无声其意乃毕求味已口胡人之恤彼修蛕恙心短蛲穴胃外捜疥疠下索瘘痔侵人肌肤为已得味世皆祸之则惟汝类良医刮杀聚毒攻饵旋死无余乃行正气汝虽巧能未必为利帝之聪明冝好正直宁悬嘉飨荅汝谗慝以付九关贻虎豹食下民舞跃荷帝之力是则冝然何利之得速收汝之生速灭汝之精蓐收震怒将勑雷霆击汝酆都麋烂纵横俟帝之命乃施于刑羣邪殄夷大道显明害气永革厚人之生岂不圣且神欤祝曰尸虫逐祸无所伏下民百禄惟帝之功以受景福尸虫诛祸无所庐下民其苏惟帝之徳万福来符臣拜稽首敢告于𤣥都斩曲几文后皇植物所贵乎直圣主取焉以建家国亘为栋楹齐为阃阈外隅平端中堂谨饬度焉以几维量之则君子冯之以辅有德末代淫巧不师古式断兹楺木以限肘腋欹形诡状曲程诈力制类竒邪用絶绳墨勾身陋狭危足僻侧支不得舒胁不遑息余胡斯蓄以乱人极追咎厥始惟物之残禀气失中遭生不完託地墝垤反时燠寒欎闷结涩癃蹇艰难不可以遂遂亏其端离竒诘屈缩恧㠝𡵻蝎孕蠹外邪中干或因先容以售其蟠病夫甘焉制器以安彼风毒败形隂沴迁魄祸气侵骨淫神化脉体仄筯倦荣乖卫逆乃喜兹物以为已适器之不祥莫是为敌乌可昵近以招祸癖且人道甚恶惟曲为先在心为贼在口为愆在肩为偻在膝为挛戚施踦跂匍匐拘拳古皆斥逺莫致于前问谁其类恶木盗泉朝歌回车简牍载焉昭王市骨乐毅归燕今我斩此以希古贤謟䛕冝惕正直冝宣道焉是逹法焉是专咨尔君子曷不干干既和且平获祐于天去恶在㣲慎保其传宥蝮蛇文家有僮善执蛇晨持一蛇来谒曰是谓蝮蛇犯于人死不活又善伺人闻人咳喘歩骤輙不胜其毒捷取巧噬肆其害然或慊不得于人则愈怒反啮草木草木立死后人来触死茎犹堕指挛腕肿足为癈病必杀之是不可留余曰汝恶得之曰得之榛中曰榛中若是者可既乎曰不可其类甚博余谓僮曰彼居榛中汝居宫内彼不汝即而汝即彼犯而鬬死以执而谒者汝实健且险以轻近是物然而杀之汝益暴矣彼耕获者求薪苏者皆土其郷知防而入焉执耒操鞭持芟朴以逺其害汝今非有求于榛者也密汝居易汝庭不凌奥不步闇是恶能得而害汝且彼非乐为此态也造物者赋之形隂与阳命之气形甚怪僻气甚祸贼虽欲不为是不可得也是独可悲怜者又孰能罪而加怒焉汝勿杀也余悲其不得已而所为若是叩其嵴谕而宥之其辞曰吾悲乎天形汝躯絶翼去足无以自扶曲膂屈脇惟行之纡目兼蜂虿色混泥涂其头蹙恧其腹次且褰鼻钩牙穴出榛居蓄怒而蟠衘毒而趋志蕲害物隂妬潜狙汝之禀受若是虽欲为鼃为螾焉可得已凡汝之为恶非乐乎此縁形役性不可自止草揺风动百毒齐起首拳嵴努呥舌揺尾不逞其凶若病乎已世皆寒心我独悲尔吾将薙吾庭葺吾楹窒吾垣严吾扃俾奥草不植而穴隟不萌与汝异途不相交争虽汝之恶焉得而行嘻造物者胡甚不仁而巧成汝质既禀乎此能无危物贼害无辜惟汝之实隂阳为戾假汝忿疾余胡汝尤是戮是抶宥汝于野自求终吉彼樵竖持芟农夫执耒不幸而遇将除其害余力一挥应手糜碎我虽汝活其惠实大他人异心谁释汝罪形既不化中焉能悔呜唿悲乎汝必死乎毒而不知反讼其内今虽寛焉后则谁赉隂阳尔造化尔道乌乎在可不悲欤憎王孙文猨王孙居异山德异性不能相容猨之德静以恒类仁让孝慈居相爱食相先行有列饮有序不幸乖离则其鸣哀有难则内其柔弱者不践稼蔬木实未熟相与视之谨既熟啸唿羣萃然后食衎衎焉山之小草木必环而行遂其植故猿之居山恒郁然王孙之德躁以嚣勃诤号呶唶唶疆疆虽羣不相善也食相噬啮行无列饮无序乖离而不思有难推其柔弱者以免好践稼蔬所过狼借披攘木实未熟輙龁齩投注窃取人食皆知自实其嗛山之小草木必凌挫折挽使之瘁然后已故王孙之居山恒蒿然以是猨羣衆则逐王孙王孙羣衆亦齚猿猨弃去终不与抗然则物之甚可憎莫王孙若也余弃山间乆见其趍如是作憎王孙云湘水之浟浟兮其上羣山胡兹郁其彼瘁兮善恶异居其间恶者王孙兮善者猨环行遂植兮止暴残王孙兮甚可憎噫山之灵兮胡不贼旃跳踉叫嚣兮冲目宣龂外以败物兮内以争羣排鬬善类兮譁骇披纷盗取民食兮私已不分充嗛果腹兮骄傲驩欣嘉华美木兮硕而繁羣披竞啮兮枯株根毁成败实兮更怒喧居民怨苦兮号穹旻王孙兮甚可憎噫山之灵兮胡独不闻猨之仁兮受逐不校退优游兮惟德是傚廉来同兮圣囚禹稷合兮凶诛羣小人遂兮君子违大人聚兮孽无余善与恶不同乡兮否泰既兆其盈虚伊细大之固然兮乃祸福之攸趍王孙兮甚可憎噫山之灵兮胡逸而居逐毕方文永州元和七年夏多火灾日夜数十发少尚五六发过三月乃止八年夏又如之咸无安处老弱燔死晨不爨夜不烛皆列坐屋上左右视罢不得休盖类物为之者讹言相惊云有怪鸟莫实其状山海经云章莪之山有鸟如鸖一足赤文白喙其名曰毕方见则其邑有譌火若今火者其可谓譌欤而又有鸟传者其毕方欤遂邑中状而图之而磔之为之文而逐之后皇庇人兮敬救羣材大施栋宇兮小蔽草莱各有攸宅兮时阖而开火炎为用兮化食生财胡今兹之怪戾兮日十爇而穷灾朝储清以联䆳兮夕荡覆而为灰焚伤羸老兮炭死童孩叫号隳突兮戸骇人哀袒夫狂走兮倐忽徃来郁攸孽暴兮混合恢台民气不舒兮僵踣颠頽休炊息燎兮侧伏煨煤门甍晦黒兮启伺姦回若坠之天兮若生之鬼令行不讹兮国恐盍已问之禹书毕方是祟嗟尔毕方兮胡肆其志皇亶聪明兮念此下地灾皇所爱兮僇死无贰幽形扇毒兮隂险诡异汝今不惩兮衆愬咸至皇斯震怒兮殄絶汝类祝融悔祸兮回禄屏气大隂施威兮𤣥冥行事汝虽赤其文只其趾逞工衒巧莫救汝死黠知亟去兮愚乃止此髙飞兮翺翔逺伏兮无伤海之南兮天之裔汝优游兮可卒嵗皇不怒兮永汝世日之良兮今速逝急急如律令辨伏神文余病痞且悸谒医视之曰唯伏神为宜明日买诸市烹而饵之病加甚召医而尤其故医求观其滓曰吁尽老芋也彼鬻药者欺子而获售子之懵也而反尤于余不以过乎余戍然慙忾然忧推是类也以徃则世之以芋自售而病乎人者衆矣又谁辨焉申以词云伏神之神兮惟饵之良愉心舒肝兮魂平志康敺开滞结兮调䕶柔刚和宁悦怿兮复彼恒常休嘉冝䜣兮邪怪遁藏君子食之兮其乐扬扬余殆于理兮荣卫蹇极伏盃积块兮悸不得息有医导余兮求是以食徃沽之市兮欣焉有得条濯爨烹兮专恃尔力反増予疾兮昬愦冯塞余骇其状兮徃尤于医徴滓以观兮既笑而嘻曰子胡昧愚兮兹谓蹲鸱处身猥大兮善植污卑受气顽昏兮隂僻欹危累积星纪兮以老为竒潜苞水土兮混杂蝝蚳不幸充腹兮唯痼之宜野夫忮害兮假是以欺刮肌刻貌兮观者勿疑中虚以脆兮外泽而夷误而为饵兮命或殆而今无以追兮后慎观之呜唿物固多伪兮知者盖寡考之不良兮求福得祸书而为词兮愿寤来者愬螭文零陵城西有螭室于江法曹史唐登浴其涯螭牵以入一夕浮水上吾闻凡山川必有神司之抑有是耶于是作愬螭投之江曰天明地幽孰主之兮寿善夭殇终何为兮堆山酾江司者谁兮突然为人使有知兮畏危虑害趍走祗兮父母孔爱妻子嘻兮出入公门不获非兮浟浟湘流清且㣲兮隂幽洞石蓄怪螭兮胡濯兹热卒无归兮亲戚叫号闾里思兮魂其安游觐湘累兮嗟尔怪螭害江湄兮涎泳重渊物莫威兮蟉形泱目潜伺窥兮膏血是利私自肥兮嵗既大旱泽莫施兮妖猾下民使颠危兮充心饱腹肆敖嬉兮洋洋徃复流逶迤兮惟神髙明胡纵斯兮蔑弃无辜逞怪姿兮胡不降罚肃川坁兮舟者欣欣游者熙兮蒲鱼侵用吉无疑兮牲牷玉帛人是依兮匪神之愬将安期兮神之有亡于是推兮投之北流心孔悲兮哀溺文永之氓咸善游一日水暴甚有五六氓乗小舩絶湘水中济舩破皆浮游其一氓尽力而不能寻常其侣曰汝善游最也今何后为曰吾腰干钱重是以后曰何不去之不应揺其首有顷益怠已济者立岸上唿且号曰汝愚之甚蔽之甚身且死何以货为又揺其首遂溺死吾哀之且若是得不有大货之溺大氓者乎于是作哀溺吾哀溺者之死货兮惟大氓之为忧洪涛鼓以风涌兮浩滉荡而无舟不譲禄以辞冨兮又旁窥而诡求手足乱而无如兮负重踰乎崇丘既揺头而灭膂兮不忍释利而离尤唿号者之莫救兮愈揺首以沉流发披鬤以舞澜兮魂伥伥而焉游龟鼋互进以争食兮鱼鲔族而为始贪赢以啬厚兮终负祸而懐雠前既没而后不知惩兮更揽取而无时休哀兹氓之蔽愚兮反贼已而从仇不量多以自谏兮姑指幸者而为谋夫人固灵于鸟鱼兮胡昧罻而䝉钩大者死大兮小者死小善游虽最兮卒以道夭与害偕行兮以死自绕推今而鉴古兮鲜克以保其生衣宝焚纣兮专利灭荣豺狼死而犹饿兮牛腹尸而不盈民既贸贸而无知兮故与彼咸谥为氓死者不足哀兮兾中人之为余再更噫招海贾文咨海贾兮君胡以利易生而卒离其形大海盪泊兮㒹倒日月龙鱼倾侧兮神怪隳突沧茫无形兮徃来遽卒隂阳开阖兮氛雾溺渤君不返兮逝怳惚舟航轩昂兮下上飘鼓腾趠峣嵲兮万里一覩崒入泓坳兮视天若畞奔螭出抃兮翔鹏振舞天吴九首兮更笑迭怒垂涎闪舌兮挥霍旁午君不返兮终为虏黒齿齴鳞文肌三角骈列耳离披反龂义牙踔嵚崖蛇首狶鬛虎豹皮羣没互出讙遨嬉臭腥百里雾雨弥君不返兮以充饥弱水蓄缩其下不极投之必沉负羽无力鲸鲵疑畏滛滛嶷嶷君不返兮卒自贼怪石森立涵重渊髙下迾置滔危颠崩涛搜䟽剡戈鋋君不返兮沉颠其外大泊泙奫沦终古廻薄旋天垠八方易位更错陈君不返兮乱星辰东极倾海流不属泯泯超忽纷盪沃殆而一跌兮沸入汤谷舳舻霏解梢若术君不返兮魂焉薄海若啬货号风雷巨鳌颔首丘山頺猖狂震虩翻九垓君不返兮糜以摧咨海贾兮君胡乐出幽险而疾平夷恟骇愁苦而以忘其归上党易野恬以舒蹈蹂厚土坚无虞歧路脉布弥九区出无入有百货俱周游傲睨神自如撞钟击鲜恣欢娱君不反兮欲谁须胶鬲得圣捐䀋鱼范子去相安陶朱吕氏行贾南靣孤𢎞羊心计登谋谟煮盐大冶九卿居禄秩山委收国租贤智走诺争下车逍遥纵傲世所趍君不返兮谥为愚咨海贾兮贾尚不可为而又海是图死为险魄兮生为贪夫亦独何乐哉归来兮宁君躯栁河东集巻十八柳河东集卷十九钦定四库全书栁河东集巻十九唐栁宗元撰弔賛箴戒十五首弔苌叔文有周之羸兮邦国异图臣乗君则兮王易为侯威强逆制兮郁命转幽疹蛊胶宻兮肝胆为仇奸权蒙货兮忠勇以刘伊时云幸兮大夫之羞呜唿危哉河渭溃溢兮横躯以抑嵩宗坼陊兮举手排直压溺之不虑兮坚刚以为式知死不可挠兮明章人极夫何大夫之炳烈兮王不寤夫谗贼卒施快于剽狡兮怛就制乎强国松栢之斩刈兮蓊茸欣植盗骊折足兮罢驽抗臆鸷鸟之髙翔兮㜸狐惴而不食窃畏忌以羣朋兮夫孰病百而伸一挺寡以校衆兮古圣人之所难矧援羸以威慠兮兹固蹈殆而违安杀身之匪予戚兮闵宗周之不完岂成城以夸功兮哀清庙之将残嫉彪子之肆诞兮弥皇览以为谩姑舎道以从世兮焉用夫考古而登贤指白日以致愦兮卒頺幽而不列版上帝以飞精兮黮寥廓而殄絶朅冯云以羾愬兮终冥冥以郁结欲登山以号辞兮愈洋洋以超忽心沍涸其不化兮形凝氷而自慄图始而虑末兮非大夫之操陷瑕委厄兮固哀世之道知不可而愈进兮哲不偷以自好陈诚以定命兮侔贞臣与为友比干之以仁义类兮缅辽絶以不羣伯夷殉㓗以莫怨兮孰克轨其遗尘茍端诚之内亏兮虽耆老其谁珍古固有一死兮贤者乐得其所大夫死忠兮君子所与呜唿哀哉兮敬吊予忠甫弔屈原文后先生盖千祀兮余再逐而浮湘求先生之汨罗兮擥衡若以荐芳愿荒忽之顾懐兮兾陈辞而有光先生之不从世兮惟道是就支离抢攘兮遭世孔疚华虫荐壤兮进御羔褏牝鸡咿嚘兮孤雄束咮哇咬环观兮蒙耳大吕堇喙以为羞兮焚弃稷黍犴狱之不知避兮宫庭之不处䧟涂借秽兮荣若绣黼欀折火列兮娱娱笑舞谗巧之哓哓兮惑以为咸池便媚鞠耍兮美逾西施谓谟言之怪诞兮反寘瑱而逺违匿重痼以讳避兮进俞缓之不可为何先生之凛凛兮厉鍼石而从之但仲尼之去鲁兮曰吾行之迟迟栁下惠之直道兮又焉徃而可施今夫世之议夫子兮曰胡隠忍而懐斯惟逹人之卓轨兮固僻陋之所疑委故都以从利兮吾知先生之不忍立而视其覆坠兮又非先生之所志穷与逹固不渝兮夫惟服道以守义矧先生之悃愊兮滔大故而不贰沉璜瘗佩兮孰幽而不光荃蕙蔽匿兮胡乆而不芳先生之貎不可得兮犹髣髴其文章託遗编而叹喟兮涣余涕之盈眶呵星辰而驱诡怪兮夫孰救于崩亡何挥霍夫雷电兮茍为是之荒茫耀姱辞之矘朗兮世果以是之为狂哀余衷之坎坎兮独藴愤而增伤谅先生之不言兮后之人又何望忠诚之既内激兮抑衘忍而不长芈为屈之几何兮胡独焚其中膓吾哀今之为仕兮庸有虑时之否臧食君之禄畏不厚兮悼得位之不昌退自服以黙黙兮曰吾言之不行既媮风之不可去兮懐先生之可忘弔乐毅文许纵自燕来曰燕之南有墓焉其志曰乐生之墓余闻而哀之其返也与之文使弔焉大厦之骞兮风雨萃之车亡其轴兮乗者弃之呜唿夫子兮不幸类之尚何为哉昭不可留兮道不可常畏死疾走兮狂顾傍偟燕复为齐兮东海洋洋嗟夫子之专直兮不虑后而为防胡去规而就矩兮卒䧟滞以流亡惜功美之不就兮俾愚昧之周章岂夫子之不能兮无亦恶是之遑遑仁夫对赵之悃疑兮诚不忍其故邦君子之容与兮弥亿载而愈光谅遭时之不然兮匪谋虑之不长跽陈辞以陨涕兮仰视天之茫茫茍偷世之谓何兮言余心之不臧伊尹五就桀賛伊尹五就桀或疑曰汤之仁闻且见矣桀之不仁闻且见矣夫何去就之亟也栁子曰恶是吾所以见伊尹之大者也彼伊尹圣人也圣人出于天下不夏商其心心乎生民而已曰孰能由吾言由吾言者为尧舜而吾生人尧舜人矣退而思曰汤诚仁其功迟桀诚不仁朝吾从而暮及于天下可也于是就桀桀果不可得反而从汤既而又思曰尚可十一乎使斯人蚤被其泽也又徃就桀桀不可而又从汤以至于百一千一万一卒不可乃相汤伐桀俾汤为尧舜而人为尧舜之人是吾所以见伊尹之大者也仁至于汤矣四去之不仁至于桀矣五就之大人之欲速其功如此不然汤桀之辨一恒人尽之矣又奚以憧憧圣人之足观乎吾观圣人之急生人莫若伊尹伊尹之大莫若于五就桀作伊尹五就桀賛圣有伊尹思徳于民徃归汤之仁曰仁则仁矣非乆不亲退思其速之道冝夏是因就焉不可复反亳殷犹不忍其迟亟徃以观庻狂作圣一日胜残至千万兾一卒无其端五徃不疲其心乃安遂舛自陑黜桀尊汤遗民以完大人无形与道为偶道之为大为人父母大矣伊尹惟圣之首既得其仁犹病其乆恒之所疑我之所大呜唿逺哉志以为诲梁丘据賛齐景公有嬖曰梁丘子同君不争古号媚士君悲亦悲君喜亦喜曷贤不賛卒賛于此媚余所仇激賛有以梁丘之媚顺心狎耳终不挠厥政不嫉反已晏子躬相梁丘不毁恣其为政政实允理时睹晏子食寡肉缺味爱其不饱告君使赐中心乐焉国用不坠后之嬖君罕或师是导君以谀闻正则忌谗贤协恶民蠧国圯呜唿岂惟贤不逮古嬖亦莫类梁丘可思又况晏氏激賛梁丘心焉孔瘁霹雳琴賛引霹雳琴零陵湘水西震余枯桐之为也始枯桐生石上説者言有蛟龙伏其窽一夕暴震为火之焚至旦乃已其余硿然倒卧道上震旁之民稍柴薪之超道人闻取以为三琹琹莫良于桐桐之良莫良于生石上石上之枯又加良焉火之余又加良焉震之于火为异是琹也既良且异合而为美天下将不可载焉㣲道人天下之美几䘮余作賛辞识其越之左与右以着其事又益以序以为他传辞曰惟湘之涯惟石之危龙伏之灵震焚之竒既良而异爰合其美越实为之賛者栁子尊胜幢賛以佛之为尊而尊是法严之于顶其为最胜冝也既尊而胜矣其为㧞济尤大尘非而灾去影及而福至睦州于是诚焉不疑袭石六觚其长半寻乃篆乃刻立之为福马孺人之墓孺人之生奉佛道未尝敢怠今既没睦州又成其志择最胜且尊之道文之于石以延其休则其生佛所得佛道冝无疑也賛曰世所尊兮又尊道胜无上兮以为寳抜大苦兮升至真灵合賛兮神而神驾元气兮济𤣥津谁为友兮上品人徳无已兮石无磷延永世兮奠坤垠灵受福兮公之勤龙马图賛始吾闻明皇帝在位灵昌郡得异马于河而莫知其形好事者涿人卢遵以其图示余其状龙鳞虺尾拳毛环目肉鬛马之灵怪有是耶居帝闲为马几二十年从封禅郊籍鸣和銮者数十事遇祸乱帝西幸马至咸阳西入渭水化为龙泳去不知所终且其来也冝于时其去也存其神是全德也既覩其形不可以不賛灵和粹异孕至神兮倮尾童鬛䟽紫鳞兮巍然特出瑞圣人兮理平和乐礼乐陈兮鸣銮在御大路遵兮世痝道悖还吾真兮哀鸣延首慕水濵兮沛焉濳泳旋奫沦兮渊居海逝灵无邻兮出处孔时类至仁兮嗟尔衆类孰是伦兮进昏死乱阽厥身兮匪马之慕吾谁亲兮賛之斯图冝世珍兮诫惧箴人不知惧恶可有为知之为美莫若去之非曰童昏昩昧勿思祸至后惧是诚不知君子之惧惧乎未始几动乎㣲事迁乎理将言以思将行以止中决道符乃顺而起起而获祸君子不耻非道之愆非中之诡惧而为惧虽惧焉如君子不惧为惧之初忧箴忧可无乎无谁以宁子如不忧忧日以生忧不可常常则谁怿子常其忧乃小人戚敢问忧方吾将告子有闻不行有过不徙冝言不言不冝而烦冝退而勇不冝而恐中之诚恳过又不及忧之大方唯是焉急内不自得甚泰为忧省而不疚虽死优游所忧在道不在乎祸吉之先见乃可无过告子如斯守之勿堕师友箴今之世为人师者衆笑之举世不师故道益离为人友者不以道而以利举世无友故道益弃呜唿生于是病矣歌以为箴既以儆已又以诫人不师如之何吾何以成不友如之何吾何以增吾欲从师可从者谁借有可从举世笑之吾欲取友谁可取者借有可取中道或舍仲尼不生牙也久死二人可作惧吾不似中焉可师耻焉可友谨是二物用惕尔后道茍在焉佣丐为偶道之反是公侯以走内考诸古外考诸物师乎友乎敬尔无忽敌戎皆知敌之仇而不知为益之尤皆知敌之害而不知为利之大秦有六国兢兢以强六国既除乃亡晋败楚鄢范文为患厉之不图举国造怨孟孙恶臧孟死臧惜药石去矣吾亡无日智能知之犹卒以危矧今之人曾不是思敌存而惧敌去而舞废备自盈秖益为瘉敌存灭祸敌去召过有能知此道大名播惩病克寿矜壮死暴纵欲不戒匪愚伊耄我作戒诗思者无咎三戒并序吾尝思世之人不知推已之本而乗物以逞或依势以干非其类出技以怒强窃时以肆暴然卒迨于祸有客谈麋驴䑕三物似其事作三戒临江之麋临江之人畋得麋麑畜之入门羣犬垂涎扬尾皆来其人怒怛之自是日抱就犬习示之使勿动稍使与之戏积乆犬皆如人意麋麑稍大忘已之麋也以为犬良我友抵触偃仆益狎犬畏主人与之俯仰甚善然时啖其舌三年麋出门见外犬在道甚衆走欲与为戏外犬见而喜且怒共杀食之狼籍道上麋至死不悟黔之驴黔无驴有好事者舩载以入至则无可用放之山下虎见之尨然大物也以为神蔽林间窥之稍出近之憗憗然莫相知他日驴一鸣虎大骇逺遁以为且噬已也甚恐然徃来视之觉无异能者益习其声又近出前后终不敢搏稍近益狎荡倚冲昌驴不胜怒蹄之虎因喜计之曰技止此耳因跳踉大口阚断其喉尽其肉乃去噫形之尨也类有徳声之宏也类有能向不出其㧞虎虽勐疑畏卒不敢取今若是焉悲夫永某氏之䑕永有某氏者畏日拘忌异甚以为已生歳直子䑕子神也因爱䑕不畜猫犬禁僮勿击䑕仓廪庖厨悉以恣䑕不问由是䑕相告皆来某氏饱食而无祸某氏室无完器椸无完衣饮食大率䑕之余也昼累累与人兼行夜则窃啮鬬暴其声万状不可以寝终不厌数歳某氏徙居他州后人来居䑕为态如故其人曰是隂类恶物也盗暴尤甚且何以至是乎哉假五六猫阖门撤瓦灌穴购僮罗捕之杀䑕如丘弃之隠处臰数月乃已呜唿彼以其饱食无祸为可恒也哉栁河东集巻十九柳河东集卷二十钦定四库全书栁河东集巻二十唐栁宗元撰铭杂题一十二首沛国汉原庙铭昔在帝尧光有四海元首万邦时则舜禹稷卨佐命垂统股肱天子圣徳未哀而内禅元臣继天而受命四姓承休迭有中邦五神环运炎德复起周道削灭秦德暴戾皇天畴庸审厥保承乃命唐帝之后振而兴之又俾九臣之后翊而登之所以绍复丕绩不坠厥祀故曲逆起为策士辅成帝图吐谋洞灵奋其如神舜之胄也汝隂脱帝宻网摧虏暴气扶乗天休运行嘉谋禹之苗也鄼侯保绥三秦控引汉中宏器廓度以大帝业卨之裔也淮隂整齐天兵导扬灵威覆赵夷魏吞齐殄楚平阳夏破三秦虏魏王绛侯定楚地固刘氏皆稷之裔也克复尧绪昭哉甚明天意若曰建火徳者必唐帝之胄故汉氏兴焉翼炎运者必唐臣之孙故羣雄登焉是以髙帝诞膺圣祚以垂徳厚探昊穹之奥㫖载幽明之休祐杀白帝于大泽以承其灵建赤旂于沛邑以昭其神假手于嬴以混诸侯凭力于项以离关东奉纉尧之元命而四代之后咸献其用得乗木之大统而秦楚之盛不保其位既建皇极设都咸阳抚征四方训齐天下乃乐沛宫以追造邦之本乃歌大风以昭武成之徳乃尊旧都以壮王业之基生为汤沐之邑没为思乐之地且曰万歳之下魂游于此惟兹原庙沛宫之旧也祭蚩尤于是庭而赤精降导灵命于是邦而羣雄至登布衣于万乗而子孙得以纉其绪化环堵为四海而黎元得以安其业基岱岳之髙源洪河之长蓄灵拥休此焉发迹盖以道备于是而后行之天下制成于是而后广之宇内天下备其道而神复乎本宇内成其制而心懐于旧冝其正名以表功用成其始俾生灵尽其敬焉陈本以宅神用成其终俾生灵尽其慕焉故髙帝定位建兹閟宫惠皇嗣服爰立清庙绵越千祀至今血食此所以成终而成始也且夫以断蛇之威安知不运其宻用佐歳功以流泽欤以约法之仁安知不流其神睠相旧邦之遗黎欤以绍唐之余庆统天之遗烈安知不奋其圣化大祐于下土欤然则展敬乞灵乌可已也铭于旧邑以廸天命其辞曰荡荡明徳时惟放勋揖让而退祚于后昆羣蛇辅龙以翊天门登翼炎运唐臣之孙秦网既离鹿骇东夏长蛇封豕踊跃中野天复尧绪钟祐于刘赫矣汉祖播兹皇猷扬斾沛庭约从诸侯豪暴震叠威声布流总制虎臣委成良畴勦殄覇楚遂荒神州区宇懐濡黔黎辑柔表正万国炎灵用休定宅咸阳以都上游留观本邦在镐如周穆穆惠王宗禋克承崇崇沛宫清庙是凭原念大业肇经兹地乃専元命亦举严祀建斾衅鼔遂据天位魂游故郷永介丕祉焕列唐典严恭罔坠勒此休铭以昭本始劒门铭惟蜀都重险多货混同戎蛮人尨俗剽嗜为冦乱皇帝元年八月帅䘮衆暴羣疑不制妖㜸扇行怙恃富强滔天阻兵攻陷他部北苞劔门慿负兵陵以张骜勐坚利锋镝以拒大顺谓雷霆之诛莫巳加也惟梁守臣礼部尚书严公以国害为私雠以天讨为已任推仁仗信不待效死而人致其命立义抗愤不待喋血而士一其心悉师出次祗俟明诏凡诸侯之师必出于是储偫飨赉取其农穰乃遣前军严秦奉扬王诛诞告南土十一月右师逾利州蹈冦地乗山斩虏以遏奔冲左师出于劒门大攘顽嚣谕引刼脇蚁溃䑕骇险无以固収夺地利以须王师刲刳肾肠振振根柢俾无以肆毒用集我勲力鼖皷一振元戎启行取其渠魁以为大戮由公忠勇愤悱授任坚明谋猷𢎞长用能启辟险阨夷为大涂衰沮害气对乎天意帝用休嘉议功居首增秩师长进为大藩宅是南服将校羣吏愿刋山石昭着公之功垂号无穷铭曰井络坤垠时惟外区界山为门环于蜀都丛险积货混并羌髳狂猾窥隙狺狺啸唿凭据势胜厚其兇徒皇帝之仁宥而不诛暴非徳驯害及巴渝乃出王旅乃咨列岳牧臣司梁当其要束器备攸积糗粮是蓄人无増赋帅以饶足喋血誓士𤣥机在握分命貔貅陈为掎角右逾岷山左直劒门攻出九地上披重云攀天蹈空夷视阻艰破裂层垒残殱羣顽内获固圉外临平原天兵徐驱卒乗啴啴大憝囚戮戎夏咸欢帝图厥功惟梁是先开国进位南服于藩邦之清夷人以完安铭功鉴乱永代是观涂山铭惟夏后氏建大功定大位立大政勤劳万邦和宁四极威懐之道仪刑后王当乎洪流方割灾被下土自壶口而导百川大功建焉虞帝耄期顺承天厯自南河而受四海大位定焉万国既同宣省风教自涂山而㑹诸侯大政立焉功莫崇乎御大灾乃赐𤣥圭以承帝命位莫崇乎执大象乃辑五瑞以建皇极政莫先乎齐大统乃朝玉帝以混经制是所以承唐虞之后垂子孙之丕业立商周之前树帝王之洪范者也呜唿天地之道尚德而右功帝王之政崇德而赏功故尧舜至德而位不及嗣汤武大功而祚延于世有夏德配于二圣而唐虞譲功焉功冠于三代而周商让德焉冝乎立极垂统贻于后裔当位作圣着为世凖则涂山者功之所由定德之所由济政之所由立有天下者冝取于此追惟大号既发华盖既狩方岳列位奔走来同山川守神莫敢遑宁羽毛四合衣裳咸㑹䖍恭就列俯偻聼命然后示之以礼乐和气周洽申之以徳刑天威震耀制立谟训冝在长乆厥后启征有扈而夏徳始衰羿距太康而帝业不守皇祖之训不由人亡政坠卒就陵替向使继代守文之君又能绍其功徳修其政统卑宫室恶衣服拜昌言平均赋入制定朝㑹则诸侯常至而天命不去矣兹山之㑹安得独光于后欤是以周穆遐追遗法复㑹于是山声垂天下亦绍前轨用此道也故余为之铭庻后代朝诸侯制天下者仰则于此辞曰惟禹体道功厚徳茂㑹朝侯卫统壹宪度省方宣教化制殊类咸㑹坛位承奉仪矩礼具乐备德容既孚乃举明则以弼圣谟刑戮防风遗骨専车克明克威畴敢以渝宣昭黎宪耆定混区传祚后裔丕承帝图涂山巗巗界彼东国惟禹之德配天无极即山刋碑贻后训则寿州安丰县孝门铭寿州刺史臣承思言九月丁亥安丰县令臣某上所部编户甿李兴父被恶疾歳月就亟兴自刃股肉假託馈献其父老病已不能啖啜宿而死兴号唿抚臆口鼻垂血捧土就坟沽渍涕洟坟左作小庐蒙以苫茨伏匿其中扶服顿踊昼夜哭诉孝诚幽逹神为见异庐上产紫芝白芝二本各长一寸庐中醴泉涌出竒形异状应騐图记此皆陛下孝理神化隂中其心而克致斯事谨按兴氓庻贱陋循习浅下性非文字所导生与耨耒为业而能钟彼醇孝超出古列天意神道犹钖瑞物以表殊异伏惟陛下有唐尧如天如神之徳冝加旌褒合于上下请表其里闾刻石明白宣延风美观示后祀永永无极臣昧死上请制曰可其铭曰懿厥孝思惟兹淑灵禀承粹和笃守天经泣侍羸疾黙祷隠冥引刃自向残肌败形羞膳奉进忧劳孝诚惟时髙髙曾不是聴创巨痛仍号于穷旻捧土濡涕顿首成坟陷腐眦寒暑在庐草木悴死鸟兽踟蹰殊类异族亦相其哀肇有二位孝道爰兴克修厥猷载籍是登在帝有虞以孝烝烝仲尼述经以教于曾惟昔鲁侯见命夷宫亦有考叔寤庄称纯显显李氏实与之伦哀嗟道路涕慕里邻邦伯奏章稽首慇勤上动帝心旁逹明神神钖秘祉三秀灵泉帝命荐加亦表其门统合上下交賛天人建此碑号亿龄扬芬武冈铭并序元和七年四月黔巫东鄙蛮獠杂扰盗弄库兵贼脇守帅南钩牂牁外诱西原置魁立帅杀牲盟誓洞窟林麓啸唿成羣皇帝下铜兽符发庸蜀荆汉南越东瓯之师四靣讨问畏罪凭阻遁逃不即诛时惟潭部戎帅御史中丞桞公绰练立将校提卒五百屯于武冈不震不骞如山如林告天子威命明白信顺乱人大恐视公之师如百万视公之令如风雷怨号呻吟喜有攸诉投刃顿伏愿完父子卒为忠信奉职输赋进比华人无敢不龚母弟生婿继来于潭咸致天庭皇帝休嘉式新厥命兇渠同恶革靣向化如醉之醒如狂之宁公为药石俾复其性诏书显异进临江汉益兵三倍为时硕臣殿于大邦文儒申申有此武功于是夷人始复闻公之去相与髙蹈涕唿若寒去裘昔公不夸首级为已能力専务教诲俾邦斯平我老洎幼由公之仁小不为虺蜮大不为鲸鲵恩重事特不迩而逺莫可追已愿铭武冈首以慰我思以昭我邻以示我子孙亿万年俾我奉国如令之诚邻之我懐如公之勤其辞曰黔山之㠝巫山之蟠鱼骇而离兽犯而残戸恐谷窜披攘仍乱王师来诛期死以缓公明不疑公信不欺援师定命俾邦克正皇仁天施我反其信我涂四阖公示之门我愚抵死公示之恩既骨而完既亡而存奉公之训贻我子孙我始蝥贼由公而仁我始㓂雠由公而亲山畋泽输赋于都陶穴刋木室我姻族烹牲是祀公受介福揲蓍以占公冝百禄皇懋公功陟于大邦逺哉去我谁嗣其良有穴之丹有犀之㒹匪曰余固公不可赂祝邻之徳恒遵公则朂余之世以永邦制南夷作诗刻示来裔井铭始州之人各以甖甈负江水莫克井饮崖岸峻厚早则水益逺人陟降大艰雨多涂则滑而㒹恒惟咨嗟怨或讹言终不能就元和十一年三月朔命为井城北隍上未晦果寒食洌而多泉邑人以灌其土坚垍其利悠乆其相者浮图谈康诸军事牙将来景凿者蒋晏凡用罚布六千三百役佣三十六大甎千七百其深八寻有二尺铭曰盈以其神其来不穷惠我后之人噫畴肯似于政其来日新舜禹之事魏公子丕由其父得汉禅还自南郊谓其人曰舜禹之事吾知之矣由丕以来皆笑之栁先生曰丕之言若是可也向者丕若曰舜禹之道吾知之矣丕罪也其事则信吾见笑者之不知言未见丕之可笑者也凡易姓授位公与私仁与强其道不同而前者忘后者系其事同使以尧之圣一日得舜而与之天下能乎吾见小争于朝大争于野其为乱尧无以巳之何也尧未忘于人舜未系于人也尧之得于舜也以圣舜之得于尧也以圣两圣独得于天下之上奈愚人何其立于朝者放齐犹曰朱启明而况在野者乎尧知其道不可退而自忘舜知尧之忘已而系舜于人也进而自系舜举十六族去四凶族使天下咸得其人命二十二人兴五教立礼刑使天下咸得其理合时月正歴数齐律度量权衡使天下咸得其用积十余年人曰明我者舜也齐我者舜也资我者舜也天下之在位者皆舜之人也而尧隤然聋其聦昏其明愚其圣人曰徃之所谓尧者果乌在哉或曰耄矣曰匿矣又十余年其思而问者加少矣至于尧死天下曰乆矣舜之君我也夫然后能揖让受终于文祖禹之与舜也亦然禹旁行天下功系于人者多而自忘也晚益之自系亦犹是也而启贤闻于人故不能夫其始系于人也厚则其忘之也迟不然反是汉之失徳乆矣其不系而忘也甚矣宦董袁陶之贼生人盈矣丕之父攘祸以立强积三十余年天下之主曹氏而巳无汉之思也丕嗣而禅天下得之以为晚何以异夫舜禹之事耶然则汉非能自忘也曹氏非能自系也公与私仁与强其道不同其忘而系者无以异也尧之忘不使如汉不能授舜禹舜禹之系不使如曹氏不能授之尧然而世徒探其情而笑之故曰笑其言者非也问者曰尧崩天下若丧考妣四海遏宻八音三载子之言忘若甚然是可不可欤曰是舜归徳于尧史尊尧之徳之辞者也尧之老更一世矣徳乎尧者盖已死矣其幼而存者尧不使之思也不若是不能与人天下谤誉凡人之获谤誉于人者亦各有道君子在下位则多谤在上位则多誉小人在下位则多誉在上位则多谤何也君子冝于上不冝于下小人冝于下不冝于上得其冝则誉至不得其冝则谤亦至此其凡也然而君子遭乱世不得已而在于上位则道必咈于君而利必及于人由是谤行于上而不及于下故可杀可辱而人犹誉之小人遭乱世而后得居于上位则道必合于君而害必及于人由是誉行于上而不及于下故可宠可冨而人犹谤之君子之誉非所谓誉也其善显焉尔小人之谤非所谓谤也其不善彰焉尔然则在下而多谤者岂尽愚而狡也哉在上而多誉者岂尽仁而智也哉其谤且誉者岂尽明而善褒贬也哉然而世之人闻而大惑出一庸人之口则羣而邮之且至于逺迩莫不以为信也岂惟不能褒贬而已则又蔽于好恶夺于利害吾又何从而得之耶孔子曰不如乡人善者好之其不善者恶之善人者之难见也则其谤君子者为不少矣其谤孔子者亦为不少矣传之记者叔孙武叔时之显贵者也其不可记者又不少矣是以在下而必困也及乎遭时得君而处乎人上功利及于天下天下之人皆欢而戴之向之谤之者今从而誉之矣是以在上而必彰也或曰然则闻谤誉于上者反而求之可乎曰是恶可无亦徴其所自而已矣其所自善人也则信之不善人也则勿信之矣茍吾不能分于善不善也则已耳如有谤誉乎人者吾必徴其所自未敢以其言之多而举且信之也其有及乎我者未敢以其言之多而荣且惧也茍不知我而谓我盗跖吾又安取惧焉茍不知我而谓我仲尼吾又安取荣焉知我者之善不善非吾果能明之也要必自善而已矣咸冝兴王之臣多起污贱人曰幸也亡王之臣多死㓂盗人曰祸也余咸冝之当两汉氏之始屠贩徒𨽻出以为公侯卿相无他焉彼固公侯卿相器也遭时之非是以诎独其始之不幸非遭髙光而以为幸也汉晋之末公侯卿相刼戮困饿伏墻壁间以死无他焉彼固刼戮困饿器也遭时之非是以出独其始之幸非遭卓曜而后为祸也彼困于昬乱伏志气屈身体以下奴虏平难泽物之徳不施于人一得适其傃其进晚耳而人犹幸之彼伸于昬乱抗志气肆身体以傲豪杰残民兴乱之伎行于天下一得适其傃其死后耳而人犹祸之悲夫余是以咸冝之鞭贾市之鬻鞭者人问之其贾冝五十必曰五万复之以五十则伏而笑以五百则小怒五千则大怒必五万而后可有冨者子适市买鞭出五万持以夸余视其首则拳蹙而不遂视其握则蹇侧而不植其行水者一去一来不相承其节朽黒而无文搯之灭爪而不得其所穷举之翲然若挥虚焉余曰子何取于是而不爱五万曰吾爱其黄而泽且贾者云余乃召僮爚汤以濯之则遫然枯苍然白向之黄者栀也泽者腊也冨者不悦然犹持之三年后出东郊争道长乐坂下马相踶因大击鞭折而为五六马踶不已坠于地伤焉视其内则空空然其理若粪壤无所赖者今之栀其貌蜡其言以求贾技于朝当其分则善一误而过其分则喜当其分则反怒曰余曷不至于公卿然而至者亦良多矣居无事虽过三年不害当其有事驱之以陈力之列以御乎物以夫空空之内粪壤之理而以责其大击之效恶有不折其用而获坠伤之患乎吏商吏而商也污吏之为商不若亷吏之商其为利也博污吏以货商资同恶与之为曹大率多减耗役佣工费舟车射时有得失取货有苦良盗贼水火杀敓焚溺之为患幸而得利不能什一二身败禄夺大者死次贬废小名恶终不遂污吏恶能商矣哉亷吏以行商不役佣工不费舟车无资同恶减耗时无得失货无良苦盗贼不得杀敓水火不得焚溺利愈多名愈尊身冨而家强子孙葆光是故亷吏之商博也茍修严洁白以理政由小吏得为县由小县得大县由大县得刺小州其利月益各倍其行不改又由小州得大州其利月益三之一其行又不改又由大州得亷一道其利月益之三倍不胜冨矣茍其行又不改则其为得也夫可量哉虽赭山以为章涸海以为塩未有利大能若是者然而举世争以为货商以故贬吏相逐于道百不能一遂人之知谋好迩冨而近祸如此悲夫或曰君子谋道不谋冨子见孟子之对宋硁乎何以利教为也柳子曰君子有二道诚而明者不可教以利明而诚者利进而害退焉吾为是言为利而为之者设也或安而行之或利而行之及其成功一也吾哀夫没于利者以乱人而自败也姑设是庻由吏之小大登进其志幸而不挠乎下以成其收交得其大利吾言不得已尔何暇从容若孟子乎孟子好道而无情其功缓以踈未若孔子之急民也东海若东海若陆游登孟诸之阿得二瓠焉刳而振其犀以嬉取海水杂粪壤蛲蚘而实之臭不可当也窒以宻石举而投之海逾时焉而过之曰是故弃粪耶其一彻声而唿曰我大海也东海若呀然笑曰怪矣今夫大海其东无东其西无西其北无北其南无南旦则浴日而出之夜则滔列星涵太隂扬隂火珠寳之光以为明其尘霾之杂不处也必泊之西澨故其大也深也洁也光明也无我若者今汝海之弃滴也而与粪壤同体臭朽之与曹蛲蚘之与居其狭咫也又冥暗若是而同之海不亦羞而可怜哉子欲之乎吾将为汝抉石破瓠盪羣秽于大荒之岛而同子于向之所陈者可乎粪水泊然不悦曰我固同矣吾又何求于若我之性也亦若是而已矣秽者自秽不足以害吾㓗狭者自狭不足以害吾广幽者自幽不足以害吾明而秽亦海也狭亦海也幽亦海也突然而徃于然而来孰非海者子去矣无乱我其一闻若之言号而祈曰吾毒是乆矣吾以为是固然不可异也今子告我以海之大又目我以海之弃粪也吾愈急焉涌吾沫不足以发其窒旋吾波不足以穴瓠之腹也就能之穷嵗月耳愿若幸而哀我哉东海若乃抉石破瓠投之孟诸之陆盪其秽于大荒之岛而水复于海尽得向之所陈者焉而向之一者终与臭腐处而不变也今有为佛者二人同出于毗卢遮那之海而泊于五浊之粪而幽于三有之瓠而窒于无明之室而杂于十二类之蛲蚘人有问焉其一人曰我佛也毗卢遮那五浊三有无明十二类皆空也一也无善无恶无因无果无修无证无佛无衆生皆无焉吾何求也问者曰子之所言性也有事焉夫性与事一而二二而一者也子守而一定大患者至矣其人曰子去矣无乱我其一人曰嘻吾毒之久矣吾尽吾力而不足以去无明穷吾智而不足以超三有离五浊而异夫十二类也就能之其大小刼之多不可知也若之何问者乃为陈西方之事使修念佛三昧一空有之説于是圣人怜之接而致之极乐之境而得以去羣恶集万行居圣者之地同佛知见矣向之一人者终与十二类同而不变也夫二人之相逺也不若二瓠之水哉今不知去一而取一甚矣栁河东集巻二十柳河东集卷二十一钦定四库全书栁河东集巻二十一唐栁宗元撰题序六首读韩愈所着毛颕传后题自吾居夷不与中州人通书有来南者时言韩愈为毛颕传不能举其辞而独大笑以为怪而吾久不克见杨子诲之来始持其书索而读之若捕龙蛇搏虎豹急与之角而力不敢暇信韩子之怪于文也世之模拟窜窃取青嫓白肥皮厚肉柔筋脆骨而以为辞者人之读之也其大笑固宜且世人笑之也不以其俳乎而俳又非圣人之所弃者诗曰善戯谑兮不为虐兮太史公书有滑稽列传皆取乎有益于世者也故学者终日讨説荅问呻吟习复应对进退掬熘播洒则罢惫而废乱故有息焉游焉之説不学操缦不得安弦有所拘者有所纵也大羮𤣥酒体节之荐味之至者而又设以竒异小虫水草樝棃橘柚苦咸酸辛虽蜇吻裂鼻缩舌澁齿而咸有笃好之者文王之昌蒲葅屈到之芰曾晳之羊枣然后尽天下之竒味以足于口独文异乎韩子之为也亦将戏焉而不为虐欤息焉游焉而有所纵欤尽六艺之竒味以足其口欤而不若是则韩子之辞若壅大川焉其必决而放诸陆不可以不陈也且凡古今是非六艺百家大小穿穴用而不遗者毛颕之功也韩子穷古书好斯文嘉颕之能尽其意故奋而为之传以发其郁积而学者得以励其有益于世欤是其言也固与异世者语而贪常嗜𤨏者犹呫呫然动其喙彼亦劳甚矣乎裴瑾崇丰二陵集礼后序传曰诗书执礼礼不执则不行自开元制礼大臣讳避去国䘏章而山陵之礼遂无所执世之不学者乃妄取预凶事之説而大典阙焉由是累圣山陵皆摭拾残阙附比伦类已乃斥去其后莫能徴永贞元和间天祸仍遘自崇陵至于丰陵不能周歳司空杜公由太常相天下连为礼仪使择其僚以备损益于是河东裴瑾以太常丞陇西辛秘以博士用焉内之则攅涂秘噐象物之宜外之则复土斥上因山之制上之则顾命典册与文物以受方国下之则制服节文颁宪则以示四方由其肃恭礼无不备且苞幷总统千载之盈缩罗络旁午百氏之异同捜扬翦截而毕得其中顾问关决而不悖于事议者以为司空公得其人而邦典不坠裴氏乃悉去其所刋定及奏复于上辨列于下聨百执事之仪以为崇丰二陵集礼藏之于太常书阁君子以为爱礼而近古焉者昔韦孟以诗礼传楚而郊庙之制卒正于𤣥成郑𤣥以笺注师汉而禅代之仪卒集于小同贾谊以经术起而嘉最好学卢植以儒学用而谌为祭法旧史咸以为荣今裴氏太尉公以礼匡义嗣侍中公以礼议封禅祠部公以礼承大事大理公以礼辅东宫而瑾也以礼奉二陵又能成书以充其阙其为爱礼近古也源逺乎哉瑾字封叔其伯仲咸以文学显于世大理之兄正平节公以仪范成家道又以文雅经邦政今相国郇公其宗子也郇公以孝友勤劳扬于家邦游其门若闻韶頀入其庙如至邹鲁恩溢于九族礼仪乎他门则封叔之习礼也其出于孝悌欤成书也其本于忠敬欤由于家而逹于邦国其取荣于史氏也果矣栁宗直西汉文类序左右史混乆矣言事驳乱尚书春秋之㫖不立自左丘明传孔氏太史公述歴古今合而为史迄于今交错相糺莫能离其説犹左氏国语纪言不恭于事战国策春秋后语颇本右史尚书之制然无古圣人蔚然之道大抵促数耗矣而后之文者宠之文之近古而尤壮丽莫若汉之西京班固书传之吾尝病其畔散不属无以考其变欲采比义㑹年长病作驽堕愈日甚未能胜也幸吾弟宗直爱古书乐而成之搜讨磔裂攟摭融结离而同之与类推移不移时月而咸得从其条贯森然炳然若开羣玉之府指挥聨累圭璋琮璜之状各有列位不失其序虽第其价可也以文观之则赋颂诗歌书奏诏策辩论之辞毕具以语观之则右史纪言尚书战国策成败兴废之説大备无不苞也噫是可以为学者端耶始吾少时有路子者自賛为是书吾嘉而叙其意而其书终莫能具卒俟宗直也故删取其叙系于左以为西汉文类首纪殷周之前其文简而野魏晋以降则盪而靡得其中者汉氏汉氏之东则既衰矣当文帝时始得贾生明儒术武帝尤好焉而公孙𢎞董仲舒司马迁相如之徒作风雅益盛敷施天下自天子至公卿大夫士庻人咸通焉于是宣于诏策逹于奏议讽于辞赋传于歌謡由髙帝迄于哀平王莽之诛四方之文章盖烂然矣史臣班孟坚修其书抜其尤者充于简册则二百三十年列辟之逹道名臣之大范贤能之志业黔黎之风美列焉若乃合其英精离其变通论次其叙位必俟学古者兴行之唐兴用文理贞元间文章特盛本之三代浃于汉氏与文相凖于是有能者取孟坚书类其文次其先后为四十巻杨评事文集后序賛曰文之用辞令褒贬导扬讽谕而已虽其言鄙野足以备于用然而阙其文采固不足以竦动时聴夸示后学立言而朽君子不由也故作者抱其根源而必由是假道焉作于圣故曰经述于才故曰文文有二道辞令褒贬本乎着述者也导扬讽谕本乎比兴者也着述者流盖出于书之谟训易之象系春秋之笔削其要在于髙壮广厚词正而理备谓宜藏于简策也比兴者流盖出于虞夏之咏歌殷周之风雅其要在于丽则清越言畅意美谓宜流于謡诵也兹二者考其㫖义乖离不合故秉笔之士恒偏胜独得而罕有兼者焉厥有能而専美命之曰艺成虽古文雅之盛世不能并肩而生唐兴以来称是选而不怍者梓潼陈拾遗其后燕文贞以着述之余攻比兴而莫能极张曲江以比兴之隙穷着述而不克备其余各探一隅相与背驰于道者其去弥逺文之难兼斯亦甚矣若杨君者少以篇什着声于时其炳耀尤异之词讽诵于文人满盈江湖逹于京师晚节徧悟文体尤䆳叙述学富识逺才涌未已其雄杰老成之风与时增加既获是不数年而夭其季年所作尤善其为鄂州新城颂诸葛武侯传论饯送梓潼陈衆甫汝南周愿河东裴泰武都符义府太山羊士谔陇西李鍊凡六序庐山禅居记辞李常侍启逺游赋七夕赋皆人文之选已用是陪陈君之后其可谓具体者欤呜唿公既悟文而疾既即功而废废不逾年大病及之卒不得穷其工竟其才遗文未克流于世休声未克充于时凡我从事于文者所宜追惜而悼慕也宗元以通家修好㓜获省谒故得奉公元兄命论次篇简遂述其制作之所诣以系于后濮阳吴君文集序愽陵崔成务尝为信州从事为余言邑有闻人濮阳吴君弱龄长鬛而广颡好学而善文居乡党未尝不以信义交于物教子弟未尝不以忠孝端其本以是卿相贤士率以亢礼余尝闻而志乎心㑹其子偘更名武陵升进士得罪来永州因奉其先人文集十巻再拜请余以文冠其首余得徧观焉其为辞赋有戒茍冒陵僭之志其为诗歌有交王公大人之义其为诔志弔祭有孝恭慈仁之诚而多举六经圣人之大㫖发言成章有可观者古之司徒必求秀士由乡而升之天官古之太史必求人风陈诗以献于法官然后材不遗而智可见近世之居位者或未能尽用古道故吴君之行不昭而其辞不荐虽一命于王而终伏其志呜唿有可惜哉武陵又论次志传三巻继于末其官氏及他才行甚具云王氏伯仲唱和诗序仆闻之世其家业不陨者虽古犹今也求之于今而有获焉王氏子某与余通家代为文儒自先天以来策名闻逹秉毫翰而践文昌登禁掖者纷纶华耀继武而起士大夫掉鞅于文囿者咸不得攀而伦之乙亥嵗某自南徐来执文贶予词有逺致又着论非班超不能续父兄之书而乃徼狂疾之功以为名吾知其奉儒素之道専矣间以兄弟嗣来京师㑹于旧里若璩玚在魏机云入洛由是正声迭奏雅章更和播埙箎之音韵调律吕之气候穆然清风发在简素文章之胄曷能及此况宗兄握炳然之文以賛关石廌冠银章荣映江湖则向时之美谈必复其始某也谓余传卜氏之学宜叙于首章操斧于班郢之门斯强颜耳诗凡若干首栁河东集巻二十一柳河东集卷二十二钦定四库全书栁河东集巻二十二唐栁宗元撰序十三首送杨凝郎中使还汴宋诗后序谈者谓大梁多悍将劲卒亟就猾乱而未尝厎宁控制之术难乎中道盖以将骄卒暴则近忧且至非所以和衆而乂民也将诛卒削则外虞实生非所以扞城而固圉也是宜慰荐喣谕纳为腹心然后威懐之道备圣上于是抚以表臣賛以艺人参刚柔而两用化逆顺而同道既去大憝遂安有衆故杨公以谋议之隙对扬王庭不踰时而承诏复命示信于外诸侯时当朝之羽仪凡同官之僚属皆饯焉容受童孺使在末位礼部郎中许公以宏才奥学已任文字顾倡在席咸断章而赋焉谓工部郎中崔公文为时雄允宜首序谓小子预离觞之余沥俾撰后序编以继之大凡军旅之制賛佐之重崔公序之备矣膺命受简欲黙不敢故书谈者之辞拜手以献用充余篇云送崔羣序贞松产于巗岭髙直耸秀条畅硕茂粹然立于千仞之表和气之发也禀和气之至者必合以正性于是有贞心劲质用固其本御攘冰霜以贯歳寒故君子仪之清河崔敦诗有柔儒温文之道以和其气近仁复礼物议归厚其有禀者欤有雅厚直方之诚以正其性悫论忠告交道甚直其有合者欤是故日章之声振于京师常与陇西李杓直南阳韩安平洎予交友杓直敦柔深明冲旷坦夷慕崔君之和安平厉庄端毅髙朗振迈説崔君之正余以刚柔不常造次爽宜求正于韩袭和于李就崔君而考其中焉忘言相视黙与道合今将宁觐东周振策于迈且饯于野或命为之序予于崔君有通家之旧外党之睦然吾不以是合之崔君以文学登于仪曹敭于王庭甲俊造之选首雠校之列然吾不以是视之于其序也载之其末云送邠宁独孤书记赴辟命序仆间嵗骤游邠疆今戎帅杨大夫时为候奄尽护羣校用笞法箠令不吐强御下莫有逼挠凌暴而犯令者沉断壮勇専志武力出麾下取主公之节钺而代之位鹖冠者仰而荣之今又能旁贵文雅以符召文士之秀者河南独孤宻署为记室俾职文翰翕然致得士之称于谈者之口盖朝廷以勇爵论将帅岂滥也哉独孤生与仲兄实连举进士并时管记于汉中新平二连帅府俱以笔砚承荷休徳位未逹而荣如贵仕其难乎哉噫自犬戎陷河右逼西鄙积兵备虞县道告劳内匮中府太仓之蓄仅而获餍投石而贾勇者思所以奋力论者以为天子且复河壖故疆拓逹西戎而罢诸侯之兵则曳裾戎幕之下専㺯文墨为壮夫捧腹甚未可也吾子歴览古今之变而通其得失是将植宻画于借筯之宴发羣谋于章奏之笔上为明天子论列熟计而道扬威命然后谈笑罇俎赋从军之乐移书飞文谕告西土刼脇之伍俾其箪食壶浆犒迎王师在吾子而已往慎辞令使谕蜀之书燕然之文炳列于汉史真可慕也不然是琐琐者乌足置齿牙间而荣吾子哉同吴武陵送前桂州杜留后诗序观室者观其隅隅之巍然直方以固则其中必端庄宏逹可居也人孰异夫是今若杜君之隅可观而中可居居之者徳也賛南方之理理是以大总留府之政政是以光其道不挠好古书百家言洋洋满车行则与俱止则相对积为义府溢为髙文悫而和肆而信岂诗所谓抑抑威仪惟徳之隅者耶今徃也有以其道闻于天子天子唯士之求为急杜君欲辞争臣侍从之位其可得乎濮阳吴武陵直而甚文乐杜君之道作诗以言余犹吴也故于是乎序焉送宁国范明府诗序近制凡得仕于王者歳登名于吏部兵部必参其等列分而合之率三十人以为曹谓之甲名书为三其一藏之有司其二藏之中书洎门下毎大选置大考绩必关决㑹验而视其成有不合者下有司罢去甚衆由是吏得为姦以立威贼智以弄权诡窃窜易而莫示其实必求端悫而习于事辩逹而勤其务者命之官而掌之居三年则又益其官而后去其职有范氏传真者始来京师近臣多言其美宰相闻之用以为是职在门下甚获休问初命京兆武功尉既有成绩复于有司为宣州宁国令人咸曰由邦畿而调者命东西部尉以为美仕范生曰不然夫仕之为美利乎人之谓也与其给于供备孰若安于化导故求发吾所学者施于物而已矣夫为吏者人役也役于人而食其力可无报耶今吾将致其慈爱礼节而去其欺伪凌暴以惠斯人而后有其禄庻可平吾心而不愧于色茍获是焉足矣季弟为殿中侍御史以是言也告于其僚咸悦而尚之故为诗以重其去而使余为序送幸南容归使联句诗序昔汉室方盛文章之徒合于京师亦既充金马石渠则又溢于诸侯求逹其道故枚乗客于吴相如游于梁其或致书匡主用极其志节之大者也适时观变以成其性道之茂者也渤海幸君既登于太常之籍又膺邯郸之召北㑹元戎直道自逹吾侪噐其略南聘天朝相礼述职公卿多其仪合度于易于之间虽枚生之节长卿之道无以尚也冬十有二月朝右礼备复于辕门我同升之友是用荣其趣舎惜其离旷卜兹良辰咏叹其美比词聮韵竒藻递发烂若编贝粲如贯珠琅琅清响交动左右羣公以侍御之徃也予阙其述命系而序焉送李判官徃桂州序士之习为吏者恒病于少文故给而不肆饰于华者恒病于无断故放而不制今李生学于诗有年矣吟咏风赋颇闻乎人至于是州惟州之牧咨焉以賛戎事而纠羣吏其直且武岂所谓吏而华者耶以府丧罢去择而之乎有礼之邦推是道也以徃然而不际于礼则吾不知也送苑论登第后归觐诗序八年冬余与马邑苑言扬聫贡于京师自时而后车必挂轊席必交祍量其志知其逹于昭代究其文辨其胜于太常探而讨之则明韬于朴厚之质行浮于休显之问游公卿之间质直而不犯恪谨而不慑交同列之羣以诚信闻余拜而兄之以为执谊而固临节不夺在兄而已是嵗小司徒顾公守春官之缺而权择士之柄明年春同趋权衡之下并就重轻之试观其掉鞅于术艺之场游刃乎文翰之林风雨生于笔札云霞发于简牍左右圜视朋侪拱手甚可壮也二月丙子有司题甲乙之科掲于南宫余与兄又聨登焉余不厚颜懐愧而陪其游久矣夏四月告归荆衡拜手行迈轮移都门之辙辕指秦岭之路方将髙堂称庆里闬更贺曳裾峨冠荣南诸侯之邦遐登王粲之栖髙视刘表之榻桂枝片玉光生于家是冝砥商雒之阻艰帯江汉之浩荡以谈笑顾盼超越千里而无倦极也然而景炽气燠往即南方乗陵炎云唿吸温风可无敬乎慎进药石保安其躬是亦兄之所宜私也羣公追饯于霸陵列筵而觞送逺之赋圭璋交映或授首简于余曰子非知言扬者乎安得而黙耶余受而书之编于羣玉之右非不知让贵传信焉尔送萧鍊登第后南归序始余㓜时拜兄于九江郡覩其乐嗜经书慕山薮凝和抱质气象甚茂虽在绮纨而私心慕焉厥后窃理文字先礼而冠遇兄于泽宫之中观其徳如九江之拜盖世俗所不能移也自是战艺三北左次陋巷余亟㑹于其居视其道如泽宫之遇亦挫抑所不能居也逾时而名擢太常声动京国士辈仰慕顾眄有耀余获贺于蔡通儒氏窥其志如陋巷之㑹又得意所不能迁也君子志正而气一诚纯而分定未尝摽出䖏为二道判屈伸于异门也固其本养其正如斯而已矣吾兄先觉而守道独立而全和贞确端懿雅不羁俗君子之素也亦既升名天官告余东游是将乗商于浮汉池厯郢城下武昌复于我始见之地则朋旧之徒含喜来迎宗姻之列加礼以待舟舆所略贺声盈耳离羣之思行益少矣仆不腆见邀为序狂夫之言非所以志君子也自逹而已送班孝亷擢第归东川觐省序陇西辛殆庻猥称吾文宜叙事晨持缣素以班孝亷之行为请且曰夫人殆所谓吉士也愿而信执而礼言不黩慢行不进越其先两汉间继修文儒世其家业其风流后𦙍耽学笃志之士徃徃出于其门今夫人研精典坟不告劬勚属者举乡里登春官获居其甲焉家于蜀之东道其严君以客卿之位賛是方岳为大夫良今将拜庆宁觐光耀族属是其可歌也道出于南郑外王父以将相之重九命赤社为诸侯师今又将亟驾省谒从容燕喜是又可歌也故我与河南独孤申叔赵郡李行纯行敏等若干人皆歌之矣若乃序者固吾子冝之栁子曰吾尝读王命论及汉书嘉其立言彼生彪固之胄欤相国冯翊王公功在社稷徳在生人其门子弟游文章之府者吾尝与之齿彼生严氏之出欤承世家之儒风沐外族之休光彼生専圣人之书而趍君子之林宜矣哉遂如辛氏之谈濡翰于素因寓于辞曰为我谢子之舅氏珠玉将至得无修容乎送独孤申叔侍亲徃河东序河东故吾土也家世迁徙莫能就绪闻其间有大河条山气盖关左文士徃徃仿佯临望坐得胜槩焉吾固翘翘褰裳奋懐旧都日以滋甚独孤生周人也徃而先我且又爱慕文雅甚逹经要才与身长志益力强挟是而东夫岂徒徃乎温凊奉引之隟必有美制傥飞以示我我将易观而待所不敢忽古之序者期以申导志义不为富厚而今也反是生至于晋出吾斯文于笔砚之伍其有评我太简者慎勿以知文许之送豆卢膺秀才南游诗序君子病无乎内而饰乎外有乎内而不饰乎外者无乎内而饰乎外则是设覆为穽也祸孰大焉有乎内而不饰乎外则是焚梓毁璞也诟孰甚焉于是切磋琢磨镞砺括羽之道圣人以为重豆卢生内之有者也余是以好而欲其遂焉而恒以㓜孤羸馁为惧恤恤焉游诸侯求给乎是是固所以有乎内者也然而不克専志于学饰乎外者未大吾愿子以诗礼为冠屦以春秋为襟帯以图史为佩服琅乎璆璜冲牙之响发焉煌乎山龙华虫之采列焉则揖让周旋乎宗庙朝廷斯可也惜乎余无禄食于世不克称其欲成其志而姑欲速其反也故诗而序云送赵大秀才往江陵谒赵尚书序士之知感激许与尝以有报为志者则凡志乎道者咸愿为之如赵生庻乎哉来谓余曰宗人尚书以硕徳崇功由交广临荆州仁我若子姓恩礼备厚有贤子为御史好学而甚文友我若同生欢欣交通我诚乐为之用甚不辞也不幸遭重痼六旬而后知人方其急也大惧不克报尚书公之恩又惧无以当御史君之心以没毎念于是未尝不䀌然内伤若受锋刄自是而后调药石时饮食生血补气强筋植骨荣卫之和膂力之刚迨今兹始全然为人舒干抗首文翰端丽其材足以用敢辞而徃以効于戏下其言云尔自吾窜永州四年赵生亟见视其状㳟谨愿悫观其迹温宻简靖闻其言径直端诚自尚书之为荆州异政日至至则赵生震抃起立伸目四顾不啻若自已而为之者诚宜有报知己之道又诚冝有大贤而为之知也是行也赵生其将奋六翮翔千里以为辕门大府之重增羽仪之盛其道美矣故余继之以辞栁河东集巻二十二柳河东集卷二十三钦定四库全书栁河东集巻二十三唐栁宗元撰序十二首同吴武陵赠李睦州诗序润之盗锜窃货财聚徒党为反谋十年今天子即位三年大立制度于是盗恐且奋将遂其不善视部中良守不为巳用者诬陷去之睦州由是得罪天子使御史按问馆于睦自门及堂皆其私卒为卫天子之卫不得揺手辞卒致具有间盗遂作而庭臣犹用其文斥睦州南海上既上道盗以徒百人遮于楚越之郊战且走乃得完为左官吏无几盗就擒斩之于社垣之外论者谓宜还睦州以明其诬既更大赦始移永州去长安尚四千里睦州未尝自言吴武陵刚健士也懐不能忍于是踊跃其诚铿锵其声出而为之诗然后慊于内余固知睦州之道也熟衔匿而未发且久闻吴之先焉者激于心若钟鼔之考不知声之发也遂系之而重以序送南涪州量移澧州序越有纳官之令以胜大敌汉有羽林之制以威四夷国家宠先中丞迈古人之烈故君自未成童品常第四人犹曰于古为薄汉北地都尉卬以不胜任陷匃奴而子单侯于缾济北相韩千秋以匹夫之谅奋触南越而子延年侯于成安君之土田之钖犹挫于有司之手始由施州为涪州扞蜀道勍㓂昼不释刃夜不觧甲曰我忠烈𦙍也期死待敌敌亦曰彼忠烈𦙍也尽力致命是不可犯然而笔削之吏以簿书校计赢缩受谴兹郡凡二嵗朝廷建大本贞万邦庆泽之濡洗濯生植又况涪州家声之大裕蛊之志宜尤被显宠者也自汉而南州之美者十七八莫若澧澧之佐理莫踰于长史以是进秩人犹曰且有后命永州多谪吏而君侯惠和温良故其欢愉异于他部优诏既至而君适雠于文其徃也独故凡羡慕之辞无不加等噫以君承荷之重恭肃之美四方之求忠壮义烈者将于君是观凡君子之志欲其优柔而益固愤悱而不忘以增太史世家之籍用是为贶则拱璧大鼎乌可以言重乎送薛存义序河东薛存义将行栁子载肉于俎崇酒于觞追而送之江之浒饮食之且告曰凡吏于土者若知其职乎盖民之役非以役民而已也凡民之食于土者出其十一佣乎吏使司平于我也今我受其直怠其事者天下皆然岂惟怠之又从而盗之向使佣一夫于家受若直怠若事又盗若货器则必甚怒而黜罸之矣以今天下多类此而民莫敢肆其怒与黜罸何哉势不同也势不同而理同如吾民何有逹于理者得不恐而畏乎存义假令零陵二年矣蚤作而夜思勤力而劳心讼者平赋者均老弱无懐诈暴憎其为不虚取直也的矣其知恐而畏也审矣吾贱且辱不得与考绩幽明之説于其徃也故赏以酒肉而重之以辞送薛判官量移序仕于世有劳而见罪凡人处是鲜不怨怼忿愤列于上愬于下此恒状也异于恒者其道宜显薛生司货贿于军兴之际兵乱不去然得以不犯由太行以东皆传道之可以为劳矣而竟连大狱以至于放不戚于貌不悱于心乐以自肥而未尝尤于物其有异于恒矣哉朝廷施恩泽大凡受谪者罪得而未薄乃命以近壤薛君去连而吏于朗是其渐于显欤君子学以植其基信以笃其道有异于恒者充而大之茍推是以徃虽欲辞显难矣送李渭赴京师序过洞庭上湘江非有罪左迁者罕至又况踰临源岭下漓水出荔浦名不在刑部而来吏者其加少也固宜前余出居永州李君至固怪其弃美仕就丑地无所束缚自取瘴疠后余斥刺栁州至于桂君又在焉方屑屑为吏噫何自苦如是耶明时宗室属子当尉畿县今王师连征不贡二府方汲汲求士李君读书为诗有干局久逰燕魏赵代间知人情识地利能言其故以是入都干丞相益国事不求获乎已而已以有获予嫉其不为是久矣而曰将行请余以言行哉行哉言止是而已送严公贶下第归兴元觐省诗序严氏之子有公贶者退自有司踵门而告栁子曰吾献艺不售于仪曹之贾货不中度敢逃其咎诘朝将行愿闻所以去我者其可乎哉余谕之曰吾子以沖退之志端其趣向以淬砺之诚修其文雅行当承教戒于独立之下濬发清源激掦洪音沛哉铿锵乎充于四体之不暇吾何敢去子恭惟相国冯翊公有大勲力盈于旂常极人臣之尊分天子之忧殿邦坤隅柄是文武若子者生而有黼缋梁肉之美不知耕农之勤劳物役之艰难趍其庭有魏绛之金石焉候其门有亚夫之棨㦸焉中人处之不能无傲而子之伯仲皆脱略贵美服勤儒素退託于布衣韦带之任如少习然故继登上科以及于子是可举严氏之教诵乎他门使有矜式也而吾子又引慝内讼撝谦如此其何患乎贾之不售而自薄哉于是文行之逹若髙阳齐据者偕赋命余序引余朴不晓文故书严子之嘉言编于右简窃褒贬之义以赠送元秀才下第东归序周乎志者穷踬不能变其操周乎艺者屈抑不能贬其名其或处心定气居斯二者虽有穷屈之患则君子不患矣元氏之子其殆庶周乎言恭而信行端而静勇于讲学急于进业既逰京师寓居侧陋无使令之童阙交易之财可谓穷踬矣而操逾厉志之周也才濬而清词简而备工于言理长于应卒从计京师受丙科之荐献艺春卿当三黜之辱可谓屈抑矣而名益茂艺之周也茍非处心定气则曷能如此哉余闻其欲退家殷墟修志增艺惧其沉郁伤气懐愤而不能逹乃徃送而谕焉夫有湛卢豪曹之器者患不得犀兕而剸之不患其不利也今子有其器宣其利乗其时夫何患焉磨砺而坐待之可也遂欣欣而去送辛殆庶下第逰南郑序朝廷用文字求士每嵗布衣束带偕计吏而造有司者仅半孔徒之数春官上大夫擢甲乙而升司徒者于孔氏髙弟亦再倍焉仆在京师凡九年于今其间得意者二百有六十人其果以文克者十不能一二尝从俊造之后颇渉艺文之事四贡乡里而后获焉方之于钓者丝纶不属钩喙甚直懐有美饵而觖望获鱼之暮则善取者皆指而笑之今辛生固穷而未逹迟久而不试褎衣之徒视子而捧腹者盖不之知焉辛生尝南依蛮楚専志于学为文无谬悠迂诬之谈锻錬翦截动可观采故相国齐公接礼加等常为右客且佐其䇿名之愿遂笈典坟袖文章北来王都笑揖羣伍文昌下大夫上士之列见而器异争为鼔誉由是为闻人战术艺之场莫与争锋然而迁延三北踯躅不振岂其直钩而钓懐美饵而羡鱼者耶若辛生者有司抑之则已不然身都甲乙之籍其果以文克欤今则囊如悬磬佣室寓食方将适千里求仁人被冐畏景陟降栈道吾欲抑而不叹其若心胷何然吾闻焚舟而克手劒而盟者皆败北之余也子之厄困而徃覇心勇气无乃发于是行乎成拜赐之信刷压境之耻无乃果于是举乎徃慎所履如志遄返勉自固植以遂子之欲姑使谈者谓我言而中不犹愈乎送崔子符罢举诗序世有病进士科者思易以孝悌经术兵农曰庶㡬厚于俗而国得以为理乎栁子曰否以今世尚进士故凡天下家推其良公卿大夫之名子弟国之秀民举归之且而更其科以为得异人乎无也唯其所尚文学移而从之尚之以孝悌孝悌犹是人也尚之以经术经术犹是人也虽兵与农皆然曰然则宜如之何曰即其辞观其行考其智以为可化人及物者隆之文胜行无观智无考者下之俗其以厚国其以理科不俟易也今有博陵崔䇿子符者少读经书为文辞本于孝悌理道多容以善别时刚以知柔进于有司六选而不获家有寃连伏阙下者累月不觧仕将晚矣而戚其孤㓜徃复不惮万里再嵗不就选世皆曰孝悌人也如是且不见隆虽百易其科其可厚而理乎今夫天下已理民风已厚欲继之于无穷其在慎是而已朝廷未命有司既命而果得有道者则是术也宜用崔子之仕又何晚乎仆智不足而独为文故始见进而卒以废居草野八年丽泽之益镞砺之事空于耳而荒于心崔子幸来而亲余读其书听其言发余始志若寤而言梦醒而问醉未及悉而告余以行余惧其悼时之徃而不得于内也献之酒赋之诗而歌之坐者从而和之既和而叙之送蔡秀才下第归觐序仆之始贡于京师蓍者卦之曰是所谓望而未覩隐而未见曭乎逺而有荣者也今兹嵗在鹑首若合于寿星其果合乎仆时悒然迟之谓其诞慢怪迂是将不然然而仅寘于懐耳未克决而忘之也后果依违迁就四进而获卒如其言云噫彼莫莫者其有宰于人乎不然何其应前定若是之章明也今蔡君驰声耀誉闻于公卿战艺之徒推为先登而五就乡举徃而见罢意者前定之期殆未及欤故君子之居易俟命乐天不忧者果于自是也君其励文学焉丈人牧人南邦君展觐承颜婆娑愉乐之暇则充其经笥茂是文苑时焉逃哉迟速之事则瞽史之任吾不及知送韦七秀才序所谓先声后实者岂惟兵用之然虽士亦然若今由州郡抵有司求进士者嵗数百人咸多为文辞道今语古角夸丽务富厚有司一朝而受者㡬千万言读不能十一即偃仰疲耗目眩而不欲视心废而不欲营如此而曰吾能不遗士者伪也唯声先焉者读至其文辞心目必専以故少不胜京兆韦中立其文懿且髙其行愿以恒试其艺益工久与居益见其贤然而进三年连不胜是岂拙于为声者欤或以韦生之不胜为有司罪余曰非也谷梁子曰心志既通而名誉不闻友之过也名誉既闻而有司不以告者有司之过也人之视听有所止神志有所不及古之道名誉未至不以罪有司而况今乎今韦生乐植乎内而不欲掦乎外其志非也孔子不避名誉以致其道今韦生仗其文简其友思自得于有司抑非古人之道欤将行也余为之言既以迁其人又以移其友且使惑者知释有司也送辛生下第序略自命乡论士之制壊而不复士莫有就绪故丛于京师京兆尹嵗贡秀才常与百郡相抗登贤能之书或半天下取其殊尤以为举首者仍嵗皆上第过而就黜时谓怪事有司或不问能否而成就之中书髙舍人备位于礼部攘袂矫枉痛抑华耀首京师之贡者再嵗连黜辛生以是不在议甲乙伍中其沉没困厄之士阖户塞窦而得荣名者连畛而起谈者果以至公称焉其能否也世莫知也若辛生其文简而有制其行直而无犯向使不闻于公卿不掦于交㳺又不为京师贡首则其甲乙可曲肱而有也呜唿名之果为不祥也有是夫既受退告归长沙以辛生之文行八年无就如其初而退返吾甚愤焉孟子曰位卑而言髙者罪也于辛生又不能已故略栁河东集巻二十三柳河东集卷二十四钦定四库全书桞河东集巻二十四唐栁宗元撰序十一首送从兄偁罢选归江淮诗序伯氏自淮阳从调抵于京师冬十月牒计不至摄衽而退顾谓宗元曰昔吾祖士师生于衰周与道同波为世仪表故直道而仕三黜不去孔子称之遗佚而不怨厄穷而不悯孟子賛之今吾遑遑末路寡偶希合进不知向退不知守所不敢折其志戚其心遵祖训也然而阙滫瀡之飬乏庾釡之畜逼迸无成东辕淮湖虽欲脱细故于胷中味道腴于舌端勉修厥志惧不恒久子当慰我穷局之懐袪我行役之愤博之以文发于咏歌吾非子之望将谁望焉宗元再拜曰夫闻善不慕与聋聩同见善不敬与昬瞽同知善不言与嚚瘖同则闻之先达久矣矧吾兄有柔儒之茂质恢旷之𢎞量敢无敬乎有述祖之美谈安道之贞节敢无慕乎覩徽容而敬闻嘉话而慕敢无言乎言不称徳文不尽志适为累而已矣于是赋而序之继其声者列于左凡五十七首遂命从姪立编为后序终焉送从弟谋归江陵序吾与谋由髙祖王父而异谋少吾二嵗徃时在长安居相迩也与谋皆甚少独见谋在衆少言好经书心异之其后吾为京兆从事谋来举进士复相得益知谋盛为文辞通外家书一再不胜惧禄飬之缓弃去为广州从事复佐邕州连得荐举至御史后以智免归家江陵有宅一区环之以桑有僮指三百有田五百亩树之谷艺之麻飬有牲出有车无求于人日率诸弟具滑甘丰柔视寒燠之宜其隙则读书讲古人所谓求其道之至者以相励也过永州为吾留信次具道其所为者凡士人居家孝悌恭俭为吏祗肃出则信入则厚足其家不以非道进其身不以茍得时退则退尊老无井臼之劳和安而益寿兄弟衎衎以相友不谋食而食给不谋道而道显则谋之去进士为从事于逺始也吾疑焉今也吾是焉别九嵗而㑹于此视其貎益伟问其业益习叩其志益坚于虖吾宗不振久矣识者曰今之世稍有人焉若谋之出处庸非所谓人欤或问管仲孔子曰人也谋虽不识于管仲其为道无悖亦可以有是名也抑又闻圣人之道学焉而必至谋之业良矣而又増焉志専矣而又若不足焉孔子之门不道管晏则谋之为人也也其可度哉吾不智触罪摈越楚间六年筑室茨草为圃乎湘之西穿地可以渔种黍可以酒甘终为永州民又恨徒费禄食而无所答下媿农夫上惭王官追计徃时咎过日夜反覆无一食而安于口平于心若是者岂不以少好名誉嗜味得毒而至于是耶用是愈贤谋之去进士为从事以足其家终始孝悌今虽欲羡之岂复可得谋在南方有令名其所为日闻于人吾恐谋不幸又为吾之所悔者将已之而不能得可若何然谋以信厚少言蓄其志以周于事虽履吾迹将不至乎吾之祸则谋何悔之有茍能是虽至于大富贵又何慄耶振吾宗者其惟望乎尔送澥序人咸言吾宗宜硕大有积徳焉在髙宗时并居尚书省二十二人遭诸武以故衰耗不能为尚书吏者间数十嵗乃一人永贞年吾与族兄登并为礼部属吾黜而季父公绰更为刑部郎则加稠焉又观宗中为文雅者炳炳然以十数仁义固其素也意者复其兴乎自吾为僇人居南乡后之颕然出者吾不见之也其在道路幸而过余者独得澥澥质厚不謟敦朴有裕若器焉必隆然大而后可以有受择所以入之者而已矣其文蓄积甚富好慕甚正若墻焉必基之广而后可以有蔽择其所以出之者而已矣勤圣人之道辅以孝悌复向时之美吾于澥焉是望汝徃哉见诸宗人为我谢而勉焉无若大山之麓止而不得升也其唯川之不已乎吾去子终老于夷矣送内弟卢遵游桂州序外氏之世徳存乎古史扬乎人言其敦大朴厚尤异乎他族由遵而上五世为大儒兄弟三人咸为帝者师其风之流者皆好学而质重遵余弟也广而不肆巽而不慑孝敬忠信之道拳拳然未尝去乎其中盖由其中出者也浸润以诗易动揺以文采以余弃于南服来从余居五年矣未尝见其行有悖乎义言有异乎行者则余之弃也适累斯人焉以爱余而慰其忧思故不为京师游以取名当世以桂之迩也而中丞之道光大多容贤者故洋洋焉乐附而趍以出其中之有夫如是则宜奋翼鳞乗风波以游乎无倪徃哉其渐乎是行也送表弟吕譲将仕进序吾观古豪贤士能知生人艰饥羸寒蒙难抵暴捽抑无告以吁而怜者皆饱穷厄恒孤危忡忡东西南北无所归然后至于此也今有吕氏子名譲生而食肉厌粱稻欺纨縠㓜専靖不好游不践郊牧垧野不目小民农夫耕筑之倦苦不耳唿怨而独粹然怜天下之穷甿坐而言未尝不至焉此孰告之而孰示之耶积于中得于诚徃而复咸在其内者也彼告而后知示而后哀由外以铄已因物以激志者也中之积诚之得其为贤也莫尚焉吕氏子得贤人之上资增以嗜儒书多文辞上下今古左程右凖以为直道其于逺且大若稼而谷圃而蔬不丐买而有也今来言曰道不可特出功不可徒成必由仕以登假辞以通然后及乎物也吾将通其辞干于仕庶施吾道愿一决其可不可于子何如余曰志好焉学不至焉不可也学存焉辞不至焉不可也辞存焉时不至焉不可也今以子之志且学而且文之又当主上兴太平贤士大夫为宰相卿士吾子以其道从容以行由于下达于上旁施其事业若健者之升梯举足愈多身愈髙人愈仰之耳道不误矣勤而不忘斯可也怠而忘斯不可也舍是吾无以为决子其行焉陪崔使君游宴南池序零陵城南环以羣山延以林麓其崖谷之委㑹则泓然为池湾然为溪其上多枫柟竹箭哀鸣之禽其下多芡芰蒲渠腾波之鱼韬涵太虚澹滟里闾诚游观之佳丽者已崔公既来其政寛以肆其风和以亷既乐其人又乐其身于暮之春徴贤合姻登舟于兹水之津连山倒垂万象在下浮空泛景荡若无外横碧落以中贯陵太虚而径度羽觞飞翔匏竹激越熙然而歌婆然而舞持頥而笑瞪目而倨不知日之将暮则于向之物者可谓无负矣昔之人知乐之不可常㑹之不可必也当欢而悲者有之况公之理行宜去受厚钖而席之贤者率皆在官蒙泽方将脱鳞介生羽翮夫岂趦趄湘中为顦顇客耶余既委废于世恒得与是山水为伍而悼兹㑹不可再也故为文志之愚溪诗序灌水之阳有溪焉东流入于潇水或曰冉氏尝居也故姓是溪为冉溪或曰可以染也名之以其能故谓之染溪余以愚触罪谪潇水上爱是溪入二三里得其尤絶者家焉古有愚公谷今予家是溪而名莫定土之居者犹龂龂然不可以不更也故更之为愚溪愚溪之上买小丘为愚丘自愚丘东北行六十歩得泉焉又买居之为愚泉愚泉凡六穴皆出山下平地盖上出也合流屈曲而为愚沟遂负土累石塞其隘为愚池愚池之东为愚堂其南为愚亭池之中为愚岛嘉木异石错置皆山水之竒者以余故咸以愚辱焉夫水智者乐也今是溪独见辱于愚何哉盖其流甚下不可以溉灌又峻急多坻石大舟不可入也幽䆳浅狭蛟龙不屑不能兴云雨无以利世而适类于余然则虽辱而愚之可也寗武子邦无道则愚智而为愚者也颜子终日不违如愚睿而为愚者也皆不得为真愚今余遭有道而违于理悖于事故凡为愚者莫我若也夫然则天下莫能争是溪余得専而名焉溪虽莫利于世而善鉴万类清莹秀彻锵鸣金石能使愚者喜笑眷慕乐而不能去也余虽不合于俗亦颇以文墨自慰潄涤万物牢笼百态而无所避之以愚辞歌愚溪则茫然而不违昬然而同归超鸿蒙混希夷寂寥而莫我知也于是作八愚诗纪于溪石上娄二十四秀才花下对酒唱和诗序君子遭世之理则呻唿踊跃以求知于世而遯隐之志息焉于是感激愤悱思奋其志略以効于当世故形于文字伸于歌咏是有其具而未得行其道者之为之也娄君志乎道而遭乎理之世其道宜行而其术未用故为文而歌之有求知之辞以余弟同志而偕未逹故为赠诗以悼时之徃也余既困辱不得预覩世之光明而幽乎楚越之间故合文士以申其致将俟夫木铎以间于金石大凡编辞于斯者皆太平之不遇人也法华寺西亭夜饮赋诗序余既谪永州以法华浮图之西临陂池丘陵大江连山其髙可以上其逺可以望遂伐木为亭以临风雨观物初而游乎颢氛之始间嵗元克巳由柱下史亦谪焉而来无㡬何以文从余者多萃焉是夜㑹兹亭者凡八人既醉克已欲志是㑹以贻于后咸命为诗而授余序昔赵孟至于郑赋七子以观郑志克已其慕赵者欤卜子夏为诗序使后世知风雅之道余其慕卜者欤诚使斯文也而传于世庶乎其近古矣序饮买小丘一日锄理二日洗涤遂置酒溪石上向之为记所谓牛马之饮者离坐其背实觞而流之接取以饮乃置监史而令曰当饮者举筹之十寸者三逆而投之能不洄于洑不止于坘不沉于厎者过至不饮而洄而止而沉者饮如筹之数既或投之则旋眩滑汩若舞若跃速者迟者去者住者衆皆据石注视懽抃以助其势然而逝乃得无事于是或一饮或再饮客有娄生图南者其投之也一洄一止一沉独三饮衆乃大笑驩甚余病痞不能饮酒至是醉焉遂损益其令以穷日夜而不知归吾闻昔之饮酒者有揖譲酬酢百拜以为礼者有叫号屡舞如沸如羮以为极者有裸裎袒裼以为逹者有资丝竹金石之乐以为和者有以促数糺逖而为宻者今则举异是焉故舍百拜而礼无叫号而极不袒裼而逹非金石而和去糺逖而宻简而同肆而恭衎衎而从容于以合山水之乐成君子之心宜也作序饮以贻后之人序棊房生直温与予二弟游皆好学予病其确也思所以休息之者得木局隆其中而䂓焉其下方以直置棊二十有四贵者半贱者半贵曰上贱曰下咸自第一至十二下者二乃敌一用朱墨以别焉房于是取二毫如其第书之既而戏者二人则视其贱者而贱之贵者而贵之其使之击触也必先贱者不得已而使贵者则皆慄焉惽焉亦鲜克以中其获也得朱焉则若有余得墨焉则若不足余谛视之以思其始则皆类也房子一书之而轻重若是适近其手而先焉非能择其善而朱之否而墨之也然而上焉而上下焉而下贵焉而贵贱焉而贱其易彼而敬此遂以逺焉然则若世之所以贵贱人者有异房之贵贱兹棊者欤无亦近而先之耳有其果能择其善否者欤其敬而易者亦从而动止矣有敢议其善否者欤其得于贵者有气不扬而志不荡者欤其得于贱者有不貎慢而心肆者欤其所谓贵者有敢轻而使之者欤所谓贱者有敢避其使之撃触者欤彼朱而墨者相去千万不啻有敢以二敌其一者欤余墨者徒也观其始与末有似棊者故叙栁河东集巻二十四柳河东集卷二十五钦定四库全书栁河东集巻二十五唐栁宗元撰序十七首凌助教蓬屋题诗序儒有蓬户瓮牖而自立者河间凌士燮穷讨六籍皆有着述而尤䆳春秋为儒官守道端荘植志不回在京师十二年家本吴也欲归而不可得遂构蓬室以备揖譲之位栋宇简易仅除风雨盖大江之南其旧俗也由是不出环堵坐入吴甸包山震泽若在牖外所谓求仁而得仁斯固然欤与夫南音越吟慕望而不获者异日道也夫厚人伦懐旧俗固六义之本羣公是以有发徳之什书在屋壁余叙而引之送韩丰羣公诗后序春秋时晋有叔向者垂声迈烈显白当世而其兄铜鞮伯华匿徳藏光退居保和士大夫其不与叔向游者罕知伯华矣然仲尼称叔向曰遗直由义又称伯华曰多闻内植进退两尊荣于䇿书故羊舌氏之美至于今不废宗元常与韩安平遇于上京追用古道交于今世以是知吾兄矣兄字茂实敦朴而知变𢎞和而守节温淳重厚与直道为伍尝绩文着书言礼家之事条综今古大备制量遗名居实澹泊如也他日当为达者称焉在吾侪乎则韩氏之美亦将焜燿于后矣今将浮游淮湖观艺诸侯凡知兄者咸出祖于外天水赵佶秉翰序事殷勤宣备词㫖甚当余谓春秋之道或始事或终义大易之制序卦处末然则后序之设不为非经也于是编其饯诗若干篇纪于末简以贶行李遂抗手而别丰之季弟泰知名与余善送娄图南秀才游淮南序仆未冠求进士闻娄君名甚熟其所为歌诗传咏都中通数经及羣书当时为文章若崔比部于卫尉相与称其文衆皆曰纳言曽孙也而又有是咸推譲为先登后十余年仆自尚书郎谪来零陵觏娄君犹为白衣居无室宇出无僮御仆深异而评之乃曰今夫取科者交贵势倚亲戚合则挿羽翮生风涛沛然而有余吾无有也不则餍饮食驰坚良以欢于朋徒相贸为资相易为名有不诺者以气排之吾无有也不则多䈥力善造请朝夕屈折于恒人之前走髙门邀大车矫笑而伪言卑陬而姁媮偷一旦之容以售其伎吾无有也自度卒不能堪其劳故舍之而游逾湖江出豫章至南海复由桂而下也少好道士言饵药为寿未尽其术故徃且求之仆闻而愈疑徃时观得进士者不必若娄君之言又少能类娄君之文学又无纳言之大徳以为之祖无比部卫尉以为之知而升名者百数十人今娄君非不足也顾不乐而遁耳因为余留三年他日又曰吾所以求于心者未克今其行也余既异其遁于名而又徳其久留于我也故为之言夫君子之出以行道也其处以独善其身也今天下理平主上亟下求士之诏娄君智可以任职用事文可以宣风歌徳行于世必有合其道而进荐之者遽而为处士吾以为非时将曰老而就休耶则甚少且锐羸而自飬耶则甚硕且武问其所以处咸无名焉若茍焉以图寿为道又非吾之所谓道也夫形躯之寓于土非吾能私之幸而好求尧舜孔子之志唯恐不得幸而遇行尧舜孔子之道唯恐不慊若是而寿可也求之而得行之而慊虽夭其谁悲今将以唿嘘为食咀嚼为神无事为闲不死为生则深山之木石大泽之龟蛇皆老而久于其道何如也仆尝学于儒持之不得以䧟于是以出则穷以处则乖其不宜言道也审矣以吾子见私于仆而又重其去故窃言而书之而宻授焉送易师杨君序世之学易者率不能穷究师説本承孔子而妄意乎物表争伉乎理外务新以为名縦辩以为髙离其源振其末故羲文周孔之奥诋冐混乱人罕由而通焉不违古师以入道妙若𢎞农杨君者其鲜矣御史中丞崔公博而守儒逹而好礼故杨君之来也舘于燕堂馈之侯食曰命合邦之学者论説辩问贯穿上下挥散而咸同幽昬而大明言若诞而不乖于圣理若肆而不失于正不为他竒以立名氏姑务逹其㫖而已古人谓驾孔子之説者杨君固其徒欤宗元以为太学立儒官传儒业冝求専而通新而一者以为胄子师昔常游焉而未得其人今天下外多贤连帅方伯朝廷立槐棘之下皆用儒先而杨君之道未列于博士则谁咎欤无乃隐其声含其美以自穷欤夫以退譲自穷于丰富之世以贻有位者羞是习易之説而废其道也于将行而问以言敢以变君之志送徐从事北游序读诗礼春秋能言説其容貎充充然而声名不闻传于世岂天下广大多儒而使然欤将晦其説讳其读不使世得闻传其名欤抑处于逺仕于逺不与通都大邑豪杰角其伎而至于是欤不然无显者为之倡以振动其声欤今之世不能多儒可以盖生者观生亦非晦讳其説读者然则余二者为之决矣生北游必至通都大邑通都大邑必有显者由是其果闻传于世欤茍闻传必得位得位而以诗礼春秋之道施于事及于物思不负孔子之笔舌能如是然后可以为儒儒可以説读为哉送廖有方序交州多南金珠玑瑇瑁象犀其产皆竒怪至于草木亦殊异吾常怪阳徳之炳耀独发于纷葩瓌丽而罕钟乎人今廖生刚健重厚孝悌信譲以质乎中而文乎外为唐诗有大雅之道夫固钟于阳徳者耶是世之所罕也今之世恒人其于纷葩瓌丽则凡知贵之矣其亦有贵廖生者耶果能是则吾不谓之恒人矣实亦世之所罕也送元十八山人南游序太史公尝言世之学孔氏者则黜老子学老子者则黜孔氏道不同不相为谋余观老子亦孔氏之异流也不得以相抗又况杨墨申商刑名縦横之説其迭相訾毁牴牾而不合者可胜言耶然皆有以佐世太史公没其后有释氏固学者之所怪骇舛逆其尤者也今有河南元生者其人闳旷而质直物无以挫其志其为学恢博而贯统数无以踬其道悉取向之所以异者通而同之捜择融液与道大适咸伸其所长而黜其竒衺要之与孔子同道皆有以㑹其趋而其器足以守之其气足以行之不以其道求合于世常有意乎古之守雌者及至是邦以余道穷多忧而尝好斯文留三旬有六日陈其大方勤以为谕余始得其为人今又将去余而南厯营道观九疑下漓水穷南越以临大海则吾未知其还也黄鹄一去青冥无极安得不凴丰隆愬蜚亷以寄声于寥廓耶送贾山人南游序传所谓学以为已者是果有其人乎吾长京师三十三年游乡党入太学取礼部吏部科校集贤秘书出入去来凡所与言无非学者盖不啻百数然而莫知所谓学而为已者及见逐于尚书居永州刺栁州所见学者益稀少常以为今之世无是决也居数月长乐贾景伯来与之言䆳于经书博取诸史羣子昔之为文章者毕贯统言未尝诐行未尝怪其居室愔然不欲出门其见人侃侃而肃召之仕怏然不喜导之还中国视其意夷夏若均莫取其是非曰姑为道而已尔若然者其实为已乎非已乎使吾取乎今之世贾君果其人乎其足也则居其匮也则行行不茍之居不茍容以是之于今世其果逃于匮乎吾名逐禄贬言见疵于世奈贾君何于其之也即其舟与之酒侑之以歌歌曰充乎已之居或以匮乎已之虚或盈其庐孰匮孰充为泰为穷君子乌乎取以宁其躬若君者之于道而已尔世孰知其从容者耶送方及师序代之游民学文章不能秀发者则假浮屠之形以为髙其学浮屠不能愿悫者则又託文章之流以为放以故为文章浮屠率皆纵诞乱杂世亦寛而不诛今有方及师者独不然处其位介然不踰节交于物冲然不茍狎遇逹士述作手輙缮録复习而不懈行其志不以自怠至于践青折萌汎席灌手虽小教戒未尝肆其心是故异夫假託为者也薛道州刘连州文儒之择也馆焉而备其敬歌焉而致其辞夫岂贷而滥欤余用是得不系其説以告于他好事者送文畅上人登五台遂游河朔序昔之桑门上首好与贤士大夫游晋宋以来有道林道安逺法师休上人其所与游则谢安石王逸少习凿齿谢灵运鲍昭之徒皆时之选由是真乗法印与儒典并用而人知向方今有释文畅者道源生知善根宿植深嗜法语忘甘露之味服道江表盖三十年谓王城雄都宜有大士遂蹑虚而西驱钖逾纪而秦人䝉利者益衆云代之间有灵山焉与竺干鹫岭角立相望而往觧脱者去来回复如在歩武则勤求秘寳作礼大圣非此地莫可故又舍筏西土振尘朔陲将欲与文殊不二之㑹脱去秽累超诣觉路吾徒不得而留也天官顾公夏官韩公廷尉郑公吏部郎中杨公有安石之徳逸少之髙习凿齿之才皆厚于上人而袭其道风伫立瞻望惧徃而不返也吾辈尝希灵运明逺之文雅故诗而序之又从而谕之曰今燕魏赵代之间天子分命重臣典司方岳辟用文儒之士以縁饰政令服勤圣人之教尊礼浮图之事者比比有焉上人之徃也将统合儒释宣涤疑滞然后蔑衣裓之赠委财施之㑹不顾矣其来也盍亦徴其歌诗以焜燿逈躅伟长徳琏之述作岂擅重千祀哉庶欲窃观风之职而知郑重耳送巽上人赴中丞叔父召序或问宗元曰悉矣子之得于巽上人也其道果何如哉对曰吾自㓜好佛求其道积三十年世之言者罕能通其説于零陵吾独有得焉且佛之言吾不可得而闻之矣其存于世者独遗其书不于其书而求之则无以得其言言且不可得况其意乎今是上人穷其书得其言论其意推而大之逾万言而不烦摠而括之立片辞而不遗与夫世之析章句徴文字言至虚之极则荡而失守辩羣有之伙则泥而皆存者其不以逺乎以吾所闻知凡世之善言佛者于吴则惠诚师荆则海云师楚之南则重巽师师之言存则佛之道不逺矣惠诚师已死今之言佛者加少其由儒而通者郑中书洎孟常州中书见上人执经而师受且曰于中道吾得以益逹常州之言曰从佛法生得佛法分皆以师友命之今连帅中丞公具舟来迎饰馆而候欲其道之行于逺也夫岂徒然哉以中丞公之直清严重中书之辩博常州之敏逹且犹宗重其道况若吾之昧昧者乎夫衆人之和由大人之倡洞庭之南竟南海其士汪江也求道者之多半天下一唱而大行于逺焉是行有之则和焉者将若羣蛰之有雷不可止也于是书以为巽上人赴中丞叔父召序送僧浩初序儒者韩退之与余善尝病余嗜浮图言訾余与浮图㳺近陇西李生础自东都来退之又寓书罪余且曰见送元生序不斥浮图浮图诚有不可斥者徃徃与易论语合诚乐之其于性情奭然不与孔子异道退之好儒未能过掦子掦子之书于荘墨申韩亦有取焉浮图者反不及荘墨申韩之怪僻险贼耶曰以其夷也果不信道而斥焉以夷则将友恶来盗跖而贱季札由余乎非所谓去名求实者矣吾之所取者与易论语合虽圣人复生不可得而斥也退之所罪者其迹也曰髠而缁无夫妇父子不为耕农蚕桑而活乎人若是虽吾亦不乐也退之忿其外而遗其中是知石而不知韫玉也吾之所以嗜浮图之言以此与其人㳺者非必能通其言者且凡为其道者不爱官不争能乐山水而嗜闲安者为多吾病世之逐逐然唯印组为务以相轧也则舍是其安从吾之好与浮图游以此今浩初闲其性安其情读其书通易论语唯山水之乐有文而文之又父子咸为其道以飬而居泊焉而无求则其贤于为荘墨申韩之言而逐逐然唯印组为务以相轧者其亦逺矣李生础与浩初又善今之徃也以吾言示之因北人寓退之视何如也送元暠师序中山刘禹钖明信人也不知人之实未尝言言未尝不雠元暠师居武陵有年数矣与刘㳺久且暱持其诗与引而来余视之申申其言勤勤其思其为知而言也信矣余观世之为释者或不知其道则去孝以为达遣情以贵虚今元暠衣粗而食菲病心而墨皃以其先人之𦵏未返其土无族属以移其哀行求仁者以冀终其心勤而为逸逺而为近斯盖释之知道者欤释之书有大报恩十篇咸言由孝而极其业世之荡诞慢者虽为其道而好违其书于元暠师吾见其不违且与儒合也元暠陶氏子其上为通侯为髙士为儒先生资其儒故不敢忘孝迹其髙故为释承其侯故能与逹者游其来而从吾也观其为人益见刘之明且信故又与之言重叙其事送琛上人南游序佛之迹去乎世久矣其留而存者佛之言也言之着者为经翼而成之者为论其流而来者百不能一焉然而其道则备矣法之至莫尚乎般若经之大莫极乎涅槃世之上士将欲由是以入者非取乎经论则悖矣而今之言禅者有流盪舛误迭相师用妄取空语而脱略方便颠倒真实以䧟乎已而又䧟乎人又有能言体而不及用者不知二者之不可斯须离也离之外矣是世之所大患也吾琛则不然观经得般若之义读论恱三观之理昼夜服习而身行之有来求者则为讲説从而化者皆知佛之为大法之为广菩萨大士之为雄修而行者之为空荡而无者之为碍夫然则与夫增上慢者异矣异乎是而免斯名者吾无有也将以广其道而被于逺故好游自京师而来又南出乎桂林未知其极也吾病世之傲逸者嗜乎彼而不求此故为之言送文郁师序栁氏以文雅髙于前代近嵗颇乏其人百年间无为书命者登礼部科数年乃一人后学小童以文儒自业者又益寡今有文郁师者读孔氏书为诗謌逾百篇其为有意乎文儒士矣又遯而之释背笈箧懐笔牍挟海泝江独行山水间翛翛然模状物态捜伺隐隟登髙逺望悽怆超忽㳺其心以求胜语若有程督之者已则被缁艾茹蒿芹志终其躯吾诚怪而讥焉对曰力不任奔竞志不任烦拏茍以其所好行而求之而已尔终不可变化吾思当世以文儒取名声为显官入朝受憎讪黜摧伏不得守其土者十尝八九若师者其可讪而黜耶用是不复讥其行返退而自讥于其辞而去也则书以畀之送璇上人归淮南觐省序金僊氏之道盖本于孝敬而后积以衆徳归于空无其敷演教戒于中国者离为异门曰禅曰法曰律以诱掖迷浊世用宗奉其有修整观行尊严法容以仪范于后学者以为持律之宗焉上人穷讨秘义发明上乗奉威仪三千虽造次必备尝以此道宣于江湖之人恱其风而受其赐攀慈航望彼岸者盖千百计天子闻之徴至阙下御大明秘殿以问焉导扬本教颇甚称㫖京师士衆方且翘然仰大云之泽以植徳本而上人不胜顾复之恩退懐省侍之礼恳廹上乞遂无以夺由是杖钖东顾振衣晨征右司员外郎刘公深明世典通逹释教与上人为方外游始荣其至今惜其去于是合郎署之友诗以贶之退使孺子执简而序之因系其辞曰上人専于律行恒久弥固其仪刑后学者欤诲于生灵触类䝉福其积衆徳者欤觐于髙堂视逺如迩其本孝敬者欤若然者是将心归空无舍筏登地固何从而识之乎古者赠礼必以轻先重故郑商之犒先乗韦鲁侯之赠后吴鼎今饯诗之重皆后吴鼎也故乗韦之比得序而先之且曰由礼而不敢让焉送𤣥举归幽泉寺序佛之道大而多容凡有志乎物外而耻制于世者则思入焉故有貎而不心名而异行刚狷以离偶纡舒以纵独其状类不一而皆童髪毁服以㳺于世其孰能知之今所谓𤣥举者其视瞻容体未必尽思迹佛而持诗句以来求余夫岂耻制于世而有志于物外者耶夫道独而迹狎则怨志遂而形羁则泥幽泉山山之幽也闲其志而由其道以遯而乐足以去二患舍是又何为耶既曰为余来故于其去不可以不告也栁河东集巻二十五柳河东集卷二十六钦定四库全书柳河东集巻二十六唐柳宗元撰记十一首监祭使壁记礼檀弓曰祭礼与其敬不足而礼有余也不若礼不足而敬有余也是必礼与敬皆足而后祭之义行焉周礼祭仆视祭祀有司百官之戒具诛其不敬者汉以侍御史监祠唐开元礼凡大祠若干中祠若干咸以御史监视祠官有不如仪者以闻其劾印移书则曰监祭使寳应中尤异其礼更号祠祭使俄复其初又制凡供祠之吏虽当斋戒得以决罚由是礼与敬无不足者圣人之于祭祀非必神之也葢亦附之教焉事于天地示有尊也不肃则无以教敬事于宗庙示广孝也不肃则无以教爱事于有功烈者示报徳也不肃则无以劝善凡肃之道自法制始奉法守制由御史出者也故将有事焉则祠部上其日吏部上其官奉制书以来告然后颁于有司以谨百事太常修其礼光禄合其物百工之役先一日咸至于祠而考閲焉御史㑹公卿有司执简而临之故粢盛牲牢酒醴菜果之馔必实于庖厨钟鼓笙竽琴瑟戞击之乐簨虡缀兆之数必具于庭内樽彛罍洗俎豆醆斝之器必洁于坛堂之上奉奠之士賛礼之童乐工舞师洎执役而卫者咸列若其实设箠朴于堂下以修官刑而羣吏莫敢不备物罗奏牍于几上以严天宪而衆官莫敢不尽诚而祭之日先升立于西阶之上以待卒事其礼之周旋乐之节奏必周知之退而视其燔燎瘗埋终之以敬也居常则饬四方祀贡之物以时登于王府服器之修具祠宇之缮理牛羊毛涤之节三宫御廪之实毕备之而听命焉旧以监察御史之长居是职贞元十九年十二月御史多缺予班在三人之下进而领焉明年中山刘禹钖始复旧制由礼与敬以临其人而官事益理制令有不宜于时者必复于上革而正之于是始为记求簿书得为是职者若干人书焉四门助教㕔壁记周人置虞庠于四郊以养国老教胄子祭统曰天子设四学葢其制也易传太初篇曰天子旦入东学昼入南学夕入西学暮入北学蔡邕引之以定明堂之位焉大戴礼保傅篇曰帝入东学以贵仁入南学以贵信入西学以贵徳入北学以尊爵贾生述之以明太子之教焉故曰为大教之官而四学具焉㕘明堂之政原大教之极其建置之道宏也后魏太和中立学于四门置助教二十人隋氏始隷于门子而降置五人皇朝始合于太学又省至三人员位弥简其官尤难非儒之通者不列也四门学之制掌国之上士中士下士凡三等侯伯子男凡四等其子孙之为胄子者及庶士庶人之子为俊士者使执其业而居其次就师儒之官而考正焉助教之职佐博士以掌鼓箧复楚之政令分其人而教育之其有通经力学者必于岁之杪升于礼部听简试焉课生徒之进退必酌于中道非博雅庄敬之流固不得临于是故有去而升于朝者贺秘书由是为博士归散骑由是为左拾遗旧制以拾遗为八品清官故必以名实者居于其位贞元中王化既成经籍少间有司命太学之官颇以为易专名誉好文章者咸耻为学官至是河东柳立始以前进士求署兹职天水武儒衡闽中欧阳詹又继之是岁为四门助教凡三人皆文士京师以为异余与立同祖于方舆公与武公同升于礼部与欧阳生同志于文四门助教署未尝纪前人名氏余故为之记而由夫三子者始武功县丞㕔壁记殷颂曰邦畿千里周制千里之内曰甸服糓梁谓之寰内诸侯为王内臣其制甚重今京兆尹理京师部二十有三县幅员之广其犹古也县吏之长曰令曰丞丞之位正八品下葢丞述六职以辅其令也秦汉有丞相今尚书有左右丞御史中丞至于九卿之列亦皆有丞下以达天下之县政有大小其㫖同也武功为甸内大县按其图古后稷封有斄之地秦作四十一县斄美阳武功各异至是合焉葢尝为稷州已而复县其土疆沃美髙厚有丘陵坟衍之大其植物丰畅茂遂有秬秠藿菽之宜其人善树艺其俗有礼让宜乎其大雅之遗烈焉贞元十五年改邑于南里既成新城凡官署旧记壁壊文逸而未克继之者后三年而颍川陈南仲居是官邑人宜之号为简靖因其族子存持地图以来谒余为记夫以武功疆理之大人徒之多而陈生以简靖辅其理斯固难矣汉髙帝尝诏天下凡以战得爵士大夫公乘以上令丞与抗礼故为吏益难今天子崇武念功与汉初相类分禁旅以守县道武功为多陈生为丞于是而又职盗贼其为理无败事吾庸可度哉为之记云盩厔县新食堂记贞元十八年五月某日新作食堂于县内之右始㑹食也自兵兴以来西郊捍戎县为军垒二十有六年羣吏咸寓于外兵去邑荒栋宇倾圮又十有九年不克以居由是县之联事离散而不属凡其官僚罕或觌见及是主簿某病之于是且掌功役之任廪库既成学校既修取其余材以构斯堂其上栋自南而北者二十有二尺周阿峻严列楹齐同其饰之文质阶之髙下视邑之大小与羣吏之秩不陋不盈髙山在前流水在下可以俯仰可以宴乐旣成得羡财可以为食本月权其赢羞膳以充乃合羣吏于兹新堂升降坐起以班先后始正位秩之叙礼仪笑语讲议往复始㑹政事之要筵席肃庄罇俎静嘉燔炮烹餁益以酒醴始获僚友之乐卒事而退举欣欣焉曰惟礼食之来古也今京师百官咸有斯制甸服亦王之内邑且官有聨属则宜统㑹以齐之也向之离而今之合其得失也逺甚我是以肃焉而庄衎焉而和羣疑以亡嘉言以彰㫖乎其在此堂也不唯其馨香醉饱之谓某之力也夫宜伐石以志使是道也不替于后乃列其事来告使余书之诸使兼御史中丞壁记古者交政于四方谓之使今之制受命临戎职无所统属者亦谓之使凡使之号葢专焉而行其道者也开元以来其制愈重故取御史之名而加焉至于今若干年其兼中丞者若干人其使絶域统兵戎按州部专货食而柔逺人固王略齐风俗和关石大者戡复于内拓定于外皆得以壮其威张其声其用逺矣假是名以莅厥职而尊严若是况乎总宪度于朝端树风声于天下其所以翼于君正于人者尤可以知也武公以厚徳在位甚宜其官视其署有记诸使中丞者而多阙漏于是求其故于诏制而又质于史氏增益备具遂命其属书之且曰由其号而观其实后之居于斯者有以敬于事馆驿使壁记凡万国之㑹四夷之来天下之道涂毕出于邦畿之内奉贡输赋修职于王都者入觐于阙则皆重足错毂以听有司之命徴令赐予布政于下国者出于甸服而后按行成列以就诸侯之馆故馆驿之制于千里之外尤重自万年至于渭南其驿六其蔽曰华州其关曰潼关自华而北界于栎阳其驿六其蔽曰同州其关曰蒲津自㶚而南至于蓝田其驿六其蔽曰商州其关曰武关自长安至于盩厔其驿十有一其蔽曰洋州其关曰华阳自武功而西至于好畤其驿三其蔽曰鳯翔府其关曰陇关自渭而北至于华原其驿九其蔽曰坊州自咸阳而西至于奉天其驿六其蔽曰邠州由四海之内总而合之以至于关由关之内束而㑹之以至于王都华人夷人往复而授馆者旁午而至传吏奉符而閲其数县吏执牍而书其物告至告去之役不絶于道寓望迎劳之礼无旷于日而春秋朝陵之邑皆有传馆其饮饫饩馈咸出于丰给缮完筑复必归于整顿列其田租布其货利权其入而用其积于是有出纳竒赢之数勾㑹考校之政大厯十四年始命御史为之使俾考其成以质于尚书季月之晦必合其簿书以视其等列而校其信宿必称其制有不当者反之于官尸其事者有劳焉则复于天子而优升之劳大者增其官其次者降其调之数又其次犹异其考绩官有不职则告而罪之故月受俸二万于太府史五人承符者二人皆有食焉先是假废官之印而用之贞元十九年南阳韩泰告于上始铸使印而正其名然其嗣当斯职未尝有记之者追而求之葢数岁而往则失之矣今余为之记遂以韩氏为首且曰修其职故首之也岭南节度飨军堂记唐制岭南为五府府部州以十数其大小之戎号令之用则听于节度使焉其外大海多蛮夷由流求诃陵西抵大夏康居环水而国以百数则统于押藩舶使焉内之幅员万里以执秩拱稽时听教命外之羁属数万里以译言贽寳歳帅贡职合二使之重以治于广州故宾军之事宜无与校大且宾有牲牢饔饩嘉乐好礼以同逺合䟽军有犒馈宴飨劳旋勤归以羣力一心于是治也闬闳阶序不可与他邦类必厚栋大梁夷庭髙门然后可以上充于揖让下周于步武今御史大夫扶风公亷广州且专二使增徳以来逺人申威以修戎政大飨宴合乐从其丰盈先是为堂于治城西北陬其位公北向宾从南向奏部伎于其西视泉池于其东隅奥庳侧庭庑下陋日未及晡则赫炎当目汗眩更起而礼莫克终故凡大宴飨大宾旅则寓于外垒仪形不称公于是始斥其制为堂南面横八楹从十楹向之宴位化为东序西又如之其外更衣之次膳食之宇列观以游目偶亭以展声弥望极顾莫究其往泉池之旧增濬益植以暇以息如在林壑问工焉取则师舆是供问役焉取则蛮隷是徴问材焉取则隙宇是迁或益其阙伐山浮海农贾拱手张目视具乃十月甲子克成公命飨于新堂幢牙茸纛金节析羽斾旗旟旞咸饰于下鼓以鼖鼓金以铎铙公与监军使肃上賔延羣僚将校士吏咸次于位卉裳罽衣胡夷蜑蛮睢盱就列者千人以上铏鼎体节燔炮胾炙羽鳞貍互之物沉泛醍盎之齐均饫于卒士兴王之舞服夷之伎揳击吹鼓之音飞腾幻怪之容寰观于逺迩礼成乐遍以叙而贺且曰是邦临䕶之大五人合之非是堂之制不可以备物非公之徳不可以容衆旷于往初肇自今兹大和有人以观远方古之戎政其曷用加此华元名大夫也杀羊而御者不及霍去病良将军也余肉而士有饥色犹克称能以埀到今矧兹具美其道不废愿访于金石以永示后祀遂相与来告且乞辞某譲不获乃刻于兹石云邠宁进奏院记凡诸侯述职之礼必有栋宇建于京师朝觐为修容之地㑹计为交政之所其在周典则皆邑以具汤沭其在汉制则皆以奉朝请唐兴因之则皆院以备进奏政以之成礼于是具由旧章也皇帝宅位十一载悼邉氓之未乂恶兇虏之犹阻博求羣臣以朗宁王张公为能俾其建节剖符守股肱之郡统𤓰牙之职董制三军抚柔万人乃新斯院𢎞我旧规髙其闬闳壮其门闾以奉王制以修古典至敬也以尊朝觐以率贡职至忠也执忠与敬臣道毕矣公尝鸣佩执玉展礼天朝又甞伐叛获丑献功魏阙其余归时事修常职賔属受辞而来使旅贲奉章而上谒稽疑于太宰质政于有司下及奔走之臣传遽之役川流环运以逹教令大凡展采于中都率由是焉故领斯院者必获歴阊阖登太清仰万乗之威而通内外之事王宫九关而不间辕门十舍而如近乃军府之要枢邠宁之能政也惟公端明而厚温裕而肃宏略特出大志髙迈施礼下邑而黎人咸懐设险西陲而戎虏伏息戎功溢于太常盛烈动于人听则斯院之设乃他政之末者也賛公于他政之末故词不周徳称公于天子之都故礼不称位斯古道也贞元十二年十月六日河东柳宗元为记兴州江运记御史大夫严公牧于梁五年嗣天子举周汉进律增秩之典以亲诸侯谓公有功徳理行就加礼部尚书是年四月使中谒者来钖公命宾僚吏属将校卒士黧老童孺填溢公门舞跃欢唿愿建碑纪徳垂亿万祀公固不许而相与怨咨遑遑如不饮食于是西鄙之人密以公刋山导江之事愿刻巖石曰维梁之西其蔽曰某山其守曰兴州兴州之西为戎居岁备亭障实以精卒以道之险隘兵困于食守用不固公患之曰吾尝为兴州凡其土人之故吾能知之自长举北至于青泥山又西抵于成州过栗亭川踰寳井堡崖谷峻隘十里百折负重而上若蹈利刃盛秋水潦穷冬雨雪深泥积水相辅为害颠踣腾借血流栈道糗粮刍藁填谷委山牛马羣畜相借物故餫夫毕力守卒延颈嗷嗷之声其可哀也若是者绵三百里而余自长举之西可以导江而下二百里而至昔之人莫得知也吾受命于君而育斯人其可已乎乃出军府之币以备器用即山僦功由是转巨石仆大木焚以炎火沃以食醯摧其坚刚化为灰烬畚锸之下易甚朽壤乃辟乃垦乃宣乃理随山之曲直以休人力顺地之髙下以杀湍悍厥功既成咸如其素于是决去壅土䟽导江涛万夫唿抃莫不如志雷腾云奔百里一瞬既㑹既逺澹为安流烝徒讴歌枕卧而至戍人无虞专力待㓂惟我公之功畴可侔也而无以酬徳致其大愿又不可得命矧公之始来属当恶岁府庾甚虚器备甚殚饥馑昬札死徒充路赖公节用爱人克安而生老穷有养㓜乳以遂不问不使咸得其志公命鼓铸库有利兵公命屯田师有余粮选徒练旅有衆孔武平刑议狱有衆不黩增石为防膏我稲粱岁无凶灾家有积仓传馆是饰旅忘其归虹梁不成人不履危若是者皆以戎隙帅士而为之不出四方之力而百役巳就且非我西鄙之职官故不能具举惟公和恒直方亷毅信让敦尚儒学揖损贵位率忠与仁以厚其诚有可以安利于人者行之坚勇不俟终日其兴功济物宜如此其大也昔之为国者惟水事为重故有障大泽勤其官而受封国者矣西门遗利史迁兴叹白圭壑隣孟子不与公能夷险休劳以惠万代其功烈尤章章焉不可葢也是用假辞谒工勒而存之用永宪于后祀全义县复北门记贤之兴而愚之废复之为是循之为非恒人且犹知之不足乎列也然而复其事必由乎贤者推是类以从于政其事可少哉贤莫大于成功愚莫甚于恡且诬桂之中岭而邑者曰全义卫公城之南越以平卢遵为全义视其城塞北门凿他雉以出问之其门人曰余百年矣或曰巫言是不利于令故塞之或曰以宾旅之多有惧竭其饩馈者欲回其途故塞之遵曰是非恡且诬欤贤者之作思利乎人反是罪也余其复之询于羣吏协厥谋上于大府大府以俞邑人便焉讙舞里闾居者思正其家行者乐出其涂由道废邪用贤弃愚推以革物宜民之苏若是而不列殆非孔子徒也为之记云柳河东集巻二十六柳河东集卷二十七钦定四库全书柳河东集巻二十七唐柳宗元撰记六首潭州东池戴氏堂记𢎞农公刺潭三年因东泉为池环之九里丘陵林麓距其涯坘岛渚洲交其中其岸之突而出者水萦之若玦焉池之胜于是为最公曰是非离世乐道者不宜有此卒授宾客之选者谯国戴氏曰简为堂而居之堂成而胜益竒望之若连舻縻舰与波上下就之颠倒万物辽廓眇忽树之松栢杉槠被之菱芡芙蕖郁然而隂粲然而荣凡观望浮游之美专于戴氏矣戴氏尝以文行累为连率所宾礼贡之泽宫而志不愿仕与人交取其退让受诸侯之宠不以自大其离世欤好孔氏书旁及庄文莫不总统以至虚为极得受益之道其乐道欤贤者之举也必以类当𢎞农公之选而专兹地之胜岂易而得哉地虽胜得人焉而居之则山若增其髙水若辟而广堂不待饰而已奂矣戴氏以泉池为宅居以云物为朋徒摅幽发粹日与之娱则行宜益髙文宜益峻道宜益懋交相賛者也既硕其内又扬于时吾惧其离世之志不果矣君子谓𢎞农公刺潭得其政为东池得其胜授之得其人岂非动而时中者欤于戴氏堂也见公之徳不可以不记之桂州訾家洲亭记大凡以观游名于代者不过视于一方其或傍达左右则以为特异至若不骛逺不陵危环山洄江四出如一夸竒竞秀咸不相让徧行天下者唯是得之桂州多灵山发地峭竖林立四野署之左曰漓水水之中曰訾氏之洲凡峤南之山川达于海上于是毕出而古今莫能知元和十二年御史中丞裴公来莅兹邦都督二十七州诸军州事盗遁姦革徳惠敷施朞年政成而当天子平淮夷定河朔告于诸侯公既施庆于下乃合僚吏登兹以嬉观望悠长悼前之遗于是厚货居甿移于闲壤伐恶木刜奥草前指后画心舒目行忽焉若飘浮上腾以临云气万山面内重江束隘聨岚含辉旋视具宜常所未覩倐然㸦见以为飞舞奔走与游者偕来乃经工庀材考极相方南为燕亭延宇垂阿步檐更衣周若一舍北有崇轩以临千里左浮飞阁右列闲馆比舟为梁与波升降苞漓山涵龙宫昔之所大蓄在亭内日出扶桑云飞苍梧海霞岛雾来助游物其隙则抗月槛于回谿出风榭于篁中昼极其美又益以夜列星下布颢气回合䆳然万变若与安期羡门接于物外则凡名观游于天下者有不屈伏退让以推髙是亭者乎既成以燕欢极而贺咸曰昔之遗胜槩者必于深山穷谷人罕能至而好事者后得以为已功未有直治城挟阛阓车舆步骑朝过夕视讫千百年莫或异顾一旦得之遂出于他邦虽博物辩口莫能举其上者然则人之心目其果有辽絶特殊而不可至者耶葢非桂山之灵不足以环观非是州之旷不足以极视非公之鉴不能以独得噫造物者之设是久矣而尽之于今余其可以无借乎邕州马退山茅亭记冬十月作新亭于马退山之阳因髙丘之阻以面势无欂栌节梲之华不斵椽不剪茨不列墻以白云为藩篱碧山为屏风昭其俭也是山崒然起于莽苍之中驰奔云矗亘数十百里尾蟠荒陬首注大溪诸山来朝势若星拱苍翠诡状绮绾绣错葢天钟秀于是不限于遐裔也然以壤接荒服俗参夷徼周王之马迹不至谢公之屐齿不及巖径萧条登探者以为叹岁在辛夘我仲兄以方牧之命试于是邦其徳及故信孚信孚故人和人和故政多暇由是尝徘徊此山以寄胜槩廼塈廼涂作我攸宇于是不崇朝而木工告成每风止雨收烟霞澄鲜輙角巾鹿裘率昆弟友生冠者五六人步山椒而登焉于是手挥丝桐目送还云西山爽气在我襟袖以极万类揽不盈掌夫美不自美因人而彰兰亭也不遭右军则清湍脩竹芜没于空山矣是亭也僻介闽岭佳境罕到不书所作使盛迹郁堙是贻林涧之媿故志之永州新堂记将为穹谷嵁巖渊池于郊邑之中则必辇山石沟涧壑凌絶险阻疲极人力乃可以有为也然而求天作地生之状咸无得焉逸其人因其地全其天昔之所难今于是乎在永州实惟九疑之麓其始度土者环山为城有石焉翳乎奥草有泉焉伏于土涂虵虺之所蟠狸鼠之所游茂树恶木嘉葩毒卉乱杂而争植号为秽墟韦公之来既逾月理甚无事望其地且异之始命芟其芜行其涂积之丘如蠲之浏如旣焚旣酾竒势迭出清浊辨质美恶异位视其植则青秀敷舒视其蓄则溶漾纡余怪石森然周于四隅或列或跪或立或仆窍穴逶䆳堆阜突怒乃作栋宇以为观游凡其物类无不合形辅势効伎于堂庑之下外之连山髙原林麓之崖间厠隐显迩延野緑逺混天碧咸㑹于谯门之外已乃延客入观继以宴娱或賛且贺曰见公之作知公之志公之因土而得胜岂不欲因俗以成化公之择恶而取美岂不欲除残而佑仁公之蠲浊而流清岂不欲废贪而立亷公之居髙以望逺岂不欲家抚而户晓夫然则是堂也岂独草木土石水泉之适欤山原林麓之观欤将使继公之理者视其细知其大也宗元请志诸石措诸屋漏以为二千石楷法永州万石亭记御史中丞清河男崔公来莅永州间日登城北墉临于荒野藂翳之隙见怪石特出度其下必有殊胜歩自西门以求其墟代竹披奥欹侧以入緜谷跨谿皆大石林立涣若奔云错若置碁怒者虎鬬企者鸟厉抉其穴则鼻口相呀搜其根则蹄股交峙环行卒愕疑若搏噬于是刳辟朽壤翦焚榛薉决浍沟导伏流散为踈林洄为清池寥廓泓渟若造物者始判清浊効竒于兹地非人力也乃立游亭以宅厥中直亭之西石若掖分可以眺望其上青壁斗絶沉于渊源若究其极自下而望则合乎攅峦与山无穷明日州邑耋老杂然而至曰吾侪生是州蓺是野眉尨齿齯未尝知此岂天坠地出设兹神物以彰我公之徳欤旣贺而请名公曰是石之数不可知也以其多而命之曰万石亭耋老又言曰懿夫公之名亭也岂专状物而已哉公尝六为二千石旣盈其数然而有道之士咸恨公之嘉绩未洽于人敢颂休声祝于明神汉之三公秩号万石我公之徳宜受兹钖汉有礼臣惟万石君我公之化始于闺门道合于古祐之自天野夫献辞公夀万年宗元尝以牋奏隷尚书敢专笔削以附零陵故事时元和十年正月五日记零陵三亭记邑之有观游或者以为非政是大不然夫气烦则虑乱视壅则志滞君子必有游息之物髙明之具使之清宁平夷恒若有余然后理达而事成零陵县东有山麓泉出石中沮洳汚涂羣畜食焉墙藩以蔽之为县者积数十人莫知发视河东薛存义以吏能闻荆楚间潭部举之假湘源令㑹零陵政尨赋扰民讼于牧推能济弊来莅兹邑遁逃复还愁痛笑歌逋租匿役朞年辩理宿蠹藏姧披露首服民旣卒税相与欢归道涂迎贺里闾门不施胥吏之席耳不闻鼛鼓之召鸡豚糗醑得及宗族州牧尚焉傍邑倣焉然而未尝以剧自挠山水鸟鱼之乐澹然自若也乃发墻藩驱羣畜决䟽沮洳搜剔山麓万石如林积坳为池爰有嘉木美卉垂水藂峯珑萧条清风自生翠烟自留不植而遂鱼乐广闲鸟慕静深别孕巢穴沉浮啸萃不畜而富伐木坠江流于邑门陶土以埴亦在署侧人无劳力工得以利乃作三亭陟降晦明髙者冠山巅下者俯清池更衣膳饔列置备具賔以燕好旅以馆舍髙明游息之道具于是邑由薛为首在昔禆谌谋野而获宓子弹琴而理乱虑滞志无所容入则夫观游者果为政之具欤薛之志其果出于是欤及其弊也则以玩替政以荒去理使继是者咸有薛之志则邑民之福其可旣乎余爱其始而欲久其道乃撰其事以书于石薛拜首曰吾志也遂刻之柳河东集巻二十七柳河东集卷二十八钦定四库全书柳河东集巻二十八唐柳宗元撰记九首零陵郡复乳穴记石钟乳饵之最良者也楚越之山多产焉于连于韶者独名于世连之人告尽焉者五载矣以贡则买诸他部今刺史崔公至逾月穴人来以乳复告邦人恱是祥也杂然谣曰甿之熈熈崔公之来公化所彻土石䝉烈以为不信起视乳穴穴人笑之曰是恶知所谓祥耶向吾以刺史之贪戾嗜利徒吾役而不吾货也吾是以病而绐焉今吾刺史令明而志洁先赖而后力欺诬屛息信顺休洽吾是以诚告焉且夫乳穴必在深山穷林氷雪之所储豺虎之所庐由而入者触昬雾扞龙虵束火以知其物縻䋲以志其返其勤若是出又不得吾直吾用是安得不以尽告今而诚吾告故也何祥之为士闻之曰謡者之祥也乃其所谓怪者也笑者之非祥也乃其所谓真祥者也君子之祥也以政不以怪诚乎物而信乎道人乐用命熈熈然以効其有斯其为政也而独非祥也欤道州毁鼻亭神记鼻亭神象祠也不知何自始立因而勿除完而恒新相传且千岁元和九年河东薛公由刑部郎中刺道州除秽革邪敷和于下州之罢人去乱即位变呻为谣若痿而起若蒙而了腾踊相视讙爱克顺既厎于理公乃考民风披地图得是祠骇曰象之道以为子则傲以为弟则贼君有鼻而天子之吏实理以恶徳而专世祠殆非化吾人之意哉命亟去之于是撤其屋墟其地沉其主于江公又惧楚俗之尚鬼而难谕也乃徧告于人曰吾闻鬼神不歆非类又曰滛祀无福凡天子命刺史于下非以专土疆督货贿而已也盖将教孝悌去竒邪俾斯人敦忠睦友悌祇肃信让以顺于道吾之斥是祠以明教也茍离于正虽千载之违吾得而更之况今兹乎茍有不善虽异代之鬼吾得而攘之况斯人乎州民既谕相与歌曰我有耉老公燠其肌我有病癃公起其羸髫童之嚚公实智之鳏孤孔艰公实遂之孰尊恶徳逺矣自古孰羡滛昬俾我斯瞽千岁之㝠公辟其户我子洎孙延世有慕宗元时谪永州迩公之邦闻其歌诗以为古道罕用赖公而存斥一祠而二教兴焉明罚行乎鬼神恺悌逹于蛮夷不唯禁淫祀黜非类而巳愿为记以刻山石俾知教之首永州龙兴寺息壤记永州龙兴寺东北陬有堂堂之地隆然负塼甓而起者广四步髙一尺五寸始之为堂也夷之而又髙凡持锸者尽死永州居楚越间其人鬼且禨由是寺之人皆神之人莫敢夷史记天官书及汉志有地长之占而亡其说甘茂盟息壤盖其地有是类也昔之异书有记洪水滔天鮌窃帝之息壤以湮洪水帝乃令祝融杀鮌于羽郊其言不经见今是土者夷之者不幸而死岂帝之所爱耶南方多疫劳者先死则彼持锸者其死于劳且疫也土乌能神余恐学者之至于斯徴是言而唯异书之信故记于堂上永州龙兴寺东丘记游之适大率有二旷如也奥如也如斯而已其地之凌阻峭出幽郁寥廓悠长则于旷宜抵丘垤伏灌莽廹遽回合则于奥宜因其旷虽增以崇台延阁回环日星临瞰风雨不可病其敞也因其奥虽增以茂树藂石穹若洞谷蓊若林麓不可病其䆳也今所谓东丘者奥之宜者也其始龛之外弃地余得而名焉以属于堂之北垂凡坳洼坻岸之状无废其故屏以密竹联以曲梁桂桧松杉楩柟之植几三百本嘉卉美石又经纬之俛入緑缛幽䕃荟蔚步武错迕不知所出温风不烁清气自至水亭陿室曲有奥趣然而至焉者往往以䆳为病噫龙兴永之佳寺也登髙殿可以望南极辟大门可以瞰湘流若是其旷也而于是小丘又将披而攘之则吾所谓游有二者无乃阙焉而丧其地之宜乎丘之幽幽可以处休丘之窅窅可以观妙溽暑遁去兹丘之下大和不迁兹丘之巅奥乎兹丘孰从我游余无召公之徳惧剪伐之及也故书以祈后之君子永州法华寺新作西亭记法华寺居永州地最髙有僧曰觉照照居寺西庑下庑之外有大竹数万又其外山形下絶然而薪蒸篠簜䝉杂拥蔽吾意伐而除之必将有见焉照谓余曰是其上有陂池芙蕖申以湘水之流衆山之㑹果去是其见逺矣遂命仆人持刀斧羣而翦焉丛莽下頺万类皆出旷焉茫焉天为之益髙地为之加辟丘陵山谷之峻江湖池泽之大咸若有增广之者夫其地之竒必以遗乎后不可旷也余时谪为州司马官外乎常员而心得无事乃取官之禄秩以为其亭其髙且广葢方丈者二焉或异照之居于斯而不蚤为是也余谓昔之上人者不起宴坐足以观于空色之实而游乎物之终始其照也逾寂其觉也逾有然则向之碍之者为果碍耶今之辟之者为果辟耶彼所谓觉而照者吾讵知其不由是道也岂若吾族之挈挈于通塞有无之方以自狭耶或曰然则宜书之乃书于石永州龙兴寺西轩记永贞年余名在党人不容于尚书省出为邵州道贬永州司马至则无以为居居龙兴寺西序之下余知释氏之道且乆固所愿也然余所庇之屋甚隐蔽其户向居昧昧也寺之居于是州为髙西序之西属当大江之流江之外山谷林麓甚衆于是凿西墉以为户户之外为轩以临羣木之杪无所不瞩焉不徙席不运几而得大观夫室向者之室也席与几向者之处也向也昧而今也显岂异物耶因悟夫佛之道可以转惑见为真智即羣迷为正觉舍大闇为光明夫性岂异物耶孰能为余凿大昬之牖辟灵照之户广应物之轩者吾将与为徒遂书为二其一志诸户外其一以贻巽上人焉柳州复大云寺记越人信祥而易杀傲化而偭仁病且忧则聚巫师用鸡卜始则杀小牲不可则杀中牲又不可则杀大牲而又不可则诀亲戚饬死事曰神不直我矣因不食蔽面死以故户易耗田易荒而畜字不孳董之礼则顽束之刑则逃唯浮图事神而语大可因而入焉有以佐教化柳州始以邦命置四寺其三在水北而大云寺在水南水北环治城六百室水南三百室俄而水南火大云寺焚而不复且百年三百室之人失其所依归复立神而杀焉元和十年刺史柳宗元始至逐神于隐逺而取其地其傍有小僧舍辟之广大逵逹横术北属之江告于大府取寺之故名作大门以字揭之立东西序崇佛庙为学者居㑹其徒而委之食使击磬鼓钟以严其道而传其言而人始复去鬼息杀而务趣于仁爱病且忧其有告焉而顺之庶乎教夷之宜也凡立屋屋大小若干楹凡辟地南北东西若干畆凡树木若干本竹三万竿圃百畦田若干塍治事僧曰退思曰令寰曰道坚后二年十月某日寺皆复就永州龙兴寺修浄土院记中州之西数百里有国曰身毒释迦牟尼如来示现之地彼佛言曰西方过十万亿佛土有世界曰极乐佛号无量夀如来其国无有三恶八难衆寳以为饰其人无有十纒九恼羣圣以为友有能诚心大愿归心是土者茍念力具足则往生彼国然后出三界之外其于佛道无退转者其言无所欺也晋时庐山逺法师作念佛三昧咏大劝于时其后天台顗大师着释浄土十疑论𢎞宣其教周密微妙迷者咸赖焉葢其留异迹而去者甚衆永州龙兴寺刺史李承晊曾及僧法林置浄土堂于寺之东偏常奉斯事逮今余二十年亷隅毁顿图像崩坠㑹巽上人居其宇下始复理焉上人者修最上乘解第一义无体空折色之迹而造乎真源通假有借无之名而入于实相境与智合事与理并故虽往生之因亦相用不舍誓葺兹宇以开后学有信士图为佛像法相甚具焉今刺史冯公作大门以表其位余遂周延四阿环以廊庑缋二大士之像缯盖幢幡以成就之呜唿有能求无生之生者知舟筏之存乎是遂以天台十疑论书于墙宇使观者起信焉永州铁炉步志江之浒凡舟可縻而上下者曰步永州北郭有步曰铁炉步余乘舟来居九年往来求其所以为铁炉者无有问之人曰盖尝有锻者居其人去而炉毁者不知年矣独有其号冒而存者曰嘻世固有事去名存而冒焉若是耶步之人曰子独何怪是今世有负其姓而立于天下者曰吾门大他不我敌也问其位与徳曰乆矣其先也然而彼犹曰我大世亦曰某氏大其冒于号有以异于兹步者乎向使有闻兹步之号而不足釡锜钱镈刀鈇者懐价而来能有得其欲乎则求位与徳于彼其不可得亦犹是也位存焉而徳无有犹不足大其门然世且乐为之下子胡不怪彼而独怪于是大者桀冒禹纣冒汤幽厉冒文武以傲天下天下由不知推其本而姑大其故号以至于败为世笑僇斯可以甚惧若求兹步之实而不得釡锜钱镈刀鈇者则去而之他又何害乎子之惊于是末矣余以为古有太史观民风采民言若是者则有得矣嘉其言可采书以为志柳河东集巻二十八柳河东集卷二十九钦定四库全书柳河东集巻二十九唐柳宗元撰记山水十一首游黄溪记北之晋西适豳东极吴南至楚越之交其间名山水而州者以百数永最善环永之治百里北至于浯溪西至于湘之源南至于泷泉东至于黄溪东屯其间名山水而村者以百数黄溪最善黄溪距州治七十里由东屯南行六百步至黄神祠祠之上两山墙立如丹碧之华叶骈植与山升降其缺者为崖峭巖窟水之中皆小石平布黄神之上掲水八十步至初潭最竒丽殆不可状其略若剖大瓮侧立千尺溪水积焉黛蓄膏渟来若白虹沉沉无声有鱼数百尾方来㑹石下南去又行百步至第二潭石皆巍然临浚流若颏颔断腭其下大石杂列可坐饮食有鸟赤首乌翼大如鹄方东向立自是南数里地皆一状树益壮石益瘦水鸣皆锵然又南一里至大冥之川山舒水缓有土田始黄神为人时居其地传者曰黄神王姓莽之世也莽既死神更号黄氏逃来择其深峭者潜焉始莽尝曰余黄虞之后也故号其女曰黄皇室主黄与王声相近而又有本其所以传言者益騐神既居是民咸安焉以为有道死乃俎豆之为立祠后稍徙近乎民今祠在山隂溪水上元和八年五月十六日既归为记以启后之好游者始得西山宴游记自余为僇人居是州恒惴慄其隙也则施施而行漫漫而游日与其徒上髙山入深林穷回溪幽泉怪石无逺不到到则披草而坐倾壶而醉醉则更相枕以卧卧而梦意有所极梦亦同趣觉而起起而归以为凡是州之山水有异态者皆我有也而未始知西山之怪特今年九月二十八日因坐法华西亭望西山始抵异之遂命仆人过湘江縁染溪斫榛莽焚茅茷穷山之髙而止攀援而登箕踞而遨则凡数州之土壤皆在衽席之下其髙下之势岈然洼然若垤若穴尺寸千里攅蹙累积莫得遯隐萦青缭白外与天际四望如一然后知山之特出不与培塿为类悠悠乎与颢气俱而莫得其涯洋洋乎与造物者游而不知其所穷引觞满酌頺然就醉不知日之入苍然暮色自逺而至至无所见而犹不欲归心凝形释与万化㝠合然后知吾向之未始游游于是乎始故为之文以志是岁元和四年也钴鉧潭记钴鉧潭在西山西其始葢冉水自南奔注抵小石屈折东流其颠委势峻盪击益暴啮其涯故旁广而中深毕至石乃止流沫成轮然后徐行其清而平者且十畆余有树环焉有泉悬焉其下有居者以予之亟游也一旦欵门来告曰不胜官租私劵之委积既芟山而更居愿以潭上田贸财以缓祸予乐而如其言则崇其台延其槛行其泉于髙者而坠之潭有声潨然尤与中秋观月为宜于以见天之髙气之迥孰使予乐居夷而忘故土者非兹潭也欤钴鉧潭西小丘记得西山后八日寻山口西北道二百步又得钴鉧潭西二十五步当湍而浚者为鱼梁梁之上有丘焉生竹树其石之突怒偃蹇负土而出争为竒状者殆不可数其嵚然相累而下者若牛马之饮于溪其冲然角列而上者若熊罴之登于山丘之小不能一畆可以笼而有之问其主曰唐氏之弃地货而不售问其价曰止四百余怜而售之李深源元克已时同游皆大喜出自意外即更取器用剷刈秽草伐去恶木烈火而焚之嘉木立美竹露竒石显由其中以望则山之髙云之浮溪之流鸟兽之遨游举熈熈然回巧献技以効兹丘之下枕席而卧则清泠之状与目谋瀯瀯之声与耳谋悠然而虚者与神谋渊然而静者与心谋不匝旬而得异地者二虽古好事之士或未能至焉噫以兹丘之胜致之沣镐鄠杜则贵游之士争买者日增千金而愈不可得今弃是州也农夫渔父过而陋之贾四百连岁不能售而我与深源克已独喜得之是其果有遭乎书于石所以贺兹丘之遭也至小丘西石潭记从小丘西行百二十步隔篁竹闻水声如鸣珮环心乐之伐竹取道下见小潭水尤清冽金石以为底近岸巻石厎以出为坻为屿为堪为巖青树翠蔓䝉络揺缀参差披拂潭中鱼可百许头皆若空游无所依日光下澈影布石上怡然不动俶尔逺逝往来翕忽似与游者相乐潭西南而望斗折虵行明灭可见其岸势犬牙差互不可知其源坐潭上四面竹树环合寂寥无人凄神寒骨悄怆幽䆳以其境过清不可乆居乃记之而去同游者吴武陵龚古余弟宗𤣥欵而从者崔氏二小生曰恕已曰奉壹袁家渇记由冉溪西南水行十里山水之可取者五莫若钴鉧潭由溪口而西陆行可取者八九莫若西山由朝阳巖东南水行至芜江可取者三莫若袁家渇皆永中幽丽竒处也楚越之间方言谓水之支流者为渇音若衣褐之褐渴上与南馆髙嶂合下与百家濑合其中重洲小溪澄潭浅渚间厠曲折平者深黒峻者沸白舟行若穷忽又无际有小山出水中山皆美石石上生青丛冬夏常蔚然其旁多巖洞其下多白砾其树多枫枿石楠楩槠樟柚草则兰芷又有异卉类合欢而蔓生轇轕水石每风自四山而下振动大水掩苒衆草纷红骇緑蓊葧香气冲涛旋濑退贮溪谷揺飏葳蕤与时推移其大都如此余无以穷其状永之人未尝游焉余得之不敢专也出而传于世其地世主袁氏故以名焉石渠记自渴西南行不能百步得石渠民桥其上有泉幽幽然其泉乍大乍细渠之广或咫尺或倍尺其长可十许步其流抵大石伏出其上踰石而往有石泓昌蒲被之青鲜环周又折西行旁陷巖石下北堕小潭潭幅员减百尺清深多鯈鱼又北曲行纡余睨若无穷然卒入于渴其侧皆诡石怪木竒卉美箭可列坐而庥焉风揺其巅韵动崖谷视之既静其听始逺予从州牧得之揽去翳朽决疏土石既崇而焚既酾而盈惜其未始有传焉者故累记其所属遗之其人书之其阳俾后好事者求之得以易元和七年正月八日蠲渠至大石十月十九日踰石得石泓小潭渠之美于是始穷也石涧记石渠之事既穷上由桥西北下土山之隂民又桥焉其水之大倍石渠三之一石为厎达于两涯若牀若堂若陈筵席若限阃奥水平布其上流若织文响若撡琴掲跣而往折竹箭扫陈叶排腐木可罗胡牀十八九居之交络之流触激之音皆在牀下翠羽之木龙鳞之石均䕃其上古之人其有乐乎此耶后之来者其能追余之践履耶得意之日与石渠同由渇而来者先石渠后石涧由百家瀬而来者先石涧后石渠涧之可穷者皆出石城村东南其间可乐者数焉其上深山幽林逾峭险道狭不可穷也小石城山记自西山道口径北踰黄茅岭而下有二道其一西出寻之无所得其一少北而东不过四十丈土断而川分有积石横当其垠其上为睥睨梁欐之形其旁出堡坞有若门焉窥之正黑投以小石洞然有水声其响之激越良乆乃已环之可上望甚逺无土壤而生嘉树美箭益竒而坚其疏数偃仰类智者所设施也噫吾疑造物者之有无乆矣及是愈以为诚有又怪其不为之于中州而列是夷狄更千百年不得一售其伎是固劳而无用神者倘不宜如是则其果无乎或曰以慰夫贤而辱于此者或曰其气之灵不为伟人而独为是物故楚之南少人而多石是二者余未信之柳州东亭记出州南谯门左行二十六步有弃地在道南南值江西际垂杨传置东曰东馆其内草木猥奥有崖谷倾亚缺圯豕得以为囿蛇得以为薮人莫能居至是始命披刜蠲疏树以竹箭松柽桂桧栢杉易为堂亭峭为杠梁下上徊翔前出两翼慿空拒江江化为湖衆山横环嶛濶瀴湾当邑居之剧而忘乎人间斯亦竒矣乃取馆之北宇右辟之以为夕室取传置之东宇左辟之以为朝室又北辟之以为隂室作屋于北牖下以为阳室作斯亭于中以为中室朝室以夕居之夕室以朝居之中室日中而居之隂室以违温风焉阳室以违凄风焉若无寒暑也则朝夕复其号既成作石于中室书以告后之人庶勿壊元和十二年九月某日柳宗元记柳州山水近治可游者记古之州治在浔水南山石间今徙在水北直平四十里南北东西皆水滙北有双山夹道崭然曰背石山有支川东流入于浔水浔水因是北而东尽大壁下其壁曰龙壁其下多秀石可砚南絶水有山无麓广百寻髙五丈下上若一曰甑山山之南皆大山多竒又南且西曰驾鹤山壮耸环立古州治负焉有泉在坎下恒盈而不流南有山正方而崇类屏者曰屏山其西曰四姥山皆独立不倚北沉浔水濑下又西曰仙奕之山山之西可上其上有穴穴有屏有室有宇其宇下有流石成形如肺肝如茹房或积于下如人如禽如器物甚衆东西九十尺南北少半东登入小穴常有四尺则廓然甚大无窍正黑烛之髙仅见其宇皆流石怪状由屏南室中入小穴倍常而上始黑已而大明为上室由上室而上有穴北出之乃临大野飞鸟皆视其背其始登者得石枰于上黑肌而赤脉十有八道可奕故以云其山多柽多槠多篔筜之竹多櫜吾其鸟多秭归石鱼之山全石无大草木山小而髙其形如立鱼在多秭归西有穴类仙人奕入其穴东出其西北灵泉在东趾下有麓环之泉大类毂雷鸣西奔二十尺有洄在石涧因伏无所见多緑青之鱼多石鲫多鯈雷山两崖皆东西雷水出焉蓄崖中曰雷塘能出云气作雷雨变见有光祷用俎鱼豆彘脩形糈隂酒䖍则应在立鱼南其间多美山无名而深峨山在野中无麓峨水出焉东流入于浔水柳河东集巻二十九柳河东集卷三十钦定四库全书柳河东集巻三十唐柳宗元撰书明责躬六首寄许京兆孟容书五丈座前伏䝉赐书诲谕微悉重厚欣跃恍惚疑若䝉寐捧书叩头悸不自定伏念得罪来五年未尝有故旧大臣肯以书见及者何则罪谤交积羣疑当道诚可怪而畏也以是兀兀忘行尤负重忧残骸余魂百病所集痞结伏积不食自饱或时寒热水火互至内消肌骨非独瘴厉为也忽捧教命乃知幸为大君子所宥欲使膏肓沉没复起为人夫何素望敢以及此宗元早嵗与负罪者亲善始奇其能谓可以共立仁义裨教化过不自料懃懃勉励唯以中正信义为志以兴尧舜孔子之道利安元元为务不知愚陋不可力彊其素意如此也末路孤危阨塞臲凡事壅隔很忤贵近狂踈缪戾蹈不测之辜羣言沸腾鬼神交怒加以素卑贱暴起领事人所不信射利求进者填门排户百不一得一旦快意更造怨讟以此大罪之外诃万端旁午搆扇尽为敌雠协心同攻外连强暴失职者以致其事此皆丈人所闻见不敢为他人道説懐不能已复载简牍此人虽万被诛戮不足塞责而岂有赏哉今其党与幸获寛贷各得善地无分毫事坐食俸禄明徳至渥也尚何敢更思除弃癈痼以希望外之泽哉年少气锐不识㡬微不知当否但欲一心直遂果䧟刑法皆自所求取得之又何怪也宗元于衆党人中罪状最甚神理降罚又不能即死犹对人言语求食自活迷不知耻日复一日然亦有大故自以得姓来二千五百年代为冡嗣今抱非常之罪居夷獠之乡卑湿昏雾恐一日填委沟壑旷坠先绪以是怛然痛恨心膓沸热㷀㷀孤立未有子息荒陬中少士人女子无与为婚世亦不肯与罪大者亲昵以是嗣续之重不絶如缕每当春秋时飨孑立捧奠顾眄无后继者惸惸然欷㱆惴惕恐此事便已摧心伤骨若受锋刄此诚丈人所共悯惜也先墓所在城南无异子弟为主独託村邻自谴逐来消息存亡不一至乡闾主守者固以益怠昼夜哀愤惧便毁伤松柏刍牧不禁以成大戾近世礼重拜扫今已阙者四年矣每遇寒食则北向长号以首䪺地想田野道路士女遍满皂𨽻佣丐皆得上父毋丘墓马医夏畦之鬼无不受子孙追飬者然此已息望又何以云哉城西有数顷田树果数百株多先人手自封植今已荒秽恐便斩伐无复爱惜家有赐书三千巻尚在善和里旧宅宅今已三易主书存亡不可知皆付受所重常系心腑然无可为者立身一败万事瓦裂身残家破为世大僇复何敢更望大君子抚慰収恤尚置人数中耶是以当食不知辛咸节适洗沐盥潄动逾嵗时一搔皮肤尘垢满爪诚忧恐悲伤无所告愬以至此也自古贤人才士秉志遵分被谤议不能自明者仅以百数故有无兄盗嫂娶孤女云挝妇翁者然頼当世豪杰分明辩别卒光史籍管仲遇盗升为功臣匡章被不孝之名孟子礼之今已无古人之实而有其诟欲望世人之明已不可得也直不疑买金以偿同舍刘寛下车归牛乡人此真知疑似之不可辩非口舌所能胜也郑詹束缚于晋终以无死钟仪南音卒获反国叔向囚虏自期必免范痤骑危以生易死蒯通据鼎耳为齐上客张苍韩信伏斧锧终取将相邹阳狱中以书自活贾生斥逐复召宣室倪寛摈死后至御史大夫董仲舒刘向下狱当诛为汉儒宗此皆瓌伟博辩奇壮之士能自解脱今以恇怯淟涊下才末技又婴恐惧痼病虽欲慷慨攘臂自同昔人愈踈濶矣贤者不得志于今必取贵于后古之着书者皆是也宗元近欲务此然力薄才劣无异能解虽欲秉笔覼缕神志荒耗前后遗忘终不能成章往时读书自以不至抵滞今皆顽然无复省録每读古人一传数纸以后则再三伸巻复观姓氏旋又废失假令万一除刑部囚籍复为士列亦不堪当世用矣伏帷兴哀于无用之地垂徳于不报之所但以存通家宗祀为念有可动心者操之勿失虽不敢望归扫茔域退託先人之庐以尽余齿姑遂少北益轻瘴疠就婚娶求后嗣有可付託即冥然长辞如得甘寝无复恨矣书辞繁委无以自道然即文以求其志君子固得其肺肝焉无任恳恋之至不宣宗元再拜与杨京兆凭书月日宗元再拜献书丈人座前役人胡要返命奉教诲壮厉感发铺陈广大上言推延贤隽之道难于今之世次及文章末以愚䝉剥䘮顿悴无以守宗族复田亩为念忧悯备极不唯其亲宻故旧是与复有公言显赏许其素尚而激其忠诚者用是踊跃敬惧类向时所被简牍万万有加焉故敢悉其愚以献左右大凡荐举之道古人之所谓难者其难非茍一而已也知之难言之难聴信之难夫人有有之而耻言之者有有之而乐言之者有无之而工言之者有无之而不言似有之者有之而耻言之者上也虽舜犹难于知之孔子亦曰失之子羽下斯而言知而不失者妄矣有之而言之者次也徳如汉光武冯衍不用才如王景畧以尹纬为令史是皆终日号鸣大咤而卒莫之省无之而工言者贼也赵括得以代亷颇马谡得以惑孔明今之若此类者不乏于世将相大臣闻其言而必能辨之者亦妄矣无之而不言者土木类也周仁以重臣为二千石许靖以人誉而致位三公近世尤好此类以为长者最得荐宠夫言朴愚无害者其于田野乡闾为匹夫虽称为长者可也自抱关击柝以往则必敬其事愈上则及物者愈大何事无用之朴哉今之言曰某子长者可以为大官类非古之所谓长者也则必土木而已矣夫捧土揭木而致之巖廊之上䝉以绂冕翼以徒𨽻而趋走其左右岂有补于万民之劳苦哉圣人之道不益于世用凡以此也故曰知之难孔子曰仁者其言也讱孟子病未同而言然则彼未吾信而吾告之以士必有三间是将曰彼知士欤知文欤疑之而未重一间也又曰彼无乃私好欤交以利欤二间也又曰彼不足我而其心我哉兹咈吾事三间也畏是而不言故曰言之难言而有是患故曰聴信之难唯明者为能得其所以荐得其所以言得其所以聴一不至则不可冀矣然而君子不以言聴之难而不务取士士理之本也茍有司之不吾信吾知之不舍其必有信吾者矣茍知之难无有司而士可以顕则吾一旦操用人之柄其必有施矣故公卿之大任莫若索士士不预备而熟讲之卒焉君有问焉宰相有咨焉有司有求焉其无所以应之则大臣之道或阙故不可惮烦今之世言士者先文章文章士之末也然立言存乎其中即末而操其本可十七八未易忽也自古文士之多莫如今今之后生为文希屈马者可得数人希王褒刘向之徒者又可得十人至陆机潘岳之比累累相望若皆为之不已则文章之大盛古未有也后代乃可知之今之俗耳庸目无所取信杰然特异者乃见此耳丈人以文律通流当世叔仲鼎列天下号为文章家今又生敬之敬之希屈马者之一也天下方理平今之文士咸能先理理不一断于古书老生直趋尧舜之道孔氏之志明而出之又古之所难有也然则文章未必为士之末独采取何如耳宗元自少学为文章中间幸联得甲乙科第至尚书郎专百官章奏然未能究知为文之道自贬官来无事读百家书上下驰骋乃少得知文章利病去年吴武陵来美其齿少才气壮健可以兴西汉之文章日与之言因为之出数十篇书庶几铿锵陶冶时时得见古人情状然彼古人亦人耳夫何逺哉凡人可以言古不可以言今桓谭亦云亲见扬子云容貌不能动人安肯传其书诚使博如庄周哀如屈原奥如孟轲壮如李斯峻如马迁富如相如明如贾谊专如扬雄犹为今之人笑则世之高者至少矣由此观之古之人未始不薄于当世而荣于后世也若吴子之文非丈人无以知之独恐世人之高才者不肯乆学无以尽训诂风雅之道以为一世甚盛若宗元者才力缺败不能逺骋髙厉与诸生摩九霄抚四海夸耀于后之人矣何也凡为文以神志为主自遭责逐继以大故荒乱耗竭又常积忧恐神志少矣所读书随又遗忘一二年来痞气尤甚加以衆疾动作不常眊眊然骚扰内生霾雾填拥惨沮虽有意穷文章而病夺其志矣每闻人大言则蹶气震怖抚心按胆不能自止又永州多火灾五年之间四为天火所迫徒跣走出坏墻穴牖仅免燔灼书籍散乱毁不知所往一遇火恐累日茫洋不能出言又安能尽意于笔砚矻矻自苦以危伤败之䰟哉中心之悃幅结具载所献许京兆丈人书不能重烦于陈列凡人之黜弃皆望望思得効用而宗元独以无有是念自以罪大不可解才质无所入茍焉以叙忧慄为幸敢有他志伏以先君禀孝徳秉直道高于天下仕再登朝至六品官宗元无似亦尝再豋朝至六品矣何以堪此且柳氏号为大族五六从以来无为朝士者岂愚䝉独出数百人右哉以是自忖官已过矣宠已厚矣夫知足与知止异宗元知足矣若便止不受禄位亦所未能今复得好官犹不辞让何也以人望人尚足自进如其至至则故无憾进取之志息矣身世孑然无可以为家虽甚崇宠之孰与为荣独恨不幸获託姻好而早凋落寡居十余年尝有一男子然无一日之命至今无以託嗣续恨痛常在心目孟子称不孝有三无后为大今之汲汲于世者唯惧此而已矣天若不弃先君之徳使有世祀或者犹望延寿命以及大宥得归乡闾立家室则子道毕矣过是而犹竞于宠利者天厌之天厌之丈人旦夕归朝廷复为大僚伏惟以此为念流涕顿颡布之座右不任感激之至宗元再拜与裴埙书应叔十四兄足下比得书示勤勤不以仆罪过为大故有动止相悯者仆望已矣世所共弃唯应叔軰一二公独未耳仆之罪在年少好事进而不能止俦辈恨怒以先得官又不幸早尝与游者居权衡之地十荐贤幸乃一售不得者诪张排恨仆可出而辨之哉性又倨野不能摧折以故名益恶势益险有喙有耳者相邮传作丑语耳不知其卒云何中心之愆尤若此而已既受禁锢而不能即死者以为乆当自明今亦已矣而嗔骂者尚不能已坚然相白者无数人圣上日兴太平之理不贡不王者悉已诛讨而制度大立长使仆辈为匪人耶其终无以见明而不得击壤鼓腹乐尧舜之道耶且天下熈熈而独呻吟者四五人何其优裕者博而局束者寡其为不一徴也何哉太和蒸物燕谷不披其煦一邹子尚能耻之今若应叔辈知我岂下邹子哉然而不耻者何也河北之师当已平奚虏闻吉语矣然若仆者承大庆之后必有殊泽流言飞文之罪或者其可以已乎幸致数百里之北使天下之人不谓仆为明时异物死不恨矣金川考绩已乆独蔑然不迁者何耶十二兄宜当更转右职十四兄尝得数书无恙兄顾惟仆之穷途得无意乎比当大寒人愈平和惟椘南极海𤣥冥所不统炎昏多疾气力益劣昧昧然人事百不记一舍忧慄则怠而睡耳偶书如此不宣宗元再拜与萧翰林俛书思谦兄足下昨祁县王师范过永州为仆言得张左司书道思谦蹇然有当官之心乃诚助太平者也仆闻之喜甚然㣲王生之説仆岂不素知耶所喜者耳与心叶果于不谬焉尔仆不幸向者进当臲不安之势平居闭门口舌无数况又有乆与逰者乃岌岌而造其间哉其求进而退者皆聚为仇怨造作粉饰蔓延益肆非的然昭晰自断于内则孰能了仆于冥㝠之间哉然仆当时年三十三甚少自御史里行得礼部员外郎超取顕美欲免世之求进者怪怒媢嫉其可得乎凡人皆欲自逹仆先得顕处才不能踰同列声不能压当世世之怒仆宜也与罪人交十年官又以是进辱在附㑹圣朝宏大贬黜甚薄不能塞衆人之怒谤语转侈嚣嚣嗷嗷渐成怪民饰智求仕者更詈仆以悦讐人之心日为新奇务相喜可自以速援引之路而仆辈坐益困辱万罪横生不知其端伏自思念过大恩甚乃以致此悲夫人生少得六七十者今已三十七矣长来觉日月益促嵗嵗更甚大都不过数十寒暑则无此身矣非是荣辱又何足道云云不已祗益为罪兄知之勿为他人言也居蛮夷中乆惯习炎毒昬眊重膇意以为常忽遇北风晨起薄寒中体则肌革瘆懔毛髪萧条瞿然注视憷惕以为异候意绪殆非中国人楚越间声音特异鴂舌啅譟今聴之怡然不怪已与为类矣家生小童皆自然哓哓昼夜满耳闻北人言则啼唿走匿虽病夫亦怛然骇之出门见适州闾市井者其十有八九杖而后兴自料居此尚复几何岂可更不知止言説长短重为一世非笑哉读周易困卦至有言不信尚口乃穷也往复益喜曰嗟乎余虽家置一喙以自称道诟益甚耳用是更乐瘖黙思与木石为徒不复致意今天子兴教化定邪正海内皆欣欣怡愉而仆与四五子者独沦陷如此岂非命欤命乃天也非云云者所制余又何恨独喜思谦之徒遭时言道道之行物得其利仆诚有罪然岂不在一物之数耶身被之目覩之足矣何必攘袂用力而矜自我出耶果矜之又非道也事诚如此然居理平之世终身为顽人之类犹有少耻未能尽㤀倘因贼平庆赏之际得以见白使受天泽余润虽朽株败腐不能生植犹足蒸出芝菌以为瑞物一释废锢移数县之地则世必曰罪稍解矣然后召收魂魄买土一㕓为耕甿朝夕謌謡使成文章庶木铎者采取献之法宫增圣唐大雅之什虽不得位亦不虚为太平之人矣此在望外然终欲为兄一言焉宗元再拜与李翰林建书杓直足下州传遽至得足下书又于梦得处得足下前一次书意皆勤厚庄周言逃篷藋者闻人足音则跫然喜仆在蛮夷中比得足下二书及致药饵喜复何言仆自去年八月来痞疾稍已往时间一二日作今一月乃二三作用南人㯽榔余甘破决壅隔大过隂邪虽败已伤正气行则膝颤坐则髀痺所欲者补气丰血彊筋骨辅心力有与此宜者更致数物得良方偕至益善永州于楚为最南状与越相类仆闷即出游游复多恐涉野则有蝮虺大蜂仰空视地寸步劳倦近水即畏射工沙蝨含怒窃发中人形影动成疮疣时到幽树好石蹔得一笑已复不乐何者譬如囚拘圜土一遇和景出负墻搔摩伸展支体当此之时亦以为适然顾地窥天不过寻丈终不得出岂复能乆为舒畅哉明时百姓皆获欢乐仆士人颇识古今理道独怆怆如此诚不足为理世下执事至比愚夫愚妇又不可得窃自悼也仆曩时所犯足下适在禁中备观本末不复一一言之今仆癃残顽鄙不死幸甚茍为尧人不必立事程功唯欲为量移官差轻罪累使便耕田艺麻娶老农女为妻生男育孙以供力役时时作文以咏太平摧伤之余气力可想假令病尽已身复壮悠悠人世越不过为四十年客耳前过三十七年与瞬息无异复所得者其不足把玩亦已审矣杓直以为诚然乎仆近求得经史诸子数百巻常候战悸稍定时即伏读颇见圣人用心贤士君子立志之分着书亦数十篇心病言少次第不足逺寄但用自释贫者士之常今仆虽羸馁亦甘如饴矣足下言已白常州煦仆仆岂敢衆人待常州耶若衆人即不复煦仆矣然常州未尝有遗仆仆安敢先焉裴应叔萧思谦仆各有书足下求取观之相戒勿示人敦诗在近地简人事今不能致书足下黙以此书见之勉尽诚虑辅成一王之法以宥罪戾不悉宗元白与顾十一郎书四月五日门生守永州司马员外置同正员柳宗元谨致书十一郎执事凡号门生而不知恩之所自者非人也缨冠束衽而趋以进者咸曰我知恩知恩则恶乎辨然而辨之亦非难也大抵当隆赫柄用而蜂附蚁合煦煦趄趄便辟匍匐以非乎人而售乎已若是者一旦势异则电灭颷游不为门下用矣其或少知耻惧恐世之人非已也则矫于中以貌于外其实亦莫能至焉然则当其时而确固自守蓄力秉志不为向者之态则于势之异也固有望焉大凡以文出门下由庶士而登司徒者七十有九人执事试追状其态则果能効用者出矣然而中间招衆口飞语譁然诪张者岂他人耶夫固出自门下頼中山刘禹钖等皇皇忧惕无日不在信臣之门以务白大徳顺宗时顕赠荣谥扬于天官敷于天下以为亲戚门生光宠不意璅璅者复以病执事此诚私心痛之堙鬰汹涌不知所发常以自恨在朝不能有奇节宏议以立于当世卒就废逐居穷厄又不能着书断往古明圣法以致无穷之名进退无以异于衆人不克显明门下得士之大今抱徳厚蓄愤悱思有以効于前者则既乖谬于时离散摈抑而无所施用长为孤囚不能自明恐执事终以不知其始偃蹇退匿者将以有为也犹流于向时求进者之言而下情无以通盛徳无以酬用为大恨固常不欲言之今惧老死瘴土而他人无以辨其志故为执事一出之古之人耻躬之不逮倘或万万有一可冀复得处人间则斯言几乎践矣因言感激浪然出涕书不能既宗元谨再拜柳河东集巻三十柳河东集卷三十一钦定四库全书柳河东集巻三十一唐柳宗元撰书九首与韩愈论史官书正月二十一日某顿首十八丈退之侍者前获书言史事云具与刘秀才书及今乃见书藁私心甚不喜与退之往年言史事甚大谬若书中言退之不宜一日在馆下安有探宰相意以为茍以史荣一韩退之耶若果尔退之岂宜虚受宰相荣已而冐居馆下近宻地食奉飬役使掌故利纸笔为私书取以供子弟费古之志于有道不宜若是且退之以为记録者有刑祸避不肯就尤非也史以名为褒贬犹且恐惧不敢为设使退之为御史中丞大夫其褒贬成败人愈益显其宜恐惧尤大也则又扬扬入台府美食安坐行唿唱于朝廷而已耶在御史犹尔设使退之为宰相生杀出入升黜天下士其敌益衆则又将扬扬入政事堂美食安坐行唿唱于内庭外衢而已耶何以异不为史而荣其号利其禄也又言不有人祸必有天刑若以罪夫前古之为史者然亦甚惑凡居其位思直其道道茍直虽死不可囬也如回之莫若亟去其位孔子之困于鲁卫陈宋蔡齐楚者其时暗诸侯不能行也其不遇而死不以作春秋故也当其时虽不作春秋孔子犹不遇而死也若周公史佚虽纪言书事犹遇且顕也又不得以春秋为孔子累范晔悖乱虽不为史其宗族亦诛司马迁触天子喜怒班固不检下崔浩沽其直以闘暴虏皆非中道左邱明以疾盲出于不幸子夏不为史亦盲不可以是为戒其余皆不出此是退之宜守中道不忘其直无以他事自恐退之之恐唯在不直不得中道刑祸非所恐也凡言二百年文武事多有诚如此者今退之曰我一人也何能明则同职者又所云若是后来继今者又所云若是人人皆曰我一人则卒谁能纪传之耶如退之但以所闻知孜孜不敢怠同职者后来继今者亦各以所闻知孜孜不敢怠则庶几不坠使卒有明也不然徒信人口语每每异词日以滋乆则所云磊磊轩天地者决必沉没且乱杂无可考非有志者所忍恣也果有志岂当待人督责迫蹙然后为官守耶又凡鬼神事渺茫荒惑无可准明者所不道退之之智而犹惧于此今学如退之辞如退之好言论如退之慷慨自谓正直行行焉如退之犹所云若是则唐之史述其卒无可託乎明天子贤宰相得史才如此而又不果甚可痛哉退之宜更思可为速为果卒以为恐惧不敢则一日可引去又何云行且谋也今人当为而不为又诱馆中他人及后生者此大惑已不勉已而欲勉人难矣哉与史官韩愈致段太尉逸事书退之馆下前者书进退之力史事奉荅诚中吾病若疑不得实未即籍者诚皆是也退之平生不以不信见遇窃自冠好游边上问故老卒吏得段太尉事最详今所趍走州刺史崔公时赐言事又具得太尉实迹㕘校备具太尉大节古固无有然人以为偶一奋遂名无穷今大不然太尉自有难在军中其处心未尝亏仄其莅事无一不可纪㑹在下名未逹以故不闻非直以一时取笏为谅也太史迁死退之复以史道在职宜不茍过日时昔与退之期为史志甚壮今孤囚废锢连遭瘴疠羸顿朝夕就死无能为也第不能竟其业若太尉者宜使勿坠太史迁言荆轲徴夏无且言大将军徴苏建言留侯徴画容貌今孤囚贱辱虽不及无且建等然比画工传容貌尚差胜春秋所谓传信传着虽孔子亦犹是也窃自以为信具着其逸事有状与刘禹钖论周易九六説书见与董生论周易九六义取老而变以为毕中和承一行僧得此説异孔颖逹䟽而以为新奇彼毕子董子何肤末于学而遽云云也都不知一行僧承韩氏孔氏説而果以为新奇不亦可笑矣哉韩氏着干之䇿二百一十有六曰干一爻三十有六䇿则是取其过揲四分而九也坤之䇿一百四十有四曰坤一爻二十四䇿则是取其过揲四分而六也孔颖逹等作正义论云九六有二义其一者曰阳得兼隂隂不得兼阳其二者曰老阳数九老隂数六二者皆变用周易以变者占郑𤣥注易亦称以变者占故云九六也所以老阳九老隂六者九过揲得老阳六过揲得老隂此具在正义干篇中周简子之説亦若此而又详备何毕子董子不视其书而妄以口承之也君子之学将有以异也必先究穷其书究穷而不得焉乃可以立而正也今二子尚未能读韩氏注孔氏正义是见其道聴涂説者又何能知所谓易者哉足下取二家言观之则见毕子董子肤末于学而遽云云也若曰孰与颖逹着则此説乃颖逹説也非一行僧毕子董子能有异説者也无乃即其谬而承之者与观足下出入筮数考校左氏今之世罕有如足下求易之悉者也然务先穷昔人书有不可者而后革之则大善谨之勿遽宗元白荅刘禹钖天论书宗元白发书得天论三篇以仆所为天説为未究欲毕某言始得之大喜谓有以开明吾志虑及详读五六日求其所以异吾説卒不可得其归要曰非天预乎人也凡子之论乃吾天説传䟽耳无异道焉谆谆佐吾言而曰有以异不识何以为异也子之所以为异者岂不以賛天之能生植也欤夫天之能生植乆矣不待賛而顕且子以天之生植也为天耶为人耶抑自生而植乎若以为为人则吾愈不识也若果以为自生而植则彼自生而植耳何以异夫果蓏之自为果蓏痈痔之自为痈痔草木之自为草木耶是非为虫谋明矣犹天之不谋于人也彼不我谋而我何为务胜之耶子所谓交胜者若知天恒为恶人恒为善人胜天则善者行是又过徳乎人过罪乎天也又曰天之能者生植也人之能者法制也是判天与人为四而言之者也余则曰生植与灾荒皆天也法制与悖乱皆人也二之而已其事各行不相与而凶丰理乱出焉究之矣凡子之辞枝叶甚美而根不直取以遂焉又曰子以喻乎旅者皆人也而一曰天胜焉一曰人胜焉何哉莽苍之先者力胜也邑郛之先者智胜也虞芮力穷也匡宋智穷也是非之存亡皆未见其可以喻乎天者若子之説要以乱为天理理为人理耶谬矣若撡舟之言人与天者愚民恒説耳幽厉之云为上帝者无所归怨之词耳皆不足喻乎道子其熟之无羡言侈论以益其枝叶姑务本之为得不亦裕乎独所谓无形为无常形者甚善宗元白答元饶州论春秋书辱复书教以报张生书及答衢州书言春秋此诚世所希闻兄之学为不负孔氏矣往年曾记裴封叔宅闻兄与裴少常言晋人及姜戎败秦师于殽一义尝讽习之又闻亡友韩宣英吕和叔辈言他义知春秋之乆隠而近乃出焉京中于韩安平处始得㣲指和叔处始见集注恒愿扫于陆先生之门及先生为给事中与宗元入尚书同日居又与先生同巷始得执弟子礼未及讲讨㑹先生病时闻要论尝以易教诲见宠不幸先生疾弥甚宗元又出邵州乃大乖谬不克卒业复于亡友凌生处尽得宗指辨疑集注等一通伏而读之于纪侯大去其国见圣人之道与尧舜合不惟文王周公之志独取其法耳于夫人姜氏㑹齐侯于禚见圣人立孝经之大端所以明其分也于楚人杀陈夏徴舒丁亥楚子入陈纳公孙宁仪行父于陈见圣人褒贬予夺唯当之所在所谓瑕瑜不掩也反覆甚喜若吾生前距此数十年则不得是学矣今适后之不为不遇也兄书中所陈皆孔氏大趣无得踰焉其言书荀息贬立卓之意也顷尝怪荀息奉君之邪心以立嬖子不务正义弃重耳于外而专其宠孔子同于仇牧孔父为之辞今兄言贬息大善息固当贬也然则春秋与仇孔辞不异仇孔亦有贬欤宗元尝着非国语六十余篇其一篇为息发也今録以徃可如愚之所谓者乎㣲指中明郑人来渝平量力而退告而后絶固先同后异者也今检此前无与郑同之文后无与郑异之据独疑此一义理甚精而事有不合兄亦当指而教焉往年又闻和叔言兄论楚商臣一义虽啖赵陆氏皆所未及请具録当䟽㣲指下以传末学萧张前书亦请见及至之日勒为一巻以垂将来宗元始至是州作陆先生墓表今以奉献与宣英读之春秋之道如日月不可賛也若賛焉必同于孔跖优劣之説故直举其一二不宣宗元再拜与吕道州温论非国语书四月三日宗元白化光足下近世之言理道者衆矣率由大中而出者咸无焉其言本儒术则迂回茫洋而不知其适其或切于事则苛峭刻覈不能从容卒泥乎大道甚者好怪而妄言推天引神以为灵奇恍惚若化而终不可逐故道不明于天下而学者之至少也吾自得友君子而后知中庸之门户阶室渐染砥砺几乎道真然而常欲立言垂文则恐而不敢今动作悖谬以为僇于世身编夷人名列囚籍以道之穷也而施乎事者无日故乃挽引强为小书以志乎中之所得焉尝读国语病其文胜而言龎好诡以反伦其道舛逆而学者以其文也咸嗜悦焉伏膺呻吟者至比六经则溺其文必信其实是圣人之道翳也余勇不自制以当后世之讪怒輙乃黜其不臧究世之谬凡为六十七篇命之曰非国语既就累日怏怏然不喜以道之难明而习俗之不可变也如其知我者果谁欤凡今之及道者果可知也已后之来者则吾未之见其可忽耶故思欲尽其瑕类以白中正度成吾书者非化光而谁輙令往一通惟少留视役虑以卒相之也往时致用作孟子评有韦词者告余曰吾以致用书示路子路子曰善则善矣然昔人为书岂若是摭前人者耶韦子贤斯言也余曰致用之志以明道也非以摭孟子葢求诸中而表乎世焉尔今吾为是书非左氏尤甚若二子者固世之好言者也而犹出乎是况不及是者滋衆则余之望乎世也愈狭矣卒如之何茍不悖于圣道而有以启明者之虑则用是罪余者虽累百世滋不憾而恧焉于化光何如哉激乎中必厉乎外想不思而得也宗元白答吴武陵论非国语书濮阳吴君足下仆之为文乆矣然心少之不务也以为是特博奕之雄耳故在长安时不以是取名誉意欲施之事实以辅时及物为道自为罪人舍恐惧则闲无事故聊复为之然而辅时及物之道不可陈于今则宜垂于后言而不文则泥然则文者固不可少耶拘囚以来无所发明䝉覆幽独㑹足下至然后有助我之道一观其文心朗目舒炯若深井之下仰视白日之正中也足下以超轶如此之才每以师道命仆仆滋不敢仆每为一书足下必大光耀以明之固又非仆之所安处也若非国语之説仆病之乆尝难言于世俗今因其闲也而书之恒恐后世之知言者用是诟病狐疑犹豫伏而不出累月方示足下足下乃以为当仆然后敢自是也吕道州善言道亦若吾子之言意者斯文殆可取乎夫为一书务富文采不顾事实而益之以诬怪张之以濶诞以炳然诱后生而终之以僻是犹用文锦覆䧟穽也不明而出之则颠者衆矣仆故为之标表以告夫游乎中道者焉仆无闻而甚陋又在黜辱居泥涂若螾蛭然虽鸣其音声谁为聴之赖世之知言者为准其不知言而罪我者吾不有也仆又安敢期如汉时列官以立学故为天下笑耶是足下之爱我厚始言之也前一通如来言以污箧牍此在明圣人之道微足下仆又何託焉不悉宗元顿首与吕恭论墓中石书书宗元白元生至得弟书甚善诸所称道具之元生又持部中庐父墓者所得石书模其文示余云若将闻于上余故恐而疑焉仆早好观古书家所蓄晋魏时尺牍甚具又二十年来遍观长安贵人好事者所蓄殆无遗焉以是善知书虽未常见名氏望而识其时也又文章之形状古今特异弟之精敏通逹夫岂不究于此今视石文署其年曰永嘉其书则今田野人所作也虽支离其字尤不能近古为其永字等颇効王氏变法皆永嘉所未有辞尤鄙近若今所谓律诗者晋时葢未尝为此声大谬妄矣又言植松乌擢之怪而掘其土得石尤不经难信或者得无姦为之乎且古之言𦵏者藏也壤树之而君子以为议况庐而居者其足尚之哉圣人有制度有法令过则为辟故立大中者不尚异教人者欲其诚是故恶夫饰且伪也过制而不除䘮宜庐于庭而矫于墓者大中之罪人也况又出怪物诡神道以奸大法而因以为利乎夫伪孝以奸利诚仁者不忍摘过恐伤于教也然使伪可为而利可冒则教益坏若然者勿与知焉可也伏而不出之可也以大夫之政良而吾子賛焉固无阙遗矣作东郛改市㕓去比竹茨草之室而垍土大木陶甄梓匠之工备孽火不得作化堕窳之俗絶偷浮之源而条桑浴种深耕易耨之力用寛徭啬货均赋之政起其道美矣于斯也虑善善之过而莫之省诚悫之道少损故敢私言之夫以淮济之清有玷焉若秋毫固不为病然而万一离娄子眇然睨之不若无者之快也想黙已其事无出所置书幸甚宗元白与友人论为文书古今号文章为难足下知其所以难乎非谓比兴之不足恢拓之不逺鑚砺之不工颇颣之不除也得之为难知之愈难耳茍或得其高朗探其深赜虽有芜败则为日月之蚀也大圭之瑕也曷足伤其明黜其寳哉且自孔氏以来兹道大阐家修人励刓精竭虑者几千年矣其间耗费简札役用心神者其可数乎登文章之箓波及后代越不过数十人耳其余谁不欲争裂绮绣互攀日月高视于万物之中雄峙于百代之下乎率皆纵㬰而不克踯躅而不进力䠞势穷吞志而没故曰得之为难嗟乎道之显晦幸不幸系焉谈之辩讷升降系焉鉴之颇正好恶系焉交之广狭屈伸系焉则彼卓然自得以奋其间者合乎否乎是未可知也而又荣古虐今者比肩叠迹大抵生则不遇死而垂声者衆焉扬雄没而法言大兴马迁生而史记未振彼之二才且犹若是况乎未甚闻着者哉固有文不传于后祀声遂絶于天下者矣故曰知之愈难而为文之士亦多渔猎前作戕贼文史抉其意抽其华置齿牙间遇事蠭起金声玉耀诳聋瞽之人徼一时之声虽终沦弃而其夺朱乱雅为害已甚是其所以难也间闻足下欲观仆文章退发囊笥编其芜秽心悸气动交于胷中未知孰胜故久滞而不往也今往仆所着赋颂碑碣文记议论书序之文凡四十八篇合为一通想令治书苍头吟讽之也击辕拊缶必有所择顾鉴视其何如耳还以一字示褒贬焉柳河东集巻三十一柳河东集卷三十二钦定四库全书柳河东集巻三十二唐柳宗元撰书论政论服饵四首答元饶州论政理书奉书辱示以政理之説及刘梦得书往复甚善类非今之长人者之志不唯充赋税养禄秩足巳而已独以庶富且教为大任甚盛甚盛孔子曰吾与囘言终日不违如愚然则䝉者固难晓必劳申谕乃得悦服用是尚有一疑焉兄所言免贫病者而不益富者税此诚当也乗理乱之后固非若此不可不幸乗弊政之后其可尔耶夫弊政之大莫若贿赂行而征赋乱茍然则贫者无赀以求于吏所谓有贫之实而不得贫之名富者撡其赢以市于吏则无富之名而有富之实贫者愈困饿死亡而莫之省富者愈恣横侈泰而无所忌兄若所遇如是则将信其故乎是不可惧挠人而终不问也固必问其实问其实则贫者固免而富者固增赋矣安得持一定之论哉若曰止免贫者而富者不问则侥倖者衆皆挟重利以邀贫者犹若不免焉若曰检富者惧不得实而不可增焉则贫者亦不得实不可免矣若皆得实而故纵以为不均何哉孔子曰不患寡而患不均不患贫而患不安今富者税益少贫者不免于捃拾以输县官其为不均大矣非唯此而已必将服役而奴使之多与之田而取半或乃出其一而收其二三主上思人劳苦或减除其税则富者以户独免而贫者以受役率输其二三与半焉是泽不下流而人无所告诉其为不安亦大矣夫如是不一定经界覈名实而姑重改作其可理乎夫富室贫之母也诚不可破壊然使其太倖而役于下则又不可兄云惧富人流为工商浮窳葢甚急而不均则有此尔若富者虽益赋而其实输当其十一犹足安其堵虽驱之不肯易也检之愈精则下逾巧诚如兄之言管子亦不欲以民产为征故有杀畜伐木之説今若非市井之征则舍其产而唯丁田之问推以诚质示以恩惠严责吏以法如所陈一社一村之制逓以信相考安有不得实不得其实则一社一村之制亦不可行矣是故乗弊政必须一定制而后兄之説乃得行焉䝉之所见及此而已永州以僻隅少知人事兄之所代者谁耶理欤弊欤理则其説行矣若其弊也䝉之説其在可用之数乎因南人来重晓之其他皆善愚不足以议愿同梦得之云者兄通春秋取圣人大中之法以为理饶之理小也不足费其虑无所论刺故独举均赋之事以求往复而除其惑焉不习吏职而强言之宜为长者所笑㺯然不如是则无以来至当之言葢明而教之君子所以开后学也又闻兄之莅政三日举韩宣英以代已宣英达识多闻而习于事宜当贤者类举今负罪屏弃凡人不敢称道其善又况闻于大君以二千石荐之哉是乃希世㧞俗果于直道斯古人之所难而兄行之宗元与宣英同罪皆世所背驰者也兄一举而徳皆及焉祁大夫不见叔向今而预知斯举下走之过大矣书虽多言不足导意故止于此不宣宗元再拜与崔饶州论石钟乳书宗元白前以所致石钟乳非良闻子敬所饵与此类又闻子敬时愦闷动作宜以为未得其粹美而为麄矿惨悍所中惧伤子敬醇懿仍习谬误故勤勤以云也再获书辞辱徴引地理证验多过数百言以为土之所出乃良无不可者是将不然夫言土之出者故多良而少不可不谓其咸无不可也草木之生也依于土然即其类也而有居山之隂阳或近水或附石其性移焉又况钟乳直产于石石之精麄踈宻寻尺特异而穴土之上下其土之厚薄石之高下不可知则其依而产者固不一性然由其精宻而出者则油然而清烱然而辉其窍滑以夷其肌亷以㣲食之使人荣华温柔其气宣流生胃通肠夀善康宁心平意舒其乐愉愉由其麄踈而下者则奔突结澁乍大乍小色如枯骨或类死灰淹顇不发丛齿积颣重浊顽璞食之使人偃蹇壅鬰泄火生风㦸喉痒肺幽关不聪心烦喜怒肝举气刚不能和平故君子慎焉取其色之美而不必惟土之信以求其至精凡为此也幸子敬饵之近不至于是故可止御也必若土之出无不可者则东南之竹箭虽旁岐揉曲皆可以贯犀革北山之木虽离奇液䐽空中立枯者皆可以梁百尺之观航千仭之渊冀之北土马之所生凡其大耳短脰拘孪踠跌薄蹄而曵者皆可以胜百钧驰千里雍之块璞皆可以备砥砺徐之粪壤皆可以封太社荆之茅皆可以缩酒九江之元龟皆可以卜泗滨之石皆可以击考若是而不大谬者少矣其在人也则鲁之晨饮其羊关毂而輠轮者皆可以为师儒卢之沽名者皆可以为太医西子之里恶而矉者皆可以当侯王山西之冐没轻儳㳫贪而忍者皆可以凿凶门制阃外山东之稚騃朴鄙力农桑啖枣栗者皆可以谋谟于庙堂之上若是则反伦悖道甚矣何以异于是物哉是故经中言丹砂者以类芙蓉而有光言当归者以类马尾蚕首言人参者以人形黄芩以腐肠附子八角甘遂赤肤类不可悉数若果土宜乃善则云生某所不当又云某者良也又经注曰始兴为上次乃广连则不必服正为始兴也今再三为言者唯欲得其英精以固子敬之夀非以知药石角技能也若以服饵不必利已姑务胜人而夸辩博素不望此于子敬其不然明矣故毕其説宗元再拜答周君巢书奉二月九日书所以抚教甚具无以加焉丈人用文雅从知已日以惇大府之政甚适东西来者皆曰海上多君子周为倡焉敢再拜称贺宗元以罪大摈废居小州与囚徒为朋行则若带纆索处则若关桎梏彳亍而无所趋拳拘而不能肆藁焉若枿隤焉若璞其形固若是则其中者可得矣然犹未尝肯道鬼神等事今丈人乃盛誉山泽之臞者以为夀且神其道若与尧舜孔子似不相类焉何哉又乃曰饵药可以乆寿将分以见与固小子之所不欲得也尝以君子之道处焉则外愚而内益智外讷而内益辩外柔而内益刚出焉则内外若一而时动以取其宜当而生人之性得以安圣人之道得以光获是而中虽不至耉老其道夀矣今夫山泽之臞于我无有焉视世之乱若理视人之害若利视道之悖若义我夀而生彼夭而死固无能动其肺肝焉昧昧而趋屯屯而居浩然若有余掘草烹石以私其筋骨而日以益愚他人莫利已独以愉若是者愈千百年滋所谓夭也又何以为高明之图哉宗元始者讲道不笃以䝉世显利动获大僇用是奔窜禁锢为世之所诟病凡所设施皆以为戾从而吠者成羣已不能明而况人乎然茍守先圣之道由大中以出虽万受摈弃不更乎其内大都类往时京城西与丈人言者愚不能改亦欲丈人固往时所执推而大之不为方士所惑仕虽未逹无忘生人之患则圣人之道幸甚其必有陈矣不宣宗元再拜与李睦州服气书二十六日宗元再拜前四五日与邑中可与游者游愚溪上池西小丘坐柳下酒行甚欢坐者咸望兄不能俱以为兄由服气以来貌加老而心少欢愉不若前去年时既言皆沮然眄睐思有以已兄用斯术而未得路间一日濮阳吴武陵最轻健先作书道天地日月黄帝等下及列仙方士皆死状出千余字颇甚快辩伏覩兄貌笑口顺而神不偕来及食时窃睨和糅燥湿与啖饮多寡犹自若是兄阳徳其言而隂黜其忠也若古之强大诸侯然负固怙力敌至则诺去则肆是不可变之尤者也攻之不得则宜济师今吴子之师已遭诺而退矣愚敢砺鋭擐坚鸣钟鼓以进决于城下惟兄明聴之凡服气之大不可者吴子已悉陈矣悉陈而不变者无他以服气书多美言以为得恒乆大利则又安能弃吾美言大利而从他人之苦言哉今愚甚呐不能多言大凡服气之可不死与不可欤夀欤夭欤康宁欤疾厉欤若是者愚皆不言但以世之两事已所经见者类之以明兄所信书必无可用愚㓜特尝嗜音见有学操琴者不能得硕师而偶传其谱读其声以布其爪指蚤起则嘐嘐譊譊以逮夜又增以脂烛烛不足则讽而鼓诸席如是十年以为极工出至大都邑操于衆人之座则皆大笑曰嘻何清浊之乱而疾舒之乖欤卒大慙而归及年少长则嗜书又见有学书者亦不能得硕师独得国故书伏而攻之其勤若向之为琴者而年又倍焉出曰吾书之工能为若是知书者又大笑曰是形纵而理逆卒为天下弃又大慙而归是二者皆极工而反弃者何哉无所师而徒状其文也其所不能传者卒不可得故虽穷日夜弊岁纪踰逺而不近也今兄之所以为服气者果谁师耶始者独见兄传得气书于卢遵所伏读三两日遂用之次得气诀于李计所又㕘取大施行焉是书是诀遵与计皆不能知然则兄之所以学者无硕师矣是与向之两事者无毫末差矣宋人有得遗契者宻数其齿曰吾富可待矣兄之术或者其类是欤兄之不信今使号于天下曰孰为李睦州友者今欲巳睦州气术者左袒不欲者右袒则凡兄之友皆左袒矣则又号曰孰为李睦州客者今欲已睦州气术者左袒不欲者右袒则凡兄之客皆左袒矣则又以是号于兄之宗族皆左袒矣号姻娅则左袒矣入而号之闺门之内子姓亲昵则子姓亲眤皆左袒矣下之号于臧获仆妾则臧获仆妾皆左袒矣出而号于素为将率胥吏者则将率胥吏皆左袒矣则又之天下号曰孰为李睦州雠者今欲已睦州气术者左袒不欲者右袒则兄之雠者皆右袒矣然则利害之源不可知也友者欲乆存其道客者欲乆存其利宗族姻娅欲乆存其戚闺门之内子姓亲昵欲乆存其恩臧获仆妾欲乆存其生将率胥吏欲乆存其势雠欲速去其害兄之为是术凡今天下欲兄乆存者皆惧而欲兄速去者独喜兄而为不巳则是背亲而与雠夫背亲而与雠不及中人者皆知其为大戾而兄安焉固小子之所懔懔也兄其有意乎卓然自使讐者失望而懔亲者得欲而忭则愚愿椎肥牛撃大豕刲羣羊以为兄饩穷陇西之麦殚江南之稻以为兄夀盐东海之水以为咸䤈敖仓之粟以为酸极五味之适致五藏之安心恬而志逸貌美而身胖醉饱讴歌愉怿䜣欢流声誉于无穷垂功烈而不刋不亦㫖哉孰与去味以即淡去乐以即愁悴悴焉肤日皱肌日虗守无所师之术尊不可传之书悲所爱而庆所憎徒曰我能坚壁拒境以为强大是岂所谓强而大也哉无任疑惧之甚某再拜栁河东集巻三十二柳河东集卷三十三钦定四库全书柳河东集巻三十三唐柳宗元撰书四首与杨诲之书足下㓜时未有以异于衆童仆未始知足下及至潭州乃见足下气益和业益专端重而少言私心乃喜知舜之陶器不苦窳为信然而舜之徳可以及土泥而不化其子何哉是又不可信也则足下本有异质而开发之不早耳然开发之要在陶煦然后不失其道则足下亦教谕之至固其进如此也自今者再见足下文益奇艺益工而气质不更于潭州时乃信知其良也中之正不惑于外君子之道也然而显然翘然秉其正以抗于世世必为敌雠何也善人少不善人多故爱足下者少而害足下者多吾固欲其方其中圆其外今为足下作説车可详观之车之説其有益乎行于世也足下所持韩生毛颕传来仆甚奇其书恐世人非之今作数百言知前圣不必罪俳也及贺州所未有者文又三篇此言皆不欲出于世者足下黙观之藏焉无或传焉吾望之至也今日有北人来示将籍田勑是举数十年之坠典必有大恩泽丈人之寃闻于朝今是举也必复大任丑正者莫敢肆其吻矣甚贺甚贺仆罪大不得与于恩泽然其喜不减之足下者何也喜圣朝举数十年坠典太平之路果辟则吾之昧昧之罪亦将有时而明也方筑愚溪东南为室耕野田圃堂下以咏至理吾有足乐也足下过今年当侍从北下仆得扫溪上设肴酒以俟趋拜足下发南州当先示仆得与猎夫渔者上下水陆择味以给膳羞虽不得乆亦一时之大愿也过是无可道福来辞行急不可留言不尽所发不具宗元顿首与杨诲之第二书张操来致足下四月十八日书始复去年十一月书言説车之説及亲戚相知之道是二者吾于足下固具焉不疑又何逾嵗时而乃克也徒亲戚不过欲其勤读书决科求仕不为大过如斯已矣告之而不更则忧忧则思复之复之而又不更则悲悲则怜之何也戚也安有以尧舜孔子所传者而往责焉者哉徒相知则思责以尧舜孔子所传者就其道施于物斯已矣告之而不更则疑疑则思复之复之而又不更则去之何也外也安有以忧悲且怜之志而强役焉者哉吾于足下固具是二道虽百复之亦将不已况一二敢怠于言乎仆之言车也以内可以守外可以行其道今子之説曰柔外刚中子何取于车之疏耶果为车柔外刚中则未必不为弊车果为人柔外刚中则未必不为恒人夫刚柔无恒位皆宜存乎中有召焉者在外则出应之应之咸宜谓之时中然后得名为君子必曰外恒柔则遭夹谷武子之台及为蹇蹇匪躬以革君心之非庄以莅乎人君子其不克欤中恒刚则当下气怡色济济切切哀矜淑问之事君子其卒病欤吾以为刚柔同体应变若化然后能志乎道也今子之意近是也其号非也内可以守外可以行其道吾以为至矣而子不欲焉是吾所以惕惕然忧且疑也今将申告子以古圣人之道书之言尧曰允恭克让言舜曰温恭允塞禹曰闻善言则拜汤乃改过不恡高宗曰启乃心沃朕心惟此文王小心翼翼日吴不食坐以待旦武王引天下诛纣而代之位其意宜肆而曰予小子不敢荒宁周公践天子之位握髪吐哺孔子曰言忠信行笃敬其弟子言曰夫子温良恭俭让以得之今吾子曰自度不可能也然则自尧舜以下与子果异类耶乐放弛而愁检局虽圣人与子同圣人能求诸中以厉乎已乆则安乐之矣子则肆之其所以异乎圣者在是决也若果以圣与我异类则自尧舜以下皆宜纵目卬鼻四手八足鳞毛羽鬛飞走变化然后乃可茍不为是则亦人耳而子举将外之耶若然者圣自圣贤自贤衆人自衆人咸任其意又何以作言语立道理千百年天下传道之是皆无益于世独遗好事者藻缋文字以矜世取誉圣人不足道也故曰中人以上可以语上唯上智与下愚不移吾以子近上智今其言曰自度不可能也则子果不能为中人以上耶吾之忧且疑者以此凡儒者之所取大莫尚孔子孔子七十而纵心彼其纵之也度不踰矩而后纵之今子年有几自度果能不踰矩乎而遽乐于纵也傅説曰惟狂克念作圣今夫狙猴之处山叫唿跳梁其轻躁狠戾异甚然得而絷之未半日则定坐求食唯人之为制其或优人得之加鞭箠狎而扰焉跪起趋走咸能为人所为者未有一焉狂奔掣顿踣弊自絶故吾信夫狂之为圣也今子有贤人之资反不肯为狂之克念者而曰我不能我不能舍子其孰能乎是孟子之所谓不为也非不能也凡吾之致书为説车皆圣道也今子曰我不能为车之説但当则法圣道而内无愧乃可长乆呜唿吾车之説果不为圣道耶吾以内可以守外可以行其道告子今子曰我不能翦翦拘拘以同世取荣吾岂教子为翦翦拘拘者哉子何考吾説车之不详也吾之所云者其道自尧舜禹汤高宗文王武王周公孔子皆由之而子不谓圣道抑以吾为与世同波工为翦翦拘拘者以是教已固迷吾文而悬定吾意甚不然也圣人不以人废言吾虽少时与世同波然未尝翦翦拘拘也又子自言处衆中偪侧扰攘欲弃去不敢犹勉强与之居茍能是何以不克为车之説耶忍汚杂嚣譁尚可恭其体貌逊其言辞何故不可吾之説吾未尝为佞且伪其㫖在于恭寛退让以售圣人之道及乎人如斯而已矣尧舜之让禹汤高宗之戒文王之小心武王之不敢荒宁周公之吐握孔子之六十九未尝纵心彼七八圣人者所为若是岂恒愧于心乎慢其貌肆其志茫洋而后言偃蹇而后行道人是非不顾齿类人皆心非之曰是礼不足者甚且见骂如是而心反不愧耶圣人之礼让其且为伪乎为佞乎今子又以行险为车之罪夫车之为道岂乐行于险耶度不得已而至乎险期勿败而已矣夫君子亦然不求险而利也故曰危邦不入乱邦不居国无道其黙足以容不幸而及于危乱期勿祸而已耳且子以及物行道为是耶非耶伊尹以生人为已任管仲舋浴以伯济天下孔子仁之凡君子为道舍是宜无以为大者也今子书数千言皆未及此则学古道为古辞尨然而措于世其卒果何为乎是之不为而甘罗终军以为慕弃大而録小贱本而贵末夸世而钓奇茍求知于后世以圣人之道为不若二子仆以为过矣彼甘罗者左右反覆得利弃信使秦背燕之亲已而反与赵合以致危于燕天下以是益知秦无礼不信视函谷关若虎豹之窟罗之徒实使然也子而慕之非夸世欤彼终军者诞谲险薄不能以道匡汉主好战之志视天下之劳苦若观蚁之移穴翫而不戚人之死于胡越者赫然千里不能谏而又耸踊之已则决起奋怒掉强越挟滛夫以媒老妇欲蛊夺人之国智不能断而俱死焉是无异卢狗之遇嗾呀呀而走不顾险阻唯嗾者之从何无已之心也子而慕之非钓奇欤二小子之道吾不欲吾子言之孔子曰是闻也非逹也使二小子及孔子时曾不得与于琴张牧皮狂者之列是固不宜以为的也且吾子之要于世者处耶出耶主上明圣进有道兴大化枮藁伏匿缧锢之士皆思踊跃洗沐期辅尧舜万一有所不及丈人方在用徳艺逹于家邦为大官以立于天下吾子虽欲为处何可得也则固出而已矣将出于世而仕未二十而任其心吾为子不取也冯妇好搏虎卒为善士周处狂横一旦改节皆老而自克今子素善士年又甚少血气未定而忽欲为阮咸嵇康之所为守而不化不肯入尧舜之道此甚未可也吾意足下所以云云者恶佞之尤而不悦于恭耳观过而知仁弥见吾子之方其中也其乏者独外之圆耳屈子曰惩于羮者而吹虀吾子其类是欤佞之恶而恭反得罪圣人所贵乎中者能时其时也茍不适其道则肆与佞同山虽高水虽下其为险而害也要之不异足下当取吾説车申而复之非为佞而利于险也明矣吾子恶乎佞而恭且不欲今吾又以圆告子则圆之为号固子之所宜甚恶方于恭也又将千百焉然吾所谓圆者不如世之突梯茍冐以矜利乎已者也固若轮焉亦将于可进也鋭而不滞亦将于可退也安而不挫欲如循环之无穷不欲如转丸之走下也干健而运离丽而行夫岂不以圆克乎而恶之也吾年十七求进士四年乃得举二十四求博学宏词科二年乃得仕其间与常人为羣辈数十百人当时志气类足下时遭讪骂诟辱不为之面则为之背积八九年日思摧其形锄其气虽甚自折挫然已得号为狂疎人矣及为蓝田尉留府庭旦暮走谒于大官堂下与卒伍无别居曺则俗吏满前更説买卖商算赢缩又二年为此度不能去益学老子和其光同其尘虽自以为得然已得号为轻薄人矣及为御史郎官自以登朝廷利害益大愈恐惧思欲不失色于人虽戒励加切然卒不免为连累废逐犹以前时遭狂疎轻薄之号既闻于人为恭让未洽故罪至而无所明之到永州七年矣蚤夜惶惶追思咎过往来甚熟讲尧舜孔子之道亦熟益知出于世者之难自任也今足下未为仆向所陈者宜乎欲任已之志此与仆少时何异然循吾向所陈者而由之然后知难耳今吾先尽陈者不欲足下如吾更讪辱被称号已不信于世而后知慕中道费力而多害故勤勤焉云尔而不已也子其详之熟之无徒为烦言往复幸甚又所言书意有不可者令仆专专为掩匿覆葢之慎勿与不知者道此又非也凡吾与子往复皆为言道道固公物非可私而有假令子之言非是则子当自求暴扬之使人皆得刺列卒采其可者以正乎已然后道顕达也今乃专欲覆葢掩匿是固自任其志而不求益者之为也士传言庶人谤于道子产之乡校不毁独何如哉君子之过如日月之蚀又何葢乎是事吾不能奉子之教矣幸悉之足下所为书言文章极正其辞奥雅后来之驰于是道者吾子且为蒲梢駃騠何可当也其説韩愈处甚好其他但用庄子国语文字太多反累正气果能遗是则大善矣忧闵废锢悼籍田之罢意思恳恳诚爱我厚者吾自度罪大敢以是为欣且戚耶但当把锄荷锸决溪泉为圃以给茹其隟则浚沟池艺树木行歌坐钓望青天白云以此为适亦足老死无戚戚者时时读书不忘圣人之道已不能用有我信者则以告之朝廷更宰相来政令益修丈人日夕还北阙吾待子郭南亭上期口言不乆矣至是当尽吾説今因道人行粗道大㫖如此宗元白答贡士沈起书九月某白沈侯足下无恙苍头至得所来问志气盈牍博我以风赋比兴之㫖仆之朴騃专鲁而当惠施钟期之位深自恧也又览所着文宏博中正富我以琳琅珪璧之寳甚厚仆之狭陋蚩鄙而膺东阿昭明之任又自惧也乌可取识者欢笑以为知已羞进越高视仆所不敢然特枉将命猥承厚贶岂得固拒雅志黙黙而已哉谨以所示布露于闻人罗列乎座隅使识者动目闻者倾耳几于万一用以为报也嗟乎仆甞病兴寄之作堙欝于世辞有枝叶荡而成风益用慨然间嵗兴化里萧氏之庐覩足下咏懐五篇仆乃拊掌惬心吟玩为娱告之能者诚亦响应今乃有五十篇之赠其数相什其功相百览者叹息谓予知文此又足下之赐也幸甚幸甚勉懋厥志以取荣盛时若夫古今相变之道质文相生之本高下丰约之所自长短大小之所出子之言云又何讯焉来使告遽不获申尽辄奉草具以备还答不悉宗元白贺进士王㕘元失火书得杨八书知足下遇火灾家无余储仆始闻而骇中而疑终乃大喜葢将弔而更以贺也道逺言畧犹未能究知其状若果荡焉泯焉而悉无有乃吾所以尤贺者也足下勤奉养宁朝夕唯恬安无事是望也今乃有焚炀赫烈之虞以震骇左右而脂膏滫瀡之具或以不给吾是以始而骇也凡人之言皆曰盈虚倚伏去来之不可常或将大有为也乃始厄困震悸于是有水火之孽有羣小之愠劳苦变动而后能光明古之人皆然斯道辽濶诞漫虽圣人不能以是必信是故中而疑也以足下读古人书为文章善小学其为多能若是而进不能出羣士之上以取显贵者葢无他焉京城人多言足下家有积货士之好亷名者皆畏忌不敢道足下之善独自得之心蓄之衔忍而不出诸口以公道之难明而世之多嫌也一出口则嗤嗤者以为得重赂仆自贞元十五年见足下之文章蓄之者葢六七年未尝言是仆私一身而负公道乆矣非特负足下也及为御史尚书郎自以幸为天子近臣得奋其舌思以发明足下之郁塞然时称道于行列犹有顾视而窃笑者仆良恨修已之不亮素誉之不立而为世嫌之所加常与孟几道言而痛之乃今幸为天火之所涤盪凡衆之疑虑举为灰埃黔其庐赫其垣示以其无有而足下之才能乃可以顕白而不汚其实出矣是祝融回禄之相吾子也则仆与几道十年之相知不若兹火一夕之为足下誉也宥而彰之使夫蓄于心者咸得开其喙发䇿决科者授子而不慄虽欲如向之蓄缩受侮其可得乎于兹吾有望乎尔是以终乃大喜也古者列国有灾同位者皆相弔许不弔灾君子恶之今吾之所陈若是有以异乎古故将弔而更以贺也颜曽之养其为乐也大矣又何阙焉足下前章要仆文章古书极不忘候得数十幅乃併往耳吴二十一武陵来言足下为辞赋及对问大善可寄一本仆近亦好作文与在京城时颇异思与足下辈言之桎梏甚固未可得也因人南来致书访死生不悉宗元白柳河东集巻三十三柳河东集卷三十四钦定四库全书栁河东集巻三十四唐栁宗元撰书一十二首与太学诸生喜诣阙留阳城司业书二十六日集贤殿正字栁宗元敬致尺牍太学诸生足下始朝廷用谏议大夫阳公为司业诸生陶煦醇懿熙然大洽于兹四祀而已诏书出为道州仆时通籍光范门就职书府闻之悒然不喜非特为诸生戚戚也乃仆亦失其师表而莫有所矜式焉而署吏有传致诏草者仆得观之盖主上知阳公甚熟嘉美显宠勤至备厚乃知欲烦阳公宣风裔土覃布美化于黎献也遂寛然少喜如获慰荐于天子休命然而退自感悼幸生明圣不讳之代不能布露所蓄论列大体闻于执事兾少见採取而还阳公之南也翌日退自书府就车于司马门外闻之于抱关而掌管者道诸生爱慕阳公之徳教不忍其去顿首西阙下恳悃至硕乞留如故者百数十人輙用抚手喜甚震忭不宁不意古道复形于今仆尝读李元礼嵇叔夜传观其言太学生徒仰阙赴诉者仆谓讫千百年不可覩闻乃今日闻而覩之诚诸生见赐甚盛于戏始仆少时尝有意逰太学受师説以植志持身焉当时説者咸曰太学生聚为朋曹侮老慢贤有堕窳败业而利口食者有崇饰恶言而肆鬪讼者有凌傲长上而谇骂有司者其退然自克特殊于衆人者无㡬耳仆闻之恟骇怛悸良痛其游圣人之门而衆为是也遂退託乡闾家塾考厉志业过太学之门而不敢跼顾尚何能仰视其学徒者哉今乃奋志厉义出乎千百年之表何闻见之乖剌欤岂説者过也将亦时异人异无向时之桀害者耶其无乃阳公之渐渍导训明效所致乎夫如是服圣人遗教居天子太学可无愧矣于戯阳公有博厚恢𢎞之徳能并容善伪来者不拒曩闻有狂惑小生依託门下或乃飞文陈愚丑行无頼而论者以为言谓阳公过于纳污无人师之道是大不然仲尼吾党狂狷南郭献讥曽参徒七十二人致祸负刍孟轲馆齐従者窃屦彼一圣两贤人继为大儒然犹不免如之何其拒人也俞扁之门不拒病夫绳墨之侧不拒枉材师儒之席不拒曲士理固然也且阳公之在于朝四方闻风仰而尊之贪冒茍进邪薄之夫庶得少沮其志不遂其恶虽微师尹之位而人实具瞻焉与其宣风一方覃化一州其功之逺近又可量哉诸生之言非独为已也于国体实甚宜愿诸生勿得私之想复再上故少佐笔端耳朂此良志俾为史者有以纪述也努力多贺宗元白荅韦中立书二十一日宗元白辱书云欲相师仆道不笃业甚浅近环顾其中未见可师者虽尝好言论为文章甚不自是也不意吾子自京师来蛮夷间乃幸见取仆自卜固无取假令有取亦不敢为人师为衆人师且不敢况敢为吾子师乎孟子称人之患在好为人师由魏晋氏以下人益不事师今之世不闻有师有輙譁笑之以为狂人独韩愈奋不顾流俗犯笑侮收召后学作师説因抗颜而为师世果羣恠聚骂指目牵引而增与为言辞愈以是得狂名居长安炊不暇熟又挈淅而东如是者数矣屈子赋曰邑犬羣吠吠所怪也仆往闻庸蜀之南恒雨少日日出则犬吠予以为过言前六七年仆来南三年冬幸大雪踰岭被南越中数州数州之犬皆苍黄吠噬狂走者累日至无雪乃已然后始信前所闻者今韩愈既自以为蜀之日而吾子又欲使吾为越之雪不以病乎非独见病亦以病吾子然雪与日岂有过哉顾吠者犬耳度今天下不吠者几人而谁敢衒怪于羣目以召閙取怒乎仆自谪过以来益少志虑居南中九年増脚气病渐不喜閙岂可使呶呶者早暮咈吾耳骚吾心则固僵仆烦愦愈不可过矣平居望外遭齿舌不少独欠为人师耳抑又闻之古者重冠礼将以责成人之道是圣人所尤用心者也数百年来人不复行近有孙昌𦙍者独发愤行之既成礼明日造朝至外廷荐笏言于卿士曰某子冠毕应之者咸怃然亰兆尹郑叔则怫然曳笏却立曰何预我耶廷中皆大笑天下不以非郑尹而快孙子何哉独为所不为也今之命师者大类此吾子行厚而辞深凡所作皆恢恢然有古人形貎虽仆敢为师亦何所増加也假而以仆年先吾子闻道着书之日不后诚欲往来言所闻则仆固愿悉陈中所得者吾子茍自择之取某事去某事则可矣若定是非以教吾子仆材不足而又畏前所陈者其为不敢也决矣吾子前所欲见吾文既悉以陈之非以耀明于子聊欲以观子气色诚好恶何如也今书来言者皆大过吾子诚非佞誉诬谀之徒直见爱甚故然耳始吾幼且少为文章以辞为工及长乃知文者以明道是固不茍为炳炳烺烺务采色夸声音而以为能也凡吾所陈皆自谓近道而不知道之果近乎逺乎吾子好道而可吾文或者其与道不逺矣故吾毎为文章未尝敢以轻心掉之惧其剽而不留也未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明疎之欲其通㢘之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也㕘之谷梁氏以厉其气㕘之孟荀以畅其支恭之庄老以肆其端㕘之国语以博其趣㕘之离骚以致其幽㕘之太史公以着其洁此吾所以旁推交通而以为之文也凡若此者果是耶非耶有取乎抑其无取乎吾子幸观焉择焉有余以告焉茍亟来以广是道子不有得焉则我得矣又何以师云尔哉取其实而去其名无招越蜀吠怪而为外廷所笑则幸矣宗元复白荅贡士元公瑾论仕进书二十八日宗元白前时所枉文章讽读累日辱致来简受赐无量然窃观足下所以殷勤其文㫖者岂非深寡和之愤积无徒之叹懐不能已赴诉于仆乎如仆尚何为者哉且士之求售于有司或以文进或以行达者称之不患无成足下之文左冯翊崔公先唱之矣秉笔之徒由是増敬足下之行汝南周颕客又先唱之矣逢掖之列亦以加慕夫如是致隆隆之誉不乆矣又何戚焉古之道上延乎下下倍乎上上下洽通而荐能之功行焉故天子得宜为天子者荐之于天诸侯得宜为诸侯者荐之于王大夫得宜为大夫者荐之于君士得宜为士者荐之于有司荐于天尧舜是也荐于王周公之徒是也荐于君鲍叔牙子罕子皮是也荐于有司而专其美者则仆未之闻也是诚难矣古犹难之而况今乎独不得与足下偕生中古之间进相援也退相极也已乃出乎今世虽王林国韩长孺复生不能为足下抗手而进以取僇笑矧仆之龌龊者哉若将致仆于奔走先后之地而役使之则勉充雅素不敢告惫呜唿始仆之志学也甚自尊大颇慕古之大有为者汩没至今自视缺然知其不盈素望乆矣上之不能交诚明逹徳行延孔氏之光烛于后来次之未能励材能兴功力致大康于民垂不灭之声退乃伥伥于下列呫呫于末位偃仰骄矜道人短长不亦冒先圣之诛乎固吾不得已耳抑势使然也谷梁子曰心志既通而名誉不闻友之过也盖誉知扬善圣人不非况足下有文行唱之者有其人矣继其声者吾敢阙焉其余去就之説则足下观时而已不悉宗元白荅严厚舆秀才论为师道书二十五日某白冯翊严生足下得生书言为师之説怪仆所作师友箴与荅韦中立书欲变仆不为师之志而屈已为弟子凡仆所为二文其卒果不异仆之所避者名也所忧者其实也实不可一日忘仆聊歌以为箴行且求中以益已慄慄不敢暇又不敢自谓有可师乎人者耳若乃名者方为薄世笑骂仆脆怯尤不足当也内不足为外不足当衆口虽恳恳见廹其若吾子何实之要二文中皆是也吾子其详读之仆见解不出此吾子所云仲尼之説岂易耶仲尼可学不可为也学之至斯则仲尼矣未至而欲行仲尼之事若宋㐮公好覇而败国卒中矢而死仲尼岂易言耶马融郑𤣥者二子独章句师耳今世固不少章句师仆幸非其人吾子欲之其有乐而望吾子者矣言道讲古穷文辞以为师则固吾属事仆才能勇敢不如韩退之故又不为人师人之所见有同异吾子无以韩责我若曰仆拒千百人又非也仆之所拒拒为师弟子名而不敢当其礼者也若言道讲古穷文辞有来问我者吾岂尝瞋目闭口耶敬叔吾所信爱今不得见其人又不废其言吾子文甚畅逺恢恢乎其辟大路将疾驰也攻其车肥其马长其䇲调其六辔中道之行大都舍是又奚师欤亟谋于知道者而考诸古师不乏矣幸而亟来终日与吾子言不敢倦不敢爱不敢肆茍去其名全其实以其余易其不足亦可交以为师矣如此无世俗累而有益乎已古今未有好道而避是者宗元白报袁君陈秀才避师名书秀才足下仆避师名乆矣往在亰都后学之士到仆门日或数十人仆不敢虚其来意有长必出之有不至必惎之其教也虽若是当时无师弟子之説其所不乐为者非以师为非弟子为罪也有两事故不能自视以为不足为一也世久无师弟子决为之且见非且见罪惧而不为二也其大説具荅韦中立书今以往可观之秀才貎甚坚辞甚强仆自始觌固奇秀才及见两文愈益奇虽在亰都日数十人到门者谁出秀才右耶前已异秀才可为成人仆之心固虚矣又何鲲鹏互乡于尺牍哉秋风益髙暑气益衰可偶居卒谈秀才时见咨仆有诸内者不敢爱惜大都文以行为本在先诚其中其外者当先读六经次论语孟轲书皆经言左氏国语荘周屈原之辞稍采取之谷梁子太史公甚峻洁可以出入余书俟文成异日讨也其归在不出孔子此其古人贤士所懔懔者求孔子之道不于异书秀才志于道慎勿怪勿杂勿务速显道茍成则悫然尔久则蔚然尔源而流者嵗旱不涸蓄谷者不病凶年蓄珠玉者不虞殍死然则成而久者其术可见虽孔子在为秀才计未必过此宗元白荅韦珩示韩愈相推以文墨事书足下所封示退之书云欲推避仆以文墨事且以励足下若退之之才过仆数等尚不宜推避于仆非其实固相假借为之词耳退之所敬者司马迁扬雄迁于退之固相上下若雄者如太𤣥法言及四愁赋退之独未作耳决作之加恢奇至他文过雄逺甚雄文遣言措意颇短局滞澁不若退之猖狂恣肆寓意有所作若然者使雄来尚不宜推避而况仆耶彼好奨人善以为不屈已善不可奨故慊慊云尔足下幸勿信之且足下志气髙好读南北史书通国朝事穿穴古今后来无能和而仆稚騃卒无所为但趑趄文墨茟砚浅事今退之不以吾子励仆而反以仆励吾子愈非所宜然卒篇欲足下自挫抑合当世事宜固当虽仆亦知无出此吾子年固甚少知已如麻不患不显患道不立耳此仆以自励亦以佐退之励足下不宣宗元顿首荅贡士廖有方论文书三日宗元白得秀才书知欲仆为序然吾为文非茍然易也于秀才则吾不敢爱吾在京都时好为文宠后辈后辈由吾文知名者亦为不少焉自遭斥逐禁锢益为轻薄小儿譁嚣羣朋増饰无状当途人卒谓仆垢污重厚举将去而逺之今不自料而序秀才秀才无乃未得向时之益而受后事之累吾是以惧洁然盛服而与负涂者处而又何赖焉然观秀才勤恳意甚久逺不为顷刻私利欲以文雅则吾曷敢以让当为秀才言之然而无显出于今之世视不为流俗所扇动者乃以示之既无以累秀才亦不増仆之诟骂也计无宜于此若果能是则吾之荒言出矣宗元白荅贡士萧纂欲相师书十二日宗元白始者负戴经籍退迹野庐块守䝉陋坐自拥塞不意足下曲见记忆逺辱书讯贶以髙文开其知思而又超仆以宗师之位贷仆以丘山之号流汗伏地不知逃匿幸过厚也前时获足下灌钟城铭窃用唱导于闻人仆尝赧然羞其僣踰今览足下尺牍殷勤备厚似欲仆賛誉者此固所愿也详视所贶旷然以喜是何㫖趣之博大词采之蔚然乎鼓行于秀造之列此其戈矛矣举以见投为赐甚大俯用忖度不自谓宜顾视何徳而克堪哉且又教以芸其芜秽甚非所宜仆不敢闻也其他唯命宗元白报崔黯秀才论为文书崔生足下辱书及文章辞意良髙所向慕不凡近诚有意乎圣人之言然圣人之言期以明道学者务求诸道而遗其辞辞之传于世者必由于书道假辞而明辞假书而传要之之道而已耳道之及及乎物而已耳斯取道之内者也今世因贵辞而矜书粉泽以为工遒宻以为能不亦外乎吾子之所言道匪辞而书其所望于仆亦匪辞而书是不亦去及物之道愈以逺乎仆尝学圣人之道身虽穷志求之不已庶㡬可以语于古恨与吾子不同州部闭口无所发明观吾子文章自秀士可通圣人之説今吾子求于道也外而望扵予也愈外是其可惜欤吾且不言是负吾子数千里不弃朽废者之意故复云尔也凡人好辞工书者皆病癖也吾不幸早得二病学道以来日思砭鍼攻熨卒不能去纒结心腑牢甚愿斯须忘之而不克窃尝自毒今吾子乃始钦钦思易吾病不亦惑乎斯固有潜块积瘕中子之内蔵恬而不悟可怜哉其卒与我何异均之二病书字益下而子之意又益下则子之病又益笃甚矣子癖于伎也吾尝见病心腹人有思啗土炭嗜酸咸者不得则大戚其亲爱之者不忍其戚因探而与之观吾子之意亦已戚矣吾虽未得亲爱吾子然亦重来意之勤有不忍矣诚欲分吾土炭酸咸吾不敢爱但逺言其证不可也俟面乃悉陈吾状未相见且试求良医为方已之茍能已大善则及物之道専而易通若积结既定医无所能已幸期相见时吾决分子其啗嗜者不具宗元白荅吴秀才谢示新文书某白向读秀才书及文章类前时所辱逺甚多荷秀才志为文章又在族父处蚤夜孜孜何畏不日新又日新也虽间不奉对茍文益日新则若亟见矣夫观文章宜若悬衡然増之铢两则俯反是则仰无可私者秀才诚欲令吾俯乎则莫若増重其文今观秀才所増益者不啻铢雨吾固伏膺而俯矣愈重则吾俯滋甚秀才其懋焉茍増而不已则吾首惧至地耳又何间疎之患乎还荅不悉宗元白复杜温夫书二十五日宗元白两月来三辱生书书皆逾千言意者相望仆以不对荅引誉者然仆诚过也而生与吾文又十巻噫亦多矣文多而书频吾不对荅引誉宜可自反而来征不肯相见亟拜亟问其得终无辞乎凡生十巻之文吾已略观之矣吾性騃滞多所未甚谕安敢悬断是且非耶书吾必曰周孔周孔安可当也语人必于其伦生以直躬见宜无所谀道而不幸乃曰周孔吾岂得无骇怪且疑生悖乱浮诞无所取幅尺以故愈不对荅来栁州见一刺史即周孔之今而去我道连而谒扵潮之二邦又得二周孔去之亰师亰师显人为文词立声名以千数又宜得周孔千百何吾生胷中扰扰焉多周孔哉吾虽少为文不能自彫斵引笔行墨快意累累意尽便止亦何所师法立言状物未尝求过人亦不能明辨生之才致但见生用助字不当律令唯以此奉荅所谓乎欤耶哉夫者疑辞也矣耳焉也者决辞也今生则一之宜考前闻人所使用与吾言类且异慎思之则一益也庚枽子言藿蠋鹄卵者吾取焉道连而谒于潮其卒可化乎然世之求知音者一遇其人或为十数文即务往亰师急日月犯风雨走谒门户以冀茍得今生年非甚少而自荆来栁将道连而谒于潮途逺而深矣则其志果有异乎又状貎嶷然类丈夫视端形直心无歧径其质气诚可也独要谨充之尔谨充之则非吾独能生勿怨亟之二邦以取法时思吾言非固拒生者孟子曰余不屑之教诲也者是亦教诲而已矣宗元白上门下李夷简相公陈情书月日使持节栁州诸军事守栁州刺史栁宗元谨再拜献书于相公阁下宗元闻有行三涂之艰难而坠千仭之下者仰望于道号以求出过之者日千百人皆去而不顾就令哀而顾之者不过攀木俯首深矉太息良乆而去耳其卒无可奈何然其人犹望而不止也俄而有若乌获者持长绠千寻徐而过焉其力足为也其器足施也号之而不顾顾而曰不能力则其人知必死于大壑矣何也是时不可遇而幸遇焉而不逮乎已然后知命之穷势之极其卒唿愤自毙不复望于上矣宗元曩者齿少心鋭径行髙歩不知道之艰以陷乎大阨穷踬殒坠废为孤囚日号而望者十四年矣其不顾而去与顾而深矉者俱不乏焉然犹仰首伸吭张目而视曰庶㡬乎其有异俗之心非常之力当路而垂仁者耶及今阁下以仁义正直入居相位宗元实拊心自庆以为获其所望故敢致其词以声其哀若又舍而不顾则知沉埋踣毙无复振矣伏惟心动焉宗元得罪之由致谤之自以合下之明其知之乆矣繁言曼词祇益为黩伏惟念坠者之至穷钖乌获之余力舒千寻之绠垂千仭之艰致其不可遇之遇以卒成其幸庶号而望者得毕其诚无使唿愤自毙没有余恨则士之死于门下者宜无先焉生之通塞决在此举无任战汗陨越之至不宣宗元惶恐冄拜柳河东集巻三十四柳河东集卷三十五钦定四库全书柳河东集巻三十五唐栁宗元撰启八首上赵宗儒尚书启某天罚深重余息茍存沉窜俟罪朝不图夕伏谒无路不任荒恋之诚伏念宗元初授御史之日尚书与杜司空先赐临顾光耀里闾下情至今尚増惶惕顷以党与进退投窜零陵囚系所迫不得归奉松槚哀荒穷毒人理所极亲故遗忘况于他人朝夕之急饘粥难继宗祀所重不敢死亡偷视累息已逾嵗月伏以尚书徳量宏纳义风逺扬收抚之恩始于枯朽敢以余喘上累深仁伏惟恻然见哀使得存济慺慺荒恳叩颡南望窃以动心于无情之地施恵于不报之人古烈尚难况在今日而率然干冒决不自疑者盖以闻风之日久向徳之诚至振髙义于流俗之外合大度于古人之中独有望于合下而已非敢以寻常祈向之礼当大贤匍匐之仁夙夜忖度果于自卜方在困辱不敢多言伏纸惶恐不胜战越上西川武元衡相公谢抚问启某启某愚陋狂简不知周防失于夷途陷在大罪伏匿岭下于今七年追念往愆寒心飞魄幸䝉在宥得自循省岂敢彻闻于廊庙之上见忘于罇俎之际以求心于万一者哉相公以含宏光大之徳广博渊泉之量不遗垢污先赐荣示奉读流涕以惧以悲屏营舞跃不敢宁处是将收孟明于三败责曹沬于一举俾折胁膑脚之伦得自拂饰以期効命于鞭策之下此诚大君子并容广览弃瑕録用之道也自顾孱钝无以克堪祗受大赐岂任负戴精诚之至炯然如日拜伏无路不胜惶惕轻冒威重战汗交深谢襄阳李夷简尚书抚问启某启襄州员外司马李幼清传示尚书委曲特赐记忆过䝉存问捧读喜惧浪然流涕庆幸之深出自望外伏惟尚书鹗立朝端风行天下入统邦宪出分主忧控此上㳺式是南服凡海内奔走之士思欲修容于辕门之外蹑履于油幢之前譬之涉蓬瀛登崑阆不可得而进也某负罪沦伏声销迹灭固世俗之所弃亲友之所遗敢希大贤曲见存念是以展转歔欷昼咏宵兴愿为厮役以报恩遇瞻仰霄汉邈焉无由网罗未解纵羽翼而何施囊槛方坚虽虎豹其焉往不任踊跃恳恋之至谨奉启起居轻黩威严倍増战越贺赵江陵宗儒辟符载启某启伏闻以武都符载为记室天下立志之士杂然相顾继以叹息知为善者得其归向流言者有所间执直道之所行义风之所扬堂堂焉实在荆山之南矣幸甚幸甚夫以符君之艺术志气为时闻人才位未㑹盘桓固久中间因縁陷在危邦与时偃仰不废其道而为见忌嫉者横致唇吻房给事以髙节特立明之于朝王吏部以清议自任辩之于外然犹小人浮议困在交㦸凡诸侯之欲得符君者城聨壤接而惑于腾沸环视相让莫敢先举及受署之日则皆闭口垂臂怅望悼悔譬之求珠于海而径寸先得则衆皆怏然罢去知竒宝之有所归也呜唿巧言难明下流多谤自非大君子出世之气则何望焉瞻望清风若在天外无任感激欣跃之至轻黩陈贺不胜战越与邕州李域中丞论陆卓启伏以至公之道施恩而不求报奖善而不为功所以振宣幽光激励頺俗诚大君子所蓄积也窃见故招讨判官试右卫胄曹参军陆卓生禀清操长于吏理累仕所隶必获休声再举府曹绩用茂着顷以狂贼李元庆刦取留后擅树兇徒构灾扇祸期在旦夕一夫见刅莫为已用而卓以此时特立不惧终翦强暴以宁师人既而不幸婴疾物故不获一日趋事以受其职有功未报有善未録伏承合下言论之余每所嗟异优给家属恩礼特殊行道之人皆所钦伏傥録其事迹奏一赠官使懐愤之魂知感恩于地下秉志之士思受命于门庭足以劝奖三军岂止光荣一族伏惟不弃狂瞽特赐裁量幸甚幸甚某与卓未尝相识敢率愚直以期至公轻黩威严伏増战悚谨启谢李中丞安抚崔简戚属启某启伏见四月六日勑刺史崔简以前任贜罪决一百长流驩州伏奉去月二十三日牒崔简家口牒州安存并借官宅什器差人与驱使伏惟中丞以直清去败政以恻隐抚穷人罪迹暴着则按之以至公家属流离则施之以大恵各由其道咸适于中威懐并行仁义齐立绳愆纠缪列郡肃澄清之风匡困资无阖境知噢咻之徳凡在巡属庆惧交深伏见崔简儿女十人皆栁氏之出简之所犯首末知之盖以风毒所加渐成狂易不知畏法坐自抵刑名为赃贿卒无储蓄得罪之日百口嗸然呌号羸顿不知所赴傥非至仁厚徳深加悯恤则流散转死期在须臾某幸被缧囚久沐恩造至于骨肉又荷哀矜循念始终感惧无地谨勒祗承人沈澹奉启陈谢下情轻黩上湖南李中丞干廪食启某启某尝读列子书有言于郑子阳者曰列御寇盖有道之士也居君之地而穷若不好士使之然乎子阳于是以君命输粟于列子列子不受固尝髙其志又读孟子书言诸侯之于士曰使之穷于吾地则赒之赒之亦可受也又怪孟子以希圣之才命代而出不卓然自异以洁白其徳取食于诸侯不以为非断而言之则列子独任之士唯已一毛之为爱故遁以自免孟子兼爱之士唯利万物之为谋故当而不辞今宗元处则无列子之道出则无孟子之谋穷则去让而自求至则捧受而不慙斯固为贪凌茍冒人矣董生曰明明求财利唯恐困乏者庶人之事也是皆诟耻之大者而无所避之何也以为士则黜辱为农则斥逺无伎不可以为工无赀不可以为商抱大罪处穷徼以当恶嵗而无廪食又不自列于合下则非所以示君子之意也伏惟览子阳孟子之説以垂徳恵无使惶惶然控于他邦重为董生所笑则缧囚之幸大矣上桂州李中丞荐卢遵启凡士之当显宠贵剧则其受赐于人也无徳心焉何也彼将曰吾势能得之是其所出者大而其报也必细居穷厄困辱则感慨捧戴万万有加焉是其所出者小而其报也必巨审矣故凡明智之君子务其巨以遗其细则功业光乎当时声名流乎无穷其所以激之于中者异也若宗元者可谓穷厄困辱者矣世皆背去顦顇旷野独赖大君子以明智垂仁问讯如平生光耀囚锢若被文绣呜唿世之知止足者鲜矣既受厚遇则又有不已之求以渎合下之严威然而亦欲出其感慨捧戴而效其巨者伏惟合下留意裁择幸甚幸甚伏以外族积徳儒厚以为家风周齐之间兄弟三人咸为帝者师孝仁之誉髙于他门伯舅叔仲咸以孝徳通于鬼神为文士所纪述相国彭城公尝号于天下名其孝以求其类则其后咸宜硕大光宠以充神明之心今乃凋丧沦落莫有达者岂与善之道无可取耶独内弟卢遵其行类诸父静専温雅好礼而信饰以文墨达于政事今所闻于合下者无怍于心无愧于色焉以宗元弃逐枯藁故不求逺仕务显名而又难乎其进也窃髙阁下之举贤容衆故愿委心焉则施泽于遵过于厚赐小人也逺矣以今日之形势而不废其言使遵也有籍名于天官获禄食以奉养用成其志一举而有知恩之士二焉可不谓务其巨者乎伏惟试详择焉言而无实罪也其敢逃大谴进退恐惧不知所裁谨启柳河东集巻三十五柳河东集卷三十六钦定四库全书柳河东集巻三十六唐栁宗元撰启十三首上权徳舆补阙启补阙执事宗元闻之重逺轻迩贱视贵听所由古矣窃以宗元幼不知耻少又躁进拜揖长者自于幼年是以簉俊造之末迹厠牒计之下列贾艺求售閴无善价载文笔而都儒林者匪亲乃旧率皆㩦抚相示谈笑见昵喔咿逡巡为达者嗤无乃覩其朴者鄙其成狎其幼者薄其长耶将行不拔异操不砥砺学不该广文不炳耀实可鄙而薄耶今鸳鹭充朝而独启于执事者特以顾下念旧收接儒素异乎他人耳敢问厥由庶㡬告之俾识去就幸甚幸甚今将慷慨激昻奋攘布衣纵谈作者之筵曳裾名卿之门抵掌峩弁厚自润泽进越无恧污达者之视听狂狷愚妄固不可为也复欲俛黙惕息疉足搨翼拜祈公侯之阍跪邀贤达之车竦魂慄股兢恪危惧荣者倦之弥念厥心又不可为也若慎守其常确执厥中固其所矣则又色平气柔言讷性鲁无特达之节无推择之行琐琐碌碌一孺子耳孰谓其可进孰谓其可退抑又闻之不鼓踊无以超泥涂不曲促无以由险艰不守常无以处明分不执中无以趋夷轨今则鼔踊乎曲促乎守其常而执厥中乎浩不知其宜矣进退无倚宵不遑寐乃访于故人而咨度之其人曰补阙权君着名踰纪行为人髙言为人信力学掞文朋侪称雄子亟拜之足以发扬对曰衷燕石而履元圃带鱼目而㳺涨海祇取诮耳曷予补乎其人曰迹之勤者情必生焉心之恭者礼必报焉况子之文不甚鄙薄者乎茍或勤以奉之恭以下之则必朂励尔行煇耀尔能言为建瓴晨发夕被声驰而响溢风振而草靡可使尺泽之鲵奋鳞而纵海密网之鱼举羽而翔霄子之一名何足就矣庶为终身之遇乎曷不举驰声之资挈成名之基授之权君然后退行守常执中之道斯可也愚不敏以为信然是以有前日之拜又以为色取象恭大贤所饫朝造夕谒大贤所倦性颇疎野窃又不能是以有今兹之问仰惟览其鄙心而去就之洁诚斋虑不胜至愿谨再拜上大理崔大卿应制举启古之知已者不待来求而后施徳举能而已其受徳者不待成身而后拜赐感知而已故不叩而响不介而合则其举必至而其感亦甚斯道遁去辽濶千祀何为乎今之世哉若宗元者智不能经大务断大事非有恢杰之才学不能探奥义穷章句为腐烂之儒虽或寘力于文学勤勤恳恳于嵗时然而未能极圣人之规矩恢作者之闻见劳费翰墨徒尔拖逢掖曳大带㳺于朋齿且有愧色岂有能乎哉合下何见待之厚也始者自谓抱无用之文戴不肖之容虽振身泥尘仰睎云霄何由而能哉遂用收视内顾頫首絶望甘以没没也今者果不自意他日琐琐之着述幸得流于袵席接在视听合下乃谓可以蹈逺大之途及制作之门决然而不疑介然而独徳是何收採之特达而顾念之勤备乎且合下知其为人何如哉其貌之美陋质之细大心之贤不肖合下固未知也而一遇文字志在济拔斯盖古之知已者矣故曰古之知已者不待来求而后施徳者也然则亟来而求者诚下科也宗元向以应博学宏词之举㑹合下辱临考第司其升降当此之时意谓遇合事并适丁厥时其私心日以自负也无何合下以鲲鳞之势不容尺泽悠尔而自放廓然而髙迈其不我知者遂排逐而委之委之诚当也使古之知已犹在岂若是求多乎哉夫仕进之路昔者窃闻于师矣太上有専达之能乗时得君不由乎表着之列而取将相行其政焉其次有文行之美积能累劳不由乎举甲乙厯科第登乎表着之列显其名焉又其次则曰吾未尝举甲乙也未尝厯科第也被朝廷之位吾何以修而可以登之乎必求举是科也然后得而登之其下不能知其利又不能务其往则曰举天下而好之吾何为独不然由是观之有爱锥刀者以举是科为悦者也有争寻常者以登乎朝廷为悦者也有慕权贵之位者以将相为悦者也有乐行乎其政者以理天下为悦者也然则举甲乙厯科第固为末而已矣得之不加荣丧之不加忧茍成其名于逺大者何补焉然而至于感知之道则细大一矣成败亦一矣故曰其受徳者不待成身而后拜赐然则幸成其身者固末节也盖不知来求之下者不足以收特达之士而不知成身之末者不足以承贤达之遇审矣伏以合下徳足以仪世才足以辅圣文足以当宗师之位学足以冠儒术之首诚为贤达之表也顾视下軰岂容易而收哉而宗元朴野昧劣进不知退不可以言乎徳不能植志于义而必以文字求达不可以言乎才秉翰执简败北而归不可以言乎文登场应对剌缪经㫖不可以言乎学固非特达之器也忖省陋质岂容易而承之哉叨冒大过秽累髙鉴喜惧交争不克宁居窃感荀罃如实出已之徳敢希豫让国士遇我之报伏候门屏敢俟招纳谨奉启以代投刺之礼伏惟以知已之道终抚荐焉不宣宗元谨启上裴晋公献唐雅诗启宗元启伏以周汉二宣中兴之业歌于大雅载于史官然而申甫作辅方召専淮夷之功魏邴谋謩辛赵致䍐羌之绩文武所注中外莫同伏惟相公天授皇家圣贤克合谋协一徳以致太平入有申甫魏邴之勤出兼方召辛赵之事东取淮右北服恒阳畧不代出功无与让故天下文士皆愿秉笔牍勤思虑以賛述洪烈阐扬大勲宗元虽败辱斥逐守在蛮裔犹欲振发枯藁决疏潢污罄効蚩鄙少佐毫髪谨撰平淮夷雅二篇恐惧不敢进献愿彻声闻于下执事庶宥罪戾以明其心出位僣言惶战交积无任踊跃屏营之至不宣宗元谨启上襄阳李愬仆射启宗元启昔周宣中兴得贤臣召虎师出江汉以平淮夷故其诗曰江汉之浒王命召虎其卒章曰于周受命自召祖命以明虎者召公之孙克承其先也今天子中兴而得合下亦出江汉以平淮夷克承于先西平王其事正类然而未有嗣大雅之説以布天下以施后代岂圣唐之文雅独后于周室哉宗元身虽陷败而其论着往往不为世屈意者殆不可自薄自匿以坠斯时茍有辅万分之一虽死无憾谨撰平淮夷雅二篇斋沐上献诚丑言淫声不足以当金石庶继代洪烈稗官里人採而歌之不胜愤踊之至轻黩威重战越交深谨启上扬州李吉甫相公启宗元启始合下为尚书郎荐宠下軰士之显于门闼者以十数而某尚幼不得与于厮役及合下遭谗妬在外十余年又不得効薄技于前以希一字褒贬公道之行也合下乃始为賛书训辞擅文雅于朝以宗天下而某又以此时去表着之位受放逐之罚荐仍囚锢视日请命进退违背思欲一日伏在门下而不可得常恐抱斯志以没卒无以知于门下冥冥常懐魂魄幽愤故敢及其能言贡书编文冒昧严威以毕其志伏惟观览焉幸甚幸甚合下相天子致太平用之郊报则天神降地祇出用之经邦则百货殖万物成用之文教则经术兴行用之武事则暴乱剪灭依倚而冒荣者尽去幽隐而懐道者毕出然后中分主忧以临东诸侯而天下无患盛徳大业光明如此而又有周公接下之道斯宗元所以废锢滨死而犹欲致其志焉合下傥以一言而扬举之则毕命荒裔固不恨矣谨以杂文十首上献缧囚而干丞相大罪也宁为有闻而死不为无闻而生去就乖野不胜大惧谨启谢李吉甫相公示手札启宗元启六月二十九日衡州刺史吕温道过永州辱示相公手札省録狂瞽收抚羁缧沐以含宏之仁忘其进越之罪感深益惧喜极增悲五情交战不知所措宗元质性庸塞行能无取着书每成于废疾进徳且乏其馨香常愿操篲医门掬熘兰室良辰不与夙志多违昨者踊跃残魂奋扬蓄念激以死灰之气陈其敝箒之词致之烟霄分絶流盼今则垂露在手清风入懐华衮滥褒于赭衣龙门俯收于埳井藻镜洞开而秋毫在照文律傍畅而寒谷生辉化幽郁之志若觌清明换兢危之心如承抚荐非常之幸岂独此生伏以淮海剧九天之遥潇湘参百越之俗倾心积念长悬星汉之上流形委骨永沦魑魅之羣何以报恩唯当结草无任喜惧感恋之至上江陵赵相公寄所着文启宗元启往者尝侍坐于崔比部闻其言曰今之为文莫有居赵司勲右者自是恒欲饰其所论着荐之合下病其未就将进且退者殆十数焉幸以废逐伏匿获伸其业类于向者若有可观然又以罪恶显大甘死荒野不能出其固陋以求知于合下则固昧昧徒生于世矣谨献杂文十首傥还以数字定其是非使得存于世则虽生与蛮夷居魂与魑魅㳺所不辞也轻渎威重伏増战惶谨启上严东川寄剑门铭启宗元伏惟仆射以仁厚蓄生人以勇义平国难而剑门用兵之事最为天下唱首取其险固为我要冲王师得以由其门而入傍佯布濩遂无留滞是合下之勲力宜着于万祀而不已也宗元负罪俟命晷刻观望道里深逺不得悉闻当时之威声然而窃以累受顾念踊跃盛徳恐没身炎瘴卒无以少报于合下是以昼夜恼恼不克自宁今身虽败弃庶㡬其文犹或传于世又焉知非因合下之功烈所以为不朽之一端也敢黙黙而已乎谨撰剑门铭一首惶恐献上诚无以称宏大之畧亦足以发平生之心不胜惭惧战越之至上江陵严司空献所着文启宗元启伏念往嵗司空由尚书郎出贰太原宗元获于天长専用候谒伏䝉叙以世旧许造门阑自后司空累膺宠荣位极公辅宗元得罪朝列窜身湘南霄汉益髙泥尘永弃瞻仰辽絶陈露无由司空统临旧荆控制南服道路非逺徳化所覃是敢奋起幽沦仰希光耀伏惟悯怜孤贱将赐抚存则缧绁之辱有望蠲除鸣吠之能犹希効用谨献杂文七首伏惟以一字定其褒贬终身之幸无以加焉轻黩威严伏增战越上岭南郑相公献所着文启宗元启伏见与当州韦使君书猥赐存问惊怍悼惧交动于中循念竟日若无容措幸甚幸甚宗元素乏智能复阙周慎一自得罪八年于今兢愧弔影追咎既往自以终身沉废无迹自明不意相国垂愍特记名姓守窔奥者忽仰睎于白日负泥涂者遂自濯于清源快心畅目不知所喻伏以圣人之道与其进也不保其往故敢藻饰文字洗涤心神致之门下祇俟严命伏惟收抚奖励以成其终谨献杂文三十六首冒昧上黩无任踊跃惶恐之至上李中丞献所着文启宗元启宗元无异能独好为文章始用此以进终用此以退今者畏罪悔咎伏匿惴慄犹未能去之时时举首长吟哀歌舒泄幽郁因取笔以书纫韦而编畧成数巻伏念合下以文章昇大僚统方隅而宗元幸縁罪辜得与编人齿于部内不以此时露其所为以希大君子顾视则为陋劣而自弃也敢饰近文及在京师官命所草者凡三巻合四十三篇不敢繁故也傥或以为有可采者当缮録其余以增几席之汚去就鄙野伏用兢惶上裴行立中丞撰訾家洲亭记启右伏奉处分令撰訾家洲亭记伏以境之殊尤者必待才之絶妙以极其词今是亭之胜甲于天下而猥顾鄙陋使为之记伏受严命不敢齿让退自揣度惕然汗流累奉㳺宴窃观物象涉旬模拟不得万一窃复详忖进退若坠久稽篆刻则有违慢之辜速课空薄又见疎芜之累愆期废事尤所战慄谨修撰讫上献退自跼蹐不知所裁无任陨越惶恐之至上河阳乌尚书启宗元启伏以尚书以硕徳伟才代着勲烈两河定乱三城建功鼎彛竹帛未足云纪进临汝上控制东方隐然长城朝野倚赖宗元虽屏弃遐壤而饱闻徳声所恨不获亲执鞭弭以备戎伍夙夜踊跃不克宁居伏以威稜所加狂狡已震莫大之绩重复增崇小子久以文字进身尝好古人事业専当具笔札拂缣缃賛扬大功垂之不朽瞻望霄汉慕恋交深冒黩威严伏增战越柳河东集巻三十六柳河东集卷三十七钦定四库全书柳河东集巻三十七唐栁宗元撰表庆贺三十首礼部为百官上尊号表臣某言伏以圣王之纂承天位也臣子必竭恳诚献尊号安敢为佞礼在其中一则以告天地神祇二则以奉宗庙社稷三则以安华夏蛮貊巍巍大称其可废乎臣等诚懽诚望顿首顿首伏惟皇帝陛下叶周文之孝徳齐大禹之约身宏帝尧之法天过殷汤之解网未逾周月四海将致于时雍俯及元正率土更欣于再造然神人之愿亿兆之情有所不安率谓未尽善者以为帝徳广运而尊号犹阙郊庙备礼而祝嘏无词凡百兢懐华夏属望臣谨按昔臯陶之颂舜伊尹之颂汤皆臣子至公面扬君父以敷于当代以播于无穷夫岂饰哉率由事实帝王尊号盖渐于此皇家光被四表祖宗列文时当太和尊号表徳耳目所接简牍斯存稽之于前典则如彼考之于圣朝又如此今龟筮习吉元正戒期当品物维新之时乃皇天大礼之日陛下郊天地飨宗祧阴阳协和动植交畅不建至尊之称恐违列圣之心所以臣等冒死陈闻请上徽号伏惟陛下小谦让之节安延企之情特召名儒礼官百寮庶尹详明故实议崇圣徳则人望允厌神心获安山川効灵光賛无疆之寿祝史陈言永彰不朽之功臣等䝉国宠荣备位班列无任恳望之至第二表臣某等言臣等再陈丹恳请献鸿名天意未从陨越无措臣某诚惶诚恐顿首顿首谨按尧曰咨尔舜舜曰格尔禹汤曰吾自甚武自号曰武王则尧舜禹汤皆当时王者之号也考皇帝之故实征往圣之宪章允协礼经焕乎图谍伏惟皇帝陛下允恭克让约已谦尊参天两地之功为而不有安上理人之徳置而不论至哉王言非羣下所仰望也然臣等伏以为尊号者所以类上帝飨祖宗万人所称百蛮所仰表圣徳于率土播天声于无疆臣下请之之谓礼帝王承之之谓孝孝大于让礼先于谦百王不刋之典安可得而废也臣等又以春秋本于五祀元者一嵗之首春者四时之首王者受命之首正月者政教之首郊天大礼者立极之首今天地交泰俯临元辰正始之美正当其运陛下确违羣愿固守谦沖此臣等所以兢惕失图恛惶无措上冒严宪敢逃厚责伏乞俯垂天听察纳㣲诚诏礼官议臣所请揆日推礼䖍奉鸿休尽敬于此犹恐天光未照三献无征彷徨阙庭伏待斧锧无任耸望之至贺册尊号表臣某伏奉月日制陛下膺受尊号率土臣子庆抃无穷臣闻立极之大四海无以报神功配天之尊万物不能崇圣徳惟有徽号是彰中兴所以上探天心下极人欲中谢伏惟元和圣文神武法天应道皇帝陛下统承千载光被六幽蟊蠈尽除福应皆集有首有趾咸识太平勲臣增爵禄之荣戎士加赏延之宠片善必録㣲功尽昇独惟圣謩事絶酬答万国觖望百工怨思是以启元和之盛典延昊穹之景祚理厯凝命寔曰圣文和衆定功时惟神武运行有法天之用变化乃应道之方鬼神协谋夷夏同志大礼既建鸿恩遂行欢唿逺匝于九围渗漉普周于八裔庆超邃古美冠将来臣获守蛮荒逺承大典潢汚比陋河清幸遂于千年尘壤均㣲山唿愿同于万嵗无任庆贺屏营之至为京兆府请复尊号表三首臣某言某月日诸县耆老某等若干人诣臣陈状辞意迫切以陛下尊号未复请诣阙上表者人心已郁安可久违天意实勤谅难固拒抚状感恱深契㣲诚臣某诚恳诚迫顿首顿首伏惟皇帝陛下圣神之功贯于天地文武之道超乎古今盛徳愈大而谦光益深元化已成而徽号未复遂使神祇觖望人庶恐深沐浴鸿泽者敢懐晷刻之安捧戴皇恩者不知寝食之适负愧懐愤万方一心日日以冀遂掩星嵗况今地不爱宝致百谷之丰穰天惟降衷呈衆瑞而繁委汚莱瘠卤之地混成大田草木虫兽之㣲化为神贶万灵垂鉴昭然甚明此而不从臣所大惑矧又兵戎永戢夷狄咸懐昭然长春乐以终日是以耆老等深感圣育踊跃不宁上奉天恩跼蹐知惧顿颡阙下愿复鸿名不谋而同无期而至此皆上元幽賛以诱其衷列圣垂灵以悟其意臣以为陛下当敬于斯㫖不可忽也臣又伏以陛下赏功与能举贤出滞小言不废片善是褒岂可使臣子之効虽㣲而必旌君父之徳尽美而无称凡在覆载不胜恳祷惶恐之至谨封耆老等状奉表昧死陈请以闻谨言第二表京兆府长安县耆老臣石灵等言伏奉墨诏批臣所请复尊号未䝉允许者捧对惶遽不知所裁天实命之于臣何有臣等诚恳诚惧顿首顿首臣闻圣君以奉天为心不以谦沖为徳以顺人为大不以崇让为优今陛下深拒天人之诚犹懐谦让之道臣等愚惑未知所归且百祥荐臻特表昊穹之睠五谷蕃熟用彰后土之勤亿兆嗷嗷吁天请命上下交应幽明同心举而违之臣所未识况臣等共被仁育同臻大和陛下徳达上元以丰臣之衣食道跻夀域以延臣之嵗年沐浴皇风二十余载儿童感化鳏寡知恩故臣等出乡之时讙唿遍野闾里勉臣以不进不止妻子誓臣以不遂不归惟竭血诚退无面目便当陨首阙下终不徒还伏惟陛下照臣恳迫之情哀臣羸老之命臣等不胜呜咽惭恨之至谨奉表陈请以闻第三表臣某言臣伏以耆老等并皆发丹诚将贯白日请复徽号以光圣謩臣以其恳欵自中不可禁止遂抗表陈请备述㣲诚伏奉墨诏批答未䝉允许者衆心尚阻天意未从恳迫逾深兢惶无措臣某伏惟皇帝陛下道大益谦化成弥损虽江海善下每应朝宗之心而日月居髙久称照临之位况复上承天命下覩人诚若然辞之理有不可伏以陛下功参造化政体干坤万邦宅心百灵効职此圣之至也明并两曜信如四时先天不违穷神知化此神之极也道徳纯被礼乐兴行宸翰动于三光睿藻穷于六义此文之备也五兵不试七徳咸宣殊方者知归负固者率服此武之成也黄龙皓兔甘露庆云神禾嘉瓜祥莲瑞木万物畅遂百谷茂滋此天之至灵也黎老班白伏守阙庭鳏嫠童幼谣歌道路此人之至诚也有其徳而无其号拒乎天而违乎人虽陛下让之至美抑非臣心之所安也伏以贱志难明㣲诚莫达对天弥惧履地益惭不任恳迫屏营之至伏愿早建大号以称天人之心谨再奉表昧死陈请以闻为耆老等请复尊号表京兆府长安县耆老臣石灵等言臣伏以陛下尊号未复一十九年盛徳光大元化益被加以休征咸集福应具臻至于今嵗纷纶尤盛风雨必顺生长以时五谷尽登万方皆稔神意人事正在于斯天不可违时不可弃臣等诚恳诚迫顿首顿首臣闻恩深必报徳盛必崇以陛下九重之尊推崇无上以陛下四海之大报効何施唯有尊名用光圣理阙然未复谁所敢安臣心则㣲天意甚重伏惟皇帝陛下体昊穹以施化䖍上帝以至诚今即万祥应期百神奉职飞走之物皆已効灵草木之类咸能应圣天命降于上人诚发于中此而可辞孰云有奉况复野多滞穂畆有余粮足食之庆充溢于京坻阜财之谣欢唿于道路尽非人力皆是天成神祇之望既勤遐迩之心又迫况臣等得生邦甸幸遇盛明身体髪肤尽归于圣育衣服饮食悉自于皇恩被元化而益深望鸿名而未覩恳倒之至夙夜不宁谨诣光顺门昧死请复圣神文武之号以副天地宗社之心使海内赤子得安其所臣等不胜恳倒迫切之至谨奉表以闻礼部为文武百寮请听政表臣某等言臣闻大道必体于至公大孝莫髙于善继上观列圣旁考前王罔不俯就礼文仰承大事严奉宗庙慰安元元然后徳教惟新邦家永固伏惟皇帝陛下寝苫泣血号慕无时贯于神明动于天地未临庶政犹狥至诚凡在人臣孰不哀惧伏惟先圣遗㫖俾陛下抑哀而听政本朝乏人使臣等竭忠以奉上非敢惧死辄布恳辞期于必从以慰寰宇且王业至重军国方殷一日万几不可暂阙伏愿追遵顾命蹈履成规恢王者华夏之望顺上帝乃眷之懐臣等不胜哀迫诚恳之至第二表伏惟大行皇帝知陛下至性自天恐陛下执哀过毁上惟九庙之重下念万务之殷故遗诏丁宁俾遵旧典今百辟卿士颙然在庭瞻望清光已七日矣固陈诚请犹未允从内外忧惶莫知所出臣闻大孝之本继志为难酌礼之情得中为贵是以哀迷期数哭泣有常俯而就之圣人所重知难继也君子不为伏愿少抑哀懐仰遵理命以副神祇之望以安亿兆之心光祖业于无穷流徳化于天下凡在臣子孰不悲戴又臣某等言臣闻圣凡殊途邦家异礼故王者舍已从物用身许天虽居达丧犹以事夺伏以大行皇帝道成铸鼎仙等御龙万姓长号九有颙望陛下以聪明睿圣嗣守宝图爰及宅忧迨兹累日而孝思罔极尚辍乃雍之言庶政未釐颇阙如丝之命臣等尝览载籍粗知丧纪若成周顾命厯代犹遵西汉诏音前王所奉我国家以孝理天下文明应期上用此法胥以传授盖事归至当则不可不遵礼贵从宜则不得不守理固然也臣等是以上陈愚恳轻黩宸严冀遂血诚俯亲国政而陛下执丧逾切听理末闻亿兆嗷嗷不知所诉臣以为天子之孝在于保安社稷司牧蒸黎功超百王庆流万代亦何必守臣下之小节蔑皇王之大猷固阻羣情务成谦徳伏愿以遗诏为念夺在疚之懐就临轩之制天下幸甚第三表伏以万机至重遗㫖难违再献表章上尘旒扆精神徒竭天意未回内外遑遑人神企望臣闻王者之孝异于匹夫礼不相沿道资适变当承平之代故殷帝宅忧而不言遇有事之时则周王未葬而誓衆况今戎车犹驾边候多虞两河之寇盗难除百姓之疮痍未合乱者思理危者求安天下嗷嗷正在今日诚宜抑其至性以副羣心成先帝之大功继中兴之盛业岂可寝苫啜泣庶政阙然九庙之灵何报万方之望何塞臣等职参枢近诚切邦家若陛下未忍临轩尚持前志臣等有死而已不敢奉诏不胜哀迫恳切之至贺践阼表臣某言太子中舍严公弼至奉某月日勑书慰谕伏承陛下以某月日䖍奉典册允昇宝位凡在羣生孰不庆幸臣某诚懽诚抃顿首顿首臣闻天地泰而圣人出雷雨解而品物荣是以五行迭用木火更其位十叶重光宗庙辅其徳殷宗龚黙再开成汤之业汉文聪明克承髙祖之绪陛下重离出曜体干继统主鬯彰孝恭之美抚军着神武之功钦奉遗训永保鸿业遏密之中施雨露以被物遐迩之地覩日月之继明则四维之外八极之表人神胥悦草木皆春煦妪生成不失覆载况臣谬膺藩守累受国恩爰自出身洎乎领镇沐浴圣泽优㳺昌时不获覩阙庭之礼展臣庶之分戴天贺圣倍万恒情礼部贺改永贞元年表臣某等言伏奉今日诰今月九日册皇帝改贞元二十一年为永贞元年自贞元二十一年八月五日昧爽以前应犯死罪特降从流流已下逓降一等者寳命方始圣厯用彰载宣临照之明遂施涣汗之泽臣某等诚庆诚贺顿首顿首伏以重光下济积庆旁行汉祖推奉教之尊文王遂无忧之志正名纪厯表运行于万方宥过轻刑流汪濊于四海欢唿抃蹈遐迩攸同臣某等亲奉圣謩仰承大化踊跃之至倍万恒情无任蹈舞欣庆之至礼部太上皇诰宜令皇帝即位贺表臣某等言伏奉今日太上皇制命陛下即皇帝位光奉寳图丕承鸿业溥天率土庆跃难胜臣某等诚喜诚抃顿首顿首臣闻皇建其极存诸大训帝出于震着在易经继明以照于四方重熙以临于万国动植品彚永赖昭苏山川鬼神咸用欣戴臣某等获备班列亲仰圣明踊跃之诚倍万恒品无任抃跃喜庆之至礼部贺立皇太子表臣某等言伏奉今月二十四日制广陵郡王宜册为皇太子改名某仍令所司择日备礼册命者天序有奉皇图载宁臣某等诚庆诚贺顿首顿首臣闻商书载以贞之文汉史传早建之义不唯立爱期在继明陛下奉率前规敷扬盛典顾兹守器之重爰正承华之位尊义方之教载钖嘉名崇建树之礼式光典命以长而立自符于慎择必子之选遂合于至公邦本不摇王业弥固此皆宗社垂祉启佑皇心干坤合谋保安圣运足以播休气于四海洽太和于万灵食毛含齿所同欢庆臣等奉承制命蹈舞周行踊跃之诚倍百恒品无任庆抃感悦之至谨奉表陈贺以闻礼部贺皇太子册礼毕徳音表臣某等言伏奉今日制皇太子册礼云毕思与万方同其惠泽者盛典斯举鸿恩遂行凡在率土不胜抃跃臣某等诚喜诚贺顿首顿首伏惟皇帝陛下克奉神休以正邦统建天下之本宗庙以安致万国之贞兆人攸赖典册既备庆泽载流既广爱而推恩亦好生而布徳缓刑而囹圄知感进勲而嗣续增荣崇教谕之方忠良是举严賛襄之礼赐与有加旌孝悌以厚于人伦敬鬼神而修其祀事况行礼之日则屏翳收蹟太阳宣精用彰出震之休更表重离之曜神化旁畅皇风逺扬自华及夷异俗同庆臣等谬参着定倍百恒情无任欢庆踊跃之至为王京兆皇帝即位礼毕贺表臣某等言臣闻大人继明百神所以受职天子有道万国由是承风伏以皇帝陛下纉圣垂休顺时御极负扆而㑹朝夷夏践阼而统和天人幽明感通遐迩昭泰遂使祥光下烛喜气旁通周王谢流火之符鲁史愧书云之典食毛含齿懽抃无穷臣某等幸覩昌时获奉大庆踊跃之至倍万恒情无任蹈舞代韦中丞贺元和大赦表臣某言伏奉正月二日制大赦天下永贞二年宜改元和元年太阳既昇煦育资始霈泽斯降膏润无遗臣某诚庆诚贺顿首顿首伏惟皇帝陛下仁化旁流孝理宏阐纪元示布和之令肆眚见恤人之心旷然涤瑕得以迁善涣发大号申明旧章农有薄征市无彊价勲勤是録爵秩以班宠宁间于幽明泽必周于夷夏近甸轻㩁酤之入逺人忘水旱之灾既行庆于官寮亦推恩于天属诸生喜黉塾之广庶老加絮帛之优量入所以备凶兴㢘期于变俗爰襃有客尊贤之典惟新载奉素王宗予之道斯在纶言一降庶政毕行懐生之伦感悦无量臣某等守在遐逺亲奉诏条踊跃之诚倍百恒品无任感恩抃舞屏营之至礼部贺册太上皇后贺表臣某等言伏奉今月日诰良娣王氏册太上皇后良媛董氏册太上皇徳妃宜令所司备礼册命者母仪有光坤道克顺阴教方行于万国内理克和于六宫臣某等诚庆诚贺顿首顿首伏惟皇帝陛下对若天休奉扬睿㫖长秋既登其正位褕狄亦被于恩光奉养见三朝之安周旋有四星之辅岂独配干称大助日为明所以表王化之源知孝悌之本冠映千古仪型四方臣某等捧戴施行踊跃无地无任蹈舞欣喜之至礼部贺太上皇后册毕贺表臣某等言今月日太上皇后册礼云毕率土臣妾庆抃无穷臣某等诚庆诚贺顿首顿首伏以太上皇后着虞嫔之至徳嗣周母之徽音表率六宫明彰万国陛下克修理本以畅化源神道知事地之方人伦识尊亲之大岂惟妇顺斯备阴礼用修足以播正始于王风致时雍于帝典臣某等谬尘荣位获覩盛仪踊跃之诚倍百恒品贺皇太子牋某言伏奉月日制书殿下祇膺茂典位副青宫温文光三善之名继照协重离之庆万叶固本羣方宅心含生之徒孰不欣戴况某夙䝉期奖职在藩方懽抃之诚倍万恒品御史台贺嘉禾表臣某言今月日宰臣以幽州所进嘉禾图各一轴示百僚者伏以嘉谷顺成灵贶昭格天人合应遐迩同风臣某诚懽诚庆顿首顿首伏惟皇帝陛下睿谋广运神化旁行植物知仁祥图应圣灵岳不愆于賛祐燕谷用遂于生成丰稔既均知朔南之被泽休嘉克叶见天地之同和六穗慙称于汉臣异畆耻书于周典自中形外均庆同欢臣某谬职宪司获覩休瑞无任抃跃之至礼部贺嘉禾及芝草表臣某等言伏见今月某日内出剑南所进嘉禾图及陜州所进紫芝草示百寮者珍图焕开瑞彩交映遐迩偕至福应攸同臣某等诚庆诚贺顿首顿首伏惟皇帝陛下缉熙至道保合太和天惟发祥地不爱寳嘉禾擢质灵草抽英献于王庭唐叔惭同颖之异荐诸郊庙班史谢连叶之竒既呈薿薿之祥更覩煌煌之秀丰年斯着圣夀用彰饮和之人懽抃无极臣某等优㳺至化披翫殊姿庆抃之诚倍百恒品京兆府贺嘉瓜白兔连理棠树等表臣某言今月日中使王自宁出徐州刺史张愔所进嘉瓜图及白兔儿一并出陈许等州观察使上官説所进许州连理棠树图示百寮者惟天眷命是降百祥惟圣钦承用膺多福臣某诚庆诚贺顿首顿首伏以大和所蒸至徳斯应图物献瑞周于逺方神瓜合形式表绵绵之庆异棠连质用彰晔晔之荣况金风发祥白兔来扰告有秋之嘉应着成嵗于神功杂沓纷纶如山斯委人尽登于夀域物咸畅于薫风况臣特感深恩欣逄衆瑞踊跃之至倍万恒情礼部贺甘露表臣某言中使王自宁至伏奉宣圣㫖出延和殿前丁香树甘露一大合示宰臣未时又出一大合令明日示百寮甘露见降未止者元化升闻灵贶昭荅必呈尤异之应以告天地之和臣某诚懽诚庆顿首顿首伏惟皇帝陛下均煦育之功敷渗漉之泽大和潜达閟瑞克彰发于天霄特降宫树朝光初烛方湛湛而不晞畏景转炎更瀼瀼而未已缀叶而珠玑积耀盈器而冰玉呈姿芳袭椒兰味兼饴醴然则零其庭而着异纪于年以标竒徒矜往辰孰并兹日况树有丁香之珍殿即延和之号所以着芳风之逺播期圣夀于无疆事絶古今庆传遐迩臣谬承渥泽获覩殊祥抃跃之诚倍万恒品礼部贺白龙并青莲花合懽莲子黄瓜等表臣某言伏见今月日内出沧州所进白龙见图又出西内定礼池中青莲花并神龙寺合欢莲子示百寮二十三日又出盐州所进合欢黄瓜图者二气交泰万国同和动植思协于殊祥遐迩毕呈其嘉应披图按牒圣理彰明臣诚懽诚庆顿首顿首伏以天地非逺睿感必通疉瑞重祥累集宫禁池莲表异灵兆非常敷彼青光征佛书而尤絶成其嘉实验祥经而甚稀积庆旁流自中徂外遂使龙腾白质乗秋果应于金行瓜合黄中表圣更彰于土徳逺通边徼近出苑园合庆同欢周于亿兆况复邦畿之内雨霁必时宿麦大穰嘉谷滋茂和风孕育灵气陶蒸是皆发自帝心达于天意周流升降成此嵗功恵彼羣生自为嘉瑞臣某深惟多幸获遇斯时观灵贶之备臻知人和之溥洽无任庆抃跃蹈之至礼部贺白鹊表臣某言伏奉进㫖宣示前件白鹊者霜毛皎洁玉羽鲜明色实殊常性惟驯狎臣闻圣王之徳无所不至有感则应无幽不通伏惟陛下恩霑动植仁洽飞翔故得兹禽呈休効质伏以白者正色实表金方鹊以知来式彰寇服用符归化之兆克耀太平之阶臣职参禁垣获覩嘉瑞无任庆抃之至礼部贺嘉𤓰表臣某等今日内出浙东观察使贾全所进越州山阴县移风乡百姓王献朝园内产嘉瓜二实同蔕图示百寮者寳祚惟新嘉瑞来应式彰圣徳更表天心臣某等诚庆诚贺顿首顿首伏惟皇帝陛下保合太和缉熈庶类徳馨上达神化旁行嘉𤓰发祥来自侯服质惟同蔕见车书之永均地则移风知化育之方始虽七月而食豳土歌王业之难五色称珍东陵咏嘉宾之㑹未闻感通若斯昭着者也臣某等遭逄圣运亲仰珍图抃跃之诚倍百恒品无任庆悦之至为王京兆贺嘉莲表臣某言今日某时中使某奉宣圣㫖出西内神龙寺前水渠内合欢莲花图一轴示百寮者祥图焕开异彩交映賛天地之合徳表神人之同欢臣某诚欢诚庆顿首顿首伏惟皇帝陛下道协重华庆传种徳陶阴阳之粹美孕造化之精英吉庆每见于天心发祥必自于禁掖是使双华擢秀连蔕垂芳香激大王之风影耀天泉之水焕开宫沼旁映给园灵贶应期天龙䕶圣寳厯夐超于小刦神功允洽于大千臣某获覩昇平滥居荣宠闻瑞应而称庆仰缋事而增欢无任抃蹈喜跃之至为王京兆贺雨表一臣某言臣昨日面奉进㫖以近日少雨今月内无雨即须祈祷今日便降甘雨者天且不违神必有据密云与纶言继发时雨将天泽并流臣某诚懽诚庆顿首顿首伏惟皇帝陛下忧切蒸黎虑深稼穑思彼未兆防于无形渗漉每出于湛恩变化必随于广运宸衷暂惕已矫御天之龙圣谟既宣遂洽漏泉之泽霮䨴周布霏㣲四施黍稷尽成公私皆及野夫鼓舞知帝力之元通官吏欢唿见天心之黙喻臣某牧人京邑动仰皇灵渥泽徒加涓滴无助无任感悦屏营之至王京兆贺雨表二臣某言臣伏见今月二十四日时雨溥降伏以圣心积念天意遽回移造化之元功革阴阳之常数臣某诚庆诚抃顿首顿首皇帝陛下仁育苍生恩同赤子自顷天雨未降时稼或愆贬食斋戒至诚幽达又虑宿麦无备播种失时出于宸衷特令赈贷睿谟潜运甘雨遂周布濩垂阴随圣泽而俱逺滂沱积润与恩波而共深臣某才术无闻谬司邦甸生成必资于帝力进退何补于天工沐浴太和慙荷无极无任庆跃屏营之至王京兆贺雨表三臣某言今月十三日面奉进㫖縁自春来少雨宜即差官精诚祈祷者十四日臣便差官分赴灵迹其日云阴四合至十五日甘雨遂降伏惟皇帝陛下言为神化动合天心未成旱暵之虞已积忧勤之虑衆灵受职荟蔚且跻于南山百糓仰荣滂霈遂霑于东作睿谟朝降膏泽夕周知天人之已交识阴阳之不测然则周王徒勤于方社殷帝虚美于桑林岂无灾而早图未祷而先应化超前圣道贯重元徧野同欢倾都相庆臣之欣跃倍万恒情王京兆贺雨表四臣某言臣于三月二十九日奉进㫖于诸灵迹处祈雨至三十日甘雨遂降者臣闻惟圣有作先天不违发令而祥风已兴致诚而元液旋被臣某诚欣诚贺顿首顿首伏惟皇帝陛下侧身防患道迈周王尽力勤人功超夏后圣谟广运驱百灵以从风神化旁行滋五稼而流泽油云四合膏雨溥周农壤遂一于肥硗渗漉尽霑于遐迩蒸黎咏徳知必自于圣心草木欣荣如有感于皇化有年之庆实在于斯臣以无能谬领京邑上劳宸虑运此嵗功无任喜惧屏营之至贺亲自祈雨有应表臣某言臣得上都院官金部员外郎韩述状报以时雨未降亲自于龙堂祈祷有灵禽羣翔自成行列如随威凤以翼龙舟其日降雨者伏以时或愆阳嵗之常候式当圣日无害丰年陛下敦本务农忧人悯雨宸虑所至天心自通故得瑞鸟迎舟掩商羊之舞仙云覆水协从龙之徴初泛洒于上宫遂滂霈于率土自中徂外皆荷生成雨公及私靡不硕茂殷后徒勤于自剪周公空愧于舞雩臣以庸虚谬司垣翰有年之庆惟圣之功臣某不任喜庆屏营之至柳河东集巻三十七柳河东集卷三十八钦定四库全书栁河东集巻三十八唐栁宗元撰表二十六首为裴中丞贺克东平赦表臣某言伏奉月日徳音以淄青荡平褒功宥罪布告遐迩者臣闻肃杀之后每致阳和雷霆既施必闻膏泽伏惟陛下体干刚以运行叶坤元之翕辟百灵受职六合从风阻兵怙乱者必就枭擒懐功抱义者无不甄録激其效顺特加旄节之荣宠以元功遂兼鼎铉之任戎行穷赏赉之重死事极褒䘏之优刦胁之役尽除聚歛之名皆去伤夷受煦老疾加恩丰财已复其征徭赐种更盈于穜稑严山川之祀神必有依申义烈之家物无不感周王推忠孝之化汉帝慙恺悌之风太平之徳斯为至盛然则虞巡可复告成将庆于岱宗汉典方行讲礼再荣于阙里臣谬膺重寄获覩太和抃蹈之诚倍万恒品谨已施行郡邑宣示军戎莫不动地欢唿若醉千钟之酒腾天鼓舞如闻九奏之音无任庆贺踊跃之至栁州贺破东平表臣某言即日被观察使牒李师道以月日克就枭戮者帝徳广运唐命惟新霾曀廓清天地贞观率土臣庶庆抃无涯伏惟睿文神武皇帝陛下威使百神徳消六沵天降寳运时归太平自克夏擒吴翦蜀平蔡殊类稽颡羣疑革心唯此兇妖尚闻悖慢庭议既得庙谋必臧旌旗烛耀于洪河金鼓震惊于灵岳郓城自溃宁同莒鲁之争齐地悉平无俟耿陈之战五兵永戢七徳无亏含生比尧舜之仁率土陋成康之俗介丘雾息已望翠华之来沂水风生更起舞雩之咏千嵗之统实在于斯臣守在蛮荒获承大庆抃蹈之至倍万恒情代裴中丞贺分淄青为三道节度表臣某言伏见某月日制分淄青诸州为三道节度都团练观察等使者虵豕之穴忽为乐郊氛沵之余尽成和气伏惟皇帝陛下天付昌期神开寳厯复昇平之土宇拔妖孽之根源自西自东不违于指顾我疆我理咸得其区分山川备临制之形道途适征徭之便俾侯既定赐履以宁异青兖之封爰从古制解曹卫之地实契雅谋车甲永藏马牛勿用俗被雍熙之化代知仁夀之期农事载盛于耨芟儒风重兴于俎豆足使季札观鲁更陈南籥之仪山甫徂齐复正东方之赋臣总戎逺地不获陪贺阙庭为韦侍郎贺布衣窦羣除右拾遗表臣某伏见今月日制除布衣窦羣右拾遗者臣闻直道之行四方向徳逸人是举天下归心臣伏以窦羣肥遯居贞包䝉养正学术精果操行坚明讃咏道真以求其志臣顷守藩服特所委知及归朝廷輙有闻荐庶逃窃位之责以塞旷官之尤岂谓天听曲从瞽言无废况諌诤之职政化是参擢于布衣久无其比周行庆抃林薮震惊晦迹宁虑于遗贤懐才尽思于展効臣以性本庸疎动无裨益唯思进拔以报恩荣区区恳诚实贯金石言而不废㣲臣敢窃于荐雄徳必有邻圣政式光于尊隗自羣受命冀复面陈迫以疾病接于休假注心蓄念寤寐兢惶无任喜跃屏营之至为樊左丞让官表臣某言伏奉今月二十八日制除臣尚书左丞宠命俯临慙颜自失泛大鲸之海但觉魂揺戴巨鳌之山未如恩重臣闻尚书百揆翊亮万机故天上尊北斗中枢陛下有南宫左辖晋昇孔坦谅直当时汉拜杨乔闲练故事庶得百寮有惮于㑹府诸侯取法于京师臣实谀才谬登清贯握兰起草昔紊朝经剖竹颁条近贻人瘼备厯中外无闻声彩版图再缉贡赋未均于九州铜印更操威仪不捡于三署次郎补缺岂易其人圣主求才宜难此受窃谓旁求俊乂侧访瓌竒必使徳合准绳言成纲纪兴化致理时无间言况安上必在于荐贤危身莫踰于旷职傥䝉垂收紫涣俯矜丹诚愚臣保陈力之言圣鉴有责成之地无任腼冒惶悚之极谨诣朝堂奉表陈让以闻臣所让人别状封进为王戸部荐李谅表臣某言臣闻知贤必进忠臣之大方择善而举明主之要道况臣特受恩遇超絶古今报国之诚寤寐深切是敢竭愚臣之㣲分助陛下之至明恢张羽仪宏辅治化臣某诚惶诚恐顿首顿首窃见新授某官李谅清明直方柔恵端信强以有礼敏而甚文求之后来畧无其比臣自任度支副使以谅为巡官未及荐闻至某月日荆南奏官勅下赴本道谅实国器合在朝行臣之所知尤惜其去伏望天恩授以諌官使备献纳冀他日公卿之任斯焉取斯则圣朝无乏士之名㣲臣缓蔽贤之罸无任诚恳屏营之至为王户部陈情表臣某言臣母刘氏今月十三日忽患瘖风发动状候非常今虽自退犹甚虚惙惊惶忧苦不知所图臣唯一身更无兄弟侍疾尝药难阙须臾伏乞圣恩停臣所职今臣见在家扶侍其官吏等并已发遣讫臣以庸㣲特承顾遇拔自卑品委以剧司夙夜兢惶唯思答効至诚至恳天睠所知岂虑未効涓尘遽迫方寸以开塞重轻之务加焦劳忧灼之懐虽欲狥公无由枉志况忠孝同道臣子之心许国诚切于死生报亲忍忘于顾复进退穷蹙昧死上陈候母刘氏疾疢小瘳冀㣲臣驽蹇再効无任惶惧恳倒呜咽之至代裴中丞谢讨黄少卿贼表臣某即日奉事官米兰回伏奉手诏者臣闻肤革既平虽疥癣而必去豺狼已毙在狐䑕而宜除臣某伏惟元和圣文神武法天应道皇帝陛下受命上元底宁下土兇渠尽殄威武载扬蠢尔腥膻尚闻凌暴灵旗斜指铜兽俯临三军知必胜之方万姓嘉永清之路㣲臣忝司戎律亲列颜行蹑伏波之旧规乗下濑之故事尽瘁事国期毕命于戈矛不宿于家思奋身于原野即以今日某时出师就道便披榛撅石摩垒陷坚荡清海隅永息边徼窃以才非充国敢自賛于无踰志慕孟公庶追踪于不伐谬承重委寤寐兢惶无任感恩陨越之至为裴中丞举人自代伐黄贼表伏以某官器宇端方风姿详雅谦虚内敏筹畧共推前佐湖南悉心匡佐后厯郡掾深负政声恵爱在人奸邪屏息勤劳已着干蛊无伦今黄贼尚据荒陬犬巢未覆傥以某代某之任必能扫荡氛祲廓清海滨窃惟斯人雅堪厥职进平淮夷雅表为崔中丞请朝觐表臣厯刺三州连㹅二府外任逾纪入觐无阶就日望云魂飞心注伏惟睿圣文武皇帝陛下覆载无私遐迩同致复昇平之故事继前圣之髙踪中外践更出入迭用臣以虚薄叨受恩荣徒竭夙夜之心未申朝夕之敬天威咫尺诚寤寐而无违云汉昭回固瞻仰而何及是以前在朗宁封章累上及移临桂星纪屡周㣲衷尚隔于戴盆积望徒悬于窥管葵藿之诚弥切犬马之恋逾深人欲天从于兹未验下情上达终冀不诬敢黩宸严罄陈丹恳伏乞赐臣除替许至阙庭厠蹈舞于羣僚备班行于散地足趋中禁目覩大明俾成九族之荣以尽百生之幸非敢窃国宾五献之礼希康侯三接之恩一觌龙颜万死为足无任恳迫激切之至代栁公绰谢上任表肃恭休命晨夜趋程祇荷宠私不遑寝食以月日到所部上讫臣闻古之制爵禄者爵以居有徳禄以养有功臣本书生宦不期达值某皇帝文明抚运大阐元猷搜采衆材幸忝甄録厯践中外星霜屡移曾无涓尘上答鸿造忘其薄陋委以雄藩顾无绥驭之能谬忝澄清之寄将何以敷宣皇泽普谕天慈唯当察慝以为防视俗以为教蠲除细故务安黎献庶㡬清浄无扰以慰逺人臣不胜忝冒荷恩之至代李愬襄州谢上任表捧对丝纶慙悸无地拜命兢悚不知所裁臣凡贱琐才智畧无取幸赖先臣绪业累忝国恩天泽曲流遂司节制寄深分阃任重専征顾无将领之才谬处衆人之上岂谓宸私轸念仁育为心霈泽无涯徳音屡降士衆感悦咸思竭忠遂得潜师暗入贼境不意兇渠就戮此皆圣谟岂敢叨天以为已力仰荷殊造重于丘山臣以月日上讫谨当敷宣皇化普谕圣慈绥抚三军乂安百姓冀以尘露上答鸿私代节使谢迁镇表鸿私曲临独越夷等祇荷明命寤寐不遑臣才非器能谬膺仕进虽竭尽驽劣力効忠勤冀寡愆尤敢望宦达某宗皇帝不以臣儒术浅薄超授礼官寻迁正郎遂忝符郡某皇帝不遗臣小善擢处諌曹叨承厚恩备职藩翰顾惟琐劣多慙负恩伏惟陛下徳绍唐虞无私庶政臣尸素嵗久龙谪宜加岂冀褒昇更迁重镇再忝澄清之寄仍同献替之荣将何以上答天慈下安氓庶臣当务修农稼率励逺人锄其奸慝以副勤䘏无任为刘同州谢上表臣某言伏奉某月日制除臣同州刺史兼本州防御营田长春宫使某月日到州上任讫臣初奉纶言震抃无极及临所部惊惧逾深投躯莫报于干坤陈力无裨于造化臣某诚惶诚恐顿首顿首臣出自诸生不习为吏有恇懦之质无区处之能託迹儒门乏仲弓南面之徳委身郎署阙冯唐论将之对常惧叨冒清列芜秽圣朝岂意天听忽临鸿恩荐及八命作牧一麾出守拔自下位寄之雄藩非臣庸琐所宜膺据况冯翊宻迩王都古称三辅爰自近代命秩逾崇有兵食之虞有宫室之制皆公卿将相出入由之仰征甲令俯窥图记跼蹐无地以兢以惶恩重命轻不知所効庶当刻精运力夙夜祇勤上奉雍熙旁流恺悌以日系月傥或有成庶㡬之心懔懔增惕徒望云而就日喜近帝乡将撃壤以成风共歌尧代天威咫尺敢布丹诚无任悃恳屏营之至代裴行立谢移镇表星言即驾便道之藩祇荷宠荣不敢宁息臣某爰自弱龄即忝推择阶縁试吏累忝清资先圣以臣粗知兵要俾统师徒交蛮俶扰黄贼不驯奉诏俾臣扑灭氛祲士衆贾勇思酬渥恩冀因此时得立㣲効岂谓时多疫疠不副忧勤知臣特深复洗瑕责夙夜感戴捐躯有期徒增愤勇力未从愿㣲臣不幸衅故重重泣血摧肝载崩载咽陛下龙兴御极寰海永清道畅八埏威加九域鸿恩普洽靡不周泰伏䝉累垂休命遂越等夷循省何人过膺抽擢况臣比临此镇备更夷险故材旧壤宛在目前虽则殊乡还同衣锦量巨鳌之力未足负恩犹蚊蚋之㣲焉能报徳将何以宣扬圣造抚慰疲羸唯当遵守诏条贬弃奸慝平匀徭赋示以义方持清浄以临人守无私以奉国重修前志再励干戈展驽骀之効申鹰犬之用庶荒陬夷獠尽沐皇风率土生灵备闻斯庆㣲臣之志也限以代韦永州谢上表臣某言伏奉月日制书除臣永州刺史以月日到州上讫受命若惊临职弥惧臣以无能累更事任神州赤县实所备尝过量逾涯每深兢惕不谓圣恩推泽滥驾朱轮禄秩徒增讵施乳哺之恵服命虚受宁兴襦袴之謡况此州地极三湘俗参百越左衽居椎髻之半可垦乃石田之余旷牧守于再秋弥骄犷俗代征赋于三郡重困疲人分灾本出于一时积弊遂逾于十稔抚安未易知法出而姦生子育诚难惧力劳而功寡夙夜忧切不敢遑宁庶当宣布天慈奉扬神化以日系月傥或有成少裨恺悌之风用答生成之造无任感恩殒越之至谢除栁州刺史表早以文律参于士林徳宗选于衆流擢列御史陛下嗣登寳位㣲臣官在礼司百寮称贺皆臣草奏臣以不慎交友旋及祸诬圣恩宏贷谪在善地累更大赦获奉诏追违离十年一见宫阙亲授朝命牧人逺方渐轻不宥之辜特奉分忧之寄铭心镂骨无报上天谨当宣布诏条竭尽驽蹇皇风不异于遐迩圣泽无问于华夷庶答鸿私以塞余罪栁州谢上表臣某言伏奉诏书授臣栁州刺史以今月二日至部上讫臣前嵗以久停官秩去年䝉圣恩除替便欲裂裳裹足趍赴京师以旧疾所婴弥年未逾逮及今夏始就归途襄阳节度使于頔与臣早嵗同官见臣当暑在道恳留在馆寻假职名意欲厚臣非臣所愿伏惟陛下光被之徳道以洽于区中忧济之勤心每徧于天下常以万邦共理必借于循良一物不遗尚延于愚藐假臣宠渥重领方州驽骀复効于奔驰枯朽更同于华秀臣闻潢汚易竭抑有朝宗之愿犬马无识犹知恋主之诚揣分则然惟天知鉴况臣昔因左官一纪于外子牟驰心于魏阙汲黯积思于汉庭岂非夫人独无斯恋去就者荣辱之主朝廷者仕进之源臣子之宜忠贞所志臣虽心同犬马而分比潢汚幸蹑康衢意非往蹇臣之此诚口不能谕意欲悉达文非尽言此臣所以自咎自恨复乖志愿犹冀苦心励节上奉诏条恵寡恤贫下除人瘼恭宣皇化少答鸿私不胜慌欣之至代广南节度使举裴中丞自代表前件官器宇深沉天才间出爰从抚字逮于察㢘所职恪勤庶务皆劝日者安南夷獠反叛害其连帅毒痡黎人某皇帝以某威恵茂着自某州刺史俾之抚临夙夜经行尽除兵器贼徒识恩党种归义炎荒之俗靡不底宁后改镇容州勲効弥显澄清庶类迈徳前修深负能名合迁重镇臣自惟凡懦不逮前人伏乞天恩回授某非惟旌徳是亦饰能庶㣲臣免尸禄之忧某获无私之举奏荐从事表某绩茂戎轩才优管记操刀必割岂谢剸犀落笔不休宁惭倚马况早登科选夙洽时谭匪唯词艺双美抑亦器能多适比于流軰颇为淹滞輙敢荐陈伏希奖録代广南节使谢出镇表鸿霈曲临惶骇交集捧对纶綍不知所图臣闻萧曹佐汉六合为家奭望匡周万方同轨臣幸以刍贱累忝殊荣天徳荐临遂加台政不能翊宣明圣増日月之光俾兇渠剿絶人用康宁实由臣不称职使此艰患伐檀兴议负乗招讥常懐覆餗之虞敢望専征之寄献俘未逺展効有期希此㣲功上答殊造为杨湖南谢设表臣某言中使某乙至奉宣圣㫖赐臣长乐驿设者恩荣特殊宴饮斯及顾兹厚礼猥集㣲躬臣某诚懽诚庆顿首顿首臣以多幸属此昌时任重方隅职忝文武甘受素飡之刺知无肉食之谋以忧以惶寤寐无措岂谓鸿恩继至丰膳爰来陆海兼陈饴醴皆设庶当奉扬圣泽覃布逺人流恺乐于皇风均乳哺于赤子少陈㣲効上答殊私无任感恩欣跃之至为武中丞谢赐樱桃表臣某言中使某乙至奉宣圣㫖赐臣樱桃若干者天睠特深时珍洊降宠惊里巷恩溢圆方臣某诚喜诚惧顿首顿首伏以含桃之羞时令攸贵况今採因御苑分自天㕑使发九霄集繁星而积耀味调六气承湛露而不晞盈眦而外被恩光适口而中含渥泽顾慙素食弥切自公岂图君子所先遂厌小人之腹谢赐时服表祇荷宠私启处无地臣臣久忝朝行厯职无効荏苒星纪偷荣嵗时不能少益圣猷以副深寄致使贼遗君父艰难未息合处严宪以正国章伏以陛下恢天覆之恩广地载之厚不循彛典俾同冕绂重剧丘山捧戴以入闺门空知夕惕裁缝而为衣服固可昼行内省疲驽将何答効谢赐端午绫帛衣服表纶言曲临宠服荐至跪捧殊钖庆跃交并臣臣谬典方州効㣲涓滴叨承大贶荣重丘山非才忝恩俯伏慙荷朱明启节御府赐衣沐圣泽而溟海方深被仙衣而鸖龟齐夀驰心向阙跼影望天慙分五岭之忧莫副九重之诏臣无任栁河东集巻三十八柳河东集卷三十九钦定四库全书栁河东集巻三十九唐柳宗元撰奏状二十一首为广南郑相公奏百姓产三男状右臣所部贞节坊百姓某妻产三男者臣详究往例寔为休徴已量事给绢三十疋充其乳养者伏以陛下勤䘏黎元感通天地灵心昭答景福已兴方使亿兆繁滋区夏充牣故表祥于字育是启运于昇平事杳化源庆延邦本鳞羽之瑞曾何足云臣幸列藩维尝叨枢近私贺之至为薛中丞浙东奏五色云状右臣得管内台州奏月日五色云见者一州官吏僧道耆老悉皆瞻覩已奏闻并写图奉进者伏以景云上瑞王者祉符焕彩彰之在天知圣徳之昭感伏维陛下化孚有截道洽无垠承天地之贞明导阴阳之和气遂使纷纷郁郁自东而徂西若烟非烟一旬而再至徴诸古谍事罕前闻伏乞宣付史馆以昭简册为裴中丞奏邕管黄家贼事宜状右今月四日邕管奏事官严训过称押衙谭叔向等与黄家贼五千余人谋为翻动虽已诛斩犹未清宁当时差本道同十将某至邕管界首宾州以来迎探事宜兼为声援昨得十四日状并严训状报同其黄家贼并已退散各归洞穴讫伏以鼠窃狗偷非足为患陛下威灵逺被神化旁行遂使姦猾之谋先期而自露回邪之党不戮而尽夷伏恐飞章已达吉语未闻尚轸天心犹烦庙算臣谬居方镇忝接疆界所得事宜不敢不奏让监察御史状右臣伏准名例律诸官与父祖讳同者不合冒荣居之臣祖名察躬今臣䝉恩授前件官以幼年逮事王父礼律之制所不敢踰臣不胜进退惶恐之至谨诣光顺门奉状以闻伏听勑㫖勑新除监察御史栁宗元祖名察躬准礼二名不偏讳不合辞让年月日检校司空同中书门下平章事杜佑宣为京兆府昭应等九县诉夏苖旱损状右臣谬领京畿已踰两月政术无取诚恳莫伸遂使雨泽愆时田苖微损夙夜兢惧寝食靡遑今长安一十四县皆准常年例全徴其昭应等九县臣各得状并令详审各絶隠欺谨具别状封进臣当府夏税通计约二十九万石已上据所损矜免秪当三万石有余恤人则深减数非广伏以圣慈𢎞贷悯念蒸黎臣忝职司不敢不奏无任惭惧之至为南承嗣请从军状故某官赠某官某乙男某官某乙右臣亡父至徳之岁死节睢阳陛下每降鸿恩必加褒宠臣自七岁即忝班荣垂五十年常居禄秩再守遐郡绩用无成终贻官谤甘就严谴无以负荷先志报効殊私以惭以惧陨越无地伏见某月日勑以王承宗负恩干纪命将徂征雷霆所加殄灭在近臣窃不自揆思竭忠诚愿预一卒之任以答百生之幸庶得摧锋触刄摩垒搴旗冀获尽于微诚倘不坠于遗烈踊跃之至夙夜不宁敢希皇明俯鉴丹恳臣闻周官考艺国子置车甲之司汉道推恩孤儿备羽林之用千秋思奋于事越仲儒期死于奔吴义激君亲名高竹帛臣虽无似有慕昔人虽身涂草野死而不朽披肝沥血昧死上陈无任恳迫忠愤之至谨录奏闻伏候勑㫖进农书状右伏奉某月日勑宜以二月一日为中和节所司进农书永以为恒式者臣伏以平秩东作虞书立制俶载南亩周雅垂文此皆奉天时以授人尽地力于农食自陛下维新令节益励农功既立典于可传每陈书而作则耕凿之利敷帝力于嘉谟稼穑之难动天心于睿览勤劳率下超迈古先凡在率土不胜幸甚前件农书谨函封进谨奏代人进甆器状右件甆器等并艺精埏埴制合规模禀至徳之陶蒸自无苦窳合太和以融结克保坚贞且无瓦釡之鸣是称土铏之徳器慙瑚琏贡异砮丹既尚质而为先亦当无而有用谨遣某官某乙随状封进谨奏栁州举监察御史栁汉自代状右状准从前赦文常参官上后举一人自代者伏见前件官颇有才行长于政术久歴岭南使职臣之所知敢举自代无任恳迫之至上户部状右伏以左降官是受责之人都不釐务户部钱是准勑收贮不合别支又所授员外官亦非旧制宗元在永州日见百姓庄宅公验有司户李邕判给处足明皆是正官今请悉依故事为准并废员外所置凡在贬黜授以正员责其成功俾无虚授贮钱既免支用加数足应军须寔冀货不滥分官无旷职谨状栁州上本府状右奉牒准律文处分者巳帖县准牒待秋分后举处分讫伏以慈惠化人孝悌成俗属吏所见皆许申明至公之下敢竭愚虑窃以莫诚赴急而动事出一时解难为心岂思他物救兄有急难之戚中臂非必死之疮不幸致殂揣非本意按文固当㳟守抚事亦可哀矜断手方迫于深哀周身不遑于逺虑律宜无赦使司明至当之心情或未安守吏切惟轻之愿况俟期尚逺禀命不遥伏乞俯赐兴哀特从屈法幸全微命以慰逺黎则必阖境荷慈育之恩岂惟一夫受生成之赐倘以律文难变使牒已行则伏望此状便令废格轻赐尘凟惶战交深谨录状上奉听处分为裴中丞伐黄贼转牒当管奉诏与诸管齐进诛讨邕管草贼黄少卿汉军马歩等若干人各具兵马数及军将若干前牒奉处分窃以天启昌期大功毕集神开兴运微恶尽除黄少卿等歴稔逋诛举宗肆暴恃狡兔之穴跧伏偷安凭孽狐之丘跳踉见恠以为威弧不射天网可逃侵逼使臣隳犯王畧恣其毒虐速我诛锄敌国尽在于舟中还师已期于席上谓宜投戈顿颡面缚乞身归郡邑于王宫効黎献于天吏而乃缮兵补卒增垒闲途正当天讨之辰更积鬼诛之罪衆轻鬬蚁勇劣怒蛙纎缟当强弩之初孤豚偾肥牛之下事同拾芥力易摧枮杪忽蜂腰虚见辱于齐斧突梯鼠首滥欲寄于旄头𠞰絶有时不索何获某拱稽致命执锐忘生车甲既备于小戎鲸鲵岂逃于诛戮窃观上畧总帅中权战士义激于身心列校势成于臂指蹶张之技尽出于山林拔距之材徧徴于川洞赏悬香饵令布疾雷莫不鼔舞戎行䖍㳟师律投躯不愆于羽檄跂足惟俟于牙璋今月某日奏事官米兰廻捧受诏命神飞首勇足蹈心驰欢声洽于万夫胜气横于千里国容不入履且及于寝门家事勿闻土巳填于左阖即以月日全军出次分道并进所期戮力敢告同心孔大夫贞直冠时清明格物全体许国一心在公兵精食浮为日固久容府阳中丞以义烈为已任勲袭太常安南李中丞以英武为家风业传彝器并膺邦寄克达皇威南则浮海济师共集堂堂之阵东则横海誓衆用成善善之功以此鼔行坐观尽敌刑惟勿喜诛有可哀徴侧之勇冠一方竟就伏波之戮吕嘉之威行五岭终摧下濑之师嗟此陋微自贻擒灭勉成良画速致殊勋虽荒徼之地固不劳于有征而昇平之年将自此而何事书之竹帛寔谓扬名事须移牒隣管以成掎角举牒者贺中书门下诛淄青逆贼李师道状右今月三日得知进奏官某报前件贼以前月九日克就枭戮者伏以天启圣期神资良弼必有惩讨以致昇平蠢尔凶渠敢行悖乱缔交于雷霆之下効逆于化育之辰逞豺声以欺天恣狼心而犯上嘉谋充叶威命旁行破竹宁比其发机走丸未喻于乗胜浊河清济曾无沟洫之虞大岘琅邪不闻涯岸之阻天兵四合贼衆屡摧然后赦刼胁之辜许其归复寛诖误之典期以抚循外怛皇威中感圣徳虽在枭镜岂不知归是以未极诛锄遽闻内溃鲸鲵已戮见东海之无波氛沴尽销仰太阳之普照功格于天地化合于阴阳一徳方继于商书降神自同于周雅遂使垂白遗老再逢天寳之安搢绅诸生逺期贞观之理某特承朝奖谬列藩臣常以突刄触锋未为効节膏原润草岂足酬恩寤寐抚心不遑宁处今则削平之际慙无尺寸之功开泰方初徒受丘山之宠无任愤激屏营之至忭舞欢庆倍百恆情贺中书门下平淄青后肆赦表右伏奉二月日徳音以淄青削平庆赐大洽率土之内忭跃无穷伏以周灭三监但明诛放之罪汉平七国更严斩杀之科未有翦覆凶渠抚存疑类威暂行而徳洽诛才及而恩加操兵者悉获归休秉耒者更闻优复与之种食丰以货财疾苦尽除鳏孤咸育葬战死之骨增以赏延怜刄伤之肌存其廪给涤山川之旧汚申节义之余寃功多受三事之荣节着有十连之宠较然逆顺益以彰明和气逺周罢七旬之干羽仁风溥畅收六月之车徒寰海永康夷夏均庆某忝司戎旅获奉昇平当伊尹无耻之辰见咎繇惟轻之徳忭跃之至倍万恒情无任庆贺之至贺中书门下分淄青诸州为三道节度状右某伏见某月日制分淄青诸州为三道节度都团练观察等使者害气尽除和风逺溥裂壤既分其形胜经野必正其提封河济异宜海岱殊服八命作牧无闻威福之源十国为连已肃澄清之政鼠无夜动鸮变好音惠泽岂俟于崇朝仁化宁期于必代遂使琅邪即墨田生无虑其异谋聊摄姑尤晏子但闻其善祝㳟以相公谟参禹绩制出萧规光辅圣神永康黎献某获逢开泰忝守方隅抃跃之诚倍百恒品为裴中丞上裴相贺破东平状右伏以逆贼李师道克就枭擒已具中书门下状贺讫某忝居末属特受深恩踊跃不宁辄复披露窃以自古中兴之主必有命代之臣一徳同功以叶休运故申甫方召成宣王复古之勋吴邓宼耿致光武配天之业此皆上下齐志中外悉心虽成功则多而陈力甚易岂若阁下挺拔英气迈越常流独契圣谟以昌鸿业庙畧初定异议纷然诋讪盈庭萋斐成市阁下秉心不惑定命弥坚讨淮右之凶则下车而授首服恆阳之虏则驰使而革心况师道恶稔祸盈鬼怨神怒恣行悖慢敢肆欺诬天兵四临所至皆㨗次又舍其将校许以归还罪止一夫恩加百姓豺狼感化枭镜懐仁自致诛夷以成开泰万方有庆四海无虞遂令率土之人尽识太平之理盛徳大业振古莫俦然则布政明堂勒功东岳光垂后祀辉映前王神化允属于圣君崇勋寔归于宗衮庆贺之至倍万恆情为裴中丞上裴相乞讨黄贼状某材质无堪授任非次当有事之日忠恳莫施遇成功之辰慙愤空积陈力之志誓死不渝伏惟仁恩终赐展効今者中华宁谧异类服从唯此南方尚余㓂孽伏以黄少卿等凭培塿以自固合莝脆以为强刼胁使臣侵暴列郡虽狐鼠之陋无足示威而蜂虿之微犹能害物必资翦伐方致和平庶尽驽蹇之劳以答恩荣之重抚心踊跃夙夜不宁私布丹诚敢期明鉴无任感激屏营之至为桂州崔中丞上中书门下乞朝觐状右某幸遇文明叨承委寄理戎典郡十有四年瞻恋阙庭神魂飞越项在邕州屡陈诚恳谬施进律之宠未遂执圭之愿相公膺贤辅圣大叙彝伦中外之臣出入更践某自领桂管又逾再周企鸾鹭于紫霄独无羽翼仰星辰于黄道徒竭丹诚况正月㑹朝逺夷皆至六岁来见要服有期岂使班超之望长悬子牟之恋空积伏乞特申微愿录授冗员徴故事而不遗揆夙志而斯毕入天子之国愿附礼于小侯拜丞相之车敢希荣于下客为南承嗣上中书门下乞两河効用状右伏以越败夫差多㑹稽纳官之子赵摧栗腹即长平死事之孤何者义烈之余色气勐厉上将効于国用下欲济其家声所以愤激悽怆常思致命者也某先父死难睢阳事存简册屡降优诏荣及子孙爰自繦緥超陞品秩肉食廪给未尝暂停顷守涪州属西蜀遘逆将致死命以尽夙心寝戈尝胆志愿未究㑹刀笔之吏寘以深文首级之差今复谁辩薏苡之谤不能自明犹赖旧勋谪居乐土食人力之粟守无事之官拳拳血诚无所陈露伏见明制兴师讨伐恒冀蔑尔小丑尚欲逋诛某才非古人志慕前烈愿得身当一队効死戎行竭平生之忠恳申幽明之寃痛抚劔心往发言涕零尝闻汉法有奋击匈奴者诸侯不得拥遏又况丞相总军国之重定廊庙之谋固当宏奖无所弃捐伏乞哀悯收抚以成其心无任恳迫惶恐之至柳州上中书门下举柳汉自代状右伏准元和六年十月十七日勑常参官授上后三日内举一人以自代便具所举人兼状上中书门下者今奏请前件官自代谨连状为长安等县耆夀诣相府乞奏复尊号状右某等伏以生长明时游泳皇泽鼔腹且知于帝力食毛敢忘于君恩窃见近者祥瑞所呈周于百郡丰稔之报均于四方有以知上𤣥降灵诞告嘉应彰我君文明之化仁育之恩大道既行鸿名未举是以殷勤昭着如斯而不巳者也某皆陶煦纯仁成此耇老生既无补死而何求唯愿上闻帝阍复建尊号用彰圣徳以报皇慈披露血诚伏守天阙麋躯碎骨犹生之年谨以今日诣光顺门辄进奏讫伏惟相公赞翊明主共致太平而使名号尚郁天人失望草野愚鄙窃有惑焉伏望敷奏之际开陈其要俾下情允达大愿克从退就泉壤乐而无恨轻黩国相伏待典刑谨状为京畿父老上府尹乞奏复尊号状右某等幸以羸老获覩昇平蹈舞薫风讴歌夀域譬之草木何以报天寤寐焦劳不知所措伏见圣君临御𤣥化升闻瑞应匝于万方丰报穷于四海神祗注意天地倾心觉悟生人必有为者葢以挹损徽号近二十年盛徳益光大名未复致逺迩积虑幽明愤懐故自古以来嘉瑞之至未有如今岁之盛也斯乃上𤣥深㫖下人恳诚勤勤相符正在于此某等眷恋明时朝夕是切唯愿早复大号以契天心庶得圣政益光鸿化弥逺少遂踊跃之甚今请诣光顺门进表昩死上陈伏以侍郎道合君臣惠敷黎庶倘遂收採愚虑致贡大庭俾草莱微诚得达万乗非所敢望惶惧伏深谨状栁河东集巻三十九柳河东集卷四十钦定四库全书栁河东集巻四十唐柳宗元撰祭文哭辞一十五首祭杨凭詹事文年月子壻谨以清酌庶羞之奠昭祭于丈人之灵卿云轮囷天汉昭回自然物外宁杂尘埃公禀间气心灵洞开翺翔自得谁屑羣猜孝友忠信闻于九垓摛华发藻其动如雷世荣甲科亦务显处公之俊徳有而不顾御史之选朝之所注公勤于养投劾引去时任方隅威刑是务公施其惠亦莫有京兆之难下多怨怒或由以黜瓦石盈路公捍其强仁及童孺左迁而出拥道牵慕道峻多谤徳优见憎烦言既诋倚法斯绳南过九疑东逾秣陵颠沛三载天书乃征入傅王国嘉声聿兴詹事东宫致政是膺年唯始至道则弥励颉颃今古优游徳艺寔期濬发再光文陛谁谓昊天遽兹降厉呜唿哀哉某以通家承徳夙奉良姻莫成子姓早䘮淑人恩礼斯重眷抚惟新绸缪其志寔敬寔勤迨今挈然十有八祀家缺主妇身迁万里谤言未明黜伏逾纪徳辉间絶音尘莫俟岁首发函视逺如迩虽当沉痼心术犹治抚膺顿首流泣瞪视既敛而还莫传音㫖向风长恸于兹已矣呜唿哀哉承讣之始卜兆既逾载驰斯文出拜路隅哀从海澨礼致皇都寸诚相续终岁不渝天道悠逺人世多虞寄心双表长恨囚拘呜唿哀哉祭穆质给事文昭祭于给事五丈之灵自古直道鲜不颠危祸之重轻则系盛衰矫矫明灵克丁圣时形躯获宥三黜无亏贤良发䇿始振其仪天子动容敬我直辞载之册府命以谏司抗姦替否与正为期奏书百上知无不为谁谓刘贾英风莫追给事黄门奉职枢机封还付外动获其宜无旷尔位惟公在斯达道之行寔惟交友患难相死其废自久公寔毅然誓均悔咎挺身立气不改其守黜刺南荒义言盈口封章致命志期陨首邈矣高标谁嗣于后王命南下郡符东剖留滞湮沦殱比遐夀呜唿哀哉公之伯仲信为先执感激之风道同义立中司守直姦权是袭致之徽纆诬以贿入琐琐其徒搒讯愈急诏下三司议于洛邑噫我先君邦宪是辑平反羣枉大忤三揖危法旋加谮言俄及左宦夔国义夫掩泣邪臣既黜乃进其级端于庶寮直声允集䖍䖍小子夙奉遗则公在郎位再罹摈抑时忝宪司窃分枉直抗辞犯长有志无力惟韩洎刘同愤霑臆道之不行衔媿罔极公在左掖议登秋官先定于志将发其难决白无状以申祸端秉心撰词义不可干㑹逢友累曾莫自安感于禇中有涕汎滥呜唿哀哉夀宫久翳狼荒万里礼不可违诚不可弭抽哀洩忿舒文致美愿遡海风以穷洛涘清明如在神鉴何已呜唿格思以慰勤止祭吕衡州温文维元和六年岁次辛夘九月癸巳朔某日友人守永州司马员外置同正员栁宗元谨遣书吏同曹家人襄儿奉清酌庶羞之奠敬祭于吕八兄化光之灵呜唿天乎君子何厉天寔仇之生人何罪天寔雠之聪明正直行为君子天则必速其死道徳仁义志存生人天则必夭其身吾固知苍苍之无信莫莫之无神今于化光之殁怨逾深而毒逾甚故复唿天以云云天乎痛哉尧舜之道至大以简仲尼之文至幽以黙千载纷争或失或得倬乎吾兄独取其直贯于化始与道咸极推而下之法度不忒旁而肆之中和允塞道大艺备斯为全徳而官止刺一州年不逾四十佐王之志没而不立岂非修正直以召灾好仁义以速咎者耶宗元幼虽好学晚未闻道洎乎获友君子乃知适于中庸削去邪杂显陈直正而为道不谬兄寔使然呜唿积乎中不必施于外裕乎古不必谐于今二事相期从古至少至于化光最为太甚理行第一尚非所长文章过人畧而不有夙志所蓄巍然可知贪愚皆贵险很皆老则化光之夭厄反不荣欤所恸者志不得行功不得施蚩蚩之民不被化光之徳庸庸之俗不知化光之心斯言一出内若焚裂海内甚广知音几人自友朋彫䘮志业殆絶唯望化光神其宏畧震耀昌大兴行于时使斯人知我所立今复往矣吾道息矣虽其存者志亦死矣临江大哭万事已矣穷天之英贯古之识一朝去此终复何适呜唿化光今复何为乎止乎行乎昧乎明乎岂荡而为太空与化无穷乎将结而为光耀以助临照乎岂为雨为露以泽下土乎将为雷为霆以泄怨怒乎岂为凤为麟为景星为卿云以寓其神乎将为金为钖为圭为璧以栖其魄乎岂复为贤人以续其志乎将奋为明神以遂其义乎不然是昭昭者其得已乎其不得已乎抑有知乎其无知乎彼且有知其可使吾知之乎幽明茫然一恸肠絶呜唿化光庶或听之祭李中丞文维贞元二十年岁次甲申五月某朔二十二日故吏儒林郎守侍御史王播将仕郎守殿中侍御史穆质奉议郎行殿中侍御史冯邈承奉郎守监察御史韩泰宣徳郎行监察御史范传正文林郎守监察御史刘禹钖承务郎监察御史里行栁宗元承务郎监察御史里行李程等谨以清酌之奠致敬于故中丞赠刑部侍郎李公之灵惟公坚贞守道洁亷成徳当官秉彝卓尔孤直高节外峻纯诚内植临事不回执心无惑矫矫峻节擢于天枝式是邦族粲其羽仪发迹内史参其军事自下劘上直词屡至于后受邑歴抚疲人公去逾久人滋咏呻复从京邑辟署司录振其纲条端我甸服黠吏屏气贪官窒慾赫赫有命登于王庭邦赋以修国用是经寔抗其长以奉准程校其簿书无失奇赢进为正郎勾㑹是专乃刺于商虎节登山化塉为沃致夷于艰道途讴歌有诏征还丞我御史执其宪矩纠逖之志直清是举慎择寮吏必薪之楚终始七载不忘祗勤事无观瞻道有屈伸皂囊密启忠恳屡陈令望逾重名卿是属拖绅遽闻巻衣已复礼备赠赗恩加命服窀穸有时岁月逾蹙播等猥备官属况当荐延承其规模奉以周旋近或逾月逺则累年咸承至公官守获全故事尽在遗风蔼然俯仰庭际顾慕潺湲致诚一觞拜诀堂筵呜唿哀哉为韦京兆祭杜河中文维年月日甲子京兆尹韦夏卿谨以清酌之奠致敬于故河中节度赠礼部尚书杜公之灵自古谋帅恒在诸儒晋登郄縠亦以诗书爰及近代二柄殊途授钺之臣率由武夫时惟明灵道冠学徒天子有命总其戎车何以邦之维绛及蒲有山有河殿此大都焜燿昌时振宣后学命服之盛光于列岳谓保丰福永縻王爵夀如何期神不可度呜唿哀哉大歴之岁诏征茂才时忝同道俱起草莱懐䇿既陈纶言焕开考第居甲自天昭回分命邦畿步武获陪同志为友星霜屡廻长我十年礼宜兄事周游欢洽莫不如志于后多幸谬列周行又同制书并命文昌及余稍迁吏部为郎公属中兵此焉分行再获聨事东西相望出处同道乐惟其常后余出刺九载南服公自左辅遂膺推毂我勤魏阙爰总九流谁谓河广愿言莫由烹鱼之问往复相醻惠好斯厚惟以绸缪余弟宗卿获庇仁宇命佐亷问忘其愚鲁假以羽翼俾之骞翥惠文峩峩赤绂在股荣映斯极从容何补承庆唯深报恩无所呜唿哀哉天子震悼哀我良臣密印追赠尚书礼殷四方兴嗟况此故人循念平昔徘徊悲辛卜葬斯及礼仪毕陈敬荐行潦洩哀兹辰呜唿哀哉为韦京兆祭太常崔少卿文维年月日甲子京兆尹韦夏卿谨以清酌庶羞之奠敬祭于亡友故太常少卿崔公之灵惟灵率是良志蹈其吉徳炳蔚文彩周流学殖孔氏之训专其传释黄老之言探乎幽赜六书奥秘是究是索叩尔𤣥关保其真宅艺成行备披云骋迹康庄未穷蒙汜已极呜唿哀哉夙岁同道从容洛师接袂交襟以遨以嬉䇿驾嵩少泝舟瀍伊笑咏周星其乐熈熈丹霄可望青云可期洛中十友谈者荣之惟郑洎齐各登鼎司或䘮或存山川是违繄我夫子宜相清时命之不遐孰不悽悲呜唿哀哉往佐居守及尔同寮笑遨交欢匪夕则朝入同其室出聨其镳投文报章既歌且謡及我为郎优游吏部公为御史持宪天路文陛徐趋眷恋相顾欢爱之分有加于素自我于迈厯刺东吴离忧十年复会名都余为侍郎铨总攸居实得茂彦奉其规模聫事合情又倍其初我尹京兆君亚奉常步武相望佩玉以锵谓保愉乐长此翺翔抱疾㡬何忽焉其亡呜唿痛哉原念往昔爱均骨肉我有书笥盈君尺牍寤言在耳古今何速失涕兴哀匍匐往哭抚筵一唿心焉摧剥日月逾迈佳城遽卜素车千里逶迤山谷晦尔精灵藏之斧屋呜唿哀哉丹旌即路祖奠在庭去此昭昭就尔㝠㝠敬陈泂酌以告明灵临觞永恸庻冩哀诚呜唿哀哉伏惟尚飨为李京兆祭杨凝郎中文维贞元十九年嵗次癸未四月辛未朔某日检校工部尚书京兆尹司农卿李寔谨以清酌庶羞之奠敬祭于故兵部郎中杨公之灵惟灵清标霜洁馨徳兰薫沖和茂着孝友彰闻濬发洪绪激扬清芬思侔徳祖学绍子云莹彼灵府彬其英文吐论冠时舒华轶羣百氏之奥一言可分旁贯释老岂伊典坟谓蹑公相赞扬圣君高山安仰逝水沄沄呜唿哀哉惟是伯仲并为士则连擢首科迭居显职公之懿羙发自朋僚播于四方令问克昭炯然独识卓尔孤标翼翼其容羽仪清朝载笔东掖动无不纪起草南宫时论增美大梁有艰天子是使密勿之谋唯道是履复归郎署职兹中兵简稽无挠以考其成英风未摅沉痾遽婴孰云积善降以促龄昔岁江表获同宴语谬为好仁不我遐阻公之元兄复惠徳音优游多暇眷盼逾深情言盈耳尺素相寻冀兹竞爽焜燿儒林及此凋落秪摧我心呜唿哀哉遣车就引哀挽先路迅风凄悲頽景幽暮倾都殄瘁挥涕相顾矧兹故人谁任痛慕潢污一觞讵写平素尚飨为安南杨侍御祭张都䕶文维年月日故吏某职官某敬祭于故都䕶御史中丞张公之灵交州之大南极天际禹绩无施强秦莫制或宾或叛越自汉世圣唐宣风初鲜宁岁稍臣卉服渐化椎髻卒为华人流我恺悌士燮之理惟公克继勤劳逺图敷赞嘉惠铜柱南表前功载修空道北出式遏蛮陬梯航连连旌斾悠悠辐凑都㑹皇威以流方荷天宠宜公宜侯声驰帝乡魄降炎州呜唿哀哉公昔试吏时推清能公昔乗轺人知凖绳鳏嫠以安征赋用登柱史稍迁郎曹继昇程功佐理海裔斯澄乃纪南方专任是凭礼分五玉恩钖百朋开府辟掾羣英攸属顾兹陋微敢厠甄录既受筐篚载加命服赐有楚冠用慙豸角星言赴命注望帷幄视险如夷瞻程非邈伯氏左官爰滞中途流连隠忧言念涕濡子姓莫在使命顿殊兢魂弔影敢废斯须情留江徼梦结天隅恩切有裕义乖从役顾慕长恸展转增惕膂力犹在中肠屡激方俟销忧永期投迹谦徳不福法星降灾庭悬遽彻驲讣爰来抚躬益恨循顾增哀瞻容莫及报徳何阶輤车北辕申奠克谐望拜徒至音尘永乖南州斗酒庶写幽懐祭万年裴令文惟灵孝友之性寔惟天与饰以儒书洽其誉处枵然不量廓尔其宇人以义来我以身许褰裳赴急不避寒暑交半域中多容鲜拒贤于博奕媚兹䜩语或泛或沉两得其所考礼成文坠章克举展乐承职音官式序既聨奏复亦图笋簴播在奉常永传仪矩脱畧细谨慠忽烦言坦然自居无顾仇怨卒成官谤莫究祸源坐黜中徙再期腾骞孰云蓄愤遽此归魂呜唿哀哉世称姻党鲜克终吉唯我与君久而逾密追惟淑徳嫔于君室上顺尊卑下欢俦匹致其孝敬式是仁恤爰及童孩处心勿失君之仲季茂于文术游艺相从操觚散帙顾余蹇劣厠迹奔逸二纪于今情交若一屡闻凋缺互见迁黜契阔伶分形间质方期末路稍追曩日时不我谋于焉斯毕营营衞尉独守邦秩想其永哀淮海萧瑟呜唿哀哉闻疾驰简其命未返翩其讣书来自番禺块守穷荒山䕫与居有眉不伸有志不舒况逢零悴当此囚拘拊膺长恸长恸何如菲礼无取沉哀有余呜唿哀哉祭吕敬叔文维年月日朔友人从内兄守永州司马员外置同正员柳宗元谨以酒肉之奠致祭于亡友吕敬叔之魂呜唿鞠躬歴聘或以不答屠鱼乖离夫何克合大或不容小或见遗往来逢迎今古参差惟子之中忠勇充之以诚与物退受其疵智谋宏长辩论恢奇巖峩博大与世异资何付之器而踬于时尝曰余武王功是期誓耆其力以达皇威边鄙不靖俾供舆师诸侯顺道戎貊咸宜今其没矣哀志之违知之无补世又罕知呜唿哀哉昔与子游尚疑其志及观其长诚任其事日异其能岁增其智进如川行浩浩而遂天乎有亡中道是弃余慎取友惟心之䖍周游人间余二十年摈辱非耻升扬非贤一贯于道无四五焉子之知我不以事迁言而见信貌阻心传我黜终世子夭于前徒称子志谁信我言与子俱已孰云后先惟子之兄志同义比官刺一州四十而死子仕方初百年有几如何黙黙去我遄已有穉之妻有弱之子海壖东周号哭万里葬纼之行获出于此爰陈酒肉式嘉且㫖读兹哀辞以奠而诔呜唿敬叔吾道已矣尚飨祭崔君敏文夫产崑崙者难为玉植邓林者难为木公以令望显于华族艺䆳六书学该十录躭此黄老恬于宠辱入补黒衣出参甸服纪纲淮海政令惟肃宰制岳滨周于仁育储闱典议直清攸属久次推能二州继牧至于是州率由旧俗和易勿亟优游自足既有少吏勤于庶狱妖诬殄除淫祠翦覆出令三岁人无怨讟进律未行归神何速某咸以罪戾谪兹炎方公垂惠和枯藁以光鸣銮适野泛鹢沿湘广筵命乐华烛飞觞高歌屡舞终以无荒纷虑斯併忧懐暂忘良时不再斯乐难常今其奈何顾慕感伤呜唿室有迭去川无息流追懐曩辰怳若梦游奠彻中寝魂迁乗舟邦人永思匍匐隠忧况我懐徳心焉若抽洁诚可鉴苹藻非羞祭段𢎞古文世病乎直人悦其和行而不容虽圣奈何提其信义谁与同波硁硁以终坚不可磨游得其仁友择其益始于可进终㑹于厄精诚介然将贯金石追恩懐旧兴词愤激君昔来辱备闻嘉言宵㑹北堂昼宴南轩去适于越不日其旋载除我居望尔北辕今者之来丹旐有翩閟兹英志限此中年呜唿哀哉君寔斯贫有子而㓜孰云履信惟天所祐道途之费敢废于旧志君之行铭石斯授有洁其觞有楚其豆庶鉴于诚临兹飨侑哭张后余辞后余常山张氏孝其家忠其友为经术甚䆳而文少余七年颇弟畜之与之居终日冲然忘其有人与之言铿然而厉辩而归乎中凡人有道而不显于世则曰非其世也道而得乎世然而不显则曰命命之微不可知知而索乎外者曰性与貌后余之性可谓良矣其貌可谓肃矣博实宏裕宜为大官耇老求其所以夭贱无可得焉既得进士明年疽发髀卒后余之死人咸痛之曰天之佑善人而杀是子何也激者曰天之杀恒在善人而佑不肖庄周之説以为人之君子天之小人张君岂天所谓小人者耶是二者又非论之适也吾谓善与恶夭与夀贵与贱异道而出者也无取喜怒于其中道之出者多其合焉者固少是以君子之难贵且夀也后余母老而䘮良子东西行者助之哭焉况其知者耶然后余不与谄冒者同贵不与悖乱者同夀归洁乎身闻道而死虽勿哭焉可也呜唿向更使既闻道而且贵且夀则其显庸也逺矣又乌能勿痛乎遂哭之以辞嗟嗟张君善不必夀惟道之闻一日为老人皆反是百稔犹㓜子之优游是亦黄耇嗟嗟张君宠不必贵尊严为人早服高位淫谀肆慾银艾沦弃子之崇高无媿三事吾见皤皤而童赫赫而辱进襦袴于几杖负泥涂于冕服已虽有余人视不足子之迹不混乎其间者幸也宜贺而弔宜歌而哭吾其过乎与其宠而加贵善而加夀道施于人庆及其母从容邦家乐我朋友岂不光裕显大欤而不克也则弔而哭者其无过乎呜唿祭李中明文致祭于亡友中明之灵夫子之道邈以恒兮夫子之志励以兢兮求中慊末若履冰兮敦仁以孝寔烝烝兮唯毁死亏礼其他莫惩兮秉端守一信厥明兮月踰岁长行若登兮外温其颜内类直绳兮谩言来加不遽陵兮举世羣非自视𢎞兮庶优游于道大赉是承兮掩寃舒抑与类升兮胡茫茫其不信卒以祸仍兮岂韬忠裒信鬼所憎兮将教言吾欺终不可征兮吾方期子于暮冀有兴兮今而弃余志若崩兮若将援而上䘮厥肱兮怛其殒心交背膺兮水之绵绵山万层兮又淫以雨雪纡委碅磳兮鸺夜啼羣瞑凝兮魂鬼以行中道㱥殑兮魑魅撝呵曷可凭兮聊致吾慎斯言孰称兮杨氏子承之哀辞杨氏子承之既冠有成人之道其明年四月不幸而夭其外姻解人栁宗元为之恸且出涕噫是子也气淳以愿志专以勤确然而直方吾未知其止也作辞赋书论其言甚伟余方爱之谓可以为器者故不知恸且出涕况其亲戚者乎凡天之生物也不类精粗纷厖贤愚混同或逺而合或亲而殊然则虽人亲戚亦将有不克知其美者若杨氏子者其亲戚皆贤咸得知之者也使知之徒以增其悲愁怨号之声无为也用是为之辞以相其哀焉葆醇熈兮承贞则懿文章兮好循直诚耿介兮又绰寛学之勤兮行弥专质圭璋兮文虎豹超凌厉兮驰圣道力未具兮志求通道之逺兮足先穷有母噭噭兮有弟哀号世父孔悲兮湘水滔滔去昭旷兮沉幽寞魂㝠㝠兮竟难託死者静兮生者愁子之淑兮徒增忧志甚良兮命甚蹙子之生兮又何欲悲吾耳兮动吾神谁使子兮淑且仁呜唿巳乎不可追终怨苦兮独何为柳河东集巻四十柳河东集卷四十一钦定四库全书栁河东集巻四十一唐栁宗元撰祭文十五首舜庙祈睛文年月日某官某敢用牲牢之奠昭祭于虞帝之神帝入大麓雷雨不迷帝在璇玑七政以齐九泽既陂钖禹𤣥圭至徳神化后王与稽勤事南巡祀典以跻此焉告终宜福遗黎庙貌如在精诚不暌今阳徳愆候有渰凄凄降是水潦混为涂泥岸有善崩流或断堤泛滥畴壠坡陁圃畦恒雨获戾循咎增悽忍兹嘉生均彼蓬藜敢望诛黑蜧抶隂蜺式干后土以廓天倪粢盛不害余粮可栖或簸或溲为酒为䤈鎗鎗笙镛坎坎鼔鼙百代祀徳甿心不携岂独苹藻徴诸涧溪帝其聴之无作神羞雷塘祷雨文惟神之居为坎为雷专此二象宅于巖隈风马雷车肃焉徘徊能泽地产以祛人灾钦兹有灵爰以庙飨神惟智知我以诚往茍失其应人将安仰嵗既旱暵兹生长敢用昭告期于肸蠁某自朝受命临兹裔壤莅政方初庶无淫枉洁亷自持忠信是仗茍有获戾神其可罔擢擢嘉生惟天之养岂使粢盛夷于草莽腾波通气出地奋响钦若成功惟神是奖祭纛文维年月日某官以牲牢之奠祭于纛神惟昔澧有大特化为巨梓秦人凭神乃建茸头是为兵主用以行师汉宗蚩尤亦作灵旗既类既禡指于有罪北面诏盟抗侯以射虽有古典今弃不用惟兹之制神实守祀有蠢黄孽保固虐人俾兹太平犹用戎律天子有命施威于下惟守臣某董正抚师秉羽先刃出用兹日敢修外事爰荐求牛庶无留行以殄有罪国有祀典属于神明伤夷大命无敢私顾惟克胜敌以全天兵去兹蟊蠈达我涵育收厥隷圉役于校人海隅黎献永底于理无或顿刃以为神耻急急如律令禡牙文维年月日某官某以清酌少牢之奠禡于军牙之神秦定百越汉开九郡自兹编列同于诸华天寳兆乱北方荐役惟是南方久稽讨伐藩蛮怙险乳字生聚悖傲威命虐夷齐人黄姓陋㜸实恣盗暴僮壮杀老掠敓使臣枭视洞窟以逃大戮今皇帝受天景命敷于有仁凡百凶毒㒺不震伐齐鲁谊殄赵魏显化溥天之下咸顺帝理唯是琐眇尚恣昬顽致天震怒命底于罚官臣某钦率邦典统戎于征惟尔有神懋扬廼职敢告无縦诡类无刘我徒镞刃锋锷毕集于兇躬铠甲干盾咸完于义躯焚炀荡沃往如行虚俾人怀于安以靖离之隅在是举也往钦哉无作神羞急急如律令祭井文致祭于水土之神惟神蓄是𤣥徳演为人用不穷之养功齐乳湩惟古有制八家所共是邦阙焉官守斯恐蕴利滋久閟灵则深爰告有神惟恻我心卜兹利兆于彼城隂神斯有仁是鉴是临惟昔善崩今则坚好惟昔逓石今则顺道终古所无聿从心祷非神是与人力焉保发自𤣥㝠成于富媪克长厥灵不爱其寳敬修报礼式荐苹藻禜门文禜于城门之神惟神配隂含徳司其翕辟能收水沴以佑成绩淫雨斯降害于麰麦野夫兴忧官守增惕诸隂既闭休征未获敬用瓢赍以展周索纳其云气复我川泽惟神是依式伫来格叔父祭六伯母文维贞元十七年嵗次辛巳二月癸巳朔二十五日丁巳姪男华州华隂县主簿纁谨以清酌庶羞之奠敬祭于六伯母之灵伏惟天钖夀考神资淑徳髙明而和柔惠且直敬长慈幼宗姻仰则不偕贵位孰不悽恻呜唿哀哉移天夙丧丁此闵凶主器继夭莫承于宗懿彼贤女孝诚自中温温良人竟扬徳风承顺必敬滑甘则丰致养有荣其道克终天祸弊族逺承哀讣纒牵官仕奔哭无路亦既请告聿来京师以号以唿祇拜堂帷子姓彫落宗门日衰託于外姻陈此灵仪幼女号恋誓言固之仁贤见容曲遂其私内顾孱眇秖益摧悲诚愧于人岂曰得宜今嵗调选获㕘士林主其簿书于华之隂受禄虽微莫遂曩心夙驾东征祖軷将临朔望是违哀怀岂任呜唿哀哉祭独孤氏丈母文维年月日某以清酌之奠祭于独孤氏丈母之灵惟灵育徳涵仁克生贤子生而不淑未壮而死名播九围望髙羣士虽微禄位人羡其美在抱无孙承家乏祀孝女良婿适遵燕喜某曩与子重道契义均知心为贵实在斯人奉养宜继将致其勤竟罹祸谪逾纪漂沦夙志斯阻微衷莫申冀荣末路私愿获陈遽此承讣天乎不仁呜唿哀哉昔也髙堂世悲其独今兹元室孝道当复神感昭融不疾而速灵识逾濬承欢载穆式致其安宁寘其毒愿言有知以慰幽躅祭从兄文呜唿我姓婵嫣由古而蕃钟鼎世绍圭茅并分至于有国爵列加尊联事尚书十有八人中遭诸武抑压讐寃踣弊不振数逾百年近者纷纷稍出能贤族属旍曜期复于前君修其辞楚越犹传从事诸侯假守郡藩人谣吏畏威惠咸宣神乎我欺命返不延兴起之望是越是愆嵗首去我将濵海壖留游欢娱涉月弥旬夜爇膏炬昼凌风烟理䇿岖縻舟潺湲将辞又醉既往而旋今者之来徒御悽然垂帷襜襜飞旐翻翻升拜无形洽哭谁闻逝归从祔于邓之原铭墓有辞发我狂言秖陈其悲匪暇于文觞有㫖酒豆有㹠肩伊奠之菲而诚孔繁灵耶㒺耶有涕涟涟祭弟宗直文维年月日八哥以清酌之奠祭于亡弟十郎之灵吾门彫丧嵗月自久但见祸谪未闻昌延使尔有志不得存立延陵已上四房子姓各有单绪慥慥早夭汝又继终两房祭祀今已无主吾又未有男子尔曹则虽有如无一门嗣续不絶如线仁义正直天竟不知理极道乖无所告诉汝生有志气好善嫉邪勤学成癖攻文致病年才三十不禄命尽苍天苍天岂有真宰如汝徳业尚早合出身由吾被谤年深使汝负才自弃志愿不就罪非他人死丧之中益复为媿汝墨法絶代知音尚稀及所着文不令沈没吾皆收録以授知音文类之功更亦广布使传于世人以慰汝灵知在永州私有孕妇吾专优恤以俟其期男为小宗女亦当爱延子长大必使有归抚育教示使如己子吾身未死如汝存焉炎荒万里毒瘴允塞汝已久病来此伴吾到未数日自云小差雷塘灵泉言笑如故一寐不觉便为古人茫茫上天岂知此痛郡城之隅佛寺之北饰以殡纼寄于髙原死生同归誓不相弃庶㡬有灵知我哀恳祭姊夫崔使君简文永州刺史愽陵崔公之灵天之生人或哲或愚君取其英爰曜于初誉动京邑施于方隅密勿书奏元侯是俞蜀冦内侮祸联羌髳君出显画披攘其徒南平剑门西获戎俘超受刑曹留总南都移刺连部下民其苏道不可常病惑中途悍石是饵元精以渝雷谤爰兴按验增诬始虽进律终以论辜溟海浩浩而君是踰嵩山茫茫而君是居厥弟抗愤叫于康衢天子闵焉讯以文书御史既斥连帅是除期复中壤遽沦别区丧还大浸又溺二孤痛毒荐仍振古所无何谪于天降此翦屠柩不及归寓塟荒墟将葺将就誓还里闾呜唿哀哉君之子姓惟自我出母仪先亏父训又失㷀㷀相视抚悼增恤咸冀其才以大家室惟昔与君年殊志匹昼咨夕计期正文律实契师友岂伊亲昵谁谓斯人变易成疾良志莫践乖离永诀呜唿哀哉永山之西湘水之东殡纼以出斧屋爰封神非久留息驾于中书石为志世徳斯崇手㪺以酹涕出焉穷又祭崔简文嘻乎崔公之柩嘻乎崔公楚之南其土不可以室或坋而頽或确而萃隂流泄漏瀐没渝溢硕䑕大蚁傍穿侧出亏疎脆薄久乃自窒不如君之乡式坚且密嘻乎崔公楚之南其鬼不可与友躁戾佻险睒眒欺茍脞贱暗䀜轻嚚妄走不思己类好是羣丑不如君之乡式和且偶日月甚良子姓甚勤具是舟轝宁君之神去尔夷方返尔故邻奕奕其归宜乐且欣君死而还我生而留逺矣殊世曷从之游酹觞于座与涕俱流祭崔氏外甥文呜唿生有孝姿淑且茂兮谓吉其终道克就兮胡典而丧离厥咎兮蹈道而违死谁佑兮岂汝之昧不能究兮将夺之鉴使昬霿兮反复搅予哀何救兮骨肉无从魂焉觏兮庶㡬来归馂以侑兮酒实于觞肉盈豆兮岂伊异人余所授兮来耶否耶歆气臭兮祭崔氏外甥女文叔舅宗元祭于二十六娘子之灵凡我诸甥惟尔为首甥于我氏恩顾弥厚惠明贞淑仁爱孝友女徳之全素风斯守播于族属芬馨自久恭惟伯姊道茂行髙上承下训克敬能劳夙有仪则刑于汝曹虽云性善抑自良陶汝之先君以文诲我周流辨论有疑必果恒革其非以成其可孰云具美易以生祸汝及诸弟流离莫从幸获我依以慰困穷归之令族有蔚其容方冀荣夀遽罹灾凶呜唿哀哉汝自艰酷二弟继终海门之哀今古罕同骈也英文敷畅洽通实期振耀宏我儒风又兹夭阏神理何蒙盛徳余庆宜福其丰胡然降戾惟祸之逢呜唿哀哉前嵗诏追廷授逺牧武陵便道往来信宿幸兹再见缓我心曲犹且轻别瞻程务速孰知自此遂间幽躅临视无路遡风恸哭怛然自中如刃之触邙阜有位青乌载卜道途尚艰嵗月逾蹙方俟归纼再期奠沃寄哀斯文心焉往复呜唿哀哉祭外甥崔騈文祭于卿郎之魂呜唿天恡灵竒取不可贪既睿又力神谁以堪汝不是思而縦其志盗其管籥褰其箧匮抽深抉密襜重揭贵守吏失职诉帝行事果殄尔躬以宁其位岂不信耶不然无鬼诛之行而中道夭死有拔类之才而三见废委仁充其躯毒中骨髓其何以为累也兄弟逾十我出惟八既孤数祀中分存没我为汝舅汝为我甥求仁具得为艺继成天下莫伦古罕并行人而思之㡬不欲生呜唿既致其爱秖极其哀秦越万里心魂徘徊念与汝别桓公之台顾余犹壮视尔如孩戯抽佛筴前次沲隈笑颔即路鸣鞘不回岂云古今自此而乖孰为鬼神忍是隂诛得疾之日兄弟莫在谒医问巫卒以幽昧葬之东野谁赗谁㑹既虞以奠谁主谁酹孤魂冥冥何託何逝呜唿哀哉刑曹继之以病告余衔忧驱使裹药操书虽惊状剧犹恃神扶岂知所赖终以误吾我自得罪无望还都想尔新墓少陵之隅何时归祔圮土下唿渍泪彻圹以沾以涂此心未慊秖益摧纡累见于梦宁知有无寄之哀辞惟俎及壶呜唿哀哉栁河东集巻四十一柳河东集卷四十二钦定四库全书柳河东集巻四十二唐柳宗元撰古今诗七十六首同刘二十八院长述旧言懐感时书事奉寄澧州张员外使君五十二韵之作因其韵增至八十通赠二君子弱岁游𤣥圃先容幸弃瑕名劳长者记文许后生夸鷃翼尝披隼蓬心赖倚麻继酬天禄署俱尉甸侯家宪府初收迹丹墀共拜嘉分行㕘瑞兽传㸃乱宫鵶执简宁循枉持书每去邪鸾凰标魏阙熊武负崇牙辨色宜相顾倾心自不譁金炉仄流月紫殿启晨赮未竟迁乔乐俄成失路嗟还如渡辽水更似谪长沙别怨秦城暮途穷越岭斜讼庭闲枳棘候吏逐麋䴥三载皇恩畅千年圣歴遐朝宗延架海师役罢梁溠京邑搜贞干南宫步渥洼世推材是梓人仰骥中骅歘刺苖人地仍踰贑石崖礼容乘㻫琫戍备响錏鍜宠即郎官旧威从太守加建旟翻鸷鸟负弩绕文蛇册府荣八命中闱盛六珈肯随胡质矫方恶马融奢褒德符新换懐仁道併遮俗嫌龙节晚朝讶介圭賖禹贡输苞匦周官赋秉秅雄风吞七泽异产控三巴即事观农稼因时展物华秋原被兰叶春渚涨桃花令肃军无扰程悬市禁贳不应渔竭泽宁复叹栖苴蹀躞驺先驾笼铜鼔报衙染毫东国素濡印锦溪砂货积舟难泊人归山倍畬呉歈工折栁楚舞旧传芭隠几松为曲倾樽石作污寒初荣橘柚夏首荐枇杷祀变荆巫祷风移鲁妇髽已闻施恺悌还覩正竒衺慕友惭连璧言姻喜附葭沈埋全死地流落半生涯入郡腰常折逢人手尽义敢辞亲耻污唯恐长疵瘕善幻迷氷火齐谐笑柏涂东门牛屡饭中散蝨空爬逸戏看猴鬭殊音辩马檛渚行狐作㜸林宿鸟为同病忧能老新声丽似姱岂知千仭坠祇为一毫差守道甘长絶明心欲自贮愁听夜雨隔涙数残葩枭族音长聒豺羣啄竞呀岸芦翻毒蜃磎竹鬭狂犘野鹜行看弋江鱼或共扠瘴氛恒积润讹火亟生煅耳静烦喧蚁魂惊怯怒蛙风枝散陈叶霜蔓綖寒𤓰雾密前山桂氷枯曲沼蕸思乡比庄舄遯世慕眭夸渔舍茨荒草村桥卧古槎御寒衾用罽挹水勺仍椰窻蠧惟全蝎甍涎竞缀蜗引泉开故窦护药揷新笆树怪花因槲虫怜目待虾骤歌喉易嗄饶醉鼻成曳捶牵羸马垂蓑牧艾猳巳看能类鼈犹讶雉为鷨谁采中原菽徒巾下泽车俚儿供苦笋伧父馈酸樝劝策扶危杖邀持当酒茶道流徴短褐禅客㑹袈裟香饭舂菰米珍蔬折五茄方期饮甘露更欲吸流霞屋鼠从穿穴林狙任玃拏春衫裁白纻朝㡌挂乌纱屡叹恢恢网频揺肃肃罝衰荣因蓂荚盈缺㡬虾蟇路识沟邉栁城闻陇上笳共思捐珮处千骑拥青緺𢎞农公以硕德伟材屈于诬枉左官三岁复为大僚天监昭明人心感恱宗元窜伏湘浦拜贺末由献诗五十韵以毕微志知命儒为贵时中圣所臧处心齐宠辱遇物任行藏关识新安地封传临晋乡挺生推豹蔚髙步仰龙骧干有千寻竦精闻百錬刚茂功期舜禹高韵状羲黄足逸诗书囿锋摇翰墨场雅歌张仲德颂祝鲁侯昌宪府初腾价神州转耀铓右言盈简策左辖备条纲响切晨趋珮烟浓近侍香司仪六礼洽论将七兵扬合乐来仪鳯尊祠重饩羊卿材优柱石公器擅巖廊峻节临衡峤和风满豫章人归父母育郡得股肱艮细故谁留念烦言肯过防璧非真盗客金有误持郎龟虎休前寄貂蝉冠旧行训刑方命吕理剧复推张直用明销恶还将道胜刚敬逾齐国社恩比召南棠希怨犹逢怒多容竞忤强火炎侵琬琰鹰撃谬鸾凰刻木终难对焚芝未改芳逺迁逾桂岭中徙滞余杭顾土虽懐赵知天讵畏匡论嫌齐物诞骚爱逺游伤丽泽周羣品重明照万方斗间收紫气台上挂清光福为深仁集妖从盛德穰秦民啼畎畆周士舞康庄采绶还垂艾华簮更截肪高居迁鼎邑遥傅好书王碧树还金谷丹霞映上阳畱欢唱容与要醉对清凉故友仍同里常僚每合堂渊龙过许劭氷鲤弔王祥玉漏天门静铜驼御路荒涧瀍秋㶑灔嵩少步微茫遵渚徒云乐冲天自不遑降神终入辅种德㑹明敭独弃伧人国难窥夫子墙通家殊孔李旧好即潘杨世议排张挚时情弃仲翔不言缧绁枉徒恨墨徽长贾赋愁单阏邹书怯大梁炯心那自是昭世嬾佯狂鸣玉机全息懐沙事不忘恋恩何敢死垂泪对清湘酬韶州裴曹长使君寄道州吕八大使因以见示二十韵一首韶州幸以诗见及徃复竒丽邈不可慕用韵尤为髙絶余因拾其余韵酬焉凡为韶州所用者置不取其声律言数如之金马尝齐入铜鱼或共颁疑山看积翠浈水想澄湾标榜同惊俗清明两照姦乘轺参孔仅按节服侯㹪贾傅辞宁切虞童髪未䰉秉心方的的腾口任㘖㘖圣理髙悬象爰书降罸锾德风流海外和气满人寰御魅恩犹贷思贤泪自潸存亡均寂寞寥落间惸鳏夙志随忧尽残肌触瘴月光摇浅濑风韵碎枯菅海俗衣犹卉山夷髻不鬟泥沙濳虺蜮榛莽鬭犲獌循省诚知惧安排祇自食贫甘莽卤被葛谢斓斒逺物裁青罽时珍馔白鷴长捐楚客珮未赐大夫环异政徒云仰髙踪不可攀空劳慰憔悴妍唱剧妖㛠酬娄秀才将之淮南见赠之作逺弃甘幽独谁言述故人好音怜铩羽濡沫慰穷鳞困志情惟旧相知乐更新浪逰轻费日醉舞讵伤春风月欢宁间星霜分益亲已将名是患还用道为隣机事齐飘瓦嫌猜比拾尘高冠余肯赋长铗子忘贫晼晚惊移律暌携忽此辰开颜时不再绊足去何因海上销魂别天边弔影身祇应西涧水寂寞但垂纶酬娄秀才寓居开元寺早秋夜月病中见寄客有故园思潇湘生夜愁病依居士室梦绕羽人丘味道怜知止遗名得自求壁空残月曙门掩候虫秋谬委双金重难徴杂珮酬碧霄无枉路徒此助离忧初秋夜坐赠呉武陵稍稍雨侵竹翻翻鹊惊丛美人隔湘浦一夕生秋风积雾杳难极沧波浩无穷相思岂云逺即席莫与同若人抱竒音朱絃縆枯桐清商激西颢泛灔凌长空自得本无作天成谅非功希声閟大朴聋俗何由聪晨诣超师院读莲经汲井潄寒齿清心拂尘服间持贝叶书步出东斋读真源了无取妄迹世所逐遗言冀可㝠缮性何由熟道人庭宇静苔色连深竹日出雾露余青松如膏沐澹言离言说悟恱心自足赠江华长老老僧道机熟黙语心皆寂去岁别舂陵㳂流此投迹室空无侍者巾屦唯挂壁一饭不愿余跏趺便终夕风窻踈竹响露井寒松滴偶地即安居满庭芳草积巽上人以竹间自採新茶见赠酬之以诗芳丛翳湘竹零落凝清华复此雪山客晨朝掇灵芽蒸烟俯石濑咫尺凌丹崖圆方丽竒色圭璧无纎瑕唿儿爨金鼎余馥延幽遐涤虑发真照还源荡昏邪犹同甘露饭佛事薰毗耶咄此蓬瀛侣无乃贵流霞零陵赠李卿元侍御简呉武陵理世固轻士弃捐湘之湄阳光竞四溟敲石安所施铩羽集枯干低昻互鸣悲朔云吐风寒寂歴穷秋时君子尚容与小人守兢危惨悽日相视离忧坐自滋樽酒聊可酌放歌谅徒为惜无协律者窈眇弦吾诗界围巖水帘界围汇湘曲青壁环澄流悬泉粲成帘罗注无时休韵磬叩凝碧锵锵彻巖幽丹霞冠其颠想像凌虚游灵境不可状鬼工谅难求怱如朝玉皇天冕垂前旒楚臣昔南逐有意仍丹丘今我始北旋新诏释缧囚采真诚眷恋许国无淹留再来寄幽梦遗贮催行舟古东门行漠家三十六将军东方靁动横阵云鸡鸣函谷客如雾貌同心异不可数赤丸夜语飞电光徼廵司𨽻如眠羊当街一叱百吏走冯敬胸中函匕首兇徒侧耳濳惬心悍臣破胆皆杜口魏王卧内藏兵符子西掩袂真无辜羌胡毂下一朝起敌国舟中非所拟安陵谁辩削砺功韩国讵明深井里絶䑋断骨郍下补万金宠赠不如土寄韦珩初拜栁州出东郊道旁相送皆贤豪回眸炫晃别羣玉独赴异域穿蓬蒿炎烟六月咽口鼻胸鸣肩举不可逃桂州西南又千里漓水鬭石麻兰高隂森野葛交蔽日悬蛇结虺如蒲萄到官数宿贼满野缚壮杀老啼且号饥行夜坐设方畧笼铜枹鼔手所操竒疮钉骨状如箭鬼手脱命争纎毫今年噬毒得霍疾支心搅腹㦸与刀尔来气少筋骨露苍白瀄汩盈颠毛君今矻矻又窜逐辞赋已复穷诗骚神兵庙略频破虏四溟不日清风涛圣恩倘忽念行苇十年践踏久已劳幸因解网入禽兽毕命江海终游遨愿言未果身益老起望东北心滔滔奉和杨尚书郴州追和故李中书夏日登北楼十韵之作依本诗韵次用郡楼有遗唱新和敌南金境以道情得人期幽梦寻层轩隔炎暑逈野恣窥临鳯去徽音续芝焚芳意深游鳞出陷浦唳鹤绕仙岑风起三湘浪云生万里隂宏规齐徳宇丽藻竞词林静契分忧术闲同迟客心骅骝当逺步鶗鴂莫相侵今日登高处还闻梁父吟杨尚书寄郴笔知是小生本様令更商㩁使尽其功辄献长句截玉铦锥作妙形贮云含雾到南溟尚书旧用裁天诏内史新将写道经曲艺岂能禆损益微辞祇欲播芳馨桂阳卿月光辉徧毫末应传顾免灵南省转牒欲具注国图令尽通风俗故事圣代提封尽海壖狼荒犹得纪山川华夷图上应初録风土记中殊未传椎髻老人难借问黄茒深洞敢留连南宫有意求遗俗试捡周书王㑹篇与浩初上人同看山寄京华亲故海畔尖山似剑铓秋来处处割愁肠若为化得身千亿散上峰头望故乡再至界围巖水帘宿巖下发春念长违中夏欣再覩是时值物秀杳若临𤣥圃敲阳讶垂氷白日惊雷雨笙簧潭际起鹳鹤云间舞古苔凝青枝隂草湿翠羽蔽空素彩列激浪寒光聚的皪沉珠渊锵鸣捐珮浦幽巖画屏倚新月玉钩吐夜凉星满川忽疑眠洞府诏追赴都回寄零陵亲故每忆纎鳞游尺泽翻愁弱羽上丹霄㟁旁古堠应无数次第行看别路遥过衡山见新花开却寄弟故国名园久别离今朝楚树发南枝晴天归路两相逐正是峯前回雁时汨罗遇风南来不作楚臣悲重入修门自有期为报春风汨罗道莫将波浪枉明时朗州窦常员外寄刘二十八诗见促行驿走笔酬赠投荒垂一纪新诏下荆扉疑比庄周梦情知苏武归赐环留逸响五马助征騑不羡衡阳雁春来前后飞离觞不醉至驿却寄相送诸公无限居人送独醒可怜寂寞到长亭荆州不遇南阳侣一夜春寒满下㕔北还登汉阳北原题临川驿驱车方向阙回首一临川多垒非余耻无谋终自怜乱松知野寺余雪记山田惆怅樵渔事今还又落然善谑驿和刘梦得酧淳于先生水上鹄巳去庭中鸟又鸣辞因使楚重名为救齐成荒壠遽千古羽觞难再倾刘伶今日意异代是同声诏追赴都二月至㶚亭上十一年前南渡客四千里外北归人诏书许逐阳和至驿路开花处处新李西川荐琴石逺师驺忌鼔鸣琴去和南风惬舜心从此他山千古重殷勤曾是奉徽音同刘二十八哭吕衡州兼寄江陵李元二侍御衡岳新摧天柱峯士林顦顇泣相逢祇令文字传青简不使功名上景钟三畆空流悬磬室九原犹寄若堂封遥想荆州人物论㡬回中夜惜元龙奉酬杨侍郎丈因送八叔拾遗戏赠诏追南来诸賔二首贞一来时送綵牋一行归雁慰惊弦翰林寂寞谁为主鸣鳯应须早上天六言一生判却归休谓着南冠到头冶长虽解缧绁无由得见东周商山临路有孤松徃来斫以为明好事者怜之编竹成援遂其生植感而赋诗孤松停翠盖託根临广路不以险自防遂为明所误幸逢仁惠意重此藩篱䕶犹有半心存时将承雨露衡阳与梦得分路赠别十年顦顇到秦京谁料翻为岭外行伏波故道风烟在翁仲遗墟草树平直以慵疎招物议休将文字占时名今朝不用临河别垂泪千行便濯缨再上湘江好在湘江水今朝又上来不知从此去更遣㡬时回清水驿丛竹天水赵云余手种一十二茎檐下疎篁十二茎襄阳从事寄幽情祇应更使伶伦见写尽雌雄双鳯鸣长沙驿前南楼感旧海鹤一为别存亡三十秋今来数行泪独上驿南楼桂州北望秦驿手开竹迳至钓矶留待徐容州幽迳为谁开美人城北来王程倘余暇一上子陵台登栁州城楼寄漳汀封连四州城上髙楼接大荒海天愁思正茫茫惊风乱飐芙蓉水密雨斜侵薜荔墻岭树重遮千里目江流曲似九回肠共来百越文身地犹自音书滞一乡栁州寄丈人周韶州越絶孤城千万峰空斋不语坐高舂印文生緑经旬合砚匣留尘尽日封梅岭寒烟藏翡翠桂江秋水露鰅鳙丈人本自忘机事为想年来顦顇容登栁州峨山荒山秋日午独步意悠悠如何望乡处西北是融州得卢衡州书因以诗寄临蒸且莫叹炎方为报秋来雁㡬行林邑东廻山似㦸牂柯南下水如汤蒹葭浙沥含秋雾橘柚玲珑透夕阳非是白苹洲畔客还将逺意问潇湘答刘连州邦字连璧本难双分符刺小邦崩云下漓水噼箭上浔江负弩啼寒狖鸣桴警夜狵遥怜郡山好谢守但临窻岭南江行瘴江南去入云烟望尽黄茒是海边山腹雨晴添象迹潭心日暖长蛟涎射工巧伺游人影飓母偏惊旅客船从此忧来无一事岂容华髪待流年栁州峒氓郡城南下接通津异服殊音不可亲青箬裹盐归峒客緑荷包饭趂虚人鹅毛御臈逢山罽鸡骨占年拜水神愁向公庭问重译欲投章甫作文身詶徐二中丞普宁郡内池舘即事见寄鹓鸿念旧行虚舘对芳塘落日明朱槛繁花照羽觞泉归沧海近树入楚山长荣贱俱为累相期在故乡詶贾鹏山人郡内新栽松寓兴见赠二首芳朽自为别无心乃元功夭夭日放花荣耀将安穷青松遗涧底擢莳兹庭中积雪表明秀寒花助䓗茏幽贞夙有慕持以延清风无能常闭合偶以静得名竒姿来逺山忽似人家生劲色不改芳旧心与谁荣喧卑岂所安任物非我情清韵动竽瑟谐此风中声种栁戱题栁州栁刺史种栁栁江边谈笑为故事推移成昔年垂隂当覆地耸榦㑹参天好作思人树慙无惠化传栁州二月榕叶落尽偶题宦情羁思共栖栖春半如秋意转迷山城遇雨百花尽榕叶满庭莺乱啼浩初上人见贻絶句欲登仙人山因以酬之珠树玲珑隔翠㣲病来方外事多违仙山不属分符客一任凌空钖杖飞雨中赠仙人山贾山人寒江夜雨声潺潺晓云遮尽仙人山遥知𤣥豹在深处下笑羁绊泥涂间别舎弟宗一零落残魂倍黯然双垂别泪越江边一身去国六千里万死投荒十二年桂岭瘴来云似墨洞庭春尽水如天欲知此后相思梦长在荆门郢树烟奉和周二十二丈酬郴州侍郎衡江夜泊得韶州书并附当州生黄茶一封率然成篇代意之作丘山仰德耀天路下征騑梦喜三刀近书嫌五载违凝情江月落属思岭云飞㑹入司徒府还邀周掾归殷贤戱批书后寄刘连州并示孟崙二童书成欲寄庾安西纸背应劳手自题闻道近来诸子弟临池寻巳厌家鸡铜鱼使赴都寄亲友行尽关山万里余到时闾里是荒墟附庸惟有铜鱼使此后无因寄逺书韩漳州书报彻上人亡因寄二絶早岁京华听越吟闻君江海分逾深他时若写兰亭㑹莫畵髙僧支道林频把琼书出䄂中独吟遗句立秋风桂江日夜流千里挥泪何时到甬东詶家鸡之赠日日临池弄小雏还思写论付官奴栁家新様元和脚且尽姜芽歛手徒重赠二首闻说将雏向墨池刘家还有异同词如今试遣隈墻问已道世人郍得知世人悠悠不识真姜芽尽是捧心人若道栁家无子弟徃年何事乞西賔答前篇小儿弄笔不能嗔涴壁书窻且赏懃闻彼梦熊犹未兆女中谁是衞夫人答后篇昔日慵工记姓名逺劳辛苦写西京近来渐有临池兴为报元常欲抗行叠前小学新翻墨沼波羡君琼树散枝柯左家弄玉惟娇女空觉庭前鸟迹多叠后事业无成耻艺成南宫起草旧连名劝君火急添功用趂取当时二妙声栁州城西北隅种甘树手种黄甘二百株春来新叶遍城隅方同楚客怜皇树不学荆州利木奴㡬岁开花闻喷雪何人摘实见垂珠若教坐待成名日滋味还堪养老夫闻彻上人亡寄侍郎杨丈东越髙僧还姓汤㡬时琼佩触鸣铛空花一散不知处谁采金英与侍郎段九秀才处见亡友吕衡州书迹交侣平生意最亲衡阳徃事似分身䄂中忽见三行字拭泪相㸔是故人栁州寄京中亲故林邑山聨瘴海秋䍧柯水向郡前流劳君逺问龙城地正北三千到锦州再授连州至衡阳詶赠别去国十年同赴召渡湘千里又分岐重临事异黄丞相三黜名慙栁士师归目併随回雁尽愁肠正遇断猿时桂江东过连山下相望长吟有所思重别梦得二十年来万事同今朝岐路忽西东皇恩若许归田去晚岁当为邻舎翁答弱冠同懐长者忧临岐回想尽悠悠耦耕若便遗身世黄髪相看万事休三赠信书成自误经事渐知非今日临岐别何年待汝归答年方伯玉早恨比四愁多㑹待休车骑相随出罻罗种木槲花上苑年年占物华飘零今日在天涯祇应长作龙城寺剰种庭前木槲花摘樱桃赠元居士时在望仙亭南楼与朱道士同处海上朱樱赠所思楼居况是望仙时蓬莱羽客如相访不是偷桃一小儿詶曹侍郎过象县见寄破额山前碧玉流骚人遥驻木兰舟春风无限潇湘忆欲採苹花不自由栁河东集巻四十二柳河东集卷四十三钦定四库全书栁河东集巻四十三唐栁宗元撰古今诗七十五首法华寺石门精舎三十韵拘情病忧郁旷志寄髙爽愿言懐名缁东峯旦夕仰始欣云雨霁尤悦草木长道同有爱弟披拂恣心赏松谿䆗窱入石栈寅縁上萝茑绵层甍莓苔侵摽牓宻林互对耸絶壁俨双敞壍峭出蒙茏墟崄临滉瀁稍疑地脉断悠若天梯往结搆罩羣崖回环驱万象小刼不踰瞬大千若在掌体空得化元观有遗细想喧烦困蠛蠓跼蹐疲魍魉寸进谅何荣寻直非所枉探竒极遥瞩穷妙閟清响理㑹方在今神开庶殊曩兹㳺茍不嗣浩气竟谁养道异诚所希名賔非余仗超摅借外奨俛黙有内朗鑑尔揖古风终焉乃吾党潜躯委缰鎻髙歩谢尘坱蓄志徒为劳追踪将焉倣淹留值頽暮眷恋睇遐壤映日雁联轩翻云波泱漭殊风纷已萃乡路悠且广羁木畏漂浮离旌倦揺荡昔人叹遗志出处今已两何用期所归浮图有遗像幽蹊不盈尺虚室有函丈㣲言信可传申旦稽吾颡逰朝阳巖遂宿西亭二十韵谪弃殊隠沦登陟非逺郊所懐缓伊郁岂欲肩夷巢髙巖瞰清江幽窟潜神蛟开旷延阳景回薄攅林梢西亭构其巅反宇临呀哮背瞻星辰兴下见云雨交惜非吾乡土得以䕃菁茒羁贯去江介世仕尚函崤故墅即沣川数亩均肥硗台馆集荒土池塘疎沈㘭㑹有圭组恋遂贻山林嘲薄躯信无庸琐屑剧斗筲囚居固其宜厚羞乆巳包庭除植蓬艾隟牖悬蟏蛸所頼山水客扁舟枉长梢挹流敌清觞掇野代嘉肴适道有髙言取乐非絃匏逍遥屏幽昧澹泊辞喧呶晨鸡不余欺风雨闻嘐嘐再期永日闲提挈移中庖湘口馆潇湘二水所㑹九疑濬倾奔临源委萦逥㑹合属空旷泓澄停风雷髙馆轩霞表危楼临山隈兹晨始澄霁纎云尽褰开天秋日正中水碧无尘埃杳杳渔父吟叫叫羁鸿哀境胜岂不豫虑分固难裁升髙欲自舒弥使逺念来归流驶且广汎舟絶㳂洄登蒲州石矶望横江口潭岛深逈斜对香零山隠忧倦永夜凌雾临江津猿鸣稍已疎登山娱清沦日出洲渚静澄明晶无垠浮辉翻髙禽沈景照文鳞双江汇西奔诡怪潜坤珍孤山乃北峙森爽栖灵神洄潭或动容岛屿疑揺振陶埴兹择土蒲鱼相与邻信美非所安羁心屡逡廵糺结良可解纡郁亦以伸髙歌反故室自誷非所欣南磵中题秋气集南磵独㳺亭午时回风一萧索林影乆参差始至若有得稍深遂忘疲羁禽响幽谷寒藻舞沦漪去国魂巳逰懐人泪空垂孤生易为感失路少所宜索寞竟何事徘徊祗自知谁为后来者当与此心期游石角过小岭至长乌村志适不自期道存贵偷生乆忘上封事复笑昇天行窜逐官湘浦揺心剧悬旌始惊陷世议终欲逃天刑嵗月杀忧慄慵踈寡将迎追逰疑所爱且复舒吾情石角恣幽歩长乌遂遐征磴逥茂树断景晏寒川明旷望少行人时闻田鹳鸣风篁冒水逺霜稻侵山平稍与人事间益知身世轻为农信可乐居宠真虚荣乔木余故国愿言果丹诚四支反田亩释志东皋耕与崔䇿登西山鹤鸣楚山静露白秋江晓连袂度危桥萦逥出林抄西岑极逺目毫末皆可了重叠九疑髙㣲茫洞庭小逈穷两仪际髙出万象表驰景泛頽波遥风递寒篠谪居安所习稍厌从纷扰生同胥靡遗夀等彭铿夭蹇连困颠踣愚䝉怯幽眇非令亲爱疎谁使心神悄偶兹遁山水得以观鱼鸟吾子幸淹留缓我愁膓绕构法华寺西亭窜身楚南极山水穷险艰歩登最髙寺萧散任疎顽西垂下斗絶欲似窥人寰反如在幽谷榛翳不可攀命童恣披翦葺宇横断山割如判清浊飃若昇云间逺岫攅衆顶澄江抱清湾夕照临轩堕栖鸟当我还菡蓞溢嘉色篔筜遗清班神舒屏羁鎻志适㤀忧潺弃逐乆枯藁迨今始开颜赏心难乆留离念来相关北望间亲爱南瞻杂夷蛮置之勿复道且寄须㬰间夏夜苦热登西楼苦热中夜起登楼独褰衣山泽凝暑气星汉湛光辉火晶燥露滋野静停风威探汤汲隂井炀灶开重扉凭栏乆傍徨流汗不可挥莫辩亭毒意仰诉璇与玑谅非姑射子静胜安能希觉衰乆知老㑹至不谓便见侵今年宜未衰稍已来相寻齿疎髪就种奔走力不任咄此可奈何未必伤我心彭聃安在哉周孔亦已沈古称夀圣人曽不留至今但愿得美酒朋友尝共斟是时春向暮桃李生繁隂日照天正緑杳杳归鸿吟出门唿所亲枎杖登西林髙歌足自快商颂有遗音逰南亭夜还叙志七十韵夙抱丘壑尚率性恣逰遨中为吏役牵十祀空悁劳外曲徇尘辙私心寄英髦进乏廊庙器退非乡曲豪天命斯不易鬼责将安逃屯艰果见凌剥丧宜所遭神期固浩浩衆口徒嗷嗷投迹山水地放情咏离骚再懐曩嵗期容与驰轻舠虚馆背山郭前轩面江臯重叠开浦溆迤逦驱巖㟼积翠浮澹灔始疑负灵鳌丛林留冲飈石砾迎飞涛旷朗天景霁樵苏逺相号澄潭涌沈鸥半壁跳悬猱鹿鸣騐食野鱼乐知观濠孤赏诚所悼暂欣良足褒留连俯櫺槛注我壶中醪朶頥集芰实擢手持蟹螯炊稻视爨鼎鲙鲜闵操刀野蔬盈倾筐颇杂池沼芼缅慕鼓枻翁啸咏餔其糟退想于陵子三咽资李螬斯道难为偕沈忧安所韬曲渚怨鸿鹄环洲彫兰暮景回西岑北流逝滔滔徘徊遂昏黒逺火明连艘木落寒山净江空秋月髙歛袂戒还徒善㳺矜所操趣浅戢长枻乗深屏轻篙旷望援深竿哀歌扣鸣艚中川恣超忽谩若翔且翶淹泊遂所止野风自颾颾涧急惊鳞奔蹊荒饥兽嘷入门守拘絷悽戚増郁陶慕士情未忘懐人首徒搔内顾乃无有徳輶甚鸿毛名窃乆自欺食浮固云叨问牛悲衅钟说彘惊临牢永遁刀笔吏寕期簿书曹中兴遂羣物裂壤分鞬櫜岷凶既云捕吴虏亦巳鏖扞御盛方虎谟明富伊咎披山穷木禾驾海踰蟠桃重来越裳雉再返西旅獒左右抗槐棘纵横罗雁羔三辟咸肆宥衆生均覆焘安得奉皇灵在宥解矢弢归诚慰松梓陈力开蓬蒿卜室有鄠杜名田占沣涝磻溪近余基阿城连故壕螟蛑愿亲燎荼堇甘自薅饥食期农耕寒衣俟蚕缲及骭足为温满腹寕复饕安将蒯及管谁慕梁与膏弋林敺雀鷃渔泽从䲡鱽观象嘉素履陈诗谢干旄方託麋鹿羣敢同骐骥槽处贱无溷浊固穷非淫慆踉跄辞束缚恱怿换煎熬登年徒负版兴役趋伐鼛目眩絶浑浑耳喧息嘈嘈兹焉毕余命富贵非吾曹长沙哀糺纒汉隂嗤桔橰茍伸撃壤情机事息秋毫海雾多蓊郁越风饶腥臊寕惟廹魑魅所惧齐焄藨知罃懐褚中范叔恋绨袍伊人不可期慷慨徒忉忉韦道安道安本儒士颇擅弓劔名二十逰太行暮闻号哭声疾驱前致问有叟垂华缨言我故刺史失职还西京偶为羣盗得毫缕无余赢货财足非恡二女皆娉婷苍黄见驱逐谁识死与生便当此殒命休复事晨征一闻激髙义眦裂肝胆横挂弓问所往趫捷超峥嵘见盗寒涧隂罗列方忿争一矢毙酋帅余党号且惊麾令逓束缚纆索相拄撑彼姝乆禠魄刃下俟诛刑却立不亲受谕以从父行捃收自担肩转道趋前程夜发敲石火山林如昼明父子更抱持涕血纷交零顿首愿归货纳女称舅甥道安奋衣去义重利固轻师婚古所病合姓非用兵朅来事儒术十载所能逞慷慨张徐州朱邸扬前旌投躯获所愿前马出王城辕门立竒士淮水秋风生君侯既即世麾下相欹倾立孤抗王命钟鼓四野鸣横溃非所壅逆节非所婴举头自引刃顾义不顾形烈士不忘死所死在忠贞咄嗟徇权子翕习犹趋荣我歌非悼死所悼时世情哭连州凌员外司马废逐人所弃遂为鬼神欺才难不其然卒与大患期凌人古受氏吴世夸雄姿寂寞富春水英气方在斯六学诚一贯精义穷发挥着书逾十年幽赜靡不推天庭掞髙文万字若波驰记室征西府宏谋耀其竒輶轩下东越列郡苏疲羸宛宛凌江羽来栖翰林枝孝文留弓劔中外方危疑抗声促遗诏定命由陈辞徒𨽻肃曹官征赋参有司出守乌江浒老迁湟水湄髙堂倾故国葬祭限囚羁仲叔继幽沦狂叫惟童儿一门既无主焉用徒生为举声但唿天孰知神者谁泣尽目无见肾伤足不持溘死委炎荒臧获守灵帏平生负国谴骸骨非敢私盖棺未塞责孤旐凝寒飔念昔始相遇腑肠为君知进身齐选择尖路同瑕疵本期济仁义今为衆所嗤灭名竟不试世义安可支恬死百忧尽茍生万虑滋顾余九逝魂与子各何之我歌诚自恸非独为君悲旦㩦谢山人至愚池新沐换巾帻晓池风雾清自谐尘外意况与幽人行霞散衆山逈天髙数雁鸣机心付当路聊适羲皇情独觉觉来窗牖空寥落雨声晓良游怨迟暮末事惊纷扰为问经世人古人谁尽了首春逢耕者南楚春候早余寒已滋荣土膏释原野百蛰竞所营缀景未及郊穑人先耦耕园林幽鸟啭渚泽新泉清农事诚素务羁囚阻平生故池想芜没遗亩当榛荆慕隠既有繋图功遂无成聊从田父言欵曲陈此情眷然抚耒耜逥首烟云横溪居久为簮组累幸此南夷谪闲依农圃邻偶似山林客晓耕翻露草夜塝响溪石来徃不逢人长歌楚天碧夏初雨后寻愚溪悠悠雨初霁独绕清溪曲引杖试荒泉解带围新竹沈吟亦何事寂寞固所欲幸此息营营啸歌尽炎燠入黄溪闻猿溪路千里曲哀猿何处鸣孤臣泪已尽虗作断肠声韦使君黄溪祈雨见召从行至祠下口号骄阳愆嵗事良牧念菑畬列骑低残月鸣笳度碧虚稍穷樵客路遥驻野人居谷口寒流凈丛祠古木疎焚香秋雾湿奠玉晓光初肹蠁巫言报精神礼物余恵风仍偃草灵雨㑹随车俟罪非真吏翻慙奉简书郊居嵗首屏居负山郭嵗暮惊离索野逈樵唱来庭空烧烬落世纷因事逺心赏随年薄黙黙谅何为徒成今与昨秋晓行南谷经荒村杪秋霜露重晨起行幽谷黄叶覆溪桥荒村惟古木寒花疎寂厯幽泉㣲断续机心久已忘何事惊麋鹿雨后晓行独至愚溪北池宿云散洲渚晓日鸣村坞髙树临清池风惊夜来雨予心适无事偶此成宾主中夜起望西园值月上觉闻繁露坠开戸临西园寒月上东岭泠泠疎竹根石泉逺逾响山鸟时一喧倚楹遂至旦寂寞将何言零陵春望平野春草緑晚莺啼逺林日晴潇湘渚云断岣嵝岑仙驾不可望世途非所任凝情空景慕万里苍梧隂从崔中丞过卢少府郊居寓居湘岸四无邻世网难婴每自珍莳药闲庭延国老开樽虚席值贤人泉回浅石依髙栁径转垂藤间緑筠闻道偏为五禽戱出门鸥鸟更相亲夏书偶作南州溽暑醉如酒隠机熟眠开北牖日午独觉无余声山童隔竹敲茶臼雨晴至江渡江雨初晴思逺歩日西独向愚溪渡渡头水落村径成撩乱浮槎在髙树江雪千山鸟飞絶万径人踪灭孤舟蓑笠翁独钓寒江雪冉溪少时陈力希公侯许国不复为身谋风波一跌逝万里壮心瓦解空缧囚缧囚终老无余事愿卜湘西冉溪地却学夀张樊敬侯种漆南园待成器法华寺西亭夜饮秪树夕阳亭共倾三昧酒雾暗水连阶月明花覆牖莫厌罇前醉相看未白首戏题石门长老东轩石门长老身如梦旃檀成林手所种坐来念念非昔人万徧莲花为谁用如今七十自忘机贪爱都㤀筋力㣲莫向东轩春野望花开日出雉皆飞茅檐下始栽竹瘴茅葺为宇溽暑常侵肌适有重膇疾蒸郁宁所宜东邻幸导我树竹邀凉飔欣然惬吾志荷锸西巖垂楚壤多怪石垦凿力已疲江风忽云暮舆曳还相追萧瑟过极浦旖旎附幽墀贞根期永固贻尔寒泉滋夜窗遂不掩羽扇宁复持清冷集浓露枕簟凄已知网虫依宻叶晓禽栖迥枝岂伊纷嚣间重以心虑怡嘉尔亭亭质自逺弃幽期不见野蔓草蓊蔚有华姿谅无凌寒色岂与青山辞种仙灵毗穷陋阙自养疠气剧嚣烦隆冬乏霜霰日夕南风温杖藜下庭际曳踵不及门门有野田吏慰我飘零魂及言有灵药近在湘西原服之不盈旬蹩皆腾骞笑抃前即吏为我擢其根蔚蔚遂充庭英翘忽已繁晨起自採曝杵臼通夜喧灵和理内藏攻疾贵自源拥覆逃积雾伸舒委余暄竒功茍可徴宁复资兰荪我闻畸人术一气中夜存能令深深息唿吸还归跟踈放固难効且以药饵论痿者不忘起穷者宁复言神哉辅吾足幸及儿女奔种术守闲事服饵採术东山阿东山幽且阻疲薾烦经过戒徒斸灵根封植閟天温违尔涧底石彻我庭中莎土膏滋元液松露坠繁柯南东自成亩缭绕纷相罗晨歩佳色媚夜眠幽气多离忧茍可怡孰能知其他爨竹茹芳叶宁虑瘵与瘥留连树蕙辞婉娩採薇歌悟拙甘自足激清贵同波单豹且理内髙门复如何种白蘘荷血虫化为疠夷俗多所神衔猜每腊毒谋富不为仁蔬果自逺至盃酒盈肆陈言甘中必苦何用知其真华洁事外饰尤病中州人钱刀恐贾害饥至益逡廵窜伏常战慄懐故逾悲辛庶民有嘉草攻禬事乆泯炎帝垂灵编言此殊足珍﨑岖乃有得託以全余身纷敷碧树隂眄睐心所亲新植海石榴弱植不盈尺逺意驻蓬瀛月寒空阶曙幽梦綵云生粪壤擢珠树莓苔插琼英芳根閟颜色徂嵗为谁荣戯题阶前芍药凡卉与时谢妍华丽兹晨欹红醉浓露窈窕留余春孤赏白日暮暄风动揺频夜窗霭芳气幽卧知相亲愿致溱洧赠悠悠南国人始见白髪题所植海石榴几年封植爱芳丛韶艳朱颜竟不同从此休论上春事看成古木对衰翁植灵夀木白华照寒水怡我适野情前趋问长老重复欣嘉名蹇连易衰朽方刚谢经营敢期齿杖赐聊且移孤茎丛萼中竞秀分房外舒英柔条乍反植劲节常对生循翫足忘疲稍觉歩武轻安能事剪伐持用资徒行自衡阳移桂十余本植零陵所住精舎谪官去南裔清湘遶灵岳晨登蒹葭岸霜景霁纷浊离披得幽桂芳本欣盈握火耕困烟烬薪採乆摧剥道旁且不顾岑岭况悠邈倾筐拥故壤栖息期鸾鷟路逺清凉宫一雨悟无学南人始珍重㣲我谁先觉芳意不可得丹心徒自渥湘岸移木芙蓉植龙兴精舎有美不自蔽安能守孤根盈盈湘西岸秋至风露繁丽影别寒水秾芳委前轩芰荷谅难杂反此生髙原早梅早梅发髙树逈映楚天碧朔吹飘夜香繁霜滋晓白欲为万里赠杳杳山水隔寒英坐销落何用慰逺客南中荣橘柚橘柚懐贞质受命此炎方宻林耀朱緑晚嵗有余芳殊风限清汉飞雪滞故乡攀条何所叹北望熊与湘红蕉晚英值穷节緑润含朱光以兹正阳色窈窕凌清霜逺物世所重旅人心独伤回辉眺林际戚戚无遗芳巽公院五咏浄土堂结习自无始沦溺穷苦源流形及兹世始悟三空门华堂开浄域图像焕且繁清泠焚衆香㣲妙歌法言稽首愧导师超遥谢尘昏曲讲堂寂灭本无断文字安可离曲堂何为设髙士方在斯圣黙寄言宣分别乃无知趣中即空假名相谁与期愿言絶闻得忘意聊思维禅室发地结菁茒团团抱虗白山花落幽戸中有忘机客渉有本非取照空不待析万籁俱縁生窅然喧中寂心境本同如鸟飞无遗迹芙蓉亭新亭俯朱槛嘉木开芙蓉清香晨风逺溽彩寒露浓萧洒出人世低昻多异容尝闻色空喻造物谁为工留连秋月夜迢递来山钟苦竹桥危桥属幽径缭绕穿疎林迸箨分苦节轻筠抱虚心俯瞰涓涓流仰聆萧萧吟差池下烟日嘲哳鸣山禽谅无要津用栖息有余隂梅雨梅实迎时雨苍茫值晚春愁深楚猿夜梦断越鸡晨海雾连南极江云暗北津素衣今尽化非为帝京尘零陵早春问春从此去几日到秦原凭寄还乡梦殷勤入故园田家三首蓐食徇所务驱牛向东阡鸡鸣村巷白夜色归暮田札札耒耜声飞飞来乌鸢竭兹筋力事持用穷嵗年尽输助徭役聊就空自眠子孙日以长世世还复然篱落隔烟火农谈四邻夕庭际秋虫鸣疎麻方寂歴蚕丝尽输税机杼空倚壁里胥夜经过鸡黍事筵席各言官长峻文字多督责东乡后租期车毂陷泥泽公门少推恕鞭扑恣狼借努力慎经营肌肤真可惜迎新在此嵗惟恐踵前迹古道饶蒺藜萦回古城曲蓼花被堤岸陂水寒更渌是时收获竟落日多樵牧风髙榆栁疎霜重梨枣熟行人迷去住野鸟竞栖宿田翁笑相念昏黒慎原陆今年幸少丰无厌饘与粥行路难三首君不见夸父逐日窥虞渊跳踉北海超崑崙披霄决汉出沆漭瞥裂左右遗星辰须臾力尽道渇死狐䑕蜂蚁争噬吞北方竫人长九寸开口抵掌更笑喧啾啾饮食滴与粒生死亦足终天年睢盱大志少成遂坐使儿女相悲怜虞衡斤斧罗千山工命採斫杙与椽深林土剪十取一百牛连鞅摧双辕万围千寻妨道路东西蹶倒山火焚遗余毫末不见保躏跞磵壑何当存羣材未成质已夭突兀豁空嵒峦栢梁天灾武库火匠石狼顾相愁寃君不见南山栋梁益稀少爱材养育谁复论飞雪断道冰成梁侯家炽炭雕玉房蟠龙吐耀虎喙张熊蹲豹踯争低昻攅峦丛崿射朱光丹霞翠雾飘竒香美人四向回明珰雪山氷谷睎太阳星纒奔走不得止奄忽双燕栖虹梁风台露榭生光饰死灰弃置参与商盛时一去贵反贱桃笙葵扇安可当闻籍田有感天田不日降皇舆留滞长沙嵗又除宣室无由问釐事周南何处託成书跂鸟词城上日出羣乌飞鵶鵶争赴朝阳枝刷毛伸翼和且乐尔独落魄今何为无乃慕髙竞白日三足妬尔令尔疾无乃饥啼走路旁贪鲜攫肉人所伤翘肖独足下丛薄口衘低枝始能跃还顾泥涂备蝼蚁仰看栋梁防燕雀左右六翮利如刀踊身失势不得髙支离无趾犹自免努力低飞逃后患笼鹰词凄风浙沥飞严霜苍鹰上击翻曙光云披雾裂虹蜺断霹雳掣电捎平冈然劲翮剪荆棘下攫狐兎腾苍茫爪毛吻血百鸟逝独立四顾时激昻炎风溽暑忽然至羽翼脱落自摧藏草中狸䑕足为患一夕十顾惊且伤但愿清商复为假㧞去万累云间翔放鹧鸪词楚越有鸟甘且腴嘲嘲自名为鹧鸪徇媒得食不复虑机械潜发罹罝罦羽毛摧折触笼籞烟火煽赫惊庖厨鼎前勺药调五味膳夫攘腕左右视齐王不忍觳觫牛简子亦放邯郸鸠二子得意犹念此况我万里为孤囚破笼展翅当逺去同类相唿莫相顾龟背戱长安新技出宫掖喧喧初徧王侯宅玉盘滴沥黄金钱皎如文龟丽秋天八方定位开神卦六甲离离齐上下投变转动元机卑星流霞破相参差四分五裂势未已出无入有谁能知乍惊散漫无处所须㬰罗列已如故徒言万事有盈虗终朝一掷知胜负脩门象碁不复贵魏宫籹奁世所弃岂如瑞质耀竒文愿持千嵗夀吾君庙堂巾笥非余慕钱刀儿女徒纷纷闻黄鹂倦闻子规朝暮声不意忽有黄鹂鸣一声梦断楚江曲满眼故园春意生目极千里无山河麦芒际天揺青波王畿优本少赋役务闲酒熟饶经过此时晴烟最深处舎南巷北遥相语翻日逈度昆明飞凌风斜看细栁翥我今误落千万山身同伧人不思还鄊禽何事亦来此令我生心忆桑梓闭声逥翅归务速西林紫椹行当熟浑鸿胪宅闻歌効白纻翠帷双巻出倾城龙劒破匣双月明朱唇掩抑悄无声金簧玉磬宫中生下沈秋水激太清天髙地逈凝日晶羽觞荡漾何事倾杨白花杨白花风吹渡江水坐令宫树无颜色揺荡春光千万里茫茫晓日下长秋哀歌未断城鵶起渔翁渔翁夜傍西巖宿晓汲清湘燃楚竹烟销日出不见人欵乃一声山水渌回看天际下中流巖上无心云相逐饮酒今旦少愉乐起坐开清罇举觞酹先酒为我驱忧烦须㬰心自殊顿觉天地暄连山变幽晦渌水函晏温蔼蔼南郭门树木一何繁清隂可自庇竟夕闻佳言尽醉无复辞偃卧有芳荪彼哉晋楚富此道未尝存读书幽沈谢世事俛黙窥唐虞上下观古今起伏千万途遇欣或自笑感戚亦以吁缥帙各舒散前后互相逾瘴痾扰灵府日与往昔殊临文乍了了彻巻兀若无竟夕谁与言但与竹素俱倦极更倒卧熟寐乃一苏欠伸展肢体吟咏心自愉得意适其适非愿为世儒道尽即闭口萧散捐囚拘巧者为我拙智者为我愚书史足自悦安用勤与劬贵尔六尺躯勿为名所驱感遇二首西陆动凉气惊乌号北林栖息岂殊性荣枯安可任鸿鹄去不返勾昊阻且深徒嗟日沈湎丸鼔鹜竒音东海乆揺荡南风已骎骎坐使青天暮小星愁太隂衆情嗜姦利居货捐千金危根一以振齐斧来相寻揽衣中夜起感物涕盈襟㣲霜衆所践谁念嵗寒心旭日照寒野鸒斯起蒿莱啁啾有余乐飞舞西陵隈囘风旦夕至零叶委陈荄所栖不足恃鹰隼纵横来咏史燕有黄金台逺致望诸君嗛嗛事强怨三嵗有竒勲悠哉辟疆理东海漫浮云宁知世情异嘉谷坐熇焚致令委金石谁顾蠢蠕羣风波歘潜构遗恨意纷纭岂不善图后交私非所闻为忠不内顾晏子亦垂文咏三良束带值明后顾盼流辉光一心在陈列鼎烈夸四方欵欵効忠信恩义皎如霜生时亮同体死没宁分张壮躯闭幽隧勐志填黄肠殉死礼所非况乃用其良覇基弊不振晋楚更张皇疾病命固乱魏氏言有章从邪䧟厥父吾欲讨彼康咏荆轲燕秦不两立太子已为虞千金奉短计七首荆卿趍穷年徇所欲兵势且见屠微言激幽愤怒目辞燕都朔风动易水挥爵前长驱函首致宿怨献田开版图炯然耀电光掌握罔正夫造端何其锐临事竟趦趄长虹吐白日苍卒反受诛按劒赫凭怒风雷助号唿慈父断子首狂走无容躯夷灭芟七族台观皆焚污始期忧患弭卒动灾祸枢秦皇本诈力事与桓公殊奈何效曹子实谓勇且愚世传固多谬太史徴无且掩役夫张进骸生死悠悠尔一气聚散之偶来分喜怒奄忽已复辞为役孰贱辱为贵非神竒一朝纩息定枯朽无妍媸生平勤皁枥剉秣不告疲既死给槥椟葬之东山基奈何值崩湍荡析临路垂髐然暴百体散乱不复支从者幸告余睠之涓然悲猫虎获迎祭犬马有盖帷伫立唁尔魂岂复识此为畚锸载埋瘗沟渎䕶其危我心得所安不谓尔有知掩骼着春令兹焉适其时及物非吾辈聊且顾尔私省试观庆云图诗设色初成象卿云示国都九天开秘祉百辟賛嘉谟抱日依龙衮非烟近御炉髙标连汗漫迥望接虗无裂素荣光发舒华瑞色敷恒将配尧徳垂庆代河图春懐故园九扈鸣已晚楚郷农事春悠悠故池水空待灌园人栁河东集巻四十三柳河东集卷四十四钦定四库全书栁河东集巻四十四唐栁宗元撰非国语序左氏国语其文深闳杰异固世之所躭嗜而不已也而其说多诬滛不槩于圣余惧世之学者溺其文采而沦于是非是不得由中庸以入尧舜之道本诸理作非国语非国语上灭宻昭王游于泾上宻康公从有三女奔之其母曰必致之王衆以美物归汝何徳以堪之小丑备物终必亡康公不献一年王灭宻非曰康公之母诚贤邪则宜以滛荒失度命其子焉用惧之以数且以徳大而后堪则纳三女之奔者徳果何如若曰勿受之则可矣教子而媚王以女非正也左氏以灭宻徴之无足取者不借宣王不借千亩虢文公谏曰将何以求福用人王不听三十九年战于千亩王师败绩于姜氏之戎非曰古之必借千亩者礼之饰也其道若曰吾犹耕尔又曰吾以奉天地宗庙则存其礼诚善矣然而存其礼之为劝乎农也则未若时使而不夺其力节用而不殚其财通其有无和其乡闾则食固人之大急不劝而劝矣启蛰也得其耕时雨也得其种苖之猥大也得其耘实之坚好也得其获京庾得其贮老㓜得其养取之也均以薄藏之也优以固则三推之道存乎亡乎皆可以为国矣彼之不图而曰我特以是劝则固不可今为书者曰将何以求福用人夫福之求不若行吾言之大徳也人之用不若行吾言之和乐以死也败于戎而引是以合焉夫何怪而不属也又曰战于千亩者吾益羞之三川震幽王二年西周三川皆震伯阳父曰周将亡矣夫天地之气不失其序若过其序民乱之也阳伏而不能出隂廹而不能蒸于是有地震今三川实震是阳失其所而镇隂也阳失而在隂源必塞源塞国必亡不过十年数之纪也夫天之所弃不过其纪是嵗也三川竭岐山崩幽王乃灭周乃东迁非曰山川者特天地之物也隂与阳者气而游乎其间者也自动自休自峙自流是恶乎与我谋自鬬自竭自崩自缺是恶乎为我设彼固有所逼引而认之者不塞则惑夫釡鬲而爨者必涌溢蒸郁以麋百物畦汲而灌者必冲盪濆激以败土石是特老圃者之为也犹足动乎物又况天地之无倪隂阳之无穷以澒洞轇轕乎其中或会㦯离或吸或吹如轮如机其孰知之且曰源塞国必亡人乏财用不亡何待则又吾所不识也且所谓者天事乎抑人事乎若曰天者则吾既陈于前矣人也则乏财用而取亡者不有他术乎而曰是川之为尤又曰天之所弃不过其纪愈甚乎哉吾无取乎尔也料民宣王料民于太原仲山甫谏曰民不可料也夫古者不料民而知其少多王治戎于借于农隙耨获亦于借狝于既蒸狩于毕时是皆习民数也又何料焉不谓其少而大料之是示少而恶事也临政示少诸侯避之治民恶事无以赋令且无故而料民天之所恶也害于政而妨于嗣乎王卒料之及幽王乃废灭非曰吾尝言圣人之道不穷异以为神不引天以为髙故孔子不语怪与神君子之谏其君也以道不以诬务眀其君非务愚其君也诬以愚其君则不臣仲山氏果以职有所协不待料而具而料之者政之尨也姑云尔而已矣又何以示少恶事为哉况为大妄以诿乎后嗣惑于神怪愚诬之说而以是徴幽之废灭则是幽之悖乱不足以取灭而料民以祸之也仲山氏其至于是乎盖左氏之嗜诬斯人也巳何取乎尔也神降于莘周惠王十五年有神降于莘王问于内史过曰今是何神也对曰昔昭王娶于房曰房后实有爽徳协于丹朱冯身以仪之生穆王焉实临周之子孙而祸福之夫神壹不逺徙迁若由是观之其丹朱之神乎王曰其谁受之对曰在虢土王曰然则何为对曰臣闻之道而得神是谓逢福滛而得神是谓贪祸今虢少荒其亡乎王曰吾其若之何对曰使太宰以祝史帅狸姓奉牺牲粢盛玉帛徃献焉无有祈也王曰虢其㡬何对曰昔尧临民以五今其胄见神之见也不过其物若由是观之不过五年非曰力足者取乎人力不足者取乎神所谓足足乎道之谓也尧舜是矣周之始固以神矣况其徴乎彼鸣乎莘者以焄蒿悽怆妖之浅者也天子以是问卿以是言则固已陋矣而其甚者乃妄取时日莽浪无状而寓之丹朱则又以房后之恶徳与丹朱协而冯以生穆王而降于虢以临周之子孙于是遂帅丹朱之裔以奉祠焉又曰尧临人以五今其胄见虢之亡不过五年斯其为书也不待片言而迂诞彰矣聘鲁定王八年使刘康公聘于鲁发币于大夫季文子孟献子皆俭叔孙宣子东门子皆侈归王问鲁大夫孰贤对曰季孟其长处鲁乎叔孙东门其亡乎若家不亡身必不免王曰㡬何对曰东门之位不若叔孙而泰侈焉不可以事二君叔孙之位不若季孟而亦泰侈焉不可以事三君若皆蚤世犹可若登年以载其毒必亡非曰泰侈之徳恶矣其死亡也有之矣而孰能必其时之蚤暮耶设令时之可必又孰能必其君之夀夭耶若二君而夀三君而夭则登年载毒之数如之何而凖叔孙侨如简王八年鲁成公来朝使叔孙侨如先聘且告见王孙说与之语説言于王曰鲁叔孙之来也必有异焉其享觐之币薄而言謟殆请之也若请之必欲赐也鲁执政唯强故不懽焉而后遣之且其状方上而鋭下宜触冒人王其勿赐若贪陵之人来而盈其愿是不赏善也非曰诸侯之来王有赐予非以货其人也以礼其国也茍叔孙之来不度于礼不仪于物则罪也王而刑之谁曰不可若力之不能而姑勿赐未足以惩夫贪陵者也不若与之今使王逆诈诸侯而蔑其卿茍兴怨于鲁未必周之福也且夫恶叔孙者泰侈贪陵则可矣方上而鋭下非所以得罪于天子郄至晋既克楚于鄢使郄至告庆于周未将事王叔简公饮之酒相説也眀日王叔子誉于朝郄至见邵桓公与之语邵公以告单襄公曰王叔子誉温季以为必相晋国相晋国必大得诸侯劝二三君子必先导焉可以树襄公曰人有言曰兵在其颈其郄至之谓乎君子不自称也在太誓曰民之所欲天必从之王叔欲郄至能勿从乎郄至归眀年死难及伯舆之狱王叔陈生出奔晋非曰单子罪郄至之伐当矣因以列数舎郑伯下楚子逐楚卒咸以为姦则是后之人乗其败追合之也左氏在晋语言免胄之事则曰勇以知礼于此焉而异吾何取乎郄氏诚良大夫不幸其宗侈而亢兄弟之不令而智不能周强不能制遭晋厉之淫暴谗嬖窃构以利其室卒及于祸吾尝怜焉今夫执笔者以其及也而必求其恶以播于后世然则有大恶幸而得终者则固掩矣世俗之情固然耶其终曰王叔欲郄至能勿从乎斯固不足讥也已柯陵之会柯陵之㑹单襄公见晋厉公视逺歩髙晋郄锜见其语犯郄犫见其语迂郄至见其语伐齐国佐见其语尽鲁成公见言及晋难及郄犫之谮单子曰晋将有乱其君与三郄其当之乎鲁侯曰敢问天道乎抑人故也对曰夫合诸侯民之大事也其君在会歩言视聼必皆无谪则可以知徳矣晋侯爽是吾是以云今郄伯之语犯叔迂季伐犯则诬人伐则掩人其谁能忍之虽齐国子亦将与焉立于淫乱之国而好尽言以招人过怨之本也简王十二年晋杀三郄十三年晋侯弑齐人杀国武子非曰是五子者虽皆见杀非单子之所宜必也而曰合诸侯人之大事于是乎观存亡若是则单子果巫史矣视逺歩髙犯迀伐尽者皆必乎死也则宜死者衆矣夫以语之迂而曰宜死则单子之语迂之大者独无谪耶晋孙周晋孙谈之子周适周单㐮公以告顷公曰必善晋周将得晋国其行也文能文则得天地天地所祚小而后国夫敬文之恭也忠文之实也信文之孚也仁文之爱也义文之制也智文之舆也勇文之师也教文之施也孝文之本也惠文之慈也譲文之材也此十一者夫子皆有焉天六地五数之常也成公之归也吾闻晋之筮之也遇干之否曰配而不终君三出焉一既徃矣后之不知其次必此且成公之生也其母梦神䂓其臀以黒曰使有晋国三而畀驩之孙故名之曰黒臀于今再矣单襄公曰驩此其孙也而令徳孝恭非此而谁必早善晋子其当之也顷公许诺非曰单子数孙周之徳十一而曰合天地之数岂徳义之言耶又徴卦梦以附合之皆不足取也谷洛鬭灵王二十二年谷洛鬭将毁王宫王欲壅之太子晋谏王卒壅之及景王多宠人乱于是乎始生景王崩王室大乱及定王王室遂卑非曰谷洛之说与三川震同天将毁王宫而勿壅则王罪大矣奚以守先王之国壅之诚是也彼小子之譊譊者又足记耶王室之乱且卑在徳而又奚谷洛之鬬而徴之也大钱景王将铸大钱单穆公不可可先而不备谓之怠可后而先之谓之召灾非曰古今之言泉币者多矣是不可一贯以其时之升降轻重也币轻则物价腾踊物价腾踊则农无所售皆害也就而言之孰为利曰币重则利曰奈害农何曰赋不以钱而制其布帛之数则农不害以钱则多出布帛而贾则害矣今夫病大钱者吾不知周之时何如哉其曰召灾则未之闻也左氏又于内传曰王其心疾死矣其为书皆类此矣无射王将铸无射单襄公曰不可非曰钟之大不和于律乐之所无用则王妄作矣单子词曰口内味耳内声声味生气气在口为言在目为眀言以信名眀以时动眀以成政动以殖生政成生殖乐之至也若视聴不和而有震眩则味入不精不精则气佚气佚则不和于是有狂悖之言有眩惑之眀有转易之名有过慝之度出令不信刑政放纷而伶州鸠又曰乐以殖财又曰离人怨神呜唿是何取于钟之备也吾是以怪而不信或曰移风易俗则何如曰圣人既理定知风俗和恒而由吾教于是乎作乐以象之后之学者述焉则移风易俗之象可见非乐能移风易俗也曰乐之不能化人也则圣人何作焉曰乐之来由人情出者也其始非圣人作也圣人以为人情之所不能免因而象政令之美使之存乎其中是圣人饰乎乐也所以眀乎物无非道而政之不可忘耳孟子曰今之乐犹古之乐也与人同乐则王矣吾独以孟子为知乐律王问律于伶州鸠对曰非曰律者乐之本也而气逹乎物凡音之起者本焉而州鸠之辞曰律吕不易无姦物也和平则乆乆固则纯纯眀则终终复则乐所以成政吾无取乎尔又曰姬氏出自天鼋大姜之姪所慿神也嵗在周之分野月在农祥后稷之所经纬也武王欲合是而用之斯为诬圣人亦大矣又曰王以夷则毕陈黄钟布戎太簇布令无射布宪施舎于百姓吾知其来之自矣是大武之声也州鸠之愚信其传而以为武用律也孔子语賔牟贾之言大武也曰武始自北出再成而灭商三成而南四成而南国是疆五成而分周公左召公右六成复缀以崇天子夹振之而四伐盛威于中国则是大武之象也致右宪左乆立于缀皆大武之形也夷则黄钟太蔟无射大武之律变也城成周刘文公与苌𢎞欲城成周告晋魏献子为政将合诸侯卫彪傒见单穆公曰苌𢎞其不没乎苌叔必速及魏子亦将及焉若得天福其当身乎若刘氏则子孙实有祸是嵗魏献子焚死二十八年杀苌𢎞及定王刘氏亡非曰彪傒天所坏之说吾友化光铭城周其后牛思黯作讼忠苌𢎞之忠悉矣学者求焉若夫当身速及之说巫之无恒者之言也追为之耳问战长勺之役曹刿问所以战于严公公曰小大之狱必以情断之刿曰可以一战非曰刿之问洎严公之对皆庶乎知战之本矣而曰夫神求优裕于飨不优神不福也是大不可方鬭二国之存亡以决民命不务乎实而神道焉是问则事㡬殆矣既问公之言狱也则率然曰可以一战亦问略之尤也茍公之徳可懐诸侯而不事乎战则已耳既至于战矣徒以断狱为战之具则吾未之信也刿之辞宜曰君之臣谋而可制敌者谁也将而死国难者㡬何人士卒之熟练者衆寡器械之坚利者何若趋地形得上游以延敌者何所然后可以言战若独用公之言而恃以战则其不误国之社稷无㡬矣申包胥之言战得之语在吴篇中跻僖公夏父弗忌为宗烝将跻僖公展禽曰夏父弗忌必有殃若血气强固将寿宠得没虽夀而没不为无殃其𦵏也焚烟彻其上非曰由有殃以下非士师所宜云者诬吾祖矣莒仆莒太子仆杀纪公以其寳来奔宣公使仆人以书命季文子里革遇之而更其书眀日有司复命公诘之仆人以里革对公执之里革对曰毁则者为贼掩贼者为藏窃寳者为宄用宄之财者为姦使君为藏姦者不可不去也臣违君命者不可不杀也公曰寡人实贪非子之罪也乃舎之非曰里革其直也曷若授仆人以入谏之为善公之舎革也美矣而仆人将君命以行遇一夫而受其更释是而勿诛则无以行令矣若君命以道而遇奸臣更之则何如仲孙它季文子无衣帛之妾无食粟之马仲孙它谏文子以告孟献子孟献子囚之七日自是子服之妾衣不过七升之布马饩不过稂莠非曰它可谓能改过矣然而父在焉而俭侈专乎已何也七升之布大功之缞也居然而用之未适乎中庸也已羵羊季桓子穿井得土缶中有羊焉使人问仲尼曰吾穿井获狗何也仲尼曰以丘所闻者羊也非曰君子于所不知盖阙如也孔氏乌能穷物怪之形也是必诬圣人矣史之记地坼犬出者有之矣近世京兆杜济穿井获土缶中有狗焉投之于河化为龙骨节专车楛矢吴伐越隳㑹稽获骨节专车吴子使好来聘且问之仲尼仲尼曰丘闻之昔禹致羣臣于㑹稽之山防风氏后至禹杀而戮之其骨节专车此为大矣仲尼在陈有隼集于陈侯之庭而死楛矢贯之石砮其长尺有咫陈惠公使人以隼如仲尼之馆问之仲尼曰隼之来也逺矣此肃慎氏之矢也非曰左氏鲁人也或言事孔子宜乎闻圣人之嘉言为鲁语也盍亦徴其大者书以为世法今乃取辨大骨石砮以为异其知圣人也亦外矣言固圣人之耻也孔子曰丘少也贱故多能鄙事轻币天下诸侯知桓公之非为已动也是故诸侯归之桓公知诸侯之归已也故使轻其币而重其礼故天下诸侯罢马以为币缕綦以为奉鹿皮四箇诸侯之使垂槖而入稛载而归非曰桓公之茍能弔天下之败卫诸侯之地贪强忌服戎狄缩匿君得以有其国人得以安其堵虽受赋于诸侯乐而归之矣又奚控焉悉国之货以利交天下若是耶则区区齐人恶足以奉天下已之人且不堪矣又奚利天下之能得若竭其国劳其人抗其兵以市伯名于天下又奚仁义之有予以为桓公之伯不如是之弊也卜献公卜伐骊戎史苏占之曰胜而不吉非曰卜者世之余伎也道之所无用也盖以敺陋民也非恒用而徴信矣尔后之昬邪者神之恒用而徴信焉反以阻大事要言卜史之害于道也多而益于道也少虽勿用之可也左氏惑于巫而尤神怪之乃始迁就附益以成其说虽勿信之可也郭偃郭偃曰夫口三五之门也是以谗口之乱不过三五非曰举斯言而观之则愚诬可见矣公子申生申生曰弃命不敬作令不孝间父之爱而嘉其贶有不忠焉废人以自成有不贞焉非曰申生于是四者咸得焉昔之儒者有能眀之矣故予之辞也略狐突公使太子伐东山狐突御戎至于稷桑翟人出逆申生欲战狐突谏曰不可申生曰君之使我非欢也抑欲测吾心也不战而反我辠滋厚我战虽死犹有名焉果战败翟于稷桑而反谗言益起狐突杜门不出君子曰善深谋非曰古之所谓善深谋居乎亲戚辅佐之位则纳君于道否则继之以死唯已之义所在莫之失之谓也今狐突于位则戎御也以亲则外王父也申生之出未尝不从覩其将败而杜其门则姦矣而曰善深谋则无以劝乎事君也已丕郑曰君为我心里克曰中立晋无良臣故申生终以不免虢梦虢公梦在庙有神面白毛虎爪执钺立于西阿之下公觉且使国人贺梦舟之侨告诸其族曰衆谓虢不乆吾今知之以其族行适晋非曰虢小国也而泰以招大国之怒政荒人乱亡夏阳而不惧而犹用兵穷武以増其雠怨所谓自拔其本者亡孰曰不宜又恶在乎梦也舟之侨诚贤者欤则观其政可以去焉由梦而去则吾笑之矣童謡献公问于卜偃曰攻虢何月也对曰童謡有之曰丙之辰非曰童謡无足取者君子不道也宰周公葵丘之会献公将如㑹遇宰周公曰君可无会也夫齐侯将施惠出责是之不果奉而暇晋是皇公乃还宰孔曰晋侯将死矣景霍以为城而汾河涑浍以为渊戎狄之民实环之汪是土也茍违其违谁能惧之是嵗献公卒非曰凡诸侯之㑹霸主小国则固畏其力而望其庥焉者也大国则宜观乎义义在焉则徃以尊天子以和百姓今孔之还晋侯也曰而暇晋是皇则非吾所陈者矣又曰汪是土也茍违其违谁能惧之则是恃乎力而不务乎义非中国之道也假令一失其道以出而以必其死为书者又从而徴之其可取乎荀息里克欲杀奚齐荀息曰吾有死而已先君问臣于我我对以忠贞既杀奚齐荀息将死之人曰不如立其弟而辅之荀息立卓子里克又杀卓子荀息死之君子曰不食其言矣非曰夫忠之为言中也贞之为言正也息之所以为者有是夫间君之惑排长嗣而拥非正其于中正也逺矣或曰夫已死之不爱死君之不欺也抑其有是而子非之耶曰子以自经于沟渎者举为忠贞也欤或者左氏谷梁子皆以不食其言不食其言然则为信可乎曰又不可不得中正而复其言乱也恶得为信曰孔父仇牧是二子类耶曰不类则如春秋何曰春秋之类也以激不能死者耳孔子曰与其进不保其徃也春秋之罪许止也隠忍焉耳其类荀息也亦然皆非圣人之情也枉许止以惩不子之祸进荀息以甚茍免之恶忍之也吾言春秋之情而子徴其文不亦外乎故凡得春秋者宜是乎我也此之谓信道哉栁河东集巻四十四柳河东集卷四十五钦定四库全书柳河东集巻四十五唐栁宗元撰非国语下狐偃里克既杀卓子使屠岸夷告重耳曰子盍入舅犯曰不可秦穆公使公子絷弔重耳曰时不可失舅犯曰不可非曰狐偃之为重耳谋者亦迂矣国虚而不知入以纵夷吾之昏殆而社稷㡬䘮徒为多言无足采者且重耳兄也夷吾弟也重耳贤也夷吾昧也弟而昧入犹可终也兄而贤者又何慄焉使晋国不顺而多败百姓之不䝉福兄弟为豺狼以相避于天下由偃之䇿失而重耳乃始伥伥焉逰诸侯隂蓄重利以幸其弟死独何心欤仅能入而国以覇斯福偶然尔非计之得也若重耳早从里克秦伯之言而入则国可以无向者之祸而兄弟之爱可全而有分定焉故也夫如是以为诸侯之孝又何戮笑于天下哉舆人诵惠公入而背内外之赂舆人诵之曰得之而狃终逢其咎䘮田不惩祸乱其兴既里㔻死公陨于韩郭偃曰善哉夫衆口祸福之门也非曰惠公里㔻之为也则宜咎祸及之矣又何以神衆口哉其曰祸福之门则愈陋矣𦵏㳟世子惠公出㳟世子而改𦵏之臰达于外国人颂之曰嵗之二七其靡有徴兮若翟公子吾是之依兮安抚国家为王妃兮郭偃曰十四年君之冡嗣其替乎其数告于人矣公子重耳其入乎其魄兆于人矣若入必覇于诸侯其耿光于民矣非曰衆人者言政之善恶则有可采者以其利害也又何以知君嗣二七之数与重耳之伯是好事者追而为之未必偃能徴之也况以是故发耶杀里克惠公既杀里克而悔之曰芮也使寡人过杀社稷之镇郭偃闻之曰不谋而谏不忠不图而杀不祥不忠受君之罚不祥离天之祸受君之罚死戮罹天之祸无后非曰芮之陷杀克也其不祥宜大于惠公而异其辞以配君罚天祸皆所谓迁就而附益之者也获晋侯秦穆公归至于王城合大夫而谋曰杀晋君与逐出之与以归与复之孰利公子絷曰杀之利公孙枝曰不可公子絷曰吾将以重耳代之晋之君无道莫不闻重耳之仁莫不知杀无道立有道仁也公孙枝曰耻一国之士又曰余纳有道以临汝无乃不可乎不若以归要晋国之成复其君而质其适子使子代父处秦国可以无害非曰秦伯之不覇天下也以枝之言也且曰纳有道以临汝何故不可絷之言杀之也则果而不仁其言立重耳则义而顺当是时天下之人君莫能宗周而能宗周者则大国之覇基也向使穆公既执晋侯以告于王曰晋夷吾之无道莫不闻重耳之仁莫不知且又不顺既讨而执之矣于是以王命黜夷吾而立重耳咸告于诸侯曰吾讨恶而进仁既得命于天子矣吾将达公道于天下诸侯无道者畏有徳者莫不皆知严恭欣戴而覇秦矣周室虽卑犹是王命命穆公以为侯伯则谁敢不服夫如是秦之所耻者亦大矣弃至公之道而不知求姑欲离人父子而要河东之赂其舎大务小违义从利也甚矣覇之不能也以是夫庆郑丁丑斩庆郑乃入绛非曰庆郑误止公罪死可也而其志有可用者坐以待刑而能舎之则获其用亦大矣晋君不能由是道也悲夫若夷吾者又何诛焉乞食于野人文公在狄十二年将适齐行过五鹿野人举块以与之公子怒欲鞭之子犯曰天赐也人以土服又何求焉十有二年必获此土有此其以戊申云乎非曰是非子犯之言也后之好事者为之若五鹿之人献块十二年已有卫土则涓人畴枕楚子以块后十二年其复得楚子何没而不云也而独载乎是戊申之云尤足怪乎懐嬴秦伯归女五人懐嬴与焉非曰重耳之受懐嬴不得已也其志将以守宗庙社稷阻焉则惧其不克也其取者大故容为权可也秦伯以大国行仁义交诸侯而乃行非礼以强乎人岂习西戎之遗风欤筮公子亲筮之曰尚有晋国得贞屯悔豫皆八筮史占之曰皆不吉司空季子曰吉非曰重耳虽在外晋国固戴而君焉又况夷吾死圉也童昏以守内秦楚之大以翼之大夫之强族皆启之而又筮焉是问则末矣季子博而多言皆不及道者也又何载焉董因董因迎公于河公问焉曰吾其济乎对曰嵗在大梁非曰晋侯之入取于人事备矣因之云可畧也大火实沉之説赘矣命官胥籍狐箕栾郄栢先羊舌董韩实掌近官诸姬之良掌其中官异姓之能掌其逺官非曰官之命宜以材耶抑以姓乎文公将行霸而不知变是弊俗以登天下之士而举族以命乎逺近则陋矣若将军大夫必出旧族或无可焉犹用之耶必不出乎异族或有可焉犹弃之耶则晋国之政可见矣仓葛周襄王避贻叔之难居于郑地汜晋文公迎王入于成周遂定之于郏王赐公南阳阳樊温原州絺组攅茅之田阳人不服公围之将残其民仓葛唿曰君补王阙以顺礼也阳人未狎君徳而未敢承命君将残之无乃非礼乎公曰是君子之言也乃出阳人非曰于周语既言之矣又辱再告而异其文抑有异㫖耶其无乎则耄者乎观状文公诛观状以伐郑郑人以名宝行成公弗许郑人以詹与晋晋人将烹之詹曰天降祸郑使滛观状弃礼违亲非曰观晋侯之状者曺也今于郑胡言之则是多为诬者且耄故以至乎是其説者云郑效曺也是乃私为之辞不足以葢其误救饥晋饥公问于箕郑曰救饥何以对曰信公曰安信对曰信于君心信于名信于令信于事非曰信政之常不可须臾去之也奚独救饥耶其言则逺矣夫人之困在朝夕之内而信之行在嵗月之外大道之常非知变之权也其曰藏出如入则可矣而郑之言若是逺焉何哉或曰时之信未洽故云以激之也信之速于置邮子何逺之耶曰夫大信去令故曰信如四时恒也恒固在久若为一切之信则所谓未孚者也彼有激乎则可也而以为救饥之道则未尽乎术赵宣子赵宣子言韩献子于灵公以为司马河曲之役赵孟使人以其乗车干行献子执而戮之非曰赵宣子不怒韩献子而又褒其能也诚当然而使人以其乗车干行陷而至于戮是轻人之死甚矣彼何罪而获是讨也孟子曰杀一不辜而得天下君子不为是所谓无辜也欤或曰戮辱也非必为死曰虽就为辱犹不可以为君子之道舎是其无以观乎吾惧司马之以死讨也伐宋宋人杀昭公赵宣子请师以伐宋曰是反天地而逆民则也天必诛焉晋为盟主而不修天罚将惧及焉非曰盟主之讨杀君也宜矣若乃天者则吾焉知其好恶而暇徴之耶古之杀夺有大于宋人者而夀考佚乐不可胜道天之诛何如也宣子之事则是矣而其言无可用者鉏麑灵公虐赵宣子骤谏公患之使鉏麑贼之晨往则寝门辟矣盛服将朝早而假寐麑退而叹曰赵孟敬哉夫不忘㳟敬社稷之镇也贼国之镇不忠受命而废之不信触庭之槐而死非曰麑之死善矣然而赵宣子为政之良谏君之直其为社稷之卫也久矣麑胡不闻之乃以假寐为贤耶不知其大而贤其小耶使不及其假寐也则固以杀之矣是宣子大徳不见赦而以小敬免也麑固贼之悔过者贤可书乎祈死反自鄢范文子谓其宗祝曰君骄而有烈吾恐及焉凡吾宗祝为我祈死先难为免七年夏范文子卒非曰死之长短而在宗祝则谁不择良宗祝而祈夀焉文子祈死而得亦妄之大者长鱼矫长鱼矫既杀三郄乃胁栾中行公曰一旦而尸三卿不可益也对曰乱在内为宄在外为姦御宄以徳御姦以刑今治政而内乱不可谓徳除鲠而避强不可谓刑徳刑不立姦宄并至臣脆弱不能忍俟也乃奔狄三月杀非曰厉公乱君也矫乱臣也假如杀栾书中行偃则厉公之敌益衆其尤可尽乎今左氏多为文辞以着其言而徴其効若曰矫知㡬者然则惑甚也夫戮仆晋悼公四年㑹诸侯于鸡丘魏绛为中军司马公子扬干乱行于曲梁魏绛斩其仆非曰仆禀命者也乱行之罪在公子公子贵不能讨而禀命者死非能刑也使后世多为是以害无罪问之则曰魏绛故事不亦甚乎然则绛宜奈何止公子以请君之命叔鱼生叔鱼生其母视之曰必以贿死杨食我生叔向之母闻其号也曰终灭羊舌氏之宗非曰君子之于人也听其言而观其行犹不足以言其祸福以其有幸有不幸也今取赤子之形声以命其死亡则何也或者以其鬼事知之乎则知之未必贤也是不足书以示后世耳逐栾盈平公六年箕遗及黄渊嘉父作乱不克而死公遂逐羣贼阳毕曰君抡贤人之后有常位于国者而立之亦抡逞志亏君以乱国者之后而去之使祁午阳毕适曲沃逐栾盈非曰当其时不能讨后之人何罪盈之始良大夫也有功焉而无所获其罪阳毕以其父弑君而罪其宗一朝而逐之激而使至乎乱也且君将惧祸惩乱耶则増其徳而修其政贼斯顺矣反是顺斯贼矣况其𦙍之无罪乎新声平公説新声师旷曰公室其将卑乎君之眀兆于衰矣非曰耳之于声也犹口之于味也茍説新味亦将卑乎乐之説吾于无射既言之矣射鷃平公射鷃不死使竖襄搏之失公怒拘将杀之叔向曰君必杀之昔吾先君唐叔射兕于徒林殪以为大甲今君嗣吾先君射鷃不死搏之不得是扬吾君之耻者也君其必速杀之勿令逺闻君忸怩乃趣舎之非曰羊舌子以其君眀暗何如哉若果暗也则从其言斯杀人矣眀者固可以理谕胡乃反徴先君以耻之耶是使平公滋不欲人諌已也赵文子秦后子来奔赵文子曰公子辱于敝邑必避不道也对曰有焉文子曰犹可以久乎对曰国无道而年谷龢熟鲜不五稔文子视日曰朝不及夕谁能俟五后子曰赵孟将死矣怠偷甚矣非死逮之必有大咎非曰死与大咎非偷之能必乎尔也偷者自偷死者自死若夫大咎者非有罪恶则不幸及之偷不与也左氏于内传曰人主偷必死亦陋矣医和平公有疾秦景公使医和视之赵文子曰医及国家乎对曰上医医国其次疾人固医官也文子曰君其㡬何对曰若诸侯服不过三年不服不过十年过是晋之殃也非曰和妄人也非诊视攻熨之专而茍及国家去其守以施大言诚不足闻也其言晋君曰诸侯服不过三年不服不过十年凡医之所取在荣卫合脉理也然则诸侯服则荣卫离脉理乱以速其死不服则荣卫和脉理平以延其年耶黄熊晋侯梦黄熊入于寝门子产曰鮌殛于羽山化为黄熊以入于羽渊实为夏郊非曰鮌之为夏郊也禹之父也非为熊也熊之説好事者为之凡人之疾魄动而气荡视聼离散于是寐而有怪梦罔不为也夫何神奇之有韩宣子忧贫韩宣子忧贫叔向贺之曰栾武子无一卒之田行刑不疚以免于难及桓子骄泰奢侈宜及于难而頼武子之徳以没其身及懐子改桓之行修武子之徳而离桓子之罪以亡于楚非曰叔向言贫之安则诚然其言栾书之徳则悖而不信以下逆上亦可谓行刑耶前之言曰栾书杀厉公以厚其家今而曰无一卒之田前之言曰栾氏之诬晋国久矣用书之罪以逐盈今而曰离桓之罪以亡于楚则吾恶乎信且人之善恶咸系其先人已无可力者以是存乎简䇿是替教也围鼓中行穆子帅师伐翟围鼓鼓人或请以城畔穆子不受曰夫以城来者必将求利于我夫守而二心姦之大者也非曰城之畔而归已者有三有逃暴而附徳者有力屈而爱死者有反常以求利者逃暴而附徳者庥之曰徳能致之也力屈而爱死者与之以不死曰力能加之也皆受之反常以求利者徳力无及焉君子不受也穆子曰夫以城来者必将求利于我是焉知非向之二者耶具敖范献子聘于鲁问具山敖山鲁人以其鄙对曰不为具敖乎曰先君献武之讳也献子归曰人不可以不学吾适鲁而名其二讳为笑矣唯不学也非曰诸侯之讳国有数十焉尚不行于其国他国之大夫名之无慙焉可也鲁有大夫公孙敖鲁之君臣莫罪而更也又何鄙野之不云具敖董安于下邑之役董安于多简子赏之辞曰今一旦为狂疾而曰必赏汝是以狂疾赏也不如亡趣而出乃释之非曰功之受赏也可传继之道也君子虽不欲亦必将受之今乃逃遁以自洁也则受赏者必耻受赏者耻则立功者怠国斯弱矣君子之为也动以谋国吾固不説董子之洁也其言若怼焉则滋不可祝融史伯曰夫黎为高辛氏火正以淳燿敦大天眀地徳光照四海故命之曰祝融其功大矣夫成天地之大功者其子孙未甞不彰虞夏商周是也其后皆为王公侯伯祝融亦能昭显天地之光眀以生柔嘉者也其后八姓于周未有侯伯佐制物于前代者昆吾为夏伯矣大彭豕韦为商伯矣当周未有融之兴者其在芉姓乎非曰以虞舜之至也又重之以幕能聼协风以成乐物生而其后卒以殄灭武王继之以陈覆坠之不暇尧之后祝融无闻焉祝融之后昆吾大彭豕韦世伯夏商今史伯又曰于周未有侯伯必在楚也则尧舜反不足祐耶故凡言盛之及后嗣者皆勿取褒神桓公曰周其弊乎史伯对曰殆于必弊者也今王弃高眀昭显而好才慝暗昧恶角犀丰盈而近顽童穷固训语有之曰夏之衰也褒人之神化为二龙以同于王庭天之生此久矣其为毒也大矣申缯西戎方彊王欲杀太子以成伯服必求之申申人弗畀必伐之若伐申而缯与西戎㑹以伐周周不守矣非曰史伯以幽王弃髙明显昭而好谗慝暗昧近顽嚚穷固黜太子以怒西戎申缯于彼以取其必弊焉可也而言褒神之流祸是好怪者之为焉非君子之所宜言也嗜芰屈到嗜芰将死戒其宗老曰茍祭我必以芰及祥宗老将荐芰屈建命去之曰国君有牛享大夫有羊馈士有豚犬之奠庶人有鱼炙之荐笾豆脯醢则上下共之不羞珍异不陈庶侈夫子其以私欲干国之典遂不用非曰门内之理恩掩义父子恩之至也而芰之荐不为愆义屈子以礼之末忍絶其父将死之言吾未敢贤乎尔也茍荐其羊馈而进芰于笾是固不为非礼之言斋也曰思其所嗜屈建曽无思乎且曰违而道吾以为逆也祀王曰祀不可已乎对曰祀所以昭孝息民抚国家定百姓不可以已夫民气纵则底底则滞滞久不振生乃不殖非曰夫祀先王所以佐教也未必神之今其曰昭孝焉则可也自息民以下咸无足取焉尔左史倚相王孙圉聘于晋定公飨之赵简子鸣玉以相问于王孙圉曰楚之白珩犹在乎其为宝也㡬何矣对曰未甞为宝楚之所宝者曰观射父又有左史倚相能使上下説于鬼神顺道其欲恶使神无有怨痛于楚国非曰圉之言楚国之宝使知君子之贵于白珩可矣而其言倚相之徳者则何如哉诚倚相之道若此则觋之妄者又何以为宝非可以夸于敌国五员五员伏劒而死非曰五子胥者非吴之暱亲也其始交阖闾以道故由其谋今于嗣君已不合言见进则谗者胜国无可救者于是焉去之可也出则以孥累于人而又入以即死是固非吾之所知也然则员者果很人也欤栁先生曰宋卫秦皆诸侯之豪杰也左氏忽弃不録其语其谬耶吴越之事无他焉举一国足以尽之而反分为二篇务以相乗凡其烦芜曼衍者甚衆背理去道以务富其语凡读吾书者可以类取之也越之下篇尤竒峻而其事多杂葢非出于左氏吾乃今知文之可以行于逺也以彼庸蔽竒怪之语而黼黻之金石之用震耀后世之耳目而读者莫之或非反谓之近经则知文者可不慎耶呜唿余黜其不臧以救世之谬凡六十七篇柳河东集巻四十五柳河东集外集卷上钦定四库全书栁河东外集巻上唐栁宗元撰赋文志八首披沙拣金赋沙之为物兮视污若浮金之为宝兮耻居下流沉其质兮五才或阙耀其光兮六府以修然则抱成器之珍必将有待当慎择之日则又何求配圭璋而取贵岂泥滓而为俦披而择之斯焉见宝盪浸淫而顾盼指炫熀而探讨动而愈出幽以即眀湼而不淄既坚且好潜虽伏矣获则取之翻混混之浊质见熠熠之殊姿久暗未彰固亦将君是望先迷后得孰谓弃予如遗其隠也则杂昏昏沦浩浩晦英姿兮自保和光同尘兮合于至道其遇也则散奕奕动融融焕美质兮其中明道若昧兮契彼𤣥同倘俯拾而不弃谅致美于无穷欲葢而彰将炯尔而见素不索何获遂昭然而发䝉观其振㧞污涂积以锱铢碎清光而竞出耀真质而特殊锥处囊而纎光乍比劒拭土而异彩相符用之则行斯为美矣求而必得不亦説乎岂独媚旭日以晶荧带长川之清浅皎如珠吐疑剖蚌之乍分粲若繁星似流云之初巻是以周徳思比而岐昌即咏陆文可侔而昭明是选若然者可以议披沙之所託明㨂金之所裁良工何逺善价爰来拂以増光宁谢满籝之学汰之愈朗讵慙掷地之才客有希採掇于求宝之际庶斯文之在哉迎长日赋惟飨帝以事天必推策以迎日寅方肇建俟启蛰以展仪夘位将初爰用牲而协吉送烈烈之凝气导迟迟之阳律犹分可爱之辉式伫寅賔之质稽之虞典期匪疾而匪徐行以夏时契惟精而惟一职在冯相事传小正符上春以备仪必修其始先仲夏而有事故谓之迎时也淑景初延幽阳潜𧺫当四时之首位用三代之达礼探赜索隠得郊祀之元辰极往知来正邦家之大体事冠前古仪标后王皮弁乍临土圭之影犹积泰坛既罢玉漏之声渐长变熙熙之纯曜流杲杲之晴光壁影始融丽景才凝于城阙轮形尚疾斜晖未驻于康庄是知迎长日之仪实王心之所共兆南郊之位乃阳事之所用故可以知上下之际见天人之交动浮光于爼豆散微照于苞茅周流金石晖照陶匏异乎天纪不修秦伯尚矜其泰畤日官失职晋侯徒继乎夏郊于以迎之则无为者委照将入岂三舎之足凭延光可期胡再中之云假自然应以繁祉钖之纯嘏礼仪允洽于人神正朔克周于戎夏今我后再新古礼与天地相㕘应戬谷之宜受之千亿奉郊祀之报至于再三然则迎长日恭祀事并虞夏而何慙记里鼔异哉鼓之设也恢制度于天邑佐大礼于时行即行賛盛容而立之斯立观其象可以守威仪之三千莭其音可以表吉行之五十配和鸾以入用并司南而为急若乃郊荐之仪既陈封禅之礼攸执经千里之分寸可候度四方而礼容是集施五击于华山之野知雾气已笼用百发乎南山之阳识雷声所及先圣有作后王式遵启𤣥机以求旧运智巧而攸新相彼良工自殊昧道之士眷兹木偶应异迷途之人齐歩武而无佚差逺近而有伦遵大路罔愆乎礼典聼希声克正于时廵虽道有环囘地分险易固善应而莫实谅知机而有为载考载击所辨于长亭短亭匪疾匪徐足分乎有智无智观其妙矣孰测其微细观其徼矣讵知其启闭音不衰而得度响其镗而有制于以翊龙御于以引天旋异铜浑之仪亦可叙紫微之星次殊玉漏之制而能步黄道之日躔周物之智斯设极深之㡬是研鄙繁音之坎坎陋促莭之阗阗妙出人谋思由神假时然后击賛赏典于今兹动惟其常契同文于古者由是皇衢以正帝道斯盛恭出震以成威膺御干而启圣我后得以昭文物展声明不愆于素可举而行宜乎骋墨妙呈笔精固敢先三雅而献赋庶将开万国之颂声吾子曰吾子来也以有余而欲及人乎曰然若用子而能使竭忠孝乎曰否夫无忠而忠见无孝而孝闻曷若使不见而忠无闻而孝肃然已出熙然已及夫已也浑然矣乎刘叟传鲁有刘叟者甞以御龙术进于鲁公云云刘叟曰嵗不雨无以出终无以入民枯然视天卿士大夫絶智谋山川祷神祗以祈咸不应臣投是龙于尺地之内不踰晷雷孚上下雷孚东西于是先之以风腾之以云从之以雨如君之意欲一邑足之欲一国足之欲天下足之鲁公曰斯龙也其神乎是则寡人之国非敢用也刘叟曰臣闻避风雨御寒暑当在未寒暑乎是故事至而后求曷若未至而先备于是鲁公止刘叟而内龙眀年果大旱命刘叟出龙果大雨河间传河间滛妇人也不欲言其姓故以邑称始妇人居戚里有贤操自未嫁固已恶羣戚之乱尨羞与为类独深居为翦制缕结既嫁不及其舅独养姑谨甚未甞言门外事又礼敬夫賔友之相与为肺腑者其族类丑行者谋曰若河间何其甚者曰必壊之乃谋以车衆造门邀之遨嬉且羙其辞曰自吾里有河间戚里之人日夜为饬厉一有小不善唯恐闻焉今欲更其故以相效为礼节愿朝夕望若仪状以自惕也河间固谢不欲姑怒曰今人好辞来以一接新妇来为得师何拒之坚也辞曰闻妇之道以贞顺静专为礼若夫矜车服耀首饰族出讙閙以饮食观㳺非妇人宜也姑强之乃从之㳺过市或曰市少南入浮图有国工吴叟始图东南壁甚怪可使奚官先壁道乃入观观已延及客位具食帷牀之侧闻男子欬者河间惊跣走出召从者驰车归泣数日愈自闭不与衆戚通戚里乃更来谢曰河间之遽也犹以前故得无罪吾属耶向之欬者为膳奴耳曰数人笑于门如是何耶羣戚闻且退期年乃敢复召邀于姑必致之与偕行遂入隑州西浮图两间叩槛出鱼鼈食之河间为一笑衆乃欢俄又引至食所空无帷幕廊庑廓然河间乃肯入先壁羣恶少于北牖下降帘使女子为秦声倨坐观之有顷壁者出宿选貌美阴大者主河间乃便抱持河间河间号且泣婢夹持之或谕以利或骂且笑之河间窃顾视持已者甚美左右为不善者已更得适意鼻息咈然意不能无动力稍纵主者幸一遂焉因拥致之房河间収泣甚适自庆未始得也至日仄食具类唿之食曰吾不食矣且暮驾车相戒归河间曰吾不归矣必与是人俱死羣戚反大闷不得已而俱宿焉夫骑来迎莫得见左右力制明日乃肯归持淫夫大泣啮臂相与盟而后就车既归不忍视其夫闭目曰吾病与之百物卒不食饵以善药挥去心怦怦恒若危柱之絃夫来輙大骂终不一开目愈益恶之夫不胜其忧数日乃曰吾病且死非药饵能巳为吾召鬼解除之然必以夜其夫自河间病言如狂人思所以悦其心度无不为时上恶夜祠甚夫无所避既张具河间命邑臣告其夫召鬼祝诅上下吏评验笞杀之将死犹曰吾负夫人吾负夫人河间大喜不为服辟门召所与淫者倮逐为荒淫居一嵗所淫者衰益厌乃出之召长安无頼男子晨夜交于门犹不慊又为酒罏西南隅已居楼上微观之凿小门以女侍饵焉凡来饮酒大鼻者少且壮者美颜色者善为酒戏者皆上与合且合且窥恐失一男子也犹日呻唿懵懵以为不足积十余年病髓竭而死自是虽戚里为邪行者闻河间之名则掩鼻䠞额皆不欲道也栁先生曰天下之士为修洁者有如河间之始为妻妇者乎天下之言朋友相慕望有如河间与其夫之切宻者乎河间一自败于强暴诚服其利归敌其夫犹盗贼仇雠不忍一视其面卒计以杀之无须臾之戚则凡以情爱相恋结者得不有邪利之猾其中耶亦足知恩之难恃矣朋友固如此况君臣之际尤可畏哉余故私自列云筝郭师墓志郭师名无名无字父爽云中大将无名生善音能鼔十三絃其为事天姿独得推七律三十五调切宻䆳靡布爪指运掌掔使木声丝声均其所自出屈折愉绎学者无能知自去乳不近荤肉以是慕浮图道既失父母即弃去兄弟自髠缁入代清凉山又南来楚中然遇其故器不能无抚弄吴王宙刺复州或以告乃延入强之宙号知声音抃蹈以为神竒㑹宙贬贺州遂以来性爱酒不能已因纵髪为黄老术薛道州伯高抵宙以书必致之至与坐起伯高襃邪人也嗜其音至善处輙自为击莭教阍管谨视出入饵仄栢不食糓三年变服遁逃九疑丛祠中披取之益善亲遇终不屑卒乗暴水入小舩下岣嵝山求道箓㑹欧阳师死不果受张诫副岭南又强与偕诫死至是抵余时已得骨髄病日犹鼔音四五行居数日益笃既病自为歌死三日𦵏州北冈西志其词曰云州生栁州死年五十病骨髄天与之音今止矣丁酉之年秋既季月阙其团于是始心为浮图形道士仁人我哀埋勿弃赵秀才羣墓志婴臼死信孤乃立王侯世家天水邑羣字容成系是袭祖仕相及嗟然秀才胡伋伋体貌之恭艺始习娶于赤水礼犹执南浮合浦遽逺集元和庚寅神永戢问年二纪益以十仆夫返柩当启蛰潇湘之交瘗原隰稚妻号叫㓜女泣和者悽欷行路悒追初悯天铭兹什太府李卿外妇马淑志氏曰马字曰淑生广陵母曰刘客倡也淑之父曰揔既孕而卒故淑为南康讴者李君为睦州诋狂㓂见诬左官为循州録过而慕焉纳为外妇偕窜南海上及移永州州之骚人多李之旧日载酒往焉闻其操鸣絃为新声抚节而歌莫不感动其音美其容以忘其居之逺而名之辱方幸其居是也元和五年五月十九日积疾卒于湘水之东𦵏东冈之北垂年二十四铭曰容之丰兮艺之功隠忧以舒和乐雍佳冶彫殒逝安穷谐鼔瑟兮湘之浒嗣灵音兮永终古柳河东外集巻上柳河东集外集卷下钦定四库全书栁河东外集巻下唐栁宗元撰表启十八首为文武百官请复尊号臣等言臣窃观前代之盛列辟之英咸保鸿名而崇明号或配其德或昭其功盖所以扬耿光彰淳懿而示逺也其有暗然不耀后嗣何观蔽而不扬羣臣之罪伏惟皇帝陛下由正统而临祚承圣绪而受圗禀高明之姿于天侔博厚之德于地端教化之本制刑礼之中声震八区威加六合运𤣥造之化靡有不通成隂隲之功莫之能测是用光膺圣神文武之号其后虽逢阨运今睹昌期诚我武之扫清犹自咎而抑损同罪已之义明爱人之仁羣臣等上顺圣心以成恭德而退怀大惧谓掩全功五年于兹若坠冰谷方今百职皆理庶绩其凝人用咸和俗惟丕变陈师鞠旅无犯塞之虞画界封疆无专地之患四海宁一万类蕃滋薄刑溢不寃之声通赋蒙勿收之惠西成有穰岁之报南极见寿星之祥灵贶屡加天恩允答岂宜固为菲薄以掩盛明尊号之崇愿复如旧况臣等亲奉平明之理久蒙覆露之恩耻德美之不彰忧罪戾之将及伏惟陛下复循旧典俯徇羣情诚天地神祗内外臣庶之所望也臣等无任屏营悃恳之至第二表臣等言臣等前诣朝堂上表伏请复加尊号奉被还㫖未遂恳诚拳拳颙颙不胜大愿臣等伏以崇明号昭盛德爰自中古实为上仪以至于我祖宗莫不膺兹典礼伏惟皇帝陛下有广运之德𢎞照微之仁烛幽以明威逺以武惠泽之被诚浃洽于八方英声之扬宜越轶于千古而乃久为抑损以守谦恭事有旷而不遵礼有缺而未备臣等又以为不私与已是谓至公有美之而莫敢辞有非之而莫敢隐必推于物而顺于人既以徇于羣心又思叶于中典此皆圣人之事也且夫虚而失实则夸耀而诬质而不华则朴畧而固所以王度资于润饰帝者务于恢崇将以法日月之昭明配天地之广大耸逺方之观听兼前代之轨模然后表其全功谓之尽善不可以方当陛下临位羣臣在廷而使鸿名不彰盛典犹阙既无以光昭衆美又无以丕承旧仪则臣等蒙耻于今获罪于后实为大惧敢忘尽规尊号之崇愿从羣议伏惟陛下俯回宸睠察纳愚诚不惟臣等受恩天下幸甚无任区区恳迫之至谨昧死重诣朝堂奉表固请以闻臣等诚恳诚勤顿首顿首谨言第三表臣等言前再上表请加尊号实以功德俱茂典礼宜崇然而不能铺陈无以动寤愚诚虽竭天鍳未回臣某等诚恐诚惧顿首顿首臣等谨按白虎通曰号者功之表也神农有教田事之勤燧人有兴火食之利伏羲正五始祝融绩三皇人为之名以美其事其后帝王之盛洎我祖宗之明咸因人心而顺古道虽损益或异而表功明德一也臣等是以遵有国之令典採上古之遗文察人心于讴谣观天意于符瑞敢以为请累表陈诚曩者运丁艰难时或顺动陛下思成汤之罪巳念周宣之侧身去徽号而不称垂炯戒而自儆应天以德示人以恭闻于蛮貊戎夷告于天地宗庙是故咸知陛下之志慕义而归仁潜感陛下之诚通灵而助顺今者君臣同德上下叶心百职毕修庶官以序礼法明具教化流行方内欢康天下宁一四人遵业万类乐生嘉应休徴神物灵贶形于草木着于星辰而辞之以仁寿未臻至化犹郁遂使德诚可纪名号未崇不告于明神不示于殊俗将何以知陛下之戡难将何以表陛下之致平下无以威于四方上无以报于九庙其不可一也淳古之至化邈而不足烈祖之盛仪废而不绩其不可二也庶正羣官宗室友属西土耆长太学诸生黄冠之伦缁衣之侣万衆伏阙弥旬织路而乃不从人心以违公议其不可三也守谦恭卑让之志忽光大𢎞逺之圗臣等诚虽至愚以为大谬伏以常久之德贞夫一也元始之义善之长也并包覆露天之大也清净𤣥黙道之妙也睿智之周物不可以不称夫圣也妙算之无方不可以不称夫神也行仁义修典法歌诗颂考文章不可以不称夫文也却戎狄翦暴逆边兵之整禁衞以严不可以不称夫武也而合于唐尧乃圣乃神乃武乃文之德臣等谨稽之干符叶于古典侔德泽之广配功业之崇昧冒万死伏请上尊号曰贞元大道圣神文武皇帝臣等竭其精诚发于交感无以回日其能动天无任屏营悃恳之至谨复诣朝堂奉表固请以闻臣某等诚惶诚恐顿首顿首第四表臣等言去年九月三度诣阙上表请复上尊号悃恳虽竭精诚莫通又惧于累尘圣听是用中辍大愿未毕羣心靡宁臣某等诚勤诚恳顿首顿首臣等生逢昌运早列清朝获覩文明继迹圣俊亦尝考前载于史氏访遗仪于礼官至于保鸿名尊号之荣昭茂功盛德之美皆烈祖之垂法为累代之成规子孙之所宜丕承臣下之所宜崇奉陛下纂圣绪而临下遵令典以制中则亦俯从公卿大夫之请光膺圣神文武之号间者陛下以祸乱之故特贬损以自儆以从一时之宜信为㳟也今乃欲遂变更而不复以废先祖之典则若专焉岂陛下或未之思然臣等实以为惧虽欲行陛下之志奈先祖之典法何伏惟陛下因于忧劳深自咎责命祝史告于天地陈圭币祠于祖宗布于羣臣闻于兆庶固能降开祐之福致感悦之诚咸和以叶心尽瘁而毕力弼成神造康济艰难冦逆扫除暴彊扰顺侯衞奉守屏之职夷狄为来庭之賔兵戎不兴边鄙不耸文轨同于四海贡赋修于九州至若时候将愆必惟思而内省皇情微轸遂交感而潜通隂阳和而风雨时年谷熟而财用足休祥数见福应屡臻此皆天地祖宗垂灵钖祉以成陛下之志明无不答不享之咎也陛下宜承天意以悦神心增修盛仪再加明号崇昭报之礼表恢复之功而辞以仁寿未臻至化犹郁则若尚怀不足以要天地祖宗虽有固让之勤而非重请之义且夫号者其来尚矣燧人神农各旌其事汤以其武而曰武王迨我祖宗崇尚古道垂着新法陛下独为辞让以守谦冲则皇王将有愧于前祖宗将不悦于后而帝德是非之辨固有所归国典异同之文后难以守且陛下本为炯诫以示敬㳟诚谦德也今以先王之道而不敢不法烈祖之训而不敢不承又谦德之大也若乃守独善而遗公议执小让而忽宏规违臣庶之心废祖宗之典乃所以失陛下之㳟德又徒以掩陛下之全功臣等虽诚至愚窃所不取辄敢征之国典酌于经义取夫贞者事之干元者善之长以配圣谟神化之盛文德武功之宗叶纪年之嘉名遵旧号之美称以如开元故事谨冒万死请上尊号曰贞元圣神文武皇帝伏惟陛下沛然回虑俯徇羣情然后圣徳之光昭𤣥功之茂着后代得扬盛美而鑑至清是羣臣之愿也不胜恳迫之至谨奉表诣阙固请以闻臣等诚勤诚恳顿首顿首第五表臣颀等言臣等伏以尊号未复累具陈请伏奉诏㫖固守谦㳟臣等上授天地神灵次奉祖宗典法列经义而顺古因人心以从时词繁而不能陈明诚竭而未蒙察纳德美盛而犹蔽宪度缺而莫修罪戾是忧冰炭交集臣某等诚惶诚恐顿首顿首臣某等伏以先王之道由大中而可久近古之化以弥文而益彰然则守谨而为㳟不如立中而垂法表朴而畧礼不如文明而化光况于文质异时而国家自有制度岂直为一王之法固以遇三代之文其于规模信为𢎞逺陛下嗣训先祖贻谋后圣当践修以纂承宁变更而废坠臣等又伏读诏书曰遐想哲王则自燧人神农殷汤之时有其事也又曰钦若典训则自代宗肃宗𤣥宗而上有其仪也又曰所诫者满所尚者谦守之以诚期于终始臣等以为去鸿名而贬损谦之始也遵旧典而奉承谦之终也造次而未尝违于礼守之以诚也敬恭而无陷于专所诫者满也又曰虚美崇饰所不敢当伏惟皇帝陛下恤人之心动天之德致理之文教戡难之武功着于颂声光于史氏上有其实无虚美之嫌下尽其诚非崇饰之伪又曰勉一乃心共康庶政曩者公卿大夫侍御携仆或从扞牧圉或备持戈矛盖有同力之诚而无离德之间今者四岳羣后九土庶邦外自藩维内及宗室黄髪耆老青衿诸儒或佥以同辞或逺而抗疏一心之効也羣材序进百职交修烽燧不惊兵戎以息鑚凿不用狱讼以衰六气和而风雨时五谷昌而仓廪实庶政之康也诚由教化以致雍熈自当冠于皇王宁复谢于尧禹宜加明号以表成功陛下虽以为辞臣等未知其説又伏奉诏㫖令臣等㫁表伏以君亲一致臣子一例而春秋之义不以父命辞王父命臣某等得遵先帝之典以陛下之诏谨昧冐万死伏请复上尊号如前不胜惶惧恳迫之至第六表臣颀等言臣等今月七日所上表昨十五日下诏㫖加辞让愈固臣等感谦冲于盛德而私有旧典隳废之忧惧烦渎于圣听而内怀微诚恳迫之切进退兢惕不知所措臣某等诚惶诚恐顿首顿首臣某等伏以事贵举其中名恶浮于实得其中不宜变之而失正有其实不必避之以为恭况于祖宗之矩仪国家之典制陛下教尊道备德博化光辞取于贬损而自卑朴畧而大简者也昔汉宣帝谓元帝曰我汉家亦自有制度诸葛孔明诫其主曰不宜妄自菲薄前史载之详矣幸陛下思之臣等又以为执小让之贤不足以方得宜合度之善去鸿名之敬不足以补变法改作之专陛下行之将何所守伏以髙祖受其明命歴代承以圣德至陛下又有下武继文重熈累盛之美不可谓德之不嗣也躬上圣之姿合至神之化有戡祸乱制夷狄之武修礼乐垂宪度之文不可谓实之不孚也比年以来俗化斯厚人少犯法吏无舞文狱犴将空梏拲不用可谓人皆迁善岂曰俗未胜残然若辞之所未寤也况于尊号之美陛下巳受于初去之即由于艰虞复之宜因于康靖徒示其罚不旌其功何以知区宇之削平何以知宗庙之复似非陛下之本意但自欲改先祖之遗仪耳内之臣庶跋履山川思报主恩誓雪国耻亦欲摅其宿愤表其成劳陛下犹掩鸿名罔穷其事则此等如有未尽不以为欢傥陛下以自咎责之心尚或未弭则羣臣不能匡辅之罪亦当未除将何以蒙陛下之恩私将何以受陛下之爵赏君犹含垢臣以偷荣上下之情必深反侧又无以示于万古无以威于四夷皆非逺圗且乖大体臣等怀此数者恨恨而不能自安谨昧冐万死重违诏㫖伏请复上尊号以如前表伏惟皇帝陛下思聿修无忝之言顾屈己从人之义再膺大典俯徇羣心因来月谒太清宫太庙郊祀上帝遂以告祠实臣等之至诚实臣等之厚幸不胜惶惧恳迫之至谨复诣朝堂奉表固请以闻及大㑹议戸部尚书班宏又请改所上尊号加奉道字故其文如后表伏以睿智之周物而靡不通不可以不称夫圣也妙算之无方而莫能测不可以不称夫神也行仁义修典法歌诗颂考文章不可以不称夫文也攘却戎夷戡翦暴逆边兵以整禁衞以严不可以不称夫武也而合于唐尧乃圣乃神乃武乃文之德博施不息而万物以生推功不宰而万化以成合于书之奉若天道之义臣等谨稽之干符叶于古典侔德泽之广配功业之崇昧冐万死伏请上尊号曰神圣文武奉道皇帝及大㑹议国子祭酒韩洄请歴数近日征应祥瑞故又改其文如后表又伏见陛下以今年四月以来方当雩祭之修而有旱备之请才愆期而未害于物深轸念而将卹其人气潜通而交感以和泽旋流而滂霈思逺由是风雨时而霜雹不降稼穑茂而蝗螟不生农功以成年谷大熟休祥数见福应屡臻仁木连理而垂隂嘉禾同颕而挺秀寿星舒景炎之盛芝草布葩英之重白麞凝彩而雪晖苍乌取象于天色将徧于郡国相继于岁时右具如表为崔中丞贺平李怀光表臣某言伏奉某月日勅逆贼李怀光舆台末人奚虏遗丑备闻兇险之行颇有残暴之名陛下畧其细微假以符节尽委朔方之地犹分禁衞之兵不感殊私乃怀异望间者馈贡不入王师问罪寻令举军赴敌而乃终岁无功洎驾幸近郊勅还旧镇将扫猾夏之盗因解奉天之围岂伊人谋盖是天意陛下但嘉其排难不省其由列为上公命作元帅及蹑冦滑汭顿军咸阳为裴令公举裴冕表臣某言闻忠邪不可以并立善恶不可以同道呉任宰噽而伍胥诛夷楚任靳尚而屈平放逐逺惟前事孰不痛心伏见沣州刺史裴冕忠肃道高德厚匪躬无怠有蹇谔之风道佐先帝驱驰灵武赞云雷之业成社稷之勲程元振忌其直方遂加诬搆投荒谪裔天下称寃空怀醖正之悲莫雪增嫌之耻今姦邪屏退圣政大明大度惟贞四门以穆寰海之内元元之人莫不延首德音思闻至化愿特令追冕列在天朝俾之端揆庶寮平章百姓处询谋之任当燮理之权必能协和万邦致君尧舜臣位兼将相职忝股肱思进贤杰共熈帝载臣无任恳愿之至为武中丞谢赐新茶表臣某言中使窦某至奉宣㫖赐臣新茶一斤者天睠忽临时珍俯及捧戴惊抃以喜以惶臣以无能谬司邦宪大明首出得亲仰于云霄渥泽遂行忽先霑于草木况兹灵味成自遐方照临而甲拆惟新煦妪而芬芳可袭调六气而成美扶万夀以効珍岂可贱微膺此殊钖衔恩敢同于尝酒涤虑方切于饮冰抚事循涯陨越无地臣不任感戴欣抃之至为裴中丞贺破东平表臣某言月日得进奏官状报逆贼李师道以某月日克就枭戮率土臣子庆抃无涯臣闻负恩干纪者鬼得而诛犯顺穷㓙者天夺其魄不自妖孽曷彰圣功伏惟陛下先天不违与神合契掩周宣中兴之业陋汉光再造之勲灵旗四临氛沴皆散凡在臣庶尽覩升平伏以师道席父祖以作威苞海岳而专禄恃东秦十二之险诱临淄三七之兵窃据一方岁踰五纪朝宗之地旷若外区封祀之山隔成异域累圣垂德曾未悛心余孽滔天果闻折首遂使云亭有主知玉牒之将封辽海无虞见石砮之巳至此皆陛下神筹独得庙畧无遗授任推尽力之诚纵舍有感心之化金石可贯龟筮必从克成不战之功遂洽无为之理臣谬司戎旅逺守方隅愧无横草之功坐见覆盂之泰抃蹈欢庆倍万恒情贺赦表臣某伏奉某月日恩制大赦天下一人有庆百度维新戴天履土罔不欣抃某闻天地成功施雨露而育物帝王继统昇日月以埀曜羣品资始万方文明伏惟陛下嗣守鸿业光膺骏命淳化均于四序大德合于二仪保宁社稷光宅区宇𢎞孝慈以御下崇㳟俭以垂休恩覃溪洞事冠千古况乃顺时布政乘春导和敷作解之泽宣在宥之典九族既睦四门广辟而又洗涤幽絷雷雨之施也归还流窜罗网之释也移叙贬黜覆载之仁也蠲除逋债政理之源也褒宠勲贤激劝之方也废金寳之贡有以彰俭德捜遗逸之士有以表至公元勲宿将赏延子孙庶尹卿士荣周存殁广直言之路启进善之门德超虞夏道掩轩顼必将平一殊俗发挥大猷亿万斯年永荷天绪臣谬当任用守职藩维不获奔赴阙庭亲覩盛礼感悦欢抃倍万恒情贺皇太子牋宗元惶恐言伏奉六月七日制元和圣文神武法天应道皇帝光受徽号率土臣子欢抃无涯伏惟皇太子殿下丽正居中辅成昌运消伏沴孽賛扬辉光鸿名允升大庆周洽表文武之经纬着天道之运行瑞景照临示重轮之发耀恩波下济见少海之增澜宗元忝守遐方获闻盛礼踊跃之至倍万恒情谨附牋贺宗元惶恐死罪死罪贺裴桂州启宗元启伏承天恩荣加宠赠伏惟增感抃庆罔极某闻扬名以显孔圣于是作经大孝所尊曾子以之垂训雨露敷泽日月垂光盛德果騐于达人积善必征于余庆天下人子羡慕无阶某特承恩眷倍百恒品限以守官不获奔走拜贺无任展转惶灼之至与卫淮南石琴荐启叠石琴荐一右件琴荐躬往採获稍以珍竒特表殊形自然古色伏惟阁下禀夔旦之至德藴牙旷之𤣥踪人文合宫徴之深国器专瑚琏之重艺深攫醳将成玉烛之调思叶歌謡足助薰风之化愿以顽璞上奉徽音增响亮于五弦应铿锵于六律沉沦虽久提拂未忘傥垂不彻之恩敢効弥坚之用答郑员外贺启李师道三代受恩四兇负德圣朝含育务在安人不知覆载之寛𢎞更纵豺狼之奸蠧王师一发兇首巳来万姓称欢四方无事答诸州贺启李师道累代负恩不起悛革余孽怙乱更肆猖狂王师暂劳巳致枭戮率土欢抃庆贺难胜太平之功自此而毕学古文必自韩栁始两家文字剥落栁为尤甚国初文章承唐末五代弊卑弱不振至天圣间穆修郑条之徒唱之欧阳文忠尹师鲁和之格力始回天下乃知有韩栁韩文屡经名士手顷余又为雠勘颇完悉唯栁文简古雅奥不易刋削年大来试为䌷绎两阅岁然后毕见凡四本大字四十五巻所传最逺初出穆修家云是刘梦得本小字三十三巻元符间京师开行颠倒章什补易句读讹正相半曰曾丞相家本篇数不多于二本而有邢郎中杨常侍二行状冬日可爱平权衡二赋共四首有其目而亡其文曰晏元献家本次序多与诸家不同无非国语四本中晏本最为精宻栁文出自穆家文是刘连州旧物今以四十五巻本为正而以诸本所余作外集参考互证用私意补其阙如皇室主宜加黄字冯翊王公宜去王字当作掔当作羾鲍勲当作鲍信改规当作叚规疥疟宜为痎疟很倖宜为很悻呉武陵初贬永州贞符中宜如唐书去量移字韩晔时犹未死答元饶州书中宜于韩宣英上去亡友字以唐书孝友传校复雠议以楚辞天问校天对以左传国语校非国语以唐宋类书唐人牋表校天论等篇其见于唐书者悉改从宋景文凡漫乙是正二千处而赢又釐革京兆请复尊号表增入请听政第二表贺皇太子牋省试庆云圗诗摠六百七十四篇锓木流行购逸拾遗犹俟后日政和四年十二月望胥山沈晦记柳河东外集巻下柳河东集新编外集钦定四库全书柳河东新编外集唐栁宗元撰墓志故连州员外司马凌君墓后志某年月日立太子赦下尝有非其罪柩得返葬凌氏孤夷仲求仲自连桂阳举其先人之柩龟筮吉利某年月归于杭之新城祔于其墓刻前志志其行益以后志志其时立碣于坟东南隅申志于外噫亦勤矣以其先人之行宜克大于后以其孤之志宜克承于初艰其躬以延于无穷承而大宜哉万年县丞栁君墓志惟贞元十二年龙集丙子三月日前万年县丞栁君终于长安升平里之私第享年五十长子𢎞礼承家当位次曰传礼幼曰好礼奉夫人洎中父之命考时定制动合古道三日而殡三月而葬粤五月十九日甲子克开长安县高阳原祔于先茔礼也先时撰辰酌礼称义备物外姻毕至宗人来㑹从弟宗元受族属之教泣涕濡翰书辞纪行曰君讳元方字某解人也系自周鲁后得栁姓七代祖虬后魏中书令封美阳公四叶至皇考惇皇朝散大夫资阳令祖延州司马考颐宣州宁国丞济德克绍厥类藏聪晦明粹为淑和少孤季父建抚字训道通左氏春秋贯歴代史指画罗列接在视听嗜为文章辞富理精以门廕出身调补宣州溧水尉纲簿贡赋入于天府特授同州冯翊尉改京兆府云阳主簿转长安主簿迁万年丞端靖守贞处剧不挠秩满居养素食贫常好竺干之道自搌尘昏之外泊如也旣而婴被沈疾不克永寿姻戚动懐朋友道伤佥曰天之报施善人何如哉君前娶河南独孤氏左司郎中缅之女无子早世继室以裴夫人谏议大夫虬之女隂教内则着于闺闱有女三人焉呜唿铭志之来古矣是不可阙遂刋勒𤣥石措于隂堂铭曰振振吾宗德之宅耶惟君之德至其赜耶德而不寿命旣厄耶松栢苍耶不朽石耶处士段𢎞古墓志段处士𢎞古读纵横书刚峭少合尤濩落不事产人或交之度非义辄去以故年五十不就禄尝以法家言扺御史大夫何士干延以上座将用之㑹士干死闻襄阳节度使于頔爱人大言遂干以兵画一见喜甚居月余视頔终不可与立功又遁去陇西李景俭东平吕温高气节尚道义闻其名求见大懽留门下或一岁或半岁夜与言不知日出温卒景俭逐前右拾遗张宿与然诺南见中山刘禹钖河东栁宗元二人者言于御史中丞崔公公时降治永州知其信贤徼其去又南扺好义容州扶风窦羣途过桂桂守旧知君拒不为礼君愤怒发病不肯治曰平生见大人未尝相下今穷于此年加老接接无所容入也益困于俗笑吾安用生为埋道边耳居六月死逆旅中崔公为出涕命特赠赙致其丧来永州哭为祭之与丧具道里费归葬澧州安乡县黄山南麓上君之死元和九年后八月十六日后某月日葬祖某官父某官妻彭城刘氏子知微知章皆未冠铭曰廉不贪直不倚困者吾之通者不以不惩其踬卒以亢死观游非类有贱非鄙何以葬之黄山南趾潞州兵曹栁君墓志栁氏子某为平陆丞王父母之丧寓于外贞元二十一年始葬于虢之阌乡窆墨遇食乃贻书其族尚书礼部员外郎宗元使为其志且曰吾之先自魏已来为宰相者累世我高祖讳万齿为伊阙令袭其先河间郡公曾祖讳某浙州刺史咸有懿德洎于兵曹府君讳某勤身惠志好义能让而同故交者固直而敬故亲者睦凡举明经者四皆获美仕初为陆浑主簿次呉县尉次上党丞次潞州兵曹㕘军其勾稽摘发毗赞关决无不胜职加朝散大夫某年月日终于官次殡于州若干里㑹世多难家又贫窭故不及大事呜唿我曾祖王父葬于颍阳我伯祖叔祖洎伯父皆葬阌乡皇天原望寿里颍阳北临间其地隂狭岸又数壊大惧不克久安神居是以从他兆于兹卜用七月六日甲子将以具于𤣥堂之下固故有望乎尔也于是删其书为文置于邮中俾移于石上永州司功㕘军谭随亡母毛氏志文毛氏夫人父曰仪禹丰州别驾祖𢎞义济州户曹夫人归谭氏曰损为邓州司仓㕘军损父昌为常州録事㕘军祖曰元爱为左羽林大将军𢎞农男惟谭洎毛氏于周咸为诸侯谭入于莒毛及魏为后族千岁复合夫人生丈夫子曰随随谨愿好礼始克于裴栁为姻随娶裴氏今中书舍人次元之族弟也女子嫁栁氏曰从肇曰余族兄也余早承族兄之教闻夫人之德且曰随之所以能立洎吾嫂之所以令皆夫人之训则宜有以文其声诗刻而措诸墓夫人讳某寿若干某年月日终某月日祔于此志曰周之列国谭子毛伯合是二姓终其匹敌夫人有训乃䇿厥族惟时善良不享丰福懿厥子姓追号宪德内言不出孰表贞节愿垂休铭永志幽谷世所传昌黎文公文虽屡经名儒手余昔校以家集其舛误尚多有之用为之训诂柳柳州文胥山沈公谓其参考互证是正漫乙若无遗者余䌷绎旣久稽之史籍盖亦有所未尽南岳律和尚碑以广德先干元御史周君碣以开元为天寳则时日差矣窦羣除左拾遗而表贺为右拾遗连山复乳穴而记以为零陵郡则名称差矣代令公举裴冕状时柳州尚未生贺册尊号表时已刺柳而云礼部作其他舛误类是不一用各疏其说于篇视文公集益详诸本所余复编为一巻附于外集之末如胥山之识云淳熙丁酉秋八月中瀚临邛韩醇记柳河东新编外集