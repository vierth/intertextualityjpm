铁拐修真求道点绛脣流水行云气清奇将谁依附烟云名声留与幽人付犬吠天空鹤唳乘风去难凭据八仙何处演卷从君顾说话八仙者铁拐钟离洞宾果老蓝采和何仙姑韩湘子曹国舅而铁拐先生其首也铁拐姓李名玄铁拐乃其后假身别号也先生质非凡骨学有根源状貌魁梧抱五行之秀气心神宣朗识天地之玄机年方弱冠不务家人生理即慕大道金丹以为天地皆虚人生皆幻世情嗜欲悉伐性之斧斤富贵功名皆迷心之鸩毒纵贵为天子富有四海亦身外之浮云且无而始有有而必无又一定之常理人生自有乐境何必维系尘情羁延岁月反观在乎自尽何不觉察大梦放浪形骸于是立志修真顿别亲友寻清幽之谷依深穴之巖垒石为门拔茅为席澄心净虑聚气炼形寝食屡忘数载不辍又思自用师心终非实际管窥蠡测终乏大观一旦思有老君者吾宗姓之仙祖有宛丘者乃至道之名流行踪并在华山正吾典型模范何不倾心师事询觅真丹以毕吾愿于是束装长往披星戴月宿水餐风在路玩景适情有诗言志谁把红炉大冶调陶将皮袋出英豪男儿识得机关巧脱出风尘便是高吟罢勇往前行在路非止一日看看行到华山那山果然奇妙岧峣百里岚翠参天突兀千寻云烟掠地霞鹜同飞骚客寄豪吟之兴巖泉一碧幽人怀长往之思当日有诗为证散瀑涓涓净凝烟蔼蔼飞白云回合处应是至人栖吟罢家爨晚烟山啣新月先生自思暮夜叩门不敬莫大乃留宿山下未知来日进见老君宛丘何如老君道教源流却说老君者太上老君也自混沌开辟累世化身而未有诞生之迹迨商阳甲时分神化气始寄胎玄妙玉女八十一岁暨武丁庚辰二月十五日邜时降诞于楚之苦县濑乡曲仁里从母左腋而生于李树下指树曰此吾姓也生时白首面黄白色额有参天纹理日月角悬长耳矩目鼻纯骨双柱耳有三漏门美须广颡疏齿方口足蹈地支手把天干姓李名耳字伯阳号曰老子又号曰老聃周文王为西伯召为守藏史武王时使为柱下史成王时仍为柱下史乃游西极大秦天竺等国康王时还归于周后复欲开化西域乃以周昭王二十三年驾青牛车过函谷关守关令尹喜知之求得其道尹喜字公文天水人初母当妊娠梦天下绛雷流绕其身及喜生时家陆地自生莲花遍满及长眼有日精姿形长雅垂臂下膝堂堂有天神之貌少好学善天文周康王时为大夫仰观干象见东方有紫气西迈知有圣人当度关而西乃求为函谷关令预敕关吏孙景曰若有形容殊俗车服异常者勿听过喜尝候物色而迹之周昭王二十三年七月十二甲子老君果乘白舆驾青牛徐甲为御欲度关关吏入白喜喜曰今我得见圣人矣即具朝服出迎跪伏叩头邀之曰愿暂留神驾老君谢曰吾贫贱老拙居住关东田在关西今暂往取薪何故见留幸听度喜复稽首曰大圣岂是取薪人知大圣当来西游暴露有日愿少憩神驾老君曰闻开导竺干有古先生善入无为永存绵绵是以身就道经历关子何故留耶喜又曰今观大圣神姿超绝乃天上之至尊边夷何足往观愿不托言少垂哀愍老君曰子何所见而知喜曰去冬十月天圣星西行过昴自今月朔融风三至东方真气状如龙蛇而西变此大圣人之征故知必有圣人度关老君怡然笑曰善哉子之知吾吾亦已知子矣子有神通之见当得度世也喜再拜曰敢问大圣姓字可得闻乎老君曰吾姓字渺渺从劫至劫非可尽说今姓李字伯阳喜于是就官舍设座供养行弟子礼老君乃为喜留关下百余日尽传以却外修炼之法时老君之御者徐甲少赁于老君约日雇百钱至关时当得七百三十万钱甲见老君去官远适亟求索钱老君谓曰吾往西海诸国还当以黄金什值偿尔甲如约及至关饭青牛于野老君欲试之乃以吉祥草化为一美女行至牧牛之所能以言戏甲甲惑之欲留遂负前约乃诣关令讼老君索佣钱老君谓甲曰汝随我二百余年汝久应死吾以太玄生符与汝所以得生至今日汝何不念此而乃讼吾言讫符自甲口中飞出丹篆如新甲即成一聚白骨喜乃为甲叩头请赦其罪以赐更生老君复以太玄生符投之甲即立生喜乃以钱偿甲而礼遣之一日老君谓喜曰吾重告尔古先生者即吾之身尝化乎竺干今将返神还乎无名吾今逝矣喜叩首请侍行老君曰吾游乎天地之表嬉乎玄冥之间四维八极上下无边子欲随吾乌可得焉喜曰入火赴渊下地上天灭身没命愿随大仙老君曰汝虽骨相合道法当成真然受道日浅未能通神安得变化随吾圣身汝当精修此道体入自然斯可与汝行化诸国尔于是复以道德五千言授之期曰千日之外可寻吾于蜀青羊之肆也言讫耸身空中坐云华之上面放五明身见金光洞然十方冉冉昇空光烛馆舍五色玄黄良久乃没喜目断云霄涕泣攀恋其日江河泛涨山川震动有五色光贯天太微遍及四方喜遂行老君所说理国修身之要去奢灭欲之言叙而编之为三十六章名曰西昇经喜乃屏绝人事三年之内修炼俱毕凡所授书悉臻其妙乃自着书九篇号关尹子至二十五年往西蜀寻青羊之肆老君以甲寅年昇天至乙卯岁复从太微宫分身降生蜀国大官李氏之家已先敕青龙化生为羊色如青金常在所生婴儿之侧爱玩无斁忽一日失羊童子寻觅得于市肆喜至遍问居人无青羊肆者忽见童子牵羊因自解曰既有青羊复在市肆圣师所约其在此耶因问此谁家羊牵欲何往童子答曰我家夫人生一儿爱玩此羊失来两日儿啼不止今却寻得欲还家喜即嘱曰愿为告夫人之子云尹喜至矣童子如其言入告儿儿即振衣而起曰令喜前来喜入其家庭宇忽然高大涌出莲花之座儿化数丈白金之身光明如日顶有圆光建七曜之冠衣晨精之服披九色离罗之帔坐于莲花之上齐家见之俱惊怪儿曰吾老君也太微是宅真一为身太和降精曜魄为人主客相因何乃怪也喜欣慰无量稽首言曰不意今日复奉天颜老君曰吾向留子者以子沿世未久深染恩爱初受经诀未克成功是以待子于此今子保形炼气已造真妙心结紫络面有神光金名表于玄圃玉札系于紫房气参太微解形合真矣即命召三界众真诸天帝君十方神王洎诸仙众顷刻浮空而至各执香花稽首听命老君敕五老上帝四极监真授喜玉册金文号文始先生位为无上真人居二十四天王之上统领八万仙士飞腾虚空参侍龙驾其家长幼二百余口即时拔宅昇天至敬王十七年孔子问道于老聃老子曰良贾深藏若虚盛德容貌若愚孔子退而叹曰鸟吾知其能飞鱼吾知其能游龙在风云之中吾不知其上下老子其龙乎烈王三年过秦秦献公问以历数遂出散关赧王九年复出散关飞昇崑崙秦时降崃河之滨号河上公授道于安期生汉文帝时号广成子文帝好老子之旨遣使诏问之公曰道尊德贵非可遥问帝即命驾诣之帝曰普天之下莫非王土率土之滨莫非王臣域中有四大王居一也子虽有道犹朕民也不能屈何乃高乎朕能使贫贱富贵须更公乃拊掌坐跃冉冉在虚空中如云之昇去地百余丈而止于玄虚良久俯而答曰今上不在天中不类人下不居地何民之有陛下焉能令富贵贫贱乎帝乃悟知是神人下辇稽首谢礼授帝道德二经成帝时降曲阳泉授于吉太平真经章帝时授于吉一百八十大戒安帝时降授刘图罪福新科顺帝时降授天师三洞经箓桓帝时降天台授万孝先上清灵宝大洞诸经魏明帝时降嵩山授天师寇谦之新科符箓唐高祖时降羊角山语吉善行唐公授命符玄宗天宝初降丹凤门帝亲享之兴庆宫随又降语田同秀以函谷所藏金匮灵符又降语王元翼妙真符宋政和二年降华阳洞天授梁先生加句天童护命经盖无世不出先尘劫而行化后无极而常存隐显莫测变化无穷普度天人不可具述史云老子西昇之时五色光贯紫微昭王令太史占之云当有圣人西去千年之外声教返北此西化之兆也自昭王甲寅至汉永平果千年焉续博物志云唐高祖武德三年晋州人吉善行于羊角山见白衣父老唿善行曰为我语唐天子吾为老君即其祖也高祖因立庙高宗追尊玄元皇帝明皇为註道德真经宛丘先生者服制命丸得道至殷汤之末世已千余岁以方传弟姜若春服之三百年视之如五十岁童子彭祖师之受其方三首此老君宛丘之出处开引道教之源流也二仙华山传道一日老君与宛丘在华山论道忽清风一阵吹入堂中老君谓宛丘曰君知此风乎宛丘曰似有异人来此老君曰吾观仙箓李铁拐将次成道今日之来乃铁拐问道也即命二童候之半山二童甫至忽见一人仙冠羽服飘飘前来二童趋近问曰君得非李先生乎李曰是也君何以知我二童曰吾奉老君命迎君于此先生暗喜曰老君知我量必于道有缘也乃向前加礼称谢遂同二童登老君之堂但见老君在座辉光照曜景星庆云肌肤绰约若闺中之处子精神充满犹襁褓之婴儿次观宛丘童颜鹤发碧眼修眉翩翩有道风采融融保真气象真天上神人非人间凡骨也先生趋拜二仙答礼命坐先生再拜曰弟子山野鄙人林泉末品大道欲求上达精微未探一班追觅仙踪仰祈觉悟幸蒙不弃得睹仙颜诚夙世有缘三生大幸倘悯弟子斋宿之诚开遵化裁指迷入觉则佩德殊深感恩弥浅方将拜跪不胜永怀之至敢望坐乎老子曰居吾与汝至道之精窈窈冥冥至道之极昏昏默默无道无听抱神以静形将自正必静必清毋劳尔形毋摇尔精毋狎尔思虑营营乃可长生先生闻论心花顿开尘情冰释再拜稽首曰大仙之道天地之道也转拜宛丘丘曰汝名在仙籍执此操修不日可到何必多求因命二童送行先生再拜辞别二童送至迎所相别而归铁拐独步遇师却说先生自华山别归复居巖穴深林深会老子之旨熟思宛丘之语运道益坚用功益力能出阴神四方清逸幽人闻风兴起相与往来多求为之徒者一日先生与其徒论道忽见祥光绕其户牖先生观之良久乃曰此气非常必有异人降临吾室乃独自出斋散步高山绝顶见一鹰振羽高岗喟然叹曰诗云绵蛮黄鸟止于丘隅知其所止也此鹰独立于此诚为知止即有清闲弓矢之徒惟嗟望耳矰缴之巧安能施乎奈何世人营营逐逐争蜗角之虚名觅蝇头之微利自驱陷井至死方悔岂不出此鹰之下乎吾益有自儆矣因口占一绝云知止不求寸金睛半倦开振衣千仞岗何效恋尘埃吟毕正见祥云缥渺清气汪洋见二人跨鹤而来向前视之乃老君宛丘也先生急忙迎拜老子笑谓李曰观子今日之游固然足以发吾昔日之旨矣乃与李同至茅斋先生再拜请教老子曰为道日损损之又损以至无为游心欲淡浩气欲养与物自然无私矣因与李约曰吾欲游西域诸国欲偕汝行游可于十日后神驰吾侧毋相违也言讫即同宛丘驾鹤望空而去先生目送啧啧称善乃归茅斋不觉光阴易过十日已周乃唿其徒杨子嘱曰吾将出神赴老君之约于华山留魄在此倘游魂七日而不返汝方可将吾魄化之若七日未满当好为吾守此魄勿使倾坏以违吾言也嘱毕静坐游神而去嘱徒守尸误化却说其徒受命守尸转加卫护日夜不敢少寐及其六日忽其家人驰至促之曰母病十分沉重死而复醒专待一见可急驰归杨子大泪言曰母病危急师魂未还如我去尸谁与守家人曰人死固无复生之理况死已六日其中肺肝必腐犹望其生是守胶柱之见也不亦愚乎况师以义合亲以天合孝与友固不能两全而亲与师又岂容并大虽成我之恩与生我者并其中不无常变之分纵终事之道与趋事者同其内不无缓急之异吾以为师六日守死虽不终期失信之罪犹可逭也倘亲一旦告终送死不及终天之恨其谁逭之不若便化其尸速归事母庶可两全不则非吾所能及矣杨子闻言一心犹豫但事势穷迫不可得只得听之乃具油积薪置尸其上仍列祭品具輓章涕泣再拜祭之輓章曰母病不可起师魂犹未归师言将欲践母命安忍违舍鱼取熊掌二者难兼之涕泣辞灵魄华山好自依祭毕燃火取荳频撒其中火烈薪多尸骨须臾化尽乃望空大恸一场而归其母已死铁拐托魂饿莩却说先生神出华山随老君西游竺干诸国历蓬莱方丈遍游三十六洞天追随日之间多得老君之道乃欲辞归老君笑而不答为之偈而遣之归偈曰辟谷不辟麦车轻路亦熟欲得旧形骸正逢新面目先生辞归之期正当七日却来茅斋寻魄毛发无存徒亦不见转身见积薪之处暖气腾腾幽烟寂寂始知身尸被化深怨弟子背盟游魂到处无依日夜凭空号叫遥值饿莩之尸倒于山侧勐想老君临别之偈曰欲得旧形骸正逢新面目然此饿莩之尸即吾面目也数固如此何必尤人魂正无依何暇择体乃歛魂附饿莩之尸而起饿莩者蓬其首垢其面端其腹跛其足倚紫色拐杖而行世传先生之形跛恶者盖其附托饿莩之体非其本原旧质也先生既托尸而起能辟谷变化将手中竹杖以水噀之成铁往来人间多不知其姓名惟以铁拐先生唿之仙丹起死回生却说先生知其徒之母已死乃自谓曰彼守我之尸而不终者迫于母也彼之母死而不克送者累于我也我不为彼起死回生彼将终身抱恨矣于是手提铁拐肩背葫芦迳至杨家只见杨子哀号哽咽顿足捶胸抚棺长恨欲拔剑自刎铁拐进前故问曰死生有命不可强求人子事亲生尽孝死尽思棺椁衣衾卜之宅兆哀戚送之足矣何必以死继之杨子言曰我因吾师神出华山令吾守魄约以游魂七日不返方可化之及守六日适吾母以疾闻势不能待竟化师魄而归及归而吾母已死是内不能尽孝于母外不能尽信于师母必以我之慢命为不孝师必以我之失信为不忠不孝不忠众口耻于当时君子羞于后事天地罪人世间废物速死犹晚何敢生焉言讫复欲自刎先生持之曰忠孝在于立心君心如此则君所谓不忠不孝者实大忠大孝也吾久出游得异人传授起死灵丹必待善人方可援救今子其人也试与尔母服之或能回生未可知也杨子闻言急忙拜跪求药先生于葫芦中取出一丸与之水调灌母口中须臾气续脸红长叹一声而起如素无病者举家称异拜谢先生求其姓名先生曰吾即汝师也因汝化我尸我附他形而起又知汝母已死恐必称怨于吾故来相弔耳今闻汝言君子之用心不是过也汝母今已无恙可就终养复以一丸遣杨子曰服此可以延年且尚有会日也杨子再欲求问先生忽化清风而去杨子望空拜谢服其丸后事母终老修养铁拐旧处二百年后铁拐引之同昇戏放青牛乱宫却说铁拐自救其徒之母复归老君之所老君曰今番汝却了悟也乃设宴相与极欢而罢一日老君出铁拐与诸仙童戏曰青牛在此与汝各跨一会游乐何如仙童曰可铁拐向前解其绳锁欲从跨之那青牛见其形貌跛恶吃了一惊脱其缰勒如天崩地裂逃出云霄铁拐同仙童追赶半日不能得乃两下正相埋怨争论适老君归问曰何故争嚷一童告曰铁拐与二童欲骑青牛牛见铁拐惊恐逃缰而去四方寻觅不得是以争论老君唿众责曰此牛前番飞下凡间惹下许多灾殃遣人力追方得吾故锁之今汝等闲戏放逸又不知何如作祸人间罪过非小也因杖其二童谪降铁拐下凡百日施功续过方许复归一面使人寻觅青牛去了却说那牛得脱缰锁如龙归海似虎还山跳跃千般奔腾万状竟投西域而去忽闻鼓籥喧天笙歌乱拥回头一顾乃大秦国王夜宴煌煌灯火辉太极之祥光袅袅香烟接九天之云雾品物极水陆之陈窈窕尽燕赵之美翩翩舞袖几席春生婉转歌喉雕樑韵绕果王家之极乐人世之大欢青牛见此顽心顿生乃自言曰此处快乐如此我不如此居住欲何往之于是显其神通竟入宫掖先将国王摄出置于二十里外虬松巖下忽宫中鼎沸王后传旨不见国王俄而王从空飞下状貌皆似淫乱后宫无能辨者惟王后察其举动言谈非王体态次早传旨宫中有怪群臣皆至观望牛精慨然冠服临朝群臣亦莫之辨惟后力言其非群臣正无可奈何值钦天鑑奏称妖星犯主星至急群臣始疑然亦未敢言在者为怪因出榜寻觅真王俄而有樵夫报称二十里外虬松巖下有一人王冠王服号叫群臣援救群臣闻言悉奔迎驾牛精在宫大怒竟囚后于冷宫诸嫔见其威勇任其淫辱莫敢言其非者且说群臣救驾见王立在巖上高峭不能得下乃找架及巖使大力者以绳系筐盛王筐中渐放而下群臣拜伏请罪请问其故王言昨夜二更有牛头一人越入宫中负至于此群臣奏曰其人今假陛下容貌现在宫中王后指斥其怪且被囚入冷宫矣王曰似此可差羽林军绕宫擒出斩首旨下羽林军士火砲震天旌旗耀日望后宫进发国王群臣督其阵后方入宫门忽宫中大喝一声那妖放出一把火来烧得羽林军士七东八西自相践踏死者不计其数群臣急保国王退入太庙王曰吾观此妖法术无边不可以人力敌也众卿有何奇见破妖速奏朕知言犹未了一臣出班奏曰离此十里有一玄女神庙其神最灵四境之内凡有灾殃祷之必应况陛下为社稷之主宫掖根本之区怪物放恣如此神女岂容之哉愿陛下斋戒洁诚致祷玄女神娘必能显迹驱除也秦王请祷玄女却说国王闻奏竟如其言沐浴斋宿传檄亲祷玄女庙中檄曰朕膺天命抚有大秦万几朝夕干干民瘼晨昏切切深幸民安如堵灾祸不生不意变起萧墙患生宫掖今有牛头妖怪潜入深宫逞异类之雄威挟朕躬于巖穴起豺狼之僻性囚朕后于冷宫淫纵妃娥污秽宫阃八方怀怒七庙含羞曾敕羽林问罪反遭屠戮之凶欲宣司马报仇又乏制御之策虔心请祷祈显神灵倘歼妖物于宫闱愿敕庙貌于不朽檄文传至神明鉴之国王既祷庙中将檄文烧化自回太庙与群臣商议破妖之策去了却说玄女览遍檄文登云一看乃是青牛作祸因自言曰老君何故疏虞致令此怪作孽本待诛戮于老君面上不便于是一面差使持简报知老君一面托梦于国王曰可于明日点兵攻击我自有制妖之处大喝一声甦醒国王惊觉乃是南柯一梦即起唿群臣曰适来梦一女子教我点兵攻击彼自有制妖之处此梦果可信乎群臣曰此必玄女指示可依其言行之必有应验国王次早传旨点兵二十万围定后宫那妖正在宫中淫乐闻兵四面围绕即喷一口法水化成火轮火鸦正待要烧秦兵忽一女手执净水从空撒下其火尽灭青牛向前一望只见玄女在上急欲变去被玄女将剑一指现出真形不能得脱且说老君在堂正查青牛之事忽报玄女使至唤入使者呈上云笺老君开读书曰道长净居法界青牛肆毒大秦其久不之返也何故读罢叹曰不意此畜扰害如此谓使者曰为我拜上玄女匆匆不及回书即遣人收拾矣使行随即命徐甲曰可执符带锁往大秦收取此畜而回徐甲奉命遂往大秦正值青牛与玄女相战乃向前大喝一声投符牛背锁缚牵出宫门投东而去宫中悉平国王回宫宫中迎出其后整理宫掖敕封玄女大其庙貌摆其夜宴余论不题铁拐屡试长房却说铁拐因纵青牛老君斥下立功续过乃化身为一老翁隐其名姓背一葫芦施药于汝南市中病者饮之无不立验因悬一壶于肆头及罢市辄跳入壶中市人莫之见有费长房者曾为市掾一日于楼上独坐忽睹而异焉因往再拜奉酒脯翁曰子明日更来长房旦日果往翁乃与俱入壶中但见玉堂厂丽旨酒佳餚盈衍其中共饮毕而出翁嘱不可与人言后乃就长房楼上曰我仙人也以过见责今事毕当去子宁能相随乎楼下有少酒与卿为别长房使人取之不能胜又令十人扛之不能举翁笑而下楼以一指提而至视其器如有一升许而二人饮之终日不尽长房心欲求道乃顾家人为忧翁即知乃断一青竹度如长房使悬之舍后家人见之乃长房也以为缢死大小惊号遂殡殓之长房立其旁而众莫之见于是遂随翁入深山践荆棘于群虎之中留使独处长房不惧又卧长房于空室以朽索悬万斤之石于其上众鼠竞来啮索欲断长房亦不移翁还曰子可教也复使食粪粪中有三虫臭味特甚长房意恶之翁曰子几得道恨于此不成奈何长房辞归翁与一竹杖曰骑此任所之顷刻至矣至当以杖投葛陂中又为作一符曰以此主地上鬼神长房乘杖须臾来归自谓去家适经旬日而已十余年即以杖投葛陂顾视则龙也家人谓其死久惊讶不信长房曰在日所葬竹杖耳家人发冢剖棺杖犹存焉自后遂能医疗百病鞭笞百鬼驱使社公或独坐恚怒人问其故曰吾责鬼魅之犯法者矣又尝食客而使使至宋市鲊须臾还乃饭或一日之间人见其在千里之外者数处桓景尝学于长房一日谓景曰九月九日汝家有大灾可作绛囊盛茱萸系臂上登高山饮菊花酒祸可消景如其言举家登山至夕方还见牛羊鸡犬皆暴死焉一日长房自失其符竟为众鬼所杀却说铁拐自谪降立功满足复归老君之所谢罪自后得为上仙乃乘云琼岛跨鹤瑶天每降凡间则托贫子队中南中一家设大功果老仙至有谯楼执时牌二童子忽能言曰明日设功果之家那烂脚贫子乃铁拐老仙也当往见之一童曰诺适一守更之夫得知大异其事次日往设功果之家观之果有烂脚贫子在灶边向火更夫即拜之求度贫子曰何以知之更夫曰昨见谯楼时童能言故知大仙来此贫子曰但从我来即度你那贫子却从灶中走去更夫惧火烧身竟不敢从后归至途中复遇贫子在前两追至求度贫子曰汝今且归为我钉起谯楼二童却来桥上会我那时我自有船来接你汝可跳于船上便是度汝之处毋得恐惧也更夫归至谯楼上果将二童钉起夜来其童哀叫痛苦万端深怨更夫次早更夫竟往桥上候贫子船只自辰至午不见贫子只有一叶小舟流至更夫不敢上忽贫子亦至曰何不上船更夫曰叶舟安能重载铁拐曰汝凡念太重不可度矣乃自跳入舟中冲风逐浪驾入云中有钟离采和仙姑等八仙侣乃从上流指点援引而去钟离将兵伐寇钟离名权燕台人后改名觉字寂道号和合子又号王阳子又号云房先生父为列侯官云中诞生真人之时异光数丈状若烈火侍卫皆惊真人顶圆额广耳厚眉长目深鼻赤口方颊大脣脸如丹乳达臂长如三岁儿昼夜不声不哭不食第七日跃然而言曰身游紫府名书玉册及壮仕汉为大将边报纷纷言北蕃率众三十余万号五十万侵犯边疆摽掠妇女掳劫民财势如山崩潮涌守臣抵敌不住望风而走乞提大兵退虏倘若迟缓边疆莫保实为紧急报闻朝廷京畿震动天子乃宣群臣议事敕令大将钟离权统兵五十余万号八十万即日起行朝内群臣送至郊外饯别并作诗以壮之诗云大将出皇都腰悬金仆姑笑谈空丑虏声誉勒丹青钟离自别朝臣点齐车仗粮草兵甲一一齐备乃传令三军曰自古中华居内以制夷狄夷狄居外以事中华未闻夷狄逞强侵侮中国者也大汉开基以来四海永清蛮夷效顺今者北蕃小丑侵犯边疆九庙震惊社稷摇动正臣子竭忠之日军士用力之秋明天子以大将嘱我统尔三军尔三军之士宜各有勇知方不负上意今与尔约遇敌则鼓勇前进毋得退缩逡巡在路则恪守节制毋得侵掠禾稼掠取民财淫乱妇女凡在此类有一犯舀斩首示众其奋勇克敌者奏功之日重赏重用决不虚示自钧之后各宜遵守毋取罪焉令毕三军肃然乃遣先锋前行兵分三队自将中军督前后二队一齐进发果是旌旗蔽日金鼓喧天堂堂大国威风凛凛气象当时有诗为证将军北伐阵云高气壮虹霓耀锦袍风动角弓鸣塞外功成丹诏出重霄钟离不聿交兵三军倍道而行早到奇水之上与北蕃之兵相对下营次早两军各列成阵只见一声砲响金鼓齐鸣汉军阵上旌旗开处拥出一员大将眉如双剑面若涂朱红袍金甲横枪立马阵前蕃兵阵上拥出一员大将金盔银甲执定大刀立马阵前二将果是英雄有诗为证二将交兵日英雄不可伦气奔天地裂威震鬼神惊金鼓撼山岳旌旗乱白云安危凭一击千古说难分汉将钟离大声喝蕃将曰中国抚柔四夷犹之赤子不廷者置之度外奉贡者厚往薄来四海倾心遐迩仰德何尔北蕃不思倾心归顺以沾皇仁顾乃屡怀反侧扰我边疆岂谓大国少问罪之师乎加速归降纳贡不失封职倘其执迷不悟齑粉目前蕃将粘不聿答曰天下者天下之天下高才捷足者皆可得之汝汉可得之他人我亦可得之于汉乘除有数无足怪者且天地生人犹如一体固无内外之分亦无华夷之别我昔纳贡自不兴师今已兴师必无降理请决雌雌以分胜败钟离闻言大怒提枪直取粘不聿不聿举刀来迎两马交攻约斗八十余合不分胜败不聿思胜不得钟离卖个破绽回马便走钟离策马赶去心中亦自提防不聿挽弓搭箭扭身一箭射来钟离急躲箭从耳边过去钟离回马便走不聿赶来却暗取飞刀望后一掷不聿眼快把刀急架仅伤面上一痕如线不聿吃了一惊回马便走钟离不追两下混战一场各自鸣金收回大寨钟离大败蕃阵却说钟离回到寨中点校军士多有带伤皆令行军医者医治自思蕃将英勇明日决战力敌难以取胜必须用计胜之乃连夜急遣轻骑二万分四面埋伏但听连珠砲响四面齐起以擒蕃将又令三军四更造饭五更排阵平明交锋又令一军但看蕃兵败走只掠其辎重据其营寨分付已定各军各自去了却说蕃将回帐检点军士多有折伤自思汉将武艺高强不若明日与之斗排阵法便就阵中擒之则汉人不敢正视郡县可破竹而下乃传令军士三更造饭四更饱食五更出兵自骑骏马横定大刀执绛旗一面往来指引布一阵于奇水之西以待汉兵攻打那阵布得整整齐齐重门叠户按天地自然之秘藏鬼神不测之机果是高妙及至黎明汉兵至阵望见蕃将之阵布得坚如城郭门户周全钟离大惊曰吾谓不聿一勇夫耳不意深识兵机善晓阵法如之奈何乃急上将台观望一遍良久曰原来乃八卦阵也彼设此阵欲我攻击倘不得破彼就阵中擒我耳既如此可将计就计乃唿牙将冯己上台问曰汝识此阵乎己言不知钟离指点告曰此八卦阵耳其阵内按八门八门者休生伤杜景死惊开也惟从生开二门进者则吉其余皆凶汝可熟认其门带精骑二千从东南青旗角上杀入绕东北黑旗而出复从东北杀入绕过东南其阵自乱我以大兵随后攻之克敌必矣汝可熟记细心勿使差迟以误大事冯己领命细观熟察下台带领精骑二千竟从东南角青旗处奋勇杀入绕出东北阵中莫敢当复从东北杀入冲过东南阵中把立不住一时皆乱冯己见阵势已乱大叫士卒曰将军算计已定大丈夫立功正在于此士卒大喊冲入敌军中大乱钟离见彼阵中旗幡散乱麾兵大进一声连珠砲响四面伏兵齐起围裹将来杀得蕃兵尸横遍野血流成川不聿弃寨逃走汉兵追赶二十里而返获其阵中粮饷兵甲无数收兵奏凯回营大劳三军不题蕃兵劫败汉军却说钟离原是上界仙子因掌书有过谪下界中至此复当破阵征战之时正当铁拐从空而过一见杀气腾腾伫空一望乃钟离与蕃将大战铁拐曰钟离已当遇道超凡何乃执迷不悟在此且夷人固不可灭收功自有其人设使钟离收其全功必自封侯加爵彼时沉溺太深有误大道不若使之战败逃回出迷路而超仙界岂不美哉于是化作老翁竟投蕃营而去却说蕃将大败之后收兵计数十万已去八九正思报复无计可施乃愁愁闷闷坐帐沉思忽小军报道营前有一老翁来见不聿自思此翁并无故交老翁来见必有说也命引入老翁入帐见不聿揖而不拜不聿问曰翁来何事翁曰特来贺将军耳不聿曰吾败将丧兵羞惭无地何可贺之老翁曰将军差矣胜负兵家之常若即再战未可量也奈何一挫而遂丧其锐乎吾以为汉兵得胜其志必骄今夜劫营定获全胜况中国将星隐隐不明难星侵之至急今夜彼营必有大灾其兵必乱此时将军四面突入彼皆以为从天而下也岂有不胜之理哉言讫即辞而去不聿闻言大喜便下令一更造饭二更劫营有末将必忽进曰汉将多谋老翁之言恐有诈也何深信之不聿曰汝言虽是但老翁之言深合兵法且吾亦已怀此意矣汝但鼓勇听令再勿深疑随即点精兵四万分为四路饱食而进每路兵分作两队以防前后救援一更之后人啣枚马摘铃悄悄往汉营四面埋伏而去但看火箭四面皆起其营中之失与否皆勿论也却说钟离得胜回营大劳三军论功行赏将近三更方罢牙将冯己进曰敌人虽败士卒尚多今夜可防劫寨之患钟离曰汝言正合兵法吾自备之汝在外更宜谨慎冯己领诺而出时至三更忽后营火起乃铁拐所为也值大风骤发火逞风威风加火势连烧大营军士急救不能得灭正值惊慌蕃兵望见火起放起火箭四面伏兵一齐鼓噪突入汉兵马不及鞍人不及甲望风奔走自相践踏死者不计其数钟离提枪直出正遇不聿战十合余见军士乱逃又不知敌兵多少只得落荒而走行不数十步又被蕃兵拦住后面不聿又到正在危急却得冯己挺身杀入救出未及脱身坐下马却被箭射死冯己夺蕃兵一马与骑走上山坡回头一望只见营寨皆焚黑夜如同白昼全军尽散左右止得千人大叫一声坠于马下冯己急忙扶起背后追兵又至己曰将军急行吾自断后钟离乃放马望山谷而去蕃兵亦不追赶余话不题钟离败逃山谷却说钟离单骑奔逃望见火光渐远喊声不起方自放心自思为国大将统领三军方欲扫荡丑虏澄清海宇功业着于当时声名垂于后世以为一代伟人不意军前败阵正丧逐北之威营内火灾竟成败夫之名全军皆丧单骑无徒上负朝廷下误大事不唯君上见罪然亦有何面目以见父老乎果是天亡我也语云谋事在人成事在天不其然乎在路自伤自叹行至平明不知去路又无人家可问只得纵马前行看看日中人饥马饿细观前路尽是山蹊小径并无大道只得勉强又行数十余里不觉红日西沉月轮东上走入深林之中隐隐幽幽草木丛杂寂寞无边忧愁愈甚仰天叹曰此绝地也正立马踌躇进退不定忽山阿中转出一个胡僧其人碧眼丰颜蓬头露顶身披草结之衣手执竹篱之杖大步前来有忻忻自得之深趣怀落落不羁之气象钟离见其不凡下马拱手问曰鄙人为大汉将军因征北蕃失利迷道至此伏望祖师指引宿处俾寻归路啣结非浅胡僧点头不言但为之前行引至数里外见一村庄曰此东华先生成道处将军可以敬息矣言讫揖别而去钟离见其处清幽寂静迥别尘凡异草奇花桂馥兰芬娇黄嫩绿色夺绮罗一派流泉两行松柏细细行来恍惚三径通开未审人间天上乃从容系马庄前未敢高声惊动东华传道钟离却说钟离独立良久忽闻庄内有人吟诗一首诗曰自乐平生道烟萝古洞间野情多放旷身伴白云间有路不通世无心孰可扳康床孤夜坐圆月上前山吟毕曰此碧眼胡僧饶舌也忽一老人披白袍裘扶青藜杖启门拱袖前曰来者汉大将军钟离权耶钟离闻言大惊知其人为异人向前揖而答曰是也老人曰何不寄宿山僧之所钟离曰不才受命征蕃因兵失利单骑奔逃遍寻客舍僧房则尽草茅荆棘沿路寻问饥馁不堪幸遇一僧引至庄所得睹尊颜乞望容留自当报答老翁延入庄中饮以麻姑之酒食以胡麻之饭因谓之曰功名富贵总是浮云战斗攻围者为凶器也君曾见万古以来江山有何常主富贵有何定数转眼异形犹之黄粱一梦耳若贫道行年差长看破世情闲居自在远脱樊笼虽不能入道超凡庶几不若尘世所羁矣将军何必苦恋功名劳心俗虑钟离想其言谈情致意味深长顿释虎豹之雄心转为鸾鹤之观念因请问其养生之诀翁曰养生无他但虚其心实其腹足矣钟离曰何谓虚其心实其腹翁曰心为一身之主念其本末洞洞空空原无一物自人累于物欲而虚者始实必却其欲反其原则虚者虚而神在万物之表矣腹者精之开究其始生保合完固毫无渗漏自人得形于色而实者始虚必固其精窒其慾则实者常实而精在不损之天二者完全则老者可童少者可寿可以身游紫府可以名书玉册岂曰仅仅养生已哉钟离闻其言顿大悟曰若非仙翁提醒迷途几于一身终陷尘网即以师事老人老人以长生祕诀金丹火诀青龙剑法悉授钟离次日辞归老人指以路途回顾庄房不见其处钟离叹曰真异人也乃寻归路望家而去飞剑山嵎斩虎却说钟离得老人指示回至家中先是其家人闻其与北蕃战败踪迹杳然皆以其殁于军中举家号哭挂孝至此突归一家欣喜无限问其败阵根由钟离备言其故及至单骑自逃迷失山谷胡僧引路仙翁传道数端其家人曰当日诞生曾有异光数丈之端能言又有身游紫府名书玉册之句固知当有异常之遇不应死于剑戟之中也乃设大筵庆贺尽欢而罢居数日钟离思败阵私归朝廷若闻必深加罪今得仙剑之道时刻不离乃欲问迹修真适其兄钟离简者亦仕汉为郎中性素慕道弃职归家闻权之言喜而不寐即欲与之同行权乃辞家别眷披道服执拂尘两角带髻二人飘然竟投华山三峰而去道经小溪见白鹭立山涧边浴水权谓简曰凫之头何短鹭之颈何长欲断彼续此其可能乎吾以天下之事其不可长短者固多也吾人诚然识破机关至道即在眼前天地皆吾掌握但世人情欲难割所以大道不达也议论未终忽闻喊声大震视之乃众人逐虎也那虎生得肉额金睛威勐无比屡屡出山伤人有一寡妇之子年十余岁一日同仆入园取果为虎噬之其母痛恨至极竟讼于县县令哀其情切令猎户率居民捕之众人长枪短械鸣锣围至山下其虎在山大吼一声奔腾下岭连伤数人咬牙咆哮依负南山之嵎而立但见逐虎之人大半惊倒在地其中有勇敢之士亦徒攘臂观望不敢向前适二人至其处众人看见钟离身体魁梧状貌清奇乃相谓曰若得此人共搏此虎不难得也中有一人曰彼道者以救人为本何不迎之众人皆至权前求助曰此虎伤害多人本县出令剿捕其虎勇勐难当见今又伤数人负嵎而立伏望道长仁慈助力与民除害权闻言未及答其兄简谓之曰孽畜如此作害汝云已得青龙剑法何不试之权曰诺即取剑在手大喝一声望嵎掷去那虎大叫一声鲜血淋漓坠于山下众人称异齐至拜谢请问其姓名钟离笑而不答但收剑归鞘兄弟自相谈论而去点金济众成仙二人行了数日不觉来到华山见其山接连天日吞吐云霞果是名贤隐迹之乡仙子传真之处有诗为证诗曰山耸霄汉外云里路岧峣瀑布流千丈如铺练一条下有栖心窟横安定命桥巍巍镇世俗华山名独超又诗云突兀三峰接九天云霄深处即神仙分明指汝超凡路何事男儿到此边兄弟寻至三峰结草为庐日夕修炼期年之内未见成功一日出游见贫人填路问其故曰乃年岁不登老弱转乎沟壑壮者散之四方权叹息久之回至山中言于简曰饥馑荐至民不堪生殊为可悯简曰济人利物仁人之心汝识金丹之道不度斯世之民成之何用权曰吾亦将欲试之乃取铜钖之类于前少放灵药以火焚之皆成至宝广布贫民因之而得命者千百万家一日有上仙王玄甫者知钟离道将有得降于仙班访之钟离见其丰神特异言论奇妙拜求长生之诀王曰心遑遑而无动气绵绵而徘徊精涓涓而遗转神混混而往来开崑崙放七窍敛元气于九垓凿破玉关神光方显寂然圆郭一任往来言毕而去一日又遇华阳真人传以太极刀法火符内丹于是洞晓玄机之道深明往来之理一日别其兄独游云山至鲁居郧城之崆峒于紫金四诰峰居之忽石壁勐响一声开若门户钟离直入其中见一玉匣启而视之乃神仙秘诀也钟离怀之而出未几其石复合居数日乃复归三峰玩其祕诀遵而行之忽五色祥云满户仙乐频奏渐入斋中有仙鹤唿权曰玉帝有命迎汝回天且转复旧职矣权谓简曰兄少留此不久即复会也乃授简玉册乘云仙去简自与权别深求祕诀之理更加修炼之功臻清净无为之宇金简玉册之要遂能察往知来通玄入妙一日云房跨鹤到曰兄今至道已开尘缘已满不可复留此山矣乃与之同日昇天度纯阳而去采和持板踏歌蓝采和者乃赤脚大仙之降生也身虽为人不昧本性放荡不羁玩游一世常衣破蓝衫六銙黑木腰带阔三寸余一脚着靴一脚赤足夏则衫内加絮暴烈日中而不汗冬则单衣而卧雪耳口鼻气出如蒸每于城市乞钱手持大拍板长二尺余醉则踏歌老幼皆随观之似狂非狂歌则随口而作皆有神仙意人莫之测得钱则用绳缚之而行或散去亦不之顾见其钱或赠贫者或与酒家周游天下人有自儿童时见之者及白发之时复见之其颜貌如故衣履如旧后遇铁拐相与讲道一日于濠梁酒楼上饮酒闻空中有笙萧之声忽然乘白鹤而上落下衣衫靴带相移冉冉而去人视其服乃玉也旋亦皆失去后复每每见之采和歌词十二首一歌云时人想云路云路杳无踪高山多险峻涧涧有真龙碧草前兼后白云西复东欲知云路近云路在虚空二歌云我见世间人生而还复死昨朝犹二八壮气胸襟吐如今七十过困苦形憔悴恰似春回花朝开暮落矣三歌云白鹤那肯化千里作一息欲往蓬莱山将此无粮食未达毛羽落离群心惨恻却归旧来巢妻子不相识四歌云垂柳暗如烟飞花飘似雪夫居离妇州妇在思夫县各在天一涯何时复相见寄语明月楼莫栖观飞燕五歌云骝马珊瑚鞭驱驰荡荡道自怜美少年不信有衰老白发应会生红颜岂长保但看见邱山介是蓬莱岛六歌云本志慕道伦道伦常护亲时逢桃源客每接话神宾谈玄明月夜穷理日临晨万机但泯迹方识本来人七歌云铁笔大纵横身材极魁梧生为有胆身死作无名鬼自古如此多君今争奈何可来白云里教你紫芝歌八歌云浩浩黄河水东流长不息悠悠不见清人人寿有极我俗乘白云曷由我生翼唯当少壮时行住须努力九歌云我今有一襦非罗复非绮借问作何色不红亦不紫夏天将作衫冬天将作被冬夏递互用长年只如是十歌云世事何悠悠贪心未肯休听尽天地名何时得歇头四时凋变易八节急如流为报大宅主云地骑白牛十一歌云高高山顶上四顿极无极独坐无人知孤月寒照泉泉中且无月月自在青天吟此一曲歌歌中本是仙十二歌云东家一老婆富来三五年昔日贫于我今笑我无钱渠笑我在后戏笑渠在前相笑倘不止东边复西边张果骑驴应召张果者混沌以来白蝙蝠也其受天地之气得日月之精历岁久远化而为人后隐于恆州中条山得受宛丘铁拐诸仙论道说法往来汾晋间长生不老父老云自为儿童时见之已言数百余岁常乘一白驴每倒骑之日行数万里休息之时则折叠之其厚如纸藏于巾箱中欲骑则以水噀之复成为驴倒骑于其上奔跃而去唐太宗高宗征之皆不起武后召之乃出山佯死于妒女庙前时方炎热须臾臭烂生虫于是时人方信其死后有人于山中复见之开元二十三年明皇诏通事舍人裴晤驰驿于恆州迎之果对晤气绝而死晤乃焚香宣天子求迎之意俄而渐苏晤不敢逼驰还京中奏其事明皇复命中书舍人徐喻通事舍人卢重玄赍玺书迎果果见其意诚竟到东京命迎之于集贤院安置备加敬礼公卿皆往拜谒帝问神仙之事果不答但息气至累日不食一日见帝帝赐之酒果辞曰小臣饮不过三升有一弟子可饮一斗明皇闻之喜令召之俄顷一小道士自殿檐飘下年可十五六岁姿容俊美步趋闲雅拜见上言语清雅礼数中度明皇爱之命坐果曰弟子当侍立明皇愈喜赐酒饮及一小斗果辞曰不可再赐过饮必有所失此特致龙颜一笑耳明皇固赐之醉酒从顶上涌出冠冲落地忽化为金榼上及嫔妃皆惊笑视之已失道士矣但见金榼在地验之乃集贤院金榼也其榼贮酒一斗矣又能指鸟鸟落指花花落指锁门开复指之如故又能徙宫殿于他处复能徙故处入水不沉入火有莲花托之而出屡试仙术不可穷述常自言我生尧丙子岁其貌如六七十许时有邢和璞善知人寿夭帝命推果年则懵然莫知有师夜光善视鬼明皇使夜光视果竟不见果之所在焉果老殿中辨鹿一日明皇谓力士曰吾闻饮酒而无醉者奇士也时天寒因取以饮果三进颓然曰非佳酒也乃览镜视齿皆焦顾左右取铁如意击其齿尽随收于衣带中徐解衣出药一贴傅诸齿穴中良久其齿复灿然如玉明皇偶于咸阳获一大鹿将令大官烹之果曰此仙鹿也已满千岁昔汉武帝元狩五年臣曾侍从畋于上林生获此鹿既而放之明皇曰吾囿中之鹿多矣况时代变迁岂能常存乎果曰汉武帝放时以铜牌志于左角上上命验之果有铜牌长二寸许但文字凋暗耳上曰元狩是何甲子至此年数凡几果曰是岁癸亥始开昆明池合算成八百五十二年矣帝命太史校其历略无差忒时有叶法善者嘉禾人世为道士尝游白马山古室遇二仙人授以正一三五之法能伏劾鬼怪帝尝征诣京师欲宠以官不拜时适在朝上问之曰果何人耶不敢言上固诘之对曰若陛下能免冠跣足救臣臣方言其实上许之法善曰混沌初分白蝙蝠也言未绝忽七窍流血僵仆于地上急诣果所免冠跣足请赦其罪张果曰此道多口若不罚之恐洩天地之机耳上复哀恳久之果以水噀其面法善即时复生帝益重之诏图形于集贤院号通玄先生果屡陈老病乞归恆州帝赐绢三匹命随从弟子二人给以肩舆到恆州弟子一人发回一人相随入山天宝初明皇又遣使征果果闻之竟卒尸解而入仙班弟子葬之后发棺视之乃空棺而已帝立栖霞观祀之后有人题其图一绝诗云举世多少人无如这老汉不是倒骑驴万事回头看仙姑得梦成仙何仙姑者广州增城县何素女也生而顶上有六毫唐武后时住云母溪年十四五岁时梦一神人云食云母粉当轻身不死黎明醒觉乃自思曰神人之言岂欺我也于是口食云母粉方知果是轻身其母因其时当已及笄欲议择婿姑坚执立誓不嫁母竟不能强一日于溪上遇铁拐采和授以仙诀常往来山谷其行如飞每日朝去暮回持山果归遗其母母问其故但云去名山仙境与女仙论道耳后渐长成论说异常武后闻其特异非常遣使召之到阙至于中途忽然失踪使臣四下寻觅竟不能得景龙中铁拐引之白日昇仙而去天宝九年见于麻姑坛立五色云中大历中人见其于广州小石楼刺史高皇目击之乃上其事于朝洞宾店遇云房洞宾姓吕名喦字洞宾号纯阳子乃东华真人之后身也原因东华度化钟离之时误有寻你作师之语故其后降凡钟离果为其师而度之一云其为华阳真人后身以其喜顶华阳巾也洞宾唐蒲州永乐县人祖渭礼部侍郎父谊海州刺史贞元十四年四月十四日巳时生初母就妊时异香满室天乐并奏白鹤自天而下飞入怀中不见真人生而金形玉质道骨仙风鹤顶猿背虎体龙腮凤眼朝天双眉入鬓颈修颧露身材雄伟鼻樑耸直面色白黄左眉有一点黑子足下纹如龟少聪明日记万言矢口成文身长八尺二寸顶中阳巾衣黄褴衫系八皂绦状类处子年二十不娶始在襁褓异人马祖相之曰此儿生相非凡自是风尘外物他时遇庐则居见钟离采和牢心记取后游庐山遇火龙真人传授遁剑祛魔会昌中两举进士不第时年四十六岁还长安酒肆见一羽士青巾白袍偶书三绝于壁其一曰坐卧常携酒一壶不教双眼识皇都干坤许久无名姓疏散人间一丈夫其二曰传道真仙不易逢几时归去愿相从自言住处连东海别是蓬莱第一峰其三曰寞厌追欢笑话频寻思离乱可伤神闲来屈指从头数得到清平有几人洞宾讶其状貌奇古诗意飘逸因揖问姓氏且延羽士坐下士曰可吟一绝余欲观子之志洞宾援笔书之其诗曰生在儒家遇太平悬缨垂带布衣衿谁能世上争名利欲事天宫上帝神羽士见诗曰吾云房先生也居在终南鹤峰顶上子能同我游乎洞宾未应云房知其意因与同煮黄粱云房自为执炊洞宾忽就店中昏睡梦以举子赴京状元及第始自节署擢台谏翰苑秘阁及指挥使无不备历两娶富贵家女生子婚嫁早毕孙甥云绕簪笏满门如此几四十年又独相十年权势颇赫偶被重罪抄没家资分散妻孥流于岭表一身孑然辛苦憔悴立马风雪中方兴浩叹忽然梦觉炊尚未熟云房笑吟曰黄粱犹未熟一梦到华胥洞宾谓曰先生知我梦乎云房曰子这来之梦千形万状荣悴多端五十年间一瞬耳得不足喜丧何足悲世有人乐而后知人世一大忧也洞宾感情遂向云房求度世之术也云房试之曰子骨肉未完须待数世可也云房别去洞宾暗想云房之言遂弃儒归隐云房自是设十难以试之云房十试洞宾第一试洞宾一日自外归忽见家人皆病死洞宾委之大数心无懊恨但厚备葬具而已须臾死者皆复生而洞宾亦不之怪第二试洞宾一日卖货于市议定其值市者反悔止酬其值之半洞宾无所争论第三试洞宾元日出门遇丐者到门求施洞宾与以物而丐者索取不厌且加谇焉洞宾惟再三笑谢第四试洞宾牧羊山中遇一饿虎奔逐群羊洞宾牧羊下山独以身当之虎乃释去第五试洞宾居山中道舍读书忽一女子年可十七八容貌绝色美可媚人自言归宁母家今以日暮无处安身借此少息既而调弄百端夜逼同寝洞宾竟不为动如是者三日始去第六试洞宾一日外出及归则家资为盗劫尽殆无以供朝夕洞宾略无愠色乃躬耕自给忽锄下见金数十锭洞宾以土掩之一无所取第七试一日洞宾遇卖铜器者买之而归见其器皆金也即去寻卖主而还之第八试有疯狂道士陌上市药自言服者立死再世可以得道旬日无人敢买惟洞宾买之道士曰子速备后事也洞宾服之全然无恙第九试春水泛溢洞宾与众共涉方至中流风涛波涌众皆危惧而洞宾端坐不动第十试洞宾独坐一室忽见奇形怪状鬼魅无数有欲斩洞宾者有欲杀洞宾者洞宾但危坐毫无所惧复有夜叉数十解一死囚血肉淋漓号泣言曰汝宿世杀我今当偿我命洞宾曰杀人偿命理也遂起索刀欲自刎偿之忽闻空中大吼一声鬼神皆不复见一人鼓掌大笑而下视之乃云房也曰吾十试子子坚心无所动得道必矣但功行尚未完足今授子黄白之术济世利物使三千功满八百行圆方来度子洞宾曰铁作黄金有变异乎曰三千年后始还本质耳洞宾戚然曰误三千年后人不愿为也云房笑曰子惟心如此三千八百悉在是矣乃引洞宾至鹤岭论道而去钟吕鹤岭传道却说洞宾在岭问曰仙可为乎钟离曰修之则为仙不修则为鬼顾仙有五等功有三成在人修持何如耳吕曰何为三成五等钟曰凡行法有三成者小成中成大成之不同也仙有五等者鬼仙人仙地仙神仙天仙也吕曰何谓鬼仙钟曰鬼仙者五行之下阴中超脱神象不明鬼间无姓三山无名虽不入轮回亦难如蓬岛终无所归止于投胎就舍而已吕曰鬼仙有何术何功而至钟曰修持之人始也不悟大道而但求速成形如藁木色若死灰神识内守一志不散定中以出阴神乃清灵之鬼非纯阳之仙以真一志阴灵不散故曰鬼仙吕曰何谓人仙钟曰修真之士不悟上乘大道道中得一法法中得一术信心苦志终世不改神气日清形骸日固人间之疫不能为害乃曰人仙吕曰何谓地仙钟曰始也法天地升降之理取日月生成之数身中用年月日中用时刻先识龙虎次配坎离辨水源清浊分气候早晚察二仪判三元分四象判五行定六气聚七宝序八卦行九五炼形注世而得长生故曰地仙吕曰何谓神仙钟曰神仙者以地仙厌居尘世用功不已而精金炼质玉液还丹炼形成气而五气朝元三阳聚顶功满形忘入仙自化阴尽阳纯身外有身脱质昇仙超凡入圣灭绝尘俗以返三山乃曰神仙吕曰何谓天仙钟曰神仙厌居三岛而传道人间道德有功而入道有行功行满足受天书以往三十六洞天而返八十一阳天历任八十一阳天而返三清虚无自然之界故曰天仙吕曰鬼侧不求天仙亦不敢望也地仙人仙神仙之法可得闻乎钟曰凡人仙不出小成法凡地仙不出中成法凡神仙不出大成法此是三成之数其实一也用汝求道人固不难以道求仙仙不出远二人相语累日不倦钟于是悉传以上真祕诀有郑思远者善律历晚师葛孝先受诸经并丹法居乌迹山中山有虎生二子虎母为人杀虎父惊逸虎子号郑思远持归养之后虎父来至思远家跪谢之即依思远不去后思远每出行即骑虎父虎子负其医书有友人许亿患牙痛因请思远来医欲远以虎须数条置牙间则思远为授之虎伏不动后仙去为丹阳真人是时同太上施真人由东南远虚而至相揖而坐施真人曰侍者何人云房曰海州吕谊之子因命洞宾拜二仙思远曰形清神在目秀精全真心学道也去后云房谓曰吾朝元有期当奏汝功行于仙籍汝亦不久居于此后十年洞庭湖相见吾门金简玉符及金丹数粒传授于汝少间有一仙奉金简玉符语云房曰上帝用汝为九重金阙上仙当即行云房谓洞宾曰吾赴帝诏汝好在人间修真功德他时亦当如我洞宾再拜曰吕之志异于先生必须度尽天下众生方愿上界也于是云房乘云冉冉而去洞宾酒楼画鹤洞宾既得云房之道火龙真人又授以剑法使游江淮时有蛟精出没淮水或作雷雨沉去舟具民房或乘风鼓浪覆往来客船或化为人淫乱良家女子乱者即病多死人甚苦之官府百计驱逐不能制治是时府县正设醮出榜求异人降服蛟精适洞宾至自言于府县曰我能除此汝勿多忧府县甚喜即请行法洞宾拔剑挥舞大喝一声望水中一掷须臾淮水皆红一大蛟死于水面其剑复跃入鞘中众皆惊异求其姓名曰吾回道人也府县酬以金帛皆不受而去自是江淮间悉定洞宾斩蛟之后游至汉阳或施果于街中或玩游于乡村欲得正心好善者而度之通县无有其人适有辛氏素业酒肆洞宾往其家大饮而去竟不以钱偿之辛氏亦不向索明日又至饮之而去如此者饮之而半年而辛氏终不与之索钱一日复去其肆饮之乃唿主人谓之曰多负酒债未能一偿命取桔皮画一鹤于壁上曰但有客至此饮者唿而歇之彼自能舞以此报汝数年之内可以富汝矣主人留之饮乃竟别而去后人至饮者但唿之其鹤果从壁上飞下跳舞万状止则复居壁上人皆奇之于是远近来观饮者填肆不数年果大富一日洞宾复至主人见其入延归拜谢大饮洞宾问之曰来者可多否主人曰富足有余矣洞宾乃三弄其笛其鹤自壁上飞至宾前乃跨之乘空而去主人神异其事于跨鹤之处筑一楼名黄鹤楼以记其事后来有诗题其上云昔人已乘黄鹤去此地空余黄鹤楼黄鹤一去不复返白云千载空悠悠晴川历历汉阳树芳草萋萋鹦鹉洲日暮乡关何处是烟波江上使人愁洞宾调戏白牡丹洞宾既辞辛氏之酒又慕洛阳之花一日游至洛阳见一女子游玩而至年方二八轻盈秀雅窈窕妖娆眼含秋波眉如新月过处人人注意行来个个皆思李白有诗可以赞之诗云云想衣裳花想容春风拂槛露华浓若非群玉山头见会向瑶台月下逢洞宾思曰广寒仙子水月观音吾曾见过未有如此妖态动人者倾国倾城沉鱼落雁宜颂矣不觉心动前近问之曰乃歌舞名妓白牡丹也吕曰良家女子则不可妄议彼花柳中人吾可得而试之况此妇飘飘出尘已有三分仙气观其颜色艳丽独钟天地之秀气而取之大有理益于是自化为绝样才子以剑作随行童子丹点白金一锭竟往牡丹之家纳其物而拜之那女子露朱脣以答礼启皓齿以陈词更兼洞宾少年美貌天称其心注意频观妖态毕露含情凝笑百媚俱生比乍遇之时又增十倍矣请问洞宾姓名洞宾以回道人答之洞宾更通赂艳牡丹深加眷恋俄而酒至对饮剧欢酒至半酣牡丹持酒醉劝呈婉转之喉歌新艳之曲此时洞宾以为掌上之舞般般出众种种动人洞宾忘却仙凡不觉大醉醉而就寝牡丹媚态百端洞宾温存万状鱼水相投不为过也云雨之际各呈风流女欲罢而男不休男欲止而女不愿且洞宾本是纯阳岂肯为此一洩牡丹正当阴盛终无求免之心自夜达旦两相採战皆至倦而始息自此洞宾连宿数晚云雨多端并不走洩牡丹深怪以为有此异人吾今尽其技之所长以迎之不怕彼不降也是夜呈飞鸾之势效舞凤之形尽春意之作为竟不能得其一洩牡丹自觉困倦乃谓之曰君异人也吾今骨软神疲矣洞宾以久恋风尘恐道友知觉乃托言欲归牡丹极留之至涕泣不忍舍洞宾乃为之约而去仙侣戏弄洞宾且说铁拐老仙一日下游凡界正在江淮外海等处偶遇何仙姑飘飘而来铁拐招之同行因问仙姑曰汝从何来仙姑曰有唐广贞因血疾别夫修道吾从而度之铁拐戏之曰惟汝无夫亦欲他人无夫耶仙姑答曰人皆有妻汝何独无妻乎拐笑曰独留与卿作配耳二人正戏语间忽蓝采和骑张果之驴至喝曰好好做甚事来道友之中一人宿娼妓你二人又私相调戏大玷仙教清规吾将汝等奏帝去也铁拐曰汝从何来采和曰吾见蝙蝠老儿息歇吾盗其驴周游八极耳铁拐曰好好我等并无作贼汝盗张果老之驴赃物现在乃欲强曰奏人耶我等当先奏汝矣铁拐向前故夺其驴三人相与大笑铁拐徐问曰何人宿娼采和曰汝果不知耶吕洞宾嫖淫白牡丹绸缪特甚今暂相别日复至矣铁拐曰钟离每称其徒资质高迈却用如此功夫不如同往戏之何如仙姑曰可采和曰汝二人先往吾当送驴还果老去也于是铁拐作丐夫仙姑作丐妇商议如此如此竟往白牡丹家去却说白牡丹自别回道人终夜思其所动所为必非凡品正在独坐沉吟忽有贫子来乞牡丹曰何故到此贫子曰医汝心病牡丹极有眼力见其人言语古怪神气非常与他人面目不同与以酒食二人求益则益之以财物求又与之仙姑乃谓牡丹曰汝曾思回道人乎牡丹曰然又曰汝知其不洩精之故乎答曰正不知其故耳姑曰彼仙人也吾今教汝候其再至交感正浓之时故以手忽指其两肋彼一时惊觉必洩其精此谓迅雷不及掩耳乃夺生之奇方也汝得之可不死矣切勿露其机牡丹欲再问忽不见二人牡丹曰彼皆仙人也其言不可不信次日洞宾果践约至其家牡丹喜甚置酒共饮夜来与云雨大展其能至洞宾恣意之时以手指其两肋洞宾忽然惊觉不及提防一洩其精洞宾起曰谁教汝如此牡丹曰昨有贫子教我洞宾曰此二仙何饶舌至此牡丹细问其故洞宾曰吾乃纯阳也彼二贫子铁拐何仙姑耳牡丹再恳求度洞宾曰汝尘缘未满须当满足因与牡丹一物曰服此可以脱凡乃唿童子至前喝声复成剑佩腰间腾空而起后来牡丹亦仙去三至岳阳飞度洞宾在牡丹家洩后一别不敢复至因自念曾有度尽世人之言今何未能乃复游于岳阳之间以卖油为名暗想有买不求添者度之卖几一年所遇皆过求利己者惟一老妪持一壶市油洞宾与之即持去洞宾讶之问曰凡买物者皆求益汝独不求何也妪曰所意惟一壶今已满足君之功多矣何敢求益复以酒谢洞宾洞宾欲度之见其屋间有井乃以米数粒投井中谓姥曰卖此可以致富老妪留之不答而去姥回视井中水皆酒也卖之一年果大富一日洞宾又至其家老妪不在家中问其子曰数年卖酒何如其子曰好则好矣但苦于猪无糟耳洞宾叹曰人心贪得无厌一致于此乃取其米而行老妪归视之井皆水矣姥急追之洞宾从岳阳渡洞庭同钟离渡湘子而去留诗其上云朝游蓬岛暮苍梧袖里青蛇胆气粗三至岳阳人不识吟诗飞过洞庭湖后至宋政和中宫中有人曰尝见邪姿类王妃嫔屡为祟上多设计较竟莫能除自二月至三月初九六十日一夜梦见金甲丈夫形类道士碧莲刀紫藕柄手执水晶如意谒上曰臣奉上帝命来治此祟即召一金甲丈夫祛祟捉而斩之且尽上问丈夫何人道士曰此乃陛下所封义勇真君关羽也上勉劳再三因问张飞何在羽曰张飞为臣累却世世劳苦一身今已为陛下生于湘州家矣上问道士姓名道士曰我乃吕纯阳四月十四日生由是知其为洞宾也自此宫禁安然遂诏天下有洞宾香火处皆加妙通真人之名其神通妙用不能尽述仍有诗词歌诀皆存留于世后岳武穆父果梦张飞托世故以飞为名云湘子造酒开花韩湘子字清夫唐人韩文公之犹子也生有仙骨索性不羁厌繁华浓丽喜恬淡清幽佳人美女不能荡其心旨酒甘餚不能溺其志惟刻意修炼之法潜心黄白之术文公屡勉之学湘曰湘之所学与公异文公怒而叱之一日出外访道寻师正与纯阳云房相遇乃弃家从之游得传其道后到一处见仙桃红熟湘子缘树而摘之忽枝断堕地身死而尸解湘子欲度文公因其人持正故先以术动之适其年天旱帝命文公出南坛祈祷雨雪久祷不得将罢官湘子化作道士立一招牌曰出卖雨雪人报文公文公使人请之祈祷道人登台作法俄而天大雪雨文公未信其妙谓道士曰此雪我所祈乎汝所祈乎道士曰我所祈也公曰何以凭据道士曰平地雪厚三尺三寸公使人度之果然公略信其异一日文公寿诞亲友盈门称贺设席大宴忽湘子归与公祝寿公且喜且怒湘坐席间公问曰汝久游在外不知所学何事试作一诗以观汝志湘子启口便吟诗曰青山云水隔此地是吾家手扳云霞液宾晨唱落霞琴弹碧玉洞炉炼白朱砂宝鼎存金虎芝田养白鸦一瓢藏造化三尺斩妖邪解造逡巡酒能开顷刻花有人能学我同共看仙葩公览之曰子能夺造化之权耶公即命造酒开花湘子取樽至庵前以金盆盖之少顷开看果成美酒又聚土成堆不移时开碧花一朵似牡丹差大颜色更丽花开拥出金字二行云云横秦岭家何在雪拥蓝关马不前文公读之不解其意湘曰他日自验天机不可预洩也众皆称异于是饮酒极欢饮罢湘复辞公游去救叔蓝关扫雪却说唐宪宗素性好佛一日两蕃僧进佛骨其色红润光燄宪宗惑之欲迎之入宫诸臣莫敢言其非文公以为异端不祥之兆乃上表谏之以为佛乃夷狄之法自黄帝以来禹汤文武皆享寿考百姓安乐当是时未有佛也迨汉明帝时始有佛法乱亡相继运祚不长宋齐梁陈元魏以下事佛渐谨年代尤促惟梁武在位四十八年三舍身为佛家奴竟为侯景所迫饿死台城内此观之则佛不足信明矣如其身在奉命来朝陛下容纳不过宣政一见礼宾一设赐衣一袋卫而出境不令惑众况其身死枯朽之骨岂宜入宫群臣不言其非御史不举其罪臣实矜之悉付有司投诸水火以断天下之疑绝后世之惑佛如有灵能作祸福凡有灾咎宜加臣身表上宪宗大怒议降潮州限日起行文公别家遂往潮州而去行不数日彤云四起寒风急飘纷纷雪下文公行至一处雪深数尺马不能进路不可知又无人家可问约马退转亦无归路风紧雪飘衣衫尽湿冻馁难禁愁苦无诉忽一人冲寒寻路扫雪而来视之乃湘子也向前谓公曰公忆昔日花间之语乎公问此地何处湘子曰此蓝关耳公嗟叹久之乃曰事固有数如此吾为汝足前日之句诗曰一封朝奏九重天夕贬潮州路八千欲为圣明除弊事肯将衰朽惜残年云横秦岭家何在雪拥蓝关马不前知汝远来应有意好收吾骨瘴江边乃与湘至蓝关傅舍中宿焉公方信湘之言不诬也是夜公与湘论往来之事修真其道公深悦服次日湘辞行出药一瓢与公曰服一粒可以御寒暑公恍然湘曰公不久即西归不惟无恙且将复用于朝公曰此后复有相见之期乎湘曰前期未可知也乃飘然而逝后复度文公仙去钟吕弈棋斗气却说钟吕自引湘子登仙之后闲居蓬岛取棋对弈数局之间忽钟谓吕曰汝曾记岳阳楼贪恋白牡丹之事乎洞宾答曰嗜欲之心人皆有之而遇美色犹为难禁彼时弟子尚且脱胎换骨其如花似朵绝世无双顿觉留意虽得採其英华然不免为其迷恋以此观之凡人之流溺无怪其然也钟又曰此固然也黄鹤酒肆汝留饮半年何也吕曰虽是饮酒本为欲践昔日度尽世人之言故久留人间借此以迷人耳目亦为炼气存神之助耳钟离笑曰饮酒恋花二者并用铁拐诸友笑汝为仙家酒色之徒非虚语也洞宾闻言自觉惭愧但师弟之间分有所拘未敢深辩忽见南北地道杀气冲入云汉洞宾令仙童拨云视之乃是南朝龙祖与北蕃龙母鏖战杀气冲入于此钟曰吾以气数推之尚有二年杀运未除俾黎民无故遭此荼毒之苦为可怜耳吕曰师父既以气数知之还是龙母战胜还是龙祖战胜钟曰龙母妖类走下北蕃但一国已出外郊龙祖奉天应运而王以为万民之王本非妖类可抗今彼实不知天数逞强犯分虽能扰乱一时不久当为龙祖所灭吕曰城门失火殃及池鱼二龙争斗无辜受害仙家以救人为本师父何不降凡辅龙母以不争扶宋室于不替庶宇宙无尘万民安堵岂不为美钟曰世界纷纷自有分定我仙家只好清净无为优游风月那有许多心绪与之分解言毕飘然望洞中而去洞宾私遣椿精却说洞宾见钟离已去自思师父今日之言似觉太过谓众仙以嗜酒悦色目我是以我为无道行也师父谓推之气数龙祖必胜是自逞其先见之明也我今不若私降凡间扶得萧后以败宋兵一见气数不足为凭二见酒色不足为累三则杜师父之口于无言绝众仙之笑于不争乎既而又思曰众仙可以出气师弟终难拂情近见碧罗山下有万年椿今已成精不若使人遣之脱身降世先助萧后进兵我却于暗中调度阵法事成则乘势进发摧陷宋师不成则亦收伏椿精掩众耳目斯则我之所志既行师弟之情无碍一举两得有何不可于是即命仙童招至椿精谓曰汝历年已久今已通神隐见变化为福为祸汝悉能矣吾今有事欲汝一行果能赴吾之望乎椿精谓曰大仙有命水火不辞斧钺不避洞宾曰近日萧太后与宋君争强吾欲使汝强萧弱宋以显神通耳椿精曰他事祸福某可能作之但兵凶战危权在天地事关气势恐小妖法浅术微不能夺造化之权彼时有误钧旨深为不便请辞洞宾曰汝勿过虑吾有六甲兵书三卷上卷仰观天文中卷参道变化下卷尽藏阴阳迷魂妖遁之事人难测度上二卷汝不必学吾今教汝下卷精求熟练不日萧后出榜招募英雄汝持此卷行之以敌中国功成之日与汝同入仙道决不食言椿精曰小妖素性愚蠢兵书意味玄远深长一时恐不能透彻万一为人测破如之奈何洞宾曰汝且先去揭榜吾亦随降助汝施为汝好生在念勿推託也椿精领命即日拜别大喝一声化道金光投北蕃幽州而去萧后吕客谈兵却说萧太后者北蕃君后也每进强兵侵宋疆界先是太宗驾游五台等寺被其知觉暗地陈兵将太宗围困赖令公杨业与子六郎杨延昭定计力救得脱自是累累结仇至真宗即位彼乘新君初立国计未定便长驱深入宋帝使王全节拒之萧后闻南兵勇盛即出榜招贤忽一人走至榜前大喝一声曰众人不必徒观榜文还是我揭众视之见其面如镔铁眼着金珠身长一丈有余两臂筋肉突起凶勇奇异遂同挂榜守臣叩见萧后萧后视之大喜曰有此怪异之人何愁军容不振因问壮士姓名椿精答曰小人祖居南罗姓椿名岩后问曰汝来投军有何武艺岩曰兵书战阵机谋无所不通一十八般武艺无所不晓萧后大悦即与文武议封其官萧天佐奏曰壮士初进未见其能但当以中职封之待其建立奇功再加升擢亦未为晚后允奏封岩为幽州团都统使岩谢恩而退忽报宋兵将近幽州萧后曰将有椿岩威武绝伦不惧南兵矣欲更得一奇士以为军师则智勇俱备可以战必胜攻必取惜军中乏此一人令吾睡不安枕椿岩向前奏曰娘娘勿忧臣举一人足以运筹帷幄之中决胜千里之外后问为谁岩曰臣之业师姓吕名客后曰彼有何能岩曰天文地理典籍诗书六韬三略神术妖术无不备晓即周之吕望汉之子房三国之孔明未能出其右也后曰其人安在岩曰现在宫门外后命宣入吕客立于阶下长揖不拜后见其人仪容端雅举动端详知其人必非凡品乃从容问曰卿至此者但求富贵而来乎非有利吾国而来乎客曰富贵非吾愿闻娘娘与南朝争衡特来助一臂之力以取中原之天下耳后曰中国兵马颇多战将颇勇将以何计破之答曰南兵虽精勇祷战臣惟以阵法胜之然幽州军马不足调遣以臣愚见须借鲜卑森罗黑水西夏长沙五国之兵各五万到此然后仗臣平生所学排下南天七十二阵宋之君臣必暗然莫知将碎心裂胆计无所出矣萧后闻言大悦曰以卿之才真子牙重见孔明复生何忧宋之君臣哉即拜吕客为辅国军师总理内外军马又遣使臣赍书帛金宝往鲜卑五国借兵而去洞宾大排天阵却说五国之兵不日皆到吕军师乃提椿岩韩延寿等出军离幽州望九龙谷而进吩咐离九龙谷一望之地架七十二座将台每台令五千军守之又设立五坛上立旗号按青黄赤白黑之色内开七十二路往来通达台既筑成众兵排列吕军师令鲜卑国黑靼令公马荣率领部属列在九龙正路作铁门金锁阵分一万军各执长枪按为铁门把守将台七座又分一万军各执铁箭按为铁栓把守将台七座又分一万军各执利剑按为铁锁把守将台七座马令公领军去了吕军师令黑水国铁头太岁率所部军靠九龙山左排作青龙阵分一万军手执黑旗按为龙须把守将台七座又一万军分为四队各执宝剑按为四个龙爪把守将台七座铁太岁亦领军而去吕军师令长沙国苏何庆以部下靠九龙谷排作白虎阵分军一万各执宝剑按为虎身把守将台七座分军一万各执短枪按为虎爪把守将台七座又分耶律休哥屯兵一万把守将台六座于前按为朱雀阵耶律奚底领兵一万把守将台六座于后按为玄武阵围绕左右作犄角之势苏何庆耶律休哥等各领勇兵而行吕军师令森罗国金龙太子以所部军端守将台中座按作玉皇大帝坐镇通明殿董夫人代作梨山老母再绕中营分军一万各穿青黄赤白黑服色按为五斗星君另军各二十八名披头散发绕中台前后按为二十八宿仍令土金牛装为玄帝土金秀手执黑旗排成龟蛇之状把守天门之北吕军师令西夏国黄琼女以所部女兵手执宝剑按为太阴星萧挞赖率所部各穿红袍按为太阳星仍令黄琼女赤身裸体立于旗下手执骷髅骨遇战大哭按为月孛星耶律沙率所部巡视四方按东西南北结为长蛇之势吕军师令萧后单阳公主率兵五千各穿五色袈裟为迷魂阵内杂蕃僧五百为迷魂长老密取七个怀孕妇人倒埋旗下遇交锋之际摄取敌人精神吕军师又令耶律明选五千健僧手执弥陀珠装为西天雷音寺诸佛另以五百和尚屯列左右按为阿罗汉居七十二天门之首以吞敌人威势吕军师阵势已定使椿岩韩延寿督战每阵中观红旗为号未知宋兵如何迎敌宗保论阵漏机却说宋师王全节等出军迎敌望见九龙谷边阵势排得重重叠叠似那城郭全节谓军士曰自战争以来阵势多曾经历未有如此之坚固变化者萧后军中必有能者若造次与战必有所败先须申奏朝廷使遣能将到此商议然后进兵李明曰事不宜迟乃即写表并阵图遣人奏之真宗真宗见奏大惊急聚文武商议即调三关杨六郎来敌六郎来到阵前细观不知其阵乃请御驾亲征并调杨老令婆来观亦不知其阵之所出六郎正在忧闷其子宗保年十四岁忽至军中曰此阵吾能破之六郎不信令婆曰汝试言之保曰九龙谷自东北起直至西南皆按名把守内有七十二座将台中间路路相通名为七十二座天门阵靠右侧黑旗之下阴暗天光埋有妖妇在内乃吞迷敌人之所此处颇觉难破其余尚有不全之处中台玉皇殿前缺少天灯四十九盏青龙阵下少黄河九曲水白虎阵少金锣二面为虎眼少黄旗二面为虎耳玄武阵上欠珍珠日月皂罗旗二面吾依法破之如风扫叶彼上将之头可悬麾下矣令婆等大喜问其何因知此宗保曰昨因赶令婆遂至一处有大圣母授我兵书故知之耳六郎即奏真宗来日出战不意奸臣王枢密漏此消息于萧后后即召吕客言阵有不全之故客曰果有未全当按法添起即使轩辕复起不能破矣吕军师辞出场中令于玉皇阵上添起四十九盏明灯青龙阵上布起九曲黄河白虎玄武等处各布齐备次日宗保领兵出阵望得天阵布得完全无路可破大惊谓其父曰不知何人洩此玄机令彼天阵添设完备永无可破之机即神仙无所措手矣六郎听罢大叫一声昏绝于地众官具奏于帝不题铁拐大怒洞宾却说铁拐与钟离弈棋并争胜负忽果老自外至曰前番弈棋师徒不睦致令惹出大祸今复相尚斗气耶铁拐曰有何大祸果老曰洞宾向者不服钟友之论忍气下凡以椿精为将己为军师扶助萧后今排七十二天门阵于九龙谷宋兵不能得破六郎命在旦夕宋室危如垒卵岂不是惹出大祸钟离闻言默然铁拐乃大怒曰天下有大数岂得妄为华夷有定分何敢相挟洞宾逆理犯分有干天条若不惩戒后将效尤是败仙家之规矩者自此子始也汝等不加攻击吾当表之天庭贬此小畜不得托生言讫推棋而起时采和仙姑知此皆怀不平惟湘子与洞宾有引度之情力相劝解少顷钟离言曰众友息怒吾当自往收之如其执迷抗拒彼时众友共攻犹未为晚此时铁拐怒气未消果老曰如此汝当速行不然外国大捷宋室必受灾多矣钟离亦安慰铁拐等友顷刻驾云向九龙谷而来铁拐又使仙姑探听钟离消息以决行止去了钟离医疾调兵却说众官表奏六郎得疾原由帝命出榜招医调治忽报有老翁揭取榜文帝命宣进问曰卿何方人氏老翁答曰臣祖居蓬莱山姓钟名离人称为钟道士因杨将军为阵图得病特来救之帝见道士仪表非凡而言语清亮知其必不凡之器即命往视六郎钟离奏曰疾病臣能治但要得龙母头上发龙公颔下须二味和药方可帝曰何处可求钟曰龙须出于陛下龙发出于萧后帝沉吟半晌命孟良细往求之道士谓良曰汝去彼处得其发后萧后苑中有白马一匹汝可偷回又有九眼琉璃井可塞其当中一眼孟良至蕃数日果干三事而回道士将须发调药六郎一饮而愈真宗欲拜道士官职道士曰世外闲散之性不愿得官但此来实欲为陛下破阵而来也帝曰卿能如此当勒名金石以垂不朽道士曰此阵变化多端一件不全难以攻打容臣指示宗保行之帝允奏即拜道士为军师六郎命宗保拜道士为师道土令胡延显往太行取金头马氏率所部来营听候又令焦赞取八娘九妹又令岳胜往汾州调回大将来此又令孟良往五台山取杨五郎分遣已定各自去了数日之间五处兵马皆至宗保又得穆桂英为妻商议出兵破阵道士曰天阵气势甚难必得细心大胆者先往巡视一番方可攻击焦赞领命假作萧后敕者巡过一遍归言阵图奇异有太阴阵妖气逼人更是难打宗保问道士曰太阴阵中有妖人赤身裸体此主何意钟曰彼按月孛星手执骷髅遇交战哭声一动则敌将昏迷坠马今破阵必须先去此人宗保曰谁人可往钟曰金头马氏前去必能成功乃差金头马氏率兵二万从第九座天门攻入又差八娘引马军一万靠大阵而入接应马氏之兵道士登台观望却说金头马氏从第九天门杀入正遇黄琼女赤身裸体来敌马氏见而骂曰汝乃一国贵介之女助逆远来且居下贱之职披露形体羞耻不知而且扬威耀武纵使事成异日有何面目以见父母兄弟乎琼女闻言惭愧即慌忙回阵且约里应外合次日闻宋兵至杀出归降大破金锁青龙阵却说当日既胜北蕃一阵又得黄琼女归降真宗大喜钟道士又令穆桂英破铁门金锁阵令柴太郡破青龙阵宗保曰桂英可往吾母怀孕在身如何可去钟道士云统兵一万攻阵再令人接应谅亦无妨即令一万兵用火砲火箭之类候交锋之际砲箭齐发又令一万兵从九龙谷正北打入绕出青龙阵后接应柴太郡之兵众听计桂英扬声大喊分左右攻入铁门金锁阵恰遇蕃将马荣交战二十余合不分胜负桂英部下各望角道而进铁锁阵军被宋兵放起砲箭死者无数蕃阵中铁栓铁锁二十四门精兵皆起宋兵奋力攻打北兵队伍不整其阵遂乱桂英奋勇前进大喝一声斩马荣于马下宋兵乘势大杀遂破其阵又说柴太郡率所部三万来到青龙阵下吩咐孟良引劲兵一万先夺其九曲黄河水后从龙爪而出却引兵打出龙头绕出后阵与穆桂英合兵孟良领计先行郡主大喊攻进左阵蕃将铁头太岁率本部来敌郡主二人正在大战忽阵后一声砲响孟良以劲军从龙腹截出太岁复兵来敌孟良太郡乘势进击彼龙须龙爪十四门精兵齐出郡主与孟良前后力战将近日晡郡主力乏冲动其胎在马上叫声疼痛一时坠下儿子昏倒阵中铁头太岁回马来抢正在危急忽阵侧一彪军马如风似电来到乃穆桂英也力战太岁方二合太岁化道金光而走却被血气冲住桂英抛起飞刀斩于阵中蕃兵大乱孟良又从后阵杀到遂破其阵桂英向前救起太郡纳儿怀中合兵一处而返钟离令破白虎阵却说北兵见宋军连破二阵即请吕军师商议尚余数阵甚固钟军师又命六郎亲破白虎阵次日六郎率骑军二万杀入白虎阵中椿岩在将台上手执红旗麾动蕃将苏何庆遂开正座阵门迎敌恰遇六郎勒骑相交相战三十余合何庆佯输勒马而走宋兵乘势杀进忽将台边铜锣响处黄旗闪闪及成八卦阵单阳公主引精兵围合将来何庆复兵回杀将六郎困在阵中左冲右突不能得出败兵报知宗保宗保大惊钟军师曰急令焦赞从旁道攻入打破其锣使虎无眼则不能视又令黄琼女从右门攻人砍倒二面黄旗使虎无耳则不能听其阵必乱矣宗保又唤桂英率劲骑一万当中杀入以救其父却说焦赞听知六郎被困声如雷吼率兵从南道杀入正遇蕃将来迎交马二合被赞一刀砍死杀散其众向前打破二面铜锣适黄琼女与赞合兵抄出白虎阵后何庆见其势摧动慌忙来应正遇桂英二人交锋不二合何庆绕阵而走桂英拈弓搭箭射着何庆坠马而死公主见夫有失急来报仇不防阵后黄琼女一骑杀至手执钢鞭从背后打落马下口吐鲜血迷归本国六郎闻听金鼓之声知是宋兵来救从内奋勇杀出正遇焦赞四处交会遂破白虎阵钟离令破玉皇阵却说白虎阵已破钟军师又令老令婆同八娘九妹攻打玉皇阵语之曰此阵按有梨山老母若能先擒此人其阵易破宗保又令王贵率所部从正殿打入为三路救应令婆领兵鼓噪杀奔玉皇殿来椿岩摇动红旗梨山老母董夫人拍马来迎两骑相交斗到数合夫人勒马便走八娘九妹两翼绕进忽阵内金鼓齐鸣蕃兵围合将来把令婆等困在垓心王贵闻知急引兵杀入救之被蕃将韩延寿射中心窝而死败兵归报宗保大惊钟曰急令桂英前去救应又令杨七姐中兵抄入殿前灭其红灯使敌人不知变动却说桂英杀入阵中正遇董夫人力战八娘九妹势在危急桂英一弦发矢正中夫人之身落马而死乘势杀散围兵救出令婆八娘等正遇着七姐破了红灯遂合兵一处杀回韩延寿见兵势难敌不战而退遂破玉皇阵大破迷魂太阳阵却说玉皇阵既破钟军师谓宗保曰迷魂阵最为惨毒可急令五郎破之宗保曰吾观正中营中吕军师自在其人变化不测恐难取胜钟曰此处吾自当之即吩咐五郎谓曰可带小儿四十九个各执柳条一枝阵中但遇妖气则令小儿向前打之复从旗下掘去孕妇之尸其阵自破又令孟良打入太阳阵抄出其后接应五郎且说五郎鼓噪杀入迷魂阵中正遇萧天佐交马战上十合天佐败走又遇单阳公主舞刀来迎不数合单阳拨马而走五郎赶入阵中又见耶律休哥播动红旗妖气并起一群阴军号哭而来宋军各自昏乱五郎令小儿扬威手执柳条御风而进妖气渐散宋军赶至麾下掘出孕妇耶律休哥慌乱弃阵退走五郎赶上一刀噼死杀战蕃僧无数单阳公主措手不及被宋兵刺于马下萧天佐见了提兵来救五郎冲出阵前相战二十余合胜负不分五郎暗把降龙棒打中其肩化作黑龙而去却说孟良冲入太阳阵中正遇蕃将萧挞赖交马二合斩之直冲阵后会着五郎合兵一处迷魂太阳二阵遂破钟吕对阵回天钟军师又谓宗保曰玉皇殿乃金龙太子所守必定天子亲征以压之其阵中四十九盏天灯珍珠白凉伞日月珍珠皂罗旗皆其阵之号必先令人去之其阵一战可破于是一面使天子亲征一面令孟良焦赞等破阵却说次早鼓罢三通孟良与焦赞领兵杀至玉皇殿侧孟良夺下珍珠白凉伞焦赞砍倒日月皂罗旗正遇着蕃将土金牛土金秀两下杀至孟良奋勇一斧噼死金牛焦赞斩落金秀蕃兵大乱队后六郎却反拍马攻入射落号灯其阵遂乱二十八员星官杀出被孟良等戮之殆尽金龙太子见势危迫勒马欲走被宋帝追射杀之举火焚其通明殿蕃兵死者不计其数自此兵威大振势如破竹孟良攻入朱雀阵蕃将耶律休哥弃台而走焦赞攻入玄武阵耶律休哥又败走焦赞追上斩之唿延赞攻入长蛇阵耶律沙见阵俱乱不敢迎敌拖刀便走恰遇宗保阻战两马相交背后孟良等兵又至耶律沙进退无路自刎而亡韩延寿见天阵十破八九急召吕军师问计军师亦觉惭愧乃怒曰汝去吾当自往擒之即率本营劲兵向前奋恨而来椿岩作动妖法一阵飞沙走石日月无光宋人不敢开眼正在黑暗之际钟道士奔至阵前将袍袖一拂其风逆吹蕃兵自乱日月复明椿精看见钟离翻身便走报知洞宾曰钟仙长来矣可急趋避言讫化道金光先去洞宾犹未收兵钟离向前喝曰何不便止闲言相戏汝乃成仇干犯天数荼毒下民可速归仙师徒如故倘若少忤祸在目前洞宾默然曰一时过误伏望含容于是钟吕二仙就阵上腾云而去军中人皆称异不题湘子设筵和好却说铁拐诸仙专候钟离消息忽仙姑至铁拐问曰汝探钟离洞宾之事如何仙姑曰钟离已自收伏洞宾今皆回矣铁拐曰洞宾虽归理不可纵必须面责其非令自谢罪庶几长幼之分不紊仙家之礼不乱不然彼将以天下事皆可玩弄矣果老曰老仙之言正合吾意言犹未了钟吕皆到铁拐正色谓洞宾曰嗜酒贪花皆汝事实钟离言及于此于汝何伤汝乃逞能挟仇播弄大祸以今观之果能逆气数以逞才能乎无知小子犯分欺天若非众友解劝奏汝天庭永坠尘凡不得超生矣洞宾曰非是我抗师父之言但因椿精凡间作孽欲往收之及至今见此阵纷纭一时技痒聊试阵法于军中不意利害至此铁拐大怒曰椿精本汝所使欲逆气数是汝本心今乃借此为言迷众耳目利口奸心全不可与入道矣此匹夫留此必为云为雨乃拂袖而起众皆向前劝住铁拐大骂不休果老谓洞宾曰汝既作事轻狂便当小心领罪乃饰辞掩护安得老仙不怒可听吾言向前谢罪果老乃引洞宾于铁拐钟离之前下拜请罪众复为之告兔湘子乃为开筵把盏铁拐怒气乃息然后和好如初于是开怀畅饮酒至半酣铁拐曰上界八洞诸仙而今七人于此但再得一人可配足矣诸友何不推举一人以足其数众言见曹后有弟一人真是仙骨异日当成正果可引入班钟离曰另日待我亲往试之如有道行引之不难众皆曰可至是铁拐离席劝勉洞宾数杯众仙各相酬饮大醉而罢国舅学道登仙曹国舅者宋曹太后之弟也名友其弟曹二恃帝室之亲逞豪梁之性夺民田地以自益占人子女以自娱且每不法趋走小人多出其门国舅始力诲之不能易其恶终力惩之而反为其仇国舅曰天下之理积善者昌积恶者亡此一定不可易者吾家累积阴功故有今日之富贵今吾弟积恶极矣虽能明逃典刑不能暗逃天纲倘一旦祸起家破身亡彼时欲牵黄犬出东门不可得也吾耻之惧之于是尽散家赀周济贫乏之人不问所为乃辞家别友只身道服隐迹山巖修心炼性数载之间心与道合形随神化忽一日钟离洞宾游至其处问曰闲居修养何事国舅曰其他无所作为欲修此道耳二仙曰道安在国舅指天二仙曰天安在国舅指心钟离笑曰心即天天即道却识本来面目矣遂引入仙班八仙求文老子却说男子登仙先拜木公女子登仙先拜金母一日何仙姑见诸仙友曰往者木公寿诞众女仙亦往称觞今金母寿诞在迩众友亦将往为祝寿乎钟离采和曰我辈虽各有所统然大礼所在凡在天者皆言往贺吾等安可不往但用无佳物以为敬耳张果老曰彼居极乐之乡何物不备必得名人之文以寿之亦不落于俗套铁拐曰此言正是洞宾曰他人之文不足为奇若得老君之作方妙仙姑曰老君待李仙长最厚何不往彼求之铁拐曰吾意正如此又曰求文系众人之事若吾独往似欠至诚还要众友同往何如果老曰可乃驾祥云齐至老君门外仙童报道八仙来谒老君披衣出见命坐八仙动问起居一遍老君曰近来有事言之可笑八仙再问何事老君曰因下界诸生盗吾文字来取功名有文昌下界持正文衡大厌书生文字深刻以为皆主佛老诸经乃斥吾道等经置而不用深为可恼吾今将原着经典尽行跋录藏之九重天外不复与世人作舟楫矣众仙曰还当出之矜式天下铁拐自思曰今日之来本为求文值彼正以文字为怒如之奈何八仙面面相视未敢发言忽老君复问曰诸仙长公降小斋必有见论请言何妨铁拐曰因王母寿诞诸友往贺无以为敬特借重老师大文书之于轴以为寿耳老君曰吾正恶此汝又求之不将又为世人作话柄耶众仙曰天凡迥隔安得便知老君曰书生极善模仿上字不作庶免议论第诸君来此不可终辞我为作一词以寿之何如八仙曰更妙更妙老君援笔书之乃千秋岁一调词曰崑崙日暖阆苑风光好玉楼醉玄女傅朱颜顿觉乌云晓增纤巧人在也荣华南极祥光绕位比东王老历万劫而不朽瑶池台上司阴教钧天诸品就赞干坤自悠久今朝海屋添筹莫惜金樽倒八仙读之称赞不止于是辞别老君送至云端八仙驾云而返乃求天孙之绵为轴编星为字剪霞为彩且度王母宅宇之宽广而为之即日完备乃令仙童持轴并仙桃仙酒前行八仙盛服乘云望王母庆寿而去八仙蟠桃大会却说王母者即龙堂金母也以西华至妙之气化大生于伊川姓侯氏之乡名回字婉衿一字太虚位于西方与东王公者理二气调成天地陶钧高品凡上天下地女子之登仙得道者咸所属焉居崑崙之山阆风之苑玉楼王台九层左带瑶池右环翠水有女五人名华林媚娴青娥瑶姬王扈周穆王骑八骏西巡乃执白圭玄璧谒见西王母觞母于瑶池之上王母为之诗曰白云在天山陵自出道路悠远山川间之将子无死尚能复来迨至后汉元封元年降武帝殿进蟠桃七枚于帝帝食其二欲留其核母曰此桃非世间所有三千年一结实耳偶值东方朔在其间窥之母指而言曰吾桃三熟此儿已二窃之矣至是又其寿诞诸佛玉皇诸神诸仙皆致礼来贺宾客满庭大开筵宴但有送礼物旗帐之类皆未有可意者忽仙童报道八洞神仙来贺母命接入八仙把盏礼毕送上云轴母命张挂展之云霞灿烂光辉满堂诵其词句琳琅有味隽永且其制合堂之宽广尺寸不逾王母大喜命开阆苑同游但见其中奇花交发异卉丛生珍禽逐客飞鸣灵兽迎人盘舞蟠桃红熟正垂方朔之涎青鸟相鸣欲集武帝之殿处处有异香随拥步步有仙乐相从万异千奇不能尽述且又台殿回旋屈曲不知东西直抵九层高增无算上窥无极下彻四方仍见插青点黛拖山曳练者令人目不暇接果如古诗所谓天上神仙府人间宰相家有田俱种玉无地不栽花又设宴瑶池之上以酌八仙但见筵中摆列交梨火枣玉液琼浆胡麻紫芝珍异之品无不备陈水陆所有无不悉至又见其女五人仪容绝世丰度飘扬目湛盈盈秋水眉开淡淡春山飘飘次第前来迎接八仙就席八仙等众谦让致恭坐定母命五女互相持觞酬劝饮至半酣母唿侍女董双成等与曰前武帝为吾命汝歌舞今久不闻汝等之音可歌今日之乐吹弹一番以快众仙之耳不得有违侍女领命董双成乃吹云和之笛王子登弹八琅之璈许飞琼鼓太虚之簧安法其歌妙初之曲四人更喝叠和高卑互陈陆续不绝果是钧天广乐余韵悠扬八仙听之心旷神怡不觉鼓舞蓝采和持觞母前为寿母曰久闻贤弟善能踏歌今日正当行乐之会何不为我一试采和曰阳春白雪之后恐难为和耳母曰各适其意何必过谦采和乃出庭前扣衣盘舞俯仰纡徐仍执云阳之板颠狂跳跃大踏步歌曰景毕具众大笑母曰此吾戏臣之中所未及者乃以大觞连酌之众仙又推湘子唱道情一曲湘子离席鼓笛唱之鼓音语句并皆奇绝母曰此曲逼真仙景因命安法其记而效之忽仙童捧蟠桃至母命众仙各食其二又命五女持巨觞劝众仙饮八仙乐极兴高饮之不觉大醉果老率众辞谢王母命五女送出云端正在辞别忽望见东海白浪滔天风涛拍岸浩浩荡荡并无涯际洞宾曰久闻东洋广阔其中蜃气楼台时出不如今日乘兴东游以观其景何如铁拐曰可果老曰今日醉矣还待另日再行钟离曰人不易齐兴不易起况龙华会在近便从此游之即赴龙华会而返岂不一举两得众皆曰然乃辞别五女八仙飘飘东游而去八仙东游过海却说八仙来至东海停云观望只见潮头汹涌巨浪惊人洞宾言曰今日乘云而过不见各家本事试以一物投之水面各显神通而过如何众曰可铁拐即以铁拐投水中自立其上乘风逐浪而渡钟离以拂尘投水中而渡果老以纸驴投水中而渡洞宾以萧管投水中而渡湘子以花篮投水中而渡仙姑以竹罩投水中而渡采和以拍板投水中而渡国舅以玉版投水中而渡却说龙王在宫议事忽见水面一派白光照耀水晶诸宫透明天地龙王不知何故急令太子摩揭巡视太子得令即带兵将绕海巡视只见采和脚踏玉板浮海而过太子曰我在龙宫万宝俱备未见如此物之奇妙可爱者求之决不可得不如使人夺之乃命手下向前夺其玉板连采和皆没于海中太子将采和囚在幽室持宝归宫一时宫殿光明如添日月龙王大喜设宴庆贺且说众仙登岸不见采和等待多时杳无踪迹众仙惊讶铁拐曰此必龙王作怪不当寻之果老曰吾谓酒后不必逞兴不意果有此祸钟离谓洞宾曰此事系汝创议今采和之失须当汝往寻之我等先往会上专听消息洞宾应声前往海滨遍寻不得乃高声叫曰龙王好好送人还我如其不然举火烧干汝海有夜叉闻得报知太子曰有人在岸叫骂若不还人与他便将此海烧干太子听罢大怒即出海上问曰何人大胆在此放肆出言洞宾曰吾乃上仙吕纯阳也因道友蓝采和没汝海中故来寻回可报龙王急送还我太子曰不还汝将如何洞宾曰举火烧干汝海太子曰休得狂言可速回去不然连汝擒下洞宾大怒拔剑赶去太子复入水中去了洞宾乃把火葫芦投入海中须臾变出千百葫芦烧得水面皆红海中鼎沸龙王问曰外面如何喧嚷左右禀道前者太子夺得玉板并擒其人囚于幽室今吕纯阳在外要人太子不还彼将葫芦烧红水面大众惊恐所以喧嚷龙王曰既夺其物不当更囚其人传令即放还之左右送采和上岸正遇洞宾略言被擒之故洞宾收了葫芦与采和同见仙友商议去了洞宾二败太子却说仙友见采和洞宾皆至欣喜无限惟采和涕泪潸然众问曰汝何故被擒采和曰适因玉板光燄照耀龙王宫殿被太子摩揭逞强率众从下夺之擒我囚于幽室无路可脱今幸吕兄烧海龙王惊觉如今放还玉板留在龙宫不能得出自采和忝在仙班只道逍遥自在不意今日无故被擒受尽耻辱伏望众友为我复仇言讫大哭众仙皆怒铁拐曰水族小妖何得如此无礼众友不必用力只凭我这葫芦烧干其海取之不愁不得玉板也果老曰且待洞宾再往索取一遍如其不还烧之未迟洞宾乃同仙姑再往大声索取夜叉又报之太子太子曰此子又来前者出言无状且烧吾海父王不合放还其人今复来此取宝如此大胆我便点兵擒之即令虾兵蟹将十员一齐上岸来擒洞宾洞宾与战数合太子败走海中仙姑把竹罩放海中罩住太子走不能脱复鼓勇向前来战洞宾大喝一声将剑望空一掷正中太子头额而死虾兵蟹将逃奔又被仙姑罩住斩首无数败兵报知龙王言太子被杀龙王大惊急令二太子点兵点将鸣鼓来战仙姑洞宾向前挺身力斗忽二太子把枪一招海中兵将四面围裹将来把洞宾仙姑皆围在垓心一时冲突不出洞宾着急忙取飞剑望空掷去化作千百万把从上飞落杀得四面围兵鲜血淋漓死者无数二人冲出阵前正遇二太子挺枪纵马来到洞宾拔剑一挥断其左臂二太子负痛逃入海中余兵俱皆逃命洞宾仙姑亦自退去彼时龙王正在探听消息忽见二太子断去其臂奔回大叫一声而死龙王昏绝于地左右扶起半晌言曰可恨洞宾损吾二子今吾切齿痛心若不报复此仇枉居王位乃即传令尽起海中十万精兵亲自督战扫除仙党以报二子之仇令出乃自披挂点兵去了八仙火烧东洋却说洞宾仙姑回见众仙备言龙王不还玉板反令其子统兵来战被吾杀其长子又断其二子一臂败兵逃入海中采和闻言大喜独果老怒曰彼虽逞强汝只当以言语化之今杀其二子龙王岂肯灰心不久大兵至矣钟离曰事既如此亦当准备以待之莫使噬脐无及铁拐曰汝本善战试以此战当用何策以胜之钟离曰以我愚见汝等须当听吾调度则可一当百百当千敌兵虽众管教片甲不回铁拐曰当战斗之时安危所系敢不唯命是听钟离曰今日不必他处借兵只我八人分作四路各人变化些少军马以故迷人耳目但设军中令旗一面摇动之时四面齐出足以破敌人矣众仙曰此计大妙言犹未了只见尘头蔽日喊杀连天龙王引兵来到列成阵势龙王出阵大骂洞宾欲报二子之仇钟离即令洞宾湘子居左采和仙姑居右铁拐国舅殿后果老管旗但见我斗他不胜便可摇旗招动四面之兵分遣已毕钟离自作先锋舞剑出到阵前龙王见了更不打话提枪直取钟离钟离挥剑骤马迎敌二人战至五十余合不分胜负龙王阵上兵将见战不下钟离乱出助战果老见了摇动号旗忽四面喊声大起左有洞宾湘子之兵杀到右有采和仙姑之兵杀到后有铁拐国舅之兵杀到龙王正不知四面之兵多少其兵不战而乱自相践踏死者无数钟离督战愈急龙王见势不利落荒而走钟离四处急追龙王奔入海中铁拐洞宾放出葫芦之火烧干海水烟燄腾天钟离又以拂尘蘸水洒之四方仙姑又以竹罩盛水灌于葫芦之内须臾之间东洋火炽竟成一片白地龙王挈其妻子逃于南海其他鱼龙等类皆为煨烬八仙收兵奏凯皆入龙王水晶宫殿驻扎去了龙王奔投南海却说南海龙王敖闰升殿问左右曰东海何故烟腾尘起有巡海水官奏曰东海龙王与八仙交战所以如此龙王曰彼既有事何不通知急令点兵看守南洋又令哨军打探东海消息言来了忽殿门外鼎沸左右报道东海龙王带妻子来投敖闰大惊急令接入殿中问故东海龙王大哭曰近因八仙过海有蓝采和脚踏玉板光照宫殿长子摩揭不合夺彼玉板致令吕纯阳统兵来取长子与死战焉次子率兵往救又被断其一臂而死吾心恨极亲自往战又被四路埋伏战败急忙退回龙宫又被将水激运放火烧干据住龙宫人亡国破无处可依挈家特投贤弟伏望垂念同气容留孤穷振兵报复以雪大耻万幸万幸敖闰听罢大怒曰大王既夺玉板亦当理讨何得如此纵横杀人放火大王勿忧吾当统兵与汝报仇且问八仙兵有多少龙王曰兵不多但精勇耳又问见屯何处对曰据住我龙宫敖闰喜曰彼既屯此是自送死矣龙王曰与以何计破之敖闰曰彼居高旱之处必须提兵遣将列阵与战破之颇难今既龙宫被佔是失其地利吾决四方之水以灌之彼即有百万雄兵通天本领亦无所用其武矣东海龙王曰此计大妙但事在即行敖闰急令写告急文书二纸以达西北两龙王约以来日五更准听连珠号砲决水助战差亲信二人持书往西海北海去了二王接得文书开看一遍令来使回报来日灌水伺候惟听号砲进发敖闰得了二处回音仍令河海水官四十员各带领兵去一齐接应四面之水务宜张威须各用心各官领命去了又点精兵十万以助厮杀又令东海龙王提督各处军务催军造饭饱食乃自披挂坐待五更进发且看胜负如何龙王水灌八仙却说八仙烧干东海夺得龙宫见其中富贵非常珍宝满地入后宫观看只见所失玉板亦在众仙得之大喜各相谓曰此畜富贵如此何不知足夺此玉板何用今日国破人亡果是自作孽不可活也言论之间不觉天晚众仙战斗困倦皆曰便在此处一宿明日早赴龙华言罢众仙皆睡果老终是春秋高大更兼有事在心夜卧不寐醒至四更听得外面轰轰有砲响谓众仙曰外面人声大作想有敌兵复来可作准备众曰彼已大败安敢再来铁拐曰兵法有虚有实善战者敌不知其所守善守者敌不知其所攻又云攻其无备出其不意此数者皆兵家之所不可忽者也况彼素善于水而吾侪又居海下倘决水一灌不其皆为鱼鳖乎钟离勐省曰此言极是急令洞宾出视未及回报只见一声砲响喊杀震天四面潮头如山似练滚滚而来八仙急欲登岸并无去路举火烧海水气从上逼下火皆无光水溺至身无计可脱正在惊慌只见国舅一人不溺行即水开往即水止众视之其腰间宝带乃辟水犀为的众仙大喜曰执此可复此仇矣乃各取其犀带一片在手水即分开一路众仙登岸逃出四海龙王督兵决水专待八仙溺水擒获报仇但见水溺东洋并无八仙动静皆以为溺死海中敖闰报令收兵乃与三海龙王相会致谢救援之意东海龙王亦自向前答谢传令宫中备下筵席款待三位龙王须臾完备四海龙王皆入宫饮宴去了八仙推山筑海却说八仙逃至海岸思量返去又忍一场恶气思量再战龙王羽翼又盛正无计可应忽洞宾曰一不做二不休我有一计可胜百万之兵众问其计安在洞宾曰彼能以水溺我我便以土掩之方今四海龙王皆在东洋饮宴不如推倒泰山以填之此亦是攻其无备出其不意彼兵将虽众方救之不暇焉能与我开战乎此回虽压不死龙王亦可必然胜矣众仙贺曰此计甚妙甚妙于是八人竟上泰山先将余土沙石搬入东洋然后八人分作八面齐力将泰山一抬震天响了一声那山倒入海中去了只见沧海变成桑田八仙拍掌大笑曰此可以雪被溺之耻矣视之良久乃投龙华会而去却说四海龙王正在饮宴忽报沙石乱坠南海龙王曰此必八仙走脱又来攻击也四王出视只见泰山将崩急令军马走时泰山已倒海中敖闰所领雄兵全军皆没仅脱得四王并左右数十骑耳东海龙王回头一望宫殿皆陷泥沙海面尽成平地槌胸大叫一声口吐鲜血倒于马下左右救起同三位龙王皆投南海商议而去龙王表奏天庭却说四王来至南海只见东海龙王闷闷无言流泪不止敖闰寻思半晌从容谓曰大王勿忧吾用一计已致八仙无地矣东海龙王忙起问曰吾弟既有奇计何不令我知之敖闰曰以吾等之见八仙已有四罪东海龙王问曰何谓四罪敖闰曰擅杀命子焚烧龙宫妄移泰山筑塞东海凡此四者有犯天条罪所不容大王今息甲休兵惟以正理奏之天庭玉帝必怒怒则必遣将征讨吾以精兵继之攻进彼时杀之则是奉命征讨有罪不及于我彼若战胜又得抗命之罪愈触玉帝之怒只此一表便足致之死地大王何必多忧东海龙王大喜曰吾弟神谋妙计非吾所能及也即命写表文其略曰东海龙王臣某表为八仙纵横四犯天条不法大变事臣奉命东海恪守天规波浪不兴鱼龙咸若洛阳千种不乏灌溉良田万顷悉皆滋润今有八仙某等不守清教放纵人间用术矜能翻江搅海臣长子摩揭奉命巡海劝谕不从反逞飞剑之雄戮臣二子又发葫芦之火烧臣龙宫然犹怒气未平推泰山犹如压卵雄心不改塞东海以绝流通伏念二子被诛将王位于谁继龙宫被压将此身于谁依泰山其颓谁作土壤之主东海其塞谁为细流之归罪犯天条望正法于不赦事关切己敢冒死以上闻臣稽首顿首不胜痛心战兢之至敖闰写毕递与东海龙王即日伏阙上奏玉帝玉帝阅表果然大怒即命大将赵元帅勘视且喝之曰若果然有此四事随即征讨八仙元帅领旨却往东海而来四海龙王迎接备言八仙之害即引元帅渡海登山细勘一遍只见泰山成地东海成田元帅大怒即问八仙现居何处龙王对曰现在龙华会上元帅辞别龙王率众天兵往投龙华会而来四海龙王皆以大喜各归点兵伺候厮杀而去八仙天兵大战却说八仙正在龙华会上同众天仙饮宴忽门外喊声大起天兵一字排开当先一员大将乃赵元帅立马提刀高叫玉帝有命征讨八仙可急向前受缚勿迟不然刀斧无情会上众仙听得并皆失色铁拐曰此必是龙王先奏知玉帝也然我等未曾奏辨安得便加受缚洞宾曰天将既至我当出与言之俟明日亦奏玉帝然后听其论罪众仙齐曰然洞宾乃出阵前言曰天将请先回天待至来日某等亦奏天庭然后领罪元帅怒曰汝等罪恶重大时刻尚且不能容之安待来日洞宾曰安见罪恶重大元帅曰平山塞海放火杀人罪恶不大更有谁大洞宾曰有谁见证元帅曰东海龙王有表奏汝洞宾曰安得听其一面之辞元帅曰吾只奉玉帝圣旨那管汝等是非言罢举刀直取洞宾洞宾不敢与战绕阵而奔钟离看见龙王陈兵在后心中大怒又见天将追迫洞宾挺枪便出天将见钟离出马舍了洞宾便取钟离两马相交约斗二百余合不分胜负忽天兵阵后东海龙王出马助战八仙队中洞宾亦出敌住龙王回马夹攻又约二十余合天兵阵后南海龙王又出八仙队中湘子出马敌住天兵阵后四海龙王齐出八仙队中采和仙姑亦出敌住两边擂鼓摇旗步骑相攻尘飞烟起从午至申胜败不分会上众仙看见暗暗称奇忽阵中大响一声钟离坐下马倒将钟离掀在地上赵元帅纵马赶至提刀正要砍落不防铁拐从后奔来举杖正中元帅手腕弃刀于地而走铁拐提起钟离乘势力攻龙王大败而逃余兵四散奔走八仙追至海边而还会上诸仙持酒庆贺果老曰今日虽则胜之却是有忏玉旨明日必有大兵至矣如之奈何此骑虎之势不可下矣诸位仙友在此万望扶持时有齐天大圣亦与其会乃大笑言曰诸友放心某虽不才愿当一面天兵若至管教片甲不回八仙称谢再三嘱托一遍又向会上饮酒去了观音和好朝天却说赵元帅被伤手腕回至天庭奏曰臣某承命巡视山海之中泰山果倒于海东海果系填塞杀人放火事事皆真臣率天兵征讨八仙仍复逞强杀伤臣手追迫龙王伏望再派强将剿除以肃天威是时龙王一面往如来借兵一面又有告急表至玉帝大怒即命关温二将统领天兵二十余万漫空布野往龙华会来擒捉八仙又令马赵二将统兵二十余万助阵途中关元帅谓温元帅曰此行虽当助力亦须问明是非若龙王不得罪于八仙彼八仙又安能逞此强乎况此事又非小可八仙交结亦多吾看此番必有人来和解昨赵元帅过于刚暴所以败与他人今吾与汝去当临时观变先礼后兵可也温元帅曰此言正合吾意兵至龙华列成阵势温关出马令人通报请八仙答话铁拐曰此关温先礼后兵之意然其军容强盛不可轻敌我往老君处求救汝等可战则战可守则守须度量行之众曰然铁拐驾云去了钟离与果老曰汝与国舅仙姑同理军务采和湘子辅助大圣救援吾与洞宾与关温对阵吩咐已毕乃出马阵前躬身与温关施礼温关亦躬身答礼毕关元帅从容言曰昨何抗拒天兵钟曰非敢抗拒天兵因赵元帅刚勐不容分理所以未及承旨耳关曰然则汝何故推山塞海钟曰因过海赴会龙王无故强夺玉板且擒仙友蓝采和拘囚幽室某等再三往取不还更恃四海之兵以此凌弱某等含屈无伸以致如此言犹未绝忽喊声震天乃马赵二将从后杀到温关钟吕四人对阵全然不动马赵侵掠八仙后阵至急忽八仙阵中突出一员大将手执铁棒势勐过人英雄无敌众视之乃齐天大圣也更不打话直取马赵二将马赵迎敌斗至数合大圣手起一棒打下二十万天兵没其一半众皆失色马赵欲退大圣又起一棒马赵挺刀齐隔二刀皆折正在危急忽见老君如来皆到大叫敌将休斗待我讲和大圣方才住手老君如来忙至阵前劝开二阵唤八仙龙王向前问故忽见一人驾云到来众视之乃是观音见二处战争来此看理老君如来二人以手招观音相见曰大士正来得好不然亦将遣人相迎以和解一事观音曰何事老君曰八仙与龙王之争欲大士同为之分解耳观音曰此事不敢如命老君如来曰何故观音笑曰洞宾那生最是轻薄我向在洛阳造桥彼常多方调戏老君如来大笑曰今有我二老在却不妨事也三人坐定龙王八仙各来陈说其理如来终是大果听了只念阿弥陀佛老君终是老世听了只说也罢也罢全无是非可否八仙与龙王又在争论不息观音十分心焦只得向前谓老君如来曰此事如何分剖二人曰全凭大士主张观音曰以弟之愚见处此不难但玉帝既怒必须先见玉帝然后处之二人曰大士之言有理三人乃同见玉帝曰特来讲和八仙龙王之争玉帝曰八仙十分无状既推山塞海放火杀人又伤吾大将其罪难逃三人曰八仙固是有罪然其初起于龙王无故夺其渡海玉板又且囚困采和两个忿争以致如此及其问罪兵至以未有辨奏之故非敢抗拒天兵也玉帝曰既然如此惟三位之命是听二人齐出再至阵前观音谓八仙龙王曰天下无久争而不和之理若必力争两必有伤自古如此吾等见过玉帝特为汝和解须当皆听吾言龙王八仙曰大士处得其平无有不听观音问玉板何在龙王曰烧海之时又被八仙夺去观音令八仙取玉板至八片之中选其至美无暇二片付与龙王以偿二子之命且慰之曰汝子为此而死今已死之不可复生矣惟将二物偿汝留之宫中如见二子也龙王涕泣哽嚥称谢且禀曰此事从命矣但龙宫被塞何处安身大士默然请之于老君如来二人曰前事处之当极此事还要大士主张观音曰此亦不难乃向前将手指一伸便入海中一挑把那泰山挑起放在原处海中殿宇景物如故众皆悦服称贺老君如来曰今日若非大士至此吾二老全无主张矣于是二人领八仙龙王至帝庭谢罪帝曰事如何处老君如来曰大士将玉板二片以偿龙王二子之命复整理山海如故众皆悦服矣玉帝关云一望见泰山益高东洋益深乃大笑曰人言观音神通广大至今果然乃召八仙龙王曰汝等无故扰乱干坤本当重罪但看在老道老佛分上并皆从宽龙王罚俸一年八仙谪降一等俱限一年满足复常八仙龙王谢罪帝即命四将班师老君三人辞别玉帝而出龙王八仙在外拜谢三人乃一齐辞别驾云各往本处而去自此天渊迥别天下太平诗曰八仙踪迹居岛蓬会罢蟠桃过海东大士不为扶山海龙王安得就深宫自后八仙屡屡出现人间但凡人肉眼多不识得者彼亦必待有缘者而方度也又将诸仙近事以及神通列述于后国朝时忽有道士卖木圈于市其圈连环并无刀斧痕迹人皆奇之有一书生悟曰神仙多戏术今二圈连环似一吕字意老是吕洞宾也出拜之求度道士曰何故如此书生曰悟圈中之意知师为吕祖也道士曰后面之人叫我卖耳书生回头不见道士长安一人家造酱一大缸有毒蛇淹死其中主人不知忽有老者骑驴而过直入其家打破酱缸而去主人出视之有毒蛇一条在内大惊奔往谢之其老骑驴缓缓而行主人力追不及人以为张果老也南中有烂脚丐者卧于桥上终日唿人替其摩摩脚三日唿无其人知忽大笑腾云而去人以为李铁拐也然其摩摩脚者谕言能为之摩者即度之也但无人识广中新造一寺本寺僧建一石碑欲书钟王之名家字一日寺僧出令徒守之忽一道士至其寺就笔欲写其碑小徒不从夺去其碑道士即以笔染水写诗一首其字流动如珠今存焉诗中有自别岳阳曾到此之句盖纯阳所为也山东鲁王好道殿前有一大槐已死数年王深惜之不忍伐砍一日斋僧一道士后至坐其树下内臣持斋与之道士从手上束以一黑丸含其口内臣恶之道士将树钻一孔纳丸其中书以吕字于地而去次日其树复生枝叶皆茂盛如故又三日鲁王设醮有一尼怀胎求食而鲁王笑与之食俄而腹痈欲产鲁王命居一室忽产一子王命育之其夜子母皆不见仅留二口字于壁上此皆近闻录之终篇其余仿此东游记本书说明