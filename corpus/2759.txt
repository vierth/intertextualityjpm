存复斋文集存复斋文集序泽民文章典雅理致甚明独惜以画事掩其名然识者不厌其多䏻也自兹以徃泽民当丰扵文而啬扵画可也虞集题存复斋文集序朱泽民为桐子师时以文墨故与予交三十余年间得许道宁画谩尓涂抺适臻其能在仁庙时沈王器其才引对于嘉禧殿授征东提学以㱕人不知其扵鞭辟近里尤用功也艺扵圣门固曰小学之能事然以欲观古人之象与夫绘事后素可与言诗者推之其扵指画之形有切近扵书者圣人扵蓺以㳺而言侪扵道徳与仁而四之一以小物不遗动息有养故耳况夫以山水言亦仁知之所乐者扵进而吾徃也逝而不舍昼夜也为学为道一以体其重厚不迁周流无间凡得想象而求以似之何艺非道耶使刻意扵文字不有以载道而追逐扵月露风云之状庸何愈扵艺成而下者此诗之国风所以出扵民俗之歌謡后儒极力无䏻彷彿也泽民绩学而为文理到而词不凡下神㑹心得有妙扵斵轮不能以喻诸子者非诩诩以求售扵人如凡近一軰也天下之物无影无形难以儗诸形容者曰惟风声庄子噫气之论一以可闻而不可见者之翏翏之调调之刁刁曰独不闻曰独不见貌出天籁一节孑露无遗则亦深扵文字者曰精扵艺耳不然孰无一画笔䏻神扵化工耶泽民艺䏻而妙由妙而神神有㡬扵天者言之精者为文由精而超扵自得则有配天扵无言者徳艺两忘道术无蹟神而明之亦存乎人泽民可与语道矣有不合天人于一耶登峰造极风咏言㱕圣贤气象相与徃来扵文字以状出之山立扬休不无悠然扵一见者姑将以为序至正九年秋闰七月望后合沙俞焯午翁序存复斋文集存复斋文集卷一存复斋文集卷之一元征东儒学提举雎水朱徳润泽民着曽孙夏重编赐进士湖广按察使东吴项璁彦辉校正铭延祐六年冬徳润以太尉沈王见知徴入京师道经淮安得端石砚作砚铭曰羙㢤兹砚平而不砥方而不噐涵文之英蓄文之粹滋文之力养文之气是谓笔墨之焠砺心逺堂铭为张清夫提学作人之虚灵秉彛好徳一理万殊帷心之则心逺地偏静徳之履不逺伊迩繄心知止太湖之壖松溪竹轩君子构堂孰迫而喧逺兮无垠六合俱春心与忘张公其人止斋铭为无亨之御史作惟士之志北南西东匪动则贞悔吝吉凶是以君子或息而止四方一室知止所履止孝惟子止敬惟臣匪止弗安匪安弗臻渤海之原斋居拳拳服膺至善止㢤勿迁古鼎铭至治二年春集贤学士䫙哥识律得古鼎寘堂中且谂朱徳润曰斯鼎形范岿兀文镂朴雅其三代之制欤徳润曰昔后王君公列鼎作有由自昜姓迭兴君或命之臣亦作之列食扵家岂特廊庙今学士公温亮淳厚质直有容惧叔向之䜛铭儆考甫之三命寅畏小心承家之光廼寊斯鼎思古所作坚不变质文不饰华公则郊之惟古是式匪玩其物前人作之公寔用之曷究先代请曰公鼎庶㡬似之铭曰范金作噐虚中央三足负峙竒耦张黄耳玉铉昭文章革故鼎新止吉祥饕餮戒味卑膏梁镌镂象形俾勿忘昔公先王平炎方丰功茂徳佐世皇伟㢤斯鼎今在堂对扬休命釐尓章式僣祖考祀孔明请和塩梅续馨香夀乐堂铭至元十二年王师下江南时吕公浩叟以故宋命出使军前持节见淮安忠武王抗辞不屈明年南邦混一宋臣悉朝于京师公与焉朝廷授公嘉议大夫淮东宣慰使仍赐金符玉带宠慰其行公拜命以疾辞职㱕卧吴中二十六年而卒𥘉即虎丘之隂构堂扁曰夀乐且曰人生百年自古贤愚之士同㱕丘陇其不朽者惟名义耳吾幸际天朝得完首领以殁将何望乎扵是以余资丰酒肴延亲旧披图玩史以乐其天年大徳间公殁葬其地今公之孙涛求余写其堂之景且徴铭焉徳润以先大父淮西之役扵公为世契而涛又与徳润㳺乃作铭诗诵公之万一云巖巖髙堂翳其松篁山川萦纡厚公之蔵公昔抗辞受不欺南服既定来朝京师宏矣大元覆天洪庥劝孝移忠寘公列侯钖以衮裳玉带金符顺天受命㱕休于吴中堂有侐燕寝孔硕来我友朋乐我亲戚不夷不惠繄公之徳子孙千亿来世其泽太守眺侯除运使铭公田膴膴八百其畞侯之来吴民思其抚侯之去吴民食思饇郷土异宜与衆聴之勿信小言小言或欺为政在官赋役在民歛之劳之髙下俾均俟之运司邦境则隣凡此牧养孰非吾人匪严弗威匪寛弗安寛以字良威以戢姦失此其中莅事则艰凡百有政古式是观教授铭汉之校官今郡文学典教泮宫横经师幄吴邦之风思鲁一变律已以先庶则人劝言慎行脩乃式乃矜勉兹古训庶列槐隂道传图铭为栁待制作粤稽先天孰玄孰黄人文既辟图画乃彰継善成性由隂与阳维彼先觉纯一惟诚行在天下言在六经如愚惟颜一唯惟曽何庄之辞土苴绪余奚荀之辨指礼为儒瞻复日月云何其躅髙山景行庶㡬在目同𥘉铭为同同待制作天髙地下万物散殊礼制有定其象可模念彼厥𥘉同此一善太和坱圠庶彚万变山川草木发生扵春克已复礼天下㱕仁魏伯礼濂源亭铭汉中之丘濂源之氾左盻终南右环沔水有羙一人结亭其址竹树纷披烟霞绮靡宇宙中和襟懐粹羙濂以溥施源以知始书盈架牍酒在罍洗山廻亭君子所履武夷山铭元气孕物武夷秀伟石结群象云行雨施玉女峰髙苍屏隐翠有祠者屋徽囯所祀学究千载道济斯世念者濂洛有开群蒙不有朱子学传孰剖纎悉理穷孰通九曲廻溪山髙水深明月当户清风在林溥博渊泉以慰我心江浙行右丞岳石木公提调海漕政绩碑铭至正四年春上命资政大夫江浙行省右丞岳石木公捴督漕事于矣遵旧制也于时岳公既来漕府长佐賔属咸在公曰海运国之重务官有定制事有常程尓皆䏻职矣又将奚言然而上既付予以纲领其敢不夙夜在公敬承乃事汝惟昔勤于官用选在兹漕有良规汝择其长来告予其从之有惬于心不顺乎民予其除之衆咸曰嘉言若兹敢不聴从公既视事㑭召甲户之俟官给直为脩樯䌫顾梢矴之费者即预期卑之使从容完葺毋迫期苟且其春夏漕官督运夫里粮装载廵视舟楫比岁例探筹投钩益严至若铢斛之量仓贮有登升聚斗之费运舟有水蒸日曝之亏漕府以是与诸郡嵗常抵梧公使各验所损量得其平𥘉公至吴有司舘谷一皆弗受及抵崑山次舍见供张重帟庖饍丰羙愕然曰此非民力所致乎郄之弗顾所属化之悉从简约嵗两运卜吉毎先期祀天妃扵郡城崑山路漕庙所官属具集公帅执事斋祓宿庙下周眡涤濯隋衅逆牲奉币享神之旦五皷乐既奏公率掾属漕府官以下恪䖍致祷拜兴肃然冈敢怠譁由是两运既发海无惊涛舟行如履坦涂扵乎自海道通而东南之漕运日益若京官廪禄朔方军储燕民足食咸仰扵兹五十年间太仓之粟红腐可谓盛矣然往年漕期或狞波沸腾变异百出而公是行也政平事简粮艘具逹于直沽盖所谓天神祐其诚漕府賛其羙有司惮其严民庶乐其恵又䏻慎终如始则其休绩可不勒诸金石以永其传乎公自𥘉筮仕部郎官歴首䑓幕职尚书兵刑部集贤学士两台治书淮西㢘使叅政湖广留守上都行宣政使凡二十一迁而陞江浙右丞则公之素行不有伟度长材以获知于朝廷者其何䏻若是乎是年漕粮为石二百六十四万余舟为载一千四百有竒夏五月漕事毕公还于省吴之属司邦之民人懐徳不巳乃俾徳润为文记其事且为诗以歌之曰东南漕运嵗集海邦官贳其直力役其氓府长有属惟时俊厖国有常度孰捴其章帝首臣㑭提其纲惟此岳公克画其良如机运轴一转百翔漕夫既来仰给相望公则先期付币葺航江左列郡廪贮其粮漕舟往载官吏具张俾各投钩毋辞逺方铢斛之较俾平其量次舍重帟公辞弗当有司奉宴公谢弗遑嵗次天妃牲牢我将式转其诚斋祓稽䫙焚币于庭齐酒芬芳神顾来歆钖祉禳禳饮福燕喜鼔钟喤喤始时运夫贪官之偿嬉笑出没习水登樯或繁其役啸歌徬徨今欣而讴如履土彊曰公惠我保我家庆曰公福我于艘苇航公诚之故神庇我昌厥明启舟公饯于艎樯乌北指鸾旗央央公曰漕官勉尓是行国有大顺毋惮海洋南风送帆海波不扬天妃効灵百示助祥相此漕役既逹于京京有储积民以乂康懐来之思歌矢弗忘刻诸坚珉以示乆长贺夫人阮氏铭诗㳤慎和柔是谓妇徳慈义惠训是谓毋仪惟此仪徳夫人有之式嫓其良子孙蕃滋浙江东来云山披披改卜是宜我作铭诗孰以比徳诜诜螽斯肃政铭为赵宗吉宪佥作维天有理淮民有彛淳风既斵礼义乃亏爰立王度教之治之群牧星罗臬司是规维此分宪百司纲维明以烛逺聡以察微民曰赵公来抚我羸疲癃无吿赵公是咨庶政有缺赵公是禆姦暴作慝赵公弭之民瘼孰恤赵公去之惠此南囯民将歌之知止堂铭人生而静动乃其机行必知止履则弗危鋭焉退速定乃神怡安而䏻虑止故弗移事物既接众情交攻不有知止孰究始终猗欤冯公克践其实搆堂掲扁进退惟式左图右书玉昆金友出则奉公入则善守髙堂巍巍谁其冯师曽思心传其迨庶㡬淳雅斋铭为杜尧臣作元气絪緼万物化淳人惟至灵心徳曰仁中含太和雅素合真含哺鼔腹林林而羣有赫帝治陶匏结䋲礼物始备元酒大羮孰为犠尊下散其檏孰为丹不素而斵民浇俗漓世竞抵欺朴素不复言淳行违繄我杜氏世徳之羙淳以性天雅以正始仕优则学力致其勉质之素之匪石弗转髙徳基太守善政铭诗大江东南甲郡惟吴国赋嵗伙民生亦劬三农食力终嵗艰食不有贤守孰恤其瘠亦有戚里官寺陪租民浚其膏里胥助输商税榷酤百役具将不有贤守孰寛其偿维此髙侯倣汉名杜善缉其民以永令誉金坛县尉屏铭诗金坛之圻宰邑所治髙君作尉来抚癃疲先令后罚聴之信之弗使饥寒㢘耻是亏凡此莅政克念在兹岂惟尉邑作郡庶㡬四言铭诗送髙文海秀才㳺京师惟士之生桒孤蓬矢志在四方动则以礼俊矣文海有严父师㓜学壮行惟此其时京师之阳河水泱泱送子行迈观国之光京师之邑多士云集愿子择㳺谦以受益烜赫贵势勿䛕以趋华侈宴乐勿慕以愉徐行弗颠慎言靡侮矢诗不谖歌以赠子资善大夫中政院使买公世徳之碑铭皇元混一区宇际天所覆冈不臣服于閴尤先效顺时则有若不花刺氏以佃巧手艺入附徙置和林又迁扵西京朝廷设局院官曹以领之今资善大夫中政院使买述丁之曽祖洪城公寔在焉公讳马合麻以天文之学获知于朝不属局院领中统𥘉亲王阿里子哥叛公与其子撒的迷失随官军相事有功诏赐名马白金至元十七年国家建洪城屯卫授公百夫长及洪城公病䔍唿诸子谓曰吾自内附以来心懐忠报未竟所懐汝曹勉之命长子撒的迷失居京师充禁役次子哈散袭百夫长季子乌马儿蚤卒撒的迷失即今资善公之祖也至顺中以资善公贵赠咸阳郡公生一子讳阿合麻即资善公之父也亦以子贵赠咸阳郡公年卅二早卒夫人阿鲁温氏生二子长即资善公次曰间间仕止集贤院经厯一女适翰林待制轧哈麻咸阳公殁后夫人守义不移哈散䓁尝有䦧墻之侮夫人辩甚直朝端怜之白成宗皇帝得壐书护其家且敕其子执经太学后亦以资善公贵封咸阳郡夫人𥘉资善公以李叔固丞相奏从大都丞相入宿卫至大中授尚服院长史再授利用监大使京畿运粮提举河间运判集贤经厯俱有䏻声盖咸阳郡夫人尝训以事上忠律已㢘抚民仁以致公之顕贵焉学士杨公徳方作钖类堂记以褒之泰定二年公拜南䑓监察御史即言出使官三品以下止给驿饷一名以苏民力天暦𥘉拜内台监察御史言为人臣不可侥倖䝉古翰林院官曹数请玺书护持乞追还官不得再请又言官买民物不许减其常直京城耆老旧设五十名近五门南城续增设一百名皆富商托此庇役乞止仍旧朝廷皆从之至顺𥘉出为山南㢘访副使至则首平民役俾置文簿编次以十年週转甲者先之乙者次之时岁饯公劝率富人并移官镪赈済疾病者命医视之至春遣复郷土再迁户部侍郎言嵗和织素叚止宜改织平绫省官费三万五千定又以造钞局民贫人给绵布一疋迄今行之是年朝廷以公材干皆毋氏之训旌表曰贞节之门后太夫人夀至八十公再陞左司郎中至正元年拜户部尚书言为国当节费养民乞停不急之务及造钞局再迁河东宪副中书请复公为长尚书加授中奉大夫公以两京供需烦民官给钞本卑之居庸北洪賛地及狼山土墓煼米店民病逺汲公首捐巳俸二千五百缗复请扵官得给钱凿井居民便之翰林掲公曼硕尝铭其井三年陞中书叅议诏赐云龙金带四年转宣徽同知旋授资善大夫中政院使至正七年国家以军储之重起公为海道万户府逹鲁花赤公至之日斟酌权宜尽转输之道九年又起公为江西䓁䖏茶运使将行矣使谓徳润曰吾家世忠孝尽瘁事国则以于阗之丘陇未有以彰厥祖考者子盍为我纪其实而铭之扵乎古者有功铭于太常世其任子今不花刺氏来㱕王庭效夷险止扵屯卫长独资善公以毋氏之化尭勤政治为时名卿岂不愇欤而徳润托知扵公者素矣义不敢辞乃书其祖代且顾公益励前脩以永世徳焉铭曰惟不花刺氏来为王臣咸以巧艺或织或纹曽祖有觉通天文学不坠艺伦平叛有作宿卫之伍寔为公祖尽瘁小心靡有蹇迕父氏蚤世贤毋守义训子孝忠俾学而仕公既顕贵允釐庶政列扵名臣钖赉有庆惟忠为臣惟孝为子尚勤我公终世其羙君子堂铭苞蘖之卉拱把之木岂若尚氏堂髙树竹君子虚心卑以自牧君子厉操节以自朂载歌卫诗惟彼淇澳挹此嵗寒温其如玉诗羙丁诚之经厯书满之㱕欲絷者驹伊人之乗食彼埸苗懐此惠政岂无甫田力民代食千仓既盈十畞惟役服箱有牛荷耒有农农嵗艰食积者如墉焉得赋均同隰同畛莫匪王土分惠其贫衢州白太守善政铭诗猗欤白侯牧伯之良善缉其民底于乐康𥘉衢之人困扵赋役税者倍偿劳者弗恤民饥而号无隙可逃侯曰均役母重其徭䓁甲之殊验力以敷遏强抚弱养老慈孤民教而劝吏勤以詟居者乐生逋者复业帝曰守臣惠利我民宠钖其章来帛来臻柯山苍苍善政逺扬我作颂诗俾民勿忘栎夀斋铭龟灵而燋雉文而翳材为身累也岂惟木与人小年非菌大年非椿栎之夀也食吾真自警铭并示方山弟人生百年今其巳半难得者亲扶持患难富贵贪贱莫非运君子脩身克巳安分俭以䖏家勤以治生勿酗扵酒母肆其情勿逢人短毋矜自䏻出言虑后窒欲防萌勿以毁怒母以誉欢毁或造言誉乃佞端屯蹇忧戚庸玉汝成敢告吾弟兼以自铭楚山图铭为兀颜子中宪佥作六书之教二曰象形刻诸鼎彛掲之旂旌用昭宪度以节礼刑去古既逺风嚣淳漓政繁法伙民情愈欺侯伯邦守宇养或亏爰陈臬司俾绳其违我兀大夫忠而威绣衣换节佥宪南陲令肃政成百度惟清作此好图以代勒铭府判铭为冯进道作府判贰郡古曰郡丞方题别驾车列屏星姚崇佐杨政条简肃元忠检洛豪权惮伏桐川之阳灵山苍苍佐治通守宣化府堂冯君莅政廉直不欺惟古是则姚魏其师李加讷左丞祀海神铭维诚感神维忠报国祀神祈民穆然弗渎公昔在朝缙绅属目及副宪政来恵南服祷祀海神下𥙷坤轴长驱蛟鱼民获安居有懐令徳颂声载涂吴山岧嶤浙水萦纡民歌公功与石弗渝石几铭端溪之石质坚理宻琢为直几可凭可拭朝竞日惕弗教怠惰日省吾过凭几而坐毁誉相寻荣辱危机登髙自卑损者益之日省吾私凭几而思夀域铭为吴思可左丞赋大㢤夀域仁基义垣东序养老西郊尚贤政教之泽洽扵人心天地覆载日月照临皇建有极宰臣爕理五气斯顺四序时履雍容吴公荷帝之钖五福具来好是懿徳式训忠孝贻谋子孙愿崇令闻佐国佑民冈陵之夀松椿之年戬谷永昌如此颂言雪屏图铭为秦元之治书作天地布气隂阳潜㡬为丰为瑞六出霏霏山川耸玉草木成琪乃卜有年乃歌卫诗四时顺序休徴攸宜曷特雨露膏之沐之譬彼风雷亭之毒之君子设教万夫是依爱之养之诲之励之肃若瑞雪降当其时朂此秦公庶㡬似之生生堂后铭为豫章胡伯雨赋天地成化仁心生物万变一理维诚无息五行殊功二气实体动静互根那有终始元者善长生生相续继善成性中和位育仰彼先觉有开我蒙图书之作万世永功周云思亲图铭孩提爱亲天性之衷爰失怙恃所思无穷问之前人曷弃其族今田复完食祀嗣续思亲之里云水亶亶思亲之子克世其羙中田有庐贻谋有书太史善志以永厥图萱夀堂铭大椿之年比黄耇乔松之龄宜尔后岂若孙孝子搆堂孔阜班其彩衣进其醇酒如萱之忘忧以祈夀毋希斋铭为李一𥘉提举作秉彛好徳惟心所从过勿惮改乃恊厥中贤㢤卫克己实践进徳之功老而不倦希之者谁曰惟李子寡过未䏻式念在此湘南之壖有斋隆然茂以草木欝乎山川居焉有图学焉有书希真积俾复厥𥘉太守师侯碑隂铭贤㢤师侯弗勐弗欺抑彼残暴抚兹癃疲民懐其徳久若渇饥颂声载石如师侯治后来太守视此作碑存复斋文集卷之一存复斋文集附录一卷附录朱宜人吉氏墓碣铭奉训大夫祕书少监蜀虞集撰文中议大夫祕书太监康里巙书丹中奉大夫岭北湖南道肃政㢘访使邓文原篆题征东行省儒学提举朱徳润常爲集言其母吉宜人之孝也祖母施夫人甚爱之至元甲午十二月吉宜人将就舘而施夫人疾病叹曰吾妇至孝天且赐之佳子吾必及见之既而疾且亟治后事其大父卜地阳抱山之原使穿圹以爲蔵施夫人曰异㢤吾夣衣冠伟丈夫来吿云勿夺吾宅吾且为夫人孙既而役者治地深五尺许得石焉刻曰太守陆君绩之墓别有刻石在傍曰此石烂人来换石果断矣其祖命亟掩之而更卜兆施夫人又夣伟衣冠者复来曰感夫人盛徳真得为夫人孙矣徳润生其大父字之曰顺孙而施夫人没人以为孝感所致吉宜人不惟妇道成扵家也而又好施大徳丙午之饥吴民多以子女易食者吉宜人闻其隣之有此也脱簮珥易以㱕而食之者数人及嵗熟其人亦稍成大悉以㱕其父母女子择善良嫁之吉宜人又以其家之素从兵也尝恐其子不事儒学则常诲之曰惟朱氏睢阳五老兵部公之后门户不轻矣非学其何以自立乎今徳润起家为提学使者稍足以慰宜人之志延祐丁巳之三月宜人没而不及见今十有一年矣悲夫因又请曰大人亦知徳润之扵先生有一日之从也命徳润曰盍图尓毋之不朽者乎敢以铭请吉宜人睢阳人其大父处仁故宋淮西兵马提督官其父受始家于吴而宜人㱕廷玉氏子四人徳润徳宁徳𢡟徳玄女人铭曰积善在门有子孔文不延其躬以待吉逢吁嗟乎幽宫今僶俛依伯生先生命抄录一过硕併请先生书之庶永传也巙敬吿泽民提学足下有元儒学提举朱府君墓志铭资政大夫江南诸道行御史台侍御史鄱阳周伯琦譔并书篆君讳徳润字泽民朱姓其先睢阳人九世祖贯宋朝议大夫兵部郎中夀八十余与杜祁公䓁为睢阳五老㑹有诗传于世赠司农少卿子孙因官江南遂着籍子吴焉司农之五世宋太学录大有学录生宋祕书省检阅文字应得祕书生琼仕国朝为长洲县儒学教谕娶吉氏君之父母也君身长八尺秀异絶人读书一过辄䏻记毎以诗文自喜善书扎尤工画山水人物有古作者风天得也当延祐之末年廿五㳺京师吴兴赵文敏公子昻荐之附马太尉沈王以闻仁宗皇帝召见玉徳殿命为应奉翰林文字同知制诰兼国史院编脩官明年正旦日食越三日受朝君从沈王再见上注视久之廿一日宫车晏驾三月英宗嗣位㑹沈王以忤中贡人斥外太皇太后命驰芗于鄞之天童寺君遂与偕表授镇东行中书省儒学提举又明年二月大雪上猎栁林驻夀安山以近臣言召见君献雪猎赋累万余言竒之国家用浮屠法集善书者以金泥写梵书有旨命君综其事盖旌其䏻书也及成而英庙配矣君语其友曰吾挟吾䏻事两朝而弗偶是宰物者不吾与也其㱕饮三江水食吴门乎旦日买舟而南是时中朝贤公卿若康里文献公子山蜀郡虞文靖公伯生四明袁文清公伯长軰无不留之而君弗聴也既㱕社门屏处经籍増益学业不求闻逹垂三十年声誉弥着至正十一年汝汴弗靖蔓及江淮郡县多失守明年江浙行中书省平章政事三旦八统兵东征起君为江浙行中书省照磨官实叅军谋君慨然曰四方震扰若此忍坐视乎遂出应进言扵平章曰民不识兵将百年矣变生不虞宜以安集为念凡掷兵来附者皆平民胁从诖误者请一切贷之庶克有济平章韪之三军用命出杭之凤口而湖而广徳所指风靡不再月而杭定郡二州三县九镇一者君之谋居多湖守一子𬒳害诸将欲殱其党君力争之止诛其渠𥘉遣禆将韩邦彦取广徳或言邦彦世戍其地父兄子弟党㓂未便平章属君觇之君谕以大义其人酒誓无他心还具白其情乃行遂下广徳出其父而杀其兄弟焉江东人至今道其事既而君以选摄守长兴至州则市无一人乃郊召父老告之以其故仍印号给其民以识别扵㓂且曰汝所怖者官军尓佩此则官军不汝犯扵是甿庶麇至未竟月籍户得万四千八百九十九居一载代者至稚耋涕泣遮留之不得因以病免㱕其后浙省两试郷贡士皆尝聘君不起至正十五年嵗次乙巳六月十七日微疾终于正寝享年七十有二七月辛酉塟吴县阳抱山之先茔次配于氏先君卒子男四长曰元吉蚤亡次复吉逢吉䝉吉女一适陈复亨亦蚤丗孙男二曰孝孙曰关关𥘉君之大母施夫人疾亟其大父祕书君卜竁于阳山之原施夫人夜梦一衣冠伟丈夫告云勿夺吾宅吾且为夫人孙明日役者凿地深可五尺得小石碑刻曰太守陆君绩之墓旁有小石刻曰此石烂人来换石果断矣祕书君随命掩之而更卜焉施夫人复夣伟衣冠者曰载感盛徳吾真得为夫人孙矣是夜君生人以为厚徳所致具见于蜀虞公所撰吉宜人墓志君性果孝事亲先意承志其父尝疾君忧惧钵心一夕鬓班白手治饮膳医药必尝而后进居䘮以哀戚闻君固贫守义室如悬罄処之𥙿如㳺咏文艺有干辄应人服其精平生述作有存复斋集十卷予始识之吴兴公坐上及持节中外便道必㑹最后分省于吴日久娄与君剧论古今成败若守僃施设之要如导江河如陈蓍龟习而有徴扵是益叹君有用丗之学而不见用扵时也惜㦲复吉䏻世其家具状泣请曰先子将属纩犹张目自言其出処之㮣且曰汝必爲我求吾侍御公之文以图不朽则九原无憾矣予与君交将五十年知君者莫我若也永诀之託哀㢤铭曰惟圣有言不试故艺懿兹朱君材良气厉受知两朝宠遇荐𬒳飞不尽翰隐然名世间出遗余凋瘵以济或晦或显一质以义索居食贫有介其植彼㢤灶膰孰愚孰智陆守在汉践履卓异曰孝曰贞君亦何媿去之千年清㳤复萃旁薄两间屈信一气曰予不信视此伟器勒铭墓门慰君之志赠朱泽民序睢阳朱泽民青年甫二十而俊气溢彂一以古人为师诗师谪仙笔扎师逸少画则规矩出入李昭道父子之间吾留吴门一日过邓静春所寓之屏泽民时为座中小异客俄出其长松恠石大轴二自言前二三年手所湿绡也又三日以其新作一小幅见贻山平水逺亹亹逼近前軰遂约静春过其庐泽民欣然以次第展其寒具不涴之蔵佳俗识真者少不足复恠独恨泽民生书生家嗜古之习甚深而古人格力是中不可多得使居通都冠盖之㑹长𥚑曵履赱朱门大第得悉窥古人之大全大小李将军不足多也阖闾城故是大郡然大年小景片缺裂有月落乌啼江枫渔火之寒夜而无烟销日出一声欵乃之潇湘有香径弩䑓玉钗金镞之荒凉而无荆州鹤泽唿鹰射雁之感慨有包山洞庭满林霜橘之点染而无离骚清絶沣兰沅芷之才情縦复云巖眠松平地偃蹇裁一榦两榦而止使泽民移其极目千里之逺薄㳺八百里之松林岂但浓鬛老髯千霜万雪之遒劲浩荡胸次彼牛羊低草天苍苍野茫茫之画卷扵此提勒一盻固自潇洒日月也予老矣因泽民好尚清致乃叙吾所见以激发之士别三日便当刮目相待泽民寓家吴下䏻以吾言小作参请此别三日巳非吴下阿蒙矣况李将军乎书以为序海粟老人冯子振叙泽民之八世祖兵部公睢阳五老之一也渡江后子孙侨居吴中清风素范相仍不坠而泽民兼善扵画尝出㳺京师公卿贵人咸加礼遇䮛马都尉沈阳王尤爱重之奏辟提举征东儒学不就而㱕益杜门读书而大肆扵诗文今年秋予以久直词林窃禄无𥙷乞身而退蒙恩召还假舘姑苏驿泽民不鄙过予遗以古文一帙曰存复斋集者几爲赋若干骚二十铭二十有七记十有一序九计其他所撰着宜不止此富㢤言乎盖昔之善画者不必工扵诗工扵诗矣又不必皆以文名扵世故虽郑䖍以画书诗号称三絶而文不与焉荀卿子谓艺者不两䏻泽民之多䏻匪直今人之所难求之古人固不易得也顾予方迫扵使命匆匆就道未暇三复而爲之品题姑志其嵗月于篇末以寓賛羡之私云尔至正九年秋闰七月十五日金华黄溍书仲子复吉字仲阳少颕悟书无不读善属文尤邃扵诗元由科目授湖州路学録国𥘉为翰林典籍太祖皇帝命廷臣编制律令学士危太朴素重公荐公与其事擢工部照磨调汉阳经厯以事谪戍西夏庆王闻其名召入侍左右讨论经史讲贯性理之学无何有诏邉戍慎选贤才邉将以公应召王曰仲阳之道徳文学吾欲以为依㱕今其行也俾吾失所师堕所学矣因请为府僚上允其请除伴读陞纪善有董贾之风焉公在西夏家传睢阳五老图至公巳三百余年恐流落殊方间关万里携㱕嘱付其弟户科给事中吉蔵之今图在吉所号有集传于世年七十六嵗二子珪业儒精医次璠孙铎授丘县儒学教谕季子字季宁洪武中以才徳荐除户科给事中时粮长稽违勘合皆坐死公悯之上言勘合虽违而税粮巳足罪宜减死诏可其奏悉宥之有胡蓝逆党诛戮殆尽犹有滥及善良者公率诸给事奏其冤妄翌旦钦谕廷臣深加奨羙自是吿者遂息有织文绮衣之赐转中书舍人除翰林侍书陞湖广按察司佥事鞠疑狱伸冤滞太宗文皇帝登极复中书舍人奉敕题髙庙神主眷赏特厚年八十一而终公清脩苦节嗜学好文居常则谨守礼度居官则谨奉职业尝诵朱子勐省味腴之句与人交不尽欢以竭忠行有不得反求诸已已所不欲勿施扵人至若亲友负租抵罪则鬻书以赴其急舘人去难遗粟则覆蔵以待其还其为侍书也制诏之传扵四方书扎之赐扵勲旧多公书之出入禁闼殆将十年忠诚慎恪始终一致可谓细行不遗全徳无颇之士者矣所着有三畏斋稿子定安泰安阳信县儒学教谕永安附录终存复斋文集存复斋文集卷二存复斋文集卷之二元征东儒学提举雎水朱徳润泽民着曽孙夏重编赐进士湖广按察使东吴项璁彦辉校正玊京路承天寺蔵经阁记维至静可以感至动至寡可以合至多至无可以召至有此物理之自然而人有未之觉者故佛氏居深山穷谷而土木其形骸鸢乌其饮食𥘉无求扵人也而人见其土木形骸而鸢乌饮食也扵是有结庐而舎之者捐衣而衣之者馌食而食之者由是至静至寡至无皆转而为至动至多至有而人不觉焉方其深居静黙自寡言至扵无言一佛氏也自一言至扵万言亦一佛氏也何㢤人见其人之趋慕之来之多也始以利益扣之佛不以利益自靳而随问即答如国王如长者如居士如比丘者皆云集而问答愈其辤愈多乃至演为五千四十八卷也其书自汉以来由西域而播扵中国由中国而播扵东土则三韩之人建阁以蔵其经者是也所以奉其教者比中州为尤盛又非特结庐捐衣馌食也至治三年髙丽玊京大承天护国禅寺因其佛殿之西芟荆筑垣构木运甓役不计工用不计直栋梁翚飞金碧炫耀为蔵经阁者大小共十有三间自屋楹而下列为轮轴而栖匦扵其间蔵经至三蔵焉噫予闻之佛尝以性命之宗䆒生㓕法自有言至扵无言自不以言至扵不以无言则五千四十八卷之多为有言耶为无言耶为不以言耶为不以无言耶以蔵经阁之宏且丽也为妙严则生而有相者耶抑㓕而无相者耶然有无生㓕之道人䏻觉之而不为有无生㓕之迷者抑有其人焉抑无其人焉秦定二年春三韩比丘善谨来求予文以记其阁成予欲无文而善谨求之至恳之切故不䏻无文而以至静至寡至无为佛氏之功用以无言无相为性命生㓕之理书扵蔵经阁下善谨㱕而刻诸石睢水朱徳润记凝香亭记大元一海内列郡县梯航万里咸以驿逓传逹且建候舘餽饷相望扵道以待使客敬上命也始苏驿逓南接行省北抵大江东南贡赋并两浙闽海之供悉繇兹道是以送往迎来嵗无虚日大徳间郡府葺其旧舘适民役告劳工弗克固距今二十载风雨摧圯无完客所元统三年秋太守张俟正议顾以賔舘春秋所严盍缮完之而虑民力弗给乃为倡首併率诸僚佐捐俸以僃工费虽一木一石一磗一甃躬自指画故工役相资材物就聚民不劳而事集自秋踰冬凡四阅月而舘成乃扵其北筑亭为使客休息之所仍得江浙行省㕘知政事孛术鲁公题其扁曰凝香用唐刺史韦应物诗意也亭之傍㘽花植竹曲䦨廻槛萦带左右墻垣髙峙窓牖翚明当为浙西驿舘之胜盖昔人所谓凝香者刺史之燕寝也今太守则躬䖏卑隘以昔人所云者为賔所焉太守故佐命功臣济宁张侯之孙也聴政之暇与民休息今寔以天子之使命惟重迎劳惟谨是营斯亭夫使客觧鞍停桡登髙望逺赡泰伯之旧墟访舘娃之遗迹来㳺于斯息于斯饮食于斯则凡暮至晨往者宁无预惜之心乎太守既俾仆记其亭之作矣仍为之歌曰吴山垒垒江水弥㳽作亭于舘太伯之里太守燕喜执斚奠洗饯天子使石湖𥻘𥻘横山峋峋惟此使客执辔侁侁如公子扎万国是賔或贡厥篚汎汎杨舟来观于亭载歌载㳺谓此太守賔礼孔脩经之营之教之食之匪教弗劝匪食弗滋百尓来使视此铭诗石鱼亭记至正元年冬理问和侯九思治地扵杭西湖之集庆山土岗靣阳石老泉清杉松桧柽交樛于上苍藤碧藓蔓聮于下工役之始铫臿既举䦆深九尺许得石焉状如鱼昻头掉尾有跃禹门鼔北𬈑之态土工不敢私有而进扵侯侯曰吾方凿池置鱼而石鱼出岂其徴耶扵是鑱石畚土䟽泉潴水置石鱼扵其中仍结亭其上环以竹木轩窓丹漆磗瓦苍尝与客逰扵斯亭觞咏在前鸣声往来四山围绕云雾滃欎石鱼扵泉湫是可乐焉虽然鱼介鳞之水族为鲲鼔浪成雷喷沬为雨乗长风一跃万里池圎沼之能畜也今移形山石毋乃昜其性乎噫知之矣侯少勤敏及官理官㢘约有为方骎骎进用而辄以来山钓水为事兹石之出岂非湖山之灵托形象扵变化以遗吾子乎何㢤狎扵情者情其志安扵小者忘其大此君子所以寓意而不留意也欤若丙穴之嘉鱼浮阳之鯈䱁亦丽扵罶烹扵校人而巳曷若是石不堕钩饵不为腥腐有飞腾变化之象九思观扵兹而思其托风云扵髙逺者则他日之所就又岂非石鱼之感厉耶书以为记鲁斋书院三先生祠堂记扵乎道之大明也繇徽国朱文公生扵东南道之复明也繇魏国许文正公生扵中原盖女公殁十年而许公生二公之学相距四十三年而传相去数千里外而合一旦得时行道以济斯世岂非天乎𥘉文正公以其学讲授扵魏郡壬寅嵗始诣苏门因左丞姚公得程朱之书扵江汉赵先生遂一变旧习精思黙契䔍志力行为时儒宗中统𥘉元以窦大史荐应诏入见至元七年拜中书左丞八年授国子祭酒讲授国学其后弟子继司鼎铉四方学者咸知宗朱氏之学其扵賛治之功岂小𥙷㢤至正二年天台陈君仁本以文正之学播扵海隅即庆元府治之东搆祠塑像列扵学官将以春秋専祀扵公而又以姚赵二公合食扵堂终嵗设教养士然而廪饩供张尚未完也三年踰浙右泛二江㳺金陵以需成扵台端可不谓有志之士乎今陈君得请将还廼作歌诗使㱕以祀公歌曰滔滔海湄巖巖宫祠冬夏薫贲然来思昔公在朝佐圣济时阐敎燕魏入矩出规江汉之浒公学之绪姚窦交㳺程朱传註始时国生质朴而武今文以嬉周旋拜舞相业将略公之薫渍邦范国纪公之䏻若拙而隂符亦谓性有巧拙可以伏蔵此盖所谓古今善䖏世者矣刘大本居淮之阳暇日葺茅茨堵垣墻筑室为隐居计仍以拙菴自号且䏻谨扵事物之接此岂非善処斯世者乎予扵是而有感焉嗟夫圣人脩身立教凡所以処纲常而不惑者纳之扵中而巳母使过焉母不及焉即父子而父子之道亲即君臣而君臣之义㝎即寒暑而寒暑之嵗功成即穷逹而穷逹之天理得凡所以虚灵应物而不穷者若持权衡然不失其正而巳又岂以伏蔵之道存乎心㢤苟伏智焉蔵巧焉则事物之接而触吾心之是非得失者不得以直道遇之也夫岂真诚之谓乎夫岂用拙之谓乎虽然人固有质而不文杫而不巧者则亦勉之扵彬彬君子之道而巳昜曰君子所居而安者昜之序也盖得其序则安矣刘君以拙名其庵慕古人之志欲行古人之道居是庵也其必有择焉书以为记卞将军新庙记至正二年月日江南诸道行御史台监察御史许有孚言故晋尚书令忠贞公卞壸之茔庙在集庆路大元兴永夀宫之南偏嵗久祠宇不治考晋史载公之忠二子之孝昭如日星后世仰慕而使行道之人过其故祠顾瞻咨嗟有不䏻释然于懐者若无以兴葺其废对植其髙则将何以表章其风烈而惩劝后世者㢤矧今圣朝追崇古忠贤之祀典有司礼文具在其可弛诸繇是台臣咸是其言俾集庆守臣请扵江浙行省得官出缗钱计一万五千而更新之仍移文永夀宫主者虚白先生陈寳琳総督其事有司相地度材命工计直择以是年月日构始至正四年月庙成先是延祐之𥘉寳琳之祖嵇公欲脩之而弗果至治间官葺之而弗固今虚白先生自始督工及终经营轮奂之羙无遗锱铢故工不费而完好庙当通衢东西植两坊题曰忠孝前建三门缭以周垣夹以两庑术道森严庙室中起以奉忠贞公之像而以刘将军超钟侍中雅配享公之二子聄旴侑食后崇寝室则裴夫人主之官宇宏丽轩窓翚明足以耸观聴而发遐思昭神灵扵既往启忠孝扵方来扵国家勉励臣子之意岂不伟欤𥘉忠贞公在晋室㢘㓗切直不肯苟同时好时则慕王澄谢鲲之放逹公厉色曰悖礼伤教罪莫大焉尝观东晋之衰敦叛扵前玄僣扵后岂非礼教废而然㢤盖公之明若蓍龟衡鑑不待苏峻之而先知矣独惜王庾诸公不能聴纳其说悲夫自公之殁后六百余年南唐建忠贞亭徐锴为识又百余年宋叶龙图清臣刻石表墓又五十年曽文昭肇记其祠堂又十五年胡忠简铨复记其庙世代之移而诸君子之题志曡见扵前后则亦岂无意扵当时也㢤大江以南金陵为东南之要领行台为诸司之仪度其忠臣孝子之出扵今日来瞻斯庙闻其风而作兴者则亦岂无望扵耳目之臣㢤仆既述御史许公兴坠举废之善而又以嘉其褒徃劝来之羙为文以记之矣仍作迎送神之辤扵左使歌以执笾豆庶兾声气之逹扵神明而获孚感则又可以佑民物而介繁祉也然则有国有家者非忠孝其何立乎掌庙事陈虚白先生凡嵗时致祭晨昏启阖香火之严祗奉惟谨且将求卞氏之后以永其传焉御史台官及有司执事者之劳併载诸石其歌辤曰夏屋兮丹楹荪壁兮兰房组罗帷兮玉瑱爇芳馨兮盈堂肇禋事兮孔明骏奔赱兮跄跄列鼎鼒兮毛炰胾羮陈爼尊兮殽𬞞桂浆神来歆兮阳阳神上升兮云茫茫钟山崔嵬兮江水央央钖纯嘏兮佑我忠良风两时兮丰年穰穰福生民兮夀而康成庆堂记人事之可庆者孰为可庆今夫居髙官享厚禄子孙盈堂是可庆矣曰未也羙材艺多名誉功髙扵时泽下扵民是可庆矣曰未也家千金食列鼎便嬖足使令是可庆矣曰未也得时行事赏罚由己扵俊畏服各承其意是可庆矣曰未也然则孰可庆曰有庆焉非是之谓也晏子曰父慈而教子孝而箴兄爱而友弟敬而顺夫和而义妻柔而正姑慈而从妇聴而婉礼之善物也是可庆焉人莫之䏻也王君彦诚昆仲五人有宅一区居海津之原奉其八十之毋愉色婉容克尽子道雍雍怡怡伯倡季和庭无间言以故人称其孝里有穷乏则力之多所不较嵗常以南方漕舟集扵其処漕人去家万里遇有不给则假之以济其急以故郷服其义盖其父善甫殁二十有五年矣尝以敦睦为家范而诸子克遵遗训兹非所谓可庆者乎嗟夫今人処富贵之地父母在堂伯仲成列有不䏻恊于家者矣而王君守其家法内则以亲外则以义洞洞属属如执玊奉盘唯恐失坠此非所谓成庆者乎虽然余间之二惠竞爽未足多也必若曽子之色养闵子之友爱其可法焉长王君名聚字彦诚次名荣字彦忠英字彦敬福字彦徳彬字彦文逺求余文记其堂扁曰成庆且为之铭曰海津之阳骈如通都䔍此王君克孝有模怡怡家庭礼顺色愉子孝其毋妇聴其姑郷称其惠漕徳其周嘉言式从善行肯脩堂庑周匣先训谋成此羙庆后昆是遒逰江隂三山记余尝逰名山未尝不藁记其胜江隂去吴百八十里不闻佳山秀水之名至正丁亥冬十一月既望因永嘉通守余公徳约为京口之行余公逓舟行速仆舟遅不䏻追也遂自无钖之北门数里大䂖桥入过水村渔浦野田荒墅草木枯谢舟行六十余里至青阳镇始见酒帘村市客舟骈集又十里至佗村㟁髙丈余河流湾曲若蛇蜿之势始抵江隂州治晚谒翟仲直州尹夜宿杜桥㟁下明日西回登覧髙丘则东瞰长江南连吴㑹复自湾河过佗村而北皆羙田沃壤斥堠相望迤逦青山迎棹樵歌牧唱相与应荅舟人廻牵沿山前小河而行村墟相接㟁栁交映两山之间浦溆萦带北通江口地名石堰既而舟转㟁曲板桥为梁即三山坞其间民居辏集屋瓦叅差稻秸堆委连衢比巷如墉如栉风俗熈熈翁唿儿荛妇饷姑汲牛羊在山犬豕在圏乌噪于林鸡登于屋蔼然太平丰稔之象若古朱陈焉其山皆不甚髙峻而松篁苍翠石磴丹垩或頍然如屋或顽然如虎洼然而湫林然而壁少焉却出山坞有横山在前野田𨳩豁水港渐寛訽其地则常之晋陵县界扵是舟人鼓棹稚子扣舷风帆二十里抵官塘溙市桥而泊焉嗟夫一元之气融结扵亘古㱕气扵山泽而有孕灵育秀僻在荒陬不经名贤逰覧遂寂寥无闻江隂诸山是矣余不识温之雁荡若吴之灵岩常之惠山迨不过是惜不得与徳彚同为寻幽讨胜之辤而品题之且舟中傲㐳览之未详姑书以识嵗月聴竹轩记造化之理动静鸣寂互为循环方其戞然有声者动也寂然无声者静也然戞然而鸣者静之复也寂然而感者动之机也是以人之聡发乎耳而后戞然之鸣入扵聴物之声生扵激而后寂然之感通扵㢤声之戞然而调调之刁刁者无形之气也然其所以调调而刀刀者激扵有形之物也畨阳余君太易筑室扵京口干元宫之傍舍种竹环绕朝聴而戞戞焉莫聴而戞戞焉甚以为得声之自然者故扁曰聴竹轩予扵是感于君之托扵物而聴也因试聴之则竹声托扵风者也风声托扵竹者也而风与竹又托扵人之耳然后聴竹之声与聴竹之名有所托者轩也由是知形声之相托动静之相感天地人物皆然而况扵草木乎余君然予言书以为记云龙山石佛寺记徐州之西十里有云龙山焉山之麓有寺寺之岩有石屋屋髙可三丈许其中有石佛像突然而起可二丈许东西北垣皆因其崕石鑱为小佛可千像许土人相传宋武帝微时常憇宿于此有云龙旋绕故因以名焉武帝贵州人皆来罗拜屋下焚香而祝愿之岁以为常至梁天监中有僧来居其屋遂神其说为装严之像此石佛之所由鑱也自而后厯陈隋唐五代宋日増月累以至扵佛之多而寺之所由建也至今州人有祈愿者犹僦工凿像以为因果延祐间寺僧妙果积瓜华之供扵是殿宏其材檐缉其此寺之所由新也至治元年夏徳润自京师还过徐遂登而观焉东望则彭门之偏黄楼故基西望则项羽所筑戯马台也北望则九里山长坂大河界其中南望则峄阳泗濵萦带左右山川如昔而人移物换久矣予观石佛之兴扵梁末而钟灵聚祀扵兹境者讵知非前代英雄之遣烈乎丗代旋移成壊毁㓕之相寻而石佛晏然如故则又讵知非佛氏之愿力坚久者乎日既仄徳润将㱕妙果求予书而志扵石是嵗四月六日朱徳润记灵壁石记品物流形扵开辟之𥘉而一元之气钟赋扵精英粹羙者非特一木一石也灵壁石产扵泗水之濵质坚理密形秀色润上世常以之为罄则五音相宣律吕调畅其浑然天成如岩如壑者则又昔人之所贵焉至正六年秋客有从汴来者以十二峰见遗其泽如髹漆音如金玉大峯巍然中耸若尊者居之而后两峯若护卫之又旁两峯若辅翼之右一峯拔出若賔对之下两小峯若随侍之左列四峯若趋迎之中悬一窍则若洞天异境可望可即又中界一谷则若下通廽溪可濯可湘背负以沙则融液凝缀之𥘉璞也其玄光玉质粹然如可亲俨然如可敬则又形容所不能尽者岂非精英粹羙之石乎予扵是置之座隅扵賔朋谈笑之顷饮食读书之暇皆得抚之挹之亲之翫之虽彭蠡之落星平泉之醒酒自谓无过是矣嗟夫世道之移君子之精英粹羙而可亲者则又因毁誉以疑其行材名以来其忌而凡可以狎而玩者小人是巳又岂若兹石之羙似君子㢤虽然吾㑪之同逰或䏻以爱君子之心如爱石久而愈敬则又非世道之䏻移者矣书以爲记逰灵岩天平山记吴郡之西为湖东为江独灵岩天平为山之胜境予昔陪宋尚书诚夫来㳺距今十有七年矣其山峦林麓陂池之羙盖尝粗记而未䏻再覧其详也至正巳丑春莫判簿顾君定之毗陵潘子仪曹徳文约予为山行扵是买舟携具扵城西之枫桥入过雁港先抵吴安山下即乗肩与行二三里至观音山有寒泉二字鑱扵卧石字皆方丈余又行抵北山抚蟠松还宿衍福精舍明日复就肩与由吴安山左度天平岭瞻文正范公故祠乔木森茂异石林立转过野桥村店山廻涧曲樵歌牧唱相与应答以翠微空旷之间里人所谓鸡经山虎子谷者突然乎其左琴台巘羊肠岭者兀然乎其右迤值上坡陁经荦确曰劝音峰曰猿愁岭皆陟险攀縁而上直抵灵岩山永祚塔寺后廽望诸山皆在其下菜畦麦陇苍黄相间入寺观八角井步响屧廊陟香径登琴台予足力倦距两亲而止廽抚偃松倚盘石坐涵空阁南望三山环抱即太湖之洞庭山色苍茫湖光镜凈瞰飞鸢扵木杪睇云帆扵天际扵是临前轩濯浣花池寺僧揖予扵小亭而憇焉询昔逰之记则巳刻扵五至堂矣众客举酒相属倘佯久之皆步出前三门有亭翼然则陆象先之所曽逰息也故刻象先二字扵扁即由山径寻所谓西施洞则古佛石像在焉遂縁山而下路两傍松杉隂翳苍藤如虬蜿鸟声関関逰人交䠱真一时之佳致也乃环山而㱕复抵天平之白云寺入拜范公祠下出则日色巳晡烟光黯淡诸峯如人立如㦸插如笔卓如拱如揖如迎如送皆天造之巧也㒒谓定之曰人生聚散之踪来不可期去不可追矧嵗月奔驰一俛一仰悉为陈迩物是而人非者有矣今则天和日晴川朗山秀心𨳩而目明意适而情畅有朋㑪足以倡和酒肴足以献酬讵知非它日之观羙乎则斯逰也不可以不记至正九年三月廿二日朱徳润记舒啸台记乐以天下忧以天下者此至公之心也故君子居庙堂之时思尧舜其君而皡皡其民者或未逹宁无耿耿扵中乎処山林之时思尧舜其君而皡皡其民者固未逹则亦宁无耿耿扵中乎㕘知政事苏公伯脩居真定古城之东其先世隐居读书之地也至正六年秋公以奉使事毕去㱕其郷尝慿髙覧逺若有感于懐者扵是因髙爲台筑土爲固结拦扵周构屋其上年月日台成因采晋䖏士陶元亮㱕来辤中语扁名曰舒啸焉或曰舒啸者宣其悒欝之气也公仕扵朝登舘阁厯省台典机要出则奉使宣抚㢘察郡县叅佐行省可谓荣且顕矣其何以舒啸其悒欝者㢤噫是未知公者欤夫公以儒者学业措之政事其立朝也乗绅正笏嘉谋谠论而思所以致君泽民者有其道矣时或不得尽行其志则其耿耿扵中者宁不思登台而舒啸乎其在外也建节行部宣化镇俗而思所以致君泽民者有其道矣时或不得尽行其志则其耿耿扵中者宁不思登台而舒啸乎然则台之筑公之志也公之居古赵地也南望则滹沱之河滋水东注西望则㢘颇李牧之故墟也山川如昔而草木之荣悴扵春秋者曽不知其㡬也而名迹之相传或有不满扵当时者矣今公之登斯台也以忠君爱物之心不忘扵一舒一啸之顷尚将拔贤材而利扵国求善治而施扵民树名节扵来今垂声光扵不朽则斯台之色与实也将与宇宙相传扵无穷矣岂特廉李之云㢤公之心盖曰忧天下之忧者将巳为已任乐天下之乐者以为吾君吾民之乐而不自以为乐焉此台之所由筑而舒啸之所以名欤因书以为记至正巳丑嵗八月四日睢水朱徳润记存复斋文集卷之二存复斋文集存复斋文集卷三存复斋文集卷之三元征东儒学提举雎水朱徳润泽民着曽孙夏重编赐进士湖广按察使东吴项璁彦辉校正雪猎赋至治二年春二月既望时雪𥘉霁天子大蒐扵栁林还幸夀安山命集贤大学士臣泰思都学士臣䫙哥识律功徳副使臣三旦班召小臣朱徳润图而赋之因考礼经谓干豆賔客充三田之义汉儒雄词丽藻可谓形容尽之至扵偃武脩文之说亦略见扵篇中皇元受四海来格㳺猎之盛武僃粲然所以明将兵气含辉伟列其旁扵是雷师挝皷山灵棒鞬王良执御羿氏控絃封豕中机贪狼就剸縦离朱之明睫步章亥之宏跧穷罅擣穴络野经原饮羽则飞将视石调矢则由基号猿箭双鵰扵一镞殪两兕扵孤鞭卢令令而狐踣鹗皎皎而鴐颠至若鸿雁䴔䴖鹈鷽鹜鹳豜㛯獖羊貄伯益之所未录尔雅之所未刋飞赱之属并坠其前血颔其濡贯翎其聮数实登载振旅告旋又何止易堂下之一牛窥管中之一班㦲故相如夸猎扵上林子云校猎扵甘泉以至长杨五柞渭水黄山皆前人辙迹之所蹈文辞之所传得则爲敬天顺时之义失则有縦乐从禽之愆东吴小臣渡江泝河过鲁适燕瞻两都京阙之巨丽揖中州士子之多贤曩曽逐公子王孙之后尘而闻诸塞上之翁曰我圣朝神武之师常以虎贲之众际八埏而大围驱兽蹄鸟迹之道为烝民粒食之基燎火田扵既蛰入山林而不麋胎不殀夭巢不覆枝讲春蒐秋狝之举临夏苗冬狩之期效成汤祝网之三靣思文王蒐田之以时所以丰稼而除害所以致敬而受釐牧其齿革羽毛咸工需扵民用㓗其犠牲腊脯盛礼筵扵賔仪论功赐脤钖胙临墀太常荐新扵庙祀太官供味扵庖胹捄棘七其膏膋饛簋飱其肉麋侑以元醴享以醇醨宰臣调其醎甘学士和其雍熈皇恩浃上泽施武事讲文教驰遂乃四方皷舞万里梯航邠人祝粟无逺弗屇玄莵黒獠致礼其邦斥候尽职贡之道象胥讲献纳之方故众姓之人间钟皷管籥虽三尺之童携箪食壷浆然后知旷百王天人之盛事启亿万年大元之方昌今圣天子砺精图治寛𥙿有容绍祖宗鸿熈之运体上帝好生之功将以仁义爲基道徳爲宗诗书礼乐爲治政刑法度爲公正以䋄罗俊乂驾驭英雄则凤凰鸑鷟不足以爲贵驺虞白泽不足以爲崇岂特西旅之太宛之龙芝房赤雁之歌寳鼎白麟之诵盖将息牧野之如虎如貔获渭濵之非罴非熊闻一善以爲训明一艺无不庸国家有基命宥宻君臣有同寅恊恭跻生民仁夀之域㢠太古淳厖之风臣愚戅猥材草莱陋质愧不足以润色皇猷宣扬盛世裁前贤锦绣之文镌大经金石之字倣雅颂之作兴表徳泽之流洩他日庶㡬河图洛书龟龙负瑞先以写臣方寸丹衷诣夀安献赋之意幽懐赋肇姬封之邾裔兮老睢阳之曽孙厯淮汉而屇都兮瞻邦畿之无垠茂品物之化育兮醖六合而俱春揽太古之象教兮齐民风而俗醇何世降兮谓其时兮欲穷而忲生兮宠专而势危物情胶而倘论废兮端行而政教亏礼度踈兮豪滑僣兼并盛兮良民饥饥寒迫兮㢘耻䘮苞苴行兮仕禄卑淫祀盛兮正直塞㳺食多兮未技施我思古人兮邈其逺而观所行兮或放或持尽大智兮弗机躬力行兮弗驰享尊荣兮弗荣临患难兮弗欺苟余心之无慊虽众毁而何疑岂矫世兮独立俟同心而可为嗟盛年之不偶抚朱絃兮自悲倘效用之得所虽殁身其何辞秋风兮水落逺道兮陆离耿幽懐之惓惓兮慕重华而致词愿臯䕫之谟明兮厯康衢而歌之虞伯生先生题沅湘图辞为巙子山太监作妙甚好辞挂扶桒之弯弓兮临东方之啔明骋六骥扵广莫兮岂脩途之可量及前贤之方驾兮又何蹇乎吾行慨时俗之淫薄兮曷淳风之浑厖纷鸡虫之得失兮孰澄清之是遑耿予懐之遐邈兮写秋风之沅湘苟天定之或存兮虽王传其何伤倘鸮鵉之可辨兮愿俟时乎吾将行信弛张之有道兮聊随宜而倘佯秋风辞为栁道传待制赋秋风飒飒兮鸿雁飞山空木落兮猿狖啼我所思兮天一涯好其仪兮婉其辞怅望弗及兮莫将㱕兰桡桂桨兮江之湄歌椘曲兮慰所思白云满川兮佳人忽来有懐子山学士青山盘盘兮白云浩浩我所思兮在逺道荆榛交披兮曷其时到白日忽往兮㱕乎将老开椠兮删遗文覧名氏兮思故人关山千里兮有懐莫陈欲徃从之兮隔浮云秋日送谭道者北㳺秋兰生兮洲诸舟子㳺兮别墅放瑯琊兮观舞薄空同之天柱揖群仙兮遨翔身欲飞兮不羽招孝子辞并序至正五年秋天台道士郑君蒙泉来为予言四明人金子文之孝也事亲䏻养事兄䏻弟一旦从父母命徃省其舅周扵广南㑭䔍亲亲之义而舅氏亦念其姊逺不克常㑹愿以息女事子文乃赱一介通其殷勤仍致舅姑之礼扵金氏舅姑诺焉子文遂就婚扵周氏春秋代谢今忽踰十年矣子文毎思㱕省而不获命扵父毋扵是晨昏定首之节恻然扵懐霜草风木䏻无思乎䏻不㱕乎蒙泉以其友义倩㒒作歌辞以招来之其辞曰孝子㱕来乎山川迢嶤中路纡汎吾船兮脂吾车行人相唿征在涂子不㱕兮亲倚闾长河之水多鲂鱼乔林哑哑返哺乌孝子念此兮㱕来乎孝子㱕来乎广南道阻三千余甥见舅氏毋心娱子别母久当何如晨风吹衣露沾𥚑寒思衣兮食思哺綵衣班斓置牀隅室家安安亲独居明发不寐意踟蹰孝子念此兮㱕来乎孝子㱕乎来忆昔去时栋花开子行㱕迟花㡬回宜男熊枕当时谐三年方免抱与携双亲思儿白髪催鸰原急难兄弟懐髙堂罗帏银烬煨风烛奄忽谁能追孝子念此兮盍㱕乎来孝子㱕乎来子昔去时母缝衣衣裳带缓易𫀆梯桒私蓬矢期男儿苟非功名懐所依明当寸草答春晖毛生奉檄人尚嗤曽参臂痛当驰㱕广南之山树依依桄榔叶暗鹦鹉啼回望白云杳孤飞孝子念此兮盍㱕乎来有羙人寄李溉之贠外有羙人兮钓扵淇木兰舟兮芰荷衣狎鱼鸟兮将忘机濯沧浪兮谁是非思君子为王継学治书赋山穹窿兮摩天水洄洑兮流渊一飞一咏兮鱼与鸢审物理之自然思君子兮路緜緜忽瞻之以在前至正甲申冬推官冯仕可惠以轧赖机酒命㒒赋之盖译语谓重醸酒也辞以末学荒芜措辞弗精承教再四勉掇古人余韵而为之赋曰崆峒山人尝读书闭门穷冬适屇朔风昼昏围炉忘热䄂乎不温虽户牖之墐塞方霰雹之飞翻羡居而虫蛰徒兀坐以鸱蹲怅然懐友隐凡忘言俄而蔌蔌葸葸起问童子剥剥啄啄衡门谁启乃有麴生之流骈肩累足接迹而至揖予而前曰子何瘁色之如是耶衣不寒乎食无饥乎衣食粗足思虑何居得非天气之栗烈觱发之号唿生与侪軰洸爵奠斚提壷挈觞汲瓮底之新篘泲醅余之宿尝法酒人之佳制造重酿之良方名曰轧赖机而色如酎贮以札索麻而气微香卑洞庭之黄柑陋列肆之瓜姜笑灰滓之采石薄泥封之东阳观其醸噐扃钥之机酒候温凉之殊甑一噐而两圈铛外环而中洼中实以酒仍椷合之无余少焉火炽既盛鼎沸为汤包混沌扵欝蒸鼓元气扵中央薫陶渐渍凝结为炀滃渤若云蒸而雨滴霏微如雾融而露瀼中涵既竭扵连熝顶熘咸濡扵四旁乃㵼之以金盘盛之以瑶樽开醴筵而命友醉山頽之玉人但见酡颜眩耀余嗽淋漓乱我笾豆屡舞僛僛麴生掀髯抚掌咲歌欺侧劝我饮醇若有徳色谓日费万钱或时饮一石眠长安酒家之市倒黄公旧垆之侧若斯之劝酒奚无益仆谢曰诚不敏亦有古语子试聴旃昔仪狄肇醖大禹䟽焉酣歌恒舞伊训是宣义和𬗟淫而时日废庆封昜内而国朝迁阳竖献饮而子反去楚灌夫使酒而徙相扵燕故古人节之以酬酢戒之以诰誓避酒扵将萌饮终日而不醉賔主百拜一献而始三爵为燕享之诚九献乃上公之礼觚兕觥设于賔莚玉瓉黄流荐之庙杞岂予庶贱饮不知止倘罹骄淫君子所耻子虽劝饮吾弗为矣麴生复蹙頞而前曰噫当令之盛礼莫盛扵轧赖机盖逹官之所荐豪家之所施子居隘陋曽不之知山人展然而咲曰子知今日之所尚风俗之所推亦管见扵一班犹㼜聚之醯鸡子不遐弃重为言之延祐之秋㒒以文艺见召随天使而北辕曽待扵公车屡承宣扵禁垣闻宿卫之遗老谈中统之𥘉年巍巍乎世皇俭徳之羙昭昭乎圣谟贻厥之传谓饭羊毋弃其髋髀酒淹莫渍扵衣氊五齐以飨宗庙三酒以祀昊天光禄监六材之剂宣徽进五方之鲜鵉舆嵗幸扵𨳩平醴鬯时颁扵太官盛钖燕扵群臣讲賔酬扵内园太常列朝仪扵班席御史肃朝㑹而紏愆喝胪传而杯举节乐应而丝弹既醉既饱弗譁弗喧于以示大羮元酒之质朴于以见调元生物之甄陶槖神化扵一区降徳耀扵九霄馈五浆扵暍者赐三餔扵老饕穄米朝酮发西凉之马乳䲭夷属车载大宛之葡萄玉门有保障之酒泉鐡堠有金山之羊羔祁连有和酪之氷窦玄莵有浊醠之松胶白填有宿熟之鲁醖黒䝤有颗浆之椰瓢辐凑两都恩沾四郊临辟雍而养耆耄扩淳风而化漓浇措天下扵泰和之域泽生民扵仁义之膏又岂特羡陏人之玉薤责楚贡之包茅也㢤扵是曲生之流闻吾言逡廵再拜趍隅抠衣进退有礼羞前之为将弃壷觞扵糟丘之泽挥盏斚扵牛饮之池谓宁叹扵扼腕毋终酣扵噬脐仆晓之曰酒者元醴天之甘禄时和嵗丰家给人足麹蘖以时湛炽洁熟以之享神神降之福以之祈年年登五谷朋酒斯享亲戚用睦吾试与子礼饮是朂肴核具陈盃盘新沭问答未巳春阳煜煜笺吾赋扵棐几记匏尊之相属天明辞寄兀颜子中都事阊阖启兮天明八风盪兮万彚成子午循环兮中气清嗟人心兮皎独灵众论螽午兮结愲谁理维纲常兮为道之轨浮俗夸靡兮纯朴散徙混沌凿兮约语惊世安得羽翰兮横际天登泰阶兮趍紫垣揖咎繇兮礼乐先黼黻衮衣兮开干干卢叔亨秋山图皎皎白驹兮在空谷负笈携书兮人如玉路长漫漫兮纷草木天歩艰难兮遅我躅安得轩车兮房驷服蹑千里兮信宿挽冯侍御登髙原而怅望兮殒乔木扵江城谓耆徳之方茂兮将縯年而百龄奚巫阳之下招兮返帝阍之髙明衣吾邦之群彦兮㑭何从乎老成昔公周流四方兮世路之险平乐林泉而栖遅兮友渔樵而忘形望笋舆之不再兮掲丹旋扵邮亭故郷遥兮亲戚惊九原邃兮閟泉扃惨物交兮鸟悲鸣嗟孝子兮心茕茕山阳招隐辞为叚吉甫助教赋有羙人兮山之阳芰荷衣兮芙蓉裳抱修䏻与姱节兮愿俟时乎将行何荩葹之杂呇兮欲蔽羙乎兰芳山之阳兮连林重冈峣嵲礧磈兮巘崿巉嶈石濑兮珊珊云容兮英英潜蛟跃渊踔尾兮深不可量赤豹文狸兮左腾右羙人㱕来兮山中不可久留兮盍将返乎吾郷答招隐山之阳兮兰茞芳泉甘土肥兮稼穑香食耕钓兮衣蚕桒随所适兮将何望髙门列戟兮公侯之防深官网户兮室家之光秦篝齐缕兮绮纨之常蛾眉㬅睩兮巧咲之戕吴歈蔡讴兮雅音之伤炮羔蜜粗兮鼎食之良羙人兮召余霞佩兮颉颃吾不能以此昜彼兮惟山之阳黄鹄歌悼亡妻黄鹄髙飞兮蚤失其慈托异巢而匹偶兮引雏以栖忽飘风之木落兮惊故林之倾欹天命之不恒兮殒其故雌幸故人之来招兮渺千里而懐㱕何憸人之搆难兮使昜其辞岂无良媒兮念黄口之无依黄鹄之歌兮忍闻之又黄鹄㱕来兮逍遥俯江海兮厯山树盻郷家兮路迢迢思及哺兮复故巢世路险艰兮荆榛交䜛人搆我兮使我心忉念慈亲兮裂情抱昔托我所兮今亲我约岁将晏兮百草焦玄云合兮雨风飘月星晦兮呜唿儿号思儿孤兮匪昏匪朝黄鹄之歌兮孰知其聊南山招隐辞寄王君实左丞有羙人兮南山之南紫霞衣兮白霓襜步兰臯兮逍遥采芳洲兮宜男生好脩而㳤羙兮情肃穆而守谦衆増妬而嫉羙兮何灵琐之不椷乕豹九関兮囐崿崭巖驞駍駖磕兮渊泉灂瀺深不可测兮髙不可叅寒多蝮兮暑多蚏猿啾啾兮鸟喃喃峛崺埢垣兮居䖏孰堪静不可黙兮躁不可谈呌帝阍而路杳兮老将依乎彭聃羙人羙人㱕来兮南山不可以久淹荅招隐寄兀颜子中都司凤凰鸣兮髙冈梧桐生兮朝阳时俗羙兮清明峩峩冠冕兮济济衣裳弓旌车羔雁书子招我兮山之隅朝可仕兮山可居禄可养兮志可舒唐尧垂拱兮臯陶谋谟道将行兮母踟蹰棹歌云溶溶兮山崦屋渠渠兮林隈怅懐君兮何所倚兰棹兮徘徊逰朱方赋丁亥之冬侨寓朱方客有谈江山之胜约予重逰焉扵是携酒肴抠衣蹑屫縦步山城之下残雪既消寒烟弄晴长江浩瀚海门东倾西连建业北眺广陵碧树㕘差岚光相萦浮玉峙扵中流焦阜屹其层甘露构而多景扁华阳逸而瘗鹤铭山横北固水洁中泠西津喧兮㱕渡晚瓜步隔兮风帆轻汨云涛之千顷寔可壮逰观而濯襟缨客同子方登髙而望逺荡潇洒之心胸独不知南徐之旧镇厯六代而提封晋宋则表其天限齐陈则矜其地雄梁则金瓯无缺吴则鐡瓮城空郡实浙西之障山为江左之冲近有乕跑之泉逺有鹘栖之峰京岘髙兮龙目并曲阿下而练湖潨黄鹄旋西白兎驰东杜䳌开而鹤林仙去狼石卧而谋臣筭同崇丘昇兮五州见卯港埭兮千艘通碧瓦鳞次朱楼翠重其阳则阡陌之饶其隂则巖峦之丛包吴越而带楚尾引淮泗而䟽汴中兹岂非京口之壮观而为南郡之所崇㢤余谓客曰子既巳悉兹境之盛曽未厌扵吾心盖山川非人不胜郡望惟前贤之登临余既与子观江流而知海纳盍亦思往古而评来今昔也江表为镇为牧转运节度刺史都督世代旋移㡬千万人之相䠱晋则谢玄桓中唐则韩滉徳𥙿旌旄拥扵江臯貔貅夹扵津渡辨士谋臣歌姬舞女蜗触蜂衙蝇鑚蚁聚莫不乐其功赏夸荣前度伟言论扵青史骋英豪扵兹土矣观其踊跃功名际遇风云凌厉山川指麾民人恍千古如一日追陈迹而无存慨江流之如昨情百感而难陈吾方与子揽江山之胜槩濒渔樵之洲岛渺天地之一身若惊尘之栖草嗟既往之难留思无穷之奚了扵是挹林风而振长𬒮坐盘石而饮清流知天命之巳定与造物而同逰任去来之自得复遑遑兮何求采蕙兰阊阖啔兮祥颷吹椘泽兮萧骚怅思君兮无聊采蕙带兮临朝纫兰兮盈懐緑花兮紫台时不可以再来折芳馨兮徘徊濯沧浪尘襟烦兮欲濯沧浪去沧浪水深不可渡风髙浪翻潜蛟怒欲掇芳兮君之故芳馨盈懐兮君不我顾白云澷澷兮来时路青山白屋兮我安所䖏存复斋文集卷之三存复斋文集存复斋文集卷四存复斋文集卷之四元征东儒学提举雎水朱徳润泽民着曽孙夏重编赐进士湖广按察使东吴项璁彦辉校正郑浃际诗传序莆田林子发氏携宋郑浃际先生诗传训诂谓徳润曰先生昔在闽中䌷绎之暇集为此书其间摘诗传之幽隐辨事物之名义真所谓发诸儒之所未发者扵是以校正是本俾徳润读之愚按慈溪黄氏谓文公朱氏因雪山王公质浃际郑公樵去羙刺以言诗又尝扵郑传取其切扵诗之要者以僃集传矣独惜当时门人学子各宗其宗而不䏻叅㑹折衷之以见书之有𥙷扵学者噫汉儒専门训诂一经之旨扬鏕分路使后世学者莫适其适而经之本文亦乖戾破碎至宋濂洛诸儒出然后诸经之旨粲然明白今考载籍诗传自伊川欧苏诸先生发其理趣南渡后李迂仲张南轩吕东莱戴岷隐严华谷诸先生又各自名家而方今学者咸宗朱氏者岂非以其义明理畅足以发诗人比兴之㫖趣辤简意僃足以广诗人赋咏之性情乎至扵诗篇之可以𬒳之音乐者仍按周礼大师谓风雅颂者声乐部分之名赋比兴者作诗之体制也今观郑氏传引山川草木虫鱼之辩五音六律六吕之所谐诚可以发挥后学之未䆒而涣明千载之微辤奥义者也如以雀无角为雀之角以龙盾之合为二盾之卫露彼菅茅非雨露之露有豕白蹢为江豚之豕豳之风雅颂为四器十二器之声合其他如国风二雅三颂名物度数毫分厘析岂非诗传之大僃者乎善乎孟子曰说诗者不以文害辤不以辤害志以意逆志是为得之徳润扵朱郑之学有得焉盖朱氏之学淳故其理畅郑氏之学博故其义详学者不可不兼该而并进也理以明之义以析之则斯传也当相为引用而讽咏之兹非后学之所深愿欤至元改元清明前一日后学朱徳润序临川曽氏郊祀礼序临川曽氏之族孙元明以其八世祖文定公之郊祀遗文继述成书将上诸朝且俾徳润订其成式而序之谨按宋元丰诸儒详定礼文陈宻学㐮请夏冬㪯二祀李尚书清臣请用汉五祀之制宿庙以吿宿北郊以祭宿南郊以祀王尚书存请以孟冬纯隂之月分祀陆左丞佃请即圆丘之北以别祀地祗自是而㦯请合祭或请分祭或请摄祭动累千数百言时以礼文繁多国费不给故苏文忠轼以为宐从旧制而元明之从八世祖文昭公子开以为宜损仪卫虚文以从躬事之实礼今元明之书盖祖是说而敷扬之者也遂以其次第㝎为有司行事之条目而节其大礼之繁文摘古制之要宜扵今者而列诸篇是亦善用其心也巳先儒谓天地异位礼乐异数隂阳异宜昬明异类天子裘冕有制臣下章服有䓁圎丘八陛郊特用牲而燔柴之诚扫地之质蒲越之洁陶匏之古靁鼗孤竹之和其制僃矣至扵度数之详则又见扵陈博士之所集仪礼抑何言焉夫天体至大而无外故万物本乎天人至善而无杂故人本乎祖天一位也无自飨之礼焉故以祖配周公郊祀后稷以配天此其义也天序循环阳复扵子故冬至祀天就阳月也南郊圎丘就阳位也升禋以气逹祈神格也奏乐而不商祈神和也嗟夫古制既逺后世繁文剰礼以为烦民之举而不用其质吾扵曽氏之书有感焉说者为礼有隆而无杀愚谓事天之礼不可杀也凡出入仪卫行宫大次之礼可杀焉百官有司廕𥙷钖赉之恩可省焉虽然世泥循习久矣是书之出愚犹恐夫不乐扵从古者以为骇也元明能以其宜扵今者而成书其亦可行也巳善夫礼曰时为重曽氏之论有合焉至元后二年十月望朱徳润序集清画序自庖犠氏仰观天文俯察地理因龙马负图以画八卦象在其中矣故苍颉作书之义与画体同而文异盖自鸟迹既茫如小篆日之为巛之为川之为山之为鸟之为虫之为冠类皆象其物形而制字盖字书者吾儒六艺之一事而画则字书之一变也周官教六书二曰象形其义着矣后世以楷易隷以隷易篆然犹有左画圆右画方之意焉仆少小喜作书画至日渐月渍不觉为玩物䘮志之习今屡为人求取乃欲罢不䏻然扵风和日明傍花随栁之时观山川林壑逺近之势感春夏草木荣悴之变朝清而夕昬逺淡而近浓慿髙覧逺亦足以乐天真而适兴焉尓秘书尹君从善质淳而羙气清而和且好古博雅暇日求诸名胜作为绘事以寓逰覧之意可谓䔍扵清事者矣故为序其义题曰集清而图之扵左友山诗序北燕髙尭臣氏尝以石山置其座隅集賔朋而言曰自淳风移而友道废吾欲与山为友而思夫静黙不移之君子以为久敬扵是作为歌诗复㳺扵西山之西而寓意焉徳润曰吾闻古所以求友者合志而同方有不合则诤闻间言不疑逹则在官有一心以辅仁不逹则责善扵草野必尽其平生然后巳君何以山为尭臣曰古人不可见矣今夫闲居杯酒咲歌剧谈若见其肺肝者忽焉患难而不扶临利而挤夺背毁而妬能者有矣维山也至髙而有止至大而有程近之不见其从逺之不知其踈吾尝以至静之理不言而叩之山亦黙然而领吾心之恱也䓤蒨而呈丽吾极其乐而枕泉漱石有松籁鸟鸣相与倡和足以供吾情心之忧也雨雾晦冥草木揺落有猿狖夜嘷若替吾愁披轩窓以相迎縦白云之去留若斯之友吾安能去此而交诸徳润闻斯言而是之且尽其辞曰古人逝莫留淳原离淫风浮矧言貌吾肯由道不同不相与谋安得义如管鲍流矢生死永无尤富贵不耻贫贱俦古人心一片石涅不淄磨不磷又胡止壑与丘删吾杖刋吾屐从友山其遨逰送和九思之绍兴路同知任序孔子曰导之以政齐之以刑民免而无耻导之以徳齐之以礼有耻且格盖法有尽而情无穷惟徳足以感之礼有隆杀之实而不在扵文也国朝典章具定而礼制或有未尽者士之临政出治当原人情而以法意行之庶㡬徳礼之事也欤且以婚䘮二礼古者娶妇之家三日不举乐今则亲迎以乐士子之家当先斋戒告庙然后爲酒食以㑹亲友是爲情文之称而礼之实也古者妇爲姑之䘮舅在则齐衰期今则妇爲舅姑之䘮斩衰齐衰皆三年而饮食燕乐如常日士子之家当致斋敬事三年如𥘉是爲情文之称而礼之实也噫世变风移有不止扵是者寔关邦国之治焉至正三年秋理问和侯九思除同知绍兴路事且将推朝廷爱民之意而以徳礼行之抚字焉仍得太守逹公兼善首新其政自经界始分田授役使千畞之家不得诡隐而逃百畆之家䏻足食以自存此方今之要务官虽无㝎制以多寡之今则使民得安耕而无幸免者此法意所施之验也其它如行郷饮以教民譲去妓乐以教民淳皆善政也九思当率是而行之可也虽然临民者念虑有所不尽而民情多变吏为之隐尤不可不慎焉至若荀卿所谓无用之辩不急之察弃而弗治九思之聡明固非㒒敢拟而太守亦旧知仆者也敢不以是言请外之治民内之事君终始若一惟侯勤之他日政成太守与和侯又将羽仪朝端冠冕士类又岂止扵为郡今姑以治郡言而太守倡之扵前而九思成之扵后则越民可庆矣岂惟越民可庆百尓在官率是而行之天下可庆也㒒敢不为九思庆送延平学录序自党庠术序之制㢮扵中世而成均之官亦随时更革宋嘉祐𥘉侍讲胡公瑗管勾太学始选诸生之端谨者𥙷正录及熈宁元丰间内外舍生増益至二千四百贠有竒判国子监李公定乃请选试外舍生檀宗益以校书郎充学录则学录始命官也其职掌佐学正考察籍记诸生之行艺而紏正之元祐三年又以上舍内舍生为之至崇宁元年分太学正录二贠以隷外学由是郡学亦稍以斋生充𥙷国朝𥘉外郡府学惟教授命官而正录以下悉从各学推选继又从提举学校官选委充小学谕而后陞正录至六中乃例以直学役满陞授至正𥘉元朝廷复科举兴文学台宪官以谓直学职掌金谷而辄登师儒之席乃别选行蓻生举以充谕録焉太原郭君桓仲实预兹选三年遂调延平路学录扵是吴人喜为之贺且为诗以壮其行而㑭朱徳润为之序引㒒扵是而有感焉延平旧俗尚气而率自龟山杨公以二程之学倡扵东南传之延平李公故徽国朱文公遂精思实体以广其传其学䆒天人性命之理明纲常道徳之要继而茶溪廖公徳明连叔㳺公敬仲讲学扵文公之门遂以其学一变郷俗至今号多学者吁诸公逺矣凡官是邦者诵其书闻其遗教其可不与氶学之士勉其规式循其教令以称其职乎桓仲聡敏士也职扵其邦之学其䏻求诸公之所以学扵师友者而学焉则亦吾党之所望也则亦宪台举㧞之𥘉意也敢不序而送之送马清风道人北㳺序列御㓂学老子而不似老子言西方之人而不言佛察造化轻死生寓言有无䖏世若不可覊者视抱朴子専言导引房中为胜然今人学其学者特少毗陵马清风㓜志扵道长即出家㳺方外飘然无拘覊往年之五台㕘雪庵老得一死字旦莫究之不辍又之淮南叅一悟师然后若有所悟予尝扣其所学则言性命之宗物我俱忘出无入有而莫可凖䋲之今马君挟其所有而北㳺亦莫知其所止且请序说扵予噫予闻之天之所命扵人者性也所赋扵人者理也所成乎人者气与形也循而行之之谓道有得扵心之谓徳近而求之不出乎日用之常以言其精微自非圣人莫䏻也巳今马君欲行其道苟䏻不出乎方寸虚灵之中斯可矣有必欲离形去智谢絶生死则虽足穷万里吾未知其遇至人扵何所也今姑以其所往而记其徃者则泛大江泝淮泗踰襄樊若蕲阳之五祖濠梁之老彭厯阳之许由夀阳之梅福临灌之华沱谷城之黄石临汝之崆峒维山之子晋皆昔之成名者矣逺而之它弗暇论矣大抵人生天地间有生则有死若旦暮然一气之消息也惟其有生死所以生生而不穷原始反终此其道也今马君北㳺而遇异人有异说吾弗敢知矣因书以送之送长洲教谕序古者诸侯立泮宫扵都而下迨族师党正州长亦皆有学若今之外郡自教授以下县特设教谕一贠得専领教事盖朝廷僃教养之制而其方则存乎其人也近世为学不古教养不僃而学官代去急如次舎故缀学之士毎不能终其业偶得贤谕切磨常业㑭教有方而养有素则多幸矣至正三年秋长洲学谕吴君季实秩满代去诸生有懐来之惜岂非䏻尽教养之方乎㒒扵是而有感焉学校之设三代以还自国之养老教胄子郷饮射合乐以至受成讹囚之事无不在学此士之所以学扵学也而必养之以成其六徳教之以精其六艺又必使知其学之所自扵是有释菜奠币之礼扵先师而无庙祀也庙祀盖始扵梁世用浮屠之法近代因之恬不为异今则典学者以脩造祠像为先务而以教养次之是可嗟也已吴君之来始登儒席即以教养为先其学淳其文雅足以范后进而又䏻谨身择友故县庠士之优劣皆得其所而有司毎有撰述则长洲学为最是岂非贤谕也乎扵其行吴人士为诗以歌之而徳润为之序引送海道镇抚莫侯北㱕序国家嵗漕东南诸郡粮三百万石其转输之程文移之制在一漕运府而巳漕府所辖运户㡬数万人其官给之直甲户之当所司在七所而巳曰崑山崇明常熟江隂䓁是也其所以控制七所而䏻関决之者又特一镇抚所而巳按职制所官皆五品而镇抚独得控制诸所者以其无漕运之程而有理棼戢暴之举也故常以镇抚得其人则嵗漕宁妥扶持纲维而巳苟非其人则漕功方兴而前鉏后铻不无公私烦劳威福自用盖傍海之民习俗懻忮难制昜扰省不直之则虽重法不䏻禁况有徴而扰之耶濮阳莫侯公辅来爲镇抚之数月吏詟其明民懐其恵漕府亦赖其材而事以集然侯性介㓗非其道一介不取诸人以故无从阿苟合之举盖侯自𥘉学律扵台即凡㢘䏻之习一闻一见皆识扵心爲终身之用故其官扵京仓官扵司税皆以㢘称稍不合则弃去无留难意今控制方新而侯辄以告老辞然职制年非七旬不得谢也而侯将以是请㱕老其郷盖其自趣尓而事有不齐孰䏻褒而留之耶风霜𥘉寒寥落江城侯㱕有日矣敬序其去意而拉诸君子歌诗以送之行宣政院副使送行诗序国家混一区宇而西域之地尤广其土风悍劲民俗尚武法制有不䏻禁者惟事佛为谨且依其教焉以故自河以西直抵土蕃西天竺诸国邑其军旅选格刑赏金谷之司悉隷宣政院属所以控制邉陲屏翰畿甸也独江左右郡县以释氏教属行宣政院而俾其徒嵗课梵典守持戒律以祝愿睿筭万年此佛氏之所以盛扵中国也至正六年秋朝廷以故太师鲁国忠武王之裔孙索罗帖睦尔元素授中奉大夫行宣政院副使仍钖太官齐酒以慰其懐先是元素公以同知将作院事出为广东道宪使道过东吴因疾就医遂假舘逾年而荐章累上至是乃拜命而行吴之守臣逹官咸饯于郊而士子作歌诗以羙之㒒扵是而有感焉昔公之先王佐大业扵𥘉兴之日内尽匡翼外辟彊土受丹书鐡劵之盟四世忠宪王又为至元间贤相一时如许文正公姚文宪公商文定公皆引㕘庶政以致太平扵乎盛㢤嗟夫世道旋移仕习援附有不念其遗烈者矣今元素公又以介洁之操施于临事其天资明颕凡省台典故可为辅弼之纲维者悉识于心此非他教之可以汨其素志者矣是行也特将广其闻见而充拓其材志以为他日庙堂谋谟之助而成其家丗贻谋燕翼之羙者也扵是乎书吴兴沈毋诗序至正丁亥秋吴兴沈自诚来为予言其毋徐氏贞子之孝也既有传矣请为诗以羙之徳润曰予不天少失母及壮又失父生也不能致色养殁也不能扬名以显亲抑何幸闻子之贤毋有传耶虽然尝闻之礼曰妇人从人者也沈氏之母可谓知所从矣居室则请从三年之䘮而后㱕昔者曽子问亲迎孔子曰女在涂而女之父母死则女反而服期在室为父母箭笄髽衰三年其以是夫贞子既㱕沈氏夫有疾扶而导焉愈敬不衰白乕通义曰夫有恶行妻不得去地无去天之义也而况扵疾乎有子既长能教之问学而列扵士内则曰㓜子常视母诳自能言能食教之数与方名至十年就外傅二十冠而学礼虽有严父亦毋氏之教也徐氏有焉扵是传称沈毋也宜㢤乃为诗曰苕山㠁嵯霅水涟漪朂子之学以成其毋仪王可矩㕘政小像诗序伊阙双峙洛水西廻周东都之域也昔者尹和靖从二程先生讲授扵其间而道学斯溥至文公朱氏发明义理之精微以及我朝文正许公源派益浩世受其福此皆伊洛之渊泉溥博有以泽天下之民也至正丁亥秋尚书王公可矩来领漕台公以儒者学业措之政事漕民方𬒳其泽而公旋拜甘肃行省叅知政事扵是堑休寓舘乃自藁伊洛山川之胜置小像扵其间俾徳润详而范之扵是嵩髙少室之环绕龙门积石之映带咸在左右公洛人也纯和雅厚遇物有今弘之度下士有瓜之羙迹其平日学之功施之行事岂非闻见之习有所自而然㢤若夫图画有不䏻尽其形容者诸公诗文又足以敷扬之先儒曰理无形也圣人假物以明理故立象由象以明理此图之所由作欤送谭清叔知事赴河南省掾序国家自中州入职方而河南行省尤为関键之地盖其背山带河土腴民秀为中州都㑹其力足以内藩京师其势足以外控诸夏而其嵗产之入又足为兵赋之供也是以内附之𥘉中书耶律文正公首以抚绥汴民为请継而中书扬公内翰窦公又以建学立师为务由是汴民渐𬒳文教生业日繁而官扵分省者亦称易治其故何㢤盖汴之民先疲扵金宋変廷之后军旅数起无休息所至我朝承平以来方复故治士君子之有志扵经济者毎扵斯留意焉至正七年冬平江路知事谭君清叔以河南省檄辟爲掾十月既望君行有日矣郡诸曺郎以君之能佐治扵吴之民人而熟扵案牍之精惜其去而不可留也咸持肴执饯扵西郊之外彷徨不忍别欲絷之维之而难其请徳润觧之曰谭君在吴一郡之民既受其福矣今将掾河南而河南三数十州之民又将受其福焉夫陈郑许汝皆汴之属邑去京师千五百有余里较吴爲近以谭君之材干佐硕治之贤宰朝夕从容簿书间求民情而安治之吾将见其声誉日着而掾中书有日矣又奚止福一郡之民㢤扵是诸曺郎与其民人乐予之言为是乃相率以庆其行仍俾朱徳润为文以序其意送韩伯皐叅政之湖广序至正丁亥冬仲之廿七日湖广行中书省参知政事济南韩公将之任也润之士大夫咸执酒送之长江之津徳润时亦客未方在诸君子往饯之列酒酣韩公指所服弊衣曰此衣𬒳我躬三十年矣家人常欲纫而新之予不忍也何则吾新是衣则忘其故矣今子我故人也幸而㑹吾又将西行子盍为我纪其行而图之徳润曰仆敢不惟公之言是纪公又曰人生贵贱忧戚固有命焉吾忝官二品崇髙非所望也子视我行色其有忧患乎徳润曰然公之忧患盖常䖏也今独无患焉何则湖广地近蛮蜑其俗难制易扰今秋以来官剥其食民饥其生是用猖獗推原其情民之乐生恶死者天下皆然奚独蜑俗耶因民之情而安缉之或者坚甲利兵不如懐徕之善服也今公以爱民利物之心往治兹土来者懐之逆者威之其不易治乎公曰子言是矣然彼土山川之境生民之属吾尝识之矣苟服其魁则得其众未有不䏻驯其魁而䏻服其众也若夫吏贪民偷吾必有以安辑之耳扵是风帆髙举江水荡漾舟将行矣徳润又执酒而言曰公行矣江山千里云树渺㳽其西北则夀张合肥谢玄之所以破符坚者也西南则夏口赤壁周瑜之所以困曹公者也又西望则岘首诸山羊公之所以懐民人也江山千古嵗月旋移其不同草木之荣谢者惟徳与名为不朽也故皆人有终身之忧而无一朝之患无当时之乐而有千古之荣焉公之所忧者在是而诸君子或不察扵是图而序之送邓汝霖逰京师序老子曰治人事天莫若啬夫唯啬是谓早复早复是谓重积徳朱子谓䏻啬则不逺而复矣先有所积复养以啬则其徳加矣此老聃氏之心法也而世人习扵其教者无常师焉是以终嵗汲汲而不知所之也贵溪邓君汝霖壮年从其敎且受业扵天冠山之昭真宫道士吴允升其逰也盖尝慕仙人王表飞昇之学若昔贤所谓白日生羽翰者也予客朱方汝霖适将北㳺过寓所聴其言若秋风鸣扵万覈接膝而坐犹觉翏翏之逼耳吾扵是知汝霖之学有所宗也然京师千里之外逹官大人与夫宗工鉅儒道师释尊咸所聚焉特未知汝霖䏻以其学感遇扵诸君子之门否也而诸君子亦未知䏻知汝霖之学否乎嗟夫世道旋移养心寡欲者盖鲜矣䏻如老聃氏之爱气闲欲平意静神则㡬扵道矣其易所谓不逺之复邓汝霖学老氏者也其说本扵此而诸君子之䏻知汝霖者亦必以此而延进之吾见其显逹有日矣因书以勉其行湘中廖如川谈三命序川之为水逹矣湘中廖子以如川自号䏻以人始生年月日时推五行生克制化言休咎当代公卿大夫皆神其术毎至処倒屣接膝无虚日常语㒒以晚岁当小康㒒不敢必也廖子屡言之㒒请以川字为觧曰昜凡言利沙者七卦皆済险之谓也而先言亨贞后言利者二需大畜也先言利而后言利贞者二奂中孚也不言利贞而言利者益也言利而言君子贞者同人也言元亨而言利者蛊也夫同人人所同也宜利君子之贞矣蛊则懐乱之象也而言元亨何㦲天运循环壊则复治故君子以振民育徳为治已治人之先若蛊之上九则是君子不偶扵时而自守者也今廖子所与谈者多时之逹官顕人其吉凶休咎固在扵五行之推而其临事也抑贞而后济乎抑济而后贞乎仆不偶者也不利贞亦不利廖子其有以教之书以为序送强仲贤之京师序国家承平垂七十年治教休明百度具张而取士之科尤广凡入官者首以宿卫近侍次以吏业循资盖近侍多世勲子孙吏业多省䑓旧典自此或以科举或以保荐内则省䑓院部外则路府州县咸以岁月计迁九品分班森布天下可谓盛矣而百家九流之人亦杂出扵其间岂遴选之多而士之所以求进者亦不専以儒术欤古者为官择人今则因人授官古者选官侍从今则侍从出官古者郷贡里选今则㱕官郷里此汉世取士之杂流弊至此而人不之察故毎有侥倖之心而奔竞之习相踵矣吾友强君仲贤盛年而多材善学而䏻事是宜与搢绅士子颉颃扵鸳序者也独惜其处江湖之逺无相与荐起者今强君挟其所有将趍京师而观庙堂王公之伟噐聴翰苑名师宿儒之论议而有感发焉则仲贤之学益进所谓仕优则学学优则仕吾见其入仕之阶由是始也由是逹也幸毋昜其𥘉志送傅文博之京师序至正六年秋故海道都漕运万户传公之子文博将以世廕趍京师来求赠言扵徳润辞不获乃勉为之言曰古之任子即书所谓赏延扵世诗言徂赉孝孙者是也至汉则刘向韦元成唐则韩滉李徳𥙿皆以名卿之后䕃𥙷入官其材识超冠志行卓絶皆见称扵前史后世可取法焉今玉田傅氏緜厯世系蝉聮冠组六世祖仕辽为名进士及其再传或典三礼或登芸阁或建节行部二百余年闻望益着至万户公歴仕清朝卑登显要自同知留守拜监察御史佥宪江东出守饶州晚登漕府卓然清慎明约所至有氷蘖声公暇则课子诵诗读书家法益严整盖其所训者有素也今公之子文博清慎谦约彬彬不坠家声是真可以绍箕裘矣今将登仕版服官政傅氏之素所闻见固不待㒒言然近世习俗浇漓吏姦民猜非一言可尽文博苟䏻尽心扵民情吏弊益知闾里姦邪审察是非志之扵心他日莅官临政则发扵断由是扩而充之则傅氏之业益昌大而世泽之滋扵是乎在王太史所谓髙门之于三槐之王有所徴矣遂书以爲序存复斋文集卷之四存复斋文集存复斋文集卷五存复斋文集卷之五元征东儒学提举雎水朱徳润泽民着曽孙夏重编赐进士湖广按察使东吴项璁彦辉校正髙丽金元直扵海东得赵子固墨梅求诗序圣元徳教所𬒳广袤际海表俱设学校教养故虽狄湜象寄重译之人咸知名教可乐文物是贵泰定二年春三韩人金生来京师挟所为文并賛记宋季赵子固墨梅一纸求当代名公题咏且称此帋得扵海东闾阎之家盖若古碑碣脱扵牧竖牛羊之厄然金生亦自荷鍳物之羙以诗闻扵时予扵是有感焉夫一元之气生物扵无朕惟人最秀最灵苟非有梏扵物移扵情虽方俗淳薄之不同其见义必超闻善必从者何也性之本然也何况金生读书䏻文虽南东西北万里之逺子固声迹不相闻知偶获此𥿄便识所尚盖其覩翰墨而知䏻事因文物而启良心可谓知所本矣虽然此犹未也金生䏻因此以求扵人偏而文人才士敬而老师宿儒贵而王公侯伯必择善以从之蚤夜以思之信义以得之则金生之所获为后日之寳者又奚止扵斯㢤赠钱刚中序刚中钱君曩官黄冠经故郷曽共樽爼话桒梓情甚亲也时刚中以写竹得名日酣诗酒意甚闲也酒酣拊掌呜呜而歌敖聣流俗志甚壮也别来四三年而徳润拜朝赱都下谒刚中扵都门市乃挟册为人决大疑张卜肆是亦贾生所谓居卑行污而季主乃自知命者也然张之肆日賔朋盈必有来问吉凶休咎㒒未知君何言之卜也必如椘丘之父卜成季之生间两社为公室辅季氏亡则鲁不昌者乎曰季之昌三家之僣也刚中其弗占㢤必如史苏笠伯姫之繇士刲手亦无女承筐亦无贶者乎曰惠无亲咎及先君刚中其弗占㢤既不占彼又不占此然则何为而可仆再拜请曰必如汉之所谓严君平者为人子卜教之孝爲人臣教之忠则刚中之术垂训扵四方者仆亦有借焉岂惟仆有借世之人皆借焉而思向之情亲意闲志壮可以激志厉气㒒敢不承交扵座隅赠医士顾叔原序天下之疲癃残疾惸独鳏寡皆吾兄弟之颠连而无告者也故士生斯世逹则在官以拯生民不逹则明医而活夭折顾君居吴门敦诗书及壮嗣医业凡㕮咀药味炮灸擣磨刀圭之工夙夜不倦且究百家方论证治嵗久郷称善医求请者无暇日顾君益贫衣褐超赱闾巷亲视羸弱益不以货财爲较而人亦不以韩伯休视顾君也㒒扵君有感焉时官小吏临民之不幸假以威刑要以势利及其号唿求然后出之扵无戾为效贪医治疾庸何殊而负富其家者有矣顾君独勤劳布衣而不以贫为巳累其视诸要人者为何如㢤虽然彼要人者岂不知民命之可重盖独无爱民利物之心耳苟有爱民利物之心则憷惕恻隐巳黙㑹扵其中其将拯水火之不暇又奚暇要为㢤故无恻隐之心者不可以有位亦不可以为医送陈诚甫下第序自古多英材卓荦之士然后天下之䋄罗不足以覊縻之上而负鼎割烹下而饭牛扣角前后相望观其当时事业使人千载仰慕有非可以意料之者而况扵科目乎西汉以来曰明经曰贤良曰孝㢘孝弟力田茂才䓁科然而取士岂复有如前人者乎其事业可方否今之登髙科骋文字有如此者予不得而知之矣嘉禾陈君诚甫领郷㪯歌鹿鸣而来㑹试春官者凡七人皆不合扵有司而去得非不可以意料之否不足以䋄罗之否汎驾之材跅㢮之士其御之也必有道虽然昔之在官者求扵人今也求扵官予知其所以有合者难矣嗟夫世之事岂可以意料㢤他日有登髙科显事业而在夫七人中者予不得而知之矣陈君勉㦲以不讶㒒今日之所云赠张允道序泰定四年夏将季予泊舟东昌李𨳩务闸方倚篷傲㐳叹无者俄有长𥚑曵履丈夫登予舟问所从来且扣今春登科人姓名与予语竟因问其姓张允道其字草庐吴先生髙弟也明日见诸周家店又明日舟次七级而允道舟亦在焉予亦登其舟而允道出其平日讲磨之易问及诗文三四篇予读之不倦又顷其舅氏厖眉皓髪怡然从外来併言其亲刘氏者善读书允道之所从逰也允道家彭城今居顺徳将南之省亲聴其言论䔍实予将纳交而勿疑焉乃吿之曰士之処扵世东西北南不知其㡬千万里而交友相庆者又不知其㡬何人利名汨其心患难易其志毁誉疑其行富贵积其忌则有渐不克终者矣予方俛焉而思则又有不敢必扵他日见良君子以为久敬也予观张君胸中隐然豪杰之气则予所言者不在今日也予先曽大父睢阳五老宋名臣之后金亡之𥘉宋之季年由汴而淮而浙盖想望中原故墟草木凋谢丘陇芜没毎一兴懐不䏻不感慨扵当时也他日与君过彭城汎雎水访廵逺旧迹笑谈今古苟可以成后日之耿耿而不磨者幸母忘今日之舟中焉书以为序送新安程伯义之吴江州直学序圣朝建学校以为教养之地凡郡府州各设文学掾以为业士者之师各置学公田以为业士者之赡主其金谷簿书期㑹之烦又必设直学一人以司其出纳所以尊师儒之严而不敢渎也故居教官职者捴识其大略而直学事者寔纂其详也而直学之选则扵士子之文雅纯慎者举逹路府而属分宪官试可始俾受府檄以充是职秩满三载则授邑庠谕录而居师儒之席矣缘是遴选其职为不易得至正元年秋新安程伯义始以吴学荐而即得分宪试可遂直呉江州学事故吴之士人喜为之贺也愚尝闻古者国有学党有庠术有序而周人学校设教不领扵六官岂非事大体重非有司簿书期㑹之可辖欤至扵释奠释粟之礼又皆在有司行事下及隋唐之际州县皆立学直官生贠而释奠之礼遂以着令扵学今则庠养之义释奠之礼僃在学校故毎嵗士禄及春秋上丁则直学者䞦奉府长以供其事故其职为尤劳虽然学校风化之原礼乐所关今日廪给出纳之劳则后日庠谕教养之渐今日趍跄扵笾豆簠簋之末者则异日讲教扵津官明伦之本也是则居教官者既慎择斯士而直学事者可不谨敬其职以资教养之方乎伯义居郷好学长为通材质纯而行谨吴江之学诚可谓得人贺学舍居州之左西瞰震泽东望三江而州多节槩之士他日有䏻以文字顕而継三髙之风者其孰谓非教养之功耶其孰谓非直学者相成之助耶伯义之行长洲学谕吴君季实首倡以诗而朱徳润为之序送杨仪父㳺京师序杨君之出㳺也邵庵虞先生既播其先世之羙扵诗序而语其四方风俗之异且为作姓名字说以广其志意谓物之文者莫盛扵翚也故以为扬君名谓其用着也故申之以五礼之吉事与夫军賔嘉所用旌旗车服之饰是其文与仪俱着也故字之以仪父曲礼曰祭宗庙䟽趾玉藻曰王后祎衣诗曰翟茀以朝又曰右手秉翟又见其文之足用焉若夫以礼节文之则在扵杨君抑又闻之尔雅曰鹰凖其飞也翚则其名之义又体夫杨之姓焉先生以是名字之是行且用之方莫僃扵此也杨君迤逦上京师求予画为赠言引首弗徴予言益既成矣予不能无言以是书于画左送顾㝎之如京师序元统中淮东顾君㝎之以写竹得名日与㒒相从扵翰墨之间未㡬㝎之调龙岩都廵别去至正五年㝎之又任毗陵录判服忧还吴暇日出其近作行笔遒劲风梢云榦真得萧恊律之法矣仆扵是知㝎之专之心久矣扵是擢公为吏部尚书夫吏部六卿之长也尚书吏部之长也凡内外任官之资得与宰相叅可否自七品以下又得専裁而铨次之天官之职可谓重且要矣夫以庶官之贤否列职之当否皆系扵生民休戚而内外百司之官有长有贰长曰可贰曰否事不得行矣长曰否贰曰可事亦不得行矣方今治教休明际天所覆莫非王臣而比年中原水涝相仍谷麦不登湖广地接猺蜑难制易扰供给之余耕桒俱废国家经费独仰扵东南而巳往年小丑掠海民之饥者偷生而从之盖以徴输之过民失其食仓廪羡余州县剥之而不留恤大府受之而不加诘凡此数端皆关扵抚字之职欲择守令之贤固在扵朝堂而副贰之选则出扵吏部张公是行也以拨烦治剧之材举激扬清之政入与宰相论事出为国家选材不以计资授官而以量材任职必得长贰俱贤众务毕举惠之字之教之养之将见圣朝有得人之庆生民有蒙福之贺矣送王郎中序周官太宰六计俱以㢘为本而后曰善曰能曰敬曰正曰法曰辨其所以选材而任职者亦曰直㢤惟清为诰教之本是以治定功成而隆盛莫有加焉国朝制自省䑓院部百司及方岳土守之职各有阶官以今书院以学道名其以是欤至六年秋余姚郑君学可来为书院山长职教养之三月诸生徳之邑人称之是宜为贤师儒矣乎夫道之在天下若大路然无适而不可而书院特以是名者岂非以子㳺之学着扵圣门而吴又为其郷邑先儒欲使邦人渐其礼乐之教而知夫道之所以发原扵天者即人心之秉彛好徳着扵行事者也故特掲其名而使夫来教扵书院者有所承也郑君在吴凡三週嵗设训导以教大小学入嵗租以养誉髦之士居而学者徳之去而邑人歌之岂非䏻承扵古训欤传曰礼节民心乐和民声礼者殊事所以合敬乐者异文所以合爱自周迄今百世而下圣人之道不泯子㳺之教不息由礼乐之教在天下爱敬之道在人心故也职师儒者以是为教而学者不可不求其所承也冬既孟郑君既满秩诸先生赋诗以饯其㱕俾朱徳润为之序引徳润不敏不敢以学官论敬述言公之训以焉赠言云送张尚书序至正九年秋诏以海道都漕运万户张公徳昭擢吏部尚书盖朝廷公选也公将行矣而吴人有懐徕之思咸作歌诗以为祖道徳润曰公之居漕府一方之民受惠矣公之入朝天下之民将受惠焉吾党母以懐思而惜公之去今天子明圣贤相复捴百揆愿治心致志非流俗所可知者惜其去京邑逺无相知荐起以观天府寳蔵以资其笔力之壮而久扵司邑以淹其清材一日定之来谓㒒曰某将试艺扵京师矣㒒扵是喜曰吾党可贺矣定之小心谨畏勤事奉公凡官扵某郷某乡民皆乐之今又将趋京师得奉王公大人接四方学者则其学与仕岂不充且大乎乃喻之曰夫竹之凌云耸壑若君子之志气竹之劲节直榦若君子之操行竹之虚心有容若君子之谦卑竹之扶踈潇洒若君子之清标雅致是皆定之平日意念之所及也况定之以儒家者流㳺戯弄翰其朝夕思行之羙者至扵逼真不巳今则至扵真似竹矣又复思夫竹之所以似君子者励之守之施之扵日用之间揩之扵临民之际则其为助也岂不多㢤曰书为序而拉诸君子歌诗以饯之送郑学可山长序州郡有书院自宋太平兴国中建白鹿洞始自而后有嵩阳岳麓应天府四书院皆儒先君子讲学之所盖古者党庠遂序之遗意也㳂至国朝凡郡县有先儒遗迹所在皆得请立书院且设山长一贠掌教养事学道书院盖吴国言公子㳺之故祠也子㳺在孔门尝以文学称而武城弦歌之治乃𬒳服孔子之言谓君子学道则爱人小人学道则易使以为礼乐之教崇其功考其入仕者自宿卫供奉吏学文儒儤使䓁数涂以试其材否故显官逹人多魁杰英伟有能经国家而寄民命者然而朝廷之大四方之广或有徳不侔而材不迨者何㢤盖以法制虽一而风土不同人情变异苟非廉明通材鲜克治焉古义王公辅卿来为都水庸田佥事㢘而勤明而毅尝蚤夜孜孜扵王事自治教风俗田制水利赋税经筭靡不尽心详究非其道虽一毫不取与故临事灼见众情如龟卜计数莫敢焉盖古所谓䏻经国家而寄民者也为治既久逺近詟伏庸司纲纪倚公为重公方验地利量民力欲蠲其无徴之赋而逹诸朝省未报常慨然有澄清之志至正十年朝廷以江浙行省佐幕乏人擢公为郎中长公曰余昔尝忝执法跻户部佥宪山东湖广厯採四方风俗民情而究治之盖法有不䏻齐徳有不能及者矣近俗浇漓抵欺相尚欲脱其事者购冷言以排斥之併为一谈以故事多失其情实而文牍所记虚言而巳公毎临事必察其情实民无隐焉徳润孤陋无识闲居僻䖏公毎移节下顾谈诗书论风俗而徳润也衰病废学愧无以资公之逺且大者愿公以天时地利之消长为东南民力之少贷则公之厚徳下民受赐均矣姑书以为序送王尚书序至正十一年冬诏以都水庸田使王公士敬为兵部尚书十二月儤使来迎治装将行有司祖道民人颂徳朱徳润执爵而言曰兵部古夏官之职也在成周时掌九伐之法制军诰禁以紏邦国领校人牧师职方司兵之属唐以来尤重其选若姚元崇杜正伦皆典其任五季始以司兵属枢宻焉国朝混一区宇舆图广大扵是中书兵部寔掌职方图籍及四方驿传山川险易道里通塞関梁髙下而万邦赋税海外奉贡往来使节舘谷之供自邦畿至海隅皆置賔舘扵州之近甸迨至畿内则毂磨舟驰重足交驲而数上京师则工吿其至吏书其物国资其用民惠其绥其职岂不繁且重㢤朝廷以是慎择老成谙练故典惟兹王公宜在其选然而比年凶荒所及盗贼所经民多流亡驿逓艰乏虽朝廷毎加存恤而恩赐贵胄陪扵常使扵是俛首执役之民困焉夫中书天下之本至议论可否惟六部得叅覆之王公是行也知天下民力之艰阅四方图籍之便明察治体以重者论此其时欤传曰柔逺人则四方㱕之懐诸侯则天下畏之今邦畿之内来者所集凡告至书物资国惠民有关治道之重者叅之覆之其在王公乎其在王公乎申生论骊姬搆难扵晋嬖献公谋扵宗卿赂其幸臣使太子申生竟罹不辨之祸由是二公子出奔逐群公子晋室之衰实基扵此𥘉姬以申生贤且长国人所㱕故速之死然申生虽亡奚齐亦㓕二公子蹑踵而㱕重耳卒以覇国二十年间斯民涂炭晋之社稷不絶如线而惠懐无亲秦嬴失莭晋之宗盟扵是乎乱当时使申生从士蒍梁余之言如二公子者出幸而天假之年得返晋国以主社稷不紊宗祧则亦何害扵名义倘使二公子皆如申生不过获一孝恭之名晋之有国其能国乎女孽之甚矣自古国乱家亡靡不由兹嗟夫盗杀韩相使累论士之未仕也尽孝敬扵事亲事长而临下加之以恩䖏事断之以义此君子之道也若既仕也以之事君临众则可以立功扬名流芳百世苟为不然则虽刲股食亲亡身徇国无足云矣女之未嫁也尽孝敬扵事亲事长而処闺门有礼若既嫁也以之事舅姑事夫和妯娌则妇徳毋仪可为家训苟为不然则虽殒身立家无足云矣尝观传载聂政姊一事可谓流俗鄙人之尚者夫聂政懐严仲子奉巳之私而杀韩相侠累其罪六矣故宁殒身以自逃扵王法所以皮面决眼者盖亦自耻其行而不敢暴白扵世故宁㓕名以自逃扵名义此其志也不然其身之不恤奚暇恤其同气㢤而其姊乃哭之曰是轵深井里聂政也以妾在故自刑以絶从妾柰何畏诛以㓕贤弟之名呜唿以匹夫懐私恩而杀一国相其姊犹称其贤倘加之以懐私犯上者则将何以名之耶由此观之聂政之悖礼犯义而成其盗名者其姊也夫其姊也夫故书曰盗杀韩相侠累蟢闘踦说朱子夏坐有嬉闘长踦扵牖下俄顷踦败蟢啮而食之予怜其同类也而相残焉觧而置之则踦巳毙夫踦蜘蛛类也小腹而长踦蟢亦蜘蛛类也斑而短螯差小扵踦而其闘甚力螯甚利所以踦见败也予伤踦之毙而恶蟢之不仁也嗟咨良久有童子来视之曰长踦盖俗所谓壁劳也灯壁间善蹑人影则损人精气予不知其实能否也然恶其所嗜之不仁而亦为不仁之嗜矣书以记之潜虚易说天地之数阳竒隂耦阳不能独立也必以隂对持故一必二二必四小数极扵四凡一二三四生数也大数极扵九凡此八九六成数也至五则变居数上而天地之数僃矣至十则复为一二五合而成隂阳之功万物变化鬼神之用也天数五一三五七九阳竒之数也地数五二四六八十隂耦之数也竒与耦相得一必有二也竒与耦相合一生水而六成之也以五生数合五成数故小衍之则成一大衍之则成五十也成必有损故损一以为用其用四十有九也合五竒五耦则天地之数五十有五矣此天然之数也太玄潜虚乃以五行生数为原荧本卄基五行成数为委焱未刄冡又以生成之数十则去一而存九去二则存八泝而上之去七六五四三二一至十则不去积所去之数四十五而存其五十五行以为潜虚此人为之数也夫昜太极生两仪两仪生四象四象生八卦竒而耦耦而竒三才之道僃矣干坤阖辟化育之功也天地变化生物之序也一徃一来复姤之道也一进一退否泰之㡬也又若损之惩忿窒欲益之迁善改过鸣谦则言鸣豫则凶天时人亊之理蔑以加焉虽然久扵斯道者其惟恒乎至若吉凶福消长存亡之㡬以此知来以此蔵往亦曰诚而巳矣知微子读易甚熟衍数甚精诵卦文彖象文言其应如响求予作天地山川人物草木之象㒒既为之象形矣不能无书书不尽言寄之象外异城说至正丁亥冬寓京口干元宫之寳俭斋适毗陵监郡岳忽难平阳同知散笠台偕来访自言在延祐间忝宿卫近侍时有佛国使来朝僃言其域当日没之䖏土地甚广有七十二酋长地有水银海周围可四五十里国人取之之法先扵近海十里掘坑井数十然后使徤夫骏马驰骤可逐飞鹰者人马皆贴以金薄迤逦行近海日照金光晃曜则水银滚沸如潮而来势若粘裹其人即廻马疾驰水银随后赶至行稍遅缓则人马俱爲水银扑没人马既廻速扵是水银之势渐逺力渐微却复奔回遇坑井则水银熘积其中然后其国人旋取之用香草同煎皆花银也其地又能捻毛爲布谓之梭福用宻昔丹叶染成沉緑浣之不淡其余氍毺锦曡皆常产也至正壬午间献黒马髙九尺余尾垂地七尺即其地所产来使四年至乞失宻又四年至中州过七度海方抵京师焉岳监郡竺同知既别去㒒书而记其说是嵗十一月十元日也萧景茂传萧景茂者漳州龙溪县隔州里人也性谨厚以信义着扵郷里至元甲子山宼刼掠漳浦县诸郷景茂率郷人树木立栅贼至坚不得入而别郷民有潜与贼谋者引之从间道入由是景茂被执贼倨坐使拜景茂曰汝贼也吾何拜为贼乃生置景茂军中俾借以诱民胁从景茂骂曰逆贼国家何负汝而反耶汝之族党何辜而汝累之汝之郷民何辜而汝累之贼相顾语曰吾杀人多矣凡至吾砦者皆哀号以求生未有若此饿夫倔强不屈者度其志终不为吾用与其存之以取辱曷若杀之以令衆遂缚景茂扵树刲其肉使自㗖之景茂含血而骂曰我食已肉虽死不惮汝䓁逆贼将辟尸万叚虽狗彘不食汝肉也贼怒絶其舌而死是年某月贼既乎龙溪县以事闻给赙葬之礼俾复其家于乎勇㦲礼曰臣下竭力尽能以立功扵国君必报之以爵禄又曰有义之谓勇敢夫景茂者编氓也卒然遇㓂至能僃御以䕶其郷有比闾之义焉临难能死事有敢勇之义焉生虽无爵死宜报焉存复斋文集卷之五存复斋文集存复斋文集卷六存复斋文集卷之六元征东儒学提举雎水朱徳润泽民着曽孙夏重编赐进士湖广按察使东吴项璁彦辉校正谱传朱氏族谱传序昔周封曹末扵邾子孙去邑以朱为氏厯世既久源长派别支为百宗不可殚㝷其绪惟吾朱氏世系睢阳宋朝议大夫兵部郎中赠司农少卿徳润九世祖也𥘉逺祖仁轨在唐咸亨中隐居于亳从祖敬则累官至正諌大夫兼脩国史至十世祖汉賔事梁太祖厯滋滑宋亳曹五州刺史赠太子少傅谥贞恵五季艰难徏居睢阳宋景祐中九世祖贯积官至右司谏进兵部郎中致仕偕杜祁公燕申睢阳爲五老㑹宋人图之七世祖乔年以国子监直讲进郊社令六世祖椿年入金爲国子校勘转太常丞五世祖源潜隐弗仕时金泰和中淮蔡扰攘四世祖直阁公子荣南奔渡江年甫六嵗𥘉抵瓜步津舟人需渡钱无有因爲竹篙拄堕江津俄而舟过丹阳公亦登焉舟人惊讶问所以得渡公曰附舟拖来矣衆咸叹异同渡僧允谦因携以诣呉郡守贾青青故庆暦相贾魏公之孙也实与朱氏世契乃俾托居扵史元长家及长好读书贫无以养时贩缯自给寳庆𥘉为江州文学仕止朝奉郎直祕阁此朱氏渡南之始传也再传而曽祖大有仕止实録院脩撰三传而祖应得仕止太学正四传而至考琼国朝𥘉授无钖县学敎谕又调长洲学谕即谓人曰吾家世儒冠自前代以来俱称清白今为学职而禄簿不赡岂将取诸人乎遂隐居教授不出専经之睱至遗文小史隂阳卜筮之书靡不周覧元统中卒扵家至徳润凡五传焉呜唿礼以大宗小宗之别着为大令而族属之三从再从同堂者则又尽扵缌麻然则大宗之家虽五世絶族者亦为之齐衰三月则始祖者虽百世祀可也若夫嵗月之悠久土地之遐隔仕止之异涂缪迷其宗族者有矣今则以其在谱者绪其传有铭志者记其行事述为小传自少卿而下凡八人使吾朱氏之子若孙阅谱而得其传阅传而知其行事庶乎嵗久之不忘而或有䏻闻风而作兴者则亦朱氏之有人焉泰㝎元年嵗甲子正月𥘉七日曽孙朱徳润序东阳桞贯填讳髙祖讳贯字贯道世本毫人五季徙家遂为睢阳人少警敏尝读书一览辄不忘明道中登进士第积官至右司諌进兵部郎中治平中赠司农少卿公愽学有识度常上书言治道谓贤愚不当并処若贤者在位则小人亦化为君子如蓬生麻中不扶自直上嘉纳之又言方今四方粗安然非谓太平也何则北有强邻西有叛虏数扰内地兵疲于外民竭扵内而廷臣晏然自以为太平往年西师大举州郡虗耗设有乗弊而起虽善治者不䏻料其后也况秉枢臣与戚里同事忠勇之臣不得尽力邉隅此陛下所宜深虑而明㫁也上奨谕之擢右司諌庆暦中将大用为言者忌遂以兵部郎中致仕退居睢阳偕祁国公杜衍司农卿毕世长礼部侍郎王涣驾部冯平为五老㑹宋人形扵绘事欧阳公为之赋诗皇祐中卒年八十九子乔年八世祖乔年字公夀以䕃𥙷为太庙斋郎少英爽自负数上书言事为国子监直讲以毋忧结庐睢水村躬耕五年倅劬骨立再起为郊社令卒年五十六子椿年七世祖椿年字崧之金天徳中海陵王南征尽有淮蔡之地大定中公以选试经义中格授国子校勘文字三年转太常寺检讨因议封事不合乞㱕田里十年将有事南郊起复为太常丞上所撰郊祀礼书其略曰人主事天所以崇报本也若币帛犠牲仪卫音乐过奢则烦民而渎神所费甚广矣古者扫地而祭蒲藁越席陶噐匏尊而䏻格神祈天者以尽诚敬故也后世礼文滋多而诚敬甚阙盖非报本之义也世宗纳之寻转掌国史判院事卒年七十三子源六世祖源字昌本介洁不群尝闭户读书数月不交人事出谓人曰吾所斈者古贤人事何暇与若軰言稍出复闭户如𥘉然少婴疾金承安中卒年三十五子子荣五世祖子荣字公显晚号信庵少机警对人似不䏻言金泰和中淮蔡扰攘公年甫六岁从居人南奔至扬子西津舟人需渡金无有因为竹篙拄堕江津俄而舟抵丹阳公跃而登焉舟人惊讶问得渡意公徐曰附柂来矣众皆嗟异同渡僧允谦竒之携诣吴郡守贾青得寄育于史元长家及长好读书贫无以为养时贩缯自给寳庆𥘉诣行在所上书言时政授从政郎江州文学又言方今邉隅之臣常受制扵総领官或不谙军旅者经画之际辄成龃龉自今巳后朝官虽带総领亦须谙练军事庻㡬调度合宜况邉庭之上民情未浃险祖永知而辄易守臣此皆措置失宜也书再上时相难之不报三年转左蔵提辖进直祕阁咸淳中因论事忤贾似道送大理寺问得祕书家铉翁力辨免然犹以㱕正人安置淮西至元十三年江南㱕附公㱕卒扵吴年八十三子大有曽祖大有字应之性严毅虽盛暑冠带不裭景㝎中㳺艺郷校赴部用黄甲免试授太学録録书言方今川口襄阳淮阳三镇粮草不继而兵多疲弱宜遣㳂邉州郡逓送粮草使持重之人深沟髙垒收丁壮为守御计设有北军至坚壁不动则逺来之众前进则有后顾之虑退保则不䏻久势自觧矣书上贾似道以为切巳不报既而似道谓曰汝贾门壻也何言事若此公荅曰某故贾魏公昌朝孙壻也由是似道益衔之竟诬以事籍其家送大理寺问得祕书家铉翁力为之辨遂以㱕正人安置淮西至元十三年王师驻维阳公即着青衫乗白马径诣军前伯颜丞相以为宋探马俾引至前公具言似道悮国失信忮害忠良故某得至此时平章尤公亦在因曰朱某宋名士遂坚欲爵之公辞以仕宦非所硕但得正名义㱕田庐足矣南服既定丞相以尤平章至吴城凡宋所籍朱某家产悉还之由是颇营业为隐居计晚爱内典与阮登炳何䖏尹䓁结华严㑹大徳三年冬忽说梵网曰予其逝矣熏沭危坐中宵合掌脱去年七十七子应得祖应得字仁仲聡敏有材干事亲至孝㝎省之暇议论古今父子自为知巳咸淳庚午以上舍生㑹试授祕书省检阅文字再授太学正以父言三镇事忤贾似道安置淮西至元十三年江南㱕附后复吴中隐居儒司以学校废荐起提调学事改营庙学祀孔子使㳺歌诗经邑子伟之学既成即复㱕隐或劝之在曰烛之寳巴之声中牟之刍遇未遇彼何心㢤又曰人生一夣水齐而汨火尽而传天得也大徳五年卒年五十四子琼老琼字廷玉襁褓中随父祖间关淮椘得复㱕吴年二十五儒司荐为无钖县学敎谕又调长洲学谕嵗余谓人曰今世仕禄不足养㢘将学而取诸人乎抑自营以资其生乎遂関门与诸生讲授三十年不出城府専经之暇至百家子史隂阳卜筮之书靡不周览闻人有䏻学如不及穷老益坚至弗遑暇食遂与世事日薄一室罄然陶噐琴书外无长物嵗久人持去亦不较性踈坦毎㳺林泉佳処遇樵人牧子即与忘情谈咲终日清贫晏如也三山刘宗师赠号明复先生晚䆒易传作先天后天八卦互属之图明动静隐顕屈伸之理占嵗时丰荒雨旸祥祲悉有徴验至顺元年嵗庚午秋积雨后屋㟁崩忽谓徳润曰明年嵗在辛未干金攴火火弗胜水民其灾乎然吾大限亦与嵗君併吾其弗攴矣曰来儆汝髙材博斈身之劳也令闻广誉忌之招也谦之彖曰人道悪盈而好谦节之彖曰节以制度不伤财不害民凡人欲之过者本扵奉养之厚也先王制其本以节之复天理也然久扵其道者其惟恒乎以之脩身其惟复乎汝其志之吾家世儒冠先世渡江以来遭家多故不絶如线百年丘陇汝其保之汝毋兆在坐甲向庚前望有水在艮之坤有剥复之象焉顺而止之所以观象七日来复利有攸往若顺而守之其有复兴者乎但陇抱隂防隂险忌然吾择之审矣宜弗踰此噫造物者生我我亦与造物㳺耳葬祭之礼汝其勤之徳润泣拜曰敢不惟大人之言是聴至冬得寒疾明年春正月卒年五十八赵承旨䟦睢阳五老图五老遗象仪刑俨然观之使人肃然起敬朱氏子孙而䏻保之真盛事也吴兴赵孟頫书虞伯生学士䟦欧阳公次韵谢借观五老诗云脱遗轩冕就安间笑傲丘园縦倒冠白髪忧民虽种种丹心许国尚桓桓鸿冥得路髙难慕松老无风韵自寒闻说优㳺多唱和新篇何惜画图看当时君子其敬爱想慕固巳如此况二百数十年之后併得瞻拜五公遗象扵一日岂胜幸硕乎想见其髙节盛徳㕘合扵治安极盛之日三代之下不亦鲜乎卷尾诸公所䟦皆南渡名卿贤大夫观其书而思其人则有感慨系之者矣按䟦语淳熈以前在毕氏绍熈以来在朱氏今㡬二百年仍扵朱氏之曽孙徳润见之信乎有徳者必有后也欤泰㝎乙丑十月一日蜀郡虞集书汶上曹元用马祖常拜手敬观广平程鉅夫拜观姚燧马喣元明善致和改元八月晦河东刘致天台周仁荣宛平曹鑑蠡吾邓巨川同观于吴福孙乐善斋氷襟久之谨识天暦巳巳清明日济南韩镛题于弼教堂至顺三年四月十二日宛丘赵期頥拜观至元六年后庚辰嵗西夏斡玉伦徒拜观至元七年后辛巳嵗春二月八日白野泰不华观于吴郡朱徳润之集古斋汴叚天祐敬题朱氏故兵部郎中致仕讳贯在五老中其次四㑹图时年八十八其孙后以金兵迫逐渡江侨居姑苏今曽孙徳润复以艺文逰搢绅大夫间世泽之滋扵是乎在东阳栁贯题尝读睢阳五老诗喜从遗像见光仪青云事业俱休谢白首衣冠各旄期乔木故家今尚在髙山景行有余思千秋万古丹青在珎重仍孙为刻碑晋宁张翥后学王守诚拜手五老衣冠图盛事丹青未数上凌烟典刑如在八九十宴赏以来三百年珎重当时人物论风流在世子孙慱悠悠㡬度东门市耆徳令人敬俨然俞焯拜题睢阳五老并虗邪近代衣冠捴不如千载髙山存景仰忆从湓浦望匡庐湘人李祁书于范氏之义庄尝思拜观五老图象来吴中乃获瞻拜扵朱公之孙徳润文房岂不荣幸㢤诗云㳤人君子其仪不忒其仪不忒正是四国杜夲敬题右宋睢阳五老小象一卷当昭陵盛治之时人物不减三代五老髙年雅望吿老燕居适同里闬遂为嘉㑹图而歌之以为衣冠盛事距今三百余年俨然如生陵谷变兴独吴中朱公之曽孙徳润能寳蔵之徳润尝以才学选为提学官时出此卷扵搢绅间因以自励予分省中吴获拜观焉扵乎文献逺矣朱氏万子孙其永保之番阳周伯竒敬书右五老图谱故宋杨诚斋范石湖诸名公题䟦另有集卷不刻于此后学朱徳润拜手敬书存复斋文集卷之六存复斋文集存复斋文集卷七存复斋文集卷之七元征东儒学提举睢水朱徳润泽民着曽孙夏重编赐进士湖广按察使东吴项璁彦辉校正賛䟦李伯时二䟽图賛妙㢤龙眠仪彼公卿图饯二䟽还㱕其郷汉嗣中衰谁其曽孙霍也无术宣也少恩匪躬之节孰不君亲位髙爱博谤生臻弗有退也胡知其荣南金帝钖车盖幢旌进则师傅退则士子我禄我亲来偕甘羙伏覩明仁殿书舜歌南风诗赐功徳副使臣旦小臣朱徳润拜手稽首賛曰于昭圣皇奎文玉章宸思造凤翥龙南风之诗嗣舜重光克念克敬尽羙大韶书赐臣旦俾示在朝有恊皇猷庶事孔昭觧愠阜财用康乂民民懐而欣若时南薫凡我臣子钦㢤圣文汤先生碧山图賛碧山隆隆有吴之墟松柏嵗晚草树春敷流泉喷薄浮云卷舒胫腪太古抱质凝秀如行之端方材之茂我圣仲尼比仁者夀丁晋公画像賛色清以偷形坚而癯其遇也衮衣华章其降也幅巾布𥜗其荣也刻玉天书其悴也禅恱道腴方其玉堂中书不知为崕雷道之啔途及其一纪之纡然后知否泰交极而反覆天道之盈虚者乎太极图賛道原扵天无极太极阳竒隂偶圣用作易惟子周子厥图是䆒象帝之先无声无臭三材既立人禀独秀有物有则厥脩在懋万理一贯惟心之灵秉彛好徳罔或不承仁焉生物随类赋形禀异欲蔽克复惟诚天髙地下岳峙川流希贤作绘用賛大猷斡克荘侍郎贺兰山图賛贺兰之山大河之西毓秀孕灵涣发天机我斡大夫风云之姿江湖气谊月露襟期材为国桢学则民师用作斯图品物象仪贞观西域图賛惟王建国辨方正位内抚中夏外绥四裔在唐贞观房杜迭用逺夷来庭西城效贡乃命材臣图肖其形记彼风土方物攸呈自兹迄今八百余祀宏矣大元覆天无际懐柔百蛮莫不来王小共大共山梯海航东尽玄莵西逾越裳南金楛矢象齿琳琅昔效贡职今入王赋昔为外臣今则内附声教所𬒳逺迈汉唐儒臣奉职翰墨流芳观画思古文物至今万方一统万古一心藻绘大猷金石奚坚黼黻丹青帝衮万年雪钟馗图賛天同云雪纷纷欷钟馗降福神辟百邪静干坤屡丰年乐万民吴仲常太守徳政碑賛封建既逺列郡置牧汉称龚黄文翁兴蜀教民耕桒衣食用足爰脩礼义用厚风俗衎衎吴侯古训是朂恕以容衆勤以惜隂不苛不勐不骄不矜岂弟君子实获我心䟦苏武还汉图苏子卿杖大节㱕汉叶水心谓马后寘驹所以官至典属国徳润观古考绩功疑惟重惜乎汉不如古䟦王仪伯尚书窠石可以寘之巖壑可以用之巖廊其将接风云薄日月又奚必问其栝栢豫章固将因笔墨以发其光䟦读碑图智可以絶人而不见其智者谓之大智彼杨脩知此乎叹息而书其黄绢辞后併戒夫机锋之人者䟦麋光禄世谱麋氏世显扵宋自政和中至嘉熈金紫眩耀可谓荣矣六传而益贵独惜谠言危论及扵先儒二苏之扵程氏盖有未之知也故嘉祐治平之间老成浑厚之俗未替士子一言不合遂有蜀洛之分㳂至绍圣崇宁间遂为君子之厄可不慎㦲麋氏既为吴中故族七世尚以㢘吏称而㒒先曽大父与颜先生尧焕同年之日盖尝述麋氏之出処所谓南山翁事实是也䟦司马温公扵范忠宣手帖上书通鑑藁司马公通鑑编年一变班马旧史之习而国家兴衰生民休戚善可为法恶可为戒者僃此书矣故以事系月以月系年而不以日或以年不以月者盖週嵗之中记事之要捴为一编而君臣父子之是非得失互见使人得便观覧者春秋之义例焉此藁标题晋永昌元年之事是年王敦还镇元帝崩此江左立国之一变也故公不得不手书之范忠宣与公継居相位今获观二公手笔扵一𥿄岂胜幸㢤䟦瀛海图渤海之东有岱舆圎峤方壸瀛洲蓬莱五山其山不峙帝命禺彊使巨鳌十五以负之而龙伯大人举六鳌扵一钓扵是岱舆圎峤失负而沉故山海经止云三山然丗人莫得而至焉岂其山川辽絶风气逈隔而是山或海中之一国耶不然何以曰四海之外犹齐州䟦钟馗氏小妹图遯斋闲覧云宋皇祐中掘地得宋宗悫母墓志刻石载其妹名钟馗此钟馗氏小妹之始见扵简录也今观石恪所画一年少妇人四女鬼相从岂谓是耶其行笔老劲傅色妍丽犹有唐人遗韵故可赏也䟦云海图山泽通气昇而为云天一生水环而为海君子斈以致其道如云之卷舒无穷如海之融㑹贯通可也海虞盛君以云海自号勉为图之且为之题云䟦王逹善山水图上象外有象者人文也故河图画而干坤位坎艮列而山水䝉蒙以养正盖作圣之功也故君子以果行育徳象山下出泉王君逹善求予作山川之象其突然而髙洼然而深者山川之势也欝然而青澹然而苍者山川之气也其所以髙深而青苍者山川之理也惟理至微惟象至着㒒既为作象矣不䏻喻之扵理王君其必有自得焉䟦张南轩先生帖后南轩先生平日以胜私窒欲为真积功夫此帖羙仲权教授推予徳华汉阳阙为䏻明义利之分又𣸪硕其充此志以逹扵事业诚可为世教之良训也兰亭叙䟦茧𥿄兰亭既入昭陵而欧虞禇薛冯赵诸葛之流摹本盛传于世盖双钩响榻与真蹟不差毫厘而少韵度今观此本风韵超迈非钩非搨乃当时对临真迹其转折向背真楮河南笔意宜米南宫监赏为书家之墨寳也䟦马逺画潇湘八景潇湘八景图始自宋文臣宋迪南渡后诸名手更相彷彿此卷乃宋淳熈间院工马逺所作观其笔意清旷烟波浩渺使人有懐椘之思松石材子賛苍松蟠蟠白石岏岏彼何人斯来盘来桓岂长沙之贾抑鲁山之元嵗月云迈道阻且緜我思古人慨其永叹䟦徐孝子和传后孝乎徐氏子为人所难为刲两股而瘳二亲假手扵人则不可也躬操刀则心忍焉为君临阵身𬒳数枪而人谓之忠者敌者伤之也忠孝一也或曰刲股而亲亲存巳亡孰䏻养之况临忍之际未必䏻果其亲可也扵乎彼徐子者谓身存亲亡昊天罔极故宁有亲而不有身也以为必如是倣者有所为而为也山水图䟦四极八柱河图所经三河九江大禹攸䟽仁者乐山以静而夀知者乐水以动而乐故君子以果行育徳象山下出泉以返身脩徳象山上有水以惩忿窒欲象山下有泽以虚受人象山上有泽书不尽言并着象意书黄竹村漫藁后诗者志之所之也然非触扵情之所感不䏻见其志故嗟叹咏歌者由情感扵物也是以比兴生焉体制殊焉自三百篇以下変为骚而为李陵苏武之五言由五言而加七言则音节不外是矣虽然体制有限而物情无穷亦曰得天理民彛之正者为羙岂徒月露风云之辞而巳今观黄君叔用漫藁真有续风骚之雅制者因书以㱕之强山人小像賛若有人兮𬒳羽衣䕃长松兮栖迟一琴一鹤兮苍头肩随扬扬乎自得表表乎丰姿盍将从冠冕而习礼仪子有羙材兮不见知钵心雅学兮方有为蹑青云以为期题朱元晖集画册画者画也画者画也自竒耦而成象在天为日月星辰在地为山川草木古人识之扵图书所以僃仰观俯察之验其流为象形写貌则亦髙人逸士之托兴尔若唐之王维郑䖍宋之燕肃李公麟軰皆以明经博学之余濡毫象物又岂兹凾越镈之比耶溥泉图賛维天至大惟圣则焉五徳比象溥博渊泉周遍其积静深其源言则民信动为民先至圣之徳如天如渊至诚之道其渊其天钦㦲古训绘画莫传凡此后学敢吿勉旃石岩叅政山水图賛周官六计㢘善敬䏻考治居上临民政成肃肃道公直㢤惟清谨持宪度百司是惩入賛大机式佐阿衡千载丹青用垂令名买道宁山水图賛易竒耦也礼敬也春秋王法也书训诰也诗风化也五经一理也六艺一教也道之寄也宁者安之谓也干行艮止岳峙川流尤为道宁之至善言不尽意记之画图题髙彦敬尚书云山图髙侯以文章政事之余作山水树石落笔便见云烟滃欝之象真所谓品格髙而韵度出人意表者也题王叅政赠画士俞伯澄序后河图象数人文一画数以数生象以象物日月旌旗山川鼎彛垂裳作服五彩彰施贵为尊礼列为民章惠此后世以恊网常朂㢤伯澄肖形是图惟理惟一为形万殊外形内性丹青岂抚进脩在学俾复厥𥘉题宋思陵书东坡二诗右宋思陵书东坡先生人参地黄二诗笔意遒劲有钟繇波法比杨后坤宁殿书则柔婉不侔矣书此以俟知者䟦大星记至正四年秋进士普颁治安李一𥘉丁诚之俱以去官自金陵同舟过丹阳道经竹篠镇夜二皷有暴客拿舟而来欲夺三君子之舟且行且避相持甚急唿两岸居人不应唿邻舟人不应乃吁天而㑭㒒夫持御侮具俄顷有神光如大星降及蓬桅复翔而起照耀如白日扵是暴客惊噪而退嗟夫其亦危矣当其唿两㟁唿邻舟人不应赤子匍匐将入井之时也而岸人舟人独无恻隐之心乎至此而神光独下临又是天之隂隲下民而敷祐下民者未尝斯须而不在也而人心之天乃蔽扵习俗之弊而忘其同类相恤岂不为礼教之所阙欤若夫星官之三阶九列太微摄提之属帝卯者百二十四可名者百二十其昇与降弗暇䆒矣姑书此以叹夫世道人心之不复古焉题成性斋成性者天理本然之善也人生而与物接则情生焉情生则欲随而至物欲蔽则天理亏矣故君子必当省察克治所以存其所存而复其天理之善也故易曰成性存存道义之门孟子曰操则存舍则亡其以是夫跋黄子文诗卷后自漆书编简之制废而笔毛书字尤便纪録上而诰命下而笺表章奏与夫纪言记事之史民风歌謡之词莫不皆借模写以传扵世其书法则自二篆変为隷为分为楷为章草行书汉晋以下代不乏人然学书者不得佳笔则亦临楮涴墨扞格而不胜虎林黄子文择兎制笔间尝试之虽不如古人用笔意得尖齐圎徤之全然转折向背八法具存亦足为赏音之雅称也因书以㱕之起蛰图賛渊波浩瀚山木腾骞春雷奋起头角崭然嘘为祥风吸为甘雨阳徳正中施泽九土䟦明皇幸蜀图天下无事忠臣之言轻扵鸿毛视大盗亦如草芬及跻乱堦谋臣徤将竭天下之力而不能救然后知非言之轻聴之者轻也明皇之不聴张九龄而致禄山祸者盖轻聴也噫玄宗聡明之主也使重其聴乗舆恐无西幸而斯图或不见画扵后人也祭文祭吕梁洪文维至治二年四月二十九日朱徳润舟次吕梁谨以壸酒鶂肉敢吿于洪之神曰昔在大禹奠民九州九河既导为梁为舟曷斯吕洪崭然其石舟不并行百夫屡力吿尓河伯尓司厥中扵皇天朝水土聿宁贡赋万邦靡舟不经神之聴之石则在山鞭石夷险舟载不艰酾酒有肉敢吿河伯匪则我舟万民是福祭太尉沈王文维泰㝎二年五月巳酉朔越十五日癸亥门士某䓁谨以元醴少牢粢盛庶品敬祭于推忠揆义恊谋佐运功臣开府仪同三司太尉上柱国驸马都尉沈王之灵曰扵乎惟灵帝甥帝壻贵崇世爵富有国位生为功臣殁有庙祀英姿杰特出扵人表忠烈义勇本乎天粤自丗祖神武皇帝经营四方赫赫皇皇中土既平无逺弗屇无人不将于时先王挈国内附相平辽荒爰降帝女式配于京䔍生贤王克孝克勤至元庚寅哈丹聚师塞扵东彊王年十六寔奋厥武凌险突围来朝于廷请师靖乱兇丑则平帝曰底绩钖苐扵都作藩于邦㑭尚帝女世爵其降丁未之嵗翊賛仁宗定筞邸内殛除姦孽以扶武皇遂拜师傅增封沈阳仁宗嗣位念兹戎功复加太尉显显令闻聿昭先世三韩之民式乂式康贻厥孙子用保其彊惟王之生盖亦勤苦䟦世涂东西北南靡所定処后播西裔或颠其趾及来再期竟至扵仆于乎哀㢤𥘉以荣名如月必亏既让爵位将顺将适胡为纎痍竟至扵踣天夺斯人㑭贻后忧凡我门士如蹶如踬有噎于懐有泪如洗茫茫逝川匪昼匪夜岂伊降神际天惟岳洁牲粢盛有醴鬯欝灵其来歆以慰懐徳祭吕仲山县尉扵乎天理之冥冥吾不得而知天理之昭昭吾将以为期谓仁者夀而善人是富则仲山何遽止扵斯仲山之生少也孤特长而聡敏粹然其姿行不违乎䋲墨言则慎扵枢机克孝而谨好学而思方一之𥘉拜将奉亲以为怡胡纎疾之弗起俾吾侪之见疑三沃而恸溲酒明齐上为郷里悼下以哭吾私扵乎哀㦲祭王叔䏻叅政文扵乎王公名节始终济时之材有徳有言弗贰弗猜厯任牧伯民教而安缉之以威济之以寛公之去官民留攀辕曰帝有我公是宣公即他郡谁抚我颠硕公在宪庶戢暴姦既台端静黙以治弗勐弗刚式劝有位及賛省垣有歛赋府重役其民公曰民来官赋有常既输既贡奚其多章致辞吿老方期永年胡为纎疾永别下泉惟孝有子惟忠有世清白传家公逝弗死祭郑信卿左丞文扵乎维公伟噐夙成清规自勉有文不烨素扵为绚当延祐之隆平蔼蝉聮之冠冕公日侍扵紫檀屡承恩扵清宴当眷顾之优渥亦承机而投諌赐金盘之错落荣锦衣之焕烂方兮之钖庆俄鼎湖之号恋既拜命而佐省又司紏扵风宪治不緐而吏戢赏不滥而民劝嗟小子之辱识陪儒臣而进见公拭目以怜材毎当朝而奨荐念江城之寥落飒悲风扵原甸闻公讣而踯躅嗟逝川之不返恸衷情之一哀怆临风而三奠祭柯敬仲博士文扵乎敬仲止扵斯耶谓义分难以固守而假之以权吾不知莽莽者何利以及众姓谓智力可以必就而济之以寛吾不知苍苍者何明以鍳四方谅天道之难谌识盈亏之有常或析圭儋爵扵席宠或离䟽释骄而享膏粱审用舍之有节知穷逹之难量敬仲之没曷为使予悲伤当延祐之六禩予挟册而观光同君㳺扵京国咸弄翰而翶翔及至治之末纪又同㱕乎江郷尝与咲谭今古狎弄杯觞米家画舫柯氏袐蔵发缄题扵十探古雅扵奚嚢予既晦扵林泉君竟跻扵帝旁际天暦之景运侍清宴扵奎章金马石渠图书之府商彛周鼎宣室斋房念前席之方隆遽乌号之遗良遂息驾扵东吴迨终老乎耕桒俄而如墉如栉爰求千仓将经营其嵗暮何一疾而弗康改䀛昕扵桒榆迫灵辰扵大荒岂期变出意外事返康荘得非义分有限而智力有竭遂禠䰟扵幽堂扵乎罔㝠为元吾闻扵杨蔵身扵终吾闻扵亢仓天廻地㳺风髙日凉灵有筵而讴有绋爼有肴而壷有浆恸衷情扵千古魂彷佛而来飨至治元年夏舟过彭城有树而丘者咸称为亚父塜因奠之酒而陈其辞曰人臣享荣名扵当世有微劳而功称胡丈丈之执覊绁终竭力而无成固天命之有在悔数目之弗聴苟当时或悟扵斯旨吾不知曷智其良平岂项氏之非君抑丈丈之数竒夫岂不知言之不用后世谓事二君者为何为故宁先地下而待项弗聊生而汉师慨英灵其万古兹杰士之所悲踊髙原以怅望酒三酹而风凄代诸生祭陈宁极先生扵乎先生粹徳之清吴邦之英学䆒邃古心传至诚讲贯之切字画之精左图右书至老益劬念昔髫齓横经座隅共盥正席礼学之𥘉洒扫振祍先生之居朝夕获诲言论孔敷勉勉循循作我范轨义为师生情若父子先生既徃我徒孰倚尊簋在前有泪如洗临风三奠先生以起祭亡弟方山処士维至正四年嵗在甲申十一月丁亥朔越十五日辛丑长兄朱某䓁谨以清酌庶羞致祭于亡弟方山之灵曰扵乎昔我朱氏自淮徂江来寄扵吴厯世有传克嗣儒业尓之早嵗忽慕老子勉勉循循若儒家嗣二师既徃尓宜㱕旋奚念旧徳守庐弗迁遂罹横切于尓身畴昔之旦予亦语汝岩墻翻覆岂可容足汝竟不悔遂罹颠踣今汝既徃众人咨嗟众人伊何我哀实多念昔垂髻同居膝下父母之心同气均育怡怡鸰原靡有扺捂贫贱忧戚保兹外御方期白首欢以为宴岂期永别将殁之夜汝言不忘今以少子使嗣汝后春秋祭享来歆其祀尓灵在堂蔵塟有时仲月壬寅窀穸屇期举尓灵柩徃阳山西有肴在筵有酒在巵灵其来飨慰我幽思圹祭文扵乎同气之生一本三枝昔嵗之夏既折其一今兹冬辰尓又弃去四十八年生为吾弟诗书之泽尤借隽永岂期永别扵乎苍天谁无兄弟如足如手友恭之义怡怡之情念兹痛割有泪如倾尓灵既来尓柩在圹酒肴具陈祭奠有助考妣在山嗣续在下欝欝佳城西南其户尓其安之以永斯墓扵乎哀㢤重建天王堂䟽天王堂居子城西北六百余年勾吴地为甲郡东南十万户众徃来瞻仰逺近咨嗟谓古迹虽存但有頽垣壊圯待新功重建须还列栋飞甍要看金甲严必借青蚨用度敢求众力同结胜縁硕神灵隂相一方祝天子圣躬万夀河西僧惠广住观音庵䟽观音庵在府治之北垣慈悲顕相舍利子来国都之西夏欢喜住持岂曰鸡园聊资土苑然菩萨之晨香夕火与伊蒲之朝虀暮塩仰扣檀那同结因果况蜗蜒壊壁蛛网頽梁白衣相虽不染尘青莲座亦皆涂地开犍推䟽实望信人了粥饭缘共成胜事马清风道人结屋䟽蓬莱别舘创业犹驻景之难鈆汞丹炉修道必避喧之所青山云水此地吾家石洞烟霞当时旧隐然则荒台壊址岂可容身要看植柱构梁便须着力幻出一时佳境永传万古清风硕施士相与乐成使道人恬然稳住今日货泉为寳地共结胜縁它年月䃯是黄金同㱕大道请诸儒文㑹启兹以勾吴江左之甲郡古有三让之遗风曲礼天下之一经时书六行以比徳官师虽具以大典郷人合讲其常仪郁郁乎三代之文寔为有叙济济乎一城岂曰无人式厚士风请敦文㑹盖闻朝以爵贵郷以齿先非髙年无以逹尊非厚徳无以服众非醴酒无以致敬非具膳无以合欢宜就月𥘉请从众约尊卑礼譲长㓜叙陈有小善则相勉其行有微过则众正其失讲经论史庶流千载之淳风酌酒赋诗聊举一时之盛事硕闻礼式用列㑹仪谢兀颜子忠御史荐启某啔窃以迁选在省部式尝用扵贤材荐章出宪台爰下録扵贱士过䝉褒奨益重兢拳切念某学本荒踈材非器使自结髪受在三之教惟孝惟忠至成人知无二之诚罙学罙鲁终年椠粗知徃史之评积力简编莫䆒全经之旨年踰五十窃位儒台学惭四科叨举文翰自惟满溢敢望迁陞再厪奨裁抑深侥倖此盖子忠御史相公以人伦为重以儒道为宗推贤尚䏻录不遗扵小善㧞茅连茹素尝忘其鄙愚而某分巳过隆材莫充用蒲桞之质难期老成驽蹇之材终惭逺到辱揄扬而増愧思𥙷报之无方赵武子荐士六十人咸登庸扵朝野崔祐甫除吏八百数尚兾属扵铨衡谨奉啔以谢伏惟台详俯赐鍳念不宣寄王君实侍御书徳润睽逺丰度将二十载遐想昔者陪言论扵座末毎辱温存论以世故迨今思之感激无巳徳润自揆迂野之质非适时用遂甘分草野然毎北望引领时有不䏻释然扵懐者思公文章器业清识雅望与年俱长而㒒尝荷堂下之知嵗籥虽积能忘情乎徳润庸陋未学素无足道南㱕以来饘粥之暇犹能勉强先儒巳钉之经史巳详之典礼下迨遗文小录亦不敢不䆒心然赫之书非可以发挥盛旦之光华者比蒙以纂脩史事见招然固思之京国人士所集其提纲举要左右之士趋承教督其必有麟经笔削之旨集迁固所长之论纪三辰五星之变见志方岳土守之沿革以成一代之盛典者矣又奚待未学然后僃使令㢤时康得遂草野之素志万幸万幸向仰之私临风怅然伏兾以道自重即膺台鼎之寄不宣寄克荘侍郎干公徳润去夏𥘉在湖山拜别燕鸿南北倐焉隔嵗星环北拱无逺不然与仰徳慕义扵千里之外者同尔兹者朝野晏清纂脩史事儒家戴白之老咸所望也捴裁頥指麟笔一王之法必有攸当歆羡歆羡昔者欧阳氏谓五代以还主盟中夏者虽不一姓而建国纪年则有殊例国臣杂传则有殊例三辰五纪则各因其分野职方地图则各因其彊域然而得失不常事亦随变笔削之士承教扵左右者必有愽闻逺识以成一代之盛典矣区区浅陋奚敢重辱荐言人便得赐寄示脱藁之万一以祛愚惑尤见不弃徳润固守贫贱久无他望得赐遂志草野万万幸幸道尚书相公㢘干自持始终一节且不鄙贫贱故敢附字上逹临风慨然尚惟矜察䌷绎之睱伏兾为国为民自爱以膺鼎渥不宣寄邵菴虞先生某暌违严范将二十载思在京邑日从㳺扵左右饱诲益而熟川饭星霜屡移如隔世然向仰之私当如何㦲去嵗椘石琛上人来呉且审体况康胜为慰某区区株守如昨自还家前数年间遭罹七䘮忧虞僃厯遂使素志俱违无复曩时过从之意某亦自知非适时用惟杜门强学凡出处穷逹一聴扵天而巳将复何为兹因张从道经厯为其先大夫乞铭扵文衡故特奉状以诇台候从道昆季久寓吴下清贫晏然而奔赱敬慕扵门下之心久矣况其先大夫厯仕南北俱称清白诚可称鸿笔之标题者故敢僣干楮墨若其潜徳之羙着扵文章则与石不朽矣涂远未涯叅晤伏兾顺适以膺耆福不宣上王伯洪中丞书某尝读苏老泉上欧阳公书怪昔之贤者饥寒困穷乏不胜以号扵人盖谓唐韩昌黎也夫韩公岂好号扵人者必有自矣愚闻古圣贤之所以立天下也自正心脩身而至扵治家国亦曰诚而巳矣曰教曰政所以明纲常之要者亦无非任贤而巳传曰汤执中立贤无方诗曰桓桓武王保有厥士于以四方以上世明良之㑹不过如此而天下治惜㢤自秦壊先王之法上之人养士之礼废下之人奉公之道殊农工贾不䏻尽其业以供扵官士不䏻尽其道以事其上或以术数或似㡬辨异端纷纭之说以干时君而士之业卑矣虽董仲舒贾谊之贤亦上书阙廷愈进愈退唐人上书诣朝堂诣宰相时长史司马以下将相得以自辟除而禄足以仁其家韩公负大贤之材而当世无以仁其家者诚不免饥寒困穷之号由是泝观上世任贤之道岂非时降而使然耶苏老泉当承平之日有山田百畞非凶嵗可以无饥此古所谓独善其身亦岂苏公之硕耶愚窃谓今之书生有山田百畞可得安耕而无饥乎则其号又有甚扵曩时者矣士君子立身行道扬名后世盖亦难矣推其本源诚信不立也先儒谓惟后汉清议为羙然毎观李膺范滂以名流相髙顕然将别白是非而党锢一兴贻笑后世盖当时诸君子知名教可贵而不知名教可重也知名教可贵而䟽别流䓁不如重名教而兴贤材贤材兴则流䓁知所慕矣又何是非别白之䏻间㢤切惟阁下负道徳之声名当权衡之要道䏻监前世之得失审时事之兴滞𨳩诚布公举贤任䏻不避小嫌不辞难事施之今日垂之后世此一时之机也故试论韩公苏子之出処以及乎上世诚身而天下治者惟阁下其察焉上山堂院使某奉违钧范又逾嵗籥北向驰情曷有㢮日去冬闻除书到江浙有宣政之首命某将谓克日可拜尘从尝屡候江濵竟无来节廼知别有荣擢又不得接晤语心旌摇揺愈深思仰春暄想惟钧候动履介福某杜门读书无足云者南俗日薄惟自谨慎尓伯帖木经厯去时巳尝奉书扵左右想逹钧聴兹因尚书相公赴京之任便中略此奉状尚书仕浙㢘干之绩始终若一又且不弃儒贱故得附羽言逹钧聴公暇想为国为民自爱言不尽意伏兾钧察不宣存复斋文集卷之七存复斋文集存复斋文集卷八存复斋文集卷之八元征东儒学提举雎水朱徳润泽民着曽孙夏重编赐进士湖广按察使东吴项璁彦辉校正诗钱塘江楼晚眺烟光凝逺墅雁影逐还潮今古凭䦨意夕阳红未消陈留二首济河通汶水逺树逼陈㽞将相布衣极何须万户侯古木撑頽㟁奔流出逺滩庙谋开国后平易近民难邂逅邂逅得倾盖江邉逢故人班荆无别话长记曲江春双松双松倚磐石风雨太山阿忽化苍龙去叅天节㮣多黄子文制笔山人缚兔群晓踏南山云兎罝不脱颕制作中书君晚春即事桞絮觉春㱕轻盈着処飞东风好收拾莫遣坠征衣又谁道林莺老金衣薄更新春来复春去老却看莺人又春睡倦不醒午鸡声唤囬百年心上事㡬欲梦中来又栁丝缲十丈蘸水绿条鲜何事江边客相过不系船又春情撩客情离思毎相萦春去九垓外客行多少程赓龚子敬先生十清诗无弦琴虞舜配五行文武加七弦作乐苟非圣一丝不敢悬磈石砚落星一误化突兀书窓前玄云和墨汁容我笔如椽藜藿盘圣贤训万世藜羮犹不糁彼餮食万钱安知𬞞味淡竹几书篔筜破新管简筞劳前功何似慿青几笺诗论国风虀瓮氷杵冻虽受辛和羮非灌畦醉中嚼寒玉未敢论醯鸡磁瓶粥学苦甘食淡不学鼎食有余憾鱼油灯觧以充口腹脂以然膏油扬辉对黄卷终焉弗吞舟榾柮火手斸茯苓根炼药候丹光拥炉夜向子一气回春阳茅屋霜十月寒气肃编茅𥙷阴漏青女莫散威初阳在林岫柴门月团团荆扉月影转如缕金夜深启门坐清光满长林团扇古木自题纨扇何皎洁团团无纎翳聊挥古木枝换却月中桂秋林平逺扇图碧树逺林杪西山爽气浮微官抑何绊不及谢公游泊梁溪轻篙挂簑笠野岸泊扁舟醉里不成睡一天风雨秋渔钓林阴多宿雨藻密聚寒鱼野客忘渔钓停桡昼读书十四日泊安陵广川六百里驿道上皇州紫极星辰近黄河日夜流村明深夕大滩泊过年舟明发乗车去逢人说浪逰题抚琴士女纎纎柔荑手为君理素琴闲作求凰操早嵗得知音婉容更清歌愿结百年心含情语夫子莫待白头吟诵书筓年受傅训朝夕诵母仪进御锵鸣玉娩顺礼无违鸡鸣思劝戒衿缨备行辞千金聘窈窕今古有班姬倦织处女颜如花怀春出庭户明粧落飞鸟纎腰如束素层城欢未合蛾眉空惹妬织成囬文诗纱窓倦机杼佩巾妾闻古贞女委身期百年白璧虽重寳凛焉弗移天秋风日夕至班扇䏻乆持安得巾箱宠贮妾黄金闺和龚子敬先生逰春韵烹泉热旨酒坐石得嘉賔好鸟时鸣昼幽花不放春山遗今古事诗着往来人楚地龚夫子诸生问津汨淮隂淮泗分南北西源接汉阳离离云树晚索索水风凉两晋谁真相三齐悮假五虚名足自感临素写秋塘逰吴江懐陆子顺昔同书画舫山水弄清晖共泛澄江曲相携竟日㱕壷觞随処乐鴎鸟狎人飞黄鹄乗仙去青㝠振羽衣送荅罕同知之南雄秋风吹岩谷客子将何之下有虎豹林上有猿猱枝懐噐报明主不畏路险巇只愁羊肠曲世道不可夷送吴思可平章朝京徴车出凤池几杖赐扶持朝野太平日功名全盛时掖垣资议论枢府借纲维国本宜端固商山起未迟赠黄竹村老儒画梅竹烟水盱江渺丹阳度雪寒久怜梅淡泊先问竹平安夜月清诗思春风彩茟端北来知巳少嵗莫欲弹冠送周元礼任福州蒙古学正九译同文日三山贰教𥘉且陈平塞筞莫训蒙书海近闽音杂云蒸雁字踈岭梅官路栁惜别意何如题唐明皇幸骊山图骊山西北髙万乗东南至霓旌苍翠中阁道丹青里忆昔上林逰春寒多并辔羯皷召花奴黄门催力士霓裳曲未终惊动渔阳骑对月云间一片月照我𬒳素襟为持一樽酒聊成对月吟月虽不觧饮我来意自深乔松引长风吹作丝篁音瑶光映几席六合清沉沉情舒物理畅万古同兹心读书忆𥘉垂髫时读书义微茫岂知礼法贵衣冠自虞唐嵗月忽云迈牡年无寸长幸逢尧舜君讴歌乐时康穷逹固有命为学当自强山水图诗呈觧之昂御史山川结灵根厚地秉隂窍神功自模范嵲屼起双峤层峦倚天𨳩仰盻絶飞鸟岚光变气候草木通深窈东山吾旧㳺纨素记行藁平生丘壑情借此写懐抱荆関竟巳矣咞吮岂真好㑹当蹑丹梯共登天门道立春条风嘘众物𥘉日映千山夜半天杓转春从地底还葭灰飞玉律彩胜簇银幡南极农祥正东郊牧政颁土牛迎戯仗门贴写斓斑和气存吾道人情属大官毎看时序屇更觉世情艰莫惜杯中物欢酬一觧颜次方叔渊先生自赵屯㱕城中韵晨发赵屯路郊务曷胜纪扁舟转重滩棹激浪还氾村深鸡竞鸣时见出农耜枫林宿霭收茅屋炊烟起依稀逺江湖渐觉近城市逢人问㱕程舟子行且喜宿雨起新涨兼葭没秋水思倦名利涂醒心甘洗耳先生弃儒冠髙蹈出郷里优㳺吴楚间生事丹砂里壮年厌丗纷嵗莫少知已欲拂珊瑚竿东𬈑钓青鲤学仙终难期世事那有巳得钱聊问道垂老无妻子故人懐千金岂念固穷士二月廿日夜梦侍先妣仲春忽巳屇暖气欝书房良宵独无寐思亲情懐伤梦寐见我毋𬒳服罗衣裳手凭古书按嘱以养亲方无我如生日又如久别离一恸忽惊觉涕泪縦横挥恨无返灵术聊慰九原思九原不可作逝者长如斯又人生天地间生死何茫茫死者不可返生者徒悲伤朝菌与夕秋实与春芳转丗如梦寐念此理固常硕求长生诀採薬寻仙侣恐此复空言修炼抑何𥙷我生𥘉无有此道不可语悲欢随情逐懐亲心独苦伯劳捕雀诗寓太湖张君用林亭赋所见长林松萝交众鸟鸣未息伯劳飞转低徤翮掠寒棘微生亦姦险毛羽空颜色苍雀不惊猜饮啄共林隈风轻暮人静逼雀下蒿莱侧身奋一攫噆血向寒灰嗟尓百劳鸟宻口懐劒腹尓不鹰其毛食彼同类肉我曹良君子勿蹈险人屋请作伯劳诗聊以敦薄俗送冯海粟待制入京人生百年间㑹面䏻几何昔年送公去氷雪满长河今年送公去堤栁青婆娑春塘漾轻舸晓日生微波柔橹数声动逰子行不歌梦随征帆去思逐春流多落花粘空樽错落金叵罗聚散未足道且使朱颜驼又大鹏㪯千里四海爲涡六翮振天表天门髙嵯峨安得上天去爲公驻义和请照孤心丹未管双髩皤众子不觧此徒以测海蠡我想古先哲言论耿不摩物论自纷杂天理终无它何当附长楫相与扣絃歌寓武林闻失火九月五日夜抱衾方熟眠半夜闻传唿廵官𫾣玉鞭连街报遗火援救喧争先老兵起惊讶烟熖上逼天小桶灌滴水巨索相钩连徤儿赱掠夺贫富分目前孰云可扑㓕况非燎扵原钱塘辐辏地居䖏层楼巅板墻不隔尺万家手可传一遭天禄灾乐嵗如凶年明朝出闾巷行聴老翁言火患尚可延轮官忧酒钱延祐六年九月廿二日渡扬子江驱车丹阳麓津吏迎晚渡击皷动连艘楫急浪花舞水深蛟龙蛰日落鸥鸟度金山山畔楼双塔逾青楸黄金铸古像嵗月逐江流谁云限南北停桡歌壮逰别后懐权賛善李仲思二宰采采凌冬花夹道多荆菅驱车蹈前辙我㒒衣裳单良集既巳定敢辞行路难懐人在东南嵗晏路㬅㬅轩车来何睌凝睇登㠝岏苍天虽咫尺安得生羽翰幽居竟晨莫旅食惟加飡夜寒飘风寂水涸零露溥相思不得寐起舞影蹒天垂四野静落月金团团次韵陆友仁冩二首钟声警晨思枕底宿梦醒盥罢出庭户众木髙亭亭细雨緑渐暗清飈满中庭朱絃作还辍雅音谁我听安得附黄鹄携子凌苍冥康粃醸糟粕众子醉未醒道义混薄俗荆榛绕闲亭不见仲山甫夙夜忧王庭不见桓叔夏歌筝良可聴古人不可见黙坐心冥冥和虞先生榆林中秋对月関前莭候早秋半毳衣出牛羊散原隰渐吿农务毕山空众木下栖鸟静喧唧日昏在牵牛魄月如昼白茫茫觇六合况敢事一室仰观浮云变清晖易升没执筞登前涂秣马俟明发月髙星蔵光天静四山出炊烟㰸林墅群作向昏毕物情𥘉无干浮生自啾唧征涂行复止镜髪玄又白人生身抱噐志老剑在室百年生谁存一士死不没兢兢凌霜榦幽花当春发大长公主府羣花屏诗夹城遗芳㘽揺落及千年夫蓉发靓粧絶艶秋江邉临风拂罗帏红裳拥三千素抱拒霜质亭亭赤城仙曽携一枝去生绡记余妍夫蓉四时各代谢兹花连月开微香挹晨露柔条迸春雷宻叶蔽深红蜀锦裁成堆妖柔垂无力倚架或徘徊剪代去丛棘孤根当槛栽月季葵花承朝露檀心独倾阳小叶护根蒂丰榦发春埸飘如嵩山人被服黄罗裳芬芳随炎飈院宇日正长及兹后衰态桂接秋风凉黄葵物悪緐伙冶花非羙姿长藤缠髙架小棘结丛低可爱不可亲蜂螫讵䏻依诸侯悮熢燧褒姒倾周基既䏻红照眼何用刺牵衣蔷薇南山发新茶吐蕚染猩红滑叶硬有宻蒂连芳丛层层𥘉日下皎皎隂崕中古涧泻幽碧踈林捶松风长啸卢微君锦衣何彼秾山茶秋髙银河泻碧宇凈如洗飞仙自天来幻作白茶蕋天香熏衣裳国色醉沆瀣魁为花中王丽出尘世界京华竞豪赏绣幙护春晒金瓶换新汲一朶贵无价谪仙清平调彩茟入图画牡丹雨余鸣蜩歇众绿欝隂翳绡囊䠞红巾光熖当林丽映日蕚先皱临风叶如缀秋深荐红实颗裂排皓齿祗应乗槎客天上得先味石榴退官陶靖节送酒白衣来黄花厌土色化为清白㘽寒香当独酌晚节共徘徊篱邉无俗客瓮下有余醅九日百年醉一生䏻㡬廻白菊次韵贡仲章学士题仙山图浮生三十余失志堕尘鞅南吴与北燕所厯如翻掌山中猿鹤期别路成榛莽瑶草霜未凋灵芝日应长久䦨东王公御气九霄上缥缈星霞𥚑虚室絶华想欲从道无因写此寄清旷写懐次贺伯京提举韵四时更代谢人事増束约百卉春巳荣严霜秋复作孤身処世间元气鼔一橐心行既不悖俛仰终何怍凭髙独回首微云度寥廓门前官何水冻觧春流急河流无停时客行亦汲汲物役岂有程人情自相及请观醉人歌感忆醒时泣何时心无萦静看山云入古意无塩生齐东短髪没双臼有容不谩饰有志不轻就终日在闺阃麻枲不纨绣一朝黄金聘去作齐王后自谓出世材宁知天下丑黄金岂不贵更问齐王意聘徳不聘容王心肎同羙恩礼虽云厚或恐中道弃苟无双翟车宁死不求配又莫学秦罗敷悲歌陌上桒懐春奔士诱年壮巳空房莫学霍里妻冶容当春愁良人逺行迈徒闻怨箜篌孟光起不硕举桉孰眉齐妾请自求配硕作梁鸿妻古人重内则自求恐非礼匪斧难伐柯妾心不得巳荡子恐薄倖贵人或多忘愿因良媒结请寘白璧双十二月腊日雪云寒气髙浮衾暖睡正熟児童报雪飞咲我起不速欣跃不惧寒中庭就盈掬对此乃自咲重裘肌生粟随风正飘飖无声筛尘玉勿为一冷惮巳欣田家卜须臾气转和化作雨声续雨声亦消歇晴光在佳木天意竟周旋下有贫民屋石民瞻山图女蜗錬五色大磈𥙷不牢至今西天首天近山常髙嵳峩苍云表百鸟不敢巢仙人十二楼城阙金岧嶤下连丹砂井皓气冲寂寥似闻笙竽韵有客醉仙桃採芝者谁子霞冠赤霜袍手持长年书邀我同逰遨我今胡不乐失志在蓬蒿思仙不得去作图谢尘嚣终当访王子跨凤腾九霄逰西山作宛平佳山水厯厯蟠心胸偶登群峰顶下瞰青莲宫长松腾翠蛟古磴妥垂虹云开扶舆气翕忽如仙踪我来方醉后逰覧彻九重长啸出林杪振𬒮扬天风硕同安期生携手凌昊穷泛太湖访友扁舟去何所渺渺太湖隂依依桒梓村拍拍枕寒浔飞云入遐睇鸟道横青岑篙师戒勿渡柔橹力不任我身虽骨立未肎折壮心放船当中流浩歌激清音何当𬒳宫锦再作峨嵋吟季宗摄窠石图髙坡俯长流八月气巳肃踈林悬古藤脱叶下乔木终然抱髙节嵗晏凛如玉及兹霜霰繁斧斤在空谷㑹令柱天阙伟耀惊世目为张畴斋承旨作仙山晚渡十月之交朔风其飘我来自南于以逰遨清霜着乔榦落叶洒江皐野桥驾略杓苍石浴寒潮客子莫檐簦蹀蹑上轻舠澄江静可渡不惮前山遥闻有列仙人炼玉遗丹膏鳯音虽寂寞素鹤可相招硕㝷长生道白日登云霄挽王丘璋乔乔王松轩矫矫野鹤姿白盻睨世交劲气不肎卑平生博物志妙列古鼎彛左右纷图书及死乃独㱕人生真如寄薤露诚易稀所贵在名节不与身同堕尊酒酹清魂我曹且勿悲川流岂可挽逝者长如斯题拙作小图碧山髙隂涔老树立突兀岚光凝晓候隐见苍林宻空谷有佳人胡宁欲行役招提抱层嵓栏楯出虚逈微微宿霭收转见苍林静客子更何之扶笻蹑云磴题金奉礼所蔵浮玉峰玉京在天上城阙如银山大璞不忍凿流落扵人间白帝亦下令岂敢涴一班曽分扶舆气下照百鬼姦中堂昼寂寂庭户生芝兰瞻此英润姿寳如脱尘寰赱也山泽癯姑焉集衣冠他年学飞仙纳此大寳丹得家书郷関隔万里执筞辽海东山川何寥廓草木撼霜风中原有兄弟贻我书数封离别皆不道努力强吾宗回观亲舍下白云正重重夀安山呈拜相岳宗镇下土降神生贤辅巍巍千寻髙伟作天一柱触石起浮云济民甘雨木茂鸟翔集溪深鱼逰聚佳氛凝四时胜境环百武行乐虽巳众陈迹厯可数仲尼登东山诸葛吟梁父人生驹隙耳忠孝事明主曷以写勲名丹青耀千古为仪凤山作物灵不自顕凤兮在山楸文章日益着律吕音相求山川何岧嶤揺落関河秋征鴈度空碧乌鸟满林丘仲尼久巳徃郊薮谁䏻留行看太平日君臣恊成周瑞世当一见孤鸣扬九州为八扎御史作山水图岩隈松萝交雨歇石燕舞客子重负戴攀石行伛侣山髙苍翠凝萧寺绀窣堵僧还白马去此道竟千古临溪两三士退食来唤渡看云忘心期恍若坐天姥明朝弃丹青我亦上天去又女娲眩五色天罅有谁𥙷星辰西北转泰华立山柱浮云化甘泽众物各成务土厚草木蕃水落民居聚秋深关塞凉五谷苞实吐刈我山下田何妨老农圃黒谷东路山髙岗盘崔嵬白石落絶壑鸣泉咽古窦岩麓凈如削𬗟想融化𥘉元气下磅礴山灵托竒范株脉下连络大峰齐云霄群峤入云脚朱䦨围碧凡隐见仙人宅良境不可负行将理芒屩临清渡呈马伯庸学士山㢠冈峦低春色遍林莾涂行者谁子负笈临清渡草长𡵨路㬅荒榛夹苌椘逺逰将何之云㝷孔文举得非一鹗荐辱掺渔阳鼔昔晋祁大夫公明耀今古为君用午狐亲雠不猜阻黜在贤愚恩怨那足数此道久寂寥千载谁踵武山阿微云拂林表日色在山阿中有求聘姿请为懐春歌商扵老不起汉嗣将如何说筑傅巖像那知非梦讹由来出処难贵在各不磨絜白事王室磊落无纎痾尚愧斗筲人持以测海蠡留侯妇子貇太史疑匪他明哲既保身大节镌嵯峨葺先人旧庐先人昔処世行义如鲁黔衰年当薄俗厯此忧患深敝庐隔风雨髙歌忘古今𬞞食乐晨夕得殽良盍簮牀头置周易牖下莓苔侵临文析疑义言论众所钦皇天不少假悲风起长林穷栖岂择木髙林羡莺迁𥘉无荣名慕偶逐世累牵蓬蒿遶屋后鸟雀罗庭前唿童置糗羮磁器聊具完清风拂帘幙白日照前轩固穷难屈节守道乐自然好恶自誉毁敬止终无愆和柯敬仲博士幽兰诗阳和遍岩谷猗兰发𥘉芳幽姿不自媚随风忽飘香宁辞雨露恩感此嵗月长硕随郎官握得上中书堂不惭山泽姿髙贵比金张灵芝在宣室岂独懐沅湘又孤根托山阿奕叶留清芳春花竞红紫未敢并幽香攀縁上乔木不及丝蔓长硕结君子心永焉贮髙堂缔彼金石交辞君罗绮张雅道出巖谷良时非楚湘晦巖诗赠僧了觉古𥘉涵鸿蒙群物本无象神鳌立四极岩穴倚山障隂晦宣灵泽冥深注泉泱人非金石坚幻化那有相名号偶相因又作空花妄聊写晦岩诗山僧无别想送诸葛子熈还江西晨起出林薄上有反哺乌乌飞低复止啄食当庭除返哺岂不艰念昔为童雏三年免懐抱膝下缝罗𥜗飘飘诸葛子来自长安都手打汉唐刻卖钱供母需未足尽甘旨家贫聊待餔毋思情何切儿行犹在涂一朝萱堂庆三月烦倚庐我少失父母念此泪沾𥚑君㱕重回首白云满山隅冩懐江郷五月雨塺气方欝隆轩窓面南开潇洒吾庐中有志乐经史无心较穷通嗤彼名利涂交攻不相容家给知礼义非谓食万钟薄宦识衣冠非待禄位崇南俗尚富贵此道非华风君看物候変嵗晏惟青松感古神圣古立极百王绍其传天理自开朗人文互相宣礼乐明教化淳风泝其源方言虽异聴南北同一天亲者固当厚贤者义所先麟凤在郊薮草木増觧妍春花与秋实代谢何相延俯仰即今古神仙讵长年和杨㢘夫县尹逰山诗韵青山倚天髙崖谷入晦冥虎豹踞九関无繇闭岩扃企想贤哲士寥落如晨星寒风徤鸟翮暑雨吹鱼腥竹枝变韶舞羯皷如震霆黄流浑淳源浮尘滓沧溟凤去㡬千载苍梧山更青三爱诗吾爱房与社秉国之纲维吾爱元鲁山氷檗每自持吾爱李谪仙岂特文与诗不奉宫内宠不受金闺覊眼底汾阳王所系唐安危英材济当世万古声光辉古人不可见黙坐劳神思题王大令书裙图矌㢤王大令翰墨世无双不通羊乌程忘年交小郎小郎不知客髙居卧斋房客来亦不问径造登欣牀髙张白练裙落笔蛟龙情真识趣妙技痒知艺长字絶胜黄绢机心讵䏻忘髙风邈千载图画久传芳寒食日偕俞元明过城西刘月心家出郭有佳兴相携过驿亭风烟多物色花桞半郊垧庐并如棊布山溪列画屏麦畦髙下绿竹树浅深青访隐喜人静叩扉闻篆馨相看青眼瘦深欵白云扃矮屋依荒堑横窓瞰小泾児童欣有客几席布中庭握手论髙致谈玄试静聴情真不纳礼坐久即忘形晓圃㘽𬞞菊山肴荐浊兴懐成俛仰感旧叹飘零笑语摈凡俗真诚见典刑独慙歌叩角谁与附脩龄倚石和衣冷临流醉眼醒重来恐寥落揖别更丁宁雨中奉寄张清夫提学四十韵蚤识文章贵谋生世业儒三年不志谷四海独乗驴江左风流在中原道义俱逸人居草埜多士蔼清都寡合诚非介长吟秪自娱画师丹癯古墨客𥿄田租学苦人难识名髙蓺转踈昻昻悲野鹤缩缩信辕驹曽见鸟为凤䏻飞䑕化鴽忘年惟阮籍逺汎似陶朱自昔谈雷义潜名哂范睢孤舟同漾䖏五𥿄定交书髙谊期松栢庸材愧檪樗庭中闻鸑鷟原上得雝渠春雨忻公座寒塘沈氏居山空北海字林逈郭熈图契宻情逾淡言髙聴毎孤俄承怜短褐勉使曵长𥚑学舘贠𥘉僃仙堦事诸阙门虚象魏尺𥿄唤鸿胪岂有焦黄鹿闲思洞腋乌空劳宻启荐犹作伐山愚悼天无色飘零地一隅鼎湖攀不及蓟阙意何殊㱕路桒干左幽情楚甸余𥘉经宝应县再过晋公庐俛仰英雄泪欢招慷慨徒大江流日月孤梗汎萍芜剑冷馋蛟避舟行海若驱丹心如可鑑黒首便当途只谒三公府何曽驷马车终怜市有虎岂为食无鱼志大情难偶徒行迹未污于今歌雅道自古有康衢至治符三代淳风播九区士当随义起贫不为嚢虚磊磊心仍壮迟迟行且舒乍从王太传耻效汉相如黄绢辞还好丹鸡誓莫辜尺牋湏诇候风雨饱魲存复斋文集卷之八存复斋文集存复斋文集卷九存复斋文集卷之九元征东儒学提举雎水朱徳润泽民着曽孙夏重编赐进士湖广按察使东吴项璁彦辉校正过岳鄂王庙汴宋南迁社稷忧忠魂应念国包羞钱塘千载英雄恨古木残阳掩暮秋丹阳道中闻鸡风雨司晨晦不休数声咿哑屋南头更阑唤起邯郸梦月落霜清処処秋赓郭祥卿照磨饮酒诗仪狄酿甘䟽大禹灌夫使酒慢皇亲先生都忘百拜礼但觉瓮下长如春酒量诗懐双羙具诗愁无酒竟如何百杯浇我肺腑热始觉胸中相盪磨昔人好酒名虽在死灰万刼谁䏻全我今悼昔复须饮翻恨不生中古前好客过门无酒饮及至有酒客不来丗事相违毎如此遇情诗酒亦佳㦲赠牋𥿄吕生玉肌均腻粉𥘉干淡淡空青印碧䦨晓日长杨新赋就墨云时度玉螭寒罗文缉缉染湘流中莹晴空一叚秋莫问杀青千古事漆书应譲管城侯粉透楮标光曡曡暗撒银星研熟蜡兴来一笔扫千张未惜牙籖盈架榻仙人杵就玄英汁烂凝云母春膏湿试令毛颕扫云烟即墨大夫方侍立十二月七日夜纪夣四絶夣入仙家读古书琳琅金薤篆文踈髙阳科斗无人识争似先天未画𥘉中夜神逰帝子郷坐骑丹凤恣翺翔五云低拂珠帘卷无数神仙拱玉皇白云扶起碧䦨玕中有仙人为我欢玉芝擎酒流酥滑䄂拂金茎露未干琅玕簟上半牀书玛瑙盘饤红珊瑚青童引步玉堦滑侧身自觉空踟蹰出郭步出东臯隔市尘青山髙下欲迎人汀花有意开何晚野草无名亦自春居庸関雪山前龙乕媾成台山后神州斗极开雪意似怜天设险卑髙铺作白硙硙重过彭城谁云河广不容舠急桨临风渡晚潮却望彭城旧逰処黄楼碑畔屋萧萧次韵虞先生题曹霸马碧草秋深监牧西八方分队展霜蹄玉花一入将军画尘世骊黄不敢嘶访刘道士山中道士诵黄庭石洞春深昼不扃我欲临池书笔阵对君摹取换䳘经又云林深処翠微多石室春深长薜萝当代衣冠正髙贵不须闲诵采薇歌赠江少卿四景图昔年同㑹醴泉君邂逅中郎佐幕賔别后春风隔万里独怜酾酒大江濵竞途赤日飞黄土髙柳薫风长绿隂午梦醒来眠舴艋一篇书对圣贤心草阁荆扉松下居门前山色雨晴𥘉青衣稚齓秋开牖㟁帻厖眉昼读书积雪满山开画啚枯梢擎玉染村墟征鞍客子驱驰疾茅屋人家闭塞𥘉题赵仲穆瀛海图玉观仙台紫雾髙昔骑丹凤恣逰遨双成不念吹笙侣阆苑春深醉碧桃咏袁子方抚琴山熘泠泠逺树稀断崕晴埜碧云低秋风一曲胡笳怨明月满天乌夜啼陶渊明㱕去来图甲子题年玩物华门前栗里自桒麻从他晋使书刘宋别有黄花処士家大明殿正旦口占簌簌氷霜晓未销鸡人侵早戴红绡六宫箫皷迎春旦一簇衣冠贺嵗朝寳扇斜行金辇至丝帘髙卷翠烟飘太平宰相先行酒盛礼应知絶百僚贺张景亮知州致仕韵角中㱕里旧儒冠官辙驱驰万端杨柳碧溪春昼永梅花白雪夜窓寒朝廷有道容辞老田野无覊得尽欢幸喜玉堂遗业在安车留待后人看送刘徳璋提点还宜兴通真观通真仙观欲凌虚牝谷先生昼隐居玄鹤不㱕华表柱白云长护紫泥书铜棺已化人徒仰鉄鎻髙悬孰可舒便欲束书阳羡路青牛春晚又廻车题赵松雪江山万里图乎芜烟水碧连天南渡旌旗一苇先泽国始知燕士马江山重识汉楼船举头日近三千里屈指书同六十年文敏不忘前史意毫端留得画图传逰梁溪暮㱕古树唿风作雅音石梁溪渡景沉沉山横宿霭晓晴薄人倚曲䦨秋思深颕水空遗黄鹄恨茂陵多感白头吟栖迟莫厌㱕来晚明月惊鸟绕故林简蒙古松壑贠外紫垣分省过扬州毗佐人材孰与侔千里湖山当北拱半天星斗近南楼从容帷幄论时务经纬文章合庙谋相便须真作相澄清先看淅江秋和王继学治书韵驹隙流光一镜悬虚明直与绮窓连凿开混沌知身外别有山川在眼前蓬岛秋深稽汉使桃源春暖避秦仙敬亭山色看如画熊枕围屏稳昼眠送张仲举赴集庆路学训导讲帷秋冷坐经年赋里班扬拟后先乌府早徴经学士鹭车当荐广文氊緑槐隂下朝成市白鹭洲邉晚放船莫讶金台先隗始梅花宜在公堂前送赵季文任湖州録判万里奉亲官署近萱堂春早燕呢喃桃花红似郎君马杨栁青扵从事衫苕水渔舟烟浩渺何山书舍石巉巖莫思杜牧寻芳晚剰有新诗寄一缄俞元明参军雪中以诗招饮就和韵时学士东泉鲁公大叅叔䏻王公御史子昭郭公同行上方山头雪迷路石湖桥上作行春湖光万顷送㱕棹山鸟一声如唤人静乐可忘轩冕贵清逰端胜绮罗尘人间今古谁䏻赏诗思不如图画真通波亭下水㳽漫雪积湖山不夜天鑑曲寒深宜贳酒剡溪夜半欲廽船澄清有志终何日落魄无成过壮年出郭便还非恃懒雪寒书幌要髙眠送逹兼善元帅赴浙东伏波将士出鄞东夜斩鲸鲵碧海中乕帐夜寒云蔽日云旗催晓浪翻风帆开鹢羽星白箭拂旄头血点红洗手便收歌凯捷大文帅作元功题豫章山房豫章材老色叅天拥护山僧丈室前岂为法身同草木要驱尘虑出风烟茶瓯香篆晨斋后竹几蒲团夜榻边独有浏阳欧学士题诗遥问不空禅三月十八日卧病感懐卧病兼旬忤物机梦逰蓬岛欲心飞无方缩地忧行后有意谈天畏是非流水点红挑雨霁长林迸緑笋芽肥便须再约坡仙去为覔还山旧羽衣过鲁桥姬徳衰微礼乐休八方征伐自诸侯春秋一字周公法雍彻三家鲁国忧逺岫北来云杳杳野桥东汇水悠悠享年不得为盟主孰举桓文霸业优和李仲节咏落花韵谷莺啼老稚桒新粉褪红消数晨轻逐晓风粘酒斚半和尘土上车轮香随流水千年恨影别残阳㡬度春却忆当时讶光㡌山香一曲泪霑巾次韵龚子敬先生题春申君庙吴椘兵销泽国秋谁营遗庙暮江头草深殿趾埋幢㦸尘暗宫墻画冕旒古像空遗人血食忠魂应念国包羞寄君千载声名重落日西风兰杜洲大明殿口占翠㦸珠旛拥玉墀重瞳光彩射罘罳班齐髙唱千官列表奏俄通万国辞寳鼎香浓帘影动庭春暖乐声迟侍臣赐宴更衣坐谁觧簮花第一枝丝竹声传皷似雷寳衰駞象列三台从官绯紫东华入阿母旌幢兴圣来绣凤铺䄄氍曡暖金龙缠柱扆屏开太官献纳塩梅味独有双成捧玉杯次韵李粲赠镊工何生千人万人貌不同乕须长眉侯与公何生始拂山人容鹅毛入耳闻松风轻刀掠面过微雨快栉理髪矜艺工我冠未弹且㱕隐琵琶声断南来鸿和虞先生题武当山张真人别业岚雨初晴緑树新松萝夹屋凈无尘洞花幽鸟时时别野鹤孤云日日亲红雾半窓丹火候青山万古百年人从君更覔方平宅玄武门前作近隣澧州谢氏义济桥诗渺渺涔江极浦西澧阳公子济人危杠梁驾海长如带砥柱中流矻不移筞马巳无朝患裹囊何用宿春期礼官司崄皆王事宠钖褒章耀海湄登五华山次李公饶韵淡日笼云作昼隂关山行客上髙岑无穷宇宙千年事有限光隂一寸心鸟道髙依青嶂险猿啼长傍绿隂深谁教嬴氏居丰镐文武遗音恨至今送吴宗师南还颁香缑山白鹤𥘉辞驾老子青牛早度関龙䄂捧香传帝座凤城聮珮出仙班玄风巳振江湖外大道常存天地间曽拜累朝恩命重肎忘忠报隐家山次韵王継学叅政题四羙人图红叶题诗金殿风微拾坠红题诗聊寄玉沟东芳情有意随流水细字无心学断鸿别舘乍凉霜透幙长门深夜月移宫才情偶尓成佳配不道周南有国风对镜写真千金画史托铅华难写春心半缕霞两面秋波随彩笔一奁氷影对钿花情怜晓月秦川鴈思逐朝阳汉树鸦不信云间望夫石觧传颜色到君家洛神轻𥚑长䄂逐云飘欲托闲情一水遥弭节不闻遗珮玦廽车空聴咽笳箫鲛绡泪重惊秋雨罗韈尘轻阻候潮肠断山隂王子敬白头书赋更萧萧二乔凤钗云髻緑重重生色罗衣并玉容谩读兵书禆汉筞且将眉妩画吴峰良人得意年俱少往事添愁晚更浓犹幸不随铜雀晓月朝歌舞杂莎蛩题赵季文茶屋地炉火暖石鼎新竹窓矮屋翻晴云湖州紫笋蒙山珎惠泉𥘉沸蟹眼温苍头庐児来闭门一滴玉乳齿类津玉川且啜五六碗陆羽何须三十文天宫寺僧寅叔㳟蔵宋王元之诗因次韵隔屋长松覆满斋童年竹马记频来讲堂经罢僧脩史京国人㱕䄂惹埃古佛嵗深花蠧鉄长廊春凈雨生苔尘縁未结东林社禅榻留茶日暮廽居庸霁雪诗呈拜相雨露承恩彻九重曽经宻雪上居庸黒云卷地江河立玉柱撑天草木浓瑞象逺瞻连北阙尺书常拟报东封太平粉饰虽无用青史千年在笔锋汉铜虎符歌建章前殿金凤凰兵符五出单于降汉家眀诏下鸡鹿将军夜送唿韩五棘门骠骑多勐士酒酣击剑硕效死征和丞相佐君王从此合符兵不起霜风千年换陵谷铜秀土花青似玉班班只忆汉庭用夏那知变夷俗当时衔命出关中编须岂敢要竒功平原豺兽不择肉印章千里空泥封题张县尹书巢太古有巣而无书中古有书而不巢先生一室方丈余长编短帙揷栋髙低捿巳有肥遯意何必洗耳聆风瓢壁中科斗未可知柱下周史真吾曹鸠来居之谁使劳不若梁上悬三刀偕张清夫登道埸何山用坡仙韵松楸夹道云迷麓细泉无声赱空谷扪萝倚磴行转缓百折峰峦看未足鹧鸪泣雨山漫漫悬崕老树苍虬蟠登楼倚槛俯木末嗽泉汲涧分余湍老僧延坐话夙昔夜半谈空屡前席自云久是兹山主殿下长垣屡封植山头碧瓦如连环曽闻仙客来云间猿惊鹤怨知㡬许伊吾声断愁空山明朝烟雨𨳩晴旦折花临水春将半我亦㱕山读故书何必懐仙生浩叹万户张侯徳昭有经济之材政事之暇留情图史尝出其巖居仙人图乃金时李东原所画杜止轩为作蓬山行曺南江绂大书之仆因次韵其后云巖居仙人夀莫测乌纱緑鬂蓬莱客太乙青藜昼不燃云和玉琴徽转白手探月窟骊龙珠涶作六经留石渠方今盛世宜出治山泽千年生噐车岩花揺风折不得我欲从之云水隔道沙真犹老子龙情闲不梦荘同蝶人生㑹遇皆天然披图玩史非凡缘张公素有经济术致君尧舜承平年题石崇锦障图洛阳金谷园中花雕玉为䦨绣为遮琉璃器多出珍馔玛瑙街长行细车椒屋淦香贮歌舞曵珠珥翠笼轻纱珊瑚扶踈三四尺王羊贵戚争豪奢那知花濇风雨妬古来山泽生龙蛇婵姢坠楼宝珈辟不惟亡身亦亡家千年䑓榭委陵谷月明夜半啼鹜鸦晋代君臣好华靡庶姓僣偷从此始都城百雉古难堪锦幛何縁五十里君不见衣不曵地慎夫人文帝戈绨风俗淳题张叅政所蔵太真上马图开元朝野时清明姚宋庙谋多辅成紫宸前殿焚锦绣花蕚楼髙延弟兄那知暇豫生淫乐慢舞霓裳羽衣簿龙漦流入宫墻野鹿衔花汚帘箔春晴并辔曲江行回顾阿环娇态生绣衣珠级如花旋秦虢椒房恩宠增宫中舁出锦棚儿兵满渔阳人未知九龄忠諌漫不省林甫养姦滋乱基翠华杂沓惊尘蒙剑阁西廽渭水东王臣下微同列国从此藩镇争豪雄人生富贵真迷淦倾城褒姒无时无焉知寡欲成善治试问当年无逸图又马滚尘图盛唐太㒒王毛仲八坊分队三花动当时画马称曹韩尺素幻出真龙种玉花照夜争新妍一马滚尘尾觧昻头不受青丝络汗血辗沙生昼烟翰林妙写不减古名驹染出新毫素延祐君王赏骏材金盘赐帛𨳩当宁时清処処生骊騧何必汉朝称渥洼王良幸勿嗔踶囓一跃天衢千里沙仙山图为赵彦昭赋倥侗之山戴斗极曡嶂横陈𨳩碣石翠崕丹磴互低昻复阁层䦨转空碧碧桃花落䇠声幽双成吹玉彩鸾讴跨凤腾云去无迹清猿啼断层崕秋霞光隐映山长在寰海茫茫隔烟霭旧逰仙侣谩招唿悮落人间㡬千载吴争越戦何可数束书欲问桃源路画图空见避秦人隔水渔郎不相顾赠张錬师㳺京师錬师家住茅山窈玉泉为池翠云绕丹成不随䇠鹤去酒酣击剑思燕赵古称燕赵多义士京师贵官皆倒屣君今挟筞逺寻师闻道王公新奉旨黄金殿下拜天子绛节朝元从此始他年云外聴山唿茅山合在东封里次韵苏昌龄求画先天未画龙负啚后天既画无成书人文肇开清浊判移山之术母乃踈知君爱此愚公术收拾万象𨳩清虚一拳之石一勺水䟽凿変态米玉如红云紫雾梵王宅丹崖翠壁仙人居忆昔神逰记阊阖天风驾鹤飘衫𥚑悮落尘寰三十年吹笙旧侣谁俦予江空嵗莫知巳少苏仙忽作阳春嘘嵩髙王屋竟何所便欲唿君同结庐人生多䏻祗自苦鲁质不若曽子与龟燋雉翳君记取何如浮云任卷舒和赵季文觱篥吟髙堂风露生凉秋㒷来乗月登西楼社寛对客𬒳短裘独吹觱栗惊羣优移商换羽穷雕锼箜篌匏笙声不侔梨园宫人清泪收昔闻此曲供王侯金花玉管苍凤头当筵咿哑和梁州缓急应节如觧牛清风席上寒飕飗関山叶落清渭流朝供暮奉何时休㱕来白屋书谩抽赱谒髙贵多请求拨刺惊鱼度寒湫山空怨鹤中夜愁时作低韵同羗讴赵公一闻䏻觧忧先生作歌君少留昔曽天上聆锵球翕如鵉凤鸣丹丘聴之不厌两耳浮便当携君跨双虬拂衣和曲㕘天逰诗画送髙三山还西江庐陵老翁号三山卜择云水思神仙阆风玄圃定何所烟雾窅忽迷晴川红云帝居我昔在笙鹤缥缈非人间早服还丹非九转虚心自赤髪自玄三山老翁记予说𬒳髪振珮凌风前山空无人衆木落苍翠点滴衣斓斑却忆思凡下九天同列顾笑不肎言镌辞涴墨供世好悮落尘世三千年读南史梁宫夣觉中原春金瓯一缺非天人贺兰西㱕宇文悟谁教觧卑觧遣军南方久事名教地翻覆跛奴安足恃涡阳衆溃欲何之夀阳城下无完噐韦郎自失刘神茂徐玉那䏻说㳺语老翁谁道薄心肠养成疾踵粗扵股旛旗夜绕台城昏十万兵烧司马门侯王置酒散宫妓图书东府俱烟尘天威可慴仍可忤湘东未暇勤君父上流骨肉自相残萧察西降作周辅太平玉烛谁议之淮海长鲸授首迟客星夜半入翼轸俄见江陵着素衣贞阳北入王郎悮晋安不及王琳顾金陵城阙又新陈江水无情日东注存复斋文集卷之九存复斋文集存复斋文集卷十存复斋文集卷之十元征东儒学提举睢水朱德润泽民着曽孙夏重编赐进士湖广按察使东吴项璁彦辉校正诗陪于思庸训导登道山亭观梅用坡仙韵道山亭下梅花村坡仙作诗为招魂明姿照人隔寒水瘦影带月欺黄昏先生颇厌郡斋冷持书晚约窥山园松风吹香清入骨地炉烟销酒𥘉温孤标巳出羣卉上故遣雪意迷晴暾和羮结子时较晚先传春色来衡门天寒谷幽翠袖薄岂知青鸟䏻传言明晨看花重有约唿童扫石罗清樽题赵学士画牧马图紫烟凝沙日色薄奚官挽缰行躩跞五马追风振鬛髙逸态飞腾珠汗落方瞳紫熖耳卓锥昻头顾前行且嘶骅骝真种忽殿后独立棹尾犹清竒君不闻路州别驾征西河于阗晓贡拳毛騧曹韩画图李杜賛神物久去空文华吴兴学士非画师剡藤绘出真龙姿金鞍逰客争快覩千金博取求新诗除日日行三百六十五今夕方除嵗云暮人生忧乐百年期又见日除当此度养和适情宜及时古今中夀七十稀自非金石不可永刀圭谁保长生期彭宣老聃亦何之不须更作送穷诗客闻此辞莫伤咨尊前且醉黄金巵陪杨仲弘先生观董羽画江叟吹笛天龙夜降黒云冥冥江叟出暮泊孤舟夜吹笛恠雨盲风动地来奔涛只欲沉江国一声吹罢関河黒乱石随波山树侧云端夭矫见双龙水气髙寒星渐没闻声觧意似相感一曲未终人聴寂吾闻应乹龙在天潜鳞或跃蔵深渊仙翁幻术偶惊世粉图萧瑟䏻相传请君急缄卷还客叟似欲言龙欲逸淮南赤日土欲焦祈汝飞腾作甘泽次韵林彦栗赋小塑双睡婴碧纱笼髙天气清枕肱睡熟谁家婴两家提孩各一态昻头肥腮肌骨明仰者欠伸睫欲醒俯者肉压丝䄄平胖脣脱乳睡涎落殷红淹眼春娇生自离襁褓悪泥土况若塑就令人惊长安羙人好华侈臂环金彩娇颜頩低唿王孙挟金弹勿使窓外栖禽鸣十月𥘉五日泊齐州飞虹桥任城南畔长堤邉桥压丈水如奔湍闸官聚木不得过千艘衔尾拖双牵非时泄水法有禁関梁夜闭防民姦日中市贸群物聚红氍碧碗堆如山商人嗜利莫不散酒楼歌舘相喧閴太平风物知㡬许耕桒処処増炊烟明朝北上别旅叟叟持污尊求赠言欲图丰稔真未暇为君写作康衢篇过保定阜城县值雪昔闻燕山雪花飞牛拳马缩如蝇痴朔风涨天行欲仆相传南土令人疑平生强志决信史踏雪驱车百余里寒夜烧氷过阜城玉龙交戦银河里八纮九域皆澷澷山川有形持两端象帝之先不可辨胚腪而后吾方观观内廐洗马黄云洒雨沙场秋滩髙水平凝不流晓霜透苍驼裘圉人浴马津水头绿骠连钱双骅骝日光射波脂腻浮青丝脱鞚黄金钩轻爬短刷湿未收三花剪髪平且柔䇣云骏气将无俦束刍斗豆岂马羞茫茫丰草生林丘霜蹄胡为踏长楸振鬛一跃期天逰渡江逢故人况肩吾金山西东波茫茫倒出八景涵潇湘佳人久居天一方相思遥隔水云郷欲缄雁足不可将天知离别人所伤故使特㑹江之傍江之傍兮兰若芳与君掇芳夀而康比及懐君嵗月长良晤欵曲毋仓忙临江觧𬒮酹一觞男児此志各巳强觧劔赠君生光芒宿张大使书斋晨起画扇关河月落星垂空怒蚊如雷窥帐中屋头𥘉日炎雾起坐想氷雪撑心胸人间䏻消㡬炎热竹马小儿成老翁百年事过只如夣痴蝇着人欺睡浓素纨入手意萧爽挥斥暑酷无余踪昔闻悮笔王太令我亦写作双长松他时爱画不爱扇梧桐叶落生秋风题三太卿瘦马渥洼之水流房精下生飞黄驭群英山川腾骧迹欲徧骨髙肉少空层毛焦妥筋力薄紫熖尚烟双瞳明功成老将坐廊庙忆昔万里同晨征俯啮刍豆真可惜当年神驹两斛力人生少壮宜有用骏籋浮云尚如昔短辕长筞何时休鸾车六辔非马谋莆萄喂肉関河秋犹堪一跃期天逰题织锦廻文图骊姬冶容世常有齐女无塩没双臼羙人聘徳不聘容风雨春花颜不久窦生逺结阳台欢苏娘织作廻文牋縦横八百四十字锦丝焕烂生余妍一朝伉俪契复合茑萝松柏相纒绵不似汉宫辞辇后团扇班姬成弃捐古来君臣同一体臣作股肱元首起安危恊力共荣枯扶植邦家济霍光竭忠扶汉室一朝骖乗生疑似魏徴切谏事文皇怱闻碑仆停婚嗣故臣逐妇固常有上世君臣不如此君不见梁鸿兾缺起贱贫齐眉挈榼敬如賔读书啚诗为髙徳进作苍颉鸟迹人文𥘉丌上有册分典谟六经行天与道俱易从宣尼授商瞿春秋诸子纷鲁鱼礼文脱略淹中书国风正始惟関雎夜窓明月声伊吾林风萧萧露研朱欲探太极河出啚先天之天一字无上元夜闻有司括勘田粮并禁金玉甲寅嵗作东风凝寒寒欲谢凤暦𥘉临三五夜闲门寂寂暗尘生闻道喧吟在官舍吾闻终嵗食在农耕桒䖏処随春风东南彊界有程限何须括勘劳农功古来礼制縁人情骄奢逾越有常刑世间金玉众所贵讴歌乐土民懐生普天之下皆王土日中为市通商贾四民衣食在勤生以法急之何所棤弘羊一来人意殊愁者巳多欢者踈大人不问逃亡屋世事悠悠争可图为邓静春作幽谷图山深㝠冥溪谷隂怪石突出当重林廻壑奔流石礧磈寒雾喷薄浮轻岑猿猱飞攀山欲立悬崕老树苍鳞湿有客担簦负长笈欲行不行驴脚澁风吹征衣天欲暮旅舘不逢前沮渡此际遥知行路难却向今朝画中覩康知州㓜子䏻作大字诗以庆之康侯累世称文儒佳児今见唾成珠㝠㝠种徳有显报天与光代文鸾雏如公此児年弱冠髙攀仙桂登云衢只今巳觧作大字英产不与常儿俱古来贤哲継者少公今壮嵗児勤书青云泰阶坦若涂坐看他日骧神驹李圎峤学士仙山图画师昔为仙人招学仙论道有所遭酒酣下命管城子束缚万山㱕䑕毫苍崕丹谷隐云峤白沙翠竹连江皐山岩招提出古寺断㟁略杓横轻舠林间数客坐挥麈手拈丹砂曵轻瓢似闻谪仙人隐居赤髙门开双华表有路通九霄毛龙不来思君切手挥玄云涴生绡张雷所道録仙山图岱舆贠峤勃海东仙台鹤观金重重山根连络不得峙出没屡逐洪涛风帝命筞彊鞭巨鳌力峙始作蓬莱官翠椒丹崕彻天関星经宿纬手可攀上有仙人邀我同桓便当从君服还丹侧身跨鹤青云间云山图赠觧之昻御史苍山何层层白云何英英重溪汇九折云影随风生风生猿鼯号夜静山峥嵘山人醉卧不扃户晓骑翔鸾上青㝠和李旅亭聴袁子方弹琴尘氛人莫不息成连先生家咫尺玉琴自作松风吟孰为钟子铸黄金孙枝之桐不合抱丝弦古音何浩浩山之髙兮摩苍天水之深兮激重渊我今聴心非聴声调髙意㑹两耳倾雉朝飞鸣未终曲惊乌夜啼天无色老矣李侯知音客来携一樽浮太白春暮感懐辛夷花落芳林静啼鴂声干云欲暝暖风吹雨绿隂生梅子心酸犹未醒书窓睡思将无慿故山幽梦青峥嵘平生自有泉石念寸禄无干何用名薫天富贵那足恃厚禄未为身后计破垣发屋咲王涯良弃勲名如脱屣题髙彦敬尚书房山图髙侯回纥长髯客唾洒氷纨作秋色山南山北风景殊妙冩捴䏻随笔墨当时我见浔阳图踈林古墅秋岑寂黄芦满滩飞鸟静屋底渔樵行逼反顈珠瑕玉久眩人叹息此图谁复识清氛满堂千曡山华岳嵩髙何峻极昔也悬心徐省郎今日缄随石彭泽只今世俗称髙侯多爱青山白云白白云巳去作飞雨貌得中原一片石题洪谷子云山图丹青古称妙山水兴唐巳后笔墨分吴毫项墨不两僃当时巳有髙人论老荆挥洒全六法对山貌得真山真苍顽倚天薄日月壑谷隐见迷晨昏桥梁跨险崕石滑欲㱕行人疲骏奔江南久厌土风薄瞻此泰华融心神岳宗秩礼自舜禹封髙禅厚寂不闻安民无功国有典秦皇汉武徒纷纷大元圣徳抚四海降神左右甫及申舆圗宏𨳩八柱立坐以夀域跻斯民太平粉饰岂无士山龙𥙷衮终谁陈硕言学此献明主图书玉筞镌皇坟和李子粲烟江图诗瓜洲津头三江拆邺城西望孤云白鉄鎻沉江戦具销风烟未转江流石纷纷成败安足数血溅狂澜洗陈迹忆𥘉四海民奠居鞭驱虫蛇䟽百脉大㢤禹绩世可仰千牛主人胡徳色题张樗寮措书公孙大始舞劒噐行飞仙堕翮堆成山堂堂楷法留人间宜官无徒梁鹄往隐锋蔵角尤为难大书五寸径方丈字贵紧徤力出腕八诀具全真足髙不学谩草鹦鵸娇黄华老人在金国宋季独数张樗寮似闻髙艺两不下各抱地势夸雄豪今观张书劲且竒笔力欲抵三军师吴钩斫断怒蛟尾瘦竹折石廽风枝君不见庾征西何须野鹜论家鸡送李益斋之临洮緑隂满京畿送子之临洮临洮何茫茫流出长城壕长城岸阻玉关阣于阗䓗岭河凉髙羗氐児郎赱带箭哀笳风起斗击刁良人西征二三载寳幢车马声尘遥如今不用酒泉郡岂必坐使朱颜凋蒲萄苜蓿味虽羙异方土俗殊郷里避地犹当似管宁受封应得论箕子硕从列骑拥旌旄㱕来燕処华堂里却话人情翻掌难曽浥征𫀆泪如洗王编脩邀逰西山海子晴川低廻山苍苍涵烟夹溪千里长山腰涧曲细泉响下激石窦为微潢枯梢挽风秋色里脩林落叶随长江林踈石露见茅屋时有小径通微茫招提横截翠微上䦨干九曲云飞扬自从束书离故乡脚头青鞋赱山梁山川悠长日月速跻攀分寸何䏻强太原髙人知我意请裂纨素书沧浪丹青不关名利眼虎头痴絶非王郎百年有懐良可哂还拂长松思道埸居庸南口呈王継学叅议诸公秋山蒙鸿林麓稀行人思逐秋云飞崕髙石滑东行迟野花吹香锦鴂啼悬崕丹磴路险巇逺贻华髪亲堂思一官胡乃髙句丽去长就短物性违人生出処各有时昔为窈窕蔵金闺今作妖嫚倚门姿画啚强学丹青师仙耶隐耶是与非武陵何処桃花溪渔郎思㱕我焉㱕黄鸡白酒山东西题袁伯长学士画渐渐之石维其髙宣泽布气凌紫霄雨余气清无秋毫谷泉无风天籁号老树俛立吹寒梢纷纷客子征涂遥搴裳溪行乗橇莲花玉芝在山椒久欲寻真不惮劳蓬莱海阔翻云涛凤笙和鸣王子乔硕一见之同逰遨春堤逰子行燕子社前春雨歇碧堤芳草连天末栁回青眼欲窥人间关黄鸟𥘉调舌绿窓红䄂开婵姢谁家髙楼入云端十二䦨干慿欲遍楼前荡子驰金鞍少年何必生逺图金张髙贵无时无郎君觧作凌云赋妾效文君当酒垆只今功名论月俸弯弓射筞俱无用十年回首别京华莫遣春闺生晓梦题长江图布囊不塞长江津六朝文物东南分茫茫天堑本无限投鞭偶尓欺符秦旧经陈迹未足数中流击楫终何人青烟淡淡淮泗口白鸟翼翼潇湘濆我家世沛国少长吴淞墩本意事耕钓悮踏京华尘行看飞骑拥名利俯首忽忆江南春山乡二月闘草罢枫林社皷祈田神青裙老媪馌浆岀浊醪醉倒翁携孙朅来情绪混尘俗画啚为写长江村他时㱕隐芳舍下太平鼔腹陶唐民送王本中除翰林编修去年子来吴春水长新蒲今子别我去风满杨花路杨花点衣船行水九曡风帆四千里天地浮云客寄身人生聚散如栖尘拍手笑歌児女事剪烛西窓故人意黒头便可中书郎胡为飘飘登玉堂玉堂故人或相问我今画史非文章和龚子敬题赵松雪书大洞经大茅峰头白云屋石乳为浆玉为縠去汉衣冠服野服万斛清泉洗心腹许阳真人亦幽居自小不读人间书黄庭黄素墨如漆遗迹尚在琅凾储干坤英气弥山岳咲我㝷仙求晚学倘从仙人逰紫清玉局飞符为开拓赵公书法真有神拓石镌辞皆合作他年山上访遗经却咲当时铭瘗鹤读陏书广通渠邉渭水流长安勐将悬兠牟陈郎酣睡未知晓采石夜度江声秋韩擒不待贺若报唿得蛮奴作郷导铜钲一声歌管䦨望仙阁下旌旗绕兵家女儿髪照人金并梧桐三坠身血㾗巳污青溪草遗恨空怜髙使君当时只道明良㑹三十年间转头事江都未放锦帆囬晋阳城内惊尘起谢王止善经厯徐复𥘉知事送东阳酒闭门读书白昼长落花飞絮何茫茫闾巷传唿送酒至漕府使君书两行醍醐满瓮泛新齐琥珀㶑灔浮春光葡萄马乳未足贵家人共喜𨳩东阳百钱杖头那有此金龟换饮闻知章谪仙无人我何者愧谢二老传清香藜羮久矣甘澹泊侧弁起舞浇愁肠世间醒醒那可晓戒此沉酗车中郎八月十五寓武林观潮呈武良弼太守㢘御史逹宣差顾仁甫邵文卿诸公吴山吞海海水摧越山枕江江流洄两山东环潮势急海门一线如奔雷𥘉看积雪起平地顷刻玉羽横江来琉璃城阙森烂熳水晶台榭髙崔嵬军声隐地促万皷铣骑奏夜衔双枚奔湍直小瞿塘崃喷薄应卑灔㶑堆玉龙战罢沧溟立平波滉漾银舒𨳩干坤槖籥秋色里元气一鼓天光廻人间此景真可翫再俯落日倾金罍为史玄圃作仙山图诗共工触山山柱折女娲𥙷天天罅裂錬成五色落人间突立坤维起双阙苍云拥出金芙蓉扶舆气结如飞龙仙人楼观五云里天鸡晓唱山无风临流结亭者谁子藤萝遶扉窓槛啔瑶琴一曲松风鸣岩花静落杯盘里丗间物情如草露那须丹青点绡素昔贤事业俱黄土虎头痴絶真何𥙷寄潘仁卿古称燕赵多慷慨赱也少年曽北㳺王公伟器在廊庙义士激烈多竒谋千金一诺驷不及岂以微利欺朋俦南来书生尽聡俊羙言善诱成风流车马时时过巷陌笙歌日日延青楼太行只在坦涂上隂晴翻覆无时休携书一咲出林薄渡江应问济川舟题令荅里未御史郭熈图云逸御史居幽燕毎爱郭熈山更妍川无人诗画逺熈也蚤得营丘传峯峦萦廽壑谷驶物象变态秋毫颠松间野人行负檐一嚬一笑真天然青林黯澹烟雾杪碧水溅扑重溪邉忆昔山行芒底苍嵗拂面层崕丹扪萝跻磴不觉上廽顾忽若升中天白云叆霴襟𬒮冷天风吹衣毛骨寒思凡一悮落尘世蟠桃再熟今千年徳政碑徳政碑路傍立石髙巍巍传是郡中贤太守三年秩满人颂之刻石道傍纪徳政傍人见者或歔欷借问歔欷者谁子云是西家镌石儿去年官差镌此石官司督工限十日上户歛钱支半工毎年准僃遭駈责城中书生无学俸但得钱多作好颂岂知太守贤不贤但喜豪民来馈送徳政碑磨不去劝君改作桥梁柱乞与行人济不通免使后来观者疑其故无禄贠无禄贠仓埸库务税课官尊卑品级有常调三年月日无俸钱既无禄米充口食家有妻児徒四壁冬来未免受饥寒聊取扵民资小力宁将贪汚受赃私不忍守㢘家菜色贪心一萌何所止转作机関生巧抵臣闻古者设官职俸禄养身衣食僃父母妻児感厚恩清白传家劝子孙良史毎书㢘吏传邑民常奉长官尊囯家厚徳际天地禄养官曹有常例更祈恤养无禄人免教饕餮取扵民外宅妇外宅妇十人见者九人慕绿鬂轻盈珠翠粧金钏红裳肌体素贫人偷眼不敢看问是谁家好宅眷聘来不识拜姑嫜逐日绮筵歌宛转人云本是小家儿前年嫁作僧人妻僧人田多差役少十年积蓄多财资寺傍买地作外宅别有旁门通巷陌朱楼四面管絃声黄金剰买娇妹色邻人借问小家主縁何嫁女为僧妇小家主云聴我语老子平生有三女一女嫁与张家郎自从嫁去减容光产业既微差役重官差日夕守空牀一女嫁与县小吏小吏得钱供日费上司前日有公差事力单微无所恃小女嫁僧今两秋金珠翠玉堆满头又有肥羶充口腹我家破屋改作楼外宅妇莫嗔妬㢘官児女冬衣布富家邻富家邻食缺衣单如鹄身自言本是儒家子家世凋零二十春少时学得钟王法长作书工佣倩人人称书好争求写日得千钱㱕养亲一朝富室居邻右搆堂买屋栽花栁柳绿花红子女多欲广宅居延好友不免令人相诱言书生此屋宜先售生云屋乃父祖传不忍卖之从别迁由此富家生怨恶约连亲友来亏侮造言间谍激众怒欲絶人间衣食路隂搆兇人发机官差横役时时赴贫士箕裘那可守妻児对泣寒窓暮悔不蚤从邻右言致使饥寒无処诉富家自喜姦谋遂宻使里人相假贷年深本利逐时登低价准房犹不迨我闻古人一畞宫五家爲比常和雍嵗时吉凶相庆弔何曽百屋容豪侬嗟㢤圣王礼制久不闻移风易俗宁无因寄语世间贫贱士莫羡富家同结邻官买田官买田买田忆从延祐年官出缗钱输里正要买膏腴最上阡不问凶荒水旱嵗嵗纳畞粮须石半农家无收里正偿卖子卖妻俱足筭毎嵗徴粮差好官米价官收仍助钱不是军储与官俸长寕寺内供斋筵寺僧食饱毳㡌红不知农耕水旱与荒凶里正陪粮家破荡剥肤槌髄愁难穷普天之下皆王土赋税输官作编户春秋祭祀宗庙中长宁僧饭真何𥙷官买田台不諌省不言不知尧汤水旱日曽课民粮㡬千石水深围水深围田畴荡荡如湖陂围低水深㟁不立虽有水石将何施里正申官官不允徴粮毎嵗㱕仓廪稻粮无种长菰蒲民产陪偿官始凖今春水涝忽无津四分灾作五分申问渠何故作此弊府州伏熟成三分吏胥入郷日旁午二分徴作陪官赋倘逢人诉熟为荒破尽家赀犹不𥙷因此年年怕官恼水渰水深俱不报东南民力日渐穷不硕为农硕为盗人生盗贼岂硕为天生衣食官迫之水渰偿米或时稔陪粮无柰水深围前妻子前妻子䏻说亲母生时事母言我昔嫁来时公姑祷祝亲祈嗣三年生得弟和兄公姑抱向牀头睡提携饮哺不暂离短发垂衣方五嵗七嵗延师教读书十三便使学文艺年踰二十便求婚要使传家奉宗祀岂知公姑年老各㱕泉亲母悲啼亦辞世父亲不忍房帏孤再娶新人作妻子新人貌新巧语言绸缪胜似前妻恩驱子为奴女为婢动辄鞭箠生椘㾗三牲之养犹不足一日之间三反目后妻児子衣绫罗前妻子女无布綀前妻子女食藜菜后妻児子羹多肉亲故虽言不肯聴但使巧言相反覆世间此事古来有申生伯竒䏻悟君小则壊家法大则伤天伦寄与人间官与民前妻子女重须亲存复斋文集卷之十