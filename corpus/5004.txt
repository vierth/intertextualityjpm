同参经同参经序稽自坟典肇兴而经之名遂灿然于世盖古先圣王举人伦日用常行之道着爲训典于以觉世牖民使人日迁善改过臻于上治后世因尊之爲经世之典要云尔非惟释道两门始创有经之名以显异而骇俗也然梵帙琼编亦皆佛仙启廸人心补禆王化世儒不察以爲与圣道相左无惑乎愚俗之辈随流逐波而轻肆讥谈也孚佑帝君之演斯典也合三教以立言会五典而垂训辑四子之微言集百家之绪论引经据典博採旁搜辨疑晰义条贯同参其旨显而深其词该而备发先圣未发之祕阐仙佛未阐之精固修证之法言实训世之要典其所以启廸人心补禆王化者岂浅鲜哉览斯典者务宜读其辞玩其意朝讽夕咏日进于躬行勿概视爲梵帙琼编与圣贤书相左也夫十室之邑必有忠信寰宇之大岂无解人世有深种善根明达颕悟之士能依斯典而力行之广爲流佈务使闾阎之内家喻戸晓人人有向善之机则不求福报而福自骈臻其所以补益王化羽翼圣贤者正赖斯典维持不少也奚第仙经云乎哉如以爲太上勅演之灵文帝君开阐之法要什袭珍藏终𡻕不一览观与但习爲诵持而于伦常日用之道罔克实践者岂帝君觉世之慈心也乎后之览斯典者亦当有省于予言九天开化司禄文昌题同参经题词昔魏伯扬眞人作参同契系就易理专明丹道今我孚佑帝师会三教于一源开千秋之觉路本平正通达之理演精实奥妙之文其旨淡而深其道显而微亘古迄今从未有融而通之辅而行之相资而合而发明之使三教之道昭若日月星辰之不相揜如此经之阔然共证毫无翳障者故名之曰同参经义详文昌帝君原序某无敢多缀芜言因世多讹同参作参同故首将经题详爲别白以示后之学者宏教弟子柳守元熏沐题词重刋道藏辑要同参经目录上卷法会缘起章第一始炁玄要章第二敬畏天地章第三淸净身业章第四断除口业章第五防遏意业章第六究论性本章第七修德凝道章第八敦笃天伦章第九竭尽忠荩章第十中卷问理释疑章第十一愼事师友章第十二戒重化源章第十三葆守眞元章第十四修崇善行章第十五严辨眞儒章第十六玄关祕密章第十七火候药物章第十八禅宗向上章第十九警示禅流章第二十会三归一章第二十一下卷保劫惟善章第二十二天人理一章第二十三持盛在德章第二十四因缘明验章第二十五罪福报应章第二十六鬼神征验章第二十七法体一如章第二十八诠释经义章第二十九尊信圣教章第三十瞻礼星斗章第三十一统明修证章第三十二重刋道藏辑要同参经孚佑上帝纯阳吕祖天师着上卷赞开微演奥洩露眞玄会三归一着言诠道德总包含净业消愆广植善因缘开经玄妙偈大道玄虚无可名𥥆㝠恍惚有眞精一元妙理同三教初判鸿蒙象始分于穆直从心性得业源淸净善芽生修持了悟全经谛法体如如超上乘法会缘起章第一自昔玄元广法天尊旣成道已于正阳圣师前发宏誓愿溥度𨶒浮一切众生遂厯尘寰开演八品仙经最爲显着然升降水火婴儿姹女之旨龙虎炉鼎之说多属取譬世人弗察悞入旁门间有一二聪颕之士又多执泥文字不解得言忘象以意逆志天尊垂悯每于翼轸之区阐化广结众缘又五品又三品先后敷宣以示大乘精微之旨不离自性觉明使修眞之子因文修道良爲慈悲方便不负初誓第经文流播未广奉持者少因侍元始法几听说太玄无上至眞妙道于是天尊哀求元始至尊玉皇上帝溥宣大化及细按因缘仍属鄂渚于是天尊稽首元始几前白言臣昔请于罗施开演玄化救度末劫今检校天运流行因缘聚会当在翼轸分野改请楚地敷扬玄功伏愿慈悲哀悯听许元始天尊曰子今所奏岂不善乎吾当命更生永命辅赞元化尔其明白阐扬无取陈言务使愚夫愚妇皆知修省归依正道了脱生死出离苦趣尔之功也天尊稽首谢恩自玉京金阙驾五色祥云白鹤前导苍龙捧舆天花缤纷瑞霞叆叇同诸天诸仙齐诣玉皇驾下奏请勅旨复䝉玉帝悯其慈愿勅允开演遂与诸眞列圣降神鄂渚涵三道场爲诸天人竝诸弟子宣说太上救劫妙经三十二章始炁玄要章第二于是天尊普告四众云吾今所说惟谈贞实不事枝叶盖修道之士不明根本徒寻枝叶虽极精进如木无根亦复何益夫此根本原于混元一炁天地未分日月未光混沌太无无象无名无声无臭天得之而爲天四时行寒暑运日以之升月以之恆云霞雨露风雷电雹皆一炁循环昼夜无停地得之而爲地山以之峙水以之流载岳不重容海不洩非斯一炁孰主之乎人得天地之气以生是以秉天之炁而爲阳秉地之炁而爲阴阳健阴顺二炁迭运如环无端儒谓天命之性释参本来面目道究父母未生以前皆指此炁而理寓乎其中矣太上曰象帝之先又曰有物混成先天地生从古佛仙圣贤修身立命修此而已着经垂世明此而已末世烝民不知反本不务躬行向外索取读尽圣经繙穷祕典而于自已一点元阳眞炁任其汨没至死不明良可深悼吾今爲汝众等显示修眞之要务在明此先天一炁是谓玄眞之体然斯一炁又非兀坐枯守可以明得惟于行住坐卧一言一动之时细爲体认一动也来不见所从来一静也止不见所从止恍惚杳㝠莫可测其端倪如此穷究根原务宜明彻则本来一点阳光忽然发现自能透底澄淸性天朗照万劫积习一时氷释大劫洪灾不能侵损与天齐年与圣爲侣出离轮廻逍遥自在盖此炁也无极而太极生天生地生人生物大之则包罗宇宙小之则不异黍珠然黍珠虽小犹有形象此炁之微无形无绪宇宙之宽犹有究竟此炁之大弥纶罔间微乎深哉至矣尽矣吾今显示仙眞第一进修之功务宜从兹下手若不究明斯旨纵经多劫修持祗名有爲有爲卽是有漏去道远矣无爲斯可无漏自能与天地合德日月合明凡尔修士欲冀了道证眞非明此先天一炁其何能之敬畏天地章第三天尊告曰学道之士欲明心性先须知得心性从出之原盖人物始生皆由天赋其性地载其形故天地谓之大父大母从古佛仙圣贤莫不首敬天地虽人有贫富贵贱男女贤不肖之分而其戴高履厚则一也末俗不知性所从来命由天定肆意任心逆天背理以致天鉴其恶或贫或贱或疾或殀世愚不察孽由自作谓天弗祐横出怨谤是谓怼天假饰已善妄求非分是谓欺天暗室作非遇人揜着是谓昧天口谈仁义心多荆棘谓天弗知谓人罔觉是谓诳天对诸三光弗诚弗敬威仪弗检畏惧弗存是谓亵天已命偶乖嫉人富有瞋天弗公是谓诬天读书不明诵经弗解妄议前人讥诽有道是谓藐天卽有一二修省之子略知向善无如善念未纯善根未固善果未深遂希福报妄延僧道章奏屡陈是谓渎天吾今告尔修士务宜首敬天地然所谓敬又非媚天以邀福也正直之人尙不受媚况天地乎所谓敬者盖从自已性天中时时省察于自已心地上刻刻检点一言而弗合于天地弗言也一行而弗合于天地弗行也以吾神明之性天仰体乎于穆之天以吾静鎭之心地俯察乎安甯之地如子舆氏所云存心养性以事天如礼所云闻雷而惧中夜必兴斯称敬畏若末俗凡流素无实行矫举以祭祗曰谩天非敬畏也然心性难明以敬畏入虽暗室屋漏常若天地神明昭鉴在上如此存心则非僻无自而生非僻不生则心君泰然性天朗霁身口意业自然淸净三业淸净则六根六尘俱可淸净而入圣之基已有体段然又不可一刻放逸加以时时洗涤之功及至阴符消尽阳神脱现浑浑默默天眞发光端坐天廷隐显莫测名之曰佛佛亦强名名之曰仙仙亦强称仙乎佛乎圣耶贤耶名虽多种实由一心惟心与性是二是一心性与天同体不异是谓三才与道爲一敬畏天地功效最神不知敬畏漫曰学道祗是魔精命终之后必堕恶趣永失眞道淸净身业章第四旣知敬畏存心则三业可净然此三业亦须逐事省察随时检点方能渐净如彼身业曰杀盗淫无论贫富贵贱人皆有之何谓皆有卽如杀业穷兵黩武诛降屠城文吏草菅民命轻戮无辜次之豪贵非理烹宰屠儿魁侩惨割生灵小之启蛰之际戕害昆虫方长之初刈伐草木此皆杀业之易见者又如世俗愚氓与人仇怨遂欲立歼其躯瞋憾一萌杀机旋动天鉴其罪註名杀籍致受杀报了无解释又有一等深文胥役笔锋害命不顾天理枉法屈刑残虐无辜缘兹杀因酿成杀果𡨚𡨚相报无有了期太上曰天之道不争而善胜不言而善应天网恢恢疎而不失能无报乎吾今详爲开导尔诸学人能净杀业卽是仰体好生一切蠢动含灵与吾同体自昔圣贤皆以爱物爲心能爱物则杀业净杀业净则太和元气在吾一身而此心与天地通矣何灾不灭何福不增乎其一曰盗盗之一字匹夫匹妇稍知惜耻者皆不肯爲似乎甚少不知所谓盗者岂必白昼劫夺昏夜穿窬方谓之盗凡官吏侵渔国帑以及有主之物不问而取虽一草一木一花一菓一饮一食皆谓之盗盖以其物非已有我私窃之欺人于不及知也是以古之圣贤非道非义一介不取谨小愼微职此之故至于学士文人剽窃文字掠取虚名以欺于世此更盗之尤者究之天恶其心神爲之鉴久之败露贻讥儒林此种盗业世多蹈之人最难知实爲奸险其一曰淫淫之一字举世易犯而豪贵文士其恶爲最丧人名节亏已德行受害无穷流毒莫甚不必显有其事始谓之淫凡创爲淫词造作淫具起一淫念述一淫事皆是淫机未除淫根未断若妖冶在前而一心不乱一尘不染者世有几人昔佛训诸弟子见妇之长者视之如姊㓜者如女所以敬守此心不使放逸则虽目触色境心离色尘于此制得色根自除不致染着也然此三业心爲之根富贵豪强文人学士犯者极多尔诸学人欲净身业务净其心业根一除萌芽不复生矣断除口业章第五身业旣净尤须警戒口业口业一端较之身业易犯虽高人达士亦多不检然非礼勿言克已之要昔孔门诸贤惟三复白圭之彦至圣独取而多才如端木兼擅言语之科犹以存鲁一举致贻美言伤信之叹况其余乎往昔释迦如来率诸弟子渡经恆河见众渔人举一巨鱼首备百兽之形诸弟子莫识其因请于佛曰是何恶物获如是身不亦怪乎如来告曰曩昔劫中有一僧人自恃才辩与人谈论必欲争胜稍或拂意卽生瞋怒徧指兽名訾詈弗已究之呪诅于人祗害已身积孽愈深罪报愈重万劫寒氷无能解脱岂不悲欤如是诸大弟子谛听斯言互相诫谨皆愿众生永断口业无堕恶趣然业有四端妄言绮语才智者多两舌恶口愚贱者广如学士方入儒林缁流粗通禅教黄冠羽客略识导引辄生矜诩恣意贡高大言欺世习儒者曰我得精一执中矣爲释者曰我得最上一乘矣学道者曰我得金液还丹矣是皆大妄执迷一已复诳于人终身邪慝罔知醒悟听其言似可颉颃佛仙𡤎美贤哲观其行究多闇昧弗异庸流若夫绮语文士尤多诗歌艳丽词藻精工逞其才华致犯大戒更有着爲邪说鼓惑愚民败德丧名伤风乱俗只图笔锋快利岂知流祸无穷故绮语一业其过甚隐其报最严至于两舌不独匪僻小人摇唇鼓舌背乱曲直以及愚夫愚妇向此说彼向彼谈此顚倒是非方谓两舌凡儒者持辩雌黄朝士建议反复致使正论紊淆贤人疎远又或邪师胸无定见依违两可贻悞后学皆两舌也所谓恶口惟彼愚夫乘人过失指摘瑕疵恣肆讥讪妄行诋讟表白已长暴扬人短上干天怒隐示之罚如恆河孽鱼之类良可浩叹然诸恶业不独佛仙经中谆谆诫训示以泥犁拔舌之报卽如儒书亦有明诲出好兴戎载之尙书愼尔出话列于雅什口是何伤祸之门也吾今更爲分晰开示凡尔等竝未来一切众生依我之言各凛三缄之诫静默持已毋炫才智毋逞舌锋恪谨语言时存畏惧愼之于未言之先省之于方言之际妄言不生绮语不作戒谨两舌永断恶口如此洗涤可以修身可以事天进德之基是惟至要防遏意业章第六口业净已然口所从出皆起于意诸意由心生心爲身主防闲宜严若非平时戒谨以义制事以礼制心则恶孽时萌便难降伏身口两业俱不克净矣意之可畏喻如驷马惟在制御有方勿令奔放所以古昔圣贤训人谨独惟能谨独则意之所发诚实无妄贪瞋痴业无由得生而意可净矣然所谓贪非特作威苛取嗜利无厌弃法通贿黩货无涯始谓之贪凡商贾网利市㕓多方垄断豪强诡谋渔利锱铢靡遗皆谓之贪太上云不见可欲使心不乱难得之货令人行妨曲礼曰分无求多盖贪心一生则只知利已罔恤乎人善念由此而消恶业缘斯而起然贪有多端说不能尽如所贪在名则意爲之牵患得患失无所不至倘有弗遂恣怨于人贪乃化而爲瞋所贪在利则思夺人所有饱已之欲机械变诈甚于穿窬子舆氏云鸡鸣而起孳孳爲利卽跖之徒岂不化而爲盗乎所贪在色美好是躭佚乐无度寡廉鲜耻帷薄不修贪更化而爲淫矣凡此贪业发之于心见之于行或恃势凌人而胁其拱伏或巧肆诈谋以廹其顺从身口诸业由斯而集贪业之害生生死死无有穷竟甯不畏欤吾今剖晰晓示尔诸学人务须洁淸自矢以净尔意毋得贪求致罹恶趣其一曰瞋瞋之爲害譬如勐火烈熖一炽势同燎原不可扑灭不可向迩阴符经云火生于木祸发必尅是以古昔佛仙务行忍辱以除瞋恚之火太上曰上善若水水善利万物而不争故几于道柔胜刚弱胜强曲礼云很母求胜人能柔弱自下不求胜于人尙何瞋乎昔儒门贤哲若颜子之不校孟氏之自反皆以瞋爲害道故虽非义之加横逆之犯皆恬然受之而不与计也世之愚夫见人忤已辄思报复每致仇怨相攻小则恶口交讥大则挺刃残杀遂有一朝之忿忘身及亲之祸是瞋之一业潜伏于内则身口二业显肆于外而愚人迷误至死弗知可不悲欤其一曰痴所谓痴者非㝠然无识昏庸暗昧之谓也人苟谬执已见偏向一途不知大道不达正理邪见痼蔽莫识醒悟迷性旣深虽遇至人语以正道彼终不悔似此痴人实爲懵懵更有一等才智之人明知世事皆幻繁华易尽一切所有咸归于空无如爱慾难除爱情难割虽欲强制旋踵卽迷正知正见无由得开譬彼杲日障于云雾自性不明终身迷惑及至物消形化始悔从前晚矣晚矣然此身口意业净有难易身口二业见之于外犹易检点苟有明理者其或能之惟意隐而弗露人不易知较身口尤爲难制净兹三业是谓十善十善周备卽可生天逞兹三业是谓十恶十恶轮廻卽沈苦趣尔诸学人愼兹三业可与入道究论本章第七旣净三业务明至道至道之要难以名言无形而能形形无象而能象象声以之声而实无声色以之色而实无色𥥆㝠恍惚不可以智知不可以识识其有也无物不有其无也天地不知天且弗知而况于人乎然斯道也求之则沖漠无朕体之则眞实不虚天地此道人物此道虚而能实实而能虚自无而有自有而无无无有无有有无有其理深玄其义奥妙太上曰玄之又玄文始帝君曰非有道不可言不可言卽道然道虽无名强名曰道旣名曰道岂终不可求乎易曰一阴一阳之谓道子思子曰率性之谓道人秉一阴一阳而生性卽吾心而有修道之要亦卽于一阴一阳中体之然道本一元而教有殊途功亦微异释道二门皆尙玄虚若夫儒流惟敦实践故易云仁者见之谓之仁知者见之谓之知此卽教分三门之说也盖道之体虽虚道之用则实善体道者直穷性命精进不已一旦豁然无不了彻此乃一超直入上根能之至于中下之人惟从日用动静中躬行实践及践履功深得遇明师一点卽悟是爲由用得体下学上达虽功分难易而至于明道则一也若修道之士能于每日无事未与物接时存心默会内照反观则本原道体不事他求卽心而存所性而有世儒不察妄诋佛仙虚无寂灭不合圣学不知所谓虚者非尽虚也虚而能实所谓无者非尽无也无而能有至于寂灭之旨亦是寂而能照灭而常存试观草木其零落也虚矣无矣寂矣灭矣至春发生依然敷畅若非寂虚之体藏之于内何以滋荣茂盛先后不异故知寂灭非断灭也虚无非虚伪也彼认虚灵道体爲虚伪指常寂觉明爲枯寂谬矣道体本来无形无名吾道用功惟究根本释教亦然甯惟释道卽古圣贤用功亦复如是惟中下根多不能尽语以至道故特就日用常行中指点使之有所持循也尔诸学人能体斯旨究其本自得其末明乎体自达于用儒也释也道也一以贯之矣修德凝道章第八学道之士务须修德道爲统体德有万端譬之四时发育长养收歛退藏各有不一而道则浑沦一理贯四时主造化故天地以生物爲心发育万物天之仁也佛仙圣贤慈爱种种务使匹夫匹妇无一不得其所普惠苍生莫非仁德佛仙慈悲与儒恻隐有以异乎所欲与聚已溺已饥与誓愿度人遍施法乳无以异也长养爲礼先后以时伦次不乱佛仙果位由功而分大乘小乘法有渐顿三千威仪八万细行非礼而何义之所生惟宜适中刚健不屈舍生取义佛仙忍辱毅然自持亦此义也智之一德主于退藏惟其能藏微𣺌莫测佛仙智慧幽深玄远是谓大智故莫能识因此四德发爲万行无量度人方便喜舍归仁边际尊师重道亲善知识归礼边际忍辱无瞋端洁自守归义边际割爱学道了脱生死归智边际深明因果不迷夙缘守中抱一弗改厥志修务实修证期实证归信边际故天德以信贯四时而四时之气亦以信会归其极孔圣云人无信不可立诚以人之所贵在于有信故也自昔佛仙大圣万德俱备方证极果而万德之中仁居其首若不先发慈悲只图自了无济于世然所谓慈非如姑息溺爱妇寺之仁也必体天之心行已之德慈则眞慈舍则眞舍悲人之苦如已受之喜人之善如已有之四无量心实实行去毋求报无退悔上士众德俱备生爲正人殁爲明神下士勤修人身可固倘一德不修无恶不造三途苦趣永无出期莫能解免故修德乃入道之门成眞之要从古佛仙圣贤未有不修德而能凝道者也虽德之事甚多德之名亦甚广然道惟一理于统同中有万殊德有多端于分晰中见一本大众齐修吾言非诞敦笃天伦章第九道旣非德莫凝而德莫先于孝弟故四子之书以孝弟爲本卽尧舜之治亦惟彝伦攸叙而后平章恊和孝弟之验至斯爲极然人有贵有贱有富有贫亦惟随分自尽供爲子职苟于家庭聚处饮食起居知养而不知爱知爱而不知敬皆不可爲孝也昔文王爲世子时日朝于王季者三问左右曰安否闻安则喜闻不安则惧退而不敢自甯盖其爱亲之心发于至性卽此一节人莫能及载之曲礼可考而知也今人于父母有疾时尙不知竭诚省候尽力医药况其余乎孔圣着孝经以明先王至德要道告成功于北斗以垂训后世世之儒者童而习之然能诵读而不能躬行知讲说而不能实践将此训世化民之书作文字读过则何益矣孝之一道不特儒书卽佛仙亦谆切言之未有不孝其亲而能了道成眞者亦未有学爲佛仙而不孝其亲者世愚不察妄诋释道以爲弃亲割爱绝先祖祀谓之弗孝不知自古佛仙了脱尘缘证眞之后九祖超昇岂但双亲已乎古人以化亲于善爲大孝良有故也昔孔圣称舜之孝首日德爲圣人盖子有圣德而致其父曰圣父母曰圣母何孝如之后之儒者圣乎否乎世有妄人或恃才学或矜富贵于父母之前傲慢无忌岂知已之才学富贵皆从祖宗父母积善中得来弗思报本反滋轻忽不孝之罪其可逭欤从古圣人孝德之至眞纯笃实视于无形听于无声是以天地可格风雷可动馨香可荐爼豆可登孝德之至莫大于是至于僧道离亲出家亦宜自思亲生此身鞠育之恩旣不能报菽水之养又不能承必须苦志励行求证道果以图报本则父母之愿庶几克遂若师长教训卽宜爱敬承顺事之如亲盖身爲法嗣绍隆先绪弗可忽也若彼愚夫其于父母亦惟生则尽养殁则尽哀祭则尽诚诗曰夙兴夜寐勿忝尔所生此之谓也若家本饶裕甘旨何嫌于鼎烹家实寒薄饔飱不厌于卄䟽食惟爱敬之宜笃何丰俭之可分若夫儒者旣明诗书须知尽孝苟爱日之训弗顾于生前蓼莪之什罔念于殁后虽列鼎而祭祗是虚文庐墓而哀徒爲欺世谓之爲孝天其许乎至于昆弟同气连枝古人喻如手足诗曰岂无他人不如我同父是友于之谊可弗敦乎况父母之所爱者莫如已子子虽有贤不肖而父母爱之之心则一凡我昆弟纵有贫富贵贱之不同而我友爱之心胡可少易是以姜被之风古人共羡煮豆之咏贤哲所悲可弗愼欤卽僧道之于同侪亦有昆弟之义少者务加以慈爱长者宜待以谦和尽斯友恭方能于善知识前受益若惟恃已贡高戕贼同类是负父母生身之恩又失师友训诲之德尔诸众生体斯孝弟而力行之则根本旣立而进德修眞可不难矣竭尽忠荩章第十人秉五行之秀匪亲何生匪君何成然亲以天合君以人合以天合者根之于性以人合者本之于义二恩竝重未有区分但子之于亲能知劬劳者尙思报本而臣之于君靖共匪懈者每不易觏不知一登仕版尔俸尔禄皆君之赐一饮一食尽君之恩上而荣及祖先下而庇荫后嗣不思报称臣节多亏能自安乎至于奸邪之人窃君威福广植私门以及献媚取容阿谀固宠弗畏天道罔恤人言不思尽已之忠惟图一时之贵究之盈廷指摘公议难容一旦名败身丧祸不旋踵悔何及乎故居保傅之位者上以格君之非务尽辅弼之任下以进贤爲事勿怀妬嫉之心职司明刑则宜平允持法寛恤以重民生或司教化则务移风易俗开陈以导民善有官守者敬事后食随分効忠居廉访者问政巡方观察详敏身居言路则思纳约自牖以靖朝纲启沃献替以重国脉君有善则将顺其美君有过则匡救其失甯爲謇謇之忠勿蹈唯唯之谀如职任封疆则宜正已率属勿苛虐以陵下勿刚愎而偾事勿违道以沽名或身寄专阃则思保固疆域甯谧社稷食君之禄忠君之事卽守一郡剌一州宰一邑惟宜各尽厥心各修厥职毋谓民事爲可忽毋谓民命爲可轻毋曲意上官以希容悦毋恣婪贿赂以剥民膏体君之心奉君之令敷君之仁惠君之土斯爲循吏矣所以从古忠烈之臣杀身成仁临难弗夺忠贞贯乎日月正气彻于干坤靑史标名千秋享祀至于士庶虽未受爵于朝然而设官分职布令垂条务使盗贼无惊闾𨶒乐业皆君恩也而况积逋有蠲凶荒有赈养老有典节孝有褒能无念乎国有常赋则宜输纳以时国有兴作则务趋承恐后此亦忠之属也盖忠孝二端爲天地间第一根本凡修道之士尚须厯劫苦行而后成眞证果惟大忠大孝命光一谢遂获生天卽极乐国中上品上生亦惟忠孝居多故忠孝之人朝廷褒之史册传之天道祐之鬼神敬之以视不忠不孝显被刑诛阴遭鬼责万世贻讥永沉恶趣者奚啻霄壤故凡疫疠刀兵水旱饥馑皆不忠不孝之所招也尔诸学人若欲决志修行而不敦子臣之道妄冀成眞必无是处天尊说是十章已诸仙眞宰一时踊跃欢喜赞叹异口同声而作颂曰巍巍无上尊救劫广慈仁宣演微妙法开章洩玄眞太极一元理三乘秘密文言言皆透彻字字极精深大道本庸常先须净业根敬天昭感格敦伦践实行修善获生天作恶堕沉沦民彝共物则五典与三坟同参能实证跻圣入玄门众生含佛性自性有灵明愿登大法航莫负圣慈心妙哉导师言亿劫永钦遵于是诸仙眞宰说是颂毕普集天尊座前稽首礼谢同时侍衞神将咸各喜跃叹未曾有于是龙鹤翔空云霞㪚彩宝旛绛节队仗前驱复还无上其时诸弟子等各各礼谢信受奉行赞悲心度世广法慈尊敷扬天道显人伦尽性有常经忠主孝亲弈世永爲箴中卷赞慈航普渡接引羣迷玄关要诀绝支离直指本原机法体眞如参学莫迟疑开经玄妙偈天门开处降金仙鸾驭重临讲法筵第一义中宣妙谛最深玄里说玄玄明理释疑章第十一尔时天尊钦奉玉旨宣演玄文周十章已回驾谒陛再降法筵于是诸仙圣众或驾苍虬或乘灵鹤簇拥仙仗步虚而来㪚诸宝华天乐鸣空卿云缭绕瑞气氤氲天尊宴坐良久诸天眞宰希聆法音时有左掖仙眞出班奏曰往昔天尊于花石城演说昭示详明剀切迄今习诵无闻遵行罔见以弟子愚昧思之于教似无所补于是天尊慨尔叹曰是何言欤是何言欤昔太上居景室山与五老上帝阐发天地阴阳九灵长生诸经百万余篇复降神蜀都谈玄玉局琼编盈积至今流播罔有沦替释迦如来说法多至三藏教有三乘宗分各别奚必人尽能行太上曰吾言甚易知甚易行天下莫能知莫能行盖说法在我从违在人甯得因人信慢之不一易吾救济之慈心乎况忠孝友悌根诸赋𢌿谓之民彝物则无奈世风日下民行不兴罔能信道乖气致殃以致凶灾疫疠饥馑洊臻吾今所说正欲辅翼王化挽回劫运救拔众生开导羣生务期人人醒悟依实践履且天心仁爱无非欲民返淳归朴复还性初若使人皆向善家敦仁敬世有淳风和气致祥甯非盛世吾曩昔所演诸经诠释玄要已畅厥旨试观宇宙之大贤愚贵贱人不一类安得人尽学仙人尽学佛是以观音大士普门品中三十二应随根说法良以此也若有实心修道之士吾自开陈引导务使了脱尘缘证位上眞于是诸仙眞宰踊跃欢喜咸称善哉静默㝠心听候宣扬愼事师友章第十二天尊宴坐琼台告诸眞人曰人生在三之节君亲而外师道爲尊盖子臣之谊虽人所当尽然是非之介邪正之分差诸毫釐谬以千里辨于几微不可不愼故必借明师开陈义理讨论切磋则行无差忒庶几忠爲纯忠孝爲纯孝不蹈䧟君䧟亲之失古人进德修业必延访明师以爲学道之资然师有不同有见闻广博之师有道德轶羣之师有品望着隆之师又有方外超迈之师昔黄帝师广成尧师尹夀舜师务成文王师鬻熊太上师容成卽孔圣官礼皆有所师太上曰吾非圣人盖学而知者自古圣贤佛仙罔非从师授业而后悟道书曰能自得师者王谓人莫已若者亡好问则裕自用则小帝王且然况下民乎太上曰自见者不明自是者不彰人惟自见自是所以得少爲足不能虚以受人不知人匪生知皆由师传三教虽殊尊师则一卽吾门修鍊若不亲受眞师口诀纵熟习丹书焉能得知切实下手工夫虽极力施功决无成就故释门亦以亲善知识爲菩萨法要赵州九十行脚以大事未明参求眞师耳若夫友所以辅仁易曰丽泽兑君子以朋友讲习诗曰他山之石可以攻玉古人于理有未明义有未晰必进问于师退质于友务使所蓄之疑涣然氷释所修之功怡然理顺昔复圣颜子闻一知十资极敏悟尙以能问于不能以多问于寡其心中眞见得道理无有穷尽学问原无底止方能如是虚𠂻谘询后世愚妄每多自满自骄自大自傲不能虚𠂻受善虽先达在前亦不屑问况于友乎所以正人日疎匪人日密邪师损友聚成败类良可慨矣卽吾昔时若非正阳圣师传授心法安得超凡入圣证位上眞大众静听修禅修道希圣希贤不求明师益友以砥砺观摩是犹北辙南辕愈趋愈远道不可得矣戒重化源章第十三有天地而后有万物有男女而后有夫妇有父子有君臣则夫妇者彝伦之首造化之源人道之始也故天地和则二气絪緼万物化醇雨旸时若品物咸亨夫妇和则男正位乎外女正位乎内一倡一随而后家道正生育蕃顾不重欤是以夫妇一道所关甚重大而国家小而闾阎治乱兴衰皆基乎此考之虞肇潙汭夏始涂山商周之兴君后一德齐戒鸡鸣而治衞剌终风而乱良有以也自有天地以来夫妇之道尙矣然人道造端于夫妇若无礼义以节制之则荡制之不得其宜则乖所以闺阁之内帏幙之间不失于狎暱卽失之乖𨔻鲜有能得其正者昔人虑其狎也而戒其如宾如友惧其乖也而喻之如鼓瑟琴诗美刑于易利女贞能无念乎昔圣人作易上经首干坤下经首咸恆干坤一阴阳也阴阳一夫妇也故干爲天爲父坤爲地爲母阴阳合德而刚柔有体一奇一偶是生变化由是而长男中男少男长女中女少女六子生焉所谓独阳不生独阴不长阖辟之道阳施阴受本诸此也然干之道曰万物资始乃统天坤之道曰万物资生乃顺承天人于夫妇亦若天地夫以刚健之德统乎妇妇以柔顺之德承乎夫一统一承而后家道成焉男女生焉文始帝君曰一夫一妇而生一子形可合一夫一妇而生众子形可分一合一分之机天地生生化化之妙祕藴于其中矣至于玄门修鍊铅汞升降水火喻如夫妇亦取阴阳交媾而后能结圣胎卽释氏空色两忘而亦以法喜爲妻盖一切助道法皆所以内固身心使得成圣证绍隆佛种亦如妇主内政助夫成家是以诗始关睢书称釐降礼重大婚春秋愼重逆女则夫妇一伦匪细故也人能和于夫妇夫训其妇妇勉其夫彼此相劝于善学爲琴瑟之好勿贻谷风之怨共图举案之乐勿蹈说辐之讥则翕兄弟顺父母皆自斯而致之耳苟夫不合其室妇不敬其夫则乖违之气钟于一家殊失化源之宜又何以望后嗣之有贤者能孝于亲能友于昆弟者乎至于暱牀第私妻子忘父母此实败德天地所恶鬼神所瞋倡随之义岂如是乎葆守眞元章第十四古人设庠序学校以明人伦爲日用常行之道本人人性中自有之理初无奇特亦无难行惟人视爲庸常不能笃实践履不知大圣大贤俱从纲常伦理中实心行去以造其极卽吾门亦云欲修仙道先修人道人道不修仙道远矣然纲常伦理在人固所当尽若不惜精养神以保固形体则无以却疾延年亦非摄生之道太上曰塞其兑闭其门终身不勤开其兑济其事终身不救故又当愼起居节嗜慾于大寒酷暑迅雷烈风骤雨阴霾之时上弦前下弦后晦朔之际或时令愆候俱宜避忌保守其身勿纵慾以丧精勿逞忿以耗气勿嗜饮以伤神子舆氏曰守身守之本也盖人一身惟精气神精气卽是水火又名铅汞火性好炎宜制之使不燥水性易走宜防之使不泄丹书曰顺则人逆则仙盖水本流下逆之使升火本灾上降之使下一升一降顚倒阴阳而成旣济然非淸静任运自然不假作爲亦不易得广成仙师曰必静必淸勿劳尔形勿摇尔精乃可长生愼汝内闭汝外多知爲败盖内景不出则心不外驰神藏于中外景不入则邪气不干精神完固百骸调理可以养生可以延年太上曰见素抱朴少私寡慾摄生之道莫要于此至于多知虽与外诱不同然亦足纷其心思耗其神气况贪求多知则无守约之功愈多愈离与道违背是以孔圣不贵多闻而戒朋从之思维摩经云法不可见闻觉知若行见闻觉知非求法也所以善摄生者内境不漏于六根外境不沦于万有湛然淸净凡一切忧惧烦恼妄想不系于心内守眞元惟恐渗失夫人之身譬之于木若内朽无实一遇暴风立见摧折是以不善摄生之人一遇天时寒则畏寒热则畏热水不上升火不下降故寒暑不能却水火不能济摄生之道可弗究欤欲求摄生务用逆修而使水升火降山头药秀海底日红黄庭经曰内守坚固眞之眞虚中恬澹自致神急守精室勿妄泄闭而葆之可长活至哉言乎人能愼守其身以处于世则疾可却年可延而长生可几矣修崇善行章第十五人生世间能知内守眞元以摄养此身如坚贞之木眞精内含本实固矣然虽有根柢以厚于内尤贵枝叶蕃茂以充于外方能承受雨露之养人身亦然旣知内守精气若不力崇善行以积于外譬诸无枝之木虽生不蕃何以邀雨露之养乎传曰树德莫如滋树者种植之义滋者培养之深也故德宜种更宜培然德有万端而以济人利物爲先若人于平日好义乐施遇人有急存心周之闻人有失方便救之力所能施委曲济之力有未能设法处之见人理有未明事有多滞宛转以开导之善则皷励之不善则力止之念念爲人时时方便太上曰富者赠人以财仁者赠人以言赠人以财固属济人赠人以言是爲法施饶有利益尽人可爲世人所以不能者爲人我之见固执于中不观之西铭语乎民吾胞也物吾与也人能体会得民物皆我胞与则万物一体何善不可崇何德不可修易曰君子以顺德积小以高大所以先圣老安少怀之愿眞有与天同大之量自古佛仙视一切众生犹如赤子释氏谓蠢动含灵皆吾性中所有之物人能体佛仙圣贤之心以崇善行卽未必能如圣贤而此心亦卽作圣作贤之基卽未必能如佛仙亦与佛仙不异矣至于存心好善其平时甯遂无过惟知有过则宜速改易曰不远复旡祗悔元吉能改一过卽获一善语云行善之人譬彼春园之草不见其长日有所增盖善爲人所固有行之在我亦惟勤勤恳恳不骛名不求报太上曰上德若谷广德若不足处其厚不居其薄处其实不居其华易曰君子以厚德载物昔之圣贤已立立人已达达人佛仙自度亦卽度人若杨子爲我孟子辟之世儒不察妄诋吾道爲杨墨之学不知吾道慈悲广大无人不度特不信者难度耳杨子不能利人岂吾道比乎况修道之士先须种德故丹经云若非积德累功动有羣魔作障人能行善天道必祐神明眷顾若作善而不获报必其善有未纯故眞心好善之士未有不获报者善行旣久则庆流子孙泽绵后世诗所谓受天百禄降尔遐福也人能内保眞元外崇善行终身弗懈而不得道者无有是处严辨眞儒章第十六若有众生专习儒业不事他歧则当如前所说内守身心外崇德行先究根本于天人性命之旨极力穷研仁义道德之藴尽心探索愼守惟危之人心毋令放逸时惕惟微之道心务深涵养闲邪以去其非主敬以立其诚忠以持巳恕以待人其进德也效汤铭之日新又新其修业也法说命之逊志时敏谦以自牧虚以受人学问本无尽藏勿恃才而傲物省身常患不及勿文过而饰非常思羹墙之见勿贻衾影之惭积厚者自然流光贵在持之以让若颜氏之有若无实若虚发迩者自能见远尤在居之以约念端木之贫无謟富无骄沉潜于六经之府厯究夫四子之文读圣贤书体圣贤心行圣贤事爲圣贤人以伊尹尧舜之乐爲必可学以孟子愿学孔子之志爲必可师此实儒者所当尽之本务盖儒字从人从需则上以接乎先圣道学之传下以启迪后人承继往开来之统爲世人所必需也若夫子史亦足以资见闻扩耳目广心思充才识亦宜旁搜博採去其芜取其精疑者阙之信者存之古人居一室之中而能知天下之大千百年事之得失者恃有书也然杨子之书语多险僻荀子论性恶已昧其本独论经国教章尙有可取六朝之史是非多诡于圣人亦可因此而知世之治乱至于艳丽之词与无益身心之书徒爲玩物丧志昔贤所戒须愼之耳盖名之爲儒不特儒冠儒服卽俨然爲儒中人也务宜笃儒行立儒品求爲眞儒勿爲伪儒爲通儒勿爲拘儒爲大儒勿爲小儒甯岸然自守爲圣道之干城勿诡随流俗作鄕愿而败德洗心藏密以希圣希贤存理遏慾以尽性至命达则行之虽安富尊荣而不矜穷则守之纵泉石幽壑而不变此眞儒之本领土品之所贵也故三教虽殊其实一理一者何心也太上曰勿起分别勿起执着孟子曰夫道一而已矣先圣后圣其揆一也特俗儒拘守章句不究根本徒执名相强爲分别耳不知观喜怒哀乐未发时气象与释道两门教参本来面目岂有异乎况孔圣爲万世儒宗至今证位天帝亦受佛称颜曽四配天宫显爵三千弟子永无落刧岂非爲儒卽爲佛仙之因眞儒卽佛仙之所深契者乎世有眞儒吾当开陈以接引之何分儒何分道何分释玄关秘密章第十七若有众生厌弃尘缘心慕玄风志求了脱欲明长生久视之道修鍊返还之功必先识得玄关一窍方有亲切直捷工夫不致误入旁门然此一窍隐于虚无之中空空洞洞至玄至妙非心非肾非口非鼻或指泥丸或指脐内或指两肾中间种种乱道皆非眞也不遇明师指授何由得知丹经云饶君聪慧过颜闵不遇眞师莫浪猜盖此一窍爲眞息往来之所故谓玄关亦谓橐籥修丹之士于此玄关中撰结圣胎太上曰天地之间其犹橐籥乎虚而不屈动而愈出良以此眞息之机回还往复如一昼夜运行周天三百六十五度或又谓之玄牡太上曰玄牡之门爲是天地根绵绵若存用之不勤玄阳也牝阴也心印经云出玄入牡盖眞气旋转运动于中昼夜不息易曰辟戸之谓干阖戸之谓坤一阖一辟之谓变往来不穷之谓通然是气息一唿爲出爲辟爲升爲阳于一唿而接天根故谓之干一爲吸入爲翕爲降爲阴于一吸而接地根故谓之坤阴阳阖辟而成变化莫不由此玄关一窍微乎微乎玄矣妙矣修仙之士先修此也然此窍至虚至灵居干坤之爲中金公木母相併之地爲婴儿姹女交姤之爲鄕四大五行不着之处归根复命安炉立鼎皆系乎此因其幽深玄𣺌故曰玄以其空中一穴故曰牝名虽多种其实一也以有心求之恍惚无象不见其有以无心求之气机充周不竟爲无惟是屏息万缘涤除尘虑默默体认于不着有不着无中自然得之此关一开中有无相眞人往往来来化凡体爲金液而筑基鍊已之功次第施行毫无阻碍矣然金丹大旨上根能之中下之资或未能行虽资格分有多品若果眞诚奉道初终弗懈则品品可以出尘跻眞法法可以延年度世苟有志学道或常住宫观诵经焚修心无尘垢亦可爲本分全眞若徒饰黄冠羽服茫然不知大道所归之处罔明脱离生死之要吾恐无常迅速森罗殿上转轮藏中非恃道貌可免一失人身万刧难复凡俗无知罔明大道迷失人身犹归其咎于未知修眞之故若旣入吾道而不能专心向上苦志修行悠悠忽忽轻慢此身卽轻慢吾道沉轮亿刧永失人身甯不悲欤甯不恸欤尔等众生各宜勐省人身难得火候药物章第十八修道之士旣明玄关须知药物然产药有川源而药卽铅汞之说也铅产西方西方属兑金金爲水母汞产东方东方属震木木爲火母以金召水以木召火而生坎离故太上曰知其母复知其子旣得其子复守其母此卽知川源之说也採本无採之採以火爲採丹经云铅遇癸生须急採金逢望远不堪尝入药有造化鍊药有火候然火候不一有文武先后缓急次第用功之不同丹书云至人传药不传火从来火候少人知非不知也以其一心运动于内子午抽添火烈则抽火寒则添其添与抽隐而无形微而弗覩非如薪炭有形之物可以易知吾今爲世人指点药物虽有黄芽白雪龙虎种种异名只一汞铅尽之卽汞铅亦是异名只一水火尽之水火之象取诸坎离心居南方爲离离爲火而元神居之肾居北方爲坎坎爲水而元炁居之眞炁爲眞精所化眞精乃眞炁所融眞气卽药物用元神之眞火御元气之药物鍊药须用炉鼎炉鼎亦是异名卽玄关虚中一窍有炉象焉于无象中有象卽于此若有象若无象之中升降水火卽谓之烹鍊太上曰养其无象象故长存守其无体体故全眞全眞相守可以长久此火候之大要也以神运气以气引精默默任运身心泰定致虚守静寂淡无爲其运气也息息归根勿忘勿助其下手施功全用逆修使元神内守精气凝结鍊精化气鍊气化神鍊神还虚虚无自然圣胎斯成然后温养乳哺全用静体默护自未结胎以前常用武火以退阴符及阴符退尽已露纯干阳刚之体只用文火温养保固使之泰然安处乎中盖武火譬之战争至已成圣胎则如天下泰平惟宜修文焉用武事太上曰佳兵者不祥之器不得已而用之故恬澹爲上工夫至此时只宜恬澹自守切戒助长久久纯熟婴儿长养时至自然脱胎神化自在逍遥居一室之中可以遨游乎四海九州之大在尘寰之内可以腾身于霄汉溟漠之间易曰美在其中而畅于四肢发于事业美之至也孟子曰睟然见于面盎于背施于四体四体不言而喻盖还丹一得返老还童实有此景度人经所云说经十过枯骨更生皆此修鍊之所致也若中年入道外药已失须用接命延年之方以补后天之所不及虽有眞功而先天不完圣胎难结如志念坚固保守神气依时採取朝夕罔间卽不能脱胎神化入圣超凡而筑基鍊已确有实功亦可住世长年常在修鍊之门而善因道缘亦不虚负此所谓趁早下种子也人欲长生急须早爲修省勿致老来后悔莫及禅宗向上章第十九昔释迦佛说法大迦叶同舍利佛俱精于长生之学淹贯丹书各率弟子来归后皆授记作佛神光以道学而归达摩黄梅五祖前生爲栽松道人昙鸾焚仙经而修净土此由道而入释也许眞君曩刧师定光佛爲释子至晋师谌母授以金丹大道拔宅飞昇李长鬔初爲僧顽空盲鍊经予指点得证天仙此由释而入道也丹霞弃选官而学佛后因得悟此由儒而入释也卽予亦习儒业因遇正阳圣师授以玄妙此由儒而入道也于此见修佛修仙初无一定学道学释悉由乎人但发愿在彼卽于彼中苦行发愿在此卽于此中力修是以专习儒业则应如前所说学爲圣贤圣贤而外无所可学若修仙道则应深究返还之功以及诵持之门求其了脱尘缘宜思名爲全眞则当全此眞一不二无灭无生如有一毫私念杂于其中非眞也天之所以与我本属完全若一毫未全则非全受全归之义全眞二字岂易名乎若有众生心慕禅宗好乐佛法割爱出家则宜抛却尘缘志求向上于西来大旨拌一死工夫往前行去果能于藏典研穷精义朝探夕索有未彻处求善知识指引开导切勿自是妄生臆度昔华严法界品善财遍参五十三大善知识至上与诸佛颉颃是何如志愿凡居方丈之内或作禅牀之间而尘垢不消世缘不断于本元眞心未明妄认缘心爲眞心则一生如在云雾中举步欲见晴空朗霁之象胡可得也大乘经曰心生则种种法生心灭则种种法灭盖缘心因前尘而起有生有灭是爲妄心妄心乃幻化无端眞心则常住不动季世禅学多不明眞心但认应事接物之缘心以爲本来之眞心不知向前力修若肯于行住坐卧四威仪中勘这点缘心生从何处起灭向何处去于有生灭中求不生灭眞心一旦打破迷关洞见根本则知幻卽离不假方便离幻卽觉亦无渐次此与儒门克复相似克得已卽复得礼知离幻卽觉眞初无异也然欲离幻卽眞须假戒定工夫若不严持戒律则心多㪚乱遇事牵引不得大定能由戒入定心不妄动久久歛朿至于纯一则眞常之心自然发现故予尝曰眞常须应物应物要不迷正谓此也卽儒门颜子四勿工夫亦是持守身心之戒初无两样若能坚持戒律恪遵佛语以求自了而后向上一机方能进步若不依戒律或受戒而不能守戒求其了明心地定且无有慧于何生不二法门未许通彻也有志参禅极力勐省警示禅流章第二十欲求作佛须明佛性此佛性者得之生初人人本有圣凡不异或曰大乘或曰最上乘总指此性性元无二功有不同其不同者根不齐也根之不齐由于气禀有淸有浊上根之资一闻輙会便解修持参学亦易中下之资较诸上根闻不易解然辧苦功终能醒悟特较上资爲觉难耳至于三根固有不同而修持之功亦殊是以楞严圆通果位其入手有二十余种差别卽圆觉三观每一观有单修双修先后齐修等之各异卽华严十住十信十回向以及四十一心之阶级浅深种种不一此所以宜究心经论精研玄微也虽佛叱多闻不及修行无漏然又曰菩萨常念广学多闻增长智慧可见佛未尝尽弃多闻特以渡河须用筏旣渡不须执耳故执经论以求佛法爲不是离经论以求佛法亦不是也若只图参学不事经论则如来何故说法四十九年临湼槃时又以教典付嘱阿难尊者则知空抱一知半解而叱淹贯藏典爲非终属得少爲足增上慢一流人不知昔人于竺干之教穷极玄辨奥明宗旨非仗论以阐经借经以显法安得大彻所以永嘉阅维摩而悟心宗天台诵法华而得三昧载之传灯者多属雄才博识之衲子罔有浅见𦕈闻之高僧但佛门垂教归元无二方便多门故经有顿渐乘有大小根器敏捷者于渐中亦得顿悟根器浊钝者于顿教而亦渐通如三兽渡河此爲下中之根说小乘喻也然三车出宅见喻于法华则由渐而说顿开权智之方便而显实智之一乘故佛法以法华会三归一爲极至之谈是以诸大弟子先后授记作佛不论男女不论人天不论老少咸与授记此所谓在坑满坑在谷满谷卽儒家所云无物不有无时不然者也但佛性虽圣凡不异若不穷究参悟又何得超凡入圣昔六祖爲居士时腰石春米极修苦行后人似此磨励能有几许卽如参求之外尙有诵持诵持而外复有净土自远法师开堂庐山由念佛而脱轮回生极乐者备载净土传内因诵经而发明心性见诸高僧传者亦不知凡几俗世缁流参禅者动鄙念佛不知大势至菩萨亦缘念佛而证圆通普贤菩萨以亲覩如来无量光现前授我菩提记而爲劝发岂小果乎惟是僧众或喜诵持则务如说修行于诵持中究明心性或喜宗乘则宜屏息万缘直参向上于禅观中究明心性或喜净土则务以佛心念佛一心不乱于念佛中究明心性若心性未明正好极力参求如客子返鄕必到家而后安如轻帆渡河必陟岸而后快若中途而止画地自限欲求超凡凡乌可超欲求入圣圣何可入初果尙难况四果乎初禅未能矧四禅乎如此修行终身莫能彻悟于西来祖意必不可得斯之谓袈裟底下失脚难复一辈人也会三归一章第二十一于是法筵仙众闻是说已齐起于坐白天尊曰自昔上世睿哲挺生神明间出坟典未作琼编未启梵帙未着初不闻有儒道异名何况于释文教旣开宪典斯作垂之宇内昭若日星中古而降湻朴斯漓人罔知道多迷性宗多昧至理而后三教同兴以开聋瞽然支派各分愈分愈远语曰道不同不相爲谋韩子曰入者主之出者奴之出乎彼则入乎此势使然也今谓三教同一至道则不应有三教之名旣儒释道攸分则不应云三教一理毕竟同中有所以异惟愿天尊显爲宣说使末代众生知所趋向免堕疑障天尊言曰昔者鸿蒙初开文字未立结绳而治天垂象有日月星辰云霞之章灿然昭着于上圣人则之观星斗而作字法云霞而作篆察鸟迹而成文作爲书契以利民用方是时也儒且无名况释道乎然教虽未立而体段已备自河图洛书生成之数爲庖羲画卦之始而干坤坎离之义阴阳五行之旨实开精一执中之传爲三教之宗易曰一阴一阳之谓道玄篇种种说阴阳岂有异乎修鍊之士先明水火升降而未济旣济易已先言之矣岐伯告于黄帝之言亦以天一生水河图之祕配诸铅汞卽释氏称爲金仙金乃水母此卽河图生成之数原爲统同一理至于道之与儒尤爲易晓长生之功有外六十四卦者乎伏羲之卦始于先天干南坤北等惟文王后天之学干始西北坤位西南修丹之士于干坤之中安炉立鼎以后天药物修还先天其中虚无空洞之中卽一画以开天也将谓上古圣人儒耶释耶道耶惟中古圣人知后世之人不能全体皆备不得已分出三教名目名虽各异理实一焉故曰千百世以上有圣人出焉此心此理同也千百世以下有圣人出焉此心此理同也所以佛说法华日月灯明佛之后复有日月灯明威音王佛之后又有威音王佛岂但如是卽尽未来刧三教殊途而同归非吾一人之私言乃先圣后圣之公言也昔至圣以犹龙之言称太上可谓尊之至矣是至圣未尝辟道也太上西昇经曰吾师天竺古皇先生在焉吾将逝矣是太上未尝辟佛也况释迦如来往昔刧中师事长夀仙人闻法华经于灵鹫大会自述以告学人是如来亦未尝辟仙也三教圣人此心此理原无异也惟其无异故无分也人之习学岂必尽明三教悟彻一原然能于心性之中深究明了毋论学儒学释与夫学道至于悟彻之时自得三教一原之理故儒须眞儒释须眞释道须眞道眞者何以至诚之心体至诚之理修至诚之功眞一不二则圣可希佛可学仙可几也佛经云所谓众生者卽非众生若徒循迹相互相讥讪甘作三教罪类是名众生也于是诸仙闻已稽首赞叹而作颂曰天尊大慈悲爲说三教理心性同一原天人契妙旨如镜鑑空明如月印止水透发示宗乘修行有根柢是儒与释道究何分彼此证果大圆通方能解斯语普愿诸众生毋使疑障起诸仙说是颂毕一时徧㪚天华绕座三匝作礼而退信受奉行赞一元妙谛三教眞宗慧灯朗照烛昏䝉鼓盪太和风悟彻玄功儒释理皆同下卷赞法言湛寂鉅典幽深参调元化运慈心解义指迷津普济羣伦合参达上乘开经玄妙偈香云缥缈覆中天灵鹤翩翩绕法筵眞谛广宣三十二佛玄儒教永流传保劫惟善章第二十二尔时天尊宣演三教合一之理传昔圣未传之秘因罢法座同诸仙众恭诣弥罗天宫玉清圣境奏报旣毕退居无上宫怡养神眞同琼宫仙子瑶岛眞卿讲说清净修持之功太乙含元之道忽而叹曰吾观下界生民迷惑者多了悟者少背道者多行道者少谈道者多得道者少无怪水火疫疠大厄洪灾不能解免然欲挽劫运须明至道欲明至道当先修心若不以修心之法多方化导彼诸众生寍知趋避吾当不辞烦劳代天宣化济度羣迷于是天尊复驾五色祥云降神鄂渚于斯时也林木初下金风凛冽杲日映空丹霞流景山岳静默紫气腾辉羣仙庆悦共侍法筵愿闻至要天尊言曰吾观神州之内禹甸遐迩种种不正之气或旱或涝或水或火或蝗或疫所灾之处人俱不知受报业缘反多乖戾以致日复一日不能解释吾按道书自子至寅爲一小劫十二辰纪共四小劫积诸小劫爲一大劫于是凶荒起焉疫疠生焉刀兵作焉旱涝频焉灾异出焉又或日月失经星辰失度山崩水溢饥馑洊臻种种不祥虽曰气运实由人事所以古人遇灾而惧侧身修行上至君王下及兆庶皆不敢忽是以人君修德罔愆则彗星弗现日月当食弗食官吏清洁自持则蝗不入境虎皆渡河反风灭火事载史书极爲显着昔有一城皆种夙孽数当屠戮经岳府申奏上帝弗忍因举龙颜于云端观察惟见城中黑气毒云结聚不散倐忽之间祥光一道自城隅起直冲帝座帝曰善哉此孝子光也城旣有此屠可免焉因命贪狼星君持节往护遂得一城免于屠戮事载文帝劝孝录中可考而知也夫一城当屠劫之最大灾之极重者也乃因一孝子获释可见挽劫在人不尽关乎气数书曰天作孽犹可违自作孽不可逭此其验也今人于天灾流行不知修省勉力爲善妄事祈祷末矣更或恣肆奢靡作爲无益是爲逆天子舆氏曰顺天者存逆天者亡顺者顺乎天理非违道以邀福也又书曰钦若昊天钦者敬畏之极若者信顺之笃也若遇灾而能修德行仁一家善可免一家之灾一方善可解一方之厄若诸众生能卽吾言而深味之精思力行以进乎善斯上帝可格灾可免厄可释虽积愆宿垢譬诸云雾散于烈风冰霜消于杲日愼勿惑于妖巫邪觋妄行非分之祷不特无益反滋罪孽愼尔厥躬笃尔善行实消除劫厄之要道也天人理一章第二十三天尊复告大众曰天有沴运可以移之星有失度可以转之是天道转移在乎人事则人之一生或富或贵或贱或贫或穷或通或寿或殀亦无一定修德之至贱者可贵贫者可富殀者可夀穷者可通若极恶之人其获报反此故人之得失主之于天虽人定可以胜天而天定更可胜人天人交感其理一也夫川本流也防之可以使止其流也畅于形体之通渊本渟也决之可以使行其渟也拘于形器之隘惟人亦然方其未达若一无所能一无所爲故行则拂乱而有空乏饥饿困心衡虑之苦及其旣达则有经天纬地之功惊世骇俗之事究之祇一人之身非能于后而弗能于前葢时命阨之也然富贵贫贱循环无端青门种瓜人旧日东陵侯富贵可常恃乎居朝参知政事之人卽昔日被人讥之瞌睡汉贫贱可以欺乎是以圣人体天之道执天之行居富贵而不骄处贫贱而不忧乐天知命心若太虚眞气贯四时聪明竝日月其行事与天合德故其序易也否泰相循剥复相乘盖天地之气剥不终剥剥极而复人事亦然泰不常泰泰过则否太上曰天之道其犹张弓乎高者抑之下者举之有余者损之不足者补之人之道亦然福兮祸所倚祸兮福所伏孰知其极其无正耶正复爲奇善复爲妖故人之一身与天道相表里阴符经云天性人也人心机也立天之道以定人也天人合发万变定基故凡希圣希仙先须明此天人合一之旨则宇宙在乎手万化生乎身可以弥纶天地之道辅相天地之宜是爲最上一乘之理然此天人合一之旨乃尽性之极功至命之能事初学之士如何能之亦惟于自已心性中时时体认葢人一心本具天理人心卽是天心天有太极人心亦有太极天有中和人心亦有中和子思子曰道不远人人之爲道而远人不可以爲道心外无道道外无心凡人修道卽修心也修心卽修道也道有异乎心有异乎人人有此一心卽人人各具一天人人同此一心卽人人同此天同此道也但世人汨于嗜慾自蔽其天自昧其心不能于声臭俱泯中求取帝载之天卽吾心一念未动时直与于穆之天唿吸相通非舍一心之外别有所谓道理合之也若离此心以求合天是卽邪说诬民非正道也昔予曾谓点金一术恐误三千年后人正爲此心不敢自欺以欺天故䝉圣师接引成眞卽今之演化亦是运此慈心代天行道若是众生心同予心天必佑之予亦鉴之至道可得矣持盛在德章第二十四羽属三百六十凤爲之长毛属三百六十麟爲之长倮属三百六十人爲之长宇宙之内万有不齐飞走各殊灵蠢各异亦惟各随所禀自生自育于天地之间若欲比而同之胡可得也寍惟品物虽天地之大日月之明宜其无不覆载无不照临然而天不满东南地不满西北朔方极阴之处日月所不能照故子思子曰天地之大也人犹有所憾屈子曰日安不到烛龙何照羲和之未旸若华何光夫以天地之大日月之明尙有不足之处而况于人乎昔总眞王眞人师事麻姑元君元君告曰接待以来沧海三变桑田蓬莱水又浅矣故光阴瞬息𨻶驹电影不足爲喻王质樵柯转盻千嵗渔郎浦口再返迷津葢六合之内无非幻境一切有情悉是幻身以幻厯幻奇异怪变自古以来莫可殚述若究其极天地亦属幻化终有败坏故曰诚者物之终始天地亦一物也特天地悠久人弗及尔然天地亦无全盛之时试观之日月日中则昃月盈则亏盈亏之道随时循转观之山川水满而溢土满而颓頽溢之理因物运行观之百物朝菌不知晦朔蟪蛄不知春秋灵蠢之性虽微亦异孟夏之月百卉繁殖草木畅茂而靡草先死此可解乎孟春之月雷乃发声百果草木皆甲坼而桃李争相敷荣至薰风一煽榴火增妍芙蕖香馥回视桃李黯然无色金风一动白露初凝黄花晚节兴动幽人芰荷无香清池水碧昔之芙渠亦复何在谛观四时寒暑迭运荣枯消长莫可纪极夫物之不齐物之情也走者不能强之使飞蠢者不能强之使灵其性然也南华帝君论欲齐之非谓物之齐也乃合初终计之其归根复命若齐焉耳是以至人远取诸物近取诸身知盈虚消长本属轮替之道此丰彼啬亦无全盛之理故素位而行不愿乎外如处极盛之时常凛倾覆之戒居上位而不骄所以常守贵也处丰阜而不淫所以长守富也圣人序易于大有之后继之以谦葢有大而能谦所以长保其有不特居于全盛之时爲然也昔孔圣嘉衞公子荆善居室特以其知足耳太上曰知足不辱知止不殆可以长久佛经曰知足之人虽贫如富不知足者虽富而贫常爲知足者之所怜悯诗曰不忮不求何用不臧葢一不知足则贪心生贪心生则忮求之念重而于处遇之道尽失之矣况处全盛之时乎所以处盛则喜心生而骄奢起焉若偶有一事之拂意则忧心生而瞋斯作矣此相循而生之道所必然也宇宙之寛古今之遥寍尽无全盛者乎姑不尽述如晋之八郄五大夫三卿可谓盛矣不数传而其子孙皆耕于野如唐之汾阳功复帝业名载青史贵极人臣簪笏济济可谓盛矣亦不数传而其所居赐第已爲他人所有全盛之势果安在乎故处盛之道惟在守之以谦居之以约保之以德至于盛衰之数听之于天安之于命若欲居全盛之势永无一失自古以来未之有也因缘明验章第二十五道之化也虚化神神化气气化形形生而万物塞焉何以塞塞于形气之碍也人之一身目司视耳司听其视也明也听也聪也其形各殊其用别也如鸡羽类也于昼则明于夜则昏鸮亦羽类也于昼则昏于夜则明鸮鸡之各爲异也滞于形气之碍也试观之虚空虚空非有也而有道者可以履虚空观之金石金石非无也而有道者可以贯金石人之一身五官四体不能交相爲用也而如来神力目可爲耳功德耳可爲目功德其转塞爲通者何也化也道无乎不化亦无乎不神今夫五行土本制水而水滋复能伤土土爲之淤木本生火而火烈复能燬木木爲之灰其生也尅也变也化也其变也自无而有非无因而有也其化也自有而无非无因而无也有因缘在焉昔释迦说法种种因缘譬喻而憍陈如等俱以因缘得悟法华说因缘一周而富楼那等俱得授记不特古圣佛祖卽予昔以妙行眞人降神吕氏亦有因焉若无宿因何以得降生于其家乎卽遇正阳圣师授以度人经一卷亦由圣祖少阳帝君语以因缘故得度也且圣祖周人于汉时始度正阳亦由太上指令下山于要路候之度归仙洞圣祖以度正阳功证东华紫府少阳帝君后圣师亦以度予之功证正阳传道垂极帝君若无因缘则自周迄汉厯数百载自汉至唐又数百载何能不期而遇乎故宇宙之大若无前因觌面失之若系夙因虽千里万里不爲远也昔东土初祖承西天二十七祖命曰汝之因缘在于震旦遂航海而至适梁武帝天监年中因与帝论弗契退归少室面壁九载后遇神光授以偈曰一花开五叶结果自然成传至六祖适符一花五叶之数岂非因缘有前定乎卽予阐演毘陵及栖眞各处或因缘宜久则久宜速则速未有无因而得遇也然予奉玉清灵宝之简命弥罗金阙之灵符于大千世界普度有缘慈悲之心期无人弗度故一日大赴三千塲又岂仅一方一处而已乎然愿固洪深因由夙植譬之雨露之养不能滋无根之木故因小缘小因大缘大未有善因而恶缘者亦未有恶因而善缘者卽如今之好予道者卽前劫曾有奉予之因其缘深者因深也缘浅者因浅也尔诸弟子非偶然之因宜各修省卽斯善因同结善缘若能修持不退至于因深缘熟了道成眞方可自信昔舍利佛于威音王时卽在释迦佛往因中爲弟子劫劫相依未尝少替后于释迦会中智慧第一尔诸弟子但办诚心深信因缘善芽日新善业斯懋愼母迷昧自堕歧径罪福报应章第二十六上古之世湻气未漓圣哲在上化成天下人皆有善而无恶中古之世湻气旣漓爲恶者多作善者少故圣人以神道设教明善恶报应之趣生死轮回之理使人迁善而改过世之儒者不知天道好还惠迪吉从逆凶毫发不爽闻佛仙所说报应神验之事率以爲荒𣺌无稽至谓佛法未入中国以前竝无所谓碓舂磨研者不知地狱苦报载诸仙经者厯厯可考岂但佛经已乎凡修善者生天积恶者三途苦趣圣有明训特事属幽𣺌人未及见耳太上曰天之道不争而善胜不言而善应岂尽无稽乎卽佛经碓舂磨研种种地狱变相亦只爲下根之人难以理训不得不明示三途苦趣以儆惕之实佛氏慈悲不得已耳维摩经云此方之人刚强难化故佛爲说刚强之语以调伏之若于上中之资惟宣说明心见性之功于罪福报应祗戒其勿犯耳然报应之理不特佛仙谆谆诰诫卽载之儒书者亦难枚举如春秋一书二百四十二年之间其爲报应彰彰者何限试举数事言之齐襄公实死鲁君及鲁人问罪而推其罪于公子彭生至无知之乱公见豕人立而泣曰公子彭生也因惊走遂遇难郑国鬼祸语兆于明年杀段之前事验于次年杀段之际讵非冤仇相报于死后者乎齐桓公葵邱之会初命曰无易树子无以妾爲妻而内嬖如夫人者六人以致死后五子争立不得殓尸虫迸于寝门之外此非背誓之惨报乎晋献公假道灭虞谋极阴险而天亦以阴险报之纳骊姬生奚齐卓子灭人之国而纳其女仇人在侧迷而弗知以致杀申生走重耳怀惠出几丧其国岂谓阴谋诡计天弗知乎若魏颗之结草退敌感其从父治命嫁父妾以恩报之于地下谁谓鬼神尽𣺌茫乎昌黎韩子大儒也亦谓左氏浮夸柳子厚才人也于此种亦多不信况下此者乎古今来善恶报应亦不止此如吕不韦以孕妾献秦王欲其子爲天子后其子果爲始皇而不韦卒死其子之手不韦可谓巧矣而天之报施尤爲巧焉春申君以娠妾进楚王亦欲其子之爲王也而卒见杀于其妾是谋人者终被人谋害人者卒爲人害祸不旋踵也然此犹爲报复之在人类者至于秦将武安君坑长平军四十万至今身堕畜生道中未有了期若夫野史所载与功过劝善诸书或得之传闻或得之目击其事纵极怪异俱属可信非尽虚诞葢宇宙之大理之所无每爲事之所有焉可诬也诗曰神之格思不可度思矧可射思又曰天维显思陟降厥士日鉴在兹又曰上帝临汝勿贰尔心凡尔在会弟子闻人有一善报则宜欣然喜曰我胡弗如是乎喜则愤愤则思欲效之而善心生闻人获一不善报则宜惕然惧曰我或有如是乎惕则戒戒则畏蹈之而不善之心止故语曰见贤思齐焉见不贤而内自省也若见善而不知劝见不善而不知惩或闻善报而生忌心闻不善之报而有欢心此种意见恐恶因日积恶报反在自身矣愼勿蹈迂儒一偏之见谓佛仙报应之语爲不足信而以经中生死轮回地狱苦趣俱属子虚甘心堕落死而无悔也鬼神征騐章第二十七在昔鸠摩罗什将入灭时对佛誓曰我所翻译经论悉遵梵本如有一字不契佛心舌卽毁壤所以阇维之际万目共击全身俱燬独舌不壤如红莲华至今所译经论鬼神钦仰仙宫海峤天龙拥衞香华供养岂属诬妄之谈怪异之论爲不经之书乎世之儒者习闻浅陋识见无多生长一隅罔明三教同源之理情窦甫开溺于爱慾婚嫁未毕景薄桑榆不识一身之四大皆空焉知触目之有情尽幻而乃迷眞逐妄轻肆讥谈诃斥仙经慢侮佛典指福善祸淫之道爲无可凭讪生死轮回之说爲不足信究之自性不明理解罔透问其贯彻性命则昧昧然也考其敦笃伦常则泛泛然也处屋漏而多惭对衾影而滋愧尙何敢以鬼神爲虚诞视佛仙爲荒𣺌乎季路问事鬼神至圣以未能事人焉能事鬼答之正所以切实启发不闻有不信鬼神之说也又至圣有曰死生亦大矣葢生死之理虽圣贤弗免易曰原始返终是故知生死之说精气爲物游魂爲变是故知鬼神之情状精气者神来而生游魂者魄降而死知其情状则轮回之理明矣张子厚曰知死之不亡可与言性生死之名从肉躯而得非谓心性有生有死葢身有败坏性无败壤譬如草木枝叶虽枯其根在地至春复萌凡人修福而生人天造业而堕恶道亦犹是也若谓生死之理属于断灭如金縢之书载周公以身代王之事有曰予仁若考多材多艺能事鬼神则周公所祝告于三王者不几与世儒断灭之论相背谬乎设周公代王而死则形亦朽败神亦飘散虽多材多艺尙何能事鬼神且鬼神亦已散灭又何能得爲周公所事乎夫祭祀之礼先圣所重若谓鬼神无凭所云菲饮食而致孝乎鬼神者不爲迂乎卽谓祭祀乃子孙承接祖宗之气以气合气所以感格则如天子祭祀岳渎山川旣非其子孙何以能感格乎子舆氏曰使之主祭而百神享之将谓舜禹是百神之子孙乎故鬼神之道虽𣺌而难知而生死之理则明而易见其感应之机捷于桴鼓轮回之报运转如车至神速也设无善恶报应鬼狱轮回则造物何以处复圣上帝何独私魏武乎至于眞诰一书后人伪撰不足信也假如福善祸淫漫无可据则修身励行竞业一生者反不如躭慾嗜利造作恶孽之人侥倖苟免爲得计也世风日下人心日漓眼前恶报昭彰犹然愍不畏死而况于身后地狱苦趣焉知信受毋惑乎生不知来死不知去虚生浪死日在轮回中而不自知也世人机巧用事以爲幽隐之际举心动念鬼神未必卽知岂知法界自心原非二物自心一动虽十方三界亦能尽知是以中庸首以戒惧愼独之功训迪学者良以鬼神虽𣺌不可见杳不可闻而吾人自心中之鬼神弗可欺也尔诸弟子各宜惕励自修勿以生死轮回爲虚诞勿以鬼神报应爲荒𣺌则戒惧之心生而善因渐结恶业渐消明德以荐馨香神其享之矣法体如一章第二十八眞常之道各具于当人之身凡人之动静语默皆此眞常爲之妙用应事接物曲当弗遗儒谓至诚无息道谓眞常得性释谓常住眞心其理一也道本眞则宜以无伪体之道本常则宜以有恒求之若无而爲有虚而爲盈妄念纷扰则失其所以眞一日暴之十日寒之见异而迁则失其所以常故天地之道恒久不已君子之道立不易方眞常之道卽玉京清净眞一不二之道生出万法是谓法门易曰成性存存道义之门葢许多道理从兹而出有门之义焉故曰一生二二生三三生万物万物负阴而抱阳一者何诚也二仪于此分三才于此定万物于此生育故天地之道爲物不二是以生物不测天地此一人物此一圣贤佛仙同此一上帝亦此一也此眞一不二法门最爲灵宝最爲清净元始玄座说法明此一也玉帝应身降诞本此一也普明香巖山中修道修此一也成佛成帝全此一也以事论之光严妙乐国土系上帝示生之处普明山中系修眞之所以道言之光严妙乐卽人庄严之身普明香巖卽光明心地也上帝弃国修行亦如释迦舍梵王太子不居而于雪山修道雪山香巖同一取其洁净也然上帝修行何以每劫皆云八百吾试言之初八百劫舍国所以明八背舍释门六度亦以布施爲先次八百劫明转八识爲大圆镜智葢欲修道非智慧无由入也再八百劫所以表八正道卽六度万行皆道之极正后八百劫舍已血肉所以表八解脱前之修行尙执有人法至舍已血肉则人法两忘故三千二百劫而证金仙昔释迦成佛经亿万劫岂上帝止三千二百劫乎三千者所以表超出三界了达三乘二百者二谛圆通也此正成佛之因故果如其因佛号大觉又曰法王而上帝亦称觉王如来但悲心广大退佛不居修菩萨行又经亿劫始证玉帝其功德力不可思议而玉女清净之身亦与帝同何也一阴一阳同谓之道玉女修诸妙行修此道也上帝普放神光明此道也所以玉女身出微妙解脱之香六道众生普沾胜利昔舍利佛疑龙女成佛谓女身垢秽尤有五障何得成佛此正色相未忘葢大道不分男女不可以色见声音求也然玉帝放光遍照无极世界而金仙菩萨亦皆飞香散花而至所以明仙佛同源无二理也昔释迦说法放光动地诸天上帝咸皆云集亦复如是然上帝有无量光明而止名十七光何也自古佛仙修道先发慈悲喜舍四无量心而后至于圣神功化之极故帝之十七光始于大慈悲光终之于无能胜光也然此光明众生中亦非尽无特人有之而自蔽之圣哲有之而或未至其极惟上帝全之爲极大耳至高虚清明天主乃九天生神之第八天岂有不知玉帝之事而元始天尊犹谓汝等尙以结习不睹是帝慈颜葢爲众生结习障重不能见性假训天主之词以教世人断障耳断障之要莫先于发大悲心惟悲心方能度世故菩萨于一切众生皆思以无余涅槃而灭度之凡疑惑是非人我贪瞋骄慢淫慾种种诸障皆生死轮回根本经曰断障卽佛谓度生儒谓克已修持之法以是爲先若持是经人能断障以袪其私㝠心以守其正不骄不诈尽忠全孝皈奉至道斯谓之眞人非谓口头读诵卽可自命眞人尔等恒诵此经若于经内所说诸障一一能除断之以求至于无障可断斯爲体道之极功入圣脱凡之至要也诠释经义章第二十九佛仙两门教典各殊其修持亦多各异然予观玉经旨趣多与释经相同如经称十方化身玉帝普皆来集元始会下如无边明镜此与释迦身分十方至欲闻多宝佛塔三变净土容受十方分身诸佛同开宝塔同也清明天主所献天宝奇花旋结成葢与毘耶离五百长者子各持七宝葢用以献佛佛令诸宝葢合成一葢同也葢一而不分无以见万化之神分而不一无以见一元之妙至于释迦应身降自种民天宫按诸道藏释迦亦卽玉帝化身特全藏人未之见故弗知耳所以示迹受生与修证之神化大略相同所不同者惟五方诰命葢上帝布化行政寍谧水土之事与佛不同而五方诰命与赤书灵文元始天尊谓其生于浩劫之先混沌之初二仪待之以分日月待之以明试思两仪未判日月未明此灵文生于何处于此悟得方称透彻人知五老上帝叩请元始开玉匮科传灵宝法而不知经称五老所以显人禀五行之炁皆归于元玉匮灵文载人心性之内孰谓玉经止谈上帝本行之事而非阐道之书乎凡修持之士能依经先断诸障后依五方灵文如法行持持之旣久自有天眞护持羣魔束形十二身可以自证三十种功德不求而自至矣特患人妄缘不除尘障未净若果诸念不生万缘顿息则尘沙恶业随心消散若但诵读而不能修持终属有漏之因非经义也寍惟玉经凡诵诸经皆当如是体会今时奉道之士未尝不多结会诵经亦未尝少或礼三元或奉北斗或依佛法或慕玄风种种不一然仅知有禳灾度厄之功能未达学道希仙之大果以致诵经者多明经者少试再将三元诸旨趣剖晰言之卽如三元人知爲云台山上有此三帝君于都会府中发号施令以事蹟论之云台山在北海之中都会府系三圣出治之所如此见解是泥于文辞三圣训世之心失之远矣惟以义求之三圣同一太极不离当人之身所谓海者智慧性海也云台山亦卽灵台方寸心地云卽心中发现之慧光也都会府亦卽此身灵妙之府泛应曲当之原子舆氏曰万物皆备于我矣非都会而何况上元九炁九阳之炁于行爲木于时爲春故上元诞于正月乘春炁也于常爲仁仁主慈爱故其功用爲赐福于人生神爲胞命元之炁中元七炁七阳之炁于行爲金于时爲秋故中元诞于七月乘秋炁也于常爲义义主决断故其功用爲赦罪于人生神爲魂命元之炁下元五炁五阳之炁于行爲水于时爲冬故下元诞于十月乘水炁也于常爲智智能消障故其功用爲解厄于人生神爲魄命元之炁夫此三元在人一身主应泥丸丹田洞房之宫凡人起一意念卽能知之以其神明之相通也得道之士皆从三元保举爲上帝枢密职掌善恶报应之臣权衡修道之士黜陟羣仙总理诸神其勋伟其权重也然仙经虽传世久远奉持者多皆未申明其旨以致世人莫知吾今不惜洩漏剀切指示务期人人如法持诵以我之心合帝之心则三元帝君随心而应祈福福至禳祸祸消昔法达诵法华经至满三千部一日参谒六祖祖问以经义达不能对祖曰汝名法达未能达法祖因开示佛之知见达于言下省悟因呈偈曰诵经三千部曹溪一句亡祖曰尔前诵经只是爲经所转未能转经于兹方可称诵经僧也尔诸弟子及未来一切众生凡诵诸经务能转经勿爲经所转则善矣尊信圣教章第三十古人着书立说以垂训后世于意有未尽言不能显者设爲譬喻以畅厥旨使人自得于意言之外佛经云诸有智者要以譬喻得解故三教之书多有取譬寓意遥深人多错会如周易一书圣人立象以尽意系辞以明吉凶其取譬幽深玄远如诫阳极于上盈不可久则曰亢龙有悔其诫阴极于上至与阳争则曰龙战于野其血玄黄诫持疑不决则云载鬼一车诫事不续终鲜克有济则云狐濡其尾六十四卦之辞多属取譬若非至圣作爲象传以发明其义后之儒者何由而知昔文始帝君瞻紫气自东而西知有异人因遇太上求着道德二篇阐发秘密之旨大无不包小无不备其中所言治国用兵之道多属寓言卽佛经亦以庄严佛国爲清净心地太上之言治国理此身心也卽用兵亦喻战退阴魔克去私慾之害心者如易曰震用伐鬼方三年有赏于大国阴符经云绝利一原用师十倍三返昼夜用师万倍同一义耳至于经中将欲翕之必固张之将欲弱之必固强之将欲废之必固兴之将欲夺之必固与之此乃天运之自然如日将入而返照嵗将寒而忽热人将死而倐强灯将灭而复爆无异理也然此理人最难知谓微明欲人于此种事豫知祸福之将至而先审其几焉世儒不察以爲列国分争之事纵横捭音之术不亦谬乎又云和大怨必有余怨安以爲善亦正爲狃于小安而忘远虑者下一痛棒易曰君子以思患而预防之同一切要若周郑交质于前卽交恶于后非明征乎世儒以爲勾践与吴之事不知此经之作在吴越未搆怨之前而以和怨之语爲吴越事误矣至谓道德之后流爲刑名是以太上所着之言爲机械变诈不尤诬乎昔至圣问礼于太上出谓门弟子曰吾观老子其犹龙乎圣如至圣尙以犹龙誉之后之儒者鄙于见小岂反愈于至圣乎昔叔孙武叔毁仲尼端木氏以不知量责之而世儒之辟太上诎道德者亦祗爲不知量耳究之于太上无所损也然世之註道德者不啻数十家卽罗什法师才识过人其註道德犹以其未曾说心而病之况其余乎如经中不见可欲使心不乱之语正戒其妄心而愼守其眞心也圣人无常心以百姓之心爲心古佛偈云心本无生因境有寍有异乎又如太上曰礼者忠信之薄而乱之首此非指礼之本爲薄爲乱葢忠信爲礼之本若世所谓礼特仪文之末耳书曰享多仪仪不及物此所谓忠信之薄也新莽谦恭下士而致篡汉祚非乱之首乎太上此语实爲后世之龟鑑而世儒以爲废弃礼义不亦过乎予昔读道德深以不获透彻经旨爲忧虽有河上公以下诸註释皆各执一见鲜有能发其蕴者幸自成眞以来日与羣圣讨论方悉其妙今因宣演畧与诸子讲明一二勿效世儒妄肆诋诽爲无忌惮之人至经中尙有不尽剖晰之语各以意会无拘于语言文字若徒执文字不达太上立言本旨则无怪绝学无忧之语人多错会释门认爲无闻儒流诋爲屏弃诗书几等人道于牛马也尔诸弟子能尊信予言不起一毫偏知偏见依于义不依于语依于智不依于识如此参究可以遍阅仙经旁通贝典与儒书不相悖也瞻礼星斗章第三十一人生宇宙之内禀天地阴阳之气父母精血而成形无论贫富贵贱皆有灵明觉性爲厯劫种子而其命则实系乎天天有七政所以总司羣曜纪纲造化爲人身之主宰夀妖穷通吉凶祸福罔不由之以爲权衡七政又赖璇玑玉衡所齐方无愆度而此玑衡之妙斡旋四时主张劫运是以昔之圣帝首命羲和厯象日月星辰察璇玑玉衡以齐七政后之圣人因设神道教化有瞻星礼斗禳灾解厄之仪故玉枢经有免三灾九横于静夜稽首北辰之训太上于蜀都有五斗眞经竝斗姥心经之传嗣是而后制爲礼斗玄科者不啻数十家然亦各据其神化感格之处着爲规则而有详略不同如三元礼尊帝二星之法极爲简要人每因其太略奉行者少大梵统章之类未免宂繁而少妙蕴文帝所演斗仪宜于文士不能徧益庶类故礼斗之门甚多卽厯代修眞了道之士由礼斗而跻仙阼者不知凡几然遍阅藏典释门礼法较玄门尤胜卽梵音一道与予玄科更爲秘密故禅门亦有行持而得明心见性者至于世传斗科仅有礼拜之仪而乏秘密之诀予尝有偈云礼斗多门路收来一线针默默复寂寂暗里谒星君子前坛里静勿使乱纷纭先从源海窍继可上崑崙玉皇斗姥诰合参达上乘金丹由此得婴儿顷刻成予此斗诀传世最久人无行者葢世人祗知有璇玑宫中之北斗而不知吾一身之内自有玉斗在焉每日週身转运流动百脉自子至亥未尝暂停惟高明之士先认本命星斗不离一身运用卽以了道成眞然此止可爲上根言之亦惟上根能行之何以北斗只在一身葢白玉龟台卽吾心之灵台神獬宝座卽一心之神化也璇玑玉府卽此心之虚灵所以运役五炁者耳丹经曰何必天边寻子午身中自有一阳生人于夜半子时一阳初动不啻斗杓之转运人于此时至心礼斗乘一阳初生法天行健依义行持予今爲礼斗之士宣一捷要秘密之法务于礼斗之先斋戒䖍洁夜静先入斗室屏息万缘叩齿九声端拱而立面北稽首恍如天姥金容临之在上九星二帝侍立左右羣圣罗列万缘俱空存神静默然后起礼心欲极专神欲极静气欲极肃色欲极庄貌欲极恭声欲极平音欲极调韵欲极清疾徐有度进退有则拜跪有节起止有仪或在家庭或在观庙或一人独礼或结社同朝皆当如是谨饬身心勿令纷扰先拜睿号次持梵音然斗姥梵音考诸佛藏道藏共有四十余种不能徧持吾试将藏经所载最切要者莫如心咒尔诸弟子各宜谛听吾爲述之斗姥心咒曰南无啰怛哪怛啰夜耶怛你野他曷伽嘛口枲嘛伽嘛口枲阿陀嘛口枲攴叭啰嘛口枲摩诃攴叭啰嘛口枲唵怛陀哪嘛口枲嘛哩攴耶嘛口枲南无沙都音啰嘿哂啰嘿哂𤚥勐嚩萨怛嚩难咤萨嚩怛啰萨嚩婆喻叭㖠啰费避瓢沙嚩贺南无三盘陀没多喃唵嘛哩喞𠴏娑诃是大陀罗尼咒出自斗姥心印能摧一切邪道能除一切重病能驱一切恶兽能消一切厄难能解一切毒虫能离一切恶人其功德力说不能尽尔等皆当至心诵持不可间断又北斗心咒曰唵连除哪平吸哪啰喽哪唶呾念𠯽唶哪口扳念哪口扳耶哪唵吽念吽口俱胝帝赊苏咤阿若念咤呜嘟咤口俱嗜念啵𡃤啼咤㖿微若咤口俱啰啼咤嗜摩咤𡄳婆诃是大梵北斗心咒乃三界大魔之隐名太上宣说以教修眞之士诵持不退则羣魔慑伏百邪避路恶鬼殄灭不能爲殃维此梵音最爲玄妙能愈一切沈痾痼疾能禳一切灾星恶煞若人命宫运限参差或年灾月厄尅战刑冲诵之可以解免惟在诚敬则感应之妙至灵至神夫人身面有七窍内应乎心魄有七眞受魄于斗故斗窍原通心窍人心卽是天心凡人头上皆有三台北斗录人罪过葢世人顶门之上各各俱有自性光明或红或紫或黄或白其色不同惟有道之士其光高大爲善之人其色红黄至于作恶之人顶露黑气性光隐晦不能发现故北斗于其头上验光之有无定人之善恶然此顶光惟神明知之人弗知也礼斗之法较之修炼金丹虽爲弗及若兼而行之亦可了脱轮回证位列仙故斗姥心经曰凡修炼九还七返大丹者持此顿悟玄关灵光现前三十九节自然生荣此与释门念阿弥陀佛求生净土皆得妙果相似岂非超证之一捷径乎统明修证章第三十二天尊曰吾今所说皆日用常经修眞之要道入圣之筌蹄初非险僻亦无诡异上士可行卽中下之资亦无难爲之事然事固非难自人视之恒亦不易昔乌巢禅师谓诸恶莫作众善奉行之语三𡻕孩童知得百𡻕老翁行不得正此不难爲之事而尽人不易爲如公孙丑所云高矣美矣宜若登天者也但受持之士第一要发正信心知三业当净则愼尔威仪谨尔话言净以信尽知天地当敬则曰明曰旦罔敢戏渝敬以信生事君宜忠则靖共尔位忠以信入事亲宜孝则明发有怀孝以信成昆弟友恭惟信斯眞夫妇和睦惟信斯敦交友之道笃信全伦奉师之教遵信钦承鬼神虽𣺌信不可欺因果虽微信不爲谬圣人之言信不敢侮佛仙之训信不敢轻第二要发坚固心勿始勤而终懈勿见异而思迁勿畏人之讥刺而易其素履勿惑人之浮议而改其清操勿以善小爲无益而不爲勿以恶小爲无伤而弗去勿画地以自限勿进锐而退速第三要发永远心易曰不恒其德或承之羞故千寻之绠可以断木一丈之霤可以穿石惟其久也语曰涓涓不绝终爲江河毫末不拔将寻斧柯讵非久远之所致乎若人能发此三心自始至终罔有间断念兹在兹弗得弗措则身体之勤力行之永虽愚必明虽柔必强以此入道道不难入以此希仙仙不难希以此救劫可以消灾可以祈福可以延生可以证眞可以成圣皆由此经然此经也集儒释之精备三教之理或有迂儒妄指予言爲援儒入释援释入道致起讥讪或生訾议而未达三教同源之理故予旁引儒书竺函道帙会三归一以垂训诫尔等弟子及天下后世众生苟能深信予言味乎旨趣眞修实证不特予愿克慰卽上帝勅演之圣心亦无负矣于是羣仙闻已稽首赞叹而作诵曰妙哉玄元大导师宣演修眞之鉅典慈心广度诸末劫恒沙世界法轮转始炁原于混沌初天道昭明理最显事天全凭一敬心忠孝两伦心所展友弟相亲同气生夫妇宜家诗所钦信交朋友丽泽义尊师重道人之伦五常无缺修之本内葆眞元精气稳若再积功竝累行爲善最乐人自省三教由来本一宗心性原说圣愚同休言因果无凭据善恶何尝少吉凶恶自余殃善自吉鬼神报应一重重仙经佛典多明示勿效愚人罔知忌谤佛谤仙恣口舌泥犁苦报眞恶趣悟者改弦速易辙遵信天尊之所说勐力汲汲好自修金丹大道用心求竝于玉笈勤探索工夫不远在心头我闻仙师之奥旨不觉踊跃心欢喜普愿末劫诸众生欲脱轮回须念此诵持不辍日复日了得心性万事毕此经总括诸道藏要得超凡惟心习习成妙谛如明镜返本还元一太极虚空粉碎更如何实实虚虚道爲一于是诸仙说颂已毕天尊复谓诸子宜各依教奉行广爲流佈天尊说经旣毕随起法座于是天花散佈琼香浮虚玄鹤嗈嗈瑞霭盈室诸弟子稽首信受奉行而退赞同参妙藴括尽诸经穷源究本指修行诚洁礼星辰救劫消氛遐迩乐昇平同参经后跋光悌世习儒业弱冠后溷迹名塲今五十余𡻕矣每清夜扪心追忆祖父遗训輙通身汗下盖自反生平君臣父子兄弟师友之际于圣贤之学茫乎其未有得也况精之于身心性命之微予小子何足与议焉𡻕壬子奉母忧日礼佛事渐知究心内典穷力道经然皆掠影浮光得其皮相而圆明清净之奥旨卒懵懵如也及读孚佑帝君同参经而焕若冰释旷若发䝉不禁欣然称赞曰此眞帝君救世之苦衷度世之宝筏有志者其知所入手乎葢自正道不明羣迷罔觉气拘欲蔽业重劫深三教虽自同源而各迷其本不得不互相谤讪以自文其非此而欲以口舌争之难矣我帝君之垂是经也初明法会之缘显示玄元之要重以父天母地之训继以修德凝道之功净三业以修心敦五伦以立命葆眞崇善明理释疑论禅则有向上之宗讲道则有玄关之秘因缘果报礼斗诠经义毕贯乎精粗道实彻乎终始而无量㜑心总欲世之学者尽明三教悟彻一原故帝君之言曰儒须眞儒释须眞释道须眞道以至诚之心体至诚之理修至诚之功眞一不二则圣可希佛可学仙可几也旨哉斯言矣谨䟦