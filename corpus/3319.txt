文说提要钦定四库全书集部九提要文説一巻诗文评类等谨案文説一巻元陈绎曽撰绎曾字伯敷元史附见儒学传作处州人而呉兴续志亦载其名盖家本括苍而徙居苕水者也至顺中官至国子监助教尝从学于戴表元而与陈旅友善师友渊源具有所自故所学颇见根柢是书乃因延祐复行科举为程试之式而作书中分列八条论行文之法时五经皆以宋儒传註为主悬为功令莫敢异趋故是书大㫖皆折𠂻于朱子呉兴续志称绎曽尝着文筌谱论科举天阶使学者知所向方人争传録焦竑经籍志又载绎曽古今文矜式二巻今考绎曽所着文筌八巻附诗小谱二巻元时麻沙坊刻附列于䇿学统宗之首今尚有传本其文与此篇迥殊惟科举天阶与古今文矜式今未之见疑此编即二书之一但名目错互莫能证定今姑仍永乐大典旧题以文説着録用阙所疑巻首所称陈文靖公盖即元翰林学士东平陈俨亦以文名至其自称先尚书者则已失其世系无可考矣干隆四十六年九月恭校上总纂官纪昀陆钖熊孙士毅总校官陆费墀文説钦定四库全书文说元陈绎曽撰陈文靖公问为文之法绎曽以所闻于先人者对曰一养气二抱题三眀体四分门五立意六用事七造语八下字养气法肃朝廷之文宜肃圣贤道徳宜肃壮长江大海之文宜壮军阵英雄之文宜壮清山林之文宜清风月贞逸宜清和宴乐之文宜和通人逹士宜和竒鬼神之文宜竒侠客髙士宜竒丽宫苑之文宜丽富贵羙人宜丽古逰覧古迹之文宜古上古人事宜古逺登髙眺逺之文宜逺大功业人宜逺右养气之法宜澄心静虑以此景此事此人此物黙存于胸中使之融化与吾心为一则此气油然自生当有乐处文思自然流动充满而不可遏矣切不可作气气不能养而作之则昏而不可用所出之言皆浮辞客气非文也气之变化无方当以此类推之抱题法开题以题中合说事逐一分析开冩于篇中各间架内次其先后所宜逐一说尽或以意化之或以情申之或以实事纪之或以故事彰之或以景物叙之一篇之内变换虽多句句切题也此作文入门之法非其至者也合题亦以题中合说事逐一开冩却将意融㑹作一片一口气道尽然忌直率却于间架中要意思曲折此髙于开题也括题只取题中紧要一莭作主意余事轻轻包括见之此最径㨗也影题并不说正题事或以故事或以他事或立议论挨傍题目而不着迹题中合说事皆影见之此变态最多反题题目或悖义理则反意说之救题题目虽悖义理而以强辞夺正理觧救之引题别发逺意使人不知所从来忽然引入题去却又亲切痛快此要茟力似影题而实异也影题从题中来此自题外来蹙题题繁乃蹙其文使甚简而不漏脱题中一事衍题题虚无可说乃衍其意使甚多而无一事题外来招题将题目熟涵泳之使胸中融化消释尽将题中合说麄话扫去就其中取出精华㣲妙之意作成文章超出题外而不离题中此作文之极功也眀体法颂宜典雅和粹乐宜古雅谐韶賛宜温润典实箴宜谨严切直铭宜深长切实碑宜雄浑典雅碣宜质实典雅表宜张大典实传宜质寔而随所传之人变化行状宜质寔详备纪宜简寔方正而随所纪之人变化序宜䟽通圎羙而随所序之事变化论宜圎折深逺说宜平易眀白辨宜方折眀白议宜方直眀切书宜简要眀切奏宜情辞恳切意思忠厚诏宜典重温雅谦冲恻怛之意蔼然制诰宜峻厉典重分间法头起欲𦂳而重大文五分腹二分头额小文三分腹一分头额腹中欲满而曲折多欲健而快尾结欲轻而意足如骏马注坡三分头二分尾凡文如长篇古律诗骚古辞古赋碑碣之类长者腹中间架或至二三十叚然其要亦不过作三莭而已其间小叚间架极要分眀而不欲使人见其间架之迹盖意分而语串意串而语分也立意法景凡天文地理物象皆景也景以气为主意凡议论思致曲折皆意也意以理为主事凡实事故事皆事也事生于景则真情凡喜怒哀乐爱恶欲之真趣皆情也意出于情则切凡文体虽衆其意之所从来必由于此四者而出故立意之法必依此四者而求之各随所宜以一为主而统三者于中凡文无景则枯无意则麄无事则虚无情则诬立意之法必兼四者戴帅初先生曰凡作文发意第一畨来者陈言也扫去不用第二畨来者正语也停之不可用第三畨来者精意也方可用之韩子所谓陈言之务去戞戞乎其难哉其法如此戴先生又云作文湏三致意焉一篇之中三致意一叚之中三致意一句之中三致意先尚书云文章犹若理词状也一夲事二原情三㩀理四按例五断决夲事者认题也原情者眀来意也㩀理者守正也按例者用事也断决者结题也五者备矣辞贵简切而眀白用事法正用故事与题事正用者也反用故事与题事反用者也借用故事与题事絶不类以一端相近而借用之者也暗用用故事之语意而不显其名迹对用经题用经事子题用子事史题用史事汉题用汉事三国题用三国事韩栁题用韩栁事佛志题用佛志事此正法也扳用子史百家题用经事三国题用周汉事此扳前证后亦正法也比用荘子题用列子栁文题用韩文亦正用之变也倒用经题用子史汉题用三国此有茟力者能之也汎用于正题中乃用稗官小说俗语戏谈异端鄙事为证非大茟力不敢用变之又变也凡用事但可用其事意而以新语融化入吾文三语以上即不可全冩造语法正语尚书曰若稽古帝尧曰放勲帝舜曰重华协于帝大禹曰文命敷于四海臯陶曰允廸厥徳谟眀弼谐春秋六鹢退飞过宋都陨石于宋皆正其事而语之抝语楚辞吉日兮辰良不言吉日兮良辰蕙殽蒸兮兰借奠桂酒兮椒浆不曰蒸蕙殽兮兰借荘子乐出虚蒸成菌不言虚出乐倒一字句法便健十倍反语论语学而时习之不亦说乎又曰爱之能勿劳乎与尚书俞哉衆非元后何戴此皆反其意而道使人悠悠致思焉累语尚书寛而栗老子长短相形等语皆累句也孙武子利而诱之乱而取之一莭语虽累而辞意句句有妙者聫句尚书以亲九族九族既睦大学知止而后有定定而后能静檀弓人喜则斯陶皆聫语也歇后语论语礼云礼云玉帛云乎哉曽谓泰山不如林放乎此皆不説破正意歇后所当语而使人自思之荅问语论语吾何执执御乎执射乎孟子王何必曰利亦有仁义而已矣诗云鸡既鸣矣朝既盈矣匪鸡则鸣苍蝇之声公羊谷梁尤极其变变语尧典宵中星虚舜典如西礼正月上日月正元日正月朔旦是也省语舜典至于南岳如初礼仪礼其他如皮弁之仪此省语也助语檀弓南宫縚之妻之姑之丧一句累三之字诗大序不知手之舞之足之蹈之累四之字荘子尤多论语学而时习之不亦说乎但学时习说四字是寔而之不亦乎五字是助语其诸异乎人之求之欤但异人求三字是实其诸乎之之欤六字是助语孟子然而无有乎尔则亦无有乎尔两字是寔八字是助语当用则不嫌多也寔语尚书及易彖辞爻辞用助语极少春秋仪礼皆然此寔语也凡碑碣传纪等文不可多用助语字序论辨说等文湏用助语字对语尚书命羲和仲叔四莭长对也威侮五行怠弃三正正对也天聪眀自我民聪眀天眀畏自我民眀威此对语不对字也衆非元后何戴后非衆㒺与守邦此对意不对字也天叙五典天秩有礼下间以五礼有庸哉五服五章哉佑贤辅徳下间以邦乃其昌散文用对语必以散语间之也隐语论语割鸡焉用牛刀有羙玉于斯求善价而沽诸虎兕出于柙龟玉毁于椟中孟子城门之轨两马之力欤皆隐语也小雅鹤鸣古乐府藳砧全篇隐语荘列尤多婉语论语阳货言日月逝矣嵗不我与子曰诺吾将仕矣此语直而意婉也春秋天王狩于河阳此语婉而意直也凡造语皆自然当如此则好有意为之非也下字法谐音凡下字有顺文之声而下之者若音当扬则下响字若音当抑则下嗢字审意凡下字有详文之意而下之者意当眀则下显字意当藏则下隐字意当尊则下童字意当卑则下轻字如此之类变化无方袭古凡下字于平稳处宜用古人曽下好字面湏求其的当平寔者用之取新凡下字于出竒处宜用新字面湏寻不经人道语之的当新竒而不怪僻令读之若出于自然乃善绎曽谓今世为学不可不随宜者科举之文是也科举之文有不得不与朱子语録参者谨具于后一读四书当谨守章句集註参以或问语録及文公大全集其间有或问与集註不同当从集註又有集註与语録不同者只以集註为夲而与语録参订之一读尚书主蔡氏参朱子语録一读诗主朱子诗传纲领义理都在纲领中诗传只是训诗传制度参古註䟽一读周易先晓唘䝉次夲义九图次五賛次系辞说卦乃可读上下经彖象文言序卦杂卦传夲义然后读程朱传程朱异同处不可作是非论只是各有取用朱子是眀经程子是借经眀道一读春秋朱子夲说皆在张洽註今科举偶不及此盖事寔在左氏论辨在公谷断以胡氏而取朱子语録及张洽之说折𠂻之可也一读礼记虽主古䟽然制度当订以朱子经传通觧有朱子经传通觧有勉斋经传通觧有杨复经传通觧三书皆具然后可以考也义理当订朱子语録一古赋有楚赋当熟读朱子楚辞中九章离骚逺逰九歌等篇宋玉以下未可轻读有汉赋当读文选诸赋观此足矣唐宋诸赋未可轻读有唐古赋当读文粹诸赋文苑英华中亦有絶佳者有唐律赋备见文苑英华一诏汉诏当尽取真西山文章正宗所选读之唐诏当选取文苑英华所有之精者读之守诏当尽取吕东莱文鑑中所选读之一诰汉无制诰当取尚书诸诰及汉武封三王策与汉官仪命公卿诸策书读之唐诰当取文苑英华中精者读之宋诰当尽取东莱文鑑中所选者读之一章汉章取文章正宗唐章取文粹宋章取吕东莱名臣奏议一表汉表即章宋表有蜀夲适用集中所选皆南渡以来浑厚典雅唐表取文苑英华一策书坊汉唐策亦可观但分开章自章策自策不宜混杂然只董仲舒三策是正格式或贾谊治安策是正筹策文字以董为体以贾为骨而东坡策畧助波澜白居易诸策止可体面亦可已矣此上只科举所急用如此若依朱子读书法则尚有评章荅韩荘伯读书说读诸经当以一经为主诗书必湏通习读诗吟咏古人性情而反之吾心之性情逹之合天下之情性只作街谈俚语看不湏深难求之鸟兽草朩器服之名却湏通习读考究每章每句不要拘一说随用句句有千变万化只要看得活推得广用得寔古註䟽是汉唐经师教学者之说于滛奔乱难讲处多假古事换别意以避之朱子是啇周鲁十五国作诗人夲情性之说两不可废读书要看尧舜禹汤文武之为君启太甲成康之继述髙宗之中兴其政何施其事何在舜禹臯陶伊尹传说周公召公之相业其政何施其事何在其余圣贤所居何位所施何政所行何事随句要归着各人所居地位以为模楷上自帝王下自小民皆有其法湏帖寔有归着看自见大抵尚书只当作为政治事様子看便分眀也政是平治天下大经大法事是逐时小事书中不见様者不必强求书中有様者不可放过逐句看见各人地位处置様子分眀又将先日所见同是此様地位而处或同或不同者以类参合而观则所得多矣读易先将唘䝉看透图书之理原卦画眀蓍策考变占之说然后熟读系辞说卦太极两仪四象八卦之理与象数昭昭在心目中却细看六十四卦彖三百八十四爻辞一字字从太极两仪四象八卦夲然理象数中来自然见得圣人下一字皆有来歴归着若其用处只在夫人日用间审动端而吉㓙悔吝可见朱子夲义是四圣人各各夲意程子传是吾人日用切寔之理读三礼仪礼是经周礼是纬官守所分掌者礼记是传当分四科三百经礼以类相从而考证之在者审所归亡者缺之四科者礼也仪也乐也制度也吉㓙军賔嘉之大目为礼应对进退拜立趋行之小莭为仪音律歌舞八音之法为乐封井宗学宫室器服之等为制度以经证经不可曲泥传註周礼一书是文武周公平天下之法自尧典以降莫不备于此大政在六官小事具诸职有志者湏要细心深思而寔体之读春秋以左氏为案正经为断先儒二言尽之矣断事不可先立主见将夲人所立何功所犯何罪来踪去迹仔细推寻一小莭不究便有错断处功罪夲事莭莭眀白却原其情而定褒贬有两是者有两非者有似是而非者有似非而是者有是非各半者有是非轻重比伦者有以功补过者有以罪绌功者有初无是非者有𤯝灾者有功之首罪之魁不见形迹必当表而出之者平心易气以观其事眀目聪耳以察其情执中有权以断其理左氏案也公羊谷梁议也然圣人之㫖微必待吾心之清眀者以裁之读大学眀眀徳章句是一书之根夲湏细细切已看教分眀无罅漏致知格物章或问是圣门学知之法然湏依此细看立定条目寔下功夫诚意章句是圣学心学之根本朱子平生留意切至处字字切巳仔细寻思至切至切大要只是一朴寔为善而巳恰是要朴寔到至极处平天下章絜矩好恶是圣治心法货徳仁人小人是圣政大端治天下之要不出乎此仔细读着寔寻思用之不尽矣读论语将问处作自已问荅处作今日耳闻先儒之说至矣切矣训诂义理在集句同异是非在或问格言遗说在朱子语类道理在今日天下之事物寔用在吾身玩而味之在吾心读孟子每章湏有一两句是主意其余是敷衍此意而眀辨之见破主意则其余涣然易知矣一书主意在性善寔理在仁义功夫在求放心养浩气政事在务农兴学以行王道读中庸最不易此兼眀大人之道㣲而显着而隐若识得天命之谓性一句分眀方可读下文也易就隂阳说得驳杂而有依慿中庸提出天命说虽简约却难把捉走作便入异端慎之哉慎之哉读孝经刋误大体已正近呉草庐先生註详眀矣更看黄氏夲㫖以极其趣天理人伦之夲在是读史湏分五科苐一于帝纪内看歴代兴亡第二于列传内看古今人才苐三于列传内看古今事迹苐四于诸志内看歴代典章苐五以春秋之法断兴亡人才事迹之是非以三代断歴代典章粹驳仍湏以外史参辨诬枉凡读史当以正史为先十七是也然后以通史通志㑹同之通鑑通典之类是也又以外史㑹要考订之国语国策东观荀表外书旧唐周书汉仪唐宋㑹要之类是也又以史论评确之唐鑑管见之类是也至于古史暇日亦不可不知当断以孔子五帝徳存而勿论可也读诸子儒家荀扬文中新序说苑杂家管子吕覧贾谊淮南道家老子荘子列子抱朴子兵家孙武子呉起司马法法家韩非子等皆文章精竒论说要妙虽所学不醇而见趋髙深可资博覧读之当分三科一见地二文章三事料见地者诸子所造虽有大小浅深然必有所悟入处虽偏驳要必有识见见识既真自有妙理学者所志虽不同皆湏有真悟处方能有所成就后世文章事业不及古人者以其悟入处浅故也读诸子可以见之矣文章者荀卿博雅扬雄简奥穰苴典古有先王遗风韩非严峭皆自成一家事料者古事也精意也句法也字様也制度名物也助辞之变例也往往精古非汉魏以后所及皆湏摘取以资茟端读文章就今日所宜且于孟子中取长者二十余章韩文四五十篇蘓文亦然合成百篇取时湏自已意择意中所甚喜者冩入若觉篇篇可喜截满百篇之数即止不必多贪若篇篇不见可喜即不必强取看终集之后再转求之虽百转可也冩成百篇后读书之暇每日随意多少反复读之或黙看或批㸃随意先麄麄看过却与分大叚又与细分小莭莭叚既眀观其首尾中间相应处相变处撆掉处转折处寛心细目徐观之意无昏倦老子云孰能浊以静之徐清要必有事焉而勿正如此久久自当有得大概只要扯拽作性渐通耳毋将迎毋凝滞读经以融贯义理读史以该洽事寔取胡氏读史管见隐然若一敌国自立说与之相辨唯久久义理事寔来于经史议论生于管见作性扯拽开于孟苏韩文之路辐凑茟下㴞㴞不能禁止技痒欲冩即宜痛禁止之慎勿拈纸茟便作文也一拈纸茟昏气随至前功废矣如此久之欲冩愈甚禁之愈切直至随所见题目分眀有一片文字首尾中间议论句法字様见成了了自然成文胸中不费寻思直拈茟便冩去方可拈纸茟矣此后只可因自然成文之甚眀者一冩之不可乗此便日弄纸茟仍湏切禁止如前当愈严也禁之愈严其来愈多作性之道不可遏矣勉之哉此后却湏从先軰求㸃化芟繁就简扫博归约矣文説