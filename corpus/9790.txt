第一卷未央老翁汉武帝宴于未央方啖黍忽闻人语云老臣冒死自诉不见其形寻觅良久樑上见一老翁长八九寸面目皱须发皓白拄杖偻步笃老之极帝问曰叟姓字何居在何处何所病苦而来诉朕翁缘柱而下放杖稽首嘿而不言因仰头视屋俯指帝脚忽然不见帝骇愕不知何等乃曰东方朔必识之于是召方朔以告朔曰其名为藻水木之精夏巢幽林冬潜深河陛下顷日频兴造宫室斩伐其居故来诉耳仰头看屋而复俯指陛下脚者足也愿陛下宫室足于此帝感之既而息役幸瓠子河闻水底有弦歌声前樑上翁及年少数人绛衣素带缨佩甚鲜皆长八九寸有一人长尺余凌波而出衣不沾濡或有挟乐器者帝方食为之辍膳命列坐于食案前帝问曰闻水底奏乐为是君耶老翁对曰老臣前冒死归诉幸蒙陛下天地之施即息斧斤得全其居不胜欢喜故私相庆乐耳帝曰可得奏乐否曰故赍乐来安敢不奏其最长人便弦而歌歌曰天地德兮垂至仁悯幽魄兮停斧斤保窟宅兮庇微身愿天子兮寿万春歌声小大无异于人清彻绕越梁栋又二人鸣管抚节调契声谐帝欢悦举觞并劝曰不德不足当雅贶老翁等并起拜受爵各饮数升不醉献帝一紫螺壳中有物状如牛脂帝曰朕暗无以识此物曰东方生知之耳帝曰可更以珍异见贻老翁顾命取洞穴之宝一人受命下没渊底倏忽还到得一大珠径数寸明耀绝世帝甚爱玩翁等忽然而隐帝问朔紫螺壳中何物朔曰是蛟龙髓以傅面令人好颜色又女子在孕产之必易会后宫产难者试之殊有神效帝以脂涂面便悦泽又曰何以此珠名洞穴珠朔曰河底有一穴深数百丈中有赤蚌蚌生珠故以名焉帝既深叹此事又服朔之奇识花蕊夫人舒大才云问之逸士也聪慧能文尤长于诗麒德二年春因驾舟访友抵中途天已薄暮时闻大鱼跳掷于波间宿鸟飞鸣于岸际云散月明花香柳舞忽兰麝风透环佩铿锵大才异之蛟舟谛视一美人姿容妍丽偕二婢嬉游于林下生乃登岸揖曰娘子高居何处夜行至此美人笑曰敝居僻陋离此咫尺君如不鄙枉驾一顾大才情动于心中不得已遂与美人先后而行不半里许遥见竹户荆扉花木掩映明窗净几亦甚整洁美人逊生上坐命侍姬献茶继以酒馔杯盘精致非世所有壁间挂四时回文诗四绝美人自制也其曰花艳吐枝红傍雨柳细垂绿绦迎风霞生远汉东升日月落闲窗北近松其二曰凉生高阁虚檐冷齿嚼冰丝雪藕寒香散榴花红灼灼的露倾荷叶翠团团其三曰芦覆岸深秋水碧木凋霜凛晓天苍孤眠夜永愁空馆独立朝长远乡其四曰天堕雪花冰满户雨飞风冽冻凝城鲜鲜蕊绽梅容瘦滴滴香倾酒味清美人遽曰效颦鄙句愧无好词君无晒焉大才称赞不容口询以姓名居址美人曰妾姓花成都人蕊真小字也大才淫兴勃然求与之合美人变色曰男女配合人之大伦纵俗私通谓之悖礼与君萍水相逢遽起穿窬之意可乎不可乎大才跽而言曰律说大法礼顺人情之螽斯传声之草虫即应何以人而不如微物乎美人始改容曰君能赓此四时词是乃中雀之目牵幕之丝也大才乃援笔而和之其一曰花吐嫩红初着雨絮飘轻白细惟风霞舒锦练光凝岭月上圆盘影挂松其二曰凉风扇透朝肌冷骤雨盆倾夜帐寒香栋出飞新燕小翠池盈贴嫩荷团其三曰芦岸宿鸠秋寂寂桂庭飞蝶晚苍苍孤灯剪尽挨长夜独枕愁思梦远乡其四曰天冷夜清霜满野月寒凤凛雪迷城鲜红烛影深闺静淡白梅香暗阁清大才和讫美人赞曰两韵并赓真难得也是夜就寝极尽幽欢天明起视乃一古词中塑一美人身左右列待二婢案上朱书木牌题曰花蕊夫人大才惊讶失色举身流汗促舟还家遂得疑疾梦中尝见美人与之同榻联诗数篇不及备述巫娥志蜀之眉州去城一舍许小市濒江人烟数百家有古庙一区相传为花蕊夫人费氏之祠颇着灵迹庙左大姓钟声远者富而好礼喜延名师声远女兄有子曰谢生琏者亦鉅室来舅家就学生仪容秀整风韵清高群从咸喜之相与弈棋饮酒谈笑赋诗惟恐生之或去也钟西塾后创一园特盛建漪筋堂水月亭玩芳亭醉春馆翠屏轩于其内生爱园幽雅寓息其间将近期月矣一日偶自外回忽见四女郎年近初笄娉婷窈窕嬉戏于玩芳亭畔生谓是诸表妹遽前揖之至则皆非也女殊不羞避笑语自若生问之曰小姐辈误此来耶中一人应曰吾姊妹东邻花氏之女也久闻芳园胜丽奇卉纷敷故相携就此一赏玩耳不料为郎所窥幸无深讶生意其邻居女子相往还亦不似为怪至夜将睡忽闻窗櫺轧轧作声若有人敲推者起视乃曰间所见诸女之一闯然入户向生施礼和颜悦色近语低声云奴等蒲柳陋资丹铅弱质偶得一接于光范然忽动其柔情莫或自持是不可忍故冒禁而相就遂犯礼以私奔肃抱衾稠愿荐枕席言讫即邀生人寝相与媾欢生戏问曰彼三人何在安得独来女曰姑候来宵分此乐与诸妹耳遂口占一诗曰翠翘金凤锁尘埃懒画长蛾对镜台谁束白茅求吉士自题红叶托良媒兰缸未灭心先荡莲步初移意已摧携手问郎何处好绛帷深处玉山颓俄而兔魄将低鸡声渐动女揽衣起曰奴回也遂悄悄而去翌晚生麝焚兰启窗相候女果共一人至笑抚生曰昨夕之欢愿推小妹乃顾妹云汝善事郎君好好做新人也缓步而出其妹共生同衾并枕亲呢绸缪一如姊氏性复慧黠亦能吟诗诗曰赤绳缘薄好音乖姊妹相看共此怀偶伴娥辞月殿忽逢僧孺拜云阶春生玉藻垂鸳帐香喷金莲脱凤鞋鱼水交欢从此始两情愿保百年谐吟罢女迤逦告回生嘱之再至女曰勿多言管不教郎独宿也是夕大姊又送三姨至生欲俱留之辞曰待君为四度新郎之后妾姊妹当分侍房帏週而复始耳生即与三妹狎且索其诗答曰愧无七步之才又非二姊之敌安有此能乎生固求之乃吟曰兰房悄悄夜迢迢独对残灯怅寂寥潮信有期应自觉花容无媚为谁销愁颦柳叶凝新黛笑看桃花上软绡夙世因缘今日合天教长伴董娇娆须臾雨散云收河横斗落敛袂而起略整残妆谓生曰今夕四姨与郎为偶吾姊妹不可俱出大姊当送之至耳次夜二鼓四姨果盛饰偕姊就生行夫妇之礼设山海之盟同诉幽情亦成近体曰每到春时懒倍添红窗慵把绣针拈奇逢讵料谐鸳偶吉卜宁期叶凤占鬓乱绿鬟云扰扰手笼红袖玉纤纤明珠四颗皆无价谁似郎君尽得兼由是之后群女分番每夕二人侍寝生以白面书生获此奇遇浓情媚意眷恋日深倚翠偎红应酬不暇但愿学鸳鸯之老不欲听子规之啼矣夫何好景难留佳期易阻将及月余父母促生归娶诸女闻之皆来就别会宿书斋生一一温存式均其惠将晓大姊谓生曰奴四人为堂姊妹皆闺阁处子昨偶窥园遂沾多露荷蒙不鄙均辱深怜方访伉俪忽见仳离悠悠长恨此何极也然使终念旧欢幸莫遐弃成亲之后求便重来奴姊姝当企踵盱衡候郎于翠屏轩下耳即拔金掩鬓一支致赆三妹亦以翠钿银镯耳奉上曰归遗细君少结慇懃之意各洒泪而别生收拾于书笼中抵家而婚期逼矣宴而完毕家室宜然然四女之思亦未尝置满月后妻归宁生孤枕独宿忽梦与四女相见交会如常三姨起曰与郎久别无以为欢请作回风之舞于是展翠衣翻罗袖虽飞燕之轻盈公孙氏之神捷未足以拟其奇妙也舞罢大姊乃作回风之曲曰有淑人兮邦之媛佩明月兮纫兰荃轻躯兮掌上翻长袖兮筵前初鸿惊兮巧周旋忽举兮何蹁跹云鬟坠兮玉珥文席委兮珠钿羌宛转兮妖且妍奇莫敌兮妙莫传倏低昂兮既罢蹇良夜兮如年二姨因取玉箫付四姨曰妹深善于此愿勿靳焉姊倚歌而和不亦可乎妹跃然曰有是哉逡巡三奏其音清而和婉而娇幽怨而阒寥似夕露之凄寒蜩如秋云之乘鲜飙也姊亦敛黛讴而和焉歌曰紫萧咽兮夜亡哗宝篆惟袅兮烛垂花河欲没兮夜欲阑聊逍遥兮暂为欢脱花钿兮收明舒衾稠兮归洞房齐交颈兮如鸳鸯银漏短兮兽娱长匡悲白日兮上扶桑正倾听间忽角起谯楼钟鸣其宇推枕欠伸乃是南柯一梦而且具忆其词因起而彔之即托以卒业往舅家诸女幸生再至眷顾倍加于昔生与说梦中事女曰此夫妇想念之深故形诸梦寐无足怪者生女留恋凡半月余不与舅相见舅疑之一夕潜出窥生所为见生共诸女玩月谈笑方浓遽入唿生倏然惊散舅加诘问终不肯言其详舅谓妗曰园圃宽阔竹木繁多宁无花月之妖或有水石之怪琏又英俊岂不为其所惑急须遣归恐久则致疾也乃令仆送生还抵家不半载以思女之故果成重疾神情恍惚言语支离伏枕奄奄久而不癒声远躬往视之备以前事告于生父母生父询问再三生乃吐实且出所得诗词及金掩鬓等物视之皆泥捏成者父知其被祟乃偕舅访于园中并无踪迹因往花蕊庙卜签过东廊一小室帏幔敝亏人迹稀到揭而观之题曰巫山神女之位塑四美姬像于其中东坐者失一掩鬓右二人臂缺二镯耳亡双左一人面脱花钿一枚其父大惊取泥塑之物于旧处皆吻合即手碎其像沉之江中而归自此月余生疾亦愈怪魅遂绝蔡霞传唐洛阳刘贯词大历中求丐于苏州逢蔡霞秀才者精采俊爽一相见意颇慇懃以兄唿贯词既而携羊酒来宴酒阑曰兄泛游江湖间何为乎曰求丐耳霞曰有所抵耶泛行郡国耶曰蓬行耳霞曰然则几获而止曰十万霞曰蓬行而获十万乃无翼而思飞者也设令必得亦废数年霞居洛中左右亦不贫以他故避地音问久绝有所恳祈兄为回途蓬游之望不掷日月而得如何曰固所愿耳霞于是遗钱十万授书一缄白曰逆旅中遽蒙周念既元形迹辄露心诚霞家长鳞虫宅渭桥下合眼叩桥柱当有应者必邀入宅娘奉见时必请与霞少妹相见既为兄弟情不合疏书中亦令渠出拜渠虽年幼性颇慧聪使渠助为主人百缗之赠渠当必诺贯词遂归到渭桥下一潭泓澄无计自达久之以为龙神不当我欺试合眼叩之忽有一人应因视之则失桥及潭矣有朱门甲第楼阁参差有紫衣使拱立于前而问其意贯词曰来自吴郡郎君有书问者执书以入顷之复出曰太夫人奉屈遂人厅中见太夫人者年四十余衣服皆紫容貌可爱贯词拜之夫人答拜且谢曰儿子远游久绝音耗劳君惠顾数千里达书渠少失意上官其恨未减一从遁去三岁寂然非君特来愁绪犹积言讫命坐贯词曰郎君约为兄弟小妹子即贯词妹也亦当相见夫人曰儿子书中亦言渠略梳头即出奉见俄有青衣者曰小娘子来年可十五六容色绝代辨慧过人既拜坐于母下遂命具馔亦甚精洁方对食大夫人忽眼赤直视贯词女急曰哥哥凭来宜具礼待况令消患不可动摇因曰书中以兄处分令以百缗奉赠既难独举须使轻赍今奉一器其价相当可乎贯词曰已为兄弟寄一书札岂宜受赐大夫人曰郎君贫游儿子备说今副其请不可推辞贯词谢之因命取镇国碗来又进食未几大夫人复瞪视眼赤口两角涎下女急掩其口曰哥哥深诚托人不宜如此乃曰娘年高风疾发动抵对不得兄宜且出女若惧者遣青衣持碗自随而授贯词曰此宾国碗其国以镇灾厉唐人得之固无所用得钱十万可货之其下勿鬻且缘娘疾须侍左右不遂从容拜而入贯词持碗而行数步回顾碧潭危桥宛似初到视手中碗乃一黄色铜碗也其价只三五耳大以为龙妹之妄也执鬻于市有酬七百八百者亦有酬五百者念龙神贵信不当欺人日日持行于市及岁余西市店忽有胡客来视之大喜问其价贯词曰二百缗客曰物宜所值何止二百缗且非中国之宝有之何益百缗可乎贯词以初约只尔不复广求遂许之交授客曰此乃宾国镇国碗也在国大禳人患厄此碗失来其国大荒兵戈乱起吾闻为龙子所窃已近四年其君方以国中半年之赋召赎君何以致之贯词具告实客曰宾守龙上诉当追寻次此霞所以避地也阴冥吏严不得陈首借君为由送之耳慇懃见妹者非固亲也虏老龙之馋或欲相啖以其妹卫君耳此碗既出渠双当来亦消患之道也五十日后渭洛波腾晦日是霞归之侯也曰何以五十日然后归客曰吾携过岭方敢来复贯记之及期往视诚然矣李靖唐卫国公李靖微时尝射猎灵山中寓食山中村翁奇其为人每丰馈焉岁久益厚忽邀群鹿乃逐之会暮欲舍之不能俄而阴晦迷路茫继不知所归怅怅而行困闷益甚极目有灯火光因驰赴焉既至乃朱门大第墙遇甚峻叩门久之一人出问靖告迷道且请寓宿其人曰郎君已出独大夫人在宿应不可靖曰试为咨白乃入告复出曰夫人初欲不许且以阴黑客又言迷不可不作主人邀入厅中有顷一青衣出曰夫人来年可五十余青裙素襦神气清雅宛若士大夫家靖前拜之夫人答拜曰儿子皆不在不合奉留今天色阴晦归路又迷此若不容遣将何适然此乃山野之居儿子还时或夜到而喧勿以为惧既而食颇鲜美然多鱼食毕夫人入宅二青衣送牀席褥衾被香洁皆极铺陈闭户系之而去靖独念山野之外夜到而闹者何物也惧不敢寝端坐听之夜将半闻叩门声甚急又闻一人应之曰天符报大郎子当行雨周此山七百里五丈须足无慢滞无暴厉应者受符入呈闻夫人曰儿子二人未归行雨符到固辞不可违时见责纵使报之亦已晚矣童仆无专任之理当如之何一小青衣曰适观庭中客非常人也盖请乎夫人喜因自叩其门曰郎觉否请暂出相见靖曰诺遂下阶见之夫人曰此非人宅乃龙宫也妾长男赴东海婚礼小男送妹适奉天符次当行雨计两处云程合逾万里报之不及求代又难辄欲奉烦顷刻间如何靖曰靖俗人非乘云者奈何能行雨有方可教即唯命耳夫人曰苟从吾言无有不可也遂敕黄头青骢马来又命取雨器乃一小瓶子系于鞍前戒曰郎乘马无漏御勒信其行马跑得嘶鸣即取瓶中水一滴滴马鬃上慎勿多也于是上马腾腾而行倏忽渐高但讶其稳疾不自知其云上也风急如箭雷霆起于步下于是随所跃辄滴之既而电掣云开下见所憩村思曰吾扰此村多矣方德其人计无以报今久旱苗稼将悴而雨在我手宁复惜之顾一滴不足濡乃连下二十滴俄顷雨毕骑马复归夫人者泣于厅曰何相误之甚本约一滴何私下二十尺之雨此一滴乃地上一尺雨也此村夜半平地深二丈岂复有人妾已受谴杖八十矣但视其背血痕满焉儿子亦连坐奈何靖渐怖不知所对夫人复曰郎君世间人不识云雨之变诚不敢恨只恐龙师来寻有所惊恐宜速去此然而劳烦未有以报山居无物有二奴奉赠总取亦可取一亦可惟意所择于是命二奴出来一奴从东廊出仪貌和悦怡怡然一奴从西廊出愤气勃然掬怒而立靖曰我猎徒以斗勐事今但取一奴而取悦者人以我为怯也因曰两人皆取则不敢夫人既赐欲取怒者夫人微笑曰郎之所欲乃尔遂揖与别奴亦随去出门数步回望失宅顾问其奴亦不见矣独寻路而归及明望其村水已极目大树或露梢而已不复有人其后竟以兵权靖寇难功盖天下而终不及于相岂非取奴之不得乎世言关东出相关西出将岂东西喻耶所以言奴者亦下之象向使二奴皆取即极将相矣第二卷蓬莱宫娥嘉兴府治东石狮巷有朱姓者年二十余训蒙为业状貌虽陋而风神自雅隆庆春一日道经南城下花雨蒙蒙柳风展转之间神情恍惚渐至海月楼西竟迷去路心正惊疑忽有二女童施礼于前曰奉主母命邀先生过山朱曰素昧识荆得非邀之错耶女童曰至当自知幸弗多却朱与偕行但见崇山峻岭路极崎岖夹道桃株鸟音嘈杂自念生长郡内不意有此佳境更进里许入一洞门遥望楼殿玲珑金玉照耀两度石桥方抵其处屏后出一仙娥霞帔霓裳降阶而迎登殿叙礼引入内室坐定女童进茶讫朱才问娥姓字娥晒曰妾乃蓬莱宫中人也邀君欲了夙世之缘不烦骇问顷间开宴酒肴罗致娥与朱促席畅饮因制贺新郎一词命女童歌以侑觞其词曰花柳绕春城运神工重楼叠宇顷刻间成绿水青山多宛转免教鹤怨猿惊看来无异旧神京虑只虑佳期不定天从人愿邂逅多情相引处佩声声等闲回首远蓬瀛唿小玉旋开锦宴谩荐兰羹须信是琼浆一饮顷令百感俱生且休道尘缘易尽纵然云收雨散琵琶崃依旧凤月交明念此会果非轻酒阑夜静娥荐枕席曲尽鱼水之乐逮晨朱谓娥曰仆承款爱甚欲留连但家君颇严不归恐致深罪愿朝去暮来可也娥愀然曰灵境难逢佳期易失妾因与君夙缘未了故移洞府于人间委仙姿于凡客耳正议久交何即请去朱唯而止三日后朱复恳归娥乃设宴正殿铺陈饮馔比昨愈奇且丰劝朱酩叮将彻时出一锦轴展于净几写诗十绝以赠各挥涕而别仍命女童送朱出洞忽风雨暴至云雾晦冥咫尺莫辨不觉失足堕于山下须臾天开云朗乃颠扑北城岑寂之处宛若梦觉归述其事父以少年放逸迷宿花柳中假此自掩耳欲责之朱不得已出锦轴呈父父见云章灿烂信非凡笔怒始少释时求玩者甚众因彔诗于后焉其一三山窈窕许飞琼伴我来经几万程好与清华公子会不妨玄露谩相倾其二壶天移傍郡城壕云自飞扬鹤自巢千载偶偕尘世愿碧桃花下共吹萧其三海外三山十二楼弱流环绕不通舟此身也解为云雨迢递鸾驾携李游其四涧水流杯出凤台引将刘阮入山来春怀何事难拘束谩被东风吹得开其五海天漠漠彩鸾飘争奈文萧有意邀自分不殊花夜合含香和露乐深宵其六莫道仙凡各一方须知张硕遇兰香春风尝恋人间乐底事无心问海棠其七百雉斜莲一道开为君翻作雨云台高情彷彿襄王事宋玉如何不赋来其八湖柳青青花蒲枝可怜分手艳阳时离宫谩自添离思瞒得封姨不我知其九阳台后会已无期眉上春云不自知那更灵官传晓令含情骑鹄强题诗其十驱山缩地迥尘衰从此交情事不关他日离愁何处慰暂将三塔作三山后事竟息轴亦寻失去不知其为何仙也陶尹二君传唐大中初有陶太白尹子虚二老人相契为友多游嵩华二峰彩松脂茯苓为业二人因携酿酝陟芙蓉峰寻异境息于大松林下因倾壶饮闻松梢有二人抚掌笑声二公起而问曰莫非神仙乎岂不能下降而饮斯一爵笑者曰吾二人非山精水魅仆是秦之役夫彼即秦宫女子闻君酒馨颇思一醉但形体改易毛发怪异恐子悸栗未能便降子但安心徐待吾当返穴易衣而至幸无遽舍我去二公曰敬闻命矣遂久伺之忽松下见一丈夫古服严雅一女子鬟髻彩衣俱至二公拜谒忻然还坐顷之陶君启神仙何代人何以至此既获拜侍愿法未悟古丈夫曰余秦之役夫也家本秦人及稍成童值始皇帝好神仙术求不死药因为徐福所惑搜童男童女千人将之海岛余为童子乃在其选但见鲸涛蹙雪蜃阁排空石桥之柱欹危蓬岫之烟沓渺恐葬鱼腹犹贪雀生于危难之中遂出奇计因脱斯祸归而易姓业懦不数年中有遭始皇煨烬典坟坑杀儒士缙绅泣血簪绂悲号余当此时复在其数时于危惧之中又出奇计乃脱斯苦又改姓氏为版筑夫又遭秦皇信妖妄遂筑长城西起临桃东之海曲胧雁悲画塞云烟空乡关之思魂飘沙碛之劳力竭堕趾伤骨陷雪触冰余为役夫复在其数遂于辛勤之中又出奇计得脱斯难又改姓氏而业工乃属秦皇帝崩穿凿骊山大修茔域玉墀金砌珠树琼枝绮殿锦官云楼霞阁工人匠石尽闭幽隧念为工匠复在数中又出奇谋得脱斯苦凡四设权奇之计俱脱大祸知不遇世遂逃此山食松脂木实乃得延龄耳此毛女者乃秦之宫人同为殉者余乃同与脱骊山之祸共匿于此不知于今经几甲子耶二子曰秦于今世继正统者九代千余年兴亡之事不可历数二公遂俱稽颡曰余二小子幸遇大仙多劫因依使今谐遇金丹大药可得闻乎古丈夫曰余本凡人但能绝其世虑因食木实乃得凌虚岁久日深毛发钳绿不觉生之与死俗之与仙鸟兽为邻同乐飞腾自在云气相随亡形得形无情无性不知金丹大药为何物也二公曰敬闻命矣饮将尽古丈夫折松枝叩玉壶吟曰饵柏身轻叠嶂间是非无意到尘寰冠裳暂备论浮世一饷云游碧落闲毛女继和曰谁知古是与今非闲蹑青霞到翠微萧管秦楼应寂寂彩云空惹薜萝衣古丈夫曰吾与子邂逅相遇那无恋恋耶吾有万岁松脂千秋柏子少许汝可各分饵之亦应出世二公捧受拜荷以酒吞之二仙曰吾当去矣善自道养无令漏泄伐性使神气暴露于窟舍耳二公拜别但觉超然莫知其踪去矣旋见所衣之衣因风化为花片蝶翅而扬空中陶尹二公今巢居莲花峰上颜脸微红毛发尽绿云台观道士往往遇之亦时细话得道之来由尔柳归舜传柳归舜传吴兴柳归舜隋开皇二十年自江南抵巴陵大风吹至君山下因维舟登岸寻小径不觉行四五里兴酣逾越谿涧不由径路忽道旁有一大石表里洞彻圆而砥平周匝六七亩其外尽生翠竹圆大如盎高百余尺叶曳白云森罗映天清风徐吹戛为丝竹音石中央又生一材高百尺条干僵阴为五色翠叶如盘花径尺余色深碧蕊深红异香成烟着物霏霏有鹦鹉数千翱翔其间相唿姓字音旨清越有名武游郎者有名阿苏儿者有名武仙郎者有名自在先生者有名踏莲露者有名凤花台者有名戴蝉儿者有名多花子者或有唱歌者曰吾此曲是汉武钧弋夫人常所唱词曰戴蝉儿分明传与君王语建章殿里未得归朱箔金缸双凤舞名阿苏者曰我忆阿娇深宫不泪时唱曰昔请司马郎为作长门赋徒使费百金若王终不顾又有诵司马相如大人赋者曰吾初学赋时为赵昭仪抽七宝钗横鞭余痛不彻今日诵得还是终身一艺名武游郎者曰余昔见汉武帝乘郁金揖泛积翠池自吹紫玉萧音韵朗畅帝意欢适李夫人歌以随歌曰顾鄙贱奉恩私愿吾君万岁期又名武仙郎者问归舜曰君何姓氏行第归舜曰姓柳第十二曰柳十二自何许来归舜曰吾将至巴陵遭风泊舟兴酣至此耳武仙郎曰柳十二官偶因遭风得臻异境此所为因病致妍耳然下官禽鸟不能致力生人为足下转达桂家三十娘子因遥唿曰阿春此间有客即有紫云数片自西南飞来去地丈余云气渐散遂见珠楼翠幕重槛飞槛周匝石际一青衣自中出年始十三四身衣珠颜甚姝美谓归舜曰三十娘子使阿春传语郎君贫居僻远劳此检校不知朝来食否请垂略坐以具蔬馔即有捧水精牀出者归舜再让而坐阿春因教凤花台鸟何不看客三十娘子以黄郎不在不敢接对郎君汝若等闲似前度受捶有一鹦鹉即飞至曰吾乃凤花台也近有一篇君能听乎归舜曰平生所好实契所愿凤花台乃曰吾昨过蓬莱玉楼因有一章诗曰露接朝阳生海波翻水晶玉楼瞰寥廓天地相照明此时下栖止投迹依旧楹顾余复何忝日侍群仙行归舜曰丽则丽矣足下师乃谁人凤花台曰仆在王母左右一千余岁杜兰香教我真篆东方朔授我秘诀汉武帝求大中大夫遂在石渠署见杨雄王褒等赋颂始晓箴论王莽之乱方得还吴后为朱然所得转移陆逊复见机云制作方学缀篇什机云被戮便至于此殊不知近日谁为宗匠归舜曰薛道衡江总也因诵数篇示之凤花台曰近代非不靡丽殊少骨气俄而阿春捧赤玉盘珍羞万品目所不识甘香裂鼻饮食讫忽有二道士自空飞下顾见归舜曰大难得与鹦鹉相对君非柳十二乎君船以风便索君甚急何不促回因投一尺绮曰以此掩眼即去矣归舜从之忽如身飞却坠巴陵达舟所舟人欲发问之失归舜已三日矣后却至此泊舟寻访不复再见也元藏机处士元藏机自言后魏清河孝王之孙也隋炀帝时官任奉信郎大业九年为过海使判官无何风浪坏船黑雾四合同济者皆不免而藏机独为破木所载殆经半月忽达于洲岛间洲人问其从来则瞀然具以事告洲人曰此沧洲去中国已数万里乃出菖蒲花桃花酒饮之而神气清爽其洲方千里花木常如二月地上宜五谷人多不死出凤凰孔雀灵牛神马之属更产分蒂瓜长二尺其色如椹二颗二蒂有碧枣丹栗皆大如梨其洲人多衣缝掖衣戴远游冠与之话中国事则历历如在目前所居或金阙银台玉楼紫阁奏萧韶之乐饮香露之醑洲上有久视之山山下出澄水泉其泉阔一百步亦谓之流渠虽投之金石终不沉没故洲人以瓦铁为船肪更有金池方十数里水石泥沙皆如金色其中有四足鱼又有金莲花洲人研之如泥以间彩绘光辉焕烂与真无异但不能拒火而已更有金茎花如蝶每微风至则摇荡如飞妇人竞彩之以为首饰且有语曰不戴金茎花不得在仙家更以强木造船其上多饰珠玉以为游戏强木不沉木也方一尺重八百斤巨石缒之终不没藏机淹留既久忽念中国洲人遂制凌风舸以送焉激水如箭不旬即达于东莱问其国乃皇唐也询其年号即贞元也访其乡里棒芜也追其子孙疏属也有隋大业元年至贞元年末已二百年矣有二鸟大类黄鹏每翔翥空中藏机唿之即至或令衔珠或令受人语乃谓之转言鸟出沧洲也藏机工诗好酒混俗无拘检十数年间遍游江表人莫之知而赵归真常与藏机弟子九华道士叶通微相遇求得其实归真以藏机之异备奏上上令谒者赍手诏急征及至中路忽然亡去谒者惶恐即上疏具言其故上览疏咨嗟曰朕不如明皇帝以降异人后有人见藏机泛小舟于海上至今江表道流大传其事焉唐宪宗唐宪宗好神仙不死之术元和五年内给事张维则自新罗国回云于海中泊山岛间忽闻鸡犬鸣吠似有烟火遂乘月闲步约及一二里则见花木楼台殿阁金户银阙其中有数公子戴章甫冠衣紫霞衣吟啸自若维则知其异遂请谒公子曰汝何所从来维则具言其故公子曰唐皇帝乃吾友也当汝旋去愿为传语俄而命一青衣捧出金龟印以授维则乃置之于宝匣复谓维则曰致意皇帝维则遂持之还舟中回顾旧路悉元踪迹金龟印长五寸上负黄金玉印面方一寸八分其篆曰凤芝龙木受命无疆维则至京师即具以事上进宪宗曰朕前生岂非仙人乎及览金龟印欢异良久但不能谕其文耳因缄以紫泥玉锁置于帐内其后往往见五色光可长丈余是月寝殿前连理树上生灵芝二株宛如龙凤宪宗因叹曰凤芝龙木宁非此兆乎时又有处土伊祁玄解缜发童颜气息香洁常乘一黄牝马才三尺高不啖刍粟但饮醇酎不施缰辔惟以青毡籍其背常游历青兖间若与人款曲话千百年事皆如目击帝知其异人遂令密诏入宫内馆于九华之室设紫茭之席饮龙膏之酒紫茭席类茭叶光软香静夏凉冬温龙膏酒黑如纯漆饮之令人神爽此本鸟戈山离国所献也鸟戈山离国见班固西京赋帝每日亲自访问颇加敬仰而玄解鲁朴未尝娴人臣礼帝因问之曰先生春秋高而颜色不老何也玄解曰臣家于海上种灵草食之故得然也即于衣间出三等药实为帝种于殿前一曰双麟芝二曰六合葵三曰万根藤双鳞芝色褐一茎两穗穗形如麒头尾悉具其中有子如琴瑟焉六合葵色红而叶类于葵始生六茎其上合为一株共生十二叶内出二十四花花如桃花而一朵千叶一叶六影其成实如相思子万根藤一子而生万根枝叶皆碧钩连盘曲荫一亩其状类芍药而蕊色殷红细如丝发可长五六寸一朵之内不啻千茎亦谓之绛心藤灵草既成人乃莫见而玄解请帝自彩饵之颇觉神验由是益加时礼重焉遇西域有进美玉者一圆一方径各五寸光彩凝冷可鉴毛发时玄解方坐于帝前熟视之曰此一龙玉也一虎玉也惊而问曰何谓龙玉虎玉也玄解曰圆者龙也生于水中为龙所宝若投之于水必有霓虹出焉方者虎也生于岩谷为虎所宝若以虎毛拂之紫光迸逸而百兽慑服帝异其言遂令尝之各如所说询得玉之由使人曰一自渔者得一自猎者获帝因命取龙虎二玉以锦囊盛之于内府玄解将还东海亟请于帝未许之遇宫中刻木作海上三山彩绘华丽间以珠玉帝元日与玄解观之帝指蓬莱曰若非人仙朕无由得及是境玄解笑曰三岛咫尺谁日难及臣虽无能试为陛下一游以探物象妍丑即踊体于空中渐觉微小俄而入于金银阙内左侧连声唿之竟不复有所见帝追思叹恨近成赢疹因号其山为藏真岛每诘旦于岛前焚凤脑香以崇礼敬后旬日青州奏云玄解乘黄牝马过海矣第三卷灵光夜游彔处士成令言不求闻达索爱会乩山水天历间卜居鑑湖之滨诵千岩竞秀万壑争流之句终日游赏不绝常乘一叶小舟不施篙橹风帆浪息听其所之或观鱼水涯或盟鸥沙际或洲呷鹭或柳岸闻莺沿江三十里飞者走者浮者跃者皆熟其状貌与之相忘自去自来不复疑惧而樵翁渔叟耕童牧竖遇之不问老幼俱得其欢心焉初秋之夕泊舟千秋观下金风乍起白露未零星斗交辉水天一色时闻莲歌菱唱恍惚在渊渚之间令言独卧舟中仰天汉如白练万丈横亘于南北纤云扫迹一尘不起乃叩船舷歌宋之问明河之篇飘飘然有遗世独立羽化登仙之意舟忽自动其行甚速风水俱驶一瞬千里若有物引之者令言莫测须臾至一处寒气袭人清光夺目如玉田湛湛琪花瑶草生其中如银海洋洋异兽神鱼隐其内鸟鹊群鸣白榆乱颠令言度非人间披衣而起见珠官岌然贝阙高耸有一仙娥自内而出披冰绡之衣曳霜纨之帔带翠凤步摇之冠蹑琼纹九章之履侍女二人一执金柄障扇一捧玉环如意星眸月貌光彩照人行至岸侧顾谓令言曰处士来何迟令言拱而言曰仆晦迹江湖忘形鱼鸟素乏诚约又昧平生何以有来迟之问仙娥笑曰卿安得而识我乎所以奉邀至此者盖以卿夙负高名久存硕德将有诚悃借卿传之于世耳乃请令言登岸入门行数十步见一大殿榜曰天章之殿后有一阁题曰灵光之阁阁内设云母屏铺玉华簟四面皆水晶帘以珊瑚钧挂之通明如白昼梁间悬香球二枚兰麝之气芬芳满室请令言对席坐而语之曰卿识此地乎即世人所谓天河妾乃织女之神也此去人间已八万余里矣令言离席而言曰下土愚民甘与草木同腐今夕何幸身游天府足践神宫获福无量受恩过望然未知尊神欲托以何事授以何言愿得一闻以释疑一仙娥乃低首敛躬端肃而致词曰妾乃天帝之孙灵星之女夙禀贞性离群索居岂意下土无知愚氓好诞妄传七夕之期指作牵女之配致令清洁之操受此污辱之名开其源者齐谐多诈之书鼓其波者楚俗不经之语附会其说而唱之者柳宗元乞巧之文铺张其事而和之者张文潜七夕之咏强词巧辩无以自明鄙句邪言何所不至往往形诸简犊播于篇什有曰北斗佳人双泪流眼穿肠断为牵牛又曰莫言天上稀相见犹胜人间去不回又曰未审牵牛意若何须邀织女弄金梭时人不用穿针待那得心情送巧来如此类者不一而足亵侮神灵罔知忌讳是可忍也孰不可忍也令言问曰鹊桥之会牛渚之游今听神言审亦误矣然如娥月殿之奔神女高唐之梦后土灵仇之事湘灵冥会之诗果有之乎抑未然乎仙娥怃然曰娥者月宫仙女后上者地祗贵神大禹开崃之功巫山实佐之而湘灵者尧之女舜之妃也是皆贤圣之伦贞烈之辈乌有如世俗所谓哉非若上元之降封涉麻姑之过方平兰香之嫁张硕彩鸾之遇文萧情慾易生事迹难掩者也世人咏月有曰娥应悔偷灵药碧海青天夜夜心题崃之诗曰一自高唐赋成后楚乡云雨尽堪疑夫日月两曜混沌之际开辟之初既以具矣岂有羿妻之说窃药之事而妄以孤眠独宿侮之乎云者山川灵气雨者天地沛泽奈何因宋玉高唐赋之谬后之人辄指为房筛之乐譬之席之欢慢神渎天莫此为甚湘君夫人贤圣之裔李群玉者果何人斯敢以淫奔之词混于黄灵之庙曰不知精爽落何处疑是行云秋色中自述奇遇引归其身诞妄矫诬名检扫地后土之传唐人不敢指斥则天之恶故借名以讽之耳世俗不识便谓诚然至有韦郎年少耽闲事案上休看太白经之句夫欲界诸天皆有配偶其无偶者则无欲者也士君子于名教中自有乐地何至造述鄙猥诬谤高明既以欺其心又以惑于世而自处于有过之域哉幸卿至世为一白之无令云霄之上星汉之间久受黄口之谗青蝇之玷也令言又问曰世俗之多诳仙真之被诬今听神言详其伪矣然如张蹇之乘槎君平之辨石将信然钦抑妄说欤仙娥曰此事则诚然矣夫博望侯乃金门直吏严君平乃王府仙曹暂谪人间灵性俱在故能週游八极辨识众物岂常人可及乎卿非三生有缘今夕亦乌得而至此遂出瑞锦二端以赠之曰卿可归矣所托之事幸勿相忘令言拜别登舟但觉风露高寒涛澜汹涌一饭之顷却回旧所则淡雾初生天星渐落鸡三鸣而更五点矣取锦视之与世间所织不甚相异姑藏之箧笥以待博物者辨之后遇西域贾胡试出而示焉抚玩移时改容而言曰此天上至宝非人间物也令言问何以知之曰吾见其文顺而不乱色纯而不杂日映之瑞气葱葱而起以尘覆之则自飞扬而去以为帐幄则蚊蚋不敢入以为衣服则雨雪不能濡隆冬御之不必挟纩而附火盛夏披之不必纳凉而授风矣其蚕盖扶桑之叶所饲其丝则天河之水所濯岂非织女机中之物乎君何德得此令言秘之不肯与语遂轻舟短棹一去不返后二十年有人遇之于玉笥峰下颜貌加泽双瞳湛然黄冠布裘不中不带揖而问之则御风而去其疾如飞追之不能及矣西明夫人道士杨稹家于渭桥以居处繁杂颇妨肆业乃诣昭应县长借石瓮寺文殊院居旬余有红裳既夕而至容色姝丽姿华动人稹常悦者皆所不及徐步于帘外歌曰凉风暮起骊山空长生殿锁霜叶红朝来试入华清宫分明忆得开元中稹曰歌者谁耶何清苦之若是红裳又歌曰金殿不胜秋月斜石楼冷谁是相顾人褰帷弔孤影稹拜迎于门既即席问稹之姓氏稹具告稹祖父母叔兄弟中外亲族曾游石瓮寺者元不熟识稹异之曰非鬼物乎对曰吾闻魂气升于天形魄归于地是无质矣何鬼之有曰又非狐狸乎对曰狐狸者佞人也一中其媚祸必能及其世业功德实利生民某虽不淑焉能苟媚而欲奉祸乎稹曰可闻姓氏否对曰某燧人氏之苗裔也始祖有功烈于人乃统丙丁镇南方复以德王神农陶唐氏后又王于西汉因食彩于宋远祖无忌以威勐暴耗人不可亲遂为白泽氏所执今樵童牧竖得以知名汉明帝时佛法东流摩竺法兰二罗汉奏请某十四代祖令显扬释教遂封为长明公魏武季年灭佛法诛道士而长明公幽死魏文嗣位佛法重兴复以长明世子袭之至开元初玄宗治骊山起造华清宫作朝元阁立长生殿以余财因修此寺群像既立遂设东幢帝与妃子自汤殿宴罢微行佛庙礼伽境妃于谓帝曰当于飞之秋不当令东幢岿然无偶帝即命立西幢遂封某为西明夫人因赐玻珀膏润于肌肤设珊瑚帐固予形貌于是巽生及蛾不复强暴矣稹曰歌舞丝竹四者孰妙曰非不能也盖承先祖之明德禀炎上之烈性故奸声乱色不置于心其所能者大则铄金为五兵为鼎鼐钟镛小则花食为百品为炮燔烹炙动即煨山岳而烬原野静则烛幽暗而破昏蒙然则抚朱弦吹玉管骋纤腰矜皓齿皆冶容之未事是不为也昨闻足下有幽隐之志籍甚既久愿一款颜由斯而来非敢自献然宵清月朗喜觌良人桑中之讥亦不能耻倘运与时会少承周旋必无累于盛德稹拜而纳之自是晨去而暮还惟霾晦不复至尝遇风雨有婴儿送红裳诗其词云烟灭石楼空悠悠永夜中虚心怯秋雨艳质畏飘风向壁残花碎侵阶坠叶红还如失群鹤饮恨在雕笼每侵晨请归稹追而止之答曰公违晨夕之养就巖壑而居得非求静专习文乎奈何欲使彩过之人称君违亲而就偶一被瑕玷其能洗涤乎非但损公之盛名亦当速某之生命耳后半年家童归告稹乳母母乃潜伏佛榻以观之果自隙而出入西幢澄澄一灯耳遂扑灭之此后遂绝红裳者金凤外传陈后金凤者闽主王延钧之后福清万安乡人也父侯伦少年美丰姿唐景福初事观察使陈岩以色见噼居起辄与共因得出入卧内其妾陆氏与之私有娠未几岩卒婿范晖自称留后陆托于范生一女其夕梦飞凤入怀因名金凤冒姓陈及王审知人闽攻杀范氏金凤流落民间岩族人陈匡胜收养之梁开平三年审知封闽王选良家女充后宫时金凤年十八性度窈窕善歌舞通音律审知闻之召为才人特蒙宠幸宫室服御之奉与鲁国夫人黄氏比尝筑水晶宫于西湖旁列台谢周回十余里金凤时扈驾从子城复道中出游然不及荡后唐同光三年审知卒子延翰继之延翰妻崔氏陋而淫性复妒搜诸宫人之美者辄幽之别室系以大械刻木为人手击其颊又以铁锥刺其臂一岁中死者八十四人时金凤已乞身为尼深自匿故得免次年延翰为周彦琛所杀而延钧立延钧审知次子初娶汉主女清远公主有美色早逝继选金氏刘氏皆贤而无宠后宫数百无可意者内侍李仿极誉金凤姿色超绝延钧御紫宸门宣见大悦封之为淑妃长兴三年延钧称帝国号闽改元龙启进封金凤为皇后追封其假父陈岩为威武军节度使母陆氏为长乐郡夫人族人陈匡胜为殿使始筑长春宫居之延钧数于其中为长夜之宴每宴辄燃金龙烛数百枝环左右光明如昼敕宫女数十人擎一杯皆金玉玛瑙玻珀玻璃之属以次递进不设几筵酒酣张长枕大牀拥金凤与诸宫女裸卧随意幸之又遣使于日南造水晶屏风周围四丈二尺延钩与金凤淫狎于内令宫女隔屏觇之嬉笑为乐三月上已延钧修楔桑溪金凤偕后宫杂衣文锦列坐水次流觞娱畅沉香之气环佩之响燎烛之光达于远近途中丝竹管弦更番迭奏清音入云观者塞道端阳日造彩舫数十于西湖每舫载宫女二十余衣短衣鼓揖争先延钧御大龙舟以观金凤作乐游曲使宫女同声歌之曲曰龙舟摇曳东复东彩莲湖上红更红波澹澹水溶溶奴隔荷花路不通又曰西湖南湖斗彩舟青蒲紫寥满中洲波渺渺水悠悠长奉君王万岁游游人士女绔绣夹岸杂沓如市夜收宫女入宫多不知所之者延钧亦不问有小吏归守明弱冠美皙如玉延钩嬖之尝唿为归郎延钧有风疾归郎日侍禁中夤夜与金凤通又有百工院使李可殷少与归郎狎因归郎以通于金凤可殷聪敏有智巧归郎令造缕金五彩九龙帐于长春宫织八龙帐外以延钧为一龙既成进之极其华靡延钧欢甚益昵归郎日留宿于内不出国人歌曰谁谓九龙帐惟贮一归郎初金凤因李仿得进及为后仿自矜其功且微闻九龙帐中事颇横恣不为忌金凤不能堪令可殷谮之延钧仿闻之怨金凤负己谋所以夺之宠乃盛饰其妹春燕以进春燕婉媚绝代初入宫年方十五顾盼举止动移上意遂大见幸册为贤妃封仿为皇城使擅爱专席延钧从此不复御九龙帐矣有言真封宅龙见者延钧就其地造跃龙宫又为春燕造东华宫皆以珊瑚为玻璃为櫺瓦檀为粱栋真珠为帘幕范金为柱础穷工极丽宫中供匠作者万人用匮不给仿举薛文杰充国计使文杰巧佞善聚敛多察民间阴事致富人以罪而籍没其资被榜棰者胸背分受仍铜斗熨之建州土豪吴光入朝文杰利其财物将求其罪治之光怒帅众叛奔吴引吴人攻建州延钧遣将救之兵行在道不肯进曰得文杰乃进延钩不得已送文杰于军中磔杀之金凤讽右省常侍李询等上言文杰导九重淫靡竭万户膏脂天怒人怨祸乱旦夕皆由李妃与仿为戎首今文杰就诛妃仿不宜在上左右延钧意犹豫明年元夕御大殿召前翰林学士承旨韩弘文馆学士王倜右补阙崔赵融吏部郎中夏候淑等观灯赐宴命各赋大乐感长春宫失宠赋诗曰泪滴珠难尽容残玉易消倘随明月去莫道梦魂遥延钧为之动因返驾长春宫李仿知人心罪己不自安私与春燕画全身之策以太子继鹏与匡胜有隙乃言春燕之美于继鹏继鹏入宫问病遇春燕于前庑悦之就所居焉匡胜闻而白其事延钧大怒与次子继韬议杀继鹏继鹏惧与李仿图之适医工陈究从宫中出言延钧病不起仿遽令壮士先杀李可殷于家质明金凤诉之延钩强起视朝诘可殷死状仿闻惊惶逼继鹏率皇城卫士入延钧闻鼓噪声走匿九龙帐中卫士刺之不死宫人不忍其苦为绝之继韬及金凤归郎皆遇害于是继鹏即帝位改永和二年为通文元年立春燕为皇后以李仿判六军诸卫事继鹏元妃梁国夫人李氏同平章事敏之女继鹏嬖春燕欲废夫人内宣徽使参政事叶翘谏曰夫人先帝之甥聘之以礼奈何以新爱弃之继鹏不听翘复上书极争继鹏批其纸尾曰春色曾看紫陌头乱红飞尽不禁秋人情自厌芳华歇一叶随风落御沟放翘归老永泰梁国竟废春燕好巫继鹏惑之有妖人谭紫霄以左道见幸事无大小皆决焉紫霄言紫微星临后宫教继鹏别造紫蔽宫为春燕游幸之所土木之盛倍于东华又筑三清台三层于城中括民间黄金数千斤铸玉皇大帝元始天尊大上老君像日焚龙脑薰陆诸香数十斤紫霄导春燕诸后宫作乐其下昼夜不辍谓为继鹏延年永祚而亵无忌国人丑之后紫霄事败被戮仿亦以异志见杀春燕之宠浸衰继鹏徙居长春宫夜坐忽忽不乐俄闻悲泣声渐近彷彿见金凤衔哀至前而归郎李可殷陈匡胜自宫外领红衣执戈矛者数百人继鹏大惊趋而避之有顷宫中火起紫薇东华跃龙诸处顿成灰烬继鹏疑控鹤都将连重遇纵火将加诛重遇惧夜半绕军围长春宫继鹏挟春燕率黄门卫士斩关出奔次梧桐岭追兵至执继鹏归庄缢杀之春燕度不免触墙死时通文四年七月十三日也葬莲花山侧号康陵先是金凤与延钧亦葬是山号惠陵开运中南唐师败李仁达于古城乱军发诸陵剔取宝玉金凤春燕容色如生鲜血流渍山为之赤后人名其山为胭脂山云第四卷金钏记天历己巳建康有窦时雍者家素寒微而骤富一女名羞花年已及笄风流俊雅尤长于诗溧水士人章文焕与窦为中表亲然亦才貌出类人以聪俊章郎称之自幼每过窦家时雍甚爱重之尝戏指女曰长必以妹配汝生女亦各留意乃私为之诗曰春风连理两枝梅曾向罗浮梦里来分忖东君好调护莫教移傍别人开羞花踵韵答之曰庚岭清香一树梅凌寒不许蝶蜂来料应一点春消息留向孤山处士开生女情好甚勤或与之对酌灯下或与之吟眺花前时雍不之禁也一日文焕羞花会于迎晖轩下相与弃棋文焕吟之曰纷纷车马渡河津黑白分明目下真羞花续曰莫使机关争胜负两家人是一家人生女大笑又铺紫氍毹于中庭摊牌较胜文焕笑曰但要合着油瓶盖羞花笑曰只恐贪花不满三十耳文焕兴浓求与之合羞花变色曰概为正配岂效鹑奔妾虽至愚决非金夫而不有躬也兄何忽略如此文焕跽而言曰人心翻覆势若波澜倘他日以兄妹为辞将如之何羞花语塞遂相交会既而柳眉半蹙玉笋微寒有体弱不胜之状两情缱绻极尽淫乐文焕低吟曰鸾凤相交颠倒颠武林春色会神仙轻回杏脸色钗坠浅蹩蛾眉云鬓偏羞花续曰衣惹粉花香雪散帕沾桃浪嫩红鲜迎晖轩下情无限绝胜人间一洞元两情欢足羞花脱臂上金钏一双与生曰好赏此钏是即主盟文焕拜而受之未几时雍知觉恐终败露召生谓曰汝宜速回倩媒求聘也文焕拜谢将行羞花私贻馈赆且叮咛早来饮泣而别文焕回见父母备陈其情父母悦从卜日下礼羞花因念生之故寻命家人致缄文焕启视乃集古绝句十首其一绣户纱窗北里深灯昏香烬拥寒衾故园书动经年别蒲地月明何处砧其二嗟君此别意何如闲看江云思有余愁傍翠蛾分八字酒醒孤枕雁来初其三风带潮声枕章凉江流曲似九回肠朱门深闭烟霞暮一点残灯伴夜长其四乱愁依旧锁眉峰为想年来樵悴容离别几宵魂耿耿碧霄何路得相逢其五双垂别泪越江边待月东林月正圆云鬓罢梳还对镜恐惊憔悴入新年其六欲于何处寄相思懒对妆台拂画眉咫尺烟江几多地好风偏自送佳期其七强拂愁眉下小楼感时伤别思悠悠同来不得同归去几度高吟寄水流其八百忧如草雨中生十指宽催玉箸轻惆怅溪头从此别子规枝上月三更其九寒窗灯尽月斜辉桃李阴阴柳絮飞春色恼人眠不得高楼独上思依依其十绿杨红杏蒲城春不见当时劝酒人闻说驾啼却惆怅带围宽尽小腰身文焕得诗不胜欢悦随即备札倩媒求聘择期人赘合卺之夕时雍欲试生才即席上宣言曰门栏撤帐不必旧词今要新人口占为之毋容思索可也文焕作催妆诗二绝云红摇花烛二更过妆就风流体态多织女莫教郎待久速乘鹤驾渡银河又笙歌鼎沸满华堂深院佳人尚晏妆愿得早乘云驭降张郎久待杜兰香时雍贺客大奇其才赞之不容口生女会晤重整新欢而佳人才子之情遂矣好事者皆作诗纪之褒而成帙号金钏集行于当世宝环记淳熙中有阮生名华美姿容赋性温茂犹善丝竹时以三郎称之上元夜因会其同游击筑飞觞唿卢博胜约为长夜之欢既而相携踏于灯市时漏尽铜龙游人散矣仰观皓月蒲轮浮光耀彩华欣然曰当此景而归枕席奈明月笑人孰若各事所能共乐清光之下众曰善一友能歌华吹紫玉萧和之声人云表近居有女玉兰陈太常子也灯筵方散步月于庭忽闻玉管呜呜因命侍儿窥之还曰阮三郎会交于彼兰颔之数四凝睬者久之因低讽一绝曰夜色沉沉月满庭是谁吹彻绕云声呜呜只管翻新调那顾愁人泪染襟遂怏怏而入华等曲终各散去明夜复会于此如是数夕皆然一夕众友不至华独徘徊星月之下自觉无聊乃吹玉萧一曲自娱未终忽一双鬟冉冉而至华戏谓曰何氏子冒露而行鬟笑曰某陈宅侍儿也因小姐玩月于庭闻萧心醉特遣妾逆郎以图清夜之话华思曰彼朱门若海阍寺守之倘有不虞何以自解因谢之曰予萎焉燕侣敢望凤俦既辱辱音倍加雀跃但云朗隔若天汉露草畏乎夜行愿酌斯心达之幸也侍儿去俄顷复至出一物曰如郎见疑请以斯物为质华视之乃镶金约指环也遂约之于指无暇疑思心喜若狂随之俱往至三门月色如昼见兰独倚小轩衣绛绡衣幽姿雅态风韵翩然虽惊鸿游龙不足喻也方欲把臂诉衷忽闻传唿声兰即遁去华狼狈而归寝不成寐因吟一词曰玉萧一曲无心度谁知引入桃源路邂逅曲栏边匆忙欲并肩一时风雨急忽尔分双翼回首洛川人翻疑化作云遂日仿惶于陈氏之居而香阁沉沉无媒可达日为赢瘦寝食皆忘父母及兄百方问之皆隐而不露有友张远华之至交也闻华病往视之因就榻究其病源华沉吟不答惟时时以目顾其手呜咽不胜远因逼视之惟指约一环而已远会其意因曰子有所遇乎倘可致力弟当力图之华终日支吾而远苦叩不已华度其可与谋因长叹曰异香空染贾院墙高翠羽徒存洛川云散更何言哉远得其曲折因曰彼重门深锁握手诚难幸有此环容仆试筹之可也遂袖之而出凝目于陈氏之门以窥其罅俄顷一尼自其门出迹其踪视之乃避尘庵之尼远喜曰吾计得矣遂尾尼至庵出一白镪于前曰有事相烦倘师能成之当图重报尼叩其详远曰吾友阮郎钟情于陈太常之女彼此相慕会面无期闻师素游其门愿得良谋以图一晤尼始有难色远恳之数四始曰俟有便可乘当相报也遂收其环而别次日尼清晨至陈大常家见兰着杏黄衫子云舍半偏从其母摘玫瑰于庭见尼至惊谓曰露草未干梁燕犹宿师来何若此早尼笑曰不辞晓露而至特有所请耳其母问之曰敝庵新铸大士宝像翌日告成愿夫人同小姐随喜一观为青莲生色其母曰女子差长身当独行时兰方抱郁无聊正思闲适闻母不许颜微佛然尼再四怂慂夫人因许共往遂延早膳兼致闲谈尼因耳目四集终难达情遂推更衣于小轩僻所兰蹑其后因与俱行尼遂微露指环兰触目心惊即把玩不已逡巡泪下不能自持因强作笑容叩其所自尼曰日有一郎持此祷佛幽忱积恨顾影伤心默诵许时遂施此环而去兰复叩其姓名遂欷泣下尼故惊曰小姐对此而悲其亦有说乎兰羞怩久之遂含泪言曰此情惟师可言亦惟师可达但摇摇不能出口耳尼强之曰昔者闲窥青锁偶遇檀郎欲寻巫崃之踪遂解汉江之佩脱兹金指聊作赤绳蝶梦徒惊鹊桥未架适逢故物因动新愁耳尼曰小姐既此关情何不一图觌面兰叹曰秦台凤去梦岫云迷一身静锁重帏六翮难生弱体欲图幸会除役梦魂耳尼见悽惨情真遂告以所来之故兰喜极不能言惟笑颔其首而已因出所题闺怨便作回音其一曰日永凴栏寄很多恹恹香阁竟如何愁肠已自如针刺那得闲情绣绮罗其二曰清夜凄凄懒上牀挑灯欲自写愁肠相思未诉魂先断一字书成泪万行其三曰玉漏催残到枕边孤帏此际转凄然不知寂寞嫌更永却恨更筹有万千其四曰朝来独向绮窗前试探何时了此缘每日慇懃偷问卜不知掷破几多钱因更出一环并前环付尼临别曰师计固良第恐老母俱临元其隙耳尼笑曰业已筹之小姐至庵但为倦极思睡某当有计耳尼因出别夫人往复远信未行数步远已迎前遂同至阮所以诗及环付之华喜不自持病立愈矣遽起栉沐夜分以肩舆载至尼庵匿于小轩邃室次晨夫人及兰果联翩而至尼延茶毕遂同游两廊卓午兰困倦不胜时欲隐几尼谓夫人曰小姐倦极思寝耳某室清幽颇甚能暂憩而归乎夫人许诺遂送一小室中更外为加钥兰入其内果幽雅绝伦旁设一门随手可启兰正注目忽华自牀后冉冉而来兰惊喜交加令其蹑足两情俱洽遂笑解罗襦虽戏锦浪之游鳞醉香丛之迷蝶亦不足喻也欢好正浓而华忽寂然不动兰惊谛视已声息杳如遂惶惧不胜推之牀壁噘然而起遽整云鬟母虽讶其神色异常第以为疾作耳遂命舆别尼而归舆音未寂张远及华之兄至谓尼曰事成否尼笑曰幸不辱命远问三郎何在尼指其室曰犹作阳台梦未醒耳遂推门共入唤之数四近而推之死矣各相失色元言因思其久病之躯故宜致是遂归报其父托言养病于庵而殂其事遂隐而人无知者惟兰中心郁结感慨难伸几寤寐之间无非愁恨乃续前之四韵其一曰行云一梦断巫阳懒向台前理旧妆憔悴不胜羞对镜为谁梳洗整容光其二曰几向花间想旧踪徘徊花下有谁同可怜多少相思泪染得花枝片片红其三曰一自风波起楚台深闺冷落已堪哀余烟空自消金鸭耶得芳心化作灰其四曰云和独抱不成眠移向庭前月满天别怨一声双泪落可怜点点湿朱弦自此终日恹恹遂已成娠其母察其异因潜叩兰度不可隐遂尽露其情且涕泣而言曰女负罪之身死无足惜所以厚颜苟存者为斯娠在耳倘母生之为阮氏之未亡妇足矣母乃密白于太常始犹怒甚终亦无奈遂请阮老于密室以斯情达之阮亦忻然因托言曾聘于华者遂迎之以归数月而生一子取名学龙兰遂蔬缟终身目不窥户后龙年十六而登第官至某州牧兰因受旌焉彩舟记福州守吴君者江右人有女未笄甚敏慧玉色浓丽父母钟爱之携以自随秩满还朝候风于淮安之版闸邻舟有太原江商者亦携一子其名曰情生十六年矣雅态可绘敏辩无双其读书处正与女窗相对女数从隙中窥之情亦流盼而无缘致慇懃偶侍婢有濯锦船舷者情赠以果饵问小娘子许适谁氏婢曰未也情曰读书乎曰能情乃书难字一纸托云偶不识此为我求教女郎得之微晒一一细注其下且曰岂有秀才而不识字者婢还以告情知其可动为诗以达之曰空复清吟托袅烟樊姬春思满画船相逢何必蓝桥路休负沧波好月天女得诗愠曰与尔暂相萍水那得以绝句撩人欲白父笞其婢婢再三恳乃笑曰吾为诗骂之乃缄小碧笺以酬曰自是芳情不胜春春光何事恼闺人淮流清浸天边月比以郎心向我亲生得诗大喜即令婢返命期以今宵启窗虔候女微晒曰我闺筛幼怯何缘轻出郎君岂无足者耶生解其意候人定蹑足蹬其舟女凴栏待月见生跃然携肘入舟喜极不能言惟嫌解衣之迟而已女羞涩娇懔噤不能畅情抚弄久之方洽其婉娈胶密之态虽吴生妙染不能模写万一也既而体慵神荡各有南柯之适风便月明两舟解缆东西殊途顷刻百里江翁晨起觅其子不得以为必登圂坠死淮流返舟求尸茫如捕影但临渊号恸而去天明情披衣欲出已失父舟所在女惶迫无计藏之船旁榻下日则分饷羹食夜则出就枕席如此三日生耽于美色殊不念父之离邈也其嫂怪小姑不出又撰兼两人伺夜窥觇见姑与少男子切切私语白其母母恚不信身潜往视果然以告吴君吴君搜其舱得情榻下拽其发以出怒目砺刃其颈欲下者数四情忽仰首求哀容态动人吴君停刃叱曰尔为何人何以至此生具述姓名且曰家本晋人阀阅亦不薄昨者猖狂实亦贤女所招罪俱合死不敢逃命吴君熟视久之曰吾女已为尔所污义无更适之理尔肯为吾婿吾为尔婚情拜位幸甚吴君乃命情潜足挂舵上唿人求援若遭溺而倖免者庶不为舟人所觉生如戒吴君令篙者掖之佯曰此吾友人子也易其衣冠抚之如子抵济州假巨室华居召傧相大讲合婚之仪舟人悉与宴了不知其所由既自京师返筛延名士以训之学业大进又遣使诣太原访求其父父喜赉珍聘至楚留宴累月乃别情二十三领乡荐明年登进士第与女归拜翁姑会亲里携家之官初为南京礼部主事后至某郡大守膺翟之封有子凡若干人遐迩传播以为奇遇云晁彩外传大历中有晁彩者小字试莺女子中之有文而能言者也与母独居深娴翰墨丰姿艳体映带一时有尼常出入其家言彩美丽为天下冠不施丹铅而眉目如画不佩芳芷而体恒有香不簪珠翠而鬟鬓自冶尝见其夏月着单衫子右手攀竹枝左手持兰花扇按膝上注目水中游鱼低讽竹枝小词若黄莺学啭真神仙中人也性爱看云其尤爱者赤黑色也故其室名曰窥云室其馆名曰期云馆一日兰花始发其母命赋之彩即应声曰隐于谷里显于澧浔贵比于白玉重匹于黄金既入燕姬之梦还鸣宋玉之琴其敏慧若此少与邻生文茂笔札周旋每自誓言当为伉俪及长而散去犹时时托侍女通慇懃茂尝春日寄以诗曰美人心共石头坚翘首佳期空黯然安得千金遗侍者一烧鹊脑绣房前其二曰晓来扶病镜台前元力梳头任髻偏消瘦浑如江上柳东风日日起不眠其三曰旭日瞳瞳破晓霾遥知妆罢下芳阶那能飞作梧花凤一集佳人白玉钗其四曰孤灯才灭已三更窗雨无声鸡又鸣此夜相思不成梦空怀一梦到天明彩得诗因遣侍儿以青莲子十枚寄茂且曰吾怜子也茂曰何以不去心侍者曰正欲使君知其心苦耳茂持啖未竟坠一子于盆水中有喜鹊过恶污其上茂遂弃之明早有并蒂花开于水面如梅英大茂因喜曰吾事济矣取置几头数日始谢房亦渐长剖之各得实五枚如所来数茂即书其异托侍女以报彩彩持阅大喜曰并蒂之谐此其征矣因以朝鲜茧纸作鲤鱼函两面俱画鳞甲腹下令可以藏书遂寄茂以诗曰花笺制叶寄郎边的的寻鱼为妾传并蒂已看灵鹊报情郎早觅买花船荏苒至秋屡通音问而欢好无由偶值其母有姻席之行彩即遣人报茂茂喜极乘月至门遂酬夙愿焉晨起整衣两不忍别彩因自剪鬓发持以赠茂且曰好藏青鬓早缔白头也茂归藏于枕畔兰香芳烈馥馥动人因以诗寄之曰几上金猊静不焚匡牀愁卧对斜曛犀梳金镜人何处半枕兰香空绿云绸缨之后又复无机可乘时值抄秋金风淅栗彩无聊之极因遣侍儿以诗寄茂曰珍簟生凉夜漏余梦中恍惚觉来初魂离不得空成病面见无由浪寄书窗外江村钟响绝枕边梧叶雨声疏此时最是思君处肠断寒猿定不如茂答曰忽见西风起洞房卢家何处郁金香文君未奔先成渴颛项初逢已自伤怀梦欲寻愁落叶忘忧将种恐飞霜惟应会付青天月共听牀头漏声长自此以后间阔弥深彩抱郁中怀遂调素质母察其异苦询侍儿侍儿因微露其情母叹曰才子佳人自应有此然古多不偶吾今当为成之因托斧柯以彩归茂定情之夕更鬯幽怀若比目之逝青波文禽之逐绿水也如此经年并肩倚膝试期逼迫茂欲买悼长安临行茂因问曰吾舍汝而远行天涯俄顷得无悲乎晁彩惨然动容曰君岂知也窃闻分手那御伤心江上斜阳正当春日崃中行雨已阻朝云况兰叶之当醉属文无之将贻望长亭而跳脱缓对离觞而腰骤宽抚鸳枕于连宵预湔怨泪望鱼书于他日宁事兰膏幸践刀环之期毋贻机锦之怨又口占诗曰夫君远别妾心愁踏翠江边送画舟欲待相看迟此别只愁红日向西流彩家畜一白鹤名素素一日雨中忽忆其去试谓鹤曰昔王母青驾绍兰紫燕皆能寄书达远汝独不能乎鹤延颈向彩若受命状彩即援笔直书二绝系于其足竟致其夫诗曰窗前细雨日啾啾妾在闺中独自愁何事玉郎久离别忘忧总对岂忘忧又曰春风送雨过窗东忽忆良人在客中安得妾身今似雨愿随风去与郎同彩痛夫远离解足下青丝白云履一双寄之曰如妾踵君而行也履下冥木出于彩手极为精巧至京遇博物君子窥见之曰此谓白云青舄王母御之会穆王于赤水之上者也故中国传其制天子赤舄凡舄色皆象裳妇人之舄饰以白云口缀双珠越两月茂得隽归试问彩曰此履于古有制乎对曰此西王母御以降赤水者茂因益敬重焉一日偶病消渴生赠以武夷茶一函彩谢曰猥辱来贶不惟捐疾勉我良深第岸本不移岂能止舟行之惑日仍有度宁可解云驶之疑请讽匪石之言永结断金之好睹物心悲力书不尽生以书示所知都不解其指一客在旁曰茶名不迁意在勉其一志故有此答耳其博物皆类此彩与茂赓和甚多而其最艳者子夜歌十八首因附于后云其一曰侬既剪云鬟郎亦分丝觅向无人处作同心结其二曰夜夜不成寐拥被啼终夕郎不信侬时但看枕上迹其三曰何时得成匹离恨不复牵金针刺菡萏夜夜得见莲其四曰相逢逐凉候黄花忽复香颦眉腊月露愁杀未成霜其五曰明窗弄玉指指甲如水晶剪之特寄郎聊当携手行其六曰寄语闺中娘颜色不常好含笑对棘实欢娱须是枣其七曰良会终有时劝郎莫得怒姜櫱喂春蚕要绵须辛苦其八曰醉梦幸逢郎无奈乌哑哑中山如有酒敢借千金价其九曰信使无虚日玉寄盈觥一年一日雨底事大多晴其十曰绣房拟会眼西窗日离离手自施屏障恐有女伴窥其十一曰相思百余日相见苦无期寨裳摘莲花要莲敢恨池其十二曰金盆盥素手焚香诵普院平生酬所愿与郎为一身其十三曰花池多芳水玉杯挹赠郎避人藏袖里湿却素罗裳其十四曰感郎金针赠欲报物俱轻一双连素缕与郎聊定情其十五曰寒风响枯木通夕不得卧早起遣问郎昨宵何以过其十六曰得郎日嗣音令人不可睹熊胆磨作墨书来字字苦其十七曰轻巾手自制颜色烂含桃先怀侬袖时然后约郎腰其十八曰侬赠绿丝衣郎遗玉钩指郎欲系侬心侬思着郎体紫竹小传大观中有紫竹者工词善于调谑恒谓天下无其偶一日手李后主集其父玄伯问曰后主词中何处最佳答曰问君能有几多愁恰似一江春水向东流耳玄伯默然尝游于野有秀才方乔乐至人也一与紫竹遇欲睹其状更不可见昼夜思之面貌恍惚中心拂郁每入见卖美人图者辄取视冀其有相似者或狭邪妓馆无不留意用计万端竟无其人终日悲慕几成痼疾有寄情诗曰眉如远岫首如螓但得相思不相亲若使画工图软障何妨百日唤真真一日遇一道士持一锦囊内有古镜谓乔曰子之用心诚通神明吾有此纯阳古镜藏之久矣今以奉赠此镜一触阴之气留影不散子之所遇少女至阴独钟试使人照之即得其貌矣然后令画工图之所流之影同此女一得阳精影即散去他物尽然又戒乔不可照日一照即飞入日宫散为阳气矣镜背有篆书云火府百鍊纯阳宝镜乔试之果然遂以白玉盘螭匣盛斯镜而达意焉紫竹欣然而受遂得以诗词往来长夏乔读书于种梅馆怀思紫竹至于忘食忽紫竹遗以书其大略云欲结赤绳应须素笺泣珠成泪久比鲛人流火为期聊同织女春风鸳帐里不妨雁语惊寒暮雨雀屏中一任鸡声唱晓乔答之词亦多绔丽柬尾附以玉楼春词曰绿阴扑地莺声近柳絮如绵烟草衬双鬟玉面碧窗人一纸银钩春鸟信佳期远卜清秋夜梧树梢头明月挂天公若解此情深今岁何须三月夏自此音问两绝而想象难真紫竹因觅银光继序其悲愁眷恋之意复缀以卜算子词曰绣阁锁重门携手终非易墙外凭他花影摇那得疑郎至合眼想郎君别久难相似昨夜如何绣枕边梦见分明是遂约于望云门暂会因于墙阴之下闲履苍苔鞋底尽湿而方不至俄闻人语遂归绣闺独倚画屏不胜怅恨作踏莎行一阕云醉柳迷莺懒风熨草约郎暂会闲门道粉墙阴下待郎来藓痕印得鞋痕小尽花日移阴香失袅望郎不到心如捣避人倚屏山魂断还向墙阴绕紫竹既归方乔始至约处四顾仿惶憾惋而去遂以尺犊故相讥调紫竹为菩萨蛮词以戏语以解之曰约郎共会西厢下娇羞竟负从前话不道一腰违佳期难再期郎君知我愧故把书相低寄语不赴期见时须打郎乔复为词戏答云秋风只拟同衾枕春归依旧成孤寝爽约不思量翻言要打郎鸳鸯如共耍玉手何辞打若再负佳期还应我打伊紫竹遂投誓于书乔因寄踏莎行一阂云笔锐金针墨浓螺黛盟言写就囊儿袋玉屏一缕兽炉烟兰房深处深深拜芳意无穷花笺难载帘前细祝风吹带两情愿得似堤边一江绿水年年在后因复寻旧约遂得谐缱绻之私自此两情相得益深紫竹常目乔为重宝尺犊之间往往唿之时紫竹有南蕾桃花片重数钱色如桃花而明莹如榴肉市之得百金因戏以词寄乔曰与郎眷恋何时了爱郎不异珍和宝一宝百金偿算来何用郎戏郎郎莫恨珍宝何须论若要买郎心凭他万万金乔为之抚掌但磋跎时景忽复青阳其父稍有所闻遂召乔以紫竹妻之焉然往来诗词甚多不能毕彔犹有一诗云晨莺不住啼故唤愁人起无力晓妆慵闲弄荷钱水欲唿女伴来斗草花荫里娇极不成狂更向屏山倚又云思郎无见期独坐离情惨门户约花关莫教轻风生怕是黄昏庭竹和烟敛翠恨无涯强把兰缸点观此其风调可想矣姚月华小传姚氏女月华少失母忽梦月轮坠于妆台觉而大悟自幼聪慧组织不习而能独未尝读书自此搦管便有所得其所为古文词妙绝当时随父寓于扬子江时端午江上有龙舟之戏月华出看近舟有书生杨达见其素腕褰帘结五色彩于跳脱发如漆玉凤斜簪巧笑美盼容色艳冶达神魂飞荡然非敢望也每日怀思因制曲序其邂逅名曰泛龙舟一日月华见达昭君怨诗爱其匣中纵有菱花镜羞向单于照旧颜句情不能已遂私命侍儿乞其旧稿且寄诗一纸题曰古怨云江水悠悠春草绿对此思君泪相续羞将离恨向东风理尽瑶琴不成曲杨出于非望乐不可言立缀艳诗体以致其情自以遂各以尺牍往来月华每得达书有密语皆伏读数过烧灰入醇醪饮之谓之款中散一日达饮于姚氏酒酣假寐月华私命侍儿送合欢竹钿枕温凉草文席皆其香阁中物也达虽心荡亦无可奈何遂怅然而归次日晨月华以石花遗达云出丹洞玉池异于他处色如水晶清明而莹久服延年达以词诵之曰青楼仙女隔蓬莱玉树金窗向晓开燕子羽毛非广袖慇懃也带石花来然月华虽工于组织亦巧于丹青凡花齐羽毛世所鲜及笔札之暇聊复自娱人不可得而见也一口正挥毫画芙蓉匹鸟图忽侍儿持达笺至上云奉送不律糜二女侍在侧问曰不律糜何也曰楚谓之聿吴谓之不律燕谓之弗皆笔名也汉人有墨名曰糜遂受之答以所画芙蓉图达见其约略浓淡生态逼真喜不自持觅银光纸裁书谢之其大略云连枝欲长忽阻山溪比翼将翔遽乖云路思结章台垂柳心驰普救啼莺幸传尺素之丹青岂任寸心之铭刻江湖恍在案波浪倏翻窗植写断肠飞挥交颈茧纸发其枝干兔管借之羽毛雌戏苹川雄依苔石色与露花同照烂翼将风叶共低昂明镜晓开苦忆文君之面疏萤夜度遥思织女之机所冀吾人获同斯画越溪吴水之上常得双开汉树秦草之间永教对舞月华读之称赏不已以洒海刺二尺赠达曰为郎作履凡履霜雪则应履而解乃西蕃物也又贴诗曰金刀剪紫绒与郎作轻履愿化双仙凫飞来入闺里盖达与月华虽文翰相通而终未一睹至是见诗心醉若狂乃赂女侍而得一会焉临别谓月华曰少日即来不觉爽约及至姚不即见杨戏书一句调之曰女姚虽美只如半朵桃花姚正怒索笔对曰人信为高莫费一翻言说杨愈奇之遂至往来无间凡久会谓之大会暂会谓之小会又大会谓之鹣鹣会小会谓之白会而欢洽正浓忽其父有江右之迁已买舟于水畔矣彼此仓皇无计可缓遂快快而别月华至舟双眉云锁两颊花愁而饮食恹恹减矣乃效徐淑体缀成一词而犹多悲怨以寄达曰妾生兮不辰盛年兮逢屯寒暑兮心结夙夜兮眉颦循环兮不息如彼兮车轮车轮兮可歇妾心兮焉伸杂沓兮无绪如被兮丝梦丝棼兮可理妾心兮焉分空闺兮岑寂壮阁兮生尘萱草兮徒树兹忧兮岂泯幸逢兮君子许结兮慇懃分香兮剪发赠玉兮共珍指天兮结誓愿为兮一身所遭兮多舛玉体兮难亲损餐兮减寝带缓兮罗裙菱鉴兮情启博炉兮焉熏整袜兮欲举塞路兮荆棒逢人兮欲语匝兮头烦冤兮凭胸何时兮可论愿君兮见察妾死兮何达读之呜咽不胜几绝者数四后达复至其旧院惟见双燕斜飞落英满地而已遂亦整装于江右踪迹之而竟无可查焉尝为友语及之犹呜呜泣下云投桃彔刘尧举字唐卿舒州人也淳熙未父观官平江许浦尧举从之行是年当秋荐遂僦舟就试嘉禾及抵中流见执揖者一美少艾年可二八上下修鬟媚眉眼含娇虽荆布淡妆而过人种种真若海棠一枝斜映水也唐卿惊讶间不觉戚慼心动因默访之知为舟人子乃叹曰有是哉明珠出此老蚌耶唐卿始碍父在不敢通留连将午情莫能已驾言舟重行迟促其父助纤父去试以眼拨之少艾或羞怯而避颜或严色以相拒及唐卿他顾则又睨觑流情欲言还笑唐卿见其明中装样暗地撩人心眼相关神魂飞荡乃以袖中罗帕系胡桃其中绾同心一结投掷女前女执揖自如若不知者唐卿慌愧恐为父觉频以眼示意欲令收取女又不为动及父收纤登舟将下舱而唐卿益躁急无措女方以鞋尖勾掩裙下徐徐拾纳袖中父不觉也且掩面笑曰胆大者亦如此耶唐卿方定色然亦阴德之矣越明复以计使父去因得通问曰以子国色兼擅巧能宜获佳偶但文彩凤误堕鸡栖中令人不能无慨女曰君言差矣红颜薄命岂独妾哉义当咨嗟敢生尤怨唐卿益为叹服自是两情虽洽然终碍父咫尺隔若天涯不能近体及抵秀州唐卿引试毕出院甚早时舟人市易未还遂使女移舟他处因私恳曰仆年方壮秦晋未谐倘不见鄙当与子缔百年之好女曰陋质贫姿得配君子固所愿也第枯藤野蔓难托乔松而骥尾风驰岂容蝇附妾不敢叨君请自重唐卿抚其肩曰嗑是何足较两日来被子乱吾方寸久矣恨不能一快豪情今天与其便而子复拒执如此望永绝矣英雄常激而死何惜此生即当碎首子前以报隐帕之德言毕踊跃投身于河女急牵其衣裾曰姑且止当自有说唐卿回顾曰子真怜我乎遂携抱枕席间得谐私愿欢乐之怀不减天上女起自饰其鬓且为生整衣曰辱君俯爱冒耻仰承一瞬之情义坚金石幸无使剩蕊残葩空付余香于游水也唐卿答曰苟得寸进敢负心盟必当贮子金屋两相笑狎而罢是夕唐卿父母梦二黄衣人突报曰天门才放榜郎君已首荐忽一人掣去云刘尧举近作欺心事宜殿一举父母惊觉及揭示果见黜落少艾以为失望快炔泪下唐卿抚慰久之方已及归谒父母诘质以梦唐卿匿不敢言至次举复领舒州首荐唐卿感女夙约遍令求访竟莫能得盖或流泛他所而唐卿遂及篆第五卷并蒂莲花记杨州有张姓者富冠郡邑家有一女小字丽春年十有七美姿容善诗赋远近缔姻者其门如市张翁不之许尝曰相女配夫古之道也吾惟得佳婿贫富有不较焉同里曹姓者家虽贫篓一子聪俊名壁尤工文词年十六未有室张固垂意于彼彼以贫富肉量不敢启齿张一日开塾于家令人招生过塾读书生果负笈而至丽春于花下窥之见生仪容清雅举止端详窃念曰必得此郎平生愿足矣张亦暗喜寻命生宿于西轩静室以便肄业时值菊节张拉师出外登高畅饮生兀坐书斋不胜岑寂乃长吟一绝以遣闷云时值重阳令节边满城风雨寂寥天可怜不带登高兴孤负黄花又一年丽春潜听情不能已乃于窗外踵韵继吟之曰花月空照两人边安得团圆共一天可惜风流人未会错教乌兔送青年生听其诗趋出相见丽春亦不回避彼此交会其札甚恭丽春笑曰子知家君馆谷之意乎东牀之选其在兹矣子宜郑重妾亦忍死以待正叙话间侍婢报曰家主回矣遂各散去翌日丽春命侍儿兰香持彩笺作词一阕以寄生词曰清朝幔云翠幕香凝罗帏梦杳深闺翡翠衾寒可是一春惟悴倦倚栏杆最怪好花无主狂蜂浪蝶几翩翻伤情处枝头杜宇血泪成丹荡荡游丝舞飞絮奈芳心牵引更有多般叹香销玉减愁锁朱颜望赤绳系足定应合浦珠还洞房内红摇花烛鱼水同欢生得词喜不自胜审知女有相从之意乃吟诗一律书以复之云曲栏深处遇娇姿一日相思十二时自是琴中逢卓女何须画里见崔徽绳牵丝幕应留意腹袒东牀定有期昨夜嫦娥降消息广寒已许折高枝丽春得诗衷情悒怏一夕生明烛独坐忽闻叩门声生启视之乃丽春也延入寝室揖逊而坐丽春从袖中出花笺一幅上书诗四绝笑曰妾效唐人作回文四时词请君改教其一花枝几朵红垂槛柳树千丝绿绕堤鸦鬓两蟠乌袅袅径苔行步印香泥其二高梁画栋栖双燕叶展荷钱小叠青腰细褪裙罗带缓销魂暗泪滴围屏其三明月晚天清皎皎凛霜晴露冷悠悠情伤暗想闲长夜泪血垂胸锁恨愁其四天冷雪花香堕指日寒霜粉冻凝腮悬悬意想空吁气夜月闲庭一树梅生诵毕深赞其妙将欲赓咏丽遽曰不必和也家君新构别墅已状四景士夫题咏甚富但无作回文者敢请不吝珠玉光辉蓬荜是所愿也生按题挥笔亦作回文体四绝云其一东西岸草迷烟淡远近汀花逐水流虹跨短桥横曲径石粼粼砌路悠悠其二墙矮筑轩当绿野树高连屋近青山香清散处残红落酒兴诗怀遣日闲其三溪曲绕村流水碧小桥斜傍竹居清啼乌月落霜天晓岸泊闲舟两叶轻其四歧路曲盘蛇袅袅乱山群舞凤层层枝封雪蕊梅依屋独坐闲窗夜伴灯丽春诵之叹曰下笔立成才高七步也时漏下二更生恳欲求合丽春正色曰所谓归妹愆期迟归有待君姑俟之终有结之会耳遂各归寝张公倩媒择日下聘赘生入门花烛洞房鸾交凤友其乐可知矣已而与生交会极尽绸缪丽春谓生曰曩夕之会非逆君情第以妾非桑间妇君非弃金夫终为鹑奔诮耳今日名正言顺其乐岂不宏长乎哉生曰高见也自此两情愈密欢爱殊深咸淳未海寇犯扬州官军败绩城遂陷贼众大掠市肆一空殆至张宅家人奔窜生女卧榻适临大池仓卒无避恐致辱身乃相搂共溺池中而死逾年其中忽生并蒂莲花红香可爱人争以为异观者如市士大夫题咏甚多彔其尤者于佳人才子是前缘不作天仙作水仙白骨不埋黄壤土清魂长浸碧波天生前曾结同心带死后仍开并蒂莲千古风流千古恨恩情不断藕丝牵诗词成帙名之曰并蒂莲集至今传诵不绝秋千会记元大德二年戊戌孛罗以故相齐国公子拜宣徽院使奢都刺为佥判东平王荣甫为经历三家联住海子桥西宣徽生自相门穷极富贵第宏丽莫与为比然读书能文敬礼贤士故时誉翁然称之私居后有杏园一所取春色满园关不住一枝红杏出墙来之意花卉之奇庭榭之好冠于诸贵家每年春宣徽诸妹诸女邀院判经历宅眷于园中设秋千之戏盛陈饮宴欢笑竟日各家亦隔一日设馔自二月末至清明后方罢谓之秋千会适枢密同金帖木耳不花子拜住过园外闻笑声于马上欠身望之正见秋千竞就欢哄方浓潜于柳阴中窥之睹诸女皆绝色遂久不去为阁者所觉走报宣徽索之亡矣拜住归具白于母母解意乃遣媒于宣徽家求亲宣徽曰得非窥墙儿乎吾正择婿可遣来一观若果佳则当许也媒归报同佥饰拜住以往宣徽见其美少年心稍喜但未知其才学试之曰尔喜观秋千以此为题菩萨蛮为调赋南词一阕能乎拜住挥笔以国字写之曰红绳画板柔荑指东风燕子双双起夸俊要争高更将裙系牢牙牀和困睡一任金钗坠推枕起来迟纱窗月上时宣徽虽爱其敏捷恐是预构或假手于人因盛席待之席间再命作满江红咏莺拜住拂拭藤用汉字书呈宣徽宣徽喜曰得婚矣遂面许第三夫人女速哥失里为姻且召夫人并唿女出与拜住相见他女亦于窗隙中窥之私贺速哥失里曰可谓门栏多喜气女婿近乘龙也择日遣聘礼物之多词翰之雅宣传都下以为盛事拜住莺词附彔于此嫩日舒晴韶光艳碧天新霁正桃腮半吐莺声初试孤枕乍闻弦索俏曲屏时听笙簧细爱绵蛮柔舌韵东风愈娇媚幽梦醒闲愁泥残香褪重门闭巧音芳韵十分流丽人柳穿花来又去欲求好友真无计望上林何日得双栖心迢递既而同佥豪宕簋不饰竟以墨败系御史台狱得疾囹圄间以大臣例蒙疏放回家医治未逾旬竟尔弗起阖室染疾尽为一空独拜住在然冰消瓦解财散人亡宣徽将唿拜住回家教而养之三夫人坚然不肯盖宣徽内噼虽多而三夫人独秉权专宠见他姬女皆归富贵之门独己婿家反凋敝如此决意悔亲速哥失里谏曰结亲即结义一与订盟终不可改儿非不见诸姊妹家荣盛心亦慕之但寸丝为定鬼神难欺岂可以其贫贱而弃之乎父母不听另议平章阔阔出之子僧家奴仪文之盛视昔有加暨成婚速哥失里行至中道潜解脚纱缢于轿中比至而死矣夫人以其爱女舆回悉倾家奁及夫家聘物殓之暂寄清安僧寺拜住闻变是夜私往哭之且叩棺曰拜住在此忽棺中应曰可开柩我活矣周视四隅漆钉牢固无由可启乃谋于僧曰劳用力开棺之罪我一力承之不以相累当共分所有也僧素知其厚殓亦萌利物之意遂斧其盖女果活彼此喜极乃脱金钏及首饰之半谢僧计其余尚值数万缗因托僧买漆整棺不令事露拜住遂挚速哥失里走上都住一年人无知者所携丰厚兼拜住又教蒙古生数人复有月俸家道从容不期宣徽出尹开平下车之始即求馆客而上都儒者绝少或曰近有士自大都挚家寓此亦色目人设帐民间诚有学术府君欲觅西宾惟此人为称亟召之则拜住也宣徽意其必流落死矣而人物整然怪之问何以至此且娶谁氏拜住实告宣徽不信命舁至则真速哥失里一家惊动且喜且悲然犹恐其鬼假人形幻惑年少阴使人诣清安询僧其言一同及发殡空榇而已归以告宣徽夫妇愧叹待之愈厚收为赘婿终老其家拜住三子长教化仕至辽阳等处行中书省左丞早卒次子忙古歹幼子黑厮俱为内怯薛带御器械忙古歹先死黑厮官至枢密院使天兵至燕顺帝御清宁殿集三宫后妃皇太子同议避兵黑厮与丞相失列门哭谏曰天下者世祖之天下也当以死守不听夜半开建德门而遁黑厮随入沙漠不知所终张红桥传张红桥闽县良家女也居于红桥之西因自号日红桥聪敏博学雅善属文豪宗右族争欲聘之张悉不从父母问其故张曰欲得才如李青莲者事之耳于是操觚之土闻之咸托五字为媒张但第其优劣终无所答邑人王恭寄以诗曰重帘空见月昏黄络纬啼来也断肠几度系书君不答雁飞应不到衡阳永泰王尤所钟念乃税其邻舍以居一日张方睡起窃见之遂寄以诗曰象牙筠簟碧纱笼绰约佳人睡正浓半抹晓烟笼芍药一泓秋水浸芙蓉神游蓬岛三千界梦绕巫山十二峰谁把棋声惊觉后起来香汗湿酥胸张得之怒其轻薄遂深居不出久之悒悒而归最后之友福清林鸿道过其居留宿东邻适见张焚香庭前因托邻妪投之诗曰桂殿焚香酒半醒露华如水点银屏含情慾诉心中事羞见牵牛织女星张捧诗为之启齿援笔而答曰梨花寂寂斗婵娟银汉斜临绣户前自爱焚香消永夜从来无事诉青天妪持诗贺鸿曰张娘子自束发以来持诗求通者无虑数十曾未挥毫今得君诗而为此以答诚所希有鸿亦大喜过望因使妪通慇懃越月余始获命鸿遂舍于其家以外室处之定情之夕鸿作诗曰云娥酷似董妖娆每到春来恨未消谁道蓬山天样远画栏咫尺是红桥张诗曰芙蓉作帐锦重重比翼和鸣玉漏中共道瑶池春似海月明飞下一双鸿自是唱和推敲情好日笃王闻其事即盛饰访鸿求张一见张愈自匿鸿谓张曰卿独不闻庞公之妻拜司马德操乎张曰以吾之不可学柳下惠之可不亦可乎于是鸿不能强乃密赂侍者潜窥室内见鸿适与张狎因作酥乳云鬓二诗以戏之酥乳诗曰一双明月贴胸前紫禁葡萄碧玉圆夫婿调疏绮窗下金茎几点露珠悬云鬓诗曰香鬟三尺络芙蓉翠耸巫山雨后峰斜倚玉牀春色去鸦翎蝉翼半蓬松张愈恚怒知其意乃挽鸿游三山越数日鸿绝逃归夜至所居张方倚桥而望鸿作诗曰溶溶春水漾琼瑶两岸菰蒲长绿苗几度踏青归去晚却从灯火认红桥其二曰素馨花发暗香飘一朵斜簪近翠翘宝马未归新月上绿杨影里倚红桥其三曰玉阶凉露滴芭蕉独倚屏山望斗勺为惜碧波明月色凤头鞋子步红桥张属而和曰桂轮斜落粉楼空漏水丁丁烛影红露湿暗香珠翠冷赤栏桥上待归鸿其二曰桥红千花照碧空美人遥隔水云东一声宝马嘶明月惊起沙汀几点鸿其三曰草香花暖醉春风郎去西湖水向东斜倚石栏频怅望月明孤影笑飞鸿后一年鸿有金陵之游乃作大江东一阕留别曰钟情太甚人笑我到老也无休歇月露烟云多是恨况与玉人离别软语叮咛柔情婉恋熔尽肝肠铁歧亭把酒水流花谢时节应念翠袖笼香玉壶温酒夜夜银屏月蓄喜含嗔多少态海岳誓盟都设此去何之碧云春树合晚翠千叠图将羁思归来细与伊说张亦依韵赋别曰凤凰山下玉漏声恨今宵容易歇一曲阳关歌未毕栖乌哑哑催人别含怨吞声两行珠泪渍透千重铁柔肠几寸断尽临歧时节还忆浴罢画眉梦回携手踏碎花间月谩道胸前怀豆今日总成虚设桃叶渡头河冰千里合冻云叠叠寒灯旅邸荧荧与谁闲说又明年鸿寄摸鱼儿一阕绝句七首其词曰记得红桥少年游冶多少雨情云绪金鞍几度归来晚香靥笑迎朱户断肠处半醉微醒灯暗夜深语问情几许情应似吴蚕吐茧撩乱千万缕别离处淡月乳鸦啼曙泪痕深红袖污深怀遐想何年了空寄锦囊佳句春欲去恨不得长缨系日留春住相思最苦莫道不消魂衷肠铁石涕泪也如雨其诗曰女螺江上送兰桡长忆春纤折柳条归梦不知江路远夜深和月到红桥其二曰骊歌声断玉人遥孤馆寒灯伴寂寥我有相思千点泪夜深和雨滴红桥其三曰残灯暗影别魂消泪湿鲛人玉线绡记得云娥相送处淡烟斜月过红桥其四曰春衫初试淡红绢宝凤搔头玉步摇长记看灯三五夜七香车子度红桥其五曰一襟拥恨怨魂消闲却鸣鸾白玉萧燕子不来春事晚数株杨柳暗红桥其六曰伤春雨泪湿鲛绡别雁离鸿去影遥流水落花多少恨日斜元语立红桥其七曰绮窗别后玉人遥浓睡才醒酒未消日午卷帘风力软落花飞絮满红桥先是张自鸿去后独坐小楼居常郁郁无聊及鸿诗词至遂感念成疾不数月而卒无何鸿归遽往访之道中作诗曰三千客路动行镳远别归来兴欲飘只恐凤楼人待久玉鞭催马上红桥及至红桥闻张已卒失声号绝仿惶之际忽见牀头玉佩悬一缄拆之有蝶恋花一阕及七绝句其词曰记得红桥西畔路郎马来时系在垂杨树漠漠梨云和梦度锦屏翠幕留春住其诗曰牀头络纬泣秋风一点残灯照药丛梦吉梦凶都不定朝朝望断北来鸿其二曰井落金瓶信不通云山渺渺暗丹枫轻罗露湿鸳鸯冷闲听长宵嘹唳鸿其三曰寂寂香闺枕簟空满阶秋雨落梧桐内家不遣园陵去音信何缘寄塞鸿其四曰玉簪双垂满颊红关山何处寄书筒绿窗寂寞无人到海阔天高怨落鸿其五曰衾寒翡翠怯秋风郎在天南妾在东相见千回都是梦楼头长日妒双鸿其六曰半帘明月影照见鸳鸯锦帐中梦里玉人方下马恨他天外一声鸿其七曰一南一北似飘蓬妾意君心恨不同他日归来也无益夜台应少系书鸿鸿得诗词悲感哀怨殆不胜情因赋物词曰柔肠百结泪悬河瘗玉埋香无奈何明月也知留佩晓来长想画青蛾仙魂已逐梨云梦人世空传薤露歌自是忘情惟上智此生长抱怨情多王亦以诗哭之曰湿云如醉护轻尘黄蝶东风满四邻新绿只疑销晓黛落红犹记掩歌唇舞楼春去空残月月榭香飘不见人欲觅梨云仙梦远坐临芳沼独伤神自后鸿每再过红桥辄为之吁悒累日翠翠传翠翠姓刘氏淮安民家女也生而颖悟能通诗书父母不夺其志就令入学同学有金氏子者名定与之同岁亦聪明俊雅诸生戏之曰同岁者当为夫妇二人亦私自许金生赠翠翠诗曰十二栏杆七宝台春风随处艳阳开东园桃树西园柳何不移来一处栽翠翠和之曰平生每恨祝英台怀抱何为不早开我愿东君勤用意早移花树向阳栽已而翠翠年长不复至学父母为其议亲辄悲泣不食以情问之初不肯言久乃曰西家金定妾已许之矣若不相从有死而已誓不登他门也父母不得已而听焉遂卜日结婚凡币帛之类羔雁之属皆女家自备迎入门二人相见喜可知矣是夕翠翠于枕畔作临江仙一阕赠生曰曾向书窗同笔砚故人今作新人洞房花烛十分春汗沾蝴蝶粉身惹鹰香尘雨尤云浑未惯枕边眉黛羞颦轻怜痛惜莫辞频顾郎从此始日近日相亲邀生继和生遂次韵曰记得书斋同笔砚新人不是他人扁舟来访武陵春仙居邻紫府人世隔红尘海誓山盟心已许几番浅笑深颦向人犹自语频频意中无别意亲外有谁亲二人相得之乐虽翡翠之在赤霄鸳鸯之游绿水未足喻也未有一载张士诚兄弟起兵高邮尽陷淮东诸郡翠为其部下将李将军者所掠至正末士诚纳款元朝愿奉正朔道途始通行李无阻生于是辞别内外父母愿求其妻星霜屡移囊橐又竭然而此心终不少阻草行露宿丐乞于人仅而得达湖州则李将军方贵重用事威燄隆赫生仁立门墙踌躇窥伺将进而未能欲言而不敢阍者怪而问焉生曰仆淮安人也丧乱以来闻有一妹在于贵府今不远千里至此欲求一见非有他也阍者曰然则汝何名姓妹年貌若干吾得一闻以审虚实生曰仆姓刘名金定妹名翠翠识字能文当失去时年始十七以岁月计之今则二十有四矣阍者闻之曰府中果有刘氏者淮安人也年二十余识字善为诗性又慧巧本使宠之专房汝言信不虚吾将告之于内汝且以此以待遂奔走入告须臾令生入见将军坐于厅上生再拜而起具述其由将军武人也信而不疑即命内竖告于翠翠曰汝兄自乡中来此当出见之翠翠承命而出以兄妹之礼见于厅前不能措一词但悲伤硬咽而已将军曰汝既远来道途疲倦且于吾门下休息吾当徐为之所即出新衣一袭令其服之并以帏帐衾席之属设于门西小馆令生处焉翌日谓生曰汝妹既能识字汝亦通书否生曰仆在乡中以儒为业以书为本凡六经群史诸子百家涉猎尽矣又何疑哉将军喜曰某自少失学乘乱崛起今方见用于时趋附者众宾客盈门无人延款书肩盈案无人裁答汝便处吾门下足充一记室矣生明敏者也性既温和才又秀发处于其门益自检束应上接下咸得其欢代书回简曲尽其意将军大以为得人待之甚厚然而生之来此本为求访其妻自厅前一见之后不可再得闺阁深远内外颇严欲达一意终无间可乘荏苒数月时及授衣西风夕起白露为霜生独处空斋终夜不寐乃成一诗曰好花移入玉栏杆春色无缘得再看乐处岂知愁处苦别时虽易见时难何时塞上重归马此夜庭中独舞鸾雾阁云烟深几许可怜辜负月团圆诗成题于片纸拆布衣之领而缝之以百钱纳于小竖而告之曰天道已寒吾衣甚薄望持入付于吾妹令其拆而缝纫之将以御寒耳小竖如言持入翠翠解其意拆衣而诗见大加伤感吞声而位别为一诗亦缝于衣领之内付出还生诗曰一自乡关动战锋旧愁新恨几重重肠虽已断情难断生不相从死亦从长使德言藏破镜终教子建赋游龙绿珠碧玉心中事今日谁知也到侬生得诗知其以死许之无复致望但愈加抑郁遂感沉疾翠翠闻之请于将军始得一至牀前问候而生病已亟矣翠翠以臂扶生而起生引首侧视凝泪满眶长吁一声奄然死于其手将军怜之葬于道场山麓翠翠送殡而归是夜得疾不复饮药展转衾席将及一月一旦告将军曰妾弃家相从已得八载流离外郡举眼无亲只有一兄今又死矣病必不能起乞埋骨兄侧使黄泉之下庶有依托不至作他乡孤鬼也言尽而卒将军不违其志竟附葬于生坟左宛然东西二丘焉洪武初张氏既灭翠翠家有一旧仆以商贩为业道由湖州过道场山下见华屋数间槐柳扶疏翠翠与金生并肩而立于门遽唿之入问父母存亡及乡井旧事因留之宿明早以一启与之父母得书甚喜其父即货舟访焉至道场山下向日相遇留宿之处则荒烟野草狐兔之迹交道前所见华屋乃东西两坟耳时日已暮因宿于坟下三更后忽见翠翠与金生拜于前悲啼宛转父惊而抚问之翠翠乃具述其始末曰往者乱起萧墙祸生衽席不能效窦氏女之死乃致为沙咤利之驱忍耻偷生离乡去国恨以蕙兰之弱质配兹狙狯之下材惟知夺石家买笑之姬岂暇怜息国不言之妇叫九阍而无路度一日如三秋良人不弃旧恩特蒙远访托兄妹之名而仅获一见隔夫妇之义而终遂不通彼感疾而先殂妾含冤而继殒欲求附葬遂得同归大略如斯微言莫尽言毕因抱其父而大哭父遂惊觉乃一梦也明以牲酒奠于墓下与仆返棹而归至今往来者指为金翠墓云太曼生传太曼生者东海人风流尔雅从父宦游四方年十九自吉州还闽僦寓城东恶其嚣杂妨功因税居于委巷屋虽数椽而主人之园圃近焉草树扶疏花柳间植有濠濮间想生常散步园中吟咏自适一日偶值双鬟导一女郎年可十六七后园彩花不知生之先在也生逡巡避之女见生风神俊爽且闻其善词章情亦不能自禁回眸转盼百倍撩人生自是神爽飞越读书之念顿灰越旬余复于园内遇向者双鬟因慇懃询之曰君家女郎识字乎鬟曰女郎时手一编日夕不辍岂不识字乎生曰吾有一诗欲致之能为一达否鬟曰郎君善诗女郎稔知之某当为作寄诗邮耳生遂赋一绝云春园花事斗芳菲万绿丛中见茵衣自愧含毫非子建水边能赋洛川妃女得诗见其词翰双绝吟不置口遂次其韵以答之云小园芳草绿菲菲粉蝶联翩展画衣首愧一双莲步阔隔花人莫笑潘妃自此槐黄期迫生以省试促归不敢通问及秋不第复携书于别业女时时遣双鬟慰劳之由此荏苒遂结同心定情之后倍相狎昵因赠生玉半规紫罗囊一枚生赋诗云数声残漏满帘霜青鸟衔笺事渺茫剖赠半规苍玉分将百合紫罗囊空传垂手尊前舞新结愁眉镜里妆一枕游仙终是梦桃花春色误刘郎时生已约婚而女亦受彩女常居花楼之下所着有花楼吟一卷其寄生诗甚多有云重门深锁断人行花影参差月影清独坐小楼长倚恨隔墙空听读书声逾年生当就婚女亦适人踪迹遂永绝焉然诗札往来岁犹一二至越数载生举宾荐戒行有日女寄书以通慇懃生赋柳梢青一阕别之茸莺声吞蛾眉黛蹙总是销魂银烛光沉兰闺夜永月满尊樽罗衣空湿啼痕肠断处秋风暮猿潞水寒冰燕山残雪谁与温存后隔数月女因念生得瘵疾卧牀日久思一见生实出无名生乃托为医以诊脉进女见生挥涕如永诀状遂不交一言而出是夕女一拗而卒生哭之以诗曰玉殒珠沉思悄然明中流泪暗相怜常图崃蝶花楼下记刺鸳鸯绣幕前只有梦魂能结雨更无心胆似非烟朱颜皓齿归黄土脉脉空寻再世缘不数日而生亦卒乌山幽会记林生子真读书乌石山房往返里巷间有一姝素服淡妆倚门露半面曰徐徐行谁氏郎君耶林愕然大惊且口噤猝无可语行道之人复沓至目招而过之阳顾侍儿言他事侍儿心知微指志其居归令复往通慇懃因访邻妪知为张壁娘张壁娘者良家女也于归半岁夫亡壁娘光丽艳美妖冶动人里中少年闻其新寡竞委币焉张皆不受独窃从户窥林心悦而好恐不得当也张所居后即山山上折而数十武即林读书处张即期以旦日踏青来会当是时载酒游者趾相错也张出适与诸游者会诸游者薄而观之林亦混其中各自引嫌不交一语而归林郁郁不自得乃赋诗云秋波频传瞥檀郎脉脉低回暗断肠只为傍人羞不语缟衣缥缈但闻香张所居妆台之上又有复阁枕山麓甚秘先是林遣侍儿至张所张阴教置之是夕张使侍婢引林匿复阁中夜静张篝灯至遂为长夜之欢平明林从山麓而出如是者累月而张亦时诣林读书山房谑浪绸缪无所不至无何林移家临汀就父公署临别之夕不复与言但与张极欢痛饮而已明日登车迳去久之张始知林去远忽忽若有亡又以林去不为一言轻负其德感想懊恨遂成沉痾因为诗一章以寄林云黄消鹅子翠消鸦簟拂层波帐凡华裙帛褪来腰束素钏金松尽臂缠纱牀前弱态眠新柳枕上回鬟压落花不信登墙人似玉断肠空盼宋东家林得诗始知张病惟日饮泣而已因觅入会城者附书问起居且与为约而张于数日前死矣使者归言其状林失声投地几不自胜因作悼亡二绝云有客何来自越城闻君去伴董双成相期总在瑶池会不向人间哭一声潘岳何须赋悼亡人间无验返魂香更怜三载穷途泪犹洒秋风一万行明年林自临汀归闽逡巡过张所居尘网妆楼燕鸣故垒而张已埋玉西郊矣林自是不复读书旧馆复赋感旧诗二章曰落梅到地夜无声挂空阶碎月明徙倚朱栏人不见双悬清泪听寒更梅花历落奈愁何梦里朱楼掩泪过记得去年今夜月美人吹入笛声多壁娘素善音而尤善吹萧往诣林书房曾倚梅三弄故林诗及之云双鸳冢志林澄字太清侯官人年十七与同时戴贵共学馆于戴之西轩一日购得佳书期贵分彔澄匝旬犹未卒业而贵五日已缮写成帖且点画媚人澄心异之征其故贵曰余女弟伯磷素闲翰墨为我分其任故速成耳时生未议聘而女亦未字人因阴有所属第不敢白之父母耳一日适贵他往女刺绣帘中窥生容颜韶秀相视目成者久之生归西轩情不自禁乃题一诗于团扇之上云目似秋波鬓似云绣帘深处见红裙东风袅袅吹香气梦里犹闻百和薰女有侍儿名寿娘者颇亦解事值以他故之西轩而见生所题之扇因携以示女女见诗知生之属意有在也乃密赋古风一章命寿娘以寄生云妾本葑菲姿青春谁为主欲结箕帚缘严亲犹未许怜君正年少胸中富经史相逢荷目成愁绪千万缕咫尺隔重帘脉脉不得语愿君盟勿渝早谐鸾凤侣莫学楚襄王梦中合云雨自后书札往还无间晨夕上元之夜女至西轩赴生期约鸡鸣而别且订偕老之期生因赋诗云四邻歌吹玉缸红始信蓝桥有路通无赖汝南鸡唱晓惊回魂梦各西东女亦有诗云风透纱窗月影寒鬓云掩乱晚妆残胸前罗带无颜色尽是相思泪染斑踪迹由是益密家人莫之觉也中秋之夕生复会女于绣房枕席绸缪极其款曲漏下四鼓甫毕余欢而贵之家奴贵郎阴知其事因持斧突入意有所挟而生急奔出不谓触斧遽殒女见生气绝乃取罗帕自经双手抱生尸而死两家父母闻之无不嗟悼检其箧得诗数十首皆情至之语不忍读竟焚之女兄贵素与生深交议为合葬因殡于东郊清贵里题曰双鸳家云时有文士吴子明为之铭曰壁碎珠沉兰摧玉折生愿同衾死期共穴冢号鸳鸯魂为蝴蝶华山畿英台墓连理枝合欢树古有之今再遇时正德三年事也娟娟传木生字元经少有俊才成化中以乡荐入大学尝登泰山观日出夜宿秦观峰梦有老妇携一女子相见甚欢如有平生之分既又遗一诗扇展诵未终忽钟鸣惊寤而起其所梦道路第宅历历皆能记忆明年将入都道出武清散步柳阴中过一溪桥道旁有遗扇在草中收视之上有诗云烟中芍药朦胧睡雨底梨花浅澹妆小院黄昏人定后隔墙遥辨麝兰香彷彿是梦中所见者珍袭藏之行未几遥见一女郎从二女侍游树下迤逦将近生移避之时为三月既望新雨初雾微风扇暖女郎徐邀二侍穿别径结伴而去生仁立转盼但见带袂飘举环佩锵然百步之外异香袭道绰约若神仙中人遂以所佩错刀削树为白题一绝句曰隔江遥望绿杨斜联袂女郎歌落花风定细声听不见茜裙红人那人家徙倚弥望乃行前至野店中问诸村民或曰此去里许有田将军园林岂即其家眷属乎生明日又往树下竟日无所遇惟见溪水中落花流出复题一绝句续书于树曰异鸟娇花不奈愁湘帘初卷月沉钩人间三月无红叶却任桃花逐水流自后不复相闻然前所得遗扇每遇良辰胜会未尝不出入怀袖把玩讽咏爱如珙壁壬午生谒选天官隶名营缮当春牡丹盛放生拟闲游因勒马道旁值马渴奔水左右皆前逐马生下立井畔民家其家以贵客在门召一邻翁延入初经重屋仅庇风日再过曲径越小院其中楼台栏金碧辉耀恍非人世生稍憩便欲辞出翁曰内人乃老夫寡妹年亦逾五旬矣幸暂留伺马至行无伤也生起挥扇逍遥历览画壁翁从旁见其扇进曰此扇何从得之生曰吾数年前过武清所得道旁遗弃也翁借观遽持入内顷之出告生曰天下事萍梗遭逢固有出于偶然者适见扇头诗疑为吾甥女手笔入示吾妹果非误也生初入其室庐皆若梦中所经行者心已异之及闻翁言愈骇异再引入一曲室帏帐妍丽金玉焕然至一几榻整洁琴瑟静好莫能名状须臾一老妇出拜自言姓钱氏老夫田忠义官至上轻车都尉往岁扈从西征为流矢所中舆疾归武清小女娟娟时年十四随侍汤药偶遗此扇不意乃入君子之手今夫亡三载矣睹物兴怀不觉遂生伤感然当时溪树上有二绝句不知何人所书小女因寻扇再至其地经览而归至今吟哦不绝于口生请诵之即其旧题也老妇因请命娟娟出见传唿良久不至母自入谓女曰客即树上题诗人也娟娟强起严服靓妆与母相携而出至则玉姿芳润内美难征严然秦观峰梦中所见也生又以梦告母共相叹异久之马至珍重辞谢而去明日邻翁以娟母命来请以弱女为君子姬侍生喜出望外遂以其年四月成礼娟娟妙解音律通贯经史凡诸戏博杂艺靡不精晓情好甚笃未阅月生以督运南行乃锁院而去母先亦暂至武清遣人间问娟娟从门隙中附诗于母寄生曰闻郎夜上木兰舟不数归期只数愁半幅御罗题锦字隔墙裹赠玉搔头是夕生适自潞还娟出迎生曰方从马上得诗未有以复即口占赠娟娟曰碧窗无主月纤纤桂影扶疏玉漏严秋蒲芙蓉偏献笑半窗斜映水晶帘其冬十月生以大夫人忧去职河冰既合娟适病不能偕生存亡抱恨计无所出邀母与娟同居约以冰解来迎相与悲咽而别明年春娟病转剧遣翁子钱郎即以诗寄生曰楚天风雨绕阳台百种名花次第开谁遣一番寒食信合欢廊下长莓苔生遣使往迎比至则不起匝月矣辛卯冬生再入都过母家见娟娟画像题诗其上曰人生补过张郎已恨花残月减光枕上游仙何迅速洞中乌兔太匆忙秦娘似比当时瘦李卫惭多旧日狂梅影横斜啼鸟散绕天黄叶倚绳牀时人多传诵焉第六卷杨玉香林景清闽县人成化己亥冬以乡贡北上归过金陵金陵杨玉香者娼家女也年十五色艺绝群性善读书不与俗人偶独居一室贵游慕之即千金不肯破颜姊曰邵三虽乏风貌然亦一时之秀景清与之狎饮于瑶华之馆因题诗曰门巷深沉隔市喧湘影里篆浮烟人间自有瑶华馆何必还寻弱水船又曰珠翠行行间碧簪罗裙浅淡映春衫空传大令歌桃叶争似花前倚邵三明日玉香偶过其馆见之击节叹赏援笔而续曰一曲霓裳奏不成强来别院听瑶笙开觉道春风暖满壁淋漓白雪声题甫毕适景清外至投笔而去景清一见魂销坚持邵三而问三曰吾妹也彼且简对不偶诗书自娱未易动也景清强之乃与同至其居穴壁潜窥玉香方倚牀仁立若有所思顷之命侍儿取琵琶作数曲景清情不自禁归馆以诗寄之曰倚牀何事敛双蛾一曲琵琶带恨歌我是江州旧司马青衫染得泪痕多玉香答之曰销尽炉香独掩门琵琶声断月黄昏愁心正恐花相笑不敢花前拭泪痕明日景清以邵三为介盛饰访之途中诗曰洞房终日醉流霞闲却东风一树花问得细君心内允双双携手过邻家既至一见交欢恨相知之晚也景清诗曰高髻盘云压翠翘春风并立海棠娇银筝象板花前醉疑是东吴大小乔玉香诗曰前身侬是许飞琼女伴相携下玉京解佩江干赠交甫画屏凉夜共吹笙夜既阑邵三避酒先归景清留宿轩中则玉香真处女也景清诗曰十五盈盈窈窕娘背人灯下御红妆春风吹入芙蓉帐一朵花枝压众芳玉香诗曰行雨行云侍楚王从前错怪野鸳鸯守宫落尽鲜红色明日低头出洞房居数月景清将归玉香流涕曰妾虽娼家身常不染顾以陋质幸侍清光今君当归势不得从但誓洁身以待令此轩无他人之迹君异日幸一过妾也景清感其意与之引臂盟约期不相负遂以一清名其轩乃调鹧鸪天一阕留别曰八字娇蛾恨不开阳台今作望夫台月方好处人相别潮未平时仆已催听嘱咐莫疑猜蓬壶有路去还来移移一树垂丝柳休傍他人门户栽玉香亦以鹧鸪天答之曰郎是闽南第一流胸蟠星斗气横秋新词宛转歌才毕又逐征鸿下翠楼开锦缆上兰舟见郎欢喜别郎忧妾心正似长江水昼夜随郎到福州景清遂诀别归闽音信不通者六年至乙巳冬景清复携书北上舟泊白沙忽于月中见一女子甚美独行沙上谛视之乃玉香也且惊且喜问所从来玉香曰自君别后风枝南北天各一方鱼水悬情相思日切是以买舟南下期续旧好不意于此邂逅耳景清喜出望外遂与联臂登舟细叙畴昔景清诗曰无意寻春恰遇春一回见面一回新枕边细说分移后夜夜相思入梦频玉香诗曰雁杳鱼沉各一天为君终日泪潸然孤篷今夜烟波外重诉琵琶了宿缘吟毕垂泣悲啼不能自止天将曙遂不复见景清疑惧累日及至金陵首访一清轩门馆寂然惟邵三缟素出迎泣谓景清曰自君去后妹闭门谢客持斋诵经或有强之万死自誓竟以思君之故遂成沉疾一月之前死矣景清闻之大骇入临其丧拊棺号恸是夜独宿轩中吟诗曰往事凄凉似梦中香奁人去玉台空伤心最是秦淮月还对深闺烛影红因徘徊不寐惘惘间见玉香从帐中出欷良久亦吟曰天上人间路不通花钿无主画楼空从前为云为雨处总是襄王晓梦中景清不觉失声唿之遂隐隐而没云书仙传曹文姬本长安娼女也生四五岁好文字戏每一卷能通大义人疑其夙习也及笄姿艳绝伦尤工翰墨自笺素外至于罗绮窗户可书之处必书之日数千字人号为书仙笔法为关中第一当时工部周郎中越马观察端一见而称赞不已家人教以丝竹官商则曰此贱事吾岂乐为之哉惟墨池笔家使吾老于此间足矣由是籍籍声名豪富之上愿输金委玉求与偶者不可胜计女曰岂吾偶也欲偶者请先投诗当自裁择自是长篇短句艳词丽语日驰数百女悉无意有岷江任生客于长安赋才敏捷闻之喜曰吾得偶矣或问之则曰凤梧而鱼跃渊物有所归耳遂投之诗曰玉皇殿上掌书仙一点尘心谪九天莫怪浓香熏腻骨霞衣曾惹御炉烟女得诗喜曰此真吾夫也不然何以知吾行事耶吾愿妻之幸勿他顾家人不能阻遂以为偶自此春朝秋夕夫妇相携微吟小酌以尽一时之景如是五年因三月晦日送春对饮女题诗曰仙家无夏亦无秋红日清风满翠楼况有碧霄归路稳可能同驾五云游吟毕呜咽泣下曰吾本上天司书仙人以情爱谪居尘寰二纪谓任曰吾将归子可偕行乎天上之乐胜于人间幸无疑焉俄闻仙乐飘空异香满室家人惊异共窥见朱衣吏持玉板朱书篆文且曰李长吉新撰玉楼记就天帝召汝写碑可速驾无缓家人曰李长吉唐之诗人迄今仅三百年焉有此妖也女笑曰非尔等所知人世三百年仙家犹顷刻耳女与生易衣拜命举步腾空云霞烁烁鸾鹤缭绕于时观者万计以其所居地为书仙里瑞卿欧阳彬衡山人世为县吏至彬特好学工于词赋马氏之有湖南也彬将希其用乃携所着诣府求见之礼必先通名纸有掌客吏众谓樊知客好贿阴使人谓彬曰足下之来非徒然也实欲显族致身而不以一物为贶其可乎彬耻以贿进竟不与既而樊氏怒掷名纸于地曰岂使人之子乎欲干谒王侯耶彬深恨之因退而为诗曰无钱将乞樊知客名纸生毛不为通因而落魄街市歌姬酒徒无所不狎有歌人瑞卿者慕其才遂延于家瑞卿能歌每岁武穆王生辰必歌于筵上时湖南自旧管七郡外又加武陵岳阳是九州彬作九州歌以授瑞卿至时使歌之实欲感动武穆既而竟不问彬叹曰天下分裂之际厮徒负养皆能自奋我何负而至此耶计无所出思欲窜入邻道但未有所向居无何闻西蜀图纲将发彬遂谋入蜀且私谓瑞卿曰吾以干谒不遂居于汝家未尝有倦色其可轻弃乎然土以功名为不朽不于此时图之恐贻后悔今恐他适庶几有成勿以为念瑞卿曰君于妾不可谓之无情然一旦不以妾自滞割爱而去得非功名之将至耶妾诚异之家财约婚虽不丰愿分为半以资路途彬亦不让因以瑞卿所赠尽赂纲吏求为驾船仆夫纲吏许之既至蜀遂献独鲤朝天赋蜀王大悦擢居清要其后官至尚书左丞相出为夔州节度使既领夔州穆王已薨其子希范继立因致书于希范叙畴昔入蜀之由仍以衡宗族为托希范得书大惭彬之亲友悉免其赋役遂与瑞卿偕老焉王翘儿王翘儿者故临淄民家女也自少鬻于娼家冒其姓为马假母唿之曰翘儿携之来江南教之吴即善吴教之弹胡琵琶即善弹胡琵琶翘儿貌不逾中色而音吐激越度曲婉转往往倾其座人一时平康里中诸老妓皆从翘儿习新声竟不能过之也然翘儿有至惟雅不喜媚容大腹贾赍多金赂翘儿意稍不属辄不开明或竟夕虚寝而罢明日大腹贾恚而收金去以是假母日窘而数苔骂翘儿翘儿愈益厌之苦会有少年私金与翘儿者遂以计脱假母而自徙居海上更称王翠翘云海上多文懦贵游尤好以音律相贾重令翘儿一启齿以为绝世无双争艳惜之以是翘儿之名满江南岁所得缠头无算乃翘儿更以施诸所善贫客橐中一钱不留也久之倭人寇江南掠海上焚其邑翘儿窜走桐乡已而转掠桐乡城陷翘儿被虏诸酋执以见其寨主徐海徐海者故越人号明山和尚者是也海初怪其姿态不类民间妇女讯之知为翘儿试之吴及弹胡琵琶以侍酒绝爱幸之尊为夫人斥帐中诸姬罗拜咸唿之为王夫人翘儿既已用事凡海一切计画惟翘儿意指使乃翘儿亦阳昵之阴实幸其败事冀一归国以老也会督府遣华老人檄召海肯来降与之官海怒而缚华老人将斩之翘儿谏曰今日之势在君降不降何与来使也亲解华老人缚而厚与之金劳苦也华老人者海上人也翘儿故识之而华老人亦私觑所谓王夫人者心知为翘儿不敢泄也归告督府曰贼未可图也第所爱幸玉夫人者臣视之有外心当借以磔贼耳督府曰善乃更遣罗中书诣海说降而益市金珠宝玉以阴贿翘儿翘儿日夜在帐中从容言大事必不成不如降也江南苦兵久矣降且得官终身当共富贵海遂许罗中书约降于督府督府选日大整兵佯称逆降比迫海寨海信翘儿言不为提备督府急麾兵鼓噪而进斩海首而生致翘儿尽诸倭人歼焉捷至督府供张辕门以飨诸参佐令翘儿歌而遍行酒诸参佐皆起为督府寿督府酒酣心动亦握槊降阶而与翘儿戏夜深席大乱明日督府颇悔夜来醉中事而以翘儿功高不忍杀之乃以赐所调永顺酋长翘儿既从永顺酋长去之钱塘舟中辄悒悒不自得叹曰明山遇我厚我以国事诱杀之杀一酋而更属一酋何面目生乎夜半投江死外史氏曰余过海上海上之缗绅先生多能道翘儿死事盖得之华老人口云昔李陵陷虏欲乘匈奴之间为汉内应迄无成立溃其家声悲夫翘儿以一贱娼能审于顺逆身陷不测竟灭贼以报国诚伟烈矣大史公曰祸之生由爱姬殖则海之谓也而翘之卒死以殉海其或可附于堕楼之义也乎王幼玉记王氏名真姬字仙才小字幼玉本京师人随父流落于衡州女弟女兄三人皆为名娼而其颜色歌舞角于伦辈之上群妓亦不敢与之争高下幼玉又出于弟兄之上所与往还皆衣冠士大夫舍此虽巨商富贾不能动其意夏公酉游衡阳郡侯开宴召之公酉曰闻衡阳有歌妓名王幼玉妙歌舞美颜色孰是也郡侯张郎中纪乃命幼玉出拜公酉见之嗟吁曰使汝居东西二京未必在名妓之下反居于此其名不得闻于天下因命左右取笺为诗赠幼玉曰真宰无私心万物逞殊形嗟尔兰蕙质远离幽谷青清风暗助秀雨露濡其泠一朝居上苑桃李让芬馨由是益有光但幼玉暇日常幽艳愁寂含芳未吐人或询之则曰此道非吾志也会东都人柳富字润卿豪俊之士幼玉一见曰兹我夫也富亦有意室之然富方倦游凡于风前月下执手恋恋两不相舍既久其妹窃知之一日诟富以语曰子若复为向时事吾不舍子即讼子于官府富从是不复往一日遇幼玉江上幼玉泣曰过非我造也君宜以理推之异时幸有终身之约无为今日之恨相饮于江上幼玉云吾之骨异日当附子之先垄复谓富曰我平生所知离而复合者甚众虽言爱勤勤不过取其财帛未尝以身许之也我发委地宝之若玉他人无敢窥觇于子无所惜乃自解鬟剪一缕以遗富富感悦深至去又羁思不得会并为恨因而忧枕幼玉日夜怀思遣人侍病既愈富为长歌赠之云紫府楼阁高相倚金碧户牖红晖起其间宴息皆仙子绝世妖姿妙难比偶然思念起尘心几年谪向衡阳市娇烧飞下九天来长在娼家偶然耳天姿材色拟绝伦压倒花衢众罗绮绀发浓堆巫崃云翠眸横剪秋江水素水纤长细细圆春笋脱向青烟里缓步莲花窄窄弓凤头翘起红裙底有时笑倚小栏杆桃花无颜乱红委王孙送目以劳魂东邻一见还羞死自此城中豪富儿唿童控马相追随千金买得歌一曲暮雨朝云镇相续皇都年少是柳君体段风流万事足幼玉一见苦留心慇懃厚遣行人嘱青羽飞来洞户前惟郎苦恨多拘束偷身不使父母知江亭暗共才郎宿犹恐恩情未甚坚解开鬟髻对郎前一缕云随金剪断两心浓密更如绵自古美事多磨隔别时两意空悬悬清宵长叹明月下花时洒泪东风前怨入朱弦危更断泪如珠颗自相连危楼独倚无人会新书写恨托传难奈何幼玉家有母知此端倪蓄嗔怒千金器醉属佣人密约幽欢镇相误将刃欲加连理枝引弓欲弹鹣鹣羽仙山只在海中心风逆波紧无船渡桃源去路隔烟霞咫尺尘埃无觅处郎心玉意共慇懃同指松药情愈固愿郎誓死莫改移人事有时自相遇他日得郎归来时携手同上烟霞路富因久游亲促其归幼玉潜往别共饮野店中玉曰子有清才我有丽艳才色相得誓不相舍我之心子之意卜诸神明结之松筠久矣子必异日有潇湘之游我亦待君之来于是二人共盟焚香致其灰于酒中共饮之是夕同宿江上翌日富作词别幼玉名醉高楼词曰人间最苦最苦是分离伊爱我我怜伊青草岸头人独立画船归去橹声迟楚天低回望处两依依后会也知俱有愿未知何日是佳期心下事乱如丝好天良夜还虚过辜负我两心知愿伊家衷肠在一双飞富唱其曲以佐酒音调辞意非惋不能终曲乃罢酒相与大恸富乃登舟富至都下以亲年老家又多故不得如约但对镜洒涕会有客自衡阳来出幼玉书但言幼玉多卧病富遽开其书疾读书尾有二句云春蚕到死丝方尽蜡炬成灰泪始干富大伤感一日残阳沉西疏帘不卷富独立庭筛见有半面出于屏间富视之乃幼玉也玉曰吾以思君得疾今已化去欲得一见故有是行我以平生无恶不犯幽狱后日当生衷州西门张遂家复为女子彼家卖饼君子不忘昔日之旧因有事相过幸见我焉我虽不省前世事然君之情当如是我有遗物在侍儿处君求之以为验千万珍重忽不见富惊愕但终叹惋异日有过客自衡阳来言幼玉已死闻未死前嘱其侍儿曰我不得见郎死亦不安郎平日爱我手发眉眼他皆不可寄附我今剪头发一缕手指甲数个郎来访我时子可与之后数日幼玉果死也长安李姝李姝者长安女娼也家甚贫年未笄母以旧于宗室四王宫为同州节度之妾才得钱十万王宠嬖专房渐长益美善歌舞能敬事王意一日惮旨命车载之戚里龙舟刺史张侯别第张顷于宴席见其人心动不能忍私愿得之虽竭死无惮既而获焉以为笼中物喜骇交拘罄所蓄伎乐张筵五六日不息姝事之曲有礼节大率如在王宫时然每至调谑诱呷辄庄色敛在饵以奇玩珍异却而弗顾张固狂淫者必欲力制之乘其理发檐下直前拥致之姝大唿嚼泣走取其佩刀将自刭婢媵夺救得止由是浸不合张意张耻且怒被酒挺刃突入室逼之姝殊自若谓之曰妇人以容德事人职主中馈姝不幸幼出贱流鬻身官邸委质妾御不获托久要于良家罪实滋大辛蒙同州怜爱许侍中屡同州性严忌虽亲子弟犹不得见姝之面偶因微谴暂托于君侯之侧所以相待愈于爱子矣不图君侯乃欲持货利见蛊而又凭酒仗剑威胁以死欺天罔人暴如此诚烈谊丈夫所不忍闻姝宁以颈血污君侯刀愿速斩姝头送同州正死不憾遂膝行而前拱手就刀张羞愧流汗拽之使起曰我安敢如是而今而后何施面目复见同州哉自是不复与戏言姝竟缢死他日张昼寝见披发而立曰为姝报同州已辩于地下矣张大惧悒闷不食数日而卒铁氏二女铁氏色目人父铉为山东布政使靖难师攻城百计终不能下文皇入正大统擒铉至杀之其家属发教坊司为乐妇二女入司数月终不受辱有铉同官至二女各献以诗长女诗曰教坊脂粉洗铅华一片寒心对落花旧曲听来犹有恨故园归去已无家云鬟半挽临妆镜两泪空流湿绎纱今日相逢白司马尊前重与诉琵琶次女诗曰骨肉相残产业荒一身何忍去归娼泪垂玉着辞官舍步磁金莲入教坊揽镜自怜倾国色向人羞学倚门妆春来雨露宽如海嫁得刘郎胜阮郎同官以诗上达文皇曰欲终不屈乎乃赦出之皆适士人以终老焉蜀容妓翁客自蜀挟一奴归蓄之别室率数日一往偶以病少迹妓疑之翁作词自解妓即韵答以踏莎行云说盟说誓说情说意动便春愁满纸多应念得脱空经是哪个先生教底不茶不饭不言不语一味供他樵悴相思已是不曾闲又那得工夫咒你灵犀小传朱小姬名葵字心阳其先姑苏人母梦人以犀钗投其怀感而孕乃小字犀也生四岁父客宛洛间不返母又善病值岁饥展转乃徙之就李就李富人王姓者与其母故中表稍周贷之已而富只又以赀入京贫益甚母利人金卖为俞家姬故又名俞葵时姬年十二玉肤雪理风骨媚人喜闭户焚香鼓琴为哀凤之音人莫不凄绝者久之乃入武林闽郑翰卿方侨居西湖夏日偕友人陈伯孺坐长堤绿阴中见小艇载红妆者知为葵招与语悦之葵亦慕郑名士遂与俱归陈伯孺赠葵诗云相逢刚道不魂销抱得云和曲未调莲子有心张静婉柳枝无力董妖烧春风绮阁流苏帐夜月高楼碧玉萧莫忆西陵松柏下断肠只合在今宵居月余葵缱绻不舍郑乃出犀簪为赠葵见之曰此吾母梦征也或者其天乎郑乃出重资聘之葵既嫁遂屏去艳饰亲作劳工女红与郑居吴山之麓且半载值月妓周丽卿者以他事被逮周恐匿不出翰卿与杭守令皆雅交乃以二绝为之从吏卒得脱诗云不扫蛾眉黯自伤谁怜多病老徐娘腰肢剩有梅花瘦刺史看时也断肠妾家朱楼垂柳边闲人湖上逗春烟使君打鸭浑闲事一夜鸳鸯飞上天及翰卿携家人苕溪俞之假父素无赖窥郑逆旅乃募恶少数十人邀诸途夺姬归闭之幽室中葵断发矢曰吾宁有死不受辱人卒不敢犯之翰卿鸣之当道檄下二令君杂治之今曰曩君为他人居间乃有打鸭惊鸳鸯语不意遂成奇谶因捕治诸恶少之法而断葵归郑送断词云俞氏良妇也丽籍期年愿得好而偕老郑卿才士也倾赀三斛将携淑女以于归何期枭獍之无良几致凤鸾之失偶相如涤器临邛令甚耻之襄王行云巫崃梦不虚也凌宵琰气幸逢合浦之珠向日葵心堪并章台之柳鸳鸯谐波面之好行看比翼鬼蜮潜水中之影敢复含沙任将一片云帆携作八闽春色苏长公原自风流只借数言为三尺韩夫子岂长贫贱用联双璧以百年今且十年所朱氏生三女皆韶秀徐曲公寄之诗云秋叶何须倩作媒画堂红拂肯怜才荥阳公子遗鞭过湘浦佳人解佩来绣户星稠合卺玉闺春早镜安台只缘十斛明珠换掌上于今有蚌胎寥庵高大史曰朱小姬义不辱卒归郑生身名俱完即烈丈夫奚让焉令君翩翩有裴哉其文之辞也义娼传杨玉山松之商人也性爱小妓其丹帕积至数十以为帐号百喜帐南京有女妓曰张小三者稚齿雅容不肯就门户曰能妻我者当与之谐杨以税事入京闻而恳求之捐数十金乃成婚逾月欲随之还家曰奴固誓之矣今不归君为妾复何归乎杨妻妒不敢许约以半载为期及去妓守志不渝父母无如之何数寄声杨所杨感其诚岁四五至至必留旬月所赠遗以千万计往来如家焉久之赀日削既二十年田产为一空男女未婚薪水且不给而日受妻子怨言快快悔叹两目皆为失明妓怪其久不来使使谂焉盲矣乃扁舟下江直造杨氏之庐登堂拜主母奉杨首大恸曰主君贫困职我之由奴当为君婚嫁君幸无苦悉出前所赠珠机器具以为资业嫁其二女又出仪物筵设之费为二子纳室亲侍汤药者一年杨郁郁心恚以死妓又脱簪珥殡之守其柩不去妻亦哀悯其志语之曰姊院中衣食自丰何为困此与我同辛苦妓谢曰奴非碌碌市门女也少有不涯之誓与主君交往廿载名虽风尘身固不异杨氏之少房也且主君为我而死忍背盟山复沦入苦海为愿从主母侧执庖扈之劳殁且不悔闻者莫不叹异之既免丧其父母强之不归讼诸礼曹移牒逮之甚急妓不得已乃泣别其灵而去后卒不面一男子老终于旧院云第七卷玄妙洞天记人生若梦耳至楚襄荐枕于高唐淳于获配于南柯余始不信以为寓言近余之梦有类于是乃始信其真有耳然高唐一夜南柯片时未足为异乃余之所梦有足纪者伊昔夏夜爱坐萧馆厌世俗之陈言揽神仙之往牒既感于刘晨阮肇遂暨乎兰香智琼当吾之世庶几一遇悠然兴慨颓尔思卧甫就枕闲房辄游神异境睹金殿之嵯峨仰珠宫之璀璨楼台濒水则蓬莱彷彿户牖绕山则赤水依稀有璇甍玉柱榜曰玄妙洞天见一少女独立于中舞袖飘于轻飙回徘徊久之朗然高咏其词曰欢非有父亲自不来彼何人也两心是怀惟君与妾双双不散女既嫁得国之半其声袅袅如丝如竹歌已命侍儿传语曰与君有缘把臂密迩今时未至请速退矣余心异之翻然而醒于是曙色横于窗櫺栖鸟鸣于林木矣自是之后不数夕一梦其事至奇不敢轻泄至所歌之词聊籍于此以示好事失其邂逅之详自有私志其谒金门词曰真堪惜锦帐夜长虚掷挑尽银灯情脉脉绣花无气力女伴声停刀尺蟋蟀争吟四壁自起卷帘窥夜色天青星欲滴其临江仙词曰飞尽流萤无兴扑扇儿闲却秋风远山夜半又闻钟解衣斜对影欲寝恨牀空凄断银浑欲灭数声窗外孤鸿夜凉如水出帘栊微云淡河汉疏雨滴梧桐其山花子词曰剖得新橙掷绣筐酿成美酒覆闲房寒闺无计会萧郎夜色暗随鸿雁后秋光争绕菊花旁满城风雨近重阳其玉楼春词曰韶阳欲暮莺声碎望远凴栏伤妾意杂花满地绣成茵人在绣茵深处醉妾非飞鸟无双翅空想郎边芳草媚愿为柳絮倩东风吹向郎身撩乱坠其踏莎行词曰香罢宵薰花孤昼赏粉墙一丈愁千丈多情春梦苦抛人寻郎夜夜离罗幌好句刊心佳期束想甫愁春到还愁往消魂细柳一时垂断肠芬草连天长其临江仙词曰花影半帘初睡起绣鞋着罢慵移窥妆强把绿窗推隔花双蝶散犹似梦初回纤指弹瓯唿女伴出帘聊共徘徊闲将罗袖倚朱扉楼台临水处日午燕争飞其菩萨蛮词曰兰闺日永花慵绣纱窗独倚垂罗袖燕子做巢忙诗成难寄郎新篁窥绿水荷叶青无比风暖不知吹游丝日在飞其踏莎行词曰佳约易乖韶光难驻柳丝飞尽江村树朝来为甚不钩帘残花铺满帘前路春赏未阑春归何遽问春归向何方去有情燕子不同归呢喃独伴春愁住其孤鸾词曰暇须初揭正寺日停钟窗风鸣铁懒自梳妆乱挽鬟儿非滑追想昨宵瞥见有多少动情谁说杜在屏风背后立歪罗袜听玉人言去苦难泄任树上黄莺歌道离别强欲排余恨反寸肠悲裂试使恃儿挽住想未离画桥东折传道行踪已远但垂杨烟结其蝶恋花词曰梳罢晓妆屏上倚欲把金针玉腕娇无比不卷珠帘窥竹里翠禽飞下栏杆嘴步向荷缸闲弄水荷叶田田似有清香起照面水中私自喜美蓉四月先开矣其踏莎行词曰玉臂宽纱衫缓纽绣牀针线无心久豹头枕冷射兰轻须帘静尘埃厚紫燕风头黄梅雨后柳条乱拂长江口但言幂柳如烟谁知摇曳愁如柳其玉蝴蝶词曰为甚夜来添病强临宝鉴憔悴娇慵一任钗斜鬓乱永日薰风恼脂消榴红径里羞玉减粉蝶丛中思悠悠垂帘独坐倚遍薰笼朦胧玉人不见裁罗素绮锦写笺封约在春归夏来依旧各西东粉墙花影来疑是罗帐雨梦断成空最难忘屏边瞥见野外相逢其眼儿媚词曰石榴花发尚伤春草色带斜曛芙蓉面目蕙兰心病柳叶眉颦如年长昼虽难过入夜更消魂半窗淡月三声鸣鼓一个愁人其踏莎行词曰红叶空传朱绳未缩天涯可见人难见绿窗病起落悔繁玉萧梦断行云短波眼将穿柳腰似剡寂寥偏与东风管水仙愁绝翠闱寒春云空谷兰香远其玉楼春词曰空闺日夜和尘闭郎马何时门外系愁中眉让远山长病里腰添垂柳细如烟一种津头树可喜谁知还可怒榆钱难买少年回柳絮能牵幽梦去其念奴娇词曰鸳帏睡起正飞花兰径啼莺琼门对镜梳妆愁见那怯怯容颜瘦弱一自仙郎题诗寄简屡订西厢约墙花拂影独眠何事如昨谁怜潘果空投贾香难与愁肠安托带眼轻拴须看取杨柳腰肢如削珠履玲珑罗衫雅淡件件无心着何时厮见得偿今日萧索其踏莎行词曰花径争穿珠帘屡认正逢梅雨芹泥润画梁无处可安巢玉纤为把花枝衬社日才来端阳已近寻巢为甚偏迟钝算来一似凤鸾期跎蛇渐觉无真信其临江仙词曰昨夜惊眠梅雨大枕前窗上频敲天明翻觉梦魂遥起来看女伴薰袖已香消云锁房栊烟锁竹卷帘水湿鲛绡菱花低照拂眉梢玉梳云发润不喜上兰膏丘道人曰玄之梦游必有所为难于显言托之华胥耳何词之多而佳也一至此哉不然则关关乍觉屏合在旁观宝梦回玉簪匪妄人间固有此真梦则吾不可得而知矣荔枝梦闽越旧产荔枝品奇绝至六月成熟味美可嘉色红可爱世珍异之元符未建宁有谭徽之文士也一日拉友人同游附郭诸名山攀梯逐磴深入幽岑至一谷见石牀但峭谿涧迂回友人曰此商山乎徽之感怀遂占一律诗曰南入商山松路深石牀溪水昼阴阴云中採药旄族节洞里耕田映绿林直上烟霞空举手回经丘垄自伤心武林花木应长在愿与门人更一寻诗成谓友人曰君无言乎友人亦占一律曰危峰百尺树森森虽有山光未有阴鹤侣正宜芳景引玉人那为簿书沉山含瑞气偏当日鸟逐轻风不在林更有阮郎迷路处万株红树一溪深诗毕二人携手而归载歌载笑亦云乐矣友人先别独徽之迤逦而行至近郊见一园荔枝垂熟累累然红鲜足爱徽之彩之食觉倦遂少憩树下蒙胧中梦至一室一美人盛服出迎曰辱大君子垂一盼已切感佩矣敢屈少叙遂携手人行夫妇之礼徽之间其姓美人吟曰妾生原自越闽间六月南州始荐盘肉嫩色苞丹凤髓皮枯稜涩紫鸡冠咽残风味消心渴嚼破天心溅齿寒却忆当年妃于笑红尘一骑过长安吟已而寝情极委婉美人又于枕上吟古意二首君好桃李姿妾好松柏老桃李摇春风飘零委芳草不如松柏枝青青长自好又君好红螺杯妾好青鸾镜螺杯贮香醪饮之乱人性不如镜生光可以照欹正翌日徽之求去美人泣曰恩情易阻会晤难期君何言去之速耶徽之曰固知情稠而意密亦恐乐极以悲生此予之所以欲去也美人不得已为设酒以饯肴无所治惟一具盘列席中见其果红色颗颗如珠徽之亦不暇食惟沉吟而已美人为慰解拭泪复吟曰相见更何日相思洵独悲红颜奉中帚白发满路岐别来曾几何霜露忽凄其仰见明月光众星罗参差耀已宵飞蟋蟀鸣庭帏感之不成寐泪下乃可挥西风吹罗幕念子寒无衣岂不盛娇爱知者当为谁愿君成令德努力爱容辉弃捐勿复道沉忧令人老吟罢送徽之行至门外涕泣不已徽之亦为之动情彼此缱绻带泪而别才移数步亟回首不觉倾跌而惊醒矣张目视之乃惬卧于荔枝树下心始悟其感妖甚惊叹之浣衣张泌江南人字子澄仕南唐为内史舍人初与邻女浣衣相善经年不复睹精神凝一夜必梦之尝有诗寄云别梦依依到谢家小廊回合曲栏斜多情只有春庭月犹为情人照落花烷衣计无所出流泪而已蔡少霞蔡少霞者陈留人也性情恬和幼而奉道早岁明经得第选蕲州参军秩满漂寓江浙间久之再授兖州泗水丞遂于县东二十里买山筑室为终焉之计居处深僻俯瞰龟蒙水石云霞境象殊胜少霞世累早绝尤谐夙尚偶一日沿溪独行忽得美荫因憩焉神思昏然不觉成寐因为褐衣鹿帻之人梦中召去随之远游乃至城郭一所碧天虚旷瑞日瞳人俗洁净卉木鲜茂少霞举目移足惶惑不宁即被导之令前经历门堂深遽莫测遥见玉人当轩独立少霞遽修敬谒玉人谓曰悯子虔心今宜领事少霞靡知所谓复为帻帧人引至东廊止于石碑之侧谓少霞曰召君书此贺遇良因少霞素不工书即极辞让鹿帻人曰但按文而彔胡乃拒违俄有二童自北而来一捧牙箱内有两幅紫绢文书一赍笔砚即付少霞凝神搦管顷刻而毕因览读之已记于心矣题云苍龙溪新宫铭紫阳真人山玄卿撰良常西麓源泽东泄新宫宏宏崇轩雕珉盘础镂檀栋臬碧瓦鳞差瑶肪截阁凝瑞霞楼横祥霓驺虞巡徼昌明捧珠树规连玉泉矩曳灵飙逻集圣日俯晰太上游诣无极便阙百神守护诸真班列仙翁鹄立道师冰洁饮玉成浆馔琼为屑桂旗不动兰幄互设妙乐竞奏流铃间发天籁虚徐风萧泠澈凤歌谐律鹤舞会节三变玄云九成绛雪易迁徒语童初讵说方更周视遂为鹿帻人促之忽遽而返醒然遂寤急命纸笔登即纪彔自是兖豫好奇之人多诣少霞谒访其事有郑还古者为立传焉且少霞乃孝廉一史耳固知其不妄矣范微合州之成纪县有富家者辟一圃植四时奇花于其内名曰百花园方圆计里许州邑之簪缨贵客罔不游乐其中宣德七年春仲时范生名微者诗人也亦闻百花园之名至而游赏焉见百花争秀万卉竞妍微心悦怿乃吟诗二律其一曰九十春光似酒浓裁红剪翠费天工清香喷破胭脂国丽色妆成锦绣丛富贵昔归金谷里繁华又胜洛阳中一年一见东风面回首那堪梦幻同其二曰春园春色正相宜少妇同行少妇随竹里登楼人不见花间觅路鸟先知樱桃解结垂檐子杨柳能低入户枝山间醉来歌一曲参差笑杀合州儿诗成酒兴愈狂豪饮自放不觉盛醉曲肱而卧于花棚之下芳魄随花香以馥郁游魂逐蝶翅以飘扬彷彿杳冥中忽梦五美人嬉嬉然携手而入色皆殊绝芳馨袭人微见而奇之揖而问其所自来且历恳其名氏五美人各自陈一曰陶氏二曰李氏三曰杏氏四曰唐氏五曰牡氏复自言见才郎在此故来相探询耳微喜甚因以亵狎动五美人不之拒遂与交会于棚之下其春心荡漾逸兴飞固倍常品上矣乐极各为赋诗自表陶氏吟曰仙姿绰约绝纤埃曾是刘郎去后栽一种天工惟我爱十分春色为谁开玉皇殿上红云合金谷园中绛锦堆好看化成三汲浪蚊龙乘此起风雷李氏吟曰玉蕊银英贮淡香不随红紫竞芬芳冰霜骨格笼春色水月精神缟夜光魏武台前含粉泪汉皇宫内作梅妆幽人雅性真清素吟对琼林逸兴长杏氏吟曰二月东皇醉艳阳靓妆倚遍午桥庄红光照满珊瑚树紫艳薰成锦绣裳几度晚香来野店一枝春色出邻墙书生对此多高兴题品新诗入锦囊唐氏吟曰江南二月好韶乐一种芳菲迥异常色艳春风熏醉脸泪凝晓露湿啼妆绝怜西子偏贪睡却恨东君不与香何事当年杜工部懒吟诗句入奚囊牡氏吟曰落尽残红始吐芳佳名号作百花王竟夸天下无双艳独佔人间第一香醉态迎风娇欲语奇姿含露湿啼妆闹花浪蕊君休看足称栽培对锦堂五美人吟毕共为欢跃彼此牵纽作携手联行之态微遂梦觉焉举目四顾依然独卧于花棚之下乃始知其身幻于花境矣扶离佳会彔明皇既幸蜀贵妃缢死于马嵬十八娘亦归里中居晋安城东报国院至德三载无疾而卒遂就院旁之隙地瘗焉万历中有东海生者闽人也一日出游东邻少憩于报国院昼长假寐梦至一所朱户红楼丹楹紫阁极其壮丽徘徊间俄见一双鬟侍儿红裙翠袖揖生而进曰奉十八娘命敬邀郎君生从之入未及百步香气袭人行止一室匾曰扶离别馆少顷见绿纱侍儿导一女郎衣绛绡衣颜色殊绝冉冉而至生进曰偶因休暇驾言出游既昧平生敢逢胜果女郎曰妾开元皇帝侍儿也以江彩之荐得倖于上今归此中以与郎君有夙缘故相屈耳因出金钟贮琼液以酌生生饮之如醍醐甘露酒酣姬容色转丽因歌以侑觞盖菩萨蛮也其词曰妾身本是瑯琊种当年曾被君主宠艳态斗红妆人称十八娘绛绢笼玉质纤手金盘擘驿路起尘埃骊山一骑来生闻之愈加叹赏因请问开元遗事姬曰妾忆在宫中时正月十五夜上御赏春殿遣妾撒锦丸于地令宫人竞拾之多者受赏又一日上幸长生殿奏新曲未有名值妾为贵妃称觞大悦遂以妾名其乐此皆妾受宠于上人所未闻者生闻之愈惊骇既而侍儿报江家周家陈家三姬至江衣绿周衣红陈衣紫种种妖丽三姬曰闻吾梯今有佳宾故来相贺三姬各奏诗二章皆集古所成者江诗曰百般红紫斗芳菲隔水残霞见画衣别有玉杯承露冷红妆飞骑向前归野人相赠满筠笼时似开元天宝中火树风来翻绛艳树头树底觅残红周诗曰红树枝头日月长一枝浓艳露凝香菱花并作新妆面玉碗盛来琥珀光绿萝阴下到山庄丹粉经年染石牀饱食不须愁内热已分甜雪饮琼浆陈诗曰何处横钗带小枝可怜妖冶正当时曾缘玉貌君王宠莫比潘家大谷梨可爱深红间浅红离离朱实绿丛中不知多少开元事香气潜来紫陌风三姬吟毕十八娘亦集古吟曰遥指红楼是妾家琼枝日出晒红纱摘时正带凌晨露应服朝来一片霞晓漱琼膏冰齿寒一生长对水晶盘香随翠笼擎初到长得君王带笑看吟毕十八娘因以红绣鞋一双赠生且嘱之曰愿君以此传之人也既而江姬出麝囊一函周姬出真珠一颗陈姬出紫琼一枚为赠生方与别而遽然已觉惟见荔枝垂熟繁星离离询其旁果有十八冢家云因赋诗曰骊山一骑红尘起七日能行数千里丹荔飞来色正新金盘满注华清水花外遥闻百步香寒冰一片剖罗囊长生殿上连枝进太液池头半醉尝乐工初制梨园曲小部音声听不足佳名新赐荔枝香左右欢唿动山谷一声鼙鼓震渔阳西幸鸾舆道路长蛾眉宛转含情死马上君王掩面伤炎方仍进青丝笼垂涕还思当日宠丹实犹然贡士方朱颜久已归荒冢妃子妖魂去渺茫千秋何处识红妆梦中细说前朝事不及王家十八娘郑翰卿郑翰卿寓都中邸第昼寝梦一黄衣少年邀至庑下绮席已备与共饮少焉唿一丽人至靓妆宛转容色绝代少年曰高贤邂逅不容寂寂遂自起舞蹁跹歌春游之曲曰芳草多情王孙未归迟我良朋东风吹衣次及丽人作迎风之舞歌春愁之曲曰老莺巧妇送春愁几度留春更不留昨日漫天飞柳絮玉人从此懒登楼饮正欢适少年曰文羌校尉来矣见一人绿袍危冠高视阔步踉跄至前遂罢席而寤起视庭中牡丹一花映日婉媚一黄蝶翩翩未去乃花神与少年耳绿叶上一螳螂长二寸则文羌校尉也剑客有士人为畿尉常任贼曹有一贼系械狱未具此官独坐厅上忽告曰某非贼颇非常辈公若脱我之罪奉报有日此公视状貌不群词彩挺拔意已许之佯为不诺夜后密唿狱吏放之仍令狱吏逃窜既明狱中失囚狱吏又走府司谴罚而已后官满数年客游困甚羁旅至一县忽闻县令与所放囚姓名同往谒之令通姓字此宰惊惧遂出迎拜即所放者也因留厅中与对榻而寝欢洽旬余其宰不入宅忽一日归宅此客遂如厕厕与令宅惟隔一墙客于厕室闻宰妻问曰公有何客经于十日不入宰曰某得此人大恩性命昔在他手乃至今日未知何报妻曰公岂不闻大恩不报何不看时机为令不语久之乃曰君言是矣此客闻已归告奴仆乘马便走衣服悉弃于厅中至夜已行五六十里出县界止宿村店仆从但怪奔走不知何故此人歇定乃言此贼负心之状言讫吁嗟奴仆悉涕泣之次忽牀下一人持匕首出立此客大惧乃曰我义士也宰使我来取君头适闻说方知此宰负心不然枉杀贤士吾义不舍此人也公且勿睡少顷与君取此宰头以雪公冤此人怕惧愧谢剑客持剑出门如飞二更已至唿曰贼首至命火观之乃令头也剑客辞诀不知所之虬须叟传吕用之在维扬日佐渤海王擅政害人中和四年秋有商人刘损挚家乘巨船自江夏至扬州用之凡遇公私来悉令侦觇行止刘妻裴氏有国色用之以阴事下刘狱纳裴氏刘献金百两免罪虽脱非横然亦愤惋因成诗三首曰宝钗分股合无缘鱼在深渊日在天得意紫鸾休舞镜断踪青鸟罢衔笺金杯倒覆难收水玉枕倾欹懒续弦从此靡芜山下过只应将泪比黄泉又云鸾辞旧伴知何止凤得新梧想称心红粉尚存香幕幕白云将散信沉沉已休磨琢投泥玉懒更经营买笑金愿作山头似人石丈夫衣上泪痕深又云旧尝游处遍寻看睹物伤情死一般买笑楼前花已谢画眉窗下月空残云归巫崃音容断路隔星河去住难莫道诗成无泪下泪如泉滴亦须干诗成吟咏不辍因一日晚凭水窗河街上一虬须老叟行步迅速骨貌昂藏眸光射人彩色晶莹如曳冰雪跳上船来揖损曰子衷心有何不平之事抱郁塞之气损且对之客曰只今使为取贤阃及宝货回即发不可更停于此也损察其意必侠士也再拜而启曰长者能报人间不平何不去蔓去根岂更容奸党叟曰吕用之屠割生民夺君爱室若令诛殛固不为难实衍适已盈神人共怒只候冥灵聚彔方食身首支离不惟及身须殃连七祖且为君取其妻室未敢遽越神明乃入吕用之家化形于斗拱上叱曰吕用之昔违君亲时行妖孽以苛虐为志以淫乱律身仍于喘息之间更慕神仙之事冥官方彔其过上帝即议行刑吾今彔尔形骸但如罪叱所取刘氏之妻并其宝货速还前人倘更悦色贪金必见头随刀落言讫铿然不所适用之惊悸遽起焚香再拜夜遣干事并赍金及裴氏还刘损损不待明促舟子解维虬须亦无迹矣申屠氏申屠氏宋时长乐人美而艳申屠虔之女也少名以粪既长慕孟光之为人列名希光十岁能属文读书一过辄能成诵其兄渔钓海上作诗送之曰生计持竿二十年茫茫此去水连天往来酒洒临江庙昼夜灯明过海船雾里鸣螺分港钓浪中抛缆枕霜眠莫辞一悼风波险平地风波更可怜其父常欲奇此女不妄许人年二十侯官有董昌以秀才异等为学宫弟子虔既见之学宫遂以希光予昌希光临行作留别诗曰女伴门前望风帆不可留岸鸣蕉叶雨江醉寥花秋百岁身为累孤云世共浮泪随流水去一夜到闽州入门绝不复吟食贫作苦宴如也居久之当靖康二年郡中大豪方六一者虎而冠者也闻希光美心悦而好之乃使人诬昌阴重罪罪至族六一复阳为居间得轻比独昌报杀妻子幸毋死因使侍者通慇懃强委禽焉希光具知其谋谬许之密寄其孤于昌之友人乃求利匕首怀之以往谓六一曰妾自分身首异处矣赖君高谊生死而骨肉之妾之余君之身也敢不奉承君命但亡人未归浅土心窃伤之惟君哀怜既克葬乃成礼六一大喜立使人以礼葬之于是希光伪为色喜装入室六一既至即以匕首刺之帐中六一立死因复杀其侍者二人至夜中诈谓六一卒病委笃以次唿其家人家人皆愕卒起不意先后奔入希光皆杀之尽灭其宗因斩六一头置囊中驰至董昌葬所以其头祭之明旦悉召山下人告之曰吾以此下报董君吾死不愧魂魄矣遂以衣带自缢而终碧线传至正间有道士真本无文固虚不知何许人客威顺王家下通剑术晓兵机王虽畜之未始奇也惟樊口卫君美重之一日王游别苑召二人侍因从容讽曰方今天下太平日久极盛而丰朝政废弛祸在旦夕大王朝廷懿亲宜阴为之备万一风尘有警即使指麾义旗纾君父之急使神州光复为大元宗英岂不伟哉王曰尔病风狂耶何出言若是二人默然而退曰竖子不足谋不去祸且至于是题诗黄鹤楼而遁诗曰芙蓉出匣照寒上带仇家血影光前席早知非圣主悔将三策说君王王知而求之隐矣未几乱作悉如前言于是陈友谅明玉珍皆遣人物色之不可得高皇帝既平群寇四海一家君美兄君彦为西充丞因往省之回途覆舟幸而不死因踯躅路侧觅火燎衣纵步间忽二道士前揖曰卫君一寒如此哉视之真文二故人也告以困苦之状曰无忧也遂邀往其家则青城山也高墙华屋深院曲房苍头数人列侍左右与君美话旧欢若平生因询其乱中出处二人曰自辞黄鹤即入黄牛久隐青城忽逢青眼所惜壮心凋落一事无成俯仰干坤飘摇萍梗索居闲处有愧故人乃与痛饮酒酣气豪议论蠭起君美曰二公炼质名山犹未能忘情尘世将不为修真之累乎二人大笑曰循行数墨儒之土苴熊经鸟伸仙之糟粕吾所谓修真岂在是哉因引君美周视其家锦绮充盈金玉山积各有美人掌之最后至一山岩中有髑髅百枚二人指曰此世间不义人也余得而诛之君美为之吐舌明日大设宴君美首席两美人捧牙盘盛明珠十黄金百两为寿君美不敢却但唯唯谢于是剧饮大醉本无赋诗曰几年兵火接天涯白骨丛中度岁华杜宇有冤能泣血邓攸元子可传家当时自诧辽东豕今日翻成井底蛙一片春光谁是主野花开满蒺黎沙固虚续吟曰豪杰消磨叹五陵发冲乌帽气填膺眼前不是无豪杰身后何须论废兴当道有蛇魂已断渡江无马识难凭可怜一片中原地虎啸龙腾几战争其诗大抵类此则其人可想矣君美知所吟不能出其右乃制喜迁莺一阕执杯酬谢于二公自歌以侑焉词曰干坤如昨叹往事凄凉长才萧索景物非非人民俱换非是旧时城郭世事恰如棋子当局方知难着胜与败似一场春梦何须惊愕寥落相见处萍水异乡烂慢清宵酌说到英雄自同梦涩尽剑锋莲愕看破浮云变态休问谁强谁弱堪叹惜这一番归去似辽东鹤明日求归二人曰唐有红线今有碧线当令送君也至则一好女子年可十七八负竹箱随真文同送君美青城道上顾谓曰后会难期请为起舞碧线开箱取白丸四大如鸡卵乃雌雄剑也二人而伸之飞跃上下须叟天地晦冥风云惨淡惟于尘埃中见电光翕交绕互缠君美股战行不成步回望其居皆陵欲若星殊无有路君美乃气不得出目不得合常若刃在其颈心胆俱落舞罢失二人所在独碧线旁立君美倒皮囊中酒共饮伺夜握君美手东南而逝将三更许抵家但见金珠在榻碧线变去久矣竟不知其何术也猪嘴道人洛阳李少年豪迈以财雄一乡常薄游阡陌间遇心惬目适虽买一笑掷钱百万不靳宣和间某太守自南郡解印还洛家富声乐列屋一宠姬最殊秀夭丽西都人家伎妾虽百数莫能出其右尝以暮春游名园玩赏牡丹偕侣相携穿花径望见兀兀如痴寄目不暂瞬姬亦窥其容状口虽笑叱而心颇慕之两人遥相注意俱不能出言恨恨而去明日又邂逅于别圃度无由得狎方寸帻乱摇摇若风中悬旌思得暂促膝成须臾欢罄百计不就时有猪嘴道人者售异术于尘中能颠倒四时生物人莫能识独厚遇忽造门求醉欣然接纳深思叩以其事或能副所欲乃设宴馔延款且以诚告客初难之请至再四乃笑曰姑试为之拜曰果遂愿不敢忘报明日招往城外社坛四顾无人拈一片瓦呵祝移时以付曰吾去矣尔持此于庭壁间上下划之当如愿矣善藏此瓦每念至则怀以来谨受教划壁未几然中开竦身而入迳趋曲室内斗帐画屏极为华美妇卧其中宿酲未醒见人惊起颜微怒曰谁家儿郎强暴至此辄入房院谁引汝来却立凝笑不敢言熟视良久盖真所愿慕者妇人亦悟而笑略道曩事即登榻共卧相与极欢既而曰太守且至即宜引避疾回后会可期也遂循故道而出壁合如初瓦故在手携还家珍秘于椟过三日率一游每见愈款昵经累月杳无人知会其密友贾生者讶久不相过意其有奇遇潜伺所向迹至社坛侧觉而舍去贾随诘问不能隐具有始未告之贾不信曰果尔吾岂不可往耶如不吾同当发其妖幻首于官且白某太守甚惧曰今日已暮矣俟明日同诣道人谋之拂旦往道人不悦曰机已泄恐不能神当作别计城西某家有园池之胜能从吾饮乎皆曰幸甚即具酒肴偕往小饮一亭前有大假山道人酒酣振衣起举手指划山石一峰中分两人就视见楼台山水花木靓丽渔舟从溪上来碧桃红杏缤纷方注目间道人登舟其去如飞贾引袖力挽石缝遽合伤其指道人杳无踪矣他日两人复至社坛用前法施之已无所效惘然怨侮而归后访乳医尝出入大守家者使密叩姬云梦中恍惚与一男子宴私今久不复然矣张山人唐曹王贬衡州时有张山人技术之士王常出猎因得群鹿十余头围已合计必擒获无何失之不知其处召山人问之山人曰此是术者所隐遂索水以刀禁之少顷于水中见一道士长才及寸负囊拄杖敝敝而行众人视之无不见者山人乃取布针就水刺道士左足遂见跛足而行即告曰此人易追止十余里遂命走向北逐之十余里果见道士跛足而行与水中见者状貌同遂以王命邀之道士笑而来山人曰不可责怒但以礼求请之道土至王问鹿何在曰鹿在也向见诸鹿无故即死故哀之所以禁隐亦不敢放今在山侧耳王遣左右视之诸鹿隐于小坡而不动王问其患足之由曰行数里忽患之王召山人与之相视乃旧识焉其足寻亦平复乃是郴州连山观侯生即从容遣之末期有一客过郴州寄宿此观缚马于观门粪污颇甚观主见而责之客大怒垢骂道士而去未十日客忽遇张山人山人谓曰君方有大厄盖有所犯触客即说前日与道士争骂之由山人曰此异人也为君致祸却速往辞谢之不然不可脱也彼为雷厄君今夕所至当截一柏木长与身齐致所卧处以衣裳盖之身别处一室以枣木作钉子七枝钉地依北斗状仍建辰位身居第二星下伏当免矣客大惊登时却回求得柏木来郴州宿于山馆如是设法半夜忽大风雨雷电震于前屋须臾电光直入人所止客伏于星下不敢动电入屋数四如有搜获之状不得而止比明前视柏木已为粉矣客益惧奔谢观主哀求生命久而方解谓客曰人不可轻也毒蛇之辈尚能害人岂合无状相忤乎今已舍子矣客首罪而去遂求张山人厚报之也陈季卿陈季卿者家于江南辞家十年举进士不就羁栖辇下鬻书判给衣食尝访僧于青龙寺遇僧他适因息于暖阁中以待僧还有终南山翁亦伺僧归方拥炉而坐揖季卿就炉坐久谓季卿曰日已哺矣君得无馁乎季卿曰实饥矣僧且不在为之奈何翁乃于肘后解一小囊出药方寸止前一杯与季卿曰粗可疗饥矣季卿啜讫充然畅适饥寒之苦洗然而癒东壁有寰瀛图季卿乃寻江南路因长叹曰得自滑泛于河游于洛泳于淮济于江达于家亦不悔无成而归翁笑曰此不难致乃命僧童折阶前一竹叶作叶舟置图中渭水之上曰公但注目于此舟则如公向来所愿耳然至家慎勿久留季卿熟视之稍觉渭水波浪一叶渐大席帆既张恍然若登舟始自渭及河维舟于禅窟兰若题诗于南楹云霜钟鸣时夕风急乱鸦又望寒林集此时辍掉悲且吟独向莲花一峰立明日次潼关登岸题句于关门东普通院门云度关悲失志万绪乱心机下坂马无力扫门尘满衣计谋多不就心口自相违已作羞归计还胜羞不归自陕东凡所经历一如前愿旬余至家妻子兄弟拜迎于门侧有江亭晚望诗题于书斋云立向江亭满目愁十年前事信悠悠田园已逐浮云散乡里半随逝水流川上莫逢垂钓叟浦边难得旧沙鸥不缘齿发未迟暮吟对远山堪白头此夕谓其妻曰吾试期近不可久留即当进棹乃吟一章别其妻云月斜寒露白此夕去留心酒至添愁饮诗成和泪吟离歌栖凤管别鹤怨瑶琴明夜相思处秋风吹半衾将登舟又留一章别诸兄弟云谋身非不早其奈命来迟旧友皆霄汉此身犹路歧北风微雪后晚景有云时惆怅清江上区区趑试期一更后复登叶舟泛江而逝兄弟妻子恸哭于家谓其鬼物矣一叶漾漾遵旧途至于渭滨乃赁乘复游青龙寺宛然见山翁拥炉而坐季卿谢曰归则归矣得非梦乎翁笑曰后六十日方自知时日将晚僧尚不至翁去季卿还主人后二月季卿之妻子赍金帛自江南来谓季卿厌世矣故来访之妻曰某月某日归是夕作诗于西斋并留别二章始知非梦明年春季卿下第东归至禅窟及关门兰若见所题两篇翰墨尚新后年季卿成名遂绝俗入终南山去第八卷宗立本登州黄县宗立本年长无子行商抵潍洲野宿古庙仆持杖卫击柝达旦明日途遇六七岁儿遮拜于前语言儇利可爱曰我昌邑县公王忠彦之子也父母俱丧鞠养于某某今舍我而去势必死于虎狼魑魅矣立本曰肯从我乎乃泣拜命之神授教之读书一目辄记能作一丈阔字篆隶草不学而成见古帖墨迹摹临曲尽其妙立本遽弃旧业而携此儿行游借以自给后至济南逢胡僧曰你从何处得此儿立本曰吾之子也僧曰是五台山五百小龙之一失之三岁矣再欲留之祸也索水喷儿立化朱龙跃入净瓶僧顶笠不别而去昭潭三姝元和中有高昱处士以钓鱼为业尝舣舟昭潭夜仅三更不寐忽见潭上有三大芙蓉花红芳颇异有三美女各踞其上俱衣白光洁如雪容华艳媚莹若神仙共语曰今夕阔水波澄高天月皎怡情赏目堪话幽玄其一曰旁有小舟莫听我语否又一曰纵有非耀缨之士不足惮也相谓曰昭潭无底橘州浮信不虚耳又曰各请言其所好何道其次曰吾性习释其次曰吾习道其次曰吾习儒各谈本教道义理极精微一曰吾昨宵得不祥之梦二子曰何梦也曰吾梦子夜仓惶窟宅流徙遭人斥逐举族奔波是不祥也二子曰游魂偶然不足信也三子曰各算来晨得何物食久之曰从其所好僧道儒耳听我适来所论便成先兆然未必不为也言讫逡巡而没昱听其语历历记之及旦果有一僧来渡至中流而溺昱大骇曰昨宵之言不谬耳旋踵一道士舣舟将济昱遽止之道士曰君妖也僧偶然耳吾赴知音所召虽死无悔不可失信叱舟人而渡及中流又溺焉续有一儒生挚书囊迳渡星恳曰如前僧道已没矣儒正色正言死生有命也今日吾族祥斋不可亏其弔礼将鼓悼昱挽书生衣袂曰臂可断不可渡书生方叫唿于岸侧忽有物如练自潭中飞出绕书生而入昱与渡人遽前捉其衣襟涎流滑手不可制昱长叹曰命也顷刻而没三子俄有二客乘叶舟而至一叟一少昱遂谒叟问其姓字更曰余祁阳山唐勾鳖今适长沙访张法明昱久闻其高道有神术礼谒甚谨俄闻岸侧有数人哭声乃三溺死者亲属也叟诘之昱具述其事叟怒曰焉敢如此害人遂开箧取丹笔篆字命同舟弟子曰为吾持此符入潭勒其水怪火急他徙弟子遂捧符而入如履平地循山脚行数百丈观大穴明莹如人间之屋室见三白猪寐于石榻有小猪数十方戏于旁及待符至三猪忽惊起化白衣美女小者亦俱为童女捧符而泣曰不祥之梦果中矣曰为某启仙师住此多时宁无爱恋容三日徙归东海各以明珠为献弟子曰吾无所用不受而返具以白叟皇大怒曰汝更为我语此畜生明晨速离此不然当使六丁就穴斩之弟子又去三美女号恸曰敬依处分弟子归明晨有黑气自潭面而出须臾烈风迅雷激浪如岛有三大鱼长数丈小鱼无数周绕沿流而去叟曰吾此行甚有所利不有子何以去昭潭之害遂与昱乘舟东去樊氏女江浦人樊里长暴戾为里人所憎恒冀其败亡其女为妖物凭借人皆笑之樊恨甚闻陈法官者神术乃具牒请之法官至曰汝能舍此女我则为治主人曰欲女活耳奈何舍之死曰非也能舍彼裸衣一随我行法则妖物授首而女身无害矣如何曰惟命乃取炭数百斤炽之地穴取大铁索炙而赤之诵咒毕女着单自内出坐胡牀上道士取火索缠之数重不知痛缠已狂奔十余里跃入一水塘中众谓必死父母亦悲怖法官曰无事也三时乃自水中抱一大黑鱼而出水随之涌至家擒鱼而其铁索贯鱼腮长一丈五尺重七百余斤乃拽入火中炙杀之少选女苏问其痛苦曰无苦也惟见一巨神有胡髯引我入一处见一黑男子卧曰魅汝者非此物耶吾曰是遂以索穿腮锁之原不知赤身受辱也法官悉辞其家谢物但受一鞍马而去女得生嫁为孙氏妇江郎吴少帝五凤元年四月会稽余姚县王素有女年十四美父母惜而不嫁有一少年姿润玉洁自称江郎请婚父母心爱而许之后数日领三四妇人老者少者并二少年持币财以聘遂成婚逾年而始孕再十二月而始生所生者状如绵囊其大如升家人以刀剖之白鱼子也素问之郎曰吾不幸有此何须问也母独使人密候江郎解衣取之衣尽有鳞甲之状素命以巨石镇之及晓江郎求衣异常诟骂寻仆地有声家人视之见牀下有白鱼长六七尺未死而鳞尽脱者素斲断之投江中女别嫁彭城男子彭城有娶妻而外宿者妻问其故夫曰汝已出房伴我我何不外宿妻曰无之此必妖也是夕夫仍外宿俟其似妻者而捉之似妻者曰君向与妖外宿今我所以伴君君反疑我耶夫仍与之寝夜半心悟乃捉之求火则渐渐缩小视之一鲤鱼也长二尺谢飞石城山有神庙灵应非常祭祷不绝丹阳道士谢飞偶宿焉惧而大声曰吾是天帝使者然终惶惑不自胜也才二更有至庙门唿阿铜者曰庙中有人气是谁门有人应云彼自言天帝使者须臾又来唿问铜答如前乃叹息而去飞益惶惧反大声唿铜问之答曰来者是水边穴中白鼍我是庙北岩嵌中龟也非迨旦而告里人共往发掘杀之遂坏庙绝祀民始得安堵焉岛胡近世波斯人舟漂入大海至一岛中见衣草叶胡人问之乃知亦是失风漂流者众哀而载之胡即日献山中磲玛瑙玻璃等诸宝不可胜数舟人都争取之满载挂帆行舟可三四十里遥见山峰有赤物如蛇渐至巨大胡曰山神惜宝来逐我也为之奈何舟人无不战惧俄见两山从海中出高数百丈胡喜曰此两山者大蟹鳌也其蟹常好与山神斗神多不胜我等必无忧矣赤物寻至两山盘斗良久见蟹夹蛇头死于水上状如连山舟乃得渡历阳丽人干道间历阳芮不疑从父扫墓路遇青衣小鬟持简邀之顷引至一宅金碧璀璨赫然华屋也内一美丽妇人出迎分庭抗礼若素识相欢坐定谛观容貌服饰真神仙也芮为之心动少焉张宴奏乐丽人捧觥曰累劫同修冥数未合今夕获奉从容为寿宴罢登榻绣衾甲帐目所未识遂讲衽席之好未旦芮求归丽人曰郎何来之晚何去之速陋巷草舍固不容车马愿以十日为期芮曰大人刚严不得不辞去耳丽人乃挥涕送之曰来日当于修阁致谒至期未二鼓丽人先遣仆妾施牀帐具酒肴俄拥一香车丽人下与芮接从此每夕辄至商榷古今咏嘲风月虽文人才土无有及者但戒芮曰我非凡品得侍巾栉夙昔使然若泄天机必受大累芮瘠岁余父母叩之不言也母使人密窥之而密谓之曰我知汝有奇遇但虑所饮膳者恐或幻化食之疾矣试辍一味示我芮即明达丽人丽人令遗母蒸羊一碟母尝之非伪也适值屈道人来自称精于天心法父备白其故屈曰岛洞列仙为淫佚之行吾能治之况于他乎遂索线十丈以针贯小符于抄藏诸合中祝芮曰君甘妖惑有死而已如未甘死俟彼去时将此符黏于衣裙任其带线而去彼若正神明无妨也聊资一笑之适芮如之明日屈先生遍访野外有一巨蟒死焉尸横百尺其符在鳞甲可见也芮始醒焉如醉第九卷紫珍记隋汾阴侯生天下奇士也王度常以师礼事之临终赠度以宝镜曰持此则百邪远人度受而宝之镜横径八寸鼻作麒麟蹲伏之象绕鼻列四方龟龙凤虎依方陈布方外设八卦封外置十二辰而具畜焉辰畜之外又置二十四字周绕轮廓文体似隶点画无缺而非字书所有也侯生云二十四气之象形承日用之则背文墨画入影纤毫无失举而叩之清音徐引竟日方绝大业七年五月度自御史罢归河东适遇侯生卒而得此镜至其年六月度归长安至长乐坡宿于主人程雄家雄新受寄一婢颇甚端丽名曰鹦鹉度既税驾将整冠履引镜自照鹦鹉遥见即便叩首流血云不敢住度疑精魅引镜逼之便云乞命将变形度即掩镜曰汝先自叙然后变形当舍汝命婢再拜自陈云某是华山府君庙前长松下千年老狸大行变惑罪合至死遂为府君捕逐逃于河渭之间为下陈思恭义女蒙养甚厚嫁与同乡人柴华华意不惬逃而东出韩城县为行人李无傲所执无傲粗暴丈夫也遂将鹦鹉游行数岁昨随至此忽尔见留不意遭逢天镜隐形无路度又谓曰汝本老狐变形为人岂不害人也婢曰变形事人非有害也但逃匿幻惑神道所恶自当至死耳度又谓曰欲舍汝可乎鹦鹉曰辱公厚赐岂敢忘德然天镜一照不可逃形但久为人形羞复故体愿缄于匣许尽醉而终度又谓曰缄镜于匣汝不逃乎鹦鹉笑曰公适有美言尚许相舍缄镜而走岂不终恩但天镜一临窜迹无路惟希数刻之命以尽一生之欢耳度即匣镜致酒悉召雄家邻里与宴婢顷大醉奋衣起舞而歌曰宝镜宝镜哀哉予命自我离形于今几姓生虽可乐死必不伤何为眷恋守此一方歌讫再拜化为老狸而死一座惊叹大业八年四月一日太阳亏度时在台直昼卧厅阁觉日渐昏度引镜镜亦昏昧俄而光彩渐出日亦渐明每月蚀亦然其年八月十五日友人薛侠者获一铜剑长四尺剑连于把把盘龙凤之状左文如火燄右文如水波光彩灼烁非常物也侠持过度曰此剑侠常试之每月十五日天地清朗置之暗室自然有光旁照数丈侠持之有日月矣明公好奇爱古愿与君一试度喜甚其夜密闭一室无复脱隙与侠同宿度亦出宝镜置于座侧俄而镜上吐光明照一室相视如昼剑横其侧无复光彩侠大惊曰请内镜于匣度从其言然后剑乃吐光不过一二尺耳侠抚剑叹是后每至月望贝灿镜于暗室光尝照数丈若月影入室则无光也大业九年正月朔旦有一胡僧行乞而至度弟见之觉其神采不俗邀入具食僧谓曰檀越家似有绝世宝镜可得见耶曰法师何以知之僧曰贫道受明彔秘术颇识宝气檀越宅上每日常有碧光连日绛气属月此宝镜气也贫道见之两年矣今择良日故欲一观出之僧跪捧欣跃又谓曰此镜有数种灵相皆当未见但以金膏涂之珠粉拭之举以照日必影彻墙壁又曰更作法应照见腑脏所恨卒无药耳但以金烟燻之玉水洗之复以金膏珠粉如法拭之藏之泥中亦不晦矣遂留金烟玉水等法行之无不获验而胡僧遂不复见其年秋度出兼芮城令令厅前有一枣树围可数丈不知几百年矣前后令至皆祠此树否则殃祸立及度以为妖由人兴淫祀宜绝县吏皆叩头请度不得已为之举祀然阴念此树当有精魅所托人不能除养成其势乃密悬此镜于树之间其夜二鼓许闻其厅前磊落有声若雷霆者起视之则风雨晦冥缠绕此树电光晃耀忽上忽下至明有一大蛇紫鳞赤尾绿头白角额上有王字身被数创死于树度收镜命吏出蛇焚于县门外仍掘树树心有一穴于地渐大有巨蛇蟠泊之迹妖怪遂绝其年冬度以御史兼芮城令持节河北道开仓粮赈给陕东时天下大饥百姓疾病蒲陕之间宿疠尤甚有河北人张龙驹为度下小吏其家良贱数十口一时遇疾度悯之入其家使龙驹持镜夜照诸病者皆惊起云持一月来相照光阴所及如水着体冷彻腑脏即时热定至晚并愈以为无害于镜而可济于众令密持此镜遍巡百姓其夜镜于匣中泠然自鸣声甚彻远良久乃止度心怪之明早龙驹来谓度曰龙驹昨梦一人龙头蛇身朱冠紫服谓龙驹我镜精也名日紫珍常有德于君家故来相托为我谢王公百姓有罪天与之疾奈何使我反天救物且病至后月当渐愈无为我苦度感其灵至后月病果渐愈大业十年度弟自六合丞弃官归又将遍游山水以为长往之策曰此行也未知所之愿求兄宝镜为佩度曰吾何惜于汝也与之得镜遂行至大业十三年六月始归长安以镜还度曰此镜真宝也辞兄之后先游嵩山少室降石樑坐玉坛属日暮遇一嵌岩有一石堂可容三五人栖息止焉月夜二更后有两人一貌胡须皓而瘦称山公一面阔白须眉长黑而矮称毛生谓曰何居斯也曰寻幽访奇者一人坐与谈久往往有异义出于言外疑其精怪引手取镜镜光出而二人失声俯伏矮者化为龟胡者化为猿悬镜至晓二身俱殒龟身带绿毛猿身带白毛即人箕山渡颍水历太和视玉井井旁有池水湛然绿色问樵夫曰此灵湫耳村闾每八节祭之以祈福若一祭有缺即池出黑云大雹浸堤坏阜引镜照之池水沸涌有声如震池水尽行腾出铺地有一鱼长丈余粗如人臂首红额白身作青黄间色无鳞有涎龙形蛇角嘴尖状如鲟鱼动而有光在于泥水困而不能远去刃而为炙甚膏有味以充数朝口腹遂出于宋汴汴主人张琦有女患魅问其故病已经年白日即安夜常唿痛实不堪闻停宿开镜照之女子曰戴冠郎杀其病者牀下有大雄鸡死矣乃即家畜七年之鸡也游江南将渡广陵扬子江忽暗云覆水黑风波涌舟子失容携镜照江中明朗彻底风云四敛波涛遂息须臾之间达济天堑跻摄出芳岭或攀绝顶或入深洞逢其群鸟环人而噪数熊当路而蹲以镜挥之熊鸟奔骇是时涉浙江遇潮出海涛声振吼舟人曰涛既近未可渡出镜照江四面江水豁开五十余步水渐清彻鼋鼍散走举帆翩翩直入南浦然后回视所渡之所波涛汹涌高数十丈遂游豫章见道士许藏秘云是族阳七代孙有咒登刀履火之术丰城县仓督李敬慎有三女魅病入莫能识藏秘疗之无效因问其故敬慎曰三女同居堂内阁子每至日晚即靓妆服黄昏后即归所居阁子灭灯听之窃与人言笑及至晓眠唿唤不觉日日渐瘦不能下食制之不令妆梳即欲自缢投井无奈之何谓敬曰引示阁子之处其阁东有窗恐其门闭固而难启遂昼断窗根四条却以物支拄之如旧至日暮敬报曰妆梳入阁矣至一更听之言笑自然拔窗櫺持镜人阁照之三女叫云杀我婿也悬镜至明有一鼠狼首尾长一尺三四寸身无毛齿有一老鼠亦无毛齿其肥大可重五斤又有守官大如人手身披鳞甲焕烂五色头上有两角长可半寸尾长五寸以上尾头一寸色白并于壁孔前死矣从此疾愈其后寻真至庐山婆娑数月或栖息长林或露宿草莽虎豹接尾豺狼连迹举镜视之莫不窜伏庐山处士苏宾奇识之士也洞明易道藏往知来谓曰天下神物必不久居人间今宇宙丧乱他乡未必可止吾子此镜尚在卫之速归可也然其言即时北归便游河北夜梦镜谓曰我蒙卿兄厚礼今当舍人间远去欲得一别卿请早归长安也梦中许之即时西首今既见兄不负诺矣大业十三年七月十五日匣中悲鸣其声纤远俄而渐大若龙咆虎吼良久乃定开匣视之既失镜矣虢国夫人长安有一贫僧衣甚褴褛卖一小猿会人言可以驰使虢国夫人闻之命僧至宅问其由僧曰本住西域山居偶群猿过遗下此少猿怜悯收养才半年以来此小猿识人意又会人言语随指顾无不应人使用实不异一弟子耳僧昨至城郭资用颇乏无计可施将小猿鬻之于市夫人曰今与汝束帛可留此猿我当养之僧乃感谢留猿而去其小猿旦夕在夫人左右夫人甚爱怜之后半载杨贵妃遗夫人芝草夫人唤小猿看玩小猿对夫人面前倒地化为一小儿容貌端妍年可十四五夫人甚异呵而问之小儿曰我本姓袁僧昔在蜀山中我偶随父人山採药居林下三年我父尝以药苗啖我忽一日自不觉变身为猿我父惧而弃我所以彼此僧收养而至于夫人宅我虽前日口不能言每至深夜惟自泣下今不期却变人身不测尊意如何夫人奇之遂命衣以锦衣侍从随后常秘密其事又三年小儿容貌甚美贵妃曾屡顾之复恐人见夺因不令出安于小室小儿惟嗜药物夫人以侍婢尝供饲药食忽一日小儿与此待婢俱化为猿夫人怪异令人射杀之其小儿乃木人也张秀才东都陶化里有空宅太和中张秀才借之肄业夜深敬枕乃见道士与僧徒各十五人从堂中出形容长短皆相似排作六行威仪容止一二可敬秀才以为灵仙所集因阳寝以窥之良久别有一物展转于地每一物各有二十一眼内四眼剡剡如火色相驰逐而目光眩转砉砉有声逡巡间僧道三十人或驰或走或东或西或南或北道士一人独立一处则被一僧击而去之其二物周流于僧道之间未尝暂息如此争相击搏或分或聚一人忽叫云卓绝矣僧道皆默然而息乃见二物相谓曰向者群僧与道流妙法绝高然皆我二物成其教行耳不然安能称卓绝哉秀才乃知必妖怪也因以枕而掷之僧道三十人与二物一时惊走曰不速去吾辈且为措大所使也遂皆不见明日搜寻之壁角中得一败囊中有长行子三十个并骰子一双耳阮文雄静江有阮姓名文雄者家积饶裕性恢廓耽嗜山水佳趣绍定己丑秋庄舍当租课时阮生乘机图游赏之乐乃携一二苍头棹一叶小航沿水滨而轻棹发时则白红蓼败芰残荷晴岚耸翠笼云远树含青挂日听鸣禽观跃鲤凡景属意会罔不收赏停衍飘舟至七里湾不觉天色已瞑矣四顾寂无人居俄而前有楼阁作岿然状即命仆移舟近之舟甫舣定忽闻楼上哑然有声生窃视之乃三美人倚栏颦笑生一见不能定情遂于舟中朗声吟曰愁倚溪楼望还因见月明月明如有约偏照别离情美人闻之楼上吟曰细草春来绿闲花雨后红思君不能见惆怅画楼东生愈添悒怏惜不能效冯虚之御风也已而美人以红绒绳坠于舟中生乃攀援而上美人笑曰郎君将为樑上君子乎生笑曰将效昔人之折齿也遂谐衾枕欢笑周且复始情觉倍浓一美人曰妾辈非山鸡野骛之能驯路柳墙花之可折盖因时感兴物既能然睹景伤情人奚免此故宁违三尺法以恣六欲私君倘不嫌噬肤之易合而守金之至坚毋鄙缓缓之态得遂源源而来则妾辈夕死可矣一美人曰窈窕淑女君子好今日之乐是矣可无诗乎金谓诺诺美人乃先吟曰峄阳自古重南金制作阴阳用意深灵籁一天孤鹤唳寒涛千顷老龙吟奏扬淳厚羲农俗荡涤邪郑卫音慨想子期归去后无人能识怕牙心一美人吟曰云和一曲古今留五十弦中逸思稠流水清泠湘浦晚悲凤萧瑟洞庭秋惊闻瑞鹤沖霄舞静听嘉鱼出涧游曾记湘灵佳句在数峰江上步高秋未后一美人吟曰龙首去头巧制成螳螂为样抱轻清玉纤忽缀一声响银汉惊传万籁鸣似诉昭君来虏塞如言都尉忆神京征人归息频闻处暗恨幽愁郁郁生未几夜色将阑晨光欲散美人急扶生起曰郎君速行毋令外人觉也生仓皇归舟命仆整顿装束思为久留计忽回首一望楼阁美人杳无存矣生大惊异乃即其处访之但见一古冢累然旁有穴隙为狐兔门户见内有琴瑟琵琶取归而货之得重价搴绒志洪武间本觉寺有一少年僧名湛然房颇僻寂一夕方暑独坐庭中见一美女瘦腰长裙行步便捷丰姿绰约袭人而妆亦不多饰僧欲进问忽不见矣明夜登厕又过其前湛然急走就之则又隐矣自是惶惑殊深淫情交引苦思不置越两日又徐步于侧僧急牵其衣女复佯为惭怯之态再三恳之方与入室及叙坐僧复逼体近之渐相调谑云雨事毕问其居址姓字女曰妾乃寺邻之家父母钟爱嫁妾之晚今有私于人故数数潜出不料经此又移情于汝然当缄密其事则交可久不然彼此玷矣僧喜唯唯从命于是旦去暮来无夕不会僧体枯瘦气息恹然渐无生息虽救治百端罔效一老僧谓曰察汝病脉劳瘵兼攻阴邪甚盛必有所致苟不明言事无济矣湛然骇惧勉述往事众曰是矣然此祟不除则汝恙不癒今若复来汝伺其往而踪迹之则治术可施也是夕女至僧仍与交合将行欲起随送女止之曰僧居寂寥夜与美妇欢处是亦乐矣何苦自惑如此湛然不能强而罢翌日告众众乃忖曰明夜彼来当待之如常密以一物置其身吾辈避于房外俟临别时击门为约吾辈协当追尾必得所止则祟可破矣湛然一一领记后一夕湛然觉神思恍惚方倚牀独卧女果推门复入僧与私亵益加款曲鸡鸣时女辞去僧潜以一绒花插女鬓上又戏击其门者三众僧闻击声俱起追察但见一女冉冉而去众乃鸣铃诵咒执钖持兵相与赶逐直至方丈后一小室中乃灭此室传言三代祖定化之处一年一开奉祭余时封闭而已众僧知女隐迹即踊跃破窗而入一无所见但西北佛厨后烁烁微光急往烛之则竖一弊帚耳竹质润滑枝束鲜莹盖已数十年外物也众方疑惑而绒花在柄因共信之乃持至堂前抽折一管则水流滴地众僧惊异明灯细视管中非水实精也湛然见之悔悟惊惧不能自制招提嘉遇记邓州人金生名鹤云灵风调乐琴书为时辈所称许宋嘉熙间薄游秀州馆一富家其卧室贴近招提寺夜闻隔墙有歌声乍远乍近或高或低初虽疑之自后无夜不闻遂不为意一夕月明风细人静更深不觉歌声起自窗外窥之则一女子约年十七八风鬟露鬓绰约多姿料是主家妾媵夜出私奔不敢启户侧耳听其歌曰音音音你负心你真负心孤负我到如今记得当时低低唱浅浅斟一曲值千金如今寂寞古墙阴秋风荒草白云深断桥流水何处寻凄凄切切冷冷清清教奴怎禁女子歌竟敲户言曰闻君倜傥俊才故冒禁以相亲今乃闭户不纳苦效鲁男子行耶鹤云闻言不能自抑才启户女子拥至榻前矣鹤云曰如此良夜更会佳人奈何烛灭樽前竟不能为一款曲也女子曰得抱衾稠以荐枕席期在岁月何必泥于今宵况醉翁之意不在酒乎乃解衣共入帐中罄尽缱绻之乐迨隔窗鸡唱邻寺钟鸣女子揽衣起曰奴回也鹤云嘱之再至女子曰拂多言管不教郎独宿遂悄悄而去次夜鹤云具酒肴以待女子果迄逦而来相与并坐酣畅女子仍歌昨夕之词鹤云曰对新人不宜歌旧曲逢乐地讵可道优情因赓前韵而歌之曰音音音知有知伊有心勾引我到如今最堪斯夕灯前耦花下斟一笑胜千金俄然云雨弄春阴玉山齐倒绛帷深须知此乐更何寻来经月白去会风清兴益难禁女子闻歌起而谢曰君之斯咏可谓转旧为新翻忧就乐也彼此欢情顿浓于昨自是无夕不会荏苒半载鲜肴知者忽一夕女子至而泣下鹤云怪问始则隐忍既则大恸鹤云慰之良久乃收泪言曰女本曹刺史之女幸得仙术优游洞天但凡心未除遭此谪降感君夙契久奉欢娱诓料数尽今宵君前程远大金陵之会夹山之从殆有日耳幸惟善保始终云亦不胜悽怆至四鼓赠女子以金别去未几大雨覆盆霹雳一声窗外古墙悉震倾矣鹤云神魂飘荡明日遂不复留此二年后富家筑墙于基下掘一石匣获琴与金竟莫晓其故时闻鹤云宰金陵念其好琴使人携献鹤云见琴光彩夺目知非凡材欣然受之置于石牀远而望之则前女子就而抚之则依然琴也方悟女子为琴精且惊且喜适有崃州之游鹤云得重疾临死乃命家人以琴送葬精之言胥验之矣苏还妻嘉定月浦镇人苏还妻张氏颇有姿容一日乘船送其女甥之嫁舟泊某港桠树下一男子蓬首黑面顾张而笑问之旁人不见也及归则见向男子至曰吾与汝当为夫妇时妇有孕不就既产乃来遂与交接妇昏瞑如寐有顷而醒自是无夕不至夫登榻则为束缚于地其所衣不过一而时时之仅掩其阴殆类市井丐乞白昼迳出入其家家人畏而不敢犯夫甚爱其妻百方祈祷屡延术士镇治之数年弗效后一羽士召将王灵官至附箕直入井中捞得红漆箸一双及斛概一事碎之灰以饮妇遂愈盖二物为祟也幼卿吴兴姚察少时宿于人家夜闻一人唿曰幼卿视我岂杀人者哉今人欲药我我不能药人乎即去察异之因效其声唿曰幼卿向与而语者何人也答曰陈二公公即鼠也察曰而何人答曰我牀头面铜盆也公平生爱惜物命当不害我与主家买我归能福公使公至吏部尚书者我也明晨闻哭问其故乃主人早起欲会客食隔宿饭未尽半碗即仆地暴死察乃知其以药毒鼠而为鼠所毒也遂买早铜盆以归戒人勿得毒鼠自后察家日以昌果仕陈至吏部尚书今人唿面盆为幼卿鼠为陈二公公由此也牛邦本淮人刘还以事系泅州狱有王翁者亦坐词牒至周旋拔契出狱共诣酒家话别忽有一人问翁姓名即下拜翁不识其人曰家有一女为邪魅所挠之不动昨忽云只畏泅州王某耳一路访公行止特此恳告勿借万里之远救女生全当不靳十全之报翁曰我实无他伎俩岂堪治怪其人请不已翁曰向年自凤阳还泅乘一驴复挚一空驴行见一道人被而步惫且喘吾问之答云乏钱吾以空驴借之道人感荷以一卷书授我曰依此而行可断百怪然勿受人酬谢也受则不验吾漫置书于笥亦未省视尔家怪所畏见者其即此耶乃归觅书令其人先还曰具瓮一口方砖一块血狗皮一张炽炭以待且戒勿泄其人喜而去次日翁乃赍符剑以往入门怪即言于室曰果请王法师来吾当敛避方欲出而王翁已入大叱曰死老魅何之怪躅谓女曰何处可逃女指瓮曰此中可怪即跃入翁以狗皮封之而令主人以砖覆焉外加重符其热如火乃举置积炭上初极口骂翁瓮热乃乞哀曰法师舍我我有妻妹可怜瓮问尔何妖答曰丑氏翁曰何物曰牛骨也牛而曰丑者讳之也促令供状乃曰供状人牛天钖字邦本系多年牛骨在城隍庙后苑某年庚申日某人踢伤脚趾以血拭邦本身上因而变幻成形不合扰害某家小姐云云妻红砖儿妹绣鞋儿见在某处得相见死不复恨乃停火作法召将搜捕得两女子于屋栋上别以瓮覆之齐唿牛骨相与叙泣翁问二物何以作妖何为与天钖连亲答云某等一是赵千户家刺梅花下古砖以庚丙日其少女彩花伤手滴血吾身因而得气一是王郎中妻绣鞋庚申日沾月水弃于小院亦得变化与牛邦本假合妻妹实非一体法师能恕我三人当远迹市城永不敢更近人世矣翁大笑竟发火炙杀之哀声震瓮良久寂然启其封有一牛骨长尺许女鞋古砖皆焦灼云石占娘黎阳儒生姓纪名纲字廷肃少负大志稍长嗜学因葺旧庐为书舍前则疏渠引泉清流见底后则高峰入云两岸石壁五色交辉青林翠竹四时具备晓雾将歇猿鸟和鸣夕日欲颓沉鳞竞跃纪生日读书其间黄卷青灯忘倦一日读至夜分觉微寒披衣独坐忽有叩门声启视之乃见一女子体态盈盈面莹寒玉笑谓纲曰妾邻家女也闻君高韵乃尔唐突意在请益也纲见之大悦与之携手而入并肩而坐女曰愿献一诗纲曰善女诵诗曰霜冷秋高白帝城闺中力尽恨难平西风庭院叮当响晓夜楼台断续声捣碎乡心愁欲结惊回客枕梦难成惟应不入笙歌耳空恼玉关无限情纲称赞将犯之女佯拒之曰聘则为妻奔则为妾古人之格言也妾非草木岂不知贞洁之可嘉而淫奔之可丑耶君何易视妾而犯之耶纲恳请再三女翻然改曰云情雨意人所同然妾非不欲顺从第一身易丧美誉难全此妾所以宁拂君情而不改也于是与纲就寝女复吟曰君住竹棚口妾家桃花津来往不相识青山应笑人已而欢足纲因问女何里何氏女曰妾姓石名占娘家坐午向树木为记与君为同里人君果不弃明当访之纲曰汝能歌乎女曰仅尔供韵纲遂以思君与别来为题命女作歌歌之女不思乃口占一歌以答歌曰思君与别来两见落叶黄迢迢隔千里各在天一方欲飞恨无翼欲涉川无梁昔者面胶漆今胡做参商平平长安道人马自辉光不念莫逆好虚名竟乖张南箕岂堪簸牵牛难服箱忧来不可辍抚膺独彷惶谅无金石心与君永相忘已而鸡三唱女闻之这遽披衣谓纲曰郎君珍重明当重来不待请矣纲执意留之曰只此自匿奚必去耶女怒曰家有父母倘事败露罪将安归不惟有玷于妾抑且不利于君纲不从女力奔纲以被裹而抱之久之不动及启视则一砧杵也第十卷真如八宝记开元中有李氏者嫁于贺若氏贺若氏卒乃舍俗为尼号曰真如家于巩县孝义桥其行高洁远近宗推之天宝元年七月七日真如于精舍户外盥濯之间忽有五色云气自东而来云中引手不见其形徐以囊授真如曰宝之慎勿言也真如谨守不敢失坠天宝未禄山作乱中原鼎沸衣冠南走真如展转流寓于楚州安宜县肃宗元年建子月十人日夜真如所居忽见二人衣皂衣引真如东南而行可五六十步值一城楼观严饰兵卫整肃皂衣者指之曰化城也城有大殿一人衣紫衣戴宝冠号为天帝复有二十余人衣冠亦如之唿为诸天诸天坐命真如进既而诸天相谓曰下界丧乱时久杀戮过多腥秽之气达于诸天不知何以救之一天曰莫若以神宝压之又一天曰当用第三宝又一天曰今厉气方盛秽毒凝固第三宝不足以胜之须以第二宝则兵可息世可清也天帝曰然因出宝授真如曰汝往令刺史崔进达于天子复谓真如曰前所授汝小囊有宝五段人臣可得见之今者八宝惟王所宜见汝慎勿易也乃具以宝名及所用之法授真如已而复令皂衣人送之翌日真如诣县摄令王滔之以状闻州州得滔之状会刺史将行以县状示从事卢恒曰安宜县有妖尼之事怪之甚也亟往讯之恒至县召真如欲以王法加之真如曰上帝有命谁敢废坠且宝非人力所致又何疑焉乃以囊中五宝示恒其一曰玄黄天符形如笏长可八寸余阔三寸上圆下方近圆有孔黄玉也色比蒸栗润若凝脂避人间兵疫邪疡其二曰玉鸡毛文悉备白玉也王者以孝理天下则见其三曰谷壁白玉也径五六寸其文粟粒自生无异雕镌之状王者得之则五谷丰稔其四曰玉珍有两枚亦白玉也径六寸好倍于肉王者得之能令外国归服其玉色光彩溢发特异于常卢恒曰玉信玉矣安知宝乎真如乃悉出宝盘向空照之其光皆射日仰望不知光之所极也恒与县吏同视咸异之翌日至恒白于曰宝盖天授非人事也复验无异叹骇久之即白节度使崔圆圆异之征真如诣府欲历观之真如曰不可圆固强之真如不得已又出八宝一曰如意宝珠其形正圆大如鸡卵光色莹彻置之堂中明如满月其二曰红大如巨栗赤烂若朱樱视之可应手而碎触之则坚重不可破也其三曰瑯汗珠其形如环四分缺一径可五六寸其四曰玉印大如半手其纹如鹿着物则鹿形现其五曰皇后彩桑钩二枚长五六寸其细如箸屈其未似金又似银又类熟铜其六曰雷公石二枚斧形长可四寸阔寸许无孔腻如青玉八宝置之日中则白气连天措之阴室则烛耀如月其所厌胜之法真如皆秘不可得而知也圆为彔表奏之真如曰天命崔争若何圆惧而止优乃遣卢恒随真如上献时史朝义方围宋州又南陷申州淮河道绝遂取江路而上抵商山入关以建巳月十三日达京时肃宗寝疾方甚视宝促召代宗谓曰汝自楚王为皇太子今上天赐宝获于楚州天许汝也宜宝爱之代宗再拜受赐即日改为宝应元年上既登位乃升楚州为上州县为望县改县名安宜为宝应焉刺史及进宝官皆有超擢号真如为宝和大师宠钖有加自后兵革渐偃年谷丰登封域之内几至小康宝应之符验也真如所居之地河高敞境物润茂为六合县尉崔所居玉清三宝记杜陵韦字景昭开元中举进士第寓游于蜀蜀多胜地会春末与其交数辈为花酒宴虽夜不怠一日有请者曰郡南去十里有郑氏亭亭起苑中真尘外境也愿偕去闻其说喜甚遂与俱南出十里得郑氏亭当空巍巍巍然四峙门用花辟砌用烟矗望之不暇他视真所谓尘外境也使人揖入既入见亭上有神仙十数皆极色也凝立若仁半掉云袂飘飘然其侍立左右者亦十数纹绣杳渺殆不可识有一人望而语曰韦进士来命左右请上亭斜栏层曲既上且拜群仙喜曰君不闻刘阮事乎今日亦如是愿奉一醉将尽春色君以为何如谢曰不意今日得为刘阮幸何甚哉然则次为何所女郎又何为者愿一闻知群仙曰我玉清之女也居于此久矣此乃玉清宫也向闻君为下第进士寓游至此将以一言奉请又惧君子不顾且贻其辱是人假郑氏之亭以命君果副吾志虽然此仙府也虽云不可滞世间人君居之固无损耳幸不以为疑即命酒乐宴亭中丝竹尽举飘然泠泠凌云越冥不为人间声曲酒既酣群仙曰吾闻唐天子尚神仙吾有新乐一曲曰紫云愿授圣王君唐人也为吾传之一进可乎曰一儒也在长安中徒为区区于尘土间望天子门且不可见之又非知音者曷能致是群仙曰君既不能吾将以梦传于天子可也又曰吾有三宝将以赠君能使君富敌王侯君其受之乃命左右取其宝始出一杯其色碧而光润洞彻顾谓曰碧瑶杯也又出一枕似玉微红麸枕也又出一小函其色紫亦似玉而莹彻则过之曰紫玉函也已而皆授拜谢别去行未及一里回望其亭茫然无有异之亦竟不知何所也遂挈其宝还长安是年下第东游广陵因以其宝集于广陵市有胡人见而拜曰此天下奇宝也虽千万年人无得者君何德而有以告之因问曰此何宝乎曰乃玉清三宝也遂以数千万为值而易之由是建甲第居广陵中为豪士竟卒于白衣也宝母唐安史定后有魏生者少以勋戚历任王宫家财累万然其交结不轨之徒由是穷匮为士旅所摈因避乱携妻入岭南数年方宁后归舟行虔州界因暴雨后登岸肆目忽于砂碛中见有地气冲上直数十丈从而寻之石涧中见石片大如手掌状似瓮片又类玉半青半赤甚辨焉生异之取置箧中及抵家故旧荡尽无财贿以求叙彔假屋市肆贾客胡人等多旧相识者哀之皆分以财帛尝因胡客自为宝会胡客法每年一度与乡人大会各阅宝物宝物多者戴帽居上坐其余以次分列召生观焉生怀石片与坐不敢宣言食讫诸胡出宝上坐者出明珠四其大逾径寸余胡皆起稽首礼拜其次以下所出者或二或三悉是宝至生坐诸胡咸笑戏曰君亦有宝否生曰有之遂出所怀以示之而自笑三十余胡皆起扶生于坐首礼拜生犹疑见谑不胜惭悚后知诚意大惊其老胡亦有泣者众遂请市此宝生大言索百万众皆怒曰何轻辱此宝加至千万乃已生潜问胡胡云此国之宝因乱失之已经三十余年我王求之云获者拜国相得厚偿岂止于数百万哉问其所用则宝母也王自海岸设致之一夕明珠宝贝等皆自聚故名宝母也生由是倍富于初张牧张牧过点苍山拾一圆石径寸明于水晶映月视之则有绿树阴阴下有一女子坐绳牀观白兔捣药兔不停忤树叶若风动女子亦时时以手拂鬓髻或微笑意其为娥也一夕召客看月出以示之忽跃入空中明于月不知所之龙枕石太仓玉万户苍野为相国宗人领兵巡海泊舟山下一小寺僧骇曰此非泊舟所得无惧乎王疑僧厌客又其地为港口可避风而是夜宴寝益谓僧言虚也旋登山顶见古庙无人庙后台际石长二丈有余阔厚皆尺余明莹如水晶照见内趺坐金观音大奇之问前僧曰此石谁主者僧曰无主第石名龙枕晴时常见二龙枕卧其上谓不泊者恐不可犯耳王疑僧吓己又恃力众竟运至舟大喜少顷黑云四起微见风雷而港口山自攒合数十舟碎如压溺死者数十人王与众竭蹷奔山乃得免愧见前僧及访山巅石依旧在焉上清童子唐贞元中岑文本尝于山亭避暑忽有叩山亭院门者云上清童子元宝文本纳之仪质爽迈衣服纤异冠青圆角履青圆头衣服轻细如雾曰仆生自汉本于吴已得不凝滞之道遂为吴王进入汉帝汉帝有事拥遏教化不得者无不相问仆尝以方圆行下皆得通畅由是自着文武二帝迄今至哀帝皆相眷王莽作乱方出外方所至皆沐人怜爱自汉成帝时遂厌人间乃尸解而去或秦或楚不常厥居闻公好道故此相谒耳文本诘以汉魏齐梁间君王社稷之事了了如目睹因言史传间屈者虚者亦甚多文本曰冠帔何制度之异对曰夫道在于方圆之中仆外服圆而心方正相时之仪也又问曰衣服皆轻细何对曰此是上清五铢服又问曰比闻六铢者天人衣何五铢之异对曰尤细者则五铢也谈论不觉日晚乃别去才出门而忽不见文本知是异人后令人潜送诣其所止出山亭门东行数步于院墙下瞥然而没文本命工掘之三尺得一古墓墓中无余物惟得古钱一枚文本方悟上清童子是青铜名元宝钱之文也外圆心方钱之状也青衣铜衣也五铢服亦钱之文也汉时生于吴是汉朝铸五铢钱于吴土也文本得之而钱帛日盛后官至中书令十余年忽失古钱所在而文本遂薨聚宝竹温州巨商张愿世为海贾往来数十年未尝失时绍兴七年因涉大洋遭风漂船不知所届经五六日得一山修竹戛云弥望极目乃登岸伐十竿拟为篙棹之用方毕事见白衣翁云此非汝所当留宜急回不可缓也篙师叩首白曰某辈已迷失路将葬鱼腹仙翁幸教归途翁指东南得还十竹已杂用其九临岸有倭客及崑崙奴望桅樯拊膺大叫可惜者不绝口既泊众凝涕船内见一竹尚存争欲求买曰吾不论价愿索钱二千缗众齐声欢答即就近取钱以偿愿曰此必定至宝也非五千绢不可崑崙奴尤喜如其数辇钱授之而后立约约定愿问之曰此竹既成交易不可反侮然我实不识为何宝而汝曹竞欲售盍为我言之对曰此乃宝伽山聚宝竹每立竿于巨浸中则诸宝不彩而聚吾毕世寻求视鲸波滔天如平地然但知其名未尝获睹也虽累千万价亦所不惜尔奚知之愿乃嗟叹而去龟宝徐太尉彦若之赴广南将渡小海有随军于海浅濑中得一小琉璃瓶大如婴儿之拳内有一小龟长可寸许往来旋转其间略不停止瓶口仅如钱不知所人之由也因取而藏之是夕忽觉舟重而且欹有危覆之状亟起视之乃有众龟千万层叠就船而上彦大惧急取瓶投诸海众龟遂散既而以告胡人胡人曰此所谓龟宝也希世之灵物若得而藏诸家何虑宝藏之不丰哉波斯人昔波斯人来闽相古墓有宝气乃谒墓邻以钱数万墓邻不许波斯曰此墓已无主五百年矣墓邻始受钱波斯发之见棺中惟存一心坚如石锯开有佳山水青碧如画旁有一女靓妆凴栏凝睇益此女有爱山水癖朝夕玩望吞吐清气故能融结如此陆传吴郡陆家于长城世以明经仕自幼嗜面为食食愈多而质愈瘦及长从本军贡于礼部既下第遂为生太学中后数月有胡人数辈携酒食诣其门既坐顾谓曰吾南越人生长蛮貊闻唐天子罗天下英俊且欲以文化动四夷故我航海梯山来中华将观太学文物之光惟吾子峨焉其冠焉其庄然其容肃然其仪真唐朝儒生也我故愿与子交欢谢曰幸得籍名于太学然无他才能何足下见爱深也于是相与欢宴酪酊而去信士也以为群胡不敢欺旬余群胡又至持金缯为寿始疑其有他即固拒之胡人曰吾子居长安中惶惶然有饥寒色故持金缯为子一日仆之费所以交吾子欢耳无有他渎幸勿疑也不得已受金缯及胡人去太学中诸生闻之偕来谓曰彼胡率爱利不顾其身争盐菜之微尚致相贼杀者宁肯弃金缯为子寿乎且太学中诸生甚多何为独厚君耶是必有故君宜匿身郊野间以避之也遂侨居渭上杜门不出仅月余群胡又诣其门大惊胡人喜曰比君在太学中我未得尽言今君退居郊野果吾心也既坐胡人挈手而言曰我之来非偶然也盖有求君耳幸望诺之且我所祈于君固无害于我则大惠也曰谨受教胡人曰吾子好食面乎曰有之曰食面者非君也乃君腹中一虫耳今我欲以一粒药进君君饵之当吐出虫则我以厚价从君易之其可乎曰若诚有之又安有不可耶已而胡人出一粒药其色光紫命饵之有顷遂吐出一虫长二寸许色青状如蛙胡人曰此名消面虫实天下之奇宝也曰何以识之胡人曰吾每旦见宝气亘天在大学中故我辈得以谒君然自一月余清旦望之见其气移于渭水上果君迁居焉此虫禀天地中和之气而结故好食面盖以麦自秋始种至来年夏季成实受天地四时之全气故嗜其味焉君宜以面食之可见矣即以面斗余致其前虫乃食之立尽又问曰此虫所用也胡人曰夫天下之奇宝但禀中和之气此虫乃中和之粹也执其本而取其未其远乎哉既而以筒盛虫又以金函扃之命置于寝室谓曰明日当即来及明旦胡人以十两重辇金玉绢帛约数万献于共持金函而去自此大富致园屋为治生具日食粱肉衣鲜衣游于长安中号豪士仅岁余群胡又来谓曰吾子能与我偕游海中乎我欲探海中之奇宝以耀天下而吾子岂非好奇之士耶既以甚富素用闲逸自遂即与群胡俱至海上胡人结宇而居于是置油膏于银鼎中构火其下投虫于鼎中炼之七日不绝燎忽有一童分发衣青襦自海水中出捧白盘盘中有径寸珠甚多来献胡人胡人大声叱之其童色惧捧盘而去仅食顷又有一玉女貌极冶衣露绡之衣佩玉珠翩翩自海中而出捧紫玉盘中有大珠数十来献胡人胡人骂之玉女捧盘而去俄有一仙人戴碧瑶冠衣紫霞衣捧绛帕籍盘中有一珠径二寸许奇光泛彩照数十步仙人以献胡人胡人笑而受之喜谓曰至宝来矣即命绝燎自鼎中收虫置金函中其虫虽炼之且久而跳跃如初胡人吞其珠谓曰子随我入海中慎无惧即执胡人佩带从而入焉其海水皆豁开十步鳞甲之族皆辟易回避去游龙宫入鲛室珍珠怪宝任意所择才一夕而获甚多胡人谓曰此可以致亿万之富矣已而又以珍具数品遗于售于南越得金千镒由是益富后竟不仕老于闽越中第十一卷魏沂越魏沂居近天台一日过赤城仰瀑布因而彩草实备药饵遂深入焉迨晚至一林下见一老叟红中素服曳杖而行有自得意沂进揖曰山深路迷晚无所之敢问老丈此处有旅店乎叟曰山中安得旅店老夫敝室甚迩愿赐光临何如沂闻之欣然从行穿林涉涧入一茅屋藤牀石凳甚整洁焉茶毕出豆饭共沂食之沂见壁上有轴轴上有诗诗云养就丹砂寿算绵鸡群独出势昂然数声唳月归三岛几度乘风上九天长夜听琴来蕙帐清晨觅食在芝田自从华表归来后沧海桑田几变迁沂读未毕叟笑曰此老夫之自赞也沂不喻止宿其屋翌日辞归叟携手送至旧路而别曰君行宜珍重勿轻回顾沂乃缓行数步而窃回视之见叟忽然化为白鹤腾空而去始忆诗赞为鹤焉陶必行陶必行江湖之逸士也一日放舟洞庭泊于群山之下是夜月色皎洁必行豁然吟一绝曰一湖烟水绿于罗藻凉风起白波是处扁舟归去晚满篷豪兴月明多吟间闻岸上笑语声视之乃二女子容色绝美衣裳甚腴相与吟诗于沙诸一锦衣者吟曰采采珍禽世罕俦天生匹偶得风流丹心不改常同旧翠羽相辉每共游齐瓦对眠金殿晚点沙双蹲玉田秋此生莫遣轻离别交颈成双到白头一素衣者吟曰同盟三五共优游镇日清闲得自由片雪晴飞红蓼晚玉衣寒映碧波秋相亲相近来还去无束无拘没又浮岁暮江湖谁是侣忘机长伴钓鱼舟必行登岸趋之二女亦不骇走乃徐言曰先生遨游江湖曾识妾二人否必行曰不识锦衣者曰妾杨氏此素衣妹欧氏也必行曰然则何以夜行女曰妾辈生长于斯就此玩月博笑耳必行挑曰予舟中无人肯过访否女欣然从之乃携手登舟酌于篷下极其戏谑已而就寝两情甚浓必行喜而吟曰倚翠偎红情最奇巫山黯黯雨云迷二女同声和曰风流好似偷香蝶才过东来又向西天将曙二女急起跃舟涉波而去必行但见一鸳鸯一白鸥也陈元善苏州娄门陈元善情度潇洒尤好奉道常学请仙召将诸术自称洞真往来嘉定诸大家尝寓谈氏谈氏有一鸡畜十八年矣一日元善与主人语鸡自庭中飞至其前舒翅伸颈遂死于地夜睡书房中有女子款门笑而入自称主人之女慕君旷达故来相就元善视之姿色妍丽问其年曰十八矣遂留与狎自是晨往暮来尝自言属鸡陈元善所至女辄随之每来元善遂觉昏沉如梦去则洒然如是岁余元善亦疑之以语谈氏主人惊曰吾家安有此女是必祟也且彼云年十八而属鸡以今岁计之生肖不合独吾家所畜鸡其年十八得无是乎乃用法水符咒以辟之女来如故密藏符于怀袖女辄怒曰尔乃疑我手反覆扑之俟符坠地则夺去或教以周易置裹肚中女至扑之再三终不堕乃去一夕与数友同宿数友相戒无睡以觇其来忽闻元善梦中有声视之见有物凭牀如交合者讯元善则遗精矣众乃大噪逐之见帐顶一黑团作鸡声飞去元善乃结坛召术士遣之女来谢曰无逐我我数日将往无钖托生矣汝送我不可至井亭惧为井神所收当送我于野地耳如其言以符水祭物送城外数里荒僻处自是遂绝令史妻唐开元中户部令史妻有色得魅疾家有骏马恒倍刍秣而瘦劣愈甚令史疑之邻舍胡人术士也曰马行百里犹倦况夜夜行千里余乎令史益疑隐身密察见妻起靓妆令婢鞍马临阶御之婢骑扫帚随后乘空而去始大骇谓胡曰信魅疾矣奈何胡令再伺之一夕令史在堂前幕中妻还问婢何以有生人气婢即以扫帚烛火遍燃堂庑令史狼狈入堂大瓮中须臾复往婢已烧扫帚无可骑仓卒间遂骑大瓮而行令史在瓮中惧不敢动须臾至一处是山顶林间供帐幕宴席甚盛群饮者七八辈各有匹偶宴饮洽昵良久方散妻既上马婢将骑瓮惊云瓮中有人妻醉婢亦醉推令史出瓮令史不敢言妻婢亦不知令史也仍骑瓮而去及明四顾无人但余烟烬而已乃寻径路崎岖约数千里行乞数月而归妻惊问之令史以他事远出答之言不泄而阴谋之胡人胡曰魅已成伺其再去可遽缚取火焚之如其言则闻空中乞命不已顷之有苍鹤堕火中焚死妻疾愈京师女京师有民家女为阴鬼所侵夕昏朝爽恒若酗宴父母延毉巫治之经年不除乃召朝天宫道士建醮其女出礼神道士问姐姐见此物作何形女曰戴赤冠衣白衣而腰有赤带足着褐皮靴每来作叩齿声旦去如飞问其家所在但笑而不答女退道士相与论究俄而群鸡出于庭中一白而雄者腰毛赤色昂昂独立约重七八斤盖其女之过关鸡也道士想像其形指之而笑曰夜与处女为欢者非汝也耶鸡正立凝视若嗔其言众告主人曰必此物耳主人亦悟曰此鸡已十二年矣因其每日上屋不食至暮乃下又不入埘心窃怪焉今其然乎遂唿童烹之以祭其夕女见此怪浴血而至曰我已为汝父害永不复欢好矣连泪言别女为惨然明起神爽复旧刘潜女陇右刘潜家富惟一女美家养一鹦鹉能言此女每日与之言话后得佛经一卷鹦鹉念之或有差误女必正之每念此经女必焚香忽一日鹦鹉谓女曰开我笼尔自居之我当飞去女曰何谓也鹦鹉曰人不识尔我固识尔尔本与我同偶尔既托化刘家今须却还本族元怪我言女惊白于父母父母遂放鹦鹉飞去日夜监守其女后三日女无故而死父母惊哭不已忽见一白鹦鹉从尸中飞出而去蚍蜉王传有徐玄之者自浙东迁于吴于立义里居其宅素有凶怪玄之利其花木珍异乃营之月余夜读书见武士数百骑升自牀之西南隅于花坛上置缯缴纵兵大猎飞禽走兽不可胜计猎讫有旌旗豹纛并导骑数百又自外入至西北隅有带剑操斧手执槌镬者凡数百挈幄幕帘榻盘碟鼎筐者又数百负器盛陆海之珍味者又数百道路往返奔走探侦者又数百玄之熟视转分明至中军有错彩信旗拥帻帧紫衣者侍从数千至案之右有大铁冠执钺前宣言曰殿下将欲观渔于紫石潭其先锋后军及甲士执戈朝勿从于是赤帻者下马与左右数百升玄之石砚之上北设红拂庐帐俄尔盘榻幄幕歌宴客席毕备宾旅数十辈绯紫红绿执签竽萧管者又数十辈更歌迭舞俳优之目不可尽记酒数巡上客有酒容赤帻顾其左右曰索渔具复有扯纲网笼罩之类凡数百齐入砚中未顷获小鱼数百千头赤帻谓诸客曰予请为渭滨之业以乐宾乃持钧于砚中之南滩众乐徒歌春波引曲未终获鲂鲤鳜百余遽命操促膳凡数十味皆馨香不可言金石丝竹訇铿齐奏酒至赤帻者持杯顾玄之而谓众宾曰吾不习周公礼不读孔氏书而贵居王位今此儒发鬓焦秃饥色可掬虽孜孜屹屹而又奚为肯折节为吾下卿亦得陪今日之宴玄之忽乃以书卷蒙之执烛以一无所见玄之舍卷而寝方寐间见披坚执锐者数千骑自西牖下分行布伍号令而至玄之惊唿仆夫数骑已至牀前乃宣言曰蚍蜉王子猎于羊林之泽钓于紫石之潭玄之庸奴遽自迫胁士卒溃乱宫车震惊既无高共临危之心须有晋文还国之伐付大将军龚坐法受戮炀帝欲尽诛其家子君绰忧惧与秀才罗巡罗逖李万进结为奔友共亡命至海州夜黑迷路路旁有灯火因与共趋之叩门有一苍头迎拜曰此是科斗郎君姓威即当府秀才也遂启门秉烛引客入牀塌茵褥甚备主人辞采朗然文辩纷错自通姓名威污蠖曰污蠖忝以本州乡试得与足下同声清宵良会殊是欣愿即命酒洽坐渐至酣畅谈谑交至众所不能及君绰颇不能平欲挫之无计因举觞曰请起一令以座中姓名双声者罚乃曰威污蠖众皆柑手大笑以为得言污蠖改令曰以座中人姓为歌声自二字至三字令曰罗李罗来李罗巡曰君声足比云龙何玉名之自贬耶污蠖曰仆久为主司所屈既后于群士何异尺蠖于污池乎巡曰君何氏族污蠖曰我本出于齐威王亦犹桓丁之类耳既蜗儿举方丈盘至水陆珍羞无有不备君绰等及仆元不饱饫夜阑彻烛连榻而寝迟明叙别恨怅俱不自胜君绰等行数里犹念污蠖复来昨所了无人居惟污池边有大长数尺又有鳃螺皆大异常方知污蠖及二竖皆此物也各呕吐不已出青泥及污水数升石宪长庆二年夏太原石宪尝商于代北往雁门关中途暑盛但大木下忽见一僧蜂目褐衲谓宪曰我庐于五台山之南有穷林积水出尘俗甚远实群僧清暑之地可偕我游乎宪遂与西去数里果有穷林积水群僧在水中宪怪而问之僧曰此玄阴池我徒浴于中以荡炎燠引宪环池行宪独怪群僧在水中服饰森然其状貌又无一异者日暮僧曰可听吾徒之梵音也于是宪立池上群僧即于水中合声而噪少顷僧挈手曰可与我偕浴于池慎无畏也宪随僧入池忽觉一身尽冷噤而战由是惊悟因亟趋于大木下衣湿寒栗抵宿村舍明日往寻之果有玄阴池穷林积水其蛙甚多宪曰此能易形以惑人岂非怪乎乃尽杀之而去蝎魔西安有蝎魔寺塑大蝎于栋间相传国初有女子素不慧病死复生遂明敏以文史知名时有布政适丧偶娶之后布政方视事使阍人入谒夫人夫人不应但见老蝎大如车轮卧于榻阍出以白布政怒叱之阍请曰他日相公下堂愿无发声必可见也如其言果见老蝎伏榻上展转间又成好女子矣是夕人定乃出拜灯下曰妾本蝎魔所以夤缘见公者非敢为幻惑欲有求耳公不终拒乃也输情许之乃曰我昔为魔得罪冥道赖观音大士救拔免死因假女尸为人获侍左右觊公建一像宇以报大士之德耳今丑迹已彰幸公哀怜布政颔之女子遂隐他日命司建寺至今存焉王双宋文帝元嘉初盂州王双忽不欲见明常取水沃地覆以菰荐席眠焉恒称有女着青裙白来就寝荐下常历历有声发之有青色白缨蚯蚓长二尺许朱诞给使淮南朱诞字永长吴孙皓时为建安太守有给使疑妻为人所奸者隐身穿壁窥之见妻遥瞻树上笑语给使仰视树上有青衣少年人给使射之化为鸣蝉其大如箕翔然飞去给使怪其故后又见二儿于陌上相语曰何以久不见兄答曰为人所射病耳赖朱府君樑上膏以敷之然后得愈给使乃白诞曰人盗君膏药颇知之否诞曰吾膏久致樑上人安盗之给使请诞视之视之封如故给使曰试开之则膏已去过半掊刮趾迹存焉诞奇而问之给使具告自是树间之人亦绝迹矣瘦腰郎君天宝中桃源女子足甚小因唿名吴寸趾夜恒梦与书生合问其姓氏曰仆瘦腰郎君也始而梦久之若非梦矣一日昼寝书生忽入帐既合而去出户渐小化蜂飞入花丛中女取而养之自后恒引蜜蜂至甚众后女家竟以作蜜富甲里中第十二卷山庄夜怪录大中年有宁菌秀才假大僚庄于南山下栋宇半坏墙垣又缺因夜风清月朗吟咏庭际俄闻叩门声称桃林班特处士相访菌启门睹处士形质瑰玮言词廓落曰某田野之士力耕之徒向畎亩而辛勤与农夫而齐类巢居侧近睹风月皎洁闻君吟讽故来奉谒菌曰某山居甚僻农具为邻蓬荜既深轮蹄罕至幸此见访颇慰羁怀愿闻处士之业如何特曰某年少时兄弟竟生头角每读春秋至颖考叔挟辕以走恨不得佐助其间读史记至田单破燕之计恨不得奋击其间读东汉至光武新野之战恨不得腾跃其间此三事快意俱不能逢但恨恨耳今则老倒又无嗣子空怀舐犊之悲耳又慕徐孺子弔郭林宗言曰生刍一束其人如玉其人加玉即不敢当生刍一束堪令讽咏俄闻人叩门曰南山班寅将军奉谒菌遂延入气貌严耸旨趣刚勐及二班相见亦甚慰意寅曰老兄知得姓之根本否特曰昔吴太伯逃荆蛮断发文身因兹遂有班姓寅曰老兄大妄殊不知根本且班氏出自斗谷于菟有文班之象因以命姓远祖姑婕妤好辞章大有称于汉皆有传于史其后英杰间生蝉联不绝后汉有班超立功万里外封定远侯某为虎贲中郎将官在武班因有过窜于山林昼伏夜游露迹隐形但偷生耳适闻松吹月高墙外闲步闻君吟咏因来追谒况遇当家尤增慰悦寅因睹棋局在牀谓特曰愿接老兄一局特遂欣然为之良久未有胜负菌玩之教特一两着寅曰主人莫是高手否菌曰若管中窥豹时见一斑两斑寅笑曰大有微机真一发两豹遂倾菌壶请饮及罢局而饮数巡寅请备脯修以送酒菌出鹿脯寅啮决须臾而尽特即不如茵诘曰何故不食特曰无上齿不能咀嚼故也数巡后二班使酒作剧言语纷特曰弟倚爪牙之士而苦相凌耶寅曰老凭轼之士苦相低何也特曰弟夸勐毅之躯若值人如卞庄子子当为粉矣寅曰兄夸壮勇之力若值人如庖丁当碎头皮耳菌前有削脯刀长尺余菌怒而言曰吾有尺刀在是二客不得喧竞但旦饮酒勿喧也二客怀悚久之特举曹植诗曰萁在釜下燃豆在釜中泣此一联甚不恶寅曰鄙诗云鹊鸠树上鸣意在麻子地俱大笑菌曰无多言各请赋诗一章菌曰晓读云水静夜吟山月高焉能履虎尾岂用学牛刀寅继之曰但得居林啸焉能当路蹲渡河何所适终是怯刘琨特曰无非怜宁戚终是怯庖丁若遇龚为守蹄向北溟菌览之曰大是奇才寅见菌称特奇才大怒拂衣而起曰宁生何党此辈自古只有班马之才岂有班牛之才且我生三日便欲噬人此人况偷我姓氏但未能共语者盖恶伤其类耳遂曰终不能摇尾于君门下乃长揖而去特亦怒曰古人重者白眉君今白额岂复有人延誉耶何相怒如斯特遂告辞及明视其门外惟虎迹牛踪而已宁生方悟寻之数百步人家废庄内有一老瘦牛卧而犹带酒气虎即入山菌后更不居此而归京陈丰成化年长乐士人陈丰独坐山斋樑上忽坠二鼠相斗俄化两老翁长可五六寸对坐剧谈声如小儿合复为鼠分复为老翁回此者四三遍既而由两而四由四而八由八而十六合坐共饮中有两女子歌舞劝酬其歌词曰天地小如喉红轮自吞吐多少世间人都被红轮误又歌曰去去去此中不是侬住处侬住三十三天天外天玉皇为侬养男女酒既阑乃合为一大鼠向士人供揖而去淮南猎者张景伯之为和州也州有猎者常逐兽山中忽有群象来围猎者令不得去一大象独前鼻绞猎夫置之于背猎夫刀仗坠地象皆衔送还之驮猎夫入深山经五六十里有大盘石石际无他物尽象之皮骨血肉存焉猎夫私念曰得无于此啖我乎象仍驮过之至五十步外有大松树象以背依树猎夫因得登木焉弓坠于地象又鼻取仰送之猎夫深怪其故象亦驰去俄而一青兽自树南细草中出毳衣爪牙可畏其大如室电目雷音来止盘石若有所待有顷一小象自北而来遥见之俯伏膝行既至恐栗战惧兽手取之投于空中随即接取如是再三猎夫叹曰向来将予于山欲予毙此兽也畜类尚求救于人予曷可不救于是引毒箭射兽中左腋兽即释象来取猎夫又迎射贯心兽始踣焉展转而死小象驰还既而有象二百余头来至树下跪伏大象复驮猎夫出山诸象围绕喧号将猎夫至一所奋鼻破阜出所藏之牙凡三百余茎猎夫尽取之象乃跪谢而去嵩山老僧嵩山一僧修持不出忽一儿求为弟子僧诵经不顾自旦至暮僧伶而问之其意甚真其辞甚恳僧为之祝发精进勤劬聪明颖慧演法悟道僧一不如后数年秋日凄凉木凋溪清忽慨然四望朗吟曰我本生深山何更入他门争如访旧伴朝夕休劳神吟讫长啸有群鹿过即脱衣化鹿跳跃而去冀州刺史子唐冀州刺史令子之京未出境见贵家女容美丽心悦而问之老婢怒曰我幽州卢长史家娘子因丧夫在此君非州县何由得问子曰吾父现任冀州欲求婚好女甚惊佛然其阴动缱绻情者笔不能述也子留恋不已终成野合遂与同归刺史爱子心胜亦不究其不之京矣其妇仆从甚盛且兼应答如流刺史亦不之疑矣夫妻欢乐仅逾月忽妇马相踢刺史使婢等往视妇遂禁婢等不之出及晓房中不见奴婢枥中又不见马家人疑之白刺史刺史至房前唿子不应令人坏门入之止有一大白狼冲人走去其子被食略尽矣巴西侯传开元中吴郡卢溪尉张罢秩调选不补竟归成都行次巴西日暮方促马前忽一人道左山径中出拜而请曰吾君闻客暮无所止将欲奉邀命某以请愿随某去因问曰尔君为谁得非太守见召乎曰非也乃巴西候耳挺即随之入山行数里望见朱门甚高人物甚多甲士环卫虽侯伯家不如也及至使者止于门曰愿先以白吾君客当伺焉入久之而出乃引曰客且人矣既入见一人立于堂上衣褐革之裘貌及异绮罗珠翠拥侍左右趋而拜既拜乃揖升谓曰吾乃巴西侯也居此数十年矣适知君暮无所止故辄奉邀幸少留以尽欢拜谢命开宴致酒其所玩用皆华丽珍具又令左右邀六雄将军白额侯沧浪君五豹将军巨鹿侯玄丘校尉且传命曰今日贵客来愿得尽欢故命奉请使者难而去久之乃至有六人皆黑衣然其状曰六雄将军巴西侯起而拜六雄将军亦拜又一人锦衣白冠貌甚狰狞曰白额侯也巴西侯起而拜白额侯亦拜又一人衣苍其质魁岸日沧浪君也巴西侯起而拜沧浪君亦拜又一人斑衣似白额侯而稍小曰五豹将军也巴西侯又拜五豹将军亦拜又一人衣褐首有三角曰巨鹿侯也巴西侯揖之又一人亦异状类沧浪君曰玄丘校尉也巴西侯揖之然后延坐巴西候南向坐北向六雄白额沧浪处于东五豹巨鹿玄丘处于西既坐饮酒命乐美人歌者舞者十数丝竹既发穷极其妙白额侯酒酣顾谓曰吾今尚未夜食君能为吾致一饱耶曰未卜君侯所以食者愿教之白额侯曰君之躯可以饱吾腹亦何贵他味乎惧悚然而退巴西侯曰无此理奈何宴席之上有忤贵客耶白额侯笑曰吾之言乃戏耳安有是哉久之有报洞玄先生谒事其人黑衣头长而身甚广拜巴西侯揖之与坐且问曰何为而来乎对曰某善卜者也知君将有甚忧故辄奉白巴西侯曰所忧者何也曰席上人将有图君君不除之将必为害愿君详之巴西侯怒曰吾欢宴方洽何处有怪命杀之其人曰用吾言皆得安不用吾言则吾死君亦死将若之何虽有后悔其可追乎巴西侯遂杀之致于堂下时夜将半众尽醉而卧于榻亦假寐焉天将晓忽悸而寤见己身卧于大石龛中其中设绣帷服玩珠玑犀象有一巨猿人状醉卧于地盖所谓巴西侯也有巨熊卧于前者盖所谓六雄将军也一虎顶白卧于前所谓白额侯也又一狼所谓沧浪君也一文豹所谓五豹将军也一巨鹿一狐皆卧于前盖所谓巨鹿侯玄丘校尉也有一龟死于龛前形状甚异即洞玄先生也始大惊驰出山告里中里人相集得百数遂执弓挟矢入山至其所猿忽惊而起且曰不听洞玄先生言今日果如是矣遂围其龛尽杀之其所陈器玩莫非珍丽乃具事以告太守先是人有持金贝缯帛过此山者则必不知所失且有年矣自后始绝其患连少连饶州安仁连仲举之子连少连与母贫居未室寄馆于里中富家读书一夕灯月交辉有紫衣老媪丰颐皤腹前宣言曰予媒婆也东里萧家小娘子色艳赀厚因慕秀才成疾父母怜之使我道意生曰俟归白母行之媪曰事在迅速岂宜少缓且汝终岁勤苦何如一夕豪富无论汝母荣生即汝父亦必阴为乐死何禀命之有此舜之所不告娶也姑待明日设或此姻不谐将若之何生许之少顷则两鬟率众茵帐金玉锦绣不可胜计已而音乐渐近翠幢宝盖画扇围列女子乃下花舆席地步入真国色也生私念曰姑与之结好则室中之物皆吾有矣老媪即知之咄曰秀才何遽起薄念生讳谢之礼成就寝但觉女两肩有牛吻气生疑迟曰此地多盗急起收金玉锦帛等于箧中藏之忽一羊头人自外持梃入喝曰秀才无礼风起烛灭一切奔散起视之月色依然小童熟睡吹灯发箧并己之衣衾书策亦失之矣明日走告主翁主翁偶曰吾将祭祖有大牛一大羊一储于祠后生往观之则牛若自惭羊若含笑者然韩生唐贞元中大理评事韩生家西河郡畜一黑犬一良马忽马无故而倦乃责圉人圉人不之解也窃卧于厩舍终夜于隙中窥之忽见黑犬至厩且曝且跃化一大黑人驾马而行矣至门垣则鞭马跃过逮其归仍嗥跃化犬圉人恐不敢言也一夕雨后犬出马迹可寻圉人乃循马迹则直南十余里一古墓中马迹绝矣围人乃潜墓侧俟之果见黑人来系马入墓与数辈欢语褐衣人曰韩氏名籍安在黑人曰吾收在捣练石下无以为忧褐衣曰无泄黑人曰谨受教褐衣曰彼稚童有名乎曰未也彼未有乳名耳圉人密以白韩生缚犬而启石则信有姓名存焉只韩生之于生阅月矣未之载也韩生怒乃杀食之而搜古墓复得数犬毛状皆异天元邓将军法师赵善蹈来之宗室也适奉化董松妻王氏为祟所凭始见少妇狎之未几而化一男子矣王氏遂心倾爱之常梦登宝车入朱门华屋佳苑名花节物长如春景松常睡榻睡醒则见已身睡榻下矣举家苦之以告赵赵以法印印其胸乃醒曰我与少年饮忽赤衣使者来少年避我随归耳自是只三夕不至赵乃设坛圆光圆光者黏纸于壁纸上生烟烟中生光其光甚圆光中生像其像人形人言昭然可见朗然可听者也忽见光中据胡牀坐者曰吾天元考召邓将军也汝等所启特一兽耳何足告我大凡畜产死不可埋日辰相符合为怪矣董始悟曰曾埋黑犬三年矣即发视之皮毛依然如故将军又曰精气为物游魂为变杀之无益徒令秽气触人反受其损不若复其本形然后杀之赵乃复设法请于上帝其犬即醒乃奉帝命斩之时淳熙八年暮冬也蓬瀛真人黄岩祝氏子未娶尝邀紫姑暇则焚香致请有蓬瀛真人下降妄请留宿真人不拒自是每夕必来已半年矣其母第见子形之减神之耗也叩之不已始得其情乃曰此必怪也焉有仙而始终皂衣不能一更者乎既与人处而反令人受损者乎已经半载而不能一白昼相接者乎子盍欲诣其居以观其应子否也子以告真人真人许之携手同行穿荆棘半里许乃其宅也虽不华敞而短垣周匝护以曲栏命童置饮曰暮夜无品只得豆羹浊醴耳及陈器具不甚丰备也观其役使仅小童八九而已祝归以白母母使遍索无踪或曰吾闻物久则妖君畜牝猪已过十年其豚现在八九况皂其本色也母然之议鬻诸屠肆是夕真人与子诀曰相从有几冥缘遂绝劝子自爱无以我思言之涕泣而去大士诛邪记洪武间盐官会骸山中有一老道缁服苍颜幅中绳履居常恂恂诙谐则秀发如泻虽不事生业而日常醉歌于市间歌毕长舞或跳木或缘枝宛转盘旋惊鱼飞燕莫能过也又且知书善咏尝与登游文士相赓歌焉山居熟识者虽以道人唿之而心甚疑议然卒莫能根究其实也一日大醉索酒肆中笔砚题风花雪月四词于石壁阅者称赏后见墨迹渐深磨涅不能去人又怪之词并彔于后其一风袅袅风袅袅冬岭泣孤松春郊摇弱草收云月色明卷雾天光早清秋暗送桂香来极夏频将炎气扫风袅袅野花乱落令人老春二花艳艳花艳艳妖娆巧似妆锁碎浑如剪露凝色更鲜风送香尝远一技独茂逞冰肌万朵争妍含醉脸花艳艳上林富贵真堪羡其三雪飘飘雪飘飘翠玉封梅萼青盐压竹梢洒空翻絮浪积槛耸银桥千山浑骇铺铅粉万木依稀拥素袍雪飘飘长途游子恨迢遥其四月娟娟月娼娟乍缺钧横野方圆镜挂天斜移花影乱低映水纹连诗人举盏搜佳句美女推窗迟月眠月娼娟清光千古照无边离山里许有大姓仇氏者夫妻四十无嗣乃刻慈悲大士像供礼于家朝夕香花欲求如愿每年于二月十九则斋戒虔诚躬往天竺而祷如是者三越岁果妊得育一女孩及周名为夜珠取掌上珠意也时年十九父母已六十余矣端慧多能工容兼妙夫妻望之甚重必得佳婿倚托残年故荏苒以待也讵料为老魅所知不求媒的自荐于其门父母大怒逐之使出老魅从容不动曰吾丈误矣盖闻选择东牀不过为老计耳仆能孝养吾丈于百岁前礼祭吾丈于百岁后是亦足以任所重矣酬所托矣此不为佳何为佳乎大姓复叱曰不思人凤薰莸甚非偶类而乃冒渐妄语狎侮伤人非病狂则爽心者奚足与较复唿壮力持杖逐之老魅行且言曰今则去矣后虽追悔何门求见我哉大姓复指詈曰视汝罪骨已枯棺冢待之方急人形鬼质求汝奚为行将见汝为犬鸦所饱则有之矣老魅掀髯长笑而退越两日夜珠方倚窗绣鞋忽见巨蝶一双飞至红翅黄身黑须紫足如流霞飞火旋绕夜珠左右而不舍似若眷恋其香者夜珠喜异轻以袖罗扑之扑不能得笑唿女奴徐相追逐直至后园牡丹花侧二蝶渐大如鹰扶掖夜珠从空逾垣飞去女奴骇报大姓大姓惊走号唿莫可挽救时夜珠虽心知堕术而此身则无主也履荆榛践险阴方至山窟中一洞甚小仅可容头洞边老魅拱立伸把珠手不觉轰然有声洞忽开裂而身已进内回视其门则抱合不可启矣洞中宽敞如堂人面猴形者二十余皆承应老魅所役旁有一房精洁颇类僧室几窗间且置笔砚书史竹牀石凳摆列两行又有美妇闺鬟八九人或坐或立牀前特设一席无烹炙味香花酒果而已老魅因谓众曰试与新人成礼遂牵珠衣夜珠且恐且怒却之甚严老魅喝猴形者四五辈揪按并坐老魅喜频自行酒顷之大醉一妇一鬟扶伴中牀而寝夜珠虽蹲踞凳下苦不成寐明起老魅见珠悲泣拊肩慰之曰家园咫尺胜会方新何乃不趁少年徒为自苦若欲执迷则石烂河枯此中不可复出不知从事之为得也夜珠闻言触壁欲尽老魅私使众美劝之珠遂不食水米欲自饿死奈处及旬一毫无恙因见老魅秋收田间稻花贮之石柜日则炊花合余则玉粒满釜又能以水盛瓮用米一撮仍将纸封其口藏于松灰间不开二三日开封取吸湛然香醪也或天雨不出则剪纸为戏有蝶者凤者犬者燕者狐狸者猿猱蛇鼠者嘱之使去往某家取某物来则时刻即至用后复使还之其桃梅榛栗等果日轮猴形者二人供办然皆带叶连枝非货殖市中物也数者皆怪异又不知何法一日老魅他出众美亦叹息谓珠曰吾辈岂山妖野偶乎但今生不幸为彼术致此中撇父母弃糟糠虽朝暮优思竟成无益所以忍耻偷生譬作羊豕牛马以自解耳事势如斯尔吾力且何奈不若稍宽一二待命于天苟彼罪恶有终或可披云再世言毕各各泪下如雨忽传老魅至俱掩拭而散是夜珠遭摄之后大姓思望虽殷无所用力但日夕于慈悲大士前哭祝而已一日会骸岭上忽幡竿直竖竿未挂一物莫识好事者船梯而至其所但见中一洞甚大妇女十余人倚卧不一如醉迷之状其老猴数十皆身首异处膏血交流竿上之物则一骷髅高缀耳好事者惊异急报其令长官令长官即差兵捕收勘方知皆良家妇女为妖所误出示召领间而大姓喜跃奔探女果在内及视幡竿方识天竺大士殿前物也年月犹存一旦徙至于此非神力讵可能乎因悟大姓感神之诚同还者皆来拜谢于是协资建庙山顶奉像其中香火不绝其石壁书词又且拂灭如洗人遂得知道人即老魅云申屠澄传申屠澄者贞元九年自布衣调补濮州什尉之官至真符县东十里许遇风雪大寒马不能进路旁茅舍中为烟火甚温煦澄往就之有老父妪及处女环火而坐其女年方十四五虽蓬发垢衣而雪肤花脸举止妍媚父妪见澄来遽起曰客冲雪寒甚请前就火澄坐良久天色已晚风雪不止澄曰西去县尚远乞宿于此父妪曰苟不以蓬室为陋敢不承命乎澄遂解鞍施衾帱焉其女见客更修容靓饰自帷箔间复出而闲丽之态尤倍昔时有顷妪自外挚酒壶至于火前暖饮谓澄曰以君冒寒且进一杯以御凝冽因揖让曰始自主人翁即巡行澄当婪尾澄因曰座上尚欠小娘子父妪皆笑曰田舍所育岂可备宾主女子即回眸斜睨曰酒岂足贵谓人不宜预饮也母即牵裙令坐于侧澄始欲探其所能乃举令以观其意澄执盏曰请征书语意属目前事澄曰厌厌夜饮不醉无归女低鬟微笑曰天色如此归亦何往哉俄然巡至女女复今曰风雨如晦鸡鸣不已澄愕然叹曰小娘子明慧若此某幸未婚敢请自媒如何父曰某虽寒贱亦尝娇保之颇有过客以金帛为问某先不忍别未许不期贵客又欲援拾岂敢惜即以为托澄遂修子婿之礼祛囊以遗之妪悉无所取曰但不弃寒贱焉事资货明日又谓澄曰此孤远无邻又复湫隘不足以久留女既事君便可行矣又一日咨嗟而出澄乃以所乘马载之而行既至官俸禄甚薄妻竭力以成其家交结宾客旬日之内大获名誉而夫妻情义益侠其于厚亲族抚甥姪泊童仆厮养无不欢心后秩满将归已生一男一女亦甚明慧澄尤加敬爱焉尝作赠内诗一篇曰一官惭梅福三年愧孟光此情何所喻川土有鸳鸯其妻终日吟讽似默有和者然未尝出口每谓澄曰为妇之道不可不知书倘更作诗反似妪妾耳澄罢官罄室归秦过利州至嘉陵江畔临泉借草憩息其妻忽怅然谓澄曰前者见赠一篇寻即有和初不拟奉示今遇此景物不能终默之乃吟曰琴瑟情虽重山林志自深常忧时节变孤负百年心吟罢潸然良久若有慕焉澄曰诗则丽矣然山林非弱质所思倘忆贤尊今则至矣何用悲泣乎人生姻缘业相之事皆由前定后二十余日方至至则草舍依然但不复有人矣澄与其妻即止其舍妻思慕之深尽日涕位于壁角故衣之下见一虎皮尘埃积满其妻见之忽大笑曰不知此物尚在也乃披之即变为虎咆哮拿攫突门而去澄惊走避之携其二子寻路归望林大哭数日竟不知所之王知古唐咸通中卢龙节度使检校尚书左仆射张直方抗表请修入觐之礼优诏允焉先是张氏世莅燕土燕民亦世服其恩礼燕台之嘉宾抚易水之壮士地沃兵庶朝廷每姑息之自直方之嗣事也出绔纨之中据方岳之上未尝以民间休戚为意而酗酒于室淫兽于原巨赏狎于皮冠厚宠袭于绿帻暮年而三军大怨直方稍不自安左右有为其计者乃尽室西上至京懿宗授之左武卫大将军而直方飞苍走黄莫亲徼道之职往往设置罘于通道则犬彘无遗臧获有不如意者立杀之或曰辇毂之下不可专戮其母曰尚有尊于我子者耶其槽轶可知也于是谏官列状上请收付廷尉天子不忍置于法乃降为燕王府司马俾分务洛师焉直方至东都既不自新而慢游愈极洛阳四旁翥者攫者见皆识之必群噪长嗥而去有王知古者东诸侯之贡士也虽博涉儒术而数奇不中春官选乃退处于山川之上以击鞠飞觞为事遨游于南邻北里间至是有介绍于直方者直方延之睹其利喙赡辞不觉前席自是日相狎壬辰岁冬十一月知古尝晨兴则僦舍无烟愁云塞望悄然弗怡乃徒步造直方第至则直方急趋将出猎也谓知古曰能相从乎而知古以祁寒有难色直方顾小童曰取短皂袍来请知古衣之知古乃上加麻衣焉遂联辔而出长夏门则微霰初零由闭塞而密雪如注乃渡伊水而东南践万安山之阴麓而鞲戈之获甚伙倾羽觞烧兔肩殊不觉有严寒意及霰开雪霁日将夕焉忽有封狐突起于知古马首乘酒驰之数里不能及又与猎徒相失须臾鹊噪烟瞑莫知所之隐隐闻洛城暮钟但仿惶于樵径古陌之上俄而山川闇然若一鼓将半长望间有烛火甚明乃依积雪光而赴之复若十余里至则乔木交柯而朱门中开皓壁横亘真北阙之甲第也知古及门下马将徙倚以待旦无何小驷顿辔阍者觉之隔阖而问阿谁知古曰成周贡士太原王知古也今日有友人将归于崆峒旧隐者仆饯之伊水滨不胜离觞既掺袂马逸复不能止失道至此耳迟明将去幸毋见让阍者曰此乃剑南副使崔中丞之庄也主父近承天书赴阙郎君复随计吏西征此惟闺闱中人耳岂可少淹乎某不敢去留请闻于内知古虽憷惕不宁自度中宵矣去将安适乃拱立以俟少顷有秉密烛自内至者振管辟扉引保母出知古前拜仍述厥由母曰夫人传语主与小子皆不在家于礼无延客之道然僻居与山薮接畛豺狼所嗥若固相拒是见溺而不援也请舍外厅翌日可去知古辞谢从保母而入过重门恻厅所栾栌宏敞帷幕鲜华张银灯设绮席命知古坐焉酒三行复陈方丈之馔豹胎鲂腴穷水陆之珍保母亦时来相勉食毕保母复问知古世嗣官秩及内外姻党知古具言之乃曰秀才轩裳令冑金玉奇标既富春秋又洁操履斯实淑媛之贤夫也小君以钟爱稚女将及笄年常托媒妁为求佳对久矣今夕何夕获遘良人潘杨之睦可遵鸾凤之兆斯在未知雅抱何如耳知古敛容曰仆文愧金声才非玉润岂室家为望惟泥涂是忧不谓宠及迷津庆逢子夜聆清音于鲁馆逼佳气于秦台二客游神方兹莫计三星委照惟恐不扬倘获托彼强宗眷以佳偶则平生所志毕在斯乎保母喜谑浪而入白复出致小君之命曰儿幼移天崔门实秉懿范奉蘩之敬如琴瑟之和惟以稚女是怀思配君子既辱高义乃协夙心上京飞书路且不遥百两成礼事亦非僭欣慰孔多倾瞩而已知古磐折而答曰某虫沙微类分及湮沦而钟鼎高门忽蒙彩拾有如白水以奉清尘鹤企凫趋惟待休旨知古复拜保母戏曰他日锦雉之衣欲解青鸾之匣全开貌如月华室若云遽此际颇相念否知古谢曰以凡近仙自地登汉不有所举孰能自媒谨当铭彼襟灵志之绅带期于没齿佩以周旋复拜时则燎况当庭良夜将艾保母请知古脱服以休既解麻衣而皂袍见保母曰岂有缝掖之士而服短役之衣耶知古谢曰此乃假之契与所最熟者固非己有又问所从答曰乃卢龙张直方仆射所借耳保母忽惊叫仆地色如死灰既起不顾而走入宅遥闻大唿曰夫人差事宿客乃直方之徒也复闻夫人者叱曰火急逐出无启寇于是婢子小竖辈群出秉勐烛曳白棒而登阶知古走于庭中四顾逊谢詈言狎至仅得出门才出已横关阖扉犹闻喧哗不已知古愕立道左自叹久之将隐颓垣乃得马于其下遂驰去遥望大火若燎原遂乃纵辔赴之至则输租车方饭牛附火耳询其所则伊水东草店之南也复枕辔假寐食顷而震方洞然心思稍安乃扬鞭于大道比及都门已有直方骑数辈来迹矣趋至其第既见直方而知古愤懑不能言直方慰之坐定知古乃述宵中怪事直方起而抚髀曰山魑木魅亦知人间有张直方耶且止知古复益其徒数十人皆射皮饮冑者飨以酒豚肩与知古复南出既至万安之北知古前导残雪中马迹宛然直诣柏林下至则碑板废于荒坎樵苏残于密林中列大冢十余皆狐兔之窟穴其下成蹊于是直方命四週张罗彀弓以待内则束蕴荷锸且掘且熏少顷群狐突出焦头烂额者挂者应弦饮羽者凡获狐大小百余头以其尸归之水何让之唐神龙中庐江何让之赴洛遇上已日将涉老君庙瞰洛中游春冠盖庙之东北二百余步有大丘三四时亦号后汉诸陵故张孟阳七哀诗云恭文遥相望原陵郁原陵即光武陵一陵上独有枯柏三四枝其下盘石可容数十人坐见一翁姿貌有异常辈眉鬓皓然着中襦裤帻乌纱抱膝南望吟曰野田荆棘春闺阁绮罗新出没头上日生死眼前人欲知我家在何处北邙松柏正为邻俄有一贵戚金翠车舆如花之婢数十连袂笑乐而出徽安门抵榆林店又睇中桥之南北垂杨拂于天津繁花明于上苑紫禁绮陌轧乱香尘让之方叹栖迟独行踽踽已讶前吟翁非人翁忽又吟曰洛阳女儿多无奈孤翁老去何让之遽欲前执翁倏然跃入丘中让之从焉初入丘曛黑不辨其逐翁已复本形矣遂见一狐跳出尾有火燄如流星让之却出玄堂之外门东有一筵已空让之见一几案上有殊盏笔砚之类有一帖文书纸尽惨灰色文字则不可晓解略题云应天狐超异科策八道后文甚繁难以详载让之获此书帖喜而怀之遂跃出丘穴后数日水北同德寺僧志静来访让之说云前者所获丘中文书非郎君所用留之不祥其人近捷上界之科可以祸福中国郎君必能却归此物它亦酬谢不薄其人谓志静曰吾以备三百缣欲赎购此书如何让之许诺志静明日挈三百缣送让之让之领讫遂给志静言其书已为往还所借更一两日当征之便可归本让之复为朋友所说云此僧亦是妖魅奈何欲还之所纳绢但讳之可也后志静来让之悉讳云殊元此事兼不曾有此文书志静无言而退经月余让之先有弟在东吴别已逾年一旦其弟至焉与让之话家私中外甚有道理夜则兄弟联牀经五六日忽问让之某闻此地多狐作怪诚有之乎让之遂话其事而夸云吾一月前曾获野狐之书文一帖今见存焉其弟固不信宁有是事让之至迟旦揭箧取此文书帖示弟弟捧而惊叹即掷于让之前化为一狐矣俄见一少年若新官之状跨白马南驰疾去适有西域胡僧贺云善哉常在天帝左右矣少年叹让之相绐让之嗟异未几遂有敕捕内库被人盗贡绢三百匹寻踪及此俄有吏掩至直挚让之囊检焉果获其缣已费数十匹执让之赴法让之不能雪卒毙枯木第十三卷王秋英传韩梦云福清诸生也嘉靖甲子授经于邑之蓝田道过石湖山见遗骸焉哀而掩之其夜宿于蓝田书舍忽闻异香满室顷之一童子入门投刺曰娘子奉谒梦云愕然则丽人已立灯下敛而拜曰妾藁里之累也委身草莽二百年于兹矣君子厚德惠及骼静言感念衔结焉忘偶作小图用伸寸报遂取袖中彩蟑一轴以遗之题其标曰万鸟啼春梦云馨折拜受因询其家世丽人曰妾楚人也姓王氏名秋英淡容其别号也父曰德育元至正间以兵曹郎参军入闽妾从父之任见执强寇至石湖山不忍受污投崖而死曩者车骑临况蹑踵相从此亦夙世姻缘非偶尔也因与梦云共谈言如悬河梦云曰卿能诗乎曰惟先生命于是启齿微吟曰咄咄复咄咄二百年来滞闽越口头往事付空华泪逐西风寒刺骨当时恨不早见几扁舟一叶陇襄归海上风烟蓦地起一家骨肉随流水渺渺残魂寄碧岑花开花落古犹今相逢此日无他物赠尔平生一片心梦云击赏久之遂申伉俪之私枕上作满江红一阕曰偶度银河霎时间云收雨歇在做了丛莽溪头一场轰烈江山风雨百年心家国存亡千里月愧今宵勾引蔓藤又添凄切烟花耻应难雪云雨债何时灭只为尘缘把白瑜玷缺高唐梦里情如海望帝山中泪成血羞睹着嫦娥长自在琼瑶阙晓起谓梦云曰妾以感遇之故失身于君惟君始之终之君之惠也不者曲且在君妾何敢言遂飘然而去自是数日一至则究校经籍扬榷古今意洒如也是岁之冬梦云归自蓝田独坐于其家之小楼秋英遣向者之童子遗以诗曰朔风振撼似潇湘满树归鸦噪夕阳不见王孙停驷马惟闻牧竖唤牛羊荒山野水悲长夜懒鬓疏容怯冻霜漠漠阴云愁黯黯几时相对一炉香梦云乃以除夕设主于楼荐以酒馔其夜秋英盛妆饰而至与梦云宴饮酒酣凭云肩作临江山一阕曰灯火满城鸣竹爆家家收拾残年春阳初转动朱弦金炉香几缕袅袅长转烟人事天时又一岁迎春送腊开筵多情杯酒更烹鲜慇懃斟玉相对泪潸然明年寒食梦云复携鸡黍过秋英坟上少顷秋英至设席借草讴唱相和梦云以巨觥酌秋英曰今日之乐千古一时可无片词以纪盛事于是秋英乃作潇湘逢故人慢一阕曰春光将暮见嫩柳拖烟娇花带雾顷刻间风雨把堂上深恩闺中遗事钻火留饧都付却落花飞絮又何心挈提壶斗草踏青载路子规啼蝴蝶舞遍南北山头纸灰绿醑奠一丘黄土嗟海角飘零湘阴凄楚无主泉扃也能得有情鸡黍画角声吹落梅花又带离愁归去因谓梦云曰妾怀君之子今将免身矣当产君家食以生人乳少许乃可育于人间也遂与梦云并辔同归梦云妻子皆安之客有问及淡容前身者以诗答之曰地老天荒一化人寒烟衰草度芳晨冥冥渺渺无生死岂有前身与后身其二曰茕茕瘦魄濯寒流偶为尘缘世外游莫道此生原不灭生生灭灭一浮沤后月余产一丈夫子时乙丑年四月十八日也梦云妻闻之大喜遍觅人乳以食之于是里人求观者如堵矣秋英乃谓梦云曰神奇之事愚者骇焉儿育于君恐招物议妾当归楚寄儿于楚人后十八年图与相见未晚也乃作留别诗曰两年欢会梦魂中聚散人间似转蓬岁月无情催去燕关河有信寄来鸿剑沉延浦光终合瑟鼓湘灵调自工他日扁舟寻旧约夕阳疏影楚云东遂将儿擘瓦升屋而去忽一日遗梦云以诗曰处处青山叫子规家家乳燕铸芹泥独怜知己千山外遥望白云双眼迷是后每岁巧夕一过小楼尝作满江红一阕曰蓐暑谁收秋声报梧桐一叶又听得蛩泣阶除雁啼沙碛清光玉字本无尘无奈妒云遮素魄意难忘倏忽驭飙轮寻旧约柳风疏欢情拆芙露冷离愁结这滴滴丁丁不堪苦咽梦魂河汉隔年期骨肉关山千里别两关情极目楚山云龙江月迫至万历壬午遗书梦云招之入梦曰儿寄湘阴黄朱桥今弱冠矣君得无意乎妾请为向导暇间赋得长相思二篇请教其词曰长相思相思长独鹤高飞九回翔楚天嘹唳惊胡霜侧身东望泪沾裳思君间阻天一方欲往从之河无梁临流欲溯川无航江东渭北恨参商安得共此明月光长相思相思长其二曰长相思相思长寒虫卿卿九回肠中夜为君起彷徨期君不至倚胡牀衰草淡烟漫陇襄愿言载道历盘塘扁舟一叶过武昌身随鸿雁度衡阳无令戚戚滞湖湘长相思相思长是年梦云不果行明年乃行自洪塘买舟秋英已先至矣与之同寝处他人莫见也及至湘阴果有黄朱桥者湘阴豪宗也有三子日鹤算鹤龄鹤鸣鹤算得之神女叩门授儿忽不见以白布裹儿也而题以血书曰血书尺帛裹哌儿抱送君家好护持乙丑之年辛已月甲申日主丑初时闽生楚长人非幻阳气阴胎事亦奇莫道螟岭难似我恩深还有报恩期末书十八年后闽有韩梦云来此其子也及梦云至相视愕然梦云具道其详朱桥大骇鹤算持父哭几不自胜是时鹤算已婚易氏女不能从父之闽梦云遂留之二十日而别秋英乃从梦云入闽闽士大夫及当道诸公往来玉融卜事求诗者踵相接也万历癸已年秋英谓梦云曰妾以冥数得侍巾栉不自韬敛籍籍人间今者宾客如云答之则事涉漏泄不答咎且归君然亦尘缘已尽吾将从此逝矣梦云及妻子闻之惊愕挽留秋英亦挥涕而别于是合家皆号恸为之举丧今遂寂然游会稽山记天顺年间有邹生者名师孟字宗鲁庆元县人年二十一丰姿貌美善会吟咏博学才高素闻杭州有山水之胜西湖之景遂乃令仆携琴囊书剑以往观之凡遇胜迹名山琳宫梵宇无不登临游之又闻会稽山以为天下第一奇观遂策马往游爱其秀丽下马步行进不知止顷间斜阳归岭飞鸟争巢天色将哺退不及还正交杂左右乃一巨室也俄有一青衣童子自内而出邹生近前而揖曰失路至此欲假一宿未知尊意如何青衣人报出复命曰主母已允请先生入内相见生随之而进只见叠谢重楼麝兰馥郁引至中堂但见一少年美人盛妆危坐其颜色如花见生降榻祗迎生女相见礼毕分宾主而坐青衣遂捧茶至茶毕美人启唇致问邹生实告乡贯姓名美人即唿侍妾设酒以待但见肴醴馨香迥异尘俗旁立二美姬身衣锦绣手执檀香拍板歌天仙子词一阕以侑酒词曰金屋银屏畴昔景唱彻鸡入眠未醒故宫花落夜如年尘掩镜笙歌静往日繁华都是梦天上晓星先破瞑明灭孤灯随只影翠眉云鬓麝兰尘空叹省成悲哽无数落红堆满径歌讫美人遽止之曰勿歌此曲徒增伤感生起坐致问曰仙娃高姓阀阅何郡郎君何人美人颦蹩曰妾本姓花名唤丽春临安府人也侨居于此二百余年先夫赵表字咸淳与妾为夫妇十年而卒妾今寡居誓若有人能咏四季宫词者以称妾意不论其门户高下即与成婚杳无其人不知先生能之乎生曰但恐鄙陋有污清听遂濡笔而吟四绝云其一曰花开禁院日初晴深锁长门白昼清侧倚银屏春睡醒绿杨枝上一声驾其二锁窗倦倚鬓云斜粉汗凝香湿绛纱宫禁日长人不到笑将金剪剪榴花其三桂吐清香满凤楼细腰消瘦不禁愁朱门深闭金环冷独步瑶阶看女牛其四金炉添炭烛摇红碎剪琼瑶乱舞风紫禁孤眠长夜冷自将锦被傍薰笼下笔立成四景宫词不加点缀美人曰咏出宫词若身处其地者真佳作也妾今芳年无主形影相弔幸遇君子才华出众妾不违誓愿托终身君亦不可异心妾身更无外慕从兹偕老永效于飞生起致谢已而夜静酒阑彼此忘怀笑语欢谑挨肩携手淫情各炽遂入室解衣就寝云情雨意两相欢合口送丁香极尽绸缪美人就枕上吟诗一律诗曰幽闭深宫几度秋妆台尘锁不胜愁故园冷落凌波袜尘世经添海屋筹阴伉俪偕阳伉俪新风流是旧风流追思向日繁华地尽付湘江水上沤自是生与美人情好日密每旦令生居于宅内不容出外将及一年矣忽一日美人对生语曰灯前对酌尽此之欢然泪下如雨生曰深蒙不弃俯赐玉成虽六礼之未行谅一言而已定仙娥何故发悲美人曰本欲与君共期偕老不料上天降罚祸起萧墙今夕尽此一欢明朝永别君宜速避不然祸且及君生固问之美人终不肯言但悲咽流涕而已生以温言抚慰复相欢狎美人长叹吟诗一律诗曰倚玉偎香甫一年团圆却又不团圆怎消此夜将离恨难续前生未了缘艳质罄成兰蕙土风流尽化绮罗烟谁知大数明朝尽人定如何可胜天迫次日黎明美人急促生行生再三留意不胜悲怆行未数里忽然玄云蔽空若失白昼生急避林中少顷雷雨交作霹霹一声火光遍天已而云散雨收生复往其处视之则华屋美人不知所在只见旁边有一古墓被雷所震枯骨交加骷髅震碎中流鲜血生大恐惧急寻归路回至寓所询问诸人乡人言曰此处闻有花丽春者乃宋度宗之嫔妃其墓亦在此山之侧生因忆其言所谓姓赵名即度宗之讳名而咸淳乃其纪年又况宋之陵寝俱在此山而自宋咸淳年间至我朝天顺年间实二百余年其怪即此无疑矣急治装具回至庆元县备以前事白之于人众皆惊异生感其异情不复再娶后修炼出家游云梦各省将家业尽废遂入天台山再不复返不知所终矣赵合进士赵合貌温气直行义甚高太和初游五原路经沙碛观物悲叹遂饮酒与仆使并醉因寝于沙碛中宵半醒月色皎然闻沙中有女人悲吟曰云鬟消尽转蓬稀埋骨穷荒无所依牧马不嘶沙月白孤魂空逐雁南飞合遂起而访焉果有一女子年犹未笄容色绝代语合曰某姓李氏居于奉天有姊嫁洛源镇帅因往省焉道遭党羌所掳至此挝杀劫其首饰而去后为路人所悲掩于沙内今经三载知君颇有义心倘能为归骨于奉天城南小李村即某家榆耳当有奉报合许之请示其掩骼处女子感泣告之合遂收其骨包于橐中伺旦俄有紫衣丈人跃骑而至揖合曰知子仁而义信而廉女子咨祈尚有感激我李文悦尚书也元和十三年曾守五原为犬戎三十万围逼城池之四隅兵各厚数十里连弩洒雨飞梯排云穿壁决壕昼夜攻击城中负户而汲者矢如毛当其时捍御之兵才二千激励其居人妇女老幼负土而立者不知寒馁犬戎于城北建独脚楼高数十丈城中巨细咸得窥之某遂设奇定计其楼立毁羌酋愕然以为神功又语城中人曰慎勿拆屋烧吾且为汝取薪积于城下许人钧上及太阴稍晦即闻城之四隅多有人物行动声云以夜攻城城中慑栗不敢暂安某曰不然潜以铁索下烛而照之乃空驱牛羊行胁其城兵士稍安又西北隅被攻摧十余丈将遇昏晦群胡大喜纵酒狂歌云候明晨而入某以马弩五百张而拟之遂下皮墙障之一夕并工暗筑不使有声涤之以水时严寒来日冰坚城之莹如银不可攻击又羌酋建大将之旗乃赞普所赐立之于五花营内某夜穿壁而夺之如飞众羌号泣誓请还前掳掠之人而赎其旗纳其老幼妇女百余人待其尽归然后掷旗而还之时迳救兵二万人临其境股栗不进如此相持三十七日羌酋乃遥拜曰此城内有神将吾今不敢欺遂卷甲而去不信宿达宥州一昼夜而攻破其城老小三万人尽遭掳去以此厉害则余之功及斯城不细但当时赏罚无章不得仗节出此城空加一貂蝉耳余闻延陵韦大夫旧筑一堤将防水潦后三十年尚有百姓及廉问周公愿其功而奏立德政碑然若余当时守壁不坚城中之人尽为羌胡之贱隶岂存今日子孙乎知子有心请白其百姓讽其州尊与立德政碑足矣言讫长揖而去合既受教就五原以语百姓及刺吏俱以为妖不听惆怅而返至沙中又逢昔日神人谢曰君为言五原无知之俗刺史不明此城当有大灾方与祈求幽府吾言于五原之事不谐此意亦息其祸不三旬而及矣言讫而没果如期灾生五原城馑死万人老幼相食合挈女骸骨至奉天访得小李村而葬之及明日道侧遇昔日女子曰感君之义吾之大父乃贞元中得道之士有演参同契续混元经子能穷之龙虎之丹不日而成矣合受之女子已没合遂舍家究其玄微居于少室烧之一年能使瓦砾为金宝二年能起毙者三年饵之度世今时有人遇之于嵩岭耳虞秀才陆次孙家阊门下塘有琴川吴氏僦其旁室居焉其女美而知书解词曲雅好楼居倚栏吟眺甚适也既而徙上塘过期不偶忧思成疾死死后五年次孙延崑山虞秀才廷臯教子馆于此楼一旦戏谓虞曰此吴家小娘子所居余香犹在也今君孤眠长夜得无怜而至乎虞年少子闻之恍然迫夜入房则此女在灯下遂神迷心荡相与绸缪自此无夕不至后虽白昼尝见其在旁久而瘵擦日甚其父亦授徒他处亟来叩之不言固问始吐实云陆次孙害我父惊惋具舟遣归女已在舟中矣归而坐卧相随妻虽同牀弗能间未几竟死第十四卷褚必明镇江褚必明医人也少业举之弗偶乃弃儒业医明歧黄之精蕴察药饵之君臣远近迎接者络绎于道一时称国手云正统乙已因视疾往远村归抵中途天色已瞑俄大雨如注雷与电交作必明甚怖不能前进俄见路旁一丛林蓊郁可依疾趋避之至则昂然一居所且灯烛有光必明见之大喜过望遂叩其门忽见一丫鬟秉烛而出问曰客何来必明曰夜深迷路且值暴雨欲假宿耳丫鬟喏喏引至中堂入报少顷一女盛妆出迎花容压西子月貌赛嫦娥丰彩动人异香满室年可十八九接必明叙礼毕坐分宾主言词举止悉中矩度茶罢女起问曰官人尊姓阀阅何居必明揖曰仆本郡鄙人以医为业因远视疾迷路至此暂借贵宅一止宿未审容否女即首肯之既而泣下曰妾早丧严君鸳帏失偶即今春秋十八矣每因时而感叹恒睹物以伤情诗云阜螽腰腰草虫微物遇时常能感兴矧人为万物之灵反独守闺房而空老耶妾之慨叹者殆此耳必明闻言大悟乃徐言曰日月逝矣岁不我与青春易失良晤难期且男女居室人之大伦故诗咏关睢易首咸恒河间女子非不足称而西厢佳人尤企仰止耳娘子年芳美貌何患无配倘不弃鲰生敢效鱼目之混珠也女笑而谢曰诚良缘事出天定非人耳即携生手共至寝榻见壁中挂彩莲曲一幅曲乃女所自制者生朗诵之曲曰彩莲朝下湖西曲短袂轻绡斗妆束小红艇子驾双挠荡破摇摇镜光绿荷叶荷花锦云鸳鸯两两护波纹荷钱却喜似依钿藕丝还爱似侬裙湖头昨夜西风雨沙嘴新添三尺水翠倒红翻相向愁波心半露青莲子彩莲复彩莲回船正迎浪不恶归去迟只嫌明月上明月团圆湖水秋清光满面照人羞郎家只隔湖南宅咫尺横波日夜流湖南复湖南彼岸石头岩欲上无由上掩面空自惭阅诵既毕深赞其妙遂解衣就寝极其欢美彼此缱绻之私情固有不待言者久之女复请曰与君一夕夫妻犹胜百年姻眷君他日过此毋忘旧情可也生心疑其言已而闻鸡鸣声女辞起生复就睡梦中不觉一张目但见天色爽明日光映体亟起视之乃袒卧于一荒冢间焉赤丁子牟颖洛阳人少年时因醉误出郊野夜半方醒息于路旁见一发露骸骨颖甚伤之达曙躬自掩埋其夕梦一少年衣白练衣仗一剑拜颖曰我强寇耳平生恣意杀害作不平事因与同辈争遂为所害埋于路旁久经风雨所以发露蒙君藏我故来谢君我生为凶勇人死亦为凶勇鬼若能容我栖托但君每夜微奠祭我我常应君指使我既得托于君不至饥渴得令君所求徇意也颖梦中许之及觉乃试设祭飨之暗以祈祷夜又梦鬼曰我已托君矣君每欲使我即唿赤丁子一声轻言其事我必应声而至也颖遂每潜令窃盗盗人之财物无不应声随意致富有金宝一日颖见邻家妇有美色爱之乃唿赤丁子令窃焉邻妇至夜半忽自逾垣而至颖惊起款曲问其所由来妇曰我本无心忽被一人擒我至此恍如梦觉不知何怪也何计却得还家悲泣不已颖甚怜之潜留数日而其夫家人求访极切至于告官颖知之乃与妇人诈谋令妇人出别墅却自归言不知被何妖精取去今却得回妇人至家后每三夜或五夜依前被一人取至颖家不至晓即却送归经一年家人皆不觉妇人深怪颖有此术后因至切问于颖曰若不白我我必自发此事颖遂具述其实邻妇遂告于家人共图此患家人乃密请一道流作禁法以伺之赤丁子方夜至其门见符篆甚多却反白于颖曰彼以正法拒我但力微再与君力争当恶取此妇此来必须不放回也言讫复去须臾邻家飘风骤起一宅俱黑色但是符篆禁法之物一时如扫复失妇人至曙其夫遂告官同来颖宅擒捉颖乃携此妇人逃不知所之赵庆云天水赵君钖富而好礼者也侧室有一女名庆云年及笄未许字聪明美貌出于天然父母钟爱之于后园中构屋数椽匾曰百花轩女居其内尝题诗于白壁曰千红万紫竞芬芳正值清明景艳阳春意不容轻漏泄任它蜂蝶往来忙时深秋之节草木黄落景物萧条庆云不胜悽怆因散步后园用以自适过太湖石畔俄见隔壁一少年聪明卓荦休夸宋玉之才俊雅风流不下潘安之貌问其年可十六七而已往来窃视幽情潇然女虽不以介怀然而春心飘荡深有不能以自拘禁者自此庆云日往园中则少年日在窥彼此目成既久一日庆云以白罗香帕掷与少年少年以水晶扇坠复之吟曰花下遇乔才令人倍怆怀女曰鹊桥今夜驾专待粉郎来是夜女独俟于门侧侍妾悉屏去甫漏尽少年果至相与携手而入解衣就寝极其欢娱虽世所称鱼水相投胶漆孔固莫是过也一夕女与少年酌于花下金风乍起秋思爽然少年乃歌秋风词一阕词曰秋风萧萧兮雁南归草木黄落兮夕露沾衣明月皎皎兮照我帷蟋蟀在壁兮吟声悲嗟予山中之人兮猿穴与居怅独处此兮情莫能娱怀佳人兮路修阻而莫随涉川无梁兮登山无车岁冉冉其逾迈兮曷云能来念昔者之欢会兮今焉别离爱而一见兮使我踌躇女亦口占一律以答云小衾孤枕兴萧然蟋蟀微吟近枕边千里有缘谁约信几秋多病只高眠残云淡月梧桐影孤雁西风蜡炬烟人道少年行处乐我今惆怅酒尊前吟毕尽欢自是旦去暮来倏经半载而庆云日见其眉锁春愁脸消粉黛神思恍惚肌肤疲弱病觉深矣父母怪问其故女终不答忽云郎君至矣遂昏沉半晌君钖知其为鬼祟所惑乃潜于卧处窥之直更余见一少年自外而入抚女曰慎勿以此情泄于汝父母万一不谨不惟贻累于我抑且取罪于汝汝之症将久而自愈也女唯唯而已临别少年曰会晤难先期居诸不再得女应声曰今日百花亭明朝何地客少年泣别而去君钖乃尾之至后园桑下而没翌日令人伐木发其地得一伏尸俨然若生者状君钖怒斩其首而焚其骸骨夷其故址少年遂不复见而女病亦寻愈矣郑婉娥传洪武初吴江沈韶年弱冠美姿容尝遨游襄汉间次于九江偶秋雨新雾水天一色韶偕陈梁二生同访琵琶亭吟白司马芦花枫叶之篇想京城女银瓶铁骑之韵引睇四望徘徊久之于时月明风细人静夜深方取酒共酌闻月下彷彿有歌声乍远乍近或高或低三人相顾错愕梁生戏曰得非商妇解事乎韶曰尔时乐天尚须千唿万唤今日岂得容易呈身哉陈生曰老大蛾眉琵琶哀怨纵使尊前轻拢慢捻适足以增天涯沦落之感岂能醉而成欢耶韶曰且静听之良久而寂酒罢回船竟莫知其何故独韶迭宕好事多情翌日往究其实踌躇之间了无所见兴阑体倦方欲言还忽奇香馥郁缥缈而来韶异之延仁以俟茶顷一丽人宫妆艳饰貌类天仙二小姬前导一持黄金弔炉一抱紫罗绣褥冉冉登阶意必贵家宅眷临赏于此隐壁后避之小姬铺褥庭心丽人席地而坐顾姬曰何得有生人气元乃昨夕狂客在是乎韶惧其使人搜索趋出拜见且谢唐突丽人曰朝代不同又无名分何唐突之有但诸郎夜来谈笑以长安娼女浮梁商妇见目无亦太过乎韶仓卒莫知所对丽人唿使同茵辞让再四固命之乃就席因问姓氏丽人曰欲陈本末惧骇君听然吾非祸于人者幸勿见讶妾伪汉陈主捷妤郑婉娥也年二十而死殡于近亭二侍女一名钿蝉一名金雁亦当时之殉葬者韶素有胆气兼重风情不以为怪也丽人曰妾沉郁独居无以适意每于此吟弄聊遣幽怀诅意昨宵为诸郎所据败兴浩歌而返今幸对此良宵复遇佳客足以偿矣使钿蝉归取酒肴饮于亭上自歌其词曰郎忆之乎即昨日所讴之念奴娇也词曰离离禾黍叹江山似旧英雄尘土石马铜驼荆棘里阅遍几番寒暑剑戟灰飞旌旗乌散底处寻楼艘暗呜叱咤只今犹说西楚樵淬玉帐虞兮灯前掩面泪交飞红雨凤辇羊车行不返九曲愁肠慢苦梅瓣凝妆杨花翻曲回首成终古翠螺青黛绎慵画眉娬歌竟劝韶尽饮数杯后韶豪态逸发议论风生与丽人谈元末群雄起灭事历历如目睹且询陈王行事之详丽人凄然泣数行下泣已收泪曰且谈风月不必深言徒令人怀抱作恶耳因口占一诗曰风槛龙舟事已空银屏金屋梦魂中黄芦晚日空残垒碧草寒烟锁故宫隧道鱼灯油欲尽妆台鸾镜匣长封凭君莫话兴亡事泪湿胭脂损旧容诵而索和韶即依韵赓以酬之曰结绮临春万户空几番挥泪夕阳中唐环不见新留袜汉燕犹余旧守宫别苑秋深黄叶坠寝园春尽碧苔封自惭不是牛僧孺也向云阶拜玉容丽人曰可谓知音于是促席畅饮共宿于庭相与媾欢一如人世少焉天上啼鸟城头鼓歇两人扶携而起曰今夕当归舍中谋为久计不宜风眠露宿贻俗子辈嗤笑韶颔之亟返逆旅则陈梁二生紧候开舟乃绐曰昨得家书促回甚急必有他故不得同行矣二生信之执手而别韶是晚再去金雁已先在矣遂导过亭北竹阴中半里余见朱门素壁灯烛交辉才及重堂丽人迎笑出紫玉杯饮韶曰此吾主所御今以劝郎意亦不薄矣宿留月余不啻胶漆一夕丽人语韶曰妾死时伪汉方盛主宠复深故玉匣珠襦殡送极一时之富贵幽宫神道坟茔备一品之威仪是致五体依然三魂不昧向者庐君爱女南极夫人偶此嬉游授妾以太阴炼形之术为之既久不异生人夜出昼藏逍遥自在君宜就市求青羊乳半杯勤勤滴妾目中乳尽眼开白日可起韶如言求乳以滴其两屈指三旬然能步或同携素手游衍隧中或并倚香肩笑歌亭上韶迷恋情深乡闾念浅春来秋去四载于兹虽比目并游之鳞戢翼双栖之羽未足以喻其绸缪婉恋也是年冬初丽人无故忽耳韶闻言悽惶感怆欲自缢于隧间丽人不可曰郎阴寿未终妾阴质未化倘沉溺世缘致君非命冥司必加重谴彼此牵缠何时是了兼之定数举莫能逃纵曰舍生亦为徒死韶乃止金雁钿蝉辈亦依依不忍舍咸设饮食与韶送程既晓丽人奉赤金条脱一双明珠步摇一对付生曰表诚寓意睹物思人再会无期愿郎珍重亲送至大门之外掩袂障面而还韶犹悲不自己残泪盈眶顾盼之间失其所在乃重寻原店收拾归家数月梁生至自襄阳陈生客死房县方咎韶负约韶密以告弗信也出条脱步摇示之乃惊曰此非尘上间物奇宝也诚子之遇仙矣知此事者惟梁生一人故生有琵琶佳遇诗并附于此诗云忆昔少年日加冠礼初成春衣紫罗带白马红繁缨吴中自昔称繁华回环十里皆荷花窥红问绿谢游冶与余共泛星河槎星槎留连盆浦边空亭醉访琵琶弦银击节不堪问锦袜生尘殊可怜庐山月下犹未去婢停玉貌湖边遇追随钿雁双娇娆直入金屏最深处春风东来绽牡丹洞房香雾椒兰合情惯作云雨梦鸳枕生愁清夜阑前朝佳丽夸环燕图出千人万人羡太真颜色赵肌肤绣帐悬灯几回见情缘忽断两分飞归来如梦还如痴缥囊留得万金赠凄凉忍看徒伤悲徒伤悲难再得当初若悟有分离此生何用逢倾国韶从此不复再娶投礼道士周玄初为师授五雷斩勘之法往来两浙间驱邪治病祷雨祈晴多有应验后失所在近有人于终南及嵩山诸处见之疑其得道云马仲叔辽东马仲叔王志都相知至厚仲叔先亡忽现形谓志都曰吾不幸先亡心恒相念念卿无妇当为卿得妇遂与之期至日大风昼昏向暮果有妇人在寝室中志都问其由曰我河南人父为清河太守临当见嫁不知何得至此志都告之故遂成夫妇往诣其家大喜以为天相与也志都后为南郡太守三赵失舟淳熙十二年赵宗室叔姪三人自临安调选共买小舟经吴兴过溪中一滩午风大作天色晦瞑舟即沦覆水浅不死适一笼漂至则叔之诰敕袍靴之属也叔甚喜继又漂至一笼则二姪文书在焉日已暮投宿村舍清晨徒步而行见田父荷锄治地以昨事告之父曰何不问赵法师也三赵行访则法师亦宗室素相善者法师曰彼小小川渎何能坏舟是必有异吾术制神鬼立可知矣少顷神鬼盈门询昨为祟者即此田父也法师责之索舟中之物答曰一一皆分属鬼家矣法师怒曰汝既溺舟又取所赍安得逃罪对曰某忝为当界土地前此奉城隍司牒命覆此舟舟中物皆据牒交领惟三人诰命书制非籍中所载旋送还之矣牒存可验法师取而视之果然张生张余庆年十四其老仆王某有女年十三而美嬉戏相得曰吾他日为官则以尔为次夫人至女年十六有孕未产王某夫妇俱不知其为余庆好也令之自缢女哀哭乞命而余庆竟不之白迨死焚尸但日夜饮泣而已嗣后余庆常见此女红裳绿衣于静中现形及余庆将娶见女贺曰大舍成亲乎吾当以一白羊相赠及成婚三四旬余庆于枕下抚一人臂以为妻也问妻而妻不知乃于密室独处时见其来然不及乱后病则盛妆而至登榻求合不能拒也乃祖延一道者教以修炼道者对榻闻其梦中作咿嗄声揭被视之则遗精矣道者再三问故以告道者愠曰君误我事我术每三月必调摄见效而谁知君有此哉乃向空祝曰若张生阳寿合终小娘子今夕再至若不当夭则舍之何如是夕余庆复见此女力求欢合余庆坐以挥之三夕不就枕又十五日而亡年仅二十九来仪高邮张同知里中有王氏女以夫贫不能娶而死女亦自缢张嘉其节为言于有司欲表其阍未之竟也张有仆名来仪者年弱冠使之运小舟旋风大作舟几覆者数忽见空中一宫妆女子下有二仆青衣小帽号曰先锋一名张宝一名王友宣言曰我天仙织女也爱汝俊少愿为夫妇来仪不从欲执而鞭之不允乃去明日又至如是再三张疑拟曰来仪得非因里中王氏故感怪耶言已此女即传言我非织女实王氏女也感汝厚意故来就汝汝何用固辞张乃为文祭女子汝弃生全节方得乡誉奈复自污甘人唾骂汝必不为或他鬼假托汝名汝亦不可不诉诸天曹治之以清汝迹祭毕女不复至鬼国母建康巨商杨二郎本以牙侩起家数贩南海往来十余年累资千万淳熙中遇盗同舟尽死杨坠水得免逢木抱之沉浮两日漂至一岛登岸信脚所之入一洞中男女多裸形杂沓聚观一最尊者称鬼国母令引前问曰汝愿住此否杨无计逃生应曰愿住母即命鬟治室合为夫妇饮食起居与世间不异或旬日或半日常有驶卒持书至曰真仙邀迎国母请赴琼室母往其众悉从杨独处洞中他日杨亦请行母曰汝凡人不可杨累恳母许之飘然履虚如蹑烟云至一馆宇优乐盘肴极为丰洁母正位而坐引杨伏于桌帏戒之屏息勿动移时庭中焚楮哭声齐发审听之即杨之家人声也乃从桌下出家人皆以为鬼惟妻泣曰汝没于海中二年余我为汝发丧行服招魂卜葬今夕除灵故设水陆做道场何由在此人耶鬼耶杨曰我原不曾死具道所遇曲折妻方信之鬼母在外招唿继以怒骂然终不能相近少顷寂焉杨乃调药数岁顶项始复本形僧智圆郑余庆知梁州时有龙兴寺僧智圆善持禁鬼术制邪理病如神候门者日数十人后老稍倦郑颇礼之因求往城东隙地起草舍而居有沙弥二人服役数年有布衣妇人甚端丽至阶作礼泣曰妾不幸夫亡子幼老母病危求神师特救僧曰贫僧老倦请母就此妇人再三泣请且言母病亟不可扶举许之妇言从此向北二十余里至一村村侧近有鲁家庄但访韦十娘是也僧诘朝如言访之不得乃还明日妇人复至僧责曰昨我远赴约不意差谬如此妇人曰只去师所二三里耳僧怒曰老僧衰暮决不往矣妇人乃大声曰既作慈悲何难此耶今须去因上阶牵僧臂僧亦疑其非人也以刀刺之即一沙弥死矣僧遽瘗之是日有人备报沙弥之死于其家人家人即诣僧僧犹绐焉家人遂诉官郑公大骇僧曰此宿债也有死而已但求假七日得归持念为将来资粮郑公许之僧沐浴设坛急印契缚考其魅凡三夕妇人见于坛上言我类所求食处辄为师所破沙弥且在若设誓必相还也智圆设誓妇人喜曰沙弥在城南古丘中僧言于官吏如言寻之沙弥果在神已痴矣发棺中尸乃一苕帚也僧自是绝其术唐俭唐俭过洛城渴甚见路旁一室有妇人向明缝袜因乞浆焉妇转别室取浆俭视其室无厨灶也问之何不置火妇曰贫无以炊侧近求食耳言未已即缝袜如故观其意绪甚忙也又问之曰妾夫薛良贫贩者也妾谨事舅姑十余年矣明早吾夫将来故忙耳俭微挑之坚拒不答俭愧谢之致饼两轴而行明晨因遗失要书复反则途遇货师薛良之枢也俭骇异随至墓所即昨之路旁耳及启穴葬良见良妻棺上有饼两轴新袜一双即问其死之年葬之地信舅姑之侧也十余年矣俭遂东去舟次扬州州有二墓一太湖令韦漳之子葬已十年一江都尉裴冀之爱妾葬期年适值两发其棺则韦之一履在妾棺中妾之一履在韦棺中韦父大叹妾夫唾骂俭讯之因知其未死前之通姦者俭思念曰贫贩之妻死犹有事舅姑之心逾宠之妾既死而好心不已况于生乎信士君子不可厚于此辈而薄薄妻也第十五卷钮婆郸州司法关某有佣妇人姓钮年长谓之钮婆并有一孙名万儿关氏子名封六年俱五六岁关氏亦优视万儿焉每封六制一新衣即将故者与万儿钮婆忽怒曰皆是小儿何贵何贱而彼衣皆新我儿独旧甚不平也关妻曰此吾子尔孙仆隶耳吾念年齿相类故以衣之奈何不知公理钮婆笑曰二子何异乎关妻曰仆隶那与好人同钮婆曰审不同吾请试之遂引封六及其孙悉内于裙下着地按之封六即与万儿无别乃曰此即同矣关妻大惧与司法同请仍以二子致裙下按之复还封六本形关氏始另居钮婆阳厚待之阴欲害之令妻以酒醉之司法伏户下以攫击之中脑有声而窥视其形乃数尺栗木也关氏夫妻大喜命斧砍而焚之钮婆又自室中出矣曰郎君何戏之酷耶言笑如前殊不介意郸州之人知之关不得已将白于观察便已见有一白于观察使者即己之身形面貌也惧而归家中已有一己之身形面貌者先归矣妻子莫能辨又哀求钮婆始两关身复合为一自此钮婆在关氏十数年无敢患之者刘氏子妻刘氏子者少任侠有胆气常客游楚中交游多恶少邻人王氏有女刘求聘之王氏不许后数年仍游楚中与旧交昼猎夜饮一日于郊外十余里见墓棺暴露夜归饮酒雷雨忽作是日王氏女暴卒于家雷雨失尸莫知之也众见雷雨才息群戏曰此时能至坏冢者当设一筵以赏其事刘曰我能之乃取一砖写列众名持去墓所夜半方至见有物蹲踞棺上刘视之乃即王氏女之死尸也刘舍砖于棺上负尸而归众方欢饮闻刘有负重之声门开直人灯前则置尸于地尸亦卓立一座惊倒刘曰此我妻也遂拥尸同寝至四更忽觉口鼻微微有气已渐苏矣问所以乃知即是日暴疾亡者女亦不知尸踞棺上何由也刘遂与之洗面耀手整钗髻闻邻相骇王氏女暴卒未殓因雷失尸乃始告王氏成婚焉大历士人唐大历中有士人独行到凤凰台望见一男子与一妇人相和而歌声彻云际妇人歌曰深闺闲锁难成梦那得同衾共绣牀一自与郎江上别霜天更自觉宵长男子和曰纤阿敛照窗风起渐觉霜寒逼玉牀幽恨从来无早暮不知宵漏向人长又歌曰愁听黄莺唤友声空闺曙色梦初惊窗间总有花笺纸难寄妾心字字明和曰遥知把笔怯禽声密语书来屡自惊若道花笺传不尽幽情含处已分明又歌曰寂静璇闺度岁年并头莲叶又如钱愁人独处那堪此安得君来独枕眠和曰愁多四月日如年金错囊无买醉钱满地落花愁不寐非关明月夜迟眠又歌曰卧病匡牀香屡添夜深犹有一丝烟怀君无计能成梦更恨砧声到枕边和曰寒灯未灭夜愁添轻帐垂罗薄似烟忘却闺中病无寐空教魂梦到君边歌罢其人迫而视之乃二兽焉一类猪而体特高蔚有文采一类龙而小遍体纯黄色其人惊而走行者问之因语其故共往观之寂然无所见王守一唐贞观初洛城有一布衣自称终南山人姓王名守一常负一大壶卖药其药神效人皆德之然人求其药而或不之与人不求药而或强与之有柳信者其子弱冠忽于眉头生一肉块疗之不能守一焚香备酒脯若祭祝者乃于壶中探一丸药嚼敷肉块复请具樽须臾肉块破有一小蛇堕地长半尺五彩烂然渐长及丈守一将酒尽饮叱一声其蛇腾起云雾昏暗守一即乘蛇而去不知所在臂龙大江金山寺有行者素佻达尝昼寝同袍戏之画一龙于其臂状颇逼真行觉曰吾寝而臂出龙岂非天授乎当黥之以成其异乃以针刺而加墨焉积数月墨色渐紫又数月其纹隆起约高一黍米每风雨之夕此龙蜿蜒如动一臂为之摇摇不安行病之他日澡于江江水为之开豁数丈此臂腾掉如非己有者行益以为神时没水中见鼋鼍鱼鳖历历在目一旦自念曰金山盘踞江心其下疑有根着盍探之乃下投穷至江底见山根大仅数抱若一柱擎其山焉因运臂撼之山为摇不止屋字皆动僧怖以为地震焚香祝三宝食顷而定行既登山而窃笑之旬日乃为同袍说其实同袍惊以白长老长老曰此妖人也潜诣镇江告官请杀之官谓诬妄不为理僧惧其为己累也醉行而缢之行既亡龙亦顿逝无灵焉张茂先张茂先博学强记尝为建安从事游于洞宫途遇一人问曰君读书几何对曰往古之书茂先尽读之矣其人笑而不应张见其人议论超然心服欢交随之入大石中则见别是天地宫室嵯峨一别室陈书满架其人曰此历代史也又一室则曰万国志也室室不同书名不一皆世所未有者如三坟五典八索九丘祷机春秋亦皆在焉惟一室宇高封密二犬守之其人指二犬曰此龙也内藏玉京紫蔽金真七玻丹书紫字诸秘籍耳张心乐之愿赁住数日其人笑曰君痴矣此岂可赁地耶即命童送出张讯地名童曰福地也张出回首视之但见杂草藤萝苔薛周围绕石而已抚石徘徊不忍速舍良久下拜而去随着博物志多瑯中所得帝使削去惜哉王布女永贞年百姓王布知书藏镪千万生女年十四艳丽聪明非凡人比而两鼻孔垂寸许息肉如皂荚子根如麻线触之痛入心髓布为之求医不治偶有乞食梵僧求治布许之僧以白色药吹鼻摘息肉而珍藏之鼻仍无恙略出黄水而已僧不受谢行疾如飞少顷一美少年叩门曰有胡僧来否布白之少年不悦曰我因马小竟后此僧矣布问之曰上帝失乐神二人藏于君家女鼻中我奉帝命来取不意僧先取之吾当获谴矣布方作礼举首而失海贾大观中广南有海贾舟落一所舟中有一老于海者曰此海外怪洋也我曾至此百怪出没几丧其命今已矣夫至暮天水皆黄浊忽一山峙水山巅崩巨声振厉激水高丈余黑云亘山横起云中两朱塔隐隐有光老者趋移舟曰是龙怪也令众持弓矢满引鸣钲鼓齐噪而行一巨人长丈余出水面持金刚杵来众齐声诵观音投经文乃没老者曰此不宜夜泊盍入怪港指示篙师水迅急转盼即到磴泊港心风止月明老者命抟饭数百枚或问其故老者不应忽大舟然来掷饭与之且唾且骂彼人争夺而食少顷舟益多或出或没掷饭如前约四更始散老者曰是皆覆舟鬼也月中无影常视舟行求食者将晓张帆前进忽觉水气腥秽大蟒千百出没波间将舟浮至高岸隆然如山多荆棘少壮数人登之以问途行四五里见长城横亘不知所极高百尺到一门两巨人坐门下各持众髻挂于大木杪入门携火盆出取一人炙焦黑分食之旋携盆入众乘其入也悉断发沿水疾走老者亦不之识也适幸风便犹数月到家第十六卷卢生李弘农令之女卢生聘之矣及吉日女巫谓夫人曰佳婿卢郎信长髯者乎夫人曰然女巫曰是非夫人之子婿也夫人之婿形中而白且无须也夫人惊曰吾女今夕得适人乎巫曰得夫人曰既得适人又何云非卢郎也巫曰我亦不识也举家怒巫而逐之及卢亲迎见女忽惊而奔众宾追之不返李弘农素负气不胜其愤且恃女容可人尽邀客人唿女出拜指之曰此女岂惊人者耶今不觌面人且以为兽形也众皆愤叹弘农曰此女已奉见矣如有能聘者愿应今夕佳期郑任为卢之滨在焉遂起拜成礼家众视其貌即巫之所言也后郑任逢卢问其故卢曰两眼赤且大如盏牙长数寸出口两角宁不惊而奔乎郑卢素相善乃出妻以示之卢大惭而退李君江陵副使李君未第时于华阴店中见白衣人与之围炉饮啜随与同行至昭应白衣人曰凡事预定不可多求君欲知后事当留一笔乃书三封题缄云甚急则开之遂谢别而去后连求第不得且无资粮乃开书一封则曰青龙寺门前坐遂往已晚矣坐良久不敢归适寺僧将闭门见李君延入熟视久之曰得非松滋李长官之子乎李君曰然僧曰长君我故旧也曾有钱二千贯寄在我处今还付郎君幸之幸矣明日李君载而行遂为富室后又不第进退两难再开书一封则曰西市辔行头坐即往坐楼饮适楼下有议将钱买科甲者问之曰曾有愿出钱一千贯买及第者约之不至所以主试郎君在此李君即自买之及第官至殿中江陵副使后患心痛危急开第三封书则曰可处置家享矣由是遂卒李行修故谏议大夫李行修娶江西廉使王仲舒女贞懿贤淑行修敬之如宾王久有幼妹尝挈以自随行修亦深所鞠爱如己之同气元和中有名公与淮南节度李公论亲诸族人在洛下时行修罢宜州从事寓居东洛李家吉期有日固请行修为傧是夜礼竟行修昏然而寐梦己之再娶其妇即王氏之幼妹行修惊觉甚恶之遽命驾而归入门见王氏晨兴拥膝而泣行修寻究其由家人皆曰老奴于厨中自说五更作梦梦阿郎再娶王家小娘子行修以符己之梦尤恶其事乃强喻王氏曰此老奴梦安足信元何王氏果以疾终王公悲恸且极遂有书疏意托行修续亲行修伤悼未忘固阻王公之请有秘书卫随者即故江陵尹伯玉之子有知人之鉴言事屡中忽谓行修曰侍御何怀亡夫人之深乎如侍御要见夫人奚不问稠桑王老后二三年王公屡讽行修托以小女行修坚不纳及行修除东台御史是岁汴人李介逐其帅诏征徐泅兵讨之行修缓辔出关程次稠桑驿已闻敕使数人先至遂取稠桑店宿至是日造曛瞑往逆旅间有老人自东而过店之南北争牵衣请驻行修讯其由店人曰王老善彔命书为乡里所敬行修忽悟卫秘书之言密令召之遂说所怀之事老人曰十一郎欲见亡夫人今夜可也乃引行修使去左右屣屦由一径入土山中又涉一坡近数仞坡侧隐隐若见丛林老人止于路隅谓行修曰十一郎但于林下唿妙子必有人应应即答云传语九娘子今夜暂将妙子同看亡妻行修如王老教唿于林间果有人应仍以老人语传人有顷一女子出行年十五便云九娘子遣随十一郎去其女子言讫便折竹一枝跨焉行修观之迅疾如马须臾与行修折一竹枝亦令行修跨与女子并驰依依如抵西南行约数十里忽到一处城阙壮丽前经一大宫宫有门乃云但循西廊直北从南第二院则贤夫人所居内有所睹必趋而过慎勿怪行修心记之循西廊见朱里堤幕下灯明其内有横眸寸余数百行修一如女子之言趋至北廊及院果见行修十数年前亡者一青衣出焉迎行修前拜乃赍一榻云十一郎请坐娘子续出行修比苦肺疾王氏尝与行修备治疾皂英子汤自王氏之亡也此汤少得至是青衣持汤令行修啜焉即宛似王氏手煎之味饮未竟夫人遽出涕位相见行修方欲伸离恨之久王氏固止之曰今与君幽显异途深不愿如此贻某之患苟不忘平生但得纳小妹鞠养即于某之道尽矣所要相见奉托如此言讫已闻门外女子叫李十一郎速出声甚切行修仓卒而出其女子且怒且责措大不别头脑宜速返依前跨竹枝同行有顷却至旧所老人枕块而寐闻行修至遽起云岂不如意乎行修答曰然老人曰须谢九娘子遣人相送行修亦如其教行修困惫甚因问老人曰此等何哉老人曰此原上有灵应九子母祠耳老人行引行修却至逆旅壁荧荧枥马啖刍如故仆夫等昏惫熟寐老人因辞而去行修心帻然一呕所饮皂英子汤出焉时王公亡移镇江西矣从是行修续王氏之婚后官至谏议大夫卢求杨嗣复李翱之妹婿也卢求者翱之子婿也嗣复主试时卢求不第翱典合肥郡识一道士奇之令备奏章问卢功名焉道士乃饮酒数斗稍寝整衣北拜对案手疏二缄授翱曰有主试方开小缄见榜方开大缄不可错乱及定主试仍杨嗣复也小缄云裴头黄尾三求六李翱亦未知卢求之果得功名否也及张榜状元即裴求也卢求次之榜未者黄驾也翱始开大缄缄中并无他说但抄彔所张之榜耳翱益奇敬之后翱领襄阳道士复来曰公之政美当有善报盍出子女示之既视翱子乃曰不及公矣又曰三女皆贵人母也外孙必皆宰辅后果卢求子卢携郑亚子郑畋杜审权子杜让能皆官将相秀师言记唐建中未崔晤李仁钧表兄弟也同候调京师荐福寺一僧名神秀晓阴阳术崔李共问己之祸福焉僧不应而私厚礼李曰君今选江南县甚称意又六年摄本府纠曹合监刑小僧乞将小僧骸骨葬于瓦棺寺后松林中则僧愿也言讫堕泪又曰崔之福已尽此矣崔之孤子君实扶之崔之孤女君之继室也秘之秘之崔诘朝问李李曰无他说也但云李当作崔之婿耳崔妄其言不信后果僧坐泄宫中密事付李笞死李捐俸赁瓦棺寺地筑浮图以葬之未几一军伶前白曰一女子求婚于君云君之表姪女也召而问之乃知即崔晤之女也晤已死五六年矣晤子女因不能餬口乃随叔晔来至李之任所而晔又不知所之矣李怜而纳之曰僧之言信也尉迟敬德隋未太原一书生家邻官库因穴入之内有金甲人持戈曰此钱数万贯尉迟公之有也得尉迟帖来任汝所取书生乃遍访之适裸身锻铁处得尉迟敬德焉尉迟方蓬首锻鍊书生乃伺其歇也拜之曰生贫困乞借君钱五百贯可乎尉迟曰吾打铁人耳何故侮我生曰若能哀悯但赐一帖足矣尉迟大笑即书付之书生以帖至库金甲人即令书生系之于樑上而以五百贯与之后敬德立殊功请归乡里敕赐钱一库阅其簿则失五百贯矣主库者乃于樑上得帖即尉迟之手笔也尉迟大惊召书生问其故而礼之出库钱聚故旧而分之车公唐贞元中万年县捕贼官李公以脍食客脍未至适一客遽然来曰我能识定数李公曰今日食脍抑谁不得食者客微笑曰惟足下不得食耳李公不信适京兆尹来召李公趋赴且曰庖人必留脍以待我及李公归御脍将食适屋毁堕盘碎脍泥竟不得食崔洁太府乡进士陈彤能知定数崔洁谓其妄不信也同寓长安一日陈谓崔曰我当与汝食于裴公亭崔笑之不应也至午同过天门街逢卖者崔爱其鲜也买之乃谋食所左右曰裴公亭近可食也崔始惊悟谓陈曰解是者谁也陈曰第一部乐人衣紫者也乃备砧刀待之适衣紫者三四人来熟视曰甚鲜也其一人拊刀砧曰有脍不能解乎我解之但祈分而已崔谓陈曰彼得食乎陈曰不得食也止有三千里外九品官得食半碗汁耳既解忽人来唿紫衣曰驾幸龙首池唤第一部乐人紫衣急应唿而去崔陈食毕适延县尉李耿来谒崔索食之止半碗汁矣李果捧食之而去张太京师有王四老镪贯巨万张太者其故人之子也贫无餬口丐于王门王遽叱之王妻曰叱者谁也王老曰故人子也妻曰既故人子不週之而叱之何哉遂唿太礼食教之话言助之十金曰以是贸易慎毋妄费太亦能警省王老亦颇爱之遣姪随太贩木荆南奈江行甚迟二子谋先陆进一夕月下见水面有缸盛物自远浮来其行如飞二子揽之缸流不止止得缸丬一片明夕舍于田翁田翁曰得非张太乎太曰子何以知我也翁曰昨夕得一缸金银内有一银牌曰张太应得五百金故拱候久矣随以五百金还张太复出五十金赠之太不受翁乃作饼五十每饼藏银一两送之二子途中渴甚乞浆一田妇欣然与之二子衔感以五十饼酬之妇随以一付儿以四十九示夫夫曰盍同一鸡携送汝父告借银息肩可乎妇之父即得缸之田翁也翁笑曰饼中五十金不受反来告贷耶妇惊将儿手中饼开之则又无银者翁究其故乃知妻作饼时偶有一饼失置银者翁乃叹曰数也命也不可强也予女十金而遣之第十七卷刘长史女吉州刘长史与司丘掾高广相善俱秩满同归刘无子者也生三女皆殊色甚爱之而长女年十五忽以病死尸载舟中广之子年二十貌扬质慧两船相去百余步一夕子披书未睡适一婢来借火曰我长史船中也子甚爱之通焉婢曰我家小娘子比奴更艳奴当为郎致之明夕又来曰事谐矣郎可少待子喜立候船外是时风清月朗女子自后船来子遥望见之不自禁也纵步相搂倍常款爱嗣此月余来无虚夕忽谓子曰有言欲启得无相猜乎子固请说之乃曰我长史亡女也今肖更生为汝之妻汝当白我家尊开棺使我得面承霜露可耳子以告父广广即达长史长史不信子更苦求之长史怒长史夫妻同梦女有言乃信之开棺视之面如生乃帷岸置棺守焉达旦能饮数日依然如旧遂择吉于此地成婚后生数子因以礼会村名其地焉丽春丽春者唐韦讽祖母之美婢也祖母妒之乘夫他出生埋丽春于园中至韦讽时已九十年矣讽好园事锄地见发掘之乃丽春也眉目渐开已而前来拜讽曰丽春初蒙冤死即被二黑人引至一王府春亦不敢自诉而阴府已经知悉减主母十一年禄以与春乃付判官处分适判官去职此事遂寝九十年矣盖阴司亦以下人故不急也昨天官来搜幽司积滞者皆决遣春是以得生讽问曰天官何状曰绛衣赤冠如今道士一也又问曰汝尸何得不毁曰冥事未结尸不毁也盖地界主以药敷之耳讽遂以为室相道幽冥事劝讽修德曰天报之以福信也劝讽修炼曰入仙之路福之福也嗣后数年忽失讽春所在秋英临海乐安章泛年二十死经日而苏乃曰吾之外兄即天曹主也吾是以得免不惟免吾身并一女子名秋英者吾亦乞免之矣其女即与我同归日暮路宿共枕约以夫妇当访问之彼云吴县乌门临渎徐家门前有倒枣树者至其所问秋英主人亦心知矣阳为不知者而递示以婢数人泛曰皆非也乃出秋英示之遂成婚生子日天赐郄惠连大历中山阳人郄惠连始居泗上以其父尝为河朔官遂从居清河父没惠连以哀瘠闻廉使命吏临弔赠粟帛既免丧表授漳南尉岁余一夕独处于堂忽见一人绣衣佩刀趋至前谓惠连曰上帝有命拜公为司命主者以册立阎波罗王即以锦纹箱贮书进于惠连曰此上帝命也轴用琼钿襟以纹锦又象笏紫缓金鱼玉带以赐惠连且喜且惧心甚惶惑不暇顾问遂受之立于前轩有相者趋入赞曰驱殿吏卒且至已而有数百人绣衣红额左右佩兵器趋入罗为数行再拜一人前曰某幸得为使之吏敢以谢词竟又拜拜讫分立于前相者又曰五岳卫兵主将复有百余人趋入罗为五行衣如五方色皆再拜相者又曰礼器乐悬吏鼓吹吏车舆乘马吏符印簿书吏帑藏厨膳吏近数百辈皆趋而至有顷相者曰诸岳卫兵及礼器乐悬车舆乘马等请使躬自阅之惠连曰诸岳卫安在对曰自有所自耳惠连即命驾于是控一白马至具以金玉其导引控御从辈皆向者绣衣也数骑夹道前驱引惠连东北而去传唿甚严可行数里兵至万余或骑或步尽介金执戈列于路枪槊旗旆文绣交焕俄见朱门外有数十人皆衣绿执笏曲躬而拜者曰此属吏也其门内悉张帷几榻若王者居惠连既升阶据几而坐俄绿衣者十辈各赍簿书请惠连判署已而相者引惠连于东庑下一院其前庭有车舆乘马甚多又有乐器鼓萧及符印管钥尽致于榻上以黄纹帕蔽之其榻绕四墉又有玉册用紫金填字似篆籀书盘曲若龙凤之势主吏白曰此阎波罗王之册也有一人具簪冕来谒惠连与抗礼即坐谓惠连曰上帝以邺郡内黄县南兰若海悟惮师有德立心画一册为阎波罗王礼甚重以执事有至行故拜执事为司命主者统册立使某幸列宾掾故得侍左右惠连问曰阎波罗王居何府掾曰地府之尊者也冠岳读总幽冥之务非有奇特之行者不在是选惠连思曰吾行册礼于幽冥岂非身已死乎又念及妻子怏怏有不平之色府掾已察其旨谓惠连曰执事有忧色得非以妻子为念乎惠连曰然府掾曰册命之礼用明日执事可暂归治其家然执事官至崇幸不以幽显为恨言讫遂起惠连即命驾出行而昏然若醉者即据案假寐及寤已在县时天才晓惊叹且久自度上帝命固不可免即具白妻子为遗命又白于县令令曹某不信惠连遂汤沐具绅冕卧于榻是夕县吏数辈皆闻空中有声若风雨自北来直入惠连之室食顷惠连卒又闻其声北向而去叹骇因遣使往邺郡内黄县南问果是兰若院禅师海悟者近卒矣苍壁苍壁性聪慧唐李林甫之爱仆也暴死而苏以告林甫曰我初见门首仪仗拥一贵人如君上者方窥视之即被后人擒去至一奇山一大楼下望见殿上珠帘碧玉案道袍白玉冠殿下仗卫千人即门首贵人也一朱衣人奏一文簿备载安禄山颠未贵人曰唐君之祚绝而唐君之寿未绝何也朱衣对曰唐君奢侈所以绝祚独不好杀所以寿不绝也贵人曰继安禄山者不一伪主无令多叙以伤帝心今李林甫杨国忠等宜早追之毋残民也朱衣曰诺少顷又一朱衣奏一文簿乃大唐第六朝天子复位及佐命大臣全具者贵人曰但可惜秦世民耳乃召苍壁曰当语林甫速归我紫府应知人间之苦也言讫遣人送我我由是复醒初不知身之死但觉身之归也林甫由是恣酒色不视事第十八卷卢氏上谷侯生妻韩氏梦黄衣数辈召至官署轩宇华壮人物极众随引至一院院主青衣危冠方履状甚峻峙左右数百韩氏再拜有一妇人年二十许身长丰丽衣碧襦绛袖以金玉钗为首饰门外而来自称卢氏谓韩氏曰妾与子仇敌且久子知之乎韩氏曰妾一女子未尝出深闺安得有仇敌耶卢氏怒曰我前身尝为子诬告使吾野死非仇敌乎今我诉帝且欲雪冤汝之死不朝夕矣韩氏惧而辩而卢氏喋喋不已青衣谓卢氏曰汝之冤固如是然韩氏未当死不可为也遂令吏出案牍吏曰韩氏余寿一年青衣曰可疾遣归行未数里忽若惊而是梦醒矣恶之不敢言自是神色沮丧若抱疾者侯生讯之以告后韩氏又梦卢氏曰子将死矣韩氏惊寤疾甚遂卒侯生窃叹异未尝告人后旅游襄汉复娶萧氏萧氏尝衣绛袖碧襦以金玉钗为首饰身长丰丽与韩氏先梦同生因以韩氏之梦告焉萧氏不乐曰妾外族卢氏妾孩提时为伯舅见念命为己女故以卢为小字则君亡室之梦信矣绿翘唐咸通戊子西京咸宜观有女道士名鱼玄机字幼微者色丽能文尤善吟咏人多私焉绿翘者即其女童也亦聪慧有色而性贞节人咸敬之玄机适邻院有访玄机者即玄机之私昵也闻玄机出即策马而回绿翘亦未之面也玄机归疑绿翘与之通也迨更余扃户裸而笞之数百将死请杯水酹地曰今必死矣无天则无可诉若有谁能禁我言讫命绝机瘗之于后庭自谓无人知者不意人之多踪迹绿翘也机应之曰逃矣而人疑益甚客宴于机室见瘗地苍蝇集视之则血痕存焉且腥也客私语仆仆归语兄仆兄府卒也而素不悦机者闻之即至观观门有数人聚语绿翘事者仆兄引之同发绿翘之尸则貌犹如生也报官伏罪而朝士犹多袒机者机狱中诗云易求无价宝难得有心郎独府尊上表求决言甚真恳是秋竟枭首示众王士真唐贞元中有李生者家河朔间少有膂力恃气好侠不拘细行常与轻薄少年游年二十余方折节读书为诗歌人颇称之屡为河朔官后至深州彔事参军生美丰仪善谈笑曲晓吏事廉谨明干至于击鞠饮酒皆号为能雅为太守所知时王武俊帅成德军恃功负众不顾法度支郡守畏之侧目尝遣其子士真巡属郡至深州太守大具牛酒所居备声乐宴士真太守畏武俊而奉士真之礼甚谨又虑有以酒忤士真者以故僚吏宾客一不敢召士真大喜以为他郡莫能及饮酒至夜士真乃曰幸使君见待之厚欲尽欢于今夕岂无嘉宾愿得召之太守曰偏郡无名人不敢奉宴席惟彔事参军李某足以侍谈笑士真曰但命之于是召李生入趋拜士真目之色甚怒既而命坐貌益恭士真愈不悦瞪顾攘腕无向时之欢矣太守惧莫知所谓顾视生腼然而汗不能持杯一坐皆愕有顷士真叱左右缚李某系狱左右即牵李袂疾去械狱中已而士真欢饮如初迨晓宴罢太守且惊且惧乃潜使于狱中讯李生曰君貌甚恭且未尝言固非忤于王君君宁自知耶李生悲泣久之乃曰常闻释氏有现世之报吾知之矣某少贫无以自资由是好与侠士游往往掠夺里人财物常驰马弯弓往还大行道日百余里一日遇一少年鞭一骏驴负二巨囊吾利其资顾左右皆岩崖万仞而曰渐曛黑遂力排之堕于崖下即疾驱其驴至逆旅解其囊得缯百余段自此家稍赡因折弓矢闭门读书遂仕而致此及今凡二十七年矣昨夕君侯命与王公之宴既入而视王公之貌乃吾曩时所杀少年也一拜之后中心惭惕自知死不朝夕今则延颈待刃又何言哉为我谢君侯幸知我深敢以身后为托有顷士真醉悟急召左右往取李某首左右即于狱中斩其首以进土真熟视而笑既而又与太守大饮于郡斋酒醉大守因欢而讯其故士真笑曰李生亦无罪但吾一见之遂忿然激吾心已有戮之之意今既杀之吾亦不知其所以然也吾无复言及宴罢太守密讯其年则二十有七矣盖李生杀少年之岁而士真生于王氏也太守叹异久之因以家财厚葬焉军使女唐西川节度使严武少时仗气任侠尝于京师与军使邻居军使女美窥见之赂左右诱而窃之以逃军使告官且以上闻诏遣万年县捕贼官乘递追逐武舟自巩县闻惧不免饮女酒解琵琶弦以缢之沉于河明日诏使至搜之不得此武少时事也及病甚有道士从峨嵋山来谒武素不信巫祝之类门者拒之道士曰吾望君府鬼祟气横所以远来门者纳之未至阶自为呵叱论辩久之谓武曰君有宿怨君知之乎武曰无之道士曰阶前冤女年十六七颈系一弦者谁乎武叩首曰有之奈何道士曰彼云欲面盍自求解乃洒扫堂中令武斋戒正笏立槛内一童独侍槛外道士坐于堂外行法另洒扫东阁垂帘以俟女至良久阁中有声道士曰娘子可出其女被发颈弦褰帘而出及堂门约发拜武武惊惭掩面女曰妾虽失行元负于公公何太忍纵欲逃罪何必忍杀含冤已久诉帝得伸武悔谢求免道士亦为之请女曰事经上帝已三十年矣期在明晚言无益也遂转身还阁未至帘而失其形矣道士谢去武乃处置家事明晚遂卒唐绍唐给事中唐绍能记忆前生事独善视里中李邈虽事亲不之若也人皆异之邈亦不知其故及开元初骊山讲武之昨日召家人曰李邈者前生被我杀之犬也我前生为灞陵王氏妇姑严而吾年十七于冬至夜奉姑命主馔惫甚姑又命我缝罗裙倦灯忙针周章不暇适犬自外冲扉击灯油仆叱之犬走突扉扉阖犬不得出伏于牀下举火则见裙之尽油也惧甚乃以剪刀刺犬于牀下折剪一股以一股又刺之犬毙又二年而我卒遂生于此明日之死盖缘报也执刀者其李邈乎及明日讲武唐绍摄札部尚书玄宗授桴击鼓而郭元振遽令绍奏毕帝怒将斩元振众请元振有功乃斩绍李邈行戮初刀折亦易刀焉绍妻子因是骇愕满少卿满生少卿者失其名世为淮南望族生独弛不羁浪游四方至郑圃依豪家久之觉主人倦客闻知们出镇长安往投谒则已罢去归次中牟适故人为主簿之不能足又转而西抵凤翔穷冬雪寒饥卧寓舍邻望焦大郎见而恻然饭之旬日不厌生感幸过望往拜之大郎曰吾非有余哀君逆旅披褐故量相济非有他意也生又拜幸异时或有进不敢忘报自是日诣其家亲昵无间杯酒流宕辄通其室女既而事露惭愧无所容大郎叱责之曰吾与汝本不相知过为拯拔何所为不义若此岂士君子行哉业已尔虽侮何及吾女亦不为无过若能遂为婚吾亦不复言生叩头谢罪愿从命既成婚夫妇相得欢甚居二年中进士第甫唱名即归绿袍槐简跪于外舅前邻里争持羊酒往贺歆艳夸诧生连夕宴饮然后调官将戒行谓妻曰我得美官便来取汝并迎丈人俱东焦氏本市并人谓生富贵可俯拾便不事生理且厚赆厥婿赀产半空生至京得东海尉会宗人有在京者与相遇喜其成名拉之还乡生甚不欲托辞以拒宗人骂曰书生登科名可不归展坟墓乎命仆负其囊装先赴舟生不得已而行到家逾月其叔父曰汝父母俱亡壮而未娶宜思嗣续计吾为汝求宋都朱从简大夫次女今事谐矣汝需次尚岁余先须毕姻徐为赴官计叔性严毅历显官且为族长生素敬畏不敢违抗但唯唯而已心殊窘惧数日忽幡然改曰彼焦氏非以礼合况门户寒微岂真吾偶哉异时来通消息以礼遣之足矣遂娶于朱朱女美好而奁具颇厚生亦甚适凡焦氏女所遗香囊中帕悉焚弃之常虑其来而杳不闻问如是几二十年累官鸿肿少卿出知齐州视印三月偶携家人子散步后堂有两青衣自别院右舍出逢生辄趋避生追视之一妇人着冠帔褰帷出乃焦氏也生惶惧失措焦泫然泣曰一别二十年向来婉娈之情略不相念汝真忍人也生不暇叩其所从来具以实告焦氏曰吾知之久矣吾父已死兄弟不肖乡里无所依千里相投前一日方至此为阍者所拒恳祈再三仅得托足今一身孤单茫无栖泊汝既有佳偶吾得备侧室竟此余生以奉事君子及尊夫人足矣前事不复较也语毕长恸生软语慰借之且畏彰闻于外乃以语朱氏朱素贤淑欣然迎归待之如妹越两旬生微醉诣其室寝明日门不启家人趋起视之则反扃其户寂若无人破壁而入生死牖下口鼻流血焦与青衣皆不见是夕朱氏梦焦曰满生受我家厚恩而负心若此自其去后吾抱恨而死我父相继沦没年移岁迁方获报怨此已幽府申诉逮证矣朱未及问而寤但护丧柩南还耳第十九卷妖柳传熙宁间福人陶彖以令至秀州携子希侃游学希侃美丰姿尚诙谚涉山水而怡情侣花酒以适意长吟独咏慕景兴怀慨然有超天下志而功名事不足挂齿也一日道经会稽泊舟山下时微风栖林淡月漾水希侃不能成寐起未数步而山钟野笛又飘然交送于耳正欲假律一赋独得香气已忽忽入息矣疑盼间一婢婷参前陶生惊谓曰梦耶祟耶妖曰羡君高怀特伴幽独生问其居址远近妖答曰门崖壁石顾在咫尺青山我主人茭葑我邻比也生曰独居荒寂得无至此一遣乎妖曰非也送月迎风何居之独啼驾语燕何荒之寂日飘摇于烟水之乡无所郁也又何假于一遣乎陶因微笑牵妖袖井坐月中引身私之妖亦不拒因问生曰操帆徒涉碌碌何之使得久留当坚永约生曰此衷愿耳奈家尊赴宦且属意鄙身固难舍也妖恍然欷曰君犹未知乎青苗梗法荆棘当途正殆者有投林之想矣君乃欲为风中之树耶生曰拙哉子言将使我埋光丘壑乎妖曰徙木南门者孰与种梅孤山之为逸看花长安者何如摘菊篱下之为高孰谓丘壑非贤者事哉生曰是固然但君子疾泯泯耳妖笑曰王庭三槐窦家五桂不可谓不芬馥也今未几而雨露凄凉调残相继甚者将军之大树斧斤及之矣何赫赫足云生曰苟能遗芳是亦可也何必较身后之遇妖曰不然也顾所处何如耳茹芝四老子采薇二饿夫自身已后其来不知几许时矣而商山首阳之秀号至今与霜松雪竹同清未闻荣前而悴后者何耶生又曰圣于清者不足论矣若中人已上而身无一遇如虚生何妖曰此又不可强也试以吾辈言之有步步生莲花者有妆飞梅萼者宠爱何其殷也有蒸梨见逐者有啖枣求去者疏斥何其甚也谓是其色弗若欤非然也夫妇女且尔而况丈夫乎故天苟遇我则庙栋堂梁天不我遇则涂樗泥栎遇不遇命也君谓由人乎哉不然渭之钓叟傅之筑佣苟非商周拔茅而物色则一竿一版朽烂滨岩之下老死无闻矣故曰遇又不可强也生勃然曰信如子言甘与庸庸者伍何以自别欤妖曰岂有异哉杏园一宴桃李春官虽与臣草莽友蓬蒿者不若及其南柯梦后衰草荒棒寒烟暮雨同一丘耳孰分梧棘乎生曰世之急功名者何限而子独以忤众者愿我何也妖曰妾非愿君欲悟君耳正以此辈为可鄙也垂涎富贵者不啻望梅止渴妄想功名者孰无松梦之思攘攘营营争枝匝树虽忙逐槐尘而不惜祸甘桃实而莫知彼将谓可根深蒂固也岂知桑榆之景易穷草头之露易涸华茂未几枯藁随至方将宴笑堂中而长夜之室人已为我筑矣悲思此景愿将何属乎生曰人孰无死也必欲高洁以逃之不几于固耶妖曰死固难免但当值此死耳苟徒朝求井上之李暮拔园中之葵劳苦迎合驱驰世途忧愤迭兴惊疑靡一遑遑然无俄顷之舒眉袒腹人而至此纵庙柏成龙雷阳感竹终无益也而况未必得此者乎若夫托赤松以遨游隐橘中以行乐餐菊英纫兰佩逍遥于坞之北溪之南与木石通情猿鹤同梦虽片月浮云不足以喻其闲飞花流水莫能以状其适天地至乐斯人久享历焉诚所谓时可当日而日可犹年者亦将与恒人论岁月乎以此评死果孰值而孰负耶生喜曰不期一话足开心胸子殆非山家者流欤而何其典达也妖复低容促膝曰章台旧裔日微汉禁隋堤风光非昔霸陵之门户问者疏而随者少也行行种种无非攀愁送恨之情故特侨寓以避此耳生叹曰然才容兼妙无怪乎不屑事人也妖又太息曰张君一别腰紧眉粗眠卧含情春秋虚度连理之乐殆不可复望于今矣生曰然则有兄弟否妖曰紫荆伐后萁豆相煎者多也念本连枝者谁欤生曰既尔孤独曷求一友乎妖曰金兰契绝势利成风负荆人遥青松落色当今之世而欲所求乎友非卖则挤矣生曰若然则人可绝乎吾恐不如是之甚也妖曰殆有甚焉朝廷鲜胜任之良干郡县乏敷惠之甘棠赵家乔木为庸材辈寒而蠹也数矣又且放王吕之牛羊株连善类颠仆之祸行将切于本根一木岂能支哉生曰子诚熟识世故者然今兹之处乐耶忧耶妖曰方其凄风寒雨杏褪桃残山路萧条愁云十里苔荒藓败情魂销不可谓无忧也及其芳洲晴暖一簇翠烟画舫玉酒旗摇映又或送夕阳挂新月暮蝉数咽野鸟一鸣万缕春光心怡意适殆不知造物之有尽也夫谁曰不乐乎生笑曰乐则乐矣第少一知心也奈何妖亦笑曰安排青眼窥人多矣无如郎君是以不辞李下私嫌竟赴桑间密约且为君道也生挽其手曰咀嚼卿言不觉俗心顿破但不能置此身耳妖曰是不难即当潜名涧壑俯结松萝寄迹云霞永联丝木襟披杨柳之风步缓梧桐之月山樵泉饮快一尘于无惊鹤伴鸥宾洗垦淄于不染上踪萃野之孤犁春田清霭下续桐江之一线秋水寒潭拄杖穿花一无留念携壶借草百不关情惟梦绕乎松杉据弄牀头之笛且心飞于兰桂移弹石上之琴诚可谓神仙中人不特与竹林而较胜风尘外物直将与桃源而争芳者也何必喘慕紫蔽之台阁肩挨黄棘之门墙缰锁情怀桎梏手足以自取辱哉生见其言词流发博洽多闻艳冶括目袅娜醉心意必仙种也感慕益切复取舟中行褥铺松阴之下欲求再会交接间极尽情事起与生别鸡三唱矣生因请其姓妖答曰不必牵衣问阿娇幽情久已属长条禹王山上无人处几度临风夜舞腰生溺于欲竟不详其意而散明日象欲发泊生意逗延不进夜果复来生乃匿之舟中欲与之任妊怫然不许曰妾奉蒲姿于君者实欲与君开绿野之堂结白莲之社彩武安之药种邵平之瓜冷淡岩云湖水中也顾可自蹈危机为人振落剪拂甚哉妾所不愿也生情不能舍哀哀恳乞约以送至家尊即当与俱此山请之再四乃从及抵秀年余希侃忽遘异疾不可救疗会元净法师过秀令彖亟诣告之师乃除地为坛设观音像取杨柳洒水咒之结跏趺坐引妖问曰汝居何地而来至此妖答曰会稽之东汴山之阳是我之宅石木苍苍师曰噫儿盖柳也吾尝闻是儿返性矣不道其复为幻也妖乃冁然笑曰陶君有缘儿将教以不死之术非祟也师不能窘为宣楞严秘密神咒令痛自悔恨毋为物邪所转于是号泣请去复谓陶生曰久与子游何忍遽舍愿觞为别即相对引满作诗泣曰仲冬二七是良时江上多缘与子期今日临歧一杯酒共君千里还相思遂去不复见生疾亦寻愈方知其妖柳也故所论议皆花木之事然凿凿造理者也因悟其言改名希靖不求仕进归家享年寿云薛藩薛河东人幼时于窗櫺内窥见一女子素服珠履独步中庭叹曰良人负笈游学艰于会面对此风景能无怅惋因吟曰夜深独宿使人愁不见檀郎暗泪流明月将舒三五候向来别恨更悠悠又袖中出一画兰卷子对之微笑复泪下吟曰独自开箱觅素纨聊将彩笔写芳兰与郎图作湘江卷藏取斋中当卧观其音甚细而亮闻有人声遂隐于水仙花中忽一男子从丛兰中出曰娘子久离必应相念阻于跬步不啻万里亦歌诗曰相期逾半载要约不我践居无乡县隔邈若山川限神交惟梦中中夜得相见延我入兰帏羽帐光璀璨珊然皆宝袜转态皆婉娈欢娱非一状共协平生愿奈何庭中鸟迎旦当窗唤缱绻犹未毕使我梦魂散于物愿无乌于时愿无旦与子如一身此外岂足羡又歌曰忆昔初邂逅玄虫鸣树间崔卺饮好又将还隐几夜不寐朱火青烟没绩素借以开我颜展转复反侧伤彼关睢篇沉吟下阶步四五月方残嗟哉牛女星遥遥隔河端鸳机不成匹服箱良独难虚名如有益敢惜同心肝歌已仍入丛兰中苦心强记惊讶久之自此文藻异常盖花神启之也一时传诵谓二花为夫妇花邓晋阳西有童子寺在郊牧之外贞元中有邓者寓居于寺是岁秋与朋友数辈会宿既阖扉忽一手自牖间入其手色黄而瘦甚众视之俱慄然独无所惧反开其牖闻有吟啸之声不之怪讯之曰汝为谁对曰吾隐居山谷有年矣今夕纵风月之游闻先生在此故来奉谒亦不当列先生之席愿得坐牖下听先生与客谈足矣许之既坐与诸客谈笑极欢久之告去将行谓曰明夕当再来愿先生未见摈既去与诸客议曰此必鬼也不穷其迹且将为患矣于是缉丝为缗数百寻候其再来系之明夕果来又手出牖间即以缗系其臂牢不可解闻牖外问何罪而见缚其议安在遂引络而去至明日与诸客俱穷其迹至寺北百余步有蒲桃一株甚蕃茂而缗系其枝有叶类人手果牖间所见者遂命掘其根而焚之鲜血淋漓呻吟之声宛然狄明善仁和狄明善之海盐舟至瞰澉六七里天色已瞑野无人居遥见前村灯明疾趋赴则一酒肆也明善迳入肆门惟见一女甚美问曰郎君为饮而来耶明善然之女遂引明善至肆后小轩匾日天香毓秀女又问曰郎君何姓明善曰仆姓狄名明善杭之仁和人也敢问芳卿尊姓女曰姓桂名淑芳严君早逝族属凋零故侨居于此以货酒为生耳遂设席与狄对酌明善半醉乃咏桂一律以挑之玉宇无尘风露凉连云老翠吐新黄种分蟾窟根因异名自燕山秀出常缀树妆成金粟子逼人清喷咏沉香今宵欲把高枝折吩咐娥自主张女闻而笑曰君之诗其御沟之红叶乎乃相与就寝极其缱绻越明日辞去女泣曰君此去难期倘因事至此处不吝一见妾之愿也明善亦欷而别明年秋复往访之第见丰草乔林杳无酒肆惟一老桂夹道而花耳周少夫曹昊字太虚武林人也因慕渊明别字元亮性爱种菊至秋无种不备一日早起见黄大菊当心生一红子渐大三日若樱桃焉人皆不识有邻女周少夫者年十六姿甚淑令月下同女伴来看竟摘食之食已忽乘风飞天昊惊报其家父母姊妹向天号哭初不反顾自首及足渐没于青天之中已而有老父至向菊拊掌叹息曰我无缘哉何至之迟也昊方问故忽变一老孤驰去数日后诸菊尽死此地方百里三年无菊吴始悟仙家所谓菊实者即此物是也僧智通临湍寺僧智通常持法华经入禅晏坐居寒林寂境非人迹所至处经年忽夜有人环其院唿智通至晓声方息历三夜声侵户智通不耐因应曰唿我何事可入来言也有物长六尺余皂衣青面张目巨吻见僧初亦合手智通熟视良久谓曰尔寒乎就此向火物乃就坐智通但唸经至五更物为火所醉因闭目开口据炉而鼾智通观之乃以香匙举灰火置其口中物大唿起至门若蹷声其寺背山智通及明视蹷处得木皮一片登山寻之数里见大青桐树其下凹根若新缺僧以木皮附之合无缝隙其半有薪者创成一蹬深六七寸余盖魁之口灰火满其中光犹荧荧智通焚之其怪遂泯翻经台记润州单于忠访友于江州寓南门外时季夏望乘酒兴步月数里至一台边台上有五女子色富丽与清瘦四女子交嗤皆曰人来也吾等当去一富丽者曰异乡人也无避焉忠意必豪门姬妾远视不敢登清瘦者麾忠上各为礼将欲告以相嗤之意忽又一人来貌骨坚刚谓忠曰君何来忠恐其疑乃曰乘兴月游非有心冒突也斯人笑曰人生何处不相逢奚嫌之有邀相席地而坐推忠居首斯人次之女子各以为序忠问富丽者姓女曰吾姊妹五人何氏问清瘦者女曰吾姊妹四人符氏及斯人乃曰吾姓石名平适闻诸女相嗤予特来分解耳敢问何也忠亦曰未知诸美人出何名门因何事相竟耶清瘦者曰予等共适一门一人姓谢彼五人恭逢盛时予四人身当厄运彼以荣华诮我凄凉殊不知物各有时泰极者必否否极者必泰此造化一定之理彼但知其盛不知衰渐至尔其将来之我也但见我衰不知我盛可待我其既往之尔也蠢尔丫鬟不识乘除之数妄为非诮是以不平耳不意一时见笑于君子富丽者默然内一女子拂绿绡移玉履舞而歌曰妾生长兮水中央薰风吹兮涟漪香粉脸娇兮羞楚娃纤腰脆兮愧王嫱珠玑狼借兮雨露文章灿烂兮鸳鸯弓鞋兮潘妃夸金判溪兮越女堕妆清风来兮翠桁明月上兮雕樑歌悠扬兮惊娥舞婆娑兮响笑彼兮剥霜暴日委颜兮灰死草黄齐无盐兮形质买臣妻兮行藏我歌兮丹凤鸣我舞兮碧鸾翔广寒兮灿灿辉彩兰树兮拍拍春阳继而清瘦中一女整素鬟拖碧袖亦舞而歌曰秋日来兮风气凉天地廓兮罗空囊群菲卸兮趁东流惟孤芳兮开秋江递清芬兮轻漾弄媚影兮斜飞阳临湘流兮倚台妆承玉露兮沐容光清操兮彷彿臞仙娇姿兮出类花王适我兮得意盛时正尔兮失所悲伤竖枯桔兮御残蓼依破盖兮摇寒塘富贵兮浑如春梦矜诩兮倏尔彷徨天道兮消息自然物理兮盛衰靡常叹么么兮罔识化机得融和兮顿肆轻狂余韵未绝车声轧轧皆惊曰家有人来各宜散去忠虑其家人见以致祸不顾而走至寓所礁已三更矣爱其词新记而彔之明日再往孤台悄然题曰翻经台忠思一统志言谢灵运作翻经台于江州是也台边有小池荷花五柄池北溪畔芙蓉四株忠始悟富丽女子五人姓何者荷也清瘦女子四人姓符者芙蓉也荷及时向荣芙蓉失时未茂花神各相讥笑耳比至一颓亭中见有石桌镌围棋局乃知石平者枰也觅上人问之台池果谢灵运所创昨夜乘车而过者灵运之流裔谢大郎云海月楼记嘉兴朱士元年二十余丰神飘逸游兴颇浓一日道经南城下仲夏夕也郁蒸恍忽至海月楼西竟迷去路心正惊疑忽有一女童施札于前曰奉主母命邀先生过山避暑朱曰素不相识得非邀之错耶女童曰至当自知幸无见却朱与偕行但见夹路清阴仰视前林树生绛果可羡朱自念生长郡内不知有此佳境更进半里入一洞门遥望数台度一石桥方抵其处屏后出一女子上下绿衣脂唇粉面降阶而迎引入中室坐定女童进茶毕朱问女姓氏女笑曰妾遂良之裔邀君欲了宿缘也顷间设宴酒肴罗列女童捧一水晶盘盛绛果状如杨梅其色略淡鲜圆可爱二人畅饮以绛果奉朱即命女童歌贺新郎词以侑觞词曰花柳却炎蒸运神工重楼叠宇顷刻间成绿水青山多宛转免教燕骇莺惊看来无异到神京虑只虑佳期不定天从人愿邂逅多情相引处佩环声等闲回首远蓬瀛唿小玉敬陈绎果漫荐兰羹须信是琼浆一饮顿令百感俱生且休道尘缘易尽纵然云收雨散琵琶崃依旧风月交明此会果非轻酒阑就枕曲尽鱼水之欢逮晨朱谓女曰生承款爱甚欲留连但吾父甚严欲即归以免深罪与卿再图后会耳女曰灵境难逢佳期易失妾因夙缘未了故委身耳正拟久聚何即去乎朱复恳辞女仍设席复出绛果将行时出一轴展于几写诗三绝以赠乃挥泪而别诗曰壶天移傍郡城壕云自飞扬鹤自巢千载偶偕尘世愿绛桃花下共吹萧又云涧水沿流出凤台引将刘阮入山来郎怀何事难拘束漫被东风吹得开三云阳台后会已无期眉上云横不自知那更灵官传晓令含情骑鹄强题诗朱携诗轴出洞忽狂风大作飞沙瞇目不觉失足堕于山下乃颠仆城隅宛若梦觉归而其父嗔朱夜宿于外欲责朱乃出轴诗呈父父不之信令人踪迹其地惟有一石桥过桥丰林左有楮树一株绛果累累他无所有女乃楮树之精其频频奉绛果盖即所结之实世所谓椿桃云苏昌远中和中有士人苏昌远居阊州属邑有小庄去官道十里吴中水乡率多荷芰忽一日见一女郎素衣红脸容质艳丽阅其色恍若神仙中人自是与之相狎以庄为幽会之所苏生惑之既甚尝以玉环赠之结系慇懃或一日见槛前白莲花开敷殊异俯而玩之见花房中有物细视乃所赠玉环也因折之其妖遂绝焦氏冯汉字天章为吴学生居阎门石牌巷一小斋庭前惟植花木潇洒可爱夏月薄晚浴罢坐斋中榻上忽睹一女子绿衣翠裳映窗而立汉叱问之女子敛拜曰儿焦氏也言毕忽然入户熟视之肌体纤妍举止轻逸真绝色也汉惊疑其非人起挽衣将执之女忙迫绝衣而去汉执得一裙角以置所卧席下明视之乃蕉叶耳先是汉尝读书邻僧庵中移一本植于庭其叶所断裂处取所藏者合之不差尺寸遂伐之断其根有血后问僧云蕉尝为怪惑死数僧矣野庙花神记河阳巨邑也去城数里旧有真君庙在南向塑真君像坐堂之中卫以众将状貌凛凛类公署然堂之阶下两旁好事者为种辛夷丽春玉蕊含笑四名花庙既伟杰花复典丽观者窃心赏矣一日儒士姚姓讳天麟者河阳人也因访友远出及归未入郭而天色已昏黑矣退无所及进无所之仓皇引望遥见一古林奔赴之见林内有屋数椽意必民居也忙步谒其门及至有一苍头仁立于门外天麟揖而叩之曰此非旅馆乎苍头笑曰误矣堂堂巨室岂旅馆乃尔也天麟曰然则何居苍头曰河阳真君之宅天麟遂求苍头引见真君苍头不拒引天麟入重门至阶下乃见一叟幞头绯衣端坐堂上天麟顿首曰仆河阳布衣姓姚名天麟迷路至此伏乞相容真君起揖天麟谓曰文士勿过为礼天麟起真君曳之上堂延坐以宾次复命苍头进以酒列以果与天麟对酌酒数行真君沾沾喜顾谓天麟曰家有四姬长于歌舞尤善吟咏欲出以侑觞恐见诮于大方文士也天麟避席谢曰重辱雅贶敢谓诮乎真君召之少顷四姬出见容色倍常态纤纤若仙侣谪降者真君首命赋诗四姬请题真君曰各以若名为题可也其一姬名辛夷自吟曰桃杏飘残春已终芳容新吐玉栏中笔施紫粉非人力苞拆红霞似画工露染清香疑蘸水风吹舞势欲书空何当折向文房里一扫千军阵略雄其二姬名丽春自吟曰一种根株数种花雨余红白静交加精神未数赵飞燕颜色宛如张丽华倦倚春风耽宿酒湿涵晓露点灵砂东君自是豪门客吟对芳丛兴觉赊其三姬名玉蕊自吟曰琼花柳絮与山矾名品先贤辨别难数朵妆成冰片皎千枚划出雪华寒唐昌觅种分归植仙女寻香折取看回首东君浑不管狂风满地玉阑珊其四姬名含笑自吟曰天与胭脂点绛唇东风满面笑津津芳心自是欢情足醉脸常含喜气新倾国有情偏恼客向阳无语似撩人红尘多少愁眉者好入花林结近邻吟毕真君命之歌歌罢命之舞其歌丽曲似凤啭乔林舞纤腰即柳眠紫禁天麟尽欢酩酊少憩几席间忽觉天已明矣视之不见真君四姬所在独一泥像俨然庙中堂题曰当境土地河阳真君庙两旁四种花则辛夷丽春玉蕊含笑也天麟惊叹而返菊异和州之含山别墅四望寥廓草木蕃盛春花秋鸟自度岁华人亦罕到之者洪熙问有士人戴君恩者适他所路迷偶过其地叠叠朱门重重绮阁烟云缥缈望之若画图然君恩为惊讶谓不当有此华屋也仁立久之忽见门内出二美人一衣黄一衣素笑迎于君恩前曰郎君才人也请垂一顾可乎君恩悦其人从之于是美人前导君恩后随历重门登崇阶乃至中堂叙礼延坐罗以佳果饮以醇醪情意颇浓而君恩时半酣乃散步于中堂四壁见壁间挂黄白菊二幡花蕊清丽笔端秋色盈盈君恩大悦即顾谓美人曰壁间画菊甚工不可不赠以句当各吟短律何如于是黄衣美人先吟黄菊曰芳丛烨烨殿秋光娇倚西风学道妆一自义熙人彩后冷烟疏雨几重阳君恩吟曰平生霜露最能禁彭泽陶潜旧赏音蝴蝶不知秋已暮尚穿篱落恋残丛白衣美人吟白菊曰嫩寒篱落数株开露粉吹香入酒杯却笑陶家狂老子良花错认白衣来君恩吟曰冷香庭院晓霜浓粉蝶飞来不见踪寂寞有谁知晚节秋风江上玉芙蓉三人吟毕抚掌大笑彼此俱忘情矣君恩乃从容言曰娘子独守孤帏宁无睹物伤情之感乎美人笑曰万物之中惟人最灵睹物伤情之感宁能免乎既见君子我心则降永谐琴瑟奚复疑哉是夕二美人与君恩共荐枕席情爱尤加美人戏曰红叶传情非卫玉而求告君恩答曰素琴感兴非逾墙而相从翌日君恩辞归美人泣曰恩情未足衾枕未温安忍弃妾而远去乎君恩曰固不忍舍其如家人之属目悬切耳去而复来庶几两全而无害矣于是黄衣美人出金掩鬓以赠别白衣美人出银凤钗二股以赠别佥曰好赏二物聊见此衷愿郎睹物思人不忘妾于旦暮可也黄衣美人泣吟曰山自青青水自流临歧话别不胜愁含阳门外千条柳难系檀郎欲去舟白衣美人亦位吟曰为道郎君赴远行匆匆不尽别离情眼前落叶红如许总是愁人泪染成君恩欷不及成韵慰答三人各含泪而别君恩归第时切眷注或成梦寐或形咏叹私心喜不自禁矣迨明年复有故他往道经别墅君恩谓可再见美人访之则不知所在君恩惊以为神急取掩鬓凤钗视之皆菊之黄白瓣也艳异编续集本书说明