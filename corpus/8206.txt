黄龙慧南禅师语录黄龙慧南禅师语录师初住同安崇胜禅院开堂日宣疏罢师拈香云此一炷香为今上皇帝圣寿无穷又拈香云此为知军郎中文武寀僚资延福寿次为国界安宁法轮常转又拈香去大众且道此一炷香当为何人多少人卜度未知落处今日为湖南慈明禅师一炷爇却令教充遍天下丛林与一切衲僧为灾为祸去维那白槌云法筵龙象众当观第一义师噫云好箇第一义幸自完全刚被维那折作两橛还有人接续得么遂左右顾视大众乃云若接续不得同安今日拈头作尾拈尾作头去也有问话者切须着眼时有僧问宝座已登于凤岭宗风演唱嗣何人师画一圆相进云石霜一派迸入江西也师云杲日当天盲人摸地问如何是同安境师云看不得进云如何是境中人师云无面目问作家不啐啄啐啄不作家大众临筵请师作家相见师垂下一足进云焰里寻飞雪水下火烧天师乃收足进云大众证明真善知识师云同安不着便阇梨亦不着便进云此由是两家共用掣鼓夺旗事作么生师掷下拂子师乃云未登此座一事也无才登此座便有许多问答敢问大众只如一问一答还当宗乘也无若言当去一大藏教岂无问答为什么道教外别行传上根辈若言不当适来许多问答图箇什么行脚人当自开眼勿使后悔若论此事非神通修证之能到非多闻智慧之所谈三世诸佛只言自知一大藏教诠註不及是故灵山会上百千万众独许迦叶亲闻黄梅七百高僧衣钵分付行者岂是汝等贪淫愚执胜负为能夫出家者须禀大夫决烈之志截断两头归家稳坐然后大开门户运出自己家财接待往来赈济孤露方有少分报佛深恩若不然者无有是处以拂子击禅床下座乃布谢岁旦上堂僧问不求诸圣不重己灵未是衲僧分上事如何是衲僧分上事师云三十年来罕逢此问进云恁么则辜负诸圣去也师云话也未答何言辜负僧抚掌一下师云吽放过即不可师乃云四象推移终而复始二仪交泰允属兹辰俗谛纷纭各叙往来之礼真如境界且非新旧之殊何故岂不见道一念普观无量劫无去无来亦无住既绝去来有何新旧既非新旧又何须拜贺特地往来但能一念常寂自然三际杳忘何去来之可拘何新旧之可问故云如是了知三世事超诸方便成十力良久云如斯举唱人人尽知破二作三能有几箇何故时人祇解顺风使帆不解逆风把拕击禅床下座上堂云冬至寒食一百五即不问诸上座半夜穿针一句作么生道若人道得还我第一筹来若道不得彼此失利下座上堂云法身无相应物现形般若无知随缘即照遂竖起拂子云拂子竖起谓之法身岂不是应物现形拂子横来谓之般若岂不是随缘即照乃呵呵大笑忽有人出来搊住同安唾一唾掴一掴掀倒禅床拽向阶下去也怪他不得如今既无如是咬猪狗底脚手同安却倒行此令去也下座上堂集众良久云嘉鱼在深处幽鸟立多时击禅床下座上堂云今日四月八我佛降生之日天下精蓝皆悉浴佛记得遵布衲在药山会里充殿主浴佛之次药山问汝祇浴得这箇还浴得那箇么遵云把将那箇来药山便休师云古人随时一言半句亦无巧妙今人用尽心力安排终不到他境界众中商量或云这箇是铜像那箇是法身铜像有形可以洗涤法身无相如何洗得药山只知其一不知其二被遵公倒靠直得口似匾担不胜懡㦬又云古圣垂问只要验人问汝那箇便道把将那箇来正是随声逐色咬他言句上他绻缋药山见伊不会所以便休又道药山与么来早是无事起事好肉上剜疮遵公不见来病却向灸疮瘢上更着艾焦有云古人得了逢场作戏无可不可何高何低彼此知有自是后人强生分别师云如前所解盖不遇人一失其源迷而不复所以只凭诚心思量计较以当宗乘殊不知有作思惟从有心起用此思惟辨于佛境如取萤火烧须弥山纵经尘劫终不能着是故行脚高人切须自看从上来事合作么生毕竟将何敌他生死勿以少许浮麁识见自作障碍佛法不是这箇道理同安今日不避口业与诸人说破此二尊宿一出一入未见输羸三十年后不得错举下座圣节上堂云今日皇帝降诞之辰率土普天祝延圣寿即不无诸仁者还识王子也未若人识得尽十方微尘剎土皆属上座更非他物便坐涅槃城里端拱无为统三界以为家作四生之依怙若也未识佛殿里烧香三门头合掌下座上堂因僧驰书遂举思和尚令石头驰书上南岳让和尚即云回来与汝箇鈯斧子住山去石头到让和尚处未达书便问不求诸圣不重已灵时如何让云子问太高生何不向下问石头云乍可永劫受轮回不从诸圣求解脱让和尚不对石头乃回思和尚问子去未久书得达否石头云信亦不通书亦不达思和尚云何故石头举前话复云去日蒙和尚许箇鈯斧子住山即今便请思和尚垂下一足石头便礼拜去入南岳住山师云石头驰书今古共闻后人不善宗由罕能提唱致使水乳不辨玉石不分同安今日擗破一半布施大众石头虽然善能驰达不辱宗风其奈逞俊太忙不知落节既是落节回来因甚却得鈯斧子住山若这里见得非唯住山尽十方世界尘尘剎剎虎穴魔宫皆是住处若也未见敢保诸人未有安身立命处下座上堂举云门大师云平地上死人无数过得荆棘林者是好手乃拈起拂子云大众若唤作拂子正是平地上死人若不唤作拂子未透得荆棘林在击禅床下座上堂喝一喝云尽大地被同安一喝瓦解氷消汝等诸人向什么处着衣喫饭若未得箇着衣喫饭处须得箇着衣喫饭处若识得箇着衣喫饭处识取鼻孔好下座上堂云洪波浩渺白浪滔天截流到岸之人端然忘虑短棹孤舟之客进退攒眉且道风恬浪静一句作么生道还有人道得么若无人道得同安布施汝等诸人良久云渔人闲自唱樵者独高歌下座迁住归宗语录师初入寺上堂云归宗上寺是大禅河既是禅河岂无钓客莫有问话者么良久无人问师乃去头角住多无獬豸羽毛虽众少鸳鸯夫微妙大法身故听而不闻视而不见矣清净无师智岂思而得学而能哉然不有提唱孰辨宗由不有问答孰明邪正如今长老陞堂提唱众中又无人问既无人问亦无答者宗由邪正若为明辨若有人辨得邪正出来推倒禅床喝散大众也与衲僧出气若辨不得来年更有新条在恼乱春风卒未休下座上堂云摩尼在掌随众色以分辉宝月当空逐千江而现影诸仁者一问一答一棒一喝是光影一明一暗一擒一纵是光影山河大地是光影日月星辰是光影三世诸佛一大藏教乃至诸大祖师天下老和尚门庭敲磕千差万别俱为光影且道何者是珠何者是月若也不识珠之与月念言念句认光认影犹如入海算沙磨砖作镜希其数而欲其明万不可得岂不见道若也广寻文义犹如镜里求形更乃息念观空大似水中捉月衲僧到此须有转身一路若也转得列开揑聚无非大事现前七纵八横更无少剩之法若转不得布袋里老鵶虽活如死某山野常人素无识见昨蒙本郡殿丞判官祕书特垂见召然部封之下不敢不来方始及门便有归宗之命进退循省深益厚颜此乃殿丞判官曩承佛记示作王臣常于布政之余寅奉觉雄之教欲使慧风与尧风并扇庶佛日与舜日同明苟非存意于生灵何以尽心之如此是日又蒙朝盖光临法筵始卒成褫良增荣荷昔日裴相国位居廊庙黄檗受知韩文公名重当年大巅得主以今况古有何异哉更欲多谈恐烦观听下座上堂云尽令提纲不通凡圣放一线道有箇商量遂拈起拄杖云即今拄杖竖也十方世界一时竖又横拄杖云即今拄杖横也十方世界一时横何也不见道极小同大忘绝境界极大同小不见边表卓拄杖下座提刑入山陞座僧问提刑朝盖远诣法筵向上宗乘乞师一诀师云一字幞头尖檐帽子进云非但提刑承此善学人礼拜谢师恩师云拽脱尔眉毛敲落尔鼻孔又作么生僧嘘嘘师云打麫还他州土麦唱歌须是帝乡人师乃云有情之本依智海以为源含识之流总法身而为体只为情生智隔于日用而不知想变体殊趣业缘而莫返茫茫今古谁了本因役役爱憎情源虚妄故我释迦调御久证菩提悯我劳生自取流转尔后得其大智化妙相身住世四十九年演说十二分教随乎利钝设彼化门庶上中下根各得其渐譬如大海不让小流假使蚊虻阿脩罗王饮其水者皆得饱满厥后化缘将毕示灭双林谓人天大众曰吾有正法眼藏涅槃妙心付嘱摩诃大迦叶教外别行传上根辈是法非有作思惟之所能解非神通修证之所能入不可以有心知不可以无心得悟之则顿超三界迷之则万劫沈沦只如今日王官普会僧俗同筵坐立俨然见闻不昧为是迷耶悟耶于此见得不待三祇劫满万行功圆一念超越更无前后此日山寺多幸伏蒙本路提刑都官提刑舍人亲垂朝盖光饰荒蓝经宿而来起居万福况二尊官夙植德本现宰官身以慈惠临民代今天子宵旰之急若僧若俗若贵若贱悉皆受赐其福其寿可胜道哉既沐光临且宽尊抱故我佛如来云夫说法者无说无示其听法者无闻无得又闻仲尼与温伯雪久欲相见一日税驾相逢于途路间彼此无言各自回去洎后门人问曰夫子久欲见温伯雪及乎相见不交一谈此乃何意仲尼曰君子相见目击道存且道古人相见目击道存山僧今日鸣鼓陞堂特地忉忉一场失利下座上堂云顺捋虎须应自顾倒拈蛇尾任他猜胡来汉现寻常事勿将明镜挂高台下座上堂云紫霄峯上黑云叆叇鄱阳湖里白浪滔天一气无作而作万法不然而然更若拟谊思量迢迢十万八千下座上堂拈拄杖云横拈倒用拨开弥勒眼睛明去暗来敲落祖师鼻孔当是时也目连鹙子饮气吞声临济德山呵呵大笑且道笑箇什么咄下座上堂举睦州有一秀才相见州云会箇什么秀才云会二十四家书州以拄杖空中点一点云会么秀才罔措州云又道会二十四家书永字八法也不识师云睦州一点直在威音王已前及乎八法论书却被俗人勘破若是归宗即不然孔门弟子无人识碧眼胡僧笑点头下座上堂举严阳尊者问赵州一物不将来时如何州云放下着尊者云既是一物不将来放下箇什么州云担取去尊者言下有省师颂云一物不将来肩头担不起言下忽知非心中无限喜毒恶既忘怀蛇虎为知己光阴几百年清风物未已以拄杖卓禅床下座上堂举临济问监院什么处去来院云州中粜黄米来临济以拄杖面前划一划云还粜得这箇么院便喝济便打典座至济乃举前话典座云院主不会和尚意济云尔又作么生典座便礼拜济亦打师云喝亦打礼拜亦打还有亲疎也无若无亲疎临济不可盲枷瞎棒去也若是归宗即不然院主下喝不可放过典座礼拜放过不可又云临济行令归宗放过三十年后有人说破击禅床下座上堂举僧问南院日月迭迁寒暑交谢还有不涉寒暑么院云紫罗抹额绣裙腰进云上上之机今已晓中下之流如何领会院云炭堆里藏身师云南院一期利物应病与药则不可也若向衲僧门下天地悬殊且道衲僧有什么长处咄下座上堂云古者道凡圣情尽体露真常但离妄缘即如如佛咄是何言欤下座上堂有僧问牛头未见四祖为什么百鸟㘅花献师云钉根桑树濶角水牛进云见后为什么不㘅花献师云裩无裆袴无口又云未见时如何师云国清才子贵家富小儿娇见后如何师云世情看冷暖人面逐高低师乃云鹤勒那空中变现曼拏罗指地为泉德山会下光前绝后临济门前祇得一边良久云作么生是那一边下座筠州黄蘗山法语上堂云日从东边出月向西边没一出一没从古至今汝等诸人尽知尽见毘卢遮那无边无际日用千差随缘自在汝等诸人为甚不见盖为情存数量见在果因未能逾越圣情超诸影迹若明一念缘起无生等日月之照临同干坤而覆载若也不见牢度大神恶发把尔脑一击粉碎下座上堂云今日五月一仲夏改旦诸知事首座大众道体安乐一夜长连床上展脚缩脚不由别人天明起来餬饼馂饀横咬竖咬饱即便休当与么时不是古不是今不思善不思恶鬼神不能寻其迹万法不能为其侣地不能载天不能盖虽然如此须是眼里有睛皮下有血眼若无睛何异瞎汉皮下无血何异死人三十年后不得错怪黄蘗下座上堂众集乃喝一喝良久云一事也无喝箇什么又喝一喝复云一喝两喝后作么生以拂子向空中画一画云百丈耳聋犹似可三圣瞎驴愁杀人击禅床下座上堂云华藏世界游历重重无尽及至然灯佛所一法也无是故无中亦有德山棒似撒星有中亦无临济喝如雷震如聋如哑逼塞干坤知痛知痒能有几箇下座上堂云道不假修但莫污染禅不假学贵在息心心息故心心无虑不修故步步道场无虑则无三界可出不修则无菩提可求不出不求由是教乘之说若是衲僧合作么生良久云菩萨无头空合掌金刚无脚谩张拳下座上堂云黄蘗有时正路行或时草里走汝等诸人莫见锥头利失却凿头方不见古者道开不能遮句贼破家当断不断返遭其乱下座上堂云入海算沙空自费力磨塼作镜枉用功夫君不见高高山上云自卷自舒何亲何疎深深㵎底水遇曲遇直无彼无此众生日用如云水云水如然人不尔若得尔三界轮回何处起下座上堂云金襕已传阿难尚怀犹豫剎竿未倒迦叶未免攒眉诸上座且道倒那箇剎竿初机晚学罔测盖是寻常久在丛林十箇有五双莽卤去圣时遥人多懈怠下座因出州退院回上堂云流水下山非有恋片云归洞本无心竹屋茆堂谁是主月明中夜老猿吟击禅床下座岁旦上堂僧问旧岁已去新岁到来不涉二途乞师指示师云东方甲乙木进云人天耸耳专为流通师云流通事作么生进云若不得流水几乎过别山师云三十年后也好商量师乃举僧问镜清新年头还有佛法也无清云有僧云如何是新年头佛法清云元正启祚万物咸新僧云谢师答话清云老僧今日失利又僧问明教新年头还有佛法也无教云无僧云年年是好年日日是好日为什么却无教云张公喫酒李公醉僧云老老大大龙头蛇尾教云老僧今日失利师乃云镜清失利即不问尔诸人作么生是明教失利处若人辨得文殊头白普贤头黑若辨不得黄蘗今日失利下座因泐潭驰书来上堂举五祖戒和尚为智门驰书到德山圆明接得乃问这箇是智门底那箇是专使底戒直上覰山云欲观前人先观所使师乃云古人隔山见烟便知是火况某何幸伏蒙泐潭禅师远垂华翰曲慰山怀实当惭抱而况禅师通明学海博达古今可谓擎天日月诲人无倦某是何草芥承沐如是以拂子击禅床下座圣节上堂云斯辰今上皇帝庆诞之日普天皆贺率土钦崇尧天舜德同日月以齐明玉叶金枝共山河而永固恩怜万国泽降他邦狱无宿禁之囚马共牛羊之洞修文偃武罢息干戈万民凿井而饮百姓自耕而食家国晏然事无不可下座因雪下上堂云雪雪片片不别乱飘乱洒应时应节懵憧禅和犹未知守株待兔与谁说下座上堂云三玄三要五位君臣四种藏锋八方珠玉三十年前争头竞买各逞机锋而今道泰昇平返朴还淳人人自有山青水绿兮白云深处兮三衣併为一衲万事无思何虑兮击禅床下座上堂举永嘉大师道游江海涉山川寻师访道为参禅自从认得曹溪路了知生死不相关诸上座那箇是游底山川那箇是寻底师那箇是参底禅那箇是访底道向淮南两浙庐山南岳云门临济而求师访道洞山法眼而参禅是向外驰求名为外道若以毘卢自性为海般若寂灭智为禅名为内求若向外求则走杀汝若住于五蕴内求则缚杀汝是故禅者非内非外非有非无非实非虚不见道内见外见俱错佛道魔道俱恶瞥然与么去兮月落西山更寻声色兮何处名邈以拂子击禅床下座黄龙山语录入院上堂僧问如何是黄龙境师云昨日方到此未曾子细看进云如何是境中人师云长者长短者短师乃云道无疑滞法本随缘事岂强为盖不尔而尔在积翠即说积翠庵人入黄龙便说黄龙长老争知祖师心印状似铁牛之机去即印住住即印破只如不去不住又作么生搭印良久云烟村三月雨别是一家春下座上堂举庞居士卖笊篱下桥喫扑女子灵照亦倒爷边士云尔作什么女云见爷倒地某甲相扶士云赖是无人见师乃云怜儿不觉笑嗄嗄却于中路𩥇泥沙黄龙老汉当时见一棒打杀这冤家以拂子击禅床下座上堂云诸佛出世假设言诠祖师西来不挂唇吻若也从空放下三千世界所有尘一一尘中含法界若也步步登高驴鞍桥不是尔阿爷下颔以拂子击禅床下座上堂云大道无中复谁前后长空绝迹何用量之空既如是道岂言哉虽然如是若是上根之辈不假言诠中下之流又争免得所以有僧问云门如何是云门一曲云门云腊月二十五师云今日正当腊月二十五汝等诸人如何委悉若不委悉汝等诸人谛听待黄龙为汝等诸人重唱一遍云门一曲二十五不属宫商角征羽若人问我曲因由南山起云北山雨以拂子击禅床下座上堂云僧堂前撞钟钟鸣法堂上击鼓鼓响三世诸佛在鼓声里转大法轮汝等诸人向什么处安身立命有一般杜撰衲僧不识触净便道东西南北上下四维今日七明日八僧堂里喫饭寮舍里向火或向面前划一划若与么违背四恩犹自可辜负西来碧眼胡击禅床下座上堂云黄梅夜半传心偈少室巖前断臂时剜肉作疮不知痛直至如今成是非以拂子击禅床下座上堂举越州大珠和尚昔日参见马祖祖问尔来作什么珠云来求佛法祖云尔为什么抛家失业何不回头认取自家宝藏珠云如何是自家宝藏祖云祇如今问者是尔若回头一切具足受用不尽更无欠少珠于是求心顿息坐大道场师云汝等诸人各有自家宝藏为什么不得其用祇为不回头击禅床下座上堂云有一人朝看华严暮看般若昼夜精勤无有暂暇有一人不参禅不论义把箇破席日里睡于此二人同到黄龙一人有为一人无为安下那箇即是良久云功德天黑暗女有智主人二俱不受以拂子击禅床下座上堂云大觉世尊道我今为汝保任此事终不虚也汝等当勤精进行此三昧师云精进即不无诸人作么生是三昧良久云迦叶粪扫衣价直百千万轮王髻中宝不直半分钱以拂子击禅床下座上堂云昨日喫粥又太晏今日喫粥又太早为复是住持人威令不严为复执事人身心懒慢大众试断看规矩既乱诸事参差一人失事众人不安当院内外一二百人曲座既在其位大事小事一一须自近前照顾不得轻于事慢于众若能如是头头圆觉步步道场何假向外穿凿肉上剜疮以拂子击禅床下座上堂云达磨西来十万里少林面壁八九年唯有神光知此意默然三拜不虚传后代儿孙忘正觉弃本逐末尚邪言直到腊月三十日一身冤债入黄泉以拂子击禅床下座上堂以拂子击禅床一下云有眼皆见有耳皆闻既见既闻且道闻箇什么晚学初机须得明明说破我佛如来摩竭陀国亲行此令二十八祖递相传授洎后石头马祖马驹蹋杀天下人临济德山棒喝疾如雷电后来儿孙不肖虽举其令而不能行但逞华丽言句而已黄龙出世时当末运击将颓之法鼓整已坠之玄纲汝等诸人不得将多年历日系在腰间须知四大海水在汝头上以拂子击禅床下座上堂举僧问干峯十方薄伽梵一路涅槃门未审路头在什么处峯以拄杖指云在这里僧请益云门云门拈起扇子云扇子𨁝跳上三十三天筑着帝释鼻孔东海鲤鱼打一棒雨似盆倾会么会么师云干峯一期指路曲为初机云门乃通其变故使后人不倦汝等诸人须穷二老之意莫逐二老之言得意则返正道而归家寻言则荡邪途而转远以拂子击禅床下座上堂云凡圣情尽体露真常但离妄缘即如如佛虽是古人残羹馊饭有多少人不能得喫黄龙与么举失利也不少还有人检点得出么若检点得出便识佛病祖病若检点不得陜府铁牛吞干坤击禅床下座偈颂赵州勘破杰出丛林是赵州老婆勘破有来由而今四海清如镜行人莫与路为雠韩愈侍郎见大颠宗师一等展家风尽情施设为韩公师子窟中无异兽象王行处绝狐踪宝寿开堂三圣推僧宝华王座始登时三圣推僧决众疑棒头分明无老少天下盲人几箇知祕魔巖见霍山到因缘叔姪相逢两不猜到头抚背似痴獃回首恐人生怪笑报云千里赚余来临济属三圣圆寂将归叙别时叮咛法眼好任持喝下不开泥水路瞎驴从此少人骑灵云见桃花悟道二月三月景和融远近桃花树树红宗匠悟来犹未彻至今依旧笑春风龙象相逢世不群一来一去显疎亲时人不悟其中旨摘叶寻枝长客尘一见桃花更不疑丛林未彻是兼非须知一气无私力能令枯木更抽枝国师三唤侍者国师三唤侍者打草祇要蛇惊谁知㵎底青松下有千年茯苓国师有语不虚施侍者三唤无消息平生心胆向人倾相识不如不相识赵州喫茶赵州验人端的处等闲开口便知音觌面若无青白眼宗风争得到如今相逢相问知来历不拣亲疎便与茶翻忆憧憧往来者忙忙谁辨满瓯花庭前柏赵州有语庭前柏禅者相传古复今摘叶寻枝虽有解那知独树不成林庭柏苍苍示祖心赵州此语播丛林盘根抱节在金地禅者休于格外寻万木随时有凋变赵州庭树镇长荣不独凌霜抱贞节几奏清风对月明庐陵米价庐陵米价逐年新道听虚传未必真大意不须岐路问高低宜见本行人须弥山作者纵横终不虚应机踊出须弥卢人穷不到金刚际相逐年年役路途北斗藏身天上有星皆拱北人间无水不朝东时人若识藏身病拈取簸箕别处舂沩山水牯牛昔日沩山有水牯而今老倒卧荒丘形容卓立虽无力灌啖依前是好牛四野草青随处放千峯雪白早须收若能擡举及时节极目桑田何用忧千群万队水牯牛不出沩山这一只无心管带常现前作意追寻寻不得不大不小有筋力一身两号少人识随缘放去草木青遇晚收来天地黑收放须得鼻头绳若不得绳无准则世间多少无绳人对面走却这牛贼沩山水牯骨羸锥改变毛衣逐四时童子未知攀角上麁心便要蓦腰骑忽然弄影无边际不觉翻身堕崄巇直至起来牛失却浑身泥中泪双垂示禅者南北不分欺天罔地说妙谈玄驴鸣狗吠和全大道饮光论劫坐禅布袋终年落魄疥狗不愿生天却笑云中白鹤南岳高台示禅者拨草占风辨正邪先须拈却眼中沙举头若味天皇饼虚心难喫赵州茶南泉无语归方丈灵云有颂悟桃花从头为我雌黄出要见丛林正作家南岳送秀禅者悟得人空与法空便拟辞予出乱峯嗟汝见知犹未达任缘施设信难通存心勿守澄潭月秉节须欺带雪松此去欲知安稳处天台雁荡在江东寄黄蘗初维那喫棒祇因扶断际趯瓶当下得沩山是非未寒丛林口何事流传满世间示云典座当今明圣道唯淳块雨条风处处闻园里菜青禾又熟时中通变尽由君寄南岳芭蕉庵主一别灵源又一春欲期再会恨无因吾师有种芭蕉诀慎莫传持取次人退院别庐山十年庐岳僧一旦出巖层旧友临江别孤舟带鹤登水流随岸曲帆势任风腾去住本无着禅家绝爱憎送师伯归玉山来时秋风生去时春风起风性本无着师心亦复尔旧寺归怀玉迢迢千百里送别何所谈浩渺空江水酬仰山圆监院布衫墨黪襕衫谁辨别袖头打领颇相宜赵州曾示七斤重洞上全提窦八机溢目不粧山水色严身堪作岁寒期纵横着在阎浮世翻笑霜风辽乱吹送勋颜二禅者禅外无余事乘春秀水行就予求半偈前去慰劳生日出云霞散风和草木荣何须重话会法法本圆成谢富一二修造问病从痴有爱则我病生净名垂范文殊遂行地水相违火风相击各无所从宁容辨识分飞言尽意不尽月皎寒潭秋露滴送着维那清净愿力心未舍卷衣又出化群迷送行唯託金轮月夜夜相随到别谿自述真赞禅人图吾真请吾赞噫图之既错赞之更乖确命弗迁因塞其意一幅素缯丹青模勒谓吾之真乃吾之贼吾真匪状吾貌匪扬梦电光阴五十一桑梓玉山俗姓章酬泐潭月长老惠草履二首当年西祖曾留下今日蒙师特惠来覩物思人孰知我月明着上妙高台寻骨寻皮心未灰当年一着更何猜而今二百年前事不是知音不举来洪州送永统二禅人入浙黄蘗问心心不尽洪都送别别非轻旧山未暇论归日为尔徘徊说去程林叶缤纷衣鬪烂乡砧嘹亮钖交声头头总是吾家物莫把情尘取次明送人之黄龙凤岭昔曾缀凤毛江西南岳罢游遨而今欲扣黄龙角横身须佩七星刀送和禅者毘卢性清净清净不须守宜着弊垢衣入俗破悭有五六七八九面南看北斗此中若得玄纵横任哮吼送周禅者扶起放倒翻来覆去随假随真还伊价数师子嚬呻象王回顾赤日光中腾云起雾坐断千差密开要路大丈夫汉莫打死兔黄龙慧南禅师语录黄龙慧南禅师语录续补日本两足院东晙辑上堂云横吞巨海倒卓须弥衲僧面前也是寻常茶饭行脚人须是荆棘林内坐大道场向和泥合水处认取本来面目且作么生见得遂拈拄杖云直饶见得未免山僧拄杖上堂云拟心即差动念即乖不拟不动土木无殊行脚人须得转身一路遂拈拂子云遮箇是山僧拂子汝等诸人作么生转若也转得一为无量无量为一若转不得布袋里老鸦虽活如死上堂云未到鹫峯一事全无洎到鹫峯便有进前捋虎须之客退后把虎尾之人殊不晓未行已行之令故大觉禅师唯得偏行一着临济德山祇是互用二机便云法道周流大似拗曲作直所谓棒喝截断犹若以金博鍮直饶东注西流南唱北和亘古亘今且未有当头道着作么生是当头一句良久云札上堂云圣凡情尽体露真常拈起拂子云拂子𨁝跳上三十三天扭脱帝释鼻孔驴脣先生拊掌大笑道尽十方世界觅箇识好恶底人万中无一击禅床一下上堂云山僧今日在汝诸人眉毛上座转大法轮还有人见么见与不见是什么说话好好参堂去莫筑着露柱问如何是佛师云向汝道汝不信僧云请师指示师云合取狗口问侬家自有同风事如何是同风事师良久僧云恁么则起动和尚去也师云刢利人难得有僧才出礼拜师云未得问话其僧乃退师云将谓是打阵将军元来是行间小卒不见尔过好好问来问无为无事人犹是金锁难未审有什么过师云一字入公门九年拔不出师室中常问僧出家所以乡关来历复扣云人人尽有生缘处那箇是上座生缘处又复当机问答正驰锋辩却复伸手云我手何似佛手又问诸方参请宗师所得却复垂脚云我脚何似驴脚三十余年示此三问往往学者多不凑机丛林共目为三关举僧问大觉和尚忽来忽去时如何觉云风吹柳絮毛毬走进云不来不去时如何觉云华岳三峯头指天师云大觉祇解箭锋相拄理事相投殊不知趁得老鼠打破油瓮师于熙宁二年己酉三月十六日上堂辞众云山僧才轻德薄岂堪人师盖不昧本心不欺诸圣未免生死今免生死未出轮回今出轮回未得解脱今得解脱未得自在今得自在所以大觉世尊于然灯佛所无一法可得六祖夜半于黄梅又传箇什么乃示偈曰得不得传不传归根得旨复何言忆得首山曾漏泄新妇骑驴阿家牵至十七日午时端坐示寂示众云云从龙风从虎五九四十五丛林将为向上关同安不打这破鼓为甚么不打守株待兔岂是智人避色逃声何名作者祖不云乎执之失度必入邪路放之自照体无去住示众云有利无利不离行市镇州萝卜头即且置庐陵米价作么生若善其价可谓终日喫饭未曾咬破一粒米苟若不知他时后日有人索上座饭钱在莫言不道示众云智海无风因觉妄以成凡觉妄元虚即凡心而见佛只恁么休去便道同安无折合随汝颠倒所欲南斗七北斗八示众云江南之地春寒秋热近日已来滴水滴冻僧问滴水滴冻时如何师云未是衲僧分上事云如何是衲僧分上事师云滴水滴冻复云诸上座且作么生会良久云鸳鸯绣出从君看莫把金针度与人示众云道远乎哉触事而真圣远乎哉体之即神拈起拄杖云道之与圣总在归宗拄杖头上汝等诸人何不识取若也识得十方剎土不行而至百千三昧无作而成若也未识有寒暑兮促君寿有鬼神兮妬君福云众云半夜捉乌鸡惊起梵王睡毘蓝风忽起吹倒须弥山官路无人行私酒多人喫当此之时临济德山开得口张得眼有棒有喝用不得汝等诸人各自寻取祖业契书莫认驴鞍桥作阿爷下颔示众云说妙谈玄乃太平之姦贼行棒行喝为乱世之英雄英雄姦贼棒喝玄妙皆为长物黄檗门下总用不着且道黄檗门下寻常用箇甚么咄示众云轻轻踏步恐人知语笑分明更是谁智者只此勐提取莫待天明失却鸡示众云心王不妄动六国一时通罢拈三尺剑休弄一张弓示众举大珠和尚道身口意清净是名佛出世身口意不净是名佛灭度也好箇消息古人一期方便与尔诸人讨箇入路既得箇入路又须得箇出路登山须到顶入海须到底登山不到顶不知宇宙之宽广入海不到底不知沧溟之浅深既知宽广又知浅深一踏踏翻四大海一掴掴倒须弥山撒手到家人不识雀噪鵶鸣柏树间僧问大用现前请师辨白师云摘却尔眉毛倾出尔脑髓脚跟下道将一句来云镆鎁举起蛟龙失色师云作么生僧以手面前一划云争奈这箇何师云三十年后讨箇师僧也难得僧便喝师云好一喝未有主在僧作礼师云当断不断返招其乱僧问一不去二不住请师道师云高祖殿前樊哙怒云与么则今日得遇和尚也师云仰面看天不见天云若然者学人礼谢师云更待何时上堂时人住处我不住时人行处我不行于此了然明的旨须会全身入火坑以拂子画一画云臭烟𤑫㶿红焰炽然眼未明者总在里许从上古圣无非入生死坑中向无明火里提拔有情汝等诸人且如何入若人入得可谓在火不烧在水不溺若入不得非但不能自利亦乃不能利他既不能自利利他圆顶方袍殊无利益良久召大众众举首师曰牛头出马头回上堂撞钟钟鸣击鼓鼓响大众殷勤问讯同安端然合掌这箇是世法那箇是佛法咄问德山棒临济喝直至如今少人拈掇请师拈掇曰千钧之弩不为鼷鼠而发机云作家宗师今朝有在师便喝僧礼拜师曰五湖衲子一钖禅人未到同安不妨疑着师燕坐次有僧侍立师顾眎久之曰百千三昧无量妙门作一句说与汝汝还信否云和尚诚言安敢不信师指其左曰过这边来僧将趋师喝曰随声逐色有甚了期出去一僧闻之即趋入师复理前语问之亦云安敢不信师又指左曰过这边来僧坚立不往师喝曰汝来亲近我反不听我语出去上堂僧堂覰破香积厨鸱𩾲咬杀佛殿嵴明明向道尚乃不会岂况盖覆将来击禅床下座青萝夤缘直上寒松之顶白云淡泞出没太虚之中万法本闲唯人自闹闹箇什么咄月色和云白松声带露寒好箇真消息凭君子细看千般说万般谕只要教君早回去去何处良久云夜来风起满庭香吹落桃花三五树人人尽握灵蛇之珠箇箇自抱荆山之璞不自回光返照怀宝迷邦不见道应耳时若空谷大小音声无不足应眼时如千日万像不能逃影质拟议若从声色求达磨西来也大屈古人看此月今人看此月如何古人心难向今人说古人求道内求心求得心空道自亲今人求道外求声寻声逐色转劳神劳神复劳神颠倒何纷纷击禅床下座世间有五种不易一化者不易二施者不易三变生为熟者不易四端坐喫者不易更有一种不易是什么人良久云聻便下座时真点胸作首座藏主问云适来和尚道第五种不易是什么人首座云脑后见腮莫与往来动念静念为二不动不静是为入不二法门通达此道者更问朱顶王菩萨击禅床下座出庄回云去时一溪流水送回来满谷白云迎一身去住非去住二物无情似有情拂子击禅床阳乌啼时天大晓白云开处月初圆鹫峯峯下诸禅客休把金针半夜穿举阿难偈云本来付有法付了言无法各各须自悟悟了无无法师云后来子孙不肖祖父田园不耕不种一时荒废向外驰求纵有些少知解尽是浮财不实所以作客不如归家多虚不如少实上堂举马祖因僧问如何是祖师西来意祖云近前来向汝道僧近前祖拦腮一掌云六耳不同谋师云古人尚乃不同谋如今无端聚集一百五六十人欲漏洩其大事如今忽有明眼人覰见是一场祸事虽然如是如今既到这里将错就错鬼神茶饭也少不得良久云十字街头吹尺八酸酒冷茶愁杀人以拂子击禅床上堂举赵州因侍者报云大王来也州云万福大王侍者云未到在州云又道来也师云头头漏泄罕遇仙陀归宗道侍者祇解报客争知身在帝乡赵州入草求人不觉浑身泥水举德山因廓侍者问从上诸圣向什么处去也山云作么作么廓云勅点飞龙马跛鼈出头来山便休去明日山浴出廓过茶与山山抚廓侍者背一下云昨曰公案作么生廓云这老汉方始瞥地山又休去师云德山持聋作哑虽然暗得便宜廓公掩耳偷铃争奈傍观者丑举兴化谓克宾维那曰汝不久为唱导之师宾曰不入这保社化曰会了不入不会了不入宾曰总不恁么化拈棒宾拟议化便打复曰克宾维那法战不胜罚钱五贯充设堂饭至来日斋时自白槌曰克宾维耶法战不胜不得喫饭抽单出院师云克宾维那失钱遭罪有理难伸兴化以刚决柔未足光也因僧驰书至上堂举玄沙令僧驰书上雪峯峯上堂开见白纸三幅乃示众云会么僧云不会峯曰君子千里同风僧回举似沙沙云山头老汉蹉过也不知师云丛林异解莫知其数有云雪峯才接得书无语识破他开见是白纸呈似大众更说道理是两重蹉过了也有云雪峯见处未必不及玄沙玄沙见处未必过于雪峯此二父子相见递相唱和贵要话行有云玄沙若无此语佛法争到今日殊不本其宗源但恣识情计度如斯见解自误犹可误他别人同安今日不惜眉毛布施大众雪峯不道无长处既被玄沙识破直至如今雪不出上堂举云门问僧今日供养罗汉罗汉还来也无僧无语门代云三门头合掌佛殿里烧香师云归宗即不然有水皆含月无山不带云且道是同是别上堂举智门宽问五祖戒暑往寒来则不问林下相逢事若何戒云五凤楼前听玉漏宽云争奈主山高案山低戒云须弥顶上击金钟师云戒禅师只解步步登高且不会从空放下若是归宗则不然远涉烟尘则不问林下相逢事若何云汉王有道成无道争奈案山低主山高范蠡论功却不功举智门游山回首座与众出行接座云和尚游山巇崄不易门拈拄杖云全得这箇力座乃进前夺却抛向一边门放身便倒大众遂进前扶起门拈拄杖一时趁散回顾侍者云向尔道全得这箇力师云智门虽然会起会倒不觉弄巧成拙上堂举智门祚因僧问如何是般若体门云蚌含明月僧云如何是般若用门云兔子怀胎师云大小智门却向言语中明体用黄龙即不然如何是般若体一堆屎如何是般若用一堆屎中虫示众云钟楼上念赞床脚下种菜时如何黄檗胜禅师云勐虎当路坐上堂云菩提离言说从来无得人须依二空理当证法王身且道何名二空理人空法空内空外空凡空圣空一切法空二空之理总为诸人说了也且道何名法王身四大五蕴行住坐卧开单展钵僧堂佛殿厨库三门无不是法王身若能于此荐得干坤大地日月星辰穿过尔诸人眼睛四大海水流入尔诸人鼻孔方知释迦弥勒授记但是虚名临济德山棒喝权为假道以拂子击禅床下座上堂云十方佛土中唯有一乘法头上是天脚下是地作么生说箇一乘法良久云开单展钵岂不是一乘法拈匙把箸岂不是一乘法遂拈拄杖云这箇是什么若唤作一乘法眉须堕落以拄杖卓禅床下座上堂云三祖曰圆同大虚无欠无余良由取舍所以不如在诸佛而不增处凡夫而不减既不增不减为什么有证无上菩提为什么有堕在生死只为良由取舍所以不如诸佛无心故证无上道凡夫有心故堕在生死所以教中道梦幻空花如水中月生死涅槃同空花相于此见得毕钵巖前休话会曹溪路上好商量以拂子击禅床下座上堂云然僧家居山好离欲寂静是沙门法有经教可披可阅有知识可参可问所以有僧问云居弘觉大师僧家毕竟如何觉云居山好僧礼拜起觉云尔作么生会僧云僧家毕竟于善恶生死逆顺境界其心如山之不动觉乃打一棒云孤负先圣丧我儿孙觉乃问傍僧尔作么生会其僧礼拜起云僧家毕竟居山眼不观玄黄之色耳不听丝竹之声觉云孤负先圣丧我儿孙师云且作么生道得一句不孤负先圣不丧儿孙若人道得到处青山无非道场若道不得有寒暑兮促君寿有鬼神兮妬君福以拂子击禅床下座春雨淋漓连宵彻曙点点无私不落别处且道落在什么处自云滴破汝眼睛浸烂尔鼻孔偈颂答张职方梦幻年光过耳顺茆庵草座颇相宜日高一钵和罗饭禅道是非都不知不知犹作不知解解在功成百鸟奔欲绝㘅花箇中意江心明月岭头云三关师自颂生缘有语人皆识水母何曾离得鰕但见日头东畔上谁能更喫赵州茶我手佛手兼举禅人直下荐取不动干戈道出当处超佛越祖我脚驴脚并行步步踏着无生会得云收日卷方知此道纵横同总颂至缘断处伸驴脚驴脚伸时佛手开为报五湖参学者三关一一透将来师住归宗时遣化至虔上还白曰虔有信士刘君临行送至郊外祝曰为我求老师偈一首为子孙世世福田明年师以偈寄之虔上僧归庐岳寺首言居士乞伽陀援毫示汝箇中意近日秋林落业多师居黄檗积翠菴时豫章帅程公辟以诗招住翠巖师和之白发满头如雪山尫羸无力出人间翻思有负公侯命旦夕彷徨益厚颜及程归朝阅二年复除江西漕师以颂寄之洪井分飞早二年林间仕路两相悬近闻北阙明君诏又领江西漕使权列郡望风皆草偃故人高枕得云眠马尘未卜趋何日预把音书作信传答邹长者短序长书皆典雅五言七字更工夫若能言行长相顾万古新昌君子儒日往月来如掷梭年颜不觉暗消磨劝君早践菩提路世谛喽啰不用多时人心地长蒿芜受报因兹错道涂举世不论僧洎俗要须言行与相符久闻斋素好持经钦羡莲花火里生浮世劳劳皆梦幻叮咛只此是前程仆者言归不暂居聊成数偈答君书烟霞幸得为隣并从此相知德不孤黄龙慧南禅师语录续补