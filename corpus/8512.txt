云外云岫禅师语录X卍XXX云外和尚语录序自佛法离而为禅禅有五派今行于四方者有二曰临济曰曹洞然学禅者流多宗临济而曹洞为孤宗以洞显于四明者正觉禅师宏智其杰然者也由是学者慕而师之故宗洞者四明为多今云外岫公其一也师道德日月焜燿丛林而学徒从之其所与游者又皆当世名卿硕儒师在天宁日与余家太傅公往来为最熟公甞示师所寄诗余时恨未之识及分教象山而师主智门始得为方外交师气貌粹温言辞简质信所谓有德之人乎既而小师士惨出师语一编俾余序余涉世多虞置身寂寞际当闷瞀时则取玩以洗涤尘虑因得徧观其为诗有盛唐浑厚之风其为序䟦疏论则文彩璨然至于偈颂拈赞之类余虽不能尽通其义以意观之皆非苟作也吁德行人之根本也言语特其枝叶耳未足为师止也师年尚彊师道将行必能大振宗风言满天下此录云乎师名云岫云外其号也时X大德庚子夏六月三日象山文学椽陈晟谨序太白峯为屏廿里松为座云影藏身几多人蹉过不蹉过元是隰州古佛再来切忌机前说破且道说破后如何夜明帘挂须弥巅走盘珠向空中堕幻住老人中峯拜赞云外和尚语录目次住智门禅寺语录拈古颂古佛事祖赞偈颂序䟦等传附录X云外和尚住智门禅寺语录小师比丘士惨编入院小参旃檀丛林旃檀围绕荆棘丛林荆棘围绕师子丛林师子围绕虎狼丛林虎狼围绕白嵓山中四种丛林杂然而陈山僧寻常不曾拣择明白到此不免弹指一下教他虎狼化为师子荆棘化为旃檀不言自化不治不乱便见旃檀林无杂树郁密深沉师子住卓拄杖曰师子哮吼上堂夜半金乌出寥寥照寰宇两眼对青山通身泪如雨正恁么时湖州道场寺里通禅师伏虎佛成道上堂大觉世尊腊月八夜子正四刻覩明星而悟道引得后代儿孙夜半染皁智门昨夜伤风打嚏凑得恰好上堂说禅有四种义有时意到句不到空中书字有时句到意不到题目分明有时句意俱到弓蛇巳辨有时句意俱不到切忌死却若也恁么商量全体病有句意岁旦上堂拈香曰凤历增新三百六十日有终有始金轮统御八万四千岁弥久弥长上堂结足圆蒲万仞崖头做梦留心方册大洋海底寻鍼全身扑落时梦破方醒一念不移处鍼存始悟X且道悟后如何还我鍼来结夏小参圆觉伽蓝随处建立圆裹三世无坏无杂过去诸如来斯门巳成就现在诸菩萨今巳入圆明未来修学人当依如是住白嵓山下有古招提十方禅流来此聚会九十日如来圣制各各禁足护生各各克期取证山僧与诸人同身共命修清净行入于神通大光明藏其间或有外道异见者彷彷彿彿者非我同智者贬向他方世界何故鹭鹚立雪非同色明月芦花不是他举古德道十方同聚会个个学无为此是选佛场心空及第归颂曰久渴逢甘雨他乡见故知洞房花烛夜金牓状元归上堂崑崙之水易发少林之春难芳一臂忽断九秊顿忘雷晕纹于象齿花酿蜜于蜂房派列枝分兮子孙繁碎乌非马似兮言语文章谢初书记上堂学而时习之不亦悦乎有朋自远方来不亦乐乎人不知而不愠不亦君子乎且道打鼓陞堂因甚读论语一篇以楔出楔解夏小参四月十五日不结而结住在半途七月十五日解而不解归家稳坐山僧九十日内途中之事诸人不知诸人九十日内家中之事山僧尽知既然知了克期取证得与不得拈放一边只如目连尊者佛欢喜日僧自恣日以百味饮食安盂兰盆中施佛及僧以报父母长养慈爱之恩还有衲僧气息也无良久曰仁者见之谓之仁智者见之谓之智举洞X山价祖示众秋初夏末东去西去万里无寸艹处去浏阳菴主闻云出门便是艹拈曰浏阳菴主恁么道多少人不敢出门上堂半夜噼破太空太阳正照白昼掩却万象生铁一团二俱列下别有商量南海观音菩萨端坐水月道场谢尊侍者上堂春山叠乱青春水漾虗碧寥寥天地间独立望何极明觉祖师落处侍者知得山僧拄杖子亦知得卓拄杖曰侍者知得上堂三十年前湖州道场山下沈十二郎家牯牛生箇牸犊说向诸人诸人不信山僧亲到他屋里借看两角指天四蹄踏地尾巴摇风鼻孔取气牙齿未生便晓得耕田耙地底事且道是诧异不诧异抚禅牀曰天下无人知此意佛涅槃上堂二月十五日西天中印土娑罗双树间有一佛灭度名曰释迦文声教大流布二千年后东震旦国白嵓山下有个儿孙烧香追慕且道慕个甚么八十种好黄金躯天上人间无觅处谢海藏主上堂西风凋木叶蟋蟀啼坏墻明月照破屋露冷黄金牀藏经一卷儒书一章读不成句书不成行天空地阔谁商量上堂曙色才分鸡便唱春风未动鸟先啼一牀胡蝶家家梦祖意无人肯入思请两班上堂左顾右盻皆我良辅云生兮从龙风生X兮从虎山僧坐绳牀说禅按拄杖作主良久曰普结夏小参此僧伽蓝有大界相四角标石东南角东北角西南角西北角循绳结界之后名曰净地夏三月衲子安居越大界相者是破戒比丘智门恁么告报或有僧出云者里不是学毗尼处何得作者语话禅和家以四大部洲为大界相东去也得西去也得南去也得北去也得山僧被伊此问只得低头归方丈何故将谓无人举西天以蜡人为验此土以铁弹子为验若依西天法令违越此土清规若依此土清规违越西天法令智门不免别立规章且道以何为验待拂子悟道上堂蟋蟀啼坏墻虾蟆叫春水时节使之然处处聒人耳观世音菩萨寻声救苦救他不得却来问山僧道别有个甚么道理即向他道止止开炉上堂以拂子打一圆相云范围天地竖拂子云者个是百丈悟底沩山拨底智门今日发辉乌薪千百万辈放光现瑞去也尽大地人不妨向火冬至上堂一句子玄中玄妙中妙寒暑不相干阴阳不相到必竟如何通耗鹭鸶立雪非同色明月芦花不似他上堂万松和尚举圆觉经曰居一切时不起妄念不于诸妄心亦不息灭不住妄想境不加了知不于无了知不辨真实不好诸禅德滹沱河氷合果有此事只是其间水性不变X除夜小参千嵓带雪万水生氷今夜寒极岁极明朝日新月新山僧禅牀角头拂子长时间挂不犯纤尘信手拈来春回大地展慈容于释迦老子收怒气于金刚眼睛只者一着最妙最灵今正是时如何委悉浩浩尘中寻不见见无见处却分明举北禅烹露地白牛公案颂曰分岁家贫无可有白牛牵出为人烹堂中不问僧多少一箇还他一分羮元宵上堂山僧夜来得一非常之梦梦见东大洋海底点一椀灯直得四大海水光明灿烂照见鱼龙虾蟹一一分明娑竭罗龙王与诸龙王往帝释天宫启白其事帝释天会诸天及诸龙王同下娑婆世界中寻问有何缘因故现斯瑞山僧于是梦觉今朝恰值元宵节不合说此一梦供养诸人诸人若也信得及自然光明灿烂若也不信又争恠得解夏上堂荡尽是非窠窟截断葛藤露布今日放开布帒不要东去西去拗折拄杖向者里住何故碧眼胡僧坐九秊心胆浑如生铁铸谢照藏主唐侍者上堂如来藏中有一常圆之月大如车轮冷如氷雪犀牛扇子何曾别怒涛推出海恰值中秋节若也唤作白莲花浮出龙王宫我道玉川子胡说乱说上堂达磨眼睛八斛四斗断贯索子穿来诸人面前抖擞天上人间阿谁有谢所翁首座上堂意存言外道在机前求人思搭对X见面懒寒暄古劒长埋匣闲弓不上弦诸人要识真将军么矍铄哉此翁也佛诞日上堂生笤帚作舞烂笆桩冠巾见者以为恠事且道世尊生下一手指天一手指地天上天下唯吾独尊又作么生却较些子谢欧省元上堂流而不返名曰情湛而不摇名曰性灵而不昏名曰神光而不乱名曰明迷此四者为之凡悟此四者为之圣且道是阿谁有此达磨鼻头笔直夫子眼睛漆黑中夏上堂天地热如炉万物同一煑衲僧煑不杀出来拍手舞诸人还委悉么若不鲁三郎神又谁敢高声大语解夏小参三千大千世界悉作秋虫鸣于一切声各不相杂诸人九十日内还曾闻来也未若也未闻直须闻取若也巳闻直须透过若也透得过却来者里与山僧相见山僧与你证明且道证个什么若谓有所证三世诸佛历代祖师天下老和尚不得成等正觉若谓无所证三世诸佛历代祖师天下老和尚不得成等正觉毕竟如何到者里应合自知举明觉祖师道干坤侧日月星辰一齐黑东西不辨南北不分底衲僧甚处见雪窦拈曰不用通报要见何难上堂参禅之士切不得悟道若也悟道百千万劫不得解脱何故一字入公门九牛车不出冬至小参海水缩天风寒一阳破坤六阴生干君子X之道日长小人之道日消智门主丈子去秊也黑甐瓦皮甐瓦地今年也黑甐瓦皮甐瓦地静如山壑动若雷霆有时拈有时放有时横有时竖有时倒有时正今当阳道文明之时且道拈则是放则是横则是竖则是倒则是正则是合作么生通个消息卓主丈曰二十四番花信风秊秊先到梅花树举宏智祖师道浮虗境上新新三世迁移坚牢地中隐隐一阳萌动住而无住密运机轮生而无生玅超影事颂曰发生爪长常如此筋转脉摇休问他动静不干消长事从教门外雪寒多腊八上堂世尊双眼明看天上星智门双眼明看天上星智门双眼瞎世尊双眼明世尊双眼瞎智门双眼明互复二千年彼彼心不平世尊世尊今日谁底时节除夜小参先用后照三百六十日用过了也先照后用新年历头又添一箇照用同时天共白云晓水和明月流照用不同时十二时中却较些子恁么商量总是寻常边事不恁么商量毕竟有何奇特爆竹声中惊𢽳八万种不吉祥事梅花角里吹出八万种吉祥事诸人今夜守岁不要瞌睡两岁结交头有些子诧异且道是什么诧异明朝是大年朝廖胡子出来人事举僧问古德年穷岁尽时如何古德道东邨王老夜烧钱颂曰东邨王老夜烧钱保当新年胜旧年三珓俱通三扣齿太平无事乐平平X解夏小参古人立期立限事无虗设克期取证如鱼饮水冷煖自知所谓时节若至其理自彰今朝圣制告圆时节既至因甚其理不彰诸人直须觉窹始得智门恁么提唱也是为他闲事长无明虽然忽有僧出道长老你寻常多要诸人何不话自山僧向他道老僧有过自能检责诸人有过要且不知且道誵讹在何处寻常一样窻前月才有梅花便不同举鲁祖见僧来便面壁拈曰鲁祖门庭施设故是奇特殊不知灵龟曳尾拂迹迹生上堂深山嵓崖中有一片古意春鸟弄春风一一啼坏了也有僧出云长老喜鹊鸣寒桧心印是伊传岂不是全彰古意即向他道直饶凤凰口里道出来也只不是冬时小参仰山叉手太高皓老布裩黑漆后代儿孙三写乌焉成马以致气候不齐阴阳颠错直饶寒杀热杀岫上座决不随他所转忽然张十一官人道六角池昨夜结氷大雷峯今朝出气又且如何即向他道干你甚么事举明招风头稍硬且归煖处商量拈曰明招太杀欺人一之谓巳甚其可再乎拈古举世尊一日陞座文殊白槌云谛观法王法法王法如是世尊便下座拈曰具世尊眼目识得世尊破绽向世尊痒处一抓三世诸佛历代祖师天下老和尚孰不快畅X举僧问青原如何是佛法大意原云庐陵米作么价拈曰黄金殿上居止者不曾说着尊贵边事说着尊贵边事非黄金殿上之人举僧问马大师离四句绝百非请师直指西来意师云我今日劳倦不能为你说问取智藏去僧去问藏藏云何不问和尚僧云和尚教来问藏云我今日头痛不能为你说得问取海兄僧问海海曰我到者里却不会僧举似大师师云藏头白海头黑拈曰合眼趒黄河一趒趒过清凉世界上自由自在劳倦头痛为人于此最切头白头黑非马祖莫委举百丈上堂常有一老人听法随众散去一日不去丈问云立者何人老人云某甲于过去迦叶佛时曾住此山有学人问大修行底人还堕因果也无对他道不落因果堕野狐身五百生今请和尚代一转语丈云不昧因果老人于言下大悟拈曰不落因果莾莾荡荡招殃祸不昧因果胶胶缀缀曾未舍在彼不脱野狐身在此还成尊贵堕且道如何得勦绝去百丈一箇字黄檗一掌力大用现前不存轨则将谓赤胡须更有胡须赤勦绝了也举云门云光不透脱有两般病一切处不明面前有物是一透得一切法空隐隐地似有物相似亦是光不透脱又法身亦有两般病得到法身为法X执不忘已见犹存堕在法身边是一直饶透得放过即不可子细检点将来有甚么气息亦是病拈曰去得事障犹有理障去得理障犹有清净大病之障犹有一切法空之障去得一切法空之障犹有自见障去得自见障无自见障方得归家稳坐举廓侍者问德山从上诸圣向什么处去山云作么作么廓云敕点飞龙马跛鼈出头来山便休去来日山浴出廓过茶与山山抚廓背一下廓云者老汉今日方始瞥地山便休去拈曰德山行不越阃坐不垂堂尊其居也廓侍者蹑足不得入如鼓瑟于齐王之门者瑟虽巧其如王之不好何举沩山问仰山甚么处来仰云田中来山云田中多少人仰插锹叉手而立山云南山大有人刈茆仰拽锹便行拈曰田中多少人南山大有人刈茆体中全用插锹叉手拽锹便行用中全体沩仰父子相见体用合道刀斧难开举仰山指雪师子云还有过得此色者么云门云当时便与推倒雪窦云只解推倒不解扶起拈曰有雪师子其色难过无雪师子其色难过或有及得此色者可与说白净法举云门问干峯请师答话峯云到老僧未门云恁么则某甲迟也峯云恁么那门云将谓侯白更有X侯黑拈曰一问未来一答先往迅机之作势不可缘云门干峯打哑乐胜他玅舞吹笙管举僧问仰山和尚识字否山云随分僧乃右旋一匝是什么字山于地上书十字僧左旋一匝山改十字作卍字僧画一圆相以两手如修罗掌日月势云是什么字山画一圆相围卍字僧乃作娄至德势山云如是如是汝善护持拈曰龙树现月轮相隐身说法为无相三昧圆相之始也后忠国师付耽源至良五峯制四十则总为六名一圆相二义海三暗机四宗学五意语六默论耽源谓仰山曰国师圆相九十七箇详谶汝躬宜深祕之仰山得而焚之耽源一日上堂仰山作圆相以手托呈却叉手而立耽源交拳示之仰山作女人拜此皆圆相之体也仰山十字即卍字之体也修罗之三昧也太抵圆相有缘起有意语含诸佛之玅义不知者画圆相诳人纰缪也颂古世尊生下一手指天一手指地天上天下唯吾独尊荷叶团团团似镜菱角尖尖尖似锥尀耐古人无意智预先偷我一联诗僧问曹山灵衣不挂时如何山云曹山今日孝满僧云孝满后如何山云曹山好颠酒X孝满曹山脱布衣风流输与大家儿阿爹死了有钱使醉酒狂歌日日嬉临济嘱三圣云吾迁化后不得灭却吾正法眼藏圣云争敢灭却和尚正法眼藏济云忽有人问汝作么生对圣便喝济云谁知吾正法眼藏向瞎驴边灭却破灯盏里巳无油放去光明照九州暴雨暴风吹灭了光明不在旧牀头临济问黄檗佛法大意三度被打有意三回遭点頟无心一跃过龙门归来冷地思量着痛处难忘不是恩郁和尚因看僧问法灯百尺竿头如何进步灯云哑凡看三年一日度桥踏桥板折而悟百尺竿头亲进步分明一哑更无增是谁未到竿头者也说鹏飞九万里云门云闻声悟道见色明心观世音菩萨将钱来买胡饼放下手元来却是馒头打叠行装早出门相逢旧友且论文归家共饮三杯酒不觉天边日又昏俱胝和尚凡有所问只竖一指三月春风开牡丹道人徒说看花还世间不是赵昌手纵有丹青畵亦难踈山到沩山问承师有言有句无句如藤倚树忽树倒藤枯句归何处沩山呵呵大笑X良医捉手病才分玅剂投之不易论一服听他迷闷去三朝五日自还魂马大师不安院主问云和尚近日尊候如何大师云日面佛月面佛真实问安真实答曾无一句是虗言可怜失却当时意直至如今话未圆殃崛摩罗救产难有道君王传号令频催羯鼓要花开眼头一曲风光好日暖莺声出谷来佛事超维那起龛骂三祖忏罪求医笑克宾喫棒出院不落二途全超死见五色祥麟步天岸渊都寺下骨渊而深白而雪髑髅识尽眼睛无血三脚驴子弄蹄行转身踏破澄潭月宁都寺火四大幻躯生死洲渚风静波宁日生西扈以火打圆相云者里识得无相身丙丁童子火中舞衍都寺入骨附师塔用大衍之用明彻生死閙市里脱却根尘漏灯盏元非自已勐火烧作灰犹有者些子且道者些子合作么生安置三月春风一声杜宇复玅回途子归就父云敛青山开塔户X意上人火眼耳鼻舌身意一时丧却色声香味触法依旧如然烈焰堆中君自看通典座火通身是徧身是净缾踢倒识得平生底掷火云勐火何曾烧得死石净头火抛筹作声击石为火荡尽家私寸丝不挂捱到涅槃台里依然只是者箇只者箇讳作火方都寺火方正中直只是者箇生死涅槃只是者箇只者箇是什么石窻灯盏火烧不破幻菴居士火生前频会面死后亦相逢江北江南岸苹花对蓼红幻身灭故幻心亦灭幻心灭故幻尘亦灭幻尘灭故幻灭亦灭幻灭灭故非幻不灭到者里缄庞老之多口破维摩之一默且道只今入大火聚作大佛事又作么生火龙珠飞出脑珊瑚树头日杲杲韩承事秉炬风落黄金叶满门迢迢古路出荒邨劝君直去莫回首归到西方日未昏夫夫妇妇总是因缘世世生生无非眷属生则同生死则同死生死不相离始终为道侣在乡党则称之以仁在宗族则称之以义教子训孙读诗知礼八十三秊转如是经不独一卷X两卷念自已佛何啻千声万声为末后津梁作来生福报是则固是只如固存菴畔智门火把子今日为三世诸佛说法三世诸佛立地听且道听个什么说个什么象山县政实乡有个韩承事倪孺人同日火化火焰里现宝莲花座上升虗空中诸人还见么擡头迟八刻早巳过流沙祖赞达磨圣胄大师破大宗异见开五叶一华空梁王一义坐少林九年深雪之中若不得神光一臂之力灯后之焰几灭而不传六祖大鉴禅师弘持大法代不乏贤花开世界起果满菩提圆得西天衣盂三十三传岂六后之无斯人应垂谶之所言永嘉真觉大师胸中锦绣如春风上苑之花开格外真机似秋水长天之月朗平欺佛祖开化人天到曹谿一宿而回遶禅牀三匝而立是以了生死之迅速破是非之葛藤圆觉塔昭示将来永嘉集大行于世赵州真际禅师号令如军中信旗说法如四时云雨有闻其法者如地含诸种蒙润悉萌百世之后悟其所谓狗子话庭前栢话东院西话犹大悲神呪呪得崖裂水涌非知者莫能知X临济慧照禅师一喝半喝如旱天之雷霆闻之者掩耳惊走及其云行雨施乃能沃润焦枯虽则使来者难为凑泊难中得人则与已类法道光明子孙昌盛本之隆也大慧普觉禅师有时一亘晴空曜灵普照有时干坤黯黑电掣雷奔有时云收大野月印长江有时春雨沃枯花开万卉有时众鸟翔鸣百蛰启户有时北风刮地巨浸腾波有时雪满羣峰千林木折有时蛇虎当途鱼龙纵壑有时分都列邑车马喧阗有时土旷人稀天地寥廓夫尽干坤之音响莫能穷其言尽干坤之事物莫能殚其用由是过犯弥天谪衡阳梅阳十七年冻不死饥不杀依旧归来凌霄峰顶高登猊座一千七百衲子围绕说法夫是之曰大慧竹原元禅师名不在诸方之上位不在诸方之上而道在诸方之上可谓悟后见人而有师承者也垂语曰诸方为人抽钉拔锲解粘去缚我者里为人添钉添锲加绳加缚送向深阬里待他理会今日诸方谁自有此语雪窦明觉禅师襟怀冷澹七十二峯青崔嵬口舌澜翻三万顷湖波浩渺说文章如珠林锦镜花片片而春煖齐发明性地如妙高飞雪叶零零而秋暮半凋言满天下无口过行满天下无怨恶直钩钓骊龙虾鱼蟹鲎何会挂X念传道得天衣冲本秀夫峥嵘三世名盍干坤实丛林宗匠云居晓舜禅师武昌行乞时见刘居士士问古镜话不契被士揖出回洞山理前问山云此去汉阳不远又云黄鹤楼前鹦鹉洲言下大悟方知古镜不在磨不磨照今照古无誵讹自此提唱不落常调只如天寒热水洗脚夜间脱袜打睡早朝旋系行缠风吹篱倒唤人夫噼篾缚起岂是学识中来天童宏智正觉禅师隰州古佛放大光明徧一切处论若盘古开大极之基未足喻其道也大钧播有形之物未足喻其德也月生辉于秋水未足喻其明也霞散彩于霁天未足喻其文也风吹九野之云未足喻其动也山积须弥之土未足喻其静也蜂房酿百花之蜜未足喻其玅也蚁丝穿九曲之珠未足喻其巧也畵堂奏丝竹之音未足喻其声也春风入金谷之园未足喻其色也天子登凤皇翳华芝未足喻其贵也撒珍珠于紫罗帐里未足喻其富也呜乎古人吾不得而见之矣缀谱为其子孙者得无愧乎偈颂读本师语录青旗斜出畵桥西杨柳飞花水满堤一酌误人千日酒醉埋荒冢不思归X寄陈太傅种竹栽花遶屋櫩交僧也学着偏衫时清曾见修文日天子旁搜到傅嵓西菴夜坐一室寒灯坐夜长八千里路到梅阳西山固不如洋屿也道薰风殿阁凉古月号千年桂魄不肯死夜夜在人头上飞每爱中庭一方白长天万里没云时题梓嵓和尚唫卷字字不因容易得灯花曾落五更钟东湖浪濶缾声远流出一谿霜叶风悼清藏主修行众苦人难到六指重来火后寻遗恨百年消不得一声杜宇一关心秋日山行半隖夕阳红树叶一邨鸡犬野人家牧童歌笑牛羊下太古淳风尽属他问法干陀国里旧城河遥忆河边枣树花白象系来年代远荣枯今日事如何金山头陀嵓半间石屋安禅地盍代功高不易磨白蠎化龙归海去山中留得老头陀X鹤林寺夹山当日见船子法眼无瑕亦有瑕一棹朱泾风浪急和根移却杜䳌花呈中竺雪屋和尚重重法界华严境烟柳满城春正深弹指门开相见后善财灰尽一生心访友人菴居好山行尽眼重开菜叶流金逐水来莫谓闲门容易掩松边有路不生苔螺蠃借得桑虫足子孙声声类我祝朝昏只因祝得浑相似代代不能高户门蜜蜂生涯未足怕征科一日园林几度过股倦不嫌花粉重年年只爱子孙多览明觉语瀑雪一千余丈白洞庭七十二峯寒当年若也收归藏此录谁知是别传悼退嵓讲主呈英宗师菴居曾结三年好一住霞城会未期见说即除天竺寺讣闻膓断白头师天宁火后劫火洞然俱坏了随他去又不随他春风吹转烧痕绿楼阁依然有许多X悼灵隐性侍者三唤声中负不平兴师百万欲干城谁知菡萏峰前路削木书名有伏兵礼净慈自得和尚塔六牛图出新丰曲玅唱难齐和转讹慧命一丝门户重不教衰泪落庭莎玅高台上到上头天渐低更擡一步共谁归胸中决得平生事松树枝间独鹤飞读古劒和尚语送是藏主归常州金鍼锋底鸳鸯走玉线蹊中白鹭飞远远洞庭三万顷春波无限绿漪漪观晦菴先生桥图桥上功名五十年贪程谁肯顾危颠世间多说行仁义少似先生行得全逢田叟白发翁翁住那村隔谿烟树竹篱门今年八十浑无力勉强牵牛替阿孙悼猫儿兦却花奴似子同三年伴我寂寥中有棺葬在青山脚犹欠䥴碑树汝功寄东洲和尚西磵菴居紫陌红尘城子里清泉白石乱云中一般门户无喧寂花鸟不来心境空X曹娥江泊舟二首黄绢古碑千载事汀花岸艹旧江邨波心夜夜见明月疑是曹娥堕水魂江上停舟潮未回汉安时事入重思野桥认得前邨路曾读曹娥庙里碑贺𦬊书记笔底钟王通草圣胸中郊岛富唐吟竺仙去后无文佛今日喜逢僧翰林会恩藏主因君每忆云门寺五六年来会两番诗句老随秋𩯭老客身闲似白云闲悼东臯友山和尚握空拳建东臯寺一饭饱多云水僧身死百年曾未减数珠牙齿放光明觉菴和尚室中举行脚明什么边事进云明一色边事菴示竹篦云者个是什么进云竹篦菴擒住痛打一顿因思前事为作一偈室里曾遭痛竹篦等闲放过却成迷思量一色明边事好釆无言答得师灵隐虗舟和尚曾中三夏每室中举不是心不是佛不是物之语三年不易是时如隔罗縠看月不敢下语后移单净慈常提此语忽蹉口自云恁么说话堕三恶道惜不复见者老和尚今作一偈记诸X不是心兮非物佛室中垂语最分明三年果有留心事塔下黄金骨尚灵雪窦石门和尚会中一日晨粥赴堂坐久恍惚中有人曰室中有语凭谁举琴上无絃不必弹惊觉行粥至面前粥罢打鼓入室室中举举一不得举二进云室中有语凭谁举门云更有一句在进云琴上无絃不必弹门云去人不知者谓吾实答此话却是不知是寐语当时不曾说破今作一偈梦得惊人句可疑室中酧话恰相宜南泉庄上油糍供喫着依然疗肚饥遥礼乌山东叟和尚塔拙口无言心自知对人垂泪湿禅衣如今欲说当时事塔在乌山不见师谢天童和尚相访长者车来艹舍荣黄童白叟悉皆惊一香未得谢临屈廿里松云入梦青寄大报国断岸和尚遥忆凤皇山里人梦时相见亦如真老来未尽世间事三十九年独有身悼栖真古帆和尚高梧枝折凤皇飞山色凝愁似死灰惆怅暮春风雨暗百禽多噪闹芳菲送人游钱塘X一湖春水永明寺十万人家丰乐楼拄杖暂游休拗折旧书山舍在明州会独木和尚坐致太平元是我埋兵挑战却输君铁浮图下曾相见灯盏花开五夜春谢高县尹家家户户擎拳拜一邑三乡无抂情百里襟怀秋水净风生波浪月生明再游吴寺南渡吴家三冢寺老僧死尽树重栽遶廊行问无相识认得冥真是旧斋送立维那游天台天台路上寻牛迹瀑雪千寻带月飞见说石桥行不得年年春雨上苔衣会观藏主日月东西行未尽相逢不必问如何山间松食人应少世上黄金梦最多寄虗室和尚共住西山一片云朝昏钟磬亦相闻天台南岳当时事彼彼情怀未得论寄育王东生和尚三十余年无故人只留云外伴闲身夜来梦入宸奎阁户牖重开见日轮寄广恩藏山和尚X陈年佛法无人问黄叶堆金不转官一卷山居诗更好焚香只可作经看畵荷花二首三千美女学宫䊋占断薰风水一方试问畵工何处在移来五月鑑湖凉高擎万柄绿参差匹练横铺锦一机喜对薰风描写得秋风夜雨不敢知夏夜夏夜追凉月满庭谢家池上旧山青自惭无物堪酧对只把禅心伴月明借意王谢家门子弟多风流人物晋山河天荒地老到今日真本兰亭记不磨闻杜䳌山月初明艹树凉客情无奈宿嵓房春风不肯年年歇杜宇兦家怨亦长明定万境无侵一念空尽尘沙界不留踪春风来摘杨花去定起西山古寺钟送陈学录求仕官冷岂知僧又冷殷勤话别上西台金花便是红绡扇取得功名动地来次韵栯堂和尚万籁无声月满山看时容易入时难昔年闽有洪唐X寨争似云中者一关记梦二首兔角峥嵘出象头六街齐打凤皇毬乌投黑沼云将合鹭宿银河月正秋十分清白旧家风明月堂前夜正中四十一条桥暗事眼头只作一桥通秋莺红叶如花晓日晞隔林深处叫黄鹂听来浑似春风语啼向西风不是时秋夜看月木落山空秋最多登楼无奈月明何老僧得句诗偏好夜雪涨谿荞麦花寄鹿苑仲章师兄鹤态鲐形老此骸思君每亦寘吾怀青灯夜榻何时得共话百年心事乖寄象田昙藏主迢迢西望越山青水宿山行是几程为忆象耕遗迹事劳心虽苦未劳形寄象山万松检察诸晜季丹桂联芳贵一门往来时得细论文青黄又见三年别望白嵓山海气昏寄大白古林首座道个青山常举足先师死后过长庚善财不是门门现只要南方佛法行X会法眷泽藏主话尽艰危到夜阑灯花开落两三番弟兄不必频相见须发因愁易得斑寄东禅宗周讲主四海六民皆走利东禅讲主只谭禅何年去住灵山寺招我嵓间看白𤠔题紫石禅房小池窻前凿破十尺土海底潜通百斛泉柳絮化萍飞不到眼头赢得片青天寄同源师兄归受业松菊吹香满旧篱借人屋住不如归胸中岂是无韬略袖手棊边看着棊寄陈掌书兼简阆朋先生道士家边夫子宅灵龟山里锦云阿烧丹果会成仙去应笑儒冠误巳多寄兰屋府教入门便有湘江意数米幽香见屈原萧艾若教同一色清标不在座中看题宣侍者行卷曾𢹂铁网入沧海裹得珊瑚树一株莺脰湖边轻借看十分光彩照吾庐勉日藏主书楞严银钩铁畵胸中有得誉多因写外书何似回心归内典楞严经卷着工夫X答太白宗藏主寄我新诗富且优松涛二十里飕飕老来自觉舌头短每见长篇不敢酧答止侍者何必由他不必传只图无事过年年谁知一枕难成梦落日春山树树䳌寄象山延寿无象和尚瑞云山里善知识道在东南海上行檑鼓转航容易事秋风八月大潮生寄象田斗山和尚长翁留得灵苗别不似将禾唤作禾腊雪喜呈三度白丰年谶在象田多寄智门石心和尚我栽苦瓠连根苦君种甜瓜苦更多自是海边风土别不因种子得来讹岫家居昌国南海上安期先生炼丹之地乡曰安期忆十岁时父𢹂至于家山嘱之曰吾死当葬此地南水上时正朝此处可以荫汝父死日奉遗言而葬焉家废后岫出家从释为僧来多病多难幸不致死今巳六十二岁虽学佛无所知粗明善恶因果不堕凡愚数中实父遗言所及今作一偈以代墓志云千家山里阿爹坟遥想年深艹木昏山外潮回南水上遗言千古及儿孙X哭昌化美父章上舍父德称干岂易酧半生飞梦落侯头一身未遂归宁志闻讣可禁双泪流竹所温府教君子居之何陋有清虗冷澹最深幽春风归在鞭头了早𣆶龙孙又出头寄西野先生西野先生是旧知六年相聚不相违松根石上闲追忆君子当今更有谁寄常乐岊山和尚不乐不居居便乐乐其乐也意如何祖翁田地封疆濶一目秋风占得多寄保宁无门讲主锦障桃花春色里白衣雪屋月明中此时此意无人会海上仙山第一峯题汶藏主行卷玲珑嵓畔看云处恰帻峯头步月时一句庭前柏树子何曾吟作五言诗寄昌化治平和尚老来长忆唐昌寺剃发染衣情未磨万叠山高双㵎急仲宣楼上月明多百舌寻常多逐众禽飞才得春风百㨾啼毛羽不佳谗舌便桃花枝上骂黄鹂X寄五师北山讲主一书不问不相违指迹慕归谁救迟莺脰湖边官驿路舟车十里到𠒎矶楚心荪维那千载骚人沉骨冷氷霜叶底见幽香干坤一种忠良气弹压春风众草芳答法华东洲和尚干戈倒用识安危方便垂慈接箇谁每每见僧陪面笑祖师门户放教低答源侍者铁航未肯下沧海消息无端忽寄来六载雪山明底事不知已眼为谁开病起病起稜层骨数茎尽情提挈强为生思量袯襫当年事道在大雄山上行忆钱塘初心未歇忆钱塘不为闲游再渡江自恨一生多癖病四明山好懒开窻与大知客赵州道个喫茶去一滴何曾湿口唇到此果能相见得不妨全主更全宾忆母二首胞衣缾葬海南边匝地鲸波到眼前有例可攀心未稳蒲鞵卖不直多钱X天不高兮海不深白云飞处定关心蒲鞵难上时人眼那更西风叶落金序䟦南游集序名山胜境古今题咏者多诗胜境则境归于诗境胜诗则诗不入境诗与境合见诗即见境境与诗合见境即见诗苟不然则诗境两失日本旨禅者作天童十咏句意不凡书此以实其美东归集序书同文车同轨形相侔性相似学唐言说道理唤作新罗人元是竺仙子旨禅人吾法属也持唫卷求语书此以发䟦备用清规禅苑清规始自百丈制礼作乐防人之失礼以立中道乐以导性情香烛茶汤为之礼钟鱼鼓版为之乐礼乐不失犹网之有纲衣之有领提纲挈领使无颠乱行之在师匠无其人则纲网衣领颠乱矣庐山东林泽山咸和尚採前后尊宿讲行丛规礼法品分十卷目曰禅林备用威仪细行详释尽美拟镂版流通惜乎归寂临终嘱门人付藏主竭力全其事将济颓绪为千古矜式丁巳解制日谨题宗门嗣法论参禅学道贵在续佛祖慧命非荣身之事也余甞曰嗣其法者有三上士嗣怨中士嗣恩下士嗣势嗣怨X者在道嗣恩者在人嗣势者在已在道者如大火真金在人者如岁寒松栢在已者如春风杨柳立志有殊真伪不等古今丛林皆有之余作此论自愧学陋才谫不敢褒贬是非明之功过后必有班杨史笔作春秋者详而补之东明日和尚住白云山宝庆禅寺诸山疏伏惟佛为度生故现祖由传道而兴幸有前规岂无来学共惟新命白云东明和尚操不群之气挺拔萃之姿先圣室中过蒲团亲面得旨双峨堂上借拂子高声说禅玅尽郢斤斵垩鼻之无犯功过羿射中雀眼而奚偏好雨知时白云当黑诸山勇于劝绍一语决非异词便请着鞭毋令缓辔谨䟽举石门进虎子道外不见表内不见里天地之间无头无尾向之者明背之者暗你等诸人直须道取转身句始得拈云虎子凑步却向别人讨转身句云外和尚语录惨法弟向在智门专以此道为怀稍聧数载间闻裒集先师之语刊梓孝情有在适𢹂卷过予复索遗逸授之以塞来意云刊既成附于后宜其然矣住雪窦山无印识X天童云外禅师传师讳云岫字云外别号方嵓俗姓李氏世为明之昌国人生而身裁眇少精悍有余师事直翁举公剃落究明曹洞宗旨尽其源底且徧叩丛林名宿初住慈谿之石门历象山智门郡之天宁继以三宗四众推挽继竺西坦席升住天童上堂闹市红尘里有闹市红尘里佛法深山嵓崖中有深山嵓崖中佛法山僧昨日出城门闹市红尘里佛法一时忘却了也行到二十里松云便见深山嵓崖中佛法大众且道如何是深山嵓崖中佛法良久曰白云淡泞出没太虗之中青萝夤缘直上寒松之顶谢首座书记藏主上堂以拂子打一圆相云摩诃衍法离四句绝百非又打一圆相云礼用和为贵先王之道斯为美又打一圆相云摩尼珠人不识如来藏里亲收得诸人还见么所见不同互有得失天童这里毋固毋必师说法能巧譬傍引贵欲俯就学者而曲成之至于奔轶绝尘虽鹘眼龙睛亦无窥瞰分洞上一宗之传独赖之三韩日本诸师亦向风趋慕四方访参者无虗日师平生不倨傲不贪积不私食得施利随与人见后生敬之愈谨期任宗门也二时粥饭必掌盋赴堂既寂无余资禅者率钱津送葬于天童待制柳公贯作塔铭X后事弟子大方聘独木昇愚菴省无印证东陵玙五人各足大其宗也玙惟入日本其王诏住南禅天龙二大剎云师甞着宝镜三昧玄义隆传丛林径山兴圣万寿禅寺住持比丘吴郡文琇拜撰附录智门一集武纬文经辨正邪有一百般长短意小如寰宇大如椰鉅元辛丑春灵巖祖缙题附录师赞东明日和尚顶相曰器量宏深范仪出格眉分海峤云眼带鄞江月得古柏传芳之意入玅庄严域之室玄机借路洞水逆流徧正互融功勋不昧有时说一句如须弥顶上击金钟有时说一句如瑠璃殿前栽玉树有时如桂棹兰舟兮自在有时如涛山浪屋兮崩腾泼天声价难收动地风雷易发夫是之谓曹洞十五叶之正传东明禅师丛林禅伯东明录序崑崙之水西涌东渐沧海波浪奔腾扶桑之日东昇X西归竺国干坤普照日本旨侍者坐夏山中出示乃师东明和尚七会语录提唱机缘光明烜爀亦犹水月之大用也洞上一宗枝分派列由是而兴塔铭有云东则东明西则西明道无方所故曰大明斯言尽之矣余无以加饰焉禅林颂古集䟦联珠颂古通集变本加丽勾章棘句愈出而愈多如蜂房酿百华之蜜蚁丝穿九曲之珠食其蜜者念其蜂好其珠者慕其蚁余作是说有客进曰忽遇不食蜜不好珠不嗜语言文字者此集又将奚为余曰病其病者不能自病客惭而退于是乎书至治春天童云岫题师一日问无印曰天童今日大死去也你作么生救印曰请和尚喫饭师曰天童今日大死去也汝不要相救印曰救他作么师又曰天童今日大死去也阿谁与我同行印曰和尚先行某甲随后师呵呵大笑自此师资不爽毫发若沩山之与寂子也云外和尚再住天童诸山疏龙翔笑隐䜣禅师大阳传法立孤犹婴臼之难辨才出山归者如岐邠之众信知在德不在力孰不有祖而有宗惟兹藐然是可忍也气养冲澹语出浑成胸次廓其町畦高风激彼贪懦长空一碧煌煌东方之启明诸峯四围凛凛雪山之太白自有神龙呵护不为尺蠖求伸世X路多岐可以南可以北简书相恤式如玉式如金更始重盟益敦旧好云外和尚住天童诸山疏燕南宪幕萨天钖长庚配残月本论曹洞之孤宗朽索驭奔轮当念东南之大法公既无心而出矣彼虽有力者何为世上优昙释中狮子石门宏远行鸟不逢人沧海浅深谁见莲华初出水况巳入𨞬垂手不妨认影迷头老栢卧波起隰州之无恙异苗翻茂侯杨广之尤灵壮我辅车助君旗鼓哭云外老人东明慧日和尚水天空阔竟忘遥太白巍巍望九霄面目俨然云雨外孰云生死不同条书锓云外岫禅师语录后新丰之道八传于芙蓉而出丹霞淳淳有二神足曰真歇了曰宏智觉觉之嗣为净慈自得晖晖出华藏明极祚祚出灵隐东谷光光传天宁直翁举举传云外岫禅师师之后一世乃绝焉弗闻有继之者然师之履历具载诸愠恕中山菴录足以为后昆师法之模楷也琇南石乃为之传并无异辞也则其德行昭着于丛林者可观焉今也斯录仅存若读之者甞X一脔知鼎味乎嗟乎医病何必求驴䭾药古范师姪甞获旧本于蠧损之余缮写而蓄之久矣花药镛弟将欲绣梓流通征予绪言因略叙师之系谱以题于卷尾延享三秊丙寅夏蕤宾月真歇正传第三十世见住大乘护国禅寺嗣祖毗丘趾慈麟和南拜题日本锲云外岫和尚智门语录缘起镛盖二十余年萍游江湖之间粗知宗派一源无异味也爱读诸家语临济之伙充栋汗牛每叹洞宗之语流于丛林曷其鲜哉先德嘉言懿行不可无纂录也猥摈文字言迹为明道之累葬蠧鱼腹委丙童手吝之于世不酷者乎遂俾指南宝车损坏而失归家之涂泯于嘉言懿行亦不鲜矣古范上人嗜好先德微言誊写此录甞见惠余余阅其唱宗之语直示曲说不规规于洞融摄偏圆自脗合于洞譬如泰云出没纤洪开遮自在也时摊而读之心眼垢消喜不自胜珍袭箧衍谋寿梓者数矣往岁因事僦居武府六阅寒燠饭粥炊玉柴薪爨桂囊无余镪以故宿怀茆塞附之于弁髦比丘庄峯宗见感激宿望喜捐净赀勇为之志可嘉焉于是乎搜罗坠逸仅得数篇赘附卷尾第如厥肇住石门及天宁再迁天童之语泯没X不可知徒抱浩叹耳至师出处履历于南石恕中中峯笑隐传录疏赞中粗备矣金华宋濂亦称师名德配虗谷晦机二师翰林待制柳公贯铭塔石曰宏智古佛重出于世宜哉当胡元之世落落洞宗之裔师孤如景星羣民争覩三韩日本向风趋慕参礼无虗日大凡本邦入于元诸名缁礼觐于师蒙䇿励提奖者于僧史中班班覩焉然至乎鍼芥投契几乏其人镛追想往时师门风峻密鑪锤之玅淘汰之工诸方称了当虎头擎角者亦入师门则如秦武阳负燕地图有事秦庭求于易水生还不得震恐于殿陛而不造堂奥也乎仅得度筹资五人惜乎历三世之传而不聆有嗣者迄于今镛幸而获此录镂版巳成輙识奇遇于卷末丛社弟兄矍然有问来由镛避席曰吾不得知请质之于范上人延享第三年星躔劒昌腊月糓旦关南花药山人稽首拜手敬识于只宁室中