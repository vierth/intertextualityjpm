孟子正义序朝散大夫尚书兵部郎中充龙图阁待制知通进银台司兼曰下封駮事兼判国子监止护军赐紫金鱼袋臣孙奭撰夫揔羣圣之道者莫大乎六经绍六经之教者莫尚乎孟子自昔仲尼既没战国初兴至化陵迟异端竝作仪衍肆其诡辩杨墨饰其淫辞遂致王公纳其谋以纷乱于上学者循其踵以蔽惑于下犹洚水怀山时尽昏垫繁芜塞路孰可芟夷惟孟子挺名世之才秉先觉之志拔邪树正高行厉辞导王化之源以救时弊开圣人之道以断羣疑其言精而赡其旨渊而通致仲尼之教独尊于千古非圣贤之伦安能至于此乎其书由炎汉之后盛传于世为之注者则有赵岐陆善经为之音则有张镒丁公着自陆善经已降其所训说虽小有异同而共宗赵氏惟是音释二家撰录俱未精当张氏则徒分章句漏落颇多丁氏则稍识指归伪谬时有若非再加刊正讵可通行臣奭前奉勑与同判国子监王旭国子监直讲马龟符国子学说书吴易直冯元等作音义二卷已经进呈今辄罄浅闻随赵氏所说仰効先儒释经为之正义凡理有所滞事有所遗质诸经训与之增明虽仰测至言莫穷于奥妙而广传博识更俟于发挥谨上目录孟子注疏题辞解梁惠王章句上梁惠王章句下公孙丑章句上公孙丑章句下滕文公章句上滕文公章句下离娄章句上离娄章句下万章章句上万章章句下告子章句上告子章句下尽心章句上尽心章句下卷一上梁惠王章句上疏梁惠王章句上正义曰自此至尽心是孟子七篇之目及次第也总而言之则孟子为此书之大名梁惠以下为当篇之小目其次第盖以圣王之盛唯有尧舜尧舜之道仁义为首故以梁惠王问利国对以仁义为七篇之首也此篇凡二十三章赵氏分为上下卷此上卷只有七章一章言治国以仁义为名二章言圣王之德与民共乐恩及禽兽三章言王化之本在于使民养生丧死之用足备四章言王者为政之道生民为首五章言百里行仁天下归之六章言定天下者一道而已不贪杀人者人则归之七章言典籍攸载帝王之道无传霸之事其余十六章分在下卷各有言说大抵皆是君国之要务故述为篇章之先凡此二十三章既以梁惠王问利国为章首遂以梁惠王为篇名公孙丑以下诸篇所以次当篇之下各有所说云章句者章文之成也句者辞之绝也又言章者明也总义包体所以明情者也句必联字而言句者局也联字分疆所以局言者也注云梁惠至例者也正义曰案史记世家云魏之先毕公高之后也武王伐纣而高封于毕是为毕姓其后绝封为庶人或在夷狄其裔曰毕万事晋献公献公十六年以魏封毕万为大夫卜偃曰毕万之后必大矣万满数也魏大名也毕万封十一年献公卒毕万之世弥大从其国名为魏氏生武子武子生悼悼生嬴嬴生魏献子子生侈侈之孙曰魏桓子桓子孙曰文侯文侯卒子击立为武侯武侯卒子罃立为惠王惠王二十一齐赵共伐我邑于是徙都大梁然则梁惠王是武侯之子名罃谥曰惠谥法云爱人好与曰惠汲冢纪年云梁惠成王九年四月甲寅徙都大梁字林云王者天地人一贯三为王天下所法也是时天下有七王者魏赵韩秦齐楚燕七雄之王也云论语或以弟子名篇而有卫灵季氏之篇者如颜渊子路子张是弟子名篇也赵岐所以引而为例疏孟子见梁惠王至何必曰利正义曰此章言治国之道当以仁义为名然后上下和亲君臣集穆天经地义不易之道故以建篇立始也孟子见梁惠王者是孟子自齐至梁见惠王也王曰叟不远千里而来亦将有以利吾国乎者王号也以业为言也曰发语词也叟尊老之称也言惠王尊老孟子也惠王尊孟子曰叟不远千里之路而至此相将亦有以利益我国乎云亦与乎者况外物不可必又非可止于一事耳故云亦乎与论语云不亦说乎不亦乐乎同孟子对曰王何必曰利亦有仁义而已矣者是孟子答惠王也言王何必特止曰财利我亦有仁义之道以利益而已上利以财利为言下利以利益为言王曰何以利吾国大夫曰何以利吾家士庶人曰何以利吾身上下交征利而国危矣者是孟子托言也言惠王今问我曰何以利益我国则为王之大夫必问我曰何以利益我家为大夫既欲利益其家则为王之士庶人亦必问我曰何以利益我身假使上至下至于士庶人皆且取其利益而国必危乱丧亡矣王以国为问大夫以家为问士庶人以身为问者王称国故以国问大夫称家故以家问士庶人无称故以身问而已万乘之国弑其君者必千乘之家千乘之国弑其君者必百乘之家者孟子言上下交取其利而国丧亡者是万乘之国弑其君者必千乘之家所弑也无它焉则千乘之家欲以万乘之利为多也千乘之国弑其君者必百乘之家所弑也亦无它焉是百乘之家欲以千乘之利为多也云弑者自下杀上谓之弑万取千焉千取百焉不为不多者孟子言凡欲天子之万乘者且于其内取千乘而为天子之诸侯欲诸侯之千乘者且于其内但取百乘而为之大夫是亦不为少矣何必交相争夺慕多为胜耶苟为后义而先利不夺不餍者孟子言且令臣庶皆后去其仁义而先且以自利则不交相杀夺故不足自饱餍言必杀夺如千乘夺取万乘百乘夺取千乘然后为饱足也未有仁而遗其亲者也未有义而后其君者也者孟子言未有心存乎仁而遗弃其亲者亦未有存义而后去其君者王亦曰仁义而已矣何必曰利者孟子重嗟叹其祸故曰王今亦当曰亦有仁义而已矣何必特止言其利一说云是惠王悟孟子之言为是而以己言为非故亦应之曰仁义而已矣何必言利注云孟子至见之正义曰案魏世家云惠王三十五年惠王以厚币招贤者邹衍淳于髡孟子皆至梁是也注曰辞也至之魏正义曰词也从口乙声亦象口气出也刘熙曰叟长老之称依皓首之言父矩也家长率教者云去齐之魏者案史记列传云孟子事齐宣王宣王不能用乃适魏是也注征取也至俱也正义曰征正也盖言君子至于利也非释之而弗取也特不可交征而正取之尔犹季氏聚敛以弱鲁赵孟资之倾晋之类故也引论语曰放于利而行多怨者证其上下交征利而国危亡之意也孔曰放依也每事依利而行取怨之道也云交俱也盖云俱皆也注万乘至万乘也正义曰案司马法云六尺为步步百为亩亩百为夫夫三为屋屋三为井井十为通通十为成成方十里成十为终终十为同同方百里同十为封封十为畿畿方千里有税有赋税以足食赋以足兵一同百里提封万井定出赋六千四百井戎马四百匹兵车百乘此卿大夫采地之大者也是谓百乘之家一封三百一十六里提封十万井定出赋六万四千井戎马四千匹兵车千乘此诸侯之大者也是谓千乘之国天子畿方千里提封百万井定出赋六十四万井戎马四万匹兵车万乘故称万乘之主云夷羿弑夏后者引之以语千乘取万乘也案鲁襄四年左传曰昔有夏之方衰也后羿自鉏迁于穷石因夏民以代夏政杜预曰禹孙大康淫放失国夏人立其弟仲康仲康亦微弱仲康卒子相立羿遂代相号曰有穷后为少康所灭注云夷羿者左传襄四年杜注云夷氏也故云夷羿注云齐崔卫甯晋六卿等正义曰此引之以证百乘取千乘也齐崔崔杼为齐之大夫语云崔子弑齐君襄公二十五年左传云崔杼作乱是也卫甯甯喜也为卫大夫史记世家卫献公十八年甯惠子与孙文子逐献公献公奔齐齐置献公于聚邑孙甯共立定公弟秋为卫君是为殇公殇公十二年为晋平公所执献公复入卫后元年诛甯喜又襄二十六年书甯喜弑其君剽是也六卿魏献子与韩宣子赵简子智文子中行氏子范献子六人是也史记世表云昭公二十八年六卿诛公族分其邑各使其子为大夫故也注周制至不多矣正义曰周制盖言周之所制也王制云君十卿禄是也云钟量名也晏子曰齐旧四量豆区釜钟四升为豆四豆为区四区为釜釜十为钟是也注苟诚也至欲矣正义曰语云苟子之不欲苟能正其身之苟同去厌者说文云餍饱也字从厌从食也饱则厌食也此一章遂为七篇之首章疏孟子见梁惠王至岂能独乐哉正义曰此章言圣王之德与民共乐恩及鸟兽则忻戴其上大平化兴无道之君众怨神怒则国灭祀绝不得保守其所乐也孟子见梁惠王王立于沼上顾鸿雁麋鹿者是孟子在梁时见惠王立于沼之上而顾盼鸿雁麋鹿之状也曰贤者亦乐此乎者是惠王称誉孟子为贤者问孟子亦乐此池沼之上而顾盼鸿雁麋鹿乎云乎意恐孟子乐与不乐所以云乎而作疑之之辞也孟子对曰贤者而后乐此不贤者虽有此不乐也者是孟子答惠王言唯有德之贤者为君然后得乐于此如君之不贤虽有此鸿雁麋鹿之顾亦不得其乐也诗云经始灵台经之营之庶民攻之不日成之经始勿亟庶民子来者至鱼跃是孟子为王诵此灵台之诗以证贤者而后乐此也言文王规度始于灵台而经营之际众民皆作治之故台不期日而有成言其成之速也既成之速文王未尝亟疾使民成之用如此之速也是众民自然若子来如为父之使耳故如此之速也王在灵囿麀鹿攸伏麀鹿濯濯白鸟鹤鹤者言文王在灵囿之时麀鹿皆安其所而伏卧以怀其妊又且不惊动非特不惊动又且濯濯然而肥饱非特麀鹿之肥饱其于白鸟又且鹤鹤然而肥泽也麀鹿牝鹿也王在灵沼于刃鱼跃者言文王在灵沼之时则鱼盈满乎沼中又且跳跃喜乐如也言其鱼之微物亦且得其所也文王以民力为台为沼而民欢乐之谓其台曰灵台谓其沼曰灵沼乐其有麋鹿鱼鳖者是孟子至此又自言文王作台沼之意而感喻于惠王也文王虽以民力为其台沼然而民皆喜乐而为之如谓其台沼则曰灵台灵沼也以灵台灵沼云者谓其文王之德化亦乐其有之行如神灵之所至故谓其台沼必曰为灵台灵沼凡此者无他焉是众民感文王之德化亦乐其有鱼鳖禽兽之多以奉养文王也已古之人与民偕乐故能乐也者言古之贤君如此文王与民同其乐故能得此台池之乐也汤誓曰时日害丧予及女皆亡者是孟子引商书谓桀于是时无道暴虐百姓故百姓皆欲与汤王共伐之汤于是往伐临于众中诰誓之曰是日桀当大灭我与女众共往灭之一云时日害丧予及女皆亡者是桀云故汤誓引而言之也谓桀云天有是日犹吾之有民日曷有亡哉日亡则吾与民亦俱亡矣民欲与之皆亡虽有台池鸟兽岂能独乐哉者是孟子首对惠王曰不贤者虽有此不乐也故引此桀而证其言也言桀为不贤之君民亦欲与汤共伐之虽有台池鸟兽岂能得独享其此乐哉言不能得乐也注云诗大雅至成之也正义曰周诗大雅篇名曰灵台注云天子有灵台者所以观祲象察气之妖祥也神之精明者称曰灵四方而高曰台文王受命于周作邑于丰立灵台又案春秋传曰公既视朔遂登观台以望而书云物为备注言文王至使也正义曰案灵台之诗笺云亟急也度始灵台之基众民各以子成父事而来攻之注云麀鹿至泽好正义曰毛氏注云麀鹿牝鹿也囿所以域养禽兽也天子百里诸侯四十里笺云攸所也言所游伏毛注云濯濯娱游也鹤鹤肥泽也注文王至鱼鳖正义曰诗注云沼池也刃满也笺云灵沼之鱼盈满其中皆跳跃亦言得其所注云汤誓至亡之正义曰汤誓商书之篇名也案史记云是日何时丧予与女皆亡骃注曰尚书大传云桀云天之有日犹吾之有民日有亡哉日亡则吾亦亡矣尚书孔安国注云比桀于日曰是日何时丧我与女皆亡欲杀身以丧桀是也檀弓云子卯不乐郑注云纣以甲子死桀以乙卯亡也疏梁惠王曰至民至焉正义曰此章言王化之本在于使民养生丧死之用足备然后导之以礼义责己矜穷则斯民集矣王侯自称曰寡惠王与孟子曰寡人之于国尽其心而为民耳矣耳矣者言至极也言河内凶荒我则移徙民于河东之地河东粟多我则移之于河内河东之地凶荒我则又如此而移民故曰亦然也察邻国之政无如寡人之用心者察详视也言详视邻国之君无有似寡人如此之用心者然而邻国之人民不加益其损寡人之人民不加益其多是如之何故曰邻国之民不加少寡人之民不加多何也遂以此而问孟子孟子对曰王好战请以战喻是孟子答惠王言惠王心好征战故孟子请以战事比喻而解王意填然鼓之兵刃既接弃甲曳兵而走或百步而后止或五十步而后止以五十步笑百步则何如者是孟子言战事之语也填塞也又满也赵氏云鼓音盖言鼓音之充塞洋洋而盈满也言鼓音既充塞盈满于战阵之际则兵刃刀枪既以交接兵刃既交接乃弃去其甲曳散其兵而反走者或百步之间而止或五十步之间而止以五十步之间而止者则笑走至百步之间而止者则王以为如何曰不可直不百步耳是亦走也惠王答孟子言凡征战之际鼓音既填然则不可弃去其甲曳散其兵而相笑走也虽有走或只止于五十步或有止于百步言其但自弃甲曳兵而反走者是虽止于五十步不至于百步然皆是走也岂可以五十步笑百步哉故曰直不百步耳是亦走也曰王如知此则无望民之多于邻国者是孟子答惠王言惠王如能知此不可以五十步笑百步则王无更望其国民加多于邻国也意谓王既好征战而残民而以转粟移民为尽心欲望民加多于邻国是亦五十步笑百步之走者也不违农时谷不可胜食至不王未之有也者是皆孟子又为王陈其王道也言使民无违夺其春耕夏耘秋收三时之要则五谷丰盛饶穰虽胜食之多亦不可尽也密细之网不入于洿池则鱼鳖不可胜食斧斤以草木零落之时入山林不以草木生长之时入之则材木不可胜用也谷与鱼鳖既不可胜食材木既不可胜用是使民得以养生丧死无怨恨于不足也五亩之宅栽墙下以桑则年至五十之老可以着其绢帛鸡豚狗彘不失其养字之时则年至七十之老可以食其肉百亩之田不夺其耕耨之时则七八口之家可以无饥凡云可者但得过而已未至于富足有余也谨庠序教化之宫以申举孝悌之义而富以教之则头班班然而半白者不自负戴于道涂之间矣无他人皆知孝悌之义为之壮者必代之尔故曰班白者不负戴于道路矣是则五十之老足以衣帛七十之老足以食肉而黎庶之民故不饥不寒然而君上能如此而民不归往而王之者必无也故曰未之有也狗彘食人食而不知检涂有饿莩而不知发人死则曰非我也岁也是何异于刺人而杀之曰非我也兵也者是孟子以此讽惠王也言人君但养其狗彘而食人之所食而王不知检敛道涂之间有饿死者而王不知发仓廪以救赈之见其人死则推之曰非我之罪是岁之罪也言是岁之凶荒而疫死之也是何异于执其兵器而刺杀人而曰非我杀也是兵器自杀之类也王无罪于岁则天下之民至焉者是孟子讽之而又诫之也言王傥人饿死不归罪于岁但责己而改行则天下之民莫不归往而至焉耳为惠王好征战以麋烂其民故以此讽之注云王侯自称孤寡正义曰礼云诸侯与民言自称曰寡人在凶服曰孤老聃云王侯寡不谷是也注云魏旧河东至河内正义曰案地理云魏地觜觿参之分野其界自高陵以东尽河东河内河东本殷之旧都周既灭殷分其地畿内为三国诗风邶鄘卫是也注云战事正义曰庄公十一年左传曰皆阵曰战杜预云坚而有备各得其所成败决于志力者也注填鼓音兵以鼓进以金退正义曰贾逵云填塞也满也礼云色容填填史云车马骈填云兵以鼓进以金退者案周官大司马辨鼓铎镯铙之用以教坐作进退疾徐疏数之节云鼓人三鼓司马振铎群吏作旗车徒鼓行鸣镯车徒皆行鸣铙且却是也注使民得三时务农不违夺其要时正义曰王制云用民之力岁不过三日周礼内人职云凡均力政以岁上下丰年则公旬用三日焉中年则公旬用二日焉无年则公旬用一日焉语云使民以时包注曰作使民必以其时不妨夺农务荀卿曰春耕夏耘秋收冬藏四者不失时故五谷不绝而百姓有余食是五谷不可胜食也注数罟至不得食正义曰释云数密也罟网也荀子曰网罟毒药不入泽洿池渊沼谨其时禁故鱼鳖优多而百姓有余用注云食足之外可货易也注时谓至有余正义曰周官山虞掌山林之政令云仲冬斩阳木仲夏斩阴木郑注云阳木春夏生阴木秋冬生者若松柏之属一云阳木生山阳在南者阴木生山阴在北者荀卿曰斩伐养长不失其时故山林不童而百姓有余材也注庐井至衣帛矣正义曰案周礼云乃经土地而井牧其田野九夫为井四井为邑遂人掌邦之野辨其野之土地上地夫一廛田百亩莱五十亩余夫亦如之中地夫一廛田百亩莱百亩余夫亦如之下地夫一廛田百亩莱二百亩余夫亦如之郑司农云户计一夫一妇而赋之田其一户有数口者余夫亦受此田也廛居也莱谓休不耕者郑玄云廛城邑之居汉志云六尺为步步百为亩亩百为夫夫三为井井方一里是为九夫八家共之各受私田百亩公田十亩是为八百八十亩余为廛舍里有序而乡有庠序以明教庠以行礼而视化焉其有秀异者移乡学于庠序庠序之异者移国学于小学小学之异者移于大学命曰造士行同能偶则别之以射然后爵命焉此先王制士处居富而教之之大略也王制云五十异粮始衰六十非肉不饱七十非帛不暖八十非人不暖九十虽得人不暖是古者五十乃衣帛矣注言人君至救之也正义曰饿死者曰莩诗曰莩有梅莩零落也者案毛诗而言也毛诗云莩落也笺云梅实尚余而未落是其解也疏梁惠王曰至死也正义曰此一段宜与前段合为一章赵氏分别之章指言王者为政之道生民为首以政杀人人君之咎犹以自刃疾之甚也梁惠王曰寡人愿安承教者是惠王原安意承受孟子之教令也孟子对曰杀人以挺与刃有以异乎者是孟子答惠王故托此而问惠王言杀人以杖与刃有以各异乎云乎者是又孟子未知惠王以为如何故疑之也曰无以异者是惠王答孟子之问言以杖杀人与刃杀人无以各异是皆能杀人也以刃与政有以异乎者孟子复问以刃与政杀人有以异曰无以异也者惠王复曰政之杀人与刃之杀人亦无以异也言致人死则一也曰庖有肥肉厩有肥马民有饥色野有饿莩此率兽而食人也者是孟子之讽惠王也言庖厨之间有肥肉栈厩之中有肥马而民皆有饥饿之颜色郊野之间又有饿而死者此乃是王率兽而食人也兽相食且人恶之为民父母行政不免于率兽而食人恶在其为民之父母也者孟子言兽畜自相食如虎狼食牛羊且人犹尚恶见之况为民之父母其于行政以治民尚不免驱率兽而食人安在其为民之父母也言行政如此不足为民之父母也仲尼曰始作俑者其无后乎是孟子引仲尼之言也言仲尼有云始初作俑偶人者其无后嗣乎无他焉是为其象人而用之也故后有秦穆公以生人从葬故曰其无后嗣也注梃杖也正义曰释文云梃木片也注俑偶人也正义曰记云孔子谓为俑者不仁埤仓云木人送葬设关而能踊跳故名之曰俑鲁文公六年秦穆公卒以子车氏之三子奄息仲行针虎为殉杜预曰以人从葬曰殉诗有黄鸟之篇以哀三良是也孟子讽之故曰如之何使斯民饥饿而死疏梁惠王至勿疑正义曰此章指言百里行仁则天下归之以政伤民民乐其亡以梃服强仁与不仁也梁惠王曰晋国天下莫强焉叟之所知也者是梁惠王欲问孟子之谋策也言晋国为天下之最强叟必知之及寡人之身东败于齐长子死焉西丧地于秦七百里南辱于楚寡人耻之愿比死者壹洒之如之何则可者是惠王言晋国逮及寡人之身东则见败于齐而杀死其长子西又丧去其地于秦七百里南又常受辱于楚寡人心甚愧耻之今愿近死不惜命者一洗除之当如之何谋则可以洗除此耻孟子对曰地方百里而可以王者是孟子答惠王言古之圣君其地但止于百里尚可以王天下也王如施仁政于民省刑罚薄税敛深耕易耨壮者以暇日修其孝悌忠信入以事其父兄出以事其长上可使制梃以挞秦楚之坚甲利兵矣者是孟子言王自今能施仁政以及民又省去其刑罚轻其税敛使民皆得深耕易耨壮者以闲暇日修孝悌忠信入闺门之内以奉事其父兄出乡党之间以奉事其长上凡能如此虽作一捶梃亦可以鞭挞秦楚之坚甲利兵矣然以秦楚有坚甲利兵而以一挺可鞭挞者盖秦楚常违夺其农时使民不得耕耨也故云彼夺其民时使不得耕耨以养父母又云父母冻饿兄弟妻子离散彼陷溺其民王往而征之夫谁与王敌者言民既不得耕耨以奉养父母则为父母者被寒冻饥饿兄弟者与妻子者皆离背散各彼秦楚陷溺其人民如此而王往彼正其罪夫更谁敢御王之师而为王之敌者故曰仁者无敌王请勿疑者是孟子请惠王行此仁政而往正其罪而无敌如所谓仁者无敌是也遂请之行而无更迟疑也前所谓闲暇日者盖言民于耕耨田地之外有休息闲暇之日也注韩赵魏至强焉正义曰案史记年表云定王十六年魏桓子与韩康子赵襄子三人败知伯于晋阳乃至分其地故号为三晋是为强国云东败于齐而丧长子者案史记世家惠王三十年魏伐赵赵告急于齐齐宣王用孙子计救赵魏遂大兴师大子申自将攻齐遂与齐人战败于马陵是也云西丧地于秦者案史记年表云周显王十五年秦与魏战元里斩首七千取少梁南则常辱于楚马陵者案徐广云地在于元城卷一下梁惠王章句上疏孟子见梁襄王至谁能御之正义曰此章言定天下者一道仁政而已不贪杀人人则归之是故文王视民如伤此之谓也孟子见梁襄王出语人曰望之不似人君就之而不见所畏焉者是孟子在梁见襄王而语于人曰远望之襄王而不似人君言无人君之威仪也就而近之而不见所畏焉言无人君操柄之威也卒然问曰天下恶乎定者是孟子语于人言襄王卒暴而问我曰天下谁能定吾对曰定于一者言我对之曰定天下者在乎仁政为一者也孰能一之是孟子言襄王又问谁能仁政为一对曰不嗜杀人者能一之者是孟子言我复答之唯不好杀人者能以仁政为一也孰能与之者言襄王又问谁能与之不好杀人者对曰天下莫不与也言我对曰天下之人无有不与之也王知夫苗乎七八月之间旱则苗稿矣天油然作云沛然下雨则苗浡然兴之矣其如是孰能御之者是孟子比喻而解王之意也故问襄王曾知夫苗乎言夫苗自七八月之时则干旱而无水苗于是枯稿上天油然而起云沛然而降雨则枯稿之苗又浡然兴起而茂其不嗜杀人者能一之有如此苗而兴茂谁能止之也又言如有行仁而天下莫不与之谁能止之而不与也今夫天下之人牧未有不嗜杀人者也至谁能御之者是孟子因比喻苗而解王之意又以此复详明之欲使襄王即晓之也言今天下为牧养人民之君未有不好杀人者也言皆好杀人若有不好杀人者则天下之人民皆延颈而望王以归之矣诚如此上言之者则民皆归之亦若水之流自上而下其势沛然而来谁能止之言无人能止之也注襄谥也至仪正义曰案世家云惠王在位三十六年卒子赫立是为襄王襄王在位六年卒谥曰襄谥法云因事有功曰襄又曰辟土有德曰襄注周七八月夏之五六月正义曰周之时盖以子之月为正夏之时建寅之月为正是知周之七八月即夏之五六月也王笑而不言疏齐宣王至未之有也正义曰此章言典籍攸载帝王道纯桓文之事谲正相纷拨乱反正圣意弗珍故曰后世无传未闻仁不施人犹不成德衅钟易牲民不被泽王请尝试欲践其迹答以反本惟是为要此盖孟子不屈道之言也无传霸者之事也齐宣王问曰齐桓晋文之事可得闻乎者齐宣是齐威王之子辟彊是也谥为宣言齐宣王问孟子曰齐威公小白晋文公重耳二霸之事可得而闻之乎孟子对曰仲尼之徒无道桓文之事者是以后世无传焉臣未之闻也者是孟子答齐宣王之言也言自孔子之门徒无有道及桓文二霸者事是以后世无传焉故臣于今未之曾闻知也云臣者是孟子对王而言故自称己为臣也无以则王乎者孟子言无以问及宓牺以来至文武周公之法尚当以王者之道为问耳曰德何如则可以王矣者齐宣又问孟子言德当何如则可以为王曰保民而王莫之能御也者孟子言当安民而为之王则天下之民莫之能止御之也曰若寡人者可以保民乎哉者宣王又自问只如寡人之德可以安民乎王恐德不足以安民故问之也曰可者孟子言如王之德可以安民也曰何由知吾可也者宣王又问孟子何缘而知吾之德可以安民曰臣闻之胡龁曰王坐于堂上有牵牛而过堂下王见之曰牛何之至以羊易之者是孟子因胡龁之言而答宣王之问也胡龁王之左右近臣言尝闻胡龁曰王坐于庙堂之上有牵牛自堂下而过者王见之而问牵牛者曰其牛牵去何所牵牛者对之曰相将以为衅钟也王对牵牛者曰舍去之我不忍其牛之恐栗若无罪之人而就于所死之地者也牵牛者又对曰如若王之所不忍则废去衅钟之礼与王复与牵牛者曰涂衅祭钟之礼何可得而废以羊更易之而已不识有诸者是孟子又未知齐宣王还是有此言故问宣王曰不识有诸曰有之者宣王答孟子以为是有此言也曰是心足以王矣者是孟子于此言知王有此不忍之心故足以为王矣百姓皆以王为爱也臣固知王之不忍也者孟子言然百姓尽以王为爱财也臣素知王有不忍之心故如此也王曰然者宣王复亦自谓百姓是有此疑也诚有百姓者齐国虽褊小吾何爱一牛即不忍其觳觫若无罪而就死地故以羊易之也者宣王言诚有百姓以我为爱财者齐国虽曰褊小狭隘我亦何独止爱其一牛即是不忍见其牛之恐栗如无罪而就于所死之地又为衅钟不可废故以羊更之也宣王必以羊易牛者以其羊之为牲次于牛也故以羊易之曰王无异于百姓之以王为爱也以小易大彼恶知之王若隐其无罪而就死地则牛羊何择焉者孟子对宣王言王无怪百姓皆谓我为爱财也以羊之小而易牛之大彼百姓之人安知王以为不忍见其恐栗又为衅钟不可废故以羊易之之意也彼必曰王若隐痛不忍见牛若无罪而就所死之地则牛与羊何择焉言羊之与牛是皆若无罪而就死也何独择取其牛而以羊就死也王笑曰是诚何心哉我非爱其财而易之以羊也宜乎百姓之谓我爱也者是宣王自笑以其已之心不如是故笑之也笑而言曰傥如此者是何心哉然我非爱其财故以羊易牛也云此者宣王又疑孟子亦以为然故以此言复答之也宜乎百姓不知我之意而谓我爱财也曰无伤也是乃仁术也见牛未见羊也君子之于禽兽也见其生不忍见其死闻其声不忍食其肉是以君子远庖厨也者孟子复解王之自责之意也言如此亦无伤害于为王也此亦为仁之一术耳无他是见其牛之觳觫未见其羊之觳觫也凡君子之于禽兽见其生貌则不忍见其就死闻其鸣声则不忍食其肉是以君子之人凡于庖厨烹炙之事所以远去之也王悦曰诗云他人有心予忖度之夫子之谓也者是宣王见孟子解其已意故喜悦之而引诗之文而言也他人有心予忖度之二句是小雅巧言之诗也宣王引之而为如夫子之所谓也云夫子者宣王尊孟子为夫子也夫我乃行之反而求之不得吾心夫子言之于我心有戚戚焉者宣王言我既行之事尚且反而求之于己而不得其心之所之自今夫子言之于我心中戚戚然有动也此心之所以合于王者何也者宣王言虽有是心其所以得契合于王者是如之何也曰有复于王者曰吾力足以举百钧而不足以举一羽明足以察秋毫之末而不见舆薪则王许之乎者是孟子欲以此比喻而解王也言今有人复白于王曰我力能举得三千斤之重而不能举一羽毛之轻目之明能观视其秋毫之末锐而不能见一大车之薪木则王信乎否乎曰否者是宣王答之曰凡如此云者我不信也今恩足以及禽兽而功不至于百姓者独何与者孟子复以此讽之也言今王有恩德足以及其禽而其功绩不至于百姓者王独以为何如然则一羽之不举为不用力焉舆薪之不见为不用明焉百姓之不见保为不用恩焉故王之不王不为也非不能也者孟子又言苟如是一羽之轻所以不能举者为其不用力也一车薪之大所以不见之者为其不用明也今百姓所以不见安者为其不用恩也故王之所以不为王是王之不为也非不能也曰不为者与不能者之形何以异者是宣王问孟子言不为与不能二状何以为异也曰挟太山以超北海语人曰我不能是诚不能也为长者折枝语人曰我不能是不为也非不能也故王之不王非挟太山以超北海之类也是折枝之类也者是孟子又以此比喻而解王问不为与不能之异状也言今有人云挟太山而超过北海而语人曰我不能挟太山超北海此真不能也如为长者按摩手节而语人曰我不能为长者按摩手节是耻见役使但不为之耳非不能也今王之所以不王非是挟太山超北海之类也是不为长者折枝之类也以其不为之耳老吾老以及人之老幼吾幼以及人之幼天下可运于掌者是孟子欲以此教宣王也言敬吾之所敬以及他人之所敬者爱吾之所爱以及他人之所爱者凡能推此而惠民则治天下之大止如运转于掌上之易也诗云刑于寡妻至于兄弟以御于家邦者是孟子引大雅思齐之诗文也言文王自正于寡妻以至正于兄弟自正于兄弟以至临御于家邦言凡此是能举此心而加诸彼耳故推恩足以保四海不推恩无以保妻子古之人所以大过人者无他焉善推其所为而已矣者孟子言为君者但能推其恩惠故足以安四海苟不推恩惠虽妻子亦不能安之古之人君所以大过强于人者无他事焉独能推其所为恩惠耳盖所谓老吾老以及人之老幼吾幼以及人之幼又如诗云文王刑于寡妻至于兄弟以御于家邦是其善推其所为之意旨故也今恩足以及禽兽而功不至于百姓者独何与者孟子复言非王不能但不为耳故复云然权然后知轻重度然后知长短物皆然心为甚王请度之者孟子又托物而讽王也言为之权与度然尚能知其轻重长短其权度之为物也然尚皆然而人心又甚于权度故请王自忖度之耳抑王兴甲兵危士臣构怨于诸侯然后快于心与者抑辞也与语曰抑为之不厌之抑同孟子又以此数事而测王之意也言抑是王欲兴起甲兵以伐人危士臣以即戎不以为危事外结怨于诸侯如此且然后快乐其心与王曰否者宣王答之以为不如是也言我何肯快心于此数事我但将以求吾所大欲耳曰王之所大欲可得闻与者是孟子欲知王之所大欲故问之曰王大欲可得而闻之乎王笑而不言宣王知已之所欲甚大但笑而不言也曰为肥甘不足于口与轻暖不足于体与至不足使令于前与者是孟子又以此四事而测王所大欲也言王之所大欲是为其肥甘之味不足以供于口与抑是其声音之乐不足供听于王之耳与便嬖之幸不足使令于王之前与采色之饰不足供视于王之目与然此数事而为王之诸臣者皆足以供奉王矣而王岂用为此者与故继之曰王之诸臣皆足以供之而王岂为是哉又曰否吾不为是者宣王答之曰我不为是四者之事也曰然则王之所大欲可知已者孟子言如是则王之大欲我今可得知已欲辟土地朝秦楚莅中国而抚四夷也者孟子知王以此为所大欲也以若所为求若所欲犹缘木而求鱼也者孟子言王如若以此欲开辟其土地而求其广又欲朝秦楚之诸侯以临莅其中国而抚安四夷为所大欲是若缘乔木之上而求其鱼也王曰若是其甚与者宣王亦谓己之大欲若此求鱼之甚与曰殆有甚焉缘木求鱼虽不得鱼无后灾以若所为求若所欲尽心力而为之后必有灾者孟子言王如此大欲殆有甚于缘木求鱼也缘乔木而求鱼虽不得鱼又且无后灾难所及而王如若以所欲假使尽心力而为之后亦必有大灾难所及也曰可得闻与者是宣王又问孟子欲求知其大灾难也曰邹人与楚人战则王以为孰胜者孟子以此比喻而解王也言邹之小国与楚之大国战斗则王以为谁国胜之曰楚人胜者宣王答孟子以为楚之大国人胜之也曰然则小固不可以敌大寡固不可以敌众弱固不可以敌强者孟子言如是则小国固不可敌大国人之寡少固不可以敌人之众多劣弱固不可以敌强悍也海内之地方千里者九齐集有其一以一服八何以异于邹敌楚哉者孟子又言今海内之地方千里者有九而齐国但集而有一且以一而服八是何以异于邹国之小而敌楚国之大哉言与此无异也王如欲服之盖当反行王道之本耳故云盖亦反其本矣今王发政施仁至孰能御之者孟子于此教宣王王道之本也言今王发政而施仁使天下为之仕者皆欲立于王之朝廷耕者皆欲耕作于王之郊野商贾皆欲藏于王之市行旅皆欲出于王之道途凡天下欲疾恶其君者又皆欲奔赴王而告诉之其如此天下皆归之谁能止御之也商贾汉书云通财鬻货曰商白虎通云卖曰贾行旅者师旅也说文云军五百人也王曰吾惛不能进于是矣原夫子辅吾志明以教我我虽不敏请尝试之者宣王欲孟子明其王道而教之也故曰我之惛乱不能进于此仁政原夫子辅我志以明白教我也我虽不能敏疾而行之但请尝试教之如何耳曰无恒产而有恒心者惟士为能若民则无恒产因无恒心苟无恒心放辟邪侈无不为已至未之有也者是孟子为宣王陈王道之本而教之者也言无常生之业而有常善之心者惟士人为能有之言士穷则独善其身不求苟得故能有常心也若民则迫于穷困不能守其常善苟无常生之业遂因之而无常善之心苟无常善之心则放辟邪侈之事无有不为及其陷溺于罪然后又从而诛戮之是若张罗网而罔民也安有仁人之君在位而以罔民而可为之也故明哲之君制别民之生产必使其民仰而上之则足以奉事父母俯而下之则足以畜养妻子丰乐之岁终身饱足凶荒之年又免其死亡然后驱率而从善教故其民从其善教亦轻易也自今之君制民之产仰则不足以奉养父母俯则不足以畜养妻子虽丰乐之岁终身又且劳苦而凶荒之年又不得免其死亡如此则民惟独于救死尚恐其不足何有闲暇而修治礼义哉言无及修其礼义也王欲行之则盍反其本矣者言王欲行之则何不反其王道之本五亩之宅至未之有也是又孟子为宣王陈王道之本其说已在前此更不解疏注宣谥也至齐也正义曰周显王二十七年史记云齐威卒子辟疆立是为齐宣王在位十九年卒谥曰宣谥法云善问周达曰宣云齐桓公小白者庄公八年左传云齐僖公母弟曰夷仲年生公孙无知有宠于僖公弑君自立九年春弑无知庄公纳子纠桓公小白自莒入于是立为桓公元年史记云桓公小白元年春齐弑无知五年与鲁人会柯七年始霸会诸侯于鄄云晋文公重耳者史记云周襄王十六年晋文公重耳立是为元年又云晋献公五年伐骊戎得二姬归生奚齐其娣生卓子骊姬嬖欲立其子重耳者乃献公娶于戎得二女大戎狐姬之所生也十二年居重耳于蒲城二十六年献公卒立奚齐里克杀之及卓子又立小戎所生夷吾者为晋惠公七年重耳闻管仲死自狄之齐十四年惠公夷吾卒遂立重耳为晋文公九年在位卒云孟子不得行道故仕于齐齐不用乃适梁者案史记列传已说在梁王段注云宓羲至闻也正义曰宓羲古帝王氏也即伏牺氏也五霸者即齐桓晋文秦缪宋襄楚庄是也崔李云夏昆吾殷大彭豕韦周齐桓晋文是也谓之霸者把也把持诸侯之权也案国语亦然荀子云仲尼之门人五尺之竖子言羞称乎五霸是仲尼之徒无道桓文之事者之证也注云觳觫牛于到死地处恐貌正义曰案广雅有云觳觫死貌是也云周礼大祝堕衅逆牲逆尸令钟鼓者郑司农云堕衅谓荐血也凡血祭曰衅既堕衅后言逆牲容逆鼎是也盖古者器成而衅以血所以厌变怪御妖衅衅钟之衅谓之衅亦治乱谓之乱之类也云天府云上春衅宝钟及宝器者宝钟宝器玉瑞玉器之美上春孟春也又言衅谓以杀牲以血血之也盖衅之法其来有自矣周之所衅又非止此而已如大司马于军器小子于邦器小人于龟器鸡人于鸡大祝逆牲小祝祈号皆在所衅也注爱啬也正义曰释文云啬爱瀒也字法从来来也来者而藏之故田夫谓之啬夫音廪书云啬夫驰是也注百钧三千斤也正义曰律历志云铢两斤钧石本起于黄钟之重一龠容千二百黍重十二铢二十四铢为两十六两为斤三十斤为钧重一千五百二十铢四钧为石重百二十斤以此推之则百钧是三十斤也注太山北海近齐正义曰案地理志云齐地南有太山城阳北有千乘清河是也注权铨衡至度物也正义曰权重衡平衡所以任权而均物平轻重也释文云铨平木器又曰铨衡也权称锤也度者分寸尺丈引也所以度长短也本起于黄钟之长以子谷巨黍中者子谷谷子在地即黑黍中者不大不小言黑黍谷子大小中者率为分寸一黍之广度之九十分黄钟之长为十分十分为寸十寸为尺十尺为丈十丈为引法用铜高一寸广二寸长一丈而分寸尺丈存焉注八口之家次上农夫正义曰王制制农田百亩百亩之分上农夫食九人其次食八人孟子云一夫百亩百亩之粪上农夫食九人上次食八人是也此云八口之家所以特指次上农夫者而已斯亦举其次而见上下之意耳卷二上梁惠王章句下疏正义曰此卷赵氏分别为第二卷也故云梁惠王章句下今据此卷章指凡十六章一章言人君田猎以时钟鼓有节与民同乐二章讥王广囿专利以严刑陷民三章言圣人乐天事小以勇安天下四章言与天下同忧乐者不为慢游恣溢之行五章言齐王好色好货孟子推以公刘太王好货色与民同之六章言君臣上下各勤其任无堕其职七章言人君进贤退恶八章言孟子云纣以崇恶失其尊名九章言任贤使能不遗其学十章言征伐之道在顺民心十一章言伐恶养善无贪其富以小王大十二章言上恤其下下赴其难恶出于已害及其身十三章言事无礼之国不若得民心与之守死善道十四章言君子之道正己在天强暴之来非已所召独善其身而已十五章言太王居邠权也效死弗去义也十六章言谗邪构贤贤者归于天不尤人也凡十六章合上卷七章是梁惠王篇有二十三章矣故各于卷首总列其章目而分别其指焉疏庄暴见孟子至则王矣正义曰此章言人君田猎以时钟鼓有节发政行仁民乐其事则王道之阶在于此矣故曰天时不如地利地利不如人和矣与民同乐也庄暴见孟子曰暴见于王王语暴以好乐暴未有以对也者庄暴齐臣也庄姓也暴名也言庄暴见孟子谓暴朝见于齐王王语暴以好乐之事暴是时未有言以对答之曰好乐何如者故庄暴问孟子以谓王之所以好乐是如之何孟子曰王之好乐甚则齐国其庶几乎者孟子答庄暴之问也言齐王之好乐至甚则齐国庶几其治安乎他日见于王曰王尝语庄子以好乐有诸者是孟子自见庄暴言好乐之后他一日见于齐王而问之曰王曾与庄子语以好乐之事还有此言否乎孟子称庄子不称曰暴者是孟子尊王之臣故不欲称其名也王变乎色曰寡人非能好先王之乐也直好世俗之乐耳者是齐王自孟子问之后变其常容而有愤怒之色盖愤庄暴言己之好乐于孟子也故答孟子曰寡人不能好古圣王之乐古圣王之乐如黄帝之咸池尧之大章舜禹之韶夏商周之武是也但能直好世俗乐耳如郑卫之声是也曰王之好乐甚则齐其庶几乎者孟子复对王而言也言王之好乐至甚则齐几乎治安孟子言齐国其庶几乎以对庄子对之齐王则止曰齐其庶几乎者盖对庄子则称其国及对齐王故不必称国焉耳今之乐犹古之乐者是孟子见齐王言不能好先王之乐直好世俗之乐故以此言今之乐亦若古之圣王乐也但其要在能与民同听乐为乐耳遂以此问之曰可得闻与者是齐王问孟子言古今之乐一同宁可得而闻知之与曰独乐乐与人乐乐孰乐者是孟子欲以此问王使王知与民同乐乐为乐也故问之曰王独作乐为乐邪与人同乐为乐邪曰不若与人者是齐王答孟子亦以为独乐乐不若与人同乐为乐也曰与少乐乐与众乐乐孰乐者是孟子复问王与少人同乐为乐与众人同乐为乐孰乐邪曰不若与众者齐王亦复答孟子以为不若与众人同乐为乐也臣请为王言乐孟子于此知齐王亦识与众同乐之意乃为王陈其独乐与众同乐之效故不待王问而自请言之也今王鼓乐于此至与民同乐也者皆孟子陈独乐与众乐乐之文也言今王鼓作其乐于此国也百姓之人闻王钟鼓之声与管籥之音举皆疾痛其头又蹙頞愁闷而交相告曰我王之好作乐为乐发赋徭役使我至于此之极也父子不得以相见兄弟妻子又皆离散之以其如此故百姓所以头痛蹙頞愁闷也又言今王田猎于此国百姓之人闻王车马之音见羽旄之美好举皆蹙頞愁闷疾痛其首而交相告曰我王之好田猎禽兽如何使我供给役使不得休息而至于如此之迹覂父子不得以相见兄弟妻子皆离散之然则王之鼓乐田猎而百姓皆如此者无他事焉是王之不与民同其乐也言今王鼓乐于此国百姓闻王钟鼓之声管籥之音举皆欣欣然有喜色而交相告曰我王庶几无疾病也何以能鼓乐于此言百姓皆欲之康强不特止于庶几无疾病也苟即庶几近于无疾病则王亦何以能鼓乐也又言今王田猎禽兽于此国百姓之人闻王车马之音见羽旄之美好举皆欣欣然有喜色而交相告曰我王即庶几近于无疾病又何以能田猎也此言又欲王之康强不特止于庶几无疾病也然则王之鼓乐田猎百姓皆如此欲王之康强者无他事焉是王能与民同其乐也言今之王能与民同乐为乐则为之王者矣云鼓乐者盖钟以止为体鼓以作为用故凡作乐所以谓之鼓乐也云音与声者盖钟鼓言声以其声之单出故云声也管籥车马言音以其音之杂比故云音也然车马亦谓之音者盖升车则马动马动则鸾鸣鸾鸣则和应故也声之与音合而言之则声音则一也别而言之则单出为声杂比为音诗云嘒嘒管声此言管籥之音是声音之通论也齐王悦南郭先生吹竽廪食以数百人喜邹忌鼓琴卒授之国政是安知与众乐乐邪此孟子所以陈其与民同乐之意也注郑声也正义曰论语云郑声淫以其能惑人心也孔传云郑声惑人心其与雅乐同也注鼓乐至百姓愁正义曰周礼鼓人掌教六鼓以节声乐钟师掌金奏注云以钟鼓奏者先击钟次击鼓以奏九夏夏大也乐之大歌有九王夏肆夏昭夏纳夏章夏齐夏族夏裓夏骜夏凡九夏是也故附于此云管笙籥箫或曰籥若笛而有三孔者案礼图云笙长四尺诸管参差亦如鸟翼尔雅曰大笙谓之巢小者谓之和郭璞尔雅云二十三管为箫风俗通云舜作竹箫以象凤翼周礼笙师掌教吹籥后郑云籥如笛有三孔是也诗云左手执籥盖邶诗简兮之篇文也注云籥六孔言硕人多才艺又能籥舞言文武备也释云首头也頞鼻颈也言齐王击鼓作乐其使民徭役苦楚皆蹙其鼻颈而愁闷也注田猎至奔走也正义曰释云猎田也蒐狩苗狝是也案鲁隐公五年左传云春蒐夏苗秋狝冬狩皆于农隙讲武事也杜预曰蒐索择取不孕者苗为苗除害也狝杀也以杀为名顺秋气也狩围守也冬物毕成获则取之无所择也羽旄者案左传鲁襄公十四年范宣子假羽旄于齐定公四年晋人假羽旄于郑杜预曰以析羽为旌为王者斿车之所建也又案司常九旗之数又有全羽析羽释云全羽析羽直有羽而无帛也云天时不如地利地利不如人和盖公孙丑篇文也疏齐宣王至不亦宜乎正义曰此章讥王广囿专利严刑陷民也齐宣王问曰文王之囿方七十里有诸者是宣王尝闻文王有囿方阔七十里故见孟子问之还是有之否孟子对曰于传有之者孟子答之以为书传之文有言也曰若是其大乎者宣王怪之以为文王囿如此之阔大民犹尚以为之小也曰寡人之囿方四十里民犹以为大何也者宣王又问孟子言寡人之囿但方阔四十里而民犹尚以为之大是如之何其差也曰文王之囿方七十里刍荛者往焉雉免者往焉与民同之民以为小不亦宜乎者孟子言文王之囿方阔七十里而采刍草薪木之贱人与猎雉鸟兔兽者皆得往其中而有所取之是其与民同共之故民以为小不亦宜乎也臣始至于境问国之大禁然后敢入者孟子对王称臣言自臣始初至于王之齐境问其王国禁令然后乃敢入其国中也臣闻郊关之内有囿方四十里杀其麋鹿者如杀人之罪则是方四十里为阱于国中民以为大不亦宜乎者孟子言自臣入王郊关之内乃闻王有苑囿方四十里之广其有于中杀其麋鹿者如杀其人之罪而科之如此则是王为阱陷方四十里之广于国中以陷其民也故民以为大不亦宜之乎凡此是皆孟子讥王之专利而不与民同也传云天子之囿方百里大国四十里次国三十里小国二十里文王之国百里之国或者以谓有七十之里为苑囿是如之何其差殊不知文王百里之国是其始封之时制也七十里之囿乃文王作西伯之时有也周制上公封四百里其食者三之一岂七十里之囿特止山川不可食之地与彼有子虚者以谓楚地方千里而囿居其九是可食之地亦鞠为游畋之地耶是安知周制之法与注云文王在岐山之时虽为西伯土地尚狭而囿以大者正义曰案郑玄诗谱云周之先公曰太王者避狄难自豳始迁焉商王帝乙之初命其子王季为西伯至纣又命文王典治南国江汉汝坟之诸侯是文王继父之业为西伯于岐邑也商之州长曰伯谓为雍州伯也子夏云王季以九命作伯于西文王因之亦为西伯焉论语云三分天下有其二以服事殷是时宜七十里之囿而民犹以为小也注郊关齐四境之郊皆有关者正义曰周官闾师掌国中及四郊之人民司马法曰王国百里为郊二百里为州三百里为野四百里为县五百里为都载师掌任土之法以宅田土田贾田任近郊之地以官田牛田赏田牧田任远郊之地杜子春云五十里为近郊百里为远郊云四境郊皆有关者盖四郊之门也疏自齐宣王至惟恐王之不好勇也正义曰此章言圣人乐天贤者知时仁必有勇勇以讨乱而不为暴则百姓安之齐宣王问曰交邻国有道乎者是宣王问孟子以交接邻国其有道乎孟子对曰有者孟子欲陈古之圣王而比之故答之曰有道也惟仁者为能以大事小是故汤事葛文王事昆夷至于时保之者是皆孟子陈古之圣王而比之之文也言惟有仁者之君乃能以大而奉事其小是故葛国之伯不祭祀而汤且遗之牛羊而助之是汤事葛也文王西有昆夷之患而以采薇薄伐肆不殄厥愠是文王事昆夷也昆夷西戎之国也惟智者乃能以小奉事其大是故太王去邠避狄始事之以皮币珠玉犬马而不免是大王事獯鬻也勾践退会稽身自官事吴王夫差是勾践事吴也勾践越王也以大奉事其小是乐行天道如天无不覆者也以小奉事其大以其量时畏天者也故乐天者如汤文遂能安天下畏天者如大王勾践遂能安其国故诗之周颂我将之篇有云畏天之威于时保之盖言成王能钦畏上天之威故能安持盈守成太平之道也此孟子所以引之而证其言王曰大哉言矣寡人有疾寡人好勇者宣王谓孟子之言大不合己意故答之曰大哉言矣以言其寡人有疾而疾在于好勇也对曰王请无好小勇夫抚剑疾视曰彼恶敢当我哉此匹夫之勇敌一人者也者是孟子又答宣王言宣王也今请之无好其小勇也夫按剑瞋目疾视而号于众曰彼安敢当敌我哉此则一匹夫之小勇只可以抵敌于一人者也故曰王请大之也诗云王赫斯怒爰整其旅以遏徂莒以笃周祜以对于天下者此诗大雅皇矣之篇文也孟子所以引此者盖欲言文王之勇而陈于王也故曰此文王之勇也其诗盖言文王赫然大怒以整其师旅以止往伐莒以笃厚周家之福以扬天下之名也言文王亦一怒而安天下之民者谓文王亦以此一怒而安天下之民也书曰天降下民作之君作之师惟曰其助上帝宠之四方有罪无罪惟我在天下曷敢有越厥志者此周书之文也孟子所以又引此书云者盖又欲言武王之勇而陈于王也言天生下民而立之君师以治以教之惟曰其在助相上帝宠安四方有善有恶皆在我天下安有敢违越其志者也一人衡行于天下武王耻之此武王之勇也者一人指纣而言之也言纣一人纵横逆行其道而不顺其天故武王心愧耻之于是伐纣也凡此是武王之大勇也而武王于是亦一怒而安天下之民故曰武王亦一怒而安天下之民今王亦一怒而安天下之民民惟恐王之不好勇也者孟子言今王若能如文王武王一怒而安天下之民则天下之民惟恐王之不好勇也注葛伯不祀至小者也正义曰书云葛伯不祀汤始征之孔安国云葛国也伯爵也汤居亳与葛为邻葛伯不祀汤使人遗之牛羊又不祀汤又使入往为之耕是其助之也诗云混夷兑矣惟其喙矣谓文王也者盖引大雅绵之篇文也笺云混夷夷狄国也见文王之使者将士众过己国则惶怖惊走奔突入柞棫之中而逃甚困剧也又云駾突也喙困也赵注引此而证以解作文王事混夷大与诗注不合又云大王避狄文王伐混夷成道兴国其志一也是文王未尝事之也今孟子乃曰文王事混夷者混夷西戎之国也诗之采薇云文王之时西有昆夷之患注云混夷西戎也是也今据诗之笺云乃曰伐昆夷与孟子不合者盖文王始初事之卒不免故伐之也始初之时乃服事殷之时也赵注引混夷兑矣惟其喙矣盖失之矣注獯鬻至其国也正义曰案匈奴传云唐虞以上有山戎犭佥狁獯戎居于北边夏道衰公刘变于西戎邑于豳其后三百余岁戎狄攻大王亶父亶父走于岐山后至六国遂为匈奴是也云越王勾践退会稽而身自官事吴王夫差者案史记世家云吴王阖庐十五年伐越至吴王夫差元年悉以精兵伐越败之越王勾践乃以甲兵五千人栖于会稽请委国为臣妾是也贾逵曰会稽山名也注周颂我将之篇至太平之道正义曰笺云于时于是也言成王畏天之威于是得安文王之道是其解也注疾视至敌也正义曰庄书云蓬头突鬓瞋目而语此庶人之勇无异于斗鸡一旦命已绝矣是与此同意注大雅至小勇正义曰案大雅皇矣之篇其文乃曰以遏徂旅今孟子乃曰以遏徂莒者又案春秋鲁隐公二年书莒子盟于密则莒者密之近地诗言密之众孟子言密之地其旨同也注尚书逸篇正义曰案周书泰誓篇今有云天佑下民作之君作之师惟其克相上帝宠绥四方有罪无罪予曷敢有越厥志孔安国云宠绥四方言当能助宠安天下越远也言已志欲为民除恶是与否不敢远其志赵注乃以其助上帝宠之而断其句以四方为下文则其意俱通故二解皆录焉注衡横也至伐纣也正义曰周书泰誓篇云惟十有一年武王伐纣是也释文云衡横也疏齐宣王至好君也正义曰此章指言与天下同忧者不为慢游之乐不循肆溢之行也是以文王不敢盘于游田也齐宣王见孟子于雪宫者雪宫离宫之名也中间有池囿言宣王在雪宫之中而见孟子来至也王曰贤者亦乐此乎者是宣王称孟子为贤者问之孟子亦尝有此雪宫之乐也云乎者亦未知孟子可否若何所以云乎而疑之之辞也亦梁惠王在沼上而问孟子贤者亦乐此乎同意孟子对曰有人不得则非其上矣至然而不王者未之有也者孟子答宣王之言而欲宣王有此雪宫之乐在与民同其乐也故言有为人下者不得此乐则必非谤其上矣为人下者既不得此乐而以非谤其上非也以其不可也无他是不知命与分定故也为民之上者既有此乐而不与下民同其乐亦非也以其亦不可也无他是不知义而失之于骄也盖为之君在民之上凡有所乐皆出于民之赋役而成之也岂可骄之哉故曰亦非也苟为君能以民之所乐而为己之乐则在下之民见君之所乐亦乐之面不敢非谤也以民之所忧而己亦为忧之则在己有所忧而在下之民亦分忧之矣凡此皆君民忧乐施报之效也故曰在上为君者凡有所乐与天下之民同其乐凡有所忧天下之民同其忧然而天下不归往而为之王者未之有也言其无也昔者齐景公问于晏子曰吾欲观于转附朝儛遵海而南放于琅邪吾何脩而可比于先王观也至好君也者是皆孟子引景公问晏子晏子告景公之言而诲齐宣王也昔往也齐景公齐庄公之后景公杵臼是也鲁襄公二十六年立在位五十八年薨转附朝儛皆山名也又云朝水也言往者齐景公尝问于晏子曰我欲游观于转附朝儛循海而南至于琅邪我何以修治而可以比效于先圣王之游观也晏子齐景公之相齐大夫也姓晏名婴者晏子答曰善哉王之问也乃言天子往于诸侯谓之巡狩巡狩者谓巡诸侯为天子所守土也如岁二月东巡狩五月南巡狩八月西巡狩十一月北巡狩是也诸侯朝觐于天子谓之述职述职者谓述已之所守职如春朝以图天下之事夏宗以陈天下之谟秋觐以比邦国之功冬遇以协诸侯之虑是也然此皆无非事而已春则省察民之耕而食不足者则补之如周礼旅师春颁其粟是也收则省察民之收而有力不足者则助之如遂师巡其稼穑而移用其民以救时事是也凡如此是皆下之所以有望于上而巡也故夏禹之世民俗谚有曰我王不游我何以得其休息我王不豫我何以得助其力此先圣王所以一游一豫而为诸侯之法度也统而言之则游与豫皆巡行也别而言之则游者有所纵至于适也豫者有所适而至于乐也故于游则未至于豫豫则不止于游也今也景公则不如此其兴师行军皆远转粮食而食之有饥之民而不得饱食有劳乏之民则不得休息在位者皆肙肙然侧目相视而非其上而下民又皆作为邪慝也故方命虐民饮食若流流连荒亡为诸侯忧方逆也凡物圆则行方则止行则顺止则逆所谓方命虐民者是逆先王之命而下则暴虐民人也凡游豫补助皆先王之命也今则方命而虐民又饮食无穷极而若水之流盖流连荒亡四行皆为诸侯之所忧也以其皆能丧亡其身而已故流者是从流下而忘反之谓也如齐桓与蔡姬乘舟于囿是也连者从流上而忘反之谓也如书曰罔水行舟若丹朱是也荒者从兽无厌之谓也如羿之好田猎无有厌极以亡其身是也亡者乐酒无厌之谓也如殷纣以酒丧国是也故曰从流下而忘反谓之流从流上而忘反谓之连从兽无厌谓之荒乐酒无厌谓之亡以其晏子自解之耳言先王无流连之乐荒亡之行惟君所行也者谓古之先王无此流连之极乐荒亡之溢行惟独在君所行也君者指景公而言也景公自知已小有流连之乐大有荒亡之行遂一闻晏子之言而喜悦之景公所以说者以其能悟而改过也乃大戒敕于国而敢慢其事出舍于郊而不敢宁其居于是能兴发仓廪而补赡其不足者又召乐师之官曰为我作君臣相说之乐以作征招角招是也必作其征招角招之者盖征以为事角以为民皆以招名之曰亦舜作歌以康庶事鼓琴歌南风以阜民财之意也此所以谓之征招角招矣又引乐诗曰畜君何尤畜君者好君也言说君所以好君何有其过也故又曰畜君者是好君也凡此皆晏子所言是其畜君者也孟子引此诲宣王亦欲宣王如景公说晏子之言而悟之也注转附朝儛至邑也正义曰云转附朝儛皆山名今案诸经并未详据梁时顾野王释云氵舞水名出南阳恐误氵舞为儛他并未详云琅邪为齐东南上邑者案地理志云齐地东有琅邪南越志云琅邪邑名是也注沉湎于酒熊蹯不熟怒而杀人者正义曰注云羲和湎淫胤往征之孔安国云羲和氏世业天地四时之官自唐虞至三代世职不绝承太康之后沉湎于酒过差非度又曰纣沉湎冒乱敢行暴虐孔安国传云沉湎耆酒春秋鲁宣公二年晋灵公不君厚敛以雕墙从台上弹人而观其避九也宰夫胹熊蹯不熟杀之置诸畚使妇人载以过朝释云胹煮也畚草器也注齐桓与蔡姬乘舟于囿正义曰案鲁僖公三年左传云齐侯与蔡姬乘舟于囿荡公公怒杜预曰蔡姬齐侯夫人荡摇也囿苑也盖鱼池在苑中耳注书云罔水行舟若丹朱慢游者正义曰案书益稷篇云无若丹朱傲惟慢游是好傲虐是作罔昼夜额额罔水行舟朋淫于家用殄厥世孔安国云丹朱尧之子傲戏而为虐无昼夜常额额肆恶无休息习于无水陆地行舟言无度群淫于家妻妾乱用是绝其世不得嗣注羿之好田猎无有厌极以亡其身正义曰案书云太康尸位以逸豫灭厥德黎民咸贰乃盘游无度畋于有洛之表十旬弗反有穷后羿因民弗忍距于河孔注曰有穷国名羿诸侯名距太康于河不得入遂废之鲁襄公四年左传云事录在梁惠王首章贾逵曰羿之先祖世为射官故帝喾赐羿弓矢使司射淮南子云尧十日并出尧使羿射九日而落之归藏易云羿弹十日凡此其说羿为诸侯名皆难取信欲言帝喾时有羿尧时亦有羿则羿是善射之号非为人名信如是则不知言以羿为穷国君号为诸侯者何也注殷纣以酒丧国正义曰案史记云殷王纣乐戏于沙丘以酒为池以肉为林使男女裸相逐其间为长夜之饮百姓怨望而诸侯有畔于是有炮烙之法后为武王所伐是也注征招角招乐章也正义曰凡宫商角征羽盖乐之五声也晋志云宫土音数有八十一为声之始属土者以其最浊者也君之象也宫乱则荒其君骄商金音三分征益一以生其数七十二属金者以其浊次宫臣之象也商乱则诐其官坏也角木音三分羽益一以生其数六十四属木者以其清浊中人之象也乱则忧其人怨也征火音三分宫去一以生其数五十四属火者以其微清事之象也乱则哀其事隳也羽水音三分商去一以生其数四十八属水者以其最清物之象也乱则危其财匮也凡此乃为乐章之名也然则景公所以作角征乐以其为民为事也注文王不敢盘于游畋也正义曰注云此者盖引周书无逸之篇文也孔注云文王不敢盘于游畋者是不敢乐于游逸田猎者也故录此焉疏齐宣王问至于王何有正义曰此章指言夫子恂恂然善诱人诱人进于善也齐王好货色孟子推以公刘大王所谓责难于君谓之恭者也齐宣问曰人皆谓我毁明堂毁诸已乎者是齐王问孟子以为在国之人皆谓劝我毁坏其明堂今毁坏之已而勿毁坏乎鲁太山下有明堂后为齐侵其地故齐有明堂齐宣王尚疑之所以问也孟子对曰夫明堂者王之堂也王欲行王政则勿毁之矣者孟子欲使宣王行王政所以劝之勿毁耳王曰王政可得闻与者是宣王问孟子以谓王政之法宁可得而闻知之欤对曰昔者文王之治岐也耕者九一仕者世禄关市讥而不征泽梁无禁罪人不孥至必先斯四者是孟子对答宣王为王政之法也言往者文王为西伯行政自岐邑耕者皆以井田之法制之一夫受私田百亩八夫家计受私田八百亩井田中百亩是为公田以其九分抽一分为公以抵其赋税也仕者不特身受其禄而至子孙之世亦与土地禄焉关市司关司市之所但讥问之不令奸人出入而不征取其税川泽鱼梁之所但与民共之而不设禁止之法罪人但诛辱止其一身而不诛辱其妻子孥妻子也老而无妻曰鳏老而无夫曰寡老而无子曰独幼而无父曰孤凡此鳏寡孤独四者是皆天下之民穷而无告者也文王发政施仁必先及此四者焉无告者以其鳏寡孤独单只上下无所告者之人也是皆孟子言文王在岐邑之时为王政之法如此而已诗云哿矣富人哀此茕独者哿可也盖诗之小雅正月之篇文也其意盖言当今之世可矣富人但先哀悯此茕独羸弱者耳孟子所以引之谓其文王行政是如此也故援之以答宣王王曰善哉言乎者是宣王问孟子答之以文王行王政之法而善其言也故曰善哉言乎曰王如善之则何为不行者孟子言王如能善此王政之言则何为不行此也王曰寡人有疾寡人好货者宣王言我有疾疾在于好货财也昔者公刘好货诗云至于王何有者孟子引公刘好货故诗有大雅公刘之篇文而答于宣王也言往者公刘好其货财其诗盖谓乃积谷于仓乃裹干食之粮于橐囊之中其思在于辑和其民以光显于时张其弓矢执其干戈斧钺告其士卒曰为女方开道路而行如此故居者有谷积于仓行者有粮裹于囊然后可以曰方开道路而行王如能好货与民人同之亦若公刘之如此则于王也何有不可云橐囊者大曰囊小曰橐也爰曰也王曰寡人有疾寡人好色者是宣王又言我有疾疾在于好色也对曰昔者太王好色爱厥妃诗云至于何有者是孟子又引太王好色故诗大雅绵之篇文也答宣王也亶父大王名也古公号也言往者太王好色爱厥妃其诗盖谓古公亶父来朝走马而避恶且早又疾急循西水涯而至于岐山之下曰与姜女自来相土居如此故当是之时内无怨女外无旷夫皆男女嫁娶过时者谓之怨女旷夫也女生向内故云内男生向外故云外王如能好色与百姓同之亦若大王之如此则于王也又何有不可姜女大姜也是太王之妃也注谓太山下明堂至已止也正义曰案地理志云齐南有太山史记封禅书云舜二月东巡狩至于岱宗岱宗太山也遂觐东后又云此山黄帝之所常游自古受命帝王未有睹符瑞见而不臻乎太山也云太山下明堂本周天子东巡狩朝诸侯之地案礼记明堂位云明堂者明诸侯之尊卑昔殷纣乱天下脯诸侯以享诸侯是以周公相武伐纣武王崩成王幼弱周公践天子之位六年朝诸侯于明堂七年执政于成王成王封周公于曲阜令鲁世世祀周公以天子之礼乐然则太山下明堂即周公朝诸侯之处盖鲁封内有太山后尝为齐所伐故齐南有太山文中子云如有用我者当处于太山矣注云太山黄帝有合宫在其下可以立明堂之制焉礼器云鲁人将有事于上帝必先有事于郊宫齐人将有事于太山必先有事于配林则太山在齐明矣案周制明堂云周人明堂度九尺之筵东西九筵南北七筵堂崇一筵五室凡室二筵贾释云明堂者明政教之堂又夏度以步殷度以寻周度以筵是王者明政也周堂高九尺殷三尺以一相参之数而卑宫室则夏堂高一尺矣又上注云堂上为五室象五行以宗庙制如明堂明堂中有五天帝五人神之座皆法五行以五行先起于东方故东北之堂为木其实兼水矣东南火室矣兼木西南金室兼火西北水室兼金以中央太室有四堂四角之室亦皆有堂乃知义然也贾释太史闰月下义云明堂路寝及宗庙皆有五室十二堂门是也四角之堂皆于太室外接四角为之则五室南北止有二筵东西角二筵有六尺乃得其度若听朔皆于时之堂不于木火等室居若闰月则阖门左扉立其中而听朔焉注往者文王为西伯至妻子也正义曰史记云古公亶父为獯鬻戎狄所攻遂去邠逾梁山止于岐下古公少子季历生昌有圣瑞立季历以传昌昌立是为西伯西伯阴行善诸侯皆来徐广曰文王九十七乃崩云修井田八家八百亩以为公田者亦依孟子云方里而井井九百亩是也小司徒佐大司徒当都鄙三等之菜地而为井田经云九夫为井四井为邑四邑为丘四丘为甸四甸为县四县为都以任役万民使营地事而贡军赋出车徒又菜地之中每一井之田出一夫之税以入于官也故曰九一也云纣时税重者史记云纣为人资辨捷疾闻见甚敏材力过人手格勐兽智足以拒谏言足以饰非好酒淫乐嬖于妇人爱妲已于是厚赋税以实鹿台之财盈距桥之栗是纣时税重也关讥不征税鱼梁不设禁者周礼司关国凶札则无关门之征犹讥司市国凶荒则市无征而作布泽虞掌国泽之政令为之厉禁川衡以时舍其守犯禁者执而罚之司厉男子入于罪隶女子入于舂藁此而推之则关市非无征也泽梁非无禁也罪人非不孥也而文王必皆无者盖亦见文王权一时之宜不得不然耳故孟子于宣王之一时亦以此引之以救弊矣注诗小雅正月之篇者注云哿可也独单也笺云此言王政如是富人已可惸独困也注诗大雅公刘之篇也至不可也正义曰注云公刘居于邰而遭夏人乱迫逐公刘公刘乃辟中国之难遂平西戎而迁其民邑于邠焉乃积乃仓言民事时和国有积仓也小曰橐大曰囊思辑用光言民相与和睦与显于时也笺云公刘乃有积仓积委及仓也安安而能迁积而能散为夏人迫逐已之故不忍斗其民乃裹粮食于橐囊之中弃其余而去思在和其人民用光其道为今子孙之基又毛注云戚斧也扬钺也张其弓矢秉其干戈戚扬以方开道路去之盖诸侯之从者十有八国焉笺云干盾也戈勾矛戟也爰曰也公刘之去邰整其师设其兵器告其士卒曰为方开道而行明已之迁非为迫逐之故乃欲全民也注诗大雅绵之篇也至不可乎正义曰绵诗兴也绵绵不绝貌也毛注云古公豳公也古言久也亶父字或因以名言质也古公处豳狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄之所欲者吾土地吾闻君子不以所养人者害人于逾梁山邑于岐山之下居焉率循也浒水涯也姜女大姜也胥相也宇居也笺云来朝走马言其辞恶早且疾也循西水涯涯漆水侧也爰于也及与也聿自也于是与其妃大姜自来相可居者着大姜之贤知也卷二下梁惠王章句下疏孟子至言他正义曰此章言君臣上下各勤其任无堕其职乃安其身也孟子谓齐宣王曰王之臣有托其妻子于其友而之楚游者是孟子欲以此比喻而讽之也言王之臣下有寄托妻子于交友而往楚国游戏者比其反也则冻馁其妻子则如之何者言寄妻子于交友而往楚国在近则反归而妻子在交友之所皆寒冻其肤饥馁其腹则为交友之道当如之何冻者寒之过之谓也馁者饥之过之谓也王曰弃之者是宣王答孟子以为交友之道既如此当弃去之而不必与为友也曰士师不能治士则为如之何者孟子因循又问宣王言为之狱吏者而不能主治其士则为士师者当如之何处之王曰己之者言当止之而不可与为士师也曰四境之内不治则如之何者孟子因循问至于此乃欲讽谏之故问之曰自一国四境之内皆乱而不治则为之君当如之何处之王顾左右而言他者宣王知罪在诸己乃自惭羞之而顾视左右道其他事无以答此言也注士师狱官吏也正义曰士师即周司寇之属有士师乡士皆以士为官郑玄云士察也主察狱讼之事是士师为狱官之吏者也疏孟子见至为民父母正义曰此章言人君进贤退恶翔而后集有世贤臣称曰旧国则四方瞻仰之以为则矣孟子见齐宣王曰所谓故国者非谓有乔木之谓也者是孟子见齐宣王而问之言人所谓旧国者非谓有高大木而谓之旧国也以其有世世修德之旧臣也故谓之旧国故曰有世臣之谓也故旧也乔高也世臣累世修德之旧臣也王无亲臣矣昔者所进今日不知其亡也者孟子言今王无有亲任用之臣矣往日所进者今日为恶而王又不知诛亡之王曰吾何以识其不才而舍之者宣王言我何以知其臣之不才而舍去之而不用也曰国君进贤如不得已将使卑逾尊疏逾戚可不慎欤者孟子言国君进用贤人当留意拣择如使混然不能精心拣择但如不得已而取备官职则将使其卑逾尊疏逾戚而殽乱之矣其如是岂可不重慎之欤左右皆曰贤未可也诸大夫皆曰贤未可也国人皆曰贤然后察之见贤焉然后用之至如此然后可以为民父母者此皆孟子教宣王进退贤不肖之言也言于进用贤人之际虽自王之左右臣者皆曰此人贤当进用之则王未可进而用之也以至诸大夫皆曰此人之贤当进用之则王又未可进而用之也逮至一国之人皆曰此人之贤当进而用之则王然后详察亦见其真足为贤人故然后进而用之矣如左右皆曰此人不贤不可进用则王莫听之以至诸大夫皆曰此人不贤不可进用当去之则王亦当莫听迨至一国之人皆曰此人不贤不可进用当去之则王然后审察之见其真实不贤不可进用然后去之乃不进用也如左右皆曰此人之罪可以杀之则王又当莫听以至诸大夫皆曰此人之罪当杀之则王又当勿听迨至一国之人皆曰此人之罪可以杀之则王然后详察亦见其人实有可杀之罪故然后方可杀之也无他以其一国之人皆曰可杀而杀之也夫如此则王然后可以为民父母而子畜百姓矣注故旧也至可法则也正义曰释云故旧也文从古故也诗伐木之篇云出自幽谷迁于乔木注云乔高也故知乔木为高大之木郭璞云乔树枝曲卷似鸟羽也书云图任旧人共政又周任有言曰人惟求旧是故臣之谓也注乡原之徒正义曰语云乡原德之贼也周氏注曰所至之乡辄原其人情而为意以待之是贼乱其德也何晏云一曰乡向也古字同谓人不能刚毅而见人辄原其趣向容媚而合之言此所以合德也故有三说焉注大辟之罪五听三宥正义曰孔安国传云大辟死刑也周礼大司寇以五声听狱讼求民情一曰辞听二曰色听三曰气听四曰耳听五曰目听郑注云辞听者观其出不直则烦也色听者观其颜色不直则赧然也气听者观其气息不直则惴也耳听者观其听聆不直则惑也目听者观其眸子视不直则毛然也凡此五听是也三宥者司剌掌三宥一宥曰不识再宥曰过失三宥曰遗忘郑司农云不识谓愚民无所识则宥之过失若今律过失杀人不坐死郑玄云遗亡若间惟薄忘有在焉而以兵矢投射之凡此三宥也注云行此三慎之听也盖指孟子言自左右皆曰贤至国人杀之也者是为之解也疏齐宣王问至未闻弑君也正义曰此章言孟子云纣崇恶失其尊名不得以君臣论之欲以深寤宣王垂戒于后也齐宣王问曰汤放桀武王伐纣有诸者是宣王问孟子言商之汤王放其夏王桀于南巢之地周武王伐商王纣于鹿台之中还是有此言也否乎孟子对曰于传有之者孟子答宣王以为传文有是言也故书云汤放桀于南巢惟十有一年武王伐纣又史记武王伐纣纣走入登鹿台蒙衣其珠玉自燔于火而死武王以黄钺斩纣头县大白之旗是也曰臣弑其君可乎者宣王问孟子如是则为臣下者得以杀其君上岂可乎曰贼仁者谓之贼贼义者谓之残残贼之人谓之一夫闻诛一夫纣矣未闻弑君也者孟子答宣王以谓贼害其仁者名谓之贼贼害其义者名谓之残名谓残贼者皆谓之一匹夫也我但闻诛亡其一匹夫纣矣未尝闻知有弑君者也故尚书有云独夫纣是其证也疏孟子谓齐宣王至玉人彫琢玉哉正义曰此章言任贤使能不遗其学则功成而不堕孟子谓齐宣王曰为巨室则必使工师求大木工师得大木则王喜以为能胜其任也匠人斫而小之则王怒以为不胜其任矣者是孟子谓齐宣王言为大宫则王必遣使工匠之吏求其大木工匠之吏求得其大木则王喜以为工匠之吏能胜其所任用矣则至匠人斫削而小之则王怒以为匠人不胜其任矣凡此皆孟子将以比喻而言也以其欲使宣王易晓其意也巨室大宫也工师主工匠之吏也又言夫人幼而学之壮而欲行之王曰姑舍女所学而从我则何如者是孟子又言夫人既以幼少而学先王之道及壮大仕而欲施行其幼之所学之道而王乃曰且舍去汝所学之道而从我教命则如之何也今有璞玉于此虽万镒必使玉人彫琢之至于治国家则曰姑舍女所学而从我则何以异于教玉人彫琢玉哉者是孟子又复以此而比喻于宣王也言今假有素璞之玉于此虽有万镒之多然必使治玉之人彫琢而治饰之耳至于治国家则固当以先王之道治之而曰且舍去女所学而令从我教命则何以有异于教玉人治饰玉哉言其无以异也以其治国家当取学先王之道者乃能治之今乃至于治国家则曰且舍汝所学而从我教命是何以异于此哉盖巨室则国家比也用人犹制木木则君子之道比也工师则君子比也匠人则人君比也意言治国家必用君子之道施而后治人君反小而用之未有能治国家者也不特若此又有以喻焉璞玉则亦国家比也玉人则亦君子比也意谓璞玉人之所宝也然不敢自治饰之必用使治玉人然后得成美器也若国家则人君之所宝也然人君不能自治必用君子治之然后安也今也君子不得施所学之道以治国家反使从己所教以治之此亦教玉人彫琢玉同也固不足以成美器适所以残害之也故孟子所以有此譬之注巨室大宫也至喻之也正义曰字林云巨大也白虎通曰黄帝始作宫室是知巨室则大宫也周礼考工记云审曲面埶以饬五材以辨民器谓之工凡攻木之工七攻金之工六攻皮之工五设色之工五刮摩之工五砖埴之工二轮舆弓庐匠车梓凡此者是攻木之工也余工不敢烦述所谓工师者师范也教也即掌教百工者如汉书云将作少府秦官掌理宫室者是也匠人即斫削之人也风俗通云凡是于事巫卜陶匠是也然则此言匠人者即攻木之匠也注金二十两为镒正义曰国语云二十四两为镒礼云朝一镒米注亦谓二十四两今注误为二十两疏齐人伐燕胜之至亦运而已矣正义曰此章言征伐之道当顺民心民心悦则天意得天意得然后乃取人之国也齐人伐燕胜之宣王问曰或谓寡人勿取或谓寡人取之至何如者言齐国之人伐燕之人必强胜之齐宣乃问孟子以谓或有人教我勿取此燕国或有人又教我取之今以万乘之国伐万乘之国但五十日足以兴举之非人力所能至此乃天也天与之而勿取必有天殃而祸之今则取之何如故以此问孟子孟子对曰取之而燕民悦则取之古之人有行之者武王是也者是孟子答齐宣以为今伐取之燕国而燕国之民悦乐则可以伐取之也古之人有行征伐之道如此国者若武王伐纣是也书曰肆予东征绥厥士女惟其士女篚厥玄黄昭我周王是其武王伐纣之事耳孟子所以引此答齐宣盖欲齐宣征伐顺民心亦若武王也取之而燕民不悦则勿取古之人有行之者文王是也者孟子又以此答之齐宣言今欲取之燕国苟燕国之民愁怨而不悦则当勿取之故古之人有欲行征伐之道若此者如文王于纣是也孔子有云文王三分天下有其二犹服事殷是文王于纣之事耳孟子所以又引此答齐宣者复欲齐宣如文王顺民心而未取之耳以万乘之国伐万乘之国箪食壶浆以迎王师至亦运而已矣者孟子言今且托以万乘之国伐取万乘之国其有以箪食壶浆而来迎王兵师者岂有它事哉盖欲避去水火之患难耳如若水弥深火弥热则民亦运行而奔走矣岂来迎王之兵师哉意谓今齐诚能使燕民得免水火之难亦若武王伐纣殷民皆悦乐之则可以取燕也如不然则若文王之于纣故未取之耳云万乘者盖六国之时为诸侯者皆僭王号故皆曰万乘云箪笥者案曲礼曰圆曰箪方曰笥饭器也书云衣裳在笥则笥亦盛衣云壶浆者礼图云酒壶受一斛口径尺足高二寸径尺又公羊传云齐侯唁公于野井国子执壶浆何休云壶礼器腹方口圆曰壶释名曰浆水也饮也或云浆酒也注篚厥玄黄正义曰孔安国传云以筐篚盛其丝帛也礼图云篚以竹为之长三尺广一尺深六寸足高三寸上有盖也注万乘非诸侯之号至如何正义曰云万乘非诸侯之号时燕国皆侵地僭号称王者说在上卷首章书曰期三百有六旬者案孔安国传云匝四时曰期一岁十二月月三十日正三百六十日除小月六日为六日是为一岁有余十二日未盈三岁足得一月则置闰焉是其解也注武王伐纣至取之也正义曰书云惟十一年武王伐纣史记云武王伐纣发兵七十万人距纣师纣师倒兵以战以斗武王武王驰之纣兵崩叛纣走反入鹿台蒙衣其珠玉自燔于火而死武王以黄钺斩纣悬其头于大白之旗是也注文王以三仁尚在乐师未奔者正义曰语云殷有三仁焉盖微子箕子比干是也吕氏春秋仲冬纪云纣之母生微子启与仲衍其时犹尚为妾改而为妻后生纣纣之父欲立微子启为太子太史曰妻之有子不可立妾之子故立纣为后微子名启世家曰开孔安国曰微圻内国名子爵为纣卿士箕子者庄子云箕子名胥郑玄云箕亦在圻内比干者家语曰比干是纣之亲则诸父知比干乃纣之诸父也宋世家云箕子乃纣之亲戚也言为亲戚又莫知其为父为兄也郑玄王肃皆以箕子为纣之诸父杜预以为纣之庶兄皆以意言之耳赵云三仁尚在者盖文王为西伯之时三仁尚未之亡去及西伯卒武王东伐至盟津诸侯会者八百皆曰纣可伐武王犹曰尔未知天命纣愈淫乱不止微子谏不听乃与大师谋遂去比干曰为人臣者不得不以死谏乃强谏纣纣怒曰吾闻圣人心有七窍刳比干观其心箕子惧乃佯狂为奴纣又囚之后因武王乃释之耳疏齐人伐燕取之至犹可及士也正义曰此章言伐恶养善无贪其富以小王大夫将何惧也齐人伐燕取之诸侯将谋救燕者齐国伐其燕国而取其地天下诸侯皆将谋度救燕国也宣王曰诸侯多谋伐寡人者何以待之者是齐宣见诸侯将谋度救燕国而共伐我乃曰天下多有谋度与燕共伐我者则我当如之何以待它故以此问孟子孟子对曰臣闻七十里为政于天下者汤是也未闻以千里畏人也者孟子答齐宣以为臣尝闻有地但方阔七十里而能为王政于天下者如商汤王是也未尝闻有地方阔千里而犹畏人者也盖汤为夏方伯之时但有七十里而后为天下商王今天下方千里者有九而得其一是齐之有千里地也所以云然书曰汤一征自葛始天下信之东面而征西夷怨至民大悦者此皆尚书遗亡篇文也今据商书仲虺之诰篇则云乃葛伯仇饷初征自葛东征西夷怨南征北狄怨曰奚为后予大抵孟子引此者盖恐齐王为己之臆说以引此而证之欲使齐宣信之也故言书云汤一征自葛国为始天下皆信汤王之德后汤东向而征伐则西夷之人思望而怨不先自此而正君之罪南乡而征伐则北狄之人又皆思望而怨以为不先自此而正君之罪乃曰何为后去其我而先向他国而征之故其民望汤之来皆若于大旱而望云霓如霓不特此也又使归市者皆不止以其皆得货易有无也耕于郊野者又不变易其事以言其常得耕作也虽诛亡其君又吊问而存恤其民其如时之旱而雨降民皆悦乐之也书曰徯我后后来其苏者注云自上文与此皆逸篇之文也今据仲虺之篇有云大抵孟子引此而言者又欲齐王知民如此之慕汤而则法汤也盖谓民皆喜曰徯待我君来而苏息我也今燕虐其民王往而征之民以为将拯已于水火之中也至如之何其可也者是孟子又言今燕国之暴虐其民而王以兵往征伐之民皆以为王兵之来将拯救己于水火之中如也故以箪食壶浆迎其王师之来今乃若以杀其民之父兄系缚其民之子弟又毁坏其国中之宗庙使民不得其祀复迁徙其国中之宝器如之何可也天下固畏齐之强也今又倍地而不行王至可及止也者孟子又言天下之诸侯素畏齐国之强也今王又并燕国一倍之地而且复不行其王政是所以兴动天下诸侯之兵而共伐之也王今即速疾出其命令还其老耄幼小勿迁移其宝器复谋度于燕国之众为置立其君而后去之而归齐则天下诸侯之兵尚可得及止之也注云去王城四千里夷服之国至苏息正义曰周礼九服又案礼图云自王畿千里至夷服凡四千里是也云霓虹也尔雅云云出天之正气霓出地之正气雄谓之虹雌谓之霓则云阳物也阴阳和而既雨则云散而霓见矣注旄老耄倪弱小倪倪者正义曰释云耄齯案尔雅云黄发倪齿寿也然则赵注云倪弱小非止幼童之弱小亦老之有弱小尔疏邹与鲁閧至死其长矣正义曰此章指言上恤其下下赴其难恶出乎己害及其身如影响自然也邹与鲁閧者言邹国与鲁国相斗也穆公问曰吾有司死者三十三人而民莫之死也诛之则不可胜诛不诛则疾视其长上之死而不救如之何则可也者是邹穆公问孟子言我国与鲁国相斗战而有司死者有三十三人而民皆莫之死我今欲诛亡其民不可胜诛不可胜诛者是民众之多难以诛亡也不诛其民则我恶疾视其长上有司之死而不救之故问孟子当何则可以诛亡也孟子对曰凶年饥岁君之民老羸转乎沟壑至是上慢而残下也者孟子答穆公以为凶荒之年而民皆饥饿君之民人老羸者转落死于沟壑之中强壮者又离散之于四方者几近千人矣而君之仓廪盈实府库充塞为君之有司者皆莫以告白其上发仓廪以济其食之不给开府库以佐其用之不足如此则有司在民之上而以骄慢残害其下也曾子曰戒之戒之出乎尔者反乎尔者孟子言曾子有云在戒慎之戒慎之以其凡有善恶之命苟善之出乎尔则终亦以善反归乎尔也苟出乎尔以恶则其终反归尔亦以恶也夫民今而后得反之也君无尤焉者孟子言夫民今所以不救长上之死者以其在凶荒饥馑之岁君之有司不以告白其君发仓廪开府库以救赈之所以于今视其死而不救以报之也然非君之过也是有司自取之尔故曰君无尤焉君行仁政斯民亲其上死其长矣者孟子言君能行仁为政则在下之民皆亲其上乐其君而轻其死以为其长上矣注閧斗声释云閧斗也故曰犹构兵而斗也疏滕文公至可为也正义曰此章指言事无礼之国不若得民心与之守死善道也滕文公问曰滕小国也间于齐楚事齐乎事楚乎者是滕文公问孟子言我之滕国则小国也今间厕在齐楚二国之间而我今当奉事齐国乎楚国乎故以此问孟子孟子对曰是谋非吾所能及也无已则有一焉凿斯池至是可为也者是孟子答文公以谓若此之谋而指谁国可事非我所能及知也以其齐楚二国皆是无礼义之国孟子所以答曰是谋非吾所能及也言不得已则有一谋计焉言但凿此滕国之池筑此滕国之城与人民坚守此滕国至死使民不畔去则是一谋可以为也其它非吾所及疏滕文公至强为善而已矣正义曰此章指言君子之道正己任天强暴之来非已所招谓穷则独善其身也滕文公问曰齐人将筑薛吾甚恐如之何则可者言齐人并得薛地将欲筑其城于此故滕文公恐其逼乃问孟子当如何则可免为不见迫孟子对曰昔者太王居邠狄人侵之去之岐山之下居焉非择而取之不得已也者孟子答滕文公以谓往者太王居邠国后为戎狄之国所侵伐遂去之岐山下为居焉当此之时非太王择此岐山之下为居焉不得已而避狄所侵患故之岐山下为居耳苟为善后世子孙必有王者矣者孟子言滕文公诚能为善修德而布政于民今虽失其薛地至后世子孙必有王者兴作矣君子创业垂统为可继也若夫成功则天也君如彼何哉强为善而已矣者孟子又言君子在上基创其业垂统法于后世盖令后世可以继续而承之耳若夫其有成功乃天助之也于人又不可必其成功君今岂奈彼齐之大国何但勉强自为善以遗法于后世也疏滕文公问曰至择于斯二者正义曰此章言大王去邠权也效死守业义也义权不并故曰择而处之也滕文公问曰滕小国也竭力以事大国则不得免焉如之何则可者是滕文公问孟子言我之滕国小国也今竭尽其力以奉事大国则不得免其侵伐当如何则可以免焉孟子对曰昔者大王居邠狄人侵之至事之以珠玉不得免焉者孟子答文公以谓往大王所居邠国后为戎狄所侵伐是时也大王事之以皮币且尚不免其侵伐又事之以犬马又不得免其侵伐复事以珠玉又且犹不免其侵伐焉乃属耆老而告之曰至邑于岐山居焉邠人曰仁人也不可失也从之者如归市者孟子言大王以皮币犬马珠玉奉事戎狄犹不免其侵伐乃会耆老而告之曰狄人所欲者在我之土地也我闻君子不以所养人之土地而残贼其民汝二三子何忧患乎无君我将去之以让狄也遂去邠国逾梁山而邑于岐山下居焉邠国之人遂闻大王此言乃曰仁人之君不可失去也故从之者如归趋于市若将有所得耳或曰世守也非身之所能为也效死勿去者孟子又言或人有云土地者乃先人之所受也非己身所能为专也乃世世守之也当效死而不可去也故请文公择斯二者而处之二者其一如太王去邠其二如或云效死勿去是也注皮狐貉之裘币缯帛之货正义曰盖狐貉之皮为裘也释云狐貉妖兽也后人以其狐貉性多疑故以皮为之裘也孔子曰黄衣狐裘又曰狐貉之厚以居是也周礼行人职云合六币圭以马璋以皮壁以帛琮以锦琥以绣璜以黼此六物以和诸侯之好郑注云合同也六币所以享也是币即缯帛之货也云属会也释文云会也又曰付也疏鲁平公将出至焉能使予不遇哉正义曰此章指言谗邪构贤贤者归天不尤人也鲁平公将出嬖人臧仓者请曰他日君出则必命有司所之今乘舆已驾矣有司未知所之敢请者鲁平公鲁国之君也谥曰平嬖人平公爱幸之人也臧嬖人姓也仓名也言鲁平公将欲出见孟子有司皆未知惟臧仓为平公爱幸之人乃请问之曰所往他日君之所出则必挥命有司同所往今君乘车已驾行矣有司之人皆未知君之所往敢请问之君何所往驾行也之往也公曰将见孟子者鲁平公答臧仓言将欲出见孟子也曰何哉君所为轻身以先于匹夫者以为贤乎礼义由贤者出而孟子之后丧逾前丧君无见焉者臧仓者言君今欲见孟子以其为何往哉君今所为自轻薄其身以先往见于一匹之贱夫以谓之为贤乎臧仓言此谓孟子则一匹之贱夫不足谓之为贤也故曰礼义之道皆由贤者所出而孟子乃以后丧其母之丧事奢过于前丧其父之丧事请君无更往而见焉仓谓孟子母丧用事丰备父丧用事俭约父母皆己之所亲也其丧用事有厚薄者此孟子所以不知礼义也故云礼义由贤者出而孟子之后丧逾前丧君无见焉公曰诺者平公许允止而不出也乐正子入见曰君奚为不见孟轲也者是日乐正子见平公乘舆既行而止之遂入见平公而问之曰君何为不往见于孟子也乐正子为平公之臣亦是孟子之弟子也姓乐正名克称子者盖男子之通称也曰或告寡人曰孟子之后丧逾前丧是以不往见也者平公答乐正子以谓或有臧仓者告我曰孟子后有母丧用事丰备过于前父之丧用事我是以见其如此遂止其驾而不往见也曰何哉君所谓逾者前以士后以大夫前以三鼎而后以五鼎与者乐正子见平公为此而不往见孟子乃曰君不往见是为其何哉君今所谓孟子以后丧过前丧者盖孟子前丧父之时孟子正为之士故以士礼用之后丧母之时孟子以为之大夫故得以大夫礼用之为其前为士即得以三鼎之礼祭之其后为大夫遂得以五鼎之礼祭之故也曰否谓棺椁衣衾之美也者平公以谓否不为鼎数之有不同也是为棺椁衣衾被服之美好有前后之不同也曰非所谓逾也贫富不同也者乐正子谓非所谓孟子有过于前也为其前后贫富之不同也非薄其父厚其母也乐正子见孟子曰克告于君君为来见也嬖人有臧仓者沮君君是以不果来也者盖平公先欲见孟子者以其乐正子告之也故乐正自入见平公所问君之不往意已毕乃出而见于孟子遂曰克前告其君尝言孟子君是以欲往来见之平公爱幸之人有一姓臧名仓者沮止其君所以不能来也曰行或使之止或尼之行止非人所能也吾之不遇鲁侯天也臧氏之子焉能使予不遇哉者孟子见乐正子告之以此意遂曰君所欲行天使之行也君所欲止天使之止也臧氏之子安能使我不遇鲁侯哉注平谥也嬖人爱幸小人也正义曰谥法云法治而清省曰平春秋左传鲁隐公有云嬖人之子杜预曰嬖亲幸也释云贱而得幸曰嬖注乐正姓也为鲁臣孟子弟子也正义曰自微子之后宋戴公四世孙乐莒为大司寇又左传宋上卿正考甫之后是乐正皆姓也赵注乐正者为姓案礼记有乐正子春是乐正之姓有自矣云孟子弟子者盖尝受教于孟子者无非弟子也为鲁臣者盖非鲁平公之臣何以克告于君是以知为鲁臣明矣赵注详其意故云为鲁臣如于他经书则未详注士祭三鼎大夫祭五鼎正义曰如子路有列鼎之奉主父在汉有五鼎之食是其爵有差也盖士则爵卑而贱大夫则爵尊而贵孟子前以士后以大夫是其爵命贵贱之不同耳经云衣衾者盖衾今之被也案丧大记小敛君锦衾大夫缟士缁凡衾皆五幅郑注云衾单被也卷三上公孙丑章句上疏正义曰前篇章首论梁惠王问以利国孟子答以仁义之事故目梁惠王为篇题盖谓君国当以仁义为首也既以仁义为首然后其政可得行之是以此篇公孙丑有政事之才而问管晏之功如论语子路问政遂以目为篇题不亦宜乎故次梁惠王之篇所以揭公孙丑为此篇之题也此篇凡二十有三章目赵氏分之遂为上下卷据此上卷有九章而已一章言德流速于置邮君子得时大行其道管晏为曾西之所羞二章言义以行勇则不动心养气顺道无效揠苗圣人量时贤者道偏孟子究言情理而归学孔子三章言王者任德霸者兼力四章言国必修政君必行仁祸福由己不专在天当防患于未乱五章言修古之道邻国之民以为父母命曰天吏六章言人之行当内求诸已以演大四端充扩其道上以正君下以荣身七章言各治其术术有善恶祸福之来随行而作耻为人役不若居仁治术之忌勿为矢人八章言大圣之君由取善于人九章言伯夷柳下惠古之大贤犹有所阙其余十四章赵氏分在下卷各有分说注公孙姓丑名孟子弟子也至题篇正义曰自鲁桓公之子庆父之后有孟孙氏叔孙氏季孙氏同出三桓子孙国有王孙贾出自周顷王之后王孙贾之子自以去王室久改为贾孙氏故孙氏多焉又非特止于一族也自封公后其子孙皆以公孙为氏春秋隐公八年无骇卒羽父请谥与族公问族于众仲众仲对曰天子建德因生以赐姓公命以字为展氏杜预曰诸侯之子称公子公子之子称公孙公孙之子以王父字为氏然则公孙氏皆自公子之后为氏也今公孙丑其氏有自来矣案史记•孟子列传云孟子退而与万章公孙丑之徒着述作七篇则公孙丑为孟子弟子明矣经曰弟子之惑滋甚是也论语第十三篇子路问政子曰先之劳之请益曰无倦集论语者因其问政故以题篇若此公孙丑有政事之才而问管晏之功亦以因其人而题其篇而次之梁惠王也疏公孙丑问曰至惟此时为然正义曰此章言德流之速过于置邮君子得时大行其道是以吕望睹文王而陈王图管晏虽勤犹为曾西所羞也公孙丑问曰夫子当路于齐管仲晏子之功可复许乎者公孙丑问孟子言夫子得当仕路于齐国则管仲晏子佐桓景二霸之功宁可复兴之乎管仲管夷吾也晏子晏婴也夷吾佐桓公者也晏婴佐景公者也孟子曰子诚齐人也知管仲晏子而已矣者孟子答公孙丑以谓子实齐国之人也然但能知此二子而止矣孟子答之以此者其意谓丑岂能复知有王者之佐乎或问乎曾西曰吾子与子路孰贤曾西蹴然曰吾先子之所畏也至尔何曾比予于是者孟子又谓尝有或人问乎曾西曾西曾子之孙也而曰吾子与子路孰贤曾西乃蹙踖而言曰我先子曾子所敬畏者也曰然则吾子与管仲孰贤曾西艴然不悦曰尔何曾比予于管仲者言或人又曰如是则吾子与管仲孰为贤曾西乃艴然愠怒而不悦曰尔何如乃比我于管仲为也管仲得君如彼其专也行乎国政如彼其久也功烈如彼其卑也尔何曾比予于是者曾西言管仲得齐桓立为仲父贵戚不敢为之妒与高国之位大臣不敢为之恶内外政皆尽委之断焉言如此其专也自立位相职至终四十余年执齐国之政言其行政又如此其久也其终也不过致君为霸者而已而其功烈只如此之卑也尔故何如乃比我于是之甚焉功烈者盖致力以为功成业以为烈言管仲以力致齐桓则止于为霸功以业成就齐桓则亦止为霸烈故曰功烈如彼之卑也孟子所以引此或人与曾西之言者意在于王佐为贵也不以霸者之佐为贵也故曰管仲曾西之所不为也而子为我愿之乎者孟子言管仲曾西之所不愿为也而子以为我愿比之乎云子者指孙丑而云也曰管仲以其君霸晏子以其君显管仲晏子犹不足为与曰以齐王犹反手也者孟子言管仲以佐其君为霸晏子以佐其君而显名管仲晏子犹若不足为耳言我能佐齐国之大而行王道为王其易则若反覆手掌也故曰以齐王由反手也孟子言此盖讥管晏二子不能致君行王道耳曰若是则弟子之惑滋甚者公孙丑不晓孟子意在讥管晏二子但为霸者之佐故于孟子曰如此之言则弟子之蔽惑益甚也弟子者盖公孙丑自称为孟子弟子也且以文王之德百年而后崩犹未洽于天下武王周公继之然后大行今言王若易然则文王不足法与者公孙丑言今且以文王之德化观之起自百里之微加之百年之久而后崩丧其尚不能及身而王天下浃洽其德及武王周公继续之然后德化大行为王于天下今言以齐王若反手之易是则文王不足以为之法与曰文王何可当也由汤至于武丁贤圣之君六七作天下归殷久矣久则难变也武丁朝诸侯有天下犹运之掌也至是以难也者孟子又言文王安可当也言自汤至于武丁其间贤圣之君六七作故天下德化被民也久恩泽渐人也深而天下之民归心于殷固以久而难变也是以武丁朝诸侯而有天下若反运手掌之易也武丁高宗也云六七作若太甲太戊祖乙盘庚等是也纣之去武丁未久也其故家遗俗流风善政犹有存者至是以难也者孟子又言自殷纣去武丁之时尚未久故其世嗣续之故家其民习尚之遗俗上之化下其流风之所被善政之所行尚有存者不特此也又有微子微仲王子比干箕子胶鬲数者皆是贤人相与同辅相其纣故纣之失亡亦至久而后失也虽一尺之地莫非纣之所有一民莫非为纣之臣然而如此尚能自百里之地而兴起为王是以难而不若武丁之易也齐人有言曰虽有智慧不如乘势虽有镃基不如待时者孟子又言齐国之人有言云人虽有智慧之才亦不如乘其富贵之势虽有田器如耒耜之属亦不如乘三时农务之际也盖大而知之之谓智小而察之之谓慧镃基田器之利也言人虽有智慧之才然非乘富贵之势则智慧之才有所不运比之齐国则今时易以行王道者也故曰今时则易然也夏后殷周之盛地未有过千里者也而齐有其地矣至莫之能御也者孟子言自夏后殷周三代之盛治其封畿皆方千里未有过千里之地者也而齐国今有其地亦得其千里鸡鸣狗吠相闻而广达乎四境是其齐国不特有千里之地而已其间鸡犬相闻而又有其民相望而众多也如此土地亦以足矣故不待更广辟其土地矣民人亦以足矣又不待聚集其民人矣即行仁为政而王之人莫能御止之也且王者不作未有疏于此时者也饥者易为食渴者易为饮孔子曰德之流行速于置邮而传命者孟子又言且王者之不兴作未有如疏于此时者也而民人憔悴困苦于暴虐之政又未有如极甚于此时者也以若饥饿者食易为美渴者饮易为甘矣故孔子有云其德化之流行其速疾又过于置邮而传书命也邮驿名云境土舍也又云官名督邮主诸县罚负说文曰境上行书舍也当今之时万乘之国行仁政民之悦之犹解倒悬也者孟子又言当今齐国之时为万乘之国行仁政而及民则民皆喜悦之如得解其倒悬之索也云倒悬者喻其困苦之如此也故事半古之人功必倍之惟此时为然者孟子又言故于当此之时其施恩惠之事但半于古人其成治功亦必倍过于古人矣故曰惟此当今齐国之时为能如是也管夷吾晏婴正义曰管仲齐之相也案左传鲁庄公八年桓公杀公子纠召忽死之管仲不死请因鲍叔受之及堂阜而税之归而以告曰管夷吾治于高傒使相之可也杜注云堂阜齐地西北有夷吾亭或曰鲍叔解夷吾缚于此又云高傒齐卿高敬仲也言管仲治理政事才多于高敬仲遂使相之晏婴姓晏名婴齐大夫也语云晏平仲善与人交周注云谥为平谥法曰法治而清省曰平案左传文知之是晏桓子之子也相齐景公注曾西曾子之孙及子路正义曰曾西为曾子之孙者经云曾西曰吾先子之所畏也先子是曾子也以祖称之也即知曾西乃曾子之孙也其他经传未详子路孔子弟子姓仲名由字子路卞国人也案史记•弟子传云少孔子九岁性鄙好勇力抗直冠雄鸡佩豭豚陵暴孔子孔子设礼诱子路子路后儒服委质因门人请为弟子云蹙然犹蹙踖者语云踧踖如也马注云踧踖恭敬之貌注艴然愠怒色正义曰释云艴不悦也字从弗色是知即愠怒之色也注武丁高宗也至易也正义曰孔安国传云盘庚弟小乙子名武丁德高可尊始号为高宗云从汤以下贤圣之君六七作谓太甲太戊盘庚等是也者案史记•世表云自汤之后汤太子早卒故立次弟外丙外丙即位二年卒立外丙弟仲壬仲壬即位四年卒伊尹乃立太丁子太甲太甲成汤适长孙也太甲立三年不明伊尹放之桐三年悔过自责反善伊尹乃迎帝太甲授之政太甲修德诸侯咸归百姓以宁称为太宗太宗崩子沃丁立丁崩弟太庚立庚崩子小甲立甲崩弟雍已立殷道衰诸侯或不至已崩弟太戊立殷道复兴诸侯归之故称中宗中宗崩子仲丁立丁迁于嚣丁崩弟外壬立壬崩弟河亶甲立殷道复衰甲崩子帝祖乙立乙立殷道复兴乙崩子祖辛立辛崩弟沃甲立甲崩兄祖辛之子祖丁立丁崩弟沃甲之子南庚立庚崩祖丁之子阳甲立殷道复衰甲崩弟盘庚立殷道复兴诸侯来朝庚崩弟小辛立殷道复衰辛崩弟小乙立乙崩子武丁立殷道复兴故号为高宗是也注云镃基田器耒耜之属正义曰释名云镃基大锄也云农时者左传庄公二十九年云凡土功龙见而毕务注云今九月周十一月龙星角亢晨见东方三务始毕火见而致用注云大火心星次角亢见者致筑作之物水昏正而栽注云谓今十月定星昏而中于是树板干而兴作日至而毕注云日南至微阳始动故土功毕若其门户道桥城郭墙堑有所损衰则随时修之僖公二十年云凡启塞从时是也又案七月之诗云三之日于耜四之日举趾同我妇子馌彼南亩注云三之日夏之正月也四之日周之四月民无不举足耕矣疏公孙丑问曰夫子加齐之卿相至未有盛于孔子也正义曰此章指言义以行勇则不动心养气顺道无效宋人圣人量时贤者道偏是了孟子究言情理归学于孔子也公孙丑问曰夫子加齐之卿相得行道焉虽由此霸王不异矣如此则动心否乎者是公孙丑问孟子言以夫子之才加之以齐国卿相之位以得行其道虽曰用此卿相之位而辅相其君而行之亦不异于古之霸王矣如此则夫子宁动心畏惧其不能行乎否不动心畏惧其不能行乎孟子曰否我四十不动心者孟子答公孙丑以谓我年至四十之时内有所定故未尝动心有所畏惧也曰若是则夫子过孟贲远矣者公孙丑见孟子以谓四十之时已不动心言如此则夫子是有勇过于孟贲之勇士也曰是不难告子先我不动心者孟子言我之有勇过于孟贲此不难也孟子之意盖谓已之勇勇于德孟贲之勇但勇于力必能过之也所以谓不难也以言其易过之也言告子之勇已先我于未四十之时而不动心矣曰不动心有道乎者丑问孟子谓不动心宁有道乎曰有孟子欲为公孙丑言其不动心之道故答之曰有也北宫黝之养勇也不肤挠不目逃至孟施舍之养勇也曰视不胜犹胜也以至又不如曾子之守约也者此皆孟子答公孙丑而言养勇者也北宫黝北宫姓黝名孟施舍孟姓名舍施发言之音也曾子姓曾名参字子舆子夏姓卜名商字子夏并为孔门之徒弟也言北宫黝之养勇人刺其肌肤不为挠却人剌其目不以目转睛而逃避思以一毫之毛而拔于人若见捶挞于巿朝之中矣不受物于被褐者之独夫亦不受赐于万乘之君视剌万乘之君但若剌被褐者之独夫无严畏诸侯有恶声加己己亦以恶声反报之此北宫黝养勇之如是也孟施舍之养勇尝谓视敌之不胜犹胜之也若以量度其敌可以敌然后进而敌之谋虑其必能胜敌然后方会其兵此是畏三军之士也非勇者也故自称名曰舍岂能为必胜其敌哉但能无所畏惧而已矣此孟施舍养勇之如是也孟施舍养勇其迹近似于曾子北宫黝养勇其迹近似于子夏以其孟施舍养勇见于言而要约如曾子以孝弟事亲喻为守身之本闻夫子之道则喻为一贯之要故以此比之也北宫黝养勇见于行而多方如子夏况在于纷华为己有杂于小人之儒教人以事于洒扫之末故以此比之也虽然以二子之实固不足比于曾子子夏但以粗迹比之耳是二子之养勇皆止于一偏未如君子所养得其大全而已孟子所以言夫二子黝与舍之养勇又未知谁以为犹贤然而能无惧而已者近能知其本也故曰孟施舍守约也昔者曾子谓子襄曰子好勇乎吾尝闻大勇于夫子矣至守约也孟子言往者曾子谓子襄曰子能好勇乎言我尝闻夫子有大勇之义告于我以谓自反已之勇为非义则在人者有可陵之辱故虽一褐宽博之独夫我且不以小恐惴之而且亦大恐焉自反己之勇为义则在人无可惮之威故虽千万人之众我且直往其中而不惧矣如此则孟施舍养勇在于守其气勇又不如曾子以义为守而要也言此则黝不如子夏可知矣以其养勇有本末之异则言北宫黝之多方不若孟施舍之守约以其守约有气义之别则又言孟施舍之守其气勇不如曾子以义为守而要也然论其不动心则同根其德则大不相侔矣曰敢问夫子之不动心与告子之不动心可得闻与者公孙丑又问孟子之不动心与告子之不动心其道可得而闻知之与告子曰不得于言勿求于心不得于心勿求于气至勿求于心不可者孟子答孙丑以谓告子言人有不善之言者是其不得于言者也故不复求其有善心告子意以谓人既言之不善则心中亦必不善也故云不得于言勿求于心人有不善之心者是其不得于心者也故不复求其有善辞气告子意以谓人心既恶则所出辞气亦必不善也故云不得于心勿求于气孟子言之以谓人有不善之心故勿复求其有善辞气则如告子之言可也如人但有不善之言便更不复求其心之有善则告子之言以为不可也无他盖以人之言虽有不善而其心未必不善也其心之不善则所出辞气必不善故也以其告子非得其大全之道故其言此一可行一不可行也夫志气之帅也气体之充也者孟子言人之志心之所之之谓志所以帅气而行之者也气但能充满形体者也故曰志气之帅也气体之充也以其人之辞气有不善者皆心志所帅而行之矣气者但惟志是从也所以又言志至焉气次焉盖以气由志之所发志得气而运之也然则气为所适善恶之路岂非志至焉气次焉之意乎至言无以过之以其足以制于气不为气之所制次言有以先之以其从于志而又有以持于志也故曰持其志无暴其气者孟子言气惟志之是从但持揭其志则无暴乱其气矣既曰志至焉气次焉又曰持其志无暴其气者何也者孙丑未晓孟子之言志气故问之曰夫子既以言志至焉气次焉而又再言持其志无暴其气是如之何也曰志壹则动气气壹则动志也今夫蹶者趋者是气也而反动其心者孟子答孙丑言志郁壹而不通矣是谓志壹则动气气郁壹而不通矣是谓气壹则动志也今夫志气皆郁壹而不通以之颠倒趋蹶者是乃反动其心焉故曰今夫蹶者趋者是气也而反动其心盖志则将帅譬也气则众卒譬也心则君譬也君任将帅将帅御众然则志壹则动气如将帅悖则动众卒矣气壹则动志如众卒悖则动将帅其上又有以动其君矣由此论之则既持其志又不可不知无暴其气矣敢问夫子恶乎长者公孙丑问孟子曰夫子之才志所长以何等敢请问之曰我知言我善养吾浩然之气者孟子答孙丑之问以谓我之所长是我能知人之言而识其人情之所向我又善养我所有浩然之气也敢问何谓浩然之大气者公孙丑之言敢问如何谓之浩然大气疏曰难言也其为气也至大至刚以直养而无害则塞于天地之间者孟子答公孙丑以为浩然之大气难以言形也盖其为气至大而无所不在至刚而无所不胜养之在以直道不以邪道干害之则充塞于天地之间无有穷极也其为气也配义与道无是馁也者孟子又重言为气也与道义相配偶常以充满于人之五脏若无此气与道义配偶则馁矣若人之饥饿也能合道义以养其气即至大至刚之气也盖裁制度宜之谓义故义之用则刚万物莫不由之谓道故道之用则大气至充塞盈满乎天地之间是其刚足以配义大足以配道矣此浩然大气之意也是集义所生者非义袭而取之也者孟子又言是气也是与义杂生所自有者也从内而出矣非义之所密取而在外入者也行有不慊于心则馁矣者孟子又言人之所行如有道义不足于心者则饥饿者矣以其有邪干害其浩然之气者为孟子所以云我故曰告子未尝知义以其外之也盖以告子以仁内义外为言此孟子乃曰告子未尝知义是又不知是集义所生者非义袭而取之之意也必有事焉而勿正心勿忘勿助长也者孟子又言人之所行仁义之事必有福在其中矣而不可但正心于为福然后乃行仁义也止在其不忘于为福不汲汲于助长其福矣以其人生之初盖性固有不但为之然后有也惟在常存行之耳斯亦集义所生非义袭而取之之意也故曰必有事焉而勿正心勿忘勿助长也又一说云言人之所行不可必待有事而后乃正其心而应之也惟在其常存而不忘又不在汲汲求助益之而已斯则先事而虑谓之豫豫则事优成后事而虑谓之犹犹则不立之意也以其在常存正心于事未然之前耳矣故曰必有事焉而勿正心其言勿忘勿助长则同意无若宋人然宋人有闵其苗之不长而揠之者至而又害之者此孟子引宋人揠苗而比喻之以解其助长之意也言人苟欲速得其福而助长之者则宋人揠苗者也故言无若宋人然宋人宋国之人也宋国之人有怜闵苗之不长茂而以揠拔欲亟其长者芒芒然罢倦而回归谓其家中之人曰今日我罢倦成病矣我其为助长其苗矣其宋人之子见父云助苗长而罢倦成病乃趋走而往视其苗还助得其长否及往至田所视之其苗则皆枯藁而死矣孟子又言今天下之人不若助苗长者少矣言当时人皆欲速其福而助长之者也以其为善无所益而舍去之者是忘其善也是若不耘其苗者也助长者是若揠苗者也非特无益其善而又适所以残害其善也善者即仁义是也仁义即善也苗是种之义者以譬则人之美质也固非可以增减之耳孟子之意盖欲人之所行当内治不当急欲求其福也此亦脩其天爵而人爵从之之意也孟子所以云我善养吾浩然之气何谓知言者公孙丑既得孟子言浩然之气又问孟子知言之意谓何曰诐辞知其所蔽淫辞知其所陷邪辞知其所离遁辞知其所穷者此孟子又答孙丑问知言之意也诐辞其言有偏诐不平也孟子言人有偏诐不平之言我则知其蔽于一曲而已若告子言仁内义外是也赵云若宾孟言雄鸡自断其尾之事也淫辞言过而不中也孟子言人有过而不中之言我则知其所陷而陷又无所不蔽而已如人坠于陷阱之陷以其无所不蔽也若杨墨无父无君之言是也赵云若骊姬劝晋献公与申生之事也邪辞悖正道者也孟子言人有悖正道之言我则知其言易以离畔矣若陈贾谓周公未尽仁智而况于齐王之言是也赵云若竖牛观仲壬赐环之事也遁辞屈其理也孟子言人有屈理之言我则知其言易以穷也若夷子与孟子相胜以辩卒以受教是也赵云若秦客之廋辞也生于其心害于其政发于其政害于其事者孟子又言此上四事皆非出于其心者即皆出于异端之学者也人君苟生此四者于心中必妨害其仁政既妨害其仁政则又妨害其事政则本上之所施而正人者也事则下之所行以治职者也故事为政之末政为事之本如孔子问冉子之退朝何晏也则谓之事故不谓之政是知政事有别矣圣人复起必从吾言矣者孟子言后之圣人有能复兴起者必从事吾此言而行之矣宰我子贡善为说辞冉牛闵子颜渊善言德行孔子兼之曰我于辞命则不能也者孟子既言其诐淫邪遁之辞为非故于此言其善为说辞善言德行为是者也盖言宰我子贡二者皆善能为说辞说辞者以辞说人者也宰我子贡皆得圣人所以言者也故云善为说辞论语四科二人所以列于言语之科也冉牛闵子颜渊三者皆善言德行善言德行者言之必可行是善言也行之必可言是德行也冉牛闵子颜渊皆得圣人所以行者也故云善言德行论语四科三者所以列于德行科也孔子兼之者孔子天纵之将圣故多能鄙事则于说辞德行兼而能焉而曰我于辞命则不能也孟子盖以儒道游于诸侯而诸侯宾之不敢臣又为国人所矜式故于辞命又安用之哉此所以曰我于辞命则不能也然孟子于辞命非诚不能也但不为之耳以辞命人者故谓之辞命以其末也非本也故不言不能德行以其本也非末也孟子之意盖欲当时之人务本不务末耳然则夫子既圣矣乎者公孙丑见孟子但言不能辞命之末不言不能德行之本故谓孟子如是则夫子既已为圣矣以其宰我子贡虽善为说辞然尚未得圣人所以言冉牛闵子颜渊虽善言德行然尚未得圣人所以行故数子者但为孔子之高弟惟颜渊三子于圣但具体而微者而亦未得其为圣矣公孙丑见孟子言之辞命则不能者以知孟子之意盖有在于此矣所以于辞命则言不能也故问之曰然则夫子既圣矣乎曰恶是何言也者孟子答公孙丑为不敢安居其圣故曰恶是何言也恶叹也以其不敢居圣故叹而言之也又言昔者子贡问于孔子曰夫子圣矣乎至是何言也者孟子言昔日子贡尝问于孔子而谓夫子圣矣乎孔子答之曰于圣则我不能为也我但学不厌饱教人不倦怠也子贡曰夫学道能不厌饱是有智也以其智足以有知故能学道不厌也教人能不倦怠是有仁也以其仁足以及物故能教人不倦也仁而且智是夫子既以圣矣孟子遂言夫圣于孔子尚不敢居而今丑言我既圣矣是何所言也故再言是何言也昔者闻之子夏子游子张皆有圣人之一体冉牛闵子颜渊则具体而微者孟子常自谦故言我往日窃闻之有子夏子游子张三人皆有圣人之一体亦未得其全才冉牛闵子颜渊则具体但而微小者也孟子言此是宜孙丑于前有夫子既圣矣乎而问之也敢问所安者丑见孟子又言此子夏子游子张冉牛闵子颜渊数者意欲知孟子于此数者之中何者为比也曰姑舍是者孟子言且置去非我之原比者也曰伯夷伊尹何如者丑见孟子不比数者又问之以伯夷伊尹二者可比之何如曰不同道者孟子答之以为伯夷之行不与伊尹孔子同道也非其君不事非其民不使治则进乱则退伯夷也者孟子言非其所好之君则不奉事之非以正道得民者不命使之天下有治道之时则进而仕之天下无道则退藏其身是伯夷之所行也何事非君何使非民治亦进乱亦进伊尹也者孟子言伊尹曰何所事之君为非君盖所事者即皆君也何所使之民为非民盖以所使皆是民也天下治亦进而行道天下乱亦进而行其道是伊尹之如是也可以仕则仕可以止则止可以久则久可以速则速孔子也者孟子言可以进而进而为仕则进而仕之可以止而不仕则止之而不仕可以久则久虽终身不仕亦不为之久可以速则速虽接淅而行亦不为速是孔子所行如是也皆古圣人也吾未能有行焉乃所愿则学孔子也孟子言此数者皆是古之圣人也我俱未有所行若此而已乃言我之所愿学则孔子是学也孟子之意盖谓孔子所行于伯夷伊尹二子皆兼而有之也故可仕则仕而不为伯夷之必于退可止则止而不为伊尹之必于进无可无不可矣故于终所必归之但愿学孔子也伯夷伊尹于孔子若是班乎者公孙丑见孟子言之伯夷伊尹又言之以孔子乃曰皆古圣人也故问之以伯夷伊尹孔子如是则齐等之乎班齐等也曰否自生民以来未有孔子也者孟子答之以为否不齐等也自其有生民以来至今未有与孔子齐其等者也然则有同与者公孙丑又问孟子以谓如是则伯夷伊尹孔子三人有同者邪曰有得百里之地而君之至是则同者孟子答之以谓此三人有所同也盖得百里之土地而为君三人皆能以朝诸侯有天下也然行一事之不义杀一人之无罪而得天下则三人亦皆不为之如是则同若其他事则所行又有不同焉故曰是则同曰敢问其所以异者公孙丑又问孟子曰丑敢请问三人其所以有异者曰宰我子贡有若智足以知圣人污不至阿其所好至未有盛于孔子也者此皆孟子为丑言此三人其所以异者也言宰我与子贡有若三者其有智皆足以知其圣人然虽有小卑污不平处盖亦不至于阿私所好而空誉之其言皆有可用者也遂引宰我知圣人之事为公孙丑言之故言宰我有曰以予观于孔子其贤过于尧舜远矣予宰我名也宰我之意盖谓尧舜有位之圣人故其行道易孔子无位之圣人故其行道难故以难易为言也又谓尧舜治天下但见效于当时即一时之功也孔子着述五经载道于万世以其有万世之功故以功为言也孟子又引子贡有曰见其孔子制作之礼而知孔子有政可以致天下之太平闻孔子雅颂之乐音而知孔子有德与文武同也从孔子之后推而等之百世之圣王者无有能违逆其孔子之道者是其自生民而来至于今未有如夫子者也凡此是子贡之知圣人有如此也孟子又引有若有曰岂独其民有类乎哉言麒麟之于走兽凤凰之于飞鸟太山之于丘垤河海之于行潦亦类也圣人之于民亦类也然而走兽之中以麒麟为之长飞鸟之中以凤凰为之王丘垤之中以太山为之尊行潦之间以河海为之大人民之间以圣人为人伦之至也圣人之于民类也物亦类也以其出乎民人之类而超拔乎众萃之中自生民以来至于今未有盛美过于孔子者也然则孔子于此三子言之是所以异于伯夷伊尹者也故孟子所以愿学则学孔子也疏注四十强而仕正义曰曲礼云人生十年曰幼学二十曰弱冠三十曰壮而有室四十曰强而仕五十曰艾服官政六十曰耆指使七十曰老而传八十九十曰耄凡此是其礼文也注孟贲勇士也正义曰案帝王世纪云秦武王好多力之人齐孟贲之徒并归焉孟贲生拔牛角是为之勇士也注云北宫黝北宫姓黝名也又云褐宽博独夫被褐者释云褐编枲袜也一曰短衣北宫黝其人未详于他经传亦未之闻焉孟施舍亦未详云缩义也惴惧也闻记云古之冠也缩缝今之冠也衡缝则缩者理之直也是知缩训义也诗云惴惴其栗注云恐也传曰小恐惴惴大恐缦缦是也注密声取敌曰袭正义曰左传云凡有钟鼓曰伐无钟鼓曰袭杜预注云密声取敌曰袭是其文也注云宾孟言雄鸡自断其尾至诸大夫也正义曰案鲁昭公二十二年左传云王子朝宾起有宠于景王王与宾孟说之欲立刘献公之庶子伯蚠事单穆公恶宾孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应凡此是也云骊姬劝晋献公与申生者案鲁庄公二十八年云晋献公娶于贾无子烝于齐姜生秦穆夫人及太子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬归生奚齐其娣生卓子骊姬欲立其子赂外嬖梁五与东关嬖五使言于公曰曲沃君之宗也蒲与二屈君之疆也不可以无主宗邑无主则民不威疆埸无主则启戎心若使太子主曲沃而重耳主蒲夷吾主屈则可以威民而惧戎且旌君伐使俱曰狄之广莫于晋为都晋之启土不亦宜乎晋侯悦之夏使太子申生主曲沃重耳居蒲夷吾居屈惟二姬之子在绛二五卒与骊姬谮群公子而立奚齐晋人谓之二五耦凡此是也云竖牛观仲壬赐环之事案左传昭公四年云初穆子去叔孙氏及庚宗适齐娶于国氏生孟丙仲壬梦天压己弗胜顾而见人黑而上偻深目而豭喙号之曰牛助余乃胜之耳旦召其徒无之及后妇人献雉妇人是穆子及庚宗之地常遇而宿者也因问其有子曰余子长矣能奉雉而从我矣召而见之则所梦也问其名曰牛遂使为竖臣有宠长使为政竖牛欲乱后仲壬与公御莱书观于公公与之环使牛入示之入不示出命佩之牛谓叔孙见仲壬而何叔孙曰何为曰不见既自见矣公与之环而佩之矣遂逐之奔齐叔孙疾急命召仲牛许而不召有进食则止之而弗进叔孙不食乃卒立其子而相之昭公五年又曰昭子即位朝其家众曰竖牛祸叔孙氏使乱大从杀适立庶又披其邑将以赦罪罪莫大焉必速杀之竖牛惧奔齐孟仲之子杀诸塞外投其首于宁风之棘上凡此是也云秦客廋辞者案国语晋文公时范文子暮退于朝武子曰何暮也对曰有秦客廋辞于朝大夫莫之能对吾知一二焉武子怒曰大夫非不能也让父兄也尔童子而三掩人于朝吾不在晋国无日矣击之以杖折委笄凡此者是也大抵廋辞云者如今唿笔为管城子纸为楮先生钱为白水真人又为阿堵物之类是也注予宰我名也正义曰案史记•弟子传云宰予字子我郑玄曰鲁人也注垤蚁封行潦道傍流潦也萃聚也正义曰释云垤蚁冢也潦雨水盛也经云行潦是为道傍流潦也萃亦云集也卷三下•公孙丑章句上疏孟子曰至此之谓也正义曰此章指言王者任德霸者兼力力服心服优劣不同故曰远人不服修文德以怀之孟子曰以力假仁者霸至文王百里者孟子言以大国之力而假以仁义之道行之者乃能为霸以把握诸侯之权也故必有其大国以德泽而行仁政者乃能为之王使天下皆归往者也故不待有大国而为之也汤但以七十里起而为商之汤王文王但以百里而天下归是其以德泽行仁政于天下故不待有大国而为之王此汤文二者是也以力服人者至服孔子也者孟子言但以力而服人人虽面从而服之然亦非是心服之也以德服人人则中心悦乐而诚心服也如七十子之服仲尼者也是其以诚心服之也非面从而服之者也诗云自西自东自南自北无思不服此之谓也者此盖诗•大雅•文王有声之篇文也盖孟子引此而证其诚服之意故援之曰自南而自北自西而自东而四方皆归之无有所思而不服是亦此之谓与注大雅•文王有声之诗正义曰此篇盖言文王继伐武王能广文王之声卒其伐功也笺云自由也言武王于镐京行辟雍之礼自四方来观者皆感化其德而心无不服者疏孟子曰至此之谓也正义曰此章指言国必修政君必行仁祸福由己不专在天当防患于未乱也孟子曰仁则荣不仁则辱今恶辱而居不仁是犹恶湿而居下也者孟子言国君行仁则国昌民安享其荣乐行不仁则国破民残故己蒙其耻辱今之国君既能疾恶其有耻辱于己而以居处于不仁之道是若疾恶其湿污而以居其卑下近水泉之地也如恶之莫如贵德而尊士贤者在位能者在职者言今之国君如能疾恶其耻辱莫若尚其有德之贤而尊敬其有道之士也既能贵德尊士则贤者居其官位能者任其官职也所贵德者为其有德也所以尊士者为其事道也能为人所不能为贤长于德行者也能为人之所能为能长于道艺者也得贤能在位在职则国无不治也所以谓仁则荣之意也今国家闲暇及是时明其政刑虽大国必畏之矣者言今国家闲暇无事以及此时若能修明政教刑罚虽强大之国亦必畏服矣诗云迨天之未阴雨彻彼桑土至谁敢侮之者自迨天至或敢侮予盖诗邠国鸱鸮之篇文也言此鸱鸮小鸟尚知天未阴雨之前取彼桑根之皮土以缠绵牖户喻人君能于闲暇之时治其国家以明其刑政则今此下民谁敢侮慢我也诗人盖以天之未阴雨国家闲暇之譬也彻彼桑土绸缪牖户明其政刑之譬也今此下民或敢侮予大国必畏之譬也鸱鸮所以彻彼桑土于天未阴雨之前以缠绵牖户则风雨莫得以漂摇人君所以明政刑于闲暇之时以维持国家则邻国莫得以侵侮此孔子所以曰作为此诗者是能知其治道者也以其能治其国家则谁敢侮之矣是宜孔子善之以谓为此诗者其知道乎今国家闲暇及是时般乐怠敖是自求祸也祸福无不自已求者孟子伤今之人君于国家闲暇以及于此时乃大作乐怠惰敖游而不修明刑政是自求其祸也以其祸福无有不自于己求之矣如所谓夫人必自畏然后人畏之夫人必自侮然后人侮之是其祸福无不自已求之意也诗云永言配命自求多福者盖诗•大雅•文王之篇文也永长也言我也盖谓我长配天命而行以自求多福也太甲曰天作孽犹可违自作孽不可活此之谓也者太甲殷王之名也言大甲尝谓上天作其灾孽尚可违避如已自作其灾孽不可得而生活也如高宗宋景二者修德以消去者是天作孽犹可违也帝乙慢神震死是自作孽不可活也凡此孟子所以引之者是亦证其祸福无不自已求之之意也注诗邠国之篇正义曰鸱鸮之诗盖言周公救乱也成王未知周公之志公乃为诗以遗王名之曰鸱鸮焉毛云鸱鸮鸋鴂也迨及也彻剥也桑土桑根也绸缪犹缠绵也笺云鸱鸮自说作巢至苦矣如是以喻诸臣之先臣亦及文武未定天下积日累功以固定此官位与土地今女我巢下之民宁有敢侮慢欲毁之者乎意欲恚怒之以喻诸臣之先臣固定此官位土地亦不欲见其绝夺矣注诗•大雅•文王之篇正义曰此诗盖言文王受命作周之诗也笺云长犹常也王既述修祖德常言当配天命而行则福禄自求也注殷王太甲至不可活也正义曰案本纪云太甲成汤适长孙也太丁之子也太甲既立三年不明暴虐不遵汤法乱德于是伊尹放之于桐宫三年悔过自责反善伊尹乃迎太甲而授之政太甲修德诸侯咸归百姓以宁伊尹嘉之作太甲训以褒太甲号称太宗云高宗雊雉者案史记云武丁也武丁祭成汤明日有飞雉登鼎耳而雊武丁惧祖乙曰王勿忧先修政事武丁乃修政行德天下咸欢武丁崩祖乙嘉武丁之以祥雉为德立其庙为高宗遂作高宗肜日及训是也云宋景守心之变者案史记云头曼立二十七年荧惑守心心宋之分野也景公忧之司星子韦曰可移于相景公曰相吾之股肱曰可移于民景公曰君者待民曰可移于岁景公曰岁饥民困吾谁为君子韦曰天高听卑君有君人之言三荧惑宜有动于是候之果徙三度六十四年景公卒是也云帝乙慢神震死者案史记云庚丁之子也武乙立为帝无道为偶人谓之天神与之抟令人为行天神不胜乃僇辱之为革囊盛血仰而射之命曰射天武乙猎于河渭之间暴雷武乙震死是也疏孟子曰至未之有也正义曰此章指言修古之道邻国之民以为父母行今之政自己之民不得而子是故众夫扰扰非所常有命曰天吏明天所使也孟子曰尊贤使能俊杰在位则天下之士皆悦而原立于其朝矣者孟子言今之国君能尊敬贤者任使能者俊杰大才在官位则天下为之士者皆悦乐原立其朝廷矣市廛而不征法而不廛则天下之商皆悦而原藏于其市矣者言市廛宅而不征取其税以什一之法征其地而不征其廛宅则天下为商贾者皆喜悦而原藏贮于其市矣关讥而不征则天下之旅皆悦而原出其路矣者言关门之所但讥察其异言异服之人而不税出入者则天下行旅之众皆悦乐而原出于其道路矣耕者助而不税则天下之农皆悦而原耕于其野矣者言耕田者但以井田制之使助佐公田而治不以横税取之则天下为之农者皆悦而原耕作其郊野矣廛无夫里之布则天下之民皆悦而愿为之氓矣者言一夫所受之宅而不出夫家之征一廛所居之地而不取其里布则天下之民皆悦乐而原为之氓矣信能行此五者于天下则邻国之民仰之若父母矣率其子弟攻其父母自有生民以来未有能济者也者言今之国君诚能信行此上五者之事则四邻之国民仰望之如父母而亲之矣邻国虽欲勉率其民如子弟攻其父母言自有生民以来而至于今未有能济成其欲者也言其民皆仰望之而亲敬之不肯为其所恶而贼其所好也如此则无敌于天下无敌于天下者天吏也然而不王者未之有也者言国君行此五者之事而民仰望之如此则是无敌于天下也言天下之人无与敢为敌者也既无敌于天下者是名为天吏者也天所使者是谓天吏也然而为天吏而不王者必无也故曰未之有也廛者一夫所受之宅也里者一廛所居之地也野者氓者案周官制地之法六乡以教为主其主民有郊于内故其地为郊而民则谓之民以其近主而有知者也六遂以耕为主而其民有遂于外故其地为野而民故谓之氓以其远主而无知者也此孟子云野云氓之意也盖孟子或云贵德而尊士贤者在位能者在职或曰尊贤使能俊杰在位者以其贵士之有德尊士之有道者为其贤也为其能也即其贤而授之位所以尊其贤即其能而授之职所以使其能若夫俊杰则行而敏速立而绝众贤之豪者非可使以职也故曰在位而已注廛市宅至廛宅也正义曰王制云市廛而不税者案郑注云廛市物邸舍税其舍不税其物也注云周礼•载师云宅无征者载师者掌任土之法以物地事授地职而待其政令者也宅无征所以言宅无税也注言古之设关至旅税之也正义曰云王制曰古者关讥而不征礼记有王制之篇中有云此案郑注云讥异服识异言也云周礼•太宰曰九赋七曰关市之赋一曰邦中之赋二曰四郊之赋三曰郊甸之赋四曰家削之赋五曰邦县之赋六曰邦都之赋七曰关市之赋八曰山泽之赋九曰币余之赋郑司农云币余百工之余司关曰国凶紥则无关门之征犹讥郑司农云凶谓凶年饥荒也札谓疾疫死亡也越人谓死为札春秋传曰札瘥夭昏无关门之征者出入关门无租税犹苛察不得令奸人出入也注周礼•载师曰宅不毛者有里布田不耕者有屋粟凡民无职事者出夫家之征郑司农云宅不毛者谓不树桑麻也里布者布参印书广二寸长二尺以为币贸易物诗云抱布贸丝此布也或曰布泉也春秋传曰贸之百两一布又廛人职掌敛市之次布儳布质布罚布廛布不知言布参印书者何见旧时说也郑玄谓宅不毛者罚以一里二十五家之泉空田者罚以三家之税粟以共吉凶二服及丧器也民虽有闲无职事者犹出夫税家税也夫税者百亩之税家税者出士徒车辇给徭役疏孟子曰至不足以事父母正义曰此章指言人之行当内求诸己以演大四端充广其道上以匡君下以荣身也孟子曰人皆有不忍人之心者孟子言人之为人皆有不忍加恶于人之心也先王有不忍人之心斯有不忍人之政至掌上者又言古先圣王有不忍加恶于人之心斯有不忍伤民之政既以不忍加恶于人之心以行其不忍伤民之政其治天下之易但若转运走丸于掌上之易者也所以谓人皆有不忍人之心者今人乍见孺子将入井至然也者孟子又言所以谓人之为人皆有不忍加恶于人之心者且以今人乍见孺子言之孺子无知之小子也今人乍见无知之小子相将匍匐欲坠于井但见之者皆有憷惕恐惧恻隐痛忍之心所以然者非是内尝结交于孺子之父母然后如此也又非是所以欲要求美誉于乡党朋友也又非所以恶有不仁之声而然也由是观之无恻隐之心非人也至无是非之心非人也者孟子言由此见孺子将入于井人皆有憷惕恻隐之心观察之是无恻隐羞恶辞让是非四者之心皆非是人也乃若禽兽之类也禽兽所以无恻隐不忍之心又无羞恶惭耻之心又无辞让揖逊之心又无是非好恶之心者也言苟无此四者所以皆谓之非人也乃禽兽之类也恻隐之心至智之端也者孟子言人有恻隐之心是仁之端本起于此也有羞恶之心者是义之端本起于此也有辞让是非之心者是礼智之端本起于此者也以其仁者不过有不忍恻隐也此孟子所以言恻隐羞恶辞让是非四者是为仁义礼智四者之端本也人之有是四端也犹其有四体也至贼其君者也者孟子又言人有是恻隐羞恶辞让是非为仁义礼智之四端若其人之有四肢也既有此四端而自谓已之不能为善者是自贼害其善而不为善也以之事君如谓其君不能为善不匡正之者是亦贼害其君使陷于恶也无他以其人之为人皆有此四端也但不推用而行之耳如能推此四端行之是为仁义礼智者矣所谓仁义礼智者即善也然则人人皆有善矣故孟子所以言之以此凡有四端于我者知皆扩而充之至不足以事父母者孟子又言凡人所以有四端在于我己者能皆廓而充大之是若火之初燃泉之始达而终极乎燎原之炽襄陵之荡也苟能充大之虽四海之大亦足保安之也苟不能充大之虽己之父母亦不足以奉事之故曰苟能充之足以保四海苟不充之不足以事父母是亦推恩足以保四海不推恩无以保妻子之意也疏孟子曰至反求诸已而已矣正义曰此章指言各治其术术有善恶祸福之来随行而作耻为人役不若居仁治术之忌勿为矢人也孟子曰矢人岂不仁于函人哉至故术不可不慎也者孟子言作矢之人其性岂不仁过于函人哉其所以不仁于函人者以其术使之然也作矢之人其心于所作箭之时惟恐不利不能伤害人也作函之人其心于作函之时惟恐不坚厚而有伤害于人也不特此二者如此虽作巫祝梓匠之人亦如是也以其巫人祝在于活人梓匠作棺欲其速售利在于人死也此孟子所以故云其治术人亦不可不慎择也矢箭也函铠也甲是也孔子曰里仁为美择不处仁焉得智者孟子言孔子有曰所居以仁最为美也然而人所拣择不处于仁里又安得谓之智也以其智足以有知故也不知择处于仁岂谓之智哉夫仁天之尊爵也人之安宅也莫之御而不仁是不智也者言夫仁之为道是天之尊爵也人之安宅也谓之尊爵者盖受之于人而彼得以贱之者非尊爵也仁则得之于天而万物莫能使之贱是尊爵也安宅者盖营于外而彼得以危之者非安宅也仁则立之自内而万物莫能使之危是安宅也今夫天下之事有形格势禁而不得有为者为其有以御之也仁之为道乃天之尊爵而得之自天者人之安宅而立之自我者但欲仁则仁矣谁其御之而不为哉今仁之为道人莫御之使不为而自不为仁者是亦不智者也不仁不智无礼无义人役也至莫如为仁者言人之不仁不智者是无礼无义为人所役者也既为人所役而耻辱为人所役是若非弓矢之人不知择术而耻为弓矢也如耻为人所役莫若择术而为仁也以其为仁则礼义随而有之矣虽欲役之不可得已然则仁则荣不仁则辱亦此之谓也仁者如射至反求诸己而已矣者孟子比之于仁者如射也以其射者必待先正其身已然后而发矢射之也既发矢而射之不中其的则又不怨恨其射胜于己者但反责求诸己而已矣盖君子以仁存心其爱人则人常爱之犹之正己而后发也有人于此待我以横逆犹之发而不中也自反而不以责诸人犹之不怨胜己者反求诸己而已矣此孟子所以比仁者如射发而不中不怨胜己者反求诸己而已矣疏孟子曰至与人为善正义曰此章指言大圣之君犹采善于人故曰计及下者无遗策举及众者无废功也孟子曰子路人告之以有过则喜禹闻善言则拜者孟子言子路之为人人有告之以过事则喜乐从人之言而改其过大禹之为人闻有善言则拜而受之也大舜有大焉善与人同舍己从人乐取于人以为善者孟子又言大舜之为帝有大巍巍之功焉无它以其善能与人同之也己之善亦犹人之善人之善亦犹己之善是与人同善也所以能如此者亦以能舍己之所见而从人之见又乐取诸人以为善也自耕稼至与人为善者此孟子自引舜之事迹而自解舜取人以为善之言也言舜自耕稼于历山陶于河滨渔于雷泽之时以至为帝无非取人之善谋而从之也取诸人以为善是亦与人为其善者也所谓舜耕历山历山之人皆让畔渔雷泽雷泽之人皆让居陶河滨河滨器皆不苦窳是亦与人为善之事也故君子莫大乎与人为善者此孟子所以复言凡为善之君子莫大乎与人为善也注大舜虞帝至同者也正义曰虞舜之国号也云孔子称曰巍巍者案论语有云巍巍乎其有成功孔注云功成化隆高大巍也注舜从历山及其陶渔者正义曰此皆案史纪•帝记有云然也疏孟子曰伯夷至君子不由也正义曰此章指言伯夷柳下惠古之大贤犹有所阙介者必偏中和为贵纯圣能然君子所由尧舜是尊也孟子曰伯夷非其君不事至是亦不屑就已者孟子言伯夷非已所好之君则不奉事之非与己同志之友则不与为交友不立于恶人之朝是不事非其君也不与恶人言是不友非其友也谓立于恶人之朝与恶人言语如以服其朝衣朝冠而坐于涂泥炭墨之中矣以其有污于己也推已恶恶之心乃至于与乡人立其冠有不正且望望然惭耻而远去之若相将有污于己也如此故诸侯虽有善辞命而至者亦不受也以其不受之者是亦不洁而不忍就见也故以不就为洁也屑洁也柳下惠不羞污君不卑小官至是亦不屑去已者孟子又言柳下惠不羞耻事其污君污君滥恶之君也虽居小官之位而不卑辱进而仕则不隐己之贤才必以欲行其道虽遗佚于野而不怨恨虽厄之使穷困而不哀悯故曰尔为之尔我为之我虽袒裼裸裎袭其身体于我身侧尔又安能浼渎于我哉以其不殊于俗一于和而已如此故由由然浩浩与人偕俪而行但不失己之正心焉牵援而止之而则止之以其援而止之而止是亦不洁而去已故以不去为洁也孟子曰伯夷隘柳下惠不恭隘与不恭君子不由也者此孟子所以复言伯夷之行失之太清而不能含容故为狭隘柳下惠失之太和而轻忽时人故为不恭敬然狭隘与不恭敬是非先王所行之道故君子不由用而行之也注伯夷孤竹君之长子让国而隐居者也正义曰案春秋•少阳篇云伯夷姓墨名允字公信谥为夷太史公云伯夷叔齐孤竹君之二子父欲立叔齐及父卒叔齐让伯夷伯夷曰父命也遂逃去叔齐不肯立亦逃之国人立其中子于是伯夷叔齐闻西伯昌善养老盍往归焉及西伯卒武王东伐纣伯夷叔齐叩马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王平殷天下宗周伯夷叔齐耻之义不食周粟隐于首阳山采薇而食之及饿死者是矣孤竹北方之远国也号为孤竹案地理志云辽西有孤竹城应劭曰故伯夷国是也注柳下惠鲁公族大夫姓展名禽字季柳下是其号者正义曰案史记传云柳下惠姓展名禽鲁人也为鲁典狱之官任以直道故孔子云柳下惠为士师三黜人曰子未可去乎曰直道而事人焉往而不三黜枉道而事人何必去父母之邦孔注云士师典狱之官郑玄亦云然卷四上公孙丑章句下疏正义曰此卷赵氏分上篇为此卷也此卷凡十四章一章言民和为贵二章言人君以尊德乐义为贤君子以守道不回为志三章言取与之道必得其礼于其可虽少不辞义之无处兼金不顾四章言人臣以道事君否则奉身以退五章言执职者劣借道者优六章言道不合者不相与言七章言孝必尽心匪礼之逾八章言诛不义者必须圣贤九章言圣人亲亲不文其过小人顺非以谄其上十章言君子立身行道道之不行命也不为利回十一章言惟贤能安贤智能知微十二章言大德洋洋介士察察贤者志其大者不贤者志其小者十三章言圣贤兴作与天消息天非人不因人非天不成十四章言禄以食功志以率事无事而食其禄君子不由也此十四章合上篇卷是公孙丑有二十三章矣疏孟子曰天时至战必胜矣正义曰此章言民和为贵贵于天地故曰得乎丘民为天子也孟子曰天时不如地利地利不如人和至是地利不如人和也者孟子言其用兵之要也谓古之用兵者莫不布策挟龟迎日计月望云占风观星候气以察吉凶以明利害必有得天时者矣然而内有三里之城外有七里之郭以为之御虽环转而攻之则莫能胜焉是天时不如地利也凿池深之使其不可逾筑城高之使其不可攻又以甲兵之坚利米粟之多积是地利亦有得矣然而上下异政君民异心不能效死以守至皆委却而去之是地利又不如人和也孟子于前言天时不如地利地利不如人和乃设此文于后而解其言也故曰三里之城七里之郭环而攻之而不胜夫环而攻之必有得天时者矣然而不胜者是天时不如地利也至是地利不如人和而已矣故曰域民不以封疆之界至战必胜矣者此又孟子复言而详说之也故曰所居之民不在以封疆之为界欲牢固其国又不在以山谿之为险威震天下又不在以兵甲之为坚利以其得道之君则人多助之失道之君则人寡助之而已孟子所以言此者盖谓但在得其道不在于封疆山谿兵甲之为矣故复言人有寡助之至极者则亲戚离畔之亲戚离畔者战必不胜而败绩有多助之至者则天下皆顺从之以天下之所顺从而攻伐其亲戚所离畔者故君子在有不战而已如战则必胜注天时谓时日支干五行旺相孤虚之属正义曰时日支干者子丑寅卯辰巳午未申酉戌亥是为支甲乙丙丁戊己庚辛壬癸是为干干支所以配时日而用之也云五行旺相孤虚之属者五行金木水火土是也金旺在巳午未申酉木旺在亥子丑寅卯水旺在申酉戌亥子火旺在寅卯辰巳午土旺在申酉戌亥孤虚者盖孤虚之法以一画为孤无画为虚二画为实以六十甲子日定东西南北四方然后占其孤虚实而向背之即知吉凶矣又如周武王犯岁星以伐商魏太祖以甲子日破慕容凡用师之道有太史以抱天时太师之执同律之类是也注卫懿公之民曰君其使鹤战正义曰案左传鲁闵公二年云狄人伐卫卫懿公好鹤鹤有乘轩者将战国人受甲者皆曰使鹤鹤实有禄位余焉能战是其文也注得乎丘民而为天子正义曰此盖经之文疏孟子将朝王至而况不为管仲者乎正义曰此章指言人君以尊德乐义为贤君子以守道不回为志者也孟子将朝王王使人来曰寡人如就见者也至得见乎者言孟子自将欲朝见王未及行而齐王欲见之乃先使人来曰寡人如往而就孟子所馆处相见以其有恶寒之疾不可见风傥可以来朝见而我将视其来朝不知可使寡人因此而得见孟子否乎此皆齐王使人而言也对曰不幸而有疾不能造朝者王之使人既已见孟子而导王之言孟子乃答王之使人亦曰我之不幸而有其疾不能趋造而朝见王以其孟子不喜王欲使来朝故云有疾以拒之也明日出吊于东郭氏公孙丑曰昔者辞以病今日吊或者不可乎者言孟子自辞王以为疾不能造朝之明日乃出吊问于齐大夫东郭氏之家其弟子公孙丑问孟子曰昨日辞王之使以为疾不能造朝而今日以出吊问于东郭氏或者以为不可出吊曰昔者疾今日愈如之何不吊者孟子答公孙丑以为昨日有疾今日已差愈如之何为不可吊孟子于是往吊之王使人问疾医来者王见使人回报以谓孟子有疾乃谓实有疾遂遣人问疾医者来问其疾孟仲子对曰昔者有王命有采薪之忧不能造朝今疾小愈趋造于朝我不识能至否乎者孟仲子孟子从昆弟学于孟子者也孟仲子时见王使人问疾医来至而孟子已往吊于东郭氏乃权其言而答问疾医者曰昨日有王命来使孟子朝孟子辞之以其有采薪之忧小疾不能趋造而朝王今日病以小愈已趋造于王朝我不知于今能至于王朝否乎以为未曾至乎使数人要于路曰请必无归而造于朝者孟仲子恐孟子归以为失言乃使数人而来告孟子于路曰请必无归而趋造于王朝不得已而之景丑氏宿焉者孟子见孟仲子使数人要于路乃见迫于仲子之言遂不得已而往齐大夫景丑氏之家宿焉以其心不欲朝王故往景丑氏家宿而已景子曰内则父子外则君臣人之大伦也父子主恩君臣主敬丑见王之敬子也未见所以敬王也者景丑见孟子不造朝而乃止其家宿焉于是曰在闺门之内则有父子之亲出而邦国之外则有君臣之义此人之大伦而不可汩也父子则存乎慈孝之恩君臣则存乎恭敬之义今丑每见王之敬重其子也而未尝见子之所以能尊敬于王也曰恶是何言也至莫大乎是者孟子答景丑言乃叹惜言是何言而责我也齐人皆无以仁义之道与王言者岂以仁义之道为不嘉美也其齐人心已谓是王何足与言仁义之道也言尔之不尊敬于王莫大乎此者也我非尧舜之道不敢以陈于王前故齐人莫如我敬王也者孟子言我非是尧舜二帝之道则不敢铺陈于王之前故齐人未有如我如此之敬王也所谓尧舜之道即仁义之道也景子曰否非此之谓也礼曰父召无诺至若不相似然者景丑言否我不谓不陈尧舜之道也以其礼云父召而子无诺而不至君有命召不坐待驾今子固将欲自朝于王而闻王命以遂不果行是宜与夫礼若不相似然以其有逆此礼也曰岂谓是欤曾子曰晋楚之富至是或一道也者孟子又言于景丑曰我岂谓是君臣唿召之问乎以其曾子言晋楚二君之富人不可及也然彼既以其富我但有吾之仁彼既有其爵而我但存吾之义我何慊不足于彼乎哉夫晋楚之富岂为不义然于曾子言是止于一道而言之也一于道而言之则曾子所以但言吾仁吾义而不慊于晋楚之富与其爵也盖谓晋楚于富者以其不过有所施而已然我之仁固足以有施矣晋楚贵于爵者以其足以有制而已然我之义固足以有制矣然则富之与爵而仁义得以并而有焉耳此曾子所以一于仁义之道而晋楚富贵不足为富贵也孟子所以执此而语景子者意欲以比齐王之有富贵亦晋楚之富贵不足为富贵也而我犹曾子但以仁义敌之何有不足于齐王哉此所以不欲朝王之意也天下有达尊三至恶得有其一而慢其二哉者达通也孟子又言天下有达尊者有三爵一齿一德一是也自朝廷之间莫如以爵为之尊自乡党之间莫如以齿为之尊自辅治其世长养其民莫如以德为之尊以其朝廷贵贵在爵故以爵为朝廷之所尊乡党长长在齿故以齿为乡党之所尊贤者有德故以之辅世而佐佑之则天下待之而后治以之长民则天下之民待之而后安故以德为辅世长民之所尊今齐王但有其爵而安可止以一而慢去其齿德二者哉此孟子所以言齐王不能尊有德之士故于景子而云然也故将大有为之君至而况不为管仲者乎者孟子又言故将有大兴为之君必有所不可命召之臣凡欲有所谋计则就而谋以其不敢召也其尊德乐道不如此有谋则就而不召是不足有大兴为也故汤王之于伊尹乃就而师之然后方敢得而为臣故汤王自七十里而为天下但不待劳而为之王者齐桓公之于管仲乃就而师之然后方敢得而为臣故桓公亦不劳而为诸侯之霸者今天下于齐国其地亦有类于汤桓其德又与汤桓齐等其未能有相加尚者无他事焉但汤桓好受臣其所教而齐王不好臣其所受教也夫以汤王之于伊尹齐桓之于管仲则不敢召而见之管仲霸者之佐且犹尚不可召见之而况我不为管仲者乎此孟子所以见齐王之召己是以不往而见也注云东郭氏齐大夫家也正义曰东郭者齐国之东地号为东郭也经云卒之东郭墦间之祭者则东郭是齐国之东地也氏者未详其人注云齐大夫家也以理测之孟子之所以吊问者必齐之贤大夫也如非大夫之等孟子亦何由而吊之注孟仲子孟子之从昆弟而学于孟子者也正义曰未详以理推之则与孟子同姓必孟子从昆弟而学于孟子者也注景丑氏齐大夫亦未详其人也疏陈臻问曰至可以货取乎正义曰此章指言取与之道必得其礼于其可也虽少不辞义之无处兼金不顾也陈臻问曰前日于齐王馈兼金一百而不受至必居一于此矣者陈臻孟子弟子也问孟子前日于齐王之所而齐王馈赐兼金百镒而不受于宋国但馈以七十镒而受之于薛国馈以五十镒而受之如为前日在齐不受百镒是则今日之受宋七十镒为非也如今日之受宋七十镒为是则前日在齐不受一百镒为非也夫子于此三者之间必居一于此矣孟子曰皆是也至而可以货取乎者孟子答弟子陈臻以为此三者之间受与不受之所皆是也无有非也言我在宋之时以其我将有远行行者必以有赆故馈之者乃为之辞曰馈赆我何为不受是所以受之也而不为非也赆送行者之贿也我当在薛之时我有戒不虞之心以其时人欲害孟子也馈之者乃为之辞曰闻孟子有戒欲以此金馈之可为兵备之用也如此我何为不受是所以受之也若于齐之时其以无事于我未有所处于我未有所处而馈我以金是以货财见取于我也安有君子而可以货取之乎是所以于齐不受百镒亦为是也云有处未有处者如宋以远行乃以赆为馈于薛有戒乃以兵为馈是皆若有处以馈之也于齐亦无远行亦无戒备馈之者亦无以辞处之而馈于我亦无有辞处而受之故也注云陈臻孟子弟子至二十四两正义曰云弟子者盖时有所问于孟子者即知为弟子也如非弟子又安得有问于孟子云二十四两为镒案国语有云二十四两为镒又郑注之文亦然疏孟子之平陆至寡人之罪也正义曰此章指言人臣以道事君否则奉身以退诗云彼君子兮不素餐兮言不尸其禄也孟子之平陆谓其大夫曰子之持戟之士一日而三失伍则去之否乎者孟子往齐平陆之邑谓其邑之大夫曰子之持戟之战士一日三次失其行伍则杀之否乎曰不待三者邑大夫答孟子以为不待三次失行伍也言一次失行伍则杀之也然则子之失伍也亦多矣凶年饥岁子之民老羸转于沟壑壮者散而之四方者几千人矣者凶年饥岁子之邑民老羸弱者皆转乎沟壑壮健者皆散而奔往于四方者几近于一千人矣此孟子首以持戟之士失伍比之欲终以此讽之故也盖军法以五人为伍而以下士一人为之长则持戟之士伍长之士也所以保卫其伍者也不能保卫其伍故一日三失伍此不称其职也如齐之平陆大夫所以保卫其邑之民不能保卫其邑之民故老弱转沟壑壮者散四方其亦不称职也孟子故以此喻而终归讽之曰此非距心之所得为也者距心齐大夫之名也距心言是其齐王行政故不肯发仓廪而赈救其民非我所得而专为者也曰今有受人之牛羊而为之牧之者则必为之求牧与刍矣求牧与刍而不得则反诸其人乎抑亦立而视其死与者孟子又以此比喻而归讽之也言今有受人之牛羊而为牧养者则必于牛羊之主求其牧养之刍草矣求牧养与刍草而不得则归反还于其主乎抑亦但立视牛羊之死而不为求牧与刍草欤故以比喻而讽问之曰此则距心之罪也者距心因孟子以此比喻乃自知以不去位为罪也他日见于王曰王之为都臣者臣知五人焉至此则寡人之罪也者言他日距心自见于王曰王之治都之臣者臣知五人焉然于此五人之中能知其有罪者惟孔距心故为王言诵之孔距心之姓也王亦自知治都之臣有其罪者以其本皆自于己故云此则寡人之罪也注邑有先君之宗庙曰都至不素餐兮正义曰周礼云都鄙郑注云都之所居曰鄙都鄙公卿大夫之采邑王弟子所食邑周召毛冉毕原之属在畿内者祭祀其先君社稷者也云彼君子兮不素餐兮者诗国风伐檀之篇文也笺云彼君子者斥伐檀之人仕有功者乃肯受禄毛氏云孰食曰餐笺云如鱼餐之餐疏孟子谓蚳蛙曰至绰绰然有余裕哉正义曰此章指言执职者劣借道者优是以臧武仲雨行而不息段干木偃寝而式闾孟子谓蚳蛙曰子之辞灵丘而请士师似也至未可以言欤者孟子谓齐大夫蚳蛙曰子之辞去其灵丘之邑而请为王治狱之官似近王得谏其刑罚不中者今既以数月矣而不言是其未可以言欤否故以此责而感之也蚳蛙谏于王而不用致为臣而去者于是蚳蛙谏于王而王不用其谏乃致其臣而去之齐人曰所以为蚳蛙则善矣所以自为则吾不知也者齐国之人见孟子谓蚳蛙乃言曰孟子所以为蚳蛙使之谏不纳用而去之则善矣美矣其所以自为其已之谏不见纳用而不去则我不知也以言其为蚳蛙谋使之去而不知自去之故也公都子以告者公都子孟子弟子也公都子见齐国之人有此言乃以此言告于孟子曰吾闻之也有官守者不得其职则去有言责者不得其言则去我无官守我无言责则吾进退岂不绰绰然有余裕哉者孟子答公都子以为我尝闻之有居官守职者不得其职而守之则去之而致仕有言责谏诤之任不得其言而谏正其君则亦去而致仕今我无官职之所守又无言责而谏诤则我进退自由岂不绰绰然舒缓有余裕哉绰裕皆宽裕也注蚳蛙齐大夫灵丘齐下邑至罪丽于民正义曰蚳蛙于他经传未详其人灵丘者案地理志曰代郡有灵丘县是也云周礼士师曰以五戒先后刑罚毋使罪丽于民者今案其文云一曰誓用之于军旅二曰诰用之于会同三曰禁用诸田役四曰纠用诸国中五曰宪用诸都鄙郑注云先后犹左右也誓诰于书则甘誓大诰之属禁则军礼曰无干车无自后射此其类也纠宪未有闻焉注臧武仲段干木正义曰案鲁襄公二十二年左传云臧武仲如晋雨过御叔御叔在其邑将饮酒曰焉用圣人我将饮酒而已雨行何以圣为穆叔闻之曰不可使也杜预云御叔鲁御邑大夫又武仲多知时人谓之圣云段干木偃寝而轼闾案史记魏世家云魏文侯受子贡经艺客段干木过其闾未尝不轼也是矣疏孟子为卿于齐至予何言哉正义曰此章指言道不合者不相与言王之操与孟子殊君子处时危言逊行故不尤之但不与言至于公行之丧以礼为解也孟子为卿于齐出吊于滕至未尝与言行事也者言孟子尝为卿相于齐时自齐国出吊于滕国之君齐王使齐之下邑大夫名曰王者为之辅行辅行言其为副使也王旦夕见孟子及反归自齐滕之道路而孟子未尝与之言行事也公孙丑问曰齐卿之位不为小矣齐滕之路不为近矣反之而未尝与言行事何也者公孙丑问孟子言齐王卿相之位不为卑小矣自齐至滕其相去之路又不为近矣然而自滕反归齐其于道路之中未尝与王言行治之事是如之何也以其公孙丑有怪孟子不与王言故问之以此耳曰夫既或治之予何言哉者孟子答公孙丑以谓夫王既以尝自谓有治行事我将复何言哉以其王自专为善不谘访人故孟子所以未尝与之言也注王后为右师正义曰此盖推经于离娄篇有云孟子不与右师言右师不悦是知王后为右师也王姓王名字子敖又云至于公行之丧以其礼解之者盖亦经之文也卷四下公孙丑章句下疏孟子自齐葬于鲁至不以天下俭其亲正义曰此章指言孝必尽心匪礼之逾论语曰生事之以礼死丧之以礼可谓孝矣孟子自齐葬于鲁反于齐止于嬴者言孟子仕于齐国丧其母乃归葬于鲁国既葬又反于齐下嬴邑而止焉充虞请曰前日不知虞之不肖使虞敦匠事严虞不敢请今原窃有请也木若以美然者充虞孟子弟子也言孟子止于嬴邑弟子充虞请见于孟子曰前日孟子丧母之时孟子不知虞之不肖乃使虞敦匠厚作其棺以其是时丧事严急故虞不敢请问孟子今孟子既葬而反原窃得而请问也木若以美然此充虞请问以此也其问孟子为棺椁之木若以泰美然也曰古者棺椁无度中古棺七寸椁称之自天子达于庶人非直为观美也然后尽于人心至吾闻之君子不以天下俭其亲者此皆孟子答充虞而言也言上古之人棺椁薄厚无尺寸之度自中古以来棺厚七寸以椁相称之自天子通于庶人皆然非谓直为人观美好也然后乃为尽于人心也以其不得其厚用之则不可以为悦于心也既得以此厚用之而财物无以供赡其度亦不可以为悦于心如得之以此厚用又有财物以供其度古之人皆用之以厚葬其亲也我何为而独不如是也且棺椁敦厚比亲体之变化无使其土壤亲其肌肤于人子之心独无快乎恔快也以其人子之心如此得厚葬其亲乃快然而弗恨也我闻之君子者不以天下所得用者而俭薄其亲也注嬴齐南邑正义曰案鲁桓公三年左传杜预注云嬴齐邑今泰山嬴县是也注重累之数墙翣之饰正义曰案礼记檀弓云周人墙置翣郑注云墙柳衣也凡此皆后王之制又案阮氏图云柳柳车也四轮一辕车长丈二尺高五尺案丧大记云君饰棺黼翣二黻翣二画翣二龙翣二礼器云天子八翣大夫四翣又郑注丧大记引汉礼翣以木为筐广三尺高二尺四寸方两角高以白布画着紫云气其余各如其象柄长五尺车行使人持之而从以障既窆树于圹中障板也注论语曰生事之以礼死葬之以礼正义曰经于滕文之篇亦引为曾子言也已说在前疏沈同以其私问曰至何为劝之哉正义曰此章指言诛不义者必须圣贤礼乐征伐自天子出王道之正者也沈同齐之大臣沈同以其私问曰燕可伐欤孟子曰可子哙不得与人燕子之不得受燕于子哙者子哙燕王名也子之燕相之名也言沈同非王命以其私情自问孟子曰燕王可伐之欤孟子答之以为可伐之也盖以燕王不得天子之命而擅与其国于子之子之亦不得天子之命而私受燕国于子哙故其专擅如此可以伐之也有仕于此而子悦之不告于王而私与之吾子之禄爵夫士也亦无王命有私受之于子则可乎何以异于是者此皆孟子设此譬喻王之罪而可伐者也吾子谓沈同也言今有为之仕于此齐国而子喜悦之为人乃不告于王而私自与之吾子之禄爵夫为之士者又无王之所命而私自受禄爵于子则可矣否乎今燕王所以为可伐之罪何以有异于此齐人伐燕者以其沈同问于孟子之言为燕可伐于是归劝齐王而伐之或问劝齐伐燕有诸者言有人或问于孟子以为孟子劝齐伐燕是有劝之之言否曰未也沈同问燕可伐与吾应之曰可彼然而伐之也者孟子答或人以为我未尝劝王也以其沈同问我谓燕可伐之欤我应之曰可彼以为是而伐之也彼如曰孰可以伐之则将应之曰为天吏则可以伐之者孟子又答之或人言彼如问我曰谁可以伐之我将应之曰为天吏天所使者则可以伐之矣今有杀人者或问之曰人可杀欤至何为劝之哉者孟子又以此言而比喻齐之伐燕也言今有杀人者或问我曰人可以杀之欤我将应之曰可以杀之彼如复问谁可以杀之我则将应之曰为士师主狱之官则可以杀之矣今以齐国之政亦若燕之政是皆有燕之罪以燕伐燕我何为劝齐王以伐燕乎以其燕之虽有其罪亦当王者则可以诛之耳注子哙燕王也子之燕相也正义曰案史记世家云易王立十二年子燕哙立哙立齐人杀苏秦苏秦之在燕与其相子之为婚燕哙三年与楚三晋攻秦不胜而还子之相燕贵重主断苏代为齐使于燕燕王问曰齐王奚如对曰必不霸燕王曰何也对曰不信其臣于是燕王大信子之子之遗苏代百金乃谓燕王不如以国让子之子之以谓尧贤者让天下于许由由不受有让天下之名而实不失天下今王以燕国让子之子之亦必不敢受是王与尧同行也燕王因属国于子之子之大重于是南面行王事而哙老不听政国事皆决于子之三年国大乱百姓悯恐孟轲谓齐王曰今伐燕此文武之时不可失也齐王因令章子将五都之兵以伐燕燕哙死齐大胜燕子之亡凡此是其事也注云礼乐征伐自天子出正义曰此盖论语季氏孔子之言也言王宅功成制礼治定作乐立司马之官掌九伐之法诸侯不得制礼作乐赐弓矢然后专征伐是礼乐征伐自天子出也疏燕人畔至又从为之辞正义曰此章指言圣人亲亲不文其过小人顺非以谄其上者也燕人畔王曰吾甚惭于孟子者言燕人皆离畔不肯归齐王齐王闻孟子与沈同言未尝劝王伐燕今果不能得燕乃曰我甚惭耻而见于孟子陈贾曰王无患焉王自以为与周公孰仁且智者陈贾齐国之大夫也言于齐王以为无用忧患惭于孟子也且王自以为与周公孰仁且智乎贾欲以此解王故问之以此王曰恶是何言也者齐王乃叹曰此是何言也周公大圣人安可得而及之曰周公使管叔监殷管叔以殷畔知而使之是不仁也不知而使之是不智也仁智周公未之尽也而况于王乎贾请见而解之者言陈贾谓周公使管叔为三监于殷管叔乃背畔于殷周公知管叔有背畔之心而复使为监是周公不仁也周公不知管叔将有背畔之心而使之为监是周公之不智也仁与智而周公大圣人也尚未之能尽而况于齐王乎贾今请以此见孟子为王解之见孟子问曰周公何人也贾遂见孟子果以此说问于孟子以谓周公是何等人也曰古之大圣人也孟子答之以为周公是古之大圣人也曰使管叔监殷管叔以殷畔也有诸贾又问孟子以谓周公使管叔为监于殷管叔以殷而背畔之有之否乎曰然孟子答之以是有之也曰周公知其将畔而使之与贾又问之以谓周公知管叔将欲背畔故使之为监与曰不知也孟子答之以为周公不知管叔将背畔然则圣人且有过与贾又问之如是则周公为古之大圣人尚且有过失乎曰周公弟也管叔兄也周公之过不亦宜乎孟子以为周公虽知管叔不贤亦不能知其将有畔之心周公惟管叔弟也故爱之而使为监管叔念是周公兄也故亦望之是则周公有是之过谬不亦宜之也以亲亲之故不得不然耳且古之君子过则改之至今之君子又从为之辞者孟子又言古之君子如周公虽有此过然而乃能诛三监作大诰以明敕庶国则周公故能改之也今之君子非真君子有过则顺而不改古之君子其有过也如日月之蚀焉民皆得知而见之及其更也民皆得而仰望之今之君子岂徒顺其过而不改又且从其有过复作言辞以文饰其过耳孟子所以言此者以其欲讥陈贾不能匡正齐王之过又从为此周公管叔之辞顺其王之过而文之也注燕人畔王闻孟子与沈同言正义曰此盖前段案史记世家言之详矣注诛三监作大诰明敕庶国正义曰案尚书大诰篇云武王崩三监及淮夷叛周公相成王将黜殷作大诰孔安国云三监管蔡商是也言作大诰以诰天下又案史记云周公奉成王命兴师东伐作大诰遂诛管叔杀武庚放蔡叔收殷余民疏孟子致为臣而归至自此贱丈夫始矣正义曰此章指言君子正身行道道之不行命也不为利回创业可继是以君子以龙断之人为恶戒也孟子致为臣而归是孟子辞齐卿而归处于室也王就见孟子曰前日愿见而不可得至不识可以继此而得见乎是齐王见孟子辞齐卿而归于室乃就孟子之室而见孟子曰前日未仕齐时闻孟子之贤愿见之而不能得见后得侍于我而为之卿遂得同朝相见故甚喜之今乃又弃去寡人而归处于室我不知可以继今日之后而使寡人得相见否故以此问孟子孟子对曰不敢请耳固所愿也孟子意欲使王继今日之后当自来就见故云不请见固我心之所愿也他日王谓时子曰我欲中国而授孟子室至盍为我言之时子齐王之臣也言自见孟子已往他日齐王又谓其臣时子曰我今欲以中国授孟子为筑其室教养一国之子弟故赐予以万钟之禄使其诸大夫与一国之人皆有所敬法时子何不为我以此言说之时子因陈子而以告孟子陈子陈臻也是孟子弟子也时子于是因陈臻而以齐王之言使陈臻告于孟子也陈子以时子之言告孟子至是为欲富乎是陈子乃以时子所告齐王之言而告于孟子孟子乃答之曰然如是也夫时子又安知其有不可也如使我欲富其禄我以辞去十万之禄而受其万是以为我欲其富乎云乎者是不为欲富也孟子欲以此言距时子也季孙曰异哉子叔疑季孙子叔二子皆孟子弟子也季孙知孟子意不欲遂时子之言而心尚欲孟子就之故但言异哉弟子之所闻也子叔疑之亦以为可就使己为政不用则亦已矣又使其子弟为卿至有私龙断焉者孟子又言齐王使己为政之道既以不得用则我亦以辞之而止于其室矣又欲以子弟之教而使我为卿以与我万钟之禄人亦谁不欲其富贵乎然以此者是亦犹独于富贵之中私登龙断之类也以其耻之所以言然古之为市也以其所有易其所无者至自此贱丈夫始矣者孟子又言古之所以为市者以其有无相贸易耳有司者但治其争讼而不征税也有贱丈夫则必求丘龙堁断之高者而登之以左右占望见市中有利罔罗而取之人皆以为贱丈夫焉故后世亦从而征取其市中之税以其所以征商之税于后世者亦自此贱丈夫登龙断而罔市利为之始矣故曰故从而征之征商自此贱丈夫始矣周礼有司关司市是有司者也注云古者谓周公前周礼有关市之征正义曰此盖前篇说之详矣此不复说疏孟子去齐至绝子乎正义曰此章指言惟贤能安贤智能知微以愚喻智道之所以乖也孟子去齐宿于昼有欲为王留行者昼齐之近邑也言孟子去齐欲归邹至昼而宿齐人见之有欲为王留行者也坐而言不应隐几而卧言为王留行者危坐而说留孟子之行言孟子乃隐倚其几但卧而不应答也客不悦曰弟子齐宿而后敢言夫子卧而不听请勿复敢见矣客为王留行者也齐敬也宿素也言客见孟子不应答其言但隐几而卧焉遂欲退乃曰弟子素齐敬其心而后方敢言留夫子之行夫子今乃卧而不听其言自今请绝于此后勿复更敢见夫子矣曰坐我明语子孟子遂止客且坐言我分明言告于子云自昔缪公至长者绝子乎是皆明告之言也言往日鲁国缪公无人于子思之侧以导达其意则不能安子思泄柳申详无人于鲁缪公之侧以称誉其贤则泄柳申详不能安其身以其子思之于缪公师道也非求容者也故缪公无人于子思之侧则不能安子思泄柳申详之于缪公臣道也则求容者也故无人于缪公之侧则不能安其身今孟子所以言此者是谓齐之士不能为王谋安于孟子未去之前逮至出昼然后方为留行此所以隐几卧而不答也齐之留行之士不知以此但以为孟子不应遂不悦而请勿复见如此是留行之士不以安子思而谋安孟子但请勿复见为言以其自绝于孟子矣故孟子所以言子为长者虑而不及于子思是子绝其长者乎是长者绝子矣以其不以安子思而谋安孟子于未去之前是为孟子虑者不及子思特欲为泄柳申详之所为耳故孟子所以有是言之以晓其所以隐几而卧不应之意也长者孟子以年已之溃自称为长者也注昼齐西南近邑正义曰盖以邹在鲁而鲁又在齐之西南上孟子去齐归邹至昼而宿是知昼之地为齐之西南近邑者也故云近邑疏孟子去齐至士诚小人也正义曰此章指言大德洋洋介士察察贤者志其大者不贤者志其小者也此之谓也孟子去齐者言孟子去齐而归邹也尹士语人曰至士则兹不悦尹士齐人也尹士见孟子去齐而宿于昼乃语人曰不知齐王不可以为汤武之王则是孟子蒙昧而不明鉴也知齐王不可为汤武之王然且自邹至齐而为仕则是孟子干求其禄也今自千里之远而见齐王不遇不行其道故复去而归然而三宿而后方出昼而行是何其濡滞淹久也我则以此不悦之也高子以告高子亦齐人为孟子弟子也高子以此尹士语人之言而告于孟子曰夫尹士恶知予哉至而后宿哉孟子答高子以为夫尹士者安知我之志哉我千里而见王是我欲行道也不遇于齐王不得行其道故去岂我心之所欲哉我不得已而去之矣我三宿而后出昼邑而行于我心尚以为急速也齐王如能改之使我得行其道则必反留我回耳夫出昼邑至三宿而齐不我追而还齐国我然后浩浩然有归志也我虽然有浩然归之之志然而岂肯舍去王哉王犹可足用为之善政王如用我则岂徒使齐国之民安泰天下之民亦皆安泰矣王庶几能改而反我我日常望之于王矣我岂若狷狷急小丈夫恚怒其君而去为其谏于君而不受则悻悻然心有所怒而见于面容去则极日力而后方止宿哉孟子如此所以云然也尹士闻之曰士诚小人也尹士闻孟子言之以此故服其义而言于孟子曰士实小人也以其不能知孟子之意有如此矣疏孟子去齐充虞路问曰至吾何为不豫哉正义曰此章指言圣贤兴作与天消息天非人不因人非天不成是故知命者不忧不惧也孟子去齐充虞路问曰至不尤人言孟子归邹弟子充虞于路中问孟子曰夫子若有不悦豫之颜色然前日虞闻夫子有言君子之人凡于事不怨恨于天不见过于人也曰彼一时此一时也至吾何为不豫哉孟子答充虞以谓彼时圣贤之所出是其时也此时今时亦是其一时也五百年之后必有王者兴为于其间亦必名世大贤者今自周兴大王文王以来已有七百有余岁矣以其年数推之则过于五百年矣以其时考之而其时亦可有也今天自未欲平治天下也如天欲使平治天下则当今之世舍我其谁哉此孟子所以归于天命道行与不行皆未尝有不悦之色也故曰吾何为不豫哉盖孟子所以言此者以其自谓能当名世之士而时又值不得施尔疏孟子去齐至非我志也正义曰此章指言禄以食功志以率事无其事而食其禄君子不由也孟子去齐居休休乃地名也言孟子去齐乃居于休之地盖齐邑下之地也公孙丑问曰仕而不受禄古之道乎公孙丑问孟子曰夫为仕而不受爵禄古之道诚然乎丑以其怪孟子于齐不受禄故以此问之曰非也于崇吾得见王至非我志也者孟子答之曰我非不受禄也亦非古之道如此也然我于崇之地我始得见于齐王知王不能纳善故退而有去之心又其不欲遽变为苟去故于禄有所不受也无他以其道不行不敢无功而受禄也已既去而齐王续以宾师之命而礼貌之故由足为善遂不敢请去是以久留于齐非我之志也但不得已而已矣卷五上•滕文公章句上疏正义曰前篇章首论公孙丑有政事之才问管晏之功故曰公孙丑为篇题盖谓行政莫大乎反古之道是以此篇滕文公尊敬孟子问以古道如论语•卫灵公问陈于孔子遂以目为篇题不亦宜乎故次公孙丑之篇所以揭滕文公为此篇之题也此篇凡十五章赵注分之遂成上下卷据此上卷凡五章而已一章言人当上则圣人秉仁行义二章言事莫当于奉礼孝莫大于哀恸三章言尊贤师智采人之善修学校劝礼义敕民事正经界均井田赋什一四章言神农务本教于世民许行蔽道君臣同耕陈相背师降于幽谷孟子博陈尧舜上下之叙以正之五章言圣人缘情制礼以直正枉其余十章赵注分为下卷各有叙焉注滕文公至题篇正义曰案春秋鲁隐公十一年滕侯薛侯来朝争长滕侯曰我周之卜正也乃长滕侯隐公七年杜预注云滕国在沛国公丘县东南是滕文公之国即滕侯之后也谥法曰慈惠爱民曰文忠信接礼曰文论语第十五篇卫灵公问陈于孔子孔子对俎豆之事则常闻之军旅之事未之学也遂以为之篇题故也疏滕文公为世子至厥疾不瘳正义曰此章指言人上当则圣人秉仁行义高山景行庶几不倦论语曰力行近仁盖不虚云滕文公为世子将之楚过宋而见孟子孟子道性善言必称尧舜者世子诸侯适子之称也言滕文公为世子之时往楚国而在宋国过见孟子孟子乃与世子文公道其人性皆有善但当行之而已凡有言则必以尧舜为言盖尧舜古之受禅之帝其治国所行之事皆为后世所法故言必尧舜之事言于世子文公以其欲勉世子文公也文公者后谥世子为文公也世子自楚反复见孟子者是世子文公自宋而见孟子之后往至楚国又自楚国反归复见孟子于宋国也孟子曰世子疑吾言乎夫道一而已矣者孟子见世子复见再有所问乃曰世子是疑我言有不尽故复见乎言道之在天下一而已惟当善行焉何必复疑而再欲问邪成覸谓齐景公曰彼丈夫也我丈夫也吾何畏彼哉者孟子又引往日成覸尝谓齐景公曰彼之尊贵者即丈夫也我亦丈夫也言即一耳我何为畏之哉是言我能为之亦如彼之尊贵矣又何畏颜渊有曰舜何人也我何人也亦言其人即一耳但有能为之者亦若此舜矣故曰舜何人也予何人也有为者亦若是公明仪曰文王我师也周公岂欺我哉者孟子又以公明仪有曰文王者我师法者也周公岂欺诬我哉言周公我亦信而师法之耳今滕绝长补短将五十里也犹可以为善国者孟子谓世子言今之滕国之地绝长补短其广大亦将有五十里也尚可以为行善之国也五十里者子男之国也故曰犹可以为善国书曰若药弗瞑眩厥疾不瘳者此盖今之尚书•说命之篇文也孟子引书云若药之攻人人服之不以瞑眩愦乱则其疾以不愈也所以引此者盖孟子恐云今滕国绝长补短将有五十里犹可为善国有致世子之所嫌乃引此而喻之抑亦所谓良药苦口忠言逆耳之意而解世子又有以劝勉焉注文公为世子至勉世子也正义曰此盖古纪世本之文也云滕有考公麋与文公之父定公相直其子元公洪与文公相直后世因避讳之故更考公为定公元公为文公以其能安民大虑故以定为谥以其能慈惠爱民故以文为谥鲁有文公定公之号周有文王定王之名其谥虽与滕君同然称其实盖不无异焉凡称公者盖古者天子有三公称公王者之后称公其余大国称侯伯小国称子男之君亦得称公者非僭之也以其国人尊之故称公而已注云成覸勇果者也公明仪贤者也正义曰以意推之则成覸之勇果公明仪之贤者可知矣人亦未详礼于檀弓有公明仪而注亦无所说亦以孟子之时事罕有所载学者亦不必规规务求极焉注若药不瞑眩厥疾不瘳正义曰商书•说命篇孔氏传云开汝心沃我心如服药必瞑眩极其病乃除欲其出切言以自警疏滕定公薨至吊者大悦正义曰此章指言事莫当于奉礼孝莫大于哀恸从善如流文公之谓也滕定公薨者滕文公之父死也世子谓然友曰昔者孟子尝与我言于宋于心终不忘今也不幸至于大故吾欲使子问于孟子然后行事者然友世子之傅也世子谓然友言往日孟子曾与我言于宋国之事于我心至今常存终不为忘之也今也不幸至于父丧之大故我欲使子问于孟子然后行其父丧之事然友之邹问于孟子者孟子将以自宋归邹也然友乃往邹国问孟子以世子所问之事孟子曰不亦善乎亲丧固所自尽也者孟子答然友谓不亦善然友以世子所问也曾子曰生事之以礼死葬之以礼祭之以礼可谓孝矣至三代共之者孟子以此答然友之问言曾子谓父母在生之时当以礼奉事之如冬温夏清昏定晨省是其礼也父母死之时当以礼安葬之如躃踊哭泣哀以送之卜其宅兆而安厝之是其礼也及祭之礼如春秋祭祀以时思之陈其簠簋而哀戚之是也能如此则可谓之能孝者矣如问其诸侯所行之礼则我未之学也虽然为未尝学诸侯之礼我尝闻知之矣言闻三年父母之丧以疏衰之服以麋粥之食凡此三年之丧自上至于天子下而达于庶人三代夏商周共行之矣然友反命者然友自邹得孟子之言乃反归命告于滕公也定为三年之丧父兄百官皆不欲也故曰吾宗国鲁先君莫之行也至于子之身而反之不可者是世子因然友问孟子归后乃定为三年之丧事其滕之同姓与异姓诸臣皆不欲为三年之丧遂曰我宗国鲁先君莫之尝行此三年丧礼我之先君亦莫之尝行也今至于子之身而反违之以为三年之丧不可言其不可反背先君而以自为三年丧之礼也且志曰丧祭从先祖曰吾有所受之也父兄百官言之后复引记有曰丧祭之事各从其先祖之法我但有所承受之也不可于已身独改更为三年丧耳滕与鲁同姓俱出鲁周公之后故云吾宗国鲁先君志记也谓然友曰吾他日未尝学问好驰马试剑今也父兄百官不我足也恐其不能尽于大事子为我问孟子者滕文公既定为三年之丧礼而父兄百官见之皆不欲为乃复谓然友曰我所往他日未尝学问礼但好驱驰走马试剑事今也定为三年之丧父兄百官见之皆谓我志不足以行此三年之丧恐其不能尽于大事之礼子复为我之邹问孟子以为如何当使父兄百官服其心而信我也然友复之邹问孟子者是然友自文公所乃因其命复往邹国见孟子而问焉孟子曰不可以他求也孔子曰君薨听于冢宰歠粥面深墨即位而哭百官有司莫敢不哀先之也至是在世子者孟子答然友为世子之问言如此则不可更以他事求也惟当以哀戚感之耳故引孔子曰国君之薨其政事皆委冢宰大臣听行之嗣君者但歠麋粥而不食面之颜色亦变为甚黑之色即丧位而哀哭之故百官有司莫敢不哀先之也是所谓上有所好者下必有甚焉者耳且君子之德如风也小人之德如草也草加之以风必偃伏而从风所趋耳是在世子但以身率之尔凡此皆孟子答然友为世子之问而以此复教之矣然友反命世子曰是诚在我者然友自问孟子之后乃以孟子之言反归告于世子世子于是五月居于丧庐不敢入处故未有命以令人未有戒以号人以其在外思之而不言也百官族人皆以为知礼能行三年之丧乃曰可谓曰知以其百官族人指文公而言也及至葬四方来观之颜色之戚哭泣之哀吊者大悦者言及至葬日四方诸侯来吊慰而观之颜色之戚而形于容哭泣之哀而形于声于是吊之者皆大悦以喜其有孝行也注定公文公父也正义曰说在前段已详矣注曾子传孔子之言正义曰案论语孟孙问孝于孔子孔子对曰生事之以礼死葬之以礼祭之以礼是曾子传孔子之言而云孟子所以引为曾子言矣注滕鲁国同姓俱出鲁周公之后正义曰案鲁隐公十一年滕侯与薛侯争长薛侯曰我先封滕侯曰我周之卜正也薛庶姓也我不可以后之公使羽父请于薛侯曰君与滕侯辱在寡人周谚有之曰山有木工则度之宾有礼主则择之周之宗盟异姓为后寡人若朝于薛不敢与诸任齿君若辱贶寡人则愿以滕君为请薛侯许之乃长滕侯杜预云薛任姓以此推之则知滕为鲁之后与鲁同姓也注周礼•小史掌邦国之志至孟子也正义曰郑司农云志谓记也春秋传所谓周志国语所谓郑志之属也两说者其意皆行谓之父兄百官言亦行谓之世子亦行但不逆意则可矣注诸侯五月而葬未葬居倚庐于中门之内也正义曰案左传隐公元年云天子七月而葬同轨毕至诸侯五月而葬同盟至大夫三月同位至士逾月外姻至又丧大记云父母之丧居倚庐是也疏滕文公问为国至则在君与子矣正义曰此章指言尊贤师知采人之善善之至也修学校劝礼义敕民事正经界均井田赋什一则为国之大本也滕文公问为国者滕文公问孟子治国之道也孟子曰民事不可缓也者孟子答文公言治国之道惟民事当急而不可缓也诗云昼尔于茅宵尔索绹亟其乘屋其始播百谷者此盖诗之邠风•七月之篇文也言民事于日中则取茅夜中以索绹绞索也昼日中也宵夜中也及尔闲暇之时则亟疾乘盖其野外之屋春事始兴以为播百谷为也以其民事当无休已孟子所以引此而教之文公也亦欲文公教民如此者焉民之为道也有恒产者有恒心无恒产者无恒心苟无恒心放辟邪侈无不为已及陷乎罪然后从而刑之是罔民也焉有仁人在位罔民而可为也者此义同前篇此所以复言之者以其前篇孟子为齐宣陈之也此篇盖因文公为治国之道故孟子复此为答遂两载焉此更不说是故贤君制民必恭俭礼下取民有制者言古之贤君必身行恭俭恭则不侮人俭则不夺人非特不侮人不夺人且又礼下接于贤人其取民之赋又有什一之制什一盖十分则取一而已阳虎曰为富不仁矣为仁不富矣者阳虎鲁季氏之家臣也孟子言阳虎有云凡为富者则常聚民之财贿为己所有故不仁凡为仁者以其常务博施济众故不能富矣孟子今引之而教文公者盖欲使得其中矣夏后氏五十而贡殷人七十而助周人百亩而彻其实皆什一也彻者彻也助者借也者言夏后氏之时民耕五十亩田其于贡上之赋但五亩而已是夏后氏五十而贡也殷人之时民耕七十亩田其助公家则七亩而已是殷人七十而助也周人之时民耕百亩其彻取之赋则十而已是周人百亩而彻也总而论之其实皆什一之赋也彻者彻也助者借也此孟子自解之义也彻犹彻取助但借民力而耕之矣故借借也夏后氏与殷人周人之称不同者盖禹之受禅以继舜有天下故夏称后后君也殷周以征伐顺人心而有天下故云人也龙子曰治地莫善于助莫不善于贡贡者校数岁之中以为常者龙子盖古之贤人也孟子言龙子有云治土地之赋莫善于助者也莫不善于贡也以其助则借民力而耕之其所出在岁之所熟如何耳贡者以其捡校数岁之中以为有常之例也其岁之所熟则贡之数亦然岁之荒则贡之数亦然盖以岁荒则有损于民也故曰莫善于助莫不善于贡乐岁粒米狼戾多取之而不为虐则寡取之凶年粪其田而不足则必取盈焉者此亦孟子自解其上文之言也言丰乐之岁其粒米狼借饶多虽多取之而不为暴虐则以寡取之凶荒之年粪其田尚不足则以取满其常数焉是则校数岁之中以为常之意也为民父母使民盻盻然将终岁勤动不得以养其父母又称贷而益之使老稚转乎沟壑恶在其为民父母也孟子言人君为下民之父母使民盻盻相顾将至终岁勤苦劳动不得以赡养其父母人君在上又更称贷而益之以满其常数之贡致使老少羸弱饥饿而转尸于沟壑之中如此安更可在上为下民父母也言其不足以为民父母矣以其为民父母当子养其民不当如此故也夫世禄滕固行之矣孟子言今夫滕国于世禄固已知行之矣但亦当怜悯民之老少与其勤劳者也世禄者以其有功德之臣则世禄之赐其土地也谓其子虽未任居官得食其父之禄亦必有土地禄之也诗云雨我公田遂及我私惟助为有公田由此观之虽周亦助也者此诗盖小雅•大田之篇文也惟助至助也孟子又自言之因诗而解周之亦助也其诗盖谓民乐其上愿欲天之先雨及公田次及我等私田也孟子缘此而观之遂知虽周百亩而彻取之赋其亦有助之制焉以其惟行助则为有公田如贡彻则非有公田矣孟子于此所以复辨其周之亦有助法而取民之赋盖谓其莫善于助之义也设为庠序学校以教之者此孟子亦欲文公富而教之之意也言又不特止于制民之赋而已既制其禄又当开设为之庠序学校以教之矣故曰庠者养也校者教也序者射也至是为王者师也者此孟子欲详说其庠序学校之意也言庠者以养耆老于此者也校者所以教礼义于此者也序者所以讲射于此而行尊卑揖逊之礼者也夏之时谓之校殷之时谓之序周之时谓之庠然而为学则三代皆共之皆所以于此而明人伦之序大伦既备明于上小民既亲之于其下如有王者兴起而用之必来取法于此是为王者之师也孟子所以区区为滕文公言及此又欲文公由此化民成俗故也诗云周虽旧邦其命惟新文王之谓也子力行之亦以新子之国者诗云盖诗•大雅•文王之篇文也其时周虽自后稷以来但为之旧邦其受王命复脩治而维新之是文王之谓也孟子言文公但能力行如此而脩治亦以新子之国矣以其欲以此勉文公使庶几新其国也使毕战问井地毕战滕文公之臣也滕文公自问为国之道孟子告之民事贡赋敕礼义之意其后又使其臣毕战问孟子以井地之制也孟子曰子之君将行仁政选择而使子子必勉之夫仁政必自经界始经界不正井地不钧谷禄不平者而以至在君与子矣皆孟子答毕战问井地之制也孟子言子之君将欲行其仁政选择而使子来问以井地之制子必当勉力与民同行之耳夫仁政必自经界为始如经界不能正之则井地由此不均齐井地不均则谷禄亦不平矣谷所以为禄故云谷禄是故暴君污吏必慢其经界至定也者孟子言此故暴虐之君污滥之吏必慢其经界所以告之以此者孟子欲滕君不为暴君毕战不为污吏也故如是云然经界既以正则田由此而分平禄由是而得制是其分田制禄可坐而定之也以言其易定也夫滕壤地褊小将为君子焉将为野人焉无君子莫治野人无野人莫养君子孟子言今夫滕国土壤之地褊小即止于五十里然将为之君子人焉为之野人焉以其无君子则莫能治其野人无野人则莫能养其君子孟子所以言此者盖以滕国亦有君子亦有野人足以为善政也请野九一而助国中什一使自赋至若夫润泽之则在君与子矣者此皆孟子欲滕国为善政故以是请教之也今言请于郊野行井田之制以九一而助佐公田为之赋国中廛园以什一之法使贡自赋之以其十中取一也古者自卿以下皆有其圭田谓之圭田者所以名其洁而供祭祀之田也言自卿以下皆受此圭田五十亩余夫二十五亩以其一家之人受田其余老少尚有余力者亦受此圭田二十五亩而已死徙无出乡以其死葬易居无出其本乡耳乡田同井出入相友守望相助疾病相扶持则百姓亲睦以其谓同乡之田共井之家者凡有出入皆相交友为伴所以同其心也相助以守而此不可以威武夺相助以望而彼不得以投隙来疾病则相扶持其羸弱而救其困急则百姓于是相亲和睦矣方里而井以其方一里之地为之井田九百亩以其一井之田有九百亩其中为公田以其九百亩于井中抽百亩为公田之苗稼八家皆私百亩以其八口之家皆受八百亩以为已之私田苗稼同养公田公事毕然后敢治私事以其八口之家同共耕养其公田及至公田之事了毕然后耕治已之私田以为之私事所以别野人也此所以为野人之事以别于士伍者也此其大略也若夫润泽之则在君与子矣孟子言此则井田之大要如是也若夫加之以慈惠润泽之则有在于滕君与子矣子者称毕战为子也注诗•邠风•七月之篇至无休已正义曰毛氏云宵夜也绞也乘升也笺云尔女也汝当昼日往取茅归夜作绞索以待时用亟急也乘治也十月定星将中急当治野庐之屋其始播百谷谓期来年百谷于公社也此诗盖陈王业之艰难注阳虎鲁季氏家臣非贤者也正义曰案论语云阳货欲见孔子孔子不见孔传云阳货阳虎也季氏之家臣而专鲁国之政是则姓阳名虎字货也孔子不见所以知其非贤故也注诗•小雅•大田之篇至亦助也正义曰此盖幽王之诗也笺云其民之心先公后私令天注雨于公田因及私田尔言民怙君德蒙其余惠注洪范彝伦攸叙正义曰孔安国云彝伦常道也言常道所以次叙也洪大也范道也此箕子陈之于武王者也注诗•大雅•文王之篇正义曰此诗盖言文王受命作周笺云大王聿来胥宇而国于周王迹起矣而未有天命至文王而受命言新者美之也注周礼•小司徒曰乃经土地而井牧其田野正义曰郑注云小司徒为经之立其五沟五涂之界其制似井之字因取名焉郑司农云井牧者春秋传所谓井衍沃牧隰皋者也郑玄云隰皋之地九夫为牧二牧而当一井今造都鄙授民田有不易者有一易者有再易者通率二而当一是之谓井牧昔少康在虞思有田一成有众一旅一旅之众而田一成则井牧之法先古然矣九夫为井者方一里九夫所治之田也此制小司徒经之匠人为之沟洫相包乃成耳注周礼园廛二十而税一正义曰郑司农云园廛亦轻之者廛无谷园少利也注周礼曰余夫亦如之王制曰夫圭田无征正义曰郑司农云户计一夫一妇而赋之田其一户有数口者余夫亦受此田也夫圭田无征者郑氏云夫犹治也征税也治圭田者不税所以厚贤也此则周礼之士田以在近郊之地者也注周礼•大宰曰八曰友以任得民正义曰案大宰之职以九两系邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民注云两犹耦也所以协耦万民系联缀也牧州长也长诸侯也师诸侯师氏有德行教民者也儒诸侯系氏有六艺以教民者也宗继别为大宗牧族者也郑司农云主谓公卿大夫世世食至不绝者也吏小吏在乡邑者友谓同井相合耦锄作者薮亦有虞掌其政令为之厉禁者使其地之民守其财物者此大宰之职有是以掌之也卷五下•滕文公章句上疏有为神农之言至恶能治国家正义曰此章指言神农务本教以凡民许子蔽道同之君臣陈相倍师降于幽谷不理万情谓之淳朴是以孟子博陈尧舜上下之叙以匡之也有为神农者许行至愿受一廛而为氓者神农炎帝氏也许行南蛮之人也姓许名行也自楚蛮之地往滕国至门而言告于文公曰我是远方楚蛮之人闻滕君行仁政于此我今所以来至心愿受一廛居之以为之氓也氓野人之称已说在公孙丑篇文公与之处其徒数十人皆衣褐捆屦织席以为食言文公乃与许行之居而处之其许行之徒弟有数十人皆衣短褐叩椓织屦席以供其饮食也陈良之徒陈相与其弟辛至愿为圣人氓陈良儒者也陈相与其陈辛二人皆陈良徒弟也言陈良徒弟陈相与其弟辛背负其耒耜而从宋国往滕国而向滕君曰我闻知君行圣人之政事是为圣人者也今愿为圣人之氓陈相见许行而大悦尽弃其学而学焉言陈相至滕乃见许行而大悦乐之遂尽弃去陈良之儒学而就学于许行之道陈相见孟子道许行之言曰至恶得其贤言陈相后见孟子乃道许行之言曰滕君则诚为贤君者也虽然未闻至道也古之贤君乃与民同耕而食饔飧而兼治政事朝食曰饔夕曰飧今也滕君乃取财税而有仓廪府库之富则是厉病其民以自奉养也安得谓之贤君乎仓廪释名曰仓藏也藏谷物也廪仓有屋曰廪孟子问许子必种粟而后食乎曰然陈相答之以为许行是自种而后食也许子必织布然后衣乎孟子又问许子必自织布然后衣乎曰许子子衣褐陈相答之许子不自纺织其布为衣以其即着枲布也许子冠乎孟子问许子戴冠乎曰冠陈相答之许子戴冠也曰奚冠孟子又问许子戴何冠曰冠素陈相答之许子冠以素为之尔素乌也曰自织之欤孟子又问许子以素为冠其自织之欤曰否以粟易之陈相答之许子不自织为冠以粟更易之而已曰许子奚为不自织孟子又问许子何为而不自织为之乎曰害于耕陈相答之以谓许子不自织为之也以其自织者斯害于耕也曰许子以釜甑爨以铁耕乎孟子又问许子宁以釜甑炊食以铁为犁用之耕否乎曰然陈相答之以为许子用之也自为之欤孟子又问许子是自为釜甑炊食铁犁耕乎曰否以粟易之陈相答以为许子之不自为也以粟更易之而已以粟易械器者不为厉陶冶至何许子之不惮烦孟子又复问以许子将粟更易械器者不以厉病于陶治陶治亦以器更易之以粟岂为病厉其农夫哉皋陶作瓦器之匠也冶铸金之匠也且许子何不自为之陶冶止皆取其宫室之中而用之乎何为更纷纷然交易于百工欤何许子之不畏其烦故以此欲排之陈相也曰百工之事固不可耕且为也陈相又答之以谓百工之事固不可耕且为之也所以用交易而用之耳然则治天下独可耕且为之欤孟子又排之如是则为国君治天下独可自耕且又为政事以治天下欤陈相及此以应答故孟子一向自言而排之乃曰有大人之事大人之事则国君行教化也有小人之事即农工商也且以一人之身而用百工之所作为备具如必皆用自为然后方行用之也此则驱率天下之人以羸困之路也又一说云如此是驱率天下之人如道路之人但泛视而不知上下贵贱耳以其许行陈相皆欲君民并耕不知有上不贵贱相待故以此说据下文意义相通堪以此说为尚所及亡嬴困之路者但赵注之说耳详而推之嬴困之路不若此说故曰或劳心或劳力至天下之通义也者此下文之如此也言天下之人有但或劳其力但或劳其心者劳其心所以制政教而治天下之人耳劳其力所以见治于上人而已见治于上之人者竭力治公田以奉养上之人也治天下之人者以其爵禄皆出民之赋税故食于人而已言此是天下通义人所常行者也上之人君为言也下之人民为言也以此推之则上下贵贱有所相待耳当尧之时天下犹未平至举舜而敷治焉孟子又言当古之唐尧盛帝之时天下犹尚未平是以其大水横流逆其势泛泛滥浊遍于天下草木由是畅茂敷实禽兽又由此而繁息而生殖焉五谷黍稷稻麦菽于是不丰登禽兽亦逼害于人勐兽之变交驰于中国之道尧帝乃独自忧惧之以其有伤害于人民故举用虞舜而广治之广治其水土也舜使益掌火至禹疏九河后稷教民稼穑又至使契为司徒止于亦不用于耕耳言舜因尧帝举用乃使伯益为掌火之官益视山泽草木烦盛乃烈山泽而焚烧之禽兽于是惧而逃匿远窜而不敢出又使禹疏通九河又瀹治济漯之水而流注归海又开决汝汉之水而斟壅淮泗二水而同流注归之江九河在东北案尔雅云九河一曰徒骇二曰太史三曰马颊四曰覆釜五曰湖苏六曰简七曰洁八曰钩盘九曰鬲津是也江九江也案浔阳端地有云一曰乌江二曰蚌江三曰乌白江四曰嘉匪江五曰困江六曰提江七曰廪江八曰源江九曰畎江是也然后中国之地人方可耕艺而食也当此之时大禹八年在外治水土经三次过其家门而不得入其家虽欲于时耕作之其可得乎又使后稷弃教天下民稼穑种树艺殖五谷五谷既丰熟而天下人民于是得养育其生稼穑者说文云种曰稼敛曰穑也人之于是有养生之道饱食而暖衣逸乐居处而无以教之则近类于禽兽以其不知高下也圣人有忧惧其民如此舜又使笑为司徒之官教以人伦使天下之人知父子有亲亲慈孝君臣有尊卑之义夫妇有交别长幼有等叙朋友有忠信又言放勋有曰劳之来之匡之直之辅之翼之使自得之又从而振德之民之有勤劳于事者有以偿其劳故曰劳之因其民之来归者有以偿其来故曰来之民之既能直其心故以正其直为之正故曰匡之民之或曲其心故以正其曲为之直故曰直之辅之如车辅使民有所安于业故曰辅之翼之如羽翼使民有所进于道故曰翼之劳之来之匡之直之辅之翼之所以欲使其自得悦乐之而已矣民既自得而悦乐之于是又从加之恩惠而振德之振德即恩惠耳言圣人之忧于天下之民如此尚何暇以耕为乎又言尧以不得舜而举用使敷治焉则为民之忧舜既得尧举而用之如舜复不得皋陶禹为辅则亦为己之忧今夫以百亩之难耕恐为己所忧者农夫也分人以财谓之惠教人以善谓之忠为天下得人谓之仁以言其以己之财物市与人者是谓忠惠也以己之有善而以教诸人谓其心之忠也中心之谓忠为天下求得其人而治天下者是谓其仁者也爱人之谓仁所以为天下求得其人不过爱天下之人故如是也是故以天下与人易为天下得人难孟子言如此故以天下传与其人尚以为易也为天下得其人而治天下者犹以为难孔子曰大哉尧之为君惟天为大惟尧则之荡荡乎民无能名焉至亦不用于耕耳孟子又引孔子有云大哉尧帝之为君也惟上天之为大而不可尚惟尧帝又能则法上天而行之故荡荡然其德之大而民无有能指名之者亦若上天之荡荡其覆载之德人亦不能指名而穷极之故也德于尧如此其大故孔子所以曰大哉尧之为君君哉舜也巍巍乎其功德之大如此而天下之事未尝自与及焉无他以其急于得人而辅之耳所以但无为而享之故不必自与及焉然则尧帝舜帝之治天下岂为无所用其心哉以其但急用心于得贤亦且不用于躬耕耳孟子所以言至于此者盖欲排许子于陈相欲以滕君与民并耕而食故演之以此也是所以谓之之云耳吾闻用夏变夷者未闻变于夷者也至亦为不言变矣者此盖孟子又欲以此而讥陈相学于许行者也言其闻用中夏之礼义而变化于蛮夷之人未闻以蛮夷之道而变化于中夏也且陈良自楚国而生也悦乐其周公仲尼之大道乃自楚之南而往北求学于中国盖中国以楚地观之则中国在北之地故也北方之学者未能有人或先之陈良彼陈良所谓豪杰过人之士者也子之兄弟以师事数十年矣至师死而遂背去其所学而学于许行故以此而讥之言往日孔子丧没至于三年之外其门人有治担任而将归室者乃至子贡之所入揖于子贡相向面而哭乃至悲不成声然后归之室复感发子贡追思孔子又反至筑室于孔子冢上之坛独居又至三年然后方辞冢室而归处又及他日子夏子张子游三人以有若之貌状似孔子圣人三人遂欲以往日所事孔子之礼旦夕奉事有子至勉强曾子同以此事之曾子乃曰不可言江汉以濯之则至清而不可污秋阳以曝之则至明而不可掩其孔子如此江汉秋阳皓皓然清洁明白不可得而尚耳故不可以有若比之而以事孔子之礼事之也孟子所以言之以此者盖谓孔子之死至三年之久而门人尚归与子贡相向而哭乃至悲而不成声又感子贡复筑室于冢上而追思之以至子张子游子夏欲慰其心思乃强曾子同以往日事孔子之礼而事之有若曾子尚不忍以有若加于孔子而今子之兄弟但自师死之未久遂便以背去之而欲以许行为师而就学之何忍之如是邪故以此非之然前又所谓用夏变夷即陈良北学中国以周公仲尼之道为悦是又孟子明言之也岂见如许行陈相兄弟用蛮夷之事而欲变于滕国也今也南蛮鴂舌之人非先王之道子倍子之师而学之至为不善变矣孟子言今也许行乃南蛮鴂舌之恶如于鸟者也所行皆非先王之正道而子之兄弟皆背去其己之师陈良而以学许行是亦有异于曾子不忍以有若加孔子矣我闻出自幽谷之内而迁登于高大之木者未闻有下高大之木而迁入于幽谷之内者也又鲁颂•官之篇有曰戎狄之人不善周公于是膺击之荆舒之人亦不善周公于是惩诫之然则戎狄之人周公方且膺击之今以南蛮之人反悦其道而以学之亦为不善变更者矣盖戎狄荆舒皆南蛮之地也然周公一则膺击之一则但惩诫之是何邪夫以戎狄之地远荆舒之地近以远者有所膺击则近者自然从而治也故戎狄是膺荆舒是惩矣此孟子所以又执此而非之陈相兄弟学于许行为不善更变其师者焉从许子之道则市价相若者此乃陈相之言从许行之道为美之之意于孟子也言今从许行之道而行之则市中物价贵贱则一而不二也国中亦无奸伪欺诈虽使五尺之童子往市中亦莫有人或敢欺瞒之也以其布与绢帛长短则同其价例则相若不异麻缕丝絮四者轻重又同而价例亦相若而更无高低五谷斗量多寡亦则同而价例亦相若脚屦大小亦同而价则相若凡此是皆市无二价也故以此言于孟子曰夫物之不齐物之情也至恶能治国家此孟子又从而排之也言夫万物之不齐等是物有贵贱好恶之情也然或相倍蓰或相什伯或相千万其不同之有如此而子今以为上皆同之而无二价是使天下交争而乱之也大屦与小屦同其价则人必为之小屦而卖之而大屦岂为之哉言此屦之大小则其他物之贵贱不言而可知矣今从许行之道者是相驱率而作诈伪者也又安能治国家焉此孟子至终而辟之以此也疏注神农三皇之君炎帝神农氏也正义曰案皇甫谧曰易称包羲氏没神农氏作是为炎帝班固云教民耕农故号曰神农注褐马衣至粗布衣也正义曰案说文云编枲袜也一曰短衣也又曰袍也马被衣也注古火正正义曰案左传昭公二十九年有五行之官木正曰勾芒火正曰祝融金正曰蓐收水正曰玄冥土正曰后土颛顼氏之子曰犁为祝融是为火正故也注书曰辛壬癸甲启哌哌而泣正义曰案孔传云辛日娶妻至于甲日复往治水启禹之子禹治水过门不入闻启泣声不暇子名之以大治度水土之功故也注放勋尧名也正义曰案徐广云放勋号陶唐也孔安国云尧能放上世之功化也注场孔子冢上祭祀坛场正义曰案史记云孔子葬鲁城北泗上皇览曰孔子冢去城一里冢营百亩南北广十步东西十三步高一丈二尺冢前以缶甓为祠坛方六尺与地平之无祠堂营中树以百数皆异种鲁人世世无能名其树者民传言孔子弟子异国人各持其方树来种之其树柞雒离女贞五味檀之树茔中不生荆棘及剌人草注鲁颂•宫之篇正义曰此诗颂僖公能复周公之宇也笺云惩艾也僖公与齐桓举义兵北当戎狄南艾荆与群舒是其解也疏墨者夷之至命之矣正义曰此章指言圣人缘情制礼奉终墨子元同质而违中以直正枉怃然改容盖其理也墨者夷子因徐辟而见孟子夷之治墨家之道者姓名也徐辟孟子弟子也言治墨家之道者夷之因孟子弟子徐辟而见孟子也孟子曰吾固愿见今吾尚正病且待病之瘥愈我以往而见之也夷子不来他日又求见孟子夷子闻孟子以为尚病故不来见至于他日复往求见孟子孟子曰吾今则可以见矣不直则道不见我且直之孟子见夷子复来求见遂不得已先言于徐子曰我今则可以见矣欲不见则不得直己之道而正之儒家先王之正道则泯而不见我且见而直己之道而正彼也吾闻夷子墨者墨之治丧也以薄为其道也至是以所贱事亲也此孟子以此告徐子是其直己之道而正夷子也以其夷子既以厚葬其亲而尚治其墨家之道故不知以此厚其亲是儒家之正道而已孟子所以反覆直而正之乃因徐子而告之曰我闻夷子治墨家之道者也夫墨者治丧不厚但以薄之是为其道也夷子思以墨道以变易天下之化岂以薄其丧而不贵之者也然而夷子葬其父母以厚为之则是以墨家所贱者而事父母之亲丧也以其墨家贱厚而贵薄也徐子以告夷子徐子因孟子此言以告之夷子也夷子曰儒者之道古之人若保赤子至施由亲始此又夷子以言于徐子而以墨道为是也乃曰儒者之道有云古之人治民若保安赤子者是言何谓之乎是则以为恩爱之道无有差等之异也但施行恩爱之道当自父母之亲为始耳我所以厚葬其亲何为独非以墨道也之夷子自称己之名也徐子又以夷子此言告于孟子孟子曰夫夷子信以为人之亲其兄之子至亦必有道矣孟子又言今夷子以为爱无差等是夷子信以为人亲爱其兄之子为若亲爱其邻家之赤子乎然彼夷子盖亦有所取而云耳故亦不足怪也彼夷子必谓孺子有将入井人皆有憷惕恻隐之心故云爱无差等又以古之人若保赤子为言也盖其赤子匍匐将入于井非赤子之罪恶也但以赤子未有知人故不忍见焉故救之耳今夷子必以此况之而遂以为爱无差等如亲其兄之子为若亲其邻之赤子同是则亲兄之子必亦得将入井然后救之矣是夷子未达人情者也且天之生万物也皆使其由一本而出矣今夷子以他人之亲与己之亲同是为有二本也又安知先王制礼而称人之情以为之厚薄施于父子者不以同于兄弟行于同宗者不以行于邻族也盖上世于太古未制礼之时常有不葬其亲者其亲之死则抬举而委弃于路傍坑壑之中他日子过之于此见其狐狸野兽食之蝇蚋飞虫且共嘬食其子之额泚泚然出汗故眦睨而不敢详视夫子所以有泚泚然之汗于额而出者非为他人而惭也故如是而泚泚泚然而出于额也以其中心有所不忍其亲之如是故自中心之所痛恨故发之于面目所以有泚泚然之汗出于额也盖不忍之如是乃归取虆梩笼臿取土而遮掩之诚是其不忍其亲之道也是则孝子仁人之心而掩其亲亦必有道耳孟子所以言是者盖非墨家薄葬为非而以厚葬为是故以直其正道矣夫以谓太古未制礼之时子有不忍其亲为兽虫所食尚知掩之之道况今之世先王所制定其礼而可蔽之墨家道而薄葬为是而以厚葬为非邪夷子既以能厚其亲而尚不知以墨家之所薄为非所以执此而直之使正耳徐子以告夷子至命之矣者徐子又因孟子此言而告于夷子夷子乃怃然而觉悟其己之罪故顷然为间曰我今受孟子之教命而不敢逆矣卷六上滕文公章句下疏正义曰此卷赵注分上卷为之者也此卷凡有十章一章言脩礼守正非招不往枉道富贵君子不许二章言以道正君非礼不运称大丈夫阿意用谋善战务胜事虽有刚心归柔顺三章言君子务仕思播其道达义行仁待礼而动苟容干禄逾墙之女人之所贱四章言百工食力以禄养贤修仁尚义国之所尊移风易俗其功可珍虽食诸侯不为素餐五章言德修无小暴慢无强六章言白沙在泥不染自黑蓬生麻中不扶自直言辅之者众也七章言道异不谋迫斯强之段泄已甚瞰之得宜正己直行不纳于邪八章言从善改非坐以待旦知而为之罪重于故九章言忧世饥乱勤以济之义以正之十章言圣人之道亲亲尚和志士之操取介守持凡此十章合上卷五章是滕文公一篇十有五章也疏陈代曰至未有能直人者也正义曰此章指言修礼守正非招不往枉道富贵君子不许是以诸侯虽有善其辞命伯夷不屑就也陈代曰不见诸侯宜若小然今一见之大则以王小则以霸且志曰枉尺而直寻宜若可为也者陈代孟子弟子也问孟子以谓今不见诸侯是宜若小其身然今一往见诸侯大则行道可以辅佐君为王小则得行道而佐君为之霸且记云枉一尺而直其一寻宜若可以为之也尺十寸为尺寻十丈为寻也陈代欲孟子往见诸侯故以此言问之孟子曰昔齐景公田至何哉者孟子言往日齐国景公田猎招聘其虞人以旌旆招聘之如有虞人不至者则将杀戮之虞人掌山泽苑囿之吏也然而志士守其义者常念虽死无棺椁但没在于沟壑之中而不恨也勇义之士念虽丧去其首而且不顾也孔子于此何取焉盖孔子以取非其所招而能不往者也如此则虞人不得其所招之礼尚且守义虽死而且不往应其招如何为之君子且以不待所招聘而往见诸侯是何为哉盖先王制招聘之礼旌所以招其大夫者虞人之招但以皮冠而已今齐景公以旌招虞人虞人守其职分所以虽死而不往也孟子引此意以谓今之诸侯所以闻有能招己者又非招己之所招而待之也故我何往见之哉所以不往见之也且夫枉尺而直寻者至亦可为与孟子又言且夫子今以谓枉其尺而直其寻以利言之而已如以利为之虽枉其寻而但直其尺而利亦可得而为之耳孟子所以言之以此者盖谓我苟志于利虽枉寻而直尺我亦为之况子以谓枉尺而直寻乎本其我志于分义不肯枉道以徇利所以不欲屈己而求见于诸侯也以其见之诸侯但为之徇利者矣故虽枉尺而直寻不为也昔者赵简子使王良与嬖奚乘终日而不获一禽嬖奚反命曰天下之贱工也孟子又引昔者晋卿赵简子尝使善御人王良与幸人奚乘而田终日而不能得一禽奚乃反命报于简子曰王良天下之贱工师也或以告王良良曰能复之或有人以嬖奚报简子之言为王良之贱遂告王良王良闻之故请复与嬖奚乘而田强而后可王良强勉嬖奚乃肯行一朝而获十禽反命曰天下之良工也言一日遂得十禽嬖奚乃反命报于简子曰王良乃天下之良善工师也非贱者也简子曰我使掌与女乘谓王良良不可至我不贯与小人乘请辞赵简子言于嬖奚曰我使王良与女乘于是简子谓王良而使之良乃不肯遂言于简子曰我为之法度之御我与嬖奚驰驱而田终一日而不能获其一禽后为之诡而横射之止一朝而以能获者十禽且诗小雅车攻之篇有云不失其驰驱之法而所中者应矢而死如破矣此君子之所射也我今不贯习与嬖奚小人同乘而畋也故请辞之不与掌乘御者且羞与射者比至未有能直人者也孟子引至此乃自为之言曰夫王良但为之御者且尚能羞耻与嬖奚之射者比并虽使王良与嬖奚比之如得禽兽若丘陵之多亦必不为之比矣今子欲使我枉正道而从彼骄傲之诸侯而往见之是何如哉且子言此者已失之过谬也如枉己之正道者未有能直其人者也必自正己之道然后可以直人矣是亦杨子所谓诎道而伸身虽天下不可为也同意注招虞人以当皮冠正义曰经于万章篇云万章问孟子招虞人何以孟子曰以皮冠是其文也注赵简子晋卿至工师也正义曰案史记世家云赵景公率赵鞅是为简子为晋卿晋出公十七年卒张华云简子家在临水界冢上气成楼阁注诗小雅车攻之篇正义曰此篇盖言宣王复古也笺云不失其驰舍矢如破谓御者之良得舒疾之中射者之二矢发则中如锥破物也注伯夷亦不屑就也正义曰此乃公孙丑篇末之文也疏景春曰至此之谓大丈夫正义曰此章指言以道匡君非礼不运称大丈夫阿意用谋善战务胜事虽有刚心归柔顺故云妾妇以况仪衍者也景春曰公孙衍张仪岂不诚大丈夫哉一怒而诸侯惧安居而天下熄景春问孟子曰公孙衍张仪二者岂不诚为大丈夫之人哉夫二人一怒则诸侯惧之以其能使强陵弱故也安居处而不用辞说则天下兵革于是乎熄灭景春故以此遂谓二人实为大丈夫孟子曰是焉得为大丈夫乎子未学礼乎至妾妇之道孟子答之景春曰二人如此安得为之大丈夫乎子未尝学礼也夫礼言丈夫之冠也父则命之女子之嫁也母则命之盖以冠者为丈夫之事故父命之以责其成人之道嫁者女子之事故母命之以责其为妇之道也以女子之临嫁母则送之于门而戒之女子曰虽往女之家必当敬其舅姑亦必当戒慎以贞洁其己无违遵敬夫子以其夫在则得顺其夫夫没则从其子以顺从无违为正而已固妾妇之道如此也乃若夫之与子在所制义固不可以从妇矣苟为从妇以顺为正是焉得为大丈夫乎孟子所以引此妾妇而言者盖欲以此妾妇比之公孙衍张仪也以其二人非大丈夫耳盖以二人为六国之乱期合六国之君希意导言靡所不至而当世之君谗毁称誉言无不听喜怒可否势无不行虽一怒而诸侯惧安居而天下熄未免夫从人以顺为正者也是则妾妇之道如此也岂足为大丈夫乎居天下之广居立天下之正位行天下之大道至此之谓大丈夫孟子言能居仁道以为天下广大之居立礼以为天下之正位行义以为天下之大路得志达而为仕则与民共行乎此不得志则退隐独行此道而不回虽使富贵亦不足以淫其心虽贫贱亦不足以移易其行虽威武而加之亦不足屈挫其志夫是乃得谓之大丈夫也今且以公孙衍张仪但能从人而不知以此正其己是则妾妇以顺为正之道固不足以为大丈夫者焉注景春至革熄也正义曰云景春孟子时人经传未详公孙衍魏人也号为犀首为秦王之孙故曰公孙案史记云犀首者魏之阴晋人也名衍姓公孙氏与张仪不善张仪之魏魏王相张仪犀首弗利故令人谓韩公叔曰张仪已合秦魏矣魏王所以欲贵张仪者但欲得韩地且韩之南阳已举矣子何不少委焉以为衍功则魏必图秦而弃仪后相衍张仪去复相秦卒犀首入相秦常佩五国之相印为从长司马彪曰犀首者魏之官名若今虎牙将军是也张仪者案史家本传云张仪魏人也常事鬼谷先生后相魏而卒凡此是皆公孙衍张仪之事矣疏周霄曰至钻穴隙之类也正义曰此章指言君子务仕思播其道达义行仁待礼而动苟容干禄逾墙之女人之所贱故弗为也周霄问曰古之君子仕乎周霄问孟子曰古之君子欲为仕乎否孟子曰仕传曰三月无君则皇皇如也出疆必载质者此孟子答之以为古之君子欲为仕也传文有云孔子三月不得佐其君则心皇皇如有所求而不得也出其疆土必载贽而行贽者如所谓三帛二生一死之贽也臣所以执此而见君也公明仪曰古之人三月无君则吊又引公明仪亦云古之人三月天时之一变如不得佐其君乃吊问之明其欲仕也三月无君则吊不以急乎周霄怪此言复问之曰三月无君则吊问之不以失之大急乎曰士之失位也犹诸侯之失国家也至亦不足吊乎孟子又答之曰夫仕者欲行其道若失其职位则如诸侯之失其国家也如此三月无君则吊岂足谓之急欤且礼有云诸侯躬耕借田劝率其民收其借助以供给其粢盛稷稻夫人乃亲养蚕缫丝以为之祭服如牺牲不成肥腯稷稻无以致絜衣服又无以致备则不敢以祭社稷宗庙惟士之失位无有田禄者则亦不祭无他以其牲杀器皿衣服不备不敢以祭也非特不敢祭又且不敢以宴乐也如此是亦不足为吊之急矣若公子重耳失其晋国而且称丧人孔子失鲁司寇之位亦谓之丧以至士大夫之去国必为坛位向国而哭素衣素裳素冠彻缘三月而复盖亦此意也然则士之三月无君则吊尚何以为急乎牲杀器皿牲必杀故曰杀器皿所以覆器者也出疆必载质何也周霄又问孟子士之出疆必载其质是如之何曰士之仕也犹农夫之耕也农夫岂为出疆舍其耒耜哉孟子答之曰士之进于为仕也若农夫之于耕也夫农夫岂为出疆而耕乃以舍去其耒耜哉此十之为仕所以出疆亦必执其贽也曰晋国亦仕国也未尝闻仕如此之急仕如此之急也君子之难仕何也周霄又问孟子曰今之晋国亦可为仕之国也然而未尝闻有仕者如此之急又以仕既如此之急然而君子之难进于仕是如之何故以并问之曰丈夫生而愿为之有室女子生而愿为之有家父母之心人皆有之至钻穴隙之类也孟子又答之曰夫丈夫之生乃愿为之有室妇女子之生乃愿为之有家而事之其于欲慕为人子之父母心人皆有之矣然而欲为父母其为室家乃不待父母之命媒妁而言之遂私钻穴隙而相窥逾墙而擅自相从终虽得为父母其于国中之众人亦且皆贱之而不美矣夫古之人未尝不欲为之仕也然而又恶其不由其道而为之仕所以君子难仕也如不由其道而往为之仕者是与此钻穴隙相窥而慕为人子之父母之类也孟子所以终答之周霄以此者以其士之仕犹男女之相求亦必待父母之命媒妁之言也注质臣所执以见君至不得尔正义曰盖质之为言至也自五玉三帛二生一死皆所以为质以见其君与自相质同也疏彭更问曰至食功也正义曰此章指言百工食力以禄养贤修仁尚义国之所尊移风易俗其功可珍虽食诸侯不为素餐彭更问曰后车数十乘从者数百人以传食于诸侯不以泰乎彭更孟子弟子问孟子以谓车有数十乘之多从徒又有数百人之众皆以传食于诸侯不以为泰甚乎传食盖以孟子食于诸侯车徒又食于孟子要之所食之禄皆出于诸侯之所供耳故云传食诸侯孟子曰非其道则一箪食不可受于人如其道则若舜受尧之天下不以为之泰子今以车徒传食于诸侯为之泰以其不足为泰也曰否士无事而食不可也彭更又曰否不以舜为泰而言也盖以士之无功事于诸侯固不可虚食于诸侯也曰子不通功易事以羡补不足至皆食于子孟子又答之曰今且以子言之如子不通功易事而相济以有余而补其不足则农夫有余粟而人有受其饥女有余布而人有受其寒子如通功易事乃可以各奉其事业则梓人成其器械以利用匠人营其宫室以安居轮人作车轮以运行舆人作车舆以利载是皆得食于子矣事与功者盖所作未成则谓之事事之成则谓之功孟子所以言之者盖谓梓匠轮舆皆小人之功也如得以通功易事而皆得食于子况有君子之功功于道者而乃不得传食之于诸侯乎故以下文言之于此有人焉入则孝出则悌守先王之道以待后之学者而不得食于子子何尊梓匠轮舆而轻为仁义者哉孟子又言今有人焉入于闺门之内则以孝为仁出于乡党邦国之间以悌为义是守先王仁义之道以待觉于后之学者是有功于道者也而乃不得食于子是则子何独尊于梓匠轮舆小人之功而以轻为仁义有功于道者哉曰梓匠轮舆其志将以求食君子之为道也其志亦将以求食欤彭更又以此言于孟子曰彼梓匠轮舆者是其有志将以此业而求食者也今以君子之为于道其志亦将以为道而求食欤彭更之意以谓士志于道不志于食故以此疑乃问孟子也曰子何以志为哉其有功于子可食而食之矣然以子言之则子今有食于人者是则食其有志于为食者乎是则食其有功者乎曰食志彭更又答之以为有食则食其有志于求食者矣曰有人于此毁瓦画墁其志将以求食也则子食之乎孟子又欲排之故以此喻之言今有人于此但以毁破碎之瓦而画地又复墁灭之是其志将以此求其食也则子食之乎曰否彭更以为如此者不食之也曰然则子非食志也食功也孟子乃言之曰如是则子非食其有志于求食者也是则食其有功者也以其毁瓦画墁但有志而无功者而彭更不食之是则知彭更是亦食于有功者矣然则孟子志非欲传食于诸侯而诸侯所以食之者亦以孟子有功而已矣注周礼攻木之工正义曰此盖梁惠王下卷说之矣疏万章问曰至齐楚虽大何畏焉正义曰此章指言修德无小暴慢无强是故夏商之末民思汤武虽欲不王末由也已万章问曰宋小国也今将行王政齐楚恶而伐之则如之何万章问孟子言宋国小国也今将欲行王者之政齐楚大国恶其行之而欲伐之则宋国当如之何而处之孟子曰汤居亳与葛为邻葛伯放而不祀汤使人问之曰何为不祀至此之谓也孟子答之曰汤王居亳地与葛国为邻葛国之伯放纵无道而不祀先祖汤王使人问之葛伯何为而不祀先祖乃答之曰无以供其牺牲也牲之色纯无杂色谓之牺牲汤乃使人遗赐之牛羊葛伯既受之牛羊又自食之而不祀先祖汤又使人问葛伯何为而又不祀葛伯又曰又无以供其粢盛也汤复使亳之众往为葛伯耕作以助其粢盛有老弱者馈耕者之食葛伯又率己之民于路要其有酒食黍稻者夺而食之有不授与之者乃杀之有童子以黍肉饭饷其耕者葛伯率民杀其子而夺其黍肉故书有云葛伯仇怨其有所饷者故害之是此之谓也为其杀是童子而征之四海之内皆曰非富天下也为匹夫匹妇复雠也孟子又言为其葛伯杀此童子而汤乃往而征伐之四海之内人皆曰汤王非贪富于天下而征葛也是为天下一匹之夫一匹之妇复报其雠也汤始征自葛载至后来其无罚者言汤王初征自葛国始也汤之十一征而天下无敢敌者故东面而征其君则西夷之国怨之以为不先征其我君之罪南面而征其君则北夷之国怨之以为不征其我君之罪而先于彼故怨云何为而后去其我民之望其汤之来若大旱之时人望其云霓而雨之降也遂使归市者得奔趋而贸易芸苗者亦得芸而不为之休亦以汤即诛其君之有罪者而又能吊问存恤其人民故如时雨之降民皆大喜悦之书云民徯待我君之来言我君之来则我无诛罚矣一说云十一征当作再字再十一征者言汤再征十一国再十一凡征二十二国也有攸不惟臣至取其残而已矣此皆逸书之文也言殷之民有所征之则无不惟念臣服之节故武王东征而绥抚其士女则为之士女皆以箱匪盛其玄黄之帛以昭明我之周王见休美惟臣皆得就附于大邑周家也故其君子实则玄黄之帛以迎其君子小人箪食壶浆以迎其小人是各从其类也武王之师众中有君子有小人故商民有君子有小人迎之者也言武王所拯救殷民于水火之中独取伐其残贼其民者也今据书乃曰昭我周王而此乃曰绍我周王盖绍者继也民皆以玄黄之帛盛于匪而随武王之师后而继送之也盖周王者即武王也然必以玄黄于匪者盖天谓之玄地谓之黄武王能革殷之否而泰之是能如天地以覆载以养民者也必言士女者以其武王所绥不特匹夫匹妇而已虽未冠之士未笄之女亦且绥之故曰绥厥士女太誓曰我武惟扬侵于之疆则取于残杀伐用张于汤有光此古之太誓篇之文也言太誓有云我武王用武之时惟鹰扬也侵于纣之疆界则取于残贼者于是杀伐之功用张行之故比于汤王伐桀之时又有以光于前代也不行王政云尔苟行王政至齐楚虽大何畏焉孟子于此乃曰今宋国不行王者之政故云齐楚恶而伐之尔如宋国苟能行其王者之政则四海之内人皆举首引领而望之欲以为之君也齐楚二国虽大然何畏之有注葛夏诸侯嬴姓之国正义曰案地理志云葛今梁国宁陵有葛乡裴骃亦引之而证史记亳都亦在梁国故云为邻书曰汤征诸侯葛伯不祀汤始征之孔安国云葛国伯爵也废其土地山川及宗庙神祇皆不祀汤始伐之言伐始于葛也书于是乎作汤征今尚书仲虺之诰曰乃葛伯仇饷初征自葛东征西夷怨南征北狄怨曰奚独后予孔传云葛伯游行见农民之饷于田者杀其人夺其饷故谓之仇饷仇怨也汤为是以不祀之罪伐之从此后遂征无道西夷北狄举远以言则近者着矣曰奚独后予者盖怨者之辞也注从有攸下至残贼也正义曰云匪厥玄黄谓诸侯执玄三纁二之帛者礼云诸侯世子执纁公之孤执玄附庸之君执黄是帛也郑司农云三染谓之纁此亦周礼钟氏有三入为纁故也疏孟子谓戴不胜至如宋王何正义曰此章指言自非圣人在所变化故谚曰白沙在泥不染自黑蓬生麻中不扶自直言辅之者众也孟子谓戴不胜曰至亦不可得矣不胜宋王之臣也姓戴名不胜孟子谓之曰子今欲子之宋王为善欤我今明言而告子且假喻今有楚国之大夫于此欲使其子学齐人之言则当使齐人傅诸使楚人傅诸曰使齐人傅之不胜答之以为当使齐人傅相之孟子又言如使一齐人傅相其子之言而众楚人皆咻嚾之虽日加鞭挞其子而求为齐言也不可得已如引其子置之闾巷之间数年之久虽日加鞭挞而求其子为楚言亦不可得已子谓薛居州善士也至如宋王何孟子又言今不胜谓薛居州善士者也使之居于宋王之所如在宋王之所者长幼卑尊皆如薛居州善士者也则宋王谁与为不善也如在宋王之左右长幼卑尊皆非薛居州之善者也则宋王谁能与为善今以一薛居州独佐于宋王为善其能如宋王何无他以其一人之寡不能胜其众也故孟子所以齐人楚人而比喻之也薛居州宋国之善士者也卷六下滕文公章句下疏公孙丑问曰至可知已矣正义曰此章指言道异不谋迫斯强之段泄已甚瞰亡得宜正己直行不纳于邪赧然不接伤若夏畦也公孙问曰不见诸侯何义丑怪孟子不见诸侯故问之曰不见诸侯其义谓何也孟子曰古者不为臣不见至可知已矣孟子答之公孙丑言古之不为臣者不肯见不义而饕富贵者也如段干木逾垣墙而避魏文侯于外泄柳闭门而拒鲁缪公于内然皆不见之者是皆文侯缪公而就见已甚迫切斯可以见矣然干木泄柳且不见之耳阳货欲愿见于孔子而畏孔子恶己之无礼而不见之意已谓己为大夫而有遗赐孔子但为之士彼不得受其遗赐于其家则必往谢己门故阳货视孔子不在遂馈送孔子蒸豚之礼然而孔子至后亦以视阳货不在乃往其门而拜谢之故当是之时阳货岂先不得见孔子以其不合视孔子不在乃馈蒸豚孔子所以不欲见亦复其亡而往谢之也蒸豚熟豚也曾子又有云胁肩谄笑竦缩其身强容而笑者其劳苦有甚于夏之五六月而灌园也治畦曰灌园也子路有云未合其志而与之言观其色赧赧然面赤而心不正者非我之所知也由子路自称名也孟子曰由此数者观之则君子之所养以义可得而知矣盖就此数者论之孟子必答公孙丑以此者则孟子不见诸侯是亦分也义也公孙丑乃不知之奈之何哉今且以孟子不见诸侯必以段干泄柳为言者盖谓魏文鲁缪二君欲见此二子如此之迫切而二子尚不见之而况己往见诸侯哉必以阳货为言者盖谓孔子不见阳货者乃阳货自取之尔今己之不见诸侯者亦以诸侯不礼于我矣必以曾子所谓而言者盖谓己如往见诸侯亦是胁肩谄笑者也必以子路所谓而言者盖谓己如就见诸侯亦是未同而观其色赧赧然之人也此孟子所以执此而喻其意于公孙丑也说文云畦菜畦也是知即园也注论语曰馈孔子豚正义曰案孔安国传云阳货欲使孔子往谢故遗孔子豚阳货阳虎也名虎字货为季氏家臣而专鲁国之政欲见孔子将使之仕也豚豕之小者故论语于阳货篇云阳货欲见孔子孔子不见归孔子豚孔子时其亡也而往拜之遇诸涂谓孔子曰来予与尔言曰怀宝而迷邦可谓仁乎好从事而亟失时可谓知乎曰不可日月逝矣岁不我与孔子曰诺吾将仕矣凡此是其事也注子路刚直正义曰案孔子弟子列传云子路性鄙好勇力志伉直是为刚直也后死于卫疏戴盈之曰至何待来年正义曰此章指言从善改非坐而待旦知而为之罪重于故譬犹攘鸡多少同盗变恶自新速然后可也戴盈之曰什一去关市之征今兹未能请轻之以待来年戴盈之即戴不胜字盈之也为宋国之大夫问于孟子曰欲使宋君去关市之征税今年未能尽去且使轻取之以待来年然后尽去之如之何孟子曰今有人日攘其邻之鸡至何待来年孟子以此比喻之以答盈之之言非也言今有人日口攘取其邻家之鸡者或有人告之曰此攘鸡乃小人盗贼之道非君子大公至正之道也乃曰请损之但月攘一鸡以待来年然后止而勿攘今子如知宋君取关市之税为非义若此攘鸡之非道斯可速而止之耳何可待来年然后已乎此孟子所以告之是耳疏孟子曰予岂好辩哉至圣人之徒也正义曰此章指言忧世拨乱勤以济之义以匡之是故禹稷骈踬周公仰思仲尼皇皇墨突不及污圣贤若此岂不得辩也公都子问孟子曰外人皆称夫子好与杨墨之徒争辩敢问是何如孟子曰予岂好辩哉予不得已也孟子答之曰我岂好与彼争辩之哉但欲正人心不得已而用辩之也天下之生久矣一治一乱至上者为营窟孟子言天下之生民以来至于今以久矣其间一治一乱甚多当尧之时水逆势而流行泛滥浊于中国蛇龙由是居处于其间民亦无所安其居处以至居于埤下者乃于树上为巢如鸟之居于巢也居于高原之上者乃凿为穴窟而处之书曰洚水警余洚水洪水也使禹治之禹掘地而注之海至然后人得平土而居之言尚书逸篇之文云洚水警惧我此盖舜言故称余余我也孟子引之故自解之洚水言洚水则洪大之水也故舜使禹治其洪水禹乃掘也因其势顺而流注之海又驱遣蛇龙而放之菹菹泽生草之所也于是水从地中流行故不泛逆所谓导江导淮导河导入汉之水是禹之治也危险艰阻既以远去而无泛滥之患鸟兽之害于人者遂消灭然后人皆得平坦之地而居之所谓水逆行泛滥于中国蛇龙居之为巢营窟之难于是免矣尧舜既没圣人之道衰至及纣之身又至咸以正无缺者孟子言自尧舜既没之后圣人所行之道衰微暴虐之君更兴乃毁坏民之宫室以为之污池而民皆无所安居休息又弃五谷之田以为之园囿而恣游傲乃使民不得衣食于是民有饥寒其小人皆放辟邪侈作邪伪之说为奸寇之行又作园囿污池于是草木沛泽茂盛而禽兽至众及纣之世又为大乱周公乃辅相武王诛伐其纣又伐奄国终始三年讨戮残贼之君乃驱逐飞廉谀臣于海隅之地而戮杀之遂灭与纣共为乱之国者有五十国然后驱遣其虎豹犀象之野兽而远去之天下之人已皆大悦而归武王书所谓丕显哉文王谟丕承哉武王烈佑启我后人咸以正无缺是斯之谓欤盖言大明文王创始之谋谟大缵集武王之功烈佑开后人皆以正道行之故无亏缺也后人是谓成王康王在后者也世衰道微邪说暴行至其惟春秋乎孟子又言至周世之道衰于是微灭邪说暴行之人又有起作于是臣弑其君者有之子弑其父者有之惟孔子于此时乃恐惧正道遂灭而害人正心故因鲁史记而作春秋之经盖春秋者乃设素王之道皆天子之事迹也孔子云知我正王纲者其惟以春秋知我矣罪我以谓迷乱天下者其亦惟以春秋罪我矣圣王不作诸侯放恣至是禽兽也孟子又言自孔子之后圣王无有兴作于其间诸侯乃放恣为乱布衣之处士乃横议而游说于诸侯于是杨朱墨翟偏蔽之言盈满于天下天下之言者不归从杨朱之为己则归从墨翟之兼爱以其为己之言行是使天下无其君也兼爱之言行是使天下无其父也无父无君是禽兽之类也非人也公明仪曰至率兽而食人也孟子又引昔公明仪有云君之庖厨乃多有其肥肉栈厩之中多养其肥马而下民以有饥饿之颜色郊野之间以有饿死之莩者如此是国君率兽而食人也杨墨之道不息孔子之道不着至吾为此惧又至吾言矣孟子又言杨墨自为兼爱之道不熄灭则孔子之正道不着明是邪说欺诬其民而充溢掩其仁义之道也仁义既以邪说充塞而掩之则不特率兽食人而人亦将自相食也孟子故言我为此恐惧乃欲防闲卫其先圣之正道而排斥拒其杨模覂放逐其淫辞使邪说者不得兴作于其间所谓作于其心害于其事作于其事害于其政圣人复起必从吾言矣此盖说在上篇此更不说昔者禹抑洪水而天下平周公兼夷狄驱勐兽而百姓宁孔子作春秋而乱臣贼子惧此皆孟子言至于此又复自尧至于孔子再详总说之也言往者自舜使禹抑治其水而天下于是乎得平安至周公相武王兼征夷狄驱逐暴兽而人民于是乎得宁静以至孔子作成春秋而褒贬着而乱臣贼子于是乎恐惧之诗云戎狄是膺荆舒是惩则莫我敢承说在上篇详矣孟子言如是则无父无君者是周公所欲膺击而伐之也我今亦欲正其人心息灭其邪说距止其险陂之行放逐其淫辞以奉承禹周公孔子三圣者岂我好与杨墨之辩哉是我不得已故当与之争辩也然而能言距止杨墨之道者是亦为圣人之徒党也故曰我亦欲正人心息邪说距诐行放淫辞以承三圣者岂好辩哉予不得已也能言距杨墨者圣人之徒也注尧使禹治洪水通九州至消尽也正义曰禹通九州者盖始自尧所都冀州而起遂从东南通于兖州兖州既达又东南通于青州青州既达又从南通于徐州徐州既达又南通于杨州杨州既达又西通于荆州荆州既达又从荆而北通于豫州豫州既达又从豫而西通于梁州梁州既达又从梁而北通于雍州雍州既达于是又通乎冀州冀州乃帝都也凡此是皆禹通之耳注奄东方无道国至王来自奄正义曰案郑玄云奄国在淮夷之北裴骃亦引而证史记云伐奄者孔安国云周公归政之明年淮夷奄国又叛成王东伐淮夷遂灭奄而徙其君五月自奄还至缟京是王自奄也云飞廉纣谀臣案史记云飞廉乃颛顼之苗裔也飞廉善走其子恶来恶来有力父子俱以材力事殷纣周武王伐纣并杀之是矣舜放四罪所谓流共工于幽州放兜于崇山窜三苗于三危殛鲧于羽山四罪而天下咸服凡此是也注禹稷胼胝周公仰思仲尼皇皇正义曰经云禹稷手足胼胝周公仰而思之夜以继日扬雄云仲尼皇皇是也凡此盖言皆能勤于为生民耳疏匡章曰至而后充其操者也正义曰此章指言圣人之道亲亲尚和志士之操耿介特立可以激浊不可常法是以孟子喻以丘蚓比诸巨擘也匡章曰陈仲子岂不诚廉士哉至目有见者匡章齐国之人也仲子齐国一介之士也匡章谓孟子曰陈仲子之为人岂不诚为廉士者哉言仲子居处于于陵之地三日无食故不求食以至饥饿使耳聋而无闻目盲而无见井里之上有李果为螬虫所食者其实已过半矣但匍匐往而取食之食至三吞然后耳方有所闻而不聋目方有所见而不盲言仲子之至如此之甚尚不肯苟求于人是所谓岂不诚廉洁之士哉孟子曰于齐国之士至下饮黄泉孟子答之以谓于齐国之众士中吾必以陈仲子但如指中之大者耳虽然大指又安能为廉洁之士哉如充满其仲子之操守则必似蚯蚓而后可行也故蚓但上食其藁壤之土下饮其黄泉之水是谓极廉矣今仲子所居处之屋且以为伯夷之所筑而居之欤抑亦即盗跖为利者之所筑而居欤仲子所食之粟米且以伯夷之所种而食欤抑亦即为盗跖者之所种而食欤故孟子以此问之匡章乃曰仲子所居之室伯夷之所筑欤抑亦盗跖之所筑欤所食之粟伯夷之所树欤抑亦盗跖之所树欤然孟子必以伯夷言之又必以盗跖言之者盖谓伯夷之清最为洁者盗跖最为贪利者而仲子必不能使伯夷之徒筑室树粟乃居食之也但亦盗跖所筑树而居食之也岂足谓之廉士哉故曰是未可知也以其但亦盗跖所筑树也殆未可得而知也曰是何伤哉彼身织屦妻辟纑以易之也匡章又言于孟子曰此何伤于仲子为廉哉言虽盗跖之徒而筑树之而仲子所居食之亦不足伤害仲子为廉洁之士矣以其彼仲子亲织其草屦妻缉绩其麻以更易室粟而居食之也曰仲子齐之世家也兄戴盖禄万钟以兄之禄为不义之禄至蚓而后可充其操者也孟子又言仲子者乃齐国世卿大夫之家也其仲子之兄名戴者食采于盖之邑禄受万钟之秩仲子乃以兄之禄为不义之禄而不食以兄所居之室为不义之室而不居遂逃避其兄离去其母而自处于于陵于陵齐之别邑也异日归省其母见有馈遗其兄之生鹅者乃频顣不悦而言曰安用是鶂鶂者为馈哉又至异日其仲子之母乃杀此鹅与仲子而食之其仲子之兄自外而归至见仲子食此鹅肉乃疾告之曰此是前日所馈我鶂鶂者之肉也仲子觉为鹅肉出门外哇而吐之以其母所杀之食而且不食乃食于妻子所辟纑而易所食而食之以兄所居之屋而且不居乃以于陵之人所居之屋而居之如此尚何能充为人之类乎若仲子者但如蚓之性然后可充其所操也孟子意谓仲子之廉以此是不足为廉者矣人安可得而法之邪匡章子所以言仲子为廉士者以其欲则法之宜孟子以是言而比喻巨擘蚯蚓之类而排拒之也巨擘大指也注缉绩其麻曰辟练麻曰纑正义曰释名云辟分辟也纑布纑也是知为缉绩练麻也注食采于盖正义曰盖齐之下邑也公孙丑之篇亦有说焉卷七上•离娄章句上疏正义曰前章首论滕文公问以古道故以滕文公为篇题次于公孙丑问政谓其为政莫大于反古也然则此篇孟子首言离娄之明故以目为篇题次于滕文公问以古道是亦反古道者莫大乎明也遂次滕文公之篇所以揭离娄为此篇之题此篇凡六十章赵氏分之以为上下卷此卷只有二十八章而已一章言虽有巧智犹须法度二章言法则尧舜鉴戒桀纣三章言安仁在于为仁恶弗去则患及其身四章言行有不得于人反求诸身责己之道也五章言天下国家本正则立本倾则踣六章言巨室不罪咸以为表德之流行可充四海七章言遭衰逢乱屈服强大据国行仁天下无敌八章言人之安危皆由于己九章言水性趋下民乐归仁十章言旷仁舍礼自暴弃之道也十一章言亲亲敬长近取诸己十二章言事上得君乃可临民信友悦亲本在于身十三章言养老尊贤国之上务十四章言聚敛富民弃于孔子重人命之至者十五章言知人之道十六章言人君恭俭率下移风人臣恭俭明其廉忠十七章言权时之义嫂溺援手十八章言父子至亲相责离恩易子而教相成以仁十九章言上孝养志下孝养体二十章言小人为政不足间非君正国定下不邪侈二十一章言不虞获誉不可为戒求全受毁未足惩咎二十二章言言出于身不惟其责则易之矣二十三章言人患在为师二十四章言尊师重道二十五章言餔啜沈浮君子不与二十六章言无后不可二十七章言仁义之本在孝悌二十八章言天下之富贵不若得意于亲其余二十二章分在下卷不无叙焉注离娄至题篇正义曰庄子•天地篇云黄帝游乎赤水之北登乎昆仑之山南望而归遗其元珠使知索之不得使离朱索之盖其人也离朱即离娄也论语第七篇首云述而不作信而好古窃比于我老彭是其旨也疏孟子曰离娄乏明至吾君不能谓之贼正义曰此章指言虽有巧智犹须法度国由先王礼义为要不仁在位播越其恶诬君不谏故谓之贼明上下相须而道化行也孟子曰离娄之明公输子之巧不以规矩不能成方员者公输子鲁班鲁之巧匠也孟子谓离娄明虽足以察秋毫之末公输子其性虽巧然不以规矩之度不能成其方员之器规所以员也言物之员者皆由规之所出也矩所以方也言物之方者皆由矩之所出也师旷之聪不以六律不能正五音者师旷乐官名也孟子又谓师旷其耳虽聪善能听音然不得六律以和之固不能正其五音也六律五音大蔟姑洗蕤宾夷则无射黄钟是六律也宫商角征羽是五音也尧舜之道不以仁政不能平治天下者尧舜二帝唐虞之盛者也然而不以仁政而施之于天下故不能平治天下而享无为之功矣以其天下平治由仁政之施也如物之方员必自规矩之所出五音之正由六律以和之者也今有仁心仁闻而民不被其泽不可法于后世者不行先王之道也者孟子言今之人君虽有仁人不忍之心又有仁声而远闻四方然而民皆不得霑被其恩泽不可为后世之所法者以其不行古先王之道而治之也无他盖以先王之道有恩泽足以被民其法可为后世取象故也苟不行先王之道虽有仁心仁闻亦若离娄之明师旷之聪尧舜之道不得以规矩六律仁政为之亦无如之何也已矣故曰徒善不足以为政徒法不能以自行者此孟子言至于此所以复言之者也徒善不足以为政盖谓虽有先王之道而为之善然而人不能用而行之是徒善不足以为政也徒法不能以自行盖谓虽有规矩六律之法然而人不能因而用之是徒法不能以自行也以其规矩六律之法不能自行之必待人而用之然后能成其方员正其五音也尧舜之道自不足以为之政必待人而行之然后能平治天下而为法于后世也诗云不愆不忘率由旧章遵先王之道而过者未之有也者孟子引大雅•假乐之篇文而云也盖谓不愆违不忘去其故旧典章皆循而用之未有过失者也故复言之曰遵先王之法而过者未之有也典章者即先王之法也圣人既竭目力焉继之以规矩准绳以为方员平直不可胜用也者孟子又言圣人既竭己目力而视续以规矩准绳而为方员平直故其用之不可胜极也盖规所以能员矩所以能方准所以能平绳所以能直故也既竭耳力焉继之以六律正五音不可胜用也者孟子又言圣人既已尽其耳力而听之又续以六律而正五音故其用亦不可胜极也盖六律所以正五音也既竭心思焉继之以不忍人之政而仁覆天下矣者孟子又言圣人既已能尽心之所思虑续以施其不忍人之政则仁恩德泽足以覆盖于天下矣无他以其仁恩广大矣故云覆天下故曰为高必因丘陵为下必因川泽为政不因先王之道可谓智乎者孟子言至于此又所以复言之者也盖譬言人之欲为高者必因其丘陵而为之也为下者必因其川泽而为之耳无他以其丘陵之山其本高矣川泽之地其本下矣言为政于天下者而不因先王之道为之岂足谓之智者乎言不可谓之智矣以其先王之道是为之所本焉故智足以有知苟为政而不知以先王之道为本岂谓之智乎大抵孟子言规矩准绳六律者皆譬为政而言也抑亦知孟子长于譬喻者欤是以惟仁者宜在高位不仁而在高位是播其恶于众也者孟子于此毕其譬喻乃曰是以惟仁者之君宜其处高位为尊也不仁之君而处高位是其处高位而播扬其恶于人民之众矣上无道揆也下无法守也朝不信道工不信度君子犯义卜人犯刑国之所存者幸也者孟子言上之为君无道术以表率其下下之为臣无法度以守其职朝廷之士皆不信其道德百工之作皆不信其度量君子之人以之触义之所具小人之人以之犯冒其刑宪然而如此而国尚存而不亡者以其侥幸得存焉必云幸也盖少有存者也故曰城郭不完兵甲不多非国之灾也田野不辟货财不聚非国之害也上无礼下无学贼民兴丧无日矣者孟子言至此所以复言之也故云城郭颓坏而不完兵甲之器少此非为国之灾害也田野荒芜而不开辟货财竭尽而无贮聚此非为国之害也然而上之为君无礼法以检制下之为人臣不学法度以守职贼民相杀戮以之兴起是则国之丧亡俱在朝夕无复有日矣诗云天之方蹶无然泄泄泄泄犹沓沓也事君无义进退无礼言则非先王之道者犹沓沓也者自天之方蹶至泄泄犹沓沓也是诗•大雅•板之篇诗也自事君至沓沓也是孟子自解上云沓沓之义也其诗盖言王者方动而为非为之臣者无更沓沓但复为非礼义以事其王者也故曰天之方蹶无然泄泄泄泄犹沓沓也蹶动也天谓王者也泄泄则沓沓是也孟子复自解之言事君以无义之事事之其进退无礼节其言则非先王之道而为言者是若沓沓者也以其当匡正其君不可复长君之恶耳故曰责难于君谓之恭陈善闭邪谓之敬吾君不能谓之贼者孟子言至于此所以又复言之者也故云君之有难恶当责之以善能责君难恶以为之善是为恭臣恭其君也陈之以善事而闭其君之邪心是谓敬其君者也如不责君之难不陈善而闭君之邪而乃曰我君不能行善因不谏正之者是谓残贼其君者也故曰责难于君谓之恭陈善闭邪谓之敬吾君不能谓之贼注公输子至规矩也正义曰案淮南子云楚欲攻宋墨子闻而悼之见楚王曰臣见大王之必伤义而不得宋王曰公输天下之巧工作为云梯之械设以攻宋曷为弗取墨子曰令公输设攻臣请守之于是公输设攻宋之械墨子设守宋之备九攻而墨子九却之弗能入乃偃兵不攻是公输即鲁般也或云是鲁昭公之子也注师旷晋平公之乐太师至羽也正义曰案吕氏春秋云晋平公铸钟使工听之皆以为调师旷曰不调请更铸之平公曰工皆以为调矣师旷曰后世有知音者将知不调臣窃为耻之至师涓果知钟之不调是师旷善听为晋平公之乐师也云六律阳律大蔟姑洗蕤宾夷则无射黄钟案律历志云吕不韦春秋言黄钟之宫律之本也下生林钟林钟上生大蔟大蔟下生南吕南吕上生姑洗姑洗下生应钟应钟上生蕤宾蕤宾下生大吕大吕下生夷则夷则上生夹钟夹钟下生无射无射上生中吕淮南王安延致儒生博士亦为律吕云黄钟之律九寸而宫音调因而九之九九八十一故黄钟之数立位在子大蔟其数七十二姑洗之数六十四蕤宾之数五十七夷则之数五十一无射之数四十五以黄钟大蔟为商姑洗为角角生应钟不比正音故为和应钟生蕤宾不比正音故为缪日冬至音比林钟浸以浊日夏至音比黄钟浸以清以十二律应二十四时之变甲子大吕之征也丙子夹钟之羽也戊子黄钟之宫也庚子无射之商也壬子夷则之角也其为音一律而生五音十二律为六十音因而六之六六三十六故三百六十五日以当一岁之日故律之数天地之道也凡此则以律正五音之谓也注诗•大雅•假乐之篇正义曰笺云愆过也率循也言成王之令德不过误不遗失循用旧典之文章旧典谓周公之礼法也注云诗•大雅•板之篇正义曰笺注云蹶动也泄泄犹沓沓也笺云天斥王也王方欲艰难天下之民又方更变先王之道无沓沓然为之制法度达其意以成其意疏孟子曰规矩至此之谓也正义曰此章指言法则尧舜以为规矩鉴戒桀纣避远危殆名谥一定千载而不可改也孟子曰规矩方员之至也圣人人伦之至也者孟子言规矩之度其为方员之至者也谓之至者以其至矣尽矣不可以有加矣圣人是为人伦之至者亦然人伦君臣父子夫妇兄弟朋友是也欲为君尽君道欲为臣尽臣道二者皆法尧舜而已矣者孟子言凡欲为人君者当尽其为君之道也凡欲为人臣者当尽其为臣之道也此二者在皆则法尧舜而已矣以尧舜所为君臣之道备矣不以舜之所以事尧事君不敬其君者也不以尧之所以治民治民贼其民者也者言为人臣者如不以舜之所以事尧者事君是不尊敬其君者也为人臣者如不以尧之所以治民者治民是残贼其民者也舜所以事尧者尽其义之道也尧之所以治民者尽其仁之道也义所以敬其君者也仁所以爱其民者也孔子曰道二仁与不仁而已矣暴其民甚则身弑国亡不甚则身危国削名之曰幽厉虽孝子慈孙百世不能改也者孟子言孔子有曰道有二是仁与不仁为二而已暴虐其民以至于甚极则身必为下之所杀而国必丧亡矣不至于极甚则身必危难而国必灭削谥之曰幽厉之君既谥为幽厉以章恶于后世虽有孝子慈孙所出亦不能改此谥也厉王但止于流彘幽王灭于戏是谓身危国削矣如身弑国亡而孟子不止归于人名者以其被所杀戮国已丧亡足以章其恶固不待为谥而彰之矣如桀纣者也诗云殷鉴不远在夏后之世此之谓也者盖诗•大雅•荡之篇文也其诗已谓殷之世所以鉴视在近而不远者以其即在夏后之世是也以其前代善恶足以为明镜而可鉴也孟子所以云此之谓也者盖欲使周之时亦鉴于殷之所以亡也注尧舜之为君臣道备正义曰书云尧克明俊德以亲九族平章百姓协和万邦黎民于变时雍盖为君之道尽于此矣是君道之备也舜自元德升闻以之事尧而慎徽五典百揆时叙宾于四门四门穆穆其后坐常见尧于墙食常见尧于羹盖为臣道尽于此矣是臣之道备也注桀纣幽厉正义曰案史记本纪云桀为虐政淫荒汤伐之于是桀败于有娀之墟汤王乃改正朔易服色是为汤王为殷之始王又云纣资辨捷知足以拒谏言足以饰非好酒淫乐醢九侯脯鄂侯武王东伐至于盟津伐纣纣兵败走入登鹿台衣其宝玉赴火而死武王遂斩纣头悬之白旗殷民大悦武王于是为天子以为周之王又云厉王行暴虐侈傲国人谤之于是相与畔袭厉王厉王出奔于彘韦昭曰彘晋地也汉为县属河东今曰永安是也厉王终死于彘于是太子静即位是为宣王宣王崩子幽王宫涅立幽王以褒姒不好笑幽王欲其笑乃为燧火大鼓有寇至则举燧火诸侯悉至至而无寇褒姒乃大笑幽王悦之为数举烽燧其后不信诸侯益不至幽王以虢石父为卿用事国人皆怨申侯怒与缯西夷犬戎攻幽王幽王举烽火征兵兵不至遂杀幽王骊山下汲冢纪年曰汤灭夏以至于纣二十九王凡四百九十六年自武灭纣以至幽王凡二百五十七年注诗•大雅•荡之篇正义曰笺云此言殷之明镜不远近在夏后之世谓汤诛桀也后武王诛纣今之王何以不用为之戒孟子于此所以引之以戒其时之君臣也疏孟子曰三代至强酒正义曰此章指言人所以安莫若为仁恶而弗去患必在身自上达下其道一焉孟子曰三代之得天下也以仁其失天下也以不仁国之所以废兴存亡者亦然者孟子言夏商周三代之王其所以得天下也以其皆以仁存心为政于天下而得之也三代之中其有以失天下者以其不仁故失之也以至公侯之国所以有废而不兴有兴而不废者亦如三代之得天下也以仁失天下也以不仁也以其皆在于仁道而已天子不仁不保四海诸侯不仁不保社稷卿大夫不仁不保宗庙士庶人不仁不保四体今恶死亡而乐不仁是犹恶醉而强酒者孟子言为天子者不为仁则不能安其四海诸侯不仁则不能安其社稷卿大夫不为仁则不能安其宗庙士庶人不为仁则不能安其四体四体身之四肢也天子守四海诸侯守社稷卿大夫守宗庙士庶人守其身故各因其所守而言也今天下之人皆知疾恶其死亡而以乐为不仁是若恶其醉酒而以强饮其酒耳亦论语孔子谓恶湿而居下之意也疏孟子曰至自求多福正义曰此章指言行有不得于人一求诸身责已之道也改行饬躬福则至矣孟子曰爱人不亲反其仁治人不治反其智至而天下归之者孟子言爱人而人不亲之必吾仁有所未至也故当反己责之治其人而人不治者必吾之智有所未尽也故当反已而责之也礼接于人而人不以礼报答之必吾之敬有所未至也故当反己而责之也凡所行有不得于人者皆当反求诸己而已以其身之所有未至也故当自反而责之盖以身先自治而正之则天下之人皆归之而服其德也如颜渊克已而天下归仁焉是也诗云永言配命自求多福已说于上篇此固不说疏孟子曰至本在身正义曰此章指言天下国家各依其本本正则立本倾则踣虽曰常言必须敬慎也孟子曰人有恒言皆曰天下国家者孟子言人之所常言皆曰天下国家也天子有天下公侯有国大夫有家天下之本在国国之本在家家之本在身者言天下之根本独在于公侯为之根本也公侯之根本又在卿大夫为之根本也卿大夫之根本抑又在于私身为之根本也如大学有云欲明明德于天下必先治其国欲治其国必先齐其家欲齐其家必先修其身此其意也云天下国家者天子有天下谓之天下诸侯有国谓之国然有国者不可以称天下有天下者或可以称国故诸侯谓之邦国天子谓之王国国家文从或又从国为其或之也故国之也至于家则自天子达于庶人未尝不通称之矣疏孟子曰至溢乎四海正义曰此章指言天下倾心思慕向善巨室不罪咸以为表德之流行可以充四海也孟子曰为政不难不得罪于巨室者巨室喻卿大夫之家也孟子言为政于天下易而不难也但不得罪于卿大夫之家也以其卿大夫之家以上则近君而君所待以辅弼以道则近民而民待以视效故君之言动其是非可得而剌也国之政令其得失可得而议也道合则从不合则去君民之从违而系之也故为君不得罪于卿大夫则为政可以行天下矣巨室之所慕一国慕之一国之所慕天下慕之故沛然德教溢乎四海者言卿大夫之所思慕也一国亦随而思慕之一国所思慕则天下亦随而思慕之故沛然大洽其上之德教可以充溢乎四海如东注之水沛然流溢乎四海也此言四海犹中国则谓之天下夷狄则谓之四海耳孟子之意盖欲当时国君为政直其道正其心使卿大夫慕之而不去则远近虽异方莫不均慕之此德教所以溢乎四海亦如传云大夫者近者视而效之远者望而效之盖其意也疏孟子曰天下有道至逝不以濯正义曰此章指言遭衰逢乱屈伏强大据国行仁天下莫敌虽有亿众无德不亲执热须濯明不可违仁也孟子曰天下有道小德役大德小贤役大贤天下无道小役大弱役强斯二者天也顺天者存逆天者亡者孟子言天下有治道之时小德乐为大德小贤乐为大贤故小德役服大德小贤役服大贤以其德之得于己者有多少故有大德小德以其贤之贤于人也有远近故有大贤小贤天下有道则论德而定位故小德役大德小贤役大贤天下无道而乱则小国弱国畏惧而役于大国强国以其力有小大势有强弱故有小有大有弱有强天下无道则力胜德势胜贤故小役大弱役强言二者皆天使然也顺其天者故存逆其天者故亡以其所遭之时然也故当顺而不当逆齐景公曰既不能令又不受命是绝物也涕出而女于吴者孟子引齐景公谓诸侯既不能以令制邻国又不能受命以制于邻国是自绝于交通朝聘之事也于是景公泣涕以女事于吴是时吴为强大也故女于吴此乃小役大弱役强者也今也小国师大国而耻受命焉是犹弟子而耻受命于先师也者言今也为之小国者既以师其大国而耻羞受大国之命焉如此是若为之弟子者以羞耻受教命于先师也如耻之莫若师文王师文王大国五年小国七年必为政于天下矣者言如耻受命于大国莫若师法文王也如师法文王则大国不过五年小国不过七年必能为政行于天下矣以言其时之易也诗云商之孙子其丽不亿上帝既命侯于周服侯服于周天命靡常殷士肤敏祼将于京者此盖诗•大雅•文王之篇文也孟子所以引此者盖言其天命靡常惟德是亲之意也其诗言商王之子孙虽相附丽而不足以为强虽数至亿而不足以为众至文王膺受上天之骏命而商之孙子乃为君侯于周之九服中然为君处服于周是天命靡常惟德是亲也不特商之子孙如此其为殷之侯者为壮美之士亦莫不执祼鬯之礼而皆助祭于周之京师也孔子曰仁不可为众也夫国君好仁天下无敌者言孔子有曰为仁者不可为众而当之也夫国君能好仁则天下无敢与之敌也今也欲无敌于天下而不以仁是犹执热而不以濯也者言今也欲为无敌于天下而不以仁为之是若持其热物而不以濯也濯者以水濯其手也诗云谁能执热逝不以濯盖诗之大雅•桑柔之篇文也孟子于此所以引之盖谓诗有云言谁能持其热物往而不以水濯手也以其执热须濯手于水也如欲无敌于天下必须为仁也注齐景公齐侯景谥也至为婚正义曰云景谥也者案史记云灵王十六年齐庄公母弟杵臼立是为景公在位五十八年卒谥曰景地近荆蛮故注云蛮夷也注诗•大雅至无当也正义曰笺云丽数也于于也言商之子孙其数不徒亿多言之也至天已命文王之后乃为君于周之九服中言众之不如德也九服案周礼九服云侯甸男采卫蛮夷镇蕃人也毛注云殷士殷侯也肤美也敏疾也祼灌鬯也将行也郑云祼谓以圭瓒酌郁鬯以献尸也瓒如槃大五升口径八寸深二寸其柄用圭是也注诗•大雅•桑柔之篇正义曰笺云当如手持热物之用濯亦犹治国之道当用其贤人者也疏孟子曰至此之谓也正义曰此章指言人之安危皆由于己先自毁伐人乃讨攻讨甚于天孽敬慎而已如临深渊战战恐惧也孟子曰不仁可与言哉安其危而利其菑乐其所以亡者不仁而可与言则何亡国败家之有者孟子言不仁之人可与言哉言不可与之言也以其不仁之人以危为之安以菑为之利乐行其所以亡者也如不仁而可以与言议以其能从谏从善也如此则何有亡国败家者哉言不能亡国败家也有孺子歌曰沧浪之水清兮可以濯我沧浪之水浊兮可以濯我足者子曰至自取之也者孟子言有孺子歌咏曰沧浪之水清兮则可以洗濯我之缨沧浪之水浑浊兮则可以洗濯我之足以其缨在上人之所贵水清而濯缨则清者人之所贵也足在下人之所贱水浊而濯足则浊者人之所贱也孔子曰小子当听之清斯濯其缨浊斯濯其足贵贱人所自取之也孺子童稚也小子则孔子称弟子也清斯喻仁浊斯喻不仁言仁与不仁见贵贱亦如此也夫人必自侮然后人侮之家必自毁而后人毁之国必自伐而后人伐之者孟子言夫人苟自为可侮之事然后人从其事而侮慢之家自为可毁讟之事而后人从而毁讟之国必自为可诛戮之事而人然后从而诛戮之斯亦自取之谓也太甲曰天作孽犹可违自作孽不可活此之谓也者已说在上篇注云如临深渊战战恐惧也正义曰此盖诗之小雅•小旻之篇文也注云战战恐惧也赵氏放之而已卷七下•离娄章句上疏孟子曰桀纣至此之谓也正义曰此章指言水性趋下民乐归仁桀纣之驱使就其君三年之艾畜而可得一时欲仁犹将沉溺所以明鉴戒也是可哀伤也孟子曰桀纣之失天下也至心也者孟子言桀纣失亡天下是失其民失其民乃是失其民之心也得天下有道至勿施尔也者言人君所以得天下有其道也得其民斯为得天下矣所以得其民有道者得其民之心斯为得民矣所以得其心有道在民所欲而与之聚之民之所恶而勿施于民则近得其民心矣民之归仁也至不可得已者言民之归亲于仁人之君如水之归就于下兽之乐趋于广野矣故为渊而驱聚其鱼而归之渊者是獭为之驱矣为丛木而驱聚其爵而归之丛者是鹰鹯为之驱也为汤王武王而驱聚其民而归之汤武者是桀与纣也今夫天下为之君者有能好行其仁政则天下之诸侯皆为驱聚其民而归之亦如獭为渊驱鱼鹯为丛驱爵者而归之矣如此虽欲不为王不可得而不为耳今之欲王者犹七年之病至于死亡者言今之国君欲为王者如七年之病欲卒而求讨三年之艾草也苟为已前不积虽终身而死亦不得此三年之艾也若苟不志仁于久虽终一身忧辱亦以陷于死亡之地矣诗云其何能淑载胥及溺此之谓也盖诗之大雅•桑柔之篇文也盖言何能为之善乎但相与及其沉溺于患难也孟子所以言此者欲时君在于久行其仁不但欲为之王然后乃行之耳注獭獱也鹯土鹯也正义曰案释名云獭形如猫居水食鱼者也獱獭之属也鹯鹞之属也能食鸟雀诗•大雅•桑柔之篇正义曰此诗盖芮伯刺厉王之诗也疏孟子曰至哀哉正义曰此章指言旷仁舍义自暴弃之道也孟子曰自暴者不可与有言自弃者不可与有为也者孟子言人之有为自暴者不可与之言议也有为自弃者不可与之有所为也言非礼义谓之自暴也吾身不能居仁由义谓之自弃也者此盖孟子自解自暴自弃之言也仁人之安宅也至哀哉者孟子言仁道乃人之所安之宅舍也义乃为人之正路也今有空旷其此宅而不安居之舍去此正路而不行之者是可得而哀伤之者也此孟子所以有是而言于当世也疏正义曰此章指言亲亲敬长近取诸己则迩而易者也孟子曰至天下平者孟子言道在近而人乃求远事在易而人乃求之于难但人人亲爱其所亲敬长其所长则天下即太平大治矣亲亲即仁也长长即义也疏孟子曰至未有能动者也正义曰此章指言事上得君乃可临民信友悦亲本在于身是以曾子三省大雅矜矜以诚为贵也孟子曰居下位而不获于上民不可得而治也者孟子言居下位而为君上之臣者而不见获于上则民故不可得而治之也以其上之所以得民者乃治也获于上有道至不诚其身者言获于上者有其道如不信于友则弗获于上矣以其君之所以愿乎臣者忠也如臣弗信于友则其忠不足称矣此所以弗获于上矣信于友有其道如事其亲而弗悦其亲则亦弗信于友矣以其友之所以资于己者仁也如事亲弗悦则其仁不足称矣此所以弗信于友矣悦亲有其道如反己而不诚则弗悦于亲矣以其亲之所望于己者孝也如反身不诚则其孝不足称矣此所以不悦于亲诚身有其道如不能明乎善则不诚其身矣以其所谓诚者亦明乎在我之善而已如不明其善则在我之善有所未明又安知所谓诚故不明乎善则不诚其身矣由此推之则信于友是获于上之道也悦亲是信于友之道也诚身是悦亲之道也而明乎善者是又诚身之道也是故诚者天道也思诚者人道也至诚而不动者未之有也不诚未有能动者也者孟子言此故诚者是天授人诚善之性者也是为天之道也思行其诚以奉天是为人之道也然而至诚而有不感动者必无也故曰未之有也不至诚而能感动之者亦必无也故曰未有能动者也注曾子三省大雅矜矜正义曰论语云曾子曰吾日三省吾身为人谋而不忠乎与朋友交而不信乎传不习乎是曾子三省之事也大雅矜矜此盖荀卿之言然疏孟子曰至必为政于天下矣正义曰此章指言养老尊贤国之上务文王勤之二老远至父来子从天之顺道七年为政以勉诸侯欲使庶几行善也孟子曰伯夷辟纣至养老者孟子言伯夷辟纣之世乃辟纣而逃遁居于北海之畔后闻文王作兴而起王道乃曰盍归乎来归周也我闻之西伯善养其耆老者也太公辟纣至养老者孟子又言太公辟纣之乱而辟居于东海之畔后闻文王兴起乃曰盍归乎来归周也我闻西伯善养其耆老者也二老者天下之大老也至其子焉往者言伯夷太公二老乃天下之太老也犹父也而皆归之是天下之父归之天下之父既归之其为天下之子又焉往是必皆归之也注伯夷让国至归周也正义曰案太史公云其传曰伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍往归焉后因叩马谏武王武平殷乱二人耻食周粟隐于首阳山且饿死焉孔子云伯夷叔齐饿于首阳山之下是也又云太公望东海之上人也或云处士隐海滨周西伯招吕尚吕尚亦曰吾闻西伯贤又善养老盍往焉注云天以七纪故云七年正义曰书云五纪曰岁月日星辰历数今云七纪者案鲁昭公十年左传云天以七纪杜注云二十八宿四七是其旨也疏孟子曰求也至次之正义曰此章指言聚敛富君弃于孔子冉求行之同闻鸣鼓以战杀人土食人肉罪不容死以为大戮重人命之至也孟子曰求也为季氏宰至攻之可也者孟子言冉求为季氏之家臣不能佐君改于其德以为治国而乃聚敛其粟倍过于他日孔子责之曰求非我之徒弟也乃令弟子鸣鼓以声其罪而攻之可也由此观之君不行仁政至罪不容于死者孟子言由此冉求赋敛观之以孔子所攻则今之国君不行仁政而富之是皆弃之于孔子者也又况为之强战争地以战而杀人至于盈满其野争城以战而杀人至于盈满其城此所谓率土地而食人之肉也其罪必不容于死以其罪大虽死刑不足以容之也故善战者服上刑至任土地者次之者孟子又言故善能为陈而战者服于上刑上刑重刑也合纵连横之诸侯罪次之以其罪次于善战之上刑也务广开辟草莱而任土地不务脩德者又次之以其又次连横合纵之诸侯者刑也注求孔子弟子至疾之也正义曰案史记•弟子传云冉求字子有郑氏曰鲁国人又案论语云季氏富于周公而求也为之聚敛而附益之子曰非吾徒也小子鸣鼓而攻之可也孔安国云冉求为季氏宰为之急赋税郑注云小子门人也云季氏鲁卿季康子者案左传云季康子鲁卿季孙肥谥曰康谥法曰安乐抚民曰康疏孟子曰存乎人者至人焉廋哉正义曰此章指言目为神候精之所在存而察之善恶不隐知人之道斯为审矣孟子曰存乎人者莫良于眸子眸子不能掩其恶者孟子言存在于人者莫贵乎眸子眸子目瞳子也眸子不能盖掩人之恶也胸中正则眸子了焉胸中不正则眸子毛焉者言人胸中正而不邪则眸子于是乎明了明也胸中不正则眸子蒙蒙而不明毛不明也听其言也观其眸子人焉廋哉者言知人之道但听其言观其眸子明与不明则人可见又安可廋匿之哉此孟子言知人之道但观人之眸子耳注眸瞳子了明毛不明之貌正义曰是皆蒙释文而言之也疏孟子曰恭者至为哉正义曰此章指言人君恭俭率下移风人臣恭俭明其廉忠侮夺之恶何由干之而错其心孟子曰恭者不侮人至岂可以声音笑貌为哉者孟子言为之恭俭者则不侮慢于人亦不能僭夺于人盖以恭敬则不侮俭约则不奢故也如有侮夺人之君惟恐其民不顺己之所欲安得为恭俭者焉为之恭俭又岂可以声音笑貌为之恭俭哉言人为恭俭在心之所存不在于声音与其笑貌为之矣疏淳于髡曰至子欲手援天下乎正义曰此章指言权时之义嫂溺援手君子大行拯世以道道之指也淳于髡曰男女授受不亲礼与者淳于髡齐国之人也问孟子曰男女授受之际不相亲授是礼然与否孟子曰礼也孟子答之以为是礼然也曰嫂溺则援之以手乎者髡又问孟子如是则嫂之沉溺于水当以牵援以手乎曰嫂溺不援是豺狼也孟子言如嫂之沉溺于水而不牵援之者是有豺狼之心者也以其豺狼之为兽其心常有害物之暴故以喻之也男女授受不亲礼也嫂溺援之以手者权也者孟子又告淳于髡以谓男女授受不亲是礼当然也嫂之沉溺援之以手者是权道也夫权之为道所以济变事也有时乎然有时乎不然反经而善是谓权道也故权云为量或轻或重随物而变者也曰今天下溺矣夫子之不援之何也髡复问孟子言今天下之道以沉溺之也夫子之不拯援之是如之何曰天下溺援之以道嫂溺援之以手子欲手援天下乎孟子言天下之沉溺当以道拯援之嫂溺则当以手援之今子之言是欲使我以手援天下乎此言不可以手援天下当以道援之矣斯亦明淳于髡之蔽也疏公孙丑曰至不祥莫大焉正义曰此章指言父子至亲相责则离易子而教相成以仁教之义也公孙丑曰君子之不教子何也公孙丑问孟子言君子以不自教诲其子是如之何孟子曰势不行也至父子相夷则恶矣者孟子答公孙丑以谓君子所以不教子者是其势之不行所以不自教也教之者必以正道而教之以正道而教之而子不行则续之愤怒既续之以愤怒则反伤其为父子之恩矣夷伤也父子之恩则父慈子孝是为父子之恩也今继之以怒是非父之慈也且以子比之夫子既教我以正道而子之身自未能出行其正道也如父子之间子以是言而反父是则父子相伤矣父子既以相伤其恩则父子必相疾恶也故云则恶矣古者易子而教之父子之间不责善责善则离离则不祥莫大焉者孟子又言古之时人皆更易其子而教之者以其父子之间不相责让其善也如父子自相责让则父子之恩必离之矣父子恩离则不祥之大者也所谓易子而教者如己之子与他人教他人之子与己而教之是易子而教也所谓不祥之大者则祸之大者矣注夷有二说一说则以夷训伤一说以夷为夷狄其义皆通矣疏孟子曰事孰为大至可也正义曰此章指言上孝养志下孝养体曾参事亲可谓至矣孟子言之欲令后人则曾子也孟子曰事孰为大事亲为大守孰为大守身为大至吾未之闻也者孟子言人之所事者何事为大以其事父母之亲为大者也人之所守者何守为大以其守己之身为大也不失其身而为能事其父母之亲则我尝闻之矣如失其身而能事父母之亲则我未之闻也盖以己身尚不能守之况能事其父母乎孰不为事事亲事之本也孰不为守守身守之本也者言人谁不为所事凡有所事于彼者是皆为所事也然而事父母之亲是所事之本也夫人谁不为所守凡有所守于我者是皆为所守也然而守身是所守之本也所谓身安而国家可保事亲孝故忠可移于君此之谓也岂非事亲守身为事为守之本者欤曾子养曾晳至事亲若曾子可也者孟子又言昔日曾子奉养其父曾晳必有酒肉将欲彻去曾子必请所欲与者如曾晳问复有余剩曾子必应曰有余剩曾晳已死曾元奉养其曾子曾元曾子之子也必有酒肉将欲彻去曾元不请所欲与者如曾子复问有余剩曾元乃应之曰无矣遂将以酒食复进曾子也如此是谓养其父之口体而已必若曾子之养父乃可谓养其父之志也如事其亲若曾子之事亲则可矣盖曾子知父欲有余者与之所爱之子孙故徇而请其所与问有余故复应之曰有是其遂其亲之志意而不违者也故曰养志也曾元反此盖有违逆其亲之志意但为养口体者也非养志者也故孟子所以言事亲若曾子则可以为之孝子疏孟子曰至一正君而国定矣正义曰此章指言小人为政不足间非贤臣正君使握道机君正国定下不邪侈将何间者也孟子曰人不足与适也至为能格君心之非者孟子言小人在位不能事君不足适责之也所行政教亦不足间非也惟大人之为臣而事其君故能格正君心之非也注诗云室人交遍适我正义曰盖诗•国风•北门之篇文也云我入自外室人交遍谪我笺云我从外入在室之人更迭遍来责我使己去也言室人亦不知己志也疏正义曰此章指言不虞获誉不可为戒求全受毁未足惩咎君子正行不由斯二者也孟子言人有不虞度其功而终获其名誉又有欲求全其行而终反受其人之毁者以言其君子之人于毁誉不容心于其间但务为善之实而不期人之誉务去其不善之实而不愠人之毁是皆行义以俟命而已矣注尾生与陈不瞻之事正义曰此皆据史记之文而言之也其事烦故不重述耳疏正义曰此章指言言出于身驷不及舌不惟其责则易之张疏正义曰此章指言君子好谋而成临事而惧时然后言畏失言也故曰师哉师哉桐子之命不慎则有患矣言君子之患在好为人师也孟子曰人之患在好为人师者孟子言人之有患非他特在其好为人之师也盖在人患在于不知己未有可师耳如务在好为人师则惑也疏乐正子至克有罪正义曰此章指言尊师重道敬贤事长人之大纲乐正子好善故孟子讥之责贤者备也乐正子从子敖之齐乐正子从子敖往齐而见孟子孟子曰子亦来见我乎孟子见乐正子来迟故曰子亦来见我乎曰先生何为出此言也乐正子问孟子何为于我而出此言也曰子来几日矣孟子又问乐正子从子敖到齐以几日乎曰昔者乐正子曰往日来至若数日之间也曰昔者则我出此言也不亦宜乎孟子又言子到数日而今乃来见我则我出此言是其宜也曰舍馆未定乐正子又曰为客馆所止未定故不能即来也曰子闻之也舍馆定然后求见长者乎孟子又言子曾闻见长者之礼必待舍馆定然后乃见长者乎曰克有罪乐正子于是无所答乃对孟子曰是克有罪也以其待舍馆定然后见非尊师重道者也宜孟子以此责之疏孟子谓乐正子曰至而以餔啜正义曰此章指言学优则仕仕以行道否则隐逸餔啜沉浮君子不与是以孟子咨嗟乐正子者也孟子谓乐正子曰子之从于子敖来徒餔啜也我不意子学古之道而以餔啜也者孟子谓乐克曰子随右师来至齐是徒以食饮而已我不意有如子本学古圣人之道而且今随右师之游而以徒为其饮食也孟子所以言此盖谓子敖我未尝与之学古者而今子乃随之游是诎道以从人之谓也注云子敖齐之贵人右师王者正义曰此盖以经文推而为解也公孙丑篇云孟子为卿于齐出吊于滕王使盖大夫王为辅行王朝暮见反齐滕之路未尝与之言行事也下卷言公行有子之丧右师往吊入门有进而与右师言者有就右师之位而与右师言者孟子不与右师言右师不悦曰诸君子皆与言孟子独不与言是简也孟子闻之曰礼也子敖以我为简不亦异乎是知为齐之贵人右师王者也疏孟子曰至君子以为犹告也正义曰此章指言量其轻重无后不可是以大舜受尧二女夫三不孝蔽者所暗至于大圣卓然匪疑所以垂法也孟子曰不孝有三无后为大者言不孝于礼有三惟先祖无以承后世无以继为不孝之大者而阿意曲从陷亲于不义家贫亲老不为禄仕特不孝之小而已舜以不告而娶为无后也君子以为犹告也故孟子乃言此以谓舜受尧之二女所以不告父母而娶是为其无后也告之则不得娶故也君子于舜不告而娶是亦言舜犹告而娶之也以其反礼而合义故君子以为不告犹告也注尧二女正义曰案古史云舜有二妃一曰娥皇二曰女英并尧之女疏孟子曰至足之蹈之手之舞之也正义曰此章指言仁义之本在于孝弟孝弟之至通于神明况于歌舞不能自知盖有诸中形于外也孟子曰仁之实事亲是也至知斯二者弗去是也者孟子言仁道之本实在事亲是也义之本实在从兄是也以其事亲孝也从兄悌也能孝悌是为仁义矣智之本实在知事亲之孝从兄之弟而弗去之者是也礼之实节文斯二者是也乐之实乐斯二者言礼之本实使事亲从兄者是也由此言之则事亲之孝为仁之实凡移之于事君者则为仁之华也从兄之悌为义之实则知凡移于从长者是为义之华也知义为智之实则知前识者是为智之华也礼之实在仁义则威仪为礼之华也乐之实在仁义则节奏为乐之华也凡此是皆从而可知矣乐则生矣生则恶可已也恶可已则不知足之蹈之手之舞之言由仁义之实充之至于乐则流通而不郁日进而不已是其乐则生生则乌可已乌可已则得之于心而形之于四体故不知手舞足蹈之所以者也盖当时有夷子不知一本告子以义为外故孟子宜以是言之而救当时之弊者也疏孟子曰至此之谓大孝正义曰此章指言以天下富贵为不若得意于亲故能怀协顽器厎豫而欣天下化之父子加亲故称盛德者必百世祀无与比崇孟子曰天下大悦而将归己视天下悦而归己犹草芥也惟舜为然者孟子言天下之人皆大悦乐而将归向己视天下悦而归己但若一草芥不以为意者惟大舜为能如此也不得乎亲不可以为人不顺乎亲不可以为子至此之谓大孝者孟子又言人若不得事亲之道则不可以为人若得事亲之道而不能顺事亲之志故不可以为人之子惟舜能尽其事父母之道而瞽瞍顽嚚且亦致乐瞽瞍既以致乐而先天下而天下亦从而化之瞽瞍致乐故天下父子者亲亲之道定此所以为舜之大孝矣故曰此之谓大孝注瞽瞍顽父也正义曰瞽瞍者案孔安国尚书传云无目曰瞽舜父有目不能分别好恶故时人谓之瞽配字曰瞍瞍无目之称顽者左传云心不则德义之经为顽卷八上•离娄章句下疏正义曰此卷即赵注分上卷为此卷也此卷凡三十有二章一章言圣人殊世而合其道二章言重民之道平政为首三章言君臣之道以义为表以恩为里旧君之服盖有所兴讽喻宣王劝以仁也四章言君子见几而作五章言上为下效六章言大人不为非礼非义七章言父兄已贤子弟既顽教而不改乃归自然八章言好言人恶殆非君子九章言疾之已甚乱也十章言大人所求合义十一章言视民如子则民怀矣十二章言养生竭力人情所勉哀死送终谓之大事十三章言学必根源如性自得十四章言广寻道意详说其事要约至义还反于朴十五章言五伯服人三王服心十六章言进贤受赏蔽贤蒙戮十七章言有本不竭无本则涸十八章言禽兽俱含天气众人皆然圣人超绝识仁义之主于己也十九章言周公能思三王之道以辅成王二十章言诗书与春秋二十一章言五世一体上下通流二十二章言廉惠勇三者二十三章言求交取友必得其人二十四章言貌好行恶当修饰之惟义为常二十五章言能修性守故天道可知二十六章言循理而动不合时人二十七章言君子责己小人不改蹈仁行礼不患其患二十八章言颜子之心有同禹稷二十九章言匡章得罪出妻屏子三十章言曾子子思处义非谬者也三十一章言人以道殊贤愚体别三十二章言小人苟得妻妾犹羞凡此三十二章合前卷二十八章是离娄一篇有六十章矣疏孟子曰至其揆一也正义曰此章指言圣人殊世而合其道地虽不比由通一轨故可以为百王法也孟子曰舜生于诸冯迁于负夏卒于鸣条东夷之人也者孟子言舜帝其始生于诸冯之地其后迁居于负夏之地其卒死于鸣条之野是东夷之人也以其地在东方故曰东夷之人文王生于岐周卒于毕郢西夷之人也者孟子又言文王其始生岐山之下其终卒于毕郢之地是西夷之人也以其地在西故曰西夷之人岐山本是周邑故曰岐周地之相去也千有余里世之相后也千有余岁得志行乎中国若合符节先圣后圣其揆一也者孟子言自舜帝所居终始之地与文王所居终始之地有千里以外之远自舜所生之世文王所生之世相后有千二百岁之久其皆得志行政于中国以致治如合其符节有同而无异一为先圣于前一为后圣在后其所揆度则一而无二也以其同也揆度也注生始至东夷之人也正义曰案史记云舜冀州之人也耕于历山渔雷泽陶河滨作什器于寿丘就时于负夏年二十以孝闻三十尧娶以二女遂举用之五十摄行天子事五十八尧崩六十一代尧践帝位践帝位三十九年南巡狩崩于苍梧之野葬于江南九嶷山是为零陵今云舜生于诸冯则诸冯在冀州之分郑玄云负夏卫地案地理志云卫地营室东壁之分野今之东郡是也其本颛顼之墟推之则卫地与冀州之地相近是负夏之为地名也一云负夏鸣条者书云汤与桀战于鸣条之野孔传云地在安邑之西郑玄云地在南夷云东夷之人者案史记云帝舜为有虞皇甫谧云舜嫔于虞今河东大阳是也注岐周毕郢至酆镐也正义曰案本纪云古公亶父去邠逾梁山止于岐下徐广曰岐山在扶风义阳西北其南有周原裴骃案皇甫谧曰邑于周地故始改曰周古公有少子季历生昌有圣瑞后立为西伯移徙都酆徐广曰酆在京兆鄠县东有灵台鄗在上林昆明北有高阝池去酆有二十五里皆在长安南数十里徐广云文王九十七崩谥为文王谥法曰慈惠爱民曰文忠蒙接礼曰文武王即位九年上祭于毕马融曰毕文王墓地名也南越志云郢故楚都在南郡则知毕在郢之地故曰毕郢注舜至文王千二百岁周礼有六节正义曰案史记•世表推之是自舜至文王有千二百岁矣其文烦更不录周礼六节案周礼云守邦国者用玉节守都鄙者用角节凡邦国之使节山国用虎节土国用人节泽国用龙节皆金也以英荡辅之郑注云以金为节铸象也必自以其国所多者所以相别为信明也今汉有铜虎符杜子春云荡当为帑谓以函器盛此节或曰英荡或曰函关门用符节货贿用玺节道路用旌节注云符节如今宫中诸官诏符也玺节者今之印章也旌节今使者所拥节是也将送者执此节以送行者也凡此是周礼有六节之别尔疏子产听郑国之政至亦不足矣正义曰此章指言重民之道平政为首人君由天天不家抚是以子产渡人孟子不取也子产听郑国之政以其乘舆济人于溱洧者子产郑大夫公孙侨也溱洧郑国水名也言子产为政听讼于郑国于冬寒之月见人涉溱洧之水乃不忍遂以所乘之车舆济渡人于溱洧孟子曰惠而不知为政至日亦不足矣孟子言子产虽有恩惠及人而以陆地乘舆而济人于溱洧然而不知行其不忍人之政而济人矣所谓岁十一月徒杠成十二月舆梁成是其政也言岁中以十一月雨毕干晴之时乃以政命成其徒杠徒杠者说文云石矼石桥也俗作杠从木所以整其徒步之石十月成津梁则梁为在津之桥梁也今云舆梁者盖桥上横架之板若车舆者故谓之舆梁如此民皆得济所以未有忧病其涉者也君子之为但平其政事使无违失行法于人而使尊之其若此则可也又安得人人而济渡之乎如人人济之则人望我者无穷而我应者有不足焉故为国之政者如每以人人而使之悦虽日力之穷亦不足以济之矣但平其政事使徒杠成于十一月舆梁成于十月则病涉之民无不济矣子产不知为政之道在此而徒知以乘舆济人为之惠故宜孟子言之于当时以激劝而讥讽之也注子产郑卿为政听讼溱洧水名正义曰案左传云子产穆公之孙公子发之子也又鲁襄三十年执郑国之政故云郑卿为政听讼也云溱洧水名者盖郑国之水名案地理志云溱洧水在河南又说文云水在郑国南入于洧则知溱洧水名在郑国也又于注周十一月即夏十月十月即夏九月已说上篇叔向云十月而津梁成是其旨也疏孟子告齐至之有正义曰此章指言君臣之道以义为表以恩为里表里相应犹若影响旧君之服盖有所兴讽谕宣王劝以仁也孟子告齐宣王曰至如寇雠者孟子告谕齐宣王谓君之视其臣如己之手足则臣亦视君如己之腹心君之视其臣如畜之犬马则臣亦视其君但以国人遇之也君之视其臣如土芥之贱而弃之则臣视其君亦如寇雠恶而绝之也凡此君臣施报相待以为用矣盖无为于其内者腹心也有为于其外者手足也君臣相须犹一体也此言相待施报均于厚也若以君视臣如犬马之畜而臣视君如国人而弗亲此言不相待施报均于薄也以君视臣如土芥之贱而臣视君如寇雠而恶之此言不相待施报均于贱也然则君臣施报亦随之而已王曰礼为旧君有服何如斯可为服矣宣王问孟子于礼为旧君有丧服何如斯可为之服言旧君所去之国君也曰谏行言听至则为之服矣孟子答之谓臣之于君君有过谬而谏之则行事有可为而言之则听而膏润之恩泽施之又下浃于民此得行其道也然不幸遭其事故而去之则国君使人导之以达其情至出国之疆界又先去其所往之邦以称誉之去三年之久而不反归然后国君乃收其田业里居此三者是谓三有礼焉如此三有礼则可为之丧服矣今也为臣谏则不行言则不听至何服之有孟子又言今之为臣于国君君有过谬及其谏也则拒之而弗得行言则违之而弗听而膏泽又不得以下浃此不得行其道也及其所遭事故而去之君乃不使人导之且搏执其亲族而戮之又困极而恶之于其所往之邦即自离去之日遂便收其田业里居此是谓遇其臣如寇雠之恶既以寇雠遇其臣则臣尚何有丧服为哉注旧臣为旧君服丧服正义曰如仪礼言以道去君而未绝者服齐衰三月礼记云臣之去国君不扫其宗庙则为之服是为旧臣服丧服之谓也注如华元奔晋随会奔秦正义曰案左传成十五年华元为右师华元曰我为右师君臣之训师所司也今公室卑而不能正吾罪大矣不能治官敢赖宠乎乃出奔晋鱼石为左师自止华元于河上后及奔晋得五月日乃反书曰宋华元出奔晋宋华元自晋归于宋是也云随会奔秦者案文公七年先蔑奔秦随会从之至十三年晋人患秦之用士会也晋侯乃使魏寿余伪以魏叛者以诱士会士会既济魏人噪而还杜注云喜得士会也是矣疏孟子至可以徙正义曰此章指言君子见几而作故赵杀鸣犊孔子临河而不济也是上为下则也孟子谓国君无罪而杀戮其士则为之大夫者可以奔去无他盖大夫虽于士为尊不可命以为士然亦未离乎士之类也是其恶伤其类耳国君无罪而诛戮其民则为之士者可以徙而避之无他盖士于民虽以为尊不可命以为民然亦未离乎民之类也是亦恶伤其类耳于士言杀于民言戮者总而言之皆然也别而言之则戮又轻于杀矣案周礼司稽掌巡市云凡有罪者挞戮而罚之是知戮不过挞而辱之耳而杀乃至于亡命故也史记赵杀鸣犊孔子临河而不济乃叹曰刳胎杀天则麒麟不至郊竭泽涸鱼则蛟龙不会覆巢毁卵则凤凰不翔君子讳伤其类也今注云语曰鸢鹊蒙害仁鸟增逝是亦史记之文赵注引之疏正义曰此章指言君以仁义率众孰不顺焉上为下效也孟子谓国君在上能以仁义先率于一国则一国之人莫不从而化之亦以仁义为也注云上为下效者正义曰如所谓君子之德风小人之德草草上之风必偃也又荀卿所谓表正则影正盘圆则水圆盂方则水方是其旨也疏正义曰此章指言礼义人之所以折中履其正者乃可为中是以大人疑礼孟子谓有所为礼有所为非礼有所为义有所为非义如非礼非义惟大夫能弗为之也注陈质娶妇借交报雠者正义曰此盖史传之文而云然疏孟子至不能以寸正义曰此章指言父兄之贤子弟既顽教而不改乃归自然也孟子言君子以性德而教养灭其性德者以性之能而教养灭其性之才能者故人所以乐得其贤父兄而教养也如君子有贤父兄之道而不推己之性德以教养人之不中不推己之才性而教养人之不才是弃去其不中不才之人也如此则贤不肖恶能相去以寸哉是不足以相贤矣盖中者性之德也才性之能也贤父兄者所以对弟子而言之也如孟子所谓曾子居武城而谓之为师也父兄也是其意也注中者履中和之气至养己也正义曰中和之气者盖人受天地之中而生禀阴阳之秀气莫非所谓中和也中庸云喜怒哀乐未发谓之中发而皆中节谓之和贤以德言云俊才者俊智过千人曰俊则知才能有过于千人之才能是为俊才也一云俊敏也疾也疏正义曰此章指言贵贱廉耻乃有不为不为非义义乃可由也孟子言人之有不为非义之事然后可以有为其义矣又所谓人皆有所不为达之于其所为义也亦是意也以此推之则仁也礼也智也皆待是而裁成之矣疏正义曰此章指言好言人恶殆非君子故曰不忮不求何用不藏孟子谓人有好谈人之不善者必有患难及之矣故曰言人之不善当如后患何如庄子云菑人者人必反菑之论语云不忮不求何用不臧亦与此同意疏正义曰此章指言论曰疾之已甚乱也故孟子所以讥逾墙距门者也孟子言孔子凡所为不为已甚泰过者也如论语云疾之已甚乱也同意注云孟子所以讥逾墙距门者盖谓如段干木逾垣而避文侯泄柳闭门而拒缪公是为已甚者疏正义曰此章指言大人之行行其重者不信不果所求合义也孟子言大人者其于言不以必信所行不以必果惟义之所在可以信则信可以行则行耳如言必信行必果则所谓硁硁然小人哉矣岂大人肯如是邪盖孔子与蒲人盟不适卫而终适卫是言不必信也佛召子欲往而终不往是行不必果也注子为父隐以其身许友也正义曰此案论语礼记云也疏正义曰此章指言人之所爱莫过赤子视民则然民怀之张大人之行不过是也孟子言世之所谓为之大人者是其能不失去其婴儿之时心也故谓之大人如老子所谓常德不离复归于婴儿之意同疏正义曰此章指言养生竭力人情所勉哀死送终行之高者事不违礼可谓难矣故谓之大事孟子言人奉养父母于其生日虽昏定晨省冬温夏清然以此之孝亦不足以当其大事也惟父母终能躃踊哭泣哀以送之卜其宅兆而安厝之斯可以当之也疏孟子至得之也正义曰此章指言学必根源如性自得物来能名事来不惑君子好之朝益暮习道所以臻也孟子曰君子深造之以道至君子欲其自得之也者此孟子教人学道之法也言君子所以深造至其道奥之妙者是欲其如己之所自有之也己之所自有则居之安居之安者是使权利不能移群众不能倾天下不能荡是也居之安则资质以深则自本自根取之不殚酌之不竭是也资之既深则取之左右逢其原左右逢其愿者则理与万物得性与万物明取之左则左取之右则右无非自本自根也故云取之左右逢其原如此故君子所以学道欲其自得之也如庄生所谓黄帝遗其玄珠使智索之不得使离朱索之不得使契诟索之不得乃使象罔得之盖玄珠譬则道也智有待于思言思之亦不能得其道也离朱有待于明言以明求之亦不能得道也契诟有待于言以言求之亦不能得其道也象罔则无所待矣唯无所待故能得其道是其所谓自得也疏正义曰此章指言广寻道意详说其事要约至义还反于朴说之美者也孟子言人之学道当先广博而学之又当详悉其微言而辩说之其相将又当以还反说其至要者也以得其至要之义而说之者如非广博寻学详悉辩说之则是非可否未能决断故未有能反其要也是必将先有以博学详说然后斯可以反说其约而已疏孟子曰至未之有也正义曰此章指言五霸服人三王服心其服一也功则不同也上论尧舜其是违乎孟子曰以善服人者未有能服人者也至未之有也者孟子言人君之治天下如以善政而屈服人者未有能屈服其人也以善教而养人者然后故能屈服其天下然以善教养天下天下不以心服而归往为之王未之有也以其能如此则必为之王者使天下心服而归往之矣盖所谓善政民畏之善教民爱之之意也又云善教得民心是矣若文王作辟雍是能以善养人者也故自西自东自南自北无思不服此之谓也疏正义曰此章指言进贤受上赏蔽贤蒙显戮故谓之不祥也孟子曰至蔽贤者当之者孟子谓人之言无其实本者乃虚妄之言也以虚妄之言言之则或掩人之善或饰人之恶为人所恶者也故其为不祥莫大焉不祥则祸是矣不祥之实者乃蔽贤直之也所谓蔽贤则掩人之善是矣如臧文仲知柳下惠而不举虞丘知叔敖之贤而不进凡此之类是谓蔽贤者也疏徐子至君子耻之正义曰此章指言有本不竭无本则涸虚声过实君子耻诸是以仲尼在川上曰逝者如斯徐子曰仲尼亟称于水曰水哉水哉何取于水也者徐子即徐辟者也徐辟问孟子以谓孔子数数称道于水乃复自而叹之曰水哉水哉云水之为水哉水哉何仲尼独数数称于水也孟子曰源泉混混不舍昼夜至是之取尔孟子答之曰孔子所以数数称于水者以其有本源之泉水混混滚势而流不舍昼夜是流之不竭至有坎科则必待盈满而后流进以至乎四海之中以其道大有本亦如是是孔子所以亟称而必取之尔苟为无本至君子耻之者孟子又言苟为无本之水是若周之七八月夏之五六月间天之大雨骤降其雨之水卒然聚集于大沟小浍皆盈盈然而满溢则其干涸但可立而守之也以无本源故如是之速干耳孟子复于此言如声誉名闻有或过于情实而君子所以羞耻之亦无本之水矣然则孟子答徐辟以此者非特言原泉混混不舍昼夜盈科而后进放乎四海而已矣盖有为而言之也以其原泉混混则譬君子之德性不舍昼夜则譬君子之学问盈科而后进则譬君子之成章放乎四海则譬君子于是造乎道也注云徐子徐辟正义曰经于滕文公篇云墨者夷之因徐辟而见孟子又曰徐子以告夷子是知徐子即徐辟也注大沟小浍正义曰案周礼•遂人掌邦之野凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道郑注云十夫二邻之田百夫一酂之田千夫二鄙之田遂沟畎浍皆所以通水于川也遂广深各二尺沟倍之是广深各四尺也洫又倍之是洫广深各八尺也浍广二寻深二寻然则注云大沟小浍又非以常制言之尔论语云子在川上曰逝者如斯夫不舍昼夜是仲尼常称于水者也疏孟子曰至行仁义也正义曰此章指言禽兽俱含天气就利避害其间不希众人皆然君子则否圣人超绝识仁义之生于己也孟子曰人之所以异于禽兽者几希至非行仁义也者孟子言世之人所以有别异于禽兽畜者无几也以其皆含天地之气而生耳皆能辟去其害而就其利矣但小人去其异于禽兽之心所以为小人也君子知存其异于禽兽之心所以为君子也所谓异于禽兽之心者即仁义是也禽兽俱不知仁义所以为禽兽今夫舜之为帝在深山之中与木石居与鹿豕游虽与禽兽杂居其闲然能闻一善言见一善行莫不从之若决江河也而无滞之耳如此是舜能明于庶物之无知而存乎异于禽兽之心详察人伦之类而由仁义之道而行之矣然舜既由其仁义而行之非所谓行仁义而得之人也是由仁义而行以得之天性也孟子以此言之其有以异于禽兽者皆舜之徒也曰舜亦人也我亦人也有为者亦若是但当存其异于禽兽之心耳如杨雄由于礼义入自仁门由于情欲入自禽门斯其旨欤疏孟子曰至坐以待旦正义曰此章指言周公能思三王之道以辅成王太平之隆礼乐之备盖由此也孟子曰禹恶旨酒而好善言孟子言禹王恶疾其美酒而乐好人之善言以其酒甘而易溺常情之所嗜者也故禹王所以恶之盖仪狄造酒禹王饮而甘之遂疏仪狄是也善言谈而难人常情之所厌者也故禹王所以好之耳盖闻皋陶昌言禹受而拜之是也汤执中立贤无方孟子言汤王执大中至正之道使其贤者智者得以俯而就而不为狂者愚者不肖者得以跂而及而不为狷者矣未尝立骄伉崖异绝俗之道而使人不可得而至也所谓中道而立能者从之是其旨欤尚书云汤懋昭大德建中于民是其事矣立其贤则不以一方任之但随其才而用之以其人之材固有长短小大不可概以取之矣书云佑贤辅德显忠遂良是其事矣总以汤言之则所谓常善救人故无弃人常善用人故无遗贤是其旨欤文王视民如伤望道而未之见孟子言文王常有恤民之心故视下民常若有所伤而不敢以横役而扰动之也尚书曰文王不敢侮鳏寡又曰怀保小民是其事矣盖以望商之有贤道未得至故不敢诛于纣也故曰未之见也武王不泄迩不忘远者孟子言武王于在迩之臣则常钦之而不泄狎在远之臣则常爱之而不遗忘是所谓不泄迩不忘远也非特臣也虽远迩之民亦如是尚书云武王不宝远物则远人格所宝惟贤则远人安又曰华夏蛮貊罔不率俾是其事矣周公思兼三王以施四事至坐以待旦者孟子言周公辅相成王常思念兼此三王而施行此四事以为功业矣三王即禹汤文武之三代王也然以孟子则曰三王者盖文武明父子也言其父则子不待言而在其中故但云三王四事者即恶旨酒好善言汤执中立贤无方与视民如伤望道而未之见不泄迩不忘远是四事也然以孟子于事则云四盖父子所为有不同所以别言之也言周公施为其有不合于此三王四事则常仰望而思索之必夜以继日而未尝敢忘去之也及幸而思索得合于此三王之四事则鸡鸣而起坐以守待其旦明而施行之耳是其急于有行如恐失之谓也注三王三代之王也正义曰禹夏之代始王也汤殷之代始王也文武周之代始王也是为三代之王也疏孟子曰至窃取之矣正义曰此章指言诗可以言咏颂太平时无所咏春秋乃兴假史记之文孔子正之以匡邪也孟子曰王者之迹熄至丘窃取之矣者孟子言自周之王者风化之迹熄灭而诗亡歌咏于是乎衰亡歌咏既以衰亡然后春秋褒贬之书于是乎作春秋其名有三自晋国所记言之则谓之乘以其所载以田赋乘马之事故以因名为乘也自楚国所记而言之则谓之梼杌以其所载以记嚚凶之恶故以因名为梼杌也鲁以编年举四时记为事之名故以因名为春秋也凡此虽曰异其名然究其实则一也盖王者迹熄则所存者但霸者之迹而已言其霸则齐桓晋文为五霸之盛者故其所载之文则鲁史之文而孔子自言之曰其春秋之义则丘私窃取之矣盖春秋以义断之则赏罚之意于是乎在是天子之事也故曰其义则丘窃取之矣窃取之者不敢显述也故以赏罚之意寓之褒贬而褒贬之意则寓于一言耳注云乘为乘马之事梼杌为嚚凶之类正义曰乘马之事已详故不再述云梼杌嚚凶者案文公十八年左传所谓浑敦穷奇梼杌饕餮四凶其言梼杌乃曰颛顼氏有不才子不可教训告之则顽舍之则嚚天下之民谓之梼杌杜预云梼杌嚚凶无畴匹之貌也疏孟子至诸人也正义曰此章指言五世一体上下通流君子小人斩各有时企以高山跌以陷污是以君子恨不及乎仲尼也孟子恨以不及仲尼也孟子曰居子之泽至予私淑诸人也者孟子言君子小人虽有贤不肖之异然自礼服而推之则余泽之所及但皆五世而断耳以其亲属替之者焉惟孔子有道德之泽流于无穷虽万世亦莫不尊亲者矣孟子所言我未得为孔子徒党者矣我但私有所善于己未有善诸人人也盖孟子学孔子者也然必于此乃言予未得为孔子徒者盖亦公孙丑问夫子既圣矣乎则曰夫圣孔子不居之意也孟子之志又可知矣斩断也淑善也注云自高祖至于玄孙正义曰自高祖至玄孙者凡有九等高祖曾祖祖父父己身子孙曾孙玄孙是也今注乃以此证五世而斩者据己身而推之则上自高祖至玄孙是为无服者也卷八下•离娄章句下疏正义曰此章指言廉惠勇人之高行也丧此三名则士病诸故设斯科以进能者也孟子曰至死伤勇者盖言凡于所取之道可以取之则取之故无伤害于为廉可以无取而乃取之是为伤害于廉也又言凡所与之道可以与之则与之而不为伤其惠可以无与而乃与之是为伤害于惠也又言凡于所死之道可以死之则死不为伤害其勇可以无死而乃死之是为伤害其勇也如孟子受薛七十镒是可以取则取之也求也为聚敛而附益之是可以无取而乃取之者也孔子与愿思之粟是可以与则与之者也冉子与子华之粟五秉是可以无与而乃与之者也比干谏而死是可以死则死也荀息不能格君心之非而终遽以死许是可以无死而乃死之也疏逢蒙学射至乘矢而后反正义曰此章指言求交取友必得其人得善以全养凶获患是故子濯济难夷羿以残可以鉴也逢蒙学射于羿尽羿之道思天下惟后羿所射有强于己于是反妒之而杀其后羿孟子曰是亦羿有罪焉孟子复言逢蒙所以杀其后羿是后羿亦有可罪之道者焉公明仪曰宜若无罪焉孟子引公明仪于往日尝曰逢蒙杀羿宜若羿无罪而见杀焉又鄙之公明仪之言曰薄乎此言尔安得谓之无罪焉昔郑国之君使子濯孺子为大夫以侵伐其卫国卫君乃使大夫庾公之斯追捉其子濯子濯乃曰今日我疟疾发作不可以执弓而敌之我必死矣遂问其御仆曰卫之追赶我者是谁也其御仆乃告之曰卫大夫庾公之斯者也子濯即曰我得生矣不能死我也其御仆乃问庾公之斯是卫国之最善射者也而夫子乃曰吾生矣是何之谓也子濯乃与之御仆曰庾公之斯学射于尹公之他尹公之他学射于我夫尹公之他端正之人也其所友亦必端正之人然后教其射矣庾公之斯遂追至子濯之所见子濯不执弓矢乃问曰夫子何为不执弓以拒之子濯告之曰今日我疟疾发作不可以执弓矣庾公之斯乃自称己为小人言小人学射于尹公之他尹公之他学射于夫子今不忍以夫子之道而反归害其夫子矣虽然不忍害夫子奈以今日所追之事乃君命之事也我亦不敢废背其君命耳遂不免抽取其矢而敲之于车轮之上乃去其镞利而发射子濯至发其四矢然后乃反归而不追之盖去镞利所以无害于子濯耳云乘矢者乘四矢也盖四马为一乘是亦取其意也注羿有穷至杀之正义曰羿有穷后羿者说在梁王首篇详矣云逢蒙羿之家众至杀之者案襄公四年左传云将归自田家众杀而烹之以食其子子不忍食诸死于穷门杜注云子羿之子也不忍食又杀之国门注孺子郑大夫庾公卫大夫正义曰襄公十四年左传云尹公他学射于庾公差庾公差学射于公孙丁二子追卫献公公孙丁御公子曰射为背师不射为戮射为礼乎射两钩而还尹公他曰子为师我则远矣乃反之公孙丁授公辔而射之贯臂杜预曰子鱼庾公差然则孟子之言与此不同是二说必有取一焉疏孟子至上帝正义曰此章指言貌好行恶西子蒙臭丑人洁服供事上帝明当修饰惟义为常也孟子言西施之女其貌虽好然加之不洁巾帽而蒙其头则人见之亦必遮掩鼻而过之更不顾也如恶人虽曰至丑然能斋戒沐浴自洁净其身则亦可以供事上帝矣孟子之意盖人能修絜其己虽神犹享而况于人乎然知人修治其己不可以已也注西子西施正义曰案史记云西施越之美女越王勾践以献之吴王夫差大幸之每入市人愿见者先输金钱一文是西施也疏孟子曰至可坐而致也正义曰此章指言能修性守故天道可知妄智改常必与道乖性命之指也孟子曰天下之言性也则故而已矣故者以利为本至可坐而致也者孟子言今夫天下之人有言其性也者非性之谓也则事而已矣盖故者事也如所谓故旧无大故之故同意以其人生之初万理已具于性矣但由性而行本乎自然固不待于有为则可也是则为性矣今天下之人皆以待于有为为性是行其性也非本乎自然而为性者耳是则为事矣事者必以利为本是人所行事必择其利然后行之矣是谓故者以利为本矣我之所以有恶于智者非谓其智也为其不本性之自然之为智但穿凿逆其自然之性而为智者矣故曰所恶于智者为其凿也孟子言此又恐后人因是遂以为故与智为不美所以复为明言之故言如为智者若禹之治水则我无恶于为智矣以其大禹之治行其水也但因水自然之性引而通之是行其所无事者也非逆其水性而行之也若今之人为智但因性之自然而为智是亦行其无事耳而其为智亦大智者矣此孟子于此以为智之美又非所谓恶之者也且天之最高者也星辰最远者也然而诚能但推求其故常虽千岁之后其日至之日亦可坐而计之也孟子于此以故为美所以又执是而言之耳以其恐人不知已前所谓则故而已矣为事之故遂引天与星辰而言故常之故于此为美也谓人之言性者但本乎故常自然之性而为性不以妄自穿凿改作则身之修亦若天与星辰之故常而千岁日至之日但可坐而致也此所以明其前所谓故为事故之故终于此云故乃故常之故盖故义亦训常所谓必循其故之故同注以杞柳为杯桊正义曰经之告子篇文也注星辰日月之会案孔安国尚书传云星辰日月所会也书云辰弗集于房是也疏公行子至不亦异乎正义曰此章指言循理而动不合时人阿意事贵胁肩所尊俗之情也是以万物皆流而金石独止公行子有子之丧右师往吊人门有进而与右师言者有就右师之位而与右师言者公行子齐国之大夫丧其子故有子之丧王字子敖者公行子家而吊慰入公行之门其间有进揖而与右师王言者又有就右师王之位所而与言者孟子不与右师言至不亦异乎者言孟子独不与右师言右师见孟子不与之言乃不说而有愤愤之色曰诸君子之众贤皆与我言独孟子不与我言是孟子简略不礼于我也孟子闻王此言乃告之曰不与右师言者乃是礼然也于礼则朝廷之间不历位所而相与言又不逾越阶而相揖我欲行其溃故如是不与之言也子敖今以我为简略而为不礼是其言不亦乖异于礼乎注右师齐之贵臣正义曰古者天子之卿尊者谓之大师卑者谓之少师诸侯之卿尊者谓之左师卑者谓之右师故也疏孟子曰至君子不患矣正义曰此章指言君子责己小人不改比之禽兽不足难矣蹈仁行礼不患其患惟不若舜可能忧也孟子曰君子所以异于人者至人常敬之者孟子言君子之人所以有别于众人者以其存心与众人别也君子之人常以仁道存乎心又以礼存乎心以仁存乎心者是爱人者也有礼存乎心者是敬人者也爱人者人亦常爱之敬人者人亦常敬之盖人所以亦常爱敬之者抑以施报自然之道也有人于此至又何难焉孟子又托言今有人在此其待我者皆以横逆暴虐之道而待我则为君子者必自反责于已也以其是我必不仁又无礼也此所以待我横逆故曰此物奚宜至哉言此人何为以此横逆加我哉是必于我有不仁之心有无礼之行此人所以如是而加我矣其自反而仁矣自反而有礼矣其横逆加我又由此者君子之人又必自反责其己以为是我必有不忠之心矣自反既以有忠其横逆加我者又由此君子之人乃曰此人以横逆暴虐之道加我是必妄人矣如此为妄人矣则与禽兽奚择有异哉既为禽兽于我又何足责难焉此君子之人又自归己而不谴彼之罪矣是故君子有终身之忧至君子不患矣者孟子言如此是故君子有终身之忧虑而无一朝之患难乃若君子有所忧虑是亦不为无焉然而有忧者但忧虑而为舜帝亦一人也我亦一人也舜帝既为法于天下可传之于后世以为人所取则而我犹尚未免为乡俗之人此则君子可忧也既以忧之是如之何忧言忧但慕如舜为法可传于后世而止矣然则君子其于有所患则无矣非仁之事既以无为非礼之事既以不行然而如有一朝之患则君子亦不为之患矣无他以其非己之有愆过而招之也其所以有患者亦彼之患不足为我之患也前所谓横逆待我是必妄人也己于禽兽又何足难焉正此之谓也孟子言之是亦欲人以仁礼存心其有横逆加己又当反己故无患及耳疏禹稷当平世至可也正义曰此章指言上贤之士得圣一概颜子之心有同禹稷时行则行时止则止失期节则惑矣禹稷当平世至易地则皆然者孟子言大禹与后稷皆当平治之世急于为民三过家门而不入其室孔子皆助为贤故尊贤之颜渊当危乱之世不得其用居处于隘陋之巷但以一箪盛其食一瓢盛其饮而饮食之时人皆不堪忍此之忧颜渊独乐于道而不改此忧孔子亦以为贤孟子乃至于此乃自曰禹稷颜回三人其道则同耳以其大禹于是时思念天下有因洪水而沉溺也后稷于是时思念天下有因水土未平而被饥饿之者亦如已被其饥饿也是以三过家门而不入其室而为民如是之急也禹稷与颜子更易其地则皆能如是谓颜子在禹稷之世亦能如禹稷如是为民之急禹稷在颜子之世亦能不改其乐是则为同道者也若其有异但时之一平一乱矣今有同室之人至可也者孟子又以此言比喻之谓禹稷为民如是之急若今有同室之人有斗争之者救劝之者虽被发而缨冠于头而救劝之可也无它以其人情于同居是为亲者也如有争斗而不救劝之是疏其亲也禹稷当平世既达而在上亦急于为民也如不急于民是在上位而不恤民者也孟子固以同室之人救斗为喻颜子在陋巷而不改其乐若今有同乡之人有争斗者如被散其发而缨冠于头而救劝之则为惑者矣虽闭户而勿救之可也无它以其乡邻于己为疏非亲也如往救之是亲其疏矣颜子当危乱之世既穷而不得用亦宜处陋巷而不改其乐耳如改其乐是媚于世而非贤者也孟子故以乡邻之人不救为喻由此推之则孟子为禹稷颜回同道是其不诬于后世也孔子曰贤哉回也是孔子贤颜回之谓也又曰禹吾无间然矣是孔子贤禹之谓也南宫适曰禹稷躬稼而有天下子曰君子哉若人尚德哉若人以此观之孔子美南宫适云及此二人者如此是知孔子有贤于禹稷也抑亦是孔子贤稷之谓也然而三过其门则主乎禹今孟子则兼稷言之何也曰孔子言躬稼其亦主于稷而乃兼禹言之以禹之治水非暨稷之播殖则无以奏艰食非得禹之平水土则无以为躬稼是二者未常不相待为用耳孔孟交言之是亦一道也盖躬稼而有天下虽出乎南宫适之言然孔子美之者亦孔子之言也故云孔子言也疏公都子曰至则章子而已矣正义曰此章指言匡章得罪出妻屏子上不得养下以责己众曰不孝其实则否是以孟子以为礼貌之也公都子曰匡章通国皆称不孝焉至敢问何也者公都子谓孟子曰匡章子遍国人皆称为不孝者焉夫子乃与之游又从而敬悦之敢问夫子是如之何孟子曰世俗所谓不孝者五至于是乎孟子答公都子曰世俗之人所谓为不孝之行有五怠惰其四支不作事业而不顾父母之所养为一不孝也博弈好饮酒而不顾父母之所养为二不孝也好货财私爱妻子而不顾父母之所养为三不孝也纵其耳目之所欲陷于其罪以辱及父母是四不孝也好勇暴好争斗好顽很以惊危父母是五不孝也章子岂有一事于此五不孝乎夫章子子父责善而不相遇也责善朋友之道也父子责善贼恩之大者孟子言章子但失于父子责善不相遇也不遇者是不相得也其所以相责于善乃朋友切磋琢磨之道也如父子相责善是贼害其父子之恩大者矣夫章子岂不欲有夫妻子母之属哉至是则章子而已矣孟子又言夫章子与父子不相遇而离之岂以章子不欲有夫妻子母之为亲属哉为其得罪于父不得近焉故用出去其妻屏逐其子终身不为妻子所养也其章子如或开设于心为不若是离之父故出妻屏子是陷父于不义之罪者矣是则罪之莫大者矣是则章子之行以此而已我何可绝而不与之邪以此论之则章子之过过于厚者矣宜孟子与之游又从而礼貌之也盖谓不顾父母之养者是有逆于父母而不顺父母之意耳孝经云父有争子则身不陷于不义礼云与其得罪于州闾乡党宁熟谏然则父有不义虽熟谏以争之可也又安可以朋友责善施于父子之间哉故章子所以离之遂用出妻屏子为其父有不义而不可言耳疏曾子居武城至易地则皆然正义曰此章指言臣当营君师在余裕二人处义非殊者也是故孟子纪之谓得其同曾子居武城有越寇至或曰寇至盍去诸者孟子言曾子尝居于武城之邑有南越寇贼兴或人告之曰寇贼来何不去之曰无寓人于我室毁伤其薪木寇退则曰修我墙屋我将反者言曾子欲去乃戒其所守之人曰无寓人于我此室而毁伤我薪木寇贼既退则曰修我墙屋我将反居此寇退曾子反左右曰待先生如此其忠且敬也至殆于不可者言寇贼已退曾子于是乎反居此也左右之大夫皆曰待先生如此其忠而不敢慢也寇贼至则先去以使民瞻望而效之寇退平静则反其居殆不可如是也沈犹行曰至未有与焉者言沈犹行答左右之人曰先生之去非汝所能知者也往日沈犹有寇贼自负其刍草来攻我室随从先生者有七十人言曾子率弟子而去之故未有与及此难也故得免其祸焉先生曾子也子思居于卫有齐寇至君谁与守者孟子又言子思居于卫邑有齐国之寇贼兴或人告之曰寇贼来何不去之子思乃自称名答或人曰如使伋见其寇贼至则去之卫君则谁与为守护伋子思名也孟子曰曾子子思同道至易地则皆然孟子引至于此乃曰曾子子思二人其道则同也以其曾子居于武城则师之道也如人之父兄也则去留人不可毁无它其以无所拘也子思居于卫则臣之道也其势则微小也当赴君之难不可去也无它以其有所拘也虽然二人如更易其地则皆能如是也谓子思居于曾子之所而为之师亦未必不能如曾子去留无所拘也曾子居于子思之所而为之臣亦未必不能如子思赴君之难而不去也故曰曾子子思同道案史记•弟子传曾子名参字子舆武城人少孔子四十六岁孔子以为能通孝道故授之业作孝经死于鲁国注伋子思名也正义曰案世家云子思名伋字子思伯鱼之子孔子之孙也六十二尝困于宋子思作中庸没于卫疏储子至同耳正义曰此章指言人以道殊贤愚体别头员足方善恶如一储子之言齐王之不达也储子谓孟子曰齐王使人视夫子能有以异别于众人乎以其齐王必谓孟子之贤貌状须有异于人也孟子答之曰我何以有别异于众人哉虽尧舜之盛帝亦与人同其貌状耳但其所以有异于众人者特以仁义之道与人异耳孟子言此则知齐王是为不达者也盖古之人善观人者不索人于形骸之外而索之于形骸之内今齐王乃索孟子于形骸之外宜其过也注储子齐人也正义曰盖亦因经而为言之也故孟子仕于齐今此乃曰王使人来者是知为齐人疏齐人至几希矣正义曰此章指言小人苟得谓不见知君子观之与正道乖妻妾犹羞况于国人着以为戒耻之甚焉齐人有一妻一妾至几希矣者孟子托此以讥时人苟贪富贵而骄人者也言齐国中人有一妻一妾者而居处于室其良人出外则必餍饱酒肉而后归其妻问所与饮食酒肉者良人则尽以为富贵者与之也其妻遂告其妾曰良人出门则必餍饱酒肉而后归问其所与者良人皆以为富贵者与之也而未尝见有富贵显达者来家中我将视其良人所往妻疑之故欲视其所往也明日蚤起乃邪施其身微从良人之所往遍尽一国之中无有与良人立谈话者终往齐国东郭之处有冢间之祭者良人乃就乞其余祭之酒肉不饱餍又顾视而求之于他人以此遂为餍足之道其妻乃先归告其妾曰良人者所仰望而终身者也今乃若此而乞之祭者为餍足遂与其妾共讪良人而相对涕泣于中庭之间而良人未之知其妻妾非讪其已又施施然喜悦从外来归复骄泰其妻妾孟子引至此乃曰由此齐人观之则今之人所以谄求富贵利达者其妻与妾而不羞耻不相对涕泣于中庭者几希矣言其少也皆若此齐人耳盖孟子之言每每及此者所以救时之弊不得不如已矣卷九上万章章句上疏正义曰前篇论离娄之明此篇论万章问孝盖以明者当明其行而行莫大于为孝今万章问孝故以万章为此篇之题以次于前篇矣此篇凡十八章赵氏分为上下卷据此上卷凡有九章而已一章言孝为百行之本无物以先之虽富有天下而不能取悦其父母也二章言仁圣所存者大舍小从大达权之义不告而娶守正道也三章言仁人之心四章言孝莫大于严父行莫大于蒸蒸五章言德合于天则天爵归之行归于仁则天下与之六章言义于人则四海宅心守正不足则圣位莫保者也七章言贤达之理世务推政以济时物守己直行不枉道以取容八章言君子大居正位以礼进退屈伸达节不违贞信九章言君子时行则行时舍则舍故能显君明道不为苟合其余九章分在下卷各有说焉注万章至篇也正义曰万章孟子弟子已说在叙段云论语颜渊问仁者盖论语第十二篇首颜渊问为仁孔子曰克己复礼为仁因以颜渊目其篇盖其文也孟子于此则而象之尔疏万章问舜往于田至予于大舜见之矣正义曰此章指言夫孝百行之本无物以先之虽富有天下而不能取悦于其父母莫有可也孝道明着则六合归仁矣万章问曰舜往于田号泣于旻天何为其号泣也者万章问孟子谓舜往耕于田乃号泣于旻天是何为其号泣于此也旻天秋天之号也以其情主乎悯也尔雅曰秋曰旻天是也孟子曰怨慕也孟子答之曰舜所以号泣于田者自怨遭父母之恶而思慕之也万章曰父母爱之至怨乎万章又曰父母以慈爱爱息其子子则当喜悦而不敢忘其父母之所爱父母恶之其子亦当勤劳奉事之而不可怨恨父母今舜若是则舜诚有怨恨父母乎曰长息问于公明高至是非尔所知也孟子难以自为言拒之乃托以长息问公明高之言而答也言长息常问公明高曰舜往于田则我既以得闻教命矣号泣于旻天则我不能知也故问之公明高乃答之曰此非尔所能知者也以其所问不得其义故答之此也夫公明高以孝子之心为不若是恝至于我何哉者孟子又言夫公明高以谓孝子之心有不得意于父母为不若此恝恝然而无忧也以其有不得父母意故有是怨也其舜必谓我竭尽其力而耕作田业以供为子之事以奉养父母而父母今反不我爱恤诚于我有何罪哉故自求责于己而号泣怨慕也帝使其子九男二女至予于大舜见之矣孟子至此乃继其言而答万章言舜尧帝使其子九男与二女兼百官及牛羊仓廪皆备具以事舜于畎亩之中天下之善士多就归舜而悦之者尧帝又将须以天下而迁位让之其舜尚以有不得爱于父母其亦忧愁若穷困苦极之人无所归告者矣且天下之善士悦而就之是人之所皆欲也而尚不足以解舜之忧好色之女是人之所皆欲者也妻以尧帝之二女而尚亦不足以解舜之忧富是人之所皆欲者也而尧以百官牛羊仓廪备以事之而尚亦不足以解舜之忧贵是人之所皆欲者也而尧将以天下迁而让之而为天子尚亦更不足以解其忧凡以人悦之好色富贵此数者皆无足以解舜之忧惟得于父母然后可以解其忧夫人少小之时则知思慕父母及长知好其女色则思慕其少艾有妻子则思慕其妻子至于为仕则思慕其君如不得遇于君则热中心而恐惧之也是则人之常情如此如为大孝者则终身思慕父母而不忘也然则孟子言至于五十之岁者而思慕父母而不敢忘者我于大舜见之矣故历以此答其万章之问注耕于历山正义曰上卷首章已说详矣注尧典至不复见正义曰云尧典曰厘降二女不见九男惟丹朱胤嗣之子臣下以距尧求禅其余八庶无事故不见二女即娥皇女英是也案尚书尧典放齐曰胤子朱启明帝曰吁嚚讼可乎孔安国云胤国名子爵朱胤子之名也益稷云无若丹朱傲孔注云丹朱尧之子是尧九子但见丹朱一人矣其余八子亦未详以其经传无见为云如晋献公九人以事见于春秋余四子亦不所见者按鲁庄公二十八年左传云晋献公娶于贾无子烝于齐姜生秦穆夫人及大子申生又娶二女于戎大戎生重耳小戎子生夷吾晋伐骊戎骊戎男女以骊姬归生奚齐其娣生卓子凡此九人但见其此即此五人是也云献公有九人按史记世家云献公有子九人而太子申生重耳夷吾皆有贤行以此则知献公有子九人而已其余四者亦以经传无见焉注慕思慕至人之情正义曰云少年少也艾美好也者盖世之传孟子者以少女为少艾也按说文云艾老也长也又按礼记云五十曰艾是则艾诚老长之称也谓之少艾安可乎是则云艾美好也者又不知何据为之误也殆亦未可知注老莱子七十而慕至书曰舜生三十征庸三十在位正义曰云老莱子者按高士传云老莱子楚人少以孝行养亲极甘脆年七十父母犹存莱子服荆兰之衣为婴儿戏亲前言不称老为亲取食上堂足跌而偃因为婴儿啼诚至发中楚室方乱乃隐耕于蒙山之阳着书号莱子莫知所终又云老莱着五采五色斑斓之衣出列女传文今不载疏万章问曰至奚伪焉正义曰此章指言仁圣所存者大舍小从大达权之义也不告而娶守正道也万章问曰至何也者万章问孟子言齐风南山之诗有云娶妻如之何必告父母如信此诗之言宜莫如舜信之今舜乃不告父母而娶是如之何也孟子曰至是以不告也孟子答之曰舜如告父母则不得娶之也男女居室是人之大伦者也如告之则舜必不得娶也不得娶是废人之大伦以致怨怼于父母也是以舜为此所以不告父母而娶也万章曰至何也者万章又问孟子言舜之不告而娶则我既已得闻教命矣然尧帝而以二女妻于舜而不告舜父母是如之何也故以此问之妻者以女嫁人谓之妻也曰帝亦知告焉则不得妻也孟子又答之曰帝尧亦知告舜父母则舜父母止之则不得以妻之也万章曰至不知象之将杀己与万章又问孟子言舜之父母使舜完治仓廪舜既登仓廪即捐梯而下瞽瞍不知已下乃焚廪欲因此以烧杀其舜又使舜深浚其井舜既浚井即反出之瞽瞍不知已出又欲从而掩之以溺杀其舜其舜有弟名象乃曰谋揜盖而杀都君者皆我之功也都君即象称舜也然谓之都君者盖以舜在侧微之时渔雷泽一年所居成聚二年成邑三年成都故以此遂因为之都君矣注曰都于也其说亦通又曰牛羊与父母仓廪与父母干戈留我琴亦留我氐亦留我二嫂使治我之床以为我妻欲与父母分此故先设言为谟盖都君者咸我绩耳于是象遂往入舜之宫遇舜又在床而鼓五弦之琴愕然反其辞曰我气闭积思意君故来此遂忸怩其颜而乃惭耻形于面容也以其恐舜知已谋其二嫂故也舜曰惟兹臣庶汝其于予治是舜见象素不来至其宫遂见至宫乃曰念此臣之众汝其来助我治耳如此故万章乃问孟子言舜帝不知其弟象之将欲杀其己与故以此好言而答其象也曰奚而不知也象忧亦忧象喜亦喜孟子又言舜何为而不知象谋杀己也以其仁人爱其弟故象忧亦忧象喜亦喜故以好言答之也曰然则舜伪为喜以悦人者与曰否至奚伪焉孟子又答之曰舜非伪喜以悦人者矣又引以子产有馈生鱼事而证之言往者有人馈赐生鱼于郑之子产子产受之乃使主池沼之吏曰校人者畜养于池校人烹煮而食之遂反归命告于子产曰我始初放之于池则鱼尚羸乏圉圉然于水而未游少顷则洋洋然舒缓摇尾而走趣于深处子产信之以为然乃曰此鱼是得其所养哉故重言之乃叹鱼之得志于水甚快然也其校人乃出而与人曰谁谓子产为智者有知于人予既烹煮而食其鱼子产乃曰得其所哉得其所哉如此孟子故于此言故君子者可欺伪以其方类难诬罔全以非其道也彼象谓以郁陶思君是以爱兄之道来至于宫是以但欺以其方类也故舜遂必以诚深信之而喜其来故以好辞答之矣何为以舜为伪喜者焉言舜不伪也亦若校人欺子产之谓故子产亦必曰得其所哉得其所哉耳所谓方类者以其在疑似之间故也注完治至为死矣正义曰云捐去其阶焚舜之说不若旋阶之说通也按史记云瞽瞍欲杀舜使舜上涂廪瞽瞍从下纵火焚廪舜乃以两笠自扞而下去得不死后瞽瞍又使舜穿井为匿空旁出舜既入深瞽瞍与象共下土实井舜从匿空旁出去瞽瞍与象喜以为舜死矣象曰本谋者象之谋也象于是与父母分于是曰舜妻尧二女与琴象取之牛羊仓廪事父母象乃止舜宫居鼓其琴舜往见之象愕不怿曰我思舜正郁陶舜曰然尔其庶舜复事瞽瞍爱弟弥谨凡此亦其事也以史记观之则捐阶之说是此之文也大抵学者不可执此以为深然也当以意喻默然有自判之论可矣注干楯戈戟也至妻也正义曰云干楯也者按孔安国云干楯也周礼掌五兵五楯郑玄五楯干橹之属云戈戟也者礼图云戈今之勾戟或谓之鸡鸣或之拥颈内谓胡以内接秘者也长四寸胡六寸疏云胡子横插微邪向上不勾不勾似罄之折杀也又云戟今之三锋戟也内长四寸半胡长六寸以其与戈相类故云戈戟也论其则别矣云雕弓天子之弓者雕弓漆赤弓也尚书云彤弓一彤矢百孔安国云诸侯有大功赐弓矢然后专征伐彤弓所以讲德习射藏示子孙周礼司弓云天子之弓合九而成规诸侯之弓合七而成规大夫合五而成规士合三而成规是其等也云五弦琴者史记云舜弹五弦之琴是矣云栖床者盖取类于禽栖故也以其床则主木而言栖则主栖而言二女即娥皇女英是也注郑子国之子公孙侨者正义曰按左传云子产穆公之孙公子发之子名侨公子之子曰公孙襄三十年执郑国之政为郑大夫公子发字子国公孙之子以王父字为氏据后而言故称为国侨疏万章问曰至此之谓也正义曰此章指言恳诚于内者则外发于事仁人之心也象为无道极矣友于之性忘其悖逆况其仁贤乎万章问曰象日以杀舜为事立为天子则放之何也者万章问孟子以谓象日日以谋杀舜为事然舜既立为天子则放象而不诛如之何孟子曰封之也或曰放焉孟子答之曰是封象也或人言放焉万章曰至在弟则封之万章又问舜流共工于幽州放兜于崇山杀三苗于三危殛鲧于羽山诛罪此四者而天下于是咸服此乃是诛戮其不仁者也然象傲极不仁乃反封之于有庳之国则有庳之国中人何罪也仁人固肯如此乎在他人之恶则诛戮焉在弟则封之国故曰仁人固如是乎万章之意以谓仁人必不肯如此也孔安国注尚书云共工象恭滔天足以惑世故流放之幽州北裔水中可居者曰洲兜党于共工罪恶同崇山南裔也三苗国名缙云氏之后为诸侯号饕餮三危西裔鲧方命圮族绩用不成羽山东裔在海中按史记云共工少皞氏不才子天下谓之穷奇者也兜帝鸿氏不才子天下谓之混沌者也鲧颛顼氏不才子天下谓之饕餮者也曰仁人之于弟也至可谓亲爱之乎孟子又答之曰仁者之人于其弟也不藏怒心不隔宿怨但亲爱之而已所以亲之者以欲其贵也爱之者以欲其富也今舜封象于有庳者是所以富贵之也如舜身自为天子而使弟只为之匹夫可谓为亲爱其弟者乎有庳国之名号也敢问或曰放者何谓也万章又问孟子或人言放之者是何所谓也曰象不得有为于其国至此之谓也孟子又答之曰象之于庳不得施政教于其国中天子使吏代之以治其国而纳天子之贡赋焉故谓之为放也象岂得暴彼有庳之国民哉以其使吏代之故也虽然不使象得施政教而舜以兄弟亲亲之恩欲常常见之故源源如水之流与源而通不以朝贡之诸侯常礼乃来也其自至而见天子如天子以政事接见于有庳之君也故孟子云是此之谓也注云自常常已下皆尚书逸篇之辞正义曰按隋经籍志尚书逸篇出于齐梁之间考其篇目似孔氏壁中书之残缺者故附尚书之末唐有三卷徐邈为之注焉盖其文也疏咸丘蒙至不得而子也正义曰此章指言孝莫大于严父而尊之矣行莫过于蒸蒸而执子之政者也此圣人轨道无有加焉咸丘蒙问曰至诚然乎哉者咸丘蒙问孟子曰谚语有云盛德之士君不得而臣之父不得而子之今舜向南面而立为天子尧帝乃率天下诸侯北面而朝之而舜见瞽瞍其容蹙踖然而不敢自安孔子亦云于此时也而天下危殆岌岌乎如也岌岌不安之貌也然未知此谚语实如是乎孟子曰否此非君子之言齐东野人之语也者孟子答以否不然也此语非君子之言也即齐东作田野人之语也尧老而舜摄之至是二天子矣孟子又言尧帝既老而舜于是摄权尧行事耳未为天子也尧典之篇有云言舜摄尧行事至二十有八年放勋乃徂落而死放勋尧之号也魂气往为徂体魄殒为落大抵则死也尧既死天下百姓如丧其父母三年四海之内绝尽八音以其哀思之甚也礼记曰生曰父曰母死曰考曰妣郑注云考成也言其德行之成也妣之言媲也媲于考故也八音金石丝竹匏土革木是也孔子云天无两日民无两王如舜既为天子矣又率诸侯以为尧三年之丧是则为二天子矣言日与王不可得而并也以其舜方摄尧行事未为天子故也咸丘蒙曰至非臣如何者咸丘蒙又言舜之不得臣尧则我既得闻教命矣然而诗小雅北山之篇有云遍天之下莫非为王之土地循土之滨莫非为王之臣而舜既得为天子矣敢问舜父瞽瞍之非臣是如之何曰是诗也非是之谓也至是周无遗民也者孟子又答之曰此北山之诗云非是舜臣父之谓也其诗盖言勤劳于王事而不得奉养其父母者也故云普天之下莫非王土率土之滨莫非王臣言皆是王臣也以其无非为王事者也何为独使我以贤才而劳苦不得奉养其父母也故以是而怨之也故说诗者不以文而害逆其辞又不可以其辞而害逆其诗人之志以己之心意而逆求知诗人之志是为得诗人之辞旨人如说诗者但以歌咏之辞为然而不以己之意而求诗人志之所在而为得诗人之旨而已矣则云汉之篇有云周余黎民靡有孑遗信此言也是周无遗民矣殊不知此云汉之诗其诗人之志盖在忧旱灾以其多有死亡者矣今其余民无有单孑得遗脱不遭旱灾者非谓无民也孑单也孟子引此所以证此北山之诗云普天之下莫非王土率土之滨莫非王臣亦非谓舜臣父之意也孝子之至莫大乎尊亲至是为父不得而子也者孟子又言孝子之至不可以有加者莫大乎尊亲为之至也尊亲之至莫大乎以天下奉养其亲是为尊亲之至也今瞽瞍为天子之父是舜尊亲之至者也舜以天下奉养之是养之至者也诗大雅下武之篇云武王长言孝心之所思所思者维则法大王王季文王三后之所行耳此亦舜之谓也书于大禹谟篇亦云舜敬以事见于父夔夔然悚惧斋庄战栗瞽瞍亦信顺之见舜以瞍为父而不得子之也孔安国注云祇敬载事也允信若顺也注咸丘蒙正义曰云为孟子弟子齐人也者他经传未详今按春秋桓公七年有焚咸丘杜预云咸丘鲁地以此推之则此所谓咸丘蒙者岂咸丘之人有以蒙为名者邪是未可知也注乃云齐人也者盖鲁国孟子时为齐之所侵故咸丘之地乃为齐之地故也有所问于孟子即为弟子矣注书平秩东作正义曰孔安国传云平均次序东作之事以务农也注诗小雅北山之篇正义曰此篇盖剌幽王役使不均己劳于从事而不得养其父母也注大雅下武之篇正义曰此诗盖咏武王有圣德复受天命能昭先人之功也注逸篇正义曰据今大禹谟有云此非特止于逸篇文也已矣卷九下万章章句上疏万章曰至此之谓也正义曰此章指言德合于天则天爵归之行归于仁则天下与之天命不常此之谓也万章曰尧以天下与舜有诸万章问孟子尧帝以天下与舜有之乎孟子曰否孟子答之尧不与之也天子不能以天下与人孟子言天子不能以天下与其人也然则舜有天下也孰与之万章又问孟子言如此则舜有天下也谁与之曰天与之孟子答以为天与之也天与之者谆谆然命之乎万章又问天与之舜者天有声音谆谆然命与之乎曰天不言以行与事示之而已矣孟子又答之言天不以言语谆谆然命之也但以人之所行善恶与其事从而示之而止矣曰以行与事示之者如之何万章又问以行与事示之者是如之何也曰天子能荐人至示之而已矣孟子答之言天子者虽能举荐人于上天也又不能使上天以与之天下也诸侯者能举荐人于天子而不能使天子必与为之诸侯大夫者能荐人于诸侯而不能使诸侯必与为之大夫往者尧举荐舜于上天而天受之暴之于民而民受之我故曰天不言以行与事示之矣曰敢问荐之于天而天受之暴之于民而民受之如何万章又问荐之于天而天受之与暴之于民而民受之是如之何也曰使之主祭而百神享之是天受之也使之主事而事治百姓安之是民受之也天与之人与之故曰天不能以天下与人也书云纳于大麓是尧荐舜于天也烈风雷雨弗迷是天受之也所谓百神享之亦可知也慎徽五典纳于百揆是暴之于民也五典克从百揆时叙是民受之也所谓百姓安之亦可知也曰黎民于变时雍是也然于天则云荐于民则云暴者盖天远而在上是为尊者也圣人于天举其所知而取舍不在我故云荐之也民近而在下是为卑者也圣人之于民显其功业而使之自附故云暴之也所谓受之者即是与之也舜相尧至此之谓也孟子又言舜摄行尧事辅相之得二十八年之久非人所能为之也乃天与之也尧帝既崩死舜率天下诸侯为尧三年丧三年丧既毕舜乃逃避尧之子丹朱而隐于南河之南天下诸侯朝觐而来者不往朝觐于尧之子丹朱而往朝觐于舜讼狱有未决断者不往求治于尧之子丹朱而往求治于舜讴歌吟咏者不吟咏尧之子丹朱而吟咏舜故曰天与之也如此然后往归中国履天子之位焉如使舜不避尧之子而居尧帝之宫逼逐尧之子是则为篡夺者也非谓为天与之也泰誓篇亦云天之所视从我民之所视天之所听亦从我民之所听是此天与之人与之之谓也注咨尔舜天之历数在尔躬正义曰案论语尧曰篇有此文书亦有此何晏曰历数列次也孔安国云历数天道谓天历运之数帝王易姓而兴故言历数谓天道注河南南夷也正义曰案裴骃云刘熙曰南河之南九河之最南者是也是知为南夷也所谓中国刘熙云帝王所都为中故曰中国注泰誓尚书篇正义曰孔安国传云泰誓者大会以誓众也又云天因民以视听民所恶者天诛之而已疏万章问曰至其义一也正义曰此章指言笃志于仁则四海宅心守正不足则贤位莫继丹朱商均是也是以圣人孜孜于仁德也万章问孟子曰世人有言至于禹之代而德衰微不传于贤而传于子有诸此乎否孟子答之曰否不然也天与之贤者则与贤者天与之子则与子以其随天如何耳往者舜荐禹于天及得十有七年舜于是崩死禹以三年服丧毕遂避舜之子商均隐于阳城天下之民从禹若尧之死后民之舜而不之丹朱也禹其后又荐益于天及得七年禹即崩死益以三年服丧毕益遂避禹之子启隐于箕山之阴朝觐讼狱讴歌者皆不归益而归禹之子启咸曰我君之子也无它以其尧子丹朱不肖舜子商均亦不肖而舜之辅相尧禹之辅相舜而历年多矣施恩泽于民已久天下之民所以归舜与禹不归丹朱商均也启以贤能敬承续禹之治而益又辅相禹但七年其历年尚少不如舜相尧二十有八年禹相舜十有七年之多而施恩泽于民亦未至久所以天下之民不归益而归启也又况启有贤德与丹朱商均之不同耶舜禹益相去年代己久远其子之或贤或不肖天使然也非人所能为之也人莫之为然而为然者故曰天使然也人莫能致之此事而其事自至者是其命有是也言天与命者究其义则一也以其无为而无不为故曰天也天之使我有是之谓命故曰命也天下善否天实使之然也禄位器服乃其所命故也今丹朱商均与启三者之或贤或否是其天也天下之民或归之或不归之是其命也与书所谓天难谌命靡常孔子云死生有命富贵在天凡此亦天与命之意也匹夫之贱而有天下者其义必如舜禹而又得天子荐之者故得有天下也故孔子不有天下虽言有德然而无天子以荐之者是不有天下也继世之君虽无仲尼之德然而袭父之位又非匹夫故得有天下也夫天之所以废灭者必若桀与纣之暴虐然后无乃废灭之矣故益伊尹周公三者不有天下以其时值启太甲成王三君皆贤天不废此三君故益伊尹周公所以不有天下也伊尹相汤王天下也及汤崩死太子太丁未立而丧于是太丁弟外丙立外丙即位二年崩外丙弟仲壬立仲壬即位四年崩太丁子太甲立太甲即位遂颠覆汤之典刑伊尹乃放之于桐宫及三年太甲乃自悔过而怨其已恶遂治身于桐宫于是居仁徙义以听伊尹之教训复归于亳都反天子之位焉周公之不有天下若益之于夏禹伊尹之于殷汤故也孔子曰唐虞二帝禅让其位夏禹殷汤周武继父之位其义则一更无二也谓其义则一而无二者盖唐虞与贤夏后殷周与子天与贤则与贤天与子则与子其为顺天则一而已故曰其义则一也云禅者盖唐虞禅祭而告传位故曰禅也注阳城箕山之阴皆嵩山下深谷中正义曰案史记裴骃注云刘熙曰阳城是今之颍川也箕山嵩高之北是也注太丁汤之子至位也正义曰案史记文已具在公孙丑篇内此更不录然史记乃云外丙即位三年今孟子云外丙二年盖史记不稽孟子之过也注丹朱商均正义曰尧舜之子皇甫谧云娥皇无子商均女英生也疏万章问曰至自亳正义曰此章指言贤达之理世务也推正以济时物守己直行不枉道以取容期于益治而已矣万章问曰至有诸者万章问孟子谓世人有言伊尹以负鼎俎割烹之事而干汤有之否乎孟子曰否至朕载自亳孟子答之曰否不是也伊尹耕于有莘之国野而乐行尧舜二帝之道如非其义与非其道也虽禄赐之以天下之大且不顾而若无也系马虽千匹之多亦且不眄视也非其义也非其道也虽一草介亦不取诸人也以其伊尹所操守如是也汤闻如此之贤乃使人以币帛之物往聘之伊尹且嚣嚣然自得而曰我何为以汤之币聘是为出哉我岂如居处有莘之畎亩之中缘此以乐尧舜之道哉汤至三次使人往以币帛聘之既至而后反然改本之计曰与我居处有莘之畎亩之中由是以乐尧舜之道我岂如使此君成汤为尧舜之君哉吾岂若使汤之民为尧舜之民哉我岂若吾身今得亲见致君为尧舜之君致民为尧舜之民哉于是又曰上天之生此人民也是使为先知以觉悟后知者也是使为先觉悟以觉悟其后觉者也我今亦天民之先觉者也我将亦以伊尹乐尧舜仁义之道以觉悟今之民如非我觉悟之而谁能也孟子于此又言伊尹思念天下之民虽一匹之夫妇有不被尧舜之恩泽者如己推而内之于沟壑中也其伊尹自任以天下之重如此然后故就汤而说之以伐夏桀而救人民之厄也我未闻有枉其己身而能正人者也而况伊尹肯辱身负鼎俎割烹之事以为正天下者乎且圣人所行之迹不同也或远处其身而不仕或近而仕君或去而不屑就或不去以为尔焉能浼我哉但归絜其身而不污己而已矣如是则我所以但闻伊尹以尧舜之道干说其汤未闻以鼎俎割烹之事而要汤也故尚书伊训之篇有云天行诛伐始攻之罪者自桀宫起也汤言我始与伊尹谋之自亳地也以此详之则知伊尹非事割烹之污而要汤伐桀者也伊尹或远而不仕谓在有莘之野是也或近而仕谓汤三聘而往见之是也去亳适夏所谓或去是也既丑有夏复归于亳所谓或不去是也注伊尹负鼎俎而干汤正义曰案史记殷本纪云伊尹名阿衡欲干汤而无由乃为有莘氏媵臣负鼎俎以滋味说汤致于王道或曰伊尹处士汤使人聘迎之五反然后肯往从汤言素王及九主事汤举任以国政伊尹去汤适夏既丑有夏复归于亳裴骃云列女传曰汤妃有莘氏之女刘向别录曰九主者有去君专君授君劳君寄君等君破君国君三岁社君凡九品图画其形是也注有莘国名至人也正义曰案左传庄公三十二年秋七月有神降于莘杜预曰莘虢地又云虢国今荥阳县是也云千驷四千匹案论语孔子云齐景公有马千驷孔安国注云千驷四千匹注伊训至牧宫正义曰云伊训逸篇之名盖今之尚书亦有伊训之篇乃其文则曰造攻自鸣条朕哉自亳孔安国传云造皆始也鸣条地在安邑之西又云汤始居亳孔安国云帝喾都亳汤自商丘迁焉是则亳帝喾之都也今云殷都即因汤居而言尔疏万章问曰至孔子正义曰此章指言君子大居正以礼进退屈伸达节不违贞信故孟子辩之正其大义者也万章问曰至有诸乎万章问孟子曰或有人谓孔子于卫国主痈疽之医者于齐国主侍人姓瘠名环者诚有诸此乎否孟子曰否至何以为孔子孟子答之曰否言不如是也但好事毁人德行者为此言也夫孔子于卫主颜雠由雠由贤大夫也弥子瑕之妻与子路之妻是兄弟也弥子瑕乃谓子路曰孔子如主于我则卫之卿孔子可得也子路以此言告孔子孔子遂曰我有命也以其得与不得皆命也孟子于此言夫孔子进以礼而有辞逊之心退以义而有羞恶之心其得用与不得用则曰有命如为主于痈疽与侍人瘠环者是无义无命者也是孔子所不为也然则孔子于卫主颜雠由者以其义也于卫不主弥子以其有命也以义则得其宜也以命则得与不得无所忧也然而孔子又尝不悦于鲁卫二国遂之宋国是时宋国司马桓魋将要求孔子而杀之孔子乃变更微服而过宋当此时也孔子是遭其厄不得已遂至陈主司城贞子家为陈侯周之臣孟子于此又曰我闻观远方之来臣者但观其所为主者如何则知其贤否也今孔子如主痈疽与侍人瘠环二人但卑佞之臣耳为凡人也何得为之孔子今以司城贞子之行不可得而详由其谥而推之则司城贞子亦为守正之臣者也非痈疽瘠环之比也然则孔子当厄不得己而主之者尚且如是况痈疽瘠环者孰谓孔子肯主之乎盖司城者今以宋六卿考之则司城在司寇之上右师左师司马司徒之下其位则六卿之中也古有司空之官无司城之名特宋有之者按左传鲁桓公六年宋以武公废司空杜预曰武公名司空遂变为司城也注痈疽之医瘠姓环名侍人也正义曰未详其人但以经文推之亦诚然也注颜雠由至灵公正义曰案孔子世家史记云孔子自鲁适卫主于子路妻兄颜浊邹家是则颜雠由即浊邹也为卫大夫又案鲁哀公二十五年左传云弥子饮卫侯酒杜预云弥子弥子瑕也是其有幸于卫灵公者也注遭宋桓魋之故至陈侯周正义曰案史记孔子自卫过曹及去曹适宋与弟子习礼大树下宋司马桓魋欲杀孔子拔其树遂适郑与弟子相失遂至陈主于司城贞子家岁余吴王夫差伐陈取三邑而去由是推之则司城贞子为陈国之卿非宋卿也亦恐史家谬误云陈侯周怀公子也今案史记世家陈怀公之子名越者乃为愍公又案愍公年表六年孔子来是则陈侯周即愍公是为怀公之子愍公即位二十四年楚惠王复国以兵北伐杀愍公遂灭陈而有之是岁孔子卒于鲁案孔子世家云孔子在陈三岁晋楚争强更伐陈及吴侵陈孔子遂曰归与归与然则孔子愍公六年来至居三岁遂复适卫而归鲁是愍公八年去陈也由此推之则孔子主于司城是为愍公之臣矣今孟子乃云为陈侯周臣是陈侯周即愍也疏万章问曰至贤者为之乎正义曰此章指言君子时行则行时舍则舍故能显君明道不为苟合而为正者也万章问曰至信乎者万章问孟子谓或有人曰百里奚自卖五羖羊之皮于秦为人养牛以此而干秦缪公为之相今信乃为实然乎否乎孟子曰否至而谓贤者为之乎孟子答之以为否不信然也百里奚虞国之大夫也晋献公以垂棘之璧与屈产之乘假道于虞以伐虢国虞之大夫宫之奇谏之令虞公无受璧与马以借与道也百里奚不谏之以其知虞公之不可谏而去之遂往秦时百里奚年己七十岁矣岂不知食养牛干秦缪公之为有污辱也苟如是不知以食牛为污辱可谓为智者言不可谓之智者矣知虞公为君不可得而谏故不谏可谓为不智乎言如此可谓为智者也又知虞公将亡其国而乃先去之而之秦不可谓之不智也时得举用于秦国百里奚知秦缪公可与有行其道也遂辅相之可谓不智乎言可谓之智者矣及辅相秦缪公而显其君名扬于天下又可传于后世不为贤者而能如是乎言百里奚真贤者乃能如是显其君于天下可传于后世如自卖而污辱其身乃为成立其君虽乡党邑里自喜好名者尚亦不肯为自鬻以污身今乃谓百里奚为真贤者而肯为乎言百里奚不肯为是也盖宫之奇者按杜预春秋传云虞之忠臣也注五羖羊皮正义曰说文云羖夏羊牝曰羖羊也注垂棘至晋道正义曰左传鲁僖公二年云晋荀息请以屈产之乘与垂棘之璧假道于虞以伐虢杜预曰荀息荀叔也屈产生良马垂棘出美玉故以为名四马曰乘史记云百里奚者晋献公既虏百里奚以为秦缪公媵于秦百里奚亡秦走宛楚鄙人说之缪公闻百里奚贤欲重赎之恐楚人不与乃使人请以五羖羊之皮赎之楚人许之缪公乃释其囚授之以国政号曰五羖大夫是其事矣又僖公五年云晋侯复假道于虞以伐虢宫之奇谏曰虢虞之表也虢亡虞必从之晋不可启寇不可玩一之谓甚其可再乎为二年假晋道灭下阳是也谚所谓辅车相依唇亡齿寒其虞虢之谓也宫之奇以其族行曰虞不腊矣在此行也冬十二月晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而脩虞祀且归其职贡于王故书曰晋人执虞公罪虞且言易也此孟子所以据且云焉卷十上万章章句下疏正义曰此卷即赵注分上卷为下卷也此卷中凡九章一章言圣人由力力有常也贤者由巧巧可增也仲尼天高不可阶它人丘陵犹可逾二章言圣人制禄上下差叙三章言匹夫友贤下之以德三公友贤授之以爵四章言圣人忧民乐行其道不合则去亦不淹久五章言国有道则能者处卿相国无道则圣人居乘田六章言知贤之道举之为上养之为次不举不养贤恶肯归七章言君子之志志于行道不得其礼亦不苟往八章言好高慕远君子之道九章言国须贤臣必择忠良亲近贵戚或遭祸殃凡此九章合上卷九章是万章有十八章矣疏孟子曰伯夷至非尔力也正义曰此章指言圣人由力力有常也贤者由巧巧可增也仲尼天高故不可阶他人丘陵丘陵犹可逾所谓小同而大异者也孟子曰伯夷目不视恶色耳不听恶声至薄夫敦已说上篇详矣此言不视恶色不听恶声者言伯夷清洁其身不欲以乱色留于明奸声留于聪也于是使闻伯夷之清风者顽贪之夫莫不变而为廉洁之人懦弱之夫莫不变而为能有立其刚志也闻下惠之和风者莫不变鄙狭而为宽博变浅薄而为敦厚也孔子之去齐至孔子也言孔子之去齐急速但渍米不及炊而即行以其避恶故如是也去鲁国则曰迟迟而不忍行去此为去父母国之道也所谓父母国者孔子所生于鲁国故为父母之国也大抵孔子量时适变其去国可以速则速故于齐不待炊而行也可以久而未去则久之故于鲁国所以迟迟吾行也可以处此国则处之故未尝有三年之淹可以仕于其君则仕之故有行可际可公养之仕也凡如此者故曰孔子如是也孟子曰至非尔力也孟子又曰伯夷之行为圣人之清者也是其不以物污其己而成其行于清也伊尹之行为圣人之任者也是其乐于自为而以天下之重自任也柳下惠之行为圣人之和者也是其不以己异于物而无有所择也唯孔子者独为圣人之时者也是其所行之行惟时适变可以清则清可以任则任可以和则和不特倚于一偏也故谓之孔子为集其大成得纯全之行者也闰集大成即集伯夷伊尹下惠三圣之道是为大成耳如所谓危邦不入乱邦不居是孔子之清而不至伯夷一于清也佛召而欲往是孔子之任而不至伊尹一于任也南子见所不见阳货敬所不敬是孔子之和而不至下惠一于和也然则伯夷伊尹下惠是皆止于一偏未得其大全也而孟子亦皆取之为圣者盖伯夷伊尹下惠各承其时之有弊不得不如是而救也以孔子观之又能集此三圣而为大成者也方伯夷之时天下多进寡退而伯夷所以如是洁己不殉方伊尹之时天下多退而寡进而伊尹所以如是而以天下为己任方下惠之时天下多洁己而异俗而下惠所以如是俯身而同众故伯夷承伊尹之弊而救之清下惠承伯夷之弊而救之和孔子又承而集之遂为大成者谁谓伯夷伊尹下惠救时弊如此可不谓为圣者耶虽然孟子取为三圣其言又不无意于其间也言伯夷但圣之清者也以其取清而言之矣伊尹但圣之任者也以其取任而言之矣下惠但圣之和者也以其取和而言之矣孔子之圣则以时也其时为言以谓时然则然无可无不可故谓之集其大成又非止于一偏而已故孟子于下故取金声玉振而喻之也言集大成者如金声而玉振之者也金声者是其始条理也言金声始则隆而终则杀者也如伯夷能清而不能任伊尹能任而不能和下惠能和而不能清者也玉振之者是其终条理也言玉振则终始如一而无隆杀者也如孔子能清能任能和者也所以合金声而玉振之而言也以其孔子其始如金声之隆而能清能任能和其终且如玉振无隆杀又能清而且任任而且和和而且清有始有终如一者也然则孟子于此且合金声玉振之条理而喻归于孔子是其宜也然而始条理者是为智者之事也终条理者是为圣人之事也以智者而譬之则若人之有巧也以圣人而譬之则若人之有力也如射于百步之外为远其射至于百步之外是人之力也其所以中的者非人之力也以其人之巧耳此譬伯夷伊尹下惠但如射于百步之外能至而不能中孔子于射能至又能中者也盖能至亦射之善者矣而能至能中者又备其善者也能清能任能和是圣人之善者也能时又备其圣人之善者也此一段则孟子总意而解其始终条理也而始终条理又解金声玉振者也金声玉振又喻孔子集三圣之大成者耳盖条理者条则有数而不紊理则有分而不可易也注夏姬郑声正义曰云夏姬者按史记云夏姬夏征舒之母陈大夫御叔之妻三为王后二为夫人纳之者无不迷惑陈灵公与大夫孔宁仪共通于夏姬废失朝政征舒遂杀灵公及申公盖将夏姬来奔于晋晋人杀巫臣又娶夏姬凡此是也云郑声者已说于公孙丑篇注伯夷清伊尹任柳下惠和孔子时行则行时止则止者正义曰已说于上篇疏北宫至为差正义曰此章指言圣人制禄上下差叙贵有常尊贱有等威诸侯僭越灭籍从私孟子略托言其大纲以答北宫锜之问北宫锜问曰周室班爵禄也如之何者北宫锜问孟子以谓周家班列其爵禄高下等差如之何也孟子曰其详不可得而闻也至尝闻其略也者孟子答之谓其详悉则不可得而闻诸侯放恣憎恶其法度有妨于己之所为尽灭去其典籍故今不复有然而轲也但尝闻得其大纲也天子一位公一位侯一位伯一位子男同一位凡五等至上次食八人中食七人中次食六人下食五人庶人在官者其禄以是为差者此皆孟子言周室班爵禄之大纲也云天子一位至凡五等也者盖父天母地而为之子者天子也爵位盛大以无私为德者公也斥候于外以君人为德者侯也体仁足以长人者伯也子字也字养也而其德足以养人者故曰子也男任也任安也而其德足以安人者故曰男也自天子至于子男皆有君道故尊卑之位凡有五等然公侯伯子男皆臣乎天子而爵位之列自天子始所以与天子同其班君一位卿一位至凡六等者盖出命足以正众者君也知进退而其道上达者卿也智足以帅人者大夫也才足以事人者士也自君以下至于士皆有臣道焉故尊卑之位凡六等然卿大夫士皆臣乎国君而爵位之列自国君所以与国君同其班凡此者是皆孟子所谓班君臣之爵也天子之制地方千里至附庸者此孟子言土地之等差也故天子尊于公侯故制地方广千里盖不方千里则无以待天下之诸侯故也公侯卑于天子故地广百里盖不广百里则无以守宗庙之典籍故也伯又卑于公侯子男又卑于伯故其地之广狭亦莫不有七十里五十里之差凡是四等而其德不足以合瑞于天子而其地又不足以敌广于公侯其势又难以特达于天子者故因大国以名通则谓之附庸天子之卿受地视侯大夫受地视伯元士受地视子男者此言天子之卿大夫士所受采地之制也周礼上公九命侯伯七命子男五命王之三公八命其卿六命其大夫四命郑玄云王之上士三命则元士者即上士也盖以六命之卿其所受之地则视七命之诸侯以四命之大夫则所受之地而视七命之伯以二命之元士其所受之地则视五命之子男故也大国地方百里君十卿禄至禄足以代其耕也者盖公侯之国是为大国者也大国之地方百里而国君之禄则十倍于卿而卿之禄是为居于君禄十分之一也卿所居之禄又四倍于大夫而大夫之禄是为居卿禄四分之一也大夫所受之地则一倍于上士而上士之禄是为居大夫二分之一也中士下士亦皆转为相倍而下士与庶人在官者同禄者盖庶人在官者是未命为士者也谓府史之属官长所除不命于天子国君者也其禄比于上农夫然而不耕之者盖以士劳力于事人不为无庸也而禄且足以代其耕矣次国地方七十里君十卿禄至禄足以代其耕也者盖伯之国是为次国者也君卿大夫士之禄亦同大国之君卿大夫士之禄相为倍差其下士与庶人在官者亦以禄足以代其耕矣小国地方五十里君十卿禄至禄足以代其耕也者盖子男者是为小国者也君卿大夫士之禄亦相为倍差与上同其禄足以代其耕亦然耕者之所获一夫百亩百亩之粪上农夫食九人上次食八人中食七人中次食六人下食五人庶人在官者其禄以是为差者盖耕者所得一夫一妇佃田百亩而百亩之田加之以粪是为上农夫其所得之谷足以食养其九口上次则食八人中食七人中次则食六人下食五人其庶人在官者食禄之等差亦如农夫有上中下之次有此五等矣若今之斗食佐史属吏是也王制云王者之制禄爵公侯伯子男凡五等诸侯之上大夫卿下大夫上士中士下士凡五等其不及天子又无六等殆与孟子不合者盖以孟子所言则周制而王制所言则夏商之制也王制云公侯田方百里伯七十里子男五十里不能五十里者不合于天子附于诸侯曰附庸而孟子不言田而言地者盖禄以田为主王制主于分田以制禄孟子主于制地以分国而国以地为主此所以有田地之异也王制云天子之三公田视公侯天子之卿视伯天子之大夫视子男天子之元士视附庸而孟子则言天子之卿受地视伯元士受地视子男其视不同者亦以周制与夏商之制不同也孟子所以不言天子之公受地视侯而特言其卿者盖卿与公同其所受是所谓举卑以见尊之意也此又孟子所云班臣之禄也注详悉也至则其合也正义曰云诸侯欲恣行憎恶其法妨害己之所为故灭去典籍今周礼司录之官无其职是则诸侯皆去之故使不复有也者盖自列国之后先王之法浸坏上无道揆下无法守而诸侯类皆以强吞弱以大并小而齐鲁之始封俭于百里至孟子时齐方百里者十鲁方百里者五此诸侯所以恶其籍害己而去司禄之职也是时周室班爵禄之道孟子所以不得闻其详特以大略而答北宫锜之问也云今考王制则合也者盖自王制推之亦有不合者矣已说于前欤注公谓上公九命及二王后也至凡五等正义曰周礼典命职云上公九命为伯郑氏云上公谓王之三公有德者加命为二伯二王之后亦为上公是也注凡此四等土地之等差也至曰附庸正义曰云天子封畿千里诸侯方百里象雷震也者按周官建王国制其畿方千里诸侯方百里象雷震者按周易云震惊百里惊远而惧迩是也王制云天子之田方千里公侯田方百里伯七十里子男五十里不能五十里者不合于天子附于诸侯曰附庸郑氏云象日月之大亦取略同也天子方千里所谓县内以禄公卿大夫元士自公侯百里至子男五十里郑氏注云星辰之大小也附庸者小城曰附庸附庸者以国事附于大国未能以其名通也注视比也至制也正义曰王制云天子之三公之田视公侯天子之卿视伯天子之大夫视子男天子之元士视附庸郑注云视犹比也元善也善士谓命士也此殷所因夏爵三等之制也殷有鬼侯梅伯春秋变周之文从殷之质合伯子男以为一则殷爵三等者公侯伯也异畿内谓之子周武王初定天下更立五等之爵增以子男而犹因殷之地以九州之界尚狭也周公摄政致太平斥大九州之界制礼成武王之意封王者之后为公及有功之诸侯大者地方五百里其次侯四百里其次伯三百里其次子二百里其次男百里所因殷之诸侯亦以功黜陟之其不合者皆益之地为百里焉是有周世有爵尊而国小爵卑而国大者唯天子畿内不用以禄群臣不主为治民也周礼大司职云以土圭之法求地中以建王国制其畿方千里诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一是又郑注本此而言也云天子之卿大夫士所受采地之制者按周礼云凡造都鄙制其地域而封沟之以其室数制之不易之地家百亩一易之地家二百亩再易之地家三百亩又注云都鄙者王子弟公卿大夫采地其界曰都鄙所居也王制曰天子之县内方百里之国七七十里之国二十有一五十里之国六十有三此盖变时采地之数周未闻矣是宜孟子但言其大纲而其详所以未之闻也注公侯之国为大国至代耕也又自伯为次国至三分之一也又子男为小国至二分之一也正义曰王制云凡四海之内九州州方千里建百里之国三十七十里之国六十五十里之国百有二十凡二百一十国名山大泽不以封其余以为附庸间田八州州二百一十国郑氏云立大国三十十三公也立次国六十十六卿也立小国百三十十二少卿也名山大泽不以封与民同财不得障管亦赋税矣此大界方三千里三三而九方千里者九也其一为县内余八各立一州此殷制也周公制礼九州大界方七千里七七四十九方千里者四十九也其一为畿内余四十八八州各有方千里者六设法一州封地方五百里者不过四谓之大国又封方四百里者不过六又封方三百里不过十一谓之次国又封方二百里者不过二十五及余方百里者谓之小国盈上四等之数并四十六一州二百一十国则余方百里者百六十四也凡处地方千里者五方百里者五十九其余方百里者四十一附庸地也又云大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人然而先王之制列爵惟五分土惟三此所以有公侯伯子男而又有大国次国小国之殊制尔故三十里之遂二十里之郊九里之城三里之宫是大国之制如此也自二十里之遂九里之郊三里之城一里之宫是次国之制如此也自九里之遂三里之郊一里之城以城为宫是小国之制如此也大抵上綦于大国下綦于小国其地虽广狭不同其禄虽多寡有异及君之所受均十卿之禄而已自卿以下至于士其禄各相杀以一此卿禄居于君禄十分之一大夫居于卿禄四分之一上士居大夫禄二分之一次国大夫居卿禄三分之一小国大夫居卿禄二分之一也其间王制周官与孟子虽有不合者亦于前言其大概也注获得也一夫一妇佃田百亩至若今之斗食佐史除吏也正义曰古者制民之产以六尺为步步百为亩亩百为夫此耕者之所得所以一夫受田百亩也王制云农夫百亩百亩之分上农夫食九人其次食八人其次食七人其次食六人下农夫食五人郑氏以谓农夫皆受田于公田肥瘠有五等收入不同其说是矣然孟子言上农夫食九人上次食八人中食七人中次食六人下食五人凡三等又与此异盖以周礼以一易再易不易之地言之所以有三等孟子王制论所入食人之众寡此所以有五等也周礼上地家七人而孟子言上地上农夫食九人上次食八人者盖上农夫足以食九人而其家七人者亦得以受之此民所以有余财自七人以下则不得以受上地矣先王之制禄诸侯之下士视上农夫禄足以代其耕则庶人在官者与下士同禄其多寡之数一视五等农夫为差而班禄亦不外此疏万章问曰至其义一也正义曰此章指言匹夫友贤下之以德王公友贤授之以爵大圣之行千载为法者也万章问曰敢问友者是万章问孟子为朋友之道如何也孟子曰至挟也孟子答之以谓不挟戴年长又不挟戴其贵势抑又不挟戴其兄弟有富贵者而友朋友也是友其德也以其不可以有挟戴其势而友之也孟献子百乘之家也至其义一也孟子又言孟献子鲁卿是有兵车百乘之家者也有友五人焉其二人曰乐正裘牧仲其三人则我忘其姓名矣夫献子之与此五人者是友也以此五人无献子之家富贵也此五人如亦有献子之家富贵则不与献子为之友矣无他以其两贵不能以相下故也献子与之为友则以贵下贱故也所谓好人之善而忘己之势者也今五人与献子为友者亦所谓乐己之道而忘人之势者也非惟百乘之家为然也虽为小国之君亦有如是也费惠公乃小国之君也尝云我于子思则师事之矣我于颜般则友之矣王顺长息则不足为之师友但事我者也非惟小国之君为如是也虽大国之君亦有如是矣晋平公者乃大国之君也尝往于亥唐之家亥唐言入则入其门言坐则坐言食则食虽蔬食菜羹之薄亦未尝不饱也盖为不敢不饱也然终于此以礼下之而已矣而平公弗能与之共天位也又弗能与之治天职也抑又不与食其天禄也且职位禄皆云天者盖此三者皆天之所以授于人也故云国君之位必曰天位云职必曰天职云禄则曰天禄耳言平公以身礼之是士者之尊贤矣非所谓王公大人尊贤者也以其王公大人尊贤则当与共天位也不当以身礼下之也夫舜于往日上见于尧帝尧乃馆舍之于副宫尧亦就副宫而飨舜所设更为之宾主然卒禅其天位此天子之友其匹夫也云匹夫者盖舜本则耕于历山但侧微之贱者也故云匹夫云甥者盖尧为舜之外舅尧所以谓舜为甥也且用下敬上如舜之上见于尧故钦尧为友是谓贵其贵用上敬下如尧馆于贰室故钦舜而与之为友是谓尊其贤贵贵尊贤礼皆所尚故曰其义则一而无二也盖献子有五人者左传赵简子云鲁孟献子有斗臣五人岂谓此五人者乎然亦名字则未之详注妻父曰外舅正义曰此盖案礼记而云也卷十下万章章句下疏万章问曰至公养之仕也正义曰此章指言圣人忧民乐行其道苟善辞命不忍逆距不合则去亦不淹久盖仲尼行止之节者也万章问曰敢问交际何心也万章问孟子凡交接之际当执何心而交接也孟子曰恭也孟子答之曰但当执恭敬之心也曰却之却之为不恭何哉万章又问孟子言却去之却去之而不受是为不恭敬然也何哉者是何然也曰尊者赐之曰其所取之者义乎至故弗却也孟子又答之言尊长赐己己乃问之曰其所取此物宁以义取之乎不以义取之乎乃方受之以此是为不恭敬也但当受之不当问尊长所取不义则却去之也谓宜受之故不可却去也曰请无以辞却之至不可乎万章又问曰如尊长赐己之物其所取之不义但请无以直言不义之辞却之但以己心却去而不受为取民之不义也然后饰以他辞而不受不可乎故以此问孟子曰其交也以道其接也以礼斯孔子受之矣孟子又答之曰其以物来交己以道理其接待于己亦以礼度此孔子受之矣言其如此交接则可受之也万章曰今有御人于国门之外至斯可以受御与万章又问曰假使今有人以兵御人于国门之外者而夺得其货物其来交己也以道理交之其馈赐己也亦以礼度如此诚可以受御夺之物与曰不可至如之何其受之孟子又答之以为不可受也且尚书康诰之篇有云杀于人而取于货暋然强暴为不畏死者虽凡之众民无有不憝恶之也如此者是可不待教而后诛杀之者也言即杀之更不必待其教命之后也如若殷受夏之天下周受殷之天下所不辞也无他以其夏桀殷纣无道义当伐之而受其天下也于今乃窃比圣王之迹而遂以杀人而受物于人为之暴烈如之何可受之言不可受此之馈也曰今之诸侯至敢问何也万章又曰今之诸侯赋税于民不以其道亦如御人而夺货者也苟善其礼以交接之斯君子且受之敢问何谓也曰子以为有王者作至而况受其赐乎孟子又谓万章曰子今以为后如有王者兴作将比今之诸侯无道而尽诛之乎其待教之其不改者乃诛之乎言必待教之不改者也夫所谓非其所有而取之者是为盗也如充取民赋税之类至大过者但义之尽耳亦未为盗者也故曰夫所谓非其有而取之者是为盗也充类至义之尽也然孟子必以此言者其意盖谓今之诸侯虽取于民不以义然而受教之犹庶几能省刑罚薄税敛为善政也此固在所教而不诛今万章乃曰今之诸侯犹御也殊不知与御人之元恶不待教而诛者异矣然则万章之所问乃云此者是其缪也宜孟子答之此耳孔子之仕于鲁国鲁国之人田猎较夺禽兽孔子亦田猎较夺其禽兽然而猎较而孔子犹尚可为而况受其赐而乃为不可也言此者但有道理以交接则可受而不可辞却也曰然则孔子之仕也非事道与万章又问孟子言如此则是孔子之为仕也非欲事其道与曰事道也孟子答之以为孔子之事是欲行其道也事道奚猎较也万章又问曰孔子既以欲行其道何以田猎较夺禽兽也曰孔子先簿正祭器不以四方之食供簿正孟子又答之曰孔子所以猎较者以其孔子仕于衰世不可以卒暴更变故先且即簿书而正宗庙之祭器既欲正其祭器又不以四方之珍食供簿正祭器所以猎较而供簿正耳然而孔子必以猎较禽兽而供簿正祭器且不以四方之珍食者但为四方珍食难常有之恐后人无珍食以供之故又绝其祭之礼所以如此也曰奚不去也万章又问曰言孔子既仕于衰世不可卒暴更变以行其道何为而不去而莫仕也曰为之兆也至淹也者孟子又答之曰孔子所以不去而且猎较者以其假为行道之始也兆始也然假猎较为兆既足以行之矣而君乃不行之者孔子然后去之也如此是以孔子历聘未尝有于一国得终三年淹留而不去也是其时君不行孔子之兆故也如得行其兆孔子遂大行其道以辅佐其君虽留而弗去可也孔子有见行可之仕至公养之仕也孟子又因而言孔子有见行可之仕有际可之仕有公养之仕如于鲁卿季桓子再三时受乃语鲁君为周道游往观终日怠于政事子路曰夫子可以行矣孔子曰鲁今且郊如致膰乎大夫则吾犹可以止桓子卒受女乐又不致膰俎于大夫孔子遂行宿于鲁之南屯地桓子喟然叹曰夫子罪我以群婢故也凡此是孔子有见行可之仕也以其见既行之后乃且叹曰夫子罪我以群婢故也孰谓非于季桓子有见行可之仕乎于卫灵公是际可之仕也今按世家又云卫灵公闻孔子来喜郊迎问伐蒲之事后又问陈于孔子孔子曰俎豆之事则尝闻之矣军旅之事未之学也凡此是孔子有际可之仕也以其接遇孔子而孔子因言之此又孰谓非于卫灵公有际可之仕乎于卫孝公为公养之仕者史记诸家于卫国并无孝公所谓公养之仕但言以养贤之礼养孔子也今按史记纪孔子则亦卫灵公也据春秋年表云卫灵公即位三十八年孔子来禄之又案孔子世家云孔子适卫卫灵公问孔子居鲁得禄几何对曰奉粟六万卫人亦致粟六万居顷之或谮孔子孔子遂去卫是则孔子于卫灵公有公养之仕也如卫孝公则吾亦未能信以其无以按据故也以时推之则孔子于季桓子受女乐之时则灵公即位之三十七年也鲁定公十二年也定公十三年是卫灵公即位之三十八年也问陈之时则即位之四十三年卫灵公是年卒后之学者宜精究之注康诰尚书篇名周公戒成王封康叔正义曰案尚书云成王既伐管叔蔡叔以殷余民封康叔作康诰孔安国传云命康叔之诰康圻内国名叔封字也云杀越人于货暋不畏死凡民罔弗憝注云杀人颠越人于是以取货利暋强也自强为恶而不畏死人无不恶之者言当消绝之释云越于也于也注诸侯灭国五十正义曰此盖据经之文也已在滕文公之篇说焉注鲁卿季桓子秉国之政至答之正义曰左传定公五年夏季平子卒桓子嗣立杜预云季孙斯也云卫孝公养贤者之礼养孔子不知何据疏孟子曰至耻也正义曰此章指言国有道则能者处卿相国无道则圣人居乘田量时安卑不受言责独善其身者也孟子曰仕非为贫至道不行耻也孟子言为仕者志在欲行其道以济生民非为家贫乏财故为仕也然而家贫亲老而仕者亦有时而为贫也娶妻志在为继嗣以传业非为其欲奉养其己故娶妻也然而有以亲执釜爨不择妻而娶者是娶妻亦有时乎为养也然以孟子于此乃言娶妻之谓者盖妻亦臣之喻故因言为仕而带言之也所以于下文不复叙之而独继之以为贫而言也言为贫者不苟贪但免朝不食夕不食饥饿不能出门户足矣高爵非所慕也故辞其尊而处卑重禄非所慕也故辞其富而处贫凡此者以其爵有尊卑禄有多寡故然也以其禄之少者则又以贫言之非所谓家贫之贫也此又知孟子立言之法也言辞尊而处卑辞富而居贫是安所而宜之乎言抱关击柝者是也抱关击柝之职乃监门守御之吏也击柝者所以击关门之木以警寇也以其是爵之卑禄之贫者也故曰恶乎宜乎抱关击柝又引孔子而证之言孔子尝以贫而禄仕但为委吏以掌仓庾又尝为乘田之吏以掌苑囿主刍牧也为委吏则曰会计当料量多少斯已矣未尝侵官犯分也为乘田之助吏则曰牛羊茁壮肥长斯已矣又未尝侵官犯分也是皆但为称职耳孟子于此遂因言之曰如位处卑而言在高位者是罪之极也如立乎人之朝而道不得行者君子之所耻辱也孔子曰不在其位不谋其政又曰邦无道富且贵焉耻也皆此之谓也注亲老而仕至娶者正义曰传云任重而道远者不择地而息家贫亲老者不择官而仕是其意欤注传曰鲁击柝闻于邾正义曰已说在叙篇注孔子至道也正义曰案孔子世家云孔子贫且贱尝为委氏吏而料量平尝为司职吏而畜息蕃田是为司空已而去鲁是其事也云诗云彼茁者葭注云茁出也葭芦也笺云言芦之始出者疏万章曰至尊贤者也正义曰此章指言知贤之道举之为上养之为次不举不养贤恶肯归是以孟子上陈尧舜之大法下剌缪公之不弘者也万章曰士之不托诸侯何也万章问孟子言士之不寄公食禄于诸侯是如之何也孟子曰不敢也至非礼也者孟子答之以为士之所以不托于诸侯者以其不敢也如诸侯失去其国然后托于诸侯是礼也士之托于诸侯非是礼也以其诸侯失国不得继世而托食禄于诸侯则所托之诸侯不敢臣之也以宾礼之而已盖为诸侯于诸侯有宾道焉士之于诸侯则臣道也有臣之道故不敢托也如托于诸侯则非礼也万章曰君馈之粟则受之乎万章又问孟子士既穷而无禄如国君馈赐之以粟则可受之乎曰受之孟子以为可受之也受之何义也万章又问受之是何义也曰君之于氓也固周之孟子又答云君之于民固当周其穷乏况为士乎曰周之则受赐之则不受何也万章又问谓国君周之则受之也君所赐则不受是如之何曰不敢也孟子又答之以为是不敢也曰敢问其不敢何也万章又以此问之曰抱关击柝者至恭也孟子又答之曰抱关击柝为监门之吏者是皆有常职事可以食于君也如士者是无常职事若空见赐于君者是以为不恭故不敢受也以其受与不受特在义之而已曰君馈之则受之不识可常继乎万章又问以谓国君馈之以粟则可以受之不知可以常继续而馈之与曰缪公之于子思至可谓悦贤者乎孟子又答之言鲁缪公尊于子思数数问之而又数数馈赐其鼎肉子思以君命如是之烦故愤而不喜悦于卒末后复来馈之时子思乃麾使者出诸大门之外乡北稽首再拜辞之而不受曰至今而后乃知鲁君以犬马畜养其伋也伋曾子自称其名也盖自子思如是辞之之后仆臣台从此不持馈来也孟子于此又因而讥缪公既能悦其子思之贤而不能举而用之又不能以禄养之可谓为能悦贤者乎言不可为悦贤之君也曰敢问国君欲养君子如何斯可谓养矣万章又问国君今欲养贤如之何可以谓之养也曰以君命将之至王公之尊贤者也孟子答之以为始以君命赐行礼拜而受之其后仓庾之吏继其粟将尽又送馈之厨宰之人继送其肉而不绝又不以君命欲使贤者不答以敬以是为优其养所以非缪公以为鼎肉使己数数拜而仆仆然也仆仆即烦猥貌也如此是非所以养贤之道也且尧帝于舜也乃使九男事之二女女焉女者以女嫁人谓之女也又以百官牛羊仓廪备以养舜于畎亩侧微之中后能举用而加诸帝位如此则为王公大人所以尊贤者也孟子引此适所以讥缪公不能举用子思徒使鼎肉有迫子思之烦猥也抑又所以救时之弊者焉注托寄也谓若寄公正义曰案礼记大丧服云君之丧未敛为寄公者是也注九男二女更不复说疏告子至言夫正义曰此章指言养性长义顺夫自然残木为器变而后成告子道偏见有不纯仁内义外违人之端孟子拂之不假以言也告子曰至为杯桊告子言人之性譬若杞柳义若杯桊也以人之性为其仁义之道若以杞柳之木为之杯桊也杞枸杞也柳少杨也杯素朴也桊器之似屈转木作也以其杞柳可以楺而作桊也孟子曰子能顺杞柳之性为杯桊乎至必子之言夫孟子乃拂之曰子能顺杞柳之木性以为杯桊乎以其将以斤斧残贼其杞柳然后为之杯桊也如将斤斧残贼杞柳而以为之杯桊是亦将残贼人之形躯然后以为仁义与且驱天下之之人而残祸仁义之道者是亦必子之此言也孟子所以拂之以此盖谓人之性仁义固有不可比之杯桊以杞柳为之也注杞柳柜柳至素正义曰案说文云杞枸杞柳少杨也杯也桊屈木盂也所谓器似升屈木作是也诗云北山有杞南山有台文也疏告子至是也正义曰此章指言人之欲善犹水好下迫势激跃失其素真是以守正性为君子随曲折为小人者也告子曰性犹湍水也至东西也告子言人之性犹萦回之水也湍圜萦回之势也萦回之水决之使流于东方则东流之使之流西方则西流之而人之性无分于为善为不善也如萦回之之水无分于东西也孟子曰至是也孟子言水之性无分于东西上下乎言有分于东西上下也人性之善也犹水之就下也人无有性之不善者水无有不就下者今夫水之势抟而跳之可使过颡激而行之可令上山如此岂水性如是哉是其势如是也人之性所以可使为不善者亦若此水之势也以其人之性不善乃利欲而诱迫之也亦搏激其水之谓也注湍者圜也正义曰说文云湍急濑水又云濑水流沙上也今谓萦回之水者言其水流沙上萦回之势湍湍然也疏告子曰生之至性欤正义曰此章指言物虽有性性各殊异惟人之性与善俱生赤子入井以发其诚告子一之知其粗矣孟子精之是在其中告子曰生之谓性告子言人之生与物之生皆谓之性以其为同也孟子曰生之谓性也犹白之谓白欤孟子见告子以为凡物生同谓之性故问之曰然则生之谓性是如凡物之白皆谓同白无异性也曰然告子以为诚如是也白羽之白也犹白雪之白白雪之白犹白玉之白欤孟子又言是则白羽毛之白亦如白雪之白白雪之白亦如白玉之白欤故以此三者问告子然孟子以谓羽毛之白则其性轻白雪之白其性易消白玉之白其性坚是其性有不同其白也曰然告子不知为有异故亦以为诚然也言则同也然则犬之性犹牛之性牛之性犹人之性欤孟子曰又如是则犬狗之性犹牛之性牛之性亦犹人之性与孟子所以言此者以其犬之性金畜也故其性守牛之性土畜也故其性顺夫人受天地之中万物俱备于我者也是其廪阴与阳之气所生也故其性能柔能刚是为不同者告子不知但知其粗者也疏告子曰食色至亦有外欤正义曰此章指言事者虽从外行其事者皆发于中明仁义由内所以晓告子之惑者也告子曰食色性也仁内也非外也义外也非内也告子言人之嗜其甘食悦其好色是人之性也仁在我为内非自外而入者也义在彼非在我故为外也非内也孟子曰何以谓仁内义外也孟子见告子以为仁内义外故问之曰何以为仁内义外曰彼长而我长之至故谓之外也告子言彼人之年老而我从而敬长之非有长在我也如彼物之色白而我从而白之是从其白于外也我故谓义为在外也曰异于白马之白也无以异于白人之白也不识长马之长也无以异于长人之长欤且谓长者义乎长之者义乎孟子又辟之曰彼长而我长之异于彼白而我白之也于白马之色白无以异于白人之色白也是则同也不知长老马无以异于长人之长老乎以其是则有异也盖白马之白与白人之白者彼白而我白之耳我何容心于其间哉固无异也长马之长与长人之长则有钦不钦之心矣此所以有异焉以其长人之长者有钦长马之长者无钦是则长者在彼长之者在我而义自长之者生非自长者生也如此告子何得谓之外乎故问之曰且谓长者为有义乎长之者为有义乎曰吾弟则爱之至故谓之外也告子又谓我之弟则亲爱之秦人之弟则我不爱是爱以我为悦者也爱主仁故谓仁为内也敬长楚人之长者亦敬长吾之长者是以长为悦者也长主义故谓义为外也曰耆秦人之炙无以异于耆吾炙至亦有外欤孟子又以秦人之炙而排之曰好秦人之炙无以异于好吾之炙为物耳则亦有如是也然则好炙亦有外欤且孟子所以排之以此者盖谓仁义皆内也以其秦人之弟则不爱吾弟则爱之爱与不爱是皆自我者也告子谓之以我为悦则是矣吾之长者吾长之楚人之长吾亦长之长之亦皆自我者也告子又谓之以长为悦则非矣是亦犹秦人之炙与吾之炙虽不同而嗜之者皆自我也如是则义果非生于外者也云炙实周书曰黄帝始燔肉为炙是也秦楚所以喻外疏孟季至食亦在外也正义曰此章指言凡人随形不本其原贤者达情知所以然季子信之犹若告子公都受命然后乃理孟季子问公都子曰何以谓义内也孟季子犹若告子以为义外故问孟子弟子公都子曰何以谓义为内也曰行吾敬故谓之内也公都子答之曰所敬在心而行之故谓义为内也乡人长于伯兄一岁则谁敬季子又问之曰乡之人有长于己之伯兄一岁则当敬谁曰敬兄公都子曰当敬己之兄也酌则谁先季子又问之曰如在筵则酌酒先酌谁曰先酌乡人公都子曰当先酌乡人也所敬在此所长在彼果在外非由内也季子又言所敬在兄是敬在此酌在乡人是所长在彼是义果在外者也非由内而出之也公都子不能答以告孟子公都子于此遂无言以应答而乃告知于孟子孟子曰至斯须之敬在乡人孟子谓公都子曰敬叔父乎敬弟乎彼季子将曰敬叔父则问之曰弟为主则谁敬彼季子将曰敬弟则又问之曰如敬弟则安在敬其叔父也彼季子将曰弟在位故敬之也子亦与之曰所以先酌乡人者亦以在宾之位故先酌之也言常敬者在兄斯须少顷之敬在乡人也季子闻之至非由内也季子闻孟子此言故谓之曰敬叔父则敬之敬己之弟则亦敬之是随敬所有则敬在外非由内也公都子曰冬日则饮汤至亦在外也公都子由孟子教之以此乃晓其理故自又以冬夏所饮比喻而晓季子之惑也言冬寒之日则饮汤夏热之日则饮水如是则饮食亦有在外者也盖谓汤水虽异名然得其寒热而饮之者在我之中心然也犹敬叔父敬弟虽有异然而能敬之者在我而已敬在我则敬在心而出之者也安得谓之在外乎季子即下卷所谓季任为任处守者疏公都子曰至懿德正义曰此章指言天之生人皆有善性引而趋之善恶异衢高下自悬贤愚舛殊寻其本者乃能一诸公都子曰至然则彼皆非与者公都子问孟子以谓告子言人之性无有善亦无有不善但在人之所为如何耳或有谓人性可以为善又可以为不善但在上所化如何耳如此故文王武王兴起常以善养人则民人皆好善至幽王厉王兴起常以政暴虐于民则民亦皆好其暴乱或有人又谓人有性善有性不善非在所化廪之于天而已如此故以尧帝之为君而有象之傲为臣以瞽瞍之顽为父而有舜之圣为子以纣为兄之子且以为君而有微子启王子比干之贤为臣今孟子乃曰性皆善是则彼告子与或人之言者皆不是欤故以此问孟子孟子曰乃若其情则可以为善矣至好是懿德孟子言人之乃顺其情则皆可以为善矣是所谓性善也若夫人为不善者非天之降才尔殊也其所以为不善者乃自汨丧之耳故言非廪天才之罪也且情性才三者合而言之则一物耳分而言之则有三名故曰性曰情曰才盖人之性本则善之而欲为善者非性也以其情然也情之能为善者非情然也以其才也是则性之动则为情而情者未尝不好善而恶恶者也其不欲为善者乎而才者乃性之用也而才者上有以达乎天下有以达乎地中有以贯乎人其有不能为善者乎此孟子所以曰乃若其情则可以为善矣乃所谓善也若夫为不善非才之罪也言恻隐之心人皆有之至智也者已说于前矣盖以恻隐羞恶恭敬是非之心人皆有是心也人能顺此而为之是谓仁义礼智也仁义礼智即善也然而仁义礼智之善非自外销铄我而亡之也我有生之初固有之也但人不思而求之耳故曰求则得而存舍而弗求则亡之矣然人所以有善有恶其善恶相去之远或相倍蓰或至于不可计其多少如此之绝远者是不能自尽其性才者也言才无有不能为善者矣但不能尽其才而为之耳故诗•大雅•蒸民之篇有曰上天之生众民有物则有所法则民之秉执其常善故好是美德而已所谓常即善也所谓善即美德也谓美德者即仁义礼智是也孔子常亦云为此诗之人其能知道者也故言有物必有则民之秉彝故好是懿德也然所谓物者即自人之四肢五脏六腑九窍达之于君臣父子夫妇兄弟朋友无非物也所谓则者即仁之于父子义之于君臣礼之于夫妇兄弟信之于朋友也是无非有物则有则也由此观之孟子所以言至此者岂非人性皆善者邪故有物必有则是谓性之善也能秉其彝是谓才也好是懿德是谓情也有物有则民之秉彝好是懿德是能顺其情以为善而才从之者也注纣与微子比干有兄弟之亲正义曰案史记•世家云微子启者殷帝乙之首子而纣之庶兄也又云王子比干者亦纣之亲戚也是知有兄弟之亲矣注大雅•蒸民之诗正义曰此盖尹吉甫美宣王之诗文也疏孟子曰至我口正义曰此章指言人廪性俱有好憎耳目口心所悦者同或为君子或为小人犹麰麦不齐雨露使然者也孟子言是所以勖而进之孟子曰富岁子弟多赖至犹刍豢之悦我口者孟子言丰熟之年凡人之子弟多好善赖善也凶荒之年凡人之子弟多好暴恶然而非上天降下才性与之殊异也而其所以由饥寒之厄陷溺去其良心而为之恶也无他所谓礼义生于富足盗贼起于贫穷是也且譬夫今之大麦也人播种而耰锄之其地高下以同艺殖之时又同浡浡然而生长秀茂至于日至可以收割之时皆熟矣虽有不同为不熟者则是地有肥薄与雨露之不均而人事之所加有不齐也故凡物有同其类者皆相似也何独至于人而疑为不然虽圣人亦则与我同其类者也故龙子之贤人有曰人不知天下人之足而为草屦者我知其人不能为之蒉也蒉草器也其所以为屦皆相似者以其天下人之足则同也故口之于食味人有同耆也然而易牙先得我口之所好者也如使人口于味其性之所好与人殊异有是若狗马之与我不同其形类也则天下何以耆其味皆从易牙所好之味也至于食味天下所以皆期指于易牙者是天下之人口相似也不特口之于味然也惟耳于声亦如是也耳于声天下之人所以皆期指于师旷为知声之妙者是天下之人耳相似也又不特耳如是也惟天下之目亦如是也至于子都者天下之人无有不知其姣好也不知子都之姣好者是无目之人也故曰人口之于味其有所同好者焉耳之于声以其有同听者焉目之于色以其有同美者焉至于心独无所同亦如是乎言人心性亦若口耳皆有同而无异也然人心有所同然者何也是谓理也义也惟圣人者但先得我心之所同然耳故曰理义之有喜悦于我心者如刍豢之味有悦于我口耳盖理出于性命天之所为也义出于道德人之所为也而理义又出于人心所同然也是则天之使我有是之谓命天命之谓性是性命本乎天故为天之所为也天之所为虽妙然而未尝不有理焉如此岂非其理有出于性命者乎人能存其性命而不失之者是所谓有其道德也故为人之所为者也人之所为道德虽妙然而未尝不有义存焉如此则岂非其义有出于人心者乎合而言之则性命道德是为理义虽是理义出于性命道德者耳注麰麦至薄也正义曰释云麰麦大麦也又短粒麦也诗云贻我来麰此盖周颂•思文之篇言后稷配天之诗也硗说文云硗石地名也注易牙为知味正义曰案左传云易牙齐桓公大夫也淄渑二水为食易牙亦知二水之味桓公不信数试始验是易牙为知味者也注师旷为知声之妙正义曰案吕氏春秋云已说在离娄篇首左传杜氏注云晋乐师子野者是也注子都诗云不见子都乃见狂且正义曰案诗•国风•山有扶苏之篇文也注云都世之美好者狂狂人也且辞也笺云人之好色不往睹子都反往睹狂丑之人凡此是知子都为美好者也草性曰刍谷养曰豢正义曰说文云牛马曰刍犬豕曰豢是其解也卷十一下•告子章句上疏孟子曰牛山至之谓与正义曰此章指言秉心持正使邪不干犹止斧斤不伐牛山山则木茂人则称仁也孟子曰牛山之木至惟心之谓与者孟子言牛山之木常为秀美矣然以其为郊国之外也残之以斤斧之伐可以为秀美乎言以其斤斧常伐之则不可为美也虽为斤斧所伐然以其日夜之所长息雨露之所润泽非无萌牙丝蘖生焉柰何萌蘖既生而牛羊之畜又从而牧养于其间是以牛山若彼濯濯无草木之貌也人见其濯濯然无草木以为牛山未尝有材木焉是岂牛山之性无草木哉言牛山之木常有其材木耳其所以无之者但斧斤牛羊从而残灭之矣言虽存在乎人者岂无仁义之心哉然人之所以放去其良心而无仁义者亦如斧斤之伐于牛山之木也是日日而伐灭之可为美材乎言不可为美材也言牛山日夜之所息长草木与人平旦之气其好恶与人相近者不远矣以其牛山日夜所息长草木莫不欲秀茂为美而恶其斧斤牛羊残害之为恶也人之平旦之气尚未有利欲汩之则气犹静莫不欲为之善也而恶为之恶也但人平旦之气则其旦昼之所为利欲有以梏亡之矣平旦则未至于昼旦昼所以为日之中矣且人于平旦之时其气静未有利欲事绪以动之则未必不善矣以其善固存于此时也亦如牛山日夜所长草木无以斧斤牛羊残害之则未必不美矣以其萌蘖生焉而美固己有矣柰何斧斤牛羊又从而残灭之亦若旦昼所为利欲以梏亡之者焉梏手械也利欲之制善使不得为犹梏之制手也梏之反覆其情绪不一则夜于平旦之气不足以存既不足以存而为利欲万绪梏而亡之则其违异于禽兽之行不远矣以其近也人见其为禽兽之行者而为未尝有才性焉是岂人之情为如是哉言非人之情也言人情本欲为善矣其所以终而为者但利欲从而梏亡之矣故苟得其所养无物不长苟失其所养无物不消如牛山苟日夜之所息雨露之所润与平旦之气是得其所养者也是则无物不长矣如牛山苟为牛羊从而牧之与旦昼所为而梏亡之是失所养者也是则无物不消矣孟子又引孔子云操持之则存纵舍之则亡其出入徇物而不有常时莫知其所向之乡惟独心为若是也凡此孟子所以言人心性本善但当有常操而存之者矣注牛山齐之东南山正义曰盖亦以理推之亦自可见故传所谓齐景游于牛山之上是亦知之为齐之山矣疏孟子曰无或至非然也正义曰此章指言弈为小数不精不能一人善之十人恶之虽竭其道何由智哉诗云济济多士文王以宁此之谓也孟子曰无或乎王之不智也至非然也孟子言时人无怪齐王之不智也以其孟子不辅佐之故云之此言虽有天下易生之物如一日温暖以暴之乃十日寒冻以杀之是以未有能生者也虽有能生之者然于我见之亦少矣我自辅佐齐王而退归而奸佞谄谀齐王者至多矣然而我尚如有心欲使王萌而为善是如之何哉孟子言之以此者盖谓吾君不能者是谓贼其君者也所以言时人无或乎王之不智也当辅佐君为之而已孟子辅佐齐王既退而奸佞之臣又陷君于为恶故有激而云此也盖天下易生之物譬齐王以为善也一日暴之喻孟子一人辅之齐王也十日寒之喻奸佞臣之众陷君于为恶也陷君于为恶者如是之众则齐王所以不智也喻未有能生者也今夫譬之弈秋但为技数虽小技如不专一其心致其笃志则亦不得精也是故弈人名秋者通一国皆称为善能弈者也使秋诲其二人弈其一人专心致志唯弈秋之言是听一人虽听之其一心以为有鸿鹄之鸟将至乃思援弓缴矢而射之虽与皆学夫弈秋然亦不若其专心致志者精矣为是弗若之者非谓其智弗若也以其不专心致志而听弈秋之诲故也此所以曰为是其智弗若与继之曰非然也言不然也孟子所以引为比者盖谓齐王如能专心致志惟贤者是听则孰不与王为善乎奈齐王不能专心致志惟贤是听但为奸臣之所谀佞所以如有鸿鹄将至思援弓缴矢而射之者故弗若彼之精而遂不为善矣然则时人亦不可谓齐王不智特当辅之而已然既辅之亦当齐王能专心致志听从之然后可矣孟子所以既退而尚如有萌焉奈何终辅之而齐王奸佞谄谀之众而不能听从为善耳此故以弈秋喻己而以鸿鹄喻奸佞其一以为有鸿鹄思援弓缴而射之喻齐王虽听己之言然不专心致志惟在于鸿鹄耳注弈博也至不得也正义曰按阳货论语第十七之篇云不有博弈者乎而解弈为博也说文云作博局戏也六箸十二棋也古者尧曾作博围棋谓之弈说文弈从升言速两手而执之棋者所执之子围而相杀故谓之围棋称弈者又取其落弈之义也注有人名秋善弈正义曰按传记有云弈秋通国之善弈也有过者止而听之则弈败笙汩之也又云疑首天下之善算也有鸿鹄过弯弧拟问以三五则不知鸿鹄乱之也是亦孟子之言与疏孟子曰鱼至失其本心正义曰此章指言舍生取义义之大者也箪食万钟用有轻重纵彼纳此盖违其本凡人皆然君子则否所以殊也孟子曰鱼我所欲也至失其本心者孟子言鱼之为味我之所欲者也熊蹯之味亦我所欲者也然而鱼与熊蹯二者不可兼得但舍去其鱼而取熊蹯也以其熊蹯之味又有美于鱼也鱼在水之物熊蹯在山之物欲在水不可兼得于在山者在山又不可兼得于在水者故为二者不可兼得也鱼所以喻生也熊蹯所以喻义故曰生亦我所欲也义亦我所欲也然而生与义二者亦不可兼得之但舍生而取义也以其义又有胜于生也如勇士不忘丧其元志士不忘在沟壑有杀身以成仁是皆以义有胜于死也是舍生而取义也然而生亦为我心之所欲其以所欲有甚于生者故不为苟得也死亦为我心之所恶疾者其以所恶有甚于死者故患祸有所不逃辟也如令人之所欲者无有甚于生则凡可以得生者何不用而行之也令人之恶者无有甚于死者则凡可以辟患者何不择而为之也盖可以得生可以辟患者皆是不义也故不为苟得故患有所不辟也者是皆有义也由此言之则生而有不用也是不苟生也则可以辟患而有不为也是不苟为恶以辟患也如此故所欲有甚于生所恶者有甚于死非独贤者有此心也人皆有此心也但贤人能常存之而勿丧亡之耳盖所欲有甚于生者是义也所恶有甚于死者是不义也且以一箪所盛之食一豆所盛之羹得而食之者则养其生不得此而食者则饿而死然而嘑尔叱咄而与之虽行道涂之中凡人且不肯受而食之也如蹴尔践蹋而与之虽乞丐之贱人且以为不洁而不肯受而食也言万钟之禄则不贵辨礼义而受之者虽万钟之多然于我何足为益焉于我何益以其己身不能独食之也己不能独食则为宫室之广美供奉妻妾施与所知之人穷乏者而已如是则乡日不得箪食豆羹则身死尚不受今乃为宫室广美供奉妻妾与施所知之人穷乏者而受为之如此是亦不可以止乎言此可以止而不止者也是谓失其本心者矣是忘其义者矣故本心即义也所谓贤者但能勿丧亡此本心耳注熊蹯正义曰按史记•世家云宰夫胹熊蹯不熟晋灵公怒而杀之裴骃注云服虔曰蹯熊掌其肉难熟注钟量器也正义曰齐大夫晏子云已说在梁惠篇疏孟子曰至而已矣正义曰此章指言由路求心为得其本追逐鸡狗务其末也学以求之详矣孟子曰至而已矣者孟子言仁者是人之心也是人人皆有之者也义者是人之路也是人人皆得而行之者也今有人乃舍去其路而不行放散其心而不知求之者可哀悯哉且人有鸡犬放之则能求追逐之有心放离之而不求追复然而学问之道无他焉但求其放心而已矣能求放心则仁义存矣以其人之所以学问者亦以精此仁义也疏孟子曰至不知类也正义曰此章指言舍大恶小不知其要忧指忘心不向于道是以君子恶之者也孟子曰至此之谓不知类也孟子言今人有第四指为无名之指屈而不信且非疾痛有妨害于为事也如有人能信者则不远秦楚之路而求信之以为恶其指之不若人也且以无名之指为无用之指则耻恶之不若人其心不若人则不知耻恶之是之谓为不知其类者也荀子云相形不如论心同其意也盖云秦楚者以其秦楚相去最为远者也故取为己言指屈尚不远秦楚之路而求信况心即在于己为最近者也尚不能求之耶此孟子所以为不知类者也疏孟子至甚也正义曰此章指言莫知养身而养其树木失事违务不得所急所以诫未达者也孟子言桐梓之木方于可拱把之时人诚欲其生长皆知所以灌溉而养之者至于己之身而不知以仁义之道养之者岂人之爱保其身反不若桐梓之为急哉但人弗思忖之而已故以甚者也宜诫之以此疏孟子曰人之于身至肤哉正义曰此章指言养其行治其正俱用智力善恶相厉是以君子居处思义饮食思礼者也孟子曰人之于身也至于己取之而已矣孟子言人之于一身也无有所不爱也以其兼爱之矣兼所爱则必兼有所养也是则一身之中无有一尺一寸之肌肤不爱焉则亦无有一尺一寸之肌肤不养之也以其兼所爱必兼所养而已然而所以考究其有善其有不善者亦岂有他为哉但亦于一己自取之而已矣所谓颐其大体则为大人从其小体则为小人岂非己自取之谓乎盖孟子但云尺寸之肤者则心在乎中又有居待而言者也且心为一身之君所谓心为天君者也荀子云心居中虚以治五官此之谓也言人既爱尺寸之肤虽心亦在所爱焉既养尺寸之肤虽心亦在所养焉所谓爱养心者亦以仁义之道爱养之而已人之心由人所趋向如何耳故曰所以考其善不善于己取之而已矣体有贵贱至尺寸之肤哉孟子又言人体有贵亦有贱有小亦有大于人之一身合而言之则谓之体自体而言之又有耳目口鼻形心者也以贵大则心为一体之贵者大者以贱小则耳目口鼻形为一体之贱者小者言人之于一体不可务爱养其贱者小者以害其贵者大者也如养其小者则为之小人养其大者则为之大人以其耳目口鼻形五者所好不过利欲而已而心廪于有生之初仁义之道俱存于其间是以养心者为大人君子养耳目口鼻形者以利欲为小人耳故孟子所以有是言也今有场师治场圃者如舍其梧槚之良木而特养其樲枣是为贱场师焉梧桐也槚山楸也樲枣小酸枣也梧槚可以为琴瑟材是良木小酸枣无用之才也是贱木也此所以喻养体不养其贵者而养其贱者也又如养其一指之小而失其肩背之大则为狼疾借乱而不知医治者也此所以比喻养体不养其大者而养其小者也且务饮食之人则人皆贱之者矣无他是为其养小而失去其大也如饮食之人亦无有失其养大则口腹岂但肥长适尺寸之肤为哉言是亦怀仁义之道者也注槚樲枣为桐梓酸枣正义曰说文云梧槚山楸又云楸梓也樲枣小酸枣也是所以案此为之云疏公都子至已矣正义曰此章指言天与人性先立其大心官思之邪不乖越故谓之大人者也公都子问曰钧是人也至何也者公都子问孟子曰世之人皆是人者也或有名为大人或有名为小人者是如之何也孟子曰从其大体为大人从其小体为小人孟子答之曰从事于大体而以仁义养其心是从其大体故谓之大人也从其小体以利欲养其耳目之官是从其小体故谓之小人也曰钧是人也或从其大体或从其小体何也公都子未晓故问之曰既皆是人也或以从养其大体或从养其小体是如之何曰耳目之官至此为大人而已矣孟子又答之曰人有耳目之官不以心思主之而遂蔽于耆欲之物既蔽于物则己亦已失矣己已失则是亦为物而已是则物交接其物终为物引之丧其所得矣惟心之官则为主于思如心之所思则有所得而无所丧如不思则失其所得而有以丧之耳是以天之所与付于我者所以先与立其大者则心是也既与立其大者则小者斯不能夺之矣小者则耳目是也是以为之大人而已矣盖耳目主视听是以为官者也心君主官者也亦谓之官者以其亦主思故亦为官矣荀子云心君也房中虚而治五官者也是以心思之大者而小者不能夺其耳目不为利欲之所蔽兹所以从其大体而为大人也彼小人者以其不思而为利欲所蔽故也疏孟子至已矣正义曰此章指言古修天爵自乐之也今要人爵以诱时也得人弃天道之忌也惑以招亡小人之事也孟子曰有天爵者至终亦亡之而已矣孟子言有所谓天爵者有所谓人爵者仁义忠信四者又乐行其善而不厌倦者是所谓天爵也自公卿大夫者是所谓人爵此孟子所以自解之也自古之人脩治其天爵而人爵自然从之如舜耕于历山乐取诸人以为善而尧自然禅其禄位是脩其天爵而人爵从之者也又如伊尹之徒亦是也今之人修其天爵以要求人爵既得其人爵而又弃其天爵则蔽惑之甚者也如登龙断以罔巿利乞墦间之祭者是其类也此孟子所以指今之人而言也如此者终亦必亡其人爵而已矣是故孟子所以有是言而劝诫之疏孟子曰至文绣也正义曰此章指言所贵在身人不知求膏粱文绣己之所优赵孟所贵何能比之是以君子贫而乐也孟子曰欲贵者人之同心也至文绣也孟子言凡所愿欲其贵者世人所同其心也以其人皆欲之也然而人人有贵只在其己者但不思之耳凡人所贵者非是良贵也良贵者不以爵而贵者是谓良贵如下文所谓仁义广誉者是也且以赵孟晋卿之贵虽为所贵者然而赵孟又能贱之是人之所贵者非为良贵也此孟子所以引而喻也以其赵孟者即晋襄公之臣赵盾者是也是为晋卿然入为晋卿出则为盟主是谓贵矣奈何其贤则不及赵襄其良则不及宣子则所贵特人爵之贵耳如此得无贱耶故曰赵孟之所贵赵孟能贱之也诗•大雅•既醉之篇有云既醉之以酒既饱之以德是言饱乎仁义者也是亦所谓德将于醉之意同谓德则仁义是也言饱乎仁义所以不愿人之膏粱之味乎案礼云公食大夫则稻粱为嘉膳则膏粱味之至珍者也然而不愿人之膏粱则以仁义为膏粱令闻广誉之名声既施饰于身所以不愿人之文绣也案诗以一裳为显服则文绣为服之至美者也然而不愿人之文绣则以令闻广誉为文绣也盖令闻者以其内有仁义之德则人将不特见而善之又有以闻而善之者也故云令闻令誉令善也闻名声而人所闻之也广誉者亦以内有仁义之德则不特近者美喻之而远者又有以美誉焉故云广誉广远大也誉美称也凡此孟子所以教时人之云耳故论君子贫而乐如颜子在陋巷而不改其乐者是之谓也疏孟子至已矣正义曰此章指言为仁不至不反诸己谓水胜火熄而后己不仁之甚终必亡矣为道不卒无益于贤也孟子言为仁胜强于不仁也若水之胜火矣今之为仁者不知反本心而为仁如以一杯杓水而救一车薪之火也火不熄灭则谓水不胜火以为不仁胜仁此又与于不为仁者又甚之也以其有过于不为仁者也是亦终必亡其仁矣且如汤武之至仁然后胜桀纣之至不仁也今之为仁但以转粟移民之为仁而望民多于邻国以羊易牛之仁而欲朝秦楚而抚四夷是若一杯水而望救一车薪之火也此所以终必亡其仁矣此吾孟子所以有激而云疏正义曰此章指言功毁几成人在慎终五谷不熟荑稗是胜是以为仁以其成也孟子言五谷者是天下种之美者也苟五谷不成则不胜荑稗之所奋夫仁者亦天下道之美者也苟为仁不成则不胜不仁之所害故云夫仁亦在乎成之而已矣此章与前章相类亦若齐宣有爱牛之仁而功不至于百姓梁惠有移民之仁而民不加多于邻国是为仁不成之过也五谷已说于前矣云荑稗者即禾中之莁草也疏孟子至规矩正义曰此章指言事各有本道有所隆彀张规矩以喻为仁学不为仁犹是二教失其法而行之者也孟子言羿为善射者其教人射必志在于势势者张弓也张弓以其力分之所至处也言羿虽善射其教人亦必求之于力分之内也大匠为攻木之工者其教诲人为匠必在于规矩规所以为圆之度矩所以为方之度以其规矩为法度之至者也言大匠诲人亦必求之于法度内也羿教人既求之于力分之内则学之者亦必求于力分之内矣大匠诲人既求之于法度之内则学之者亦必求于法度之内矣然必皆求于力分之内者以其力分所不到则射亦末如之何矣法度者亦如是矣此喻人以道教人而学之者亦如此耳如皆不求之于力分之内与法度之内则于道终亦不得矣注羿古之攻射者与匠为攻木之工者正义曰此已说于前矣卷十二上•告子章句下疏正义曰此卷赵氏分为下卷者也此卷十有六章其一章言临事量宜权其轻重以礼为先食色为后若有偏殊从其大者二章言天下大道人病不由不患不能是以曹交请学孟子辞焉三章言生之膝下一体而分当亲而疏怨慕号天是以小弁之怨未足以为愆也四章言上之所欲下以为俗五章言君子交接动不违道享见之仪亢答不差其六章见几而作不俟终日孔子将行冕不及税七章言王道浸衰转为罪人八章言招携怀远贵以德礼义胜为上战胜为下九章言善为国者必藏于民贼民以往其余何观十章言先王典礼万世可遵什一供贡下富上尊十一章言君子除害普为人也十二章言民无信不立十三章言好善从人圣人一概十四章言仕虽正道亦有量宜听言为上礼貌次之困而免死斯为下矣十五章言圣贤困穷天坚其志次贤感激乃奋其意十六章言学而见贱耻之大者教诲之方或析或引凡此十六章合上卷二十章是告子之篇有三十六章矣疏任人至搂之乎正义曰此章指言临事量宜权其轻重以礼为先食色为后若有偏殊从其大者屋庐子未达故譬搂紾也任人有问屋庐子曰礼与食孰重任人任国之人任国之人有问屋庐子曰礼与食二者何者为重曰礼重屋庐子答之以为礼重屋庐子孟子弟子也任人又问色与礼二者孰重曰礼重屋庐子又答之以为礼重曰以礼食则饥而死至必亲迎乎任人又问之曰人若待有礼然后食则饥饿而死不待礼而食者则得其食而不见饥饿必待以礼然后食乎任人意以为不待礼而食也行亲迎婚之礼则不得其妻不待亲迎之礼则得其妻必待亲迎之礼任人意又以为不待亲迎也所谓礼食者案礼云主人亲馈则客祭主人不亲馈则客不祭故君子苟无礼虽美不食焉凡此之谓所谓亲迎者又案礼云夏氏迎于庭商人迎于室周人迎于户凡此是也今任人不知此为重故以食色并而问之屋庐子不能对明日之邹以告孟子屋庐子未有言以答应故不能对任人之问乃明日之邹国以任人此言告于孟子孟子曰于答是也何有至则将搂之乎孟子见庐子不能答此言乃而叹之曰答此之言何有难乎何为不可答也言凡物有常如不揣量其本但齐等其末则虽方寸之木可令高于岑楼岑楼山之锐峰也此乃齐等其末而不量其本之谓也言虽可谓之一带钩之金与一车羽毛之谓哉是亦不揣其本而齐其末之谓也以其揣之以本则方寸之木不能过于岑楼一带钩之金不能重于一车之羽也如不揣其本则取食之重者与礼之轻者比喻之何啻食为重也取色之重者与礼之轻者比并之则何啻为色重也如此是犹积累方寸之木可使高于岑楼积叠一车之羽毛可使重于一钩金也是则任人不揣其本而齐其末也且为不以礼食则饥而死则人谁不以食为重也不亲迎则得妻则人谁不以色为重也故孟子所以于此又教之屋庐子使往应于任人曰紾戾其兄之臂而夺之食则得其食不紾戾之则不得其食则将可以紾戾兄之臂乎逾越东家之墙而牵其处女则得为之妻不牵之则不得为之妻则将可以牵处女乎言不可如是也故以乎言之所谓东家则托此言之矣如谓邻家也然而邻亦有西南北何不言之盖言东则西南北不言而在矣注任国正义曰任薛同姓之国在齐楚之间后亦有案文在孟子居邹之段注岑楼山之锐岭正义曰释云山小而高者曰岑是知岑楼即知为锐岭之峰也曰楼者盖重屋曰楼亦取其重高之意也注云处女正义曰未嫁者也疏曹交至余师正义曰此章指言天下大道人病由之病于不为不患不能是以曹交请学孟子辞焉盖诗三百一言以蔽之曹交问曰人皆可以为尧舜有诸曹交曹君之弟也姓曹名交然曹交问孟子曰凡人皆可以为尧舜二帝有诸否乎孟子曰然孟子答之以为诚如是也交闻文王十尺至如何则可者曹交又言交尝闻文王身长十尺汤王身长九尺今交身亦长九尺四寸但独食粟而已当如之何则可以为尧舜曰奚有于是至是桀而已矣孟子答之曰何有于此言之谓乎言非论身长短之谓也所以为尧舜者是亦为之而已且托今有人于此其力不能举任一匹雏之小是则为无筋力之人也今又曰能举任三千钧之重则为有筋力之人也如是言之则能举乌获千钧之重任者此亦足为乌获之徒而已矣且夫人岂以不能举胜一匹夫之雏小为忧患哉但不为之耳如用力举之则胜矣以言人之所欲为尧舜者岂患其不能为之哉亦但不为之耳且以徐缓而行后于长者是谓之悌顺急疾而行先于长者谓之不悌顺夫徐缓而行者岂凡人所不能如是哉但所不为徐行之矣夫尧舜二帝之道而已子今若身服尧之法服以衣服不越礼口诵尧之法言以其言有法度所行则行尧所行尧所行之迹以其行不淫虐如此是亦为尧之徒矣若子于今身乃服桀非常之服口诵诡懦之言所行乃行桀淫虐之行如此是亦为桀而已矣交得见于邹君至于门曹交闻孟子言至此乃曰交得见邹君可以因而假馆舍愿留止而受业于夫子之门而学于孟子也曰夫道若大路至余师孟子乃答之曰夫道若大路较然易行也岂为难知者哉言不难知也但人病不求之耳子归曹而自能求之而行其道亦不少师也何必愿受业于我孟子所以答之此者盖为曹交欲挟邹君而问是挟贵而问者也是以辞之而已抑亦不屑教诲之谓也注百钧三千斤正义曰已前篇说之矣注乌获有力人也正义曰案皇甫士安帝王世纪云秦武王好多力之士乌获之徒并皆归焉秦王于洛阳举周鼎乌获两目血出六国时人也孟子假是而开辟曹交之蔽而已矣疏公孙丑至而慕正义曰此章指言生之膝下一体而分喘息唿吸气通于亲当亲而疏怨慕号天是以小弁之怨未足以为愆也公孙丑问曰高子曰小弁小人之诗也高子齐人也公孙丑问孟子曰高子有云小弁之诗是小人之诗也孟子曰何以言之孟子又问孙丑以谓高子何以言为小人之诗曰怨孙丑又答之曰为其有怨也曰固哉高叟之为诗也又至为诗也固陋矣高子老孟子称曰叟盖叟长老之称也孟子曰陋哉高叟之谓此诗为小人之诗也今且托以有人于此是为越南蛮人被人弯弓而射之则己见之则但谈笑而道之也此无他是与越人疏也其兄如被人弯弓而射之则己见之必垂涕泪号泣而道之此无他是与兄为亲也小弁之诗其辞有怨是亲亲之故也亲亲仁道也陋矣夫高子之谓此诗为小人之诗也然孟子所以重言之深诮高子不达诗人之意之甚者也曰凯风何以不怨公孙丑再问孟子然则凯风亦孝子之诗也何以独不怨凯风邶风之诗也曰凯风亲之过小者也至五十而慕者孟子又答之曰凯风之诗是亲之过小者也以诗观之有曰有子七人莫慰母心是为亲之过小者也小弁之诗是亲之过大者也以诗观之有曰何辜于天我罪伊何是则怨以责己为亲之过大者也亲之过大而不怨慕之是益疏其亲也亲之过小而怨之是怼其亲也是谓父母不可以矶激之者也是亲之过大者以其幽王信褒姒谗言疏太子宜臼之亲非特放之又将以杀之是以小弁为太子之傅作焉而着父之过为大者也亲之过小者以其先王制礼夫死妻稚子幼然后其妻始与适人今七子之母则非稚齿子幼者也乃反不安其室而欲去嫁是以凯风美孝子以着母之过为小者也故曰益疏其亲而不怨慕之者是不孝者也谓父母不可激之者是亦不为孝也云矶者盖矶激也若微切以感激之以几谏者也譬如石之激水顺其流而激之耳今乃谓亲之不可几谏安得谓孝子乎所以云愈疏不孝也不可矶亦不孝也又引孔子有云舜其为至孝者耳以其但亦五十之年尚能慕亲矣孟子又引以此盖谓至孝则当怨慕之也然则小弁之怨安得谓为小人乎宜高子所以见诮于吾孟子矣注伯奇仁人而父虐之至何辜于天正义曰按史记云幽王嬖爱褒姒姒生子伯服幽王欲废太子太子母申侯女而为后后幽王得褒姒爱之欲废申后并去太子宜臼以褒为后以伯服为太子后立为平王者是宜臼者也以此推之则伯奇宜臼也故小弁之诗注云幽王娶申女生太子宜臼又娶褒姒生子伯服立以为后而放宜臼将杀之故也注凯风至小弁曰行有死人尚或墐之正义曰凯风美孝子之诗也云莫慰母心者注云慰安也言有子七人无以安母之心也云行有死人尚或墐之者注云墐路冢也笺云相视投掩之行道也视彼人将掩兔尚有先驱走之者道中有死人尚有覆墐之成其墐者言其心所不忍也疏宋巠至何必曰利正义曰此章指言上之所欲下以为俗俗化于善久而致平俗化于恶久而致倾是以君子创业慎其所以为名也宋巠将之楚孟子遇于石丘曰先生将何之宋巠宋国之人姓宋名巠孟子尊老之曰先生宋巠将欲往楚国孟子相逢于石丘之地石丘则宋国地也孟子乃问之曰先生将何往曰吾闻秦楚构兵至我将有遇焉宋巠答孟子曰我闻秦楚二国交兵我将见楚王说而罢之如楚王不悦我说我将又见秦王说而罢之秦楚二王我将有所得从其志也曰轲也至将何如孟子敬宋巠故自称名曰轲也请无敢问其详悉愿闻其指意说之将如何说之曰我将言其不利也巠答之曰我将说之以言其兴兵之不利也曰先生之志则大矣至何必曰利孟子又答之曰先生之志则诚为大矣先生之名号则不可用也先生今以利说秦楚二王秦楚二王悦于利是必罢三军之众万二千五百人为军三军之众乃三万七千五百人也如此是三军之士卒乐罢兵而悦利也为人臣者苟怀抱其利以奉君为人子者又怀抱利以事其父为人弟者又怀抱利以奉其兄是则君臣父子兄弟终皆亡去仁义之道特怀利以相接待君臣父子兄弟皆以利相接待然而不身亡者未之有也言必亡其身矣先生将以仁义之道说秦楚之王秦楚之王悦从仁义而罢去三军之众也如此是三军之士卒乐罢兵而悦从于仁义也为人臣者怀抱仁义之道以奉其君为人子者怀抱仁义之道以奉其父为人弟者怀抱仁义之道以奉其兄是则君臣父子兄弟乃去其利而抱仁义相接待也既怀抱仁义而相接待则父父子子君君臣臣兄兄弟弟如此则不为王者未之有也言如此则可以为王矣何必曰利以说之乎盖为利则其害至于亡身为仁义则其利至于王故曰何必曰利也此孟子所以持仁义之道教宋巠事其秦楚讥其欲以利说秦楚也注宋巠宋人名巠正义曰案荀卿•非十二子云不知壹天下建国家之权称曾不足以容辨异悬君臣然而其持之有故其言之成理足以欺惑愚众是宋钘也杨倞云宋钘宋人与孟子尹文子彭蒙慎到同时孟子作宋巠巠与钘同口茎反是也疏孟子居邹至平陆正义曰此章指言君子交接动不违礼享见之仪亢答不差是以孟子或见或否各以其宜者也孟子居邹至而不报言孟子居处邹国季任为任国居守者也以其任国之君朝会于邻国季任为居守其国也季任为居守以币帛之礼以交孟子孟子受而不答孟子为齐卿相之时居处于平陆齐之下邑储子为齐相以币帛交孟子孟子亦受之而不答他日由邹之任至不见储子言孟子异日自邹之任国乃见其季子自平陆往齐国乃不见储子屋庐子喜曰至为相与屋庐子见孟子于此二人见与不见故喜而言曰连于今日得间隙与夫子为语矣故问孟子曰夫子往任国乃见季子往齐国乃不见储子是为其储子为齐相故欲轻之欤曰非也至为其不成享也孟子答之曰非为其为相故不见而轻之耳以其尚书•洛诰篇有云享多仪言享见之礼多仪法也如仪不及享献之物是曰不享以其无仪法虽有物以享之但亦如不享耳惟在上者不役使下之志于享也是以我不见储子者为其仪不及物不成享也我所以受之币而不见答也屋庐子悦至得之平陆屋庐子已晓故闻孟子言而喜悦或人见屋庐子故问之曰此洛诰云是何之谓屋庐子答之曰季子以其守国故不得越境亲至邹国见孟子故但以币交孟子孟子所以往而见答也储子为齐相得循行国中可以亲至平陆见孟子然以不亲见之但亦以币交之是其不尊贤者也是所谓仪不及物为不成享也孟子所以之齐故不见而答之也注任薛之同姓正义曰案鲁隐公十一年左传云滕侯薛侯来朝争长公使羽父请于薛侯曰周之宗盟异姓为后寡人若朝于薛不敢与诸任齿杜预云薛任姓也齿列也是知薛与任为同姓也注尚书•洛诰篇云正义曰此篇召公既相宅周公往营成周使来告卜作此洛诰之篇也孔安国云既成洛邑将欲成王告以居洛之义也云享多仪至惟不役志于享者案安国传云奉上谓之享言奉上之道多威仪威仪不及于礼物惟曰不奉上人君惟不役志于奉上则凡人化之惟曰不奉上矣疏淳于至不识也正义曰此章指言见机而作不俟终日孔子将行冕不及税庸人不识课以功实淳于虽辨终亦屈服正者胜也淳于髡曰至固如是乎淳于髡齐国之辨士也淳于髡问孟子曰先名实者为人也后名实者自为也言名生于实者也有功利之实斯有功利之名进而治国济民则名利在所先故先名实者为人退而独善其身则功利在所后故后名实者为自为今夫子尝处于三卿之中而名实未加及于上下而去之仁人固肯如是乎髡之意以为仁人必不如是也故以此讥之盖名实未加于上下以其上无以辅佐君而治国下无以惠泽而济于民也孟子曰至其趋也者孟子乃答曰居臣下之位不肯以贤而奉事不肖者是伯夷也所谓伯夷非其君不事是矣五就于汤五就于桀者是伊尹也所谓何事非君治亦进乱亦进是矣不耻恶污君不辞小官者谓柳下惠也所谓尔为尔我为我尔焉能浼我哉阨穷而不悯遗佚而不怨是矣此三子者虽进退之道不同然其所履则一而已一者何也髡又问孟子所谓其趋一者是何也曰仁也君子亦仁而已矣何必同孟子又答曰其一者是一于仁也言三子进退行止皆一于仁也伯夷之仁则见于必退以为清伊尹之仁则见于必进而为任下惠之仁则见于不必进亦不必退而为和如此则君子进退行止亦履仁而已何用同其进退行止然后为仁也孟子所以引此三子而喻者盖谓之去齐是亦伯夷之清者也是亦有仁而已故以是答淳于髡曰鲁缪公之时公仪子为政至无益于国也髡又曰鲁缪公之时公仪休为执政之乡泄柳孔伋为师傅之臣而鲁国为敌国所侵削益甚如此是贤者不能拯救之是贤者无所益于国家也曰虞不用百里奚而亡至何可得欤者孟子又答之曰虞君不能信用百里奚而亡其国秦缪公任用之而得为霸是则不能用贤则国亡矣何特止于见削欤故曰削何可得欤盖百里奚知虞公之不可谏而去之秦而穆公释其囚授之以国政号曰五羖大夫是其事也又说于万章首卷之末详矣曰昔者王豹处于淇上至识之者髡又曰往日卫之善讴咏者王豹居于淇水而西河之人皆善讴齐之善讴咏者绵驹居于高唐而齐右之人皆能善歌凡此是皆以讴相尚故然也齐之二大夫华周杞梁皆死于戎事其二人妻哭哀城为之崩国俗化之而皆效其哭是以如此歌哭者尚能变化其俗则有诸中必见于外如无其功者髡未曾见之也如此是故无贤者也有贤者则髡必知之矣淳于髡所以又言之此者以其不知缪公不能师公仪休泄柳子思三子之道徒疑之以为不贤又以此明孟子名实未加于上下而去之亦若是矣故引而言之复讥于孟子淇水河西高唐齐右皆地名也曰孔子为鲁司寇至众人固不识也孟子又答曰孔子尝为鲁国司寇之官不得用其道从鲁君祭于宗庙当赐大夫以胙燔肉且不至孔子孔子遂反归其舍未及脱祭祀之冕而适他国不知孔子者以谓孔子不得燔肉故为此而行也其知孔子者以谓为君无礼乃欲以微罪行微罪以其孔子为司寇大夫之官凡有祭则大夫之党党从君祭既从祭之礼有不备所以有罪矣然则君子之所为者庸众之人固不能识而知也孟子言此者又有以讥诮髡也意谓吾之去齐是亦君子之道也岂淳于髡所识也注淳于髡至然也正义曰案史记•列传云淳于髡者齐之赘婿也长不满七尺滑稽多辨数使诸侯未尝屈辱齐威之时喜隐好为淫乐长夜之饮酒不治委政于卿大夫百官荒乱诸侯并侵国且危之左右莫敢谏淳于髡曰国中有大鸟云云文恐烦更不具述注髡曰鲁缪公至贤为正义曰云公仪休为执政之卿者案史记云公仪休鲁博士以高弟为鲁相奉法循理无所变更百官自正使食禄者不得与下民争利受大者不得取小汉书曰公仪子相鲁之其家见织帛怒而出其妻于舍而茹葵愠而拔其葵曰吾以食禄又夺园夫织女利乎是公仪休执政之事也云子柳泄柳也檀弓云子柳郑注云子柳鲁敬仲皮之子子硕兄也子思孔伋已说于前矣注孟子云百里奚去国至贤也正义曰云百里奚所去国亡所在国霸者即经所谓知虞之将亡而先去之相秦而霸其君是也云何但得削者如杨子云或人问鲁用儒而削雄曰鲁不用真儒故也如用真儒无敌于天下安得削亦是意也注王豹卫之善讴至知之正义曰王豹卫之善讴者注案卫诗以淇水在卫地说文云淇水出河内其北山东入河又晋世家云晋西有河西与秦接境北边翟东至河内是也竹竿硕人皆卫国之诗也云高唐齐西邑案齐庄公元年晋伐齐至高唐杜氏曰高唐在祝阿县西北是也云华周华旋也杞梁杞殖也二人齐大夫案鲁襄公二十三年齐庄公旋自晋不入遂袭莒杞梁华旋载甲夜入宿于莒郊明日先遇莒子于蒲侯氏杜注云近莒之邑也莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼓之从而伐之获杞梁莒人行成齐侯归杞梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸室杜注云杞梁杞殖也华周即华旋也或云齐庄公袭莒逐而死其妻孟姜向城而哭城为之崩注孔子为鲁贤臣从鲁君而祭于宗庙燔肉不至者正义曰案孔子世家云鲁定九年孔子为中都宰一年四方皆则之由中都宰为司空由司空为大司寇定公十三年季氏将堕费十四年孔子由大司寇摄行相事有喜色门人闻君子祸至不惧福至不喜孔子曰有是言也于是诛大夫乱政者少正卯齐人归女乐定公有怠政事子路曰夫子可以行矣孔子曰鲁今且郊如致燔于大夫则吾犹可止于是不致燔俎于大夫孔子遂行宿于此此鲁国之南地也王肃曰燔祭肉也孔子因适卫矣卷十二下•告子章句下疏孟子至罪人也正义曰此章指言王道浸衰转为罪人孟子伤之是以博思古法匡时君也孟子曰五霸者三王之罪人也至五霸之罪人也者又至今之诸侯之罪人也孟子言齐桓晋文秦缪宋襄楚庄五霸者乃为夏禹商汤周之罪人也今之诸侯谓孟子时之诸侯乃为五霸者之罪人也今之大夫亦谓孟子时之大夫乃为今之时诸侯之罪人也自天子适诸侯至三王之罪人也者此一段是孟子自解五霸为三王之罪人也天子适诸侯曰巡守至助不给已说在惠王篇言入其疆谓古天子行巡守之礼巡诸侯所守之地至入其诸侯疆境见其土地开辟而不芜田野耕治而不荒又能养其耆老尊敬贤者有俊杰之才能在位行政事如此则有庆赏以其庆赏益其地也入其封彊见土地荒芜而不开辟又遗弃其耆老失其贤人惟以掊克多取聚敛之臣在其位以残民如此则有责让不特责让之又其一不朝觐述所职则贬损其爵至二不朝则削减其土地以至三不朝则命六师以移易其位也以其不能保安社稷也是故天子于诸侯有其罪则讨而不行兵征伐诸侯之于诸侯则行兵征伐而不讨盖彼有罪而布令陈辞以责之是谓讨也彼有罪而用兵行师以加之是谓伐也且五霸者牵率诸侯者也故曰五霸者三王之罪人也以其五霸擅自专权不待天子钖之弓矢然后征钖之鈇钺然后杀者也特牵率诸侯以伐诸侯而已是则岂非三王之罪人欤故齐桓率诸侯以伐蔡晋文率诸侯以灭曹秦缪率诸侯以伐晋宋襄率诸侯以伐楚楚庄率诸侯以伐陈是搂诸侯以伐诸侯者也五霸桓公为盛至五霸之罪人也此一段是孟子自解今之诸侯乃五霸之罪人也言齐桓公为五霸最盛者也以其土地之广甲兵之众强制诸侯惧其未尽从己也于是期约诸侯为葵丘之会葵丘杜预曰陈留外黄县有葵丘鲁地也诸侯皆束缚其牲但加载书而不复歃血歃血歠血也言不敢负桓公之约也桓公于是初命之曰诛不孝言所诛在不孝矣无易树子言世子已立更不得擅自变易也无以妾为妻言不得以爱幸之妾而立嫡妻也其再命之曰尊贤育才以彰有德言贤者当尊之于朝以崇其才德者当养之于学以成其德是所谓以彰明有德者也其三命之曰敬老慈幼无忘宾旅言当敬重其耆老慈悯其幼少又当无忘忽其宾客羁旅其四命之曰士无世官不得兼摄其职也以其一官不专则一事不举也取士必得言所取之士必得其贤不得使之群小殽乱之也无专杀大夫言大夫有罪者当皆请命于天子而诸侯不得专杀之也其五命之曰无曲防言不得曲防其水以专利也当通水利而防鄣之而已无遏籴言不得遏止谷籴不通于邻国也无有封而不告言不得有私自封赏而不告于天子也五命之后于是又布告之曰凡我同盟会盟之人自今既盟誓之后言当归于交好无更构怨也然今之诸侯皆犯此桓公之五禁故曰今之诸侯五霸之罪人也五禁即五命是也长君之恶至今之诸侯之罪人也者此一段孟子自解今之大夫为今之诸侯罪人者也盖自诸侯之下皆为大夫者也言君有恶命臣长益而宣布之其罪犹小以其但不能距逆君之命也君之恶未着而为之臣乃谄媚逢迎而导君为非故曰其罪大以其有以启之也然今之大夫皆有以迎君之恶而启之故曰今之大夫今之诸侯之罪人也注五霸至者也正义曰云齐桓晋文至楚庄五者今案史记•诸侯年表云周庄王十二年齐桓公小白即位周釐王三年始霸会旅诸侯于甄周惠王二十三年诸侯伐郑周襄王元年夏会诸侯于葵丘天子使宰孔赐胙命无拜襄王九年卒是桓公自釐王三年始霸至卒凡得四十三年晋文公重耳自周襄王十六年即位是为霸五年率诸侯以伐曹襄王二十四年薨即位凡得九年而已宋襄公兹父自周襄王三年即位十三年伐楚十四年死泓战是岁襄王十五年矣秦缪公任好自周惠王十五年即位二十八年会晋伐楚朝周是岁周襄王二十年三十五年伐晋报殽败于汪三十九年卒以人从死是岁襄王三十一年矣楚庄王侣自周顷王六年即位十三年伐陈十六年率诸侯诛陈夏征舒立陈成公午三十三年薨是岁周定王十六年矣云夏禹商汤周文武说于前矣注齐桓至罪人也正义曰云与诸侯会于葵丘案鲁僖公九年左传云夏会诸侯于葵丘寻盟且脩好礼也秋齐桓盟诸侯于葵丘曰凡我同盟之人既盟之后言归于好是之谓也是岁所谓周襄王元年矣云诛不孝者如卫世子辄拒其父蒯聩楚世子商臣弑其父凡此之类是不孝者也云无易其世子者如晋献公立奚齐以易申生是易世子者也云无立爱妾为嫡者正妃曰嫡也如晋献公于骊姬是以爱妾为嫡也云尊贤育才者如南有嘉鱼之诗云太平之君子至诚乐与贤者共之也菁菁者莪之诗云乐育才也凡此是尊贤养才之意也云敬老爱小恤矜寡孤如周礼•大司徒之职云以保息六养万民一曰慈幼二曰养老孟子曰文王发政施仁必先鳏寡孤独是其旨也云宾客羁旅无忽忘也周礼•太宰职云以礼待宾客之治是不忘宾客也孟子曰关巿讥而不征是不忘忽羁旅也云仕为大臣不得世官乃得世禄者如鲁有臧孙氏仲孙氏叔仲氏季孙氏晋有狐氏赵氏荀氏却氏栾氏范氏齐有高氏国氏崔氏卫有甯氏孙氏是皆世官之类也孟子曰文王治岐士者世禄是世禄之谓也云无旷庶僚者孔安国云僚官也旷空也尚书注云无旷庶官天工人其代之位非其人为空官言人代天理官不可以天官私非其人亦具官而事无摄则为非礼孔子曰管仲官事不摄焉得俭所以讥诮之矣云取士必得立之无方者如桓公取管仲于贼国汤立贤无方是矣若晋奚齐之于里克陈灵公于夏征舒是取士不得矣云不得以私怒行戮者如文公六年左传云贾季怨阳子之易其班而知其无援于晋乃使续鞠居杀处父成公八年晋杀其大夫赵括十五年宋杀其大夫山十六年楚杀其大夫公子侧是也凡此之类春秋书之四十有七是专杀大夫也云无敢违王法而以己意私设防禁者然而此意亦通义矣奈何据其下文曰遏籴则无曲防是为无曲防障其水以专利者也故先王制畎遂沟洫所以为此矣是齐桓会诸侯于阳谷公羊以为障谷会诸侯于葵丘谷梁以为无壅泉凡此可见矣云无止籴如秦饥晋闭之籴是也云无以私恩擅有封赏如成公十八年楚取彭城以封鱼石是也凡此五命案左传文则曰凡我同盟之人既盟之后言归于好而不及五命案公谷梁述葵丘会有云无遏籴无易立子无以妾为妻无使妇人与国事无壅泉而不及诛不孝尊贤育材士无世官官事无摄取士必得无专杀大夫无有封而不告案公羊述桓公阳谷之会则云无障谷无贮众无易立子无以妾为妻而不及无使妇人与国事其详略与此不同盖所以相终始而已又案春秋凡书诸侯会有四十九而齐桓十有八焉内臣会凡二十有六而齐居四焉书外相会凡十有三而齐居六焉案史记云兵车之会三乘车之会六孔子曰桓公九合诸侯一匡天下谷梁传云衣裳之会十有一范注云十三年会北杏十四年会鄄十五年会邮十六年会幽二十七年又会幽僖公元年会柽二年会贯三年会阳谷五年会首戴七年会甯九年会葵丘凡十一会也疏鲁欲使慎子至而已正义曰此章指言招携怀远贵以德礼既其用兵庙胜为上战胜为下明贱战者也鲁欲使慎子为将军慎子名滑釐善用兵者也鲁国遂欲使慎子为将军战斗孟子曰不教民以仁义之道而用之战斗是谓殃祸以残害民也故好战而殃祸残害其民者不容于尧舜二帝之世也以其尧舜之世民皆仁义但如四凶者则诛戮之是不容殃民者也今欲使慎子为将军虽为鲁一战而遂取南阳之地然且犹不可况有不胜者乎慎子勃然不悦曰此则滑釐之罪也慎子见孟子此言乃勃然变颜而不悦而愤之曰此言则滑釐所不知也故自称名为滑釐是以因知滑釐为慎子名也曰吾明告子至于仁而已孟子乃与之曰我分明告子以其不可之意也且天子之地方员千里不阔千里则其中无可以待诸侯诸侯之地方阔百里不阔百里则其中无以守宗庙之典籍典籍常籍法度之文也谓先祖之典籍也周公之封于鲁也其地为方阔百里者也非其地不足而俭用于百里然亦不敢纵欲以败王制也太公之封于齐亦然今鲁国方百里之地有五以其方五百里者也子今且以为有王者兴作则此鲁国之地在所损之中乎在所益之中乎言必在所损也是则徒务战斗取彼以与此也是则仁者且不肯为而战斗杀人以求广土地乎注慎子善用兵至南阳也正义曰案史记慎到赵人也学黄老道德之术着十二篇徐广曰今慎子刘向所定有四十六篇墨子云公输子意不过欲杀臣杀臣宋莫能守可攻也然臣之弟子滑釐等三百人已持鲁国之器在宋城上而待楚寇也虽杀臣不能绝也于是楚王曰善哉吾请无攻宋城矣是慎子即慎到矣荀卿•非十二子篇注云慎子与宋钘孟子同时是也墨子之云则又知是为善用兵者矣云山南曰阳岱山之南谓之南阳者案尚书•禹贡岳阳孔安国云山南曰阳岱山即太山在齐国之南者也周公封于鲁太公封于齐案周礼上公之地五百里齐鲁是为上公之封则百里实封之五百里兼附庸之地也今鲁方百里非兼附庸也安诗自广而已礼记曰周公封于曲阜百里史记云周封伯禽于鲁四百里太公于齐兼五侯地是皆臆说不足取信也疏孟子至居也正义曰此章指言善为国者必藏于民贼民以往其余何观变俗移风非乐不化以乱齐民不知其善也孟子曰至不能一朝居也孟子言今之世为臣而奉事君者皆曰我能为君广辟土地充实府库以其皆掊克之人也今之所谓忠臣良臣者皆古之先王治世所谓为残贼民者也孟子于此又言君既不趋向慕于道其心之所之又不志于仁是为恶也而为臣者又掊克聚敛而求富之是如富于夏桀之君也又且曰我能为君期与敌国战斗必能胜如此是今之所谓良臣即古之所谓民贼者也君既不向慕道不志于仁而为臣者又求为之强战斗于敌国是辅桀也若犹用今之不善之道又不能变更今之世俗如此者虽与之以天下亦且不能自安一朝之间以居其位也是以孟子于鲁欲使慎子为将军所以深辟之也疏白圭至小桀也正义曰此章指言先王典礼万世可遵什一供贡下富上尊裔土简惰二十而税夷狄有君不足为贵圭欲法之孟子斥之以王制者也白圭曰吾欲二十而取一何如白圭周人也白圭言于孟子曰我今欲省赋利民但二十中而税一如之何孟子曰子之道貉道也万室之国一人陶则可乎孟子欲辟之故与之曰子以二十而税一之道乃荒服北裔貉之道也故托喻以问之曰万家之国但以一人陶瓦器而供使用则可乎否乎曰不可器不足用也白圭答之曰一人陶器而供万家之国则器不足用也是为不可也曰夫貉五谷不生至大桀小桀也孟子又与之言曰夫貉居于北方其地寒燥而五谷不生长惟黍为熟于寒燥故生之又以其无中国之城郭宫室又无宗庙祭祀之礼又无币帛饔飧之费又无百官之众供赡朝食曰饔夕食曰飧如此无有费用供赡故于貉但二十而税一亦足给也今居中国之地如去人伦之叙使无君子之道如何为可乎然而陶器之少且尚不可以为供国之用况于国而无君子之道乎且自尧舜二帝以来皆以什一而税也今欲轻于尧舜什一之道而欲二十而取一则夷貉为大貉而子为小貉也如欲重于尧舜什一之道而过于什一则夏桀为大桀而子为小桀也以其桀暴于赋敛者也此孟子所辟之白圭也注曰圭周人也正案班固志货殖传云白圭周人也当魏文侯时李克务尽地力而白圭乐观时变故人弃我取人取我与能薄饮食忍嗜欲节衣服曰吾治生与伊尹吕尚之谋孙吴用兵商鞅行法是也又公羊传曰古者什一而籍古者易为什一而籍什一者天下之中正也多乎什一大桀小桀寡乎什一大貉小貉什一者天下之中正也什一行而天下颂声作矣何休云多取于民比于桀蛮貉无百官制度之费税薄谷梁云古者什一而籍孟子曰夏氏五十而贡殷人七十而助周人百亩而彻凡书传云什一者众矣杜预曰古者公田之法十取其一谓十亩内取一旧法既以十亩取一矣春秋鲁宣公十五年初税亩又履其余亩更复十取其一乃是什取其二故鲁哀公问有若曰二吾犹不足如之何其彻也周礼•载师云凡任地近郊十一远郊二十而三甸稍县都皆取过十二漆林之征二十而五彼谓王畿之内所共多故赋税重诸书所言什一皆谓畿外之国故郑玄曰云什一而税谓之彻彻通也为天下之通法言天下皆什一耳不言畿内亦什一也孟子云方百里为井井九百亩其中为公田八家皆私百亩同养公田公事毕然后敢治私事郑玄云诗笺云井税一夫其田百亩则九而税一其意又异于汉•食货志云井田方一里是为八九家共之各受私田百亩公田十亩是为八百八十亩余二十亩为庐舍然而诸儒多用孟子为义如孟子所言则家别一百一十亩是为十外税一也是为郑玄有异于此也又孟子对滕公请野九一而助国中什一使自赋郑玄周礼•匠人注孟子此言乃云是邦国亦异外内之法则郑玄以为诸侯郊外郊内郊其法不同郊内十一使自赋其一郊外九而助一是为二十而税一故郑玄又云诸侯谓之彻者通其率以十一为正郊内郊外相通其率为十税一也杜预直云十取其一则又异于郑惟谓一夫百亩以十亩归公赵注不解夏五十殷七十而助助七亩好恶取于此郑注考工记云周人畿内用夏之贡法邦国用殷之助法也疏白圭至过矣正义曰此章指言君子除害普为人也白圭壑邻亦以狭矣是故贤者志其大者远者也白圭曰丹之治水也愈于禹丹圭名也赵注所以知其为圭字也孟子与之曰子此言有过谬矣夫大禹之治水因水道而疏通归于海也此故禹以四海为沟壑以受其水害故当时民皆得平土而居之今吾子以邻国为壑以受害而又有逆其水道且逆水者所以谓之洚水谓洚水即洪大之水也是为仁人之所恶之也今子如是乃云有愈于大禹是吾子之过谬矣白圭云所以言此者是又不知大禹不自满假不自伐之谓也于禹治水之功是又白圭未得禹万分之一也宜其孟子辞而辟之以为过谬者矣抑亦不思天下有溺者由己溺之谓也疏正义曰此章指言论语曰自古皆有死民无信不立重信之至者也孟子言君子之道如不以信为主则君之道恶乎执言执君子之道特在乎信也亮信也然言亮而不言信者盖亮之为义其体在信其用在明君子之道惟明为能明善在信为能诚身不明乎善不能诚其身矣是则君子不亮又恶乎执欤以其诚也者择善而固执之者也故论语云自古皆有死民无信不立是重信之至也疏鲁欲至得乎正义曰此章指言好善从人圣人一概禹闻谠言答之而拜訑訑吐之善人亦逝善去恶来道若合符诗曰雨雪漉漉见见聿消此之谓也鲁欲使乐正子执政故言于弟子曰我闻鲁欲使乐正子为政遂喜而不寐以其乐正子将得行其道也公孙丑曰乐正子强乎至曰否公孙丑见孟子此言以为喜而不寐乃问孟子曰乐正子有强力胜乎曰否孟子答无以力胜也公孙丑问有智虑能善谋乎曰否孟子又答之曰无用智虑谋也公孙丑又问曰有多闻见识乎曰否孟子又答曰无多闻见识也然则奚为喜而不寐曰其为人也好善孟子曰乐正子为人能好善言故为之喜也好善足乎又问言乐正子但好善言足以治国乎曰好善优于天下至可得乎孟子与之曰能好善言足优为于天下也而况鲁国乎夫人苟好善则四海之内有善言之士皆得不远千里而来告之也苟不能好善则四海之内人将曰彼人之讠詯足其智不好善言我既已知之如此则訑訑之人发声音形颜色以距止人于千里之外是则善言之士既止于千里之外而不来告之则谗恶谄佞面从之人至矣然而与谗恶谄佞面谀之人居国欲使之治尚可得乎言不可得而治也庄子云好言人之恶以为谗希意导言以为谄不择是非而言以为谀注乐正子克正义曰已说于前矣注闻善言虞舜是也正义曰孟子曰舜闻一善言见一善行若决江河沛然莫之能御是之谓也注禹闻谠言答之以拜至此之谓也正义曰禹闻善言则拜尚书谠言说于前矣诗曰雨雪漉漉见见曰消者此盖角弓之诗文也注云见日也漉漉雨雪之盛貌疏陈子至己矣正义曰此章指言士虽正道亦有量宜听言为上礼貌次之困而免死斯为下矣备此三科亦无疑也陈子曰古之君子何如则仕陈臻问孟子古之君子何如则可进为之仕孟子曰所就三所去三孟子答之曰古之君子为仕所去就有三也下文孟子解之者是也自迎之致敬至死而已矣是解所去就有三矣言国君迎接之致其敬以有礼言将行用其言也则就而仕之是所谓行可之仕也如礼貌接之以礼又有乐贤之容未衰而言弗得行也则当退而去之以其为道而仕道不行则去矣其次国君虽未行用其言然而接之致敬以有礼则就而仕之是所谓际可之仕也及其国君接之不以礼又无乐贤之容是其礼貌衰也是则退而去之以其为礼而仕礼既衰则去矣其下朝旦无以食夕昏又无以食以至饥饿困乏不能出其门户国君闻之乃曰吾大为之君者不能使之得行其道又不能听从其言而使饥饿于我之土地吾羞耻之也如此国君有以周赐之亦可以受之而不辞也无他免其饿死而已矣以其为贫而仕是公养之仕也是以昔之孔子去就如是此孟子答陈臻之问所以执此而详悉告之疏孟子曰至安乐也正义曰此章指言圣贤困穷天坚其志次贤感激乃奋其虑凡人佚乐以丧知能贤愚之叙也孟子曰舜发于畎亩之中至死于安乐也者孟子言舜初起发自历山亩亩之中而尧禅其位傅说筑于傅岩之间而高宗举之为相胶鬲鬻贩于鱼盐之中而商文王举为贤臣管仲为士官之囚而桓公举为相国孙叔敖隐遁于海滨而楚庄王举为令尹百里奚亡虞归秦而隐于都市秦缪公任之以为相故天欲降其大任与之卿相之位于此六人也必先所以如是苦楚其心志劬劳其身已饿其体使之焦枯疫瘠其皮肤又使其身空乏无资财所行不遂而拂戾其所为又所以惊动其心坚忍其性曾益其素所不能而已又言人常以过谬然后更改而迁善困瘁于心而无所通则其操心也危横塞其虑而思虑无所达而后乃能兴作其大憔悴枯藁之容而验于色而后有吟咏叹息之气而发于声则人见其色闻其声而后喻晓其所为矣又言国君者入于国内无大夫循守其职而为之法家又无辅弼谏诤之士出于国外则无强敌之大国为危难之警如是者其国未为不丧亡矣故曰国常亡如是则然后因而知人以忧患谋虑而生以安乐怠慢而死也故曰生于忧患而死于安乐也注舜耕历山至不能行正义曰自舜耕历山至缪公举之以为相也是皆案史记之文也注若屈愿憔悴与甯戚商歌桓公异之正义曰案史记屈原名平与楚同姓事怀王为三闾大夫王甚任之上官大夫与之同列争宠而心害其能因谗之王怒而疏平复逐放之平乃游江滨被发行吟泽畔颜色憔悴形容枯藁时有渔父钓于江滨怪而问之曰子非三闾大夫乎何故至此原曰举世混浊而我独清众人皆醉而我独醒渔父曰圣人不凝滞于物与世推移举世皆浊何不混其泥而扬其波众人皆醉何不啜其糟而餔其醨原曰吾闻新沐者必弹冠新浴者必振衣谁能以身察察受物之汶汶者乎宁赴常流而葬鱼腹中耳遂作长沙之赋怀石自投汨罗以死后百余年贾谊为长沙王大傅过湘投书以吊之甯戚角歌者案三齐记云齐桓公夜出迎客甯戚疾击其牛角高歌曰南山粲白石烂生不遭尧与舜禅短布单衣适至骭从昏饭牛薄夜半长夜曼曼何时旦桓公乃召与语说之遂以为大夫疏正义曰此章指言学而见贱耻之大者激而厉之能者以改教诲之方或折或引同归殊途成之而已孟子言教人之道非特一术耳以其多有也我之所以于不絜人之行而不教之者此亦我有以教之也以其使彼感激自勉修为之而已是以亦为教诲之者也盖谓教亦多术者有君子之五教或三隅不反则不复也或叩两端而竭于鄙夫或渎则不告或谓子之归求有余师或为挟贵而不答是教之多术矣卷十三上尽心章句上疏正义曰前篇章首论告子之言性此篇章首以论尽心盖以情性有主于心故次之以尽心也言尽己之心与天道通是道之极者故孟子七篇所以终于尽心也此篇凡八十四章赵氏分成上下卷此卷即有四十五章而已一章言尽心知性二章言为仁由己富贵在天三章言每必以诚恕己而行四章言人有仁端达之为道五章言远辱不为忧六章言不慕大人何能有耻七章言王公尊贤以贵下贱八章言内定常满贱不失道达善天下九章言小人待化十章言人情富盛莫不骄矜十一章言劳人欲以佚之杀人欲以生之十二章言王政浩浩与天地同道霸者德小民人速睹十三章言明法审令崇宽务化十四章言本性良能仁义是也十五章言圣人潜隐十六章言孤孽自危故能显达十七章言容悦凡臣社稷股肱天民行道大人正己十八章言育养贤才乐过万乘十九章言临莅天下君子之乐尚不与焉二十章言王政普大二老闻归二十一章言教民之道富而节用二十二章言能大明者无不照二十三章言好善从舜好利从跖二十四章言杨墨放荡子莫执中二十五章言饥不妄食二十六章言下惠不恭二十七章言为仁由己必在究之二十八章言仁在性体其次假道二十九章言放恶摄政伊周有为凡人志异则生篡心三十章言君子正己以立于世三十一章言人当尚志善之所由仁与义也三十二章言事有轻重行有小大三十三章言奉法承天政不可枉大孝荣父遗弃天下三十四章言人性皆同居使之异三十五章言舆服器用人用不殊尊贵居之志气以舒三十六章言取人之道必以恭敬三十七章言圣人践形三十八章言礼断三年孝者欲益富贵怠厌思减其日三十九章言教人之术莫善五者四十章言道大难追人能弘道四十一章言穷达卷舒屈伸异变四十二章言学尚虚己四十三章言赏僭及淫刑滥及士季文三思四十四章言君子布德各有所思四十五章言振裘持领正罗惟纲其余三十九章赵氏分在下卷各有叙焉注尽心者至篇题正义曰云人之有心为精气主思虑可否然后行之犹人法天者盖以性之得于天心之生于性天莫之为而所以命人者性也性则湛然自得所以为主者心也则人之心为精气主思虑可否然后行由人法天也云天之执持维纲以正二十八舍者北辰也者二十八舍案五行天文志云东方角亢氐房心尾箕北方斗牛女虚危室壁西方奎娄胃昴毕觜参南方井鬼柳星张翼轸凡此四七之星分布四方是二十八舍也然所以正之者盖在乎北辰论语曰北辰居其所而众星拱之包注云北辰之不移而众星拱之尔雅释文云北极谓之北辰郭璞曰北极天之中以正四时然则极中也辰时也以其居天之中故曰北极以正四时故曰北辰又按汉书天文志云中宫太极星其一明者太乙之常居也旁三星三公环之匡卫十二星藩臣皆曰紫宫北斗七星所谓璇玑玉衡以齐七政斗为帝车运于中央临制四方分阴阳建四时均五行移节度定诸纪皆系于斗是众星所拱也疏孟子至命也正义曰此章指言尽心竭性足以承天夭寿祸福秉心不违立命之道惟是为珍者也孟子曰尽其心者至所以立命也者孟子言人能尽极其心以思之者是能知其性也知其性则知天道矣知存其心养育其性此所以能承事其天者也以其天之赋性而性者人所以得于天也然而心者又生于性性则湛然自得而心者又得以主之也盖仁义礼智根于心是性本固有而为天所赋也尽恻隐羞恶恭敬是非之心则是知仁义礼智之性知吾性固有此者则知天实赋之者也如存此恻隐羞恶恭敬是非之心以长育仁义礼智之性是所以事天者也是性即天也故存心养性是为事天矣又言人之于命虽有或夭或寿但操执其心而不仁也既夭寿不二而修其身以待其在天者如何耳如是所以为能立命之本也以其夭寿皆定于未形有分之初亦此而不二也不可徼求之矣但脩其在我以待之是为立命也如于夭寿而二其心以废其所以脩其在我者则非所以立命者也商书云我生不有命在天是其意也疏孟子曰至非正命也正义曰此章指言人必趋命贵受其正岩墙之疑君子远之也孟子曰莫非命至非正命也者孟子言人之死无非是命也然当顺受其正尽道以生死也书云惠迪吉是其顺受其正之旨也是故知命之君子不立身于岩墙危险之下以其能压覆人也是以尽其脩身之道而死亡者乃为受正命而死也陷于刑狱为桎梏而死者非受正命而死也以其不能尽脩身之道而顺受其命而死也桎足械也梏手械也今刑狱匣手足者也案孔子云人有三死而非命饮食不节劳逸过度是病其杀之者也居下位而上诬其君嗜欲无厌是刑其杀之也以少犯众以弱侮强是兵其杀之者也又云人有三死而不吊有畏而死者有压而死者有溺而死者注莫无也至正也正义曰云命有三行善得善曰受命者如舜闻一善言见一善行沛若决江河而莫之御而终得升于帝而崩是也行善得恶曰遭命如淮南子伯牛有癞论语曰伯牛有疾孔子自牖执其手曰亡之命矣夫斯人也而有斯疾也斯人也而有斯疾也包曰伯牛有恶疾是也行恶得恶曰随命如舜之四凶之类是也注畏压溺死所不吊正义曰礼于檀弓云死而不吊者三畏压溺郑氏云谓轻身忘孝也畏人或时以非罪故己不能有以说之死之者孔子畏于匡是也压行止危险之下是也溺不乘桥船是也荀子曰夏首之南有人曰涓蜀梁其为人善畏明月而宵行俯见其影以为伏鬼也仰视其发以为立魅背而走比至其家失气而死是亦畏死者也又秦武王时大蛇从身出复入穴五女示之五子拔蛇压杀五女是压死者也尾生与女子期于梁下水至不去抱梁柱而死是溺死者也孟子之言其趋则一也疏孟子至者也正义曰此章指言为仁由己富贵在天故孔子曰如不可求从吾所好孟子言仁义礼智性之所有如就性而求之则得之舍而不求则亡是则仁义礼智求之有益于得者也是求之在我者也以其仁义礼智有生之初性固有者是为在我者也是为天爵也求之有道则脩其天爵而人爵从之故也既脩其天爵而人爵或有不得者是或得或否是得之有命也是则人爵求之无益于得也是求之在外者也以其人爵非身所专故为在外者也如论语云求仁而得仁是求则得之之谓也易云舍尔灵龟凶是舍则失之之谓也诗云恺悌君子求福不回是求之有道者也荀子云君子能为可用不能使人必用己是得之有命者也孟子所以言之以此疏孟子至莫近焉正义曰此章指言每必以诚恕己而行乐在其中仁之至也孟子言人之生也万物皆备足于我矣但能反己思之以诚不为物之丧己是有得于内矣有得于内则为乐亦莫大焉以其外物为乐则所乐在物不在于我故为乐也小以内为乐则所乐在己不在物其为乐也大又言勉强以忠恕之道而行之以求仁之术为最近故传有云仁者必恕而后行是之谓也斯亦力行近乎仁之意欤疏正义曰此章指言人有仁端达之为道凡人用之不知其为实也孟子言仁义之道人皆有之然而行之而不着则其迹不能彰明习此仁义之道而不察则其理不能推明终身用而行之而不知其是为道凡如此者非君子者也是则为凡众者矣故孟子以此闵之疏正义曰此章指言耻身无分独无所耻斯必远辱不为忧矣孟子言人之不可无其羞耻也人能无耻而尚有羞耻是为迁善远罪之人终身无复有耻辱累之矣案礼云君子有五耻朝不坐燕不善君子耻之居其位无其言君子耻之有其言无其行君子耻之既得之又失之君子耻之地有余而民不足君子耻之如此则人可以无耻乎此孟子所以有此言而救时之弊与疏正义曰此章指言不慕大人何能有耻是以隰朋愧不及黄帝佐桓公以有勋颜渊慕虞舜孔子叹庶几之云孟子言人之所以耻者以其为不正之道也不正之道正宜羞耻而无为之也是为耻之于人为大者也今之人乃造机变阱陷藏兵之巧以为攻战者是为不正之道也是无所用而耻之也如不耻不若古之圣贤何能有古圣贤之名也注隰朋颜渊正义曰凡于赵注有所要者虽于文段不录然于事未尝敢弃之而不明今有以隰朋不及黄帝佐齐桓以有勋颜渊慕虞舜仲尼叹庶几也案杜预春秋传云隰朋齐大夫也史记注云徐广曰朋或作崩常愧耻不若黄帝之为人后齐桓得之辅佐桓公四十一年卒颜渊慕虞舜案经云颜渊曰舜何人也予何人也有为者亦若是孔子所以曰回也其庶乎屡空是其叹也赵注所以引而为解文疏孟子至之乎正义曰此章指言王公尊贤以贵下贱之义也乐道忘势不以富贵动心之分也各崇所尚则义不亏矣孟子曰至而况得而臣之者乎孟子曰古之贤者之君好人之善而忘己之势古之为贤士者亦然以其能乐己之乐而忘人之贵势也如此故有王公大人不致其敬而尽其礼则不得数数见其贤者然而见之且犹尚以为不可而况得臣之而卑下者乎注高宗得傅说而禀命正义曰案尚书说命篇云高宗梦得说使百工营求诸野得诸傅岩爰立作相王置诸其左右曰臣下罔有禀命孔安国传云名说禀受也令命也注经许由洗耳可谓忘人之势正义曰案高士传云许由颍川人也隐箕山尧闻之躬聘为九州长由不赴遂洗耳于河巢父见之曰吾欲饮牛污吾牛口于是牵牛上流饮之由大惭而隐是也注亟数也至作者七人正义曰云伯夷伊尹者此盖本孟子之正文也已说之详矣云作者七人者案论语之文也七人包注云凡七人长沮桀溺丈人石门荷蒉仪封人楚狂接舆是也王弼云七人伯夷叔齐虞仲夷逸朱张柳下惠少连是此七人者也疏孟子至天下正义曰此章指言内定常满嚣嚣无忧可出可处故云以游脩身立世贱不失道达善天下乃用其宝句践好游未得其要孟子言之然后乃喻孟子谓宋句践曰至嚣嚣宋句践宋人姓宋名句践孟子谓句践曰子好逸游乎我今语以教子之游也言人之知己亦但嚣嚣然自得人不知己亦但嚣嚣然而自得曰何如斯可以嚣嚣矣句践问之曰当何如此可以嚣嚣然自得矣曰尊德乐义至达则兼善天下孟子又与之曰尊贵其德所乐以义以此则可以嚣嚣自得矣盖德有所得于内义有所不为于外既所贵在德而尽性于内所乐在义而穷理于外是以乐天知命故人知不知斯嚣嚣然自得矣如此故士穷而在下则不失义而不为苟得达而在上则不离道而常思利民穷不失义而不为苟得故得己之本性达不离道而常思利民故民不失其所望是以古之人得志遭遇其时则布恩泽而加被于民不得志则脩治其身以立于世间是其穷则独善身达则得行其道而兼善天下也言古之人以是者如颜子之徒穷而不得志则不改其乐而独善其身伊尹之徒得志而泽加于民也疏正义曰此章指言小人待化乃不邪僻君子特立不为俗移故谓豪杰自兴也孟子言必待文王之化而乃能兴起以从善道者凡民也以其无自知者也若夫才有过于千万人之豪杰者虽不遭遇文王之化犹能自兴起以从善而正立其身也已疏正义曰此章指言人情富盛莫不骄矜若能欿然谓不如人非但免过卓绝乎凡也孟子言人自有富复附益以韩魏晋六卿百乘之家富而贵之如其自视己于仁义之道欿然不足则超绝有过乎众人远矣注韩魏晋六卿百乘之家正义曰已说于梁惠首篇疏孟子至杀者正义曰此章指言劳人欲以佚之杀人欲以生之则民不怨讟也孟子言国君如使民趋于农耕是以佚道使民是农耕时虽为劳然后有所获稼则又有以佚乐矣如是则何怨恨其劳乎故曰以佚道使民虽劳不怨又言国君杀戮其罪人者以其恐有害于民故杀之而意有在于欲生其民也是则罪人被杀虽死且不怨恨杀者也故曰以生道杀民虽死不怨杀者注若亟其乘屋之类正义曰已于滕文公说之矣注大辟之罪正义曰孔云大辟之罪死刑也前已说疏孟子至之哉正义曰此章指言王政浩浩与天地同道霸者德小民人速睹是以贤者志其大者也孟子曰至小补之哉者孟子言霸者行善政以及民以其恩泽暴见故民欢而乐也王者道大故若天浩浩而难知难见者也故民皞皞然自得而已矣是以王者之民杀之而不怨以其生道杀之故也利而不知为王者之功以其佚道使之故也自迹观之则君子过之而不守拘其一自妙道观之则其所感而遂天下之故者未尝不有存焉故曰君子所过者化所存者神今夫天地之化者始乎春而终乎冬而万物皆得以移易者也天地之神者始乎震而终乎艮而阴阳不可测之者是也然则王者之于民所过者以化所存者以神宜美与天地上下同流而无间也则是天地之化以神而存之岂曰使万物知其有小补益哉王者之化亦存以神又岂曰使民知其有小补益之哉如此故王者之民所以皞皞如也盖虞之为乐必待虞度无患然后为欢则其乐浅皞皞如也以其使民舒通太平自得而已故于欢虞又有以间矣此孟子所以抑区区之为而尊崇其王者也疏孟子至民心正义曰此章指言明法审令民趋君命崇宽务化民爱君德故曰移风易俗莫善于乐孟子曰至善教得民心孟子言仁言为政教法度之言不若仁声乐声雅颂感人心之深也善政使民不违上又不若善教得民之易也以其善政出于法度之粗有刑威以行之故民有以畏之善教本人之德性有仁恩以怀之故民有以爱之亦以善政有九职系万民有九两以系万民九职任万民故一曰三农以平地山泽生黍稷禾稻麻大小豆大小麦之九谷二曰园囿以育草木三曰虞衡作山泽之材四曰薮牧养蕃鸟兽五曰百工饬化八材八材郑司农云珠象玉石金木革羽是也六曰商贾阜通货贿七曰嫔妇化治丝枲郑玄云金玉曰货布帛曰贿嫔妇人之美称也八曰臣妾聚敛疏财九曰闲民无常职转移执事郑玄云疏材百草根实可食者九两系万民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民凡此善政为民财而已善教因民心以教之故能得民心矣此所以为仁言不如仁声之入人深也善政不如善教之得民然而善政非不能得民但得民财而已又不若善教得民之心矣盖移风易俗莫大乎乐此礼之文然也孟子所以同其趋焉疏孟子至天下也正义曰此章指言本性良能仁义是也达之天下恕乎己也孟子曰人之所不学而至达之天下也者孟子言人之所以不学而性自能是谓良能者也所以不待思虑而自然知者是谓良知者也孩提襁褓之童子无有不知爱其父母及其长大无不知钦顺其兄是则厚爱其亲钦顺其兄是仁义也仁义即良知良能者也言人之为善者无更于他求也但通达此亲亲敬长之良能良知施之于天下耳注襁褓者正义曰释云襁褓负也负儿衣也织缕为之广八寸长二尺以负儿于背上者也是亦知孩提为二三岁疏孟子至御也正义曰此章指言圣人潜隐辟若神龙亦能飞天亦能潜藏舜之谓也孟子言虞舜初起于历山耕时居于木石之间以其近木石故也与鹿豕游以其鹿与豕近于人也然而舜于此其所以有异于深山之野人不远但能及其闻一善言见一善行其从之若决江河之水沛然其势莫之能御止之也注圣人潜隐若神龙者正义曰此盖周易干卦之文也赵注引之以解其经疏正义曰此章指言己所不欲勿施于人仲尼之道也孟子言人无为其所不为以其所不为者不义也无欲其所不欲者以其不欲为不善也人能无为不义又不欲其所不善则人道于是足矣故曰如此也疏孟子至故达正义曰此章指言孤孽自危故能显达膏粱难正多用沉溺是故在上不骄以戒诸侯也孟子言人之所以有德慧术知者常在于疢疾之人也疢疾人之有小疾常沾在身不去者是为疢疾也如孤臣孽子其操心也常危其虑患也常深是若疢疾也此孟子所以执此喻以自解也言孤臣不得于其君者也孽子不得于其亲者也不得于其君与不得于其亲者故能秉心常危虑患常深以勉力于为道德故能显达也操心常危虑患常深是人之疢疾常霑在身而不去也是孟子所以为疢疾之人有德慧术智也然而非谓德慧术智必系乎有疢疾者但常存乎疢疾之人而已盖有得于己谓之德述而行之谓之术然德又以慧连术又以智连之者以其德以慧明术以智释耳是则所谓智虑生于忧患岂非德慧术智存于疢疾之意有同欤此孟子所以有是言之而戒当时之人者也疏孟子至者也正义曰此章指言为悦凡臣社稷股肱天民行道大人正身凡此四科优劣之差孟子曰有事君人者事是君则为容悦者也孟子言有人事其君以求君之意者是为苟容以悦君者也有安社稷臣者以安社稷为悦者也孟子又言有忠臣为安社稷臣者也在于安社稷而后为悦者也有天民者达可行于天下而后行之者也言天民为之先觉者志在于行道然而既达而在位可以行其道于天下然后乃行之也以其若穷而在下未可行其道则亦止而不行矣是其穷达一归于天而已有大人者正己而物正者也言有大丈夫不为利害之所易动是则自正治其己而物后自取正于我也凡此是其四科优劣差等也疏孟子曰至存焉正义曰此章指言保亲之养兄弟无他诚不愧天育养英才贤人能之乐过万乘孟子重焉一章再云也孟子曰君子有三乐而王天下不与存焉至存焉者孟子言君子有三乐而为王天下者不得与于其间父母皆在兄弟无有他故者以其无嫌隙之事也此乃一乐也存诚于己而仰无以有羞愧于天俯无以有惭怍于人此乃二乐也己之有德又得天下英才大贤而推己以教而养育之此乃三乐也三乐如此故孟子又重言之然君子有三乐而王天下不与存焉以其有天下之乐不若此三乐矣故重言之而美此三乐也是以舜得天下而无足解忧杨子云纡朱怀金之乐不如颜氏子之乐是亦与此同意也疏孟子曰至而喻正义曰此章指言临莅天下君国子民君子之乐尚不与存仁义内充身体履方四支不言蟠辟用张心邪意溺进退无容于是之际知其所不同也孟子曰广土众民至不言而喻孟子言广土地之大众民人之多以为大国之诸侯君子者心欲好之然其所乐不在此也中天下之中而立以安四海之民是为之王君子者虽乐于此然而禀天性不在此焉盖君子欲广土众民以其足以行道于一国故也然其所乐又在于定四海之民而未乐于此一国而已虽乐在于中天下而立定四海之民得以行道于天下奈何所性不在此焉是所性者特在仁义礼智耳故言于下文是也是则君子所禀天之性虽大而行道于天下且不能加益其性虽穷居在下且不能损灭其性以其所生之初受之于天有其分定故也故君子所性是仁义礼智四者根生于心显而形诸德容其生于色则然润泽见于面又有辉光乎其前盎盎然见于背又有充实乎其后而旁溢流通乎左右上下四体则一动静一行止固虽不言而人以晓喻而知其所存是其不言仁而喻其能仁不言义而喻其能义以至礼也智也亦若是矣此所以故云四体不言而喻荀子云君子之学入乎耳着乎心布乎四体形乎动静又曰君子至德默然而喻同意卷十三下尽心章句上疏孟子至此之谓也正义曰此章指言王政普大教其常业各养其老使不馁乏二老闻之归身自托众鸟不罗翔凤来集亦斯类也孟子曰伯夷辟纣至此之谓也已说于上篇矣此以大同小异更不复说焉然其类亦孔子所云刳胎杀夭则麒麟不至覆巢毁卵则凤凰不翔此亦类也疏孟子至者乎正义曰此章指言教民之道富而节用蓄积有余焉有不仁故曰仓廪实知礼节也孟子曰易其田畴至不可胜用也孟子言如使在下者易治其田畴而不难耕作则地无遗其利又在上者又薄其赋敛而无横赋则民皆可令其赋足也又食之以时而其用不屈用之以礼而其欲不穷则财用有余而不可胜用也民非水火不生活至焉有不仁者乎孟子又言人民非得其水火则不能生活然而昏暮之时有敲人之门户而求之水火无不与之者以其水火至多矣圣人如能治其天下使民有其菽粟亦如水火之多则民人孰不以有余而补其不足而为仁者乎故曰菽粟如水火而民焉有不仁者乎此所谓仓廪实而知礼节者也注畴一井也正义曰说文云为耕治之田也不知一井何据疏孟子至不达正义曰此章指言弘大明者无不照包圣道者成其仁是故贤者志大宜为君子孟子曰孔子登东山至难为言者孟子言孔子登鲁国之东山而所览者大故小其鲁国以鲁国莫大于东山也登太山而能小其天下亦所览者大而天下亦莫大也于大山也如此故观之于海者难为水也以其水所同归于海者也是以海为百谷王游圣人之门者难为言以其道之所同出又同归于此者也杨子云视日月而知众星之蔑如仰天庭而知天下之居卑亦与此同意观水有术必观其澜者孟子又言人之观于水以其有术也有术者所谓观水必观其波澜是为能观水者也云此者以其人之观书亦若是也言观书亦当观其五经而已矣五经所以载圣人之大道者也日月有明容光必照焉者又言日月之有明凡于几隙但有容其光者则必照之亦若道之在天下无往而不在也流水之为物也不盈科不行至不成章不达者又言流水为物所流遇于科坎不盈满其科坎则不流进而行也如君子之学志在于道也不成章则不达而进仕以其君子于道至于成章则充实美在其中畅于四支发于事业为美之至者也此孟子所以有水为之喻焉疏正义曰此章指言好善从舜好利从跖明明求之常若不足君子小人各一趣也孟子曰至间也者孟子言人之鸡鸣而起孳孳劝笃于为善者乃为舜之徒党也如鸡鸣而起孳孳但勤笃于为利者乃为盗跖之徒也傥言欲知舜与盗跖为君子小人之分别无他事焉特一趋于利一趋于善之间而已注盗跖正义曰案李奇汉书传云盗跖乃是秦之大盗也疏孟子至百也正义曰此章杨墨放荡子莫执一圣人量时不取此术孔子行止唯义所在孟子曰杨子取为我拔一毛而利天下不为也至为之孟子谓杨朱所取以为己虽拔己之一毛以利天下且不为也墨翟兼爱他人虽摩突其顶而至于踵而利天下且以为之子莫执一子莫鲁贤人言子莫执中和之性而不专一者也以其无为己兼爱之过而已故曰执中为近之言子莫执中为近圣人之道者也如执中而不知权变但若执一介之人不知时变者也然而所以恶疾其执一者是为其有以贼害其道也是若知举一道而废其百道也故曰执中无权犹执一也所恶执一者为其贼道举一而废其百也疏孟子至忧矣正义曰此章指言饥不妄食忍情节欲贱不失道不为苟求能无心害夫将何忧孟子曰饥者甘食至不为忧矣孟子言人之饥饿则易为食故以甘之渴者易为饮故以甘之然而不得饮食味之正者也以其但为饥渴害其本性耳岂独饮食于口腹为有饥渴以害之言人心亦皆有以害之也以其利欲害之故也人能无以饥渴之害为心之害则所养不及于人亦不足为可忧矣盖无以饥渴为心害则孟子以饥渴之害亦犹利欲之害故假托而言之也疏正义曰此章指言柳下惠不恭用志大也无可无否以贱为贵也孟子言柳下惠不以三公之荣位而移易己之大志也以其所守之介在道而已是所以不羞小官者焉今夫三公者乃百僚之师师也人臣之位极者也衣则服兖圭则执桓圭而世之所谓富贵崇显者无以过也疏正义曰此章指言为仁由己必在究之九轫而辍无益成功论之一篑义与此同孟子曰今之有为之道者譬如掘井者也掘井至九轫之深而不及泉则止之是弃其前掘井之功者也喻为仁义之道而不及之则止而不为是亦弃其仁义之道者也孔子曰为山未成一篑止吾止也与此同意注轫八尺也正义曰案释云七尺曰轫疏孟子至非有也正义曰此章指言仁在性体其次假借用而不已实何以易在其勉之也而行仁本性之自然者也汤武利而行仁视之若身也五霸强而行仁则力假之而已然而久假而行之而不归止安知其非真有也杨子曰假儒衣书服而读之三月不归孰曰非儒也亦同其旨疏公孙至篡也正义曰此章指言忧国忘家意在出身志在宁君放恶摄政伊周有焉凡人志异则生篡心也公孙丑问孟子谓伊尹有言我不迩于顺己者故放太甲于桐宫而民心大悦及太甲悔改其过而归贤则伊尹又迎而反之以复君位商民大悦且贤者之为人臣也其君有不贤者则固可以放之与孟子对曰如贤者有伊尹爱君之志则可以放君如无伊尹秉忠心以爱君则放君而生篡夺君位之心者也以为不可矣疏公孙丑至于是正义曰此章指言君子正己以立于世世美其道君臣是贵所过者化又何素餐之谓也公孙丑问孟子曰魏国伐檀之诗有云不素餐兮言无功而食谓之素餐然而君子有不自耕而食禄者是如之何孟子对之曰君子居处此国其君任用之则安富尊荣言安国保其尊荣子弟从之则能孝悌忠信是则不素餐兮谁有大于此者言何为而不可食禄注魏国伐檀之篇正义曰此诗盖剌在位贪鄙无功而受禄君子不得进仕尔疏王子至备矣正义曰此章指言人当尚志志于善也善之所由仁与义也欲使王子无过差者也王子垫问曰士何事者王子垫齐王之子名垫也问孟子曰为士者当以何事为尚也孟子曰尚志孟子答之曰为士者当以志为尚也曰何谓尚志王子又问孟子何以谓之尚志曰仁义而已矣至大人之事备矣孟子又答之曰尚志则以仁义而已矣言能以仁义为尚则为尚志也如杀一人之无罪是为非仁也非己之所有而取求之是为非义也如此非仁非义者亦以所居有恶疾在于仁所行有恶疾在于义是也如仁以为居义以为行则大人之事亦备矣此孟子所以欲使王子垫于无过之地也疏孟子曰至奚可哉正义曰此章指言事有轻重行有大小以大包小可也以小信大未之闻者也孟子言陈仲子以不义虽与之齐国之大而且不受国人皆信之以为廉是为舍箪食豆羹之小义也人之所尚当以莫大为尚焉者是其知以亲戚君臣上下之叙者也今陈仲子避兄离母处于陵而不仕是弃亲戚君臣上下之大分尔徒取其辞受之小节而已而信廉之大又安可哉以其非义之本耳宜孟子以是闻之注陈仲子至受之也正义曰此于前篇已说矣疏桃应至天下正义曰此章指言奉法承天政不可枉大孝荣父遗弃天下虞舜之道趋将若此孟子之言揆圣意也桃应问曰舜为天子皋陶为士瞽瞍杀人则如之何桃应问孟子曰舜为天子命皋陶为士官以执罪人舜父瞽瞍杀人则皋陶之士当如何也孟子曰执之而已矣孟子答之但当执而不纵也然则舜不禁与桃应问曰如是则舜为天子使有司执其父而不禁之耶曰夫舜恶得而禁之夫有所受之也孟子又答之曰夫舜岂得而禁止之哉夫以其法有所受之而已然则舜如之何桃应问曰如是舜不敢禁止皋陶无执其父则舜将如之何曰舜视弃天下至忘天下孟子又答之曰舜视天下如捐弃敝蹝而不惜也必将窃负戴其父而逃循海滨而处以逃之且终身欣然乐而忘去天下是以舜得天下不足解忧惟顺父母可以解忧也疏正义曰赵云此章指言人性皆同居使之异君子居仁小人处利譬犹王子殊于众品也孟子尝自范邑见齐王之子仪体声气高爽不与人同乃往归齐而于弟子之间喟然叹息之曰夫居足以移易人之气所养足以移易人之体以其王子之仪体声气如是者亦以所居所养之大移之使然也大哉居乎言人当慎所居以仁为广居众之人岂非尽人之子与言齐王之子亦人之子也凡人亦人子也下文观宜合此章疏正义曰此章宜与上章合而为一不当分而为二也孟子言王子所居宫室与车马之乘衣服之饰是皆与人同所用之也然而王子若彼仪体声气高凉者必其居势位使之如是与人不同耳言王所居势位能如此而况居天下之广居以仁为居者乎且以鲁国之君往宋乃唿于垤泽之门守者曰此非吾君之身也似我君也言大亦无他事异焉亦以皆居尊势故其声之如是相似也垤泽宋城门之名守者监门之官也是言能以大人之所居者处己而与大人相似者也疏正义曰此章指言取人之道必以恭敬恭敬贵实虚则不应实者谓敬爱者也孟子言人之交接但饮食为备而欢意弗加者非以爱相接者也是为豕交之也犬马者人所爱而畜养者也如爱诚虽至而敬心弗加者是谓爱而弗敬以为兽畜之也然而恭敬者是币帛之礼未行之也盖以恭敬为先而币帛从之也如恭敬而无币帛之实以将之是又君子不可以虚拘矣以其礼不可以徒虚而行何必以恭敬修于内而为之本币帛以将之而为之末则君子交接之道毕矣疏正义曰此章指言体德正容大人所履有表无里谓之柚梓是以圣人乃堪践形也孟子言人之形与色皆天所赋性所有也惟独圣人能尽其天性然后可以践形而履之不为形之所累矣盖形有道之象色为道之容人之生也性出于天命道又出于率性是以形之与色皆为天性也惟圣人能因形以求其性体性以践其形故体性以践目之形而得于性之明践耳之形而得于性之聪以至践肝之形以为仁践肺之形以为义践心之形以通于神明凡于百骸九窍五脏之形各有所践也故能以七尺之躯方寸之微六通四辟其运无乎不在兹其所以为圣人与然而形与色皆天性何独践形而不践色何耶盖形则一定而不易者也色则有喜怒哀乐之变以其无常者也不可以践之矣亦以圣人吉凶与人同何践之以为异哉是又孟子之深意然也注形谓君子至抑阴之义也正义曰云洪范一曰貌者盖以五事之一者也孔安国云貌容仪也谓妇人妖丽之容诗云颜如舜华者此盖有女同车之篇文也注云舜木槿也易曰君子黄中通理者盖坤之卦文也谓君子黄中通理正位居体美在其中而畅于四支发于事业美之至也是亦以正道履居此美形不言居而言践尊阳而抑阴也疏齐宣至者也正义曰此章指言礼断三年孝者欲益富贵怠厌思减其日君子正言不可阿情丑欲期之故譬以紾兄徐徐也齐宣王欲短丧公孙丑曰为期之丧犹愈于己乎齐宣王欲短三年之丧公孙丑劝之以为期年之丧犹胜于止而不为者矣期年十二月也孟子曰至而已矣者孟子言如此是若或有紾戾其兄之臂者子以为之姑且徐徐然紾其兄之臂云尔但当教之以孝悌不复戾兄之臂也今子欲劝齐王短其三年之丧而且谓为期年之丧亦若徐徐然之谓也王子有其母死者其傅为之请数月之丧公孙丑曰若此何如也公孙丑又复问孟子曰王子有母死之者其傅相者为之请行数月之丧如此者是如之何也以其王子庶生之母死迫于嫡母而不敢终丧者也曰是欲终之而不可得也至弗为者也孟子答之曰是王子欲终之丧有所御而不可得而为者也虽加益一日亦足胜于止而不为者矣今齐宣王欲短三年之丧以其礼所当终之而且谓期年之丧犹愈于已以劝之是谓夫莫之禁止而自弗为者也此孟子所以不取之也论语宰我问三年之丧期已久矣孔子所以责之曰予之不仁也汝安之则为之乎是亦孟子于此不取公孙丑之意也疏孟子至教也正义曰此章指言教人之术莫善五者养育英才君子所珍圣所不倦其惟诲人者也孟子曰君子之所以教者五至所以教也者孟子言君子所以教人之道有五品也有如时雨之教者以其教人渐渍恰如时雨之泽也是其润之以德渐之以仁善有萌芽则诱之使敷秀性有其材则养之使长茂凡此因其大以成大小以成小是为有若时雨而教者也有成德者以其因固有之德但教而成之也是其能仁不能反者则教之以克己复礼能勇不能怯者则教之以临事而惧是为有成德者也有达财者以其有财之具而不能用者则教而达之也子贡问曰赐也何如子曰女器也曰何器也曰瑚琏也子谓子夏曰女为君子儒无为小人儒是为有达财之教者也有答问者以其在于答问之间也不愤不启不悱不发举一隅不以三隅反则不复也是为有答问之教也有私淑艾者以其独善其身使彼法之也子曰我非生而知之者好古敏以求之者也子不语怪力乱神凡此之类是有私淑艾之教也故重言之曰此五者之教乃君子之所以教者也论语云有教无类同疏公孙丑至从之正义曰此章指言曲高和寡道大难追然而履正者不枉执德者不回故曰人能弘道丑欲下之非也公孙丑曰至孳孳也者公孙丑问孟子谓圣人之道则至高至美矣学者跂慕之宜如登天之难似其不可得而跂及也何不使彼之道几近令人可庶几能及而使之日孳孳自勉而至也孟子曰大匠不为拙工改变绳墨至能者从之孟子答之曰大匠之师不为新学拙工改去其绳墨之正羿之善射不为新学拙射更变其彀率之法彀率张弓向的正体极思用巧之时也君子循循善诱而引人于道不以开发者又且跃如使进而无退也是其不高不卑但于中道而立教使贤愚智者皆能从而学之也此孟子所以讥于公孙丑也疏正义曰此章指言穷达卷舒屈伸异变变流从顾守者所慎故曰金石独止不徇人也者也孟子言天下有治道之时则当以道从身以施其功实也以其身显而道彰也天下无治道之时则当以身从道而卷藏守伏也以其道藏则身伏也未闻于此无道之时以道从人而饕富贵也论语云天下有道则见无道则隐同意疏公都至二焉正义曰此章指言学尚虚己师诲贵平是以滕更恃二孟子弗应公都子曰至何也公都子问孟子谓滕君之弟滕更者乐在门人中宜若在所礼敬之然而有所问而夫子不答是如之何也孟子曰挟贵而问至滕更有二焉孟子答之曰有挟己之贵势而问者有挟己之贤才而问者有挟己之长老而问者有挟己有功劳之恩而问者有挟己与师友故旧之好而问者凡恃此五者而问我皆所不答也今滕更有二于此五者之中以恃己之贵势与恃贤才我所以不答之也挟接也此孟子于滕更所以不答者是亦不屑教之道也奈何公都子不知以此故有复而问焉疏孟子曰至退速正义曰此章指言赏僭及淫刑滥伤善不僭不滥诗人所纪是以季文三思而后之有孟子言人君于不可弃去之者而反弃去之是其余之类无所不弃也不可弃者以其无罪之人也所以弃之者以其有罪者也故弃之使人有所惧也如尧去四凶之罪是可以弃而弃之者也其于赏当所厚者反而薄之是其余之类亦无所不薄也所以厚赏之者以其有功故厚赏之使人有所励也如舜举八元八凯是所厚而厚之也其于无所不弃无所不薄之君得锐进而为仕则其被退黜亦必急速矣无他以其君不能鉴其贤否不能信任所以如是矣故诗之商颂所以于殷武之篇有云不僭不滥论语翔而后集季文子三思而后行也疏正义曰此章指言君子布德各有所施事得其宜故谓之义者也孟子言君子于凡物也但当爱育之而弗当以仁加之也若牺牲不得不杀也于民也当仁爱之而弗当亲之也以爱有差等也是则先亲其亲而后仁爱其民先仁爱其民然后爱育其物耳是又见君子用恩有其伦序也故杨子所以事得其宜之谓义也疏孟子至不知务正义曰此章指言振裘持领正罗维纲君子百行先务其崇是以尧舜亲贤大化以隆道为要者也孟子曰知者无不知也当务之为急至是之谓不知务者孟子言为之智者以其多知故无所有而不知者也然而但当知要务为急耳为之仁者以其泛爱故无所有而不爱者也然而但当急亲其贤为之要务是以尧舜二帝之智不能遍知百工之事但急于知贤之为先务也为仁不能遍爱于众人但能急亲任其贤能使之以治民也今夫不能三年之丧为不孝之大者也而察缌小功之礼是孝之小者也放饭流歠不敬之大者也问无齿决责其不敬之小者也如不能以知贤为先务而务遍知百工之事为之先不能以亲贤为急务而务遍爱众人之为急是若执亲之丧不能去不孝之大者而乃反察孝之小者食于尊者之前不能去不敬之大者而乃反责问不敬之小者也如此又安知先后之务为缓急乎盖缌麻三月之服者小功五月之服者也荀子云若挈裘领屈三指而顿之顺者不可胜数史云纲举而纲疏提其纲则众目张与此同意卷十四上尽心章句下疏正义曰此卷即赵注分上卷为之者也此卷凡三十八章一章言发政施仁一国被恩好战轻民灾及所亲二章言春秋拨乱时多战争三章言文之过实圣人不改录其意也四章言民思明君若旱望雨以仁伐暴谁不欣喜五章言规矩之法喻若典礼六章言厄穷不悯贵而思降七章言恕以行仁远祸之端暴以残民招咎之患八章言修理关梁讥而不征九章言率人之道躬行为首十章言务利蹈奸务德蹈仁十一章言廉贪相殊名亦卓异十二章言亲贤正礼明其五教十三章言王者当天然后处之十四章言得民为君得君为臣重民敬祀治之所先十五章言伯夷柳下惠变贪厉薄十六章言仁恩及人人能弘道十七章言孔子周流不遇则去十八章言君子固穷穷不变道上下无交无贤援也十九章言正己信心不患众口二十章言以明照暗暗者以开以暗责明暗者愈迷二十一章言圣人之道学而时习仁义在身当常被服舍而不修犹茅是塞二十二章言前圣后圣所向者同三王一体何得相逾二十三章言可为则从不可则止非时逆指犹若冯妇暴虎无己必有害也二十四章言尊德乐道治性勤礼二十五章言神圣以下优劣异羞乐正好善犹下二科二十六章言驱邪反正正斯可矣来者不追追其前罪君子甚之以为过二十七章言养民轻敛君子道也二十八章言宝此三者以为国珍二十九章言小知自私藏怨之府大雅先人福之所聚三十章言教诲之道受之如海百川移流不得有拒三十一章言善恕仁义充其大美无受尔汝何施不可三十二章言道之善以心为原三十三章言君子之行动合中礼汤武之隆不是过三十四章言富贵而骄自遗咎也茅茨采椽圣尧表也以贱说贵惧有荡心三十五章言清净寡欲行之高者畜聚积实秽行之下廉者招福浊者速祸三十六章言曾参至孝思亲异心羊枣之感终身不尝三十七章言士行有科人有等级中道为上狂狷不合似是而非色厉而内荏乡愿之恶圣人所甚戒三十八章言三皇已来人伦攸叙圣人不出名世承间虽有斯限盖有遇不遇焉是以仲尼止于获麟孟子终于无有乎尔凡此三十八章合前四十五章是尽心篇有八十三章矣疏孟子曰至爱也正义曰此章指言发政施仁一国被恩好战轻民灾及所亲着此魏王以戒人君者也孟子曰不仁哉梁惠王也至及其所爱也孟子言世称不仁之人是梁惠王也仁者之君以其用恩于所爱亲幸者以加及于所不亲幸者是自近及远之谓也不仁之君以其用不仁之政加于所不亲爱幸者则有灾伤及其所亲爱幸者也公孙丑问曰何谓也公孙丑未晓其旨乃问孟子曰及所爱之状是何所谓也梁惠王以土地之故至及其所爱也孟子解其旨以晓公孙丑之问也言梁惠王贪利邻国之土地而战斗其民战死于野糜烂其骨肉及兵大败将欲复战之恐惧其不能战胜以其士卒之少故驱率其所爱幸之亲臣及亲爱之子弟以从之而往趋于战死是谓以其所不爱及其所爱者也此所以见梁惠王不仁之甚也左传云未阵而薄之曰败某师大崩曰败绩今梁王之败独谓之大败者以其败某师与败绩不足言故称为大败抑又言梁王不以义战以见梁王不仁之甚也注梁魏都至东败于齐长子死焉正义曰此盖首篇说矣疏正义曰此章指言春秋拨乱时多争战事实违礼以文反正诛讨征伐不自王命故曰无义战者也孟子曰至敌国不相征也孟子言春秋之世凡兵之所起皆小役大弱役强或因怒兴师或弃礼贪利未尝有禁暴救乱之义也是以春秋无义战然而春秋虽谓无义战其彼国之战有善于此国未尝无也是以彼善于此则有之矣夫征者以上伐下无有敌于我师所以正彼之罪也如抗敌之国则相为强弱以结祸乱非上之所以伐下罔有敌于我师者也其势皆足以相抗皆出于交恶者也故曰敌国不相征也注孔子举毫毛至春秋也正义曰此盖言春秋无义战之谓也如有之则孔子必书故有是之言也疏正义曰此章指言文之有美过实圣人不改录其意也非独书云诗亦有言崧高极天则百斯男是故取于武成二三策而已孟子言尚书之文不可尽信之也如尽信其书之文则不若无书而已以其辞之有过适所以疑惑于人也故孟子言我于书之武成篇特取二三策而为不尽信之而已盖尚书之过辞多矣所以不暇具言之故于武成但取二三策而言耳曰仁人用兵故前徒倒戈无有敌于我师也是以至仁之人而诛伐其至不仁之人而何其武王诛纣战斗杀人乃至于血流舂杵也此孟子于武成所以执此而言书之不可尽信矣注书尚书至不取也正义曰康诰曰冒闻于上帝者盖成王伐管叔蔡叔以殷余民封康叔作此康诰也云我西土惟时怙冒闻于上帝帝休孔安国云我西土岐周惟是怙恃文王之道故其政教冒被四表上闻于天也云甫刑曰皇帝清问于下民者盖吕侯见命为天子司寇后为甫侯故或称甫刑此篇盖以穆王命作夏禹赎刑之法以布告天下也皇帝清问下民者孔安国云尧帝详问民患也云梓材曰欲至于万年又曰子子孙孙永保民者盖康叔为政之道亦如梓人治材故曰梓材言欲至于万年惟王子子孙孙永保民孔注云我周家惟欲使至于万年承奉王室又欲令子孙累世长居国以安民也余已前说疏孟子曰至焉用战正义曰此章指言民思明君若旱望雨以仁伐暴谁不欣喜是以殷民厥角周师歌舞焉用善战故云罪也孟子曰有人曰我善为陈我善为战至焉用战者孟子言有人谓我善为行陈我善为战斗以其是欲劝诸侯以攻战者也是为大罪之人也且国君好行仁政以及民人凡有所征天下无敢有敌者也故南面而征则北夷怨东面而征则西夷怨曰奚为后我说已在上篇矣武王之诛伐商纣有兵车三百乘虎贲之勇士有三千人武王令告于商之人曰无惊畏我来安止尔也故不敢抗敌之百姓皆崩摧其角若无所容头乃稽首拜命故征之所以言正彼之罪也百姓各欲武王来征己之国焉用为善战者乎此孟子所以有是而戒时君好仁以为无敌之道而已是又戒时之臣无以战事言于时君耳注革车至战陈者正义曰革车者以皮为饰者也牧誓言武王戎车三百两虎贲三千人孔安国云兵车百夫长所载车称两一车步卒七十二人凡二万一千人举全数虎贲勇士称也若虎贲兽言其勐也皆百夫长也又案太誓篇云百姓懔懔若崩厥角孔安国言民畏纣之虐危惧不啻若崩厥角角无所容头者也疏正义曰此章指言规矩之法喻若典礼人不志仁虽诵典宪不能以善善人修道公输守绳政成器美惟度是应得其理也孟子言梓匠轮舆之工能与人规矩法度而不能使人之巧以其人之巧在心如心拙虽得规矩法度亦不能成美器也喻当时之君如心不在仁虽诵宪籍亦不能成美政也梓匠轮舆已说于上篇矣疏正义曰此章指言厄穷不悯贵而思降凡人所难虞舜独降圣德所以殊者也孟言舜初于耕历山陶河滨之时以糗而饭以草而茹若终身如是焉及尧禅位为之天子所被以画衣黼黻絺绣鼓五弦之琴以尧帝二女事之实若固自当有之也注糗干糒也至黼黻絺绣也正义曰云糗糒也按释名云糗干饭屑也云袗画也说文云袗玄衣也孔传云黼若斧形黼为两已相背葛之精曰絺五色备曰绣云果侍也按许慎谓女侍曰倮今释果为侍谓二女之侍舜是以有惑于许慎之说而遂误欤盖木实曰果云果者取其实而言也疏正义曰此章指言恕以行仁远祸之端暴以残民招咎之患是以君子好生恶杀反诸身也孟子言我于今然后知杀人之亲之为最重者也杀彼人之父彼人亦杀己父而报之杀彼人之兄彼人亦杀己兄而报之如是则非己之杀但一间耳以其与自杀之无异也注父仇不同天兄仇不同国正义曰案礼云父之雠弗与共戴天交游之雠不同国兄弟之雠不反兵盖所以避之也周官云父之雠避诸四海之外所谓不与共其国盖非周礼欤又周官谓人凡杀人而义者勿令勿雠则杀之而不义在邦法不可杀者必避之而已疏正义曰此章指言修理关梁讥而不征如以税敛非其程式惧将为暴故讥之也孟子言古之为关讥而不税将以御暴乱非常之人而已今之为关乃征税而不讥将以为暴乱之道也按周礼司关云凡四方之宾客叩关则为之告有内外之送则以节传出纳之是以为关将以御暴也孟子之时司关征取其税适所以为暴此孟子所以有是言欤疏正义曰此章指言率人之道躬行为首论语曰其身不正虽令不从孟子言人身自不履行其道德虽妻子之间且有所不行以其无所效法者也使人如不以道理虽妻子且有不顺况能行于民乎荀况云有分义则合天下而治无分义则一妻一妾而乱亦与同意论语曰其身正不令而行其身不正虽令不从亦其意也疏正义曰此章指言务利蹈奸务德蹈仁舍生取义其道不均者也孟子言人积备其利物以为周于利者则所养常厚故凶荒之年且不能杀死喻人之能尽其性以为周于德者则所守弥笃故奸邪之世不能乱其志盖以战国之时无富而教之之术此孟子所以救之以此疏正义曰此章指言廉贪相殊名亦卓异故闻伯夷之风懦夫有立志也孟子言好不朽之名者则重名轻利故云能让千乘之国而且不受苟非好名之人则重利而轻名而箪食豆羹之小节且见争夺而变见于颜色注伯夷季札与郑公子之类正义曰案史记列传云伯夷叔齐孤竹君之二子父欲立叔齐及父卒叔齐让伯夷伯夷曰父命也遂逃去叔齐亦不肯立而逃之案春秋少阳篇伯夷姓墨名允字公信伯长也夷谥也叔齐名智字公达伯夷之弟齐亦谥也世家云王余昧卒欲授弟季札季札让逃去于是吴人曰先王有命兄卒弟代立必致季子今逃位则王余昧后立今卒其子当代乃立王余昧之子僚为王凡此是伯夷季札之让千乘之国也云郑公子染指魭羹者案鲁宣公四年左传云楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反谮子家子家惧而从之夏弑灵公故经书曰郑子公嘉弑其君夷是也疏正义曰此章指言亲贤正礼明其五教为政之源圣人以三者为急也孟子言人君不亲信仁贤则仁贤去之仁贤去则国无贤人是为空虚之国也无礼义以正尊卑则上下之序泯乱无政事以理财则财用乏而不足盖礼义由贤者出政事由贤者出不信仁贤则礼义不兴礼义不兴则政事不行而国之财用于是乎不足此孟子言之亦其叙之然疏正义曰此章指言王者当天然后处之桀纣幽厉虽得犹失不以善终不能世祀为得也孟子曰不仁而得国有之矣不仁而得天下未之有也者孟子言世有不仁之人而得其国而为臣者有之矣不仁之人而得天下而为王者故未之有也是以桀纣幽厉虽得而终亦失之亦且不为者也注象封有庳叔鲜叔度封于管蔡与丹朱商均者正义曰云象封有庳孟子于万章篇言之详矣云叔鲜叔度者案世家史记云管叔鲜蔡叔度周文王子而武王之弟也武王克殷纣平天下封功臣昆弟于是封鲜叔于管封叔度于蔡杜预云管在荥阳京县东北世本曰居上蔡丹朱商均者丹朱尧之子也商均舜之子也又言于上篇已详矣疏孟子至社稷正义曰此章指言得民为君得君为臣民为贵也行黜诸侯后毁社稷君为轻也重民敬祀治之所先故列次而言之孟子曰至则变置社稷者孟子言民之为贵不可贱之者也社稷次之于民而君比于民犹以为轻者如此者也如此故得乎四邑之民以乐其政则为天子以有天下得乎天子之心则为诸侯以有其国得乎诸侯之心以为大夫有其家如诸侯不能保安其社稷而以危之则变更立置其贤君是社稷有重于君也牺牲既成以肥腯粢盛既成以精絜祭祀又及春秋祈报之时然而其国尚有旱干水溢之灾则社稷无功以及民亦在所更立有功于民者为之也是民又有贵于社稷也此孟子所以自解民为贵社稷次之君为轻之叙也云社稷者盖先王立五土之神祀以为社立五谷之神祀以为稷以古推之自颛帝以来用句龙为社柱为稷及汤之旱以弃易其柱是亦知社稷之变置又有见于汤之时然也注君轻于社稷至于殷汤周文也正义曰此云丘十六井也者案司马法云六尺为步步百为亩亩百为夫夫三为屋屋三为井井十为通通十为成是一丘为十六井而一井为九夫之地也今云十六井盖有一万四千四百亩为一百四十四夫所受者也云殷汤周文者盖引此二王皆自百里而起为天下王是得乎民心者也疏孟子至者乎正义曰此章指言伯夷柳下惠变贪厉薄千载闻之犹有感激谓之圣人美其德也孟子曰至而况于亲炙之者乎者此言伯夷下惠之为圣人也言圣人之道无穷为百世之师法者也伯夷柳下惠二人是也故千载之下闻伯夷之清风者顽贪之夫化而为廉俭懦弱之夫化而有立毅之志闻下惠之和风者鄙薄之夫化而为敦厚宽大是则二人清和之风奋发乎百世之上而使百世之下闻其风者无有不感激而志意兴起而化之也然而非圣人其能若是使百世之下莫不兴起者也闻而化者尚如此况当时有亲见薰炙之者乎注顽贪至美其德此盖于上篇言之详矣疏正义曰此章指言仁恩须人人能弘道也孟子言为仁者所以尽人道也此仁者所以为人也盖人非仁不立仁非人不行合仁与人而言之则人道尽矣杨子云仁以人同疏此章盖言孔子周流不遇则之他国远逝惟鲁斯恋笃于父母之国也疏正义曰此章指言君子固穷穷不变道上下无交无贤援也孟子言孔子见厄于陈蔡二国之间几不免死以无上下之交而已以其上无所事虽死不为谄下无所可与虽死不为渎是为无交接也论语卫灵公之篇云孔子在陈绝粮从者病莫能兴子路愠见曰君子亦有穷乎子曰君子固穷小人穷斯滥矣岂非穷不变道者能如是乎注君子道者三我无能焉所谓乎仁者不忧智者不惑勇者不惧是三者也疏貉稽至文王也正义曰此章指言正己信心不患众口众口喧哗大圣所有况于凡品之所能御故答貉稽曰无伤也貉稽曰稽大不理于口貉姓稽名亦当世之士也貉稽自称名问于孟子曰稽大不能治人之口使不讪其己者如之何孟子曰无伤也至文王也者孟子答之以为审己之德已修虽人之口讪亦不能伤害其己之德也以其为士者益此多口不能免人之讪也故邶风柏舟之诗有云忧心悄悄愠于群小言忧悄悄常在心见怒于群小众小人也以其孔子删此诗亦不能免武叔之毁故曰孔子尚如是憎多口也大雅绵之诗有云肆不殄厥愠亦不殒厥问言不能殄绝畎夷之愠怒然亦不能殒失文王之善声故曰文王尚如此亦憎多口也此所以答貉稽大不理于口以为无伤也注邶风柏舟之篇至声闻也正义曰此篇盖言仁人不遇也注云愠怒也悄悄忧貌论语云叔孙武叔毁仲尼子贡曰仲尼不可毁也仲尼日月也人虽欲自绝其何伤于日月乎多见其不知量也云大雅绵之篇者盖此篇言文王之兴本由大王也注肆故今也愠恚殒坠也畎夷狄国也疏正义曰此章指言以明昭暗暗者以开以暗责明暗者愈迷贤者可遵讥今之非也孟子曰至昭昭者孟子言有诸己然后求诸人之道也贤者之君治国以其昭昭明己之道德然后使人昭昭今之治国者乃以昏昏不能自明己之道德而欲使他人昭明微不可得也是亦所谓曲其表而求影之正浊其源而求流之请同其旨疏正义曰此章指言圣人之道学而时习仁义在身常本常被服舍而弗修犹茅是塞明为善之不可倦也孟子谓于高子曰山岭有微蹊其间之微小介然而已如用而行之则蹊成大路不用而行之茅草生塞之不能成其路也喻高子之为善止于中道而其心为利欲之所充塞亦若茅塞其路矣故曰今茅塞子之心矣盖高子尝于为诗而不通乎意是塞其心之一端也疏高子至力与正义曰此章指言前圣后圣所尚者同三王一体何得相逾欲以追蠡未达一隅孟子言之将以启其蒙高子曰禹之声尚文王之声者高子言于孟子曰禹王之尚声乐过于文王之声乐也孟子曰何以言之者孟子见高子蔽惑故难之曰何以言禹之声尚文王之声也曰以追蠡高子曰以其追蠡钟钮之锐欲绝故云然也孟子曰是奚足哉城门之轨两马之力与孟子又以此解高子之蔽也言此追蠡何足为禹之声尚乐过于文王乎且譬之城门之轨啮其限之深处岂以两马之力能使之然亦以积渐之久故使然也非特两马之力即如是之深也言禹王至文王其钟用之亦以日久故能磨锐至于欲绝也此又见高子之蔽不独于诗也所谓太山之熘久而穿石单极之绠久而断干其来非一日也两马即如注所谓春秋外传云国马公马是也疏齐饥至笑之正义曰此章指言可为则从不可则凶言善见用得其时也非时逆指犹若冯妇搏虎无已必有害也齐饥陈臻曰至殆不可复者盖齐国之人时皆被饥孟子尝劝齐王发粟以赈之今者复饥而孟子不复发棠邑之粟以赈陈臻为孟子之弟子乃问孟子言齐国之人皆以为夫子将复发棠邑之粟以赈救之今夫子不复发棠殆为齐王不可复劝是如之何故以此问孟子孟子曰至其为士者皆笑之者孟子乃以此冯妇之喻而比言于陈臻也言如将复发棠是为冯妇者也冯妇能暴虎也言晋国有冯妇之人善能搏虎后为之善士则之于野外见有众人逐其虎虎倚山嵎而怒众人皆莫敢撄而搏之者望见冯妇来乃皆趋进而迎之冯妇乃下车攘臂欲复搏之众人皆悦其勇勐其为士之党者知道则笑其不知止也言今齐王恃威虐以敛民亦若虎之负嵎以难合之说述于暴人之前又若迎而搏虎也是以孟子将复为发棠非不足以悦众自君子观之亦若为士者之笑冯妇也以其不知止矣注棠齐邑也正义曰案齐世家史记云棠公娄好裴骃云贾逵曰棠公齐邑大夫也是棠之为齐邑明矣疏孟子曰至命也正义曰此章指言尊德乐道不任佚性治性勤礼不专委命君子所能小人所病究言其事以劝戒也孟子曰至君子不谓性也者孟子言人口之于美味目之于好色耳之于五声鼻之于芬芳四肢之于安佚无事以劳之凡此五者皆人性所欲也然而得居于此乐者以其有命存焉君子以为有命在所不求而不可以幸得也是所以不谓之性也仁之于父子也至君子不谓命也者孟子又言仁以恩爱施之于父子义以义理施之于君臣礼以礼敬施之于宾主知以明智施之于贤者而具四端圣人兼统四体而与于天道以王天下者也凡此五者皆归之于命也然而有是五者皆禀乎天性也以其有性存焉君子以为有性在所可求而不可不勉也是所以不谓之命也孟子言之所以分别凡人君子以劝戒时人疏浩生至下也正义曰此章指言神圣以下优劣异差乐正好善应下二科是以孟子为之喜者也浩生不害问曰乐正何人也者浩生不害问孟子曰乐正子何等人也以其见孟子闻乐正子为政于鲁而喜故有此问之也孟子曰善人也信人也孟子答之以为乐正子是善人信人者也以其有善有信故也何谓善何谓信不害又问之曰何以谓之善何以谓之信也曰可欲之谓善有诸己之谓信至四之下也者孟子又答而详为之解之曰己之可欲使人欲之是为善有是善于己谓人亦有之是谓之信所谓善即仁义礼智也是为可欲之善矣充实其善使之不虚是为美人故谓之美充实其善而宣扬之使有光辉于外是为大人故谓之大人具此善不特充实于己而推之以化人自近以及远自内以及外是为圣人故谓之圣以此之善又至经以万方使人莫知其故是为神人故谓之神凡是六善而乐正子能善能信是在二之中而在美大圣神四者之下也但不能充实而至神也注孟子闻乐正子为政于鲁正义曰此盖经文说见上卷十四下尽心章句下疏孟子至招之正义曰此章指言驱邪反正正斯可矣来者不绥追其前罪君子甚之以为过也孟子曰逃墨必归于杨至归斯受之而已矣者墨翟无亲疏之别杨朱尚得父母生身不敢毁伤之义儒者之道幼学所以为己壮而行之所以为人故能兼爱无亲疏之道必归于杨朱为己逃去杨朱为己之道必归儒者之道也然而归之儒道则当斯受而安之矣今之与杨墨又从而招之者孟子又言今之人有与杨墨辩争其道者如追放逸之豕豚既还入其栏又从而罥之者也以其逃墨而归儒则可受之而已而乃又从而罪之无以异于追放逸之豕豚既入其栏又从而罥之也以其为亦太甚矣此孟子所以比之疏孟子曰至父子离正义曰此章指言原心量力政之善者繇役并兴以致离殍养民轻敛君之道也孟子曰有布缕之征至用其三而父子离者此所以薄税敛之言而有以救时之弊者矣孟子言有布缕之征有粟米之征有力役之征布所以为衣缕所以紩铠甲粟米所以为粮力征所以荷负厮养之役然而君子为政其于此三者之赋未尝并行也用其一则缓其二今夫三者之赋皆取民以类也如用其二则有伤财而民至于饿死用其三则有害民而至于父子离散是岂君子之为政然欤盖征之者义也缓之者仁也惟君子以仁是守以义是行然而充类之至而义之尽者君子所不为也此孟子不得不权时而救时之弊也疏正义曰此章指言宝此三者以为国珍宝于珍玩以殃其身诸侯如兹永无患也孟子言诸侯之所宝者有三曰土地曰人民曰政事使邻国无侵犯其封疆是宝其土地也抚恤鳏寡茕独使民以时民不离散是宝人民也修德布惠是宝政事也若不以此三者为宝而宝珠玉者殃祸必及身矣此孟子见当时之君争城杀人横赋重敛不以土地人民政事为宝所以有是言而救之耳注和氏之璧隋侯之珠正义曰案韩诗云楚人和氏得玉璞于楚山中献武王武王使人相之曰非也王怒刖其左足后成王即位和抱玉璞泣于楚山下成王使人琢之果得宝名曰和氏之璧又隋侯姓祝字元畅往齐国见一蛇在沙中头上血出隋侯以杖挑于水中而去后回还到蛇处乃见此蛇衔珠来隋侯前隋侯意不怿是夜梦脚踏一蛇惊起乃得双珠后人称为隋侯珠矣疏盆成括至而已矣正义曰此章指言小智自私藏怨之府大雅先人福之所聚劳谦终吉君子道也盆成括仕于齐孟子曰死矣盆成括者盆成括尝学于孟子未达其道而去之后仕于齐国孟子闻之乃曰死矣盆成括以其盆成括之必见死也盆成括见杀门人问曰夫子何以知其将见杀者言盆成括果见杀死门人乃问孟子曰夫子何以知其盆成括将见杀死曰其为人也小有才未闻君子之大道也则足以杀其躯而已矣者孟子答之曰盆成括之为人小有才慧而未知闻君子仁义谦顺之大道是则足以知其将见杀其身疏孟子至而已矣正义曰此章指言教诲之道受之如海百川移流不得有拒虽独窃屦非己所绝顺答小人小人自咎所谓造次必于是也孟子之滕馆于上宫者孟子往至滕国乃舍止于宾客所馆之楼上有业屦于牖上馆人求之弗得或问之曰若是乎从者之廋也者言业织之有次业而未成之屦置之于窗牖之上自客到之后馆主之人求之不得或问于孟子曰若此屦之不见为从者之廋匿也曰子以是为窃屦来与者孟子见馆主乃问己以为从者之廋匿其屦乃谓之曰子以是从者来随事我本为欲窃子之屦故来与曰殆非也馆主自知责己问之过也乃曰殆非为是来事夫子也夫子之设科也至斯受之而已矣者孟子又曰夫我之设科以教人往去之者则不追唿而还来者则不拒逆诚以是学道之心来至我则斯容受之而教诲亦且不保其异心也然则不拒从者之匿屦亦何累之有论语云不保其往有教无类其斯之谓与疏孟子曰至类也正义曰此章指言善恕行义充大其美无受尔汝何施不可取人不知失其臧否比之穿逾善亦远矣孟子曰人皆不忍至是皆穿逾之类也者孟子言人皆有所恻隐而不忍如能推之所不忍于其所忍者仁人也以其所爱及其所不爱仁之为道如是也人皆有所不喜为谓贫贱也如能推之所不喜为而达之于所喜为谓富贵也是为有义之人也人能充大不欲害人之心而为仁则仁道于是乎备故不可胜用也人能充大其无穿逾奸利之心以为义则义于是乎尽故义不可胜用也人能充大其不受人尔汝之实是不为人所轻贱故无所行而不为义者也言所为皆可以为义矣盖恻隐有不忍者仁之端也羞恶有不为者义也但能充而大之则为仁义矣人之为士于尊贵者未可与言而与之言是以言取之也是失言也以其失之谄也可以与之言而不与之言是以不言取之也是失人也以其失之敖也如此者是皆为穿墙逾屋趋奸利之类也疏孟子曰至自任者轻正义曰此章指言道之善以心为原当求诸己而责于人君子尤之况以妄芸言失务也孟子曰言近而指远者至所以自任者轻孟子言辞之近而指意巳远者乃为善言者也所守简约而所施博大者乃为善道君子之言也不下带而道存焉是所谓言近而指远也是孟子自解其旨也以其君子于其言也皆在焜臆以其不远于心而道存焉盖带者所以服之近于人身也故取而喻之曰不下带而道存抑又见君子之言非特腾口说而已君子之守脩其身而天下平是所谓守约而施博也是孟子又自解其旨也以其君子之所守特在脩身而天下由是平矣是所谓正己而物正者也且人病在舍其己之田而耕芸他人之田也是所求于人者为重而所以自任其在己者太轻耳芸治也田所以喻人之身也言人病在舍其己身而治他人之身也故为是云疏孟子至而已矣正义曰此章指言君子之行动合礼中不惑祸福脩身俟终尧舜之盛汤武之隆不是过也孟子曰至于君子行法以俟命而已矣者孟子言尧舜之体性自然善也汤王武王反之于身身安乃以施人谓加善于人而反之者也一则体性之自然一则反之于身身安乃以施人无非是礼也故动容周旋中礼者是为盛之至也至者以其盛德至矣尽矣不可以有加矣盖哭死而哀非为生者也是为动容中礼也是孟子自解之旨也言哭其死而哀之者非为其生者也以其动容中礼德性然也经德不回非以干禄也言语必信非以正义也是谓周旋中礼者也是孟子自解之旨也言经德不回邪非欲干求爵禄而然也以其周旋中礼德行然也言语必以正非欲以正行为名故然也亦以周旋中礼德言如是也君子者顺性蹈德行其礼法脩身以俟命而已然则尧舜禹汤为盛德之至亦不是过也疏孟子至彼哉正义曰此章指言富贵而骄自遗咎也茅茨采椽圣尧表也以贱说贵惧有荡心心谓彼陋以宁我神故以所不为为之宝玩也孟子曰说大人则藐之至吾何畏彼哉者孟子言说当时之尊贵为之大人者当轻藐之勿视其巍巍然尊贵而畏之也以其如是则心意舒展得尽其言也又言堂高数仞仞八尺也至霤高数尺是为奢汰之室也如我之得志于行道不为此室也食之前有方丈之广以极五味之馔而列之又有所侍之妾至数百人之众如我得志于行道亦不为之也大作乐而饮酒驱骋田猎有后车千乘之多如我得志于行道亦不为之也以其在彼骄贵之事者皆于我所耻而不为之也在我所行之事又皆是古圣王之制度者也是皆恭俭而有礼也如是则于我何有畏于彼之富贵乎哉是以说大人则藐之而勿视其巍巍然也疏孟子至寡矣正义曰此章指言清净寡欲德之高者畜聚积实秽行之下廉者招福浊者速祸虽有不然盖非常道是以正路不可不由也孟子曰至虽有存焉者寡矣者孟子言此以教时人养心之术也言人之治其心莫善于少欲也其为人也少欲则不为外物之汩丧虽有遭横暴而亡者盖亦百无二三也然而未必全无也以其少也是如单豹为人少欲独隐处于深山而卧乃遭遇于饥虎而亡之是也其为人也多欲则常于外物之所汩丧虽间有不亡其德业于身者盖亦百无二三也然而未必多有者焉以其亦少也是如栾黡为人多贪乃为卿而晋国者是也荀子云养心莫善于诚盖亦与此孟子同其旨也疏曾晳至所独也正义曰此章指言情礼相扶以礼制情人所同然礼则不禁曾参至孝思亲异心羊枣之感终身不尝孟子嘉焉故上章称曰岂有非义而曾子言之者也曾晳嗜羊枣而曾子不忍食羊枣公孙丑问曰脍炙与羊枣孰美者曾晳曾子父也曾晳为人专好羊枣羊枣枣名也曾晳既没而曾子常思念其亲而不忍食羊枣公孙丑怪之乃问孟子以谓脍炙与羊枣此二味孰为美孟子曰脍炙哉言脍炙固美于羊枣也而羊枣何可比于脍炙哉公孙丑曰然则曾子何为食脍炙而不食羊枣公孙丑又问孟子曰如是则曾子何为独食于脍炙而不忍食羊枣曰脍炙所同也羊枣所独也讳名不讳姓姓所同也名所独也孟子又答之曰脍炙虽美人所同好者也羊枣独曾子好之故曾子所以思念之而不忍食也譬如君父之名不讳其姓者以其姓为族之所同名为君父之所独故讳之也注羊枣枣名也正义曰盖樲与枣一物也然而有二名是樲小而枣大樲酸而枣甘耳云羊枣则羊枣之为大枣甘者也其类则樲枣之属也曾晳者曾子父也案史记弟子传曰曾蒧音点字晳是也孔传云曾参父名点注上章称曰岂有非义而曾子言之者正义曰此谓公孙丑疑曾子为非义而乃不知脍炙所同羊枣之所独而曾子之心言之是或一于孝道故云然也疏万章曰至斯无邪慝矣正义曰此章指言士行有科人有等级中道为上狂獧不合似是而非色厉内荏乡原之恶圣人所甚反经身行民化于己子率而正孰敢不正也万章问曰孔子在陈至何思鲁之狂士者万章问曰孔子在陈国有厄不遇贤人上下无有交者乃叹曰盍归乎来言我党之为士进取于大道而不得其中道者也亦以不忘其初而思故旧也故问之孟子谓孔子在陈国何为而思鲁国之狂士者也孟子曰孔子不得中道而与之至故思其次也孟子答之曰孔子不得中正之道者而取与之必也思其狂狷者乎狂者以其但进取于大道而不知退宿于中道狷者有所不敢为但守节无所为而应进退者也孔子岂不欲中道者而与之哉不可以必得中道之人故思念其次于中道者为狂狷者也敢问何如斯可谓狂矣万章又问孟子曰人行当何如则斯可谓之狂矣曰琴张曾晳牧皮者孔子之所谓狂矣孟子又答之曰如琴张曾晳牧皮三者孔子谓为狂者也盖论语尝谓古之狂也肆今之狂也荡琴张曾晳牧皮三者皆学于孔子进取于道而躐等者也是谓古之狂者也琴张曰君子不为利疚我曾晳风乎舞雩咏而归是皆有志于学亦志于仕以为进取者也牧皮经传并无所见大抵皆学孔子而行有同于曾晳琴张二人耳此孟子所以皆谓之狂士何以谓之狂也万章又问何以谓此三人为之狂士也曰其志嘐嘐然曰古之人古之人至乡原德之贼也者孟子又答之曰其志嘐嘐然大言乃曰古之人古之人及考验其所行之行而未始掩覆其言焉是言过于行为之狂者也孔子思与狂者又不可而必得之欲得有介之人能耻贱污行不絜者而与之是为狷者也是又次于狂者也孔子有曰过我门而不入我室我不以恨之者其唯独于乡原之徒也乡原者以其为贼害于德者也然则孔子如以自非乡原而过其门而不入室者是则恨之矣此亦见孔子自非乡原之徒者无不与之也所以思于中道而不可得则思其狂狷曰何如斯可谓之乡原矣万章又问何如则谓之乡原者矣曰何以是嘐嘐也至是乡原也孟子又答之曰乡原之人其言何以是嘐嘐然若有大也以其言不顾于行行又不顾于言则亦称之曰古之人古之人所行之行何为踽踽凉凉有威仪如无所施之貌也是言乡原之人外欲慕古之人而其心乃曰古之人何为空自踽踽凉凉而生于今之世无所用之乎以为生斯世也但当取为人所善则可矣故阉然大见媚爱之于世也者是则谓之乡原者矣万子曰一乡皆称原人焉至何哉者万章不解孟子之意故问之曰如一乡皆称为原善之人是无所往而不为善人矣孔子乃以为有贼害于德是为德之贼者何为者哉曰非之无举也至斯无邪慝者孟子又答之曰言乡原之人能掩蔽其恶使人欲非谤之则无可而非者使人欲讥刺之则无可为讥刺者其志则有同乎流俗之人所行又合于污乱之世居其身则若有忠信而实非忠信也行其身若有廉絜而实非廉絜也众人皆悦美之而自以为是而无其实故不与入尧舜之正道者也是无德而为有德故谓之为德之贼者也孔子有曰恶有似真而非真者恶莠之茎叶秀茂者以其似苗恐有乱其苗种者也恶佞诈饰者以其似义恐有乱其义者也恶利口辩辞以其似信恐其有乱于信者也恶郑声之淫哇以其似美乐恐其有乱于雅乐也恶紫之间色以其似朱恐其有乱于朱者也恶乡原之惑众以其似有德恐其有乱于德者也凡此六者孔子所以恶之以其似是而非者也君子者乃归其常经而已矣云经者则义信德是也如佞口乡原者是不经也唯君子则反经而已矣君子去其不经以反复乎经则其经斯适于正而不他故义以立而不为佞乱信以立而不为利口乱德以立而不为乡原乱此庶民所以兴行又不为两疑之惑矣庶民既以兴行斯无邪慝之行也注周礼五党为州五州为乡故曰吾党之士也正义曰案论语云子在陈曰归与归与吾党之小子狂简斐然成章不知所以裁之今云周礼五党而解其文盖亦不案此论语而有误也诚如周礼五党言之则论语何以云吾党盖不当引此为证所谓党者盖五百家为之党是其旨也注孟子言至学者也正义曰子张之为人踸踔谲诈论语曰师也辟故不能纯善者案家语有卫人琴牢字张则此与左传所谓琴张者琴牢而已非所谓子张善鼓琴也赵注引为颛孙师亦未审何据而琴张曰师张曰曾晳曾参之父盖言于前矣牧皮者未详注似美而非至孔子所恶也正义曰案论语云恶紫之夺朱恶郑声之乱雅乐恶利口之覆邦家其序与此不同者盖孟子以乱义不及乱信乱信不及乱德其所主三者而已苗莠朱紫声乐所托以为喻者也是所以为异者也注色厉内荏至子帅以正孰敢不正者正义曰此盖本论语之文而云疏孟子曰至无有乎尔正义曰此章指言天地剖判开元建始三皇以来人伦攸叙宏析道德班垂文采莫贵圣人圣人不出名世承间虽有此限盖有遇不遇焉是以仲尼至获麟而止笔孟子亦有乎尔终其篇章斯亦一契之趣也孟子曰由尧舜至于汤至由汤至于文王又至由文王至于孔子又至由孔子而至于今止无有乎尔者此孟子欲归道于己故历言其世代也言自尧舜二帝至于商汤其年数有五百余载矣如禹皋陶为尧舜之臣则亲见而知尧舜圣人之大道而佐行之也如汤王之去尧舜之世则相去有数百岁之远则但闻其二帝所行之道遵而行之者也又自商汤逮至文王周时又有五百余岁如伊尹莱朱二者俱为汤之贤臣则亲见而知汤所行之道而辅佐之者也如文王之去汤世则相去有数百岁之远则但闻其汤所行之道而遵之者也以自文王之世至于孔子之时又有五百余载如太公望散宜生二者为文王之臣则亲见而知文王所行之道而辅佐之者也如孔子之去文王世则相去亦有数百岁之远则但闻其文王之道而遵之者也故自孔子以来逮至于今但百有余岁以其去孔子之世如此之未远自邹国至于鲁国其地相去如此之甚近然而犹可应备名世如傅说之中出于高宗也然而世之以谓无有此名世而出于间者乃天不欲使我行道也故曰然而无有乎尔则亦无有乎尔矣此所以欲归于己而历举世代而言之也注伊尹至于等德也正义曰史记云伊尹名挚号为阿衡也为汤之相莱朱亦汤贤臣一曰仲虺是也春秋传曰仲虺居薛为汤左相者盖鲁定公元年左丘明之文也杜预云仲虺奚仲之后也注太公望散宜生正义曰太公望于前详言之矣散宜生案论语云武王曰予有乱臣十人马融云十人而散宜生在焉散姓宜生名也注至今者至而无有也正义曰云鲁击析闻于邾者按鲁哀公七年公伐邾之文也亦于叙言之详矣云傅说出殷高宗者亦言于前篇矣然而仲尼作春秋必至获麟而止者也孟子亦必止于无有乎尔而终其篇者盖亦见孟子拟仲尼而作者也故哀公十四年春西狩获麟杜氏云麟仁兽也圣王之嘉瑞时无明王出而遇获仲尼伤周道不兴感嘉瑞之无应故春秋脩中兴之教绝笔于获麟之一句所感而作固所以为终也孟子之书终于是言者盖亦悯圣道不明于世历三皇已来推以世代虽有岁限然亦有遇不遇焉故述仲尼之意而作此七篇遂以无有乎尔终于篇章之末盖亦深叹而不怨之云尔孟子注疏题辞解题辞解孟子题辞者所以题号孟子之书本末指义文辞之表也孟姓也此书孟子之所作也故揔谓之孟子其篇目则各自有名孟子邹人也名轲字则未闻也邹本春秋邾子之国至孟子时改曰邹矣国近鲁后为鲁所并又言邾为楚所并非鲁也今邹县是也或曰︰孟子鲁公族孟孙之后故孟子仕于齐丧母而归葬于鲁也三桓子孙既以衰微分适他国孟子生有淑质夙丧其父幼被慈母三迁之教长师孔子之孙子思治儒述之道通五经尤长于诗书周衰之末战国纵横用兵争强以相侵夺当世取士务先权谋以为上贤先王大道陵迟隳废异端并起若杨朱墨翟放荡之言以干时感众者非一孟子闵悼尧舜汤文周孔之业将遂湮微正涂壅底仁义荒怠佞伪驰骋红紫乱朱于是则慕仲尼周流忧世遂以儒道游于诸侯思济斯民然由不肯枉尺直寻时君咸谓之迂阔于事终莫能听纳其说孟子亦自知遭苍姬之讫录值炎刘之未奋进不得佐兴唐虞雍熙之和退不能信三代之余风耻没世而无闻焉是故垂宪言以诒后人仲尼有云︰我欲託之空言不如载之行事之深切着明也于是退而论集所与高第弟子公孙丑万章之徒难疑荅问又自撰其法度之言着书七篇二百六十一章三万四千六百八十五字包罗天地揆叙万类仁义道德性命祸福粲然靡所不载帝王公侯遵之则可以致隆平颂清庙卿大夫士蹈之则可以尊君父立忠信守志厉操者仪之则可以崇高节抗浮云有风人之託物二雅之正言可谓直而不倨曲而不屈命世亚圣之大才者也孔子自衞反鲁然后乐正雅颂各得其所乃删诗定书系周易作春秋孟子退自齐梁述尧舜之道而着作焉此大贤拟圣而作者也七十子之畴会集夫子所言以为论语论语者五经之錧鎋六艺之喉衿也孟子之书则而象之卫灵公问陈于孔子孔子荅以俎豆梁惠王问利国孟子对以仁义宋桓魋欲害孔子孔子称天生德于予鲁臧仓毁鬲孟子孟子曰臧氏之子焉能使予不遇哉旨意合同若此者众又有外书四篇性善辩文说孝经为正其文不能弘深不与内篇相似似非孟子本真后世依放而託之者也孟子既没之后大道遂绌逮至亡秦焚灭经术坑戮儒生孟子徒党尽矣其书号为诸子故篇籍得不泯绝汉兴除秦虐禁开延道德孝文皇帝欲广游学之路论语孝经孟子尔雅皆置博士后罢传记博士独立五经而已讫今诸经通义得引孟子以明事谓之博文孟子长于譬喻辞不迫切而意以独至其言曰说诗者不以文害辞不以辞害志以意逆志为得之矣斯言殆欲使后人深求其意以解其文不但施于说诗也今诸解者往往摭取而说之其说又多乖异不同孟子以来五百余载传之者亦已众多余生西京世寻丕祚有自来矣少蒙义方训涉典文知命之际婴戚于天遘屯离蹇诡姓遁身经营八纮之内十有余年心勦形瘵何勤如焉尝息肩弛担于济岱之间或有温故知新雅德君子矜我劬瘁眷我皓首访论稽古慰以大道余困吝之中精神遐漂靡所济集聊欲系志于翰墨得以乱思遗老也惟六籍之学先觉之士释而辩之者既已详矣儒家惟有孟子闳远微妙缊奥难见宜在条理之科于是乃述已所闻证以经传为之章句具载本文章别其旨分为上下凡十四卷究而言之不敢以当达者施于新学可以寤疑辩惑愚亦未能审于是非后之明者见其违阙傥改而正诸不亦宜乎