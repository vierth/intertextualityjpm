唐人万首绝句选提要钦定四库全书集部八唐人万首絶句选总集类提要等谨案唐人万首絶句选七巻国朝王士祯编洪迈唐人万首絶句务求盈数蹖驳至多宋仓部侍郎福清林清之真父钞取其佳者得七言一千二百八十首五言一百五十六首六言十五首勒为四巻名曰唐絶句选见于陈振孙书録解题盖十分之中汰其八分有竒然其书不传无由知其善否士祯此编删存八百九十五首作者二百六十四人更十分而取其一矣其书成于康熙戊子距士祯之没仅三年最为晚出又当田居闲暇之时得以从容校理故较他选为精审然其序谓以当唐乐府则不尽然乐府主声不主词其采诗入乐亦不专取絶句士祯此书实选词而非选声无庸务为髙论也干隆四十六年九月恭校上总纂官纪昀陆钖熊孙士毅总校官陆费墀序唐人万首絶句选序渔洋山人撰宋洪氏唐人万首絶句既成或问曰先生撰唐人絶句意何居应之曰吾以庀唐乐府也曰絶句也而谓之乐府何也曰乐府之名其来尚矣世谓始于汉武非也按史记髙祖过沛诗三侯之章又令唐山夫人为房中之歌西京杂记又谓戚夫人善歌出塞入塞望归之曲则乐府实始汉初武帝时増天马赤蛟白麟等十九章以李延年为协律都尉集五经之士相与次第其声通知其意而乐府始盛其云武帝者託始焉尔东汉之末曹氏父子兄弟雅擅文藻所为乐府悲壮奥崛颇有汉之遗风降及江左古意寖㣲而清商继作于是楚调呉声西曲南弄杂然兴焉逮于有唐李杜韩栁元白张王李贺孟郊之伦皆有冠古之才不沿齐梁不袭汉魏因事立题号称乐府之变然考之开元天宝已来宫掖所传梨园弟子所歌旗亭所唱边将所进率当时名士所为絶句尔故王之涣黄河逺上王昌龄昭阳日影之句至今艳称之而右丞渭城朝雨流传尤衆好事者至谱为阳闗三叠他如刘禹钖张祜诸篇尤难指数由是言之唐三百年以絶句擅塲即唐三百年之乐府也而子又奚疑宋洪文敏公迈常集唐絶句至万首经进孝宗御览褒赐优厚余少习是书惜其踳駮久欲为之栞定而未暇也归田之五载为康熙戊子乃克成之而以问答之语次为序云唐人万首绝句选卷一钦定四库全书唐人万首絶句选巻一宋洪迈元本刑部尚书王士祯选五言一王勃寒夜思久别侵怀抱他乡变容色月夜调鸣琴相思此何极云间征思断月下归愁切鸿鴈西南飞如何故人别朝朝碧山下夜夜沧江曲复此遥相思清尊湛芳渌别人霜华净天末雾色笼江际客子常畏人胡为久留滞思归长江悲已滞万里念将归况复高风晚山山黄叶飞卢照邻曲江花浮香绕曲岸圆影覆华池常恐秋风早飘零君不知骆賔王易水此地别燕丹壮士发冲冠昔时人已没今日水犹寒上官仪洛堤晓行脉脉广川流驱马歴长洲鹊飞山月曙蝉噪野风秋韦承庆南行别弟万里人南去三春鴈北飞未知何嵗月得与尔同归宋之问涂中寒食马上逢寒食涂中属暮春可怜江浦望不见洛桥人送杜审言卧病人事絶嗟君万里行河桥不相送江树逺含情张説蜀道后期客心争日月来往预期程秋风不相待先到洛阳城广州作去国嵗方晏愁心转不堪离人与江水终日向西南郭元振子夜春歌青楼含日光绿池起风色赠子同心花殷勤此何极陌头杨柳枝已被春风吹妾心正断絶君怀那得知苏颋汾上惊秋北风吹白云万里渡河汾心绪逢揺落秋声不可闻张九龄自君之出矣自君之出矣不复理残机思君如满月夜夜减清辉王适江上梅忽见寒梅树花开汉水濵不知春色早疑是弄珠人东方虬王昭君掩涕辞丹鳯衔悲向白龙单于浪惊喜无复旧时容北地无花草春来不似春自然衣带缓非是为腰身卢僎南楼望去国三巴逺登楼万里春伤心江上客不是故乡人途中抱玉三朝楚怀书十上秦年年洛阳陌花鸟弄归人王维荅裴迪淼淼寒流广苍苍秋雨晦君问终南山心知白云外鸟鸣涧人闲桂花落夜静春山空月出惊山鸟时鸣春涧中萍池春池深且广㑹待轻舟回靡靡绿萍合垂杨扫复开鸬鹚堰乍向红莲没复出青蒲飏独立何䙰褷衔鱼古查上孟城㘭新家孟城口古木余衰柳来者复为谁空悲昔人有华子冈飞鸟去不穷连山复秋色上下华子冈惆怅情何极斤竹岭檀栾映空曲青翠漾涟漪暗入商山路樵人不可知鹿柴空山不见人但闻人语响返景入深林复照青苔上木兰柴秋山敛余照飞鸟逐前侣彩翠时分明夕岚无处所南垞轻舟南垞去北垞淼难即隔浦望人家遥遥不相识栾家濑飒飒秋雨中浅浅石熘泻跳波自相溅白鹭惊复下白石滩清浅白石滩緑蒲向堪把家住水东西浣纱明月下竹里馆独坐幽篁里弹琴复长啸深林人不知明月来相照辛夷坞木末芙蓉花山中发红萼磵戸寂无人纷纷开且落漆园古人非傲吏自阙经世务偶寄一微官婆娑数株树山中送别山中相送罢日暮掩柴扉春草明年緑王孙归不归左掖梨花闲洒堦前草轻随箔外风黄莺弄不足衔入未央宫息夫人莫以今时宠难忘旧日恩看花满眼泪不共楚王言相思子红豆生南国春来发几枝劝君休采撷此物最相思班婕妤宫殿生秋草君王恩幸疎那堪闻鳯吹门外度金舆杂咏客自故乡来应知故乡事来日绮窗前寒梅着花未已见寒梅发复闻啼鸟声心心视春草畏向玉阶生裴迪鹿柴日夕见寒山便为独往客不知深林事但有麏麚迹木兰柴苍苍落日时鸟声乱溪水緑溪路转深幽兴何时已茱萸沜飘香乱椒桂布叶间檀栾云日虽回照森沈犹自寒宫槐陌门前宫槐陌是向欹湖道秋来山雨多落叶无人扫南垞孤舟信风泊南垞湖水岸落日下崦嵫清波殊淼漫金屑泉潆渟憺不流金碧如可拾凌晨含素华独往事朝汲白石滩跂石复临水弄波情未极日下川上寒浮云澹无色送崔九归山深浅去须尽丘壑美莫学武陵人暂游桃源里李白玉阶怨玉阶生白露夜久侵罗袜却下水精帘玲珑望秋月夜思牀前明月光疑是地上霜举头望山月低头思故乡铜官山我爱铜官乐千年未拟还要须回舞袖拂尽五松山敬亭独坐衆鸟高飞尽孤云去独闲相看两不厌只有敬亭山青溪半夜闻笛羌笛梅花引吴溪陇水清寒山秋浦月肠断玉闗情秋浦歌愁作秋浦客强看秋浦花山川如剡县风日似长沙送陆判官往琵琶崃水国秋风夜殊非逺别时长安如梦里何日是归期重忆贺监欲向江东去将谁共举杯稽山无贺老却棹酒船回杜甫八阵图功盖三分国名高八阵图江流石不转遗恨失吞吴孟浩然送朱大入秦游人五陵去寳劒直千金分手脱相赠平生一片心祖咏望终南残雪终南隂岭秀积雪浮云端林表明霁色城中増暮寒崔国辅铜雀台朝日照红妆拟上铜雀台画眉犹未了魏帝使人催采莲曲玉溆花红发金塘水碧流相逢畏相失并着采莲舟王孙游自与王孙别频看黄鸟飞应縁春草误着处不成归怨词妾有罗衣裳秦王在时作为舞春风多秋来不堪着少年行遗却珊瑚鞭白马骄不行章台折杨柳春日路旁情渭西别李崙陇外长亭堠山深古塞秋不知呜咽水何事向西流崔颢长干曲君家住何处妾住在横塘停舟暂借问或恐是同乡家临九江水来去九江侧同是长干人生小不相识下渚多风浪莲舟渐觉稀那能不相待独自逆潮归王昌龄送张四枫林已愁暮楚水复堪悲别后冷山月清猿无断时留别武陵田太守按劒行千里微躯感一言曽为大梁客不负信陵恩题僧房椶榈花满院苔藓入闲房彼此名言絶空中闻异香朝来曲日昃鸣珂动花连绣戸春盘龙玉台镜唯待画眉人高适咏史尚有绨袍赠应怜范叔寒不知天下士犹作布衣看岑参见渭水思秦川渭水东流去何时到雍州凭添两行泪寄向故园流九日思长安故园强欲登高去无人送酒来遥怜故园菊应傍战塲开王之涣送别杨栁东门树青青夹御河近来攀折苦应为别离多登鹳雀楼白日依山尽黄河入海流欲穷千里目更上一层楼储光羲江南曲日暮长江里相邀归渡头落花如有意来去逐船流洛阳道大道直如发春日佳气多五陵贵公子双双鸣玉珂贾至有赠舞怯铢衣重笑疑桃脸开方知汉成帝虚筑避风台王缙别辋川山月晓仍在林风凉不絶殷勤如有情惆怅令人别崔兴宗留别王维驻马欲分襟清寒御沟上前山景气佳独往还惆怅丘为左掖梨花冷艳全欺雪余香乍入衣春风且莫定吹向玉阶飞张旭清溪汛舟旅人倚征棹薄暮起劳歌笑揽清溪月清辉不厌多李华奉寄彭城公公子三千客人人愿报恩应怜抱闗者贫病老夷门萧颖士九日别元鲁山绵连滍川迥杳眇鸦路深彭泽兴不浅临风动归心崔曙雨中送客别愁复兼雨别泪还如霰寄言海上云千里长相见于季子项羽北伐虽全赵东归不王秦空歌拔山力羞作渡江人薛奇童吴声子夜歌净扫黄金堦飞霜皎如雪下帘弹箜篌不忍见秋月韦应物寄卢陟栁叶遍寒塘晓霜凝高阁累日此留连别来成寂寞宿永阳寄璨师遥知郡斋夜冻雪封松竹时有山僧来悬灯独自宿秋夜寄丘员外怀君属秋夜散步咏凉天山空松子落幽人应未眠荅王卿送别去马嘶春草归人立夕阳元知数日别要使两情伤怀瑯琊二释子白云埋大壑隂厓滴夜泉应居西石室月照山苍然登楼兹楼日登眺流岁暗蹉跎坐厌淮南守秋山红树多闻鴈故园渺何处归思方悠哉淮南秋雨夜高斋闻鴈来刘长卿春草宫懐古君王不可见芳草旧宫春犹带罗裠色青青向楚人弹琴泠泠七絃上静听松风寒古调虽自爱今人多不弹送人往扬州京口发梅花山中动泉脉芜城春草生君作扬州客送上人孤云将野鹤岂向人间住莫买沃洲山时人巳知处送灵澈苍苍竹林寺杳杳钟声晚荷笠带斜阳青山独归逺平蕃曲絶漠大军还平沙独戍闲空留一片石万古在燕山钱起江行无题行背青山郭吟当白露秋风流无屈宋空咏古荆州蛩响依莎草萤飞透水烟夜凉谁咏史空泊运租船橹慢开轻浪帆虚入暮云客船虽自小容得庾将军只尺愁风雨匡庐不可登秪疑云雾里犹有六朝僧湖口分江水东流独有情当时好风物谁伴谢宣城刘方平采莲曲落日清江里荆歌艳楚腰采莲从小惯十五即乗潮京兆眉新作蛾眉様惟将月里同有来凡几日相效满城中春雪飞雪带春风徘徊乱绕空君看似花处偏在洛城东张继感怀调与时人背心将静者论终年帝城里不识五侯门畅当登鹳雀楼迥临飞鸟上高出世尘间天势围平野河流入断山顾况忆旧游悠悠南国思夜向江南泊楚客断肠时月明枫子落丘丹酬韦苏州久作烟霞侣暂将簪组亲还同禇伯玉入馆忝州人盖嘉运伊州歌闻道黄花戍频年未解兵可怜闺里月偏照汉家营唐人万首絶句选巻一唐人万首绝句选卷二钦定四库全书唐人万首絶句选巻二宋洪迈元本刑部尚书王士祯选五言二李益江南曲嫁得瞿唐贾朝朝误妾期早知潮有信嫁与弄潮儿赠卢纶世故中年别余生此㑹同却将悲与病独对朗陵翁鹧鸪词湘江斑竹枝锦翅鹧鸪飞处处湘云合郎従何处归扬州懐古故国歌钟地长桥车马尘彭城郭邉柳偏似不胜春扬州早鴈江上三千鴈年年过故宫可怜江上月偏照断根蓬金吾子绣帐博山炉银鞍冯子都黄昏莫攀折惊起欲栖乌洛桥金谷园中柳春来似舞腰那堪好风景独上洛阳桥李端听筝鸣筝金粟柱素手玉房前欲得周郎顾时时误拂絃溪行遇雨寄柳中庸日落衆山昬潇潇暮雨繁那堪两处宿共听一声猿卢纶塞下曲鹫翎金仆姑燕尾绣蝥弧独立扬新令千营共一唿林暗草惊风将军夜引弓平明寻白羽没在石稜中月黑鴈飞高单于逺遁逃欲将轻骑逐大雪满弓刀野幕敞琼筵羌戎贺劳旋醉和金甲舞雷鼓动山川皇甫冉送王司直西塞云山逺东风道路长人心胜潮水相送过浔阳婕妤怨花枝出建章鳯辇发昭阳借问承恩者双蛾几许长长信多秋气昭阳借月华那堪闲永巷闻道选良家淮口寄赵员外欲逐淮潮上暂停鱼子沟相望知不见终是屡回头司空曙金陵怀古辇路江枫暗宫朝野草春伤心庾开府老作北朝臣送卢秦卿知有前期在难分此夜中无将故人酒不及石尤风韩翃汉宫曲绣幙珊瑚钩香闺翡翠楼深情不肯道娇倚钿箜篌柳中庸江行繁隂乍隠洲落叶初飞浦萧萧楚客帆暮入寒江雨戴叔伦题三闾大夫庙沅湘流不尽屈子怨何深日暮秋风起萧萧枫树林闗山月一鴈过连营繁霜覆古城胡笳在何处半夜起邉声严维送人往金华明月双谿水清风八咏楼少年为客处今日送君游朱放题竹林寺嵗月人间促烟霞此地多殷勤竹林寺更得几回过武元衡春日作纵横桃李枝澹荡春风吹美人歌白苎万恨在蛾眉权徳舆敷水驿空见水名敷秦楼往事无临风驻征骑聊复捋髭须玉台体昨夜裠带解今朝蟢子飞铅华不可弃莫是藁砧归柳宗元长沙驿海鹤一为别存亡三十秋今来数行泪独上驿南楼江雪千山鸟飞絶万径人踪灭孤舟蓑笠翁独钓寒江雪刘禹钖罢和州游建康秋水清无力寒山暮多思官闲不计程徧上南朝寺经檀道济故垒万里长城坏荒营野草秋秣陵多士女犹唱白符鸠视刀环常恨言语浅不如人意深今朝两相视脉脉万重心三阁词珠薄曲琼钩子细见扬州北兵那得渡浪语判悠悠淮隂行今日转船头金乌指西北烟波与春草千里同一色隔浦望行船头昻尾幰幰无奈挑菜时清淮春浪软秋风引何处秋风至萧萧送鴈羣朝来入庭树孤客最先闻纥那曲杨柳郁青青竹枝无限情周郎一回顾听唱纥那声别苏州流水阊门外秋风吹柳条従来送客处今日自魂销孟郊古别离欲别牵郎衣郎今向何处不恨归来迟莫向临卭去张籍寄僧松暗水涓涓夜凉人未眠西峰月犹在遥忆草堂前泾州行到泾州塞惟闻羌戍鼙道旁双古堠犹记向安西令狐楚逺别离玳织黄金履金装翡翠簪畏人相借问不拟到城南思君恩小苑莺歌歇长门蜨舞多眼看春又去翠辇不曽过従军行暮雪连青海隂云覆白山可怜班定逺生入玉门闗却望氷河阔前登雪岭高征人几多在又拟战临洮王涯闺人赠逺花明绮陌春柳拂御沟新为报辽阳客流光不待人形影一朝别烟波千里分君看望君处祇是起行云张仲素春闺思袅袅城邉柳青青陌上桑提笼忘采叶昨夜梦渔阳春游曲行乐三春节林花百和香当年重意气先占鬭鸡塲白居易庾楼新嵗嵗时销旅貌风景触乡愁牢落江湖意新年上庾楼南浦别南浦凄凄别西风袅袅秋一看肠一断好去莫回头勤政楼西柳半朽临风树多情立马人开元一株柳长庆二年春问刘十九緑螘新醅酒红泥小火炉晚来天欲雪能饮一杯无元稹行宫寥洛古行宫宫花寂寞红白头宫女在闲坐说𤣥宗西还悠悠洛阳梦郁郁灞陵树落日正西归逢君又东去李贺马诗赤兔无人用当须吕布骑吾闻果下马羁策任蛮儿飂叔去匆匆如今不豢龙夜来霜压栈骏骨折西风张祜河满子故国三千里深宫二十年一声河满子双泪落君前玉树后庭花轻车何草草犹唱后庭花玉座谁为主徒悲张丽华江南逢故人河洛多尘事江山半旧游春风故人夜又醉白苹洲徐凝杨叛儿哀怨杨叛儿骀荡君知否香死博山炉烟生白门柳张起春情画阁余寒在新年旧燕飞梅花犹带雪未得试春衣杨凌贾客怨山水路悠悠逢滩即滞留西江风未便何日到荆州杨凝柳絮河畔多杨柳追游尽狭斜春风一回送乱入莫愁家唐彦谦齐文惠宫人认得前家令宫人泪满裾不知梁佐命全是沈尚书小院小院无人夜烟斜月转明清宵易怊怅不必有离情贾岛劒客十年磨一劒霜刃未曽试今日把似君谁有不平事陆畅雪怪得朔风急前庭如月辉天人宁许巧剪水作花飞沈如筠闺怨鴈尽书难寄愁多梦不成愿随孤月影流照伏波营潘佐送人之宣城江畔送行人千山生暮氛谢安团扇上为画敬亭云杜牧题水西寺三日去还住一生焉再游含情碧溪水重上粲公楼寄逺只影随惊鴈单栖锁画笼向春罗袖薄谁念舞台风江楼独酌芳春酒登楼已半醺谁惊一行鴈冲断过江云李商隠漫成雾夕咏芙蕖何郎得意初此时谁最赏沈范两尚书张恶子庙下马奠椒浆迎神白玉堂如何铁如意独自与姚苌追代卢家人嘲堂内道却横波字人前莫漫羞秖应同楚水长短入淮流李夫人一带不结心两股方安髻惭愧白茅人月没教星替滞雨滞雨长安夜残灯独客愁故乡云水地归梦不宜秋饯席送人之梓州莫叹万重山君还我未还武闗犹怅望何况百牢闗柳枝本是丁香树春条结始生王作弹棊局中心最不平散闗遇雪劒外従军逺无人与寄衣散闗三尺雪回梦旧鸳机温庭筠三月雪三月雪连夜未应伤物华只縁春欲尽留着伴梨花碧涧驿晓思孤灯伴残梦楚国在天涯月落子规歇满庭山杏花许浑早春忆江南云月有归处故山清洛南如何一花发春梦徧江潭塞下曲夜战桑干北秦兵半不归朝来有乡信犹自寄寒衣赵嘏寒塘晓发梳临水寒塘坐见秋乡心正无限一鴈过南楼施肩吾湘竹词万古湘江竹无穷奈怨何年年长春笋只是泪痕多李频渡汉江岭外音书絶经冬复歴春近乡情更怯不敢问来人孟迟怀郑洎风兰舞幽香雨叶堕残滴美人来不来前山看向夕陆龟蒙江行酒旗菰叶外楼影浪花中布帆张数幅唯待鲤鱼风夕阳渡口和帆落城边带角收如何茂陵客江上倚危楼皮日休和陆鲁望刻石书离恨因成别后悲莫嫌春茧薄犹有万重丝司空图乐府寳马跋尘光双驰照路旁喧传报戚里明日幸长杨韩偓效崔国辅体雨过碧苔院霜来红叶楼闲堦上斜日鹦鹉伴人愁従猎蹀躞巴賨马陪鳃碧野鸡忽闻仙乐动赐酒玉偏提储嗣宗早春野树花初发空山独见时踟蹰歴阳道乡思满南枝郑谷望湖亭湘水似伊水湘人非故人登临独无语风柳自揺春李收幽情幽人惜春暮潭上折芳草佳期何时还欲寄千里道蒋吉石城系缆石城下孤吟怀暂开江人桡艇子将谓莫愁来西鄙人哥舒歌北斗七星高哥舒夜带刀至今窥牧马不敢过临洮荆叔题慈恩寺塔汉国山河在秦陵草木深暮云千里色无处不伤心释灵澈题天姥天台衆峰外嵗晚当寒空有时半不见崔嵬在云中逺公墓古墓石稜稜寒云晚照凝空悲虎溪月不见鴈门僧释贯休闻笛霜月夜徘徊楼中羌笛催晓风吹不尽江上落残梅洞庭龙女与许汉阳海门连洞庭每去三千里十载一归来辛苦潇湘水湘驿女子题玉溪红树醉秋色碧溪弹夜絃佳期不可再风雨杳如年安邑坊女子幽恨诗卜得上崃日秋江风浪多江陵一夜雨肠断木兰歌唐人万首絶句选巻二唐人万首绝句选卷三钦定四库全书唐人万首絶句选巻三宋洪迈元本刑部尚书王士祯选七言一杜审言赠苏书记知君书记本翩翩为许従戎赴朔边红粉楼中应计日燕支山下莫经年张说送梁六巴陵一望洞庭秋日见孤峰水上浮闻道神仙不可接心随湖水共悠悠张敬忠边词五原春色旧来迟二月垂杨未挂丝即今河畔氷开日正是长安花落时王翰春日思归杨柳青青杏发花年光误客转思家不知湖上菱歌女几箇春舟在若耶凉州词蒲桃美酒夜光杯欲饮琵琶马上催醉卧沙塲君莫笑古来征战几人回李白结袜子燕南壮士吴门豪筑中置铅鱼隠刀感君恩重许君命太山一掷轻鸿毛长门怨桂殿长愁不记春黄金四壁起秋尘夜悬明镜秋天上独照长门宫里人越中怀古越王勾践破吴归战士还家尽锦衣宫女如花满春殿秖今惟有鹧鸪飞送孟浩然之广陵故人西辞黄鹤楼烟花三月下扬州孤帆逺影碧空尽惟见长江天际流春夜雒阳闻笛谁家玉笛暗飞声散入东风满洛城此夜曲中闻折柳何人不起故园情峨眉山月歌峨眉山月半轮秋影入平羌江水流夜发青溪向三崃思君不见下渝州横江词海潮南去过浔阳牛渚由来险马当横江欲渡风波恶一水牵愁万里长横江馆前津吏迎向余东指海云生郎今欲渡縁何事如此风波不可行上皇西巡南京歌莫道君王行路难六龙西幸万人欢地转锦江成渭水天回玉垒作长安黄鹤楼闻笛一为迁客去长沙西望长安不见家黄鹤楼中吹玉笛江城五月落梅花下江陵朝辞白帝彩云间千里江陵一日还两㟁猿声啼不住轻舟巳过万重山望五老峰庐山东南五老峰青天削出金芙蓉九江秀色可揽结吾将此地巢云松宣城见杜鹃花蜀国曾闻子规鸟宣城还见杜鹃花一呌一回肠一断三春三月忆三巴舟下荆门霜落荆门烟树空布颿无恙挂秋风此行不为鲈鱼脍自爱名山入剡中与贾舍人至汎洞庭洞庭西望楚江分水尽南天不见云日落长沙秋色逺不知何处弔湘君洞庭湖西秋月辉潇湘江北早鸿飞醉客满船歌白纻不知霜露入秋衣巴陵赠贾舍人贾生西望忆京华湘浦南迁莫怨嗟圣主恩深汉文帝怜君不遣到长沙望天门山天门中断楚江开碧水东流向北回两岸青山相对出孤帆一片日边来长门怨天回北斗挂西楼金屋无人萤火流月光欲到长门殿别作深宫一段愁陌上赠美人白马骄行踏落花垂鞭直拂五云车美人一笑搴珠箔遥指红楼是妾家王昌龄闺怨闺中少妇不知愁春日凝妆上翠楼忽见陌头杨柳色悔教夫壻觅封侯听流人水调子孤舟微月对枫林分付鸣筝与客心岭色千重万重雨断肠收与泪痕深梁苑梁园秋竹古时烟城外风悲欲暮天万乗旌旗何处在平台賔客有谁怜别李浦之京故园今在灞陵西江畔逢君醉不迷小弟邻庄尚渔猎一封书寄数行啼甘泉歌乗舆执玉已登坛细草霑衣春殿寒昨夜云生拜初月万年甘露水晶盘芙蓉楼送辛渐寒雨连江夜入吴平明送客楚山孤洛阳亲友如相问一片氷心在玉壶丹阳城南秋海隂丹阳城北楚云深高楼送客不能醉寂寂寒江明月心重别李评事莫道秋江离别难舟船明日是长安吴姬缓舞留君醉随意青枫白露寒送狄宗亨秋在水清山暮蝉洛阳树色鸣臯烟送君归去愁不尽又惜空度凉风天送别魏二醉别江楼橘柚香江风引雨入船凉忆君遥在湘山月愁听清猿梦里长卢溪别人武陵溪口驻扁舟溪水随君向北流行到荆门上三崃莫将孤月对猿愁长信秋词金井梧桐秋叶黄珠帘不巻夜来霜熏笼玉枕无颜色卧聴南宫清漏长奉帚平明金殿开且将团扇共徘徊玉颜不及寒鸦色犹带昭阳日影来真成薄命久寻思梦见君王觉后疑火照西宫知夜饮分明复道奉恩时西宫春怨西宫夜静百花香欲巻珠帘春恨长斜抱云和深见月朦胧树色隐昭阳西宫秋怨芙蓉不及美人妆水殿风来珠翠香却恨含情掩秋扇空悬明月待君王从军行烽火城西百尺楼黄昬独坐海风秋更吹羌笛闗山月无那金闺万里愁琵琶起舞换新声总是闗山离别情撩乱边愁聴不尽高高秋月照长城青海长云暗雪山孤城遥望玉门闗黄沙百战穿金甲不破楼兰终不还秦时明月汉时闗万里长征人未还但使龙城飞将在不教朔马度隂山大漠风尘日色昬红旗半巻出辕门前军夜战洮河北巳报生禽吐谷浑殿前曲昨夜风开露井桃未英前殿月轮高平阳歌舞新承宠帘外春寒赐锦袍青楼怨香帏风动花入楼高调鸣筝缓夜愁肠断闗山不解说依依残月下帘钩青楼曲白马金鞍从武皇旌旗十万宿长杨楼头小妇鸣筝坐遥见飞尘入建章驰道杨花满御沟红妆漫绾上青楼金章紫绶千余骑夫壻朝回初拜侯河上歌河上老人坐古槎和丹只用青莲花至今八十如四十口道沧溟是我家王维送元二使安西渭城朝雨裛轻尘客舍青青柳色新劝君更尽一杯酒西出阳闗无故人少年行新丰美酒斗十千咸阳游侠多少年相逢意气为君饮系马高楼垂柳边一身能擘两雕弧边骑千重只似无侧坐金鞍调白羽纷纷射杀五单于汉家君臣欢宴终高议云台论战功天子临轩赐侯印将军佩出明光宫寄段十六与君相见即相亲闻道君家住孟津为见行舟试借问客中时有洛阳人九月九日忆山东兄弟独在异乡为异客毎逢佳节倍思亲遥知兄弟登高处徧插茱萸少一人送韦评事欲逐将军取右贤沙塲走马向居延遥知汉使萧闗外愁见孤城落日边送沈子杨柳渡头行客稀罟师荡桨向临沂唯有相思似春色江南江北送君归寒食汜上作广武城边逢暮春汶阳归客泪沾巾落花寂寂啼山鸟杨柳青青渡水人凉州词凉州城外少行人百尺峰头望塞尘健儿击鼓吹羌笛共赛城东越骑神王之涣凉州词黄河逺上白云间一片孤城万仞山羌笛何须怨杨柳春光不度玉门闗杜甫江畔独步寻花稠花乱蘂裹江濵行步欹危实怕春诗酒尚堪驱使在未须料理白头人黄师塔前江水东春光懒困倚微风桃花一簇开无主可爱深红间浅红黄四孃家花满溪千朶万朶压枝低流连戏蜨时时舞自在娇莺恰恰啼戏作寄上汉中王谢安舟檝风还起梁苑池台雪欲飞杳杳东山携汉妓泠泠修竹待王归和严郑公军城早秋秋风袅袅动高旌玉帐分弓射敌营巳收滴博云间戍更夺蓬婆雪外城解闷商胡离别下扬州忆上西陵故驿楼为问淮南米贵贱老夫乘兴欲东游一辞故国十经秋每见秋瓜忆故丘今日南湖采薇蕨何人为覔郑瓜州不见高人王右丞辋川丘壑蔓寒藤最传秀句寰区满未絶风流相国能复忆襄阳孟浩然清诗句句尽堪传即今耆旧无新语漫钓槎头缩项鳊戏为絶句才力应难跨数公秖今谁是出羣雄或看翡翠兰苕上未掣鲸鱼碧海中承闻河北诸将入朝口号十二年来多战塲天威已息阵堂堂神灵汉代中兴主功业汾阳异姓王江南逢李龟年岐王宅里寻常见崔九堂前几度闻正是江南好风景落花时节又逢君孟浩然送杜十四之江南荆吴相接水为乡君去春江正淼茫日暮孤帆泊何处天涯一望断人肠常建送宇文六花暎垂杨汉水清微风林里一枝轻秖今江北还如此愁杀江南离别情三日寻李九庄雨歇杨林东渡头永和三日荡轻舟故人家在桃花岸直到门前溪水流高适除夜旅馆寒灯独不眠客心何事转悽然故乡今夜思千里霜鬓明朝又一年营州歌营州少年厌原野狐裘蒙茸猎城下一饮千钟不醉人自来十嵗能骑马塞上闻笛雪净遥天牧马还月明羌笛戍楼闲借问梅花何处落风吹一夜满闗山九曲词铁骑横行铁岭头西看逻逤取封侯青海秖今将饮马黄河不用更防秋岑参玉闗寄长安主簿东去长安万里余故人何惜一行书玉闗西望肠堪断况复明朝是嵗除送人西原驿路挂城头客散江亭雨未休君去试看汾水上白云犹似汉时秋赴北庭度陇思家西向轮台万里余也知乡信日应疎陇山鹦鹉能言语为报家人数寄书封大夫破播仙凯歌汉将承恩西破戎捷书先奏未央宫天子预开麟阁待秖今谁数贰师功日落辕门鼓角鸣千羣面缚出蕃城洗兵鱼海云迎阵秣马龙堆月照营储光羲寄孙山人新林二月孤舟还水满清江花满山借问故园隠君子时时来往在人间明妃曲日暮惊沙乱雪飞傍人相劝易罗衣强来前帐看歌舞共待单于夜猎归贾至巴陵夜别王八员外柳絮飞时别洛阳梅花发后在三湘世情巳逐浮云散离恨空随江水长送李侍郎赴常州雪晴云散北风寒楚水吴山道路难今日送君须尽醉明朝相忆路漫漫春思红粉当墟弱柳垂金花腊酒解酴醿笙歌日暮能留客醉杀长安轻薄儿巴陵与李十二裴九汎洞庭江上相逢皆旧游湘山永望不堪愁明月秋风洞庭水孤鸿落叶一扁舟枫岸纷纷落叶多洞庭秋水晚来波乘兴轻舟无近逺白云明月弔湘娥李颀遇刘五洛阳一别梨花新黄鸟飞飞逢故人携手当年共为乐无惊蕙草惜残春寄韩朋为政心闲物自闲朝看飞鸟暮飞还寄书河上神明宰羡尔城头姑射山綦母潜过上人兰若山头禅室挂僧衣牕外无人溪鸟飞黄昬半在下山路却聴钟声连翠微崔国辅白纻词洛阳梨花落如霰河阳桃叶生复齐坐恐玉楼春欲尽红绵粉絮裛妆啼张旭桃花矶隠隐飞桥隔野烟石矶西畔问渔船桃花尽日随流水洞在青溪何处边山中留客山光物态弄春晖莫为轻隂便拟归纵使晴明无雨色入云深处亦沾衣严武军城早秋昨夜秋风入汉闗朔云边月满西山更催飞将追骄敌莫遣沙塲匹马还薛维翰怨歌百尺朱楼临狭斜新妆能唱美人车皆言贱妾红颜好要自狂夫不忆家李华春行寄兴宜阳城下草萋萋涧水东流复向西芳树无人花自落春山一路鸟空啼独孤及海上怀华中旧游凉风台上三峰月不夜城边万里沙离别莫言闗塞逺梦魂长在子真家元结款乃曲湘江二月春水平满月和风宜夜行唱桡欲过平阳戍津吏相唿问姓名千里枫林烟雨深无朝无暮有猿吟停桡静聴曲中意好是云山韶濩音韦应物登楼寄王卿踏阁攀林恨不同楚云沧海思无穷数家砧杵秋山下一郡荆榛寒雨中寄诸弟雨中禁火空斋冷江上流莺独坐聴把酒看花想诸弟杜陵寒食草青青故人重九日求橘怜君卧病思新橘试摘犹酸亦未黄书后欲题三百颗洞庭须待满林霜休日访人不遇九日驱驰一日闲寻君不遇又空还怪来诗思清人骨门对寒流雪满山登寳意上方翠岭香台出半天万家烟树满晴川诸僧近住不相识坐听微钟忆往年滁州西涧独怜幽草涧边生上有黄鹂深树鸣春潮带雨晚来急野渡无人舟自横荅东林道士紫阁西边第几峰茅斋夜雪虎行踪遥看黛色知何处欲出山门寻暮钟刘长卿送刘萱之道州谒崔大夫沅水悠悠湘水春临岐一望一沾巾信陵门下三千客君到长沙见几人送李判官之润州行营万里辞家事鼓鼙金陵驿路楚云西江春不肯留行客草色青青送马蹄寄别朱拾遗天书逺召沧浪客几度临岐病未能江海茫茫春欲徧行人一骑发金陵钱起归鴈潇湘何事等闲回水碧沙明两岸苔二十五弦弹夜月不胜清怨却飞来李嘉祐王舍人竹楼傲吏身闲笑五侯西江取竹起高楼南风不用蒲葵扇纱帽闲眼对水鸥题䖍上人壁诗思禅心共竹闲任池流水向人间手持如意高牕里斜日沿江千万山韩翃送客之鄂州江口千家带楚云江花乱㸃雪纷纷春风落日谁相见青翰舟中有鄂君送齐山人旧事仙人白兔公掉头归去乂乘风柴门流水依然在一路寒山万木中寒食春城无处不飞花寒食东风御柳斜日暮汉宫传蜡烛轻烟散入五侯家宿石邑山中浮云不共此山齐山霭苍苍望转迷晓月暂飞千树里秋河隔在数峰西江南曲长乐花枝雨㸃消江城日暮好相邀朱楼不闭嵗蕤锁渌水回通宛转桥酬张千牛蓬莱阙下事天家上路初回白鼻騧细管昼催平乐酒春衣夜宿杜陵花赠李冀王孙别舍拥朱轮不羡空名乐此身门外碧潭春洗马楼前红烛夜迎人送人之潞州官柳青青匹马嘶回风暮雨入铜鞮佳期别在春山里应是人参五叶齐少年行千㸃斑斓喷玉骢青丝结尾绣缠鬃鸣鞭晓出章台路叶叶春衣杨柳风皇甫冉荅张继怅望南徐登北固迢遥西塞阻东闗落日临川问音信寒潮惟带夕阳还送魏十六秋夜沈沈此送君隂虫切切不堪闻归舟明日毘陵道回首姑苏是白云皇甫曾巖岭西望汉家仙仗在咸阳洛水东流出建章野老至今犹望幸离宫秋树独苍苍唐人万首絶句选巻三唐人万首绝句选卷四钦定四库全书唐人万首絶句选巻四宋洪迈元本刑部尚书王士祯选七言二李益夜上受降城闻笛回乐峰前沙似雪受降城外月如霜不知何处吹芦管一夜征人尽望乡边思腰垂锦带佩吴钩走马曾防玉塞秋莫笑闗西将家子祇将诗思入凉州柳杨送客青枫江畔白苹洲楚客伤离不待秋君见隋朝更何事栁杨南渡水悠悠从军北征天山雪后海风寒横笛偏吹行路难碛里征人三十万一时回首月中看行舟栁花飞入正行舟卧引菱花信碧流闻道风光满杨子天晴共上望乡楼隋宫燕燕语如伤旧国春宫花欲落旋成尘自从一闭风光后几度飞来不见人送人归岳阳烟草连天枫树齐岳阳归路子规啼春江万里巴陵戍落日看沈楚水西临滹沲见蕃使列名漠南春色到滹沲边栁青青塞马多万里江山今不闭汉家频许郅支和写情水纹珍簟思悠悠千里佳期一夕休従此无心爱良夜任他明月下西楼听晓角边霜昨夜堕闗榆吹角当城片月孤无限塞鸿飞不度秋风引入小单于汴河曲汴水东流无限春隋家宫阙巳成尘行人莫上长隄望风起杨花愁杀人暖川胡风冻合䴙鹈泉牛马千羣逐暖川塞外征行无尽日年年移帐雪中天宫怨露溼晴花春殿香月明歌吹在昭阳似将海水添宫漏共滴长门一夜长度破汭沙破汭沙头雁正飞䴙鹈泉上战初归平明日出东南地满碛寒光生鐡衣卢纶古艳词自拈裙带结同心暖处偏知香气深爱捉狂夫问闲事不知歌舞用黄金宫中乐台殿云凉秋色微君王初赐六宫衣楼船泛罢归犹早行遣才人鬬射飞云日呈祥礼物殊彤庭生献五单于塞垣万里无飞鸟可是边城用郅都春日有怀桃李风多日欲隂伯劳飞处落花深贫居静乆难逢信知隔春山不可寻曲江春望菖蒲翻叶柳交枝暗上莲舟鸟不知更到无花最深处玉楼金殿影参差泉声徧野入芳洲拥沫吹花上碧流落日行人渐无路巢蜂乳燕满髙楼司空曙登岘亭岘山回首望秦闗南向荆州几日还今日登临惟有泪不知风景在何山古寺花共爱芳菲此树中千跗万蘂裹枝红迟迟欲去犹回望覆地无人满寺风发渝州却寄韦判官红烛津亭夜见君繁弦急管两纷纷平明分手空江上唯有猿声满水云送卢彻之太原榆落鵰飞闗塞秋黄云画角见并州翩翩羽骑双旌后上客亲随郭细侯峡口送友人崃口花飞欲尽春天涯去住泪沾中来时万里同为客今日翻成送故人李端送刘侍御几人同去谢宣城未及酬恩隔死生唯有夜猿知客恨峄阳溪路第三声郎士元柏林寺南望谿上遥闻精舍钟泊舟微径度深松青山霁后云犹在画出西南四五峰栁中庸河阳桥送别黄河流出有浮桥晋国归人此路遥若傍䦨干千里望北风驱马雨潇潇征人怨嵗嵗金河复玉闗朝朝马策与刀环三春白雪归青冢万里黄河绕黒山凉州曲闗山万里逺征人一望闗山泪满巾青海戍头空有月黄沙碛里本无春冷朝阳送别红线采菱歌怨木兰舟送客魂销百尺楼还似洛妃乗雾去碧天无际水空流张继枫桥夜泊月落乌啼霜满天江枫渔火对愁眠姑苏城外寒山寺夜半钟声到客船刘方平送别华亭霁色满今朝云里樯竿去转遥莫怪山前深复浅清淮一日两回潮月夜更深月色半人家北斗䦨干南斗斜今夜偏知春气暖虫声新透緑窓纱春怨纱窓日落渐黄昬金屋无人见泪痕寂寞空庭春欲晚梨花满地不开门顾况听角思归故园黄叶满青苔梦破城头晓角哀此夜断肠人不见起行残月影徘徊宫词玉楼天半起笙歌风送宫嫔笑语和月殿影开闻夜漏水精帘卷近秋河听歌子夜新声何处传悲翁更忆太平年只今法曲无人唱己逐霓裳飞上天宿昭应武帝祈灵太一坛新丰树色绕千官那知今夜长生殿独闭空山月影寒小孤山古庙枫林江水边寒鸦接饭雁横天大孤山逺小孤出月照洞庭归客船叶道士山房水边垂栁赤䦨桥洞里仙人碧玉箫近得麻姑书信否浔阳向上不通潮竹枝帝子苍梧不复归洞庭叶下荆云飞巴人夜唱竹枝后肠㫁晓猿声渐稀忆故园惆怅多山人复稀杜鹃啼处泪沾衣故园此去千余里春梦犹能夜夜归戴叔伦夜发袁江寄李颍川刘侍御半夜回舟入楚乡月明山水共苍苍孤猿更呌秋风里不是愁人亦㫁肠湘南即事卢橘花开枫叶衮出门何处望京师沅湘日夜东流去不为愁人住少时严维丹阳送人丹阳郭里送行舟一别心知两地秋日晚江南望江北寒鸦飞尽水悠悠李涉题开圣寺宿雨初收草木浓羣鸦飞散下堂钟长廊无事僧归院尽日门前独看松过湖州妓宋态曾识云仙至小时芙蓉头上绾青丝当时惊觉髙唐梦唯有如今宋玉知润州听暮角江城吹角水茫茫曲引边声怨思长惊起暮天沙上雁海门斜去两三行宿武闗逺别秦城万里逰乱山髙下入商州闗门不锁寒溪水一夜潺湲送客愁竹枝词石壁千重树万重白云斜掩碧芙蓉昭君溪上年年月偏照婵娟色最浓十二峰头月欲低空舲滩上子规啼孤舟一夜东归客泣向春风忆建溪哭田布魏师临阵却抽营谁管豺狼作信兵縦使将军能伏剑何人岛上哭田横京口送朱昼之淮南两行客泪愁中落万树山花雨后残君到扬州见桃叶为传风水渡江难邠州词献髙尚书单于都䕶再分疆西引双旌出帝乡朝日诏书添战马即闻千骑取河湟将家难立是威声不见多传卫霍名一自元和平蜀后马头行处即长城李约过华清宫君王游乐万几轻一曲霓裳四海兵玉辇升天人巳尽故宫犹有树长生权徳舆赠天竺灵隐二寺主石路泉流两寺分寻常钟磬隔山闻山僧半在中峰住共占清猿与白云杂兴琥珀尊开月映帘调弦理曲指纎繊含羞敛态劝君住更奏新声刮骨盐巫山云雨洛川神珠襻香腰稳称身惆怅壮成君不见含情起立问傍人武元衡春兴杨柳隂隂细雨晴残花落尽见流莺春风一夜吹乡梦梦逐春风到洛城送张司録赴京江南烟雨塞鸿飞西府文章谢掾归相送汀洲兰杜晚菱歌一曲泪沾衣题嘉陵驿悠悠风斾绕山川山驿空蒙雨似烟路半嘉陵头已白蜀门西更上青天听歌月上重楼丝管秋佳人夜唱古梁州满堂谁是知音者不惜千金与莫愁汴州闻角何处金笳月里悲悠悠边客梦先知单于城上闗山曲今日中原总解吹韩愈湘中酬张十一功曹休垂絶徼千行泪共泛清湘一叶舟今日岭猿兼越鸟可怜同听不知愁和李二十八司勲连昌宫夹道疎槐出老根髙甍巨桷压山原宫前遗老来相问今是开元几叶孙晚次宣溪酬张使君潮州南去接宣溪云水苍茫日向西客泪数行先自落鹧鸪休傍耳边啼同张水部籍游曲江寄白二十二舍人漠漠䡖隂晚自开青春白日映楼台曲江水满花千树有㡳忙时不肯来次潼闗先寄张十二阁老荆山巳去华山来日照潼闗四扇开刺史莫辞迎候逺相公新破蔡州回桃林夜贺晋公西来骑火照山红夜宿桃林腊月中手把命珪兼相印一时重叠赏元功栁宗元栁州二月宦情羁思共悽悽春半如秋意转迷山城过雨百花尽榕叶满庭莺乱啼酬梦得日日临池弄小雏还思写论付官奴栁家新様元和脚且尽姜芽敛手徒闻彻上人亡寄杨侍郎东越髙僧旧姓汤几时琼佩触鸣珰空花一散不知处谁采金英与侍郎酬曹侍御破额山前碧玉流骚人遥驻木兰舟春风无限潇湘意欲採苹花不自由刘禹钖石头城山围故国周遭在潮打空城寂寞回淮水东边旧时月夜深还过女墙来乌衣巷朱雀桥边野草花乌衣巷口夕阳斜旧时王谢堂前燕飞入寻常百姓家江令宅南朝词臣北朝客归来唯见秦淮碧池台竹树三亩余至今人道江家宅与歌者米嘉荣唱得凉州意外声旧人唯数米嘉荣近来时世䡖先辈好染髭须事后生听旧宫人穆氏唱歌曽随织女渡天河记得云间第一歌休唱贞元供奉曲当时朝士巳无多与歌者何戡二十余年别帝京重闻天乐不胜情旧人唯有何戡在更与殷勤唱渭城堤上行酒旗相望大堤头堤下连樯堤上楼日暮行人争渡急桨声鸦轧满中流江南江北望烟波入夜行人相应歌桃叶传情竹枝怨水流无限月明多踏歌词春江月出大堤平堤上女郎连袂行唱尽新词欢不见红霞映树鹧鸪鸣桃蹊栁陌好经过灯下妆成月下歌为是襄王故宫地至今犹自细腰多竹枝词白帝城头春草生白盐山下蜀江清南人上来歌一曲北人莫上动乡情山桃红花满上头蜀江春水拍山流花红易衰似郎意水流无限似侬愁日出三竿春雾消江头蜀客驻兰桡凭寄狂夫书一纸住在成都万里桥城西门前灔滪堆年年波浪不能摧懊恼人心不如石少时东去复西来瞿塘嘈嘈十二滩此中道路古来难长恨人心不如水等闲平地起波澜山上层层桃李花云间烟火是人家银钏金钗来负水长刀短笠去烧畬杨栁青青江水平闻郎江上踏歌声东边日出西边雨道是无晴还有晴楚水巴山烟雨多巴人能唱本乡歌今朝北客思归去回入纥那披緑萝杨栁枝词花萼楼前初种时美人楼上鬬腰肢如今抛掷长街里露叶如啼欲恨谁炀帝行宫汴水濵数株残栁不胜春晚来风起花如雪飞入宫墙不见人城外春风吹酒旗行人挥袂日西时长安陌上无穷树唯有垂杨管别离浪淘沙词鹦鹉洲头浪飐沙青楼春望日将斜衔泥燕子争归舍独自狂夫不忆家碧涧寺见元九和展上人诗廊下题诗满壁尘塔前松树巳鳞皴古来唯有王文度重见平生竺道人春词新妆宜面下朱楼深锁春光一院愁行到中庭数花朶蜻蜓飞上玉搔头和令狐相公别牡丹平章宅里一䦨花临到开时不在家莫道两京非逺别春明门外即天涯白居易同李十一醉忆元九花时同醉破春愁醉折花枝作酒筹忽忆故人天际去计程今日到梁州竹枝瞿塘峡口水烟低白帝城头月向西唱到竹枝声咽处㫁猿晴鸟一时啼宫词泪尽罗巾梦不成夜深前殿按歌声红颜未老恩先㫁斜倚熏笼坐到明暮江吟一道残阳铺水中半江瑟瑟半江红谁怜九月初三夜露似真珠月似弓三月二十八日赠周判官一春惆怅残三日醉问周郎忆得无栁絮送人莺劝酒去年今日到东都伊州老去将何散老愁新教小玉唱伊州亦应不得多年聴未教成时巳白头华州西毎逢人静慵多歇不计程行困即眠上得篮举未能去春风敷水店门前对酒百嵗无多时壮健一春能几日晴明相逢且莫推辞醉听唱阳闗第四声晚归府晚従履道来归府街路虽长尹不嫌马上凉于牀上坐緑槐风透紫蕉衫魏王堤花寒嬾发鸟慵啼信马闲行到日西何处未春先有思柳条无力魏王堤王子晋庙子晋庙前山月明人闻往往夜吹笙鸾吟鳯唱聴无拍多似霓裳散序声看采莲小桃闲上小莲船半采红莲半白莲不似江南恶风浪芙蓉池在卧牀前香山寺空门寂静老夫闲伴鸟随云往复还家醖满瓶书满架半移生计入香山木兰花腻如玉指涂朱粉光似金刀翦紫霞从此时时春梦里应添一树女郎花杨栁枝红板江桥青酒旗馆娃宫暖日斜时可怜雨歇东风定万树千条各自垂酬裴令公赠马相戏安石风流无奈何欲将赤骥换青娥不辞便送东山去临老何人与唱歌水调五言一徧最殷勤调少情多似有因不㑹当时翻曲意此声肠断为何人永丰坊园中垂柳一树春风千万枝嫩于金色软于丝永丰西角荒园里尽日无人属阿谁元稹西明寺牡丹花向琉璃地上生光风炫转紫云英自従天女盘中见直至今朝眼更明亚枝红平阳池上亚枝红怅望山邮事事同还向万竿深竹里一枝浑卧碧流中梁州梦梦君同绕曲江头也向慈恩院院游亭吏唿人排马去忽惊身在古梁州嘉陵驿嘉陵驿里空牀客一夜嘉陵江水声仍对墙南满山树野花撩乱月胧明嘉陵江秦人惟识秦中水长想吴江与蜀江今日嘉川驿楼下可怜如练绕明窓好时节身骑骢马峨嵋下面带霜威卓氏前虚度东川好时节酒楼元被蜀儿眠送孙胜桐花暗淡柳惺忪池带轻波栁带风今日与君临水别可怜春尽宋亭中岳阳楼岳阳楼上日衔窓影倒深潭赤玉幢怅望残春万般意满櫺湖水入西江寄庾敬休小来同在曲江头不省春时不共游今日江风好暄暖可怜春尽古湘州西归五年江上损容颜今日春风到武闗两纸京书临水读小桃花树满商山重赠乐天莫遣玲珑唱我诗我诗多是别君辞明朝又向江头别月落潮平是去时李徳裕长安秋夜内官传诏问戎机载笔金銮夜始归万户千门皆寂寂月中清露㸃朝衣李绅却望芙蓉湖丹橘村边烟火㣲碧波明处雁初飞萧条落日垂杨岸隔水寥寥闻捣衣王播题恵照寺三十年前此院游木兰花发院新修如今再到经行地树老无花僧白头上堂巳了各西东慙愧阇梨饭后钟三十年来尘扑面如今始得碧纱笼熊孺登送凖上人归石经院旃檀刻像今犹少白石镌经古未曽归去又寻翻译寺前山应迩雁门僧湘江夜汎江流如箭月如弓行尽三湘数夜中无那子规知向蜀一声声似怨春风送僧云心自在山山去何处灵山不是归日暮寒林投古寺雪花飞满水田衣戎昱移家别湖上亭好去春风湖上亭栁条藤蔓系离情黄莺久住浑相识欲别频啼四五声塞下曲汉将归来虏塞空旌旗初下玉闗东髙蹄战马三千匹落日平原秋草中途中寄李三杨栁烟含灞岸春年年攀折为行人好风若借低枝便莫遣青丝扫路尘唐人万首絶句选巻四唐人万首绝句选卷五钦定四库全书唐人万首絶句选巻五宋洪迈元本刑部尚书王士祯选七言三李贺南园长卿牢落悲空舍曼倩诙谐取自容见买若耶溪水劒明朝归去事猿公寻章摘句老雕虫晓月当帘挂玉弓不见年年辽海上文章何处哭秋风昌谷北园新笋斫取青光写楚辞腻香春粉黒离离无情有恨何人见露压烟啼千万枝酬荅雍州二月海池春御水䴔䴖暖白苹试问酒旗歌板地今朝谁是抝花人吕温刘郎浦吴蜀成婚此水浔明珠步障幄黄金谁将一女䡖天下欲换刘郎鼎峙心杨巨源僧院听琴禅思何妨在玉琴真僧不见听时心离声怨调秋堂夕云向苍梧湘水深赠崔驸马百尺梧桐画阁齐箫声落处彩云低平阳不惜黄金埒细雨花骢踏作泥听李凭弹箜篌听奏繁弦玉殿清风传曲度禁林明君王听乐梨园暖翻到云门第几声观妓人入道荀令歌钟北里亭翠蛾红粉敝云屏舞衣施尽余香在今日花前学诵经卢仝逢郑三游山相逢之处花茸茸石壁攒峰千万重他日期君何处好寒流石上一株松王涯从军词旄头夜落捷书飞来奏金门着赐衣白马将军频破敌黄龙戍卒几时归塞下曲年少辞家从冠军金鞍寳劒去邀勲不知马骨伤寒水唯见龙城起暮云秋夜曲桂魄初生秋露微䡖罗己薄未更衣银筝夜乆殷勤弄心怯空房不忍归宫词一丛髙鬓緑云光官様䡖䡖淡淡黄为看九天公主贵外边争学内家妆炎炎夏日满天时桐叶交加覆玉墀向晚移镫上银簟业丛緑鬓坐弹棊令狐楚少年行家本清河住五城湏凭弓箭得功名等闲飞鞚秋原上独向寒云试射声舒元舆赠潭州李尚书湘江舞罢忽成悲便脱蛮鞾出绛帷谁是蔡邕琴酒客魏公懐旧嫁文姬张仲素塞下曲三戍渔阳再渡辽骍弓在臂剑横腰匈奴似欲知名姓休傍隂山更射鵰猎马千行雁几双燕然山下碧油幢传声漠北单于破火照旌旗夜受降朔雪飘飘开雁门平沙厯乱转蓬根功名耻记擒生数直斩楼兰报国㤙隂碛茫茫塞草肥橰峰上暮云飞交河北望天连海苏武曽持汉节归秋闺思碧窓斜日蔼深晖愁听寒螀泪溼衣梦里分明见闗塞不知何路向金微秋天一夜静无云㫁续鸿声到晓闻欲寄征人问消息居延城外又移军汉苑行春风淡荡景悠悠莺啭髙枝燕入楼千歩回廊闻凤吹珠帘处处上银钩天马词蹀躞宛驹齿未齐摐金喷玉向风嘶来时行尽金河道猎猎䡖风在碧蹄张籍送蜀客蜀客南行祭碧鸡木棉花发锦江西山桥日晚行人少时有猩猩树上啼蛮中铜柱南边毒草春行人几日到金潾玉镮穿耳谁家女自抱琵琶迎海神蛮州瘴水蛮中入洞流人家多住竹棚头青山海上无城郭唯见松牌记象州哭孟寂曲江院里题名处十九人中最少年今日春光君不见杏花零落寺门前法䧺寺东楼汾阳旧宅今为寺犹有当时歌舞楼四十年来车马散古槐深巷暮蝉愁秋思洛阳城里见秋风欲作家书意万重复恐匆匆说不尽行人临发又开封凉州词边城暮雨雁飞低芦笋初生渐欲齐无数铃声遥过碛应䭾白练到安西鳯林闗里水东流白草黄榆六十秋边将皆承主恩泽无人解道取凉州宫词新鹰初放兎犹肥白日君王在内稀薄暮千门临欲锁红妆飞骑向前归黄金捍拨紫檀槽絃索初张调更髙尽理昨来新上曲内官帘外送樱桃寄李渤五度溪头踯躅红嵩阳寺里讲时钟春山处处行应好一月看花到㡬峰春别曲长江春水緑堪染莲叶出水大如钱江头橘树君自种那不长系木兰船寒塘曲寒塘沉沉栁叶疎水暗人语惊栖凫舟中少年醉不起持烛照水射游鱼王建江陵使至汝州回看巴路在云间寒食离家麦熟还日暮数峰青似染商人说是汝州山华清宫酒幔髙楼一百家宫前杨栁寺前花内园分得温汤水二月中旬巳进𤓰十五夜望月中庭地白树栖鸦冷露无声溼桂花今夜月明人尽望不知秋思在谁家霓裳词弟子部中留一色听风听水作霓裳散声未足重来授直到牀前见上皇自直梨园得出稀更畨上曲不教归一时跪拜霓裳彻立地阶前赐紫衣旋翻曲谱声初足除在梨园未教人宣与书家分手写中官走马赐功臣传唿法部按霓裳新得承恩别作行日晚贵妃楼上看内人舁下绮罗箱宫词罗衫叶叶绣重重金鳯银鵞各一丛毎徧舞时分两向太平万嵗字当中鱼藻池中锁翠娥先皇行处不曾过如今池底休铺锦菱角鸡头积渐多内人相续报花开准拟君王便看来逢着五弦红绣袋宜春院里按歌回太仪前日暖房来嘱向昭阳乞药栽敕赐一窠红踯躅谢㤙未了奏花开御前新赐紫罗襦不下金阶上软舆宫局总来为喜乐院中新拜内尚书日冷天晴近腊时玉阶金瓦雪离离浴堂门外抄名入公主家人谢面脂未承恩泽一家愁乍到宫中忆外头求守管弦声款逐侧商调里唱伊州东风泼火雨新休舁尽春泥扫雪沟走马犊车当御路汉阳公主进鸡毬金吾除夜进傩名画袴朱衣四队行院院烧灯如白日沉香火底坐吹笙避暑昭阳不掷卢井边含水喷鸦雏内中数日无唿唤榻得滕王蛱蝶图延英引对碧衣郎江砚宣毫各别牀天子下帘亲考试宫人手里过茶汤新调白马伯鞭声供奉骑来绕殿行先报诸王侵早入隔门催进打毬名对御难争第一筹殿前不打背身毬内人唱好龟兹急天子捎回过玉楼城东北面望云楼半下珠帘半上钩骑马行人长速过恐防天子在楼头射生宫女宿红妆把得新弓各自张临上马时齐赐酒男儿跪拜谢君王红蛮捍拨贴胷前移坐当头近御筵用力独弹金殿响鳯皇飞出四条弦家常爱着旧衣裳空揷红梳不作妆忽地下阶裙带解非时应得见君王琵琶先抹緑腰头小管丁宁侧调愁半夜美人双起唱一声声出凤皇楼春池日暖少风波花里牵船水上歌遥索剑南新様锦东宫先钓得鱼多弹棊玉指两参差背局临虚鬭着危先打角头红子落上三金字半边垂业丛洗手绕金盆旋拭红巾入殿门衆里遥抛金橘子在前收得便承恩宿妆残粉未明天总立昭阳花树边寒食内人长白打库家先散与金钱蓬莱正殿压云鳌红日初生碧海涛开着五门遥北望柘黄新御牀髙移来女乐部头边新赐花檀木五弦缏得红罗手帕子当中更画一双蝉鲍防上巳寄孟中丞世间褉事风流处镜里云山若画屏今日㑹稽王内史好将宾客醉兰亭窦牟奉诚园闻笛曽絶朱缨吐锦茵欲披荒草访遗尘秋风忽洒西园泪满目山阳笛里人窦庠陪留守内巡至上阳宫感兴愁云漠漠草离离太液钩陈处处疑薄暮毁垣春雨里残花犹发万年枝窦巩襄阳寒食寄宇文籍烟水初销见万家东风吹柳万条斜大隄欲上谁相伴马踏春泥半是花洛中即事髙梧叶尽鸟巢空洛水潺湲夕照中寂寂天桥车马絶寒鸦飞入上阳宫寄南游兄弟书来未报㡬时还知在三湘五岭间独立衡门秋水濶寒鸦飞去日沉山宫人斜离宫路逺北原斜生死深恩不到家云雨今归何处去黄鹂飞上野棠花南游感兴伤心欲问前朝事惟见江流去不回日暮东风春草緑鹧鸪飞上越王台杨凭雨中怨秋辞家逺客怆秋风千里寒云与断蓬日暮隔山投古寺钟声何处雨蒙蒙送客往荆州巴丘过日暮登城云水湘东一色平若爱春秋繁露学正逢元凯镇南荆杨凝初次巴陵西江浪接洞庭波积水遥连天上河乡信为凭谁寄去汀州燕雁渐来多送客入蜀劒阁迢迢梦想间行人归路绕梁山明朝骑马揺鞭去秋雨槐花子午闗杨凌早春雪中新年雨雪少晴时屡失寻梅问栁期乡信忆随回雁早江春寒带故隂迟明妃曲汉国明妃去不还马䭾弦管向隂山匣中縦有菱花镜羞向单于照旧颜贾岛渡桑干客舍并州巳十霜归心日夜忆咸阳无端更渡桑干水却望并州是故乡宿林家亭子牀头枕是溪中石井底泉通竹下池宿客未眠过夜半独闻山雨到来时赠人斑竹拄杖拣得林中最细枝结根石上长身迟莫嫌滴沥红斑少恰是湘妃泪尽时张枯千秋乐八月平时花萼楼万方同乐是千秋倾城人看长竿出一技初成赵解愁春莺啭兴庆池南栁未开太真先把一枝梅内人巳唱春惊啭花下傞傞软舞来邠王小管虢国潜行韩国随宜春深院映花枝金舆逺幸无人见偷把邠王小管吹孟才人偶因歌态咏娇嚬传唱宫中十二春却为一声河满子下泉湏弔孟才人折杨栁凝碧池边敛翠眉景阳楼下绾青丝那胜妃子朝元阁玉手和烟弄一枝华清宫天阙沉沉夜未央碧云仙曲舞霓裳一声玉笛向空尽月满骊山宫漏长红树萧萧阁半开上皇曽幸此宫来至今风俗骊山下村笛犹吹阿滥堆集灵台日光斜照集灵台红树花迎晓露开昨夜上皇新授箓太真含笑入帘来虢国夫人承主恩平明骑马入公门却嫌脂粉汚颜色淡扫蛾睂朝至尊阿䳰汤月照宫城红树芳緑窓灯影在雕梁金舆未到长生殿妃子偷寻阿䳰汤雨霖铃雨霖铃夜却归秦犹见张徽一曲新长说上皇和泪教月明南内更无人宿盆浦逢崔昇江流不动月西沉南北行人万里心况是相逢雁天夕星河寥落水云深听筝十指繊繊玉笋红雁行䡖过翠絃中分明似说长城苦水咽云寒一夜风楚州韦中丞箜篌千重钩锁撼金铃万颗真珠泻玉瓶恰值满堂人欲醉甲光才触一时醒金陵渡金陵津渡小山楼一宿行人自欲愁潮落夜江斜月里两三星火是𤓰洲游淮南十里长街市井连月明桥上看神仙人生只合扬州死禅智山光好墓田徐凝汉宫曲水色帘前流玉霜赵家飞燕侍昭阳掌中舞罢箫声絶三十六宫秋夜长忆扬州萧孃脸下难胜泪桃叶睂头易得愁天下三分明月夜二分无赖是扬州唐彦谦穆天子传王母清歌玉琯悲瑶台应有再来期穆王不得重相见恐为无端哭盛姬楚天楚天遥望毎长嚬宋玉襄王尽作尘不㑹瑶姬朝与暮更为云雨待何人寄徐山人一室清羸鹤体孤体和神莹爽冰壶吴中髙士虽求死不那稽山有谢敷垂栁绊惹春风别有情世间谁敢鬭轻盈楚王江畔无端种饿损繊腰学不成邓艾庙昭烈遗黎死尚羞挥刀斫石恨谯周如何千载留遗庙血食巴山伴武侯曲江春望杏艶桃光夺晚霞乐逰无庙有年华汉朝冠盖皆陵墓十里宜春下苑花落花纷纷従此见花残转觉长绳系日难楼上有愁春不浅小桃风雪凭䦨干仲山千载遗踪寄薜萝沛中乡里汉山河长陵亦是闲丘陇异日谁知与仲多洛神人世仙家本自殊何须相见向中途惊鸿瞥过游龙去漫恼陈王一事无长安秋望栁短莎长溪水流雨微烟暝立溪头寒鸦闪闪前山去杜曲黄昏独自愁裴交泰长门怨自闭长门经㡬秋罗衣溼尽泪还流一种蛾眉明月夜南宫歌管北宫愁羊士谔望女几山女几山头春雪消路傍仙杏发柔条心期欲去知何日惆怅回车上野桥登楼槐栁萧疎绕郡城夜添山雨作江声秋风南陌无车马独上髙楼故国情忆江南旧游山隂道上桂花初王谢风流满晋书㑹作江南部従事秋来还复忆鲈鱼郡中红衣落尽暗香残叶上秋光白露寒越女含情巳无限莫教长袖倚䦨干汎舟后溪雨余芳草浄沙尘水绿滩平一带春唯有啼鹃似留客桃花深处更无人卢隐雨霁登北原稻黄扑扑黍油油野树连山涧自流忆得年时冯翊部谢郎相引上楼头朱庆余宫中词寂寂花时闭院门美人相并立琼轩含情欲说宫中事鹦鹉前头不敢言刘商题黄陂夫人祠苍山云雨逐明神唯有香名嵗嵗春东风三月黄陂水只见桃花不见人题潘师房渡水傍山寻絶壁白云飞处洞门开仙人来往行无迹石径春风长緑苔钱珝春恨负罪将军在北朝秦淮芳草緑迢迢髙台爱妾魂销尽凭仗丘迟为一招李羣玉寄友野水晴山雪后时独行村路更相思无因一向溪头醉处处寒梅映酒旗汉阳太白楼江上晴楼翠霭间满帘春水满窓山青枫緑草将愁去逺入吴云暝不还南荘春晓草暖沙长望去舟微茫烟浪向巴丘沅湘寂寂春归尽水緑苹香人自愁黄陵庙黄陵庙前莎草春黄陵女儿茜裠新䡖舟小檝唱歌去水逺山长愁杀人题王侍御宅门向沧江碧嶂开地多鸥鹭少尘埃緑隂十里滩声里闲去王家看竹来殷尧藩赠歌人郭婉石家金谷旧歌人起唱花筵泪满巾红粉少年诸弟子一时怊帐望梁尘鲍溶隋宫柳塘烟起日西斜竹浦风回雁弄沙炀帝春游古城在壊宫芳草满人家赠杨錬师紫烟衣上绣春云清隐山书小篆文明月在天将鳯管夜深吹向玉宸君道士夜诵蘂珠经白鹤下绕香烟听夜移经尽人上鹤天风吹入秋𠖇𠖇汉宫词月映东窓似玉轮未央前殿絶声尘宫槐花落西风起鹦鹉惊寒夜唤人繁知一题巫山庙忠州刺史今才子行到巫山定有诗为报髙唐神女道早排云雨候清辞薛宜僚别妓段东美阿母桃花方似锦王孙芳草正如烟不须更向沧溟望惆怅欢情恰一年严休复闻玉蕊院真人降羽车潜下玉龟山尘世何由覩蕣颜唯有无情枝上雪好风吹缀緑云鬟陈羽吴中览古吴王旧国水烟空香径无人兰叶红春色似怜歌舞地年年先发馆娃宫将归旧山留别相共逰梁今独还异乡揺落忆青山信陵死后无公子徒向夷门学抱闗湘君祠二妃哭处湘江深二妃愁处云沉沉商人酒滴庙前草萧飒风生斑竹林襄阳过孟子旧居襄阳城郭春风里汉水东流去不还孟子死来江树老烟霞犹在鹿门山唐人万首絶句选巻五唐人万首绝句选卷六钦定四库全书唐人万首絶句选巻六宋洪迈元本刑部尚书王士祯选七言四杜牧过勤政楼千秋佳节名空在承露丝嚢世己无唯有紫苔偏称意年年因雨上金铺思旧游十载飘然绳检外罇前自献自为酬秋山春雨闲吟处倚徧江南寺寺楼李白题诗水西寺古木回巖楼阁风半醒半醉游三日红白花开山雨中过华清宫长安回望绣成堆山顶千门次第开一骑红尘妃子笑无人知是荔枝来登乐游原长空澹澹孤鸟没万古销沉向此中看取汉家何事业五陵无树起秋风沈下贤斯人清唱何人和草径苔芜不可寻一夕小旉山下梦水如环珮月如襟将赴吴兴登乐游原清时有味是无能闲爱孤云静爱僧欲把一麾江海去乐游原上望昭陵江南春千里莺啼緑映红水村山郭酒旗风南朝四百八十寺多少楼台烟雨中云梦泽日旗龙斾想飘扬一索功髙缚楚王直是超然五湖客未知终始郭汾阳题城楼鸣轧江楼角一声微阳潋潋落寒汀不用凭栏苦回首故乡七十五长亭初冬夜饮淮阳多病偶求欢客袖侵霜举烛盘砌下梨花一堆雪明年谁此凭䦨干斑竹筒簟血染斑斑成锦纹千年遗恨至今存分明知是湘妃泪何忍将身卧泪痕醉后题僧院觥船一櫂百分空十载青春不负公今日鬓丝禅榻畔茶烟轻飏落花风赤壁折㦸沈沙鐡未销自将磨洗认前朝东风不与周郎便铜雀春深锁二乔泊秦淮烟笼寒水月笼沙夜泊秦淮近酒家商女不知亡国恨隔江犹唱后庭花秋浦途中潇潇山路穷秋雨淅淅溪风两岸蒲为问寒沙新到雁来时还下杜陵无题桃花夫人庙细腰宫里露桃新脉脉无言度几春至竟息亡縁底事可怜金谷坠楼人寄扬州韩绰判官青山隐隐水迢迢秋尽江南草木凋二十四桥明月夜玉人何处教吹箫郑瓘协律广文遗韵留樗散鸡犬图书共一船自说江湖不归事阻风中酒过年年江上楚乡寒食橘花时野渡临风驻綵旗草色连云人去住水纹如縠燕差池宣州开元寺松寺曽同一鹤栖夜深台殿月髙低何人为倚东楼柱正是千山雪涨溪南陵道中南陵水面漫悠悠风𦂳云寒欲变秋正是客心孤迥处谁家红袖凭江楼遣懐落魄江湖载酒行楚腰繊细掌中情十年一觉扬州梦赢得青楼薄倖名山行逺上寒山石径斜白云生处有人家停车坐爱枫林晚霜叶红于二月花懐吴中冯秀才长洲苑外草萧萧却计邮程嵗月遥唯有别时今不忘暮烟秋雨过枫桥七夕银烛秋光冷画屏轻罗小扇扑流萤瑶阶夜色凉如水坐看牵牛织女星华清宫零叶翻红万树霜玉莲闲蕊暖泉香行云不下朝元阁一曲淋铃泪万行郡楼有宴病不赴十二层楼敞画檐连云歌尽草繊繊空堂病怯阶前月燕子嗔垂一桁帘隋苑红霞一抹广陵春定子当筵睡脸新却笑丘墟隋炀帝破家亡国为何人边上闻笳何处吹笳薄暮天塞垣髙鸟没狼烟逰人一听头堪白苏武争禁十九年金谷园繁华事散逐香尘流水无情草自春日暮东风怨啼鸟落花犹似坠楼人韩琮杨柳枝词枝鬬繊腰叶鬬眉春来无处不如丝灞陵原上多离别少有长条拂地垂暮春浐水送别緑暗红稀出凤城暮云宫阙古今情行人莫听宫前水流尽年光是此声施肩吾山中得刘秀才京书自笑家贫客到踈满庭烟草不曽锄今朝谁料三千里忽得刘公一纸书戏赠李主簿官罢江南客恨遥二年空被酒中消不知暗数春逰处偏忆扬州第几桥雍陶宿嘉陵馆楼离思茫茫正值秋毎因风景却生愁今宵难作刀州梦月色江声共一楼和孙明府懐旧山五栁先生本在山偶然为客落人间秋来见月多归思自起开笼放白鷴城西访友人别墅沣水桥西小径斜日髙犹未到君家村园门巷多相似处处春风枳殻花天津桥春望津桥春水浸红霞烟栁风丝拂岸斜翠辇不来金殿闭宫莺衔出上阳花李商隐华山题王母祠莲华峰下锁雕梁此去瑶池地共长好为麻姑到东海劝栽黄竹莫栽桑华清宫华清恩幸古无伦犹恐蛾眉不胜人未免被他褒女笑只教天子暂蒙尘北齐一笑相倾国便亡何劳荆棘始堪伤小怜玉体横陈夜己报周师入晋阳巧笑知堪敌万㡬倾城最在着戎衣晋阳己陷休回顾更请君王猎一围夜雨寄北君问归期未有期巴山夜雨涨秋池何当共剪西窓烛却话巴山夜雨时赠歌妓水精如意玉连环下蔡城危莫破颜红绽樱桃含白雪断肠声里唱阳闗寄令狐郎中嵩云秦树乆离居双鲤迢迢一纸书休问梁园旧宾客茂陵秋雨病相如杜司勲髙楼风雨感斯文短翼差池不及羣刻意伤春复伤别人间唯有杜司勲岳阳楼汉水方城带百蛮四邻谁道乱周班如何一梦髙唐雨自此无心入武闗寄成都二从事家近虹渠曲水滨全家罗袜起秋尘莫将越客千丝网网得西施别赠人汉宫词青雀西飞竟未回君王长在集灵台侍臣最有相如渇不赐金茎露一杯柳曽逐东风拂舞筵乐游春苑断膓天如何肯到清秋日巳带斜阳又带蝉为有为有云屏无限娇凤城寒尽怕春宵无端嫁得金龟壻辜负香衾事早朝饮席代官妓赠两从事新人桥上着春衫旧主江边侧帽檐愿得化为红绶带许教双凤一时衔代魏宫私赠来时西馆阻佳期去后漳河隔梦思知有宓妃无限意春松秋菊可同时咏史北湖南埭水漫漫一片降旗百尺竿三百年间同晓梦钟山何处有龙盘汉宫通灵夜醮达清晨承露盘晞甲帐春王母西归方朔去更须重见李夫人江东惊鱼泼刺燕翩翾独自江东上钓船今日春光太漂荡谢家轻絮沈郎钱代应本来银汉是红墙隔得卢家白玉堂谁与王昌报消息尽知三十六鸳鸯过郑广文旧居宋玉平生恨有余逺循三楚弔三闾可怜留着临江宅异代应教庾信居涉洛川通谷阳林不见人我来遗恨古时春宓妃漫结无穷恨不为君王杀灌均宫妓珠箔轻明拂玉墀披香新殿鬬腰支不须看尽鱼龙戏终遣君王怒偃师宫词君恩如水向东流得宠忧移失宠愁莫向尊前奏花落凉风只在殿西头代赠楼上黄昏欲望休玉梯横絶月中钩芭蕉不展丁香结同向春风各自愁东南日出照髙楼楼上离人唱石州总把春山扫眉黛不知供得㡬多愁瑶池瑶池阿母绮窓开黄竹歌声动地哀八骏日行三万里穆王何事不重来板桥晓别回望髙城落晓河长亭窓户压微波水仙欲上鲤鱼去一夜芙蓉红泪多夕阳楼花明栁暗绕天愁上尽重城更上楼欲问孤鸿向何处不知身世自悠悠西南行却寄相送者百里隂云覆雪泥行人只在雪云西明朝惊破还乡梦定是陈仓碧野鸡齐宫词永夀兵来夜不扃金莲无复印中庭梁台歌管三更罢犹自风揺九子铃读任彦昇碑任昉当年有美名可怜才调最纵横梁台初建应惆怅不得萧公作骑兵有感非闗宋玉有微辞却是襄王梦觉迟一自髙唐赋成后楚天云雨尽堪疑过楚宫巫峡迢迢旧楚宫至今云雨暗丹枫㣲生尽恋人间乐只有襄王忆梦中龙池龙池赐酒敞云屏羯鼓声髙衆乐停夜半宴归宫漏永薛王沉醉夀王醒嫦娥云母屏风烛影深长河渐落晓星沉嫦娥应悔偷灵药碧海青天夜夜心忆住一师无事经年别逺公帝城钟晓忆西峰炉烟销尽寒灯晦童子开门雪满松寄蜀客君到临卭问酒垆近来还有长卿无金徽却是无情物不许文君忆故夫贾生宣室求贤访逐臣贾生才调更无伦可怜夜半虚前席不问苍生问鬼神温庭筠赠少年江海相逢客恨多秋风叶下洞庭波酒酣夜别淮阴市月照髙楼一曲歌赠弹筝人天寳年中事玉皇曽将新曲教宁王钿蝉金雁皆零落一曲伊州泪万行瑶瑟怨氷簟银牀梦不成碧天如水夜云轻雁声逺过潇湘去十二楼中月自明春日雨细雨蒙蒙入绛纱湖亭寒食孟珠家南朝漫自称流品宫体何曾为杏花过吴景帝陵王气销来水淼茫岂䏻才与命相妨虚开直渎三千里青盖何曾到洛阳赠郑徴君一抛兰櫂逐燕鸿曾向江湖识谢公每到朱门还怅望故山多在画屛中车驾西游因而有作宣曲长杨瑞气凝上林狐兔待秋鹰谁将词赋陪雕辇寂寞相如卧茂陵题端正树路傍佳树碧云愁曾侍金舆幸驿楼草木荣枯似人事緑隂寂寞汉陵秋经故翰林袁学士居劒逐惊波玉委尘谢安门下更何人西州城外花千树尽是羊昙醉后春河中紫极宫昔年曾伴玉真游毎到仙宫即是秋曼倩不归花落尽满丛烟露月当楼夜看牡丹髙低深浅一阑红把火殷勤照露丛希逸近来成懒病不能容易向春风题分水岭溪水无情似有情入山三日得同行岭头便是分头处惜别潺湲一夜声鄠杜郊居槿篱芳援近樵家壠麦青青一径斜寂寞游人寒食后夜来风雨送梨花咸阳值雨成阳桥上雨如悬万㸃空蒙隔钓船还似洞庭春水色晓云将入岳阳天南歌子词井底㸃灯深烛伊共郎长行莫围棊玲珑骰子安红豆入骨相思知不知段成式观棊闲对文楸倾一壶黄羊枰上㡬成都他时谒帝铜池晓便赌宣城太守无寄温飞卿牋纸三十六鳞充使时数畨犹得裹相思待将袍袄重钞了尽写襄阳播掿词嘲飞卿醉袂㡬侵鱼子缬飘缨长罥凤凰钗知君欲作闲情赋应愿将身作锦鞵柳烟梅雪隐青楼残日黄鹂语未休见说自能裁袙腹不知谁更着帩头柔卿解籍戏呈飞卿长檐犊车初入门金牙新醖盈深尊良人为渍木𤓰粉遮却红腮交午痕出意挑鬟一尺长金为钿鸟簇钗梁郁金种得花茸细添入春衫领里香戏髙侍御七尺髪犹三角梳玳牛独驾长檐车曾城自有三青鸟不要莲东双鲤鱼别起青楼作㡬层斜阳慢巻鹿卢绳厌裁鱼子深红缬泥覔蜻蜓浅碧绫可羡罗敷自有夫愁中漫捋白髭须豹钱骢子能擎举兼着连干许换无许浑寄桐江隐者潮去潮来洲渚春山花如绣草如茵严陵台下桐江水解钓鲈鱼有几人谢亭送别劳歌一曲解行舟红叶青山水急流日暮酒醒人已逺满天风雨下西楼下第懐友人独掩衡门花落时一封书信缓归期南宗更有潇湘客夜夜月明闻竹枝题段太尉庙静想追兵缓翠华古碑荒庙闭松花纪生不向荥阳死争有山河属汉家经秦皇墓龙盘虎踞树层层势入浮云亦是崩一种青山秋草里行人惟拜汉文陵过湘妃庙古木苍山掩翠蛾月明南浦起微波九疑望㫁㡬千载斑竹泪痕今更多送宋处士归山卖药修琴归去迟山风吹尽桂花枝世间甲子须臾事逢着仙人莫看棊秦楼曲秦女梦余仙路遥月窓风簟夜迢迢潘郎翠凤双飞去三十六宫闻玉箫楚宫怨十二峰晴花尽开楚宫双阙对阳台细腰争舞君王醉白日秦兵天上来听唱山鹧鸪金谷歌传第一流鹧鸪清怨碧烟愁夜来省得曾闻处万里月明湘水秋学仙心期仙诀意无穷采画云车起夀宫闻有三山未知处茂陵松柏满西风紫藤緑蔓秾隂紫袖低客来留坐小堂西醉中掩瑟无人㑹家近江南罨画溪赵嘏乌栖曲宫乌栖处玉楼深微月生檐夜夜心香辇不回花自落春来空佩辟寒金宛陵望月寄沈学士一川如画敬亭东待诏闲逰处处同天竺山前镜湖畔何如今日庾楼中翡翠巖芙蓉幕里千场醉翡翠巖前半日闲惆怅晋朝人不到谢公抛力上东山经汾阳旧宅门前不改旧山河破虏曽经马伏波今日独经歌舞地古槐疎冷夕阳多寄卢中丞叶覆清溪红路横秋色马嘶风独携一榼郡斋酒吟对青山忆谢公寻僧溪户无人谷鸟飞石桥横木挂禅衣看云日暮倚松立野水乱鸣僧未归西江晚泊茫茫蔼蔼失西东柳浦桑村处处同戍鼓一声帆影尽水禽飞起夕阳中江楼感旧独上江楼思渺然月光如水水如天同来望月人何处风景依稀似去年送从翁中丞奉使黠戛斯旌旗杳杳雁萧萧春尽穷沙雪未消料得坚昆受宣后始知公主已归朝寄逺禁钟声尽见栖禽闗塞迢迨故国心无限春愁莫相问落花流水洞房深听琴抱琴花夜不胜春独奏相思泪满巾第五指中心最恨数声呜咽为何人卢弼边庭四时怨朔风吹雪透刀瘢饮马长城窟更寒夜半火来知有敌一时齐保贺兰山皇甫松浪淘沙词蛮歌荳䓻北人愁松雨蒲风野艇秋浪起䴔䴖眠不得寒沙细细入江流刘皁长门怨蝉鬓慵梳倚帐门蛾眉不扫惯承恩傍人未必知心事一面残妆空泪痕马戴送友人游边有客新从絶塞回自言曽上李陵台尊前话尽北风起秋色萧条胡雁来薛能折杨柳洛桥晴影覆江船羌笛秋声溼塞烟闲想习池公宴罢水蒲风絮夕阳天吴姬身是三千第一名内家丛里独分明芙蓉殿上中元日水拍银盆弄化生郑畋初秋寓直晓星犹挂结璘楼三殿风髙药树秋玉笛数声飘不住闲人依约在东头马嵬坡𤣥宗回马杨妃死云雨难忘日月新终是圣明天子事景阳宫井又何人崔珏席上赠琴客七条弦上五音寒此艺知音自古难唯有开元房太尉始终怜得董庭兰唐人万首絶句选巻六唐人万首绝句选卷七钦定四库全书唐人万首絶句选巻七宋洪迈元本刑部尚书王士祯选七言五陆龟䝉石竹花曽看南朝画国娃古罗衣上碎明霞而今莫共金钱鬬买却春风是此花送棊客满目山川似势棊况当秋雁正斜飞金门若召羊𤣥保赌取江东太守归邺宫词花飞蝶骇不愁人水殿云廊别置春晓日靓妆千骑女白樱桃下紫纶巾懐宛陵旧游陵阳佳地昔年游谢朓青山李白楼唯有日斜溪上思酒旗风影落春流白莲素蘤多蒙别豓欺此花真合在瑶池无情有恨何人见月晓风清欲堕时后池晓烟清露暗相和浴雁浮鸥意绪多却是陈王词赋错枉将心事託㣲波初冬偶作桐下空阶叠緑钱貂裘初绽拥髙眠小炉低幌还遮掩酒滴灰香似去年帘枕映疎容晚向欹秋烟脉脉雨微微逆风障燕寻常事不学人前当妓衣祕色越器九秋风露越窰开夺得千峰翠色来好向中宵盛沆瀣共嵇中散鬭遗杯木兰花洞庭波浪渺无津日日征帆送逺人㡬度木兰舟上望不知元是此花身皮日休重台荷花欹红婑媠力难任毎叶头边半米金可得教他水妃见两重原是一重心松江早春松陵清净雪消初见底新安恐未如稳凭船舷无一事分明数得鲙残鱼病酒郁林步障昼遮明一炷浓香养病酲何事晚来还欲饮隔墙闻卖蛤蜊声玩金鸂鶒镂羽雕毛迥出羣温黁飘出麝脐熏夜来曽吐红茵畔犹自溪边睡不闻李讷听盛小丛歌赠崔侍御绣衣奔命去情多南国佳人敛翠蛾曽向教坊听国乐为君重唱盛丛歌髙湘奉和谢安春渚饯袁宏千里仁风一扇清歌黛惨时方酩酊不知公子重飞觥卢溵奉和乌台上客紫髯公共捧天书静镜中桃叶不须歌白苎耶谿暮雨起樵风郑谷淮上与友人别扬子江头杨栁春杨花愁杀渡江人数声风笛离亭晚君向潇湘我向秦席上赠歌者花月楼台近九衢清歌一曲倒金壶坐中亦有江南客莫向春风唱鹧鸪吴融阌乡卜居六载抽毫侍禁闱不堪多病决然归五陵年少如相问阿对泉头一布衣楚事悲秋应亦抵伤春屈宋当年并楚臣何事从来好时节只将惆怅付词人髙蟾金陵晚望曽伴浮云归晚翠犹陪落日汎秋声世间无限丹青手一片伤心画不成马逢从军汉马千蹄合一羣单于鼓角隔山闻沙塠风起红楼下飞上胡天作阵云宫词玉楼天半起笙歌风送宫人笑语和月殿影开闻晓漏水精帘卷近秋河孟迟过骊山冷日微烟渭上愁华清宫树不胜秋霓裳一曲千门锁白尽梨园子弟头崔橹华清宫草遮回磴絶鸣銮云树深深碧殿寒明月自来还自去更无人倚玉阑干门横金销悄无人落日秋声渭水濵红叶下山寒寂寂溼云如梦雨如尘王贞白折杨柳枝枝交影鏁长门嫩色曽沾雨露恩凤辇不来春欲尽空留莺语到黄昏刘言史泊花石浦旧业丛台废苑东㡬年为梗复为蓬杜鹃啼断还家梦半在邯郸驿树中宋邕春日轻花细叶满林端昨夜春风晓色寒黄鸟不堪愁里听绿杨宜向雨中看李郢送李判官津市停桡送别难荧荧蜡炬照更阑东风万叠吹江月谁伴袁褒宿夜滩宿杭州虚白堂秋月斜明虚白堂寒蛩唧唧树苍苍江风彻晓不得睡二十五声秋㸃长裴夷直赠美人琴絃应从玉指到金徽万态千情料可知今夜灯前湘水怨殷勤封在七条丝储嗣宗小楼松杉风外乱山青曲几焚香对石屏空忆去年春雨后燕泥时汚太𤣥经月夜雁池衰草露沾衣河水东流万事微寂寞青陵台上月秋风满树鹊南飞罗邺放鹧鸪好倚青山与碧谿刺桐毛竹待双栖花时迁客伤离别莫向相思树上啼秋怨梦㫁南窓啼晓乌新霜昨夜下庭梧不知帘外如规月还照边城到晓无罗虬比红儿诗陷却平阳为小怜周师百万战长川更教乞与红儿貌举国山河不直钱一曲都縁张丽华六宫齐唱后庭花若教比并红儿貌枉破当时国与家乐营门外柳如隂中有佳人画阁深若使五陵公子见买时应不惜千金诏下人间选好花月眉云髻尽名家红儿若向当时见系臂先封第一纱拔得芙蓉出水新魏家公子信才人若教瞥见红儿貌不肯留情赋洛神树袅西风日半沉地无人迹转伤心阿娇得似红儿貌不费长门买赋金薄罗轻翦越溪纹鵶翅低从两鬓分料得相如偷见面不应琴里挑文君鹦鹉蛾如裛露红镜前眉様自深宫稍教得似红儿貌不嫁南朝沈侍中青史书来未是真可知繊智却狂秦再三为谢齐王后要解连环别与人苏小轻匀一面妆便留名字着钱塘藏鵶门外诸年少不识红儿未是狂天碧轻纱只六铢宛风含露透肌肤便教汉曲争明媚应没心情更弄珠金粟妆成扼臂环舞腰轻转瑞云间红儿生在开元末羞杀新丰谢阿蛮罗隐炀帝陵入郭登桥出郭船红楼日日栁年年君王忍把平陈业只换雷塘数亩田司空图有感国事皆须救未然汉家髙阁漫凌烟功臣尽遣词人赞不省沧洲画鲁连华下故国春归未有涯小䦨髙槛别人家五更惆怅回孤枕犹有残灯照落花狂题别鹤凄凉指法存戴逵能耻近王门世间第一风流事借得王公玉枕痕韩偓闻雨香侵蔽膝夜寒轻闻雨伤春梦不成罗帐四垂红烛背玉钗敲着枕函声巳凉碧䦨干外绣帘垂猩色屛风画折枝八尺龙须方锦褥巳凉天气未寒时遥见悲歌泪溼淡燕脂闲立风吹金缕衣白玉堂东遥见后令人评泊画杨妃寒食夜侧侧轻寒翦翦风杏花飘雪小桃红夜深斜搭秋千索楼阁朦胧细雨中新上头学梳蝉鬓试新裙消息佳期在此春为爱好多心转惑徧将宜称问傍人闺怨时光潜去暗凄凉嬾对菱花晕晓妆初折秋千人寂寞后园青草任他长深院鹅儿唼啑栀黄觜凤子轻盈腻粉腰深院下帘人昼寝红蔷薇映碧芭蕉寄邻荘道侣闻说经旬不启闗药窓谁伴醉开颜夜来雪压村前竹剰见溪南㡬尺山刘驾长门怨御泉长绕鳯皇楼只是恩波别处流闲揲舞衣归未得夜来砧杵六宫秋崔涂湘中謡烟愁雨细云㝠㝠杜兰香老三湘清故山望㫁不知处鶗鴂隔花时一声读汉武内传分明三鸟下储胥一觉钧天梦不如无那白头方士到茂陵红树巳萧疎夷陵夜泊家依楚塞穷秋别身逐孤舟万里行一曲巴歌半江月便应消得二毛生司马札宫怨栁色参差掩画楼晓莺啼送满宫愁年年花落无人见空逐春泉出御沟冷朝光越溪怨越王宫里如花人越水溪头采白苹白苹未尽人先尽谁见江南春复春陈陶闲居杂兴越里姓童锦作襦艳歌声压郢中姝无人说向张京兆一曲江南十斛珠陇西行誓扫匈奴不顾身五千貂锦丧胡尘可怜无定河边骨犹是春闺梦里人王偃夜夜曲北斗星移银汉低班姬愁思凤城西青槐陌上人行絶明月楼前乌夜啼崔道融羯鼓华清宫里打撩声供奉丝簧束手听寂寞銮舆斜谷里是谁翻得雨淋铃梅溪上寒梅初满枝夜来霜月透芳菲清光寂寞思无尽应待琴尊与解围酒醒酒醒拨剔残灰火多少凄凉在此中炉畔自斟还自醉竹窓深夜雪兼风韦荘鄜州寒食满街杨柳緑丝烟画出清明二月天好是隔帘花树动女郎撩乱送秋千开元坡下日初斜拜埽归来走钿车可惜数枝红艳好不知今夜落谁家雨丝烟柳欲清明金屋人闲暖凤笙永昼迢迢无一事隔墙闻蹴气毬声江行西望西望长安白日遥半年无事驻兰桡欲将张翰松江雨画作屏风寄鲍昭古离别晴烟漠漠栁毶毶不那离情酒半酣更把玉鞭云外指㫁膓春色在江南一生风月供惆怅到处烟花恨别离至竟多情何处好少年长抱长年悲金陵图谁为伤心画不成画人心逐世人情君看六幅南朝事老木寒云满故城江雨霏霏江草齐六朝如梦鸟空啼无情最是台城柳依旧烟笼十里隄孙光宪竹枝门前春水白苹花岸上无人小艇斜商女经过江欲暮散抛残食饲神鸦杨柳枝阊门风暖落花干飞徧江城雪不寒独有晚来临水驿闲人多凭赤䦨干王涣惆怅词李夫人病巳经秋汉武看来不举头所得秾华消歇尽楚魂湘血一生休隋师战舰欲亡陈国破应难保此身诀别徐郎泪如雨鑑鸾分后属何人呜咽离声管吹秋妾身今日为君休齐奴不说平生事忍看花枝谢玉楼七夕琼筵往事陈兼花连蔕共伤神蜀王殿里三更月不见骊山私语人陈宫兴废事难期三阁空余緑草基狎客沦亡丽华死他年江令独来时少卿降北子卿还朔野离觞惨别颜却到茂陵惟一恸节毛零落鬓毛斑梦里分明入汉宫觉来灯背锦屏空紫台月落闗山晓肠断君恩信画工杜荀鹤新雁暮天新雁起汀洲红蓼花疎水国秋想得故园今夜月几人相忆在江楼张泌惜花蝶散莺啼尚数枝日斜风定更离披看多记得伤心事金谷楼前垂地时寄人别梦依依到谢家小廊回合曲䦨斜多情只有春庭月犹为离人照落花酷怜风月为多情还到春时别恨生倚柱寻思倍惆怅一场春梦不分明李九龄山中寄友人乱云堆里结茅庐巳共红尘迹渐疎莫问野人生计事窓前流水枕前书蒋吉旅泊霜月初髙鹦鹉洲美人清唱发红楼乡心暗逐秋江水直到吴山脚下流孙元晏庾信苦心词赋为谁谈沦落咸阳志岂甘可惜多才庾开府一生惆怅忆江南马彧赠韩定辞燧林芳草绵绵思尽日相携陟丽谯别后巏山上望羡君时复见王乔韩定辞酬马彧崇霞台上神仙客学辨痴龙艺最多盛徳好将银笔述丽词堪与雪儿歌开元名公裴给事宅白牡丹长安豪贵惜春残争赏新开紫牡丹别有玉盘承露冷无人起就月中看韦氏子悼亡妓惆怅金泥簇蝶裙春来犹见伴行云不教布施刚留得恰似相逢李少君君山父老闲吟湘中老人读黄老手援紫藟坐碧草春至不知湘水深日暮忘却巴陵道释皎然青阳上人院君说南朝全盛日秣陵才子最多人千年秋色古池馆谁见齐王西邸春释清塞忆浔阳旧居兼赠长孙郎中浔阳却到知何日此地今无旧使君长忆穷冬宿庐岳瀑泉氷折共僧闻释无本行次汉上习家池沼草萋萋岚树光中信马蹄汉主庙前湘水碧一声风角夕阳低梅妃谢赐珍珠桂叶双眉乆不描残妆和泪汚红绡长门尽日无梳洗何必真珠慰寂寥杜秋孃所歌金缕曲劝君莫惜金缕衣劝君须惜少年时有花堪折直须折莫待无花空折枝鱼𤣥机送卢员外玉垒山前风雪夜锦官城北别离魂信陵公子如相问长向夷门感旧恩薛涛送友人水国蒹葭夜有霜月寒山色共苍苍谁言千里自今夕离梦杳如闗塞长竹郎庙竹郎庙前多古木夕阳沈沈山更绿何处江村有笛声声声尽是迎郎曲武昌妓续韦蟾句悲莫悲兮生别离登山临水送将归武昌无限新栽柳不见杨花扑面飞湘妃庙女子无题碧杜红蘅缥缈香氷丝弹月弄新凉峰峦一一浑相似九处堪疑九断肠少将风月怨平湖见尽扶桑水到枯相约杏花坛上去画䦨红子鬬摴蒲桐庐神与徐兵曹酬献忽然湖上片云飞不觉舟中雨溼衣折得荷花浑忘却空将荷叶盖头归甘棠叟无题春草萋萋春水绿野棠开尽飘香玉绣岭宫前鹤髪人犹唱开元太平曲襄州举人无题流水㳙㳙芹努芽织乌西飞客还家荒村无人作寒食殡宫空对棠梨花天竺牧童别李源身前身后事茫茫欲话因缘恐㫁肠吴越山川寻巳徧却回烟棹上瞿唐屏上美人春阳曲长安少女踏春阳何处春阳不㫁肠舞袖弓弯浑忘却罗帏空度九秋霜乐府辞盖嘉运进凉州歌朔风吹叶雁门秋万里烟尘昏戍楼征马长嘶青海北胡笳夜听陇山头突厥三台雁门山上雁初飞马邑栏中马正肥昨日山西逢驿使殷勤南北送征衣芦中集读庾信集四朝十帝尽风流建业长安两醉游唯有一篇杨柳曲江南江北为君愁初过汉江襄阳好向岘亭看人物萧条值嵗䦨为报习家多置酒夜来风雪过江寒无名氏杂诗近寒食雨草萋萋着麦苗风栁映堤等是有家归未得杜鹃休向耳边啼浙江轻浪古悠悠望海楼吹望海愁莫怪乡心随魄㫁十年为客在他州无定河边暮笛声赫连台畔旅人情函闗归路千余里一夕秋风白髪生花落长川草色青暮山重叠雨㝠㝠逢春便觉飘蓬苦今日分飞一涕零唐人万首絶句选巻七