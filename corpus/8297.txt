禅家龟鑑X卍XXX禅家龟鑑曹谿退隐述有一物于此从本以来昭昭灵灵不曾生不曾灭名不得状不得一物者何物古人颂云古佛未生前凝然一相圆释迦犹未会迦叶岂能传此一物之所以不曾生不曾灭名不得状不得也六祖告众云吾有一物无名无字诸人还识否神会禅师即出曰诸佛之本源神会之佛性此所以为六祖之孽子也怀让禅师自嵩山来六祖问曰什么物伊么来师罔措至八年方自肯曰说似一物即不中此所以为六祖之嫡子也三教圣人从此句出谁是举者惜取眉毛佛祖出世无风起浪佛祖者世尊迦叶也出世者大悲为体度众生也然以一物观之则人人面目本来圆成岂假他人添脂着粉也此出世之所以起波浪也虗空藏经云文字是魔业名相是魔业至于佛语亦是魔业X是此意也此直举本分佛祖无功能干坤失色日月无光然法有多义人有多机不妨施设法者一物也人者众生也法有不变随缘之义人有顿悟渐修之机故不妨文字语言之施设也此所谓官不容针私通车马者也众生虽曰圆成生无慧目甘受轮转故若非出世之金󳽽谁刮无明之厚膜也至于越苦海而登乐岸者皆由大悲之恩也然则恒沙身命难报万一也此广举新熏感佛祖深恩王登宝殿野老讴歌强立种种名字或心或佛或众生不可守名而生解当躰便是动念即乖一物上强立三名字者教之不得巳也不可守名生解者亦禅之不得巳也一擡一搦旋立旋破皆法王法令之自在者也此结上起下论佛祖事躰各别久旱逢佳雨他乡见故人世尊三处传心者为禅旨一代所说者为教门故曰禅是佛心教是佛语三处者多子塔前分半座一也灵山会上举拈花二也双树下椁示双趺三也所谓迦叶别传禅灯者此也一代者四十九年间所说五教也人天教一也小乘教二也大乘教三也顿教四也圆教五也所谓阿难流通教海者此也然则禅教之源者世尊也禅教之派者迦叶阿难也以无言至于无X言者禅也以有言至于无言者教也乃至心是禅法也语是教法也则法虽一味见解则天地悬隔此辨禅教二途不得放过艹里横身是故若人失之于口则拈花微笑皆是教迹得之于心则世间麁言细语皆是教外别传禅旨法无名故言不及也法无相故心不及也拟之于口者失本心王也失本心王则世尊拈花迦叶微笑尽落陈言终是无物也得之于心者非但衒谈善说法要至于鷰语深谈实相也是故宝积禅师闻哭声踊悦身心宝寿禅师见诤拳开豁面目者以此也此明禅教深浅明珠在手弄去弄来吾有一言绝虑忘缘兀然无事坐春来草自青绝虑忘缘者得之于心也所谓闲道人也于戏其为人也本来无缘本来无事饥来即食困来即眠绿水青山任意逍遥渔村酒肆自在安眠年代甲子总不知春来依旧艹自青此别欲一念回光者将谓无人赖有一箇教门惟传一心法禅门惟传见性法心如镜之体性如镜之光性自清净即时割然还得本心此秘重得意一念重重山与水清白旧家风评曰心有二种一本源心二无明取相心也性有二种一本法性二性相相对性也故禅教者同迷守名生解或以浅为深或以深为浅遂为X观行大病故于此辨之然诸佛说经先分别诸法后说毕竟空祖师示句迹绝于意地理显于心源诸佛为万代依凭故理须委示祖师在即时度脱故意使玄通迹祖师言迹也意学者意地也胡乱指注臂不外曲诸佛说弓祖师说絃佛说无碍之法方皈一味拂此一味之迹方现祖师所示一心故云庭前栢树子话龙藏所未有底说弓曲也说絃直也龙藏龙宫之藏经也僧问赵州如何是祖师西来意州答云庭前栢树子此所谓格外禅旨也鱼行水浊鸟飞毛落故学者先以如实言教委辨不变随缘二义是自心之性相顿悟渐修两门是自行之始终然后放下教义但将自心现前一念参详禅旨则必有所得所谓出身活路上根大智不在此限中下根者不可躐等也教义者不变随缘顿悟渐修有先有后禅法者一念中不变随缘性相体用元是一时离即离非是即非即故宗师据法离言直指一念见性成佛耳放下教义者以此明历历时云藏深谷深密密处日照晴空大抵学者须参活句莫参死句活句下荐得堪与佛祖为师死句下荐得自救不X了此下特举活句使自悟入要见临济须是铁汉评曰话头有句意二门参句者径截门活句也没心路没语路无摸𢱢故也参意者圆顿门死句也有理路有语路有闻解思相故也凡本参公案上切心做工夫如鸡抱卵如猫捕鼠如饥思食如渴思水如儿忆母必有透彻之期祖师公案有一千七百则如狗子无佛性庭前栢树子麻三斤干屎橛之流也鸡之抱卵暖气相续也猫之捕鼠心眼不动也至于饥思食渴思水儿忆母皆出于真心非做作底心故云切也参禅无此切心能透彻者无有是处参禅须具三要一有大信根二有大愤志三有大疑情苟阙其一如折足之鼎终成废器佛云成佛者信为根本永嘉云修道者先须立志蒙山云参禅者不疑言句是为大病又云大疑之下必有大悟日用应缘处只举狗子无佛性话举来举去疑来疑去觉得没理路没义路没滋味心头热闷时便是当人放身命处亦是成佛作祖底基本也僧问赵州狗子还有佛性也无州云无此一字子宗门之一关亦是摧许多恶知恶觉底器仗亦是诸佛面目亦是诸祖骨髓也须透得此关然后佛祖可期也古人颂云赵州露刃劒寒霜光𦦨𦦨拟X议问如何分身作两段话头不得举起处承当不得思量卜度又不得将迷待悟就不可思量处思量心无所之如老鼠入牛角便见倒断也又寻常计较安排底是识情随生死迁流底是识情怕怖慞惶底是识情今人不知是病只管在里许头出头没话头有十种病曰意根下卜度曰扬眉瞬目处挅根曰语路上作活计曰文字中引证曰举起处承当曰飏在无事匣里曰作有无会曰作真无会曰作道理会曰将迷待悟也离此十种病者但举话时略抖擞精神只疑是箇甚么此事如蚊子上铁牛更不问如何若何下嘴不得处弃命一攒和身透入重结上意使参活句者不得退屈古云参禅须透祖师关玅悟要穷心路绝工夫如调絃之法紧缓得其中勤则近执着忘则落无明惶惶历历密密绵绵弹琴者曰缓急得中然后清音普矣工夫亦如此急则动血囊忘则入鬼窟不徐不疾玅在其中工夫到行不知行坐不知坐当此之时八万四千魔军在六根门头伺候随心生设心若不起争如之何魔者乐生死之鬼名也八万四千魔军者乃众生八万四千烦恼也魔本无种修行失念者遂派其源也众生顺其境故顺之道人逆其境故逆之故X云道高魔盛也禅定中或见孝子而斫股或见猪子而把鼻者亦自心起见感此外魔也心若不起则种种伎俩翻为割水吹光也古云壁隙风动心隙魔侵起心是天魔不起心是阴魔或起或不起是烦恼魔然我正法中本无如是事大抵忘机是佛道分别是魔境然魔境梦事何劳辨诘工夫若打成一片则纵今生透不得眼光落地之时不为恶业所率业者无明也禅者般若也明闇不相敌理固然也大抵参禅者还知四恩深厚么还知四大丑身念念衰朽么还知人命在唿吸么生来值遇佛祖么及闻无上法生希有心么不离僧堂守节么不与邻单杂话么切忌皷扇是非么话头十二时中明明不昧么对人接话时无间断么见闻觉知时打成一片么返观自已捉败佛祖么今生决定续佛慧命么起坐便宜时还思地狱苦么此一报身定脱轮回么当八风境心不动么此是参禅人日用中点捡底道理古人云此身不向今生度更待何生度此身四恩者父母君师施主恩也四大丑身者父之精一滴母之血一滴者水大之湿也精为骨血为皮者地大之坚也精血一块不腐不烂者火大之暖也鼻孔先成通出入息者风大之动也阿难曰欲X气麤浊腥臊交遘此所以丑身也念念衰朽者头上光阴剎那不停面自皱而发自白如云今既不如昔后当不如今此无常之体也然无常之鬼以杀为戏实念念可畏也唿者出息之火也吸者入息之风也人命寄托只在出入息也八风者顺逆二境也地狱苦者人间六十劫泥犁一昼夜镬汤炉炭劒树刀山之苦口不可形言也人身难得甚于海中之鍼境于此愍而警之评曰上来法语如人饮水冷暖自知聦明不能敌业干慧未免苦轮各须察念勿以自谩学语之辈说时似悟对境还迷所谓言行相违者也此结上自谩之意言行相违虗实可辨若欲敌生死须得这一念子爆地一破方了得生死爆打破漆桶声以打破漆桶然后生死可敌也诸佛因地法行者只此而巳然一念子爆地一破然后须访明师决择正眼此事极不容易须生惭愧始得道如大海转入转深慎勿得小为足悟后若不见人则醍醐上味翻成毒药古德云只贵子眼正不贵汝行履处昔仰山答沩山问云涅槃经四十卷总是魔说此仰山之正眼也仰山又问行履处沩山答曰只贵子眼正云此所以先开正眼而后说行履也故云若欲修行先须顿悟X愿诸道者深信自心不自屈不自高此心平等本无凡圣然约人有迷悟凡圣也因师激发忽悟真我与佛无殊者顿也此所以不自屈如云本来无一物也因悟断习转凡成圣者渐也此所以不自高如云时时勤拂拭也屈者教学者病也高者禅学者病也教学者不信禅门有悟入之秘诀深滞权教别执真妄不修观行数佗珍宝故自生退屈也禅学者不信教门有修断之正路染习虽起不生惭愧果级虽初多有法慢故发言过高也是故得意修心者不自屈不自高也评曰不自屈不自高者略举初心因该果海则虽信之一位也广举菩萨果彻因源则五十五位也迷心修道伹助无明悟若未彻修岂称真哉悟修之义如膏明相赖目足相资修行之要但尽凡情别无圣解病尽药除还是本人不用舍众生心但莫染污自性求正法是邪舍者求者皆是染污也断烦恼名二乘烦恼不生名大涅槃断者能所也不生者无能所也须虗怀自照信一念缘起无生此单明性起X谛观杀盗婬妄从一心上起当处便寂何须更断此双明性相经云不起一念名为永断无明又云念起即觉知幻即离不作方便离幻即觉亦无渐次心为幻师也身为幻城也世界幻衣也名相幻食也至于起心动念言妄言真无非幻也又无始幻无明皆从觉心生幻幻如空花幻灭名不动故梦疮求医者寤来无方便知幻者亦如是众生于无生中妄见生死涅槃如见空花起灭性本无生故无生涅也空本无花故无起灭也见生死者如见空花起也见涅槃者如见空花灭也然起本无起灭本无灭于此二见不用窥诘是故思益经云诸佛出世非为度众生只为度生死涅槃二见耳菩萨度众生入灭度又实无众生得灭度菩萨只以念念为众生也了念体空者度众生也念既空寂者实无众生得灭度也此上论信解理虽顿悟事非顿除文殊达天真普贤明缘起解似电光行同穷子此下论修证带婬修禅如蒸沙作饭带杀修禅如塞耳呌声带偷修禅如漏巵求满带妄修禅如刻粪为香纵有多智皆成魔道此明修行轨则三无漏学也小乘禀法为戒粗治X其末大乘摄心为戒细绝其本然则法戒无身犯心戒无思犯也婬者断清净杀者断慈悲盗者断福德妄者断真实也能成智慧纵得六神通如不断杀盗婬妄则必落魔道永失菩提正路矣此四戒百戒之根故别明之使无思犯也无忆曰戒无念曰定莫妄曰慧又戒为捉贼定为缚贼慧为杀贼又戒器完固定水澄清慧月方现此三学者实为万法之源故特明之使无诸漏也灵山会上岂有无行佛少林门下岂有妄语祖无德之人不依佛戒不护三业放逸懈怠轻慢佗人轻量是非而为根本一破心戒百过俱生评曰如此魔徒末法炽盛恼乱正法学者详之若不持戒尚不得疥癞野干之身况清净菩提果可冀乎重戒如佛佛常在焉须草系鹅珠以为先导欲脱生死先断贪欲及诸爱渴爱为轮回之本欲为受生之缘佛云婬心不除尘不可出又云恩爱一缚着率人入罪门渴者情爱之至切也无碍清净慧皆因禅定生超凡入圣坐脱立亡者皆禅定之力也故云欲求圣道离此无路心在定则能知世间生灭诸相X虗隙日光纤埃扰扰清潭水底影像昭昭见境心不起名不生不生名无念无念名解脱戒也定也慧也举一具三不是单相修道证灭是亦非真也心法本寂乃真灭也故曰诸法从本来常自寂灭相眼不自见见眼者妄也故妙首思量净名杜默此下散举细行贫人来乞随分施与同体大悲是真布施自佗为一曰同体空手来空手去吾家活计有人来害当自摄心勿生嗔恨一念嗔心起百万障门开烦恼虽无量嗔慢为甚涅槃云涂割两无心嗔如冷云中霹雳起火来若无忍行万行不成行门虽无量慈忍为根源忍心如幻梦辱境若龟毛守本真心第一精进若起精进心是妄非精进故云莫妄想莫妄想懈怠者常常望后是自弃人也持呪者现业易制自行可违宿业难除必借神力摩登得果信不诬矣故不持神呪远离魔事者无有是处礼拜者敬也伏也恭敬真性屈伏无明身口意清净则佛出世X念佛者在口曰诵在心曰念徒诵失念于道无益阿弥陀佛六字法门定出轮回之捷径也心则缘佛境界忆持不忘口则称佛名号分明不乱如是心口相应名曰念佛评曰五祖云守本真心胜念十方诸佛六祖云常念佗佛不免生死守我本心即到彼岸又云佛向性中作莫向身外求又云迷人念佛求生悟人自净其心又云大抵众生悟心自度佛不能度众生如上诸德直指本心别无方便理实如是然迹门实有极乐世界阿弥陀佛有四十八大愿凡念十声者承此愿力往生莲胎径脱轮回三世诸佛异口同音十方菩萨同愿往生又况古今往生之人传记昭昭愿诸行者慎勿错认勉之勉之梵语阿弥陀此云无量寿亦云无量光十方三世第一佛号也因名法藏比丘对世自在王佛发四十八愿云我作佛时十方无央数世界诸天人民以至蜎飞蝡动之流念我名十声者必生我剎中不得是愿终不成佛先圣云唱佛一声天魔丧胆名除鬼簿莲出金池又忏法云自力佗力一迟一速欲越海者种树作船迟也比自力也借船越海速也比佛力也又曰世间稚儿迫于水火高声大呌则父母闻之急走救援如人临命终时高声念佛则佛具神通决X定来迎尔是故大圣慈悲胜于父母也众生生死甚于水火也有人云自心净土净土不可生自性弥陀弥陀不可见此言似是而非也彼佛无贪无嗔我亦无贪嗔乎彼佛变地狱作莲花易于反掌我则以业力常恐自堕于地狱况变作莲花乎彼佛观无尽世界如在目前我则隔壁事犹不知况见十方世界如目前乎是故人人性则虽佛而行则众生论其相用天地悬隔圭峰云设实顿悟终须渐行诚哉是言也然则寄语自性弥陀者岂有天生释迦自然弥陀耶须自忖量人岂不自知临命终时生死苦际定得自在否若不如是莫以一时贡高却致永劫沉堕又马鸣龙树悉是祖师皆明垂言教深劝往生我何人哉不欲往生又自云西方去此远夫十方八千此为钝根说相也又云西方去此不远即心是佛此为利根说性也教有权实语有显密若解行相应者远近俱通也故祖师门下亦有或唤阿弥陀佛者或唤主人公者听经有经耳之缘随喜之福幻𨈬有尽实行不亡此明智学如食金刚胜施七宝寿师云闻而不信尚结佛种之因学而不成犹益人天之福看经若不向自已上做工夫虽看尽万藏犹无益也此明愚学如春禽昼啼秋虫夜鸣密师云识字看X经元不证悟销文释义唯炽贪嗔邪见学未至于道衒耀见闻徒以口舌辨利相胜者如厕屋涂丹雘别明末世愚学学本修性全习为人是诚何心哉出家人习外典如以刀割泥泥无所用而刀自伤焉门外长者子还入火宅中出家为僧岂细事乎非求安逸也非求温饱也非求利名也为生死也为断烦恼也为续佛慧命也为出三界度众生也可谓冲天大丈夫佛云无常之火烧诸世间又云众生苦火四面俱焚又云诸烦恼贼常伺杀人道人宜自警悟如救头燃身有生老病死界有成住坏空心有生住异灭此无常苦火四面俱焚者也谨白参玄人光阴莫虗度贪世浮名枉功劳形营求世利业火加薪贪世浮名者有人诗云鸿飞天末迹留沙人去黄泉名在家营求世利者有人诗云釆得百花成蜜后不知辛苦为谁甜枉功劳形者凿氷雕刻不用之巧也业火加薪者麤弊色香致火之具也名利衲子不如草衣野人唾金轮入雪山千世尊不易之轨则末世羊质虎皮之辈不识廉耻望风随势阴媚取宠噫其惩也夫X心染世利者阿附权门趋走风尘返取笑于俗人此衲子以羊质证此多行以惩也夫三字结之此三字文出庄子佛云云何贼人假我衣服裨贩如来造种种业末法比丘有多般名字或乌鼠僧或哑羊僧或秃居士或地狱滓或被袈裟贼噫其所以以此裨贩如来者拨因果排罪福沸腾身口迭起爱憎可谓愍也避僧避俗曰乌鼠舌不说法曰哑羊僧形俗心曰秃居士罪重不迁曰地狱滓卖佛营生曰被袈裟贼以被袈裟贼证此多名以此二字结之此二字文出老子于戏佛子一衣一食莫非农夫之血织女苦道眼未明如何消得传灯一道人道眼未明故身为木菌以还信施故曰要识披毛戴角底么即今虗受信施者是有人未饥而食未寒而衣是诚何心哉都不思目前之乐便是身后之苦也智论一道人五粒粟受牛身生偿筋骨死还皮肉虗受信施报应如响故曰宁以热铁缠身不受信心人衣宁以洋铜灌口不受信心人食宁以铁鑵投身不受信心人房舍等梵网经云不以破戒之身受信心人种种供养乃种种施物菩萨若不发是愿则得轻垢罪故曰道人进食如进毒受施如受箭弊厚言甘道人X所畏进食如进毒者畏丧其道眼也受施如受箭者畏失其道果也故曰修道之人如一块磨刀之石张三也来磨李四也来磨磨来磨去别人刀快而自家石渐消然有人更嫌佗人不来我石上磨实为可惜如此道人平生所向只在温饱故古语亦有之曰三途苦未是苦袈娑下失人身始是苦也古人云今生未明心滴水也难消此所以袈裟下失人身也佛子佛子愤之激之此章始起于一于戏终结于一古语中间细绎许多故曰字亦一段文法也咄哉此身九孔常流百千痈疽一片薄皮又云革囊盛粪脓血之聚臭秽可鄙无贪惜之何况百年将养一息背恩上来诸业皆由此身发声叱咄深有警也此身诸爱根本了之虗妄则诸爱自除如其耽着则起无量过患故于此特明之以开修道之眼也评曰四大无生故一为假四冤四大背恩故一为养四蛇我不了虗妄故为佗人也嗔之慢之佗人亦不了虗妄故为我也嗔之慢之若二鬼之争一尸也一尸之为体也一曰泡聚一曰梦聚一曰苦聚一曰粪聚非徒速朽亦甚鄙陋上X七孔常流涕唾下二孔常流屎尿故须十二时中洁净身器以参众数凡行麤不净者善神必背去因果经云将不净手执经卷在佛前涕唾者必当获厕虫报文殊经云大小便时状如木石慎勿语言作声又勿画壁书字又勿吐痰入厕中又云登厕不洗净者不得坐禅状不得登宝殿律云初入厕时先须弹指三下以警在秽之鬼默诵神呪各七遍初诵入厕呪曰次诵洗净呪曰右手执瓶左手洗之净水旋旋倾之着实洗净次诵洗手呪曰次诵去秽呪曰次诵净身呪曰此五神呪有大威德诸恶鬼神闻必拱手若不如法诵持则虽用七恒河水洗至金刚际亦不得身器清净又云洗净须用冷水洗手须用皂角又木屑灰泥亦通若不用灰泥则触水淋其手背垢秽尚存礼佛诵经必得罪此登厕洗净之法亦是道人日用行实故略引经语并附于此有罪即忏悔发业即惭愧有丈夫气象又改过自新罪随心灭忏悔者忏其前愆悔其后过惭愧者惭责于内愧发于外然心本空寂罪业无寄道人宜应端心以质直为本一瓢一衲旅泊无累X佛云心如直絃又云直心是道场若不耽着此身则必旅泊无累凡夫取境道人取心心境两忘乃是真法取境者如鹿之趂空花也取心者如猿之捉水月也境心虽殊取病则一也此合论凡夫二乘天地尚空秦日月山河不见汉君臣声闻宴坐林中被魔王捉菩萨游戏世间外魔不见声闻取静为行故心动心动则鬼见也菩萨性自空寂故无迹无迹则外魔不见此合论二乘菩萨三月懒游花下路一家愁闭雨中门凡人临命终时但观五蕴皆空四大无我真心无相不去不来生时性亦不生死时性亦不去湛然圆寂心境一如但能如是直下顿了不为三世所抅系便是出世自由人也若见诸佛无心随去若见地狱无心怖畏但自无心同于法界此即是要节也然则平常是因临终是果道人须着眼看怕死老年亲释迦如向此时明自已百年光影转头非凡人临命终时若一毫毛凡圣情量不尽思虑未忘向驴胎马腹里托质泥犂镬汤中煑煠乃至依前再为蝼蚁蚊虻白云云设使一毫毛凡圣情念净尽亦未免入驴胎马腹中二见星飞散入诸趣烈火茫茫宝劒当门X评曰此二节特开宗师无心合道门权遮教中念佛求生门然根器不同志愿亦异各各如是两不相妨愿诸道者平常随分各自劳力最后剎那莫生疑悔禅学者本地风光若未发明则孤峭玄关拟从何透往往断灭空以为禅无记空以为道一切俱无以为高见此冥然顽空受病幽矣今天下之言禅者多坐在此病向上一关措足无门云门云光不透脱有两种病透过法身亦有两种病须一一透得始得不行芳草路难至落花村宗师亦有多病病在耳目者以目当眉努目侧耳点头为禅病在口舌者以颠言倒语胡喝乱喝为禅病在手足者以进前退后指东画西为禅病在心腹者以穷玄究玅超情离见为禅据实而论无非是病杀父母者佛前忏悔谤般若者忏悔无路空中撮影非为玅物外追踪岂俊机本分宗师全提此句如木人唱拍红炉点雪亦如石火电光学者实不可拟议也故古人知师恩曰不重先师道德只重先师不为我说破不道不道恐上纸墨箭穿江月影须是射鵰人大抵学者先须详辨宗途昔马祖一喝也百丈耳䏊黄檗吐舌这一喝便是拈花消息亦是达磨初来底面目吁此临济宗之渊源X识法者惧和声便打杖子一枝无节目慇懃分付夜行人昔马祖一喝也百丈得大机黄檗得大用大机者圆应为义大用者直截为义事见传灯录大凡祖师宗途有五曰临济宗曰曹洞宗曰云门宗曰沩仰宗曰法眼宗临济宗本师释迦佛至三十三世六祖慧能大师下直传曰南岳怀让曰马祖道一曰百丈怀海曰黄檗希运曰临济义玄曰兴化存奖曰南院首颙曰风穴延沼曰首山省念曰汾阳善昭曰慈明楚圆曰杨岐方会曰白云守端曰五祖法演禅师等曹洞宗六祖下傍传曰青原行思曰石头希迁曰药山惟俨曰云岩昙晟曰洞山良价曰曹山耽章曰云居道膺禅师等云门宗马祖傍传曰天王道悟曰龙潭崇信曰德山宣鑑曰雪峰义存曰云门文偃曰雪窦重显曰天衣义怀禅师等沩仰宗百丈傍传曰沩山灵祐曰仰山慧寂曰香严智闲曰南塔光漏曰芭蕉慧清曰霍山景通曰无X着文喜禅师等法眼宗雪峰傍传曰玄沙师备曰地藏桂琛曰法眼文益曰天台德韶曰永明延寿曰龙济绍修曰南台守安禅师等临济家风赤手单刀杀佛杀祖辨古今于玄要验龙蛇于主宾操金刚宝釰扫除竹木精灵夺狮子全威震裂狐狸心胆要识临济宗么青天轰霹雳平地起波涛曹洞家风权开五位善接三根横抽宝釰斩诸见稠林妙恊弘通截万机穿凿威音那畔满目烟光空劫巳前一壶风月要识曹洞宗么佛祖未生空劫外正偏不落有无机云门家风劒锋有路铁壁无门掀飜露布葛藤剪却常情见解迅电不及思量裂焰宁容凑泊要识云门宗么拄杖子𨁝跳上天盏子里诸佛说法沩仰家风师资唱和父子一家脇下书字头角峥嵘室中验人狮子腰折离四句绝百非一槌粉碎有两口无一舌九曲珠通要识沩仰宗么断碑横古路铁牛眠少室X法眼家风言中有响句里藏锋髑髅常于世界鼻孔磨触家风风柯月渚显露真心翠竹黄花宣明妙法要识法眼宗么风送断云归岭去月和流水过桥来别明临济宗旨大凡一句中具三玄一玄中具三要一句无文綵即三玄三要有文綵即权实玄照用要三句第一句丧身失命第二句未开口错第三句粪箕扫帚三要一要照即大机二要照即大用三要照用同时三玄体中玄三世一念等句中玄径截言句等玄中玄良久棒喝等四料栋夺人不夺境待下根夺境不夺人待中根人境两俱夺待上根人境俱不夺待出格人四宾主宾中宾学人无鼻孔有问有答宾中主学人有鼻孔有主有法主中宾师家无鼻孔有问在主中主师家有鼻孔不妨奇特X四照用先照后用有人在先用后照有法在照用同时驱耕夺食照用不同时有问有答四大式正利少林面壁类平常禾山打皷类本分山僧不会类贡假达磨不识类四喝金刚王宝劒一刀挥断一切情解踞地狮子发言吐气众魔脑烈探竿影草探其有无师承鼻孔一喝不作一喝用具上三玄四宾主等八棒触令返玄接扫从正靠玄复正苦责罚棒顺宗旨赏棒有虗实辨棒盲枷瞎棒扫除凡圣正棒此等法非特临济宗风上自诸佛下至众生皆分上事若离此说法皆是妄语临济喝德山棒皆彻证无生透顶透底大机大用自在无方全身出没全身担荷退守文殊普贤大人境界然据实而论此二师亦不免偷心鬼子凛凛吹毛不犯锋铓烁烁寒光珠媚水寥寥云散月行天大丈夫见佛见祖如冤家若着佛求被佛缚若着祖求被祖缚有求皆苦不如无事佛祖如冤者结上无风起浪也有求皆苦者结上当体便是也不如无事者结上动念即乖也到此X坐断天下人舌头生死迅轮庶几停息也扶危定乱如丹霞烧木佛云门喫狗子老母不见佛皆是摧邪显正底手段然毕竟如何常忆江南三月里鹧鸪啼处百花香神光不昧万古徽猷入此门来莫存知解神光不昧者结上昭昭灵灵也万古徽猷者结上本不生灭也莫存知解者结上不可守名生解也门者有凡圣出入义如荷泽所谓知之一字众妙之门也吁起于名状不得结于莫存知解一篇葛藤一句都破也然始终一解中举万行如世典之三义也知解二字佛法之大害故时举而终之荷泽神会禅师不得为曹溪嫡子者以此也因而颂曰如斯举唱明宗旨笑杀西来碧眼僧然毕竟如何孤轮独照江山静自笑一声天地惊禅家龟鑑X右编乃曹溪老和尚退隐师翁所着也噫二百年来师法益丧禅教之徒各生异见宗教者唯耽糟粕徒自筭沙不知五教之上有直指人心使自悟入之门宗禅者自特天真拨无修证不知顿悟后始即发心修习万行之意禅教混溢沙金罔分圆觉所谓闻说本来成佛谓本无迷悟拨置因果则便成邪见又闻修习无明谓真能生妄失真常性则亦成邪见者是也呜唿殆哉斯道不传何若是其甚也绵绵涓涓如一发引千钧几乎落地无从矣赖我师翁住西山一十年鞭牛有暇览五十本经论语录间有日用中参决要切之语句则輙录之时与室中二三子询询然诲之一如牧羊之法过者抑之后者鞭之驱入于大觉之门老婆心得彻困若是其切也奈二三子钝根也返以法门之高峻为病为师翁愍其迷蒙各就语句下入註而解之编次而绎之钩鎻连环血脉相通万藏之要五宗之源极备于此言言见谛句句朝宗向之偏者圆之滞者通之可谓禅教之龟鑑解行之良药也然师翁常与论这般事虽一言半句如弄劒刃上事恐上纸黑岂欲以此流通方外夸衒已能也哉门人白云禅子鲁愿写之门人碧泉禅德义天挍之门人大禅师净源门人大禅师大常门人青霞道人X法融等稽首再拜曰未曾有也遂与同志六七人倾钵囊中所储入梓流通以报师翁训蒙之恩也大机龙藏汪洋渺若渊海虽言探龙珠釆珊瑚者孰从而求之非入海如陆之手段颇不免望涯之叹然则撮要之功发蒙之惠如山之高若海之深设若碎万骨粉千命如何报得一毫哉千里之外有见之闻之不惊不疑敬之读之以为宝玩则真所谓千岁之下一子云耳时万历己卯春曹溪宗遂四溟隐峰惟政拜手口诀因为谨䟦