太华希夷志正统道藏三家本二卷洞真部记传类太华希夷志序帝八愚除晋宁河中府之幕职密迩华山稔闻希夷先生遗事公务之暇采古书所録或谚语之谈其高风峻节信乎前宋一代之异人也故作太华希夷志以纪之先生明易深造玄妙之理视人之祸福物之休咎其应有如蓍龟当五代之时有拨乱济世之志所学得皇王帝伯之道闻宋太祖登极知天下已定遂入华山爲道士徴召不至及太宗即位三宣至阙下待以賔礼赐坐与语所论事之凶吉靡不徴验欲拜官坚辞弗受不乆放还山迹虽方外之士脗合中庸之道其脱落尘世泥滓轩冕傲睨公侯视万乗若僚友恬退高隐不尚势利足抑奔竞之流可追配巢由严陵之节其崇名教厚风俗以助万一云回顾吮痈舐痔奴颜婢膝昏暮扣人之门户骄人于白日者犹酱瓿之醯鸡奚足论哉辂远居保郡官除蒲川爲家贫不免二千里来之任初两任教官连仕县职馆阁名公鉅儒累举词翰之选当路龃龉不果用仆耻于奔竞故碌碌居州县之职以代耕未能展平生读书之志恒郁郁不遂因阅古传记感希夷先生之高节编次成一书俾新学之士激励其志内有差讹鄙俗传者之误志其固陋就撰以补缀之以写高远之趣庶几有取焉延祐甲寅秋七月己未日讷斋张辂序太华希夷志正统道藏三家本二卷洞真部记传类太华希夷志卷上登仕郎河中府知事讷斋张辂纂集补譔先生名抟字图南亳州贞源人幼岁戏渴水一青衣媪抱置怀中乳之曰令汝更无嗜欲聪悟过人及长习举业后唐长兴中试进士不第隐居武当山九室巖辟谷鍊气二十余年或传夜静焚香读易有五老人至厖眉皓发容貌古怪常来听诵居日乆抟问之老人对曰吾侪即兹山日月池龙也此间玄武据临之地华山是先生栖隐之所也异日希夷默坐五龙忽诣令先生闭目凌空驭风终宵至华山置坐于盘石之上开目视之不见五老人去向或云睡法即龙教也龙善睡故云多闭门不出独坐至百余日不起周世宗召至阙下令于禁中扃户以试之月余始开熟寝如故始异之因问以黄白之术抟曰陛下爲天下君当以苍生爲念岂宜留意于此乎世宗不悦放还山赐号白云先生令长史岁时存问先生负经济才初五代间自晋汉之际每闻一朝革命辄颦蹙数日人有问者瞪目不答先生揽镜自照曰非仙而即帝其自任如此宋太祖与赵普游长安希夷逢之笑而堕驴曰眞人亦在世矣辄握太祖之手曰可市饮乎太祖曰可与赵学究同往希夷睥睨普曰也得也得相随入酒肆普坐席左抟怒一手引之曰紫徴帝垣一小星辄据上次可乎斥之使居席右已知帝王有徴矣后先生引恶少数百入汴州中路闻太祖登极惊喜大笑问其故又大笑曰自此定矣诗曰齁齁四十年来睡不觉东方曰已明先生即入华山隐居爲道士宋太祖累徴不至及太祖崩太宗即位至道元年四月十日帝坐垂拱殿时和岁稔化理均平闻先生之名乆矣厌纷华之世喜清净之教差殿东头供奉官陈宗颜爲使赍昭书并御诗往华州华阴县华山云台观宣陈图南先生至四月十四日抵华阴县县宰着作郎丁寿明迎接入县时薄暮止宿焉来晓同天使四月望日至云台观与道士钟希晦相见引导见先生报曰皇帝宣师父先生盥手焚香拜礼毕听诏曰朕自即位以来克服八方威临万国遐迩悉归于皇化华夷亦致于隆平知卿抱道山中洗心物外养太素浩然之气应上界少微之星节配巢由道遵黄老怀经纶之长策不谒王侯藴将相之竒才未朝天子卿不屈于万乗身奚隐于三峰乗风犹来举朝称贺御诗曰华岳多闻说知卿是姓陈云间三岛客物外一高人丹鼎爲活计青山作近邻朕思亲欲往社稷去无因先生听罢诏书并诗对天使曰贫道栖眞物外修鍊山间无意求名有心慕道不愿仕也待天使礼毕未肯来朝即答回表并诗云伏念山野生居吴地长自汉南成童以习业儒林壮岁而徧游洞府性同猨鸟心若土灰不晓仁义之浅深安识行藏之去就败荷作服脱箨爲冠体有青毛足无草履有意慕羲轩之道无心诵管乐之篇南华道德频看黄阁玉堂絶念数行紫诏徒烦彩凤衔来一片闲心已被白云留住苟临轩陛贻笑圣明诗曰九重特降紫泥宣才拙深居乐静縁山色满庭供昼障松声万壑即琴絃无心享禄登台鼎有意求仙到洞天轩冕浮荣絶念虑三峰只乞睡千年使见先生坚意不肯应召得回表并诗于四月二十四日至京师进呈于紫宸殿太宗读表与诗毕知先生不来甚弗悦念念不已即当年六月三日帝坐垂拱殿召殿东头供奉官张素眞赍诏书再往宣先生至六月八日到华山云台观见山童拥筠箒而立天使问曰师父在否山童曰师父于庵中熟睡正浓使臣曰何以得觉山童曰击头边金钟便觉击之即悟先生知天使至忙起整道服问使臣曰何故复来答曰皇帝爲陈宗颜宣先生弗至甚爲失望特遗吾再来召先生焚香礼毕听读诏曰朕伏惟先生白云隐士碧洞高人悟大道之玄门达希夷之奥理朕叹韶光甚速迅景难留忽暑往以寒催渐颜衰而鬓改虽达治世之略未谙鍊性之机废寝忘餐思贤若渴暂离洞府跨鸾鹤以飞来伫立宫闱列簪缨以敬待先生读罢诏书答使臣曰贫道山野之人鹿豕同群登高望远临流漱齿松君桂父吾之友也云峰霞岭吾所游也熟羡浮荣之富贵哉请天使暂停轩辔止歇山庵作回表并诗以谢殊渥表云伏念愚拙深潜涧壑误蒙天恩臣无诸葛之竒才君迈汉皇之厚德臣山麋之性野鹤之姿冠簪独羡乎逍遥轩冕离禁乎羁束高卧苍龙之岭蝶梦悠扬闲看玉井之莲诗魂浩汤餐烟霞于洞口採薇蕨于林间杖屦徜徉身心懒散鍊炉中之丹药远拟登仙避世上之虚名屡防嫁祸赖遭逢乎尧舜可疏放其巢由幸尽余生遐瞻圣代诗二絶云坐逢圣代即尧年草泽愚人也被宣自笑形骸元懒散才踈安敢望朝天调和四气凭烧药修鍊千方只要安黄阁高官无意恋闲居佳境胜爲官使臣得回表并诗力不能强起至六月十六日至京师进呈文德殿下太宗读罢表并诗宣先生不至龙颜大不乐即当年六月二十九日帝坐垂拱殿宣内都知石寳问曰百官中有谁言辨者寳奏曰有内藏库副使葛守中能言太宗宣至令守中爲使再宣希夷先生赍诏书并御诗往云台观七月七日到观不见先生有知观道人杨子遵言先生恐皇帝再来宣上玉泉观遁逃坐静去了使臣俾子遵前导历确石径至观所报先生接诏迎使焚香礼毕听读诏曰朕上承天命下抚民心兵消而四海咸宁化行而八方无诎位临有衆含哺鼓腹以同歌道体无爲凿井耕田以安业知大贤之生世海晏河清望君子以救时风行草偃身未离于巖壑名满寰区志恒想于蓬瀛心游寥廓朕素知轩后博施之德实歉广成修养之方地僻虽深王泽所及伊尹就徴而适亳孟轲随聘以至梁命有相从礼无多让御诗曰三度宣卿不赴朝关河千里莫辞劳凿山选玉终须得点铁成金未见烧紫袍绰绰宜披体金印累累可挂腰朕赖先生相辅佐何忧万姓辍歌謡先生读罢诏并诗意懒赴徴骋言复辞谢天使守中曰宣命三次先生不可固辞岂不闻鲁论云君命召不俟驾行矣诏㫖岂宜抗拒又邹书云率土之滨莫非王臣不可辞也仆虽不才爲先生赋诗一首诗曰华岳三峰客幽居不记年烟霞爲活计云水作家縁种药茅亭畔栽松涧壑边暂离仙洞去可应帝王宣先生读罢其喜随答诗曰鹤氅翩翩即散仙蒲轮争忍利名牵留连华岳伤心别回顾云台望眼穿涉世风波眞险恶忘机鸥鸟自悠然三峯才欲和衣倒又被天书下日边先生赋诗毕与使者同行留别山中麻衣道友诗一絶华岳峰前两路分数间茅屋一溪云师言耳聩持知乆人是人非闻未闻麻衣道者答诗曰独坐茅庵迥出尘亦无主钵日随身逢人不话人间事便是人间无事人先生得诗默喻其㫖相别讫与天使不乆至京师于建隆观安歇夜寝偶闻禁钟响吟叹世诗二絶千门万户锁重关星斗排空静悄然尘世是非方欲歇六街禁鼓漏初传银河斜转夜将阑枕上人心筭未闲堪叹市廛名利者多应牵役梦魂间先生睡至五更闻晓钟响复吟诗曰玉漏将残月色沉一声清响透寒音能催野客思乡切暗送离人起恨深窗下惊开名利眼枕前唤觉是非心皇王帝霸皆经此历代兴亡直至今先生赋诗毕盥漱巾栉时已昧爽令使臣先入内奏言先生宣来见帝帝急命宣至阙下见于延英殿先生服羽衣戴华阳巾草履垂绦以賔礼见赐坐上赋诗问曰知卿得道数余年镇日常吞几粒丹可讶鬓边无白发还疑险上有红颜终宵寝向何方观清晓斋登甚处坛肯爲眇躬传妙诀寡人拟欲似卿闲先生答诗曰臣今得道几经年每日常吞二气丹仙酿饮时添漆鬓蟠桃食后注童颜夜深口宿云台观晓起斋登法箓坛陛下问臣修养法华山深处可清闲太宗览先生所答诗大悦时上方欲征河东先生谏止之会军已兴命先生寝于御园兵还果无功睡百余日方起帝惊异加号恩礼特厚太宗从容谓希夷曰先兄太祖功高德厚宣先生弗至寡从功卑德薄烦先生降临丹陛抟曰先帝不须贫道来陛下不免臣一遭耳太宗又问曰昔在尧舜之爲天下今可致否对曰尧舜土阶三尺茅茨不剪其迹似不可及然能以清静爲治即今之尧舜也上善之太宗多延入宫中与语谓宰相宋琪曰陈抟独善其身不干势利眞方外之士遣中使送至中书琪等问曰先生得玄默修养之道可以授人乎曰抟遁迹山野无用于世修鍊之事不知无所传授然设使白日飞昇何益于治圣上龙颜秀异有天人之表洞达古今治乱之㫖眞有道仁圣之君正是君臣合德以治天下勤行修鍊无以加此琪等表上其言上览甚喜先生以鹤书赴陇野服来廷太宗喜其拔俗之标待以不臣之礼处之直馆幽延西清靡劳襄野之游自契崆峒之问八素九眞之要诀四觉七縁之妙门故其造膝沃心之㫖莫得而闻也太宗命先生相眞宗即寿王也太宗八子眞宗第三使左右引导至东宫王未起而回帝问之先生曰王门厮养皆将相王可知矣所见乃张相耆杨相崇勋郭大尉承祐也先生被召至阙下闻有士大夫诣其所止愿闻善言以自规抟曰得便宜事不可再去优游之所勿乆恋得志之地勿再往闻者以爲至言康节诗曰珍重至人留好语得便宜是落便宜太宗暇日与先生同登东角楼闲观市肆见楼下富人日高才起洗潄问左右是谁之家或奏曰此东京豪富民耳即吟诗曰人人未起朕先起朝来万事攒心里可羡东京豪富民睡至日高犹未起先生答诗曰昨夜三更梦里惊一声钟响万人行多应又是朝金阙臣自无官睡到明太宗见先生所答诗大喜来日早朝上欲以爲谏议大夫先生坚辞不受乃作退官歌并诗一絶歌曰道能清道能静清静之中求正定不贪不爱任浮生不学愚迷多悭恪时人笑臣不求官官是人间一大病官卑又被人管辖官高亦有人趋佞或经秦或经郑东来西去似绳矧直至百年不曾歇筭来争似臣清静月爲灯水爲镜长柄葫芦作气命出入虽无从者扶左有金龟右鹤引朝日醉长不醒每每又被天书请时人见臣笔呵呵臣自心中别有景又诗曰元气充餐草结衣等闲无事下山稀不侵织女耕夫利犹自傍人说是非太宗见先生坚意不肯就官禄问先生有济世安民良策留之可也希夷曰臣总角慕道壮岁游山处心澹泊默悟玄风济世良策未暇知也臣颇好睡幸放还山可也随赋辞职叹世诗一首云南辰北斗夜频移日出扶桑又落西人世轻飘眞野马名场争扰似醢鸡松篁郁郁冬犹秀桃李纷纷春渐迷识破邯郸尘世梦白云深处可幽栖太宗曰寡人召卿来方期阴阳燮理朝纲整治安国家济人民不意先生只说山中之乐惟睡爲念信有说乎先生曰然进睡歌一首云臣爱睡臣爱睡不卧毡不盖被片石枕头簑衣覆地南北任眠东西随睡轰雷掣电泰山摧万丈海水空里坠骊龙叫感鬼神惊臣当恁时正鼾睡闲想张良闷思范蠡说甚曹操休言刘备两三箇君子只争些小闲气争似臣向清风岭头白云堆里展放眉头解开肚皮打一觉睡更管甚红轮西坠后又口号云问君世上何事好无过晓起睡当早庵前乱草结成衣饥餐松栢常令饱因翫山石脚绊倒不能起得睡到晓时人尽道臣憨痴臣自憨痴无烦恼先生初在周显德中人访其居窥其户间然惟兽迹鸟声而已有樵于山麓者见其遗骸尘翳迫而视之乃先生也扪其心独暖良乆气还而起曰睡适酣矣奚爲扰我州将罗彦威以闻太宗知先生坚辞不仕欲求还山帝命百工聚集货物于玉门前歌唿喧闹以夸万民之富庶约先生登翫谓先生曰京师丰盛若是安忍弃寡人还山不同治世乎先生曰鸟兽栖于林麓鱼鳖游于江湖各有所乐耳太宗指示人烟辏集处问先生曰见否曰见帝曰见甚先生曰见富者贪生贫者竞命太宗默然须臾下玉门还殿诘朝先生入内坚辞还山帝恳求济世安民之术先生不免索纸笔书四字远近轻重帝不谕其意先生解之曰远者远招贤士近者近去佞臣轻者轻赋万民重者重赏三军帝听罢大悦上知其不可留即赐宴便殿诏宰臣两禁赴宴赋诗以宠其行又诏华州刺史王祚时就存问以廪其阙由是海内无贤不肖闻其风而慕之其愿操几杖以师事之者不可胜数将出京师先生赋辞朝诗云十年踪迹踏红尘爲忆青山入梦频紫陌纵荣争及睡朱门虽贵不如贫愁闻剑戟扶危主闷听笙歌聒醉人携取旧书归旧隐野花啼鸟一般春太宗爲先生坚要还山不能苦留上赐龟鹤鞍马等物余重物坚辞不受惟茶药而已令使臣以安车送先生至华山云台观赐号希夷诏曰赐诏陈抟一代高人累朝逋客慕我隆平之化来修观谒之仪不有嘉名何彰贞范宜赐号希夷先生先生临别留诗一絶云华山高处是吾宫出即凌空跨晓风台殿不将金锁闭来时自有白云封太平兴国初太宗差天使持诗再召先生辞谢不起先生密陈天命实在章圣御诗曰曾向前朝出白云后来消息杳无闻如今若肯随徴诏总把三峯乞与君先生竟辞不至帝令使臣赐二女与先生以备执巾栉先生却之回诗曰雪爲肌体玉爲腮深谢君王送到来处士不生巫崃梦虚劳云雨下阳台太宗赐希夷先生诏勑华山道士陈抟混迹寰中栖心物外养太素浩然之气应少徴处士之星既不屈于王侯但守志于林壑乐我中和之化庆予下武之期而能远涉川途暂来城阙浃旬延遇弘溢居多白云莫驻于帝乡好爵难縻于达士昔唐尧之至圣有巢由爲外臣朕虽寡薄庶遵前事或恐山中所阙已令华州刺史王祚每事供须乍返故山履兹春序缅怀高尚当适所宜故兹抚问想宜知悉春寒汝比好否遣书指不多及赐茶绢诏曰勑朕居九五之尊虽数年用兵而一心利物乃者鸾旌南狩江表来庭款诚屡罄于军前方物咸陈于阙下既能效顺遂命班师以汝早弃尘寰高居物外自得逍遥之趣不惊宠辱之心镇彼嚣浮有足嘉尚俾均赐赍用奖隐沦今赐汝云云河潼气爽莲岳地灵摄道知方谅多休祉临轩翘瞩寤思在怀想宜知悉夏热汝比好否遣书指不多及赐汝细白绢三十匹蜡面茶一十斤研膏茶二十斤鸦山茶二十斤诏至可领也先生尝立于庭间见金人持剑唿曰子道成矣当有归成之地盖秋爲万物之所歛而归者也吾其隐于西方乎是时年已七十余遂抵华山得古云台观故基辟荆榛而居之以契归成之语着三峯寓言五十首时境内有虎食人先生至其处叱虎令去自是虎不爲害雍熙中先生因吟望仙掌坐对瀑流指隙地曰此北极之旧地也吾尝夜见神人衣黑衣顶冠掌中有朱书字示吾其文曰此极开同紫徴帝君之殿先生因曰开同者因天地而生故爲北辰也乃命弟子搆之侯璨张观将举进士以问先生曰侯张二生今年登科不如来年是年春省黜其名明年中第皆如其言大华希夷志卷上太华希夷志正统道藏三家本二卷洞真部记传类太华希夷志卷下帝九登仕郎河中府知事讷斋张辂纂集补譔初张忠定公乖崖咏谒华山陈图南欲同隐华山希夷曰他人即不可如公者吾当分一半相奉然公有官职未可议此如失火家待公救岂可不赴也公别抟抟以宣毫十枝白云台墨一剂蜀牋一角爲赠公谓抟曰会得先生意驱咏入闹处去曰珍重珍重抟送公回谓弟了曰斯人无情于物达则爲公卿不达爲帅乃赠诗一絶云征吴入蜀是寻常歌舞筵中救火忙乞得金陵闲养老也须忧恤鬓边苍公始不谕其意后更镇西蜀驰驿过华阴不暇与希夷相见寄诗与先生曰性愚不肯林泉住刚欲清流拟置君今日星驰剑南去回头惭愧华山云后公西蜀回有诗云世人大抵重官荣见我东归夹道迎应被华山高士笑天眞丧尽得浮名公晩年有疮发于鬓治乆不差遂自请金陵养老以鬓疮卒果如其言钱文禧公若水少谒希夷求相邀入山斋地炉畔见老僧拥坏衲瞑目附火钱揖之僧微开目而已良乆希夷问曰如何僧摆头曰无此等骨后见希夷曰吾始见子神貌清粹谓子可学神仙而此僧言子无仙骨但可作贵公卿耳钱曰其僧何人耶希夷曰麻衣道者闻见録一说若水爲举子时见希夷于华山希夷曰明日当再来若水如期往见有一老僧与希夷拥地炉坐僧熟视若水乆之不语以火箸画灰作做不得三字徐曰急流中涌退人也若水辞去希夷不复留后若水登科爲枢密副使年才四十致仕希夷初谓若水有仙风道骨意未决命僧观之做不得故不复留然急流中涌退去神仙不远矣僧麻衣道者也华阳隐士李琪自言唐开元中郎官人罕有见者关中逸人吕洞賔有剑术虽数百里顷刻辄至世以爲神仙数至希夷斋馆与之唱酬如交友时人异之此皆旧史之丈也陈尧佐知华州一日谒希夷先生坐定与语少顷有一道士风姿英爽目如点漆眞神仙中人也径入坐次希夷急避尊位略话数语皆方外之事须臾豹囊中取枣一枚与尧佐却而不受希夷起接啖之不乆辞去送于观外复会坐尧佐曰此何人希夷曰即洞賔也尧佐悔愕不已清源王世则等同诣先生世则爲仆隶拜于阶下先生笑而降阶曰侮人者自侮也揖世则坐诸生之右曰将来君冠诸公明年世则果第一人及第一日先生自言尝遇高士孙君仿𪋛皮处士二人语余曰武当山九室巖可以隐居因往栖焉许谏议仲宣罢成都牧过其庐先生曰非乆再当补外寻迁给事中尹河南踰年入觐又遣人致书币以问休咎谓门人贾德升曰爲我答书给事此去更不出矣未几果卒郭沆者少居华阴尝宿观下中夜先生唿令趣归沆惮其远不欲去先生与之俱往行一二里有人号唿以报母卒沆始悟先生遗药急去可救旣至果卒饵其药遂愈斋中有大瓢挂壁上有道士贾休复欲之未敢言希夷谓之曰子来非有他意盖欲吾瓢耳命侍者取而与之种放字明逸隐居终南豹林谷闻先生之风往见之先生一日令洒扫庭除有佳客至明逸果至作樵夫拜庭下希夷挽之而上曰君岂樵夫者后当有显官声名闻天下明逸曰放以道义来官禄非所问也希夷笑曰人之贵贱莫不有命君骨相当耳虽晦山林恐不能安异日自知之后眞宗朝召爲司谏帝携其手登龙图阁论天下事辞归山拜谏议大夫后改工部侍郎又谓明逸曰君不娶可得中寿明逸从之至六十岁卒先是希夷爲明逸卜上世葬地于豹林谷下不定穴旣葬希夷见之言地固佳安穴稍后世世当出名将明逸不娶无子自其姪衡至今爲将帅有声后希夷解化明逸立碑叙希夷之学曰皇王帝伯之道云希夷先生有高识尝诫某曰子他日遭逢明主不假取迹动天阙名驰寰海名者古今之美器造物者深忌之天地间无完名子名将起必有物败可戒之放晩节侈饰过度营产满丰镐间门人戚属亦怙势强併岁入益厚遂丧清节时王嗣宗守京兆醉慢骂条奏于朝会赦方止祥符八年一旦山斋起服聚诸生列饮取平生文藁悉焚之酒数行而逝亦竒男子希夷先生好读易以数学授穆脩伯长脩授李之才挺之挺之授康节邵尧夫尧夫以象授种放放授芦江许坚坚授范谔昌一枝传于南方也世但以爲神仙术善人伦风鉴而已非知希夷先生也先生忽谓弟子贾德升曰今日有佳客至当速见报少顷一人衣短褐青巾扣门贾未及报其人忽尔而去先生遽出追之一里余遇老人衣鹿皮因问曰前去远否老人曰此神仙李八百也动则八百里又悟鹿衣者乃太清得道白鹿先生也李即不及而鹿衣者亦失所在希夷先生曰吾不乆留此世矣端拱初语门人曰吾来歳中元后当游峨眉使昼夜然烛于石室中弟子等恭受文翰虔奉约束皆鸣咽流涕先生曰无乱尓情以怛我化也先生临卒草奏䟽人莫见其言遣弟子贾德升持所赐龟鹤并青骔马诣阙以进上独览乆之以所献物复赐德升仍加紫服号曰悟眞先生希夷端拱初命德升曰汝可于张超谷凿石爲室二年七月初室成先生乃欣然策马径造其谷至盘石硗确处舍马而徒攀藤引萝暮抵其室大笑数四谓弟子曰才巖太华气清景秀吾之所归乎即书数百言爲表其略曰大数有终圣朝难恋已于今月二十二日化形于莲华峰下张超谷中至期以烛及夕命灭之令弟子各休息既曙则以左手支颐而终寿一百一十八岁经七日肢体犹温有五色云蔽塞洞口累日不散后有中使至峨眉有客入谒衣冠甚伟自称东明专相多说华山事后方悟华山陈先生遽令召之不知所往自号扶揺子其先生门弟子并高人胜士同至者咸録于后以激励后学云晦庵先生通鑪纲目曰周世宗召华山隐士陈抟诣阙问以飞升黄白之术对曰陛下爲天子当以治天下爲务安用此乎乃遣还山诏州县长吏常存问之胡氏曰陈抟所藴非世宗所知也飞升黄白之问不亦陋乎抟以治天下对已发其端世宗不能访以治道也先生披荆榛筑室于上方太平兴国中太宗累赐诏赍御诗召抟赴阙乃敕有司增积隐庐复给内府金钱经始坛殿规模方备今观是也先生着指玄篇八十章入室还丹诗五十首又作钓潭集万余字皆覼缕道妙包括至眞其言简而理深使观者有所自得先生启沃上意幽赞远图太宗欲以爲谏议大夫先生恳辞命遂不下委化之年盖百一十八岁自谓先机逆数知来识往精徴深妙殆不可测至诸竒说眩曜之事则未尝爲也故先生之道浩然莫得而揭厉之者无贤愚贵贱莫不闻其风而悦之先生没后有弟子曾孙武尊师因文正范公指教得入室还丹诗于京师凝眞院得三峰寓言于太华李宁处士得指玄篇于赤城张无梦得钓潭集于张中庸进士共三百篇余乃纂先生传集并养生要㫖及李眞人服饵法御赐诗曰只向身边有大还胎神月殿在秋天三灵密象谁分别尸质清虚本自然又御赐篆明堂及飞白清静二字眞宗祀汾阴驻跸华阴再幸云台阅先生遗像伫立凝思乆之命除其观田租召对道士武子华等赐紫服张方平往来秦蜀恭谒神御既而瞻礼希夷推神仙者之云盖神本无方道无不在神也者妙万物而爲言者也惟神也故不疾而速不行而至漠然与合谓至人由是后可以出死生而穷变化至于一气返复之元本四象自然之体用措玄理精婉已成章彼九室下方岂徒与麋鹿爲群木石爲伍而已哉先生紫胞緑络眉目伟异方瞳粹音九流百氏之学咸彻视洞观先生之道窈乎其深而不可穷恍乎其变而不可测固将乗云气骑日月以游乎四海之外岂与眩竒怪尚诡谲以欺世取誉者同年而语哉种放以处士召见拜谏官眞宗待以殊礼名动海内后请归终南山恃恩骄倨甚王嗣宗知长安放至通判以下群拜谒放小俛垂手接之而已嗣宗内不平放召其姪出拜嗣宗坐受之放怒嗣宗曰曩者通判以下拜君君扶之此白丁耳嗣宗状元及第名位不轻胡爲不得坐受其拜放曰君以手搏得状元何足道也嗣宗怒遂上疏言放才识无以踰人专饰诈巧盗虚名陛下尊礼擢爲显官恐天下窃笑益长浇伪之风且陛下召魏野野闭门避匿而放阴结权贵以自荐达因扶擿言放阴事数条上虽两不问待放之意寝衰种放别业在终南山后生徒学者甚衆性颇嗜酒躬耕种秫以自酿所居有林泉之胜殊爲幽絶眞宗闻之遣中使携画工图之开图召辅臣观焉上叹赏之其后甘棠魏野居有幽致帝以遣人图之故野有诗曰穆脩伯长汶阳人后居蔡州师图南修少豪爽性褊少合多游京洛间人尝书其诗句于禁中壁间眞宗见之深加叹赏问侍臣曰此爲谁诗或以穆脩对上曰有文如是公卿何不荐丁晋公在侧曰此人行不及言由是上不复问盖伯长与晋公有布衣旧晋公顷赴夔漕伯长犹未仕相遇汉上晋公意欲伯长先致其礼伯长竟不一揖而去晋公憾之由是短于上前后晋公贬朱崖途道州伯长诗曰却讶有虞刑政失四凶何事不移量可见其不相善也伯长祥符二年梁固榜登进士及第调海州理椽以忤通判遂爲削籍隶池州其集中秋浦会遇诗自叙其详后遇赦署颖州文学参军故当时唿之曰穆参军老益贫家有唐本韩柳集乃匃于亲厚者得金募工镂板印数百帙携入京师相国寺设肆鬻之伯长坐其傍有儒生数辈至其肆辄取阅伯长夺取怒视谓曰先辈能读一篇不失一字当以一部爲赠自是经年不售学者方从事声律未知爲古文伯长首爲之倡其后尹源子渐洙师鲁兄弟始从之学古文又传其春秋学李之才字挺之青州人倜傥不群师事伯长性严急稍不如意或至呵叱挺之左右承顺如事父兄略无倦意登科任孟州司户挺之坦率不事仪矩时太守范忠献公以此颇不悦挺之自若也后忠献建节移镇延安郡僚多送至境外挺之但别于近郊衆或让之挺之曰异时送太守至如是且情贵称礼范公实不我知而出疆远送非情岂敢不情事范公未几忠献谪守安陆过洛三城故吏无一人往者独挺之往省之忠献始称叹遂受知焉邵尧夫子某云挺之尝爲共城令属卫州时先君康节居祖母丧筑室苏门山百源之上布衣䟽食三年躬爨以养先祖挺之闻先君好学苦志自造其庐问先君曰爲科举进取之学耳挺之曰科举之外有义理之学子知之乎先君曰未也愿受教挺之曰义理之外有物理之学子知之乎先君曰未也愿受教挺之曰物理之外有性命之学子知之乎先君曰未也愿受教于是先君传其学挺之后终殿中丞签书泽州判官厅公事泽人刘义叟晚出其门受历法以爲名士易学则惟先君得之也康节少时自雄其才慷慨有大志既学力慕高远谓先王之事爲可必致及其学益老德益邵玩心高明观于天地之运化阴阳之消长以达乎万物之变然后頽然其顺浩然其归在洛三十年始至蓬草环堵不蔽风雨躬爨以养其父母居之裕如讲学于家未尝强以语人而就问者日衆乡里化之远近尊之士人之道洛者有不之公府而必之先生之庐先生德气粹然与人言必依于仁义忠信乐道人之善而未尝及其恶故贤者悦其德不贤者服其化所以厚风俗成人材者先生之功多矣先生之学得之于李挺之挺之得之于穆伯长推其源流远有端绪而先生淳一不杂汪洋浩大其所自得者多矣受命不起以诗答乡人平生不作皱眉事天下应无切齿人断送落花安用两装添旧物岂须春幸逢尧舜爲眞主且放巢由作外臣六十病夫宜揣分监司无用苦开陈张师正年五十齿巳踈摇后十余年臣脔大胾利若刀截尝得乐方叙曰元亨在天圣中登岳顶至明星舘故基下得断碑𩮇髴有古文乃治口齿鸟髭药方歌一首猪方皂角及生姜西围升麻蜀地黄木律旱莲槐角子细辛荷蒂要相当贵盐等分同烧煅研细将来使最良揩齿牢牙髭鬓黑谁知世上有仙方此希夷先生之方也处士魏野之胜好弹琴作诗清苦多闻于时前后郡守皆所礼遇上祀汾阴过其庐遥望魏野松下教鹤舞眞宗曰寡人须到此中使报之将近魏野携琴引鹤踰垣而去驾至山庵不遇随书于门曰朕与𡨥准同来后使人召之辞疾不至野以诗贽𡨥公曰从前辅相皆频出独在中书十五秋泰岳汾阴俱礼毕这回好伴赤松游公覧之喜形于色以酒茗药物爲答素编云先公遗札有公自写此诗数本旦得诗感悟以疾屡辞攺柄遂拜太尉玉清昭应使王文正遗事魏野谓𡨥准曰自古功名盖世少有全者因与诗曰好去上天辞宫贵却来平地作神仙公及贬始悔不用野之言温公集言野之子名关亦不仕皇祐中赐清逸处士号太华希夷志卷下