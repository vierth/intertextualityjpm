泰泉乡礼提要钦定四库全书经部四㤗泉乡礼礼类六提要等谨按泰泉乡礼七卷明黄佐撰佐有乐典已着録其学恪守程朱尝与王守仁论知行合一之㫖数相辨难守仁亦称其直谅然不以聚徒讲学名故翛然于门户外焉是书乃其以广西提学佥事乞休家居时所着凡六卷首举乡礼纲领以立教明伦敬身为主次则冠婚以下四礼皆略为条教第取其今世可行而又不倍戾于古者次举五事曰乡约乡校社仓乡社保甲皆深寓端本厚俗之意末以士相见礼及投壶乡社礼别为一卷附之大抵皆简明切要可见施行在明人着述中犹为有用之书视所补註之皇极经世支离曼衍敝精神于无用之地者有空言实事之分矣干隆四十二年十月恭校上总纂官纪昀陆钖熊孙士毅总校官陆费墀原序泰泉乡礼原序夫道有隆污俗由升降故俗者其効情者乎情者其効治者乎故曰人情者圣王之田也故礼以耕之义以种之学以耨之仁以聚之乐以安之故治隆而俗不庬也周秦之际其宇宙之大限乎徳色谇语贾生有遗戚矣间有兴礼让修教化于郡县之中民亦翕然丕变其俗孟子曰乃若其情则可以为善矣斯非其明征哉吾广宫詹学士泰泉黄公咨嗟薄俗嘅然逖慕于古之遗治昔在家食辑为乡礼一书要在于敬身明伦讲信修睦主乡约以励规劝而谨乡校设社仓则豫教与养秩里社聫保甲则重祀与戎身心既淑礼乐备举凡以约其情而治之使乡之人习而行焉善俗其有㡬乎此公之志也是故约正以纲之教读以纪之士大夫以帅之有司以表正而董治之斯所谓待人而行者乎香山令文岩邓君见而叹曰韪哉兴化善治之道其必由此欤夫情比扵礼而乡治矣俗成扵乡而天下治矣不帅胡化不令胡从我其责哉则造扵公而请焉曰之邑也公之乡也公实帅之予小子匪表正之能敢不黾勉以承公后矧曰嗣必有兴者乎既乃序其书而梓之葢广徳心而公诸天下也谓何子鮤盍申识之鮤鄙人也何敢为佞然实幸其相与以有成且将以风乎治政者也夫古今人岂不相及哉君必勉之乃若普惠养之政息兼并之风使其富而可敎从之也轻则有孔孟之矩在君必能与天下之英熟图之矣书曰迩可逺在兹其斯编之谓与嘉靖己酉夏四月既望顺徳何鮤撰詹事泰泉公先提督广西学政所着乡礼凡六卷兹又以士相见礼及投壶乡射诸篇附之合七卷云先是书葢刻扵广之藩司颁诸郡邑行矣彼都人士讲明诵説见诸行事夫固有所感发兴起以蹈道迁义哉香山内周邑井外接岛夷四顾汪洋迥千里而孤悬海表焉其士民错居阻险思奢俭之中厪耕织之务能知其所为已葢自昔为然若乃亲亲尊尊之制比闾族党之交律已教人之法周旋升降之文钟鼓管絃之声凡以反亷愧之节仁义之厚使人人回心向道日迁善逺罪而不自知顾在此而不在彼也夫民刚柔轻重迟速异齐繋水土之风气故谓之风动静取舍唯上所好恶故谓之俗风俗淳厚风雨时节灾害不生凡民知所自爱重犯法亡盗贼就地险逺和气之应贤扵内郡斯所谓礼教素行政修民和之所致哉书曰光天之下至于海隅此言王者文命所敷无逺不届也在昔文王之徳其下化之周南召南之诗作焉故论风俗茂美于周为盛圣天子端拱穆清化行海外则斯邑诸人士其扵礼乐教化政俗雍容之会亦维风可观矣夫以文王之徳诗人系之扵二南斯岂非周召之治哉今公以乡礼名书行且达之天下而上致其君兴太平成雅俗书曰始于家邦终于四海斯大臣辅相之事公以为何如迁不佞敬取是书重刻于香山之邑斋夫香山公桑梓在焉公用之于天下其次第则自斯始嘉靖己酉春二月之吉知香山县事闽邓迁叙泰泉乡礼卷一钦定四库全书泰泉乡礼卷一明黄佐撰乡礼纲领凡乡礼纲领在士大夫表率宗族乡人申明四礼而力行之以賛成有司教化其本原有三一曰立教二曰明伦三曰敬身乡士大夫㑹同志者择月吉斋戒具衣冠相率以正本三事相砥励申明四礼条件誓于神明在城誓于城隍在乡则里社可也立教以家达乡其目三一曰小学之教凡小儿八嵗以上出就外傅従学乡校或延师家塾教以正容体齐颜色顺辞令务在朴厚醇谨事事循规蹈矩必先孝弟内事父母外事师长侍立终日不命之坐不敢坐平居虽甚热在父母长者之侧不得去巾袜缚绔衣服惟谨行歩出入毋得入茶酒店肆市井里巷之语郑卫之音毋经扵耳不正之书非礼之色毋经扵目其或有纳扵邪者罚其父兄二曰大学之教凡子弟十有五嵗以上者入庠序肄业教以言行相顾収其放心以学颜子之所学言温而气和扵怒时遽忘其怒而观理之是非则怒渐可以至于不迁过而能悔又不惮改则过渐可以至扵不贰虽质鲁未通文字者亦以是教之使日渐脱去凡近以逰髙明近世浅薄以谑浪笑傲漫无圭角而相欢狎者为好人以轻俊獧躁诗酒豪放妄自髙大者为豪杰以读书数千卷髙才能文章凌忽尊长眼空古今者为大才以縦谈名理未及躬行诮骂程朱自立门户者为道学兹四等始以要名终不足齿縦能售其奸以得志竟成何等人物吾党所宜切戒其有子弟庸鄙私縦家人挟势为虐取利肥家者衆共罚之事发到官毋得营救三曰乡里之教凡士大夫居乡宜依古礼尊者为父师长者为少师与闾里之人相约而告谕之曰凡我乡人父慈子孝兄友弟恭夫和妇顺毋以妾为妻毋以下犯上毋以强凌弱毋以富欺贫毋以小忿而害大义毋以新怨而伤旧恩善相劝勉恶相规戒患难相恤婚丧相助出入相友疾病相扶持小心以奉官法勤谨以办粮役毋学赌博毋好争讼毋藏奸恶毋幸人灾毋扬人短毋责人不备事従俭朴毋奢靡以败俗母论财而失婚期毋居丧而设酒肉毋溺风水而久停柩毋信妖巫作佛事而忍心火化仍各用心修立社学教子弟以孝弟忠信之行使毋流扵恶所有乡约四礼条件各宜遵守其有阻挠不行者许教读呈官问究明伦以亲及疎其目五一曰崇孝敬凡居家务尽孝养必薄扵自奉而厚扵事亲又推事亲之心以厚扵追逺家必有庙庙必有主月朔必荐新时祭用仲月冬至祭始祖立春祭先祖季秋祭祢忌日迁主祭扵正寝或随俗扵春秋仲月望日兼祭祖祢事死之礼必厚扵事生者庙主之制同堂异室则左昭右穆同堂不异室者依家礼以右为上其有嗣续不明隂育异姓者衆共罚之二曰存忠爱凡士大夫居乡虽致仕必明吉月朝服而朝之义正旦冬至等节相率盛服向北行庆贺礼如仪其有议朝廷利害得失及居是邦而非其大夫者必罚三曰广亲睦凡创家者必立宗法大宗一统小宗四别子为祖以嫡承嫡百代不絶是曰大宗大宗之庶子皆为小宗小宗有四五世则迁己身庶也宗祢宗己父庶也宗祖宗己祖庶也宗曾祖宗己曽祖庶也宗髙祖宗己髙祖庶也则迁而惟宗大宗大宗絶则族人以支子后之凡祭主扵宗子其余庶子虽贵且富皆不敢祭惟以上牲祭扵宗子之家宗子死族中虽无服者亦齐衰三月祭毕而合族以食朞而齐衰者一年四㑹食大功以下世降一等异居者必同财有余则归之宗不足则资之宗族大事繁则立司货司书各一人宗子愚幼则立家相以摄之各修族谱以敦亲睦或有骨肉争讼者衆共罚之若肯同居共爨者衆相褒劝四曰正内则凡礼必谨夫妇男女必有别妻妾必有序宫室必辨外内男子毋得昼寝扵内妇女毋得踰阈虽奴婢亦必动遵礼度其有贞节妇女衆共歌扬以为闺门之劝以闻于有司五曰笃交谊凡徳业相劝过失相规礼俗相交患难相恤详见乡约敬身以中制外其目四一曰笃敬以操行凡读书讲学必以治心养性为本寡嗜欲薄滋味正其衣冠摄其威仪以为民望聴琴赋诗之外声伎演戏博奕竒玩之类及世利纷华一切屏絶其有非僻傲惰者衆共罚之二曰忠信以慎言凡出言必主忠信毋得夸诳相约共行四礼条件有始従终背隂为阳掩与凡不能践言者衆共罚之三曰节俭以利用凡一年之用置簿开算粮役之外所有若干以十分均之留三分为水旱不测之备一分为祭祀之用六分分作十二月之用若闰则分作十三月之用取一月合用之数约为三十分日用其一凡茶饭鱼肉賔客酒浆子孙纸笔束修及干事奴仆等费皆取诸其间可余而不可尽用至七分为得中不及五分为太啬其所余者别置簿収管以为冬夏裘葛修葺墙屋医药丧𦵏及弔丧问疾时节馈送毋得奢侈侵过次日之用一日侵过无时可补便有窘匮之渐宜一味节啬免至于求亲旧出息通借以招耻辱若速客置酒当知㑹数而礼勤物薄而情厚之义酒或七行或十行量洪者不过十二行而止果五品殽五品羮三品割胾二品器用甆漆虽亲戚上客一以为凖其有过用多品者衆共罚之元夕上已端午中秋重阳腊日立为六㑹相与燕逰山水以宣乐意果殽宜视待客为杀四曰宁静以安身凡居乡闭户端坐自觉胸次悠然与造物㳺故圣人主静君子慎动不得已乃可一出语所谓非公事未尝至扵偃之室古人何等自重若与有司往来自有常礼毋得私谒自取讥议违者衆共罚之右三件本朱子小学参以陆氏家制吕氏宗法而损益之违者宜各相纠不悛书扵乡约过籍以行罚既正本原乃行四礼以人户田产厚薄别为三等田十顷以上者为上户五顷至九顷者为中户一顷至四顷者为下户商贾之家较其所积多寡凖是为差无财产者通为一等随其厚薄定为品节俾各遵守必先躬行以为宗族乡里表率又扵各乡推择约正约副以主之毎月朔望乡校教读讲明以示乡约之衆衆有违犯责在约正约副约正约副有过贵在教读容情不举者许里排㑹同在学生员羣纠之有司惩之四礼一曰冠凡冠礼士大夫延有徳之賔行扵家乡人行扵乡校以教读为賔衣服之美恶酒食飨賔之丰俭以上中下户为差等下户不可越中中不可越上凡子弟未冠者不得以字行冠而字之毋得犯古圣贤及先世之讳凡月朔各乡教读以子弟之始冠者见有司有司诲以成人之道凡谢賔束帛不必如古人之数上户绢一疋中户布一疋下户帕一方二曰昏凡昏礼古有问名纳采纳吉纳徴请期亲迎六节今随俗省畧惟行纳采纳徴请期亲迎凡男女婚嫁以时男子未及十六女子未及十四成昏者谓之先时男子二十五以上女子二十以上未成昏者谓之过时先时者夭过时者病皆不能顺隂阳交际以保合太和乡约正及乡校师宜时加省谕凡纳采用酒牲梹榔果品随俗上户通讣所费银不过三两中户所费不过二两下户所费不过一两凡纳徴用钗币酒牲梹榔随俗上户通计所费银不过十五两中户所费不过十两下户所费不过五两近日纳采纳徴者止用细茶一盒纳钗物其中尤为简便可以通行其送礼之人非隔水路者毋得多与铜钱下程惟待以酒饭凡请期不分上中下户惟遣使通书而已礼物不用凡亲迎不许用鼓吹杂剧送迎交餽其有隔水路而用装綵大船铜鼓仪仗陆路用蒲灯花筒爆仗等项者罪之凡纳采纳徴请期其书如女氏女氏复书礼也乡俗叠用三缄扵亲迎之日贮之银筒以往鄙俚之甚今悉依家礼改正凡亲迎鄙俗先一夕燕其子子必据尊席而坐谓之渐老宴所宜痛革今后止依父醮子之礼命之孤子惟告扵庙受命扵母其女家先一夕燕女聚亲戚唱乡歌谓之歌堂今亦革去惟母醮女如礼凡壻至奠鴈毕主人酌之酒而劳之币此俗已久革若壻以次日见女之父母设燕者聴或壻所居去女家有三五日路程者许随俗候女轿出门即见女之父母女之父母惟致币扵壻不必设宴凡女服首饰衣裙随俗但不许用违禁之物上户通计所费银不过三十两资装器物之费半之中户所费不过二十两资装器物之费半之下户所费不过十两资装器物之费半之其僣用珠冠命服金银器皿者有罪上户女従者一人男僮一人中户以下女従一人无者勿强凡妇见舅姑用币余皆不用明义分也乡俗见诸亲有帛妇不见外姓别男女也乡俗例见异姓诸亲及乡党无所分别今悉正之惟见同姓尊长亲迎后三日七日及遇俗节女氏使人扵壻家用米麪㸃心上户四品每品不过二盒中户四品每品不过一盒下户惟用茶果亦不过四品每品不过一斤凡此所以撙节财用勿为无益之费自取窘匮凡昏礼不得用乐贺昏非礼宜更贺为助礼物随宜凡三等人户之下聘用酒一埕鵞二只各布二疋茶一盒妇荆钗布裙见舅姑而已贫不能其者约正约副率闾里科少钱以助之勿令失时凡媒妁为人议婚须通达二家之情待其许诺毋得饶舌欺诳但求成事以贻他日之悔事𤼵罪媒妁谢媒妁之礼上户银不过一两中户五钱下户一钱其有溺隂阳年月不肯成昏及论财者罪其父母凡生女多惧贫难嫁自行淹溺访出将父母送官惩治如律近闻有等村民自杀其女以免费奁饰此风渐不可长教读及约正约副宜早谕之三曰丧凡居丧要以哀戚襄事为主不许匿丧成昏弔賔至不许用币不许设酒食惟自逺至者为具素食不用酒孝子不许易凶为吉赴他人酒席乡俗有旬七㑹饮及𦵏有山头等酒㑹皆深为害义犯者有罪凡丧事不得用乐及送殡用鼓吹杂剧纸幡纸鬼等物违者罪之凡居丧始惟食粥蔬素不得饮酒食肉寝处扵内大祥后禫而后饮醴酒食干肉有能尽礼者衆共覈实以凴旌奖凡停柩踰年不𦵏及溺扵风水兄弟相推託不𦵏者各行戒谕违者罪之凡致奠上户用猪羊各一所费银不过三两中户用猪一所费银不过二两下户用五牲所费不过一两不能具者惟炙鸡絮酒尽哀亦可僣用牛马者罪之凡三等人户之下𦵏用薄棺不许焚尸贫不能𦵏者约正约副率闾里科少钱以助之毋令暴露凡𦵏依家礼用灰隔不必用椁棺内毋得用金银钱帛凡火化者忍心害理宜送官严惩子孙依律死罪工人各行重治凡𦵏埋宜依族瘗之礼左昭右穆不得淆乱其有乗时强占他人坟地送官惩治四曰祭凡祭礼所以报本追逺不可不重近世多不行四时之祭惟扵忌日设祭前期不齐临祭无仪祭毕请客饮酒皆非礼也今宜悉依朱子家礼上户立祠中户以下就正寝设韬椟奉祀嵗时朔望如礼凡祖祢逮事者忌日有终身之丧是日素服不饮酒食肉居宿扵外曽祖以上不逮事者服浅淡衣服礼视祖祢逮事者为杀凡时祭属吉礼上户有祭田者祭毕归胙扵教读及约正约副凡上户准古礼庶士得祭门户井灶中霤是为五祀有疾病惟祷于祠堂及五祀或里社中户下户惟祷于祠堂里社不许设醮禳星聴信巫觋违者罪之右四礼条件多遵白沙陈氏与宁都丁氏所定参以义门郑氏家范而损益之其有官爵者宜遵洪武礼制不在此例既行四礼有司乃酌五事以综各乡之政化教养及祀与戎而遥制之一曰乡约以司乡之政事二曰乡校以司乡之教事三曰社仓以司乡之养事四曰乡社以司乡之祀事五曰保甲以司乡之戎事乡约之衆即编为保甲乡校之后立为社仓其左为乡社各择有学行者为乡校教读有司聘之月朔教读申明乡约于乡校违约者罚于社入谷于仓约正约副则乡人自推聪明诚信为衆所服者为之有司不与凡行乡约立社仓祭乡社编保甲有司俱毋得差人㸃查稽考以致纷扰约正约副姓名亦勿遽闻于有司葢在官则易为吏胥所持各乡教读待约正约副率乡人行四礼举五事各有成绩乃举其尤最者往在城四隅社学随地方报姓名以闻于有司有司覈实乃延见赐坐啜茶而旌赏之免其杂泛差役其有好为异论鼓衆非毁礼义不率教之人亦以姓名闻于有司有司严惩治之如有变警各乡教读使约正约副报闻亦如之凡在城四隅社学视各乡校为重宜延聘致仕教官及监生生员学行尤着者以为教读每隅各一人各乡自东路入者臧否警变东隅教读掌之自南路入者南隅教读掌之西隅北隅亦然有司欲见则帅之入见古人咨四岳辟四门以明目达聪意亦如此朱子保伍法于县郭置隅官四人以制诸乡近宁都丁氏令新㑹亦置四乡乡老以统衆乡都老皆此法也有司与同僚各以四事自勉而为民去其十害四事一曰律已以亷凡为政者万分亷洁止是小善一㸃贪汚便为大恶不亷之吏如蒙不洁虽有他美莫能自赎故以此为四事之首二曰抚民以仁凡为政者当体天地生万物之心与父母保赤子之心有一毫之惨刻非仁也有一毫之忿疾亦非仁也三曰存心以公凡为政者不闻诸葛公之言乎吾心如秤不能为人作轻重传曰公生明私意一萌则是非易位欲事之当理不可得也四曰涖事以勤凡当官者一日不勤下必有受其弊者古之圣贤犹且日昃不食坐以待旦况其余乎今之世有勤扵吏事者反以鄙俗目之而诗酒逰宴则谓之风流雅此政之所以多疵民之所以受害也不可不戒十害一曰断狱不公狱者民之大命岂可少有私曲二曰聴讼不审讼有虚有实聴之不审则实者反虚虚者反实矣其可苟哉朱子曰今世官府惟以苟且逐旋挨去为事挨得过时且过曲直在前只不理㑹庶㡬民自不来以此为止讼之道民有寃抑无处伸诉只得忍遏遂以为无讼此尤当戒也三曰淹延囚系一夫在囚举室废业囹圄之苦度日如嵗其可淹久乎四曰惨酷用刑刑者不获已而用之人之体肤即己之体肤也何忍以惨酷加之今为吏者好以喜怒用刑甚者或以闗节用刑刑以代天纠罪岂逞忿行私之具㢤不可不戒五曰泛滥提解一夫被提举家皇扰出官费用贫者不免举债甚至破家其可泛滥乎动輙以一干人犯提解者宜省六曰招引告讦告讦乃败俗乱化之原有犯者自当痛治何可勾引出告示召人告首隂私罪犯有此实为非法七曰重叠催科税出扵田一嵗一收岂宜再税懵扵政者税已输而註不销必再追重纳而后已亦有今日收讫被其隐匿明日复追收者破家荡产鬻妻卖子往往由之八曰科罚取财民间自输税之外一毫不当妄取今有司科罚多收纸价与夫非法科敛者皆民之深害也不可不革九曰縦吏下乡乡村小民畏吏如虎縦吏下乡犹縦虎出柙也皂𨽻防夫快手尤当禁戢十曰低价买物物同则价同岂有公私之异今有所谓舖行者毎官司买物视民价率减十之二三或不即还候久絶望甚至白取民何以堪月朔教读帅约正约副之贤者以次往见有司有司赐坐啜茶问各乡风俗及民疾苦礼教行否四事未能十害未屏皆许直言无隠言有可用者必加褒奖右件出西山真氏政经参以朱子政训而附註之以为官箴乡士大夫既能倡之而有司又能自尽如此而四礼不行乡约以下五事不举者未之有也愿相与朂焉泰泉乡礼卷一泰泉乡礼卷二钦定四库全书泰泉乡礼卷二明黄佐撰乡约凡乡之约四一曰徳业相劝二曰过失相䂓三曰礼俗相交四曰患难相恤衆推一人有齿徳者为约正有学行者二人副之约中月轮一人为直月约正副不与直月之数约正总理期㑹告谕约副賛相礼仪辅佐约正直月掌走报干办置三籍凡愿入约者书扵一籍徳业可观者书扵一籍过失可规者书扵一籍直月掌之月终则以告扵约正而授扵其次徳业相劝徳谓孝扵父母友扵兄弟肃扵闺门和扵亲党言必忠信行必笃敬见善必行闻过必改之类业谓读书治田营家济物兴利除害居官举职凡明伦敬身者皆是如礼乐射御书数之类皆可为之非此之类皆为无益右件徳业同约之人各自进修互相劝勉㑹集之日相举其能者书扵籍以警励其不能者过失相规过失谓犯义之过六犯约之过四不修之过五犯义之过一曰酗博鬭讼酗谓縦酒喧竞博谓赌博财物鬬谓鬭殴骂詈讼谓告人罪恶意在害人诬赖争诉得已不己者若事干负累及为人侵损而诉之者非二曰行止踰违踰礼违法衆恶皆是三曰行不恭逊侮慢齿徳者持人长短者恃强凌人者知过不改闻谏愈甚者四曰言不忠信为人谋事陷人扵恶或与人要约退即背之或妄说事端荧惑衆聴者五曰造言诬毁诬人过恶以无为有以小为大面是背非或作嘲咏匿名文书及发扬人之隠无状可求及喜谈人之旧过者六曰营私太甚与人交易伤扵掊克者専务进取不恤余事者无故而好干求假贷者受人寄托而有所欺者犯约之过一曰徳业不相劝二曰过失不相规三曰礼俗不相交四曰患难不相恤不修之过一曰交非其人所交不限士庶但凶恶及逰惰无行衆所不齿者而已朝夕与之逰处则为非其人若不得已而暂往还者非二曰逰戏怠惰逰谓无故出入及谒见人上务闲适者戏笑无度及意在侵侮或驰马击鞠与虽不赌财物而铺牌演戏奕棋双陆玩㺯骨董雅好弹唱广收花石猎养禽鸟作诸无益者怠惰谓不修事业及家事不治门庭不洁者三曰动作无仪谓进退太疏野及不恭者不当言而言及当言而不言者衣冠太华饰及全不完整者不衣冠而入街市者四曰临事不恪主事废亡期㑹后时临事怠惰者五曰用度不节谓不计家之有无过为侈费者不能安贫而非道营求者右件过失同约之人各自省察互相规戒小则宻规之大则衆戒之不聴则㑹集之日直月以告扵约正约正以义理诲谕之谢过请改则书扵籍以俟三犯则行罚其争辩不服与终不能改者皆聴其出约礼俗相交礼俗之交一曰尊幼辈行二曰造请拜揖三曰请召送迎四曰庆弔赠遗尊幼辈行一曰尊者谓长扵已三十嵗以上在父行者一曰长者谓长扵已十嵗以上在兄行者三曰敌者谓年上下不满十嵗者长者谓稍长少者谓稍少四曰少者谓少扵已十嵗以下者五曰幼者谓少扵已二十嵗以下者造请拜揖一曰凡少者幼者扵尊者长者嵗首冬至四孟月朔辞见贺谢皆为礼见皆具名帖用白纸折幅楷书少者曰侍生姓名再拜幼者曰晚侍生姓名顿首拜或作学生契家子或姻戚则作忝眷或作拜谢拜贺随宜服色有官则冠带诸生则儒巾襕衫余人角巾青直领辞见谓久出而归则见逺适将行则辞出入不及一月者否贺谢谓已有贺事当谢人有庆事如夀且生子陞官受封起第之类则往贺之凡当行礼而有恙故皆先使人白之或遇雨雪则尊长先使人喻止来者此外候问起居质疑白事及赴请召皆为燕见服深衣凉衫皆可尊长令免即去之尊者受谒不报嵗首冬至具名令子弟报之如其服长者嵗首冬至具名帖报之如其服余令子弟以已名帖代行凡敌者嵗首冬至辞见贺谢相往还用笺纸一小片书其上曰侍生姓名拜稍不敌则书友生知生乡生辱交之类服色同上凡尊者长者无事而至少者幼者之家唯所服通名而敌者或用老拙老友之类或不通名可也敌者燕见亦然二曰凡见尊者长者门外下马俟扵外次乃通名凡往见将入门必问主人食否有他客否有他干否度无所妨乃命展刺有妨则少俟或且退后皆倣此若年少居显官而乗轿者亦如之主人使将命者先出迎客客趋入至庑间主人出降阶客趋进主人揖之升堂礼见再拜而后坐燕见不拜旅见则旅拜少者幼者自为一列幼者拜则跪而扶之少者拜则跪扶而荅其半若尊者长者齿徳殊絶则少者幼者坚请纳拜尊者许则立而受之长者许则跪而扶之拜讫则揖而退主人命之坐则致谢讫揖而坐若稍敌则相对行再拜礼凡称唿尊长曰老先生敌者相谓曰先生扵少者则字之幼者则名之若异爵尊长曰老大人敌者少者曰大人退凡相见主人语终不更端则告退或主人有倦色或方干事而有所俟者则告退可也后皆倣此主人送至庑下则三辞许则揖而退出大门乃上马不许则従其命若送至大门让尊长先已必随行在后毋得相并凡见敌者门外下马使人通名俟扵庑下或㕔侧礼见则再拜稍少者先拜旅见则特拜退则主人请就阶上马徒行则主人送扵门外凡少者以下则先遣人通名主人具衣冠以俟客入门下马则趋出迎揖升堂来报礼则再拜谢客止之则止退则就阶上马客徒行则迎扵大门之外送亦如之仍随其行数步揖之则止望其行逺乃敢入三曰凡遇尊长扵道皆徒行则趋进揖尊长与之言则对否则立扵道侧以俟尊长已过乃揖而行或皆乗马扵尊者则回避之扵长者则立马道侧揖之俟过乃揖而行若己徒行而尊长乗马则回避之凡己徒行遇所识乗轿者皆倣此若己乗马而尊长徒行望见则下马前揖己避亦然过既逺乃上马若尊长令上马则固辞遇敌者皆乗马则分道相揖而过彼徒行而不及避则下马揖之过则上马遇少者以下皆乗马彼不及避则揖之而过或欲下则固辞之彼徒行不及避则下马揖之若扵幼者则不必下可也请召迎送一曰凡请尊长饮食亲往投书诺则拜之辞则止既许赴至日黎明复遣子弟迎之既至明日亲往拜辱若専召他客则不可兼召尊长如礼薄则不必书召敌者以书简明日交使相谢召少者以书列客目明日客亲往谢主人赴尊长召若有衆客则约之同往始见则拜其见召主人辞则止明日人亲拜若主人预辞则书简谢之非専召不拜赴敌者召始见则揖谢之明日具名帖谢之赴少者召始见以言谢之明日传言致谢二曰凡聚㑹皆乡人则坐以齿非士类则否若有亲则别序若有他客有爵者则坐以爵不相妨者犹以齿若有异爵虽乡人亦不以齿异爵谓命士大夫以上及京堂官皆是虽乡人不敢与之序齿以尊贵故也若主人之族有异爵属卑幼者亦勿与席或别席以礼之若特请召或迎劳出饯皆以専召者为上客余为衆賔坐如常仪如婚礼则姻家为上客皆不以齿爵为序凡一命齿扵乡再命齿扵族三命而不齿惟祭毕而燕虽有三命不踰父兄古礼也非専召毋及异爵以全尊尊之义三曰凡燕集初坐别设卓子扵两楹间置酒盃扵其上主人降席立扵卓东西向上客亦降席立扵卓西东向主人取杯亲洗上客辞主人洗毕置盃卓子上亲执注酌酒以注授执事者相揖再让客西向主人东向遂执杯以献上客上客受之复注酒以让主人主人复举杯献客客受之置卓子上再拜兴取酒东向跪祭兴徧告饮扵同席者遂饮以杯授賛者遂拜主人荅拜若少者以下为客则主人举酒先祭饮毕而拜主人受之若上客先不拜而饮主人勿强此谓従俗上客酢主人如前仪主人乃献衆賔命賛者取衆賔酒杯一一亲洗之衆賔合词以辞主人执注酌酒以次献衆賔衆賔各受杯以授賛者各置扵席前若主人是尊长则衆賔固辞洗及执注賛者酌酒旅揖自置扵席前若是少者以下皆揖而跪饮主人止之则立饮饮遍乃就坐若衆賔中有齿爵特异者则特献如上客之仪不酢若婚㑹姻家为上客则虽少亦荅其拜以上礼兼酌古今而行之如俗所谓三寳杯诸类皆宜革去四曰凡有逺出逺归者则送迎之少者幼者不过五里敌者不过三里各期㑹扵一处拜揖如礼有饮食则就饮食之少者以下俟其既归又至其家省之庆弔赠遗一曰同约有吉事则庆之冠子生子预登第进官之属皆可贺婚礼虽曰不贺然礼有曰贺娶妻者盖但以物助其賔客之费而已有凶事则弔之丧𦵏水火之类每家只家长一人与同约者俱往其书问亦如之若家长有故或与所庆弔者不相接则其次者当之二曰凡庆礼如常仪有赠物用币帛酒食果实之类衆议量力定数多不过二三千少至一二百如情分厚薄不同则従其厚薄或其家力有不足则同约为之借助器用及为营干三曰凡弔礼闻其初丧未易服则率同约者深衣而往哭弔之凡弔尊者则为首者致辞而旅拜敌者以下则不拜主人拜则荅之少者以下则扶之不识生者则不弔不识死者则不哭且助其凡百经营之事主人既成服则相率素巾素襕衫素带具酒果食物而往奠之死者是敌者以上则拜而奠以下则奠而不拜主人不易服则亦不易服主人不哭则亦不哭情重则虽主人不变不哭亦变而哭之赙仪用钱帛衆议其数如庆礼及𦵏又相率致赗俟发引则素服而送之赗如赙礼或以酒食犒其役夫及为之干事及卒哭及小祥及大祥皆常服弔之四曰凡丧家不可具酒食衣服以俟弔客弔客亦不可受五曰凡闻所知之丧或逺不能往则遣使致奠就外次衣弔服再拜而送之惟至亲笃友为然过期年则不哭情重则哭其墓右礼俗相交之事直月主之有期日者为之期日当纠集者督其违慢凡不如约者以告扵约正而诘之且书扵籍患难相恤患难之事一曰水火小则使人救之甚则亲往多率人救且弔之二曰盗贼近者同力追捕有力者为告之官司其家贫则为之助出募赏三曰疾病小则遣人问之甚则为访医药贫则助其养疾之费四曰死丧阙人则助其干办乏财则赙赠借贷五曰孤弱孤遗无依者若能自赡则为区处稽其出纳或闻扵官司或择人教之及为之求婚姻贫者协力济之无令失所若有侵欺之者衆人力为之办理若稍长而放逸不检亦防察约束之毋令陷扵不义六曰诬枉有为人诬枉过恶不能自申者势可以闻扵官府则为言之有方畧可以救解则为解之或其家困而失所者衆共以财济之七曰贫乏有安贫守分而生计大不足者衆以财济之或为之假贷置产以嵗月偿之右患难相恤之事凡有当救恤者其家告扵约长急则同约之近者为之告约正命直月徧告之且为之纠集而程督之凡同约者财物器用车马人仆皆有无相假若不急之用及有所妨者则不必借可借而不借及踰期不还及损壊借物者论如犯约之过书扵籍邻里或有缓急虽非同约而先闻知者亦当救助或不能救助则为之告扵同约而谋之有能如此者则亦书其善扵籍以告乡人以上四条本出朱子损益蓝田吕氏乡约今取琼山邱氏仪节以通扵今而又为约仪如左方凡预约者月朔皆㑹朔日有故则前期三日别定一日直月报㑹者将㑹则先一日洒扫里社设香案立戒谕牌扵其上若春秋二仲月改用祭社日以便行礼或社未建设先圣神位扵乡校正堂以便行礼直月率钱具食入约人衆毎一人不过一十文人少则随宜増之毋过五十文孟月朔具果酒三行饭食一㑹余月则去酒果或直设饭或米粉面食亦可㑹日夙兴约正约副直月先率宗族皆衣冠俟扵乡校同约者如其服而至有故则先一日使人告扵直月同约之家子弟及在乡校童生虽未能入籍亦许随衆序拜未能序拜亦许侍立观礼但不与饮食之㑹或别率钱畧设㸃心别处里社鸣鼓三通约衆既集以齿为序立于门外东向北上约正以下西向南上教读不与约正与齿最尊者正相向揖迎入门至庭中北面皆再拜行礼以约正与约副直月三人列扵左以次而东约衆尊者长者列扵右以次而西少者幼者従尊者长者之后社祝立扵香案之东賛鞠躬拜兴拜兴平身约正升堂上香降与在位者皆再拜社祝賛诣香案前约正升自阼阶上香降賛鞠躬拜兴拜兴平身乃誓扵神社祝抗声以誓约正以下皆跪聴应命毕皆再拜乃出社祝扬言曰约正某等敢率同约者誓扵里社之神自今以后凡我同约之人祗奉戒谕孝顺父母尊敬长上和睦乡里教训子孙各安生理毋作非为遵行四礼条件毋背乡约齐心合徳同归扵善若有二三其心阳善隂恶者神明诛殛衆荅曰若有二三其心阳善隂恶者神明诛殛社祝賛俯伏兴拜兴拜兴平身诣乡校俟扵外次约正以下皆东向立教读出迎西向立与约正三揖约正以下三让乃入教读约正三揖三让升堂同约者皆従之教读升自阼阶约正以下及同约者升自西阶若无里社则教读迎入誓扵先圣如前仪皆北面立约正揖教读东上南面立教读就位皆再拜教读立扵位约正少进西向立约副直月社祝次其右少退直月引尊者东向南上长者西向南上皆以约正之年推之后倣此西向者其位在约正之右少进余人如故若乡校正堂设神位则以北面为尊序次如前仪约正再拜凡在位者皆再拜此拜尊者社祝不必賛礼后倣此尊者受礼如仪惟以约正之年为受礼之节若约正是尊者则长者以下皆如少者仪可以类推退北壁下南面东上立直月引长者东面如初礼退则立扵尊者之西东上此拜长者拜时惟尊者不拜直月又引稍长者东向南上约正与在位者皆再拜稍长者荅拜退立扵西序东向北上此拜稍长者拜时尊者长者不拜直月又引稍少者东面北上拜约正约正荅之稍少者退立扵稍长者之南直月以次引少者东北向西北上拜约正约正受礼如仪拜者复位又引幼者亦如之既毕揖各就次同列来讲礼者拜扵西序如初以上礼若冬日晷短或従简便惟东西序齿相向再拜顷之约正揖就坐教读正坐稍东南向约正坐堂东南向约中年最尊者坐堂西南向约副直月次约正之东南向西上社祝次之余人以齿为序东西相向以北为上若有异爵者则坐扵尊者之西南向东上若乡校正堂设神位则以南为上异爵者东北向西上直月抗声读约一过教读推说其意未达者许其质问扵是约中有善者衆推之有过者直月纠之约正询其实状扵衆无异辞乃命直月书之能行四礼者亦附扵善籍违者附扵过籍直月遂读记善籍曰某能为某善能改某过能行四礼使人人若此风俗焉有不厚凡我同约当取以为法或能使其族人为某善改某过行四礼则易其辞善者兴直月亦兴揖善者善者对曰某实无所有乃劳过奖敢不加勉约正帅同约者北面序立再拜善者退居末位荅拜或酌酒则先善者善者向尊长三让乃饮复位命执事者以记过籍徧呈在坐各黙观一过三犯不改待他日誓扵里社鸣鼓罚之毋得辄扬其过过者不服聴其出籍有大恶则言扵有司惩之既毕乃食食毕少休复㑹扵堂上鸣讲鼓说书若歌诗或习礼射皆以钟鼓为节教读说书一章或讲切要故事皆鸣鼓三声若童生歌诗习冠昏祭三礼及习乡射礼皆钟以宣之鼓以节之以耸衆观聴讲论従容书丹而退讲论须有益之事毋得喧竞失仪言非所宜言及扬人过恶违者直月纠而书之事既毕扵入约籍中姓名各押字扵其下谓之书丹书丹毕教读送至大门之外揖让而退凡约正约副正本如士大夫立教明伦敬身以为乡人取法出入道路见者拱立避路致敬毋得狎侮凌犯违者直月纠而书之若能化行一乡有司延至后堂待以殊礼为特设位帅各乡约正约副拜之仍用花红羊酒旌奖遇例先给与冠带泰泉乡礼卷二泰泉乡礼卷三钦定四库全书泰泉乡礼卷三明黄佐撰乡校凡在城四隅大馆统各社学以施乡校之教子弟年八嵗至十有四者皆入学约正约副书为一籍父兄縦容不肯送学者有罚有司毎考送儒学肄业非由社学者不与凡在城坊厢在乡屯堡毎一社立一社学俱设扵闾巷民居聚处不必拘定道里须择寛大地基建之其制前为大门大门之左为东塾右为西塾中为馆堂后为寝环之以垣已经拆毁淫祠寺观改建者约正丈量界至画图送官若有名无实有司查出治罪先年十一月约正约副沿门选择俊秀子弟其有残疾及猥劣者勿强多则百余名少则三四十名俱序其年齿住居父兄籍贯以某为户书为一籍惟娼优𨽻卒之家不与若縦容骄惰不肯送学者罚之书扵过籍皆直月掌之一应事宜照教民榜行有司官吏里甲人等毋得干与搅扰衆共推择学行兼备而端重有威者送有司考选以为教读约正率钱具礼扵正月望后择日开学预期遣人赍书聘之届期乃躬迎之约正率钱凡有子弟愿入学者人各不过五十文多则纱一疋侑以羊酒少则布一疋侑以鵞酒书式曰乡侍生某姓名顿首启硕徳某先生道丈执事侧闻先生学行纯懿里闬钦仰之日久矣古者士大夫居乡则推尊以为父师子弟従之逰而孝弟忠信之俗兴焉兹某择某月日敢以乡校教事见屈葢欲一乡童蒙观感弗纳扵邪启其聪明养之以正他日成人克遵名教是大有造扵某也倘不遐弃则某荣幸之至敬因执事者以闻某年月日某再拜启择子弟能供事者赍赴其家再拜敬请教读固辞复再拜以请俟诺乃复命除在城大馆外俱用儒士不许罢闲吏役及非儒流出身之官或丁忧生员及因行止有亏黜退者其四方流寓扵此者踪迹无常恐或梗化尤当精择届期约正㑹各父兄躬诣其家再拜迎之退乃各盛服候扵社学门外诸生候而前至门让主人入而右教读入而左至阶让主人升自东阶教读升自西阶至堂让主人东向教读西向行再拜礼师席南向主人各前布席席定诸生行四拜礼以次献茶具饭毕辞而退就馆入便室若有司备礼延聘在城大馆亦令附近乡约约正帅各父兄主其事直月扵前一日列诸生长少之序挂扵门内东西两壁质明生徒至依序立扵两阶下约正约副入与教读誓戒社祝致辞出乃就坐开馆馆堂设先圣位约正约副入与教读上香行四拜礼毕社祝抗声致辞曰凡预此㑹者以孝弟忠信为本其不顺扵父母不友扵兄弟不睦扵宗族不诚扵朋友言行相反文过遂非者不在此位教读拱手应曰诺社祝复抗声致辞曰凡预此㑹者以立教明伦敬身为本其闻善不相告闻恶不相警礼俗不相交患难不相恤阳善隂恶二三其徳者不在此位约正约副皆拱手应曰诺谨受教相与揖逊而出俟先生就坐诸生以次执事賛礼乃升堂侍教其未冠者従俗总角已冠者平头巾服绢布青圆领或直领不许用纻丝纱罗及违制服色出入不许驺従舆马侍扵先生虽富贵冬毋炉夏毋扇坐毋用脚凳坐必依齿序若有贵贱相逺者亦当更处以存大体若先生起居及客至俱一体执事施教以六行六事六艺而日敬敷之一曰早学二曰午学三曰晚学约衆日轮笃实老成者二人平旦坐左右塾以序出入食后复至日夕亦如之六行一曰孝二曰弟三曰谨四曰信五曰爱衆六曰亲仁六事一曰洒二曰扫三曰应四曰对五曰进六曰退六艺一曰礼二曰乐三曰射四曰御五曰书六曰数俱详见小学古训平旦施早学之教诵书正句读凡馆堂设云板平旦教读出就位击云板三声生入立两阶下㸃洒扫先以序入其余轩舍以役人代之洒扫毕复降阶立原位观其执事恭谨者录之怠忽者教而责之次轮賛礼者二人先升堂正揖分班立先生之前唱序立诸生以序两班升堂正立唱揖分班圜揖就位静声端立良久以观徳容命执事者击云板命坐以次序坐务使従容严静良久命击云板命十人一班依齿序出就先生位前正立量其少长以小学古训直白教之使力行扵身如曰君子便教之曰能学成好人便为君子不学成好人便为小人如曰舒迟便教之曰一行一动不须急遽轻佻务要従容和缓其温凊定省之类亦教之曰汝果能如此以礼待汝不能如此痛责不恕他如职分所能知能行者皆倣此令其口诵以上口为节乃命复位诵读务贵熟不贵多如资性能记千字以上者只读六七百字不得尽其聪明年小者只教一二句而止勿强其多记或用孝经三字经不许先用千字文百家姓幼学诗神童酒诗吏家文移等书以次读大学中庸论语孟子然后治经句读少差必一一正之退食击云板各以班出揖而退出馆后察其有疾行先长及傲慢乡里者责而教之食后施午学之教歌诗或书数凡复午学升堂如平旦仪就位立聴云板命坐不必作对句用颜鲁公字体㸃画照洪武正韵楷书诗经鹿鸣菁莪闗睢四牡伐木棠棣蓼莪采繁采苹南山有䑓缁衣淇奥抑诸篇有闗系可歌者各一篇或古体律诗絶句情性正音律和者各二篇毋得用金榜富贵等语亦十人一班教以六书法如象形谐声之类若年小则教以认字必先其易者或书早学口诵者示之各写倣书颜字一章令端坐直笔正书务寛缓整肃而有壮气其有倾敧粗弱者责而教之先生品评既毕领回就位将所书风雅及古体律诗絶句或正音或越吟各读成诵退食击云板如早学仪自后五日一次歌诗免写字令善歌者为倡与衆同歌既成声毎班十人歌扵先生之前用钟鼓其余箫笙琴瑟之类以渐教而和之未升歌者俱端坐静聴歌毕者复位其声容温雅和平者赏之如躁俗悲淫者责而教之或五日一次学算数亦免写字年稍长者教以九章算法年小者以四方上下自一至十或自甲至癸或自子至亥等数授之日夕施晚学之教温书习礼仪凡复晚学如仪就位良久击云板命习礼毎班十人出先生位前东西向立东先出位北面立长东少西揖再拜毕复位西揖拜如仪退先生坐观其容体恭敬舒迟者赏之鄙倍者责而教之如有善拜揖者免习仍教以子事父母礼如定省之类习礼毕各就位温习早学所读书自后五日一次教以朱子小学及日记故事内古人嘉言善行一段如黄香扇枕陆绩懐橘之类直白说之令其静黙谛聴抵暮击云板直日者彻先生书席如仪揖退诸生夜归仍在灯下讲诵当日所教即以所教之事事亲事长处事接物先生与各父兄常常访察如有徒能讲诵不能力行者责而教之若冠礼昏礼祭礼射礼乡饮酒礼士相见礼投壶礼皆用采色绘扵壁为图指示之诸生若有过失师友随事规正毋使终陷扵恶诸生过失小者为师者宜端坐相对终日不与之语以冀其改乃止若居家得罪父兄骨肉或出外得罪乡党朋友或自己所为有失即当直告扵先生朋友求知已过不宜以不善之祸自害其身毎月朔望先一日晚设先圣牌位香案质明教读帅诸生行礼毕乃放假教以静坐月终类杳逃学者姓名具帖闻扵直月朔望拜先圣毕彻神位拜先生分班相拜而退是日放假教之静坐以求放心若遇乡约㑹日拜毕仍留供事用次日放假或扵放假日演习诸礼或聴审音乐或倣释奠之乐以舞勺或做干戚之制以舞象务养其耳目血脉使温醇恭敬不至拘迫彼必乐扵听従而无嬉戏逃避之事若四时之祭及髙曾祖考忌日预期给假若无故而逃学一次罚诵书二百遍二次加朴挞罚纸十张三次挞罚如前仍罚其父兄其有好酒博奕逸逰骄纵者不帅教而悖逆非毁及干犯彛伦者重治之不改则送有司问罪在城丁多有暇者以是为常乡村务农丁少照例毎年十月初开学腊月终罢各父兄务隆待师之礼嵗晚罢馆父兄帅子拜送各申待师之敬四时无事不许轻至社学求师请对其束脩务従俗加厚在城大馆官给银二十两有司以礼待送在乡则约正等率各父兄出谷及菜钱若待之不以礼及有始无终者必罚为师者崇四术以教诸生乡约㑹日则举行焉一曰书凡社学置籖筒乡约㑹日讲书一章须有闗风化者先生讲毕抽籖诸生以次出讲俱用正音约衆端坐拱聴毋得诘问讥笑若讲小学日记故事亦如之若律令大诰教民榜则许诸人请益二曰诗凡社学置文公家礼礼器祭器如三加缁布等冠香案祝版酒注盃盘之类并楷书四礼条约揭扵壁乡约㑹日行冠昏等礼毕许各父兄质问教读逐一讲解丧礼难习有丧来问者宜考究示之四曰乐凡社学置乐器备八音畧如释奠之数乡约㑹日或击鲁薛鼓之半以习投壶或击鲁薛鼓之全以习射仪或习弹琴或习吹笙或审音扵言如宫舌居中商口开张之类或审音扵聴如凡聴宫如牛鸣窦中凡聴商如离羣羊之类或调声诗以比琴瑟或讲究律吕大指皆可如有年长不习举业愿来学乐歌诗者许与诸生同事凡诸生有善者直月书扵善籍父兄名下待祭社㑹乡老约衆共以三物推举之一曰性行二曰经义三曰才能有司取入儒学则具以名闻中选多者免为师之人杂泛差徭生员则优以廪膳既入儒学而以学荒行亏见黜者罪其师右件出明道程子文集东莱吕氏学规及见行礼部学政参用崑山魏氏泰和欧阳氏社学条约而润色之倘肯遵行必能正风俗得贤才而唐虞三代之治因可复也在城大馆器用有司宜各措办若闾巷荒僻不能尽如制者亦宜窃取其意务行扵乡使风化有所禆益教读任一乡风化与约正等公选扵衆推年髙有徳者毎里一人类送在城四隅大馆转闻有司㸃作该图乡老使専一在乡聴讼管仓别无可推则约正约副内一人为之又选其次者一二十人为衆乡老开馆之日楷书谕俗六条劝民二事及四礼条件皆正句读使之传写各分投劝谕深山穷谷必至务多方以化导之谕俗六条一曰教子弟以兴礼义二曰禁火化以厚人伦三曰辟异端以崇正道四曰敦朴俭以保家业五曰息争讼以免刑罪六曰化愚顽以息盗贼劝民二事一曰劝农二曰劝孝谕俗文某府州县某处社学为谕俗事遵奉钦差巡抚巡按分守分巡提学道各上司明文除遵依外窃以人才之贤否系扵风俗风俗之美恶在扵渐摩近见得本省系古南越地称邹鲁民杂华夷文献固有源流淫邪尚当洗涤与其治于为恶之后不若化于未恶之先况民秉彛本乎天性好善恶恶皆出自然奈何闾阎有便安之习教化无切实之功相染为风遂成弊俗苟不晓谕丁宁何以转移变化上司深爱尔民做好人干好事孝顺父母尊敬长上和睦乡里教训子孙守本分业为太平民不犯刑条何等快活不致祸败何等安康今乃愚信邪奸好讼强凌弱衆暴寡淫侈耗财放縦败家伤伦乱俗有伤风教今上司钦奉勅谕兴复民间社学训教童蒙以为育才之本其民间一切故弊有碍勅例教法者悉行禁约区处合先晓谕汝四民毋得有违违者送官问罪定不敢恕所有谕目禁约开示于后教弟子以兴礼义民生有欲非教不善方今圣明在上礼乐大兴兹欲一道徳同风俗必当后刑罚先教化然学有大小始终今社学之设所以正其始于先于是教以大人之学斯可成其终于后凡为父兄者如有子弟年六七嵗至十四嵗未冠者俱要送入社学社学之教不専于念书对句务要教其爱亲敬长隆师亲友习礼乐养性情守教法禁逰逸逺玩好戒骄縦如此教之斯可变化气质为大学之基本今人空教子弟念书对对念得对得固是子弟聪明但不知子弟情性何如气质何如事亲何如交友何如手不执洒扫之事身不习趋事之劳耳不闻正乐目不见正礼随子弟自家资质做去多有率意妄行习与性成恶人同归者也至扵入大学之时气习已深不复自知其非所以陷扵一偏而不能有成者衆矣其间有能成者亦资质之美而已故圣人有曰十室之邑必有忠信如丘者焉不如丘之好学也立学之后不论文武贫富之家皆一体遵依社学教条毋得违悖一立学之后汝四民如有能従教化朴实尚义好诗好礼善处彛伦能和乡里笃教子孙足为一乡敬信者许里中老而有徳者告扵社学之师访问得实书扵扬善簿内以待上司查考以礼褒劝一父兄如有故违不送子弟入社学者上司定行提问坐罪禁火化以厚人伦孝顺父母是我太祖髙皇帝亲口教诏汝民第一件好事父母当初生我爱我如金玉痛我如肺肝子一有病祈天祷地问卜求医废寝忘飡惟恐子身不安子或汤烂火伤即抚胸涕泪爱子之心人人如此为人子者以父母爱我痛我之心去爱痛父母何患不能孝顺乎今于父母生时触怒得罪可杀可剐父母死日即火烧路弃可痛可伤此固久安之陋习亦由有等师巫谬彰邪説惑乱民心以西天为极乐火化为归仙不知西天是夷鬼之地父母何居火化乃炮烙之刑父母何罪不思爱痛深恩顾乃以讐报徳既煎熬其骨肉必飘散其神魂日后虽有思亲之时祭之不享哀之无益禽兽同归天人共怒家道凶亡子孙衰替皆本扵此自今以后切须聴我教诲生时尽心孝顺死后随力𦵏理葬者藏也欲人不得见也贫者穴土藏棺存礼而已不许轻信风水祸福之说及兴发某房之说停藏父母至数十年不𦵏以致尸棺暴露鸦飡狗食伤害天和变生瘟疫惜哉痛哉晓谕明白聴者省之一民间有义举助丧及周恤患难孤幼者里人当报扵社学师书扵簿内待上司查赏褒劝一未𦵏者限一月𦵏毕违者里甲隣人族长呈送本县问罪如过限不呈上司访出一体治罪辟异端以崇正道禁止师巫邪术律有明条今有等愚民自称师长火居道士及师公师婆圣子之类大开坛场假画地狱私造科书伪𫝊佛曲揺惑四民交通妇女或烧香而施茶或降神而跳鬼脩斋则动费银钱设醮必喧腾闾巷暗损民财明违国法甚至妖言怪术蛊毒採生兴鬼道以乱皇风夺民心以妨正教弊固成于旧习法实在所难容尔等愚昧小民不知死生有命富贵在天且如师巫之家亦有灾祸病死既是敬奉鬼神何以不能救䕶士夫之家不祀外鬼邪神多有富贵福夀若说求神可以祈福免祸则贫者尽死富者长生此理甚明人所易晓今我皇上一新政化大启文风淫祠既毁邪术当除汝四民合行遵守庶人祭先祖之礼毋得因仍弊习取罪招刑一禁约之后师长火居道士师公师婆圣子尼姑及无牒僧道各项邪术人等各赴府县自首各归原籍别求生理买卖故违者上司定行拿问如律一民家只许奉祀祖宗神主如有私自奉祀外神隠藏邪术者上司访出问罪决不轻恕敦朴俭以保家业夫四民之家有千金之产者有一金之产者奢者以千金而不足俭者以一金而有余何也奢者勉强随人妄用无节口好肥身好懒骄淫奸盗由此而至所以虽有千金亦必至扵穷困俭者随分守己节用省事减嗜慾务勤俭循理避祸不至丧败所以一金之家反能长久而不困穷今之四民毎毎聘礼则虚张仪物嫁女则多耀奁粧设酒则将无作有鬭胜则借假为真只取一时好看不思日后有无此愚伪之俗祸败之机也何不反奢従俭以图长久受用不致眼下穷忙古人云人能咬得菜根则百事可做此言极有理愿尔民思之念之无贻僣侈之罪一颁行四礼条件各宜遵行违者许人告首送上司治罪一民间酒店卖酒假以卖酒为名实乃淫人取利大伤风化违者上司定行访拿治罪一服色居室婚丧祭𦵏有违国朝礼制者送官治罪一为父兄者有宴㑹如元宵俗节皆不许用淫乐琵琶三弦喉管畨笛等音以导引子弟未萌之欲致乖正教违者拿送上司治罪其习琴瑟笙箫古乐器者聴一不许造唱淫曲搬演厯代帝王讪谤古今违者上司定行拿问息争讼以免刑罪近来风俗多好词讼其故何也民不被教丧失良心故也隂险诡诈是杀身之药贪利害人是斩身之刀强梁者不得好死教唆者到底伤身赌博淫行者终身破败刚忿不忍者多致官司今特与尔民约凡有父子兄弟夫妇不相亲睦及争财异业以至饮酒博奕打隣骂里教唆赌博奸淫盗恶谋为不善打㸃诓骗等项以毎月朔望两日相㑹里人扵里社中有过失者许自陈说或族长隣人陈说如小事有不平者衆人劝戒处置事闗大恶者衆人明言责救如有不従择老者数人同至其家责劝如再不従许地方隣人同族长赴各该衙门呈治如有互相容隠不行劝责呈治者事发之日拿送上司治罪一里中如有能改过自新变恶为善以循礼教者许里中老而有徳者告扵社学之师访问的实书于改过簿内以待上司查赏化愚顽以息盗贼近来各处地方往往为盗刦掠良民方今上司留心教化尔民切宜体悉且为盗一事未必尽是尔民之罪亦由平日养之无道教之无术礼义不闻良心䘮失田畴旱潦而不知赋役繁苛而不恤饥寒迫身不顾亷耻但求一时之活不顾后日之诛于是恶染乡闾财动亲戚强者得利富者坐分善者无依弱者必死遂成大盗流毒四方其间弊病难以悉举今尔民于无事之时善心有时发见即当自家思量我如此做贼固不劳耕作不烦税役可以足食足衣且厯观昔时为盗之家今尚有㡬家得存不至絶灭者乎况且如今圣明在上天下太平何不乗时归化万一不然未免家散人亡縦使逃去别方亦是一生百死肉膏草野骨餧狗猪终为无祀之鬼父母妻子奔亡祖宗产业丢弃到此时节计拙心回要做好人亦做不得岂不恨㦲若尔民自谓实有勇力死亦不怕此便是至愚至蠢者也千日杀人一朝必败岂有做贼而能长久者乎今吾深惜尔民乐于祸败而不思求活所以诚心直説明白晓谕使尔民従此向化做箇好人取些安乐福夀岂不好过杀人为盗东逃西避终遭刑戮者乎一上司钦奉诏书有能遵体各归原籍耕种者许尔自来聴教上司即与尔立社定乡约使尔各安生理晓谕之后如有能先来聴教者上司定行重赏劝农文某府州县某处社学为劝农事遵奉钦差巡抚巡按分守分巡提学道各上司明文除遵依外窃以民生之本在食足食之本在农农不力则不足以养养不赡则不足以教故先王之教其民也因天地之性顺人物之生分土受田统之以乡州党族闾里而导之以孝友睦婣任恤故行不出伦理之外士不出畎畆之间汉书曰余子遣入序室所谓余子者父在则子余兄在则弟余故天下生员皆名弟子其职在入孝出弟而所以教之者在稼穑出作入息之期后世分教养为二故一登讲堂永耻民事有父兄荷蓑笠而子弟衣轻裘见达官贵人虽恶人必竦然起敬见胼手胝足虽至亲而赧然愧之者是虽冠服如士人其孝友之实曽不如涂之人矣见奉礼部学政勘合凡入学生员必求子弟曽知稼穑有孝弟实行者取之仍查笃实父老以耕读为事者量加赏劳以广子弟孝友务本之心至扵兴脩水利以便农民招徕流民以辟土地责令有司着实举行违者治罪为此诚恐乡民不知勤务农业理合先行劝谕今録朱文公劝农条目开具于后一大凡秋间收成之后须趂冬月以前便将户下所有田段一例犁翻冻冷酥脆至正月以后更多着遍数节次犁杷然后布种自然四泥深熟土肉肥厚种禾易长盛水难干一耕田之后春间须是拣选肥好田段多用粪壤拌和种子种出秧苗其造粪壤亦须秋冬无事之时预先刬取土面草根晒曝烧灰旋用大粪拌和入种子在内然后撒种一秧苗既长便须及时趂早栽插莫令迟缓过却时节一禾苗既长秆草亦生须是放干田水子细辨认逐一拔出踏在泥里以培禾根其塍畔斜生茅草之属亦须节次芟削取令净尽免得耗土力侵害田苗将来谷实必然繁盛坚好山原陆地可种粟麦麻豆去处亦须趂时竭力耕种务尽地力庶㡬青黄未交之际有以接续饮食不至饥饿一陂塘之利农事之本尤当协力兴修趂未耕种之时各将自己田畆开濬陂塘修筑圩岸毋至后时追悔莫及如有怠惰不趂时工作之人仰衆列状申县乞行惩戒如有工力浩瀚去处私下难以纠集即仰告县官为修筑如官不即措置即告扵乡约约正及乡老别为区处一桑麻之利衣服所资切须多种桑柘麻苎妇女勤力养蚕织纺造成布帛其桑木毎遇秋冬即将旁生拳曲小枝尽行斩削务令大枝气脉全盛自然生叶厚大餧蚕有功一本乡贫民往往逃在他乡者各家挨查招回及时耕种一喫酒穿衣甚妨农事若不系祭祖祭社凶吉聚㑹及造作屋舍之时俱不许喫酒其穿衣俱不许长袍大衫一大凡农桑之务不过前项数条然乡土风俗亦自有不同去处尚恐体访有所未尽更宜广询博访谨守力行只可过扵勤劳不可失之怠惰传曰民生在勤勤则不匮经曰惰农自安不昬作劳不服田畆越其罔有黍稷此皆圣贤垂训明白凡厥庶民切宜遵守右件榜文劝谕民间各请体悉前件事理父兄教诲子弟子弟遵承教诲务熟本业耕耘收敛以养父母勿得惰逰赌博喫酒穿衣妨废农桑庶㡬衣食给足礼义兴行感召和平共跻仁夀劝孝文某府州县某处社学为劝孝事遵奉钦差巡抚巡按分守分巡提学道各上司明文除遵依外窃以五刑之属三千而罪莫大扵不孝父母之心本于慈爱子孙忤逆者不欲闻之官何也富贵者恐贻羞门户贫贱者亦望其回心反哺故皆含容隠受然父母吞声饮恨之际不觉怨气有感是以世之不孝者或毙于雷或死于疫后世衰弱都受天刑呜唿王法可幸免天诛不可逃为人子者可不孝乎为此诚恐村峒俚民及猺獞等未能知悉理合先行劝谕毎朔望誓于里社有不孝者明神诛殛今録劝孝文一道开具扵后孝经曰用天之道因地之利谨身节用以养父母此庶人之孝也此孝经乃圣人所作我太祖髙皇帝教训庶民孝顺父母亦不过此意也凡各村峒俚人猺獞俱系庶民你毎到春来便耕田夏来便耘田秋熟及时收割禾稻冬闭及时修整屋舍早起便干家事晚睡莫出村乡都看天时干尔生计此便是用天之道髙田种早低田种晚随地所宜栽种果菜硬泥筑作垣墙软泥烧作砖瓦锄得深濶砌作鱼塘此便是因地之利又念我身父母所生十月懐胎三年乳哺被人杀害可惜父母负了深恩得忍且忍莫要打人人亦打尔得休且休莫要杀人杀人人亦杀尔常在家中莫出外去此便是谨身财物难得常要爱惜食足充口不须贪味衣足蔽体不须奢华莫喜饮酒饮多失事莫喜赌博好赌败家此便是节用毎日早起带子弟向父母前作一揖送上新茶一钟早饭午饭晚饭都请父母上坐与妻子旁边看照饮食父母夜睡先去床前看一看毎出门与父母説知作一揖归来亦作一揖如无父母早起即去隂灵神座前作一揖有茶有饭都去供养如在生前一般如父母要作歹事小心劝谏你能谨身便不忧恼着父母能节用便不饥寒着父母能此二者即是孝顺故曰以养父母此庶人之孝也如不肯孝顺父母不犯王法便遭天刑我念古人诗与你聴古人诗云世有不孝子浮生空碌碌不念父母恩何殊生枯木百骸未成人十月居母腹儿身将欲生母身如杀戮父为母悲辛妻对夫啼哭一日见儿面性命喜再续母卧湿床席儿眠干裀褥儿睡正安穏母不敢伸缩全身在臭秽不暇思沐浴乳哺经三年汗血计㡬斛病痛百千般求神与占卜出入必追随饮食従所欲一旦得好妻鱼水情和睦父母责一言含嗔怒双目妻或骂百句陪笑不为辱父母归泉下兄弟分财谷不念父母骸焚烧𦵏山谷世间如此人不异禽与畜慈乌能反哺羊羔犹跪足天地虽广大不容忤逆族早早悔前非莫待天诛戮已上四件各用纸接续写去四礼条件一张谕俗文一张以谕四民劝农文一张専谕耕户之民劝孝文一张一谕俚峒蛮民毎月约衆轮坐东西塾者稽考教读善恶以闻扵直月善者衆共加礼恶小则乡约㑹日面戒励之情重则公同里排及本乡在学生员共纠举而斥之徇私妄言教读过恶者有司各提问治罪教读为一方师表宜衣冠不离扵身言笑俱不可苟亦不可奴颜婢膝趋承一应官司下同𨽻卒若有等自谈圣贤行如狗彘或隂受财贿唆写词讼或恃官长礼貌挟此凌人或因师生名分动辄需索稍不如意立致讼端或因乡党私忿编排鄙俚诗謡黒夜匿名窜贴玷人徳行或因生徒不従勉强邀致不顾朋友情分乡党非笑凡此不惟不能化人而反贼夫人之子如有此等约正约副本图老人以衆斥去之若来自异乡者一体驱遣情重送官究问另选端谨之人代替若互相容隠及诬揑不以实事发俱各重究若教读过恶小而可恕者量罚其束脩银谷入社仓备赈教读常用劝谕乡民毋妄兴词讼惟聴命乡老亦毋得輙以故违乡约赴官司告扰其有能化导一乡成俗者约正约副等公举其善呈闻有司待以殊礼非生员及无官者遇例给与冠带右件出朱子大全西山真氏文集及见行礼部学政崑山魏氏社学榜文莆田郑氏社规其有不尽合乡俗者许教读言扵有司润泽之务在可行勿为虚文已也泰泉乡礼卷三泰泉乡礼卷四钦定四库全书泰泉郷礼卷四明黄佐撰社仓凡社有学则有仓保甲时当看守立乡老掌之与教读及约正等公同出纳有司毋得干预抑勒各社除有仓去处若初创立者就于大户家借一大柜或竹围收贮满则复置待积有息谷约正与管仓乡老以渐区处立为厫座三间分囤新陈以便挨支使经乆坚固保甲四时巡察谨慎盗贼水火储蓄之法有三一曰公借二曰义劝三曰罚入公借者责偿凡官司出谷本谓之公借冬间教读同约正及管仓乡老具领有司将预备仓谷准令借支分贮各社听民自便春散冬敛仍令每石收耗息一斗积出本谷还官以里分濶狭人民多少为率务在充足或一千石或二千石以上随宜定数不足则准令借支本衙门日逐问过词讼赃罚纸价及税契给引等项一应无碍官银籴谷俟结局日以籴本还官如遇地方水旱度知嵗事歉收就将此谷赈贷竢丰年抵斗还官此等公借之谷俱官出付照管仓乡老具领定立限期责其偿还见行事例系约正人等举殷实户领籴佥拨斗级管守选委官员查盘敢有约正人等妄称殷实意在诓骗久借不还及通同斗级作弊者许教读及管仓乡老检举送官司治罪若按朱子旧法公借米六百石积至十有四年方以元数六百石还官余见储米三千一百石以立社仓诚恐古今异宜在良有司随时斟酌右件虽系社仓本法但恐有司人品不齐交代不常收息之时吏胥行文易生奸弊与有司干预抑勒何异今定议惟聴约正与教读从长议处姑存其条以竢君子幸毋遽举行也义劝者赏善凡军民良善之家有愿备谷或一石十石不拘多寡送仓备赈者就赴有司告明领赏义票一纸径赴本乡社仓交纳后本人倘有过失赍原得赏票到官一石二石者或犯责量免三石以上者犯笞罪者量免十石以上者犯杖罪量免只许一次原票销缴若五十石者赏以花红一百石者赏以花红羊酒二百石以上者赏以花红羊酒选其子弟一人充儒学生员一千石以上者照例旌表门闾选其子弟二人充儒学生员原给与义票遇杖罪量免其毎嵗收成之际除无田不拘大小户沿门入谷一斗悭吝不与者值月纪其过于籍赏票式某府州县为赏义事今据某坊厢乡都屯堡某图良民某情愿出谷若干石贮在社仓备赈仰管仓人役依票收贮登簿钤记仍出实收一纸连原状付本告呈缴毋得隠瞒有孤善念须至票者罚入者免罪凡乡约中犯义之过罚谷五石轻者或损至四石三石不修之过罚谷一石重者或增至二石三石直月于过籍内註销社学生逃学三次者罚谷一石管仓乡老照教民榜内事理聴讼或承词若告情虚愿息者罚谷一石事轻者六斗如被告理亏愿息者罚谷二石事轻者六斗原告情真者罚谷三斗俱社学移票入仓移票式某社学教读约正约副社祝某人等为乡约事有某里某人等该纳谷共若干据送到学理应贵仓收掌合令该管乡老并应纳人等送仓交纳烦照数收贮给票本老收照仍希回票过学以凭查考庶不有误须至票者计开犯约谷若干童生犯逃谷若干原犯谷若干被犯谷若干沿门入谷若干回票式某社管仓乡老某人等为乡约事准社学票送某人等该谷共若干本仓依数收贮票给本仓备照外理合回票知会烦为作数施行须至票者计开如前出纳之法有六一曰正斗斛二曰稽敛散三曰审借贷四曰时粜籴五曰恤贫穷六曰赈荒歉正斗斛凡有司不理社仓事务约正人等岂宜坐视乡人窘乏各用义劝等法约正等公同校正斗斛许自花押凡花押处用金漆抹过以防作弊稽敛散凡春散自二月至六月初止冬敛自十月至十二月终止凡耗蚀依边方事例毎年每石许退耗蚀二升凡耗息谷毎石一斗丰年照数敛收中饥减半大饥则尽免凡散敛等项数目约正约副社祝直月人各相轮亲冩或本人自冩冩毕于尾用自已花押钤记毋得疎畧及顾覔书手代冩恐生弊端凡管仓乡老置筹一百根毎散谷收谷只许两人入中门其余并在门外不得近前挨拶搀夺直月插筹次第出入凡谷入仓时俱要干圆洁净毋得插带糠粃沙土及出纳之时如有此等即系作弊不得収受根究作弊之人送官惩治仍革退出社凡管仓乡老饭谷毎月一石簿籍笔墨钱毎年用谷一石俱于息谷内动支凡管仓人役那移隠瞒不登簿者多收谷数及安贮不如法者查实送官计赃论罪加倍追偿就贮该仓以备赈济审借贷凡乡礼纲领内所定上中下户俱系富家三等之下田不及一顷者为稍富无田而力农佃租嵗收至五十石者定为稍贫无田而佣工衣食不充者定为极贫毎遇青黄未接之际于保甲簿内稽查非稍贫极贫之民不与给贷凡借贷者于保甲牌内十人共具保结一纸责甲总于冬収日催取还仓凡借者有三士无恒产而有恒心者借力农者借工商者借凡不借者有三游手游食者不借素无信义而人不肯保结者不借一次负欠者不借仍要送官追革出社若能悔罪自纳有保结者又准借支凡遇春耕时有社内贫民缺种子者当告该甲转告约正人等立借票一纸借五斗以下不必起息一石以上方起耗息一斗至冬收令各抵斗补仓经收人役于原借票下註收讫二字约正收执先乡约二日类总于簿内註销凡遇丰年稍贫极贫人户不愿请贷至十八月而稍富以上户愿借者聴亦具保结甲总依限催还始不与借虑谷易竭终则许借虑谷易陈此乃时措之宜违者必罚时粜籴凡仓谷先年藏者谓之陈当年藏者谓之新宜毎年囤作一处挨陈以支支不尽则粜陈籴新使勿至于红腐若官军月粮不足上司宜籴取给价还仓凡积谷既多常平之法可以间一行之谷贱时则増价而籴谷贵时则减价而粜以利民凡积谷既多富家请粜作本者扣除足一年支用外许照时价粜与毎一石利息三斗用本甲保结立数附簿冬收偿还虽大饥不减因而诓骗者送官重治凡籴谷入仓挑脚搬运派约衆人各一石不足则于息谷内动支顾覔凡平籴法宜倣其意毎遇丰年分上中下熟三等上熟之年毎户收一百石者敛十石中熟之年毎户收三百石者敛十石下熟之年毎户收五百石者敛十石不丰不歉之年惟沿门入谷及遇凶年亦分三等小饥则发下熟之所敛中饥则发中熟之所敛大饥则发上熟之所敛而粜之恤贫穷凡息谷既多当行义仓之法社内年长不能婚贫死不能𦵏疾病不能医及水火盗贼患难等项俱量为救卹而不责偿直月免于约衆科敛凡社内鳏寡孤独与残疾无依者谓之穷民尤宜怜恤息谷毎人月支三斗旋多旋増以九斗为率凡流民入境乞丐者量与钱米天暑道路多渴者施以茶汤皆于息谷内支赈荒歉凡遇荒歉异常约正查社内贫民及流民多寡量行造米或粜取钱及银以济其急或移民就粟或转粟就民随宜斟酌十五嵗以上毎口日支米一升十五嵗以下毎口日支米五合如不愿米折钱或银与之若民口数多患其拥併令各家用纸半幅上书某家口数若干合请米若干或钱若干实贴各人门首壁上直月具数同各牌甲领出沿门审实给散开数送社学约正等公同老人算结登于文簿凡官司赈济多虚应故事难扵周徧或委非其人以致冒名闗领诡名盗支等项情弊多端今乡约保正既行人各相识上中下三等富户及三等之下俱平日素定牌甲分领又易周徧然犹有二虑一曰迟缓二曰侵欺迟缓则饿死数多侵欺则民不沾惠宜誓于里社互相誓戒敢有将米谷钱银领出而托故迟缓不行意在侵欺图利银或换以低假钱或换以新破者约正教读人等公共检举革退出社仍送官重治凡大荒之年倘人衆谷尽约正等当念人命闗天不宜坐视与同约衆公共措置差人四散收籴米豆归本社内或依原价出粜或照前法赈给凡流民大饿入境者作粥人给一碗粥要极稀毋令至饱若时气相染成病者预储医药直月同保甲沿路沿门给散死者作急顾人埋瘗毋令暴露薰蒸凡社内稍丰而邻社大荒闭籴及粜而索价过多者皆纪其过于籍以行罚若纠衆抢刦谷禾者保甲严行巡察违者以强盗送官重治凡遗弃小儿于道路责付无子之家收养长作义男使用有虑他日父母认取推托不收者日支米五合长充社夫不得归宗凡饥馑后民无牛者人给一具扵息谷内动支保甲立数在簿冬收取回原价不许因而拖负凡救荒有药饵服之可以不饥曾经效验者依方修合人各给与扵息谷内动支凡流民数多分与各保甲带管毋令生变社内坛屋圩岸桥梁道路之类相应修建者毎精壮五人挟带老弱五人派一排甲管之散处其人代为造饭以便薪水免其自㸑各兴工修建若一切不急之工则皆停止流民既已存活愿留者编入保甲与之牛具种子趂时耕作其不愿留者量给口粮发回故鄊各书姓名扣算支过数目并发回年月以凭查考凡赈谷不足约正查本境内山林陂泽之利可资以生者与教读等具呈上司聴贫民流民擅取凡凶荒之年要使男女相保约正等扵保甲内查将昏而未成婚者减杀其礼责令完聚或出钱谷助之于息谷内动支凡凶荒之年以丧礼从事社学收藏乐器不得歌诗奏乐社祭牲酒量行减省备赈直月同保甲逐年収补仓厫簿书鎻钥约正人等公共分掌仓内屋宇什物管仓乡老人等常切照管不得毁损及借出他用损失者教读同约正约副根究赔偿一应事宜聴从民便公共措置有司不得干预抑勒若储蓄出纳之数嵗终各送文簿赴在城四隅大馆以凭查考情弊不明者各呈送治罪文簿式某州县某乡图某社管仓乡老某教读某约正某约副某某社祝某会同乡约保甲从公将某年分储蓄出纳数目逐一开具于后一储蓄公借谷若干敛散支用各若干扣算见在若干义劝谷若干同前罚入谷若干同前年月日管仓乡老某押社学教读某押乡约约正某押约副某押某押社祝某押保甲甲总某押某押某押借票式某乡保甲甲总某人名下贫民某人为因缺乏种子情愿央凂本甲某人等作保立票借到本社社仓前去作种至秋成仍以干圆洁净好谷抵斗还纳责在甲总同保人催理决不敢负今恐无凭立票约为照收票式某处社仓管仓老人某为乡约事今据甲总某保人某带同借谷贫民某到仓纳还原谷若干石収讫立此实収缴回贵学以凭查考须至票者以上出朱子文集见行事例参用庐阳吴氏晋江曾氏莆田郑氏社仓文移教读与乡约斟酌施行若有司假此勾提富民出谷催督粜籴因而索取赃贿者许乡老照教民榜内事理公同约衆连名具呈上司纠举其恶若能留心仓谷以朱子为法而因事被诬者衆共具呈保之泰泉乡礼卷四泰泉乡礼卷五钦定四库全书泰泉乡礼卷五明黄佐撰乡社凡城郭坊厢以及乡村毎百家立一社筑土为坛树以土所宜木以石为主立二牌位以祀五土五谷之神设社祝一人掌之坛制宜量地广狭务在方正广则一丈二尺狭则六尺法地数也髙不过三尺陛各三级坛前濶不过六丈或倣州县社稷坛当北向缭以周垣四门红油由北门入若地狭则随宜止为一门木栅常扃钥之石主长二尺五寸方一尺埋于坛南正中去坛二尺上露圎尖余埋土中神牌二以木为之朱漆青字髙二尺二寸濶四寸五分厚九分座髙四寸五分濶八寸五分度用周尺一曰五土之神在左一曰五谷之神在右土者社也谷者稷也临祭设扵坛以案卓盛顿祭毕藏之其案卓各一各髙一尺一寸濶一尺九寸长二尺三寸坛前具架悬鼔以偹行事集衆以二祭礼神一曰祈二曰报以六号事神一曰告二曰祷三曰誓四曰罚五曰禳六曰会约正人等预行编定凡入约者毎嵗一人轮当会首社祝督令社夫常川洁净坛所祭器用牲桶二锅五口牲匣二祝板一酒尊三各连幕酒勺一瓷六瓷楪十二香鑪二盥盘一帨巾一主祭者有官则祭服或冠带无官者如其服祭品富乡用一羊一豕酒果香烛楮钱随俗从宜贫乡不过三牲之类人各出银二分贫者半分极贫者不必强之仍令与会祈用仲春祭期用黄厯二月内社日仪注前祭一日会首及预祭之人各斋戒一日会首先遣执事者扫除坛所为瘗坎扵坛所之西北方深取足容物会首洗涤厨房镬器以净室为馔所至晚宰牲执事者以楪取毛血与祭器俱寘扵馔所祭日未明执事者扵厨中烹牲社祝设五土五谷神位扵坛上五土居东五谷居西设读祝位扵其后设引礼及诸执事人位又扵其后执事者扵馔所实祭品扵楪内解牲体寘扵二俎寘酒扵尊教读书祝文扵纸祭品既备执事者各捧设扵神位前燃香明烛自会首以下各服常服盥手入就拜位立定执事者执壶扵尊中取酒立扵五土神位之左引礼者唱鞠躬拜兴拜兴平身会首以下皆鞠躬拜兴拜兴平身执事者取毛血瘗扵坎中引礼者引会首诣五土神位前唱跪会首诣五土神位前跪举执壶者斟酒引礼者唱三祭酒会首三次倾酒少许扵地讫引礼者唱俯伏兴平身执壶者诣五谷神位之右引礼者引会首诣五谷神位前唱跪会首诣五谷神位前跪举执壶者斟酒引礼者唱三祭酒会首三次倾酒少许扵地讫引礼者唱俯伏兴平身引礼者唱诣读祝位引礼者取祝立于读祝位之左会首诣读祝位引礼者唱跪会首跪唱读祝社祝跪读祝文讫兴寘祝扵案引礼者唱俯伏兴平身会首俯伏兴平身引礼者唱复位会首复位引礼者唱鞠躬拜兴拜兴平身会首以下皆鞠躬拜兴拜兴平身执事者彻祭品社祝取祝文焚瘗扵坎所礼毕饮行会饮读誓文礼祝文维某年某月某日某府州县某乡某里某人等谨致祭扵五土之神五谷之神曰惟神参赞造化发育万物凡我庶民悉赖生植时维仲春东作方兴谨具牲醴恭伸祈祭伏愿雨𤾉时若五谷丰登官赋足供民食充裕神其鉴之尚飨报用仲秋祭期用黄厯八月内社日仪注同祈礼祭文同前惟改仲春东作方兴作仲秋嵗事有成恭伸祈祭作恭伸报祭凡春秋二祭当遵古人社祈年报赛之礼务在精诚不许扮神跳鬼以为盛会致使男女混杂有司察其违者罪之有事则告凡立乡约延教读编保甲建社仓皆告于社凡民自他境来初预乡约保甲者谓之入社社祝以告告毕乃书其姓名于籍其有犯约之过不修之过罚而不悛者逐之出社告亦如之告毕约正等公同约衆于籍除名凡告社祝鸣鼓三通约衆皆至立于坛前社祝唱跪约正以下皆跪社祝抗声告曰某年月日约正某等为某事敢告于神惟神聪明正直好善恶恶凡食此土之谷者孰不昭鉴尚冀黙相以底成功使善者受福恶者受殃无作神羞告毕约正以下皆再拜而出有求则祷凡迎时雨宁风旱弭灾兵逺罪疾为一乡致福祥去痛苦者社祝必祷于社凡祷雨先一日斋戒约正等禁乡内屠宰黎明帅约衆诣社取齐社祝伐鼓十二声用牲于社唱鞠躬再拜平身约正以下皆鞠躬再拜平身约正诣读祝位跪社祝读祝文曰维某月日乡约正某等敢祷时雨于五土之神五谷之神皇皇上天照临下土集地之灵神降甘雨庶物羣生咸得其所惟神俯从民愿某等不胜瞻望哀恳之至祝毕唱鞠躬再拜平身约正以下皆再拜而出次旱祷亦如之惟不用牲必得雨乃止若雨多求止雨则鸣鼓百声用牲于社祝曰雨已太多五谷不和人民失养伤如之何社灵社灵幸为止雨调燮隂阳除民所苦礼亦如之谢得雨及雨止俱用牲于社凡水火盗贼疾疠刑狱将至之时约正等令教读直述其事为祝文付社祝行祷礼害已不及乃用牲于社有疑则誓凡乡约誓于社已见第二卷若乡老聴一乡之讼户婚田土财货交易等情不肯输服与社仓出纳保甲疑难之类皆要质于社而誓之凡誓鸣鼓七声社祝唱跪誓者皆跪社祝宣誓词曰某人为某事若有某情敬誓于神甘受天殃遭瘟招祸凶于其身覆宗絶嗣灭其家门惟神其照察之誓毕誓者三顿首而退凡乡俗有社生钱者谓衆人合钱或银若干总其数告于神生此钱者出利息若干若此社神所与生也用通财有无以惠于无穷理亦可行社祝掌其数而誓之如前仪有过则罚凡乡约内有不修之过犯约之过及社学社仓保甲诸人有犯者约正等督令什五之家公同甲总以其人拱立于社伐鼓十声社祝唱跪犯者跪抗声攻之曰某人有某过犯而不改罚赎汝罪入谷若干于社仓尚冀汝自今改于其徳神降之休犯者对曰某不肖少失教以辱先人以为族党羞神将降殃昭受大戮今闻过愿修身改之再拜而退既罚赎后五日不改约衆告于神逐之出社除名于籍若不肯罚赎与事情重者教读及约正等呈与闻于有司其不闻于有司以致事发觉者治罪连坐凡童生小过当罚与小事当罚其人甘受者不必诣社行罚庶免凟神凡乡人放犬豕鸡畜之属纵容男女䙝凟坛所及私停货物者直月举出执其人告于社量情罚之有患则禳凡寺观淫祠既废修斋念经呪水书符师巫之徒终不可化者难以诛戮若使其失所亦所不忍皆分遣各社充社夫令社祝掌之毎遇水旱疠疫为人患害之时使之行禳礼凡亢旱请雨畧依倣董仲舒法约正以下斋戒三日以水日雩祭于社而请雨行礼如祷仪以土为龙身皆黒而尾白长九尺使丈夫八人小儿八人皆衣黑衣丈夫扛龙小儿讙唿曰乌龙头白龙尾小童求雨天公喜自北而南又自南而北乃归于社息焉复取五虾蟇错置社之中掘池方五尺深一尺置水埋虾蟇其中而闭之及雨则诣社行谢礼用牲若雨不止及大水则萦朱绳于社伐鼓攻之雨止水消谢如得雨仪凡鬼有所归乃不为厉每社内立厉坛一所以祭无祀鬼神毎嵗三祭皆先一日告于社约正主祭遵制以里长佥名于祝春用清明秋用七月十五日冬用十月一日俱行傩礼或十月不傩而移于腊月谓之大傩凡傩用狂夫一人䝉熊皮黄金四目鬼面𤣥衣朱裳执戈扬盾又编茅苇为长鞭黄冠一人执之择童子年十嵗以上十二以下十二人或二十四人皆赤帻执桃木而噪入各人家室逐疫鸣鞭而出各家或用醋炭以送疫若腊月大傩黄冠倡童子和曰甲作食胇胃食虎雄伯食魅腾简食不祥揽诸食咎伯竒食梦强梁祖明共食磔死寄生委随食观错断食巨穷奇腾根共食蛊凡使十二神追恶凶赫汝躯拉汝干节解汝肉抽汝肺肠汝不急去后者为粮此乃古礼虽孔子所不敢废也后世此礼废絶毎逢灾疾乃至禳星告斗作诸无益其伤民财甚矣故今合时制扵古以便民从俗凡祭厉用牲酒米饭纸烛皆随俗宜约正等务从俭致诚人出银不过半分其贫不肯与者勿强祭彻以分惠乡之鳏寡孤独社衆不必饮宴祭文曰某府州县某乡某里社里长某人承本县裁旨钦奉皇帝圣旨普天之下后土之上无不有人无不有鬼神人鬼之道幽明虽殊其理则一故天下之广兆民之衆必立君以主之君总其大又设官分职扵府州县以各掌之各府州县又扵每一百户内设一里长以细领之上下之职纲纪不紊此治人之法如此天子祭天地神祇及天下山川王国各府州县祭境内山川及祀典神祇庶民祭其祖先及里社土谷之神上下之礼各有等第此事神之礼如此尚念㝠㝠之中无祀鬼神昔为生民未知何故而没其间有遭兵刃而横伤者有死于水火盗贼者有被人取财而逼死者有被人强夺妻妾而死者有遭刑祸而负屈死者有天灾流行而疫死者有为勐兽毒虫所害者有为饥饿冻死者有因战鬭而陨身者有因危急而自缢者有因墙屋倾頽而压死者有死后无子孙者此等鬼魂或终于前代或殁于近世或兵戈扰攘流移于他乡或人烟断絶久缺其祭祀姓名泯没于一时祀典无闻而不载此等孤魂死无所依精魄未散结为隂灵或倚草附木或作妖为恠悲号于星月之下呻吟扵风雨之时凡遇人间节令心思阳世魂杳杳以无归身坠沈沦意悬悬而望祭兴言及此怜其惨悽故勅天下有司依时享祭在京有泰厉之祭在王国有国厉之祭在各府州有郡厉之祭在各县有邑厉之祭在一里有乡厉之祭期扵神依人而血食人敬神而知礼仍命本处城隍以此主祭钦奉如此今某等不敢有违谨设坛于本里以三月清明七月十五日十月一日率领某人等百家聫络于此置备羮饭殽物祭于本里无祀神鬼等衆灵其不昧依期来享凡我一里之中百家之内倘有忤逆不孝不敬六亲者有奸盗诈伪不畏公法者有拗曲作直欺压良善者有躱避徭役靠损贫户者似此顽恶奸邪不良之徒神必报扵城隍发露其事使遭官府轻则笞决断杖不为良民重则徒流绞斩不得生还乡里若事未发露必遭隂谴使举家尽染瘟疫六畜田蚕不利如有孝顺父母和睦六亲畏惧官府遵守理法不作非为良善正直之人神必达之城隍隂加䕶佑使其家道安和农事顺序父母妻子保守乡里如此则鬼神有鉴察之明我民无谄谀之祭灵其无私永垂昭格尚享凡禳火灾必扵腊月大傩之时畧倣古八蜡礼告于社祭先啬及田神水神使人装扮为兽面鸣锣鼔而噪迎猫迎虎而享之祝辞曰土反其宅水归其壑昆虫无作草木归其泽夫祀及水土则火不为灾鼔噪震动则阳气胜隂故合傩蜡为一便民従俭也有庆则会凡春秋二祭毕就行会饮会中先令社祝读抑强扶弱之誓其词曰凡我同里之人各遵守礼法毋得恃强凌弱违者先共制之然后经官或贫无可赡周给其家三年不立不使与会其婚姻丧葬有乏随力相助如不从衆及犯姦盗诈伪一切非为之人并不许入会读誓词毕长幼以次就坐尽欢而退务在恭敬神明和睦乡里以厚风俗凡正月元夕为嵗始腊月大傩为嵗终亦许会饮于社教读制相戒之词以见无已太康之义或令童生歌七月之诗一阕或习士相见礼或行投壶礼或行乡射礼务在雍容揖逊敦从古雅须用歌咏劝酬使人观感不得酣唱邪曲演戏杂剧以导子弟未萌之欲若为贪图口腹諠譁较论短长及科逼贫人财物者衆共斥之乡社之设正以明则礼乐幽则鬼神警动愚俗使兴起扵为善也有司宜加之意务令各乡欢欣鼓舞以从事毋得督迫以致扰民若有势要拆毁覇占约正人等须竭心力呈拒敢有阿怯诡合者神必殛之右件出大明会典参以见行事例其间礼神事神务宜扵乡俗随时参酌举行泰泉乡礼卷五泰泉乡礼卷六钦定四库全书泰泉乡礼卷六明黄佐撰保甲凡一社之内一家为一牌十牌为一甲甲有总十甲为一保保有长为保长者専一倡率甲总防御盗贼不许因而武断乡曲推选才行为衆所信服者充之或即以约正带管保甲本明道程子为晋城令时保伍法也其法量乡里逺近为保伍使之力役相助患难相卹奸伪无所容孤㷀老疾者责亲党使无失所行旅出扵其途者疾病皆有所养及王安石行保甲法则督民操练使自备衣甲器械天下始骚然矣故今以乡约为主有可推选者立为保长如无其人即以约正为之长聫乎总总聫乎牌牌聫乎家大小相维善恶相核一社之内恶少自无所容一遇盗警保长统率各甲防截追捕其设置之费除粉牌所用者不多令一牌内十家攒置外其扵乡社前量行起立望台土基亦令社夫自筑或起更楼一座则量行葢造买办锣鼔及造册纸张之类俱约正约副与富家自备俱不许科扰扵民立法大要在扵保安良善消弭盗贼而已中间有愚昧妄自惊疑及隣乡彼此平素不和者乡先生及教读等务委曲开谕之仍各给告示通知凡立牌有三一曰戒谕二曰沿门三曰十家戒谕者置于社一钦奉太祖髙皇帝戒谕立牌一面长一尺二寸广如之大书六语于上置于乡社或乡校行乡约则社祝读之不必家至户到皆立此牌徒为文具戒谕牌式钦孝顺父母尊敬长上奉和睦乡里教训子孙戒各安生理莫作非为谕沿门者登于册一各家俱用方尺纸牌照式明白书冩置门楣上以便乡老查考约正约副公同保长人等造册次第书之一様三本约正乡老保长各执其一如约正即为保长则一様二本毎家之后量留半页以备陆续开报各家门面牌式某府州县某处某乡社一户某人男子㡬丁某人某人某人某人某人某人某人妇女㡬口一田若干畆该粮若干石斗一房屋门面几间一寄住客某人一牛若干头一马若干匹右件除城内居人士夫羣聚礼义素明宜自有处不必编牌或都会繁华人烟辏杂则酌而行之城外不问闗厢镇店不问军卫有司不问庵堂寺观不问深山穷谷通行开报册除十嵗以下小儿不报十嵗以上者俱上牌册凡五丁出一丁上十家牌轮当甲总葢取四人营运以治内一人守望以治外之意也大家则析如有人十丁则取二丁上牌有二十丁则取四丁上牌五十丁则取五丁上牌小家则併如止有人三四丁不足五丁者则相併之务足五丁之数保长约正约副教读乡老社祝之家俱免轮当甲总其寺观庵院或㳺僧抄化或住持道衆俱要明开下落若在荒野园圃住居者则开系某人产业一体上册若册内无名即系乡约不取保甲不容自外于王化者也卫屯营或独设一地或与民相搀俱不得纷更军民一体编告正军并城操及跟某官常川役占者俱明白开除免上十家牌轮当甲总与社相近者即附入社内其各州县及军屯原设地方火甲营长等项俱仍旧以应承接逓及官府公事差遣其新编保长之属各乡以闻于在城四大馆转达有司优免身役毋致劳扰十家者轮于甲一各家沿门开报小牌约正约副公同教读编造成册乃以十家为一甲共为一大牌每五丁抽一丁精壮者上牌轮当甲总十甲则为一保皆保长统领之各甲不立甲头者所以防胁制侵扰之弊也惟使之日相轮当甲总则无弊矣十家牌面式某县某坊乡图第㡬甲上甲尾某人本甲一户某人男子几丁某人轮当甲总本甲一户某人男子几丁某人轮当甲总本甲一户某人男子几丁某人轮当甲总本甲一户某人男子几丁某人轮当甲总本甲一户某人男子几丁某人轮当甲总本甲一户某人男子几丁某人轮当甲总本甲一户某人男子几丁某人轮当甲总本甲一户某人男子几丁某人轮当甲总本甲一户某人男子几丁某人轮当甲总本甲一户某人男子几丁某人轮当甲总下甲头某人右件十家共置一大牌照式开冩日轮一家当甲总沿门晓谕因而审察各家动静但有面目生疎之人踪迹可疑之事及违条约不聴劝谕者即行报官究治或有隠匿十家连罪乃以八事纠察在社之民而劝惩之一曰遵戒谕甲内俱要父慈子孝兄友弟恭夫和妇顺善相劝勉恶相规戒患难相恤出入相友小心以奉官法勤谨以办国课皆仰遵圣制戒谕之意也但有不遵条约者务要互相劝导果不聴改禀官罚治凡有水火盗贼俱要齐心併力救䕶二曰慎宥罚甲内但有平日习为奸盗及窝通贼党容寄贼赃者同甲俱要首报在官许其改过自新凡遇警窃即于此辈中挨查但有隠匿甲内坐以知情重罪若有睹博无借教唆健讼造言生事诈称名目恃强凌弱受人投献或烧香聚衆习为鬼教与私通外国透漏边情而同甲不行劝阻及劝阻不聴而不禀告官司者悉重加罚治其稔恶不改者即便捕送官司明正典刑违者约正约副保长一体连坐三曰聨守望甲内各家轮当甲总者俱要备器械置锣鼓但有盗警一家击鼓各家相连齐击一巷击鼓各巷相连齐击但闻警鼓各家男妇大小俱执器械出于门首排立其丁壮上十家牌者遇有奔贼即要齐出併力截捕但有后期不赴者同甲举告官司量加罚治其社前锣鼓及悬于更楼者闻盗发乱击之旁村乡社始闻者以一击为莭次二次三俄顷之间声布百里皆发丁壮上十家牌者严守险要故守望相连而盗贼无可逃也其或藩篱太分尔汝太别东隣被盗而西隣闭户南村杀人而北村袖手此家失盗而彼家接买此乡捕捉而彼乡窝隠者事宜宻报四隅大馆以凭禀官惩治四曰时操练甲内遇有盗警保长约正人等㸃闸壮丁上十家牌者各执戈㦸聴阅练鸣锣击鼓以操习之操必于早晨操已归服旧业其不聴操练者必罚五曰严约束保内大小人家凡有故而出者须赴约正保长处报知返则告销俱不得轻自出入敢有不告而出及朝在而夕遯者约正人等根究来歴果涉违法送官惩治六曰稽去住保内已经编造甲之后或有寄住客商或有流移寓户或新近因饥荒各处逃来潜住者俱不必逐离不时扵册内陆续开报年终一併通算计要见尚在者㡬人已去者几人新来者㡬人但有面目生疎之人踪迹可疑之事即便阻逐故纵者事发约正保长人等一体有罪七曰恤困穷保内如有残废病弱及贫薄无倚之人各责令亲党收养毋令失所如无亲党许编入有财力之家壮丁内夹带如一牌夫下有四丁强壮者即夹带残弱一人于内凡守望备警仍量存之不得需索帮补八曰防行旅保内常禁宵行夜逰每一更三点禁人行各于闾巷之间设为鹿角之类以断行路仍击木柝以传更及五更三点放人行即除去之其有行旅止宿者除执节公使及官使或公差有明文者不察外如国有大故遥闻寇戎大丧恐有姦非则令合守闾巷如有过客异常虽单骑孤囊或为僧道服饰变诈多端务使人不疑者决是盗贼量行擒捕送官惩治若无干碍之人偶来宿歇则道之出境或染疾病共养视之凡保长统领牌甲其法甚约其治甚广盖军民之均编则纪纲之操纵可举村社之详明则公事之勾摄可据丁力之多寡则粮差之分派可执生理之虚实则行止之善否可稽牛马之有无则赈济之等第可别往来之稽验则讼狱之曲直可凭正长之得失则里老之公私可分盗贼之有无则乡村之臧否可识彼此之聫络则逃移之实数可查因是而修之裒其多而益其寡则徭役可均因是而修之连其伍而制其什则外侮可御因是而修之警其薄而劝其厚则风俗可淳因是而修之导以徳而训以学则礼乐可兴小而一县大而一州不必更立法制固已如指诸掌矣凡有司宜与四隅大馆遥领乡约着实举行润色而修举之毋徒为纸上虚言则治化可以不劳而致矣凡有寇变各保彼此相援有司亦出兵助之或张威以挫其锋或设伏以要其归路务使以逸待劳不为所诈寇平之日有司必加重赏凡立十家甲牌专为止息盗贼若使毎甲各自纠察甲内之人不得容留盗贼上甲如此下甲复如此城郭乡村无不如此以至此县如此彼县如此逺近州县无不如此则盗贼亦何自而生夫以一甲之人而各自纠察十家之内为力甚易使一甲而容一贼十甲即容十贼百甲即容百贼千甲即容千贼矣衆贼至扵千百虽起一县之兵而剿除之为力固己甚难今有司往往平日不严十家之法及至盗贼充斥却乃兴师动衆欲扵某处屯兵某处截捕不治其本而治其末不为其易而为其难皆由平日怠忽因循未尝思念及此也自今务令各甲各自纠察甲内有平日习为盗贼者除送官外其或遇恶未稔尚可教戒者照依牌谕报名在官令其改化自新时加点名省谕甲总轮流沿门觉察如此则奸伪无所容而盗贼自可息矣凡保甲所以不行者其弊端有三一曰壮丁上牌人惧佥名辗转为军甲可乙否不肯编造二曰保长约正人之善静无能者不喜承当或有喜功生事借此营私身有过恶借此掩覆则乐为之人心不服建立不成三曰盗贼之徒犯约之过有告报在官他日报讐反陷不测若有司于编造之时明出告示破其疑惑有告报窝盗赌博非为等事给与执照则人必乐扵行矣若保甲巡防戒谕着有成効者县官备礼亲造其庐重加奖励右件出阳明王氏保甲条约参以大学衍义补及保甲条件等书有司遥加领辖务以明道为法王安石为戒毋得指此科罚点闸以致扰民泰泉乡礼卷六泰泉乡礼卷七钦定四库全书泰泉乡礼卷七明黄佐撰士相见礼士相见之礼介以厚其别词以正其名贽以効其情仪以致其敬前期一日位扵堂庭及门立賔馆通赞賔绍介主将命者贽仪节就位绍介者入某子绍介賔某子某相见将命者出賔奉贽至门谓将命者曰某也愿见无由达某子以命命某见某子命某见吾子有辱请吾子之就家也某将走见某不足辱命请终赐见某不敢为仪固请吾子之就家也某将走见某不敢为仪固以请某也固辞不得命将走见闻吾子称贽敢辞贽某不以贽不敢见某不足以习礼敢固辞某也不依扵贽不敢见固以请某也固辞不得命敢不敬从迎賔主人出迎于门外鞠躬拜兴拜兴平身主人揖入门右賔奉贽入门左至庭鞠躬拜兴拜兴平身受贽鞠躬拜兴拜兴平身送贽鞠躬拜兴拜兴平身賔出主人请见賔反见賔主各就位盥洗诣盥洗所执事者荐脯醢跪祭脯醢祭酒啐酒兴彻脯醢主献賔诣賔席前揖平身进酒揖平身饮酒揖平身复位就位賔酢主诣主席前揖平身进酒揖平身饮酒揖平身复位就位賔退鞠躬拜兴拜兴平身行复见礼乡者吾子辱使某见请还贽扵将命者某也既得见矣敢辞某也非敢求见请还贽扵将命者某也既得见矣敢固辞某不敢以闻固以请于将命者某也固辞不得命敢不从鞠躬拜兴拜兴平身鞠躬拜兴拜兴平身鞠躬拜兴拜兴平身礼毕投壶礼投壶之礼主賔傧者通赞司正司射执壶执矢司尊设丰司爵洗觯乐正司鼓司钟司磬司琴司瑟司笙歌生壶一矢仪节序立仪节序立傧者出接賔诺賔至请迎賔鞠躬拜兴拜兴平身鞠躬拜兴拜兴平身司射以下各就位主献賔免降不敢不降免洗敢不致洁荐脯醢设折俎㫖酒愧不嘉賔酢主人免降不敢不降免洗敢不致洁荐脯醢设折俎主酬賔立司正监察仪法敢请吾子为司正不敢当敢固请敢不惟命鞠躬拜兴拜兴平身请安扵賔请安敢辞敢固请敢不惟命请安扵賔賔许诺行投壶礼某有枉矢哨壶聊以乐賔子盍为我请之诺主有枉矢哨壶欲以乐賔敢请㫖酒嘉肴主既赐矣又重以乐敢辞请乐扵賔賔不许枉矢哨壶不足辞也子盍为我再请诺枉矢哨壶不足辞也敢固以请某既赐矣又重以乐敢固辞诺賔固辞枉矢哨壶不足辞也子盍为我固请诺枉矢哨壶不足辞也敢固以请某固辞不得命敢不敬从诺请乐于賔賔许设壶顺投为入比投不释胜饮不胜者正爵既行请为胜者立马一马从二马三马既立请庆多马毋怃毋敖毋偝立毋踰言偝立踰言有常爵工歌备就位请以乐乐賔诺请以乐乐賔賔许当敬承请奏采蘩间若一诺矢具请拾投左右卒投请数右贤扵左几纯左贤扵右几纯奇左右钧请行觞诺设丰饮不胜者赐灌敬养正爵既行请立马三马既备请庆多马诺正爵既行请彻壶诺彻壶彻丰退中诺旅酬合诺进醢坐賔礼行已周子盍请坐诺请坐不敢䙝俎请坐扵賔賔辞以俎请彻俎主请彻俎诺俟彻俎燕饮彻脯醢彻尊觯彻席送賔鞠躬拜兴拜兴平身鞠躬乡射礼乡射之礼前期选善良敏达之士行之苟非其人无以观徳賔主士衆賔三耦司射司马傧者扬觯释获约矢乐正歌诗通赞引赞代执弓矢张侯司罇设丰设楅设中洗觯执旌司钟司鼓司磬司琴司瑟司笙司箫器数布侯一侯架一弓一十六决拾如弓数矢六十四乏一旌一朴一楅鹿中一丰一觯一篚一罇一斯禁一筹八十洗盘一案一鼓一钟一磬一琴一瑟一箫二笙二仪节序立賔至请迎賔鞠躬拜兴拜兴平身鞠躬拜兴拜兴平身賔主各就位遵至请迎遵揖平身鞠躬拜兴拜兴平身賔主以下各就位司马以下各就位请射弓矢既具有司请射某不能为二三子许请射于賔賔许纳射器司马延射者于庭贲军之将亡国之大夫与为人后者不入其余皆入扬觯者升扬觯幼壮孝弟耆耋好礼不同流俗修身以俟死者在此位好学不倦好礼不变耄期穪道不乱者在此位扬觯者退某御于子子与某射张侯获者倚旌于侯中工迁乐三耦各与其耦让取弓矢就位俟射诱射行初射礼获者执旌以负侯三耦以次升射去侯无射获无猎获发矢中三耦卒射约矢获者执旌以负侯设楅行再射礼有司请再射请再射于宾宾许敢请射敢请射遵宾皆与射请与宾射主与宾为耦士某御于遵与遵为耦衆宾降就三耦位俟射士某与遵为耦某与某为耦某与某为耦衆耦执弓矢各就射位三耦以次取矢三耦以次升射去侯请释获以纪胜负诺设中不贯不释发矢中賔主取弓矢升射遵就耦取弓矢俟射左右卒射右贤于左㡬纯左贤于右㡬纯左右均饮不胜者设丰洗觯升堂酌酒胜者执张弓不胜者执弛弓各就射位胜者揖不胜者升取觯立饮行终射礼有司请终射请终射于賔賔许衆耦降执弓各就射位三耦以次取矢賔主执弓取矢遵就耦执弓取矢三耦以次升射工歌备就位去侯请以乐乐于賔命某不敢辞请以乐乐于賔賔许请以乐乐于賔賔许敢不敬承不鼔不释乐奏采蘩之诗诺发矢賔主取弓矢升射遵就耦取弓矢俟射左右卒射饮不胜者洗觯升堂酌酒胜者执张弓不胜者执弛弓各就射位胜者揖不胜者升取觯立饮衆耦执弓就位三耦以次取矢宾主执弓取矢遵就耦执弓取矢释侯退旌退楅设丰者彻丰洗觯者取觯设中者退中释获者敛算送宾乐奏采蘩之诗鞠躬拜兴拜兴平身宾不顾矣礼毕奏乐音法钟磬琴瑟笙箫鼓按古诗乐音既不可攷今唯以大成乐谐之盖昭代制作于斯为正诗乐音律于以采蘩于沼于沚于以用之公侯之事于以采蘩于涧之中于以用之公侯之宫被之僮僮夙夜在公被之祁祁薄言还归按作乐之节以钟声为主衆音从之而后磬以收之虽一字亦然每四句终则一耦射泰泉乡礼卷七