西汉年纪提要钦定四库全书史部二西汉年纪编年类提要等谨案西汉年纪三十卷宋王益之撰益之字行甫金华人官大理司直所着有汉官总録职源等书见马端临经籍考葢能熟于两汉掌故者今他书散佚惟此本以载入永乐大典独存考益之自序称年纪三十卷考异十卷鉴论若干卷各自为书今此本不载鉴论而考则散附年纪各条之下与序不合殆后人离析其文如胡三省之于通鑑考异欤又序称自高祖迄王莽之诛而此本终于平帝居摄以后阙焉且其文或首尾不完中间已有脱佚盖编入永乐大典之时已残阙矣司马光通鑑所载汉书皆本班马二书及荀纪为据其余鲜所採掇益之独旁取楚汉春秋説苑新书广徴博引排比成书视通鑑较为详宻至所作考异于一切年月舛误纪载异同名地错出之处无不参稽互覈折衷一是多出二刘刋误呉仁杰补遗之外尤通鑑考异所未及其考证亦可谓精审矣今依益之自序目次釐为三十卷其考异亦即从旧本仍附各条之下以便检核不复拘自序之文别为编次焉干隆四十六年二月恭校上总纂官纪昀陆钖熊孙士毅总校官陆费墀目録钦定四库全书西汉年纪目録卷一髙祖卷二髙祖卷三惠帝卷四吕后卷五文帝卷六文帝卷七文帝卷八文帝卷九景帝卷十武帝卷十一武帝卷十二武帝卷十三武帝卷十四武帝卷十五武帝卷十六武帝卷十七武帝卷十八昭帝卷十九宣帝卷二十宣帝卷二十一宣帝卷二十二元帝卷二十三元帝卷二十四成帝卷二十五成帝卷二十六成帝卷二十七成帝卷二十八哀帝卷二十九哀帝卷三十平帝序西汉年纪序王仲淹曰史之失自迁固始或问荀悦曰史乎史乎余三复斯言未尝不废卷而叹也盖自黍离降而为国风国异政家殊俗天下不复有周矣诗亡然后春秋作夫子冠王于正以示一统所以立万世君臣之大法也迁固易编年以为纪传事之大较虽繋于纪而人臣之议论功勋自见于传殊不知孔子当列国纷纭之际首王纲以明大义迁固于大汉一统之时顾使人自为传臣自为功毋乃非春秋之㫖欤下是述作滋多转相师用卒未有能复编年之体者独荀氏有见于古史废坠之余此仲淹所以既咎迁固之失而且幸荀氏之可考也余幼喜诵迁固史已复感于仲淹之论取荀纪一再读之爱其有功于古史犹憾经始之初间多舛逆司马公通鑑从而正之先后次第烂然有别固已整齐于荀氏矣独其刋落盈辞求为省约以便人主之观览而当时论议所及制度所闗不无遗者窃不自揆取迁固史与其轶见于他説者以荀纪通鑑凢例裁之其间月日明具则载于月日之下有年无月则总于是嵗之末嵗月俱阙则约其事之先后而志焉起于髙祖终于王莽之诛凡二百二十九年为西汉年纪三十卷史传互载不无牴牾因为订正为考异十卷诸儒之议多所发明因为诠次为鉴论若干卷考诸年纪一代之升降着矣求诸考异一时之去取见矣参诸鉴论当时之事情得矣虽纂辑之际失不自保然先汉之事大略具焉或病余曰纪传之作尚矣子顾欲废之可乎答曰不然纪传存一人之始末论人物者有考焉编年着一代之升降观治乱者有稽焉以一人之始末视一代之升降重轻何如也荀氏之作温公之述仲淹之论夫子之志也因序其所以作者以俟同志焉西汉年纪卷一钦定四库全书西汉年纪卷一宋王益之撰髙祖髙祖刘氏讳邦字季沛丰邑中阳里人也亡避吏与樊哙俱隐于芒砀山泽间吕后常知其处云季所在上常有赤色云气占气者曰东南有天子气秦始皇乃东游以厌之元年冬十月沛公先诸侯至霸上使人约降子婴子婴素车白马系颈以组封皇帝玺符节降轵道旁诸将或言诛秦王沛公曰始怀王遣我固以能寛容且人已服降杀之不祥乃以属吏遂西入咸阳先是秦昭王时荀卿入秦昭王从之问儒术荀卿以孔子之语及诸国事七十二子之言凡百余篇与之由是秦悉有焉始皇之世李斯焚书而孔子家语与诸子同列故不见灭沛公克秦悉歛得之皆载于尺二寸简多有古文字沛公入秦宫室意欲留居之樊哙諌曰今臣从入秦宫所观宫室帷帐珠玉重寳钟鼔之饰竒物不可胜数入其后宫美人妇女以千数此皆秦所以亡天下也愿沛公急还霸上无留宫中沛公不听张良曰愿沛公听哙言沛公乃封秦重寳财物府库还军霸上项羽将诸侯兵四十余万行略地西至河南阳武陈平徃归之平少时家贫好读书治黄帝老子之术里中社平为宰分肉甚均里父老曰善陈孺子之为宰平曰嗟乎使平得宰天下亦如是肉矣徃事魏王咎为太仆説魏王不听人或谗之平亡去至是归羽十二月项羽至闗有兵守闗不得入闻沛公已定咸阳大怒飨士卒为击破沛公军楚左尹项伯者羽季父也素善张良乃夜驰之沛公军具告以事欲唿良与俱去良乃入告沛公沛公大惊曰君安与项伯有故良曰秦时与臣游项伯杀人臣活之今事有急故幸来告良沛公曰君为我唿入吾得兄事之良出与项伯同入见沛公沛公奉巵酒为寿约为婚姻曰吾入闗秋毫不敢有所近所以遣将守闗者备他盗之出入与非常也日夜望将军至岂敢反乎愿伯具言臣之不敢倍徳也项伯许诺谓沛公曰旦日不可不蚤自来谢沛公诺于是项伯复夜去至军中具以沛公言告项羽因言曰沛公不先破闗中公岂敢入乎今人有大功而击之不义也不如因善遇之羽许诺沛公旦日至鸿门谢曰臣与将军戮力而攻秦然不自意先入闗破秦得复见将军于此羽因留沛公与饮范増数目羽举所佩玉玦以示之者三项羽黙然不应项庄㧞劒起舞项伯亦㧞劔起舞常以身翼蔽沛公庄不得击须臾沛公起如厠因招樊哙出于是遂去乃令张良留谢曰沛公不胜桮杓不能辞谨使臣良奉白璧一䨇再拜献将军足下玉斗一䨇再拜奉亚夫足下亚夫受玉斗置之地㧞劔撞而破之曰唉吾属今为之虏矣居数日项羽引兵西屠咸阳杀秦降王子婴及秦诸公子宗族烧秦宫室火三月不灭收其货寳妇女而东或説项羽曰闗中阻山带河四塞之地肥饶可都以霸项羽见秦宫室皆以烧残破又心怀思欲东归曰富贵不归故乡如衣绣夜行谁知之者説者曰人言楚人沐猴而冠耳果然项羽闻之烹説者成安君陈余客多説项羽曰陈余张耳一体有功于赵羽以余不从入闗闻其在南皮即以南皮旁三县封之南粤尉赵佗击并桂林象郡自立为南粤武王项王出之国使人趣义帝行其羣臣稍稍背叛之叔孙通留事项王项王隂令九江王衡山王临江王杀义帝时彭越在鉅野衆万余人无所属荣与越将军印令反梁地汉王至南郑诸将及士卒多道亡归士卒皆歌思东归故韩王孽孙信説汉王曰项王王诸将近地而王独逺居是迁也军吏士卒皆山东之人也日夜跂而望归及其锋而用之可以有大功天下已定人皆自宁不可复用不如决䇿东乡争权天下初淮隂人韩信为布衣时贫无行不得推择为吏又不能治生寄食漂母后数与萧何语何竒之数言王必欲争天下非信无可与计事者于是王欲召信拜之何曰王素嫚无礼今拜大将如唿小儿此信所以去也王必欲拜之择良日斋戒设坛塲具礼乃可耳王许之诸将皆喜人人自以为得大将至拜乃信也一军皆惊信拜礼毕上坐王曰丞相数言将军将军何以教寡人信谢因问王曰大王自料勇悍仁彊孰与项王汉王黙然良久曰弗如也信再拜贺曰唯信亦以为大王不如也然臣尝事项王项王喑恶叱咤千人皆废然不能任属贤将此匹夫之勇也见人恭谨言语姁姁至人有功当封爵忍不能予此妇人之仁也虽霸天下不居闗中而都彭城又背义帝约而以亲爱王诸侯不平所过残灭百姓不附今大王诚能反其道任天下武勇何不诛以天下城邑封功臣何不服以义兵从思东归之士何不散且三秦王为秦将将秦子弟数嵗所杀亡不可胜计又欺其衆降诸侯及项王阬秦卒唯独邯欣翳脱秦父兄怨之痛于骨髓今楚彊以威王此三人秦民莫爱也大王入闗秋毫无所害除秦苛法于诸侯之约又当王闗中王失职之蜀民亡不恨者今王举而东三秦可传檄而定也于是汉王大喜自以为得信晩遂听信计部署诸将所击汉王留萧何收巴蜀租填抚谕告使给军食八月汉王引兵从故道还袭雍王章邯臧荼之国因逐韩广之辽东广弗听荼击杀广无终并王其地汉王许立韩王孽孙信为韩王先拜为韩太尉将兵略韩地项羽闻汉王已并闗中且东齐赵叛之大怒乃以故吴令郑昌为韩王以距汉令萧公角等击彭越彭越败萧公角等张良为汉徇韩乃遗项王书曰汉王失职欲得闗中如约即止不敢复东乂以齐梁反书遗项羽曰齐欲与赵并灭楚楚以故无西意而北击齐徴兵九江王布布称疾不徃使将将数千人行项王由此怨布王陵始为县豪汉王微时兄事陵汉王起沛陵亦聚党数千人居南阳不肯从至是始以兵属汉项羽取陵母置军中陵使至则东乡坐陵母欲以招陵陵母私送使者泣曰愿为老妾语陵善事汉王汉王长者终得天下母以老妾故持二心妾以死送使者遂伏劔而死项王怒烹陵毌二年冬十月九江王布使将击义帝追杀之郴县陈余悉三县兵与齐兵共袭常山王张耳耳败走念诸侯无可归者曰汉王与我有旧故而项王又彊立我我欲之楚甘公曰汉入秦可谓能义矣楚虽彊后必属汉耳乃走汉汉方围章邯废邱耳谒汉王汉王厚遇之余已败耳皆复收赵地迎赵王歇于代赵王徳余立以为代王余为赵王弱国初定留傅赵王而使夏説以相国守代十一月汉王乃立信为韩王常将韩兵从汉王还归都栎阳使诸将略地㧞陇西以万人若一郡降者封万户缮治河上塞故秦苑囿园池令民得田之二月萧何守闗中三月汉王南渡平隂津为义帝发䘮袒而大哭哀临三日发使告诸侯悉发闗中兵收三河士愿从诸侯王击楚之杀义帝者夏四月项王虽闻汉东既已连齐兵遂破之而后击汉汉王以故得部五诸侯兵凡五十六万人东伐楚叔孙通从儒生弟子百余人降汉通儒服汉王憎之廼变其服短衣楚制时薛人丁固为楚将逐窘汉王短兵接汉王急顾丁固曰两贤岂相厄哉于是丁固引兵而还汉王遂解去项羽释齐而归击汉于彭城以故田横复得收齐城邑立田荣子广为齐王而横相之専国政政无巨细皆断于横五月汉王以曹参为假左丞相入屯兵闗中魏王豹谒归视亲疾至国即絶河津反为楚六月汉王还栎阳壬午立太子赦罪人令诸侯子在闗中者皆集栎阳为衞雍州定置中地北地陇西郡汉王问故秦时上帝祠何帝也对曰四帝有白青黄赤帝之祠汉王曰吾闻天有五帝而四何也莫知其説于是汉王曰吾知之矣廼待我而具五也廼立黑帝祠名曰北畤有司进祠上不亲徃悉召故秦祠官复置太祝太宰如其故仪礼因令县为公社下令曰吾甚重祠而敬祭今上帝之祭及山川诸神当祠者各以其时礼祠之如故匃奴冒顿既灭东胡归又西击走月氏南并楼烦白羊河南王悉复收秦蒙恬所夺匃奴故地与汉闗故河南塞至朝那肤施遂侵燕代是时汉兵与项羽相距中国罢于兵革以故冒顿得自彊控弦之士三十余万是嵗以卢绾为太尉三年冬汉王与羽相距京索间数使使劳苦丞相何鲍生谓何曰今王暴衣露盖数劳苦君者有疑君心为君计莫若遣君子孙昆弟能胜兵者悉诣军所王益信君于是何从其计汉王大悦楚龙且击破九江王布军布欲引兵走汉恐楚杀之故间行与随何俱归汉夏四月项王围汉荥阳汉王请和割荥阳以西者为汉项王欲听之歴阳侯范增曰汉易与耳今释弗取后必悔之项王乃急围荥阳汉王患之谓陈平曰天下纷纷何时定乎平曰项王为人恭敬爱人士之亷节好礼者多归之至于行功赏爵邑重之士亦以此不附今大王嫚而少礼士之亷节者不来然大王能饶人以爵邑士之顽顿耆利无耻者亦多归汉诚各去两短集两长天下指麾即定矣五月汉王出荥阳至成臯自成臯入闗收兵欲复东辕生説汉王曰汉与楚相距荥阳数嵗汉常困愿君王出武闗项王必引兵南走王深壁令荥阳成臯间且得休息使韩信等得辑河北赵地连燕齐君王乃复走荥阳未晩也如此则楚所备者多力分汉得休息复与之战破之必矣汉王从其计出军宛叶间得九江王布西楚夺衡山王吴芮地复以为番君八月汉王数困荥阳成臯计欲捐成臯以东屯巩雒以距楚郦食其曰夫敖仓天下转输久矣臣闻其下乃有藏粟甚多愿足下急复进兵收取荥阳据敖庾之粟塞成臯之险杜太行之道距飞狐之口守白马之津以示诸侯形制之势则天下知所归矣王从之乃谋取敖仓郦食其又説汉王曰方今燕赵已定惟齐未下今田广据千里之齐田解将二十万之衆军于歴城诸田宗彊负海岱阻河济南近楚齐人多变诈足下虽遣数十万师未可以嵗月破也臣请得奉明诏説齐王使为汉而称东藩王曰善乃使食其説齐王广及相国横四年冬十月韩信袭破齐歴下军灌婴虏华毋伤因入临菑王广相横以郦食其卖已而烹之广东走髙密横走博守相田光走城阳将军田既军于胶东使使于楚请救项王闻韩信破齐且欲击楚使龙且周兰将兵救齐项王击陈留外黄不下数日降悉令男子年十五以上诣城东欲阬之外黄令舎人儿年十三徃説项王曰彭越彊刼外黄外黄恐故且降待大王大王至又皆阬之百姓岂有归心哉从此以东梁地十余城皆恐莫肯下矣羽然其言乃赦外黄当阬者而东至睢阳闻之皆争下彭越所下城邑皆复为楚越将其兵北走縠城汉以中尉周昌为御史大夫昌苛从弟也彭越复下昌邑旁二十余城徃来苦楚兵絶其粮食韩信使人言汉王曰齐夸诈多变反覆之国南边楚不为假王以填之其势不定今权轻不足以安之臣请自立为假王当是时汉方困于荥阳春二月韩信已王齐使灌婴别将击楚将于鲁北破之转南破薛郡长攻博阳前至下相以东度淮尽降其城邑至广陵项王使项声薛公郯公复定淮北婴度淮击破项声郯公下邳斩薛公下下邳寿春击破楚骑于平阳遂降彭城虏楚柱国项佗降留薛沛酇萧相攻苦谯与汉王㑹頥乡秋七月立英布为淮南王与击楚布使人之九江得数县八月初为算赋北貉燕人来致枭骑助汉九月归太公吕后军皆称万嵗汉王欲封侯公曰此天下之辩士所居倾国故号曰平国君五年冬十一月淮南王布与刘贾入九江诱楚大司马周殷殷畔楚遂举九江兵并行屠城父随彭越皆㑹垓下十二月汉王与诸侯兵共击楚军与项王决胜垓下齐王信将三十万自当之孔将军居左费将军居右汉王在后绛侯柴将军在汉王后项王之卒可十万韩信先合不利却孔将军费将军纵楚兵不利韩信复乘之大败垓下项王兵少食书汉军及诸侯兵围之数重项王则夜起饮帐中有美人姓虞常幸从骏马名骓常骑之于是项王乃悲歌忼慨自为诗曰力㧞山兮气盖世时不利兮骓不逝骓不逝兮可奈何虞兮虞兮奈若何歌数阕美人和之曰汉兵已略地四面楚歌声大王意气尽贱妾何聊生于是项王乃上马麾下壮士骑从者八百余人直夜溃围南出驰走平明汉军乃觉之令骑将灌婴以御史大夫将五千骑追之项王渡淮骑能属者百余人耳乃欲东渡乌江乌江亭长檥船待项王笑曰天之亡我我何渡为乃自刎而死项籍已死灌婴乃渡江破吴郡长吴下得吴守遂定吴豫章㑹稽郡还定淮北汉遣刘贾将九江兵与太尉卢绾及靳歙别定江陵击虏临江王共尉送致雒阳杀之以临江为南郡周勃东定楚地泗水东海郡陈人郑君尝事项籍籍死属汉汉王令诸故项籍臣名籍郑君独不奉诏诏尽拜名籍者为大夫而逐郑君春正月诸侯上疏曰楚王韩信韩王信淮南王英布梁王彭越故衡山王吴芮赵王张耳燕王臧荼昧死再拜言大王陛下先是秦为亡道天下诛之大王先得秦王定闗中于天下功最多存亡定危救败继絶以安万民功盛徳厚又加恵于诸侯王有功者使得立社稷地分已定而位号比儗无上下之分大王功徳之着于后世不宣昧死再拜上皇帝尊号汉王曰寡人闻帝者贤者有也虚言无实之名非所取也今诸侯王皆推髙寡人将何以处之哉诸侯王皆曰大王起于细微灭乱秦威动海内又以辟陋之地自汉中行威徳诛不义立有功平定海内功臣皆受地食邑非私之也大王徳施四海诸侯王不足以道之居帝位甚实宜愿大王以幸天下汉王曰诸侯王幸以为便于天下之民则可矣于是诸侯王及太尉长安侯臣绾等三百人与博士稷嗣君叔孙通谨择良日二月甲午上尊号汉王即皇帝位于氾水之阳班固曰昔诗书述虞夏之际舜禹受䄠积徳累功洽于百姓摄位行政考之于天经数十年然后在位殷周之王乃繇卨稷修仁行义歴十余世至于汤武然后放杀秦起襄公章文缪献孝昭荘稍蚕食六国百有余载至始皇廼并天下以徳若彼用力如此其囏难也秦既称帝患周之败以为起于处士横议诸侯力争四夷交侵以弱见夺于是削去五等堕城销刃箝语烧书内锄雄俊外攘胡粤用壹威权为万世安然十余年间勐敌横发乎不虞适戍彊于五伯阎闾偪于戎狄向应㿊于谤议奋臂威于甲兵乡秦之禁适所以资豪杰而速自毙也是以汉亡尺土之阶繇一劔之任五载而成帝业书传所记未尝有焉何则古世相革皆承圣王之烈今汉独收孤秦之弊镌金石者难为功摧枯朽者易为力其埶然也更王后曰皇后太子曰皇太子追尊先媪曰昭灵夫人诸侯剖符受封天下大定帝西都雒阳诸侯皆臣属夏五月兵皆罢归家诏曰诸侯子在闗中者复之十二嵗其归者半之民前或相聚保山泽不书名数今天下已定令各归其县复故爵田宅吏以文法教训辨告勿笞辱民以饥饿自卖为人奴婢者皆免为庶人军吏卒㑹赦其亡罪而亡爵及不满大夫者皆赐爵为大夫故大夫以上赐爵各一级其七大夫以上皆令食邑非七大夫以下皆复其身及户勿事又曰七大夫公乗以上皆髙爵也诸侯子及从军归者甚多髙爵吾数诏吏先与田宅及所当求于吏者亟与爵至人君上所尊礼久立吏前曾不为决甚亡谓也异日秦民爵公大夫以上令丞与亢礼今吾于爵非轻也吏独安取此且法以有功劳行田宅今小吏未尝从军者多满而有功者顾不得背公立私守尉长吏教训甚不善其令诸吏善遇髙爵称吾意且亷问有不如吾诏者以重论之上折随何之功谓何为腐儒为天下安用腐儒哉随何跪曰方陛下之败于彭城也发歩卒五禺人骑五千能以取九江乎上曰不能随何曰陛下使何与二十人使九江如陛下之意是何之功贤于歩卒五万人骑五千也然陛下谓何腐儒为天下安用腐儒何也上曰吾方圗子之功廼以随何为䕶军中尉田横惧诛而与其徒属五百余人入海居岛中帝闻之乃使使赦横罪而召之田横廼与其客二人乗传诣雒阳未至三十里至尸乡廐置横谢使者曰人臣见天子当洗沐止留谓其客曰陛下所以欲见我者不过欲一见吾面貌耳陛下在洛阳今斩吾头驰三十里间形容尚未能败犹可观也遂自刭班固赞曰周室既坏至春秋末诸侯耗尽而炎黄唐虞之苗裔尚犹颇有存者秦灭六国而上古遗烈埽地尽矣楚汉之际豪杰相王唯魏豹韩信田儋兄弟为旧国之后然皆及身而絶横之志节宾客慕义犹不能自立岂非天虖秋七月赵景王张耳薨子敖嗣尚帝长女鲁元公主为后长沙文王吴芮薨子臣嗣初文王芮帝贤之制诏御史长沙王忠其定着令班固赞曰昔髙祖定天下功臣异姓而王者八国皆徼一时之权变以诈力成功咸得裂土南面称孤见疑彊大怀不自安事穷势廹或谋叛逆终于灭亡张耳以智全至子亦失国唯吴芮之起不失正道故能传号五世以无嗣絶有以矣夫九月虏燕王臧荼时诸侯非刘氏而王者七人上欲王卢绾为羣臣觖望乃下诏诏诸将相列侯择羣臣有功者立以为燕王羣臣知上欲王绾皆曰太尉长安侯卢绾常从平定天下功最多可王壬子乃立绾为燕王罢太尉官绾与上同里生又同日帝东击项籍以太尉从出入卧内衣被食饮赏赐羣臣莫敢望虽萧曹等特以事见礼至其亲幸莫及绾者故特王之使樊哙将兵平代地利㡬反上自击破之利㡬者项羽将羽败利㡬为陈令降上侯之颍川上至雒阳举通侯籍召之而利㡬恐反后九月徙诸侯子闗中六年冬十月令天下县邑城十二月诏曰天下既安豪杰有功者封侯新立未能尽圗其功身居军九年或未习法令或以其故犯法大者死刑吾甚怜之其赦天下遂㑹诸侯于陈淮南王布梁王越来朝春正月丙戍封吕后兄泽为周吕侯释之建成侯班固曰汉兴外戚与定天下侯者二人是后薄昭窦婴上官衞霍之侯以功受爵其余后父据春秋襃纪之义帝舅縁大雅申伯之意寖广博矣分楚地为二国诏曰齐古之建国也今为郡县其复以为诸侯将军刘贾数有大功及择子弟可以为王者王齐荆地丙午韩王信等奏请以故东阳郡鄣郡吴郡五十三县立从父兄贾为荆王都吴以砀郡薛郡郯郡三十六县立少弟文信君交为楚王都彭城交好书多材艺少时尝与鲁穆生白生申公俱受诗于浮邱伯伯者孙卿门人也及秦焚书各别去交王楚乃以穆生白生申公为中大夫以云中鴈门代郡五十三县立次兄宜信侯喜为代王以胶东胶西临淄济北博阳城阳郡七十三县立微时外妇子肥为齐王都临淄诸民能齐言者皆与齐太史公曰悼恵之王齐最为大国以海内初定子弟少激秦孤立亡藩辅故大封同姓以填天下时诸侯得自除御史大夫羣卿以下如汉朝汉独为置丞相自吴楚诛后稍夺诸侯权左官附益之法设其后诸侯唯得衣食租税贫者或乗牛车以曹参为齐相国参之相齐齐七十城天下初定王富于春秋参尽召长老诸先生问所以安集百姓如齐故俗诸儒以百数言人人殊参未知所定闻胶西有盖公善治黄老言使人厚币请之既见盖公盖公为言治道贵清静而民自定推此类具言之参于是避正堂舎盖公焉其治要用黄老术故相齐九年齐国安集大称贤相封张良为留侯萧何酇侯郦商曲周侯周勃绛侯樊哙舞阳侯灌婴颍隂侯周昌汾隂侯武虎梁邹侯董渫成侯孔藂蓼侯陈贺费侯陈豨阳夏侯丁未封周灶为隆虑侯戊申封丁复为阳都侯壬子封吕青新阳侯戊午封郭蒙为东武侯时论功行封羣臣争功嵗余不决上以萧何功最盛先封食邑八千户功臣皆曰臣等被坚执鋭多者百余战少者数十合攻城略地大小各有差今萧何未有汗马之劳徒持文墨议论不战顾居臣等上何也上曰诸君知猎乎曰知之知猎狗乎曰知之上曰夫猎追杀兽者狗也而发纵指示兽处者人也今诸君徒能走得兽耳功狗也至如萧何发纵指示功人也且诸君独以身从我多者两三人萧何举宗数十人皆随我功不可忘也羣臣后皆莫敢言张良亦无战鬬功帝使自择齐三万户良曰臣始起下邳与上㑹留此天以臣授陛下陛下用臣计幸而时中臣愿封留足矣不敢当三万户上已封大功臣二十余人三月戊子上置酒封雍齿为什邡侯二千五百户丙申封陈武棘蒲侯庚子封朱轸都昌侯严不职武彊侯傅胡害贳齐侯摇毋余海阳侯宣虎南安侯蔡寅肥如侯虫逹曲成侯陈涓河阳侯夏四月癸未封阎泽赤敬市侯上归栎阳张良素多病从上入闗即道引不食谷杜门不出曰家世相韩及韩灭不爱万金之资为韩报仇彊秦天下振动今以三寸舌为帝者师封万户侯此布衣之极于良足矣愿弃人间事从赤松子游耳上五日一朝太公太公家令説太公曰天亡二日土无二王皇帝虽子人主也太公虽父人臣也奈何令人主拜人臣如此则威重不行后上朝太公拥蔧迎门郄行上大惊下扶太公太公曰帝人主奈何以我乱天下法上心善家令言赐黄金五百斤五月丙午诏曰人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲被坚执鋭自帅士卒犯危难平暴乱立诸侯偃兵息民天下大安此皆太公之教训也诸王彻侯将军羣卿大夫已尊朕为皇帝而太公未有号今上尊太公曰太上皇六月丁亥封戎赐栁邱侯周止魏其侯缯贺祁侯工师喜平侯奚涓鲁侯尹恢城父侯张越任侯襄棘邱侯秋七月庚寅封郭亭河陵侯单究昌武侯戊戍封丙猜髙宛侯丁义宣曲侯华毋害终陵侯八月丙辰封刘到东茅侯唐厉斥邱侯甲子封戴野台侯王陵安国侯丁礼乐成侯审食其辟阳侯周緤信武侯王陵从汉定天下以善雍齿雍齿帝之仇而陵本无意从帝以故晩封列侯毕已受封封爵之誓曰使黄河如带泰山若厉国以永存爰及苗裔申以丹书之信重以白马之盟又作十八侯之位次酇侯萧何第一平阳侯曹参第二绛侯周勃第四舞阳侯樊哙第五曲周侯郦商第六鲁侯奚㳙第七汝隂侯夏侯婴第八颍隂侯灌婴第九阳陵侯傅寛第十信武侯靳歙第十一安国侯王陵第十二棘蒲侯陈武第十三清河侯王吸第十四广平侯薛欧第十五汾隂侯周昌第十六阳都侯丁复第十七曲成侯虫逹第十八丁丑封代相阳武张苍为北平侯迁张苍为计相一月更以列侯为主计四嵗是时萧何为相而苍乃自秦时为柱下御史明习天下圗书计籍又善用算律歴故令苍以列侯居相府领主郡国上计者立大市于长安是嵗鲁侯奚涓死亡子封其母底为重平侯封耏跖芒侯陈夫乞髙胡侯爰类厌次侯诏御史令丰治枌榆社常以时春以羊彘祀之令祝立蚩尤之祠于长安长安置祠祀宫女巫其梁巫祠天地天社天水房中堂上之属晋巫祠五帝东君云中君巫社巫祠族人炊之属秦巫祠社主巫保族累之属荆巫祠堂下巫先司命施糜之属九天巫祠九天皆以嵗时祠宫中其河巫祠河于临晋而南山巫祠南山秦中秦中者二世皇帝也各有时日西汉年纪卷二钦定四库全书西汉年纪卷二宋王益之撰髙祖七年冬十月长乐宫成诸侯羣臣皆朝贺仪先平眀谒者治礼引以次入殿门廷中陈车骑歩卒卫官设兵张旗志传曰趋殿下郎中侠陛陛数百人功臣列侯诸将军军吏以次陈西方东乡文官丞相以下陈东方西乡大行设九宾胪句传于是皇帝辇出房百官执职传警引诸侯王以下至吏六百石以次奉贺自诸侯王以下莫不震恐肃敬廼拜叔孙通为奉常赐金五百斤初通从弟子百余人然无所进剸言诸故羣盗壮士进之弟子皆曰事先生数年幸得从降汉今不进臣等剸言大猾何也通曰汉王方蒙矢石争天下诸生宁能鬭乎故先言斩将搴旗之士诸生且待我我不忘矣至是通因进曰诸弟子儒生随臣久矣与臣共为仪愿陛下官之帝悉以为郎通出皆以五百斤金赐诸生诸生廼喜曰叔孙生诚圣人也知当世之要务叔孙通既为奉常遂定仪法着汉仪十二篇益律旁章十八篇汉兴乐家有制氏以雅乐声律世世在太乐官但能纪其铿锵鼓舞而不能言其义通乃因秦乐人制宗庙乐太祝迎神于庙门奏嘉至犹古降神之乐也皇帝入庙门奏永至以为行歩之节犹古采荠肆夏也干豆上奏登歌独上歌不以管絃乱人声欲在位者徧闻之犹古清庙之歌也登歌再终下奏休成之乐美神眀既飨也皇帝就酒东厢坐定奏永安之乐美礼已成也又作昭容乐礼容乐昭容者犹古之昭夏也主出武徳舞礼容者主出文始五行舞舞入无乐者将至至尊之前不敢以乐也出用乐者言舞不失节能以乐终也大氐皆因秦旧事焉班固曰孔子曰殷因于夏礼所损益可知也周因于殷礼所损益可知也其或继周者虽百世可知也今大汉继周久旷大仪未有立礼成乐此贾谊仲舒王吉刘向之徒所为发愤而增叹也初帝入闗约法三章蠲削烦苛兆民大説其后四夷未附兵革未息三章之法不足以御姦于是萧何攟摭秦法取其宜于时者作律九章魏文侯时李悝着法经六篇然皆罪名之制也商鞅受之以相秦及何定律益事律兴廐户三篇合为九篇先是秦为虐政四时行刑至何草律季秋论报常尽三冬之月张良韩信序次兵法凡百八十二家删取要用定着三十五家天下既定京师有南北军之屯外命天下郡国选引彊蹶张材力武勐者以为轻车骑士材官楼船常以立秋后郊礼毕斩牲于东门以荐陵庙肄孙吴兵法六十四阵每十月都试金革骑士各有员数如有㓂警平地用车骑山阻用材官水泉用楼船张苍绪正律厯以帝十月始至覇上因故秦时本以十月为嵗首弗革以苍言用颛顼厯比于六厯疏阔中最为微近而朔晦月见弦望满亏多非是又推五徳之运以为汉当水徳之时尚黑如故吹律调乐入之音声及以比定律令若百工天下作程品太史公曰幽厉之后周室微陪臣执政史不记时君不告朔故畴人之子弟分散战国独有邹衍眀于五徳之传而散消息之分以显诸侯秦自以为获水徳之瑞而正以十月色上黒然厯度闰余未能睹其真也帝亦自以为获水徳之瑞虽眀习厯及张苍等咸以为然帝微时常避事时时与宾客过其邱嫂食嫂厌叔与客来阳为羮尽轑釡客以故去已而视釡有羮繇是怨嫂及立齐代王而伯子独不得封太上皇以为言帝曰某非敢忘封之也为其母不长者至是始封其子信为羮颉侯甲子封陈胥为复阳侯其石阳河侯后又封许盎栢至侯华寄朝阳侯辛夘立子如意为代王以郎中阳夏侯陈豨为代相监赵代邉边兵皆属焉春令郎中有罪耐以上请之民产子复勿事二嵗二月帝至长安萧何治未央宫立东阙北阙前殿武库太仓秦兼天下建皇帝之号立百官之职汉因循而不革眀简易随时宜也丞相金印紫绶掌承天子助理万机有两长史秩千石太尉金印紫绶掌武事御史大夫银印青绶掌副丞相有两丞秩千石一曰中丞在殿中兰台掌图籍秘书外督部刺史内领侍御史员十五人受公卿奏事举劾按章丞相太尉御史大夫是为三公奉常掌宗庙郊祀礼乐典经博士及诸陵县皆属郎中令掌宫殿掖门户大夫郎谒者皆属卫尉掌宫门卫士屯兵公车司马及诸屯卫候司马二十二官皆属长乐亦有卫尉掌其宫职畧同位在同名卿士太仆掌舆马廷尉掌刑辟典客掌归义蛮夷属有行人宗正掌亲属治粟内史掌谷货属有太仓都内令丞少府掌山海池泽之税以给供养属有尚书又黄门御府永巷内者宦者令丞诸仆射署长中黄门皆属焉凡九卿秩皆中二千石丞皆千石廷尉无丞有正监秩比千石属令长皆六百石中尉掌徼循京师秩与九卿同有两丞候司马千人属官有中垒武库令丞又式道左右中候及京辅兵卒皆属焉太子太傅少傅古官将作少府掌治宫室詹事掌皇后太子家将行皇后卿或用中人或用士人典属国掌蛮夷降者内史周官秦因之掌治京师主爵中尉掌列侯自太子太傅至主爵中尉皆秩二千石丞六百石皆秦官也侍中左右曹诸吏散骑中常侍皆加官所加或列侯将军卿大夫将都尉尚书太医太官令至郎中无员多至数十人给事中亦加官所加或大夫博士议郎位次中常侍侍中黄门有给事黄门位从将大夫皆秦制也爵二十级一公士二上造三簮褭四不更五大夫六官大夫七公大夫八公乗九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九闗内侯二十彻侯皆秦制以赏功劳彻侯金印紫绶改所食国令长名相诸侯王帝初置金玺盭绶掌治其国有太傅辅王内史治国民中尉掌武职丞相统衆官羣卿大夫都官如汉朝郡守掌治其郡秩二千石有丞邉郡又有长史掌兵马秩皆六百石郡尉掌佐守典武职甲卒秩比二千石有丞秩皆六百石县令长掌治其县万户以上为令秩千石至六百石减万户为长秩五百石至三百石皆有丞尉秩四百石至二百石是为长吏百石以下有斗食佐史之秩是为少吏大率十里一亭亭有长十亭一乡乡有三老有秩啬夫㳺徼三老掌教化啬夫职聼讼收赋税㳺徼徼循禁贼盗县大率方百里其民稠则减稀则旷乡亭亦如之皆秦制也列侯所食县曰国皇后公主所食曰邑有蛮夷曰道凡吏秩比二千石以上皆银印青绶比六百石以上皆铜印黒绶大夫博士御史谒者郎无其仆射御史治书尚符玺者有印绶比二百石以上皆铜印黄绶汉制三公号称万石月各三百五十斛中二千石者月百八十斛真二千石者百五十斛二千石者百二十斛比二千石者百斛千石者九十斛比千石者八十斛六百石者七十斛比六百石者六十斛四百石者五十斛比四百石者四十五斛三百石者四十斛比三百石者三十七斛二百石者三十斛比二百石者二十七斛一百石者十六斛斗食月十一斛佐史月八斛秋七月丙申封杜得臣为棘阳侯林挚平棘侯太上皇徙居长安深宫悽惨不乐帝窃因左右问其故以平生所好皆屠贩少年沽酒鬭鸡蹴鞠以此为懽今咸无焉以故不乐帝廼于骊邑作新丰移诸故人实之太上皇乃悦帝少时常祷丰枌榆之社及移新丰亦还立焉八年冬十月上东击韩信余㓂于东垣还过赵赵相贯髙等耻上不礼其王隂谋欲弑上上心动去弗宿癸丑封赵将夕深泽侯丙辰封燕相温疥为侯癸酉封程黒为厯侯十一月令士卒从军死者为槥归其县县给衣衾棺𦵏具祠以少牢长吏视𦵏十二月丁未封卫胠武原侯陈锴稾侯春二月丁夘封许瘛宋子侯三月丙戍封陈遬猗氏侯室中同清侯留盻彊侯秦同彭侯行如雒阳令吏卒从军至平城及守城邑者皆复终身勿事令爵非公乗以上毋得冠刘氏冠初秦兼天下币为三等黄金以溢为名上币铜钱文曰半两重如其文而珠玉龟贝银钖之属为器饰寳臧不为币汉兴以为秦钱重难用更令民铸荚钱黄金一斤而不轨逐利之民蓄积余赢以稽市物物痛腾跃米至石万钱马至匹百金天下已平帝乃令贾人毋得衣锦绣绮縠絺紸罽操兵乗骑马重税租以困辱之汉接秦之弊诸侯并起民失作业天下既定民亡盖藏自天子不能具醇驷而将相或乗牛车上于是约法省禁轻田租什五而税一量吏禄度官用以赋于民而山川园池市肆租税之入自天子以至封君汤沐邑皆各为私奉养不领于天下之经费转漕闗东粟以给中都官嵗不过数十万石夏四月辛夘封魏遬寗侯六月戊申封旅卿昌侯壬子封旅罢师共侯冯解散阏氏侯秋七月癸酉封张説安邱侯八月吏有罪未发觉者赦之九月丙午封纪成子通为襄平侯通以父战好畤死事侯己未封陈署龙阳侯是嵗或言周兴而邑立后稷之祠至今血食天下于是帝制诏御史其令天下立灵星祠常以嵗时祠以牛祀用壬辰位祠之县邑令长侍祠舞者童男十六人舞象教田初为芟除次耕种次耘耨驱爵及获刈舂簸之形象成功冒顿数苦北邉上患之廼使刘敬奉宗室女翁主名为长公主妻单于为阏氏嵗奉匈奴絮缯酒食物各有数约为兄弟以和亲冒顿廼少止九年冬十月未央宫成淮南王英布梁王彭越赵王张敖楚王交及羣臣朝于未央宫置酒前殿太上皇辇上坐上奉玉巵起为太上皇夀曰始大人常以臣亡頼不能治产业不如仲力今某之所就孰与仲多太上皇笑殿上羣臣皆唿万嵗刘敬从匈奴来言愿陛下徙齐诸田楚昭屈景燕赵韩魏后及豪桀名家居闗中无事可以备胡诸侯有变亦足率以东伐此彊本弱支之术也上曰善十一月廼使刘敬徙所言闗中十余万口与利田宅地理志曰秦地于禹贡时跨雍梁二州诗风兼秦豳两国昔后稷封斄公刘处豳太王徙岐文王作酆武王治镐其民有先王遗风好稼穑务本业故豳诗言农桑衣食之本甚备有鄠杜竹林南山檀柘号称陆海为九州膏腴始皇之初郑国穿渠引泾水溉田沃野千里民以富饶汉兴立都长安徙齐诸田楚昭屈景及诸功臣家于长陵后世世徙吏二千石髙訾富人及豪桀并兼之家于诸陵盖亦以彊干弱支非独为奉山园也是故五方杂厝风俗不纯其世家则好礼文富人则商贾为利豪桀则㳺侠通姦濒南山近夏阳多阻险轻薄易为盗贼常为天下剧又郡国辐凑浮食者多民去本就末列侯贵人车服僣上衆庶放效羞不相及嫁娶尤崇侈靡送死过度十二月壬寅封张瞻师为平侯三月丙戍诏以湏毋为陆量侯自置吏令长受令长沙王夏四月戊寅封长沙将邓弱为离侯长沙柱国吴郢为义陵侯又封周成为髙景侯成苛之子以父死事侯六月以奉常叔孙通为太子太傅大谒者臣章受诏长乐宫曰令羣臣议天子所服以安治天下丞相臣何御史大夫臣昌谨与将军臣陵太子太傅臣通等议春夏秋冬天子所服当法天地之数中得人和故自天子王侯有土之君下及兆民能法天地顺四时以治国家身无祸殃年夀永究是奉宗庙安天下之大礼也臣请法之中谒者赵尧举春李舜举夏儿汤举秋贡禹举冬四人各职一时大谒者襄章奏制曰可罢渭南河上中地郡复𨽻内史周昌为人强力敢直言自萧曹等皆卑下之昌尝燕时入奏事帝方拥戚姬昌还走帝逐得骑昌项问曰我何如主也昌仰曰陛下即桀纣之主于是上笑之然尤惮昌吕后晩节色衰爱弛而定陶戚姬有宠于上生赵王如意上以太子仁弱谓如意类己虽封为赵王常留之长安上之闗东戚姬常从日夜啼泣欲立其子吕后常留守益疏上欲废太子而立赵王大臣争之皆莫能得周昌廷争之彊上问其説昌为人吃又盛怒曰臣口不能言然臣期期知其不可陛下欲废太子臣期期不奉诏上欣然而笑既罢吕后侧耳于东厢听见周昌为跪谢曰微君太子㡬废时赵王年少帝忧万嵗之后不全也符玺御史赵尧侍帝帝独心不乐悲歌羣臣不知上之所以然尧进问曰陛下所为不乐非为赵王年少而戚夫人吕后有郄备万嵗之后而赵王不能自全乎帝曰然吾私忧之不知所出尧曰陛下独宜为赵王置贵强相及吕后太子羣臣素所敬惮者乃可帝曰然吾念之欲如是而羣臣谁可者尧曰御史大夫周昌其人坚忍质直自吕后太子及大臣皆素敬惮之独昌可帝曰善于是乃召周昌谓曰吾欲固烦公公彊为我相赵王周昌泣曰臣初起从陛下陛下独奈何中道而弃之于诸侯乎帝曰吾极知其左迁然吾私忧赵王念非公无可者公不得已彊行于是徙御史大夫周昌为赵相是嵗郦商以将军将太上皇卫十年冬十月淮南王英布梁王彭越燕王卢绾荆王贾楚王交齐王肥长沙王吴臣皆来朝长乐宫周昌既行久之帝持御史大夫印弄之曰谁可以为御史大夫者孰视尧曰无以易尧遂拜尧为御史大夫初赵人方与公谓周昌曰君之史赵尧年虽少然竒士君必异之且代君之位昌笑曰尧年少刀笔吏耳何至是乎顷之果代昌位春有司请令县常以春二月及腊祠稷以羊彘民里社各自裁以祠制曰可夏五月太上皇崩于栎阳宫秋七月癸夘𦵏太上皇于万年楚王交梁王彭越来送𦵏赦栎阳囚死罪以下八月令诸侯皆立太上皇庙于国都陈豨少时常称慕魏公子及将守邉招致賔客常告过赵宾客随之者千余乗邯郸官舎皆满豨所以待宾客如布衣交皆出客下豨还之代赵相周昌廼求入见上具言豨宾客盛甚擅兵于外数嵗恐有变上乃令人覆按豨客居代者财物诸不法事多连引豨豨恐故韩王信令王黄曼邱臣説豨及太上皇崩上因是召陈豨豨称病甚九月遂与王黄等反自立为代王刼略赵代上曰豨尝为吾使甚有信代地吾所急故令豨以相国守代今乃与王黄等刼掠代地吏民非有罪也能去豨黄来归者皆舎之上欲自击豨信武侯周緤泣曰始秦攻破天下未尝自行今上常自行是亡人可使者乎上以为爱我赐入殿门不趋杀人不死太史公曰周緤操心坚正身不见疑上欲有所之未尝不流涕此有伤心者然可谓笃厚君子矣时沛人任敖素善于上为上党守坚守不下是嵗制诏御史曰狱之疑者吏或不敢决或有罪者久而不论无罪者久系不决自今以来县道官狱疑者各谳所属二千石官二千石官以其罪名当报之所不能决者皆移廷尉廷尉亦当报之廷尉所不能决谨具为奏傅所当比律令以闻十一年冬上在邯郸陈豨相侯敞将万余人㳺行王黄将骑千余军曲逆上命车骑将军靳歙并将梁赵齐燕楚车骑击敞破之因降曲逆太尉周勃取道太原入定代地至马邑马邑不下攻残之赵利守东垣十二月上自攻之不下卒骂上怒城降卒骂者斩之诸县坚守不降反㓂者复租三嵗癸巳封河间守张相如为东阳侯后封中尉陶舍开封侯郎中公孙昔禾成侯孙赤堂阳侯髙色祝阿侯赵尧江邑侯刘泽营陵侯宣义土军侯任敖广阿侯赵衍须昌侯公上不害汲侯吕臣甯陵侯祕彭祖戴侯舍人乐説得罪于韩信信囚欲杀之春正月舎人弟上变告信欲反状于吕后吕后欲召恐其党不就乃与萧相国谋诈令人从上所来言陈豨已死列侯羣臣皆贺相国绐信曰虽疾彊入贺信入吕后使武士縳信斩之长乐钟室信方斩曰吾悔不用蒯彻之计乃为儿女子所诈岂非天哉遂夷信三族封乐説慎阳侯太史公曰吾如淮隂淮隂人为余言韩信虽为布衣时其志与衆异其母死贫无以𦵏然乃行营髙敞地令其旁可置万家余视其母冡良然帝闻韩信已诛使使拜丞相萧何为相国緑绶益封五千户令卒五百人一都尉为相国卫诸君皆贺故秦东陵侯召平独弔曰祸自此始矣上暴露于外而君守于内非冒矢石之难而益君封置卫者以今者淮隂新反于中有疑君心夫置卫卫君非以宠君愿君让封不受悉以家私财佐军何从其计上说故韩王信复与胡骑入居参合距汉汉使柴将军击之遗信书曰陛下寛仁诸侯虽有叛亡而复归輙复故位号不诛也大王所知今王以败亡走胡非有大罪急自归信报曰陛下擢仆起闾巷南面称孤此仆之幸也荥阳之事仆不能死囚于项籍此一罪也及㓂攻马邑仆不能坚守以城降之此二罪也今反为㓂将兵与将军争一旦之命此三罪也夫种蠡无一罪身死亡今仆有三罪于陛下而欲求活此伍子胥所以偾于吴也今仆亡匿山谷间旦暮乞贷蛮夷仆之思归如痿人不忘起盲者不忘视也势不可耳遂战柴将军屠参合斩信帝还雒阳诏曰代地居常山之北与夷狄邉赵乃从山南有之逺数有胡㓂难以为国颇取山南太原之地益属代代之云中以西为云中郡则代受邉㓂益少矣王相国通侯吏二千石择可立为代王者燕王绾相国何等三十三人皆曰子恒贤知温良请立以为代王都晋阳以阳陵侯傅寛为代相国将屯丙戍封杜恬长修侯二月乙酉封戚鳃临辕侯后又封靳彊汾阳侯诏曰欲省赋甚今献未有程吏或多赋以为献而诸侯王尤多民疾之今诸侯王彻侯常以十月朝献及郡各以其口数率人嵗六十三钱以给献费诏曰盖闻王者莫髙于周文伯者莫髙于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我㳺者吾能尊显之布告天下使眀知朕意御史大夫尧下相国相国鄼侯下诸侯王御史中执法下郡守其有意称眀徳者必身劝为之驾遣诣相国府署行义年有而弗言觉免年老癃病勿遣樊哙以吕后女弟吕嬃为妇生子伉故其比诸将最亲帝尝病恶见人卧禁中诏户者无得入羣臣哙廼排闼直入大臣随之上独枕一宦者卧哙等见上流涕曰始陛下与臣等起丰沛定天下何其壮也今天下已定又何惫也且陛下病甚大臣震恐不见臣等计事顾独与一宦者絶乎且陛下独不见赵髙之事乎帝笑而起汉兴佞幸宠臣则有籍孺此人非有才能但以婉媚贵幸与上卧起公卿皆因闗説先是上欲废太子大臣多谏争未得坚决也吕后恐不知所为人或谓吕后曰留侯善画计䇿上信用之吕后乃使建成侯吕释之刼张良曰君常为上谋臣今上日欲易太子君安得髙枕而卧乎良曰始上数在困急之中幸用臣䇿今天下安定以爱欲易太子骨肉之间虽臣等百余人何益吕释之彊要曰为我画计良曰此难以口舌争也顾上有不能致者四人四人年老矣皆以上嫚侮士故逃匿山中义不为汉臣然上髙此四人今公诚能无爱金玉璧帛令太子为书卑辞安车因使辩士固请宜来来以为客时从入朝令上见之则一助也于是吕后令吕释之使人奉太子书卑辞厚礼迎此四人四人至客建成侯所秋七月己丑封翟盱衍侯后封昭渉掉尾平州侯淮南王英布反汝隂侯滕公以问其客故楚令尹薛公薛公曰是固当反滕公曰上裂地而封之疏爵而贵之南面而立万乗之主其反何也薛公曰往杀韩信今杀彭越三人皆同功一体之人自疑祸及身故反耳于是上赦天下死罪以下皆令从军徴诸侯兵自将以击布羣臣居守皆送至覇上张良病彊起至曲邮见上曰臣宜从病甚楚人剽疾愿上慎毋与楚争锋因説上令太子为将军监闗中兵上谓子房虽病彊卧傅太子是时叔孙通为太傅张良行少傅事发上郡北地陇西车骑巴蜀材官及中尉卒三万人为皇太子卫军覇上布之初反谓其将曰上老矣厌兵必不能来使诸将诸将独患淮隂彭越今已死余不足畏故遂反东击荆荆王贾与战弗胜走富陵为布军所杀尽刼其兵度淮撃楚楚相冷耳坚守彭城距布上数使使问相国何为曰为上在军拊循勉百姓悉所有佐军如陈豨时客説萧何曰君灭族不久矣夫君位为相国功第一不可复加然君初入闗本得百姓心十余年矣皆附君尚复孳孳得民和上所为数问君畏君倾动闗中今君胡不多买田地贱贳贷以自污上心必安于是何从其计上乃大説十二年冬十月上与布兵遇于蕲西遂战破布军布走江南上令别将追之上还过沛留置酒沛宫悉召故人父老子弟佐酒发沛中儿得百二十人教之歌酒酣上击筑自歌曰大风起兮云飞扬威加海内兮归故乡安得勐士兮守四方令儿皆和习之上乃起舞忼慨伤懐乐饮十余日乃去沛父兄皆顿首曰沛幸得复丰未得唯陛下哀矜上曰丰者吾所生长极不忘耳吾特以其为雍齿故反我为魏沛父兄固请廼并复丰比沛汉别将击布军洮水南北皆大破之布故与番君婚以故长沙王臣使人绐布伪与亡诱走越布信而随之番阳番阳人杀布兹乡民田舍封贲赫为期思侯诸将率多以功封者单右车为中牟侯黄极忠邔侯周聚博阳侯灵常阳羡侯冷耳下相侯王虞人髙陵侯赐淮南相朱建号平原君家徙长安太史公曰英布者其先岂春秋所见楚灭英六臯陶之后哉身被刑法何其㧞兴之暴也项氏所坑杀人以千万数而布尝为首虐功冠诸侯用此得王亦不免于身为世大僇祸之兴自爱姬殖妒媢生患竟以灭国周勃悉定代郡鴈门云中地斩陈豨于当城封将军冯谿为谷阳侯郎中许猜严侯太原尉奚意成阳侯省太尉官荆王贾无后上患吴㑹稽轻悍无壮王填之诸子少辛丑立沛侯濞为吴王王三郡五十三城已拜上召谓濞曰汝状有反相因拊其背曰汉后五十年东南有乱岂汝邪然天下同姓一家汝慎母反濞顿首曰不敢又封濞弟广为徳侯皆兄喜子也十一月上过鲁申公以弟子从师浮邱伯入见于南宫上以太牢祠孔子自是诸侯卿相至常先谒然后从政太史公曰诗有之髙山仰止景行行止虽不能至然心乡往之余读孔氏书想见其为人适鲁观仲尼庙堂车服礼器诸生以时习礼其家余低回留之不能去云帝罢布军归民道遮行上书言相国萧何彊贱买民田宅数千人上至长安萧何谒上笑曰今相国乃利民民所上书皆以与何曰君自谢民上归及宴置酒太子侍四人从年皆八十有余须眉皓白衣冠甚伟上怪问曰何为者四人前对各言名姓曰东园公角里先生绮里季夏黄公上乃大惊曰吾求公数嵗公避逃我今公何自从吾儿㳺乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调䕶太子四人为夀已毕趋去上目送之召戚夫人指示四人曰我欲易之彼四人辅之羽翼已成难动矣吕后真而主矣戚夫人泣上曰为我楚舞吾为若楚歌歌曰鸿鹄髙飞一举千里羽翮已就横絶四海横絶四海当奈何虽有缯缴尚安所施歌数阕戚夫人歔欷流涕上起去罢酒竟不易太子者留侯本招此四人之力也十二月癸夘封李必为戚侯诏曰秦皇帝楚隐王魏安釐王齐愍王赵悼襄王皆絶亡后其与秦始皇帝守冡二十家楚魏齐各十家赵及魏公子亡忌各五家令视其冡复亡与他事班固曰自古受命及中兴之君必兴灭继絶修废举逸然后天下归仁四方之政行焉传称武王克殷追存贤圣至乎不及下车世代虽殊其揆一也髙帝拨乱诛暴庶事草创日不暇给然犹修祀六国求聘四皓过魏则宠无忌之墓适赵则封乐毅之后及其行赏而授位也爵以功为先后官用能为次序春二月使樊哙将兵击绾诏曰燕王绾与吾有故爱之如子闻与陈豨有谋吾以为亡有故使人迎绾绾称疾不来谋反眀矣燕吏民非有罪也赐其吏六百石以上爵各一级与绾居去来归者赦之加爵亦一级诏诸侯王议可立为燕王者长沙王臣等请立子建为燕王以土军侯宣义为燕相是月荧惑守心三月丙寅封郦疥为髙梁侯疥食其子也以父死事侯诏曰吾立为天子帝有天下十二年于今矣与天下之豪士贤大夫共定天下同安辑之其有功者上致之王次为列侯下乃食邑而重臣之亲或为列侯皆令自置吏得赋敛女子公主为列侯食邑者皆佩之印赐大第室吏二千石徙之长安受小第室入蜀汉定三秦者皆世世复吾于天下贤士功臣可谓亡负矣其有不义背天子擅起兵者与天下共伐诛之布告天下使知朕意汉兴序二等髙祖子弟同姓为王者九国唯独长沙异姓而功臣侯者百余人自鴈门太原以东至辽阳为燕代国常山以南太行左转度河济阿甄以东薄海为齐赵国自陈以西南至九疑东带江淮谷泗薄㑹稽为梁楚吴淮南长沙国皆外接于胡越而内地北距山以东尽诸侯地大者或五六郡连城数十置百官宫观僣于天子汉独有三河东郡颍川南阳自江陵以西至蜀北自云中至陇西与内史凡十五郡而公主列侯颇食邑其中何者天下初定骨肉同姓少故广彊庶孽以镇抚四海用承卫天子也汉定百年之间亲属益疎诸侯或骄奢憷邪臣计谋为淫乱大者叛逆小者不轨于法以危其命殒身亡国天子观于上古然后加惠使诸侯得推恩分子弟国邑故齐分为七赵分为六梁分为五淮南分为三及天子支庶子为王王子支庶为侯百有余焉吴楚时前后诸侯或以适削地是以燕代无北邉郡吴淮南长沙无南边郡齐赵梁楚支郡名山陂海咸纳于汉诸侯稍微大国不过十余城小侯不过数十里上足以奉贡职下足以供养祭祀以藩辅京师而汉郡八九十形错诸侯间大牙相临秉其阸塞地利彊弱本干枝叶之势也尊卑眀而万事各得其所矣樊哙既行人有短恶哙者云党于吕氏即上一日宫车晏驾则哙欲以兵尽诛灭戚氏赵王如意之属帝闻之大怒曰哙见吾病乃冀我死也用陈平谋而召周勃受诏牀下曰陈平亟驰传载勃代哙将平至军中即斩哙头夏四月诏陈平灌婴将十万屯荥阳甲辰帝崩于长乐宫吕后与审食其谋曰诸将故与帝为编户民北面为臣心常怏怏今乃事少主非尽族是天下不安以故不发丧人或闻之以语郦商郦商见审食其曰闻帝已崩四日不发丧欲诛诸将诚如此天下危矣陈平灌婴将十万守荥阳樊哙周勃将二十万定燕代比闻帝崩诸将皆诛必连兵还乡以攻闗中大臣内畔诸将外反亡可硚足待也审食其入言之乃以丁未发丧大赦天下卢绾与数千人居塞下候伺幸上疾愈自入谢闻帝崩遂亡入匈奴匈奴以为东胡卢王汉封击绾者陈仓为纪信侯张平卤侯时又封王竞为景侯毛释之张侯革朱煮枣侯朱濞傿陵侯皆以从军击诸侯功封汉自东克项羽讫十二年侯者百四十有三人五月丙寅𦵏长陵已下皇太子羣臣皆反至太上皇庙羣臣曰帝起细微拨乱世反之正平定天下为汉太祖功最髙上尊号曰髙皇帝太史公曰夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救僿莫若以忠三王之道若循环终而复始周秦之间可谓文敝矣秦政不改反酷刑法岂不缪乎故汉兴承敝易变使人不倦得天统矣朝以十月车服黄屋左纛西汉年纪卷三钦定四库全书西汉年纪卷三宋王益之撰惠帝孝惠皇帝讳盈髙祖太子也母曰吕皇后帝年五嵗髙祖初为汉王二年立为太子十二年四月髙祖崩五月丙寅太子即皇帝位是时髙祖八子长男肥帝兄也异母肥为齐王余皆帝弟戚姬子如意为赵王薄夫人子恒为代王诸姬子子恢为梁王子友为淮阳王子长为淮南王子建为燕王髙祖弟交为楚王兄子濞为呉王非刘氏功臣番君吴芮子臣为长沙王尊皇后曰皇太后汉兴因秦之称号帝母称皇太后祖母称太皇太后适称皇后妾皆称夫人又有美人良人八子七子长使少使之号焉至武帝制偼伃娙娥傛华充依各有爵位而元帝加昭仪之号凡十四等云昭仪位视丞相爵比诸侯王偼伃视上卿比列侯娙娥视中二千石比关内侯傛华视真二千石比大上造美人视二千石比少上造八子视千石比中更充依视千石比左更七子视八百石比右庶长良人视八百石比左庶长长使视六百石比五大夫少使视四百石比公乗五官视三百石顺常视二百石无涓共和娯灵保林良使夜者皆视百石上家人子中家人子视有秩斗食云五官以下葬司马门外赐民爵一级中郎郎中满六嵗爵三级四嵗二级外郎满六嵗二级中郎不满一嵗一级外郎不满二嵗赐钱万宦官尚食比郎中谒者执楯执㦸武士驺比外郎太子御骖乗赐爵五大夫舍人满五嵗二级赐给丧事者二千石钱二万六百石以上万五百石二百石以下至佐史五千视作斥土者将军四十金二千石二十金六百石以上六金五百石以下至佐史二金减田租复十五税一爵五大夫吏六百石以上及宦皇帝而知名者有罪当盗械者皆颂系上造以上及内外公孙耳孙有罪当刑及当为城旦舂者皆耐为鬼薪白粲民年七十以上若不满十嵗有罪当刑者完之诏曰吏所以治民也能尽其治则民頼之故重其禄所以为民也今吏六百石以上父母妻子与同居及故吏尝佩将军都尉印将兵及佩二千石官印者家唯给军赋他无有所与帝谓叔孙通曰先帝园陵寝庙羣臣莫能习徙通为奉常定宗庙仪法髙祖庙奏武德文始五行之舞武德舞者髙祖时作以象天下乐已行武以除乱也文始舞者本舜招舞也髙祖更名文始舞五行舞者本周舞也秦始皇更名五行舞葢乐已所自作明有制也乐先王之乐明有法也令郡国诸侯各立髙祖庙以嵗时祀初陈平周勃既受诏驰传未至军行计曰樊哙帝之故人功多又吕后女弟嬃夫有亲且贵帝以忿怒故欲斩之即恐后悔宁囚而致上令上自诛之未至军为坛以节召樊哙哙受诏即反接载槛车诣长安而令周勃代将兵定燕平闻髙帝崩平恐吕后及吕嬃怒廼驰传先去逢使者诏平与灌婴屯于荥阳平受诏立复驰至宫哭殊悲因奏事丧前吕后哀之曰君出休矣平畏谗之就因固请之得宿衞中太后乃以为郎中令日傅教帝是后吕嬃谗不得行樊哙至即赦复爵邑髙祖诸御幸姬戚夫人之属太后怒皆幽之不得出宫而薄姬以希见故得出从子之代为代王太后太后弟薄昭从如代太后最怨戚夫人廼令永巷囚戚夫人髠钳衣赭衣令舂戚夫人舂且歌曰子为王母为虏终日舂薄暮常与死为伍相离三千里当谁使告女太后闻之大怒曰乃欲倚女子耶使使召赵王赵相周昌令王称疾不行使者三反昌曰髙帝属臣赵王赵王年少窃眀太后怨戚夫人欲召赵王并诛之臣不敢遣王王且亦病不能奉诏太后怒廼使使召赵相相至谒太后太后骂昌曰尔不知我之怨戚氏乎而不遣赵王昌既被征太后复使使召赵王王果来未到帝慈仁知太后怒自迎赵王覇上入宫自挟与赵王起居饮食太后欲杀之不得间太后徳留侯张良廼彊食之曰人生一世间如白驹之过隙何自苦如此良不得已彊听食太后德太仆夏侯婴之脱帝及鲁元于下邑间也乃赐婴北第第一曰近我以尊异之元年冬十二月民有罪得买爵三十级以免死罪赐民爵户一级春正月城长安除诸侯相国法更以参为丞相夏诏赐郦侯吕台父周吕侯泽谥为令武侯秋九月封长沙王芮子浅为便侯太史公读列封至便侯曰有以也夫长沙王者着令甲称其忠焉昔髙祖功臣王者八国至孝惠时唯独长沙全竟无过为藩守职信矣故其泽流枝庶毋功而侯者数人二年冬十月楚王交齐王肥来朝帝与齐王燕饮太后前帝以为齐王兄置上坐如家人礼太后怒乃酌两巵酖置前令齐王起为夀齐王起帝亦起取巵欲俱为夀太后乃恐自起泛帝巵齐王怪之因不敢饮佯醉去问知其酖廼恐自以为不得脱长安上车太息齐内史士参乘怪问其故王具以状语内史内史曰王宁亡十城邪将之齐国也王曰得全身而已何敢爱城哉内史曰太后独有帝与鲁元公主今王有七十余城而公主乃食数城诚以十城上太后为公主汤沐邑内有亲亲之恩外有顺太后之意太后必喜是亡十城而得六十城也王曰善至邸上奏献城阳郡尊公主为王太后吕太后果大恱廼置酒齐邸乐饮罢归齐王春正月天开东北广十余丈长二十余丈相国萧何病上亲自临视何疾因问曰君即百嵗后谁可代君对曰知臣莫若主帝曰曹参何如何顿首曰帝得之矣何死不恨矣秋七月辛未何薨谥曰文终侯太史公曰萧相国何于秦时为刀笔吏录録未有竒节及汉兴依日月之末光何谨守管钥因民之疾秦法顺流与之更始淮阴黥布等皆以诛灭而何之烂焉位冠羣臣声施后世与闳夭散宜生等争烈矣房中祠乐髙祖唐山夫人所作也周有房中乐至秦名曰夀人髙祖乐楚声故房中乐楚声也是嵗帝使乐府令夏侯寛备其箫管更名曰安世乐三年秋七月南越王赵佗称臣奉贡殒石扵绵诸一初秦置监御史汉兴省之至是帝始遣御史监三辅郡察词诉所察之事凡九条监者二嵗更之常以十月奏事十二月还监其后诸州复置监御史长修侯杜恬为廷尉四年冬十月楚王交齐王肥淮南王长赵王友来朝壬寅帝纳皇后张氏纳采鴈璧乘马束帛聘黄金二万斤马十二疋为天下初定复弛商贾之律然市井子孙亦不得宦为吏帝为东朝长乐宫数跸烦民作复道方筑武库南叔孙通奏事因请间曰陛下何自筑复道髙帝寝衣冠月出㳺髙庙子孙奈何乘宗庙道上行哉帝惧曰急坏之通曰愿陛下为原庙渭北衣冠月出游之益广宗庙大孝之本上乃诏有司立原庙原庙起以复道故太史公曰叔孙通希世度务与时变化卒为汉家儒宗大直若诎道固委蛇葢谓是乎春三月雨血于宜阳一顷五年冬十月呉王濞燕王建来朝三月帝游离宫叔孙通曰古者有春尝菓方今樱桃熟可献愿陛下因取樱桃献宗庙上许之诸菓献由此兴秋八月己丑相国平阳懿侯曹参薨太史公曰曹相国参攻城野战之功所以能多若此者以与淮阴侯俱及信已灭而列侯成功唯独参擅其名参为汉相国清净极言合道然百姓离秦之酷后参与休息无为故天下俱称其美矣九月长安城成赐民爵户一级是嵗以髙祖沛宫为髙祖原庙皆令歌儿习大风歌吹以相和常以百二十人为员六年冬诸侯以长安城就来㑹十月朝贺齐悼惠王肥薨遣张良立齐太子襄为齐王赦齐境内匈奴单于冒顿为书使使遗髙后辞极䙝慢髙后大怒召丞相平及上将军樊哙中郎将季布等议斩其使者发兵而击之樊哙曰臣愿得十万衆横行匈奴中诸将皆阿吕太后以哙言为然布曰樊哙可斩也夫以髙帝兵三十余万困于平城哙时亦在其中不能解围今哙奈何以十万衆横行匈奴中面谩秦以事胡陈胜等起今创痍未瘳哙又面䛕欲摇动天下且夷狄譬如禽兽得其善言不足喜恶言不足怒也是时殿上皆恐太后罢朝遂不复议撃匈奴事令大谒者张释报书深自谦逊以谢之并遗以车二乘马二驷冒顿复使使来谢曰未尝闻中国礼义陛下幸而赦之因献马遂和亲令民得买爵女子年十五以上至三十不嫁五筭夏六月舞阳武侯樊哙薨子伉嗣起长安西市脩敖仓留侯张良薨谥曰文成侯置太尉官以绛侯周勃为太尉勃为人木强敦厚髙帝以为可属大事士军侯宣义为廷尉七年冬十月楚王交吴王濞淮南王长燕王建赵王友梁王恢皆来朝夏五月以辟阳侯审食其为典客初食其以舍人侍吕后于楚幸于太后后人或毁辟阳侯帝大怒下吏欲诛之太后慙不可言大臣多害辟阳侯行欲遂诛之朱建廼求见帝幸臣闳孺説曰君所以得幸帝天下莫不闻今辟阳侯幸太后而下吏道路皆言君谗欲杀之今日辟阳侯诛旦日太后含怒亦诛君君何不肉袒为辟阳侯言帝帝听君出辟阳侯太后大驩两主俱幸君君富贵益倍矣于是闳孺大恐从其计言帝帝果出辟阳侯闳孺以婉媚贵幸与上卧起公卿皆因关说帝时郎侍中皆冠鵔鸃贝带傅脂粉化闳孺之属也秋八月戊寅帝崩于未央宫发丧太后哭泣不下留侯子张辟疆为侍中年十五谓丞相陈平曰太后独有帝今崩哭不悲君知其解乎陈平曰何解辟疆曰帝毋壮子太后畏君等君今请拜吕台吕产吕禄为将监南北军事及诸吕皆入宫居中用事如此则太后心安君等幸得脱祸矣丞相如辟疆计请之太后说其哭廼哀吕氏权由此起大赦天下九月辛丑塟安陵上尊号曰孝惠皇帝班固賛曰孝惠内修亲亲外礼宰相优宠齐悼赵隐恩敬笃矣闻叔孙通之谏则惧然纳曹相国之对而心说可谓寛仁之主遭吕太后亏损至徳悲夫西汉年纪卷四钦定四库全书西汉年纪卷四宋王益之撰吕后髙皇后吕氏名雉字娥姁为人刚毅佐髙祖定天下所诛大臣多吕后力吕后兄二人皆为列将从征伐逮髙祖而侯者三人惠帝即位尊吕后为太后太后欲为重亲立帝姊鲁元公主女为皇后欲其生子万方终无子廼使阳为有身取后宫美人子名之杀其母立所名子为太子惠帝崩太子立为皇帝谒髙庙太后临朝称制大赦天下元年春正月诏曰孝惠皇帝欲除三族辠妖言令议未决而崩今除之二月赐民爵户一级初置孝弟力田二千石者一人夏四月太后欲侯诸吕廼先封髙祖之功臣大中大夫张买为南宫侯少府阳城延为梧侯郎中令冯无择为博成侯齐丞相齐受为平定侯乃封吕种为沛侯吕平为扶栁侯吕产为郊侯建成康侯吕释之卒嗣子有罪废立其弟吕禄为胡陵侯续康侯后是嵗太后闻御史大夫江邑侯赵尧髙祖时定赵王如意之画乃抵尧罪以广阿侯任敖为御史大夫敖故沛狱吏髙祖尝避吏吏繋吕后遇之不谨敖素善髙祖怒击伤主吕后吏故以旧德用二年冬十一月吕肃王台薨太子嘉代立为王春正月诏曰髙皇帝匡饬天下诸有功者皆受分地为列侯万民大安莫不受休德朕思念至于久逺而功名不着亡以尊大谊施后世今欲差次列侯功以定朝位藏于髙庙世世勿絶嗣子各袭其功位其与列侯议定奏之丞相臣平言谨与太尉臣勃曲周侯臣商颍阴侯臣婴安国侯臣陵等议列侯幸得赐餐钱奉邑陛下加惠以定功次朝位臣请藏髙庙奏可乙夘武都山崩杀七百六十人地震至八月廼止是时浮邱伯在长安楚王交遣子郢客与申公俱卒业齐王襄遣弟章入宿衞于汉初萧何薨禄嗣侯孝惠六年薨亡后是嵗太后封何夫人禄母同为鄼侯四年夏四月丙申封淮阳丞相吕胜为赘其侯楚丞相吕更始为滕侯吕忿为吕成侯太中大夫吕它为俞侯舞阳侯樊哙夫人吕嬃为临光侯嬃用事颛权大臣尽畏之嬃常以陈平前为髙帝谋执樊哙数谗平曰为丞相不治事日饮醇酒戱妇人平闻日益甚吕后闻之私喜面质吕嬃于平前曰鄙语曰皃妇人口不可用顾君与我何如耳无畏吕嬃之谮五年秋九月发河东上党骑屯北地备匈奴六年冬十月太后以吕王嘉居处骄恣废之齐人田生说大谒者张释曰太后欲立吕产为吕王又重发之今卿最幸大臣所敬何不风大臣以闻太后太后必喜诸吕以王万户侯亦卿之有太后心欲之而卿为内臣不急发恐祸及身矣释大然之乃风大臣语太后太后朝因问大臣大臣请立吕产为吕王太后赐释千金释以其半进田生田生弗受夏四月封吕肃王子通为锤侯秩长陵令二千石六月城长陵太后定令輙有擅议宗庙者弃市七年春二月徙梁王恢为赵王吕王产为梁王梁王不之国为帝太傅立皇子平昌侯太为吕王更名梁曰吕吕曰济川田生复説大谒者张释曰吕产王也诸大臣未大服今营陵侯泽诸刘长为大将军独此尚觖望今卿言太后裂十余县王之彼得王喜于诸吕王益固矣释入言夏五月辛未诏曰昭灵夫人太上皇妃也武哀侯宣夫人髙皇帝兄姊也号谥不称其议尊号丞相臣平等请尊昭灵夫人曰昭灵后武哀侯曰武哀王宣夫人曰昭哀后八年春三月太后祓覇上封张敖前姬两子侈为新都侯夀为乐昌侯及封中大谒者张释为建陵侯吕荣为祝兹侯诸中官宦者令丞皆为关内侯食邑五百户秋七月太后病甚迺令赵王吕禄为上将军军北军吕王产居南军辛巳太后崩遗诏赐诸侯王各千金将相列侯郎吏皆以秩赐金大赦天下史记外戚世家曰孝恵帝崩天下初定未久继嗣不明于是贵外家王诸吕以为辅而以吕禄女为少帝后欲连固根本牢甚然无益也太史公賛曰孝恵髙后之时黎民得离战国之苦君臣俱欲休息乎无为故惠帝垂拱髙后女主称制政不出房户天下晏然刑罚罕用罪人是希民务稼穑衣食滋殖髙后已葬九月庚申旦御史大夫平阳侯窋见相国产计事丞相平廼召朱虚侯章佐太尉太尉令章监军门令平阳侯告卫尉毋入相国产殿门吕产不知吕禄已去北军廼入未央宫欲为乱至殿门弗得入徘徊往来平阳侯恐弗胜驰语太尉太尉尚恐不胜诸吕未敢讼言诛之廼遣朱虚侯谓曰急入宫卫帝朱虚侯请卒太尉予卒千余人逐产杀之郎中府吏厠中辛酉捕斩吕禄而笞杀吕嬃因诛樊伉使人诛燕王吕通而废鲁王偃及其子二侯置孝惠皇后于北宫太史公曰吕太后立诸吕为王陈平伪聼之及吕太后崩平与太尉勃合谋卒诛诸吕立文帝平本谋也先是吕氏取汉所得先秦古文字盗张良韩信所次序兵法藏之及吕氏败乃散在民间壬戌以帝太傅审食其复为左丞相寻免辟阳侯于诸吕至深所以全者皆陆贾平原君之力也御史大夫曹窋坐不与大臣共诛吕禄等免以淮南相北平侯张苍代之建陵侯中大谒者张释免侯西汉年纪卷五钦定四库全书西汉年纪卷五宋王益之撰文帝太宗孝文皇帝讳恒髙帝中子也母曰薄姬父吴人与故魏王宗女魏媪通而生薄姬及诸侯叛秦魏豹立为王而魏媪内其女于魏宫许负相薄姬当生天子是时项羽方与汉王相距荥阳天下未有所定豹初与汉击楚及闻许负言心喜因背汉汉虏魏王豹而薄姬输织室豹已死汉王入织室见薄姬有诏内后宫歳余不得幸始姬少时与管夫人赵子儿相爱约曰先贵毋相忘已而管夫人赵子儿先幸汉王汉王四年坐河南城臯灵台此两美人侍相与笑薄姬初时约汉王问其故两人俱以实告汉王心悽然怜薄姬是日召欲幸之对曰昨暮梦龙据妾胷上曰是贵征也吾为汝成之遂幸有身歳中生文帝自有子后希见帝年八歳立为代王十七年七月髙后崩九月诸吕欲危刘氏大臣共诛之相与隂谋曰少帝及梁淮阳常山王皆非惠帝子吕后以计诈名他人子杀其母养之后宫令孝惠子之立以为后用彊吕氏今已灭诸吕少帝即长用事吾属无类矣不如视诸王贤者立之或言齐悼惠王髙帝长子今其适子为齐王推本言之髙帝适长孙可立也琅邪王及大臣曰齐王母家驷钧恶戾虎而冠者也方以吕后故㡬乱天下今又立齐王是欲复为吕氏也欲立淮南王以为少母家又恶廼曰代王母家薄氏君子长者且代王又亲髙帝子于今见在且最为长以子则顺以善人则大臣安廼相与共隂使人召代王后九月晦日己酉代王至长安遂即天子位群臣以礼次侍迎帝于邸报曰宫谨除帝即夕入未央宫有谒者十人持㦸衞端门曰天子在也足下何为者而入帝廼谓太尉太尉往谕谒者十人皆掊兵而去帝遂入夜拜代中尉宋昌为衞将军镇抚南北军代郎中令张武为郎中令行殿中代太中大夫薄昭为车骑将军有司分部诛灭梁淮阳常山王及少帝于邸元年冬十月辛亥皇帝即阼谒髙庙十一月封太尉周勃丞相陈平陈平欲让周勃位廼谢病帝初立恠平病问之平曰髙帝时勃功不如臣及诛诸吕臣功亦不如勃愿以相让勃辛巳以太尉勃为右丞相位第一平徙为左丞相位第二颍隂侯灌婴为太尉周勃为丞相朝罢趍出意得甚上礼之恭常目送之郎中安陵袁盎进曰丞相何如人也上曰社稷臣盎曰绛侯所谓功臣非社稷臣社稷臣主在与在主亡与亡方吕后时诸吕用事擅相王刘氏不絶如带是时绛侯为太尉本兵柄弗能正吕后崩大臣相与共诛诸吕太尉主兵适㑹其成功所谓功臣非社稷臣丞相如有骄主色陛下谦让臣主失礼窃为陛下不取也后朝上益庄丞相益畏已而绛侯望盎曰吾与而兄善今而廷毁我盎遂不谢十二月立赵幽王子遂为赵王徙故琅邪王为燕王吕氏所夺齐之城阳琅邪济南郡及楚地皆归之诏丞相太尉御史尽除收律相坐法班固曰其后新垣平诈谋觉复行三族之诛由是言之风俗移易人性相近而习相逺信矣夫以帝之仁平勃之知犹有过刑谬论如此甚也而况庸材溺于末流者乎春正月立子启为太子以张相如为太子太傅为太子立思贤苑以招賔客尊薄太后为皇太后乙巳封弟昭为轵侯食万户初太后父死葬山隂母亦前死葬栎阳北廼追尊太后父为灵文侯㑹稽郡置园邑三百家长丞以下吏奉守寝庙上食祠如法栎阳亦置灵文夫人园令如灵文侯园仪太后蚤失父其奉太后外家魏氏有力廼召复魏氏赏赐各以亲疏受之三月有司请立皇后薄太后曰诸侯皆同姓立太子母为皇后皇后姓窦氏孝惠时以良家子选入宫太后出宫人以赐诸王各五人窦姬与在行中家在清河愿如赵近家请其主遣宦者吏必置我籍赵之伍中宦者忘之误置籍代伍中籍奏诏可当行窦姬涕泣怨其宦者不欲徃相彊廼肯行至代代王独幸窦姬生女嫖子启及启为太子窦姬为皇后女为馆陶长公主窦皇后亲蚤卒葬观津于是薄太后廼诏有司追封窦氏父为安成侯母曰安成夫人令清河置园邑二百家长丞奉守比灵文园法窦后兄建字长君弟广国字少君年四五歳时家贫为人所略卖传十余家闻皇后新立家在观津姓窦氏广国去时虽少识其县名及姓又尝与其姊採桑堕用为符信上书自陈皇后言帝召见问之具言其故果是于是窦皇后持之而泣侍御左右皆悲廼厚赐之家于长安绛侯灌将军等曰吾属不死命乃且县此两人此两人所出㣲不可不为择师傅又复放吕氏大事也于是乃选长者之有节行者与居窦长君少君由此为退让君子不敢以冨贵骄人上为立后故赐天下夏四月令民赋四十丁男三年而一事时有献千里马者诏曰鸾旗在前属车在后吉行日五十里师行三十里朕乗千里马独先安之于是还马与道里费而下诏曰朕不受献也其令四方毋求来献与匃奴复和亲帝施惠天下填抚诸侯四夷逺近驩洽乃修代来功封宋昌为壮武侯衞尉定等十人四百戸辛未封淮南王舅父赵兼为周阳侯齐王舅父驷钧为靖郭侯六月丙寅封故常山丞相蔡兼为樊侯上益明习国家事朝而问右丞相勃曰天下一歳决狱㡬何勃谢不知天下钱谷一歳出入㡬何勃又谢不知汗下洽背媿不能对上亦问左丞相平平曰各有主者上曰主者为谁乎平曰陛下即问决狱责廷尉问钱糓责治粟内史上曰茍各有主者而君所主何事也平谢曰主臣陛下不知其驽下使待罪宰相宰相者上佐天子理隂阳顺四时下遂万物之宜外填抚四夷诸侯内亲附百姓使卿大夫各得任其职也上称善勃大慙出而让平曰君独不素教我乎平笑曰君居其位独不知其任邪且陛下即问长安盗贼数又欲强对邪于是绛侯自知其能弗如平逺矣居顷之人或说勃曰君既诛诸吕立代王威震天下而君爱厚赏处尊位久之即祸及身矣勃亦自危乃谢病请归相印上许之秋八月辛未右丞相勃免而平颛为丞相初髙后崩即罢南越兵赵佗因此以兵威财物赂遗闽粤西瓯骆役属焉东西万余里廼乗黄屋左纛称制与中国侔帝初镇抚天下使告诸侯四夷从代来即位意谕盛德焉廼为佗亲冡在眞定置守邑嵗时奉祀召其从昆弟尊官厚赐宠之诏丞相平举可使粤者平言陆贾先帝时使粤上召贾为太中大夫谒者一人为副使赐佗书曰皇帝谨问南粤王甚苦心劳意朕髙皇帝侧室之子弃外奉北藩于代道里遥逺壅蔽朴愚未甞致书髙皇帝弃羣臣孝惠皇帝即世髙后自临事不幸有疾日进不衰以故誖暴乎治诸吕为变故乱法不能独制廼取他姓子为孝惠皇帝嗣頼宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问修治先人冡前日闻王发兵于边为㓂灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙土也朕不得擅变焉吏曰得王之地不足以为大得王之财不足以为冨服领以南王自治之虽然王之号为帝两帝并立亡一乗之使以通其道是争也争而不让仁者不为也愿与王分弃前患终今以后通使如故故使贾驰谕告王朕意王亦受之毋为㓂灾矣上褚五十衣中褚三十衣下褚二十衣遗王愿王听乐娱忧存问隣国陆贾至南粤王恐乃顿首谢愿奉明诏长为藩臣奉贡职于是下令国中曰吾闻两雄不俱立两贤不并世汉皇帝贤天子自今以来去帝制黄屋左纛因为书称蛮夷大长老夫臣佗昧死再拜上书皇帝陛下老夫故粤吏也髙皇帝幸赐臣佗玺以为南粤王使为外臣时内贡职孝惠皇帝即位义不忍絶所以赐老夫者厚甚髙后自临用事近细士信谗臣别异蛮夷出令曰毋予蛮夷外粤金鐡田器马牛羊即予予牡毋予牝老夫处辟马牛羊齿已长自以祭祀不修有死罪使内史藩中尉髙御史平凡三辈上书谢过皆不反又风闻老夫父母坟墓已壊削兄弟宗族已诛论吏相与议曰今内不得振于汉外亡以自髙异故更号为帝自帝其国非敢有害于天下也髙皇后闻之大怒削去南粤之籍使使不通窃疑长沙王谗臣故敢发兵以伐其边且南方卑湿蛮夷中西有西瓯其衆半羸南面称王东有闽粤其衆数千人亦称王西北有长沙其半蛮夷亦称王老夫故敢妄称帝号聊以自娱老夫身定百邑之地东西南北数千万里带甲百万有余然北面而臣事汉何也不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不听钟鼓之音者以不得事汉也今陛下幸哀怜复故号通使汉如故老夫死骨不朽改号不敢为帝矣谨北面因使者献白璧一双翠鸟千犀角十紫贝五百桂蠧一器生翠四十双孔雀二双昧死再拜以闻皇帝陛下陆贾还报帝大说遂时称臣遣使入朝请然其居国窃如故号其使天子称王朝命如诸侯齐哀王襄薨子则嗣帝闻河南守吴公治平为天下第一故与李斯同邑而尝学事焉徴以为廷尉廷尉廼言雒阳贾谊年少颇通诸家之书帝召以为博士是时谊年二十余最为少每诏令议下诸老先生未能言谊尽为之对人人各如其意所出诸生以为能帝说之超迁嵗中至太中大夫谊以为汉兴二十余年天下和洽冝改正朔易服色制度定官名兴礼乐廼草具其仪法色上黄数用五为官名悉更秦之法帝谦让未皇也是歳萧何夫人鄼侯同罢更封小子延为鄼侯二年冬十月丞相曲逆献侯陈平薨太史公曰陈丞相平少时本好黄帝老子之术方其割肉爼上之时其意固已逺矣倾侧扰攘楚魏之间卒归髙帝常出竒计救纷纠之难振国家之患及吕后时事多故矣然平竟自脱定宗庙以荣名终称贤相岂不善始善终哉非知谋孰能当此者乎十一月癸卯晦日有食之诏举贤良方正能直言极谏者以匡朕之不逮颍隂侯骑颍川贾山上书言治乱之道借秦为谕名曰至言其辞曰臣闻为人臣者尽忠竭愚以直谏主不避死亡之诛者臣山是也臣不敢以久逺谕愿借秦以为谕唯陛下少加意焉夫布衣韦带之士修身于内成名于外而使后世不絶息至秦则不然贵为天子冨有天下赋歛重数百姓任罢赭衣半道羣盗满山使天下之人戴目而视倾耳而听一夫大謼天下向应者陈胜是也秦非徒如此也起咸阳而西至雍离宫三百钟皷帷帐不移而具又为阿房之殿殿髙数十仞东西五里南北千歩从车罗骑四马骛驰旌旗不挠为宫室之丽至于此使其后世曾不得聚庐而託处焉为驰道于天下东穷燕齐南极吴楚江湖之上濒海之观毕至道广五十歩三丈而树厚筑其外隐以金椎树以青松为驰道之丽至于此使其后世曽不得邪径而託足焉死葬乎骊山吏徒数十万人旷日十年下彻三泉合采金石冶铜锢其内漆涂其外被以珠玉饰以翡翠中成观游上成山林为𦵏薶之侈至于此使其后世曽不得蓬颗蔽冡而託𦵏焉秦以熊罴之力虎狼之心蚕食诸侯并吞海内而不笃礼义故天殃已加矣臣昧死以闻愿陛下少留意而详择其中臣闻忠臣之事君也言切直则不用而身危不切直则不可以明道故切直之言明主所欲急闻忠臣之所以蒙死而竭知也地之硗者虽有善种不能生焉江臯河濒虽有恶种无不硕大昔者夏商之季世虽关龙逄箕子比干之贤身死亡而道不用文王之时豪俊之士皆得竭其智刍荛採薪之人皆得尽其力此周之所以兴也故地之美者善养禾君之仁者善养士雷霆之所击无不摧折者万钧之所压无不糜灭者今人主之威非特雷霆也势重非特万钧也开道而求谏和颜色而受之用其言而显其身士犹恐惧而不敢自尽又廼况于纵欲恣行暴虐恶闻其过乎震之以威压之以重则虽有尧舜之智孟贲之勇岂有不摧折者哉如此则人主不得闻其过失矣弗闻则社稷危矣古者圣王之制史在前书过失工诵箴谏瞽诵诗谏公卿比谏士传言谏过庶人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执醤而餽执爵而酳祝䭇在前祝鲠在后公卿奉杖大夫进履举贤以自辅弼求修正之士使直谏故以天子之尊尊养三老视孝也立辅弼之臣者恐骄也置直谏之士者恐不得闻其过也学问至于刍荛者求善无餍也商人庶人诽谤已而改之从善无不听也昔者秦政力并万国冨有天下破六国以为郡县筑长城以为关塞秦地之固大小之势轻重之权其与一家之冨一夫之彊胡可胜计也然而兵破于陈渉地夺于刘氏者何也秦王贪狠暴虐残贼天下穷困万民以适其欲也昔者周盖千八百国以九州之民养千八百国之君用民之力不过嵗三日什一而借君有余财民有余力而颂声作秦皇帝以千八百国之民自养力罢不能胜其役财尽不能胜其求一君之身耳所以自养者驰骋弋猎之娱天下弗能供也劳罢者不得休息饥寒者不得衣食亡罪而死刑者无所告诉人与之为怨家与之为雠故天下壊也秦皇帝身在之时天下已壊矣而弗自知也秦皇帝东廵狩至㑹稽琅邪刻石着其功自以为过尧舜统县石铸钟虡筛土筑阿房之宫自以为万世有天下也古者圣王作谥三四十世耳虽尧舜禹汤文武絫世广德以为子孙基业无过二三十世者也秦皇帝曰死而以谥法是父子名号有时相袭也以一至万则世世不相复也故死而号曰始皇帝其次曰二世皇帝者欲以一至万也秦皇帝计其功德度其后嗣世世无穷然身死才数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士纵恣行诛退诽谤之人杀直谏之士是以道谀媮合茍容比其德则贤于尧舜课其功则贤于汤武天下已溃而莫之告也诗曰匪言不能胡此畏忌听言则对譛言则退此之谓也又曰济济多士文王以宁天下未尝亡士也然而文王独言以宁者何也文王好仁则仁兴得士而敬之则士用用之有礼义故不致其爱敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亡数死则往弔哭之临其小歛大歛已棺涂而后为之服钖衰麻绖而三临其丧未歛不饮酒食肉未葬不举乐当宗庙之祭而死为之废乐故古之君人者于其臣也可谓尽礼矣服法服端容貌正颜色然后见之故臣下莫敢不竭力尽死以报其上功德立于后世而令闻不忘也今陛下念思祖考术追厥功图所以昭光洪业休德使天下举贤良方正之士天下皆䜣䜣焉曰将兴尧舜之道三王之功矣天下之士莫不精白以承休德今方正之士皆在朝廷矣又选其贤者使为常侍诸吏与之驰敺射猎一日再三出臣恐朝廷之解弛百官之堕于事也诸侯闻之又必怠于政矣陛下即位亲自勉以厚天下损食膳不听乐减外徭衞卒止嵗贡省廐马以赋县传去诸苑以赋农夫出帛十万余匹以振贫民礼髙年九十者一子不事八十者二筭不事赐天下男子爵大臣皆至公卿发御府金赐大臣宗族亡不被泽者赦罪人怜其亡髪赐之巾怜其衣赭书其背父子兄弟相见也而赐之衣平狱缓刑天下莫不说喜是以元年膏雨降五谷登此天之所以相陛下也刑轻于他时而犯法者寡衣食多于前年而盗贼少此天下之所以顺陛下也臣闻山东吏布诏令民虽老羸癃疾扶杖而往听之愿少须臾毋死思见德化之成也今功业方就名闻方昭四方乡风而从豪俊之臣方正之士直与之日日猎射击兎伐狐以伤大业絶天下之望臣窃悼之诗曰靡不有初鲜克有终臣不胜大愿愿少衰射猎以夏嵗二月定明堂造太学修先王之道风行俗成万世之基定然后唯陛下所幸耳古者大臣不媟故君子不常见其齐严之色肃敬之容大臣不得与宴游方正脩絜之士不得从射猎使皆务其方以髙其节则羣臣莫敢不正身修行尽心以称大礼如此则陛下之道尊敬功业施于四海垂于万世子孙矣诚不如此则行日壊而荣日灭矣夫士修之于家而壊之于天子之廷臣窃愍之陛下与衆臣宴游与大臣方正朝廷论议夫游不失乐朝不失礼议不失计轨事之大者也帝躬修俭节思安百姓时民近战国皆背本趋末贾谊说上曰筦子曰仓廪实而知礼节民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必屈古之治天下至至悉也故其畜积足恃今背本而趋末食者甚衆是天下之大残也滛侈之俗日日以长是天下之大贼也残贼公行莫之或止大命将泛莫之振救生之者甚少而靡之者甚多天下财产何得不蹷汉之为汉㡬三十年矣公私之积犹可哀痛失时不雨民且狼顾嵗恶不入请卖爵子既闻耳矣安有为天下阽危者若是而上不惊者世之有饥穣天之行也禹汤被之矣即不幸有方二三千里之旱国胡以相恤卒然边境有急数十百万之衆国胡以餽之兵旱相乗天下大屈有勇力者聚徒而衡击罢夫羸老易子而齩其骨政治未毕通也逺方之能疑者并举而争起矣廼骇而图之岂将有及乎夫积贮者天下之大命也茍粟多而财有余何为而不成以攻则取以守则固以战则胜懐敌附逺何招而不至今敺民而归之农皆着于本使天下各食其力末伎游食之民转而縁南畮则畜积足而人乐其所矣可以为冨安天下而直为此廪廪也窃为陛下惜之于是上感谊言春正月丁亥诏曰夫农天下之大本也其开籍田朕亲率耕以给宗庙粢盛民讁作县官及贷种食未入入未备者皆赦之西汉年纪卷六钦定四库全书西汉年纪卷六宋王益之撰文帝三年冬十月呉王濞淮南王长来朝夏四月淮南王长杀辟阳侯审食其初髙祖八年从东垣过赵赵王张敖献美人长母得幸焉有身赵王敖弗敢内宫为筑外宫而舍之及贯髙等谋反栢人事发觉并逮治王尽收捕王母兄弟羙人系之河内长母亦系告吏曰得幸上有身吏以闻上方怒赵王未理长母长母弟赵兼因辟阳侯言吕后吕后妬弗首白辟阳侯不彊争及已长生母恚即自杀吏奉长诣上上悔令吕后母之而葬其母真定髙祖十一年立长为淮南王王英布故地凡四郡上自将击灭布王遂即位常心怨辟阳侯弗敢发及帝即位王自以为最亲数骄蹇不奉法是年入朝甚横乃徃请辟阳侯辟阳侯出见之即自袖铁椎椎杀辟阳侯乃驰走阙下谢罪帝伤其志为亲故弗治五月匃奴入居北地河南为㓂帝初幸甘泉辛卯帝自甘泉之髙奴因幸太原徙代王武为淮阳王以地尽与太原更号代太原王参更为代王都晋阳如故济北王反以棘蒲侯陈武为大将军击之昌侯卢卿共侯卢罢师寗侯魏遫深泽侯赵将夜皆为将军属武秋天下旱七月大将军陈武等曰南越朝鲜自全秦时内属为臣子后且拥兵阻阸选蠕观望髙祖时天下新定人民小安未可复兴兵今陛下仁惠抚百姓恩泽加海内宜及士民乐用征讨逆党以一封疆帝曰朕能任衣冠念不到此㑹吕氏之乱功名宗室共不羞耻误居正位常战战慄慄恐事之不终且兵凶器虽克所愿动亦耗病谓百姓逺方何又先帝知劳民不可烦故不以为意朕岂自谓能今匈奴内侵军吏无功邉民父子荷兵日久朕常为动心伤痛无日忘之今未能销距愿且坚邉设候结和通使休宁北陲为功多矣且无议军帝召汉中守田叔问曰公知天下长者乎对曰臣何足以知上曰公长者宜知之叔顿首曰故云中守孟舒长者也是时孟舒坐虏大入云中免上曰先帝置孟舒云中十余年矣虏常一入孟舒不能坚守无故士卒战死者数百人长者固杀人乎叔叩头曰夫贯髙等谋反天子下明诏赵有敢随张王者罪三族然孟舒自髠钳随张王以身死之岂自知其为云中守哉汉与楚相距士卒罢敝而匈奴冒顿新服北夷来为邉冦孟舒知士卒罢敝不忍出言士争临城死敌如子为父以故死者数百人孟舒岂敺之哉是乃孟舒所以为长者于是上曰贤哉孟舒复召以为云中守帝于诸律令所更定及列侯悉就国其説皆贾谊发之于是天子议以谊任公卿之位绛灌东阳侯冯敬之属尽害之乃短谊曰雒阳之人年少初学专欲擅权纷乱诸事于是天子后亦疎之不用其议以谊为长沙王太傅谊既以适去意不自得及渡湘水为赋以弔屈原屈原楚贤臣也被䜛放逐作离骚赋其终篇曰已矣国亡人莫我知也遂投江而死谊追伤之因以自谕四年春正月甲午北平侯张苍为丞相汉兴二十余年天下初定公卿皆军吏苍为丞相卒就乡所绪正律歴故汉家言律歴本之张苍季布为河东守人有言其贤帝欲召以为御史大夫人又言其勇使酒难近至留邸一月见罢夏五月帝悯济北王逆乱以自灭甲寅尽封齐悼惠王诸子十人为列侯以安邱侯张説为将军击胡出代匈奴单于遗汉书曰天所立匈奴大单于敬问皇帝无恙前时皇帝言和亲事称书意合欢汉邉吏侵侮右贤王右贤王不请聴后义卢侯难氏等计与汉吏相距絶二主之约离兄弟之亲皇帝让书再至发使以书报不来汉使不至汉以其故不和隣国不附今以小吏之败约故罚右贤王使之西求月氏击之以天之福吏卒良马力彊以夷灭月氏尽斩杀降下之定楼兰乌孙唿掲及其旁二十六国皆已为匈奴诸引弓之民并为一家北州已定愿寝兵休士养马除前事复故约以安邉民以应古始使少者得成其长老者安其处世世平乐未得皇帝之志故使郎中系虖浅奉书请献槖他一骑马二驾二驷皇帝即不欲匈奴近塞则且诏吏民逺舍使者至即遣之以六月中来至薪望之地书至汉议击与和亲孰便公卿皆曰单于新破月氏乗胜不可击也且得匈奴地泽卤非可居也和亲甚便许之六月雨雪吴太子贤入见得侍皇太子饮博呉太子师傅皆楚人轻悍又素骄博争道不恭皇太子引博局提杀之于是遣其䘮归葬呉王愠曰天下一家死长安即葬长安何必来葬复遣丧之长安𦵏呉王由是怨望稍失藩臣礼称疾不朝隂有邪谋京师知其以子故验问实不病诸吴使来辄击责治之吴王恐所谋滋甚及后使人为秋请上复责问吴使者使者曰察见渊中鱼不祥今吴王始诈疾及觉见责急愈益闭恐上诛之计乃无聊唯上与更始于是天子皆赦吴使者归之而赐呉王几杖老不朝吴得释其谋亦益解五年夏四月为钱益多而轻乃更铸四铢钱其文为半两除盗铸钱令使民放铸贾谊谏曰铜布于天下其为祸博今博祸可除而七福可致也何谓七福上收铜勿令布下则民不铸钱黥罪不积一矣伪钱不蕃民不相疑二矣采铜铸作者反于耕田三矣铜毕归于上上挟铜积㠯御轻重钱轻则以术歛之重则以术散之货物必平四矣㠯作兵器㠯假䝿臣多少有制用别贵贱五矣㠯临万货㠯调盈虚㠯收竒羡则官富实而末民困六矣制吾弃财㠯与匈奴逐争其民则敌必壊七矣故善为天下者因祸而为福转败而为功今久退七福而行博祸臣诚伤之上不聴贾山复上书谏以为变先帝法非是章下诘责对以为钱者亡用器也而可以易富贵富贵者人主之操柄也令民为之是与人主共操柄不可长也其言多激切善指事意然终不加罚所以广谏争之路也初帝尝夣欲上天不能有一黄头郎推上天顾见其衣尻带后穿觉而之渐䑓以夣中隂自求推者即见濯船黄头郎其衣后穿夣中所见也召问其名姓姓邓名通邓犹登也帝甚説尊幸之日日异通亦愿谨不好外交虽赐洗沐不欲出于是帝赏赐通鉅万以十数官至上大夫帝时间如通家游戱然通无他技能不能有所荐达独自谨身以媚上而已上使善相人者相通曰当贫饿死上曰能富通者在我何説贫于是赐通蜀严道铜山得自铸钱帝时宠臣士人则邓通宦者则赵谈北宫伯子赵谈以星气幸北宫伯子长者爱人故亲近然皆不比邓通楚夷王郢客薨子戊嗣六年冬十月桃李花淮南王长数上书不逊顺帝重自切责之时帝舅薄昭为将军尊重上令昭予王书谏数之曰窃闻大王刚直而勇慈惠而厚贞信多断是天以圣人之资奉大王也甚盛不可不察今大王所行不称天资皇帝初即位易侯邑在淮南者大王不肯皇帝卒易之使大王得三县之实甚厚大王以未尝与皇帝相见求入朝见未毕昆弟之欢而杀列侯以自为名皇帝不使吏与其间赦大王甚厚法二千石缺辄言汉补大王逐汉所置而请自置相二千石皇帝骫天下正法许大王甚厚大王欲属国为布衣守冡真定皇帝不许使大王毋失南面之尊甚厚大王宜日夜奉法度修贡职以称皇帝之厚德今乃轻言恣行以负谤于天下甚非计也夫大王以千里为宅居以万民为臣妾此髙皇帝之厚德也髙帝蒙霜露沫风雨赴矢石野战攻城身被创痍以为子孙成万世之业艰难危苦甚矣大王不思先帝之艰苦日夜憷惕修身正行养牺牲丰洁粢盛奉祭祀以无忘先帝之功德而欲属国为布衣甚过且夫贪让国土之名轻絶先帝之业不可以言孝父为之基而子不能守不贤不求守长陵而守真定先母后父不谊数逆天子之令不顺言节行以髙兄无礼幸臣有罪大者立断小者肉刑不仁贵布衣一劒之任贱王侯之位不知不好学问大道触情妄行不祥此八者危亡之路也而大王行之弃南面之位奋诸贲之勇常出入危亡之路臣之所见髙皇帝之神必不庙食于大王之手明白昔者周公诛管叔放蔡叔以安周齐桓杀其弟以反国秦始皇杀两弟迁其母以安秦顷王亡代髙帝夺之国以便事济北举兵皇帝诛之以安汉故周齐行之于古秦汉用之于今大王不察古今之所以安国便事而欲以亲戚之意望于太上不可得也亡之诸侯游宦事人及舍匿者论皆有法其在王所吏主者坐今诸侯子为吏者御史主为军吏者中尉主客出入殿门者卫尉大行主诸从蛮夷来归谊及以亡名数自占者内史县令主相欲委下吏无与其祸不可得也王若不改汉系大王邸论相以下为之奈何夫堕父大业退为布衣所哀幸臣皆伏法而诛为天下笑以羞先帝之德甚为大王不取也宜急改操易行上书谢罪曰臣不幸蚤失先帝少孤吕氏之世未尝忘死陛下即位臣怙恩德骄盈行多不轨追念辠过恐惧伏地待诛不敢起皇帝闻之必喜大王昆弟欢欣于上羣臣皆得延夀于下上下得宜海内常安愿孰计而疾行之行之有疑祸如发矢不可追已王得书不説令男子但等七十人与棘蒲侯柴武太子竒谋以辇车四十乗反谷口令人使闽越匈奴事觉治之乃使使召淮南王王至长安丞相臣张苍典客臣冯敬行御史大夫事宗正臣逸廷尉臣贺备盗贼中尉臣福昧死言淮南王长废先帝法不听天子诏居处无度为黄屋盖乗舆出入拟于天子擅为法令不用汉法及所置吏以其郎中春为丞相收聚汉诸侯人及有罪亡者匿与居为治家室赐与货物爵禄田宅爵或至关内侯奉以二千石所不当得欲以有为大夫但士伍开章等七十人与棘蒲侯太子竒谋反欲以危宗庙社稷使开章隂告长与谋使闽越及匈奴发其兵开章之淮南见长长数与坐语饮食为家室娶妇以二千石俸奉之开章使人告但已言之王春使使报但等吏觉知使长安尉竒等徃捕开章长匿不予与故中尉蕳忌谋杀以闭口为棺椁衣衾葬之肥陵谩吏曰不知安在又佯聚土树表其上曰开章死埋此下及长身自贼杀无罪者一人令吏论杀无罪者六人为亡命弃市罪诈捕命者以除罪擅罪人无告劾系治城旦舂以上十四人赦免罪人死罪十八人城旦舂以下五十八人赐人爵关内侯以下九十四人前日长病陛下心忧之使使者赐书枣脯长不肯见拜使者南海民处庐江界中者反淮南吏卒击之陛下以淮南民贫苦遣使者赐长帛五千匹以赐吏卒劳苦者长不欲受赐谩曰无劳苦者南海民王织上书献璧皇帝忌擅燔其书不以闻吏请召治忌长不遣谩曰忌病春又请长愿入见长怒曰女欲离我自附汉长当弃市臣请论如法制曰朕不忍制法于王其与列侯吏二千石议列侯吏二千石臣婴等四十三人议皆曰长不奉法度不聴天子诏乃隂聚徒党及谋反者厚养亡命欲以有为臣等议论如法制曰朕不忍制法于王其赦长死罪废勿王臣苍等奏请处蜀严道卭邮遣其子子母从居县为筑盖家室皆日三食给薪菜盐炊食器席蓐制曰食长给肉日五斤酒二斗令故美人才人得幸者十人从居于是尽诛所与谋者廼遣长载以辎车令县次传贾山言淮南王无大罪宜急令反国不纳袁盎时为中郎将亦谏曰陛下素骄淮南王不为置严傅相以故至此今又暴摧折之淮南王为人刚有如遇霜露行道死陛下竟为以天下大弗能容有杀弟名奈何上曰吾特苦之耳令复之县传淮南王者皆不敢发车封淮南王谓侍者曰谁谓乃公勇者吾安能勇吾以骄故不闻吾过至此人生一世间安能邑邑如此廼不食死至雍雍令发之以死闻上辍食哭甚哀袁盎入顿首请罪上曰吾不聴公言卒亡淮南王盎曰上自寛此徃事岂可悔哉且陛下有髙世行三此不足以毁名上曰吾髙世三者何事盎曰陛下居代时太后常病三年陛下不交睫解衣汤药非陛下口所尝不进夫曽参以布衣犹难之今陛下亲以王者脩之过曾参逺矣诸吕用事大臣颛制然陛下从代乗六乗传驰不测渊虽贲育之勇不及陛下陛下至代邸西乡让天子者三南乡让天子者再夫许由一让陛下五以天下让过许由四矣且陛下迁淮南王欲以苦其志使改过有司宿卫不谨故病死于是上乃解曰将奈何曰斩丞相御史以谢天下廼可淮南有三子唯在陛下耳上即令丞相御史逮诸县传淮南王不发封餽侍者皆弃市廼以列侯葬淮南王于雍置守冡三十家宦者赵谈以数幸常害袁盎盎患之盎兄子种为常侍骑谏盎曰君衆辱之后虽恶君上不复信于是上朝东宫赵谈骖乗盎伏车前曰臣闻天子所与共八尺舆者皆天下豪英今汉虽乏人陛下独奈何与刀锯之余共载于是上笑下赵谈谈泣下车窦皇后病失明帝幸邯郸慎夫人其在禁中常同坐上幸上林及坐郎署长布席袁盎引郄慎夫人坐慎夫人怒心不肯坐上亦怒起入禁中盎因前説曰臣闻尊卑有序则上下和今陛下既已立后慎夫人乃妾妾主岂可同坐哉且陛下幸之即厚赐之陛下所以为慎夫人适所以祸之也陛下独不见人彘乎于是上乃説召语慎夫人慎夫人赐盎金五十斤七年冬十月赵王遂梁王胜淮阳王武代王参来朝夏四月丙子初置南陵六月癸酉未央宫东阙罘罳灾帝思贾谊徴之至入见上方受釐宣室上因感鬼神事而问鬼神之本谊具道所以然之故至夜半帝前席既罢曰吾久不见贾生自以为过之今不及也乃拜谊为梁王太傅梁王上少子爱而好书故令谊傅之数问以得失典客冯敬为御史大夫西汉年纪卷七钦定四库全书西汉年纪卷七宋王益之撰文帝八年冬十月齐王则燕王嘉河间王辟疆来朝是时匈奴彊侵邉天下初定制度疏阔诸侯王僣儗地过古制淮南济北王皆为逆诛梁太傅贾谊数上疏陈政事多所欲匡建其大略曰臣窃惟事埶可为痛哭者一可为流涕者二可为长太息者六若其他背理而伤道者难徧以疏举进言者皆曰天下已安已治矣臣独以为未也曰安且治者非愚则䛕皆非事实知治乱之体者也夫抱火厝之积薪之下而寝其上火未及然因谓之安方今之埶何以异此本末舛逆首尾衡决国制抢攘非甚有纪胡可谓治陛下何不令臣得孰数之于前因陈治安之策试详择焉夫射猎之娱与安危之机孰急使为治劳智虑苦身体乏钟皷之乐勿为可也乐与今同而加之诸侯轨道兵革不动民保首领匈奴賔服四荒向风百姓素朴狱讼衰息大数既得则天下顺治海内之气清和咸理生为明帝没为明神名誉之美垂于无穷礼祖有功而宗有徳使顾成之庙称为太宗上配太祖与汉亡极建乆安之埶成长治之业以承祖庙以奉六亲至孝也以幸天下以育羣生至仁也立纲陈纪轻重同得后可以为万世法程虽有愚㓜不肖之嗣犹得蒙业而安至明也以陛下之明逹因使少知治体者得佐下风致此非难也其具可素陈于前愿幸无忽臣谨稽之天地騐之徃古按之当今之务日夜念此至孰也虽使舜禹复生为陛下计亡以易此夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而撃今吴又见告矣天子春秋鼎盛行义未过徳泽有加焉犹尚如是况莫大诸侯权力且十此者虖然而天下少安何也大国之王㓜弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必菱土操刀必割今令此道顺而全安甚易不肯蚤为已迺堕骨肉之属而抗刭之岂有异秦之季世虖夫以天子之位乘今之时因天之助尚惮以危为安以乱为治假设陛下居齐桓之处将不合诸侯而匡天下乎臣又知陛下有所必不能矣假设天下如曩时淮隂侯尚王椘黥布王淮南彭越王梁韩信王韩张敖王赵贯髙为相卢绾王燕陈豨在代令此六七公者皆亡恙当是时陛下即天子位能自安乎臣有以知陛下之不能也天下殽乱髙皇帝与诸公併起非有仄室之埶以豫席之也诸公幸者乃为中㳙其次厪得舍人材之不逮至逺也髙皇帝以明圣威武即天子位割膏腴之地以王诸公多者百余城少者乃三四十县徳至渥也然其后十年之间反者九起陛下之与诸公非亲角材而臣之也又非身封王之也自髙皇帝不能以是一嵗为安故臣知陛下之不能也然尚有可诿者曰䟽臣请试言其亲者假令悼恵王王齐元王王椘中子王赵幽王王淮阳共王王梁灵王王燕长王淮南六七贵人皆亡恙当是时陛下即位能为治虖臣又知陛下之不能也若此诸王虽名为臣实皆有布衣昆弟之心虑亡不帝制而天子自为者擅爵人赦死辠甚者或戴黄屋汉法令非行也虽行不轨如淮南王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬适启其口匕首已陷其胸矣陛下虽贤谁与领此故䟽者必危亲者必乱已然之効也其异姓负彊而动者汉已幸胜之矣又不易其所以然同姓袭是迹而动既有徴矣其埶尽又复然殃旤之变未知所移明主处之尚不能以安后世将如之何屠牛坦一朝解十二牛而芒刃不顿者所排撃剥割皆衆理解也至于髋髀之所非斤则斧夫仁义恩厚人主之芒刃也权埶法制人主之斤斧也今诸侯王皆衆髋髀也释斧斤之用而欲婴以芒刃不缺则折胡不用之淮南济北埶不可也臣窃迹前事大抵彊者先反淮隂王楚最彊则最先反韩信倚胡则又反贯髙因赵资则又反陈豨兵精则又反彭越用梁则又反黥布用淮南则又反卢绾最弱最后反长沙迺在二万五千户耳功少而最完埶䟽而最忠非独性异人也亦形埶然也曩令樊郦绛灌据数十城而王今虽已残亡可也令信越之伦列为彻侯而居虽至今存可也然则天下之大计可知矣欲诸王之皆忠附则莫若令如长沙王欲臣子之勿葅醢则莫若令如樊郦等欲天下之治安莫若衆建诸侯而少其力力少则易使以义国小则亡邪心令海内之埶如身之使臂臂之使指莫不制从诸侯之君不敢有异心辐凑并进而归命天子虽在细民且知其安故天下咸知陛下之明割地定制令齐赵楚各为若干国使悼恵王幽王元王之子孙毕以次各受祖之分地地尽而止及燕梁它国皆然其分地衆而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之衆天子亡所利焉诚以定治而已故天下咸知陛下之亷地制一定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯髙利几之谋不生柴竒开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣一动而五业附陛下谁惮而乆不为此天下之埶方病大瘇一胫之大几如要一指之大几如股平居不可屈信一二指慉身虑亡聊失今不治必为锢疾后虽有扁鹊不能为已病非徒瘇也又苦盭元王之子帝之从弟也今之王者从弟之子也恵王之子亲兄子也今之王者兄子之子也亲者或亡分地以安天下䟽者或制大权以偪天子臣故曰非徒病瘇也又苦盭可痛哭者此病是也天下之埶方倒县凡天子者天下之首何也上也蛮夷者天下之足何也下也今匈奴嫚娒侵掠至不敬也为天下患至亡已也而汉嵗致金絮采缯以奉之夷狄徴令是主上之操也天子共贡是臣下之礼也足反居上首顾居下倒县如此莫之能解犹为国有人乎非亶倒县而已又类辟且病痱夫辟者一面病痱者一方痛今西邉北邉之郡虽有长爵不轻得复五尺以上不轻得息斥堠望烽燧不得卧将吏被甲冑而睡臣故曰一方病矣医能治之而上不使可谓流涕者此也陛下何忍以帝皇之号为戎人诸侯埶既卑辱而旤不息长此安穷进谋者率以为是固不可解也亡具甚矣臣窃料匈奴之衆不过汉一大县以天下之大困于一县之衆甚为执事者羞之陛下何不试以臣为属国之官以主匈奴为臣建三表设五饵以此与单于争其民则下匈奴犹振稿也爱人之状好人之技仁道也信为大操帝义也爱好有实己诺有期十死一生彼将必至此谓为三表赐之盛服车乘以壊其目赐之盛食珍味以壊其口赐之音乐妇人以壊其耳赐之髙堂邃宇仓库奴婢以壊其腹于来降者上召幸之相娱乐亲酌而手食之以壊其心此谓五饵三表已谕五饵既明则匈奴之中乖而相疑其贵人南面而归汉犹弱子之慕慈母也其衆南郷而欲走汉犹水之流下也单于无臣之使无民之守恶得不归陛下之义哉行臣之计请必系单于之颈而制其命伏中行説而笞其背举匈奴之衆唯上之令今不猎勐敌而猎田彘不搏反冦而搏畜莵翫细娱而不图大患非所以为安也徳可逺施威可逺加而直数百里外威令不信可谓流涕者此也天子之相号为丞相诸侯之相号为丞相天子列卿秩二千石诸侯列卿秩二千石则臣已同矣天子卫御号为太仆秩二千石诸侯之御号曰太仆秩二千石则御已齐矣天子亲号云太后诸侯亲号云太后天子妃号曰后诸侯妃号曰后然则诸侯何损而天子何加焉天子宫门曰司马阑入者为城旦诸侯宫门曰司马阑入者为城旦殿门俱为殿门阑入者亦俱弃市宫墻门卫同名其严一等罪已钧矣天子之言曰令令甲令乙是也诸侯之言曰令令仪之言是也天子卑号皆称陛下诸侯卑号称陛下天子车曰乘舆诸侯车曰乘舆然则所谓主者安居臣者安在夫所恃以别贵贱明尊卑者等级𫝑力衣服号令也人事无别是臣主非有相临之具尊卑之经也孔子曰长民者衣服不贰从容有常以齐其民则民徳一诗云彼都人士狐裘黄裳行归于周万民之望孔子曰为上可望而知也为下可述而志也则君不疑于其臣而臣不惑于其君此之不行可为长太息者此也今民卖僮者为之绣衣丝履偏诸縁内之闲中是古天子后服所以庙而不宴者也而庶人得以衣婢妾白縠之表薄纨之里緁以偏诸美者黼绣是古天子之服今富人大贾嘉㑹召客者以被墻古者以奉一帝一后而节适今庶人屋壁得为帝服倡优下贱得为后饰然而天下不屈者殆未有也且帝之身自衣皁绨而富民墻屋被文绣天子之后以縁其领庶人孽妾縁其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为姦邪不可得也国已屈矣盗贼直湏时耳然而献计者曰亡动为大耳夫俗至大不敬也至无等也至冒上也进计者犹曰毋为可为长太息者此也商君遗礼义弃仁恩并心于进取行之二嵗秦俗日败故秦人家富子壮则出分家贫子壮则出赘借父耰鉏虑有徳色母取箕箒立而谇语抱哺其子与公併倨妇姑不相説则反脣而相稽其慈子耆利不同禽兽者亡几耳然并心而赴时犹曰蹷六国兼天下功成求得矣终不知反亷愧之节仁义之厚信兼并之法遂进取之业天下大败衆掩寡智欺愚勇威怯壮陵衰其乱至矣是以大贤起之威振海内徳从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼义捐亷耻日甚可谓月异而嵗不同矣逐利不耳虑非顾行也今其甚者杀父兄矣盗者剟寝户之帘搴两庙之噐白昼大都之中剽吏而夺之金矫伪者出几十万石粟赋六百余万钱乘传而行郡国此其亡行义之尤至者也而大臣特以簿书不报期㑹之间以为大故至于俗流失世壊败因恬而不知恠虑不动于耳目以为是适然耳夫移风易俗使天下囬心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则壊筦子曰礼义亷耻是谓四维四维不张国乃㓕亡使筦子愚人也则可筦子而少知治体则是岂不可为寒心哉秦㓕四维而不张故君臣乖乱六亲殃戮姦人并起万民离叛凡十三嵗而社稷为虚今四维犹未备也故姦人几幸而衆心疑惑岂如今定经制令君君臣臣上下有差父子六亲各得其宜姦人亡所几幸而羣臣衆信上不疑惑此业一定世世常安而后有所持循矣若夫经制不定是犹渡江河亡维楫中流而遇风波船必覆矣可谓长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相逺也何三代之君有道之长而秦无道之暴也其故可知也古之王者太子迺生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而教固已行矣昔者成王㓜在襁抱之中召公为太保周公为太傅太公为太师保保其身体傅傅之徳义师道之教训此三公之职也于是为置三少皆上大夫也曰少保少傅少师与太子宴者也故乃孩提有识三公三少固明孝仁礼义以道习之逐去邪人不使见恶行于是皆选天下之端士孝弟博闻有道术者以卫翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于椘之地不能不椘言也故择其所耆必先受业迺得尝之择其所乐必先有习迺得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲踈有序而恩相及矣帝入南学上齿而贵信则长㓜有差而民不诬矣帝入西学上贤而贵徳则圣智在位而功不遗矣帝入北学上贵而尊爵则贵贱有等而下不隃矣帝入太学承师问道退习而考于太傅太傅罚其不则而匡其不及则徳智长而治道得矣此五学者既成于上则百姓黎民化辑于下矣及太子既冠成人免于师保之严则有记过之史彻膳之宰进善之旌诽谤之木敢諌之鼓瞽史诵诗工诵箴諌大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执醤而亲餽之所以明有孝也行以鸾和步中采齐趣中肆夏所以明有度也其于禽兽见其生不忍其死闻其声不食其肉故逺庖厨所以长恩且明有仁也夫三代之所以长乆者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵髙傅胡亥而教之狱所习者非斩劓人则夷人之三族也故胡亥今日即位而明日射人忠諌者谓之诽谤深计者为之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰不习为吏视已成事又曰前车覆后车诫夫三代之所以长乆者其已事可知也然而不能从者是不法圣智也秦世之所以亟絶者其辙迹可见也然而不避是后车又将覆也夫存亡之变治乱之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯则左右而已夫胡粤之人生而同声老目欲不异及其长而成俗累数译而不相通行者有虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民赖之此时务也凡人之智能见已然不能见将然夫礼者禁于将然之前而法者禁于已然之后是故法之所用易见而礼之所为生难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而礼云礼云者贵絶恶于未萌而起教于㣲眇使民日迁善逺辠而不自知也孔子曰听讼吾犹人也必也使无讼乎为人主计者莫如先审取舍取舍之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以徳教或敺之以法令道之以徳教者徳教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百嵗而弗失秦王治天下十余嵗则大败此亡它故矣汤武之定取舍审而秦王之定取舍不审矣夫天下大噐也今人之置噐置诸安处则安置诸危处则危天下之情亡以异在天子之所以置之汤武置天下于仁义礼乐而徳泽洽禽兽草木广裕徳被蛮貊四夷累子孙数十世此天下之所共闻也秦王置天下于法令刑罚徳泽亡一有而怨毒盈于世下憎恶之如仇讐旤几及身子孙诛絶此天下之所共见也是非其明效大騐邪人之言曰听言之道必以其事观之则言者莫敢妄言今或言礼谊之不如法令教化之不如刑罚人主胡不引殷周秦事以观之也人主之尊譬如堂羣臣如陛衆庶如地故陛九级上亷逺地则堂髙陛亡级亷近地则堂卑髙者难攀卑者易陵理势然也故古者圣王制为等列内有公卿大夫士外有公侯伯子男然后有官司小吏延及庶人等级分明而天子加焉故其尊不可及也里谚曰欲投䑕而忌噐此善谕也䑕近于噐尚惮不投恐伤其噐况于贵臣之近主乎亷耻节礼以治君子故有赐死而亡戮辱是以黥劓之辠不及大夫以其离主上不逺也礼不敢齿君之路马蹵其刍者有罚见君之几杖则起遭君之乘车则下入正门则趋君之宠臣虽或有过刑戮之辠不加其身者尊君之故也此所以为主上豫逺不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而令与衆庶同黥劓髠刖笞傌弃市之法然则堂不亡陛虖被戮辱者不泰迫虖亷耻不行大臣无迺握重权大官而有徒𨽻亡耻之心乎夫望夷之事二世见当以重法者投䑕而不忌噐之习也臣闻之履虽鲜不加于枕冠虽敝不以苴履夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也㓕之可也若夫束缚之系緤之输之司㓂编之徒官司冦小吏詈骂而榜笞之殆非所以令衆庶见也夫卑贱者习知尊贵者之一旦吾亦迺可以加此也非所以习天下也非尊尊贵贵之化也夫天子之所尝敬衆庶之所尝宠死而死耳贱人安宜得如此而顿辱之哉豫让事中行之君智伯伐而㓕之移事智伯及赵㓕智伯豫让衅面吞炭必报襄子五起而不中人问豫子豫子曰中行衆人畜我我故衆人事之智伯国士遇我我故国士报之故此一豫让也反君事讐行若狗彘已而抗节致忠行出虖列士人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻奊诟亡节亷耻不立且不自好茍若而可故见利则逝见便则夺主上有败则因而挻之矣主上有患则吾茍免而已立而观之耳有便吾身者则欺卖而利之耳人主将何便于此羣下至衆而主上至少也所託财噐职业者粹于羣下也俱无耻俱茍安则主上最病故古者礼不及庶人刑不至大夫所以厉宠臣之节也古者大臣有坐不亷而废者不谓不亷曰簠簋不饰坐污秽滛乱男女亡别者不曰污秽曰帷薄不修坐罢软不胜任者不谓罢软曰下官不职故贵大臣定有其辠矣犹未斥然正以謼之也尚迁就而为之讳也故其在大谴大何之域者闻谴何则白冠氂缨盘水加剑造请室而请辠耳上不执缚系引而行也其有中罪者闻而自弛上不使人颈盭而加也其有大辠者闻命则北面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故羣臣自憙婴以亷耻故人矜节行上设亷耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不茍就害不茍去唯义所在上之化也故父兄之臣诚死宗庙法度之臣诚死社禝辅翼之臣诚死君上守圄捍敌之臣诚死城郭封疆故曰圣人有金城者此物此志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而仗义故可以託不御之权可以寄六尺之孤此厉亷耻行礼义之所致也主上何丧焉此之不为而故彼之乆行故曰可为长太息者此也先是绛侯周勃逮繋长安狱治卒亡事复爵邑故谊以此讥上上深纳其言飬臣下有节是后大臣有罪皆自杀不受刑夏五月太仆汝隂侯夏侯婴薨九年冬十月城阳王喜淮阳王武来朝春大旱温室钟自鸣以芷阳乡为覇陵上从覇陵上欲西驰下峻坂中郎将袁盎㩜辔上曰将军怯邪盎言曰臣闻千金之子不垂堂百金之子不骑衡圣主不乘危不徼幸今陛下骋六飞驰不测山有如马惊车败陛下纵自轻奈髙庙太后何上乃止十年冬十月诸侯王皆来朝将军轵侯薄昭杀汉使者帝不忍加诛使公卿从之饮酒欲令自引分昭不肯使羣臣丧服徃哭之乃自杀帝临为置后南阳张释之以赀为骑郎事帝十年不得调亡所知名释之曰乆宦减仲之产不遂欲免归中郎将袁盎知其贤惜其去乃请徙释之补谒者释之既朝毕因前言便宜事帝曰卑之毋甚髙论令今可行也于是释之言秦汉之间事秦所以失汉所以兴者乆之帝称善拜释之为谒者仆射从行上登虎圏问上林尉禽兽簿十余问尉左右视尽不能对虎圏啬夫从旁代尉对上所问禽兽簿甚悉欲以观其能口对响应亡穷者帝曰吏不当如此邪尉亡頼诏释之拜啬夫为上林令释之乆之前曰陛下以绛侯周勃何如人也上曰长者也又复问东阳侯张相如何人也上复曰长者释之曰夫绛侯东阳侯称为长者此两人言事曽不能出口岂效此啬夫喋喋利口㨗给哉且秦以任刀笔之吏争以亟疾苛察相髙其敝徒文具无恻隠之实以故不闻其过陵迟至于二世天下土崩今陛下以啬夫口辩而超迁之臣恐天下随风靡靡争为口辩而无其实且下之化上疾于影响举措不可不审也帝曰善乃止不拜啬夫上就车召释之参乘徐行问释之秦之敝具以质言至宫上拜释之为公车令帝欲求能治尚书者天下无有闻故秦博士济南伏生能治欲召之时伏生年九十余老不能行于是乃诏太常使掌故颍川鼌错徃受之秦时焚书伏生壁藏之其后兵大起流亡汉定伏生求其书亡数十篇独得二十九篇即以教于齐鲁之间学者由是颇能言尚书诸山东大师无不渉尚书以教矣错受尚书伏生所还因上书称説诏以为太子舍人门大夫迁博士错为人陗直刻深尝学申商刑名于轵张恢先所与雒阳宋孟及刘𢃄同师燕人韩婴为博士汉兴诸学者多言礼而鲁髙堂生最本礼礼固自孔子时而其经不具及至秦焚书书散亡益多于今独有士礼髙堂生能言之而鲁徐生善为颂帝时徐生以颂为礼官大夫是后能言礼为颂者由徐氏焉六国之君魏文侯最为好古至是得其乐人窦公献其书乃周官大宗伯之大司乐章也时窦公年百八十嵗两目皆瞽帝竒之帝广逰学之路论语尔雅孟子皆置博士西汉年纪卷八钦定四库全书西汉年纪卷八宋王益之撰文帝十一年冬十月梁王胜淮阳王武代王参来朝太子与梁王共车入朝不下司马门公车令张释之追止太子梁王毋入殿门遂劾不下公门不敬奏之薄太后闻之帝免冠谢曰教儿子不谨薄太后使使承诏赦太子梁王然后得入帝由是竒释之拜为中大夫顷之至中郎将从行至覇陵上居外临厠时慎夫人从上指视慎夫人新丰道曰此走邯郸道也使慎夫人鼔瑟上自倚瑟而歌意悽怆悲懐顾羣臣曰嗟乎以北山石为椁用纻絮斮陈漆其间岂可动㢤左右皆曰善释之前曰使其中有可欲虽锢南山犹有隙使其中无可欲虽无石椁又何戚焉帝称善夏六月梁懐王胜薨无子国除贾谊上疏曰人主之行异布衣布衣者饰小行竞小㢘以自托于乡党人主唯天下安社稷固不耳髙皇帝𤓰分天下以王功臣反者如猬毛而起以为不可故蔪去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功今淮南地逺者或数千里越两诸侯而县属于汉其吏民繇役往来长安者自悉而补中道衣敝钱用诸费称此其苦属汉而欲得王至甚逋逃而归诸侯者已不少矣其埶不可久臣闻圣主言问其臣而不自造事故使人臣得毕其愚忠唯陛下财幸帝从之绛武侯周勃薨勃不好文学每召诸生説士东向坐责之趣为我语其椎少文如此太史公曰周勃始为布衣时鄙朴人也才能不过凡庸及从髙帝定天下在将相位诸吕欲作乱勃匡国家难复之乎正虽伊尹周公何以加㢤博士鼌错上书言人主所以尊显功名扬于万世之后者以知术数也故人主知所以临制臣下而治其衆则羣臣畏服矣知所以聼言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃为皇太子急之人臣之议或曰皇太子亡以知事为也臣之愚诚以为不然窃观上世之君不能奉其宗庙而刼杀于其臣者皆不知术数者也皇太子所读书多矣而未深知术数者不问书説也夫多诵而不知其説所谓劳苦而不为功臣窃观皇太子材智髙奇驭射伎艺过人絶逺然于术数未有所守者以陛下为心也窃愿陛下幸择圣人之术可用今世者以赐皇太子因时使太子陈眀于前唯陛下裁察上善之于是拜错为太子家令以其辩得幸太子太子家号曰智囊时周仁以医见为太子舍人而张敺亦以治刑名侍太子然敺虽治刑名家其人长者敺安邱侯説庶子也吴王濞居国以铜盐故百姓无赋卒践更輙予平贾嵗时存问茂材赏赐闾里他郡国吏欲来捕亡人者颂共禁不与以故能使其衆鼌错为家令得幸太子数从容言吴过可削数上书说之帝寛不忍罚以此吴王益横初诸侯王皆自治民聘贤吴王濞招置四方逰士齐邹阳吴严忌淮隂枚乗等俱仕吴皆以文辩着名吴王之谋为逆也枚乗奏书谏曰夫以一缕之丝系千钧之重上悬无极之髙下垂不测之深虽至愚之人犹知其絶矣必若所欲为危于累卵难于上天变所欲为易于反掌安于泰山今欲极天命之夀敝无穷之乐终万乘之懽不出反掌之易以居泰山之安而欲乘累卵之危走上天之难此愚臣之所大惑也吴王不聼匈奴冦狄道上发兵以御之太子家令鼌错上言兵事臣闻汉兴以来胡虏数入边地小入则小利大入则大利髙后时再入陇西攻城屠邑敺畧畜产其后复入陇西杀吏卒大冦盗窃闻战胜之威民气百倍败兵之卒没世不复自髙后以来陇西三困于匈奴矣民气破伤亡有胜意今兹陇西之吏赖社稷之神灵奉陛下之眀诏和辑士卒底厉其节起破伤之民以当乗胜之匈奴用少击衆杀一王败其衆而有大利非陇西之民有勇怯乃将吏之制巧拙异也臣又闻用兵临战合刃之急者三一曰得地形二曰卒服习三曰器用利兵法曰丈五之沟渐车之水山林积石经川邱阜屮木所在此步兵之地也车骑二不当一土山邱陵曼衍相属平原广野此车骑之地也步兵十不当一平陵相逺川谷居间仰髙临下此弓弩之地也短兵百不当一两陈相近平地浅草可前可后此长㦸之地也劒楯三不当一萑苇竹萧草木蒙茏支叶茂接此矛鋋之地也长㦸二不当一曲道相伏险阸相薄此劔楯之地也弓弩三不当一传曰狂夫之言而眀主择焉臣错愚陋昧死上狂言唯陛下财择帝嘉之乃赐错玺书宠答焉曰皇帝问太子家令上书言兵体三章闻之书言狂夫之言而眀主择焉今则不然言者不狂而择者不眀国之大患故在于此使夫不眀择于不狂是以万聼而万不当也十二年冬十月齐王则赵王遂河间王辟疆来朝春正月赐诸侯王女邑各二千户二月出恵帝后宫羙人令得嫁徙淮阳王武为梁王北界泰山西至髙阳得大县四十余城民作歌歌淮南王曰一尺布尚可缝一斗粟尚可舂兄弟二人不相容上闻之乃叹曰昔尧舜放逐骨肉周公杀管蔡天下称圣不以私害公天下岂以为我贪淮南地耶廼徙城阳王喜王淮南故地而追谥淮南王为厉王置园如诸侯仪三月除闗无用传初贾谊尝论以为建武闗函谷关临晋闗者大抵为备山东诸侯也天下之制在陛下今大诸侯多其力因建闗而备之若秦之备六国也岂若定地势使无可备之患因行兼爱无私之道罢闗一通而天下无以区区独有闗中者所谓禁游宦诸侯及无得出马闗者岂不曰诸侯得衆则权益重其国衆车骑则力益多故眀为之法无资诸侯岂若一定地制令诸侯之民人骑二马不足以为患益以万夫不足以为害今不定大理数起禁不服人心害兼覆之义不便初梁王坠马死贾谊自伤为傅无状至是亦死贾生之死年三十三矣吴有马生角在耳前上向右角长三寸半左角长二寸半围皆二寸诏丞相曰监御史不奉法弃公就私陵暴百姓行权于下治不平正处官不良细民不通不率其职俗不孝弟不务于本衣食无度出入无时衆强暴寡盗贼滋彰丞相以闻于是遣丞相史九人出刺诸州并督监御史十三年冬十月楚王戊来朝帝躬修元黙劝趣农桑减省租赋而将相皆旧功臣少文多质惩恶亡秦之政论议务在寛厚耻言人之过失化行天下告讦之俗易吏安其官民安其业畜积嵗増户口寝息风流笃厚禁罔疏阔选张释之为廷尉罪疑者予民是以刑罚大省至于断狱四百有刑错之风是嵗齐太仓令淳于公有罪当刑诏狱逮系长安淳于公无男有五女当行㑹逮骂其女曰生子不生男缓急非有益也其少女缇萦自伤悲泣乃随其父至长安上书天子怜悲其意五月下令曰制诏御史盖闻有虞氏之时画衣冠异章服以为戮而民弗犯何治之至也今法有肉刑三而姦不止其咎安在非乃朕徳之薄而教不眀欤吾甚自媿故夫训道不纯而愚民陷焉诗曰恺悌君子民之父母今人有过教未施而刑加焉或欲改行为善而道无由也朕甚怜之夫刑至断支体刻肌肤终身不息何其楚痛而不徳也岂称为民父母之意㢤其除肉刑上行出中渭桥有一人从桥下走乗舆马惊于是使骑捕之属廷尉张释之治问曰县人来闻跸匿桥下久以为行过既出见车骑即走耳释之奏当此人犯跸当罚金上怒曰此人亲惊吾马马赖和柔令它马固不败伤我乎而廷尉廼当之罚金释之曰法者天子所与天下公共也今法如是更重之是法不信于民也且方其时上使使诛之则已今已下廷尉廷尉天下之平也一倾天下用法皆为之轻重民安所错其手足唯陛下察之上良久曰廷尉当是也后人有盗髙庙坐前玉环得帝怒下廷尉治案盗宗庙服御物者为奏当弃市上怒曰人亡道廼盗先帝器吾属廷尉者欲致之族而君以法奏之非吾所以共承宗庙意也释之免冠顿首谢曰法如是足矣且罪等然以顺逆为基今盗宗庙器而族之有如万分一假令愚民取长陵一抔土陛下且何以加其法乎帝与太后言之乃许廷尉当是时周亚夫与梁相山都侯王恬启见释之持议平廼结为亲友张廷尉繇此天下称之先是陈孝妇年十六而嫁未有子其夫当行戍夫且行时属孝妇曰我生死未可知幸有老母无它兄弟备养吾不还汝肯养吾母乎妇应曰诺夫果死不还妇养姑不衰慈爱愈固纺绩以为家业终无嫁意居䘮三年其父母哀其年少无子而早寡也将取而嫁之孝妇曰妾闻之信者人之干也义者行之节也妾幸得离襁褓受严命而事夫夫且行时属妾以老母既许诺之夫受人之託岂可弃㢤弃託不信背死不义不可也母曰吾怜汝年少早寡也孝妇曰妾闻宁载于义而死不载于地而生且夫养人老母而不能卒许人以诺而不能信将何以立于世夫为人妇固养其舅姑者也夫不幸先死不得尽为人子之礼今又欲使妾去之莫养老母是眀夫之不肖而着妾之不肖不孝不信且无义何以生㢤因欲自杀其父母惧而不敢嫁也遂始养其姑二十八年姑死葬之终奉祭祀淮阳守以闻帝髙其义使使者赐黄金四十斤复终身无所与号曰孝妇除戍卒令十四年冬十月燕王嘉来朝匈奴十四万骑入朝那萧闗杀北地都尉孙卬虏人民畜产甚多遂至彭阳使竒兵入烧回中宫候骑至雍甘泉上赫然𤼵愤遂躬戎服亲御鞍马从六郡良家材力之士骑射上林讲习战陈遣三将军军陇西北地上郡时陇西李广以良家子从军击胡用善射杀首虏多为郎骑常侍数从射猎格杀勐兽帝曰惜广不逢时令当髙帝世万户侯岂足道㢤三月诏増雍五畤路车各一乗驾被具西畤畦畤寓车各一乗寓马四疋驾被具河湫汉水玉加各二及诸祀皆广坛场珪币爼豆以差加之鲁人公孙臣上书曰始秦得水徳及汉受之推终始传则汉当土徳土徳之应黄龙见宜改正朔服色上黄事下丞相张苍苍以为汉廼水徳之时河决金堤其符也年始冬十月色外黒内赤与徳相应公孙臣言非是罢之十五年冬十月燕王嘉梁王武来朝春黄龙见于成纪其夏下诏曰有异物之神见于成纪毋害于民嵗以有年朕㡬郊祀上帝诸神礼官议毋讳以朕劳有司皆曰古者天子夏亲郊祀上帝于郊故曰郊于是四月帝始幸雍郊见五畤祠衣皆尚赤赵人新垣平以望气见上言长安东北有神气成五采若人冠冕焉或曰东北神眀之舍西方神眀之墓也天瑞下宜立祠上帝以合符应于是作渭阳五帝庙同宇帝一殿面五门各如其帝色祠所用及仪亦如雍五畤赦天下修名山大川尝祀而絶者有司以嵗时致礼九月诏有司举贤良文学士上亲䇿诏之曰惟十有五年九月壬子皇帝曰昔者大禹勤求贤士施及方外四极之内舟车所至人迹所及靡不闻命以辅其不逮近者献其眀逺者通厥聦比善戮力以翼天子是以大禹能亡失徳夏以长楙髙皇帝亲除大害去乱从并建豪英以为官师为谏诤辅天子之阙而翼戴汉宗也赖天之灵宗庙之福方内以安泽及四夷今朕获执天下之正以承宗庙之祀朕既不徳又不敏眀弗能烛而智不能治此大夫之所着闻也故诏有司诸侯王三公九卿及主郡吏各帅其志以选贤良眀于国家之大体通于人事之始终及能直言极谏者各有人数将以匡朕之不逮二三大夫之行当此三道朕甚嘉之故登大夫于朝亲谕朕志大夫其上三道之要及永惟朕之不徳吏之不平政之不宣民之不宁四者之阙悉陈其志毋有所隠上以荐先帝之宗庙下以兴愚民之休利着之于篇朕亲览焉观大夫所以佐朕至与不至书之周之宻之重之闭之兴自朕躬大夫其正论毋枉执事乌虖戒之大夫其帅志毋怠鼌错对曰平阳侯臣窋汝隂侯臣灶颍隂侯臣何廷尉臣宜昌陇西太守臣昆邪所选贤良太子家令臣错昧死再拜言臣窃闻古之贤王莫不求贤以为辅翼故黄帝得力牧而为五帝先大禹得咎繇而为三王祖齐桓得筦子而为五伯长今陛下讲于大禹及髙皇帝之建豪英也退托于不眀以求贤良让之至也臣窃观上世之传若髙皇帝之建功业陛下之徳厚而得贤佐皆有司之所览刻于玉板蔵于金匮歴之春秋纪之后世为帝者祖宗与天地相终今臣窋等廼以臣错充赋甚不称眀诏求贤之意臣错草茅臣无识知昧死上愚对曰诏䇿曰眀于国家大体愚臣窃以古之五帝眀之臣闻五帝神圣其臣莫能及故自亲事处于法宫之中眀堂之上动静上配天下顺地中得人故衆生之类亡不覆也根着之徒亡不载也烛以光眀无偏异也徳上及飞鸟下至水虫草木诸产皆被其泽然后隂阳调四时节日月光风雨时膏露降五谷熟祅孽灭贼气息民不疾疫河出图洛出书神龙至鳯凰翔徳泽满天下灵光施四海此谓配天地治国大体之功也诏䇿曰通于人事终始愚臣窃以古之三王眀之臣闻三王臣主俱贤故合谋相辅计安天下莫不本于人情人情莫不欲夀三王生而不伤也人情莫不欲富三王厚而不困也人情莫不欲安三王扶而不危也人情莫不欲逸三王节其力而不尽也其为法令也合于人情而后行之其动衆使民也夲于人事然后为之取人以己内恕及人情之所恶不以强人情之所欲不以禁民是以天下乐其政归其徳望之若父母从之若流水百姓和亲国家安宁名位不失施及后世此眀于人情终始之功也诏䇿曰直言极谏愚臣窃以五伯之臣眀之臣闻五伯不及其臣故属之以国任之以事五伯之佐之为人臣也察身而不敢诬奉法令不容私尽心力不敢矜遭患难不避死见贤不居其上受禄不过其量不以无能居尊显之位自行若此可谓方正之士矣其立法也非以苦民伤衆而为之机陷也以之兴利除害尊主安民而救暴乱也其行赏也非虚取民财妄予人也以劝天下之忠孝而眀其功也故功多者赏厚功少者赏薄如此敛民财以顾其功而民不恨者知与而安已也其行罚也非以忿怒妄诛而从暴心也以禁天下不忠不孝而害国者也故辠大者罚重辠小者罚轻如此民虽伏罪至死不怨者知罪罚之至自取之也立法若此可谓平正之吏矣法之逆者请而更之不以伤民主行之暴者逆而复之不以伤国救主之失补主之过扬主之美眀主之功使主内无邪僻之行外无骞汚之名事君若此可谓直言极谏之士矣此五伯之所以徳匡天下威正诸侯功业甚美名声章眀举天下之贤主五伯与焉此身不及其臣而使得直言极谏补其不逮之功也今陛下人民之衆威武之重徳恵之厚令行禁止之埶万万于五伯而赐愚臣䇿曰匡朕之不逮愚臣何足以识陛下之髙眀而奉承之诏策曰吏之不平政之不宣民之不宁愚臣窃以秦事眀之臣闻秦始并天下之时其主不及三王而臣不及其佐然功力不迟者何也地形便山川利财用足民利战其所与并者六国六国者臣主皆不肖谋不辑民不用故当此之时秦最富强夫国富强而隣国乱者帝王之资也故秦能兼六国立为天子当此之时三王之功不能进也及其末涂之衰也任不肖而信谗贼宫室过度耆欲亡极民力罢尽赋敛不节矜奋自贤羣臣恐䛕骄溢纵恣不顾患祸妄赏以随喜意妄诛以快怒心法令烦憯刑罚暴酷轻絶人命身自射杀天下寒心莫安其处姦邪之吏乗其乱法以成其威狱官主断生杀自恣上下瓦解各自为制秦始乱之时吏所先侵者贫人贱民也至其中莭所侵者富人吏家也及其末涂所侵者宗室大臣也是故亲疏皆危外内咸怨离散逋逃人有走心陈胜先倡天下大溃絶祀亡世为异姓福此吏不平政不宣民不宁之祸也今陛下配天象地覆露万民絶秦之迹除其乱法躬亲本事废去滛末除苛解娆寛大爱人肉刑不用辠人亡帑非谤不治铸钱者除通闗去塞不孽诸侯宾礼长老爱恤少孤辠人有期后宫出嫁尊赐孝悌农民不租眀诏军师爱士大夫求进方正废退姦邪除去隂刑害民者诛忧劳百姓列侯就都亲耕节用视民不奢所为天下兴利除害变法易故以安海内者大功数十皆上世之所难及陛下行之道纯徳厚元元之民幸矣诏䇿曰永惟朕之不徳愚臣不足以当之诏䇿曰悉陈其志毋有所隠愚臣窃以五帝之贤臣眀之臣闻五帝其臣莫能及则自亲之三王臣主俱贤则共忧之五伯不及其臣则任使之此所以神眀不遗而贤圣不废也故各当其世而立功徳焉传曰往者不可及来者犹可待能眀其世者谓之天子此之谓也窃闻战不胜者易其地民贫穷者变其业今以陛下神眀徳厚资财不下五帝临制天下至今十有六年民不益富盗贼不衰边境未安其所以然意者陛下未之躬亲而待羣臣也今执事之臣皆天下之选已然莫能望陛下清光譬之犹五帝之佐也陛下不自躬亲而待不望清光之臣臣窃恐神眀之遗也日损一日嵗亡一嵗日月益暮盛徳不及究于天下以传万世愚臣不自度量窃为陛下惜之昧死上狂惑草茅之愚臣言唯陛下财择时贾谊已死对䇿百余人唯错为髙第繇是迁中大夫当是时太子善错计䇿袁盎诸大功臣多不好错十六年夏四月帝亲拜覇渭之㑹以郊见渭阳五帝五帝庙临渭其北穿蒲池沟水爟火举而祠若光辉然属天焉于是贵新垣平至上大夫赐累千金而使博士诸生刺六经中作王制谋议廵狩封禅事帝出长门若见五人于道北遂因其直立五帝坛祠以五牢齐文王既薨时悼恵王后尚有城阳王帝怜悼恵王适嗣之絶五月丙寅乃分齐为六国尽立前所封悼恵王子列侯见在者六人为王阳虚侯将闾为齐王安都侯志为济北王武城侯贤为菑川王白石侯雄渠为胶东王平昌侯卭为胶西王扐侯辟光为济南王六王同日俱立鼌错谏以为违古制恐为乱不聼上怜淮南厉王废法不轨自使失国蚤死乃徙淮南王喜复王故城阳而立厉王三子为王皆复得厉王故地三分之阜陵侯安为淮南王安阳侯勃为衡山王阳周侯赐为庐江王东城侯良薨无后初韩王信亡入匈奴与太子俱及至頺当城生子因名曰頺当韩太子亦生子婴至是頺当及婴率其衆降汉六月丙子封頺当为弓髙侯婴为襄城侯是嵗以淮阳守申屠嘉为御史大夫东茅侯刘告坐事国人过员免后元年冬十月人有上书告新垣平所言皆诈也下吏治腰斩平夷三族二年冬十月梁王武来朝正月壬寅天欃夕出西南匈奴嵗入边杀畧人民甚衆汉甚患之乃使使遗匈奴书单于亦使当户报谢复言和亲事是嵗帝使使遗匈奴书曰皇帝敬问匈奴大单于无恙使当户且渠雕渠难郎中韩辽遗朕马二疋已至敬受先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降其趋背义絶约㤀万民之命离两主之驩然其事已在前矣书云二国已和亲两主驩悦寝兵休卒养马世世昌乐翕然更始朕甚嘉之圣者日新改作更始使老者得息㓜者得长各保其首领而终其天年朕与单于俱由此道顺天恤民世世相传施之无穷天下莫不咸嘉使汉与匈奴隣敌之国匈奴处北地寒杀气早降故诏吏遗单于秫蘖金帛绵絮它物嵗有数今天下大安万民熙熙独朕与单于为之父母朕追念前事薄物细故谋臣计失皆不足以离昆弟之驩朕闻天不颇覆地不偏载朕与单于皆捐细故俱蹈大道堕壊前恶以图长久使两国之民若一家子元元万民下及鱼鼈上及飞鸟跂行喙息蝡动之类莫不就安利避危殆故来者不止天之道也俱去前事朕释逃虏民单于母言章尼等朕闻古之帝王约分眀而不食言单于留志天下大安和亲之后汉过不先单于其察之八月戊辰丞相张苍免苍任人为中侯大为姦利上以让苍苍遂病免苍为丞相十五嵗而免百余嵗乃卒着书十八篇言隂阳律歴事庚午开封侯陶青为御史大夫袁盎为吴相告归道逢丞相嘉下车拜谒丞相从车上谢盎还媿其吏乃之丞相舍上谒求见丞相良久乃见因跪曰愿请问丞相日使君所言公事之曹与长史掾议之吾且奏之则私吾不受私语盎即起説曰君为相自度孰与陈平绛侯丞相曰不如盎曰善君自谓弗如夫陈平绛侯辅翼髙帝定天下为将相而诛诸吕存刘氏君乃为材官蹶张迁为队帅积功至淮阳守非有奇计攻城野战之功且陛下从代来每朝郎官者上书疏未尝不止辇受其言不可用置之言可采未尝不称善何也欲以致天下贤英士大夫日闻所不闻以益圣而君自闭箝天下之口而日益愚夫以圣主责愚相君受祸不久矣丞相乃再拜曰嘉鄙人乃不知将军幸教引与入坐为上客是嵗地动先是武侯子周胜之尚公主不相中坐杀人死国絶一年至是帝择勃子贤者皆推河内守亚夫乃封为条侯三年冬十月齐王将闾济北王志济南王辟光梁王武来朝武比年入朝留其眀年乃之国秋大雨昼夜不絶四十五日蓝田山水出流五百余家汉水出壊民室八十余家所杀三百余人是嵗置谷口邑甯侯魏指坐出国界祝阿侯髙成信武侯靳亭坐事国人过律四年冬十月济北王志燕王嘉赵王遂来朝是嵗老上单于死子军臣单于立而中行説复事之汉复与匈奴和亲五年冬十月楚王戊城阳王喜菑川王贤胶东王雄渠来朝六月齐雍城门外有狗生角六年冬十月淮南王安梁王武长沙王吴着来朝军臣单于立嵗余复絶和亲帝发车骑材官屯广昌春二月复发材官屯陇西匈奴大入上郡云中各三万骑所杀略甚衆于是汉使将军张武屯北地发军戍边缘边亦各坚守以偹胡冦又置三将军军长安西细栁渭北棘门覇上以备胡夏四月乙巳水木火三合于东井秋螟八月天狗下梁壄天狗状如大流星有声其下止地类狗所坠及望之如火光炎炎中天其下圜如数顷田是嵗诛反者周殷长安市七年冬十月长沙王吴着来朝薨无子国除汉兴至此异姓尽矣春正月辛未朔日有食之夏六月帝病且崩戒太子曰即有缓急周亚夫真可任将兵又曰卫绾长者善遇之绾代人初以戏车为郎至是为中郎将太史公曰文帝时㑹天下新去汤火人民乐业因其欲然能不扰乱故百姓遂安自年六七十翁亦未尝至市井游敖嬉戏如小儿状孔子所称有徳君子者耶班固賛曰孔子言必世然后仁善人之治国百年亦可以胜残去杀诚㢤是言汉兴至文帝四十有余嵗徳至盛也廪廪乡改正服封禅矣谦让未成于今呜唿岂不仁㢤西汉年纪卷九钦定四库全书西汉年纪卷九宋王益之撰景帝孝景皇帝讳启孝文中子也母窦皇后孝文在代时前王后有三男及窦后得幸前后死及三子更死故帝得立后七年六月乙巳立太子妃薄氏为皇后乙夘封皇太后弟窦广国为章武侯长君先死封其子彭祖为南皮侯帝既立廷尉张释之恐称疾欲免去惧大诛至欲见则未知何如用处士王生计卒见谢帝不过也九月有星孛于西方其本直尾箕末指虚危长丈余及天汉十六日不见元年夏四月初文帝尊宠楚元王子生爵比皇子帝即位以亲封元王宠子四人礼为平陆侯富为休侯嵗为沈犹侯蓺为宛朐侯至是以平陆侯礼为宗正匈奴入代遣御史大夫青至代下与匈奴约和亲五月令民半出田租三十而税一廷尉张释之以前过出为淮南相秋七月诏曰吏受所监临以饮食免重受财物贱买贵卖论轻廷尉与丞相更议着令又诏曰加笞与重罪无异幸而不死不可为人其定律笞五百曰三百笞三百曰二百分置左右内史以中大夫鼌错为左内史以太中大夫周仁为郎中令周仁为人隂重不泄常衣敝补衣溺袴故为不絜清以是得幸入卧内于后宫祕戱仁常在旁终无所言上时问人仁曰上自察之然亦无所毁如此帝再自幸其家以太子太傅石奋为九卿帝以其廹近惮之徙奋为诸侯相奋长子建次甲次乙次庆皆以驯行孝谨官至二千石于是帝曰石君及四子皆二千石人臣尊宠廼举集其门凡号奋为万石君初文帝尝病痈邓通常为上𠻳吮之上不乐从容问曰天下谁最爱我者乎通曰宜莫若太子太子入问疾上使太子齰痈太子齰痈而色难之已而闻通尝为上齰之太子慙繇是心恨通及文帝崩太子立邓通免家居居无何人有告通盗出徼外铸钱下吏验问颇有遂竟案尽没入之通竟不得名一钱寄死人家二年冬十月楚王戊赵王遂梁王武来朝春三月甲寅立皇子徳为河间王阏为临江王余为淮阳王非为汝南王彭祖为广川王发为长沙王徳阏栗姬子余非程姬子彭祖贾夫人子发唐姬子也唐姬故程姬侍者帝召程姬程姬有所避不愿进而饰侍者唐儿使夜进上醉不知以为程姬而幸之遂有身已乃觉非程姬也及生子因名曰发以其母㣲无宠故王卑湿贫国以中郎将衞绾为河间王太傅帝立嵗余不孰何绾绾日以谨力帝幸上林诏绾参乘还而问曰君知所以得参乘乎绾曰臣代戱车士幸得功次迁待罪中郎将不知也上问曰吾为太子时召君君不肯来何也对曰死罪病上赐之劒绾曰先帝赐臣劒凡六不敢奉诏上曰劒人之所施易独至今乎绾曰具在上使取六劒劒常盛未尝服也郎官有谴常蒙其罪不与它将争有功常让它将上以为廉忠实无它肠乃拜绾为河间王太傅河间王修学好古实事求是从民得善书必为好写与之留其真金帛赐以招之繇是四方道术之人不逺千里或有先祖旧书多奉以奏河间王者故得书多与汉朝等是时淮南王安亦好书所招致率多浮辩河间王所得书皆古文先秦旧书周官尚书礼礼记孟子老子之属皆经传説记七十子之徒所论其学举六蓺立毛氏诗左氏春秋博士赵人贯公尝从贾谊受所为左氏传训故以贯公为博士河间王修礼乐被服儒术造次必于儒者山东诸儒多从而游夏四月壬午太皇太后薄氏崩天子朝臣并居重服𦵏南陵用吕后不合𦵏长陵故特自起陵近文帝六月先是酇侯萧则有罪免至是帝制诏御史故相国萧何高皇帝大功臣所与为天下也今其嗣絶朕甚怜之其以武阳县户二千封则弟嘉为列侯八月丁巳以御史大夫开封侯陶青为丞相太史公曰自申屠嘉死之后开封侯陶青桃侯刘舍为丞相及今上时柏至侯许昌平棘侯薛泽武强侯庄青翟髙陵侯赵周等为丞相皆以列侯继嗣娖娖亷谨为相备员而已无所能发明功名有着于当世者以鼌错为御史大夫错説上曰昔髙帝初定天下昆弟少诸子弱大封同姓故孽子悼惠王王齐七十二城庶弟元王王楚四十城兄子王吴五十余城封三庶孽分天下半今呉王前有太子之隙诈称病不朝于古法当诛文帝不忍因赐几杖徳至厚也不改过自新乃益骄恣公即山铸钱煮海为盐诱天下亡人谋作乱逆今削之亦反不削亦反削之其反亟祸小不削之其反迟祸大因请诸侯之罪过削其支郡奏上上令公卿列侯宗室杂议莫敢难独詹事窦婴争之繇此与错有隙婴窦太后从兄子也喜賔客孝文时尝为吴相时赵王有罪削其常山郡胶西王卬以卖爵事有姦削其六县三年冬十月楚王戊梁王武河间王徳广川王彭祖来朝御史大夫鼌错言楚王戊往年为薄太后服私姦服舍请诛之诏赦削东海郡戊乃与呉通谋邹阳奏书谏吴王吴王不纳其言是时帝少弟梁王贵盛亦待士于是邹阳枚乘严忌知呉不可説皆去之梁胶东下宻人年七十余生角角有毛十一月白项乌与黒项乌共鬭楚国苦县白项乌不胜堕泗水中死者过半十二月吴城门自倾大船自覆鼌错所更令三十章诸侯讙譁错父闻之从颍川来谓错曰上初即位公为政用事侵削诸侯疏人骨肉口让多怨公何为也错曰固也不如此天子不尊宗庙不安父曰刘氏安矣而鼌氏危吾去公归矣遂饮药死曰吾不忍见祸逮身春正月诸侯既新削罚震恐多怨错及削吴㑹稽豫章郡书至吴王遂先起兵丙午诛汉吏二千石以下楚削书至王戊遂应呉王反其相张尚太傅赵夷吾谏不聴遂杀尚夷吾起兵㑹吴胶西胶东菑川济南赵亦皆反赵相建徳内史王悍谏王遂不听遂烧杀建徳悍发兵住其西界欲待吴楚俱进北使匈奴与连和齐王将闾后悔背约城守济北王志城壊未完其郎中令刼守王不得发兵吴使使至淮南淮南王安欲发兵应之其相曰王必欲应吴臣愿为将王乃属之相已将兵因城守不听王而为汉吴使者至庐江庐江王赐不应至衡山衡山王勃坚守无二心胶西王卬为渠率与胶东菑川济南共攻围临菑吴王濞悉其士卒下令国中曰寡人年六十二身自将少子年十四亦为士卒先诸年上与寡人比下与少子等者皆发发二十余万人南使闽东越闽东越亦发兵从呉王西渉淮因併楚兵发使遗诸侯书曰呉王刘濞敬问胶西王胶东王菑川王济南王赵王楚王淮南王衡山王庐江王故长沙王子幸教寡人以汉有贼臣错无功天下侵夺诸侯地使吏劾系讯治以僇辱之为故不以诸侯人君礼遇刘氏骨肉絶先帝功臣进任姦宄诳乱天下欲危社稷陛下多病志逸不能省察欲举兵诛之谨闻教敝国虽狭地方三千里人民虽少精兵可具五十万寡人素事南越三十余年其王诸君皆不辞分其兵以随寡人又可得三十余万寡人虽不肖愿以身从诸王南越直长沙者因王子定长沙以北西走蜀汉中告越楚王淮南三王与寡人西靣齐诸王与赵王定河间河内或入临晋闗或与寡人㑹雒阳燕王赵王故与胡王有约燕王北定代云中转胡衆入萧闗走长安匡正天下以安髙庙愿王勉之楚元王子淮南三王或不洗沐十余年怨入骨髓欲一有所出久矣寡人未得诸王之意未敢听今诸王苟能存亡继絶振弱伐暴以安刘氏社稷所愿也敝国虽贫寡人节衣食之用积金钱修兵革聚谷食夜以继日三十余年矣凡皆为此愿诸王勉之能斩捕大将者赐金五千斤封万户列将三千斤封五千户禆将二千斤封二千户二千石千斤封千户皆为列侯其以军若城邑降者卒万人邑万户如得大将人户五千如得列将人户三千如得禆将人户千如得二千石其小吏皆以差次受爵金他封赐皆倍常法其有故爵邑者更益勿因愿诸王明以令士大夫弗敢欺也寡人金钱在天下者往往而有非必取于呉诸王日夜用之弗能尽有当赐者告寡人寡人且往遗之敬以闻七国反书闻上大赦天下与鼌错议出军事错欲令上自将而身居守不用乃拜条侯周亚夫为太尉将三十六将军往击吴楚遣曲周侯郦寄击赵将军栾布击齐曲城侯虫㨗将兵救淮南王拜窦婴为大将军屯荥阳监齐赵兵上察宗室诸窦无如婴贤召入见固让谢称病不足任太后亦慙于是上曰天下方有急王孙宁可以让邪乃赐金十斤时汝南王非年十五有材气上书自请击吴帝赐非将军印诏河间王太傅衞绾将河间兵击吴楚鼌错素与袁盎有㕁错以盎前为吴相宜知王谋而蔽匿不言使至于是欲请治盎丞史曰事未发治之有絶今兵西向治之何益且盎不宜有谋错犹与未决人有告盎盎恐夜见窦婴为言吴所以反愿至前口对状婴入言上乃召盎盎入见曰呉楚相遗书言贼臣鼌错擅谪诸侯削夺之地以故反方今计独有斩错则兵可毋血刃而俱罢于是上曰吾不爱一人谢天下壬子廼使中尉召错绐载行市错衣朝衣斩东市太史公曰鼌错明于世务刑名数干谏上曰今大国専治异政不禀京师恐不可传后帝用其计而七国畔逆以错首名天子诛错以解难是后官者养交安禄而已莫敢复议周亚夫至雒阳见剧孟喜曰七国反吾乘𫝊至此不自意全且举大事而不求剧孟吾知其无能为己孟今无动吾据荥阳荥阳以东无足忧者亚夫问故绛侯客邓都尉曰策安出客曰吴楚兵鋭甚难与争锋楚兵轻不能久方今为将军计莫若引兵东北壁昌邑以梁委吴吴必尽鋭攻之将军深沟髙垒使轻兵絶淮泗口塞吴饷道使吴梁相敝而粮食竭乃以全制其极破吴必矣条侯曰善从其策呉攻梁急梁请救亚夫引兵东北走深壁而守梁王使使请亚夫亚夫守便宜不往又使使愬条侯于上上使人告条侯救梁亚夫不奉诏坚壁不出而使弓髙侯等将轻骑兵出淮泗口絶呉楚兵后食道梁使韩安国及楚死事相弟张羽为将扞呉兵于东界时丁寛亦为梁将军号丁将军羽力战安国持重乃得颇败吴兵枚乘献书谏呉王曰昔秦西距胡戎之难北备榆中之闗南距羗笮之塞东当六国之从六国併力一心以备秦然卒灭六国而并天下是何也地利不同而民轻重不等也今汉据全秦之地兼六国之衆此其地与秦相什而民相百大王所明知也今佞谀之臣不论骨肉之义民之轻重国之大小以为呉祸此臣所以为大王患也夫举呉兵以訾于汉譬犹蝇蚋之附羣牛腐肉之齿利剑锋刃始接则无事矣天子闻呉率失职诸侯责先帝之遗约亲诛其三公以谢前过是大王之威加于天下而功越于汤武矣夫吴有诸侯之位而实富于天子有隠匿之名而居过于中国此臣之所以为大王乐也今大王还兵疾归尚得十半不然汉知呉有吞天下之心赫然加怒羽林黄头循江而下袭大王之都虏东海之地絶呉饷道梁王饬车骑习战射积粟固守以备荥阳待吴之饥大王虽欲反都亦不得已今大王去千里之国而制于十里之内张韩将北地弓髙宿左右兵不得下壁军不得休息臣窃哀之愿大王熟察焉呉王不听二月呉王兵既破败走于是天子制诏将军盖闻为善者天报以福为非者天报以殃髙皇帝亲垂功徳建立诸侯幽王悼惠王絶无后孝文皇帝哀怜加惠王幽王子遂悼惠王子卬等令奉其先王宗庙为汉藩国徳配天地明并日月而呉王濞背徳反义诱受天下亡命罪人乱天下币称疾不朝二十余年有司数请濞罪孝文皇帝寛之欲其改行为善今乃与楚王戊赵王遂胶西王卬济南王辟光菑川王贤胶东王雄渠约从谋反为逆无道起兵以危宗庙贼杀大臣及汉使者廹刼万民伐杀无罪烧残民家掘其邱壠甚为虐暴而卬等又重逆无道烧宗庙卤御物朕甚痛之朕素服避正殿将军其劝士大夫击反虏击反虏者深入多杀为功斩首捕虏比三百石以上皆杀无有所置壬午晦日有食之三月呉王走保东越东越杀呉王吴王子子华子驹亡走闽越吴王之弃其军亡也军遂溃往往稍降太尉梁军楚王戊军败自杀呉楚破而梁所杀虏略与汉中分太史公曰呉王之王由父省也能薄赋敛使其衆以擅山海利逆乱之萌自其子兴争技发难卒亡其本亲越谋宗竟以夷陨鼌错为国逺虑祸反近身袁盎权説初宠后辱故古者诸侯地不过百里山海不以封毋亲夷狄以疏其属盖为呉邪毋为权首反受其咎岂盎错邪夏六月条侯周亚夫平吴楚归置太尉官以处之己巳封窦婴为魏其侯诸游士賔客争归魏其侯每朝议大事条侯魏其侯诸列侯莫敢与亢礼骑郎将李广以骁骑都尉从太尉亚夫战昌邑下显名以梁王授广将军印故还赏不行时颍隂侯灌何弓髙侯韩頽当平阳侯曹竒直不疑程嘉苏息公孙昆邪皆从军唯弓髙侯功冠诸将以袁盎为楚相盎尝上书不用病免太史公曰袁盎虽不好学亦善傅㑹仁心为质引义慷慨遭孝文初立资适逢世时以变易及呉楚一説説虽行哉然复不遂鼌错为家令时数言事不用后擅权多所变更欲报私雠反以亡躯语曰变乱古常不死则亡岂错等谓耶四年夏四月己巳立皇子荣为皇太子使魏其侯窦婴为太子太傅时梁王最亲有功又为大国居天下膏腴地多大县梁王太后少子爱之赏赐不可胜道于是梁王筑东苑方三百余里广睢阳城七十里大治宫室为复道自宫连属于平台三十余里得赐天子旌旗从千乘万骑出称警入言䟆儗于天子招延四方豪杰自山东游士羊胜公孙诡邹阳之属莫不至诡多竒计初见日王赐千金官至中尉号曰公孙将军多作兵弩弓数千万而府库金钱且百鉅万珠玉寳器多于京师六月乙亥徙汝南王非为江都王治呉故国以军功赐天子旌旗秋七月临江哀王阏薨无后国除是嵗南皮侯窦彭祖为奉常五年冬十月戊戌日有食之周人以商贾为资剧孟以侠显行大类朱家而好博多少年之戱孟母死自逺方送丧盖千乘及孟死家无十金之财而符离王孟亦以侠称江淮之间是时济南瞷氏陈周肤亦以豪闻帝闻之使使尽诛此属其后代诸白梁韩毋辟阳翟薛况陜寒孺纷纷复出焉六年冬十二月雷霖雨先是栾布衞绾程嘉公孙昆邪苏息皆以击呉楚有功夏四月丁夘封布俞侯绾建陵侯嘉建平侯己巳封昆邪平曲侯壬申封息江阳侯秋九月皇后薄氏废初帝为太子时薄太后娶以为妃及立为皇后毋宠毋子太后崩故废七年冬十月梁王武入朝帝使使持乘舆驷迎梁王于闗下既朝上疏因留以太后故入则侍帝同辇出则同车游猎上林中梁之侍中郎谒者着引籍出入天子殿门与汉宦官无异十一月乙丑废太子荣为临江王荣母栗姬齐人也初燕王臧荼有孙女曰臧儿嫁槐里王仲生男信与两女而仲死更嫁长陵田氏生男蚡胜文帝时臧儿长女为金王孙妇生一女矣臧儿卜筮之曰两女皆当贵臧氏乃夺金氏妇金氏怒不肯予决乃内之太子宫太子幸爱之方在身时梦日入懐以告太子太子曰此贵徴也未生而文帝崩帝即位王夫人生男彻先是臧儿又入其少女儿姁儿姁生四男栗姬男最长立为太子长公主嫖有女欲予为妃栗姬妬而帝诸美人皆因长公主见得贵幸过栗姬栗姬日怨怒谢长公主不许长公主欲与王夫人男王夫人许之长公主怒而日谗栗姬短于帝曰栗姬与诸贵夫人幸姬会常使侍者祝唾其背挟邪媚道帝以故望之帝常体不安心不乐属诸子为王者于栗姬曰百嵗后善视之栗姬怒不肯应言不逊帝恚心嗛之而未发也长公主日誉王夫人男之美帝亦贤之又有曩者所梦日符计未有所定王夫人知帝嗛栗姬因怒未解隂使人趣大臣立栗姬为皇后大行奏事毕曰子以母贵母以子贵今太子母无号宜立为皇后帝怒曰是而所宜言邪遂按诛大行而废太子太尉条侯周亚夫太子太傅魏其侯窦婴固争不得栗姬愈恚恨不得见以忧死窦婴谢病屛居蓝田南山下诸窦賔客辨士説莫能来梁人髙遂乃説婴曰能富贵将军者上也能亲将军者太后也今将军傅太子太子废争不能㧞又不能死自引谢病拥赵女屛间处而不朝秪加怼自明扬主之过有如两宫奭将军则妻子无类矣婴然之乃起朝请如故栗太子既废太后心欲以梁王为嗣梁王与帝俱侍坐于太后前太后谓帝曰吾闻殷道亲亲周道尊尊其义一也安车大驾用梁王为寄帝跪席举身曰诺罢酒出帝召袁盎诸大臣通经术者曰太后言如是何谓也皆对曰太后意欲立梁王为帝太子帝问其状袁盎等曰殷道亲亲者立弟周道尊尊者立子殷道质质者法天亲其所亲故立弟周道文文者法地尊者敬也敬其本始故立长子周道太子死立嫡孙殷道太子死立其弟帝曰于公何如皆对曰方今汉家法周周道不得立弟当立子故春秋所以非宋宣公宋宣公死不立子而与弟弟受国死复反之与兄之子弟之子争之以为我当代父后即刺杀兄子以故国乱祸不絶故春秋曰君子大居正宋之祸宣公为之臣请见太后白之袁盎等入见太后曰太后言欲立梁王梁王即终欲谁立太后曰吾复立帝子袁盎等以宋宣公不立正生祸祸乱后五世不絶小不忍害大义状报太后太后乃觧説即使梁王归就国中尉衞绾赐告归济南瞷氏宗人三百余家豪猾二千石莫能制帝拜郅都济南守至则诛瞷氏首恶余皆股栗居嵗余郡中不拾遗旁十余郡守畏都如大府至是帝既废栗太子诛栗卿之属以衞绾为长者不忍乃赐告归而以郅都为中尉捕治栗氏太史公曰𨗳之以政齐之以刑民免而无耻𨗳之以徳齐之以礼有耻且格孔子之言老氏称上徳不徳是以有徳下徳不失徳是以无徳法令滋章盗贼多有信哉是言也法令者治之具而非制治清浊之源也昔天下之网尝宻矣然姦伪萌起其极也上下相遁至于不振当是之时吏治若救火扬沸非武健严酷恶能胜其任而愉快乎言道徳者溺其职矣故曰听讼吾犹人也必也使无讼乎下士闻道大笑之非虚言也汉兴破觚而为圜斵雕而为朴网漏吞舟之鱼而吏治蒸蒸不至于姦黎民艾安由是观之在彼不在此髙后时酷吏独有侯封刻轹宗室侵辱功臣吕氏已败遂禽侯封之家孝景时鼌错以刻深颇用术辅其资而七国之乱发怒于错错卒以被戮其后有郅都甯成之属夏四月乙巳立皇后王氏丁巳立胶东王彻为皇太子召故中尉衞绾为太子太傅兰陵王臧为少傅陈人郑当时北地公孙贺为舍人濮阳汲黯司马安为洗马黯以严见惮贺昆邪孙也六月乙巳丞相青免以太尉周亚夫为丞相时人赵禹为丞相史府中皆称其廉平然亚夫弗任曰极知禹无害然文深不可以居大府中元年夏四月乙巳赦天下赐民爵一级除禁锢二年春二月令诸侯王薨列侯初封及之国典客奏谥诔策列侯薨及诸侯太傅初除之官大行奏谥诔策王薨遣中大夫弔襚祠赗视丧事因立嗣子列侯薨遣太中大夫弔祠视丧事因立嗣其薨𦵏国得发民輓丧穿复土治坟无过三百人毕事临江王荣坐侵庙壖地为宫上徴荣荣行祖于江陵北门既上车轴折车废江陵父老流涕窃言曰吾王不反矣三月荣至诣中尉府对簿中尉郅都簿责讯王王恐欲得刀笔为书谢上而都禁吏弗与魏其侯使人间予临江王临江王既得为书谢上因自杀𦵏蓝田燕数万衔土置冡上百姓怜之荣最长亡子国除窦太后闻之怒以危法中都都免归家帝乃使使即拜都为鴈门大守便道之官得以便宜从事匈奴素闻郅都节举邉为引兵去竟都死不敢近鴈门匈奴至为偶人象都令骑驰射莫能中其见惮如此匈奴患之窦太后乃竟中都以汉法帝曰都忠臣欲释之窦太后曰临江王独非忠臣乎于是斩都夏四月乙巳封楚赵傅相死事者四人子为列侯建徳子横遽侯王悍子弃之新市侯赵夷吾子周商陵侯张尚子当居山阳侯九月始梁王与胜诡有谋邹阳争以为不可故见谗枚先生严夫子皆不敢谏及事败胜诡死梁王恐诛乃思邹阳言深辞谢之赍以千金令求方畧解罪于上者阳素知齐人王先生年八十余多竒计即往见语以其事王先生曰难哉人主有私怨深怒欲施必行之诛诚难解也以太后之尊骨肉之亲犹不能止况臣下乎昔秦始皇有伏怒于太后羣臣谏而死者以十数得茅焦为廓大义始皇非能説其言也乃自强从之耳茅焦亦厪脱死如毛氂耳故事所以难者也今子欲安之乎阳曰邹鲁守经学齐楚多辩知韩魏时有竒节吾将歴问之王先生曰子行矣还过我而西邹阳行月余莫能为谋还过王先生曰臣将西矣为如何王先生曰吾先日欲献愚计以为衆不可盖窃自薄陋不敢道也若子行必往见王长君士无过此者矣邹阳发寤于心曰敬诺辞去不过梁径至长安因客见王长君长君者王美人兄也邹阳留数日乘间而请曰臣非为长君无使令于前故来侍也愚戅窃不自料愿有谒也长君跪曰幸甚阳曰今袁盎事即穷竟梁王恐诛长君诚能精为上言之得毋竟梁事又有存亡继絶之功徳布天下名施无穷愿长君深自计之昔者鲁公子庆父使仆人杀子般狱有所归季友不探其情而诛焉庆父亲杀闵公季子缓追免贼春秋以为亲亲之道也鲁哀姜薨于夷孔子曰齐桓公法而不谲以为过也以是説天子徼幸梁事不奏长君曰诺乘间入而言之帝怒稍解于是遣田叔吕季主往治之至覇昌廐田叔取火悉烧梁之狱辞空手来见帝帝曰梁有之乎田叔对曰死罪有之今梁王不伏诛是汉法不行也如其伏诛太后食不甘味卧不安席此忧在陛下也上大然之于是梁王伏斧质于阙下谢罪然后太后与帝大喜相与泣复如故于是上贤田叔以为鲁相初至官民以王取其财物自言者百余人叔取其渠率二十人笞怒之曰王非汝主邪何敢自言主鲁王闻之大慙发中府钱使相偿之相曰王自使人偿之不尔是王为恶而相为善也鲁王好猎相尝从苑中王輙休相就馆相尝暴坐苑外终不休曰吾王暴露独何为舍王以故不大出游数年以官卒三年匈奴王七人来降上欲侯之以劝后丞相周亚夫曰彼背其主降陛下陛下侯之则何以责人臣之不守节者乎上曰丞相议不可用十一月庚子先封于军为安陵侯十二月丁丑悉封徐卢等六人为列侯班固曰书称蛮夷帅服诗云徐方既徕眷秋列潞子之爵许其慕诸夏也汉兴至孝文时乃有弓髙襄城之封虽自外徕本功臣后孝景欲侯降者丞相周亚夫守约而争帝黜其议初开封赏之科春三月丁巳立子乘为清河王乘王夫人子以辕固为清河王太傅初固以治诗为博士窦太后召固问老子书固曰此家人言耳太后怒曰安得司空城旦书乎乃使固入圏击彘上知太后怒而固直言无辠乃假固利兵下圏刺彘彘应手而倒太后黙然亡以复辠后上以固廉直拜为王傅诸齐以诗显皆固之弟子也齐人胡毋生以治春秋为博士与广川董仲舒同业仲舒亦为博士下帷讲诵弟子传以久次相授业或莫见其靣盖三年不窥园其精如此学士皆师尊之胡毋生年老归教于齐齐之言春秋者宗事胡毋生菑川人公孙宏亦颇受焉夏四月时上郡以西旱复修卖爵令贱其价以招民及徒复作得输粟县官以除罪益造苑马以广用而宫室列观舆马益増修矣太子太傅衞绾为御史大夫是嵗廷尉上囚防年继母杀年父年因杀继母依律杀母大逆论帝疑之诏问太子太子对曰夫继母明其不及母也縁父之爱故比之母耳今继母无状手杀其父则下手之日母恩絶矣宜与杀人者同不宜以大逆论帝从之年弃市太子时年十嵗上益竒之太子长而好书学善史录窦太后好黄帝老子言帝及太子诸王诸窦不得不读老子尊其术太子独能解其意每在太后前议论太后大悦每叹服以为胜帝而太子心弗好也每还太子宫常取儒书读之又好名法之术畏太后不敢言也四年秋赦天下徒作阳陵者死罪欲腐刑者许之是嵗壮武侯宋昌有罪夺爵一级为闗内侯五年冬十月戊午日有食之春三月立子舜为常山王舜王夫人子帝子凡十三人为王博士韩婴为常山太傅婴推诗人之意而作内外传数万言其语颇与齐鲁间殊然归一也燕赵间言诗者由韩生匈奴东胡王卢它之降夏四月丁巳封为亚谷侯它之故燕王绾子也五月甲戍封皇后兄王信为盖侯秋八月令诸侯王不得复治国天子为置吏改丞相曰相银印省廷尉少府宗正博士官大夫谒者郎诸官长丞皆损其员六年三月雨雪六月匈奴入鴈门至武泉邑入上郡取苑马时李广为上郡太守上使中贵人从广勒习兵击匈奴中贵人将数十骑从见匈奴三人与战射伤中贵人杀其骑且尽中贵人走广广曰是必射鵰者也广乃从百骑往驰三人三人亡马歩行行数十里广令其骑张两翼而广身自射彼三人者杀其二人生得一人果匈奴射鵰者也秋七月辛亥日有食之是嵗以济南都尉甯成为中尉是时周阳由亦为郡守甯成阳由皆以严尅为治后元年秋七月乙巳先晦一日日有食之丙午晦丞相桃侯刘舍免窦太后数言魏其侯窦婴帝曰太后岂以臣有爱相魏其者魏其沾沾自喜耳多易难以为相持重遂不用八月御史大夫建陵侯衞绾为丞相绾为相朝奏事如职所奏然自初宦以至相终无可言上以为敦厚可相少主尊宠之赏赐甚多以衞尉直不疑为御史大夫天子修呉楚时功封不疑为塞侯二年武原侯衞不害坐塟过律免石奋以上大夫禄归老于家以嵗时为朝臣过宫门阙必下车趋见路马必轼焉子孙为小吏来归谒奋必朝服见之不名子孙有过失不诮让为便坐对案不食然后诸子相责因长老肉袒固谢罪改之乃许子孙胜冠者在侧虽燕必冠申申如也僮仆䜣䜣如也唯谨上时赐食于家必稽首俯伏而食如在上前其执丧哀戚甚子孙遵教亦如之万石君家以孝谨闻乎郡国虽齐鲁诸儒质行皆自以为不及也田蚡益贵幸为中大夫田蚡贪巧于文辞辩有口学盘盂诸书王皇后贤之求天下礼书京师士夫皆送官得吕氏所传家语与诸国事及七十二子辞庐江舒人文翁为蜀郡太守仁爱好教化见蜀地辟陋有蛮夷风文翁欲诱进之乃选郡县小吏开敏有材者张叔等十余人亲自饬厉遣诣京师受业博士或学律令减省少府用度买刀布蜀物赍计吏以遗博士数嵗蜀生皆成就还归文翁以为右职用次察举官有至郡守刺史者又修起学官于城都市中招下县子弟以为学官弟子为除更繇髙者以补郡县吏次为孝弟力田常选学官僮子使在便坐受事每出行县益从学官诸生明经饬行者与俱使传教令出入闺合县邑吏民见而荣之数年争欲为学官弟子富人至出钱以求之繇是大化蜀地学于京师者比齐鲁焉至武帝时乃令天下郡国皆立学校官自文翁为之始云三年春正月诏曰髙年长老人所尊敬也鳏寡不属逮者人所哀也其着令年八十以上八嵗以下及孕者未乳师朱儒当鞠系者颂系之甲子帝崩于未央宫二月癸酉𦵏阳陵上谥曰孝景皇帝班固赞曰孔子称斯民三代之所直道而行也信哉周秦之敝罔宻文峻而姦轨不胜汉兴扫除烦苛与民休息至于孝文加之以恭俭孝景遵业五六十载之间至于移风易俗黎民醇厚周云成康汉言文景美矣西汉年纪卷十钦定四库全书西汉年纪卷十宋王益之撰武帝孝武皇帝讳彻景帝中子也立为皇太子后三年正月甲子景帝崩即日太子即皇帝位立太子妃陈氏为皇后尊太后母臧儿为平原君追尊王仲为共侯槐里起园邑二百家长丞奉守帝初称制所镇抚多蚡宾客计策蚡新欲用事为相卑下宾客进名士家居者贵之欲以倾魏其诸将相建元元年冬十月前清河太傅辕固楚相冯唐故城阳中尉邓先公孙宏吴人严助皆以贤良征宏少时为狱吏有罪免家贫牧豕海上年四十余乃学春秋杂说时年六十以贤良徴仄目事辕固固曰公孙子务正学以言无曲学以阿世诸儒多嫉毁曰固老罢归之时固已九十余矣对策者百余人帝擢严助为中大夫公孙宏为博士邓先起家至九卿冯唐亦年九十余不能为官廼以子遂为郎六月丞相卫绾御史大夫直不疑以景帝病时诸官囚多坐不辜者而不任职免之上议置丞相太尉籍福说田蚡曰魏其贵久矣天下士素归之今将军初兴未如即上以将军为丞相必让魏其魏其为丞相将军必为太尉太尉丞相尊等耳有让贤名蚡廼微言太后风上于是乃以魏其侯窦婴为丞相复置太尉官以武安侯田蚡为太尉籍福贺婴因弔曰君侯资性喜善疾恶方今善人誉君侯故至丞相然恶人衆亦且毁君侯君侯能兼容则幸久不能今以毁去矣婴不听秋七月故太子少傅王臧上书得宿卫丞相婴太尉蚡俱好儒术推毂臧为郎中令代人赵绾为御史大夫绾亦甞受诗申公绾臧请立明堂城南以朝诸侯不能就其事乃言师申公于是上使使束帛加璧安车以蒲裹轮驾驷迎申公弟子二人乘轺传从婴蚡又欲令列侯就国除闗以礼为服制以兴太平举谪诸窦宗室无行者除其属籍诸外家为列侯列侯多尚公主皆不欲就国以故毁日至太皇窦太后太后好黄老言而婴蚡绾臧等务隆推儒术贬道家言是以太皇窦太后滋不说枚乘善辞赋帝自为太子闻乘名及即位乘年老乃以安车蒲轮徴乘道死诏问乘子无能为文者后乃得其孽子臯是嵗徙中尉甯成为内史时茂陵张汤给事内史为掾成以汤为无害言大府调为茂陵尉外戚多毁成之短下狱抵罪髠钳是时九卿死即死少被刑而成刑极自以为不复收廼解脱诈刻传出闗归家时吏治尚循谨然周阳由居二千石中最为暴酷骄恣所爱者挠法活之所憎者曲法灭之所居郡必夷其豪自甯成周阳由之后事益多民巧法大抵吏治类多成由等矣初帝以为淮阳天下郊劲兵处徙代相灌夫为淮阳太守是嵗入为太仆先是梁内史韩安国坐法失官家居至是太尉田蚡亲贵用事安国以五百金遗蚡蚡言安国太后上素闻安国贤即召以为北地都尉二年冬十月淮南王安来朝献所作内书二十一篇上爱秘之使为离骚传旦受诏日食时上又献颂徳及长安都国颂每宴见谈说得失及方技赋颂昏暮然后罢时帝方好蓺文以安属为诸父辩博善为文辞甚尊重之每为报书及赐常召司马相如等视草乃遣安为人好读书鼔琴不喜弋猎狗马驰骋亦欲以行阴徳拊循百姓流誉天下时时怨望厉王死时欲畔逆未有因也安素善田蚡至是入朝蚡乃逆王覇上与王语曰方今上无太子大王亲髙皇帝孙行仁义天下莫不闻即宫车一日晏驾非大王尚谁立者淮南王大喜厚遗田蚡金钱财物阴结宾客拊循百姓为畔逆事石庆甞为太仆御出上问车中几马庆以策数马毕举手对曰六马庆于诸子中最为简易矣然犹如此三月乙未以太常柏至侯许昌为丞相武强侯荘青翟为御史大夫夏四月初置茂陵邑徙郡国豪杰于茂陵三年冬十月代王登长沙王发中山王胜济川王明来朝时大臣惩吴楚七国行事议者多寃鼌错之䇿皆以诸侯连城数十泰强欲稍侵削数奏暴其过恶诸侯王自以骨肉至亲先帝所以广封连城犬牙相错者为盘石宗也今或无罪为臣下所侵辱有司吹毛求疵笞服其臣使证其君多自以侵寃及朝天子置酒中山王胜闻乐声而泣上问其故胜对曰臣闻悲者不可为絫欷思者不可为叹息故髙渐离击筑易水之上荆轲为之低而不食雍门子壹微吟孟尝君为之于邑今臣心结日久每闻幼眇之声不知涕泣之横集也夫衆喣漂山聚蟁成靁朋党执虎十夫桡椎是以文王拘于羑里孔子阨于陈蔡此乃烝庶之成风増积之生害也臣身逺与寡莫为之先衆口铄金积毁销骨丛轻折轴羽翮飞肉纷惊逢罗澘然出涕臣闻白日晒光幽𨼆皆照明月曜夜蟁蝱宵见然云蒸列布杳冥昼昏尘埃抪覆昧不见泰山何则物有蔽之也今臣雍阏不得闻䜛言之徒蠭生道辽路逺曾莫为臣闻臣窃自悲也臣闻社鼷不灌屋䑕不熏何则所託者然也臣虽薄也得蒙肺附位虽卑也得为东藩属又称兄今羣臣非有葭莩之亲鸿毛之重羣居党议朋友相为使夫宗室摈郄骨肉氷释斯伯奇所以流离比干所以横分也诗云我心忧伤惄焉如𢷬假寐永叹唯忧用老心之忧矣疢如疾首臣之谓也具以吏所侵闻于是上乃加亲亲之恩焉三月有星孛于注张歴太微干紫宫至于天汉夏四月有星孛于天纪至织女上征天下文学材智之士严助最先进后又得吴人朱买臣赵人吾邱夀王蜀人司马相如主父偃严安徐乐东方朔枚臯胶仓终军严葱奇等并在左右其尤亲幸者东方朔枚臯严助吾邱夀王司马相如相如常称疾避事唯助与夀王见任用闽越发兵围东瓯东瓯使人告急天子时天子年未二十以问田蚡蚡对曰不足以烦中国往救也严助曰今小国以穷困来告急天子不振尚安所愬上遂发兵浮海救东瓯东瓯王望率其衆四万余人来降处庐江郡封为广武侯是嵗以北地都尉韩安国为大农令太仆灌夫与长乐卫尉窦甫饮轻重不得夫醉搏甫甫窦太后昆弟上恐太后诛夫徙夫为燕相北平侯张类坐临诸侯丧后至国除上始为微行常用饮酎已八九月中与侍中常侍武骑及待诏陇西北地良家子能骑射者期诸殿门故有期门之号自此始微行以夜漏下十刻乃出常称平阳侯旦明入山下驰射鹿豕狐兔驰鹜禾稼稻秔之地民皆号唿骂詈相聚会自言鄠杜令令往欲谒平阳侯诸骑欲击鞭之令大怒使吏呵止猎者数骑见留乃示以乘舆物久之廼得去时夜出夕还后赍五日粮㑹朝长信宫是后南山下乃知微行数出也然尚廹于太后未敢逺出丞相御史知指乃使右辅都尉徼循长杨以东右内史发小民共待会所时常侍郎东方朔进谏曰臣闻谦逊静悫天表之应应之以福骄溢靡丽天表之应应之以异今陛下累郎台恐其不髙也弋猎之处恐其不广也如天不为变则三辅之地尽可以为苑何必盩厔鄠杜乎奢侈越制天为之变上林虽小臣尚以为大也粪土愚臣忘生触死逆盛意犯隆指罪当万死不胜大愿愿陈泰阶六符以观天变不可不省是日因奏泰阶之事上乃拜朔为太中大夫给事中四年冬十月地动江都王非来朝从上猎上林中天子车驾䟆通未行先使韩嫣乘副车从数十百骑驰视兽江都王望见以为天子辟从者伏谒道旁嫣驱不见既过江都王怒为皇太后泣请得归国入宿卫比韩嫣太后以此衔嫣始帝为胶东王嫣与上学书相爱及上为太子愈益亲嫣嫣善骑射聪慧上即位欲事伐胡而嫣先习兵以故益尊贵官至上大夫赏赐儗邓通与上共卧起后嫣侍出入永巷不禁以姦闻皇太后太后怒使使赐嫣死上为谢终不得嫣遂死是嵗南粤王赵佗死以江都相郑当时为右内史五年春正月己巳朔日有食之罢传记博士夏四月平原君薨从田氏葬长林置园邑二百家长丞奉守上即位数嵗汉兴七十余年之间国家无事非遇水旱之灾民则人给家足都鄙廪庾皆满而府库余货财京师之钱累巨万贯朽而不可校太仓之粟陈陈相因充溢露积于外至腐败不可食衆庶街巷有马阡陌之间成羣而乘字牝者傧而不得聚会守闾阎者食粱肉为吏者长子孙居官者以为姓号故人人自爱而重犯法先行义而后绌辱焉当此之时网疎而民富役财骄溢或至兼并豪党之徒以武断于乡曲宗室有土公卿大夫以下争于奢侈室庐舆服僣于上无限物盛而衰固其变也六年春二月乙未辽东髙庙灾五月丁亥太皇太后崩合葬覇陵遗诏尽以东宫金钱财物赐长公主嫖六月癸巳丞相昌御史大夫青翟坐窦太后䘮事不办免上以武安侯田蚡为丞相蚡既相绌黄老刑名百家之言延文学儒者数百人又以为诸侯王多长上初即位富于春秋蚡以肺附为京师相非痛折节以礼诎之天下不萧尝召客饮坐其兄葢侯北乡自坐东乡以为汉相尊不可以兄故私挠蚡由此滋骄治宅甲诸第田园极膏腴而市买郡县器物相属于道前堂罗钟鼓立曲旃后房妇女以百数诸侯奉金玉狗马玩好不可胜数蚡徴茂陵尉张汤为丞相史荐补侍御史有星孛于北方秋八月有星孛于东方长竟天三十日去是谓蚩尤旗类彗而后曲象旗淮南王安心怪之或说王曰先吴军时彗星出长数尺然尚流血千里今彗星竟天天下兵当大起王心以为上无太子天下有变诸侯并争愈益治攻战具积金钱赂遗郡国游士妄作妖言阿谀王王喜多赐予之王有女陵慧有口王爱之多予金钱为中诇长安约结上左右闽粤王郢兴兵击南粤边邑南粤守天子约不敢擅发兵而上书以闻曰两粤俱为藩臣毋擅兴兵相攻击今东粤擅兴兵侵臣臣不敢兴兵唯天子诏之于是天子多南粤义守职约遣大行王恢大司农韩安国将兵诛闽越淮南王安上书諌曰陛下临天下布徳施恵缓刑罚薄赋歛哀鳏寡恤孤独养耆老振匮乏盛徳上隆和泽下洽近者亲附逺者怀徳天下摄然今闻有司举兵将以诛越臣窃为陛下重之越方外之地发文身之民不可以冠带之国法度理也故古者封内甸服封外侯服侯卫宾服蛮夷要服戎狄荒服逺近埶异也越人名为藩臣贡酎之奉不输大内一卒之用不给上事自相攻击而陛下发兵救之是反以中国而劳蛮夷也臣闻军旅之后必有凶年言民各以其愁苦之气薄隂阳之和感天地之精而灾气为之生也今以兵入其地男子不得耕稼树种妇人不得纺绩织纴丁壮从军老弱转饷居者无食行者无粮民苦兵事亡逃者必衆随而诛之不可胜尽盗贼必起臣闻长老言秦之时尝使尉屠睢击越又使监禄凿渠通道越人逃入深山林丛不可得攻留军屯守旷日持久士卒劳倦越廼出击之秦兵大破廼发适戍以备之当此之时内外骚动百姓靡敝行者不还往者莫返民不聊生羣为盗贼于是山东之难始兴周易曰髙宗伐鬼方三年而克之鬼方小蛮夷髙宗殷之盛天子以盛天子伐小蛮夷三年而后克言用兵之不可不重也臣闻天子之兵有征而无战言莫敢校也陛下以四海为境九州为家八薮为囿江汉为池生民之属皆为臣妾人徒之衆足以奉千官之共租税之收足以给乘舆之御玩心神明秉执圣道负黼依冯玉几南面而听断号令天下四海之内莫不向应陛下垂徳恵以覆露之使元元之民安生乐业则泽被万世传之子孙施之无穷天下之安犹泰山而四维之也夷狄之地何足以为一日之间而烦汗马之劳乎诗云王犹允塞徐方既来言王道甚大而逺方怀之也臣闻之农夫劳而君子养焉愚者言而智者择焉臣安幸得为陛下守藩以身为鄣蔽人臣之任也边境有警爱身之死而不毕其愚非忠臣也臣安窃恐将吏之以十万之师为一使之任也是时汉兵遂出未踰领闽粤王郢发兵距险其弟余善诛郢师得不劳因立余善为东粤王上嘉淮南之意美将卒之功乃令严助谕意风指于南越南粤王胡遣太子婴齐入宿卫助还又谕淮南曰皇帝问淮南王使中大夫玉上书言事闻之朕奉先帝之休徳夙兴夜寐明不能烛重以不徳是以比年凶菑害衆夫以眇眇之身託于王侯之上内有饥寒之民南夷相攘使边骚然不安朕甚惧焉今王深惟重虑明太平以弼朕失称三代至盛际天接地人迹所及咸尽宾服藐然甚慙嘉王之意靡有所终使中大夫助谕朕意告王越事助谕意曰今者大王以发屯临越事上书陛下故遣臣助告王其事王居逺事薄遽不与王同其计朝有阙政遗王之忧陛下甚恨之夫兵固凶器明主之所重出也然自五帝三王禁暴止乱非兵未之闻也汉为天下宗操杀生之柄以制海内之命危者望安乱者卬治今闽越王狼戾不仁杀其骨肉离其亲戚所为甚多不义又数举兵侵陵百越并兼邻国以为暴彊阴计奇䇿入燔寻阳楼船欲招会稽之地以践句践之迹今者边又言闽王率两国击南越陛下为万民安危久逺之计使人谕告之曰天下安宁各继世抚民禁毋敢相并有司疑其以虎狼之心贪据百越之利惑于逆顺不奉明诏则会稽豫章必有长患且天子诛而不伐焉有劳百姓苦士卒乎故遣两将屯于境上震威武扬声乡屯曽未㑹天诱其衷闽王陨命辄遣使者罢屯毋后农时南越王甚嘉被恵泽蒙休徳愿革心易行身从使者入谢有狗马之病不能胜服故遣太子入侍病有瘳愿伏北阙望大廷以报盛徳闽王以八月举兵于冶南士卒罢倦三王之衆相与攻之因其弱弟余善以成其谋至今国空虚遣使者上符莭请所立不敢自立以待天子之明诏此一举不挫一兵之锋不用一卒之死而闽王伏辜南越被泽威震暴主义存危国此则陛下深计逺虑之所出也事效见前故使臣助来谕王意于是王谢曰虽汤伐桀文王伐崇诚不过此臣安妄以愚意狂言陛下不忍加诛使使者临诏臣安以所不闻诚不胜厚幸助由是与淮南王相结而还上大说是嵗大农令韩安国为御史大夫安国为人多大畧知足以当世取舍而出于忠厚贪耆财利然所推举皆㢘士贤于己者于梁举壶遂臧固至它皆天下名士士亦以此称慕之唯天子以为国器东海太守汲黯为主爵都尉引大体不拘文法为人性倨少礼面折不能容人之过合己者善待之不合者弗能忍见士亦以此不附焉然好游侠任气莭行修洁其谏犯主之颜色常慕傅伯袁盎之为人善灌夫郑当时及宗正刘弃疾亦数以直谏不得久居位是时太后弟田蚡为丞相中二千石拜谒蚡弗为礼黯见蚡未尝拜揖之太史令司马谈愍学者不达其意而师誖乃论六家之要指曰易大传曰天下一致而百虑同归而殊涂夫隂阳儒墨名法道徳此务为治者也直所从言之异路有省不省耳尝窃观隂阳之术大详而衆忌讳使人拘而多畏然其叙四时之大顺不可失也儒者博而寡要劳而少功是以其事难尽从然其序君臣父子之礼列夫妇长幼之别不可易也墨者俭而难遵是以其事不可徧循然其彊本莭用不可废也法家严而少恩然其正君臣上下之分不可改也名家使人俭而善失真然其正名实不可不察也道家使人精神専一动合无形澹足万物其为术也因隂阳之大顺采儒墨之善撮名法之要与时迁徙应物变化立俗施事无所不宜指约而易操事小而功多儒者则不然以为人主天下之仪表也君唱臣和主先臣随如此则主劳而臣佚至于大道之要去健羡黜聪明释此而任术夫神大用则竭形大劳则敝神形蚤衰欲与天地长久非所闻也夫阴阳四时八位十二度二十四莭各有教令曰顺之者昌逆之者亡未必然也故曰使人拘而多畏夫春生夏长秋收冬蔵此天道之大经也弗顺则无以为天下纪纲故曰四时之大顺不可失也夫儒者以六蓺为法六蓺经传以千万数累世不能通其学当年不能究其礼故曰博而寡要劳而少功若夫列君臣父子之礼序夫妇长幼之别虽百家弗能易也墨者亦上尧舜言其徳行曰堂髙三尺土阶三等茅茨不翦採椽不斵饭土簋歠土刑粝粱之食藜藿之羮夏日葛衣冬日鹿裘其送死桐棺三寸举音不尽其哀教䘮礼必以此为万民率故天下共若此则尊卑无别也夫世异时移事业不必同故曰俭而难遵也要曰彊本莭用则人给家足之道也此墨子之所长虽百家不能废也法家不别亲疎不殊贵贱壹断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相踰越虽百家不能改也名家苛察缴绕使人不得反其意剸决于名时失人情故曰使人俭而善失真若夫控名责实参伍不失此不可不察也道家无为又曰无不为其实易行其辞难知其术以虚无为本以因循为用无成势无常形故能究万物之情不为物先后故能为万物主有法无法因时为业有度无度因物兴舍故曰圣人不巧时变是守虚者道之常也因者君之纲也羣臣并至使各自明也其实中其声者谓之端实不中其声者谓之款款言不听姦廼不生贤不肖自分白黑廼形在所欲用耳何事不成廼合大道混混㝠冥光耀天下复反无名凡人所生者神也所托者形也神大用则竭形大劳则敝形神离则死死者不可复生离者不可复合故圣人重之由此观之神者生之本形者生之具不先定其神形而曰我有以治天下何由哉谈尝学天官于唐都受易于杨何习道论于黄子初王恢击东粤因兵威使番阳令唐蒙风晓南粤南粤食蒙蜀枸醤蒙问所从来曰道西北牂柯江江广数里出番禺城下蒙归至长安问蜀贾人独蜀出枸醤多持窃出市夜郎夜郎者临牂柯江江广百余歩足以行船南粤以财物役属夜郎西至桐师然亦不能臣使也蒙廼上书説上曰南粤王黄屋左纛地东西万余里名为外臣实一州主今以长沙豫章往水道多絶难行窃闻夜郎有精兵可得十万浮船牂柯出不意此制粤一竒也诚以汉之彊巴蜀之饶通夜郎道为置吏甚易上许之乃拜蒙以郎中将将千人食重万余人从巴莋闗入遂见夜郎侯多同厚赐谕以威徳约为置吏使其子为令夜郎旁小邑皆贪汉缯帛以为汉道险终不能有也廼听蒙约还报廼以为犍为郡西汉年纪卷十一钦定四库全书西汉年纪卷十一宋王益之撰武帝元光元年冬十一月衞尉李广为骁骑将军屯云中长乐衞尉程不识为车骑将军屯鴈门六月罢先是广为陇西大守左右言其名将也由是入为未央衞尉不识故与广俱以邉太守将屯及出击胡而广行无部曲行陈就善水草顿舎人人自便不击刁斗自衞莫府省文书然亦逺斥候未尝遇害不识正部曲行伍营陈击刁斗吏治军簿至明军不得自便不识曰李将军极简易然虏卒犯之无以禁而其士卒亦佚乐为之死我军虽烦扰虏亦不得犯我是时汉邉郡李广程不识为名将然匈奴畏广士卒多乐从而苦不识不识孝景时以数直谏为太中大夫五月举贤良文学上亲䇿之制曰朕获承至尊休徳传之无穷而施之罔极任大而守重是以夙夜不皇康宁永惟万事之统犹惧有阙故广延四方之豪隽郡国诸侯公选贤良修絜博习之士欲闻大道之要至论之极今子大夫襃然为举首朕甚嘉之子大夫其精心致思朕垂聼而问焉盖闻五帝三王之道改制作乐而天下洽和百王同之当虞氏之乐莫盛于韶于周莫盛于勺圣王已没钟鼓筦絃之声未衰而大道微缺陵夷至虖桀纣之行王道大壊矣夫五百年之间守文之君当涂之士欲则先王之法以戴翼其世者甚衆然犹不能反日以仆灭至后王而后止岂其所持操或誖缪而失其统与固天降命不可复反必推之于大衰而后息与乌虖凡所为屑屑夙兴夜寐务法上古者又将无补与三代受命其符安在灾异之变何縁而起性命之情或夭或夀或仁或鄙习闻其号未烛厥理伊欲风流而令行刑轻而姦改百姓和乐政事宣昭何修何饰而膏露降百谷登徳润四海泽臻草木三光全寒暑平受天之祜享鬼神之灵惠泽洋溢施虖方外延及群生子大夫明先圣之业习俗化之变终始之序讲闻髙谊之日久矣其明以谕朕科别其条勿猥勿并取之于术愼其所出廼其不正不直不忠不极枉于执事书之不泄兴于朕躬毋悼后害子大夫其尽心靡有所𨼆朕将亲览焉董仲舒对曰陛下发徳音下明诏求天命与情性皆非愚臣之所能及也臣谨按春秋之中视前世已行之事以观天人相与之际甚可畏也国家将有失道之败而天廼先出灾害以谴告之不知自省又出怪异以警惧之尚不知变而伤败廼至以此见天心之仁爱人君而欲止其乱也自非大无道之世天尽欲扶持而全安之事在彊勉而已矣彊勉学问则闻见博而知益明彊勉行道则徳日起而大有功此皆可使还至而立有效者也诗曰夙夜匪解书云茂哉茂哉皆彊勉之谓也道者所繇适于治之路也仁义礼乐皆其具也故圣玉已没而子孙长久安宁数百岁此皆礼乐敎化之功也王者未作乐之时廼用先王之乐宜于世者而以深入敎化于民敎化之情不得雅颂之乐不成故王者功成作乐乐其徳也乐者所以变民风化民俗也其变民也易其化人也着故声发于和而本于情接于肌肤藏于骨髓故王道虽微缺而筦絃之声未衰也夫虞氏之不为政久矣然而乐颂遗风犹有存者是以孔子在齐而闻韶也臣闻天之所大奉使之王者必有非人力所能致而自至者此受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌此盖受命之符也周公曰复哉复哉孔子曰徳不孤必有邻皆积善絫徳之效也及至后世淫佚衰微不能统理群生诸侯背畔残贼良民以争壤土废徳敎而任刑罚刑罚不中则生邪气邪气积于下怨恶畜于上上下不和则阴阳缪盭而妖孽生矣此灾异所縁而起也臣闻命者天之令也性者生之质也情者人之欲也或夭或夀或仁或鄙陶冶而成之不能粹美有治乱之所生故不齐也孔子曰君子之徳风也小人之徳草也草上之风必偃故尧舜行徳则民仁夀桀纣行暴则民鄙夭夫上之化下下之从上犹泥之在钧唯甄者之所为犹金之在镕唯冶者之所铸绥之斯来动之斯和此之谓也臣谨按春秋之文求王道之端得之于正正次王王次春春者天之所为也正者王之所为也其意曰上承天之所为而下以正其所为正王道之端云尔然则王者欲有所为宜求其端于天天道之大者在阴阳阳为徳阴为刑刑主杀而徳主生是故阳常居大夏而以生育养长为事阴常居大冬而积于空虚不用之处以此见天之任徳不任刑也天使阳出布施于上而主歳功使阴入伏于下而时出佐阳阳不得阴之助亦不能独成歳终阳以成歳为名此天意也王者承天意以从事故任徳敎而不任刑刑者不可任以治世犹阴之不可任以成歳也为政而任刑不顺于天故先王莫之肯为也今废先王徳敎之官而独任执法之吏治民毋乃任刑之意与孔子曰不敎而诛谓之虐虐政用于下而欲徳敎之被四海故难成也臣谨按春秋谓一元之意一者万物之所从始也元者辞之所谓大也谓一为元者视大始而欲正本也春秋深探其本而反自贵者始夫万民之从利如水之走下不以敎化隄防之不能止也是故敎化立而姦邪皆止者其隄防完也敎化废而姦邪并出刑罚不能胜者其隄防壊也古之王者明于此是故南面而治天下莫不以敎化为大务至周之末世大为无道以失天下秦继其后独不能改又益甚之重禁文学不得挟书弃捐礼谊而恶闻之其心欲尽灭先王之道而颛为自恣茍简之治故立为天子十四嵗而国破亡矣自古以来未尝有以乱济乱大败天下之民如秦者也孔子曰腐朽之木不可雕也粪土之墙不可圬也今汉继秦之后如朽木粪墙矣虽欲善治之亡可奈何法出而姦生令下而诈起如以汤止沸抱薪救火愈甚亡益也窃譬之琴瑟不调甚者必解而更张之乃可鼓也为政而不行甚者必变而更化之乃可理也当更张而不更张虽有良工不能善调也当更化而不更化虽有大贤不能善治也古人有言曰临渊羡鱼不如退而结网今临政而愿治七十余歳矣不如退而更化更化则可善治善治则灾害日去福禄日来诗云宜民宜人受禄于天为政而宜于民者固当受禄于天夫仁谊礼知信五常之道王者所当修饬也五者修饬故受天之祜而享鬼神之灵徳施于方外延及羣生也天子览其对而异焉廼复册之曰制曰盖闻虞舜之时游于巖廊之上垂拱无为而天下太平周文王至于日昃不暇食而宇内亦治夫帝王之道岂不同条共贯与何逸劳之殊也盖俭者不造元黄旌旗之饰及至周室设两观乘大路朱干玉戚八佾陈于庭而颂声兴夫帝王之道岂异指哉或曰良玉不瑑又云非文亡以辅徳二端异焉殷人执五刑以督姦伤肌肤以惩恶成康不式四十余年天下不犯囹圄空虚秦国用之死者甚衆刑者相望耗矣哀哉乌虖朕夙寤晨兴惟前帝王之宪永思所以奉至尊章洪业皆在力本任贤今朕亲耕借田以为农先劝孝弟崇有徳使者冠盖相望问勤劳恤孤独尽思极神功烈休徳未始云获也今阴阳错缪氛气充塞群生寡遂黎民未济廉耻贸乱贤不肖浑殽未得其眞故详延特起之士意庶几乎今子大夫待诏百有余人或道世务而未济稽诸上古之不同考之于今而难行毋廼牵于文系而不得骋与将所繇异术所闻殊方与各悉对着于篇毋讳有司明其指畧切磋究之以称朕意仲舒对曰臣闻尧受命以天下为忧而未以位为乐也故诛逐乱臣务求贤圣是以得舜禹稷卨咎繇衆圣辅徳贤能佐职敎化大行天下和洽万民皆安仁乐谊各得其宜动作应礼从容中道故孔子曰如有王者必世而后仁此之谓也尧在位七十载廼逊于位以禅虞舜尧崩天下不归尧子丹朱而归舜舜知不可辟乃即天子之位以禹为相因尧之辅佐继其统业是以垂拱无为而天下治孔子曰韶尽美矣又尽善也此之谓也至于殷纣逆天暴物杀戮贤知残贼百姓伯夷太公皆当世贤者𨼆处而不为臣守职之人皆奔走逃亡入于河海天下耗乱万民不安故天下去殷而从周文王顺天理物师用贤圣是以闳夭太顚散宜生等亦聚于朝廷爱施兆民天下归之故太公起海滨而即三公也当此之时纣尚在上尊卑昏乱百姓散亡故文王悼痛而欲安之是以日昃而不暇食也孔子作春秋先正王而系万事见素王之文焉繇此观之帝王之条贯同然而劳逸异者所遇之时异也孔子曰武尽美矣未尽善也此之谓也臣闻制度文采元黄之饰所以明尊卑异贵贱而劝有徳也故春秋受命所先制者改正朔易服色所以应天也然则宫室旌旗之制有法而然者也故孔子曰奢则不逊俭则固俭非圣人之中制也臣闻良玉不瑑资质润美不待刻瑑此亡异于达巷党人不学而自知也然则常玉不瑑不成文章君子不学不成其徳臣闻圣王之治天下也少则习之学长则材诸位爵禄以养其徳刑罚以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年此亦敎化之渐而仁义之流非独伤肌肤之效也至秦则不然诛名而不察实为善者不必免而犯恶者未必刑也是以刑者甚衆死者相望而姦不息俗化使然也故孔子曰导之以政齐之以刑民免而无耻此之谓也陛下亲耕借田以为农先夙寤晨兴忧劳万民思惟往古而务以求贤此亦尧舜之用心也然而未云获者士素不厉也夫不素养士而欲求贤譬犹不瑑玉而求文采也陛下加惠寛臣之罪令勿牵制于文使得切磋究之臣敢不尽愚于是天子复册之制曰盖闻善言天者必有徴于人善言古者必有验于今故朕垂问虖天人之应上嘉唐虞下悼桀纣寖微寖灭寖明寖昌之道虚心以改今子大夫明于阴阳所以造化习于先圣之道业然而文采未极岂惑虖当世之务哉条贯靡竟统纪未终意朕之不明与聼若眩与夫三王之敎所祖不同而皆有失或谓久而不易者道也意岂异哉今子大夫既已着大道之极陈治乱之端矣其悉之究之孰之复之诗不云乎嗟尔君子毋常安息神之听之介尔景福朕将亲览焉子大夫其茂明之仲舒复对曰臣闻论语曰有始有卒者其唯圣人乎今陛下幸加惠留听于承学之臣复下明册以切其意而究尽圣徳非愚臣之所能具也前所上对条贯靡竟统纪不终辞不别白指不分明此臣浅陋之罪也册曰善言天者必有徴于人善言古者必有验于今臣闻天者羣物之祖也故徧覆包函而无所殊建日月风雨以和之经阴阳寒暑以成之故圣人法天而立道亦溥爱而无私布徳施仁以厚之设谊立礼以导之春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也繇此言之天人之徴古今之道也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而往来相应此亦言天之一端也古者修敎训之官务以徳善化民民已大化之后天下常亡一人之狱矣今世废而不修亡以化民民以故弃行谊而死财利是以犯法而罪多一嵗之狱以万千数以此见古之不可不用也故春秋变古则讥之天令之谓命命非圣人不行质朴之谓性性非敎化不成人欲之谓情情非制度不节是故王者上谨于承天意以顺命也下务明敎化民以成性也正法度之宜别上下之序以防欲也修此三者而大本举矣人受命于天固超然异于羣生入有父子兄弟之亲出有君臣上下之谊㑹聚相遇则有耆老长幼之施粲然有文以相接驩然有恩以相爱此人之所以贵也生五糓以食之桑麻以衣之六畜以养之服牛乗马圏豹槛虎是其得天之灵贵于物也故孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故孔子曰不知命亡以为君子此之谓也册曰上嘉唐虞下悼桀纣寖微寖灭寖明寖昌之道虚心以改臣闻衆少成多积小致鉅故圣人莫不以晻致明以微致显是以尧发于诸侯舜兴虖深山非一日而显也盖有渐以致之矣言出于已不可塞也行发于身不可掩也言行治之大者君子之所以动天地也故尽小者大愼微者着诗云惟此文王小心翼翼故尧兢兢日行其道而舜业业日致其孝善积而名显徳彰而身尊此其寖明寖昌之道也夫善恶之相从如影响之应形声也故桀纣暴谩䜛贼并进贤知𨼆伏恶日显国日乱晏然自以如日在天终陵夷而大壊夫暴逆不仁者非一日而亡也亦以渐至故桀纣虽亡道然犹享国十余年此其寖微寖灭之道也册曰三王之敎所祖不同而皆有失或谓久而不易者道也意岂异哉臣闻夫乐而不乱复而不厌者谓之道道者万世无弊弊者道之失也先王之道必有偏而不举之处故政有眊而不行举其偏者以补其弊而已矣三王之道所祖不同非其相反将以捄溢扶衰所遭之变然也故孔子曰无为而治者其舜虖改正朔易服色以顺天命而已其余尽循尧道何更为哉故王者有改制之名亡变道之实然夏上忠殷上敬周上文者所继之捄当用此也孔子曰殷因于夏礼所损益可知也周因于殷礼所损益可知也其或继周者虽百世可知也此言百王之用以此三者矣夏因于虞而独不言所损益者其道如一而所上同也道之大原出于天天不变道亦不变是以禹继舜舜继尧三圣相受而守一道亡救弊之政也故不言其所损益也繇是观之继治世者其道同继乱世者其道变今汉继大乱之后若宜少损周之文致用夏之忠者陛下有明徳嘉道愍世俗之靡薄悼王道之不昭故举贤良方正之士论谊考问将欲兴仁谊之休徳明帝王之法制建太平之道也臣愚不肖述所闻诵所学道师之言厪能勿失耳若廼论政事之得失察天下之息耗此大臣辅佐之职三公九卿之任非臣仲舒所能及也然而臣窃有怪者夫古之天下亦今之天下今之天下亦古之天下共是天下古亦大治以古准今壹何不相逮之逺也安所缪盭而陵夷若是意者有所失于古之道与有所诡于天之理与试迹之古返之于天倘可得见乎夫天亦有所分予予之齿者去其角傅之翼者两其足是所受大者不得复取小也古之所予禄者不食于力不动于末是亦受大者不得取小与天同意者也夫已受大又取小天不能足而况人乎此民之所以嚣嚣苦不足也身宠而载髙位家温而食厚禄因乗富贵之资力以与民争利于下民安能如之哉是故衆其奴婢多其牛羊广其田宅博其产业畜其委积务此而亡已以迫蹵民民日朘月削寖以大穷富者奢侈羡溢贫者穷急愁苦穷急愁苦而上不救则民不乐生民不乐生尚不避死安能避罪此刑罚之所以蕃而姦邪不可胜者也故受禄之家食禄而已不与民争业然后利可均布而民可家足此上天之理而亦太古之道天子之所宜法以为制大夫之所当循以为行也故公仪子相鲁之其家见织帛怒而出其妻食于舍而茹葵愠而㧞其葵曰吾已食禄又夺园夫红女利虖古之贤人君子在列位者皆如是是故下髙其行而从其敎民化其廉而不贪鄙及至周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山惟石巖巖赫赫师尹民具尔瞻尔好谊则民乡仁而俗善尔好利则民好邪而俗败由是观之天子大夫者下民之所视效逺方之所四面而内望也近者视而放之逺者望而效之岂可以居贤人之位而为庶人行哉初令郡国举孝廉各一人以仲舒为江都相仲舒相易王王问仲舒曰粤王句践与大夫泄庸种蠡谋伐吴遂灭之孔子称殷有三仁寡人亦以为粤有三仁桓公决疑于管仲寡人决疑于君仲舒对曰臣愚不足以奉大对闻昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至于我哉徒见问耳且犹羞之况设诈以伐吴虖繇此言之粤本无一仁夫仁人者正其谊不谋其利明其道不计其功是以仲尼之门五尺之童羞称五伯为其先诈力而后仁谊也茍为诈而已故不足称于大君子之门也五伯比于他诸侯为贤其比三王犹武夫之与美玉也王曰善仲舒治国以春秋灾异之变推阴阳所以错行故求雨闭诸阳纵诸阴其止雨反是行之一国未尝不得所欲中废为中大夫居舍着灾异之记先是辽东髙庙灾髙园便殿火仲舒推说其意以为髙庙不当居辽东髙园殿不当居陵旁天灾若语陛下当今之世视亲戚贵属在诸侯逺正最甚者忍而诛之如吾燔髙庙廼可视近臣在国中处旁仄及贵而不正者忍而诛之如吾燔髙园殿廼可云尔在外而不正者虽贵如髙庙犹灾燔之况诸侯乎在内而不正者虽贵如髙园殿犹燔灾之况大臣乎此天意也辠在外者天灾外辠在内者天灾内燔甚罪当重燔简罪当轻承天意之道也上召视诸生示其书有讥刺仲舒弟子吕步舒不知其师书以为大愚于是下仲舒吏当死诏赦之仲舒遂不敢复言灾异六月客星见于房秋七月癸未先晦一日日有蚀之是嵗天星尽摇上问候星者对曰星摇者民劳也二年冬十月上初至雍郊见五畤后常三嵗一郊是时上求神君舍之上林中磃氏观神君者长陵女子以乳死见神于先后宛若宛若祠之其室民多往祠平原君亦往祠其后子孙以尊显上厚礼置祠之内中闻其言不见其人云亳人谬忌奏祠太一方曰天神贵者太一太一佐曰五帝古者天子以春秋祭太一东南郊用太牢七日为坛开八通之鬼道于是天子令太祝立其祠长安东南郊常奉祠如忌方其后人有上书言古者天子三年壹用太牢祠神三一天一地一太一天子许之令太祝领祠之于忌太一坛上如其方后人复有言古者天子常以春解祠祠黄帝用一枭破镜冥羊用羊祠马行用一青牡马太一臯山山君用牛武夷君用干鱼阴阳使者以一牛令祠官领之如其方而祠于忌太一坛旁春鴈门马邑豪聂壹因大行王恢言匈奴初和亲亲信邉可诱以利致之伏兵袭击必破之道也上召问公卿曰今欲举兵攻之何如大行恢对曰陛下虽未言臣固愿效之今以陛下之威海内为一天下同任又遣子弟乗邉守塞转粟輓输以为之备然匈奴侵盗不已者无它以不恐之故耳臣窃以为击之便御史大夫韩安国曰不然臣闻髙皇帝尝围于平城匈奴至者投鞍髙如城者数所平城之饥七日不食天下歌之后结和亲至今为五世利孝文皇帝又尝壹拥天下之精兵聚之广武常谿然终无尺寸之功而天下黔首无不忧者孝文寤于兵之不可宿故复合和亲之约此二圣之迹足以为效矣臣窃以为勿击便恢曰不然臣闻五帝不相袭礼三王不相复乐非故相反也各因世宜也今邉境数惊士卒伤死中国槥车相望此仁人之所𨼆也臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也且自三代之盛夷狄不与正朔服色非威不能制彊弗能服也以为逺方絶地不牧之民不足烦中国也且匈奴轻疾悍亟之兵也至如猋风去如收电畜牧为业弧弓䠶猎逐兽随草居处无常难得而制今使邉郡久废耕织以支胡之常事其埶不相权也臣故曰勿击便恢曰不然臣闻鳯鸟乗于风圣人因于时昔秦缪公都雍地方三百里知时宜之变攻取西戎辟地千里并国十四陇西北地是也及后蒙恬为秦侵胡辟数千里以河为竟累石为城树榆为塞匈奴不敢饮马于河置熢燧然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴譬犹以彊弩射且溃之痈也必不留行矣若是则北发月氏可得而臣也臣故曰击之便安国曰不然臣闻之冲风之衰不能起毛羽彊弩之末力不能入鲁缟夫盛之有衰犹朝之必莫也今将卷甲轻举深入长敺疾则粮乏徐则后利不至千里人马乏食兵法曰遗人获也意者有它缪巧可以禽之则臣不知也不然则未见深入之利也臣故曰勿击便恢曰不然夫草木遭霜者不可以风过清水明镜不可以形逃通方之士不可以文乱今臣言击之者固非发而深入也将顺因单于之欲诱而致之邉吾选枭骑壮士阴伏而处以为之备审遮险阻以为之戒吾埶已定或营其左或营其右或当其前或絶其后单于可禽百全必取上曰善廼从恢议夏六月以御史大夫韩安国为䕶军将军衞尉李广为骁骑将军太仆公孙贺为轻车将军大行王恢为将屯将军太中大夫李息为材官将军将三十万衆屯马邑谷中诸将皆属䕶军约单于入马邑纵兵王恢李息别从代主击辎重阴使聂壹为间阑出物与匈奴交易阳为卖马邑城以诱单于曰吾能斩马邑令丞以城降财物可尽得单于爱信以为然而许之于是单于穿塞将十万骑入武州塞未至马邑百余里见畜布野而无人牧者得尉史知汉谋去汉兵追至塞度弗及王恢等皆罢兵匈奴絶和亲攻当路塞往往入盗于汉邉不可胜数太史公曰严助朱买臣等招来东瓯事两越江淮之间萧然烦费矣唐蒙司马相如开路西南夷凿山通道千余里以广巴蜀巴蜀之民罢焉彭吴贾灭朝鲜畧薉州置沧海之郡则燕齐之间靡然发动及王恢设谋马邑匈奴絶和亲侵扰北邉兵连而不解天下苦其劳而干戈日滋行者赍居者送中外骚扰而相奉百姓抏弊以巧法财赂衰耗而不赡入物者补官出货者除罪选举陵迟廉耻相冒武力进用法严令具兴利之臣自此始也上尝辇至郎署一老郎鬓眉皓白衣服不整上问曰公何时为郎何其老也对曰臣姓颜名驷江都人也以文帝时为郎上曰何其不遇也驷曰文帝好文而臣好武景帝好老而臣尚少陛下好少而臣已老是以三世不遇也上感其言将擢用之韩安国谏曰无才能者託于不遇陛下如擢用之臣恐名实乱也上弗聼乃用为㑹稽都尉三年祁侯缯它坐大射擅罢去免西汉年纪卷十二钦定四库全书西汉年纪巻十二宋王益之撰武帝元光四年冬十二月丁亥地动晦杀魏其侯窦婴于渭城初婴已为大将军方盛田蚡为诸曹郎未贵徃来侍酒婴所跪起如子姓及蚡为丞相婴失窦太后益疏不用无埶诸公稍自引而怠骜唯灌夫独否吴楚反时夫父张孟战死汉法父子俱有死事得与丧归夫不肯随䘮归被甲持㦸驰入吴军至戏下所杀伤数十人以此名闻天下夫为人刚直使酒诸埶在己之右欲必陵之士在己左愈贫贱尤益礼敬与钧稠人广衆荐宠下辈士亦以此多之夫不好文学喜任侠已然诺诸所与交通无非豪桀大家累数千万食客日数十百人陂池田园宗族賔客为利权横颍川颍川儿歌之曰颍水清灌氏宁颍水浊灌氏族夫家居卿相侍中賔客益衰及窦婴失埶亦欲倚夫引绳排根生平慕之后弃者夫亦得婴通列侯宗室为名高两人相为引重其游如父子然相得驩甚无厌恨相知之晩夫尝有服过丞相蚡蚡从容曰吾欲与仲孺过魏其侯㑹仲孺有服夫曰将军廼肯幸临况魏其侯夫安敢以服为解请语魏其具将军旦日蚤临蚡许诺夫以语婴婴与夫人益市牛酒夜洒埽张具至旦平明令门下候司至日中蚡不来婴谓夫曰丞相岂忘之哉夫不怿曰夫以服请不宜廼驾自往迎蚡蚡特前戱许夫殊无意徃夫至门蚡尚卧也于是夫见曰将军昨日幸许过魏其魏其夫妻治具至今未敢尝食蚡悟谢曰吾醉忘与仲孺言廼驾往往又徐行夫愈益怒及饮酒酣夫起舞属蚡蚡不起夫徙坐语侵之婴乃扶夫去谢蚡蚡卒饮至夜极驩而去后蚡使籍福请婴城南田婴大望曰老仆虽弃将军虽贵寕可以埶相夺乎不许夫闻怒骂福福恶两人有隙廼谩好谢蚡曰魏其老且死易忍且待之已而蚡闻婴夫实怒不予亦怒曰魏其子尝杀人蚡活之蚡事魏其无所不可爱数顷田且灌夫何与也吾不敢复求田由此大怒后蚡言灌夫家在颍川横甚民苦之请按之上曰此丞相事何请夫亦持蚡隂事为姦利受淮南王金与语言賔客居间遂已俱解蚡娶燕王女为夫人太后诏召列侯宗室皆徃贺婴过夫欲与俱夫谢曰夫数以酒失过丞相丞相今者又与夫有隙婴曰事已解彊与俱酒酣蚡起为寿坐皆避席伏已婴为寿独故人避席余半膝席夫行酒至蚡蚡膝席曰不能满觞夫怒因嘻笑曰将军贵人也毕之时蚡不肯行酒次至临汝侯灌贤贤方与程不识耳语又不避席夫无所发怒乃骂贤曰平生毁程不识不直一钱今日长者为寿乃效女曹儿呫嗫耳语蚡谓夫曰程李俱东西宫卫尉今衆辱程将军仲孺独不为李将军地乎夫曰今日斩头穴匈何知程李坐乃起更衣稍稍去婴去戏夫夫出蚡遂怒曰此吾骄灌夫罪也廼令骑留夫夫不得出籍福起为谢按夫项令谢夫愈怒不肯顺蚡乃戏骑缚夫置传舍召长史曰今日召宗室有诏劾灌夫骂坐不敬系居室遂其前事遣吏分曹逐捕诸灌氏支属皆得弃市罪婴愧为资使賔客请莫能解蚡吏皆为耳目诸灌氏皆亡匿夫系遂不得告言蚡阴事婴鋭为救夫婴夫人谏曰灌将军得罪丞相与太后家迕寕可救耶婴曰侯自我得之自我捐之无所恨且终不令灌仲孺独死婴独生廼匿其家窃出上书立召入具言灌夫醉饱事不足诛上然之赐婴食曰东朝廷辨之婴东朝盛推夫善言其醉饱得过廼丞相以它事诬罪之蚡盛毁夫所为横恣罪逆不道婴度无可柰何因言蚡短蚡曰天下幸而安乐无事蚡得为肺附所好音乐狗马田宅所爱倡优巧匠之属不如魏其灌夫日夜招聚天下豪桀壮士与论议腹诽而心谤卬视天俛画地辟睨两宫间幸天下有变而欲有大功臣廼不知魏其等所为上问朝臣两人孰是御史大夫韩安国曰魏其言灌夫父死事身荷㦸驰不测之吴军身被数十创名冠三军此天下壮士非有大恶争杯酒不足引它过以诛也魏其言是丞相亦言灌夫通姦猾侵细民家累巨万横恣颍川輘轹宗室侵犯骨肉此所谓支大于干胫大于股不折必披丞相言亦是唯明主裁之主爵都尉汲黯是魏其内史郑当时是魏其后不坚余皆莫敢对上怒内史曰公平生数言魏其武安长短今日廷论局趣效辕下驹吾并斩若属矣即罢起入上食太后太后亦已使人候司具以语太后太后怒不食曰我在也而人皆借吾弟令我百嵗后皆鱼肉之乎且帝寕能为石人邪此特帝在即録录设百嵗后是属寕有可信者乎上谢曰俱外家故廷辨之不然此一狱吏所决耳是时郎中令石建为上分别言两人蚡已罢朝出止车门召御史大夫安国载怒曰与长孺共一秃翁何为首䑕两端安国良久谓蚡曰君何不自喜夫魏其毁君君当免冠解印绶归曰臣以肺附幸而待罪固非其任魏其言皆是如此上必多君有让不废君魏其必媿杜门齰舌自杀今人毁君君亦毁之譬如贾竖女子争言何其无大体也蚡谢曰争时急不知出此于是上使御史簿责婴所言灌夫颇不雠劾繋都司空孝景时婴尝受遗诏曰事有不便以便宜论上及繋灌夫罪至族事日急诸公莫敢复明言于上婴廼使昆弟子上书言之幸得召见书奏按尚书大行无遗诏诏书独藏婴家婴家丞封乃劾婴矫先帝诏书罪当弃市十月悉论灌夫支属婴良久乃闻有劾即阳病痱不食欲死或闻上无意杀婴复食治病议定不死矣廼有飞语为恶言闻上故以十二月晦论弃市渭城郑当时贬秩为詹事太史公曰魏其武安皆以外戚重灌夫用一时决筴而名显魏其之举以吴楚武安之贵在日月之际然魏其诚不知时变灌夫无术而不逊两人相翼乃成祸乱武安负贵而好权杯酒责望陷彼两贤呜唿哀哉迁怒及人命亦不延衆庶不载竟被恶言呜唿哀哉祸所从来逺矣春丞相田蚡病一身尽痛若有击者謼服谢罪上使视鬼者瞻之曰魏其侯灌夫共守笞欲杀之三月乙夘蚡死韩安国行丞相事引墯车蹇上欲用为丞相使视蹇甚五月丁巳以平棘侯薛泽为丞相安国免秋九月中尉张敺为御史大夫敺为吏未尝言按人剸以诚长者处官官属以为长者亦不敢大欺上具狱事有可郄郄之不可者不得已为涕泣面而封之其爱人如此是嵗翕侯邯郸坐行不请长信免五年冬十月河间王徳来朝徳有雅材以为治道非礼乐不成因献所集雅乐对三雍宫文约指明帝色然难之谓王曰汤以七十里文王以百里王其勉之王知其意归则纵酒听乐春正月薨王身端行治温仁恭俭大行令奏谥法曰聦明睿知曰献宜谥曰献王子不害嗣天子下大乐官常存肄河间王所献雅乐嵗时以备数然不常御常御及郊庙皆非雅乐夏发巴蜀卒千人治西南夷道自僰道指牂柯江郡又多为发转漕万余人用军兴法诛其渠率巴蜀民大惊恐上闻之乃遣司马相如责唐蒙等因谕告巴蜀民以非上意檄曰告巴蜀太守蛮夷自擅不讨之日久矣时侵犯邉境劳士大夫陛下即位存抚天下集安中国然后兴师岀兵北征匈奴单于怖骇交臂受事屈膝请和康居西域重译纳贡稽首来享移师东指闽越相诛右弔畨禺太子入朝南夷之君西僰之长常效贡职不敢惰怠延颈举踵喁喁然皆乡风慕义欲为臣妾道路辽逺山川阻深不能自致夫不顺者已诛而为善者未赏故遣中郎将往賔之发巴蜀之士各五百人以奉币卫使者不然靡有兵革之事战鬪之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫邉郡之士闻熢举燧燔皆摄弓而驰荷兵而走流汗相属惟恐居后触白刃冒流矢议不反顾计不旋踵人懐怒心如报私雠彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析圭而爵位为通侯居列东第终则遗显号于后世传土地于子孙事行甚忠敬居位甚安佚名声施于无穷功烈着而不灭是以贤人君子肝脑涂中原膏液润埜屮而不辞也今奉币使至南夷即自贼杀或亡逃抵诛身死无名谥为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨寡廉鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使晓谕百姓以发卒之事因数之以不忠死亡之罪譲三老孝弟以不教诲之过方今田时重烦百姓已亲见近县恐逺所谿谷山泽之民不徧闻檄到亟下县道咸谕陛下意毋忽秋七月陈皇后求子与医钱凢九十万然竟无子女子楚服等坐为皇后巫蛊大逆无道枭首于市乙巳使有司赐皇后䇿曰皇后失序惑于巫祝不可以承天命罢退居长门宫窦太主数譲帝姊平阳主曰帝非我不得立已而弃捐吾女壹何不自喜而倍本乎平阳主曰用无子故废耳张汤治皇后狱深竟党与上以为能稍迁至大中大夫与中大夫赵禹定诸律令汤作越宫律二十七篇禹作朝律六篇时帝外事四夷之功内盛耳目之好徴发烦数百姓贫耗穷民犯法酷吏击断姦轨不胜于是招进张汤赵禹之属作见知故纵监临部主之法缓深故之罪急纵出之诛用法益刻葢自此始其后姦猾巧法转相比况禁㒺寖密律令凢三百五十九章大辟四百九条千八百八十二事死罪决事比万三千四百七十二事文书盈于几阁典者不能徧睹是以郡国承用者駮或罪同而论异姦吏因缘为市所欲活则傅生议所欲陷则予死比议者咸寃伤之是嵗徴吏民有明当世之务习先圣之术者县次续食令与计偕菑川国复推上公孙宏宏谢曰前已尝西用不能罢愿更选国人固推宏宏至太常上䇿诏诸儒制曰葢闻上古至治画衣冠异章服而民不犯阴阳和五谷登六畜蕃甘露降风雨时嘉禾兴朱屮生山不童泽不涸麟凤在郊薮龟龙游于沼河洛出图书父不丧子兄不哭弟北发渠搜南抚交阯舟车所至人迹所及跂行喙息咸得其宜朕甚嘉之今何道而臻乎此子大夫修先圣之术明君臣之义讲论洽闻有声乎当世问子大夫天人之道何所本始吉凶之效安所期焉禹汤水旱厥咎何由仁义礼知四者之宜当安设施属统垂业物鬼变化天命之符废兴何如天文地理人事之纪子大夫习焉其悉意正议详具其对着之于篇朕将亲览焉靡有所隠宏对曰法不逺义则民服而不离和不逺礼则民亲而不暴故法之所罚义之所去也和之所赏礼之所取也礼义者民之所服也而赏罚顺之则民不犯禁矣故画衣冠异章服而民不犯者此道素行也臣闻之气同则从声比则应今人主和徳于上百姓和合于下故心和则气和气和则形和形和则声和声和则天地之和应矣故隂阳和风雨时甘露降五谷登六畜蕃嘉禾兴朱草生山不童泽不涸此和之至也故形和则无疾无疾则不夭故父不䘮子兄不哭弟徳配天地明并日月则麟凤至龟龙在郊河出图洛出书逺方之君莫不説义奉币而来朝此和之极也臣闻之仁者爱也义者宜也礼者所履也智者术之原也致利除害兼爱无私之谓仁明是非立可否之谓义进退有度尊卑有分谓之礼擅生杀之柄通雍塞之涂权轻重之数论得失之道使逺近情伪必见于上谓之术凢此四者治之本道之用也皆当设施不可废也得其要则天下安乐法设而不用不得其术则主蔽于上官乱于下此事之情属统垂业之本也臣闻尧遭洪水使禹治之未闻禹之有水也若汤之旱则桀之余烈也桀纣行恶受天之罚禹汤积徳以王天下因此观之天徳无私亲顺之和起逆之害生此天文地理人事之纪臣宏愚戆不足以奉大对时对者百余人太常奏宏第居下䇿奏天子擢宏对为第一召见拜为博士待诏金马门宏复上疏曰陛下有先圣之位而无先圣之名有先圣之民而无先圣之吏是以势同而治异先世之吏正故其民笃今世之吏邪故其民薄政敝而不行令倦而不听夫使邪吏行敝政用倦令治薄民民不可得而化此治之所以异也臣闻周公旦治天下朞年而变三年而化五年而定唯陛下所志书奏天子以册书答曰问宏称周公之治宏之材能自视孰与周公贤宏对曰愚臣浅薄安敢比材于周公虽然愚心晓然见治道之可以然也夫虎豹马牛禽兽之不可制者也及其教驯服习之至可牵持驾服唯人之从臣闻揉曲木者不累日销金石者不累月夫人之于利害好恶岂比禽兽木石之类哉朞年而变臣宏尚窃迟之上异其言宏每朝㑹议开陈其端使人主自择不肯面折庭争于是上察其行説之一嵗中至左内史宏为人谈笑多闻常称以为人主病不广大人臣病不俭节养后母孝谨后母卒服䘮三年詹事郑当时为大农令当时每朝候上间説未尝不言天下长者其推毂士及官属丞吏诚有味其言也常引以为贤于已闻人之善进之上唯恐后山东诸公以此翕然称郑庄然当时在朝常趋和承意不敢甚斥臧否下邽翟公为廷尉賔客填门及废门外可设爵罗后复为廷尉客欲徃翟公大署其门曰一死一生廼知交情一贫一富廼知交态一贵一贱交情廼见以故御史大夫韩安国为中尉六年春大农郑当时言曰异时关东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田此损漕省卒而益肥关中之地得谷天子以为然令齐人水工徐伯表悉发卒数万人穿漕渠三嵗而通以漕大便利其后漕稍多而渠下之民颇得以溉田矣匈奴入上谷杀畧吏民遣卫青出上谷公孙贺出云中公孙敖出代李广出鴈门军各万骑青至龙城得胡首虏七百人唯青赐爵关内侯秋匈奴数千人盗边渔阳尤甚以卫尉韩安国为材官将军屯渔阳备胡是嵗南夷始置邮亭先是司马相如使时蜀长老多言通西南夷之不为用大臣亦以为然相如欲谏业已建之不敢乃着书借蜀父老为辞而已诘难之以风天子曰汉兴七十有八载徳茂存乎六世威武纷云湛恩汪濊羣生霑濡洋溢乎方外于是乃命使西征随流而攘风之所被㒺不披靡因朝冉从駹定苲存邛略斯榆举苞蒲结轨还辕东乡将报至于蜀都耆老大夫搢绅先生之徒二十有七人俨然造焉辞毕进曰葢闻天子之于夷狄也其义覊縻勿絶而已今罢三郡之士通夜郎之涂三年于兹而功不竟士卒劳倦万民不赡今又接之以西夷百姓力屈恐不能卒业此亦使者之累也窃为左右患之且夫邛苲西僰之与中国并也歴年兹多不可记已仁者不以徳来彊者不以力争意者殆不可乎今割齐民以附夷狄弊所恃以事无用鄙人固陋不识所谓使者曰乌谓此乎必若所云则是蜀不变服而巴不化俗也余之行急其详不可得闻已请为大夫粗陈其畧葢世必有非常之人然后有非常之事有非常之事然后有非常之功非常者固常人之所异也故曰非常之元黎民惧焉及臻厥成天下晏如也昔者洪水沸出氾滥衍溢民人升降移徙﨑岖而不安夏后氏戚之乃堙洪原决江疏河洒沈澹灾东归之于海而天下永寕当斯之勤岂惟民哉心烦于虑而身亲其劳躬傶骿胝无胈肤不生毛故休烈显乎无穷声称浃乎于兹且夫贤君之践位也岂特委琐握拘文牵俗循诵习传当世取説云尔哉必将崇论谹议创业垂统为万世规故驰鹜乎兼容并包而勤思乎参天贰地且诗不云乎普天之下莫非王土率土之濵莫非王臣是以六合之内八方之外浸淫衍溢懐生之物有不浸润于泽者贤君耻之今封疆之内冠𢃄之伦咸获嘉祉靡有阙遗矣而夷狄殊俗之国辽絶异党之域舟车不通人迹䍐至政教未加流风犹㣲内之则犯义侵礼于邉境外之则邪行横作放杀其上君臣易位尊卑失序父兄不辜幼孤为奴虏系絫号泣内乡而怨曰葢闻中国有至仁焉德洋恩溥物靡不得其所今独曷为遗己举踵思慕若枯旱之望雨盭夫为之垂涕况乎上圣又乌能已故北出师以讨强胡南驰使以诮劲越四面风徳二方之君鳞集仰流愿得受号者以亿计故乃关沬若徼牂柯镂灵山梁孙原创道德之涂垂仁义之统将博㤙广施逺抚长驾使䟽逖不闭曶爽闇昧得耀乎光明以偃甲兵于此而息讨伐于彼遐迩一体中外禔福不亦康乎夫拯民于沈溺奉至尊之休徳反衰世之陵夷继周氏之絶业天子之急务也百姓虽劳又恶可以已哉且夫王者固未有不始于忧勤而终于佚乐者也然则受命之符合在于此方将増泰山之封加梁父之事鸣和鸾扬乐颂上咸五下登三观者未覩指听者未闻音犹焦朋已翔夫寥廓而罗者犹视夫薮泽悲夫于是诸大夫茫然䘮其所懐来失厥所以进喟然并称曰允哉汉徳此鄙人之所愿闻也百姓虽劳请以身先之敞罔靡徙迁延而辞避堂邑侯陈午薨窦太主寡居年五十余矣董偃年十三随其母卖珠于侯家主见其姣好因留第中出则执辔入则侍内使㪚财交士令府中曰董君所发一日金满百斤钱满百万帛满千匹乃白之其后主称疾疾瘳请上临之欲因是以见董偃上曰愿谒主人翁公主脱簮珥徒跣顿首谢因引偃偃随主伏殿下上为之起常从游戱北宫上大欢乐之于是上为窦太主置酒宣室使谒者引纳董君是时中郎东方朔辟㦸前谏上曰善隆虑公主病困以金千斤钱千万为子昭平君豫赎死罪上许之隆虑主卒昭平君日骄醉杀主傅狱系内官以公主子廷尉上请请论左右人人为言前又入赎陛下许之上曰吾弟老有是一子死以属我于是为之垂涕叹息良久曰法令者先帝所造也用弟故而诬先帝之法吾何面目入髙庙乎又下负万民廼可其奏哀不能止左右尽悲东方朔前上寿曰臣闻圣王为政赏不避仇雠诛不择骨肉书曰不偏不党王道荡荡此二者五帝所重三王所难也陛下行之天下幸甚臣朔奉觞昧死再拜上万嵗寿上廼起入省中召譲朔曰传曰时然后言人不厌其言今先生上寿时乎朔曰臣闻乐太甚则阳溢哀太甚则隂损销忧者莫若酒所以上寿者明陛下正而不阿因以止哀也上复以朔为中郎赐帛百匹时天下侈靡趋末百姓多离农亩上从容问东方朔吾欲化民岂有道乎朔对曰尧舜禹汤文武成康上古之事经歴数千载尚难言也臣不敢陈愿近述孝文皇帝之时当世耆老皆闻见之贵为天子富有四海身衣弋绨足履革舄以韦𢃄劒莞蒲为席兵木无刃衣緼无文集上书囊以为殿帷以道徳为丽以仁义为凖于是天下望风成俗昭然化之今陛下以城中为小图起建章左凤阙右神明号称千门万户木土衣绮绣狗马被缋罽宫人簮瑇瑁垂珠玑设戱车教驰逐饰文采樷珍怪撞万石之钟击雷霆之鼓作俳优舞郑女上为淫侈如此而欲使民独不奢侈失农事之难者也陛下诚能用臣朔之计推甲乙之帐燔之于四通之衢却走马示不复用则尧舜之隆宜可与比治矣易曰正其本万事理失之毫釐差以干里愿陛下㽞意察之帝既招英俊程其器能用之如不及时方外事胡越内兴制度国家多事自公孙宏以下至司马迁皆奉使方外或为郡国守相至公卿而朔尝至太中大夫后常为郎与枚臯郭舎人俱在左右诙啁而已中大夫赵禹为中尉西汉年纪卷十三钦定四库全书西汉年纪卷十三宋王益之撰武帝元朔元年冬十二月江都王非薨卫子夫生男据时上年二十九乃得皇子甚喜为立禖使东方朔枚臯作禖祝受诏所为皆不从故事重皇子也春三月立皇后卫氏枚臯奏赋以戒终及卫后色衰赵之王夫人幸王夫人早卒而中山李夫人有宠及李夫人卒则有尹媫妤之属更有宠然皆以倡见非王侯有土之女不可以配人主也秋东夷薉君降置沧海郡主父偃严安徐乐上书言事偃始学长短纵横术晩乃学易春秋百家之言㳺齐诸子间诸儒生相与排摈不容于齐家贫假貣无所得北㳺燕赵中山皆莫能厚客甚困以诸侯莫足㳺者廼西入闗见卫青青数言上上不省资用乏留乆诸侯賔客多厌之廼上书阙下朝奏暮召入见所言九事其八事为律令一事谏伐匈奴曰臣闻明主不恶切谏以博观忠臣不避重诛以直谏是故事无遗策而功流万世今臣不敢𨼆忠避死以效愚计愿陛下幸赦而少察之司马法曰国虽大好战必亡天下虽平㤀战必危天下既平天子大恺春蒐秋狝诸侯春振旅秋治兵所以不忘战也且兵者凶噐也争者末节也故兵法曰兴师十万日费千金秦常积衆数十万人虽有覆军杀将系虏单于适足以结怨深雠不足以偿天下之费夫匈奴行盗侵敺所以为业天性固然上自虞夏殷周固不程督禽兽畜之不比为人夫不上观虞夏殷周之綂而下循近世之失此臣之所以大恐百姓所疾苦也且夫兵乆则生变事苦则虑易使边境之民靡敝愁苦将吏相疑而外市故尉佗章邯得成其私而秦政不行权分二子此得失之效也故周书曰安危在出令存亡在所用愿陛下孰计之而加察焉严安上书曰臣闻邹子曰政教文质者所以云救也当时则用过则舍之有易则易也故守一而不变者未睹治之至也夫佳丽珍怪固顺于耳目故养失而泰乐失而滛礼失而采教失而伪伪采淫泰非所以范民之道也是以天下人民逐利无己犯法者衆臣愿为民制度以防其淫使贫富不相耀以和其心心既和平其性恬安恬安不营则盗贼销盗贼销则刑罚少刑罚少则隂阳和四时正风雨时草木畅茂五谷蕃熟六畜遂字民不夭厉和之至也臣闻周有天下其治三百余嵗成康其隆也刑错四十余年而不用及其衰亦三百余年故五伯更起伯者常佐天子兴利除害诛暴禁邪匡正海内以尊天子五伯既没贤圣莫续天子孤弱号令不行诸侯恣行强陵弱衆暴寡田常簒齐六卿分晋并为战国此民之始苦也于是彊国务攻弱国修守合从连衡驰车毂击介胄生虮蝨民无所告愬及至秦王蚕食天下并吞战国称号皇帝一海内之政壊诸侯之城销其兵铸以为钟虡示不复用元元黎民既免于战国逢明天子人人自以为更生乡使秦缓刑罚薄赋歛省徭役贵仁义贱权利上笃厚下佞巧变风易俗化于海内则世世必安矣秦不行是风循其故俗为知巧权利者进笃厚忠正者退法严令苛讇谀者衆日闻其羙意广心逸欲威海外使䝉恬将兵以北攻彊胡辟地进境戍于北河飞刍輓粟以随其后又使尉屠睢将楼船之士攻越使监禄凿渠运粮深入越地越人遁逃旷日持乆粮食乏絶越人击之秦兵大败秦乃使尉佗将卒以戍越及秦皇帝崩天下大畔陈胜吴广举陈武臣张耳举赵项梁举吴田儋举齐景驹举郢周市举魏韩广举燕穷山通谷豪士并起不可胜载也然本皆非公侯之后非长官之吏无尺寸之埶起闾巷杖棘矜应时而动不谋而俱起不约而同会壤长地进至乎伯王时教使然也秦贵为天子富有四海灭世絶祀穷兵之祸也故周失之弱秦失之彊不变之患也今徇南夷朝夜郎降羗僰略薉州建城邑深入匈奴燔其龙城议者羙之此人臣之利非天下之长䇿也今中国无狗吠之警而外累于逺方之备靡敝国家非所以子民也行无穷之欲甘心快意结怨于匈奴非所以安边也祸拏而不解兵休而复起近者愁苦逺者惊骇非所以持乆也今天下鍜甲摩剑矫箭控弦转输军粮未见休时此天下所共忧也夫兵乆而变起事烦而虑生今外郡之地或几千里列城数十形束壤制𢃄胁诸侯非宗室之利也上观齐晋之所以亾公室卑削六卿大盛也下览秦之所以灭刑严文刻欲大无穷也今郡守之权非特六卿之重也地㡬千里非特闾巷之资也甲兵器械非特棘矜之用也以逢万世之变则不可胜讳也徐乐上书曰臣闻天下之患在于土崩不在瓦解古今一也何谓土崩秦之末世是也陈渉无千乗之尊尺土之地身非王公大人名族之后乡曲之誉非有孔曾墨子之贤陶朱猗顿之富也然起穷巷奋棘矜偏袒大唿天下从风此其故何也由民困而主不恤下怨而上不知俗已乱而政不修此三者陈渉之所以为资也此之谓土崩故曰天下之患在乎土崩何谓瓦解吴楚齐赵之兵是也七国谋为大逆号皆称万乗之君𢃄甲数十万威足以严其境内财足以劝其士民然不能西攘尺寸之地而身为禽于中原者此其故何也非权轻于匹夫而兵弱于陈渉也当是之时先帝之徳未衰而安土乐俗之民衆故诸侯无竟外之助此之谓瓦解故曰天下之患不在瓦解由此观之天下诚有土崩之埶虽布衣穷居之士或首难而危海内陈渉是也况三晋之君或存乎天下虽未治也诚能无土崩之埶虽有强国劲兵不待还踵而身为禽吴楚是也况羣臣百姓能为乱乎此二体者安危之明要贤主之所留意而深察也间者闗东五谷数不登民多穷困重之以边境之事推数循理而观之民宜有不安其处者矣不安故易动易动者土崩之埶也故贤主独观万化之原明于安危之机其要期使天下无土崩之埶而已矣故虽有彊国劲兵陛下逐走兽射飞鸟宏㳺燕之囿滛从恣之观极驰骋之乐自若金石丝竹之声不絶于耳帷幄之私俳优朱儒之笑不乏于前而天下无宿忧名何必夏子俗何必成康虽然臣窃以为陛下天然之质寛仁之资而诚以天下为务则禹汤之名不难侔而成康之俗未必不复兴也此二体者立然后处尊安之实扬广誉于当时亲天下而服四夷余恩遗徳为数世隆南面背依摄袂而揖王公此陛下之所服也臣闻图王不成其敝足以安安则陛下何求而不得何威而不成奚征而不服哉书奏上召见三人谓曰公皆安在何相见之晩也廼拜偃乐安皆为郎中偃数上疏言事迁谒者中郎中大夫嵗中四迁初燕王定国与父康王姬姦夺弟妻为姬杀肥如令郢人至是郢人兄弟上书告之主父偃从中发其事事下公卿公卿请诛定国上许之定国自杀国除鲁恭王余薨恭王好治宫室壊孔子旧宅以广其居闻钟磬琴瑟之声遂不敢复壊于其壁中得古文经传二年冬赐淮南王安几杖毋朝春正月诏曰梁王城阳王亲慈同生愿以邑分弟其许之主父偃谋闗马及弩不得出絶㳺説之路重附益诸侯之法急诖误其君之罪上从之而诸侯王合从之事絶矣匈奴入上谷渔阳杀畧吏民千余人遣将军卫青李息出云中至髙阙遂西至符离获首虏数千级遂取河南地置朔方五原郡以三千八百户封青为长平侯青校尉蘓建为平陵侯张次公为岸头侯上曰匈奴逆天理乱人伦暴长虐老以盗窃为务行诈诸蛮夷造谋籍兵数为边害故兴师遣将以征厥罪诗不云乎薄伐猃允至于太原出车彭彭城彼朔方今车骑将军青度西河至髙阙获首二千三百级车辎产畜毕收为卤已封为列侯遂西定河南地按榆谿旧塞絶梓岭梁北河讨蒲泥破符离斩轻鋭之卒捕伏聼者三千一十七级执讯获丑敺马牛羊百有余万全甲兵而还益封青三千八百户是时转漕甚辽逺自山东咸被其劳费数十百巨万府库益虚乃募民能入奴婢得以终身复为郎增秩及入羊为郎始于此三月乙亥晦日有食之夏诏强宗大姓不得族居轵人郭解闗东大侠也亦在徙中解入闗关中贤豪知与不知闻声争交驩时齐国絶悼惠王后唯有二国城阳菑川菑川地比齐帝为悼惠王冢园在齐廼割临菑东圜悼恵王冢园邑尽以予菑川令奉祭祀三年冬御史大夫张敺老病笃请免于是天子策罢以上大夫禄归老于家家于阳陵太史公曰仲尼言君子欲讷于言而敏于行其万石建陵张叔之谓邪是以其教不肃而成不严而治上欲以蓼侯孔臧为御史大夫臧辞曰臣世以经学为业乞为太常典臣家业与从弟侍中安国纪纲古训使永垂来嗣乃以臧为太常其礼赐如三公左内史公孙宏为御史大夫汲黯曰宏位三公奉禄甚多然为布被此诈也上问宏宏谢曰臣闻管仲相齐有三归侈拟于君桓公以覇亦上僣于君晏婴相景公食不重肉妾不衣丝齐国亦治此下比于民今臣宏位为御史大夫而为布被自九卿以下至于小吏无差诚如汲黯言天子以为谦让愈益厚之寗成家居上欲以为郡守御史大夫宏曰臣居山东为小吏时寗成为济南都尉其治如狼牧羊成不可令治民上乃廼拜成为闗都尉嵗余闗吏税肄郡国出入闗者号曰宁见乳虎无直寗成之怒其暴如此郭解少时隂贼感槩不快意所杀甚衆适有天幸窘急常得脱若遇赦及解年长更折节为俭以徳报怨厚施而薄望然其自喜为侠益甚既已振人之命不矜其功其隂贼着于心本发于睚眦如故云而少年慕其行亦輙为报仇不使知也及解徙诸公送者出千余万轵人杨季主子为县掾鬲之解兄子断杨掾头邑人又杀杨季主季主家上书人又杀阙下上闻廼下吏捕解解亡久之得解穷治所犯吏奏解无辠御史大夫公孙宏议曰解布衣为任侠行权以睚眦杀人解不知此辠甚于解知杀之当大逆无道遂族解自是之后侠者极衆而无足数者然关中长安樊中子槐里赵王孙长陵髙公子西河郭翁中太原鲁翁孺临淮儿长卿东阳陈君孺虽为侠而恂恂有退让君子之风至若北道姚氏西道诸杜南道仇景东道它羽公子南阳赵调之徒盗跖而居民间者耳曷足道哉此乃乡者朱家所羞也班固曰孔子曰天下有道政不在大夫百官有司奉法承令以脩所軄失軄有诛侵官有罚夫然后上下相顺而庻事理焉周室既㣲合从连衡力政争强而守职奉上之义废矣况于郭解之伦以匹夫之细窃生杀之权其罪已不容于诛矣夏四月匈奴单于太子于单来降封渉安侯汉方欲事灭胡因欲通使道必更匈奴中乃募能使者汉中张骞以郎应募使月氏与堂邑氏故胡奴甘父俱出陇西径匈奴匈奴得之留骞十余嵗与妻有子然骞持汉节不失居匈奴中益寛骞因与其属亡乡月氏西走至大宛大宛见骞喜问曰若欲何之骞曰为汉使月氏而为匈奴所闭道今亡唯王使人𨗳送我诚得反至汉汉之赂遗王财物不可胜言大宛以为然遣骞为发𨗳译扺康居康居传致大月氏大月氏王已为胡所杀立其太子为王既臣大夏而君之地肥饶少冦志安乐又自以逺汉殊无报胡之心骞欲从羗中归复为匈奴所得留嵗余㑹伊穉斜逐于单国内乱骞与胡妻及堂邑父俱亡归上拜骞为太中大夫堂邑父为奉使君初骞行时百余人去十三嵗唯二人得还骞身所至者大宛大月氏大夏康居而传闻其旁大国五六具为天子言之匈奴数万骑入代郡杀太守共友畧千余人六月庚午皇太后王氏崩以岸头侯张次公为将军军北军皇太后合𦵏阳陵是嵗中大夫张汤为廷尉南阳太守义纵荐杜周于汤汤以为廷尉史时廷尉府尽用文史法律之吏而千乗儿寛以儒生在其间见谓不习事不署曹㑹廷尉时有疑奏已再见郄矣掾史莫知所为寛为言其意掾史因使寛为奏奏成读之皆服以白廷尉汤汤大惊召寛与语乃竒其材以为掾上寛所作奏即时得可异日汤见上问曰前奏非俗吏所及谁为之者汤言儿寛上曰吾固闻之久矣是时上方乡文学汤阳浮慕事董仲舒公孙宏等以儿寛为奏谳掾以古义决疑狱请博士弟子治尚书春秋补廷尉史奏谳疑必先为上分别其原上所是受而着谳法廷尉挈令扬主之明奏事即谴汤摧谢乡上意所便必引正监掾史贤者曰固为臣议如此臣弗用愚抵此罪常释所治即上意所欲辠予监吏深刻者即上意所欲释予监吏轻平者所治即豪必舞文巧诋即下户羸弱时口言虽文致法上裁察于是徃徃释汤所言汤文深意忌不専平而深刻吏多为爪牙用者依于文学之士公孙宏数称其美汝隂何比干为廷尉正与汤同时汤治法深而比干务仁恕数与汤争虽不能尽得然所济活者以千数比干尝学尚书于鼌错四年冬上行幸甘泉五年冬十一月乙丑丞相薛泽免以御史大夫公孙宏为丞相先是汉常以列侯为丞相唯宏无爵上于是下诏曰朕嘉先圣之道开广门路宣招四方之士盖古者任贤而序位量能以授官劳大者厥禄厚徳盛者获爵尊故武功以显重而文徳以行襃其以髙成之平津乡户六百五十封丞相宏为平津侯是时上方兴功业屡举贤良宏自见为举首起徒歩数年至宰相封侯于是起客馆开东阁以延贤人一曰钦贤馆以待大贤次曰翘材馆以待大材次曰接士馆以待国士其有徳任毗賛佐理隂阳者处钦贤之馆其有材堪九列将军二千石者居翘材之馆其有一介之善一方之艺者居接士之馆而躬自菲薄奉禄皆以给之汲黯常毁儒是时汉方征匈奴招懐四夷汲黯务少事承上间常言与胡和亲无起兵上方向儒术尊公孙宏及事益多吏民巧弄上分别文法张汤等数奏决谳以幸而黯常面触宏等徒懐诈饰智以阿人主取容而刀笔吏専深文巧诋陷人于罪使不得反其真以胜为功上愈益贵宏汤宏汤心深疾黯虽天子亦不説也董仲舒为人亷直宏希世用事仲舒以宏为从谀宏嫉之胶西王端上兄也尤纵恣数害吏二千石宏乃言于上曰独董仲舒可使相胶西王胶西王闻仲舒大儒善待之仲舒恐久获罪病免居家终不治产业以修学着书为事故自汉兴至于五世唯仲舒名为明春秋仲舒在家朝廷如有大议数遣使者及廷尉张汤亲至陋巷问其得失于是作春秋折狱二百三十二事动以经对春大将军卫青将六将军兵十余万人出朔方髙阙匈奴右贤王以为汉兵不能至饮醉汉兵夜至围右贤王右贤王惊独与其爱妾一人骑数百溃围北去汉轻骑校尉郭成等追数百里弗得得右贤禆小王十余人衆男女万五千余人畜数十百万于是引兵而还至塞天子使使者持大将军印即军中拜青为大将军诸将皆属立号而归上曰大将军青躬率戎士师大㨗获匈奴王十有余人益封青八千七百户而封青子伉为宜春侯不疑为隂安侯登为发干侯卫青三子既封天下歌之曰生男无喜生女无怒独不见卫子夫覇天下是时平阳主寡居当用列侯尚主主与左右议长安中列侯可为夫者皆言大将军可主笑曰此出吾家常使令骑从我出入耳柰何用为夫乎左右侍御者曰今大将军姊为皇后三子为侯富贵振动天下主何以易之乎于是主乃许之言之皇后令白之帝乃诏卫将军尚平阳公主焉夏四月丁未以河东太守九江番系为御史大夫系在河东日言漕从山东西嵗百余万石更砥柱之限败亡甚多而亦烦费穿渠引汾溉皮氏汾隂下引河溉汾隂蒲坂下度可得五千顷五千顷故尽河壖弃地民茭牧其中耳今溉田之度可得谷二百万石以上谷从渭上与闗中无异而砥柱之东可无复漕天子以为然发卒数万人作渠田数嵗河移徙渠不利则田者不能偿种久之河东渠田废予越人令少府以为稍入六月诏曰盖闻𨗳民以礼风之以乐婚姻者居室之大伦也今礼废乐崩朕甚愍焉故详延天下方正博闻之士咸登诸朝其令礼官劝学讲议洽闻举遗兴礼以为天下先太常议与博士弟子崇乡里之化以广贤材焉丞相宏御史大夫系与太常臧博士平等议曰闻三代之道乡里有教夏曰校殷曰庠周曰序其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修理崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一嵗皆輙试能通一艺以上补文学掌故缺其髙第可为郎中者太常籍奏即有秀才异等輙以名闻其不事学若下材及不能通一艺輙罢之而请诸不称者罚臣谨案诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石以下补郡太守卒史皆各二人边郡一人先用诵多者若不足乃择掌故补中二千石属文学掌故补郡属备员请着功令佗如律令制曰可太史公曰余读功令至于广厉学官之路未尝不废书而叹也曰嗟乎夫周室衰而闗睢作幽厉㣲而礼乐壊诸侯恣行政由彊国故孔子悯王路废而邪道兴于是论次诗书修起礼乐适齐闻韶三月不知肉味自卫反鲁然后乐正雅颂各得其所世以混浊莫能用是以仲尼干七十余君无所遇曰苟有用我者朞月而已矣西狩获麟曰吾道穷矣故因史记作春秋以当王法其辞㣲而指博后世学者多録焉自孔子卒七十子之徒散游诸侯大者为师傅卿相小者友教士大夫或隐而不见故子路居卫子张居陈澹䑓子羽居楚子夏居西河子贡终于齐如田子方叚干木吴起禽滑釐之属皆受业于子夏之伦为王者师是时独魏文侯好学后陵迟至于始皇天下并争于战国儒术既绌焉然齐鲁之间学者独不废也于威宣之际孟子荀卿之列咸遵夫子之业而润色之以学显于当世及至秦之季世焚诗书坑术士六蓺从此缺焉陈渉之王也鲁诸儒持孔氏之礼噐徃归陈王于是孔甲为陈渉博士卒与渉俱死陈渉起匹夫驱瓦合适戍旬月以王楚不满半嵗竟灭亡其事至㣲浅然而搢绅先生之徒负孔子礼噐徃委质为臣者何也以秦焚其业积怨而发愤于陈王也髙皇帝诛项籍举兵围鲁鲁中诸儒尚讲诵习礼乐弦歌之声不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经艺讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝恵吕后时公卿皆武力有功之臣孝文时颇登用然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位赵绾王臧之属明儒学而上亦乡之于是招方正贤良文学之士自是之后言诗于鲁则申培公于齐则辕固生于燕则韩太傅言尚书自济南伏生言礼自鲁髙堂生言易自菑川田生言春秋于齐鲁自胡毋生于赵自董仲舒及窦太后崩而公孙宏以春秋白衣为天子三公封以平津侯天下学士靡然乡风公孙宏为学官悼道之郁滞请置弟子员自此以来则公卿大夫士吏彬彬多文学之士矣太常张当居坐择博士弟子故不以实免为城旦公孙宏奏言民不得挟弓弩十贼彍弩百吏不敢前盗贼不輙伏辜免脱者衆害寡而利多此盗贼所以蕃也禁民不得挟弓弩则盗贼执短兵短兵接则衆者胜以衆吏捕寡贼其势必得盗贼有害无利则莫犯法刑措之道也臣愚以为禁民毋得挟弓弩便上下其议侍中中大夫吾邱夀王对曰臣闻古者作五兵非以相害以禁暴讨邪也安居则以制勐兽而备非常有事则以设守卫而施行阵及至周室衰㣲上无明王诸侯立政彊侵弱衆暴寡海内抗敝是以巧诈并生知者陷愚勇者威怯茍以得胜为务不顾义理故机变械饰所以相贼害之具不可胜数于是秦兼天下废王道立私议灭诗书而首法令去仁恩而任刑戮堕名城杀豪杰销甲兵折锋刄其后民以耰鉏箠挺相挞击犯法滋衆盗贼不胜至于赭衣塞路羣盗满山卒以乱亡故圣王务教化而省禁防知其不足恃也今陛下昭明徳建太平举俊材兴学官三公有司或由穷巷起白屋裂地而封宇内日化方外乡风然而盗贼犹有者郡国二千石之罪非挟弓弩之过也孔子曰吾何执执射乎大射之礼自天子降及庻人三代之道也诗云大侯既抗弓矢斯张射夫既同献尔发功言贵中也窃以为无益于禁姦而废先王之典使学者不得习行其礼大不便书奏上以难丞相宏宏诎服焉秋匈奴入代杀都尉朱英是嵗中尉赵禹为少府张汤兄事禹两人交驩禹志在奉公孤立而汤舞知以御人禹为吏以来舍无食客公卿相造请禹终不行报谢务在絶知友賔客之请孤立行一意而已汤造请诸公不避寒暑禹见法輙取亦不覆案求官属隂罪诏募卫将军青舍人以为郎青取舍人中富给者令具鞍马绛衣玉具劔欲入奏之会少府赵禹来过青青唿所举舍人示禹禹以次问之十余人无一人习事有智略者禹曰吾闻将门之下必有将类今诏举将军舍人者欲以观将军能得贤者文武之士也今徒取富人子上之又无智略如木偶人衣之绮绣耳将奈之何于是禹悉召舍人百余人问之得田仁任安曰独此两人可耳青见此两人贫意不平不得已上籍以闻有诏召见仁对曰提桴皷立军门使士大夫乐死战鬬仁不及任安安对曰决嫌疑定是非辩官治使百姓无怨心安不及仁也帝大笑曰善使安䕶北军仁䕶边田谷于河上淮南王太子迁学用劔自以为人莫及闻郎中雷被巧乃召与试被一再辞让误中太子太子怒被恐此时欲从军者輙诣京师被即欲奋击匈奴太子迁数恶被于王王使郎中令斥免欲以禁后被遂亡至长安上书自明诏下其事廷尉河南河南治逮淮南太子王计欲无遣太子遂发兵反计犹豫十余日未定会有诏即讯太子当是时淮南相怒夀春丞留太子逮不遣劾不敬王以请相相不聼王使人上书告相事下廷尉治踪迹连王王使人候司汉公卿公卿请逮捕治王王恐事发太子迁谋曰汉即使逮王王令人衣卫士衣持㦸居庭中王旁有非是则刺杀之臣亦使人刺杀淮南中尉乃举兵未晩是时上不许公卿请而遣汉中尉宏即讯验王王闻汉使来即如太子谋计汉中尉至王视其颜色和讯王以斥雷被事耳王自度无何不发中尉还以闻公卿治者曰淮南王安拥阏奋击匈奴者雷被等废格明诏当弃市诏弗许公卿请废勿王诏弗许公卿请削五县诏削二县使中尉宏赦淮南王罪罸以削地中尉入淮南界宣言赦王王初闻汉公卿请诛之未知得削地闻汉使来恐其捕之乃与太子谋刺之如前计及中尉至即贺王王以故不发其后自伤曰吾行仁义见削甚耻之然淮南王削地之后其为反谋益甚诸使道从长安来为妄妖言言上无男汉不治即喜即言汉廷治有男王怒以为妄言非也王日夜与伍被左吴等按舆地图部署兵所从入王曰上无太子宫车即晏驾廷臣必徴胶东王不即常山王诸侯并争吾可以无备乎且吾髙帝孙亲行仁义陛下遇我厚吾能忍之万世之后吾宁能北面臣事竖子乎安与衡山王赐相责望礼莭间不相能衡山王闻淮南王作为叛逆反具亦心结賔客以应之恐为所并初衡山王入朝其谒者卫庆有方术欲上书事天子王怒故劾庆死罪强榜服之衡山内史以为非是却其狱王使人上书告内史内史治言王不直王又数侵夺人田壊人冢以为田有司请逮治衡山王天子不许为置吏二百石以上衡山王以此恚与奚慈张广昌谋求能为兵法候星气者日夜从臾王谋反事王竒其子孝材能佩之王印号曰将军多给金钱招致賔客賔客来者㣲知淮南衡山有逆计日夜从容劝之王乃使孝客江都人枚赫陈喜作輣车镞矢刻天子玺将相军吏印王日夜求壮士如周邱等数称引吴楚反时计画约束衡山王非敢效淮南王求即天子位畏淮南起并其国以为淮南已西发兵定江淮之间而有之望如是是年秋衡山王当朝六年过淮南淮南王乃昆弟语除前郄约束反具衡山王即上书谢病上赐书不朝六年春二月大将军卫青将六将军出定襄斩首三千余级夏四月复将六将军絶幕大克获前将军翕侯赵信独逢单于兵与战一日余汉兵且尽见急遂奔降匈奴右将军蘓建尽亡其军独身脱还赎为庻人是时王夫人方幸于上齐人寗乗説青曰将军所以功未甚多身食万户三子皆为侯者以皇后故也今王夫人幸而宗族未富贵愿将军奉所赐千金为王夫人亲夀青以五百金为王夫人亲夀上闻问青青以实对上乃拜寗乗为东海都尉校尉张骞从大将军以尝使大夏留匈奴中久道军知善水草处军得以无饥渴因前使絶国功封骞为博望侯单于既得翕侯以为自次王用其姊妻之与谋汉信教单于益北絶幕以诱罢汉兵徼极而取之毋近塞单于从之是时也得首虏万九千级捕斩首虏之士受赐黄金二十余万斤虏数万人皆得厚赏衣食仰给县官而汉军士马前后死者十余万兵甲转漕之费不与焉于是大农陈藏钱经用赋税既竭犹不足以奉战士有司言天子曰朕闻五帝之教不相复而治禹汤之法不同道而王所由殊路而建徳一也北边未安朕甚悼之日者大将军攻匈奴斩首虏万九千级留蹛无所食议令民得买爵及赎禁固免臧罪请置赏官名曰武功爵级十七万凡直三十余万金诸买武功爵官首者试补吏先除千夫如五大夫其有罪又减二等爵得至乐卿以显军功军功多用越等大者封侯卿大夫小者郎吏吏道杂而多端官职耗废矣时方事匈奴河南人卜式上书愿输家财半助边上使使问式欲为官乎式曰自小牧羊不习仕宦不愿也使者曰家岂有寃欲言事乎式曰臣生与人亡所争邑人贫者贷之不善者教之所居人皆从式式何故见寃使者曰苟子何欲式曰天子诛匈奴愚以为贤者宜死节有财者宜输之如此则匈奴可灭也使者以闻上以语丞相宏宏曰此非人情不轨之臣不可以为化而乱法愿陛下勿许不报数嵗乃罢式西汉年纪卷十四钦定四库全书西汉年纪卷十四宋王益之撰武帝元狩元年冬十月行幸雍祠五畤获兽一角而五蹄若麃然于是以荐五畤畤加一牛以燎作白麟歌时又得竒木其枝旁出辄复合于木上上异此二物博谋羣臣谒者给事中济南终军上对曰臣闻诗颂君徳乐舞后功异经而同指明盛徳之所隆也南越窜屏葭苇与鸟鱼羣正朔不及其俗有司临境而东瓯内附闽王伏辜南越赖救北胡随畜荐居禽兽行虎狼心上古未能摄大将军秉钺单于犇幕票骑抗旌昆邪右衽是泽南洽而威北畅也若罚不阿近举不遗逺设官竢贤县赏待功能者进以保禄罢者退而劳力刑于宇内矣履衆美而不足懐圣明而不専建三宫之文质章厥职之所宜封禅之君无闻焉夫天命初定万事草创及臻六合同风九州共贯必待明圣润色祖业传于无穷故周至成王然后制定而休徴之应见陛下盛日月之光垂圣恩于勒成専神明之敬奉燔瘗于郊宫献享之精交神积和之气塞明而异兽来获宜矣昔武王中流未济白鱼入于王舟俯取以燎羣公咸曰休哉今郊祀未见于神祇而获兽以馈此天之所以示飨而上通之符合也宜因昭时令日改定告元苴白茅于江淮发嘉号于营邱以应缉熈使着事者有纪焉葢六鶂退飞逆也白鱼登舟顺也夫明闇之徴上乱飞鸟下动渊鱼各以类推今野兽并角明同本也衆支内附示无外也若此之应殆将有解编髪削左衽袭冠带要衣裳而蒙化者焉斯拱而竢之耳对奏上甚异之后越地及匈奴名王有率衆来降者时皆以军言为中司马安为中尉十一月淮南王安衡山王赐谋反诛先是淮南王安坐东宫召楚人伍被与谋曰将军上被怅然曰上寛赦大王王复安得此亡国之语乎臣闻子胥谏吴王吴王不用乃曰臣今见麋鹿㳺姑苏之台也今臣亦见宫中生荆棘露霑衣也王怒系伍被父母囚之三月复召曰将军许寡人乎被曰不直来为大王画耳臣闻聪者聴于无声明者见于未形故圣人万举而万全文王一动而功显万世列为三王此所谓因天心以动作者也秦为无道穷奢极虐百姓思乱者十家而八客谓髙皇帝曰时可矣髙皇帝曰待之圣人当起东南间不一年陈胜吴广发矣髙皇始于丰沛一倡天下不期而响应者不可胜数也此所谓蹈瑕候间因秦之亡而动者也今大王见髙皇帝得天下之易也独不观近世之吴楚乎夫吴王王四郡之衆地方数千里内铸销铜以为钱东煑海水以为盐上取江陵木以为船一船之载当中国数十两车国富民衆行珠玉金帛赂诸侯宗室大臣独窦氏不与计定谋成举兵而西破于大梁犇走而东身死絶祀为天下笑夫以吴越之衆不能成功者何诚逆天道而不知时也方今大王兵衆不能十分吴楚之一大王不从臣计臣窃悲大王为羣臣先死于东宫也王涕泣而起王有孽子不害有子建材髙有气常怨望太子不省其父又怨时诸侯皆得分子弟为侯而淮南独二子一为太子建父独不得为侯建隂结交欲告败太子以其父代之太子知之数捕系而榜笞建建具知太子之谋欲杀汉中尉即使所善夀春庄正上书于天子曰淮南王孙建材能髙淮南王王后荼荼子太子迁常疾害建建父不害无罪擅数捕系欲杀之今建在可徴问具知淮南隂事书闻上以其事下廷尉廷尉下河南治是时故辟阳侯孙审卿善丞相公孙宏怨淮南厉王杀其大父乃深构淮南事于宏宏乃疑淮南有畔逆计谋深穷治其狱河南治建辞引淮南太子及党与淮南王患之欲发问伍被以汉廷治乱伍被曰天下治王意不説谓伍被曰公何以言天下治也被曰被窃观朝廷之政君臣之义父子之亲夫妇之别长幼之序皆得其理上之举措遵古之道风俗纪纲未有所缺重装富贾周流天下道无不通故交易之道行南越賔服羌僰入献东瓯入降广长榆开朔方匈奴折翅伤翼失援不振虽未及古太平之时然犹为治也王怒被谢死罪王又谓被曰山东即有兵汉必使大将军将而制山东公以为大将军何如人也被曰被所善者黄义从大将军击匈奴还告被曰大将军遇士大夫有礼与士卒有恩衆皆乐为之用骑上下山若蜚材干絶人被以为材能如此数将习兵未易当也及谒者曹梁使长安来言大将军号令明当敌勇敢常为士卒先休舍穿井未通须士卒尽得水乃敢饮军罢卒尽已渡河乃度皇太后所赐金帛尽以赐军吏虽古名将弗过也王黙然淮南王见建已徴治恐国隂事且觉欲发被又以为难乃复问被曰公以为吴兴兵是邪非也被曰非也吴王至富贵也举事不当身死丹徒头足异处子孙无遗类王曰男子之所死者一言耳且吴何知反汉将一日过成臯者四十余人今我令楼缓先要成臯之口周被下颍川兵塞环辕伊阙之道陈定发南阳兵守武关河南太守独有雒阳耳何足忧然此北尚有临晋关河东上党与河内赵国人言曰絶成臯之口天下不通据三川之险招山东之兵举事如此公以为何如被曰臣见其祸未见其福也王曰左吴赵贤朱骄如皆以为有福什事九成公独以为无福何也被曰大王之羣臣近幸素能使衆者皆前系诏狱余无可用者王曰陈胜吴广无立锥之地千人之聚起于大泽奋臂大唿而天下响应西至于戏而兵百二十万今吾国虽小然而胜兵可得十余万非直适戍之衆鐖凿棘矜也公何以言其有祸无福被曰往者秦为无道天下嗷然故陈胜大唿天下响应今陛下临制天下一齐海内汎爱蒸庶布徳施恵口虽未言声疾雷霆令虽未行化驰如神心有所懐威动万里下之应上犹影响也而大将军材能不特章邯杨熊也王以陈胜吴广谕之被以为过矣王欲发中国兵恐相二千石不听王乃与伍被谋先杀相二千石伪失火宫中相二千石救火至即杀之计未决又欲令人衣求盗衣持羽檄从南方来唿曰南越兵入界欲因以发兵乃使人至庐江㑹稽为求盗未发王问伍被曰吾举兵西乡诸侯必有应我者即无应奈何被曰南收衡山以击庐江有寻阳之船守下雉之城结九江之浦絶豫章之口强弩临江而守以禁南郡之下东收江都㑹稽南通劲越屈强江淮间犹可延嵗月之夀王曰善无以易此急则走越耳于是廷尉以王孙建辞连淮南王太子迁闻上遣廷尉监与淮南中尉逮捕太子至淮南淮南王与太子谋召相二千石欲杀而发兵召相相至内史以出为解中尉曰臣受诏使不得见王王念独杀相而内史中尉不来无益也王犹豫计未决太子念所坐者谋刺汉中尉所与谋者已死以为口絶乃谓王曰羣臣可用者皆前系今无足与举事者王以非时发恐无功臣愿㑹逮王亦愈欲休即许太子太子即自刑不殊被诣吏自告与王谋反吏捕索得反具以闻上下公卿治所连引与淮南王谋反列侯二千石豪桀数千人皆以罪轻重受诛衡山王赐淮南王弟也当坐收有司请逮捕衡山王天子曰诸侯各以其国为本不当相坐与诸侯王列侯丞相诸侯议赵王彭祖列侯臣让等四十三人议皆曰淮南王安甚大逆无道谋反明白当伏诛胶西王臣端议曰淮南王安废法行邪懐诈伪心以乱天下荧惑百姓倍畔宗庙妄作妖言春秋曰臣无将将而诛安罪重于将谋反形已定臣端所见其书节印图及他逆无道事验明白甚大逆无道当伏法论国吏二百石以上及比者宗室近幸臣不在法中者不能相教皆当免削爵为士伍毋得宦为吏其非吏他赎死金二斤八两以章臣安之罪使天下明知臣子之道毋敢复有邪僻倍畔之意丞相宏廷尉汤等以闻时田蚡已死上思仲舒前言使吕步舒持斧钺治淮南狱以春秋谊颛断于外不报天子皆以为是又令宗正以符节治王未至淮南王安自刭杀国除为九江郡岸头侯张次公坐与淮南王女陵姦受财物免城阳王子有利侯钉坐遗淮南王书称臣弃市衡山王赐使人上书请废太子爽立孝为太子爽闻即使所善白嬴之长安上书言孝作輣车镞矢与王御者奸欲以败孝白嬴至长安未及上书吏捕嬴以淮南事系王闻爽使白嬴上书恐言国隂事即上书反告太子爽所为不道弃市罪事事下沛郡治有司公卿下沛郡求捕所与淮南谋反者未得得陈喜于衡山王子孝家吏劾孝首匿喜孝以为陈喜雅数与王计谋反恐其发之闻律先自告除其罪又疑太子使白嬴上书发其事即先自告所与谋反者枚赫陈喜等廷尉治騐公卿请逮捕衡山王治之天子曰勿捕遣中尉安大行息即问王王具以情实对吏皆围王宫而守之中尉大行还以闻公卿请遣宗正大行与沛郡杂治王闻即自刭杀王后太子爽及孝皆弃市诸与衡山谋反者皆族国除为衡山郡自公孙宏以春秋之义绳臣下取汉相张汤用峻文决理为廷尉于是见知之法生而废格沮诽穷治之狱用矣淮南衡山江都王谋反迹见而公卿寻端治之竟其党与而坐死者数万人长吏益惨急而法令明察当是之时招尊方正贤良文学之士或至公卿大夫公孙以汉相布被食不重味为天下先然无益于俗稍骛于功利矣太史公曰诗之所谓戎狄是膺荆舒是惩信哉是言也淮南衡山亲为骨肉疆土千里列为诸侯不务遵藩臣职以承辅天子而専挟邪僻之计谋为畔逆仍父子再亡国各不终其身为天下笑此非独王过也亦其俗薄臣下渐靡使然也夫荆楚僄勇轻悍好作乱乃自古记之矣公孙宏自以为无功封侯居宰相位宜佐明主填抚国家使人由臣子之道今诸侯有畔逆之计此大臣奉职不称也时病甚恐死无以塞责乃上书愿归侯乞骸骨避贤者路上不许因赐告牛酒杂帛居数月有瘳视事夏四月丁卯立皇太子选羣臣可为太子傅者以石庆为太子太傅庄青翟为太子少傅为太子立博望苑使通賔客从其所好故賔客多以异端进者瑕邱江公受谷梁春秋于申公为博士上使与董仲舒议仲舒通五经能持论善属文江公呐于口不如仲舒而丞相公孙宏本为公羊学比辑其议卒用董生于是上尊公羊家诏太子受公羊春秋由是公羊大兴太子既通复私问谷梁而善之五月匈奴入上谷杀数百人张骞言大夏慕中国患匈奴隔其道诚通蜀身毒国道便近今使大夏从羌中险羌人恶之少北则为匈奴所得从蜀宜径又无冦天子既闻大宛及大夏安息之属皆大国多竒物土着颇与中国同业诚得而以义属之则广地万里重九译致殊俗威徳徧于四海欣然以骞言为然乃令骞因蜀犍为发间使王然于等四道并出出駹出冉出徙出邛僰指求身毒国各行一二千里其北方闭氐筰南方闭嶲昆明昆明之属无君长善冦盗辄杀略汉使终莫得通于是汉以求大夏道始通滇国滇王当羌谓汉使者曰汉孰与我大及夜郎侯亦然以道不通故各自以为一州主不知汉广大使者还因盛言滇大国足事亲附天子注意焉初汉欲通西南夷费多道不通罢之及骞言可以通大夏乃复事西南夷是嵗㑹稽太守朱买臣为主爵都尉初买臣坐事免久之召待诏时东越数反覆买臣因言故东越王居保泉山一人守险千人不得上今闻东越王更徙处南行去泉山五百里居大泽中今发兵浮海直指泉山陈舟列兵席卷南行可破灭也上拜买臣㑹稽太守上谓买臣曰富贵不归故乡如衣绣夜行今子何如买臣顿首辞谢诏买臣到郡治楼船备粮食水战具须诏书到军与俱进嵗余买臣受诏将兵与横海将军韩説等俱击破东越有功徴入为主爵都尉列于九卿乐安侯李蔡为御史大夫二年冬十月行幸雍祠五畤春三月戊寅丞相公孙宏薨壬辰御史大夫乐安侯李蔡为丞相宏着公孙子言刑名事谓字直百金宏为丞相御史六嵗年八十终相位其后李蔡庄青翟赵周石庆公孙贺刘屈氂继踵为丞相自蔡至庆丞相府客馆邱虚而已至贺屈氂时壊以为马廐车库奴婢室矣唯庆以惇谨复终相位其余尽伏诛云是日廷尉张汤为御史大夫上既数征匈奴有功汲黯言益不用始黯列九卿矣而公孙宏张汤为小吏及宏汤稍贵与黯同位黯又非毁宏汤已而宏至丞相封侯汤御史大夫黯时丞史皆与同列或尊用过之黯褊心不能无少望见上言曰陛下用羣臣如积薪耳后来者居上黯罢上曰人果不可以无学观汲黯之言日益甚矣以冠军侯霍去病为骠骑将军将万骑出陇西击匈奴有功上曰骠骑将军率戎士隃乌盭讨遬濮涉狐奴歴五王国辎重人衆摄詟者弗取几获单于子转战六日过焉支山千有余里合短兵鏖兰臯下杀折兰王斩卢侯王鋭悍者诛全甲获丑执浑邪王子及相国都尉㨗首虏八千九百六十级收休屠祭天金人师率减什七益封去病二千二百户夏马生余吾水中南越献驯象能言鸟骠骑将军霍去病与合骑侯公孙敖将数万骑俱出北地异道是时匈奴亦来入代郡鴈门杀畧数百人汉使博望侯张骞郎中令李广俱出右北平击匈奴骞坐行留当斩赎为庶人广军功自如无赏而去病出北地捕首虏甚多由此去病日以亲贵比大将军矣胶东王寄薨初淮南王安谋反时寄微闻其事私作兵车镞矢战守备备淮南之起及吏治淮南事辞出之寄于上最亲意自伤发病而死不敢置后秋匈奴单于怒浑邪王休屠王居西方为汉所杀虏数万人欲召诛之浑邪休屠王恐谋降汉休屠王后悔浑邪王杀之并其衆乘传先诣行在所尽将其衆度河降者数万人号称十万于是汉发车二万乘迎之既至长安受赏赐及有功之士是嵗费凡百余巨万胡降者皆衣食县官县官不给天子乃损膳解乘舆驷出御府禁蔵以赡之封浑邪王万户为漯隂侯封其禆王唿毒尼等四人皆为列侯上嘉去病之功曰骠骑将军去病率师征匈奴西域王浑邪王及厥衆萌咸犇于率以军粮接食并将控弦万有余人诛獟悍㨗首虏八千余级降异国之王三十二战士不离伤十万之衆毕懐集服仍兴之劳爰及河塞庶几亡患幸既永绥矣以千七百户益封骠骑将军齐人少翁以鬼神方见上上有所幸夫人卒少翁以方夜致鬼如夫人之貌天子自帷中望见焉于是乃拜少翁为文成将军赏赐甚多以客礼礼之文成又劝上作甘泉宫中为台室画天地太一诸鬼神而置祭具以致天神重侯担坐不使人为秋请免担河间献王子也三年封故相国萧何曽孙庆为酇侯时卜式复持钱二十万与河南太守以给徙民河南上富人助贫民者上识式姓名曰是固前欲输其家半财助边乃赐式外繇四百人式又尽复与官四年冬有司言县官用度大空而富商大贾或蹛财役贫转毂百数废居居邑封君皆低首仰给冶铸煮盐财或累万金而不佐国家之急黎民重困于是天子与公卿议更钱造币以赡用而摧浮淫并兼之徒是时禁苑有白鹿而少府多银钖自孝文更造四铢钱至是嵗四十余年从建元以来用少县官往往即多铜山而铸钱民亦盗铸不可胜数钱益多而轻物益少而贵有司言曰古者皮币诸侯以聘享金有三等黄金为上白金为中赤金为下今半两钱法重四铢而姦或盗摩钱里取镕钱益轻薄而物贵则逺方用币烦费不省乃以白鹿皮方尺縁以藻缋为皮币直四十万王侯宗室朝觐聘享必以皮币荐璧然后得行又造银钖为白金以为天用莫如龙地用莫如马人用莫如龟故白金三品其一曰重八两圜之其文龙名曰白选直三千二曰重差小方之其文马直五百三曰复小撱之其文龟直三百令县官销半两钱更铸三铢钱有司言三铢钱轻易姦诈乃更请诸郡国铸五铢钱周郭其下令不可磨取镕焉大农上盐铁丞孔仅咸阳言山海天地之蔵也皆宜属少府陛下不私以属大农佐赋愿募民自给费因官器作煮盐官与牢盆浮食竒民欲擅管山海之货以致富羡役利细民其沮事之议不可胜听敢私铸铁器煮盐者左趾没入其器物郡不出铁者置小铁官使属在所县使孔仅东郭咸阳乘传举行天下盐铁作官府除故盐铁家富者为吏吏道益襍不选而多贾人矣商贾以币之变多积货逐利于是公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出于南亩商贾滋衆贫者蓄积无有皆仰县官异时算轺车贾人缗钱皆有差请算如故诸贾人末作贳贷卖买居邑稽诸物及商以取利者虽无市籍各以其物自占率缗钱二千而一算诸作有租及铸率缗钱四千而一算非吏比者三老北边骑士轺车一算商贾人轺车二算船五丈以上一算匿不自占占不悉戍边一嵗没入缗钱有能告者以其半畀之贾人有市籍及其家属皆无得籍名田以便农敢犯令没入田僮天下事皆决于张汤百姓不安其生骚动县官所兴未获其利姦吏并侵渔于是痛绳以辠自公卿以下至于庶人咸指汤汤尝病上自至舍视病其隆贵如此是时富豪皆争匿财唯卜式尤欲助费上于是以式终长者乃召拜式为中郎赐爵左庶长田十顷布告天下尊显以风百姓初式不愿为郎上曰吾有羊在上林中欲令子牧之式既为郎布衣草硚而牧羊嵗余羊肥息上过其羊所善之式曰非独羊也治民亦犹是矣以时起居恶者辄去毋令败羣上竒其言欲试使治民拜式缑氏令缑氏便之迁成臯令董仲舒説上曰春秋它谷不书至于麦禾不成则书之以此见圣人于五谷最重麦与禾也今关中俗不好种麦是嵗失春秋之所重而损生民之具也愿陛下幸诏大司农使关中民益种宿麦令毋后时又言古者税民不过什一其求易共使民不过三日其力易足民财内足以养老尽孝外足以事上共税下足以畜妻子极爱故民説从上至秦则不然用商鞅之法改帝王之制除井田民得卖买富者田连阡陌贫者亡立锥之地又颛川泽之利管山海之饶荒淫越制踰侈以相髙邑有人君之尊里有公侯之富小民安得不困又加月为更卒已复为正一嵗屯戍一嵗力役三十倍于古田租口赋盐铁之利二十倍于古或耕豪民之田见租什伍故贫民常衣牛马之衣而食犬彘之食重以贪暴之吏刑戮妄加民愁亡聊亡逃山林转为盗贼赭衣半道断狱嵗以千万数汉兴循而未改古井田法虽难卒行宜少近古限民名田以赡不足塞并兼之路盐铁皆归于民去奴婢除専杀之威薄赋敛省繇役以寛民力然后可善治也其言未施行郎中令李广从大将军青击匈奴惑失道大将军使长史责问广遂引刀自刭及死一军皆哭百姓闻之知与不知无老壮皆为垂涕太史公曰传曰其身正不令而行其身不正虽令不从其李将军之谓也余睹李将军恂恂如鄙人口不能道辞及死之日天下知与不知皆为尽哀彼其忠实心诚信于士大夫也谚曰桃李不言下自成蹊此言虽小可以谕大单于遣使请和亲天子下其议时董仲舒欲颇増和亲之约以为义动君子利动贪人如匈奴者非可以仁义説也独可説以厚利结之于天耳故与之厚利以没其意与盟于天以坚其约质其爱子以累其心匈奴虽欲展转奈失重利何奈欺上天何奈杀爱子何夫赋敛行赂不足以当三军之费城郭之固无以异于贞士之约而使边城守境之民父兄缓带稚子咽哺胡马不窥于长城而羽檄不行于中国不亦便于天下乎博士狄山亦言和亲便上问其便山曰兵者凶器未易数动髙帝欲伐匈奴大困平城乃遂结和亲孝惠髙后时天下安乐及孝文帝欲事匈奴北边萧然苦兵矣孝景时吴楚七国反景帝往来东宫间天下寒心数月吴楚已破竟景帝不言兵天下富实今自陛下举兵击匈奴中国空虚边民大困由此观之不如和亲上问张汤汤曰此愚儒无知山曰臣固愚愚忠若御史大夫汤乃诈忠汤之治淮南江都以深文痛诋诸侯别疏骨肉使藩臣不自安臣固知汤之为诈忠丞相长史任敞曰匈奴新困宜使为外臣朝请于边于是上遣山乘障使任敞使于单于单于闻敞计大怒留之不遣山至月余匈奴斩山头而去是嵗更五铢钱白金起民为姦京师尤甚乃以定襄太守河东义纵为右内史河内太守阳陵王温舒为中尉中尉丞宜阳杨仆为主爵都尉初纵为南阳太守闻寗成家居南阳及至关寗成为关都尉侧行送迎然纵气盛弗为礼至郡遂按寗氏破其家成坐有罪及孔暴之属皆奔亡南阳吏民重足一迹而平氏朱彊杜衍杜周为纵爪牙之吏任用迁为廷尉史军数出定襄定襄吏民乱败于是徙纵为定襄太守纵以鹰击毛挚为治温舒至恶所为弗先言纵纵必以气陵之败壊其功其治所诛杀甚多然取为小治姦益不胜直指始出矣吏之治以斩杀縳束为务阎奉以恶用矣纵廉其治效郅都初温舒以治狱至廷尉史事张汤迁为御史督盗贼杀伤甚多稍迁至广平都尉广平声为道不拾遗上闻迁为河内太守捕郡中豪猾相连坐千余家论报至流血十余里天子闻之以为能迁为中尉其治复放河内徙诸名祸猾吏与从事河内则杨皆麻戊关中杨赣成信等仆初以千夫为吏河南守案举以为能迁御史使督盗贼关东治放尹齐以敢挚行稍迁至主爵都尉列九卿天子以为能文成方益衰神不至乃为帛书以饭牛佯不知言曰此牛腹中有竒杀视得书书言甚怪天子识其手书问其人果伪书于是诛文成将军而𨼆之五年春三月甲午丞相李蔡坐诏赐冢地阳陵当得二十亩蔡盗取三顷颇卖得四十余万又盗神道外堧地一亩葬其中当下吏自杀太常戚侯李信成坐纵蔡侵道为隷臣是嵗李敢为郎中令司马安为廷尉安汲黯姊子文深巧善宦四至九卿敢怨大将军青之恨其父廼击伤大将军大将军匿讳之居无何敢从上雍至甘泉宫猎骠骑将军去病怨敢伤青射杀敢去病时方贵幸上为讳云鹿触杀之初置谏大夫丞相司直六年冬十月大司马臣去病昧死再拜上书皇帝陛下陛下过听使臣去病待罪行间宜専边境之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子赖天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯陛下幸察臣去病昧死再拜以闻皇帝陛下春三月乙亥御史臣光守尚书令奏未央宫制曰下御史三月戊申朔乙亥御史臣光守尚书令丞非下御史书到言丞相臣青翟御史大夫臣汤太常臣充大行令臣息太子少傅臣安行宗正事昧死上言臣谨与中二千石二千石臣贺等议古者裂地立国并建诸侯以承天子所以尊宗庙重社稷也臣青翟臣汤等昧死请立皇子臣闳臣旦臣胥为诸侯王昧死请所立国名制曰葢闻周封八百姬姓并列或子男附庸礼支子不祭云并建诸侯所以重社稷朕无闻焉且天非为君生民也朕之不徳海内未洽乃以未教成者强君连城即股肱何劝其更议以列侯家之三月丙子奏未央宫丞相臣青翟御史大夫臣汤昧死言臣谨与列侯臣婴齐中二千石二千石臣贺谏大夫博士臣安等议曰伏闻周封八百姬姓并列奉承天子康叔以祖考显而伯禽以周公立咸为建国诸侯以相传为辅百官奉宪各遵其职而国统备矣窃以为并建诸侯所以重社稷者四海诸侯各以其职奉贡祭支子不得奉祭宗祖礼也封建使守其藩国帝王所以扶徳施化陛下奉承天统开明圣绪尊贤显功兴灭继絶续萧文终之后于酇褒厉羣臣平津侯等昭六亲之序明天地之属使诸侯王封君得推私恩分子弟户邑钖号尊建百有余国而家皇子为列侯则尊卑相踰列位失序不可以垂统于万世臣请立臣闳臣旦臣胥为诸侯王三月丙子奏未央宫制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也髙山仰之景行向之朕甚慕焉所以抑未成家以列侯可夏四月戊寅奏未央宫丞相臣青翟御史大夫臣汤昧死言臣青翟等与列侯吏二千石谏大夫博士臣庆等议曰康叔亲属有十武王继体周公辅成王其八人皆以祖考之尊建为大国康叔之年幼周公在三公之位而伯禽据国于鲁盖爵命之时未至成人康叔后扞禄父之难伯禽殄淮夷之乱昔五帝异制周爵五等春秋三等皆因时而序尊卑髙皇帝拨乱世反诸正昭至徳定海内封建诸侯爵位二等皇子或在襁褓而立为诸侯王奉承天子为万世法则不可易今诸侯支子封至诸侯王而家皇子为列侯臣青翟臣汤等窃伏熟计之皆以为尊卑失序使天下失望不可臣请立臣闳臣旦臣胥为诸侯王四月癸未奏未央宫留中不下丞相臣青翟太仆臣贺行御史大夫事太常臣充太子少傅臣安行宗正事昧死言臣青翟等前奏大司马臣去病上䟽言皇子未有号位臣等昧死请立皇子臣闳等为诸侯王陛下固辞弗许家皇子为列侯臣青翟窃与列侯臣夀成等二十七人议皆以为尊卑失序高皇帝建天下为汉太祖王子孙广支辅先帝法则弗改所以宣至尊也臣请令史官择日具礼仪上御史奏舆地图他皆如前故事制曰可时闳母王夫人病帝自临问之曰子当为王欲安所置之王夫人曰陛下在妾又何等可言者帝曰虽然意所欲欲于何所王之王夫人曰愿居雒阳帝曰雒阳有武库敖仓天下冲扼汉国之大都也先帝以来无子王于雒阳者去雒阳余尽可王夫人不应帝曰关东之国无大于齐者齐东负海而城郭大古时独临菑中十万户天下膏腴地莫胜于齐者矣王夫人以手击头谢曰幸甚四月丙申奏未央宫太仆臣贺行御史大夫事太常臣充言卜入四月二十八日乙巳可立诸侯王臣昧死奏舆地图请所立国名礼仪别奏臣昧死请制曰立皇子闳为齐王旦为燕王胥为广陵王四月丁酉奏未央宫六年四月戊寅朔癸卯御史大夫汤下丞相丞相下中二千石二千石下郡太守诸侯相丞书从事下当用者如律令三王同日立皆赐䇿各以国土风俗申戒焉曰维元狩六年四月乙巳皇帝使御史大夫汤庙立子闳为齐王曰于戏小子闳受兹青社朕承天序惟稽古建尔国家封于东土世为汉藩辅于戏念哉恭朕之诏惟命不于常人之好徳克明显光义之不图俾君子怠悉尔心允执其中天禄永终厥有愆不臧廼凶于乃国而害于尔躬于戏保国乂民可不敬与王其戒之赐燕王旦䇿曰于戏小子旦受兹元社朕承祖考维稽古建尔国家封于北土世为汉藩辅于戏薫粥氏虐老兽心侵犯冦盗加以姦巧边萌朕命将率徂征厥罪万夫长千夫长三十有二君皆来降旗犇师薫粥徙域北州以绥悉尔心毋作怨毋作菲徳毋廼废备非教士不得从徴于戏保国乂民可不敬与王其戒之赐广陵王胥䇿曰于戏小子胥受兹赤社朕承祖考维稽古建尔国家封于南土世为汉藩辅古人有言曰大江之南五湖之间其人轻心扬州保疆三代要服不及以政于戏悉尔心战战兢兢乃惠乃顺毋侗好佚毋迩宵人维法维则书云臣不作威不作福靡有后羞于戏保国乂民可不敬与王其戒之以卜式为齐王太傅旦胥李姬子闳以母故尤爱幸御史大夫张汤方隆贵用事减宣杜周等为中丞尹齐王温舒等用惨急刻深为九卿直指夏兰之属始出而大农颜异诛矣初异为济南亭长以廉直稍迁至九卿上与张汤既造白鹿皮币问异异曰本末不相称及人有告异以它议事下张汤治异汤奏当异九卿见令不便不入言而腹诽论死六月遣博士褚大等六人分循行天下徐偃矫制使胶东鲁国鼓铸盐铁还奏事徙为太常丞御史大夫张汤劾偃矫制大害法至死偃以为春秋之义大夫出疆有可以安社稷存万民颛之可也汤以致其法不能诎其义有诏下谒者给事中终军问状军诘偃曰古者诸侯国异俗分百里不通时有聘㑹之事安危之埶唿吸成变故有不受辞造命颛已之宜今天下为一万里同风故春秋王者无外偃巡封域之中称以出疆何也且盐铁郡有余臧正二国废国家不足以为利害而以安社稷存万民为辞何也又诘偃胶东南近琅邪北接北海鲁国西枕泰山东有东海受其盐铁偃度四郡口数田地率其用器食盐不足以并给二郡邪将埶宜有余而吏不能也何以言之偃矫制而鼓铸者欲及春耕种赡民器也今鲁国之鼓当先具其备至秋乃能举火此言与实反者非偃已前三奏无诏不惟所为不许而直矫作威福以从民望干名采誉此明圣所必加诛也枉尺直寻孟子称其不可今所犯罪重所就者小偃自予必死而为之邪将幸诛不加欲以采名也偃穷诎服罪当死军奏偃矫制颛行非奉使体请下御史徴偃即罪奏可上善其诘有诏示御史大夫秋九月大司马骠骑将军冠军侯霍去病薨上悼之发属国元甲军陈自长安至茂陵为冢象祁连山谥曰景桓侯初霍仲孺以县吏给事平阳侯家与侍者衞少儿私通而生去病吏毕归家娶妇生子光去病既壮大乃自知父为霍仲孺㑹为骠骑将军击匈奴道出河东遣吏迎仲孺而大为买田宅奴婢而去及还因将光西至长安任以为郎稍迁诸曹侍中去病死后光为奉车都尉光禄大夫奉车都尉掌御乘舆车帝初置是嵗开丞相史员三百八十二人令丞相以四科辟士第一科曰徳行髙妙志节清白二科曰学通行修经中博士三科曰明晓法令足以决疑能按章覆问文中御史四科曰刚毅多略遭事不惑明足以照姦勇足以决断才任三辅令皆试以其能信然后官之一科补西曹南合祭酒二科补议曹三科补四辞八奏四科补贼决西汉年纪卷十五钦定四库全书西汉年纪卷十五宋王益之撰武帝元鼎元年夏五月赦天下是歳葢侯王信为太常初王太后亲田蚡而疏葢侯衞皇后冒母姓天下化之皆爱母党而不爱父族同母异父兄弟则相穆同父异母即如路人上又以太后故爱修成君赏赐过于长公主儿宽谏曰夫禽兽知母而不知父至于匈奴亦然此悖乱之道也皇后外家比有此事天下化之陛下又随而效之臣惧风俗大坏伤絶天理弗起而救之臣恐四夷有轻中国之心愿陛下察之上廼下诏曰礼异父昆弟无服异母昆弟朞何者本末异明所爱者一也今或为异父昆弟功朞而弗为同父昆弟服疏其所亲亲其所疏岂天地之性圣人制礼之意哉自今有不为异母昆弟服者坐之二年冬十一月御史大夫张汤有罪自杀始长史朱买臣与严助俱侍中贵用事汤尚为小吏趋走买臣等前后汤以廷尉治淮南狱排陷严助买臣怨汤王朝齐人以术至右内史边通学短长刚暴人也官至济南相故皆居汤右已而失官守长史诎体于汤汤数行丞相事知此三长史素贵常陵折之故三长史合谋曰始汤约与君谢已而卖君今欲劾君以宗庙事此欲代君耳吾知汤隂事使吏捕案汤左田信等及它姦事事辞颇闻上以汤怀诈面欺使使八軰簿责汤汤具自道无此不服于是上使赵禹责汤禹至让汤曰君何不知分也君所治夷灭者几何人矣今人言君皆有状天子重致君狱欲令君自为计何多以对为汤乃为书谢曰汤无尺寸之功起刀笔吏陛下幸致位三公无以塞责然谋陷汤者三长史也遂自杀汤死家产不过五百金皆所得奉赐无它赢昆弟诸子欲厚𦵏汤汤母曰汤为天子大臣被恶言而死何厚𦵏为载以牛车有棺而无椁上闻之曰非此母不生此子乃尽按诛三长史十二月壬辰丞相青翟自杀出田信上惜汤复稍进汤子安世安世宽仁与汤行异太史公酷吏传賛曰自郅都杜周十人者此皆以酷烈为声然郅都伉直引是非争天下大体张汤以知隂阳人主与俱上下时数辩当否国家頼其便赵禹时据法守正杜周从䛕以少言为重自张汤死后网宻多诋严官事以耗废九卿碌碌奉其官救过不赡何暇论䋲墨之外乎然此十人中其㢘者足以为仪表其汚者足以为戒方畧教导禁姦止邪一切亦皆彬彬质有其文焉虽惨酷斯称其位矣至若蜀守冯当暴挫广汉李贞擅磔人东郡弥仆锯项天水骆壁推减河东禇广妄杀京兆无忌冯翊殷周蝮鸷水衡阎奉抃击卖请何足数哉是时越欲与汉用船战逐乃大修昆明池列馆环之治楼船髙十余丈旗帜加其上甚壮三月辛亥以太子少傅髙陵侯赵周为丞相太子太傅石庆为御史大夫是嵗孔仅为大农令而桑宏羊为大农中丞筦诸㑹计事稍稍置均输以通货物矣始令民得入谷补官郎至六百石初置水衡都尉时大农筦盐鐡官布多置水衡欲以主盐鐡及杨可告缗钱上林财物衆乃令水衡主上林苑有五丞属官有上林均输御羞禁圃辑濯钟官技巧六厩辩铜九官令丞郡国多姦铸钱钱多轻而公卿请令京师铸钟官赤侧一当五赋官用非赤侧不得行白金稍贱民不寳用县官以令禁之无益白金终废不行中郎将张骞为大行令初天子数问骞大夏之属骞既失侯因曰臣居匈奴中闻乌孙王号昆莫昆莫父难兠靡本与大月氏俱在祁连敦煌间小国也大月氏攻杀难兠靡夺其地人民亡走匈奴子昆莫新生傅父布就翖侯抱亡置草中为求食还见狼乳之又乌䘖肉翔其旁以为神遂持归匈奴单于爱养之及壮以其父民衆与昆莫使将兵数有功时月氏已为匈奴所破西击塞王塞王南走逺徙月氏居其地昆莫既健自请单于报父怨遂西攻破大月氏大月氏复西走徙大夏地昆莫畧其衆因留居兵稍彊㑹单于死不肯复朝事匈奴匈奴遣兵击之不胜益以为神而逺之今单于新困于汉而昆莫地空蛮夷恋故地又贪汉物诚以此时厚赂乌孙招以东居故地汉遣公主为夫人结昆弟其势宜听则是断匈奴右臂也既连乌孙自其西大夏之属皆可招来而为外臣天子以为然拜骞为中郎将遣之旁国还拜为大行令三年冬徙函谷闗于新安十一月令民告缗者以其半与之时杨可告缗徧天下中家以上大抵皆遇告杜周治之狱少反者乃分遣御史廷尉正监分曹往即治郡国缗钱得民财物以亿计奴婢以千万数田大县数百顷小县百余顷宅亦如之于是商贾中家以上大率破民偷甘食好衣不事蓄藏之产业而县官以盐鐡缗钱之故用益饶矣益广闗置左右辅乃分缗钱诸官而水衡少府大农太仆各置农官往徃即郡县比没入田田之其没入奴婢分诸苑养狗马禽兽及与诸官诸官益新置多徙奴婢衆而下河漕度四百万石及官自籴乃足所忠言世家子弟富人或鬭鸡走狗马弋猎愽戏乱齐民乃徴诸犯令相引数千人命曰株送徒入财者得补郎郎选衰矣三月水氷夏四月常山宪王舜薨舜景帝少子骄滛数犯禁上常宽之及薨子㪍嗣为王数月坐宪王病时不尝药侍疾及居䘮无礼废徙房陵国除月余天子为最亲诏有司曰常山宪王早夭后妾不和适孽诬争陷于不谊以灭国朕甚闵焉其封宪王子平三万戸为眞定王子商三万戸为泗水王中尉王温舒为廷尉闗都尉东郡尹齐为中尉初齐以刀笔吏稍迁至御史事张汤汤数称以为㢘帝使督盗贼斩伐不避贵埶迁闗都尉声甚于甯成上以为能拜为中尉吏民益凋敝轻齐木强少文豪恶吏伏匿而善吏不能为治故事多废赤侧钱贱民巧法用之不便又废诸郡国所前铸钱皆废销之输其铜入官太常周师居坐不收赤侧收行钱论四年冬十月行幸雍祠五畤上曰今上帝朕亲郊而后土无祀则礼不答也有司与太史令谈祠官宽舒议天地牲角蠒栗今陛下亲祠后土后土宜于泽中圜丘为五坛坛一黄犊太牢具已祠尽瘗而从祠衣上黄于是天子遂自夏阳东幸汾隂汾隂男子公孙滂洋等见汾旁有光如绛上遂立后土祠于汾隂脽上春二月中山靖王胜薨子昌嗣乐成侯丁义上书言栾大大胶东宫人故尝与文成将军同师已而为胶东王尚方而乐成侯姊为康王后无子康王死他姬子立为王而康后有滛行与王不相中相危以法康后闻文成已死而欲自媚于上乃遣栾大入因乐成侯求见言方天子既诛文成后悔其蚤死惜其方不尽及见栾大大説使騐小方鬭旗旗自相触击乃拜大为五利将军居月余得四印佩天士将军地士将军大通将军印夏四月乙巳制诏御史昔禹疏九江决四渎间者河溢臯陆隄繇不息朕临天下二十有八年天若遗朕士而大通焉干称蜚龙鸿渐于般朕意庶几与焉其以二千户封地士将军大为乐通侯赐列侯甲第僮千人乘舆斥车马帷帐器物以充其家又以衞长公主妻之赍金十万斤更名其邑曰当利公主于是五利常夜祠其家欲以下神其后装治行东入海求其师云六月汾隂巫锦为民祠魏脽后土营旁见地如钩状棓视得鼎鼎大八尺一寸髙三尺六寸殊异于衆鼎文镂无欵识怪之言吏吏告河东太守胜胜以闻天子使验问巫得鼎无姦诈迺以礼祠迎鼎至甘泉从上行荐之至中山晏温有黄云焉有鹿过上自射之因以祭云至长安公卿皆议尊寳鼎天子曰间者河溢歳数不登故廵祭后土祈为百姓育谷今谷嗛未报鼎曷为出哉有司皆言闻昔泰帝兴神鼎一一者一统天地万物所系象也黄帝作寳鼎三象天地人禹收九牧之金铸九鼎象九州皆常鬺亨上帝鬼神遭圣则兴夏徳衰鼎迁于殷殷徳衰鼎迁于周周徳衰鼎迁于秦秦徳衰宋之社亡鼎迺沦伏而不见今鼎至甘泉以光润龙变承休无疆合兹中山有黄白云降葢若兽为符路弓乘矢集获坛下报祠大亨唯受命而帝者心知其意而合徳焉鼎宜视宗祢庙藏于帝庭以合明应制曰可秋马生渥洼水中先是南阳新野有暴利长遭刑屯田炖煌界数于此水旁见羣野马中有竒异者与凡马来饮水利长先作土人持勒靽于水旁后马玩习久之代土人持勒靽收得其马献之欲神异此马云从水中出于是作寳鼎天马之歌中尉尹齐坐法抵罪复徙廷尉王温舒为中尉以故少府赵禹为廷尉中大夫儿宽为左内史温舒为人少文居它惽惽不辩至于中尉则心开素习闗中俗知豪恶吏豪恶吏尽复为用吏苛察淫恶少年投缿购告言姦置伯落长以收司姦温舒多謟善事有势者即无势视之如奴有埶家虽有姦如山弗犯无埶虽贵戚必侵辱舞文巧请下户之猾以动大豪其治中尉如此姦猾穷治大氐尽靡烂狱中行论无出者其爪牙吏虎而冠于是中尉部中中猾以下皆伏上雍且郊或曰五帝泰一之佐也宜立泰一而上亲郊之上疑未定齐人公孙卿曰今年得寳鼎其冬辛巳朔旦冬至与黄帝时等卿有札书曰黄帝得寳鼎冕候问于鬼臾区鬼㬰区对曰黄帝得寳鼎神䇿是歳已酉朔旦冬至得天之纪终而复始于是黄帝迎日推䇿后率二十歳复朔旦冬至凡二十推三百八十年黄帝僊登于天卿因所忠欲奏之所忠视其书不经疑其妄言谢曰寳鼎事已决矣尚何以为卿因嬖人奏之上大説廼召问卿对曰受此书申公申公已死上曰申公何人也卿曰齐人与安期生通受黄帝言无书独有此鼎书曰汉兴复当黄帝之时曰汉之圣者在髙祖之孙且曾孙也寳鼎出而与神通封禅封禅七十二王唯黄帝得上泰山封申公曰汉帝亦当上封禅封禅则能僊登天矣黄帝万诸侯而神灵之封君七千天下名山八而三在蛮夷五在中国华山首山太室山泰山东莱山此五山黄帝之所常游与神㑹黄帝且战且学僊患百姓非其道廼断斩非鬼神者百余歳然后得与神通黄帝郊雍上帝宿三月鬼㬰区号大鸿死塟雍故鸿冡是也其后黄帝接万灵明庭明庭者甘泉也所谓寒门者谷口也黄帝铸鼎于荆山下鼎既成有龙垂胡下迎黄帝上骑龙乃去余小臣不得上乃悉持龙龙㧞堕堕黄帝之弓百姓仰望黄帝既上天乃抱其弓与龙号故后世因名其处曰鼎湖其弓曰乌号于是上曰嗟乎诚得如黄帝吾视去妻子如脱屣耳乃拜卿为郎五年冬十月行幸雍祠五畤令民得畜牧边县官假马母三歳而归及息什一以除告缗用充仭新秦中上幸甘泉令祠官宽舒等具泰一祠坛祠坛放亳忌泰一坛三陔五帝坛环居其下各如其方黄帝西南除八通鬼道泰一所用如雍一畤物而加醴枣脯之属杀一氂牛以为爼豆牢具而五帝独有爼豆醴进其下四方地为腏食羣神从者及北斗云已祠胙余皆燎之十一月辛巳朔旦冬至昧爽天子始郊拜泰一朝朝日夕夕月则揖而见泰一如雍郊礼其賛飨曰天始以寳鼎神䇿授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司云祠上有光公卿言皇帝始郊见泰一云阳有司奉瑄玉嘉牲荐飨是夜有美光及昼黄气上属天太史令谈祠官宽舒等曰神灵之休祐福兆祥宜因此地光域立泰畤坛以明应令大祝领秋及腊间祠三歳天子一郊见从之上既立后土泰一祠公卿白议封禅事而郡国皆豫治道修缮故宫及当驰道县县治宫储共具而望幸春三月壬午天子闻南越反曰韩千秋虽无成功亦军锋之冠封其子延年为成安侯摎乐其姊为王太后首愿属汉封其子广徳为龙亢侯秋遣伏波将军路博徳出桂阳下湟水楼船将军杨仆出豫章下浈水归义越侯严为戈船将军出零陵下离水甲为下瀬将军下苍梧皆将罪人江淮以南楼船十万人越驰义侯遣别将巴蜀罪人发夜郎兵下牂柯江咸㑹番禺齐相卜式上书曰臣闻主媿臣死羣臣宜尽死节其驽下者宜出财以佐军如是则强国不犯之道也臣愿与子男及临菑习弩博昌习船者请行死之以尽臣节上贤之下诏曰朕闻报徳以徳报怨以直今天下不幸有事郡县诸侯未有奋繇直道者也齐相雅行躬耕随牧蓄蕃輙分昆弟更造不为利惑日者北边有兴上书助官往年西河歳恶率齐人入粟今又首奋虽未战可谓义形于内矣其赐式爵闗内侯黄金四十斤田十顷九月辛巳丞相赵周坐知列侯酎金轻下狱自杀丙申制诏御史万石君先帝尊之子孙至孝其以御史大夫石庆为丞相为伐南越告祷泰一以牡荆画幡日月北斗登龙以象泰一三星为泰一鏠旗命曰灵旗为兵祷则太史奉以指所伐国初匈奴冒顿兵强威震百蛮臣服诸𦍑景帝时研种留何率种人求守陇西塞于是徙留何等于狄道安故至临洮氐道𦍑道县及帝征伐四夷开地广境北郄匈奴西逐诸𦍑乃度河湟筑令居塞初开河西通至玉门隔絶𦍑胡使南北不得交闗于是障塞亭燧出长城外数千里时先零𦍑与封养牢姐种解仇结盟与匈奴通合兵十余万共攻令居安故遂围枹䍐六年冬十月朝㑹不置酒遣将军李息郎中令徐自为击西𦍑平之始置护𦍑校尉持节统领焉𦍑乃去湟中依西海盐池左右汉遂因山为塞河西地空稍徙人以实之楼船将军杨仆将精卒先陷寻陿破石门待伏波将军伏波将军路博徳将罪人千余人遂俱进攻败越人纵火烧城遣使招降者赐印绶复纵令相招犁旦城中皆降伏波吕嘉建徳已夜亡入海以船西去伏波因问所得降者贵人以知吕嘉所之遣人追之以其故校尉司马蘓宏得建徳南越郎都稽得嘉上行东将幸缑氏至左邑桐乡闻南越破以为闻喜县春至汲新中乡得吕嘉首以为获嘉县上既灭南越嬖臣中山李延年以好音见上善之女弟得幸于上号李夫人延年善歌为新变声是时上方兴天地诸祠欲造乐下公卿议曰民间祠尚有鼓舞乐今郊祀而无乐岂称乎公卿曰古者祀天地皆有乐而神祗可得而礼或曰大帝使素女鼓五十絃瑟悲帝禁不止故破其瑟为二十五絃于是立乐府采诗夜诵有赵代秦楚之讴以延年为协律都尉多举文士数十人造为诗赋延年輙承意絃歌所造诗为之新声曲以合八音之调作十九章之歌自是塞南越祷祠泰一后土始用乐舞益召歌儿作二十五絃及空侯瑟自此起初南越反上使驰义侯发南夷兵且兰君恐逺行旁国虏其老弱乃与其衆反杀使者及犍为太守汉廼发巴蜀罪人当击南粤者八校尉击之㑹越已破八校尉不下中郎将郭昌衞广引兵还行诛隔滇道者且兰斩首数万遂平南夷为牂柯郡夜郎侯始倚南越南越已灭还诛反者夜郎遂入朝上以为夜郎王南越破后及汉诛且兰卭君并杀莋侯冉䮾皆震恐请臣置吏以卭都为越嶲郡莋都为沈黎郡冉䮾为文山郡广汉西白马为武都郡廼分武威酒泉地置张掖敦煌郡徙民以实之而上郡朔方西河河西开田官斥塞卒六十万人戍田之中国缮道餽粮逺者二千里近者千余里皆仰给大农边兵不足乃发武库工官兵器以赡之车骑马之絶县官钱少买马难得乃着令令封君以下至三百石以上吏以差出牝马天下亭亭有畜牸马歳课息自郑国渠起至是百三十六歳而左内史儿寛奏请穿凿六辅渠以益溉郑国傍高卬之田上曰农天下之本也泉流灌寝所以育五谷也左右内史地名山川原甚衆细民未知其利故为通沟渎畜陂泽所以备旱也今内史稻田租挈重不与郡同其议减令吏民勉农尽地利平繇行水勿使失时西汉年纪卷十六钦定四库全书西汉年纪卷十六宋王益之撰武帝元封元年冬十月上议曰古者先振兵释旅然后封禅乃遂北廵朔方勒兵十余万还祭黄帝冢桥山释兵须如上曰吾闻黄帝不死今有冢何也公孙卿曰黄帝已僊上天羣臣思慕葬其衣冠上叹曰吾后升天羣臣亦当葬吾衣冠于东陵乎既至甘泉为且用事泰山先类祠太一遣匃河将军赵破奴击姑师王恢数为楼兰所苦上令恢佐破奴将兵破奴与轻骑七百余先至虏楼兰王遂破姑师因暴兵威以困乌孙大宛之属还封破奴为浞野侯恢为浩侯于是列亭障至玉门矣楼兰既降服贡献匃奴闻发兵撃之于是楼兰遣一子质匃奴一子质汉王温舒撃东越还议有不中意坐以法免封禅仪既成将用事上以御史大夫卜式不习文章贬秩为太子太傅以左内史儿寛代之初梁相褚大通五经为博士时寛为弟子及御史大夫缺徴禇大大自以为得御史大夫至洛阳闻儿寛为之禇大笑及至与寛议封禅于上前大不能及退而服曰上诚知人寛为御史大夫以称意任职故久无所匡諌于上官属易之以大农丞桑宏羊为治粟都尉领大农尽代孔仅筦天下盐鐡宏羊以诸官各自市相与争物故腾跃而天下赋输或不偿其僦费乃请置大农部丞数十人分部主郡国各往往县置均输盐鐡官令逺方各以其物如异时商贾所转贩者为赋而相灌输置平凖于京师都受天下委输名工官治车诸器皆仰给大农大农之诸官尽笼天下之货物贵即卖之贱则买之如此富商大贾无所牟大利则反本而万物不得腾踊故抑天下物名曰平凖天子以为然许之以御史中丞咸宣为左内史阎奉为水衡都尉宣初为御史及丞使治主父偃及淮南反狱所以微文深诋杀者甚衆称为敢决疑数起为御史及中丞者㡬二十嵗及为左内史其治米盐事小大皆关其手自部署县名曹寳物官吏令丞弗得擅摇痛以重法䋲之居官数年壹切为小治辩春正月行幸缑氏礼登中岳太室从官在山下闻若有言万嵗云问上上不言问下下不言夏四月还至奉髙礼祠地主于梁父乙夘令侍中儒者皮弁荐绅射牛行事封太山下东方如郊祠奉一之礼有司言寳鼎出为元鼎以今年为元封元年天子北至朔方东到太山廵海上并北邉以归所过赏赐用帛百余万匹钱金以巨万计皆取足大农桑宏羊又请令吏得入粟补官及罪人赎罪令民入粟甘泉各有差以复终身不告缗他郡国各输急处而诸农各致粟山东漕益嵗六百万石一嵗之中太仓甘泉仓满邉余谷诸物均输帛五百万匹民不益赋而天下用饶于是宏羊赐爵左庶长黄金再百斤焉二年冬十月行幸雍祠五畤还拜祝祠太一赞飨曰徳星昭衍厥维休祥夀星仍出渊耀光明信星昭见皇帝敬拜太祝之享自河决瓠子后二十余嵗嵗因以数不登而梁楚之地尤甚天子既封禅廵祭山川至是旱干封少雨天子乃使汲仁郭昌发卒数万人塞瓠子决河于是天子已用事万里沙还自临决河湛白马玉璧于河令羣臣从官自将军巳下皆负薪寘决河是时东郡烧草以故薪柴少而下淇园之竹以为楗天子既临决河悼功之不成乃作歌曰瓠子决兮将奈何浩浩洋洋兮虑殚为河殚为河兮地不得宁功无巳时兮吾山平吾山平兮鉅野溢鱼沸郁兮柏冬日正道㢮兮离常流蛟龙骋兮放逺游归旧川兮神哉沛不封禅兮安知外皇谓河公兮何不仁泛滥不止兮愁吾人啮桑浮兮淮泗满久不返兮水维缓一曰河汤汤兮激潺湲北度回兮迅流难搴长茭兮湛美玉河公许兮薪不属薪不属兮卫人罪烧萧条兮噫乎何以御水隤林竹兮揵石菑宣房塞兮万福来于是卒塞瓠子筑宫其上名曰宣房而道河北行二渠复禹旧迹而梁楚之地复宁无水灾太史公曰余南登庐山观禹疏九江遂至于㑹稽太湟上姑苏望五湖东闚洛汭大邳迎河行淮泗济漯洛渠西瞻蜀之岷山及离碓北自龙门至于朔方曰甚哉水之为利害也余从负薪塞宣房悲瓠子之诗而作河渠书上还长安粤人勇之言粤人俗鬼而其祠皆见鬼数有效昔东瓯王敬鬼夀百六十嵗后世怠嫚故衰耗廼命粤巫立粤祝祠安台无坛亦祠天神帝百鬼而以鸡卜上信之粤祠鸡卜自此始用六月诏曰甘泉宫内中产芝九茎连叶上帝博临不异下房赐朕鸿休其赦天下赐云阳都百户牛酒初天子封太山太山东北趾古时有明堂处处险不敞上欲治明堂奉髙旁未晓其制度济南人公玉带上黄帝时明堂图明堂图中有一殿四面无壁以茅盖通水圜宫垣为复道上有楼从西南入命曰昆仑天子从之入以拜祠上帝焉秋上令奉髙作明堂汶上如带图是嵗以御史中丞杜周为廷尉周少言重迟而内深次骨为廷尉其治大抵放张汤而善候伺上所欲挤者因而陷之上所欲释乆系待问而微见其寃状客有谓周曰君为天下决平不循三尺法専以人主意指为狱狱者固如是乎周曰三尺安出哉前主所是着为律后主所是疏为令当时为是何古之法乎㑹狱吏因责如章告劾不服以掠笞定之于是闻有逮证皆亡匿狱乆者至更数赦十余嵗而相告言大氐尽诋以不道以上廷尉先是帝置中都官狱三十六所各令长治至是中都官诏狱逮至六七万人三年冬十二月汉兵入朝鲜境朝鲜王右渠发兵距险楼船将军杨仆将齐兵七千人先至楼船兵败走遁山中十余日稍求収散卒复聚左将军荀彘撃朝鲜浿水西军急撃之朝鲜大臣廼隂使人私约降楼船往来言尚未肯决左将军数与楼船期战楼船欲就其约不㑹两将不相得以故乆不决天子使故济南太守公孙遂往正之有便宜得以从事遂以节召楼船将军入左将军军计事即令左将军戏下执缚楼船将军并其军以报天子诛遂左将军已并两军即急击朝鲜朝鲜相路人相韩隂尼谿相参将军王唊相与谋曰始欲降楼船楼船今执独左将军并将战益急恐不能与王又不肯降隂唊路人皆亡降汉路人道死夏尼谿相参廼使人杀朝鲜王右渠来降王险城未下故右渠之大臣成已又反覆攻吏左将军使右渠子长降相路人子最告谕其民诛成已故遂定朝鲜为真畨临屯乐浪元莬四郡班固曰三方之开皆自好事之臣故西南夷发于唐䝉司马相如两粤起严助朱买臣朝鲜由渉何遭世富盛动能成功然已勤矣夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉秋七月胶西王端薨无子国除四年夏闗东流民二百万口无名数者四十万公卿议欲请徙流民于边以适之上以丞相庆老谨不能与其议乃赐丞相告归而案御史大夫以下议为请者庆惭不任职上书曰臣幸得待罪丞相疲驽无以辅治城郭仓廪空虗民多流亡罪当伏斧质上不忍致法愿归丞相侯印乞骸骨归避贤者路上报曰间者河水滔陆泛滥十余郡隄防勤劳弗能陻塞朕甚忧之是故廵方州礼嵩岳通八神以合宣房济淮江歴山濵海问民所疾苦惟吏多私徴求无已去者便居者扰故为流民法以禁重赋乃者封泰山皇天嘉况神物并见朕方答气应未能承意是以切比闾里知吏姦邪委任有司然则官旷民愁盗贼公行往年觐明堂赦殊死无禁锢咸自新与更始今流民愈多计文不改君不䋲责长吏而请以兴徙四十万口摇荡百姓孤儿㓜年未满十嵗无罪而坐率朕失望焉今君上书言仓库城郭不充实民多贫盗贼衆请入粟为庶人夫懐知民贫而请益赋动危之而辞位欲安归难乎君其反室庆素质见诏报反室自以为得许欲上印绶掾史以为见责甚深而终以反室者丑恶之辞也或劝庆宜引决庆甚惧不知所出遂复起视事五年冬行南廵狩至于盛唐作盛唐枞阳之歌祠后土于下房以二十太牢天子从昆仑道入始拜明堂如郊礼夏四月诏曰朕廵荆扬辑江淮物㑹大海气㠯合泰山上天见象増修封禅其赦天下所幸县毋出今年租赋赐鳏寡孤独帛贫穷者粟还幸甘泉郊泰畤大司马大将军长平烈侯卫青薨起冢象庐山太史公曰苏建语余曰吾尝责大将军至尊重而天下贤士大夫毋称焉愿将军观古名将所招选择贤者大将军谢曰自魏其武安之厚賔客天子尝切齿彼亲附士大夫招贤绌不肖者人主之柄也人臣奉法遵职而已何与招士其为将如此帝开地斥境南置交阯北置朔方之州兼徐梁幽并夏周之制改雍曰凉改梁曰益凡十三部初置部刺史掌奉诏条察州秩六百石贠十三人令刺史举民有茂材移名丞相考取三科明经一科明律令一科能治剧一科诏选谏大夫议郎博士诸侯王傅仆郎中令取明经选廷尉正监案章取明律令选长安三辅令取治剧皆试守满嵗为真六年初汉使至安息安息王令将二万骑迎于东界东界去王都数千里行比至过数十城人民相属甚多汉使还因发使随汉使来观汉广大以大鸟卵及黎靬眩人献于汉天子天子大悦是时上方数廵狩海上乃悉从外国客大都多人则过之散财帛以赏赐厚具以饶给之以覧示汉富厚焉于是大角抵出竒戏诸怪物多聚观者行赏赐酒池肉林令外国客徧观名仓库府藏之积见汉之广大倾骇之及加其眩者之工而角抵竒戏嵗増变甚盛益兴自此始西北外国使更来更去宛以西皆自以逺尚骄恣晏然未可诎以礼羁縻而使也是嵗匈奴儿单于立汉使两使一人弔单于一人弔右贤王欲以乖其国使者入匈奴匃奴悉将致单于单于怒而悉留汉使汉使留匈奴者前后十余軰而匈奴使来汉亦輙留之相当太初元年十一月甲子朔旦冬至祀太一五帝于明堂后每修封禅其赞飨曰天増授皇帝太元神䇿周而复始皇帝敬拜太一东至海上考入海及方士求神者莫騐然益遣几遇之乙酉柏梁䑓灾自董仲舒韩婴死后帝得鲁人夏侯始昌通五经甚重之始昌明于隂阳先是大风发柏梁䑓屋始昌言其灾日至期日果灾十二月甲午朔上亲禅髙里祠后土春还受计于甘泉公孙卿曰黄帝就青灵䑓十二日烧黄帝乃治明廷明廷甘泉也方士多言古帝王有都甘泉者其后天子又朝诸侯甘泉甘泉作诸侯邸夏五月太中大夫公孙卿壶遂太史令司马迁等言歴纪壊废宜改正朔是时御史大夫儿寛明经术上廼诏寛曰与博士共议今宜何以为正朔服色何上寛与博士赐等议皆曰帝王必改正朔易服色所以明受命于天也创业变改制不相复推传序文则今夏时也于是乃诏御史其以七年为元年遂诏卿遂迁与侍郎尊大典星射姓等议造汉歴廼定东西立晷仪下刻漏以追二十八宿相距于四方举终以定朔晦分至躔离弦望廼以前歴上元泰初四千六百一十七嵗至于元封七年复得阏逢摄提格之歳中冬十一月甲子朔旦冬至日月在建星太歳在子巳得太初本星度以造汉太初歴廼选治歴邓平及与民间治歴者凡二十余人方士唐都巴郡洛下闳与焉都分天部而闳运筭转歴其法以律起歴与邓平所治同廼诏迁用邓平所造八十一分律歴罢废尤疏逺者十七家复使校歴律昬明宦者淳于陵渠复覆太初歴晦朔弦望皆最宻日月如合璧五星如连珠陵渠奏状遂用邓平歴以正月为嵗首因为太初元年色上黄数用五协音律定宗庙百官之仪以为典常垂之于后汉初髙帝以十月为嵗首七年长乐宫成诸侯群臣朝贺至帝虽用夏正然每月朔朝至于十月朔犹常享㑹更郎中令为光禄勲大行令为大鸿胪大农令为大司农中尉为执金吾右内史为京兆尹左内史为左冯翊主爵中尉为右扶风右扶风与左冯翊京兆尹是为三辅皆有两丞列侯更属大鸿胪更太常属祠祝曰庙祝更太仆属家马为挏马置路軨更大鸿胪属行人为大行令置别火更少府属考工室为考工左弋为佽飞居室为保宫甘泉居室为昆䑓永巷为掖廷更将作少府属东园主章为木工置羽林掌送从次期门名曰建章营骑后更名羽林骑又取从军死事之子孙养羽林官教以五兵号曰羽林孤儿羽林有令丞属光禄勲王国内史中尉郎中令如故改大仆曰仆损郎中令及仆秩千石初置八校尉中垒校尉掌北军垒门内外掌西域屯骑校尉掌骑士歩兵校尉掌上林苑门屯兵越骑校尉掌越骑长水校尉掌长水宣曲胡骑又有胡骑校尉掌池阳胡骑不常置射声校尉掌待诏射声士虎贲校尉掌轻车八校尉秩皆二千石有丞司马増置太卜学士髙祖时因秦太卜官天下始定兵革未息及孝恵享国日少吕后女主孝文孝景因袭掌故未遑讲试虽父子畴官世世相传其精㣲深妙多所遗失至今上即位博开艺能之路悉延百端之学通一伎之士咸得自效絶伦超竒者为右无所阿私数年之间太卜大集㑹上欲撃匈奴西攘大宛南収百越卜筮至预见表象先图其利及勐将椎锋执节获胜于彼而蓍龟时日亦有力于此上尤加意赏赐至或数千万如邱子明之属富溢贵宠倾于朝廷至于卜筮射蛊道巫蛊时或颇中素有睚眦不快因公行诛恣意所伤以破族灭门者不可胜数百僚荡恐皆曰龟䇿能言后事觉奸穷亦诛三族秋八月遣贰师将军李广利发天下讁民西征大宛令丁夫人雒阳虞初等以方祠诅匈奴大宛冬匈奴大雨雪畜多饥寒死是嵗以故左内史咸宣为右扶风无忌为京兆尹殷周为左冯翊二年春正月戊寅丞相牧邱恬侯石庆薨中子徳庆爱之上以徳嗣庆方为丞相时诸子孙为小吏至二千石者十二人及庆死后稍以罪去孝谨衰矣三月丁邜以太仆公孙贺为丞相封葛绎侯贺子敬声代贺为太仆父子并居公卿位敬声以皇后姊子骄奢不奉法上行幸河东祠后土令天下大酺五日膢五日祠门户比腊是嵗有司言雍五畤无牢孰具芬芳不备廼令祠官进畤犊牢具色食所胜而以木寓马代驹云及诸名山川用驹者悉以木寓马代独行过亲祠廼用驹它礼如故三年春正月以胶东大守延广为御史大夫行东廵海上考神仙之属未有验者方士有言黄帝时为五城十二楼以候神人于执期命曰迎年上许作之如方名曰明年上亲礼祠上犊黄焉公玉带曰黄帝时虽封泰山然风后封鉅岐伯令黄帝封东泰山禅凡山合符然后不死天子既令设祠具至东泰山东泰山卑小不称其声廼令祠官礼之而不封焉令带奉祠候神物夏四月复还泰山修封而加禅祠石闾石闾者在泰山下阯南方方士言仙人闾也故上亲禅焉是嵗睢陵侯张昌坐为太常乏祠国除太史公曰余读髙祖侯功臣察其首封所以失之者曰异哉所闻书曰协和万邦迁于夏商或数千嵗葢周封八百幽厉之后见于春秋尚书有唐虞之侯伯歴三代千有余载自全以蕃卫天子岂非笃于仁义奉上法哉汉兴功臣受封者百有余人后数世民咸归乡里户益息萧曹绛灌之属或至四万小侯自倍富厚如之子孙骄溢忘其先滛嬖至太初百年之间见侯四余皆坐法陨命亡国耗矣网亦少宻焉然皆身无兢兢于当世之禁云四年春贰师将军李广利斩大宛王首来至京师贰师所过小国闻宛破皆使其子弟从入贡献见天子因为质焉军还入玉门者万余人马千余匹后行非乏食战死不甚多而将吏贪不爱卒侵牟之以此物故者衆天子为万里而伐不録其过廼下诏曰匈奴为害乆矣今虽徙幕北与旁国谋共要絶大月氏使遮杀中郎将江故雁门守攘危须以西及大宛皆合约杀期门车令中郎将朝及身毒国使隔东西道贰师将军广利征讨厥罪伐胜大宛赖天之灵从泝河山渉流沙通西海山雪不积士大夫径度获王首虏珍怪之物毕陈于阙其封广利为海西侯食邑八千户秋起明光宫发燕赵美女二千人充之率皆十五以上二十已还年满三十者出嫁之掖庭令摠其籍时有死出者随补之凡诸宫美人万有七八千人建章未央长乐三宫皆辇道相属不由径路尝被御幸者仆射輙注其籍是嵗左内史咸宣中废为右扶风坐怒其吏成信信亡藏上林中宣使郿令将吏卒阑入上林中蚕室门攻亭格杀信射中苑门宣下吏为大逆当族自杀而杜周任用天汉元年春三月行幸河东祠后土上作秋风辞曰秋风起兮白云飞草木黄落兮雁南归兰有秀兮菊有芳懐佳人兮不能忘泛楼船兮济汾河横中流兮扬素波箫鼓鸣兮发棹歌欢乐极兮哀情多少壮几时兮柰老何且鞮侯单于初立恐汉袭之乃曰汉天子我丈人行也尽归汉使路充国等使使来献上嘉其义廼遣苏武以中郎将使持节送匈奴使留在汉者因厚赂单于既至匈奴置币遗单于单于益骄非汉所望也方欲发使送武等㑹缑王与长水虞常等谋反匈奴中缑王者昆邪王姊子也与昆邪王俱降汉后随浞野侯没胡中及卫律所将降者隂相与谋刼单于母阏氏归汉卫律者父故长水胡人律善协律都尉李延年延年荐言律使于匃奴使还闻延年家收遂亡降匃奴秋七月浞野侯赵破奴自匃奴亡归是嵗济南太守王卿为御史大夫桑宏羊为大司农宛贵人以为昧蔡讇使我国遇屠相舆共杀昧蔡立母寡弟蝉封为王遣子入侍质于汉汉因使使赂赐镇抚之蝉封与汉约嵗献天马二匹胡建守军正丞贫亡车马常歩与走卒起居所以尉荐走卒甚得其心时监军御史为姦穿北军垒垣以为贾区建欲诛之乃约其走卒曰我欲与公有所诛吾言取之则取斩之则斩于是当选士马日监御史与护军诸校列坐堂皇上建从走卒趋至堂皇下拜谒因上堂皇走卒皆上建指监御史曰取彼走卒前曵下堂皇建曰斩之遂斩御史䕶军诸校皆惊愕不知所以建亦已有成奏在懐中遂上奏曰臣闻军法立武以威衆诛恶以禁邪今监御史公穿军垣以求贾利私买卖以与士市不立刚毅之心勇勐之节亡以帅先士大夫尤失理不公用文吏议不至重法黄帝李法曰壁垒已定穿窬不繇路是谓姦人姦人者杀臣谨按军法曰正亡属将军将军有罪以闻二千石以下行法焉丞于用法疑执事不诿上臣谨以斩昧死以闻制曰司马法曰国容不入军军容不入国何文吏也三王或誓于军中欲民先成其虑也或誓于军门之外欲民先意以待事也或将交刃而誓致民志也建又何疑焉建由是显名二年夏五月遣贰师将军李广利将三万骑出酒泉又遣因杅将军公孙敖出西河骑都尉李陵将歩兵五千人出居延北撃匃奴贰师出酒泉与右贤王战于天山斩首虏万余级而还匃奴大围贰师汉军乏食死伤者多时假司马陇西赵充国廼与壮士百余人溃围陷陈贰师引兵随之遂得解汉兵物故什六七充国身被二十余创贰师奏状诏徴充国诣行在帝亲见视其创嗟叹之拜为中郎公孙敖出西河与彊弩都尉路博徳㑹涿邪山无所得李陵北行三十日至浚稽山与单于相值骑可三万围陵军军居两山间以大车为营陵引士出营外为陈虏见汉军少直前就营陵搏战攻之千弩俱发应弦而倒虏还走上山汉军追撃杀数千人单于大惊召左右地兵八万余骑攻陵陵且战且引南行数日抵山谷中陵曰吾士气少衰而鼓不起何也军中岂有女子乎始军出时关东羣盗妻子徙边者随军为卒妻妇大匿车中陵搜得皆劒斩之明日复战斩首三千余级引兵东南行至山下单于在南山上使其子将骑击陵陵军歩鬭树林间复杀数千人是时陵军益急匈奴骑多战一日数十合复伤杀虏二千余人虏不利欲去㑹陵军候管敢亡降匈奴具言陵军无后救射矢且尽单于大喜使骑竝攻汉军良乆陵还太息曰兵败死矣军吏或曰将军威镇匈奴天命不遂后求道径还归如浞野侯为虏所得后亡还天子客遇之况于将军乎陵曰公止吾不死非壮士也于是尽斩旌旗及珍寳埋地中夜半时撃鼓起士鼓不鸣虏骑数千追之陵曰无面目报陛下遂降边塞以闻上以问太史令司马迁迁盛言陵事亲孝与士信尝奋不顾身以殉国家之急其素所畜积也彼之不死宜欲得当以报汉也初上遣贰师大军出财令陵为助兵及陵与单于相值而贰师功少上以迁诬罔欲沮贰师为陵游説下迁腐刑乆之上悔陵无救曰陵当发出塞廼诏彊弩都尉令迎军坐预诏之得令老将生奸诈廼遣使劳赐陵余军得脱者初秦变周法置尚书于禁中有令丞掌通章奏汉初因之至帝逰宴后庭始用宦者典事尚书谓之中书谒者置令仆射司马迁被刑之后以为中书令尊宠任职故人益州刺史任安予迁书责以古贤臣之义教以慎于接物推贤进士为务迁报之曰刑余之人无所比数非一世也所从来逺矣昔衞灵公与雍渠载孔子适陈商鞅因景监见赵良寒心赵谈参乘爰丝变色自古而耻之夫中材之人事关于宦竖莫不伤气况忼慨之士乎如今朝虽乏人柰何令刀锯之余荐天下豪隽哉乡者仆亦尝厠下大夫之列陪外廷末议不以此时引维纲尽思虑今已亏形为扫除之𨽻在阘茸之中廼欲卬首信眉论列是非不亦轻朝廷羞当世之士邪秋止禁巫祠道中者是时郡守尉诸侯二千石欲为治者大抵尽效王温舒等而吏民益轻犯法盗贼滋起大羣至数千人擅自号攻城邑取库兵释死罪小群以百数掠虏乡里者不可称数乃使直指使者暴胜之及故九卿张徳等衣绣衣持节虎符发兵督郡国分部捕斩胜之至被阳济南王䜣为令胜之欲斩䜣䜣已解衣伏质仰言曰使君颛杀生之柄威震郡国今复斩一䜣不足以増威不如时有所寛以明恩贷令尽死力胜之壮其言贳不诛因与䜣相结三年春二月以执金吾杜周为御史大夫杜周为廷尉中废后为执金吾逐捕桑宏羊卫皇后昆弟子刻深上以为尽力无私迁御史大夫两子夹河为太守治民皆酷暴而少子延年行寛厚云故丞相长史田仁上书言天下郡太守多为姦利三河尤甚皆内倚中贵人与三公有亲属无所畏惮宜先正三河以警天下姦吏是时河南河内太守杜周子弟也河东太守石庆子孙也上使仁刺三河太守皆下吏还奏事帝说拜为京辅都尉迁丞相司直威震天下三月行幸泰山修封祀明堂帝所兴祠太一后土三年亲郊祠建汉家封禅五年一修封薄忌太一等六祠以嵗时致礼皆太祝领之至如八神诸名祠行过则祠行去则已方士所兴祠各自主其人终则已祠官不主他祠皆如故帝封禅后十二嵗而还徧于五岳四渎矣四年春正月遣贰师将军李广利六万骑歩兵七万人出朔方因杅将军公孙敖将骑万歩兵三万人出鴈门㳺撃将军韩说歩兵三万人出五原而单于以十万待水南连鬬十余日游撃亡所得因杅与左贤王战不利引归初李陵与苏武俱为侍中武使匈奴明年陵降不敢求武乆之单于使陵至海上为武置酒设乐因谓武曰单于闻陵与子卿素厚故使陵来说足下虚心欲相待终不得归汉空自苦亡人之地信义安所见乎前长君为奉车从至雍棫阳宫扶辇下除触柱折辕劾大不敬伏劒自刎赐钱二百万以𦵏孺卿从祠河东后土宦骑与黄门驸马争船推堕驸马河中溺死宦骑亡诏使孺卿逐捕不得惶恐饮药而死来时太夫人亦不幸陵送𦵏至阳陵子卿妇年少闻己更嫁矣独有女弟二人两女一男今复十余年存亡不可知人生如朝露何乆自苦如此陵始降时忽忽如狂自痛负汉加以老母系保宫子卿不欲降何以过陵且陛下春秋髙法令亡常大臣亡罪夷灭者数十家安危不可知子卿尚复谁为乎愿听陵计勿复有云武曰武父子亡功徳皆为陛下所成就位列将爵通侯兄弟亲近常愿肝脑涂地今得杀身自效虽䝉斧钺汤镬诚甘乐之臣事君犹子事父也子为父死无所恨愿勿复再言陵与武饮数日复曰子卿一听陵言武曰自分已死乆矣王必欲降武请毕今日之驩效死于前陵见其至诚喟然叹曰嗟乎义士陵与卫律之罪上通于天因泣下霑衿与武决去夏四月立皇子髆为昌邑王王以少子爱上为选师以夏侯始昌为太傅是嵗始定舆服之制郊祀所乘谓之大驾车千乘骑万匹令诸侯王大国朱轮特虎居前左兕右鹿小国特熊居前麋皆居左右西汉年纪卷十七钦定四库全书西汉年纪卷十七宋王益之撰武帝太始元年春正月徙郡国吏民豪桀于茂陵乙巳晦日有食之大司农桑宏羊贬为捜粟都尉二年春三月更黄金为麟趾褭蹏初天子始建汉家之封而太史令司马谈留滞周南不得与从事故发愤且卒而子迁为郎中奉使西征巴蜀以南略邛笮昆明还报命见父于河洛之间太史谈执迁手而泣曰余先周室之太史也自上世尝显功名于虞夏典天官事后世中衰絶于余乎汝复为太史则续吾祖矣今天子接千歳之统封泰山而余不得从行是命也夫是命也夫余死汝必为太史为太史无忘吾所欲论着矣且夫孝始于事亲中于事君终于立身扬名于后世以显父母此孝之大也夫天下称周公言其能论歌文武之徳宣周召之风逹太王王季思虑爰及公刘以尊后稷也幽厉之后王道缺礼乐衰孔子脩旧起废论诗书作春秋学者至今则之自获麟以来四百有余歳而诸侯相兼史记放絶今汉兴海内一统明主贤君忠臣义士余为太史而弗论载废天下之文余甚惧焉汝其念哉迁俯首流涕曰小子不敏请悉论先人所次旧闻弗敢阙卒三歳而迁为太史令䌷史记石室金匮之书五年而当太初元年于是论次其文七年而迁遭李陵之祸幽于缧绁乃喟然而叹曰是余之罪也夫是余之罪也夫身毁不用矣退而深维曰夫诗书隐约者欲遂其志之思也昔西伯拘羑里演周易孔子戹陈蔡作春秋屈原放逐着离骚左邱失明厥有国语孙子膑脚而论兵法不韦迁蜀世传吕览韩非囚秦説难孤愤诗三百篇大抵贤圣发愤之所为作也此人皆意有所欎结不得通其道也故述往事思来者于是卒述陶唐以来至于麟止自黄帝始维昔黄帝法天则地四圣遵序各成法度唐尧逊位虞舜不台厥羙帝功万世载之作五帝本纪第一维禹之功九州攸同光唐虞际徳流苗裔夏桀淫骄乃放鸣条作夏本纪第二维契作商爰及成汤太甲居桐徳盛阿衡武丁得説乃称髙宗帝辛湛湎诸侯不享作殷本纪第三维弃作稷徳盛西伯武王牧野实抚天下幽厉昏乱既䘮酆镐陵迟至赧洛邑不祀作周本纪第四维秦之先伯翳佐禹穆公思义悼豪之旅以人为殉诗歌黄鸟昭襄业帝作秦本纪第五始皇既立并兼六国销锋铸鐻维偃干革尊号称帝矜武任力二世受运子婴降虏作始皇本纪第六秦失其道豪杰并扰项梁业之子羽接之杀庆救赵诸侯立之诛婴背懐天下非之作项羽本纪第七子羽暴虐汉行功徳愤发蜀汉还定三秦诛籍业帝天下惟宁改制易俗作髙祖本纪第八惠之早霣诸吕不台崇彊禄产诸侯谋之杀隐幽友大臣洞疑遂及宗祸作吕太后本纪第九汉既初兴继嗣不明迎王践阼天下归心蠲除肉刑开通闗梁广恩博施厥称太宗作孝文本纪第十诸侯骄恣吴首为乱京师行诛七国伏辜天下翕然大安殷富作孝景本纪第十一汉兴五世隆在建元外攘夷狄内修法度建封禅改正朔易服色作今上本纪第十二维三代尚矣年纪不可考盖取之谱牒旧闻本于兹于是畧推作三代世表第一幽厉之后周室衰微诸侯専政春秋有所不纪而谱牒经畧五覇更盛衰欲睹周世相先后之意作十二诸侯年表第二春秋之后陪臣秉政彊国相王以至于秦卒并诸夏灭封地擅其号作六国年表第三秦既暴虐楚人发难项氏遂乱汉乃扶义征伐八年之间天下三嬗事繁变衆故详着秦楚之际月表第四汉兴㠯来至于太初百年诸侯废立分削谱纪不明有司靡踵彊弱之原云以世作汉兴㠯来诸侯年表第五维髙祖元功辅臣股肱剖符而爵泽流苗裔忘其昭穆或杀身陨国作髙祖功臣侯者年表第六惠景之间维申功臣宗属爵邑作惠景间侯者年表第七北讨强胡南诛劲越征伐夷蛮武功爰列作建元以来侯者年表第八诸侯既强七国为从子弟衆多无爵封邑推恩行义其势销弱徳归京师作王子侯者年表第九国有贤相良将民之师表也维见汉兴以来将相名臣年表贤者记其治不贤者彰其事作汉兴以来将相名臣年表第十维三代之礼所损益各殊物然要以近情性通王道故礼因人质为之节文畧协古今之变作礼书第一乐者所以移风易俗也自雅颂声兴则已好郑卫之音郑卫之音所从来乆矣人情之所感逺俗则懐比乐书以述来古作乐书第二非兵不强非徳不昌黄帝汤武以兴桀纣二世以崩可不慎欤司马法所从来尚矣太公孙吴王子能绍而明之切近世极人变作律书第三律居隂而治阳歴居阳而治隂律歴更相治间不容翲忽五家之文怫异维太初之元论作歴书第四星气之书多杂禨祥不经推其文考其应不殊比集论其行事騐于轨度以次作天官书第五受命而王封禅之符䍐用用则万灵罔不禋祀追本诸神名山大川礼作封禅书第六维禹浚川九州攸寕爰及宣防决渎通沟作河渠书第七维币之行以通农商其极则玩巧并兼兹殖争于机利去本趋末作平凖书以观事变第八太伯避歴江蛮是适文武攸兴古公王迹阖庐弑僚賔服荆楚夫差克齐子胥鸱夷信嚭亲越吴国既灭嘉伯之让作吴世家第一申吕肖矣尚父侧微卒归西伯文武是师功冠群公缪权于幽番番黄髪爰飨营邱不背柯盟桓公以昌九合诸侯覇功显彰田阚争宠姜姓解亡嘉父之谋作齐太公世家第二依之违之周公绥之愤发文徳天下和之辅翼成王诸侯宗周隐桓之际是独何哉三桓争彊鲁乃不昌嘉旦金縢作周公世家第三武王克纣天下未协而崩成王既㓜管蔡疑之淮夷叛之于是召公率徳安集王室以宁东土燕易之禅乃成祸乱嘉甘棠之诗作燕世家第四管蔡相武庚将宁旧商及旦摄政二叔不飨杀鲜放度周公为盟大任十子周以宗强嘉仲悔过作管蔡世家第五王后不絶舜禹是説维徳休明苗裔蒙烈百世享祀爰周陈杞楚实灭之齐田既起舜何人哉作陈杞世家第六收殷余民叔封始邑申以商乱酒材是告及朔之生卫倾不宁南子恶蒯聩子父易名周徳卑微战国既强卫以小弱角独后亡嘉彼康诰作卫世家第七嗟箕子乎嗟箕子乎正言不用乃反为奴武庚既死周封微子襄公伤于泓君子孰称景公谦徳荧惑退行剔成暴虐宋乃灭亡嘉微子问太师作宋世家第八武王既崩叔虞邑唐君子讥名卒灭武公骊姬之爱乱者五世重耳不得意乃能成覇六卿专权晋国以耗嘉文公钖圭鬯作晋世家第九重黎业之吴囘接之殷之季世粥子牒之周用熊绎熊渠是续荘王之贤乃复国陈既赦郑伯班师华元懐王客死兰咎屈原好䛕信䜛楚并于秦嘉荘王之义作楚世家第十少康之子实賔南海文身断髪鼋鱓与处既守封禺奉禹之祀句践困彼乃用种蠡嘉句践夷蛮能修其徳灭强吴以尊周室作越王句践世家第十一桓公之东太史是庸及侵周禾王人是议祭仲要盟郑乆不昌子产之仁绍世称贤三晋侵伐郑纳于韩嘉厉公纳恵王作郑世家第十二维骥騄耳乃章造父赵夙事献衰续厥绪佐文尊王卒为晋辅襄子困辱乃禽智伯主父生缚饿死探爵王迁辟淫良将是斥嘉鞅讨周乱作赵世家第十三毕万爵魏卜人知之及绛戮干戎翟和之文侯慕义子夏师之恵王自矜齐秦攻之既疑信陵诸侯罢之卒亡大梁王假厮之嘉武佐晋文申覇道作魏世家第十四韩厥隂徳赵武攸兴绍絶立废晋人宗之昭侯显列申子庸之疑非不信秦人袭之嘉厥辅晋匡周天子之赋作韩世家第十五完子避难适齐为援隂施五世齐人歌之成子得政田和为侯王建动心乃迁于共嘉威宣能拨浊世而独宗周作田敬仲完世家第十六周室既衰诸侯恣行仲尼悼礼废乐崩追修经术以达王道匡乱世反之于正见其文辞为天下制仪法垂六艺之统纪于后世作孔子世家第十七桀纣失其道而汤武作周失其道而春秋作秦失其政而陈渉发迹诸侯作难风起云蒸卒亡秦族天下之端自渉发难作陈渉世家第十八成臯之台薄氏始基诎意适代厥崇诸窦栗姬偩贵王氏乃遂陈后太骄卒尊子夫嘉夫徳若斯作外戚世家第十九汉既谲谋禽信于陈越荆剽轻乃封弟交为楚王爰都彭城以彊淮泗为汉宗藩戊溺于邪礼复绍之嘉㳺辅祖作楚元王世家第二十维祖师旅刘贾是与为布所袭䘮其荆吴营陵激吕乃王琅邪憷午信齐往而不归遂西入闗遭立孝文获复王燕天下未集贾泽以族为汉藩辅作荆燕世家第二十一天下已平亲属既寡悼恵先壮实镇东土哀王擅兴发怒诸吕驷钧暴戾京师弗许厉之内淫祸成主父嘉肥股肱作齐悼恵王世家第二十二楚人围我荥阳相守三年萧何填抚山西推计踵兵给粮食不絶使百姓爱汉不乐为楚作萧相国世家第二十三与信定魏破赵㧞齐遂弱楚人续何相国不变不革黎庶攸宁嘉参不伐功矜能作曹相国世家第二十四运筹帷幄之中制胜于无形子房计谋其事无知名无勇功图难于易为大于细作留侯世家第二十五六竒既用诸侯賔从于汉吕氏之事平为本谋终安宗庙定社稷作陈丞相世家第二十六诸吕为从谋弱京师而勃反经合于权吴楚之兵亚夫驻于昌邑以戹齐赵而出委以梁作绛侯世家第二十七七国叛逆蕃屏京师唯梁为扞偩爱矜功几获于祸嘉其能距吴楚作梁孝王世家第二十八五宗既王亲属洽和诸侯大小为藩爰得其宜僣拟之事稍衰贬矣作五宗世家第二十九三子之王文辞可观作三王世家第三十末世争利维彼奔义让国饿死天下称之作伯夷列传第一晏子俭矣夷吾则奢齐桓以覇景公以治作管晏列传第二李耳无为自化清净自正韩非揣事情循势理作老子韩非列传第三自古王者而有司马法穰苴能申明之作司马穰苴列传第四非信亷仁勇不能传兵论剑与道同符内可以治身外可以应变君子比徳焉作孙子吴起列传第五维建遇䜛爰及子奢尚既匡父伍贠奔吴作伍子胥列传第六孔氏述文弟子兴业咸为师傅崇仁厉义作仲尼弟子列传第七鞅去卫适秦能明其术彊覇孝公后世遵其法作商君列传第八天下患衡秦无餍而苏子能存诸侯约从以抑贪彊作蘓秦列传第九六国既从亲而张仪能明其説复散觧诸侯作张仪列传第十秦所以东攘雄诸侯樗里甘茂之策作樗里甘茂列传第十一苞河山围大梁使诸侯歛手而事秦者魏冉之功作穰侯列传第十二南㧞鄢郢北摧长平遂围邯郸武安为率破荆灭赵王翦之计作白起王翦列传第十三猎儒墨之遗文明礼义之统纪絶恵王利端列往世兴衰作孟子荀卿列传第十四好客喜士士归于薛为齐扞楚魏作孟尝君列传第十五争冯亭以权如楚以救邯郸之围使其君复称于诸侯作平原君虞卿列传第十六能以富贵下贫贱贤能诎于不肖唯信陵君为能行之作魏公子列传第十七以身狥君遂脱彊秦使驰説之士南乡走楚者黄歇之义作春申君列传第十八能忍訽于魏齐而信威于彊秦推贤譲位二子有之作范睢蔡泽列传第十九率行其谋连五国兵为弱燕报彊齐之雠雪其先君之耻作乐毅列传第二十能信意彊秦而屈体亷子用狥其君俱重于诸侯作亷颇蔺相如列传第二十一愍王既失临淄而奔莒唯田单用即墨破走骑刼遂存齐社稷作田单列传第二十二能设诡说觧患于围城轻爵禄乐肆志作鲁仲连邹阳列传第二十三作辞以讽諌连类以争义离骚有之作屈原贾生列传第二十四结子楚亲使诸侯之士斐然争入事秦作吕不韦列传第二十五曹子匕首鲁获其田齐明其信豫让义不为二心作刺客列传第二十六能明其画因时推秦遂得意于海内斯为谋首作李斯列传第二十七为秦开地益衆北靡匈奴据河为塞因山为固建榆中作蒙恬列传第二十八填赵塞常山以广河内弱楚权明汉王之信于天下作张耳陈余列传第二十九收西河上党之兵从至彭城越之侵掠梁地以苦项羽作魏豹彭越列传第三十以淮南畔楚归汉汉用大司马殷卒破子羽于陔下作黥布列传第三十一楚人廹我京索而信㧞魏赵定燕齐使汉三分天下有其二以灭项籍作淮隂侯列传第三十二楚汉相距巩洛而韩信为填颍川卢绾絶籍粮饷作韩信卢绾列传第三十三诸侯畔项王唯齐连子羽城阳汉得以间遂入彭城作田儋列传第三十四攻城野战获功归报哙商有力焉非独鞭策又与之脱难作樊郦列传第三十五汉既初定文理未明苍为主计整齐度量序律歴作张丞相列传第三十六结言通使约懐诸侯诸侯咸亲归汉为藩辅作郦生陆贾列傅第三十七欲详知秦楚之事惟周緤常从髙祖平定诸侯作傅靳蒯成列传第三十八徙彊族都闗中和约匈奴明朝廷礼次宗庙仪法作刘敬叔孙通列传第三十九能摧刚作柔卒为列臣栾公不刼于势而倍死作季布栾布列傅第四十敢犯颜色以逹主义不顾其身为国家树长画作袁盎鼌错列传第四十一守法不失大理言古贤人増主之明作张释之冯唐列传第四十二敦厚慈孝讷于言敏于行务在鞠躬君子长者作万石张叔列传第四十三守节切直义足以言亷行足以厉贤任重权不可以非理挠作田叔列传第四十四扁鹊言医为方者宗守数精明后世修序弗能易也而仓公可谓近之矣作扁鹊仓公列传第四十五维仲之省厥濞王吴遭汉初定以填抚江淮之间作吴王濞列传第四十六吴楚为乱宗属唯婴贤而喜士士乡之率师抗山东荥阳作魏其武安列传第四十七智足以应近世之变寛足用得人作韩长孺列传第四十八勇于当敌仁爱士卒号令不烦师徒乡之作李将军列传第四十九自三代已来匃奴常为中国患害欲知彊弱之时设备征讨作匃奴列传第五十直曲塞广河南破祁连通西国靡北胡作卫将军骠骑列传第五十一大臣宗室以侈靡相髙唯宏用节衣食为百吏先作平津侯列传第五十二汉既平中国而佗能集扬越以保南藩纳贡职作南越列传第五十三吴之叛逆瓯人斩濞葆守封禺为臣作东越列传第五十四燕丹散乱辽间满收其亡民厥聚海东以集真藩葆塞为外臣作朝鲜列传第五十五唐蒙使略通夜郎而邛笮之君请为内臣受吏作西南夷列传第五十六子虚之事大人赋説靡丽多夸然其指风諌归于无为作司马相如列传第五十七黥布叛逆子长国之以填江淮之南安剽楚庻民作淮南衡山列传第五十八奉法循理之吏不伐功矜能百姓无称亦无过行作循吏列传第五十九正衣冠立于朝廷而羣臣莫敢言浮説长孺矜焉好荐人称长者壮有溉作汲郑列传第六十自孔子卒京师莫崇庠序唯建元元狩之间文辞粲如也作儒林列传第六十一民倍本多巧奸轨弄法善人不能化唯一切严削为能齐之作酷吏列传第六十二汉既通使大夏而西极逺蛮引领内乡欲亲中国作大宛列传第六十三救人于戹振人不赡仁者有乎不既信不倍言义者有取焉作㳺侠列传第六十四夫事人君能説主耳目和主颜色而获亲近非独色爱能亦各有所长作佞幸列传第六十五不流世俗不争势利上下无所凝滞人莫之害以道之用作滑稽列传第六十六齐楚秦赵为日者各有俗所用欲循观其大㫖作日者列传第六十七三王不同龟四夷各异卜然各以决吉凶略闚其要作龟策列传第六十八布衣匹夫之人不害于政不妨百姓取与以时而息财冨智者有采焉作货殖列传第六十九维我汉继五帝末流接三代统业周道废秦拨去古文焚灭诗书故明堂石室金匮玉版图籍散乱于是汉兴萧何次律令韩信申军法张苍为章程叔孙通定礼仪则文学彬彬稍进诗书往往间出矣自曹参荐盖公言黄老而贾生鼌错明申商公孙宏以儒显百年之间天下遗文古事靡不毕集太史公太史公仍父子相续纂其职曰于戏余维先人尝掌斯事显于唐虞至于周复典之故司马氏世主天官至于余乎钦念哉钦念哉罔罗天下放失旧闻王迹所兴原始察终见盛观衰论考之行事略推三代録秦汉上记轩辕下至于兹着十二本纪既科条之矣并时异世年差不明作十表礼乐损益律歴改易兵权山川鬼神天人之际承敝通变作八书二十八宿环北辰三十辐共一毂运行无穷辅拂股肱之臣配焉忠信行道以奉主上作三十世家扶义俶傥不令已失时立功名于天下作七十列传凢百三十篇五十二万六千五百字为太史公书序略以拾遗补艺成一家之言厥协六经异传整齐百家杂语藏之名山副在京师俟后世圣人君子第七十九月御史大夫杜周卒周为吏深刻尝冬狱未竟㑹立春有寛大令周蹋地叹曰复假吾数十日足吾事矣其酷暴如此是嵗赵中大夫白公奏穿渠引泾水首起池阳谷口尾入栎阳注渭中广袤三百里溉田四千五百余顷因名白渠民得其饶歌之曰田于何所池阳谷口郑国在前白渠在后举臿成云决渠为雨水流灶下鱼跳入釜泾水一石其泥数斗且溉且粪长我禾黍衣食京师百万余口言此两渠之饶也三年是嵗皇子弗陵生弗陵母曰河间赵偼伃初帝廵狩过河间望气者言此有竒女天子亟使使召之既至女两手皆拳上自披之手即时伸由是得幸号曰拳夫人进为偼伃直指使者江充为水衡都尉充本姓齐有女弟善鼓琴歌舞嫁之赵太子丹齐得幸于赵王为上客乆之太子疑齐以已隂私告王与齐忤使吏逐捕齐不得收系其父兄按騐皆弃市齐遂絶迹亡西入闗更名充诣阙告太子丹与同产姊及王后宫姦乱交通郡国豪猾攻剽为姦吏不能禁书奏天子怒遣使者诏郡发吏卒围赵王宫收捕太子丹移系魏郡诏狱与廷尉杂治法至死赵王彭祖帝异母兄也上书讼太子辠言充逋逃小臣茍为姦譌激怒圣朝欲取必于万乗以复私怨后虽烹醢计犹不悔臣愿选从赵国勇敢士从军击匃奴极尽死力以赎丹罪上不许乆之竟赦出丹后彭祖入朝因帝姊平阳隆虑公主求复立丹为太子上不许初充召见犬䑓宫自请愿以所常被服冠见上上许之充为人魁岸容貌甚壮帝望见而异之谓左右曰燕赵固多竒士既至前问以当世政事上説之充因自请愿使匃奴诏问其状充对曰因变制宜以敌为师事不可豫图上以充为谒者使匃奴还拜直指绣衣使者督三辅盗贼禁察踰侈贵戚近臣多奢僣充皆举劾奏请没入车马令身待北军击匃奴奏可充即移书光禄勲中黄门逮名近臣侍中诸当诣北军者移劾门卫禁止无令得出入宫殿于是贵戚子弟惶恐皆见上叩头求哀愿得入钱赎罪上许之令各以秩次输钱北军凡数千万上以充忠直奉法不阿所言中意充出逢馆陶长公主行驰道中充呵问之公主曰有太后诏充曰独公主得行车骑皆不得尽劾没入官后迁为水衡都尉四年夏四月幸不其祠神人于交门宫若有乡坐拜者作交门之歌秋七月赵有蛇従郭外入邑与邑中蛇羣鬭孝文庙下邑中蛇死征和元年光禄大夫公孙遗守少府楼兰王死国人来请质子在汉者欲立之质子常坐汉法下蚕室宫刑故不遣报曰侍子天子爱之不能遣其更立其次当立者楼兰更立王汉复责其质子亦遣一子质匃奴二年春正月有司案騐公孙贺竆治所犯遂父子死狱中涿郡鐡官铸钱鐡销皆飞上去三月丁巳制诏御史故丞相贺倚旧故乗髙埶而为邪兴羙田以利子弟賔客不顾元元无益邉谷货赂上流朕忍之乆矣终不自革廼以邉为援使内郡自省作车又令耕者自转以困农烦扰畜者重马伤耗武备衰减下吏妄赋百姓流亡又诈为诏书以姦传朱安世狱已正于理以涿郡太守刘屈氂为左丞相分丞相长史为两府以待天下逺方之选夫亲亲任贤周唐之道也以澎户二千二百封左丞相为澎侯初公孙敖击匃奴至余吾亡士多下吏当斩诈死亡居民间至是觉复繋坐妻为巫蛊族初上晩得戾太子甚爱之及长上嫌其材能少不类已㑹女巫往来宫中教羙人度厄埋木人祭祀之上乃使江充入宫掘地求蛊充云于太子宫得木人尤多太子惧斩江充发兵与丞相刘屈氂战太子兵败南奔覆盎城门亚谷侯卢贺坐受太子节掠死东城侯居股与太子举兵谋反开陵侯建禄舍太子所私幸女子皆要斩吏士刼略者皆徙敦煌郡以太子在外始置屯兵长安诸城门上怒甚羣下忧惧不知所出壶関三老茂上书曰臣闻父者犹天母者犹地子犹万物也故天平地安隂阳和调物乃茂成父慈母爱室家之中子廼孝顺隂阳不和则万物夭伤父子不和则室家䘮亡故父不父则子不子君不君则臣不臣虽有粟吾岂得而食诸昔者虞舜孝之至也而不中于瞽瞍孝已被谤伯竒放流骨肉至亲父子相疑何者积毁之所生也由是观之子无不孝而父有不察臣闻子胥尽忠而忘其号比干尽仁而遗其身忠臣竭诚不顾鈇钺之诛以陈其愚志在匡君安社稷也诗云取彼譛人投畀豺虎唯陛下寛心尉意少察所亲臣不胜惓惓出一旦之命待罪建章阙下书奏天子感寤然尚未显言赦之也八月辛亥吏围捕太子太子自度不得脱即入室距户自经巫蛊之祸起自朱世安成于江充遂及公主皇后太子皆败班固赞曰巫蛊之祸岂不哀哉此不惟一江充之辜亦有天时非人力所致焉建元六年蚩尤之旗见其长竟天后遂命将出征而戾太子生自是师行三十年兵所诛屠夷灭死者不可胜数及巫蛊事起京师流血僵尸数万太子父子皆败故太子生长于兵与之终始何独一嬖臣哉故曰兵犹火也弗戢必自焚信矣是以仓颉作书止戈为武圣人以武禁暴整乱止息兵戈非以为残而兴纵之也卫太子败燕王旦自以次第当立使使上书求入宿卫帝见其书击地怒曰生子当置之齐鲁礼义之乡乃置之燕赵果有争心不譲之端见矣于是即斩其使者于阙下后坐藏匿亡命削良乡安次文安三县帝由是恶旦三年春正月时右辅都尉王䜣守右扶风上数过扶风宫馆驰道修治供张办上嘉之驻车拜䜣为真三月遣贰师将军广利将七万人出五原御史大夫商邱成二万人出西河重合矦马通四万骑出酒泉成至浚稽山与虏战多斩首通至天山虏引去因降车师皆引兵还贰师与虏战乗胜追至范夫人城闻其家以巫蛊族灭因并衆降匈奴是歳汉兵之出击匈奴者不得言功多少功不得御有诏捕太医令随但言贰师家室族灭使广利得降匈奴初李夫人蚤卒上怜悯焉以后礼𦵏后复以兄广利为贰师将军及广利降匈奴家族灭矣自贰师没后汉新失大将军士卒数万人不复出兵九月故城父令公孙勇与客胡倩等谋反倩诈称光禄大夫从车骑数十言使督盗贼郑人田广明为淮阳大守觉知发兵皆捕斩焉而公孙勇衣绣衣乗驷马车至圉圉使小史侍之亦知其非是守尉魏不害与廐啬夫江徳尉史苏昌共收捕之上封不害为当涂侯徳轑阳侯昌蒲侯初四人俱拜于前小史窃言上问言何对曰为侯者得东归不上曰女欲不贵矣女乡名为何对曰名遗乡上曰用遗女矣于是赐小史爵闗内侯食遗乡六百户髙寝郎长陵田千秋上急变讼太子寃上怜太子无辜乃作思子宫为归来望思之台于湖天下闻而悲之班固曰易曰天之所助者顺也人之所助者信也君子履信思顺自天祐之吉无不利也故田千秋指明蛊情彰太子之寃千秋材知未必能过人也以其销恶运遏乱原因衰激极道迎善气传得天人之祐助云四年二月丁酉雍县无云如靁者三或如虹气苍黄若飞鸟集棫阳宫南声闻四百里陨石二黒如黳有司以为羙祥以荐宗庙夏六月丁巳以大鸿胪田千秋为丞相后汉使者至匈奴单于问曰闻汉新拜丞相何用得之使者曰以上书言事故单于曰茍如是汉置丞相非用贤也妄一男子上书即得之矣使者还道单于语帝以为辱命欲下之吏良乆廼贳之然千秋为人敦厚有智居位自称踰于前后数公初千秋始视事见上连年治太子狱诛罚尤多羣下恐惧思欲寛广上意尉安衆庶廼与御史中二千石共上夀颂徳羙劝上施恩恵缓刑罚玩听音乐飬志和神为天下自虞乐上报曰朕之不徳自左丞相与贰师隂谋逆乱巫蛊之祸流及士大夫朕日一食者累月廼何乐之听痛士大夫常在心既事不咎虽然巫蛊始发诏丞相御史督二千石求捕廷尉治未闻九卿廷尉有所鞫也曩者江充先治甘泉宫人转至未央椒房以及敬声之畴李禹之属谋入匈奴有司无所发今丞相亲掘兰台蛊騐所明知也至今余巫颇脱不止隂贼侵身逺近为蛊朕媿之甚何夀之有敬不举君之觞谨谢丞相二千石各就馆书曰毋偏毋党王道荡荡毋有复言帝初通西域置校尉屯田渠犂是时军旅连出师行三十二年海内虚耗及贰师以军降匈奴上既悔逺征伐而搜粟都尉桑宏羊与丞相御史奏言故轮䑓以东㨗枝渠犂皆故国地广饶水草有溉田五千顷以上处温和田羙可益通沟渠种五谷与中国同时熟其旁国少锥刀贵黄金采缯可以易谷食宜给足不可乏臣愚以为可遣屯田卒诣故轮䑓以东置校尉三人分䕶各举地圗形通利沟渠务使以时益种五谷张掖酒泉遣骑假司马为斥候属校尉事有便宜因骑置以闻田一歳有积谷募民壮徤有累重敢徙者诣田所就畜积为本业益垦溉田稍筑列亭连城而西以威西国辅乌孙为便臣谨遣徴事臣昌分部行邉严敇太史都尉明熢火选士马谨斥候蓄茭草愿陛下遣使使西国以安其意臣昧死请上廼下诏深陈既往之悔曰前有司奏欲益民赋三十助邉用是重困老弱孤独也而今又请遣卒田轮䑓轮䑓西于车师千余里前开陵侯击车师时危湏尉犂楼兰六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食汉军汉军破城食至多然士自载不足以竟师强者尽食畜产羸者道死数千人朕发酒泉骡橐驼负食出玉门迎军吏卒起张掖不甚逺然尚厮留甚衆今请逺田轮䑓欲起亭隧是扰天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也且匈奴得汉降者常提掖捜索问以所闻今邉塞未正阑出不禁障候长吏使卒猎兽以皮肉为利卒苦而熢火乏失亦上集不得后降者来若捕生口虏廼知之当今务在禁苛暴止擅赋力本农修马复令以补缺毋乏武备而已由是不复出军而封丞相田千秋为富民侯以明休息思富飬民也班固曰孝武之世图制匈奴患其兼从西国结党南羌廼表河曲列西郡开玉门通西域以断匈奴右臂隔絶南羌月氏单于失援由是逺遁而幕南无王庭遭值文景元黙飬民五世天下殷富财力有余士马强盛故能睹犀布瑇瑁则建珠崖七郡感枸醤竹杖则开牂柯越嶲闻天马蒲萄则通大宛安息自是之后眀珠文甲通犀翠羽之珍盈于后宫蒲梢龙文鱼目汗血之马充于黄门鉅象师子勐犬大雀之羣食于外囿殊方异物四面而至于是广开上林穿昆明池营千门万户之宫立神明通天之䑓兴造甲乙之帐落以随珠和璧天子负黼依袭翠被冯玉几而处其中设酒池肉林以飨四夷之客作巴俞都卢海中砀极漫衍鱼龙角抵之戏以观视之及赂遗赠送万里相奉师旅之费不可胜计至于用度不足廼𣙜酒酤筦盐铁铸白金造皮币筭至车船租及六畜民力屈财用竭因之以凶年㓂盗并起道路不通直指之使始出衣绣杖斧断斩于郡国然后胜之是以末年遂弃轮䑓之地而下哀痛之诏岂非仁圣之所悔哉以赵过为捜粟都尉过能为代田一畮三甽嵗代处故曰代田古法也后稷始甽田以二耜为耦广尺深尺曰甽长终畮一畮三甽一夫三百甽而播种于甽中苗生叶以上稍耨陇草因隤其土以附苗根故其诗曰或芸或耔黍稷儗儗芸除草也耔附根也言苗稍壮毎耨輙附根比盛暑陇尽而根深能风与旱故儗儗而盛也其耕耘下种田器皆有便巧率十二夫为田一井一屋故畮五顷用耦犂二牛三人一嵗之收常过缦田畮一斛以上善者倍之过使教田太常三辅大农置工巧奴与从事为作田器二千石遣令长三老力田及里父老善田者受田器学耕种飬苗状民或苦少牛无以趋泽故平都令光教过以人輓犂过奏光以为丞教民相与庸輓犂率多人者田日三十畮少者十三畮以故田多垦辟过试以离宫卒田其宫壖地课得谷皆多其旁田畮一斛以上令命家田三辅公田又教邉郡及居延城是后邉城河东宏农三辅太常民皆便代田用力少而得谷多秋八月辛酉晦日有食之不尽如钩是嵗初置司𨽻校尉持节从中都官徒千二百人捕巫蛊督大姦猾后罢其兵察三辅三河宏农大鸿胪戴仁坐祝诅诛上以淮阳太守田广明连禽大姦徴入为大鸿胪匈奴单于遣使遗汉书云南有大汉北有彊胡胡者天之骄子也不为小礼以自烦今欲与汉闿大闗娶汉女为妻嵗给遗我蘖酒万石稷米五千斛杂缯万匹它如故约则邉不相盗矣汉遣使者报送其使单于使左右难汉使者曰汉礼义国也贰师道前太子发兵反何也使者曰然廼丞相私与太子争鬭太子发兵欲诛丞相丞相诬之故诛丞相此子弄父兵当笞小过耳孰与冒顿单于身杀其父代立常妻后母禽兽行也单于留使者后元元年夏六月御史大夫商邱成坐祝诅自杀是嵗京兆尹建坐祝诅要斩汉兴功臣子孙讫于后元之年靡有孑遗耗矣二年春二月丁夘以奉车都尉光禄大夫霍光为大司马大将军驸马都尉光禄大夫金日磾为车骑将军太仆上官桀为左将军以太仆并左将军搜粟都尉桑宏羊为御史大夫皆拜牀下与田千秋俱受遗诏辅少主上官桀始为羽林期门郎従帝上甘泉天大风车不得行解盖授桀桀奉盖虽风常属车雨下盖輙御上竒其才力迁未央廐令丁夘帝崩上尊号曰考武皇帝大将军霍光縁上雅意以李夫人配食追上尊号曰孝武皇后班固賛曰汉承百王之弊髙祖拨乱反正文景务在飬民至于稽古礼文之事犹多阙焉考武初立卓然罢黜百家表章六经遂畴咨海内举其俊茂与之立功兴太学修郊祀改正朔定歴数绍周后号令文章焕焉可述后嗣得遵洪业而有三代之风如武帝之雄材大略不改文景之恭俭㠯济斯民虽诗书所称何有加焉西汉年纪卷十八钦定四库全书西汉年纪卷十八宋王益之撰昭帝孝昭皇帝讳弗陵武帝少子也后元二年二月乙丑立为太子年八嵗戊辰太子即皇帝位时政事壹决大将军光田千秋居丞相位谨厚自守而已每公卿朝㑹光谓千秋曰始与君侯俱受先帝遗诏今光治内君侯治外宜有以教督使光毋负天下千秋曰唯将军留意即天下幸甚终不肯有所言光以此重之光辅幼主政自已出天下想闻其风采殿中尝有怪一夜羣臣皆惊光召尚符玺郎郎不肯授光光欲夺之郎按剑曰臣头可得玺不可得也光甚谊之明日诏増此郎秩二等衆庶莫不多光秋七月有司奏济北王寛誖人伦又祠祭祝诅上请诛上遣大鸿胪利召王王以刃自刭死国除为北安县属泰山郡始元元年春二月初武帝崩赐诸侯王玺书燕王旦得书不肯哭曰玺书封小京师疑有变遣幸臣夀西长孙纵之王孺等之长安以问礼仪为名王孺见执金吾广意问帝崩所病立者谁子年几嵗广意言待诏五莋宫宫中讙言帝崩诸将军共立太子为帝年八九嵗葬时不出临归以报王王曰上弃羣臣无语言盖主又不得见甚可恠也复遣中大夫至京师上书言窃见孝武皇帝躬圣道孝宗庙慈爱骨肉和集兆民德配天地明并日月威武洋溢逺方执宝而朝増郡数十斥地且倍封泰山禅梁父廵狩天下逺方珍物陈于太庙德甚休盛请立庙郡国奏报闻及褒赐益封旦怒曰我当为帝何赐也遂与宗室中山哀王子长等结谋诈言修武备备非常长于是为旦命令羣臣曰寡人頼先帝休德获奉北藩亲受明诏职吏事领库兵饬武备任重职大夙夜兢兢子大夫将何以䂓佐寡人且燕国虽小成周之建国也上自召公下及昭襄于今千载岂可谓无贤哉寡人束带听朝三十余年曽无闻焉其者寡人之不及与意亦子大夫之思有所不至乎其咎安在方今寡人欲挢邪防非章闻扬和抚慰百姓移风易俗厥路何由子大夫其各悉心以对寡人将察焉羣臣皆免冠谢旦曰前髙后时伪子宏立为皇帝诸侯交手事之八年吕太后崩大臣诛诸吕迎立文帝天下乃知非孝惠子也我亲武帝长子反不得立上书请立庙又不听立者疑非刘氏即与刘泽谋为姦书招来郡国姦人赋歛铜鐡作甲兵㑹缾侯刘成知泽等谋告之青州刺史隽不疑八月不疑收捕泽以闻上遣大鸿胪丞治连及燕王上以为旦至亲抑按不扬公卿使大臣请遣宗正与太中大夫公户满意御史二人偕徃使燕风谕之至燕各异日更见责王宗正者主宗室诸刘属籍先见王为言帝实武帝子次侍御史复见王责以正法问王欲发兵罪名明白当坐之汉家有正法王犯纎介小过即行法直断耳安能寛王惊动以文法王意益下心恐公户满意习于经术最后见王称引古今通义国家大礼文章尔雅谓王曰古者天子必内有异姓大夫所以正骨肉也外有同姓大夫所以正异族也周公辅成王诛其两弟故治武帝在时尚能寛王今帝始立年幼委任大臣古者诛罚不阿亲戚故天下治方今大臣辅政奉法无所阿恐不能寛王王自谨无令身死国灭为天下笑于是旦恐惧服罪叩头谢过有诏勿治而刘泽等皆伏诛益封缾侯九月丙子车骑将军秺侯金日磾薨赐葬具冡地送以轻车介士军陈至茂陵谥曰敬侯二年春正月大将军霍光左将军上官桀皆受爵三年春二月有星孛于西北四年秋七月匈奴入代杀都尉单于年少初立母阏氏不正国内乖离常恐汉兵袭之于是卫律为单于谋穿井筑城治楼以藏糓与秦人守之汉兵至无奈我何即穿井数百伐材数千或曰胡人不能守城是遗汉粮也卫律于是止冬遣大鸿胪田广明击益州令杜延年以校尉将南阳士徃从之是嵗卫尉王莽为右将军卫尉骑都尉上官安为车骑将军卫尉并右将军五年春正月有男子乘黄犊车建黄旐衣黄襜褕着黄冒诣北阙自谓卫太子公车以闻诏使公卿将军中二千石杂识视京兆尹隽不疑后到叱从吏收缚遂坐诬罔不道要斩东市大将军欲以女妻隽不疑不疑固辞不肯当久之以病免増博士弟子员满百人罢儋耳真番郡初武帝立儋耳珠厓郡皆在南方海中洲居其民暴恶自以阻絶数犯吏禁吏亦酷之率数年一反杀吏汉輙发兵击定之自初为郡至是二十余年间凡六反叛遂罢儋耳郡并属珠厓大鸿胪田广明击益州暴师连年秋复遣军正王平等并进大破之平还拜为廷尉六年春正月上耕于上林丁外人骄恣怨故京兆尹樊福使客射杀之客藏长公主庐吏不敢捕渭城令胡建将吏卒围捕盖主闻之与外人上官将军多从奴客徃奔射追吏吏散走主使仆射劾渭城令游徼伤主家奴建报亡它坐盖主怒使人上书告建侵辱长公主射甲舎门知吏贼伤奴辟报故不穷审大将军霍光寝其奏后光病上官氏代听事下吏捕建建自杀二月诏有司问郡国所举贤良文学民所疾苦文学对曰窃闻治人之道防滛佚之原广道德之端抑末利而开仁义毋示以利然后教化可兴而风俗可移也今郡国有盐鐡酒𣙜均输与民争利散敦厚之朴成贪鄙之化是以百姓就本者寡趋末者衆愿悉罢之御史大夫桑宏羊难以为此国家大业所以制四夷安邉足用之本罢之不便文学曰有国家者不患寡而患不均不患贫而患不安故天子不言多少诸侯不言利害大夫不言得䘮畜仁义以风之广德行以懐之是以近者亲附而逺者悦服仁政无敌于天下恶用费哉大夫曰古之立国者开本末之途通有无之用易曰通其变使民不倦管子云国有沃野之饶而民不足于食者噐械不备也有山海之货而民不足于财者商工不备也养生送终之具待商而通待工而成故圣人作为舟檝之用以通川谷服牛驾马以逹陵陆致逺穷深所以交庶物而便百姓是以先帝建鐡官以赡费用开均输以足财盐鐡均输万民所戴仰而取给者也文学曰国有沃野之饶而民不足于食者工商盛而本业荒也有山海之货而民不足于财者不务民用而滛巧衆也髙帝禁商贾不得仕宦所以遏贪鄙之俗也排困市井防塞利门而民犹为非况上之为利乎传曰诸侯好利则大夫鄙大夫鄙则士贪士贪则庶人盗是开利孔为民罪梯也大夫曰均输则民齐劳逸平凖则民不失职均输平凖所以平万物而便百姓非开利孔为民罪梯者也文学曰古之赋税于民也因其所工不求所拙农人纳其获女红効其功令释其所有责其所无百姓贱卖货物以便上求间者郡国或令民作布絮吏恣留难农民重苦女红再税未见输之均也县官擅市则万物并收万物并收则物腾跃腾跃则商贾侔利自市侔利自市则吏容姦豪而富商积货储物以待其急轻贾姦吏收贱以取贵未见凖之平也盖古之均输所以齐劳逸而便贡输非以为利而贾物也大夫曰家人有宝噐尚匣而藏之况人主乎夫权利之处必在深山穷泽之中非豪民不能通其利异时盐鐡未笼布衣有朐邴人君有吴王专山泽之饶薄赋赈穷以成私威私威积而逆节之心作今纵民于权利罢盐鐡以资强暴遂其贪心衆邪羣聚私门成党则彊御日以不制而兼并之徒姦形成矣文学曰民人藏于家诸侯藏于国天子藏于海内故民人以垣墻为藏闭天子以四海为匣匮天子适诸侯升自阼阶诸侯纳管键执筞而听命示莫为主也王者不畜聚下藏于民逺浮利务民之义义礼立则民化上若是虽汤武生存于世无所容其虑工商之事欧冶之任何姦之能成三桓专鲁六卿分晋不以盐鐡故权利深者不在山海在朝廷一家害百家在萧墻而不在朐邴也大夫曰故扇水都尉彭祖宁归言盐鐡令品甚明卒徒衣食县官作铸鐡噐给用甚衆无妨于民今总一盐鐡非独为利入也将以建本抑末离朋党禁滛侈絶并兼之路也古者名山大泽不以封为下之专利也鐡噐兵刃天下大用非衆庶所宜事也豪民欲擅山海以致富业故沮事者衆文学曰扇水都尉所言一切之术非君国子民之道也陛下继孝武皇帝之后公卿宜思所以安集百姓致利除害辅明主以仁义即位六年公卿无请减除不急之官省罢机利之人陛下令郡国贤良文学议三五之道六艺之风陈安危利害之分指意灿然今公卿辩议未有所定所谓抱小利而忘大利者也大夫曰昔商君相秦也设百倍之利收山泽之税国富民强蓄积有余是以征伐敌国攘地斥境不赋百姓而师以赡故用不竭而民不知地尽西河而民不苦今盐鐡之利所以佐百姓之急足军旅之费务蓄积以备乏絶有益于国无害于人文学曰文帝之时无盐鐡之利而民富当今有之而百姓困乏未见利之所利而见其害也且利非从天来不由地出一取之民间谓之百倍此计之失也夫李梅多实者来年为之衰新糓熟者旧糓为之亏自天地不能两盈而况于人事乎故利于此者必耗于彼商鞅峭法长利秦人不聊生相与哭孝公其后秦日以危利蓄而怨积地广而祸搆恶在利用不竭乎大夫曰诸侯以国为家其忧在内天子以八极为境其虑在外故宇小者用菲功巨者用大是以县官开园池总山海致利以助贡赋修沟渠立诸农广田收盛苑囿太仆水衡少府大农嵗课诸入田收之利池籞之假及北邉置田官以赡诸用而犹未足今欲罢之上下俱殚困乏之应也虽节用如之何其可文学曰古者制地足以养民民足以承其上千乗之国百里之地公侯伯子男各充其求赡其欲秦兼万国之地有四海之富而意不赡非宇小而用菲者欲多而下不堪其求也语曰厨有腐肉国有饥民厩有肥马路有餧人今狗马之养虫兽之食岂特腐肉秣马之费哉无用之官不急之作无功而衣食县官者衆是以上不足而下困乏也今不减其本而与百姓争荐草与商贾争市利非所以明主德而相国家也夫男耕女绩天下之大业也古者分地而处之是以业无不食之地国无乏作之民今县官多张苑囿公田池泽公家有鄣假之名而利归权家三辅廹近山河地狭人衆四方并臻粟米不能相赡公田转假桑榆菜菓不殖地力不尽愚以为非先帝所开苑囿池籞可赋归之于民县官租税而已夫如是匹夫之力尽于南畆匹妇之力尽于麻枲田野辟麻枲治则上下俱衍何困乏之有大夫黙然视丞相御史文学曰今天下合为一家利末恶欲行滛巧恶欲施大夫君以心计筞国用搆诸侯参以酒𣙜咸阳孔仅増以盐鐡江充耕谷之等各以锋鋭言利末之事析秋毫可谓无间矣然国家衰耗城郭空虚故非崇仁义无以化民非力本农无以富邦也御史曰古者制田百歩为畆什而籍一先帝怜百姓衣食不足制田二百四十歩而一畆率三十而税一惰民不务田作饥寒及已固其理也盐鐡又何过乎文学曰什一而籍民之力也丰耗羙恶与民共之故曰什一天下之中正也今田虽三十而以顷畆出税乐嵗粒米狼戾而寡取之凶年饥馑而必求足加之以口赋更繇之役率一人之作中分其功农夫悉其所得或假贷而益之是以百姓力耕疾作而饥寒遂及已也御史曰古者十五入太学与小役二十而冠与戎事五十以上血脉益刚曰艾壮诗曰方叔元老克壮其犹今陛下寛力役之政二十三始赋五十六而免所以辅耆壮而息老艾也丁者治其田里老者修其塘园则无饥寒之患不治其家而讼县官亦悖矣文学曰十九以下为殇未成人也二十而冠三十而娶可以从戎事五十以上曰艾老杖于家不从力役所以扶不足而息髙年也乡饮酒耆老异馔所以优耆耄而明养老也今五十以上至六十与子孙服輓输并给繇役非养老之意也古者有大丧者居三年不唿其门通其孝道遂其哀戚之心也今或僵尸衰绖而从戎事非所以子百姓顺孝悌之心也陛下富于春秋委任大臣公卿辅政政教未均故庶人议也御史黙然不答大夫曰明主忧劳万人思念北邉故举贤良文学髙第将欲观殊议异筞庶几云得诸生无能出竒计徒守空言不知取舍之宜时世之变此岂明主所欲闻哉文学曰诸生对筞殊路同归指在于崇礼义退财利复徃古之道匡当世之失宜可行者焉执事闇于明礼而喻于利末沮事隳议以故至今未决也大夫视文学悒悒而不言丞相史曰辩国家之政事论执政之得失何不徐徐道理相喻何至切切如此乎贤良文学皆离席曰鄙人固陋狂言以逆执事夫药酒苦于口而利于病忠言逆于耳而利于行诸生之谔谔乃公卿之良药鍼石也大夫色少寛丞相史曰今以近世观之世殊而事异文景之际建元之始民朴而归本吏亷而自重殷殷屯屯人衍而家富今政非改而教非易也何世之弥薄而俗之滋衰也贤良曰窃闻闾里长老之言徃者常民衣服温煖而不靡噐质朴牢而致用马足以易歩车足以自载酒足以合欢而不湛乐足以理心而不滛入无宴乐之闻出无佚游之观行即负羸止作锄耘用约而财饶本修而民富送死哀而不华养生适而不奢大臣正而无欲执政寛而不苛故黎民宁其性百吏保其官建元始崇文修德其后邪臣各以伎艺亏乱至治外障山海内兴诸利杨可胜告缗江充禁服张大夫革令杜周治狱夏兰之属妄搏王温舒之徒妄杀残吏萌起扰乱良民当此之时百姓不保其首领豪富莫必其族姓圣主觉焉廼诛灭残贼以塞天下之责居民肆然复安然其祸累世不复疮痍至今未息故百官尚有残贼之政而强宰尚有强夺之心大臣擅权而断击豪猾多党而侵陵富贵奢侈贫贱簒杀女红难成而易弊车噐难就而易败常民文杯画案婢妾衣纨履丝匹庶粺饭肉食无而为有贫而强夸生不养死厚葬送死殚家遣女满车富者欲过贫者欲及是以民年急嵗促寡耻而少亷刑非诛恶而姦犹不止也大夫曰吾以贤良为少愈乃反若胡车之相随乎贤良曰宫室舆马衣服噐械丧祭食饮声色玩好人情之所不能已也故圣人为之制度以防之间者士大夫务于权利怠于礼义故百姓倣效颇踰制度古者衣服不中制噐械不中用不粥于市今民间雕琢不中之物刻画无用之噐古者庶人之乗者马足以代其劳而已今富者连车列骑骖贰辎軿夫一马伏枥当中家六口之食亡丁男一人之事古者庶人耋老而后衣丝其余则麻枲而已今富者缛绣罗纨中者素绨锦缣常民而被后妃之服䙝人而居婚姻之饰古者庶人粝食藜藿非乡饮酒膢腊祭祀无酒肉今闾巷无故烹杀相聚野外负粟而徃挈肉而归夫一豕之肉得中年之收十五斗粟当丁男半月之食古者庶人春秋修其祖祠以时有事于五祀盖无出门之祭今富者祈名岳望山川椎牛击鼓戱倡舞像古者德行求福故祭祀而寛仁义求吉故卜筮而布今世俗寛于行而求于鬼怠于礼而笃于祭古者土鼓蒉枹击木拊石以尽其懽及后卿大夫有管磬士有琴瑟今富者钟鼓五乐歌儿数曺中者鸣竽调瑟郑儛赵讴古者瓦棺容尸木板堲周其后桐棺不衣采椁不斵今富者绣墙题凑中者梓棺楩椁古者明噐有形无实示民不用也后则有醯醢之藏桐马偶人其物不备今厚资多藏噐用如生人古者不封不树反虞祭于寝无庙堂之位其后则封之庶人之坟半仭其髙可隐今富者积土成山列树成林台榭连阁集观增楼古者隣有䘮舂不相杵巷不歌謡孔子食于有䘮者之侧未尝饱也今俗因人之䘮以求酒肉幸与小坐而责办歌舞俳优连笑伎戱古者嫁娶之服未之以记虞夏之后表布内丝骨笄象珥封君夫人加锦尚褧而已今富者皮衣朱貉䌓露环佩古者事生尽爱送死尽哀今生不能致其爱敬死以奢侈相髙虽无哀戚之心而厚葬重币者则以为孝黎民慕效至于废屋卖业古者夫妇之好一男一女而成家室之道及后士一妾大夫二诸侯姪娣九女而已今诸侯百数卿大夫十数中者侍御富者盈室是以女或怨旷失时男或放死无匹古者不以人力狥于禽兽不夺民财以养狗马是以财衍而力有余今勐兽竒虫不可以耕耘而令当耕耘者养食之百姓或裋褐不完而犬马衣文绣黎民或糠糟不接而禽兽食肉夫宫室奢侈林木之蠧也噐械雕琢财用之蠧也衣食靡丽布帛之蠧也狗马食人食五谷之蠧也口腹纵恣鱼肉之蠧也用费不节府库之蠧也漏积不禁田野之蠧也䘮祭无度伤生之蠧也目修于五色耳营于五音体极轻薄口穷甘脆功积于无用财尽于不急故国病聚不足则政怠人病聚不足则身危丞相曰治聚不足柰何贤良曰昔晏子相齐民奢示之以俭民俭示之以礼今公卿大夫诚能节车舆适衣服躬亲节俭率以敦朴罢园池损田宅内无事乎市列外无事乎山泽农夫有所施其功女红有所粥其业如是则气脉和平而无聚不足之患矣大夫曰昔公孙布被儿寛练袍衣若仆妾食若庸夫淮南逆于内蛮夷暴于外盗贼不为禁奢侈不为节何聚不足之能治乎贤良曰文景之际建元之始大臣尚有争引守正之义自此以后多承意从欲少敢直言面议而正刺因公而徇私故武安丞相讼园田争曲直于人主之前夫九层之台一倾公输子不能正本朝一邪伊望不能复故公孙丞相儿大夫侧身行道分禄以养贤卑已以下士无行人子产之继而葛绎澎侯隳坏其绪毁其客馆议堂以为马厩妇舍无养士之礼而尚骄矜之色亷耻陵迟而争于利矣大夫勃然作色黙而不应丞相史曰以贤良文学之议则有司蒙素飡之耻使贤良而亲民伟仕亦未见其能医百姓之疾也贤良曰谈何容易而况行之乎今欲下箴石通关鬲则恐有盛胡之累怀鍼槖艾则被不工之名狼䟦其胡载㚄其尾君子之路行止之道固狭耳大夫曰今守相古之方伯専制千里善恶在己巳不能耳道何狭之有哉贤良曰今吏道壅而不选富者以财贾官勇者以死射功戱车鼎跃咸出补吏累功积日或至卿相擅生杀之柄专万民之命是以徃者郡国黎民相乗而不能理或至锯颈杀不辜而不能正执纪纲非其道故也古者封贤禄能不过百里百里之中而为都疆垂不过五十犹以为一人之身明不能照聪不能逹故立卿大夫以佐之而政治乃备今守相无古诸侯之贤而莅千里之政主一郡之衆一人之身治乱在已千里与之转化不可不熟择也故人主有私人以财不私人以官大夫曰吏多不良矣又侵渔百姓长吏厉诸小吏小吏厉诸百姓贤良曰今小吏禄薄郡国繇役逺至三辅常居则匮于衣食有故则卖畜鬻产不徒是也府求之县县求之乡乡安取之哉夫欲影正者端其表欲下亷者先其身故贪鄙在率不在下教训在政不在民大夫曰君子内洁已而不能教于彼周公不能正管蔡之邪子产不能正邓晳之伪今一一责之有司有司岂能缚其手足而使之无为非哉贤良曰春秋讥刺不及庶人责其率也古者大夫将临刑声色不御耻不能以化而伤其不全也政教闇而不着百姓蹶而不扶若此则何以为民父母大夫曰人君不畜恶民农夫不畜恶草鉏恶草而衆苖成刑恶民而万夫悦故刑所以正民鉏所以别苖也贤良曰刑之于治犹筞之于御也良工不能无筞御者有筞而勿用今废其纪纲而不能张坏其礼义而不能防陷民于罔从而猎之以刑是犹开其阑牢发以毒矢也曽子曰上失其道民散久矣如得其情则哀矜而勿喜不伤民之不治而伐己之能得姦犹弋者覩鸟兽挂罻罗而喜也管子曰仓廪实而知礼节百姓足而知荣辱方今之务在罢盐鐡退权利分土地趣本业养桑麻尽地力则民自富民无饥寒之忧则教可成也语曰既富矣又何加焉曰教之夫如是则民徙义而从善入孝而出悌何暴慢之有大夫曰县官铸农噐使民务本不营于末则无饥寒之累盐铁何害而罢贤良曰农天下之大业也鐡噐民之大用也噐用便利则用力少而得作多功用不具则田畴荒而谷不殖徃时盐与五谷同价噐和利而中用今县官鼓铸鐡噐大抵多为大噐不给民用盐鐡价贵百姓皆不便贫民或木耕手耨土耰啖食鐡官卖噐不售或颇赋于民卒徒作不中程时命助之徴发无限百姓苦之今能务本去末湛民以礼示民以朴则百姓反本而不营末矣丞相史曰先王之道轶久而难复贤良文学之言深逺而难行非当世之所能及也于是遂罢议桓寛曰余覩盐鐡之议异哉吾所闻汝南朱子伯为子言当此之时豪俊并进四方辐凑贤良茂陵唐生文学鲁万生之伦六十余人咸聚阙庭舒六艺之风论太平之原智者赞其虑仁者明其施勇者见其断辩者陈其词誾誾焉侃侃焉虽不能详备斯可略观矣然蔽于云雾终废不行悲夫公卿知任武可以辟地而不知德广可以附逺知权利可以广用而不知稼穑可以富国也近者亲附逺者恱德则何为而不成何求而不得不出于斯路而务畜利长威岂不谬哉中山刘子雍言王道矫当世复诸正务在乎反本直而不徼切而不斌斌然斯可谓宏博君子矣九江祝生奋由路之意推史鱼之节发愤懑刺讥公卿介然直而不挠可谓不畏强御矣桑大夫据当世合时变推道术尚权利辟略小辩虽非正法然巨儒宿学不能自解博物通逹之士也然摄公卿之柄不引凖绳以道化下放于利末不师古始处非其位行非其道果陨其姓以及厥宗车丞相履伊吕之列当轴处中括囊不言容身而去彼哉彼哉若夫丞相御史大夫两府之士不能正议以辅宰相成同类长同行阿意茍合以说其上斗筲之徒何足算也时济隂魏相亦以文学对筞谓赏罚所以劝善禁恶政之本也日者燕王为无道韩义出身彊谏为王所杀义无比干之亲而蹈比干之节宜显赏其子以示天下明为人臣之义霍光纳其言因擢义子延夀为谏大夫相为茂陵令御史大夫桑宏羊客诈称御史止传丞不以时谒客怒縳丞相疑其有姦收捕按致其罪论弃客市茂陵大治初苏武在北海上汉求武及马宏等后匈奴归此二人故凡从武还者九人既至京师拜为典属国霍光上官桀素与李陵善遣陵故人陇西任立政等三人俱至匈奴招陵立政等至单于置酒赐汉使者李陵卫律皆侍坐立政等见陵未得私语即目视陵而数数自循其刀环握其足隂谕之言可还归汉也后陵律持牛酒劳汉使博饮两人胡服椎结立政大言曰汉已大赦中国安乐主上富于春秋霍子孟上官少叔用事以此言㣲动之陵黙不应熟视而自循其髪荅曰吾已胡服矣有顷律起更衣立政曰咄少卿良苦霍子孟上官少叔谢女陵曰霍与上官无恙乎立政曰请少卿来归故乡毋忧富贵陵字立政曰少公归易耳恐再辱奈何语未卒卫律还颇闻余语曰李少卿贤者不独居一国范蠡徧游天下由余去戎入秦今何语之亲也因罢去立政随谓陵曰亦有意乎陵曰丈夫不能再辱遂死于匈奴夏旱大雩不得举火上官桀安记光过失予燕王令上书告之又为丁外人求封燕王大喜上书称子路䘮姊朞而不除孔子非之子路曰由不幸寡兄弟不忍除之故曰观过知仁今臣与陛下独有长公主为姊陛下幸使丁外人侍之外人宜蒙爵号书奏上以问光光执不许桀等又诈使人为燕王旦上书曰昔秦据南面之位制一世之命威服四夷轻弱骨肉显重异族废道任刑无恩宗室其后尉佗入南越陈渉唿楚泽近狎作乱内外俱发赵氏无炊火焉髙皇帝览踪迹观得失见秦建本非是故改其路规土连城布王子孙是以枝叶扶疎异姓不得间也今陛下承明继成委任公卿羣臣连与成朋非毁宗室肤受之愬日骋于廷恶吏废法立威主恩不及下究又言光专权自恣疑有非常臣旦愿归符玺入宿卫察姦臣之变时上年十四觉其诈元鳯元年春三月赐郡国所选有行义者涿郡韩福等五人帛人五十匹遣归迁赵充国中郎将将屯上谷还为水衡都尉八月上官桀等谋令长公主置酒请霍光伏兵格杀之因废帝迎立燕王燕王置驿书徃来相报许立桀为王外连郡国豪桀以千数旦以语相平平曰大王前与刘泽结谋事未成而发觉者以刘泽素夸好侵陵也平闻左将军素轻易车骑将军少而骄臣恐其如刘泽时不能成又恐既成反大王也旦曰前日一男子诣阙自谓故太子长安中民趣乡之正讙不可止大将军恐出兵陈之以自备耳我帝长子天下所信何忧见反后谓羣臣盖主报言独患大将军与右将军王莽今右将军物故丞相病幸事必成徴不久令羣臣皆装是时天雨虹下属宫中饮井水井水竭厠中豕羣出坏大官灶乌鹊鬭死䑕舞殿端门中殿上户自闭不可开天火烧城门大风坏宫城楼折㧞树木流星下堕后妃以下皆恐王惊病使人祠葭水台水王客吕广等知星为王言当有兵围城期在九月十月汉当有大臣戮死者王愈忧恐谓广等曰谋事不成妖祥数见兵气且至奈何㑹盖主舎人父假稻田使者燕仓知其谋仓故为大将军幕府军吏以告大司农杨敞敞素谨畏不敢言廼移病卧以告谏大夫杜延年延年以闻九月诏丞相部中二千石逐捕丞相徴事任宫格捕桀杀之便门丞相少史王夀説安与俱入丞相斩安时典属国苏武子男元与安有谋坐死武素与桀宏羊有旧又数为燕王所讼廷尉穷治党与奏请逮捕武霍光寝其奏免武官冬十月封延年仓宫夀皆为列侯杨敞以九卿不輙言故不得侯旦闻桀安等事觉忧懑置酒与羣臣妃妾别因欲自杀左右止王㑹天子使使者赐旦玺书曰昔髙皇帝王天下建立子弟以藩屏社稷先日诸吕隂谋大逆刘氏不絶若髪頼绛侯等诛讨贼乱尊立孝文以安宗庙非以中外有人表里相应故邪樊郦曹灌擕剑推锋从髙帝垦菑除害耘鉏海内勤苦至矣然赏不过封侯今宗室子孙曽无暴衣露冠之劳裂地而王之分财而赐之父死子继兄终弟及今王骨肉至亲敌吾一体廼与他姓异族谋害社稷亲其所踈踈其所亲有逆悖之心无忠爱之义如使古人有知当何面目复奉齐酎见髙祖之庙乎旦得书以绶自绞天子加恩赐旦谥曰刺王大将军光既诛上官桀遂遵武帝法度以刑罚痛绳羣下繇是俗吏上严酷以为能而河南太守丞淮阳黄霸独用寛和名大将军长史丙吉荐儒生王仲翁萧望之等数人于霍光皆召见光自经上官桀等谋后出入自备吏民当见者露索去兵刄两吏夹持望之独不肯听自引出合曰不愿见吏牵持匈匈光闻之告吏勿持望之既至前説光曰将军以功德辅幼主将以流大化致于治平是以天下之士延颈企踵争愿自効以辅髙明今士见者皆先露索挟持恐非周公相成王躬吐握之礼致白屋之意于是光独不除用望之而仲翁等皆补大将军史宗止刘德杂案上官氏盖主事盖长公主孙谭遮德自言德数责以公主起居无状侍御史以为光望不受女承指劾德诽谤诏狱免为庶人屏居山田光闻而恨之复白召德守青州刺史二年夏六月赦天下三年春正月泰山莱芜山南匈匈有数千人声民视之有大石自立髙丈五尺大四十八围入地深八尺三石为足石立后有白乌数千下集其旁是时昌邑有枯社木卧复生又上林有桞树枯僵自起生符节令鲁国眭宏推春秋之意以为石栁皆隂类下民之象泰山者岱宗之岳王者易姓告代之处今大石自立僵栁复起非人力所为宏意亦不知其所在即説曰先师董仲舒有言虽有继体守文之君不害圣人之受命汉家尧后有传国之运宜求索贤人䄠以帝位而退自封百里如殷周二王后以承顺天命宏使友人内官长赐上此书时帝幼大将军光秉政恶之下其书廷尉奏赐宏妄设妖言惑衆大逆不道皆伏诛二月癸丑下廷尉王平少府徐仁狱光以其㺯法轻重皆坐以纵反者冬辽东乌桓反先是匈奴三千余骑入五原霍光欲发兵邀击之以问赵充国充国以为招冦生事非计也光更问中郎将范明友明友言可击于是拜明友为度辽将军击之斩首六千余级获三王首匈奴繇是恐不敢出兵太史令张夀王上书言歴者天地之大纪上帝所为传黄帝调律歴汉元年以来用之今隂阳不调宜更歴之过也诏下主歴使者鲜于妄人诘问夀王不服妄人请与治歴大司农中丞麻光等二十余人杂候日月晦朔弦望八节二十四气钧校诸歴用状奏可诏与丞相御史大将军右将军史各一人杂候上林清台课诸歴䟽宻凡十一家以元鳯三年十一月朔旦冬至尽五年十二月各有第夀王课䟽逺案汉元年不用黄帝调歴夀王非汉歴逆天道非所宜言大不敬有诏勿劾复候尽六年太初歴第一即墨徐万且长安徐禹治太初歴亦第一夀王及待诏李信治黄帝调歴课皆䟽阔又言黄帝至元鳯三年六千余嵗丞相属宝长安单安国安陵桮育治终始言黄帝以来三千六百二十九嵗不与夀王合夀王又移帝王録舜禹年嵗不合人年夀王言化益为天子代禹骊山女亦为天子在殷周间皆不合经术夀王歴廼太史官殷歴也夀王猥曰安得五家歴又妄言太初歴亏四分日之三去小余七百五分以故隂阳不调谓之乱世劾夀王吏八百石古之大夫服儒衣诵不详之辞作妖言欲乱制度不道奏可夀王候课比三年下终不服再劾死更赦勿劾遂不更言诽谤益甚竟以下吏是嵗青州刺史刘德为宗正光禄大夫河内蔡义为少府初义以明经给事大将军莫府迁补覆盎城门候久之诏求能为韩诗者徴义待诏久不进见义上䟽曰臣山东草莱之人行能亡所比容貌不及衆然而不弃人伦者窃以闻道于先师自託于经术也愿赐清闲之燕得尽精思于前上召见义説诗甚说之擢为光禄大夫给事中进授帝至是为少府四年春正月丁亥帝加元服是时帝始冠长八尺二寸通诗尚书有明哲之性霍光亡周公之德秉政九年久于周公上既冠而犹不归政是月丞相富民定侯田千秋薨初千秋年老上优之朝见得乗小车因号曰车丞相魏相为河南太守禁止姦邪豪彊畏服田千秋子为雒阳武库令自见失父而相治郡严恐久获辠乃自免去相使掾追唿之遂不肯还相独恨曰大将军闻此令去官必以我为用丞相死不能遇其子使当世贵人非我殆矣武库令西至长安大将军光果以责过相曰幼主新立以为函谷京师之固武库精兵所聚故以丞相弟为关都尉子为武库令今河南太守不深惟国家大筞茍见丞相不在而斥逐其子何浅薄也后人有告相贼杀不辜事下有司河南卒戍中都官者二三千人遮大将军自言愿复留作一年以赎太守罪河南老弱万余人守关欲入上书关吏以闻大将军用武库令事遂下相廷尉狱二月乙丑御史大夫王䜣为丞相封宜春侯大司农杨敞为御史大夫夏六月赦天下初李广利击大宛还过杅弥杅弥遣太子頼丹为质于龟兹楼兰王死匈奴先闻之遣其质子安归归得立为王汉遣使诏新王令入朝天子将加厚赏楼兰王继母谓王曰先王遣两子质汉皆不还奈何欲徃朝乎王用其计谢使曰新立国未定愿待后年入见天子傅介子从大宛还奏事诏拜介子为中郎迁平乐监介子谓大将军光曰楼兰龟兹数反覆愿徃刺之以威示诸国大将军曰龟兹道逺且验之于楼兰于是白遣之介子与士卒俱赍金币扬言以赐外国为名至楼兰楼兰王贪汉物来见使者介子与坐饮陈物示之饮酒皆醉介子谓王曰天子使我私报王王起随介子入帐中屏语壮士二人从后刺之立死其贵人左右皆㪚走介子告谕以王负汉罪天子遣我来诛王当更立王弟尉屠耆在汉者秋七月乙巳诏曰楼兰王安归常为匈奴间候遮汉使者发兵杀略卫司马安乐光禄大夫忠期门郎遂成等三軰及安息大宛使盗取节印献物甚逆天理平乐监傅介子持节使诛斩楼兰王安归首县之北阙以直报怨不烦师衆其封介子为义阳侯又封范明友为平陵侯士刺王者皆补侍郎九月客星在紫宫中斗枢极间五年夏四月烛星见奎娄间六月发三辅及郡国恶少年吏有告劾亡者屯辽东是嵗詹事鲁国韦贤为大鸿胪贤兼通礼尚书以诗教授号称邹鲁大儒徴为博士给事中进授帝诗稍迁光禄大夫詹事至大鸿胪六年冬十一月乙丑御史大夫杨敞为丞相封安平侯初敞尝给事大将军莫府为军司马霍光爱厚之封右将军张安世富平侯乌桓复犯塞是嵗史乐成为少府河东太守田延年为大司农元平元年春正月庚子日出时有黑云状如焱风乱鬊转出西北东南行转而西有顷亡二月乙酉牂云如狗赤色长尾三枚夹汉西行水衡都尉赵充国为后将军水衡都尉光禄大夫韩増为前将军徙右将军张安世为车骑将军光禄勲夏四月癸未帝崩于未央宫初霍光欲皇后擅宠有子因上体不安左右及医皆阿意言宜禁内虽宫人使令皆为穷袴多其带后宫莫有进者唯皇后颛寝皇后年六嵗而立立十年而帝崩遂絶继嗣大将军光白皇后请徴昌邑王贺六月丙寅王受皇帝玺绶昌邑王贺哀王子也在国素狂纵武帝之䘮贺游猎不止中尉琅邪王吉上䟽谏曰臣闻古者师日行三十里吉行五十里今者大王幸方与曽不半日而驰二百里百姓颇废耕桑治道牵马臣愚以为不可数变昔召公述职当民事时舍于棠下而聼断焉是时人皆得其所后世思其仁恩至虖不伐甘棠甘棠之诗是也大王不好书术而乐逸㳺非所以进仁义之隆也及徴书至王吉又奏书戒王曰臣闻髙宗谅闇三年不言今大王以丧事徴慎毋有所发且何独丧事凡南面之君何言哉天不言四时行焉百物生焉愿大王察之昌邑王既立行滛乱大将军光忧懑以问大司农田延年乃引延年给事中隂与车骑将军张安世图计议既定即与羣臣俱见白太后具陈昌邑王不可以承宗庙状羣臣以次上殿召昌邑王伏前听诏光与羣臣连名奏王尚书令读奏曰丞相臣敞大司马大将军臣光车骑将军臣安世度辽将军臣明友前将军臣増后将军臣充国御史大夫臣义宜春侯臣谭当涂侯臣圣随桃侯臣昌乐杜侯臣屠耆堂太仆臣延年太常臣昌大司农臣延年宗正臣德少府臣乐成廷尉臣光执金吾臣延夀大鸿胪臣贤左冯翊臣广明右扶风臣德长信少府臣嘉故典属国臣武京辅都尉臣广汉司𨽻校尉臣辟兵诸吏文学光禄大夫臣迁臣畸臣吉臣赐臣管臣胜臣梁臣长幸臣夏侯胜太中大夫臣德臣卭昧死言皇太后陛下臣敞等顿首死罪天子所以永保宗庙总一海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使徴昌邑王立为皇太子受皇帝玺自之符玺取节十六朝暮临令从官更持节从召内泰壹宗庙乐人辇道牟首鼓吹歌舞悉奏衆乐发长安厨三太牢具祠阁室中祀已与从官饮㗖驾法驾皮轩鸾旗驱驰北宫桂宫弄彘鬭虎与从官官奴夜饮湛沔于酒诏太官上乘舆食如故食监奏未释服未可御故食复诏太官趣具无关食监太官不敢具即使从官出买鸡豚诏殿门内以为常臣敞等数进谏不变更日以益甚恐危社稷不可以承天序奉祖宗庙子万姓当废皇太后诏曰可光扶王下殿送至昌邑邸太后诏归贺昌邑赐汤沐邑二千户昌邑羣臣坐在国时不举奏王罪过令汉朝不闻知又不能辅道陷王大恶诛杀二百余人出死号唿市中曰当断不断反受其乱西汉年纪卷十九钦定四库全书西汉年纪卷十九宋王益之撰宣帝孝宣皇帝戾太子孙也巫蛊事起坐收系郡邸狱时丙吉为廷尉监诏治巫蛊郡邸狱吉择谨厚女徒复作淮阳郭征卿令保飬曽孙因遭大赦吉廼载曽孙送祖母史良娣家后有诏掖庭飬视时掖庭令张贺哀曽孙奉飬甚谨既壮为取暴室啬夫许广汉女曽孙因依倚广汉兄弟及祖母家史氏元平元年六月癸巳大将军霍光奏昌邑王滛乱请废秋七月光等议定以闻皇太后诏即皇帝位八月己巳丞相敞薨九月戊戌御史大夫蔡义为丞相封阳平侯义时年八十余短小无须眉貌似老妪行步俛偻常两吏扶夹廼能行时大将军光秉政议者或言光置宰相不选贤茍用可颛制者光闻之谓侍中左右及官属曰以为人主师当为宰相何谓云云此语不可使天下闻也左冯翊田广明为御史大夫大将军光条奏羣臣諌昌邑王皆超迁光禄大夫夏侯胜为长信少府赐爵闗内侯御史中丞于定国为光禄大夫平尚书事太仆丞张敞为豫州刺史光以为羣臣奏事东宫太后省政宜知经术白令胜用尚书授太后十一月壬子立皇后许氏皇太后归长乐宫长乐宫初置屯卫本始元年春正月募郡国吏民訾百万以上徙平陵诏有司论定策功以大司马大将军光功徳过太尉周勃车骑将军安世故丞相杨敞功比丞相陈平前将军韩増丞相蔡义功比颍隂侯灌婴太仆杜延年功比朱虚侯刘章后将军赵充国大司农田延年少府史乐成功比典客刘掲廼诏曰夫褒有徳赏元功古今通谊也大司马大将军博陆侯光宿卫忠正宣徳明恩守节秉谊以安宗庙其以河北东武阳益封光万七千户与故所食凡二万户车骑将军光禄勲富平侯安世功次大将军益封万六百户六月诏曰故皇太子在湖未有号谥嵗时祠其议谥置园邑有司奏请礼为人后者为之子也故降其父母不得祭尊祖之义也陛下为孝昭帝后承祖宗之祀制礼不踰闲谨行视孝昭帝所为故皇太子起位在湖史良娣冡在博望苑北亲史皇孙位在广明郭北谥法曰谥者行之迹也愚以为亲谥宜曰悼母曰悼后比诸侯王园置奉邑三百家故皇太子谥曰戾置奉邑二百家史良娣曰戾夫人置守冡三十家园置长丞周卫奉守如法以湖阌乡邪里聚为戾园长安白亭东为戾后园广明成乡为悼园皆改葬焉侍御史严延年劾大司农田延年持兵干属车大司农自讼不干属车事下御史中丞谴责延年何以不移书宫殿门禁止大司农而令得出入宫于是覆劾延年阑内罪人法至死延年亡命本始二年春以水衡钱为平陵徙民起第宅夏五月诏议孝武庙乐有司请加尊号六月庚午尊孝武庙为世宗告祠世宗庙日有白鹤集后庭以立世宗庙告祠孝昭寝有鴈五色集殿前西河筑世宗庙神光兴于殿旁有鸟如白鹤前赤后青神光又兴于房中如烛状广川国世宗庙殿上有钟音门户大开夜有光殿上尽明上廼下诏赦天下时霍光辅政上共已南面非宗庙之祀不出亥夕辰星与翼出蚤其后荧惑守房之钩钤是嵗博士东海后仓为少府仓事同郡孟卿説礼数万言号曰后氏曲台记授沛闻人通汉梁戴徳戴圣沛庆普本始三年春正月癸亥皇后许氏崩乌孙昆弥自将五万余骑与校尉常恵从西方入至右谷蠡庭获单于父行及嫂居次名王犂污都尉千长骑将以下三万九千余级得马牛羊驴驘橐駞七十余万头乌孙皆自取卤获恵从吏卒十余人随昆弥还封恵长罗侯六月己丑丞相阳平节侯蔡义薨甲辰长信少府韦贤为丞相封扶阳侯时贤七十余以先帝师甚见尊重大司农魏相为御史大夫本始四年春正月诏曰盖闻农者兴徳之本也今嵗不登已遣使者振贷因乏其令太官损膳省宰乐府减乐人使归就农业丞相以下至都官令丞上书入谷输长安仓助贷贫民民以车船载谷入闗者得毋用传三月乙邜立皇后霍氏赐丞相以下至郎吏从官金钱帛各有差赦天下后光女也母显既使淳于衍隂杀许后因为成君衣补治入宫具劝光内之果立为皇后初许后起微贱登至尊日浅从官车服甚节俭五日一朝皇太后于长乐宫亲奉案上食以妇道共飬及霍后立亦修许后故事而皇太后亲霍后之姊子故常竦体敬而礼之皇后轝驾侍从甚盛赏赐官属以千万计与许后时县絶矣上亦宠之颛房燕秋七月甲辰辰星在翼月犯之是日荧惑入舆鬼天质地节元年春正月戊午乙夜月食荧惑有星孛于西方去太白二丈所夏六月戊戌甲夜客星又居左右角间东南指长可二尺色白丙寅客星见贯索东北南行至七月癸酉夜入天市芒炎东南指其色白是嵗光禄大夫水衡都尉于定国为廷尉定国乃迎师学春秋身执经北面备弟子礼为人谦恭尤重经术士虽卑贱徒步徃过定国皆与钧礼恩敬甚备学士咸称焉其决疑平法务在哀鳏寡罪疑从轻加审慎之心朝廷称之曰张释之为廷尉天下无寃民于定国为廷尉民自以不寃地节二年春大司马大将军霍光病笃车驾自临问光病上为之涕泣光上书谢恩曰臣兄骠骑将军去病从军有功病死赐谥景桓侯絶无后臣愿以所封东武阳邑三千五百户分与兄孙奉车都尉山为列侯奉去病祀事下丞相御史即日拜光子禹为右将军三月庚午光薨谥曰宣成侯御史大夫魏相上疏曰圣主褒有徳以懐万方显有功以劝百僚是以朝廷尊荣天下乡风国家承祖宗之业制诸侯之重新失大将军宜宣章盛徳以示天下显明功臣以填藩国毋空大位以塞争权所以安社稷絶未萌也车骑将军安世事孝武皇帝三十余年忠信谨厚勤劳政事夙夜不怠与大将军定策天下受其福国家重臣也宜尊其位以为大将军毋令领光禄勲事使専精神忧念天下思惟得失上亦欲用之安世深辞弗能得乃拜为大司马车骑将军领尚书事上始亲政事又思报大将军功徳廼复使乐平侯山领尚书事而令羣臣得奏封事以知下情地节三年春三月诏曰盖闻有功不赏有罪不诛虽唐虞犹不能以化天下今胶东相王成劳来不怠流民自占八万余口治有异等其秩成中二千石赐爵闗内侯未及徴用㑹病卒官后诏使丞相御史问郡国上计长吏守丞以政令得失或对言前胶东相成伪自増加以蒙显赏是后俗吏多为虚名云夏四月戊申立子奭为皇太子大赦天下乃封太子外祖父许广汉为平恩侯魏相因广汉奏封事言后元以来政繇冡宰今光死子为右将军兄子秉枢机昆弟诸壻据权势光夫人显及诸女皆通籍长信宫宜有以损夺其权又故事诸上书者皆为二封署其一曰副领尚书者先发副封所言不善屏去不奏相复因广汉白去副封以防雍蔽帝善之京师大雨雹大行治礼丞萧望之因是上疏愿赐清闲之宴口陈灾异之意帝自在民间闻望之名曰此东海萧生邪下少府宋畸问状无有所讳望之对以为春秋昭公三年大雨雹是时季孙専权卒逐昭公乡使鲁君察于天变宜亡此害今陛下以圣徳居位思政求贤尧舜之用心也然而美祥未臻隂阳不和是大臣任政一姓擅埶之所致也附枝大者贼本心私家盛者公室危唯明主躬万机选同姓举贤材以为腹心与参政谋令公卿大臣朝见奏事明陈其职以考功能如是则庶事理公道立姦邪塞私权废矣对奏天子拜望之为谒者时上博延贤良多上书言便宜輙下望之问状髙者请丞相御史次者中二千石试事满嵗以状闻下者报闻或罢归田里所白处奏皆可累迁谏大夫丞相司直嵗中三迁官至二千石五月甲申丞相扶阳侯韦贤以老病乞骸骨赐黄金百斤罢归加赐第一区丞相致仕自贤始六月壬辰御史大夫魏相为丞相辛丑太子太傅丙吉为御史大夫冬十月戊戌更以张安世为卫将军两宫卫尉城门北军兵属焉以霍禹为大司马冠小冠亡印绶以虗尊加之而实夺其衆廷尉史鉅鹿路温舒上书言宜尚徳缓刑上深愍焉十二月乃下诏初置廷尉平四人秩六百石昭帝时匃奴复使四千骑田车师及帝遣五将将兵击匃奴车师田者惊去车师复通于汉匈奴怒召其太子军宿欲以为质军宿焉耆外孙不欲质匈奴亡走焉耆车师王更立子乌贵为太子及乌贵立为王与匈奴结婚姻教匈奴遮汉道通乌孙者至是汉遣侍郎㑹稽郑吉校尉司马憙将免刑罪人田渠犂积谷因发诸国兵攻破车师迁吉卫司马使䕶鄯善以西南道地节四年春正月诏曰朕闻之汉之兴相国萧何功第一今絶亡后朕甚怜之其以邑三千户封何元孙建世为酇侯二月制诏御史赐外祖母号为博平君以博平蠡吾两县户万一千为汤沐邑封舅王无故为平昌侯武为乐昌侯食邑各六千户追赐谥外祖王廼始曰思成侯诏涿郡治冡室置园邑四百家长丞奉守如法三月甲辰宗正闗内侯刘徳以亲亲行谨厚为宗室率封为阳城侯子安民为郎中右曹宗家以徳得官宿卫者二十余人徳寛厚好施生毎行京兆尹事多所平反罪人家产过百万则以振昆弟賔客食饮曰富民之怨也秋七月大司马霍禹与母宣成夫人显及诸壻昆弟谋反发觉皆诛灭八月己酉使有司赐皇后䇿曰皇后荧惑失道懐不徳挟毒与母显谋欲危太子无人母之恩不宜奉宗庙衣服不可以承天命呜唿伤哉其退避宫上玺绶有司废处昭台宫张安世自霍氏诛恐职典枢机以谨慎周宻自着外内无间毎定大政已决輙移病出闻有诏令廼惊使吏之丞相府问焉自朝廷大臣莫知其与议也尝有所荐其人来谢安世大恨以为举贤逹能岂有私谢邪絶弗复为通有郎功髙不调自言安世应曰君之功髙明主所知人臣执事何长短而自言乎絶不许已而郎果迁莫府长史迁辞去之官安世问以过失长史曰将军为明主股肱而士无所进论者以为讥安世曰明主在上贤不肖较然臣下自修而已何知士而荐之其欲匿名迹逺权埶如此安世自见父子尊显懐不自安为子延夀求出补吏上以为北地太守初帝闻京房为易房者淄川杨何弟子也明求其门人得琅邪梁邱贺贺入説上善之以贺为郎㑹八月饮酎行祠孝昭庙先敺旄头剑挺堕地首垂泥中刄乡乘舆车马惊于是召贺筮之有兵谋不吉上还使有司侍祠是时霍氏外孙任宣坐谋反诛宣子章为公车丞亡在渭城界中夜元服入庙居郎间执㦸立庙门待上至欲为逆发觉伏诛故事上常夜入庙其后待明而入自此始也贺以筮有应繇是近幸为太中大夫给事中襄隄侯刘圣坐奉酎金斤八两少四两免是嵗北海太守庐江朱邑以治行第一入为大司农时张敞为胶东相与邑书曰明主游心太古广延茂士此诚忠臣竭思之时也直敞逺守剧郡驭于绳墨匈臆约结固亡竒也虽有亦安所施足下以清明之徳掌周稷之业犹饥者甘糟糠穰嵗余粱肉何则有亡之埶异也昔陈平虽贤须魏倩而后进韩信虽竒頼萧公而后信故事各达其时之英俊若必伊尹吕望而后荐之则此人不因足下而进矣邑感敞言贡荐贤士大夫多得其助者渤海太守龚遂为水衡都尉遂为渤海太守见齐俗奢侈好末技不田作廼躬率以俭约劝民务农桑令口种一树榆百本䪥五十本葱一畦韭家二母彘五鸡民有带持刀剑者使卖剑买牛卖刀买犊曰何为带牛佩犊春夏不得不趋田畆秋冬课收歛益畜果实菱芡劳来循行郡中皆有畜积吏民皆富实狱讼止息数年上遣使者徴遂议曹王生愿从功曹以为王生素耆酒亡节度不可使遂不忍逆从至京师王生日饮酒不视太守㑹遂引入官王生醉从后唿曰明府且止愿有所白遂还问其故王生曰天子即问君何以治渤海君不可有所陈对宜曰皆圣主之徳非小臣之力也遂受其言既至前上果问以治状遂对如王生言天子説其有让笑曰君安得长者之言而称之遂因前曰臣非知此乃臣议曹教戒臣也上以遂年老不任公卿拜为水衡都尉王生为水衡丞水衡典上林禁苑共张宫馆为宗庙取牲官职亲近上甚重之以官夀卒元康元年少府宋畴坐议凤凰下彭城未至京师不足美贬为泗水太傅有司言礼父为士子为天子祭以天子悼园宜称尊号曰皇考夏五月立皇考庙因园为寝以时荐享焉益奉明园民满千六百家以为奉明县尊戾夫人曰戾后置园奉邑及益戾园各满三百家复髙皇帝功臣绛侯周勃等百三十六人家子孙令奉祭祀世世勿絶其毋嗣者复其次京兆尹赵广汉好用世吏子孙新进年少者専厉彊壮蠭气见事风生无所回避率多果敢之计莫为持难终以此败初广汉客私酤酒长安市丞相史逐去客客疑男子苏贤言之以语广汉广汉使长安丞案贤尉史禹故劾贤为骑士屯霸上不诣屯所乏军兴贤父上书讼罪告广汉事下有司覆治禹坐要斩请逮捕广汉有诏即讯辞服㑹赦贬秩一等广汉疑其邑子荣畜教令后以它法论杀畜人上书言之事下丞相御史案騐甚急广汉使所亲信长安人为丞相府门卒令微伺丞相门内不法事丞相傅婢有过自绞死广汉闻之疑丞相夫人妬杀之府舍而丞相奉斋酎入府祠广汉得此使中郎赵奉夀风晓丞相欲以胁之毋令穷正已事丞相不听案验愈急广汉欲告之先问太史知星气者言今年当有戮死大臣广汉即上书告丞相罪制曰下京兆尹治广汉知事廹切遂自将吏卒突入丞相府召其夫人跪庭下受辞收奴婢十余人去责以杀婢事丞相魏相上书自陈妻实不杀婢广汉数犯罪法不伏辜以诈巧廹胁臣相幸臣相寛不奏愿下明使者治广汉所验臣相家事事下廷尉治罪实丞相自以过谴笞傅婢出至外第乃死不如广汉言司直萧望之劾奏广汉摧辱大臣欲以刼持奉公逆节伤化不道上恶之下广汉廷尉狱又坐贼杀不辜鞠狱故不以实擅斥除骑士乏军兴数罪天子可其奏吏民守阙号泣者数万人或言臣生无益县官愿代赵京兆死使得牧飬小民广汉竟坐要斩上闵大司马衞将军张安世年老复徴其子北地太守延夀为左曹太仆初乌孙公主少子万年有宠于莎车王莎车王死而无子时万年在汉莎车国人计欲自託于汉又欲得乌孙心上书请万年为莎车王汉许之遣使者奚充国送万年万年初立暴恶国人不说上令羣臣举可使西域者前将军韩増举上党冯奉世以卫候使持节送大宛诸国客至伊循城㑹故莎车王弟唿屠徴与旁国共杀其王万年及汉使者奚充国自立为王时匈奴又发兵攻车师城不能下而去莎车遣使扬言北道诸国已属匈奴矣于是攻刼南道与歃盟畔汉从鄯善以西皆絶不通卫司马郑吉校尉司马憙皆在北道诸国间奉世即以便宜发诸国兵击杀之更立它昆弟子为莎车王元康二年二月乙丑立皇后王氏赐丞相以下至郎从官钱帛各有差王氏之先有功于髙祖赐爵闗内侯至后父奉光少时好鬬鸡上在民间数与奉光㑹相识奉光有女毎当适人所当适辄死及上即位乃纳之后宫为倢伃时华倢伃张倢伃卫倢伃皆爱幸有子上惩霍后之欲鸩太子也于是廼选后宫素谨慎而无子者遂立王倢伃以母飬太子三月癸未封后父奉光为卭成侯夏五月诏曰狱者万人之命所以禁暴止邪飬育羣生也能使生者不怨死者不恨则可谓文吏矣今则不然用法或持巧心析律贰端深浅不平増辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客越职踰法以取名誉譬犹践薄氷以待白日岂不殆哉今天下颇被疾疫之灾朕甚愍之其令郡国被灾甚者毋出今年租赋上与后将军赵充国等议欲因匈奴衰弱出兵击其右地使不得复扰西域丞相魏相上书陈曰臣闻之救乱诛暴谓之义兵兵义者王敌加于己不得已而起者谓之应兵兵应者胜争恨小故不忍愤怒者谓之忿兵兵忿者败利人土地货寳者谓之贪兵兵贪者破恃国家之大矜民人之衆欲见威于敌者谓之骄兵兵骄者灭此五者非但人事实天道也间者匈奴尝有善意所得汉民輙奉归之未有犯于邉境虽争屯田车师不足致意中今闻诸将军欲兴兵入其地臣愚不知此兵何名者也今邉郡困乏父子共犬羊之裘食草莱之实常恐不能自存难以动兵军旅之后必有凶年言民以其愁苦之气伤隂阳之和也出兵虽胜犹有后忧恐灾害之变因此以生今郡国守相多不实选风俗尤薄水旱不时案今年计子弟杀父兄妻杀夫者凡二百二十二人臣愚以为此非小变也今左右不忧此乃欲发兵报孅介之忿于逺夷殆孔子所谓吾恐季孙之忧不在颛㬰而在萧墙之内也愿陛下与平昌侯乐昌侯平恩侯及有识者详议乃可上从相言时郑吉上书言车师去渠犂千余里北近匈奴汉兵在渠犂者势不能相救愿益田卒公卿议以为道逺烦费可且罢车师田者上遣长罗侯常恵将张掖酒泉骑出车师北千余里扬威武车师旁胡骑引去吉廼得出归渠犂于是召故车师太子军宿在焉耆者立以为王尽徙车师国民令居渠犂遂以车师故地与匈奴渤海胶东盗贼并起山阳太守张敞上书自请治之曰臣闻忠孝之道退家则尽心于亲进官则竭力于君夫小国中君犹有奋不顾身之臣况于明天子乎今陛下游意于太平劳精于政事亹亹不舍昼夜羣臣有司宜各竭力致身山阳郡户九万三千口五十万以上讫计盗贼未得者七十七人它课诸事亦略如此臣敞愚驽既无以佐思虑久处闲郡身逸乐而忘国事非忠孝之节也伏闻胶东渤海左右郡嵗数不登盗贼并起至攻官寺簒囚徒搜市朝刼列侯吏失纲纪姦轨不禁臣敞不敢爱身避死唯明诏之所处愿尽力摧挫其暴虐存抚其孤弱事即有业所至郡条奏其所由废及所以兴之状书奏上徴敞拜胶东相赐黄金三十斤敞辞之官自谓治剧郡非赏罚无以劝善惩恶吏追捕有功效者愿得壹切比三辅尤异上许之敞到胶东明设购赏开羣盗令相捕斩除罪吏追捕有功上名尚书调补县令者数十人由是盗贼解散传相捕斩吏民歙然国中遂平西汉年纪卷二十钦定四库全书西汉年纪卷二十宋王益之撰宣帝元康三年三月诏曰盖闻象有罪舜封之骨月之亲粲而不殊其封故昌邑王贺为海昏侯食邑四千户侍中卫尉金安上上书言贺天之所弃陛下至仁复封为列侯贺嚚顽放废之人不宜得奉宗庙朝聘之礼奏可贺就国豫章御史大夫丙吉为人深厚不伐善自上遭遇絶口不道前恩故朝廷莫能明其功及霍氏诛上躬亲政省尚书事是时掖庭宫婢则令民夫上书自陈尝有阿保之功章下掖庭令考问则辞引使者丙吉知状掖庭令将则诣御史府以视吉吉识谓则曰汝尝坐养皇曽孙不谨督笞汝安得有功独渭城胡组淮阳郭徴卿有恩耳分别奏组等共养劳苦状诏吉求组徴卿已死有子孙皆受厚赏诏免则为庶人赐钱十万上亲见问然后知吉有旧恩而终不言上大贤之乙未制诏丞相朕㣲𦕈时御史大夫丙吉中郎将史曽史元长乐卫尉许舜侍中光禄大夫许延夀皆与朕有旧恩及故掖庭令张贺辅𨗳朕躬修文学经术恩恵卓异厥功茂焉诗不云乎无德不报其封吉为博阳侯曽为将陵侯元为平台侯舜为博望侯延夀为乐成侯封贺所子弟子侍中中郎将关内侯彭祖为阳都侯追赐贺谥曰阳都哀侯贺有孤孙覇年七嵗拜为散骑中郎将赐爵关内侯食邑三百户故人下至郡邸狱复作尝有阿保之功皆受官禄田宅财物各以恩深浅报之吉临当封疾病上将使人加绋而封之及其生存也上忧吉疾不起夏侯胜曰此未死也臣闻有隂德者必飨其禄以及子孙今吉未获报而疾甚非其死疾也后病果瘉张安世以父子封侯在位太盛乃辞禄诏都内别臧张氏无名钱以百万数谏大夫行郎中户将事魏郡盖寛饶劾奏卫将军张安世子侍中阳都侯彭祖不下殿门并连及安世居位无补彭祖时实下门寛饶坐举奏大臣非是左迁为卫司马先是时卫司马在部见卫尉拜谒常为卫官繇使市买寛饶视事案旧令遂揖官属以下行卫者卫尉私使寛饶出寛饶以令诣官府门上谒辞尚书责问卫尉由是卫官不复私使候司马候司马不拜出先置卫輙上奏辞自此正焉寛饶初拜为司马未出殿门断其禅衣令短离地冠大冠带长剑躬案行士卒庐室视其饮食居处有疾病者身自抚循临问加致医药遇之甚有恩及嵗尽交代上临飨罢卫卒卫卒数千人皆叩头自请愿复留共更一年以报寛饶厚德上嘉之以寛饶为太中大夫使行风俗多所称举贬黜奉使称意擢为司𨽻校尉刺举无所回避小大輙举所劾奏衆多廷尉处其法半用半不用公卿贵戚及郡国吏繇使至长安皆恐惧莫敢犯禁京师为清平恩侯许伯入第丞相御史将军中二千石皆贺寛饶不行许伯请之廼往从西阶上东乡特坐许伯自酌曰盖君后至寛饶曰无多酌我我廼酒狂丞相魏侯笑曰次公醒而狂何必酒也坐者皆属目卑下之酒酣乐作长信少府檀长卿起舞为沐猴与狗鬭坐皆大笑寛饶不説卬视屋而叹曰美哉然富贵无常忽则易人此如传舎所阅多矣唯谨慎为得久君侯可不戒哉因起趋出劾奏长信少府以列卿而沐猴舞失礼不敬上欲罪少府许伯为谢良久廼解寛饶为人刚直髙节志在奉公家贫奉钱月数千半以给吏民为耳目言事者身为司𨽻子常歩行自戍北邉公亷如此然深刻喜陷害人在位及贵戚人与为怨又好言事刺讥奸犯上意上以其儒者优容之然亦不得迁同列后进或至九卿寛饶自以行清能髙有益于国而为凡庸所越愈失意不快数上疏谏争太子庶子王生髙寛饶节而非其如此予书曰明主知君洁白公正不畏彊御故命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度今君不务循职而已廼欲以太古久逺之事匡拂天子数进不用难聴之语以摩切左右非所以扬令名全夀命者也方今用事之人皆明习法令言足以饰君之辞文足以成君之过君不惟蘧氏之髙踪而慕子胥之末行用不訾之躯临不测之险窃为君痛之寛饶不纳其言夏六月诏曰前年夏神爵集雍今春五色鸟以万数飞过属县翺翔而舞欲集未下其令三辅毋得以春夏擿巢探卵弹射飞鸟具为令立皇子钦为淮阳王时上垂意于治数下恩泽诏书吏不奉宣颍川太守黄霸为选择良吏分部宣布诏令令民咸知上意使邮亭乡官皆畜鸡豚以赡鳏寡贫穷者然后为条教置父老师帅伍长班行之于民间劝以为善防姦之意及务耕桑节用殖财种树畜养去食糓马米盐靡宻初若烦碎然覇精力能推行之吏民见者语次寻绎问它隂伏以相参考尝欲有所司察择长年亷吏遣行属令周宻吏出不敢舎邮亭食于道旁乌攫其肉民有欲诣府口言事者适见之覇与语道此后日吏还谒覇覇见迎劳之曰甚苦食于道旁乃为乌所盗肉吏大惊以覇具知其起居所问毫氂不敢有所隠鳏寡孤独有死无以葬者乡部书言覇具为区处某所大木可以为棺某亭猪子可以祭吏徃皆如言其识事聪明如此吏民不知所出咸称神明姦人去入它郡盗贼日少覇力行教化而后诛罚务在成就全安长吏许丞老病聋督邮白欲逐之覇曰许丞亷吏虽老尚能拜起送迎正颇重聴何伤且善助之毋失贤者意或问其故覇曰数易长吏送故迎新之费及姦吏縁絶簿书资财物公私费耗甚多皆当出于民所易新吏又未必贤或不如其故徒相益为乱凡治道去其泰甚者耳覇以外寛内明得吏民心户口嵗增治为天下第一是嵗徴守京兆尹秩二千石数月坐发民治驰道不先以闻又发骑士诣北军马不适士劾乏军兴连贬秩有诏归颍川太守官以八百石居颍川韩都士有申子韩非刻害余烈髙仕宦好文法民以贪遴争讼生分为失难治国家常为选良二千石先是赵广汉为太守患其俗多朋党故搆㑹吏民令相告讦一切以为聪明颍川由是以为俗民多怨雠韩延夀为太守欲改更之教以礼让恐百姓不从乃歴召郡中长老为乡里所信向者数十人设酒具食亲与相对接以礼意人人问以謡俗民所疾苦为陈和睦亲爱销除怨咎之路长老皆以为便可施行因与议定嫁娶丧祭仪品畧依古礼不得过法延夀于是令文学校官诸生皮弁执爼豆为吏民行丧嫁娶礼百姓遵用其教卖偶车马下里伪物者弃之市道数年延夀徙东郡黄覇继之覇因其迹而大治黄覇既罢归颍川于是制诏御史其以胶东相张敞守京兆尹自赵广汉诛后比更守尹如覇等数人皆不称职京师废长安市偷盗尤多百贾苦之上以问敞敞以为可禁敞既视事求问长安父老偷盗酋长数人居皆温厚出从童骑闾里以为长者敞皆召见责问因贳其罪把其宿负令致诸偷以自赎偷长曰今一旦召诣府恐诸偷惊骇愿壹切受署敞皆以为吏遣归休置酒小偷悉来贺且饮醉偷长以赭污其衣裾吏坐里闾阅出者污赭輙收缚之一日捕得数百人穷治所犯或一人百余发尽行法罚由是枹鼓稀鸣市无偷盗上嘉之敞为人敏疾赏罚分明见恶輙取时时越法纵舎有足大者其治京兆畧循赵广汉之迹方畧耳目发伏禁姦不如广汉然敞本治春秋以经术自辅其政颇杂儒雅徃徃表贤显善不醇用诛罚以此能自全竟免于刑戮京兆典京师长安中浩穰于三辅尤为剧郡国二千石以髙第入守及为真久者不过三二年近者数月一嵗輙毁伤失名以罪过罢唯广汉及敞为久任职敞为京兆朝廷每有大议引古今处便宜公卿皆服天子数从之元康四年春正月诏曰朕惟耆老之人髪齿堕落血气衰㣲亦亡暴虐之心今或罹文法拘执囹圄不终天命朕甚怜之自今以来诸年八十以上非诬告杀伤人他皆勿坐赐功臣适后黄金人二十斤丙寅大司马卫将军富平侯张安世薨天子赠印绶送以轻车介士谥曰敬侯赐茔杜东将作穿复土起冡祠堂子延夀嗣延夀已歴位九卿既嗣侯国在陈留别邑在魏郡租入嵗千余万延夀自以身无功德何以能久堪先人大国数上书让减户邑又因弟阳都侯彭祖口陈至诚上以为有让廼徙封平原并一国户口如故而租税减半是嵗诏曰盖闻天子尊事天地修祀山川古今通礼也间者上帝之祠阙而不亲十有余年朕甚惧焉朕亲饬躬斋戒亲奉祀为百姓䝉嘉气获丰年焉比年丰糓石五钱神爵元年春正月上始幸甘泉郊见泰畤数有羙祥修武帝故事盛车服敬齐祠之礼颇作诗歌徴能为楚辞九江被公召见诵读益召髙材刘向张子侨华龙栁褒等待诏金马门上欲兴协律之事丞相魏相奏言知音善鼓雅琴者渤海赵定梁国龚德皆召见待诏于是益州刺史王襄欲宣风化于衆庶闻蜀人王褒有俊材请与相见使褒作中和乐职宣布诗选好事者令依鹿鸣之声习而歌之时氾乡侯何武为僮子在选中久之武等学长安歌太学下转而上闻帝召见武等观之皆赐帛谓曰此盛德之事吾何足以当之益州刺史因荐王褒有轶材上廼徴褒令与张子侨等并待诏数从褒等放猎所幸宫馆輙为歌颂第其髙下以差赐帛顷之擢褒为谏大夫三月行幸河东祠后土诏曰朕承宗庙战战慄慄惟万事统未烛厥理廼元康四年嘉糓元稷降于郡国神爵仍集金芝九茎产于函德殿铜池中九真献竒兽南郡获白虎威鳯为宝朕之不明震于珍物饬躬齐精祈为百姓东济大河天气清净神鱼舞河幸万嵗宫神爵翔集朕之不德惧不能任其以五年为神爵元年赐天下勤事吏爵二级民一级女子百戸牛酒鳏寡孤独髙年帛所振贷物勿收行所过毋出田租又诏太常曰夫江海百川之大者也今阙焉无祠其令祠官以礼为嵗事以四时祠江海雒水祈为天下丰年焉自是五岳四渎皆有常礼东岳泰山于博中岳泰室于嵩髙南岳灊山于灊西岳华山于华隂北岳常山于上曲阳河于临晋江于江都淮于平氏济于临邑界中皆使者持节侍祠唯泰山与河嵗五祠江水四余皆一祷而三祠云时上立白虎祠又以方士言为随侯剑宝玉宝璧周康宝鼎立四祠于未央宫中又祠太室山于即墨三户山于下宻祠天封苑火井于鸿门又立嵗星辰星太白荧惑南斗祠于长安城旁又祠参山八神于曲城蓬山石社石皷于临朐之罘山于腄成山于不夜莱山于黄成山祠日莱山祠月又祠四时于琅邪蚩尤于夀良京师近县鄠则有劳谷五牀山日月五帝仙人玉女祠云阳有径路神祠祭休屠王也又立五龙山仙人祠及黄帝天神帝原水凡四祠于肤施方士言益州有金马碧鸡之神可醮祭而致上于是遣谏大夫褒使持节而求之褒道病死上悯惜之是时上颇修宫室车服盛于昭帝时外戚许史王氏贵宠而上躬亲政事任用能吏谏大夫王吉上䟽意以为夫妇人伦大纲夭夀之萌也世俗嫁娶太早未知为人父母之道而有子是以教化不明而民多夭聘妻送女亡节则贫人不及故不举子又汉家列侯尚公主诸侯则国人承翁主使男事女夫诎于妇逆隂阳之位故多女乱古者衣服车马贵贱有章以褒有德而别尊卑今上下僭差人人自制是以贪财趋利不畏死亡周之所以能致治刑措而不用者以其禁邪于㝠㝠絶恶于未萌也又云舜汤不用三公九卿之世而举臯陶伊尹不仁者逺今使俗吏得任子弟率多骄骜不通古今至于积功治人亡益于民此伐檀所为作也宜明选求贤除任子之令外家及故人可厚以财不宜居位去角扺减乐府省尚方明视天下以俭古者工不造琱瑑商不通侈靡非工商之独贤政教使之然也民见俭则归本本立则末成其指如此上以其言迂阔不甚宠异也吉遂谢病归琅邪义渠安国至羗中召先零诸豪三十余人以尤桀黠皆斩之纵兵击其种人斩首千余级于是诸降羗及归义羗侯杨玉等恐怒亡所信乡遂刼畧小种背畔犯塞攻城邑杀长吏安国以骑都尉将骑三千屯备羗至浩亹为虏所击失亡车重兵噐甚衆安国引还至令居以闻时上已发三辅太常徒弛刑三河颍川沛郡淮阳汝南材官金城陇西天水安定北地上郡骑士羗骑与武威张掖酒泉太守各屯其郡者合六万人矣酒泉太守襄武辛武贤奏言郡兵皆屯备南山北邉空虚埶不可久或曰至秋冬廼进兵此虏在竟外之册今虏朝夕为㓂土地寒苦汉马不能冬屯兵在武威张掖酒泉万骑以上皆多羸瘦可益马食以七月上旬赍三十日粮分兵并出张掖酒泉合撃䍐开在鲜水上者虏以畜产为命今皆离散兵即分出虽不能尽诛亶夺其畜产卤其妻子复引兵还冬复击之大兵仍出虏必震坏上廼拜侍中乐成侯许延夀为强弩将军即拜酒泉太守武贤为破羗将军赐玺书嘉纳其册秋七月大旱诏曰军旅暴露转输烦劳其令诸侯王列侯蛮夷王侯君长当朝二年者皆毋朝京兆尹张敞上书言充国兵在外军以夏发陇西以北安定以西吏民并给转输田事颇废素无余积虽羗虏已破来春民食必乏穷辟之处买亡所得县官糓度不足以振之愿令诸有辠非盗受财杀人及犯法不得赦者皆得以差入糓此八郡赎罪务益致糓以豫备百姓之急事下有司左冯翊萧望之少府李彊议以为民函隂阳之气有仁义欲利之心在教化之所助尧在上不能去民欲利之心而能令其欲利不胜其好义也虽桀在上不能去民好义之心而能令其好义不胜其欲利也故尧桀之分在于义利而已道民不可不慎也今欲令民量粟以赎罪如此则富者得生贫者独死是贫富异刑而法不一也人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以䘮如此伯夷之行坏公绰之名灭政教一倾虽有周召之佐恐不能复古者臧于民不足则取有余则予诗曰爰及矜人哀此鳏寡上惠下也又曰雨我公田遂及我私下急上也今有西邉之役民失作业虽户赋口歛以赡其困乏古之通义百姓莫以为非以死救生恐未可也陛下布德施教教化既成尧舜无以加也今议开利路以伤既成之化臣窃痛之于是复下其议两府丞相御史以难问张敞敞曰少府左冯翊所言常人之所守耳昔先帝征四夷兵行三十余年百姓犹不加赋而军用给今羗虏一隅小夷跳梁于山谷间汉但令辠人出财减辠以诛之其名贤于烦扰良民横兴赋歛也又诸盗及杀人犯不道者百姓所疾苦也皆不得赎首匿见知纵犯所不当得为之属议者或颇言其法可蠲除今因此令赎其便明甚何化之所乱甫刑之罚小过赦薄罪赎有金选之品所从来久矣何贼之所生敞备皁衣二十余年尝闻罪人赎矣未闻盗贼起也窃怜凉州被㓂方秋饶时民尚有饥之病死于道路况至来春将大困乎不早虑所以振救之䇿而引常经以难恐后为重责常人可与守经未可与权也敞幸得备列卿以辅两府为职不敢不尽愚望之彊复对曰先帝圣德贤良在位作宪垂法为无穷之规永惟邉竟之不赡故金布令甲曰邉郡数被兵离饥寒夭絶天年父子相失令天下共给其费固为军旅卒暴之事也闻天汉四年常使死罪人入五十万钱减死罪一等豪彊吏民请夺假貣至为盗贼以赎罪其后姦邪横暴群盗并起至攻城邑杀郡守充满山谷吏不能禁明诏遣绣衣使者以兴兵击之诛者过半然后衰止愚以为此使死罪赎之败也故曰不便时丞相魏相御史大夫丙吉亦以为羗虏且破转输畧足相给遂不施敞议丞相魏相明易经有师法好观汉故事及便宜章奏以为古今异制方今务在奉行故事而已数条汉兴以来国家便宜行事及贤臣贾谊鼌错董仲舒等所言请施行之曰臣闻明主在上贤辅在下则君安虞而民和睦臣相幸得备位不能奉明法广教化理四方以宣圣德民多背本趋末或有饥寒之色为陛下之忧臣相罪当万死臣相知能浅薄不明国家大体时用之宜惟民终始未得所繇窃伏观先帝圣德仁恩之厚勤劳天下垂意黎庶忧水旱之灾为民贫穷发仓廪振乏餧遣谏大夫博士廵行天下察风俗举贤良平寃狱冠盖交道省诸用寛租赋弛山泽波池禁秣马酤酒贮积所以周急继困慰安元元便利百姓之道甚备臣相不能悉陈昧死奏故事诏书凡二十三事臣谨案王法必本于农而务积聚量入制用以备凶灾亡六年之畜尚谓之急元鼎二年平原渤海太山东郡溥被灾害民饿死于道路二千石不豫虑其难使至于此頼明诏振捄乃得蒙更生今嵗不登糓暴腾踊临秋收歛犹有乏者至春恐甚亡以相恤西羗未平师旅在外兵革相乗臣窃寒心宜蚤圗其备唯陛下留神元元率繇先帝盛德以抚海内上施行其策又数表采易隂阳及明堂月令奏之曰臣相幸得备员奉职不修不能宣广教化隂阳未和灾害未息咎在臣等臣闻易曰天地以顺动故日月不过四时不忒圣王以顺动故刑罚清而民服天地变化必由隂阳隂阳之分以日为纪日冬夏至则八风之序立万物之性成各有常职不得相干东方之神太昊乗震执规司春南方之神炎帝乗离执衡司夏西方之神少昊乗兊执矩司秋北方之神颛顼乗坎执权司冬中央之神黄帝乗坤艮执绳司下土兹五帝所司各有时也东方之卦不可以治西方南方之卦不可以治北方春兴兊治则饥秋兴震治则蕐冬兴离治则泄夏兴坎治则雹明王谨于尊天慎于养人故立羲和之官以乗四时节授民事君动静以道奉顺隂阳则日月光明风雨时节寒暑调和三者得叙则灾害不生五糓熟丝麻遂草木茂鸟兽蕃民不夭疾衣食有余若是则君尊民说上下亡怨政教不违礼让可兴夫风雨不时则伤农桑农桑伤则民饥寒饥寒在身则亡亷耻㓂贼姦宄所繇生也臣愚以为隂阳者王事之本群生之命自古贤圣未有不繇者也天子之义必纯取法天地而观于先圣自髙皇帝时有主四时之官文帝时以二月施恩惠于天下赐孝悌力田及罢军卒祠死事者颇非时节太子家令鼌错奏言其状臣相伏念陛下恩泽甚厚然而灾气未息窃恐诏令有未合当时者也愿陛下选明经通知隂阳者四人各主一时时至明言所职以和隂阳天下幸甚相数陈便宜上纳用焉相敕掾史案事郡国及休告从家还至府輙白四方异闻或有逆贼风雨灾变郡不上相輙奏言之与御史大夫丙吉同心辅政上皆重之相为人严毅不如吉寛大司农朱邑卒天子闵惜下诏称扬曰大司农邑亷洁守节退食自公亡疆外之交束脩之餽可谓淑人君子遭离㓙灾朕甚闵之其赐邑子黄金百斤以奉祭祀初邑病且死属其子曰我故为桐乡吏其民爱我必葬我桐乡后世子孙奉尝我不如桐乡民及死其子葬之桐乡西郭外民果然共为邑起冡立祠嵗时祠祭彊弩将军许延夀出击羗降四千余人破羗将军辛武贤斩首二千级中郎将赵卬斩首降者亦二千余级而赵充国所降复得五千余人诏罢兵独充国留屯田是嵗前将军韩增为大司马车骑将军领尚书事増为人寛和自守以温颜逊辞承上接下无所失意保身固宠不能有所建明太仆张延夀病免以戴长乐为太仆长乐者帝自在民间时与相知故㧞擢亲近杜陵陈遂为太原太守帝㣲时与遂有故相随愽奕数负进及即位用遂稍迁至二千石廼赐遂玺书曰制诏太原太守官尊禄厚可以偿愽进矣妻君宁时在旁知状遂于是辞谢因曰事在元平元年赦令前其见厚如此中郎将杨恽为诸吏光禄勲郎官故事令郎出钱市财用给文书廼得出名曰山郎移病尽一日輙偿一沐或至嵗余不得沐其豪富郎日出㳺戱或行钱得善部货赂流行传相放效恽为中郎将罢山郎移长度大司农以给财用其疾病休谒洗沐皆以法令从事郎谒者有罪过辄奏免荐举其髙第有行能者至郡守九卿郎官化之莫不自厉絶请谒货赂之端令行禁止宫殿之内翕然同声由是擢为诸吏光禄勲亲近用事然恽伐其行治又性刻害好发人隂伏同位有忤己者必欲害之以其能髙人由是多怨于朝廷萧望之为左冯翊三年京师称之迁大鸿胪广陵太守沛郡陈万年以髙第入为右扶风扶阳节侯韦贤薨子宏当嗣为太常丞坐宗庙事系狱未决于是贤门下生与宗家计议共矫贤令使家丞上书言大行以大河都尉元成为后元成深知非贤雅意即阳为病狂徴至长安既葬当袭爵以病狂不应召大鸿胪奏状章下丞相御史案騐元成素有名声士大夫多疑其欲让爵辟兄者案事丞相史廼与元成书曰古之辞让必有文义可观故能垂荣于后今子独坏容貌蒙耻辱为狂痴光曜晻而不宣㣲哉子之所託名也仆素愚陋过为丞相执事愿少闻风声不然恐子伤髙而仆为小人也元成友人侍郎章亦上䟽言圣王贵以礼让为国宜优养元成勿枉其志使得自安衡门之下而丞相御史遂以元成实不病劾奏之有诏勿劾引拜元成不得已受爵帝髙其节以元成为河南太守兄宏为太山都尉丁令比三嵗入盗匈奴杀畧人民数千驱马畜去匃奴遣万余骑徃击之无所得神爵二年春正月于鳯凰所集处得玉宝起歩夀宫秋羗若零离留且种儿库共斩先零大豪犹非杨玉首及诸豪弟泽阳雕良児靡忘皆帅煎巩黄羝之属四千余人降汉匈奴虚闾权渠单于将十万余骑旁塞猎欲入邉㓂未至㑹其民题除渠堂亡降汉言状汉以为言兵鹿奚卢侯而遣后将军赵充国将兵四万余骑屯縁邉九郡备虏月余单于病欧血因不敢入还去即罢兵廼使题王都犁胡次等入汉请和亲未报㑹单于死虚闾权渠单于始立而黜颛渠阏氏颛渠阏氏即与右贤王私通右贤王㑹龙城而去颛渠阏氏语以单于病甚且勿逺后数日单于死郝宿王刑未央使人召诸王未至颛渠阏氏与其弟左大且渠都隆竒谋立右贤王屠耆堂为握衍朐鞮单于握衍朐鞮单于者乌维单于耳孙也握衍朐鞮单于初立凶恶尽杀虚闾权渠时用事贵人刑未央等而任用颛渠阏氏弟都隆竒又尽免虚闾权渠子弟近亲而自以其子弟代之虚闾权渠单于子稽侯狦既不得立亡归妻父乌禅幕乌禅幕者本乌孙康居间小国数见侵暴率其衆数千人降匈奴狐鹿姑单于以其弟子日逐王姊妻之使长其衆居右地日逐王先贤掸其父左贤王当为单于让狐鹿姑单于狐鹿姑单于许立之国人以故颇言日逐王当为单于日逐王素与握衍朐鞮单于有隙即率其衆数万骑欲归汉使人至渠犂与䕶鄯善以西使者郑吉相闻吉发渠犂龟兹诸国五万人迎日逐王口万二千人小王将十二人随吉至河曲颇有亡者吉追斩之遂将诣京师封日逐王为归德候吉既破车师降日遂威震西域遂并䕶车师以西北道故号都䕶都䕶之置自吉始焉上嘉其功诏曰都䕶西域骑都尉郑吉拊循外蛮宣明威信迎匈奴单于从兄日逐王衆击破车师兠訾城功效茂着其封吉为安逺侯食邑千户吉于是中西域而立莫府始乌垒城去阳关二千七百三十八里匈奴益弱不敢争西域僮仆都尉由此罢于是徙屯田田于北胥鞬披莎车之地屯田校尉始属都䕶都䕶督察乌孙康居等三十六国动静有变以闻可安辑安辑之可击击之汉之号令班西域矣握衍朐鞮单于更立其从兄薄胥堂为日逐王时上用刑法不甚崇儒术信任中尚书宦官中书令宏恭石显久典枢机九月司𨽻校尉盖寛饶奏封事曰方今圣道寖废儒术不行以刑余为周召以法律为诗书又引韩氏易传言五帝官天下三王家天下家以传子官以传贤若四时之运功成者去不得其人则不居其位书奏上以寛饶怨谤终不改下其书中二千石时执金吾议以为寛饶指意欲求䄠大逆不道谏大夫郑昌愍伤寛饶忠直忧国以言事不当意而为文吏所诋挫上书颂寛饶曰臣闻山有勐兽藜藿为之不采国有忠臣姦邪为之不起司𨽻校尉寛饶居不求安食不求饱进有忧国之心退有死节之义上无许史之属下无金张之託职在司察直道而行多仇少与上书陈国事有司劾以大辟臣幸得从大夫之后官以谏为名不敢不言上不聴遂下寛饶吏寛饶引佩刀自刭北阙下衆莫不怜之匈奴握衍朐鞮单于遣名王奉献贺正月始和亲是嵗右曹典属国苏武卒初武既免官久之卫将军张安世荐武明习故事奉使不辱命先帝以为遗言帝即时召武待诏宦者署数进见复为右曹典属国以武着节老臣令朝朔望号称祭酒甚优宠之皇后父平恩侯帝舅平昌侯乐昌侯车骑将军韩增丞相魏相御史大夫丙吉皆敬重武武年老子前坐事死上闵之问左右武在匃奴久岂有子乎武因平恩侯自白前发匃奴时胡妇适产一子通国有声问来愿因使者致金帛赎之上许焉后通国随使者至上以为郎又以武弟子为右曹武卒时年八十余先是乌孙昆弥翁归靡因长罗侯常恵上书愿以汉外孙元贵靡为嗣得令复尚汉公主结婚重亲畔絶匃奴愿聘马驘各千匹诏下公卿议大鸿胪萧望之以为乌孙絶域变故难保万里结㛰非长䇿也不可许上不聼以乌孙甞立大功又重絶故业遣使者至乌孙先迎取聘昆弥及太子左右大将都尉皆遣使凡三百余人入汉迎取少主上廼以乌孙主解忧弟子相夫为公主置官属侍御百余人舍上林中学乌孙言天子自临平乐观㑹匈奴使者外国君长大角抵设乐而遣之使长罗侯光禄大夫常惠为副凡持节者四人送少主至炖煌未出塞翁归靡死乌孙贵人共从本约立岑陬子泥靡代为昆弥号狂王惠上书愿留少主炖煌惠驰至乌孙责让不立元贵靡为昆弥还迎少主事下公卿望之复以为不可乌孙持两端亡坚约前公主在乌孙四十余年恩爱不亲宻邉境未得安此已事之验也今少主以元贵靡不得立而还信无负于四夷此中国之大福也少主不止繇役将兴其原起此天子从其议征少主还以惠明习外国事召为典属国代苏武神爵三年春起乐㳺苑三月丙午丞相髙平宪侯魏相薨相尝使掾陈平等劾中尚书疑以独擅劫事而坐之大不敬长史以下皆坐死或下蚕室而相竟以丞相病死夏四月戊戍御史大夫博阳侯丙吉为丞相秋七月甲子大鸿胪萧望之为御史大夫丙吉本起狱法小吏后学诗礼皆通大义及居相位上寛大好礼让掾史有罪臧不称职輙予长休告终无所案验客或谓吉曰君侯为相姦吏成其私然无所惩艾吉曰夫以三公之府有案吏之名吾窃陋焉后人代吉因以为故事公府不案吏自吉始于官属掾史务掩过扬善吉驭吏耆酒数逋荡尝从吉出醉欧丞相车上西曹主吏白欲斥之吉曰以醉饱之失去士使此人将复何所容西曹第忍之此不过污丞相车茵耳遂不去也此驭吏邉郡人习知逺塞发犇命警备事尝出适见驿骑持赤白囊邉郡发犇命书驰来至驭吏因随驿骑至公车刺取知虏入云中代郡遽归府见吉白状因曰恐虏所入邉郡二千石长吏有老病不任兵马者宜可豫视吉善其言召东曹案邉长吏𤨏科条其人未已诏召丞相御史问以虏所入郡吏吉具对御史大夫卒遽不能详知以得谴让而吉见谓忧邉思职驭吏力也吉乃叹曰士亡不可容能各有所长向使丞相不先闻驭吏言何见劳勉之有掾史繇是益贤吉吉又尝出逢清道群鬭者死伤横道吉过之不问掾史独恠之吉前行逢人逐牛牛喘吐舌吉止驻使骑吏问逐牛行几里矣掾史独谓丞相前后失问或以讥吉吉曰民鬭相杀伤长安令京兆尹职所当禁备逐捕嵗竟丞相课其殿最奏行赏罚而已宰相不亲小事非所当于道路问也方春少阳用事未可太热恐牛近行用暑故喘此时气失节恐有所伤害也三公典调和隂阳职所当忧是以问之掾史乃服以吉知大体张敞萧望之言曰夫仓廪实而知礼节衣食足而知荣辱今小吏奉率不足常有忧父母妻子之心虽欲洁身为亷其势不能可以什率増天下吏俸八月诏益吏百石以下奉十五是嵗光禄大夫梁邱贺为少府珠厓三县反神爵四年颍川太守黄覇在郡前后八年政事愈治是时鳯凰神爵数集郡国颍川尤多天子以覇治行终长者夏四月下诏曰颍川太守覇宣布诏令百姓乡化孝子弟弟贞妇顺孙日以衆多田者让畔道不拾遗养视鳏寡赡助贫穷狱或八年亡重罪囚吏民乡于教化兴于行谊可谓贤人君子矣书不云乎股肱良哉其赐爵关内侯黄金百斤秩中二千石及颍川吏民有行义者爵人二级力田一级贞妇顺女帛后数月征覇为太子太傅令内郡国举贤良可亲民者各一人是嵗河内太守韦元成为卫尉西汉年纪卷二十一钦定四库全书西汉年纪卷二十一宋王益之撰宣帝五凤元年皇太子冠皇太后赐丞相将军列侯中二千石帛八百匹大夫人八十匹又赐列侯嗣子爵五大夫男子为父后者爵一级夏赦徒作杜陵者秋匈奴屠耆单于使日逐王先贤掸兄右奥鞬王与乌借都尉各二万骑屯东方以备唿韩邪单于左冯翊韩延夀弃市望之劾奏延夀上僭不道又自陈前为延夀所奏今复举延夀罪衆庶皆以臣懐不正之心侵寃延夀愿下丞相中二千石博士议其罪事下公卿皆以延夀前既无状后复诬愬典法大臣欲以解罪狡猾不道上恶之延夀竟坐弃市吏民数千人送至渭城老小扶持车毂争奏酒炙延夀不忍距逆人人为饮计饮酒石余使掾史分谢送者逺苦吏民延夀死无所恨百姓莫不流涕延夀三子皆为郎吏且死属其子勿为吏以己为戒子皆以父言去官不仕五凤二年春正月行幸雍祠五畤夏四月己丑大司马车骑将军龙頟安侯韩增薨五月彊弩将军许延夀为大司马车骑将军辅政延夀广汉弟也秋八月诏曰夫婚姻之礼人伦之大者也酒食之会所以行礼乐也今郡国二千石或擅为苛禁禁民嫁娶不得具酒食相贺召由是废乡党之礼令民无所乐非所以导民也诗不云乎民之失徳亁糇以愆勿行苛政初大司农中丞耿夀昌以善为算能商功利得幸于上至是奏言故事嵗漕闗东谷四百万斛以给京师用卒六万人宜籴三辅宏农河东上党大原郡谷足供京师可以省闗东漕卒过半又白增海租三倍天子皆从其计御史大夫萧望之奏言故御史属徐宫家在东莱言往年加海租鱼不出长老皆言武帝时县官尝自渔海鱼不出后复予民鱼廼出夫隂阳之感物类相应万事尽然今夀昌欲近籴漕闗内之谷筑仓治船费直二万万余有动衆之功恐生旱气民被其灾夀昌习于商功分铢之事其深计逺虑诚未足任宜且如故上不听漕事果便夀昌遂白令边郡皆筑仓以谷贱时增其贾而籴以利农谷贵时减贾而粜名曰常平仓上善之望之复非夀昌又丞相丙吉年老上重焉望之又奏言百姓或乏困盗贼未止二千石多材下不任职三公非其人则三光为之不明今首嵗日月少光咎在臣等上以望之意轻丞相乃下侍中建章卫尉金安上光禄勲杨恽御史中丞王忠共诘问望之望之免冠置对天子繇是不说后丞相司直緐延夀奏侍中谒者良使丞制诏望之望之再拜已良与望之言望之不起因故下手而谓御史曰良礼不备故事丞相病明日御史大夫輙问病朝奏事会庭中差居丞相后丞相谢大夫少进揖今丞相数病望之不问病会庭中与丞相钧礼时议事不合意望之曰侯年宁能父我耶知御史有令不得擅使望之多使守史自给车马之杜陵䕶视家事少史冠法冠为妻先引又使卖买私所附益凡十万三千案望之大臣通经术居九卿之右本朝所仰至不奉法自修踞慢不逊攘受所监臧二百五十以上请逮捕系治壬午上使光禄勲恽策诏望之左迁为太子太傅以太子太傅黄覇为御史大夫望之为太傅以论语礼服授皇太子唿韩邪单于遣其弟右谷蠡王等西袭屠耆单于屯兵杀畧万余人屠耆单于闻之即自将六万骑击唿韩邪单于行千里未至嗕姑地逢唿韩邪单于兵可四万人合战屠耆单于兵败自杀都隆竒乃与屠耆少子右谷蠡王姑瞀楼头亡归汉车犂单于东降唿韩邪单于冬十一月唿韩邪单于左大将乌厉屈与父唿遬累乌厉温敦皆见匈奴乱率其衆数万人南降汉封乌厉屈为新城侯乌厉温敦为义阳侯光禄勲平通侯杨恽与太仆戴长乐相失长乐尝使行事肄宗庙还谓掾史曰我亲面见受诏副帝肄秺侯御人有上书告长乐非所宜言事下廷尉长乐疑恽教人告之亦上书告恽罪髙昌侯车犇入北掖门恽语富平侯张延夀曰闻前有犇车抵殿门门闗折马死而昭帝崩今复如此天时非人力也左冯翊韩延夀有罪下狱恽上书讼延夀郎中邱常谓恽曰闻君侯讼韩冯翊当得活乎恽曰事何容易胫胫者未必全也我不能自保真人所谓鼠不容穴衔窭数者也又中书谒者令宣持单于使者语视诸将军中朝二千石恽曰冒顿单于得汉美食好物谓之殠恶单于不来明甚恽上观西阁上畵人指桀纣畵谓乐昌侯王武曰天子过此一二问其过可以得师矣畵人有尧舜禹汤不称而举桀纣恽闻匈奴降者道单于见杀恽曰得不肖君大臣为畵善计不用自令身无处所若秦时但任小臣诛杀忠良竟以灭亡令亲任大臣即至今耳古与今如一邱之貉恽妄引亡国以诽谤当世无人臣礼又语长乐曰正月以来天隂不雨此春秋所记夏侯君所言行必不至河东矣以主上为戯语尤悖逆絶理事下廷尉廷尉定国考问左验明白奏恽不服罪而召户将尊欲令戒饬富平侯延夀曰太仆定有死罪数事朝暮人也恽幸与富平侯婚姻今独三人坐语侯言时不闻恽语自与太仆相触也尊曰不可恽怒持大刀曰蒙富平侯力得族罪毋泄恽语令太仆闻之乱余事恽幸得列九卿诸吏宿卫近臣上所信任与闻政事不竭忠爱尽臣子义而妄怨望称引为訞恶言大逆不道请逮捕治上不忍加诛有诏皆免恽长乐为庶人是嵗衞尉扶阳侯韦元成为太常右扶风陈万年为太仆万年善事人赂遗外戚许史倾家自尽尤事乐陵侯史髙丞相丙吉病中二千石上谒问疾遣家丞出谢谢已皆去万年独留昏夜廼归先是上兴神仙方术之事而淮南有枕中鸿寳苑秘书书言神仙使鬼物为金之术及邹衍重道延命方谏大夫刘更生献之言黄金可成上令典尚方铸作事费甚多至是方不验上乃下更生吏吏劾更生铸伪黄金繋当死其父宗正阳城侯徳上书讼罪会薨大鸿胪奏徳讼子罪失大臣体不宜赐谥置嗣制曰赐谥缪侯为置嗣子安民为阳城侯安民上书入国户半赎更生罪上亦竒其材得踰冬减死论京兆尹张敞上疏谏曰愿明主时忘车马之好斥逺方士之虚语游心帝王之术太平庶几可兴也后尚方待诏皆罢是时美阳得鼎献之下有司议多以为宜荐见宗庙如元鼎时故事张敞好古文字按鼎铭勒而上议曰臣闻周祖始乎后稷后稷封于斄公刘发迹于豳太王建国于梁文武兴于酆镐由是言之则梁酆镐之间周旧居也固宜有宗庙坛场祭祀之臧今鼎出于东中有刻书曰王命尸臣官此栒邑赐尔旂鸾黼黻琱戈尸臣拜手稽首曰敢对扬天子丕显休命臣愚不足以迹古文窃以传记言之此鼎殆周之所以褒赐大臣大臣子孙刻铭其先功臧之于宫庙也不宜荐见宗庙制曰京兆尹议是五凤三年二月壬申御史大夫黄覇为丞相封建成侯夏六月辛酉西河太守杜延年为御史大夫始昭帝时广陵王胥见上年少无子有觊欲心而楚地巫鬼胥迎女巫李女须使下神祝诅女须泣曰孝武帝下我左右皆伏言吾必令胥为天子胥多赐女须钱使祷巫山会昭帝崩胥曰女须良巫也杀牛赛祷及昌邑王征复使巫祝诅之后王废胥信女须等数赐予钱物至帝即位胥曰太子孙何以反得立复令女须祝诅如前及汉立太子胥谓姬南等曰我终不得立矣乃止不诅后胥子南利侯寳坐杀人夺爵还归广陵与胥姬左脩姦事发觉系狱弃市相胜之奏夺王射陂草田以赋贫民奏可胥复使巫祝诅如前事发觉有司按验胥惶恐药杀巫及宫人二十余人以絶口公卿请诛胥天子遣廷尉大鸿胪即讯五凤四年春正月广陵王胥谓太子覇曰上遇我厚今负之甚我死骸骨当暴幸而得葬薄之无厚也即以绶自绞死天子加恩赦王诸子皆为庶人赐谥曰厉王匈奴单于称臣遣弟谷蠡王入侍以边塞亡冦减戍卒什二民便常平仓上廼下诏赐大司农中丞耿夀昌爵闗内侯而蔡癸以好农使劝郡国至大官杨恽既失爵位家居治产业起室宅以财自娱嵗余其友人安定太守西河孙会宗与恽书谏戒之为言大臣废退当阖门惶惧为可怜之意不当治产业通賔客有称誉恽宰相子少显朝廷一朝晻昧语言见废内懐不服报㑹宗书曰恽家方隆盛时乘朱轮者十人位在列卿爵为通侯总领从官与闻政事曾不能以此时有所建明以宣徳化又不能与羣僚同心并力陪辅朝廷之遗忘已负窃位素餐之责乆矣懐禄贪埶不能自退遭遇变故横被口语身幽北阙妻子满狱当此之时自以夷灭不足以塞责岂意得全首领复奉先人之邱墓乎伏惟圣主之恩不可胜量君子游道乐以忘忧小人全躯说以忘罪窃自思念过已大矣行已亏矣长为农夫以没世矣是故身率妻子戮力耕桑灌园治产以给公上不意当复用此为讥议也夫人情所不能止者圣人弗禁故君父至尊亲送其终也有时而既臣之得罪已三年矣田家作苦嵗时伏腊烹羊炰羔斗酒自劳家本秦也能为秦声妇赵女也雅善鼓瑟奴婢歌者数人酒后耳热仰天拊缶而唿乌乌其诗曰田彼南山芜秽不治种一顷豆落而为萁人生行乐耳须富贵何时是日也拂衣而喜奋褎低卬顿足起舞诚滛荒无度不知其不可也恽幸有余禄方籴贱贩贵逐什一之利此贾竖之事污辱之处恽亲行之下流之人衆毁所归不寒而栗虽雅知恽者犹随风而靡尚何称誉之有董生不云乎明明求仁义常恐不能化民者卿大夫之意也明明求财利常恐困乏者庶人之事也故道不同不相为谋今子尚安得以卿大夫之制而责仆哉夫西河魏土文侯所兴有叚干木田子方之遗风漂然皆有节槩知去就之分顷者足下离旧土临安定安定山谷之间昆戎旧壤子弟贪鄙岂习俗之移人哉于今廼睹子之志矣方当盛汉之隆愿勉旃毋多谈会有食日之变驺马猥佐成上书告恽骄奢不悔过日食之咎此人所致章下廷尉按验得所予会宗书帝见而恶之廷尉当恽大逆无道要斩妻子徙酒泉郡恽兄子安平侯谭坐不谏正恽与相怨望语免为庶人召拜成为郎诸在位与恽厚善者太常韦元成及孙会宗等皆免官闰振单于率其衆东击郅支单于郅支单于与战杀之并其兵遂进攻唿韩邪唿韩邪破其兵走郅支都单于庭甘露元年春正月行幸甘泉郊泰畤皇太子柔仁好儒见帝所用多文法吏以刑名绳下大臣杨恽盖寛饶等坐刺讥辞语为罪而诛尝侍燕从容言陛下持刑太深宜用儒生帝作色曰汉家自有制度本以覇王道杂之奈何纯任徳教用周政乎且俗儒不逹时宜好是古非今使人眩于名实不知所守何足委任廼叹曰乱我家者太子也繇是疏太子而爱淮阳王淮阳王母张偼伃尤爱幸而王又好政事通法律上竒其材曰真我子也是时王未就国上常有意欲用代太子然因太子起于微细上少依倚许氏及即位而许后以弑死太子蚤失母故弗忍也乆之上召拜韦元成为淮阳中尉欲感谕王辅以推让之臣由是太子遂安乐陵侯史髙以外属旧恩侍中贵重丞相黄覇荐髙可太尉天子使尚书召问覇太尉官罢乆矣丞相兼之所以偃武兴文也如国家不虞边境有事左右之臣皆将帅也夫宣明教化通达幽𨼆使狱无寃刑邑无盗贼君之职也将相之官朕之任焉侍中乐陵侯髙帷幄近臣朕之所自亲君何越职而举之尚书令受丞相对覇免冠谢罪数日乃决自是后不敢复有所请然自汉兴言治民吏以覇为首夏四月建章未央长乐宫钟虡铜人皆生毛长一寸所时以为美祥秋酎宗庙髙平侯魏宏博阳侯丙显坐骑至司马门不敬削爵一级为闗内侯始显少为诸曹尝从祠髙庙至夕牲日乃使出取斋衣丞相吉大怒谓其夫人曰宗庙至重而显不敬慎亡吾爵者必显也夫人为言然后乃已甘露二年春正月立皇子嚣为定陶王嚣衞倢伃子也诏曰廼者凤凰甘露降集黄龙登兴醴泉滂流枯藁荣茂神光并见咸受祯祥其赦天下减民算三十赐诸侯王丞相将军列侯中二千石金钱各有差赐民爵一级女子百户牛酒鳏寡孤独髙年帛珠厓郡反夏四月遣䕶军都尉张禄将兵击之御史大夫杜延年以老病乞骸骨天子优之使光禄大夫持节赐延年黄金百斤加致医药延年遂称病笃赐安车驷马罢就第秋九月立皇子宇为东平王宇公孙倢伃子也甘露三年上以戎狄賔服思股肱之美廼图画其人于麒麟阁法其形貌署其官爵姓名唯霍光不名曰大司马大将军博陆侯姓霍氏次曰衞将军富平侯张安世次曰车骑将军龙额侯韩增次曰后将军营平侯赵充国次曰丞相髙平侯魏相次曰丞相博阳侯丙吉次曰御史大夫建平侯杜延年次曰宗正阳城侯刘徳次曰少府梁邱贺次曰太子太傅萧望之次曰典属国苏武皆有功徳知名当世是以表而扬之明着中兴辅佐列于方叔召虎仲山甫焉自丞相黄覇御史大夫于定国大司农朱邑京兆尹张敞右扶风尹翁归及儒者夏侯胜等皆以善终着名帝世然不得列于名臣之图以此知其选矣诏曰廼者凤凰集新蔡羣鸟四面行列皆乡凤凰立以万数其赐汝南太守帛百匹新蔡长吏三老孝弟力田鳏寡孤独各有差赐民爵二级毋出今年租三月己丑丞相建成侯黄覇薨谥曰定侯夏五月甲午御史大夫于定国为丞相封西平侯太仆陈万年为御史大夫诏诸儒讲五经同异于石渠阁博士沛施雠论易译官令齐周堪博士鲁孔覇千乘欧阳地余济南林尊平陵张山拊谒者陈留假仓论书博士沛薛广徳山阳张长安论诗博士梁戴圣太子舍人沛闻人通汉论礼公羊博士下邳严彭祖侍郎申輓伊推宋显谷梁议郎汝南尹更始待诏刘向梁周庆丁姓竝论春秋黄门郎梁邱临奉使问诸儒而淮阳中尉韦元成受诏与太子太傅萧望之及诸儒杂论同异条奏其对时公羊家多不见从彭祖等愿请内侍郎许广使者亦竝内谷梁家中郎王亥各五人议三十余事各以经谊对多从谷梁萧望之等平奏其议天子称制临决焉廼立梁邱易大小夏侯尚书谷梁春秋博士初帝闻衞太子好谷梁春秋以问韦贤夏侯胜史髙皆鲁人也言谷梁子皆鲁学公羊氏廼齐学也宜兴谷梁沛蔡千秋为郎尝从鲁荣广受谷梁上召见千秋与公羊家竝说上善谷梁说擢千秋为谏大夫给事中及庆姓为博士由是谷梁之学大盛乌孙大昆弥元贵靡鸱靡皆病死公主上书言年老土思愿得归骸骨葬汉地天子闵而迎之冬公主与乌孙男女三人俱来至京师年且七十赐以公主田宅奴婢奉养甚厚朝见仪比公主后卒三孙因留守坟墓云初皇太子所爱幸司马良娣病且死谓太子曰妾死非天命廼诸娣妾良人更祝诅杀我太子怜之且以为然及司马良娣死太子悲恚发病忽忽不乐因以过怒诸娣妾莫得进见者乆之帝闻太子恨过诸娣妾欲顺适其意廼令皇后择后宫家人子可以虞侍太子者故绣衣御史王贺女孙政君与在其中及太子朝皇后廼见政君等五人微令旁长御问知太子所欲太子殊无意于五人者不得已于皇后彊应曰此中一人可是时政君坐近太子又独衣绛縁诸于长御即以为是皇后使侍中杜辅掖庭令浊贤交送政君太子宫见丙殿得御幸有身先是太子后宫娣妾以十数御幸乆者七八年莫有子及政君一幸而有身是嵗生子于甲馆画堂为世适皇孙帝爱之自名曰骜字太孙常置左右鴈门太守建平侯杜缓为太常缓延年子也郅支单于亦遣使奉献汉遇之甚厚甘露四年典属国常惠为右将军典属国如故秺侯金赏为侍中太仆匈奴唿韩邪郅支两单于俱遣使朝献汉待唿韩邪使有加诸儒荐郡文学河内张禹诏太子太傅萧望之问禹对易及论语大义望之善焉奏禹经学精习有师法可试事奏寝罢归故官禹尝从沛郡施雠受易琅琊王阳胶东庸生问论语黄龙元年春正月行幸甘泉郊泰畤匈奴唿韩邪单于来朝礼赐如初加衣百一十袭锦帛九千匹絮八千斤二月单于归国始郅支单于以为唿韩邪降汉兵弱不能复自还即引其衆西欲攻定右地又屠耆单于小弟本侍唿韩邪亦亡之右地收两兄余兵得数千人自立为伊利目单于道逢郅支合战郅支杀之并其兵五万余人闻汉出兵谷助唿韩邪即遂留居右地自度力不能定匈奴乃益西近乌孙欲与并力遣使见小昆弥乌就屠乌就屠见唿韩邪为汉所拥郅支亡虏欲攻之以称汉乃杀郅支使持头送都䕶在所发八千骑迎郅支郅支见乌孙兵多其使又不反勒兵逢击乌孙破之因北击乌揭乌揭降发其兵西破坚昆北降丁令并三国数遣兵击乌孙常胜之坚昆东去单于庭七千里南去车师五千里郅支留都之诏曰朕既不明数申诏公卿大夫顺民所疾苦今吏或以不禁姦邪为寛大纵释有罪为不苛或以酷恶为贤皆失其中奉诏宣化如此岂不缪哉方今天下少事赋役省减兵革不动而民多贫盗贼不止其咎安在上计簿务为欺谩以避其课三公不以为意朕将何任御史察计簿有疑不实者按之使真伪毋相乱三月客星居王良东北可九尺长丈余西指出阁道间至紫宫未央宫辂軨中雌鸡化为雄毛皮变化而不鸣不将无距夏四月诏曰举廉吏诚欲得其真也吏六百石位大夫有罪先请秩禄上通足以效其贤材自今以来毋得举以修撰之职领于他官由是太史之官惟知占候太常掌故东海匡衡调补平原文学学者多上书荐衡经明当世少䨇今为文学就官京师后进多欲从衡平原衡不宜在逺方事下太子太傅萧望之少府梁邱贺问衡对诗诸大义其对深美望之奏衡经学精习说有师道可观览帝不甚用儒遣衡归官而皇太子见衡对私善之帝寝疾选大臣可属者冬十二月癸酉引外属侍中乐陵侯史髙太子太傅萧望之少傅周堪至禁中拜髙为大司马车骑将军望之为前将军光禄勲堪为光禄大夫皆受遗诏辅政领尚书事甲戌帝崩于未央宫明年春正月辛丑葬杜陵上尊号曰孝宣皇帝帝不喜儒好观申子君臣篇班固赞曰孝宣之治信赏必罚综核名实政事文学法理之士咸精其能至于技巧工匠器械自元成间鲜能及之亦足以知吏称其职民安其业也遭值匈奴乖乱推亡固存信威北夷单于慕义稽首称藩可谓中兴矣西汉年纪卷二十二钦定四库全书西汉年纪卷二十二宋王益之撰元帝孝元皇帝讳奭宣帝太子也母曰共哀许皇后八岁立爲太子黄龙元年十二月宣帝崩癸巳太子即皇帝位谒髙庙尊皇太后曰太皇太后皇后曰皇太后诏曰夫法令者所以抑暴扶弱欲其难犯而易避也今律令烦多而不约自典文者不能分明而欲罗元元之不逮斯岂刑中之意哉其议律令可蠲除轻减者条奏惟在便安万姓而已初元元年三月癸夘封太后兄侍中中郎将王舜爲安平侯倢伃父丞相少史王禁爲阳平侯位特进丙午立王倢伃爲皇后禁自是盛贵用事㳺宦求官于京师者多得其力夏四月客星大如𤓰色青白在南斗第二星东可四尺五月渤海大水溢上遣使者征琅邪贡禹及王吉吉年老道病卒上悼之复遣使者弔祠以禹爲谏大夫数虚己问以政事是时年岁不登郡国多困禹奏言古者宫室有制宫女不过九人秣马不过八匹墙涂而不琱木摩而不刻车舆器物皆不文画苑囿不过数十里与民共之任贤使能什一而税亡它赋歛繇戍之役使民岁不过三日千里之内自给千里之外各置贡职而已故天下家给人足颂声并作孝文皇帝衣绨履革器亡琱文金银之饰后世争爲奢侈转转益甚臣下亦相放效衣服履绔刀劒乱于主上主上时临朝入庙衆人不能别异甚非所宜然非自知奢僭也犹鲁昭公曰吾何僭矣今大夫僭诸侯诸侯僭天子天子过天道其日久矣承衰救乱矫复古化在于陛下臣愚以为尽如太古难宜少放古以自节焉论语曰君子乐节礼乐方今宫室已定亡可奈何矣其余尽可减损故时齐三服官输物不过十笥方今齐三服官作工各数千人一歳费数鉅万蜀广汉主金银器岁各用五百万三工官官费五千万东西织室亦然廐马食粟将万匹臣禹尝从之东宫见赐杯案尽文画金银饰非当所以赐食臣下也东宫之费亦不可胜计天下之民所爲大饥饿死者是也今民大饥而死死又不葬爲犬猪食人至相食而廐马食粟苦其太肥气盛怒至乃日歩作之王者受命于天爲民父母固当若此乎天不见邪武帝时又多取好女至数千人以填后宫及弃天下昭帝㓜弱霍光专事不知礼正妄多臧金钱财物鸟兽鱼鳖牛马虎豹生禽凡百九十物尽瘗藏之又皆以后宫女置于园陵大失礼逆天心又未必称武帝意也昭帝晏驾光复行之至孝宣皇帝时陛下恶有所言羣臣亦随故事甚可痛也今天下饥馑可亡大自损减以救之称天意乎天生圣人盖爲万民非独使自娯乐而已也故诗曰天难谌斯不易惟王上帝临汝毋贰尔心当仁不让独可以圣心参诸天地揆之往古不可与臣下议也若其阿意顺指随君上下臣禹不胜拳拳不敢不尽愚心天子纳善其忠珠厓反发兵击之诸县更叛淮阳中尉韦元成爲少府水衡都尉冯奉世爲执金吾平昌侯王接爲衞尉接无故子史髙以外属领尚书事萧望之周堪为之副望之名儒与堪皆以师傅旧恩甚见尊任数宴见言治乱陈王事望之选白宗室明经有行散骑谏大夫刘更生给事中与侍中金敞并拾遗左右四人同心谋议劝道上以古制多所欲匡正上甚乡纳之史髙充位而已与望之有隙长安令杨兴説髙曰将军以亲戚辅政贵重于天下无二然衆庶论议令问休誉不专在将军者何也彼诚有所闻也以将军之莫府海内莫不卬望而所举不过私门賔客乳母子弟人情忽不自知然一夫窃议语流天下夫富贵在身而列士不誉是有狐白之裘而反衣之也古人病其若此故卑体劳心以求贤为务传曰以贤难得之故因曰事不待贤以食难得之故而曰饱不待食惑之甚者也平原文学匡衡材智有余经学絶伦但以无阶朝廷故随牒在逺方将军诚召置莫府学士歙然归仁与参事议观其所有贡之朝廷必为国器以此显示衆庶名流于世髙然其言辟衡为议曹史荐衡于上上以为郎中上初即位谦让重改作议久不定出刘更生爲宗正初元二年春正月行幸甘泉郊泰畤赐云阳民爵一级女子百户牛酒萧望之周堪数荐名儒茂材以备谏官㑹稽郑朋阴欲附望之望之见纳朋接待以意朋数称述望之短车骑将军言许史过失后朋行倾邪望之絶不与通朋与大司农史李宫俱待诏堪独白宫爲黄门郎朋楚士怨恨更求入许史推所言许史事曰皆周堪刘更生教我我闗东人何以知此于是侍中许章白见朋朋出扬言曰我见言前将军小过五大罪一中书令在旁知我言状望之闻之以问宏恭石显显恭恐望之自讼下于它吏即挟朋及待诏华龙龙者宣帝时与张子侨等待诏以行汚秽不进欲入堪等堪等不纳故与朋相结恭显令二人告望之等谋欲罢车骑将军疏退许史状候望之出休日令朋龙上之事下宏恭问状望之对曰外戚在位多奢滛欲以匡正国家非爲邪也恭显奏望之堪更生朋党相称举数谮诉大臣毁离亲戚欲以专擅权执爲臣不忠诬上不道请谒者召致廷尉时上初即位不省谒者召致廷尉爲下狱也可其奏后上召堪更生曰系狱上大惊曰非但廷尉问邪以责恭显皆叩头谢上曰令出视事恭显因使高言上新即位未以德化闻于天下而先验师傅既下九卿大夫狱宜因决免于是制诏丞相御史前将军望之傅朕八年亡它罪过今事久逺识忘难明其赦望之罪收前将军光禄印绶及堪更生皆免爲庶人二月丁巳立弟竟爲清河王戊午地震于陇西郡毁落太上皇庙殿壁木饰坏败豲道县城郭守寺及民室屋压杀人衆山崩地裂水泉涌出三月壬申立广陵厉王太子覇为王诏丞相御史中二千石举茂材异等直言极谏之士待诏宦者署东海翼奉奏封事曰臣闻人气内逆则感动天地天变见于星气日蚀地变见于奇物震动所以然者阳用其精阴用其形犹人之有五藏六体五藏象天六体象地故藏病则气色发于面体病则欠申动于貌今年太阴建于甲戌律以庚寅初用事歴以甲午从春歴中甲庚律得参阳性中仁义情得公正贞廉百年之精岁也正以精岁本首王位日临中时接律而地大震其后连月久阴虽有大令犹不能复阴气盛矣古者朝廷必有同姓以明亲亲必有异姓以明贤贤此圣王之所以大通天下也同姓亲而易进异姓疏而难通故同姓一异姓五廼爲平均今左右亡同姓独以舅后之家为亲异姓之臣又疏二后之党满朝非特处位埶尤奢僭过度吕霍上官足以卜之甚非爱人之道又非后嗣之长䇿也阴气之盛不亦宜乎臣又闻未央建章甘泉宫才人各以百数皆不得天性若杜陵园其已御见者臣子不敢有言虽然太皇太后之事也及诸侯王园与其后宫宜爲设员出其过制者此损阴气应天救邪之道也今异至不应灾将随之其法大水极阴生阳反爲大旱甚则有火灾春秋宋伯姬是矣唯陛下财察令博士郑寛中以尚书授太子寛中荐言博士张禹善论语诏令禹授太子论语由是迁光禄大夫驸马都尉侍中史丹自帝爲太子时以父髙任爲中庶子侍从十余年上以丹旧臣皇考外属亲信之诏丹䕶太子家待诏郑朋荐太原太守张敞先帝名臣宜傅辅太子上以问萧望之望之以爲敞能吏任治烦乱材轻非师傅之器天子使使征敞欲以爲左冯翊会病卒五月客星见昴分居卷舌东上感悟下诏曰国之将兴尊师而重傅故前将军萧望之傅朕八年道以经术厥功茂焉其赐望之爵闗内侯食邑六百户给事中朝朔望坐次将军六月闗东饥齐地谷石三百余民多饿死琅邪郡人相食在位诸儒多言盐铁官及北假田官常平仓可罢毋与民争利秋七月己酉地复震上以闗东连年被灾害民流入闗言事者归咎于大臣于是数以朝日引见丞相御史入受诏条责以职事曰恶吏负贼妄意良民至亡辜死或盗贼发吏不亟追而反系亡家后不敢复告以故寖广民多寃结州郡不理连上书者交于阙廷二千石选举不实是以在位多不任职民田有灾害吏不肯除收趣其租以故重困闗东流民饥寒疾疫已诏吏转漕虚仓廪开府藏相振救赐寒者衣至春犹恐不赡今丞相御史将何施以塞此咎悉意条状陈朕过失丞相于定国上书谢罪上复征周堪刘更生欲以爲谏大夫宏恭石显白皆以爲中郎上器重萧望之不已欲倚以为相恭显及许史子弟侍中诸曹皆侧目于望之等更生惧焉乃使其外亲上变事言窃闻故前将军萧望之等皆忠正无私欲致大治忤于贵戚尚书今道路人闻望之等复进以爲且复见毁谗必曰尝有过之臣不宜复用是大不然臣闻春秋地震爲在位执政太盛也不爲三独夫动亦已明矣且往者髙皇帝时季布有罪至于夷灭后赦以爲将军髙后孝文之间卒爲名臣孝武帝时儿寛有重罪系按道侯韩説谏曰前吾邱夀王死陛下至今恨之今杀寛后将复大恨矣上感其言遂贳寛复用之位至御史大夫御史大夫未有及寛者也又董仲舒坐私爲灾异书主父偃取奏之下吏罪至不道幸蒙不诛复爲太中大夫胶西相以老病免归汉有所欲兴常有诏问仲舒爲世儒宗定议有益天下孝宣皇帝时夏侯胜坐诽谤系狱三年免爲庶人宣帝复用胜至长信少府太子太傅名敢直言天下美之若乃羣臣多此比类难一二记有过之臣无负国家有益天下此四臣者足以观矣前宏恭奏望之等狱决三月地大震恭移病出后复视事天阴雨雪由是言之地动殆爲恭等臣愚以爲宜退恭显以章蔽善之罚进望之等以通贤者之路如此太平之门开灾异之原塞矣书奏恭显疑其更生所爲白请考姦诈辞果服遂逮更生系狱下太傅韦元成谏大夫贡禹与廷尉杂考劾更生前爲九卿坐与望之堪谋排车骑将军髙许史氏侍中者毁离亲戚欲退去之而独专权爲臣不忠幸不伏诛复蒙恩征用不悔前过而教令人言变事诬罔不道更生坐免爲庶人而望之亦坐使子上书自寃前事恭显白令诣狱置对望之自杀石显闻衆人匈匈言已杀萧望之恐天下学士姗已病之是时明经着节士贡禹爲谏大夫显使人致意深自结纳显因荐禹天子歴位九卿礼事之甚备议者于是称显以爲不妬谮望之矣是岁丞相府史家雌鸡伏子渐化爲雄有冠距将鸣中书令宏恭病死石显爲中书令是时帝被疾不亲政事方隆好于音乐以显久典事中人无外党精专可信任遂委以政事无小大因显白决贵幸倾朝百僚皆敬事显显爲人巧慧习事能探得人主微指内深贼持诡辨以中伤人忤恨睚眦輙被以危法初元三年春令诸侯相位在郡守下珠厓连年不定上与有司议大发军待诏金马门贾捐之建议以爲不当击上使侍中驸马都尉乐昌侯王商诘问捐之曰珠厓内属爲郡久矣今背畔逆节而云不当击长蛮夷之乱亏先帝功德经义何以处之捐之对曰臣幸得遭明盛之朝蒙危言之䇿无忌讳之患敢昧死竭卷卷臣闻尧舜圣之盛也禹入圣域而不优故孔子称尧曰大哉韶曰尽善禹曰无闲以三圣之德地方不过数千里西被流沙东渐于海朔南暨声教迄于四海欲与声教则治之不欲与者不彊治也故君臣歌德含气之物各得其宜武丁成王殷周之大仁也然地东不过江黄西不过氐羗南不过蛮荆北不过朔方是以颂声并作视听之类咸乐其生越裳氏重九译而献此非兵革之所能致及其衰也南征不还齐桓捄其难孔子定其文以致乎秦兴兵逺攻贪外虚内务欲广地不虑其害然地南不过闽粤北不过太原而天下溃畔祸卒在于二世之末长城之歌至今未絶頼圣汉初兴爲百姓请命平定天下至孝文皇帝闵中国未安偃武行文当此之时逸逰之乐絶竒丽之赂塞郑衞之倡微矣夫后宫盛色则贤者隐处佞人用事则诤臣杜口而文帝不行故谥爲孝文庙称太宗至于孝武太仓之粟红腐而不可食都内之钱贯朽而不可校乃探平城之事録冒顿以来数爲边害籍兵厉马因富民以攘服之西连诸国至于安息东过碣石以元莬乐浪爲郡北郄匈奴万里更起营塞制南海以爲八郡则天下断狱万数民赋数百造盐铁酒𣙜之利以佐用度犹不能足当此之时冦贼并起军旅数发父战死于前子闘伤于后女子乘亭鄣孤儿号于道老母寡妇饮泣巷哭遥设虚祭想魂乎万里之外淮南王盗冩虎符阴聘名士闗东公孙勇等诈爲使者是皆廓地泰大征伐不休之故也今天下独有闗东闗东大者独有齐楚民衆久困连年流离离其城郭相枕席于道路人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士衆挤之大海之中快心幽㝠之地非所以救助饥馑保全元元也诗云蠢尔蛮荆大邦爲雠言圣人起则后服中国衰则先畔动爲国家难自古而患之久矣何况乃复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中雾露气湿多毒草虫虵水土之害人未见虏战士自死又非独珠厓有珠犀瑇瑁也弃之不足惜不击不损威其民譬犹鱼鼈何足贪也臣窃以往者羗军言之暴师曾未一年兵出不踰千里费四十余万万大司农钱尽廼以少府禁钱续之夫一隅爲不善费尚如此况于劳师逺攻亡士毋功乎求之往古则不合施之当今又不便臣愚以爲此非冠带之国禹贡所及春秋所治皆可且无以爲愿遂弃珠厓专用恤闗东爲忧对奏上以问丞相御史御史大夫陈万年以爲当击丞相于定国以爲前日兴兵击之连年䕶军都尉校尉及丞凡十一人还者二人卒士及转输死者万人以上费用三万万余尚未能尽降今闗东困乏民难摇动捐之议是上乃从之珠厓由是罢捐之数召见言多纳用时中书令石显用事捐之数短显以故不得官后稀复见捐之贾谊曽孙也夏四月乙未孝武园白鹤馆灾翼奉上疏曰臣前言极隂生阳恐有火灾不合眀听未见省答臣窃内不自信今白鹤馆以四月乙未时加于夘月宿亢灾与前地震同法臣奉廼深知天道之可信也不胜拳拳愿复赐闲卒其终始上复延问以得失奉以为祭天地于云阳汾隂及诸寝庙不以亲疎迭毁皆烦费违古制又宫室苑囿奢泰难供以故民困国虚所繇来乆不改其本难以末正廼上疏曰臣闻昔者盘庚改邑以兴殷道圣人羙之窃闻汉徳隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无髙门武䑓麒麟鳯皇白虎玉堂金华之殿独有前殿曲台渐台宣室温室承明耳孝文欲作一台度用百金重民之财废而不爲其积土基至今犹存又下遗诏不起山坟故其时天下大和百姓给足德流后嗣如令处于当今因此制度必不能成功名天道有常王道亡常亡常者所以应有常也必有非常之主然后能立非常之功臣愿陛下徙都于成周左据成臯右阻黾池前乡崧髙后介大河建荥阳扶河东南北千里以爲闗而入敖仓地方百里者八九足以自娯东厌诸侯之权西逺羗胡之难陛下共已亡爲按成周之居兼盘庚之德万岁之后长爲髙宗汉家郊兆寝庙祭祀之礼多不应古臣奉诚难亶居而改作故愿陛下迁都正本衆制皆定亡复缮治宫馆不急之费岁可余一年之畜臣闻三代之祖积德以王然皆不过数百年而絶周至成王有上贤之材因文武之业以周召爲辅有司各敬其事在位莫非其人天下甫二世耳然周公犹作诗书深戒成王以恐失天下书则曰王毋若殷王纣其诗则曰殷之未丧师克配上帝宜监于殷骏命不易今汉初取天下起于丰沛以兵征伐德化未洽后世奢侈国家之费当数代之用非直费财又廼费士孝武之世暴骨四夷不可胜数有天下虽未久至于陛下八世九主矣虽有成王之明然亡周召之佐今东方连年饥馑加之以疾疫百姓菜色或至相食地比震动天气溷浊日光侵夺繇此言之执国政者岂可以不怀憷惕而戒万分之一乎故臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之于以永世延祚不亦优乎如因丙子之孟夏顺太阴以东行到后七年之明岁必有五年之余蓄然后大行考室之礼虽周之隆盛亡以加此唯陛下留神详察万世之䇿书奏天子异其意答曰问奉今园庙有七云东徙状何如奉对曰昔成王徙洛盘庚迁殷其所避就皆陛下所明知也非有圣明不能一变天下之道臣奉愚戆狂惑唯陛下裁赦贡禹上言诸离宫及长乐宫衞可减太半以寛繇役天子悼恨萧望之之死乃擢周堪爲光禄勲堪弟子张勐爲光禄大夫给事中大见信任是岁右将军典属国常惠薨执金吾冯奉世爲右将军典属国加诸吏之号侍中衞尉许嘉爲左将军淮阳相泰山郑宏以髙第入爲右扶风京师称之宏所至皆着治迹条教法度爲后所述班固曰宣帝时良吏若赵广汉韩延夀尹翁归严延年张敞之属皆称其位然任刑罚或抵罪诛王成黄覇朱邑龚遂郑宏召信臣等所居民富所去见思生有荣号死见奉祀此廪廪庶几徳让君子之遗风矣初元四年是岁皇后曾祖父济南平陵王伯墓门梓柱更生枝叶上出屋王莽生少府韦元成爲太子太傅初元五年春正月以周子南君爲周承休侯使诸大夫博士求殷后分散为十余姓郡国往往得其大家推求子孙絶不能纪时匡衡议以爲王者存二王后所以尊其先王而通三綂也其犯诛絶之罪者絶而更封他亲爲始封君上承其王者之始祖春秋之义诸侯不能守其社稷者絶今宋国已不守其綂而失国矣则宜更立殷后爲始封君而上承汤綂非当继宋之絶侯也宜明得殷后而已今之故宋推求其嫡久逺不可得虽得其嫡嫡之先已絶不当得立礼记孔子曰丘殷人也先师所共传宜以孔子世爲汤后上以其语不经遂见寝三月行幸雍祠五畤夏四月彗星出西北赤黄色长八尺所后数日长丈余东北指在参分诏曰朕之不逮序位不明衆僚久懬未得其人元元失望上感皇天阴阳爲变咎流万民朕甚惧之廼者闗东连遭灾害饥寒疾疫夭不终命诗不云乎凡民有丧匍匐救之其令太官毋日杀所具各减半乘舆秣马无乏正事而已罢角抵上林宫馆希御幸者齐三服官北假田官盐铁官常平仓博士弟子毋置员以广学者赐宗室子有属籍者马一匹至二驷三老孝者帛人五匹弟者力田三匹鳏寡孤独二匹吏民五十户牛酒省刑罚七十余事除光禄大夫以下至郎中保父母同产之令令从官给事宫司马中者得爲大父母父母兄弟通籍御史大夫陈万年卒子咸以万年任爲郎有异材抗直数言事刺讥近臣书数十上迁爲左曹万年尝病召咸教戒于牀下语至夜半咸睡头触屏风万年大怒欲杖之曰乃公教汝汝反睡不听吾言何也咸叩头谢曰具晓所言大要教咸讇也万年廼不复言万年死后帝擢咸爲御史中丞总领州郡奏事课第诸刺史内执法殿中公卿以下皆敬惮之是时中书令石显用事颛权咸颇言显短显等恨之六月辛酉长信少府贡禹爲御史大夫先是陈万年爲御史大夫与于定国竝位论议无所拂至禹代爲御史大夫数处駮议定国明习政事率常丞相议可华阴守丞嘉上封事言治道在于得贤御史之官宰相之副九卿之右不可不选平陵朱云兼资文武忠正有智略可使以六百石秩试守御史大夫以尽其能上廼下其事匡衡对以爲大臣者国家之股肱万姓所瞻仰明王所慎择也传曰下轻其上爵贱人图柄臣则国家摇动而民不静矣今嘉从守丞而图大臣之位欲以匹夫徒歩之人而超九卿之右非所以重国家而尊社稷也自尧之用舜文王之于太公犹试然后爵之又况朱云者乎云素好勇数犯法亡命受易颇有师道其行义未有以异今御史大夫禹絜白廉正经术通明有伯夷史鱼之风海内莫不闻知而嘉猥称云欲令爲御史大夫妄相称举疑有姦心渐不可长宜下有司案验以明好恶嘉竟坐之贡禹自在位数言得失书数十上禹以爲古民亡赋算口钱起武帝征伐四夷重赋于民民产子三岁则出口钱故民重困至于生子輙杀甚可悲痛宜令儿七岁去齿乃出口钱年二十乃算天子下其议令民产子七岁乃出口钱自此始禹又言古者不以金钱爲币専意于农故一夫不耕必有受其饥者今汉家铸钱及诸铁官皆置吏卒徒攻山取铜铁一岁功十万人已上中农食七人是七十万人常受其饥也凿池数百丈销阴气之精地藏空虚不能含气出云斩伐林木亡有时禁水旱之灾未必不繇此也自五铢钱起以来七十余年民坐盗铸钱被刑者衆富人积钱满室犹亡厌足民心动摇商贾求利东西南北各用智巧好衣美食岁有十二之利而不出租税农夫父子暴露中野不避寒暑捽草杷土手足胼胝已奉谷租又出稾税乡部私求不可胜供故民弃本逐末耕者不能半贫民虽赐之田犹贱卖以贾穷则起爲盗贼何者末利深而惑于钱也是以姦邪不可禁其原皆起于钱也疾其末者必絶其本宜罢採珠玉金银铸钱之官无复以爲币市井勿复贩卖除其租铢之律租税禄赐皆以布帛及谷使百姓一归于农复古道便议者以爲交易待钱布帛不可尺寸分裂禹议遂寝禹又言诸宫奴婢十万余人戏㳺亡事税良民以给之岁费五六鉅万宜免爲庶人廪食令代闗东戍卒乘北边亭塞候望又欲令近臣自诸曹侍中以上家亡得私贩卖与民争利犯者輙免官削爵不得仕宦又言孝文皇帝时贵廉絜贱贪污贾人赘壻及吏坐赃者皆禁锢不得爲吏赏善罚恶不阿亲戚罪白者伏其诛疑者以与民亡赎罪之法故令行禁止海内大化天下断狱四百与刑错亡异武帝始临天下尊贤用事辟地广境数千里自见功大威行遂从耆欲用度不足乃行壹切之变使犯法者赎罪入谷者补吏是以天下奢侈官乱民贫盗贼并起亡命者衆郡国恐伏其诛则择便巧史书习于计簿能欺上府者以爲右职姦轨不胜则取勇勐能操切百姓以苛暴威服下者使居大位故亡义而有财者显于世欺谩而善书者尊于朝誖逆而勇勐者贵于官故俗皆曰何以孝弟爲财多而光荣何以礼义爲史书而仕宦何以谨慎爲勇勐而临官故黥劓而髠钳者犹复攘臂爲政于世行虽犬彘家富埶足目指气使是爲贤耳故谓居官而置富者爲雄桀处姦而得利者爲壮士兄劝其弟父勉其子俗之坏败乃至于是察其所以然者皆以犯法得赎罪求士不得真贤相守崇财利诛不行之所致也今欲兴至治致太平宜除赎罪之法相守选举不以实及有臧者輙行其诛亡但免官则争尽力爲善贵孝弟贱贾人进真贤举实廉而天下治矣孔子匹夫之人耳以乐道正身不解之故四海之内天下之君㣲孔子之言亡所折中况乎以汉地之广陛下之德处南面之尊秉万乘之权因天地之助其于变世易俗调和阴阳陶冶万物化正天下易于决流抑队自成康以来几且千岁欲爲治者甚衆然而太平不复兴者何也以其舎法度而任私意奢侈行而仁义废也陛下诚深念髙祖之苦醇法太宗之治正己以先下选贤以自辅开进忠正致诛姦臣逺放讇佞放出园陵之女罢倡乐絶郑声去甲乙之帐退伪薄之物修节俭之化驱天下之民皆归于农如此不懈则三王可侔五帝可及唯陛下留意省察天下幸甚天子虽未尽从然嘉其质直之意匈奴郅支单于自以道逺又恐汉拥䕶唿韩邪而不助已困辱汉使江廼始等遣使奉献因求侍子愿爲内附汉议遣衞司马长安谷吉送之既至郅支单于怒竟杀吉等贡禹奏言古者天子七庙今孝惠孝景庙皆亲尽宜毁及郡国庙不应古礼宜正定天子是其议未及施行十二月丁未禹卒天子赐钱百万以其子爲郎丁巳长信少府薛广德爲御史大夫广德爲人温雅有醖籍及爲三公直言谏争琅邪诸葛丰爲司𨽻校尉刺举无所避京师爲之语曰间何阔逢诸葛上嘉其节加丰秩光禄大夫时侍中许章以外属贵幸奢淫不奉法度宾客犯事与章相连丰案劾章欲奏其事适逢许章私出丰驻车举节诏章曰下欲收之章廹窘驰车去丰追之许侍中因得入宫门自归上丰亦上奏于是收丰节司𨽻去节自丰始丰上书谢曰臣丰驽怯文不足以劝善武不足以执邪陛下不量臣能否拜爲司𨽻校尉未有以自效复秩臣爲光禄大夫官尊责重非臣所当处也又廹年岁衰暮常恐卒填沟渠无以报厚德使论议士讥臣无补长获素餐之名故常愿捐一旦之命不待时而断姦臣之首县于都市编书其罪使四方明知爲恶之罚然后却就斧钺之诛诚臣所甘心也夫以布衣之士尚犹有刎颈之交今以四海之大曾无伏节死谊之臣率尽茍合取容阿党相爲念私门之利忘国家之政邪秽浊溷之气上感于天是以灾变数见百姓困乏此臣下不忠之效也臣诚耻之亡已凡人情莫不欲安存而恶危亡然忠臣直士不避患害者诚爲君也今陛下天覆地载物无不容使尚书令尧赐臣丰书曰司𨽻者刺举不法善善恶恶非得颛之也勉处中和顺经术意恩深德厚臣丰顿首幸甚臣窃不胜愤懑愿赐清宴唯陛下裁幸上不许是后所言益不用西汉年纪卷二十三钦定四库全书西汉年纪卷二十三宋王益之撰元帝永光元年春三月陨霜杀麦苖诏曰五帝三王任贤使能以登至平而今不治者岂斯民异哉咎在朕之不明亡以知贤也是故壬人在位而吉士雍蔽重以周秦之弊民渐薄俗去礼义触刑法岂不哀㢤繇此观之元元何辜其赦天下令厉精自新各务农畆无田者皆假之贷种食如贫民赐吏六百石以上爵五大夫勤事吏二级为父后者民一级女子百户牛酒鳏寡孤独髙年帛夏四月日色青白亡景日中有景无光上诏责三公曰郎有从东方来者言民父子相弃丞相御史案事之吏匿不言邪将从东方来者加増之也何以错缪至是欲知其实方今年嵗未可预知也即有水旱其忧不细公卿有可以防其未然救其已然者冝各以诚对毋有所讳秋九月上酎祭宗庙丞相于定国大司马车骑将军史髙御史大夫薛广徳俱乞骸骨皆赐安车驷马黄金六十斤罢广徳归县其安车传子孙上之为太子也受经于太中大夫孔覇及即位覇以师赐爵闗内侯食邑八百户号褎成君给事中及覇薨上素服临弔者再至赐东园秘器钱帛䇿赠以列侯礼谥曰烈君覇孔子十三世孙也戊子侍中卫尉王接为大司马车骑将军是月日乃有光石顕惮周堪张勐数谮毁焉刘更生惧其倾危乃上封事谏曰臣前幸得以骨肉备九卿奉法不谨乃复䝉恩窃见灾异并起天地失常徴表为国欲终不言念忠臣虽在甽畆犹不忘君惓惓之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一抒愚意退就农畆死无所恨臣闻舜命九官济济相让和之至也衆贤和于朝则万物和于野故箫韶九成而鳯凰来仪击石拊石百兽率舞四海之内靡不和宁及至周文开基西郊杂沓衆贤罔不肃和崇推让之风以销分争之讼文王既没周公思慕歌咏文王之徳其诗曰于穆清庙肃雍显相济济多士秉文之徳当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸侯和于下天应报于上故周颂曰降福穰穰又曰饴我釐麰釐麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方衆小在位而从邪议歙歙相是而背君子故其诗曰歙歙訿訿亦孔之哀谋之其臧则具是违谋之不臧则具是依君子独处守正不挠衆枉勉彊以从王事则反见憎毒䜛愬故其诗曰宻勿从事不敢告劳无罪无辜䜛口嗸嗸当是之时日月薄蚀而无光其诗曰朔日辛夘日有蚀之亦孔之丑又曰彼月而㣲此日而㣲今此下民亦孔之哀又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冡卒崩髙岸为谷深谷为陵哀今之人胡憯莫惩霜降失节不以其时其诗曰正月繁霜我心忧伤民之讹言亦孔之将言民以是为非甚衆大也此皆不和贤不肖易位之所致也自此之后天下大乱簒杀殃祸并作厉王奔彘幽王见杀至乎平王末年鲁隐之始即位也周大夫祭伯乖离不和出奔于鲁而春秋为讳不言来奔伤其祸殃自此始也是后尹氏世卿而専恣诸侯背畔而不朝周室卑㣲二百四十二年之间日食三十六地震五山陵崩陁二彗星三见夜常星不见夜中星陨如雨一火灾十四长狄入三国五石陨坠六鶂退飞多麋有蜮蜚鸜鹆来巢者皆一见昼冥晦雨木氷李梅冬实七月霜降草木不死八月杀菽大雨雹雨雪雷霆失序相乗水旱饥蝝螽螟午并起当是时祸乱輙应弑君三十六亡国五十二诸侯奔走不得保其社稷者不可胜数也周室多祸晋败其师于贸戎伐其郊郑伤桓王戎执其使卫侯朔召不往齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异衆者其国危天地之常经古今之通义也今陛下开三代之业招文学之士优游寛容使得并进今贤不肖浑殽白黒不分邪正杂糅忠䜛并进章交公车人满北军朝臣舛午胶戾乖剌更相䜛愬转相是非传授増加文书纷纠前后错缪毁誉浑乱所以营惑耳目感移心意不可胜载分曹为党往往羣朋将同心以陷正臣正臣进者治之表也正臣陷者乱之机也乗治乱之机未知孰任而灾异数见此臣所以寒心者也夫乗权借势之人子弟鳞集于朝羽翼隂附者衆辐凑于前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹却行而求及前人也初元以来六年矣案春秋六年之中灾异未有稠如今者也夫有春秋之异无孔子之救犹不能解纷况甚于春秋乎原其所以然者䜛邪并进也䜛邪所以并进者由上多疑心既已用贤人而行善政如或谮之则贤人退而善政还夫执狐疑之心者来谗贼之口持不断之意者开羣枉之门谗邪进则衆贤退羣枉盛则正士消故易有否泰小人道长君子道消则政日乱故为否否者闭而乱也君子道长小人道消则政日治故为泰泰者通而治也诗又云雨雪麃麃见晛聿消与易同义昔者鲧共工驩兠与舜禹杂处尧朝周公与管蔡同居周位当是时迭进相毁流言相谤岂可胜道㢤帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤季孟李斯而消孔子叔孙故以大乱汚辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能踰时而反是反汗也用贤未能三旬而退是转石也论语曰见不善如探汤今二府奏佞讇不当在位歴年而不去故出令则如反汗用贤则如转石去佞则如㧞山如此望隂阳之调不亦难乎是以羣小窥见间隙縁饰文字巧言丑诋流言飞文譁于民间故诗云忧心悄悄愠于羣小小人成羣诚足愠也昔孔子与颜渊子贡更相称誉不为朋党禹稷与臯陶传相汲引不为比周何则忠于为国无邪心也故贤人在上位则引其类而聚之于朝易曰飞龙在天大人聚也在下位则思与其类俱进易曰㧞茅茹以其彚征吉在上则引其类在下则推其类故汤用伊尹不仁者逺而衆贤至类相致也今佞邪与贤臣并在交㦸之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否泰之卦观雨雪之诗歴周唐之所进以为法原秦鲁之所消以为戒考祥应之福省灾异之祸以揆当世之变放逺佞邪之党壊散险诐之聚杜闭羣枉之门广开衆正之路决断狐疑分别犹豫使是非炳然可知则百异消灭而衆祥并至太平之基万世之利也臣幸得託肺附诚见隂阳不调不敢不通所闻窃推春秋灾异以効今事一二条其所以不冝宣泄臣谨重封昧死上石显见其书愈与许史比而怨更生等长安令杨兴与贾捐之善捐之欲得召见谓兴曰京兆尹缺使我得见言君兰京兆尹可立得兴曰县官常言兴瘉薛大夫我易助也君房下笔言语妙天下使君房为尚书令胜五鹿充宗逺甚捐之曰令我得代充宗君兰为京兆京兆郡国首尚书百官本天下真大治士则不隔矣捐之前言平恩侯可为将军期思侯并可为诸曹皆如言又荐谒者满宣立为冀州刺史言中谒者不冝受事宦者不冝入宗庙立止相荐之信不当如是乎兴曰我复见言君房也捐之复短石显兴曰显鼎贵上信用之今欲进第从我计且与合意即得入矣捐之即与兴共为荐显奏以为冝赐爵闗内侯引其兄弟以为诸曹又共为荐兴奏以为可试守京兆尹石显闻知白之上乃下兴捐之狱令皇后父平阳侯王禁与显共杂治奏兴捐之懐诈伪以上语相风更相荐誉欲得大位漏泄省中语罔上不道书曰䜛说殄行震惊朕师王制顺非而泽不听而诛请论如法捐之竟坐弃市兴减死罪一等髠钳为城旦上之为太子也欧阳地余以中庶子授经及即位地余侍中贵幸是嵗为少府故建章卫尉丙显为太仆匈奴唿韩邪单于民衆益盛塞下禽兽尽单于足以自卫不畏郅支其大臣多劝单于北归者乆之单于竟北归庭民衆稍稍归之其国遂定永光二年春二月丁酉御史大夫韦元成为丞相封扶阳侯右扶风郑宏为御史大夫上问给事中匡衡以日食地震之变及政治得失衡上疏曰臣闻五帝不同礼三王各异教民俗殊务所遇之时异也陛下躬圣徳开太平之路闵愚吏民触法抵禁比年大赦使百姓得改行自新天下幸甚臣窃见大赦之后姦邪不为衰止今日大赦明日犯法相随入狱殆导之未得其务也盖保民者陈之以徳义示之以好恶观其失而制其冝故动之而和绥之而安今天下俗贪财贱义好声色上侈靡廉耻之节薄淫僻之意纵纲纪失序疏者踰内亲戚之恩薄㛰姻之党隆茍合徼幸以身设利不改其原虽嵗赦之刑犹难使错而不用也臣愚以为冝壹旷然大变其俗孔子曰能以礼让为国乎何有朝廷者天下之桢干也公卿大夫相与循礼恭让则民不争好仁乐施则下不暴上义髙节则民兴行寛柔和惠则衆相爱四者明王之所以不严而成化也何者朝有变色之言则下有争鬭之患上有自専之士则下有不让之人上有克胜之佐则下有伤害之心上有好利之臣则下有盗窃之民此其本也今俗吏之治皆不本礼让而上克暴或忮害好陷人于罪贪财而慕埶故犯法者衆姦邪不止虽严刑峻法犹不为变此非其天性有由然也臣窃考国风之诗周南召南被贤圣之化深故笃于行而廉于色郑伯好勇而国人暴虎秦穆贵信而士多从死陈夫人好巫而民淫祀晋侯好俭而民畜聚太王躬仁邠国贵恕由此观之治天下者审所上而已今之伪薄忮害不让极矣臣闻教化之流非家至而人说之也贤者在位能者在职朝廷崇礼百僚敬让道徳之行由内及外自近者始然后民知所法迁善日进而不自知是以百姓安隂阳和神灵应而嘉祥见诗曰商邑翼翼四方之极夀考且宁以保我后生此成汤所以建至治保子孙化异俗而懐鬼方也今长安天子之都亲承圣化然其习俗无以异于逺方郡国来者无所法则或见侈靡而放效之此教化之原本风俗之枢机宜先正者也臣闻天人之际精祲有以相盪善恶有以相推事作乎下者象动乎上隂阳之理各应其感隂变则静者动阳蔽则明者晻水旱之灾随类而至今闗东连年饥馑百姓乏困或至相食此皆生于赋歛多民所共者大而吏安集之不称之效也陛下祗畏天戒哀闵元元大自减损省甘泉建章宫卫罢珠厓偃武修文将欲度唐虞之隆絶殷周之衰也诸见罢珠厓诏书莫不欣欣人自以将见太平也宜遂减宫室之度省靡丽之饰考制度修内外近忠正逺巧佞放郑卫进雅颂举异材开直言任温良之人退刻薄之吏显絜白之士昭无欲之路览六艺之意察上世之务明自然之道博和睦之化以崇至仁匡失俗易民视令海内昭然咸见本朝之所贵道徳宏于京师淑闻扬乎疆外然后大化可成礼让可兴也上说其言迁为光禄大夫太子少傅秋七月陇西羗彡姐旁种反诏召丞相韦元成御史大夫郑宏大司马车骑将军王接左将军许嘉右将军冯奉世入议是时嵗比不登京师谷石二百余边郡四百闗东五百四方饥馑朝廷方以为忧而遭羗变元成等漠然莫有对者奉世曰羗虏近在竟内背畔不以时诛亡以威制逺蛮臣愿帅师讨之上问用兵之数对曰臣闻善用兵者役不再兴粮不三载故师不乆暴而天诛亟决往者数不料敌而师至于折伤再三发軵则旷日烦费威武亏矣今反虏无虑三万人法当倍用六万人然羗戎弓矛之兵耳器不犀利可用四万人一月足以决丞相御史两将军皆以为民方収歛时未可多发万人屯守之且足奉世曰不可天下被饥馑士马羸耗守战之备乆废不简夷狄皆有轻邉吏之心而羗首难今以万人分屯数处虏见兵少必不畏惧战则挫兵病师守则百姓不救如此怯弱之形见羗人乗利诸种并和相扇而起臣恐中国之役不得止于四万非财币所能解故少发师而旷日与一举而疾决利害相万也固争之不能得有诏益二千人于是遣奉世将万二千人骑以将屯为名典属国任立䕶军都尉韩昌为偏禆到陇西分屯三处典属国为右军屯白石䕶军都尉为前军屯临洮奉世为中军屯首阳西极上前军到降同坂先遣校尉在前与羗争地利又别遣校尉救民于广阳谷羗虏盛多皆为所破杀两校尉奉世具上地形部衆多少之计愿益三万六千人乃足以决事八月上令发兵六万余人拜太常弋阳侯任千秋为奋武将军以助冯奉世奉世上言愿得其衆不湏复烦大将因陈转输之费上于是以玺书劳奉世且让之曰皇帝问将兵右将军甚苦暴露羗虏侵邉境杀吏民甚逆天道故遣将军帅士大夫行天诛以将军材质之羙奋精兵诛不轨百下百全之道也今乃有畔敌之名大为中国羞以昔不闲习之故邪以恩厚未洽信约不明耶朕甚怪之上书言羗虏依深山多径道不得不多分部遮要害湏得后发营士足以决事部署已定埶不可复置大将闻之前为将军兵少不足自守故发近所骑日夜诣非为击也今发三辅河东宏农越骑迹射佽飞彀者羽林孤儿及唿速絫嗕种方急遣且兵凶器也必有成败者患䇿不豫定料敌不审也故复遣奋武将军兵法曰大将军出必有偏禆所以扬威武参计䇿将军又何疑焉夫爱吏士得衆心举而无悔禽敌必全将军之职也若乃转输之费则有司存将军勿忧须奋武将军兵到合击羗虏十月兵毕至陇西十一月并进羗虏大破斩首数千级余皆走出塞兵未决间汉复发募士万人拜定襄太守韩安国为建威将军未进闻羗破还上曰羗虏破散创艾亡逃出塞其罢吏士颇留屯田备要害处是月天雨草如莎相樛结如弹丸是嵗有献雄鸡生角者阳平侯王禁薨子鳯嗣左冯翊严彭祖为太子太傅彭祖延年弟也㢘直不事权贵或说曰天时不胜人事君以不修小礼曲意亡贵人左右之助经谊虽髙不至宰相愿少自勉彊彭祖曰凡通经术固当修行先王之道何可委曲从俗茍求富贵乎彭祖竟以太傅官终初彭祖与鲁国颜安乐事眭孟孟曰春秋之意在二子矣孟死彭祖安乐各颛门教授由是公羊春秋有颜严之学陇西太守冯野王为左冯翊野王奉世子也石显见奉世父子为公卿着名女又为倢伃在内显心欲附之荐言倢伃兄谒者逡修敕宜侍帷幄天子召见欲以为侍中逡请间言事上闻逡言显颛权大怒罢逡归故官永光三年春二月冯奉世还京师更为左将军光禄勲如故后録功拜爵下诏曰羗虏桀黠贼害吏民攻陇西府寺燔烧置亭絶道桥甚逆天道左将军光禄勲奉世前将兵征讨斩捕首虏八千余级卤马牛羊以万数赐奉世爵闗内侯食邑五百户黄金六十斤禆将校尉三十余人皆拜三月立皇子康为济阳王康傅昭仪子也昭仪少为上官太后才人自帝为太子得进幸帝即位立为倢伃欲殊之于后宫以其有子为王上尚在未得称太后乃更号曰昭仪赐以印绶位在倢伃上昭其仪尊之也秋七月壬戌以平恩侯许嘉为大司马车骑将军帝悼伤许共哀后居位日浅而遭霍氏之辜故选嘉女以配皇太子初入太子家上令中常侍黄门亲近者侍送还白太子懽悦状帝喜谓左右酌酒贺我左右皆称万嵗乆之有一男失之是嵗郡国置五经百石卒史侍中中郎将王商为右将军永光四年夏六月甲戌孝宣园东阙灾戊寅晦日有食之于是上召诸前言日变在周堪张勐者责问皆稽首谢乃下诏曰河东太守堪先帝贤之命而傅朕资质淑茂道术通明论议正直秉心有常发愤悃愊信有忧国之心以不能阿尊事贵孤特寡助抑厌遂退卒不克明往者衆臣见异不务自修深惟其故而反晻昧说天託咎此人朕不得已出而试之以彰其材堪出之后大变仍臻衆亦嘿然堪治未期年而三老官属有识之士咏颂其羙使者过郡靡人不称此固足以彰先帝之知人而朕有以自明也俗人乃造端作基非议诋欺或引幽隐非所宜明意疑以类欲以陷之朕亦不取也朕廹于俗不得専心乃者天着大异朕甚惧焉今堪年衰嵗暮恐不得自信排于异人将安究之㢤其徴堪诣行在所拜为光禄大夫秩中二千石领尚书事张勐复为太中大夫给事中显干尚书尚书五人皆其党也堪希得见常因显白事事决显口东郡京房学易于梁人焦延夀延夀常曰得我道以亡身者京生也其说长于灾变分六十四卦更直日用事以风雨寒温为候各有占騐房用之尤精以孝㢘为郎上疏屡言灾异有验天子说之数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾异可息诏使房作其事房奏考功课吏法上令公卿朝臣与房㑹议温室皆以房言烦碎令上下相司不可许上意乡之时部刺吏奏事京师上召见诸刺史令房晓以课事刺史复以为不可行唯御史大夫郑宏光禄大夫周堪初言不可后善之是时中书令石显専权显友人五鹿充宗为尚书令与房同经论议相非二人用事房常宴见问上曰陛下视今为治邪乱邪上曰亦极乱耳尚何道房曰今所任用者谁与上曰然幸其瘉于彼又以为不在此人也房指谓石显上亦知之谓房曰已谕房罢出光禄大夫领尚书事周堪疾瘖不能言而卒石显诬谮张勐令自杀于公车刘更生伤之乃着疾䜛摘要救危及世颂凡八篇依兴古事悼已及同类也遂废十余年初髙祖时令诸侯王都皆立太上皇庙至惠帝尊髙帝庙为太祖庙景帝尊孝文庙为太宗庙行所尝幸郡国各立太祖太宗庙至孝宣本始二年复尊孝武庙为世宗庙行所廵狩亦立焉凡祖宗庙在郡国六十八合百六十七所而京师自髙祖下至宣帝与太上皇悼皇考各自居陵旁立庙并为百七十六又园中各有寝便殿日祭于寝月祭于庙时祭于便殿寝日四上食庙嵗二十五祠便殿嵗四祀又月一游衣冠而昭灵后武哀王昭哀后孝文太后孝昭太后衞思后戾太子戾后各有寝园与诸帝合凡三十所一嵗祠上食二万四千四百五十五用衞士四万五千一百二十九人祝宰乐人万二千一百四十七人养牺牲卒不在数中贡禹尝以为言至是乃下诏先议罢郡国庙曰朕闻明王之御世也遭时为法因事制宜徃者天下初定逺方未賔因尝所亲以立宗庙盖建威销萌一民之至权也今赖天地之灵宗庙之福四方同轨蛮貊贡职乆遵而不定令疏逺卑贱共承尊祀殆非皇天祖宗之意朕甚惧焉传不云乎吾不与祭如不祭其与将军列侯中二千石二千石诸大夫博士议郎议丞相元成御史大夫郑宏太子太傅严彭祖少府欧阳地余谏大夫尹更始等七十人皆曰臣闻祭非自外至者也繇中出生于心也故唯圣人为能飨帝孝子为能飨亲立庙京师之居躬亲承事四海之内各以其职来助祭尊亲之大义五帝三王所共不易之道也诗云有来雍雍至止肃肃相维辟公天子穆穆春秋之义父不祭于支庻之宅君不祭于臣仆之家王不祭于下土诸侯臣等愚以为宗庙在郡国宜无修臣请勿复修奏可九月戊子罢昭灵后武哀王昭哀后卫思后戾太子戾后园皆不奉祠裁置吏卒守焉冬十月乙丑罢祖宗庙在郡国者诸陵分属三辅以渭城夀陵亭部原上为初陵诏曰安土重迁黎民之性骨肉相附人情所愿也顷者有司縁臣子之义奏徙郡国民以奉园陵令百姓逺弃先祖坟墓破业失产亲戚别离人懐思慕之心家有不安之意是以东垂被虚耗之害闗中有无聊之民非乆长之䇿也诗不云乎民亦劳止迄可小康惠此中国以绥四方今所为初陵者勿置县邑使天下咸安土乐业亡有动摇之心布告天下令明知之又罢先后父母奉邑十一月复下诏曰盖闻明王制礼立亲庙四祖宗之庙万世不毁所以明尊祖敬宗着亲亲也朕获承祖宗之重惟大礼未备战栗恐惧不敢自颛其与将军列侯中二千石二千石诸大夫博士议丞相元成等四十四人奏议曰礼王者始受命诸侯始封之君皆为太祖以下五庙而迭毁毁庙之主臧乎太祖五年而再殷祭言壹禘壹祫也祫祭者毁庙与未毁庙之主皆合食于太祖父为昭子为穆孙复为昭古之正礼也祭义曰王者禘其祖自出以其祖配之而立四庙言始受命而王祭天以其祖配而不为立庙亲尽也立亲庙四亲亲也亲尽而迭毁亲疏之杀示有终也周之所以七庙者以后稷始封文王武王受命而王是以三庙不毁与亲庙四而七非有后稷始封文武受命之功者皆当亲尽而毁成王成二圣之业制礼作乐功徳茂盛庙犹不世以行为谥而已礼庙在大门之内不敢逺亲也臣愚以为髙帝受命定天下宜为帝者太祖之庙世世不毁承后属尽者冝毁今宗庙异处昭穆不序冝入就太祖庙而序昭穆如礼太上皇孝惠孝文孝景庙皆亲尽冝毁皇考庙亲未尽如故大司马车骑将军许嘉等二十九人以为孝文皇帝除诽谤去肉刑躬节俭不受献罪人不孥不私其利出羙人重絶人类賔赐长老矜恤孤独徳厚侔天地利泽施四海宜为帝者太宗之庙廷尉忠以为孝武皇帝改正朔易服色攘四夷宜为世宗之庙谏大夫更始等十八人以为皇考庙上序于昭穆非正礼宜毁于是上重其事依违者一年永光五年夏及秋大水颍川汝南淮阳庐江雨壊乡聚民舍及水流杀人吏从官县被害者与告士卒遣归冬上幸长杨射熊舘布车骑大猎诏曰盖闻王者祖有功而宗有徳尊尊之大义也存亲庙四亲亲之至恩也髙皇帝为天下诛暴除乱受命而帝功莫大焉孝文皇帝国为代王诸吕作乱海内摇动然羣臣黎庶靡不一意北面而归心犹谦辞固让而后即位削乱秦之迹兴三代之风是以百姓晏然咸获嘉福徳莫盛焉髙皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝后于义一体孝景皇帝庙及皇考庙皆亲尽其正礼仪丞相元成等奏曰祖宗之庙世世不毁继祖以下五庙而迭毁今髙皇帝为太祖孝文皇帝为太宗孝景皇帝为昭孝武皇帝为穆孝昭皇帝与孝宣皇帝俱为昭皇考庙亲未尽太上孝惠庙皆亲尽宜毁太上庙主宜瘗园孝惠皇帝为穆主迁于太祖庙寝园皆无复修奏可十二月乙酉毁太上皇孝惠皇帝寝庙园议者又以为清庙之诗言交神之礼无不清静今衣冠出㳺有车骑之衆风雨之气非所为清静也祭不欲数数则渎渎则不敬冝复古礼四时祭于庙诸寝园日月间祀皆可勿复修上亦不改也是嵗河决清河灵鸣犊口而屯氏河絶建昭元年秋八月有白蛾羣飞蔽日从东都门至枳道是嵗丞相元成复言古者制礼别尊卑贵贱国君之母非适不得配食则荐于寝身没而已陛下躬至孝承天心建祖宗定迭毁序昭穆大礼既定孝文太后孝昭太后寝祠园宜如礼勿复修奏可太子太傅匡衡数上疏陈便宜及朝廷有政议传经以对言多法议上以为任公卿由是为光禄勲帝好诗衡为光禄勲居殿中以诗授教左右而县官坐其旁听甚善之日以尊贵少府欧阳地余卒尚书令五鹿充宗为少府贵幸为梁邱易自宣帝善梁邱氏说帝好之欲考其异同令充宗与易家论充宗乗贵辩口诸儒莫能与抗皆称疾不敢㑹有荐朱云者召入摄齐登堂抗首而请音动左右既论难连拄五鹿君故诸儒为之语曰五鹿岳岳朱云折其角繇是为博士建昭二年春正月上令京房上弟子晓知考功课吏事者欲试用之房上中郎任良姚平愿以为刺史试考功法以房为魏郡太守秩八百石房得以考功法治郡六月乙亥立皇子兴为信都王尊其母冯倢伃为昭仪房至陜上封事曰乃丙戍小雨丁亥䝉气去然少隂并力而乗消息戊子益甚到十十分䝉气复起此陛下欲正消息杂卦之党并力而争消息之气不胜彊弱安危之机不可不察己丑夜有还风尽辛夘太阳复侵色至癸巳日月相薄此邪隂同力而太阳为之疑也臣前白九年不改必有星亡之异臣愿出任良试考功臣得居内星亡之异可去议者知如此于身不利臣不可蔽故云使子弟不若试师臣为刺史又当奏事故复云为刺史恐太守不与同心不若以为太守此其所以隔絶臣也陛下不违其言而遂听之此乃蒙气所以不解太阳亡色者也臣去朝稍逺太阳侵色益甚唯陛下毋难还臣而易逆天意邪说虽安于人天气必变故人可欺天不可欺也愿陛下察焉房去月余竟徴下狱初淮阳王钦舅张博从房受学以女妻房房与相亲毎朝见輙为博道其语以为上意欲用房议而羣臣恶其害已故为衆所排博曰淮阳王上亲弟敏逹好政欲为国忠今欲令王上书求入朝得佐助房房曰得无不可博曰前楚王朝荐士何为不可房曰石显五鹿君相与合同巧佞之人也事县官十余年及丞相韦侯皆乆亡补于民可谓无功矣此尤不欲行考功者也淮阳王即朝见劝上行考功事善不然但言丞相中书令任事乆而不治可休丞相以御史大夫郑宏代之迁中书令置他官以钩盾令徐立代之如此房考功事得施行矣博具从房记诸所说灾异事因令房为淮阳王作求朝奏草皆持东与淮阳王石显㣲司具知之以房亲近未敢言及房出守郡显告房与张博通谋非谤政治归恶天子诖误诸侯王皆下狱有司请逮捕淮阳王钦上不忍致法遣谏大夫王骏赐钦玺书钦免冠稽首谢罪八月房及博兄弟三人皆弃市妻子徙边初房见道幽厉事出为郑宏言之宏坐免为庻人御史中丞陈咸年少抗节不附石显而与左曹中郎将泰山王章槐里令朱云相善云数上疏言丞相韦元成容身保位亡能徃来而咸与章共短石显乆之有司考云疑风吏杀人羣臣朝见上问丞相以云治行丞相元成言云暴虐亡状时陈咸在前闻之以语云云上书自讼咸为定奏草求下御史中丞事下丞相丞相部吏考立其杀人罪云亡入长安复与咸计议丞相具发其事奏咸宿卫执法之臣幸得进见漏泄所闻以私语云为定奏草欲令自下治后知云亡命罪人而与交通云以故不得上于是下咸云狱减死为城旦咸云遂废锢终帝世章亦为显所陷免官郑令苏建得显私书奏之后以它事论死自是公卿以下畏显重足一迹显与中书仆射牢梁少府五鹿充宗结为党友诸附倚者皆得宠位癸亥以光禄勲匡衡为御史大夫闰月丁酉太皇太后上官氏崩冬十一月齐楚地震大雨雪深五尺树折屋壊建昭三年六月甲辰丞相扶阳共侯韦元成薨七月癸亥御史大夫匡衡为丞相封乐安侯戊辰卫尉李延夀为御史大夫冬使西域都䕶骑都尉北地甘延夀副校尉山阳陈汤共诛斩匈奴郅支单于于康居建昭四年春正月郅支首至京师县藁街十日甘延夀陈汤上疏事下有司丞相匡衡御史大夫李延夀以为郅支及名王首更歴诸国蛮夷莫不闻知月令春掩骼埋胔之时宜勿县车骑将军许嘉右将军王商以为春秋夹谷之㑹优施笑君孔子诛之方盛夏首足异门而出冝县十日廼埋之有诏将军议是夏六月甲申中山哀王竟薨亡后絶建昭五年春三月诏曰方春农桑兴百姓戮力自尽之时也故是月劳农劝民无使后时今不良之吏覆案小罪徴召证案兴不急之事以妨百姓使失一时之作亡终歳之功公卿其眀察申敕之夏六月庚申复戾园壬申晦日有蚀之上寝疾梦祖宗谴罢郡国庙上少弟楚孝王亦夣焉上诏问丞相匡衡议欲复之衡深言不可上疾乆不平衡惶恐祷髙祖孝文孝武庙言咎尽在臣衡当受其殃皇帝至孝肃慎宜䝉佑福又告谢毁庙乆之上疾连年秋七月庚子遂复太上皇寝庙园原庙昭灵后武哀王昭哀后卫思后园初上定迭毁礼独尊孝文庙为太宗而孝武庙亲未尽故未毁上于是廼复申明之曰孝宣皇帝尊孝武庙曰世宗损益之礼不敢有与焉他皆如旧制唯郡国庙遂废云是嵗徙济阳王康为山阳王长安士伍尊上书言臣少时为郡邸小吏窃见孝宣皇帝以皇曽孙在郡邸狱是时治狱使者丙吉见皇曽孙遭离无辜吉仁心感动涕泣悽恻选择复作胡组养视皇孙吉常从臣尊日再侍卧庭上吉即时病輙使臣尊朝夕请问皇孙视省席蓐燥湿数奉甘毳食物所以拥全神灵成育圣躬功徳已亡量矣时岂豫知天下之福而徼其报哉诚有仁恩内结于心虽介之推割肌以存君不足以比孝宣皇帝时臣上书言状幸得下吉吉谦让不敢自伐删去臣辞専归美于组徴卿臣年老居贫死在旦暮欲终不言恐使有功不着吉子显坐㣲文夺爵为闗内侯臣愚以为宜复其爵邑以报先人功徳先是显为太仆十余年与官属大为姦利臧千余万司𨽻校尉昌案劾罪至不道奏请逮捕上曰故丞相吉有旧恩朕不忍絶免显官夺邑四百户后以为城门校尉兖州刺吏浩赏禁民私所自立社山阳槖茅乡社有大槐吏伐断之其夜树复立其故处竟宁元年春正月匈奴唿韩邪单于来朝礼赐单于皆倍于黄龙时单于自言愿婿汉氏以自亲帝以待诏掖庭王嫱字昭君赐单于为阏氏二月御史大夫延夀卒在位多举冯野王上曰吾用野王为三公后世必谓我私后宫亲属以野王为比三月丙寅乃下诏曰刚彊坚固确然亡欲大鸿胪野王是也心辨善辞可使四方少府五鹿充宗是也㢘絜节俭太子少傅张谭是也其以少傅为御史大夫上繇下第而用谭越次避嫌不用野王以昭仪兄故也野王乃叹曰人皆以女宠贵我兄弟独以贱河南太守九江召信臣为少府初信臣为南阳太守为民兴利务在富之躬劝耕农出入阡陌止舍离乡亭稀有安居时行视郡中水泉开通沟渎起水门堤阏凡数十处以广溉灌嵗嵗増加多至三万顷民得其利畜积有余信臣为民作均水约束刻石立于田畔以防分争禁止嫁娶送终奢靡务出于俭约府县吏家子弟好㳺敖不以田作为事輙斥罢之甚者案其不法以视好恶其化大行郡中莫不耕稼力田百姓归之户口増倍盗贼狱讼衰止吏民亲爱信臣号之曰召父荆州刺史奏信臣为百姓兴利郡以殷富赐黄金四十斤迁河南太守治行常为第一复数増秩赐金至是徴为少府夏封骑都尉甘延夀为列侯赐副校尉陈汤爵闗内侯杜钦上疏追讼冯奉世前功曰前莎车王杀汉使者约诸国背畔左将军奉世以卫候便宜发兵诛莎车王䇿定城郭功施边境议者以奉世奉使有指春秋之义亡遂事汉家之法有矫制故不得侯今匈奴郅支单于杀汉使者亡保康居都䕶延夀发城郭兵屯田吏士四万余人以诛斩之封为列侯臣愚以为比罪则郅支薄量敌则莎车衆用师则奉世寡计胜则奉世为功于边境安虑败则延夀为祸于国家深其违命而擅生事同延夀割地封而奉世独不録臣闻功同赏异则劳臣疑罪均刑殊则百姓惑疑生无常惑生不知所从亡常则节趋不立不知所从则百姓无所措手足奉世图难忘死信命殊俗威功白着为世使表独抑厌而不扬非圣主所以塞疑厉节之意也愿下有司议上以先帝时事不复録钦故御史大夫延年子也班彪赞曰臣外祖兄弟为元帝侍中语臣曰元帝多材蓺善史书鼔瑟琴吹洞箫自度曲被歌声分刌节度穷极㓜𦕈少而好儒及即位徴用儒生委之以政贡薛韦匡迭为宰相而上牵制文义优㳺不断然寛宏尽下出于恭俭号令温雅有古人之风烈班固曰孝元之世亡王子侯者盛衰终始岂非命哉西汉年纪卷二十四钦定四库全书西汉年纪卷二十四宋王益之撰成帝孝成皇帝讳骜元帝太子也年三嵗而宣帝崩元帝即位为太子壮好经书寛博谨慎竟宁元年五月元帝崩六月己未太子即皇帝位谒髙庙尊皇太后曰太皇太后皇后曰皇太后以元舅侍中卫尉阳平侯王鳯为大司马大将军领尚书事益封五千户王氏之兴自鳯始初许嘉自元帝时为大司马车骑将军辅政已八九年矣及帝立复以鳯与嘉并杜钦以为故事后父重于帝舅乃説鳯曰车骑将军至贵将军冝尊之敬之无失其意盖轻细微眇之渐必生乖忤之患不可不慎卫将军之日盛于盖侯近世之事语尚在于长老之耳唯将军察焉擢驸马都尉侍中史丹为长乐卫尉有司奏大鸿胪冯野王王舅不宜备位九卿以秩出为上郡太守诸曹冯立出为五原属国都尉黄门郎给事中冯参出补渭陵食官令立参野王弟也迁中书令石显为长信中太仆秩中二千石大将军王鳯以外戚辅政求贤知自助奏请杜钦为大将军武库令故东平相涿郡王尊补军中司马擢司𨽻校尉以陈咸前指言石显有忠直节奏请补长史咸荐御史萧育杜陵朱博除幕府属鳯甚竒之鳯素重钦国家政谋常与钦虑之数称逹名士俾正阙失当世善政多出于钦大将军闻宛句令东海薛宣之能荐宣为长安令治果有名以明习文法诏补御史中丞是时帝初即位宣为中丞执法殿中外总部刺史徴故左中郎将王章为谏大夫谷口郑子真修身自保非其服弗服非其食弗食大将军鳯以礼聘子真子真遂不诎而终秋七月大赦天下丞相匡衡上疏曰臣闻六经者圣人所以统天地之心着善恶之归明吉凶之分通人道之正使不悖于其本性者也故审六艺之指则天人之理可得而和草木昆虫可得而育此永永不易之道也及论语孝经圣人言行之要宜究其意孔子曰徳义可尊容止可观进退可度以临其民是以其民畏而爱之则而象之大雅云敬慎威仪惟民之则诸侯正月朝觐天子天子惟道徳昭穆穆以视之又观以礼乐飨醴廼归故万国莫不获赐祉福蒙化而成俗今正月初幸路寝临朝贺置酒以飨万方传曰君子慎始愿陛下留神动静之节使羣下得望盛徳休光以立基桢天下幸甚上敬纳其言丞相匡衡奏射声校尉陈汤前以吏二千石奉使颛命蛮夷中不正身以先下而盗所收康居财物戒官属曰絶域事不覆校虽在赦前不宜处位汤坐免建始元年司𨽻校尉王尊劾奏衡谭位三公典五常九徳以总方略壹统类广教化羙风俗为职知中书谒者令显専权擅势大作威福纵恣不制无所畏忌为海内患害不以时白奏行罚而阿䛕曲从附下罔上懐邪迷国无大臣辅政之义皆不道在赦令前赦后衡谭举奏显不自陈不忠之罪而反扬着先帝任用倾覆之徒妄言百官畏之甚于主上卑君尊臣非所宜称失大臣体又正月行幸曲䑓临飨罢卫士衡与中二千石大鸿胪赏等㑹坐殿门下衡南乡赏等西乡衡更为赏布东乡席起立延赏坐私语如食顷衡知行临百官共职万衆㑹聚而设不正之席使下坐上相比为小恵于公门之下动不中礼乱朝廷爵秩之位衡又使官大奴入殿中问行起居还言漏上十四刻行临到衡安坐不变色改容无憷惕肃敬之心骄慢不谨皆不敬有诏勿劾衡慙惧上疏谢罪因称病乞骸骨上丞相乐安侯印绶天子以新即位重伤大臣乃下御史丞问状报衡曰君以道徳修明位在三公先帝委政遂及朕躬君遵修法度勤劳公家朕嘉与君同心合意庶几有成今司隶校尉尊妄诋欺加非于君朕甚闵焉方下有司问状君何疑而上书归侯乞骸骨是章朕之未烛也传不云乎礼义不愆何恤人之言君其察焉専精神近医药强食自爱因赐上尊酒养牛衡起视事御史丞劾奏尊妄诋欺非谤赦前事猥歴奏大臣无正法饰成小过以涂污宰相摧辱公卿轻薄国家奉使不敬有诏左迁尊为髙陵令然羣下多是尊者衡嘿嘿不自安毎有水旱风雨不时连乞骸骨譲位上輙以诏书慰抚不许石显等伏辜刘更生乃复进用更名向向以故九卿召拜为中郎使领䕶三辅都水数奏封事迁光禄大夫淮阳王钦上书自陈舅张博时事颇为石显等所侵因为博家属徙者求还丞相御史复劾钦前与博相遗私书指意非诸侯王所宜蒙恩勿治事在赦前不悔过而复称引自以为直失藩臣体不敬上加恩许王还徙者博士郑寛中东平内史张禹皆以师赐爵闗内侯寛中食邑八百户禹六百户时上方乡学寛中禹朝夕入说尚书论语于金华殿中大将军鳯荐长安班伯宜劝学召见宴昵殿诵说有法诏从寛中禹受焉拜中常侍数年金华之业絶出壬子封舅诸吏光禄大夫闗内侯王崇为安成侯食邑万户赐舅王谭商立根逢时爵闗内侯食邑三千户禁有八男唯曼蚤卒鳯崇与太后同母夏四月辛丑夜西北有如火光壬寅晨大风从西北起云气赤黄四塞天下终日夜下着地者黄土尘也博问公卿大夫无有所讳谏大夫杨兴博士驷胜等对皆以为隂盛侵阳之气也髙祖之约也非功臣不侯今太后诸弟皆以无功为侯非髙祖之约外戚未曽有也故天为见异言事者多以为然大将军鳯惧上书辞谢曰陛下即位思慕谅闇故诏臣鳯典领尚书事上无以明圣徳下无以益政治今有茀星天地赤黄之异咎在臣鳯当伏显戮以谢天下今谅闇已毕大义皆举宜躬亲万机以承天心因乞骸骨辞职上报曰朕承先帝圣绪渉道未深不明事情是以隂阳错缪日月无光赤黄之气充塞天下咎在朕躬今大将军廼引过自予欲上尚书事归大将军印绶罢大司马官是明朕之不徳也朕委将军以事诚欲庶几有成显先祖之功徳将军其専心固意辅朕之不逮毋有所疑御史中丞薛宣上疏曰陛下至徳仁厚哀闵元元躬有日仄之劳而亡佚豫之乐允执圣道刑罚惟中然而嘉气尚凝隂阳不和是臣下未称而圣化独有不洽者也臣愚不知治道唯明主察焉上嘉纳之宣数言政事便宜举奏部刺史郡国二千石所贬退称进白黒分明繇是知名秋少府召信臣奏罢上林宫馆希御幸者二十五所又奏省乐府黄门倡优诸戏及宫馆兵弩什器减过大半又奏冬生菜强加温火非时而生有伤于人不宜以奉供养及它非法食物悉奏罢省费嵗数千万八月戊午晨漏未尽三刻有两月相承见东方九月戊子有流星大如瓠出于文昌宫光烛地长四五丈委曲蛇形以贯紫㣲宫冬十二月丞相衡御史大夫谭奏言帝王之事莫大乎承天之序承天之序莫重于郊祀故圣王尽心极虑以建其制祭天于南郊就阳之义也瘗地于北郊即隂之象也天之于天子也因其所都而各飨焉往者孝武皇帝居甘泉宫即于云阳立泰畤祭于宫南今行常幸长安郊见皇天反北之泰隂祠后土反东之少阳事与古制殊又至云阳行谿谷中阸陜且百里汾隂则渡大川有风波舟楫之危皆非圣主所宜数乗郡县治道共张吏民困苦百官烦费劳所保之民行危险之地难以奉神灵而祈福祐殊未合于承天子民之意昔者周文武郊于丰鄗成王郊于雒邑由是观之天随王者所居而飨之可见也甘泉泰畤河东后土之祠宜可徙置长安合于古帝王愿与羣臣议定奏可大司马车骑将军许嘉等八人以为所从来乆逺宜如故右将军王商博士琅邪师丹议郎汝南翟方进等五十人以为礼记曰燔柴于太坛祭天也瘗薶于太折祭地也兆于南郊所以定天位也祭地于太折在北郊就隂位也郊处各在圣王所都之南北书曰越三日丁巳用牲于郊牛二周公加牲告徙新邑定郊礼于雒明王圣主事天明事地察天地明察神明章矣天地以王者为主故圣王制祭天地之礼必于国郊长安圣主之居皇天所观视也甘泉河东之祠非神灵所飨宜徙就正阳太隂之处违俗复古循圣制定天位如礼便于是衡谭奏议曰陛下圣徳聪明上通承天之大典覧羣下使各悉心尽虑议郊祀之处天下幸甚臣闻广谋从衆则合于天心故洪范曰三人占则从二人言言少从多之义也论当往古宜于万民则依而从之违道寡与则废而不行今议者五十八人其五十人言当徙之义皆着于经传同于上世便于吏民八人不按经艺考古制而以为不宜无法之议难以定吉凶太誓曰正稽古立功立事可以永年丕天之大律诗曰毋曰髙髙在上陟降厥士日监在兹言天之日监王者之处也又曰廼眷西顾此维予宅言天以文王之都为居也宜于长安定南北郊为万世基天子从之既定衡言甘泉泰畤紫坛八觚宜通象八方五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐石坛僊人祠瘗鸾路骍驹寓龙马不能得其象于古臣闻郊柴飨帝之义扫地而祭上质也歌大吕舞云门以竢天神歌太簇舞咸池以竢地祗其牲用犊其席槀稭其器陶匏皆因天地之性贵诚上质不敢修其文也以为神祗功徳至大虽修精㣲而备庶物犹不足以报功唯至诚为可故上质不饰以章天徳紫坛伪饰女乐鸾路骍驹龙马石坛之属宜勿修天子皆从焉清河都尉冯逡奏言郡承河下流与兖州东郡分水为界城郭所居尤卑下土壌轻脆易伤顷所以阔无大害者以屯氏河通两川分流也今屯氏河塞灵鸣犊口又益不利独一川兼受数河之任虽髙増隄防终不能泄如有霖雨旬日不霁必盈溢灵鸣犊口在清河东界所在处下虽今通利犹不能为魏郡清河减损水害禹非不爱民力以地形有埶故穿九河今既灭难明屯氏河不流行七十余年新絶未乆其处易浚又其口所居髙于以分流杀水力道里便宜可复浚以助大河泄暴水备非常又地节时郭昌穿直渠后三嵗河水更从故第二曲间北可六里复南合今其曲埶复邪直贝邱百姓寒心宜复穿渠东行不豫修治北决病四五郡南决病十余郡然后忧之晩矣事下丞相御史白博士许商治尚书善为筭能度功用遣行视以为屯氏河盈溢所为方用度不足可且勿浚建始二年春正月丞相衡言王者各以其礼制事天地非因异世所立而继之今雍鄜宻上下畤本秦侯各以其意所立非礼之所载术也汉兴之初仪制未及定即且因秦故祠复立北畤今既稽古建定天地之大礼郊见上帝青赤白黄黒五方之帝皆毕陈各有位馔祭祀备具诸侯所妄造王者不当常遵及北畤未定时所立不宜复修天子从焉及陈寳祠由是皆罢辛巳上始郊祀长安南郊诏曰廼者徙泰畤后土于南郊北郊朕亲饬躬郊祀上帝皇天报应神光并见三辅长无共张繇役之劳赦奉郊县长安长陵及中都官耐罪徒减天下赋筭四十闰月以渭城延陵亭部为初陵三月戊子北宫中井泉稍上溢出南流初元帝时童謡歌曰井水溢灭灶烟灌玉堂流金门上自为太子时以好色闻及即位皇太后诏采良家女大将军武库令杜钦説大将军鳯曰礼一娶九女所以极阳数广嗣重祖也必乡举求窈窕不问华色所以助徳理内也娣姪虽缺不复补所以养夀塞争也故后妃有贞淑之行则允嗣有贤圣之君制度有威仪之节则人君有夀考之福废而不由则女徳不厌女徳不厌则夀命不究于髙年书云或四三年言失欲之生害也男子五十好色未衰妇人四十容貌改前以改前之容侍于未衰之年而不以礼为制则其原不可救而后来异态后来异态则正后自疑而支庻有闲适之心是以晋献被纳䜛之谤申生蒙无罪之辜今主上富于春秋未有嫡嗣方乡术入学未亲后妃之议将军辅政宜因初始之隆建九女之制详择有行义之家求淑女之质母必有声色音技能为万世大法夫少戒之在色小弁之作可为寒心唯将军常以为忧鳯白之太后太后以为故事无有钦复重言诗云殷监不逺在夏后氏之世刺戒者至廹近而省听者常怠忽可不慎哉前言九女畧陈其祸福甚可悼惧窃恐将军不深留意后妃之制夭夀治乱存亡之端也迹三代之季世覧宗宣之飨国察近属之符騐祸败曷常不由女徳是以佩玉宴鸣闗睢叹之知好色之伐性短年离制度之生无厌天下将蒙化陵夷而成俗也故咏淑女几以配上忠孝之笃仁厚之作也夫君亲夀尊国家治安诚臣子之至愿所当勉之也易曰正其本万物理凡事论有疑未可立行者求之往古则典刑无考之来今则吉凶同卒摇易之则民心惑若是者诚难施也今九女之制合于往古无害于今不逆于民心至易行也行之至有福也将军辅政而不蚤定非天下之所望也唯将军信臣子之愿念闗雎之思逮委政之隆及始初清明为汉家建无穷之基诚难以忽不可以遴鳯不能自立法度循故事而已帝逰后庭尝欲与班偼伃同辇载偼伃辞曰观古图畵贤圣之君皆有名臣在侧三代末主廼有嬖女今欲同辇得无近似之乎上善其言而止太后闻之喜曰古有樊姬今有班偼伃偼伃诵诗及窈窕徳象女师之篇毎进见上疏依则古礼有男数月失之是嵗丞相衡御史大夫谭条奏长安厨官县官给祠郡国候神方士使者所祠凡六百八十三所其二百八所应礼及疑无明文可奉祠如故其余四百七十五所不应礼或复重请皆罢奏可本雍旧祠二百三所唯山川诸星十五所为应礼云若诸布诸严诸逐皆罢杜主有五祠置其一又罢髙祖所立梁晋秦荆巫九天南山秦中之属及孝文渭阳孝武薄忌泰一三一黄帝冥羊马行㤗一臯山山君武夷夏后启毋石万里沙八神延年之属及孝宣参山蓬山之罘成山莱山四时蚩尤劳谷五牀仙人玉女径路黄帝天神原水之属皆罢候神方士使者副佐本草待诏七十余人皆归家建始三年夏大水三辅霖雨三十余日郡国十九雨山谷水出凡杀四千余人壊官寺民舍八万三千余所帝甚敬重右将军王商徙为左将军以执金吾任千秋为右将军而王鳯颛权行多骄僣商论议不能平鳯鳯知之亦疏商秋大雨三十日闗内大水渭水虒上小女陈持弓年九嵗走入横城门入未央宫尚方掖门殿门门卫户者莫见至句盾禁中而觉十二月戊申朔日有蚀之夜地震未央宫殿中诏求方正直言极諌之士太常阳城侯刘庆忌举太常丞谷永合阳侯梁放举前大将军武库令杜钦永上对曰陛下秉至圣之纯徳惧天地之戒异饬身修政纳问公卿又下明诏帅举直言燕见䌷绎以求咎愆使臣等得造明朝承圣问臣材朽学浅不通政事窃闻明王即位正五事建大中以承天心则庶徴序于下日月理于上如人君滛溺后宫般乐逰田五事失于躬大中之道不立则咎徴降而六极至凡灾异之发各象过失以类告人乃十二月朔戊申日食婺女之分地震萧墻之内二者同日俱发以丁宁陛下厥咎不逺宜厚求诸身意岂陛下志在闺门未䘏政事不慎举错娄失中与内宠太盛女不遵道嫉妬専上妨继嗣与古之王者废五事之中失夫妇之纪妻妾得意谒行于内势行于外至覆倾国家惑乱隂阳昔襃姒用国宗周以䘮阎妻骄扇日以不臧此其效也经曰皇极皇建其有极传曰皇之不极是谓不建时则有日月乱行陛下践至尊之祚为天下主奉帝皇之职以统羣生方内之治乱在陛下所执诚留意于正身勉强于力行损燕私之间以劳天下放去滛溺之乐罢归倡优之关絶郄不享之义慎节㳺田之虞起居有常循礼而动躬亲政事致行无倦安服若性经曰继自今嗣王其毋滛于酒毋逸于㳺田惟正之共未有身治正而臣下邪者也夫妻之际王事纲纪安危之机圣王所致慎也昔舜饬正二女以崇至徳楚庄忍絶丹姬以成伯功幽王惑于襃姒周徳降亡鲁桓胁于齐女社稷以倾诚修后宫之政明尊卑之序贵者不得嫉妬専宠以絶骄嫚之端抑襃阎之乱贱者咸得秩进各得厥职以广继嗣之统息白华之怨后宫亲属饶之以财勿与政事以逺皇父之类损妻党之权未有闺门治而天下乱者也治逺自近始习善在左右昔龙筦纳言而帝命惟允四辅既备成王靡有过事诚敕正左右齐栗之臣戴金貂之饰执常伯之职者皆使学先王之道知君臣之义济济谨孚无敖戏骄恣之过则左右肃艾羣僚仰法化流四方经曰亦惟先正克左右未有左右正而百官枉者也治天下者尊贤考功则治简贤违功则乱诚审思治人之术欢乐得贤之福论材选士必试于职明度量以程能考功实以定徳无用比周之虚誉毋聼寖润之譛愬则抱功修职之吏无蔽伤之忧比周邪伪之徒不得即工小人日销俊艾日隆经曰三载考绩三考黜陟幽明又曰九徳咸事俊乂在官未有功赏得于前衆贤布于官而不治者也尧遭洪水之灾天下分絶为十二州制逺之道㣲而无乖畔之难者徳厚恩深无怨于下也秦居平土一夫大唿而海内崩析者刑罚深酷吏行残贼也夫违天害徳为上取怨于下莫甚乎残贼之吏诚放退残贼酷暴之吏锢废勿用益选温良上徳之士以亲万姓平刑释寃以理民命务省繇役毋夺民时薄收赋税毋殚民财使天下黎元咸安家乐业不苦踰时之役不患苛暴之政不疾酷烈之吏虽有唐尧之大灾民无离上之心经曰懐保小民恵于鳏寡未有徳厚吏良而民畔者也臣闻灾异皇天所以谴告人君过失犹严父之明诫畏惧敬改则祸销福降忽然简易则咎罚不除经曰飨用五福威用六极传云六沴作见若不共御六罚既侵六极其下今三年之间灾异蜂起小大毕具所行不享上帝上帝不豫炳然甚着不求之身无所改正疏举广谋又不用其言是循不享之迹无谢过之实也天责愈深此五者王事之纲纪南面之急务唯陛下留神钦上对曰陛下畏天命悼变异延见公卿举直言之士将以求天心迹得失也臣钦愚戆经术浅薄不足以奉大对臣闻日蚀地震阳㣲隂盛也臣者君之隂也子者父之隂也妻者夫之隂也夷狄者中国之隂也春秋日蚀三十六地震五或夷狄侵中国或政权在臣下或妇乗夫或臣子背君父事虽不同其类一也臣窃观人事以考变异则本朝大臣无不自安之人外戚亲属无乖剌之心闗东诸侯无彊大之国三垂蛮夷无逆理之节殆为后宫何以言之日以戊申蚀时加未戊未土也土者中宫之部也其夜地震未央宫殿中此必适妾将有争宠相害而为患者唯陛下深戒之变感以类相应人事失于下变象见于上能应之以徳则异咎消亡不能应之以善则祸败至髙宗遭雊雉之戒饬己正事享百年之夀殷道复兴要在所以应之应之非诚不立非信不行宋景公小国之诸侯耳有不忍移祸之诚出人君之言三荧惑为之退舍以陛下圣明内推至诚深思天变何应而不感何摇而不动孔子曰仁逺乎哉惟陛下正后妾抑女宠防奢泰去佚㳺躬节俭亲万事数御安车由辇道亲二宫之饔膳致昏晨之定省如此即尧舜不足与比隆咎异何足消灭如不留听于庶事不论材而授位殚天下之财以奉滛侈匮万姓之力以从耳目近謟䛕之人而逺公方信谗贼之臣以诛忠良贤俊失在巖穴大臣怨于不以虽无变异社稷之忧也天下至大万事至衆祖业至重诚不可以佚豫为不可以奢泰持也唯陛下忍无益之欲以全衆庶之命臣钦愚戆言不足采天子异永对特召见之丁丑丞相乐安侯匡衡免初衡封僮之乐安乡乡本田提封三千一百顷南以闽陌为界初元元年郡圗误以闽陌为平陵陌积十余嵗衡封临淮郡遂封真平陵陌以为界多四百顷至建始元年郡廼定国界上计簿更定圗言丞相府衡谓所亲吏赵殷曰主簿陆赐故居奏曹习事晓知国界署集曹掾明年治计时衡问殷国界事曹欲奈何经曰赐以为举计今郡实之恐郡不肯从实可令家丞上书衡曰顾当得不耳何至上书亦不告曹使举也听曹为之后赐与属明举计曰案故圗乐安乡南以平陵陌为界不足故而以闽陌为界解何郡即复以四百顷付乐安国衡遣从史之僮収取所还田租糓千余石入衡家司𨽻校尉王骏少府张忠行廷尉事劾奏衡监临盗所主守直十金以上春秋之义诸侯不得専地所以一统尊法制也衡位三公辅国政领计簿知郡实正国界计簿已定而背法制専地盗土以自益及赐明阿承衡意猥举郡计乱减县界附下罔上擅以地附益大臣皆不道于是上可其奏勿治丞相免为庶人骏吉之子也建始四年春三月甲申以左将军乐昌侯王商为丞相益封千戸商为人多质有威重天子甚尊任之右将军任千秋为左将军长乐卫尉史丹为右将军雨雪燕多死谷永对曰皇后桑蚕以治祭服共事天地宗庙正以是日疾风自西北大寒雨雪壊败其功以章不乡宜齐戒辟寝以深自责请皇后就宫鬲闭门户毋得擅上且令衆妾人人更进以时博施皇天说喜庶㡬可以得贤明之嗣即不行臣言灾异愈甚天变成形臣虽欲复捐身闗䇿不及事已夏上尽召直言之士诣白虎殿对䇿曰天地之道何贵王者之法何如六经之义何上人之行何先取人之术何以当世之治何务各以经对杜钦对曰臣闻天道贵信地道贵贞不信不贞万物不生生天地之所贵也王者承天地之所生理而成之昆虫草木靡不得其所王者法天地非仁无以广施非义无以正身克己就义恕以及人六经之所上也不孝则事君不忠涖官不敬战陈无勇朋友不信孔子曰孝无终始而患不及者未之有也孝人行之所先也观本行于乡党考功能于官职逹观其所举富观其所予穷观其所不为乏观其所不取近观其所为主逺观其所主孔子曰视其所以观其所由察其所安人焉廋哉取人之术也殷因于夏尚质周因于殷尚文今汉家承周秦之敝宜抑文尚质废奢长俭表实去伪孔子曰恶紫之夺朱当世治之所务也臣窃有所忧言之则拂心逆指不言则渐日长为祸不细然小臣不敢废道而求从违忠而耦意臣闻玩色无厌必生好憎之心好憎之心生则爱宠偏于一人爱宠偏于一人则继嗣之路不广而嫉妬之心兴矣如此则匹妇之说不可胜也唯陛下纯徳普施无欲是从此则衆庶咸说继嗣日广而海内长安万事之是非何足备言谷永对毕因曰臣前幸得条对灾异之效祸乱所极言闗于圣聪书陈于前陛下委弃不纳而更使方正对䇿背可惧之大异问不急之常论废承天之至言角无用之虚文欲末杀灾异满谰诬天是故皇天勃然发怒甲巳之间暴风三溱㧞树折木此天至明不可欺之效也上特复问永永对曰日食婺女九度占在皇后地震萧墻之内咎在贵妾二者俱发明同事异人共掩制阳将害继嗣也亶日食则妾不见亶地震则后不见异日而发则似殊事亡故动变则恐不知是月后妾当有失节之邮故天因此两见其变若曰违失妇道隔逺衆妾妨絶继嗣者此二人也是时上委政王鳯议者多归咎焉永知鳯方见柄用隂欲自託乃复曰方今北无薰粥冒顿之患南无赵佗吕嘉之难三垂宴然靡有兵革之警诸侯大者乃食数县汉吏制其权柄不得有为亡呉楚燕梁之势百官盘互亲䟽相错骨肉大臣有申伯之忠洞洞属属小心畏忌无重合安阳博陆之乱三者无毛髪之辜不可归咎诸舅陛下即位委任遵旧未有过政元年正月白气较然起乎东方至其四月黄浊四塞覆冒京师申以大水着以震蚀各有占应相为表里白气起东方贱人将兴之表也黄浊冒京师王道絶㣲之应也陛下诚深察愚臣之言致惧天地之异奋干刚之威平天覆之施使列妾得人人更进急复益纳宜子妇人毋择好丑毋避甞字毋论年齿陛下得继嗣于㣲贱之间乃反为福陛下则不深察愚臣之言忽于天地之戒咎根不除水雨之灾山石之异将发不久发则灾异已极疏贱之臣至敢直陈天意斥讥帷幄之私欲间离贵后盛妾自知忤心逆耳必不免于汤镬之诛此天保佑汉家使臣敢直言也三上封事然后得召待诏一旬然后得见夫由疏贱纳至忠甚苦由至尊闻天意甚难语不可露愿具书所言因侍中奏陛下以示腹心大臣腹心大臣以为非天意臣当伏妄言之诛即以为诚天意也奈何忘国家大本背天意而从欲唯陛下省察熟念厚为宗庙计杜钦亦倣此意时对者数十人永与杜钦为上第焉上以其书示后宫擢永为光禄大夫秋七月荧惑隃嵗星居其东北半寸所如连李时嵗星在闗星西四尺所荧惑初从毕口大星东东北往数日至往疾去迟九月长安城南䑕巢树上桐栢尤多巢中无子大雨水十余日河决于馆陶及东郡金隄泛滥兖豫入平原千乗济南凡灌四郡三十二县水所居地十五万余顷深者三丈壊败官寺室庐且四万所冬十一月御史大夫尹忠对方畧疏阔上切责之忠自杀遣大司农非调调均钱谷河决所灌之郡谒者二人发河南以东漕船五百㮴徙民避水居邱陵九万七千余口壬戍少府张忠为御史大夫是嵗守京辅都尉王尊为京兆尹初南山羣盗傰宗等数百人为吏民害拜故宏农太守傅刚为校尉将迹射士千人逐捕嵗余不能禽或説大将军鳯贼数百人在毂下发军击之不能得难以视四夷独选贤京兆尹乃可于是鳯荐故髙陵令王尊徴为諌大夫守京辅都尉行京兆尹事旬月间盗贼清迁光禄大夫守京兆尹后为真闗内侯陈汤上书言康居王侍子非王子也按验实王子也汤下狱当死光禄大夫谷永上疏讼汤曰臣闻楚有子玉得臣文公为之仄席而坐赵有亷颇马服彊秦不敢窥兵井陉近汉有郅都魏尚匈奴不敢南乡沙莫由是言之战克之将国之爪牙不可不重也盖君子闻皷鼙之声则思将帅之臣窃见陈汤前使副西域都䕶忿郅支之无道闵王诛之不加策虑愊亿义勇奋发卒兴师奔逝横厉乌孙踰集都頼屠三重城斩郅支首报十年之逋诛雪邉吏之宿耻威震百蛮武畅西海汉元以来征伐方外之将未尝有也今汤坐言事非是幽囚乆系歴时不决执宪之吏欲致之大辟昔白起为秦将南㧞郢都北阬赵括以纎介之过赐死杜邮秦民怜之莫不陨涕今汤亲秉钺席卷喋血万里之外荐功祖庙告类上帝介胄之士靡不慕义以言事为罪无赫赫之恶周书曰记人之功忘人之过宜为君者也夫犬马有劳于人尚加帷盖之报况国之功臣者哉窃恐陛下忽于皷鼙之声不察周书之意而忘帷盖之施庸臣遇汤卒从吏议使百姓介然有秦民之恨非所以厉死难之臣也书奏天子出汤夺爵为士伍后西域都䕶天水叚㑹宗为乌孙兵所围驿骑上书愿发城郭炖煌兵以自救丞相王商大将军王鳯及百僚议数日不决鳯言汤多筹策习外国事可问上召汤见宣室汤击郅支时中寒病两臂不诎申汤入见有诏毋拜示以㑹宗奏汤辞谢曰将相九卿皆贤材通明小臣罢癃不足以策大事上曰国家有急君其毋譲对曰臣以为此必无可忧也上曰何以言之汤曰夫胡兵五而当汉兵一何者兵刃朴钝弓弩不利今闻颇得汉巧然犹三而当一又兵法曰客倍而主人半然后敌今围㑹宗者人衆不足以胜㑹宗唯陛下勿忧且兵轻行五十里重行三十里今㑹宗欲发城郭炖煌歴时廼至所谓报雠之兵非救急之用也上曰柰何其解可必乎度何时解汤知乌孙瓦合不能乆攻故事不过数日因对曰已解矣诎指计其日曰不出五日当有吉语闻居四日军书到言已解矣大将军鳯奏以为从事中郎莫府事一决于汤西汉年纪卷二十五钦定四库全书西汉年纪卷二十五宋王益之撰成帝河平元年春正月壬寅朔日月俱在营室时日出赤二月癸未日朝赤且入又赤夜月赤甲申日出赤如血亡光漏上四刻半乃颇有光烛地赤黄食后乃复庚子泰山山桑谷有鸢焚其巢三鷇烧死长安男子石良刘音相与同居有物如人状在其室中击之为狗走出去后有数人被甲持兵弩至良家良等格击或死或伤皆狗也自二月至六月乃止杜钦荐犍为王延世于王鳯使塞决河鳯以延世为河隄使者延世以竹落长四丈大九围盛以小石两船夹载而下之三十六日河隄成三月诏曰东郡河决流漂二州校尉延世隄防三旬立塞其改元为河平卒治河者为着外繇六月惟延世长于计䇿功费约省用力日寡朕甚嘉之其以延世为光禄大夫秩中二千石赐爵关内侯黄金百斤旱伤麦民食榆皮流移入函谷关夏四月己亥晦日有食之不尽如钩在东井六度光禄大夫刘向对曰四月交于五月月同孝惠日同孝昭东井京师地且既其占恐害继嗣是时许皇后专宠后宫希得进见中外皆忧上无继嗣故杜钦谷永及向所对皆及之上然其言于是省减椒房掖庭用度皇后廼上疏曰廼壬寅日大长秋受诏椒房仪法御服舆驾所发诸官署及所造作遗赐外家羣臣妾皆如竟寕以前故事妾伏自念入椒房以来遗赐外家未尝踰故事毎輙决上可覆问也今诚时世异制长短相补不出汉制而已纎微之间未必可同若竟宁前与黄龙前岂相放哉家吏不晓今一受诏如此且使妾摇手不得今言无得发取诸官殆谓未央宫不属妾不宜独取也言妾家府亦不当得妾窃惑焉幸得赐汤沐邑以自奉养亦小发取其中何害于谊而不可哉又诏书言服御所造皆如竟寕前吏诚不能揆其意即且令妾被服所为不得不如前设妾欲作某屏风张于某所曰故事无有或不能得则必䋲妾以诏书矣此二事诚不可行唯陛下省察官吏忮恨必欲自胜幸妾尚贵时犹以不急事操人况今日日益侵又获此诏其操约人岂有所诉又故事以特牛祠大父母戴侯敬侯皆得蒙恩以太牢祠今当率如故事唯陛下哀之今吏甫受诏读记直豫言使后知之非可复若私府有所取也其萌芽所以约制妾者恐失人理唯陛下深察焉上于是采刘向谷永之言以报曰日者建始元年正月白气出于营室营室者天子之后宫也正月于尚书为皇极皇极者王气之极也白者西方之气其于春当废今正以王极之月兴废气于后宫视后妾无能懐任保全者以着继嗣之㣲贱人将起也至其九月流星如爪出于文昌贯紫宫尾委曲如龙临于钩陈此又章显前尤着在内也其后则有北宫井溢南流逆理数郡水出流杀人民后则讹言传相警震女童入殿咸莫觉知夫河者水隂四渎之长今乃大决没漂陵邑斯昭隂盛盈溢违经絶纪之应也廼昔之月䑕巢于树野鹊变色二月庚子鸟焚其巢太山之域易曰鸟焚其巢旅人先关后号咷䘮牛于易凶言王者处民上如鸟之处巢也不顾䘏百姓百姓畔而去之若鸟之自焚也虽先快意説咲其后必号而无及也百姓䘮其君若牛亡其毛也故称凶㤗山王者易姓告代之处今正于岱宗之山甚可惧也三月癸未大风自西摇祖宗寝庙扬裂帷席折㧞树木顿僵车辇毁壊槛屋灾及宗庙足为寒心四月己亥日蚀东井转旋且索与既无异已犹戊也亥复水也明隂盛咎在内于戊巳亏君体着絶世于皇极显祸败及京都于东井变怪衆备末重益大来数益甚成形之祸月以廹切不救之患日寝娄深咎败灼灼若此岂可忽哉书云髙宗肜日粤有雊雉祖已曰惟先假王正厥事又曰虽休勿休惟敬五刑以成三德即饬椒房及掖庭耳今皇后有所疑便不便其条刺使大长秋来白之吏拘于法亦安足过葢矫枉者过直古今同之且财币之省特牛之祠其于皇后所以扶助德美为华宠也咎根不除灾变相袭祖宗且不血食何戴侯也传不云乎以约失之者鲜审皇后欲从其奢与朕亦当法孝武皇帝也如此则甘泉建章可复兴矣孝文皇帝朕之师也皇太后皇后成法也假使皇太后在彼时不如职今见亲厚又恶可以踰乎皇后其刻心秉德毋违先后之制度力谊勉行称顺妇道减省羣事谦约为右其孝东宫毋阙朔望推诚永究爰何不臧养名显行以息衆讙垂则列妾使有法焉自元帝时韦元成为丞相奏罢太上皇寝庙园博士给事中平陵平当上书言臣闻孔子曰如有王者必世而后仁三十年之间道德和洽制礼兴乐灾害不生祸乱不作今圣汉受命而王继体承业二百余年孜孜不怠政令清矣然风俗未和隂阳未调灾害数见意者大本有不立与何德化休征不应之乆也旤福不虗必有因而至者焉宜深迹其道而务脩其本昔者尧帝南面而治先克明峻德以亲九族而化及万国孝经曰天地之性人为贵人之行莫大于孝孝莫大于严父严父莫大于配天则周公其人也夫孝子善述人之志周公既成文武之业而制作礼乐修严父配天之事知文王不欲以子临父故推而序之上极于后稷而以配天此圣人之德亡以加于孝也髙皇帝圣德受命有天下尊太上皇犹周文武之追王太王王季也此汉之始祖后嗣所宜尊奉以广盛德孝之至也书云正稽古建功立事可以永年传于亡穷上亦以无继嗣遂纳当言秋九月复太上皇寝庙园世世奉祠昭灵后武哀王昭哀后并食于太上寝庙如故初元帝改制蠲除髙后所定擅议之令至是又复焉谒者常山王禹世受河间乐能説其义其弟子宋曅等上书言之下大夫博士平当等考试当以为汉承秦㓕道之后頼先帝圣德博受兼听修废官立太学河间献王聘求幽隠修兴雅乐以助化时大儒公孙宏董仲舒等皆以为音中正雅立之太乐春秋乡射作于乐官希濶不讲故自公卿大夫观听者但闻铿鎗不晓其义而欲以风谕衆庻其道无由是以行之百有余年德化至今未成今曅等守习孤学大指归于兴助敎化衰微之学兴废在人宜领属雅乐以继絶表㣲孔子曰人能宏道非道宏人河间区区小国藩臣以好学修古能有所存民到于今称之况于圣主广被之资修起旧文放郑近雅述而不作信而好古于以风示海内扬名后世诚非小功小美也事下公卿以为久逺难分明当议复寝诏曰甫刑云五刑之属三千大辟之罚其属二百今大辟之刑千有余条律令烦多百有余万言竒请它比日以益滋自明习者不知所由欲以晓喻衆庶不亦难乎于以罗元元之民夭絶亡辜岂不哀哉其余中二千石二千石博士及明习律令者议减死刑及可蠲除约省者令较然易知条奏书不云乎惟刑之恤哉其审核之务凖古法朕将尽心览焉有司无仲山父将明之材不能因时广宣主恩建立明制为一代之法而徒钩摭㣲细毛举数事以塞诏而已诏曰葢闻仁以亲亲古之道也前东平王有阙有司请废朕不忍又请削朕不敢专惟王之至亲未尝㤀于心今闻王改行自新尊修经术亲近仁人非法之求不以奸吏朕甚嘉焉传不云乎朝过夕改君子与之其复前所削县如故匈奴单于遣右臯林王伊邪莫演等奉献朝正月河平二年春正月沛郡鐡官铸钱鐡不下隆隆如雷声又如皷音工十三人皆惊走音止乃还视地陷数尺鑪分为十一鑪中销鐡㪚如流星飞去冬十月填星在东井轩辕南耑大星尺余嵗星在其西北尺所荧惑在其西北二尺所皆从西方来填星贯舆鬼先到嵗星次荧惑亦贯舆鬼十一月嵗星荧惑西去填星皆西北逆行乙夘月食填星星不见时在舆鬼西北八九尺所丁巳夜郎王兴与钩町王禹漏卧侯俞更举兵相攻大将军鳯荐金城司马临卭陈立为䍧柯太守召兴斩之是嵗御史大夫张忠奏京兆尹王尊暴虐不改外为大言倨嫚姗上威信日废不宜备位九卿尊坐免吏民多称惜之湖三老公乗兴等上书讼尊治京兆功效日着往者南山盗贼阻山横行剽刼良民杀奉法吏道路不通城门至以警戒步兵校尉使逐捕暴师露衆旷日烦费不能擒制二卿坐黜羣盗彊吏气伤沮流闻四方为国家忧当此之时有能捕斩不爱金爵重赏关内侯寛中使问所征故司𨽻校尉王尊捕羣盗方畧拜为諌大夫守京辅都尉行京兆尹事尊尽节劳心夙夜思职卑体下士厉犇北之吏起沮伤之气二旬之间大党震壊渠率效首贼乱蠲除民反农业拊循贫弱鉏耘豪强长安宿豪大猾东市贾万城西萭章翦张禁酒赵放杜陵杨章等皆通邪结党挟养姦轨上干王法下乱吏治并兼役使侵渔小民为百姓豺狼更数二千石二十年莫能禽讨尊以正法按诛皆伏其辜姦邪销释吏民説服尊拨剧整乱诛暴禁邪皆前所稀有名将所不及虽拜为真未有殊絶襃赏加于尊身今御史大夫奏尊伤害隂阳为国家忧无承用诏书之意靖言庸违象龚㴞天原其所以出御史丞杨辅故为尊书佐素行隂贼恶口不信好以刀笔陷人于法辅常醉过尊大奴利家利家捽搏其颊兄子闳㧞刀欲刭之辅以故深怨疾毒欲伤害尊疑辅内懐怨恨外依公事建画为此议傅致奏文浸润加诬以复私怨臣等窃痛伤尊修身絜已砥节首公刺讥不惮将相诛恶不避豪彊诛不制之贼解国家之忧功着职修威信不废诚国家爪牙之吏折冲之臣今一旦无辜制于仇人之手伤于诋欺之文上不得以功除罪下不得蒙棘木之听独掩怨雠之偏奏被共工之大恶无所陈怨愬罪尊以京师废乱羣盗并兴选贤征用起家为卿贼乱既除豪猾伏辜即以侫巧废黜一尊之间三期之间乍贤乍侫岂不甚哉孔子曰爱之欲其生恶之欲其死是惑也浸润之譛不行焉可谓明矣愿下公卿大夫博士议郎定尊素行夫人臣而伤害隂阳死诛之罪也靖言庸违放殛之刑也审如御史章尊乃当伏观阙之诛放于无人之域不得茍免及任举尊者当获选举之辠不可但已即不如章饰文深诋以愬无罪亦宜有诛以惩䜛贼之口絶诈欺之路惟明主参详使白黑分别书奏天子复以尊为徐州刺史河平三年春正月楚王嚻东平王宇来朝时楚王被疾天子闵之诏曰葢闻天地之性人为贵人之行莫大乎孝楚王嚻素行孝顺仁慈之国以来二十余年纎介之过未尝闻朕甚嘉之今廼遭命离于恶疾朕甚闵焉夫行纯茂而不显异则有国者将何朂哉书不云乎用德章厥善今王朝正月诏与子男一人俱其以广戚县戸四千三百封其子勲为广戚侯东平王宇上疏求诸子及太史公书上以问大将军王鳯对曰臣闻诸侯朝聘考文章正法度非礼不言今东平王幸得来朝不思制节谨度以防危失而求诸书非朝聘之义也诸子书或反经术非圣人或明鬼神信物怪太史公书有战国从横权谲之谋汉兴之初谋臣竒䇿天官灾异地形阸塞皆不宜在诸侯王不可与不许之辞宜曰五经圣人所制万事靡不毕载王审乐道傅相皆儒者旦夕讲诵足以正身虞意夫小辩破义小道不通致逺恐泥皆不足以留意诸益于经术者不爱于王对奏天子如鳯言遂不与二月丙戍犍为地震积二十一日百二十四动山崩雍江水水逆流九月甲戍东郡茌平男子侯毋辟兄弟五人群党为盗攻燔官寺缚县长吏盗取印绶自称将军是嵗右将军史丹为左将军大仆王章为右将军侍中中郎将王音为太仆左曹中郎将辛庆忌为执金吾章安阳侯舜之子音太后从弟庆忌武贤之子也始武贤与赵充国有隙后充国家杀辛氏至庆忌为执金吾坐子杀赵氏左迁酒泉太守河复决平原流入济南千乗所壊败者半建始时复遣王延世治之杜钦説大将军王鳯以为前河决丞相史杨焉言延世受焉术以塞之蔽不肯见今独任延世延世见前塞之易恐其虑害不深又审如焉言延世之巧反不如焉且水埶各异不博议利害而任一人如使不及今冬成来春桃华水盛必羡溢有填淤反壤之害如此数郡种不得下民人流㪚盗贼将生虽重诛延世无益于事宜遣焉及将作大匠许商諌大夫乗马延年杂作延世与焉必相破壊深论便宜以相难极商延年皆明计筭能商功利足以分别是非择其善而从之必有成功鳯如钦言白遣焉等作治六月廼成复赐延世黄金百斤治河卒非受平贾者为着外繇六月匈奴复株絫若鞮单于上书愿朝河平四年春正月单于来朝引见白虎殿丞相王商坐未央廷中单于前拜谒商商长八尺余身体鸿大容貌甚过絶人单于仰视商大畏之迁延郄退天子闻而叹曰此真汉相矣赦天下徒赐孝弟力田爵二级诸逋租赋所振贷勿収二月单于罢归国三月癸丑朔日有蚀之先是言灾异多指后宫上为减椒房用度后比三年日蚀言事者颇归咎于王鳯矣而谷永等独着之许氏遣光禄大夫博士孟嘉等十一人行举濒河之郡水所毁伤困乏不能自存者财振贷其为水所流压死不能自葬令郡国给槥椟葬埋已葬者与钱人二千避水它郡国在所宂食之谨遇以文理无令失职初大将军鳯连昏杨肜为琅邪太守其郡有灾害十四已上丞相商部属按问鳯以晓商曰灾异天事非人力所为肜素善吏宜以为后商不听竟奏免肜奏果寝不下鳯重以是怨商隂求其短使人上书言商闺门内事天子以为暗昧之过不足以伤大臣鳯固争下其事司𨽻先是皇太后尝诏问商女欲以备后宫时女病商意亦难之以病对不入及商以闺门事见考自知为鳯所中惶怖更欲内女为援廼因新幸李偼伃家白见其女会日有蚀之太中大夫蜀郡张匡其人侫巧上书愿对近臣陈日蚀咎下朝者左将军丹等问匡对曰窃见丞相商作威作福从外制中取必于上性残贼不仁遣票轻吏微求人罪欲以立威天下患苦之前频阳耿定上书言商与父傅通及女弟淫乱奴杀其私夫疑商教使章下有司商私怨怼商子俊欲上书告商俊妻左将军丹女持其书以示丹丹恶其父子乖迕为女求去商不尽忠纳善以辅至德知圣主崇孝逺别不亲后庭之事皆受命皇太后太后前闻商有女欲以备后宫商言有固疾后有耿定事更诡道因李贵人家内女执左道以乱政诬罔誖大臣节故应是而日蚀周书曰以左道事君者诛易曰日中见昧则折其右肱往者丞相周勃再建大功及孝文时纎介怨恨而日为之蚀于是退勃使就国卒无憷悐忧今商无尺寸之功而有三世之宠身位三公宗族为列侯吏二千石侍中诸曹给事禁门内连昏诸侯王权宠至盛审有内乱杀人怨怼之端宜穷竟考问臣闻秦丞相吕不韦见王无子意欲有秦国即求好女以为妻隂知其有身而献之王产始皇帝及楚相春申君亦见王无子心利楚国即献有身妻而产懐王自汉兴几遭吕霍之患今商有不仁之性廼因怨以内女其姦谋未可测度前孝景世七国反将军周亚夫以为即得雒阳剧孟关东非汉之有今商宗族权势合赀鉅万计私奴以千数非特剧孟匹夫之徒也且失道之至亲戚畔之闺门内乱父子相讦而欲使之宣明圣化调和海内岂不缪哉商视事五年官职陵夷而大恶着于百姓甚亏损盛德有鼎折足之㓙臣愚以为圣主富于春秋即位以来未有惩姦之威加以继嗣未立大异并见尤宜诛讨不忠以遏未然行之一人则海内震动百姦之路塞矣于是左将军丹等奏商位三公爵列侯亲受诏䇿为天下师不遵法度以翼国家而囬辟下媚以进其私执左道以乱政为臣不忠罔上不道甫刑之辟皆为上戮罪名明白臣请诏谒者召商诣若卢诏狱上素重商知匡言陊险制曰弗治鳯固争之夏四月壬寅诏使者収商丞相印绶商免相三日发病欧血薨谥曰戾侯而商子弟亲属为驸马都尉侍中中常侍诸曹大夫郎吏者皆出补吏莫得留给事宿卫者有司奏商罪过未决请除国邑有诏长子安嗣爵为乐昌侯先是光禄大夫张禹领尚书事上富于春秋谦让方乡经学敬重师傅帝舅王鳯辅政专权禹与鳯并领尚书内不自安数病上书乞骸骨欲避鳯上不许六月丙午以禹为丞相封安昌侯庚戍楚孝王嚻薨子文嗣是嵗大将军王鳯荐酒泉太守辛庆忌前在张掖酒泉两郡着功迹征入歴位朝廷莫不信乡质行正直仁勇得衆心通于兵事明畧威重任国柱石父破𦍑将军武贤显名前世有威西夷臣鳯不宜久处庆忌之右廼复征为光禄大夫执金吾京兆尹自王尊免后代者不称职司𨽻校尉王章以选为京兆尹章虽为王鳯所举非鳯专权不亲附鳯阳朔元年秋七月壬子月犯心星时大将军鳯用事上谦让无所颛京兆尹王章讥鳯颛权不可任用荐冯野王代鳯鳯甚忧惧杜钦令鳯称病出就第上疏乞骸骨曰臣材驽愚戆得以外属兄弟七人封为列侯宗族蒙恩赏赐无量辅政出入十年国家委任臣鳯所言輙听荐士常用无一功善隂阳不调灾异数见咎在臣鳯奉职无状此臣一当退也五经传记师所诵説咸以日蚀之咎在于大臣非其人易曰折其右肱此臣二当退也河平以来臣久病连年数出在外旷职素餐此臣三当退也陛下以皇太后故不忍诛废臣犹自知当速流放又重自念兄弟宗族所蒙不测当杀身靡骨死辇毂下不当以无益之故有离寝门之心诚嵗余以来所苦加侵日月益甚不胜大愿愿乞骸骨归自治养冀頼陛下神灵未埋髪齿朞月之间幸得瘳愈复望帷幄不然必寘沟壑臣以非材见私天下知臣受恩深也以病得全骸骨归天下知臣被恩见哀重巍巍也进退于国为厚万无纎介之议唯陛下哀怜其辞指甚哀上廼报鳯曰朕秉事不明政事多阙故天变娄臻咸在朕躬将军廼深引咎自予欲乞骸骨而退则朕将何向焉书不云乎公毋困我务专精神安心自持期于亟瘳称朕意焉鳯心慙称病笃欲遂退杜钦复説之曰将军深悼辅政十年变异不已故乞骸骨归咎于身刻己自责至诚动衆愚知莫不感伤虽然是无属之臣执进退之分絜去就之节者耳非主上所以待将军非将军所以报主上也昔周公虽老犹在京师明不离成周示不忘王室也仲山甫异姓之臣无亲于宣就封于齐犹叹息永懐宿夜徘徊不忍远去况将军之于主上主上之与将军哉夫欲天下治安变异之意莫有将军主上昭然知之故攀援不遣书称公毋困我唯将军不为四国流言自疑于成王以固至忠鳯复起视事上令尚书劾奏章章死诏狱大将军鳯风御史中丞劾奏野王赐告养病而私自便持虎符出界归家奉诏不敬杜钦奏记于鳯曰窃见令曰吏二千石告过长安谒不分别予赐今有司以为予告得归赐告不得是一律两科失省刑之意夫三最予告令也病满三月赐告诏恩也令告则得诏恩则不得失轻重之差又二千石病赐告得归有故事不得去郡亡着令传曰赏疑从予所以广恩劝功也罚疑从去所以慎刑阙难知也今释令与故事而假不敬之法甚违阙疑从去之意即以二千石守千里之地任兵马之重不宜去郡将以制刑为后法者则野王之罪在未制令前也刑赏大信不可不慎鳯不听竟免野王郡国二千石病赐告不得归家自此始衆庻多寃王章讥朝廷者杜钦欲救其过复説鳯曰京兆尹章所坐事宻吏民见章素好言事以为不坐官职疑其以日蚀见对有所言也假令章内有所犯虽陷正法事不暴扬自京师不晓况于逺方恐天下不知章实有罪而以为坐言事也如是塞争引之原损寛明之德钦愚以为宜因章事举直言极諌并见郎从官展尽其意加于往前以明示四方使天下咸知主上圣明不以言罪下也若此则流言消释疑惑着明鳯白行其策是嵗楚懐王文薨无子絶阳朔二年春寒失节诏曰昔在帝尧立羲和之官命以四时之事令不失其序故书云黎民于蕃时雍明以隂阳为本也今公卿大夫或不信隂阳薄而小之所奏请多违时政传以不知周行天下而欲望隂阳和调岂不谬哉其务顺四时月令夏四月丁夘侍中大仆王音为御史大夫于是王氏愈盛后庭姬妾各数十人僮奴以千百数罗钟磬舞郑女作倡优狗马驰逐大治第室起土山渐台洞门髙廊阁道连属弥望其奢僣如此刘向谓陈汤曰灾异如此而外家日盛其渐必危刘氏遂上封事极諌曰昔晋有六卿齐有田崔卫有孙寗鲁有季孟常掌国事世执朝柄终后田氏取齐六卿分晋崔杼弑其君光孙林父寗殖出其君衎弑其君剽季氏八佾舞于庭三家者以雍彻并专国政卒逐昭公周大夫尹氏筦朝事浊乱王室子朝子勐更立连年乃定故经曰王室乱又曰尹氏杀王子克甚之也春秋举成败録祸福如此类甚衆皆隂盛而阳微下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆也秦昭王舅穰侯及泾阳叶阳君专国擅势上假太后之威三人者权重于昭王家富于秦国国甚危殆頼寤范睢之言而秦复存二世委任赵髙专权自恣壅蔽大臣终有阎乐望夷之祸秦遂以亡近事不远即汉所代也汉兴诸吕无道擅相尊王吕产吕禄席太后之宠据将相之位兼南北军之衆拥梁赵王之尊骄盈无厌欲危刘氏頼忠正大臣绛侯朱虗侯等竭诚尽节以诛灭之然后刘氏复安今王氏一姓乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僣盛并作威福击断自恣行污而寄治身私而託公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤㳺谈者助之説执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与己分权数称燕王葢主以疑上心避讳吕霍而弗肯称内有管蔡之萌外假周公之论兄弟据重宗族磐互歴上古至秦汉外戚僣贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人微象孝昭帝时冠石立于泰山仆桞起于上林而孝宣帝即位今王氏先祖坟墓在济南者其梓柱生枝叶扶疎上出屋根垂地中虽立石起柳无以过此之明也事执不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皁隶纵不为身奈宗庙何妇人内夫家外父母家此亦非皇太后之福也孝宣皇帝不与舅平昌乐昌侯权所以全安之也夫明者起福于无形销患于未然宜发明诏吐德音援近宗室亲而纳信黜逺外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以襃睦外内之姓子子孙孙无疆之计也如不行此䇿田氏复见于今六卿必起于汉为后嗣忧昭昭甚明不可不深图不可不早虑易曰君不宻则失臣臣不宻则失身几事不宻则害成惟陛下深留圣思审固几宻览往事之戒以折中取信居万安之实用保宗庙久承皇太后天下幸甚书奏天子召见向叹息悲伤其意谓曰君且休矣吾将思之以向为中垒校尉夏五月除吏八百石五百石秩秋关东大水流民欲入函谷天井壶口五阮关者勿苛留遣諌大夫博士分行视八月甲申定陶王康薨子欣嗣九月奉使者不称诏曰古之立太学将以传先王之业流化于天下也儒林之官四海渊源宜皆明于古今温故知新通达国体故谓之博士否则学者无述焉为下所轻非所以尊道德也工欲善其事必先利其噐丞相御史其与中二千石二千石杂举可充愽士位者使卓然可观是时博士选三科髙第为尚书次为刺史其不通政事以久次补诸侯太傅博士孔光以髙第为尚书观故事品式数嵗明习汉制及法令上甚信任之转为仆射尚书令有诏光周宻谨慎未尝有过加诸吏官光覇之子是嵗信都王兴徙为中山王复立楚懐王弟平陆侯衍为楚王西汉年纪卷二十六钦定四库全书西汉年纪卷二十六宋王益之撰成帝阳朔三年秋八月丁巳大司马大将军王凤薨初凤病困荐从弟御史大夫音以自代上从之以音为大司马车骑将军领尚书事而平阿侯谭位特进领城门兵安定太守谷永与谭书曰君侯躬周召之徳执管晏之操敬贤下士乐善不倦宜在上将乆矣以大将军在故抑欝于家今大将军不幸早薨絫亲疏序材能宜在君侯拜吏之日京师士夫怅然失望此皆永等愚劣不能褒扬万分属闻以特进领城门兵是车骑将军秉政雍容于内而至戚贤舅执管籥于外窃不为君侯喜宜深辞职自陈浅薄不足以固城门之守收泰伯之让保谦谦之路阖门髙枕为智者首愿君侯与博覧者参之小子为君侯安此谭得书遂辞让不受领城门职由是谭音相与不平永逺为郡吏恐为音所危病满三月免音奏补永营军司马永数谢罪自陈得转为长史音用从舅越亲辅政小心亲职威权损于凤时永复説音曰将军履上将之位食膏腴之都任周召之职拥天下之枢可谓富贵之极人臣无二天下之责四靣至矣将何以居之宜夙夜孳孳执伊尹之彊徳以守职匡上诛恶不避亲爱举善不避仇雠以章至公立信四方笃行三者乃可以长堪重任乆享盛宠太白出西方六十日法当参天今已过期尚在桑榆之间质弱而行迟形小而光㣲荧惑角怒明大逆行守尾其逆常也守尾变也意岂将军忘湛渐之义委曲从顺所执不彊不广用士尚有好恶之忌荡荡之徳未纯方与将相大臣乖离之萌也何故始袭司马之号俄而金火并有此变上天至明不虚见异唯将军畏之慎之深思其故改求其路以享天意音犹不平荐永为䕶菀使者冬十一月丁夘诸吏散骑光禄勲于永为御史大夫永定国之子也右将军王章为光禄勲数月薨是歳执金吾辛庆忌坐小法左迁云中太守阳朔四年春正月诏曰夫洪范八政以食为首斯诚家给刑措之本也先帝劭农薄其租税宠其强力令与孝弟同科间者民弥惰怠乡本者少趋末者衆将何以矫之方东作时其令二千石勉劝农桑出入阡陌致劳来之书不云乎服田力啬乃亦有秋其朂之哉夏四月雨雪燕雀死秋九月少府王骏居位八歳上欲大用之出骏为京兆尹试以政事先是京兆有赵广汉张敞王尊王章至骏皆有能名故京师称曰前有赵张后有三王左冯翊薛宣为少府共张职办谷永上疏曰帝王之徳莫大于知人知人则百僚任职天工不旷故臯陶曰知人则哲能官人御史大夫内承本朝之风化外佐丞相统理天下任重职大非庸材所能堪今当选于羣卿以充其缺得其人则万姓欣喜百僚说服不得其人则大职堕斁王功不兴虞帝之明在兹壹举可不致详窃见少府宣材茂行絜逹于从政前为御史中丞执宪毂下不吐刚茹柔举错时当出守临淮陈留二郡称治为左冯翊崇教养善威徳并行衆职修理姦轨絶息辞讼者歴年不至丞相府赦后余盗贼什分三辅之一功效卓尔自左内史初置以来未尝有也孔子曰如有所誉其有所试宣考绩功课简在两府不敢过称以奸欺诬之辠臣闻贤材莫大于治人宣已有效其法律任廷尉有余经术文雅足以谋王体断国论身兼数噐有退食自公之节宣无私党㳺说之助臣恐陛下忽于羔羊之诗舍公实之臣任华虚之誉是用越职陈宣行能唯陛下留神考察上然之是歳云中太守辛庆忌为光禄勲时数有灾异丞相司直何武上封事曰虞有宫之竒晋献不寐卫青在位淮南寝谋故贤人立朝折冲厌难胜于亡形司马法曰天下虽安忘战必危夫将不豫设则亡以应卒士不素厉则难使死敌是以先帝建列将之官近戚主内异姓距外故姦轨不得萌动而破灭诚万世之长䇿也光禄勲庆忌行义修正柔毅敦厚谋虑深逺前在边郡数破敌获虏外夷莫不闻廼者大异并见未有其应加以兵革乆寝春秋大灾未至而豫御之庆忌冝在爪牙官以备不虞鸿嘉元年匃奴复株絫单于死弟且麋胥立为搜谐若鞮单于二月诏曰朕承天地获保宗庙明有所蔽徳不能绥刑罚不中衆寃失职趋阙告诉者不絶是以阴阳错谬寒暑失序日月不光百姓䝉辜朕甚闵焉书不云乎即我御事罔克耆寿咎在厥躬方春生长时临遣諌大夫理等举三辅三河宏农寃狱公卿大夫部刺史明申敕守相称朕意焉其赐天下民爵一级女子百户牛酒加赐鳏寡孤独髙年帛逋贷未入者勿收上始为微行出自大将军凤薨后富平侯张放淳于长等爱幸上欲遵武帝故事与近臣㳺宴张放以开敏得幸放取皇后弟平恩侯许况女上为放供张赐甲第充以乘舆服饰号为天子取妇皇后嫁女大官私官并拱其第两宫使者冠葢不絶赏赐以千万数放为侍中中郎将监平乐屯兵置莫府仪比将军与上卧起宠爱殊絶自鸿嘉后上稍隆于内宠班偼伃进侍者李平平得幸立为偼伃上曰始卫皇后亦从㣲起廼赐平姓曰卫三月丞相张禹以老病乞骸骨上加优再三廼听许庚戌赐安车驷马黄金百斤罢就第以列侯朝朔望位特进见礼如丞相置从事史五人益封四百户天子数加赏赐前后数千万夏四月庚辰御史大夫薛宣为丞相封髙阳侯宣为相府辞讼例不满万钱不为移书后皆遵用薛侯故事然官属讥其烦碎无大体不称贤也时天子好儒雅宣经术又浅上亦轻焉左将军史丹以帝为太子时辅导有旧恩封武阳侯五月甲午遣中郎将杨兴使弔匃奴六月乙巳诏曰车骑将军音宿卫忠正勤劳国家前为御史大夫以外亲宜典兵马入为衞将军不获宰相之封朕甚慊焉其封音为安阳侯食邑与五侯等俱三千户帝修废功以丙吉旧恩尤重制诏丞相御史盖闻襃功徳继絶统所以重宗庙广贤圣之路也故博阳侯吉以旧恩有功而封今其祀絶朕甚怜之夫善善及子孙古今之通谊也其封吉孙中郎将闗内侯昌为博阳侯奉吉后国絶三十二嵗复续云定令年未满十嵗贼鬭杀人及犯殊死者上请廷尉以闻得减死冬黄龙见真定是嵗光禄勲辛庆忌为右将军诸吏散骑给事中鸿嘉二年春行幸云阳三月博士行大射礼有飞雉集于庭歴阶登堂而鸲后雉又集太常宗正丞相御史大夫大司马车骑将军之府又集未央宫承明殿屋上初元帝俭约渭陵不复徙民起邑帝起初陵数年后乐覇陵曲亭南更营之将作大匠解万年奏请为初陵徙民起邑上从其言起昌陵邑夏徙郡国豪桀五千户于昌陵五月癸未陨石于杜邮三六月立中山宪王孙云客为广徳王是嵗城阳哀王云薨无子国除鸿嘉三年夏四月赦天下令吏民得买爵贾级千钱大旱五月乙亥天水冀南山大石鸣声隆隆如雷有顷止闻平襄二百四十里壄鸡皆鸣石长一丈三尺广厚略等旁着岸胁去地二百余丈民俗名曰石鼓帝尝微行出过阳阿主作乐见赵飞燕而说之召入宫大幸许皇后班偼伃皆失宠稀复进见于是飞燕譛告许皇后班偼伃挟媚道祝诅后宫有身者王羙人詈及主上许皇后坐废山阳后弟子平恩侯旦就国谏大夫王仁上疏言臣闻立后妃者王教之大端三纲之本理治道所由废兴也社稷所以存亡也故夏之兴也以涂山亡也以妺喜殷之兴也以有娥亡也以妲己周之兴也以文母亡也以襃姒夫三代安危后王所观是以圣王必审举措察操行以计胜色者昌以色胜计者亡无盐宿瘤天下之丑女也齐二君以计胜色立为后皆以折冲安国今许后以罪废遂事已徃如是欲立后妃宜得殊异于前上当奉宗庙下令万民有所法则河鲂河鲤齐姜宋子诗人所髙万乘之主当持乆长非一切毕决目前者骊姬乱晋呉姬危赵夫媵妾非天下之母为翫弄可也昔姜后崇礼宣王中兴樊姬正言楚庄成霸愿留思察小臣惓惓之心上不听是嵗右将军辛庆忌为光禄勲光禄勲并将军丞相司直翟方进从上甘泉行驰道中司𨽻校尉陈庆劾奏方进没入车马既至甘泉宫㑹殿中庆与廷尉范延夀语时庆有章劾自道行事以赎论今尚书持我事来当于此决前我为尚书时尝有所奏事忽忘之留月余方进于是举劾庆曰案庆奉使刺举大臣故为尚书知机事周宻壹统明主躬亲不解庆有罪未伏诛无恐惧心豫自设不坐之比又暴扬尚书事言迟疾无所在亏损圣徳之聪明奉诏不谨皆不敬臣谨以劾庆坐免官㑹北地浩商为义渠长所捕亡长取其母与豭猪连系都亭下商兄弟㑹賔客自称司𨽻掾长安县尉杀义渠长妻子六人亡丞相御史请遣掾史与司𨽻校尉部刺史并力逐捕察无状者奏可司𨽻校尉涓勲奏言春秋之义王人㣲者序乎诸侯之上尊王命也臣幸得奉使以督察公卿以下为职今丞相宣请遣掾史以宰士督察天子奉使命大夫甚誖逆顺之理宣本不师受经术因事以立姦威案浩商所犯一家之祸耳而宣欲専权作威乃害于国不可之大者愿下中朝特进列侯将军以下正国法度议者以为丞相掾不宜移书督趣司𨽻㑹浩商捕得伏诛家属徙合浦故事司𨽻校尉位在司直下初除谒两府其有所㑹居中二千石前与司直并迎丞相御史初方进新视事而涓勲亦初拜为司𨽻不肯谒丞相御史大夫后朝会相见礼节又倨方进阴察之勲私过光禄勲辛庆忌又出逢帝舅成都侯商道路下车立过廼就车于是方进举奏其状因曰臣闻国家之兴尊尊而敬长爵位上下之礼王道纲纪春秋之义尊上公谓之宰海内无不统焉丞相进见圣主御坐为起在舆为下羣臣宜皆承顺圣化以视四方勲吏二千石幸得奉使不遵礼仪轻谩宰相贱易上卿而又诎节失度邪讇无常色厉内荏堕国体乱朝廷之序不宜处位臣请下丞相免勲时太中大夫平当给事中奏言方进国之司直不自敕正以先羣下前亲犯令行驰道中司𨽻庆平心举劾方进不自责悔而内挟私恨伺记庆之从容语言以诋欺成罪后丞相宣以一不道贼请遣掾督趣司𨽻校尉司𨽻校尉勲自奏暴于朝廷今方进复举奏勲议者以为方进不以道徳辅正丞相茍阿助大臣欲必胜立威宜抑絶其原勲素行公直姦人所恶可少寛假使遂其功名上以方进所举应科不得用逆诈废正法遂贬勲为昌陵令方进旬歳间免两司𨽻朝廷由是惮之是时起昌陵营作陵邑贵戚近臣子弟賔客多辜𣙜为姦利者方进部掾史覆案发大姦臧数千万上以为任公卿欲试以治民徙方进为京兆尹搏击豪强京师畏之鸿嘉四年春正月诏曰数敕有司务行寛大而禁苛暴讫今不改一人有辜举宗拘系农民失业怨恨者衆伤害和气水旱为灾闗东流冗者衆青幽冀部尤剧朕甚痛焉未闻在位有恻然者孰当助朕忧之已遣使者循行郡国被灾害什四以上民赀不满三万勿出租赋逋贷未入皆勿收流民欲入闗輙籍内所之郡国谨遇以理务有以全活之思称朕意秋雨鱼于新都长五寸丞相史杨焉言从河上下患底柱隘可镌广之上从其言使焉镌之镌之裁没水中不能去而令水益湍怒为害甚于故是嵗渤海清河信都河水湓溢灌县邑三十一败官亭民舍四万余所河隄都尉许商与丞相史孙禁共行视图方畧禁以为今河溢之害数倍于前决平原时今可决平原金隄间开通大河令入故笃马河至海五百余里水道浚利又干三郡水地得羙田且二十余万顷足以偿所开伤民田庐处又省吏卒治隄救水嵗三万人以上许商以为古说九河之名有徒骇胡蘓鬲津今见在成平东光鬲界中自鬲以北至徒骇间相去二百余里今河虽数移徙不离此域孙禁所欲开者在九河南笃马河失水之迹处势平夷旱则淤絶水则为败不可许公卿皆从商言先是谷永以为河中国之经渎圣王兴则出图书王道废则竭絶今溃溢横流漂没陵阜异之大者也修政以应之灾变自除是时平陵李寻解光亦言阴气盛则水为之长故一日之间昼减夜増江河满溢所谓水不润下虽常于卑下之地犹日月变见于朔望明天道有因而作也衆庶见王延世䝉重赏竞言便巧不可用议者常欲求索九河故迹而穿之今因其自决可且勿塞以观水势河欲居之当稍自成川跳出沙土然后顺天心而图之必有成功而用财力寡于是遂止不塞满昌师丹等数言百姓可哀上数遣使者处业振赡之魏郡杜邺时为郎素善车骑将军音见音前与平阿侯谭有隙即説音曰邺闻人情恩深者其飬谨爱至者其求详夫戚而不见殊孰能无怨此棠棣角弓之诗所为作也昔秦伯有千乘之国而不能容其母弟春秋亦书而讥焉周召则不然忠以相辅义以相匡同己之亲等己之尊不以圣徳独兼国宠又不为长専受荣任分职于陜并为弼疑故内无感恨之隙外无侵侮之羞俱享天祐两荷髙名者盖以此也窃见成都侯以特进领城门兵复有诏得举吏如五府此明诏所欲宠也将军宜顺圣意加异徃时毎事凡议必与及之指为诚发出于将军则孰敢不説谕昔文侯寤大鴈之献而父子益亲陈平共壹饭之籑而将相加驩所接虽在楹阶爼豆之间其于为国折冲厌难岂不逺哉音甚嘉其言由是与成都侯商亲宻二人皆重邺广徳夷王云客薨亡后絶永始元年春正月癸丑太官陵室火戊午戾后园阙火二月河南邮亭樗树生枝状如人头眉目须皆具而无发耳上欲立赵偼伃为皇后諌大夫河间刘辅上书言臣闻天之所与必先赐以符瑞天之所违必先降以灾变此神明之徴自然之占验也里语曰腐木不可以为柱卑人不可以为主天人之所不予必有祸而无福书奏上使侍御史收缚辅系掖庭秘狱羣臣莫知其故于是中朝左将军辛庆忌右将军亷褒光禄勲师丹太中大夫谷永俱上书曰臣闻明王垂寛容之听崇谏争之官广开中直之路不罪狂狷之言然后百僚在位竭忠尽谋不惧后患朝廷无讇谀之士元首无失道之諐窃见谏大夫刘辅前以县令求见擢为谏大夫旬月之间収下祕狱臣等愚以为辅幸得託公族之亲在諌臣之列新从下土来未知朝廷体独触忌讳不足深过小罪宜隐忍而已如有大恶宜暴治理官与衆共之昔赵简子杀其大夫鸣犊孔子临河而还今天心未豫灾异屡降水旱迭臻方当隆寛广问褒直尽下之时也而行惨急之诛于諌争之臣人有惧心精鋭销耎莫敢尽节正言非所以昭有虞之听广徳羙之风也臣等窃深伤之唯陛下留神省察上廼徙繋辅共工狱减死罪一等论为鬼薪初解万年自诡昌陵三年可成后卒不就羣臣多言其不便者下有司议皆曰昌陵因卑为髙积土成山度便房犹在平地上客土之中不保幽㝠之灵浅外不固卒徒工庸以鉅万数至㸐脂火夜作取土东山且与谷同贾作治数年天下徧被其劳国家罢敝府藏空虚下至衆庶熬熬苦之故陵因天性据真土处势髙敞旁近祖考前又已有十年功绪宜还复故陵勿徙民秋七月上廼下诏曰朕执徳不固谋不尽下过听将作大匠万年言昌陵三年可成作治五年中陵司马殿门内尚未加功天下虚耗百姓罢劳客土疏恶终不可成朕惟其难怛然伤心夫过而不改是谓过矣其罢昌陵反故陵勿徙吏民令天下毋有动摇之心时虽复还延陵制度泰奢光禄大夫刘向上疏曰臣闻易曰安不忘危存不忘亡是以身安而国家可保也故贤圣之君博观终始穷极事情而是非分明王者必通三统明天命所授者博非独一姓也孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒慎民萌何以劝勉盖伤㣲子之事周而痛殷之亡也虽有尧舜之圣不能化朱均之子虽有禹汤之徳不能训末孙之桀纣自古及今未有不亡之国也昔髙皇帝既灭秦将都雒阳感寤刘敬之言自以徳不及周而贤于秦遂徙都闗中依周之徳因秦之阻世之长短以徳为效故常战栗不敢讳亡孔子所谓冨贵无常盖谓此也孝文皇帝居霸陵北临厠意悽怆悲懐顾羣臣曰嗟乎以北山石为椁用纻絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何慼焉夫死者无终极而国家有废兴故释之之言为无穷计也孝文寤焉遂薄𦵏不起山坟易曰古之𦵏者厚衣之以薪臧之中野不封不树后世圣人易之以棺椁棺椁之作自黄帝始黄帝𦵏于桥山尧𦵏济阴邱陇皆小𦵏具甚㣲舜𦵏苍梧二妃不从禹𦵏㑹稽不改其列殷汤无𦵏处文武周公𦵏于毕秦穆公𦵏于雍橐泉宫祈年馆下樗里子𦵏于武库皆无邱陇之处此圣帝明王贤君智士逺覧独虑无穷之计也其贤臣孝子亦承命顺意而薄𦵏之此诚奉安君父忠孝之至也夫周公武王弟也𦵏兄甚㣲孔子𦵏母于防称古墓而不坟曰丘东西南北之人也不可不识也为四尺坟遇雨而崩弟子修之以告孔子孔子流涕曰吾闻之古者不修墓盖非之也延陵季子适齐而反其子死𦵏于嬴博之间穿不及泉歛以时服封坟掩坎其髙可隐而号曰骨肉归复于土命也魂气则无不之也夫嬴博去呉千有余里季子不归𦵏孔子往观曰延陵季子于礼合矣故仲尼孝子而延陵慈父舜禹忠臣周公弟弟其葬君亲骨肉皆㣲薄矣非茍为俭诚便于体也宋桓司马为石椁仲尼曰不如速朽秦相吕不韦集知略之士而造春秋亦言薄葬之义皆明于事情者也逮至呉王阖闾违礼厚葬十有余年越人发之及秦惠文武昭庄襄五王皆大作邱陇多其瘗臧咸尽发掘暴露甚足悲也秦始皇帝葬于骊山之阿下锢三泉上崇山坟其髙五十余丈周回五里有余石椁为游馆人膏为灯烛水银为江海黄金为凫鴈珍宝之臧机械之变棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣项籍燔其宫室营宇徃者咸见发掘其后牧儿亡羊羊入其凿牧者持火照求羊失火烧其臧椁自古至今葬未有盛于始皇者也数年之间外被项籍之灾内离牧竖之祸岂不哀哉是故徳弥厚者葬弥薄知愈深者葬愈㣲无徳寡知其葬愈厚邱陇弥髙宫庙甚丽发掘必速由是观之明暗之效葬之吉凶昭然可见矣周徳既衰而奢侈宣王贤而中兴更为俭宫室小寝庙诗人羙之斯干之诗是也上章道宫室之如制下章言子孙之衆多也及鲁庄公刻饰宗庙多筑台囿后嗣再絶春秋刺焉周宣如彼而昌鲁秦如此而絶是则奢俭之得失也陛下即位躬亲节俭始营初陵其制约小天下莫不称贤明及徙昌陵増埤为髙积土为山发民坟墓积以万数营起邑居期日廹卒功费大万百余死者恨于下生者愁于上怨气感动阴阳因之以饥馑物故流离以十万数臣甚惽焉以死者为有知发人之墓其害多矣若其无知又安用大谋之贤知则不恱以示衆庶则苦之若茍以说愚夫滛侈之人又何为哉陛下慈仁笃羙甚厚聦明疏达盖世宜宏汉家之徳崇刘氏之羙光昭五帝三王而顾与暴秦乱君竞为奢侈比方邱陇说愚夫之目隆一时之观违贤知之心亡万世之安臣窃为陛下羞之唯陛下上覧明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄葬以俭安神可以为则秦昭始皇増山厚臧以侈生害足以为戒初陵之橅宜从公卿大臣之议以息衆庶书奏上甚感向言而不能从其计先是上诏有司访求汉初功臣之后乆未省録杜业说上曰昔唐以万国致时雍之政虞夏以之多羣后飨共已之治汤法三圣殷氏太平周封八百重译来贺是以内恕之君乐继絶世隆名之主安立亡国至于不及下车徳念深矣成王察牧野之克顾羣后之勤知其恩结于民心功光于王府也故追述先父之志録遗老之䇿髙其位大其㝢爱敬饬尽命赐备厚大孝之隆于是为至至其没也世主叹其功无民而不思所息之树且犹不伐况其庙乎是以燕齐之祀与周并传子继弟及歴载不堕岂无刑辟繇祖之竭力故支庶頼焉迹汉功臣亦皆剖符世爵受山河之誓存以着其号亡以显其魂赏亦不细矣百余年间而袭封者尽或絶失姓或乏无主朽骨孤于墓苖裔流于道生为愍𨽻死为转尸以徃况今甚可悲伤圣朝怜闵诏求其后四方忻忻靡不归心出入数年而不省察恐议者不思大义设言虚亡则厚徳掩息遴柬布章非所以视化劝后也三人为衆虽难尽继宜从尤功上纳其言时萧何七世孙鄼侯获坐使奴杀人减死完为城旦秋七月癸夘封何六世孙南蛮长喜为鄼侯立城阳哀王弟俚为王八月丁丑太皇太后王氏崩合葬杜陵太后凡立四十九年年七十余九月黑龙见东莱丁巳晦日有食之京师知之四方不见是嵗南阳太守陈咸为少府咸三公子少显名于朝廷而薛宣朱博翟方进孔光等仕宦絶在咸后皆以亷俭先至公卿而咸滞于郡守时王音辅政信用陈汤咸数赂遗汤与书曰即蒙子公力得入帝城死不恨后竟征入为少府少府多宝物属官咸钩校发其姦臧没入辜𣙜财物官属及诸中宫黄门钩盾掖庭官吏举奏按论畏咸皆失气淳于长为水衡都尉永始二年春正月己丑大司马车骑将军王音薨王氏唯音为修整数諌正有忠直节二月癸未夜东方有赤色大三四围长二三丈索索如树南方有气大四五围下行十余丈皆不至地灭是夜过中星陨如雨长一二丈绎绎未至地灭至鸡鸣止谷永对曰日月星辰烛临下土其有食陨之异则遐迩幽隐靡不咸睹星辰附离于天犹庶民附离王者也王者失道纲纪废顿下将叛去故星叛天而陨以见其象春秋记异星陨最大自鲁庄以来至今再见臣闻三代所以䘮亡者皆繇妇人羣小湛湎于酒书云乃用其妇人之言四方之逋逃多罪是信是使诗云赫赫宗周褒姒烕之颠覆厥徳荒沈于酒及秦所以二世而亡者飬生太奢奉终太厚方今国家兼而有之社稷宗庙之大忧也乙酉晦日有食之谷永对曰元年九月日食酒亡节之所致也独使京师知之四方不见者若曰沈湎于酒君臣不别祸在内也今年二月日食赋歛不得度民愁怨之所致也所以使四才皆见京师阴蔽者若曰人君好治宫室大营坟墓赋歛滋重而百姓屈竭祸在外也诏曰乃者龙见于东莱日有蚀之天着变异以显朕邮朕甚惧焉公卿申敕百寮深思天诫有可省减便安百姓者条奏所振贷贫民勿收梁国平原郡比年伤水灾人相食刺史守相坐免三月丁酉以特进成都侯王商为大司马卫将军红阳侯王立位特进领城门兵商除杜邺为主簿以为腹心举侍御史荐渤海鲍宣为议郎王商白还王章妻子故郡御史大夫王骏卒上尝与张放淳于长及赵李诸侍中共宴饮禁中皆引满举白谈关大噱时乘舆幄坐张画屏风画纣醉踞妲己作长夜之乐侍中班伯乆疾新起上指画而问曰纣为无道至于是乎对曰书云乃用妇人之言何有踞肆于朝所谓衆恶归之不如是之甚者也上曰茍不若此此图何戒对曰沉湎于酒微子所以告去也式号式謼大雅所以流连也诗书滛乱之戒其原皆始于酒上乃喟然叹曰吾乆不见班生今日复闻谠言放等不怿因罢出后上朝东宫太后泣曰帝间颜色瘦黒班侍中大将军所举冝宠异之益求其比以辅圣徳冝遣富平侯且就国上曰诺上诸舅闻之以风丞相宣御史大夫方进奏放骄蹇纵恣奢淫不制拒闭使者贼伤无辜请免放就国上虽爱放然上廹太后下用大臣故常涕泣而遣之十月己丑丞相宣免十一月壬子翟方进为丞相封髙陵侯方进知能有余兼通文法吏事以儒雅縁饰法律奏事亡不当意内求人主㣲指以固其位方进身既富贵而后母尚在方进内行修饰供飬甚笃及后母终既葬三十六日除服起视事以为身备汉相不敢踰国家之制为相公絜请託不行郡国持法刻深举奏牧守九卿峻文深诋中伤者尤多衞将军王商素不善陈汤奏汤妄言昌陵且复发徙下狱治按验诸所犯汤前为骑都尉王莾上书言父早死独不封母明君共养皇太后尤劳苦宜封竟为新都侯后皇太后同母弟茍参为水衡都尉死子伋为侍中参妻欲为伋求封汤受其金五十斤许为求比上奏宏农太守张匡坐臧百万以上狡猾不道有诏即讯恐下狱使人报汤汤为讼罪得踰冬月许谢钱二百万皆此类也事在赦前后东莱郡黒龙冬出人以问汤汤曰是所谓元门开微行数出出入不时故龙以非时出也又言当复发徙传相语者十余人丞相御史奏汤惑衆不道妄称诈归异于上非所宜言大不敬廷尉赵增寿议以为不道无正法以所犯剧易为罪臣下丞用失其中故移狱廷尉无比者先以闻所以正刑罚重人命也明主哀悯百姓下制书罢昌陵勿徙吏民己申布汤妄以意相谓且复发徙虽颇惊动所流行者少百姓不为变不可谓惑衆汤称诈虚设不然之事非所冝言大不敬也制曰廷尉増寿当是以汤有讨郅支单于功免为庶人徙边上以赵后之立也淳于长有力焉故徳之乃追显其前白罢昌陵之功下公卿议封长光禄勲平当以为长虽有善言不应封爵之科当坐左迁鉅鹿太守十二月诏曰前将作大匠解万年奏请营作昌陵罢弊海内常侍王闳前为大司农中丞数奏昌陵不可成侍中衞尉淳于长数白冝早止朕以长言下闳章公卿议者皆合长计首建至䇿闳典主省大费民以康宁闳前赐爵闗内侯黄金百斤其赐长爵闗内侯食邑千户闳五百户万年侫邪不忠毒流衆庶海内怨望至今不息虽蒙赦令不冝居京师与陈汤俱徙敦煌初少府陈咸衞尉逄信官簿皆在翟方进之右方进晩进为京兆尹与咸厚善及御史大夫缺三人皆名卿俱在选中而方进得之㑹丞相薛宣得罪与方进相连上使五二千石杂问丞相御史咸诘责方进冀得其处方进心恨陈汤素以材能得幸于王鳯及王音咸信皆与汤善汤数称之于凤音所以此得为九卿及王商黜逐汤方进因奏咸信附㑹汤以求荐举茍得无耻皆免官是嵗琅邪太守朱博为左冯翊愽伉侠好交随从士大夫不避风雨治郡常令属县各用其豪桀以为大吏文武从冝县有剧贼及它非常博輙移书以诡责之其尽力有效必加厚赏懐诈不称诛罚輙行以是豪强慹服其治左冯翊文理聪明殊不及薛宣而多武谲网络张设少爱利敢诛杀然亦纵舍时有大贷永始三年初罢甘泉泰畤作南郊日大风壊甘泉竹宫折㧞畤中树木十围以上百余天子异之以问刘向向对曰家人尚不欲絶种祠况于国之神宝旧畤且其始立皆有神祗感应祖宗所立诚未易动前始纳贡禹之议后人相因多所动摇易大传曰诬神者殃及三世恐其咎不独止禹等上意恨之又以乆无继嗣冬十月庚辰白太后令诏有司曰盖闻王者承事天地交接泰一尊莫着于祭祀孝武皇帝大圣通明始建上下之祀营泰畤于甘泉定后土于汾阴而神祗安之飨国长乆子孙蕃滋累世遵业福流于今今皇帝寛仁孝顺奉循圣绪靡有大愆而乆无继嗣思其咎职殆在徙南北郊违先帝之制改神祗旧位失天地之心以妨继嗣之福春秋六十未见皇孙食不甘味寝不安席朕甚悼焉春秋大复古善顺祀其复甘泉泰畤汾阴后土如故及雍五畤陈宝祠在陈仓者天子复亲郊礼如前又复长安雍及郡国祠着明者且半上以无继嗣颇好鬼神故上书言祭祀方术者皆得待诏祠上林苑中长安城旁费用甚多谷永説上曰臣闻明于天地之性不可惑以神怪知万物之情不可罔以非类诸背仁义之正道不遵五经之法言而盛称竒怪鬼神广崇祭祀之方求报无福之祠及言世有僊人服食不终之药兴轻举登遐倒景覧观县圃浮㳺蓬莱耕耘五徳朝种暮获与山石无极黄冶变化坚氷淖溺化色五仓之术者皆姦人惑衆挟左道懐诈伪以欺罔世主听其言洋洋满耳若将可遇求之盪盪如系风捕景终不可得是以明王距而不听圣人絶而不语昔周史苌宏欲以鬼神之术辅尊灵王㑹朝诸侯而周室愈㣲诸侯愈叛楚懐王隆祭祀事鬼神欲以获福助郄秦师而兵挫地削身辱国危秦始皇初并天下甘心于神僊之道遣徐福韩终之属多赍童男女入海求神采药因迯不还天下怨恨汉兴新垣平齐人少翁公孙卿栾大等皆以僊人黄冶祭祠事鬼使物入海求神采药贵幸赏赐累千金大尤尊盛至妻公主爵位重絫震动海内元鼎元封之际燕齐之间方士瞋目㧖掔言有神僊祭祀致福之术者以万数其后平等皆以术穷诈得诛夷伏辜至初元中有天渊玉女鉅鹿神人轑阳侯师张宗之姦纷纷复起夫周秦之末已尝専意散财厚爵禄竦精神举天下以求之矣旷日经年靡有毫氂之验足以揆今经曰享多仪仪不及物惟曰不享论语説曰子不语怪神唯陛下距絶此类毋令姦人有以窥伺者上善其言十一月尉氏男子樊并等十三人谋反杀陈留太守严普刼略吏民自称将军徒李谭等四人共格杀并等皆封为列侯十二月山阳鐡官徒蘓令等二百二十八人攻杀长吏盗库兵自称将军经歴郡国十九杀东郡太守汝南都尉遣丞相长史御史中丞持节督趣逐捕汝南太守严䜣捕斩令等迁䜣为大司农赐黄金百斤时上怠于政贵戚骄恣交通轻侠臧匿亡命长安中姦猾浸多闾里少年羣辈杀吏受赇报仇相与探丸为弹得赤丸者斫武吏得黒者斫文吏白者主治丧城中薄暮尘起剽刼行者死伤横道枹鼓不絶乃选郑令鉅鹿尹赏守长安令得壹切便宜从事赏至修治长安狱穿地方深各数丈致令辟为郭以大石覆其口名为虎穴乃部户曹掾史与乡吏亭长里正父老伍人杂举长安中轻薄少年恶子无市籍商贩作务而鲜衣凶服被铠扞持刀兵者悉籍记之得数百人赏一朝㑹长安吏车数百两分行収捕皆劾以为通行饮食羣盗赏亲閲见十置一其余尽以次内虎穴中百人为辈覆以大石数日壹发视皆相枕借死便舆出瘗寺门桓东赏所置皆其魁宿或故吏善家子失计随轻黠愿自改者财数百人皆贯其罪诡令立功以自赎尽力有效者因亲用之为爪牙追捕甚精甘耆姦恶甚于凡吏赏视事数月盗贼止郡国亡命散走各归其处不敢闚长安故南昌尉九江梅福上书曰臣闻昔髙祖纳善若不及从谏若转圜听言不求其能举功不考其素合天下之知并天下之威是以举秦如鸿毛取楚若拾遗孝文皇帝起于代谷非有周召之师伊吕之佐也循髙祖之法加于恭俭当此之时天下几平繇是言之循髙祖之法则治不循则乱何者秦为无道削仲尼之迹灭周公之轨壊井田除五等礼废乐崩王道不通故欲行王道者莫能致其功也孝武皇帝好忠諌説至言出爵不待亷茂庆赐不须显功是以天下布衣各厉志竭精以赴阙廷使孝武皇帝听用其计升平可致于是积尸暴骨快心胡越故淮南王縁间而起所以计虑不成而谋议泄者以衆贤聚于本朝故其大臣势陵不敢和从也方今布衣乃窥国家之隙见间而起者蜀郡是也及山阳亡徒蘓令之羣蹈借名都大郡求党与索随和而亡逃匿之意此皆轻量大臣亡所畏忌国家之权轻故匹夫欲与上争衡也臣闻齐桓之时有以九九见者桓公不逆秦武王好力任鄙叩闗自鬻缪公行伯繇余归徳今不循伯者之道廼欲以三代选举之法取当世之士犹察伯乐之图求骐骥于市而不可得亦已明矣故髙祖弃陈平之过而获其谋晋文召天王齐桓用其雠亡益于时不顾逆顺此所谓伯道者也一色成体谓之醇白黒杂合谓之駮欲以平平之法治暴秦之绪犹以乡饮酒之礼理军市也今陛下既不纳天下之言又加戮焉故京兆尹王章资质忠直敢靣引廷争孝元皇帝擢之以厉具臣而矫曲朝及至陛下戮及妻子羣臣皆知其非然不敢争天下以言为戒㝡国家之大患也愿陛下循髙祖之轨杜亡秦之路除不急之法下亡讳之诏所谓辟四门明四目也上遂不纳是嵗右将军辛庆忌为左将军光禄勲韩勲为右将军少府师丹为光禄勲詹事许商为少府左冯翊朱博为大司农东平太傅淮阳彭宣为右扶风宣治易事张禹禹以帝师见尊信荐宣经明有威重可任政事繇是徴入永始四年春正月行幸甘泉郊泰畤神光降集紫殿大赦天下赐云阳吏民爵女子百户牛酒鳏寡孤独髙年帛三月行幸河东祠后土赐吏民如云阳行所过无出田租杜邺説大司马衞将军王商曰东邻杀牛不知西隣之禴祭言奉天之道贵以诚质大得民心也行秽祀丰犹不蒙祐徳修荐薄吉必大来古者坛塲有常处尞禋有常用賛见有常礼牺牲玉帛虽备而财不匮车舆臣役虽动而用不劳是故每举其礼助者欢悦大路所歴黎元不知今甘泉河东天地郊祀咸失方位违阴阳之宜及雍五畤皆旷逺奉尊之役休而复起缮治共张无解已时皇天着象殆可略知前上甘泉先敺失道礼月之夕奉引复迷祠后土还临河当渡疾风起波船不可御又雍大雨壊平阳宫垣廼三月甲子震电灾林光宫门祥瑞未着咎徴仍臻迹三郡所奏皆有变故不答不飨何以甚此诗曰率由旧章旧章先王法度文王以之交神于祀子孙千亿宜如异时公卿之议复还长安南北郊冬十一月庚申大司马衞将军王商以病赐金安车驷马免初梁王立骄恣无度至一日十一犯灋不可諌止太傅辅奏愿令王非耕祠法驾毋得出宫尽出马置外苑收兵伏藏私府毋得以金钱财物假赐人奏可后数复敺伤郎夜私出宫傅相连奏坐削或千户或五百户是嵗相禹奏立对外家怨望有恶言有司案验因发滛乱事请诛太中大夫谷永上疏曰臣闻礼天子外屏不欲见外也是故帝王之意不窥人闺门之私听闻中冓之言春秋为亲者讳诗云戚戚兄弟莫逺具尔今梁王年少颇有狂病始以恶言案验既无事实而发闺门之私非本章所指王辞又不服独以偏辞成辠断狱亡益于治道臣愚以为既已案验举宪宜及王辞不服诏廷尉选上徳通理之吏更审考清问着不然之效定失误之法而反命于下吏以广公族附疏之徳甚得治亲之谊天子由是寝而不治是嵗执金吾亷褒为右将军右扶风彭宣为廷尉初薛宣为相翟方进为司直宣知方进名儒有宰相噐深结厚焉及方进相思宣旧恩至是荐宣明习文法练国制度前所坐过薄可复进用上徴宣复爵髙阳侯加宠特进位次师安昌侯给事中视尚书事西汉年纪卷二十七钦定四库全书西汉年纪卷二十七宋王益之撰成帝元延元年长安章城门函谷闗次门牡皆自亡夏四月丁酉天清晏然无云殷殷有声如雷有流星长十余丈皎然赤白从日下东南行光燿燿而下如雨自晡至昏而止时谷永为北地太守当之官上使卫尉淳于长受永所欲言永对曰臣永幸得以愚朽之材为太中大夫备拾遗之臣从朝者之后进不能尽思纳忠辅宣圣徳退无被坚执锐讨不义之功煨蒙厚恩仍迁至北地太守絶命陨首身膏野草不足以报塞万分陛下圣徳寛仁不遗易忌之臣垂周文之听下及刍荛之愚有诏使卫尉受臣永所欲言臣闻事君之义有言责者尽其忠有官守者修其职臣永幸得免于言责之辜有官守之任当毕力遵职养绥百姓而已不宜复关得失之辞忠臣之于上志在过厚是故逺不违君死不忘国昔史鱼既没余忠未讫委柩后寝以尸达诚汲黯身外思内发愤舒忧遗言李息经曰虽尔身在外乃心无不在王室臣永幸得给事中出入三年虽执干戈守邉垂思慕之心常存于省闼是以敢越郡吏之职陈累年之忧臣闻天生蒸民不能相治为立王者以统理之方制海内非为天子列土封疆非为诸侯皆以为民也垂三统列三正去无道开有徳不私一姓明天下廼天下之天下非一人之天下也王者躬行道徳承顺天地博爱仁恕恩及行苇籍税取民不过常法宫室车服不踰制度事节财足黎庶和穆则卦气理效五征时序百姓寿考庶屮藩滋符瑞并降以昭保右失道妄行逆天暴物穷奢极欲湛湎荒淫妇言是从诛逐仁贤离逖骨肉羣小用事峻刑重赋百姓愁怨则卦气悖乱咎征着邮上天震怒灾异娄降日月薄食五星失行山崩川溃水泉踊出妖孽并见茀星耀光饥馑荐臻百姓短折万物夭伤终不改寤恶洽变备不复谴告更命有徳诗云乃眷西顾此惟予宅夫去恶夺弱迁命贤圣天地之常经百王之所同也加以功徳有厚薄期质有修短时世有中季天道有盛衰陛下承八世之功业当阳数之标季涉三七之节纪遭无妄之卦运直百六之灾阸三难异科杂焉同㑹建始元年以来二十载间羣灾大异交错锋起多于春秋所书八世着记乆不塞除重以今年正月己亥朔日有食之三朝之㑹四月丁酉四方衆星白昼流陨七月辛未彗星横天乘三难之际㑹畜衆多之灾异因之以饥馑接之以不赡彗星极异也土精所生流陨之应出于饥变之后兵乱作矣厥期不乆隆徳积善惧不克济内则为深宫后庭将有骄臣悍妾醉酒狂悖卒起之败北宫苑囿街巷之中臣妾之家幽间之处征舒崔杼之乱外则为诸夏下土将有樊并苏令陈胜项梁奋臂之祸内乱朝暮日戒诸夏举兵以火角为期安危之分界宗庙之至忧臣永所以破胆寒心豫言之累年下有其萌然后变见于上可不致慎祸起细微姦生所易愿陛下正君臣之义无复与羣小媟黩燕饮中黄门后庭素骄慢不谨甞以醉酒失臣礼者悉出勿留勤三纲之严修后宫之政抑逺骄妬之宠崇近婉顺之行加惠失志之人怀柔怨恨之心保至尊之重秉帝王之威朝觐法出而后驾陈兵清道而后行无复轻身独出饮食臣妾之家三者既除内乱之路塞矣诸夏举兵萌在民饥馑而吏不䘏兴于百姓困而赋歛重发于下怨离而上不知易曰屯其膏小贞吉大贞凶传曰饥而不损兹为泰厥灾水厥咎亡訞辞曰关动牡飞辟为无道臣为非厥咎乱臣谋簒王者遭衰难之世有饥馑之灾不损用而大自润故凶百姓困贫无以共求愁悲怨恨故水城闗守国之固固将去焉故牡飞往年郡国二十一伤于水灾禾黍不入今年蚕麦咸恶百川沸腾江河溢决大水泛滥郡国十五有余比年䘮稼时过无宿麦百姓失业流散羣軰守闗大异较炳如彼水灾浩浩黎庶穷困如此宜损常税小自润之时而有司奏请加赋甚缪经义逆于民心布怨趋祸之道也牡飞之状殆为此发古者谷不登亏膳灾娄至损服凶年不塈涂明王之制也诗云凡民有丧扶服捄之论语曰百姓不足君孰予足臣愿陛下勿许加赋之奏益减大官导官中御府均官掌畜廪牺用度止尚方织室京师郡国工服官发输造作以助大司农流恩广施振赡困乏开闗梁内流民恣所欲之以救其急立春遣使者循行风俗宣布圣徳存䘏孤寡问民所苦劳二千石敕劝耕桑毋夺农时以慰绥元元之心防塞大姦之隙诸夏之乱庶几可息臣闻上主可与为善而不可与为恶下主可与为恶而不可与为善陛下天然之性疏通聪敏上主之姿也少省愚臣之言感寤三难深畏大异定心为善捐忘邪志毋贰旧愆厉精致政至诚应天则积异塞于上祸乱伏于下何忧患之有窃恐陛下公志未专私好颇存尚爱羣小不肯爲耳对奏天子甚感其言中垒校尉刘向复上奏曰臣闻伯禹戒帝舜毋若丹朱傲周公戒成王毋若殷王纣诗曰殷监不逺在夏后之世亦言汤以桀为戒也圣帝明王常以败乱自戒不讳废兴故臣敢极陈其愚唯陛下留神察焉谨按春秋二百四十二年日蚀三十六襄公尤数率三岁五月有竒而壹食汉兴讫竟宁孝景帝尤数率三岁一月而一食臣向前数言日当食今连三年比食自建始以来二十岁间而八食率二岁六月而一发古今罕有异有小大希稠占有舒疾缓急而圣人所以断疑也易曰观乎天文以察时变昔孔子对鲁哀公并言夏桀殷纣暴虐天下故歴失则摄提失方孟陬无纪此皆易姓之变也秦始皇之末至二世时日月薄食山陵沦亡辰星出于四孟太白经天而行无云而雷枉矢夜光荧惑袭月㜸火烧宫野禽戯廷都门内崩长人见临洮石陨于东郡星孛大角大角以亡观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝惠时有雨血日食于冲灭光星见之异孝昭时有泰山卧石自立上林僵栁复起大星如月西行衆星随之此为特异孝宣兴起之表天狗夹汉而西乆隂不雨者二十余日昌邑不终之异也皆着于汉纪观秦汉之易世览惠昭之无后察昌邑之不终视孝宣之绍起天之去就岂不昭昭然哉髙宗成王亦有雊雉拔木之变能思其故故髙宗有百年之福成王有复风之报神明之应应若景向世所同闻也臣幸得託末属诚见陛下有寛明之徳兾销大异而兴髙宗成王之声以崇刘氏故豤豤数奸死亡之诛今日食尤屡星孛东井摄提炎及紫宫有识长老莫不震动此变之大者也其事难一一记故易曰书不尽言言不尽意是以设卦指爻而复说义书曰伻来以图天文难以相晓臣虽图上犹须口说然后可知愿赐清燕之间指图陈状上輙入之然终不能用也京兆尹何武坐举方正所举者召见盘辟雅拜有司以为诡衆虚伪武坐左迁楚内史迁沛郡太守武为楚内史厚龚胜龚舎在沛郡厚唐林唐遵此人显于世者何侯力也世以此多焉冬十二月大司马衞将军王商病乞骸骨上闵之乙未以为大将军益封二千户赐钱百万辛亥商薨以根为大司马票骑将军特进安昌侯张禹请平陵肥牛亭地上以赐禹诏令平陵徙亭它所曲阳侯根闻而争之此地当平陵寝庙衣冠所出游道禹为师傅不遵谦让至求衣冠所游之道又徙坏旧亭重非所宜孔子称赐爱其羊我爱其礼宜更赐它地上不从卒以赐禹根由是害禹宠数毁恶之天子愈益敬厚禹禹每病輙以起居闻车驾自临问之上亲拜禹牀下禹顿首谢恩归诚禹四男而小子未有官禹数视其小子上即禹牀下拜为黄门郎给事中禹虽家居以特进为天子师国家每有大政必与定议时吏民多上书言灾异之应讥切王氏专政所致上惧变异数见意颇然之未有以明见廼车驾至禹第辟左右亲问禹以天变因用吏民所言王氏事示禹禹自见年老子孙弱又与曲阳侯不平恐为所怨禹则谓上曰春秋二百四十二年间日食三十余地震五或为诸侯相杀或夷狄侵中国灾变之意深逺难见故圣人罕言命不语怪神性与天道自子赣之属不得闻何况浅见鄙儒之所言陛下宜修政事以善应之与下同其福善此经义意也新学小生乱道误人宜无信用以经术断之上雅信爱禹由是不疑王氏是岁赵昭仪害后宫皇子宫中学事史曹宫御幸上有身生男于掖庭牛官令舎中黄门田客持诏记盛绿绨方底封御史中丞印予掖庭狱丞籍武曰取牛官令舎妇人新产儿及婢六人尽置暴室狱毋问儿男女谁儿也武迎置狱后三日客持诏记与武问儿死未手书对牍背武即书对儿见在未死有顷客出曰上与昭仪大怒奈何不杀武叩头啼曰不杀儿自知当死杀之亦死因即客奏封事曰陛下未有继嗣子无贵贱唯留意奏入客复持诏记予武曰今夜漏上五刻持儿与中黄门王舜㑹东交掖门武因问客陛下得武书意何如憆也武以儿付舜舜受诏内儿殿中为择乳母告善养儿且有赏毋令漏泄舜择张弃为乳母时儿生八九日后三日诏赐宫药令武自临饮之宫曰果也欲姊弟擅天下我儿男也额上有壮髪类孝元皇帝今儿安在危杀之矣奈何令长信得闻之遂饮药死婢六人皆自杀弃所养儿十一日宫长李南以诏书取儿去不知所置议郎巴郡谯元上书曰臣闻王者承天继宗统极保业延祚莫急允嗣故易有干蛊之义诗咏衆多之福今陛下圣嗣未立天下属望而不惟社稷之计专念微行之事爱幸用于所惑曲意留于非正窃闻后宫皇子产而不育臣闻之怛然痛心伤剥窃怀忧国不忘须臾夫警衞不修则患生非常忽有醉酒狂夫分争道路既无尊严之仪岂识上下之别此为胡狄起于毂下而贼乱发于左右也愿陛下念天下之至重爱金玉之身均九女之施存无穷之福天下幸甚班固赞曰秦汉以来山东出相山西出将秦时将军白起郿人王翦频阳人汉兴郁郅王围甘延寿义渠公孙贺傅介子成纪李广李蔡杜陵苏建苏武上邽上官桀赵充国襄武亷襃狄道辛武贤庆忌皆以勇武显闻苏辛父子着节此其可称列者也其余不可胜数何则山西天水陇西安定北地处埶廹近羗胡民俗修习战备髙上勇力鞍马骑射故秦诗曰王于兴师修我甲兵与子皆行其风声气俗自古而然今之歌谣慷慨风流犹存耳匈奴搜谐若鞮单于朝二年发行未入塞病死弟且莫车立为车牙若鞮单于遣子右于涂仇掸王乌夷当入侍以囊知牙斯为左贤王大司马骠骑将军王根竒蜀郡扬雄文雅召以为门下史荐雄文似相如上方郊祠甘泉泰畤汾隂后土以求继嗣召雄待诏承明之庭雄少从蜀严君平学君平卜筮于成都市以为卜筮者贱业而可以惠衆人有邪恶非正之问则依蓍龟为言利害与人子言依于孝与人弟言依于顺与人臣言依于忠各因势导之以善从吾言者已过半矣裁日阅数人得百钱足自养则闭肆下帘而授老子博览亡不通依老子庄周之指着书十余万言及雄仕京师显名数为朝廷在位贤者称君平徳杜陵李彊素善雄乆之为益州牧喜谓雄曰吾真得严君平矣雄曰君备礼以待之彼人可见而不可得诎也彊心以为不然及至蜀致礼与相见卒不敢言以为从事乃叹曰扬子云诚知人君平年九十余遂以其业终元延二年春正月行幸甘泉郊泰畤甘泉本因秦离宫既奢泰而武帝复増通天髙光迎风游观屈竒瑰伟且其为已乆矣非帝所造扬雄欲谏则非时欲黙则不能已还奏甘泉赋以风又是时赵昭仪大幸每上甘泉常法从在属车间豹尾中故雄盛言车骑之衆参丽之驾非所以感动天地逆釐三神又言屏玉女郄虙妃以微戒斋肃之事赋奏天子异焉三月上将祭后土廼帅羣臣横大河凑汾隂既祭行游介山回安邑顾龙门览盐池登歴观陟西岳以望八荒迹殷周之虚眇然以思唐虞之风扬雄以为临川羡鱼不如归而结罔还上河东赋以劝夏四月立广陵孝王子守为王十二月上羽猎扬雄从雄以为昔在二帝三王宫馆台榭沼池苑囿林麓薮泽财足以奉郊庙御賔客充庖厨而已不夺百姓膏腴谷土桑柘之地女有余布男有余粟国家殷富上下交足故甘露零其庭醴泉流其唐鳯皇巢其树黄龙游其沼麒麟臻其囿神爵栖其林昔者禹任益虞而上下和木茂成汤好田而天下用足文王囿百里民以为尚小齐宣王囿四十里民以为大裕民之与夺民也武帝广开上林南至宜春鼎胡御宿昆吾旁南山而西至长杨五柞北绕黄山濒渭而东周袤数百里穿昆明池象滇河营建章鳯阙神明馺娑渐台泰液象海水周流方丈瀛洲蓬莱游观侈靡穷妙极丽虽颇割其三垂以赡齐民然至羽猎田车戎马器械储偫禁御所营尚泰奢丽夸诩非尧舜成汤文王三驱之意也又恐后世复修前好不折中㠯泉台故聊因校猎赋以风除为郎给事黄门与王莽刘歆并雄又作酒箴以讽谏帝其文为酒客难法度士譬之于物曰子犹瓶矣观瓶之居居井之眉处髙临深动常近危酒醪不入口臧水满怀不得左右牵于纆徽一旦碍为瓽所轠身提黄泉骨肉为泥自用如此不如鸱夷鸱夷滑稽腹如大壶尽日盛酒人复借酤常为国器託于属车出入两宫经营公家繇是言之酒何过乎是岁许美人御幸生男赵昭仪谓帝曰常绐我言从中宫来即从中宫来许美人儿何从生中许氏竟当复立邪怼以手自擣以头击壁户柱从牀上自投地啼泣不肯食曰今当安置我欲归耳帝曰今故告之反怒为殊不可晓也帝亦不食昭仪曰陛下自知是不食为何陛下常自言不负汝今美人有子竟负约谓何黄门靳严从许美人取儿去盛以苇箧置饰室帘南去帝与昭仪坐使御者与客子解箧缄未已帝使客子及御者皆出自闭户独与昭仪在须臾开户嘑客子使缄封箧及诏记令中黄门呉恭持以与掖庭狱丞籍武曰告武箧中有死儿埋屏处勿令人知武穿狱楼垣下为坎埋其中故掖庭令吾邱遵谓籍武曰掖庭丞吏以下皆与昭仪合通无可与语者独欲与武有所言我无子武有子是家轻族人得无不敢乎掖庭中御幸生子者輙死又饮药伤堕者无数大臣票骑将军贪耆钱不足计事奈何令长信得闻之廷尉彭宣以王国人出为太原太守初乌孙小昆弥安日为国民所杀诸翖侯大乱诏征故金城太守叚㑹宗为左曹中郎将光禄大夫使安辑乌孙立安日弟末振将为小昆弥定其国而还元延三年上将大夸胡人以多禽兽秋命右扶风发民入南山西自褒斜东至宏农南敺汉中张罗罔罝罘捕熊罴豪猪虎豹狖玃狐菟麋鹿载以槛车输长杨射熊馆以罔为周阹纵禽兽其中令胡人手搏之自取其获上亲临观焉是时农民不得收歛扬雄从至射熊馆还上长杨赋以风是岁廷尉朱博为后将军沛郡太守何武为廷尉九江太守王嘉为大鸿胪泰山太守萧育为右扶风时鄠县名贼梁子政阻山为害乆不伏辜育为右扶风数月尽诛子政等元延四年甘露降京师赐长安民牛酒绥和元年辛未有流星从东南入北斗长二十丈二刻所息谏大夫东海母将隆奏封事言古者选诸侯入为公卿以襃功徳宜征定陶王使在国邸以填万方上于是召丞相翟方进大司马骠骑将军王根御史大夫孔光右将军亷襃后将军朱博皆引入禁中议中山定陶王谁宜为嗣者方进根以为定陶王帝弟之子礼曰昆弟之子犹子也为其后者为之子也定陶王宜为嗣襃博皆如方进根议光独以为礼立嗣以亲中山王先帝之子帝亲弟也以尚书般庚殷之及王为比中山王宜为嗣上以礼兄弟不相入庙又皇后昭仪欲立定陶王二月癸丑诏曰朕承太祖鸿业奉宗庙二十五年徳不能绥理宇内百姓怨望者衆不蒙天祐至今未有继嗣天下无所系心观于往古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子定陶王谢曰臣幸得继父守藩为诸侯王材质不足以假充太子之宫陛下圣徳寛仁敬承祖宗奉顺神祗宜蒙福祐子孙千亿之报臣愿且得留国邸旦夕奉起居俟有圣嗣归国守藩书奏天子报闻光以议不中意左迁廷尉以廷尉何武为御史大夫以赵元为太子太傅阎崇为太子少傅平阿侯王谭子去疾及河内傅喜为太子庶子喜傅太后从父弟少好学问有志行太子数遣中盾请问近臣黄门郎中常侍班稺方直自守独不敢答稺伯之弟也初故南昌尉梅福以帝乆亡继嗣宜建三统封孔子之世以为殷后乃上书曰臣闻存人所以自立也壅人所以自塞也善恶之报各如其事昔者秦灭二周夷六国隐士不显佚民不举絶三统灭天道是以身危子杀厥孙不嗣所谓壅人以自塞也故武王克殷未下车存五帝之后封殷于宋绍夏于杞明着三统示不独有也是以姬封半天下迁庙之主流出于户所谓存人以自立者也今成汤不祀殷人亡后陛下继嗣乆微殆为此也春秋经曰宋杀其大夫谷梁传曰其不称名姓以其在祖位尊之也此言孔子故殷后也虽不正统封其子孙以为殷后礼亦宜之何者诸侯夺宗圣庶夺适传曰贤者子孙宜有土而况圣人又殷之后哉昔成王以诸侯礼葬周公而皇天动烕雷风着灾今仲尼之庙不出阙里孔氏子孙不免编户以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉福孤逺又讥切王氏故不纳至是欲立二王后推迹古文以左氏谷梁世本礼记相明甲子诏曰盖闻王者必存二王之后所以通三统也昔成汤受命列为三代而祭祀废絶考求其后莫正孔吉其封吉为殷绍嘉侯三月进爵为公及周承休侯皆为公地各百里行幸雍祀五畤初何武为九卿建言古者民朴事约国之辅佐必得贤圣然犹则天三光备三公官各有分职今末俗文弊政事烦多宰相之材不能及古而丞相独兼三公之事所以乆废而不治也宜建三公官定卿大夫之任分职授政以考功效后上以问师安昌侯张禹禹以为然夏四月以大司马骠骑将军王根为大司马置官属罢票骑将军官以御史大夫何武为大司空封列侯益大司马大司空奉如丞相以备三公官焉又令䕶军都尉居大司马府北司直大司空何武与丞相方进共奏言往者诸侯王断狱治政内史典狱事相总纲纪辅王中尉备盗贼今王不断狱与政中尉官罢职并内史郡国守相委任所以壹统信安百姓也今内史位卑而权重威职相踰不统尊者难以为治臣请相如太守内史如都尉以顺尊卑之序平轻重之权制曰可以内史为中尉秋八月庚戍中山孝王兴薨子箕子嗣大司马王根乞骸骨冬十月甲寅上益封根五千户赐安车驷马黄金五百斤罢就第淳于长坐大逆诛长小妻廼始等六人皆以长事未发觉时弃去或更嫁及长事发丞相方进大司空武议以为犯法者各以法时律令论之明有所讫也长犯大逆时廼始等见为长妻已有当坐之罪与身犯法无异后廼弃去于法无以解请论廷尉孔光议以为大逆无道父母妻子同产无少长皆弃市欲惩后犯法者也夫妇之道有义则合无义则离长未自知当作大逆之法而弃去廼始等或更嫁义已絶而欲以为长妻论杀之名不正不当坐有诏光议是以廷尉孔光为左将军居右将军官职罢后将军官十二月丞相方进大司空武奏言古选诸侯贤者以为州伯书曰咨十有二牧所以广聪明烛幽隐也今部刺吏居牧伯之位秉一州之统选第大吏所荐位髙至九卿所恶立退任重职大春秋之义用贵治贱不以卑临尊刺史位下大夫而临二千石轻重不相凖失位次之序臣请罢刺史更置州牧秩二千石以应古制奏可中垒校尉刘向卒向每召见数言公族者国之枝叶枝叶落则本根无所庇廕方今同姓疏逺母党专政禄去公室权在外家非所以彊汉宗卑私门保守社稷安固后嗣也卒时年七十二后十三岁而王氏代汉绥和二年春二月荧惑守心丞相府议曹李寻奏记翟方进曰应变之权君侯所自明往者数白三光垂象变动见端山川水泉反理视患民人讹谣斥事感名三者既效可为寒心今提扬眉矢贯中狼奋角弓且张金歴库土逆度辅湛没火守舎万岁之期近慎朝暮上无恻怛济世之功下无推让避贤之效欲当大位为具臣以全身难矣大责日加安得但保斥逐之戮阖府三百余人唯君侯择其中与尽节转凶方进忧之不知所出会郎贲丽善为星言大臣宜当之壬子上召见方进还归未及引决上遂赐册曰惟君登位灾害并臻间者郡国谷虽颇孰百姓不足者尚衆前去城郭未能尽还夙夜未甞忘焉朕惟往时之用与今一也百僚用度各有数君不量多少一听羣下言用度不足奏请一切增赋税城郭堧及园田过更筭马牛羊增益盐铁变更无常朕既不明随奏许可后议者以为不便制诏下君君云卖酒醪后请止未尽月复奏议令卖酒醪朕诚怪君何持容容之计无忠固意将何以辅朕朕既已改君其自思强食慎职使尚书令赐君上尊酒十石养牛一君审处焉方进即日自杀上秘之遣九卿册赠以丞相髙陵侯印绶赐乘舆秘器少府供张柱槛皆衣素天子亲临弔者数至礼赐异于它相故事建平侯杜业上书言方进本与淳于长深结厚更相称荐长陷大恶独得不坐茍欲鄣塞前过不为陛下广持平例又无恐惧之心反因时信其邪辟报睚眦怨故事大逆朋友坐免官无归故郡者今坐长者归故郡已深一等红阳侯立坐子受长贿赂故就国耳非大逆也而方进复奏立党友朱博孙宏免官陈咸归故郡刑罚无平在方进之笔端衆庶莫不疑惑皆言孙宏不与红阳侯相爱宏前为中丞时方进为御史大夫举掾隆可侍御史宏奏隆前奉使欺谩不宜执法近侍方进以此怨宏又方进为京兆尹时陈咸为少府在九卿髙第陛下所自知也方进素与司直师丹相善临御史大夫缺使丹奏咸为姦利请案验卒不能有所得而方进果自得御史大夫为丞相即时诋欺奏免咸复因红阳侯事归咸故郡衆人皆言国家假方进权太甚案师丹行能无异及光禄勲许商被病残人皆但以附从方进甞获尊官丹亲荐邑子丞相史能使巫下神为国求福几获大利幸赖陛下至明遣使者毛莫如先考验卒得其姦皆坐死假令丹知而白之此诬罔罪也不知而白之是背经术惑左道也二者皆在大辟重于朱博孙宏陈咸所坐方进终不举白专作威福阿党所厚排挤英俊託公报私横厉无所畏忌欲以熏轑天下天下莫不望风而靡自尚书近臣皆结舌杜口骨肉亲属莫不股慄威权泰盛而不忠信非所以安国家也今闻方进卒病死不以尉示天下反复赏赐厚葬唯陛下深思往事以戒来今赦天下三月大水平襄有燕生雀哺食至大俱飞去太仆廐马生角在左耳前围长一寸八分丙戍帝崩于未央宫皇太后诏有司曰皇帝即位思顺天心遵经义定郊礼天下说憙惧未有皇孙故复甘泉泰畤汾隂后土庶几获福皇帝恨难之卒未得其祐其复南北郊长安如故以顺皇帝之意夏四月己卯葬延陵上尊号曰孝成皇帝西汉年纪卷二十八钦定四库全书西汉年纪卷二十八宋王益之撰哀帝孝哀皇帝讳欣元帝庶孙定陶共王子也年三歳嗣立为王长好文辞法律绥和元年立为皇太子二年三月成帝崩四月丙午太子即皇帝位谒高庙尊皇太后曰太皇太后皇后曰皇太后大赦天下帝初即位躬行俭约省减诸用政事由已出朝廷翕然望至治焉夏四月壬寅傅太后封帝舅丁明为阳安侯傅妃父晏为孔乡侯谏大夫杨宣曰五侯封日天气赤黄丁傅复然此殆爵土过制伤乱土气之祥也建平侯杜业上书言王氏世权日久朝无骨鲠之臣宗室诸侯微弱与系囚无异自佐史以上至于大吏皆权臣之党曲阳侯根前为三公辅政知赵昭仪杀皇子不辄白奏反与赵氏比周恣意妄行谮愬故许后被加以非罪诛破诸许族败元帝外家内疾妬同产兄姊红阳侯立及淳于氏皆老被放弃新喋血京师威权可畏高阳侯薛宣有不养母之名安昌侯张禹姦人之雄惑乱朝廷使先帝负谤于海内尤不可不慎陛下初即位谦让未皇孤独特立莫可据仗权臣易世意若探汤宜早以义割恩安百姓心窃见朱博忠信勇勐材畧不世出诚国家雄俊之寳臣也宜徴博置左右以填天下此人在朝则陛下可高枕而卧矣昔诸吕欲危刘氏赖有高祖遗臣周勃陈平尚存不者几为姦臣笑所言合指朱博果见拔用由是为光禄大夫六月诏曰惟世俗奢泰文巧而郑衞之声兴夫奢泰则下不孙而国贫文巧则趋末背本者衆郑衞之声兴则淫辟之化流而欲黎庶敦朴家给犹浊其源而求其清流岂不难哉孔子不云乎放郑声郑声淫其罢乐府官郊祭乐及古兵法武乐在经非郑衞之乐者条奏别属他官丞相孔光大司空何武奏郊祭乐人员六十二人给祠南北郊大乐鼓员六人嘉至鼔员十人邯郸鼓员二人骑吹鼓员三人江南鼓员二人淮南鼓员四人巴俞鼔员三十六人歌鼓员二十四人楚严鼓员一人梁皇鼔员四人临淮鼓员三十五人兹邡鼓员三人凡鼓十二员百二十八人朝贺置酒陈殿下应古兵法外郊祭员十三人诸族乐人兼云招给祠南郊用六十七人兼给事雅乐用四人夜诵员五人刚别柎员二人给盛徳主调箎员二人听工以律知日冬夏至一人钟工磬工箫工员各一人仆射二人主领诸乐人皆不可罢竽工员三人一人可罢琴工员五人三人可罢柱工员二人一人可罢绳絃工员六人四人可罢郑四㑹员六十二人一人给事雅乐六十一人可罢张瑟员八人七人可罢安世乐鼔员二十人十九人可罢沛吹鼓员十二人族歌鼓员二十七人陈吹鼓员十三人商乐鼓员十四人东海鼓员十六人长乐鼓员十三人缦乐鼓员十三人凡鼓八员百二十八人朝贺置酒陈前殿房中不应经法治竽员五人楚鼔员六人常从倡三十人常从象人四人诏随常从倡十六人秦倡员二十九人秦倡象人员三人诏随秦倡一人雅大人员九人朝贺置酒为乐楚四㑹员十七人巴四㑹员十二人铫四㑹员十二人齐四㑹员十九人蔡讴员三人齐讴员六人竽瑟钟磬员五人皆郑声可罢师学百四十二人其七十二人给大官挏马酒其七十人可罢大凡八百二十九人其三百八十八人不可罢可领属大乐其四百四十一人不应经法或郑衞之声皆可罢奏可诏曰曲阳侯王根前以大司马建社稷䇿益封二千户太仆安阳侯王舜往时䕶太子家导朕忠诚専壹有旧恩益封五百户丞相博山侯孔光大司空氾乡侯何武益封各千戸左将军师丹建言古之圣王莫不设井田然后治廼可平孝文皇帝承亡周乱秦兵革之后天下空虚故务劝农桑帅以节俭民始充实未有并兼之害故不为民田及奴婢为限今累世承平豪富吏民訾数鉅万而贫弱愈困盖君子为政贵因循而重改作然所以有改者将以救急也亦未可详宜畧为限天子下其议诏曰制节谨度以防奢淫为政所先百王不易之道也诸侯王列侯公主吏二千石及豪富民多畜奴婢田宅亡限与民争利百姓失职重困不足其议限列丞相孔光大司空何武奏请诸侯王列侯皆得名田国中列侯在长安公主名田县道及关内侯吏民名田皆毋过三十顷诸侯王奴婢二百人列侯公主百人关内侯吏民三十人年六十以上十歳以下不在数中贾人皆不得名田为吏犯者以律论诸名田畜奴婢过品期尽三年犯者没入官时田宅奴婢贾为减贱贵戚近习皆不便也诏书且须后遂寝不行上置酒未央宫内者令为傅太后张幄坐于太皇太后坐旁大司马王莽案行责内者令曰定陶太后藩妾何以得与至尊并彻去更设坐傅太后闻之大怒不肯㑹重怨恚莽莽复乞骸骨秋七月丁巳上赐莽黄金五百斤安车驷马罢就第公卿大夫多称之者上乃加恩宠置中黄门为莽家给使十日一赐餐又下诏曰新都侯莽忧劳国家执义坚固朕庶几与为治太皇太后诏莽就第朕甚悯焉其以黄邮聚户三百五十益封位特进给事中朝朔望见礼如三公车驾乗緑车从复置司𨽻冠进贤冠属大司空比司直初薛宣为丞相时弟修为临菑令后母常从修居官宣迎后母修不遣后母病死修去官持服宣谓修三年服少能行之者兄弟相駮不可修遂竟服繇是兄弟不和是歳博士东海申咸给事中毁宣不供养行丧服薄于骨肉前以不忠孝免不宜复列封侯在朝省宣子况为右曹侍郎数闻其语赇客杨明欲令创咸面目使不居位㑹司𨽻缺况恐咸为之遂令明遮斫咸宫门外断鼻脣身八创事下有司御史中丞衆等奏况朝臣父故宰相再封列侯不相敕丞化而骨肉相疑疑咸受修言以谤毁宣咸所言皆宣行迹衆人所共见公家所宜闻况知咸给事中恐为司𨽻举奏宣而公令明等迫切宫阙要遮创戮近臣于大道人衆中欲以鬲塞聪明杜絶论议之端桀黠无所畏忌万衆讙譁流闻四方不与凡民忿怒争鬭者同臣闻敬近臣为近主也礼下公门式路马君畜产且犹敬之春秋之义意恶功遂不免于诛上浸之源不可长也况首为恶明手伤功意俱恶皆大不敬明当以重论及况皆弃市廷尉直以为律曰鬭以刃伤人完为城旦其贼加罪一等与谋者同罪诏书无以诋欺成罪传曰遇人不以义而见疻者与痏人之罪钧恶不直也咸厚善修而数称宣恶流闻不谊不可谓直况以故伤咸计谋已定后闻置司𨽻因前谋而趣明非以恐咸为司𨽻故造谋也本争私变虽于掖门外伤咸道中与凡民争鬭无异杀人者死伤人者刑古今之通道三代所不易也孔子曰必也正名名不正则至于刑罚不中刑罚不中而民无所错手足今以况为首恶明手伤为大不敬公私无差春秋之义原心定罪原况以父见谤发忿怒无它大恶加诋欺辑小过成大辟陷死刑违明诏恐非法意不可施行圣王不以怒增刑明当以贼伤人不直况与谋者皆爵减完为城旦上以问公卿议臣丞相孔光大司马师丹以中丞议是自将军以下至博士议郎皆是廷尉况竟减罪一等徙敦煌宣坐免为庶人归故郡卒于家帝少而闻知王氏骄盛心不能善以初立故优之司𨽻解光奏曲阳侯根宗重身尊三世据权五将秉政天下辐凑自效根行贪邪臧累鉅万纵横恣意大治室第第中起土山立两市殿上赤墀户青琐游观射猎使奴从者被甲持弓弩陈为步兵止宿离宫水衡共张发民治道百姓苦其役内懐姦邪欲筦朝政推亲近吏主簿张业以为尚书蔽上壅下内塞王路外交藩臣骄奢僭上壊乱制度案根骨肉至亲社稷大臣先帝弃天下不悲哀思慕山陵未成公聘取故掖庭女乐五官殷严王飞君等置酒歌舞捐忘先帝厚恩背臣子义及根兄子成都侯况幸得以外亲继父为列侯侍中不思报厚恩亦聘取故掖庭贵人以为妻皆无人臣礼大不敬不道天子曰先帝遇根况父子至厚也今乃背忘恩义以根尝建社稷之䇿遣就国免况为庶人八月郑通里男子王襃衣绛衣带剑入北司马门殿东门上前殿入非常室中解帐组系剑佩之招殿前署长命曰天帝令我居此宫考问襃故公车大谁卒病狂忽忘不自知入宫状下狱死上使侍中光禄大夫傅喜问待诏黄门李寻曰间者水出地动日月失度星辰乱行灾异仍重极言毋有所讳寻对曰变异之来各应象而至臣谨条陈所闻易曰县象着明莫大乎日月夫日者衆阳之长辉光所烛万里同晷人君之表也故日将旦清风发羣隂伏君以临朝不牵于色日初出炎以阳君登朝佞不行忠直进不蔽障日中辉光君徳盛明大臣奉公日将入专以壹君就房有常节君不修道则日失其度晻昧亡光各有云为其于东方作日初出时隂云邪气起者法为牵于女谒有所畏难日出后为近臣乱政日中为大臣欺诬日且入为妻妾役使所营间者日尤不精光明侵夺失色邪气珥蜺数作本起于晨相连至昏其日出后至日中间差瘉小臣不知内事窃以日视陛下志操衰于始初多矣其咎恐有以守正直言而得罪者伤嗣害世不可不慎也唯陛下执干刚之徳强志守度毋听女谒邪臣之态诸保阿乳母甘言悲辞之託断而勿听勉强大谊絶小不忍良有不得已可赐以货财不可私以官位诚皇天之禁也日失其光则星辰放流阳不能制隂隂桀得作间者太白正昼经天宜隆徳克躬以执不轨臣闻月者衆隂之长销息见伏百里为品千里立表万里连纪妃后大臣诸侯之象也朔晦正终始弦为绳墨望成君徳春夏南秋冬北间者月数以春夏与日同道过轩辕上后受气入太微帝廷扬光煇犯上将近臣列星皆失色厌厌如灭此为母后与政乱朝隂阳俱伤两不相便外臣不知朝事窃信天文即如此近臣已不足杖矣屋大柱小可为寒心唯陛下亲求贤士无彊所恶以崇社稷尊彊本朝臣闻五星者五行之精五帝司命应王者号令为之节度歳星主歳事为统首号令所纪今失度而盛此君指意欲有所为未得其节也又填星不避歳星者后帝共政相留于奎娄当以义断之荧惑往来亡常周歴两宫作态低卬入天门上明堂贯尾乱宫太白发越犯库兵冦之应也贯黄龙入帝庭当门而出随荧惑入天门至房而分欲与荧惑为患不敢当明堂之精此陛下神灵故祸乱不成也荧惑厥弛佞巧依埶微言毁誉进类蔽善太白出端门臣有不臣者火入室金上堂不以时解其忧凶填歳相守又主内乱宜察萧墙之内毋忽亲疏之微诛放佞人防絶萌芽以盪涤浊濊消散积恶毋使得成祸乱辰星主正四时当效于四仲四时失序则星辰作异今出于歳首之孟天所以谴吿陛下也政急则出蚤政缓则出晩政絶不行则伏不见而为彗茀四孟皆出为易王命四季皆出星家所讳今幸独出寅孟之月盖皇天所以笃右陛下也宜深自改治国故不可以戚戚欲速则不达经曰三载考绩三考黜陟加以号令不顺四时既往不咎来事之师也间者春三月治大狱时贼隂立逆恐歳小收季夏举兵法时寒气应恐后有霜雹之灾秋月行封爵其月土溼奥恐后有雷雹之变夫以喜怒赏罚而不顾时禁虽有尧舜之心犹不能致和善言天者必有效于人设上农夫而欲冬田肉袒深耕汗出种之然犹不生者非人心不至天时不得也易曰时止则止时行则行动静不失其时其道光明书曰敬授人时故古之王者尊天地重隂阳敬四时严月令顺之以善政则和气可立致犹枹鼔之相应也今朝廷忽于时月之令诸侍中尚书近臣宜皆令通知月令之意设羣下请事若陛下出令有谬于时者当知争之以顺时气故曰朝廷亡人则为贼乱所轻其道自然也天下未闻陛下竒䇿固守之臣也语曰何以知朝廷之衰人人自贤不务于通人故世陵夷马不伏歴不可以趋道士不素养不可以重国诗曰济济多士文王以宁孔子曰十室之邑必有忠信非虚言也陛下秉四海之衆曾亡柱干之固守闻于四境殆开之不广取之不明劝之不笃传曰土之美者善养禾君之明者善养士中人皆可使为君子诏书进贤良赦小过无求备以博聚英隽如近世贡禹以言事忠切蒙尊荣当此之时士厉身立名者多禹死之后日日以衰及京兆尹王章坐言事诛灭智者结舌邪伪并兴外戚颛命君臣隔塞至絶继嗣女宫作乱此行事之败诚可畏而悲也本在积任母后之家非一日之渐往者不可及来者犹可追也先帝大圣深见天意昭然使陛下奉承天统欲矫正之也宜少抑外亲选练左右举有徳行道术通明之士充备天官然后可以辅圣徳保帝位承大宗下至郎吏从官行能亡以异又不通一艺及博士无文雅者皆宜使就南亩以视天下明朝廷皆贤材君子于以重朝尊君灭凶致安此其本也臣自知所言害身不避死亡之诛唯留神反覆愚臣之言上虽不从然每有非常辄问寻寻对屡中迁黄门侍郎以寻言且有水灾故拜寻为骑都尉使䕶河隄待诏贾让奏言治河有上中下䇿今隄防陿者去水数百步逺者数里近黎阳南故大金隄从河西西北行至西山南头廼折东与东山相属民居金隄东为庐舍住十余歳更起隄从东山南头直南与故大隄㑹又内黄界中有泽方数十里环之有隄往十余歳太守以赋民民今起庐舍其中此臣亲所见者也东郡白马故大隄亦复数重民皆居其间从黎阳北尽魏界故大隄去河逺者数十里内亦数重此皆前世所排也河从河内北至黎阳为石隄激使东抵东郡平刚又为石隄使西北抵黎阳观下又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东迫阸如此不得安息今行上䇿徙冀州之民当水冲者决黎阳遮害亭放河使北入海河西薄大山东薄金隄埶不能逺泛滥朞月自定难者将曰若如此败壊城郭田庐冢墓以万数百姓怨恨昔大禹治水山陵当路者毁之故凿龙门辟伊阙柝底柱破碣石堕断天地之性此廼人功所造何足言也今濒河十郡治隄歳费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸且以大汉方制万里岂与水争咫尺之地哉此功一立河定民安千载无患故谓之上䇿若廼多穿漕渠于冀州地使民得以溉田分杀水怒虽非圣人法然亦救败术也难者将曰河水高于平地歳増隄防犹尚决滥不可以开渠臣窃按视遮害亭西十八里至淇水口廼有金隄高一丈自是东地稍下隄稍高至遮害亭高四五丈往五六歳河水大盛增丈七尺壊黎阳南郭门入至隄下水未踰隄二尺所从隄上北望河高出民屋百姓皆走上山水留十三日隄溃二所吏民塞之臣循隄上行视水埶南七十余里至淇口水适至隄半计出地上五尺所今可从淇口以东为石隄多张水门初元中遮害亭下河去隄足数十步至今四十余歳适至隄足由是言之其地坚矣恐议者疑河大川难禁制荥阳漕渠足以卜之其水门但用木与土耳今据坚地作石隄埶必完安冀州渠首尽当卬此水门治渠非穿地也但为东方一隄北行三百余里入漳水中其西因山足高地诸渠皆往往股引取之旱则开东方下水门溉冀州水则开西方高门分河流通渠有三利不通有三害民常罢于救水半失作业水行地上凑润上彻民则病溼气木皆立枯卤不生谷决溢有败为鱼鼈食此三害也若有渠溉则盐卤下湿填淤加肥故种禾麦更为秔稻高田五倍下田十倍转漕舟船之便此三利也今濒河隄吏卒郡数千人伐买薪石之费歳数千万足以通渠成水门又民利其溉灌相率治渠虽劳不罢民田适治河隄亦成此诚富国安民兴利除害支数百歳故谓之中䇿若廼缮完故隄增卑倍薄劳费无已数逢其害此最下䇿也丞相孔光大司空何武奏言永光五年制书高皇帝为汉太祖孝文皇帝为太宗建昭五年制书孝武皇帝为世宗损益之礼不敢有与臣愚以为迭毁之次当以时定非令所谓擅议宗庙之意也臣请与羣臣杂议奏可于是光禄勲彭宣詹事满昌博士左咸等五十三人皆以为继祖宗以下五庙而迭毁后虽有贤君犹不得与祖宗并列子孙虽欲襃大显扬而立之鬼神不飨也孝武皇帝虽有功烈亲尽宜毁太仆王舜中垒校尉刘歆议曰臣闻周室既衰四夷并侵猃狁最彊于今匈奴是也至宣王而伐之诗人美而颂之曰薄伐猃狁至于太原又曰啴啴推推如霆如雷显允方叔征伐猃狁荆蛮来威故称中兴及至幽王犬戎来伐杀幽王取宗器自是之后南夷与北夷交侵中国不絶如线春秋纪齐桓南伐楚北伐山戎孔子曰微管仲吾其被髪左衽矣是故弃桓之过而録其功以为伯首及汉兴冒顿始彊破东胡禽月氏并其土地地广兵彊为中国害南越尉佗总百粤自称帝故中国虽平犹有四夷之患且无宁歳一方有急三面救之是天下皆动而被其害也孝文皇帝厚以货赂与结和亲犹侵暴无已甚者兴师十余万衆近屯京师及四边歳发屯备虏其为患久矣非一世之渐也诸侯郡守连匈奴及百粤以为逆者非一人也匈奴所杀郡守都尉畧取人民不可胜数孝武皇帝愍中国罢劳无安宁之时乃遣大将军骠骑伏波楼船之属南灭百粤起七郡北攘匈奴降昆邪十万之衆置五属国起朔方以夺其肥饶之地东伐朝鲜起元莵乐浪以断匈奴之左臂西伐大宛并三十六国结乌孙起敦煌酒泉张掖以鬲婼羌裂匈奴之右臂单于孤特逺遁于幕北四垂无事斥地逺境起十余郡功业既定廼封丞相为富民侯以大安天下富实百姓其规橅可见又招集天下贤俊与协心同谋兴制度改正朔易服色立天地之祠建封禅殊官号存周后定诸侯之制永无逆争之心至今累世赖之单于守藩百蛮服从万世之基也中兴之功未有高焉者也高帝建大业为太祖孝文皇帝徳至厚也为文太宗孝武皇帝功至着也为武世宗此孝宣帝所以发徳音也礼记王制及春秋谷梁传天子七庙诸侯五大夫三士二天子七日而殡七月而葬诸侯五日而殡五月而葬此丧事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故徳厚者流光德薄者流卑春秋左氏传曰名位不同礼亦异数自上以下降杀以两礼也七者其正法数可常数者也宗不在此数中宗变也茍有功徳则宗之不可预为设数故于殷太甲为太宗太戊曰中宗武丁曰高宗周公为毋逸之戒举殷三宗以劝成王繇是言之宗无数也然则所以劝帝者之功徳博矣以七庙言之孝武皇帝未宜毁以所宗言之则不可为无功徳礼记祀典曰夫圣王之制祀也功施于民则祀之以劳定国则祀之能救大灾则祀之窃观孝武皇帝功徳皆兼而有焉凡在于异姓犹将特祀之况于先祖或说天子五庙无见文又说中宗高宗者宗其道而毁其庙名与实异非尊徳贵功之意也诗曰蔽芾甘棠勿鬋勿伐邵伯所茇思其人犹爱其树况宗其道而毁其庙乎迭毁之礼自有常法无殊功异徳固以亲疏相推及至祖宗之序多少之数经传无明文至尊至重难以疑文虚说定也孝宣皇帝举公卿之议用衆儒之谋既以为世宗之庙建之万世宣布天下臣愚以为孝武皇帝功烈如彼孝宣皇帝崇立之如此不宜毁上览其议而从之制曰太仆舜中垒校尉歆议可歆又以为礼去事有杀故春秋外传曰日祭月祀时享歳贡终王祖祢则日祭曾高则月祀二祧则时享坛墠则歳贡大禘则终王徳盛而游广亲亲之杀也弥逺则弥尊故禘为重矣孙居王父之处正昭穆则孙常与祖相代此迁庙之杀也圣人于其祖出于情矣礼无所不顺故无毁庙自贡禹建迭毁之议惠景及太上寝园废而为虚失礼意矣班彪曰汉承亡秦絶学之后祖宗之制因时施宜自元成后学者蕃滋贡禹毁宗庙匡衡改郊兆何武定三公后皆数复故纷纷不定礼文缺微古今异制各为一家未易可偏定也观诸儒之议刘歆博而笃矣大司空何武执金吾阎崇荐龚胜帝自为定陶王固已闻其名徴为谏大夫引见胜荐龚舍及亢父寗夀济隂侯嘉有诏皆徴胜曰窃见国家徴医巫常为驾徴贤者宜驾上曰大夫乘私车来邪胜曰唯唯有诏为驾龚舍侯嘉至皆为谏大夫寗夀称疾不至胜居谏官数上书求见言百姓贫盗贼多吏不良风俗薄灾异数见不可不忧制度泰奢刑罚泰深赋敛泰重宜以俭约先下癸酉徙大司马师丹为大司空上少在国见成帝委政外家王氏僭盛常内邑邑即位多欲有所匡正封拜丁傅夺王氏权丹自以师傅居三公位得信于上上书言先帝不量臣愚以为太傅陛下以臣託师傅故亡功徳而备鼎足封大国加赐黄金位为三公职在左右不能尽忠补过而令庶人窃议灾异数见此臣之大罪也臣不敢言乞骸骨归于海滨恐嫌于伪诚慙负重责义不得不尽死书数十上多切直之言中垒校尉刘歆欲建立左氏春秋及毛诗逸礼古文尚书皆列于学官帝令歆与五经博士讲论其义诸博士或不肯置对歆于是数见丞相孔光为言左氏春秋以求助光卒不肯时五官中郎将不其房凤光禄勲王龚以外属内卿与歆共校书三人皆侍中唯凤龚许歆因共移书太常博士责让之曰昔唐虞既衰而三代迭兴圣帝明王累起相袭其道甚着周室既微而礼乐不正道之难全也如此是故孔子忧道之不行歴国应聘自衞反鲁然后乐正雅颂各得其所修易序书制作春秋以纪帝王之道及夫子没而微言絶七十子终而大义乖重遭战国弃笾豆之礼理军旅之陈孔氏之道抑而孙吴之术兴陵夷至于暴秦燔经书杀儒士设挟书之法行是古之罪道术由是遂灭汉兴去圣帝明王遐逺仲尼之道又絶法度无所因袭时独有一叔孙通畧定礼仪天下唯有易卜未有它书至孝惠之世乃除挟书之律然公卿大臣绛灌之属咸介胄武夫莫以为意至孝文皇帝始使掌故鼌错从伏生受尚书尚书初出于屋壁朽折散絶今其书见在时师传读而已诗始萌芽天下衆书往往颇出皆诸子传说犹广立于学官为置博士在汉朝之儒唯贾生而已至孝武皇帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成泰誓后得博士集而读之故诏书称曰礼壊乐崩书缺简脱朕甚闵焉时汉兴已七八十年离于全经固已逺矣及鲁恭王壊孔子宅欲以为宫而得古文于壊壁之中逸礼有三十九书十六篇天汉之后孔安国献之遭巫蛊仓卒之难未及施行及春秋左邱明所修皆古文旧书多者二十余通藏于秘府伏而不发孝成皇帝闵学残文缺稍离其真乃陈发秘藏校理旧文得此三事以考学官所传经或脱简传或间编传问民间则有鲁国桓公赵国贯公胶东庸生之遗学与此同抑而未施此乃有识者之所惜闵士君子之所嗟痛也往者缀学之士不思废絶之阙茍因陋就寡分文析字烦言碎辞学者罢老且不能究其一艺信口说而背传记是末师而非往古至于国家将有大事若立辟雍封禅巡狩之仪则幽冥而莫知其原犹欲保残守缺挟恐见破之私意而无从善服义之公心或懐妬嫉不考情实雷同相从随声是非抑此三学以尚书为备谓左氏为不传春秋岂不哀哉今圣上徳通神明继统扬业亦闵文学错乱学士若兹虽昭其情犹依违谦让乐与士君子同之故下明诏试左氏可立不遣近臣奉指衔命将以辅弱扶微与二三君子比意同力冀得废遗今则不然深闭固拒而不肯试猥以不诵絶之欲以杜塞余道絶灭微学夫可与乐成难与虑始此乃衆庶之所为耳非所望士君子也且此数家之事皆先帝所亲论今上所考视其古文旧书皆有徴验外内相应岂茍而已哉夫礼失求之于野古文不犹愈于野乎往者博士书有欧阳春秋公羊易则施孟然孝宣皇帝犹广立谷梁春秋梁邱易大小夏侯尚书义虽相反犹并置之何则与其过而废之也宁过而立之传曰文武之道未坠于地在人贤者志其大者不贤者志其小者今此数家之言所以兼包大小之义岂可偏絶哉若必専已守残党同门妒道真违明诏失圣意以陷于文吏之议甚为二三君子不取也其言甚切诸儒皆怨恨是时名儒光禄大夫龚胜以歆移书上疏深自罪责愿乞骸骨罢大司空师丹亦大怒奏歆改乱旧章非毁先帝所立帝曰歆欲广道术亦何以为非毁哉歆由是忤执政大臣为衆儒所讪惧诛求出补吏为河内太守以宗室不宜典三河徙守五原王龚亦出为宏农太守房凤九江太守丞相司直隃麋郭钦奏豫州牧鲍宣举错烦苛代二千石署吏听讼所察过诏条行部乘传去法驾驾一马舍宿乡亭为衆所非又奏京兆尹薛修皆免光禄大夫朱博为京兆尹炖煌太守奏陈汤前亲诛郅支单于威行外国不宜近边塞诏徙安定西汉年纪卷二十九钦定四库全书西汉年纪卷二十九宋王益之撰哀帝建平元年春正月丁酉侍中光禄大夫傅喜为大司马封髙武侯赦天下丁未有石陨于北地十六是日日出时有白气着天广如一匹布长十余丈西南行讙如雷一刻而止定襄有牡马生驹三足随羣马饮食司𨽻解光奏言赵昭仪在成帝时害皇嗣在四月丙午赦令前昭仪倾乱圣朝亲灭继嗣家属当伏天诛而同产亲属皆在尊贵之位非所以惩恶崇谊于是免新成侯赵钦钦兄子䜣皆为庶人家属徙辽西郡二月制诏丞相大司空曰盖闻圣王之治以得贤为首其与大司马列侯将军中二千石州牧守相举孝悌惇厚能直言通政事延于侧陋可亲民者各一人秋九月甲辰有石陨于虞二郎中令褒黄门郎叚犹等奏言定陶共皇太后共皇后皆不宜复引定陶藩国之名以冠大号车马衣服宜皆称皇之意置吏二千石以下各供厥职又宜为共皇立庙京师上复下其议羣下多顺指言母以子贵宜立尊号以厚孝道唯丞相孔光大司马傅喜大司空师丹共执正议以为不可由是寖不合上意㑹有上书言古者以龟贝为货今以钱易之民以故贫宜可改币上以问丹丹对言可改章下有司议皆以为行钱以来久难卒变易丹老人忘其前语后従公卿议又丹使吏书奏吏私冩其草丁傅子弟闻之使人上书告丹上封事行道人徧持其书上以问将军中朝臣皆对曰忠臣不显諌大臣奏事不宜漏泄令吏民传冩流闻四方臣不宻则失身宜下廷尉治事下廷尉廷尉劾丹大不敬事未决给事中博士申咸炔钦上书言丹经行无比自近世大臣能若丹者少发愤懑奏封事不及深思逺虑使主簿书漏泄之过不在丹以此贬黜恐不厌衆心尚书劾咸钦幸得以儒官选擢备腹心上所折中定疑知丹社稷重臣议罪处罚国之所慎咸钦初傅经义以为当治事以暴列乃复上书妄称誉丹前后相违不敬上贬咸钦秩各二等遂策免丹曰间者阴阳不调寒暑失常变异娄臻山崩地震河决泉涌流杀人民百姓流连无所归心司空之职尤废焉乃者以挺力田议改币章示君君内为朕建可改不疑以君之言博考朝臣君乃希衆雷同外以为不便令观听者归非于朕及君奏封事传于道路获虚采名谤讥匈匈朕惟君位尊任重虑不周宻懐谖迷国进退违命反覆异言甚为君耻之以君尝託傅位未忍考于理已诏有司赦君勿治其上大司空髙乐侯印绶罢归尚书令唐林上疏曰窃见免大司空丹策书泰深痛切君子作文为贤者讳丹经为世儒宗徳为国黄耉亲傅圣躬位在三公所坐者㣲海内未见其大过事既已往免爵大重京师识者咸以为宜复丹爵邑使奉朝请四方所瞻卬也唯陛下财覧衆心有以尉复师傅之臣上従林言下诏赐丹爵闗内侯食邑三百戸冬十月壬午京兆尹朱愽为大司空以光禄大夫瑯邪邴汉为京兆尹初汉以清行徴及为京兆数月病后为太中大夫以大鸿胪王嘉为京兆尹中山王箕子㓜有𤯝病祖母冯太后自养视数祷祠解上遣中郎谒者张由将毉治由素有狂易病病发怒去西归长安尚书簿责擅去状由恐因诬言中山太后祝诅上及傅太后更使中谒者令史立与丞相长史大鸿胪丞襍治立受傅太后指几得封侯治冯太后女弟习及寡弟妇君之毉徐遂成言习君之曰武帝时毉修氏刺治武帝得二千万耳今愈上不得封侯不如杀上令中山王代可得封立等劾奏祝诅谋反大逆冯太后饮药自杀宜乡侯参君之习夫及子当相坐者或自杀或伏法死者十七人衆莫不怜之十二月有白气出西南従地上至天出参下贯天厠广如匹布长十余丈十日而去甲子夜济阳令刘钦生子于县舍有赤光照室中卜者王长占之曰此兆吉不可言时县界有嘉禾生一茎九穂因名之曰秀秀长沙定王发六世孙也是嵗刘歆改名秀轻殊死刑八十一事其四十二事手杀人者减一等建平二年傅太后欲求称尊号与成帝母齐尊喜与孔光师丹共执不可上重违大臣正议又内迫太后猗违者连嵗傅太后大怒上不得已先免师丹遂策免喜以列侯就第大司空朱博奏言帝王之道不必相袭各繇时务髙皇帝以圣徳受命建立鸿业置御史大夫位次丞相典正法度以职相参总领百官上下相监临厯载二百年天下安宁今更为大司空与丞相同位未获嘉祐上従之夏四月戊午更拜博为御史大夫又以阳安侯丁眀为大司马卫将军置官属大司马冠号如故事乙亥策免光曰君相朕三年忧国之风无闻焉阴阳错谬嵗比不登天下空虚百姓饥馑父子分散流离道路以十万数而百官羣职旷废姦轨放縦盗贼并起或攻官寺杀长吏数以问君君无憷惕忧惧之意对母能为是以羣卿大夫咸惰哉莫以为意咎由君焉君其上丞相博山侯印绶罢归以御史大夫朱博为丞相封阳乡侯食邑二千戸少府赵元为御史大夫临延登受策有大声如钟鸣殿中郎吏陛者皆闻焉上以问黄门侍郎扬雄李寻寻对曰洪范所谓鼓妖者也师法以为人君不聪为衆所惑空名得进则有声无形不知所従生其传曰嵗月日之中则正卿受之今以四月日加辰已有异是为中焉正卿谓执政大臣也宜退丞相御史以应天变扬雄亦以为鼓妖听失之象也朱博为人彊毅多权谋宜将不宜相恐有凶恶亟疾之怒朱博上书曰故事封丞相不满千戸而独臣过制诚慙惧愿还千户上许焉上以王氏亡在位者遂用旧恩亲近平阿侯谭子去疾复进其弟闳为中常侍朱博又奏言汉家至徳溥大宇内万里立置郡县部刺史奉使典州督察郡国吏民安宁故事居部九嵗举为守相其有异材功效着者辄登擢秩卑而赏厚咸劝功乐进前丞相方进奏罢刺史更置州牧恐功效陵夷姦轨不禁请罢州牧置刺史如故奏可六月庚申帝太后丁氏崩上曰朕闻夫妇一体诗云谷则异室死则同穴昔季武子成寝杜氏之殡在西阶下请合𦵏而许之附𦵏之礼自周兴焉郁郁乎文哉吾従周孝子事亡如事存帝太后宜起陵共皇之园遂𦵏定陶发陈留济阴近郡国五万人穿复土遣大司马票骑将军丁眀东送𦵏于定陶贵震山东初成帝时齐人甘忠可诈造天官歴包元太平经十二卷言汉家逢天地之大终当更受命于天天帝使真人赤精子下教我此道忠可以教夏贺良丁广世郭昌等中垒校尉刘向奏忠可罔上惑衆下狱死贺良等坐挟忠可书以不敬论后贺良等复私相教帝初立司𨽻解光亦以眀经通灾异得幸白贺良等所挟忠可书事下奉车都尉刘秀秀以为不合五经不可施行而李寻亦好之光曰前秀父向奏忠可下狱秀安肯通此道时郭昌为长安令劝寻宜助贺良等寻遂白贺良等皆待诏黄门数召见陈说汉歴中衰当更受命成帝不应天命故絶嗣今灾异屡数天所以谴告人也宜急改元易号乃得延年益夀皇子生灾异息矣帝久寝疾几其有益遂従贺良等议甲子制诏丞相御史盖闻尚书五曰考终命言大运壹终更纪天元人元考文正理推歴定纪数如甲子也朕以𦕈身入继太祖承皇天总百僚子元元未有应天心之效即位出入三年灾变数降日月失度星辰错谬髙下贸易大异连仍盗贼并起朕甚惧焉战战兢兢唯恐陵夷惟汉兴至今二百载歴纪开元皇天降非材之佑汉国再获受命之符朕之不徳曷敢不通夫受天之元命必与天下自新其大赦天下以建平二年为太初元将元年号曰陈圣刘太平皇帝漏刻以百二十为度布告天下使眀知之上改制月余寝疾自若八月丁巳诏曰朕获保宗庙为政不徳变异屡仍恐惧战栗未知所繇待诏贺良等建言改元易号増益漏刻可以永安国家朕信道不笃过听其言几为百姓获福卒无嘉应久旱为灾以问贺良等对当复改制度皆背经谊违圣制不合时宜夫过而不改是谓过矣六月甲子诏书非赦令也皆蠲除之贺良等反道惑衆姦态当穷竟皆下狱光禄勲平当光禄大夫毛莫如与御史中丞廷尉杂治当贺良等执左道乱朝政倾覆国家诬罔主上不道贺良等皆伏诛李寻解光减死一等徙敦煌郡帝以寝疾博征方术士京师诸县皆有侍祠使者尽复前世所常兴诸神祠官凡七百余所一嵗三万七千祠云诏左将军彭宣等劾奏博宰相元上卿晏以外亲封位特进股肱大臣上所信任不思竭诚奉公务广恩化为百寮先皆知喜武前已蒙恩诏决事更三赦博执左道亏损上恩以结信贵戚背君乡臣倾乱政治姦人之雄附下罔上为臣不忠不道元知博所言非法枉义附従大不敬晏与博议免喜失礼不敬臣请诏谒者召博元晏诣廷尉诏狱制曰将军中二千石二千石诸大夫博士议郎议羣臣皆以为如宣等言可许谏大夫龚胜等十四人以为春秋之义姦以事君常刑不赦鲁大夫叔孙侨如欲颛公室谮其族兄季孙行父于晋晋执囚行父以乱鲁国春秋重而书之今晏方命圯族干乱朝政要大臣以罔上本造计谋职为乱阶宜与博元同罪罪皆不道上减元死罪三等削晏戸四分之一假谒者节召丞相诣廷尉诏狱甲戌博自杀九月乙酉诸吏散骑光禄勲平当为御史大夫冬十月甲寅迁为丞相以冬月赐爵闗内侯京兆尹王嘉为御史大夫策左将军彭宣曰有司数奏诸侯国人不得宿卫将军不宜典兵马处大位朕唯将军任汉将之重而子又前取淮阳王女婚姻不絶非国之制使光禄大夫曼赐将军黄金五十斤安车驷马其上左将军印绶以闗内侯归家以光禄勲丁望为左将军卒以执金吾公孙禄为右将军是嵗吏员自佐史至丞相十三万二百八十五人城门校尉丁宪为太仆时南郡江中多盗贼拜故泰山太守萧育为南郡太守上以育耆旧名臣乃以三公使车载育入殿中受策曰南郡盗贼羣辈为害朕甚忧之以太守威信素着故委南郡太守之官期于为民除害安元元而已亡拘于小文加赐黄金二十斤育至南郡盗贼静乌孙庶子卑援疐翕侯人衆入匈奴西界冦盗牛畜颇杀其民单于闻之遣左大当戸乌夷泠将五千骑击乌孙杀数百人略千余人敺牛畜去卑援疐恐遣子趋逯为质匈奴单于受以状闻汉遣中郎将丁野林副校尉公乗音使匈奴责让单于告令还归卑援疐质子单于受诏遣归建平三年癸卯帝太太后所居桂宫正殿火上使使召丞相平当欲封之当病笃不应召遂上书乞骸骨上报曰朕选于衆以君为相视事日寡辅政未久阴阳不调冬无大雪旱气为灾朕之不徳何必君罪君何疑而上书乞骸骨归闗内侯爵邑使尚书令谭赐君养牛一上尊酒十石君其勉致医药以自持三月己酉当薨有星孛于河鼓夏四月丁酉御史大夫王嘉为丞相封新甫侯河南太守王崇为御史大夫崇骏之子也嘉为人刚直严毅有威重上甚敬之帝欲匡成帝之政多所变动嘉上疏曰臣闻圣王之功在于得人孔子曰才难不其然欤昔魏尚坐事系文帝感冯唐之言遣使持节赦其辠拜为云中守匈奴忌之景帝擢韩安国于徒中拜为梁内史骨肉以安张敞为京兆尹有罪当免逮捕不下㑹免亡命数十日宣帝徴敞拜为冀州刺史卒获其用天子纳之冬十月汝南西平遂阳樗树卧生枝叶如人形身青黄色靣白头有髭髪凡长六尺一寸有耳十一月壬子上复令太皇太后诏有司曰皇帝孝顺奉承圣业靡有解怠而久疾未瘳夙夜唯思殆继体之君不宜改作其复甘泉泰畤汾阴后土祠如故上亦不能亲至遣有司行事而礼祠焉无盐危山土自起覆草如驰道状又瓠山石转立东平王云及后谒自之石所祭治石象瓠山立石束倍草并祠之河内息夫躬长安孙宠谋曰上亡继嗣体久不平闗东诸侯心争阴谋今无盐有大石自立闻邪臣託往事以为太山石立而先帝龙兴东平王云以故与其后日夜祠祭祝诅上欲求非望而后舅伍宏反因方术以医技得幸出入禁门霍显之谋将行于杯杓荆轲之变必起于帷幄事势如此告之必成发国姦诛主讐取封侯之计也迺与中郎右师谭共因中常侍宋宏上变事告焉是时上被疾多所恶事下有司逮王后谒下狱治言使巫傅恭婢合欢等祠祭祝诅为云求为天子云又与知灾异者髙尚等指星宿言上疾必不愈云当得天下石立宣帝起之表也有司请诛王有诏废徙房陵云自杀谒弃市国除时事连成帝舅安成恭侯夫人放放寡居共飬长信宫御史大夫王崇奏封事为放言放外家解氏与崇为昬帝以崇为不忠诚左迁为大司农放弃市擢宠为南阳太守谭颍川都尉宏躬皆光禄大夫左曹给事中是嵗零陵大树偃仆地围一丈六尺长十丈七尺民断其根长七尺余皆枯三月树卒自立故处右将军公孙禄为左将军执金吾蟜望为右将军光禄大夫萧育为执金吾颍川太守母将隆为京兆尹建平四年闗东民无故惊走持槀或棷一枚传相附与曰行西王母筹道中相过逢多至千数或被髪徒践或夜折闗或踰墻入或乗车骑奔驰以置驿传行经歴郡国二十六至京师夏京师郡国民聚㑹里巷阡陌设祭张博具歌舞祠西王母又传书曰母告百姓佩此书者不死不信我言视门枢下当有白髪至秋止是时帝祖母傅太后骄与政事故梁州刺史杜邺对曰筹所以纪数民阴水类也水以东流为顺走而西行反类逆上象数度放溢妄以相予违忤民心之应也西王母妇人之称博奕男子之事于街巷阡陌眀离闑内与疆外临事盘乐亢阳之应也白髪衰老之象也体尊性弱难治易乱门人之由枢其要也居人之所由制持其要也指象昭昭以觉圣朝奈何不应上欲封祖母傅太后従弟商尚书仆射平陵郑崇諌曰孝成皇帝封亲舅五侯天为赤黄昼昏日中有黒气今祖母従昆弟二人已侯孔乡侯皇后父髙武侯以三公封尚有因縁今无故欲复封商壊乱制度逆天人之心非傅氏之福也臣闻师曰逆阳者厥极弱逆阴者厥极㓙短折犯人者有乱亡之患犯神者有疾夭之祸故周公着戒曰惟王不知艰难唯耽乐是従时亦罔有克夀故衰世之君夭折蚤没此皆犯阴阳之害也臣愿以身命当国咎崇因持诏书案起傅太后大怒曰何有为天子乃反为一臣所颛制邪二月辛卯上遂下诏封商为汝昌侯驸马都尉侍中云阳董贤得幸于上董贤女弟既为昭仪宠幸皇后日疏后父孔乡侯晏嘿嘿不得意沛国桓谭说晏曰昔武帝欲立卫子夫阴求陈皇后之过而陈后终废子夫竟立今董贤至爱而女弟尤幸殆将有子夫之事可不忧哉晏惊动曰然为之奈何谭曰刑罚不能加无罪邪枉不能胜正人夫士以才智要君女以媚道求主皇后年少希更艰难或驱使医巫外求方技此不可不备又君侯以后父尊重而多通賔客必借以重埶致贻讥议不如谢遣门徒务执谦悫此修已正家避祸之道也晏曰善遂罢遣常客入白皇后如谭所戒三月丁卯诸吏散骑光禄勲贾延为御史大夫夏四月山阳湖陵雨血广三尺长五尺大者如钱小者如麻子五月赐中二千石至六百石及天下男子爵秋八月共皇园北门灾辛卯上下诏切责公卿曰朕居位以来寝疾未瘳反逆之谋相连不絶贼乱之臣近侍帷幄前东平王云与后谒祝诅朕使侍毉伍宏等内侍按脉几危社稷殆莫甚焉昔楚有子玉得臣晋文为之侧席而坐近事汲黯折淮南之谋今云等至有图弑天子逆乱之谋者是公卿股肱莫能悉心务聪眀以销厌未萌之故頼宗庙之灵侍中驸马都尉贤等发觉以闻咸伏厥辜书不云乎用徳章厥善其封贤为髙安侯南阳太守孙龎为方阳侯左曹光禄大夫息夫躬为宜陵侯食邑各千户赐右师谭爵闗内侯食邑又封傅太后同母弟郑恽子业为阳信侯躬既亲近数进见言事论议亡所避上䟽歴诋公卿大臣衆畏其口见之仄目諌大夫鲍宣曰窃见朝臣亡有大儒骨鲠白首耆艾魁垒落之之士论议通古今喟然动衆心忧国如饥渴者臣未见也敦外亲小童及幸臣董贤等在公门省户下陛下欲与此共承天地安海内甚难今世俗谓不智者为能谓智者为不能昔尧放四罪而天下服今除一吏而衆皆惑古刑人尚服今赏人反惑请寄为姦羣小日进国家空虚用度不足民流亡去城郭盗贼并起吏为残贼嵗増于前上之皇天见谴下之黎民怨恨次有諌争之臣陛下茍欲自薄而厚恶臣天下犹不听也臣虽愚戅独不知多受禄赐羙食大官广田宅厚妻子不与恶人结仇怨以安身邪诚廹于大义不敢不竭愚惟陛下少留神眀览五经之文原圣人之至意深思天地之戒宣呐钝于辞不胜惓惓尽死节而已上以宣名儒优容之是嵗丞相司直龚胜为光禄大夫守右扶风数月上知胜非拨烦吏乃复胜光禄大夫诸吏给事中胜言董贤乱制度繇是逆上指诸吏散骑光禄大夫王安为右将军建平侯杜业为太常孔乡侯晏与息夫躬谋欲求居位辅政㑹单于以病未朝躬因是上奏上引见躬遂下诏曰间者灾变不息盗贼衆多兵革之徴或颇着见未闻将军恻然深以为意简练戎士缮修干戈器用盬恶孰当督之天下虽安忘战必危将军与中二千石举眀习兵法有大虑者各一人将军二人诣公车元夀元年春正月辛丑朔日有食之诏曰朕获保宗庙不眀不敏宿夜忧劳未皇宁息惟阴阳不调元元不赡未睹厥咎娄敕公卿庶几有望至今有司执法未得其中或上暴虐假埶获名温良寛柔陷于亡灭是故残贼弥长和睦日衰百姓愁怨靡所错躬乃正月朔日有蚀之厥咎不逺在余一人公卿大夫其各悉心勉帅百寮敦任仁人黜逺残贼期于安民陈朕之过失无有所讳其与将军列侯中二千石举贤良方正能直言者各一人大赦天下丞相王嘉上封事曰臣闻咎繇戒帝舜曰亡敖逸欲有国兢兢业业一日二日万几箕子戒武王曰臣无有作威作福亡有玉食臣之有作威作福玉食害于而家凶于而国人用侧颇辟民用僭慝言如此则逆尊卑之序乱阴阳之统而害及王者其国极危国人倾反不正民用僭差不壹此君不由法度上下失序之败也武王躬履此道隆至成康自是以后縦心恣欲法度陵迟至于臣弑君子弑父父子至亲失礼患生何况异姓之臣孔子曰道千乗之国敬事而信节用而爱人使民以时孝文皇帝备行此道海内蒙恩为汉太宗孝宣皇帝赏罚信眀施与有节记人之功忽于小过以致治平孝元皇帝奉承大业温恭少欲都内钱四十万万水衡钱二十五万万少府钱十八万万尝幸上林后宫冯贵人従临兽圏兽惊出贵人前当之元帝嘉羙其义赐钱五万掖庭见亲有加赏赐属其人勿衆谢示平恶偏重失人心赏赐节约是时外戚赀千万者少耳故少府水衡见钱多也孝成皇帝时谏臣多言燕出之害及女宠专爱耽于酒色损徳伤年其言甚切然终不怨怒也宠臣淳于长张放史育育数贬退家赀不满千万放斥逐就国长榜死于狱不以私爱害公义故虽多内讥朝廷安平传业陛下陛下初即位易帷帐去锦绣乗舆席縁绨缯而已共皇寝庙比比当作忧闵元元惟用度不足以义割恩辄且止息今始作治而驸马都尉董贤亦起官寺上林中又为贤治大第贤母病长安厨给祠具道中过者皆饮食为贤治器器成奏御乃行自贡献宗庙三宫犹不至此贤家有賔婚及见亲诸官并共赐及仓头奴婢人十万钱使者䕶视发取市物百贾震动道路讙譁羣臣惶惑诏书罢菀而以赐贤二千顷均田之制従此堕壊奢僭放縦变乱阴阳灾异衆多百姓讹言陛下素仁智慎事今而有此大讥往者宠臣邓通韩嫣骄贵失度卒陷厥辜所谓爱之适足以害之者也宜深览前世以莭贤宠全安其命于是上寖不说而愈爱贤贤良周䕶宋崇等对策深讼新都侯王莾功徳时又徴孔光诣公车问以日蚀事光对曰臣闻日者衆阳之宗人君之表至尊之象君徳衰㣲阴道盛强侵蔽阳眀则日蚀应之书曰乂用五事建用皇极如貌言视听思失大中之道不立则咎徴荐臻六极屡降皇之不极是为大中不立其传曰时则有日月乱行谓脁侧匿甚则薄蚀是也又曰六沴之作嵗之朝曰三朝其应至重乃正月辛丑朔日有蚀之变见三朝之会上天聪眀茍无其事变不虚生书曰惟先假王正厥事言异变之来起事有不正也臣闻师曰天右与王者故灾异数见以谴告之欲其改更若不畏惧有以塞除而轻忽简诬则凶罚加焉其至可必诗曰敬之敬之天惟显思命不易哉又曰畏天之威于时保之皆谓不惧者凶惧之则吉也陛下圣徳聪眀兢兢业业承顺天戒敬畏变异勤心虚已延见羣臣思求其故然后敕躬自约总正万事放逺䜛说之党援纳断断之介退去贪残之徒进用贤良之吏平刑罚薄赋歛恩泽加于百姓诚为政之大本应变之至务也天下幸甚书曰天既付命正厥徳言正徳以顺天也又曰天棐谌辞言有诚道天辅之也眀承顺天道在于崇徳博施加精致诚孳孳而已俗之祈禳小数终无益于应天塞异销祸兴福较然甚眀无可疑惑书奏上说董贤风太医令真钦使求傅氏罪过遂逮皇后弟侍中嘉诏狱无所得乃解王莾従弟成都侯邑为侍中矫称太皇太后指白帝为莾求特进给事中帝复请之事发觉太后为谢上以太后故不忍诛之左迁邑为西河属国都尉削千戸丞相孔光四时行园陵官属以令行驰道中司𨽻鲍宣出逢之使吏钩止丞相掾史没入其车马摧辱宰相事下御史中丞侍御史至司𨽻官欲捕従事闭门不肯内宣坐距闭使者亡人臣礼大不敬不道下廷尉狱博士弟子济南王咸举幡太学下曰欲救鲍司𨽻者㑹此下诸生㑹者千余人朝日遮丞相孔光自言丞相车不得行又守阙上书上遂抵宣罪减死一等髠钳少府董恭为卫尉孝元庙殿门铜龟蛇铺首鸣嵗星入太㣲逆行干右执法是嵗大月氏王使献浮屠经受之元夀二年太常杜业坐选举不实贬为上党都尉有诏举太常新都侯王莾私従前将军何武求举武不敢举帝临崩时以玺绶付董贤曰无妄以与人国无嗣主内外恇惧中常侍王闳白太皇太后请夺之即带劔至宣徳后闼举手叱贤曰宫车晏驾国嗣未立公受恩深重当俯伏号泣何事久持玺绶以待祸至邪贤知闳必死不敢拒之乃跪上玺绶闳驰上太皇太后班固曰汉兴借闳邓韩之徒非一而董贤之宠尤甚父子并为公卿可谓贵重人臣无二矣然进不繇道位过其任莫能有终所谓爱之适足以害之者也汉世衰于元成壊于哀平哀平之际国多衅矣主疾无嗣弄臣为辅鼎足不彊栋干㣲挠一朝帝崩姦臣擅命董贤缢死丁傅流放辠及母后咎在亲便嬖所任非仁贤故仲尼着损者三友王者不私人以官殆为此也西汉年纪卷三十钦定四库全书西汉年纪卷三十宋王益之撰平帝孝平皇帝讳衎元帝庶孙中山孝王子也母曰衞姬年三歳嗣立为王元夀二年六月戊午哀帝崩太皇太后遣车骑将军王舜与大鸿胪左咸光禄大夫孙寳使持节迎中山王奉成帝后九月辛酉中山王即皇帝位诏曰夫赦令者将与天下更始诚欲令百姓改行絜已全其性命也往者有司多举奏赦前事累增罪过诛陷亡辜殆非重信慎刑洒心自新之意也及选举者其歴职更事有名之士则以为难保废而弗举甚谬于赦小过举贤才之义诸有臧及内恶未发而荐举者皆勿案验令士厉精乡进不以小疵妨大材自今以来有司无得陈赦前事置奏上有不如诏书为亏恩以不道论定着令布吿天下使明知之故廷尉梁相复为大理元始元年扶风功曹申屠刚以方正对䇿曰臣闻王事失则神祇怨怒姦邪乱正故隂阳谬错此天所以谴吿王者欲令失道之君旷然觉悟懐邪之臣惧然自刻者也今朝廷不考功校徳而虚纳毁誉数下诏书张设重法抑断诽谤禁割论议罪之重者乃至腰斩伤忠臣之情挫直士之锐殆乖建进善之旌县敢谏之皷辟四门之路明四目之义也臣闻成王幼少周公摄政听言下贤均权布宠无旧无新唯仁是亲动顺天地举措不失然近则召公不悦逺则四国流言夫子母之性天道至亲今圣主幼少始免襁褓即位以来至亲分离外戚杜隔恩不得通且汉家之制虽任英贤犹援姻戚亲疎相错杜塞间隙诚所以安宗庙重社稷也今冯衞无罪久废不録或处穷僻不若民庶诚非慈爱忠孝承上之意夫为人后者自有正义至尊至卑其埶不嫌是以人无贤愚莫不为怨姦人贼子以之为便不讳之变诚难其虑今之保傅非古之周公周公至圣犹尚有累何况事失其衷不合天心者哉昔周公先遣伯禽守封于鲁以义割恩宠不加后故配天郊祀三十余世霍光秉政辅翼少主修善进士名为忠直而尊其宗党摧抑外戚结贵据权至坚至固终没之后受祸灭门方今师傅皆以伊周之位据贤保之任以此思化则功何不至不思其危则祸何不到损益之际孔父攸叹持满之戒老氏所慎盖功冠天下者不安威震人主者不全今承衰乱之后继重敝之世公家屈竭赋敛重数苛吏夺其时贪夫侵其财百姓困乏疾疫夭命盗贼羣辈且以万数军行衆止窃号自立攻犯京师燔烧县邑至乃讹言积弩入宫宿衞惊惧自汉兴以来诚未有也国家微弱姦谋不禁六极之效危于累卵王者承天顺地典爵主刑不敢以天官私其宗不敢以天罚轻其亲陛下宜遂圣明之徳昭然觉悟逺述帝王之迹近尊孝文之业差五品之属纳至亲之序亟遣使者徴中山太后置之别宫令时朝见又召冯衞二族裁与冗职使得执㦸亲奉宿衞以防未然之符以抑祸患之端上安社稷下全保傅内和亲戚外絶邪谋书奏莽令太后下诏曰刚所言僻经妄说违背大义其罢归田里刚嘉之七世孙也质性方直常慕史䲡汲黯之为人是歳司宼更名䕶军元始二年春黄支国献犀牛黄支民俗与珠厓相类武帝时来献见有译长属黄门与应募者俱入海市明珠璧流离竒石异物赍黄金杂缯而往数年来还夏郡国大旱蝗青州尤甚遣使者捕蝗民捕蝗诣吏以石㪷受钱天下民赀不满二万及被灾之郡不满十万勿租税民疾疫者舎空邸第为置医药赐死者一家六尸以上葬钱五千四尸以上三千二尸以上二千罢安定唿池苑以为安民县起官寺市里募徙贫民县次给食至徙所赐田宅什器假与犁牛种食六月庚寅光禄大夫龚胜太中大夫邴汉以王莽专政皆乞骸骨太皇太后使谒者仆射䇿诏之曰盖闻古者有司年至则致仕所以恭让而不尽其力也今大夫年至矣朕愍以官职之事烦大夫其上子若孙若同产同产子一人大夫其修身守道以终高年赐帛及行道舎宿歳时羊酒衣衾皆如韩福故事所上子男皆除为郎于是胜汉遂归老于乡里汉兄子曼容亦养志自修为官不肯过六百石辄自免去其名过出于汉元始三年春正月天雨草诏有司为皇帝纳采莽女信乡侯佟上言春秋天子将娶于纪则襃纪子称侯安汉公国未称古制请以新野田二万五千六百顷益封莽辞之红阳侯王立莽之尊属平阿侯王仁素刚直莽使使者迫守皆自杀执金吾尹赏疾病且死戒其子曰丈夫为吏正坐残贼免追思其功效则复用矣一坐软弱不胜任免终身废弃无有赦时其羞辱甚于贪污坐臧慎毋然赏四子皆至郡守尚威严有治名元始四年夏皇后见于高庙徴能治河者大司马史长安张戎言水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水溉田春夏干燥少水时也故使河流迟贮淤而稍浅雨多水暴至则溢决而国家数隄塞之稍益高于平地犹筑垣而居水也可各顺从其性毋复灌溉则百川流行水道自利无溢决之害矣莽奏皇考庙本不当立累世奉之非是又孝文太后南陵孝昭太后云陵园虽前以礼不复修陵名未正谨与羣臣议皆曰孝宣皇帝以兄孙继统为孝昭皇帝后以数故孝元世以孝景皇帝及皇考庙亲未尽不毁此两统贰父违于礼制父为士子为天子祭以天子者乃谓若虞舜夏禹殷汤周文汉之高祖受命而王者也非谓继祖统为后者也臣请皇高祖考庙奉明园毁勿修罢南陵云陵为县奏可冬大风吹长安城东门屋瓦且尽是歳诏书追録忠臣封王嘉子崇为新甫侯追谥嘉为忠侯元始五年春正月祫祭明堂王莽奏复长安南北郊莽又颇改其祭礼曰周官天墬之祀乐有别有合其合乐曰以六律六钟五声八音六舞大合乐祀天神祭墬祇祀四望祭山川享先妣先祖凡六乐奏六歌而天墬神祇之物皆至四望盖谓日月星海也三光高而不可得亲海广大而无限界故其乐同祀天则天文从祭墬则墬理从三光天文也山川墬理也天地合祭先祖配天先妣配墬其谊一也天地合精夫妇判合祭天南郊则以墬配一体之谊也天墬位皆南乡同席墬在东共牢而食高帝高后配于坛上西乡后在北亦同席共牢牲用茧栗元酒陶匏礼记曰天子籍田千畮以事天墬繇是言之宜有黍稷天地用牲一燔燎瘗薶用牲一高帝高后用牲一天用牲左及黍稷燔燎南郊墬用牲右及黍稷瘗于北郊其旦东乡再拜朝日其夕西乡再拜夕月然后孝弟之道备而神祇嘉享万福降辑此天墬合祀以祖妣配者也其别乐曰冬日至于墬上之圜丘奏乐六变则天神皆降夏日至于泽中之方丘奏乐八变则墬祇皆出天地有常位不得常合此其各特祀者也隂阳之别于日冬夏至其㑹也以孟春正月上辛若丁天子亲合祀天地于南郊以高帝高后配阴阳有离合易曰分隂分阳迭用柔刚以日冬至使有司奉祠南郊高帝配而望羣阳日夏至使有司奉祭北郊高后配而望羣阴皆以助致微气通道幽弱当此之时后不省方故天子不亲而遣有司所以正承天顺地复圣王之制显太祖之功也渭阳祠勿复修羣望未悉定定复奏奏可三十余年间天地之祠五徙焉诏曰盖闻帝王以徳抚民其次亲亲以相及也昔尧睦九族舜惇叙之朕以皇帝幼年且统国政惟宗室子皆太祖高皇帝子孙及兄弟吴顷楚元之后汉元至今十有余万人虽有王侯之属莫能相纠或陷入刑罪敎训不至之咎也传不云乎君子笃于亲则民兴于仁其为宗室自太上皇以来族亲各以世氏郡国置宗师以纠之致教训焉二千石选有徳义者以为宗师考察不从教令有寃失职者宗师得因邮亭书言宗伯请以闻常以歳正月赐宗师帛各十匹夏四月乙未太师孔光薨莽白太后使九卿䇿赠以太师博山侯印绶谥曰简烈侯赠赐葬送甚盛如大将军王凤制度徴天下通知逸经古记天文歴算钟律小学史篇方术本草及以五经论语孝经尔雅敎授者在所为驾一封轺传遣诣京师至者数千人立左氏春秋毛诗逸礼古文尚书班固曰自武帝立五经博士开弟子员设科射䇿劝以官禄讫于元始百有余年传业者寖盛支叶蕃滋一经说至百余万言大师衆至千余人盖禄利之路然也初书唯有欧阳礼后易杨春秋公羊而已至孝宣世复立大小夏侯尚书大小戴礼施孟梁邱易谷梁春秋至元帝世复立京氏易平帝时又立左氏春秋毛诗逸礼古文尚书所以罔罗遗失兼而存之是在其中矣冬十月乙亥高原庙殿门灾泉陵侯刘庆上书言周成王幼少称孺子周公居摄宜令安汉公行天子事如周公羣臣皆曰宜如庆言十二月帝崩大赦天下莽徴明礼者宗伯凤等与定天下吏六百石以上皆服丧三年奏尊孝成庙曰统宗孝平庙曰元宗班固赞曰孝平之世政自莽出褒善显功以自尊盛观其文辞方外百蛮亡思不服休徴嘉应颂声并作至于变异见于上民怨于下莽亦不能文也初秦分天下作三十六郡汉兴以其郡太大稍复开置又立诸侯王国武帝开广三边故自高祖增二十六文景各六武帝二十八昭帝一讫于孝平凡郡国一百三县邑千三百一十四道三十二侯国二百四十一地东西九千三百二里南北万三千三百六十八里提封田一万万四千五百一十三万六千四百五顷其一万万二百五十二万八千八百八十九顷邑居道路山川林泽羣不可垦其三千二百二十九万九百四十七顷可垦定垦田八百二十七万五百三十六顷民户千二百二十三万三千六十二口五千九百五十九万四千九百七十八汉极盛矣自昭宣元成哀平六世之间断狱殊死率歳千余口而一人耏罪以上至右止三倍有余自元狩五年三官初铸五铢钱至元始中成钱二百八十亿万余云先兄行甫好嗜班史东西宦仕挈以自随饮食起居不去手者三十年尝即纪传而有述又攷其置官置兵本末以为总録晩益贯穿易以编年体为一代史其它传记率多採録盖又不专以班氏书为定标曰西汉年纪嘉定辛巳锓木于䕫漕治所学弟仪甫谓余考四蜀图志得之记载眉山二刘亦尝为此书一乃巽嵒李公之甥巽嵒以为不下刘道原余虽未及睹然观志之所称特不逸班史一字是但铨次年月似无所取舎余既惜行甫兄弗获与刘同时又以巽嵒不及见兄此书为恨也东阳王观之中甫