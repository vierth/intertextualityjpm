物初大观禅师语录X卍XXX物初和尚语录物初和尚住临安府法相禅院语录门人德溥等编校师于淳祐元年七月入院指法座就下平高难为作者新法相为汝诸人别行一路去也遂登座拈香云此一瓣香恭为祝延今上皇帝圣躬万岁万岁万万岁恭愿金轮统御十华藏海尽入提封玉历长新五须弥山高耸寿岳次拈香云奉为判府安抚大资相公暨阖郡勋贵增崇禄筭又拈香云此香爇向炉中奉为见住净慈光孝禅寺北磵大和尚用酬法乳之恩就座乃云舞太阿劒空轮无迹奏轩辕乐不守故常衲僧家意不停玄眼不挂户一出一入全提半提此犹是把格则拈弄底且作么生是超宗一句击拂子云梧高鸾凤栖海阔蛟龙旋复举南泉示众云文殊普贤昨夜三更起来相打各与二十棒趂出了也赵州出问云和尚棒教谁喫泉云王老师有什么过X州礼拜泉便归方丈师云生风起草弄黠成痴则不无南泉赵州即今莫有为众竭力底么上堂真不立妄本空七凹八凸四辟六通松声杂雨山长静春色带寒花自红上堂举齐峯与庞居士同行次士乃前行一步云我强如师一步峯云无向背老翁要争先在士云苦中苦未是此一句峯云怕翁不甘士云若不甘齐峯堪作什么峯云若有棒在手打不解勌士便打一掌云不多好峯始拈棒被士把住云者贼今日一场败缺峯笑云是我拙是公巧士乃抚掌云平交平交师云两箇老翁分毫子也不放过漏绽处又却不知好与缚作一束送向扬子江里安吉州显慈禅寺语录门人德溥等编校据方丈拈拄杖云竖抹横该当仁不让是汝诸人何不直下搆取卓拄杖云可惜许陞座祝圣罢乃云明明知有底道不得盐落酱里明明道得底不知有蔗咬甜头道得道不得知有不知有野犴鸣师子吼且置而勿论只如道诸佛不出世祖师不西来佛法徧天下谈玄口不开者一堆垃圾自古自今费尽手脚扫除不办山僧固是短袖临筵初无妙舞忽有箇汉出来掀倒禅床喝散大众又作么生击拂子云黄河三千年一度清X复举石楼和尚有僧来参礼拜起云未识本来性请师方便指楼云石楼无耳朵僧云某甲自知非楼云老僧还有过僧云和尚过在什么处楼云过在汝非处僧礼拜楼便打师云埋头自诉衡鑑无私麟胶续絃须还好手因雨上堂举镜清问僧门外是什么声僧云檐头雨滴声清云众生颠倒迷已逐物僧云某甲只与么和尚作么生清云洎不迷已僧云洎不迷已意旨如何清云出身犹可易脱体道应难师颂云滴滴檐前闻不闻镜清无舌与谁论夜来几阵尤霶霈欺压斜阳绿到根上堂空手把鉏头男命怕罗睺步行骑水牛石虎生肉彪人从桥上过桥流水不流羲和鞭白日少昊行清秋傅大士咽喉被显慈一搯搯定了也莫有转身吐气底么喝一喝下座上堂觅之不得不觅奚彰翟支瞎顶门炜炜煌煌桑畴雨过罗纨腻麦垄风来饼饵香上堂但愿空诸所有慎勿实诸所无反衣狐裘倒食甘蔗庞居士泼笊篱向十字街头辽天索价莫有信受奉行底么喝一喝圣节上堂拈拄杖云高而无上尊而无二囊括十虗鼓舞万有从教甘露降醴泉流芝草生凤麟至便与么去尧舜之君犹有化在总不与么卓拄杖云五风十雨岁常稔野外时闻击壤歌X上堂举东山示众云达磨未来时冬寒夏热达磨来后夜暗昼明诸人若下得一转平实语喫盐闻咸喫醋闻酸若下不得迦叶门前底师云五祖师翁巳是钵盂安柄山僧则不然达磨未来时篑桴土鼓达磨来后弓影盃虵下得一转平实语未有喫棒分若下不得亦未有喫棒分显慈既称东山下儿孙因甚一倍相反菡萏香中催夏去梧桐影里送秋来上堂举打地和尚凡学者扣问惟打地一下一日有僧问其门人云和尚凡有所问唯打地一下意旨如何门人于灶下拈一片柴掷于釜中师云显慈要问诸人若道有指示为甚只打地若道无指示为甚却打地门人恁么为当是就里变通为当别有道理若是举了便会又争得重九上堂败叶零零唫蛩切切篱菊粲金英蟾枝吐金屑三三如九有誵讹二九十八无等匹若也会去秋空山骨露若也不会水落石头出冬至上堂少室峯前冰枯雪老大庾岭上日炙风吹活埋多少英灵其毒肆行不巳衲僧家向者里展夺马射胡底作略从教七十三八十四阴极于亥阳生于子虽然显慈拄杖子未肯放过在何故黄河九曲绍兴府象田兴教禅院语录佛殿过去巳过去未来犹未来见在底聻展坐具云灵山授记一败涂地陞座祝X圣罢乃云机先有路休话象耕鸟耘格外明宗管甚风飞雷厉与么与么如来禅祖师禅太平战具拈放一边是汝诸人二六时中行但行坐但坐总不得动着一丝毫许何故千峯朝华岳万派肃沧溟复举茱萸和尚众立次萸云只与么白立无箇说处一场气闷有僧拟出问萸云为众竭力便归方丈拈云茱萸下者一着不妨惊羣其柰未有出身之路虽然一因一事不长一智上堂开口失闭口丧脱白露净矢在絃上诸人还见象田么良久云眼睫眉毛都落尽不知何日又重生上堂十二月十五石人相耳语梅开寒谷春雪滴晴檐雨太分明何所覩南泉不打盐官鼓天基节上堂不动本位瑞应人间冠羣灵而首出摄大千于毫端万彚熈熈兮春台之乐万邦纳纳兮磐石之安从教戴天履地击壤鼓腹兮不知天地之宽且林下衲僧如何祝圣倒把一枝无孔笛等闲吹彻万年欢上堂若说名身句身是箇非箇禅和子如油人面似蝇见血今日总与列下了也击拂子云海水咸河水淡上堂举廓侍者问德山从上诸圣向甚么处去山云作么作么廓云勑点飞龙马跛鼈出头来山休去至明日在浴院相见山抚廓背云昨日公案作么生廓云者老汉今日方始瞥地山又休去师云廓侍者只X见锥头利不见凿头方诸人要识德山么贼是人面上堂佛法无人说虽慧不能了老胡三百六十骨节八万四千毫窍等闲披剥将来未免重重之遶击拂子云红芳三月春白云千嶂晓庆元府智门禅寺语录门人德溥等编校据方丈横按拄杖云我这里不动一机不拨一境汝等向甚处相见靠拄杖云口上着法座此座高广吾不能陞咄是甚么语话但有路可上更高人也行陞座祝圣罢乃云动止无止黄河彻底浑止动无动白日当空耀恁么也得不恁么也得恁么不恁么总得昨日象田长老今朝白巖主人息耕休种减灶添兵既然定业难逃岂可循途守辙然虽如是毕竟成得箇甚么边事一气不言含有象万灵何处谢无私复举赵州因僧问二龙争珠谁是得者州云老僧只管看拈云赵州老人只解逆风把柂且不能顺水张帆故旧相访上堂作者相逢一西一东断碑刊白字当道种青松智门锅子大小杓柄短长尽被诸人覰破了也虽然三十年后太公钓鱼祈雨上堂毫釐有间一切言音尽是佛说机外无差一大藏教尽是魔说扇子𨁝跳上三十三天筑着帝X释鼻孔东海鲤鱼打一棒雨似盆倾又作么生上堂三世诸佛不知有覆水难收狸奴白牯却知有头上安头白日西沈黄河北流推倒门前案山子从教坐地看扬州上堂举世尊陞座默然而坐阿难白椎云请世尊说法世尊云会中有二比丘犯律行我故不说法阿难以他心通观是比丘遂摈出世尊还复默然阿难又白云巳摈出二比丘世尊何不说法世尊云吾誓不与二乘人说法拈云阿难当时只消向世尊默然处道箇可惜许免被他唤作二乘人上堂持杖探水必知浅深衡石既悬必审轻重衲僧家出一丛林入一保社眼头生角囊里盛锥以拂子画一画云重关曾巨辟𢹂手不同归上堂举佛眼在东山师翁会中充无为军化士途中喫攧有省归来举似后令充知客因拨火勐省虽然每于入室未能深造从容请益东山云我有箇喻子如人牵牛自窻櫺中过两角四蹄一时过了唯有尾巴过不得颂云一入咸阳尽旧游春风台榭对芳洲非关好景留人醉自是行人醉不休解夏上堂拈拄杖云夏终此日应是九十日内参得底学得底是玄路是义路飏向他方世界山僧未免作一家宴以当赏劳卓拄杖云劝君更尽一盃酒西出阳关无故人上堂举僧问金峯不落圣凡机请师别道峯云金峯X眼不小僧云恁么则一拨良琴顿清君主去也峯云别道又争得僧云为物之言又作么生峯云顿清君主僧云不是金峯也大难峯云良筹汉席周苛还输僧云若不承言恐遭惑乱峯云承什么言僧云何劳再举峯云哑子趂船顽嚚不少师云赤须胡胡须赤虵吞瓮瓮吞虵及乎点检将来二俱不了当时见他道不是金峯也大难向他道别处容阇梨不得非惟截断葛藤且教者僧藏身无路具眼者辩取上堂言语动用没交涉钵盂麤饙子细非言语动用亦没交涉主山高案山低何以见得巖莎步入祥麟稳海树飞来白凤闲上堂举雪峯示众云乌石岭与汝相见了也望州亭与汝相见了也僧堂前与汝相见了也后保福问鹅湖僧堂前则且致乌石岭望州亭甚么处相见鹅湖骤步归方丈保福便入僧堂师颂云三叠秋风古调清移商换征许谁听周郎一顾扬鞭去云外数峯江上青圣节上堂举曹山示众云虗玄大道无着真宗从上先德推此一位最妙最玄要当详审辩明君为正位臣为偏位臣向君为偏中正君视臣为正中偏君臣道合是兼带语师颂云天门日射黄金牓宫殿晴薰赤羽旗四海九州齐入贡春风又到万年枝上堂世尊不说说正月孟春犹寒迦叶不闻闻二月仲春渐暄者里会得只有盲龟之作蓦拈拄杖画一X画云湘潭云尽莫山出巴崃雪消春水来上堂举世尊将诸圣众往第六天说大集经勑他方此土人间天上一切狞恶鬼神悉皆集会受佛付嘱拥护正法设有不赴者四天门王飞热铁轮追之令集既集会巳无有不顺佛勑者各发弘誓拥护正法唯有一魔王谓世尊云瞿昙我待一切众生成佛尽众生界空无有众生名字我乃发菩提心天衣云临危不变真大丈夫诸仁者作么生着得一转语为黄面老子出气寻常神通妙用智慧辩才总用不着尽阎浮大地无不爱佛到者里何者是佛何者是魔作么生辩要识魔么开眼见明要识佛么合眼见暗魔之与佛以拄杖子一时穿却鼻孔妙喜云几乎错唤你作魔王师云是则是遇大敌勇要且出不得黄面老子圈缋累他天衣妙喜费尽分疎退院上堂倒拈折筯搅沧溟无限鱼龙暗里惊一笑机关轻捩转东湖午夜月华明庆元府大慈名山教忠报国禅寺语录门人德溥等编校三门广大门户触处见成拟着一毫铁山万仞诸人还信得及么喝一喝方丈拈拄杖云我若拈起便向未拈起时作道理我若不拈起便向拈起处作主宰靠拄杖云劒去久矣陞座拈香祝圣罢遂就座云锋铓未露似空藏空意句才彰如水X入水莫有相应底么时有僧出问云金鸡唱晓玉凤衔花正与么时请师祝圣师云祝融峯顶击金钟进云与么则一气不言含有象万灵何处谢无私师云百花毬上绣红旗进云记得赵州访大慈值扫地次赵州问云般若以何为体大慈云般若以何为体此意如何师云一双孤鴈扑地高飞进云次日赵州扫地次大慈问云般若以何为体赵州放下苕帚呵呵大笑又作么生师云两箇鸳鸯池边独立进云今日忽有人问和尚般若以何为体毕竟如何答他师云三十拄杖趂下法堂进云且道与古人相去多少师云掬水月在手弄花香满衣僧礼拜师乃云大机圆应括地该天大用全提海涌山立从上广大门风威德自在有时拈一茎草作丈六金身有时将丈六金身作一茎草用主宾互换纵夺临时直得东湖阔处辊底尘飞慈云山头翻空浪起以此助扬圣化则化无不被以此仰报亲恩则恩无不酬正与么时如何通信春行万国春无迹月印千江月不分复举首山和尚示众云佛法付嘱国王大臣有力檀越俾灯灯相续直至如今且道相续箇什么良久云须是迦叶师兄始得师云首山老汉可谓见黍稷而重耒耜只是向屋里人分上分毫子也不得敢问大众相续箇什么良久云南斗七北斗八上堂举雪窦示众云春山叠乱青春水漾虗碧寥寥天地间独立望何极遂唤侍者云适来有人看方丈X么者云有窦云作贼人心虗师云雪窦老人长因送客处忆得别家时上堂函盖合箭锋拄暂时岐路作家不啐啄啐啄同时失唯之与阿相去几何升千仞之上吾亦与之俱极九渊之底吾亦与之俱蓦然青天白日中下一阵雪竖毛呵手有分上堂举僧问保福豁和尚家贫遭劫时如何福云不能尽底去僧云为什么不能尽底去福云贼是家亲僧云既是家亲为什么翻成家贼福云内既无应外无能为僧云忽然捉败时如何福云内外绝消息僧云捉败后功归何所福云赏亦不曾闻僧云与么则劳而无功福云功则不无成而不处僧云既是功成为什么不处福云不见道太平本是将军致不许将军见太平师云若非保福深知贼之情状安能勘证如斯分晓只是下梢手脚太露上堂终日忙忙秀支替戾刚那事无妨仆谷劬秃当不动智佛长时七出八没憍梵钵提对人倒腹倾肠拍膝云叠叠云山引兴长上堂我宗无语句亦无一法与人含血噀人有者便道桃花浪里正好张帆明月洲头更堪垂钓恁么见解未梦见衲僧汗臭气在何故低价难酬上堂古者道言之者失其真知之者反其愚有之者乖其性无之者伤其躯慈云道碍塞处有通疎看不足绰有余千古华山山下路输他潘阆倒骑驴X天童西巖和尚讣音至上堂凌霄跨灶凌灭吾宗危分险布铁网千重三更白如昼掇转太虗空幻智庵前觅不得萧萧松竹引清风上堂活句下明得与佛祖为师死句下明得自救不了慈云则不然活句下明得滴水难消死句下明得翻云覆雨竖起拂子云者箇是死句是活句击拂子云生铁面具金文唯翁和尚至上堂栢巖那畔布偃月之陈双照明边流蛊家之毒褫剥郎罢殃害衲僧今日兵车会同慈云请避三舍何故兄弟添十字解夏上堂若论此事如上将军出师陷诸死地而后生今日不问巳得未得巳证未证总被慈云陷诸死地了也莫有转身吐气底么乃云格上堂举僧问径山掩息如灰时如何山云犹是时人功干僧云干后如何山云耕人田不种僧云毕竟如何山云禾熟不临场后来应庵和尚云凤合香沈雪巢夜冷半𤗉明月和气霭然正当与么时归宗与径山还有相见分也无见与不见则且止只如僧问径山还具眼么其或未然云藏无缝袄鸟宿不萠枝师云澄潭隐隐不卧苍龙应庵老人为临济𤇅赫儿孙因甚随队活埋向者里慈云长老跛跛挈挈且与么过何故伐冰之家不畜牛羊上堂平常是道不涉平常颠来倒去规圆矩方林花着雨臙脂落水荇牵风翠带长X净居和尚至上堂峯峦秀异鹤不停机灵木迢然凤无依倚直饶与么也未为脱洒今日向真人面前说不得假毕竟如何良久云青山碾为尘白日无闲人径山石溪和尚遗书至上堂铁牛昨夜拗折角自掦家丑撞破虗空鸣嚗嚗将错就错天台寒拾笑咍咍利动君子报道十方无壁落犹在半途诸人还见佛海禅师么石裂溪空声愈高岌岌凌霄头倒卓元宵谢两序上堂孤危不立坐断千差有笑陪宾无赃验贼从教一进一退南来北来空自合空水自合水若是京三汴四明收暗展鼓皮打穿曲子吹彻慈云又将何赏功良久云漏灯盏上堂取不得舍不得不可得中只么得万籁收声兮万象自闲秋水吞空兮秋天一色上堂日复日夜复夜窦八布衫穿虗空生柄欛所以道一剎那际三世互参无量劫海依今而住拈拄杖云拄杖子吞却干坤了也诸人因甚不知靠拄杖云年光随浪去腊尾趱春归满散天基节上堂灵山消息绵绵觉海波澜浩浩明今洞古彻圣该凡非数量之所能穷非思议之所能及正与么时又且如何奉重全提无漏金刚句山岳同唿万岁声上堂宽廓非外寂寥非内拽转虗空须弥粉碎土宿颔下髭须长波斯眼深鼻孔大击拂子下座X结夏上堂圆觉伽蓝牛头北马头南平等性智七十三八十四齩定牙关四稜蹋地上堂久晴还雨禾山解打鼓久雨还晴普化爱摇铃钱是足陌物是定价赵州直得五年分疎不下看经上堂三百余会葛藤露布以拂子画一画云多子塔前水不借路上堂井梧叶叶响飅搅揽动明河万里秋楖𣗖摩挲生远兴白云流水共悠悠不是寒山子谁临古渡头上堂一见便见临崖浒眼一得永得坐井观天直饶窥藩不入据鼎不尝也未免落七落八莫有水不洗水底么喝一喝下座上堂秋光杪暮霜吹凄肃无位真人草眠露宿慈云忍俊不禁试为临风招之式微式微胡不归胡不归一堂和气春熈熈三条椽下堪自怡东挨西倚终奚为上堂有句无句如藤倚树怒猊抉石树倒藤枯句归何处渴骥奔泉沩山呵呵大笑面上夹竹桃花肚里参天荆棘上堂春风缓春日暖山鸟嘲啾山花烂熳达磨面壁九年归宗拭坏双眼诸人还会么南山粲白石烂上堂举宝应颙和尚因僧问从上诸圣向甚么处去应云不上天堂即入地狱僧云和尚作么生应云还知宝应落处么僧拟议应拈拂子蓦口打又唿令近前云令合是你行又打一拂子师云宝应是即是只X是手头太奢这僧与其奢也宁俭击拂子云放过不可开炉上堂拥之不聚拨之不散听之不闻覰之不见且道与南方火炉头话还有优劣也无击拂子云遇贵则贱上堂曹洞五位临济三玄总拈向一壁近日奉化县里憨布袋打失半边鼻孔有人向明州城中拾得还信么星河秋一鴈砧杵夜千家上堂青萝夤缘直上寒松之顶白云澹伫出没太虗之中住住万法本闲惟人自閙削圆方竹杖鞔却紫茸毡我爱箇语具得失两意驴拣湿处尿以拂子画一画云有时乘好月独自过沧洲上堂举百丈普请锄地次有一僧闻鼓声抛下鉏头呵呵大笑便归丈云儁哉此是观音入理之门遂唤其僧问云汝适来见箇什么道理僧云肚饥闻鼓声喫饭去丈乃大笑师云吾不如汝谢龙首座浔藏主上堂大藏小藏全提半提总是青天撒白雨引得无限人踏步向前不知脚下泥深三尺慈云与么也是知而故犯拈拄杖画一画云禹力不到处河声流向西上堂亲证妙觉鼠入牛角西天此土继继承承直是炽焰难遏良久云若教频下泪沧海也须干谢监收上堂只手擡只手搦暗处展明处収千差一举不堪持论且时节既至职到威成又作么生饭抄X云子白瓜嚼水晶寒仗钖枯山法兄至上堂布二十里云陈峥嵘泛九百顷湖光㶑灔共行官路各做私商等是萍实木瓜谁共区分甘苦今日兄唿弟应响顺声和且道其中事作么生击拂子云一江分两浙三崃透西川上堂举乳源见仰山作沙弥时看经咄云者沙弥念经恰似哭山云和尚作么生源顾视之山云若如此何异于哭师云迦陵脱殻其声巳压凡羽虽然赖是撞着乳源和尚径山偃溪和尚遗书至上堂生也如是白骼树头鱼扇子死也如是泥牛饮干东㵎水更待说偈舜若多神三赤喙讨甚巴鼻丑恶重童无处洗径山供尽死欵慈云也不相饶从来生死不同条上堂不慕诸圣不重已灵櫜弓戢矢坐享太平德山有棒正好束之高阁临济有喝也应无处施呈慈云今日要与诸人向四稜蹋地处相见击拂子云缫成白雪桑重绿割尽黄云稻正青上堂僧问记得五祖和尚问三佛正与么时如何佛鑑云彩凤舞丹霄意作么生师云描不成画不就进云佛眼道铁虵横古路聻师云七花八裂进云佛果道看脚下又且如何师云𢁈挑不上乃举章敬有小师游方归敬问汝离此间多少时小师云自离和尚将及八载敬云办得箇什么事小师于地上画一圆相敬云只者箇别更有在小师画破圆相便礼拜X师云勐虎不食伏肉上堂举世尊食时着衣持钵入舍卫大城乞食于其城中次第乞巳还至本处饭食讫收衣钵洗足巳敷座而坐须菩提云希有世尊师云释迦老子三平二满蓦被空生一拶不觉墻倒靠壁上堂天何言哉四时行焉地何言哉万物生焉衲僧何言哉一日钵盂两度湿笑看四山青又黄是则固是要一转语上碑去无有是处莫有道得底么良久云收元宵上堂莲开陆地海涌鳌山不知今夕是何夕山林城市约同看竖起拂子云看看日月灯明佛向者里瑞发本光昼夜六时了无间然击拂子一下云眨得眼来马后驴前上堂閙浩浩静悄悄古䇿风高玉壶春晓左顾无瑕右盻巳老诸人还会也无击拂子云夜来风雨声花落知多少佛涅槃上堂三百余会尽是死句娑罗树间翻成活句活中死死中活水绿山青天宽地阔上堂举赵州访茱萸将拄杖于法堂上从东过西从西过东萸云作什么州云探水萸云我者里一滴也无探箇什么赵州靠拄杖便出师云茱萸虽善关防争柰贼无空手且道赵州以拄杖靠壁而出意作么生谢法眷上堂痴痴兀兀乖乖厓厓水乳和同肝胆楚X越何以见得共倚阑干舒笑眼四山松桂动秋风赴育王辞众上堂片段悠扬点太空卷舒无地觅行踪业风有意相交辊又复从龙过别峯庆元府阿育王山广利禅寺语录门人德溥等编校师景定四年十一月十日入寺指三门拟即差动即隔巳是拨动关棙子了也顾左右云莫有同出同入底么喝一喝方丈拈拄杖云者里无汝入作处大慧佛照二祖费尽手脚诸人又只管眼瞠瞠地以拄杖画一画云髑髅徧野勑黄杲日丽天清风匝地阖辟羣机鼓舞万彚且其中消息如何传宣度与维那云黄是纸黑是字法座借功明位借位明功古人向者里纳败不少鄮峯驷不及舌以楔出楔陞座拈香云此一瓣香恭为祝延今上皇帝圣躬万岁万岁万万岁陛下恭愿须弥八万四千由旬即寿山之崇峻华藏一十三重世界统皇业之提封次拈香云此一瓣香奉为太傅大丞相枢使国公阖朝文武百寮资陪禄筭又拈香云此香别无奇特却不雷同供养前住临安府净慈光孝禅寺先师北磵大和尚用酬法乳之恩歛衣就座乃云言前荐得滞殻迷封语下精通胶柱鼓瑟去此二途如何相见僧出问云一封诏出禁庭中X催起慈峯住鄮峯今日开堂宣妙法祥云瑞气罩虗空正与么时愿闻法要师云金香炉下铁崑崙进云祝圣巳蒙师指示向上宗乘事若何师云鸡知将旦鹤知夜半进云昔日闽王请罗山开堂山陞座以手歛僧伽梨左右顾视便下座此意如何师云铁旗铁鼓进云闽王执罗山手云灵山一会何异今日又作么生师云徧地春风布蒺䔧进云罗山道将谓大王是箇俗人聻师云喫拳还有报拳时进云只如禅师今日开堂四众临筵有何指示师云三汲浪高鱼化龙痴人犹戽夜塘水乃云正觉山前云生肤寸少林那畔阳焰翻波自此列派分枝千重百匝多处添少处减江南有江北无看来也是手掩黄河曲如今更教新育王如何施展事不获巳和底一时翻却且图各自知惭叶脱止啼之金国无定乱之劒讴歌鼓腹共乐昇平毕竟以何为据青青赵老庭前栢髣髴南山石上松复举僧问六祖黄梅意旨什么人得祖云会佛法人得僧云和尚还得否祖云我不得僧云和尚为什么不得祖云我不会佛法师云醍醐毒药覆雨翻云未为分外诸人要见六祖大师么贫是富媒当晚小参无入作处轻帆得便风线路才通乞儿见小利便与么寸长尺短不与么尺短寸长如今捩转话头又且如何㗖啄六殊胜八吉祥徧地蒺䔧参天荆棘德山临济没齿穿龈云门赵州握拳透爪彼彼X互显各不相知育王今夜别借一路与汝诸人相见去也拈拄杖卓一下云浅水无鱼徒劳下钓复举德山示众云今夜小参不答话问话者三十棒时有僧出德山便打僧云某甲话也未问因甚便打某甲山云汝是甚处人僧云新罗人山云未跨船舷好与三十棒师云德山布缦天网者僧暗跃龙门虽然与么得不偿劳留两序上堂拈拄杖云七手八脚三头两面有处收摄无处展演或时坐断要津或时随机舒卷总不与么时如何与诸人相见靠拄杖云不得动着动着则打折你驴腰入城参州回上堂暗瓦霜凝寒客梦晴牕日透借朝温不能缄口围炉坐歛袂空趋画戟门堪悲堪笑不动尊天津桥看弄胡孙此意与谁论长者子无裩上堂拈拄杖云从普贤门入者墻壁瓦砾为汝发机从观音门入者虾䗫蚯蚓为汝发机且道从虗空入者又教谁发机卓拄杖一下云鹤飞千仞雪龙起一潭冰等慈西堂至上堂拈拄杖云作而无作龙骧凤跃无作而作雷藏电收滴水涨沧溟之势鸩毒行平等之慈此犹是寻常用过底今日相见又作么生靠拄杖云放过一着全主全宾径山淮海和尚讣音至上堂淮云惨淡淮水枯竭径山老子无言说喝得巖厓成百裂末后全提太亲切X笑不彻哭不彻憍梵钵提惊吐舌解夏上堂众毛成毬众水成流众人成市众土成丘育王聚众作夏成得箇什么良久云今夏东州明夏西州上堂举丹霞一日访南阳国师值国师睡次乃问侍者云国师在么者云在即在只是不见客霞云太深远生者云非但上座佛眼也覰不见霞云龙生龙子凤生凤儿便出去国师睡起侍者举前话国师打二十棒趂出丹霞闻得乃云不谬为南阳国师师云侍者当面着贼且道那里是他着贼处若也知得国师令不虗行上堂举僧问马祖离四句绝百非请师直指西来意祖云我今日头痛不能为汝说得问取智藏去僧问藏藏云我今日劳倦不能为汝说问取海兄去僧问海海云我到者里却不会僧回举似马祖祖云藏头白海头黑师云海枯终见底人死不知心上堂僧问鸎啼绿柳蝶舞芳丛景物催人请师提掇师云翟殳瞎眼睛进云争柰岭头布谷催耕急花下提壶劝饮忙师云撞破髑髅僧云记得僧问百丈抱璞投师请师一决丈云昨夜南山虎齩大虫此意如何师云真不掩伪进云不谬真诠为甚不垂方便丈云掩耳偷铃汉又作么生师云醉后添盃进云不得中郎鑑还同野舍薪丈便打且道者僧过在甚处师云得人一牛还人一马僧礼拜乃云三到投子九上X洞山祥金应不跃冶万机休罢千圣不携犹欠买草鞋在担版汉见一边拽不退后推不进前波斯失却招文袋月里姮娥笑揭天上堂举马祖陞堂众方集百丈出卷席祖便下座归方丈却问丈云我适来上堂未曾说话你因甚么便卷却席丈云某甲昨日被和尚扭得鼻头痛祖云你昨日向甚处留心丈云今日鼻头又不痛也祖云你深得今日事师云父慈子孝小黠大痴若据令而行才见卷席便与摈出何故透过龙门风波更险寿崇节上堂不违本愿示同释尊之生密运真慈量等摩耶之广母仪一圣子育万邦其尊无二其德难量林间衲子伸三祝指出须弥作寿香干会节上堂圣谛第一义智而叵穷深而叵测诸佛演之而不尽众生由之而不知蓦拈拄杖云拄杖子久默斯要不务速说以拄杖卓一下云四月初九干会节结夏上堂红尘紫陌圆觉伽蓝蹊田夺牛平等性智金不博金水不洗水德山因甚卓牌閙市上堂教中道于食等者于法亦等审如是也都寺营斋首座秉拂施者受者说者听者等无有异食即色香味触法离见闻觉知且如何说箇等底道理击拂子云前者唱于后者唱喁上堂举庞居士问马祖不昧本来人请师高着眼祖直下覰士云一种没絃琴惟师弹得妙祖直上覰士X作礼祖便归方丈士随后入云弄巧成拙师云高者下之洼者隆之挨肩不同步携手隔云泥上堂圣人无已靡所不己虎齩大虫虵吞鼈鼻老僧实语告人直待虗空落地祷雨上堂有一句子到你阳焰救渴无一句子到你水出高原覰着四角六张动着七凹八凸善观风云别气候底便道逢庚则变要且事无一向击拂子云菩萨龙王行雨润遮身向上数重云解夏上堂万里无寸草脚跟不点地出门便是草骑鹤上掦州敢问诸人作么生行履击拂子云点铁化为金石易劝人除却是非难上堂举庞居士一日雪中攧倒女子灵照去身边卧士云作什么照云见爷倒地特来扶起士便起去师云巨姦易折家贼难防上堂未曾亲近早隔大千因风吹火才有所重便成窠臼顺水流舟赵州使得十二时永明日为百八事国清才子贵家富小儿娇鄮峯敢问诸人今何所务击拂子云除非自解倒骑驴一生不着随人后上堂霜风未老爱景如春空洞绝眹弥满剎尘今日明日瞥喜瞥嗔暗把风流卖与人重阳上堂举真净和尚示众云九日无白醪饱餐黄栗糕十日有黄菊催人打禾谷五更钟未鸣邻鸡巳数声相逢不下马各自奔前程师云真净老人贵买贱卖鄮峯则不然九日无白醪紫萸烹茗好今古说X登高谁踏古皇道落叶鼓真风黄菊说玄要自笑太无端相牵入荒草上堂举百丈再参马祖侍立次祖以目顾禅床角拂子丈云即此用离此用祖云你他后开两片皮将何为人丈取拂子竖起祖云即此用离此用丈挂拂子于旧处祖便震威一喝百丈直得三日耳聋师云琴工不入沧海不能移其情鵾鹏不驭扶摇不能变其形然则向上一路啐啄犹乖诸人要会三日耳聋么百鍊龙泉跃入大渊上堂春雨如膏春云如鹤春草离离春花灼灼骑声盖色兮何太乖张毫忽不形兮填沟塞壑直往无前犹欠一着寿崇节上堂慈深愿广育圣明首出万国之仪刑寿崇功德无能名妙高山色青又青干会节上堂大统纲宗句轮王髻中珠提持不到意向不及正当干会九五蓦拈拄杖云拄杖子向者里赤心片片去也卓拄杖一下云妙德尊寰宇高明揭太虗结夏上堂禁足护生绁韩卢而责获克期取证绊骐骥而使驰若是迷风耀日背负须弥底又且如何鄮峯缦天网子也要你透在上堂举李翱剌史问僧马祖有何言句僧云说即心即佛又说非心非佛史云总过一边着剌史又问西堂藏和尚藏召云剌史剌史史应喏藏云鼓角动也X师云夔怜蚿蚿怜虵总被者僧暗里覰破上堂举大珠海禅师有座主来参问云座主讲什么经主云三昧经珠提起拄杖云者箇是何三昧座主罔措珠云老僧住持事繁不能打得你师云当时见他提起拄杖云者箇是何三昧向他道早箇呈似和尚了也中夏上堂拈拄杖云前四十五日巳去红霞穿碧落后四十五日未至白日绕须弥正当今日上无冲天之计下无入地之谋卓一下云将军射中南山虎元是蓝田老石头上堂举僧问赵州二龙争珠谁是得者州云老僧只管看师云者僧发此一问大似向致仕宰相面前说少年登科事一般只如道老僧只管看又作么生虽无上马力犹有杀人心上堂拈拄杖云行不到处行一步甜瓜彻蔕甜说不到处说一句苦瓠连根苦扫尽从前闲佛祖发机须是千钧弩掷拄杖下座佛成道上堂拈拄杖云大众黄面老汉雪山六年受尽冻饿将谓成得箇什么元来是眼里着沙不得便乃指空话空拏空塞空卓拄杖云千古万古成狼借带雨梅开湿晓风应真宗师至上堂律非缚禅非脱蝴蝶梦庄周周公制礼乐会则事同一家不会则万别千差还会么一片白云生岭上几回开了又还遮X上堂春色融融花气蒙蒙六牕俱不钥当处不留踪危栏同徧倚身在寂寥中几欲全提先漏洩滑唇黄鸟弄春风上堂诸法从本来常自寂灭相玉兔西沈金乌东上便与么去坐杀阇梨不与么去走杀上座拈拄杖画一画云石牛拦古路一马生三寅佛涅槃上堂簸土掦尘金刚正体七颠八倒大寂定门击拂子云排空烟嶂添愁色着雨林花带泪痕法喜长老至上堂向上一路啐啄犹乖水乳和同肝胆楚越南岳问马师作么生巴陵呈云门三转语意在于何遗腹之子无貌于心上堂见见之时雨洗淡红桃蕚嫰见非是见风摇浅碧柳丝轻见犹离见白云影里怪石露见莫能及流水光中古木清莫有知时识节底么喝一喝北磵和尚忌日拈香云监本倔强匙挑不上馽空云蔕补虗空陆地滔天翻白浪暗中拈出定命竿鹘眼鹰睛迷向当老和尚为谁没齿更穿龈从教疑杀天下人垂寂前六日上堂拈拄杖卓一下云寻牛须见迹诸人喫粥喫饭处折旋俯仰处还见迹么迹在牛还在还见牛么直饶露逈逈地趂亦不去工夫纯熟皓素希奇放行把住复由谁呜咿呜咿掷下拄杖云人牛俱不见正是月明时小参X结夏西天此土多少英灵总被二千年前一则闲公案碍塞直是做一动子不得眼生三角头峭五岳矢在弦上不得不发圆觉伽蓝入此寨破此寨平等性智驴耳长马耳短四稜蹋地臭肉来蝇又谁管你钵盂峯云合云开东钱湖水深水浅山僧与么告报莫有横点头底么蓦拈拄杖卓一下云先锋有作殿后无功复举仰山在沩山坡下牧牛见一僧上山未久即下仰山问云上座何不且住有甚因缘不契僧云和尚问我名什么我答云归真和尚云真归何处我答不得仰云汝更去和尚若问你真归何处但道眼里耳里鼻里者僧如所教山云脱空谩语汉此是五百人善知识语师云明中卖弄暗里脱空若是者僧春风得意马蹄疾一日看尽长安花解夏啗啄不得常自现前拟欲完全翻成两片点着便行底撞头磕额死在平地上八面玲珑一念万年万年一念更说甚四月十五日结井底虾䗫吞却月七月十五日解娄至拳头如钵大冷笑韶阳老古锥利刀剪却令人爱直饶与么是汝诸人还免得索饭钱么击拂子云池菡坠红遮玉镜井梧翻碧点银床复举僧问曹山与么热向甚处回避山云向镬汤炉炭里回避僧云只如镬汤炉炭里如何回避山云众苦不能到师云荆棘锋刃丛洞房丝竹里威凤何须住碧梧卧龙终不鑑止水结夏如来有密语金生丽水迦叶不覆藏玉出昆冈X向之则滕虵绕足背之则彩凤冲霄不向不背扬尘播土地阔天宽长期短期总是按图索马慈峯到者里只得撮盐在火事出急家击拂子云笑我者多哂我者少复举大慈扫地次赵州问云般若以何为体慈云般若以何为体州呵呵大笑明日赵州扫地次大慈问云般若以何为体州放下苕帚呵呵大笑便归方丈师云大慈谲而不正赵州正而不谲若是般若体未梦见在解夏长期百二十日日日是好日竺干震旦无限英灵一等遵承佛勑于其中间各有所修各有所证惟我明州管下慈云山中禅和子一箇箇鼻孔辽天眼不挂户意不停玄吸湖光嚼山翠七出八没东倒西擂辊到今日也不妨自在快活山僧亦不柰他何虽然甜瓜彻蔕甜苦瓠连根苦复举干峯示众云举一不得举二放过一着落在第二云门出众云昨日有人从天台来却往径山去峯云明日不得普请师云或者道五更侵早起更有夜行人是则是只如干峯道明日不得普请又作么生大勋不树赏冬至衣穿肘露火冷云深便与么去钝置杀人放一线开别有通变干三连坤六断南斗七北斗八横抛竖掷逆行顺行直饶鹘眼鹰睛一家不知一家事鄮峯今夜抑下威光与诸人相见去也击拂子云冬至寒食一百五二十四番花信风复举麻谷问临济大悲千手眼阿那箇是正眼济云大悲千手眼阿那X箇是正眼速道速道谷据坐禅床济问讯云不审谷拟议济拽谷下禅床却坐谷便出去师云非麻谷不足发临济之膏肓非临济不能瞰麻谷之败缺若是正眼那里洎在持钵抵嘉禾报恩众请小参嘉禾胜地祐陵道场溢目风光鸦飞不度丈室内雨华徧地冰谷发和气春风卖弄正法眼破砂盆谁敢正眼覰着老倒持盂越界侵疆故然客听主裁蓦拈拄杖云争奈随行拄杖子枝痒𨁝跳卓一下云岭梅残雪后云𩯭未梳时复举玄沙问镜清不见一法是大过患汝道不见什么法清指露柱云莫是不见者箇法么沙云浙中清水白米从汝喫佛法未梦见在师云是则是的立矢集力敌势均亦未免因斋庆赞玉几与光孝如何相见喝一喝下座承天众请小参双峩峯耸来者斫额无门碧玉盘空应物元无方所宾顺主睦函盖相应泥牛吼月木马嘶风屈折修罗舞柘枝舜若多神添笑靥是即是了也忽若拈出三玄戈甲立定五位君臣又作么生抵拟击拂子云犹握金鞭问归客夜深谁共御街行复举宪宗朝宣鹅湖大义禅师入内有法师问云欲界无禅禅居色界此土凭何而立名禅义云法师只知欲界无禅不知禅界无欲法师问云如何是禅鹅湖拈起拂子空中点一点法师罔措宪宗云法师讲无限经论只者一点便不柰何师云持圆逗方X持方逗圆一得一失天鑑昭然思溪圆觉众请小参老倒放憨赢得日求升合一条官路谩将车子横推几处持方逗圆有时遇贵则贱经思溪镇过石林关水洩不通处东合大开退已让人时就窠打劫大彻投机之后三代礼乐犹存者里客听主裁如何与大众相见击拂子云快便难逢复举临济访龙光便云不展机锋如何得胜光据坐济云大善知识岂无方便光瞪目云嗄临济拍手云者老汉今日败缺师云油幢宴坐勍敌何来刁斗分明交绥而退诸人还见二老么法语示懋禅人从上佛祖了无一法与人只贵当人退步就已捱到无用心处等闲𡎺着撞着如怒猊抉石毒龙搅海方知佛祖无一法与人往往今时兄弟不患资之不敏而患不能钝其敏怕人道不会便只守目前光境狂机恶觉如𧏙蜋之抱粪丸自以为得不知真箇得底不如是也若是真正道流具不肯佛祖底气槩莫道今时途辙便是虗空也须捩转七纵八横大用将去方可为出羣种草无忝矣懋禅人资性颕利向此着到来慈云三年秋风引兴振徧参之钖以求警䇿老拙无可道宝祐洊九前一日书示小师清正行脚得力句未有佛祖时体取早落第二若是出一X丛林入一保社辊缠万户葛藤讨甚分晓须知正因颕利之士如迦陵脱殻巳压凡羽借使未得㘞地一下其坚确志趣自是不同雪峯三到投子九上洞山将手巾一条挂在项上是处做饭头执劳不惮观其初见德山问宗乘中事学人还有分也无山和声便打更与他说箇我宗无语句亦无一法与人郎当不少雪峯当下如桶底脱争柰宗乘中事何直至鳌山雪夜向巖头一一供欵蓦被震威一喝云从门入者不是家珍则平昔所重处一时不见了连忙呌道今日始是鳌山成道又是谁使之然耶清正曩出蜀而僧于此盖夙缘也一单下版颇卓卓地较诸前时则究宗趣识语脉斯二者皆病也予见今时究宗趣者多作实法商量识机语者蹈人脚迹既不作实法商量又不许蹈人脚迹当作如何倒断待汝徧参归来别有勘处示勤禅人牧而致于懒则不知其孰为人孰为牛也回视昔时入草拽回徒自扭揑而尺箠寸绳亦为长物既到此矣又转向那边行履则垂手之事但有相逢者皆穿其鼻焉直须实到此田地始得江右勤禅人学牧者也甞堕慈云一单之数兹来自玉几访别出示诸老所贻语乃知勤以懒牧称因语之曰牧者自牧也不牧则巳牧必至于懒方有休歇之场丛林期望尔者在此耳虽然予犹有问焉昔懒宗懒于他而勤于牧X所以道露逈逈地可怜生趂亦不去是终老不牧而牧也勤若勤于他而懒于牧则蹊田矣若懒于他又懒于牧且莫说梦便向者里实覰日看蓦然不见人牛则归家稳坐真成懒牧矣颂古举百丈惟政禅师示众云汝等与我开田我与汝说大义僧云开田了也请和尚说大义丈行数步展两手干坤虽有作太平本无象赫日正中天去却脩罗掌举麻谷问僧甚处来僧近前云不审谷再问僧退后云珍重谷近前𢬟住云这箇师僧问着便作佛法祗对僧云大似无眼谷放手云放汝命通汝气僧作礼谷又𢬟住僧掣肘而去谷云休将三岁竹拟比万年松自是兵家贵伐谋鏖锋擒敌未为优沈沈刁斗三更月玉帐威行紫塞秋举殃崛摩罗救产难公案忽看龙舟压浪飞鼓声催促笛声悲锦标到手还轻放转得头来事巳非举临济中夏归省黄檗值看经次济云我将谓是箇人元来是箇淹黑豆老和尚住数日辞去檗云你破夏来何不终夏了去济云暂来礼拜和尚檗便打令去临济至中路疑此事却回终夏故园红紫自芳菲不在春风着意吹待得征人重回X首枝头香雪巳纷披举古德庄上喫油糍公案才是贪他便着他其间半露又全遮只今谁是傍观者一笑何劳挂齿牙举沩山示众云仲冬严寒年年事晷运推移事若何仰山叉手进前而立沩云我情知你答者话不得顾谓香严云你又作么生严云某甲偏答得者话沩理前话严亦叉手进前而立沩云赖遇寂子不会吹无孔笛和毡拍版父子和同冰炭相反末上之机果若何定州元出花甆盌举镜清问僧甚处来僧云三峯清云夏在甚处僧云五峯清云放汝三十棒僧云某甲过在甚处清云为你出一丛林入一丛林一鼓薰风至自南再行璧月挂苍杉锦筵公子方沈醉白雪幽兰空再三举僧问洛浦拨乱干坤底人师还接否浦竖起拂子僧云与么则得遇明君去也浦云依稀似曲才堪听又被风吹别调中咄哉古墓一狐精化作人来要弄人华表未然先败也至今无地可容身举雪峯一日普请次自负一束藤路逢一僧便抛下僧拟取峯与一踏遂归举似长生云我今日踏得者僧快生云和尚替者僧入涅槃堂始得峯休X去休论凤箭射乌巢看取虗弓落九包收放若为逃羿手控弦傍助亦徒劳举赵州问投子大死底人却活时如何子云不许夜行投明须到两聱不合共交肩毒手才施报老拳今日上天同碧落明朝入地共黄泉举僧问洞山寒暑到来如何回避山云何不向无寒暑处去僧云如何是无寒暑处山云寒时寒煞阇梨热时热煞阇梨客泛灵槎犯斗牛银河碧海暗通流昆仑推倒无依倚万里长空一样秋举巖头问僧甚处来僧云西京来头云黄巢过后还収得劒么僧云收得头引颈云㘞僧云师头落也头呵呵大笑僧后到雪峯峯问云甚处来僧云巖头来峯云有何言句僧举前话峯打二十棒趂出贾勇扬旌无大敌看看身巳陷重围要令夺角冲关去驾与青龙不解骑举仰山因僧来辞山以手画一画僧不去仰山又画一画僧便去大愚芝和尚云前一画为什么不去后一画为什么却去要会么前一画后一画总成两画饥人贪食良农粟渴汉错饮蛊家水对面还成千里X遥贼人有智过君子举吾不见时何不见吾不见之处若见不见自然非彼不见之相若不见吾不见之地自然非物云何非汝张公屋畔尽桑麻李老园中只种花满目风光无限好笑唿银盌酌流霞举干峯示众云法身有三种病二种光须是一一透得始解稳坐时云门出众云庵内人为什么不见庵外事干峯呵呵大笑门云犹是学人疑处峯云子是什么心行门云也要和尚委悉峯云始解稳坐江面无风平似镜转头变态互呈新冯夷驾浪险难涉渔父操舟妙若神举罽宾国王秉劒问二十四祖师子尊者曰师得蕴空否祖云巳得蕴空王曰离生死否祖云巳离生死王曰既离生死可施我头祖云身非我有岂况于头王遂斩之白乳涌高数丈王臂自堕玄沙云大小师子尊者头也不能作主雪窦云作家君王天然有在叶脱风高天地秋长江衮衮只东流行人不折离亭柳羌笛空吹落日愁举奯上座到百丈丈云有事相借问得么奯云幸自非言何须譗𧫡恁么则许借问也奯云更请一瓯茶丈云収得安南又忧塞北奯擘开胷云与么X与么丈云要且难搆要且难搆奯云知即得知即得善战何如善用谋孙吴兵法岂同俦秋风古塞看形势一样边声两样愁佛祖赞出山相入山去龙章凤质出山来败衣㪍率更将悟底分疎添得一场𣸩淈补陀大士海天寥沈海岸孤绝见得亲切虗空钉橛怒涛舂碎巖前月马郎妇倩盻动婵娟常持六万言金沙滩上月五欲浪中翻越王感应大士海山崭绝海涛舂撞海风披拂海云飘扬仰慧日之破暗兮谁其迷照观普门之不钥兮去不至方感应道交叵测叵量越国投诚菩提影现我作是说增金以黄过水布袋深则厉浅则揭七十二汀无风浪起布袋兜率陀天长汀管界泼布袋打开自买还自卖眨上眉毛败也败也维摩X环堵室十笏地咄哉维摩病在者里丰干寒拾来何处去何之与二子何所期虎视耽耽阴飈凄凄寒山扫地横也扫竖也扫七佛之师狼借不少拾得収菜滓一机不副截断千差瓶泻妙答缀齿粘牙何如在国清寺里偷佛饭食菜滓渡芦达磨南头问不善答北头去不相合自谓踏得着全然没交涉无枝叶处枝叶纵横无风波处风波匼匝达磨一花移自西五叶香灿烂嗅蘃与寻芳纷如蜂蝶乱地阔天宽难图滋蔓罗汉藕窍藏身不形一缕掀播风云泽徧大地彼其隐现大小之不同终莫能逃乎应量之器明眼人前可贱可贵咄大慧宏智二禅师揖让图载色载笑和气津津半前落后超轶绝尘瘴面忽泽兮疾雷将奋犀颅茁霜兮枯木生春腹背受敌百万买邻相见易得好共事难为人莲社图天运悠悠终典午竞从庐阜寻归处凿池种藕拟奚X为西山几度看悬鼓爱酒渊明挽不来贪佛灵运推不去同盟二九姑置之咄尔而今在何许远法师陆脩静一笑相逢悠然意消植藩篱兮肝胆楚越外形骸兮鹏鷃逍遥凉襟洒洒兮何须鹤驭之风别袖翩翩兮不见虎溪之桥此东林六事之一兮犹可想见其丰标古不可挽今不可招火生莲花雪长芭蕉先师北磵和尚咄咄咄何人斯赤脚绕徧须弥不成伎俩客来看贼来打又待临时眼睛定动伏惟伏惟教忠曾被其毒未知东门之役何以报之东山源和尚门里虫蛊里毒才过凌霄峯浑家成不睦指白为黑兮质证有头之冤改调移声兮唱出无谱之曲自奉川之富沙以至乎劒池深处兮有谁共躅何须象骨巖高须知巳展不缩韶成九包至樵唱一夔足家私莫隐全封半幅赞之骂之口哑舌秃顽空法师眼头生角囊里盛锥驾古轨辙辟坦路达龙藏忘筌兮揭义天之寥豁麈尾倒握兮翻辩澜之渺弥堂堂之陈正正之旗非其所是是其所非发老啸之韬略茂老豁之孙枝迨其涅槃后有借万象舌兮其谁知之佛日嵩讲师X宗圆融具德之宗而执其要领传无得明道之传而大其家声肃四三昧兮谨一躬之践履㭊四法界兮悦九重之皇情扫蜂房蚁垤成大方之家罗僧凤义虎为扶宗之英奎璧其文兮般若愈明金襕其衣兮法道愈荣若夫龙胜联宗帝心别弘当说而冥当默而明则所谓百川汇流而朝宗沧溟者也寒谷晖法师祖庭力探义天横截南湖雨华屡踞前列鼎峙三观兮菸菟元斑区分一乘兮尾闾自泄海阔山遥难追轨辙云暖谁寻寒谷春晴宵又耿长空月汉章云法师魁梧厚厖慈和安祥声在江湖品目仪表衡台学场空假中之列三兮一与三之不立修多罗如标月兮指与月之俱忘四处提撕四花飞扬未老掩光返常寂光此其所以为栢庭之克家云公汉章者也云谷粹长老闲如云虗如谷岁晚一庵湖山千簇师资相忘古灵何必拊背动静无间茶陵空自跌足一味卷舌冥怀付与松风度曲玉几如此抑扬也是唤么作六芝巖禅师和气蔼藂芝触着变荆棘笑把凌霄峯信脚踏翻直得新昌石佛额头汗出慈云峯顶机用纵横凌空驾虗从其建立高崙苍苍东湖羃羃僧繇妙笔亦难传丝毫不动成狼借咦X照讲师口哆眉厖坐如钉桩戒香逆风孤行凌霜一新受经重其本三主法社持其纲此其所以发毫端毗尼藏而树末世精进幢者也南磵果法师气和色庄襟度洋洋雪残春嶂月午秋江峙凌虗金碧兮增飞来小朵之奇观发昔人幽潜兮来典午咸和之遗芳或见或闻意消心降若夫奉巳淡薄接物慈详不泥文字不堕平常此所以为北峯之克家而于自受用三昧中合乎性具之宗纲颐蒙法师癯然容仪轩然作为古潜清苕珠媚蟾辉筌忘大部兮半点不胶名相冥通三观兮一毫不着玄微石磵付衣末流蓍龟山雷山泉兮从教名𢷕虗空解讲兮其谁知之山隐居士僧之形人之英何所作兮畦衣常披何所说兮玉麈常撗世情悠悠兮若秋云之淡胸次了了兮悬秋月之明其禀也灵其施也平六窻自虗万象自呈斯何人欤岂不入山林而隐不濯沧浪而清者耶樊路分为母陈安人请赞母仪慈淑阃范持循善行冰雪寿骨松椿雍容堂上兮凤霞俨俨罗列堂下兮兰玉诜诜厚德阴储兮留乎弈叶和气辑睦兮浃乎乡邻媲囟城东之作家兮付X佛身于等幻秉月上之迅机兮应日用而常亲若问其中转身处虗空揣出妙无痕自赞是境不涉逢缘不借恶人随顺喜人凌跨拨千圣賸语为画处山川笑从上发机如巾结兔马丝糁弗容留虗空生柄杷只今纳败向谁他骂不如自骂保福溥长老请赞云门普千钧弩蓦地一发当阳饮羽冤有头兮债有主法喜泾长老请赞有准绳无捉摸开口错商量铁蒺䔧确确日冷月热泾清渭浊昨夜凤巢生鸑鷟集福鑑长老请赞雷轰电驰寸毫尺𨤲全机大用放下竹篦突出云门顾鑑咦明化惟长老请赞为无所为益无所益和气如春近傍不得有时崄处少机关拶倒临济白拈贼以冤报冤其义不忒溢首座请赞毯炎畏毯炎畏𣯧𣯧颙颙昂昂强出人前果见乖张直如噼竹而人罕知其曲圆如走丸而吾常用其方闻说我宗甚奇特当甚多年苕帚桩明修栈道暗渡陈仓出语全无碑记考贼不用证赃敢滥称花木瓜直下儿孙真所谓米尽到糠箇样觜歛非惟人恶吾亦自恶那X堪形之丹青悬之高堂第一分付断云付与丙丁収藏覆水自来収不得从教四海沸如汤西山泳长老请赞馽空云蔕补太虗缝虽在穷相手头却要因人发用等闲撞着箇冤家活脱临时看拈弄栖真身长老请赞我无我柰这箇眨得眼话巳堕翻转面皮放人不过槌碎连城之璧大肆秦人之祸梨洲戒长老请赞相牵相引自拈自弄赚正因人变灭胡种业在其中不自知九成韶集丹山凤小师清默请赞直如钩曲如弦拍盲使去罔测其然不解深跧强出人前默然兮意传更待驴年小师清泰请赞瞥喜瞥嗔没头没脑道泰时清生风起草等闲相撞黑漆竹篦噼面来无禅可谈三寸舌头胡乱扫九九百百自不知老称为临济儿孙顽石何曾是宝小师清瑞请赞萎萎蕤蕤大大结结自把不定人多不悦一味从空架空知他有何所说养子缘迷子诀六月炎炎飘瑞雪偈颂寿平章秋壑师相X稽首毗卢法身主三身一体圆满觉曼殊室利大智海普贤清净行愿门大慈悲父观世音信住行向地等妙五十三位善知识权实拥护天龙神慈威加被俨在上鑑兹赞祝日行空癸酉仲秋之八日定光金地产异人自威音前秉正因向灵山上受记莂优钵孕奇时一现昴宿腾精瑞两间千灵嘉会当其时君臣道合若符节昇平规模愈持重唿吸变故常镇浮身徇国难入重险手扶日毂陞中天远夷缩缩惮威略生民熈熈安袵席嗣皇矜式尊为师万彚仰戴恃为命佛法流行明盛世持世护法端有凭二千年后视今日二千年前等无异如来慧命期永续众生正信当不断整顿干坤大力量安乐黎庶大福德我此伽蓝鄮岭东释尊舍利所镇临即兹吉祥殊胜地衮绣光仪立寿祠穰穰缁侣方俨集钟鼓梵呗何所祝万象舌头悉称寿宝塔显为舒瑞光昔阿育王造佛塔其数满八万四千一塔该八万四千八万四千同一塔八万四千妙吉祥八万四千妙殊胜愿均吉祥与殊胜散作寿域无边春题觉心居士转物轩两沼滟寒碧一堂纳宽闲高柳逢春新翠展寒梅霁雪清香繁好本栽培常烂熳四序芳馨看互换杂华境徧剎尘中十波罗蜜更主伴觉心隐几随彷徉六用俱妙无可降跏趺不语亦不默篆烟一缕春昼长释迦老子何所见教谭三百皆方便就中一处最亲X切转物不为物所转此堂物物元无殊随人受用有亲疎尘尘摄入大毗卢应笑本来物无转亦无人我担分人分我谩多端一串黄金鎻骨寒善贾何曾停死货明明担出与人看示锦屏赵高士真游谁管客程赊阆苑春风几度花若会粟中藏世界寥阳不是玉皇家性空万有俱该等太虗更须拈却赵州无如今若欲知端的舜若新添颔下须绝诠虗空讲得四花飞大地山河总发机碧眼黄头无处觅是中元不动唇皮日本仙侍者归国三应声中密意通分明饭布裹春风休论亲切不亲切巨舶回程至海东道者复干接待旋营屋子嵌云山旧日灵泉气象还伹有过门教歇去谁云道者少机关日者王振斋言口谈天有振斋五行曾不涉安排小轩对坐似无语几度晴云过断厓贺大渊自资福住白云X者边飏下舀溪杓鈯斧又移深处山说与白云门外客相逢莫作旧时看病中送湛侍者之京别我从容药鼎边迢迢京路紫霞连重提药病相治句却道亲依巳五年示沙弥维卫芳腾蔓愈滋花花叶叶转芬披鄮峯酷烈较些子昙萼翻成铁蒺䔧示林侍者点墨如将当已长分明白饭糁椒姜出门相送都无说堂下秋花自吐香晦机舌上雷轰一默间纤尘不动鼓波澜拈花会上人无数输与头陀一破颜沙弥付衣鹫岭将何付饮光十成绵密转乖张鄮峯恁么不恁么尺线单丝自短长吴道人求语回庵东游何见便还西觅我伽陀要指迷领取庵头好消息冬蔬经雨翠交畦小佛事灯殿主火识得佛去处灯非日月明机先忘正位古殿绿苔生有口如哑有眼如盲正好𢬵身入火坑X心庄主火将心来为汝安家产巳遭籍没觅心了不可得不知身在帝乡将错就错死路活行阔角泥牛火里耕昼上座火究明已躬不间昏昼捱到力尽神疲直下死生关透透后如何舜若多神暗点头胜热婆罗开笑口宗副寺火智不到处作么生宗翻转铁面具撒却筭子筒穷则变变则通南山烧火北山红恭正二上座入塔指骨云一箇是苏州恭上座一箇是泉州正上座正者圣谛不为恭者平欺达磨一等有些骨肋守住翻成死祸拊骨云叠叠湖山烟翠鎻祖刚净人火以刚制柔以柔用刚黄梅夜半米尽到糠死眼忽开本来无物掷下火把云三昧现前臭烟蓬㶿物初和尚语录