东坡志林提要钦定四库全书子部十东坡志林杂家类三提要等谨案东坡志林十二卷宋苏轼撰陈振孙书録解题载东坡手泽十卷注曰今俗本大全集中所谓志林者也今观所载诸条多自署年月者又有署读某书书此者又有泛称昨日今日不署何时者葢轼随手所记本非着作亦无书名其后人裒而録之命曰手泽而刋轼集者不欲以父书目之故题曰志林耳中如张雎阳生犹骂贼嚼齿穿龈颜平原死不忘君握拳穿掌四语据东坡外纪乃轼谪儋耳时醉至姜秀才家值姜外出就其母索纸所书今亦在卷中自为一条不复别赘一语是亦蒐辑墨迹之一证矣此本十二卷较振孙所纪多二卷葢其卷帙亦皆后人所分故多寡各随其意也干隆四十五年二月恭校上总纂官纪昀陆钖熊孙士毅总校官陆费墀东坡志林卷一钦定四库全书东坡志林卷一宋苏轼撰仆尝梦见人云是杜子美谓仆曰世人多误解吾诗八阵图诗云江流石不转遗恨失吞吴人皆以为先主武侯皆欲与关羽复讐故恨其不能灭吴非也我本意谓吴蜀唇齿之国不当相图晋之所以能取蜀者以蜀有吞吴之意此为恨耳此理甚长然子美死凡四百年而犹不忘诗区区自别其意此真书生习气耶韩退之青龙寺诗终篇言赤色莫晓其故尝见小説郑䖍寓青龙寺贫无纸取柿叶书九月柿叶赤而实红则退之诗乃谓此也退之诗云我生之辰月宿直斗乃知退之磨蝎为身宫而仆乃以磨蝎为命平生多得谤誉殆是同病也石介作三豪诗其畧云曼卿豪于诗永叔豪于文而杜黙师雄豪于歌也永叔亦赠黙诗云赠之三豪篇而我滥一名黙之歌少见于世初不知之后闻其一篇云学海波中老龙圣人门前大虫皆此等语甚矣介之无识也永叔不欲嘲笑之者此公恶争名且为介讳也吾观杜黙豪气正是京东学究饮私酒食瘴死牛肉醉饱后所发者也作诗狂怪至卢仝马异极矣若更求竒便作杜黙矣昨日太守杨君采通判张公规邀余出游安国寺坐中论风气养生之事余云皆不足道难在去慾张云苏子卿啮雪啖氊缩背出血无一语少屈可谓了死生之际矣然不免为胡妇生子穷居海上而况洞房绮縠之下乎乃知此事不易消除衆客皆大笑余爱其语有理故记之唐末五代文章衰尽诗有贯休齐已书有亚栖村俗之气大率相似如苏子美家收张长史书云隔帘歌已俊对坐貌弥精语既近凡而字无法真亚栖之流近见曾子固编李太白集后谓颇获遗亡而有赠怀素草书歌并笑矣乎数首皆贯休齐已辞格二人皆号有知识者故深可怪如白乐天赠徐凝退之赠贾岛之类皆世俗无知者所託此不足多怪元祐元年余为中书舎人时执政患本省事多漏洩欲于舎人㕔后作露篱禁同省往来余白诸公应须简要清通何必栽篱挿棘诸公笑而止明年竟作之暇日读乐天集有云西省北院新构小亭种竹开窻东通骑省与李常侍窻下饮酒作诗乃知唐时得西掖作窻以通东省而今日本省不得往来可叹也舟中读文选恨其编次无法去取失当齐梁文章衰陋而萧统尤为卑弱文选序斯可见矣如李陵书苏武五言皆伪而不能辨今观渊明集可喜者甚多而独取数首以知其余人忽遗者多矣渊明作闲情赋所谓国风好色而不淫正使不及周南与屈宋所陈何异而统大讥之此乃小儿强作解事者李善注文选本末详备极可喜所谓五臣者真俚儒之荒陋者也而世以为胜善亦谬矣谢瞻张子房诗云苛慝暴三殇此礼所谓上中下殇言暴秦无道戮及孥稚也而乃引苛政勐于暴虎吾父吾子吾夫皆死于是谓夫与父为殇此岂非俚儒之荒陋者乎诸如此类甚多不足言故不言也玉川子作月蚀诗以谓蚀月者月中之虾蟆也梅圣俞作日蚀诗云食日者三足乌也此固俚说以寓其意也然战国策曰日月辉于外其贼在于内则俚説亦尚矣余在岐下见秦州进一马騣如牛颔下垂胡侧立倒项毛生肉端番人云此肉騣马也乃知邓公骢马行云肉騣碨礧连钱动当作肉騣悲陈陶云四万义军同日死此房琯之败也唐书作陈涛抑不知孰是时琯临败犹欲持重以有所伺而中人邢延恩促战遂大败故次篇悲青坂云焉得附书与我军留待明年莫仓卒又北征诗云桓桓陈将军杖钺奋忠烈此谓陈元礼也元礼佐𤣥宗平内难又从幸蜀首建诛国忠之策洗兵马行云张公一生江海客身长九尺须眉苍此张镐也明皇虽诛萧至忠然常懐之侯君集云蹭蹬至此至忠亦蹭蹬者耶故子美亦哀之云赫赫萧京兆今为时所怜及出塞云我今良家子出师亦多门将骄益愁思身贵不足论跃马三十年恐辜明主恩坐见幽州骑长驱河洛昏中夜间道归故里但空村恶名幸脱兔投老无儿孙详味此诗葢禄山反时其将校有脱身归国而禄山尽杀其妻子者不知其姓名可恨也故人董传善论诗尝云杜子美诗不免有凡语已知仙客意相亲更觉良工心独苦岂非凡语耶余笑曰此句殆为君发凡人用意深处人罕能识此所以为独苦岂独画哉忆昔诗云关中小儿壊纪纲谓李辅国也张后不乐上为忙谓肃宗张皇后也为留勐士守未央谓子仪夺兵柄入宿卫也子美自许契与稷人未必许也然其诗云舜举十六相身尊道何髙秦时用商鞅法令如牛毛此自是契稷辈人口中语也又云知名未足称局促商山芝又云王侯与蝼蚁同尽随丘墟愿闻第一义囘向心地初乃知子美诗外别有事在也乐天为王涯所谗谪江州司马甘露之祸乐天在洛适游香山寺有诗云当君白首同归日是我青山独往时不知者以乐天为幸之乐天岂幸人之祸者哉葢悲之也刘子𤣥辨文选所载李陵与苏武书非西汉文葢齐梁间文士拟作者也吾因悟陵与苏武赠答五言亦后人所拟今日读列女传蔡琰二诗其词明白感慨颇类世所传木兰花诗东京无此格也建安七子犹含飬圭角不尽发见况伯喈女乎又琰之流离为在父没之后董卓既诛伯喈方遇祸今此诗乃云为董卓所駈虏入胡中尤知其非真也葢拟作者疏畧而范煜荒浅遂载之本传可以一笑也栁子厚诗云盛时一失贵反贱桃笙葵扇安可常不知桃笙为何物偶閲方言簟宋魏之间谓之笙乃悟桃笙以桃竹为簟也梁简文荅南王献书云五离九拆出桃枝之翠笋乃谓桃枝竹簟也桃竹出巴渝间杜子美有桃竹杖引元丰七年十二月浴泗州雍熈塔下戏作如梦两阕云水垢何曾相受细看两俱无有寄语揩背人尽日劳君挥肘轻手轻手居士本来无垢又云自净方能洗彼我自汗流呀气寄语澡浴人且共肉身游戏但洗但洗摆脱世间一切此曲本唐庄宗制一名忆仙姿嫌其不雅驯后改云如梦庄宗作此词卒章云如梦如梦和泪出门相送取以为之名旧读子美六和寺诗云松桥待金鲫竟日独迟留初不喻此语及倅钱塘乃知寺后池中有此鱼如金色昨日复游池上投饼饵久之乃畧出不食复入不可复见自子美作诗至今四百余年已有迟留之语则此鱼自珍贵葢久矣茍非难进易退而不妄食安得如此寿耶冦元弼言去岁春徐州通判李陶有子年十七八素不善作诗忽咏落花诗云流水难穷目斜阳易㫁肠谁同砑光㡌一曲舞山香父惊问之若有物凭附者自云是谢中舎问砑光㡌事云西王母宴羣仙有舞者𢃄砑光㡌㡌上簪花舞香山一曲曲未终花皆落去孔壁汲冢竹简科斗皆漆书也终于蠧壊景钟石鼔葢坚古人之为不朽之计亦至矣然其妙意所以不坠者特以人传人耳大哉人乎易曰神而明之存乎其人吾作易书传论语说亦粗备矣呜唿又何以多为汉武讳巫蛊之事疾之如仇讐葢夫妇君臣父子之间嗷嗷然不聊生矣然史记封禅书云丁夫人雒阳虞初等以方祠诅匈奴大宛已且为巫蛊之魁何以责其下此最可笑云陶靖节云倚南窻以寄傲审容膝之易安故常欲作小轩以容安名之刘聪闻当为须遮国王则不复惧死人之爱富贵有甚于生者月犯少微吴中高士求死不得人之好名有甚于生者今年吾当诣广陵暂与子由相别至广陵逾月遂徃南郡自南郡诣梓州泝流归乡尽载家书而行迤逦致仕筑室种果于眉以须子由之归而老焉不知此愿遂否言之怅然也韩魏公在中山狄青为副总管陈荐为幕客今魏公之子师朴出镇而青之子咏荐之子厚复践此职亦异事也九江陈辅之有于陵仲子之操不娶无子曰我罪人也东坡曰有犹子乎曰有东坡曰鲁山道州乃前比也辅之一笑曰頼古多此贤陶彭泽不解事忍饥作此诗意古贤能饱人辅之今为丹阳南郭人朱氏子出家小名照僧少䘮父与其母尹皆愿出家照僧师守素乃叅寥弟子也照僧九岁举止如成人诵余赤壁赋铿然鸾鹤声也不出十年名闻四方此叅寥之法孙东坡门僧也柳公权论研甚贵青州石末云墨易冷世莫晓其语此研青州甚易得凡物尔无足珍者葢出陶灶中无润泽理唐人以此作羯鼓鞚与定州花瓷作对岂研材乎研当用石镜当用铜此其材本性也以瓦为研如使铁镜耳人之待瓦研铁镜也微而责之也轻粗能磨墨照影便称竒物其实岂可与真材本性者同日而语哉蕲州龎君安常善毉而聩与人语须书始能晓东坡笑曰吾与君皆异人也吾以手为口君以眼为耳非异人乎孔子为鲁司冦七日而诛少正卯或以为太速此叟葢自知头方命薄必不久在相位故汲汲及其未去发之使更迟疑三两日已为少正卯所图矣张睢阳生犹骂贼嚼齿穿龈颜平原死不忘君握拳透掌郗嘉賔既死出其所与桓温密谋之书一箧嘱其门生曰若家君眠食大减即出此书方囘见之曰是儿死已晚矣乃不复念余读而悲之曰士之所甚好者名也而爱莫加于父子嘉賔以父之故而不匿其恶名方囘以君之故而不念其子嘉賔可谓孝子方囘可谓忠臣也悲夫或曰嘉賔与桓温谋畔而子以孝子称之可乎曰采葑采菲无以下体嘉賔之不忠不待诛絶而明者其孝可废乎王述之子坦之欲以女与桓温述怒排坦之曰汝真痴耶乃欲以女与兵坦之是以不与温之祸使郗氏父子能如此吾无间然矣子由之达葢自幼而然方先君与某笃好书画每有所获真以为乐唯子由观之漠然不甚经意今日有先见固宜也吾无求于世矣所须二顷田以足饘粥耳而所至访问终不可得岂吾道方艰难无适而可耶抑人生自有定分虽一饱亦如功名富贵不可轻得也范蜀公唿我卜邻许下许下多公卿而我蓑衣箬笠放浪于东坡之上岂复能事公卿哉若人久放浪不觉有病或然持飬百病皆作如州县久不治因循茍简亦曰无事忽遇能吏百弊纷然非数月不能清净也要且坚忍不退所谓一劳永逸也泗洲大圣僧伽传云和尚何国人也又云世莫知其所从来云不知何国人也近读陌史西域传乃有何国余在恵州忽被命责儋耳太守方子容自擕告身来且弔余曰此固前定可无恨吾妻沈素事僧伽谨甚一夕梦和尚告别沈问所往荅云当与苏子瞻同往后七十二日当有命今适七十二日矣岂非前定乎余以为事之前定者不待梦而知然余何人也而和尚辱与同行得非夙世有少縁契乎东坡志林卷一东坡志林卷二钦定四库全书东坡志林卷二宋苏轼撰若稽古其训曰顺考古之所谓若今之所谓顺也古之所谓诚今之所谓真也非以若易顺诚易真也曰惠亦顺也方虞书时未有云顺者也班固有云当孝文时天下以郦寄为卖友夫卖友者谓见利而忘义也若寄父为功臣而又势刼摧吕禄以安社稷谊存君亲可也东坡先生曰当是时寄固不得不卖友也罪在于以功臣子而与国贼游且相厚善也石碏之子厚与州吁游碏禁之不从卒杀之君子无所讥曰大义灭亲郦商之贤不及石碏故寄得免于死古之幸人也而固又为洗卖友之秽固之于义陋矣蔡延庆所生母亡不为服久矣闻李定不服所生母为台所弹乃乞追服乃知蟹匡蝉緌不独成人之弟也是时有朱寿昌其所生母三嵗舍去长大刺血写经誓毕生寻访凡五十年乃得之奉飬三年而母亡寿昌至毁焉善人恶人相去尔远耶余谪居于黄而寿昌为鄂守与余往还甚熟余为撰梁武忏引者也郗超虽为桓温腹心以其父愔忠于王室不知之将死出一箱付门生曰本欲焚之恐公年尊必以相伤为毙我死后公若大损眠食可呈此箱不尔便焚之愔后果哀悼成疾门生依㫖呈此则悉与温往返密计愔大怒曰小子死晚矣更不复哭若方囘者可谓忠臣矣当与石碏比然超谓之不孝可乎使超知君子之孝则不从温矣东坡先生曰超小人之孝也徐积字仲车古之独行也于陵仲子不能过然其诗文则怪而放如玉川子此一反也耳聩甚画地为字乃始通语终日靣壁坐不与人接而四方事无不周知其详虽新且宻无不先知此二反也钱塘寿禅师本北郭税务专知官每见鱼鰕輙买放生以是破家后遂盗官钱为放生之用事发坐死领赴市矣吴越钱王使人视之若悲惧如常人即杀之否则舍之禅师澹然无异色乃舍之遂出家得法眼净禅师应以市曹得度故菩萨乃见市曹以度之学出生死法得向死地走之一遭抵三十年脩行吾窜逐海上去死地稍近当于此证阿罗汉果梁史刘凝之为人认所着履即予之此人后得所失履送还不肯复取又沈麟士亦为隣人认所着履麟士笑曰是卿履耶即予之邻人得所失履送还麟士曰非卿履耶笑而受之此虽小事然处世当如麟士不当如凝之也栁宗元敢为诞妄居之不疑吕温为道州衡州及死二州之人哭之逾月客舟之道于永者必哌哌然虽子产不至此温何以得之其称温之弟恭亦贤豪絶人者又云㳟之妻裴延龄女也孰有士君子肯为裴延龄壻者乎宗元与伾叔文交葢亦不羞与延龄姻也㳟为延龄壻不见于史宜表而出之见宗元文集㳟墓志云元符三年八月余在合浦有老人苏佛儿来访年八十二不饮酒食肉两目烂然葢童子也自言十二岁斋居脩行无妻子有兄弟三人皆持戒念道长者九十二次者九十与论生死事颇有所知居州城东南六七里佛儿尝卖菜之东城见老人言即心是佛不在断肉余言勿作此念衆人难感易流老人大喜曰如是如是马梦得与仆同岁月生少仆八日是岁生者无富贵人而仆与梦得为穷之冠即吾二人而观之当推梦得为首王僧䖍居建康里马粪巷子孙皆笃实谦和时人称马粪诸王为长者东汉赞论李固云视胡广赵戒犹粪土之秽也一经僧䖍便为佳号而以比胡广则粪土有时而不幸芝上人言近有节度判官朱炎学禅久之忽于楞严经若有所得者问讲僧义江曰此身死后此心何住江云此身未死此心何在炎良久以偈荅曰四大不须先后觉六根还向用时空难将语黙呈师也只在寻常语黙中师可之炎后竟坐化真庙时人也杜子美诗云自平宫中吕太一世莫晓其义而妄者至以为唐时有自平宫中偶读𤣥宗实录有宫人吕太一叛于广南杜诗葢云自平宫中吕太一故下文有南海收珠之句见书不广而以意改文字鲜不为人所笑也子由为人心不异口口不异心心即是口口即是心近日忽作禅语岂世之自欺者耶欲移之于老兄而不可得如人饮水冷煖自知死生可以相待祸福可以相共唯此一事对靣相分付不得珍重珍重徐陵多忘每不识人人以此咎之陵曰公自难识若曹刘沈谢辈闇中摸索亦合认得诚哉是言东海徐则𨼆居天台絶粒养性太极真人徐君降之曰汝年出八十当为王者师然后得道晋王广闻其名往召之则谓门人曰吾年八十来召我徐君之言信矣遂诣扬州王请受道法辞以时日不利后数日而死肢体如生道路皆见其徒歩云得放还山至旧居取经书分遗弟子乃去既而䘮至予以谓徐生髙世之人义不为炀帝所汚故辞不肯传其道而死徐君之言葢聊以避祸岂所谓危行言逊者耶不然炀帝之行鬼所唾也而太极真人肯置之齿牙哉颜蠋与齐王游食必大牢出必乗车妻子衣服丽都辞去曰玉生于山制则破焉非不寳贵也然而太璞不完士生于鄙野推迁则禄焉非不尊遂也然而形神不全蠋愿得归晚食以当肉安歩以当车无罪以当贵清净贞正以自娱嗟乎战国之士未有如鲁连颜蠋之贤者也然而未闻道也晚食以当肉安歩以当车是犹有意于肉与车也晚食自美安歩自适取于美与适足矣何以当肉与车为哉虽然蠋可谓巧于居贫者也未饥而食虽八珍犹草木也使草木如八珍唯晚食为然蠋固巧矣然非我之久于贫不能知蠋之巧也男子之生也覆女子之生也仰其死于水也亦然男子内阳而外隂女子反是故易曰坤至柔而动也刚书曰沈濳刚克古之达者葢如此也秦毉和曰天有六气淫为六疾阳淫热疾隂淫寒疾风淫末疾雨淫腹疾晦淫惑疾明淫心疾夫女阳物而晦时故淫则为内热蛊惑之疾女为蛊惑世之知者衆其为阳物而内热虽良毉未之言也五劳七伤皆热中而蒸晦淫者不为蛊则中风皆热之所生也毉和之语吾当表而出之读左氏书此吾昔少年时所居书室前有竹栢杂花丛生满庭衆鸟巢其上武阳君恶杀生儿童婢仆皆不得捕取鸟雀数年间皆巢于低枝其鷇可俯而窥也又有桐花凤四五日翔集其间此鸟羽毛至为珍异难见而能驯扰殊不畏人闾里间见之以为异事此无他不忮之诚信于异类也有野老言鸟雀去人太逺则其子有蛇䑕狐狸鸱鸢之忧人既不杀则自近人者欲免此害也由是观之异时鸟鹊巢不敢近人者以人为甚于蛇䑕之类也苛政勐于虎信哉韩退之喜大颠如喜澄观文畅之意尔非信佛法也世乃妄撰退之与大颠书其词凡陋退之家奴仆亦无此语有一士人又于其末妄题云欧阳永叔谓此文非退之莫能及此又诬永叔也永叔作醉翁亭记其辞玩易葢戏云尔又不自以为竒特也而妄庸者亦作永叔语云平生为此文最得意又云吾不能为退之画记退之又不能为吾醉翁亭记此又大妄也仆尝谓退之画记近似甲乙帐耳了无可观世人识真者少可叹亦可愍也李邦直言周瑜二十四经畧中原今吾四十但多睡善饭贤愚相逺如此安上言吾子似快活未知孰贤与否与朱勃逊之㑹议于颍或言洛人善接花嵗出新枝而菊品尤多逊之曰菊当以黄为主余可鄙也昔叔向闻鬷蔑一言得其为人予于逊之亦云然汉武帝违韩安国而用王恢然卒杀恢是有秦穆违蹇叔之罪而无用孟明之徳也夫学者载籍极博犹考信于六艺诗书虽阙然虞夏之文可知也尧将逊位让于虞舜舜禹之间岳牧咸荐乃试之于位典职数十年功用既兴然后授政示天下重器王者大统传天下若斯之难也而説者曰尧让天下于许由由不受耻之逃隐及夏之时有卞随务光者此何以称焉东坡先生曰士有以箪食豆羮见于色者自吾观之亦不信也子由作栖贤僧堂记读之便如在堂中见水石隂森草木胶葛也仆当为书之刻石堂上且欲与庐山结縁予他日入山不为生客也过姑孰堂下读李白十咏疑其语浅陋不类太白孙邈云闻之王安国此李赤诗秘阁下有赤集此诗在焉白集中无此赤见栁子厚集自比李白故名赤卒为厠鬼所惑而死今观此诗止如此而以比太白则其人心疾已久非特厠鬼之罪杜牧集有炖煌郡僧正兼州学博士僧慧苑除临坛大徳制词葢宣宗复河湟时事也蕃僧最贵中国紫衣师号种世衡知青涧城无以使此等輙出牒补授君子予其权不责其专也周礼有金錞国语有錞于丁宁萧齐始兴王鑑尝得之高三尺六寸六分围二尺四寸圆如筩铜色黑如漆上有铜马以绳悬马令出地尺余灌之以水又以器盛水于下以芒茎当心跪注錞于清响如雷良久乃已记者能道其尺寸之详如此而拙于遣词使古器形制不可复得其彷彿甚可恨也乐天行张平叔户部侍郎判度支制诰云吾坐而决事丞相以下不过四五而主计之臣在焉以此知唐制主计葢坐而论事也不知四五者悉何人平叔议盐法至为割剥事见退之集今乐天制诰亦云计能析秋毫吏畏如夏日其人必小人也余来黄州闻光黄人二三月皆羣聚讴歌其词固不可觧而其音亦不中律吕但宛转其声高下往返如鸡唱尔与朝堂中所闻鸡人传漏微有所似但极鄙野尔汉官仪宫中不畜鸡汝南出长鸣鸡卫士候朱雀门外专传鸡鸣又应劭曰今鸡鸣歌也晋太康地道记曰后汉固始铜阳公安细阳四县卫士习此曲于阙下歌之今鸡鸣是也颜师古不考本末妄破此说今余所闻岂亦鸡鸣之遗声乎今土人谓之山歌云子由言有一人死而复生问冥官如何脩身可以免罪荅曰子宜置一卷厯旦昼之所为暮夜必记之但不记者是不可言不可作也无事静坐便觉一日似两日若能处置此生常似今日得至七十便是百四十岁人世间何药可能有此效既无反恶又省药钱此方人人收得但苦无好汤使多嚥不下晁无咎言司马温公有言吾无过人者但平生所为未尝有不可对人言者耳予亦记前辈有诗曰怕人知事莫萌心皆至言可终身守之东坡志林卷二东坡志林卷三钦定四库全书东坡志林卷三宋蘓轼撰宋君夺民时以为台而民非之无忠臣以掩其过也子罕释相而为司空民非子罕而善其君齐桓公宫中七市女闾七百国人非之管仲所为三归之台以掩桓公此战国策之言也苏子曰管仲仁人也战国策之言庶几是乎然世未有以为然者也虽然管仲之爱其君亦陋矣不谏其过而务分谤焉或曰管仲不可谏也蘓子曰用之则行舎之则藏谏而不聼则不用而已矣故孔子曰管仲之器小哉善用兵者破敌国当如小儿毁齿以渐揺撼取之虽小痛而能堪也若不以渐一拔而得齿则取齿足以杀儿王翦以六十万人取荆此一拔取齿之道也秦亦惫矣二世而败坐此也夫左氏云管仲之世祀也宜哉谓其有礼也而管仲之后不复见于齐者余读其书大扺以鱼盐富齐耳余然后知管子所以无后于齐者孔子曰微管仲吾其被髪左衽矣又曰如其仁夫以孔子称其仁左丘明称其有礼然不救其无后利不可与民争也如此桑𢎞羊灭族韦坚王鉷杨慎矜王涯之徒皆不免于祸孔循诛死有以也夫常病太史公言宰我与田常作乱夷其族使吾先师之门乃有叛臣焉而天下通祀者容叛臣其间岂非千载不蠲之惑也耶近令儿子迈考閲旧书究其所因则宰我不叛其验明甚太史公固陋承疑使宰我负寃千载而吾先师与蒙其诟自兹一洗亦古今之快也蒍贾论子玉过三百乗而却克自谓不如先大夫请八百乗将以用寡为胜抑将以多为贤也如淮隂侯言多多益善是用多亦不易古人以兵多败者不可胜数如王寻符坚哥舒翰者多矣子玉刚而无礼少与之兵或能戒惧而可不败耶晋恵帝为太子卫瓘欲陈启废立之䇿而未敢发㑹燕凌云台瓘託醉跪帝前曰臣欲有所启欲言之而止者三因拊床曰此座可惜帝意乃悟曰公真大醉贾后由是怨之此何等语乃于衆中言之岂所谓不密失身者耶以瓘之智不宜暗此殆邓艾之寃天夺其魄耳晋武帝欲为太子娶妇卫瓘曰贾氏有五不可青黑短妬而无子竟为羣臣所举娶之竟以亡晋妇人黑白美恶人人知之而爱其子欲为娶妇且使多子者人人同也然至其惑于衆口则颠倒错谬如此俚语曰证龟成鳖此未足怪也以此观之当云证龟成蛇小人之移人也使龟蛇易位而况邪正之在其心利害之在岁月后者耶阮籍见张华鹪鹩赋叹曰此王佐才也观其意独欲自全于祸福之间耳何足为王佐乎华不从刘卞言竟与贾氏之祸畏八王之难而不免伦秀之虐此正求全之过失鹪鹩之本意桓温之所成殆过于刘越石而区区慕之者英雄必自有所以相服初不以成败言以此论之光武之度本不如𤣥徳唐文皇之英气未必过刘寄奴也观昌邑王与张敞语真清狂不慧者耳乌能为恶既废则已矣何至诛其从官二百余人以吾观之其中从官必有谋光者光知之故立废贺非专以淫乱故也二百人者方诛号唿于市曰当㫁不㫁反受其乱此其有谋明矣特其事秘史无縁得之着此者亦欲后人微见其意也武王数纣之罪孔子犹且疑之光等数贺之恶可尽信哉匈奴围汉平城羣臣上言胡者全兵请令强弩傅两矢外乡徐行出围孝竒注全兵云惟弓矢无杂仗也匈奴特无弩耳全兵者言匈奴自战其地不致死不得与我行此危事也人君不得与臣下争善同列争善犹以为妬可以君父而妬臣子乎晋宋间人主至与臣下争作诗写字故鲍照多累句王僧䖍用拙笔以避祸悲夫一至于此哉汉文帝言乆不见贾生自以为过之今乃不及非独无损于文帝乃所以为文帝之盛徳也而魏明乃不能堪遂作汉文胜贾生之论此非独求胜其臣乃与异代之臣争善岂惟无人君之度正如妬妇不独禁忌其夫乃妬他人之妾也魏武帝既胜乌桓曰吾所以胜者幸也前谏我者万全之计也乃赏谏者曰后勿难言袁绍既败于官渡曰诸人闻吾败必相哀惟田别驾不然当幸其言之中也乃杀丰为明主谋而忠不惟无罪乃有赏为庸主谋而忠赏固不可得而祸随之乃知本初孟徳所以兴亡者方与公谓周昌之吏赵尧年虽少竒士君必异之且代君昌笑曰尧刀笔吏尔何至是居顷之尧说髙祖为赵王置贵强相独周昌为可髙祖用其䇿尧竟代昌为御史大夫吕后杀赵王昌亦无能为特谢病不朝尔由此观之尧特为此计䂓代昌尔安能为髙祖谋哉吕后怨尧为此计亦抵尧罪非特不能为髙祖谋其自为谋亦不善矣昌谓之刀笔吏岂诬也哉荀卿云青出于蓝而青于蓝氷生于水而寒于水世之言弟子胜师者輙以此为口实此无异梦中语青即蓝也氷即水也酿米为酒杀羊豕以为膳羞曰酒甘于米膳羞美于羊豕虽儿童必笑之而荀卿以是为辩信其醉梦颠倒之言以至论人之性皆此类也西汉风俗謟媚不为流俗所移唯汲长孺耳司马迁至伉简然作卫青传不名但谓之大将军贾谊何等人也而谓之爱幸于河南太守吴公此等语甚可鄙而迁不知习俗使然也本朝太宗时士大夫亦有此风至今未甚衰吾尝发策学士院问两汉所以亡者难易相反其意在此也而答者不能尽吾亦尝于上前论之唐太宗时雉数飞集宫中上以问褚遂良良曰昔秦文公时童子化为雉雌鸣陈仓雄鸣南阳童子曰得雄者王得雌者霸文公遂雄诸侯光武得其雄起南阳有四海陛下本封秦故雌雄并见以告明徳上悦曰人不可以无学遂良所谓多识君子哉余以谓秦雉陈寳也岂常雉乎今见雉即谓之寳犹得白鱼即自比武王此謟佞之甚愚瞽其君者而太宗喜之史不讥焉野鸟无故数入宫此正灾异使魏徴在必以高宗鼎耳之祥谏也遂良非不知此舍鼎耳而取陈寳非忠臣也八蜡三代之戏礼也岁终聚戏此人情之所不免也因附以礼义亦曰不徒戏而已矣祭必有尸无尸曰奠始死之奠与释奠是也今蜡谓之祭盖有尸也猫虎之尸谁当为之置鹿与女谁当为之非倡优而谁葛𢃄榛杖以丧老物黄冠草笠以尊野服皆戏之道也子贡观蜡而不悦孔子譬之曰一弛一张文武之道盖为是也唐高祖起兵汾晋间时子建成元吉楚哀王智云皆留河东䕶家高祖起兵乃密召之隋购之急建成元吉能间道赴太原智云幼不能逃为吏所诛髙祖以父子之故不能少缓义师数日以须建成等至乎以此知为秦王所逼高祖逼于裴寂乱宫之事不暇复为三子性命计矣太宗本谋于是时借隋吏以杀兄弟其意明甚新旧史皆曲为太宗润饰杀兄弟事然难以欺后世矣建成元吉之恶亦孔子所谓下流必归欤吾先君友人史经臣彦辅豪伟人也尝言黄霸本尚教化庶几于富而教之者乃复用乌攫小数陋哉颍川凤凰盖可疑也霸以鹖为神雀不知颍川之凤以何物为之虽近于戏亦有理也李斯上书谏二世其略曰田常为简公臣布恵施徳下得百姓上得羣臣隂取齐国杀宰予于庭是宰我不从田常为常所杀也弟子传乃云宰我与田常作乱而灭其族孔子耻之李斯事荀卿去孔子不逺宜知其实弟子传妄也曾子曰自吾母而不用吾情吾安所用其情故不情者君子之所甚恶也虽若孝弟者犹所不与以徳报怨行之美者也然孔子不取者以其不情也直不疑买金偿亡不辩盗嫂亦士之高行矣然非人情其所以蒙诟受诬非不求名也求名之至也太史公窥见之故其赞曰塞侯微巧周文处謟君子讥之为其近于佞也不疑蒙垢以求名周文秽迹以求利均以为佞佞之为言智也太史公之论微世无晓者吾是以䟽之巢由不受尧禅尧舜不害为至徳夷齐不食周粟汤武不害为至仁故孔子不废是说曰武尽美矣未尽善也扬雄者独何人乃敢废此曰允哲尧让舜则不轻于由矣陋哉斯言使夷齐不经孔子雄亦且废之矣世祖诚知揖逊之水尚汚牛腹则干戈之粟岂可溷夷齐之口乎于以知圣人以位为械以天下为牢庶乎其不骄士矣史记舜本纪舜归而言帝请流共工于幽陵以变北狄放驩兠于崇山以变南蛮迁三苗于三危以变西戎殛鲧于羽山以变东夷太史公多见先秦古书故其言时有可考以证西汉以来儒者之失四族者若皆穷姦极恶则必诛于尧之世不待舜矣屈原云鲧悻直以亡身则鲧葢刚而犯上者耳若四族者皆小人也则安能以变四夷之族哉由此观之四族之诛皆非诛死亦不废弃但迁之逺方为要荒之君长尔如左氏之言皆后世流传之过若尧世有大姦在朝而不能去则尧不足为尭矣汉仍秦法至重高恵固非虐主然习所见以为常不知其重也至孝文始罢肉刑与参夷之诛景帝复孥戮晁错武帝罪戾有增无减宣帝治尚严因武之旧至王嘉为相始轻减法律遂至东京因而不改班固不记其事事见梁统传固可谓踈略矣嘉贤相也轻刑又其盛徳之事可不记乎统乃言高恵文景以重法兴哀平以轻法衰因上书乞增重法律頼当时不从其议此如人年少时不节酒色而安老后虽节而病见此便谓酒可以延年可乎统亦东京名臣一出此言遂获罪于天其子松竦皆以非命而死冀卒灭族呜唿悲夫戒哉踈而不漏可不惧乎张仪欺楚王以商于之地六百里既而曰臣有奉邑六里此与儿戏无异天下无不疾张子之诈而笑楚王之愚也夫六百里岂足道哉而张仪又非楚之臣为秦谋耳何足深过若后世之臣欺其君者曰行吾言天下举安四夷毕服礼乐兴而刑罚措其君之所欲得者非特六百里也而卒无丝毫之获岂特无所获䘮已不胜言矣则其所以事君者乃不如张仪之事楚因读晁错传书此商君之法使民务本力农勇于公战怯于私鬬食足兵强以成帝业然其民见刑而不见徳知利而不知义卒以此亡故帝秦者商君也亡秦者亦商君也其生有南靣之乐既足以报其帝秦之功矣而死有车裂之祸葢仅足以偿其亡秦之罚理势自然无足怪者后之君子有商君之罪而无其功享商君之福而未受其祸者吾为之惧矣元丰三年九月十五日读战国䇿书刘禹钖既败为书自觧言王叔文实工言治道能以口辨移人既得用所施为人不以为当太上久疾宰相及用事者不得对宫掖事秘建桓立顺功归贵臣由是及贬后汉宦者传论云孙程定立顺之功曹腾参建桓之䇿与梁冀比舎清河而立蠡吾此汉之所以亡也与广陵监国王岂可同年而语哉禹钖乃敢以为比以此知小人为姦虽已败犹不悛也其可复置之要地乎因读刘禹钖传有所感书此东坡志林卷三东坡志林卷四钦定四库全书东坡志林卷四宋苏轼撰天上失星崔浩乃云当出东井已而果然所谓亿则屡中者耶汉十月五星聚东井金水尝附日不逺而十月日在箕尾此浩所以疑其妄以余度之十月为正葢十月乃今之八月尔八月而得七月节则日犹在翼轸间则金水聚于井亦不甚逺方是时沛公未得天下甘石何意謟之浩之说未足信也楚孝王嚣疾成帝诏云夫子所痛蔑之命矣夫东平王不得于太后元帝诏曰诸侯在位不骄然后富贵离其身而社稷可保皆与今论语孝经小异离附离也今作不离于身疑为俗儒所増也房次律败于陈涛斜杀四万人悲哉世之言兵者或取通典通典虽杜佑所集然其源出于刘秩陈涛之败秩有力焉次律云曳洛河虽多安能当我刘秩挟区区之辩以待曳洛河踈矣先友史经臣字彦辅眉山人与先子同举制册有名蜀中世所共知沆子疑者其弟也沆才气絶人而薄于徳彦辅才不减沆而笃于节义博辩能属文其思子台赋最善大略言汉武晋惠天资相去絶逺至其惑则汉武与晋惠无异竟不仕年六十卒无子先君为治䘮立其同宗子为后今为农夫无闻于人沆亦无子哀哉史记司马穰苴齐景公时人也其事至伟而左氏不载余尝疑之战国䇿云司马穰苴为政者也闵王杀之大臣不亲则其去景公也逺矣太史取战国策而作史记当以战国䇿为信凡史记所书大事而左氏无有者皆可疑如程婴杵臼之类是也穰苴之书不可诬抑不在春秋之世矣当更徐考之司马相如归蜀临卭令王吉谬为恭敬日徃朝相如相如称病使者谢吉及卓氏为具相如又称病不徃吉自往迎相如观吉意欲与相如为率钱之㑹尔而相如遂窃妻以逃大可笑其谕蜀父老云以讽天子以今观之不独不能讽殆几于劝矣謟谀之意死而不已犹作封禅书相如真所谓小人也哉晋士浮虚无实用然其间亦有不然者如孟嘉平生无一事然桓温谓嘉曰人不可无势我乃能驾驭卿温平生轻殷浩岂妄许人者哉乃知孟嘉若遇当作谢安安不遇不过如孟嘉稷下之盛胎骊山之祸太学三万人嘘枯吹生亦兆党锢之寃今吾闻本秀二僧皆以口耳区区奔走王公汹汹都邑安得而不败殆非浮屠氏之福也昔先友史经臣彦辅谓余阮籍登广武而叹曰时无英雄使䜿子成其名岂谓沛公䜿子乎余曰非也伤时无刘项也䜿子指魏晋间人耳其后余逰润州甘露寺有孔明孙权梁武李徳裕之遗迹余感之赋诗其略曰四雄皆龙虎遗迹俨未刓方其盛壮时争夺肯少安废兴属造物迁逝谁控抟况彼妄庸子而欲事所难聊兴广武叹不待雍门弹则犹此意也今日读李太白登广武古战塲诗云沈湎唿䜿子狂言非至公乃知太白亦误认嗣宗语与先友之意无异也嗣宗虽放荡本有志于世以魏晋间多故故一放于酒何至以沛公为䜿子乎真宗时或荐梅询可用者上曰李沆尝言其非君子时沆之没盖二十余年矣欧阳文忠公尝问苏子容曰宰相没二十年能使人主追信其言以何道子容言独以无心故耳某因赞其语且言陈执中俗吏耳特至公犹能取信主上况如李公之才识而济之以无心耶元祐三年兴龙节赐宴尚书省论此是日又见王巩云其父仲仪言陈执中罢相仁宗问谁可代卿者执中举吴育上即日召赴阙㑹干元节侍宴偶醉坐睡忽惊顾拊床唿其从者上愕然即除西京留台以此观之执中虽俗吏亦可贤也育之不相命矣夫然晚节有心疾亦难大用仁宗非弃材之主也张舜民言永洛之役李舜举徐禧李稷皆在围中上以手诏赐西人若能保全吏士当尽复侵地诏未至而舜举等已死圣主可谓重一士而轻千里矣惜此等不被其赐也哀哉哀哉舜举中官也将死以败纸半幅书其上云臣舜举死无所恨但愿陛下勿轻此贼付一健黠者间走以闻时李稷亦将死书纸后云臣稷千苦万屈上为一恸然以见二人之贤不肖方李宪用事时士大夫或奴事之穆衍孙路至为执袍𢃄王中正盛时俞充至令妻执板而歌以侑中正饮若此类不可胜数而彭孙本以刼盗招出气凌公卿韩持国至诣其第出妓饮酒酒酣慢持国持国不敢对然常为李宪濯足曰太尉足何其香也宪以足踏其头曰奴謟我不太甚乎孙在许下造宅私招逃军三百人役之予时将乞许觊至郡考其实斩讫乃奏㑹除颍州而止张舜民芸叟邠人也通练西事稍能诗从高遵裕西征中途作诗二絶一云灵州城下千株栁总被官军砍作薪他日玉闗归去路将何攀折赠行人一云青铜崃里韦州路十去从军九不囘白骨似沙沙似雪将军莫上望乡台为转运判官李密所奏得罪贬邠州监税舜民言官军围灵武不下粮尽而返西人从城上问官军汉人兀摖否或仰而答曰兀摖城上皆大笑西人谓惭为兀摖也天圣中曹玮以节镇定州王鬷为三司副使䟽决河北囚徒至定州玮谓鬷曰君相甚贵当为枢密使然吾昔为秦州闻徳明岁使人以羊马货易于边课所获多少为赏罚时将以此杀人其子元昊年十三谏曰吾本以羊马为国今反以资中原所得皆茶綵轻浮之物适足以骄惰吾民今又欲以此戮人茶綵日增羊马日减吾国其削乎乃止不戮吾闻而异之使人图其形信竒伟若徳明死此子必为中国患其当君之为枢密时乎盍自今学兵讲边事鬷虽受教盖亦未必信也其后鬷与张观陈执中在枢府元昊反杨义上书论土兵事上问三人皆不知遂皆罢之鬷之孙为子由壻故知之元祐二年二月十七日见王伯虎炳之言昔为枢密院礼房检详文字见高丽公案始因张诚一使契丹于虏帐中见高丽人私语本国主向慕中国之意归而奏之先帝始有招来之意枢密使李公弼因而迎合亲书札子乞招致遂命发运使崔极遣商人招之天下知非极而不知罪公弼如诚一盖不足道也前日见邸报范景仁乞上殿不知其何为也近得其姪伯禄书云景仁上殿为定大乐也景仁本以言新法不便致仕乃以功成治定自荐于乐则新法果便也扬子云言齐鲁有大臣史失其名叔孙通欲制君臣之仪徴先生于齐鲁所不能致者二人以景仁观之扬雄之言可谓谬矣今日见王巩云张安道向渠説苏子瞻比吾孔北海诸葛孔明孔明则吾岂敢北海或似之然不若融之蠢也吾谓北海以忠义气节冠天下其势足与曹操相轩轾决非两立者北海以一死捍汉室所谓轻于鸿毛者何名为蠢哉孔道辅为御史中丞勘冯士元事尽法不阿仁宗称之有意大用时大臣与士元通姦利最甚者宰相程琳道辅既得其情矣而退傅张士逊不喜道辅欲有以中之上使道辅送札子中书士逊屏人与语乆之时台官纳札子犹得于宰相公㕔后也因言公将大用道辅喜士逊曰公所以致此谁之力也非程公公不至此道辅怅然愧而徳之不数日上殿遂力救琳上大怒既贬琳亦黜道辅兖州道辅知为士逊所卖感愤得疾死中路元祐三年五月三日闻之苏子容杜正献公为相蔡君谟孙之翰为谏官屡乞出仁宗云卿等审欲得郡当具所欲乞奏来于是蔡除福州之翰安州正献云谏官无故出终非美事乞且仍旧上可之退书圣语时陈恭公为执政不肯书曰吾初不闻正献惧遂焚之由此遂罢相议者谓正献当俟明日审奏不当遽焚其书也正献言始在西府时上每访以中书事及为相中书事不以访公因言君臣之间能全始终者盖难也温成皇后乳母贾氏宫中谓之贾婆婆贾昌朝连结之谓之姑姑台谏论其姦吴春卿欲得其实而不可近侍有进对者曰近日台谏言事虚实相半如贾姑姑事岂有是哉上黙然久之曰贾氏实曾荐昌朝非吾仁祖盛徳岂肯以实语臣下耶李士衡之父既以豪恣不法诛死士衡方进用王钦若欲言之而未有路㑹真宗论时文之弊因言路振文人也然不识礼法上曰何也曰李士衡父诛死而振为赠告曰世有显人上颔之士衡以故不大用欧阳文忠公撰范文正神道碑载章献太后临朝时仁宗欲率百官朝太后范公力争乃罢其后某先君奉诏太常因革礼求之故府而朝正案牍具在考其始末无谏止之事而有已行之明验先君质之于文忠公公曰文正公寔谏而卒不从墓碑误也当以案牍为正今日偶与客论此事夜归乃记之吴元济以蔡叛犯许汝以惊东都此岂可不讨者也当时议者欲置之固为非策然不得武裴二杰事亦未易办也白乐天岂庸人哉然其议论亦似欲置之者其诗有海图屏风者可见其意且注云时方讨淮蔡吾以是知仁人君子之于兵葢不忍轻用如此淮蔡且欲以徳懐况欲弊所持以勤无用乎悲夫此未易与世士谈也王郎反河北独鉅鹿信都为世祖坚守世祖既得二郡议者以为可因二郡兵自送还长安惟邳彤不可以为若行此策岂徒空河北必更惊动三辅公若无复征战之意则虽信都之兵亦难㑹也何者公既西则邯郸之兵不肯捐父母背城郭而千里送公其离散逃亡可必也世祖深感其言而止苏子曰此东汉兴亡之决邳彤可谓汉之元臣也景徳契丹之役羣臣皆欲避敌江南西蜀独莱公不可武臣中独髙琼与莱公意同尔公既争之力上曰卿文臣岂能尽用兵之利害公曰请召高琼琼至乃言避敌固为安全但恐扈驾之士路中逃亡无与俱西南者耳上乃大惊始决北征琼之言大略似邳彤皆一代雄杰也齐高帝云吾当使金土同价意则善矣然物岂有此理哉孟子曰物之不齐物之情也巨屦小屦同价人岂为之哉而孟子亦自忘此言为菽粟如水火之论金之不可使贱如土犹土之不可使贵如金也尧之民比屋可封桀之民比屋可诛信此说则尧时诸侯满天下桀时大辟徧四海也汉武帝无道无足观者唯据厠见卫青不冠不见汲长孺为可佳耳若青奴才雅宜䑛痔据厠见之正其宜也儋耳进士黎子云言城北十五里许有唐村庄民之老曰允从者年七十余问子云言宰相何苦以青苗久困我于官有益乎子云言官患民贫富不均富者逐什一益富贫者取倍称至鬻田质口不能偿故为是法以均之允从笑曰贫富之不齐自古已然虽天公不能齐也子欲齐之乎民之有贫富由器用之有厚薄也子欲磨其厚等其薄厚者未动而薄者先穴矣元符三年二月二十一日子云过予言此负薪能谈王道正谓允从辈耶东坡志林卷四东坡志林卷五钦定四库全书东坡志林卷五宋苏轼撰昨日子由寄老子新解读之不尽卷而叹使战国时有此书则无商鞅韩非使汉初有此书则孔老为一晋宋间有此书则佛老不为二不意老年见此竒特元祐八年五月十日雍丘令米芾有书言县有虫食麦叶不食实适㑹金部郎中张元方见过云麦豆未尝有虫有虫盖异事也既食其叶则实自病安有不为害之理元方因言子方虫为害甚于蝗有小甲虫见輙㫁其腰而去俗谓之旁不肯前此吾未尝闻也故録之扬州芍药为天下冠蔡繁卿为守始作万花㑹用花十余万枝既残诸园又吏因縁为姦民大病之余始至问民疾苦以此为首遂罢之万花本洛阳故事亦必为民害也㑹当有罢之者钱惟演为留守始置驿贡洛花识者鄙之此宫妾爱君之意也蔡君谟始加法造小团茶贡之富彦国叹曰君谟乃为此耶近者余安道孙献策榷饶州陶器自监榷得提举死焉偶读太平广记贞元五年李白子伯禽为嘉兴乍浦下塲杂盐官侮慢庙神以死以此知不肖子代不乏人也昨日见泗倅陈敦固道言猢孙作人状折旋俯仰中度细观之其相侮慢也甚矣人言弄猢孙不知为猢孙所弄其言颇有理故为记之又见淮东提举黄寔言见奉使髙丽人言所致赠作有假金银锭夷人皆折壊使露胎素使者甚不乐夷云非敢慢也恐北人有觇者以为真耳由此观之髙丽所得吾赐物北人盖分之矣而或者不察谓北人不知髙丽朝我或以为异时可使牵制北人岂不误哉今日又见三佛齐来贡者过泗州官吏妓乐纷然郊外而椎髻兽靣睢盱船中遂记猢孙弄人语良有理故并记之王旟元龙言钱子飞有治大风方极验常以施人一日梦人自云天使已以此病人君违天怒若施不已君当得此病药不能救子飞惧遂不施予以为天之所病不可疗耶则服药不应有效药有效者则是天不能病当是病之祟畏是药而假天以禁人耳晋侯之病为二竖子李子豫赤丸亦先见于梦盖有或使之者子飞不察为鬼所胁若余则不然茍病者得愈愿代受其苦家有一方能下腹中秽恶在黄州试之病良已今后当常以施人自省事以来闻世所谓道人有延年之术者如赵抱一徐登张元梦皆近百岁然竟死与常人无异及来黄州闻浮光有朱元经尤异公卿尊师之者甚衆然卒亦病死时中风搐搦但实能黄白有余药金皆入官不知世果无异人耶抑有之而人不见举耶不知古所记人虚实无乃与此等不大相逺而好事者縁饰之耶退之诗曰百年未满不得死且可勤买抛青春国史补云酒有郢之富春乌程之若下春荥阳之土窟春富平之石冻春劒南之烧春杜子美亦云闻道云安麴米春才倾一盏便醺人裴铏作传竒记裴航事亦有酒名松醪春乃知唐人名酒多以春则抛青春亦是酒名也过太平州见郭祥正言尝从章惇辟入梅山溪洞中说谕其首领见洞主蘓甘家有神画像被服如士大夫事之甚严问之云此知桂府李大夫也问其名曰此岂可名哉叩头称死罪数四卒不敢名徐考其年月本末则李公师中诚之也诚之常为提刑权知桂府尔吾识诚之知其为一时豪杰也然小人多异议不知夷獠乃尔畏信之彼其利害不相及耳王介甫先封舒公后改封荆诗曰戎狄是膺荆舒是惩识者谓宰相不学之过也近世人轻以意改书鄙浅之人好恶多同故从而和之者衆遂使古书日就讹舛深可忿疾孔子曰吾犹及史之阙文也自予少时见前辈皆不敢轻改书故蜀本大字书皆善本蜀本庄子云用志不分乃疑于神此与易隂疑于阳礼使人疑汝于夫子同今四方本皆作凝陶潜诗採菊东篱下悠然见南山採菊之次偶然见山初不用意而境与意㑹故可喜也今皆作望南山杜子美云白鸥没浩荡万里谁能驯盖灭没于烟波间耳而宋敏求谓余云鸥不觧没改作波字二诗改此两字便觉一篇神气索然也把人马正卿作太学正清苦有气节学生既不喜博士亦忌之余偶至其斋中书杜子美秋雨叹一篇壁上初无意也而正卿即日辞归不复出至今白首穷饿守节如故正卿字梦得孙卿子书有韵语者其言鄙近多言成相莫晓其义前汉艺文志诗赋类中有成相杂词十一篇则成相者盖古讴谣之名也疑所谓邻有䘮舂不相及乐记云治乱以相讯也亦恐由此得名更当细考之王介甫多思而喜凿时出一新说已而悟其非也则又出一说以觧之是以其学多说常与刘贡父食辍筯而问曰孔子不撤姜食何也贡父曰本草生姜多食损智道非明民将以愚之孔子以道教人者也故不撤姜食所以愚之也介甫欣然而笑乆之乃悟其戯已也贡父虽戱言然王氏之学实大类此庚辰三月十一日食姜粥甚美叹曰无恠吾愚吾食姜多矣因并贡父言记之以为后世君子一笑五臣注文选盖荒陋愚儒也今日偶读嵇中散琴赋云间辽故音痺弦长故微鸣所谓痺者犹今俗云㪇声也两絃之间逺则有㪇故曰间辽絃鸣云者今之所谓泛声也絃虚而不按乃可按故云絃长而微鸣也五臣皆不晓妄注又云广陵止息东武太山飞龙鹿鸣鵾鸡游弦中散作广陵散一名止息此特一曲尔而注云八曲其他浅妄可笑者极多以其不足道故略之聊举此使后之学者勿凭此愚儒也五臣既陋甚至于萧统亦其流尔宋玉高唐神女赋自玉曰唯唯以前皆赋也而统谓之序大可笑也相如又首有子虚乌有亡是三人论难岂亦序耶其余缪陋不一亦聊举其一耳晋武帝探䇿岂亦如籖也耶恵帝不肖得一盖神以实告裴頠謟对士君子耻之而史以为美谈鄙哉恵懐愍皆不终牛系马后岂及亡乎萧子云尝答敕云臣皆不能赏拔随时所贵规模子敬多歴年所年二十六着晋史至二王列传欲作论草𨽻法言不尽意遂不能成略指论飞白一事而已十许年乃见勑㫖论书一卷商略笔状洞彻字体始变子敬全法元常逮尔以来自觉功进此又见齐史本传今阁下法帖十卷中乃有衞夫人与一僧书班班取子云此文其伪妄可知也陆士衡与士龙书云登铜雀台得曹公所藏石墨数瓮今分寄一螺大业拾遗记宫人以蛾緑畵眉亦石墨之类也近世无复此物沈存中帅鄜延以石烛烟作墨坚重而黑在松烟之上曹公所藏岂此物也耶田单使人食必祭以致乌鸢又误为神师皆近儿戱无益于事盖先以疑似置齐人心中则夜见火牛龙文足以骇动取一时之胜此其本意也眉州青神县道侧有小佛屋俗谓之猪母佛云百年前有牝猪伏于此化为泉有二鲤鱼在泉中云盖猪龙也蜀人谓牝猪为母而立佛堂其上故以名之泉出石上深不及二寸大旱不竭而二鲤莫有见者余一日偶见之以告妻兄王愿愿深疑意余之诞也余亦不平其见疑因与愿祷于泉上曰余若不诞者果当复见已而二鲤复出愿大惊再拜谢罪而去此地应为灵异青神文及者以父病求毉夜过其侧有髽而负琴者邀至室及辞以父病不可留而其人苦留之欲晓乃遣去行未数里见道傍有刼盗所杀人赫然未冷也否者及亦不免矣泉在石佛镇南五里许去青神二十五里眉州人任达为余言少时见人家畜数百鱼深池中㳂池砖甃四周皆屋舎环遶方文间凡三十余年日加长一日天清无雷池中忽发大声如风雨鱼皆踊起羊角而上不知所徃达云旧说不以神守则为蛟龙所取此殆是尔余以谓蛟龙必因风雨疑此鱼圏局三十余年日有腾拔之念精诚不衰久而自达理自然尔吾昔为扶风从事歳大旱问父老境内可祷者云太白山至灵自昔有祷无不应近岁向传师少师为守奏封山神为济民侯自此祷不验亦莫测其故吾方思之偶取唐㑹要看云天寳十四年方士上言太白山金星洞有寳符灵药遣使取之而获诏封山为灵应公吾然后知神之所以不悦者即告太守遣使祷之若应当奏乞复公爵且以瓶取水归郡水未至风雾相纒旗旛飞舞彷彿若有所见遂大雨三日岁大熟吾作奏检具言其状诏封明应公吾复为记之且修其庙祀之日有白䑕长尺余歴酒馔上嗅而不食父老云龙也是嵗嘉祐七年昨日读隋书地里志黄州乃永安郡今黄州东十五里许有永安城而俗谓之女王城其说甚鄙野而图经以为春申君故城亦非是春申君所都乃故吴国今无钖惠山上有春申君庙庶几是乎昔吾先君夫人僦宅于眉之纱縠行一日二婢子熨帛足䧟于地视之深数尺有大瓮覆以乌木板先夫人急命以土塞之瓮中有物如人咳声凡一年乃己人以为此有宿藏物欲出也夫人之姪之问者闻之欲发焉㑹吾迁居之问遂僦此宅掘丈余不见瓮所在其后某官于岐下所居大栁下雪方丈不积雪晴地坟起数寸某疑是古人藏丹药处欲发之亡妻崇徳君曰使吾先姑在必不发也某愧而止眉之彭山进士有宋筹者与故叅知政事孙抃梦得同赴举至华隂大雪天未明过华山下有牌堠云毛女峰者见一老姥坐堠下鬓如雪而无寒色时道上未有行者不知其所从来雪中亦无足迹孙与宋相去数百歩宋先过之亦恠其异而莫之顾孙独留连与语有数百钱挂鞍尽以予之既追及宋道其事宋悔复徃求之已无所见是嵗孙第三人及第而宋老死无成此事蜀人多知之者蜀人单骧者举进士不第顾以毉闻其术虽本于难经素问而别出新意徃徃巧发竒中然未能十全也仁宗皇帝不豫诏孙兆与骧入侍有间赏赉不赀已而大渐二子皆坐诛頼皇太后仁圣察其非罪坐废数年今骧为朝官而兆已死矣予来黄州邻邑人龎安常者亦以毉闻其术大类骧而加以鍼术妙絶然患聋自不能愈而愈人之病如神此古人所以寄论于目睫也耶骧安常皆不以贿谢为急又颇博物通古今此所以过人也元丰五年三月余偶患左手肿安常一鍼而愈聊为记之欧阳文忠公尝言少时有僧相我耳白于靣名满天下唇不着齿无事得谤其言颇验耳白于靣则衆所共见唇不着齿余亦不敢问公不知其何如也今日见提举陈贻叔云舒州有医人李惟熈者为人清妙善论物理云菱芡皆水物菱寒而芡暖者菱开花背日芡开花向日故也又云桃杏花双仁輙杀人者其花本五出六出必双旧说草木花皆五出惟栀子与雪花六出此殆隂阳之理今桃杏六出双仁皆杀人者失常故也木石之蠧者必不沙烂沙烂者必不蠧而能浮不浮者亦杀人余尝考其理既沙烂散则不能蕴蓄而生虫瓜至甘而不蠧者以其沙也此虽末事亦理有不可欺者富彦国在青社河北大饥民争归之有夫妇襁负一子未几廹于饥困不能皆全弃之道左空塜中而去岁定还乡过此塜欲收其骨则儿尚活肥健愈于未弃时见父母匍匐来就视塜中空无有惟有一窍滑易如蛇䑕出入有大蟾蜍如车轮气咻咻然出穴中意儿在塜中常唿吸此气故能不食而健自尔遂不食年六七岁肌理如玉其父抱儿来京师以示小儿毉张荆筐张曰物之有气者能蛰燕蛇虾之类是也能蛰则能不食不食则夀此千载虾蟆也法不当与药若聴其不食不娶长必得道父喜擕去今不知所在张与余言盖嘉祐六年也石普好杀人以杀为娱未尝知其暂悔也醉中缚一奴使其指使投之于河指使哀而纵之既醒而悔指使畏其暴不敢以实告居久之普病见奴为祟自以必死指使唿奴示之祟不复出普亦愈元丰六年十二月二十七日天欲明梦数吏人持纸一幅其上题云请祭春牛文予取笔疾书其上云三阳既至庶草将兴爰出土牛以戒农事衣被丹青之好本出泥涂成毁须臾之间谁为喜愠吏微笑曰此两句复当有怒者旁一吏云不妨此是唤醒他近闻黄州小民贫者生子多不举初生便于水盆中浸杀之江南尤甚闻之不忍㑹故人朱寿昌康叔守鄂州某以书遗之乃立赏罚以变此风而黄之士石耕道虽椎鲁无他长然颇诚实喜为善乃使率黄人之富者嵗出十千如愿过此者亦聼使耕道掌之多买米布绢絮使安国寺僧继连书其出入访闾里田野有贫甚不举子者輙少遗之若嵗活得百箇小儿亦闲居一乐事也吾虽贫亦当出十千东坡志林卷五东坡志林卷六钦定四库全书东坡志林卷六宋苏轼撰黄州岐亭有王翊者家富而好善梦于水邉见一人为人所殴伤几死见翊而号翊救之得免明日偶至水邉见一鹿为猎人所得已中几鎗翊感悟以数千赎之鹿随翊起居未尝一歩舍翊又翊所居后有茂林果木一日有村妇林中见一桃过熟而絶大独在木杪乃取而食之翊适见大惊妇人食已弃其核翊取而剖之得雄黄一块如桃仁乃取而吞之甚甘美自是㫁荤肉斋居一食不复杀生亦可谓异事也杜叔元字君懿为人文雅学李建中书作诗亦有可观蓄一砚云家世相传是许敬宗砚始亦不甚信之其后官于杭州渔人于浙江中网得一铜匣其中有铸成许敬宗字砚有两足正方而匣亦有容足处不差毫毛始知是真敬宗物君懿与吾先君善先君欲求其砚而不可君懿既死其子沂以砚遗余求作墓铭余平生不作此文乃归其砚不为作沂乃以遗孙觉莘老而得志文余过高邮莘老出砚示余曰敬宗在正好棒杀何以其砚为余以为憎而知其善虽其人且不可废况其砚乎乃问莘老求而得砚端溪紫石也而滑润如玉杀墨如风其磨墨处微洼真四百余年物也匣今在唐諲处终当合之昨日梦有人告我云知其飨佛寿识妄吃天厨予甚领其意或曰真即享佛寿不妄吃天厨予曰真即是佛不妄即是天何但享而吃之乎其人甚可予言今年三月有书吏陈昱者暴死三日而苏云初见壁有孔有人自孔掷一物至地化为人乃其亡姊也携其手自孔出曰㝠吏追汝使我先见吏在旁昏黑如夜极望有明处空有桥榜曰㑹明人皆用泥钱桥极高有行桥上者姊曰此生天也昱行桥下然犹有在下者或为鸟鹊所啅曰此网捕者也又见一桥曰阳明人皆用纸钱有吏曹十余人以状者吏輙刻除之如抽贯然已而见㝠官则陈襄述古也问昱何故杀乳母昱曰无之唿乳母至血被面抱婴儿熟视昱曰非此人也乃门下吏陈周官遂放昱还曰路逺当给竹马又使诸曹检已籍示之年六十九官左班殿直曰以平生不烧香故不甚寿又曰吾辈更此一报即不同矣意谓当超也昱还道见追陈周徃既苏周果死鵞能警盗钱塘人喜杀日屠百鵞而鬻之市余自湖上夜归过屠者之门羣鹅皆号声震衢路若有诉者余悽然欲赎其死念终无所置之故不果然至今徃来予心也鵞不独能警盗亦能却虵其粪葢杀虵蜀人园池养鵞虵即逺去有此二能而不能免死且又有祈雨之厄悲夫安得人人如逸少乎吾昔求地蕲水田在山谷间投种一斗得稻十斛问其故云连山皆野草散水不生五谷地气不耗故发如此吾以是知五谷耗地气为最甚也王莽末天下旱蝗黄金一斤易粟一斛至建武二年野谷旅生麻菽尤盛野蚕成茧被于山泽人收其利岁以为常至五年谷渐少而农事益修葢久不生谷地气无所耗蕴蓄自发而为野蚕旅谷其理明甚庚辰正月六日读世祖本纪书其事以为卫生之方地不生草木者多产金钖珠贝亦此理也水族痴暗太轻杀之或云不能偿寃是乃欺善怕恶杀之其不仁甚于杀能偿寃者李公择尝谓金鸡有无雄而卵者抱之虽能破殻而出然不数日辄死此卵可食非杀之也余曰不然凡能动者皆佛子也竹蝨初如涂粉竹叶上尔然久乃能动者百千为曹无非佛子者梁武水陆画像有六道外者以淡墨作人畜禽兽等形罔罔然于空中也乃是佛子流浪陋劣之极至于湿生如竹蝨者尤不可得但若存若亡于㝠漠间尔而谓水族鸡卵可杀乎但吾起一杀念则地狱已具不在其能诉不能诉也吾久戒杀到惠州忽破戒数食蛤蟹然自今日忏悔复修前戒今日从者买一鲤长尺有咫虽困尚能微动乃置水瓮中须其死而食生即赦之聊记其事以为一笑脉之难明古今所病也至虗有盛候而大实有羸状差之毫釐疑似之间便有死生祸福之异此古今所病也病不可不谒医而医之明脉者天下葢一二数骐骥不时有天下未尝徒行和扁不世出病者未尝徒死亦因其长而䕶其短尔士大夫多秘所患以求诊以验医之能否使索病于㝠漠之中辨虚实冷热于疑似之间医不幸而失终不肯自谓失也则巧饰遂非以全其名至于不救则曰是固难治也间有谨愿者虽或因主人之言亦复叅以所见两存而杂治以故药不效此世之通患而莫之悟也吾生平求医葢于平时黙验其工拙至于有疾而求疗必先尽告以所患而后求诊使医了然知患之所在也然后求之诊虚实冷热先定于中则脉之疑似不能惑也故虽中医治吾疾常愈吾求疾愈而已岂以困医为事哉尔朱道士晚客于眉山故蜀人多记其事自言受记于师云汝后遇白石浮当飞仙去尔朱虽以此语人亦莫识所谓后去眉山乃客于涪州爱其所产丹砂虽𤨏细而皆矢镞状莹彻不杂土石遂止鍊丹数年竟于涪之白石仙去乃知师所言不谬者闻长老道其事甚多然不记其名字可恨也本草言丹砂出符陵谷陶隠居云符陵是涪州今无复採者吾闻熟于涪者云採药者时复有之但时方贵辰锦砂故此不甚採尔读本草偶记之吾故人黎錞字希声治春秋有家法欧阳文忠公喜之然为人质木迟缓刘贡父戏之为黎子以谓指其徳不知果木中真有是也一日聨骑出闻市人有唱是果鬻之者大笑几落马今吾谪海南所居有此霜实累累然二君皆已登鬼録坐念故友之风味岂复可见刘固不泯于世者黎亦能文守道不茍随者也幸思顺金陵老儒也皇祐中沽酒江州人无贤愚皆喜之时刼江贼方炽有一官人舣舟酒垆下偶与思顺徃来相喜思顺以酒十壶饷之已而被刼于蕲黄间羣盗饮此酒惊曰此幸秀才酒耶官人识其意即绐曰仆与幸秀才亲旧贼相顾叹曰吾侪何为刼幸老所亲哉歛所刼还之且戒曰见幸慎勿言思顺年七十一日行二百里盛夏曝日中不渴葢常啖物而不饮水云戊寅十一月余在儋耳闻城西民李氏处子病卒两日复生余与进士何旻同徃见其父问死生状云初昏若有人引去至官府帘下有言此误追庭下一吏云可且寄禁又一吏云此无罪当放还见狱在地窟中隧而出入系者皆儋人僧居十六七有一妪身皆黄毛如驴马械而坐处子识之葢儋僧之室也曰吾坐用檀越钱物已三易毛矣又一僧亦处子邻里死已二年矣其家方大祥有人持盘飱及钱数千云付某僧僧得钱分数百遗门者及持饭入门去系者皆争取其饭僧饭所食无几又一僧至见者擎跪作礼僧曰此女可差人速送还送者以手擘墻壁使过复见一河有舟使登之送者以手推舟舟跃处子惊而寤是僧岂所谓地藏菩萨耶书此为世戒吾八岁入小学以道士张易简为师童子几百人师独称吾与陈太初者太初眉山市井人也余稍长之学日益遂第进士制策而太初乃为郡小吏其后予谪居黄州有眉山道士陆惟忠自蜀来云太初已尸解矣蜀人吴师道为汉州太守太初徃客焉正岁旦见师道求衣食钱物且告别持所得尽与市人贫者反坐于㦸门下遂寂师道使卒舁徃野外焚之卒骂曰何物道士使我正旦舁死人太初微笑开目曰不复烦汝歩自㦸门至金鴈桥下趺坐而逝焚之举城人见烟熖上眇眇焉有一陈道人也吾尝在湖北见农夫用秧马行泥中极便顷来江西作秧马歌以教人罕有从者近读唐书回鹘部族黠戛斯传云其人以竹马行水上以板荐之以曲木支腋下一蹴辄百余歩意殆与秧马类欤聊复记之异日详问其状以告江南人也蜀去海远取盐于井陵州井最古淯井富顺盐亦久矣惟卭州蒲江县井乃祥符中民王鸾所开利入至厚自庆厯皇祐以来蜀始用筒井用圜刅凿如碗大深者数十丈以巨竹去节牝牡相衔为井以隔横入淡水则醎泉自上又以竹之差小者出入井中为桶无底而窍其上悬熟皮数寸出入水中气自唿吸而启闭之一筒致水数斗凡筒井皆用机械利之所在人无不知后汉书有水鞴此法唯蜀中鐡冶用之大略似盐井取水筒太子贤不识妄以意觧非也丙子寒食日前寳积长老昙颢言惠州海澄十五指挥使姚欢守把阜民监熈宁中赵庶明知州廵检姓申者与知监俞懿有隙吏士与监卒忿争遂告监卒反庶明为闭衙门出甲付廵检任讨之欢执挺立监门白廵检以身任监卒不反乞不交锋廵检无以夺为歛兵而止是日㣲欢惠州几殆欢今年八十余以安南军功迁雄略指挥使老于黄州须髪不白自言年六十岁患癣疥周匝顶踵或教服黄连遂愈久服故髪不白其法以黄连去须酒浸一宿焙干为末蜜圆如梧桐子大空心日午临卧酒吞二十粒王彭尝云涂巷中小儿薄劣其家所厌苦辄与钱令聚坐聼説古话至说三国事闻刘𤣥徳败频眉蹙有出涕者闻曹操败即喜唱快以是知君子小人之泽百世不斩彭恺之子辜二吏颇知文章余尝为作哀辞字大年苏子得废园于东坡之胁筑而垣之作堂焉其正曰雪堂堂以大雪中为因绘雪于四壁之间无容隙也起居偃仰环顾睥睨无非雪者苏子居之真得其所居者也苏子隠几而昼瞑栩栩然若有所适而方兴也未觉为物触而寤其适未厌也若有失焉以掌抵目以足就履曳于堂下客有至而问者曰子世之散人耶拘人耶散人也而未能拘人也而嗜慾深今似系马止也有得乎有失乎苏子之心若省而口未尝言徐思其应揖而进之堂上客曰噫是矣子欲为散人而未得者也予今告子以散人之道夫禹之行水庖丁之提刀避衆碍而散其智者也是故以至柔驰至刚故石有时而泐以至刚遇至柔故未尝见全牛也子能散也物固不能缚不能散也物固不能释子有恵矣用之于内可也今也如猬之在囊而时动其嵴胁见于外者不特一毛二毛而已风不可搏影不可捕童子知之名之于人犹风之与影也子独留之故愚者视而惊智者起而轧吾固怪子为今日之晚也子之遇我幸矣吾今要子为藩外之游可乎苏子曰予之于此自以为藩外久矣子又将安之乎客曰甚矣子之难晓也夫势利不足以为藩也名誉不足以为藩也隂阳不足以为藩也人道不足以为藩也所以藩子者特智也尔智存诸内发而为言则言有谓也形而为行则行有谓也使子欲嘿不欲嘿欲息不欲息如醉者之恚言如狂者之妄行虽掩其口执其臂犹且喑呜跼蹙之不已则藩之于人抑又固矣人之为患以有身身之为患以有心是圃之构堂将以佚子之身也是堂之绘雪将以佚子之心也身待堂而安则形固不能释心以雪而警则神固不能凝子之和既焚而烬矣烬又复然则是堂之作也非徒无益而又重子蔽蒙也子见雪之白乎则恍然而目眩子知雪之寒乎则悚然而毛起五官之为害惟目为甚故至人不为雪乎雪乎吾见子知为目也子其殆矣客又举杖而指诸壁曰此凹也此凸也方雪之杂下也均矣厉风过焉则凹者留而凸者散天岂私于凹凸哉势使然也势之所在天且不能违而况于人乎子之居此虽逺人也而圃有是堂堂有是名实碍人耳不犹雪之在凹者乎苏子曰予之此为适然而已岂有心哉殆也奈何客曰子之适然也适有雨则将绘以雨乎适有风则将绘以风乎雨不可绘也观云气之汹涌则使子有怒心风不可绘也见草木之披靡则使子有惧意覩是雪也子之内亦不能无动矣茍有动焉丹青之有靡丽氷雪之有水石一也徳有心心有眼物之所袭岂有异哉苏子曰子之所言是也敢不闻命然未尽也予不能黙此正如与人讼者其理虽已屈犹未能絶辞者也子以为登春台与入雪堂有以异乎以雪观春则雪为静以台观堂则堂为静静则得动则失黄帝古之神也游乎赤水之北登乎崑崙之丘南望而还遗其𤣥珠焉游以适意也望以寓情也意适于游情寓于望则意畅情出而忘其本矣虽有良贵岂得而寳哉是以不免有遗珠之失也虽然意不久留情不再至必复其初而已矣是又惊其遗而索之也余之此堂追其逺者近之收其近者内之求之眉睫之间是有八荒之趣人而有知也升是堂者将见其不遡而僾不寒而栗凄凛其肌肤洗涤其烦郁既无炙手之讥又免饮氷之疾彼其趦趄利害之徒猖狂忧患之域者何异探汤执热之俟濯乎子之所言者上也余之所言者下也我将能为子之所为而子不能为我之为矣譬之厌膏粱者与之糟糠则必有忿词衣文被绣者与之以皮弁则必有愧色子之于道膏粱文绣之谓也得其上者耳我以子为师子以我为资犹人之于衣食阙一不可将其与子游今日之事姑置之以待后论予且为子作歌以道之歌曰雪堂之前后兮春草齐雪堂之左右兮斜径微雪堂之上兮有硕人之颀颀考槃于此兮芒鞋而葛衣挹清泉兮抱瓮而忘其机负顷筐兮行歌而采薇吾不知五十九年之非而今日之是又不知五十九年之是而今日之非吾不知天地之大也寒暑之变悟昔日之癯而今日之肥感子之言兮始也抑吾之纵而鞭吾之口终也释吾之缚而脱吾之鞿是堂之作也吾非取雪之势而取雪之意吾非逃世之事而逃世之机吾不知雪之为可观赏吾不知世之为可依违性之便意之适不在于他在于羣息已动大明既升吾方辗转一观晓隙之尘飞子不弃兮我其子归客欣然而笑唯然而出苏子随之客顾而颔之曰有若人哉东坡居士移守文登五日而去官眷恋山海之胜与同僚饮酒日宾楼上酒酣作此木石一纸投笔而叹自谓此来之絶河内史全叔取而藏之子开将徃河北相度河宁以冬至前一日被㫖过节遂行仆以节日来贺且别之留饮数盏頽然径醉按上有此佳纸故为作草露书数纸迟其北还则又春矣当为我置酒蟹山药桃李是时当复从公饮也昔年过洛见李公简言真宗既东封访天下隠者得把人杨朴能为诗召对自言不能上问临行有人作诗送卿否朴曰唯臣妻有一首云更休落魄躭盃酒且莫猖狂爱咏诗今日捉将官里去这回㫁送老头皮上大笑放还山余在湖州坐作诗追赴诏狱妻子送余出门皆哭无以语之顾谓妻曰独不能如杨处士妻作一诗送我乎妻子不觉失笑余乃出东坡志林卷六东坡志林卷七钦定四库全书东坡志林卷七宋苏轼撰三十年余家国数千里地山河几曾惯干戈一旦归为臣虏沈腰潘鬓消磨最是仓惶辞庙日教坊犹奏别离歌挥泪对宫娥后主既为樊若水所卖举国与人故当恸哭于九庙之外谢其民而后行顾乃挥泪宫娥聼教坊离曲仆责居黄州郑元舆君乘亦官于黄一日以此纸一轴求仆字云有故人孟访者酷好君书嘱我为求之仍出孟君书数纸其人亦自善用笔洒然虽仆何以加之郑君言其意懃甚殆不可阻后数日适会中秋仆与客饮酒江亭上醉甚乃为此数字时元丰四年也明日视之纸乃绢也然古者本为绢纸近世失之君乗简中云孟倅之子本谓河阳倅也而仆误以为姓郑也子瞻虽醉甚亦是川若藞鲊故态视绢为纸以郑为孟适当子瞻看朱成碧时耳此公胷中落落决不至如刘仪同访同舎见其子犹不悟也某倅武林日梦神宗召入禁中宫女围侍一红衣女童捧红靴一只命某铭之觉而记其一联云寒女之丝铢积寸累天歩所临云蒸雷起既毕进御上极叹其敏使宫女送出睇眎裙𢃄间有六言诗一首云百叠漪漪风皱六铢纵纵云轻植立含风广殿微闻环珮揺声予尝梦客有擕诗相过者觉而记其一诗云道恶贼其身忠先爱厥亲谁知畏九折亦自是忠臣又有数句若铭赞者云道之所以成不害其耕徳之所以修不贼其牛元祐六年十一月十九日五更梦数人论左传云祈招之诗固善讽然未见所以感切穆王之心已其车辙马迹之意者有答者曰以民力从王事当如饮酒适于饥饱之度而已若过于醉饱则民不堪命王不获没矣觉而念其言似有理故録之吾昔在钱塘一日昼寝寳山僧舎起题其壁云七尺顽躯走世尘十围便腹贮天真此中空洞浑无物何止容君数百人其后有数小子亦题名壁上见者乃谓予诮之也周伯仁所谓君者乃王茂𢎞之流岂此等辈哉世子多讳葢僭者也吾尝作李太白真赞云生平不识高将军手汚吾足乃敢嗔吾今复书此者欲使后之小人少知自揆也与次公同聼贤师琴贤求诗仓卒无以应之次公言古人赋诗皆歌所学何必已云次公因诵欧阳公赠李师诗嘱予书之以赠焉元祐四年九月二十一日东坡居士记唐雷氏琴自开元至开成间世有人然其子孙渐志于利追世好而失家法故以最古者为佳非贵逺而贱近也予家有一琴其中铭云开元十年造雅州灵闗村雷家记八日合未晓八日合为何等语也庐山处士崔成老弹之以为絶伦云元丰六年十月初四日书元祐五年十二月一日游小灵隠听林道人论琴棋极有妙语予虽不通此伎然以理度之知其言足信也杜子美论画云更觉良工心独苦用意之妙有举世莫知之者此其所以独苦也王中令既平蜀捕逐余冦与歩队相逺饥甚入一村寺中一僧醉甚箕踞公怒欲斩之僧应对不惧公竒而赦之问求蔬食僧云有肉无蔬公益竒之餽以一蒸猪头食之甚美公喜问僧止能饮酒食肉耶抑有他技也僧自言能诗公令赋蒸豚援笔立成诗云嘴长毛短浅含臕久向山中食药苗蒸处已将蕉叶裹熟时更用杏浆浇红鲜雅称金盘饤软熟真堪玉筯挑若把羶根来比并羶根只合喫藤条公大喜与紫衣予旧过陈州留七十余日近城可游观者无不至柳湖旁有丘俗谓之铁墓云陈胡公墓也城濠水徃啮其址见有铁锢之又有寺曰厄台云孔子厄于陈蔡所居者其说荒唐不可信或曰东汉陈思王宠散弩台以控扼黄巾者此说为近之数年前朝廷作汴河斗门以淤田议者皆以为不可竟为之然卒亦无功方樊山水盛时放斗门则河田坟墓庐舎皆被害及秋深水退而放则淤不能厚谓之蒸饼淤朝廷亦厌之而罢偶读白居易甲乙判有云得转运使以汴河水浅不通运请筑塞两河斗门节度使以当管营田悉在河次在斗门筑塞无以供军乃知唐时汴河两岸皆有营田斗门若遇水不乏即可沃灌古有之而不能何也当更问知者元丰三年冬至过山阳登西阁时景繁出廵未归某方乞归常州得请春中方当复过此故有阁欲名思之未有佳者蔡谟廓名父子也晋宋间第一流辄以仰公名不知可否䖍州布衣頼仙芝言连州有黄损仆射者五代时人仆射葢仕南汉也未老退归一日忽遁去莫知其所存亡子孙画像事之凡三十二年复归坐阼阶上唿家人其子适不在孙出见之索笔书壁云一别人间嵗月多归来人事已消磨惟有门前鑑池水春风不改旧时波投笔竟去不可留子归问其状貌孙云甚似影堂老人也连人相传如此其后颇有禄仕者章詧字隠之本闽人迁于成都数世矣善属文不仕晚用太守王素荐赐号冲退处士一日梦有人寄书召之者云东岳道士书也明日与李士宁游青城濯足水中詧谓士宁曰脚踏西溪流去水士宁荅曰手持东岳寄来书詧大惊不知其所自来也未几詧果死其子禩亦以逸民举仕一命乃死士宁蓬州人也语黙不常或以为得道者百岁乃死常见予成都曰子甚贵当䇿举首已而果然韩缜为秦州酷暴少恩以贼杀不辜去官秦人语曰宁逢暴虎不逢韩玉汝玉汝缜字也孙临最喜滑稽尤善对或问曰莫逢韩玉汝当以何对临应声曰可怕李金吾天下以为口实七言之伟丽者杜子美云旌旗日暖龙蛇动宫殿风微燕雀髙五更鼓角声悲壮三崃星河影动揺尔后寂寥无闻焉直至欧阳永叔苍波万古流不尽白鹤双飞意自闲万马不嘶听号令诸番无事乐耕耘可以并驱争先矣小生亦云令严钟皷三更月野宿貔貅万灶烟又云露布朝驰玉闗塞㨗书夜到甘泉宫亦庶几焉耳世人见古有见桃花而悟道者争颂桃花便将桃花作饭五十年转没交渉正如张长史见担夫与公主争道而得草书之气欲学长史书便日就担夫求之岂可得哉俗传书生入官库见钱不识或怪而问之生曰固知其为钱但怪其不在纸裹中耳予偶读归去来辞云幼稚盈室瓶无储粟乃知俗传信而有徴使瓶有储粟亦甚微矣此翁平生只于瓶中见粟也耶马后纪夫人见大练乃以为异物晋惠帝问饿民何不食肉糜细思之皆一理也聊为好事者一笑永叔尝言孟郊诗鬓邉虽有丝不堪织寒衣就使堪织能得多少陶潜诗採菊东篱下悠然见南山採菊之次偶然见山初不用意而景与意会故可喜也今皆作望南山杜子美云白鸥没浩荡万里谁能驯葢灭没于烟波间耳而宋敏求谓予云鸥不觧没改作波字二诗改此两字觉一篇神气索然也秋菊有佳色裛露掇其英泛此忘忧物远我遗世情一觞虽独进盃尽壶自倾日入羣动息归鸟趋林鸣笑傲东轩下聊复得此生靖节以无事自适为得此生则见役于物者非失此生耶渊明饮酒诗云客养千金躯临化消其寳寳不过躯躯化则寳亡矣人言靖节不知道吾不信也欧阳文忠公言晋无文章唯陶渊明归去来兮一篇而已予亦谓唐无文章唯韩退之送李愿归盘谷序一篇而已平生欲效此作一文每执笔辄罢因自笑曰不若且放教退之独歩徐寅唐末号能赋谒朱全忠误犯其讳全忠色变寅狼狈走出未及门全忠唿知客将责以不先告语斩于界石南寅欲遁去恐不得脱乃作过太原赋以献其略曰千金汉将感精魄以神交一眼胡奴望英风而胆落全忠大喜遗绢五百疋全忠自言梦见淮阴使受兵法一眼胡奴指李克用也寅虽免一时之祸殊不忧一眼胡奴见此赋也可笑诗云谷则异室死则同穴古今之𦵏者皆为一室独蜀人为同坟而异𦵏其间为通道高不及眉广不能容人生者之室谓之寿堂以偶人被甲执戈谓之夀神以守之而以石甓塞其通道既死而𦵏则去之某先夫人之葬也先君为夀室追为先人墓志故其文曰蜀人之祔也同壠而异圹君实谦以为已之文不敢与欧阳公同藏也东汉夀张樊恭侯遗令棺柩一藏不宜复见如有腐败伤孝子之心使与夫人异藏光武善之书以示百官葢古亦有是也然不为通道又非诗人同穴之义故蜀人之𦵏最为得礼也宋书乐志宋文帝元嘉十三年给彭城王义康伎相丞给三十六人太常傅隆以为左传诸侯用六杜预以为三十六人非是舞所以节八音故必以八人为列自天子至士降杀以两两者减其二列尔若如预言至士止有四人岂复成乐服䖍注左传与隆同又春秋晋悼公纳郑女乐二八晋以一八赐魏绛此乐以八人为列也予按说文佾从人䏌声䏌䏌从肉口入声其觧云振也八无縁为䏌之声疑古文从人从肉旧传阳闗三叠然今世歌者每句再叠而已若通一首言之又是四叠皆非是或每句三唱已应三叠之说则丛然无复节奏余在宻州有文勋长官以事至宻自云得古本阳闗其声宛转凄断不类乃知唐本三叠葢如此及在黄州偶得乐天对酒云相逢且莫推辞醉听唱阳闗第四声注云第四声劝君更尽一盃酒以此验之若一句再叠则此句为第五声今为第四声则一句不叠审矣世有附语者多婢妾贱人否则衰病不久当死者也其声音举止皆类死者又能知人宻事然皆非也意有竒鬼能为是耶昔人有逺行者欲观其妻于已厚薄取金钗藏之壁中忘以语之既行而病且死以告其仆既而不死忽闻空中有声其其夫也曰吾已死以为不信金钗在某处妻取得之遂发䘮其后夫归妻乃反以为鬼也尝有三老人相遇或问之年一人曰吾年不可记但忆少年时与盘古有旧一人曰海水变桑田时吾辄下一筹尔来吾筹已满十间屋一人曰吾所食蟠桃弃其核于崑崙山之下今已与崑崙齐矣以予观之三子者与蜉蝣朝菌何以异哉元丰六年十月十二日夜故人有得风疾者急徃视之已不能言矣方死生之争其苦有甚于刀锯木索者矣予知其不可救嘿为祈死而已呜唿哀哉此复何罪乎酒色之娱而已古人云甘嗜毒药戏勐兽之爪牙岂虚言哉明日见一少年以此戒之少年笑曰甚矣子言之陋也色吾之所甚好而死生疾苦非吾之所怖也予曰有行乞于道偃而号曰遗我一盂饭吾今以千斛之粟报子则市人皆掩口笑之有千斛之粟无一盂之饭不可以欺于小儿怖生于爱子能不怖死生而犹好色其可以欺我哉今世之为高者皆少年之徒也戒生定定生慧此不刋之语也如其不从戒定生者皆妄也如慧而实痴也如觉而实梦也悲夫东坡志林卷七东坡志林卷八钦定四库全书东坡志林卷八宋苏轼撰乐事可慕苦事可畏此是未至时心耳及苦乐既至以身履之求畏慕者初不可得况既过之后复有何物比之寻声捕影系风趂梦此四者犹有彷彿也如此推究不免是病且以此病对治彼病彼此相磨安得乐处当以至理语君今则不可元祐三年八月五日书予少不喜杀生时未能㫁也近年始能不杀猪羊然性嗜蠏蛤故不免杀自去年得罪下狱始意不免既而得脱遂自此不复杀一物有见饷蠏蛤者皆放之江中虽知蛤在江中无活理然犹庶几万一便使不活亦愈于煎烹也非有所求觊但以亲经患难不异鸡鸭之在庖厨不复以口腹之故使有生之类受无量怖苦尔犹恨未能忘味食自死物也南史隠逸传始兴人卢度字彦章有道术少随张永北伐魏永败魏人追急淮水不得过自祝云若得免死从今不复杀生须臾见两楯流来接之得过后隠居庐陵西昌三顾山鸟兽随之夜有鹿触其壁度曰汝壊我壁鹿应声去屋前有池养鱼皆名唿之次第取食逆知死年月竟以寿终偶读此书与予事粗相类故并录之予在黄州与陈慥季常徃来每徃过之辄作泣字韵诗一篇季常不禁杀故以此风之季常既不复杀而里中皆化之至有不食肉者皆云未死神已泣此语使人悽然也吾有诗云日日出东门歩寻东城游城门抱关卒怪我此何求我亦无所求驾言写我忧章子厚谓参寥曰前歩而后驾何其上下纷纷也仆闻之曰吾以尻为轮以神为马何曾上下乎参寥曰子瞻文过有理似孙子荆子荆曰所以枕流欲洗其耳吾酒后乘兴作数十字觉酒气拂拂从十指上出去也晋史董京字威辇作诗答孙子荆其略曰𤣥鸟汚幕而不被害鸟隼逺举或以致死眄彼梁鱼逡廵倒尾沉吟不快忽焉失水嗟乎鱼鸟与万世而不悟以我观之乃明其故焉知不有达人深穆其度亦将窥我嚬蹙而去京之意葢曰以鱼自观万物不悟其非也我所以知鱼鸟之为非者以我不与鱼鸟同欲恶也彼达人者不与我同欲恶则其观我之所为亦如我之观鱼鸟矣京得道异人也世俗不晓其语故粗为说之戊寅八月八日读隠逸传岭南天气卑陋气蒸溽而海南尤甚秋夏之交物无不腐壊者人非金石其何以能久然儋耳颇有老人百有余岁者徃徃皆是八九十岁者不论也乃知寿夭无定习而安之则氷蚕火䑕皆可以生吾当湛然无思寓此觉于物表使折胶之寒无所施其洌流金之暑无所措其毒百余岁何足道哉彼愚老人初不知此特如蚕䑕生于其中兀然受之而已一唿之温一吸之凉相续亡有间断虽长生可也庄子曰天之穿之日夜无间人则固塞其窦岂不然哉九月二十七日秋霖不已顾视帏帐间有蝼蚁帐已腐烂感叹不已信手书此时戊寅岁也东坡居士迁于海南忧患之余戊寅九月晦游天庆观谒北极真圣探灵签以决余生之祸福吉㐫其辞曰道以信为合法以智为先二者不离析寿命乃得延览之竦然若有所得谨书藏之以无忘信道法智二者不相离之意某恭书古之真人未有不以信人者子思则曰自诚明谓之性孟子曰执中无权犹执一也法而不智则天下之死法也道不患不知患不凝法不患不立患不活以信合道则道凝以智先法则法活道凝而法活虽度世可也况延寿乎世之所谓君子者惟法是修惟礼是克手执圭壁足履绳墨行愿为目前检言愿为无穷则少称乡党长闻邻国上欲图三公下不失九州牧独不见羣虱之处裩中乎游乎深缝匿乎败絮自以为吉宅也行不敢离缝际动不敢出裩裆自以为得绳墨也然炎丘火流焦邑灭都羣虱之处于裆中不能出也君子之处域内何异夫虱之处裩中乎此阮籍之懐本趣也籍未尝臧否人物口不及世事然礼法之士疾之如讐独赖司马景王保持之耳其去死无几以此论之亦虱之出入徃来于衣巾之间者也安得裩中之藏乎吾故书之为将来君子一笑近世笔工不能经师匠妄生新意择毫虽精形制诡异不与人手相谋独钱塘程奕所制有三十年前意味使人作字不知有笔亦是一快予不久行当致数百枚而去北方无此笔也予来汝南地平无山清颍之外无以娱予者而地近亳坡特宜桧栢自拱把而上辄有樛枝古榦治事堂二栢与荐福两桧尤为殊絶孰为使予安此寂寞而忘归者非此君也欤道士某人靣欺主人旁若邻座厠左元放之席已自厚颜倾西王母之盃宜从薄罚可罚一大青醆予作蜜酒格与真水乱每米一斗用蒸饼面二两半饼子一两半如常法取醅液再入蒸饼面一两酿之三日尝看味当极辣且硬则以一斗米炊饭投之若甜软则每投更入麴与饼各半两又三日再投而熟全在酿者斟酌增损也入水少为佳僧谓酒为般若汤谓鱼为水梭花鸡为钻篱菜竟无所益但欺而已世常有之人有为不义而文之以美名者与此何异哉贵公子雪中饮醉临槛向风曰爽哉左右有泣下者公子惊问之曰吾父昔日以爽亡楚襄王登台有风飒然而至王曰快哉此风寡人与庶人共之者耶宋玉讥之此独大王之风庶人安得而共之不知者以为謟也知之者以为风也唐文宗诗曰人皆苦炎热我爱夏日长柳公权续之曰薰风自南来殿阁生微凉惜乎宋玉不在傍也烂蒸同州羔灌以杏酪食之以匕不以筯南都拨心面作槐芽温淘糁以襄邑抹猪炊共城香稻荐以蒸子鹅吴兴庖人斫松江鲈鲙继以庐山康王谷水烹曾坑鬬品少焉解衣仰卧使人诵东坡赤壁前后赋亦足以一快也青天素月固是人间一快而或者乃云不如微云㸃缀乃知居心不净者常欲滓秽太清合江楼下秋碧浮空光揺几席之上而有茅苫庐屋七八间横斜砌下今岁大水再至居人散避不暇岂无寸土可迁而乃眷眷不去常为人眼中沙乎高祖微时尝避事时时与賔客过其丘嫂食嫂厌叔与客来阳为羮尽轑釡客以故去已而视其釜中有羮由是怨嫂及立齐代王而伯子独不侯太上皇以为言高祖曰非敢忘之也为其母不长者封其子信为颉羮侯高祖号为大度不记人过者然不置轑釜之怨独不畏太上皇縁此记分盃之语乎楚元王敬礼穆生每置酒常为穆生设醴及王戊即位常设后忘设焉穆生退曰可以逝矣醴酒不设王之意怠楚人将钳我于市称疾卧申公与白生强起之曰独不念先王之徳乎今王一旦失小礼何足至此穆生曰君子见几而作不俟终日先王所以礼吾三人者为道之存故也今而忽之是忘道也亡道之人胡可与久处岂为区区之礼哉遂谢病去申公白生独留王戊稍淫暴与吴通谋二人谏不听衣之赭衣使杵臼舂于市申公愧之归鲁教授不出门已而赵绾王臧言于武帝复以安车蒲轮召卒生臧事病死免穆生逺引于未萌之前而申公眷恋于既悔之后谓祸福皆天不可避就者未必然也可书之座右为士君子终身之戒吾尝疑米元章用笔妙一时而所藏书真伪相半元祐四年六月十二日与章致平同过元章致平谓吾公尝见亲发鎻两手捉书去人丈余近辄掣去者乎元章笑遂出二王长史懐素辈十许帖子然后知平时所出皆苟以适衆目而已吾昔谪黄州曾子固居忧临川死焉人有妄传吾与子固同日化去且云如李长吉时事以上帝召他时先帝亦闻其语以问蜀人蒲宗孟且有叹息语今谪海南又有传吾得道乘小舟入海不复返者京师皆云儿子书来言之今日有从黄州来者云太守何述言吾在儋耳一日忽失所在独道服在耳葢上賔也吾平生遭口语无数葢生时与韩退之相似吾命在斗间而退之身宫在焉故其诗曰我生之辰月宿直斗且曰无善声以闻无恶声以扬今谤吾者或云死或云仙退之之言良非虚耳唐末五代文章藻丽字画随之而杨公凝式笔蹟独雄强徃徃与颜柳相上下甚可怪也今世多称李建中宋宣献此二人书仆所不要宋寒而李俗殆是浪得名惟近日蔡君谟天资既高学识亦至当为本朝第一荼䕷花似通草花桃花似臈花杏花似绢花罂粟花似纸花三月十一日㑹王文甫宗衆议评花如此吕穉卿言芍药不及牡丹者以重耳戴芍药一枝比牡丹三四花间犹当着数品葢有其地而无其花譬如荔子之与温柑也耶东汉肃宗时谷贵经用不足尚书张林请以布帛为租官自煮盐且行均输独朱晖又季以为不可事既寝而陈事者复以为可行帝颇然之晖独奏曰王制天子不言有无诸侯不言多少食禄之家不与百姓争利今均输之法与贾贩无异盐利归官则下人宿怨布帛为租吏当奸盗皆非明王所当行帝方以林言为然发怒切责诸尚书晖等皆自系狱三日诏出曰国家乐闻驳议黄髪无愆诏书过也何故自系晖因称病笃尚书令以下惶怖谓曰今得谴奈何称病其祸不细晖曰行年八十蒙恩得在机宻当以死报若心知不可而顺于雷同负臣子之义今耳目无所闻见伏待死命遂闭口不复言诸尚书不知所为乃共劾奏晖帝意解寝其事后数日诏使直事即同晖起居太毉视疾太官赐食晖乃起元祐七年七月二十日偶读后汉朱文季传感叹不已肃宗号称长者诏书既引罪而谢文季矣诸尚书何怖之甚也文季于此强立不足多贵而诸尚书为可笑也云其祸不细不知何等为祸葢以帝不悦后必不甚进用为莫大之祸也悲夫己卯上元予在儋耳有老书生数人来过曰良月佳夜先生能一出乎予欣然从之歩城西入僧舎歴小巷民夷杂揉屠酤纷然归舎已三皷矣舎中掩闗熟寝已再鼾矣放杖而笑孰为得失问先生何笑盖自笑也然亦笑韩退之钓鱼无得更欲逺去不知钓者未必得大鱼也东坡志林卷八东坡志林卷九钦定四库全书东坡志林卷九宋苏轼撰杜几先以此纸求予书云大小不得过此且先于卷首自写数字其意不问工拙但恐大字费纸不能多耳严子陵若见当复有卖菜之语无以惩其失言当干没此纸耳去病为域蹋鞠此正不学古兵法者之过也学即不是不学亦不可子瞻书刘十五论李十八草书谓之鹦哥娇意谓鹦鹉能言不过数句即杂以鸟语十八其后稍进以书问仆近日比旧如何仆荅之可作秦吉了矣然仆此书自有公在干侯之态也子瞻书欧阳文忠公论书云蔡君谟独歩当世此为至言君谟行书第一小楷第二草书第三就其所长而求其所短大字为少踈也天资既髙又辅以笃学其独歩当世宜哉近岁论君谟书者颇有异论故特为明之自苏子美死遂觉笔法中絶近年蔡君谟独歩当世徃徃谦让不肯主盟徃年予尝戏谓君谟云学书如泝急流用尽气力船不离处所君谟颇诺以为能取譬今思此语已二十余年觉如何哉仆寓吴兴有游飞英诗云微雨止还作小窻幽更妍盆中不见日草木自苍然非至吴越不见此景也孔子曰参乎吾道一以贯之曾子曰唯子出门人问曰何谓也曰夫子之道忠恕而已矣师弟子答问未尝不唯而曾子之唯独记于论语一唯之外口耳俱䘮而门人方欲问其所谓此系风捕影之流何足实告哉从召南之教其志固可嘉空冀北之羣所恳宜不允张懐民与张昌言围棋赌仆书字一纸胜者得此负者出钱五百足作饭会以饭仆社鬼听之若不赛者俾坠其师无克复国黄州守居之数百歩为赤壁或言即周瑜破曹公处不知果是否断崖壁立江水深碧二鹘巢其上有二蛟或见之遇风浪静辄乘小舟至其下舍舟登岸入徐公洞非有洞穴也但山崦深䆳耳图经云是徐邈不知何时人非魏之徐邈也岸多细石徃徃有温莹如玉者深浅红黄之色或细纹如人手指螺文也既数游得二百七十枚大者如枣栗小者如芡实又得一古铜盆盛之注水粲然有一枚如虎豹者有口鼻眼处以为羣石之长黄州东南三十里为沙湖亦曰螺师店予买田其间因徃相田得疾闻麻桥人龎安常善毉而聋遂徃求疗安常虽聋而颕悟絶人以指画字不书数字輙深了人意予戏之曰予以手为口君以眼为耳皆一时异人也疾愈与之同游清泉寺寺在蕲水郭门外二里许有王逸少洗笔泉水极甘下临兰溪溪水西流予作歌云山下兰芽短浸溪松间沙路净无泥萧萧暮雨子规啼谁道人生无再少君看流水尚能西休将白髪唱黄鸡是日剧饮而归世传王子敬帖有黄柑三百颗之语此帖乃在刘季孙家景文死不知今在谁家矣韦苏州有言书后欲题三百颗洞庭须待满林霜葢苏州亦见此帖也予亦尝有诗与景文云君家子敬十六字气压邺侯三万籖刘季孙景文之中子也慷慨竒士博学能诗仆荐之得隰州以殁哀哉尝有诗寄仆四海共知霜鬓满重阳能揷菊花无死之日家无一钱但有书三万轴画数百幅耳仆以元丰三年二月一日至黄州时家在南都独与儿子迈来郡中无一人旧识者时时策杖至江上望云涛𣺌然亦不知有文甫兄弟在江南也居十余日有长髯者惠然见过乃文甫之弟子辩留语半日云廹寒食且归东湖仆送之江上微风细雨叶舟横江而去仆登夏燠尾高丘以望之髣髴见舟及武昌歩乃还尔后遂相徃来及今四周岁相过殆百数遂欲买田而老焉然竟不遂近忽量移临汝念将复去而后期未可必感物悽然有不胜懐者浮屠不三宿桑下者有以也哉七年三月九日柳仲举自共城来传大官米作饭食我且言百泉之竒胜劝我卜隣此心飘然已在太行之麓矣元祐三年九月七日东坡居士书司马懿讨曹爽桓范徃奔之懿谓蒋济曰智囊徃矣济曰范则智矣驽马恋栈豆必不能用也范说爽移车驾幸许昌招外兵爽不从范曰所忧在兵食而大司农印在吾许爽不能用吕布既擒曹操谓陈宫曰公台平生自谓智有余今日何如宫曰此子不用宫言不然未可知也仆尝论此二人者吕布曹爽何人也而为之用尚何言智臧武仲曰抑君似䑕此之谓智元祐二年九月十八日书仆在徐州王子立子敏皆舘于官舎而蜀人张师厚来过二王方年少吹洞箫饮酒杏花下明年予谪黄州对月独饮尝有诗云去年花落在徐州对月酣歌美清夜今日黄州见花发小院闭门风露下葢忆与二王饮时也张师厚久已死今年子立复为古人哀哉乆在江湖间不见伟人前在金山见滕元发乘小舟破巨浪来相见出船巍然使人神耸好一箇没兴底张镐相公且为我致意别后酒狂甚长也王烈入山得石髓懐之以饷嵇叔夜叔夜视之则坚为石矣当时若杵碎或错磨食之岂不贤于云母钟乳辈哉然神仙要有定分不可力求退之有言我能诘曲自世间安能从汝巢神仙如退之性气虽出世间人亦不能容叔夜悻直又甚于退之也与郭生游于寒溪主簿吴亮置酒郭生善作挽歌酒酣发声坐为悽然郭生言恨无佳词因为略改乐天寒食诗歌之坐客有泣者其词曰乌啼鹊噪昏乔木清明寒食谁家哭风吹旷野纸钱飞古墓累累春草緑棠梨花映白杨路尽是死生离别处㝠漠重泉哭不闻萧萧暮雨人归去每句杂以散声张愈西蜀隠君子也与予先君游居岷山下白云溪自号白云居士本有经世志特以自重难合故老死草野非藁项黄馘盗名者也偶至西湖静轩见其遗句懐仰其人命寺僧刻之石龎安常为毉不志于利得法书古画喜辄不自胜九江胡道士颇得其术与子用药无以酬之为作行草数纸而已且告之曰此安常故事不可废也参寥子病求医于胡自度无钱且不善书画求予甚急予戏之曰子粲可皎彻之徒何不下转语作两首诗乎龎胡二君与吾辈游不日索我于枯鱼之肆矣近世毉官仇鼎疗癕肿为当时第一鼎死未有继者今张君宜所能殆不减鼎然鼎性行不甚纯淑世或畏之今张君用心平和専以救人为事殆过于鼎逺矣元丰七年四月七日蜀中有杜处士好书画所寳以百数有戴嵩牛一轴尤所爱锦囊玉轴一日曝书画有一牧童见之拊掌大笑曰此画鬭牛也牛鬭力在角尾搐入两股间今乃掉尾而鬪谬矣处士笑而然之古语云耕当问奴织当问婢不可改也吴道子始见张僧繇画而曰虚得名耳已而坐卧其下三日不能去昔人以海苔为纸今无复有今人以竹为纸亦古所无有也王逸少竹叶帖长安水丘氏传寳之今不知所在三十年前见其摹本于雷寿湘中老人读黄老手援紫藟坐碧草春至不知湘水深日暮忘却巴陵道唐末有见人作是诗者辞气殆是李谪仙都下见有人擕一纸文书字则颜鲁公也墨迹如未干纸亦新健其首两句云朝披梦泽云笠钓青茫茫此语亦非太白不能道也诗须要有为而后作当以故为新以俗为雅好竒新乃诗之病柳子厚晚年诗极似渊明知诗病也或曰柳子厚瓶赋拾酒箴而作非也子云本以讽谏设问以见意耳当复有答酒客语而陈孟公不取故史略之子厚葢补亡耳然子云论屈原伍子胥晁错之流皆以不智讥之而子厚以瓶为智几于信道知命者子云不及也子云临忧患颠倒失据而子厚尤不足观二人当有媿于斯文也耶元祐六年六月二十七日施道民为孙威敏所黜既而复得为民借小字军人肩舆而出曾子固见之曰一只好夹注矫子闻者为之絶倒人间无酒仙兀兀三盃醉世上无眼禅昏昏一觉睡虽然无交渉其奈略相似相似尚如此何况真箇是予奉使闽西见邸店壁上书此数句爱而诵之松脂以真定者为良细布袋盛渍水一日沸汤煮浮水靣者以新竹笊篱掠取投新水中久煮不出者皆弃不用入生白茯苓末不制但削去皮捣罗细末耳拌匀每日早取三钱已着口中用少熟水搅潄仍以指如常法热揩齿毕更啜少熟水嚥之仍以潄吐如常法能牢牙驻颜乌髭也南都王谊伯书江滨驿垣谓子美诗歴五季兵火多舛缺竒异虽经其祖文公所理尚有疑阙者谊伯谓西川有杜鹃东川无杜鹃涪万无杜鹃云安有杜鹃葢是题下注㫁自我昔游锦城为首句谊伯误矣且杜子美诗备诸家体非必率合程度偘偘然者也是篇句处凡五杜鹃岂可以文害词词害意耶原子美之意类有所感託物以发者也亦六义之比兴离骚之法欤按博物志杜鹘生子寄之他巢百鸟为饲之胡江东所谓杜宇曽为蜀帝王化禽飞去旧城荒是也且禽鸟之微知有尊故子美诗云重是古帝魄又云礼若奉至尊子美葢讥当时之刺史有不禽鸟若也唐自明皇以后天歩多棘刺史能造次不忘于君者可得而攷也严武在蜀虽横敛刻薄而实资中原是西川有杜鹃耳其不䖍王命负固以自抗擅军旅絶贡赋如杜克逊在梓州为朝廷西顾忧是东川无杜鹃耳至于涪万云安刺史微不可攷凡其尊君者为有也懐贰者为无也不在夫杜鹃真有无也谊伯以为来东川闻杜鹃声烦而急乃始疑子美诗䟦㚄纸上语又云子美不应叠用韵子美自我作古叠用韵无害于为诗仆所见如此谊伯博学强辩殆必有以折𠂻之今日厢界有杀狗公事司法言近新书不禁杀狗问其说出于礼乡饮酒烹狗于东方不禁然则礼云宾客之牛角尺亦不当禁杀牛乎孔子曰敝帷不弃为埋马也敝盖不弃为埋狗也死犹不忍食其肉况可杀乎予在东坡尝亲执鎗匕煮鱼羹以设客客未尝不称善意穷约中易为口腹耳今出守钱塘厌水陆之品今日偶与仲夫贶王元直秦少章㑹食复作此味客皆云此羮超然有髙韵非世俗庖人所能彷彿歳莫寡欲聚㪚难常当时作此以发一笑也元祐四年十一月二十九日前日与欧阳叔弼晁无咎张文潜同在戒坛予病目昏将以热水洗之文潜曰目忌㸃洗目有病当存之齿有病当之之不可同也又记鲁直语云治目当如治民治齿当如治军治民当如曹参之治齐治军当如商鞅之治秦颇有理故追録之蜀人任介郭震李畋皆博学能诗晓音律相与为莫逆之交游荡不羁礼法之士鄙之然皆才识过人李顺之将乱震游成都忽赋诗曰今日出东郊郊好春色青青原上草莫放征马食遂走京师上书言蜀将乱不报期年其言乃效震竟不仕介为陕西一幕官而死畋稍达仕至尚书郎震将死其友往问之侧身欹枕而言其友曰子且正身震笑曰此行岂可复啖名哉虽其平生谈谐之余习然亦足以见其临死生而不乱也唐彬与王濬伐呉为先驱所至皆下度孙皓必降未至建业二百里许称疾不行已而先到者争财后到者争功当时有识莫不髙彬此举予读晋书至此未尝不废卷太息也然本传云武帝欲以彬及杨宗为监军以问文立立曰彬多财慾而宗嗜酒帝曰财慾可足酒不可改遂用彬此言进退无据岂有人如唐彬而贪财者使诚贪财乃逺不如嗜酒何可用也文立独何人斯安知非蔽贤者耶竹有雌雄雌者多笋故种竹当种雌自根生上至生梢一节发者为雌物无逃于隂阳可不信哉或问东坡草书坡云不㑹进云学人不㑹坡云则我也不㑹东坡志林卷九东坡志林卷十钦定四库全书东坡志林卷十宋苏轼撰至和二年成都人有费孝先者始来眉山云近徃都城山访老人村坏其一竹床孝先谢不敏且欲偿其值老人笑曰子视其下字云此床以某年月日造至某年月日为费孝先所壊成壊自有数子何以偿为孝先知其异乃留师事之老人授以易轨革卦影之术前此未知有此学者后五六年孝先以致富今死矣然四方治其学者所在而有皆自託于孝先真伪不可知也聊复记之使后人知卦影之所自也端午日未出于艾中以意求其似人者辄撷之以灸殊有效幼时见一书中云尔忘其为何书也艾未有真似人者于明暗间茍以意命之而已万法皆妄无一真者复何疑耶司马长卿始以汚行不齿于蜀人既而以诗赋得幸夭子未能有所建明亡丝毫之善以自赎也而创为西南夷逢君之恶以患苦其父母之邦迺复矜其车服节旄之美使邦君负弩先驱岂诗人致恭桑梓万石君下里门之义乎圣人之所以能絶人者不可以常情疑其有无孔子为鲁司冦堕郈费三桓不疑其害巳也非孔子能之乎伊尹去亳适夏既丑有夏复归于亳伊尹为政于商既贰于夏矣以桀之暴戾纳其执政而不疑徃来两国之间而商人父师之非圣人能如是乎是以放太甲而不怨复其位太甲不疑不可以常情断其有无也后世惟诸葛孔明近之𤣥徳将死之言乃真实语也使孔明据刘禅位蜀人岂异词哉元祐八年读柳宗元伊尹五就桀赞终篇皆委伊尹徃来两国之间岂有意教诲桀而全其国耶不然汤之当王也久矣伊尹何疑焉桀能改过而免于诛可庶几也能用伊尹而得志于天下虽至愚知其不然矣宗元意欲以此自解其从二王之罪也玉川子作月蚀诗云岁星主福徳官爵奉董秦忍使黔娄生覆尸无衣巾详味此诗则董秦当是无功而享厚禄者董秦李忠臣也天寳末骁将屡立战功虽麄官亦颇知忠义代宗时吐畨犯阙徴兵忠臣即日赴难或劝择日忠臣怒曰君父在难乃择日耶后卒汚朱泚伪命诛考其终始非无功而享其厚禄者不知玉川何以有此句绍圣元年十月二十三日近读六祖坛经指说法报化三身使人心开目明然尚少一喻试以眼喻见是法身能见是报身所见是化身何谓见是法身眼之见性非有非无无眼之人不免见黑眼枯睛亾见性不灭故云见是法身何谓能见是报身见性虽存眼根不具则不能见若能安养其根不为物障常使光明洞彻见性乃全故云能见是报身何谓所见是化身根性既全一弹指顷所见千万纵横变化俱是妙用故云所见是化身此喻既立三身愈明如此是否潞公坐客有言新义极迂怪者公笑不荅久之曰颇尝记明皇坐勤政楼上见钉校者上唿曰朕有一破损平天冠汝能钉校否此人既为完之上曰朕无用此冠以与汝为工直其人惶恐谢罪上曰俟夜深闭门后独自戴甚无害也元祐八年八月十一日将朝尚蚤假寐梦归縠行宅遍歴蔬圃中已而坐于南轩见庄客数人方运土塞小池土中得两芦菔根客喜食之手取笔作一篇文有数句云坐于南轩对修竹数百野鸟数千既觉惘然怀思久之南轩先君名之曰来风者也近日颇多贼两夜皆来入吾室吾近䕶魏王𦵏得数千緍略已散去此梁上君子当是不知耳导引家云心不离田手不离宅此语极有理又云眞人之心如珠在渊衆人之心如泡在水此善譬喻者近时世人好蓄茶与墨闲暇辄出二物校胜负云茶以白为尚墨以黑为胜予既不能校则以茶校墨以墨较茶未尝不胜也眞松煤远烟馥然自有龙麝气初不假二物也世之嗜者如滕达道苏浩然吕行甫暇日晴煖研墨水数合弄笔之余少啜饮之蔡君谟嗜茶老病不能复饮则把玩而已看茶而啜墨亦事之可笑者也慈湖陈氏草堂瀑流出两山间落于堂后如悬布崩雪如风中云如羣鹤舞参寥子问主人乞此地养老主人许之东坡居士投名作供养主龙丘子欲作库头参寥子不纳云待汝一口吸尽此水令汝作浮玉老师元公欲为吾买田京口要与浮玉之田相近者此意殆不可忘吾昔有诗云江山如此不归山山神见恠惊我顽我谢江神岂得已有田不归如江水今有田矣不归无乃食言于神也耶元丰七年二月一日东坡居士与徐得之参寥子歩自雪堂并柯池入干明寺观竹林谒乳姥任氏坟锄治茶圃遂造赵氏园探梅堂至尚氏第观老枳偃蹇如龙虵形憩定惠僧舎饮茶任公亭师中庵乃归且约后日擕酒寻春于此温峤问郭文曰人皆有六亲相容先生弃之何乐文曰本行学道不谓遭世乱欲归无路耳又曰饥思食壮思室自然之理先生独无情乎曰情由忆生不忆故无情又问先生独处穷山死为乌鸢所食奈何曰埋藏者食于蝼蚁复何异又问勐虎害人先生独不畏耶曰人无害兽心则兽亦不害人又问世不宁则身不安先生不出济世乎曰非野人之所知也予尝监钱塘郡游余杭九镇山访大涤洞天即郭生之旧隠洞天有巨壑深不可测葢尝有勑使投龙简云戊寅九月七日东坡居士夜半录此颜囘箪食瓢饮其为造物者费亦省矣然且不免于夭折使囘更吃得两箪食半瓢饮当更不活得二十九岁然造物者辄支盗跖两日禄料足为囘七十年粮矣但恐囘不要耳世言竹纸可试墨误矣当于不宜墨纸上竹纸葢宜墨若池歙精白玉版乃真可试墨若于此纸黑无所不黑矣褪墨砚上研精白玉版上书凡墨皆败矣元祐三年十二月二十一日驸马都尉王晋卿致墨二十六丸凡十余品予杂研之作数十字以观其色之浅深若果佳当擣合为一品亦当为佳墨予昔在黄州邻近四五郡皆送酒予合置一器中为雪堂义尊今又当为雪堂义墨耶己卯腊月二十二日夜墨灶火大发几焚屋救灭遂罢作墨得佳墨大小五百丸入漆者几百丸足以了一世着书仍以遗所不知何人也余松明一车留以照夜二十八日二鼔作此纸司马温公曰茶与墨正相反茶欲白墨欲黑茶欲重墨欲轻茶欲新墨欲陈予曰二物之质诚然矣然亦有同者公曰何谓予曰竒茶妙墨皆香是其徳同也皆坚是其操同也譬如贤人君子妍丑黔晳之不同其徳操蕴藏实无以异公笑以为是窦婴田蚡俱好儒术推毂赵绾王臧迎鲁申公欲设明堂令列侯就国除闗以礼为服制欲以兴太平㑹窦太后不悦绾臧下吏婴蚡皆罢观婴蚡所为其名亦善矣然婴既沾沾自喜蚡又专为姦利太平岂可以文致力成哉申公始不用穆生言为楚人所辱亦可以少惩矣晚又为婴蚡起又可一笑凤凰翔于千仞乌鸢弹射不去诚非虚语也汉时讲堂今犹在画故俨然丹青之古无复前比孔北海与曹公论盛孝章云孝章实丈夫之雄也游谈之士假以成声今以少年喜谤前辈或能讥评孝章孝章要为有天下重名九牧之人所共称叹吾读之未尝不废书太息也嗟乎英伟竒逸之士不容于世俗也久矣虽然自今观之孔北海盛孝章犹在而向之讥评者与草木同腐久矣昔吾举进士试名于礼部欧阳文忠公见吾文曰此我辈人也吾当避之方是时士以剽裂为文聚而见讪讪公者所在成市曾不数年忽若潦水之归壑无复见一人在此岂复待后世哉今吾衰老废学自视缺然而天下之士不吾之弃以为可以与于斯文者犹以文忠公之故也张文潜秦少游此二人者士之超逸絶尘者非独吾云尔二三子亦自以为莫及也士骇所未闻不能无异同故纷纷之论未尝及吾与二子吾䇿之审矣士如良金美玉市有定价岂可以爱憎口舌贱贵之欤少游之弟少章复从吾游不及期年而议论日新若将施于用者欲归省其亲且不忍去呜唿子行矣归而求诸兄吾何加焉作太息一篇以饯其行使藏于家三年然后出之时雨降多置器广庭中所得甘滑不可名以泼茶煮药皆美而有益正尔食之不辍可以长生其次井泉甘冷者皆良药也干以九二化离坤以六二化坎故天一为水吾闻之道士人能服井花水者其热与石硫黄钟乳等非其人而服之亦能发背脑为疽盖尝观之又分至日取井水储之有方后七日辄生物如云母故道士谓水中金可养鍊为丹此固尝见之者此至浅近世独不能为况所谓𤣥者乎诗人有写物之功桑之未落其叶沃若他木殆不可以当此林逋梅花诗云踈影横斜水清浅暗香浮动月黄昏决非桃李诗皮日休白莲诗云无情有恨何人见月晓风清欲坠时决非红莲诗此乃写物之功若石曼卿红梅诗云认桃无緑叶辨杏有青枝此至陋语盖村学究体也元祐三年十月十六日付过浮屠不三宿桑下东坡盖三宿矣去后重修便当复念我耶庚辰八月二十四日合浦清乐轩书唐人煎茶用姜故薛能诗云盐损添常戒姜宜煮更夸据此则又有用盐者矣近世有用此二物者辄大笑之然茶之中等者若用姜煎信佳也盐则不可司空表圣自论其诗以为得味外味緑树连村暗黄花入麦稀此句最善又云棋声花院闭幡影石坛高吾尝独游五老峰入白鹤观松阴满地不见一人惟闻棋声然后知此句之工也但恨其寒俭有僧态若杜子美云暗飞萤自照水宿鸟相唿四更山吐月残夜水明楼则材力富健去表圣之流远矣儿子迈幼尝作林檎诗云熟颗无风时自脱半腮迎日鬭先红于等辈中亦号有思致者余已老无他技但亦时出新句也尝作酸枣诗云叶随流水归何处牛载寒鵶过别村此句亦可喜也陶靖节诗云平畴交远风良苗亦懐新非古人之耦耕植杖者不能道此语非予之世农亦不能识此语之妙也临臯亭下八十余歩便是大江其半是峩眉雪水吾饮食沐浴皆取焉何必归乡哉江山风月本无常主闲者便是主人问范子丰新第园池与此孰胜所以不如君者上无两税及助役钱尔王夷甫既降石勒自解无罪且劝僭号其女恵风为愍懐太子妃刘曜陷洛以恵风赐其将乔属将妻之恵风仗劒大骂而死乃知夷甫之死非独慙见晋公卿乃当羞见其女也王敦至石崇家如厠脱故着新意色不怍厠中婢曰此客必能作贼也其婢能知人而崇乃令执事厠中殆是无所知也绍圣元年十月十二日与㓜子过游白水佛迹院浴于汤池热甚其源殆可熟物循山而东少北有悬水百仭山八九折折处辄为潭深者磓石五丈不得其所止雪溅雷怒可喜可畏水涯有巨人蹟数十所谓佛蹟也暮归倒行观山烧火甚俛仰度数谷至江山月出击汰中流掬弄珠璧到家二皷复与过饮酒食余甘煮菜顾影頽然不复甚寐书以付过东坡翁苏台定恵院浄人卓契顺不逺数千里陟岭渡海候无恙于东坡东坡问将什么土物来顺展两手坡云可惜许数千里空手来顺作荷担势信歩而出昙秀来惠州见坡将去坡曰山中见公还必求一物何以与之秀曰鹅城清风鹤岭明月人人送与只恐他无着处坡曰不如将几纸字去毎人与一纸但向道此是言法华书里头有灾福绍圣元年十月三日始至惠州寓于嘉祐寺松风亭杖屦所及鸡犬相识明年迁于合江之行馆在江楼豁彻之观忘幽谷窈窕之趣未见其所休戚峤南江北何以异也䖍州鹤田处士王原子直不远千里访予于此留七十日而去东坡居士书石塔来别东坡坡云经过草草恨不一见石塔塔起立云遮着是砖浮图耶坡云有缝塔塔云若无缝何以容世间蝼蚁坡首肯之观音经云呪诅诸毒药所欲害身者念彼观音力还着于本人东坡居士曰观音慈悲者也今人遭呪诅念观音之力而使还着于本人则岂观音之心哉今改之曰呪诅诸毒药所欲害身者念彼观音力两家总没事东坡志林卷十东坡志林卷十一钦定四库全书东坡志林卷十一宋苏轼撰仆尝问茘枝何所似或曰茘枝似龙眼坐客皆笑其陋茘枝实无所似也仆云茘枝似江瑶柱应者皆怃然仆亦不辨昨日见毕仲游问杜甫似何人仲游曰似司马迁仆喜而不答葢与曩言㑹也眉山矮道士李伯祥好为诗诗格亦不能高徃徃有竒语如夜过修竹寺醉打老僧门之句皆可爱也予幼时尝学于道士张简易观中伯祥与简易徃来尝见予叹曰此郎君贵人也不知其何以知之郑君先辈知其俊敏笃学向观所为诗文非止科塲手段也人去忙作书不及相见且致此意李公弼亦再三传语蒙许远访何幸如之海州穷独见人即喜况君佳士乎林行婆当健有香与之到日使去也八郎房下不幸伤悼有二措大相与言志一云我平生不足惟饭与睡耳他日得志当吃饱饭了便睡睡了又吃饭一云我则异于是当喫了又喫何暇复睡耶吾来庐山闻马道士嗜睡于睡中得妙然吾观之终不及彼措大得喫饭三昧也今世真玉至少虽金铁不可近须沙碾而后成者以为真玉矣然犹未也特珉之精者真玉须定州磁芒所不能伤者乃是尝问后苑老玉工亦莫知其信否伊尹云徳惟一动罔不吉徳二三动㒺不㐫贫贱人但有常徳非复富贵即当得道虽当大富贵苟无常徳其后必败予以此占之多矣孟子曰形色天性也惟圣人然后可以践形中虽不然犹知强之于外此所以为天性也十六及第当以凤咮风字大研与之请文甫收此为据十六及第却当以天禄石猊为仆作利市川纸取布头机余经不受纬者治作之故名布头牋此纸冠天下六合人亦作终不及尔饮官法酒烹团茶烧衙香用诸葛笔皆北归嘉事也契嵩禅师常瞋人未尝见其笑海月慧禅师常喜人未尝见其怒予在钱塘亲见二人皆趺坐而化嵩既茶毗火不能壊益薪炽火有终能不壊者五海月比𦵏靣如生且微笑乃知二人以瞋喜作佛事也世人视身如金玉不旋踵为粪土至人反是予以是知一切法以爱故壊以舍故常在岂不然哉予迁岭南始识南华重辨长老语终日知其有道也予自岭南还则辨已寂久矣过南华弔其衆问塔墓所在曰我师昔有夀塔在南华之东数里有不悦师者𦵏之别墓既七百余日矣今长老明公独奋不顾发而归之寿塔改棺易衣举体如生衣皆鲜芳衆乃大服东坡居士曰辨视身为何物弃之尸陁林以饲乌鸢何有安以寿塔为明公知辨者特欲以化服同异而已乃以茗果奠其塔而书其事以遗其上足南华塔主可兴师时元符三年十一月十九日绍圣元年九月二十六日东坡居士迁于惠州舣舟泊头镇明晨肩舆十五里寔二十里至罗浮山入延祥寳积寺礼天竺瑞像饮梁僧景秦禅师卓钖泉品其味出江水上远甚东三里至长寿观又东北三里至冲虚观观葛稚川丹灶次之诣仙者朝斗坛观坛上有获铜龙六鱼一坛北有洞曰朱明榛莽不可入水出洞中锵鸣如琴筑水中皆菖蒲生石上道士邓守安字道立有道者也访之适出山坐遗履轩望麻姑峰方饮憩进士许毅来游唿与饮既醉还宿寳积阁中夜大风晓壮甚有声晨粥已还舟憩华光寺从游者幼子过廵检史玉寳积长老齐徳延祥长老绍冲冲虚道人陈熈山中可游而未暇者明福宫石楼黄龙洞期以明年三月复来绍圣三年八月六日夜雨风旦视东西有巨人迹五是月某日眉山苏某与男过来观耳如芭蕉心如莲花百节疏通万窍玲珑来时一去时八万四千此义出楞严世未有知之者也元符三年九月二十一日书赠都峤邵道士李卫公言唐俭辈不足惜观其容貎殆非所谓名下无虚士唐初即用隋乐武徳九年始诏祖孝孙窦琎等定乐初隋用黄钟宫惟击七钟其五钟悬而不击谓之哑钟张文收乃依古断竹为十二律与孝孙等吹调扣之而应由是十二钟皆用其肃宗时山东人魏延陵得律一因李辅国奏之云大常乐调皆下不合黄钟请悉更制诸钟磬帝以为然乃悉取诸乐器磨刻之二十五日而成然以常律考之黄钟太簇也当时议者以为是唐自肃宗以后政日急民日困俗日偷以至于亡以理推之所谓下者乃中声也悲夫此道以老聃佛语兼修之常自念此身犹如藁木竖老定不动若复动揺一毫髪许即堕大地狱如孙武令商君法有死无犯郑大士所得辄与老夫不谋而同乃知前生俱是一㑹中人也妙总师参寥子予友二十余年矣世所知独其诗文所不知者葢过于诗文也独好靣折人过失然人知其无心如虚舟之触物葢未尝有怒者径山长老维琳行峻而通文丽而清始径山祖师有约后世止以甲乙住持予谓以适事之宜而废祖师之约当于山门选用有徳乃以琳嗣事衆初有不悦其人然终不能胜悦者之多且公也今则大定矣杭州圆照律师志行苦卓敎法通洽昼夜行道二十余年矣无一念顷有作相自辨才归寂道俗皆宗之秀州本觉寺一长老少葢有名进士自文字言语悟入至今以笔研作佛事所与游皆一时文人净慈楚明长老自越州来始有㫖召小本禅师住法云寺杭人忧之曰本去则净慈衆散矣予乃以明嗣事衆不散加多益千余人苏州仲殊师利和尚能文善诗及歌词皆操笔立成不㸃窜一字予曰此僧胷中无一毫髪事故与之游苏州定慧长老守钦予初不识比至惠州钦使侍者卓契顺来问予安否且寄十诗予题其后曰此僧清逸絶俗语有璨忍之通而诗无岛可之寒予徃来吴久矣而不识此僧何也下天竺净慧禅师思义学行甚髙综练世事髙丽非时遣僧来予方请其事于朝使义馆之义日与讲佛法词辨蜂起夷僧莫能制又具得其情以告葢其才有过人者孤山思聪闻复师作诗清远如画工而雄逸爱放而不流其为人称其诗祥符寺可久垂云清顺三阇黎皆予监郡日所与徃还诗友也清介贫甚食仅足于久几而不足也然未尝有忧色老矣不知尚健否法颖沙弥参寥子之法孙也七八歳事师如成人上元夜予作乐灭慧颕坐一夫肩上观之予谓曰出家儿亦看灯耶颖愀然变色若无所容啼唿求去自尔不复出嬉游今六七年矣后当嗣参寥者予在恵州有永嘉罗汉院僧惠诚来谒曰明日当还浙东问所欲干者予无以答之独念吴越多名僧与予善者常十九偶录此数人以授惠诚使归见之致予意且为道予居此起居饮食状以解其念也信笔书纸语无伦次又当尚有漏落者方醉不能详也绍圣二年三月二十三日东坡居士书东坡志林卷十一东坡志林卷十二钦定四库全书东坡志林卷十二宋苏轼撰罗浮道士何宗一以其犹子为童子状貌肥黑矮小予尝戏之曰此罗浮茯苓精也俗谚曰下有茯苓上生兎丝因名之曰苓之字表丝且祝老何善待之壮长非庸物也桃符仰视艾人而骂曰汝何等草芥辄居我上艾人俯而应曰汝已半截入土犹争髙下乎桃符怒徃复纷然不已门神解之曰吾辈不肖方傍人门户何暇争闲气耶请妙总大士着此一转语王焘集外台秘要有代茶饮子一首云格韵髙絶惟山居逸人乃当作之予尝依法治服其利鬲调中信如所云而其气味乃一服煮散耳与茶了无干渉薛能诗云麄官乞与真抛却頼有诗情合得尝又作鸟嘴茶诗云盐损添尝戒姜宜煮更夸乃知唐人之于茶葢有河朔脂麻气也陆道士惟忠字子厚眉山人好丹药通术数能诗萧然有出尘之姿久客江南无知之者予昔在齐安葢相从㳺因是谒子由髙安子由大赏其诗㑹吴远之过彼遂与俱来惠州出此诗晋方技传有韦虚者父母使守稻牛食之虚见而不驱牛去乃理其残乱者父母怒之虚曰物各饮食牛方食奈何驱之父母愈怒曰即如此何用理乱者为虚曰此稻又欲得生此言有理虚固有道者耶吕猗母足得痿痺病十余年虚疗之去母数歩坐瞑目寂然有顷曰扶起夫人坐猗曰夫人得疾十年岂可仓卒令起耶虚曰且试扶起两人夹持而立少顷去夹者遂能行学道养炁者至足之余能以气与人都下道士李若之能之谓之布气吾中子迨少羸多疾若之相对坐为布气迨觉腹中如初日所照温温也葢若之曾遇得道异人于华岳下云古人有言有若无实若虚况汝实无而虚者耶使人谓汝庸人实无所能闻于吾者乃吾之望也慎言语节饮食晏寝早起务劳其形骸为善也临别以是告汝四月十五日李献之遗予天台玉版殆过澄心堂顷所未见月石屏扪之曰微凸乃伪也真者必平然多不圆圆而平桂满而不出者此至难得可寳乐天作庐山草堂葢亦烧丹也欲成而炉鼎败来日忠州刺史除书到乃知世间出世间事不两立也仆有此志久矣而终无成者亦以世间事未败故也今日真败矣书曰民之所欲天必从之信而有徴文甫好典买古书竒物今日自言已典两端砚及陈归圣篆字用钱五千攀归圣例每日持一两纸只典三百文文甫言甚幸川僧悟清在傍知状王十六秀才好蓄予书相从三十年得两牛腰既入太学重不可致乃留文甫许分遗然缄鎻牢甚文甫云相与有瓜葛那得尔耶诸葛亮造八阵图于鱼腹平沙之上叠石为八行相去二丈桓温征谯纵见之曰此常山蛇势也文武皆莫识吾尝过之自山上俯视百余丈凡八行为六十四蕝蕝正圜不见凹凸处如日中葢影予就视皆卵石漫漫不可辨甚可恠也王济以人乳蒸豚王恺使妓吹笛小失声韵便杀之使美人行酒客饮不尽亦杀之时武帝在也而贵戚敢如此知晋室之乱也久矣到杭一游龙井谒辨才遗像仍持宻云团为献龙井孤山下有石室前有六一泉白而甘当徃一酌湖上寿星院竹极伟其傍智果院有参寥泉及新泉皆甘冷异常当时徃一酌仍寻参寥子妙总师之遗迹见颕沙弥亦当致意灵隠寺后髙峰塔一上五里上有僧不下三十余年矣不知今在否亦可一徃老杜云张公一生江海客身长九尺须眉苍谓张镐也贺下不贺上此天下通语士人歴官一任得外无官谤中无所愧于心释肩而去如大热远行虽未到家得清凉馆舎一解衣潄濯已足乐矣况于致仕而归脱冠佩访林泉顾平生一无可恨者其乐岂可胜言哉予出入文忠公门最久故见其欲释位归田可谓切矣他人或苟以借口公发于至情如饥者之念食也顾势有未可者耳观与仲仪书论可退之节三至欲以得罪病而去君子之欲退其难如此可以为进者之戒作字要手熟则神气完实而有余于静坐中自是一乐赵贫子谓人曰子神不全其人不服曰吾僚友万乘蝼蚁三军糠粃富贵而昼夜死生何谓神不全乎贫子笑曰是血气所扶名义所激非神之功也明日问其人曰子父母在乎曰亡久矣尝梦见乎曰多矣梦中知其亡乎抑以为存也曰皆有之贫子曰父母之存亡不待计议而知者也昼日问子则不思而对夜梦见之则以亡为存死生之于梦觉有间矣物之眩子而难知者甚于父母之存亡子自以神全而不学可忧也哉予尝与其语故录之曹操既得志士人靡然归之自文若盛徳犹为之经营谋虑一旦小异便为所杀程昱郭嘉之流固不足数也孔文举竒逸博闻志大而才踈每所建辄中操病况肯为用乎然终亦不免桓温谓孟嘉曰人不可无势我乃能驾御卿即温之才百倍于嘉所以云尔者自知其阴贼险狠不为高人胜士所比数尔管幼安懐寳遯世龙蟠海表其视曹操父子真穿窬斗筲而已终身不屈既不可得而用其可得而杀乎余以谓贤于文若文举远矣绍圣二年十二月与客饮醉甚归坐雕堂西阁靣仆案上睡久之忽惊觉已三皷矣残烛耿然偶取一册书视之则幼安传也㑹有所感不觉书此眼花手软不复成字东坡志林卷十二