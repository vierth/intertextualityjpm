太上老君说常清静经注正统道藏三家本一卷洞神部玉诀类太上老君说常清静註是二无名氏註老君曰大道无形生育天地大道无情运行日月大道无名长养万物老君论其大道三无之德一者大道一无形质而生育天地二者大道二无情性而运行日月三者大道三无名相而长养万物如何是一无形质而能生育天地言大道清而至灵静而至虚灵虚杳邈自然之炁故无形质虽无形质而能生育天地此大道之德也二无情性而能运行日月言大道又无情性自然之炁而运行日月能照于万象此大道之二德也三无名相而能长养万物言大道既无形质亦无情性而能生育天地运行日月又无名相之唿称一炁潜通而化生万物言此大道禀而行之天地者上至顶门泥丸宫下至足底涌泉穴日月者上至左目右目下至肾万物者身中万神也夫人之受身皆从道之一炁所生承天顺地合化阴阳父母生育结成形体是故一月爲胞天二月爲胎地三月爲三魂四月爲七魄五月生五脏六月化六腑七月明七窍八月八景降九月神降一万八千内外相合三万六千精光神降形具十月满足而受生故知大道无其形质元炁而能变有形之炁有形之炁者元气也乃八百一十丈保而爱之爱则身不败失如大道无其形质而运其眞精养其肾精不败而目自明又知大道无其名字而得眞精之炁爲其形形爲受炁之本炁是有形之根有其气而有其精有其精而有其神故知气者神之母神者炁之子子母不离谓之得道故曰大道无形生育天地大道无情运行日月大道无名长养万物人能爱形则养炁保神则达眞常清净之道文中子曰静以思道清以修身如此者能清静矣吾不知其名强名曰道吾者太上自称也亦是我也太上言此大道虽有三无之德一无形质而能自然生育天地二无情性而能自然运行日月三无名相自然长养万物而我不知其的实之名谓上无复祖唯道乃独尊故且强唿爲道故曰吾不知其名强名曰道言物在杳杳漠漠之际而不知名降而显之则有焉名者道之用也圣人用无名之朴治天下文中子曰用无迹之物而自化易曰神而化之使民宜之昔唐太宗治天下臣服万方以无名之化不用威刑而断死囚三百天下无有犯于司狱斗粟三文道行千里人不赍粮此之道盛矣而用其无名也故太上云吾不知其名强名曰道人之修行初无其名修之而有其眞人名也夫道者有清有浊有动有静道者显其大道也老君言吾不知大道之名且权称之道虽无形质虽无情性虽无名相而能潜通一炁一炁之中有清而有浊有动而有静修眞之士要体其道体要清而返浊神要静而返动清浊动静得所可谓道矣故曰有清有浊有动有静文中子曰时清则清时浊则浊时行则行此之谓和光同尘守清净之道也昔唐庆元中有猎者孙寿居于海滨以畋猎爲生有日于大泽之中忽野火所烧草木连天烟焰草木焚尽唯有一丛草木茂盛独不焚烬孙寿疑而往之乃见草木之中有道庵一所孙寿推而入之其里面有一老叟年可七旬惟于案上展经一卷读之孙夀拜之而询曰先生读者何也老叟惊曰何人至此孙寿告曰某乃一猎士适来见炬火烧野皆尽惟先生独燎不延先生曰吾居此庵四百余年未常见水火之变也寿曰先生早来诵者何经先生曰是太上老君说常清净眞经寿曰何者名爲清净经居吾语汝夫清静者道也德也故吾之宅清净者吾之素也清净而柔和者吾之守也清净应化而无穷者吾之变也清净而澹泊者吾之德也吾能守此清净而变化无穷又何惧火灾时清则清则浊则浊时动则动时静则静吾能行此道何惧火焉孙寿闻道乃弃弧矢而礼授其经悟其道亦名于世盖大道者有清则有浊有动则有静天清地浊天动地静言大道至无潜通一炁之中有清有浊清炁凝而上昇爲天浊炁流而下降爲地故天爲阳阳好动地爲阴阴好静动者天之炁也静者地之炁也故曰天清地浊天动地静文中子曰天清而安地浊而结结者可与立也天动而变地静而宁宁者可与权也此乃天清地浊天动地静此经念者还有验乎答曰昔唐时有白仁哲爲朱阳县尉因差运米于辽东忽逢大风起四望昏黑而尽波涛涌沸仁哲乃惶怖不已而忽于空中有人言曰公念得太上老君清净眞经何不速诵仁哲急念三十余遍只见金光从口而出不乆风息浪静同舟济者三百余人皆见金光从口中出仁哲归家舍其一任俸作黄箓大醮设无遮大会镂板印施眞经三千部仁哲寿年一百一十九岁坐亡是故清净眞经之验也男清女浊男动女静男者阳也女者阴也男阳清而主动女阴浊而主静此二品大底言阴阳清而复浊动而复静故云男清女浊此者乃太上再分大道以混元一炁而包裹天地蹩躄阴阳天主轻清则阳生阳生则主动地主重浊而阴生阴生则主静如此阴阳因动静而交感交感则元精降元精降则万物生易曰天地氤氲万物化淳此之谓男清女浊男动女静修眞之士若能运肾中眞水爲婴儿心中眞火爲姹女使其眞火下降眞水上昇此万神长守而不散万神不散长生乆视此之谓男清女浊男动女静文中子曰天阳地阴谓之阴阳交而生万物动静相合此之谓男清女浊男动女静若看此经而有验乎昔唐高宗时麟德中有窦德玄爲官奉勑使扬州渡淮船已离岸数十歩见岸上有一人形容憔悴其德玄谓篙师曰此人孤寒与渡过篙师撑船却至岸令此人上船渡之至中见其人饥色德玄令左右取其粮食与此人餐而饱矣乃济其岸德玄上马而去其人紧逐之行数里余德玄怪而问曰汝乃何往答曰予非人也某乃酆都之鬼使今往扬州追窦德玄德玄闻说大惊而下马拜曰某乃德玄遂涕泣请计何能解之其鬼使曰君能诵某经否德玄曰平生长诵太上老君说常清静眞经鬼使曰我怪有道气慈心惟甚有愍恤之德谢公船中赐食之恩且放公一月其限罪我即耽之一月之内可诵经万卷必有圣降道罢忽然不见德玄忘食忘寝专心而诵之前后诵经三十曰其数已足便回至家庭焚香再诵其经彼使者复见于前使者曰公乃经数已足其寿盖终前者感君之饭恩阴府怪责我违限之愆背上决我三十遂袒下衣德玄看之背上果有青赤之痕德玄于是就枕乃卧而絶其气惟其魂魄遂使德玄回顾其尸卧于榻上魂乃随使者出于北门可行十余里见一大城到城中但见荆棘而已又见一府衙公署甚严门上牌曰此乃酆都北府其鬼使曰我当先去且等于门候不多时其使乃出使曰大帝因公降勑且喜言次有紫袍官执笏言谢窦德玄到乃迎德玄至衙见有寳殿有王者执寒玉珪使者甚肃香案上有紫泥诏一道王乃接之德玄便拜勑上金光奕奕而起拜毕公爲上士年至数十常诵太上老君清静经今爲天官酆都之狱罪者各降一等此阳间显报之事可延一纪之寿令使者送归德玄拜王王乃谢拜令使送德玄至一寳殿忽然而醒德玄乃甦开目起来见家眷围榻泣之家眷曰你今死三日德玄云有此圣事遂舍其家縁入景灵观出家作道士唯修清净之教后十二年有紫云从空而来见碧衣童子引仙鹤一双降于庭前而谓德玄曰请上鹤背跨而去遂德玄跃鹤背上冉冉而昇天其异香一月不散乃留诗一首云人事纷纷百万端蝇名蜗利不堪看争如悟此清中静功满昇爲天上官论曰动静相磨阴阳相感而万物相生悟此道者昇爲天官窦德玄知之矣降本流末而生万物本者元炁道生一一者元气爲本也末者万物也道生一一生二二生三三生万物大道之本此句太上再序清浊动静之理言道生元炁元炁降而本流本流则万物生故爲末此爲降本流末而生万物也文中子曰统元炁者天也总元炁者地也无形生养元炁元炁无形生养万物故曰降本流末而生万物元炁既降流行爲末易曰元炁降者在天成象在地成形变化显见矣在天成象爲悬象日月星辰也在地成形谓山川草木也故曰降本流末而生万物庄子曰至阳天也至阴地也而肃肃之炁至于心火乃水火既济而养万神故曰降本流末而生万物或曰看此眞经还有验乎答曰看此眞经须要救物度生昔有唐时防州宋知玄爲青州司士参军参军到彼人言参军之宅大凶有鬼怪妖异住者十死六七知玄自来好道而心正直兼少年好诵太上老君清静眞经深达其义又能体而行之遂不信吾安居何信此事乎坚住其宅乃修吕眞人诗一首金丹一粒定长生须得眞铅鍊甲庚火取南方赤凤髓水求北海黑龟精鼎追四季中央土药遣三元八卦行斋戒与功成九转少持清静鬼神惊知玄乃危坐行其火轮罩体红光满室默念清净之经至二更已来忽见一妇人披发而血污满面立于前知玄曰尔乃何人也妇人曰我是㗸冤之鬼也其人拜而哭曰与妾爲力今日遇有道之士而得诉事妾本十年前乃刘司士之妻也夫奉命爲使外国而不归其弟乃逼妾私通推而不从因此被杀以毡裹其尸于堂西北角溷厠之中不胜秽积人来多欲陈告人人怯惧无其道气见妾之形心惧而死者多矣公持此经功德至大仁慈愿爲悯之知玄曰吾初官新上任三日当救汝汝且灭妇人遂灭后三日满使人于溷厠掘之其尺不及知玄是夜依前危坐焚香诵此经未及二鼓其妇人复现知玄曰我令人求汝之尸未获何也妇人曰求之者向北不及二尺即妾尸也明旦求之以终其惠也妇人乃灭明旦使人于北求之果获旧毡一片而裹白骨一副知玄再爲诵清净经以衣一袭而选一吉地葬之是夜其妇洁衣净面而再拜灯下知玄曰汝身既爲人杀之何以不报答曰前人在江州爲司録之官其人自小能诵太上老君说常清静经数年冥司陈告终取不得知玄曰我与告彼官使彼官修斋作醮书篆黄箓白简汝可生天肯解此冤乎妇人再拜曰深相感也道罢其妇人遂灭知玄来入假状于官因得其假遂乃裹粮便马迳至江州乃见刘司録既见乃以其事告曰汝爲司録孰爲此事闻君唯持太上老君清静经是有道心也而行此事岂不明有官法处之暗有鬼神沬之若不改过冤业如何刘司録闻之大惊曰谢公远来蒙爲纷解安敢违命乃整其家财作黄箓大醮七日七夜请道一百余人及印清静经一万本散施是日午时有一妇人年可三十牵一寳马驼经万卷乃曰吾乗此经醮力奉太上老君勑使我入朱陵宫炼其眞神当爲南宫列仙吾在世长年宋参军亦爲列仙道罢冉冉昇空而去知玄与刘司録号爲道友求奉眞教知玄却回防州至家有青鸾下于庭知玄乃焚香遂青鸾冉冉而亦南去留下一诗云来生清净悟眞经拔罪扶危出罪刑今日乗斯功德力朱陵宫里炼神形论曰修眞之士乗斯功德体道行功识降本流末之义知万物化生之因扶危拔困救厄解冤有此清净行此慈悲岂不爲南宫列仙也南宫列仙之位宋知玄得之此者能悟降本流末而生万物也清者浊之源动者静之基清者一炁也浊者万物也动者神也静者形也太上言道以一气爲万物之祖祖爲源也人神以一形爲舍故舍爲基本也形不得神不能动神不得形不能存神爲主人形爲舍基此二句大底言道炁爲万物之本分其清静清者元气浊者万物之形也人能以神动保固其形故爲万物之基源故云清者浊之源动者静之基白云翁曰不浊无以见其清不清无以见其浊无一炁而不能生万物无万物不能分一气故曰清者浊之源动者静之基文中子曰至清则见浊此清者浊之源至动则思静此动者静之基也修眞之士以一气养神故清以五味养腹故浊则神要动而顺形以静而安形此乃清浊动静之道也此经还有验也答曰昔唐人袁通天水人自幼年好道专诵太上老君清静经日诵七七遍年至二十被禄山驱爲军战忽失阵而败袁通乃走不知来路遂于山丛之间不得食其困不能兴唯诵此清净经无力可诵以待死忽有一碧衣童子持一盂饭来与食之袁通食之其香味不可名状食其足矣其童子曰眞人以清气养其清腹人以外物养其浊腹眞人以气运神而其静凡人以乱神败精而乐其形汝自好道而能坚至念太上老君清静之经有道果太上而使赠也从兹以充餐用爲道更不食矣乃今黑簿落名朱陵排清净之道更不虚矣道罢忽然不见袁从此不食乃得六通之慧至于宋哲宗朝犹在唐玄宗时事五百年间面若三岁许常游洛汭之间唯只念清净之经不见其饮食人唿之清净先生若人有不唯远近之疾以手摩娑人皆无有不者后又被人唿摸着效后至汴京门外声曰你待乱我不乱你待浊我不浊你西安能活从得道五百年斩却邪魔神乐乗云驾鹤背朝玉帝天宫永住逍遥道毕自有仙鹤从天而飞下先生急上背冉冉乗云而去人皆俯仰而瞻之从坠下纸一张其上写曰清净道生道生十律论曰大道者视之不见听之不闻而天下莫能知莫能行虽不知不见修之者实有道焉太上曰吾言甚易知甚易行故道降而爲元气清而爲浊之源动而爲静之基一清一浊而通大道故袁通能至诚悟太上清静经终爲上昇而列仙宜乎哉人能常清静天地悉皆归天地者乃大道之子孙也人物者大道之苗裔也太上言人能禀大道之祖气使身心之虚灵神气之清静如此能体其大道也与天地合德故天地自然而从顺悉皆归依也故曰人能常清静天地悉皆归行清静之教者易云与天地相似故不违言修眞之士亦要清静无爲体大道眞常之教穷万物之性能知鬼神是以天地相似所爲所作故不违于天地悉皆归顺矣故曰人能常清静天地悉皆归文中子曰能清静者与太极同德与天地同邻与神道并行能爲此者天地尽皆归也如此者有验乎答曰昔唐庆历中有韩侍郎坐运州有女年二十六岁适左司员外郎王珪珪乃上官其妻韩氏有妊娠在父母家至日早离夜至三鼓已来于西北角有其声左右侍婢皆睡唯小娘子韩氏不睡见一将军披戎衣执金𨨷乃曰吾晋朝韦将军于此居数百年尔敢于此处作产居血腥之气触吾若三日不移杀汝其记之韩氏曰愿移之遂灭达旦令侍婢报知韩侍郎侍郎曰妇人眞气虚弱乃胡见之安有此乎不肯移之唯添侍婢相伴又至三更已来其将军复现侍婢皆见之惊而走其将军乃叱之曰吾道与汝何不移之来日不移必杀汝矣韩氏曰告将军息怒来日必移其将军不见达旦侍婢乃以小娘子之言哀告韩君韩君曰产妇未满七日安敢移动妇人血气虚而胡见乱言答曰侍婢亦见韩君曰妇人之辈皆信邪坚不从之至夜其韦将军又现曰吾三次语汝汝终不肯移韩氏及侍婢曰故诉于侍郎侍郎执性不肯移其宅将军见不移怒从心起以其𨨷于韩氏心上其一𨨷韩氏只叫一声遂殒其父执一剑而俓至其父哀恸不已父母甚慈泣之以飞书报其夫夫闻之大恸而不顾差使而归至寺庄鎭西十里见一妇人遥远而来其近乃认是妻也王珪忽然下马问妻曰何由到此也其从皆见妻曰妾爲晋朝韦将军所杀也今日此屈无由申诉尔爲大丈夫不能避一妻子乎遂哭珪乃大恸欲近前行妻曰人鬼异路不可近妾我闻此鎭有田先生自小念太上老君清静经行此之清静无爲者也此能剪馘鬼神有通天之德故曰人能常清静天地悉皆归斯其以报妾之冤其先生在此鎭珪谒先生具以前事实告先生然吾爲汝上祷玄穹下达后土救汝之妻遂引王珪至于别室中田先生一鼓已来披朝服执玉珪把香一炉合目跪之点灯七盏念呪启祷忽然室中有一天丁力士曰奉天之勑入于幽府会其力士放下勑忽然不见先生曰我今奉天帝之勑与汝同往地府令捉韦将军先生取净蓆一领使王珪卧于蓆上迷而不省先生于傍坐出神引王珪神二神相引出门乃行数里见一大城天色昏暗左右铁衣兵吏皆执戈㦸见先生尽皆倒戈唱喏既入其门有朱衣吏急通报又数十人皆见先生亦然仰启只闻言田眞人至俄顷有緑衣童子皆执旌节迎一人衣龙衮服戴远游冠执寒玉珪导之曰乃酆都大帝见田眞人相揖动问毕使眞人前行让礼如凡世鬼使问王珪曰尔乃何人也珪曰我乃田眞人从侍也鬼使更不问既上其殿眞人与帝对坐先生展勑现帝视之王珪等一齐贺勑王珪阶下立不多时碧衣童子传曰游奕将速于阴司捉取晋朝阴鬼韦将军去有一人黄金锁子甲手执大剑应喏俄顷间报曰捉到阴鬼韦将军王曰擒来见数人申衣兵吏传一人头至阶前曰汝数年阴鬼汝在世之时杀害生灵太多更害平人韦将军曰某数次祷他不肯移之某一时之怒杀之念某晋朝勋官帝曰阴鬼尚敢杀害生灵何言汝有功勋可决铁杖三百配北阴山千年而放左右捽缚付地背上决铁杖三百号叫之声不能忍之决毕有一吏曰奉勑押至阴山王问韩氏游处左右曰如何在此押过来于东廊下乃韩氏软拜于王王问左右如何左右曰其舍以坏可令借身托生判官乃检簿韩氏合寿六十六岁更有四十年寿即目青州王官人女寿娘合年二十六岁命终可令韩氏投尸于寿娘还魂遂准奉行王请先生离王珪亦随之未忽然而觉先生曰官人将谈此是祕王珪重重拜之先生曰何直游至此也先生曰我能持诵太上老君清静眞经能依此行之所以与天地合其德人能常清静天地悉皆归尔到家速于青州王官人家认取汝妻王珪辞先生而去在路速到运州其妻韩氏已殡矣迳往青州王官人家认其妻子王官人女寿娘死经三日再活却言我是韩侍郎女现今我父爲运州知州说其所以未罢王珪至入王官人宅见寿娘便言王郎来也其声音全不似寿娘往日声音也王珪曰寿娘只是韩氏声音也具说其辞因王官人乃入运州见其父母与向日女之音无异二人勐悟大道而尽其家财雕造印经十万余卷散施四方作罗天大醮而谢天地毕其王珪与妻再往寺庄鎭拜谢田先生到彼谢毕先生曰汝可与妻同修王珪依言休官不任王珪挂冠裳作道士居长安福德观韩氏作女冠居玉京观各寿一百二十岁而殒论曰寂然不动感而遂通清净无爲田先生遵太上之经行天之法上感穹苍下通后土使天降勑北帝评冤可谓人能常清静天地悉皆归夫人神好清而心扰之人心好静而欲牵之夫人之生也本乃神清心静及其长也爲情欲所牵如此者欲生也故欲字从谷从欠谷者无漏之称欠者不足之号神有所爱爲之情心有所欲爲之贪亢仓子曰水性本清而不得清爲土浑之人性本静而不得静爲事汨之汨者乱也太上言此二品夫人神本好清静而不得清静者爲心不能体清静之道心有爱恋之情故扰乱之心不能得清静矣夫人神好清而心扰之心元本好清静而所以不得清静者爲心中有好欲之贪而牵引之故曰人心好静而欲牵之文中子曰靡者常乐无求贪者常忧不足靡者常乐无求则神好清心好静贪者常忧则不足心扰之欲牵之白云翁曰欲者贪爱之源奢淫之本若人能禀此清净之道神必清神清则心不能扰之心静则欲不能牵之或曰看此经者还得神磨而心不扰还得心静而欲不牵有验乎答曰昔唐懿宗皇帝有女号曰同昌公主娶韦驸马公主欲其宫嫌不自在帝乃赐一宅奇过王官金楼玉阁赐内库钱五百万贯公主心中不足重奏曰无寳货也皇帝罄内库之寳以实其宅至于房栊户牖无不差珍异寳饰之又以金银爲栏药臼食樻水槽金铛金盆瓮以银丝爲笊篱箕筐以水晶瑠璃玳瑁爲床榻以金龟银鳌又琢五色爲合盘百寳爲圆案公主尚起欲心又奏无米麦皇帝开内库将到金麦银米五十斛赐与公主又奏曰堂内无坐室帏幕于是帝又赐公主连珍帐幔缀珍珠爲边又赐与公主寒温药一把冬悬即暖夏悬即凉又赐公主九鸾寳钗一只每戴之头上有九色霞光公主每出乗之七寳车驾四面缀五色玉香囊贮辟寒香辟邪香辟尘香皆别国之贡也其辇上以杂寳龙脑金屑刻镂水晶码碯等盘爲龙凤瑞四面缨络珍珠装缀于辇上周围之顶用碧玉莲花上缀金珍一颗珠上霞光高三尺四面用金丝挂玉流苏其中自然有天乐之音声每一出游香风满路馥郁芬芳奇香半载不息珠光灿烂荧荧照耀往往看之者唯见其目不见其端公主富贵甚极尚有不足之心意想皆不及蓬莱之境因此而病公主居于大内自小常念太上老君说常清静经甚谨公主召医官至乃米宗爲治之至晚与香腊烛二寸使米宗归之其香气酷烈异常而散于四邻或有人登门而问之米宗以实言之是其烛香也烛长二寸被五色文卷之而爇至于天明不尽香气三二百歩闻之其烟上结成华盖楼台之状仙花朵朵而奇异也公主疾甚重令左右取太上老君清静经于碧玉匣中取寳香名爲通天之香焚之念此眞经未及一七遍有朱衣使二人曰府君请公主曰我乃帝王之女安能坐邀我令左右执之左右弗应其使曰乃阴府之事何管帝女二使以手拽之起公主叫左右左右无救被二使駈拥而行似出长安北门行数里公主害脚痛不能行一使曰我取马一疋须臾牵马引白马一疋阴暗之中行百余里前到一大城中亦有人烟公主曰我乃饥也吏曰此中食皆焦焦烂心不可闻见之须臾风吹复初如故公主掩目不敢睹之又见数十男女脱衣露体以火烧铁錍通红烙其身流血满地皆成血泥公主问吏曰此人何罪受其苦痛吏曰此人于阳间乃奢佚之罪也公主惊曰我还如何吏曰亦复如是须臾之间有鬼吏头生两角手提铁槌曰公主脱衣公主曰我乃帝王之女也鬼曰此间不管帝王女脱衣公主知不得已而乃脱其冠服默念太上老君说常清静眞经一卷其鬼吏曰疾脱衣公主念经又脱一件其鬼吏遂以手揽其衣公主身如热油沃心而痛又急念之至三毒消灭之处忽然见金光一道其鬼吏尽皆乗空而礼拜见一眞人乗紫云而下乃太极眞人也太清宫中闻念混元老君常清静经自念经一卷已达三清之境太上老君使吾下降幽狱赦宥罪人公主至心礼拜眞人公主曰是弟子念经来是当今懿宗皇帝女也眞人曰犯何罪而至此其鬼吏曰犯贪欲之罪须臾衆鬼吏曰乃酆都大帝皆礼太极眞人也其太极眞人身放光眀照耀幽狱眞人谓其帝女曰不可有欲罪莫大于欲欲者淫乱之本也罪莫大于贪贪者僣妬之源也谓重也小则灭身大则亡家世间不悟道者不达清净之理不知恬淡之机唯知醴餚以充其口富贵以荣其身而顾其甘口之食是伤命之斧富贵奢华惹怨之机既有其怨岂不入地狱而何不虚无清净慈惠忠信孝敬和顺谨俭柔弱清洁则与道同也无顾奢华守寂淡奢华者地狱之因谨俭者天堂之本眞人谓公主曰吾救汝阳间能改奢华之欲否公主再拜曰能改眞人曰吾有五戒十善六斋三会五腊五忌汝能行之公主曰能行眞人曰能持则爲天官不能持则爲下鬼眞人曰五戒者一不杀生二不嗜慾三不口是心非四不盗物五不淫乱十善者一孝养父母二忠奉君师三忘心万物四忍怒防非五止争解恶六损己救穷七生养济人八道边义井植树九爲人兴利除害十赞三寳经爲人解说常生善念凡人常行此五戒十善别有天人善神卫护永免灾殃长臻福祐唯在坚诚而公主曰何名六斋每月初一日初八日十四日十五日二十九日公主曰何名十斋每月初一日初八日十四日十五日十八日二十三日二十四日二十八日二十九日三十日此十日乃十方救苦天尊救度地狱三涂五苦应诸等衆罪魂公主曰何名三会眞人曰正月七日迁举上会七月七日庆生中会十月五日建生下会公主曰何名五腊眞人曰正月一日天腊五月五日地腊七月七日道德腊十月五日民岁腊十二月王侯腊公主曰何名五忌眞人曰一忌甲子太一眞君録人罪犯二忌庚申三尸言人罪犯三忌本命星官计人功行四忌八节八神计人善恶五忌三元天地水三官録人罪福太极眞人曰遇逢此日可设醮修斋持经供养以祈求景祐公主再拜礼眞人曰一一遵依道㫖眞人乃放光明照其幽狱皆得生天矣勑使碧衣童子引公主速归眞人乃昇天而去化北阴酆都大帝一切鬼神皆大欢喜其碧衣童子引公主至一金门已推而入其公主忽然惊觉公主身在碧牙床上盖其锦被公主开目视之见驸马宫人在侧乃围而泣之公主拥被而坐宫人曰公主睡多时不敢惊动公主曰富贵乃若石中燧火荣华如水上浮沤时光有若南柯一梦其病顿愈公主乃入宫内奏帝所有珍寳尽数还纳于内库乞身归道帝曰何也公主具说阴府之事一一奏帝帝乃欢喜依公主所奏以崇仙坊金仙观改爲玉眞观公主自入观之后而不出观门虽有贵戚驸马亲等公主令人监门并不能得见公主每日唯念太上老君说常清静眞经不曾惰慢至三年后复见眞人于红光之中乃谓公主曰上昇至近证爲天仙火急修爲功果道罢不见公主乃建黄箓大醮至上元十五夜鸾鹤自天而降月华如昼香风馥郁其鹤至于庭前公主乗鸾背冉冉登空而去遗留下唐多令词一阕云性命两如何奢华勿太过守贞廉谨俭安和以己方人无横祸叹縁分少贪多也啰击破是非窝敲开名利锁澄心取性且蹉跎暗想高低哀与乐勐省悟若南柯也啰人皆具说人人皆写其词京师乃爲供养此者同昌公主悟此清静眞经乃爲验乎故曰夫人神好清而心扰之人心好净而欲牵之论曰能守清净者贪欲不能移险阻不能危不以禄位惑其志不以贫贱改其心不以毁誉度其色不以荣华乱其神同昌入梦酆都感太极眞人说戒能受之勐舍富贵而甘其寂淡三戒行周备可爲仙人也常能遣其欲而心自静澄其心而神自清欲者流浪之相澄者定水之相此二句是太上再言去爱舍欲之心若能去爱不生情慾而不起贪心则神自静而心自清也若能流浪之爱想而心息又若更能澄心如水定之相则皎洁不动皎洁不动则神自然清静故云常能遣其欲而心自静澄其心而神自清文中子曰舍其所争不争乃遣其欲而心自静万物所弃则无贪无贪则心自澄矣能澄心者其神自清如此者亦修眞之士不亦悟清静之道也白云翁云君子以清静洗其心小人以贪爱移其心是以圣人常能遣其欲而心自静澄其心而神自清刘子曰神者心之主是故神静而心和心和而形全神乱而心荡心荡则伤其形先理其神故以圣人以恬和养其神和者去嗜欲也如此则以和养其神则安于内清思栖心则不诱于外神和心清形无累矣无累者则因遣欲者也故云遣其欲问曰自古人能遣其欲答曰有之昔有南史时宋帝朝有宰相元田夫有贪欲之心国朝有事不唯大小须要财帛而后行其事偶因街下二人因醉而争淫滥之事而杀死一人田夫语于杀人者汝能出绢千疋可令汝活其人出绢八百疋田夫曰未能可免被杀之家闻之某愿出绢一千疋可使此人偿命杀人者怕死出绢一千二百疋被杀之家无绢可酬乃断判醉而有悞可决六十而放之百姓无处告论民受其屈者多矣征歛无度家中修楼阁庭台用其金碧千有余间制过王宅美女盈庭皆国色者每一食可费用钱百贯朝欢暮乐又好黄白之术多取其利忽有道人立于门前曰能黄白之术田夫闻之急令人召至宅田夫见之降阶而揖之问曰有何术教予先生曰愿求一醉田夫曰不见其术先要我酒饮得非欲乎先生曰想君回生作死回死作生率歛无度屋宇千间金玉满库美女千人淫欲至甚又求黄白之术汝孰欲过乎而谓我欲也田夫被先生责之而怒曰尔乃何处野人焉放触我令左右执之忽然不见乃遗点绛唇词一阕云富贵荣华高官一品功勋大由自贪爱待铁打亭堂盖家计方成隄备阎王怪如何奈怎生得解难免诸人债田夫见而闷闷不乐归小阁中忽于睡梦见一块黄金田夫喜而自取身堕地下冥冥而去忽见甚明田夫觑时睹数百人戴其桎梏或𢬵或昂以大石压身者又见一牌上写贪爱之狱忽见一白衣人披发而言曰相公来何晚矣等候相公多时相公曰尔乃何人也其人曰我乃被杀之人也相公受绢一千二百疋不令偿命只要相公还我命以悞杀数百余人叫相公将我金来并珍寳等田夫惊而走之衆人拽住爲索其债又数人抬一巨石长三丈厚五尺但压相公然后左右拽倒相公欲抬其石压之或有一人喝住且休压相公其人寿数未尽更有六年之寿相公觑时乃是献黄白之术者遂引田夫于狱中坐一大石先生曰吾太白星君也相公官居一品不积德行唯有心贪意欲是祸之本也相公曰今日深谢先生相救粉骨难忘先生曰相公自来曾念甚经答曰曾念太上老君清静眞经先生曰怪然有道气也是经云力能过吾也相公何不闻经内常能遣其欲而心自静澄其心而神自清相公曰居吾语汝夫耳目诱于声色鼻口之于香味肌体之于安适皆出于欲也此欲若不遣之则精神驰骇而不守志气糜散则耗五脏陷而不能安嗜欲连绵于心腑蔓衍于荒淫之浪留连于是非之境如此者而不以财德倡生盖以寡矣是以圣人清目而不视静耳而不听闭口而不言弃心而忘害贵身而贱物故尊势而忘动乐道而忘贪故厚利而不能容身而处适情而游一炁浩浩盖首于故养形而性自全心不劳而道自至先生曰相公旦夕宜千万省之田夫辞先生而有唤元相公相公觑时乃被杀人赶来相公乃蹶倒及地忽然惊觉冷汗流体心怖而不已是时田夫勐省曰财者祸之源贪者罪之本也遂已解印休官出寳库之财赈济贫穷深闺之妓使嫁良人施其宅舍尽作官观身脱罗衣而穿布素口餐粝食顿喫淡饭每日唯念太上老君清静眞经遵而行之十年之期忽见本来梦见者先生田夫见而礼之先生曰进道数年甚有劳乎今已释冤债但无可以昇于仙路眞遣慾忘贪之人乃澄心养神之侣今已朱陵挂号碧落标名还与神丹一粒可吞之先生曰已不食矣故仙经内传云饮食不止身不轻声色不止神不清思虑不止心不宁心不宁而神不灵神不灵功不成其要道也不在瞻星礼斗苦己劳形唯在方寸湛然无所神仙之道永保长生故道者即修心者也老君曰道以心得心以道眀心眀则道降道降者神明则在身也如油火在巵眀从火起火因油在炷因油润油借巵停四者若废明何在焉亦如明縁神照神托心安如形有心道全一物不足何依焉所以爲之神明神明者目见耳闻意知心觉分明物理玄微悉析此爲神明切宜记之朱陵宫相候忽然不见田夫乃依龙虎相交阴阳间隔五行离合水火既济而修之乃筑环墻而修之鍊更三年通前一纪之数至重阳日田夫乗空而去之后人推墻开门看之而不见田夫唯见清静经一部案上花牋一幅词寄唐多令云性命两如何根元牢闭锁守阳魂阴魄尽消磨运火周天烹大药向海底看红波也啰贵贱片时过荣华一掷梭待三千功满行成合骖鸾凤游碧落朝玉帝应仙科也啰论曰杳杳冥冥其中有精恍恍惚惚其中有物自先生有元田夫遣其欲而心自静澄其心而神自清心静神清而自至此之谓道至若无修之实有今已身超碧落而拜玉帝可谓得道矣自然六欲不生三毒消灭六欲者六贼也何名六贼六贼者眼耳鼻舌身意三毒者三尸何名三尸三尸者上尸彭琚管人之上丹田使人好华饰之毒中尸彭质主人之中丹田使人好贪欲嗜滋味之毒下尸彭矫主人之下丹田好淫欲疾妬之毒上句言人禀道常能遣流浪之相而心自静澄其心如水定之相神自清也太上言若人能心静神清自然六欲不生三尸不爲三毒乃消灭故云六欲不生三毒消灭文中子曰君子之学则进于道进于道者自然六欲不生三毒消灭小人之学则进于利进于利者则六欲乃生三毒不灭易曰君子以恐惧修省故六欲不生三毒不起则自消也何人能六欲不生更得三毒消灭答曰有之昔唐贞观年间有一人名沈会因有欲心取受民财事发配于竹兰日夕常念太上老君清静经罢面望泰山而礼拜言曰惟愿得还乡里有东岳泰山府君之子乃炳灵公也因游西岳赴会回见沈会念清静经灵公乃于虚空之中言曰其人不可得也回东岳语于府君府君曰善哉令使取沈会于偏阁之中坐时天色正午见朱衣吏曰府君召汝足下沈会曰那府君吏曰乃东岳府君沈会大惊急取章服与吏同行至于城外其吏曰即今脚下至泰山三千余里沈会曰何能得到其吏曰此间借一疋马沈会只于树下等候其吏入于庙中须臾牵一疋青马至但小如驴吏曰乗马可紧合目沈会上马合目急如勐风吏曰开目乃见一城遂入其城近城只多荆棘又至一府衙左右皆铁衣卫护其吏乃牵住下马引沈会入千府衙兵吏乃问曰何人也奉府君勑故取之入于第三重门吏曰官人但于此候容某先入报之吏既入去不多时有一通引官出曰府君召沈会官人来沈会急随而入之乃至于一寳殿四面皆珠帘绛幕牓其殿曰朝曦之殿其吏止沈会于殿下左右皆金甲鬼兵侍卫有二碧衣童子乃轴其帘见一人正坐戴远游冠衣青色盘龙衮服手执寒玉珪傍立一人是金蛾帽子茜红系蓝靛玉带年可三十许令碧衣童子请沈会上殿沈会上其殿战战兢兢歩不能移碧衣童子策上殿沈会拜之府君约拜令左右取榻赐坐府君曰凡人爲恶不爲人诛必爲鬼戮之汝昨有至欲之罪而得此报故有责配之报汝能念太上老君清静经一年之间诵之万卷之余其德甚重至能拜礼于吾奉天帝之勑不令汝入于轮回之路汝念此经而能诵之若通其义依而行之乃与人讲论若化一人归道其功以加焉不爲上仙而爲神仙不爲神仙而爲地仙不爲地仙而爲鬼仙安能入生死之路语毕有一鬼官着绯衣乃铺文字于案上而指之曰有慕仁轨执笏殿下乃沈会之姑夫也沈会回面而不敢顾王曰汝既爲官任东海郡牧而不能清白治化于民却生贪欲之心杀平人阿赵其慕仁轨曰不敢王唤取被杀阿赵来遂于东廊下唤过阿赵身着白衣披发年约三十阿赵曰有阿婆年七十有余因老病而死有小姑欲夺其家财而妬谋新妇婆有郡主慕仁轨于小姑处得金百两以凭小姑所告而受其情便将新妇断处死有此冤屈望府君裁断其仁轨讳之曰是此妇人实杀阿婆王令左右将过业镜照之仁轨实受其金枉断阿赵仁轨难讳王曰过莫大于欲祸莫大于贪罪莫大于杀人汝三愆俱占安可赦乎令左右将来见二鬼扶一铁床放在殿前令仁轨脱衣未脱之间其鬼以挑其腮其腮火着已烧半面其身自脱乃扶于铁床之上以铁钉钉其身有火焰于床下自着苦毒之声不可见闻卧移时方罢己见其体烧作焦灰须臾又有一鬼吏手执一扇乃曰慕仁轨乃扇一扇其体复故以铁枷枷之沈会乃越席而起曰此人乃某之姑夫也还能救之王曰冤枉争夺损人性命何由赦之炳灵公曰除此妇人肯罢则休除阳间作大功德祈万圣祷千眞除太上老君有此飞诏先令含冤者上登云路即证天界方可免沈会曰臣使慕仁轨改过前非除其六欲不生三毒启建太上罗天大醮天尊赦罪之科赵氏生天而免仁轨苦乎王曰如此者可仁轨数未尽更有五年寿唯摄二魂归阴府受罪一魂在阳间守其形形体亦有恶疮疼痛不已受五年数足而死矣今归地府受罪毕然后爲猪爲羊或爲人道遭其刑法而处死沈会闻之速念清静之经府君恐震地狱乃曰汝且可归无生贪欲之心莫起三毒之意谢礼念非有天恩赦之汝归乡即于仁轨处劝少生贪欲之心乃可也一吏曰送归沈会沈会下殿拜别府君而退吏曰紧随我后而回乃过一河过其河大作一声沈会大惊而觉之泠汗流体见家中人围之而皆哭泣沈会举身而起家中人语曰你今死三日唯心头微热游气不断沈会乃抬身瞻仰曰有如此阴灵乎谓衆曰勿得起贪欲之心依前谨念眞经后三日果有皇恩大赦天下死刑徒配边流得免其罪普得还乡是时沈会乃去东海郡有姑夫慕仁轨果然卧疾乃三月遍身疮疖浓血满床疼痛不忍时仁轨见沈会大喜曰我一月前梦见汝救我乃说地府之事一一合同遂乃省其过乃作黄箓大醮命羽流三七员而造太上清静经一万卷散施十方道友又结清静之会功德既毕其日午时斋罢于空中有妇人来谢曰感君大醮功德之力妾己生天上昇云路乃留诗一首云几年冤业不曾伸今日蒙君设醮筵六欲三毒俱尽灭却承功德上青天沈会望天而礼谢未半月慕仁轨疮疾尽安形体如故沈会以满庭芳词劝之云六欲难消三毒不灭贪求狡行忙忙一朝数尽谁肯替无常富贵堆金积玉临行后一物难将伤心处从前恶业自家当思量何计免酆都罪责无由商量恰如冬瓜秋后着霜奉劝吾人勐省悟清静快乐之乡功成就朱陵宫里澄净鍊眞阳仁轨闻之阴灵如此之验岂忍不避乎乃留诗一首云思量伶俐不如憨六欲三毒莫强添採得百花成蜜后不知辛苦爲谁甜沈会云流年如电掣争忍不修行遂乃屈指而大哭泣二人便乃弃家计休官解印同往天台山折诸茅草盖庵而坐日诵太上老君清静经三百遍修行年至九十余皆得道矣论曰情慾之至如水火也烟生于火水出于冰烟微而火盛冰泮而水通眞人云人以欲爱养身养者如愚人养鱼鸟也见天之寒鱼则以汤之中鸟于火林之上水火所以养鱼鸟也养之失理必至于声色所以悦人悦之过理还以害生沈会仁轨二人以爱欲在身一爲配者一爲死徒乃勐悟休官入山修行行清静之教舍恶从善以得道岂无验乎所以不能者爲心未澄欲未遣也太上再复上句之义也言人欲所以不能遣者爲心未澄欲不能遣也文中子曰言不忠节谨密是未能澄心遣欲之人也故云所以不能者爲心未澄欲未遣也白云翁曰人不能澄心遣欲者是漂浪爱河流吹慾海之人也或曰何人不能澄心遣欲而生妄想乎昔有唐时刘怀珍字道玉太平二年以功勋除授河间乐陵太守至郡贪图贿赂征索不已有钱三二百万不生慈愍常取索民钱物不曾正决一件事士民嗟怨家贫家贫取髓抽筋宁逢南山白额虎切莫撞着刘懐珍其受如此苦乃移鎭中山府其民甚忧有其妻乃谓怀珍曰今日钱物富贵稍足官居一品而作方面之侯年可数旬不修来世之福德怀珍曰此时如何妻曰我闻着红骑马累世修来若今世不修殃堕后世若今世能修后世必主富贵怀珍曰然妻曰我粧阁之中寳货约卖百万贯余钱不如休动民财而修其寺观招二三十僧道时复斋供一乃自家作福二乃获后世富贵之縁三乃国家知道是爲善之事四乃不伤其民而得美善之名此乃全身足世之果也怀珍大喜于是尽将夫人柜中钱约百万而选日施工聚料买地三十余亩前后下手修之二年而成就又建一座寳殿三门经阁法堂圣像一切俱全怀珍与夫人逐日烧香求福二年之间诸事乃毕又买常住地五顷爲常住所用约费钱百万余贯然而如此不动民钱一毫而暗刷民肌肤膏脂只是不能澄心遣欲有日怀珍与妻曰我今修起一座福地寳殿等不动民财而不知后世果因夫人曰此阴中之事怎得知怀珍每日心常不满曰作如此功德又如此虔心礼求灵报何神明全无灵验一日午睡梦见有一道人直入其屋亦无礼貌谓懐珍曰相公贪而且欲所修殿堂等虽曰自己钱物然平日刻取民之脂膏岂有福乎今世爲官一品又望后世福田其贪欲之心不止福乃爲中山府南门张小婆妇得之怀珍问曰彼人何以得之道人曰此人贱时籴物于贵时只依原价粜与人不增价别又常念太上老君清静经扶危救困惜物护生其功胜彼修寺观之功道人言毕遂不见怀珍不乐遂使急脚子唤此张小公婆妇二人问其因与道人所说同怀珍有悟遂解印休官于密室修清静之道澄心遣欲与夫人对其寂淡而双修及延道侣而讲谈庄老寿一百二十九岁而终论曰道之大也唯心感之若不澄心遣欲何以得之刘怀珍取民财而修寺观望消业而求福縁不亦难乎若放心于无有之乡养神于逍遥之境乃其悟也澄心遣欲散金玉以济贫以获延年而正寝岂不贤哉宜爲眞人矣能遣之者言能遣六欲三毒者可以观三元之妙道也其三元在下文说之内观其心心无其心外观其形形无其形远其物物无其物物无其物者心澄而欲自灭欲既俱丧而自亡如此者可以观大道三元之相也何名三元答曰一元者内观心识如虚无之境界见一切无心既无其心六欲之贼何由生三毒之尸自然灭也故言内观其心心无其心心无其心者外观其形形无其形者相不滞于形相者渐入无爲之境不能诱动其心形六欲何能而生三毒自然消灭故云远观其物物无其物白云翁曰内观欲心而无欲心外观色心而无色心远观外物而无外物如此三无尽可谓得其道矣文中子曰不执利不执有利欲之心故曰内观其心心无其心不违害不违害伤色身之状故曰外观其形形无其形不强交不与外物而强交易是故无外物也故曰远观其物物无其物或曰内观其心心无其心何人也昔战国时有文挚善医有龙叔谓文挚曰我闻子之妙矣吾有疾子能医乎文挚曰唯命是听然先言子病吾当察之龙叔曰吾之病有数般乡中誉我我不以爲荣国中毁我我不以爲辱此一病也吾得之不喜失之不忧一病也吾不亲富贵不傲贫穷三病也吾视人如人视我四病也吾处吾之家如道旅之舍五病也吾观吾乡如蛮戎之国六病也七魔一赏罚不能动二刑罚不能灭三盛衰利害不能已四哀乐不能易五不可视国名六不亲交友七不能御妻子制仆此七魔也奚病哉奚方能已之乎文挚乃命龙叔皆面立文挚自后向明而望之既而曰嘻吾见子之心矣方寸之地虚虚也哉圣人之心有七孔也子之心有六孔流通一孔不达也今圣智爲疾此之谓无其心也故云内观其心心无其心或曰何人外观其形形无其形昔吴季札入燕爲使至路忽于道上见金一鋋季札见而不思其意前所歩见一负薪者告之汝贫此处有金一鋋季札引而指之曰汝贫将此金玉去负薪者乃颦眉而责季札曰观君气槩甚豪而意甚下顾我身何爲向金之人负薪者遂不顾而去金乃物之最贵也而不顾之乃是远观其物物无其物论曰龙叔得内观其心心无其心负薪者远观其物物无其物悟此三无能通圣道矣三者既悟惟见于空上句言六欲既不生则三毒自然消灭因此不生六欲消灭三毒则能内观无欲心外观无色身远观无物此三者皆名爲色空应有形者俱爲幻化之境定观经云定心之上豁然无覆定心之下寂然无物其能识者可以内观无心外观无形远观无物此三者观之无心无形无物并同虚空然后既悟唯见眞空寂境故曰三者既悟唯见于空易曰显道神之德行言悟三空之理明显无爲之道而自神灵其德行之事如太虚以万物惟见于空之境文中子曰圣人之德爲道之本爲道者无心无形无物此三者既悟唯见显道之德行神之德行者太虚之至空也故云三者既悟唯见于空或曰何人能悟此三无而见于空达道也昔唐时柳子初于大历年中会试于南宫失利不检其身恣游放荡花街月夜取一时之乐非乆行囊空虚于人多厌之煳口之用及形容枯藁日不聊生或一日出东门徐步而进欲觅自尽之计柰死期难舍遂坐于古柳之下因默念太上老君说常清静经三遍神气欲絶忽有一道者青巾白袍皂绦草履携一竹篮亦来坐于树下气貌堂堂乃谓子初曰君有道气一何困也子初开目见而甚喜之乃谢曰仆一书生当于壮岁两上春闱而遭命蹇因此失利放荡狂游囊空资尽日不聊生家乡东海难归西秦无住体无完服腹无所食今日之困陈厄之不若也言语蹇涩气渐声微忽然而倒其先生见之曰何以如此遂于篮中取枣二枚与子初强起接而顿食之唯食一枚但觉作食之味乃拜先生先生曰观君之气似有奇骨子初言仆乃心中不足先生曰汝乃得其甚足子初曰大丈夫心中足位高贵可也先生曰尔但暝目子初既合其目便觉飘然而昏似睡忽见一紫绶金章人秉其象笏奉夫余国王诏征足下子初子初曰仆乃东海下士沂水儒生两失龙榜今爲孤迹之人安辱国主相征乎道罢子初喜而随使者出东门既出东门有十余人锦衣绣帽玉带红靴见子初尽皆拜遂牵桃花之骑玉鞍金𩍐寳辔龙驹翠盖围凤红旗映日乃簇拥子初上马子初喜不自胜乃攀鞍上马头达叫唱甚严从骑至多驷牡追风八百余里乃至一城见人烟窈窕地里风光数百朱紫之官列拜马前道引见一所珠楼寳阁玉殿森森烟霞重雾忽有一骑从衆中出曰且交驸马解鞍于东华馆轩窗户牖皆水晶玻璃爲之也是时红粧绣阁寳结花冠数十妓人动其弦管是夜子初宿于东华馆下高阁钟敲晓月清风一妓传宣请驸马引见公主子初大喜忽一美人捧一寳箱内有寳玉衣一袭更夜牵一骏骑遂请上马笙歌一队皆吴姬越絶遂引乃入其内见紫殿金阶玉庭森森兵卫肃肃朱紫班班圭笏相亚大立羣班拜舞待之须臾凤帘齐卷呜鼓一声山唿震动夫余国王昇其寳殿见华冠龙衮雉扇轻开娇娥窈窕传宣曰令驸马见帝引子初拜舞毕王曰寡人爱女小字淫芳愿丝萝于卿纳聘在于今日承其诏命奏钧天之鼓乐列其御宴卿富贵不可言也是夕灯烛龙膏香虬凤髓霞衣綵帔不知其数忽凤阁拥一女子年可一十六岁其貌其姿西子嫦娥之不若也嫦娥古今无如此貌子初见之魂飞天外魄散九霄是夕凤帐盘龙以衾展双鸾太眞爲伴至天明帝乃勑降特进领三省驸马都尉赠武安侯鎭武郡公主至武安郡道士僧俗属郡官僚并皆接之治此郡一十年遂生二子政声大振奉勑征南夫余国大元帅鎭兵数万一击而胜功勋成就帝乃赐金山一座五年二子封侯其富贵不可言也金玉如瓦砾所爲功盖天下有日乐极悲来后三年其妻公主身殂后二年二子亦殂子初不胜其悲又有告变曰南国王柳子初欲叛其地夫余国王遣使命诏之子初不敢抗命遂至此国其王曰汝一微生不能自料寡人召汝爲驸马一十五年封王立土朕于汝不轻汝何叛也子初曰臣本一布衣今日驸马谢王卦第列土非敢叛逆王曰告叛之由不虚何更言之令左右烹之力士解衣取刀欲割其肉于镬内子初其惊惶乞复作一布衣今不可得也力士欲下刀油镬其滚哀声一呌忽然而觉先生曰足下何乃昏然子初既觉汗流遍体战战而不已乃具迷之事先生曰汝念清静经经中有内观其心心无其心外观其形形无其形远观其物物无其物三者既悟唯见于空子初始乃孤贫而有欲心今子初作驸马此三者皆无实迹如一虚梦间是唯见于空也子初又要身高贵使子初封爲南余国王也又不能远观其物赐子初金山一座也子初释而悟曰人生一世虚幻自然何可叹美之遂礼先生先生曰后三年于蓬莱相见汝坚持此眞经道心勿退是其愿矣道罢乃乗云而去子初因食枣而已不食后寻胜地乃茅庵默然而坐屏絶人事坚持此经三年不退忽一日有白鹤自空而下子初乗鹤背乃腾空而去乃留一小颂三首一云色是花艳而不久莫厌虚花艳色红花光虚艳似浮云争如悟取玄元理心上无心道自通二云形似虚幻而不永形是虚形莫强尊耽家积业落于空争如悟取玄元理形上无形道自通三云物是浮寄而不乆白玉黄金即是空来时空手去时空争如悟取玄元理物上无时道自通论曰万物自无而有有极则归于无故人以幻化色境爲实岂不愚哉柳子初因不第而有欲心感得上仙来化爲夫余国君之壻以爲色乐其心故不知心无其心也又外以封侯之贵乐其身故不知形无其形也又以金山之贵物乐其意故不知物无其物也此三者皆不实之相乃色是虚花形是虚幻财是虚景乃其祸也而有悔悟既乃悔之身游三岛而上玉京岂不良哉易曰无思也无爲定也寂然不动感而遂通天下之政非天下之至神其孰能与于此哉文中子曰山宜附地人宜附静湛然寂者道在其中矣或曰何人常寂而通其道答曰有之昔者天寳年中有进士李通年五十余累举不及第日诵太上老君清静眞经大得其理寝膳不离其手口不辍经忽日妻乃亡之通嗟叹而已惟一子后一年子亦殂通曰吾脱其枷也常日诗酒自娱相知或有劝之曰我闻妻者齐也同棺共葬乃人之常情子之不爲恸嗟而已君之无情其子死一恸而已忘遗体之慈是失父子之道君何爲知书也通曰我闻庄子亡妻而鼓盆东门丧子不哭此眞达理也吾何忧哉吾何忧哉太上云内观其心心无其心外观其形形无其形远观其物物无其物三者既悟唯见于空也观空亦空空无所空所空既无无无亦无无无既无湛然常寂常寂者道也道既常寂吾何有焉遂散家财与不足者弃田土于邻里也李通乃携清静经而入华山拔茅累石作庵诵清静经默食药苗而修坚志三年如一日道心不退感太上使神人教之其人化道者入其庵中道者遂问之曰子于此学道深山安有乎凡问七次而不对之道不在忘言而不达不在论言而得马驹牛犊又何言哉又何常得其道也夫欲修道者先能舍外事外事都絶无以与心逆然后安坐内观心觉一念起速须除灭而安静又若有浮游乱想亦当尽灭亦不知观空亦空空无所空所空既无无无亦无无无既无然后唿爲湛然常寂李通闻之愿然而拜曰先生所命愿一教之乃跪于前而授其教先生曰学道者唯灭动心不灭照心但凝空心不凝住心者空心也不可定中之急求慧急则伤性性伤则无慧若定不求慧而慧自至此名眞慧也慧而不用诈慧而贵实智若愚此乃益资定慧此羡无极若中念想多感衆邪妖精百媚随心应见又谓李通汝若能定得心湛然常寂其道有成李通曰弟子能之先生曰来日我教汝吾且去矣先生遂出庵而不见候来日辰巳时来先生却来此庵前通乃出庵喜而迎之而入其庵李通乃礼念弟子身爲腐儒不通大道而守顿空何异胶柱鼓瑟先生曰吾欲烧一炉丹汝以鎭炉唯以无语爲湛然常寂汝能之否通曰弟子能之先生乃于庵中立一炉于袋中取出一锅子放数粒丹药其中望太阳取气一口吹在炉上其火乃然仍戒李通曰汝正南于炉而坐此是观空亦空空无所空所空既无无无亦无无无既无如此者乃事湛然常寂之法也若有千魔万魅感即是无得而言若炉中之丹则不成汝道不就也千万记之三日后吾却来觑丹丹必熟矣与汝共服可以羽化爲天仙也千万记取李通乃握固而面于炉端坐其先生乃出庵而去不多时忽然四方云起雷电交空疾风拔树霹雳摧山骤雨勐水乃浸其庵李通不动身而端坐其水浸坐乃至于顶而心不动雨水只有一寸不入于炉不至于口须臾水出既落又有野火烧山亘天火发而至于庵庵舍欲烧而着其李通亦寂然不动其心全无怨意须臾火自灭又有饿鬼而至其鬼或蓝面而赤发或黄体而面青或眼红而光出牙若刚刀吾等山鬼也今日大饥食而且度汝若一言吾不食汝若无言乃啗之李通终无一言其鬼自灭又有数十饿虎而来欲食李通李通乃不视亦无怖心其虎哮吼数遭嗅而不食即退又有毒蛇遂遶其身而行李通亦不动心其蛇自去又有一妇人年貌二八娇姿无比以其妖言艳语而惑李通李通心并不动妇人亦去又有强徒三十余人皆铁衣手执戈弧矢贼首曰好食此人心肝遂刀噼之欲下手有一人曰只语一声且免之李通亦不言其贼自去然后有一王峨冠大袖朱履长裙手执寒玉珪引数人狞神恶鬼是牛头狱卒手执铁叉大喝李通曰阎罗大王至何故不起其鬼遂以铁叉叉之其王曰且住若其人一言则免之若无言以铁叉叉之李通终无恐惧亦不动心王曰执取伊妻来不多时李通妻至王曰使尔夫一言不令汝受苦其妻曰君与我爲眷属恩重如丘山今日我经地狱受苦若你一言救我之苦若不言苦罪难受李通终无一言其王遂怒此乃顽鄙之人今锯解其妻使令看之须臾狱卒提到其妻用板夹之便锯解血流满地悲声不忍忍见闻其夫亦不言王曰又唿其子子果至王曰交汝身爲万段子曰父乃铁心肝我母因父不言直至锯解之苦父今又若不言我受判身之苦孝经云念父子之道乃天性也父慈悲乃一言可免其苦也李通终无一言王见此大怒言这汉顽执摄其生魂离殻李通但觉昏然其魂于齐州王大郎家作女之身生而且艳絶其容貌世中无比喑哑不言年至一十八岁人唿爲哑女父母出嫁与东村马员外第三子甚爱其貌美乃不嫌哑而取之凡三载生一子其夫因醉而归与其妻曰尔生得一子甚美幼哑而无言此乃大病也虽此子何爲美也遂把子脚倒提摔之血溅其母满面哑女惊然忽叫一声冤苦可惜我娇子开目遂见其炉红光乱撒火星迯散似如雷声其先生方至曰丹药欲熟爲汝一声而惊怀了其丹砂是不能成观空亦空空无所空所空既无无无亦无无无既无此人而不能守湛然常寂之道也先生以手搥胸大哭曰可惜一炉丹药更后六年吾复再来遂赠与李通诗一首略修玄理问吾徒丹熟眞铅悟色无鹤性自闲冲碧落道心因静见工夫龙吟瑞彩笼金顶虎啸祥风射玉炉更后六年功行足湛然常静入仙都先生曰六年之内只守此经而修因上玉京勉之勉之道罢先生化白光而不见因此李通觅一绳悬大石可重千斤坠于石室之中于石下而坐寂然不动六年功成其先生引鸾而复现叫之通乃见先生大喜礼拜毕二人共话乗其鸾冉冉腾空而去至半空之中乃遗下诗一首云观空空亦是眞空空既无时无亦通无惠既无湛常寂好乗鸾背到天宫又有小词一首寄减字木兰花攻书学业五十余年头似雪金牓无名始信儒冠多悞身妻亡子夭恩爱无时来入道深谢师言湛然常寂昇九天论曰大道者至灵藴妙待感而灵犹金石之响待击而呜李通乃悟观空亦空空无所空所空既无无无亦无无无既无湛然常寂之道千魔万惑而不动又设千斤之石而修六年果登天宫岂不宜乎寂无所寂欲岂能生欲既不生即是眞道眞常之道悟者自得得悟道者常清静矣欲者六欲也乃六贼也眼是一贼爱窥观彩色妖艳人不知妖艶是杀人性命之刀斧耳是二贼爱听艶乐淫声而不知艳乐淫声是害人之鼓乐口是三贼爱嗜美酒肥肉而不知美酒肥肉是腑肠之毒药鼻是四贼爱悦芳香邪气而不知芳香邪气是害人之气命身是五贼爱香车寳马而不知香车寳马是招蹶之机意是六贼爱禄高位大而不知禄高位大是害人之形命故曰射神之天此上句言能于常寂之中无所寂相者是能了眞空湛然之相空无湛寂自灭然后眞空照了见其眞道矣见其眞道者了达空无湛寂四事但泯眞照空也如此者六欲之毒害又岂能于吾生也故曰寂无所寂欲岂能生文中子曰寂无所寂者与太空同体与太极同德与神道并行不化而化如此者安能有欲乎故曰寂无所寂欲岂能生或曰何人能知寂无所寂而不能生其欲也昔宋时熙宁元年仪州医官聂处仁其性沉静美而风彩年三十余岁自小能持太上老君清静经大通其理凡有患者不问贵贱贫富而一般下药无所问药资人皆以爲救命眞人或有一黄官之家请看候其患既至患人宅其患之家妻年少艶美容质遂见处仁候脉而便通其意处仁避面而候脉下疯药一服毕急辞而退处仁乃眞空照之出而便行其黄官之妻他日佯病使人召之其处仁托其他干不爲下药其娘子再三使人召三五次其处仁不获更又叫曰娘子急之处仁推辞不及至乃避面诊之处仁曰娘子安常无病娘子曰我官人差出远游今夜汝来我当相待每夜梦宿于君处仁闻之大惊深会其意遂走出门后及唿之更不复回至夜深忽有人扣门而曰有某急患请郎中候脉处仁不知端的乃开门而出娘子遂拽住处仁娘子曰君心从我我与君富贵若不从我我是黄官之妻爲期于此汝若不从与君其死处仁不得已遂允之乃引娘子至于短墻而摄其手越墻而走之不入其家遂遁入南山之中依此诵太上清静之经修行悟此寂无所寂之道而欲心岂能生之是时本州城隍土地正神以此聂处仁不起欲心乃呈司命君遂赐一百二十岁昇爲天官其妇人夺其寿至五十终将生魂摄于地狱其形于阳间卧疾腹常如刀搅其心生魂被狱卒缚于铁柱之上以刀剖腹洗除淫欲之心受此苦楚痛不可忍其狱卒谓之此人曰汝受苦七年矣更有三年三魂俱入地狱纵得托生入于别腹中爲之柰何妇人曰如何救解鬼吏曰汝于阳间设黄箓大醮乃改恶从善每日持念太上老君清静眞经可免此苦娘子曰的可免之鬼吏曰的免也一发善言千里福应兼忏悔淫欲之罪岂虚言哉于是死魂至即目得假合其生魂汝切记之不虚言也其人自省谢罪改过更不再犯其夫官人悯之遂命羽客一七设其黄箓大醮又礼念九幽拔罪忏文千卷兼印造清静经万卷散施四方善友令人持诵于是九天上圣特赦其罪娘子所患渐愈其人思往日之淫欲是有此报在于地狱不唯切之一身外更有犯此者不可称数娘子乃谓官人曰唐则天在日与僧人行婬亦受毒蛇地狱官人曰如何受罪娘子曰一旦便脱衣服冠冕而入于毒蝎之中其蝎攒身蛰之受苦不已罪毕即着衣服冠冕去官人曰此罪何时受苦足妻曰限满之日须有百年任爲娼女也妻乃劝夫曰善事可作恶事切莫重犯果有报乎夫闻之此语亦改其心二人乃双修各依太上清静之教每日持此眞经百遍乃解印休官筑环墻于内卓庵而坐修道九年同坐亡于壁间乃留诗二首云酆都地狱不堪观视者令人心胆寒万死千生重受苦阳间岐路再游难自退欲情欲不生好修清静湛然明寂无所寂天眞境只在人心改善行论曰道以清虚寂静爲体人以婬色爲实岂不知有经云色即是空空即是色道广则天堂之路欲大则地狱之因聂处仁禀寂无所寂而无欲心乃增延寿筭名书天曹其妻滞于淫罪以夺其寿魂追北府剖除婬心之垢楚痛之疾醮筵救愈及其改过从善休官同修清静之教日诵眞经絶其尘俗方乃同坐亡魂飞北落上圣眞经岂无验乎后之好道君子切谨记之太上老君说常清静经註清静经注正统道藏三家本一卷洞神部玉诀类清静经註是三大道渊源老氏圣纪神霄经云妙无天帝出生三炁三寳天君玊帝爲祖在太空之元又云元始下化爲玊宸大混居紫玊寳阙号北极大帝北极是元始第五化身赤眀开图之初爲上清神公开皇之后爲北隂大帝平定功成居中天紫微之庭望之不动谓之辰极或化在星爲天皇大帝在教曰太上老君在天爲诸天之主降世爲百王之师混元图云初三皇时化身号万法天师中三皇时化身号盘古先生亦曰有古大先生后天皇伏羲时化身号郁华子地皇神农时化身号大成子人皇轩辕帝时化身号广成子少皥时化号随应子颛帝时号赤精子帝喾时号録图子帝尭时号务成子帝舜时号尹夀子夏禹时化号眞行子商汤时号钖则子老君虽累世化身而未有诞生之迹迨商第十八王阳甲时分神化炁寄胎于玄妙玊女八十一年曁第二十二王武丁庚展歳二月十五日卯时诞于楚之苦县濑郷曲仁里姓李名耳字伯阳谥曰聃周武王时爲守藏史迁柱下史至第五帝昭王二十三年过函谷关度关令尹喜以二十五年降于蜀青羊肆㑹尹喜同度流沙至穆王时复还中夏至灵王二十一年庚戍孔子生至二十七帝敬王十七年戊戍孔子问礼于老君退有犹龙之叹敬王四十一年壬戍孔子卒至第三十丑帝烈王二年丁未过秦秦献公问以暦数遂出散关至显王八年庚申东迁至第三十八帝赧王九年乙卯复出散关飞昇崑崙秦时降陕河之濵号河上丈人亦曰河上公授遭安期生前汉文帝好老子之㫖遣使诏问之公曰道尊德贵非可遥问帝即驾从诣之帝曰普天之下莫非王土率土之濵莫非王臣域中有四大王居一也子虽有遭犹朕民也不能屈何乃髙乎朕足使贫贱富贵须臾公即抚掌坐跃冉冉在虚空之中如云之升去地百丈余而止于玄虚良乆俛而答曰今上不至天中不累人下不居地何民之有陛下焉能令余富贵贫贱乎帝乃悟之知是神人矣方下辇稽首礼谢授帝道德二经㫖成帝时降曲阳泉授于吉太平眞经汉章帝时授于吉一百八十大戒安帝时降刘图罪福新科顺帝时降授天师三洞经箓桓帝时降天台授葛孝先上清灵寳大洞诸经魏明皇时降嵩山授天师冦谦之新科符箓大唐髙祖时降羊角山语吉善行唐公受命符明皇天宝元年降丹凤门帝亲享之兴庆官又降语田同秀以函谷所藏金匮灵符又降语王元翼妙寳眞符宋政和二年降华阳洞天授梁先生加句天童护命经又云老君无世不岀先尘劫而行化后无极而常存隐显莫测变化无穷无爲自然永劫绵绵隂翊皇度玄之又玄普度天人不可具述矣崇眞子云论长生养性之㫖其要在于存三抱一三者精炁神也是名三寳象川翁曰精能生炁炁能生神荣衞一身莫大于混元三寳之图此实修眞之本也谭景昇云存三抱一者錬精化炁鍊炁化神錬神合道洞妙自然经云天有三寳日月星人有三寳精炁神心之神发乎目则谓之视肾之精发乎耳则谓之听脾之魂发乎鼻则谓之嗅胆之初眞内观静定之图魄发乎口则谓之言动一神万神皆动开一窍九窍赍开一关要鎻百关牢转身一路眞容易金丹大道之图白玊蟾云无心之心无有形无中养就婴儿灵学仙学到婴儿处月在寒潭静处明传经证道品心仙人葛玄曰吾得此道者曽诵万遍此经是天人所习不傅下士吾昔受之于东华帝君东华帝君受之于金阙帝君金阙帝君受之于西玉母西玉母皆口口相传不记文字吾今于世书而録之上士悟之昇爲天官中士悟之南宫列仙下士得之在世长年游行三界昇入金门左玄眞人曰学道之士持诵此经者即得十天善神拥护其人然后玉符保神金液錬形形神俱妙与道合眞正一眞人日人家有此经悟解之者灾障不干衆圣䕶门神昇上界朝拜至尊功满徳就相感帝君诵持不退身腾紫云传经苏上卿云童子传经问至人无心对境永安身侍经终有风云日他日乗鸾歩玊宸开经丘长春云夫人出家法语有云上忠君王下孝父母是也上不拜君王下不拜父母乃不忠孝也是自髙自贵的言语不合大道难入仙宗是自忘本矣尹眞人云仙经万卷忠孝爲光天上人间方便第一知觉白玊蟾云桑田成海海成田一刹那问又百年拨转项门关捩子阿谁不是大罗仙眀师悟眞子云饶君聦慧过颜闵不遇明师莫强猜只爲金丹无口诀教君何处结灵胎口诀了眞子云大药三般精炁神天然母子互相亲回风混合归眞体煅鍊工夫日日新行功了眞子云无功功里要勤功功外无功合圣功錬得丹田成至寳任他鸟兎走西东成道毕元枢云一粒金丹何赫赤大如弹丸黄如橘人人分上本圆成夜夜灵光常满室超凡陈泥丸云一载胎生一箇儿子孙孙子又孙枝千万亿化最妙处岂可容易教人知入圣吕洞賔云独上髙山望八都黑云散尽月轮孤茫茫宇宙人无数几箇男儿是丈夫