亦玉堂稿提要钦定四库全书集部六亦玉堂稿别集类五提要等谨案亦玉堂稿十巻明沈鲤撰鲤有文雅社约已着录鲤常辑其诗文为亦玉堂稿十巻续稿八巻明末板燬不存王士祯古夫于亭襍录载其家有鲤正续两集三复其文叹其经术湛深议论正大然士祯没后池北书库所藏散佚皆尽今亦未见其本此本乃康熙庚午刘榛裒辑残阙所重刻集中有文无诗葢已非原稿之旧矣鲤在神宗时立朝侃直称为名臣晚入政府毅然特立与沈一贯相龂龂一贯借妖书事以倾之㡬至不免然天下知为正人也虽沮于姦邪不获尽究其用而集中所载如谏止矿税一疏实国脉民生之所系其功甚伟他如议复建文年号改景帝实录停取麒麟请并封恭妃诗宥议礼诸臣以及正文体阻秦王服内请封释诏狱官犯诸事皆闗朝廷大体知无不言至于封还成命不惮再三削牍以冀一悟恳欵恻怛之意至今犹可想见之文章之工拙抑其末矣惟亦玉堂之名颇不可觧推求其意葢鲤尝为翰林掌院学士归里之后欲以廊庙山林视为一致若曰此亦玉堂云尔然考沈括梦溪笔谈称唐翰林院在禁中乃人主燕居之所玉堂承明金銮殿皆在其间则玉堂乃宫殿之名非私家所可称鲤葢考之未审也干隆四十二年十月恭校上总纂官纪昀陆钖熊孙士毅总校官陆费墀亦玉堂稿卷一钦定四库全书亦玉堂稿巻一明沈鲤撰请复建文年号立景泰实录疏窃惟人君有位号则有纪年有政令则有实录此春秋不易之法自古及今无有以兴亡隆替而因革予夺其间者我朝自太祖开基列圣相承金匮石室之藏具在乃建文以革除而槩称洪武景泰以分附而幷系英宗则皆为我朝阙典矣所据司业王祖嫡有循史职修缺典之奏臣等请先述其畧而后及所以当正之故为皇上陈之我太祖高皇帝在位懿文太子先薨至洪武三十一年太孙嗣位改元建文在位四年成祖文皇帝靖难践位乃削去建文年号仍以洪武纪年及重修高庙实录遂将建文实厯附作洪武虚数此则革除之大畧也正统十四年北㓂入犯英宗睿皇帝躬驭六师自行天讨至土木北狩景皇帝时为郕王奉皇太后命监国旋正大位次年八月英庙囘銮后七年复辟是为天顺元年其时奸臣石亨辈奏将景皇帝废为郕王加谥曰戾成化元年修英庙实录遂以景泰事蹟附于正统之后天顺之前注曰郕戾附至成化十一年宪宗纯皇帝追体英宗本意始勅廷臣复景帝位号上恭仁康定尊谥改修陵寝景泰七年事蹟未及釐正此则附录之大畧也因循以至于今非谓其不可而遂已之也夫位号既复则实录自当改正许其大不许其细是未体夫英庙之心而已矣伏读成祖登极诏书不过以建文四年为洪武三十五年然犹称为少主未闻降削位号是在成祖亲亲之心亦必有不忍絶者而一时宣力归命诸臣或务张功伐或苟存形迹遂赞成革除之事其亦未达夫成祖之心耳夫成祖奉天靖难再造邦家正使年号不除何损万一而曲为掩讳若此且天下后世各有耳目安可尽泯稗官野史各有纪载安可尽革此不但无益于事适足示人以疑故议复革除者非为建文为成祖也议更附录者非为景帝为英宗也兹皆所不必讳者也方今圣明在上修遗举坠以𢎞先徳正在此时臣等不敢为更张之议惟将英庙实录中间七年事蹟名曰恭仁康定景皇帝实录无相混淆如是而已至于建文位号诏书中原无降削之文今亦无凭议复亦惟于高庙实录之末摘出四年事蹟复称建文年号如斯而已夫以我太祖甫定天下即首命儒臣纂修元史又追谥其主为顺帝渊哉圣心至公至厚矣成祖英宗之心同符太祖而建文景泰又非胜国之君之比也元主可谥何忍没其号于建文元史且修何可阙其录于景泰且景帝之位号既可复则建文年号亦可复建文之死事诸臣且䝉我皇上之卹录而况其君乎况其为太祖之嫡𦙍乎慰祖宗在天之灵伸寰海久抑之意彰微显阐幽之烈寓兴灭继絶之仁斯举也实圣徳圣政之第一事也独可称昭代之信史而已耶惟鉅典湮于累朝而一旦顿复公论关乎万世而传信无穷皆出自人主独断非臣等所敢擅拟伏候圣明裁定乞停取麒麟疏该文书房口传圣㫖闻河南产有麒麟抚按官如何不奏着礼部传与他速进来看钦此臣等仰惟我皇上之意不过以麟为异物世所未见欲取而观之以知夫麟之所以为麟者之状如何非有贵竒好异之意也为臣子者承君之命奔走不遑岂暇有言以及他事惟麟产河南光山县而臣鲤河南人也知之颇详不及今预言其状或奏进之后无所可观则臣为缄黙取容而陛下有误举之悔臣等虽九死不足以赎罪故敢据实为皇上言之盖麟之生本自于牛故其形犹在乎麟与牛之间初生虽有鳞甲不甚显着非如图画所传出于好事者之手而楚楚可观也踰日而毙至于今又复数月窃意其形已枮藁必不如其初之犹有麟之状也陛下方轸念元元整饬吏治日勤思于三皇五帝之业如将不及忽涣发大号布于下国以征一既藁之麟无乃骇人观听乎夫人主之有所好尚举动以昭示于天下也其端甚微而及其树之风声传播于四海九州之外使天下皆耳而目之则其究有不可胜言者故一物之微而责以不奏则四方之奏竒异者且纷至焉督以速进则四方之进竒异者又且纷至焉此寻常之所谓无妨而登三迈五如我皇上则一举一动有不可不慎焉者也夫物固有以祥称者迨其毙也则已为不祥之物不祥之物所宜用桃茢以祓除之而奈何敢达于至尊之前臣等窃意抚按官之不敢奏进及臣之不敢遽有征取亦惟以慎重其事而非敢拒违也惟陛下俯鉴臣愚特赐停止幸甚议孔庙从祀疏臣等仰惟皇上以聪明睿知之资膺治敎君师之任于兹从祀一事虚怀茹纳博采羣议真舍已从人之度而圣不自圣之心也臣等亦何敢不仰承徳意审于鉴别以少禆皇上右文之治谨遵奉明旨于本月十五日㑹同九卿科道儒臣齐赴阙下裒集衆论较量其间与廷议者共四十一人除註有原疏外内註胡居仁从祀者二十五人註王守仁陈献章者俱十五人蔡清五人罗伦二人吕柟一人惟居仁则仍有専举且无疵议在石星则议王守仁陈献章不宜立门戸讲学在丘橓则议守仁乃禅家宗旨在吏部右侍郎王家屛则乂谓从祀重典非真能信今传后者未可轻议非真见其能信今传后者亦未可轻议若使今日议入他日议黜恐反为盛典之累故未敢遽拟其人也臣等反覆叅详看得从祀一事持久不决必烦廷议者则以在廷之臣可以尽天下之公议而衆言佥同人品自定所以要之于归一之论也今与议诸臣举从祀者莫不以胡居仁第一即有次及居仁与其不举者亦毫无异议臣等考其平生与其论着亦大都渊源孔孟纯粹笃实一时名儒如罗伦张吉娄统周瑛贺钦罗钦顺张元祯之类皆极口称可比于薛瑄而以其论着与瑄之读书录并传焉斯其不愧孔子之徒已大彰明矣如䝉采纳容今臣等以居仁行实撰次上览特允从祀自足以増重儒林岂必求多盖我明道化翔洽人文辈出二百年间侑食孔庙者仅薛瑄一人诚慎之矣今距祀瑄之后未二十年而又得居仁与之并祀亦所谓旦暮遇之比肩而立者虽一人不可谓少也至于守仁之学在致良知献章之学在主静皆所谓豪杰之士但与议诸臣与之者仅十三四不与者已十六七甲可乙否臣等亦何敢轻议查得嘉靖十九年亦曾廷议薛瑄彼其时固毫无间言也而庶子童承叙赞善浦应麒犹以为事体重大莫若少缓竟以报罢至隆庆元年复下廷议则在议诸臣或挽或推惟恐其不预于泽宫尸祝者何人心之同也夫惟人无异议故盛典一举至今为俎豆之光今守仁献章既不能毫无间言又一时与议之臣亦多有耆旧老成直谅多闻之士而不皆为二臣左袒者是舆论未协而事久论定尚非其时也臣等有感于承叙应麒之言故敢亦请缓之以俟公论之定而徐议于后似亦未晚盖事可垂千万年而不朽者即迟囘数载而不为逾时礼有垂千百世而示法者即详审再三而不为过慎与其祀也而有议岂若议定而后祀乎盖可祀不祀者其失怠怠犹可补于将来米可祀而祀者其失诬诬则贻讥于后世拾沈反汗势岂能及是不可不为深计也昔孟轲告君以进贤之道至于左右皆曰贤诸大夫皆曰贤而犹未敢信必至国人皆贤也而后察又亲见其贤也而后用彼固一人之进退一时之是非耳而犹然若是矧是举也在朝廷则象贤崇徳见道揆法纪之公在天下则章轨作人为俗易风移之渐所关甚鉅可尝试而漫为之耶如皇上以我朝人文远轶前代不宜寥寥若是臣等谓隆古以还士之以行谊道徳令闻长世者非託之于显位则託之于门阀非託之于文章则託之于勲业顺风疾唿声闻易达所借然耳如居仁固深山穷谷之士而布衣韦带之夫自非实徳过人足以取重于当世虽择地而趋哕心而语其谁为倾耳而听正目而视者惟皇上超然远览拔之于俦伍之中荣之以宗祝之位则日月之光贲及丰蔀虽在齐民无不兴起比于祀瑄尤为盛事兹臣等之所谓一不为少也至如蔡清罗伦章懋黄仲昭陈真晟吕柟罗钦顺邹守益中间或未有専祀者乃望推广徳意専祀于乡通候论定之日另议则仁至义尽斯可为天下万世之法而薪槱之道以光苹藻之礼不滥一举而二物具矣再照讲学为致知之事圣门之所谓条理之始也夫学亦安可不讲也顾六经孔孟之道既昭如日星而汉宋诸儒之书又发明殆尽后虽有述何以复加所贵乎学者亦守其师説慎思明辨如何为格致诚正如何为齐治均平随事精察敦行不怠虽暗室无愧必白首一节如是焉而已世之学者不务为平易而厌薄古训欲自名家至为续凫颈以见长添蛇足以工画于子臣弟友日用常行之道仄视为弁髦不讲焉其又有竒者则片言单词树之赤帜而天下之喜为名高者亦苟见前茅之所在遂靡然趋之口耳一言反复论辨至穷年不能殚其説其流之弊将有内弃其心而外弃其事之弊以酿成清谈之俗者此不可不为早辨也伏愿皇上既慎简可祀之人又涣发徳音使天下知朝廷之所以崇祀者意在此不在彼则世道人心不胜幸甚谥法疏臣闻帝王之所以劝惩天下者莫大乎爵赏刑威帝王之所以不赏而劝不威而惩者莫大乎谥法是谥也父不得以私其子君不得以私其臣者也得失一朝荣辱千载虽以褒贬既往实以激劝将来是以自古重之也国朝稽古右文尤严斯典祖宗时文臣得谥者不过数人虽以中书省之尊六卿之贵文章功徳有可纪者亦不得辄谥无他重之也宣正成𢎞之间文臣虽往往得谥然名义甚美者或不轻畀以文学直内阁者不皆谥文则慎重之意犹有存者浸淫自正嘉以来以至于今则滥觞甚矣夫京堂三品以上子孙得自陈乞例也而人有醇疵行有巨细乃一切加以美名则是皆善而无恶也生前有未尽之善则改而更谥厚也而行玷缙绅名汚青史者独因仍而不易则是有进而无退也此皆臣之所未解也昔我太祖之谥其子也于鲁王而曰厉于伊王而曰荒夫荒厉之非美谥亦明矣我太祖岂不爱其子哉示天下公也不以父子之情而废国家之法也父不得以假其子而君乃以谀其臣窃以为过矣臣又尝考李唐时许敬宗谥缪萧瑀谥褊缪与褊之为谥人所恶也不敢贷也又尝考赵宋时司马光斥夏竦之邪不许文正韩维定陈执中之议必谥荣灵光与维在当日仕同朝也不敢私也今日诸臣之谥岂无许敬宗萧瑀其人者乎当其时能为司马光韩维之直者谁乎国朝人物之盛远迈唐宋而谥法予夺反太轻疎何以垂训将来光昭前古似不可不亟正也至于文之一谥尤重且大非道徳学问则忠信惠礼必唐儒如韩愈宋儒如朱熹始可无愧即不能然亦必其一节足以当之今不目其善状不耳其风声一经翰苑莫不谥文彼其真文者既无以表其贤而不文者又有所溷其不肖是劝与惩两失也且如先臣礼部尚书霍韬新建伯王守仁非文学职也而得文之一节与之诚是也如吏部尚书某兵部尚书刘大夏不以文名也而有文之实用独靳之何也可文则文何嫌于庶僚不可文则不文何有于翰苑盖古者生无爵则死无谥是故凡有爵者皆得谥惟其当而已矣臣愿皇上远法隆古近鉴唐宋念褒贬之㫖不可偏废思名义之重不可轻假慨然独㫁特下所司一洗冒滥之风永翊清平之治臣愚幸甚世教幸甚请建储第二疏万厯十四年二月初三日该大学士申时行等一本为恳乞宸㫁册东宫以重国本事奉圣㫖卿等以册立元子请朕儿婴弱少俟二三年举行钦此臣等仰惟皇上既留心宗社之大计又慎重国家之大礼訏谟定命㫁自宸衷亦既明示之期矣臣等愚不及此乃于昨年正月复有凟陈伏奉圣㫖还候㫖行钦此臣等屏息待命又复数月矣窃以管窥仰惟圣意似欲不爽其三年之约而姑徐徐以至于今者凡以重纶言而示大信于天下也今计明歳已逾三年元子亦且八岁以圣功则正当䝉养之候以睿姿则非复婴弱之期皇上之所以慎重大礼而有待举行者此其时矣臣等备位礼官职掌攸系方拟遵奉明旨诹吉上请乃今两直十三省大小文武衙门及天下王府藩国四夷朝贡之使凡以入贺万寿圣节到京者俱言其境内臣民亦皆延颈举踵以望册立之日久矣盖皇上以深仁厚泽感结天下之人心天下之仰戴吾君者亦各欲快覩盛典为宗社万年之庆固宜有如是其切者乃臣等犹胶执前㫖以待三年之期拘泥旧闻以避闰余之岁者不已迂乎且过此则履端将届适万国述职之辰盛徳在木又三阳启泰之日震宫鼎建允谓元吉巽命涣颁礼宜预定臣等敢因四方入贺人员鳞集阙下而具述华夷中外同情以申前情盖以为天下请也伏望皇上循累朝之令典承二圣之欢心重大号之已敷顺羣情之同欲特霈俞音容臣等将册立旧仪查议上请预行各该衙门整饬备办以待择日举行则宗社之大计已定而诏㫖一颁万方闿怿因之以导迎协气上迓天休普施庆泽下康兆庶者在兹矣臣等不胜恳切祈望瞻仰欢忭之至请并封恭妃疏近该合臣及科道等官相继上疏册皇长子正位储宫未䝉俞允随奉圣谕进贵妃为皇贵妃臣等窃意我皇上之为此举也不过以宫闱之庆加数示优非有他意也乃不意一时之人心妄相忖度或以为建储宜早或以为恭妃位号不可不因子之贵并陟隆称而议者纷然矣臣等属在礼官预有职掌不及此廷议纷纭之时而稍为折衷之论恐自是以后建议益烦不免凟天听而伤国体也夫立子以嫡立庶以齿自古已然今者皇长子既称元子则主鬯有归而天下之人心系属久矣即使母妃位号无所増益其孰能违之者而岂借此以重耶但臣之愚则以为举大庆者贵和豫交通稽典礼者宜征诸故实而帝王之化始闺阃以御家邦有不可不慎其微者查得嘉靖十九年贵妃王氏沈氏同日进封为皇贵妃此其已事可征在世宗皇帝之时固稽诸典礼而协也今中外人心既以系属元子者欲崇其母妃之号臣等亦伏望皇上俯循舆议率由旧章因遂以元子之贵贵其所生而并钖涣号以重国本似亦礼制之宜者也伏乞勅下臣等一併具仪上请册封则礼达分定言顺事成而协气普于宫闱浮议息于道路矣乞宥议礼诸臣疏先该合臣及科道等官请册皇长子为太子随又钦奉圣谕进贵妃为皇贵妃惟时大小臣工翕然望蚤建元良以定国本并封恭妃以正名分而臣等叨为礼官顾不能明正典礼有画一之议以厌衆心而致姜应麟沈璟孙如法先后以言得罪且至今纷然未已也夫礼官而不能正礼则旷官以其所不能者而贻之于人以代已受谴则不恕皇上方日隆唐虞三代之徳为是举也而使人有疑于天地之量此明旨所谓致君于有过之地也则不忠如是而不与三臣同罚皇上之寛仁至矣顾臣等犹可腼然以居此位乎伏乞罢臣职以重典礼之任仍勅下吏部将姜应麟等照常迁转以开其自新之路则黜陟明而人心以劝斯称从谏圣后矣抑臣等反覆思之圣明之世甚不可使人心蓄疑而讹言繁兴也皇上之欲建元子而姑以待年也明㫖屡下岂不推赤心于人腹中乃羣疑未释而道路之言有不敢以达天听者此其故何也盖元子天下之所系心也而为元子以上封事者则动有贬谪之罚恭妃元子之所自出也而为恭妃以祈并封者则不䝉俞允之命故人心易疑而讹言相煽如此耳臣等前以并封请今兹为三臣请正有鉴于此而欲以弭之于将来也顷缘贡举方殷不能自陈求罢今三臣之悔悟已深天威已霁矣故敢歴述其不职之状而为三臣者明之伏惟圣明裁察焉正文体疏仪制清吏司案呈照得近年以来科场文字渐趋竒诡而坊间所刻及各处士子之所肄业者更益怪异不经致悞初学转相视效及今不为严禁恐益灌渍人心浸寻世道其为患害甚于异端盖人惟一心方其科举之时既可用之以诡遇获禽逮其机括已熟服役在官苟可得志何所不为是其所坏者不止文体一节而亦于世道人心大有关系相应题请申饬以遏狂澜等因到部臣等看得言者心之声而文者言之华也其心坦夷者其文必平正典实其心光明者其文必通达爽畅其不然者反是是文章之有验于性术也唐初尚靡丽而士趋浮薄宋初尚钩棘而人习险诵是文章之有关于世教也宪宗谕詹事黎淳曰出题刋文务依经按传文理纯正者为式故今乡㑹试进呈录文必曰中式则典雅切实文理纯正者祖宗之式也今士子之为文何式乎自臣等初习举业见有用六经语者其后引用左传国语矣又数年而引用史记汉书矣史汉穷而用诸子诸子穷而用百家甚至取佛经道藏摘其句法口语而用之凿朴散淳离经叛道文章之流弊至是极矣其文体尤耻循矩矱喜创新格以清虚不实讲为妙以艰澁不可读为工用眼底不常见之字谓为博闻道人间不必有之言谓为𤣥解苟竒矣理不必通苟新矣题不必合断圣贤语脉以就己之铺叙出自已意见以乱道之经常白日青天之下为杳㝠魍魉之谈此世间一怪异事也夫出险僻竒怪之言而谓其为正大光明之士作𤣥虚浮蔓之语而谓其为典雅笃实之人也可乎如谓人自人而言自言则以文取士者独以其文而已乎抑孟子之所谓生于其心害于其政者岂为无稽之言乎臣等不以文为重而为世道人心计心窃忧之尝谓古今书籍有益于身心治道如四书五经性理司马光通鑑真徳秀大学衍义丘濬衍义补大明律㑹典文献通考诸书已经颁行学宫及着在令甲皆诸生所宜讲诵其间寒素之士不能徧读者臣等不能强博雅之士涉猎羣书臣等不敢禁但使官师所训迪提学所课试乡㑹试所举进者非是不得旁及焉仍乞容臣等㑹同翰林院掌印官将𢎞治正徳及嘉靖初年一二三场中式文字取其纯正典雅者或百余篇或十数篇刋布学宫以为凖则非是不得录取焉除乡㑹试已经臣等题定有犯前禁者随即指名叅处外其省直提学官各持一方文衡品题高下人皆向风转移士习尤为𦂳切如使胶庠之所作养者皆务为险僻竒怪之文而乡㑹之场欲合乎平正通达之式臣知无是理也乃往时止于科举年分稍一申饬其各省直小考则任其变乱程式置之不问是谓浊其源而求其流之清也不可得已合无恭候命下容臣等咨都察院行两直𨽻提学御史及各省巡按御史转行各该提学宪臣务仰体朝廷徳意相率以正文体端士习转移乎世道而不得厌常喜新标竒揽异如复有前项险僻竒怪决裂绳尺及于经义之中引用庄列释老书语者即使文采可观亦摘其甚者痛加惩抑以示法程仍将解部考巻容臣等逐一閲验咨送吏部以为提调学政官殿最伏乞圣裁亦玉堂稿巻一亦玉堂稿卷二钦定四库全书亦玉堂稿巻二明沈鲤撰论戚畹郑承宪乞卹典第二疏近该锦衣衞带俸都指挥使郑承宪为父郑福奏乞卹典内谕祭一节系该臣等职掌已于本月十六日据例驳奏伏䝉圣断特赐停寝但给与坟银五千两臣等知圣意之所重在礼而不以财贿之多寡为重轻也然与之过多亦自有不合于礼者臣等请据礼而论之盖礼莫大于分分莫大于名故凡臣子乞恩有所比例必求其职事脗合情理至当者方敢上闻诚慎之也承宪以带俸都指挥使而引永年伯以为例可谓礼乎盖即据彼所奏已云名分之不一而又妄自援比以为事体之相同臣等不知其解矣此而可与孰不可与承宪欲之人孰不欲窃恐后有效尤者皆将萌心于非望之福而僭拟蔓引侥倖万一不至于溃礼之坊不止也帑藏有限戚里至繁人人而遂其欲不知将何以给之适今国有大役所费不赀为承宪计宜受少以荣君上之赐而辞多以明亷让之节则君恩臣礼庶乎两尽臣等待罪礼官顷见河南抚按官奏称本省贫宗值嵗大荒不给半菽方议赈卹计无所出承宪能举而输之于国则可活宗室之贫者千余人是能体朝廷睦族之意而以报上徳于万一也语云婴儿之病常伤于饱贵戚之患常伤于宠伏愿皇上之有以全之也议秦王服内乞封疏臣看得秦靖王妃吴氏奏称嫡第一子秦敬王谊澏薨无嗣嫡第三子紫阳王谊漶系敬王亲弟未承封典难以鎭䕶藩邦乞将谊漶赐封秦王安人韩氏为秦王妃照例遣官册封一节为照宗藩要例袭封王爵者必于免丧之日而又有服内陈乞之禁无非严典礼之防示画一之法也今敬王谊澏故于十四年四月十八日谊漶至十五年四月十八日服制方满乃于三月内遂己请封而计其具请之日则又早矣谓不为服内陈乞可乎伦理之重名教所关数月间转眼可至有何不得已而汲汲若是也即据所奏不过谓地临边境难以镇䕶窃计秦之封国去边尚远昨年已奉勅管理府事矣纶言有赫自足以慑服内外亦有何镇䕶之难乎臣等曏曾以宗藩要例进呈已䝉嘉纳顷之又纂入㑹典屡奉明㫖不许纷更今楮墨犹新而阻挠若是窃恐此风一启人皆效尤如紫阳王者朞之丧犹可言也自是必有忘哀于三年者矣服满袭封服内陈乞犹可言也久之又必有袭封于服内者矣臣等虑其终不敢不䖍其始伏望皇上暂收前㫖仍令谊漶俟服满日另行具奏臣等与照例题请如以宫眷衆多养赡不敷合无特沛恩施且预给常禄一年以充嵗用亦无不可何至图一日之便以乱朝廷之法早数月之封而蹈终身之悔乎臣等职掌所在义不容黙辄敢不避烦𤨏以凟天听倘䝉允纳不但法纪可一亦于礼教有禆也议秦府进封第二疏万厯十三年十月内秦王谊澏奏称将弟奉国中尉谊㳨谊漶加封郡爵及将靖王一女赐郡主封号等因臣等谨遵节次钦定事例及我皇上不许越例陈乞明㫖与分剖例前例后之説覆议上请奉圣旨近因宗禄不继立例甚严但王以例前为词屡奏恳切朕特念首藩懿亲王嫡弟谊漶准封郡爵庶弟谊㳨镇国将军仍支中尉禄以后子孙只照世次各王府亦不许援例女封罢钦此臣等恭诵纶音仰惟我皇上日月之明固已洞烛其违例之非矣然犹特念首藩懿亲不忍直拒其请臣等虽至愚岂不知承命之为恭哉惟事关重大而臣等之职守系焉有不容不披沥直陈者盖例之立也惟宗藩为最难及其已定而相与守之使不敢千典犯禁亦无如宗藩之难者我世宗皇帝以天潢之派日増而四方之干请无极也始大集廷议定为约束曰宗藩条例垂示不刋迨我皇上又更定要例纂入㑹典而加封之禁视昔益严宗藩始无敢违制干请者乃其心未尝无非分之冀盖立例之难如此也若一旦而溃堤决防滔滔不止将由今以后欲以囘既倒之澜而使无四溢也其将能乎谊㳨谊漶之为中尉也以万厯九年十年此皇上所亲授封也今辄加之郡王将军之爵其不许益封也尤近在万厯十一年亦奉我皇上明旨也今又辄从其违例之请虽睦族宜厚而诏旨屡易岂所以示信于天下乎且郡王之进封亲藩也犹不得以嗣其原爵以中尉进封而加又加焉是卑而可以踰尊也敬之先是请封也亦不过中尉再传及姪反得以越次加封焉是疎而可以踰戚也借曰禄仍中尉于国用无加损乃条例所陈犂然具备不容有毫髪僭越者岂皆以禄乎抑亦以名器之重有不可假人者也秦为首藩论分封之序则然耳若以世次之久近而辨亲疎宗藩之为秦者岂少乎微独王自将军以下欲有所请而非其分之所当得也将无曰彼郡爵犹可假曽是区区者而不余畀乎开前此未开之例加前此未加之恩倖端一启衆各效尤人人欲遂其私事事欲更其制朝廷之所以布大信而立纪纲者何所恃诸司之所以慎筦钥而服人心者何所守乎在明㫖固不许援例而日后陈乞者则又不以例为例而以不为例者为例也兹所关岂细故而其渐可复长乎伏望皇上以大道为公转圜纳谏始虽念懿亲当重而欲施法外之恩已又思祖制难更而裁以应得之分收囘成命示不得已仍谕本藩无复凟奏此大圣人之作为出于寻常万万也惟圣明裁察焉议秦府进封第三疏近该秦王谊澏为弟中尉谊㳨谊漶乞加封郡王将军及女封郡主各一节随该臣等据例覆奏极言其不可加封之状仰荷圣慈念首藩懿亲特允所请续该臣等复据例执奏伏奉圣谕特恩原不为例着遵前旨行钦此臣等窃惟君有成命则臣下自宜钦承又何敢再三凟奏以轻犯天威惟人臣以守官为义亦以尽言为忠考之前代固亦有牵裾缀牍卒以得请者传之后世以为明主盛节臣等幸逢极辨之朝冀此风之复见于今日也故敢申三谏之义以毕其欵欵之愚惟皇上垂察焉窃闻王者有至仁无私恩如以懿亲之谊不论功不诏徳徒念其请求之恳重拂其情而姑破格以徇之虽特恩亦私恩也虽不为例亦一例也古者帝王敦睦九族岂不欲恩施无穷顾见夫人情之不可餍而度吾恩之必有所竭也于是不得不限之法制以平其不一之情而示以各足之分使崇卑有定尺寸不踰上曰有法在吾不受私下亦曰有法在不敢言私上下相维以法而子孙保之世世无极此所谓至仁无恩恩之至也我国家宗藩条例实鉴于此若此例一弛则请乞纷至各自为説朝廷无画一之法而所司议覆者亦得以高下其手议不与则曰特恩不为例议与则曰先年有事例盖均一帝派均一懿亲彼可请此亦可请与则恩不与则怨是今日之特恩为他日征怨之端也不可也此犹其小者也效尤者衆则违犯者多及抵于禁然后裁之以一切之法使王室懿亲有欲曲全之而不可得者是今日之特恩为诸宗削夺之囮也不可也此犹其或然者也今宗人穷困甚多而嵗禄不继借能安分循理保其所有犹不贻主计之忧如恩可倖承则奸徒之诳惑愚宗者谓非分之福必屡邀而后可得也于是使人络绎于道途囊槖尽输于厮𨽻吏胥之夤缘为奸者亦得以肆其渔猎则诸藩之穷困日益而东平之为善益鲜者亦自此始也兹特恩之所宜慎施也臣等非不知再三之凟无所逃罪顾谓圣明在上不靳转圜倘幸䝉采纳特赐停止使臣等得守其官以不废祖宗之法而益以彰皇上从谏如流之美传之万世岂不有光于前史哉复秦府进封第四疏仪制清史司案呈刑部看得秦府奉国中尉谊㳨谊漶各进封一节臣等既奉有明旨及该司查案前来不敢不具例题请至其与宗藩条例原自不合臣等亦不敢中变其説盖君有成命而臣子必委曲承顺以为恭敬者此臣等之本心也知其不可而又为隠忍题覆以转移其説则内自欺其本心而上干祖宗之良法美意可垂之万年不刋者一旦而有所不行是臣之谬为恭敬以乱法也不敢也顷者鲁王颐坦之为子寿錥请封也似与例合皇上犹恐其庶封之滥而下部议覆移檄查覈终不以懿亲之故而废法盖主上之徳意如此臣等顾不能于例所不合者而明正其罪以将顺徳意于职掌谓何且恩出于例则人以为正而法纪归一恩出于倖则人以为疑而蹊径浸贰此亦其渐之不可长者惟圣明酌量施行臣等不胜恳切之至议庆成王乞封继妃疏臣等看得庆成王慎钟始为长孙该先王代奏选张氏为内助承受祖命已正妾贰之名继袭郡爵该本王自奏进张氏为次妃荷䝉圣恩复有画一之议本部当时题覆明白详悉似有预为之防者已经奉有钦依昭如日月谁敢作伪欺罔且次妃进封继妃原无此例若以万厯七年之例则得受次妃已属厚幸乃本王不知感恩輙敢隠下内助诈称继室妄援选继要例及西河王表相等前继夫人进封继妃事例混行奏扰不惟于要例大不相合亦复悖违祖命孤负圣恩欺诳君父而略无顾忌者矣臣等查据玉册庆成王生九子俱未请封一子敏二子敏㵳乃二妾王氏所生三子敏溙次妃张氏所生张氏得封继妃则敏溙即称嫡出可为异日夺长之地其邪谋诡计实在于此殊不思纲常法制继世大坊本王欲进内助为继妃是以妾为妻而有乖夫妇之伦欲使庶子冒嫡是以少凌长而有失兄弟之序溺爱纵情刼夺示教是父不父子不子而有伤父子之恩即使百方求情获遂所图而三纲沦九法斁其何以行之哉我皇上中天地为纲常之主方俾九族惇睦五品顺逊以普同伦之化宗室中岂宜有此况郡王诸子嫡庶长次封爵悬絶必其恪遵定制庶几不生乱阶语云千人逐兔一人先得贪者自止分定故也使张氏止于妾妃敏溙定于庶次则王者无失其王将军中尉无失其将军中尉兄弟安而妃妾和庆泽之及于苗裔者何穷不然僭嫡不祥犯长不顺骨肉自相残害其祸不知所终矣彼奸人唆诱止以幸一时之宠利而危于人国害于人家有如此者恐亦非本王之福也且同一嗣子鸤鸠之爱何分彼此特未之深思耳臣等钦奉明㫖再四详议质之法例揆之天伦酌之事理无一可者故断断乎其不可从也本王违例妄干委应罚治但系郡爵臣等未敢定议至于该府教授等官平时不能以礼启迪临事不能据法谏阻辅导之职诚为旷缺合候命下移咨都察院转行山西巡按御史将各官行提问罪再照各处宗室生长不谙法体奸人乘机诱引实繁有徒合无并行山西廵按御史将屡次赍本总旗提拿究审照例发遣庶奸徒知铜墨之儆而宗室有磐石之安庙享事宜疏臣按帝王宗庙陵寝之仪至大礼也古人极为严重所以考覈精详随时变易必协诸义而无弗安斯可以肇禋祀而仁祖考矣我国家开创之初建立陵庙尽制尽伦讵不欲垂之万世而无弊哉第相沿二百年余中间因革损益不无可议者盖先是诸臣己曾建议及之竟以议论不同而止臣等待罪礼官乃其职掌心所未安久矣而太常寺卿裴应章复有此议诚于祀典有禆臣等谨将所陈四事逐一议拟上请伏乞圣明裁定一曰太庙侑享之礼臣等谨查得国初建四亲庙岁凡五享以亲王从祀于东庑功臣配享于西庑各遣官分献洪武九年进亲王于殿内东壁功臣西壁嘉靖间仍序列东西两庑二十四年新建太庙成复进列东西两壁罢分献及考仪礼诸书与前代故事无亲王祔享之仪我太祖高皇帝特以义起之意若以展亲报功皆至情之不容己者乃该寺则据礼而论谓诸王本从祖祔食今四祖之庙已祧而诸王无所于祔则议罢礼也但欲祔之祧庙似犹有未安焉盖祧以藏毁庙之主为祖也非为孙也礼有祧不闻有配祧者当诸王之侑享于庙也故事特以纸为位祭毕而焚之已矣必且祔之于迁祖之庙将更为设主乎不乎不为之主何据而祧为之主是本无而反益之也宗庙之享祫为重故礼称弥远而弥尊夫既以时享不可预而顾以预于祫此臣等之所以为未安也盖据礼则当以坟墓之近皇陵者祔享于皇陵之庙近祖陵者祔享于祖陵之庙而后于礼为无嫌亦可以不失太祖之遗意但考洪武元年初享十五王之文则有曰朕念亲亲之道无间存殁凡我伯考兄姪悉追封为王伯妣先嫂皆为王夫人列祀家庙着为常典臣等庄诵圣谟而深惟太祖之意以酌于情礼之间有不敢轻议罢享者无已则仍遵初制序列东庑犹为近礼乎至于功臣配享彜章具在而该寺复为此议者谓庙中有列后在上则异姓之臣礼当别嫌而至尊拜俯于下于诸臣之灵亦必有蹙然不宁者宜照旧于西庑配享仍各于东西两庑遣官分献始为合礼伏乞圣裁一曰内殿祭告之规臣等看得朝廷建奉先殿于大内凡车驾出告反面日月上膳荐新及册封朔望诸礼皆于是行之盖于太庙五享之外又以是而广其如在之思也夫曰大内则非外廷可得而与者以故祭品办自光禄寺告文及执事人员俱取自内庭太常寺虽职専祀事而此实不与焉及至嘉靖以来册封诸藩有遣官例于时始用该寺人员执事而祭品祝文则仍旧取之于内也万厯元年该寺照例以遣官请复奉㫖亲自行礼二年又申明旧例以执事人员请则奉㫖仍自内庭供事自是该寺止先期以册封祭告题请而己而其他无与也乃近年以来斯稍有不同者遇上亲行则照例于内庭供事或遣官则凡执事人员及祝文祭品俱取办该寺矣然犹可先期预备于遵守亦未尝不便也惟近者皇贵妃册封祭告奉先殿祝文执事皆出内庭而祭品又取之该寺于是始事体不一遵守未便倘或有奉㫖亲行忽临期而遣代者则事出仓卒备办尤难故该寺复有此议委宜酌为定规以便遵守臣等谨议得该寺职掌専主祀事而光禄则専主膳羞之官其内殿祭告则犹取象于生时上食之义也且大内禁地外人出入有干明禁合无查照旧例凡遇祭告内殿无论亲行及先期临时遣官其祭品俱由光禄寺备办惟告文及执事人员遇亲行则办之内庭或遣官则暂用该寺庶内外各官无推诿悞事之弊而奉遣行礼者亦无僭用内执事之嫌礼得中而可行事画一而易守矣伏乞圣裁一曰诸妃祔陵之祭臣等看得陵寝之祭与宗庙之制不同庙祭止于正后而陵寝之祭则诸后妃皆与焉先是长献景裕茂康六陵诸妃祔葬者祭于陵寝而葬金山诸处者祭于本坟迨嘉靖十七年秋六陵妃俱配享各陵殿罢本坟祭所以明萃涣之义笃宫闱之亲者真可为万世法程矣乃世庙诸妃安厝于金山等处者至今已二十余年曽无一祔享于陵殿何先后之不一若此也今该寺欲比照前例奉世庙诸妃坟所神主俱升之永陵之殿一体配享而罢其本坟之祭深为有见相应依拟一併举行庶乎事体归一而善制之遵行可久矣臣等又查得每嵗清明霜降各遣官五员行礼其中有専祀一陵者有一人而兼祀二三陵者各衙门陪祀诸臣亦各随遣官行礼据初意岂不以陵寝相近则礼可摄行而不必専官乎乃其中殊多有未便者盖诸臣既至陵所必候长陵举事方敢行礼今専祀者行礼已毕而兼祀者尚在趋跄昏夜茂林疾驰山径卒遇风雨尤属仓黄故有主祭已至而陪祭未至者有行礼将半而至者亦有卒不及至者即有监礼诸臣时当昏夜何从认识盖不但继以倦怠而已合无自今以后除遣官行礼仍旧五员其陪祀诸臣则各照陵所宁少无兼斯可以竭诚将事而感格神明矣伏乞圣裁一曰陵祭品物之式臣等查得各陵寝岁时之祭祝文牲帛无弗同者惟元旦为加隆顾九陵恭让恭仁之陵止于酒果而越靖等及诸王妃则又有牲帛祝文反从其厚此该寺所以有画一之议也然以臣等度之似亦有谓盖先是九陵帝后嵗暮已祫祭于庙矣旬日内且复有孟春之享故元旦之祭在陵殿止用酒果者非俭也礼也若诸王诸妃则祫享春祭既皆不与若元旦一祭更复从简不几于疏乎其特用牲帛祝文者非过为丰也亦礼也称情立文在当时议礼之意原自有在所未尽者特恭让恭仁既不与祫享于庙中又不设牲帛于陵殿是亦礼文之缺而议者偶未之及耳臣等谓宜増二陵之祭而补其所未备其余则仍旧典庶几为安至于祝享有文所以达致祭之意而冀神之听之也今诸王及诸妃坟所祝文俱系安厝时所用迨今薨逝既久世代屡更而祝享之文犹复仍旧揆之于义多有未协如永清太长公主俱称曰尔者在当时以尊临卑之词也自今用之得无有不宜乎祭废后吴氏之文曰惟灵仙逝日月不居英妃魏氏曰惟灵仙逝冬至倐临诸如此类难以枚举总之皆初时祝告之祠也今年运己往矣尚犹不可变乎合无勅下太常寺通查各项祝文凡有未妥如此类者俱开送翰林院改撰通用祭文一道但叙岁时遣官之意尽削去伤悼余词仍分别王妃夫人各从其类共为一祝后有増入者掩圹之初撰一次其以后节序之祭不必别撰庶乎情顺礼安祝告之际神居然歆之矣伏乞圣裁寿宫相视疏八月二十一日内阁传奉该文书房口传圣旨大峪山开穵𤣥宫处所据张邦垣进图西北角微有石块欲往前少移着礼部带同张邦垣等审定可否来説钦此臣等祇奉明㫖谨于二十七日前往大峪山㑹同国公徐文璧大学士申时行司礼监太监张诚及总理工程太监张祯工科给事中王敬民等并原相择工部主事阎邦及各预事诸臣及于𤣥宫极中之处引绳四周度以寻丈看得有石之处横互颇长不止西北一隅微有石块但𤣥宫后界至石前边相离颇远其中隔一丈三尺左角隔三丈三尺右角无石俱于作用无妨似以不移为便若宝城方墙规制之外似应从其所拟但一移则前薄谿径而后渐远于主山恐于来脉稍脱规制不易展布也此据该监所言为之折衷有如此者若以臣等据理而论则礼有曰卜其宅兆夫曰卜之为云诚慎之矣岂其不择顾礼之所贵于择者惟曰幽远闲旷无有他虞草木蕃殖无有潟卤大势严正无有倾欹风气完淑无有粗恶如是而已岂如术家所言因是以规福利耶盖术之难凭不若徳之可恃土有五色不若民无二心我皇上之爱民深而格天至矣天保万年时敛五福自当有在岂在土壤故臣等于张邦垣之所称引不能深究其义惟据实以闻如此伏候圣明裁定施行议改北岳疏祠祭清吏司案呈奉本部送礼科抄出巡抚大同地方赞理军务都察院右副都御史胡来贡题奉圣㫖恒岳祀典着礼部查明定议来説钦此臣等谨查得浑源州志内开恒山在州南二十里古北岳也上有岳庙陶唐氏所建舜时北巡狩至于北岳值大雪遥祀之忽飞一石坠帝前名曰安王石乃建庙于大戎山又五载再巡狩其石又飞于曲阳复建庙于曲阳今州之恒山有观乃唐武徳中道士高明素所建也又有洪武十二年重修古北岳庙碑文内载浑源恒山为古北岳自有虞氏嵗十二月北巡狩躬行望祀后飞石东迁卒建祠于曲阳歴代因之而恒山之祠废不复举是则北岳之纪于浑源州志者如此及考得尚书禹贡冀州恒衞既从註云恒水出常山郡上曲阳县恒山北谷在今定州曲阳县西北恒山也周礼职方氏正北曰并州其山镇曰恒註云在上曲阳县盖职方并州即禹贡冀州所分也史记赵简子藏宝符于恒山曰从常山上临代代可取也註又云在上曲阳西北通典及文献通考皆云定州曲阳县北岳常山在焉而通鑑地理通释亦云常山在定州曲阳西北百四十里常水出焉盖汉置恒山郡避文帝讳改曰常山皆今真定也宣帝神爵元年诏太常寺祀五岳四渎而北岳在常山之阳即常山郡之属县也唐武徳贞观之际祭北岳恒山于定州盖至唐复置恒山郡宋初缘旧制亦祭北岳于定州汉碑不存无所于考唐宋碑刻具载北岳祠事则曲阳之祀北岳不始于五代之际明矣元起朔漠正宜祀于浑源乃代祀碑记仍在曲阳迨至国朝洪武二年二月奉太祖高皇帝之命肇祀北岳及三年六月降诏正名定为常典列圣继统遵行无斁是则北岳之着于曲阳县者如此及考曲阳县在隋为恒阳县恒山在县西北一百四十里浑源州元初为恒阴县恒山在州南二十里山南曰阳山北曰阴或曰皆指恒山而名未可知也后魏立五岳四渎庙于桑干水之阴考之北史盖其时建都平城因总祭岳渎于此非因北岳所在而専祀也又查得𢎞治六年七月内该太子少保兵部尚书马文昇有釐正祀典之题本部覆北岳恒山之神祀于曲阳自汉唐宋以至国朝上下几二千年未之有改其浑源州虽有恒山亦名北岳然祀典不闻碑志无考礼云凡祭有其废之莫敢举也有其举之莫敢废也今一旦废此举彼恐有窒碍孝宗皇帝可其奏今案呈到部看得巡抚大同都御史胡来贡题请改祀北岳于浑源州恒山即命大臣出关祭告各一节除今次祭告已经题奉钦依无容别议外照得改岳事体关系重大据今所查反复叅详窃谓载籍虽博必折衷于经传典礼至重难轻信乎传闻今据本官所请固非无据第其引虞书魏史之文亦止言祭于恒山而未见恒山所在至禹贡恒水出常山郡上曲阳县恒山北谷即今定州曲阳县则恒山之在曲阳既已明着于经文而汉神爵元年祠北岳上曲阳唐武徳贞观祀北岳定州则曲阳之祀恒山又非肇始于五代盖歴二千余年而明禋如一日诚考据精确非漫然沿袭也其谓五代之后祭于曲阳者盖因宋失幽并遥祭北镇医巫闾山于定州北岳祠中遂误以为望祭北岳耳至于浑源之称北岳止见于州志碑文而稽之经传茫无可考想其纪载之辞亦出传闻之误即志内飞石等语在本官亦谓其不经矣而可据其文以改祀乎大抵恒山自太行柬来绵亘千里同一分野在南在北皆可取名即以山之向背而言则祀于阴者终不若祀于阳者之为正也昔金世宗时议者以都燕请别议五岳太常卿范洪力言其不可而止则改岳之事自昔重之况我太祖高皇帝神圣开天极重祀典当时山川地里无不图上而曲阳之祀仍旧即今大明集礼所载汉唐宋北岳之祭皆在定州曲阳与史俱合可见当时考核已自精详二百余年国有大事必行遣告丰碑鉅刻林立祠下则今恒山实为畿内重镇孕灵已久一旦毁庙貌废碑刻举而改建于边徼之地窃恐未可轻易也而况在彼无稽在此有据又彰彰如是乎臣等再三酌议委应遵依宪典仍祀北岳于曲阳县其浑源州恒山既洪武年间重修庙宇合无查照𢎞治中原题行该镇巡抚衙门转行彼处官司量加修葺用存古迹庶为两全但事关典礼臣等未敢擅便伏候圣裁亦玉堂稿巻二亦玉堂稿卷三钦定四库全书亦玉堂稿巻三明沈鲤撰学政条陈疏窃惟世运污隆本乎人才风俗而人才之登耗风俗之美恶又皆自学校以出盖学政之所关綦重矣乃今为教职者既徒取备员而有司又漫不加意以致学政日以陵夷民俗远不如古此其故非小也臣等叨典风教不敢不身任其责谨条所当修举者八事除议处教职事宜己经题奉明㫖外其余七欵谨开上请如䝉俯赐采纳容令臣等刋成书册咨都察院转行各省直巡按御史及两直𨽻提学御史通行所属衙门一体施行以责实效其于世道民风未必无小补也一曰明大义以觉人心夫为学不知大义而徒以条教约束之犹之行道之人不知其所适之处而责之迈往无益也夫国家养士以学校而取士以科目者何为乎盖乡举里选之制既不可复不得已而观人于语言文字之间即其言之理以期其行之笃而为国家经济之用其大义本如是也今之士不复知此久矣童而习之惟曰吾勤学取科第可以荣吾身荣吾家也父兄之教其子弟师友之相为劝勉者亦曰惟勤学取科第可以荣尔身荣尔家也必且明体适用修已治人以毕吾性分之事如古人之所谓学者其谁乎夫出处行藏本无二道世未有穷之所养惟専以身家为念而达之所施能卓以民社为忧者故吏治之不饬不在其服官之日而自其藏修已非矣顷者我皇上轸念民艰综核吏治至于再三臣等因是以深求弊源欲备举国家养贤之意及古人为学之指申告多士使知向方而启其久迷之心志仍以勅内条欵𦂳切士习者与卧碑一并刻石使士子朝夕讽诵则大义以明而学政科条可渐次修举矣伏乞圣裁二曰颁制书以储真才夫学不通当世之务者虽多识前言往行终不免有生今反古之失臣等伏覩国朝制书皆列圣之精神心术政教纪纲所寓于宦学最为亲切者也惟其籍在天府士虽居辇毂之下有终身不知其名者况遐方远裔者乎伏乞勅下本部转行各省直提学衙门查照先年颁降制书其或未经刋布或刋布未广或已刋中废者各酌量工费大小行令所属府州县衙门分工刋行以资士习如大明律大明令大诰三编诸司职掌洪武正韵皇明祖训孝慈录洪武礼制礼仪定式稽古定制资世通训教民榜文学校格式宪纲事宜等书所在府县俱宜刻之至于先臣丘濬所进大学衍义补及国朝名臣有纂其行实为录者虽不敢与制书比亦昭代文献可为士子矜式似宜比照前件以其工费稍多者刻之藩司费简者刻之各府使人知景师先哲以明习当世之务亦储养真才一事也伏乞圣裁三曰严保结以崇行谊窃惟国家以辞章取士未尝以辞章尽人也盖于科举之中寓里选之意里选者何今之保结是已夫保者甘与同罪结者要以终身式曰依奉奉事例也曰实保得某人身家并无违碍如虚甘罪示连坐也夫违者违悖于礼法碍者曾入于过犯不独此身无违碍而曰身家并无如此乎责士之详也始以里老隣佑之甘结谓居相近者知之必真继以师生之互结谓学同庠者信之必审又继以司府州县官吏之印结谓干系重者勘之必严如此乎责保之宻也祖宗取士亦何尝専辞章哉而今也失之矣覈实者久无其人与结者不知所谓虽有行不齿于家邦人可投之豺虎一试高等衆皆刮目苟工铅椠即谓贤才保结故纸耳夫举士不尚行士何慕而修行哉臣等为今之计不敢远引古人乡举里选之法惟责其有保结之实而已亦不敢遽求士以六徳六行之详惟望之无大过而已夫大过有十其一曰奉养有缺语言忤逆为不孝之过二曰陵侮尊长残薄骨肉为不友之过三曰酗酒败徳携妓宣淫为不耻之过四曰强买田宅私债准折为不睦之过五曰出入公门为人请託为不守之过六曰赌博营利唆讼害人为不端之过七曰结党挟官恃才慢长为不逊之过八曰营私举恶挟雠阻善为不恭之过九曰揽包差粮武断乡曲为不谨之过十曰杂处下流卑汚苟贱为不重之过此十过者齐民有之谨厚者羞与交焉而况于士乎臣等请立为条格刋布学宫徧及闾巷以为保结之式使士子平日因此警省知所自重凡有童生入学生员科举考贡举人㑹试及举监起选者本提调官俱取里老隣佑及本学廪増附生员各连名结状一纸务遵照条格于各欵项下从公填註有无字亲笔佥名其保结有碍与无人保结者童生不许送考举监生员人等不许起送保结无碍者提调官研审是否真确印结送府府官亦如前审实印结类送布政司各不许虚应故事而数行之中科举生员尤不可不严加查核者盖生员一得中式即为苍生祸福所系且人数不多于品藻亦易为力慎不可故容应试以致侥倖出身为他日民社之忧盖科场试士本选贤才既知其不贤不才矣则亦何试之有乎有如吾姑试之而彼得文君子之辞以混入贤才之网是为国家崇冦雠而为生民聚螟螣矣一省应试生员多至四千余人少亦不下二千中间岂无行检不修之士何得以俱无违碍借口也如有具结生员及隣佑人等扶同隠匿或仇雠陷诬以图报复事发连坐若提调官教官有徇情避怨容隠匪人者抚按官指实叅奏如此则有司之关涉也重所以察士者不得不详士之科条也严所以律身者不敢不慎以之布列有位知其不为民害明矣伏乞圣裁四曰议考校以变士风查得近年提学奖率士类未尝不谆谆以徳行为言而考艺论业亦未尝不孜孜于穷经明理敦本尚实之务乃士习卒不可变而尚徳之风未有先之者则真意所在有不能喻之于人人亦以文具应之也夫天下之事言不能喻者则在以真意转移之据今提学官按临地方考试士子必先校艺校艺毕而赏罚行焉士子知如是之为荣辱如是之足劝戒而已矣彼其心志耳目已有定向而吾始举其行优行劣者或一二人或三五人以示劝惩终不过举行故事未见为尚行何如者而徒谆谆命之曰校士先行检而后文艺其谁能信之矧当校艺之时士即有行如桀跖者倘其文在高等便已视如拱璧不忍释手万不得已薄罚示惩亦不过举行故事未见为尚行何如者而徒谆谆命之曰校士先行检而后文艺其谁能信之此真意所在有不能喻之于人而人亦以文具应之者也合无自今以后凡提学出巡一到地方即将所访行优劣生员公同提调等官多方叅问于阖学诸生举其与公论符合毫无可疑者各量其善恶轻重分别赏罚务俾羣情快惬的然可示劝惩不得虚应故事使人以为口实如是已毕方另日考校文艺盖一先后之间而意指轻重已昭然明示于人人皆知朝廷之作养人才不専在词章记诵之末必且争自濯磨以求副于公论似亦激劝鼓舞之一机也如赏过行优生员以文艺考居劣等者免其降黜罚过行劣生员有年未弱冠姑容肄业者虽文字考居优等不准补廪帮増如是以低昻文行则吾之真意可以明示于人人庶几不以文具应之也至于较文亦自有敦本尚实之道不専在词章记诵之未者迩来士子虽皆以经书为本业而务明理淹贯者鲜矣高者工藻缋下者习剽窃巧者务摘题拙者専记诵即有孳孳矻矻以穷年佼佼铮铮称隽才者犹或家不蓄史鑑目不睹性理而已裒然与计偕预廷对及问以他事则茫不能知焉直至登第后始幡然有意学古亦晚矣臣等有慨于斯欲稍于成法之内矫其故习窃谓考童生者除经书二艺外必试以论论必以通鑑性理命题使其知古人行事与为学之法此外仍黙写小学或曲礼一段以责其䝉养非俱能通晓者不得取充肄业生员除二艺一论外必加策一道策必以时务发问此外仍于朱熹家礼内命题一道使黙写大意非俱能通晓者不得寘高等盖礼为立身之大闲礼明则徳性坚定而忠孝节义胥从此出若有于本经之外能黙写别经起止四条者是其学为有本即经书文论未必过人亦与优叙又或有条答时务可备采择者是其学为有用即经书文论未必过人尤宜亟与优叙盖国家设科取士本欲得其实用非徒取其空文而五经在人如饮食有五味绘事有五色声律有五音皆缺一不可者也今士子各占一经虽其専门之业若能移其记诵时文者以诵读别经通晓大义三年之内不可卒业乎即以资举业之用孰与诵时文为多乎乃士方吾伊佔毕之初即以其一鼓之气而敝之于章句殚其平生之力而仅为一日刍狗之用脣腐齿脱终于面墙亦可惜也矧今文体已正无雕刻组绘之劳若以専治本经诿曰未遑臣等不信矣故士専一经则学有余力而记诵时文日多兼诵别经则不遑他及而记诵时文者自少此不但广闻见亦可正士习焉故臣等欲悬徙木之赏以诱其进惟不为一切之法以强人之所不能也科举而试之五策也盖设之以事使谋而行之欲其通当世之务也乃今中式者第主经书义五策疣赘耳时务一策以居最后则又疣赘中之疣赘矣如是亦奚以䇿为窃意场屋欲得真材必首发时务策三问如有言中肯窽通达世务或博极羣书淹贯六籍者即一二场不甚优异亦与中式此所谓尚实敦本之道也夫论行既如彼而校艺又如此则考校科场不出乎祖宗成法之外而可以得真材为国家効实用矣伏乞圣裁五曰议嵗贡以储教职夫贡士之除授教职者十常八九盖朝廷既専借此途以修明学政长养人材则其所关系亦重矣乃今既轻而与之又轻而弃之使师道不立人才鲜育此不可不为深计也查歴年嵗贡生员除愿就教职者移咨吏部听选外余该分送两京国子监肄业乃诸生俱自以年老为词不愿入监纷纷告扰不已及騐其年貌果已衰頽考其学业委多荒废者夫以旦暮之人而强之鼓箧以待用于十年之后则不近人情也甚矣于荒废之余而使为师模以望其作人之功则不堪适用也审矣知其不堪而犹复以是官畀之使师道不立而人才无所成就教化日以陵夷者孰执其咎此不可不变而通之也查得万厯五年该大学士张居正题准生员考贡一正五陪从优选取一时起贡到部者多年富力强文理成章之士乃人情不安而行之未久旋复报罢则废弃者衆而仁厚之意鲜也臣等就中斟酌窃惟国家之养士以厚故于其出身之路宜稍从寛朝廷之用人以才故于其任职之时当更加慎今既题复旧例取食廪年深者一贡一陪固己寛矣若复于考贡之时不论其文理通否年齿老少一槩起送赴部则非国家用人之意也合无行令各省直提学官凡遇该贡年分预行各提调官将起送应贡生员各进学补廪年月除造册外仍明开卷面用印钤葢类集㑹城严加考试凡文理不通者径给与儒官札付优免终身其文理未荒而年齿衰迈及废疾不堪任职者止准以贡士出身行令有司照常礼待其当年起贡公费亦准尽数给与但不给公据赴部各省由布政司总造一册两直𨽻由各府造册类申本部与题训导职衔咨过吏部各给札付致仕其贡缺不必再补如临当考贡之时正贡遇有事故不及预考者即以陪贡为正品校如前其到部廷试文理不通者亦准照前例与题训导职衔致仕不必更发学肄业再行起送以滋烦扰如就中有博古通今竒才异能之士翰林院题准送过本部转送吏部再加考騐得实即除两京国子监相应职任以示鼔舞按国朝廷试旧规止经书义各一篇判一道即有异才无从见之合无照廷试敎职例加䇿论二道而廷试之日宜申明旧规勅下巡视御史及锦衣衞巡绰官校严加防范凡文卷未毕两掖门不许容人徃来以絶奸弊夫人皆有所成就则国家养士常不失仁厚之意官不至于倖冒则朝廷用人又特极遴选之公似与人情相安而法行可久也伏乞圣裁六曰明职掌以督提调窃闻循良之政教养为先故曰守令者民之师率也今之守令率视作人为末务漫不讲求者比比矣上焉者考取门生以植日后之恩私苟且者到任下学缄口听讲一次而已通学诸生勤惰任其升沈善恶任其行止风化任其陵夷纪纲任其頽坏安所贵提调之责哉而两院不以此为举劾提学不以此问修废无怪乎学政頽敝而风化日流一至此极也臣等尝庄诵太祖高皇帝圣谕曰致治在于善俗善俗本于教化教化行则闾阎可以为君子教化废则中材或堕于小人又查得洪武九年有莒州日照县知县马亮考满吏部据本州考语奏本官长于督运髙皇帝曰农桑衣食之本学校风化之原此守令先务不知循此而曰长于督运是弃本而务末岂任职者宜黜降之使有所惩葢国家之重教化不但于诸司职掌开载甚明乃圣谟洋洋昭如日星固臣子之所宜奉为章程者也奈何独役役于簿书期㑹而于所谓风俗人心之大反弁髦视之耶臣等请申饬府州县掌印正官凡提调诸生宜设置善恶勤惰簿四扇除访察十过有无己纪于善恶二簿外朔望下学之日将国朝制书四礼仪节曽刋布学宫者举以问难诸生验其勤惰以行赏罚且因而分别登记待嵗终之日类申提学衙门拔其註勤独多者再加奖赏累惰不悛者候按临之日另行开报其文课则听从诸生取便立㑹有司惟据其㑹所若干编为名号不时取閲㑹文抜其有进者量与作兴因以正其文体使合颁降程式不得更为险僻竒怪以坏士习至如文庙学宫不宜汚秽倾圮簠簋几案不宜尘垢损缺先贤祠塜不宜樵採荒废道释庵院不宜私创増修教民榜文宜举其节要以揭示于通衢圣谕六言宜设为木铎以日徇于道路乡饮酒礼本贵徳而尚齿也不宜虚应故事且滥及罢闲有过之人旌表节义本微显而阐幽也不宜久为沈抑且畧于寒贱孤㣲之辈祉学宜随在布设教读宜加意遴选申明旌善之亭不宜以年少者为老人下流者为有徳名宦乡贤之祠不宜以爵位而掩公评因子孙而及祖父山谷有怀才隠逸之人宜加礼遇先贤有衰微不振之裔宜与卹录服舍违式婚丧踰制者宜一裁正左道惑人淫词乱经者宜一禁止俗尚奢靡宜矫之以趋于俭朴风㑹浇漓宜挽之以归于淳厚诸如此类皆关系世道隆污民生休戚其得之而酿为福也如日之加长而人不见也其失之而钟为乱也如火之销膏而人不见也及其势之已成机之已㑹则或为太山之安或为累卵之危葢皆有渐以致之而人乃听之以为迂视之以为缓讵非以目前之事为吾事而他日之利害吾可不预其责乎夫帝王之治天下也不过治教养三事臣子行君令而致之民承流宣化顾可举此废彼以为尽职哉合无行令抚按提学官将前项事件着为条格严行所属有司加意修举即以治教养三事及操守一节分为四项以注属官考语虽有别项政蹟不得一槩荐举伏乞圣裁七曰重提学以便责成夫提调学校之官乃一方风化所系今之提学所自任者第校文一事而已矣岂凡一切风俗纪纲礼乐教化之务俱非所当身承者乎所谓称职者亦不过校文不爽考试无私而已矣岂凡勅书卧碑及近年之所申饬者俱非所当究心者乎先朝提学山东薛瑄南畿陈选江西邵宝诸臣率能身先徳化训迪生儒一省翕然向风当时号称得人今士不兴行化不及民未必皆士之罪也请自今㑹推提学务求文行兼优之士卓然可为师表者不许浮慕文名一槩推用其提学职任除校士一节已备陈前欵至于学政风化凡系于提调职掌者宜遵照前项欵目于校士事毕将提调各官一一考察要见某项曽否举行某项是否合式有废坠则与议修复有差违则与之裁正某留意教化雅称贤能某怠废职业应该议处各开註贤否俟巡歴一府己週则类送抚按一省己週及陞转离任则开送吏部朝觐之年则揭送吏部都察院以备考察其余俱遵照勅书便宜行事以称风纪之任斯提调各官知所警畏而不视教化为末务矣盖提学之督课有司者当如此至于教官其文艺虽不必皆贤于弟子若以身范物先矫轻儆惰主持清议彰善瘅恶则人皆可勉而能也今宜以所能者求之论其行谊之优劣职业之勤惰举报之公私才力之长短盖儒官禄虽薄而其所与者皆天下之英才其胷襟宜富位虽卑而其所膺者乃师模之重任其体貌宜庄若其濡足于有司之门轻身于富民之家逞私忿而谩骂诸生修小嫌而傲忤僚友或放子钱以求息或耽麴糵而忘反斯皆有累大徳不堪型范宜即遵照勅书挐送按察司问革轻者戒饬此所以考验其徳行者也以职业言之宜専责训导训导于本斋诸生耳濡目染其贤否易知也人数不多其提撕易徧也提学官履任之初宜预行各学训导将本斋诸生除肄习举业外其限定国朝制书及家礼仪节内各立程限督令诸生一一讲习而掌教总率之候案临下学之日分斋掣籖听其讲贯中间有以勤䝉赏者查系某斋独多即将本斋训导一併行赏以惰受罚者查系某斋独多亦将本斋训导面加诘问掌印教官则总论分数多寡奖戒如前此所以考验其勤惰者近年提学凡考校生员行谊者率不由教官举报则以其徇情好恶而毁誉失真也臣等窃以为欲考教官贤否者正在于此顾独可因噎而废食哉今后提学官遇将案临之日宜先令训导各开註本斋生员孰为行劣务要指据实迹不得舍煳漫应掌教官再加评覈宻封类送如各官所开与其所访者或此夷彼跖一可一否以叅问阖学生员必有归一之论则各官之有无徇情是否毁誉固亦不得而掩也而贤否据此可知矣如于乡饮酒礼乡贤名宦及节义旌表之类举报不公致干物议者亦查其有无他故分别不谨不及与註劣考此所以考验公私者也至于闾巷小民与儒学教官虽无统理之责亦宜协赞有司分行教化如县学训导二人则一任治城之东自某里以至某里一任治城之西自某里以至某里毎月巡行一次其间社学师生则验其肄业之当否民间乡约则验其举行之得失而与之讲説校正此不但职分之当然亦可以观其才干之优劣盖提学之督课教官者当如此夫有司教职俱能分理于下而提督宪臣又能总率于上犹曰学政不举而教化不行者无是理也伏乞圣裁因灾陈言疏伏自祖陵灾变诸臣以忧时言事者既章满公车矣臣何敢复赘惟诸臣言人人殊臣恐劳皇上省览且未易彻也谨叅衆论撮其大指申以一言惟幸垂察臣仰惟皇上尊祖敬宗尽伦尽制所崇奉则列圣陵寝也所尊亲则慈圣太后也所诒谋燕翼则太子诸王也所欲传万世者大宝也所欲与尧舜比隆者令名也所欲使薄海内外尽入版图者土地也所欲隆堂构者三殿也所欲使充牣露积者内帑也宜皆可必得必遂矣顾所与共图之而共守之者其谁乎则在民心之无失而已矣夫民至眇眇也而不得丘民不可为天子亦至蠢蠢也而不得其心不可以得民故曰有人此有土有土此有财又曰民惟邦本本固邦宁又曰抚我则后虐我则仇由是以观则君之于民也龙凭云水载舟不得则不可行也今天下人心何如哉盖自矿税兴而中使徧天下中使出而四方无借之徒随以为爪牙耳目者或分布乡村城市或把持关津渡口或武㫁于商贾凑泊所在乃无不树黄旗揭圣旨都舆从张气燄以称名内监者而内监不能尽知也其吮人之血吸人之髓孤人之子寡人之妻者如䖟集牛如蚁附羶内监亦不能别真伪而使不假借也又非如此而已也前方征后复𣙜既征𣙜复告讦或诬为㫁截皇摃或诬执容隐罪人或以为曽发古塜而得竒珍或以为曽开古窖而致鉅富或云某宅有矿也坏其宅某墓有矿也掘其墓其毒恶如枭獍其吞噬如虎狼在在不聊其生人人莫必其命一林之内而纵数百鹰犬以蒐之不尽其卵鷇不止也一池之中而下十数网罟以渔之不尽其鲲鲕不止也故总计天下之财十分为率皇上之所得十二内监之所得十三羣小之所得十五利乃分于衆手怨总归于一人民安得不穷而心安得不离也夫君民一体也割股实腹讵能安饱皮之不存毛将安附君门万里如斯景象何由得知皇上第一览祖陵松栢为虫所食若彼濯濯者即可知民间剥削之苦矣夫民心离散所谓土崩其势必反反则必至于用兵国家当用兵之时而祖陵得无震惊乎圣母得无妨燕喜乎九重得无旰食乎令名得无少亏损乎诸王之分茅钖土者得无忧屏翰乎土宇得无有离析乎三殿落成得无后时乎内帑累年之积得无且发为军兴之用乎欲益而反损何如知止而知足犹可为善守一策也夫燕雀处堂未可为安也臣不能见远境逆将来惟据臣原籍一隅则大河以南长江以北方数百里之内仅六七月之间已擒获巨冦数十辈乂安知四海之广九州之衆无伺衅观变而起者特相视莫敢先发耳一发则四方响应臣惧其扑灭之难也何也民间苦征𣙜久矣父老子弟之流亡转徙者衆矣尺籍半虚谁与为兵郡邑之府库皆空闾阎之囊槖如洗公私俱困孰与为饷地方官自抚按以下知府而上十缺其九孰与为料理之人即有兵有饷而又有人也当衆口嗷嗷之时兵家胜负亦尚有难必者何也昔宁夏之变播州之变彼为冦我除冦也为除其所以害已也故人皆用命师有成功今所虞蠢动者良民也非有意欲反也以逼之朘削也而反以驱之水火也而反则反者之与捕反者固一丘之貉也兔死狐悲臣恐其反戈而助之矣顾肯捐躯命而尽忠于所厉已者哉臣故曰胜负犹未可知也朝廷之法可行于尊君亲上之人不可必行于疾首蹙额之衆曽子曰戒之戒之出乎尔者反乎尔者也即是以观则一朝之忿发于颜面者易释积时之怨锲于心骨者难平也故民心不可失而尤不可久失也今民心之失已久矣故其收之也宜亟盖天下大物也亦有脚能运之物也人主镇之以静而驭得其道也则长为我有东西南北皆吾外府四海九州难致之物皆吾享用苟失其驭虽汉桓灵之西邸唐徳宗之琼林大盈于我何有哉臣稽览载籍则自汉以后元以前失驭之君何可胜数也有衆叛而孤立于上者有宗祧不守而仓卒出奔者有䝉尘于荆棘霜露而不得息踵者有三军拥衆不行而出语怨怼者有日中尝膳不供而野人献麦饭豆粥者有皇子皇孙手掬粗粝而一霎已尽者有分天下为江南江北者有身陷敌庭窘辱备至者诸如此类俱堪令人扼腕当彼其时岂财不足用哉惟其失人心至此也皇上览前史鉴往事幡然改图镇之以静必不肯以天下大物易阿堵无用之物也方今税监中亦自有亷静不扰者臣安敢尽诬以无人惟矿税不止必䑛糠及米且至于尽民何以苏故必须停矿税尽撤还中使乃可臣昔备员讲帷曽进讲外本内末争民施夺与发财发身之义悖入悖出之理而皇上未尝不虚已以听也今岂遽忘之耶人皆知一饱一煖外为长物皆知多积财于子孙为贻害皆知泉货流行无居而不散之理岂聪明睿智之神圣乃见不及此耶始臣应诏北来年七十有二矣所不惮风中之烛不恤止足之戒与间关跋渉之苦者惟眼见矿税害人欲为百姓请命耳岂犹有富贵之心哉乃今书笏待命者两朞矣犹未窥青蒲一膝之地有纳约自牖之益徒日见天灾民怨纷纭满眼中夜揽衣徬徨歩屋如芒刺在背时颜颈发赤拊膺自语此来谓何危而不持焉用彼相臣老矣又宻勿近臣也何忍以烦言忧君父惟兴衰理乱近在眉睫有不得不垂涕泣而道者实出于无可奈何也惟圣明垂察焉亦玉堂稿卷三亦玉堂稿卷四钦定四库全书亦玉堂稿巻四明沈鲤撰典礼疏臣闻古昔帝王法天出治置天下于礼乐教化之中而其效至于格天配地后世治多苟简徒以法术把持天下而大化不可复覩是岂不知礼之可以爲国哉非运际亨嘉则不暇非道合明良则不暇非灼见乎流弊之已极頽风之当反若不可一日而苟安则不暇然则礼其有待于时乎恭惟我国家中天起运比迹陶唐列圣继承重熈累洽葢二百余年于兹矣试观汉唐宋之盛有足以当此者乎我高皇帝再辟混沌经纶草昩其时痛扫元俗之秽意常患其不文及其既也递増递损又不免文而太过所有大经大典微仪微节有未尽合于古及有反失其初者有志之士每每咨嗟叹惜谓当此圣代际此明主不及反正一洗衰世之陋以复隆古之风则是有司之过而后世尚论者必曰今日有是君无是臣也岂非臣辈之耻哉夫难持而易懈者志也难得而易失者时也及此之时修其礼乐一其制度寓刑政于教化之中使天下不言而信不令而行不赏罚而劝威者此时君世主见谓迂缓而大有爲之君所爲皇皇汲汲必责其成于三公九卿百执事而后即安者则皇上今日是也臣叨侍从日久而玆又谬膺典礼重任误受圣明之知愧乏涓埃之补目击时流图维风教窃议方今典礼除见行㑹议及奉旨题覆外所有相应斟酌变通凡一十二事一曰郊社之礼二曰宗庙之礼三曰常祭杂祭之礼四曰宫闱之礼五曰朝廷之礼六曰预教皇子之礼七曰公主下嫁之礼八曰遣官聼狱之礼九曰京师搢绅往来之礼十曰各省郡县有司士夫往来之礼十一曰议处宗藩之礼十二凡臣所言者上之必稽乎祖训而下之必顺乎舆情虽不敢尽流俗之徇而亦不敢爲过髙之论伏惟皇上念泰运之难逢明良之难合风頽俗敝之当反千载一时之难再倾然而聼油然而思断然率大小臣工而酌行之则天下幸甚其一曰郊社之礼夫国之大事在祀而祀之最大在郊自古礼残缺后儒穿凿而五帝六天分祀合祀之説迄无定论则以不深考于经而折𠂻于圣也葢王者父天母地父母以合饍爲经故郊社之建虽分爲二而地天之飨常合爲一合非共飨一坛之谓也地相接祭亦连举古人大祭必绎类三日而毕事以是故耳唯周礼冬至祀天于圜丘夏至祀地于方泽此以专飨爲义而不相侵者又或天神地祗间有专行祷祀而不相滥者故有分而不合之祭其余或因名山以升中于天或因吉土以飨帝于郊每祭必卜每卜必兼社此不易之礼何以徴之月令天子以元日祈谷于上帝帝牛不吉以爲稷牛帝牛必在涤三月稷牛唯具夫五谷生于土者也岂有赛稷神而不赛后土者卜之日王亲立于泽宫以听誓命泽则方泽之泽耳以是知元日郊天之必兼社也天子又以季秋飨上帝于明堂夫季秋之大享庆百物之告成也故合天神地祗人鬼之至尊至亲者而齐飨之岂有配及祖考而反遗于地祗者周诗曰昊天有成命二后受之説者以爲合祭天地之乐章是也以是知季秋享帝之亦兼社也又不特王畿之郊祭爲然即省方之郊祭亦然书曰肆类于上帝禋于六宗望于山川徧于羣神又曰柴望秩于山川又曰柴望大告武成曰类曰柴皆祀天之礼也然必及于六宗山川羣神而独不及后土则郊必兼社之谓也而类之一言尤当深味凡言帝者主宰之称也上帝以理言则干元是已其尊无上理必寄诸神而后灵如以神言则天帝固尊于九天之上后土亦尊于九地之中皆可以称帝也易象虽以干父配坤母而后土亦属象帝非若皇后之专理内事者故曰类于上帝言亦以上帝之飨飨之也道家亦有四皇之号儒者外之而髙皇帝不以爲诞也亦颁其教于天下而不废其享岂亦肆类之遗意耶臣以爲四皇并尊之説终非丽于六籍存而不论可矣若后土之合祀于郊此非类祭之义而何中庸篇曰郊社之礼所以事上帝也註之者曰不言后土者省文也窃以爲精当曰不言后土者后土即上帝之类也以是知古者郊社二祀虽有分合之期而其常主于合也明矣既主于合然则圜丘方泽之专祀可废欤曰岂谓其可废也古者郊社之祭岁凡九举如冬夏二至之分祭何用卜而合祭则必卜葢举一郊则天之百神皆从举一社则地之百祗皆从唯后土匹于上帝有专尊而坤元亦统于干元也卜叶则天允而后土以下孰违之合祀之所以不得不卜也葢分祀者什之二而合祀者什之八矣安可执二裁八以泥古哉然使此礼在成周以前委不嫌于分合并举唐宋以来天子每岁一郊以爲常则奈何不从古人之常举者而从暂举者哉况于元日祈岁之郊天子原未尝不兼社也稽我太祖髙皇帝初即位时亦倣周制爲圜丘方泽分祀者数年当此天与人归之㑹徳且嫓于放勲格天而每临祭祀风雨时作因而气序失轨年谷不登圣祖疑之至洪武十年始悟分祀之非爰定合祀之典自是每临祭祀景霁风和年岁丰登屡昭灵贶载在御制歌可考也此先天而天弗违之証也迨世宗肃皇帝入继大统鋭于更化善治偶信大学士张璁等八十四人之言而不用尚书方献夫等二百余人之説遂使皇祖之深意不明而孔壁所传郊社事上帝之明文日晦天分地析天后地先天子以频数之故岁不得一亲行事祀既不专神无常享揆之天意岂远人情夫人君之于天地犹人子之于父母岂有终岁而不一见者是以太祖于洪武九年定议郊社大事虽有三年之䘮亦不敢废诚重之也是故与其再举而惮烦孰若一行而存礼况原出于髙皇帝之更定而逺符于古帝王之制作孟春卜日合祀南郊每岁亲行着爲甲令葢今日之第一义也然则今南北郊之制可革欤曰何可革也冬夏迎气之説可以兼而行也然则圜丘宜改作欤曰何必改作也太祖之合祀也即圜丘旧址爲之礼所谓扫地不坛者是也迎气之礼从古既简丘泽之界从今可近于是先礼郊而后礼社即分即合岂不便哉若揆虞书肆类周颂合飨之礼文自有元日之令甲在矣然则郊之日必百神从祀欤曰此虽古礼而今亦毋用太拘也按礼郊之祭也大报天而主日配以月日月统百神者也非必百神悉从祀也舜类上帝而后及于六宗山川百神非必一时尽举也今南北郊之祭诸神必各以类从朝日夕月之祭又行于春秋分至于社稷山川古今帝王贤圣诸神又各有祭天子或亲行或遣官其礼去古未逺也斯亦可以无议也其二曰宗庙之礼夫天子七庙古未有也其起于三王之家天下乎记曰有虞氏五庙夏因之无所据也商七庙见商书曰七世之庙可以观德当其时商始一再传也而七庙葢因夏制官天下者始祖与四亲止五庙五庙之外别无祧庙同于侯国之五庙而已祭必及于四亲者服尽而后祭尽也逺必追于始祖者有始封而后有世及也庙制无加于侯国也古有世诸侯而无世天子矣又古者人寿百岁以上四世尚在一堂至缌麻乃别爲族礼缘人情虽欲不享四亲合始祖而立五庙不可得也葢不特天子之情爲然庶人之情亦然故子思述周公上祀先公之礼曰斯礼也逹乎诸侯大夫及士庻人然则士庶亦如天子之愿享四亲矣曷爲制礼者但能尽大夫以上之情而不能尽适士以下之情欤曰此非理也势也葢上世有不𦵏其亲者未𦵏而始导之塟则不封不树岂其爲陋未祭而始导之祭则追考及祖岂曰啬此官天下者以钖类未尽之余孝留之后王也若夫家天下者传世既久亲尽当祧何忍一旦遽夷诸坛墠之鬼于是乎有二祧庙祧庙之外尚有坛墠以祷远祖而后乃去墠爲鬼周以忠厚开国即祭法亦一验也戴记载之备矣天子庙七诸侯五大夫三适士二官师一庻人祭于寝等威之辨也五庙者月祭及于皇考享尝及于始祖有一坛一墠而无二祧室三庙者享尝亦及于皇考而显考祖考无庙有祷焉则爲坛祭之二庙者亦有一坛考与王考享诸庙皇考无庙祷诸坛官师有考庙而无王考庙则同无庙之庻人仅合考与王考而祭之夫祭不及于皇考非情也周公何以不推上祀之礼以逹之此匪独以贱不齐贵之难备礼实以贫不逮富之难备物故也唯我髙皇帝均士大夫以四亲之祭特不及于始祖迨世庙兼勅士庻得追始祖而祀之岂非以唯圣尽伦之心立唯王尽制之极超出三代以上者哉然而七庙九庙之辨则迄今之大疑也又当拟议文武二世室之时不酌古何以凖今也据郑𤣥所觧昭穆世室在七庙之内而王肃驳之谓七庙及于五世六世无服之祖孰是乎曰皆是也然皆知其一未知其二者也今以先儒所攷周家一代之制覈之不得不从肃议葢周公未尝追王之先文王虽称王九年然而未备七庙文王没武王既受命矣周公既成文武之德矣于时当祧五世祖髙圉则不但情有所不忍而监于夏殷天子七庙之制亦不合安得不起二祧室以演髙圉享尝递迁太王王季焉至于穆王升祔之次文王又当入于祧庙中而文武二王不可祧也然又不可以二祧室待二王葢祧室但有享尝而无月祭与始祖四亲不同岂所以居不祧之祖乎则安得不另起文武二世室以成九庙也故周自厉王以前天子之庙本七自宣王以后天子之庙始九其议在有其废之莫敢举也追王未及之五世祖祭既废矣安得复举诸坛墠中而上祀之然天子又不可仍五庙之旧此所以必合二祧庙而成七也有其举之莫敢废也上祀已及之七世祖祭既举矣安得遽废诸祧庙中而坛墠之然太庙又不可累四祧之室此所以必更二世室而成九也世室亦何必九哉祖功宗德原无定额武王后倘复有如文武二圣者出乌知二世室之不再加而成十一庙耶臣实爲圣朝祝之总覈天子之庙制除始祖百世不迁外从髙曾祖考四近亲以上合二祧庙而七者祀额之常从二祧二世室四逺亲以下合髙曾祖考而九者祀额之变也然变而不失爲常者也设以世室从周祧室从夏殷于礼于情更协则我明其独盛矣我太祖身集大统德业迈于文王一传即有成祖爲昭世室甫数叶而德可宗如孝庙功可祖如世庙者出矣得其一即可以当周家九庙之鸿名七庙之实飨而今且踰之猗欤盛哉其议礼尤有光于前古我太祖初建四庙定享礼未几又建太庙爲同堂异室之制此犹草创之初也迨世宗皇帝倣古礼创九庙始正太祖南面之位而定成祖世室之享岁时序昭穆分可谓大圣人之作爲矣惜当时儒臣考礼未精不能无失其一曰德祖当迁而祧之名稍遽也其二曰三昭三穆不当在世室之外而袭唐宋之陋规也何以明其然也德祖乃太祖所立葢尝正位南面矣即不得比稷契爲商周之始祖而亦未易以议祧若曰仍其原庙而更爲太庙以尊太祖则可耳然则仁祖之祧亦非欤曰其失自此始也当太祖时郊祀尝以仁祖配天矣孰谓配天之祖可祧也岂惟二祖即四亲之庙而皆不可祧也虽然业已祧矣将如之何曰今之祧庙在寝殿后仍之而更其额爲原庙可也其太祖以后有应祧之祖则当祔于寝殿之夹室而不可同于四祖四祖者太祖所立也如何而可以下同于子孙也然又不必别立庙即以今庙改题是亦犹今孔庙有启圣先贤庙之意也每祭必先原庙而后太庙礼有隆杀祭无逺迩四祖之心安则太祖之心亦安臣前覆太常寺祧庙之説而不及言其非者正有所待也乃若九庙之是非则当求端于五世而斩之理庙至五而盈矣夏因虞不得已而益以二祧庙周因殷又不得已而益以二世室皆其时然也我朝正复古之㑹则反周季之九庙以还夏初之七庙也何难而非开天如圣祖讵能独断及此今则时已过矣要之二昭庙不祧之主则归之昭世室二穆庙不祧之主则归之穆世室是即三昭三穆与太祖之庙而七也若谓总世室四亲与太祖之庙不止于七世则太祖与三昭三穆亦岂止于七世哉书称观德之义举其槩则然耳稽古制三昭三穆毕竟当在世室之内也然则今日同堂异室亦有可议者乎曰有昭穆之位未正也禘祫之义无闻也何以言昭穆之位未正也父子昭穆异兄弟昭穆同礼也昭穆以父子爲别而不以传位爲世礼也是故孝睿二庙一世者也武世二庙一世者也其五世祖爲英庙六世祖爲宣庙必如王肃所言七庙则宣庙尚在未祧之列若如郑𤣥所言七庙则英庙亦在所祧之中臣以爲断断当从肃説是在皇上渊筹而毅断之臣又惟七庙九庙同堂异室之未定犹可言也昭穆世次之不正不可言也是故爲九庙七庙则二庙一世者当同坐而异位此不易之典即唐宋以来亦未有谬悮如今日之甚者也是故不可以不正也何以言禘祫之义无闻也曰礼有时禘时祫有大禘大祫大祫三年诸侯所同也大禘五年天子所独也时禘时祫非所以论于贵贱也今大祫之祭行于岁除则犹时祫也大禘之拟于丙辛孟夏止嘉靖间一行而罢则无大禘也大禘不行犹以不得初祖爲解当宋时君臣尝有谱系不明大禘可罢之説不得谓之缺典至于举大祫而弃之则何以示等威之别而备一王之典此臣之所未解也必也时祫止于祧庙而以太祖居中成祖以下列昭穆之次大祫及于原庙而以德祖居中懿祖以下列昭穆之次其亲王在两壁功臣在两庑各得配享则一代之宪章备矣至于大禘似当别论冉有之对孔子曰如其礼乐以俟君子况大禘之礼何礼也而臣敢轻论之哉则唯圣主加之意耳或又曰国朝有三大礼至今有遗论焉建文君之革除也景皇帝之削号也献皇帝之祔庙也其在当日亦既详乎其议矣而终无以服天下之心塞忠义之口何也曰固然也是当时儒臣之失也方建文君之逊国也误以爲自焚矣成祖问𦵏礼于侍讲王景景对曰当𦵏以天子之礼遂备天子礼𦵏建文君遣官致祭辍朝三日何者痛其非有亡国之罪也他日成祖又曰吾之来效周公辅成王耳夫成王贤主也夫其生也有成王之贤其没也享天子之𦵏使当时廷臣执此以诤必有以开悟圣心𦵏以天子则必祭以天子有一日之成王则有一日之年号庙祀国史焉得而废之今者庙祀已矣世代祧矣可以无议矣惟是年号当复一向因仍无以体成祖厚𦵏不忍之心成国家一代光明之制臣故曰儒臣之失也方英庙之复辟也钦天监奏革除景泰年号上曰朕心有所不忍仍旧书之至宪宗皇帝复谕羣臣曰朕叔践阼戡难保邦奠安宗社亦既有年姦臣谗搆请去帝号先帝寻知诬枉深懐悔恨以次抵法朕承大綂用成先志遂上尊谥复位号孝哉宪宗善成先德使当时廷臣以庙祀爲请宜无有不从者卒使戡难保邦之主曽不得享太庙一席之荣臣故曰儒臣之失也惟是献皇帝祔庙之説则稍异于是此亦当以二帝三王之旧章裁之葢献皇之当称帝而不止称王当飨帝祭而不止王祭也此于虞舜尊亲养亲及成周追王上祀之礼可徴睿皇之可建原庙而不必序七庙可以宗德特享而不必以祖功配郊也此于虞夏郊喾宗尧郊鲧宗舜及成周祖文王而宗武王之礼可徴前一议者当时大学士杨廷和等未察而误执爲人后者爲之子一句礼文以蔽孔孟追王上祀大孝尊亲之旨则张桂方霍诸臣言之详矣独后一议阐扬未透故仅能㸃出继统不继嗣之説以动帝𠂻而印诸有虞氏之所以尊瞍而宗尧夏后氏之所以郊鲧而宗舜周公之所以上祀先公而祖文宗武处终未帖然葢自古从藩服陟帝位者但当以其亲并继统者之尊不能以其亲入继嗣者之序终与上祀之先公稍殊虽舜禹亦莫之违也然舜宗尧禹宗舜虽不爲尧舜之后犹后也尧舜既无后而有后矣瞍若鲧无乃有后而无后耶非也凡古之官天下者生则一代而两宗殁则一帝而两祀其义互起于尊亲之间尧舜爲禅天位之大宗尊而亲之也今之帝王庙祖之瞍鲧爲传国祚之小宗尊而亲之也今之奉先殿祖之而世庙之入继武庙又与舜禹稍殊其事情酷似放勲氏帝喾之子帝挚之弟亦继统而不继嗣者也大同中尚有两小异焉一则起于黎献推戴一则起于中朝迎立一则帝挚有嗣而姪逊叔兴一则武宗无嗣而兄终弟及故庙议别焉而以舜禹成王之所宗所祖推之则尧嗣之必宗帝喾何疑也唯尧之当年祭法与今世庙亦难混帝喾除有虞氏之郊祭外尚有帝挚本圉之子孙沿官天下时之遗法而以五庙之祭祭之献皇之嗣则唯肃皇一人耳其主不入太庙则奚入然而䆒尧舜之接帝统宗有德则皆不能无议也故廷和等得执爲人后之一説以格之毕竟睿皇当祔何庙此当从汉文原庙之例亦无疑亲尽亦当议祧则不嫌从世次併入太庙二祧室中矣夫然则其事兴献也既有光于舜禹之尊养二亲其宗孝皇也又无违于虞夏之上宗尧舜岂不仁之至义之尽哉我世宗言必称尧舜亦唯孔孟之彛训是程使在廷有纳牖之规则当宁岂无转圜之听而惜无一人及此者今则有其举之莫敢废矣无已则主郑𤣥昭穆论世之説而折衷于议祧议祔之期合孝睿二庙爲一堂而还献皇侍享之座其可乎然终不若正之于始之爲得也臣故曰是亦儒臣之失也去此三失一复古礼妥祖宗之灵舒忠义之气惟在一转移之间顾皇上断与不断耳乃若祭位而设冠裳非生前之裳衣当照依郊祀而设主作乐而用教坊伤圣代之风化宜特诏有司而讲求此皆今日宗庙之急务而不可视爲粉饰太平之靡文也其三曰常祭杂祭之礼夫山陵之祭非古也以义起者也而其道不可废则仁人孝子之心也人臣有勲劳得祀古所谓记功宗者也而或止于本代或责之有司则尊卑隆杀之体也礼当祭则当敬礼当杀则当畧义也礼以义起者也至于本一神而仍祀于两处本尊神而致䙝于非类本邪神而反崇于王国此则皆礼之所必裁矣以今日山陵言之乃圣驾当亲行者也而不得不遣官者势也孔子曰吾不与祭如不祭即专官犹未尽圣意之精诚况一官而遣之两祭或三祭乎此其诚意不足姑未暇论乃其行礼之时已近二更每陵相去各一里许山径﨑岖林木丛蔚马仆奔驰灯火互混有主祭官已到而陪祭官不到者有行礼将及半而班仪尚未整者虽有台省纠仪诸臣昏黒之间孰得而辨如遇风雨失礼犹多似宜每陵各遣主祭官一员其陪祀官亦各照衙门预先分定庻诸臣之诚意可观而皇上之委用无沗此所谓礼当祭则当敬者也以勲臣言之本朝开国诸臣与后来守成将相臣已见于覆太常寺之疏矣惟是灵济宫所祀眞君者起自永乐年间查得二眞君乃五代时徐知証知谔兄弟也以其祷疾有应遂宠之以祀典褒封臣谓此亦或出于一时之偶尔而未可以爲常祀也自古帝王疾病有祷见于尚书金縢乃其所祷者太王王季文王皆周之先王而非民间所得奔走奉事者也天子爲天地神人之主一念所至百鬼効灵纵有应騐何足爲异借使生前精爽能爲福利何如髙皇在天之灵借使爱国与君及于后代何如祖考之于子孙其应崇信与否宜不待辨况二眞君闽人也该地方已有奉敕之祭每六岁织造袍服挂换此其优礼报之亦已至矣而又有京师之祭不已过耶况𦵏日止于五祭而今以每月朔望俱行事增至三十余祭是亦不可以已乎或曰今之北极佑圣眞君祀于灵明显佑宫犹是也何可无议也曰北极者天神而非人鬼也惟天子祀之而郡国不得干也古者一岁之内祀天凡几于义颇近二祖所定当有所稽是故未可轻议也然旧唯两祭而今亦以朔望增之且至二十七祭黩祀弗钦礼烦则乱复其旧焉可矣此所谓礼当杀则当畧者也何以言本一神而仍祀于两处也帝王庙既已专祭三皇矣太常之祀又何爲乎隆庆间该本部左侍郎王希烈具题可以查而行也何以言本尊神而致䙝于非类也太山载在祀典曾有遣官之祭矣玉妃之号行宫之修民间进香所在而是毋乃凟乎况乃妇女羣游岭上经宿而归男妇杂居恬不爲耻败化伤伦䙝神凟礼莫此爲甚可不速令禁止之乎何以言本邪神而反崇于王国也顷岁兵部尚书王遴建言毁在京及天下寺观非无所本葢太祖髙皇帝鉴元之溺于二氏而亡国故洪武五年有诏归併天下僧道庵院永乐以后禁乃渐弛而迩年爲甚不但伤财耗民害流军国而聚羣破戒其坏本教亦深矣是以廷论及之荷䝉皇上允行已而恐人情不便只严行廵缉衙门不许增修而已明旨昭昭在人耳目曽几何时皇上偶忘之耶龙泉之上甫毕而卧佛之寺又兴及言官以停不急之务爲请则谕以内帑之费不预有司臣揣圣意葢欲借修福之一端以行顺志之大孝也独不念太祖启佑之显谟乎洪武中有灵谷寺僧求施崇建佛宇者召而面谕之曰财非朕之已物乃农民膏血耳若以此而施尔必不䝉福而招愆其僧献言佛法付之国王大臣复谕之曰所以付之者国人无有敢谤听化流行非王臣则不可僧乃省而叩头此见于御制游新菴记可稽也陛下奈何不以节财法祖爲孝而以劳民谀佛爲孝乎夫作佛事之不预有司而动内帑固也然皇上躬祀山陵閲视寿宫与夫皇子皇女庆生一切充赏之需动至数万则又辄取太仓之边储太仆之马价所司执奏则谕以内帑缺乏委非得已何此独缺乏而彼独不乏也何于不得已者而已于得已者而不已也夫今之崇佛教者何尝叅及圣祖所标暗助皇纲之理不过借口于普救衆生调风顺雨而已昨者风霾异常经春不雨调顺之效何在岂非剥膏脂以媚神不如修实政以格天哉皇上服食之菲上配神禹后宫之素下陋汉文海内称俭德焉乃于佛事之作不加撙节至于内府外府之分当用而不用不当用而用之或非所以风远迩而训将来臣以爲罢之便伏乞圣裁其四曰宫闱之礼夫风化必始于闺门而名分每严于嫡庻故春秋之义以并后匹嫡爲乱本而汉臣爰盎却愼夫人之坐曰尊卑有序则上下和后世以爲至论惟我圣祖深知此义曾谕侍臣曰朕观往古深用爲戒若不惑于声色严宫闱之禁贵贱有体恩不掩义女宠之祸何由而生又命学士朱升等修女诫及古贤妃之事可爲法者谕之曰治天下者修身爲本正家爲先始于谨夫妇帝后虽母仪天下不可使预政事至嫔嫱之属不过备职事侍巾栉若宠之太过恐骄恣犯分上下失序歴代宫闱政由内出未有不爲祸本者夫内嬖惑人甚于鸩毒惟明主能察于未然大哉皇言所以虑万世圣子神孙者至矣是故英宗皇帝顾命之日切切以定后妃名分爲戒至嘉隆间详定册封仪注皇后具服升坐皇妃行八拜礼是后妃之分严乎严乎不容一毫有所假借者乃往岁圣驾谒陵后妃随辇闻诸卫士言遥望黄辇红辇分道同行葢黄辇惟皇后得乘而红辇则诸皇妃从随者也若果并驱名分乌在虽其事出偶尔非宫禁之常仪抑或旧时因仍非一旦之特起臣等俱不敢知但我皇上言稽祖训动与天游岂肯令宫闱之内有越礼踰分之非传闻道路贻讥青史哉所有后妃相见行坐等礼窃谓当查照裁定永着爲式庻几宫居燕见有所持守闺门一肃圣敬日跻万国四夷同此瞻仰不然则非民攸若非天攸训近而有近戚怙宠之萌远而有野史传疑之谤且如近日皇贵妃之封虽奉旨晓谕事体大定而议者未巳也使诸臣天王圣明之嗟含忍以去国我皇上从谏如流之美掩抑而不光臣每思国事至此未尝不痛恨于柄臣用事之日也葢当皇上英冲践阼之始一惟元辅之言是听使爲元辅者能常述祖言彛训其严如彼闺闱关系其重如此则必有以定圣心于宥密炳睿照于几先又何至有可疑之举动致盈廷之议论哉且皇上独不闻孝庙时事乎孝穆太后纪氏乃孝庙之生母而仁寿太皇太后周氏则其祖母二母皆妃也当仁寿之崩也大学士刘健等已上尊谥及照依大学士彭时所议祔𦵏祔庙之説矣惟孝庙之明乃曰事须师古末世鄙䙝之事不足学又曰太皇太后鞠育朕躬恩德深厚朕何敢忘但一人之私情耳祖宗以来惟一帝一后今若并祔乱无纪极且孝穆太后朕生身母止尊称爲皇太后别祀于奉慈殿又曰先帝固重而祖宗之制爲尤重于是革去尊谥只照健等议仍旧称太皇太后别庙奉享夫彭时刘健成𢎞间所称贤相也当日此举可谓有功然臣犹惜其无能体孝宗克已复礼之深心而以宋家太后太妃之母号闻于上者此虽时势未必可行而大臣以道事君援古亦有何过识者尚含有君无臣之嘅焉夫孝庙以是待其生母与祖母自世俗而论似乎薄其所生然庙号孝宗名高一代则知圣人之孝贵礼而不贵情也伏望皇上思微渐之当防念闺阃之当肃勿使有几微踰越形迹外扬启观听之疑蹈叔季之陋乞查圣祖所修女诫及古贤妃行事原本颁之宫中令女师时常讲解于皇妃御女之前俾各通晓此义以相佐帝后成其内治其于圣化不爲小补伏乞圣裁其五曰朝廷之礼夫自古帝王曷尝不以勤政典学爲首务哉顾深宫决事非有公卿执事相与叅商也典籍独对非有贤士大夫可备顾问也即有天纵圣神之资岂能独成虽日视朝御讲容接臣下若可以待咨询𢎞启沃然一日之间不过片顷而又肃之以等威重之以纠仪君臣之情能通而忠荩之怀得尽者少矣我圣祖特爲此虑故于大诰首篇以君臣同游爲开巻第一义而于早朝之外又御便殿听政经筵之外乂御文华日讲情分两尽恩礼兼周无非欲其上下通䝉蔽绝开泰召和虑至深远也皇上昔在冲年不免仅循故事今神睿日长斧藻日新乞于每日间御便殿㑹集内合部院大臣及科道官凡关系应行重务未得胜画或圣心已定就中恐有未尽者不妨从容访问但有四方灾异闾阎愁苦皆得详究其有内外官员朝见赴任亦可兼访时出天语分付以所宜行如遇奏本事体明白亦就时批答径下所司如成祖谕廷臣以午后事简有言可得从容如孝庙时召对徐溥刘健等故事则不出皇序不下堂阶而明见万里泽沛海隅矣乃若文华日讲正辨论得详之地如但取讲官一口诵而已伛偻而前逡廵而退爲益几何谓当于前一日先送讲章皇上览閲之余端黙凝思有无裨益治道有无符合圣衷俟是日讲毕诸臣咸令各陈所见得者非工失者非拙顺者非美逆者非违不惟圣贤之微言奥旨可以旁通而诸臣之忠邪浅深亦可槩见皇上何惮而不爲也虽然其要在于和颜色畧仪文皇上虽临下以荘不必其矜持之过也诸臣虽事上以敬可省其节目之烦也葢便殿与正朝异日讲与经筵异也又如正朝时玉音宣下近于声歌此乃冲年所宜今但説明或传㫖无害也此虽小节而于穆穆皇皇之体稍不类臣是以敢并及之伏乞圣裁其六曰预教皇子之礼夫皇子生育深宫不见异物天性浑然完也然上未知社稷之重寄下不知稼穑之艰难虽聪明之尽亦必有左右侍从爲之开导牖引而后聪明圣智日广如必待其稍长出合讲学之日而后图之计亦晚矣恭惟皇元子年已五龄智识渐长今日之蒙养乃异日之圣功使其所闻皆正言所见皆正事前后左右皆正人谁与爲不正者则虽未离襁褓出讲合而圣人之体段已具矣古人保傅之教已不可复考臣以爲简内廷侍从之臣而已矣尝稽我孝宗皇帝之在储也始则有内官张敏废后吴氏者维䕶于万妃妒宠之日继则又有东宫内官覃吉者儒雅端方通书史知大体竭诚辅导凡东宫一言一动必引之正所读论语大学中庸诸书皆出口授暇则开説五府六部职掌与军国重务及于民间农桑勤苦以至宫闱之内妃妾专宠阶祸宦寺弄权蠧国一一情弊无不尽言以是孝宗自在东宫时圣德已闻于天下及其即位能开𢎞治十八年之太平巍然爲一代令主是其效也其后武宗以㓜冲嗣位所与游者非马永成谷大用则刘瑾魏彬之辈也其所驰逐者非撃毬走马则俳优杂剧之戏也狎䙝礼体䝉蔽主聪未几流毒搢绅几危社稷此内廷侍臣贤否得失之明騐也可以爲鉴矣今之内廷岂无儒雅端方如覃吉者乎岂无通书史知大体如覃吉者乎岂无爱主爱国尽忠尽言如覃吉者乎精选而任用之在皇上加之意而已矣且皇上亦知近日内臣之可虑乎贤者固未尝无而冐滥名器髙张气燄者实繁有徒是不可不爲之防也夫内官官有七等秩止四品祖宗制也今则不拘品制不论崇卑蟒衣玉带辉映朝阶飞鱼鳞袍充斥道路至一切厰局衙门厮养狡童之辈稍効微劳辄觊非分是可轻畀之乎内官职在扫除不预外政祖宗制也今则事从中出不由部议大而王府之请封边帅之陞授小而杂流之传奉钱粮之勒索无不视贿之多寡以爲低昻则是太阿之柄倒持阉寺之手矣是又岂止一衣一带之微而可视爲细故乎伏乞勅下本部查照㑹典品级裁定服制仍晓谕大小宫寺勿承风而请乞太过勿怙宠而觊望非常勿从中而阻挠部权勿鸠党而摇乱国是十俊之名不可有八党之祸所当惩特命儒臣撰集古今中官善恶事迹爲一传付与翰林官教习使之各知忠主上爱身家保富贵之道皇上不时查访择其立心之端行谊之良者以次序陞如无可录即服饰之赐亦不轻与葢不特杜渐防微而其爲此辈之福莫大焉如是而覃吉之贤不多见者未之有也其七曰公主下嫁之礼臣按易曰有夫妇而后有父子有父子而后有君臣又曰坤虽有美含之以从王事不敢成也地道也妻道也臣道也是夫之于妇如君之于臣父之于子一失则阴阳失轨再失则天壤易位故虽帝王之女下嫁匹夫而不敢不严也书称尧釐降二女则戒之曰往钦哉诗咏王姬下嫁则曰曷不肃雝京房载汤嫁妹之词曰阴从阳女顺夫天地之义也往事汝夫必以礼义其教戒之如此秦不师古其后因之自是始以列侯尚公主使男事女阴易阳故王阳尝条世务极指此爲舛而长乐王回亦谓其弊至父母不敢畜其子舅姑不敢畜其妇皆有激而言之也我髙皇帝既定天下即稽古制创是礼公主先受醮戒至驸马家与驸马同谒先庙合卺之日驸马公主相向皆两拜其见舅姑行四拜礼舅姑坐受二拜答二拜其册文与公主曰既入某官之门恪遵妇道以奉舅姑闺门整肃内助长佳毋累父母生成之恩其诰文与驸马曰当坚夫道毋宠毋慢永肃其家以称亲亲之意卓矣高皇即诗书所称何以加焉沿习之久渐失其眞如嘉靖间仪注则有公主坐受驸马两拜之礼见者已爲骇异岂知今日尤倒置难言者乎入见舅姑则令舅姑行四拜礼而公主坐受两拜是舅姑反下其妇也既诣香案之后又令驸马行四拜礼公主止答两拜是女妇反乘其夫也至于家庭之间则舅姑絶不相见公主诞辰反令其舅姑入贺拜于门外而公主南靣坐受所谓恪遵妇道以奉舅姑者何在乎驸马入见名曰上朝称曰天妃叩首堦庭公主坐受所谓能坚夫道永肃其家者又何在乎惟其如是故各藩府闻之皆得效尤每郡君县主出嫁则乘轿居前而仪賔之马则随其后凡上下轿乘必仪賔拜伏而后从事地方传笑夫家窃耻虽有贤宗室而终莫反正者其风自京师始也昔宋时帝女下降皆升行以避舅姑英宗不平曰岂可以富贵之故屈人伦长㓜之序亟诏有司革之至今史册以爲美谈伏乞勅谕本部刋行仪注一以髙皇所定㑹典所载爲据并移文各藩府凡郡君县君出嫁悉照品官纳妇定式不得过自尊崇有伤伦化则天下之爲夫妇者定而君君臣臣父父子子各止其所而理道昌矣其八曰遣官听狱之礼尝读书至立政篇见周公之惓惓于成王者何其敬刑之至而任人之专也既曰文王罔攸兼于庻言庻狱庻愼又曰庻狱庻愼文王罔敢知于兹夫文王于狱知且不敢况于兼乎既曰文子文孙其勿悞于庻狱庻愼惟正是乂之又曰孺子王矣其勿悞于庻狱惟有司之牧夫葢言庻狱尤重不付有司其免悞乎考之周礼大司㓂以五刑纠万民小司㓂听其狱讼未有遣官听狱之説也在王制有之其曰大司㓂以狱之成告于王王命三公叅听之此遣官听狱之始或商制或周制虽不可知然三代之时有之无非以人命至重三公至公所以示其刑人于市与衆弃之之意而天子一毫不与焉耳我祖宗之制视此加重洪武间尝令五府六部都察院通政司詹事府六科详审罪辟洪熈间添差内合学士虽不专遣定官而必以合部大臣是亦命三公叅听之意当其时同寅协恭师师济济庻几于文王之罔兼罔知者而未曾有内官之命也内官之命自正綂十四年始考其时乃王振擅权之日而英庙北廵之秋也呜唿是可爲法乎其后英庙复辟于天顺二年仍令三法司㑹多官审录永爲定例葢惩前日之悞书所谓其勿悞于庻狱者甚矣英庙之明且武也可以爲万世法矣夫内合学士近臣也出自天子之命则礼有常尊三法司职守也临以天子之使则分有当屈若内官独非天子之命乎其命同其礼亦不得不同虽以阉寺之微而倨傲于儒绅之上至听审之时生民之命悬于唿吸指顾间乃三法司堂官司属之衆拱手而听命于一夫彼其人诚贤也未甚害也不然则其视匹夫匹妇之生且死若秦越之不相关者但见有金岂见有人大司㓂即有执争不过十之一二耳虽失入者难遽定于一时凡应坐而失出者大抵贿也天颜咫尺无由造次则是无财者乃死而有财者得幸三法司爲天子守三尺法天下其将谓何以言其礼固未可令衆庻见以言其事尤非所以示天下公且此辈贤者少不贤者多体綂纪纲关系不细皇上何忍焉伏乞勅下该部遵照祖宗初制每当审录之期仍令内合学士㑹同三法司逐一从公听审然后定议具奏详决其正綂十四年故事不得复用永着爲令夫合臣之与三法司一体也事干大辟者平日皆得叅议易明也持论无有不公用刑无有不当所以永绥和气毕致诸祥寿国家命脉之要端在乎此伏乞圣裁其九曰京师搢绅往来之礼尝读古者士大夫相见礼何其委婉而重难曲爲之仪而多爲之饰也及考其平居游处之际择师而师择友而友贽受而必反财通而惟称在外无燕朋在国无私交名其名官其官长其长㓜其㓜既无繁文夺于外又无虚意设于内耳目专纯心志宁一又何其爲道易守而其爲教易行也世教衰古礼废士生不及周旋揖逊其间有志者惜之惟我国初时俗最近古士大夫崇德而尚齿以道义名节表仪后进朋友之间相唿以字相称以官片纸可以通书方帕可以执贽庻几龎朴之风葢至于成𢎞之间犹有存者迨正嘉以来则渐漓矣然未甚也隆万以来则漓甚矣然犹未若今日也其在今日何如哉富贵有可求则畔礼以随俗势利有可倚则违心而竞进座主门生故事也隆以老师之号而举主观风有司提调皆得以效尤则师道丧久别通问常礼也重以白金之将至于依权附势数十数百而不耻其无名则友谊亡年本㓜也而唿之爲兄行本叔也而唿之爲伯何以待兄与伯乎是无长㓜之伦也未天卿也而天卿之未师相也而师相之何以待天卿与师相乎是谄谀之极也一进士也需次经年费金累百他日之官何从措补于是地方始有不胜其累困者矣一馆选也肄业三载费金近千他日进馆何自支持于是门生始有难免其责备者矣朝觐馈遗之禁朝廷三令五申矣而其风愈甚风俗侈靡之戒礼部颁有条式矣而若罔闻知一郎官之迁转非大事也谢恩谢部足矣候见于诸公卿之门墻至于贿阍人以侥倖一见岂敬长之礼当然乎下徇俗恐得罪于上也大学士之礼体至隆重也部寺㑹议足矣揖让于百执事之流属至于塡门途而不容车马岂吐餔之义如是乎上徇俗恐失礼于下也事不由乎旧章而惟据见行便宜礼不稽之仪注而求诸人情喜悦动不请教于先生长者而一依乎京师皂𨽻呜唿今之爲士者亦太劳矣今之风俗亦至于甚漓而不得不反矣夫士者民之倡而京师者四方之极也今纵不能复古礼岂可坐视其日渝而不救也説者谓国初之时如春成𢎞之间如夏正嘉之际如秋今其隆冬之候矣及今不返日落乌沈万古如长夜不亦可深痛哉幸有圣天子鋭精惕厉于上二三合部大臣相与寅恭图回于下冬则必春夜则必昼天运循环无往不复占之气化人事皆不容以不正者而亷耻之风可以渐长是以冐昩爲皇上言之夫易俗移风使天下回心而向道道岂远乎哉其十曰各省郡县有司士夫往来之礼按孔子论政曰送往迎来今居中国絶交往无礼义则不可以爲中国矣况夫驿递星驰天子之命使也冠葢相望天子之隽才也境内贤士大夫邦人之所矜式而国之纪也自中丞直指藩臬大夫以至郡邑长吏皆有地主之责风教之系而往来之礼又焉可一日而缺哉往者未行条鞭未议公费郡守以上一切取办于州县州县长吏一切取办于里甲此固小民所以坐困也今者条鞭行矣公费议矣然意未尝不在州县里甲也一切上官礼物不曰动该州官银则曰动该县无碍不知州县库贮何项爲官银无碍即有之能几何而堪应一切之需也且州县亦岂能神运鬼输哉即不用里甲而亦未有不出于民者幸而上官原谅可以奉职无过一有不当辄尔狼借于弹章不曰火耗加收则曰罚赎太重不知去此二者将何所出而上官之所谓无碍者何物哉嗟夫爲仕于今亦已难矣好修拔俗之士其自持也有方道隆德盛之夫其应世也无迹此贤且圣者之事而非所望于中人也王者立法以维世而修其教以劝中人焉可无道以处之乎臣请先条公费之议而后及州县之私夫自有条鞭则有公费非不详乎其议也然额设甚少徴存州县而上官又得以共之爲州县者既虞酬应之力不支爲上官者又防州县之议其后则有宁取之罚赎不取之公费宁厚责于州县不挂迹于查盘者矣名爲节省而实累小民阳称不染而阴牟大利在百姓既输公费又出无名在官府既赋其公又利其私曷若明定其额各足其数而通行公费之爲得也请自今议定州县各百金孔道递加至二百而止郡守二百金孔道递加至三百而止藩臬两司守廵各道各三百金孔道递加至四百而止抚按各千五百金孔道递加至三千而止各坐所属分派永着爲例凡一应下程酒席吉凶庆赠之礼皆在其中而均徭甲首原额之设不与焉上官不得以干预州县州县亦不得以过奉上官每岁带徴闰银各二十之一其官吏师生作缺俸粮柴马徴存备补作正支销抚按司道查府府查州县抚按则互相稽查苟不过用即有私赠私厚之类悉置勿问必如是而后公费行可也夫公费不行则养廉无资欲以责各官之不欲是强之也公费既行则公私两裕又欲如曏者之交取于民是货之也然则罚赎火耗是亦不可以已乎夫赎金之罚古所以待疑狱今则槩施矣然犹以爲不得已而用之者也抚按司道寄之州县州县寄之库藏礼待髙贤者少取容当道者多也穷乏得我者少厚赂津要者多也甚至有假馈送之名以肥囊橐相道里之便以迁有无者其爲冠裳之玷亦甚矣今后除抚按查盘罪纸折色照例徴存解邉与还官入官赃及赃料变价等项徴银贮库外其余词讼罚赎不论抚按司道各郡州县尽数折谷上仓其谷照依时价一随土产所宜各处仓厫随时修理各仓官攒加意优恤如遇价贵则贱出之以陈易新是不常平而常平也如遇饥荒则发赈之有备无患是不义仓而义仓也即如今岁江北大旱江南大水所在抚臣请蠲请赈又何忧之有尝闻明君贵五谷而贱金玉国有九年之耕则有三年之蓄葢此道也火耗之收所以折剩余今则无余矣然犹以爲不得已而取之也一分不足而十之三矣又不足而十之五矣官得其一吏得其二反使小民得以有辞而当道不能曲庇则将何所辞其责是投柜未必便民反爲官之累也然则投柜非欤曰投柜何可非也投柜所以防经收之虐拆封所以稽经收之数夫既投柜矣经收不能爲虐矣何必拆封但令报数可也况夫经收之收解也其费颇繁而百姓之应役也其差颇苦倘有余剩即以补之仁经收也拆封则输者有疑于官而火耗不敢不重不拆则输者但足其数而经收不可以欺火耗絶而输者如归仁纳戸也是一举而两得者也顷者柄臣用事惨刻成风有责报羡余者矣此在州县长吏且不可况朝廷之上乎尝闻仁者以财发身王者藏富于民而不藏富于国葢此道也夫火耗罚赎非美名也取则贪不取则廉至易辨也然中才之徒亦往往不能免焉岂故甘不洁之行以速清时之诛哉势则然也今既有公费以恤其私又无诛求以乱其守则火耗罚赎亦可无染矣如是而又有迷不悛者抚按据此以定殿最铨曹据此以论黜陟更何説之辞前有所慕后有所避则如规出不得不圆矩出不得不方不特州县无所媒其利即抚按以下郡守以上皆濯洁相孚光明相照人人无按劒之疑在在有羔羊之节矣岂待严贪墨之禁而后无黩吏哉然必先养之而后教之臣所以先条公费之议者此也迩者皇上下令禁餽遗革侈靡无所不至而又时逮墨吏至辇下送法司海内闻之宜乎改观易听矣而臣以爲未得其本也古帝王之治不严而肃不杀而威其所操者本也如果臣言可採乞勅下吏部都察院通行省直抚按一体遵依先将应议公费通行半年以内具题发该部院转行遵守其议则宁寛毋急宁增毋减宁爲后日可继毋爲节省近名何者其给公者有限而利民者无穷也是经国虑民之大计也其十一曰议处宗藩之礼窃论当今天下财赋淮河以南四百万供京师淮河以北八百万供边境而亲王郡王将军中尉宗女禄米则共八百七十万有竒不惟倍于京师而且溢于边境自古以来未有天潢之盛供亿之繁如今日者也亲王郡王禄米不多各有定额已无待议将军中尉以下生息日广财赋日诎有司难供各宗禄赐已经近日勘议亦既周悉无遗矣然皆于难处之时而爲济变之法也而不必以礼也法者人也随时而可变礼者天也一定而不移屈于礼者以情拘于法者以力情与力之服人也不同则礼与法之爲效也大异是不可以无辨也臣请得折衷于礼以助法之不及皇上试垂览焉考嘉靖中翰林王曾有奏定限子女封爵之疏亲王之子除袭封外许封五位郡王三将军二中尉一亲王之女许封其三王二将军一中尉无或谓可行然既寝矣乃近奉勘议则谓难处者禄也非爵也不必限爵但宜限禄断自郡王以下五世以外郡王除袭封其余定以五位将军四中尉三未满者照额全支额外者通融均用其所生之女则除中尉无封外郡王四将军三额外者亦听各仪賔通融关领此其恩更寛而其法更备既无不受之爵亦无不沾之禄非不较然画一也然犹所谓法也以臣愚见曷若照依服属之远近以爲爵禄之降杀其更定也既与礼相合其要归也又与法不相背非不任法也法自礼生者也不必限而不能不限可以无限爵亦可以无限禄者也且如始封郡王乃亲王之子也其子封鎭国将军者乃亲王之孙辅国爲曾孙奉国爲𤣥孙中尉以下则无服矣至于二世郡王则亲王之孙也三世四世郡王则亲王之曾𤣥也至于四世则其爲鎭国将军者已于亲王无服矣乃封爵与亲王之孙同不亦过乎唐宋以来嗣王之礼已减初封况嗣而又嗣之庻安得与初封等也请于已封者照旧外自今日未请名封者爲始一定亲王之服属以爲降封之限制如初封郡王之子亲王之孙也长子嗣郡王诸子爲鎭国将军如故二世郡王之子则亲王之曾孙也长子嗣王诸子降封奉国将军四世五世六世郡王之子则亲王之无服孙也长子嗣王诸子降封中尉四世鎭国五世辅国六世奉国而止其郡王孙五世以下传世递降亦如之则法与情合爵与禄均既破宗室之羣疑适符祖宗之㑹典仁之至而义之尽也或曰奉国以后如何曰圣祖所定难遽议也此所以别于庶人也禄米止于二百而又本折兼支又照依近议应举出仕则住支又有司之给未必尽全则不过古者一夫之受而已耳况将军等禄一可以当四五中尉虽衆十亦不过二三则是省者常多而溢者常少即不多不少而亦恒足以相当禄爵皆可无限而恩义于是两全所谓齐之以法不若齐之以礼者也其他槩从近议伏乞圣裁亦玉堂稿巻四亦玉堂稿卷五钦定四库全书亦玉堂稿巻五明沈鲤撰请罢矿税疏臣顷以瞻仰至情疏请面见伏䝉圣谕令候㫖行且朂以合务繁重宜与元辅同寅协恭臣仰奉纶言黙自循省皇上以腹心任臣臣亦以腹心事主则今日所谓协恭者宁有外平生所学勿欺二字乎葢腹心之臣当言不言与有言不尽固欺也即掇拾微细与过爲激切亦欺也臣内盟幽独仰体圣心苟非怀社稷深忧何敢爲激昻髙论虽诸臣累言而不听或老臣万一之可回故沥血呕心进其愚説臣原籍河南当东西南北辐辏之冲四方民隐无不与闻而顷者奉诏北来所至皆观风考俗悉其情状乃知当今时政最称不便者无如矿税二事葢採𣙜之始皇上本以权宜济乏不欲重征其分遣内臣亦以区画下情便于上逹乃内臣不能仰承德意滥用羣小布满州闾穷搜远猎而羣小之中又各有爪牙羽翼虎噬狼吞无端告讦非刑拷讯遂激爲临清之变武昌之变苏州之变已烦皇上处分而近日广东辽东陜西云南尤复纷纷未已臣窃观天下之势如沸鼎同煎无一片安乐之地贫富尽倾农商交困流离转徙卖子抛妻哭泣道途萧条巷陌虽使至愚之人亦知如此景象必乱无疑乃今市井奸民犹复肆爲欺罔皇上祇见其目前所入如此丰盈寕知其私充囊橐十得八九彼假公图利一旦事生地方固豢豕自屠独使朝廷当百姓之怨耳夫自古天下之乱阶皆始于民心之嗟怨朘削愈甚结怨愈深譬之蓄火未然乘风即炽彼愁苦无聊之衆何事不爲而不及早安辑潜消乱萌也皇上岂将谓东征西讨宣㨗献俘神武赫赫无复可虑乎以臣愚计则乱生不同有逆而乱者有愤而乱者逆而乱者如宁夏播州彼先据不祥之名而我爲仗义之伐故人心用奋天戈所指当即芟灭若愤而乱者则所谓土裂瓦解者也以四海之衆而嚣然皆怒一倡万和云合景从朝廷之号令必不可行官司之法度必不能制兵于何出饷于何资葢国家连岁兴师行赍居送按丁增调履亩加租疮痍未瘳呻吟未息更有徴发岂不速乱在昔唐德宗时税间架除陌钱比泾原变起百姓操白梃逐官吏曰自今敢复税间架陌钱否此今日怀乱之人心所必至也衞懿公好鹤鹤有乘轩者将与狄战国人曰君使鹤鹤实有禄位予焉能战此他日遭乱之人心所必至也臣不胜杞忧方今乱形虽成祸机未发必欲速弭大乱莫先收拾人心必欲収拾人心莫先停止採𣙜徴还中使系治棍徒旷然与天下更新此大圣作爲太平景象海内人心所日吁天而求者也上也即不然而改畀抚按代与征输则赋额既可无亏穷民亦得苏息目前救弊亦其次之在皇上一转移间耳夫财货之聚珍寳之玩纵爲可欲比之于四海万邦祖宗之所埀金瓯大业孰寡孰多往中使未至则赋有常经藏有恒积夫孰非皇上之财也而今则商旅不行货物不聚私槖尽满公帑尽虚朝取其三暮失其四孰损孰益矿额非取诸山泽税额非得之贸易皆有司加派于民以包赔之也有司既加之而使者又攫之加征者有数攫取者无极一林衆蒐所余几何割股实腹讵能安饱曰包曰赔何以示后若反是而君不独富民不独贫上下相安公私两利熈熈乎好义终事矣孰利孰害泉货本流行不滞之物有乘除消长之数夫既拂民情而聚之又不收民心而守之一朝有变琼林大盈岂能不发及今而止犹国之财也孰得孰失臣老誖诚不知国家大计皇上试以今时之事而徐察当世之人心凡爲士爲农爲工爲商与宦游畿服内外者无小无大有不如臣所言者乎即道路往来之人室庐居处之衆入而巷议出而偶语者有不如臣所言者乎封疆之臣介胄之士或边腹忧守忧战者有不如臣所言者乎微独是即矿税内使如浙江孙隆湖广杜茂者彼皆不昩其本心而称贤者也有不如臣所言者乎夫以当今时势举天下皆知之而亦皆私虑之其乌可以不寒心也而犹可泄泄乎虽然此诸臣余唾也臣何故又言之葢诸臣有言责而言者忧在其耳目者也有官守而言者忧在其肢体者也犹在外者也臣腹心亲宻之臣也则忧在内矣惟在内故分猷分念而媚兹一人者其情爲独切惟情切故凡可集衆思广忠益以宣其抑郁而効之主上者自不得不详不必皆出诸臣口也此前所谓勿欺之指也惟皇上裁察乞免逮咸阳知县宋时际第三疏前月二十四日二十七日臣等爲咸阳县知县宋时际奉旨被逮两具揭帖爲之申救到今两旬未奉明旨遂已不敢凟奏顾见都下人情爲此一事比前景象顿觉不同臣等叨备股肱义关休戚心殊不能自安敢复掇拾前语以凟天听葢一国之人心可以觇天下之人心今都内人心如此若以传之天下有不人人解体者乎诚恐爲有司者必皆以宋时际爲戒而不肯䕶庇小民爲监司者亦皆恐祸之及身而不敢约束下吏则今兹之举祇爲阘茸罢软者树赤帜耳况此风一倡各处税监无不效梁永之所爲而叅官叅吏其爲税监牙爪者亦无不效梁永之牙爪而如虎如狼傥复有临清之变湖广之变悔将何及夫自罢矿分税以来海宇清明神人悦怿朝端方宴然无事止爲永有此疏遂多一畨章奏一畨扰攘若不早赐区处诚恐言者愈多而朝廷之上纷然聚讼不免有烦圣裁且非清静宁一之体矣葢民惟感上恩德如其父母故平居而好义终事临难而出力报効不爱其死此事行则民心一散不可复收海内将不免多事矣臣等心知其然安忍不爲我皇上明言之论语云见志不从又敬不违礼云三谏不听则号泣而随之葢忠臣事君孝子事亲义当如此臣等惟知有忠孝之理而已不知其他伏乞我皇上俯鉴愚衷毅然收回成命特免宋时际械系则普天之下皆仰大圣人之作爲与成汤之改过不吝者古今同一盛事而顷系逮一旨不足爲圣德累反足爲转圜纳谏之一美谈也不然则恩诏在途而械系者亦在途南来北往道路喧传人将谓何臣等惟揆之心膂之义大有不安故不得不烦凟至此实非敢沽名市恩也臣等不胜恳切祈望之至乞处分杨荣疏臣等在合办事接得云南抚按总鎭等官陈用賔等揭帖知有内官杨荣被杀之变臣等不胜惊叹窃照自有矿税以来激变地方如湖广临清等处亦时有之然未至于戕杀内使焚其尸骨如杨荣之极惨者也以皇上之命使而敢于如此岂非古今一大变哉其主谋下手之人并宜明正典刑以昭国法不待言矣惟是杨荣播恶地方业已满贯其非刑拷死指挥千百户则皇上之世臣也其残虐民命刼夺民财立毙于杖下者数千人则皇上之赤子也所建府第僭拟宫室称曰千岁僭拟宗亲其心已不知有朝廷法纪久矣全滇之人怨入骨髓思食其肉不愿与同生而愿与同死人情至此岂复顾朝廷三尺法哉天道好还假手贺世勲韩光大等爲匹夫匹妇复讐以事论之谓之变以理论之谓之常可也此番处分国家法纪之修废四海人心之从违皆系于此可不愼欤覆请皇上稍霁天威速行干断发下抚按总鎭本章令兵部㑹同三法司详看将见获首恶贺世勲等十人依律拟罪行抚按总鎭官再加覆讯即于彼处明正刑章以昭朝廷有必不赦之法其余官民人等量开一面之网以明朝廷有不尽法之仁倘十人之中更有廹于胁从可矜疑者不妨暂行监候再与具奏请旨定夺庶无寃滥葢天子抚有万方所以驭衆安民者不越德威二字而德可过威不可过书曰歼厥渠魁胁从罔治自古帝王戡乱之道不出于此在㓂贼犹然而况吾民乎滇南在万里之外一往返经三四月恐彼中乱民日增疑惧或生他变尤须急爲裁决一了百了仍歴数杨荣罪恶以见皇上至公之心以慰滇人切齿之恨以服四海观望之志今日拨乱反正之急务也伏乞圣明照鉴乞听言纳谏疏臣一足残废已成痼疾非倩人扶掖寸歩不能自致乃顷再䝉圣恩遣官宣谕趣令即出臣敬天之威不违咫尺义不敢不出戴主之恩等于髙厚情不忍不出今固将斋戒沐浴扶病出矣顾乂惟臣空空鄙夫耳其出不出如沧海乘鴈岂足爲有无多寡而谕旨之所期奨有非臣鄙劣能当者臣将何以塞明诏以不致陨越于下故及今欲出未出之间而先述犬马下情仰干天听俯鉴臣愚可幸无罪葢臣前疏中已言矣臣老年废疾之人而朝夕踸踔出入于大体甚不雅观恐长安道中十目十手以臣爲不顾大体也以臣爲老不知止也以臣爲贪位慕禄也此一议也有如我皇上假臣余光俾臣得随二辅后粗有建明少赐采纳则前之议臣者必且辄更其品题以爲臣虽不良于行乎而其言行矣其志行矣其忍耻以就此者非不顾大体者也非老不知止而贪位慕禄者也此又一议也夫由前言之则爲虚君命爲负国而臣爲具臣爲天下后世之所轻鄙由后言之则爲祇君命爲体国而臣爲良臣爲当世士林之所孚信二者之相去悬矣而其机则决于上之听不听而用不用也夫使谏而行言而听也此臣之遇也敢自谓能天光下济有爲之接引者也其或有不行不听也敢云不遇臣积诚未至而天听九重有不易昭格者也兹所关非细故也往时臣办事合中见百司庻府应行事务有曽奉明旨者俱登记考成簿内逐一查考逐一销算矧丝纶之地名曰政本如人身之有咽喉也咽喉通则百脉荣不通则百脉悴其所系何等重要而合臣所上揭奏可槩从中格乎其何以行天下又何以考成于百司庻府也臣衰废极矣亦旷职久矣所恃以舍旧图新少酬知遇者仅存此一线之脉非是无可以尽职矣皇上不罢臣而留臣将徒以位乎以身乎或亦以心乎夫惟有所以立乎其位者而后心可安心安而身可安也身安而位可安也此其机殊不在臣也不然则臣有尸位素餐焉尔矣有跼蹐不宁焉尔矣岂复能遵奉明旨身肩国是安其位而行其志哉昔唐太宗虚怀纳谏一时荩臣如魏徴诸人乃得展布其四体以弼成贞观之治至今犹侈爲美谈以皇上聪明圣神但一虚心采纳便是都俞吁咈爲尧爲舜臣虽不才从二辅后滥竽窃吹亦得佐下风与臯䕫同列又何有于唐之君臣哉书曰任贤勿贰孟子曰大舜有大焉舍已从人信斯言也明主驭下无务以蓄疑爲神明也无务以予知自贤而卑视深山野人爲无足取也如是焉已矣惟皇上悯臣愚昩明示以留臣隆指使知向方幸甚考察自陈不职疏该吏部题奉钦依京官考察四品以上例当自陈臣待罪辅弼敢不具列其不职之状以俟幽黜而彰明主之纪法除六年以前者不敢凟陈外惟是万厯三十年七月奉召至京备员密勿诸所爲旷官溺职而扞考功之文网者则已有三事臣不敢不明言葢合臣之职有在正君心弼主德澄化源于穆清之上者有在备顾问拟批答视草诰勅诞宣纶綍爲国家政教号令之所从出者其大端若此矣然非学术足以备献纳精诚足以彻穹昊斡旋转移有足回下济之光而成泰交者不能办此也又非夫才优经济而发谋出虑适中乎机宜学有渊源而掞藻摛辞深得乎体要者不能办此也臣岂其人乎岂曾有一于是乎不惟是也合臣虽不有相名实黙有相道则上而节宣寒燠以不累三光之明下而调适酸醎以不咈万民之性者亦自其本业而非可他诿也臣在事以来不能识大体及此顾徒见闾阎之苦征求者无虚日四方之报水旱者无虚月星官之陈灾变者无虚时潢池之弄兵革者无虚岁海内举纷纷忧乱焉此非臣溺职而谁也夫鼎足三列而公餗不覆鳌极四柱而方隅以奠天下之事类非一人之所能爲也故曰舜有臣五人而天下治今二臣俱克振举其职矣臣不能有所助而二臣复爲臣弥补其阙失此臣之溺职者一也而律之以考功之法爲不及臣颛䝉人也居之以斗筲之器既不能有醖借及遇事有不可辄不胜纷纭仓卒而不知主之以深沈出之以鎭定以求其委曲济事即臣亦自知爲褊心爲浮气于药物臭味中爲佐使之材不可以当国老之任也此臣之溺职者二也而律之以考功之法爲浮躁且臣既老惫若此矣又时有阴阳之患狗马之疾以耳目则不聪不明以行动则爲颠爲蹶以心思知虑则朝闻夕忘夕见朝忘过此以往将崦嵫日以廹膏肓日以深伐檀荷戈之议且日有招延之者矣往者不可谏来者犹可追胡爲乎役役之弗休营营而不知止乎此臣之溺职者三也而律之以考功之法爲老疾夫国家悬功令以澄肃在廷之臣仅疏爲六事而臣已有三焉此即在铜墨之吏管钥之司不可倖免也矧其膺股肱心膂之寄乎矧其处巖瞻之地爲士林表仪乎矧复以帷葢䝉恩弓旌赴召爲千古之罕遇乎易一榱不若易一栋察乎迩乃能见乎逺皇上如欲爲山薮藏纳以寛庻寮乎则臣不敢知必且彻旒黈审衡鑑使朝无倖冒国有纪纲大臣法而小臣廉非先罢免臣不可臣无任悚息待命之至时政疏臣屡疏乞休未䝉俞允柴然一躯病伏牀榻感时触事不胜忧国之念将终藴而不言则恐一旦长毕目且不瞑故昩死一言然犹嗫嚅累日而后敢出诸口也何以故臣老臣也事在可缓必不敢轻易进言以自取周章之议又帷幄亲密之臣也言在可已尤不敢激昻立论以轻扰君父之心惟臣今所处之地乃关系民生休戚国家理乱而又适中流急渡之时夫是以宁逆人主之颜而不敢缄黙取容爲燕雀处堂之安也请敬陈之臣闻治天下者贵审势今天下时势何如哉天变于上人离于下骎骎乎有乱之形矣不及今尚可爲之时而主臣一意百倍励精将朝廷号令政事力加整顿必不可易危而爲安转乱而爲治譬诸医之治病而遇十分虚损之人非以十全大补之剂不能有起死回生之效也乃今犹泄泄然视之而徐徐焉图之者岂以天下本无事而臣言不足信乎臣老誖诚不足与虑天下事其言诚无足采取也而在朝则文武诸官亦尽怀杞人漆室之忧不但臣也在国则农工商贾与庠序学校之士出议于巷入议于室者又不止朝臣也即如採𣙜中使亦尚有五六老臣不忍见民间疾苦者兹所谓左右近臣不比于外廷疎远也在勲贵戚畹与国同休其忧国于常人更切也在藩服则又有天潢之派以山河带砺之盟而欲传百千万世与天壤无极者兹所谓同姓一家又不比于勲戚异姓也皇上试以其兼听并观之心而倣古设铎建鼗之意或显诏以求直言或密察以观舆论讵不皆忧臣之忧道臣之辞乎即口语不能皆一直婉或有不同其孰敢保天下终无事乎夫内外臣民人人皆有忧乱之心而备乱犹可不亟乎犹可不申严号令以振作积玩之人心犹可持诸司章奏留中不发发而不以常期乎犹可使诸司当事之臣日有补牍之繁人有掣肘之苦而不得自举其职乎犹可使中外衙门无处不有缺官无官不是权管而因以慢令致期误民误事乎犹可使海内贤才一一皆老死林下而见谓无仁贤之国乎犹可不照常行取补足台谏以自广大其聪明乎犹可使天地不交股肱失职如日行阴雾中而不见阳光如常处严冬时而不行春令乎葢自古忧国之臣未乱而言无其形也常苦于言之不听既乱而言形已成矣又苦于听之无及夫与其听之无及也则宁备而不用乎昔唐德宗时海内殷富天下宴然过今远甚一朝变起遂至于乘舆播迁几不保其宗社此建中四年十月幸奉天事及广德元年十月幸陜州事也一展卷可知矣唐以前宋以后覆辙相寻有甚于此者臣不敢歴歴言之矣夫天下皆知其将乱而至尊居九重之上不见不闻臣实有不忍者故辄敢尽言之语云赐不幸言而中臣惟愿所言之不中不愿其多言而偶中也葢臣既不能借青蒲一膝之地以吐其一腔忠赤又不能剖心自明而所慿惟纸上陈言倘天鉴终不可回臣终亦无目可瞑矣臣不胜仰天沥血战慄恐惧之至请释诏狱官犯疏臣等于本月二十一日具揭爲鎭抚司见监诸犯请命伏候数日未䝉允发恩威出于主上臣等安敢随衆激聒但念诸人死者十之三四病者十之八九中有一二老病者危在旦夕秋气凛烈黒狱如冰继此而冬势必相继毙尽是诸人本无可死之罪而立受不待时之决也匹妇含寃犹足以干天地之和而况诸人皆皇上甄陶辟举之士类能不避权珰爲皇上保釐赤子而乃以区区财货使之骈首就毙皇上其忍之乎皇上视此数人之命不过草菅而不知传之四方士心因而解体书之史册圣德不无少亏所关殊不小也臣等备员辅臣与有匡救之责安忍坐视不言昨各衙门大小诸臣皆来责备臣等谓臣一贯去年亲承纶音释放复官而不能执奏以成主德之美又谓臣鲤臣赓数千里召来何等恩遇而不能竭忠尽言奚取伴食臣等闻之惟有跼天蹐地惶恐流汗垂首伏罪而已爲此不避斧钺再凟天听伏望皇上扩天覆地容之量𢎞赦过宥罪之仁早涣德音即与疎释或付法司酌量重轻拟罪上请则恩威总出于宸断而福寿永归于一人臣等不胜颙仰待命之至乞免发私宅拟票疏窃惟内合之爲密勿者岂不以军国大事运筹帷幄机宜密而不宜洩故因而有是名乎先朝悬榜合门一应官员人等不许擅入夫外者固不可擅入也内者其独可擅出乎臣鲤于嘉靖年间改庻吉士臣赓于隆庆年间改庻吉士先后中秘肄业犹及见内合辅臣辰入申出办事合中拟票旨意所得预闻者独写票中书而已其于诸司章奏谁敢携之以出而越合门一歩者后不知起自何年内合辅臣偶然患病不能进合遂将本发于私寓权一拟票自是以后乃遂相沿爲常一往一来十手十目始不能无漏洩矣夫公事而议于私室大政而决于委巷固已非朝廷之体矣又况机事不密而有害乎且臣等亦因是有不能尽职者何以故中使临门衔命守催则不得从容审处以竭其心思二三寮友各自爲寓复不得相聚商确以资其谋断故率有进呈甫毕而旋即后悔以爲不当者兹所爲不能尽职也夫首辅平章军国臣等同平章事今姑爲首辅代庖耳乃遂亦因循故事拟票私家寛之则见谓苟且急之则指爲专擅或以爲髙下其手者亦安可独任一见而居之不疑也若至于时当暮夜然灯秉烛衰朽之人眼目昏花连篇累牍微茫细字欲逼近则惧有疎虞不逼近则不能了了其进呈甫毕而旋即后悔者此固亦一端也抑更有可虞者印在合中临时开用用毕封鎻亦宜慎宻今祇因用印无时印不能随官出入遂预印封筩常至三五十副付之直票中书使得随便使用幸今中书皆其循谨守法可保无他者安知异日无不肖之人与意外之事出其间乎臣等亦不得不爲是凛凛矣伏望皇上深惟远虑仍复先朝旧规发本合中公同拟票以上尊朝廷之体綂下尽臣子之职分旁塞窥伺之孔隙亦革故鼎新之一事也臣等不胜恳切祈望之至辞军功加恩疏顷䝉皇上叙録皮林功次推恩合臣加臣太子太保廕一子入监读书赏银四十两綵段三表里给与应得诰命臣不胜惊惕谨从二辅后聨疏控辞不䝉俞允臣窃惟朝廷砺世惟是赏罚两端人臣立身惟是辞受一节顾予之自上必度其所可受而赐不虚受之自下必承其所当予而心无媿是以君制命臣制义皆非可贸然爲之也皮林之㨗本天威震荡王灵赫濯底兹宏烈皇上乃逊谢不居而加恩帷幄之臣夷考其时则身在密勿而运筹决䇿者惟有今元辅一贯始终其事臣无预也臣诏起田间遡惟师期方在草莽邈不相闻谋于何有不当其时而论功不在其位而行赏彼被坚执鋭出万死不顾一生者其视臣必不心服也此臣之所以不敢拜命也抑又有大焉者今天下怀才抱德之士或以一𤯝而见斥或以株连而被谪其伏在巖穴不得进用者不知其若干人其久次待擢屡推不报前壅后滞上郁下堙者不知其若干人其内外官聨久缺不补以至于庻职丛脞而牧民守疆承流宣化无与任事者又不知其若干人以臣区区者而在此若干人之中则豫章之一朽株也乃叨在此地既不能爲朝廷进一人而徒多躐取避贤谓何以人事君者谓何窃位负乘世所滋诟此臣之所以不敢拜命也抑又有急焉者今天下百姓或以饥馑或以工役或以军旅或以征𣙜以致其父兄子弟鳏寡孤独流离困苦者所在而是臣不能运一筹出一力以厝之安全乃一夕而䝉恩四世既显其身且逮其先复延其后其视彼饥溺由已者抑何其自爲厚而爲人薄也此臣之所以不敢拜命也抑又有关于君臣大义者主上方憷于陵园之变誓修实政日昃不遑臣备员补弼不能分猷念以共助忧勤而乃于此特拜新命又爲非望之福得无与泄泄沓沓者类耶应天以实不以文夫既有明诏痛加修省不引咎自责而訑然自是岂其视天变爲不足畏耶主忧臣辱岂宜若是此臣之所以不敢拜命也夫以砺世之赏罚与立身之辞受揆之于义皆有不可故臣今再有凟陈者匪专爲身亦以爲朝廷重名器也惟圣慈俯鉴臣愚悉收回恩命使臣得以义自安不辱君命不胜幸甚乞休第二疏臣前具疏乞休伏奉温旨慰留臣仰惟圣眷加意愚臣优厚若此敢忘图报顾臣思其反也思其复也则自知有不能者不敢不哀鸣于君父之前葢臣子立身大节不过一忠其事君而能爲忠臣也则天下之至荣也其不忠则天下之至辱也所谓忠不必皆龙逄比干也其远而宣猷効力近而责难陈善尊主庇民有造于天下国家者皆是也其不忠不必皆奸回䛕佞也凡力有不竭于已心有不尽于君而委之无可如何以任其自成自败者皆是也二者之相去霄壤矣而出乎此则入乎彼其间不能以寸臣当斯际则旦暮之人而启手足之日也敢不量度能否以望全归而犹尸位素餐悠悠卒岁毙而后已乎夫使臣年力强盛而无他危症也犹可舍旧而新是图也乃今则老若斯病若斯矣一旦长逝徒见爲钟鸣漏尽不知止足何能有桑榆之收者此臣所自量一也又使臣应诏以来曾有建明即不幸身先朝露则以其已试之功而掩其不忠之罪臣目亦犹可瞑也乃今则待罪密勿三载于兹上不能分毫弼主德下不能涓滴恤民隐中外大失所望谓上弓旌盛举何异梦卜形求而所得之人仅仅若此固已亏尧舜知人之明矣若犹复倔强于牀褥淟涊乎禄位进退不关其忠职任不行其术岂不亦容容保位爲当世増诟侮乎此臣所自量二也纵不然而海内清明与天下相安于无事臣亦可藏拙匿瑕不嫌于碌碌伴食也今环视四境之内在在民心已离处处土崩可畏其时难其势难犹厝火积薪之下火虽未然而烟云已滃然四出一发而不可扑㓕矣倘及于乱爲股肱者死足赎乎此臣所自量三也夫是三者皆所谓不忠之类自处之辱也一之已甚再其何堪记有之曰事君者量而后入不入而后量臣昔应召之时义在行与不行彼一时也固一大出处也今之日则在止与不止此一时也亦一大去就也臣安敢不审求其是而自甘于不忠之辱也虽然用壮者以力用老者以言谏行言听即力已効矣力効即所以爲致身也臣在野犹在朝也谏不行言不听则无所见功无所宣力臣虽备员左右不过血气之躯而一筹未展竟亦何裨其在朝犹在野也由斯以谈言用爲上身用次焉故古之英君谊辟遇有衰老笃疾之臣不能受官则使人受言于家或当去国之日亦谆谆叩所欲言而听其人之自去葢言在则即其人在也臣老矣笃矣且就木矣必不能儋爵受禄以苟富贵惟有此一得之余爲可申犬马之恋惟圣慈允赐骸骨臣不胜幸甚乞休第三疏臣仰诵纶言感激泣下实不忍再疏言去惟臣自筮仕至今四十余年虽不能有所建明而道义物身兢兢业业实不敢苟乃今晩节末路则易箦正缨之日也顾独可苟焉而已乎葢从来论大臣有三上焉者得时行道致主泽民济世运于平康着功名于竹帛此儒者分内事㓜学壮行所汲汲望而赴之者惟此葢三公不爲贵而万钟不言富也臣白首应召岂尚有富贵之心哉亦过望及此耳乃自滥密勿以来大工肇兴征𣙜四出虽目覩生民涂炭祸乱将萌而臣诚不足以格天才不足以兴治上不能弼吾君于尧舜下不能拯斯世之艰虞讵惟有愧于莘耕版筑之遗即汉唐而下诸所称名世勲猷者亦不得追随其歩武之万一是上焉者臣已不能矣若所谓下焉者则富贵利逹之流君可则欣然而从之君否则頽然而顺之旅进旅退姑委重负于他肩无咎无誉聊以苟且而塞责此在臣今日亦不能讳也夫燕雀处堂非不可苟一时之安倘人心已涣以至于不可收拾而身冐误国之罪当此之际臣之肉其足食乎葢羝羊触藩本臣今所处之势而举大义以让臣者必且曰惟鹈在梁不濡其咮然则下焉者又臣所不屑也必不得已而思其次其周任所谓陈力就列不能者止孔子所谓以道事君不可则止乎臣所欲奉以周旋以求悔过如是而已葢皇上往常论相尝迟回数年不决一旦拔臣于陇亩授以国政何其断也乃今待命累期不得窥青蒲一膝之地陈言累牍不能转重瞳一盻之荣而顿令当日弓旌黯然无色故乡猿鹤怜而望归有足悲矣矧复役役不休栖栖弗决一何集诟无耻至此也昔既无所闻而误徴之今又无所见而误留之岂不伤尧舜知人之明䙝朝廷置辅之体哉古人云廉远地则堂髙臣及今一息尚存求归正首丘者葢不得其上思其次虽自爲出处亦犹爲国家计也惟圣慈容臣归里使得爲碌碌无闻之人而一洗荷戈与祋之耻无令天下后世谓圣主勤思枚卜仅得一贪位慕禄之臣而卒赍志以殁也臣不胜幸甚乞休第七疏臣当衰残之候而有笃废之疾连月以来乞休辞俸俱未䝉允圣恩髙厚何忍固辞独念臣足已废矣犹尸位素餐臣宁忍乎名已亏矣犹腼颜就列臣宁忍乎臣爲是殊日夜不安而顷所不敢声言者以奸书一事臣曾被窃鈇之疑而事犹未结不敢冐规避之嫌也今既屡经勘审奉旨裁决与臣无干臣固可以言矣请敬陈之臣非经济学术可爲世用惟恃此一念朴忠或可结主知取信于一二寮友及百执事以相与戮力同心输诚报国此臣所挟以爲质者仅有此区区而已也祇缘臣生平闻望不能孚人又兼之老病昏迷不善渉世故顷奸书事起遂以波及伏荷圣慈以臣叨备辅弼重惜国体深诏执事勿过搜索臣乃得掩其瑕疵不膏斧钺及至府部等衙门㑹审之时取具招由亦首开辅臣沈鲤已奉明旨无容议臣益得逃于法比不坐深文虽曾有廵徼逻卒阴环臣寓侦伺讥察迄两月而后解严而臣首䑕深藏卒亦无所发觉虽臣原籍地方喧然腾播谓臣已坐奸党臣举家惊怖欲死而久亦流言渐息保有室家葢秋毫皆上恩也臣何敢忘亦何所不惬于心惟是臣亲疎内外朝野远近之间见臣有此一番知其闻望轻鲜不足服人遂无复信臣朴忠者而臣失其质矣臣将安所挟持与在廷诸臣寻往日之盟比肩而事主夫大臣居辅弼之地者必能使天下信其心而后可平章天下亦必能自重其身而后可以重朝廷臣自底不类而至辱国辱寮友诒羞当世之士即噬脐有悔而拾沈终难欲收之桑榆而已败之鲜不可以登君俎矣顾犹可叅鼎足弼圣主处宻勿巖瞻之地耶臣生性懦弱又适跛一足如娄师德即唾而自亁不见爲难惟士君子立身行已绳矩有定人品系焉臣虽不才不敢屑越葢持已与待人异度量之与节槩可兼有而不可偏废者也度量欲𢎞𢎞则宜含垢纳汚犯而不校节槩欲方方则宜章义贞志不容淟涊故待人寛而恕责已重以周道各有攸当也昔宋臣吕䝉正不问朝士讪已者名及论事帝前辩析可否至补牍覆奏而终不变帝亦言其太执岂截然两人亦惟义所在耳臣非曰能之愿学焉不务爲休休之度而遂忘硁硁之节也假令臣徒见人不见已一幸及寛政即昻首伸眉日蹩躠两足前挽后推入长安门每晨焉如是每夕焉如是无论臣自顾其形影堪怜抑道傍观者宁无指目臣窃笑而曰夫夫也老若此病废若此又曾拟奸党而厠名法司狱案矣乃犹扬扬焉于于焉不自知止足若此也岂赤墀金马之荣有絷之维之者耶居表仪之地而爲集诟无耻者张赤帜则士风啙窳实臣倡之臣不应自菲薄至此故臣今病废乞归非止爲一身进退而实爲世道有深长之虑也伏望皇上怜臣苦情特允休致保全朽骨不令臣老眊日益再有罣误以至于不可赦原臣不胜感荷天恩之至抵家谢恩疏臣以衰朽残废屡疏乞休于七月十六日钦䝉圣恩特赐矜允又颁赐路费银两表里臣十七日具疏谢恩二十日具疏辞朝二十一日黎明于私寓门前恭设香案扶掖望阙行五拜三叩头礼出京随该行人司行人潘珙沿途䕶送由眞定顺德等府至八月二十四日抵家臣原籍河南接壤畿甸计程仅可二十日而臣尫羸之甚不耐驰驱又适经过地方连岁灾伤闾里萧条驿递夫马仓卒难办臣不忍更加趣廹以故其行之迟也臣一入里门自幸骸骨得遂首邱之愿如同再世之人仰荷生前不胜感激随望阙叩头三祝卜吉于九月初二日具疏陈谢伏念臣备员四载未展一筹愧非舟楫之才每致鼎餗之覆下失民望上负简求在朝既冺然无闻在野岂恝然忘念惟拾遗补过诸臣之折槛已详而明目逹聪大圣之转圜自切虽不能忘去国之怀乂安敢爲烦言之凟独忆昔滥竽密勿承乏拟票之日曾见得各衙门题奏本章有未奉旨者趣便补牍覆奏名曰催本大都正本一而催本常二三乃顿使文案日增有妨清燕得无于御览太劳而批答难骤乎葢四海安危备载于诸臣之累牍万几通塞取裁于皇上之一言朝野望殷军国事重稽迟尚有丛脞停格岂无忧虞臣在道而惓惓不忘归田而萦萦系念者则爲其关民社之休戚而恐烦君父之忧勤也伏望于鲁论尧曰篇取一敏字以上接帝王相传之统于周易卦爻内袪一需字以常操圣神无逸之心或更于旃厦时有咨询黼扆日有临御于法纪则剔其宿蠧于武备则振其积衰于去冬特降之德音而持之有常于近日两颁之恩诏而践之不爽则上下之情通而君逸臣劳海宇之生遂而民安事治吾君并尧舜而三斯世与唐虞无二矣故敢因陈谢之余而併伸芹曝之献臣不胜感刻祈祝之至病危遗疏臣本章句腐儒遭逢盛世误䝉简用谬陟纶闱伴食虽逾数年分毫曾无裨补归田之后复䝉特赐存问朽骨可销鸿恩难报今臣之病亟矣不能复生矣臣闻古大臣有遗疏虽死不敢忘君也臣一息尚在敢惮昏愦而不思自効乎臣从㓜善病未老而衰今且老死于药裹中无日不检方延医臣闻之医家云治已病不若治未病保衰年不如保壮年臣窃绎其义几于保㤗之説夫泰之一卦前三爻致泰也后三爻保泰也不言所以享泰者圣人之意微矣我皇上乘干御宇四十余年纪度修明中外宁谧不可曰非泰顾泰之对即否乘除理数相循若环更无住足之地我皇上迩来葆光穆清使羣臣不得一覩天颜虽神明洞鉴无微不周然独知之契终不若与衆共见之之爲公且大也易曰天地交而万物通也交而后通天地不能违也而况于人乎今上下之情釡鬲而不交矣伏愿我皇上转圜纳谏虚已用人朝廷大政事大机宜一循万厯初年故事聚精㑹神勅几综务振其頽惰抉其壅郁合臣必亲曰是予一人之心膂也大柄惧其潜移矣大臣必补曰是予一人之股肱也事权惧其旁落矣台谏诸臣号曰耳目何爲吝惜一官而不自开发其聪明也内外诸司犹之百骸何爲久旷庻官而不使各効其拮据也法宫邃閟清跸不传所借以通上下之情者惟兹章奏一线是国之脉络也见爲当下而或经年不下见爲不下而有时特下待命者如吁天祈帝恍乎其不可必也以是不下者疑于炀灶下者疑于营窟而朝端纷纷之疑起矣则胡不明示可否而塞其疑窦也废弃诸臣强项骨鲠曾借以持天下之正论者于今仅存数人是国之纪也见爲迂狂而其言各有当见爲明弃而或阴用其言主爵者虽补牍屡请寂然其无闻也以是生者甘白驹于空谷死者抱赤臆以长终而国家謇謇之用鲜矣则胡不𢎞其茹纳而速爲简拔也国孰与立惟兹苍黎是国家之元气也元气壮则国势强元气衰则国势弱今江之南北山之东西朘削椎剥十室九空民贫思乱葢嵴嵴然臣谓宜罢𣙜採之令减赡藩之田愼守令之选积逋可蠲者急蠲之饥荒可赈者急赈之使四方万民晓然知圣天子恤民德意庻可以培我元气而绾结其既涣之人心也至于国家之根本所关最切者又莫如储教东宫讲筵不御久矣光阴如驶胡可再迟虽睿质天成而人情物理备载典坟非学胡以聚之皇长孙年逾十龄天眞内韫莹然如未琢之玉养正圣功惟在今日语曰心未滥而先谕教其化易成也臣窃谓蠲吉陈经亲贤赞道不可不汲汲已此又万世燕翼之鸿图也夫是数事者皆诸臣所已言所常言且人人言之不惮其烦者臣病中寻绎国家急务实无逾此臣亦何敢舍要言而支蔓以陈也伏愿俯鉴臣愚幡然易虑无曰已治已安而恒若厉若惕以诸臣之常言爲药石以愚臣之绪语爲导使是所谓治之未病保之未危者也宣郁疏滞合千万人之心思爲一人之心思合千万人之意气爲一人之意气沦洽烝盎天宇畅然家国天下情无不通宗庙社稷福以类应泰宁盛治可以保之永永而臣之犬马微躯虽死犹生也臣伏箦涕零不知所云亦玉堂稿卷五亦玉堂稿卷六钦定四库全书亦玉堂稿巻六明沈鲤撰明宗録序圣学无宗有宗其学圣者乎尼父之生好古敏求而已后世异端与吾儒角始有辩而吾儒又与吾儒角亦复有辨夫辨以明自得可也辨而标一胜以冀天下之从已或不能也夫一技之士精悟之极亦有𤣥觧故解牛可以得养生舞劒可以得笔法然得之者无来径传之者无定门其有神焉与假令羣养生学书之士而诏之曰尔必解牛如我舞劒如我鲜不瞀矣君子之学亦惟是凝一不二体验不遗身心融而事几合于是随所叅证皆可以见道皆可以觉人所贵善学者契之于言前而勿为株守耳试观近代名儒学成而鸣其所得曰敬曰静曰良知指不袭前人而功皆光洙泗乃知非好为异也圣道犹海然江淮河汉同归而不必同派也顷予读匡岳徐公明宗録而有感焉公师事李见罗氏奉修身为本之训亹亹不倦夫人参三才止有此身修身之外复有何事公所谓修身者盖修之而后言者也非言之而后修者也其于明亲至善之理终身以之有独得而黙成者故录之大指若曰吾以此宗圣而有得亦犹昔人之得于敬静良知者也夫江淮河汉亦既朝宗矣若不窥其流而不息之神但以疆域町畦为向背不几为海若所笑乎故圣学无不可入也惟视其造诣不视其言説有欲明徐公所宗者亦务得公之所自得而已矣此精悟之极亦或敏求遗意也沈氏家训序前代劝学诗文如富家不用买良田书中自有千钟粟安居不用架高堂书中自有黄金屋诸语皆出自明主御制流传至乆比户吟哦信如蓍龟凡父兄之教其子弟师友之相为劝勉者率不外是以故后学小生当其䝉养未雕未琢已先以富贵利逹荣身饱家之计薰渍其心胸肺腑由斯以往何所不至吾固知吾家子弟亦必有受其鸩毒者已今欲前此痼疾亦不必为一切高论惟以士君子立身大闲闗系紧切者反而攷之各着为训语一篇以示为君臣子弟之鹄其所称述亦不必则古昔称先王谈耳目所不及闻睹之事使后生小子无徴不信惟举吾祖父以来日用常行可为家范者毎篇之中各举数事其无者不求备焉于乎凡人之情语之以他人之善行则有聴有不聴语吾祖则聴之及吾父则倾耳而聴之盖其情愈切故其言尤易入也况吾之身祖父之身也身不修则祖父辱自古明王哲后所称引修身之要无不以法祖为急岂士庶之家有异乎吾兹庭训不敢舎祖父而言他亦不敢为饰説以诬吾祖父惟求吾子弟之可信而已训语凡七篇一曰严二曰孝三曰弟四曰睦五曰义六曰亷七曰慈其犹有不尽者引而伸之触类而长之可也应天府乡试录序万歴十年秋八月应天府复当乡试士士遴于提学御史臣某暨诸曹六馆者总四千五百有竒而府尹臣某府丞臣某职在提调先期以请上命赞善臣某修撰臣某往持衡莅之臣某惟留都为国家丰镐建首善其人士嫺于文文所好尚而四方操觚之士影慕响臻体为一变盖天下所视为前茅也臣且为天下树之抑何敢不辨乃今之为文者则辨之难矣当嘉靖末季文尚繁缛繁缛之不为先进易省也今之文简简固所以从先进也而乃託之乎竒诡空幻者以饰其所不能盖袭先进之似也而非其真也夫淄渑合而雅郑之音杂陈之一簴夫岂不难辨哉兹臣之所为兢兢也臣拜命入闱与臣某集诸同事者歃血而盟务力汰文之似以求其真者而御史臣某亦肃将乃役防检闑内外惟谨既三试遵制拔百三十有五人次第其名里与其文以献臣某窃自幸文体可由兹一变庶几有先进之遗乎真也而非其似乎乃臣所望于诸士者不惟文体之变而止也盖天下之习而为似也讵惟文即人亦有之何者人道正正焉尔矣悃悃欵欵焉尔矣今之人固有谓荡荡平平为不足见长取誉而铿鍧震耀以炫人耳目者乃其中实不然非曏之为文而竒诡者乎抑又有画綵为舟不可以济苴土为辕不可以驾者非曏之为文而空幻者乎习此于文而文称先进习此于人而人称贤人君子也皆假似以乱真者也臣故曰天下之习而为似者不独文即人亦有之也夫文之难辨不若人难辨之甚也不正人之为害不若似人者之甚也何也射干乌喙足以惎人人遇而投之耳钩吻黄精质雅相肖一为所误则其害不可胜言矣故孔子恶似是而非其品士即小人硁硁犹取也而忠信亷洁有其似之者则谓为贼德焉而不列于士何外之深也他日曰君子贵玉贱䃉也非多寡之谓也谓玉真而䃉似也臣为是惧故欲诸士之为贤人君子也为其真无为其似也夫所谓真者非必尽瑚琏为快也譬之器为玉为石石非玉也而可砥可错未为无益惟不为䃉而似玉也即玉也而世不我以宁被褐懐之以待有用无艶彼䃉而玉者之尝有幸也而为彼䃉而似玉也䃉而似玉者曾不可为砥错而讵能乱玉乎淄渑合不能欺易牙雅俗陈不能混师旷钩吻黄精虽相肖世岂无俞扁之鉴哉故臣愿诸士为其真毋为其似也今诸士之于文不䃉矣异日以其人为国家用能销其竒诡空幻者而正正而悃悃欵欵而力去其似以求真也其所树前茅于天下者独文焉尔哉送张浒东归省序张公宰高平治行称当时第一已徴拜给諌歴奉常典纳言之司诸所表树炳炳麟麟载人睹聴矣一夕以瞻云动念歔欷而叹曰嗟乎自辞吾母大人宦京师也心未尝不时时在侧徒以上恩未有报故忍而逮今也今殚不肖之力既六年于兹庻几少有称塞而倚门懐我者独忍不一慰乎于是即日上书乞归觐词甚恳天子嘉其意许之行之日士大夫之为公里人者相率觞之都门之外沈子言曰嘻华哉公此行人子之辞亲而游也亲望其来犹望能所事而来暨其归也为亲者悦而又能所事则大悦人情大抵皆然也故夫以贾游者挟赀而归而其亲悦矣以儒游者挟术而归而其亲悦矣仕者辞亲而起家赍躬而事主其所为事与亲之所望其子者固冝何如也公今入里门拜太夫人堂下夫人宜有问而公且前对曰始儿为给谏遇国有大事輙以言言尝批逆鳞忤贵近弗恤也而他所歴官亦勉自夙夜以无贻母大人之辱于时太夫人闻必大喜且为公进一觞如良贾之出其所藏学士之谭其所得即其母未有不洒然快之也公所谓荣亲之躬不以组绣腴亲之口不以珍旨者非耶予稽覧往籍综古人出䖏之概大都急进取者不遑内顾而爱日诚微恋子舎者薄视勋名而国罔攸赖君子所为叹完德之难也公之报主也如彼而其为亲也若此盖一行而二物具矣予是以华公之行也虽然诗送山甫曰式遄其归吾又知公不能忘君也夫田都諌疏草序往余备员史局预修国史检诸司章奏而知有贵竹田公云公当肃皇帝朝给事掖垣所条上国家便利连篇累牍不可胜纪今感时事怛焉伤心则忆公曽諌言开矿非便言诸路镇守中官宜罢归各监局供乃常役俱见采纳夫自肃皇帝至今歴三朝且七十余年公所陈前二事垂休于苍生社稷者人能忘所自耶乃今榷采之使交骛于道而闾阎鸡犬不宁公言益令人思矣夫言有出口可聴而奉以奔走则迂当事能补隙苴漏事过为已陈刍狗者其言非訏谟至计也公随事纳忠如俞扁发药应手輙起歴事滋乆而所遗方书犹得循袭而用之而无有不售亦庶乎立言不朽已始公释褐真定理以平允着称及徴拜諌垣适肃皇帝建南北郊议徙置民冡数百丛斥郊堧余壤公谏言不可月令闻掩骼薶胔不闻夷人之丘垄事乃罢余往读公疏至此而知公仁心为质闵然起白骨而肉之也公立言有本哉有本哉顷者公曾孙珍之司理吾郡亦大有真定声辑公谏垣草二巻属余为序犹恨其有散逸者余曰公三疏侈矣又何求多之与有赠黑丹渠判山东盐运序黑君之先以武起家而世官于邓至君用儒显君少为诸生有竒负顾数举弗第已乃游太学除上林署丞徙光禄所至以干济称当途者器之擢判山东盐运事乡之士大夫图所为赠君者而授简于予予闻管子相齐谨正盐筴齐以富强君所履非其地耶今煮海犹故何以国不益冨窃尝求之盖今之通商驭吏非国初法已国初中盐之商歳惟输粟刍塞下亦至微鲜耳其时国不输輓而糗糒有余商之利即吾利也后人见不出此以为商专国利遂攘臂而侵之额増未已更以纳锾夫是以塞下不屯国疲于饷士始有脱巾待哺者盖商既告困而国家亦由兹多事矣此与割股实腹者何异耶故曰今之通商之法非法也国初置都转运盐使司贵之金紫秩亚上大夫隆显矣即其下倅贰亦各专印绶假之事权讵非以职属剧要任之特重乎后之迂濶不逹者至比之桑孔之𣙜算讳言之而持衡于上者亦视为樗散诎其迁次以故仕宦至此者即纡金拖紫犹惘惘有不乐之色此何以鼓舞人心而使之尽力也故曰今之驭吏之法非法也夫国有盐利犹富人之有良田也商犹农也主𣙜之吏家督是也农之弗恤斯田有污莱矣家督弗任斯农有惰体矣比其不熟始四出称贷而营营求足食之策亦何贵有良田哉今之通商驭吏之法乆而不更其流弊固将至此也君往矣意亦循管子之迹禀国初之令试以予区区之见谋之其长以为何如如可闻之当事稍一变通予斯説也不直告君尔矣沈氏家谱序归德沈氏出自苏州府崑山县一保乡元之末季有讳道兴者世居县城北七里许王烧桥迤北石将军庙邉配蒋氏生子曰福一福二明兴洪武四年大臣有平章潘氏者括取伪呉张士诚麾下旧军蔓及道兴而道兴老矣不能行役以次则福一当行福二奋然曰弟子当服其劳吾父既不可以行吾代吾兄行矣乃留其子铭侍父于家独挈配王氏与其壻范贵渡江而北次扬州兴化县调河南祥符再调归徳衞左所占屯城东南一十五里曰邵家口者辟草莱而居焉时洪武二十二年也先是王氏在祥符以疾卒已葬城东北陈桥之侧寻啮于水不知其塜之所在继李氏生女一福二年亦渐老不任行役其子铭自崑山来代以洪武三十四年闰三月初十日与靖难之师战于真定之藁城死焉实建文即位二年也配洪氏其孤子祥是时甫十七即补充行伍至永乐八年十二年二十二年扈文皇帝北征俱随其主帅渡沙漠犂庭而还配姚氏祥符人生子三曰忠曰英曰杰自是乃分为三派生子十一人一无后其十派相传者共三十一人而三十一人者四无后其二十七派相传者共六十一人距始祖福二为七世七世以后源源方来未可数计也而支𣲖固已繁衍矣至其以科名贵显者则自五世之祖瀚潮始瀚中成化甲辰进士歴任福建建宁府知府潮中成化丙午举人沈氏始大又二十余年而建宁公长子桐由太学生任顺天府东安县主薄仲子柚从子棋俱为名诸生正德中建宁公殁潮试南宫卒门户盖稍稍衰焉迨嘉靖乙丑鲤中进士选庶吉士歴官礼部尚书兼翰林院学士加太子少保照除山西绛县知县烈除鸿胪寺署正鳞除鸿胪寺署丞其他以恩例授冠带与衣冠而儒者又复数十人人以为沈氏中兴矣始沈氏徙归德其屯所不能尽居也正统后有置产于郡城东南七十里曰界沟集者为一聚已又有居城北四十里曰冉站集者为一聚盖併其屯所而三焉而惟建宁公之子孙则世居城市嗟乎世教既衰骨肉之相残不少也夫岂其未尝反观乎且以吾族论则今之六十一人者其初固三十一人也又其初十一人也又其初三人也又其初一人之身也何前此而骨肉后此而遽为秦越也夫子与孙吾所甚暱也乃其身与吾犹二也其痛痒吾不之觉也其愉适吾亦不觉也其亲而暱之若彼者惟知为吾之一气与吾祖宗一脉也族虽疎其为吾一气与吾祖宗一脉吾岂遽忘之乎明于近而忽于逺覩其始而不见其终亦何其不广也夫自吾祖来徙归德里不过一㕓田不逾百延及六世犹多艰食吾犹及耳目之其在于今则有连阡陌而田比阛阓以居者此谁之贻也而可忘之乎语有云日中则昃极盛难继惟德与义可以长乆昔吾二世祖死王事四世祖礼部主事公以隠德望当时以孝行䝉旌表而建宁公居官亷为子孝奕世载德不忝前人事各具本传至语内行则二世祖元配洪氏世父柚元配张氏俱丁年守节以至白首而兄光冡妇王氏以身徇夫年甫二十也亦先后表宅里此非其德义之可为型范而福祚之所由长乆乎诗云无念尔祖聿修厥德永言配命自求多福由斯以谈吾子姓所笃念不忘者有在矣凡预斯谱牒者幸相与懋勉之曾中丞奏议序临汝曾公以中丞节钺来抚吾豫三载于兹诸所尝规画便利草奏驿闻者积若干巻存之掌记观察袁公虑其乆而散逸或欲考镜已事无由也乃谋诸梓人且属余序余闻扬子云言浮物也岂其然乎夫不有宰之以实者为真意而蹈之以实者为真境乎言蕲有用不屑屑副墨子为政也安可槩浮物视之也中丞出镇千里仔肩鉅重即豫与诸藩固无异也若以论腹心要壤三辅屏翰内拱䕶神京外管枢天下者则无如豫为最其衆建亲藩天潢浩衍与冠盖之使相望于道而供亿日不暇给者豫为最其民俗鲜盖藏竞奢靡岁一不登当事者蒿目而忧之而无可以润鲋辙者豫为最其人情轻煽易动如异时脱巾于陈弄兵于柘者豫为最其以榷採之役妄意中州乐土乌合无赖子弟假神丛以鱼肉我民者豫为最其政体虽自有常式乎抑简书倚任非一幅员错乎诸路五方之游民杂处焉犹复有宜纠宜纾宜鉅宜细宜因宜革而纷乎不可穷诘者豫为最由斯以谈则抚豫视诸藩尤重已嗟夫以如斯重任而一旦吁九阍为封内请命第凭此盈尺之牍夫岂不兢兢难事哉岂其若文人墨士变化笔端徒以腴人口吻者而可容浮议戋戋也公惟以渊塞之衷运之规画而当其草奏驿闻不啻乎忧疾切肤俯青蒲而九顿乞哀焉故其言如庖丁解牛羿命中也其煦煦如化日之长也其广博周徧如渊涵薮纳无不有也其感人如阳燧于日方诸于月精通而幽阻弗隔也盖公之真意真境也夫宇内敷奏之言何限然不皆逹民隠回天聴不凿凿可行不斤斤有措置不𢎞济艰难不传逺不能使读吾言者见吾之心而吾言可当于人心者岂繄不文繄鲜实也夫田夫笠叟聚垄亩而话桑麻谈岁时雨晹风角占候即学士靡不解頥太𤣥凖易河汾拟洙泗人终不与岂顾出彼下哉真与似之殊耳知此则知公之言矣赠中丞呉公擢南刑部侍郎序天下事亦甚难言矣先事则逆覩之难当机则立㫁之难时适其变而从容暇豫则又难故惟有高世之识者而后可覩衅于方萌有济变之畧者而后可决策于仓卒兹两者靡得而兼也以余所见则呉公韫菴其人焉公以中丞之节来抚吾豫两岁于兹其诸树表仪定经制振纪纲厚风俗节浮冗平狱讼诘戎兵旌别亷墨种种德意载人耳目者余不能穷以辞诸所为仁渐义摩举大河南北百二十城邑之人民而厝之袵席以游于春台之上者余不能摹其状惟顷定军变一事则亦可覩公之槩而知其才与识堪天下大受也其始陈军吏不能以恩信抚士士脱巾鼓譟者数百人势固已炎炎矣公一闻变不知其何以运筹乃不踰旬日已逮其渠魁与其激变者朘削者咸次第伏法而其余党鸟兽散其事遂平夫数百人亦衆也自陈距㑹城非迩也称乱者之形状公未尝身亲见之也而不动声色以遏其方张之势于指顾之间使不至燎原不可向迩一何其从容暇豫而朗㫁若此也余知公才与识兼过人逺矣国家自嘉靖以来士脱巾鼓譟凡数四其始则大同有变白下有变已又有浙郧之变与安庆遵化之变彼其初亦仅仅萌蘗耳惟睹之不早而处之不能当其机乃卒至老师殚费暴骨原野始平其难其甚者则外假招抚之名而内实隂中其所挟以苟幸目前无事而卒至伤威损重使荷戈守垒之戍顿蔑视朝廷之纪法而至今犹踵为厉阶相寻不已识者太息焉公此举盖以张天子之威灵于天下以隂詟骄卒悍兵之气而永遏不靖之萌为国家乆逺计甚盛何止戡祸乱于一方为德及大河南北也顷之天子知公名则以擢留都司冦贰余窃窥庙堂意岂不以留都为根本重地而掌邦禁明纪法寝虣销萌奠旧京而鼎吕之者惟公堪大受耶语云观故歩识前路公由斯以往所着绩旂常者余安可预知然已事可徴矣故知公堪大受无疑也豫藩臬阃司诸大夫将为公祖道赠而请言于余余不嫺于词又安能道公之详乎惟顷宁夏有军变其始与陈事适相类余因是感焉为具述所尝戡乱者如此盖聊举目前一事也其他则自有舆人之诵焉亦玉堂稿巻六亦玉堂稿卷七钦定四库全书亦玉堂稿巻七明沈鲤撰归德府学记归德旧为州有州学自陞州为府遂称府学太守邹公来典吾郡乃更饰而新之而俾记之以诏学者郡故宋地史称其俗近古多温中笃厚君子而世又传宋人之愚如所谓守株以待兔之类相与笑之虽不尽然然侗愿不雕之意或相类则谓之愚也亦冝迨今之人好智而矜能耻于为愚而去古益逺惟宋俗不失愚之意故乃近古则学者岂必破愚之为贵哉亦惟不失其愚之意而已矣仲尼称民之疾曰古之愚直今之愚诈诈者舞智者之所为也何愚称焉惟直而其愚不凿学乃可加故及门之徒三千身通六艺者七十岂少聪明才辩之士而独称好学者乃如愚之囬囬没而传一贯者惟参之鲁列国大夫侨札晏婴文武臧仲之伦讵不翩翩博物多能而独称甯武子之愚不可及则何也愚以学道则笃信愚以谋国则勿欺笃信不欺诚之道也诚自生明明自能觉岂待逆亿哉先王设教三物五典离经辨志敬业乐羣不令见异物而迁固惟求不失赤子之心焉耳赤子之心纯白完具犹然愚也世乃嗤愚而笑之不知去愚愈逺而俗以不古学愈以不真矣试以往事徴梁园賔客如云邹枚诸人文采烂然非不惊愚夸才而无益于实用千载之下与荒台废址而俱尽而考文献之所尊崇不忘者惟微子之齐圣张许之忠节杜衍之相业迄今不磨夫行遯抗节封还内降皆智巧者之所深避而不为而不朽与天壤并则奈何轻去其愚也予郡人也述郡事志郡俗不敢不以此意与诸君子共勉之以无负太守之盛举夫学宫敝患其不新故必革故而鼎新学术壊不患其不新而患其喜新故必反新而还旧宋俗旧以愚闻天下矣宋之学者倘不染晚近智巧之习以葆其愚而从事于学庶几可寻孔门颜曾四勿三省之脉而闻道不骛于支离行谊不薫于功利居则表俗出则匡时担荷非常肩仔鸿鉅实有赖焉诸士独不闻乎黄帝遗珠赤水使智索之不得而象罔乃得之愚公欲移山至令子若孙世世不忘遂使山灵为之自移通象罔之㫖何精微之不彻不在聪明用事也合愚公之力虽鬼神可以动何必巧慧收效也如必不安于愚而逐世之智巧以为新则固陋之説若捧土而障江河得毋贾天下之笑谓真宋之愚人也哉新设商丘县学记嘉靖乙已归德既升州为府于是设商丘为首邑而未遑建学也万歴癸酉中丞朱公直指禇公採学使周杨二公议请设商丘县儒学制曰可后学使衷公来始布功令置学官弟子明年郡守郑公邑侯何公筑于郡之干定址矣已赖公继郑公为守以乙亥八月工竣为文庙五楹堂三楹别为文昌阁三楹廊庑廨舎皆具后五岁庚辰邹公继頼公守郡雅兴文治加意毖饬而其僚别驾周公殷公司理陈公及邑吕侯始落成焉故兹学也盖閲歴多人而其劳均不可无纪于是学博张君许君乃徴余言记之余观国家乆道成化所在广励学宫师儒弟子俎豆规条雍容都雅即如我庠创始经营设官备物羣多士而教且养之岂不谓文教翔洽视昔屯䝉之风气日益开而储材之途日以闳乎养士不以多寡为盈诎而惟实得其人为足重得人不以科名官阀为轩轾而以实有益于天下国家为足称昔者平原君尝慕养士之名而门下客三千人比于诸公子矣及使楚而可与俱者止十九人则十九人之外三千人皆可无养者也毛遂自言处囊中卒以定从而十九人且碌碌无所短长则一遂之外十九人皆可无养者也士之所以为盈为诎岂以人数之多寡较论乎上之重士与士之可为重亦岂在多寡乎何世不深覈于名实徒见夫科第比肩膴仕接踵则佥云人才人才而多之不知科第膴仕贤者附之以成其贤不肖者乘之以恣其不肖庸人得之终不失其为庸人则养士罗才之意正在彼而不在此故曰志于道德者功名不足动其心志于功名者富贵不足动其心夫安社稷济艰难斯之为功名而不泽于道德犹为有道所薄况区区之科第膴仕苟为富贵者耶尝闻父老言成𢎞时民间子弟不乐为诸生学使者至有司趣其能通章句者被之儒衣冠其时能为文以中甲乙之科者絶少也然而居善俗出适用在乡乡重在国国重固不乏人我不敢以为诎也其后人文日胜佔毕吾伊之声遍国中青衿济济登贤书第南宫者累累軰出然居善俗出适用未必人人皆然而或有羞当世而笑士林者我安敢遂谓盈也然则士品固有在矣淡泊宁静不染于世氛即布素可称也而又济之以旂常之伐鼎铉之荣得一士且侈为名世而况其多也苟其佻巧浮薄徒志于荣利而鲜克有终即九迁五等不足数也况其鬬㨗于蛮触快意于蕣华者借令项背相望祇见谓秦无人耳何足多也诸士其相与讲于圣贤道德之学而一洗夫后世媒青紫之陋习处则为珪璋出则为霖雨使士不虚养而圣世实収得士之效庶有以酬诸大夫今日之劳哉归德义学记归德为俗故称长厚矣顷岁以来齐民鲜盖藏幼学子弟则多以贫故废业者而饬躬力行之夫亦或坐穷困以不卒所志俗乃视古稍间焉为郡长者固宜有补苴劝相之法以助流理化而予所睹记殊未数数然也属者滇南邵公来守吾郡其论治尚体要而后声华缓法比而右文教其他所作人者无具论乃其修社约敷帝训絃歌泽頖旌别窳良一时人士既喁喁向风矣乃复慨然叹曰夫治人犹治兵也欲兵之扬在其气作而鼔舞不可不先欲人兴行在感其心而体恤不可不至吾既以兴学为事而民有以贫废不能自植立者吾弗知是犹欲彊兵而枵其腹也于是郡西北陬起义学一区待子弟之不能自业于学者置义田千二百亩佐学者费而学之左竖义仓九楹贮郡人以谷来助者而悬之常格以待之工既告成乃问言于沈子沈子曰吁嗟古道哉足以风矣夫人情衆用耳则饰声衆用目则饰色自上之人贵耳目以轾轩吏治而世之为吏者始务以才相高往往于米盐毛𤨏簿书期㑹之间炫赫赫名猎大爵位焉以去至语及教化则视为迂濶咸掩耳不愿闻也乃公独雅意文教补苴劝相若此非所谓行古之道耶昔大将投醪于河师衆饮之如醉楚子廵师不忍其寒也抚之三军如挟纩此两者岂人人徧之哉义气之所为感也公之斯举无论衣食公赐者得恃以卒业不为废即其他衆有不醉心挟纩以复古长厚之俗乎语曰人之从好也㨗于令自是以赀雄里中者讵无从所好而甚焉者乎又讵知圣天子不最公之理以风示当世以为今守令者树赤帜乎审尔则公所钖予在一方而道且沛㝢内有余也故曰足以风也亦玉堂记俗盖称翰林公署为玉堂云虽沿袭前代故事实谓其职主文翰不事事其堂宇清閟如玉也予往曾歴官此署二十余年率累月一至至亦不公座判署惟从容与二三寮友登瀛洲亭流连光景语笑移日䇿马而归耳以予多病简懒不谙世故非幸而窃吹于此足容吾拙殆也乆矣敢望其他乎毎念及此未尝不含戴上德称荣遘也然文翰非予所长故身之所居而心恒惴惴焉惧其以伐檀之议疵瑕吾为玉堂之辱也意不能自得焉戊子九月予解官归里筮地一㕓于城干极僻之处明年二月构屋三楹翼以两侧侧各室二楹凡閲月告成事则中列琴书外莳花竹亦稍于田耎垣隙地艺瓜蓏果蔬及禾麻菽麦各一二畦以隔别城市其晨一粪除夕一灌溉必躬亲之用以代熊经鸟伸以为常而予以多病支离感于老氏有被褐懐玉之説不但不语及世事抑悄焉无车辙至门履声及户非副墨之子洛诵之孙无得有升吾之堂入吾室者盖往时二三寮友从容语笑以今视之犹觉烦矣庄生云子有大树患其无用何不树之无何有之乡广漠之野逍遥其下予所选岂即其处耶尝于花晨月夕取渊明归去来辞及仲统乐志论朗吟一晌以佐浮白而乡者文翰之事无所闗心牖下一榻随意偃仰人莫予识梦时忽觉犹疑此身蘧蘧然在瀛洲之亭不知其为吾蜗角也岂亦有自得者乎抑非上使我至此耶昔人有对扬君赐者每託之居处器用以识不忘予既尝承乏玉署含戴上徳今卜筑小隠一时情景犹颇相类盖虽已不在其位而其为清閟如玉者则上已赐我于家矣吾讵可忘乎乃窃倣昔人之意而大书颜于其霤曰亦玉堂用纪吾今兹所遭遘亦不异往昔若此呜唿玉堂之为玉昭昭也惟人可疵瑕亦可进退则逆旅之舎也吾安得终有之亦玉堂之为玉似之也而非其真也乃敝帚自享不忮不求可终老焉由斯以谈则天池非广榆枋匪陋意所逍遥即为吾庐顾在人自处何如耳夫真似亦何常之有哉存蠧斋记歳辛卯余居室西偏构斋三楹储古今书籍可数千巻县额其上曰存蠧云存蠧者何余有书不能读而蠧乘之以为食邑余弗驱也故以为名嗟乎始予壮龄力能强记而家故赤贫自举业章句外则终日兀然面壁耳乌知宇内有书可读哉及后叨一官薄游都下有常禄之入得稍购四方之篇籍广其睫眦乃复以职事萦系役役奔走虽有书不暇读今幸解组归游神艺圃得肆力学问而髪已种种䨇眸已眊转盼忽忘虽有暇不能读吾居然书肆一贾也可胜叹哉今年夏积雨弥旬巻帙之上苔㾗四溢比晴则命两童子出而曝庭堦之下羣蠧纵横腹皆果然而还视吾腹乃然也捧而一笑顾见童子之色怒若于蠧有憾者且蒐而歼之予亟止之曰何为其然物成毁有时吾有书不能读而蠧乘其隙为我一饱吾实使然蠧则何罪假令蠧不蚀而余终束之庋阁以待一再传之后即不有鱼蠧得无有人蠧乎盈虚消长往复有数虽强且智靡得而逃焉故积之太盛者未有不散失者也君子于此有所好不得不求求之得不必皆备苟备矣不必坚执为已有而珍惜之太甚盖昔右文之主尝遣輶轩之使分道四出购山薮遗书藏之于金匮石室天禄文昌之署与奎壁并烂今存者几乎而惜吾一室之储乎所惜吾有书不能读蠧虽饱不知味则此书之不遇均也㫁简残编或有待后人乎亦余所不敢必也庄生云火传也不知其尽也此言夫六经常道不待储而自足者也何蠧之虞其非是者蠧与不蠧任之而已歼之何为童子闻余言为敛书还故处而蠧逸者半仍窜处帙中者亦幸俱无恙焉呜唿人世之积而无用而终不免于人蠧者又何止是编也敦伦书院记士养于学足矣复羣之书院者何曰书院之设所以佐学之所不及也先王之教家有塾党有庠乡有序国有学知仁圣义中和之有其德孝友睦婣任恤之有其行而礼乐射御书数之有其艺九年而视其成四十而试之仕流于既溢之余而发于持满之末故自公卿大夫下逹牛羊仓廪贱官之选悉中于用当其时上无废教下无废学一道同风其效如此周室既衰教化凌替道德礼乐经术之寄不在庠序而在山泽孔子大圣人也不得君师之位而设科洙泗之濵盖章缝之士从者三千焉自是以来士之抱其器而不得用私相教授于党闾之间者往往不出户庭而自成黉序后世书院之意其权舆于此乎秦汉以来无可考见宋世理学大明而嵩岳岳麓睢阳白鹿四处最为显着生徒多者至数百人我朝宪章列代治教休明自两都郡邑逹之蛮陬海徼莫不有学士渐被而兴起者彬彬乎羽仪王路宿称盛矣然而道德礼乐经术之寄其在焉否也先生之所以为教与弟子之所以为学者不过佔毕帖括之间属题比类纂摘撺窃口吻刓于蠧简之记诵而思虑敝于游词之剽缀于是豪杰之士往往病之而相与禔躬缮性时发明其业以教术党之士讲学书院所在有之乃其敝也裒衣博带百十为羣娓娓谈清虚其实孳孳营利欲而又何学之与有万歴初当事者发愤建议条禁撤毁诚有激乎其言之矣虽然有以渉败者而废天下之舟有以噎病者而废天下之食乎二百年来名公鉅儒勃窣理窟成德逹材皆于是出惩末流之弊而併去其成法非通论也今宸居乆于在宥崇儒重学曏来禁毁之议尽格不用而所在有司乃敢复有修葺废坠者而吾归德亦始得以复其旧贯云按志书院故在府城西北宋初钖名应天有勅赐碑在旧城内金元为归德府学本朝因之𢎞治中圯于水于是迁学于府治东而书院中废自世宗以迄于今盖圮而修修而复圮矣曏之为齐为堂为廊为阁为号房为垣为门为坊业已鞠为茂草而荡为瓦砾矣今悉还其旧观而闳敞倍焉题曰敦伦书院夫今两都郡邑之学皆曰明伦而书院易之以敦何与曰明之为言知也敦之为言行也知行相须如车二轮如鸟二翼不行不足以为知也今观皇祖大诰三篇教民榜文谆谆于五常之训而他日诏师儒曰正心实学曰崇德重义曰检身饬行意可知也士不深惟立教之本而卑之入乎口耳高之沦于𤣥虚画脂镂冰落其华而实者鲜矣奚其明兹曰敦伦者正所谓皇极之敷言是训是行也吾党之士尚各藏焉修焉大者明君臣敦父子序兄弟经夫妇丽泽于朋友而增修其德而后博学以贯之多方以辨之修文辞以发之亦可以为成人矣不佞虽备员三事而自揣忠不足以结主泽不足以答民形神梦寐皆山中人也古之君子进不能使其君安富尊荣退犹可以使其子弟孝弟忠信是用述今昔斆学之本与诸士共观鑑焉四鸠巢记予成亦玉堂之再月旋于其东偏隙地小构一室以为燕寝又閲月告成事方自他所徙居适有鸠一偶亦遂来巢予异焉谓卜居之初有此物兆吉乎否与不可不详论之也盖闻诗鹊巢之説曰鸠性拙顾又云居鹊之成巢何也夫天下无两而立者也巧则巧拙则拙观人于清浊之间君子皆不能无疑也鹊虽巧岂能不拮据而成巢而鸠独口不瘏手不瘃一旦乘所有以居盖鹊反不如者犹可谓拙乎鸠乎鸠乎岂其拙名而巧实阳外而隂内者乎物如斯吾不欲觏也岂兆之佳者乃亟命涓人驱除之而鸠绕其巢飞且鸣如泣如诉若将止予者予感而益异焉而为鸠原之则终亦拙者而已矣盖大厦成而燕雀相庆此物之巧者也色斯举矣翔而后集此物之知者也比吾之阛阓为大厦何限鸠不知巢焉而巢于吾室其卵翼可俯而闚也顾非拙而何予赋性颛䝉不善渉世世之君子方将有讨予之拙而欲覆其巢者既徴诸色矣而鸠顾适吾以居乎是游于羿之彀中耳知巧者岂如是由斯以谈则鸠非拙名而巧实阳外而隂内无惑也兆亦何不佳之有乃更命涓人谨䕶之而鸠巢始定自是予读书其声吾吾鸠唿雨其鸣哌哌如唱如和如恋如慕与吾有甚相狎者予不但无疑于鸠且转自疑也曏所以来鸠之巢者何耶世尝言海翁忘机鸥鸟不飞鸠岂为是耶抑睹予之貌一鸠也而不能辨与或吾室拙且陋遂以为鸠之巢而附居之与抑声气有相感者与皆予所不能知也苐尝闻善为道者巧欲日损拙欲日益其损其益在所与处矣今以鸠之拙巢于吾室是鸠益一拙也以吾之室有鸠之巢是吾益一拙也鸠乎我乎我乎鸠乎其俱有益之象者乎予欲赓鹊巢为诗困而未能少顷假寐梦二羽士褐衣斑文仪观整暇揖予而前曰幸託君之宇以庇予翰又借君之誉以白予心予既拜君之明赐敢不卒复以所闻诗云靡不有初鲜克有终予虽拙无似然犹有血气心知焉君往昔盖不能无疑今窃见主君之杖有刻予形者有貎无心比之木鸡其德全矣君倘亦有意乎今而后彼扶尔行予伴尔居相守一拙永不畔去其庶君三益乎予与若盖得君而四矣幸主君盟之梦语未毕蘧然而寤开户视之閴其无人顾惟见二鸠之栖吾檐也于是扁吾室为四鸠巢云放鹤记予性好清尤好观物其在羽族则形质最清者宜莫如鹤矣予极心爱之得一偶寘吾醉竹之轩予少有不快则扶杖往观之饮且食有不甘则对之食饮客诣予予不能欵客则指鹤谓曰盍为若羽士留客无不大饮至醉者予以是爱弥笃焉时徧赞于客曰美哉暠暠乎其衣缟其裳𤣥其干颀而顶朱裒然一竹林隠者也吾与若其相共死生矣顷之见一蜣蜋推粪丸转轮而行逐逐不休予恶其秽也欲毙之而不忍姑纵而舍之而驯吾鹤一日予有逺行童子饲鹤者不戒其常饷致鹤馁甚及归入门忽睹其食秽也则骇而大惊以为吾老且眊也不能审视耶迫视之果秽也予怆焉神丧茫然如有失曏对之食饮者欲喀之不出更悔其曩昔之徧赞于客者之甚无当也而耻之欲毙之不可亦纵之而去而曏之推丸者则化为𤣥蝉矣方高栖茂树之林吸风饮露不需乎人世一粒两翼飘然如雾縠不染乎一尘已复见树头黏一殻肢体备具若尸解然者不知其所化圉人告予曰此所谓蝉蜕即曩时转丸者之所变化也予黙悔其初幸不使就毙为叹息无已呜唿吾曏来好鹤谓其质至清也今若此已恶于转丸则谓其近秽也今又若此物安可皮相哉予表而出之为世之持衡者存鉴戒亦因以自儆也自适园记余雅性好花竹泉石急于饮食而尤喜农家种植事而不能日狎于田野以为恨则时种禾麻菽麦瓜蓏果蔬之类于客㕔两阶下各一行行俱可数本余时亦荷笠秉耒为畊耘收获如农家所为也以为常而自堂而寝而醉竹扶杏之馆亦各有花竹泉石随宜布列小小成趣地不逾五丈而遨然自适有余矣因名曰自适园自适之説始见庄子以为自适其适与适人之适不同也世儒乃于斯两者遂不无轩轾于其间余以为过矣盖人生宇内如螘戴一籺日营营于广庭周除之下而不知所如此适人之适之譬也其又有吸风饮露食藁壤而饮黄泉者虽淡然无求于人世卒亦与彼营营者同归于尽耳誉此而非彼不如其两忘之也矧余所为自适者亦未尝不待人以适乎何以故吾所艺禾麻菽麦瓜蓏果蔬之类以佐吾百亩之所出则可饔可飱可酾可酿而吾㕔复幽雅燕闲可豆可觞此皆吾自适之具也而乐羣无人则不适吾亦玉之所储有近古彛鼎水濵浮磬与骚人墨客诸子百家之籍可怡吾心神耳目也閴然无与共披覧则不适吾鸠巢所蓄有一味之甘盈罍之酒与醉竹扶杏之所为春秋花草山池鱼鸟可恣吾临眺也而嘉賔不时至则不适是吾之所为自适者亦无一不待人以适也岂必役役于爵禄轩冕如所谓爰居钟鼔者而后为适人之适哉吾又何轩轾之有故曰不如其两忘之也惟忘然后能无不适五愚公同社记宋四周皆河山回环而中蟠奥壤数百里川泽之气郁而不宣故土风颛固而其人多愚考诸传记则有若守株待兔㧞苗助长刻舟求劒袭石为玉者是为古四愚也越数千载及我明万历中乃又有今愚公一人其行事与古四愚极相类然以其无不愚故不以一事成名也而第称今愚公以别于古之愚者而宋有五愚云古四愚先后生田间终其身不离其郷土其所与皆其曹也故虽愚而无害于世今愚公乃误羇一宦以北游帝乡与四方高明才知之士伍而乃不习其谣俗不能依阿其语言动静而与之相上下提其耳则弗喻凿其窍则不通坦途在前而莫之知由伏弩在后而莫之知避如是数年卒以愚取败而不知所税驾有蹴而为之谋者曰人各有冝居亦各有宜偶子宋人也则亦复而所求而比德者而与之为偶而庻几无患而处非其据偶其所非其偶以罹此重困何为也今愚公闻言瞿然觉乃即日徒歩归归而视其里之人虽颛䝉如故然靡有类已者必比德而偶则惟古四愚乎而四愚公已遐哉邈矣可奈何于是益徙宋城之东荒曰䝉昧之谷者筑一室而粉其壁绘古四愚公于上而闭关却扫日回翔徙倚审视之一有所行事必曰古之人古之人复时自语言吚哑若有所质对者食且饮必祭而先焉若与之酬酢或从间闚之未有不窃笑者也今愚公顾自喜益甚而曰此真吾偶乎因自称五愚公之社呜唿古今人不相及而何以称社之同盖闻诸先民志苟同道苟合虽越千载旦暮遇之也志不同道不合比邻千里也今愚公之与四愚者虽生不并世乃其鹑居而鷇食有貌而无心则固同调也而且图其形列其事与共处一室而朝夕目在焉安可谓非偶也然而无血气心知无得失利害与是非毁誉以生其憎爱而兆起瑕衅也则可全交也彼与高明才知友者不亦相得驩甚乃其临得失利害与是非毁誉之小小拂意也能使不被以兵乎比是以度则友知不若友愚也友贵不若友贱也友今人不若古人与稽也貌而言貌而笑不若其不言不笑也今愚公求偶若此岂有所惩哉即以称同社何不可李中丞生祠记葢自矿税使出而寰内骚然多故矣其以一境集羣珰虎而翼者实繁有徒则无若徐淮珰挟持天子命与封疆之臣争黔首势据监司郡邑长上独直指得争是非然不可乆所与利害相尝岁月相持为百姓争命则无若中丞中丞阿附珰与俱上下者不论其抱咫尺义角立牴牾第以一事争衡一去明洁于商民何当焉若乃殄厥爪牙剪厥羽翼发大奸除大怼拯民水火而拨乱反治则无若今总漕李中丞葢中丞始莅淮也珰暨禄驻真州要呉楚闽越之㑹陈増驻彭城程守训佐之暴南北齐宋之关税余盐则有鲁保而开矿务税郡邑帑羡理芦政则有邢隆虎豹齐来民其余几公既以陵寝地脉国家根本感动朝庭已帑羡芦税罢矿务而撤邢隆矣乃以简书惧诸珰珰稍稍辑不敢动而江淮间获喘息于斯须无何当轴者忌中丞能令回籍去又不令得代凡数閲月而代者无主名于是羣珰之役狐假者以百数珰役之役猴冠者以千数料民而食规利而趋害商不已剥及于民攘富不已剥及于贫噬肤及骨噬骨及髓千金之家旦暮立尽万夫之命沟壑立转而唿天乞命于牙纛旗鼓之下者彻霄渊矣公乃作而曰珰第五日我耳故鱼烂吾民也吾一日在即朝廷一日之臣民吾一日之民吾能坐视民水火中而焚溺之耶乃出视事催代之疏日上严缉之禁日下爰告于珰曰尔司税尔司盐其饬尔从事慎尔隄防毋纵彊御剪灭我商民不然者吾请上方三尺劒以戮辱汝廼令于国曰尔巨猾神奸尔无赖亡命毋怙威势驿骚我境土不然者吾奉三尺法以若等徇其有如狐如䑕凭城倚社以害盐政者若而人论如法不贷其有如狼如豺吞噬攫攘以伤残无辜者论如法不贷其有勲臣而盗行率暴子猾仆挟珰胁商因縁上下罔利以干国宪者若而人白简从之而珰增之私王惟中偕程守训表里为奸干没攘夺以百万计则列罪上状置之法増惧以死珰保之私朱枋假威蟊贼鹾商以数十万计商不堪命则拘而置之法而保慑焉不敢逞于是徐淮之商若民始有更生之望而父老之借冦台諌之留贤羣起为两淮商若民丐中丞天子廼贤中丞进大司农令抚淮总漕政如故也夫蕞尔淮方实称都㑹商旅出途于焉辐辏省郡飞輓于焉咽喉九边饷给于焉储偫国家陵寝于焉发祥诸珰穷凶煽虐其间中丞抱空名于上万姓肝脑涂地于下不旬月间行见弱者瘠沟中强者弄兵潢池耳即朝廷其何能淮方之与有公以既去之身当诸珰方张之燄抗雷霆之威而出涂炭之赤子卒之驱除强暴殄戮诸珰黄河以南大江以北鲸鲵息波魑魅匿影如披云雾而覩天日此其鸿施丰树于今有两哉是时当轴者当楚王以妖言而愿甘心于郭少宗伯軰公出死力翼而生又复鹰犬台諌沮壊计典恶直言臣而欲甘心刘司马郎軰公触忌讳而翼以归以故不安其位而以中谗去谗之故难言也毋廼为数珰柄臣甘心哉鸟尽弓藏免死狗烹自古叹之于是义商某某等集衆而谋曰中丞公之去留上为政岁时俎豆以不忘公我为政廼议葺祠祠成议肖像像成走谒不佞文其石余美中丞之功感商民之义伤谗言之害正嘉公道之不冺于是乎为之记亦玉堂稿巻七亦玉堂稿卷八钦定四库全书亦玉堂稿巻八明沈鲤撰社仓议一有司之积谷备赈也自公廪外则又有社仓一法固均以为民也然就两者较之则社仓有实惠而公廪顾反有不及者何也盖当其积贮之时而已寓赈䘏之地也请得究言之公廪率不过一二所社仓则四门四闗各有建置积之多方备之无穷而输散不越境其便一公廪者官自为之也其势独社仓者官与民合而为之也其势分分则共其力于衆独则总其劳于已衆力易举独任难周则任独不如任衆其便二公赈必须凭里排举报而里排诸人皆素以渔猎自资者也报者未必贫贫者未必赈反使公家积贮徒以惠奸则赈输具文耳社仓有殷实公正衆所推服者为有司分理其事而又有贤士大夫可备咨访故本社居民孰贫孰否孰上孰次一一皆有真见粒粒皆有实惠也其便三公赈必须按里排次第较凶歉甚否逐一审问有司或有他务相妨则势又不能速及旷日持乆遂使枵腹垂毙之民日需次逆旅之舎而所得不足以偿费至有垂槖以归或不及一餍以死者可哀也社赈则各济各方随投随给其周之若烛照而予之如取携其便四公赈不免有盘拨转运之烦有需索使用之费有斗斛髙下之分有推輓负戴之劳而社赈则悉无此累其便五公廪一二而饥民喁喁待赈者常千万计骈肩累足沴气薰蒸疫疠不免或更有他虞亦不可知社赈则分局各济散而不聚自不患此其便六公廪必上栋下宇有砖瓦木石之费有透风重檐之设而雨雪薄檐易于沾濡鸟雀縁空易于剥啄仓䑕穴墙易于圮壊则又必岁时修葺费且不赀况谷既入仓陈陈相因则红腐而不可食出而晒晾之则递晒递减且有因縁为奸利者而社仓则状若圆囷所需惟草木泥芭无砖瓦木石之费日色易透故不烦晒晾无重檐故鸟雀难入仓四周皆时有人迹故䑕不为耗其便七民俗之日以浇漓也如逝波之东下而不可复反也社仓既立则里闬共为有无必蔼然有同室之义一体之情焉盖不但缓急相周即百姓亲睦民德归厚亦且由此其便八人情不能无公私今令于国中曰吾劝输备赈出尔私藏而公诸同邑不相识之人非甚倜傥谁肯应之惟各社有仓各劝其社之居民家道殷实者各自为备出其余以待昆弟亲戚之急人必不能恝然而荒年赈济惟在此方之人得用之不以泛及其他且输者有时而贫亦反自取给焉此民情之所欲也因而导之当令下如流水其便九夫是九者惟社赈有之而公赈殊不然吾固曰社仓有实惠公廪顾反不如也社仓议二仓以社名则非独有司之事也葢所在居人均与有责焉传曰未有上好仁而下不好义者也今吾邑侯为吾邑赈荒计既肫肫若此矣岂乡士大夫与吾民有力者自为其桑梓身家乃不能好义以终其事与吾知其必不然盖里中士大夫有富于财者未有不结社饮酒以一日之乐糜小民终岁之费也未有不穷奢治具集水陆之珍强客属厌而客谢不能不止也未有不盛饰山池台馆鱼鸟花竹声容耳目之玩而费累千金不惜也未有不以其䑕壤弃余委诸无用而明以资盗隂以损福也诸如此类费何可胜计吾不敢谓诸君之尽然间亦有不免焉者倘稍裁百分一以输之社廪备荒年赈济而起人沟壑之中不过斗斛中一粒而遂能施仁义以行德化无用为有用诸君何惮不为且既名为士大夫读书明道理当思天下饥由已饥顾乃于同室之困不少置念凶年饥岁家有余赀廪有余粮僮仆温饱而目覩乡井饿夫枕借沟壑焉则亦与凡民何异此无论隂隲暗亏觖望难释第人皆有不忍人之心岂以吾軰号士大夫反不能善推其心以为乡闾倡耶即条陈民间疾苦以请命于邑大夫亦吾軰责况今邑侯不待片言先自轸恤厪思善后之策欲使吾父老子弟长无冻馁吾軰有不感激踊跃相率应命者非夫矣诸君必不尔也乃若环邑居民其间有力者不尝有结社攒钱随㑹讲经为奸人笼取乎不尝有修寺建塔铸佛塑神望南海走东岱跋渉道路足重茧而不惜乎不尝有斋僧饭道建醮设坛为游食供糗糒而自谓修因果积福田乎夫此数者皆无益之事而奸人诳惑之輙竭蹷恐后积谷备赈本有益之事而邑大夫惓惓焉乃趦趄不前此何以説也夫神明正直非可私媚所福祐者必是善人为善人行善事无大于济人利物济人利物无过于凶年饥岁盂饭可当斗粟诸君何故不为而乃营营焉役役焉求之于茫昧杳𠖇之中吾为诸君大惑之夫公输苦浩繁而社输多寡随意公输有程督有稽覈有罪系而社输缓急自便赔累无虞且自积自备虽为人亦为已也贫富何常吾今日出有余以济人安知他日不人济我以不足也惟愿诸君各承邑大夫教令而导扬其波泽以赞成盛举焉社仓议三以葢藏论一邑则邑人有富者有贫者有非贫非富而衣食有余者大约不出此三等矣贫者不能积富者之输谷备赈也则以为贫人积其非贫非富者安积乎积之家则不免侈于用而夺于姑可已之费将如何而可葢尝见里中小民有结社积钱者或三五十或百贮之一所及岁杪始出而瓜分之亦各如所输数夫其积而分分如其所积非有加多也然不以存之家而为是纷纷者诚恐其侈于用而夺于姑可已之费也故为是以自制而不厌其烦此小民积钱之一策也予欲推此意以积粟于社凡非贫非富而衣食有余者月输粟一斗储社庾计岁输一石二斗时愈乆积粟愈富值荒岁亦各如所输之数还归之如今之岁终分钱者此亦小民积粟之一策也不睹夫扑满之为器小器也状浑沦惟一口口仅可容一钱满积之不能逾三百然可入不可出必扑而毁之而后可得用吾今欲小民积粟于社者葢亦以社仓为扑满而取诸寄也用人议我皇上临御以来孜孜于用人图治一时之治效可覩已近三五年职官多有不补臣愚诚不知圣意所在顾惟我太祖髙皇帝神圣开天稽古定制由内逹外无处不设有该管衙门由大及小无一不付与应得执事非徒以备员而已也总之皆精神心思所寓而治天下之大经大法也由此则治不由此则乱二百余年圣神继作无不率由者匪但前事之不忘实惟成宪之当守也臣请得一一熟虑之葢在内五府六部与各卿寺衙门逐日奉有钦依随即发行天下一有壅滞则后来文案堆积相仍不免悞事故今五府有掌印官必有佥书六部有尚书必有左右侍郎又各有属官分理其余卿寺亦莫不然盖本源之地无壅而可周流不滞也而又特遣廵抚都御史安抚人民廵按监察御史紏发奸弊俱要职也乃今常经年不补而九卿衙门或有正无贰或有贰无正居常鞅掌易以稽迟临急乏人且相那借累朝以来人材寥落未有若此者此今时在内景象也外省都布按三司或主甲兵或主钱谷或主刑名各为一职犹恐不徧又设为分守分廵与各兵备以分理三司之事使一担衆负易以举行险阻幽深无不周徧亦承流于上宣化于下缺一不可者若复付与别道兼摄或至连数百里之外以相遥制势岂能及盖各省地方常踰千里守廵兵备分布弹压者不过数人而又有入觐行者入贺行者有新旧交代日乆不至者其现在五六人犹复不备将弹压可得而徧乎盖地濶则控驭难周而盗贼窃发事繁则耳目难遍而吏胥为奸守廵道胡可缺也守廵而下则各府知府比之司道事体尤专乃今亦处处悬缺姑委之佐贰署掌夫知府惟位尊望重故能表率所属使遵奉约束无敢有慢政虐民者佐贰倅职也其属乃州县正官能使见严惮称师帅乎矧复有非其境土而摄者其视官传舎而已矣既视官如传舎岂复能视人之事如已事乎抚人子如己子乎为人守藏能惜其财如己之财乎其图易以塞责者不任其难其取办于目前者不顾其后纵小小办治亦目前了事而已官民情隔父母赤子判然为二此今时在外景象也夫内不备则源塞外不备则流壅塞且壅则不能有润泽及民天下安得而治此用人图治法祖第一事而臣愚谆谆言之也虽然此论其常也有急于此者海内之承平乆矣当此差繁赋重之时岂无弄兵潢池者而所在无官孰与简兵孰与储饷孰与缮城隍图战守以备不虞隂雨至而后为计其有及乎且朝廷毎遣使必设副贰以行一时一事犹兢兢若此也矧其有常职有常事以称代天工凝庶绩者可若是草草乎如谓省官省费官可不备也则歴年以来裁冗员者不遗余力矣讵复有可省者乎富人之家田庐稍斥犹多署臧获广招佃人以为已分理于下诚恐其家之不治而地有遗利也岂有天下国家者而可惜此小费乎孟子曰不信仁贤则国空虚国无政事则乱夫官惜费则国无仁贤矣无仁贤则无政事乱且滋起所忧方大可视为小小者哉伏愿皇上法祖建官举逸修废俾仁贤济济在列则臣任其劳君享其逸天下可无为而治矣故臣愚以用人为当今第一议行政议臣惟天不言而天子代之君有时恭黙不言而臣下代之总谓天言天言者天命天讨之所自出也葢綦重已祖宗朝面决政事一切章奏例应批答者随奏随答随答随下无留难也及皇祖世宗皇帝深居静摄始不面决政事乃其时臣下之所禀承机务无不振举者则恃此章奏一脉为可通君臣上下之情也而国家大政事即在此矣夫章奏即政事停章奏即停政事也缓章奏是缓政事也皇上试稽覧载籍上下古今歴数其兴亡治乱曽无有政事而可以为国者乎皇祖虽深居大内而章奏批答疾如风雨其精神何尝一日不运于天下故其时虽不面决事而庻政修举亦自与临朝称制者不殊兹所以无害于嘉靖中兴之治也假令皇祖末年不废临御则乆道成化宜不止此皇上祇知其倦勤之迹不求其励精之志毋亦有未尽者乎臣反复思维一念隠忧有不胜杞人之虑者葢凡政事中有利害所当兴除人才所当进退材艺所欲驰骋忠荩所欲发摅国是所由镇定机宜所由剖㫁者莫不取决于涣号之一颁惟留中不报常后时则利有当兴者不兴害有当革者不革贤能当陟者不陟愚不肖当黜者不黜明作者无以见能尸素者得以藏拙懐忠荩之意者郁于心胸奉奔走之职者困于羁绁此当事之臣之所甚苦也是故国是有盈庭之议非早奉宸㫁不明军机在反掌之间非立承斧㫁不决诸如此类一有濡滞将九重徳意弗宣且遂为衮职之阙者亦何但臣下之不能尽职也夫人情需则易疑留中者曰何为而留缓发者曰何为而缓其设为不必然之虑而妄揣一人之意指者无不至也此甚非盛世之所宜有也三五之隆庶事以康如四时之序森乎不爽惟后之优柔不㫁者乃多有废而不举之政皇上聪明睿知干纲独揽本毅然大有为之君顾徒以章奏稽留使咸熈之绩有逊于尧舜之世此臣心所大不安也故窃以行政为急焉屯田议自错建言募民耕边以实塞下此屯田之始也是后赵充国屯西域刘馥邓艾屯江淮曹操屯许昌羊祜屯襄汉孔明屯渭水郭汾阳屯河中韩世忠屯金陵成祖用前人遗策相循不废故居者无输将之劳而战者无待哺之困屯田之制盖深得寓兵于农之意焉而足饷之长策莫善于此矣我国家倣古遗意创为良法尽天下设衞尽衞所置屯大要守者什三耕者什七卒有儆急朝发夕至是于守御之中而享耕获之利其法又视古尤备焉顾法行既乆寖失初意则不能无弊是以屯田之尺籍徒在而三军之枵腹无裨整肃振举之策在今日诚不可不讲也请先述末流之弊而后及处之之法可乎葢古之屯者惟自为生养之计而不以贻忧于国也其有事而食也民未尝取之于官其无事而耕也官未尝敛之于民上不劳而下安之所以乆行而不废也乃今耕而入粟者有交纳迁转之烦戍而得食者有闗支迟留之弊虽视夫千里餽粮者有不同而吏縁为奸人滋多事逋负荒芜之端从兹起矣夫国家之养兵恒患于食之难给也彼诚可以无饥但不厪吾虑亦足矣而何必与之计升斗之赢以滋弊乎此屯之壊于租税者一也古之屯者阡陌相连上下常数千里耕者之从事其间初未尝有异处也今国家之制星散置屯本以从人情之便为常稔之图而一军之名或跨数圩一圩之田或分数处势不能以相兼则舎逺图近亦人情之所必至者彼近而易及者固享其収入之利而逺而难及者安得无污莱之迹乎以此而日甚一日欲田之不抛而荒食之不因而虚者无是也此屯之壊于分土者二也古之屯者有屯而后有食军之视屯若辎重然不可使一日去我也今屯之始也杂于民田而疆埸之别易紊迨其乆也又任其自弃而盗鬻之禁不严以故卖者易售买者易行辗转相寻田之去其主人也非一日之积矣此屯之壊也又由经界混而法之不立三也夫法之壊也非立法之初使然也葢其始也起于端绪之烦而其既也成于因循之过法安得而不壊也是故君子之为法也不贵烦而贵简不便于寛也而便于严葢烦则弊端易生而简则有画一之规寛则法纪易弛而严则有难犯之势为今日虑亦惟简与严之为尚耳所谓简与严者有复旧之议有更新之法二者固不能以相兼也愚请得而备言之彼屯田原额转相贸易其为时非一世而所歴非一人矣今欲于盗买者则夺而归之于军是已往者享其利而见业殊有所不堪也此不可不为之处也窃计置田之家三年可以足直又二年而获利半之请下令于民凡佃种军屯者限五年还官而自今仍鬻者必治以重罪则屯额之旧可稍稍复集矣夫然后叅之旧册更为清造除各衞各所之屯总为一册而各军之屯又註其四至而人给一册军有更代则此册与俱而私相授受者亦庶几其鲜矣至于毎屯百顷则申命武职一员专理其事必时而耕获正而疆理兼之以拊揗练习之务而提督于上者必为之严法禁时廵行以考课之所部者治则与胜敌同赏所部者否则与失律同罚必信必果无少贷焉行之既乆而屯有不修者鲜矣然此固就事论事以纾目前之急复成法之旧耳若既补偏救弊而立为经乆之法非尽易往昔之辙而大有更张不可也何也星散置屯本以从人便而其卒也乃民田易混而盗鬻之弊丛生焉此疆界之烦为之耳如于守城之处以环城之四周者为屯屯之外始民田焉守边之处以沿边一带者为屯屯之外始民田焉则不惟耕守之势便而界限分明彼此辽邈私卖之端无自起矣况附近之田多常稔之田乎三分守城七分屯种固通融之计也然而城守者无事之日多宜可以从事于耕而边塞之区𤇺燧时警道里辽旷欲安心于畎亩之中亦难矣窃谓沿邉之处宜毎卒佥正卒一人守边副卒一人守屯使守在外者无内顾之忧而耕在内者无外扰之患内外耕守之间有相倚为命者矣田之有上上下下也槩而予之未辨也愚窃谓江南之田属常稔者人五十亩足矣江以北者宜少加之乃边塞之地则多瘠少腴非百亩不足以赡一年之养也辨其肥硗而制之多寡则人安而荒弃者鲜矣凡此皆法之简而易守者也以易守之法而专之以责成之人申之以严饬之令则孰以苦吾法挠吾法哉故曰为今日虑简与严而已矣虽然屯田与盐法相表里者也自守支之説行则商人不乐于开中纳银之例起则塞下不能有积粟屯田之易废而难乆者率以盐法之不能为之辅也讲屯政者宜于斯致意焉盐法考自管子有盐筴之议而后世宗之于是乎𣙜盐有令理盐有官汉唐以来咸赖之以足国筹边既卓卓有明效矣宋熈宁时令商人输粟刍塞下而以江湖淮浙之盐给其直而加厚之以故商贾乐于趋利而不辞奔走之劳军饷恃以取给而无劳转输之费信所谓飞輓神运而一时足边之䇿葢莫有善于此者我朝循用其法而召商中纳着而为令非百世不可易之道乎今考天下行盐之处为转运司者六为提举司者七国初尝设有灶丁着有图籍授以卤地给以草场偿以工本而又复及于其家所以恤灶丁者诚甚厚也比盐成而当开中之时则量所在之粟刍贵贱与道途之险易逺迩折中为例而出榜召商在洪武时毎盐一引不过纳银八分永乐时亦输粟二斗五升而已本一而息恒六七倍之所以利商人者诚甚漙也夫灶丁得所则人斯力于趋事而财出有不匮之源商利居多则人咸乐于中纳而国计有常资之利盐法之行于国初者固无以议为矣其在于今乃私盐横溢而官盐遂阻商人中纳日寡而边徼之利赖益微者岂方今之边事与昔异乎将今日之人情与昔异乎抑时异势殊而祖宗之法可行于昔者不可以行于今乎吾知其有不然矣且倚顿一匹夫耳尚能以盐之利而致富不赀况以天下之全力而总天下之利权有可以求之而不得者否也刘晏理财于唐在当时诸凡之费取给盐法者过半今独以之济边而顾有所不足者否也愚因此而考究其故葢亦法制之更张太过渐已非祖宗之初而目前之小利是急不思为经乆之计耳自今论之盐有常股有存积常股七分存积三分固例也然商人乐存积之易効既以趋赴而争先而常股之守支于场者至有没其身而妻子代之则商人固苦于支给之难矣洪武永乐间纳银纳粟之亷者非徒以委利于商正所以厚吾三军之士也成化以来渐增而至于八钱则商人苦于规利之难矣又其甚也势要占夺卖窝买窝有报中之难例外劝借加耗私增有输纳之难守候查盘闗领勘合有逗留之难私盐既贱官盐遂壅有发卖之难有此数难此商人之所不乐于中纳而边计之由以日虚为今日计在惠灶以开其源通商以导其流而欲讲通商惠灶之法则正盐之价不可不减也余盐之直不可不给也支掣之期不可不信也留难侵渔之弊不可不革也无用之钞不可不偿之以足其直也常股存积之法不可不融之以归于一也而数者之中则清余盐减正价者其要也何也盐法之不行者以私贩之壅而私贩所以恒多者则余盐之有以丛其弊也葢贫灶苦于不给既毎以所得之余而亷其价以窃鬻人情乐于趋便又恒诗有余之家而易其私以图其亷则私者安得而不盛官者安得而不壅也今欲于余盐而厚之当念夫正盐之工本至给钞二贯五百何如其厚也彼有其盐则以正而视其余亦可也欲于正价而减之则又思祖宗八分二斗之例何如其微也今虽不能多损之以几于昔亦以少取之以不至于今也如是则正盐之价轻既有以利乎商人而余盐之尽収又有以利乎贫灶将私贩之自息而公法之自行也或曰国家之财用常苦不足虽欲于灶丁之余盐而厚之又安所取给也愚曰盐之所在利之所在盐诚无穷而利何患其未广也今者理有国之赋而不求其大端不酌其乆逺惟区区与细民争刀锥之利计尺寸之赢所得者少所失者衆朝四暮三孰寡孰多哉故理之有道则常股之盐可随足不必又存积也况此速则彼将益滞也法之不壅则商人之利亦吾之利不必较锱铢也况商困则国亦困也此正价之所以当减而余盐之不可不清也虽然又有説焉国家之召商中纳者本以资刍饷辇运也今行之既乆而寖失其初守运司上纳之例而不循沿边籴买之规则转输之劳吾犹任之虽岁时开中徒与商人为日中之市而已矣假令三军之士脱巾而一唿或近塞之区水旱之相仍纵府有余钱而枵腹者无资也岂祖宗初意哉通乎此説则杂买之规不可不复其旧而屯田之法勿诿之难行而莫之讲也兵食论何以足兵兵贵责实何以足食食先崇俭夫兵无实则虚虚则不武食不俭则耗耗则难继如是而徒聚兵无益徒日加赋无益也是故实与俭其兵食之上务而筹国之善策乎三代逺无论已姑自后世谈之嬴秦僻处一隅而以六国之形势与之度衆而较力则秦弹丸小耳然秦人开闗延敌而六国之师咸缩足而不敢西向卒以成蚕食之谋岂不以秦民之强悍武勇为可恃而六国之旅有不可为衆者哉君子曰观秦与六国之势可以知兵矣汉文当疮痍新定之余而尤勤勤于蠲民田租之诏在经用疑为不足而其时府藏所积乃陈不可食朽不可较富极矣至于孝武承累世之蓄息而益之以桑孔之𣙜算所入视文帝时又百倍而天下之嗷嗷而待哺者何急也岂曩之薄征者固有余而今之厚敛者乃不足哉君子曰观汉文帝之世可以知食矣是以司国计者使兵之可用如秦足也而不必如六国之衆使食之制用如汉文足也而不必如桑孔之谋彼不强之兵犹无兵也是操铅刀而使之割不节之食犹无食也是注之上而漏其下也夫荷戈候敌蚁聚于边疆而负輓供国者相属于道路在我师未为不盛而取之不为不宻也而覈其实则无制之兵无能之将与夫闻战而股慄者过半矣以此而驱之使战讵非割之以铅刀乎公家之食既巳多冗而土木之修钖予之滥且岁无虚日吾不知其谁给也以此而制国之用不得谓上注而下漏乎呜唿操铅刀者曽不足以㫁腐朽而注漏盂者竟不足以存一勺善救弊者亦在乎反之而已矣责其实而使之有用补其漏而使之不涸固所以反之之道也不尝见凡民之情乎夫以富人之室率子弟而御侮侮未有不可御者也如其招乡邻之衆而助之则敌得操其戈入其室矣小民之家畀之十金已寛然有余比其家之愈饶慾之愈侈而其用反索然穷矣不知其兵之不武而惟曰徴兵之不衆不反其用之不俭而独忧制用之不足者皆此类也胡为乎不反而图之也説者曰时有今昔则财有丰耗风气有南北则人情有勇怯以古凖今以勇较怯者泥也非通论也愚曰不然人之勇怯财之丰耗终不以秦越殊状今昔异形也昔项籍以呉中子弟渡江而横行天下刘晏以淮扬一隅供国而国用常足亦可见兵无南北惟其练赋无多寡惟其节不练之兵不节之用虽尽聚天下之兵以为伍而尽用末世之法以括财亦何补于富强之计哉故曰善救弊者亦在乎反之而已矣虽然兵与食非二物也兵之多冗食之耗也蘓子尝曰养兵十万五万人可去也廪之十年则是五年为无益之费也故世无冗兵亦无冗食而天下无事则所谓兵者特不忘战焉而已矣有太平之畧者其尚于根本图之论京营兵制古称天下虽安忘战必危武备之在天下甚不可一日不讲也而况都邑定鼎之地为诸夏根本之系乎在西汉之兴也有南北军羽林之制唐有府兵宋有禁兵虽世代不同盛衰互异而其创制立法则均之有居重驭轻之规强干弱枝之义也我国家自成祖都燕深惟逺虑所定兵制在畿内者既已视诸郡为实而其在辇毂之下又视夫千里之内为重焉考之立国之初𨽻在五军都督府者止四十八衞至永乐初年始增而七十二衞矣时乃设五军营以统将士三千营以司寳纛令旗神枢营以司神鎗火器而复选附京诸省与中都大宁等衞之官军使更畨入役以充营伍是为三大营也三大营之制内衞京师外备征调已赫然雄天下矣景泰初年复用本兵尚书于肃愍公议以为各营将卒自为号令不相统纪而兵不识将将不识兵非同心一体之义也于是选诸营之精壮者十万分十大营而设重臣以总统之其不在选者为老家军至成化间又增置二营而十二团营之制于兹备矣今考其制大小相维重轻相制如一纲之举乎衆目何其整也无事则聚而练之以壮国威卒有徴发则随其多寡而以次拨用不待遴选于临事之时而莫非其桓桓而孔武者何其豫也以此而守则神气以壮可以遏不靖之萌以此而战则我武维扬可以底肤功之奏祖宗之睿谋逺算信已超轶乎往代而良平复出无容其更张之见矣独以承平既乆则纪律易弛玩愒相沿而凋敝遂甚十二团营之制非不晏然犹昔也而今之号称精鋭者与昔之老家奚别焉名存而实不副识微君子徒以为有存羊之意而已矣自非大有振刷何以起积衰之势瘳沈痼之疾乎然欲起而瘳之亦不必破成规而别立一制度也即今之名而求得其实以复乎往昔之旧焉其几也实者何曰军实之不可不覈也肄习之不可不精也士气之不可不培也综理之不可不核也如是而又专责成择阃帅修此六者故全也夫团营之军未尝不备曷为而又实之当覈也葢古者兵农合一有所发也各推其家之壮者以为兵是以兵无不勇之夫而国有常伸之气其在于今则强者耕弱者戍矣富者佣而市井者代之矣望之虽蚁附而云屯而物色其人则黄口之童斑白之老与夫尫羸而憔悴者过半矣此昔人所谓养兵十万五万人可去也若之何而可以弗覈也今将限之以年以方壮而籍以始衰而代验之以状以骁勇而进以衰弱而黜如选士之于乡社惟恐比之匪人以为民残也不亦可乎团练之法岁时不废曷为而又肄习之必精也葢古之教民战也教之以亲上死长之义则作民气也教之以攻杀击刺之方则作民勇也夫是以上无虚文下无废业而兵之不可制胜者否也其在于今则训练徒勤如羣儿环聚而戏亦祗为故事而已矣昔人所谓战不教之民而弃之者今日是也若之何而可以弗精也今将使列团营者五十有队非徒长之也将使有道者一人焉申之以忠信长上之训使之见敌则奋然而有怒心将使谙兵法者一人焉譬之以古昔制胜之畧如所谓背水囊沙之类者使平居皆晓然而知将意又将使惯武艺者一人焉教之以冲锋破敌之要如今之所谓鎗手者使之习尚武勇乐于战鬬如秦风之赋无衣焉以试其勇必可以投石而超距以程其艺必可以百歩而贯革汲汲然如严父之诲其子弟惟恐其或失之惰以贻厥家声之坠也不亦可乎不然则孙武以妇人而习阵不可以取信于阖庐矣至如国家之养兵岁糜百万不可谓不厚而士气之所以不扬者非其养之而未至惟其有以夺之也何也养兵本以耀武也而今乃累之以畚锸之役籍兵本以为国也而今则执御于豪贵之门又其甚也则廪饩之赐从而勒之且从而侵渔之者衆矣昔谓未战养其气将战养其力者恐不如是之轻且易也以此驱民于战方将有以畴昔之苦而报怨者安望其为勇敢之倡乎故曰士气之不可不培者此也国家之综武纤悉备具不可谓不周而军实之所以不充者非其虑之有不精惟其有以弛之也何也戎马中国之长技予之而不复究其肥瘦故马多欵段之迹对垒全恃乎甲兵有之而不以验其虚实故兵多钝朽之器又其甚也则贫人佣焉以市利而弓矢戈㦸之类有终于不蓄者矣古云器械不利以其卒予敌者今日是也以此而驱民于战所谓缚孟贲之手而女子胜之者安望其全师之绩乎故曰综理之不可不核者此也夫综理核则兵有所恃矣士气培则兵无不扬矣肄习精则兵皆有教矣军实覈则兵无伪名矣四者备而补偏救弊之政亦庻乎得其槩矣然愚闻军政之修明也分而理之者偏裨之责统而一之者专阃之寄今以文吏而论庻官分列于外太宰课其殿最而黜陟行焉此上不劳而下之所以无废事也今团营之兵自一队以至千万既各有主之者矣独不如文吏之专意以责其成功乎又尝观为天下者择一相相道得而万国理天下之大固以一人而重也今以十二营之兵而属之一将以提督之亦亿兆之命宗社之休戚系之矣独不可致其谨如卜相者之甚难乎此愚所以又有专责成择阃帅之説也夫责成之必专非可以尝试而漫为之也以一营而论有十千之数矣为大将者诚以甲乙十千编立名号选武职才干者如前四事悉以委之又从而稽之所部者称则与胜敌同赏所部者否则与败绩同罚必信必严无少贷焉行之既乆将有各自为战各自为守者也不愈于今日之徒练而无益哉阃帅之当择不必重臣而后可胜其任也古名将诚难得而文武百官之衆四海九州之广不可以无才诬之矣诚为之广询博採如国初之徐公逹近代之王公守仁其人则不计崇卑不问文武而阃以外者悉以委之吾知当今之天下一将相而表里之无难也奈何以主将为细务哉亦玉堂稿巻八亦玉堂稿卷九钦定四库全书亦玉堂稿巻九明沈鲤撰与元辅议处楚宗书门下处楚宗罪稍为过严不肖以远避嫌疑不敢开口今已毕矣惟叙功一事犹有可言者仆不敢不尽其愚窃闻记云刑人于市与衆弃之法固然矣至于公族有死罪则云磬于甸人解之者曰磬谓缢杀之如磬之悬于架上也甸人掌郊野之官不于市而于甸者隠之也故又曰刑于隠者不与国人虑兄弟也弗弔弗为服哭于异姓之庙为忝祖远之也素服居外不听乐私丧之也骨肉之亲无絶也其解之者则又曰虑有斟酌审处之意法不得不行而不刑之于市必刑之于甸师隠僻之处终不使国人见之而谈吾骨肉过恶者一何其情意蔼然也若明彰其罪而布天下使人耳目之或论功行赏而凯歌盈道路彤弓示慈惠嘉异姓以薄同气得无与记所云云者大相反乎曽子曰如得其情则哀矜而勿喜此犹自凡民言之也天潢一派孰非我太祖之亲子亲孙也当其行刑之时祖宗在天之灵岂独无戚惨哀矜之意乎奈之何其以赏功行之也夫论功行赏者庆典也执讯献馘敌王所忾以施于则然也宗族信有罪而伏法矣可遽以外之乎或曰宸濠不尝有已事乎夫宸濠起兵以叛直指留都罪恶已着天讨宜加及其就擒尚不使身首异处楚宗伪檄真否犹未可知安可与宸濠同论如曰不赏则无以劝方来而作人勇敢之气则请为变体行之不以下兵部而下礼部议之其文臣有劳者行吏部纪録武臣有劳者行兵部纪録士卒有劳者行各该地方官优恤不以赏为言而赏在其中不以恩废法而法常行于恩之内其视彼凯歌露布喜谈乐道者虽同行而异情矣葢区区鄙见如此不识有当于门下採择否敢以备一得之愚鲤顿首协恭约余滥竽密勿适首揆在告日久未出忧形于色或劳余曰何虑之深也曰以任重则又曰子惟不达于任之为义固宜其悄悄至此矣独不闻乌获之语其弟子乎乌获以力闻天下一日而治任逺行其诸弟子后随之行至乎中途欲息焉而命弟子代其任弟子居前者一人试以其任置肩上而背偻不能伸足前移后却不能定齿龂龂外向上下相切若有所痛苦不堪者而蹙然向乌获求免焉乌获曰何为其然弟子居前者跪言曰吾师以力闻天下故能胜此任若折枝诸弟子孱然而任师之任不亦蚉负山蹇适遐婴儿扛千钧之鼎乎有仆而速毙耳乌获曰不然吾以独子以衆吾任以一人之力子任以衆人之力积少以为多合异以为同子之力亦吾之力也何重任之弗胜而道远之不可致也诸弟子犹未喻乌获乃为之署置之担前后施两翼翼各以一梃梃各置数十人若编磬若贯鱼若鸡之连栖者各受任已定乌获一振䇿而鼓之诸弟子前者唿后者应上下山原如履康逵也不终日而遂达所适之域而解任以复于乌获且跪而请益焉子亦有秘术乎乌获曰吾何术可秘葢任之为义鲁国之圣人言之矣人一能之已百之彼所谓百者百其力吾所谓百者百其身也乡所云积少以为多合异以为同者此之谓也余因是有悟乃作协恭约以谂诸同为王臣者其辞曰世所称同寅协恭者各以一寮宷为言此百司庶府之事非相臣之义也相臣以天下为已任将百寮俱尔瞻固宜以身为表仪而纠其师师济济者以羣効其力各输其技而协赞乎一人此相臣之所同寅也讵以密勿外即非其同寅之地二三辅弼外即非其协恭之人乎今而后其同心戮力肩此重任如乌获之勉其弟子者庶几其可乎约大小凡十事一曰诚心为国夫既为王臣其所任之事亦谁非为国事也惟此心稍不尽则不能视国事如家事而苟且塞责天工弗亮与旷官等尔吾所谓诚心者其殚厥心力矢恭矢慎而可乎二曰诚心为民夫元后作民父母吾今为朝廷理国事无非为民者其尚思吾爱吾赤子若何所谓如保赤子者又若何而务使上徳宣下情达无一事不底绩无一物不得所而后可称民父母不然终虚文塞责而有愧代天理物之义矣三曰公好恶相臣以人事君则知人荐贤其急也而知人岂一耳一目之力吾君以四目四聪寄之我我亦以兼聴并观寄之人故今兹有所谘访者将为国进贤也而非以行一人之私也有如诸公以爱憎毁誉而误我我亦以诸公之爱憎毁誉误朝廷则贤才之不得进用虽吾有蔽贤之罪也而其端不自我始也不才不贤者之进用虽吾有误国之罪也而其端亦不自我始也故约与诸公无隠无误焉葢古之诸侯各贡士于天子适有赏不适有罚吾今亦惟恐不适也故日勤咨访而欲以夹袋记之惟诸公赞我四曰集衆思宰臣之职秦誓一个臣栁子厚梓人传较然矣然非予寡昧所能也今而后将耕以问农织以问婢其庶几集衆思而广忠益乎顾非讲究于平时何能斟酌于临事缾之罄矣惟罍之耻吾将以诸公为缾也而赖以扩视聴广闻见以调适其酸咸而不至有罍之耻者则诸公之以也其庶无我弃五曰省繁文年老精神如积贮斗粟百钱俱欲寘之于得力之处今既以一身酬庶务又复以繁文困衰年是为作无益以害有益也故今与诸公约凡称以公事来辱者一入门便即述所欲言之事不必为寒暄套语其在外镇巡诸公以下有缄言见诒讲论公事者一开口便即陈所言之事不必为繁缛之文以费目力为骈偶之词以烦思索即所上封事当发合票拟者亦须念一日万几冗则有滞取达意而已六曰戒苞苴各官迁转自有公道上焉者论材品次则以资序今后文武两铨衡必求平鑑必求明务期抑躁竞振淹滞以转移世风使士知自重士亦须以义安命虽久次不迁不无郁郁亦恒以迟发晩茂强自寛解此士人之节也如必以资俸之久而哀吁于当途要津以筐篚之仪而望人举手投足则既以自壊且壊士风所宜深戒七曰省燕㑹亲戚朋旧偶一燕集亦自人情若流连光景卜夜为昼或食前方丈演剧狎优不但于体貌不雅抑且倡淫侈之风非忧国奉公之义也记有云四郊多垒卿大夫之辱也地广大荒而不治士之耻也今四郊虽幸未至多垒而人心离散闾里萧条雈苇啸聚固亦为垒之渐也燕蓟以南长江以北鸿鴈哀鸣流离载道亦可谓荒而不治矣若犹复泄泄沓沓无改于旧士大夫以戏豫成风小民亦相效成俗视危为安以忧为乐又何以启主上惕厉之心乎兹所闗非细故也自今后愿诸公悯天命而悲人穷其情不容已者不妨以一饭叙濶一切张筵髙㑹则悉罢不举以此格君以此悟主将禹汤罪已之诏其或有时而下圣明与民更始之治行且躬逢其盛乎八曰恤驿递朝廷设驿传以报军情置递运以供转输非以供宦游私用也迩来非奉㫖驰驿奉勅公干者亦擅用驿递夫马县次续食已属违禁乃又盛张鼓吹广列前茅喧阗道路以为观美而顿使民间疾苦彻于肌骨驿骑倒死接乎道路宁独忍乎愿诸公体之九曰真心修省往见天变民灾奉㫖修省者不过以青衣角带支吾了事而犹复治具相招式歌且舞如无事然此适足重天之怒耳其安可回天意耶独不思省者省既往之过而痛自克责修者去其过以复无过舎其旧而新是图也故必如大舜之号泣于旻天如人有疾病而设坛建醮以图懴悔如独行荒原旷野之中而适遇疾风暴雨震雷急电不敢有一毫邪心而后为真也葢天人之相去悬邈矣且适当震怒之时不哀恳则不足以动天心不协徳则不可以彻冲漠故桑林之祷云汉之曕皆帝王修省之事也犹兢兢业业至此而况臣下乎此修省之所以贵真也十曰真心斋戒各衙门官员遇郊庙大祭虽斋宿公署却都乘相聚之便治具为乐讙唿彻夜不但欺君且欺神且欺天矣天神可欺何不可为葢斋以言齐思虑之不齐而戒者匪但戒其不谨之事亦戒其不谨之心嬉戏肆慢无时其可也而况其上交天神乎右十事或有闗时务或指陈时弊非强以甚高难行之事也若辅臣倡之而身为表仪偕归大道岂不亦师师济济之盛哉奈何独以其二三辅弼自称同侪而其余寘之膈外也诗云蔼蔼王多吉士惟君子使媚于天子葢一人之下俱称同寅所以尊君也合天下之力以为力合天下之明以为明而无一人不与者所以为相臣之协恭而不自狭小也其斯为同任乌获之任与续协恭约一曰格君者以其象夫象非图象之谓也以时事艰难之状臣庶忧恐之情着而为象使人主见之而惕乎不敢自宁也此格君一大机窍也或曰心膂耳目之臣忧治危明之疏连篇累牍不能回天聴之一二区区迹象遽能悟主哉余谓不然葢论理则言精而象麤论事则象真而语晦如使为元臣者能身先庶位痛自克责如祸乱之在目前而露居野处恶衣粝食为不欲生之状由是而百尔有位孰不象指都城小民孰不知戒如斯景象人主有不闻不见者乎既闻且见有不忧不惧者乎不言之言不诤之诤而有格心之益此象之所以为真也乃今大小臣工泄泄沓沓方日以宴乐为事都城小民相观而化亦皆以奢侈成风人主尊居九重之上止见为丰亨豫大何从有忧勤惕厉之心哉余以时事艰难之状臣庶忧恐之情着而为象而以为真境者谓此一曰进諌者求济事近年国家多事臣子之悯时忧世者各欲摅其忠荩有所献纳而諌说始繁疏既繁矣而又复绚以文采増其枝叶饰以僻字人主一日万几御览难遍遂不免多有留中此事之所以不济也夫臣下每上一封事兢兢业业惟恐不行而乃务美观不求济事此谁之过与诸公诚以是两端就中较量宜有尽忠不尽忠之别竭诚不竭诚之异勿徒曰吾谋适不用也一曰奋武者取其同葢自文武分为两途章缝之士于武人多厌薄之以致其无所容身愈趋愈下其不然者则视为竒货而资之以润其囊槖或荐引山人术士接踵辕门多所需索彼不剥削军士其将安所取给哉故武备之不修者非尽武人之罪而文吏亦预有责也自今宜剖破藩篱视为一体时常以古昔名将忠义勇敢燕然铜柱之勋与之相期而不与之私昵其为介胄者亦须自知矜重必以长鎗大剑为可以定乱除残而不屑毛锥之无用且时将本等武艺相聚讲求营垒有暇则纵击狐兔共甘苦恤疾病弔死伤与同一体凡一切迎送之烦不急之务如近年元宵火礟时鲜果品间闗险阻遗当道者俱止不行犹有行者缙绅引大义以拒阻之如是而武弁犹不増气武备犹不壮观者未之有也一曰悟君者先反已每见都下缙绅言及皇上不纳諌便道圣意为猜疑臣下沽名市恩故多以智术驭臣下而不思我为臣子原有不尽忠竭诚之处皇上聪明睿知如何不看得出既看得出如何不猜疑今若欲九重之上撤去此意肯聴纳臣下之言必须为臣子者先聚精㑹神同心一徳感格圣心若山泽中发出云雾滃然四溢直透于苍苍之表则天道自然下济天泽自然及物而为天地交泰之时斯可见泰交之本起于臣下之尽忠而不可悬空以望于君上也戒私党说甚矣相天下者之不可小用其心也夫六合之内四海之外吾不知几千万里中所生聚林林总总不知其几亿万人人各有愉适痛痒从违好恶不知其几亿万状亦各有纷纭变化是非可否不知其几亿万端而皆总之于吾君之一身吾君犹谦让未遑而任一家相与之共理夫所谓家相者亦不过林总中一人岂能于六合之内四海之外足迹皆遍岂能于所谓林林总总者悉家喻而户晓之哉总不过恃此一心可通乎亿兆人之心而心所可通者不过此理理所可通者不过此情情所可通者不过一至公无私乃今先以一党字横隔其中则方寸已先有物矣心既有物则一腔之内六凿相攘一室之中妇姑勃豀将一身一家且不治安能使天下之人上下四旁前后左右无不如一安能处天下事使轻重疾徐缓急变化无不中节安能以藐然一身仰格穹昊安能以自牖微明彻九重之𤣥䆳而动旒黈之聴覩哉非不能也党之一字隔阂此心而失所以运量天下之具也故欲有其具在公此心欲公此心在袪其党而不立畛域不设藩篱夫然后吾之一心可随天左旋与日右转不疾而速不行而至而浩然者可塞乎天地之间光明俊伟之业可垂之千万世而不朽其视彼煦煦濡濡以相慕恋而区区以蜗角相较者殆不啻天壤之相悬也夫儒者谓天下一家中国一人其见博矣释氏窃取其绪余而用之为兼爱不知理一分殊之说吾儒犹以为异端而辞而辟之未已也乃今反党同伐异岂不为释氏所笑而谓为不祥乎葢昔东汉宋熈宁间以至南渡俱以朋党为社稷之祸彼为人臣子者而监于往事安忍复蹈覆辙哉毛诗序折衷古人之书有出于千百载之上而泯无可据之迹者欲从而订其是非明其疑信则安所取衷哉曰信之以理而已矣前乎此者有贤者之所见与之同焉则其説可信也后乎此者有贤者之所述与之同焉则其説可信也君子之聴讼于人也非家至而人覩之也而以吾心之见悬断于茫昧不可知之乡卒之而为直为曲且判然如苍素之在目矣彼载籍之无据孰与夫人心之难测乎故曰信于理而已矣秦汉而后六经杂出于煨烬之余其错乱逸失启人之疑而不能决者何啻一毛诗也然书之浑厚易之精微春秋之属辞比事非圣人不能作虽无据曷疑而二戴之礼词多繁复或足以汉儒之傅㑹虽有据吾不能无疑也执此义以折是非虽羣籍可知也独一毛诗哉盖诗之有序如今之词赋先以名篇而后有其作未有其作传而其序不与之俱传者然则毛诗之序当亦并存无疑而或云子夏或云卫宏之作者皆非也方诗之未出也在左氏説春秋往往引诗如栢舟清人等篇雅与序合则前乎此者信之以左氏可也其后有齐鲁毛韩四家诗又其后三家废而毛诗独传当其时硕儒名彦具博古通经之识者岂其乏人而未闻有訾且议之者谓非人心之公是乎则后乎此者信之以当世之传诵可也而奚其疑哉或曰朱子之註诗也深辟小序之説而去取其间则毛诗之序朱子亦既尝折衷矣然则信毛氏而疑朱子也可乎愚曰不然朱子之説据经文而推之与诸经例同论也诗之为经多民间闾巷之辞含蓄讽咏之义非有所指授固不得以已意悬断之如他经比耳且如聴人之言而知其曲直凡明者能之至其人之名氏非尝有闻説于人必不可以想像测度而知也夫子尝曰闗睢乐而不滛又曰放郑声是夫子删取之意亦可于二説推之而淫奔诸诗毛诗以为刺淫朱子以为淫者之自作判之以夫子之㫖则得失将孰归乎虽然诗之本然者在吾心善读诗者取其可以为性情之助观感之资而序非所泥也如其读之而有得于心也虽微诗序而不以为畧循其章句而无益于身心序虽详也奚裨焉孔子引诗皆断章取义而其许商赐可与言诗亦未尝拘拘小序之説也读诗者又何必深辨焉义学诗训古者有大学则有小学入以齿让而教之四术周官大司乐以乐语教国子所谓歌九徳诵六诗是也葢发于思良于讽触而易感引而易入莫善于诗先王以是为美教化移风俗之端本使人咏歌嗟叹手舞足蹈而不自知也故曰小子何莫学夫诗自世教衰士稍知佔毕即竞为剽窃凿裂之辞以幸他日帖括之一掷而言志正思之义微矣余既为义学倣古庠塾乃为是编叙列古喆人文士之诗歌自䆳古以迄近代皆畧撷其槩既以取材亦以论世大抵近于风雅根于性情者则録简而不必徴博正而不必尽变欲其童习之易也使若子弟者朝夕于斯因言以得意则渉之可以稽物绎之可以穷理咏之可以平情鼓之可以作气由是而之焉大人之居仁由义安知非託始于此耶昔贤有云仕焉而已者归教于闾里朝夕坐于门予仕而无益于世庶几归而有以借兹声诗迪我子弟乎六忠祠引语张许死先后昌黎尝辩之惜犹有未尽者葢睢阳之围逺主守巡主战且百战百胜故贼之所甚忌者莫如巡其切齿而欲以一击毙之者莫如巡巡一日不死贼未得安枕也故子竒欲缓巡之缚而其党沮之曰彼得人善战缓之虑生他虞此其欲巡之速死可知也子竒谓巡曰君每战则目眦尽裂齿欲碎何也巡曰欲气吞逆虏耳贼怒以刀抉其口齿存者三四如是而欲不速死得乎巡死矣若逺又死则俘无主帅俘无主帅则其功不就此远所以有洛阳之槛后巡一死也而史未之及终不能使人无异议何怪乎两家子弟之不能通知父志也乡射约引语语云天下虽安忘战必危非独国也家亦有然葢天有隂阳圣人则之为文为武其道不同必两用之也是故人有家室设险自卫迨天之未雨可独阙焉不讲哉昔周之末诸侯力争具下亦竞趋于力以酿为春秋战国之祸夫子忧之而曰射不主皮古之道也葢有为乎其言之也今海内承平日久学士大夫讳言兵革而或有倡言讲武与圣训反者夫岂亦有为言之乎世竞力则矫之以文世崇嬉则振之以武亦各因其时焉而已予童子时见督学使者檄学宫博士弟子习古射仪不踰时而遂中辍乃至今六十余年予已白首迄不见泽宫中复有设弧矢丰觯者亦何其复古之难也古射仪繁既不易行而世俗耳食复不知射礼中醖籍以为迂濶不适用乃遂令古道澌微可慨也已夫移风易俗因势利导弗可强也俗尚简则宜去其繁俗视为迂濶不适用何不曰是举也为不虞之备也人得无欣然从之乎予用是杂采古仪縁饰武射使人不苦难而乐趋事焉虽不能尽袭其文于所谓直已陈徳温文退让者亦庶乎得其大指矣苟得其意何迹之泥乎昔者魏文侯闻古乐惟恐卧郑人云从政者必有所反之以取媚也由古之道变今之俗不得不委曲焉予斯约也直以备不虞云尔哉墓享仪引语吾沈氏先茔卜自吾始迁之祖迨今八世歴二百余年俱以次祔葬不别卜也诸子孙展墓者履其域如睹吾累世祖父相共一堂无亲疎远近焉惟岁时备物以荐则不免各祖其祖各父其父而过其他垄有睨而去之者若谓其远矣岂人情固然与抑势有所不能徧与且其祭也亦仅以一榼觞转移而献而不能有专具又何其简耶夫简无恶于为礼也而贵不及于陋亲无讳于各亲也而须不忘乎远且如吾祖父而在吾治具以享而所与同坐有行觞不及者吾亲能下咽乎彼祭而各祖其祖各父其父者吾知其不享也其以一榼觞转移而祭者则陋已余小子鲤诚用是惧乃聚族语曰祭以萃涣为义礼宜綂于所尊继自今宜即吾始祖墓前设坛为位萃八世之神灵合享之而以大宗之子献以行辈特尊者分献献毕而礼成而燎矣始各为私亲一酹酒一稽首于墓势不能格情有可通庶几乎得萃之义与吾往侍亲舎日承伺吾亲之颜色惟骨肉相聚则欢然醉饱今处泉室情岂异是即诸祖诸父亦岂异是故吾欲事亡如存也而因萃知豫矣抑又有可以合族者吾族自八世以来散处四方厥指繁庶异时惟各自行礼故或先或后率不相值久之有终身不能识面者今较然齐一矣礼成而馂则各以伦序䜩语秩如蔼如焉其他以宦出者商出者贫不能备物者老者病者无后者亦各得申其孝享无若敖馁而之叹葢幽而事神明而治人庶两得之其孰与简而陋远而忘之者诸族冁然曰有是哉盍着为墓享仪以盟诸子姓俾相与守之余乃演其仪为二十五条而申着其意指若此垂涕衷言吾家子弟二十年前尚不能皆有衣冠皆称饶给而近年来乃人人有冠服荣身有良田美宅资财足用出门有车马仆从从者至彼此不能相识可谓极盛虽诸子能自运用岂不亦祖宗积仁累善余庆所贻乎顾极盛难继持满易倾天道乘除数有一定而作善降祥作恶降殃人事感召理尤不爽故善享福者不必更得陇望蜀营营无厌只宜效履薄临深兢兢自保其尚须以手扪心黙自思念吾昔茅茨而今大厦吾昔仅一夫之田而今连数井之壤吾昔犹奔走衣食而今则安享富厚吾分已踰吾又何求吾自今惟知止知足守理守法以上培先徳下启后人即神祐可延家声不坠斯以退为进以少致多之妙术也若犹复贪得未己竞进不休居已侈而犹恢田已多而务广强之鬻不出其本心与之直不合乎公道或逼债以倾人之产或牵牛以蹊人之田或纵牙爪于通衢或逞报复于私忿我渔利下人亦乗机以窥利我行恶下人皆借势以助恶乃遂使孤独鳏寡饮恨吞声道路里隣旁观侧目顾犹且扬扬得意见谓豪强兀兀劳心自矜谋畧夫岂知神鉴无爽法网不疎巷议在前吏议随后恶名一渍欲洗难除衆指交加不摧自仆当斯之际悖入者不免悖出多藏者亦复厚亡室虽广而不得宁居田虽多而不能安享身既窘迫尤累及妻孥名已僇辱复玷及祖父欲益反损欲进反却得乎失乎利乎害乎覆辙在途殷鉴不远虽至愚人知为左计矣独奈何恶湿而居下安危而利灾耶吾懐此数年久欲相告祇縁昔忝仕途窃意族衆妄相忖度必谓吾爱䕶功名恐贻连累故为此激切议论使自矜持且将不信不从徒以自嗟自叹今年已七旬更有何意老来一得岂是空谈惟骨肉闗情宗枋系念恐误及于䧟穽因明示以周行而苦口发药逆耳进规有如此者夫杞人即过计何妨越人相坐视则忍矣孟子曰其兄闗弓而射之则已垂涕泣而道之无他戚之也知我者惟斯过我者亦惟斯孝女传孝女者余之长女也母周氏以嘉靖丙寅生京邸时余为翰林庶吉士女生五六岁即好陈织纺烹餁之具为戏衣独喜故枲或与之新丽则不啻芒刺加身必释去乃已余抚而笑曰本措大女固终宜披蒿簪荆耳年十八适睢州张方伯之长子徳新克执妇道婉娩聴从徳新雅好客与治具一唿可办即米盐细碎罔不井井徳新受成事而已然不知立业之艰难喜追随里中诸贵介公子以舆马仆从相尚女曰非保家之道也恒脱簪苦口鍼艾之徳新寤始折节为俭家以不頽顾犹多外嬖女又从容与言曰君之齿渐长矣犹未有一𦙍吾侍婢若而人惟君所择如以君之灵有藐然一孤可永阶阼吾与君实不朽乃虚费精神终当谓何徳新谓女言良是方将与共图之忽疮毒发遂以死其时葢辛丑七月十有三日也女年甫逾三十慨然欲以身殉而人言姑垂白在堂父老无嗣虽死固不得其所于心忍乎女仰天恸哭而誓以不二性喜幽僻及称未亡人益裹足一室人罕得窥其面先是河以南妇女衣饰争务竒巧日新月盛其式不卒嵗而一更余女独尚朴质曽不少随俗变化徳新诮其鄙女曰非不爱繁华诚为家道薄福量有限耳意葢有所讽也徳新虽不以为然而心实严重之女于归时奁具有终身不发箧者孝友笃至其奉事庭闱与宗祊之荐必躬亲爨事不假之人新味未庙荐与先奉翁姑不入口方伯公老无齿恒苦艰食女多方滫瀡务极柔脆方伯公每食既则手摩其腹曰吾非此孝妇不饱方伯公既谢世余亦去揆地还里中年且八十形影相弔其姑命女归侍余不减于事方伯公也将卧则劝寡思虑虑多不成寐而伤神将食则以鸠杖置前而引食不语之训将行则扶掖当筵而为主为客必丁宁左右防余沈湎皆以余所尝不足者而致其谆谆也余有时牕下吾伊或有笔札之役女辄愀然不乐而谓年老人宜欢笑取适何苦自兀兀若此岂犹欲为博士弟子乎即余有门外酬酢非所能预亦必觇知吾意向而黙为储偫之故余虽老且惫不失礼于人虽无子而不知其苦者咸吾女之以也乡俗女已嫁而反者父母遇以客礼女曰人子有定分岂女独非子耶吾晨起必肃拜朔望与岁时家庆必稽首再拜逡巡循少仪而行之不但于口体能养也女弟适同郡鲁光禄伯玉生素薄多病女顾复怜爱无不至葢亦体余志而善养也好施独不及僧道诸内属有治具招邀为时节游宴者俱谢辞不往以为此自男子事非妇人宜有也余曏典秩宗时曽着为女训若干巻以明章内教而私叹女士难具人余女非敢曰能之惟当此崇奢竞靡之时诚得有质任自然不随俗雅化者以相与底柱于中流而使人观感兴起未必非移风易俗之一前茅也忽一旦奄然以逝所亡独吾女也耶吾是以悲而为之传云亦玉堂稿巻九亦玉堂稿卷十钦定四库全书亦玉堂稿巻十明沈鲤撰明太子少保兵部尚书兼都察院右副都御史确庵魏公墓志铭万歴丙申正月四日故大司马确庵魏公卒泾阳里第厥嗣知观以公门人牛侍御所为状越数千里诣予请铭曰公先子生平鲍叔也即不朽先子宜在公呜唿士君子惟出处操持最兢兢耳至所称才难尤在边畧公盖兼有焉始公以留都大司农谢政家居适西北边羽书旁午有诏推元老壮犹者往廷议以公名上起兵部尚书兼都察院右副都御史总督陜西三边军务公屡辞不获则移书执政曰吾闻事君者量而后入不入而后量虏自欵贡来疆吏相袭苟安惧开边衅而武备日不竞此宋人积弱之渐也必我行者则罢欵议战一大创虏去庶几其可不然吾不敢以国家大计尝试矣执政咸报书如公指公始就道时辛夘八月也公至固原虏酋明庄二部各拥衆数万相继扰边公三战三北之斩大酋一人他俘馘不可胜计上嘉公勲晋太子少保廕一子世锦衣卫千户钖予蕃庶公方将举頽边军事次第修复使中国常操胜算㑹明年宁夏逆贼哱氏戕一巡抚都御史一兵备副使以叛人心汹汹公顾若弗闻也日夜图方畧制贼要领言宁夏西北雄镇士马物力充牣其中而贼以负嵎此病在心腹非旦夕可取也然大要不出数月乃即日发二檄招安姑缓贼旋移檄各镇徴兵饷而公自统大军驻灵州以偏帅驻花马鸣沙州诸处扼贼要害使不得渡河窥闗内又分兵徇四十七城堡下贼者收复之以孤贼势而贼且大括城中金帛妇女贿虏为援公曰此腹背受敌危道也则多发敢死士夜衔枚擣虏巢牵其反顾已兵饷四集则进师薄城下围焉贼骁将哱云中机铳死贼气夺而城坚不可猝拔计惟决水灌之顾恐伤良民则筑堤縁水道而实土塞城闉为浸城不灌城之计城中闻水至则惧且譟公曰此可以行间矣乃射书围城中疑贼党使自相图居民亦多受公计为内应未几贼首刘东旸果为其帐下所杀八月甲子夜城启我师入哱氏阖室自焚死宁夏以平先是言官有议公逗遛者诏逮公问状公之䇿贼固期以数月乃距城下月余尔公已就逮一军将吏皆号泣夹毂公曰诸吏士为国劳苦幕府筹边不效固当中法既至对簿诸为公上书白寃者章满公车公终不一言自明已而上感悟还公官归里亦不録功廷议至今惜之公魁悟岸伟丈夫也平生慷慨功名明习边事自为户部郎督饷宣府适敌骑薄城下城中如沸守者不知所出公戎衣乘城从容筹画方畧敌因遁去边人皆大喜过望廷中以是推公擢光禄寺少卿寻拜都察院右佥都御史巡抚辽东辽有叛卒黄勇者数勾敌为边患朝廷悬重赏购之不能得公至黙而不问或以为言则曰勇本吾人曏处置失宜故叛若抚而用之犹吾健儿也何购为勇闻之信则数杂市民入城乃闭闳而执之敌患以宁论功晋右副都御史寻入为兵部右侍郎改吏部转左公操履端方其郎计部时有权珰为商人居间欲冒支刍饷鉅万大司农许之矣公趋而前曰岂其以百姓脂膏国家府库为此辈润囊槖耶执弗与大司农亦无以难公在光禄时松江输白粮不糳当输者罪执政以为言公不可再言再不可葢公于执政门人也而守官若此嘉靖中分宜严公相欲改公郎吏部须一见公不见亦不果改蒲坂杨公总督蓟辽欲假事推毂公公不肯受事再强之则云度支郎殿最有主者不敢当总督荐未几杨公入为大司马又欲得公为属公固逊亦不果改其生平不干进类此新郑高中𤣥先生与江陵张公同在政府俱以才雄一世鲜所推许顾交倚重公已二相中失懽而江陵欲得公为助心知与高至笃也乃设事尝之曰吾顷微敲高公公谓如何葢是时江陵私人已疏论高公矣公正色曰二公皆当世名贤又石交即有失自不难尽言相正敲之一字岂所敢闻江陵为改容谢焉无何高公䇿免百官严班在廷相视以目公独大言曰上冲龄践祚首逐一顾命大臣岂正始事且此诏出何人手草不可不明示百官衆为凛然朝罢更要九卿诣江陵所江陵称病谢客高公遂行当是时江陵以师保朝委裘与冯珰表里用事道路皆三缄其口公独敢撩虎须天下闻而壮之未几晋南京都察院右都御史未行而有列白简者诏褫公新命以侍郎还里又数年江陵公败乃起公为南京户部侍郎其时言路大辟游谈之势重有羣击执政家事者上意颇动诸府部大臣合疏保留次及南都九列署题至公公曰不可大臣进退取自上裁保留岂裁之自上乎且大臣与言官争辨亦何其无大体也诸公皆服其言顾重违宰执意相视首䑕公奋笔书疏尾曰此自出魏某不可无与诸公诸公乃不复言保留事公之不诡随葢如此公尝着四礼仪式每事秉礼而行先后居丧六年不涉足中门事兄如父视族党如其手足乡人有望之援手者辄量力与义各重轻赈给之无不满意去而自处则甚约盖秦俗以商贩为业即士类不讳言独公有拔葵断织之风焉以故殁之日里人皆家临巷哭尸祝于社其修之家者已豫哉公讳学曾字惟贯确庵别号也十四为紫阳诸生嘉靖丙午举于乡后六年成进士初授户部浙江司主事歴员外郎郎中至今官所学主于诚故生平立身行已于家于国一以贯之有本者如是矣先世自咸阳徙泾阳传至髙祖鑑有隠徳曾祖祯泰安州判祖琫父守㓗俱以公贵累赠南京都察院右都御史王母赵母何俱赠夫人配任继李亦赠封如母子男四享年七十二卒恩䘏与易名诸典犹未备然士论固人人与之矣公文宗司马子长书宗晋俱得其逸趣所着泾阳志辽阳奏议诗文集若干巻呜唿公出处大节与素所操持侃直不阿固岿然古大臣风烈矣西陲之勲赫然而不能究其志他何论悲哉为之铭曰于维魏公人今心古孝友张仲吉甫文武出车三捷戎功召虎所至矢忠王事靡盬直已若弦沈几类弩国是一言有懐必吐避谤居东人歌破斧左史右图萧然环堵三让就徴先盟后祖出处大凡隆中畎亩吁嗟乎三五以还兼才罕覩公果何修超伦迈伍维公孕灵太华天姥兼之学问渊源东土葢昔孔门传者曽鲁公取其确毋欺自许人惟一诚即天可补昔在嵩髙生申及甫一以正直为周硕辅公迈往闻而踵芳武匪我谀公实公行谱明资政大夫吏部尚书赠荣禄大夫太子太保谥庄敏栗庵宋公墓志铭栗庵宋公以万歴辛卯四月十有三日辛京邸同官以闻天子震悼曰呜唿宰惟朕股肱天不慭遗以辅予一人所司其考䘏典议上赐祭二坛赠太子太保谥庄敏遣官䕶丧归以中书舎人典塟事廕一子入胄监称备物矣公之子治将以丁酉仲春塟于三陵之阳奉少司冦吕公状请予志而铭之予与公生同里仕同朝相知独深墓中石非予铭而谁按状公讳纁字伯敬世归徳人盖微子之裔也曽王父处士贵配李王父瑾配刘考霓配靳继刘郭三世俱有隠徳王父以下皆以公贵累赠资政大夫户部尚书配皆太夫人公昆弟三皆靳出公其季也幼即颖敏异凡儿六岁就外傅勤诵习不好弄总角事靳太夫人以孝闻侍疾昕夕不离侧居丧备礼如成人壬子举于乡游南太学丙辰第南宫己未入对成进士筮仕永平府推官以平允称尝视遵化邑篆拊循有方流亡复业邑人思之召入为山东道监察御史出按闗西抗疏论中贵人不法事中贵人肃然惮之相戒敛避乙丑按应天弭节抵部即召吏民谕曰予兹奉命来实宁谧汝匪束湿扬沸戾汝今与父老约毋武断猾贼毋犯科作奸毋持吏短长怙终故纵者无宥其有一𤯝偶触吾网者吾祝而解之已而法行惠覃吏民肃且懐焉隆庆改元按山西冦屠石州三晋戒严闗吏捕生冦七十七人奏当斩公详鞫之有汉人为㓂所掠者三十有三人具其寃状得释又大盗李九经拥衆据山出没抄掠有司莫敢问公召贼曹掾穷其党尽勦捕焉庚午擢顺天府丞寻拜右佥都御史巡抚保定畿南长安孔道冠盖旁午公送迎馈问如礼而止曰吾不能朘民膏以媚过客也春秋两防严饬守备边圉晏然调度军需单思区画岁省可三万及裁罢冗兵亦岁省数万司农为之稍寛㑹江陵相当国意多相左公遂引疾归家居十年两台累疏交荐癸未复起为保定巡抚时值大荒先赈贷而后上闻寻晋南京户部右侍郎改北转左总督仓场平兑法汰冗赀鉏常例严稽覈储饷之弊为之一清上阅视寿宫命守朝阳门赐金币者再丙戌晋户部尚书其年江北数省方数千里水旱相仍死者枕借或议开矿公曰是利薮亦祸薮也或议鬻官公曰是利府亦弊府也疏请发内帑金遣使行赈留漕粟减粜以平市价及他条陈优卹都城事宜上虚心允纳所拯救为多以扈从上陵赐麒麟衣己丑考绩赠三世如公官廕一子入胄监庚寅改吏部尚书公承寛弛之后励精任事塞倖途絶请託釐宿蠧清选法即姻族里闬不少假以私郎吏凛凛奉行铨省大振未几以劳成疾疏乞骸骨者五上温㫖固留遣近侍存视以病亟闻乃予告而公遂不起矣士大夫识与不识闻公讣咸欷歔流涕至为罢宴公为人庄慎端和老成敏练朝章政体指掌可陈而执矩守绳无少纵舎议论不为虚恢而深识远见非浅谋可及部政精勤严正细大必亲于百司论奏顾多持重不轻拟覆得大臣体请告家居键闗却扫足迹不及公门日惟种莳花竹畜法书图绘朝夕披览客有欲干以私者辄饮之醇酒不得言至里人有极寃无告者又密为白吏不使知也商丘故缺志长吏请公纂之称信史焉配朱氏封夫人子二治以诸生廕官生仕至刑部员外郎以诸生廕恩生吁嗟公乎进而矢节奉公有大臣之畧退而惇徳化俗有先进之风岂非天所笃生以应国家之运与予虽与比肩事主以徳业相砥砺而不逮远甚乃今老矣而与闻国政顾蔑与协寅恭也讵能无羊舌之悲哉聊着其大都而系之以铭曰阏伯之土氏以国分畴食旧徳歴世有闻邈矣太宰允武允文以敏成政以庄事君三朝元徳式应风云天胡不慭俾集厥勲大河之涘岿然斯坟掩珠埋璧其光有煴史铭尔坎以诏无垠明中议大夫通政使司右通政元泽韩公墓志铭公讳楫字伯通余同年进士也同年惟同馆皆称字故余今犹谓伯通云伯通上世本扬人国初有镇西卫百户杰者实生旭旭擢蒲州守御所副千户生鑑鑑擢兰州卫指挥佥事生清遂世袭指挥佥事守蒲州以官为家葢自清以上俱用武功显清弟泽始为郡诸生兼有文事亢阀焉泽之子曰霐霐二子长曰玻赠徴仕郎工科右给事中配薛赠孺人季曰瓒封徴仕郎刑科给事中配王赠孺人伯通季出也后于长故长季并得遘貤恩葢异数也年舞象即能属古文词五易师各治一经又五年为郡诸生与同里张文毅公并有才名尝共读道旁碑一过目辄互相覆诵无遗人传异之嘉靖壬子以礼经膺乡荐乙丑成进士改翰林院庶吉士时髙文端公为馆师授业伯通不屑屑文艺自见惟日讨古今典制斟酌异同期可为当世大用文端公深器重之隆庆丁卯授刑科给事中上君道三札曰励志勤政𢎞知大畧谓圣明新政宜上法隆古悬象魏综覈吏治时宣召大臣面赐咨访用恢张圣徳上皆嘉纳自是每视朝独早伯通益感奋知遇再请复午朝召对仪且数白执政公论道经邦之臣也宜日在人主左右责难陈善自牖格心不宜第小小补救与庶官同当事者不能用其秋虏薄蓟镇破石汾上防御七畧曰遴才重权体士修守惩玩劝功招擕俱有裨边务而招携则専主用间谍丰赏犒佯降虏以诱我逋逃尤切中肯窽未几虏酋俺答果缚我叛人欵塞上抚臣王襄毅公以封贡请则又条八议赞行之力排诸异议者封议始定时施靖土司亦互相讐杀抚镇官驰檄请勘又请勦则曰此不可以制虏之法制之也彼自相攻杀乃其常我坐守渔人之功而可矣何可轻为彼开边衅久之而敌亦自定人服其识戊辰转工科右给事中请告庚午起兵科改吏科转左旋擢为都给事中时六科𨽻胥惟吏垣受饩独丰则借以侦诇外事也伯通笑语其寮友曰言官欲张胆明目发摅正论第仅凭若辈舌吻耶为即夕罢之已又曰春秋先自治而后治人今六科陞转太骤则人懐苟且之心司属改科道太频则人趋奔竞之路未可云先自治也因建言论资论望人服其公王亲不得任京秩原非有着令也以无人敢言乃遂使老成閲歴之士弃置为沟中之断者往往而是不无可惜伯通请酌量其间苟亲者已物故即属籍可去矣自是乃苛禁渐寛辛未同校士南宫得刘台为举首以直諌着节又首举薛公瑄从祀孔庙皆有闗世风荦荦者吏垣虽领袖六科而计吏乃其专责也伯通曰吏治修而天下无事矣乃当大计毕即请拔治效异等者増秩赐金以章有徳又劾一按察使当分宜柄国时为比部郎曽阻遏杨忠愍药饵欲瘐死狱中暴白其罪士论快之又言问刑官击断之惨浮于贪墨请惩酷与惩贪并重因着为令又请勅铨部于大臣请告乞休者必酌量年力议覆去留不宜衰朽充位抚按官荐举失实者罚有中道改节者许首发原免皆有闗吏治最切者若其他因事纳忠侃侃正论不茹不吐总归于扶阳抑隂显忠遂良于人才臧否隆污民生理乱之数若烛照数计矣人称伯通为勤思忧职识治体要伯通亦何负言责哉惟伯通性伉直不喜为谐世之术每封事一上人人惴恐不能不以此徴怨而又当是时相国者三人俱以才自负颇不相能伯通顾两出于其门未几一罢一没其一当事则有憾也由是伯通虽循例迁太常少卿提督四夷馆又稍迁誊黄右通政未几遂出为陜西布政司右叅议又旋即以考功法署不谨罢矣或又言伯通在事日曽驳寝玉田伯袭爵事当事者甚器重之犹欲笼致为已用而伯通浩然归不一言报谢当事者始大恚欲乗勘病疏文致以罪赖解救得免而卒挥斥于外且削籍焉伯通素洁清自好不轻取予在科时曽有为巨珰当死者致重赂居间伯通不一正目视既罢归家徒四壁躬自耕牧当事者闻而笑之曰韩生薄叅议不为乃一贫至此耶葢犹以不受笼致衔之也伯通行止有常度与人处不得其一惰容一媟语居家用礼法自卫不畜媵不置器玩不与人妄交游不私干有司忠孝之节出于天性当穆皇不豫忧形于色闻稍间则不胜色喜居家闻朝政善否亦然门无杂賔案无冗牍惟岁读二十一史必匝于上下数千年兴替得失有味乎其言之也其遇有忠贤沦踬权贵鸱张者辄愤不能平为拍案大呌或劝览二氏书则笑而弗屑尤笃于友爱睦宗族拯人于厄为徳内外莫可纪述万歴丙申子国史编修爌满考得请复内秩致仕已进阶中议大夫乙已中秋犹对客引满比薄暮就寝捐馆矣诗所谓眉夀无害者非耶年七十有八所着有宦学初稿諌垣奏议諌垣纪事立朝纪事凡若干巻论事摛词俱尔雅疏鬯读之可想见其人元配傅赠孺人早世继祁封孺人晋恭人以勤佐内政子二焕贡生次即编修爌女二适千户张亷州学生王𢎞谟孙男四曽孙一先是傅孺人祁恭人之葬也伯通已先自为志纳圹中及是编修君两兄弟卜以丁未某月日奉伯通柩合葬于南山之阡因函状千里外谒余为志与铭余知伯通深而尤惜其用之不究也其何忍无言乃志而铭之曰世有伟人流行坎止进欲有为退不失已我思其人尚克见之矫矫韩公殆其庶几着名斗魁扬芬天禄拜职掖垣为帝耳目盟心登对辰告逺猷国章民隠吏治兵筹其最大者曰补衮职维后克艰匪臣沽直晋跻华显式答忠勤方依日月俄失风云舎之则藏不容何病施于有家是亦为政贻谷哲𦙍恩贲褒纶而臧而炽不谓不辰卒岁优游倐然观化俪彼良俦相从幽舎史笔有述家乗足徴九原可作不愧斯铭明太子少保工部尚书谥肃敏容庵辛公墓志铭襄城辛公当万歴甲申丙戌间为御史大夫歴南北台称望臣赫赫矣㑹有所不可去去六岁诏起南刑部尚书俄又改北工部公疏辞四五俱未得请忽遘疾卒里第葢癸巳二月二十六日也明年甲午公之子启元将以蜡月二十三日奉公柩安厝于某原诣余请铭余惟公受上深知讣闻特考稽群议予谥肃敏足不朽矣又安用不文之词为倘谓余与公同乡习知公乎则总其生平行事疏所谓肃敏大凡者使事覈有徴亦未为赘辞也按状公讳自修字子吉别号慎轩晩更号容庵国初有讳仲良者自真定曲阳徙河南襄城生友敬友敬生赠户部主事至善至善生赠监察御史谦谦生福建按察司副使访访生溉溉生绛州学正继先公父也溉继先俱赠兵部右侍郎公生有异质甫三岁绛州公弄膝上指壁间文字口授数百言第一过辄成诵越数月举以问复诵如初后十有二年游邑校每试辄冠诸生又三年已酉举于乡未弁也明年与计偕始三加又六年丙辰成进士释褐山西阳曲令己未免绛州公之丧补浙之海宁二邑俱疲剧难治公随俗调剂威惠大行壬戌以循良高第徴拜吏科给事中歴右转左乙丑晋礼科都给事所擘画纠举俱国家大政与大姦慝有力者而所条宗藩名封婚礼议尤多为肃皇帝采纳着为令丙寅迁太仆少卿请告里居凡数载中外推毂者声相和戊寅起应天府丞庚辰迁大理少卿歴光禄卿寻擢都察院右佥都御史巡抚畿以南诸郡所至俱芟奸剔蠧纲纪肃然尤极意恤民岩惩贪墨简戎伍饬边圉卓有实效上劳之金帛壬午召入为大理寺卿每谳讯多所平反其时大司冦与其属见谓形已至逢嗔怒公终执不变癸未晋兵部右侍郎转左少司马故无所事事公督武学署京营协理清戎知贴黄俱随事振刷大司马倚公如左右手甲申转南京都察院右都御史掌院事时南都法纪久壊俗尚奢靡而官方刓弊不可校公至则首发一御史滥括赎锾者被逮论戍人自是不寒而栗而异时奢靡余习与市豪垄断亦渐衰止踰年都察院左都御史缺廷论两推皆不及公上两绌其所推者而问曰向执法南台者岂不真御史大夫乎卒命公公感上知遇益鋭意振纪纲肃吏治起弊维风如在南台㑹六载大计吏有桀黠者自知为公论不容夜欵公求庇公辞意不温其人恚遂比其曹偶宣谤言乃遂有蜚语闻上上不得已竟予公告乘传归时丁亥三月也公归隠具茨之山筑一圃读书其中足鲜及城市市廛三亩田中所入足餬口而已终不求益独语及济世利物移风易俗事则竭蹷而趋之若渇也居尝裒先民遗行可鍼艾末俗者为一乡雅言导乡人崇俭新学宫创尊经阁出所得海内之典籍陈其中使诸生综博者有攷焉输粟哺邑人饥饿者岁赈宗族与诸生之贫者及婚葬不能自给者以为常性严重事执大体不随俗頫仰在畿南时适均田令下执政者喜速效为一切约期殿最之诸路皆争先报竣公独不可故畿内履亩独称详覈而民不知扰其肃敏之槩若此上以赐谥葢名允其实哉始公病且革犹强起为伯氏执绋卒以身徇得年仅六十有二配黄氏封淑人子启元以廕游太学次养元先公卒墓在城西三里上惜公不尽用遣官致赙庀窀穸赠太子少保备礼称终始焉呜唿语有云善治者不视天下之理乱视纪纲斯言也岂为今设乎余往滥秩宗触时事尝奏振纪纲谨名分禁奢靡诸疏其説颇具而助余行之者絶少时公掌台宪独慨然谓是诚在我遂移檄内外诸司督趣实效人莫敢后焉假令公不去去且复来余所言岂终置庋上饱蠧鱼已耶今公殁吾无与为质矣乃洒泪为铭曰人有神气国有纪纲纪纲不振神气不扬猗与辛公雅识治体从政所先立纲陈纪自厥筮仕以至列卿如弦之直如石之贞秉宪南台一惩贪墨狐兔宵藏豹虎昼匿帝鉴忠鲠有诏归朝握符环视无以踰尧公感上知矢心不贰台栢霜严风裁日炽余时典礼谬有疏陈公助行之三令五申羊肠中起而射含沙赍志于国为政于家公业未究公事可师后式公者视此铭辞明戸部尚书王公墓志铭司徒王公立朝伉直不阿遇事必殚竭赤悃惟毖惟慎天下服其忠既以母太夫人春秋髙陈情乞归不以三公易一日之养天下称其孝家食二十年登于大耋天下犹咨嗟叹惜以为夀不满其徳而位不究其才讣闻天子震悼诏加卹赠赐祭三命将作治兆于生荣死哀备矣是宜表之隧道以谂来者葢王氏缨黻相望以人文甲海岱间其由诸城徙新城也自公髙祖讳贵始其乐施好义隂行徳以亢其宗也自曽祖讳伍始以明经起家自颍川教授讳麟始逮公考贵州叅议公讳重光益昌以炽叅议公六子皆贵公其仲也讳之垣字尔式别号见峯母刘安人嘉靖戊午举于乡壬戌成进士为荆州李郡无寃狱至其抑辽藩之横械其党恶者十四人丽重法辽藩欲甘心焉弗顾也为给谏疏保国先安民备边先责实天子嘉之寻以言切直夺俸者再不为沮天子亦更思其忠于所进圣功图与基命録皆宣付史馆劾诚意伯世延不法执政者为缓颊不得言官某以罪谪戍执政欲还之格于公又不得当国者修隙故相人不敢出一语公侃然言朝廷待大臣自有体事遂寝执政者积不堪思报公未有隙也循资迁太仆少卿未三月又迁鸿胪卿葢隂抑之也而公无愠色上新御大寳公条议典礼俱酌于故实而当于人心迄今为画一之法寻歴大理寺左右少卿序当开府则格採珠之令清中官之匿市租者以寛平民又数年始擢都察院右副都御史巡抚湖广吏治一新民懐其惠不动声色而法行如流景王故宫火守者承当道风㫖诬及府寮为昭雪之诏捕妖人曽先监司察其疑似者煅炼成狱以自为功公劾去监司卒得白己卯报政受三代赠廕庚辰晋户部右侍郎协理戎政明年转左提督仓场壬午再满考再受三代诰乃晋户部尚书时上励精图治倚注方殷公念诸昆季俱宦游四方太夫人时倚闾而望乃陈情省觐遂以病告而抚按荐牍交于公车竟坚卧不出可谓能循老氏止足之戒矣修忠勤祠祀太仆公以祀田之余赡姻娅周闾里其他赈窘䘏孤缮桥梁施药饵岁以为常位极尊膴而出入里闬恂恂如也晚婴末疾始勉乘笋舆然犹过里门必下诸子姪率其训布衣疏屩绰有万石君之风焉葢自戊午壬戌后诸子弟擢巍科者十余人布列于史馆台谏方伯监司部郎守令者所在以能官着称而伯子司马象干勋名尤着葢禀公成画居多焉一日端坐俨然而逝得年七十有八元配于夫人继路夫人子男三皆于夫人出长即象干总督川湖贵军务都察院右都御史兼兵部左侍郎余辛未分校所取士也次象贲户部广西司员外郎次象晋甲辰进士中书科中书舎人女三铭曰天翊皇明览徳硕辅烁为骏猷蜚则鸿羽洗寃七泽排闼九阍虓藩鸷悍虎决其蹯四歴谏垣五更卿寺逆鳞屡婴鞅掌罔避匪艰拾级夷犹处錞两让制阃异彼龂龂翼翼畿辅公来作尹城狐弥伏泽鸿是轸荆员孔长建牙殿邦芟薙大憝遑恤其哤湘梦徳洋岘衡功阜帝曰尔庸来予先后董戎主计国均所依将母来谂返厥初衣一辞而退三命而俯万石素风公作之万先志遹追来许用昌式谷以似长发其祥徴才王氏如探崑圃玉屑瑶华溢不胜贾桓桓司马勋着鼎彞季子缤纷车发其榰懿哉我公宁表东土还视方舆猗谁与伍申降崧岳説骑箕尾遗烈未央百代有炜赠奉政大夫兖州府同知黙斋蔡公墓志铭余诸生时则闻当世有黙斋蔡公九贤之裔近在浮弋已而同己酉贤书相得驩甚顾数谒南宫数罢归即一二场拟冠多士读至五䇿愕然不敢録肃皇帝乙丑余媿公如刘蕡维时相国者雅相器重公葢拂衣却弥子之请也余益重公能属曽闵之行克倡先世之学云戊辰奉母命出令江华以经术润吏治建言裁驻华通判及仓巡庚午署永州府兼零陵江华二邑事壬申考湖南治平第一癸酉两台交疏卓异拟擢右秩以江陵抑加靖州守衔调令宁远是年冬入觐上安边四事己卯补海州子毅中太史始领乡荐公偕计侨寓云居寺入都城则借沐阳令舎令窃笑之江陵客徐某讽使乞内曰余垂槖而来一切问遗不能具乃为此驵侩行耶且余蚤为客所欲为宁尚淹于此客衔之而去擢丞兖州寻调临洮乞休丁亥饮于乡海刚峰李渐菴诸君子赋勇退难老巻自南都函赠之己丑季秋六日卒年七十又二癸卯以太史进阶奉政大夫持状来请铭余以五十年莫逆友启状不能读读亦不能竟呜唿余何以铭公哉公名光字汝谦黙斋其别号也世本光州人唐干宁中有入闽为建阳令者生九贤公文肃公裔也胜国至元中避地籍饶之万年文昭公还闽留南轩公居饶南轩生茂英有隠徳誓不仕元英生正原原生斌笃志力行修先世之业天顺中司光山教铎光士向学自斌始遂仍籍光以季子鳯翘贵赠承徳郎鳯翘即中𤣥相国所传显徳先生者公父也季宜人以毅皇帝戊寅诞公于光故以名髫年授孝经曰人生惟此耳显徳与文成论良知力行不合从旁赞之曰能行孰不是知文成异之侍显徳在华亭坐华亭曰儿心何处曰天上地下皆我心也华亭诧叹十有五补博士弟子员即笃志正学从淮川王公游比以孝㢘卒业南雍日与耿天台友弟子从者日益衆杨太宰夙知公即以边才除江华令华当䧟没后原野丘墟公拮据抚招而民浸聚劝助而地浸辟葺补而庐浸増节啬而储浸裕鼓舞而士浸驯顾欿然曰未也华所急兵耳裁胥役食募若干清军饷侵渔募若干报拨运羡金岁千有五百募若干且请于上不追罪隠羡者建五丈楼頫七十营而臂指使之居然湖南一保障而抚化猺夷以互市来者为严剽敓之禁诸猺率千余户来归治以戎索而不赋其田故事学粮折色半于邑公条议易之通省以为式俗不举女十男九无室公于保甲中饬连坐法生齿日益繁祝虎虎匿祝泉泉涌若神劳岂弟者宁故饶于华而海襟喉江淮利鱼盐军屯农亩错出棊置倭复时时乘汛扬波公躬节俭举三老孝弟曰毋令宁习于淫也弛禁平法复鸿雁讲鱼丽夷舶不敢近稍近辄就禽曰毋令海中于倭也公之治华也古田巨盗犯锦田所我师败绩归化夷不能御公援桴而鼓之馘渠魁潘汝泗等制府上其功天子赐金币风示边吏比调宁以计典在都华大钖洞复乱集诸路兵驻零陵恫疑虚喝制府日三檄趣公至则走使十辈促入画便宜公曰若属无远志易与耳不足缺斧斨请单骑往谕衆咸危疑咋缩公遣客某开示祸福徐裼裘跃马诣贼营贼熟视曰公至矣夜拔营遁公自十五志学以及考终慨然以斯文为已任所至阐道明徳而经济之才运之如指掌所至建书院羣诸生而教之以身心性命之㫖既赋归田避俗东河棐几琴书朋侪文酒泊如也生平交游如文成存斋庐山鹤川每㑹必旬余方罢若天台伯仲近在麻城则约㑹于楚豫之交岁月共相切劘居恒寡嗜善导引乙酉一病剧甚太史移龄䖍祷七日夜公梦至人饮以玉琖觉而茗芬袭吻又五年梦奠云竦之舎曰毅儿移龄期已届余于世已矣死不可复生然生生者不死治具别子姓姻娅束带酧家庙朗吟曰九月霜寒鴈未归诸子辈环侍问以家政笑而不答徐曰山头一片白云飞端坐而逝诸生旅请祀于乡耆老旅请祀于社远近颂慕如一口所着有谕民夷诗中兴颂物感论书院三志宁远新志光山新志行于世配胡氏继何氏赠封俱宜人子五敬中云南府判一元贡生毅中翰林院检讨亨中以诸生镇抚信阳卫俱何宜人出则中邑学生侧室郭氏出女五孙二十铭曰伊洛沦涟接汝潢波揺云汉倬为章冯乘冷道俨河阳长鲸授首小弧降单骑入营冦角崩兼金晔晔出尚方灵泉忽涌于菟藏淮隂汛息东海康民肥槖空誉不扬滋兰树蕙竞幽芳硕果不留衆何望先生之风未渠央山嵽嵲兮水淼茫明光禄大夫柱国太子太保都察院左都御史赠少保一斋温公墓志铭明万歴丁未闰六月初三日故都察院掌院事左都御史温公考终于三原里第讣闻上悼失良弼辍朝一日诏大宗伯议䘏典特加祭至九坛大冡宰议赠官官少保大司空议营葬遣光禄少卿余启元往莅事寻易名于生荣死哀备具矣公之孤予知犹以隧道之石不可无铭也不惜重茧千里即余谋余与公同举进士而生平石交也乌可辞按状温以邑为氏世传温公造之裔而谱牒无可考断自元兴斋公为始祖兴斋公后有讳思敬者生二子伯曰颜仲曰良颜生公髙祖昌昌配安生公曽祖勉勉配刘生公祖淮淮配曹生朝鳯配王公之父母也自曽祖以下俱赠以公官配俱赠一品夫人公讳纯字希文一斋其号也方垂髫即凝重寡言笑稍长颕悟絶伦淮海孙文恭公以精一一贯之学与为仁之㫖传其衣钵曰吾道在兹矣年二十六举三秦乡试第一明年乙丑成进士释褐夀光令夀光山东巖邑也俗刁悍难治又适有巨盗马天保等纵横蹂践公至密计擒之不烦一镞乃复辟草莱劝耕织定冠婚丧祭仪式导邑人勤俭而厚其风俗未几以治行第一徴拜户科给事中寻转吏科晋兵科都给事中凡三载所建白不可胜计而谏草所存者则有修实政以熙庶绩通章奏以隆泰交议京营文武提督以赞庙谟裁决者亦遂为永制大司礼陈洪为所生乞恩公劾其非法边疆总督有无处而馈者公直发其事而昭雪故司諌沈鍊狱士林尤洒然称快将擢卿贰适俺答纳欵求边开马市时首揆为髙文襄公以为可乘此闲暇以修吾边备且将许之而公为髙公之门人独抗疏言以堂堂中国与虏为购徒损国威弛边备长将吏偷安之习必不可许乃出为湖广布政司叅政人多有为公不平者公独无几微见颜面曰患不能尽职耳官内外何择焉公至楚藩署司篆数月积羡金无算毫不肯私楚武冈王谋继大宗而使人贿公公峻却之乃不敢复言寻请告归里文襄公既谢事乃复起河南布政司叅政分守南阳南阳令有为宗人齮龁者公折以大义宗人皆唯唯退寻计禽大盗段武等散其余党境内以宁甲戌陞太仆少卿提督东路马政改太常少卿提督四夷馆陞光禄卿上大婚节省无名之费不可数计授中大夫转太常卿适江陵相公不欲为三年之丧公与诸部寺规以大义江陵公不説公请告归建学一草堂读书课士尝闭闗静思至不知晷刻蚤暮一夕而恍然有悟与天台耿公语耿公大竒之而以书寄江陵亟称其所得如是李渐菴公亦以为言而江陵终不释迨江陵公殁始起太常卿转大理加通议大夫寻陞兵部右侍郎巡抚浙江浙当兵民两变之后公至着齐民要书奖忠义褒孝㢘禁淫祀而又改漕折减织造修陂塘兴利除其积蠧人情欣然便焉冠军团操㑹城者距防汛所在既相远而往来扰民又多虚糜公帑稍欲更易汰其老弱则怒目而起公设计移之且不明示裁减而疾病物故者不更补自是乃九营併而为七兵民于以相安浙故有杨任诸姓其先以方公孝孺相与有连坐累及今人情为积愤久矣公疏请开释焉丁亥改户部右侍郎寻陞都察院右都御史总督仓场则请停新増供应劾监督主事王某不职诸属吏皆肃然奉法母艰除起南京吏部尚书主癸已京察人服其公赠公殁居庐三年朝一溢米夕一溢米不羣立不旅行乡人之覩其容色有为泣下者戊戌起都察院左都御史掌院事秉国成者为四明沈公公虽每事不依阿及有所谘访必殚竭忠赤惟恐不尽焉尝请下考选命请停矿税请寛释被逮诸臣疏十余上俱不报乃约诸大臣叩阍待命上震怒诸大臣皆曰无太激公毅然请行衆随之伏阙大哭自己及申上遣中官怒问曰谁为首公慨然对曰臣纯也为社稷生灵计不敢爱死上知其无他亦不罪也时建储之命久不下公抗疏屡请每请必斋宿露祷冀有感格或至出涕壬寅闰二月上违和忽罢矿税释幽系下行取考选之命中外欣然公虑有中变则与大司农陈公渠大冡宰李公戴谋即日颁诏天下而大司冦萧岳峰公独以出幽系俟再请明日上体安果收回成命独私喜大司冦而深怒奉行诸臣乃罢大司农为民四阳之月日有食之狱中刘九经抗疏指陈时政有七月南山皇甫卿士语侵及当事而九经秦人也于是当事者疑公不可解未几乃妖书四布以动揺国本为言省臣为当事腹心者遂抗疏激上怒诏有隠匿罪人者族讦报者赏千金侯万户远迩骚动人人不寒而栗公与余宅密授意巡捕叅将陈汝忠发健卒围之数层五城兵马指挥刘文藻等亦各遣兵番围绕夜聚而晓散人人为余二人危之盖当事者欲迫公与余令恐惧自裁余二人饱食穏卧自如耳頼天子圣明俱以得免公于是乞休当事者即因以挥之去公出春明门行李萧然诸士绅饯送者皆咨嗟太息举二疏以相况公归约里中髙年为耆英㑹族属待公举火者数十人婚嫁者数十人设义田百亩立大宗小宗庙以时致祭着雅乐创尊经文昌阁修李卫公祠其他不可胜纪公恻隠满腔胸次悠然超乎物外而乃一日疽发凥以卒公不留意于诗文而所为未尝不工文步趋马迁诗学少陵今其书所传者除歴官疏草学一堂全集则又有少陵一得大婚礼彚纪其他所旁通如天文地理风角占候诸家亦皆有精诣术师反有不知者公不以为贵也终之年六十有九配李继杨再继宋俱赠一品夫人先公葬西郊赐兆公自为志矣子三予知次知自知铭曰西岳降神笃生甫申闻道淮南精一传真知行妙合反躬实践忠清正直温而能断三犯时宰拂袖归田斑衣膝下乐而忘年三起田间南北总宪秉正嫉邪秋霜日鑑定䇿国本羽翼商山功成身退鸿渐九天得正而毙马鬛崇封子孙千亿永大厥宗明光禄大夫柱国少傅兼太子太傅吏部尚书建极殿大学士赠太傅谥文懿赵公神道碑铭余故与文懿赵公同馆相暱今公已矣余继公而滥密勿萧规具在彷彿乎如见其人也公讳某字某别号濲阳系出宋清献公自衢迁金华之兰谿代有显者传至公曽大父年成化乙未进士除行人至水部郎以忤中贵弃官年生晨晨生贤三世皆以公贵累赠光禄大夫柱国少傅兼太子太傅吏部尚书建极殿大学士配皆一品夫人公之生也夫人梦日华绕室始能吾伊章句即负大志赠公程督最严弱冠补诸生督学雷公得公文即以公辅期之登己酉乡荐困公车者二十年下帷苦学有司罕得觌其面戊辰举南宫㑹试庄皇帝临轩手拔公第三人授翰林院编修己巳修世庙实録辛未分校礼闱寻册封吉藩癸酉充经筵展书官教习内书堂仍预修穆庙实録晋侍读今上即位江陵相颇专恣公疏言纪録自史臣职掌请罢政府总裁以防专擅江陵相衔之亡何夺情事起诸疏论江陵者俱廷杖谪戍而编修吴赵二公疏语尤峻公惧不测纠同舎者七人诣江陵公所举纲常大义反覆譬解江陵无所容身至欲引佩刀自裁而二公亦下廷杖时公直起居乃复诣政府请诸疏付史局存万世公议江陵相益怒甚竟以星变考察出公广东按察司副使公被命即行抵任摄臬篆随事尽职曽不以迁客介意而江陵憾未释寻又以辛巳京察再谪公闲住公归而结庐于灵洞山下自称六虚主人㑹江陵败南北台省交章荐公起解州同知擢南太仆寺丞寻改南国子司业甲申转右谕徳掌南京翰林院事复转左谕徳春坊修玉牒丙戌再校礼闱擢南京国子监祭酒戊子转少詹事兼翰林院侍读学士掌府事己丑晋南京吏部侍郎公感上知遇首上保圣躬疏要在屏酒色戒逸豫临讲幄接大臣清心寡慾以承天眷语甚切至无何改吏部左侍郎兼翰林院侍读学士辛卯首揆申公致政上特㫖简公以礼部尚尚兼东阁大学士入叅机务时太仓王公归觐公与山隂王公同心辅政壬辰春山隂公亦抗疏去国适新建张公召未至公独肩枢筦以精白醇谨赞上英明之治其大者西平刘哱东复朝鲜归王子皆以片言折盈庭之议成不世之功时上久不视朝乃因献西夏捷请御门受俘上从之是日赐召对称先生不名退而进孙思邈真徳秀卫生二歌以申保圣躬疏指上嘉纳癸巳春太仓王公应召至㑹羣臣请册立愈急上密问王公中宫尚宜子三皇子姑并封以待若何羣臣皆力争以为不可公乘间疏言皇上既有待嫡之意请为中宫修交泰之礼以祈髙禖自当叶应必时下并封则当优异皇长子以明定分不报越数月复请乘来岁春命元子出合讲学行册立冠婚礼上览奏不言然心固韪之未几乃遂有出合之命中外欣然公之力也先是每廷推大寮铨部必先诣政府询所欲用公曰此天官冡宰之职也吾何敢预焉自是乃絶不预闻公仍大书二铭于政事堂一曰以威福归主上以事权还六卿以请託辞亲友以公论付台谏一曰积诚以事主上洁已以风庶官折节以下忠贤黜私以絶憸佞嗟夫公相业在此矣时边备久废将士习偷安自佚公劝上用重典按诸失事者自是乃旂垒生色未几有镇武之捷効首虏至五百余级获锱重无算上嘉大将功欲裂地封之公复执祖制为不可上乃止初朝鲜为日本请封廷议未一上怒言者龃龉责大司马不任事公从容言彼中情形豫难遥断请下督臣议枢臣覆议取自上裁上从之于是议者与覆议者皆谓封之便㑹倭使至乃许封焉已而日本反覆封事壊言者及公公乞骸骨上降手札遣中使谕公公感泣未几仁圣皇太后崩扶病强哭临成礼归遂称笃疏七上皆䝉温㫖慰留寻再遣鸿胪寺宣谕政府传谕不得已乃出然非其志矣葢公虚心观时直已守道无固我壬辰以前事权在已和衷在列虽身居摄而运筹帷幄靡不奏功乙未以后门户渐分攻讦日炽公主必退适两宫三殿先后灾皆引汉䇿免故事自劾已复以年至乞休病乞休每辄键闗数月月疏三四上而言者乃又以矫饰论公公求去益力上特㫖趣公出公终无出意㑹辽东事急赞画与抚臣相讦语侵二辅或出国或在政府虚无人乃不得已一出调停其间事定复坚卧不起葢自戊戌至辛丑凡四年乞身之疏九十余上上勉留弥笃赐金币酒米遣御医诊视及鸿胪中使宣谕月常再四公感上隆恩每对客未尝不簌簌泪下曰臣病且死即未死敢忘国事以负主眷乃力疾草疏请罢𣙜税请册立东宫请简辅臣等又以曹侍御直谏坐死屡疏申救己亥冬属当谳决中外为侍御惧不免公疏力解言甚切至上寤特为停刑葢公以精诚朴忠受知于上每览奏无不动容虽或有不得已而姑聴者有逆耳不尽聴而曲赐优答者终不至黙黙遂已也癸巳叙宁夏功进太子太保廕一子中书舎人丙申叙甘肃功加少保改吏部尚书进武英殿大学士丁酉叙延绥功晋少傅兼太子太傅建极殿大学士廕一子尚寳司丞俱赐银币最后歴叙诸功特转中极殿加少师兼太子太师并支二俸各廕一子赐银币公五疏恳辞不允公不得已第勉承云南一廕余皆辞免而自丙申以一考赐宴于礼部廕一子尚寳寺丞及六年九年秩满皆不敢上闻矣其谨畏若此辛丑九月十二日夜大星陨西南远近震骇明日公殁若日华之兆相终始应者讣闻上惊悼降手诏若曰天乎胡夺我良弼之速也为辍朝一日赐赙银二百两纻丝二表里及布米香烛赐谥文懿谕祭三坛遣行人䕶榇归某官庀窀穸给水衡钱俱视旧典有加公襟度疎雅不立畛域与人处杯酒从容懽然道故旧比问及朝事则徐以他言乱之人莫窥其喜怒之色其为文汪洋尔雅类其为人虽卧病犹吟咏不辍所着有四游稿及伏枕越吟寄懐八咏读者想见其髙雅而悲其志焉尝筑台清献公祠傍榜曰告天示不忘本葢公歴官三十余年所积禄尽出为买山之费于田庐无所益其校士礼闱再为国子监司业祭酒一时士出公门下者甚衆公第与庄言徳业絶不以借援曲庇喣喣为恩士多顾化至于矫者欲借公为名巧者欲排公贡谀或至有操戈入室者公闭合思过而已居尝语人曰无心立心无事行事无权处权乃圣贤作用嗟夫公所以上结主知下镇物情处机穽戈鋋之冲而卒能明保其身者有以也病且革犹力疾草疏请行册立礼请罢矿税简合臣用言官目送疏发而后属纩葢古称尸谏者已公生嘉靖甲申三月十三日距辛丑为七十八年配方氏赠一品夫人生四子长即尚寳丞鳯梧次鳯翀刑部陜西司郎中次鳯威两淮运副皆方出次鳯阁侧室沈出女四孙男十九人余详志状中不具载铭曰赵自清献姑蔑始基爰徙濲水累叶集釐笃生太傅应期名世射䇿天人唱名云丽载笔词林正笏朝端身荷纲常秉义摧奸既斥岭表复窜边际公忧则违邱园是贲隂曀既消衆正彚征诏起东山公乐则行再陟词垣洊歴九列帝曰直臣作予尹説初摄端揆集思陈谟三韩兴灭西夏献俘既专枢筦弥广忠益内明外顺已正物格权归一人职还六卿为霖为楫何功何名门可设罗心则如水毁不为怒誉不为喜荆棘渐繁谗言高张公思避路百疏不忘眷自宸衷手诏慰谕中使络绎牢醴无数曰无予弃曰惟汝为天语弥温公志靡移感激涕零何以报主一息尚存有懐必吐所忠遗奏史直尸谏帝为动容隆恩靡间厥恩维何卹典是隆建本置辅独鉴公忠生顺死安哀荣终始公神在天公业在史坊如斧如赐兆𠖇栖于万斯年川岳与齐明赠资政大夫兵部尚书故庆府右长史棘亭王公神道碑铭王氏自瑯琊太原两望之后散布于天下代兴地着咸有闻人显庸于世广平之有王氏葢北宗之支自河东而徙者也广平之滋大自尚书懐棘公渊源建树自封尚书棘亭公始棘亭公讳允武字徳毅幼端敏能属文行谊惇谨有度名重河北文日益竒而亦用是不偶明经入太学庚戌谒选天官太宰蜀夏公异之除江西南康府通判南康地瘠而通判总一郡之储累岁所负十七公内絶包苴外无所假借相缓急而时其催科一年赋乃尽起部使者奏最㑹闽浙连创于倭广西狼兵奉诏往援所至驿骚道出南康人情恟惧公时摄守谕衆曰狼兵即悍宁无将帅宁弗畏法耶乃移檄与帅约曰天子以尔兵胜固徴不戢孰谓胜也成师以出而卒以不戢持此欲安归乎且兵譁以犒耳吾犒丰且时而譁者弗息何帅之为请以法闻上矣帅雅惮公名檄至戒其下曰清直翁果不可犯也已而公所治犒师具无不饶办狼兵大喜而去市里晏然机兵以月粮缺讼万年令于台台使下谳者不能平兵遂鼓衆谋乱郡城昼闭公适以他事至直指徐公喜曰非王倅不能了此趣召公往讯狱具坐令朘刻而究鼓乱者正法郡赖以安直指益竒公即移署万年除前弊政数十事反寃狱株连累岁不决者居六月以考绩行民攀泣塞道肖像立碑颂焉入都署上考还郡数月两台复檄视景徳镇陶务景徳仰供尚方器被天下而塼埴之家且不讐费权豪稍侵牟之以故陶户日瘁而器窳不中程公至悉为均节而禁外蠧之窟穴者商民工作为之一变庚申擢两淮都转盐运副使淮鹾夙号利薮官者多以染指致累公持己益峻羣商秋毫无所与扬州监生某家世素封以事逮狱死长子戆騃少子楫黠甚矫父命逼杀长者而据其室长子妇薛讼之楫大出金钱贿解狱反坐薛薛请就公谳公竟得楫杀兄状论死扬人以为神明时都御史某倚分宜相覈天下盐政所至责赂无算淮商醵金数万以待其来公闻怒曰诸商赂即王某赂天下宁有媚人王某哉禁一无所餽都御史大恚署公左官迁庆府长史竟中以老疾罢时年五十七耳公归槖中萧然抵舎田不加于旧布衣疏食足迹不入城市课子明农之外一无所问居二年以疾卒于家以尚书公贵累赠资政大夫兵部尚书配都氏先卒累赠夫人继赵氏封太夫人子二女一孙男四孙女二姻娅皆名族详志状中公天性孝友内行纯备居官清介操持凛不可犯而存心平恕事有干重辟及士类罹讼者必详审三四惟恐失入及临大事闗地方兴废民间利病则毅然任之即忤上官遗身累不为动也前宗伯余冯二公表志其墓已悉邑令陈公又採公行事入邑乘中兹不具载谨识其大者铭曰卫阳鸿儒金玉其相含华耀颖蹈员履方絶调知希长才位下戢志贤闗䇿名别驾惠蔼如春明兼照夜赤子乂安神姦顾化贤媛协徳宜厥家人发祥哲嗣流庆无垠三命崇阶九京殊钖汗青有光彤管丕式淮水作祯原阡用即追琢馨香垂之罔极明封奉直大夫户部云南清吏司员外郎次泉李公神道碑铭封户部员外郎次泉李公者今总漕都察院右副都御史道甫父也公葬踰十有四年而道甫至今官法得树石神道乃自淮上缄书来徴言按公讳某字徳润次泉其别号也生不好弄初业儒不就乃弃去业贾然非其好也尝入市市布四得八归知其人误也不及饭走还之又道拾遗金五悬诸门以待遗者毫无所隠是时公正贫尤人所难云无何道甫成进士授户部主事部商多里人不无望公居间公一切谢絶之南乐魏侍御允贞言事侵执政祸且不测时道甫部俸满再考旦暮迁矣乃发愤上书救之得俱谪或逆公怼公怡然曰侍御不负朝廷若不负侍御余亦能不负若已迎侍御劳之曰行矣自爱不意儿曹得附君子之后也魏常谓为道甫易为其父难道甫以是声益大起累迁观察已改督学三晋公益匿迹燕市疏食布裳依然寒素时时步行里巷中人莫识之喜谈古今忠臣义士贤豪旷逹之致晚读宋儒语録欣然有合尝语道甫曰吾生平兢兢不敢为亏心事以求不得罪于天罚今益有味乎先儒之言也葢其所契悟深矣方道甫督学时一日念公心动即弃官归归甫三月而公捐馆舎属纩语不及家事第云毋厚葬我骨毋以贵人之辞谀我墓其见超世俗类如此生平孝友笃至事伯父母如父母伯兄妺如兄妹终身犹一日而又好行其徳困者周之死者槥之余初以道甫知公今益以公知道甫是父是子所从来矣娶朱宜人有孝徳雅称公配生子三长即道甫名三才矫矫直节古所称社稷臣也有子如是是谓不死公固不喜谀如九原可作当亦信余言非谀也志表碑传载家世与生卒月日已详兹不赘铭曰李自秦迁籍燕军阀世无显人有俟而发其发伊何中丞道甫畴其启之曰有贤父洵美封公贾能市义返布归金糠秕世利或谓公痴公闻逾喜终窭且贫我道葢是向慕称説惟孝与忠道甫敬承步武龙逢慷慨抗疏以救言者而得左官公无愠也谓以禄养无宁以善而行而志毋我顾恋道甫泰然直声蔚起荐歴中丞向用未巳国有重臣公训是式霖雨天下公之遗徳载徳于躬食报于子刻诗丰碑垂千万纪亦玉堂稿巻十