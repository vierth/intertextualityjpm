目录序卷一使事册封仪注卷二疆域卷三俗尚卷四物产卷五神异附中山诗文外部链接使琉球杂录翰林院检讨臣汪楫纂使事康熙二十一年中山王世子尚贞遣耳目官毛见龙正议大夫梁邦翰奉表贡方物以其父中山王质之丧来告贞以嫡嗣当袭请受封礼臣议航海道远应如暹罗例不遣官卹封仪物勅贡臣赍回便见龙等搏颡固请礼臣持不可上念贞父子世守臣节如所请命九卿詹事科道官会推可使者以闻于是翰林院检讨臣楫内阁中书舍人臣麟焻谬膺是选既拜命咨访旧例得未尽者七事条上之旨下礼臣议格不行上复命戸兵工三部集议乃允行三事而许带修船匠役则特旨也赐一品麟蟒服谢恩陛辞恭承天语体恤小邦臣等不胜悚惕先是臣惩前使逗留之失疏请亟行而部议必待贡使偕往至是闽督报琉球接封陪臣至可充乡导于是定期出洋时总督姚启圣方视厦门廵抚董国兴已移疾旋京布政使马斯良入觐知府张怀德病废不事事闽县令缺官摄篆者隣邑佐贰也省会之地上无督抚下无府县官而册封外国爲数十年一举之大典事如乱丝无有理其绪者旧例凡百器用无弗备即犁锄耕获之具亦储以行虑飘流绝岛不可复还则垦作以苟活也使职要务云舟中有舱数区贮诸器用又造棺二具题曰天朝使臣之柩上钉银牌重若干两遇飓风知不免则锢使臣其中随波飘荡兾见者取牌而收瘗之陈侃使琉球录载旧例有金银九十余器金带四条备使臣过海之用侃自以素清约无事华侈省免金器壶盏诸物止用银者且笔之于书上之于朝请宣付史馆明其廉介如此也而前使臣驻闽一切皆取办于藩司即留滞不行每岁亦支用公费银五千余两藩司奏销不尽得请则沠之入府取驿站网银津贴焉今各项皆无所出而海疆军需方亟岂可复此费公帑爰取旧案尽汰之除铜盆钖壶锅甑碗盏床棹诸器在所必需稍非所急者悉罢去出入皆有司主之合计所费较曩时仅百一焉凡二十有五日竣事登舟遂行及海外成命归不入会城泊南台七日行谕祭海神礼竟即兼程复命城中耆老坊店人戸各具鼓乐彩帜趋送十五里外臣笑谓曰七日钦差与地方何预而劳苦父老爲对曰册封一役自明苦之钦差驻闽动辄数年造船则有採木购柁之扰深山穷谷无得免者今一到即行不少留滞逮于驿骚一也有钦差必有公费公费一则私沠必倍今事毕而民不知二也往者百物皆取办于行戸官一而役三之今一物不取即公署铺设之一氊一灯必归原主使来者尽然闽其世世如新受赐乎言未已泪已涔涔下臣亦爲太息久之故知诸父老非止爲臣楫颂德而已海行恃船爲命而之琉球又与他国不同高澄操舟记曰西南诸国行不二三日即有小港避风若琉球则去闽万里中道无止宿地故旧制使臣必亲督造船择日定舟稳去禾船底也务与使臣之年庚合非是则不利时闽疆治兵战舰方集臣议即取战舰以渡既可省费且免濡滞爰移文闽督就见在者选用之闽督谓惟大帅六𦩼船庶堪涉险卒不可得仅以二鸟船来船视诸舰无他异而柁皆銕力木爲之号曰盐柁葢他木浸海水中久则柔惟盐柁无虑也往制柁与橹必置副以防不虞问之所司不应柁必有大缆系之由船底兜至船头谓之勒肚肚非櫆籐不可所司以籐价昂易以竹篾不踰时败矣爰与副使臣麟焻出俸金自购之久之乃得归舟遇飓风三昼四夜船如礟击如梭掷而卒不致覆裂者籐勒之力也两船使臣共乗其一而以稍大者载兵役葢少从衆多非是不能安也船长十五丈有奇濶二丈六尺桅高十丈余头桅踰其半自舱底至面凡六层舱面爲战台由面下舱有如缒井也梯两折乃入官舱舱高可八尺中一间宽六尺许两使臣会食地也左右分居复分两层名曰麻力上下畧均主栖其上仆处其下也上层又划爲两间一置卧具一置衣囊也下层则划爲六间间卧一人不使转侧防顚仆也麻力旧有小窓踰尺隙光入则舱借以明出海复锢之以避浪于是出入皆扪壁行俨如穴处也舱底尽填巨石名曰压钞务下实也前舱贮火药又前以居胥役舱面载小船一泊舟时下之以通往来𠈀有水门由此登降出海亦锢之非惟自卫防奸也又前桅舱接封陪臣及从者居此又前则领兵守备以及水手杂处之辘轳二参差设两桅之间借以举篷篷非人力可胜也船头架大碇一形如个字代銕锚也前后共设水舱三以贮淡水谓之水井每井可受二百石将出海道经罗星塔先期设醮投银锭中流名曰买水井受水满则封之命亲丁司启闭人置名签验签给水日二次涓滴不妄费也后有尾楼亦名将台立帜列籐牌爲使臣厅事其下即柁楼柁前有小舱舱实以米布针盘其中昼夜然烛伙长二人轮视之目不转瞬与舵工相依爲命也战台各异以扶栏列砲十二他军器称是备洋寇也舵工伙长之外有缭手有碇手有车手有鸦班各职厥事而鸦班尤矫捷履篷升桅足无停晷称之曰鸦纪实也总船务者有千总理军务者有百总司甲仗者有捕盗而悉统于守备葢任人尤要云出使例有部颁仪注奉命后即问所司曰此仪制司职掌也而仪制又诿之主客葢顺治间张学礼等奉使时朝贡遣使诸事皆隶仪制嗣因仪制事繁主客事简始以贡事归主客案卷虽存仪注无有也入闽后博访之十得六七而中多未安臣不揣固陋酌古准今定爲谕祭册封仪注二篇应国君之请其有未晓复绘图示之莫不奉行惟谨登降进反揖让拜跪威仪肃然然国之老成以爲从前未睹云谕祭仪注先期谕长史洒扫王庙中堂以便迎请龙亭设香案于庙中设司香二人设开读台于滴水西首设开读位东南向设中山先王神主位于露台东首西向设世子俯伏位于先王神主位之下北向设世子拜位于露台中北向设衆官拜位于世子拜位后左右层列设奏乐位于衆官拜位之下北向祭日黎明法司官率衆官及金鼓仪仗毕集天使馆前天使启门叅谒毕迎请龙亭进公馆中堂捧轴官捧谕祭文奉安龙亭内衆官排班行三跪九叩头礼毕前导至眞玉桥世子素衣黑带率衆官迎伏于桥头道左向第立候于庙门外非礼也今更定龙亭暂驻世子衆官平身天使趋前分立龙亭左右通事官唱排班世子率衆官行三跪九叩头礼毕衆官世子前导至庙门外龙亭由中门进至庙内中堂天使随入左右立捧轴官由东角门进至庙东边门外西向立宣读官展轴官由西角门进至开读台下东向立司香二人举香案置龙亭前添香世子率衆官由东角门入上露台各就拜位行三跪九叩头礼毕退立于先王神位之下西向捧轴官由庙东边门进庙中堂天使取谕祭文授捧轴官高举出庙中门上开读台宣读官次之展轴官又次之捧轴官上台立案右宣读官就开读位立案左与捧轴官对展通事官唱开读世子衆官皆俯伏于先王神位之下北向候宣读官从容读毕通事官唱焚帛世子衆官皆平身世子至焚帛所候焚毕回露台同衆官再行三跪九叩头礼谢恩毕退班世子捧先王神主由庙东边门进庙内安于东偏神座天使与世子行相见礼天使居东世子居西各再拜毕世子请天使就前堂拜谢天使左行世子右行至前堂天使居东世子居西皆四拜毕安坐正使居东副使居西俱面南坐世子面东北坐茶酒皆亲献天使辞天使酬献亦辞席终请天使舆至滴水前世子下阶揖别衆官出门跪送世子是日不及诣馆谢先遣官至馆谢劳天使次日亦遣官入王城谢宴册封仪注先一日所司张幄结綵于天使馆国中经过之处所皆结綵设阙庭于王殿之前王殿中楹之右楼梯时焉妨于行礼特造板阁一楹爲阙庭中置殿陛龙亭所由升也左右层阶便国王及引礼者登降也设香案于阙庭前设司香二人于香案左右设世子受赐予位于香案之前设宣读台于殿前滴水之左王殿西向故注中止分左右不分东西设世子拜位于露台正中设衆官拜位于世子后左右层列世子左右立賛礼官二员陈仪仗于王殿左右设奏乐位于衆官拜位之下册封日黎明法司官衆官皆吉服国无所谓吉服也但不衣白即是率金鼓仪仗毕集天使公馆前天使启门叅谒毕迎请龙亭进公馆中堂捧诏官捧勅官各捧诏勅奉安龙亭中捧币官捧縀疋等分置左右綵亭中王与妃各一也衆官排班行三跪九叩礼毕前导世子率衆官迎伏于守礼坊外向在坊下今更定龙亭暂驻世子衆官平身天使趋前分立龙亭左右通事官唱排班世子率衆官行三跪九叩头接诏礼毕衆官世子前导立殿下龙亭进至阙庭中綵亭分列左右天使分立龙亭左右捧诏官捧勅官立殿陛下宣读官立开读台下司香官举香案于龙亭前添香奏乐引礼官唱跪衆官各就拜位皆跪引礼官唱上香案右司香官捧香跪进于世子之左三上香讫俯伏兴平身奏乐引礼官引世子出露台就拜位率衆官行三跪九叩头拜诏礼毕平身乐止天使诣前正中立称有制奏乐捧诏官捧勅官由东阶升天使取诏授捧诏官取勅授捧勅官高举下殿陛同宣读官上开读台诏勅并置案上通事官唱开读乐止引礼官唱跪世子衆官皆跪捧诏勅官以次对展宣读官次第读毕引礼官唱平身世子衆官皆平身奏乐捧诏勅官各捧诏勅升殿陛交天使奉安龙亭中捧诏勅官下东阶国王及衆官行三跪九叩头谢封礼毕平身乐止天使宣制曰皇帝勅使赐尔国王御书奏乐国王率衆官行三跪九叩头谢赐礼毕乐止天使宣制曰皇帝勅使赐尔国王及妃縀疋綵币引礼官引国王由东阶升法司官随行国王至受赐予位跪奏乐天使取縀疋等一一亲授国王国王高举法司官跪接传置案上毕俯伏兴平身引礼官引国王复位率衆官行三跪九叩头谢赐礼毕平身乐止引礼官引国王升东阶至龙亭前跪问圣躬万福天使答曰圣躬万福国王俯伏兴平身奏乐引礼官引国王复位率衆官行三跪九叩头问安礼毕平身乐止引礼官引国王升东阶至香案前跪请留诏勅爲传国之宝法司官捧前代诏勅呈验旧录于此使臣故欲收回待跽请至再而后索阅旧轴趋走往复几同儿戏故令其预捧呈验庶不失体天使验明允所请捧诏勅亲授国王国王平身亲奉安于龙亭中奏乐引礼官引国王复位率衆官行三跪九叩头谢恩礼毕平身礼毕国王请天使同入北宫对拜安坐献茶一如前仪登岸入馆次日例当行香通事以天妃宫至圣庙告攷之前录未闻国中祀孔子虑别有所谓至圣者将出前导请曰宫与庙孰先答曰先庙入庙升堂搴帷审视然后下阶肃拜如礼时有窃笑其迂者臣曰外国淫祀最多名称不一若入境误拜倭鬼辱莫大焉如俟徐访而后恭谒则是奉神慢圣岂可以训远人是故诣庙不可缓下拜不可骤也天使日有供应米麪荤蔬之属杂陈于庭随行兵役例有廪给五日一给粟肉甚腆臣等于供应裁十之五廪给裁十之二柔远恤下期于两尽也王五日一遣官赍牛酒问安辞之不可因理论之谓牛以力耕不得擅杀使臣非爲国惜物命律不可也卒不受已而闻国中遂禁宰牛改问安之期爲十日至期王遣法司一人大夫一人更番迭至即以所馈酒肴宴之仍赉以币扇之类天使馆设棹椅一如中国制闻国俗皆席地布几待客王宫亦然王宴天使之先一日试召长史问之对曰固然陪臣入贡宴礼部亦如是也今以爲不可顾廹不及备奈何臣曰曷不就公馆取用之语塞而去明日陈设毕具宾主皆高坐揖让如礼卒未取诸公馆也葢王宫几故有足增之即高不必咄嗟而办聊以觇天使易与否耳旧制往必夏至乗西南风信也还必冬至乗东北风信也是年六月逢闰则冬至节气必早入国后知一切皆长史主之即谕以亟修贡表九月必归唯唯而已及趣行则日例宴未竣也巳又曰修船未完也巳又曰贡物未全也久之始曰小邦固陋惟知先制是遵今冬节未届风汛未定舟出大洋谁职其咎百谕之不能夺及冬至则东风寂然舟不能出港口一步于是召长史谯让之始稍稍引过请俟来春复命语甚缓臣麾之去即日登舟坚坐候风禁从人不复登岸越数日兵役纷纷以粮尽告怪问其故守备曰国中旧给行粮二十日防外洋濡滞之用今风阻且不得出港口而下役无赖习见来时迅速以爲无事多储不免荡费且所谓行粮者开船以后之粮也今泊此未行则国中应供给如例臣曰小邦供亿苦矣顾嗷嗷者又不足深责爰与副使臣麟焻出百金买米给之长史以爲饵也靳不售不得已闻之国王王谴长史馈米而返其值通事请收值臣曰堂堂天使可以此饵小国乎卒与值凡国中役于公者皆有犒陪臣进谒天使命法司官王舅紫金大夫紫巾官爲一班跪三叩头天使立受揖答之耳目官正议大夫中议大夫爲一班跪三叩头天使立受拱手答之那霸官长史遏闼理官都通事爲一班跪三叩头天使坐受抗手答之白事必长跪命坐赐茶法司官等则设氊堂内耳目官等坐廊下那霸官等坐露台下翰林院检讨臣汪楫纂俗尚国人初以帕缠首后遂煳纸爲骨而以帕蒙其外形类僧帽而无顶鳞次七层不觉烦重亦唿爲纱帽云紫最贵黄次之红又次之青白斯下矣国王见天使仍明时衣冠闻居常亦裹五色帕未睹厥状而摄政王则首裹花帕也服无贵贱男女皆大袖寛博无衣带男子另以大带束腰贵臣则以锦爲之人不得僭男子婚始薙发去中存外结髻于顶贵臣簪金簪次则金头银脚又次则纯银百姓皆簪铜骨无敢紊者履无贵贱男女皆草靸名曰三板编草爲底大不及足上横草梁一中界寸绳着时举足入梁纳绳于大二指之间往来如风不虑脱落其亲方亲官等近亦着袜及踝而止缝袜必别爲一实栖将指便着三板也国王衣冠似亦苦束缚缘前此奉有各从其便之谕遂沿明制以见今不可复更受封后欲着皮弁以朝祭之服谒天使意实恭谨而通事以爲倨令易前服故皮弁未得见国王诣天使馆初乗十六人肩舆出首里过长虹桥小憩某大夫家减舆夫之半乃行仪卫不满百二十人前列鼓吹八人鸣金四人方棍二人红隔路二人旗十二人銕又二人狼牙鎗二人狼牙钩又二人长钩四人钺四人鎗十六人月牙又四人鸡毛长箒十二人马尾杆二人大刀二人张葢四人看马四人提炉二人朱葫芦二人鹅毛扇二人朱挂扇二人线挂络二人红漆杖二人龙凤掌扇二人黑漆圆鞘刀二人腰刀六人朱掌扇二人小朱掌扇二人毛掌扇四人金漆拜匣二人小掌扇一人其臣自法司以下皆从行紫帕者近二十人黄帕者百余人长虹桥以西王所经之地不半里辄小作结构或㫒土爲小山聚花树其上高松大竹靡不斧致或壅水爲池剪纸作鹳鹭错立池中水汇处则浮大鼋鼍水上骤见之不辨其伪也或空际布网网悬蜘蛛如斗大周行作吐丝状或作巨俑空亭中戴假面衣绛衣爲寿星天官之属王归则撤之他日王出复设第小有改易不能尽变也国俗九月九日于龙潭观竞渡此地重阳节犹中朝端午节也时以九日阴雨改十三日爲重阳宴侵晨设棚列幛具榼酒王迎两使臣小酌棚下倾国士女聚观皆趺坐水次潭有小舟三首尾畧作龙形舟列童子二十余人皆朝臣子弟披红簪花两人击鼓爲荡桨之节其余皆唱歌歌曰三龙舟池中游彩童歌唱报重恩凤皇台上凤皇游天朝仁如海深球国歌唱报重恩忠敬两字万世心一朝表奏九重天双凤𠷢书渡碧渊风送玉音知帝德云卷旌旗五色悬炎海藐然隔远洲南屏北座枕中流福星临照双呈彩草木含辉露下稠气吞云梦压飞尘恭承圣泽宠赉新自惭海岳恩难报忠诚两字长书绅天池挺出双瑞莲炎帝赠君荷葢钱金尊未尽莫辞醉又看秋鸿促水仙太乙星移下泰阶长安日丽拥三台归帆自有风神佑万里长途一瞬哉锦舸言旋入帝京车书万里庆昇平大清日月当天照常有余光到海城歌声断续自成节奏其词初不能辨而童子习读书录皆着便面故得其传写寓目焉亭午请观剧于圆觉寺之右殿演剧用七十余人年长者十余人皆戴假面吹笛击鼓鸣钲爲前导余皆小童年八九岁至十四五岁悉朝臣子弟常人不得与各以金扇面爲首饰周围揷纸剪菊花短袄长裙上以五色蕉布半臂骨之人手二木管围径寸长不及尺空其中投以石子两手交击作声歌用按节巳又易小銕管细如箸绳贯数十枚握掌中爲拍板巳又易纸拂子左右挥之最后乃各出一扇招摇翩反云爲使臣助顺风也问其曲曰跃踊歌强使书之十不能辨一二其大指畧与龙州歌同而词则加详耳晚复于北宫开宴观烟火立竿放花置爆竹草马中骑而驰廻环竿下遇火而震以爲笑乐漏再下始罢宴执炬夹道自王宫达那霸不啻火城官制惟法司最尊事无鉅细必启法司而后行法司三人轮直王宫有事必集议议定告之摄政王国王受成而已巳故国人最畏法司多世卿王舅爲之下此则紫巾官如散秩大臣之类下此则耳目官名类言官而无所建白下此则那霸官司钱谷下此则遏闼理官爲侍从凡此皆用国人三十六姓之裔不得与也三十六姓者洪武中因中山王朝贡惟谨特赐闽人善操舟者三十六戸便其往来其子孙皆习读中国书久之渐爲国臣然国人皆目之爲唐人唐人官止紫金大夫位在法司王舅下止一人正议大夫三人中议大夫三人位在耳目官下长史二人位在那霸官下都通事四人位在遏闼理官下皆专司朝贡诸事机密不得与闻今所存止蔡郑梁金等七姓亦甚不振矣国人无姓或以所生之地爲名或以上世所官之地爲名至奉使天朝或出谒天使则旋乞姓名书手版上与本名敻异如法司毛泰永本名伊野波亲方伊野波地名也官大者称亲方次则称亲云上至摄政王臣则曰摄政下大亲官世子臣则曰世子下大亲官独无所谓察度官者旧录皆云察度官司刑名不知何据刑名皆法司主之权肯旁落乎讹以传讹此类甚多也国中不设官廨无听讼之所民有犯罪当死者辄自杀重者刳其腹轻则徙置马齿硫黄诸山又轻则令自闭室中不得出戸或三年或二年乃纵之近亦设揈掠之具然不甚施用国有大庆则赦凡远徙者皆放还职官或迁秩或增禄米土田皆王所有国人无恒产也官必授田迁官则改授王四分取一臣取一民二之国有大事则均税事巳辄止故国人虽多贫乏而不事事农习于惰力作者绝少纴妇较耕男爲勤家织蕉布非是则无以爲衣也土人云今以天使远临皆令男子趋事过此则仆仆者皆女职矣即伐木负担亦妇人爲之妇人无首饰耳不穿环蟠髪作髻与二十内男子无别惟衣不束带耳衣视男子较长行则以手捉襟曳着右腋下贵官妇女出亦乗马横坐马上提衣领覆额赤足无所矫揉着三板一如男子土妓道遇官长必脱三板执手中立候马过乃行簪不得用银若中国人所遗则弗禁良家妇行市上必持尺布否则无以自别也男妇皆无中衣妇人裳踰三尺叠其下爲两层不得开髪垢輙以黄泥洗之盛暑晞髪篱落间比屋皆然妇女不甚避人天使出聚观墻头多举手障半而手背杂点靛青如大黑子而旧录云妇人点手指作梅花又云作花卉龙虎之形皆缘餙语也行经首里则夹道多施帘幙以窥客皆世家大族所爲风俗亦渐变矣簥高不踰三尺广近二尺长三尺许启其右以入贵者亦编苇爲帘蔽之舆丁以巨竹贯簥顶舁时去地不及五寸远望之不知其中有人也嫁女不治奁具父母走送之壻家衣仍白国俗不讳也送葬者亦剪纸垂布爲旛前导棺制高三尺长仅及身之半屈死者足殓之传闻国祀六臂女神手执日月名曰办戈天灵异特着以妇女不二夫者爲尸尸名女君王及世子陪臣莫不稽首致敬国有不良神輙告王擒之邻寇来侵神能易水爲盐化米爲沙寻即解去故国人事神甚谨明有某使臣至国与王谈䜩颇洽问王曰国无城郭少兵甲何以御外侮王备言女神之灵曰可恃以无恐也使臣曰脱神偶不灵则将何恃其后倭忽大至杀掠甚惨执王及王相以去久之始释王曰神之灵遂爲天使一言败之乎嗣是不复以办戈天爲言所过寺院亦未见有祀之者屋内必布细蓆内裹草荐以布爲缘名曰脚踏棉客无长幼贵贱必脱履入戸无拱揖之烦席地就坐主人则以烟架置客前听客自取架列小炉一贮火小盒一贮烟虚其一以当唾壶烟管横着架上一室常置数架烹茶颇类撮泡水沸泻瓯中以茶末投之用小篾箒搅匀敬客燕会人各一器不共食刳木爲椀椀小亦无多设而召中国人饮则亦如中国之制磁盌罗列亦设调羹通事云数年前尚未有此日趋华侈矣钱大不及鹅眼无轮廓文字虚其中以受贯大约四千文当中国百文亦复有公私之别中国人不能辨或误以私铸入市市人不受也国人皆无所事事士大夫恒好奕僧院无不设局者设恒三四局客羣坐久则举局置客前棋子皆磨黑白石爲之较滇南子殊有纹理客有倦意则人授以枕枕如小文具微规其面内藏抽箱三四层莫知何用士大夫无事辄聚饮好以拇战行酒酒半曼声而歌搊三絃和之其音哀怨抑而不扬尝于中秋夜升馆垣远望于时淡月蒙云水天黯惨悲吟四起丝肉断续悽然盈耳恨不得邹衍吹律以煖之也国人无贵贱老幼遇中国人稍相浃洽必由出纸乞书不问其能书与否也国中纸有类高丽者寛不踰尺曰事宜纸亦有绝隹似宣德纸镜而笺之类皆不以属客必购中朝毛边纸以求名曰唐纸乞使臣书尤恭谨得之輙俯身搓手高举加额焚香而后展视其见重如此国中不见有兵册封日自王庙至首里约数十步即对立二人执长竿如鎗其末加短鞘廹视之中无寸銕也亦无弓箭火器近王城有鎗刀十数对即王之仪卫云翰林院检讨臣汪楫纂疆域琉球国在福建省之东以大势论之当在东南然自福州府登舟必乗夏至西南风而行则俨在东北矣去中国不可以里计浮大海中平衍如江洲绝无高峰峻岭相爲起伏故海舟远望不易见多有飘过山北已复引回者稽诸使录十人而九也长史云幅员周廻可五六千里然无舆图可攷大约东西长而南北狭康熙癸卯前使张学礼等舟飘琉球之北约伊兰埠埠人飞骑报王乃达王所此南北道里之大较矣旧制封舟出海皆由梅花所开洋今因巨舶不行沙壅水浅遂从五虎门出口海道难以里计不日行若干里而日行几更船葢以定里云更之说不一或曰百里爲一更或曰六十里爲一更或曰一昼夜爲十更问何以爲更之验曰从船头投木柹海中人由船面疾行至梢人至而柹俱至是合更也柹后至是不及更也人行后于柹是过更也问过不及何以损益之皆不能对在昔番舶时通各国皆有程图转相传写独琉球无定本以国贫乏无土产商贾不往故也按萧承业使琉球录载有过海图云梅花头正南风东沙山用单辰针六更船又用辰巽针二更船小琉球头乙卯针四更船彭隹山单卯针十更船取钓鱼屿又用乙卯针四更船取黄尾屿又用单卯针五更船取赤屿用单卯针五更船取枯米山又乙卯针六更船取马齿山直到琉球夏子阳过海图则云梅花头开洋过白犬屿又取东沙屿丁上风用辰巽针八更船取小琉球山未上风乙卯针二更船取鸡笼申酉上风用甲卯针四更船取彭隹山亥上风用乙卯针三更船未上风用乙卯针三更船取花瓶屿丁未上风用乙卯针四更船取钓鱼屿丙午上风用乙卯针四更船取黄尾屿丙上风用乙卯针七更船丁上风用辰巽针一更取枯米山又辰巽针六更船取土那奇翁居里山又辰巽针一更取马齿山直到琉球那霸港而崑山郑若曾日本图纂则云自梅花东外山开船用单辰针乙辰针或用辰巽针十更船取小琉球小琉球套北过船见鸡笼屿及花瓶屿彭嘉山彭嘉山北边过船遇正南风用乙卯针或用单卯针或用单乙针西南风用单卯针东南风用乙卯针十更船取钓鱼屿钓鱼屿北边过十更船南风用单卯针东南风用单卯针或用乙卯针四更船至黄麻屿北边过船便是赤屿五更船南风用甲卯针东南风用单卯针西南风用单甲针或用单乙针十更船至赤坎屿赤坎屿北边过船南风用单卯针及甲寅针西南风用艮寅针东南风用甲卯针十五更船至古米山古米山北边过船有礁宜知畏避南风用单卯针及甲寅针五更船至马岊山马岊山南风用甲卯针或甲寅针五更船至大琉球那霸港据萧录则四十二更夏图不载东沙屿以前针路及马齿山以后更数亦四十三更而郑图则七十四更此皆镂板行世之书其不同如此传写者又可知已臣历稽往籍皆言西南风大利七昼夜可到从未有三日飞渡者此千古仅事不可爲道里凖故取萧录夏图与郑图并存之以俟后来者攷订云国之南有山曰南山亦名太平山亦名八重山岛国人唿爲爷马国之北曰北山亦名二大岛皆与中山相望顺风三日可达洪武初中山王察度山南王承察度山北王帕尼芝皆遣使入贡后惟中山贡使时至二王之后无闻焉臣至中山辄问二王兴废故事及国都所在绝无知者长史曰国俗类以所辖地名爲人名敢问二王何名或可揣而得耳因举二名告之则承察度即在中山之南帕尼芝即在中山之北同一山而分据之非太平山二大岛之谓也臣常以九日由那霸港涉水而南策骑东行乱山中见废城一坵规模甚隘而基址宛然通事曰故王城也而不知所自岂即山南王之遗迹耶相传琉球去日本不远时通有无而国人甚讳之若绝不知有是国者惟云与七岛人相往来七岛者口岛中岛诹访濑岛恶石岛卧蚆岛平岛宝岛是也口岛去中岛五十里中岛去诹访濑岛七十里诹访濑岛去恶石岛七十里恶石岛去宝岛百八十里宝岛去平岛二百三十里平岛去卧蚆岛四百三十里诸岛头目来谒所述道里如此大率海外一里当中国十里云人不满万惟宝岛较强国人皆以土噶喇唿之七岛头目皆以右爲名曰甚右曰清右曰三良右曰木工右曰次良右曰甚七右曰贞右通事曰重德书手版曰琉球国属地然其状狞劣绝不类中山人髠其顶发际仅留一线约之脑后剪存寸许夏日着短衣赤足腰揷短刃或曰即倭也入谒时谕以朝廷威德以天无不覆日无不照衍说开导之皆合掌膜拜叩头再三嗢吚作语译者云共戴光天化日也各以土物爲献不受而人给以布扇犒及从者臣等归舟将发风微不能出港口岛人各驾小舟近百只裸而荡桨牵船出港缆即解犹依依不遽去圣化之远被如此琉球所属惟姑米山最大在中山西南形势雄拔视中山若过之产米及土绵人皆粗给马齿山介姑米中山之间螺壳所聚其后山尤墝瘠罪人多流此硫黄山惟产硫黄生齿不蕃极盛百二三十人而止是皆国之疆土设官莅事赋役惟命者也太平山虽去国甚近而别有岛长仅奉职贡而已北山寂无人来或云倭常执王割地乃得返即北山云那霸地週廻不过七八里居民不过数百家遂号爲球阳重镇也地名有曰渡地曰若狡町曰中鸿曰辻山曰泉崎桥口皆一望可尽那霸港当大海之冲港口石岞崿立缘石筑台台上环以埤堄方广不盈亩名曰砲台其中无一人一物也土人曰国无险可守惟港口数里皆銕板沙非生长斯土者不能引舟入港大海中既不得泊近山又虑触礁且遥望雉堞翼如也有望洋返耳以故恒不设备然万历间萨州岛倭猝至王被执去则所谓銕板沙者亦不足恃已缘砲台而下爲长隄隄长三里其尽处爲迎恩亭封舟近港必数百小舟牵引而入防触礁也亭不知建自何代然嘉靖中陈侃使录已载而传者乃谓因侃却金故建亭以识之甚又传爲夏言辞金之所按言生平历宦无奉使琉球事而明实录遣使外国必大书亦无言名不知纪者何所据临海寺距砲台可半里踞隄之中南北皆港寺草创于顺治十二年至康熙二十年始以瓦易板寺僧有文纪事多不可句读其可识者首祝渡唐官船国人唿中国爲唐山次及上下贡船又次及诸国出入之船安稳便利次祝国王王子康宁获福其文书于木板长三尺余阔五寸藏之神座等于碑碣云青芝山与临海寺隔港相望平冈里许爲演武场专爲天使所率官兵演武而设走马较射远近聚观国中马虽多皆蹀躞磴道无绝尘而奔者而鞍之制又大与中国异故善骑者少射则能挽弓者亦少矣陈侃录有云弓矢利弓稍长卓地而射矢可至二百不者未之见久米村去那霸港二里孔子庙建此国人书作粂村而读作枯米所二字三音问之博雅者则粂字故久米二字而读久爲枯读村爲所则方言也故知往籍所载类多卤莽非详攷莫辨附臣楫纂琉球国新建至圣庙记自州县皆得建学而吾孔子之庙祀始遍天下然学以外无所谓庙也郡州守邑令博士弟子奔走对越以爲之礼钟鼓管絃鞉磬柷圉以爲之乐牛羊鹿豕酒脯俎豆爵帛以爲献享不如是则与浮屠道士之事佛老者无异故孔子之祀行于庙而备于学呜唿至矣今天子重道崇儒常以兴教化勤学校考吏之殿最于是职方版图莫不以修学新孔子庙爲务而琉球国远在海东万里外亦建至圣庙于国门之久米村葢创始于康熙之十二年立国以来所未有也夫琉球自隋唐以后国名始见于史又千余年至明初始修职贡通中国皇清受命首列藩封历三十年而祀圣人于今天子践祚十年之后谓非皇帝盛德大业度越千古有以渐被之而然欤庙爲屋二重其外临水爲屏墙翼以短栅如櫺星门中倣戟门之意半树塞以止行者堂外爲露台东西拾级以登皆与浮屠道士家异制堂内割后楹爲神座塑王者像垂旒搢圭而署其主曰至圣先师孔子神位座左右四人雁行立各手一卷则诗书易春秋四经也余惟孔子以道德爲百世师颜曾思孟配享载于祀典不可谓其专治何经海外诵法者惟孔子而所以尊吾孔子者实惟此诗书易春秋之故若知此四经者非弟子之徒之所能爲而又见夫圣庙之有四配与诗书易春秋之数适相当也遂人予以一经而祀之若曰吾以祀吾经云尔总之皆以祀吾孔子云尔呜唿琉球之君若臣其可不谓信经之笃而尊圣之至者欤虽然君子之举事也始定其规模继必求其美善今日者庙既成矣因庙而扩之爲学则费不繁而制大备吾闻琉球之取士也举秀才于童子中而不以文艺试于有司此意最爲近古然当其始董戒必禀于父师而其人亦莫不自励以待举迨其后德业消长一听其人之自爲吾不知果皆率循强勉而勿怠否也夫秀才者将以储异日长史大夫之用则教之不可无专师试之不可无成法诚因庙而扩爲学择国中敦行谊工文章者爲之长俾以时训督其子弟修举释菜奠之礼国之中或难其选则直疏其事而请于朝乞如往昔教育故事圣天子声教诞敷方将登四海于文明之治吾知其必得当也如此则琉球之经学日明因所及而益广其未备于以表率友邦凡有志于圣人之学者无不奉琉球爲指归呜唿岂不盛哉岂不盛哉灵岳亦名城岳在那霸港之东南山不甚高树木蓊翳山椒有屋一区扁曰城岳爲贡舶舟子所立壁间悉记建屋助工人姓名畧倣中国屋中一无所祀屋后地上错置瓦炉以数十计或祀一石或祀一树曰神所凭依也屋前高松数百株坐此令人忘暑松外地稍洼有泉颇甘冽国人推爲瑞泉之亚岳之左曰那合深麻不知何义天妃宫有二下天妃宫与天使馆隣并门外即馆垣之左地寛平可数十亩前有大石池那霸居民向以此爲市易之所今徙马市街宫亦就圯国之案牍多储于此上天妃宫在孔子庙之右深行曲巷夹巷垒恶石爲墻石面皆如髑髅因悟一统志所云王居壁下多聚髑髅殆缘此讹传耳宫外石埠矗起墻壁巍然内有榕树垂荫数亩使臣朔望必肃谒香火视下宫较盛天尊庙祀雷声普化天尊去波上不远国无道士奉香火者亦僧也相传永乐中贡使自京师塑像以归有祷必应崇祯末年中国多故贡使久阻不还王尚质特命新之祈通渡唐之船兾遂懋迁之愿语见上栋文中旧录纪此地爲三清殿殿中无三清像国人亦无此称又云殿前二大松大数围高二十余丈今亦童然殿廊悬大钟钟上镌字曰王大世主庚寅庆生兹量大慈愿海新铸巨钟寄舍天尊殿以上祝万岁之实位下济三界之衆生辱命相国缺爲铭铭曰蕐钟铸就挂着珠林撞破昏梦正祷天心君臣道合蛮夷不侵彰凫氏德起追蠡吟万古皇泽流妙法音景泰七年丙子九月二十三日住持桊律师艮舜证之大工国吉奉行智贤并与那福中西按世缵图云国中向无大钟王尚德始铸之其即此耶而纪年景泰当是尚泰久在位时事德嗣位在天顺五年或别有铸未得见也波上俗唿海山寺旧录作石笋崖询之国人止称波上其巅爲小板阁三楹离立不相属阁门皆暗扃云中祀阿弥陀佛左药师右观音强启视之无所谓三像者惟香一握及铜片旛一挂而已旛凿奉寄御币四字余皆番字背凿元和二年壬戌六字不解何义阁外环以石垣垣外余地不数武下瞰石壁拔起洪涛中足缩缩不能举微风徐来轻波触石辄廻卷如乱絮风稍劲则垣外不可伫立矣尝以八月十八夜候潮于此坐阁下自亥达寅匉訇荡激从人皆屏息慑伏迄不能出垣外一步须臾潮平惟见白雪万堆凝不可扫亦奇观也下坂爲护国寺亦名三光院供神像手剑而立名曰不动不辨何神堂中高架火盆僧面神坐架前握小木柴一束次第焚之前置铜盏十廻环泻水着盏中諵諵作语是谓佛事屋左右偏种凤尾蕉数十本参差高下极有致天使馆后有善兴寺深藏曲巷中斗室丈阶而凿池叠石种花树不可胜数中山僧亦分两宗居首里者曰临济宗居那霸者曰眞言教每寺必有童子数十人列坐受业大约读书时少作字时多字皆草书无楷法也国人就学多以僧爲师僧舍即其乡塾云天使馆一倣中朝官廨制度有照墻有东西辕门左右有鼓亭有班房类半阁国之小吏执事者坐此有大门署曰天使馆门内有廊房左右各四间以居隶役有仪门署曰天泽门万历中使臣夏子阳题也门内又有廊房左右各十一间以居从人有大堂臣楫颜其堂曰敷命联于堂曰帝德着怀柔正朔万年颁上国臣心守忠信南风三日到中山堂后爲穿堂遂达寝室两使臣共处其中室后左右各一小楼楫题其左曰长风阁麟焻题其右曰停云楼楼前爲厨周廻石垣望同百雉王城而外此其鉅丽者矣那霸置库二区一曰米侍库储米麪柴炭酒烛蔬菜之属一曰䏢喇库储猪羊鸡鱼之属库各数十人隶事供应廪给各有专司也使客所需一切储之于库惟泉水汲自王宫王日以瑞泉二筩遗天使扃其葢命秀才二人护之早行十五里至公馆启钥验视然后返命朔望有吉果米肌之餽皆制自宫中吉果以米粉爲之如中国薄饼米肌者夫人嚼米爲酿与京师窝儿白酒相似南方唿爲酒孃者是也米肌旧录作米奇那霸市易之所曰马市街首里亦有马市街皆妇女爲市午后各戴市物毕集席地列坐所市皆油盐醯菜之属豆腐番薯尤多此外则纸扇木梳丝烟草靸而已稻米无售者以百姓皆食薯不得食米也那霸距王宫十五里中隔海港二里许洪武中尝赐以闽人三十六戸不令居内地悉置此若有深虑焉后相习既久始跨海筑隄以通出入所谓长虹桥是也隄尽爲眞玉桥过眞玉桥百步爲先王庙庙貌浑朴叠巨石爲圈门三左右立二石碑国人至此皆下马庙前老树森列地开广可容九轨过此则爲松岭古干虬枝尽松之变林立错出与岭路相爲起伏岭长十余里蜿蜒跌荡直达王宫往来如龙眘上行去王宫二里许岭路突起如龙项建坊其上榜曰中山又里许爲首里今作守礼万历四年封尚永嗣王制词有云世修职贡足称守礼之邦故即以四字易额今或称守礼村或称守礼坊然土人多称首里不尽同也过守礼坊约半里爲欢会门即国门也累石爲垣遂名王城甚坚朴门内百步稍折而北泉从石龙口出浙沥不绝泉之右高建一门榜曰瑞泉入门东行十数步经小楼下榜曰漏刻过此爲广福门遂入王宫宫门曰奉神门与正殿相向皆七间殿西向殿上有楼王妃宫嫔聚处楼中上奉御赐榜书中山世土四大字下设一榻王位也中悬孔子像绢色苍黝非近代物此地王臣皆不得登臣以御笔所在必恭瞻安榜于是国王亲导以前楼梯当槛立去王座稍右右厢高大与正殿埒无楼较有爽气名曰北宫国王宴天使于此左厢制如半阁窓尽垂帘洁无点尘屋梁举手可接其中多作曲折令人行不易尽屋角隙地不半亩一松蟠地遂据其半怒石与凤尾蕉错立其间以乌木一二株名曰花园国王请臣楫题额爲书曰听涛谓松涛与海涛相响答也殿后仅屋一重后门曰继世门世子嗣位由此门入崎山在继世门之东其最高处曰望仙阁板屋一楹不蔽风雨倚山爲梯因树爲栏极疎简之致阁下有土一丘形如覆盂是爲雩坛坛侧新建茶亭爲国王游观之所屋三楹轩窓洞开了无尘翳壁有笺曰粗茶淡饭饱即休王命都通事蔡某所书亭之东培土爲小山架石盆蓄金鱼百数陶瓦爲小龙发机引木从龙口喷出週廻不竭亭西杂植花树南下百步有石巖巖上书梵字一大盈丈巖下可容数十人茗灶毕具凿石爲虎伏巖侧下临大壑挹山望海应接不穷国王乞臣楫榜其门曰东苑出苑循竹径行逶迤可十数里植细竹成墻密叶细枝高不踰丈平直如削虽径廻路转曾无参差错出者是爲中山第一胜境龙潭在王宫之西北长里许阔十数丈水渟泓终岁不竭疑即瑞泉所汇也南岸皆种芭蕉密不容趾蕉阴蔽天空潭尽碧北岸皆世臣所居跨东西隄爲小桥水溢则注桥下潜通小渠以溉其田东岸有土埠横亘潭中老树环之三面临水首里有三大寺一曰天界一曰圆觉一曰天王天界寺去守礼坊不百步王墓在焉封而不树殿宇弘敞亚于王宫后殿皆祀先王主殿之右尽撤戸扉布席爲客座诸寺尽尔亦尚右之意云座外短松如葢是数百年物寺僧石峰戴冠如丱角覆额前以肃客云王赐也东行百余步折而北爲天德山圆觉寺较天界尤庄严僧喝三则国师也额爲灵济法嗣径山和尚所书三寺僧云皆嗣灵济法叩以禅宗莅如也而天王寺僧瘦梅则工诗诗奉白云集爲宗白云集者元僧英所作英俗姓厉字实存集有牟巘赵孟頫胡汲序国人镂板译字以行然中国人购之殊不易读之则多属明明初张羽诗而牟序又与陵阳集所载不同殊不可解出天王寺右行入荒径中门庑萧然是爲仙江院院就圯而僧宗实能诗左行南折夹路皆短垣竹木怒生垣上窄径重阴俨同幽谷不半里豁然天开则万松院也院踞高阜室小而卑多爽致主僧种菊成行以时灌溉不啻江南老圃阶下二松去地仅数寸纵横二丈许奔逸俨如游龙僧名不羁耄矣好苦吟与瘦梅宗实相倡和隋书载琉球国土多山洞所居曰波罗檀洞堑栅三重环以流水树棘爲藩王所居舍其大一十六间琱刻禽兽殿下多聚髑髅人家门戸必安兽头骨角宋史因之大明一统志诸书复因之星槎胜览又载琉球国山形抱合而生曰翠丽曰大崎曰斧头曰重曼高耸丛林田沃谷盛总无一实不知当时何以笔之于书臣窃谓他制或可渐更而山川不能骤变乃徃籍谬妄如此甚矣不如无书也翰林院检讨臣汪楫纂神异九月十四日黎明梦与同官臣乔莱登一山入小庙仰视悬旛末有碧霞元君四字疑爲泰山之神爰下拜有女官搴帷出延入后宫宫甚隘神趺坐炕上衣餙如妃后命臣坐辞不敢神曰公操爵人之柄坐宜也因就坐案侧神语甚多不能悉记已复赐食一器畧似薏米玉色天香不同人间味觉以告莱不解何故二十一年元旦谒关帝庙得签曰一纸官书火急催扁舟速下浪如雷云云益不解入朝见高丽土鲁番诸国朝贺中有黄首帕者数人问知爲琉球贡使三月始奉有选择出使之命与中书臣林麟焻同膺选麟焻字石来梦中与偕之乔莱则字石林昔官中书始悟与偕者故中书林石来也乃知梦语签诗莫非预定而梦尤巧幻独未明此何与泰山神事而先期示告如此后行经杭州登吴山致祭唐越国公祖庙庙之左有天妃宫天妃爲海道正神臣方疏请谕祭因肃谒见悬旛累累皆大书碧霞元君惊唿道士问之未得其详越日过孩儿巷天妃宫得天妃经一函其后详书历朝封号始知碧霞元君爲崇祯十三年加封天妃之号示梦者即天妃也二十二年六月十六日由福建南台登海船船大水浅必乗潮乃可行日行数十里或十数里而止十九日至怡山院先是檄所司备祭物于登舟处所行谕祭海神礼至期漠然臣等深以亵神辱命爲惧蠲吉于怡山院设醮别于近院高阜处建厂望海以祭是时东风日盛群言夏汛已过不可开洋于是官兵从役皆无去志接封陪臣亦以往例不妨改岁爲请臣不听恭行谕祭礼毕语院僧以事竣归当建宝文阁于院后奉谕祭文以垂不朽俄而舟人趋报曰风自东而南矣出院视之则衣袂羣飞声如潮涌柁楼旌旗尽皆北向亟论兵役戒行守备林五瑯进白曰行有期矣顾风势犹未定盍稍俟之因遣小舟至口外侦视则外洋故东风未转也还报羣疑复起臣曰曷疑乎某以天子命祷神神许我矣故假此尺寸之地以示异今势在必行姑俟三日三日后即风不竞亦必出洋已而风渐息二十一日风如故明日东风更大又明日风息遂令起碇出口三船往复商确辰刻始行初拟出五虎门徐爲计及张帆则南风大作瞬息已过东沙山一望茫茫不可收泊矣非圣德威神何以效灵若此海行以针爲路针盘则伙长主之臣惧其偶忽也亦手一盘针少移则唿而警之出洋后伙长主用辰针攷之图说亦然而琉球人爲向导者谓历年归国皆用乙针争之甚力不得已叅用辰乙针顾接封之船倏已瞠乎其后因悟乙针之钝仍用辰针占上风也廿四日五鼓倦而假寐忽一人拊臣背曰起起船行太上再上则台湾矣惊寤急唿守备林五瑯问域外方向语以梦五瑯曰顷固疑之今当捩柁转风疾如驶天明遂见彭隹山向非神觉得不有毫釐千里之误乎过东沙山有两大鱼傅舟左右行或前或后时见首尾鱼长畧与船等舟人初忽视之及夹舟不去始觉其有异入夜星光烛然船行水天中疑日疑月白鸟不可数计环樯而飞窃怪海心去山万里鸟于何来飞绕终夜天明复安往迎棹之神鸦不足异矣按海图过东沙山后应过小琉球鸡笼屿花瓶屿诸山及二十四日天明见山则彭隹山也不知诸山何时飞越辰刻过彭隹山酉刻遂过钓鱼屿船如凌空而行时复欹侧守备请循例挂免朝牌许之浪竟平二十五日见山应先黄尾后赤屿无何遂至赤屿未见黄尾屿也薄暮过郊或作沟风涛大作投生猪羊各一泼五斗米粥焚纸船鸣钲击鼓诸军皆甲露刃俯舷作御敌状久之始息问郊之义何取曰中外之界也界于何辨曰悬揣耳然顷者恰当其处非臆度也食之复兵之恩威并济之义也过赤屿后按图应过赤坎屿始至姑米山乃二十六日倏忽已至马齿山回望姑米横亘来路而舟中人皆过之不觉是时琉球接封大夫郑永安骇叹之余继以惶惧谓天使乃从天降国中无由前知突入其境无一备则陪臣且重得罪欲求暂泊岙中容器驰报情词哀切于是亟令泊船无如篷落不得下碇抛不可留瞬息已入琉球之那霸港直抵迎恩亭前矣时方辰刻距五虎门出洋时仅三昼夜耳向导曰无论其他即舟入港口寻常亦须数日安有神速至此者国以番薯爲命最苦飓风而稻田又久苦旱册封后甘雨时降风不鸣条臣庶相看欣欣色喜天朝宠命关系如此领心向化有以夫十一月十五日归舟泊迎恩亭前西风不能移尺寸十七日虹见西北午后见东北舟人曰午后见者名曰破篷主怪风一日飓母谓飓风之母也一曰海晕十九日又见西北其色青红如霞光熖寻丈不似长虹之亘天也二十一日早见西北午后又见直北占验一无所据廿三日虔祷于天妃曰固知风汛已过但君命不可久稽而两亲垂白日望返命设有他虞则辱命以遗亲忧生不如死惟神昭鉴廿四日决令放舟风微船滞赖七岛人力牵出港是晚就泊马齿山见后船不至举号火待之三鼓始来云非望火捩柁则船几东下矣东下者随水趋下百无一返元史谓之落漈而陈侃辨其诬询之舟子则诚有之但非落漈两字耳廿七日早过姑米山南风甚利海中鱼不可数计皆长四五尺拥舟疾驰眘尾尽露水上举船方共叹奇绝且以爲前此之征舵工曰是神遣护行也恐有风暴谨备之二十八日一鼓飓风大作云垂水立一帆如夹雪壁中虽预爲之防而四夜三昼不止舟行忽上忽下则九天下上则九天下则九地跳掷奔腾不可名状掀𥳽既久时闻格磔作声如转水车如锯湿木有顷船身又如病疟颤不已而一浪葢船舱中如瀑布四垂数人汲之不给势危且急万不可支于是匍匐登战台抚循水手勉爲激劝而合舟强起者仅十六人余皆反逆眩乱之中仅存一息前后二十余灶尽委逝波爨烟久断矣祷天妃许爲请春秋祀典风稍定船中大桅高可十丈桅心劲直虑其力不胜篷也傅以四木制巨銕篐束之俄闻划然有声一篐飞堕不踰时堕至十三顷之顶绳又断篷失所系相顾尽无人色乃篐断而桅不散顶绳断而篷不落与波上下竟保无虞十二月二日见温州之南𡵆山三日小泊青岙守备始告曰桅前金拴摇裂踰尺以爲断无生理不意尚得至此视之果然往者两舟还闽相去常数日或十数日独此行中流遭险而收港同时亦一奇也第二舟主吏云方风涛震撼时举舟眩卧惟余持舵者三人雪浪压天前路咫尺不辨一水手呻吟舱底忽复少甦自语曰不知漂流何地且起视之甫出舱见红光前堕如垂绛灯以爲与前船𠷢尾相及也大唿柁工看柁柁工方瞑坐懜然举手则船已逼山适循山礁而转踰尺寸糜烂矣船稍触损二处大如瓮幸去水远无害初四日泊定海所闻廿八日有温台贼二十余艘集于此若有所待已而四望杳然遂大掠居民去赴闽投诚计阳侯爲难正耽耽虎视之时既远兇锋又出骇浪不可谓非天佑矣使臣登舟必先迎请天妃奉船尾楼上而以拏公从祀拏公者福建拏口人常行贾卧舟中夜闻神语曰某日某时将行毒于某处公谨伺之至期果见一人抛毒物水中公投水收取竟食之遂卒以是面作靛色后爲土神明兵攻闽不即下出牌誓曰入闽不留一人公化爲耆老进说曰若改留字爲杀字当献城迎王师耳从之请以水灯爲号时荻芦门水深不设备而居民以神诞日于此放灯明师望灯入公壅沙助之遂克城果不杀一人后封宣封护国天下兵马司协佑尊王海船必奉之以行者以海港多礁专借神力导引云天妃莆田林氏女也父名愿宋初官都廵检妃生而神灵少与群女照影于井有神捧铜符出井中群女骇奔神以符授妃自是屡着神异常乗蓆渡海驱檐前銕马涉江人咸称爲神姑一日方织忽据机瞑坐手持梭足踏机轴颜色变异母蹴起问之寤而泣曰父幸无恙兄没矣有顷使至则父与兄方渡海舟几覆若有挟之者父得不溺兄以舵摧遂堕海中雍熙四年昇化于湄洲屿时显灵应或示梦或示神灯海舟获庇无数土人相率祀之宋徽宗宣和间给事中路允廸使高丽八舟溺其七见妃朱衣坐桅上舟借以安归闻于朝赐额名顺济高宗朝屡封崇福灵惠昭应夫人孝宗朝以助勦温台寇封灵慈昭应崇善福利夫人光宗朝以救旱封灵惠妃宁宗朝以救潦加封助顺又以淮甸退敌擒贼屡加显卫护国助顺嘉应英烈妃父母兄姊皆钖封理宗朝以济兴泉饥加封协正又封灵惠助顺嘉应慈济妃寻以钱塘隄成加封善庆既又以显灵焚寇进显济妃元世祖封护国明着天妃进显佑成宗加封辅圣庇民仁宗加封广济文宗加封灵感助顺福惠徽烈赐额灵慈皆以漕运危险历见显应故也明太祖封昭孝纯正孚济感应圣妃成祖封护国庇民妙灵昭应弘仁普济天妃庄烈帝封天仙圣母青灵普化碧霞元君已又加青贤普化慈应碧霞元君皇清仍如永乐时封号历朝遣官进香致祭不可胜数葢御灾捍患允称正神而圣德所感尤捷于影响云翰林院检讨臣汪楫纂物产中山地广人稀山多田少耕获亦与中土异十月行万松岭上见稻秧满池闽役有习于国俗者曰此中耕获皆无定时有岁三四熟者及问之长史则云种以今秋收以来夏未知孰是稻田殊少米惟国君及诸巨族常得食小民则皆食番薯番薯亦名朱薯茎叶蔓生瘠土砂冈皆可长莳之则加大天雨根益奋满即旱亦不失径寸围如山药山蓣之属可熟食亦可生食熟食如芋如蹲鸱生食如莱菔如何首乌味不一也今闽省多种之相传万历间闽人有贾于吕宋国者食而甘之乞种恡不与因潜截其蔓尺许藏盎中归初种于漳郡渐及泉州莆田今则长乐福清皆遍矣种初入闽时值闽饥得是而人足一岁常见闽小纪中有朱薯颂曰按此颂表彰番薯巳极闽人皆谓其种传自吕宋不知中山葢须此以生也臣等以供应不设常令家人出买之国人惊持相告后偶举以问其大夫曰大夫辈颇复食此否其人面发赤数数摇首曰彼寠与贱者乃食此耳其文餙如此芭蕉结实名甘露形如藕梢国人常以此相饷煮食甚甘畧同番薯蕉叶则织以爲布五色其备其民间常服及售之唐人者惟本色一种间有花纹工细者则皆自出机杼制成以爲己服不相交易也然远望非不可观而着体经旬輙败故不足贵甘蔗间亦有之味淡于水西瓜则与中国等国以酱供天使初不知爲何物按广雅名冬瓜爲菰疑其笔误问之果冬瓜也制出首里味绝隹然设客不过二三片大不逮小指或设氷糖楯饼多寡称是贵官劝客常以筯蘸酱少许纳着客唇以爲敬红菜头类石花而稍扁色微红国人常于海滩拾之聚而售之中国茹素者等于海错也鸡脚菜麒麟菜大率相类然皆非中山所产海带菜一名昆布今酒筵间多用之国人与中朝人相餽问辄书昆布一束不知者以爲布也展之则片类笋干束止数片而已凤尾蕉土名銕树与棕榈同根异叶叶如凤尾灼灼有光四时不改鬭镂树名绝隹而中山无此按隋书云似橘而叶密条铁纤然如髪下垂历举以问土人问通事皆不知也常过孔子庙见墻头树叶大类橘横纹细如刻丝苍黝有光意以爲是然绝无纤条下垂后由王城诣崎山见道傍丛树蔽日垂条可丈余留连谛视顾其叶又绝不似橘役人曰是榕也闽处处有之黄杨乌木时一见之不甚大乌木中多白不尽乌也扶桑花一名照殿红鲜红非羣芳可比苐不可耐久或曰即朱槿之别种也冬十月触目盛开如火如锦按东海日出处有扶桑树其花光燄照日其叶似桑后人讹爲佛桑殆即此耶海松生海水中大者可二三尺根蟠石上久之与石爲一矣渔人泅水凿出之枝与栢叶无小异扶疎有致乍出水色鲜红如火足称火树然腥气不可向迩浸淡水中数日气稍息而色亦枯淡不堪复把玩葢性与咸习也出水久则枝多脱落不能致远中山马大蕃息故耕地皆用马终岁食青不费刍豆贫民亦常蓄之有事则役于公家天使入国从人无不乗马者马较川马稍大而远不及边马洪永间例以充贡且常令人渡海市之螺肉大类鳆鱼国人多以其壳爲戸枢近亦学制螺钿餙具然粗疎甚殊不足观海螺种类不一颇有文采璨然足供文房之玩者而国人志在螺肉苐取其口大易钩致者以爲隹余非所重龙虾头目皆作龙形绛甲朱髯血晴火鬣见之悚然庖人制爲酢不敢下箸也或云空其肉可爲灯而出水逾日輙腐败甲亦脱落不可收拾海蟳蟹族也螯长于身啮坚立断味最鲜美中山海错推此爲冠海䖧如蛤酱之属而加腥小鱼长不半寸外视腐矣云中有隹致贡使入中国多携之佳苏鱼长者可半尺方体锐末形类梭色如朽木国人食时用温水畧浸沸以肉汤薄削如纸以供客矜爲上品国王按期问使臣安必具海蛇长可一二尺僵直如朽索狞狰可憎国人以爲殊不易致也问其用曰可以爲馔性热能疗痼疾壁间虫与蜥蜴无小异时作大声如雀初甚讶之久始相习蛇常缘壁登楼牀榻间亦复蟠入然不闻囓人举国皆饮火酒闽人唿爲气酒烈甚隋书谓酿米麫爲酒味甚薄者未得尝也间有土噶喇酒醇醯不可多饮亦不易购王宴天使必以此物劝客必举盏相向先自斟酌扬觯而后敬客海边产石芝绝奇有根有叶大者如盆小者如盎阴森碧水中参差叠出不啻千叶青芙蓉也苐出木则脆裂无复旧观其他如菌如菊如荷叶者不可胜数灵壁羊肚不足道矣使琉球杂录序琉球自明洪武初通中国歴今三百余年奉使至其地姓名可纪者凡三十余人考其撰着惟嘉靖中陈侃作使录上之于朝于是中山风土间为学士大夫所称説然其言弗质也万暦中萧崇业因之少有增益又附纪前此奉使者爵里姓氏紪漏实多夏子阳又因之至崇祯中杜三策从客胡靖所刻琉球图记则荒诞谬妄百无一实矣国朝康熙三年使臣张学礼归自中山有纪事一书质实无支语以镂板行后为所知诮让谓海外归来稍夸谩以新耳谁相证者而寂寥如是学礼乃毁所镂板而他客辄以意为之今刻与原本大异臣受命后即遍购诸书以行按籍核之合者殊少爰即闻见所及杂录成编编分为五卷曰使事曰疆域曰俗尚曰物产曰神异皆据事质书期不失实而已周礼职方氏掌天下之图以周知其利害而小行人之职使适四方其礼俗政事教治刑禁之属各各条录别为一书用反命于王以周礼知天下故是知适四方者必有录自古然矣若比于搜神括异志怪之书则臣不敢以所未见侈诡异之谈也康熙二十三年六月十日翰林院检讨臣汪楫谨序奉送翰林汪先生还朝兼祝诰封检讨公八十大寿序康熙二十二年六月翰林汪先生奉皇帝命来中山三日而涉大海国之遗老旧臣传说上世天佑神庥之盛迄未有神速若此者中国圣人之使不问而知爲非常人矣即思覩其状貌聆其謦咳溯洄从之所司以旧制告不获即见惟日闻先生驭衆之严明持己之正大以及恤我穷黎靡有遗照愿见之心益切而起居偶不戒几爲参苓所悞先生隔垣如镜指授医来不旬日而霍然起余于是益叹先生之不可测而深惜执绥之不早也迨帝命既宣我心可写先生信处信宿遽治归帆余以旧制候风多在冬仲而先生言归愈急询之左右乃知先生尊人封检讨公以甲子王正寿登八十先生既怀帝阙又念亲闱不遑启处良有以也余辱先生临存下国幸托通家不获修登堂之礼爰命群臣粗知文艺者各占数语爲寿先生备非常之德爲圣人之使封检讨公有圣人爲之君有先生爲之子其福寿殆不可量奚取于不文之言然余思一见封检讨公而不可得既见先生而又不肯留则惟托于不文之言以见志先生其肯爲我登堂诵之乎康熙癸亥秋月勅封琉球国中山王尚贞顿首拜撰题书奉祝诰封翰林院检讨汪太公寿咏松竹通家晚生尚弘毅何以祝华封山川隔万重堂前千亩竹堂上两株松咏双松通家晚生尚纯郁郁双松树苍苍百岁姿要知强与健偏在岁寒时法司官毛国珍满头白发老南华九九春光日未斜东海寿杯斟不尽何须洞口问胡麻咏松法司官毛泰永植体宜千仞垂阴动百寻李膺眞烈烈和嚼白森森桃李何堪较雪霜安得侵万年身不老种子又成林咏松法司官翁自仪山有乔松枝如游龙何以溉之天禄万钟山有乔松苍苍其色云谁照之老人南极咏松竹王舅毛自义水光山色年年碧竹叶松枝处处同八十老翁颜色好一觞遥落海云东咏菊紫巾官夏德宣中山十月菊初黄但见阳和不傲霜满把摘来香在手还家高捧万年觞咏松紫巾官毛允丽虬根銕干走蛟螭但见巃嵸不记时借问盘桓有何好伏生终日啖松脂紫金大夫王明佐渡海才三日还家祝万年姓名香案吏文采玉堂仙蜀岭梅方萼绥山桃最鲜遥知献觞处歌颂满华筵咏松耳目官吴世俊泰华山松高接天帡幪宇宙作云烟海隅有望清光者遥拜龙鳞庆大年耳目官章受祐金门上客御风来应有神仙进寿杯持向高堂劝云液分明紫气得蓬莱咏松菊正议大夫郑宗善八十家居乐太平悠然把酒似渊明人间花柳知无数不及庭前松菊情正议大夫梁邦翰星使迢遥万里游一天雨露溥荒陬君归喜见双松茂不减旧容千度秋正议大夫郑永安八十方初度风云千载开隹辰逢岳降和气拥春台长见双松茂喜看青鸟来锦旋遑启处欢进九霞杯中议大夫郑宗德人间何处有丹丘紫气常盈帝子楼此日群仙望南极一齐骑鹤上扬州中议大夫陈初源亘天紫气浩无边白发飘飘望锦旋春色争光年未老名闻海外祝椿年咏菊中议大夫孙自昌景云缥缈拥琼台千载琪花从此开欣值高堂初度日临风远寄紫霞杯咏竹遏闼理官杨有密叶呈新绿疎枝拂旧寒远人无以献持此当琅玕遏闼理官文克继锦衣将紫诰百拜祝封君下有五色花上有五色云遏闼理官毛知传声名盖代是汪伦无价文章动海滨遥望江南秀色好龙葱古栢一堂春咏松菊长史蔡应瑞抚松种其子採菊餐其英得华复得实岂爲一时荣种松枝叶茂餐菊颜色好苍翠满华堂堂中人不老咏竹长史郑弘良蓬山有浮筠青鸾相盘旋天风偶一吹声如钟磬传昔有离娄公饵之成神仙汪公居竹西服食应共然咏松竹那霸官栢茂竹箭之筠松栢心四时不改常森森我公对此酌大斗芝兰玉树共长吟咏竹那霸官吴彬瞻彼青青竹群居独不群无心自承露有干直凌云维大清康熙二十三年岁次甲子孟夏月丙申朔越二十有二日丁巳之辰勅封琉球国中山王谢恩使臣法司官王舅毛国珍紫金大夫王明佐使者昌威都通事曾益等谨致祭于大清勅封微仕郎翰林院检讨乡饮大宾汪太公暨勅封孺人汪母闵太君之灵呜唿太公太君何遂相继逝耶昨岁之夏天使奉皇帝命临存下国入秋即整归帆以今年王正太公寿登八十用是宣命既毕不遑安处爰挈陪臣国珍等并航中土叩阙谢恩国珍等自幸道经惟扬得觐天朝人瑞归报国君喜可知也何国珍等乗传渡江遽觏凶问欲一泥首堦前而不可得呜唿自天使至中山爵我长君奠我社稷拊循我臣民恤小之义靡不周国之中自王后以迄士庶戴我天使如怙如恃益念皇帝之慎简天使以怀我冠带至邦万里外服如在几案间今大使以驰驱靡监自失怙恃国珍等拜瞻灵几又重悲孝子之劳王事而不获依依苫块也虽然礼七十日传八十日耋公迄母已登寿考又有天使爲子服命既膺帝心简在正未有艾太公太君亦可以合笑九京矣有酒盈樽有肴盈豆灵其格止尚飨