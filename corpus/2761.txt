滋溪文稿提要钦定四库全书集部五滋溪文稿别集类四提要等谨案滋溪文稿三十卷元蘓天爵撰天爵有名臣事畧已着録外诗藁七卷文稿三十卷其诗稿元百家诗尚録之今未见其本此为其文稿三十卷乃天爵官江浙行省叅政时属掾髙明葛元哲所编元哲字廷哲临川人以乡贡第一人举进士赵昉东山存稿中有别元哲序一篇载其行履甚详髙明字则诚永嘉人登进士第调官括苍郡録事赵昉又有送髙则诚归永嘉序即其人也天爵少从学于安熙然熙诗文麤野不入格天爵乃词华淹雅根柢深厚蔚然称元代作者其波澜意度往往出入于欧蘓突过其师逺甚至其序事之作详明典核尤有法度集中碑版㡬至百有余篇于元代制度人物史传阙畧者多可借以考见元史本传称其身任一代文献之寄亦非溢美虞集赋蘓伯修滋溪书堂诗有曰积学抱沉黙时至有攸行抽简鲁史存采诗商颂併葢其文章原本由沉潜典籍研究掌故而来不尽受之熙也干隆四十三年十月恭校上总纂官纪昀陆钖熊孙士毅总校官陆费墀目录钦定四库全书集部五滋溪文稿目录别集类四卷一词甄处士访山亭词春露亭词澧州通济桥词赞丞相淮王画像賛赠少师赵清献公画像賛文丞相画像賛丞相史忠武王画像賛治书侍御史王公真賛元帅舒噜公画像賛杜提学画像賛御史董侯豸冠賛嘉禾图賛千里马图賛瓠冠賛铭遗安堂铭仪斋铭千载心堂铭诗鹤夀堂诗千夫长梁侯夀诗卷二记新城县紫泉龙祠记翰林分院题名记中书参议府左右司题名记上都庙学碑阴记礼部题名记归德府新修谯门记盱眙县崇圣书院记浯溪书院记扬州路学田记前衞新建三皇庙记四先生画像记光山县钟楼记卷三记陜西乡贡进士题名记慈恩寺题名记国子生试贡题名记七聘堂记新乐县璧里书院记新城镇东岳祠记淛西察院题名记江淛行省浚治杭州河渠记新陞徐州路记常州路新脩庙学记镇江路新脩庙学记卷四记燕南乡贡进士题名记罗山县三皇庙记志学斋记新城县庙学记新城县学田记文水王氏增修茔兆记金进士盖公墓记皇元赠太保赵襄穆公神道碑阴记真定奉恩寺买田脩殿记卷五序赵氏族谱序张母节行诗序汉泉漫槀序西林李先生诗集序齐乗序御史中丞马公文集序曹南李时中文槀序蔗斋诗集序御史中丞魏忠肃公文集序送察君白赴广西帅府经歴序浑源刘氏传家集序禹柏诗序伊洛渊源录序太子賛善同公文集序卷六序正学编序济阳文会序宋正献文集后序宋翰林文集序送韩伯敬赴杜浦巡检序靳先生诗稿序曹先生文槀序至元新格序两汉诏令序性理四书序訾君孝义诗序送刘德刚赴三尖寨巡检序江西佥宪张侯分司杂诗序卷七碑志元故翰林侍读学士赠陜西行省叅知政事吕文穆公神道碑铭大元赠中顺大夫兵部侍郎靳公神道碑铭皇元故昭文馆大学士兼国子祭酒赠河南行省右丞耶律文正公神道碑铭元故国子司业砚公墓碑卷八碑志静脩先生刘公墓表元故集贤学士国子祭酒太子右谕德萧贞敏公墓志铭元故中奉大夫江浙行省叅知政事富珠哩公神道碑铭卷九碑志元故太史院使赠翰林学士齐文懿公神道碑铭元故翰林侍讲学士知制诰同脩国史赠江浙行省叅知政事袁文清公墓志铭元故资德大夫御史中丞赠摅忠宣宪协正功臣魏郡马文贞公墓志铭卷十碑志元故少中大夫江西湖东道肃政亷访使赵忠敏侯神道碑铭元故御史中丞曹文贞公祠堂碑铭故集贤大学士光禄大夫李文简公神道碑铭故河东山西道肃政亷访使赠礼部尚书王正肃侯墓志铭元故少中大夫江北淮东道提刑按察使董公神道碑铭秘书少监王公墓志铭卷十一碑志元故赠推诚効节秉义佐理功臣光禄大夫河南行省平章政事高文贞公神道碑故少中大夫同佥枢宻院事郭敬简侯神道碑铭元故嘉议大夫工部尚书李公墓志铭皇元赠集贤直学士赵惠肃侯神道碑铭卷十二碑志元故奉元路总管致仕工部尚书韩公神道碑铭元故陜西诸道行御史台治书侍御史赠集贤直学士韩公神道碑铭元故朝列大夫开州尹董公神道碑铭元故荣禄大夫御史中丞赠推诚佐治济美功臣河南行省平章政事董忠肃公墓志铭卷十三碑志元故翰林直学士赠国子祭酒谥文安谢公神道碑元故朝列大夫礼部员外郎任君墓志铭元故翰林直学士赠国子祭酒谥文清宋公墓志铭礼部员外郎王君墓志铭元故奉训大夫湖广等处儒学提举黄公墓碑朝列大夫监察御史孟君墓志铭故广州路儒学教授傅君墓志铭卷十四碑志故真定路儒学教授节轩张先生墓碣铭安先生墓志铭姬先生墓碣铭内丘林先生墓碣铭故处士赠秘书郎乌君墓碣铭焦先生墓表濮州儒学教授张君墓志铭故静观处士刘君墓碣铭张文季墓碣铭卷十五碑志元故漳州新军万户府副万户赵公神道碑元故国子司业赠翰林直学士辉和尔公神道碑铭亚中大夫山东道宣慰副使致仕张公墓志铭故奉政大夫辽阳行省郎中黄公神道碑铭皇元赠太傅开府仪同三司康靖邢公神道碑元故佥淛东海右道肃政亷访司事甄君墓碑铭元故鹰坊都总管赵侯墓碑铭武略将军河南淮北蒙古都万户府千户武君墓碣铭卷十六碑志高邑李氏先德碑铭杨氏东茔碑铭宁晋张氏先茔碑铭真定杜氏先德碑铭元故赠亚中大夫东平路总管李君神道碑元故广宁路总管致仕礼部尚书李公墓碑铭卷十七碑志元故通议大夫徽州路总管兼管内劝农事朱公神道碑元故大中大夫大名路总管王公神道碑铭元故奉议大夫河南行省员外郎致仕赠嘉议大夫真定路总管和公墓碑铭元故亚中大夫河南府路总管韩公神道碑元故正议大夫佥宣徽院事周侯神道碑铭元故奉训大夫冠州知州周府君墓碑卷十八碑志故曹州定陶县尹赵君墓碣铭右衞亲军千户郑君墓碑故承务郎杞县尹阎侯墓碑大元赠奉训大夫博兴知州程府君墓碑铭故承事郎象山县尹李侯墓碑元故承德郎真定路总管府判官赵公墓碑铭从仕郎庆都县尹尚侯惠政碑铭无极县尹唐侯去思碑铭卷十九碑志有元旌表孝行刘君墓碣铭元故尚医窦君墓碣铭元故河间路医学教授王府君墓表李遵道墓志铭元故鄱阳程君墓志铭杨府君墓志铭房山贾君墓碣铭处士贾君墓表故梧州幕府王长卿墓志铭元故奉训大夫昭功万戸府知事马君墓碣铭万亿绮源库知事郝君墓志铭卷二十碑志皇元赠通议大夫荥阳郡侯郑公神道碑皇元封奉议大夫铅山知州张府君墓碑故浦东场盐司丞杨君墓志铭大元赠朝列大夫秘书少监董府君墓碑铭莘县杨氏先茔碑铭洛阳刘氏阡表元故承务郎真定等路人匠总管关君墓碑易州李氏角山阡表故赠中顺大夫中山知府郭府君墓表卷二十一碑志元故承德郎夀福院判官林公墓碑铭元故建昌州判官苏君墓碣铭故赠奉训大夫同知中山府事何君墓碑铭有元赠奉训大夫礼部郎中左君墓碣铭百夫长贾君夀堂铭金乡刘氏阡表彭城郡君耿夫人墓志铭甄母墓志铭甄德脩墓碣元故赠长葛县君张氏墓志铭卷二十二行状黙庵先生安君行状故昭文馆大学士知太史院侍仪事赵公行状荣禄大夫枢宻副使吴公行状资善大夫太医院使韩公行状元故征士赠翰林学士谥文献杜公行状卷二十三行状元故叅知政事王宪穆公行状故资政大夫中书左丞知经筵事王公行状嘉议大夫江西湖广道肃政亷访使董公行状传贞孝先生传崔孝亷传卷二十四制诰曲赦云南诏丞相耶律铸妻钮赫氏封懿宁王夫人制册中宫诏祝文三月一日特祭太庙祝文四月时享祝文奏告太庙祝文皇后造册宝破玉开篆祝文皇后受册宝告祀郊庙祝文普庆寺祭三朝御容祝文太庙脩吻兽奏告九室祝文即位后告祭太庙祝文长春宫设清醮青词斋意周公晷景殿竖柱上梁祝文五福太乙宫上梁祝文丞相宅竖柱上梁祝文抄纸坊开槛祝文印钞库开板祝文七月时享祝文十月时享祝文表笺元旦贺表圣节贺表千秋节贺笺贺亲祀太庙礼成表贺册中宫牋贺登极表贺建储表贺登极表登极贺太后表皇太后受尊号贺表天夀节贺表贺正旦表大明殿秋宴教坊致语祭文祭黙庵先生墓文祭马翰林祖母张夫人文祭刘承㫖文祭王国华学士文祭张文在教授文祭杨府君文策问大都乡试策问私试策问廷试汉人南人策问拟廷试蒙古色目策问策问书与西管李士兴书答达兼善郎中书卷二十五杂着读诗疑问三史质疑卷二十六章疏经筵进讲赐坐乞褒赠李延平请详定朝仪班序乞增广国学生员建白时政五事乞续编通制论不可数赦灾异建白十事乞免饥民夏税请保养圣躬修功臣列传卷二十七章疏论台察纠劾辨明之弊建言刑狱五事山东建言三事论近年无辜被害之家宜昭雪改正禁治死损罪囚乞详定鬬殴杀人罪论河南胁从诖误乞差官录囚卷二十八题跋题鲁斋先生遗书后书续夷坚志后题丞相东平忠献王传题访山亭会饮倡和诗题中山周氏施粟诗后书姚君墓志铭䟦胡编脩上京纪行诗后题王彦礼赴盐场司丞诗后题诸公赠范伟可访寻祖墓诗后书林彦栗文槀后书袁德平文槀后题松㕔章疏题刘尹瑞芝诗题黄应奉上京纪行诗后题商氏家藏诸公尺牍歌诗后题忠勤楼燕飨诗题马氏家藏宋名公尺牍后恭跋御书奎章阁记碑本㳟书贾忠隐王褒赠制书两淮盐运使傅公去思诗后题诸公赠御史宝时中诗题佥宪张侯异政记䟦金溪葛孝女賛题鲜于伯机诗帖题温氏五世同居诗后卷二十九题䟦题补正水经后䟦赵子昂鲜于伯机与朱总管手书题伊喇氏家藏军需故牍后书罗夫人传后书黄提学赠孔世川序后题诸公赠欧阳德器诗后书周益公荅孙季昭帖题孙季昭上周益公请改脩三国志书槀题国子司业砚公遗墨䟦张魏公与刘和州手帖题昼锦堂诗遗墨题咸淳四年进士题名题刘光逺文槀后题司马温公人物记题孔氏家藏宋勑牒后题杜君墓表书吴子高诗槀后书冦隐君传后题石与画题诸公寄赠马尚书尺牍后题马氏兰蕙同芳图书容城李节妇诗后䟦三笑图卷三十题䟦䟦欧阳公与刘原父手书题诸公与智叅议先生书启题孟天暐拟古文后题鲁斋先生手书题襄阳重刋堕泪碑后恭䟦御赐真草千文碑本䟦延祐二年廷对拟进贴黄后题葛氏子还俗事题杨氏肯获堂记后书罗学升文槀后题晦庵先生行状后书孔子及颜子以下七十二贤像题泉州士子赠崔宗礼诗后题兼善尚书自书所作诗后书泰定廷试䇿题槀后题白太常三嵗时所书字卷题葛赓宋淳熙三年封承务郎致仕诰题东坡制䇿槀题髙昌偰氏三节堂记题胡古愚隐趣园记题黄太史休亭赋后题诸公赠真定録事司监野先明道诗后书主簿康里君赠行诗后题丘母周夫人贞节诗后䟦丘侯送行序后恭书圣徳颂后滋溪文稿卷一钦定四库全书滋溪文稿卷一元蘓天爵撰词甄处士访山亭词猗高人兮遯肥羗欲淡兮心夷卜居兮何许山隠隠兮旁围朝抚兮孤松久採兮秋菊招白云兮为賔抱明月兮同宿屐吾乐兮徜徉又何必兮空谷余亦慕兮由巢家滋水兮滔滔嵗晏兮来归愿与子兮同逍遥春露亭词镇阳来郭滹沱北浒有亭翼然宻迩先墓草木蓊兮菲菲雨露降兮朝晞云冥冥兮不返鸟鵙鵙兮増悲嵗时兮来享陟彼高兮骋望感吾念兮思亲怅音客兮惚恍览日月兮交驰寒与暑兮相依尚永延兮孙子勿俾汝亲兮鬼饥澧州通济桥词望涔阳兮嵯峩渉江浦兮横波当周行兮揭厉嗟征人兮奈何南荆兮溽暑云冥冥兮多雨舡舟子兮未来路曼曼兮修阻𦍑申伯兮遗绪积财赋兮能予断木兮林中斵石兮山下造飞梁兮穹窿播惠利兮焉穷帝褒嘉兮厥美钖天书兮九重源涸兮石腐名延兮终古爰抽思兮咏謌蹇将遗兮行者賛丞相淮王画像赞故太傅开府仪同三司録军国重事赠宣忠佐命开济翊戴功臣太师追封淮王谥忠武巴延有庙在杭州德化里赐田二千亩勅有司嵗时享祀至正九年春天爵拜谒祠下㑹守庙者模王像勒诸石谨拜手而为之赞曰唐失其驭晋割燕云厯辽与金疆宇中分天生圣神将大一统不有硕臣孰济其用伟忠武王来自西疆入见天庭谋猷有章明良遇合位列将相山立扬休惟民所望帝念南土声教弗宣孰擅国命肆姦窃权诱纳叛亡拘信使礼义之邦顾至如是帝赫斯怒命王专征不亟不迟克下百城淮海无波江汉如带壶浆来迎民莫有害万方入贡九有㑹同冠盖衣裳共袭皇风三百余年天限南北伟忠武王始定于一王之功大实惟圣明任使弗疑功烈斯成王始南迈帝有明训曹彬不杀汝徃执訙勘定维艰嗣守尤难王克取之在克守之王庙巍巍黼衣旒冕图报王功国有彛典乃砻文石肖王仪容春秋来享瞻拜敬㳟咨尔杭人以及有位尚思王功用劝毋怠赠少师赵清献公画像賛烈烈少师直哉惟清直非为激清不近名鲠论忠言姦谀是斥不有君子其何能国舂陵先正克倡斯文公有絶识能知其人呉越之俗乐习华靡公脩实行闻者兴起匪第一时惇薄亷贪百世凛然当为指南文丞相画像赞蚤㳺学宫即思尽忠入对大廷直言匪躬行都之召天命已改倡义兴师奋起岭海如人初疾委之庸医及阽于危卢扁何施慷慨伏节从容就死表着臣则张皇人纪彼士肤敏富夀安荣肃瞻公像凛然犹生丞相史忠武王画像賛赠太师推忠同德佐运功臣丞相史忠武王有祠在真定东岳庙侧嵗时父老祀之惟谨复号至元之四年天爵忝官礼部始请于朝令有司祭享民大和会乃绘王之遗像而为赞曰世庙巍巍克大一统文武恢张贤能登用维忠武王进拜相臣王家畿甸允惟汉人天方㑹通无间遐迩创业敷治同仁一视民有寒饥相臣恤之时有安危相臣谧之太平将洽庶绩维熙天不憗遗哲人其萎肃肃遗像百世瞻仰尚配庙廷春秋从享治书侍御史王公真赞猗士敬父器识宏逺挺生相门受业冑馆威仪雍雍论议侃侃蚤服绣衣着声白简数践敭以在公惟正色以持宪言有物而动有恒上无恶而下无怨盖孝谨驯行既逺迈乎石庆清修雅度亦儗于杨绾是谓百年世家之范模一代儒臣之冠冕元帅舒噜公画像赞皇有多方西南卭𤏡独逺声教时作姦慝伟舒噜公气刚以直肃将明诏徃临其域休尔师徒谕以威德逺人宾服外人承式昔汉中兴将曰充国大整六师先零是克图形歌功垂美无极伟舒噜公棣棣其则棣棣其则永翼王室杜提学画像赞保定杜君讳肃字彦表其为人温粹而惠和清介而简靖少值父母䘮独居一室五年不茹荤酒蔼然笃行君子也尝受学于容城刘文靖公文靖弟子恒以百数雅爱异君及辽东乌冲内丘林起宗三人文靖殁君辑其遗文传焉其他论着藏之不轻示人也保定宻迩京邑仕于朝者多公卿贵人君年㡬五十家居不事进取时国家方重文学士有士白衣入馆阁者于是故广西宪使张公本中书左丞郭公贯以君行义闻于朝起家助教国子歴提举大都河南儒学君以己之所能具训诸生晚归于家逍遥林泉之下以终其身进士房山贾彛昔从君逰绘其遗像事之属赵郡苏天爵为作赞曰介然能自持者君之行温然而可亲者君之容问学从容而不务为索隠进退亷静而知近乎中庸呜唿文靖之髙致今固不得而见之矣观君之意尚可想像其遗风也耶御史董侯豸冠賛成都董侯元章甫践敭中外声闻卓然至正戊子由陜西行省郎中拜盐察御史所以敷陈政令之得失论列人才之贤否具载封事㑹国家有事于宗庙侯服法冠佩裳涖之礼成绘为像以传焉赵郡蘓天爵谨述赞曰奕奕清庙时致明禋济济卿士左右骏奔孰其涖止爰命御史执宪山立克相祀事法冠峩峩佩玉锵锵礼仪孔严钟磬斯喤凡兹在列惟夙惟夜敬畏是伸供事靡懈瞻候德音气肃而温称是冠服允惟正人嘉禾图赞昔之有国家者以仁爱育兆姓以亷能责庶官天下尚克为治乎金世宗立国㡬三十年视民如伤用贤如渴故中夏蒙昇平之治黎元无愁叹之声协气横流休征毕至逺迩之人共称为小尧舜是岂威权声势之所至欤当是时中外之臣以亷能着名者五台张公亦其一也公歴典大郡灼有治绩其缮隄防则无水害理刑狱则无寃民治钱币则法能流通处烦剧则事悉辨集非但作兴一二名进士而已公之所以能若此者由其忠实故也是以时君屡褒赏之呜唿世之患得患失之徒怀禄观望一身之荣或幸保之至于子孙永逺而不衰者则未闻也公之八世孙惟仁清修自厉思振其家声乃以嘉禾图碑本示子葢公为横海军节度使时所致之祥邑人图而上之而史不登载岂公屛之而不使闻欤观夫一时之治効若此岂偶然哉为之赞曰彼嘉者禾异亩同颕地发珍祥横海之境亷明岂弟泽洽于民瑞庆鼎来公如弗闻治同尧舜千载一出传于歌謡太史是述有感斯应信不可诬草木之祥亦奚足书二百余年公尚有后曷以征之忠实之报千里马图赞马以千里名奇马也物之奇者世不常有有则见奇于世亦宜矣然汉文帝絶献者而不受武帝喜得之而作歌其遇不遇盖如此嗟夫优㳺六闲食粟一石备乘御者又不必皆奇者也乃独有善画者得神骏之意而寄诸毫缣焉噫亦微矣夫画者之难得有甚于马之难得而知画者亦不减知马者之难能故为千里马图赞使好事者其览观焉赞曰伯乐于马有则识之渥洼未来精鉴曷施孰是经营心会手到托诸骊黄肆尔妙造千里之奇顷刻在前形由人为其神在天瓠冠赞稽古之制冠衣有常齐一其民厥徳弗爽徳本诸身仪形于外服之不𠂻而害亦大维昔夫子其服也乡章甫逢掖所本不忘彼瓠之生在镇之野尊加于首以耸观者既质而古至简而文尚惩奢丽三复斯言铭遗安堂铭醴泉李氏遗安堂监察御史唐卿命其子进士观来征铭铭曰伊昔龎公铢视轩冕作训遗安世克用劝林林生民孰慎猷为弗蹈于安而履于危如彼行人弃夫周路舟檝险巇心悸神怖爰有君子乐理循循或仕或隠垂裕后昆执法在廷风采岳岳子秀而文日敏于学堂斯构矣又大厥基既崇既安其永无堕至善攸存慎终如始咨尔云仍尚安汝止仪斋铭侍仪承奉班都知孙君鼎臣名其斋室曰仪庐陵欧阳子为之记赵郡苏天爵复作铭曰堪舆肇辟圣人斯起八卦既画谦以制礼礼贵有仪温温其㳟匪徒彪外实弸于中洪维国家建基龙朔功成治定礼制攸作一时臣工正笏垂绅羽仪就列焕乎成文郊庙王朝元㑹庆夀九有来宾叹息稽首凡兹盛礼孰其施之于今百年钦哉侍仪㳟见于外直内以敬允思圣谟表里交正孙氏名斋肃其仪形爰述铭诗敢告在廷千载心堂铭宇宙万古民生如林道之全体实具此心唐虞三王于穆元圣精一相传爰及思孟孟氏云殁道其逺而匪道逺而心焉外驰周程勃兴克嗣邹鲁其学伊何敬为之主一念之善千载同符毫釐有差千里异途卓哉杨君燕居静室炯炯灵台守之勿失诗鹤夀堂诗河东李生侨家真定筑室以奉其母揭名鹤夀为之赋诗曰奕奕新堂滹水之阳于以奉母允夀且康惟此滹阳风物淳美㫖甘膳羞亦孔之备母氏夀康由克致养子职慎修晨夕弗爽九皋之禽其色尚𤣥爰祝慈母惟以永年瞻彼冀方俗俭而啬我固不忘昊天罔极生也属属肄业诗书堂构益崇其永勿堕千夫长梁侯夀诗皇有中夏勘定南土勐将如云奋厥才武于时梁侯旅力方刚被甲执殳从征遐荒岭峤海壖蝮瘴雾出入甘年王事劳苦嗟尔师旅以杀为嬉梁侯姁姁抚宁遗黎天相其徳受福不那黄发归休子孙孔多伯也总戎于江于汉仲也在廷执法侃侃皇钖封命宠于褒嘉酒醴维醹徃告于家周有方叔汉有充国征罔不服谋罔不克维今南疆猺人猖狂思得虎臣徃斧其吭盍即老成爰咨爰度我武惟皇九宇式廓滋溪文稿卷一滋溪文稿卷二钦定四库全书滋溪文稿卷二元蘓天爵撰记新城县紫泉龙祠记雄州属邑曰新城邑西北十余里有泉出焉东流入于巨马水泉之北涯昔人建祠以事龙神金时刻石犹存祠前二池清莹可鉴毛髪冬夏不涸不溢居民相传曰紫泉者莫䆒其始名也泰定丙寅秋池水一夕色变为紫逺近观者异焉疾者饮之而或愈也明年有赤蛇出于池中蜿蜒行走祠壁变化灵异盖龙云枢府右翼屯田官廨在祠之西朝列大夫佩金符千夫长荆侯讷覩神之异率其僚吏及祠旁耆老嵗再祠之故燕南宪使赵惠肃侯尝尹是邑有惠政既代吏民懐思不忍其去子孙因留家焉惠肃之子右藏库副使道安来京师具道荆侯事神之意且曰曩者泰定时闗陜及大河南北频嵗亢旱不雨麦禾稿死民皆菜色至烦朝廷出粟与币以惠活之而吾邑境比年以来春夏之交百谷芳茂驰祷祠下甘澍辄应嵗连大穰民用充羡神之功其敢忘乎宜传其事于永逺也余闻其言而异之呜唿天人相感通格无间是以古者国家脩德布政治化熙洽雨旸时若年谷顺成今新城之民独赖神休幸无凶嵗其所以祠神以昭灵贶也亦宜哉荆侯字子辩渉猎书传清慎有闻向仕枢廷与先公雅厚故笔其事併作词以侑飨云坎坎兮击鼔将迎神兮水浒风肃肃兮云兴灵连蜷兮来下奠酒醑兮肴烝女巫进兮合舞神居歆兮乐康顺年谷兮福汝儵回翔兮扬灵霈滂沱兮九宇翰林分院名记至顺二年夏五月翰林国史院扈从天子清暑上京自以下题名于壁遵故事也其词曰昔在世祖诞惟作京临御中国控制朝廷大驾之行嵗徃观省左纛同庐严慎肃正中书宥宻御史列卿凡百有位冠盖如星或以先后或以御侮暑雨祁寒敢曰劳苦维今天子端拱穆清怡神文艺优㳺治平顾余词臣克谨官守雍容清华论思左右储精覃思作为文章浑灏尔雅播敷万方龙冈髙寒滦水弥弥夙夜在公亦既乐只昔人行役览观山川勒名于石期永弗刋矧兹陪京官署翼翼爰着斯文聿钦厥职中书参议府左右司题名记先王之巡狩也盖省观民风设施政教非以纵㳺田而事晏乐也昔我世祖皇帝肇作两京嵗时巡幸振民布政发号施令逺则边徼咸畏其威近则臣庶不知其劳是亦先王巡省之遗意欤元统三年夏五月驾幸上京百官分司从行秋八月南迁乃録参议府左右司官僚姓名于壁呜唿中书政本也天下之事属焉相臣挈其纲于上参佐理其务于下胜其任者盖亦难矣昔者君臣交修百职兴起内正身心以端其本外修刑政以辅其民故治日新而天下化矣国家自中统建元始立中书修明宪度垂八十年列圣传序保守治平今天子聪明仁圣嗣大厯服万㡬之暇时召儒臣侍讲六经禁中辅弼之臣又皆先朝勲旧吾侪幸生斯时待罪宰属孰不欲摅其素藴树功于世以报明时之万一哉夫爵禄所以劝贤也苟非贤材宁私授乎钱谷所以经费也苟非国用宁滥出乎至于刑罚之当罪兴作之以时皆思止邪而禁暴节用以裕民如是庶㡬克胜其任矣夫然而君心之正元化之和礼乐之隆风俗之厚则惟大人君子所能致也方今朝廷政化更新致治之机盖不可缓不然将见行身者以缄黙保位为能任事者以便私适巳为务国家何赖焉夫以上京山川都邑之盛宫室车马之美从臣多为文词以颂美之是不庸赘也谨述古者巡狩之事及辅相参佐之责俾来者有所观感焉上都庙学碑隂记上京夫子庙学既建六十有八年尚未勒碑以纪成绩留守贺惟一始为具石教授李溥请于朝中书以闻勑参知政事许有壬为之文卜日树立溥复请记其碑隂天爵曰圣人之道昭如日月不待碑而后着也独列圣右文隆儒之盛可不论载以传于后欤夫以国家建黉宫延师儒栋宇之隆笾豆之列岂徒观美而已亦曰崇教以范俗育材以任官为师者思所以作乎人学者思所以脩其业庶不负朝廷兴学养士之美意也维昔世祖皇帝肇成上京北带絶幕南控中夏宫室苑囿府库官署咸备天子嵗一巡幸朝觐㑹同发号布政罔不在焉然而地大物衆民俗浩穰苟无教化俾知礼义何以为四方之极乎今庙学既崇教养斯设将见其民涵濡治化被服儒术贤材并出以为世用传曰师道立则善人多善人多则朝廷正而天下治矣先是校官董昱辇雅礼乐器典籍于江南溥尤勤于执事殿庑庖湢欹倾漫漶者缮而完之祭田庙堧学廪为兵民豪夺者理而出之春秋释奠天子特颁芗币而留守臣亦乐尽其力溥北平人锐然有志于事功以庙碑未立既终更犹不忍去天爵忝贰春官庠序所当敦劝也故为之书礼部题名记官署显名其制旧矣我国家自世祖皇帝始建中书统左右部未㡬分部为四又分为六盖遵成周六官之制焉而礼部实春官也秩清而任重朝廷常以勲旧之裔儒学之士膺其选然皆未有文字以志名氏至顺元年尚书马公祖常始取礼乐合天地之化者名其㕔事曰合化刻石记其事又三年尚书宋公本复记其同官凡官曹之典掌僚寀之契合二公序述详矣今又七年能无纪载以续前脩而为后鍳乎尝闻之天地奠位人列其中事务至殷分官以治夫官制莫备于成周而春官之任独曰治神人和上下为人臣者惟能敬以直内则郊社宗庙之事治而无僣妄謟佞之凟惟能奉法不挠则尊卑上下之分定而无陵犯乖争之失其任不亦重欤呜唿凡我同列可不知所励哉至元四年戍寅五月己酉大中大夫礼部侍郎苏天爵记归德府新脩谯门记至元三年冬十月汝隂李侯守中知归德府事偕监郡鼎安戮力为治未几政清讼简封内无事所属州四县十有一莫不趋其约束安其政令侯与监郡议修弊立废郡故有谯门在府治南嵗久将压侯命改为同知布达实哩判官博啰罕推官梁思温幕府呉兴祖合议允同共捐俸金度材庀工彻而新之经始于四年孟春落成于是嵗孟夏増崇其垣髙二十有五尺广大其屋为二十有四楹规模宏伟克称郡制宪度政教布设于斯宾客士吏观聴于斯至于伐鼓鸣钟以警朝昏传更下漏以节昼夜则又新是数器陈列于上董其役者郡吏秦弼马徳脩也走书京师请纪其事绩于石尝闻周官挈壶氏掌漏刻以正时朝廷兴居咸中乎节而皷角之制所以严暮警夜肃齐乎衆郡县尤不可不备也昔有中使闻鼓更而知邑令之贤葢为政者必于事事而致谨然则是役之兴岂徒然欤夫以内外之官近民者莫切于郡县敷政者莫先于守令有国者尚焉今海宇承平嵗久法制寛简郡县之吏能者舞文以黩货下者因循以苟禄故事功堕而亷耻䘮惟君子常思作新其政而后能有为也归徳为郡南控江淮北临大河沃壤方数千里侯始下车爱其土风厚完民生朴茂苐未学以成其性尔郡中又多昔贤名人遗蹟足以风砺其人振起其俗于是既新学宫两庑像设又搆三皇祠宇而微子张巡许逺亦葺其庙招延耆儒贰其校官择民之俊秀吏之开敏者执经授学旦望舎菜侯率同列躬诣学宫以程其业而吏舎河防悉加缮治侯之在官苐数月耳凡养民化俗兴利补弊皆勇为之而不惮故因纪谯门之成并书其事以告于后人焉侯为人方正有守不畏强御施于为政子爱其民歴典郡邑名声流闻民咸镂石以颂遗爱不独归德之民始称其善也虽然天下之事岂一人所能为监郡鼎安知府李侯政固善矣非寮寀幕府同心赞辅则亦曷能至是乎呜唿使列郡为政者皆然则治化何患乎不兴斯民何患乎不被其泽也哉四年戊寅六月朔记盱眙县崇圣书院记长淮之东地多平衍虎山在盱眙县南一里石润而土美木茂而泉㓗昔人表之曰第一山盖因其胜而名之也至元四年戊寅监县纳琳布哈勤于为政讼日清简兴学以训诸生制雅乐以祠夫子他日耆老来告曰吾邑在汉为临淮郡有孔武者由国子博士来为郡守卒于官遗爱在民民祠事之宋李祠燬于兵今吾幸生治平之世又遇县侯兴学作士民之俊秀将日益盛愿即虎山别建黉舎以广为学之所并为祠以祀孔公不亦可乎监县曰是维某之责也首捐俸五百贯以倡其衆寮寀士民咸乐输财助役是嵗四月经始九月告成十月丁酉泗州守帅邑官属行释奠礼黉舎在山之隂山三级上为燕居堂以祀夫子配以兖郕沂邹四公中为两庑右祀周程十儒左祀郡守孔公侑以晋侍中陈骞等六人下为淮山堂以居其师进学斋以教其子弟庖厨门亭咸有其所合三十八楹买田四百亩给其饩廪以孔公于夫子为十一世孙故名之曰崇圣书院乃请于朝立师以司其教明年己邜天爵被命使宪淮东纳琳布哈为图征文用告来者按汉至今千余年矣孔公惠泽及于一方世犹崇奉而祠事之矧夫子之道衣被天下万世其报德报功当何如也尝闻夫子曰君子学道则爱人小人学道则易使也夫长民者苟能示人以好恶之正则民之所趋向而归于善矣今盱眙既新学宫又广教术将见在官者慈祥岂弟以抚其下为民者孝弟忠信以事其上则贪暴之政化而为亷平譁讦之俗变而为信厚斯不负县侯建立书院之美意亦是天爵之所望也纳琳布哈登泰定四年进士时天爵以太史属获与其事今持宪于斯庠序軄当敦劝也故为之书庶来者有所矜式焉嘉议大夫江北淮东道肃政亷访使苏天爵记浯溪书院记至元三年春佥岭北湖南道肃政亷访司事陜郡姚侯绂按部祁阳之境舟过浯溪覧前贤之遗迹作而叹曰昔唐太宝之季忠烈之士奋济时艰遂复两京号称中兴水部员外郎元公结作为雅颂铺张宏休抚州刺史颜公真卿大书其词刻诸崖石今四百余年过者观其雄词伟画犹足耸动惟二公风节文采可使一方之人独无所槩见乎零陵县尉曽君进而言曰圭家衡山世业儒术每读载籍见昔人言行卓卓者心慕好之况二公流风余思在此山隅当作祠宇以奉事之并筑学宫招来多士庶㡬遐方有闻风而兴起者矣姚侯曰善于是曽君命其子尧臣独捐家赀度材庀工不一嵗告成中为大殿以奉先圣东西两庑属焉又于殿之左为祠以祀元公右为祠以祀颜公后为明伦堂前为三门周以崇垣规制宏伟下枕崖石前临浯水表其额曰浯溪书院请于行省设官以司其教曽君又割私田三百亩以廪学者是年姚侯移宪广西明年又拜南台都司徃来浯溪之上瞻拜学宫裴回而不忍去嘉曾君父子之用心走书维扬请记其事于石天爵少尝读中兴颂有曰大驾南巡百寮窜身奉贼称臣又曰功劳位尊忠烈名存泽流子孙甚矣人臣不可不知节义之为重也夫食人之禄而忘其君曾犬彘之弗若乎当天宝全盛之时中外公卿将吏可谓衆矣一旦遭值变故死社禝封疆者仅十余人不受伪官者二人而已何忠臣义士之难致欤然以唐室之大文皇养士之久岂果无其人欤观夫颜公以区区平原倡义起兵讨贼俾河朔诸郡复为唐有而贼不敢急攻潼闗唐卒赖以中兴者惟公倡义于其先也及在朝宁数进谠言李辅国迁上皇居西内首率百官问起居元帅载请奏事者先白宰相又极论其拥蔽屡忤大姦而不少悔卒为所挤以死初安史之兆乱也元公受教于其父曰汝曹逢世多故勉树名观所上肃宗时议三策及説来瑱之言孝而仁者可与言忠信而勇者可以全义则岂偷生自私者哉其为道州刺史州经㓂掠民生萧然公奏免民所负租税及租庸使和市襍物十三万缗流亡来归者万余夫二公言论治行若此像而祝之孰不曰宜鸣唿天之生材足周一世之用方无事时人材或不克显及临大节决大事则忠义材能之士始表见焉然则有天下者可不以贤材为务乎夫学校者所以长育人材而风纪之司又所以敦劝其教者也徃年湖湘之南猺人数出为㓂甚则攻城邑杀吏民朝廷屡懐柔之卒以无事当是时有若二公者临涖于上彼将聴命请罪之不暇又岂敢猖獗而为患乎矧其地山峻㧞而水清写其人之生孰非忠义出乎其性者哉今国家承平既久徳泽涵濡虽荒服郡县亦皆有学而部使者按临所经又即山林胜地访求先贤遗迹以广为学之所则其风厉治化乐育贤材不亦重且大欤传曰志士仁人无求生以害仁有杀生以成仁盖天下之事岂怀禄观望之徒所可与谋必振世豪杰而后能有为也士之来游于斯学者诵圣人之言思二公之烈尚能有所兴起矣夫至元五年己邜冬十有一月甲子具官苏天爵谨记杨州路学田记维扬郡学田九万一百九十亩比嵗政弛或为豪民冒种或妄言沦入江水或以墝瘠易其槀腴嵗入不足士始失所养焉至元四年戊寅郡侯布哈下车瞻拜学宫敦延师儒又广郡士以学或言饩廪弗赡侯稽旧籍檄官属亷敏者泰兴县尹刘节六合县尹徐居仁偕教授崔宗瑶分行騐视民畏郡侯之政不敢欺隠于是学田皆复其故増多于前一万三千一百七十亩共为田十万三千三百六十亩嵗入有余士获其食而学制益脩矣明年己邜天爵被命使宪淮东旦望趋谒朝廷退聴诸生讲诵经训盖亦彬彬有可观者焉侯间来请曰郡之学田既复旧贯恐嵗逺久其籍又将无所稽考今砻石二志其顷亩树于府国必有学所以明彛伦也学必有田所以育贤材也维扬号东南名郡地大物衆家给人足庙学之崇隆于古昔又有宪司临涖于上将见英材辈出甲于他邦然自延祐以来贡举取士阖郡不闻一人与计偕者岂儒学之士耻于自售欤抑教养之方有所未至欤夫江淮之南其田屡亩而赋民无有闲田以自养者而维扬郡学有田十余万亩嵗收租入若干万石则国家兴学养士之意不亦盛乎且古之为士者所以学乎道也道也者忠于君孝于亲弟于长上信于朋友之谓也后世之士有志于道德者矣有志于功名者矣其志于富贵利达者则未足与议也矧志于刀笔筐箧之习者乎呜唿世之有官君子俾俊秀之民役役乎文法之末是岂朝廷乐育贤材之意欤盖古之学者为己非为人也身脩于一时则道德可以表于后世矣以淮东属郡观之若海陵胡公瑗山阳徐公积经术徳业之懿髙尚孝友之风千载之下犹足仪刑后学激厉风俗视彼富贵利达无所闻于世者为何如哉今维扬学宫既完饩廪斯足士之来逰者脩身为学能以先贤自期则庶㡬不负圣朝崇尚文化之盛风纪敦劝庠序之勤及郡侯振举政教之美矣郡侯冑出北庭贵族向为御史论列无所避及其临民劝农脩学缉姦禁暴民便安之宪台交荐其材古称良二千石者侯之谓欤前衞新建三皇庙记世祖皇帝既一中夏休兵息民以建太平乃于畿甸之南列置诸营环拱京都分给屯田居者佃作以为养出者扈衞以启行军制肃然而有法矣于是诸营有阅兵之所邵农之治庾廪府库之藏田庐市井之衆而儒学医学亦各设官以司其教焉前衞屯营在涿州范阳县之境建于至元十六年而医学之设则肇于后至元二年也三皇之祀寓于医学自国朝始先是衞官绘像祀于治所简畧弗称至正改元副都指挥使济南张侯元珪分治屯田语官属曰国家诏郡邑立三皇庙春秋祀享如释奠宣圣仪葢所以崇治典遂民生也今吾衞庙貎独无非阙典欤乃卜吉地于宣圣庙之西凡若千亩中为大殿翼以两庑圣像衮服巍然以临十大医师侑食左右前为神门外为灵星门共十有四楹戸牖煇煌瓴甓坚宻周以崇垣树以嘉木几席帷幙俎豆巾篚靡不备具经始于是嵗夏之孟月落成于秋之仲月董其役者千夫长董惟恭百夫长大都闾姜惠也明年侯偕工部侍郎郭孝基求天爵书其事于石夫以伏羲神农黄帝开天立极德被万世有国家者所当崇奉顾寓于医家者流何也善乎韩愈氏之言曰古之时人之害多矣有圣人者立然后教之以相生养之道寒然后为之衣饥然后为之食为之医药以济其夭死为之塟埋祭祀以长其恩爱三皇之祠寓于医者或本于是欤盖人之生饮食以养其生冠服以奉其身然而风雨寒暑之不时起居服食之无节而疾生矣矧在军旅边方征戍之劳道途霜露之苦而疾之生则尤甚焉天爵忝官于朝伏读列圣之训而知祖宗恤养军士之为至也方征江南时制若曰军前士卒有疾即命良医治之为将帅者又当择人侍疾而幕官一人俾耑司疾俟其疾愈方聴从军仍具数以闻騐士卒病死多寡以治司疾者罪又曰逺方戍卒代还者给文檄如路中遇疾有司騐其文檄即给药饵不幸死者官为给其道里费命同还者以骸骨归仍蠲其家徭役其着于甲令者则曰戍卒代还者即给行粮病者即给药饵前途官为应援庶俾逺征者皆得生还又曰士卒疾者日食陈米转生他疾当给新米以养其疾夫国家至于军士逺者念之若此近者可知疾者养之若此则于其生者又可知矣然则张侯之建三皇祠宇崇髙尚医术其体列圣之心恤军士之实于此益可征焉侯读书好礼清慎有为是役也其赀用皆侯规画一毫无取于人故乐为之书至正有二年三月既朢之记四先生画像记覃懐商庠家藏姚文献公王文忠公许文正公商文定公遗像天爵拜观凛然起敬昔者世祖皇帝天纵神圣出而为斯民主自居潜藩征召儒宿访求治道初无逺迩亲疎之间及践天位建国纪元发号出令训农兴学治歴明时征伐百蛮混一九有其功烈烜赫与古比隆当是时材能智畧之士若四公者则有太保刘公秉忠丞相史公天泽平章亷公希宪宋公子贞左丞张公文谦董公文炳参政杨公果贾公居贞枢宻董公文忠赵公良弼尚书刘公肃李公昶徐公世隆内翰窦公黙王公鹗董公文用郝公经太史杨公恭懿王公恂国公守敬传曰不有君子其能国乎夫以一时功烈之盛如此而许公进説犹曰自古建国北方奄有中夏如元魏辽金惟能用汉法故享国久长今国家当行汉法齐一吾民随时损益裁为定制笃信而坚守之不杂小人不营小利不责近效不惑浮言庶㡬可以得天下之心成至治之效此文正之深思长虑度越诸公者也天爵少时好观前言徃行是以窃取国初名公行事识之以为师法今复得瞻四公仪形不胜髙山景行之思呜唿当中统至元之初羣贤萃于朝廷而王文统欲以权谋功利之説窃位希宠赖世祖圣明察其奸邪旋以罪戮然则君子甘为君子小人徒为小人览者不可不思也庠由彰德儒学教授擢掾鄂省其先族出长平盖与文定公同谱云光山县钟楼记光州光山县建钟楼成耆老周徳用等来请曰吾邑在春秋为絃子之国汉曰西阳至唐初号今名宋季被边嵗有兵戈之扰自入版图七十余年吾民沐皇元承平之化始获休息而邑之官廨民庐圣贤之宫以及山川释老之宇亦渐脩缮完美来为长贰者又多一时之材俊若故尹太常曲阜孔君今尹进士覃懐逮君则尤为治之美民所不能忘者也昔逯君始至以亷律身以严御吏一年而政教斯举二年而百废皆兴于是新三皇祠及两庑以名医从享焉构㕔事于邑北门外以为送徃迎来之所焉又于邑治东隅大建层楼悬钟于上以警朝昏以肃号令肇事于至正壬午之夏落成于明年癸未之秋实为吾邑之伟观焉凡此数役皆逯君捐俸以倡监县哈鲁主簿赵恭竭力相之民不告劳工知用劝惟楼之役为大宜刻石记之以示永久敢以为请予闻光之为郡介江淮之间土厚而俗敦国家混一之初浚仪马公来监是州有遗爱秩满民挽留之不忍其去因家于光其子御史中丞魏郡文贞公以儒学仕中朝屡与人言光山民风之淳孔君作县之良为赋豳风亭诗颂之因以风厉天下之为民牧者逯君乃文贞公考士所取习知豳风之诗宜其为治之美而民不能忘也今海宇治安时和嵗丰朝廷屡下诏书遴选守令其为民求治可谓至矣逺方下邑宁无思軆朝廷之德意以斯民为念者欤观逯君光山之政可知矣然则钟鼓之设楼观之崇葢所以肃衆之聴观定民之心志则固不可不备也彼世之贪墨苟且之徒第知重禄肥家翫嵗愒日视居官如传舎岂不负国家侍养之恩孤斯民抚治之望乎孔君名思迪逯君名永贞后之来者因斯文以稽二君之政庶㡬知所警惧而能兴起矣夫中奉大夫湖广等处行中书省参知政事赵郡苏天爵记滋溪文稿巻二滋溪文稿卷三钦定四库全书滋溪文稿巻三元苏天爵撰记陜西乡贡进士题名记陜西行中书省每三嵗当贡士十三人解额或弗克者非主司之罪也承事郎儒学副提举张君敏裒集八举计偕之士勒名于石以记文为请昔我太宗皇帝平金之四年干戈甫定朝廷草创即遣断事官珠格纳宣差山西东路征收课税所刘中巡行郡国程试故金遗士中选者复其家盖兴文以为治储材以待用已造端于斯焉世祖皇帝建号纪元制礼作乐典章文物于是乎备屡诏臣下访求治经术学孔孟之道者至元十有一年乃命儒臣文正窦公黙文献姚公枢文正许公衡文康杨公恭㦉集议贡举条目之详具载于策书是时贤能衆多治化熙洽故弗果行成宗武宗屡以是形于诏㫖至于仁宗念故老之日亡叹人材之不足于是遹遵祖武损益旧制辟进士科网罗贤俊今三十余年而陜西乡荐登第者共十九人夫雍州山川髙厚而深逺其人质直而慎重导之以善易于兴起始者世祖之居潜藩赐京兆以为食邑首征许文正公典司教职所以作新斯文表帅多士郡人杨文康公以奥学笃行模范乡邦名闻天聪征入禁近国有大政谋猷是资其后集贤萧公㪺賛善同公恕皆能敦守名检崇尚经术迄今海内慕其风采方延祐宾兴之初陜西省宪屡延萧公同公较其文艺则是邦文献源流之盛师友问学之传岂他郡所能及哉葢木之生也非雨露长养不足致其材士之教养岂异于是且百工之为宫室器用犹必资之规矩凖绳矧治天下者可独恃其材智所及而不师法于古欤此自昔国家隆庠序以育士制科目以取材非特以备观美而已然而兴学作人今朝廷责成于风纪之司天爵忝贰西台恒以弗克奉承明诏为惧兹因张君之请谨述列圣设科取士之本而告之士之服官政者当思行其所学坚其所守夙夜无懈力图报称勿负国家求贤图治之意庶乎其可也至正四年秋七月壬寅中奉大夫陜西诸道行御史台侍御史苏天爵记慈恩寺题名记至正甲申之仲春润月戊辰余偕侍御史玛摩经歴鼐尔实理都事宋秉亮御史观音宝尹忠杨惟一卓思诚潘惟梓照磨王頥管勾房温唿图克布哈游于樊川览阳春之和畅欣品彚之敷荣觞咏倡酬抵暮始还是秋九月己酉值簿领之清简乐嵗时之丰登又偕都事杨惟一御史托和齐托卜管勾房温唿图克布哈游于慈恩寺徘徊临眺迤逦至曲江而归一嵗之中凡再逰焉前时同行者则已别迁他官存者独予与幕府杨君两架阁而已念夫游观行乐之有时而出处聚㪚之不常何必追寻陈迹始兴感叹耶国子生试贡题名记至正五年春二月大比进士知贡举翰林学士欧阳𤣥同知贡举礼部尚书王沂考试官崇文太监杨宗端国子司业王思诚翰林修撰余阙太常博士李齐监试御史寳格赵时敏于是国子积分生试者百二十人中选者十有八人将登名于石天爵适长成均进诸生而告曰自昔国家崇庠序以育士严选举以取材岂直观美而已葢非学校不足致天下之才非贤能不克成天下之治故舜命契为司徒以敷五教䕫典乐以教胄子殆及成周始有乡举里选之法是则公卿贵胄之教养凡民俊秀之宾兴岂不秩然而有叙欤我世祖皇帝定一函夏兴造功业而礼乐之文贤良之选盖彬彬焉乃以中统二年命相臣许文正公为国子师而成均之教益隆列圣承统有光前烈既增弟子之员又进出身之阶而成均之制益备天爵弱冠忝为胄子伏覩祖宗建学育才之美先贤设教作士之方潜心有年始获充贡今列官于斯而又深叹其规模之宏逺典型之尊严夫明经所以脩身也脩身所以致用也士负才能遭时见用岂但庠序之光朝廷实有赖焉然则诸生学古入官佩服国恩尚思所以报称之哉是嵗夏五月戊戌集贤侍讲学士中奉大夫兼国子祭酒苏天爵记七聘堂记士君子之出处有义存焉审其时而后动合乎礼而后应是以屡召而不行者非敢故为亢也盖本诸道义之正循乎礼节之宜自古君子进退出处之际莫不皆然愚于故赠平章政事张文忠公深有慕焉公起诸生致位至中执法其牧民则为贤令尹入馆阁则曰名流司台谏则称骨鲠歴省曹则号能臣是诚一代之伟人欤至治初公由中书参预以亲老谢政而归屏居田里凡踰八年朝廷重其名德七遣使者聘之而不果起及闻西土㐫荒一命即驾罄思竭力出币发粟全活生灵不知纪极斯其胷中所藴岂寻常者能窥其万一哉方公之西行时适作新堂于济南宣化里第门生今翰林承㫖张公名之曰七聘之堂盖以着公之节也至正五年天爵来作宪使公之子太庙令引求记其堂昔先子与公同朝雅厚故不敢辞尝闻君子立身莫重于保守名节大臣为政莫急于康济斯民伊尹耕于有莘之野汤三使徃聘之既而幡然改曰予天民之先觉者也予将以斯道觉斯民也思天下之民匹夫匹妇有不被尧舜之泽者若已推而纳之沟中富郑公安抚京东㑹河朔大水民多流亡劝民出粟十五万斛益以官廪随所在贮之公私庐舎十余万区㪚处其人以便薪水于是活流民五十余万是古之圣贤其出而用于世者皆所以为天下也然则公之去就庶㡬合乎古人之道乎夫以公之文章传海内德业具国史斯不待赞而彰也特发其出处大节以为世之师表焉士之登公斯堂思其难进易退之风审其度时合义之制则立人之朝必无贪位苟禄之耻矣是嵗冬十月癸酉赵郡苏天爵记新乐县璧里书院记古者学校之设所以明彛伦而兴贤材也盖彛伦不明则不能以立教贤材不兴则不足以敷治甚矣学不可一日亡于天下也故于家有塾于党有庠于遂有序于国有学夫内外学制既严教养之方又备兹隆古治教之盛后世有不能及者矣我国家勘定中夏治化斯彰兴学之典屡颁于诏书而山林清旷之地亦有建立黉舎以为清修游息之所者焉新乐永夀乡璧里书院者赵氏兄弟作之以诲来学者也初赵氏仅有中人之产其父孝弟力田兼通隂阳五行之説母亦贤明延师以教其子久之乡邻从学者衆黉舎至不能容始捐家赀修建书院中为礼殿以祠夫子颜曾思孟十哲列焉前树仪门翼以两庑后讲艺之堂东西栖士之舎合五十楹坚完可久割侠神里田三百亩以廪师生经始于至正四年三月告成于七年五月监察御史杨君俊民表以书院之号郡县之官既蠲除差役复言于朝请设学官欲其规制永久而弗替也尝闻先贤之言曰善言治天下者不患法度之不立而患人材之不成善言人材者不患气质之不美而患师学之不明虽有受道之质孰与成之今海宇宁谧法制具张第患人材之不足尔夫中国者圣贤之教所由兴也礼乐之用所由出也逺近之人所则教也新乐虽曰小邑近在邦畿之中山川清淑之气朝廷治化之隆岂无豪杰出而为世用者耶书院之设岂苟云乎哉盖善风教而淑人心明礼义以厚乡党莫大于斯故其幽深寂寞之滨朴野淳一之俗讲诵乎诗书六艺之训访求乎圣贤千古之迹庶几作新其人观感于善不然将见为狂为愚伥伥冥行无所依归岂国家化民成俗之意乎苟非读书好义之家则亦孰知以是为重乎呜唿世有田畴连阡嵗收万钟终嵗不捐一钱宁有兴学作士以化其乡里哉天爵问尝行过新乐之境瞻拜壁里先圣祠下登堂以聴诸生之讲习盖亦彬彬有足嘉者方今朝廷开设贡举三年大比旁求硕彦聿脩治平他时璧里之士将有经明行脩以应有司之选则中国文明之盛人材长育之多而逺近皆有所则效焉非徒以称观美而已赵氏之兄曰恕开元路教授弟曰愿孝义处士孝友雍睦为一方之楷范云是嵗秋七月辛丑记新城镇东岳祠记真定之新城镇汉新市之县也废于晋复于五代至宋省焉镇有东岳祠不知始造嵗月金明昌间穹殿修廊䂓制甚伟毁于贞祐之兵国初我先祖尚书府君帅里中父老新之今已百年水旱疾疫祷焉夫山川之神五岳最大而岱为之宗古之王者嵗时巡狩望秩以祀后世人主登封降禅礼文繁缛民因一时之好尚遂以成俗兹东岳祠宇所以遍天下也虽然山川之灵能出肤寸之云不崇朝而泽及四海其功利之溥如此矧今是祠有祷多应民之报祀不亦可乎浙西察院题名记世祖皇帝既一四海诏立行御史台于大江之南嵗命监察御史六人分行三省及十道宪司于以振肃纲维省观俗化察吏贪亷询民利病凡有闻见悉聴举行省府藩方吏牍又从而稽核焉其任不亦重欤江浙行省总闽浙江东三十余郡地大人衆其狱讼之所兴钱谷之所出视他省为剧六察之官嵗按临者号称不易至正八年监察御史承直郎前进士髙昌普公原理朝列大夫海岱刘公廷干以是秋九月由建业巡行歴浙入闽周数千里明年二月复归至杭凡所经过郡入留必旬余民之诉讼者聴之事之废弛者举之官吏材能者荐之贪暴者黜之孶孳奉公无不尽心耆老为之惊叹官僚为之震悚先是杭有囬禄之厄察院既一新之㕔事犹未有名二公于是表曰霜清又将题名于石征愚为记尝闻自昔国家造邦之始莫不抡材以授官励己以图治迨夫承平既久法制寛简人情不无怠弛而患得患失之徒乐燕安苟且之习天下之事日入于壊故必登崇峻杰脩明宪度肃清其政作新其人而治化之隆斯有望焉惟我世祖皇帝肇建台宪官秩之清峻规模之宏逺任贤去邪正民表俗其为后世虑至深逺也今天子纂绳祖武思致丕平既尊耳目之寄又严牧守之责皆所以为民也然地有逺迩吏有能否政有美恶故必遣风纪之臣尽咨诹之实世之治忽始能悉焉盖上下之情通则政平讼理和气薰蒸年嵗其有不登民庶其有不被其泽者乎士君子极一时之选居清要之徒髙明足以察姦亷平足以服衆然后称所任使天下之事可得而治矣今二公践敭之久名誉之崇文学政术之美来者以次书之俾后人览观名氏思慕风采其克有以继之哉通奉大夫浙江等处行中书省参知政事苏天爵记江浙行省浚治杭州河渠记至正六年十月江浙行中书省始命浚治杭州郡城河渠明年二月卒事宰臣慎于出令僚吏勤于督工庶民乐于趋役于是河流环合舟航经行商旅由逺而至食货之价不翔稚髦莫不皆喜公私咸以为利矣又明年冬天爵承命参预省政幕府奥林请纪其事于石古者立国居民则恃山川以为固大江之南其城郭徃徃依乎川泽又为沟渠以达于市井民欲引重致逺必赖舟檝之用嵗月既久宁无湮涸则加浚治之功焉然劳民伤财昔人所重居藩省者必得清慎之人知爱民为本则能倡其衆官郡县者必得亷能之臣知奉公为职则能集其事否则克有成功者鲜矣杭州为东南一大都㑹山川之盛跨呉越闽浙之逺土贡之富兼荆广川蜀之饶郡西为湖昔人酾渠引水入城聫络巷陌凡民之居前通阛阓后达河渠舟航之徃来有无之贸易皆以河为利或时填淤居者行者胥以为病在上者日理政务有不屑为长民者压于大府不敢擅为观望因循天下之事日渐废壊有志于当世者可不为之长虑乎嵗在乙酉天子念东南贡赋之烦劳闵民生之彫弊诏命国王丞相江浙省事王威仪有度中外具瞻又命翰林学士承㫖达实特穆尔为平章政事公读书守法不矜不扬曽未数月百度脩举乃询民之利病衆以河渠不治为言丞相咨于官僚而允合谋于宪府而佥同平章公总其事于上检校官李益杭州路总管赵琏董其役于下又以掾曹十余人分治其工南起龙山北至猪圈垻延袤三十余里寻以冬寒止役春复役之郡中郭外支流二十余里共深三尺广仍其旧悉导湖水注之为役四万二千五百工用钞八万五千贯复虑上出涂泥值雨入河命诸寺载而积之江浒又新木闸者四石梁者一其经营谋画皆出平章公心计指授钞则盐漕备风涛所储工则僦诸庸保恐民之不知申以永久之利防吏之为奸严以烦扰之禁公治事少暇亲行河上以抚慰之以故人忘其劳事克以集尝闻自昔有天下者皆立法制以维持之又选材能以奉行之下至封疆城郭河渠津梁各有官守掌其厉禁是以脩治有方启闭有时小大得軄民物安堵况治水者当行其所无事则绩用有成而卤莽㓕裂之徒或者力欲侥倖觊一时之功未有不为民患者也观夫杭州浚治河渠之事宰辅谋猷之贤任人严谨作事周宻诚足以为后世之法哉故备述之俾来者尚弗废前人之功永为一方之利也欤新陞徐州路记至正戊子夏六月丙寅朔诏陞徐州为路职从三品割滕峄邳宿四州𨽻焉越六日辛未乃命同知浙东道宣慰司事布延圗为达噜噶齐海道府副万戸雷好义为总管都漕运司副使塔海唿圗克为同知江浙行省都事乌雅思温为判官庐州路经歴陈义为推官云南亷访司经歴哈喇布哈为经歴赐印章给乘传既已涖事颁布章程敷宣政教申画其封疆版籍其民衆郡制凛然一新明年诸公以书属天爵载之于石古者建邦置都以域兆民典则脩而治化兴年谷登而人民育殆夫承平嵗久任或匪人姑息偷安刑政日紊民有嗟叹之声灾异因之而作甚则饥寒无以为养盗窃羣起当国者惧作新政令抚缓黎元期于天下无事而已我国家治平百年海内殷富迩者甲申之秋有盗起于沂莒之间拥旗鼓入城邑掠人民募囚徒共益其党火庐舎刦府库争取其财横行曹濮滑濬相衞诸郡西抵太行由滋洺而归郡县弛于久安盗至皆相顾无可奈何朝廷闻之遣兵马使偕衞士发兵逐捕老稚胁从多被诛夷姦黠者或变姓名潜慝隠处伺官军还复出为盗而徐泗陈蔡之民连嵗惊扰河淮左右舟车㡬不能徃来庙堂始以为忧丁亥之冬诏遣工部尚书偰哲䔍同佥枢宻院事蔡受益相度便宜二公行视山川形势之险要询求郡国控制之缓急皆一一图上方略云初盗起时枢府请于邳州之北黄堌城屯阿蘓军士人九百扼其行路盗委曲避之出入乎徐宿滕峄之境徐宿则𨽻归德滕峄𨽻益都逺者相去六七百里近者一二百里每闻盗发必请命于大府大府又请命于朝廷然后出号令调士卒盗已刼卤而去虽乘急传皆后时无及矣此政令所以不行盗贼所由滋也徐之为郡控扼南北被山带河以为固其人悍勇尚力盖自古用武之地也汉晋皆号重镇在唐建武宁军当陞徐州为路滕峄邳宿地皆与徐相错宜以四州来属负郭之民置彭城县治之迁滕之滕县于薛城裂滕之西南四乡治之东北六乡滕自治之分黄堌城军士五百自思州甲马营南至临清迤逦东至河淮津渡各守其要害又以淮东宣慰兼元帅府总其军改移扬州一万戸统兵戍徐仍令淮东宪司按临凡徐之文移悉得达于六部俾上下节制有等逺近救援得宜事至不失其机令行必中其㑹庶㡬国家经久之利宰臣以闻天子悉可其请官府民庶果皆称便焉呜唿政有因革事贵变通古之人考方域审形势分画废置不守故常皆所以为民也且民之为盗亦岂其本心哉第以有司㑹歛之虐加以比嵗雨旸之愆民罹穷苦使有不幸䧟于刑辟者矣昔有以患盗为问者孔子曰苟子之不欲虽赏之不窃长民者诚能以仁爱存心亷慎律己民知有耻相帅为善又岂有冦攘之足患欤汉渤海郡盗起龚遂为守盗乃悉平朝歌有盗连年未获虞诩为长贼遂解㪚此郡县有盗精择守令为治之明效也故有国家者山川之修阻城池之髙深固所以域民也然而选求循良惠养鳏寡其先务乎今徐州既陞为路爵秩之崇任使之重省宪临制之近官属承奉之勤可谓盛矣然来者当思其脩政兴化扶善戢姦俾郡人永享太和承平之泽仰称朝廷建官图治之意不亦伟欤常州路新修庙学记至正九年天爵承命参预江浙省政适年谷丰穰政务清简方思所以道其民者奚先正其俗者何尚常州路儒学教授盛君以书来请曰昭起诸生叨承郡学自揆迂疎不足以为人师朝夕是惧顾瞻夫子之宫嵗月滋久栋宇欹倾丹艧漫漶不有以新之何以表朝廷尊崇之德严士民仰止之心乎于是谋诸郡守而克合稽诸学廪则有余乃以八年三月经始次年五月落成改建大成殿三十二楹濶六丈有八尺髙及深皆五丈深又五尺规制宏伟可谓浙右儒宫之冠以东庑迫近移而广之更作中门櫺星门凡圣贤像设戸牖祠宇绘塑有加于前中唐左墄悉用玉石愿为文记之以示永逺谨按郡乘常之学肇于唐李栖筠为刺史创礼殿于荆溪馆南率诸生行乡饮酒礼宋太平兴国中改筑于郡治西南今庙学是也我国家混一南土七十余年德泽休养生齿繁庶文教渐隆不亦宜乎且浙右之地若苏湖常诸郡土壤肥沃民务佃作嵗赋租米数百万石漕海以供京师孔子尝适衞曰庶矣哉弟子曰既庶矣又何加焉曰富之曰既富矣又何加焉曰教之今天下承平日久治化当兴矧浙右民多富足则教之之道当何如哉昔者安定先生胡公之为苏湖教授言行而身化之使诚明者达昏愚者励其为法严而信为道久而尊东南之士莫不以仁义礼乐为学而当时太学亦取其法以为教其弟子成德达才者莫不皆有用于世一时人物之盛实造端于斯焉呜唿胡公教养其效若此后世学校之制独不能有以继之乎或曰胡公之学古学也今学者方从事于贡举宁可同欤是不然夫今之贡举革近代声律之陋复隆古正学之规朝廷立法既周诸儒讲论又至试之以疑义者所以使人通经学古明乎道德性命之本达乎诗书六艺之文非章句括帖之是尚也继之以古赋制诰章表所以騐其登髙能赋则可以为大夫应制代言则可以敷号令非雕虫篆刻之为工也终则试之以制䇿于以考古今治乱之原推天地事物之变民之利疚政之美恶皆得指陈他日措诸实用将见真儒善治之效出焉虽然此特试之以言也不尚察其行欤故必孝弟称于乡闾信义服于朋友始得宾兴于乡荐之春官贡于天子之廷论定而后官之其所学所能不有胡公所谓经义者乎所谓政事者乎常州自昔文物之邦方宋盛时士之同日赐第者五十三人郡守校官皆增秩受赏近嵗贡试浙省亦有擢置抡魁者焉夫国家之设贡举所以求贤才也学校者养士之原贤才之所出也然世有古今而人之生同具此理山川人物流风遗俗之传精神意气之相感宁无可望者欤比者朝廷慨雨旸之失时敦守令之所责选贤求治徳至渥也常州庙学初成朝㪚大夫监郡某通议大夫总管某皆新领郡事月朢谒拜泮宫讲诵圣贤经训当思作新其政鼓舞其人俾为经济之学以赞隆平之治庶㡬国家兴学育材之美意藩省化民正俗之至愿哉镇江路新修庙学记圣天子临御多方励精为治慨雨旸之失时愍民生之不足屡命中书选择守令惠养元元条制六事程其殿最而学校兴举其先务欤夫学校者所以化民隆治也庠序不修则治化何由而成是以有国家者当以兴学为务又必得良守令而后其效着焉至正八年冬天爵承命参预江浙省政闻郡县官属有声者十余人镇江路总管李侯世安其一也侯到官嵗余政事修举江南行台御史浙西部使者徃来郡境民数百人共言其贤朝廷闻而嘉之遣使赐金织币表侯治效九年秋大脩庙学至冬告成校官王镛韩天与以书来言曰始者李侯覩学宫故弊议缮完之乃稽学帑择士之老成者韦应绅俞希鲁司其出纳又得吏之亷敏者童克仁董其工程凡殿庑堂筵斋讲庖库门庭大小二百余楹木之腐者易之瓦之穿者补之壁之欹倾者正之丹雘之漫漶者新之逺近观者异焉侯治事之暇督视惟谨工乐趋役士喜来集买地学舎之傍为路以达通衢植杏前山其下为坛选官民子弟八十人朝夕肄业延名儒春秋堂试取业优者宾兴于乡耆宿就食于学医卜襍流则去之儒吏待补于郡行能清慎则进之于是文物之盛课试之严可谓备矣愿为文刻石昭示永久丹徒县尹呉举亦以为请天爵伏念起由诸生忝列大藩喜承宣之得人乐教育之有法不敢以芜陋辞夫国家之兴庙学非第栋宇垣庭之伟俎豆钟鼓之修崇尚仪文而已盖欲尊其道也尊其道者所以施之于政化其民尔故古者治之而争夺息导之而生养遂教之而伦理明非此不足以言政也方今朝廷法隆古之治精牧守之选程之以殿最之方期之以嵗月之久治化之兴诚有望焉或谓江淮民俗浇漓喜相告讦奈何纯任德教治之乎呜唿颍川中国之地也赵广汉治之俗易以暴韩延夀黄霸治之俗易以善岂颍川之俗异乎顾长民者导之何如尔盖大江之南土壤肥饶其人喜夸而尚气少有所讼则百计以求直贪者舞文以挠政纵欲以求获是以民被譁讦之名吏少清白之誉夫好善而恶恶人之常情在上者因民富庶训之以诗书迪之以礼乐则俗何以不古若哉矧镇江名郡江山之髙深习尚之朴野又遇李侯脩治学宫敦尚名教将见风俗与化移易仰称圣天子养民图治之意乎李侯世家京师先参政忠靖公歴任累朝有声中外侯蚤承家训长游成均由监察御史分宪淮东擢拜是官清慎有守孜孜爱民陈郡政不便者数十事治狱讼未决者又数百事扶壊拯废皆勇为之监郡马合谟岂弟乐易僚寀协㳟不挠故其政为称首因纪庙学之成而并书之来者尚克继之哉滋溪文稿巻三滋溪文稿卷四钦定四库全书滋溪文稿卷四元苏天爵撰记燕南乡贡进士题名记官署之有题名重职守以谨迁次推名氏以稽美恶为后来者劝也进士始贡于乡未有设施而亦载名于石盖以观文运之升降考人材之崇卑则于朝廷得贤敷治之盛益有征焉古之有国者储才以为世用非事至而后图之也故尽揽天下之才共成天下之务否则世弗克济者多矣我国家混一之初取才宋金之遗不乏用也治平既久耆旧日亡开设贡举网罗贤能登崇治功其为后世虑不亦大欤昔者皇庆之时肇定乡试之所由两都十一行省河山之东二宣慰司及真定东平共十有七贡士之制三年大比度郡县之逺近騐戸版之多寡凡国士诸国士汉士南士各七十五合三百人㧞其文学之尤者取百人焉其试于真定者河间保定顺徳广平大名彰徳衞辉怀庆九路取合格者二十有一国士各五汉士十一其始也或阖郡不荐一人今则应书之士几六百人是可尚矣然则诸君子盍亦深思国家设科之本欤非第求其文辞之工惟愿得人以为治也故询于所居之乡则欲知其孝弟信义之行问其所治之经则欲考其道徳性命之学试之以应用之文则可见其才华之美策之以当时之务则可察其治世所长他日立于朝廷仕于县郡大则谋王体断国论次则治民事决狱讼夫如是何患人才之不足天下之不治乎或者窃闻时政之所尚掇拾贡举之绪余凿经传以傅世好刺邪説以阿主司岂国家取贤敛才备治具之意耶且昔之为文者命于气立于志成于学者也览者独不可以知其人之所存乎宋嘉祐中欧阳文忠公典贡举所取之士文章如苏曽道德如程张皆于是举得之一时所尚诡异之辞痛裁抑之然则士之不可趋时好也明矣今燕南诸郡列居中土皆古圣贤过化之地礼乐政教所由出也贤才所由以生四方以为则效者也当汉唐宋金之世文武将相之储经术词章之粹皆于斯而取焉矧今国家治化涵濡之久山川清明之藴庠序教养之隆则贤能之兴又岂近代所可及欤故自延祐以来燕南宾兴之士廷对赐及第者三人省试擢置伦魁者三人亦可谓之盛矣虽然无所待而兴者豪杰之士也其余则亦不能无所劝焉兹题名记所由立也真定郡教授郭鹏抟学正録赵应辰李时中考求累举乡贡姓名载之于石属予记之间尝伏读科举初诏有曰经明行脩庶得真儒之用风移俗易益臻至治之隆夫士不至于真儒治不本于学术则先王发政施仁之实何以及于天下乎呜唿士之怀材抱艺出应有司之选当穷经脩身施于有政弗专事于空言庶不负朝廷求才图治之美及郡学官表名树石之意哉罗山县三皇庙记罗山三皇庙嵗久将压县尹田侯实撤而新之栋宇完美丹艧辉华像设既严祀享孔敇医知起敬民赖以康砻石庙廷将勒文以示永久至正壬午之冬子官鄂省道出邑中闻民颂侯之美又明年春予改西台复过其邑侯已代去检校官马君以民之意乞予文其庙石夫江淮之间郡县十余罗山独当孔道候迎殷剧田侯风纪起家擢掾兵曹由集贤选令是县其律身以亷抚民以慈驭吏以肃治事以勤于是百废脩举县日以治既新三皇祠宇复辑孔子庙堂兴秀民于学而驿舎道途悉加缮治侯皆捐俸以倡未始有取于民是年时雨愆期飞蝗将至侯斋沐祈祷雨随霑足蝗亦不入州符县覈实荒田以増赋税侯以非朝廷命不敢扰民江西茶司设局大胜闗下虽征课千余贯吏因縁骚动乡邑侯请均课与民除去蠧吏囚有罪当杖怨家贿狱卒诬以病因欲杀之侯亲察视囚得不死呜唿侯之事神治民可谓备矣其着之金石固宜盖尝闻之古之为治者当世难方解不可复以烦苛严急御之必寛大简易以息其民及天下既定则建久安之业成长治之规正纪纲以脩宪度兴礼乐以施教化盖承平日久则人情安肆法制浸弛岂惟一邑一州之为然欤自非刚明果断之材不足以振起其俗作新其政故天子任宰相任百官选公卿以治其内择守令以治其外内外相维庶功成矣今海宇清晏朝廷屡下德音访求民瘼守令选之盖尤重焉然或千里相接而无一贤守百里相环而无一贤令岂人材不足以及于昔欤抑亦奖励之方有未至欤观田君之为政若此世亦何尝无人哉虽然天下之事或慎厥始而怠厥终谨于微而忽于着田侯位日以髙名日以起尚思祗慎其軄与古之良吏并称于世不亦宜乎志学斋记古称燕赵多感慨悲歌之士盖周衰战国一时习俗所尚非人性之本然也夫以中国风气之髙厚朝廷政治之深淳人生其间鼓舞变化又岂无所自乎昔者国初丞相史忠武王之治真定教行俗美时和嵗登四方遗老咸徃依焉若滹南王公遗山元公敬斋李公颐斋张公西庵杨公条山张公学问文章之富言论风采之肃岂惟时政有所禆益而缙绅儒者皆仰赖其声光模范以成其德焉当是时为郡学官者则有侍其先生乘之呉先生荩臣砚先生伯固张先生世昌授徒于家者则有安氏祖孙马氏父子仕于中朝若翰林学士李公参知政事王公宣慰使周公御史中丞于公皆其人也是则百年以来公侯大夫之所表帅父兄师友之所教养衣冠人物相继而作者其盛矣乎盖非仪刑之正不足以兴其化非见闻之富不足以动其心故居于家庭则能爱亲而敬长行于闾里则知尊老而慈幼其流风善政淑艾于后人者既久而不衰也予生十年从亲入京比者来归故家遗俗沦落无㡬李生子充惠然见访爱其动作之雍容文艺之清雅间以志学名斋征予为记子充世本晋人爱吾风土来家于斯故以乡郡文献渊懿告之然士志于学则亦始于读书而已夫易诗书春秋礼记大学论语中庸孟子之书皆圣贤之言也其所载者皆圣贤之道也子充能沈潜以求其义敦笃以践其实不惑于异端之説不安于凡近之俗则心之所存学之所至将日趋于圣贤之域岂第一乡之所慕而已耶孔子曰徳之不脩学之不讲闻义不能徙不善不能改是吾忧也今予年日以迈学日以退闻先生长者之行凛乎不能企也思乡闾风范之旧邈乎不及见也是则所可忧者不亦甚乎故愿与子充共勉之也新城县庙学记新城孔子庙者国初李侯天祐为尹时所作也时河朔新去兵难侯芟荆棘以立官舎久之田野皆辟乃建儒宫俾邑人知向学焉前至元时尹刘恭増修两庑大徳初监县帖里海涯绘十哲及七十二贤像泰定四年监县那海尹刘定安以讲堂土阶勿称用甓易之复广西斋以居师生正兖郕沂邹四公配食之位又以礼殿漫漶两庑欹倾遂一新之于是文学掾耿世荣来请曰国家治平百载邑之庙学始完将刻石以告来者俾嗣葺之又曰甚矣世俗之难喻也今学者仅能执笔晓书数其父兄已命习为吏矣愿为记以惠教之天爵曰岂独新城为然是则天下之通患也夫国家建庠序于郡邑延儒士以为之师蠲徭役以复其家盖曰敷教以化民育材以辅世列圣临御屡下诏书罔不以是为意为守令者奉行其可不至乎昔蜀郡守文翁以蜀地僻陋选郡县小吏开敏者诣京师受业业成还归文翁以为右軄又起学宫于成都市中招下县子弟以为学宫弟子为除更徭每出行县从诸生明经饬行者与居县民荣之争欲为学宫弟子由是蜀郡大化比齐鲁焉新城燕督亢之地也土沃而俗美北去京师不二百里非若蜀地之僻陋也邑中又多名乡硕辅在金时有若宣政殿学士髙汉回中书令时立爱故家遗俗犹有存者圣朝以来则有丞相东平王御史大夫髙昌王赐田封戸在焉而故治书侍御史崔公思义燕南亷访使赵公晸皆家于斯嵗时冠盖不絶者亦足以仪刑观感矣为父兄师帅者可不知所以风厉之欤盖化民成俗必由乎学诗书礼乐之教治天下之本也刀笔筐箧之习趋一时之急也学者诚能舎其近者小者而图其大者逺者焉则方闻之士充于朝廷孝弟之风行于乡邑庶㡬列圣兴学作士之意乎天爵少游成均及其入官忝列公卿之后故知祖宗右文崇化之盛敢以是为邑人告是役也慰张节史镛典史杨中皆左右之克相其成世荣学行纯谨训授多方将见邑人有所兴起矣六月庚辰三月甲子谨记新城县学田记新城燕督亢之地也古称土壤肥饶溉以西山紫泉诸水故凡植物丰畅茂遂邑方百里北去京师仅二百里士卒屯列其左右公卿分地交于前后而官府民庶公私之田及朝廷颁赐释老以为永业者又不与也夫一邑之中其地如是之美居者如是之多欲无侵渔争夺之患盖亦难矣邑有学田百八十亩㪚在四乡之野嵗入租粟五十余槀千余束教官张节虑为豪强侵夺疆界之不明也伐石志之属天爵为之记呜唿井田学校王政之本也后世经界之法既壊明伦育材尚赖庠序存焉然而教养之法在乎师表之严敦劝之方责诸承宣之寄而圣贤之祀享弟子之膳羞是皆学田所出可不正其疆界乎夫世之学田徃徃湮没者何也盖今之校官无刑罚可施则人不知所惧无图籍可考则吏易以为姦故必大书深刻斯能彰示永久焉虽然长民者所以专其政也为师者所以司其教也若夫治化洽而礼让兴风俗淳而民庶化岂独耕者让畔于野是则政教有成庶㡬隆古之治乎文水王氏増脩茔兆记正议大夫晋宁路总管王侯国器既承宠命褒赠其父祖请于翰林学士承㫖欧阳公铭其隠徳遗善于碑又刻宗人世系于碣又各题石表识其墓及陈祭石于前乃谓天爵曰先世茔兆翁仲石仪已具封树祭田家人所居皆次第成之子其书于碑隂俾后人守之庶㡬永久而勿坠也按王氏先墓在太原文水县云周里东距汾河数里之近比年河流填淤夏秋之交水衍溢于墓域侯筑土四围髙十有五尺濶八尺水害遂息树松柏榆栁凡八百章欝然畅茂墓域旧惟三亩王氏族大且盛塟不能容侯买地五十亩以二十亩为塟地余为祭田三亩为宅作室四楹令家人居之凿井及泉以资溉盖所以致谨于先兆者周密深逺是亦人所难能者哉天爵曩读周官大宰以九两系邦国之民其五曰宗以族得民説者谓百夫无长则乱一族无宗则疎古人因族以立宗敬宗以尊祖吉㓙有以相及有无得以相通尊卑有分而不紊亲疎有别而不二族坟墓以塟之合庙祀以享之后世庙制既亡而族塟之礼犹在士之有志于古者尚可得而稽焉故既设冡人之官祭于墓则有尸是圣人制礼出于人情之所不忍以广其孝思之诚者亦不得而废也然则冡墓封树之崇又可不致敬乎近世士大夫家爵秩以华其身赐禄以畜其妻子或值亲䘮嵗久弗塟者有之或仕逺方子孙不知其先墓者有之闻侯之风不亦甚可愧欤夫河东之俗本于俭啬侯起家试吏仕至良二千石亷以律己俭以养身俸稍所入以嵗时奉先严事宅兆为笃先儒有言谨家谍而心不忘乎先茔者孝之大也侯其孝矣乎侯曰国器之少也后世父拜于墓下有术者言此地当出官人今承祖考之训列官三品吾何能有哉皆先世之泽也又尝诫族人曰比见世人或因穷乏斩伐丘木卖以为薪吾子孙有若此者族中长者当痛责之以惩其衆庶其人差愧自悔起敬起孝又况国制明有厉禁人岂可被不孝之名蹈兹刑宪以辱父母之遗軆乎是则侯之望于后人者至矣昔者侯掾秋官先公适主幕府及拜御史又与天爵同日被命是以侯交吾家最旧故因其请遂为之记以表其孝行来者尚嗣葺之而无壊也至正五年秋九月朔旦通奉大夫山东东西道肃政亷访使苏某记金进士盖公墓记故金进士盖公之墓在真定路真定县新市乡新城镇之北原墓前列石翁仲四按登科记大定二十二年三月二十日集英殿放进士七十六人第一甲三人第二甲七人第三甲六十七人其第一甲第一人辽阳张甫第三甲第四人则盖公也讳侁字子威不知剔歴何官今里人第唿为县令岂治民有声故流传于后世欤新城本汉奴之南天平城以其隔滋派二水置县立市交易故名新市初𨽻中山晋氏南迁遂废唐初五代尝一复之其后义废至宋始改新城盖氏不知其所由徙兵后子孙流落他邦墓皆荒废不治予先世坟墓在新城南一里至正八年天爵奉敕为先参政郡公树碑乃帅里中父老赵某龎某刘某张某亦为盖公侯治其墓仍建石以表之夫自三代乡举里选之法废隋唐皆设科目以词赋取士名卿硕辅徃徃由是途出金之制度大抵多袭辽旧得人之多寡致治之污隆系乎法制教养有疎宻小大之不同焉是嵗考士之法以天地无私覆载为赋发仓赈乏馁为诗正心以正朝廷为论中选之士若武简如赵沨周昂赵文昌萧武都贡孟奎孙椿年杨庭秀路元皆有名盖公昂椿年俱真定人也昂尤知名尝为监察御史戸部郎官其父伯禄大定五年进士卒刑部郎官墓在真定县南仰陵原事具中都转运使王寂所述墓铭可考然在朝者姓名显而彰居郡县者事迹多无所见方大定之世中国富康年谷丰衍民至以小尧舜诵其君则一时治效可覩矣其为守令者岂侥倖苟且之徒所能得哉观夫世宗初年守循良者陞之贪污者诛之询试详宻赏罚严明其致治之盛感民之深岂偶然欤盖公之殁今一百五十余年而里人犹以县令称之则当时能官可知矣又案泰和令诸塟仪一品官石人四事石虎石羊石柱各二事二品三品减石人二事四品五品又减石柱二事今以盖公石仪攷之则暮年迁官不止县令而已呜唿秦汉以降中原兵难相寻虽以圣贤陵寝将相王公丘墓湮没弗治者多矣可胜叹乎然予惓惓于盖公之墓者以乡先生故也父老相传有石某者与盖公同试省闱被黜夫数家之里一嵗被荐者二人可见承平文教之盛也予尝读金野史世宗时近侍有请废科举者上召太史张浩问曰自古人君有不用文士者乎曰有曰何人也曰秦始皇世宗怫然怒曰岂可使朕效秦始皇为人乎由是科举得不废盖世宗之明张浩敷陈之力也且古者国家建置官仪施设号令必得贤才乃能奉行然人才之生何世何地无之是以设为乡校贡举教养选取使人人读书脩身习为孝弟忠信之行兴起礼乐亷耻之俗其于治化诚非小补或者必欲废之何哉因记盖公之墓感而为之书皇元赠仪同三司太保赵襄穆公神道碑隂记蔚州飞狐赵氏国初有勲劳之臣讳瑨累官昭毅大将军河北河南道提刑按察使以至元甲申薨肇茔中山尧坊原又五年戊子公之元子昭文馆大学士中奉大夫知太医院侍仪使秉温请于翰林侍读学士李谦述公碑铭中书参知政事商挺书太史校官郎杨桓篆额未几昭文卒昆弟宦游南北碑不果立又二十四年为皇庆壬子天子推恩褒封勲旧制赠公仪同三司太保上柱国追封定国公谥襄穆公昭文亦赠金紫光禄大夫大司徒追封定国公谥文昭又三十九年为至正庚寅公之第六子少中大夫江西湖东道肃政亷访使赠嘉议大夫礼部尚书追封天水部侯谥忠敏秉政有子曰俨始克买石作碑表公墓道仍议刻李商杨三君子铭辞书篆盖所以追述先志光昭先徳其诚孝何如也命其子乡贡进士时泰属赵郡苏天爵记诸碑隂夫自古帝王之兴曷常不赖辅弼劳烈之臣以共成大业者乎我国家兴王之初一时忠勇貔虎之士战伐攻取料敌制胜及中国既宁握符持节敷政宣化赫然勃然扬声名于宇宙着功业于册书不知㡬何人矣考其一身之富贵子孙之昌荣则不妄杀人之效泽被生民之功斯可徴焉伏读襄穆之碑未尝不再三叹慕之也公从征三十年善抚循士卒临战未尝妄杀每以活人为心及荐更民政慈祥岂弟人不忍欺其为监司务持大体不事苛细所至吏畏而民爱之呜唿当至元大徳之间功成治定朝多伟人文物制作比隆前古李公铭章叙事典实商公正书端严有法杨公篆籕考䆒精详盖自汉魏以来孝子慈孙欲图不朽其亲多求硕儒为铭能书篆者副焉故唐人铭其先者必得三服斯谓之孝今襄穆之碑既具三君子之制作其传于后无疑也昔欧阳文公塟其父于吉之泷冈閲六十年乃表其阡曰非敢缓也盖有待也夫君子之徳藴诸身信知其有后乎襄穆之殁㡬七十年子孙六世传百余人冠冕相继蔚为海内名家虽曰襄穆德泽之所覆焘亦惟昭文忠敏诸公承宗睦族诗书忠孝之训有以启迪之也故本深者枝叶多茂盛徳厚者传绪常氷逺理固可信而不可诬者哉俨由中堂掾为南行台炤磨就迁御史改佥湖北亷访司事㑹有诏迁守令擢泰州尹考绩有成召入待制翰林兼国史院编脩官进拜监察御史方严亷正君子称之乃推本祖宗之懿传诸不朽其用心仁厚者欤虽然朝廷之制凡国初効节之臣有司聴建祠宇嵗时致享襄穆公屡典名郡遗泽在人其守牧必有援制为之请者丽牲有碑尚当执笔书之真定奉恩寺买田修殿记真定实河朔上郡山川之雄城郭之固官署民庐之所浮屠老子之宫瑰伟壮丽甲于他邦奉恩寺居城之中作于北齐之天保唐元和时成徳军节度使王承宗又増构焉金季燬于兵元有中夏丞相史忠武王开府真定公私所居释老之舎灿然一始于时祖师道琳实主是寺再传曰政公安公克守其旧今宗主胜始慨然曰寺兴㡬千年国初迨今又百年矣屋日以弊乃竭赢余并出已有以兴缮为任久之始完寺旧有邸舎百余间无极西门里田二百八十亩胜増买三百四十亩又买真定常山里田一百六十亩原头里墓田三十亩建居屋八十间浴室二区酒肆一区嵗收其租月取其直于是诸僧处有安居廪有余粟而无风雨饥寒之忧矣先是奎章阁大学士唿公请于朝勅赐金字佛经若干卷胜具其事来请文以志诸石予里人也不克终辞夫自昔有国者养民之方咸备盖井九区之田而教之耕分五亩之宅以为之居民无有无职事而食者自佛教之入中国穹宫以奉其身良田以食其衆优养可谓至矣学佛之徒可不清㓗其躬扶植其教朝夕掲䖍颂祷思图报其万一乎余官礼曹每见朝廷崇奉释氏兴建梵宫嵗新月异又割江南腴田赋其租入以贡供祝髪今胜不资官帑不劳民力能完其居以庇其徒非其材有以动人能若是欤呜唿世之有官者使皆有其材能则天下之事何患其不治乎胜阐教乘一乡倾信而大歴资福诸僧咸请主其寺云滋溪文稿卷四滋溪文稿卷五钦定四库全书滋溪文稿巻五元苏天爵撰序赵氏族谱序古者公侯大夫之家合宗睦族之道可谓周宻深逺者矣自周衰礼废宗子法壊而族无统后世谱牒尚有遗风焉谱牒又亡无百年之家子孙分㪚而无所属是以先儒深叹夫古礼之废壊也盖姓氏者其初一原也子孙者其初一人之身也一原而不知其所本一身而不知其相亲循至于此大夫君子独无所感于心乎蔚州蜚狐赵氏其先自周隋间家朔方不能逺本世次今自评事府君而下得七世合宗族子孙盖百余人宣慰公始议述谱以传俾子孙知身之所自出以起亲亲之心庶㡬昔人睦族之道而于古礼有所兴起也夫应奉翰林文字承直郎同知制诰兼国史院编修官苏天爵序张母节行诗序古者妇人之善不出于闺门盖必有持节守义不暌妇道处人之所甚难然后见述于君子流闻于后世此共姜之节録于国风纪叔姬之贤备书于春秋者也其所以严闺门内外之礼重夫妇始终之义为后世劝不亦大乎镇阳张祜以其母夫人杜氏之贤来请曰吾母之幼也孝于其亲既嫁克尽妇道年二十七先君子卒哀痛忧苦尽鬻服餙以供䘮具于是祜生三年矣持擕鞠育唯恐弗至祜尝有疾吾母祷于神曰昔良人殁妾所以不即死者以是儿故今儿又疾惟神祐之令吾夫之传不絶吾虽死无憾矣及祜稍长乃辍衣食资之从学俾克树立自先君子卒吾母深居简出礼节自持今年㡬七十康宁夀考将求缙绅先生颂而诗之以传于世庶㡬孝子之用心乎天爵昔居乡里尝与夫人之兄今滦州使君㳺又置祜之诸父郡文学先生者固知夫人诗礼旧家见闻濡染异于常人宜其节行坚苦能若是也矧在国制夫亡守义则旌异门阙以化其乡邦而镇阳乃郡守治所又有宪司临涖其上必有以夫人之行表请于朝者矣故因祜之请述诗春秋之㫖及其家世之懿序以传焉奉政大夫奎章阁授经郎兼经筵译文官苏天爵序汉泉漫槀序汉泉漫槀者故御史中丞曾文贞公所作之诗也公薨诸子南行台御史复亨西台掾履亨采録彚次将板行焉天爵伏读而深叹前脩老成之不及多见也昔者国家奋起龙朔奄奠中夏浑厚朴茂之俗端重笃实之士接武于庭岂独经纪法令寛平简易而言语文字亦质直畅茂不缋不雕有古昔之风焉此其御世之久长保民于安乂后世有弗能及者矣观乎文贞之歌诗其尚有可稽欤夫言辞出于心者也而其行事之着于外者又岂异乎故公之司刑也哀矜平允不事苛察而人自以无寃其治民也慈祥岂弟不为声威世多长者之誉及其列官风纪尤以兴崇俗化惇奖亷退为先盖公所养者徳盛而气完故其言行忠厚类此后之读其诗者则故老之话言先朝之风律可想而知也诗云虽无老成人尚有典刑其斯之谓欤西林李先生诗集序故国子助教赠太常礼仪院判官西林先生李君謌诗若干首其子浙东佥宪好文将刻以传于世天爵昔㳺成均侍先生馆下故佥宪以序属焉夫自汉魏以降言诗者莫盛于唐方其盛时李杜擅其宗其他则韦栁之冲和元白之平易温李之新郊岛之苦亦各能自名其家卓然一代文人之制作矣我国家肇定河朔有若金进士元公好问独以文名歌诗最其所长及严侯兴学东方元公为之师齐鲁缀文之士云起风生以词章相雄长而阎徐李孟之徒世所谓杰然者也诸公进用于朝遂掌帝制专文衡一时新进小生争趋慕之矣西林先生其家大名幼为古学习六经百家之説诗则取法于唐于近世宋金诸作未遑学也盖其为诗兴寄髙逺托诸讽议不为空言欲有补于世教是故读蚕灾謡则有忧世恤民之志读脩乡校诗则惜一世人才壊于刀笔之末及送其子赴乡举也则勉以问学勿速成名盖忠厚恻怛忧思深逺隠然着于文辞视彼连篇累牍第咏风云之状者大有迳庭矣初先生为大名广平郡文学凡十余年大徳末始至京师由公卿荐命教国子又六七年归老于家平居循循不见喜怒唯以经术教授为业暇则长歌雅曲吟咏性情以自适未尝希世钓名以苟进取盖有古君子之风焉当是时翰林应奉王伯盖者与先生居同乡郡交最善诗尤清丽闲逺亦以不阿世好而卒呜唿自昔君子沈抑下僚用不极其才曷可胜数独其文章尤克表见于后方之富贵奕与草木同腐者相万万也佥宪举进士礼部荐名第一歴官词林奉常成均擢拜御史以文学称于时盖其家庭传授有所本云至元五年龙集己夘六月壬寅嘉议大夫江北淮东道肃政亷访使苏天爵序齐乘序齐乘七巻故兵部侍郎于公志齐之山川风土郡邑城郭亭馆丘壠人物而作也古者郡各有志中土多兵难书弗克存我国家大徳初始从集贤待制赵忭之请作大一统志盖欲尽述天下都邑之盛书成藏之秘府世莫得而见焉于公生于齐官于齐考订古今质以见闻嵗久始克成编辞约而事该公在中朝为御史宪台都事左司员外郎终都田赋总管以文雅擅名当时既卒其家萧然独遗是书于其子潜余官维扬始得阅之呜唿齐地之强民物之伙自古然也桓公任管仲以成霸业圣人尝称其功谓一变能至于鲁后世去古虽逺山川郡邑犹存革其俗以化其民独不在夫上之人乎当汉之始兵戈甫曹参为齐相师礼盖公以清静化民齐乃大治兹非其效欤今齐为山东重镇所统郡县五十有九宦㳺于齐者获是书观之宁无益乎予于于公之言重有感焉谓三代两汉人材本乎学校之教养谓风俗自汉晋以降愈变而愈下美昔人之赈饥有道叹近世之採金病民以稷下学术流于异端以海上求仙惑感于神异斯亦足以慨公之志矣夫公讳钦字思容益都人潜擢南行台掾云至元五年己夘冬十月丙戌朔赵郡苏天爵序御史中丞马公文集序昔者仁宗皇帝临御天下慨然闵习俗之弊于文法思得儒臣以图治功诏兴贡举网罗俊彦故御史中丞马公首应是选入翰林为应奉文字与㑹稽袁公蜀郡虞公东平王公以问学相淬砺更唱迭和金石相宣而文日益奇矣未几擢拜御史劾权贵人擅弄威福遂罢相位久之其人再窃政柄左迁公尹县开平实欲深中伤之公退耕浮光之野泊然不以介意权贵人死复入翰林为待制迁直学士训诰誓命温厚典则有西汉风在礼部为尚书两司贡举选士专求硕学崇雅黜浮至顺天子亲见郊庙祼献礼文多公裁定及为台臣端重正大百辟镇肃议论廊庙有闗于治体一时荐㧞皆重厚清慎之士公少嗜学非三代两晋之书不观文则富丽而有法新奇而不凿诗则接武隋唐上追汉魏后生争慕效之文章为之一变公之先出雍古部族世居天山殆入中国数世宦学不絶至公位益光显呜唿我国家龙奋朔土四方豪杰咸起而为之用百战始一函夏干戈既辑治化斯兴而勲臣世族之裔皆知学乎诗书六艺之文以求尽夫脩身事亲致君泽民之术是以列圣立极屡降德音兴崇庠序敦延师儒非徒为观美也至于仁宗始欲丕变其俗以文化成天下猗欤盛哉观公治行卓伟若此则祖宗取材作人之效岂第文辞之工而已虽然非此无以表公之藴公既殁其从弟察院掾易朔出公诗文若干篇合天爵所藏共若干卷请于中台刋诸维扬郡学呜唿覧者尚能考公之行也夫至元己夘冬十一月赵郡苏某序曹南李时中文槀序客有示余文一编者读之辨博宏衍若无涯涘盖本诸经以为辞非空言以自诡者也余亟问之客曰曹南李时中所作余曰宜其然盖时中少学于槀城王祁京甫京甫则临川呉先生之髙弟子也初宣慰使珊竹公延导江张氏于仪真诲其子弟张氏没复延呉先生为之师故真扬间学者甚盛京甫既传其师説开门授徒时中尤知名于时者也呜唿昔宋之季文日以弊而江淮俗尚武侠儒学或未闻也国家既一四海儒先君子作而兴之独以经术训诸其人宜其讲授渊源之有自欤时中为人沈潜缜宻读书刻苦不急一时之誉而誉日彰久之大臣有知其贤者荐之于朝得为校官又辟为掾行省不乐俯仰辄弃去盖昂然特立之士也延祐至治间呉先生两被召命入朝道出真扬馆于时中之家时中授教益多惜乎藴其材能弗克表见于世予官淮东访求士之贤者得数人焉时中其一每叹去世之蚤不及与之讲所学也后之读其文者尚及识时中之志矣夫蔗斋诗集序故辽东亷访使荆公有诗若干篇其孙晋陵县尹思德板行于时公之仲子右衞屯田千夫长讷授天爵读之且曰叔父行事粗见于斯幸序而发焉昔在世祖皇帝一时侍从之贤今不及见矣公少学于翰林李公冶至元初来游京师左丞张忠宣公方在中书以荐贤为己任与公语奇之馆于家垫命读所未见书嵗余忠宣荐公于秘书焦公补兴文署校理寻又荐于符宝董公遂为符寳局直长局陞为典瑞监就用为丞为少监又迁太监久之拜淮东道提刑按察使㑹改肃政亷访公仍为使按行属邑风化肃清元贞初改使辽东以谋塟告归老于家公在典瑞凡十三年未尝别迁他官盖上以符玺国之重器必得儒臣忠清慎密者司之公与王文㳟公思亷实为同列上命近侍以为师表焉巡幸蒐畋公皆扈行以是屡承眷顾尝从猎三不腊风雪暴作上念公等不能饥寒召入虎帐赐酒入食殆从征叛王于山北还至隆兴时已八月上闻畿甸禾稼未获遂复北行是皆见于公诗可徴者也又尝读公荐平章武宁正宪王书有曰曩者奸臣恃势作威烈于勐火衆莫敢言近侍彻理不避雷霆之威昧死论列竟使伏辜某与彻理同为从官第知其进止有常取与不苟至是又知其敢言也今彻理列官闽省独俾一方受其利益宜置朝廷朝夕献纳賛成天下之务其为利益不亦溥哉此公官淮东时所上也夫以世祖圣明天纵又得左右从臣匡辅启沃若此则当时治化之隆岂偶然哉呜唿自昔国家慎选侍御仆从以旦夕承弼厥辟盖以此也天爵少时尝闻故老言至元政事人材之盛今读公诗尚得一二焉传曰诗可以观不益可信欤公讳玩恒字文纪赵之宁晋人蔗斋其自号也至元六年庚辰二月既望嘉议大夫枢宻院判官苏天爵序御史中丞魏忠肃公文集序古之君子以言为軄者正已正言无讽无显主于理胜而已故国宪以之而振肃治化以之而清宁善人足以有立于世不善者闻风斯引退矣天爵㐲读顺圣魏公之文其尚有所徴焉公以前朝故家述其父祖遗业声誉着闻中台既立辟公为掾陈书辞不应其説曰昔程颢为御史进言于朝廷使臣拾遗补阙禆赞朝廷则可使臣掇拾臣下短长以沽直名则不能也未㡬擢拜御史知无不言谓朝廷之礼不可不肃天下之法不可不立礼不肃则华夏无所瞻仰法不立则臣民无所持守及其进为佥宪副使治书侍御史中丞终始不离风纪其执法严重务存大体俨然人望而畏敬焉世祖御极思得俊贤布列有位尝命公访求人如魏征者公对曰天下未尝乏才顾用之何如耳且徴之为徴以太宗能聴其言也不然徴虽忠直将何所施当是时国家图治方急求言甚切盖欲敷宣政教休养黎元至于是非予夺则一归之公议一时中外居言责者大扺都文学老臣之士若浑源雷公膺武安胡公祗遹汲郡王公博文文王公恽东平张公孔孙徐公琰及公等是也传曰不有君子其能国乎呜唿前辈风烈其日逺后学因其语言文字犹能想见一二然公之学本诸春秋春秋之书褒善贬恶公天下之心也览者能以是求之则庶㡬矣公卒后二十年仁皇兴念故老制赠公通奉大夫河南行中书省参知政事追封鉅鹿郡公谥忠肃云至正元年八月庚申正议大夫参议中书省事赵郡苏天爵序送察君白赴广西帅府经歴序世尝患才之不足于用者非天不生才于今也或教养未至不足以致之或见闻未周不足以识之天下之才斯隠而弗彰矣至正二年予参湖广省政询诸僚属之中而得管勾察罕布哈君白信天下之美材也君白朔方贵族从亲官江南三以进士中乡贡选复以特恩教授江隂掾浙西宪司佐平江幕府发言制行甚有可观治剧剸烦益有余裕是年湖西用兵省檄君白徃籴兵食财省而民弗扰明年诏省宪调广海官衆拟君白长帅府幕故事得先之官徴予言以为别昔者祖宗勘定中夏一时国人咸起而为之用质厚而材良敦重而正大征谋治法左右先后弼成太平之业者非偶然也海宇既宁宪度斯举长育当尽其方砥砺宜有其具然后贤能彬彬出为时用观乎君白之才猷其有闗于世道矣夫然而中州内地耳目所及朝廷政令之所先焉而犹选贤任官以治其民矧荒边异域山区海聚之间北去京师万里之逺民物雕瘵居有文移召发之警行有战伐馈饷之劳而懐柔抚绥之责赞协画诺之宜苟不慎择其人何以敷宣天子之徳服逺人乎此诸公所以力荐君白者也君白昔尝亲屡其地周知一方利病他日报政而还余益信其才之为不可及矣浑源刘氏传家集序先王之世道徳同而风俗美故其政教行于天下莫不身脩而家齐礼明而乐备去古既逺政教渐微岂惟士之学行不能世其家而有国者亦弗克维持其治化矣然而数百年间士之持身慎行以诗书操义相传寕无一二可述者乎若汉之袁氏杨氏唐之栁氏穆氏家范之严风槩之髙有以厉天下矫异世故史氏载之以为训焉湖广行省检校刘君之彦辑其先世谱牒言行来告曰吾家浑源传九世閲二百余年其在于金举进士者八人际遇圣朝仕者若干人然官虽不甚显而文章风谊见称于大儒先生可考不诬念宗族昆弟㪚处四方故辑録为书俾谨藏之庶不失坠先训公其序而传焉余闻古之君子不以名位崇髙为贵而惟节义风槩之为尚也故曰富与贵是人之所欲也不以其道得之不处也贫与贱是人之所恶也不以其道得之不去也其审富贵而安贫贱如此浑源刘氏其庶㡬乎金之初年士大夫乘时以干名依势以取贵无何羣小相倾卒䧟于祸南山翁方以清修文雅着名于时用则出而应之否则安其所守不见喜愠而词学之懿操行之㓗传诸其家以及其乡人者终金之世云朔诸郡文献相望大扺多翁所感发也其子翰林继之家学益脩居官亷平恒慕黄叔度郭林宗为人萧然有髙世之志徜徉西巖泉石之间而佚老焉后之人皆世其学厉其行未尝趋势干名以苟富贵则能传家保族固其宜哉呜唿前代名门巨室冺没而无闻者多矣盖非祖考积徳累行倡之于其始子孙读书立身承之于其后孰能传序歴次于久逺欤昔金盛时公卿将相隆名极位赫然震耀曾无㡬时声迹俱㓕甚者或无以为继而刘氏独能以诗礼操义保其世德若此览者其亦有所感而兴起矣至正三年癸未冬十月癸巳朔中奉大夫湖广等处行中书参知政事赵郡苏天爵序禹柏诗序汉阳府太平兴国寺有古柏焉相传大禹所植眉山苏公为诗倡之世遂信而不疑徃年予按部至郡因即所谓禹柏者观之枝榦之昂藏颜色之苍古雨露之所滋润风霜之所匽薄非数千百年岂能成此嘉树乎间读禹贡至导嶓冡至于荆山内方至于大别则圣人八年于外跋涉山川以拯民溺以奠民居及登大别之山观江汉之㑹流尚可得而徴焉昔召伯循行南国舎于丼棠之下后人思之惜其树而不忍伤诗所谓勿剪勿伐者也夫古人布政所息之树而犹爱䕶咏歌若此况圣人所封植者欤考之于诗有曰新甫之柏而荆州所贡则有杶栝柏焉独禹所植者无所考见然则古今诗虽不同其为懐人思古之作又岂异哉今自眉山公以下得诗若干篇府判哈喇台徳卿名进士也将帅寺僧刋布四方览其诗者当思圣人抑洪水之功勿徒咏叹其树而己伊洛渊源録序伊洛渊源録者新安子朱子之所辑也朱子既録八朝名臣言行复辑周程邵张遗事以为是书则汴宋一代人材备矣天爵家藏是书有年及来鄂省课于宪府朱公刋置郡学与多士共传焉间尝诵程子之言曰周公没百世无善治孟轲死千载无真儒盖治不出于真儒虽是弗善也自圣贤既逺治教渐微汉唐数百年间逢掖之徒岂无名世者欤盖溺于词章记诵之习者既不足以知道徳性命之原訹于权谋功利之説者又不足以求礼乐刑政之本此教之所以不明治之所以弗古若也宋氏之兴儒先挺出周子得不传之学于图书阐发幽秘二程子扩大而推明之穷理致知以䆒其极邵子张子则又上下其论议然后天理之微人伦之着事物之衆鬼神之幽焕然复明于世一时及门之士讲明正学风采言论各有所传朱子悉登载于是书以为训焉其有望于天下后世可谓至矣盖自古为政者必明道术以正人心育贤材以兴治化然则是书所述其有闗于世教已夫昔我世祖皇帝既定天下惇崇文化首徴覃懐许文正公为之辅相文正之学尊明孔孟之遗经以及伊洛诸儒之训传使夫道徳之言衣被天下故当时学术之正人材之多而文正之有功于圣世盖有所不可及焉迨仁宗临御肇兴贡举网罗俊彦其程式之法表章六经至于论语大学中庸孟子专以周程朱子之説为主定为国是而曲学异説悉罢黜之是则列圣所以明道术以正人心育贤才以兴治化者其功用顾不重且大欤夫伊洛之书固家传而人有之然学之者欲以见诸实用非徒诵习其文以为决科之计而已尝即是书而考之谓人君当防未萌之欲辅养君徳要使跬歩不离正人谓一命之士苟存心于爱物于人必有所济则正主庇民之道岂有外此者乎谓杀人以媚人吾不为也谓荐士当以才之所堪不当问所欲则慎刑官人之法岂有不本于此者乎其他一言行之嘉一政令之善莫不皆可以为法焉读者能即是而求之本乎圣贤脩己之学自不溺于词章记诵之习明乎圣贤治人之方必不訹于权谋功利之説庶㡬先儒次辑是书有望于后学者哉盖学问之传授不以时世而存亡师友之渊源不以风俗而间断然而巽懦无志者不足以有望必得豪杰特立之士观感兴起知求圣贤之学而学焉则真儒善治之效可得而致矣至正癸未十月既望赵郡苏天爵序太子赞善同公文集序古之君子道积于躬行脩于家号称一乡之善士者固有之矣及其至也称于一国焉又称于天下焉其没于世则善言懿行忍使湮晦而弗传欤天爵早嵗居于京师凡四方之士文学节行着于州闾者未始不闻其名焉若故集贤学士萧贞敏公太子赞善同文贞公则尤士君子所喜称道者也夫二公生逢国家之治平亲承文献之绪余深居而简出惇行而慎言处于家庭则肃然以庄接于乡党则薰然以和逺近学者之及门也则授之以经台省名公之造其家也则交之以礼故小大敬服而声闻日以彰矣自昔闗辅风土厚完人材朴茂洪惟世祖皇帝始以潜藩分地请命故相亷文正王为宣抚使乃辟覃懐许公为之提学以兴庠序以育贤才以美风化其规模宏逺也当时儒宿磊落相望至大徳延祐之际则有若贞敏文贞二公者出焉风采凛然倾动海内于是朝廷方兴文治登用老成屡以尊官显爵即其家徴起之间尝一至京师深欲推明其学未久移书庙堂辞疾而归雍容乎道义之盛审度乎出处之宜是岂遗世絶人索隠行怪者之流欤至正四年春天爵来官于秦方将考求诸老言行而表章之俾多士以为矜式㑹御史观音宝潘惟梓以文贞遗文来上请刋布于江淮郡学天爵再三诵读爱其词淳而义正信乎有徳者之有言也呜唿迩年以来中原耆旧相继沦逝流风余韵日逺日亡独赖其语言文字尚能稽其一二善哉御史之有是请也岂惟使闗辅之士企其风节学行而有所兴起矣夫至于贞敏之文㪚佚无稽将与文贞之孙再思等采而辑之共广其传焉中奉大夫陜西诸道行御史台侍御史赵郡苏天爵序滋溪文稿卷五滋溪文稿卷六钦定四库全书滋溪文稿卷六元蘓天爵撰序正学编序儒者之学祖述圣贤之所传考求经传之所载端本以正人心立教以化天下有若鲁齐先生许文正公其至于是欤至正四年春天爵忝官西䑓三月帅御吏敦劝郡学四月谒鲁齐祠命山长祁文思辑録先生褎封之制奏对之书及其哀诔之文号正学编刋布以式士类夫天将定一函夏跻世隆康则生文武神圣之君为斯民生又必有道徳中正之臣以辅相之然后明道术以叙彛伦兴礼乐以敷治化伏覩世祖皇帝之所以为君鲁齐之所以为臣其有见于斯欤故朝廷公卿之上郡县庠序之中皆明夫易诗书春秋论语孟子之文以敦夫君臣父子夫妇兄弟朋友之典曲学邪説悉罢黜之今稽是编文正之为学也精思苦索以求其所未至躬履实践以行其所已知识儒先传授之正辨异端似是之非其被召而立于朝也严乎出处之义尽其事上之礼谓国家居中土当行汉法则厯年多而可久治天下定其规模则事有序而不紊本之于农桑学校以厚民生辅之以典礼政刑以成治效葢欲君之德比于三代之隆民之俗登于三代之盛者也呜唿先生德业若此非学术源流之正乎是学也伊洛洙泗之学也自圣贤既没正学不传秦汉以降学亦多岐矣或以记诵词章为问学之极致或以清虚寂㓕为性理之精微或以权谋功利为政事之机要是皆非学之正此道之所以弗明世之所以弗治也不有儒先君子探其源而启其途端其识以正其趋则士将伥伥然无所依归览是编者葢知夫学术源流之正矣临卭魏文靖公生于宋之季每以世道下降士习愈卑深慨叹焉其曰记问学之末也今非圣贤之书而虞初稗官矣虚无道之害也今非佛老之初而梵呗土木矣权利谊之蠧也今非管晏之遗而锥刀毫末矣魏公斯言岂特一时之所当忧者乎呜唿先王经世之志儒者有用之学久不着于世矣世祖临御方大有为鲁斋以真儒之学启沃弼正俾圣贤之道昭明于时诗书之泽衣被于世斯则有功于今日之大者也是以封爵之崇从祀之典百世之公论终不可诬当是时有祖蘓张纵横之术钩距揣摩欲以利害动朝廷智术操天下赖天子明理灼知姦邪随殄㓕之或者犹欲踵其余习盗名欺世是亦弗思之甚也列圣继作文治休明儒者之学益见于用而鲁斋扶世立教之功不可及矣维昔书院之建葢以先生首应聘召见世祖于六盘被命教授京兆子弟考论是邦师友渊源实有所自诸生游息于斯读圣贤之遗经考儒先之言行庶能正其趋向感而兴起矣夫是岁秋八月后学蘓天爵序济阳文㑹序济阳之士读书永安僧舍缉为贡举之文月再㑹焉或文义字书之讹亦各有罚必欲词章程式期于中选其志亦可尚哉我国家奄有中夏治安日久始议设科取士其为制也询之孝弟信义葢欲行之有常试之经义疑问葢欲其学之有本继以古赋诏诰章表欲其敷扬宏休以备代言之选策以经史时务欲其经济斯世发为有用之学是则朝廷设科取士之意诸君子其亦思之否乎且济阳介于齐鲁之间圣贤德化之所被也邑之先进有若故翰林学士杨文安公雅德懿行为世师表故河西佥宪程君令江西省掌故王君皆由进士入官焯有声誉者也诸君子接于师友之见闻考诸文献之原委振励愤激讲明正学他日荐名春官仰副国家求贤图治之美岂徒曰文辞之工而已乎集贤侍讲学士通奉大夫兼国子祭酒赵郡蘓天爵题宋正献文集后序国子祭酒宋公既卒制赠翰林直学士范阳郡侯谥正献其弟翰林修撰褧次辑遗文为四十卷将版行之家贫不克御史共以为请遂命江陵省宪刋诸学宫公生京师早从亲官江南留落江汉间最久学日益富文日益奇延祐初北还声闻隐隐动台阁一时名卿若清河元公济南张公东平蔡公延誉不容口乃擢高科厯显仕方期大用而公卒矣呜唿天之生材固为世用也或弗究厥施而遽夺之岂公之不幸耶世之不幸耶自昔燕赵山川风气雄浑奇伟豪杰之士往往出于其间故材气强毅不随世俯仰公之文辞高古务出于已每叹近世文气骩骳为不足尚也国家设都于燕七十余年人物生于兴王之会奋立事功列官将相者盛矣而问学文辞之懿若公者几何人哉公之行已大节具翰林谢公之铭章然尚有可称者而衆弗察也当天厯初公移疾家居殆及百日凛凛乎死生祸福不能憷也及至顺中儒者以才华相夸尚咏歌治平以需进用公独退然如不能言此其胷中所藴岂区区文士所能及哉天爵昔官六察尝以士气不振荐公可教胄子庶几作新士类朝廷辄从其言未几公卒江陵公所旧游流风余思犹有存者文字之传将及于四海矣读者尚能兴起矣夫宋翰林文集序延祐中朝廷大兴文治予友宋显夫从其兄诚夫自江南来出其槖中诗文若干篇一时学者共传观之公卿大夫争识其面而大宋小宋之名隐然传播于京都矣未几诚夫果魁多士久之显夫亦赐同进士出身初显夫兄弟从亲宦游于江汉之间日益贫窭衣食时或不充故其为学精深坚苦下至稗官传记亦无不览诗尤清新飘逸间出奇古若卢仝李贺之流葢喜其词以摹拟之及闻贡举诏下始习经义策问既擢科第遂入馆阁为校书编修修撰待制又尝为太禧掌故中台御史山南佥宪最后由国子司业入翰林为直学士至正丙戌之春年五十三以卒谥曰文清诚夫累官至礼部尚书国子祭酒谥曰正献始者诚夫之卒显夫属予序其文今显夫之亡其子国子生吁复彚其稿征序于予夫宋氏文学之伟固不待予言而传也第念伯仲方以才能进用于时用不极其至相继沦逝此中外有识之士重悼惜也昔者我仁皇开设科举本以敷求贤才作兴治化今观累举得人之盛或才识所长禆益国政或文章之工黼黻皇猷议者不当尽以迂滞巽懦诋誉之也呜唿去古虽逺士之卓然能有所见毅然能有所守又岂无其人哉彼或訹之以利害视之以祸福事弗合义言不中度诡随而妄作者亦有之矣显夫学识持守迥与流俗不同斯其兄弟平昔讲于家庭而世人或不能尽识也予以交游之久故深知之知之深则其哀之也切是则国家承平百年德泽涵濡而庠序乐育多士之功岂第求其文章言语之工而已显夫家本京师故题其某曰燕石云至正六年冬十月朔集贤侍讲学士通奉大夫兼国子祭酒赵郡蘓天爵序送韩伯敬赴杜浦巡检序儒者之为学官由县而州而路积百五十月始入流选其迁调之淹需次之久近者二十余年逺者或三十年而其人亦老矣朝廷知其然略更其制愿为巡徼官者听南士调广海中州士调江南夫天生民而谓之士宁无豪杰有为之才倜傥不覊之器顾使跋涉江湖风涛之险触冐蛇虺瘴雾之毒其亦可怜也哉士之往者又岂得已也哉然而幸有一焉比岁山东河南之境旱亁水溢民罹饥寒盗贼窃发职警捕者皆以为病大江之南火耕水耨民颇丰足野无所警岂惟士之幸也虽然国家建官本以为民民既丰裕当思抚字之方休养生息之道方今郡县贪吏黠卒害民为甚江南大家被害尤甚居官者不可不知也知之则思所以格之民其庶几少休乎唐山韩伯敬由真定儒学正调江南杜浦巡检将行求言故书是以赠靳先生诗稿序昔者国家兴隆之初合乎南北疆宇之大网罗人才布列官守其政术之亷平文词之雅正接武宋金遗老沛然有以周用于世是岂中则欿然不足外则轩轩以艺能自负者所可拟乎甚矣祖宗德泽之深厚仁贤之衆多治化之隆为不可及矣余乡靳先生汝弼字舜卿生逢海宇之清晏亲承耆旧之典刑问学之富蔚乎有章政术之良秩焉可纪出佐江东宪幕则称赞画之长擢尹浙西剧县则着循良之誉惜乎蕴负所有不获尽施而亡家藏所着歌诗一编余因其孙穆得而诵之缅懐国初治化人才之盛感而为之书曹先生文稿序庐陵曹先生有文数百篇季子友仁版行于世征愚序其端昔者国家隆兴之初人材衆多然或抱异材奥学卒于小官岂非命欤先生少年倜傥有奇节论议古今出人意表江左初下一时名公争与为友而名声日延作为文章博洽古雅不徇流俗可谓豪杰之士矣葢先生平生雅好着述每言宋有国三百年礼乐文物名臣硕儒皆表表可纪国亡史多散失乃慨然自任着书若干卷未及脱稿而卒年方逾于知命官仅止于徼巡此搢绅君子所以伤悼不能已也当中统初朝廷肇置史馆承㫖王文康公鹗请修国史及辽金史其言曰既亡人之国不可亡其史未几宋氏亦㓕是时诸老皆在而三史卒不克脩是亦天也至正癸未大臣始奏论辑其事于是使者分行四方网罗旧闻先生去世已久仲子汝舟以遗书来上衆皆爱其法书简严而叹先生不及与于论撰之列也呜唿甚矣作史之难先儒以为古之良史其明足以周万事之理其道足以适天下之用其知足以通难知之意其文足以发难显之情然后其任可得而称也夫太史公以奇伟之材去古未逺论者犹谓疏略抵梧况其下者乎况后世乎愚尝备员史属阅近代载籍宋自建隆迄于嘉定实録编年纪志表传葢数万言其未成书者第寳庆咸淳之事而已秉笔者岂无所借手乎夫唐及五代初皆有书而欧阳公宋公寻复为之葢山林有志之士若曹先生者又岂无其人哉愚因览其遗文感而为之书先生讳毅字士𢎞家本庐陵今葬宁国之南陵至正己丑春正月丙午通奉大夫江浙等处行中书省叅知政事赵郡蘓天爵序至元新格序国家以神武定天下寛仁御兆民省台既立典章宪度简易明白近世烦文苛法为民病者悉置而不用呜唿斯其所以祈天永命奠丕丕之基者欤故平章政事广平何公荣祖明习章程号识治体当至元二十八年始为新格一编请于世庙颁行多方惟其练达老成故立言至切惟其思虑周密故制事合宜虽宏纲大法不过数千言扩而充之举今日为治之事不越乎是矣葢昔者先王慎于任人严于立法议事以制不专刑书是以讼简政平海宇清谧其皆以是为则欤是书旧板漫㓕省府命重刋之览者当体先朝寛仁之治慎勿任法烦苛为尚哉两汉诏令序先王典谟训诰誓命之文何其义理精微忠厚恻怛感人之深能若是欤葢情之发于中者实则言之着于外者切德泽之及于人者深逺也三代而降文辞近古者莫两汉若一时典册诏令混于纪传有能取司马班氏书离其说决其先后俾观者见其爱民忧世恤刑薄赋遣使求贤乞言图治词气温雅制作森严甚有古之风烈夫明君贤臣訏谟于巖廊之上既合乎典礼发号施令敷布于海宇之内必能格于人心斯其上下之交孚治忽之所关岂偶然哉有虞之朝龙作纳言夙夜出纳帝命惟允郑伯爵也为命禆谌草创之世叔讨论之行人子羽修饰之东里子产润色之况后世有天下者涣汗大号鼔舞兆民皆出治之本经国之要岂可以私智独见而为之乎我国家累圣相承兴崇治化凡议大政皆命文学老臣共之故诏令之颁浑厚质实及贡举试士诏诰亦用古体其轸念黎元追古制作诚非近世所能及焉然则帝王之制固本于五十八篇之书而两汉诏令亦不可忽也是编吾家所藏西汉十二卷吴郡林虙録东汉十一卷四明楼昉録及官浙省与宪使王公议刋行之向闻于潜洪咨夔亦尝纂次成书事着其略帝系之说惜乎不传独得其经论刻置卷首又命进士高明辑其目文学掾江若泉正其讹或谓两汉季年权姦柄用擅政称制文宜刋削夫命令虽出于当时而善恶悉着于史策録之以示训不亦可乎至正己丑五月甲午赵郡蘓天爵书性理四书序至正丁亥诏严守令之选以六事责之明年夏五月浙西亷访副使徐侯思让拜括苍郡守下车之初奉行六事惟谨狱讼日简治化日兴暇则帅僚吏诣頖宫听诸生讲诵经训于是郡人兴起于学侯益延师储书尽教养之实又以周子太极图说通书张子正蒙西铭刋置郡学俾诸生阅习书成号性理四书命文学掾云某来求序尝谓士之着述固有得序而传者若夫光儒立言垂训推广圣贤所未尽发开示后人所未知闻又何待序而后传耶葢自周衰圣学失传汉唐数百年间岂无豪杰之士以孔孟之言为学者欤然而穷极性命之根柢发明义理之精微或有所未至也宋兴既久周子出于舂陵河南程子关中张子相继而起其微言大义传诸学者凡天地之所以生成日月之所以运行山川之所以流峙万物之所以茂遂鬼神之所以祕人道之所以明莫不原理以达于用紫阳朱子东莱吕公叹其广大宏博若无津涯念穷乡晚进有志于学无贤师友以迪之则不知所入也因共掇其关于大体切于日用者为近思録传焉今国家九有会同崇尚文治而伊洛诸儒之全书广布于世不亦宜乎呜唿昔人有以道学政术为二事者先儒深以为非谓孔孟可作将推其所得以施诸天下欤将以其所不为而强天下欤葢王者为民父母视四海之民如己之子则讲治之术必不为五霸之假名秦汉之少恩矣然则徐侯之刋是书有意于古之治乎訾君孝义诗序德州齐河县有孝义之士訾君仲元其上世以赀雄金之季年散财招壮勇保衞乡社由是赀衰然里人咸赖之以安圣朝平定之初君之父思振先业而家日裕有子四人仲元居其次幼服田力穑悃愊无华动循矩度敦行孝义父病疡甚君拜医求药药必亲尝衣不去体食不甘味父卒躃踊哀号絶而复蘓棺殓𦵏祭稍从礼制既而母亦感疾伏枕二年君奉侍弥笃及卒哀踰前丧母钟爱君孝谨知其无所私藏疾莗屏人以金珠首饰付之君拜辞乞与诸弟母益贤之异时诸弟求分财别居君不能止听择田庐便利者取之而已略不介意也诸弟不幸早亡君抚遗孤如己子待中外婣族尽恩义里闬贫无依者十余家割良田百亩俾种植自给以终其身岁大疫贫者不能具药饵有食瓜辄自汗者君买瓜载米过病者家亲分与之或言疫气相染不可君曰吾以诚意援人于危造物者忍害之乎其死者又量赙之间岁不登乡人有所假贷积不能偿悉取券焚之于是一乡之人皆感其惠而君之孝义彰于逺近矣县以其名登之府部使者覈实以闻朝议命旌其门闾仍令史官书之君之子德明官从仕郎管勾南台架阁尝与浙西宪幕王君威可同掾中台相好也故威可将求诸公歌咏君行属予序其事呜唿昔者先王之为治也井天下之田而俾之耕民无饥寒之忧矣建大小之学而明其教民兴孝弟之行矣故居于其乡出入有相扶之义患难有相恤之道老幼皆得其养生死俱无所撼或一夫不得其所在上者则曰时予之辜斯其所以尽为民父母之道者欤我国家覆焘九有惠鲜小民德至渥也然而一乡一里或罹水旱之灾民尚有仰好义之家以周给之者葢人之生禀乎天地之性恻隐仁爱之端莫不因其有所感发而着见焉是以笃实之士不为物欲所诱而力行之非有待于外也观乎訾君慈祥岂弟之行着于家庭忠厚孝友之风推于乡党凶岁则出其有余以济不足饥者与之以食疾者捄之以药殣者送之以藏是则朝廷治化之隆风纪敦励之严有以致之也宜乎大夫士歌咏其美以为劝者哉送刘德刚赴三尖寨巡检序国家设巡徼之官所以诘姦禁暴俾一乡一里之人莫不获其安静休养之惠焉然或地有险夷俗有美恶故政之及人又有浅深迟速之异是则系乎人之才能何如尔浙江之东有州曰瑞安州之西南地广而民衆故设巡检以分治之至正七年春刘君德刚承命而往征言以自励德刚为真定判府君之曽孙葭州府君之孙厯游京师两入国子监而得是官故其本诸故家之所见闻淑乎明师之所教养加以气粹而才良言慎而行雅其于职事必克有以举之比岁吴越之境年谷屡丰盗窃弗发居官者不能亷静以息民贪墨兴事深文巧诋民始不胜其重困矣故狱讼之繁巡逻之扰则有造弊之伪食盐之私榜笞逮系无所不至呜唿安居而乐生人之常情也或陷于罪戾者又可不哀矜欤方今刑狱病民岂独江南也哉虽然瑞安为州在昔多缙绅儒先其商订古今考求制度凡天官律厯井田封建礼乐政刑靡不讲贯而儒学之盛乡俗之美民之易治可知矣夫朝廷命学校之官居巡检之职匪第资其捍御之方葢欲责其抚字教养之事也德刚自其祖父爱民而好士又知读书勤于职事故予深有望焉江西佥宪张侯分司杂诗序读国风之诗有以考俗尚之美恶知政治之得失然皆民俗歌谣非公卿大夫雅颂之音也蓟丘张侯士从由江西佥宪来官燕南出示按治之暇所作歌诗若干首备见江右吏治民俗之弊安得不为之三复慨叹乎夫一道德以同风俗隆古之治所由兴也江右之人何独譁讦至于斯耶葢大江之南山水清丽人生其间多轻俊而喜文平昔负气不肯相下官吏贪黠者又从而逗挠之彼始百计求直纷争而不息矣是岂民之本性俗之素然哉张侯为人亷明慎密按部吉贑袁端之境皆俗之尤健讼者侯发奸擿伏彰善树弱风节矫矫逺迩震詟民称道之不容口有同官同氏年差长者民恐或误乃以别号为侯称唿其爱慕如此则好善而恶恶人之常情也侯在官三年凡决罚官吏若干人征賍若干万贯使为部使者皆然天下何患不治乎方今朝廷念民疾苦特命宰臣精择守令其不才者悉罢遣之求治之意葢甚切也郡县之中岂无亷平为政恻怛爱民仰副朝廷之意者乎澄汰而显白之尉荐而赏罚之则部使者之责也然则如张侯者岂易及哉读其诗者又岂无所感发哉燕南密迩京师比岁水旱年谷不登元元困乏张侯巡行郡邑将见大振风采黜陟贪廉休养黎庶日臻于熙洽匪徒形诸歌咏而已天爵早岁与侯同游成均友谊深厚因览其诗而告之以此至正戊子五月通奉大夫浙东海右肃政廉访使赵郡苏某序滋溪文稿卷六滋溪文稿卷七钦定四库全书滋溪文稿卷七元蘓天爵撰碑志元故翰林侍读学士赠陜西行省叅政知事吕文穆公神道碑铭至正六年秋七月癸卯御史台臣传勑若曰故翰林侍读学士吕端善道明经济仁宗皇帝召入禁林由五品官超拜二品及薨褒封赐谥墓队之碑犹未有刻其命集贤侍讲学士蘓天爵制铭河南行省叅知政事王守诚书翰林学士承旨张起巖篆额臣闻命惶惧谨按吕氏家世洛阳𦵏新郑累世仕宋为名辅相公七世祖公绪与申国正献公为从兄弟六世希衍失其官封希衍生衡金初涉河家武陵衡生三子全仝尒仝生五子唐庆庭膺钦贞祐中举族徙汴膺语伯仲曰今兵戈方兴宜各逃难庶几宗祀幸有存者乃挈其子伟入宋伟改名文蔚以经义登进士第庭避地河内大兵遽至谓子子佑曰汝已长立当自求生佑艰关险阻由河南山东转入云代既久至京兆事稍定乐其风土家焉佑即公之考府君也初世祖皇帝受封食邑于秦请命故相廉恒阳王宣抚京兆聘覃懐许文正公教授多士府君素有高识一见文正即知其为异人遂命公从之游居尝训公曰吾世衣冠大家汝当学儒以续先业勿舍正道而趋异途公资禀既高博识力行世祖既践天位特命文正公为国子祭酒及拜中书左丞犹选国戚大臣子弟从之授业迨其谢政复以集贤大学士师长成均文正请以弟子在四方者为伴读分命驿召赴都相与辅佐为教制可关中应召者三人公其一也当是时风气浑厚人材质朴俗无骄矜华靡之习故言易入而教易从世祖皇帝以天纵之圣思有以作新贤才丕变风俗而贵游之子言语不通视听专一文正公躬行以表帅之设法以教养之因其气质之淳就乎规矩之正本诸国朝之宪章招于古先之典礼其后成德达才布列中外大而宰辅卿士小则郡牧邑令辅成国家之政治者大抵多成均之弟子也是则文正兴学作人之功顾不大欤葢惟世祖之圣故能兴隆基业惟文正之贤故善乐育人才惟公等之能故克辅成教养久之文正以疾辞归公亦还京兆御史台荐其才命为陜西道按察司知事未行㑹宋降者言襄汉新附之民缓之则畔散不属急之则危臬弗安吕子开者向为襄阳制阃叅谋今退居鄂其人悉知宋事可征用之朝廷从其说方议遣使而难其人或言子开即公之从叔父文蔚公闻之喜葢吕氏宗族自汴中解散四十余年矣时江淮兵犹未戢公慨然请行至鄂即谕天子德意子开入觐为陈抚安襄阳便宜诏拜翰林直学士坚辞不受时人或高子开之节而多公之功至元十有四年江南既下公擢从仕郎四川行枢密院都事时四川制置使张珏据重庆合州安抚使玉立据钓鱼山犹持宋节负固不降诏枢府分兵取之故相李忠宣公德辉行西枢府事于成都获贞卒张郃等数人将杀之公曰彼所以不即降者岂以昔尝抗跸先朝恐城降日悉见诛夷之故欤今宜释郃俾归谕立未几立果遣郃等賷蜡九书至成都忠宣请与东枢府同受降已而后期不至忠宣承制署立仍安抚使知合州开仓赈民禁辑剽掠而泸叙崇庆思播䕫万等郡闻之相继送欵巴黔人感公之惠与忠宣并立生祠事之东枢府耻其无功诬忠宣越境生事械立于狱以闻公适以事至京师言于平章贺公仁杰贺公入奏诏即释立赐金虎符佩之公亦获赐金织衣弓刀鞍辔等物进阶奉训大夫四川行省左右司郎中承命征理蜀帑得金币若干万两匹转奉议大夫同知顺庆路总管府事以疾辞家居者十年征为国子司业以丁内艰未终辞三十年除华州知州公曰听讼决狱治之末也当惇本以训民其庶几乎岁余劝农兴学皆有成効士知明于经术民知勤于稼穑蔼然有古循良风在官三年代者将至民老幼数百诣行省请留公再任其德化感人若此公退居于里日与韩公择萧公㪺同公恕讲论道义从容函丈而关陜学徒从者益盛由是士知自重而不苟进尚经学而后文艺皆文正启之诸公有以成之也皇庆初元仁宗大兴文治拜公翰林侍读学士中奉大夫知制诰同修国史时方议行贡举公曰经明行修质而少华非惟士有实学国家当得真才以登治平明年引年谢事上从其请遣使送归又明年改元延祐十二月某甲子薨享年七十有八𦵏咸宁县东陵乡骊山原赠通奉大夫陜西行省㕘知政事上䕶军追封东平郡公谥文穆曾祖妣朱氏祖妣张氏妣某氏元配晋氏继姚氏俱追封东平郡夫人合𦵏公墓子男三人果未及仕而卒果赠中议大夫礼部侍郎上骑都尉东平郡伯桢隆礼州知州罗罗宣慰司副使孙男三人曾鲁着鲁由陜西行省照磨云南行省都事社稷署令擢拜监察御史阶中议大夫曾孙男二公直公肃俱补国子员公字伯克笃信好学既从许文正公游专事践履居家律身养生送死造次弗违于礼葢关中土厚俗敦太史杨文康公恭㦉家世为儒冠昏丧祭一遵礼书公之考府君乱定来归念亲丧未𦵏不御酒肉者数年遇忌日辄悲泣巫觋怪神一无所信将终遗命勿用二氏公之治丧稽司马氏书仪朱子家礼及杨文康公已行故实使古人送终之正复见于世故关中丧𦵏多合乎礼者由公等一二儒家为之倡也大德中河东关陇地震月余不止公与萧公㪺各设问答数千言以究其理公复移书庙堂援董仲舒天心之爱人君出怪异以警惧之说及言方内重囚不过数十百人国家虑有寃抑岁再遣官详谳令秦晋数十万衆死于一时岂容恝然忘情乎天子宜责躬修省宰臣当避位待罪旁求直言极陈过失期于灾弭而已葢公虽居畎亩未尝一日忘天下也臣闻古之君子莫不亲师友以修其学博典礼以肃其家措诸于用则教化兴而风俗美然自秦汉以降出之于学则以文章记诵为上施之于政则以功利权谋为上至程朱大儒始本洙泗遗书发明圣贤修己治人之道许文正公得其书于南北未通之日心领神会躬行实践及遇世祖皇帝其学大行迄今海内家习其书义理赖以不冺臣承诏序述吕公行事因论及此谨拜手而为铭曰于赫世祖混一文轨匪储材能畴克任使譬之作室大木是资桶榱店楔巨细不遗世庙御天巍巍其功将相文武㑹合云风顾瞻儒臣命汝典教多士有作来则来效亦有勲旧名阀之子佩矩带规俨若儒士公在左右以圣以承教养有方治化克兴江汉之行川蜀之役惟公一言事如破的及典外郡化民有道归休于家允为元老思文仁宗登用老成乞言议政曰有典型盛德垂裕蔚多孙子天子有命擢拜御史曰汝祖考简在仁皇道明经济闻于家邦骊山之原墓有贞石诏钖铭诗车过者式大元赠中顺大夫兵部侍郎靳公神道碑铭故福州路总管府判官靳公既卒之十有八年为至正乙酉其子义列官朝着推恩赠中顺大夫兵部侍郎上骑都尉追封西湖郡伯是岁义进拜枢密院判官天子遣使分道讯民疾苦义持节宣抚陜西明年还朝又从幸上都秋七月甲辰枢密臣奏向者院判臣义褒封其亲而墓碑无刻请命集贤侍讲学士臣天爵为文侍御史臣恩立书翰林学士承旨臣起巖篆制若曰可臣维国家建邦树官所以为民故守令之选屡形于诏旨若惠政着于当时遗爱洽于一邑厯时虽久民犹颂之惟公善政最于江右其墓道之石诚宜有铭矧重以圣天子之命乎谨按公讳孟亨字嘉夫由儒起家试吏厯官剧县有声初至大庚戌次以从仕郎为贑县丞县当广海要冲环城皆水岁造舟为梁以通行者而有司征敛之烦使者追唿之急民甚苦之公籍诸乡下户共二千三百家给所输粮多寡造舟大小共三百艘各署主名于舟尾旧则新之弊则完之听其自为吏弗得与凡差舟为三等十舟为一甲三甲之中率十阅月各用其一迎候江岸使者之往来有司之转运刻期皆来役漏则听其归约十年复一役民大便之载其法于石其他赋役皆以粮为差等上焉以供海运次应差役下则供杂泛之劳具籍申府而永行之吏胥皆不得因縁为姦弊矣岁余遭父丧去官当江南内附之初戸籍繁衍时科目久废所除官多贪污杂进之流狱讼既不克理而譁讦之风日兴不知者悉以病民何哉公以延祐丙辰迁承事郎雩都县尹思欲作新其俗首捐已资大修学宫士民胥劝又建三皇祠宇命乡社皆立义塾择士之高年有闻者为之师教以孝弟又辑农书导民稼穑自是邑人渐知礼让而譁讦之习亦少变焉泰定甲子调星子县尹县廨岁久弊壊官吏治事几无所容公偕同列割俸缮治民不知劳公居久江右塾其土风听讼日益精明大府知其材他县所讼亦以属公开先寺僧与南康郡县争田府檄治之公诣田所召佃人邻人各言曲直田有小溪介之讼之所由兴也公命吏具文书以田在溪北者归之学溪南者归之寺遂不复争都昌民叔姪争田积年不决逮者数十人府檄复以属公公取论语一编语及彝伦即使叔姪诵读公申以孝弟亲睦之谊仍令逮者与闻顷之逮者请曰曩时官吏意有所私此讼之不决也今明府以善谕民敢不首实田本姪产叔父因其幼孤夺之于是叔父感泣尽以田券与姪遂相慈孝如初时人谓公为治以理而不以刑真得古人慈祥化民之意哉公惠政甚多此其尤较着者云及进承直郎福州路判官涖事七月而卒享年五十有七天厯戊辰九月二十四日也是岁某月某日归𦵏洛阳县某乡某原靳氏本之绛曲沃人金明昌间始徙家洛公曾大父忠大父贵再世隐德弗耀父元累官奉训大夫佥海北海南道肃政廉访司事妣尚氏封洛阳县君配李氏封西河郡君元统元年六月一日卒享年六十有一配君有淑行生子男三人其长曰仁江西行中书省检校官阶儒林郎仲郎义也由枢密院都事擢拜监察御史中书省右司员外郎礼部侍郎进佐枢府阶中宪大夫其季曰智江南行御史台掾转枢密断事官知事阶将仕郎女二人长适都昌县丞大名曹本次适福建元帅府照磨广平杨恭孙男一某女三长适监修国史宣使真定王惠余幼公有母弟二人仲亨由佥宪公䕃入官累迁汝州提举有子曰礼临江路清江镇巡检季亨未仕而卒有子曰温厯河南汴梁郡掾曰良懐庆织染局幕官女适同郡杨公直公世业儒家庭之间雍容孝让父子昆季自相师友初佥宪公欲以遗泽恩畀其孙仁恳辞请授其弟其后仁义亦以公之遗泽让其弟搢绅称之佥宪公以孝行闻于郡国故相敖拉齐行省湖广辟署掾曹擢广西帅府都事改知江州调安南行省员外郎复迁广西帅府经厯海北立廉访司迁为佥事不立声威所部振悚葢闻望素孚于人故也雅尚恬退未老谢归筑室午桥时与缑山陈公天祥觞咏为乐有诗百余篇皆本诸道义有禆世教之言公幼警敏稍长能通诸经大旨议论竒伟作诗有盛唐风未冠洛人已有从受业者宪府论荐擢洛阳县学谕改陜州儒学正时佥宪官广西公奉母省焉母道病卒扶柩还𦵏免丧复往㑹佥宪有他除帅府进公为掾公交人以诚言出而衆信服邕贼猖獗帅府出兵讨之公往谕其酋曰汝据险为宼今兵且至念汝无知故欲活汝汝能悔过其家可保否则无噍类矣遗贼感其言相率请降帅府以其功闻未几闻岑黄欲相雠杀连帅命公视之公复谕以祸福而兵亦止全活者不知其几公将赴雩都也适有诏经理其田令民自实粮数输官禁其欺隐县之承乐乡杂溪洞间豪民三十余家相聚亡命约所征粮弗与公至即上言经理扰民日从家僮单骑入其乡召父老告之曰朝廷征粮以佐经用果无欺隐官不强汝且不输粮之罪小若集衆为㓂是自取㓕亡国家刑宪不可轻犯当从吾言各安其业执其首恶罪之余皆帖然久之诏免所增粮勿取民情大恱又黄金蓝田等乡僻在万山赋役刑狱多不从命民有杀人者事公抵以罪自是赋役所输皆不敢后非公诚实感人其能有以信服之欤公方施于有政而遽云没葢不在其身则垂裕于后宜其子孙硕大贵显钦承天子之命赐铭表墓以侈宠光凡在郡县守臣尚亦知所励哉故谨为之铭曰皇兵列圣治化清静孰承孰宣曰守曰令诞敷明诏责之荐掦匪徒才能实惟循良巍巍靳公早绍家学德也温温才也荦荦大江之西百万其家官或匪良民讼亦譁公为令丞宣布治化廉公而明文雅蕴借赋役之重公则斯平狱讼之繁明则斯清于穆元圣聿严庙貌匪华土木式崇治教好生欲安民情之常彼虽逺人岂愿跳踉教匪话言惟诚与信民庶可近弗烦含刃公方有为天遽夺之遗爱在民民父母思公多贤嗣有位而耀出佐蕃宣入职枢要唯今天子惠鲜下民诏遣使者宣抚咨询公之仲子简在华选诏钖公铭百世丕显皇元故昭文馆大学士兼国子祭酒赠河南行省右丞相耶律文正公神道碑铭世祖皇帝既践天位惇尚文化爰命相臣许文正公衡典教成均以育贤才以兴治平规模宏逺矣一时及门之士嗣其师传久而弥尊海内共推之者惟公一人而已公讳有尚字伯强姓耶律氏辽东丹王托云十世孙金正议大夫尚书右丞文献公履之曾孙中京副留守赠龙虎衞上将军工部尚书善才之孙皇赠昭文馆大学士资德大夫庄慎公钧之子也五季之初辽人奋兴东北奄有燕云号令征伐赫然与中国争衡东丹王以太祖元子让位不居来归于唐赐姓名曰李賛华子孙世事华学衣冠日盛文献公深通天文厯仕世宗章宗功载史氏记金将亡尚书死义于汴庄慎公留居河朔东平巖侯重其世望请徙家焉中统初制授东平工匠长官佩金符以高年终公生有奇质颀然以长毅然不苟戯笑宪宗皇帝临御廉文正王希宪奉世祖潜藩命宣德关中奏征许文正公为京兆提学以淑多士公逾弱冠艰关数十里嬴粮往从之游文正公见其学苦而志笃深器异之世祖立极召文正公入朝公还东平㑹姚文宪公枢来为宣抚使辟公从事幕府公以不能政事辞姚公曰今正欲汝习政事也未几姚公赴召公亦退休于里日益力学当是时齐鲁之士踵金辞赋余习以饰章绘句相高公厌薄之专明经训人或以为迂公弗渝也至元八年文正公由中书左丞屡请谢政世祖勉从所请擢拜集贤大学士兼国子祭酒专以成均之教责成焉凡勲臣贵戚之子弟及海内名士咸从受业乃请于朝驿召弟子在四方者十一人为伴读公居其一既至日与诸生共相讲学葢文正公之为教也先之小学以端其本次之羣经以达诸用勤之以洒扫应对以折其外严之以出入游息以养其中故虽勲伐世胄变化气质周旋动静皆有可观而公匡救辅翌之功葢不细矣十年文正公南归诸生祖饯于国都门外文正悉语之曰他日能令师道尊严惟耶律某能之汝等当以事我之礼事之可也久之起公为国子助教而诸生多昔时同门者皆帖然敬服葢公以文正之为教者教诸生诸生亦以事文正者事公人两贤之十五年擢监察御史公以从父铸居相位辞不拜明年迁祕书丞二十年以承直郎知蓟州事蓟迩畿甸鹰师春秋纵猎横有需求公独不与州无职田岁征于民间公独不取民深德之金大定时文献公以疾出典是州建无恙亭岁久亭壊公修完之裕皇在东宫遴选僚属召公为詹事院长史初裕皇设学于春坊命賛善王公恂养教宫府侍衞之子孙王公卒征处士刘公因教之刘公归至是命公教之寻授奉训大夫国子司业一蒙古坐不请命逺出闻公欲深责之祈中贵求免公曰教法不可废也竟朴之裕皇时时召见听诸生讲诵古今屡赐公帛慰劳良厚二十四年初置国子监学设祭酒司业博士助教员始给印章分官署以典教诏春坊学徒从公赴监命太常卿周公砥为祭酒公仍司业明年公拜祭酒进阶奉议二十六年以庄慎公年老辞职归养成庙正位敦请还监元贞二年加朝列大德元年迁集贤学士加中议仍兼祭酒迎庄慎公就养京师五年加大中学士祭酒如故公在官凡三进阶朝廷一时尊敬师儒之礼益隆成庙初年锐意求治尝议遣使问民疾苦纠治官吏贪邪而宰臣贪墨者或欲因而肆赦公倡言曰今方遣使复行赦宥即与皇上作新政务除治姦弊之意不同故不可肆赦衆是公言而止时国家所颁诏令科条皆忠厚恻怛孳孳为民故海宇清谧年谷丰穰而诸老冠葢雍容嘉时令节择名园胜地觞咏宴娱蔼然太平人物之盛然每公在列诸老则以礼自持号公为畏友焉七年迁太常卿进嘉议八年庄慎公捐馆公䕶柩还东平丧𦵏合礼闾里范之明年复授集贤学士驿使召以忧辞又明年拜昭文馆学士迁正议兼国子祭酒中书遣使即其家征起时顺德忠献王为相令使者道朝廷伫望之意勿以老且病辞迺行武宗即位大臣奏请许文正公典教胄子耶律某继之自助教致位祭酒匡辅造就功多久烈王品宜优爵秩上曰是儒学旧臣也进拜公昭文馆大学士仍兼祭酒至大元年进阶中奉俄以辞疾踰年始允诏赐楮泉五千缗使者䕶送归乡里延祐六年仁宗清燕语及先朝故老遣近臣赐公酒醴搢绅荣之初公受学于许文正公于文正言行黙而识之其后考次年谱笔之于书凡日用纎悉取以为师法焉而文正德业学术之微因以表见于世公尝曰文正着述惟小学大义孟子标题读易私言而中庸四箴等说乃门人所记他则不足征也庄慎公尝同昆季作传家誓训以教子孙大概以为自东丹王以来生长中国素习华风父子夫妇纲常严正累世弗变不当效近世习俗渎乱彝伦公佩服遗训惟谨治家严肃以身先之诸子卓然有立其教人也师道尊崇凛乎若不可犯出言简而有法庙堂论议成均讲授人皆耸听恐不得卒闻公教国子几三十年始终如一学规赖以不隳作成后进居多故㕘知政事蔡公文渊始由诸生擢为学官公加敬礼引为同列士咸多其识量公于祭酒以集贤学士昭文馆学士兼者皆再将授者一及公辞归朝廷严于择人旷官者数年古所谓才难者不其然乎公既归老屏居别墅未尝一入城府自号汶南野老表所居曰寓斋终日端坐略无惰容晚不能视令弟子诵读经史心领神㑹怡然忘倦门生朝贵四方之士造谒无虚日听其言论或不忍去既𦵏监察御史王笴请即公乡建书院祠宇垂范后学廷议是之公妣谢氏金进士庆阳总管遹祖之女继妣李氏俱封漆水郡夫人元配杨氏五十四处宣差坤珍之女早卒追封漆水郡夫人继配伯特氐济兖军三州都达噜噶齐僧格之女有贤行封漆水郡夫人寿九十卒子男五人长奉训大夫邓州知州兼管诸军鄂啰劝农事楷次太常礼仪院奉礼部朴次朝散大夫佥江南湖北道肃政亷访司事权皆伯特夫人出也次陜西行中书省宣使栝次将仕佐郎广源库知事检庶也女一人适奉训大夫川州知州李孝恭封宛平县君孙男五人自新自得自明自成自本女三人皆幼公享年八十有五以延祐七年冬十二月某甲子告薨于家制赠资德大夫河南江北等处行中书省右丞上䕶军追封漆水郡公谥文正以至治元年春三月丙申𦵏须城县登贤乡执政里之原铭曰维辽有国于燕之北金氏承之皇武斯克于皇建极九有同文革其故俗治化维新凡代大家肖孙贤子德泽涵濡克振克起公生明时颀然长身严威俨然寡笑与言覃懐许公卓尔先觉有德有言尊明圣学公从之游丕衍其传持手范模仰钻高坚彬彬贵游昔也同志今焉师之有教无贰佩规带矩诵诗读书礼法循循衣冠舒舒时方治平贤才辈出羽仪周行桢干王室推公之幼克绍其师考行定谥士无异词伊昔燕云将相棊布隆名极位朝起暮仆惟公之家世德孔扬厯年四百率由旧章孰纲孰维家有誓训后克将之永有令问元故国子司业砚公墓碑世祖皇帝既一函夏大兴文治迺命相臣典教胄子次则分教天下之士至元二十四年始置国子监学设官以司教载特召真定府学教授砚公为国子司业超迁七阶赐五品服士论翕然推重于时朝廷宪度初立治平方臻其于材能往往不拘常格而擢用之故百职得人政教脩举此则中统至元一时号称盛治者非偶然也国初岁在乙未王师徇北汉上公与江汉先生赵公复俱以名士为大将招致而北久之周流河朔不获宁居岁戊戌诏试儒士公试西京中选岁壬子诏实户口公家真定着儒籍自是耑以授徒为业公通诸经善讲说士执经从而问疑者日盛公告以圣贤之旨谆切明白不缴绕于章句中原硕儒若容城刘公因中山滕公安上亦皆从公授经时来官燕南宣阃及部使者多名公卿闻公之名咸造见焉已而嘉其行义又共荐之擢为本郡教授凡十余年循循为教始终不倦作成后进居多声闻中朝遂有征召之命其在成均律身严以有礼得师之道屡以阳城忠孝之说训迪诸生尽皆化服是时风俗敦厚人皆尚行而文辞浮华之习士鲜好焉故治化人材于是为盛居岁余公移疾辞归朝士及诸生祖饯于国都门外观者以为荣公姓砚氏莫究其始所出每见儒者辄询问之其师初命公名曰弥坚字之曰伯国其父止命名坚故公在官称弥坚自称曰坚葢不忘父师之训也晚年尝自为谱言其先世颖州人宋靖康丙午燕云兵兴高祖汝翌挈家南徙侨居于郢再徙德安之应城曾祖讳震祖讳珍生理粗完师德安买田家焉父讳端礼妣黄氏进士直卿之女直卿有孙曰中颖悟善学公生七年学于黄氏家塾年十四始习词赋补府学生十六从乡先生王景宋学景宋名登以进士起家仕至京西路提刑京湖制置大司使㕘谋为人卓荦可伟公学得其梗概慨然有志于事功年十八又从袁州刘仁卿学议论年二十四来归圣朝公问学淳正文章质实务期道术以敷世教其为人亦然自少至老清苦严重士咸服其学推其行曰老成君子云有郧城集十卷藏于家公之卒也家徒四壁立非士友赙之几不能丧台阁名流周公砥阎公复李公谦焦公养直为诔以哀之公以至元二十六年九月癸卯卒春秋七十有八易箦之际了然不乱𦵏真定县新市乡临济村之原娶曾氏生三子禹功冀州儒学教授次禹谟皆明经学早逝士论惜之孙男曰续禹功子也初以公䕃为鼓城尉再尉平山厯惠民塲管勾监永济仓交纳汴梁行用库使上都宜兴县尹天厯元年县陞为州就命知宜兴州事进阶承务郎至顺三年某月卒年四十九曾孙男二惟仁进义校尉黄陂县主簿惟义治进士业女一适党某𤣥孙一德后公𦵏五十余年惟仁始请述公墓碑追思先朝故老声采日逺后生几无知者故谨摭其遗事而为之铭铭曰昔宋之季士习衰苶江汉之间独有材杰天方混一羣贤并兴无间迩遐共登治平有美砚公来自南服言论雍雍衣冠肃肃周流河朔弗获宁居学徒从之诵诗读书分教外邦十年如始名闻天庭征车至止曰此老成汝官于黉士有矜式国有典型曽无百年故老孰在兴文善俗君子攸慨尚述遗行勒辞刻铭匪贻孙子垂宪后生滋溪文稿卷七滋溪文稿卷八钦定四库全书滋溪文稿卷八元蘓天爵撰碑志静修先生刘公墓表静修先生刘君𦵏容城县易水之隂沟市里至正戊子县尹贾侯始捐俸买石表诸墓书来请曰先生之没五十有六年道德之遗风节之伟固多士之所景仰丘墓之寄是邑者旁无宗人守䕶彝自下车率僚吏诸生拜而祠之恭修封树以限樵牧又将建石琢辞彰示悠久庶来者闻风兴起焉天爵伏念自圣贤之学不传礼义廉耻之风日冺至宋伊洛大儒克绍其绪然而废弃于绍圣禁锢于崇宁而中原已为金人有矣方是时士之慕功名者溺于富贵之欲工文艺者汨于声律之陋其能明乎圣贤之学严乎出处之义葢不多见也我国家治平方臻贞元㑹合哲人斯生有若静修先生者出焉气清而志豪才高而诚正道义孚于乡邦风采闻于朝野其学本诸周程而于邵子观物之书深有契焉惜乎立朝不及数旬享年不满五十迄今孺子逺人皆知传诵姓字是岂声音笑貌所能致欤宜述其德不表于墓奈何先生既殁行业未有纪述故虽作者不能措辞今谨攷求遗文掇其出处大节一二而为之书庶称贾侯尊贤尚德之心乎按先生讳因字梦吉保定容城人世为儒家五世祖琮生敦武校尉临洮府録事判官昉昉生奉议大夫中山府録事俣俣生秉善金贞祐中南徙其弟国寳登兴定进士第终奉直大夫枢密院经厯秉善生述是为先生之父壬辰北归刻意问学尤邃性理之说独好长啸尝游西山当秋风木落时作一曲而感慨系之中统初左三部尚书刘公肃宣抚真定辟武邑令以疾辞归先生将生之夕父梦神人马载一儿至其家曰善养之既觉而生乃名曰骃字梦骥后改今名及字公生天资纯粹三岁识书日记千百言随目所见皆能成诵六岁能诗十岁能为文落笔惊人故国子司业砚公弥坚教授真定先生从之游同舍生皆莫能及独中山滕公安上差可比砚公皆异待之谓先生父曰令子经学贯通文词浩瀚当为名儒初先生之父四十犹未有子乃曰天果使我无子则已有子必令读书故自真定还居保定谢絶交朋专务教子先生年未弱冠才气超卓日阅方册思得如古人者友之尝作希圣解弔荆轲文豪迈不羁之气可想见也乡闾老儒说经止传疏义为文尽习律赋闻先生讲贯阅先生论着始则谤讪久亦敬服先生杜门授徒深居简出性不苟合不妄接人保定密迩京邑公卿使过者衆闻先生名往往来谒先生多逊避不与相见不知者或以为傲先生弗恤也王师伐宋先生作渡江赋以哀之欲南游江湖览观儒先名迹不果尝爱诸葛孔明静以修身之语表所居曰静修间游郎山雷溪又号雷溪真隐京师有曰田尚书者西域贵族颇尚文学闻先生名厚礼请教其子先生以水啮先墓谋迁避之不及往既而易州何公玮辞两淮盐使奉亲家居藏书万卷亦以教子为请先生平生苦无书读又乐易之风土遂允其请三年即归何公贽以银币皆谢不受世祖皇帝自居潜藩收召诸儒讲求治道及践天位姚文献公枢许文正公衡杨文献公果商文定公挺皆列台省而宪章文物号盛治者非偶然也久之诸公相继告退当国者急于功利儒者之言弗获进用时先生年虽甚富声闻已彰中朝贤士大夫多称誉之故相文贞王博果宻荐之尤力至元十有九年朝政更新有诏征起先生于家擢拜承德郎右賛善大夫初裕皇建学宫中命賛善王公恂教近侍子弟及恂卒继者难其人乃以先生嗣其教事未几母感风疾即日辞归明年母卒治丧合礼三十八年朝政又一更新复遣使者以集贤学士嘉议大夫来征先生以疾固辞不起世祖闻之亦曰古有所不召之臣其斯人之徒欤明年国子助教吴明陈书于朝荐先生为国子祭酒士论高之三十年夏四月十有六日先生终于容城春秋四十有五海内闻之无不嗟悼曾祖妣边氏祖妣陈氏妣杨氏继妣某氏配郭氏一子曰和早卒三女皆适名族先生早丧父母事继母孝以父祖之丧未𦵏献书先友翰林待制杨公恕杨公怜而助之克襄大事家虽甚贫非其道义一毫不取于人先生师道尊严学者造门随其材品而教焉讲说诸经理明义正听者心领神㑹初朱子之于四书凡诸人问答与集註有异同者不及订归于一而卒或者辑为四书集义数万言先生病其太繁择为精要三十卷简严粹精实于集註有所发焉有诗五卷号丁亥集先生所选常自讽咏复取他文焚之今所传文集十余卷得于门生故友然不为空言皆有补于世教其他小学四书语録亦皆门生所録惟易系辞说乃先生病中笔之亲授其徒者也先生每以后世史官不明义理修辞之际轻为增损使忠臣义士之心不得暴白于世尝曰若将字法论心术则受屈者多矣先生之亡未久吴明复进言于朝曰风俗之薄久矣士之处世不自贵重闻人誉已喜见颜色不复知有廉耻等事何则欲动于中利夺于外故也伏见故处士刘因隐居教授不求闻达授以三品清要之官辞而不顾若蒙赐谥赠官庶几息奔竞惇风化士类知所惩劝焉延祐中始赠先生翰林学士资善大夫上䕶军追封容城郡公谥文靖是后中外风纪儒臣皆以先生砺俗兴化有功昭代宜如许文正公从祀孔子庙廷礼官㑹议亦皆曰可而当路者未遑及也呜唿天之生贤也岂无意乎自义理之学不竞名节隳頺凡在有官见利则动有国家者欲图安宁长久之计必崇礼义廉耻之风敷求硕儒阐明正学彰示好恶之公作新观听之庶使人人知有礼义廉耻之实不为奔竞侥倖之习则风俗淳而善类兴朝廷正而天下治世祖皇帝再三聘召先生者其以是欤天爵之生也后不获见先生及游成均得临川吴文正公澄为之师吴公于海内诸儒最慎许可独尊敬先生岂其问学出处道同而志合欤当国朝龙兴之初岁在己酉二月先生生于保定吴文正公亦以是岁正月生于临川是时南北未一天已生斯大贤他日辅賛国家文明之治吴公年八十余方终着书立言盛传于时先生早岁去世虽不及大有着述然风节凛凛天下慕之扶世立教之功大矣贾侯由进士入官治邑有声独能访求先贤遗迹而表章之其于风厉俗化惇崇名教诚非小补云元故集贤学士国子祭酒太子右谕德萧贞敏公墓志铭大德延祐间关陜有大儒先生曰萧公同公笃志励操高蹈深隐乡郡服其行谊士类推其学术朝廷重其名节于是征车起之表帅俗化其道德风流迄今天下慕之至正甲申之春天爵来官西台访求二老言行将以为师法焉既而得同公墓铭读之起敬起叹萧公云亡久矣犹未有述乃稽核荐扬征召公牍于省府採摭族世薨𦵏岁月于其家问其隐德懿行于旧老名士之所传録其遗文杂着于金石简册之所载合而志之以铭庶后世攷德者有征焉谨按萧氏益都人国初着籍京北公讳㪺字维斗年二十余郡守以茂才推择为掾未几新郡倅至倅西域人怒则恶言詈吏公叹曰如此尚可仕乎乃置文书于案即日谢去隐于终南山下凿土室以居之尽得圣贤遗经以及伊洛诸儒之训传陈列左右昼夜不寐始则诵读其文久则思索其义如是者余三十年义理融㑹表里洞澈动容周旋咸中礼节由是声名大振世祖皇帝既一四海而遐荒小邦撗目穷髪悉皆来庭命开祕府详延天下多闻之士选述图志用章疆理一统之大使者来征公辞焉故赠咸宁贞献王额森特穆尔亲受学于许文正公深知治国用贤之说及为陜西行省平章登公并故四川宪副刘季伟姓名于朝㑹㕘政赵彦泽请立提举学校官荐公可当其选久之制下授公承务郎陜西儒学提举葢从贞献王及赵公之言也省宪请公就职公以书辞曰某蚤事文墨见一时高才絶足趍事功者効之不能是以安于田亩读书为事本求寡过不谓名浮于实圣恩横加窃念圣人之教必明德而后新民成己乃能成物昔夫子使漆雕开仕对以吾斯之未能信然则心术之微虽圣师不若开自知之审今某学行未至自知甚明望达庙堂改授真儒则朝廷得人学者得师某亦不失为寡过之人矣大德七年冬超擢集贤直学士奉训大夫国子司业遣使征之公又力辞不拜其言曰念某寡陋与人共学非敢为师向授提学幸蒙听允其辞既不能当外郡学职岂复可预国学之事况敢辞卑居尊以取无廉耻贪冐之罪乎九年夏制若曰萧维斗山中读书不贪官不嗜利世祖征召不至朕遣人召之亦不至岂将命者非其人而弗来欤今特命㕘议中书省事廉恒等以往其令行省给五乗传赐之楮币百疋命挈其家偕来或萧维斗坚欲不仕可进嘉言一二朕当令人送还如年老或不能骑别给安车可也行省行台诸司所在敦遣公辞不获力疾北行适成庙不豫然犹传勅俾择馆舍遣近侍赐饩廪衣物又命宰执以治道为问公寻亦南归仍辞所赐不受十年进集贤侍读学士少中大夫即其家授之明年武宗临御仁皇养德东宫博选当世名儒左右辅导特授公嘉议大夫太子右谕德命宫师府长史聂辉起公敦迫上道至大元年二月至京入见嘉禧殿仁皇温问再三公书酒诰以进因言古人惟祭祀则饮酒然尚德将无醉葢当时近习多侍上燕饮故公首以是训陈之未几恳请还山上怜其衰老遣使送归二年四月征拜集贤学士国子祭酒依前太子右谕德进阶通议大夫公以老疾辞门人疑焉问曰圣人乐得天下英才而教育之今先生辞祭酒者何也公曰曩在京师有朝士再三以成均教法为问者余告之曰若欲作新胄子当罢岁贡一如许文正公时专于教养彼既外无利禄之诱内有问学之功则人材庶有望矣此语一传物议鼎沸执政者亦深不以为然今余出则徇人岂能正已以正人乎四年正月尚书臣皆以罪废政务复归中书而大臣请曰今政事大壊当从新治之中外廉㓗老臣及事世祖成庙两朝有若李谦尚文赵居信刘敏中萧㪺程鉅夫郝天挺韩从益刘正程鹏飞董古选陈天祥王思廉等可急遣使召之共议新政仁皇从之公以疾辞不起延祐五年七月己未有星殒于所居中庭光射如昼越八日丙寅公以疾薨春秋七十有八八日某甲子𦵏咸平县少陵乡朱张里南原先茔之昭至治三年问人故四川行省左丞廉公惇江浙行省㕘政富珠哩公翀时方在朝以公易名为请制赠资善大夫四川等处行中书省左丞追封扶风郡公谥贞敏维关辅自许文正公杨文康公鸣理学以淑多士公与同公接其步武学者赖焉公之学自六经百氏山经地志下至医经本草无不极通其说尤邃三礼及易尝作家庙以奉先世祭则极其诚敬子弟或少有怠祭已必深责之早值亲亡哀毁致疾治丧不用佛老棺椁衣衾悉遵礼制葢自杨文康公倡于其始公复推明于后至今长安士大夫家亦多化之公平生不祭于墓有筑亭于先垄之侧者表曰致悫引祭义以明之公曰墓祭非古当作祠堂于其家揭斯名于斋室庶乎其可临川吴文正公独称公为善于礼初江西儒者摽题小学书行于世公闻以朱笔涂之曰凡今摽题多朱子所不欲存者如邓伯道系其子于树之类吴文正公是之公深通六书尝言自古文篆籕而后小篆佐𨽻至于真楷相沿而成故今楷书中古籕篆𨽻皆有之虽行草亦有古籕篆𨽻之遗意今真书㸃画之讹者皆从𨽻章行草中来非兼通者不能知也小篆自是省古籕而为之考诸钟鼎欵识遇重字则变之要之不失六书之旨太常博士侯伯曰今人识字及通六书者惟萧公为然关中字学不差亦因公发之也公尝书经史格言以训人求书者或非其人及涉异端之事则拒絶之家多藏书手自校雠或经传音训之讹皆字字而正之下至文史亦然为文悉本诸经非有禆世教者不言非其人不与公薨遗落无几今购得古今诗若干首铭賛杂文序记碑志又若干首翰林姚文公燧文葢当代慎许可独敬礼公其门生有讥诋公文者姚公怒曰萧先生道德经术名世者也岂若吾辈以雕虫篆刻为工乎所撰九州志若干卷法史记年表由三代迄宋金详疏沿革于下山川贡赋附焉其他着述又若干卷天厯兵荒之余往往散在名家公少颖悟三四岁时从其姊过亲族家引公坐榻上不从亲族固命之乃坐榻下人已异之既长慨然有志于天下岁癸卯秋河东关中地震月余不止父老忧惧不知所以相师问公公告之者数千言反覆极论天人一理性本皆善国家当务教养俾复其初人当恐惧修省日迁于善则隂阳和而万生遂灾害自不生矣其心葢欲位天地育万物上跻隆古之盛是岂离世絶伦索隐行怪者之流欤初朝廷以贡举取士行省礼请公与同公较其艺公以斯文方兴出而应之公读书之暇躬亲农耕蚕桑尝教其子孙曰治此以供衣食最为安尔或有馈遗非义不取人有急难施不少吝奉养极其澹薄公身长六尺脩髯如画望之可敬其为人外和而中刚凡与人交接之以温言恱色胸中黑白了然不溷间入城市观者如堵当代名公卿及四方之士宦游于秦者愿一见公为荣或数造其庐请教焉西台大夫巴圗公尝以冬月谒公汗流浃背出语人曰吾久在京师屡接贤士大夫未有若萧先生自然令人敬爱不舍公教人极严诸生惴惴畏服其学皆自小学始次及四书诸经日与学者讲说经训滚滚不穷待其晓解方授别义人来质疑即命其徒取其书某卷所载以对曰背文暗诵恐或悞人初富珠哩公至自南阳从公受业久之谓人曰某游江右获识诸老闻其论议或有不让今见萧先生使某自不能措一辞信知吾道之无穷也其他弟子若同毅陈㽦智炳李材卢烈等多知名于时公德善化及逺迩虽武夫悍卒亦知景慕征西兵尝屯长安大帅一日入朱张里里人惊惶帅谕止之曰汝勿怖闻此有萧先生者见之即归吾非侵扰汝也有郡吏乘马城南暮归遇盗逐之吏思所以自解曰我乃萧维斗也盗即引去未几盗获吏适按之盗曰我向欲剏汝骑汝以为萧维斗也吾故不忍宁知汝绍我耶公四世祖讳云宋乐安盐使曾祖惠彦金益都府孔目官祖讳均皇赠中奉大夫河东山西道宣慰使䕶军河南郡公考讳踰屡佐戎幕活人有功终京兆路总管府经歴因留家焉征士韩择为志其墓赠资善大夫大司农卿上䕶军河南郡公曾祖妣盖氏祖妣孙氏追封河南郡夫人妣张氏逯氏俱没于兵周氏张氏并追封河南郡夫人配杨氏张氏杜氏俱先卒张氏亦追封河南郡夫人子男二曰友早卒曰恭终奉议大夫耀州知州女五俱适人孙男三元终进义副尉泾阳县主簿次亨次仪呜唿节义天下之大闲有国家者欲以作兴风教振起名节则必访求高人逸士征而用之于以登礼乐之治惇廉让之风彼为士者非偃蹇以自媚矫亢以为高葢不如是则道不尊观列圣之所以用公公之所以自处则朝廷风厉人材之盛君子进退道义之隆可以为后世之楷范矣铭曰节彼终南有堂有纪谁其居之曰隐君子早捐世务乐乎幽潜德蕴于身士具尔瞻南山之云朝隮于穴雨泽诞施澡我名节天子曰咨有臣如斯安车载脂屡往征之公拜陈辞能薄材谫误达天聪臣非屯蹇安车而来道德雍容羣工在列仰止高风进敷正言退明正学垂训后生克配先觉去古曰逺士习愈偷媕婀骫骳合汗同流一闻荐扬喜溢颜面遯世弗闻百未一见不有君子孰障頽波尚思公存考槃在阿言为世则行为世轨流风遗烈来者兴起南山苍苍下为公藏爰述潜德百世耿光元故中奉大夫江浙行中书省㕘知政事追封南阳郡公谥文靖富珠哩公神道碑铭公姓富珠哩氏讳翀字子翚年出二十号称鉅儒由宪府荐授襄城学官行省右丞廉公恂辟掾辞擢汴学正朝廷闻其名召为国史院编修官未几御史台辟掾又辞台臣高之奏为河东道廉访司经厯迁陜西行台御史阶将仕佐郎入拜监察御史延祐五年擢中书右司都事㑹权相用事公退居齐之新镇改翰林修撰郓忠献王栢桂为相复荐公左司都事转从仕郎寻陞右司员外郎泰定初充㑹试考官选国子司业岁余除河南行省左右司郎中迁燕南道廉访副使入佥太常礼仪院事寻陞奉训大夫兼经筵官至顺元年同知礼部贡举拜汉中道廉访使久之佥太禧宗禋院事兼祗承神御殿事改集贤直学士兼国子祭酒应召赴上都议事又兼经筵官进中顺大夫礼部尚书元统二年进中奉大夫拜江浙行省㕘知政事以𦵏亲北归复号至元元年召拜翰林侍讲学士知制诰同修国史以未𦵏辞明年复命编修官成遵召之而疾不能行矣公之先女真贵族泰和中章宗命定氏族为百富珠哩氏其一望着广平公曾祖阿纳尔金符离令妣舒穆噜氏祖德国初官忠显校尉南京路汉军总把累赠昭勇大将军前衞亲军都指挥使上轻车都尉追封南阳郡侯妣南阳郡夫人成氏考居谦累赠中奉大夫河南行省㕘知政事䕶军追封南阳郡公妣南阳郡夫人王氏公世居上京之隆安昭勇公初从宪庙南徙以保甲射生军壮总把戍邓之顺阳川因家焉初至元己卯郡公从故相贾公居贞掾江西宣阃公生贑江舟中于时釜鸣家人惊异昭勇爱公颖悟尝曰是儿必兴吾家稍长读书一览即记郡公以顺阳僻左徙居于邓贞隐李先生邓名士也公从学诗赋同门莫及郡公卒家益贫窭进修愈力翰林闫宏曰观子之才后必名世曷逺游以广见闻公往江西谒克斋萧君某萧君故宋大家夜梦大鸟集所居屋翌覆院外疾出视之沖天而去明日公至萧君异之公始名思温字伯和为制今名及字归复走京兆拜集贤萧贞敏公贞敏隐终南为学精勤夜以继昼公寓其旁僧舍攻苦食淡人不能堪公裕如也归复游汉上从翰林姚文公学古文公奇之以书抵真隐曰子翚谈论锋出其践履一以仁义为凖文章不待师传而能后进无是伦比于是真隐以女妻公公之为学务博而约自六经诸史传註下至天文地理声音厯律水利算数皆考其说听其言论滚滚不穷故声闻大振自官汴学士之从者日衆及师成均与邓公文原虞公集谢公端为同时教人不倦发明经旨援引训说累数百言极于至当而后已学者恐不卒得闻故经公指授者多知名公佐河东或讼冀宁监郡不法其宪长曰监郡贵胄宜详谳之葢欲缓其事公曰我第知有宪法焉知为贵胄乎卒正其罪关陜有警郡民惊惶蒙古万户提兵赴河中道出冀宁公白宪长曰是郡要冲当留兵镇守万户难之公曰有责在吾不汝累也郡赖以安应州大兴土木之工公言兵后宜蘓民力朝廷为罢其役土畨之民以饥来告天子怜悯命出内帑银赈之公以西台郡史承命而往民赖其惠及迁内台适英王初正储位公言当选正人朝夕辅导制可公分行淮东体察宪人能否淮宪尚严刑庭列狱具甚衆公曰国家置风纪本以肃清贪污兴行治化初不专尚刑也取狱具焚之南阳设六屯田各树官属朘削其民民不能堪故多流亡公请罢去官属俾有司董其佃作公在省闼左相郓忠献王以公端重博洽甚加敬礼王尝谓公曰汝能作宰相否公对曰宰相之位固不敢当然平昔所学皆宰相事葢闻有福德才量者乃能为之因为王陈其说王曰微公我不闻是言权相既死王进右相君臣亲密无间慨然欲复祖宗之治上畋易州闻王之曾祖鲁忠献王安圗赐田赐碑在近乃往覩焉勑设燕享王称觞献寿上大恱明日公进驻跸颂敷言忠献王辅相世庙统一六合修举百度治底雍熙以箴规焉上览之命以驻驆表其里英王崩王亦遇害逆党列据津要公移疾不出晋邸遣使诛其逆党公即起视事泰定间数有大变地震水旱之异时相多西域人西域富商以异石为寳诳取国帑又其私人多以贪墨夺官至是託言累朝忠献诸物直不时给台宪所罪官吏弗克叙用皆有怨言故致灾变若此天子信之因肆大赦播告多方葢彼内以私结其党与外以取恱于姦贪公时为燕南宪副力陈其不可他宪虽亦有言皆依违囘䕶不若公言明白剀切已而事果不行公谳囚保定河间民犯私盐法当运司治罪公以民罗饥寒误触刑禁皆随事治之佐吏以为难公弗恤也囚有在狱久不决者公察其情可杖杖之可释释之衆皆以为平允岐山周公庙道士据之公曰周孔名教炳如日月岂宜列于异端请设书院令学官主之文宗入京省谒太庙既即位又行祫飨大礼公摄礼仪使咫尺天颜上有所问执礼以对上恱上建太禧宗禋院崇奉祖宗神御若家人礼又建奎章阁学士院陈列图书日览观焉两院官属学士皆上所自择勲旧文学亲书其姓名付中书以行文书铨曹不敢进拟公既选佥太禧而奎章偶阙大学士员近臣乘间以某官为言上怒曰汝何不荐用子翚马伯庸而以斯人为言乎公之见知类如此武宗庙室未有配位大臣请用并附之文公曰宣慈惠圣皇后昔受寳册母仪天下礼当合食于庙其后卒从公议皇上以圣子神孙入继大统当令臣民视听一新不可敛怨于国遂赦天下赐公白金百两金绮一端楮币万缗初国子生以入学名次为先后岁贡补官殊无劝惩故太史齐公履谦为司业请以学业为陞等第试文词优者为中选由是诸生咸思奋励而人才兴矣后值天厯多故其法中辍公为祭酒始试诸生于崇文阁下中选者凡若干人先时学官多僦民舍以居监有隙地在居贤里公曰古者教有业退有居乃积弟子入学贽礼得楮缗二万有奇为宅数区筑室完美以居师生帝师至自西方勑百官郊迎公卿拜进觞师坐受之公立以觞进曰师释迦徒天下僧之师也余孔子徒天下士之师也师笑而起举觞卒饮观者凛然时相将封秦王事下礼部议公曰秦大国也非宗王不可今丞相食邑高邮高邮驿名秦淮非地秦也宜以淮易之衆伺相意不恱因共请曰诏已命封于秦不当别议有官平章者卒其妻尽以田施僧寺云为平章祈福妄子求诉于公其妻曰平章名爵子䕃之矣所施家赀几何公曰汝既无嗣而反荡其家资异日何颜见汝夫于地下命以田还其子廷议是之江浙地大事剧而省臣烦苛事多壅积民以为病公曰职居大藩而欲吹毛求疪居下者无所措手足矣事至即决民大称颂公为文章严重质实不为浮靡其词悉本诸经如米粟布帛皆有补于世教有菊潭集六十卷太常典礼因革不同每遇禘享辄稽吏牍故多牴牾公请于朝赐笔札廪膳倡礼官彚集为书七十五卷公欲于顺阳建博山书院以淑其人分置六斋治礼治事经学史学书学数学方经营之而疾已革遗言丧祭一本于礼勿徇流俗以至元四年二月某甲子薨于顺阳味经堂享年六十讣闻制赠通奉大夫陜西行省㕘知政事䕶军追封南阳郡公谥文靖是岁四月庚寅𦵏邓之永昌乡西樊里四望山下配李氏贞隐先生之女俨雅勤俭治家有法亲供蚕绩而无富贵之习累封南阳郡夫人以至正元年五月某甲子卒于顺阳稼穑堂享年五十有三是岁闰五月甲申合𦵏公墓子男曰逺力学有闻令祕书监祕书郎呜唿士之于世也愿谨者人多以为迂倜傥者人则以为狂砥厉名号者反以为矜通达时变者或以为谲甚矣为士之难也公学识卓异不随流俗俯仰论议设施多有可述而浅见狭闻者或未能尽识也然士之特立独行岂以求合时好为贤乎临川吴文正公尝曰富珠哩公学博而正独立无朋闻者以为知言铭曰金有中原治安百年设为贡举网罗才贤圣元方隆遗士接踵台阁彬彬尚赖其用故老寝亡惟公挺生渊渊其蓄涵涵而停江汉之间河华之右爰有硕师为世领袖公从问学坚苦不渝华闻曰昭衣冠伟如洙泗遗经伊洛训传讲说精深义理融贯践敭台阁画賛相臣言论之卓风动缙绅翌翌成均公正师席敷教以寛多士作则中朝典礼外省自宣有伦有要惟经惟权士之立朝贵有学识议事以制匪学何式瞻彼东土金人肇兴既定危乱遂登治平文物聿彰人材斯出惟公之先喜事儒术积善储庆益大以振公学有源力相斯文继世克承箕裘是业表公儒行允配前哲滋溪文稿卷八滋溪文稿卷九钦定四库全书滋溪文稿卷九元蘓天爵撰碑志元故太史院使赠翰林学士齐文懿公神道碑铭世祖皇帝既奠天位定百官之仪新一代之制治厯以授民时建学以教胄子其谋猷师表之重乃以属诸中书左丞许文正公文正既没继者遵守其旧若夫见而知之卓有学识通制作之本原酌时宜之损益则惟太史齐公其人哉公讳履谦字伯恒甫大名人少从考府君来京师受学家庭读书一过辄记年十一学推步星厯十三习词赋府君曰汝欲为进士欤能明经术则圣贤可学公遂研穷性理非洙泗伊洛之书弗好也国家袭金用大明厯岁久弗与天合至元十三年诏立太史局改治新厯寻升局为院公年十七补星厯生同辈多司天世家子忌公才能太史王公恂召问算数皆不能对独公随问随答王公称之许文正公杨文康公俱应诏治厯公侍左右数请益焉厯成与脩歴经歴议二十八年太史郭公守敬奉诏浚惠通河荐公为星歴教授奏凡仪象未完者命公完之都城刻漏以木为之其形如碑中设曲筒范铜为丸自碑首传行而下系统以为节既久废壊晨昏愆度公按图考订莲花寳山漏制俾工改为讫今用之迁平秩郎保章正始掌歴官之政大德三年八月时加已依歴日食二分六十六杪已而不食衆惧公曰当食不食在古有之矧时近午阳盛隂微因列唐开元以来日当食不食者以闻六年六月朔时加戍依歴日食五十七杪衆以涉交既浅且复近浊欲不以闻公曰吾所掌者常数也其食与否则系于天及时果食日官争没日术不能决公曰气本十五日间有十六日者余分之积也故厯法以所积之日命为没日则没日不出本气者为是衆从其议七年八月二十三日夜地大震诏问致灾之由弭灾之道公按春秋言地者为隂而主静妻道臣道子道也三者失其道则地为之弗宁是时成庙寝疾宰执有作威福者故公言及之九年冬初立南郊祀昊天上帝公摄司天故事司天虽掌时刻而无钟漏往往将旦行事公请自今用钟漏俾早宴有节则人咸知起敬从之十一年春武宗皇帝自北藩入继大统太后命卜即位日期公曰帝王即位俱有典礼汉文帝至自代邸以其日日夕即位岂宜拘以禁忌误大计耶至大二年奉常请修社稷坛及浚太庙庭中井或以岁君所直欲止其役公曰国家以四海为家岁君宁耑在是乎湖广民家生子数岁身足下有毛行省以为瑞贡之公曰此异类所产不可以见三年陞授时郎秋官正兼领冬官正事仁宗自居潜宫嘉尚儒术及其即位学校贡举之制兴矣台臣屡荐公当为胄子师宰相李韩公承上意抜用名士擢国子监丞易阶奉直大夫公严条约以身先之诸生惴惴畏服说经精明质疑请问殆无虚日诸生斋居者休旬无所于食公积学廪之赢与之夜给膏油继之公每五鼓入学风雨寒暑未尝懈也改佥太史院事皇庆二年春彗出东井公廷奏古者荧惑犯心宋景公反身修德荧惑退舍今当修省以弭天变因陈时务八事曰除旧布新进贤去邪省刑轻赋节用爱民上改容轻听明年复拜国子司业有制国子岁贡六人蒙古二官从六品色目二官从七品汉人二官从七品第以入学名籍为差次公曰不变其法士何由进学国何以得材乃酌旧制立陞斋积分等法其言曰国学立六斋下两斋以初学者居之中两斋治大学论语孟子中庸学诗者居之上两斋治易诗书春秋礼记属文者居之每季考学问进者以次第陞又必在学二年以上始与私试孟春月试经疑经义季月试䇿问古赋制诰章表蒙古色日试明经策问辞理俱优者为上准一分理优辞平者次之准半分岁终积至八分者充高第生以四十人为额员不必备惟取实才然后集贤礼部试其艺业及格者六人以充贡诸生二年不能通一经及在学不满半岁者并黜之中书奏行其法于是人人厉志读书益多材学之士矣久之出知滨州丁内难不果上终丧超拜太史院使阶朝散大夫至治之季司天以误卜日下吏公曰隂阳之说多端未始㑹归于一彼星官畴人各专家学弗知贯通岂有心而然哉由是获免泰定二年选充江西福建道奉使宣抚江西俗颇譁讦狱讼滋章姦人因縁为市公讯之以情皆随事决遣泉漳戍兵逞威肆暴凌蔑郡县长吏或白昼刼民财公痛绳之以法初括江南地时民或无地输税或地少输多日虚加粮江西尤甚诏谕宪司覆实蠲免久弗施行公曰上欲泽加于民而宪司格之何也既杖属吏俾宪使亲行覆实免粮若干万石闽宪职田每亩岁输米三石民率破产偿之公命凖令送官其地左不能致者以秋成米价输其直福建盐漕分司古田江口商旅过者被扰公立罢之福清富民千家妄称煮盐避役公皆民之闽多先贤子孙或同编户服役公悉除之凡黜罢贪吏四百余人兴利除害数百事民大称快天歴二年九月十有六日公以疾薨享年六十有七公平生寡言笑不妄交游仪貌奇伟望之俨然为学坚苦家贫借书读之及在太史㑹朝廷辇宋三馆图籍置院中公昼夜诵读精思深究故其学博洽而精通自六经诸史天文地理礼乐律歴下至隂阳五行医药卜筮无所不能而于经术为尤邃立言垂训简易明白不蹈故常以徇人不求新奇以惊世其于圣贤旨意葢多有所发焉所着易本说四卷系辞旨略二卷蔡氏书传详说一卷春秋诸国统纪六卷大学四传小註一卷中庸章句续解一卷论语言仁通旨二卷皇极经世书入式一卷外篇微旨四卷授时厯经串演撰八法一卷二至晷景㢭二卷遗文者干卷公尝言国家治平百年礼乐多㳂旧制益乐本于律律本于气当择僻地为騐气密室取金门之竹河内葭莩多方侯之可以正乐音同度量列其事上之又得石律管一长尺有八寸外方内圆中有隔隔有小窍葢以通气隔上九寸其空均直经三分以应黄钟之数隔下九寸迤逦杀至菅底径二寸余葢聚其气而上之疑即古所谓玉律者也既而公迁他官事遂寝临川吴文正公览公着述为之敬服屡叹当世无知公者公薨赠翰林学士资善大夫上䕶军追封汝南郡公谥文懿祖政赠中奉大夫䕶军考义赠资善大夫上䕶军俱追封汝南郡公祖妣刘氏妣桑氏俱追封汝南郡夫人配张氏封汝南郡夫人子男克明世其业终候仪郎保章正女适知祁州申克强孙男某公母弟思恭蚤游成均有文名由京学官入教国子厯尹冀宁之榆次光之固始安之高阳并着能称今以奉训大夫国子监丞致仕至元九年二月甲子监丞买地京城齐化门东大路之阳奉考府君及公𦵏焉以天爵少从公学故以墓隧之文见属尝观汉碑门生为师作者居多又载人各出钱几何共相其役顾天爵迂疎何以有此谨述公厯官治行论着卒𦵏而为之铭铭曰经世之学本诸儒臣孰启其原六籍三坟明乎天人达乎物理成已成物罔不由此巍巍世皇抚有万邦建官任人治具毕张周览干象攷正歴纪爰立胶序乐育多士一时鸿硕曰许与杨亦有羣英作式四方公学坚苦博观载籍于易春秋独探其赜八师璧雍时咏菁莪朂其学徒以弦以歌由司星厯进太史职率其官属推歩弗忒在昔唐虞民底时雍三光以全五典克从羲和授时司徒典乐于皇我朝惟古是倣世皇在御百度惟新匡饰治化无竞维人礼乐百年是图是究允懐先哲不尚有旧都城之东郁郁新阡碑无愧辞过者式焉元故翰林侍讲学士知制诰同脩国史赠江浙行中书省㕘知政事袁文清公墓志铭国家有文学博洽之儒翰林侍讲学士袁公讳桷字伯长庆元鄞县人也故宋少传同知枢密院事资政殿大学士赠太师越国公讳韶之曾孙中散大夫知严州军州事皇元赠嘉议大夫礼部尚书上轻车都尉㑹稽郡侯讳似道之孙朝列大夫同知处州路总管府事赠中奉大夫浙东道宣慰使都元帅䕶军㑹稽郡公讳洪之子年二十余宪府荐茂异于行省授丽泽书院山长不就大德初羣贤萃于本朝闻公才名擢翰林国史院捡阅官秩满陞应奉翰林文字同知制诰兼国史院编修官遂迁修撰凡厯两考迁待制又再任进拜集贤直学士久之移疾而还复遣使召入集贤仍直学士未几改翰林直学士知制诰同修国史明年迁拜侍讲积阶奉议大夫泰定初辞归四年八月三日以疾终于家享年六十有二是岁十有一月某日𦵏鄞县上水庆逺墺之原讣闻制赠中奉大夫江浙等处行中书省㕘知政事䕶军追封陈留郡公谥文清维袁氏逺有世序宋嘉祐间有讳毂者举进士厯官朝奉大夫知处州其后龙图阁学士正献公兵部尚书正肃公甫父子俱号名儒越公于祥符丞㲄为曽孙师事正献尹临安十余年为政严明事载之史公生富贵为学清苦读书每至达旦长从尚书王公应麟讲求典故制度之学又从天台舒岳祥习词章既又接见中原文献之渊懿故其学问核实而精深非耑事记览譁衆取宠者所可拟也世祖皇帝初得江南故宋衣冠之裔多録用之而宣慰公屡被恩命公在馆阁一时耆旧若闫公复程公鉅夫王公构雅爱敬公故蒙荐擢时海宇艾安年糓丰衍而词林清华无官守言责日惟撰着为职朝廷有大制作公从诸老获议其事成宗皇帝初建南郊公进十议曰天无二日天尤不得有二五帝不得谓之天作昊天五帝议祭天岁或为九或为二作祭天名数议圜丘不见于五经郊不见于周官作圜丘非郊议后土社也作后土即社议三岁一郊非古也作祭天无间岁议燔柴见于古经周官以禋祀为天其义各旨作燔柴泰坛议祭天之牛角茧栗用牲于郊牛二合配而言之增羣祀而合祠非周公之制矣作郊不当立从祀议郊质而尊之义也明堂文而亲之义也作郊明堂礼义异制议郊用辛鲁礼也卜不得常为辛作郊非辛日议北郊不见于三礼尊地而遵北郊郑𤣥之说也作北郊议礼官推其博多採用之仁宗皇帝自居潜宫深厌吏弊及其即位乃出独断设进士科以取士贡举旧法时人无能知者有司率谘于公而后行及廷试公为读卷官二㑹试考官一乡试考官二取文务求实学士论咸服公在词林几三十年扈从于上京凡五朝廷制册勲臣碑版多出其手尝奉诏修成宗武宗仁宗三朝大典至治中郓王栢柱独秉国钧作新宪度号令宣布公有力焉诏绘王像命公作賛赐之公述君臣交修之义以励王王尤重公学识锐欲撰述辽宋金史责成于公公亦奋然自任条具凡例及所当用典册陈之是皆本诸故家之所闻见习于师友之所讨论非牵合剽袭漫焉以趍时好而已未几国有大故事不果行公殁二十余年今天子特勅大臣董撰三史先朝故老存者无几衆独于公追思不忘㑹遣使者分行郡国网罗遗文故事而江南旧家尚多畏忌祕其所藏不敢送官公之孙同知诸暨州事曮乃以家书数千卷来上三史书成葢有所助初世祖建宗庙于京师至仁宗崩七庙已满乃结绮为室以附英皇亲行祫享之礼始议增广庙制乃作新庙为十五室公亦预其议公曾祖妣陈氏封周国夫人祖妣王氏妣史氏杨氏元配郑氏并追赠㑹稽郡夫人子男二人瓘瑾女四人长适同知袁州路总管府事赵孟贯次适故观文殿大学士赵某孙由钖次适故相史忠定王𤣥孙公佾次适处州儒学録余应榘孙男曮以公䕃入官既进遗书于朝遂擢祕书监着作郎次晔旼孙女适浮梁州判官范珵次许适陈某次幼曾孙男二公生七日史夫人卒长事郡公极孝教子孙有法待宗族尽恩意中外姻娅皆宋名族家庭严肃吉凶之礼不废其旧规每以务学修行朂故家子弟俾自爱重无为门户羞公喜荐士士有所长极口称道公之南归㑹史馆将修英皇实録令中书左丞吕思诚翰林直学士宋褧河南行省㕘政王守诚皆新擢第公荐其才堪论撰天爵与焉公于近代礼乐之因革官阀之迁次朝士大夫之族系九流诸子之略録悉能推本源委而言其归趣袁氏自越公喜藏书至公收览益富尝曰余少读书有五失泛观而无择其失博而寡要好古人言行意常退缩不敢望其失懦而无立纂録故实一未终而屡更端其失劳而无成闻人之长将疾趋从之辄出其后其失欲速而好高喜学为文未能蓄其本其失又甚者也公之斯言深中学者贪多苟且之弊公为文辞奥雅奇丽日与虞公集马公祖常王公士熙作为古文论议迭相师友间为歌诗倡酬遂以文章名海内士咸以为师法文体为之一变公有易说若干卷春秋说若干卷清容居士集五十卷嗟夫昔宋南迁浙东之学以多识为主贯穿经史考覈百家自天官律厯井田王制兵法民政该通曲委必欲措诸实用不为空言然百年以来典刑风流日逺故公之𦵏谨序而铭之来者尚有所征乎铭曰懿欤袁公博极羣书矢辞渊渊佩玉舒舒海宇既一兴自江左诸老见之孰不曰可进掌帝制列官词林讨论宪度讲求古今于时朝廷日兴典礼祖庙天郊以享以祀三圣信史纂述宏休羣士选举务拔其尤不有学识孰承其责惟公雍容斟酌损益陈编坠简公证其讹识时归休山林浩歌世有鄙夫空空如也覆忌多能系时用舍公富着述灿若日星铭诗弗刋垂后是程元故资德大夫御史中丞赠摅忠宣宪协正功臣魏郡马文贞公墓志铭至元四年戊寅三月丙午资德大夫御史中丞知经筵事马公薨于光州居第正寝有司以闻制赠摅忠宣宪协正功臣河南江北等处行中书省右丞上䕶军追封魏郡公谥文贞其年四月壬申𦵏郡城之北平原乡西樊里公讳祖常字伯庸世本永古特部族居静州之天山四世祖实喇济苏金季为凤翔兵马判官死节赠恒州刺史祀褒忠庙官名司马子孙因以立氏曾祖伊克纽尔从世祖皇帝伐宋留汴馈饟六师卒官礼部尚书赠推忠宣力翊运功臣佥枢密院事谥忠懿侯祖世昌行尚书省左右司郎中赠嘉议大夫吏部尚书父润朝列大夫同知漳州路事赠中奉大夫河南行中书省㕘知政事封梁郡公母梁郡夫人杨氏公幼有异禀年六七岁即知读书岁时拜贺长者以钱赐之他日行过市中悉以买书十岁侍梁公宦游仪真月朔列烛于庭烛欹侧延烧屋壁公解衣沃水扑㓕梁公走视火已救止问其故对曰恐惊长者蜀儒张公讲学仪真公时未冠质以经史疑义数十张公奇之公少慕古学非三代两汉之书弗好也梁公尝语公曰吾祖有德未尽发吾官州郡不克施汝其能大吾门乎公愈力学仁宗皇帝深厌吏弊思致真儒丕变治化延祐元年诏开贡举网罗贤才公偕其弟祖孝俱荐于乡公擢第一明年㑹试礼部又俱中选公仍第一廷试则以国人居其首公居第二甲第一人隐然名动京师授应奉翰林文字承事郎同知制诰兼国史院编修官日与㑹稽袁公桷东平王公士熙以文章相淬砺三年冬擢拜监察御史时天子临御已久犹居东宫而羣下每因燕饮辄有奏请公上疏曰大内正衙古帝王视朝之所今大明殿是也陛下圣德谦恭尚居东宫之旧愿御大明正衙镇服华夏夫陛下承天地祖宗之重奉养当极精美调摄宜进玉食至于酒醴固谷麦所为然近侍进御之际可思一献百拜之义且百官奏事古有朝仪今承平百年文物宜备或三日二日一御朝听政宰相羣臣以次奏对御史执简史官执笔缙绅佩玉俨立左右虽有懐姦利己乞官赏者亦不敢公出诸口矣初立英庙为皇太子公请慎选师傅朝夕辅养下至臣仆亦宜精择天下休戚实原乎此丞相特们徳尔专权擅势大作威福公率同列论奏其恶又摭其贪纵不法十余事劾之仁宗震怒命罢其政事将治以罪赖太后救解得免公又言賛画省务允宜得人而㕘议博啰刘吉为丞相腹心交通贿赂左右司都事冯翌霄刘允忠依慿权势侥倖圗进遂皆黜退又言秦州山移实惟大变非遣使祈谢赈恤一方而可弭也大臣各宜辞官让能畏惧修省史载平公石言之语世世为监今山移之谴岂在野有当用不用之贤在官有当言不言之佞所以感召不动之物而动也于是宰臣皆家居待罪河西亷访使杜某以赦后杀人者作赦前原之肆意废法大都路总管范某以盗窃家赀自至兵马司督问侵官失体并劾罢之又荐前中书平章萧拜珠左丞王毅曩在政府数与丞相抗论是非当寘机要勿令外补朝廷缓急有所赖焉前监察御史彻尔特穆尔中书㕘议韩若愚皆被丞相诬罔排摈早赐録用翰林承旨刘敏中精力尚强歛身高蹈可赐半俸以厉廉隅国子司业吴澄通经博古海内名儒可进两院以备访问翰林修撰陈观刑部主事史惟良其材方严宜居谏职公论刑狱尤本哀矜尝请量移流罪及论禁挟弓矢曰国家不嗜杀人仁覆生齿迩年屡发德音未尝量移流徒窃虑推恩或有未悉夫大辟死罪反被赦原而减死流徒独不蒙泽岂法之平允哉今后果应长流请别定制否则騐情重轻度地善恶遇恩内徙幸甚又曰近制汉人百人以上执弓矢猎者处极刑百人以下流逺方微及一兔之获亦各有罪方今条格已有禁弓矢之科及聚衆之制又复为此错综而网罗之诚恐愚氓举足蹈罪实可怜悯葢公建白剀切故多见于施行五年改宣政院经厯月余辞归起为社稷署令被命罢杂事于泉南七年正月仁宗宾天特们徳尔复居相位睚眦必报屡欲害公未得左迁公开平县尹开平治行都供亿浩繁讼狱繁多葢欲因事深中伤之公退居浮光之野咏歌诗书漠然不以介意久之丞相不得专政忧愤而死郓忠献王栢柱独相旌别邪正而陞黜之召公为翰林待制泰定元年三月诏建储宫寻开经筵公拜典寳少监阶奉直大夫四月天子清暑上京以讲官多老臣乃命集贤侍读王公结祕书少监虞公集及公执经从行明年拜太子左賛善寻迁翰林直学士仍兼賛善方储宫之建也一时宾賛之选责成辅导之意葢甚重焉公述古昔调䕶辅翌之事上之又因成均释奠陈太子视学之礼内廷出礼币命公助祭三年考试大都乡贡进士明年同知礼部贡举取士八十五人又充廷试读卷官是秋拜礼部尚书㑹祖母梁郡夫人张氏卒䕶丧南归持服公事夫人克尽孝养初阶官五品请于朝曰祖常幼亡母氏赖祖母鞠育有成愿以封妻恩让封祖母于是夫人封庆都县太君着于令至是公移文曰礼有为祖后者祖卒为祖母齐衰三年我朝典制虽不登载然某误擢礼官理宜从厚无何使者起复转右賛善寻命兼经筵官又明年公始至京复入礼部阶朝散大夫旋又辞归天厯二年文宗凡两遣使召之方起至顺初元知礼部贡举复取士九十七人改燕王内尉又拜礼部阶大中大夫公择士务求实学空言浮词悉弃不取中选者多知名于时拜㕘议中书省事是岁十月文宗举百年旷典亲祀南郊公充读祝册官㕘定典仪礼成大赉四海侍祠官赐金及币致仕官一品月给全俸二品半之三品及九品赐币有差民年八十以上者表号高年耆德并免其家徭役公议事庙堂言简而理明勅卫士饲驰马者听借民穴舍以居公曰衞士饲驰马已有定居今不遵旧制徒使细民撗被惊扰且祖常官列三品尚无穴舍况细民乎奏复其旧建德之民逺游被杀莫诘谁何岁余妻以贫改嫁之后夫者曰知汝夫之死乎我以汝故杀之未几事觉法司以不首坐之公曰纲常所系当以重论以责天下之为人妇者制可其请二年拜治书侍御史迁侍御史进中奉大夫特赐犀带及御书奎章阁记内宴服七袭金玉腰带各一三年转徽政院副使明年拜江南行台御史中丞六月今上皇帝即位召公及翰林承旨许公师敬等赴上都共议新政赐公白金二百两中统楮币二百疋金织文绮四端迁同知徽政院事是月复命儒臣进讲公兼知经筵事公每进说必以祖宗故实经史大谊切于时政者为上陈之冀有所感悟焉是冬进拜御史中丞阶资政大夫公风神秀异威严端重起居皆有礼法人亦望而畏之三为台臣务以肃或挠宪度辄屏弃之西台御史高坦劾同僚时禁酤酒而面有醉容公以风宪当存礼体纠劾务有其实今以酒容罪人苛细不持大体奏黜罢坦山东佥宪白元采按行曲阜以李经自陈不当赂衍圣公求为官属及孔氏讼衍圣公不法数事以闻公署其牍曰李经所首在赦令前宗人相姦事关名教元采闻之亦去江西佥宪任忙古带以贪墨败田庐奴仆在东阿者当没入官公请以田庐供曲阜林庙祭享奴仆充洒埽戸从之公喜鉴㧞后进及官中台荐士尤衆故礼部尚书宋公本初至京师人无识者公揄扬其学遂大有名尝拟进汴处士吴炳官风纪上曰朕新擢炳为蓺文簿汝俟其至用之未晚二年拜枢密副使公言军将子弟骄脆不胜任使当立武学教习兵法庶人挽强蹶张徒老草野当建武举储材以备非常不报公遂辞归复拜南台中丞阶资德大夫又迁西台疾不赴薨年六十公娶索氏常州録事判官某之女次竒氏河南镇守千戸和尚之女索氏封梁郡夫人妇德母仪宗党范之子男二人武子太常太祝中书省掾奎章阁典籖兼经筵㕘賛官今承务郎湖广行中书省检校官文子徴事郎祕书监着作郎孙男三人女二人俱幼公自先世皆事华学号称衣冠闻族至公位益光显文学政术为时名臣尤笃友义昆季子孙及宗族孤寒者悉收而教养之举进士释褐上庠者凡数十人公上言本朝及诸国人既肄业国学讲诵孔孟遗书当革易故俗敬事诸母以厚彝伦天下高其议公自少至老好学弥笃虽在扈从手亦未尝释卷喜为歌诗每叹魏晋以降文气卑弱故修辞立言追古作者其为训诰富丽典雅既出词林迁他官而勲阀贵胄褒赠父祖犹请公为之辞文宗最喜公文尝拟稿进上曰孰谓中原无硕儒乎文宗北幸还驻龙虎台公奏事幄殿勅近侍给笔札命公榻前赋诗卒章言两京巡幸非以游豫葢为民尔因诗以寓规谏上览之甚恱适太官进食乃辍尚食以赐今上闻公痼疾特免朝㑹行礼命光禄日给尚酝二尊服药疗治近世儒臣恩遇无以踰公矣始梁公监光州有惠政公亦爱其风土因买田筑室家焉尝賛郡守修孔子庙倡秀民兴于学接光人谦逊以和光人益敬爱公或有讼者闻公一言即解去不复诣府公薨光人老幼咸悲思之公有文集若干卷奉诏修英庙实録译润皇图大训承华事略编集列后金鑑千秋记略共若干卷昔者公以御史监试国子天爵偶忝科名殆迁应奉间以所作就正于公公曰勉之当负斯文之任于十年后也呜唿天爵学日荒落不克副公所教公之厚德其能忘欤谨考次其世族官封薨𦵏岁月与其始终之大节合而志于其墓且铭之铭曰维天生才无间中外封殖乐育治世攸赖皇有中国万方㑹同征伐谋献属诸羣雄维公之先奋兴西北佐官前朝矢死靡忒忠懿父子种德百年世载衣冠至公益宣黼黻皇猷文华有烂邈视魏晋上本周汉帝命褒嘉中原硕儒汝执宪度往肃姦谀正色立朝百僚震慑小臣以廉大臣以法公论刑狱平恕不苛念彼华人日陷网罗公于人才惟祗惟慎荐扬硕学裁抑躁进公在庙廊侃侃进言以厚伦纪以安黎元寳带对衣赐赉繁舞儒臣遭逢孰步公武赠官赠谥爵以魏公恤典孔昭维以劝忠瞻彼行潦朝盈夕涸江汉滔滔源逺流濩维马有氏七世于兹忠懿启之魏公大之百尔子孙思慎其守诗书之传允克悠久滋溪文稿卷九滋溪文稿卷十钦定四库全书滋溪文稿卷十元蘓天爵撰碑志元故少中大夫江西湖东道肃政廉访使赵忠敏公神道碑铭世祖皇帝临御中国总览豪俊布列有位故治功兴而法制立一时贤材之盛或奋由农亩或举于戎行或出于诗礼之族或兴于勲伐之裔若赵公者葢其人乎公讳秉正字公亮河北河南道提刑按察使赐太保仪同三司上柱国定国襄穆公瑨之子知太史院侍仪事赠金紫光禄大夫大司徒定国文昭公秉温之弟也起家武畧将军新军上千戸官至少中大夫江西湖柬道肃政廉访使享年六十有七以至大元年秋七月某甲子薨于当涂寓舍二年夏五月某甲子𦵏于顺德南和县李马原后三十年制赠公嘉议大夫礼部尚书上轻车都尉天水郡侯谥忠敏始刻石以文曰初太祖皇帝兵至飞狐襄穆举城来归从国王穆唿哩戡定河朔由监中山家焉有子十一人公次居六生有异质襄穆奇之曰吾将兵不妄诛夷子孙庶有贤者中统庚申世祖归自鄂渚道出中山襄穆以潜藩襄臣持牛酒郊迎上为下马坐帐中襄穆进酒公从拜其后进止雍容上伟其貌命列宿衞至元十年襄阳降诏丞相巴延大举南伐选材勇以充将校大臣以公名荐即授新军上千户佩银符从兵攻郢又破黄渠以功陞宣武将军换金符宋社既墟新令未洽虑民复叛命诸州置管军总管府分守其地公调徽州寻又置万戸府两府莫知所长而万戸受赂辄为人奏官赏公还京师求解其职久之台臣知公贤能奏佥江西湖东道提刑按察司事上可其奏丰城尹张某夤縁东宫近侍得官肆为贪暴公按得之尹恚曰吾昔受东宫教公曰教若残赤子乎尹隂令其子讼寃于朝吏不敢书尹狱辞公曰苟得罪独身坐不以累若等也卒论如律吉镇守万户蘓某横恣不法树党与十人号十虎持郡县短长纵虐于民公擒其党一人急索其家得刀斧弓矢并新屠牛狱具即杖杀之民争愬其枉尽取九人治之万户诬公擅杀行省臣曰州郡置兵本以为民除暴今自为暴可乎佥事用法击贼非擅杀也万户惭愤而退江南既归版图后生渐趋刀笔之习公行部大郡遣吏奉书币迎故缙绅先生刘辰翁邓光荐黎立武舍于学宫命诸生从授经训业成者复其家士风由是浸盛移佥汉中换朝列大夫度同列不可与为居三月遂移病去明八月诏改提刑按察为肃政廉访起公佥宪河南懐孟有闲田若干顷民佃其中窃位方面者夺为已有公复还之于民元贞初元迁山东道廉访副使益都宣慰使喇实奏请东海之滨土皆膏腴宜为屯田以养军士公言田实潟卤不可以耕喇实罔上病民言不可信朝廷为罢宣慰使时成宗皇帝新即位慎选大臣尤以台宪为重诏拜闽省平章彻尔为南台大夫江西行省左丞董士选为中丞公为治书侍御史大夫先朝旧臣威重若神以公高年独加敬礼公为大夫言各道廉访司纠郡国官吏宜选御史察各道臧否而黜陟之则职业举大夫从其言而宪纪益振江浙省臣为姦利事觉激怒东朝廷议遣官杂治公分台以省具得盐司及省中大吏贜状皆以罪黜大德五年拜江西廉访使民闻公来懽曰是能缚十虎者耶贪吏望风或自引退宁州盗杀大贾数年不获公阅其辞以大贾尝舍逆旅意盗为逆旅主人立捕至即服明年公告老台臣不许趣起视事又明年公复求去官属苦留之乃夜乘舟入匡庐山寻载其家北还至当涂恱其土俗卜居郡城之东岁丁未江南大饥有司劝富民出粟粟不能具民且死公谓吏曰尔以严刑威之粟终不可得也当以善言谕之吏如公言果得粟以活民甚衆公少善骑射尝猎于野猝与虎遇衆皆辟易公引弓一发而踣从畋栁林近侍较射为乐公射辄中及学书笔力端劲以颜鲁公为法公嗜读书不尚章句独喜古人奇节伟行虽在行陈寘书袖间下马休辄诵读军中相谓赵生丞相渡江尽召诸将议守襄郢统军万户韩某坚请公留丞相不许宋平公出槖中金购书万卷辇致其家以其副分遗顺德懐孟许三郡学官北方之士赖焉公尝言自昔中原文献之㑹兵戈以来诗书礼乐之习微矣虽公卿大家亦多杂用俗礼乃与文昭公为家训以示子孙襄穆公薨亲旧欲用浮屠公曰吾衣冠族当守礼经于是衰经丧祭一遵古制郡人化之公娶张氏再娶刘氏子男谌先公卒仪承事郎建德路寿昌县尹兼劝农事俨将仕佐郎河北河南道肃政亷访司架阁库管勾兼照磨侃不仕女适承直郎扬州路泰兴县尹兼劝农事刘节孙男时可时充时养时贞时㑹时泰时立孙女五人赵氏世家飞狐襄穆始兆中山公母定国夫人杨氏别茔顺德公疾语诸子曰吾母爱我善事即死𦵏我母傍遂从遗命始公佥宪河南悯世俗用刑之酷乃上言曰昔唐太宗因阅铜人见人之五脏皆系于背诏天下勿鞭背可谓仁君爱民万世龟鑑今朝廷用刑有制而有司不详科条辄因暴怒禠衣鞭背致人于死深负国家好生之德庙堂是其言遂着为令铭曰于赫世皇立贤无方用适其宜治具毕张维人之生才有万彚成德之士施用不器伟欤赵公悃愊无华奋其才能益大厥家飞狐被边俗喜骑射及家中原诗礼日化始从丞相执戈戎行南土既平分持宪纲典刑严严风猷凛凛发擿姦贪民获奠枕洪惟皇祖建台之初一时老成执法不逾时方治平人皆尚行风化肃雍州部清整公在宪府三十年余用人之效此其权舆维古善人为国之纪嗟尔子孙尚续公祉元故御史中丞曹文贞公祠堂碑铭赠体忠守宪功臣河内行省左丞鲁郡曹文贞公讳伯启既𦵏砀山其令尹谋诸耆老曰公家是邑仕皇朝清规重德师表一世天下慕其风采矧吾邑人讵能忘乎衆是其言相率为祠于博化里奉公像而祀之遣人至维扬请曰昔者公薨天子勑儒臣刻铭神道今祠宇既作系牲有石愿摭公遗事序而诗之重为吾邑人劝是所望也天爵弱冠获拜公履前公教诲甚至其敢以固陋辞国初东平严侯兴学作士公往游焉师事翰林承㫖李公谦故其为人廉静温雅筮仕砀山文学掾厯漷州学正冀州教授训诸生有法及见于用则以洗寃泽物为心尝主婺州兰溪簿尉获盗三十械徇诸市公曰盗无左騐其孰信乎未几果得真盗尉以是黜累迁常州路推官豪民黄甲恃财杀人赂佃客坐之公谳得其情申坐杀人者罪御史潘昻霄宪副王侯交荐其贤擢拜西台御史关辅自许文正公倡鸣道学以淑多士公请于朝建祠以表其功筑室以训来学泾阳民诬其尹不法公核其实扺民以罪蜀佥宪以苛刻闻公列其状去之善善恶恶克协于理延祐元年由中台都事除刑部侍郎时相擅政威焰赫然一日盛怒召公等至曰西僧讼某之罪何为久弗治也衆莫敢对公徐进曰某罪犯在赦前故弗敢治相益怒左丞起进曰曹侍郎素称廉直某罪诚如所言相怒稍解宛平县盗官帑事觉宰臣欲诛其守者公曰守者罪不至死杖而遣之或谓公屡忤宰执盍称疾避之公曰祸福命也第谨吾职而已久之出为真定路总管治尚寛简民便安之迁司农丞拜南行台治书转福建廉使未行改右司郎中至治元年迁辽东廉使京师西山勑大建佛庐御史言岁饥民贫宜缓其役近侍有恚台諌者激怒于主上而御史以谗死公抗章言台臣某叨尘清要拱黙苟容使昭代有杀谏臣之名宜示显责用儆具臣时韪其言召为集贤侍讲学士拜侍御史奉诏删订条格公曰刑贵适中今民犯罪既黥而杖复加流窜是一人身备五刑故生还者百无一二殊乖列圣子育元元之盛德法当改易丞相是其说㑹公除浙西廉使不果泰定初元公引年北归优游乡社砀人乐公之德表所居为曹公里文皇即祚以廉使重任诏征耆旧为之公落致仕使淮东时方旱歉饬有司发粟赈穷乏及闻中丞之命则曰吾年且八十尚忘知止之戒乎公平生以人才为任在中台时荐名士若干人为侍读考试国子拔吕思诚姚绂寘前列及监浙省乡贡选士尤精云南佥宪范震言宰臣罔上欺下不报范饮恨死公具其事书于太史真州守吕世英以刚直获罪公白其枉进擢风纪公性庄肃奉身清约虽为贵官饮食服用不异于儒素公退读书不倦教子孙严而有礼诸子晋宁县尹震亨临江儒学教授贲亨福建盐司经厯泰亨江南行台御史复亨陜西行台掾履亨佩服公训皆克有闻公尝叹曰比见官治民俗岁殊日异昔熟见闻以为当然非上之人作新丕变未易复旧贯也呜唿昔我世祖皇帝既定海宇建官立制任贤使能以兴治功至于本乎诗书之训发为仁义之言深谋逺图賛襄国论以成天下之务者唯一二儒臣是所赖焉公葢及事至元故老学有本原其处心平易而不苛其为政安静而不扰用能敭厯中外五十余年海内推为鉅人长者今已矣典刑风裁岂一乡一邑所当法哉诗曰砀山之墟河流訇磕昔产豪雄奋烈慷慨温温鲁公独称鉅儒长裾玊佩步武其余天启治平羣贤林立如彼威凤有道斯集入賛国论出总宪纲讥排姦倖扶植善良心焉和平行焉忠厚兴治善俗允属耆旧君子岂弟天厚其门有禄有年蕃蕃子孙维古先哲道德可仰里社尸之来格来享咨尔砀人匪公曷师祠以报德征此铭诗故集贤大学士光禄大夫李文简公神道碑仁宗皇帝临御之初方内宴宁乃兴文治一时贤能材艺之士悉置左右皇庆元年秋八月某甲子特命中大夫常州路总管李公为吏部尚书即日遣使召之葢上在潜邸已闻公名既至礼遇隆重字而不名明年公请致仕上不允寻又以为言上曰仲宾旧人宣力有年不可令去禁近超拜集贤大学士荣禄大夫当是时朝之宿学硕儒名能文辞翰墨者若洺水刘公赓吴兴赵公孟頫保定郭公贯清河元公明善皆被眷顾士林欣慕以为荣公居其间年德俱尊国有大政则偕诸老议之衣冠整肃言论从容廷臣莫不起敬世戚大家欲铭勲伐德业者必属公等论撰书篆子孙始以为孝公翰墨余暇善图古竹木石庻几王维文同之高致而达官显人争欲得之求者日踵门公弗厌也久之公以疾辞上不得已许之进官光禄大夫勑赐币帛酒馔俾使者䕶送南归又擢其子士行知泗州使侍养焉呜唿仁宗所以优礼耆艾崇尚艺文于此葢可覩矣公享年七十有六以延祐七年十月二十四日卒于维扬𦵏江都县某乡某原后二十二年其孙希闵请于朝始赠公翰林学士承旨柱国追封蓟国公谥文简公讳衎字仲宾也世为燕人考府君以儒名兼通天文律厯之学世祖皇帝闻其名召而问之以非官守不敢言公少警敏有俊才世祖新作都城崇奉宗庙公起家将仕佐郎太常太祀兼奉礼郎寻又命兼检讨久之迁承务郎淮东道宣慰使司都事至元十九年宣慰司罢转江浙行省左右司员外郎二十四年改江淮行省员外郎朝廷遣官稽核郡县钱粮公分江浙省人不以为苛成均既立诏徴江淮学廪之余以给师生公又承命往士不以为扰二十八年迁承直郎都功德使司经厯三十一年世祖宾天成宗继序诏罢征安南兵释其陪臣陶子奇等擢拜公朝请大夫礼部侍郎往谕其国赐金虎符佩之以兵部郎中萧泰登为之副别赐衣物鞍勒有差时交广新刳于兵人惮其行公无难色命有司置骑传万夫长部兵从行安南闻有诏使且疑且惧公至宣圣天子休兵息民一视同仁之德意国王及其臣民拜服以听感戴懽唿大喜过望归所盗边地二百里遣其臣奉表谢罪遗公等槖中装甚厚皆辞不受益之再三终让却之愈大感服元贞改元九月公偕使者八觐钖赉蕃渥明年公请补外除同知嘉兴路总管府事再迁婺州佐两郡凡十年时天下无事年谷丰穰法制寛简士大夫亦多乐外官公操韵高洁又喜吴越风土所在兴学训士暇则自放山水间葢隐然承平官府之旧民亦恱其安静之化焉公有吏能尝奉诏録囚江南或疑不能决者公得其情多所平反常州学田万亩僧冒种三之一公言行省复归诸士在郡岁余被召公既贵䘏典上及三世曾祖大临赠翰林侍读学士中奉大夫䕶军范阳郡公谥恭懿祖襄赠资善大夫大司农卿上䕶军范阳郡公谥忠惠考居实赠荣禄大夫大司徒柱国蓟国公谥文康曾祖妣马氏祖妣陈氏俱追封范阳郡夫人妣苗氏继妣张氏俱追封蓟国夫人公元配曾氏追封蓟国夫人继王氏封蓟国夫人子男士行世其学终奉训大夫知黄巖州兼劝农事士昌江东宪史女士贵适奉议大夫惠州路总管府判官张汝霖士柔适王昇士能在室孙男希闵温州永嘉尉余二人幼公性和厚人不见有喜愠家居不治生业子孙皆以清慎闻初表所居曰息斋晚号醉车先生作传以自适天爵使宪淮东希闵请铭公墓昔公官集贤时天爵补国子员获瞻拜公追思先朝故老渐已澌尽然则纪述先进言行非后生责乎铭曰于皇仁宗方内晏宁崇儒稽古咏歌治平一时臣工来际昌运翰墨艺文咸启其蕴雍容李公帝命褒嘉峻陟崇班厯游清华公方少时恭侍太室典礼宪章讨论遗逸出佐省幕婉画是咨帝念南交乆罢吾师咨汝臣衎往宣予泽公偕陪臣来贡玉帛厯官列郡敷惠在民召侍左右允维旧臣帝眷方隆公遽告老白髪苍颜天钖寿考爰新卜兆其下䢴沟矢铭贞石尚永公休故河东山西道肃政廉访使赠礼部尚书王正肃侯墓志铭朝列大夫河东山西道肃政廉访使赠嘉议大夫礼部尚书上轻车都尉追封太原郡侯谥正肃王公讳仁字仲安由祖以上世家云中谱亡逸其讳考讳世明国初从兵破汴俘匠千人诏佩金符领其衆久之擢知中山府事因留家焉公幼袭父官已而让其弟刮磨豪习从师问学卓然以古人自期由是名闻燕赵间至元十二年王师渡江下江陵诏文章廉文正公镇抚其地承制除三品以下官廉公求名士与偕公在选中至则授归州按抚副使因其土俗治以简静民便安之无何嵠峒诸蛮来归公与有力明年宋亡又明年江南诸道置提刑按察司公以才擢佥江东按察司事是时海内治平方臻朝廷屡下诏书训农兴学条利除弊中外材能之臣亦皆凛凛思树声名以需进用而宪司尤极一时之选公于其时厯佥淮西山东燕南按察司事所至郡县奖善拔恶勇于有为故君子闻之为之兴起贪邪之人或自引去虽劾其罪亦言无所寃饶之监郡乌拉齐贪污病民顺德监郡多罗岱盗用官帑公发其事皆伏辜故相顺德忠献王由大宗正拜湖广行省平章道出真定谓公曰居官难居宪司又难治罪夺职而人弗怨此其尤难也使官风纪者皆然而人宁有负寃者欤㑹改提刑按察司为肃政廉访公移佥山北廉访司事迁陜西副使改河南副使皆移病不赴大德九年征拜治书侍御史议者以京官任剧宜增秩以优其禄公曰御史之职在进贤退不肖恱衆要誉非所当为也或请检江淮闲田募民佃作岁益得租若干万石公言自宋金亡治平日久编戸益滋闲田无有也议遂寝无几以疾辞归旋有河东之命复辞以疾公为人孝友廉退少丧厥父勺水不饮者三日既𦵏居倚庐未尝辄至私室及官淮西妣夫人卒愿终丧制有司以法不许公曰亲丧三年隆古之制尚忍以例言耶遂弃官去初在归州官属馈遗一无所受从者私受富人金百两公弗知也是夕梦若神人来语其事觉而诘之即命以金还其主官属异之多以廉自饬归老于家筑室唐水之侧日读伊洛诸书怡然若有得焉有诗五卷藏于家以至大之四年八月某日卒享年七十有一某年某月某日𦵏安喜县九真乡之原公娶史氏早卒再娶其姊俱追封太原郡夫人子男曰简疾不仕曰静承直郎侍仪通事舍人铭曰允矣王公秉德维恭介介其守不逾初终公在至元绣衣持宪锄姦擢良列城用劝靡侈于怨弗牵于恩克协于中休有令闻晚起于家治书乌府谔谔昌言以规以补相彼唐水薄言屏居进退雍容风节伟如九真之原公墓有岿载德铭诗爱诏无已元故少中大夫江北淮东道提刑按察使董公神道碑铭董氏之族居真定藁城者为最盛公其一也公讳源字巨源四世祖提金洺州防御使曾祖公毅祖简再世弗显父思诚举进士知名妣许氏公生七年从亲避地居河南之永宁读其父书稍长而有俊才又多谋畧金将亡父母俱卒藁殡永宁之野未几兵兴公被俘一大帅帐下同俘者多被杀公以儒生得存帅命教其子弟有间径归永宁访其亲遗骸兵荒之余暴骨如莽公啮指沥血方求得之负而北还﨑岖艰危始达乡里既𦵏依宗人藁城令文炳以居复师事翰林王公若虚王公在金时擅重名至是及门者衆独推公为第一遂挟其能游诸公间名声借甚一时硕儒若王公磐李公冶姚公枢李公槃张公肃高公鸣葢其交友中书杨公太保刘公丞相史公尤奇其材共以国士许之国家初兴方事戎旅杨公以征南行省史公以行军万戸俱治兵于外先后以幕府辟公公辞不应或问其故弗答也及世祖御极更新庶政四方豪杰悉起而为之用于是史公承诏宣抚河南复荐公为经厯官乃慨然就职曰时可以行吾学矣征谋治化多资于公上闻其名召与语奇之留置左右中统三年春山东守将李璮隂结宋人据济南叛史公已居相位分省将兵往征之以公为左司郎中是时朝廷肇建官仪每除拜犹令翰林行制以训勑之告公之词曰董某秉心端悫处事详明草军前之檄孰比陈琳谈当世之事共推王勐宜须显幄以佐行台尚尽乃心克成厥绩公请周城树栅遏其侵轶使贼无外援城中食尽则自降矣已而果然璮既伏诛改行省为济南滨棣益都等路宣慰司复以公为㕘议诸侯王唐古帅蒙古军士万人镇益都王以齐人向从贼乱欲纵兵诛夷公曰乱者璮耳民实何罪璮既授首余皆王民今欲兵之是激其为乱也因极陈古昔殱厥渠魁劦从罔治之训以讽王王是其言齐人赖以全活者无虑万数至元四年迁转法行调西京路判官六年秋上念都国囚在狱者或多寃滞诏中书选官决之公偕断事官特穆尔分行西夏中兴诸路周厯沙漠葢万余里所决遣者悉称平允九年迁奉训大夫知林州州无属县得亲治民公严法以驭吏布惠以养民民恱其政如父母焉朝廷滋以为材遂擢朝列大夫山北辽东道提刑按察副使按行郡县风采耸然监察御史表其廉能十六年起拜少中大夫江北淮东道提行按察使公以老疾辞上曰江淮新附之邦民尚未洽吾元声教非得老成旧臣孰能抚绥而镇安之朕固知卿高年其乘轺传以往公整齐其大体阔畧其细故一以敦俗兴化惠安元元为务岁余江淮之民乐其清简之治为吏者耻其贪汚之行皆仰公若神明焉公语同列曰大夫七十而致仕礼也吾敢久贪荣宠弗知止乎即移病谢归葺第真定阖门谢宾客娱意图史以终其天年尝作家训以敇子孙导江张氏览而喜之曰匪止家训要以警世可也子孙服公之训皆以学行闻于时公享年八十有七以至元三十一年十一月二十一日卒是岁十二月十五日合夫人尚氏之丧𦵏藁城县安仁乡南董村先茔董氏𦵏是二百余年矣子男二人曰仪终行省郎中曰居中终灵寿县尹二女长适郭秉德次适柘县尹张行中孙男三人坚均基曾孙男三人兴宗启宗承宗公既𦵏之三十九年当至顺壬申基撰公行事征铭神道之碑基之言曰昔者先公被遇世祖列官三品德业着闻基也幼孤而弗克知幸其一二可考知者诚惧岁久又冺冺也然而古之君子其言行岂能尽传于世惟其大节不诬则固史氏所宜书也夫铭志之作义近于史葢铭其所可知则其未尽知者可推而知矣天爵受其言退而述之以铭铭曰于赫世皇百治具张小大有位无材不良伟欤董公乐谞多誉相时而兴雍容中度畴须奇画我其资之畴画善政我其施之帝瞻南邦未洽声教尚资老成克抚无挠自昔有国黄髪是询有典有则永绥兆民曽无百年故老渐尽公有慈孙嗣守遗训考公大节廪廪不诬爰征铭诗式表幽墟祕书少监王公墓志铭中统建元之明年世祖起中山王公为賛善大夫辅皇太子亲授之书是为裕王其书册之端有亲书庙讳厥后书归王氏延祐三年仁宗御光天殿賛善之子祕书少监宾执其书以献上穆然曰是皇祖所读之书欤朕何敢不敬有诏褒宠王氏曾祖顺赠中奉大夫太常少卿中山郡公谥安定祖良赠昭文馆大学士资善大夫中山郡公谥端悫父嘉议大夫太史令恂赠推诚守正功臣光禄大夫大司徒上柱国定国公谥文肃曾祖妣赵氏祖妣刘氏俱追封中山郡夫人妣张氏追封定国夫人继姚氏封定国夫人又命中书迁宾官未及命而宾卒延祐七年夏六月某日也当是时天子方乡文学宾重以是起之赠典罢已久祖考蒙是休泽可谓忠于上而孝于亲者矣公字子立宾其讳也賛善之幼子性资开敏初从祭酒许文正公游小学四书悉能通其大旨賛善兼以星官厯法妙一世既为太史改正厯日公亦传其学賛善薨选为太史院保章副累迁至少监焉公少长富贵未尝有富贵气容仪雅㓗若寒士然居京师未尝谒贵人门尝语其子弟曰吾名臣后也当慎守先业岂可妄与新进小生交游哉至大中尚书省因某挟异书遂起罗织之狱公视家所藏凡涉天文隂阳家者悉焚之谨厚类此娶郭氏太史院使守敬之孙都水少监某之女二子桢主沧州清池簿桂补太史星厯生公享年五十有二权殡都城东南十里桢将以至治三年六月某日𦵏公安喜县北扈原铭曰于皇仁宗文治太平一时才艺咸列禁庭矧兹遗经裕皇宸翰藏之臣家荣光有烂恭进丹陛允也其时斯文日兴亦公启之愍册禭章褒及祖考将进大官胡命不偶北扈之原土厚泉深铭昭厥美以视来今滋溪文稿卷十滋溪文稿卷十一钦定四库全书滋溪文稿卷十一元蘓天爵撰碑志元故赠推诚効节秉义佐理功臣光禄大夫河南行省平章政事追封魏国公谥文贞高公神道碑铭仁宗皇帝廷祐初元召江浙行省左丞高公复拜中书㕘知政事公以母老乞归飬上不许留为集贤学士尚议中书省事是嵗十月母夫人卒公䕶丧归𦵏明年用起复故事擢江南诸道行御史侍台御史又拜枢宻副皆不起上简注公不忘又明年冬遣使趣召仍命之曰汝以大祥日至则能为朕来矣使者果以其日至公惶惧不敢辞既至入见便殿圣眷优渥即日命侍臣送至中书参知政事四年进阶资政大夫迁左丞五年陞资徳大夫迁右丞公自早嵗已在朝省练国故实凡选举钱谷决狱悉其原委事物之至应之闲暇尤善用一时人材能布列中外或承时好党同恶异公曰任人各以其材不可妄有分别也当是时仁宗皇帝事皇太后孝养顺承惟恐不至而英宗皇帝方育徳于储宫公与一二大臣同寅协恭承弼辅赞俾三宫怡愉九有清晏年谷丰衍民庻乐康是则公之相业最着者也然小人不便阴侦濳伺思有以害之矣七年春仁皇不豫特们徳尔已在储宫左右谮言仓廪空虚传㫖命具钱谷大数以闻公曰某等偹位宰府转政兴化用贤理民乃其职也至于钱谷自有主者彼闻之益怒居无何仁皇宾天英庙未立特们徳尔遂为丞相擅政肆虐盗弄威福睚眦之怨无不报者以已曩者得罪宪台公坐视弗救心尤恨之乃以公及平章王公毅参议韩公若愚征理钱谷又屡扬言上前以为世祖之时币朽于库桑格尝奏诛其执政二人盖欲以此谮杀公等赖英庙察其无罪苐罢其所居官放归田里公始以同知中政院事特拜中奉大夫中书参知政事明年至大纪元冬十月武宗皇帝亲祀太庙公充读祝册官礼成钖与甚渥二年尚书省立议更钞法公言钞今已虚数倍若复抑之则钞愈轻而物愈贵非法之善也时不能用其言出公为江浙行省参知政事有㫖范京城新寺供佛铜器以行省督视之期已迫铜不能具或欲销省库钱以充用者公曰厯代泉货孰敢擅毁有顷诏发库钱与楮币兼行衆方服公之识海舶嵗运米数百万石以食京师官为给其道里费然嵗久法弊及民者十盖一二至是朝廷命公领之分毫悉给于民公以海漕官吏出入风涛百死一生劳効殊甚请优其序迁以劝来者廷议是之遂着于令进拜资善大夫本省左丞会平章张闾请括江南民田以益赋税公言国家承平日久赋税皆有常经民心一摇恐生他变已而迄如公言泰定之初诏以特们徳尔专权蒙蔽报复私讐杜塞言路搆害忠良等罪播告天下而公等始获昭雪矣超拜荣禄大夫湖广行省平章政事佩金虎符节制诸军时两江岑黄数为边梗公请于朝曰蛮夷之人僻居遐荒抚则治扰则乱自昔然也窃闻岑黄初则未敢猖獗盖縁招谕官吏恣意贪求或不如欲辄复以威胁之逺人由是不敢効顺前广西佥宪鄂屯唿图克向尝按临其地威惠并着若命为本道帅使则岑黄可不招谕而至矣诏从其请岑黄闻之踊跃语人曰吾岂恶生乐死者耶今鄂屯侯来吾无患矣乃相帅请附他夷小丑亦皆化向焉事闻诏赐公玉带弓矢鞍勒以旌其功嵗余改江浙行省平章政事江左繁富中外征求百至公熟知其利病又得托欢逹尔罕为相同心辅治专务简静不扰以是民用宁一致和改元春海潮日溢啮盐官州其域将陷浙民大恐勅使者数辈行视衆议累石为岸以捍海公曰政事弗修则变易数见今海水为灾殆隂盛阳微之咎苐君臣修徳恤民庻㡬可弥若复劳民愈为不可夫海患不息浙西已弊又为石岸则害及浙东且石岸延袤百里功非十年不就而海患近在旦暮比岸成两浙之民俱为鱼鼈矣衆是公言未㡬海患亦渐息则公之谋国保民世所共闻者其隂为弥缝补益人受其惠而世不及知者则亦不得而书也公讳昉字显卿世为辽东右族国初始迁大名少美风仪人观髙朗涉猎书史考求前代治忽君臣得失与夫应时合变先后本末之序期于有以发为论议措诸事业以表见于当世焉甫冠游京师名声借甚会立集贤院以学行辟为掾国有大政集诸老议之公屡侍行而闻见益博擢都省掾故相何公荣祖器其材以公辅期之调吏部主事建言仕者厯履嵗月治行㢘贪无由核实吏得并縁为姦宜书于册置局司之每遇转官考验以为黜陟庙堂从其言迄今行之迁左司都事又迁员外郎承檄调广海官人称其公还为礼部郎中奉诏虑囚燕南活寃狱若干人改吏部郎中时入官多途选授无法公请除文墨士为长吏杂进者贰之由是选法清而衆职举迁礼部侍郎浙西豪民即所居为佛庐举家度为僧尼号其教曰白云宗日诱恶肆为不法夺民田宅奴人子女郡县不胜其扰中书以闻公承命按治凡得民田庐若干所还为民者若干人贿赂没官者若干万浙民大快时顺德忠献王当国选公为左司郎中赞画政务居多尝以言忤权贵出为潭州路总管潭为湖南大郡讼牒填委公决治明允顷之讼亦衰止郡吏求补者衆公日以所决事试其可用者得数十人部民有诈称勑制者逮系数百公详谳之止坐二人余皆释不问贵官侍从恃势扰民公痛絶以法部内清整宪司以治最闻潭人方乐公政而公召为中政矣公养母甚笃居丧如礼者孝行闻于郡国为人清简寡欲斋居宴坐终日黙然及临大事敷陈宏辨咸中肯綮宇量宏深尝曰人能容斯足以任天下之责能忍斯可以成天下之务又当以静为主焉故以主静名斋盖平太极图训云天厯元年九月公偕行省臣五人赴召入朝十月十有九日行至陵州公以疾薨春秋六十有五明年二月十有五日葬大名元城县令公卿先兆曾祖考植金洺州防御使皇赠通奉大夫辽阳行中书省叅知政事䕶军魏郡公妣大氏魏郡夫人祖考世荣金近侍局副使皇赠资徳大夫河南行中书省右丞上䕶军魏郡公妣王氏魏郡夫人考昻仕国朝为濮州朝城尉累赠荣禄大夫江浙行中书省平章政事柱国魏国公妣郭氏孙氏俱魏国夫人公配富察氏清丰监县某之女早卒麻氏太医院官判赠大司徒恒国文惠公泽之女亦先公卒俱追封魏国夫人继白氏子男三人履补国子员厯官户部司计工部司程监察御史江浙行省左右司郎中恒以公廕为太府监右藏库使河间路总管府治中皆以材能清慎闻麻夫人出次益侧室王氏出也孙男二人女一人今上皇帝褒録旧臣制赠公推诚効节秉义佐理功臣光禄大夫河南江北等处行中书省平章政事柱国追封魏国公谥文贞始终哀荣可谓偹矣公昔按白云宗狱先君以户曹掾从行屡蒙荐擢进长行省幕府遂以公为知巳公薨诸子以神道铭见属故天爵不敢以芜陋辞盖庻㡬先君报徳之万一也铭曰维髙着姓世家渤海厯辽与金阀閲弗改桓桓太师有子十人列官节度冠盖如云庆流于公嗣徳惟肖风度雍容訏谟廊庙肃肃长乐天子孝恭亦有春访敬罔不同三宫雍雍百辟侃侃民乐治平匪迩伊逺曾是彊御肆为诋欺惟天子明公归祁祁公归祁祁于魏之野征车既来星言宿驾徭人猖狂公务允懐海水啮城于时为灾公言君臣当务修省民不可劳忠言炳炳维此江左地大物繁公治以简民其孔安昔公早年令誉已着故老叹咨期以公辅通权达变台阁践敭克有令子保公烈光公虽云亡徳业愈伟何以征之国有信史令公之乡丰碑穹然勒此铭诗永表相贤故少中大夫同佥枢密院事郭敬简侯神道碑铭至大二年夏六月癸酉少中大夫同佥枢密院事郭公薨于京师私第冬十月庚申归葬中山无极县归化乡龙泉里延祐六年公之子中书省照磨元珪始属天爵状公行请封谥于朝廷制赠大中大夫广平路总管轻车都尉追封太原郡侯谥敬简至正七年公之孙镛乃克伐石树碑神道复以铭文见属于是上距公薨三十有九年盖先子尝侍公于枢府天爵与元珪故往来今镛是请及见郭氏凡三世矣故弗庸辞昔者世祖皇帝临御天下封殖贤才兴崇治功一时文武小大之臣厯乎成宗武宗之朝犹克有用于世若枢密敬简郭公亦其人哉公讳明徳字徳新少长仪貌伟然力能兼人至元初天兵围襄有诏募民为兵公出应募中选其父曰儿虽长大年未成童恐不堪用县尹冯岵试以弓矢公蹶张挽强尹曰可矣枢密张公易闻其才勇留之枢密㑹立屯田总管府因署为史转前卫史诸王纳延叛东土帝亲征之枢密大臣扈行公被选分掌募府文书间亦执兵御敌有劳获赐鞍马及还擢枢密院架阁库管勾改断事官知事前卫经厯迁枢密院都事同列坐事辞诬逮公人共寃之公曰吾宁忍自解以重人之罪乎未㡬或告枢臣及其募官贪墨独无公名台臣疑之告者曰郭君实无所私台臣始知公前时为衆所诬也大徳初擢拜中书省检校官迁工部员外郎五年京师大水泸沟泛溢决牙梳堰壊民田若干顷庙堂檄公治之公命伐荆为巨囷实石其中以杀水势使复故道而堤遂完自京城至涿道涂舆梁为雨水所壊者公相地所宜皆改为之或涉民田则厚价以买之故事集而民不扰六年海都犯边边民大惊宣慰司悉焚仓廪独辇金帛南徙久之方定选官抚治公拜宣慰副使佥都元帅府事赐金虎符佩之时方隆冬冰雪载道或止公缓其行公曰某起寒族误蒙拔擢至此敢稽天子之命乎明日遂行至则抚绥完复边鄙肃然乃陈偹边数事其説曰安边之策务在屯田积谷且耕且战自古如此今兵屯北边有年所须钱谷不少然嵗嵗而输之运米一石其值中统钞百余贯贵则倍之使山北每嵗有秋输米者其家富完委输官不敢为奸加以路无盗贼之虞仅可供一嵗之用苟或不然利害非细今和林之北地宜麦禾昔时田器在在有之夫京师六卫每军抽步士二人屯田以供兵士八人之食和林寒苦汉军不能冬苦于蒙古诸军拣其富庻强壮者戍边贫弱者教之稼穑俟其有成如汉军法以相资养置田官起仓廪严赏罚以课其殿最或天有霜旱之灾募民入粟塞下厚直酬之和林之钱或不偿以江淮长芦盐引偿之则数万之粟可坐而致此外别立转道买牛二万头车二万辆用军士四千人人月给米三斗自大同达和林止四千里百里置一驿用军士百人车五百辆配牛五百头可运米二千五百石三日一返一月运二万五千石十月二十五万石何患军储之不足欤又曰武欲胜敌宜先练兵夫兵在精而不在衆往年敌人挠边我师虽衆逗遛而不能进且海都之衆不及国家百分之一甲兵之利非吾师之比返能为害何哉良由号令专一赏罚信明士卒练习故也古者遣将出师君亲推毂而命之曰自阃以外将军制之谓机宜不可以逺决号令不可以两从葢号令不专则人心不一机会失宜而欲克敌难矣迩者边将欲赏有功必俟朝廷之命旷日持久讫无所闻此勇夫所以解体当中统初命宗王征李璮出金银符数十有功者听与矧今边防非璮可比若举旧典授之将帅使赏罚信明则士卒百倍其勇而于克敌何有又曰固边安民必当髙城深堑兵志曰城郭不完与无地同而况素无城郭欲积粟以御敌是犹委肉于虎近年兵少失利固无固守之地逡巡退避千有余里致使敌人侵我疆域刘我人民赖天之灵旋亦收复向若敌人深入不返则将柰何今当沿边短度敌所来道或五十里或百里各修一城引和林河水灌隍俟秋熟则贮刍粟于中分军屯守逮大藩于和林以总之如敌人来攻一城诸城抽军以救之则我内有偹御之坚外有攻敌之急彼安敢轻动乎故曰无恃其不来恃吾有以待之无恃其不攻恃吾有所不可攻论者若曰劳民费财未见成功是不知边防利害者也葢和林国家肇基之地敌人之所必争如襄阳宋之北门我得其门而入则宋不能有所为矣于是中书下其事㑹翰林集贤博议咸谓实偹边经久之计嵗余公感寒疾辞归中书省选为左司都事未㡬参议枢密院事进擢本院判官公以华人起身军伍敭厯年多凡累朝兵政原委当代将帅材能城郭山川之险边戍屯守之要皆习知其故故在宥密稍久不迁他官又数条上军政谓天下虽平不可弛武功兵虽不试不可不养其力海郡无事来朝不可不为之偹内外兵势不可有所偏江南军马不可分散而无统及论军士贫乏之原皆深悉其弊廷议是其言进拜同佥枢密院事至大之初诏汰冗员公请辞不允葢上抚军北庭尝闻公名至是赐金带锦衣以表其劳薨年五十有二公早逰乡校涉猎书史自为下僚所居职辨枢密簿书嵗久繁猥公序其始末俾易检覆吏不能为奸当国初用兵有近臣承诏赐民十家为兵前驱既久怙势没为奴婢而十家子孙陈诉不已枢臣檄断事官谳之公閲故牍得初赐诏其事始白十家老㓜凡数千指皆良之公考府君讳聚金季自汴之阳武家无极尝施粟以赈乡里累赠中顺大夫中山知府上骑都尉太原郡伯妣程氏封太原郡君配张氏无极县尹成之女张尹初竒公才以女归焉累封太原郡太夫人子男元珪厯知陵州开州同知河东转运司事迁广平路总管卒官嘉议大夫真定路总管所至以㢘慎闻元璋善学早卒女适中山刘云翼大都髙章章卒官奉训大夫济南路推官男孙镛补国子生女孙适王蛮尔李荣蛮尔为岳州镇守百户铭曰世皇御极覆帱如天封殖长养蔚多才贤廊庙之谋军旅之事出入左右咸克有济伟哉郭公起身兵戎言无不达才无不通于皇天朝神武有倬王迹肇基实本龙朔慨彼昏迷弄兵于疆皇威赫然震詟暴强公承明命往抚边鄙边人既宁乃陈兵事自昔国家选将练兵屯田积粟以永厥成君子之心忧深虑逺言论设施欲固其本时方治平文恬武嬉文武并用长久之规嗟嗟鄙夫尸禄拱黙惟身是图其何能国乐只君子邦家之基王事所赖民生攸依尚思公言慷慨奋烈欲为朝廷永树长画龙泉之原岿然公坟勒铭丰碑以励臣具元故嘉议大夫工部尚书李公墓志铭维广平鸡泽李氏前至元初徙家于颍公讳守中字正卿少就外傅涉猎书史奋然自树当是时入官者多由吏进公年出二十来㳺京师补左司令史转户部通政留司掾进掾中书公志大而气刚不随俗依违俯仰事或不然辄指陈可否直言无讳守身亷白人不敢干以私初朱清张瑄漕江南米涉海入京师至则遍赂诸用事人公时主治文书独无所取大徳三年北兵犯和林公从大臣徃给金帛边人赖其惠徽政臣奏除官千五百员将颁勅公曰是中有官第七品超迁三品者有武人杂选入清流者有治罪夺官复冐用者殊乖选举彞典宰相是其説命徽政覆奏止之至大二年尚书省立公上言曰昔在世庙宵旰求治分置尚书省以清中书之务明诏具在今尚书省臣攘夺政柄变乱宪章用人无事法渐大壊返谓中书堕废法制当辨中书所废者何尚书所治者何事闻权贵大怒以公间谍两省辅臣废黜田里既而尚书省臣败诛公起家承直郎保定满城县尹县以大治燕南宪司以五事闻延祐二年河东大雨解盐池壊选官治之六年复命公视其池堰督其课最宰臣语公曰昔宋耀州观察使王仲千着绩盐池汝能效焉亦仲千也公益感激巡行陜西归言于廷请革巡盐吏胥设官分司其他防盐之方扰民之事可悉兴除廷议从之又承命往治河间盐法请罢煎余盐五万引以苏民力别陈十事上之迁奉议大夫户部主事以亲老乞便养改知泗州州狱系囚百余公下车数月皆决遣之民有诬寡妇为同籍欲夺其产者有讼田杀人诬其田主者有觊免已罪以赂诬其吏吏者公悉辨明之抵诬者罪淮东宪司荐其㢘能擢河南行省左右司员外郎丁外艰服除调两浙转运盐司副使公言法久则弊理宜变通今两浙灶民凋弊日甚当验其恒产差为上下灶民既为国输课不当复役里正代偿民租不然将见灶民愈困多徙死矣公在官五年身厯两浙郡邑熟知其弊工本亲给与民官属不敢有所掊克故事集而课亦溢比终更增盐五万余引浙省言宜陞公官遂加中议大夫归徳知府兼诸军奥鲁劝农事知河防事公听讼益明讼亦衰止嵗余请致仕以嘉议大夫工部尚书归老于家公为人磊落明白在官思尽其职尝以通制书归类未尽别着条目以进其后朝廷续纂其书亦取用焉所至训农兴学崇化善俗满城泗州归德皆修三皇及孔子庙而㕔舎河防钟鼔更漏驿传皆缮完之归徳又新微子张巡许逺祠木石所须皆公规画不扰于民世以是称其材呜唿我国家初由胥吏取人人才亦多由是而显故叅知政事曹公从革刑部尚书谢公让与公同居里闬材能相埒二公剔厯中朝赫然进用公独以刚直自持老于郡县人或不能无少憾焉然公临民而民治理财而财丰所去见思刻石以颂遗爱诸子皆以文学进知名于一时天之报施公者讵弗厚欤公曽祖俊妣某氏祖成由颍川判官权知州事赠亚中大夫广平路总管轻车都尉陇西郡侯妣吴氏陇西郡夫人考荣赠嘉议大夫佥书枢密院事上轻车都尉陇西郡侯妣髙氏陇西郡夫人继魏氏陇西郡夫人公配张氏陇西郡夫人子男五人冕某官藻国子释褐出身文林郎祕书监典簿黼赐进士及第奉政大夫江西行省左右司郎中绣赐同进士出身将仕郎翰林国史院编修官德安最㓜继室温氏出也女二人适儒士真定曲明善及天平程梓男孙五人秉易从仕郎吴江州判官秉简秉方国子员秉凡秉恒俱㓜曾孙男女各一公享年七十有三至正二年五月壬午以疾薨是嵗某月某甲子𦵏颍之某乡某原铭曰维天生材材匪有殊作之兴之相时以趋为吏为儒葢本时用是以君子慎于垂统皇有中国神武肇基豪杰继起法令为师伟哉李公气刚以直理财治民克致其力或言法家严而寡恩公归维厚蕃蕃子孙蕃蕃子孙振起术业着铭幽宫永诏来叶皇元赠集贤直学士赵惠肃侯神道碑铭至顺三年春二月大雨雪翰林直学士赵公上言曰立天之道曰隂与阳立地之道曰柔与刚立人之道曰仁与义夫仁义之政不修欲隂阳叙而天以清生物遂而地以宁未之有也某自中元中入官五十年矣日月薄食星文示变五行反戾皆未之学春夏雷雨秋冬霜雪虽五尺童子知其反时必能为灾按授时厯雨水正月中气春分二月中气也四阳上行卦为大壮今自正月雨雪至二月未巳京师二月未尝无雪连绵二十余日虽在隆冬犹以为异况仲春乎阳和弗与隂凝弗失葢阳为君为善为君子隂为臣为恶为小人可不豫防其变乎中书以其言下礼部议识者知公之意葢深逺矣夫翰林集贤祖宗所以优异儒臣乞言议政而已比者耆旧老死且尽君子伤之公自入翰林恒以时事为念数敷陈便宜谓近嵗以来纪纲渐弛刑政渐紊财用无节选举无法人材日壊风俗日偷圣上中兴当作新庻政否则海内失望不可为矣每遇台省大臣必反覆言之听者厌闻而公弗恤也公初试殿中司知班既而以伯父守赟廕入官厯河间之盐山蔚州之灵仙沧州之无棣三县主簿迁忻州秀容县尹转椎州新城至治元年诏举守令燕南部使者以公应诏改尹中山安喜由台臣荐拜陜西行台监察御史佥四川道㢘访司事天厯元年召拜监察御史特除山东道㢘访副使改燕南道迁同知储政院事拜燕南㢘访使以年老乞致仕不允遂拜翰林直学士公禀刚毅卓然能自树立虽生世家周知闾阎利病筮仕佐治已有能名秀容俗颇譁评讼者在庭公丁宁指晓曲直杖楚遣之不以付吏既而讼亦衰止有民家女为妖物所凭或能以术治者即投瓦石击之公闻之曰约某日弗靖我往观之妖不复作其家绘公像祠之新城密迩畿甸太保圉人纵畜牧蹊田啮桑即收系狱反诬公诋訾太保太保怒命其长史持刑部文符案治卒无所得长史直公而两释其事太保则曲出也驻跸荘者丞相拜珠赐田封户在焉公始置社什伍其民丞相方在中书闻而嘉之曰县令当如是也安喜当西南要冲侯王大臣遐方使者经过络绎前政苟简凡馆传所需供帐器皿取办临时吏并縁为奸民不胜扰公具为区处道路河梁亦修治有方朝廷和买于民而直不时给嵗终又以卫士马分饲民间公以县剧民困为言并得蠲免有㳺民百辈厠名县卒会敛于民公悉遣归南亩县政既修公行原野劝民植桑垦田以劝农业大兴乡校延师儒教其邑民俊秀者俾知礼义之方久之政誉播闻流户来归者百余家公缓其力役而优养之工部尚书教化者由尝监县家焉乗嵗恶民急数称贷以与民获利不赀或不能偿辄夺人田庐奴人子女豪强武断以乱吏治民甚苦之公发其奸遂得罪田庐子女悉还与民公曰农之治谷犹去其莠治民而不去其恶善人何由自立乎新城安喜咸刻石以颂公政监察御史及部使者行过其县民率老㓜数百人状公行治争言其贤遮御史使者马不能行以故荐公尤力遂有西台之命公语同列曰欲正宪刚当自己始侍御史哈斯布哈冐占民田立劾去及拜内台益感激自励首言天下既定不当有彼疆此界之分上都官吏宜尽録用又荐翰林学士张养浩等五人材任宰辅初平章政事苏苏以上之立也已与有力恃功贪横恣为不法会亲祠太室苏苏充礼仪使称疾不起上在斋宫辄䙝服入见公劾其不敬知枢密院事额森鼐尔将兵出御西军闻河南告急逗挠不行方杀戮无辜私人妇女西军既退有勅入朝又不奉命公劾其不忠二人皆以罪废其在山东燕南巡行郡邑风采凛然贪吏闻之或自引退公仕州县凡四十年及任宪台年已老矣方公少时得展布所藴其设施岂止是耶自昔国家置立公卿大夫郡牧邑令所以内外相维共成治效非有逺近亲疏之别也或者往往重内官而轻外职使循良之吏老于郡县而不得达若公者㡬何其不至是哉公讳晟字子昌奉圣州矾山人后徙易州涞水曾大父世英仕金为易县令大父柔国初倡乡民来归官金紫光禄大夫真定涿易等路兵马都元帅追封天水郡公谥庄靖考守信广宗县尹赠资徳大夫中书右丞上䕶军天水郡公谥康惠母李氏追封天水郡夫人公享年七十有四以至顺三年五月戊寅薨于京师是月甲申归𦵏其乡五峰山先茔之兆夫人宋氏祔子男四人道安从仕郎右藏库副使礼安承事郎同知清州事居安从仕郎宣政院照磨志安太保府知印孙四男人文景亶襄公孝友天性为主簿时母夫人尚无恙尝有所怒拄杖候门公自外归扶持还室因跪曰某诚可挞家人窃视殊无难色兄弟亡事寡嫂甚谨抚其孤如己子公平时食止蔬素年出五十方佐以肉被服布帛而无纨绮子孙化之亦以清约世其家公葬之明年制赠亚中大夫集贤直学士轻车都尉追封天水郡侯谥惠肃夫人宋氏赠天水郡夫人铭曰逺矣赵氏世宅北土显闻中朝肇自公祖赫赫元帅活人有功庆流后裔益亢其宗公昔少时学于古训刚毅自持匪今之徇厯官剧县有法有恩诛锄奸强牧养善民养民伊何政平讼理乐尔室家安其田里擢拜御史正色敢言弹射柄臣他人所难河山东西分持宪节贪墨败官闻风震詟县车之请惟帝是留公图报称益壮其猷时在仲春雨雪如霰阳和弗与宜谨天变顾瞻左右岂无臣工优㳺清华进退唯恭独公之心忧世如疾鲠论并议为国药石遐不黄耉考终厥身追诵公休尚师古人遗爱在民遗直在史勒铭贞珉永诒千祀滋溪文稿卷十一滋溪文稿卷十二钦定四库全书滋溪文稿卷十二元苏天爵撰碑志元故奉元路总管致仕工部尚书韩公神道碑铭延祐六年奉元路总管韩公引年谢事进官嘉议大夫工部尚书将谋东归士民共挽留之居嵗余公母弟汉中廉访使中遂亦请老乃相随出闗葢公昆弟皆屡仕于闗辅风采惠爱流布逺迩于是长安士民闻之争具酒肴相帅祖饯于东门外车马塞途眷恋追攀不忍其去观者感叹以为荣士论嘉其知止命工画者写其迹号二老出闗图以拟汉二疏云公既东归往来汴卫之间以佚老焉至顺元年冬天子亲祀南郊礼成大赉四海公昆弟与赐金织纹锦四拜而受之三年九月十有七日公薨于汴享年八十有四赠通议大大礼部尚书上轻车都尉南阳郡侯谥康靖廉访先公一年年七十有九而卒海内以二公国之老成相继沦逝咸悼惜焉公讳冲字进道少有立志涉猎文史乡郡儒先咸器重之年十九挟其艺逰京师翰林学士徒单公履辟为书写未㡬擢户部掾江淮初定北人除官者帅惮往诏陞二等公慨然请行进从仕郎太平路总管府经厯㑹詹事院立召公为掾寻除本院架阁库管勾至元二十八年尚书省罢政事一归中书太子詹事完泽位右丞相素知公才擢工部主事久之迁承务郎陜西行省左右司员外郎大徳初元选为安西王相府郎中令又明年进奉训大夫六年迁奉议八年迁奉政郎中令如故十年改朝列大夫知沔阳府陞中宪大夫崃州路总管未上以便亲养改汴梁稻田总管转黄州路总管丁母夫人忧延祐四年服阕移守奉元又二年始请老焉昔者国家既定天下乃置官府以成庻功而军旅章程食货刑狱缮作之事日以兴矣必需刀笔简牍记载施行世之豪杰有用之士即羣而趋之方省部初立户曹之治钱谷工曹之治营造非通敏便给之材不足以当之公持文墨论议皆有余裕始佐外郡即以清慎着闻风纪荐之遂优减其资歴及佐陜西省幕故赠咸宁贞宪王为平章端严正大朝廷倚以为重公言温而气和平章独爱敬公闗辅自许文正公过化之后多士云起或隠伏闾里而弗自彰若韩公择萧公同公恕郑公中公言于平章皆荐达而尊礼之文风翕然丕动公为政详明治狱有能迹先是六盘居民家奴数百指或怨其使嵗给衣食不均使有子方七嵗杀之以快其忿反以诬其他奴厯十余年不决公谳之得实始置于理有中使代祀秦蜀山川道出延安驿以马不善驰命从者以革带系馆人耳悬于柱端挞之流血馆人憾之俟中使还宿驿中夜入扼其肮以死从者弗觉也明日有司疑盗杀之盗竟弗获按其从者诬服中书命公验治乃唿其衆告之曰中使过此曾虐汝乎衆惊曰独尝困苦一馆人耳公徐召其人讯之遂伏其辜而从者获免临洮富民无子有妾方娠妻妬而卖之二十余年矣夫死官为主其家资忽一人临丧哭曰我乃遗腹子也有司欲以家资予之公疑其诈物色于富民之家得佛书一帙背有书云某年月日妾有孕卖巩昌某家公濳遣人求得之询其嵗月皆合郡人惊叹以为神哭者坐以欺妄初世庙封皇子为安西王立王相府选儒臣傅之其子既嗣为王犹慎择其僚属公为郎中令凡四考朝廷重其选故久之弗迁他官公识虑周逺内正辅导以成傅相之尊外尽谦恭以修藩国之礼辑宿卫俾不为暴均赐与俾不告劳王深敬礼沔阳官舎民庐初燬于火公至规画有方完新如昔郡以网罟之利甲天下侨士㳺客挟贵势而猎利于其府者无虚日扰政犯律未易枚举至公一谢却之听政而退门闼閴然每嵗孟春湖官假贷富家预输一嵗之赋谓之给课及夏秋六水方始捕鱼羡余悉归于已偶适嵗祲诏弛山泽之利以赈民饥湖官苦之公言行省请还其输赋而后弛禁从之衆感其惠及公去官餽钱二万五千贯公力却之尝奉省檄録囚信阳诸郡活寃者衆既而复命于省或问公曰沔阳湖波号称陆海人言饮之者皆得尽量果如是耶公正色曰天厨之馔萃水陆之珍有敢染指者乎稻田官属旧无公田窃官租以为养公白于朝赐田八千亩官属至今赖之及奉元命下士民闻之无不相贺是郡压于省宪往往弗克展布公声名素着上下敬信期月之间悌岂之政已洽于秦民矣有盗窃官帑弗获执其主藏吏坐之狱具公疑其寃弗署果获真盗公性孝友偕廉访公事母夫人克尽孝养母卒表率子姪行古丧礼缙绅范之季弟伸少有材能公推父泽与之后果官郡县有声天厯初闗陜大饥民尽室以逃有故人子挈其家抵公居数日及其母妻俱亡子疾亦殆公买棺葬之抚其子益厚公所居必葺周植竹树左右陈列图史鼎彞日以自娱表古人善言懿行遍疏屏间以为师法作诗闲雅尚清致隶书圆劲有古法客至抵掌言笑泛及经史客为忘归公亦无倦不喜饮酒食必精洁平生不妄饮食年八十余神观清明步履轻便葢所养者厚完斯其有以异于人也韩氏世居渔阳上谷辽金以来族大而盛位列公侯将相富贵奕奕与刘亦符马人望赵思温等号四十族昏姻门阀时人比唐崔卢公曾祖讳玉明昌五年登经义词赋两科进士第入翰林为应奉文字卒官河平军节度副使祖讳琇元光元年以材勇应武举授庆阳府司録判官累迁昌武军节度使金亡始家于卫皇赠亚中大夫卫辉路总管考讳天麟国初以明习法令厯官吏礼部员外郎兵部郎中累赠嘉议大夫兵部尚书上轻车都尉南阳郡侯曾祖妣冯氏祖妣王氏妣梁氏元配黄氏继辛氏王氏梁氏黄氏并追封南阳郡夫人辛氏封南阳郡太夫人子男二长汝霖承事郎同知息州事转内邱县尹擢陜西行御史台掾次闰章早卒孙男二曰禋曰僖公以薨之嵗十有一月十有一日归葬汲县亲仁乡康公里天爵少侍家庭数闻先公称当代名公卿士每及公之昆弟及来闗中又闻士夫髙年者尚能谈公遗政会汝霖谋刻公治行于墓之碑而以其辞见属辞曰金辽有国韩为世家将相蝉聨门阀辉华温温郎官家声日起法令为师广平佐理笃生诸子皆贤而材伯也翩翩名与衆偕出佐省曹长幕王相赞画周详士名所望㢘以律已冰蘖自持明以察寃炳若蓍龟久列闗辅允着遗爱上书引年士民兴慨钟鸣漏尽或不知休贪禄持宠实尔之羞维公伯仲风节奋厉进退雍容表仪当世帝嘉其行宠钖褒章天益相之俾夀而康昔人有言知止不殆爰述铭诗以劝有位元故陜西诸道行御史台治书侍御史赠集贤直学士韩公神道碑铭世祖皇帝建立台宪以肃纪纲以正风化其为国家治安之计葢深逺也贤才彬彬而列中外既久而犹赖之以为世用若故治书侍御史韩公亦其一也初至元间公以儒士明习法令擢察院掾寻辞去侍亲于江南厯十余年不仕御史表其孝㢘擢掾中台遂除架阁库同管勾出为山东道㢘访司经厯宪使陈公天祥荐其才召为籍田署丞迁司农司都事擢拜监察御史除陜西行台都事进内台都事拜山东道㢘访副使转淮东道以养母辞归母丧既终调湖广行省左右司郎中改河东道㢘访副使进拜汉中道㢘访使又迁陜西行台治书侍御史公自管勾凡十三迁其散阶至中议大夫葢入官五十余年终始不离风纪昔者台宪建立之初本以登崇俊良紏劾贪暴训农兴学辅世安民而已或者矫亢以为髙竒刻以为能是岂祖宗建官任人之意乎当时进用大抵多老成忠厚之士故能作新宪度赞襄隆平而至元大徳以来仕者各尽官守言责朝野清简无事是岂偶然者哉公于其时承国家治安之余踵诸考步武之后所至奉法以公御吏以肃俾善良获伸徼倖者无所免一时号称贤部使者今考其行事而精神心术之着尚得序而铭之以为来者之法焉公讳中字大中资简重寡言笑自少不妄交逰读书惟务践履初掾中台即着㢘声殆长山东幕府簿书品式无不中程登莱告饥公承檄赈之民获其惠司农所以训农务借田所以供粢盛其播植之勤劝课之法朝廷必择人如公者居其职未尝以散冗视之也公在六察言事尤切井普地震居民压死者衆当蠲赋税以休其力江淮嵗凶民以男女质钱或者转卖为奴当出钱赎之归其父母西域富商大贾居中土者当着版籍与民同应役役诸王所辟监郡监县往往非才或父兄方官路府子姪又列州县上下缔搆蚕食其民当同守令三年迁转仍父子相避及不许需次官所内外诸司多假公营私日乗急传马多走死驿户困而流移当设法裁省其滥廷臣多从其説公在宪府及佐行省用刑悉本哀矜尝盛暑治狱逮者数十人狱具分台以闻事久未下公约其人俾归及期则至既已治罪罗拜而去京师之民有夫死疑其妻杀之者狱十余年不决公辨其诬释之武昌之民兄弟畜一猎犬省臣将籍其家公言国制华人畜鹰犬猎者没入家赀今当以不应畜犬坐之且万无弟兄俱坐理衆是公言止坐其弟公每偕五府録囚必再三详谳或言彼辞已具当置于法若从其反不愈淹滞平公曰民之犯罪始则有司薄责次则风宪审理朝廷复遣五府共谳之者正惟或有寃抑若止以郡县成牍为是将见死者衔寃地下宁不负国家好生之德欤闻者是之及其治有罪者则亦未尝少寛假也和林宣慰司盗粮万石公发其罪治之湖南宣慰司受赇千定事觉赂中贵求援公劾其事正之有善角抵承命为郡佐官者公极言其不可罢之泗州民饥公按部至其境曰比请得可则野有饿莩矣首捐俸稍以倡僚吏大家争先出米得万余石全活若干人海獠为梗故事调兵诛之公曰逺民素无教或相讐杀出没不常其俗然也若遽兵之则将害及平民请守险隘以遏奔突彼穷自不能出矣朝议从之凤翔嵗旱公率宪人祷于郡之龙湫归及中途而雨秋果大熟公平生尤喜荐士所荐者多知名于时事母至孝得其欢心庭有植竹而芝生焉翰林姚文公集贤萧贞敏公赋诗颂美谓公诚孝所感云韩氏居燕世仕辽金名为衣冠大族国初徙家于卫考府君天麟累官奉议大夫兵部郎中赠嘉议大夫兵部尚书上轻车都尉南阳郡侯妣南阳郡夫人梁氏公及其兄工部尚书康靖侯冲并显于世娶髙氏先七年卒享年七十有二累封南阳郡夫人三子汝楫由河南行省照磨进承务郎岳州路推官汝霖厯同知息州事内邱县尹陜西行台掾史进承直郎扬州路海陵县尹汝梅未仕一女适郭居仁汝霖以公命为康靖侯公享年七十有九以至顺二年九月甲午终于汴梁寓舎十月庚午葬汲县亲仁乡康公原有司以闻制赠集贤直学士亚中大夫轻车都尉追封南阳郡侯谥贞孝铭曰洪惟世皇宅中图治稽古建官文武皆偹当国之初法简而寛寛则易弛刑狱滋烦肃而正之乃建台宪翼善去邪不戒用劝羣贤彚征百度斯贞熏为泰和九有宴宁公于其时接武诸老言有所承动有所考孰为矫亢忍是苛刻不吐不茹刚柔以徳其言侃侃囹圄空虚民无寃者自昔多士贵在乐育成周之隆诗歌棫朴至元大徳蔚乎才能如公一门伯仲偕兴时方治安才不胜用内朝外廷罔有轻重天笃其庆公夀且康有子奕奕令声孔扬刻石载文允着厥美尚世公官以赞风纪元故朝列大夫开州尹董公神道碑铭国家有世徳之族曰槀城董氏由其祖父皆以忠义许国孝友刑家才子贤孙亦各思自树立是以清规雅范相传百年不陨其家声呜唿非祖考徳业积累之厚朝廷治化涵濡之深其何能至于是耶公讳士良字善卿赠光禄大夫大司徒赵国宣懿公讳昕之曾孙龙虎卫上将军行元帅府事赠推忠翊运効节功臣太傅开府仪同三司上柱国赵国忠烈公讳俊之孙资徳大夫佥枢密院事典瑞卿赠体仁保徳佐运功臣太师仪同三司上柱国赵国正献公讳文忠之子资政大夫御史中丞赠纯诚肃政功臣太傅开府仪同三司上柱国赵国清献公士珍之弟也大徳初公起家承直郎保定路曲阳县尹转承徳郎同知开州迁奉议大夫知博兴州移州藤州陞朝列大夫开州尹公入官三十余年仅厯五考积阶至正四品不克大有所施而卒识者惜之然其故家风范之严君子岂弟之政亦有可纪者焉初正献公薨世祖思其谋猷献赞之益召见诸子公偕弟故陜西行台中丞士恭入见上熟视之指公谓左右曰是子纯善甚肖其父遂命弟兄俱列宿卫无何公以母疾谢归久之遂承世泽持身以㢘毫发无所私所至以化民兴学为本曲阳民有善持官吏短长者醉则入县詈吏人莫敢何公械于狱尽俾入市晓之恶少望风屏息五台勅建佛宫西僧入京师者道出其邑供亿浩穰民不堪命公言于朝请裁省其冗滥仍令分行旁县少舒民力从之邑陶缥瓷嵗贡有常是年色幻为赤竒异可玩公曰礼竒器不入宫今若输之是求媚也朝廷若复欲之民何由致悉毁而瘗之人服其识博兴学廪不足养士公捐俸以助之士帅兴起于学州民有辇母行丐市中矫俗以为孝者公谕以养亲之道其人惭谢改悔卒以孝称及闻清献公丧解官会葬时以友悌多之胜州嵗旱民饥公下车发仓赈贫乏全活者衆斋沐出祷而雨嵗则大穰为政不施鞭朴苐务以身帅之民亦化服老㓜诵公之政不絶口公尝以事之曲阜孔氏族人有相争积年不解者闻公慈祥之政感而相谓曰我辈所为愧见董公遂相友睦如初公官满贫不能归泰定四年六月二十六日卒于滕之官舎享年六十有三是嵗十月归𦵏九门先茔公沈黙简重无疾言遽色性乐安静不能随俗俯仰生长大家接人遇物谦抑若寒士随牒仕郡县间无不足之色宗族父兄布满朝宁赫然贵显未尝一言以求进取葢雍容进退有古君子之风焉家贫奉养清俭稍有嬴余即分遗亲族之贫者尝书壁以自警若曰积善获庆不善则否造物者宁有私乎又曰草木各有时而荣人可不坚所守乎故自号固穷子母赵国夫人顾氏元配牛氏先卒继唐氏李氏子男守成厯主武邑梁县簿今从仕郎真定衡水县尹治民有声女适燕南乡贡进士王维贤先正有言所贵乎世家者非必七叶珥貂如汉金张八叶宰相如唐萧氏名位虽崇而不能皆贤何世之有若东都袁杨二族名徳俱隆斯可谓世家矣董氏自忠烈公起家今传七世子孙羣从葢数百人虽先后出处不侔然皆清慎纯笃蔚有贤声不谓之世家可乎故士大夫言法家者必以董氏为称首公亦能守先训者也铭曰世禄之家骄淫矜夸古昔犹然何今之嗟赵有董氏冠葢盈里巍巍相门济济才子佩玉簪裾执礼弗渝百年相传具有范模公侍禁庭长承父泽雍雍以和不大声色厯典郡邑嘉善辑奸鞭朴不施民用孔安公之父兄位列将相公官于外白首犹壮致君泽民内外相维世徳之族邦家之基何天于公弗大厥祉弗大厥祉公又有子子贤而文克肖克承公侯之复于焉其征琢石征铭表公墓道凡代大家文献是考元故荣禄大夫御史中丞赠推诚佐治济美功臣河南行省平章政事冀国董忠肃公墓志铭御史中丞董公既薨天子闻之震悼赙钱二万五千缗给其丧灵车南还命所过郡县发卒䕶之又勅词林奉常议封谥加赠推诚佐治济美功臣河南江北等处行中书省平章政事柱国追封冀国公谥忠肃及𦵏子铠遂来请铭葢公生长世家厯事五朝清规厚徳为时名臣是宜勒铭幽宫昭示后世按公讳守简字子敬少端重如成人不好嬉戏族长者竒之稍长出就外传涉猎书史兼善骑射年二十余入偹宿卫仁宗自居濳邸喜闻民间利病臣下能否公畨直未尝失时出入尤谨礼节上察识之先是公兄守中佥典瑞院事上一日特命公为集贤侍读学士公奏曰臣兄弟以先世之故并侍禁廷臣学行不如臣兄逺甚夙夜祇惧惟恐不及臣闻国家建集贤置学士本以论思献纳辅翼圣徳臣实不任其职上悦曰惇崇谦让卿家法也朕为卿成其美诏以守中迁集贤公官典瑞阶朝列大夫世族子孙闻者师兴于让矣上雅爱尚文学勅印真徳秀大学衍义分赐侍臣俾知忠君爱民之説公与赐马朝暮诵习必欲见诸行事时承平嵗久机务多暇左右间进以酒公从容陈衍义沈湎之戒上嘉纳之遽命却饮英宗临朝威严若神廷臣懔懔畏惧公以清谨愈见亲信上将有事于山川丞相柏柱请公使蜀公归上曰卿来何暮对曰臣祠事毕道经闗中见民饥馑移文行省俟发粟而后行是以来晚上曰卿朕之汲黯重加赐焉典瑞掌尚方符玺公父祖昆季恒久居之公在职十年不迁他官未尝有所陈请文皇入立进阶嘉议大夫出为淮安路总管三年移守汴梁皆有治绩当天厯用兵之后江淮大旱田苗藁死民无所食公下车首倡寮寀捐俸以活之郡大家争为出米及钱凡居者则给钱治生不令流徙过者则具饘粥食之虑有蹂践之患则处以寛大之所尽三月而止未㡬朝廷发粟之令下公始沛然足周其民矣淮安居南北之冲江南贡赋皆由䢴沟入淮以达京师嵗久䢴沟填阏又值旱干水涸公请因嵗歉官出钱募民濬治以通舟楫行省是之踰月功成公私皆便明年夏麦将熟天久雨公斋沐致祷而雨随止职田所入公以民罹饥荒皆不忍取尝曰治民当除其暴则善安淮安宋总管者党与十余人专持官吏短长为郡民害公发其奸杖而遣之阖郡称快他州刑狱田宅昏嫁之讼久不决者宪府屡属公治之公将之汴民老㓜相帅数千遮留数日不得行公以一骑濳由他道而去汴梁狱讼尤烦公听决益精明民以为神齐人栾某因官家汴既没𦵏焉有弟利其资产迫嫂发所藏返𦵏于乡嫂不愿行匿其夫枯骨一体弟讼之官嫂遂下狱邻有豪民欲乗急贱买其田宅乃与弟共赂狱卒杀嫂以病死闻公疑其寃讯之即伏弟及豪民狱卒皆死宛邱恶少搆同党武断乡曲衆不能堪讽同党杀恶少挈其妻出走事觉官执恶少族人坐之公閲其牍问曰恶少之妻何往乃擒同党讯之具得其情族人获免汴人迄今诵之不忘甫期擢海北道㢘访使改江浙财赋总管无何又擢江东道㢘访使公荘严正大风节所临逺近敬服贪吏闻风或自引去广海猺人数出为梗俘掠良家子女数百人而湖广省臣总兵者玩嵗愒日公劾其罪罢之移书行省别遣官调兵大破猺人悉以子女归其父母江东同寮有不克遵宪度者公即退归田里未㡬召为大都路总管固辞不起上遣使赐以上尊劳而起之公以京畿多势家大族当以威严镇之适豪民犯法杖之㡬死上下震詟数月之间翕然称治迁枢密院判官奉命董治屯田旧时院官治屯田者絶无所扰故禾麦屡登仓庾充实比年董治者侵渔百端至公始复其旧军大和会诏赐币四端以旌其劳至正改元擢山东道㢘访使未行拜中奉大夫陜西行省参知政事又除江西道㢘访使未上拜内台侍御史寻拜湖广行省左丞阶资善大夫改拜南台御史中丞四年诏拜内台中丞国家以三台中丞之选非勲旧徳望不轻授之董氏自公之伯祖忠穆公文用世父忠宣公士选叔士恭及公父子仲兄守庸相继为之衣冠传为盛事公列台臣朝着肃清荐举务求硕才执法平允不苛尝叹文吏用法深刻故人多怨葢处心忠厚类此九月拜中书左丞阶资徳大夫寻命知经筵事中原频年水旱民力困弊是嵗夏秋大雨河决曹济之间既而盗起青徐郡县多被其害明年民大饥转死者相枕籍公言于两丞相出粟与币分行赈救是时省中汉人惟公昼夜深思拯民之策形容为之憔悴有司以患盗为言或曰当严刑以治之则盗可戢公曰民之为盗迫于饥寒今不思所以裕民而欲刑杀以逞威将见盗愈滋矣或又曰昔狂寇范孟伏诛而连坐未竟若与郡盗表里交搆汴梁危矣公曰罪人既已正法州县一时信文书奉行容有不知何得俱以为罪又况事在赦前岂可使国家失信于人更重其反侧乎置不问者百余人朝仪因盗发秦汉人不得执弓矢法甚重上曰董左丞父祖佐祖宗征伐取天下岂得偕汉人禁之赐良弓二命其族人皆得执弓矢如旧制会大比进士命公董之既已廷对铨曹以入粟补官者衆无官授进士公曰列圣兴学作士所以选贤登治也今进士擢第而曰无官授之是轻问学之士而重入粟之人也岂不贻天下后世讥笑乎遂赐进士官有差四月上北幸命公留守京师乃出御服以赐又命公董修辽金宋史删订至正条格十月复拜御史中丞六年四月进陞荣禄大夫公辞上曰卿先世伐宋有大勲劳卿事先朝及朕忠勤不懈故特进阶一品卿勿固让翌日扈驾至行幄又解御衣以赐上之眷遇公者非他宰执比也五月庚子公以疾薨于位春秋五十有五六月癸酉葬九门先茔公世真定槀城人曾祖俊龙虎卫上将军行元帅府事赠推忠翊运効节功臣太傅开府仪同三司上柱国赵国正献公父士珍资政大夫御史中丞赠诚纯肃政功臣太傅开府仪同三司上柱国赵国清献公曾祖妣李氏祖妣顾氏妣柴氏俱封赵国夫人公平生㢘慎自持虽同官餽遗一无所取敝衣蔬食不择甘美俸禄所入遇祭祀则致其丰宗族贫者昏丧皆有所给公退杜门读书而无私谒所至敦劝多士兴起于学淮安汴梁皆新学宫及三皇祠宇家居教子必延硕师里中寒家亦使子弟执经就学师之所需皆公资之藏书万卷余以遗其子子亦向学有闻公配乌氏河南道按察使禔之孙赠秘书郎处士冲之女封赵国夫人能经经传大义治家有法次王氏克执妇道子男二长钱早承家训终内供奉次铠有政事材搢绅推重女二长适秘书监丞郑鄈次适崇福司丞张歪头孙男尚㓜初清献公既𦵏天子勅儒臣制铭赐公刻石公在政府不敢告归疾革命铠铠卒成公之志公薨铠访辑公事甚勤考公立朝大节以及片言细行惟恐遗轶铠也可谓能子矣铭曰于赫太祖奄奠中土豪杰彚兴先后疏附桓桓忠烈以忠陨身天报之丰燕及后昆或典兵戎或掌符玺帷幄之谋耳目之寄昆仲羣从皆贤而才门阀巍巍福禄鼎来家范虽正亦本赋与公性纯诚不茹不吐入直禁闼荘慎而谦厯持宪节威容孔严惜才如渴爱民如子炳炳相业着在信史开国惟公赵冀疏封殆公五世钖爵攸同克贻有终斯永厥世克念其初斯善于断既达其流益濬其源子继孙承尚永勿谖滋溪文稿卷十二滋溪文稿卷十三钦定四库全书滋溪文稿卷十三元苏天爵撰碑志元故翰林直学士赠国子祭酒谥文安谢公神道碑铭翰林直学士大中大夫知制诰同修国史赠国子祭酒轻车都尉陈留郡侯谥文安谢公讳端字敬徳𦵏武昌江夏县洪山之阳至正二年冬天爵来官鄂省其子请铭公碑昔我祖宗既抚方夏尽收豪杰耆俊尊礼而任用之考定宪度襄赞隆平至大徳末故老日渐沦逝后学之士隠伏于山林州闾而弗克奋仁宗皇帝独出睿断肇兴贡举网罗贤能于是人材辈出以文学政事着名于世若公者葢亦表表可述者欤延祐元年八月公中河南乡贡寻丁内艰五年赐进士出身授承事郎同知湘隂州事秩满赴调京师由故相张公珪荐擢国子博士进儒林郎改太常博士阶奉训大夫转翰林修撰同知制诰兼国史院编修官三官就迁待制官朝列大夫凡再任阶中顺大夫选为国子司业陞亚中大夫复入翰林为直学士公之先遂州青石人宋季避兵出蜀居江陵至公始家武昌曾祖继先祖元贲考雄曾祖妣黄氏祖妣妣皆牟氏祖赠中顺大夫礼部侍郎上骑都尉陈留郡伯妣封陈留郡君考赠翰林直学士亚中大夫轻车都尉陈留郡侯妣封陈留郡夫人公卒以至元六年夏五月庚午享年六十有二𦵏以是嵗秋八月丙申元配陈留郡夫人史氏祔子搢补国子员以公廕为石门丞公世儒家侍郎深通𤣥象发言惊人江陵制置使孟公珙敬礼之居数年忽中夜叩牙门谓孟公曰流星出下阶没西方一刻所息占为天士亡某实当之明年荆楚大将死公是也其后所言皆验公资颖异年十嵗时读书江陵郡学习为科举之文援笔立就屡出同舎生上其师异之弱冠偕故礼部尚书广阳宋公本从王公奎文逰讲明性理之学俱有才名郡人以谢宋称之翰林姚文公燧以雄文擅当代读者或不能句公一见并与其用意所在发之姚公大喜即以茂才荐之初仕湘隂时年尚少然发摘奸伏已能使老吏有所惮惊焉国朝宗庙之制范金为主泰定四年夏四月某甲子有盗入第入室窃之明日当时享衆议为位祀之公言四时之祭皆用孟月有故即用仲月今盗入祏室震惊神灵时享当用仲月奏可其请公教胄子严毅方正诸生凛凛畏服讲説经义能明圣贤之㫖诸生质疑请问无倦夜则引烛课试程文亦使渐趋平实不为浮华浅薄之説凡士子乡举㑹试廷对及国子积分公数与考第之列所取者多博学有闻而初学小生往往被黜士论咸服其公公为文辞简而有法序事核实言无溢美累朝信史典册制诏当代公卿祠墓碑版多出公手尝愤近世士习卑陋故修辞专务髙古以不同俗为主有遗文若干卷其于前代君臣得失古今文章美恶厯厯能道其详辽宋金国兴废人物贤否亦皆精熟尝以不克纂述三史为憾天厯至顺以来郊庙祠享礼仪讨论裁订公多与焉葢世之于公苐知其文学而已不知公政事之材为可称也湘隂学宫故敝公始新之暇则考其所业而学则帅知兴起西乡有隄䕶民田千余顷隄壊官嵗修之以为利民因捕鱼发掘以纳夏潦至秋征租虽鞭笞无从得遂及邻乡公私病之公计其工若干谕民黄恭出粟若干石身督其民筑之坚完迄今不堕先是赋役不均豪宗大姓数免贫者不胜其苦公命具书民田于籍差其多寡役之田元贵者尝被省檄为巡徼武断乡曲缔搆路府持州长史短长官不能谁何公至或讼元贵据其妻不还公取状閲之同列顾左右起公独敕吏作符召之曰否则吾就缚之元贵不得已而出公示以状即服杖而遣之亡何又犯法杖而赭其门书恶焉元贵徙傍郡终公任不敢归盗有杀贾人及从者三而攘其财弃尸井中其家累讼于州及府皆以无佐验不为理公微服宿盗里中㢘得其实躬往捕之盗不伏并收其妻鞫之妻时时仰视其屋公曰异在此矣屋葢新葺大竹为椽公使人发视之财悉藏竹中盗遂吐实出四人尸井中乃讫狱州人神之部使者闻公之名或他州讼狱弗能决者亦檄公治之公去湘隂二十余年民犹颂其遗爱公在朝着以文字为职业从容多暇广阳宋公时已登第厯官省曹事或有所疑辄从公论决悉中肯綮衆皆推公材识惜其不果于从政也当宋之亡士之有材名者朝廷皆被征用初无南北之间若程公鉅夫燕公楠陆公垕是也公湘隂之政所试者小而人已受其惠若见诸大用当何如哉欧阳公𤣥志公之墓谓公材器宜居言官处政途世不用不极为恨葢犹愈于既用而觖人望者也呜唿士有抱负艺能而不克尽施于用者岂独公乎铭曰于皇世宗景运天开肇兴贡举网罗异才如风驱云如山有台博带褒衣群贤鼎来帝始思贤当宁兴叹公应明诏奋起江汉射䇿王廷才华有烂其仪委蛇其言侃侃筮仕外郡造兹民庸相国荐贤敷教璧雍璧雍皇皇多士景从讲古述今文治昭融乃入禁外掌帝之制润色之工辞典而丽论着信史具有凡例简册尊严垂范来世岂弟君子邦家之基公于从政有猷有为治化既同海宇一时维楚有材晋犹用之公用弗极言足行逺洪山之阳有坟有衍树以栢松勿伐勿翦列铭贞石继夀而显元故朝列大夫礼部员外郎任君墓志铭昔欧阳子善为铭章论次贤士大夫功行至于朋友故旧握手言笑方从其逰遽哭其死遂铭其藏未尝不感叹致意焉今于任君之卒而侪流为之痛悼者也天爵与君三为同官相从最久暇则杯酒论文继以谈笑风议君仪容伟然若古松栢岂意遽哭其丧而铭其墓欤君初为翰林从事及见诸老儒耆旧接其余绪为编修官应奉文字凡记载之体祈禳秘祝之文亦皆有法丁皇考尚书忧服除调省汴检校官㑹文皇帝入立乗舆经汴擢河南宪司经厯明年改江西进南行台御史盛暑乗传诣广州按问省臣盗海舶罪又分行闽浙而浙宪官相讦持夺印章失风宪体皆劾去召拜中台御史偕同列纠省省丞相贪墨杖而夺其官风节之后迁礼部员外郎稽订礼文省节浮费尤多诏选官録囚郡国天爵时佐右曹以君荐宰臣或曰彼儒者可乎某曰正唯儒者能治狱也陜之诸州西南极金洋褒凤北则绥麟葭丹山川险逺荒寒君亲厯之嵗余始还果能活寃狱若干人未始有一滥死者君为人㢘静简黙不妄进取其为宪僚簿书出纳纤悉有方吏畏服莫敢欺诋然临事则忠厚识大体性至孝自尚书卒独奉其母有弟五人贫不能家君屡请补外官以养亲及其诸弟不克如其志卒之日家无余赀揓无新衣弔者莫不悲之中书宥密而下各赙钞若干贯始买棺椁治其丧君讳格字大正河南洛阳人享年五十有八其曾祖考赠亚中大夫轻车都尉乐安郡公次公妣乐安郡夫人梁氏祖考赠嘉议大夫上轻车都尉乐安郡侯用妣乐安郡夫人杨氏皇考亚中大夫户部尚书秉直母乐安郡夫人朱氏君娶乐安郡君某氏有男五嵗曰典牛女十嵗曰漳其𦵏在洛阳水南原其卒至元四年戊寅二月十三日也铭曰中尊而终匪夭而凶郎官御史匪否而穷何厚其材不俾其隆归咎无所纳铭幽宫元故翰林直学士赠国子祭酒范阳郡侯谥文清宋公墓志铭宋氏世家京师公讳褧字显夫由进士出身卒官翰林直学士亚中大夫知制诰同修国史兼经筵官𦵏宛平县香山乡橛山原衡州路安仁县尹赠户部尚书桢之子礼部尚书奎章阁承制学士谥正献本之弟母曰范阳郡夫人李氏至元甲午户部主兴山簿公生色中稍长流落江汉间缀学勤苦户部为小官禄薄公兄弟授徒以为养皇庆初贡举诏下始习经义䇿问延祐六年挟其所作歌诗从正献来京师清河元公明善济南张公养浩东平蔡公文渊王公士熙方以文学显于朝见公伯仲惊叹以为异人争尉荐之㑹蔡公王公试大都乡贡士正献名冠第一公文亦在选中以解额不足而止又三年汶阳曹公元用蜀郡虞公集南阳孛术鲁公翀为考官公遂擢第除秘书监校书郎安南使者朝贡而归选公充馆伴使将别使者以金为赆公却之改翰林国史院编修官詹事院立选为照磨寻辟御史台掾辞转太禧宗禋院照磨元统初迁翰林修撰与修天厯实録承诏祀天妃于闽海登舟风作舟人皆惧公曰吾奉天子命以香致䖍以海漕为祷又何惧为顷之风息竣事而还复号至元之三年拜监察御史时灾异并臻公言列圣临御治安百年皇上继统未闻过举今一嵗之内日月薄蚀星文垂象正月元日千步廊火六月河朔大水泛溢城郭八月京师地震毁落宗庙殿壁震惊神灵岂朝政未修民瘼未愈所致然欤宜集大臣讲求弭灾之道务施实惠勿尚虚文庻可上答天谴下遂民生台臣以闻上命中书集议弊政诏天下京畿之东霖雨伤稼饿殍盈路公按行见之倡言其故朝廷出钞若千万贯命公赈之生者不致于流亡公之力也出佥山南㢘访司事崃州房陵属邑在万山中公不惮﨑岖虽盛暑冐雾露毒皆身厯之唯以洗寃泽物为心宜城民与富家争刈麦共殴而死及赂县吏俾一人承之公得其情坐吏及共殴者罪安陆寡妇有罪自颈或疑其夫兄及妹壻杀之尸烂已不可验遂皆诬伏始则曰以寡妇私逸用棠木杖击死弃尸沟中次则曰用山桑及栗木击之而死公疑用杖不同乃曰寡妇之骨得无损乎命他官发墓验之而寡妇尚以绳系其颈于是破枷出二人狱国制获盗五人者得官应山民被刼巡徼执五人坐之以冀官赏狱具公疑而讯之果皆良民而巡徼以罪免五人者非公之明死狱中矣是皆司刑者辞避而不肯为公一一能直其寃人大称之鸣唿世以儒者迂濶于事情濡滞于时务常鄙薄之彼则舞文法以肆苛刻专逢迎以为变通孰有恻怛爱民如公者乎至正之初改陜西行台都事月余召拜翰林待制迁国子司业勅修辽金宋史公分纂宋高宗纪及选举志书成超拜翰林直学士赐白金五十两织金文绮四端寻又命兼经筵讲説明白屡承恩赐搢绅以为荣公学务博尤喜为诗自少敏悟出语惊人尝曰造语引事皆当出唐以前不然则非唐矣有文号燕石集若干卷集选本朝歌诗曰妙品上上曰名家曰赏音曰情境超谊曰才情等集又若干卷齐鲁号称多士公两被命考其乡贡又尝为廷试读卷官选择精详士论推服其在风纪荐士尤衆漷州孝子段懋父没执丧哀苦庐墓三年不归负土筑坟寒暑不懈公核实其行遂旌异其门阊国人託寅者少侍父官家随屛居读书不事进取荆襄士多称之誉之公表其行于朝果征用焉公性乐易家虽甚贫待亲友无所靳当官有守或上司同列事不合义言不中度虽迫之以声势憷之以祸福公毅然操持不变是则公伯仲家庭讲学之功抑亦国家庠序之士之所致欤公享年五十有三卒以至正六年三月甲午𦵏以是月庚子赠大中大夫国子祭酒轻车都尉范阳郡侯谥文清娶刘氏封京兆郡夫人二子吁颛补国子员六女在室公先世坟墓在京师故城南宜泉村原户部侨𦵏江陵正献始兆橛山公将迁户部柩北归以贫不克疾革犹以为言公𦵏犹子中书掾纩序次行事来请铭天爵昔官朝着公及正献休旬数过吾家或论文史或评古今孰忆二公皆以盛年相继去世然则铭公之墓非故人之责欤铭曰仁皇御极天下文明崇儒稽古多士斯兴惟公伯仲时称二宋出应明时祥麟威凤宪台秘府词林璧雍优㳺清华议论从容士贵多闻尤贵絶识操之有要斯能不忒公居官守事不诡随咢咢其节抑抑其仪天生贤才惟以治世胡不百年为三有事泊乎委顺归宁故邱咨尔后人尚承公休礼部员外郎王君墓志铭元统乙亥春正月庚子礼部员外郎王君文若景星甫卒中书宪台各赙钞若干贯治其丧是月庚戌归𦵏其乡先墓其友左司员外郎张惟敏属天爵考君官世行治为之铭昔者国家设邦于燕保定真定皆为辅郡一时材臣官于朝者实甲他邦君世真定安平人以儒起家为保定校官大兴儒官讽郡人兴于学故相蔡国张公方以司徒家居荐其材由是声闻于衆会张公复入为相辟君为东曹掾出官承务郎兵部主事转中书校检官擢拜监察御史迁户部员外郎改礼部积官朝散大夫君少孤贫长耕于野暮归读书至古人竒节伟行心好慕之故其为人磊落明白毅然不苟戏笑言论切直人有过辄面斥之在御史府号称敢言时台臣有为奸利者事觉赂中贵求援君廷争之卒正其罪承诏按事北边劾罢行省平章一人风采凛凛荐拔士之贤而在下者十余人材任风纪又言蔡国张公祖父再世积有勲列天厯之初诸子横罹戕害官籍其官宜革正之以为昭代勲臣之劝及官户部钱谷金币力能止其滥出者葢君平生果于有为类此初来京师与今奎章阁供奉学士尚师简淮东盐运使贾垕淮西㢘访副使赵知彰太禧院判官韩镛故刑部侍郎范希昉时时从㳺赋诗饮酒以为乐已而俱显于时君与希昉独相继去世搢绅惜之君享年五十有三疾革遗命其家甚悉比卒不乱曾祖逸其讳祖贤考瑨皆以经训教授乡闾考以君贵赠奉议大夫枢密院判官母刘氏赠安平县君娶段氏封安平县君有妾方娠未知其子之男女铭曰惟昔相臣求士报国匪苟于同好是正直侃侃王君气直而刚不变其守君子之材方未尽施正昼而陨爰述铭诗尚其不冺元故奉训大夫湖广等处儒学提举黄公墓碑铭闽有名士黄公讳清老字子肃由进士起家累迁奉训大夫湖广等处儒学提举至正八年八月庚寅以疾卒官舎享年五十有九明年五月己酉𦵏邵武县龙冈津之原诸孤模枢遣其弟梓请铭墓道昔者天爵与公同官词林又同奉诏撰次国史故不忍辞按黄氏光之固始人讳惟淡者徙闽五子各明一经世号黄五经家贵溪令知良第三子也居邵武之和平乡及子俏生植树于门曰汝大则吾宗蕃衍既久树乃畅茂俏有子二十一人宋元丰间其孙徳裕官少保又再世遹为右司郎中母弟景从与其弟安之屡试南宫不偶曰吾家累世登第今造物独于吾父子啬之岂将丰其后乎至公果中科名安之生寄孙是为公考以公贵赠奉训大夫知福清州骑骑尉邵武县男母夫人詹氏封邵武县太君公资颖悟眉目如画五嵗日记数千言七嵗学属文乡先生李玉林见之叹曰是可继黄童矣号闽多士内附之初前修硕儒犹有存者而文献之传性理之学往往专门名家公日从诸老讲求其説闻见弥广声闻弥着同舎生或趋世所尚为吏以事进取独公笃志励学不变如初久之部使者荐为建阳学官年始踰冠士已推服邑之儒先严斗巖者至元季年有诏征之不起公师事之斗巖曰吾昔受学于严沧浪今得子相从吾无恨矣公自是于六经四书之㫖悦若有得进三山书院山长弗就挟书入深山之中益究其所未至于是国家设贡举十余年矣泰定丙寅之秋郡守举公应诏浙省之士试者恒数千人是嵗公以春秋擢居第一明年会试中选廷对赐同进士出身中朝搢绅多知公名而礼部尚书曹公毛用翰林直学士马公祖常请留公居馆阁遂除翰林国史院典籍官未㡬陞检閲官又迁应奉翰林文字同知制诰兼国史院编修官英宗一朝大典撰述未终国有大故命公与天爵修为成书四十卷又奉㫖分纂明庙实録皆藏史馆又尝执笔扈行上京凡朝廷有大议论除拜祠享诏令祝册应用之文公偕学士虞公集欧阳公𤣥谢公端获与讨论是时文皇崇尚儒术左右侍从有以公姓名上闻者元统初时宰请罢贡举已而诏复行之乃命中外作兴学校以经术造士行省提学皆慎其选公是以有湖广提举之命湖湘之间士尚文辞公申严课试经训逺近知劝吏白广海学官或有冐滥当覈实之公曰三苗久阻声教今方会同中国士夫冲犯瘴疠往为之师甚可矜念吾何忍于逆诈乎提举月俸于学廪给之比嵗拟郡县公田多取其直公不许每宾兴之嵗藩省大臣屡请公校文去取精详士论推服公善教诱后进初在朝着宰执王公懋徳史公惟良及一时名公卿各遣子弟执经受业四方之人亦有不逺千里而至者作成人才居多若今四川行省叅政归赐佥燕南㢘访司事王仪监察御史笃坚不花中书左司都事田复太常奉礼郎程垚应奉翰林文子李绣则尤知名者也风纪之官列荐公可教国子廷臣方议召公而公卒矣故闻其讣者咸为之尽伤焉公风度凝重㢘静缜密一室萧然图书自乐居京师不妄造谒世以是重其学守文字雅驯诗飘逸有盛唐存于稿者三千五百余篇又着春秋经㫖若干卷四书一贯若干卷学者争传习之公元配蒋氏先卒赠邵武县君继室吴氏封邵武县君亦卒子男六近仁早逝次模枢梓杞槚皆业进士女三长适上官文本次吴国瑞㓜在室公事詹夫人尽孝养每欲辇母之官夫人不忍离乡里公数以省母在告世称其孝焉尝访得严沧浪故居将筑室共斗岩祠之弗果今卜𦵏密迩其地诸子尚能成公之志欤铭曰闽居东南山川绵邈士处隠约如玉藴璞海宇为一文教猬兴乡有硕儒来师来承嵗月其徂耆旧日替国无仁贤孰与共治设为贡举网罗羣才无间迩遐崛起草莱英英黄公博雅温厚和气所钟惟闽之秀冠衣楚楚入对大廷周旋雍容蔚有典型厯㳺清华编入信史公于春秋深究厥㫖总齐郡学振兴皇风祁祁多士礼义惟恭世皆谓公宜教胄子年踰知命遽止于此士思公学心其好而嗟尔闽人室岂逺而朝列大夫监察御史孟君墓志铭至元五年春正月翰林修撰孟君擢拜监察御史是春连日大风昼晦君率同列言当修省更化以弭天变章上不报会台檄君巡视河防南至汴颖秋七月还过其里即移疾上印绶侯屡促之坚辞不行未㡬疮生于臆以是年冬十一月七日卒踰月余自维扬北还闻之弔于其家其弟沂曰吾兄之𦵏尚未有铭按君讳泌字道源世家陵州曾祖祐国初为某官将兵保其乡邑祖郁不仕父秉彞某郡教授累赠秘书少监平昌郡伯轻财好义喜交当世名公卿士君㓜受学于其父志尚荦荦与常儿异年十七侍故御史中丞许公师敬㳺京师补国子员能倍文暗诵经训师友异之久之以积分中髙等生补国学録又举至治元年进士除冠州判官政余读书不辍入翰林为编修时天爵为典籍官东平王公壬熙治书中台辟天爵为掾以病辞寻用君为之果以材称未㡬复入翰林为应奉文字从幸上都还以父忧去官服除调汉中㢘访司经厯宪使与其副不和君赞画无事嵗辞归召为修撰中书删订条格书未及进而迁六察君为人谨厚不妄言笑可任以事自免丧家居数年不事进取及被召士始相贺皆谓君且大用而君亡矣呜唿岂非其命也夫君享年四十有五𦵏州西南某原母平原郡太君郭氏娶载氏赠平昌郡君继李氏奎章阁承制学士泂之女封平昌郡君子男某俱㓜女适王某铭曰士方志学期于有为或负其能弗偶于时君仕中朝名声祁祁端车正辙孰柅其驰我铭𤣥宅尚识深悲元故广州路儒学教授傅君墓志铭至顺三年新喻傅君与砺挟其所作歌诗来㳺京师不数月公卿大夫皆知其名交口荐誉之蜀郡虞公广阳宋公方以斯文为任以异材荐之会今天子即位诏遣使者颁正朔于安南以君才学为之叅佐受命即行至真定驿启制书观之上有王号君曰安南自陈日烜已絶王封累朝赐书皆称世子今无故自王之何也使者疑未决君独请行至都堂白其事宰相大喜立奏改之安南之人往往以中国使者不习其国风土多设谲诈以绐使者至是君一一用言折之彼遂詟伏不敢相侮或郊迎张宴犒衆或盛饰侍姬侑酒君皆却之曰圣天子遣使者来所以宣布徳意不当重扰逺民至日世子出郭迎诏帅国中之人共拜听焉明年安南陪臣执礼物来贡阙下君以功授广州路儒学教授湖南及广西帅阃争欲辟君为掾皆辞不就于是缮完广之儒宫复学若干亩未㡬遇暴疾卒至正二年三月某日也君讳若金与砺字也其先由相州因官家湘潭唐广明初避乱再徙临江遂为新喻人宋川陜宣抚处置使燮有子曰雱绍兴初假工部侍郎使金为通问使生新兴令纪纪生循州倅元余元余生韶州守君平君平生司户价价生颐颐生朝奉大夫实之实之生典江簿允廸允迪生明可是为君父其母胡氏君赋质清美自㓜为诗出语惊人弱冠㳺湖南宣慰使阿荣招延于家宾主吟咏不辍久之荐为岳麓书院直学即弃去卒年四十两娶皆孙氏无子父命以弟若霖之子徳麟为后二女宜男宜弟俱㓜将以至正四年正月十二日𦵏新喻擢秀乡玉隆山君学长于毛氏诗尤喜汉魏盛唐诸作其诗数百篇多可传诵及使逺方果能以専对之才称宜有铭铭曰士之穷经本以致用诗三百篇有谕有风达于从政専对四方其或不能空周奚望传君言诗上本风雅汉魏盛唐作者之亚持节侃侃佐使南交言谕逺人玉帛以朝我述铭章纳于君墓后生学诗勿溺章句滋溪文稿卷十三滋溪文稿卷十四钦定四库全书滋溪文稿卷十四元苏天爵撰碑志故真定路儒学教授节轩张先生墓碣铭至元季年僧格専政势倾朝野亲戚党友布列藩方忤恨睚眦辄中伤以危法中外震慄燕南宣慰使巴尔嘉僧格之妻弟也恃势为虐郡县官属闻京师为僧格立石颂功业扵是亦为巴尔嘉树碑以阿其好故节轩先生张君方为郡学官衆以碑文见属先生正色力谢却之度不可居即归田里一时士论莫不重其风节其后僧格败诛巴尔嘉亦相连坐而碑遂焚毁先是稿城有大儒曰王公若虚仕金季直翰林崔立刼杀时相而党与请为立建碑表功訹王公铭之公曰作之则坏名节弗作则死孰若死之为愈竟辞弗作先生与王公生同里衎习其流风余烈故识见之卓能若是也呜唿士大夫以文章名世当有学识以立名检况金石之文义近于史可以易为之乎若先生之潜徳髙行不可铭之以表见于后世乎谨按国史院编修官董君士亷所述行状先生讳延字世昌家稿城之故邸里幼尝与郡儿戯水濵衆泅于水先生独不为动俨然如成人元帅董公王公见而竒之始令肄业于侍其提学轴既长学文于李翰林冶先生禀赋既异用力清苦问学髙出时辈我国家抚有中夏乃用金宋贡举旧制试士中选者复其家先生两试于乡初以明经擢前列又以诗赋冠多士而声闻日彰彰矣故相董忠献公经畧山东辟先生为统军司谘议时李坛初伏诛先生与叅议髙公明逸请宥协从以安东土无何以亲者辞归久之礼部尚书赵公椿龄复荐于朝遂除真定路教授先生教授崇尚名节学者兴起事亲至孝亲疾不觧帯亲丧哀毁踰制乡人范焉聚书数千卷筑重屋以庋之为学孜孜老亦不懈或辨经传之讹或订史学之失至于气候之暄凉交㳺之言论悉笔于册日有程度所着有周易备忘十卷中晋书二卷要言一卷读通鑑诗二卷因读记二十卷集文十卷稿城学舍歳久弗治先生率邑人完之邑中大族若董氏赵氏王氏虽以将相勲阀之贵各遣子弟执经就学先生师道尊严诸生赖其训诲进多贵显益振其家声先生享年六十有二以至元二十七年冬十月二十五日卒𦵏新豊乡杜家原考讳徳用累官行军万户妣史氏配郝氏子男堂稿城学教谕女适侯某王某刘某皆士族也孙男三思贤思温思问孙女一人适彭孝纯曽孙六庸讷谧某某某先生世本农家考府君国初奋田间金降将武仙杀元帅史天倪复据真定诸郡连兵讨之考府君亦帅勇士五十八人夜潜入城縦火鼓躁城中震骇仙走西山遂复真定居常训子孙曰吾少长兵间虽骁勇见称于衆然恒以不齿士类为耻汝曹当学为儒以续诗书之泽縦不富贵家道亦光故先生服膺先训卒以儒名子孙迄令修学为士铭曰儒者之学贵守名节势利易污当全吾洁金石之文大书特书义近于史言不可诬咢咢先生辞严义正恶彼奸邪斥其余佞归休雍容着书满家风节峻整道徳光华富贵无能或鲜知愧托之空言亦祗以异咨尔多士操觚摛辞咢咢先生企其齐而安先生墓志铭至治壬戌仲冬甲午恕齐先生安氏卒享年九十有五二子熈煦皆前卒孙暨以是月戊戌塟先生于稿城县安仁乡夫人刘氏祔焉先生讳松字庭干太原离不人也金亡迁真定曽祖余广祖昇皆不仕考满真定儒学正妣贾氏先生少学扵家庭尊闻行知声问伟然至元癸未由名臣荐起家江淮转运司知事厯潜江尉峡州司狱江东宣慰司照磨遂谢事归再除建宁令不赴时年五十余矣先生为吏亷谨治狱多隂功所去吏民见思其北归也惟书籍衣衾而已教授于家严条要以身先之弟子従者多至百人动作悉有规矩讲解明白不为缴绕章句学尤善为诗温厚和平得诗之意暇则与翰林王公唱酬有诗若干篇晚岁充养完粹毁誉懽戚无少介意不复仕终其身呜唿位虽卑而名愈隆年益髙而徳弥邵若先生者可谓㢘退老成君子矣铭曰寒暑代谢天道之常仕止久速君子之方猗嗟先生名着昭代进不为污隠不为泰道周于身化洽于乡年及期頥逌然而亡人孰不仕知足或非人孰不夀七十犹稀猗嗟先生比徳者鲜列铭幽墟克示悠逺姬先生墓碣铭君讳文龙字伯阳姓姬氏河东绛州人也世业儒术曽祖雍祖㤗考徳妣王氏金之季年考府君避地襄邓间又渡江居鄂虽遭时多艰所至必择师教子故君自少卓然有立宋咸淳四年以词赋擢进士第初授廸功郎主郢之京山簿能声猎猎用部使者李应春钱真孙郡守翟贵荐转従政郎岳州教授荆湖制置使汪立信闻其名辟郢之长夀令进承直郎寻兼佥书判官㕔事库庾仓廪皆君司之持身至㢘一毫不以自私亦不以深刻聚敛为务时天兵围襄郡县多储金帛以酬有功郢有金数万两君一日閲实而数不足主者扵法当死君曰是必急有所需乃命偿之至元十二年襄阳天兵降弃郢不攻而南郢之守臣乗便冐种官田窃库金入其家君不能止乃収故牍藏之曰他日事觉悔无及矣宋亡朝廷遣使者稽核故宋金帛之在庾曰土之在籍入官者扵是贪者相继获罪惟君独无所得未㡬例以故官授之君敛身而退因家于郢猖徉林壑以终老焉当是时来为荆阃及部使者多中朝旧家鉅儒如史公杠姚公燧畅公师文冯公岵皆重礼君樽爼笑谈日相乐也而姚公冯公亦就家郢各遣子弟执经受学姚公疾革语其子曰吾世冠衣大族有如不讳䘮礼勿狥流俗姬先生深明礼学汝当咨之公薨君主其䘮衣衾棺敛哀麻之制悉遵礼经观者敬焉初君连值父母䘮庐墓哀号三年不归与其弟光州文学椽震龙门居无间言葢其孝友之实见于行事类此非徒讲诵礼文而已君性耿介或有餽遗一切不取人有过辄面折之一时官府多求君文章传以为荣君亦因与箴规未尝以一语相谀悦荆相山间九月桃复华部使者冩为图求言君曰陨霜不杀草李梅实圣人笔之扵策九月于卦为剥而桃复华表于按部之境抑亦民和之所致欤识者知其言之为有在也郢旧有白雪楼郡守撤而新极其宏丽为君记之君曰财非天雨工非役鬼一旦规饰逾昔谁之力欤昔鲁人为长府闵子骞曰何必改作及髙大其南门圣人书之曰新作垂戒之意深矣郡守恶其词直藏之不以示人君曰他日必有喜吾言者后十余年中书叅议何公庭兰命刻诸石君享年八十以延祐七年某月某日卒𦵏长夀县东十三里祖坟之侧将终索纸悉书遗命了然不乱娶眉山杨氏故宋叅知政事拣之従孙女子男镛将仕佐郎主婺州金华簿擢湖广行省掾女适张通陈书传表滋皆儒家子滋为玉沙县学官孙男周南呜唿宋养士三百年可谓厚矣及其亡也居髙位者往往䘮其所守君以小官能晦迹山林不易其业是可尚乎故表而铭之铭曰维昔胜国重养士一时缓急有所恃滔滔江汉南国纪人才倜傥匪风靡卓哉姬君学诗礼立言制行类有耻身虽退藏名愈伟尚百千年石不毁内丘林先生墓碣铭世祖皇帝既定天下总揽豪杰布列有位犹虑道徳之士遯遁林壑安车四驰登而用之至元十九年诏征容城刘文靖公因为太子賛善未几辞归复征为集贤学士遂不复起海内髙其节义従而作兴者不无人焉顺徳内丘林君葢其一也君讳起宗字伯始当四方㑹同程朱遗言流布逺迩君诵之知敬用志坚苦或有所疑思就有道而正焉于是覃怀许文正公已老刘文靖公赫然以风节问学着名当世君欲往従之逰无以为介担簦负笈斋沐立于其门者三日文靖嘉其立志之卓命序弟子之列君闻其讲説深思体践极其至而后已文靖少然可独称君为善学久之以家贫思省其亲文靖授以治家之法君归而行之家日益裕已而复往卒业㑹文靖卒乃还君事亲于温凊定省皆有礼节亲䘮庐墓克尽其哀行既着闻士之従者日衆君仪容竒伟衣冠雅洁晨起正襟危坐虽造次顷刻未尝不整齐严肃及与人言则和气满容讲授经训毫分缕析使诸生心领意㑹出入左右咸中规矩名公鉅儒道出其邑即请见焉见者若有所得乡闾之人凛乎惟恐有一不善为君所知观感而化者多矣尝作志学指南图以为学道之标准心学渊源图以为入圣之极功及作中庸大学论语孟子诸图孝经图解小学题辞发明鲁菴家説共数十卷大抵皆以程朱之言为主至大间故相王公结来守顺徳始登君名于朝及长天官遂论荐之君年既髙所造益深优游丘园玩心神明以佚老焉享年七十有六复号至元之三年二月九日终于家塟邑西南永安里门生㑹塟者百余人燕赵之士识与不识皆悼惜之君曽祖某妣刘氏祖安妣田氏考泉妣张氏娶李氏继刘氏杨氏李氏子男曰钦女适儒氏张郁李秉直张喜安次以疾在室昔我国家初有中夏士踵宋金余习以记诵词章相夸尚许文正公始以孔孟之书程朱之训倡明斯道一时师友讲习若河汾伊洛之盛刘文靖公继之士皆知趋正学不为异术他岐所惑文正公被遇世祖征居相位典教成均而门人贵㳺往往仕至显官文靖公既出即归学者多穷而在下传其师説私淑诸人两公之门虽出处穷逹有所不同其明道术以正人心葢未始不一也然而宦逹者声名显而彰隠处者其徳业或湮晦而无闻于世君卒之八年余友兵部员外郎杨君俊民以进士范淳状君之行为请夫贤者之墓冝有铭天爵生晚不及识君面官六察尝荐知名士十余人充国子师君亦与焉岂意今复执笔铭君之墓乎铭曰维天之生财兮将以为世轨也明遗经以绍坠绪兮维道所履也嗟若人之好修兮怀瑾瑜以为羙也凛氷霜以自固兮奋节义以励乎已纷时俗之躁进兮若波流而风靡也彼智者之过兮下愚者之无耻也抑先哲之为依归兮慎所行而知所止也铭以昭其隠徳兮尚多士之兴起也故处士赠秘书监秘书郎乌君墓碑铭汴有隠君子曰乌君讳冲字叔备其先大宁路州州人君从亲官汴家焉明经励行髙蹈深隠享年五十有二以延祐二年五月十八日卒𦵏通许县之西原后一十四年外孙稿城董铠奉母赵国夫人之命来请铭初静修先生刘公因以髙明之资躬圣贤之学道徳风采耸动四方之从者者甚衆君年出二十亦来授业以公卿之子素习富贵冠服车骑鲜明华好既䞇见归三日不返诸生皆曰是岂真实为学者欤翼日君博帯褒衣执经趋席刮磨豪习凛若寒士诸生啧啧惊叹刘公亦甚喜之君为学清苦闻师之言昼诵夜思至忘寝食数年始一归省葢惟恐学之不及也初值父亡即能行古䘮礼三年不居于内宗族贤之父居官㢘家无储积诸兄宧㳺他邦君独养母旨甘常具母亡哀踰前䘮其家益贫日宴食或不充意泊如也榜所居室曰存斋杜门授徒讲説经训谆谆不倦逺近学者争归之刘公尝集己所为诗百余篇表年以命之曰丁亥集寓意深逺读者或弗深晓君为註释以达其意真定安君熈通经学古数欲谒见刘公不果君尽以所闻告之安君由是深有发焉当是时君声名闻海内宪府藩方荐者以十数仁皇御极鋭意古文一时儒士多不次进用当路者方拟召君居成均教胄子而君卒矣士论嗟惜久之赠承事郎秘书监秘书郎君祖考塔塔尔台国初帅军民诣界河北迎谒太祖有勑书赐名且琳沁命导太师国王南伐累官龙虎衞上将军易州崇宁军节度使行川州元帅府事考禔初袭父官充北京路总管佩金虎符厯尹真定彰徳济南诸郡卒官嘉议大夫河北河南道提刑按察使有名当世三子长陕西行台治书侍御史某次同知息州事某季即君也祖妣李氏妣刘氏配崔氏真定路治中徳昭之女有贤行中外姻族以为表仪追封冝人子男二人杞承事郎黄州路麻城县尹构不仕女二人长适汴梁路总管李经次适御史中丞董守简铠之母也读书明大㫖治家有礼法知求金石之文以彰其亲贤矣哉孙男三人烋勲烈女一人幼呜唿古之人葢有不仕者矣或全身以避地或矫俗以干名孰能安于义命之正审于出处之冝以求合于中庸之道者欤若静修先生刘公不可尚矣而乌君者能忘富贵声利之欲知慕髙尚澹泊之乐其胸中所藴亦岂一时之人所能窥其万一乎是宜序次行事掲于其墓之原铭曰委质为臣隠约善身出处虽殊仁心则均国之四维礼义㢘耻进不由道何以曰士君退于家惟志之求善以及人而心休休卓哉刘公君学是企凛凛髙风闻者兴起焦先生墓表先生姓焦氏讳悦字子和祖考恩金季自怀之武陟徙真定考徳行以孝行闻于乡先生弱不好㺯端重如成人始入乡校即知向学师弗烦于训诲稍长従藜轩吴君㳺吴君明经先生讲求诚意正心之学君有所得自是一言一行皆求合于规矩同㳺者敬而畏之不敢狎侮焉我国家初定中土取士之制未遑仕者悉皆吏进先生廹于亲命俾习律令夜则读书或逹旦不寐尝与同郡安君熈讲説六经之㫖伊洛诸儒之训莫不究其精㣲一时朋友皆自谓弗及也久之辟州佐史未几谢去又辟为郡掾曹数月辞归葢先生持身㢘正不乐随俗俯仰以故退休于家奉亲养之温凊甘旨尽其职执亲之䘮衰麻哭位合于礼三年不宿于内君子以为难家庭雍睦虽盛暑必具衣冠以见子孙子孙亦皆缉学修行先生弟恒早亡其妻赵氏守节自誓朝廷特表异之皆先生之徳有以化之也岂惟家人化之而乡闾亦知景仰焉先生尝曰学者将以行其学学焉而弗践履何以学为哉故昼之所行夕则书之其不可书者则有所不为也乡之先进若翰林王文恭公恕斋安先生咸器重之燕南部使者复以宪府掌书荐亦辞不就中台御史表其学行可为人师遂授真定郡学官先生勉起就职训诱谆谆唯恐不至而学者亦乐闻其説岁余不出号其居曰兑斋家事不复闗白咏歌诗书以佚老焉享年七十有二至元三年丁丑夏六月壬辰卒是月丁酉塟郡城之北大安乡㳺家里先生之妣王氏邹氏配赵氏子男二镇先卒次埜女适稿城尉刘景祖孙男二立本治进士业次习耕女一幼昔先叅政府君与先生交雅厚其为掾曹葢同就辟先府君擢掾河东先生赠言曰君行我止岂非命乎葢安于义理类此先生既卒六年天爵之官鄂省拜谒墓下埜以墓表为请夫以先生潜徳笃行当上太史垂范后世顾惟后学岂足以发其万一然不可以无言也先生始学为诗即有理趣其诗百余首诗讲疑一编并藏于家铭曰充乎其若虚确乎其若愚敛之以归藏渊乎自如奉亲居䘮执礼弗踰我述潜徳以表诸幽墟百世之下尚征其为齐鲁质行之儒乎噫濮州儒学教授张君墓志铭吾乡有博洽岂弟之士曰张君讳在字文在其学自六经百家太史之籍先儒笺䟽传注之书兵家族谱方言地志与夫万里海外蛮夷异域荒怪之説靡所不览既久而能不忘屏居闾里环堵萧然聚书万卷诵习校雠风暑雨寒不辍也賔客弟子经过从㳺有问辄应愈叩而愈无穷然亦未尝以自矜也其为人和平乐易孝于宗亲蚤失其父独奉母氏家虽固穷自奉清约养生送死必称于礼与朋友交克尽诚欵气和色温怡然不忍相违也人或犯之置而不问闻人之善称道不已人苟有过未始一语及之呜唿可谓博洽岂弟之士矣君世真定稿城人幼时尝侍诸父宦㳺他邦闻见益广年二十余始还真定又従乡先生侯君受业大叅王文恭公休政家居君恒往来聴言论于左右所学益大以肆延祐初元诏郡县賔兴多士有司以君应诏遂以春秋中其科明年春试礼部下第时贡举初兴试者鋭于一得既而被黜者譁言不止至作诗歌讥诋主司君即日束书而归曰是吾所学未至也朝廷方崇尚斯文作兴士气凢与计者偕授以校官有差君得真定儒学正具训诸生恳恳不倦初成均制登歌乐以祀孔子至是郡国悉倣为之古乐废已久宪司求能通制度音律者共议属君君乗传诣余杭稽图制器审恊音律数月完归春秋释奠必奏其乐鑑锵之音升降之节观者悚然思见隆古之盛矣国家既以文艺取士士之进也不杂扵是人人思奋于学而中州老师存者无几后生或无従质问闻君善教来学者日盛经其指授多中科名君既明习春秋以贡举唯许用左氏公羊氏谷梁氏胡氏之传然四家言义互有异同君比辑其合于经者为四传归经以授学徒江南三行省每大比士多至数千人而考官必得硕儒士方厌服至治癸亥御史中丞曹公伯启监试浙省以书币延君遂偕宣城贡公奎江宁杨公刚中长沙欧阳公元考试其文及礼部取士浙省得人居多泰定间故翰林待制彭公寅亮屡荐君多识故事宜居史馆不报乃循资调濮州教授泊然赴官振举学职山东学子逺近至者常百余人君昼则分经讲贯夜则课习程文久之疾作或劝君冝少休则曰教吾职也敢以疾辞乎犹讲説如平时而疾益剧矣以至顺二年四月廿八日卒于官舍年五十六濮之官吏及诸儒生共割俸出财为治棺椁僦车载之归𦵏其乡君曽大父某不仕父玉承事郎永年县尹父君铎上都留守司掾妣颜氏娶罗氏子男二人务本治进士业立本尚幼是嵗六月十日𦵏君稿城县张家原里人国史院编修官俊民以状征铭其墓天爵自总角时従亲来京师间归乡里辄与君㳺每获多闻之益尝嘉君之贤而竟不果显闻于时悲夫故为之铭铭曰维古于学贵多识匪衒才华藴为徳猗与张君资挺特笃师古训废寝食典学校文临郡国多士鼓笥乐矜式神于君子夀何啬石着铭章示无极故静观处士刘君墓碣铭刘氏世家上饶唐季有讳迪者仕于鄱徙居鄱之清溪六传曰宇宗庆歴二年登进士第官至秘书丞其弟曰定皇祐五年举进士官至尚书吏部侍郎皆有誉闻于世为郡望族君讳传字芳伯秘丞六世孙也曽大父咸大父元芝宋迪功郎父孔昭母胡氏君少学于家庭迪功府君教诲甚严君读书清苦日记千言前至元时江东部使者栁城姚公炖按行至鄱鄱之名士黎君廷瑞吴君存偕迪功府君同往造谒君操几杖以従姚公爱其颕慧命题赋诗君援笔立成姚公嘉叹期以逺大迪功府君常训子孙曰吾家厯世习诗书礼三百余年汝曹勉旃无坠先业君感励奋发遂穷五经尤深于易推明程朱之传复辑诸儒之言以辅翼之又辑大学中庸要语以教学者名既着闻江浙湖广两行省提学官各以校官起之俱不就延祐天子賔兴多士鄱之郡守首以君名应诏君曰吾之所学各能合于主司之好乎自是深居不出聚书数千卷讨论皆造其极郡人争具礼币延致扵家塾而师法焉君有弟曰仁曰仪可各以所学分敎乡邑朔望来归深衣巍冠诸子侍列一家父子兄弟以道义相规切若师友然视声利泊如也君晚年独喜为诗雍容沖雅五言诸作深得陶韦之体佳时令节杖履徜徉清溪之上萧然若与世相忘者中台御史荐列其行习集贤院臣表以静观处士之号焉君室程氏前三十年卒终不复娶或问其故则曰独不闻曽参之之事乎后至元六年二月某甲子君以疾卒享年六十有三子男曰贞孙女尚幼某年月日卜筮君于鄱之和风南乡苦塘原以程氏祔既𦵏门人程与权来请铭其言曰鄱自昔为文物之邦迩年乡之老成若黎君吴君皆相继沦谢今君又亡吾党后学小子将何所考徳而问业焉余感其言为之铭曰清溪涟漪可以乐饥刘氏来居世读诗书遭时易代厯年三百诗书之传独有遗泽溪水之清可以濯缨咨尔云仍尚保幽贞张文季墓碣铭张君讳纲字文季家居京师以清修博雅闻于时卒不仕终其身当至元大徳间民庻晏然年谷丰衍朝野中外号称治平公卿大夫咸安其职为士者或退藏于家优㳺文艺乐以终日而世亦髙仰之此其承平人物之美后世不可及矣君质尚爽佩服儒素读书而不求官治生而不谋富稍有赢余即购钟鼎彛器法书秘画真収伪除日得日竒明牕棐几布列展玩作而喜曰古人不可见矣流风遗泽是尚有可稽焉人欲传观亦不甚惜或以遗文古事求质于君君考订辨説皆有援据可征非妄言以自诡者也君处家雍睦动以礼法自持斋居深静竹树茂宻无世俗嚣纷之杂间为歌诗亦多清婉可喜久之遂名显京师当路者欲荐用之君不屑也一时名公硕儒东平张公孙孔髙唐阎公复汲郡王公恽栁城姚公燧涿郡卢公贽济南刘公敏中皆倾葢与君友休旬令节相帅诣君焚香煮茗鸣琴觞酒翛然娱乐京师之人相传以为盛事君享年五十有四以至元二年九月十五日卒是年十月十八日𦵏大兴县燕台乡可大里张氏覇州文安人五世祖俊生兴兴生福福生瑄金季避地河南事定北归遂徙居燕以诗书教授学者子皥歳戊戌以经义中选着儒籍赠中顺大夫兵部侍郎娶李氏封清河郡君三子伯曰经复业进士卒官太常检讨次纬赠集贤直学士亚中大夫季郎君也娶刘氏二子铉云南行省宣使蚤卒次逢吉由国子学正累迁太史院校书郎官第七品赠君从仕郎文安县尹刘氏封冝人至元元年春逢吉由芮城尹入为国史院编修官録君行事来请铭天爵最重儒雅故序而铭之铭曰去古日逺古制寖㣲文物声明孰究其遗图象鼎彛君子是实匪以玩物稽古之道翼翼京师冠葢塞涂岂无居人孰可与娱洵美张君愔愔大雅视利在前如弃土苴顾瞻其家图器犹存以贻孙子永着斯文滋溪文稿卷十四滋溪文稿卷十五钦定四库全书滋溪文稿卷十五元苏天爵撰碑志元故武义府郎漳州新军万户府副万户赵公神道碑铭公姓赵氏讳伯成真定人也考府君伟国初以才勇从丞相史忠武王平金擢黒军百户嵗庚申公始袭职𨽻万户邸公麾下移兵戍守归徳己未从邸公济江攻鄂中统三年李璮反公与贼战有功邸公旌币三端改𨽻招讨使额特黙色麾下别将巴图军百人至元十有一年天兵渡江従攻沙阳新城阳罗堡因戍黄州进攻隆兴抚州建昌皆下之十三年宋亡宋臣陈宜中张世杰挟益卫两王走闽海表年官人图复宋其下倡乱従之闽大扰公従招讨使攻建宁降之行省署公建宁安抚司达噜噶齐明年政和庆元民乱公讨平之吴圣公倡浦城人为乱公勦除其衆左副元帅高某荐之复以公兼权建宁路万户于是招募土兵千人教之击射皆号精兵盗闻公威名或敛避不敢犯民亦少获其休息焉朝廷嘉之特钖金符制授武畧将军管军千户公益奋激思自效十七年春都昌民杜万一挟左道媚人表僭名号搆乱一方公偕方安抚生擒万一磔龙兴市赏公白金五十两复以管军万户守建宁十八年制授管军总管进阶武义将军是年秋漳州髙安贼作树栅以为固公命作云梯先登攻破其栅擒之二十年冬黄华贼起公引兵觇之抵万墩与贼遇败之又抵欧宁之黄屯与贼遇又败之斩首不知其数余皆败走复屯欧宁之板桥公又败之未㡬贼号二十万复来分据建宁四面以视必取公潜出兵水南贼发矢如雨下公不为动乃泅水以济诸军従之大唿杀获无算贼披靡遁公追杀之且行且战三十余里僵尸借借被山野又捕虏数百人时黄花余党散在政和之青州及狮子岩者公皆破之贼患遂息行省檄公守松溪政和两县二十四年移南剑是秋尤溪贼作公又平之招谕民之胁従者俾居其乡乃还镇是冬钟明亮兵起公偕福州路达噜噶齐托欢捕之转攻南剑及邵武诸盗皆大破之平章拜除表公前后战伐以闻制可其请超拜漳州新军万户府副万户二十六年冬平宁化黄化石门等栅二十八年省府以漳之龙岩羣盗之所出入移公守之乃招谕贼魁谢大老等来归二十九年漳浦贼作公従枢府臣破之复留公守云霄隘于是招谕鲁小虚神归化而鲁大虚负险不出公复以兵临之大虚亦降其余党尚为民患公提劲兵揉之省臣以南诏之地控制循海潮广诸郡檄公镇之仍总云霄之兵凡二年盗不敢犯民甚安之大徳初元剧贼刘大老犯漳州境公将兵迎战刀中公顶及腰犹与贼战不巳于时公年六十七矣遂移疾北归行省不允公复以爲请乆之方聴其去至大二年正月十有九日卒于家享年七十有七葬真定县新市乡别驾荘之西原公貌魁梧力能兼人平生大小盖百余战身被十余创其劳勚何如也初公至闽闽人即降同列建议请计口征银为贽礼号令严急民大惊恐公傍通衢立罢其事合郡欢声如雷唿公为佛建议者暴死民大称快公绥辑新附简易寛厚民以为便立祠祠公迄今不隳呜唿昔者王师伐宋曽未数年降其君臣墟其庙社已而遗民在在蠭起何其取之之易安之之难若是欤余读周书每叹周人灭殷之易安殷民之难也大抵古今人情不甚相逺益知书之为可尽信公母髙氏夫人常氏如夫人者七子四男人仲立徳明宁老仲信女三人长适真定刘某次适建宁谢某幼为比丘尼孙男十人成立君佐君泽君弼君哲君杰君和君让君祥君瑞曽孙男二人真保关保公归元子仲立嗣仲立卒弟徳明嗣徳明卒仲立之子成立嗣成立卒今其子真保嗣焉天爵与公同里少尝拜公酒酣耳热语其平生战攻之劳英气凛凛真一世豪杰之士哉铭曰南北分裂世祖荒之滔滔江汉一苇杭之宋社既墟顽民胥动借曰余复交刃以閧荷矜为兵裂裳为旗动万为羣以杀为嬉公往兵之小大百战殱厥渠魁执俘以献惟昔闽越文物皇皇何于斯时大肆獗狂盖有所恃地险而逺新造之邦未洽国典慨彼昏嚣以干大刑㡬三十年岭海始宁维公虎臣多着劳勚身犯矢石出入瘴疠天子钖命副长万夫传子及孙世功弗渝白发来归优游陇亩语其平生犹见材武惟公之墓滋水之阳刻诗贞石威名日扬元故奉议大夫国子司业赠翰林直学士追封范阳郡侯辉和尔公神道碑铭世祖皇帝临御中国思建百度以兴文治至元六年乃命国师肇造新字颁布天下京师建国子学以教胄子外则州郡并置校官以教民之俊秀者又置提举学教官以总之初以制校印符改用新字于是国家言语文字盛行于时而国师之功固不细矣当是时左右国师以成其功者公之考文书努其一也新字既成遂由翰林应奉文字超拜直学士乆之仍以学士出为提举湖广学校官召归京师卒二子长曰唿哩中顺大夫监汉阳府次即公也讳额森少敏悟世其父业年二十擢为国子教授诸生翕然信服不敢以少年易之嵗满乃迁助教又迁博士为博士凡三考遂迁监丞又拜司业累官奉议大夫公性谨厚其于教人孜孜不怠作成人材居多尝考古书圣贤行事及歴代君臣善恶成败可监戒者译以国言传诸学徒故诸生服公之训人人卓然自奋思立事功非但诵习其空言而已公又依倣成均之制定为学规下至米盐笔札亦皆出纳有法其所译润诸书人争传之学国言者以得公师为荣至公大间武宗皇帝亲择贵臣子孙数十人俾从公游仁宗皇帝方兴学校眷公尤深尝曰此人极有学守不可使离监学公亦泊然自守不变不退盖自教授累至司业㡬三十年未尝别迁他官一时台阁名卿硕辅往往皆其弟子或欲援公居要官者輙力辞曰是有命焉不可幸而取也旧制司业班列五品以公故特陞四品方欲进为祭酒而公不幸病卒矣得年四十有七仁宗深悼惜之累赠翰林直学士大中大夫轻车都尉范阳郡侯其子赫赫少传家学知名公卿间出监解之闻喜黄之黄陂皆有惠政入翰林为修撰拜授经郎兼经筵译文官擢拜陜西江南两台御史言事切直劾罢权贵数人歴佥江东湖南肃政亷访司事进拜海北广东两道副使按行郡县风采肃然今官太中大夫湖广行中书省左右司郎中呜唿国家自建元以来号称治平迄今七十余年矣京师公侯大家当贵赫赫而兴替消长于嵗时旬月间者何可胜数而公父子三世独以文雅清慎相继显闻不亦盛乎公曽文父以上世仕髙昌自其考始入中国还家京师母巴哩纳追封范阳郡君公配额森徳济继巴勒徳济俱追封范阳郡夫人子男一人赫赫女三人适侍正府知印达尔玛河东㢘访副使嘉珲河南行省使都事拜珠孙男一人曰保坚女二人幼公以延祐六年六月二十三日卒以先茔地隘权殡都城西佛寺元统元年十月庚午葬宛平县香山乡七园里铭曰皇有中夏百度维作人文昭宣臣民允若乃兴庠序敷扬国言公为之师丕衍其传有来贵㳺执业抑抑郡材斯兴以赞皇国公居凾丈三纪如初佩服古训衣冠舒舒咨尔国人荣达滚滚文字之泽独克悠逺公又有子家学是承歴游清华令誉日升思美公度式表贞刻尚其来裔是效是则亚中大夫山东道宣慰副使致仕张公墓志铭公姓张氏讳克忠字彦直至元中由东宫宿卫出为蠡州判官擢辽阳行省都事入为宗正府员外郎以亲老乞归养乆之调广平永年令歴明州信州路推官迁知言州事再迁和州以年老遂致仕即拜山东道寅慰副使累阶亚中大夫泰定三年九月九日终于家年七十五公爲人惇厚笃实遇事果于有为初佐蠡州嵗饥民起为盗公出米为糜以食饿者于是吏民以公故相继出米所活数千人盗亦衰止诸王叛东土诏遣大臣部诸将兵讨之公时居辽阳幕总督军饷无少阙居民流亡失业者公抚缉完复东土以宁永年地号沃壤公下车召其耆老语之曰治民之道在乎敦耕桑崇庠序广储蓄而已农桑劝则无寒饥之苦学校兴则知礼让之方储蓄广则亡水旱之虞矣在县三年以治称信属县玉山诬民伪造楮币狱具矣公疑而辨之民得不死绘公像事之终身延祐丙辰关中猝有变声连河东吉在穷絶山谷间民乗间欲为盗公下令禁止盗禁不发旁州官属为不法者宪司檄公往治之而讼狱积嵗不能决者亦以属公皆决治如法吏民畏服公所至大兴学宫延师儒以教化为本择良民子弟开敏者补诸生为除其繇役以故民学者衆而风俗亦或少变为和州嵗旱公出祷辄雨嵗则大禳乃缮治之廨舍及神宇所当祠者财用甚省而坚完可乆和州人缝掖耆艾伟公治行以状荐于部使者部使者以其状闻于朝而公年已七十矣曽祖讳广伯祖讳仁仕于金考讳壁皇赠奉议大夫知赵州事骁骑尉髙邑县子妣王氏赠髙邑县君妻杨氏封髙邑县君子男二人卺従仕郎籍田署丞次某张氏世家中山葬新乐县仪台原自公祖以下始葬安喜县尧坊原公之卒也従葬尧坊之北初公以材敏侍东宫一时宫臣后多贵显至大官独公出治州县计资而升未尝肯妄进取入官五十余年而归老焉其㢘退有足嘉者故为之铭铭曰张望中山考厥世奕汉北平文侯裔烈烈行成辅唐帝华胄相承尚克系温温和州㢘以厉秉旄懐绂号良吏至今郡邑有遗恵悬车来归宛其逝图铭元石识幽竁更千百年庶无替故奉政大夫辽阳行省郎中黄公神道碑铭延祐四年六月吏部主事黄公肯播拜监察御史时丞相特们徳尔以受赇得罪匿兴圣近侍家有司不得穷治其事皆相顾无可奈何公视事谓同列曰丞相受赇之罪固所当治然其罪之大者盍悉陈之即率同列言丞相违世祖制括江南地致汀漳民叛隂夺阿实罕太师官致关陜弗宁降诸王监郡监县致宗亲不睦増江淮盐课地税致黎民固穷引用贪邪小人致朝廷政乱台臣以闻天子震怒命罢相政事黜其门下用事者若干人由是公之声名暴着中外而小人怨恨思害之矣明年春诏御史昌格偕公廵行上都覆实吏牍先时上命建佛寺于云州七峯山以太府丞大都监治大都者平章某私人也上所赐军匠金帛大都及总军官悉分取之军匠诉于御史台至是就命公等鞫之辞连平章及其兄某二人方近倖宠任权势赫然入言于上以公等不思奉诏覈实吏牍乃敢沮格修治佛寺上性慈仁奉释教惟谨以其言为诚然即遣使召公等至京师止宫门外某传旨责而遣之寻复以昌格及公知云州事俾董治佛寺以讫其工公下车惓惓以爱民为事少不以遭祸自惩怠其事也郡当南北冲乗舆嵗幸上都供顿厨传悉资于民公取之有制民不甚扰权贵官官过其州闻公㢘直亦不敢横有需求值嵗大饥谷贵民徙公请于朝得米若干石以赈饿者其民至今以为徳仁皇賔天丞相复位向所黜门下之人悉召用之睚眦之怨无不报者㑹使臣请修先朝实録内外三品以上官在皇庆延祐时除拜罢免赏赉责罚悉録送史馆符下百司公具昔所得罪以闻相雅怨公思害之未得遂诬公讪谤先朝言于英庙与昌格械至上都有司承望风旨谓公等不应言上而言上重坐以罪仍籍其家始知公衣衾图书外他无所有公退伏田里漠然不以介意及泰定改元诏书凡时们徳尔挟怨所搆害者悉蒙昭雪于是始除公辽阳行中书省左右司郎中在官嵗余以疾卒泰定三年四月也其年五月葬锦州神水牛羣峪先茔之次公字允蓺其先齐人金初迁利州州南满井黄家寨先墓在焉大安末又迁锦州其世系可稽者懐安生昌昌生庆忠庆忠生果果生锦州儒学正居中居中生开元路儒学教授瓛是爲公考以公贵赠奉议大夫礼部郎中骁骑尉义丰县子妣刘氏赠义丰县君娶张氏封义丰县君子男曰谦由国子生爲秘书监管勾公少与其兄肯堂弟肯获肯讷俱学儒公独业成出仕初为锦州儒学正贡山北宪司书史转燕南入贡兵曺擢御史台椽尚书叅政王罴早与公善累欲辟公力辞不就遂补中书掾出官承直郎中书检校官改吏部主事出调云南郡县官人称其㢘还拜御史累阶奉政大夫卒时年五十八闻者莫不哀之公为人磊落明白读书务求大旨尤喜古人竒节伟行故其刚毅正直屡与祸㑹而无悔昔者先君与公交契至深尝同掾东曹同检校中书盖道同而志合者也先君居秋官幕亦尝言忤权奸而幸无事然与公偕卒官行省郎中悲夫天爵尚忍言哉今幸与谦得为同朝常相期勉以无忝先世为事㑹谦以公之墓碑为请故谨序而铭之铭曰伟哉黄公蚤以儒进植志不阿守道自信延祐天子清明在躬思正百度丕变羣工爰有相臣隂险嗜利盗用福威伤我圣治君门九重匪言孰通畴为耳目克广天聪公居其时执宪靡顾谠言正色彼罪斯着斥官外郡敷惠在民国述信史网罗旧闻彼为诋欺忍肆兇毒公身可辱公名不辱惟昔世祖肇建宪台孰去匪邪孰进匪材列圣承之典则咸在人存斯兴君子奚慨肃肃风纪岂无正人云胡不淑以殒公身辽海茫茫碣石在下太史铭之克示终吉皇元赠太傅开府仪同三司康靖邢公神道碑正议大夫光禄卿邢某既葬其父母偕丞相掾赵隆来请曰维邢氏世家辽东吾祖忠定公当圣朝劗金之初倡其乡民来归太师国王承制授义州行军千户抚绥其衆不妄诛夷东人咸往依焉后以夀终先考康靖公时方七嵗祖母赵夫人以官授其族子先考既长恬忽时荣不事进取奉母以孝闻及与人交慈祥乐易乡闾以长者誉之族子屡让以官辞不取也元贞二年二月十二日卒享年八十有一先夫人先十年卒年五十五吾与二子承先世余泽被遇仁宗皇帝给事禁闼命掌膳羞酒醴日承宠光曽无数年致位列卿推恩之隆延及祖考勅赐第宅并居京师念先世坟墓逺在辽东子孙嵗时不克展省今买地于京师城之南燕台乡契丹里作为茔垣树列翁仲石仪以元统三年二月十九日举先考及先夫人之柩葬焉愿为铭文刻诸石昭示宠光于无穷尝读周官酒正掌酒之政令以式法授酒材辨五齐之名三酒四饮之物以供祭祀之物賔客之燕享而酌数献酬皆合其度酒正之出日入其成月入其要嵗终则㑹益古昔王者畏天恤民经徳秉哲罔敢暇逸崇饮故掌酒之政严慎若此我国家自世祖皇帝肇建官制命宣徽光禄以司膳羞酒醴凡郊祀宗庙朝㑹燕享则供奉之故必勲旧世戚亲宻近民始得与焉而邢氏父子兄弟遭时治平皆愿谨自持上结主知迭膺是选非朝廷恩宠之隆祖考积累之厚何至是欤谨按忠定公讳鼎昌特赠推忠佐运功臣太保金紫光禄大夫柱国鲁国公谥忠定配赵氏赠鲁国夫人康靖公讳琏特赠太傅开府仪同三司上柱国鲁国公谥康靖配张氏赠鲁国夫人光禄初事成宗皇帝得在宿卫大徳十一年擢成务郎礼部员外郎歴尚食局大使尚饮局提㸃皇庆元年超太中大夫宣徽院判官嘉议大夫秘书卿出为大宁路总管召拜光禄卿娶张氏封鲁国贤淑夫人子男三人长曰萨里由近侍擢奉训大夫嘉醖局提㸃加朝列大夫又加中议大夫典瑞少监迁太监卿㑹陞监为院就拜典瑞院使官资善大夫改侍仪使转光禄卿出为山东道宣慰使卒次曰哈珠起家中宪大夫詹事院断事官迁嘉议大夫侍仪使擢工部侍郎卒官通议大夫光禄卿次玛摩今宿卫内廷铭曰于赫皇元登世隆治累洽重熈涵育成遂爰有臣邻左右帝廷富贵尊安遭逢显荣推本其先载徳弗耀否极而亨实乃天道桓桓忠定乗时奋扬好生止杀保其乡邦康靖承之辞禄而隐笃生孙子荣达衮衮国有大事祠享㑹同牲牢酒醴用或不共帝念其勤昼日三接华要卿胄父子就列上公封国节惠褒章尔宗尔先耀其辉光顾瞻辽东郁郁封树逺莫至止嵗祠永慕龟食惟吉改卜新原刻文墓石永昭国恩元故佥浙东海石道肃政亷访司事甄君墓碑铭今上皇帝以至顺三年出居靖江侍御仆从多弗克从时则有若广西元帅府都事甄君世良左右承事克尽恪恭明年皇上入继大统遣使召君入朝未㡬御史台奏为山南道亷访经歴将行上不许改通政院都事无何擢拜监察御史出佥浙东道亷访司事至元元年九月六日遇病终于金华官舍二年六月丁酉葬真定县大安乡曺家瞳北原甄氏世为真定人君祖讳全字贤卿蚤嵗业儒既长习律令年四十余游江南㑹朝议用儒士补郡县吏浙西提学以君名荐遂补庆元路掾曺进擢浙东西宪司又进南察院文宗皇帝方居建业台臣御史皆得进见君従御史按事广海入辞潜宫上识其貌问其姓名寻贡中台天歴元年文宗入正宸极下诏固让明年明宗皇帝立于朔方勅省台分官奉寳玺北迓君従御史在行上闵其劳特除广西道㢘访知事在官嵗余调元帅府都事际遇今上叠承宠命搢绅以为荣君恒思报效而不敢自伐君为人质实谨厚不与物忤初使广海御史务为苛察以钓名声君随事止之其在靖江亲视省上服用数奏甘毳食物调䕶圣躬夙夜无懈盖岂务豫知天下之福而儌其报哉上时燕闲喜亲翰墨大书贤卿二字以赐及迁浙东上怜其贫又赐楮币五千缗仍谕君曰浙东汝尝廵行勿以为逺其恩眷类此君享年六十有八初娶李氏延祐二年九月卒年四十七赠宜人至是合祔君墓继室洪氏封宜人子男曰英内察院书史曰蒙常熟州吏女适郡人李惟柏孙男五人思明思聪思温思恭思忠铭曰于赫圣皇神明之胄往居南土天笃其祜既践天位如日当中照临覆帱六合同风尚念从臣式懋劳烈匪朕尔私庸表臣节抑抑甄君人曰遭逢进司风纪昭明有融惟古哲王旧劳于外亦有臣隣左右翼戴咨尔多士负竒藴能或命不遇卒老于行何独甄君膺是荣宠爰述铭诗光贲丘壠元故鹰坊都总管赵侯墓碑铭维赵氏奉圣州矾山人天兵入中原侯之祖考以易州总押都统帅民十万来归遂拜镇国上将军都元帅易州军民太守始家易之涞水寻诏拔降民三千七百爲猎户别置鹰坊总管府司之仍钖元帅金符兼领其职元帅卒元子守赟嗣守赟去为他官侯之考府君嗣府君卒侯嗣之侯之为总管也亷以律已严以御下嵗时蒐猎进贡有常而民不扰经行所部民相率为酒食遮留侯未尝一入其家下至胥徒部属趋其约束亦不敢生事病民居官二年引疾免归民念之不忘侯卒之三年犹子棣州判官酒道安奉状请铭侯墓昔者国家草昧之初南北未一政教未洽常因畋狩以讲武功故鹰师之职贵幸隆宠承平既乆犹恐武备䆮弛或者不究其意驰骋豪縦因为奸利民始不胜其困矣若侯行事可不铭乎侯生世家喜狗马射猎既长闻容城刘公号称大儒燕赵多士咸往授业侯亦趋凾丈执弟子礼刘公告以圣贤之训嵗余尽去豪习故相何公玮数称其贤国初兵荒之余元帅度田数千亩分赐诸子以给衣食侯守先业不坠种木千章嵗计益饶然自奉清约唯务赈施贫乏赵氏宗族既盛官学四方或不相闻侯移书俾归省元帅墓庶几古人合族之义焉其贫不能归旅殡他州不克葬男女昏嫁及时者侯给钱皆有差先世丘陇在矾山者侯复镂石表之列树翁仲令子孙不忘其处呜唿侯行事若此才不满用识者惜之侯讳宻字仲理祖考讳柔官至金紫光禄大夫河北西路兵马都元帅赠天水郡公谥荘靖妣张氏赠天水郡夫人考府君讳守政鹰坊都总管又以长子允贵赠同知保定路遂州事妣王氏今吾卫上将军义之女追封宜人侯初娶范阳刘氏早卒独居奉亲㡬二十年万户亷某闻而贤之以女弟归焉夫人出大家有贤行亦先侯卒有男二人女五人男曰伯仁隆祥使司宣使其次伯辅庶也女一适翰林国史院检閲官进士亷方二在室二夭侯享年七十有四以元统二年二月某日卒伯仁举侯之柩于其乡五峰山次元帅之兆葬焉铭曰有美赵侯生于华族年富力强狗马驰逐长知问学出亲师儒刮磨豪习衣冠舒舒涖官临民不忮不戾至今其民懐慕遗恵推原爲政盖本诸身赈施孤穷九族日亲圣治百年洽于中土文恬以嬉犹不忘武王公将相蒐畋以时车过侯墓尚征铭诗武畧将军河南淮北蒙古都万户府千户武君墓碣铭国家隆兴朔幕中原豪俊奋其材勇起应以兵时方急于得人无逺迩亲踈之间故能克成武功混一华夏今观武君功行之实则国初用人之盛尚可稽焉君讳展占河南蒙古军籍以骁勇从其主帅南征署帐前百户躬冒矢石直前无避主帅承制授行军百户至元庚午从攻襄阳南隆洞又従攻安庆黄龙洞战绩居多进行军镇抚甲戌渡江有功赏赉甚厚陞四翼汉军千户宋之亡也扬州坚守不下大兵临之君率士卒分守要害未㡬调监郡武光泽县版图初入政令未洽或相率起爲盗君出竒策获渠魁戮之释胁従者不治民大感服连帅表于朝制授管军千户钖银符已而金坑贼作衆号数万君从行省平之有功加武畧将军河南淮北蒙古都万户府千户钖金符癸巳卒享年若干夫人杨氏子男三人长曰徳赠武畧将军襄阳万户府千户飞骑尉西平县男次曰托音曰可畏支出也徳沉毅有谋畧不幸早卒孙庭璋庭玉俱幼托音权嗣其官托音卒庭璋嗣方其幼也杨夫人亲鞠育之稍长从羣儿授诗书于乡校羣儿未达庭璋能通其义杨夫人曰汝祖将蒙古军征伐以有今官汝父早亡汝当袭爵今以蒙古名命汝庶不忘授官之所自也由是以小字蒙古台行天歴之初京师调兵以御北军庭璋被檄巡视檀蓟诸隘人多观望庭璋独戮力所事而不敢怠事平进官忠显校尉曽孙男九人曰息曰谧曰谞曰质曰毅曰庸曰义曰忠庭璋之子也曰衡庭玉之子也女三人适蒙古军弹压谢某千户范某百户达哩武氏本隰州隰川人徙家汝州梁县葬县东某乡某原今戍滑州白马云铭曰矫矫武君奋身戎行进长千夫材武洸洸济彼淮江又抵闽越分将国兵克着劳烈再传其孙遭时无虞学古儒将佩服诗书思表先徳垂示孙子汝水渊渊其流无止于皇国初图治须材无间戚䟽羣士鼎来立贤无方古有明训述此铭诗厉尔豪俊滋溪文稿卷十五滋溪文稿卷十六钦定四库全书滋溪文稿卷十六元蘓天爵撰碑记高邑李氏先徳碑铭至顺二年春兵部侍郎李公思明擢太禧院㫁事官是冬迁户部尚书明年拜陜西行台治书侍御史元统元年调江西道广访使二年召为工部尚书又除大都路总管嵗余拜中奉大夫江浙行省参知政事于是推恩襃封先世大父翰林直学士亚中大夫讳平加赠嘉议大夫礼部尚书上轻车都尉陇西郡侯考嘉议大夫礼部尚书毅加赠中奉大夫河南江北笔处行中书省参知政事龙军陇西郡公柤母宋氏母陇西郡君王氏并追封陇西郡夫人公得告北归谓郡人蘓天爵曰思明少读孔氏书起家试吏列官台省致位光显鸿恩襃命施及考祖思明何有焉今将树碑先墓以彰朝廷之宠光以表先世之潜徳子其爲我铭之谨按李氏其先太原人公之曾祖府君讳成金季避兵入赵之临城山中生四子长即郡侯次曰鹏曰𢎞曰荣艰难鞠育皆克有成府君既卒兵复至各逃难解散𢎞荣被俘郡侯物色百至卒不能得后闻𢎞荣俘云朔间复往求之竟出钱赎还中统初元中土已定乃自临城迁居髙邑因着兵籍遂𦵏府君于县之新丰乡菅材原顷之有诏调兵戍襄谋伐宋郡侯亦在遣中宋亡始归而𢎞荣别占民版先是勑凡民已着兵籍别入民版者罪之或劝当诉于官郡侯不可曰爲兵虽劳宁独任之忍令吾弟罹于罪乎至元十四年卒年八十六二子长曰讷次即郡侯公事母以孝闻治家俭勤宗族雍睦公仕于朝欲迎养不许曰吾不忍离乡井邱陇也公既贵显未尝喜见于色惟教以清慎持身忠实事上春秋既髙益自谦恭里人感化其徳郡邑牧宰嵗时存问必造其庐曾无一事干焉泰定四年卒年七十二鹏二子曰旺曰琪𢎞四子曰威曰辉曰某曰某讷之子二曰信曰徳郡公之子二长即公也次曰思敬公之子二曰庸曰让俱补国子员思敬之子二曰允曰权允补宗仁卫译掾公初由丞相西曹掾爲夀福院都事厯府正司典簿工部主事大都留守司都事山北宪司经厯戸部主事河南行省员外郎陜西行台都事刑部员外郎御史台都事辽阳行省郎中山北道亷访副使遂爲兵部侍郎公爲人质实自信未尝矜智饰名居官临事毅然有守其爲山北经厯也先时有诬告大宁路官不法者逮系三十余人久之狱不能具宪长传致其罪公至阅其狱辞不可而止泰定间丞相都尔苏当国其党与有坐贪墨者时车驾在上京公以都事往奏其事丞相怒欲沮之万方中书参政杨庭玉亦以官市锦受赇事觉词连丞相壻大都路治中某丞相请令台省宗正鞠之台臣以爲世祖立制官吏贪墨者唯令台宪劾治之今曰与省宗正共之是违祖宗旧制也上请者七不报公辞归京师台臣复闻始可其请庭玉等款伏当治其罪丞相急奏贷之弗及于是益怒㑹御史封章言天下水旱贫民流徙皆枢机之臣不能调夑賛襄所致丞相取其封章入言曩者拜珠特克实言论异同构成国祸今御史诬诋大臣惑乱朝政当置狱鞠问乃矫勅令诸王省院宗正杂治中丞侍御史皆下狱及无所得遂以台臣损益御史封章奏闻爲罪公曰是皆某等之责台臣无与也辞气奋激衆皆耸聴都尔苏屡奏诛之赖天子知其无罪不允复自请爲御史大夫奏释其事公退归田里泊然不以介意丁内外艰治丧以礼由是声名益着朝廷连拔用之其在戸工二曹力能正其钱糓滥出者呜唿祖考积累于其先公承于其后硕大显融爲时闻人是宜有铭以表见于后世铭曰李氏徂迁肇自太原畜其善庆以贻后昆维兹后昆益大以显迺本厥初流泽日逺于皇建官式放汉唐中书宪台纲纪四方公才而贤扬中厯外细不必陈当录其大在昔泰定有臣擅政虐焰烁天百僚震悚公于是时执宪在庭风采冽冽姦谀是惩彼骋其威我励其操若金勿渝如木不挠退安田里华闻弥彰帝嘉其直登用日光尚笃其先玺书褒赉匪徒褒之用劝在位自晋人臣显亲爲孝数备礼登以有先庙维今之制树碑新阡铭诗孔昭百世其延杨氏东茔碑铭杨氏爲着姓旧矣其家真定由束鹿徙推本世次鹿城翁某生总管成总管生严斋君义严斋生从仕郎灵夀县尹昌荣县尹生应奉翰林文字承事郎同知制诰兼国史院编修官俊民凡五世元统二年夏县尹遣人持先世事状谒铭于天爵曰吾家𦵏真定郡城东秦家里先考不幸客死江淮先妣无恙时尝曰杨氏茔域弗广礼当别兆第祖宗神灵安此殆且百年未易改卜汝父初配已𦵏兆域吾老汝其别爲我营𦵏郡城西栢堂原今将卜𦵏先妣念先世坟墓尚无文字以表其潜徳敢请天爵少与俊民同门学今又同执笔太史乡闾故家遗事固所喜闻而乐道也谨按鹿城翁爲人孝谨慈祥金季播迁南踰河以先陇暌隔嵗时不克展省遇祖考忌辰悲哭弥日因号鹿城以示不忘乡井平居无疾言遽色盖温然驯行君子也年八十余而卒总管字道原早嵗嗜学有志事功值时多艰抱器弗售嵗壬辰北渡河侨家真定郡新刳于兵民无屋宇乃寓僧舍亲终悉力以营家圹手植松栢孝闻逺迩嵗丁巳遂占戸版𨽻刘元帅织局时官制未备元帅亷君有守因命董匠家称总管君分功授法嵗献其程已而朝廷所设官至君退就匠列织组谋画家咸咨焉殖家清俭童奴年出四十者皆良之曰均人也独可久役乎春秋既髙命构崇屋绘孔子老子像祠之间集幽人诵说道义以侠道焉卒以至元八年三月年七十三其配尚氏李氏王氏俱开封人尚氏没于兵李氏卒年四十一王氏卒年八十五生五男子曰和曰元曰义曰律曰某和字和甫性好简静和乐世不偶充然自乐以终其身大徳八年八月卒年七十七配任氏生子三人珍定用元字元甫倜傥不羁闻江南佳山水辄往逰焉至元二十五年六月行次江州卒年五十五稾殡彭蠡湖侧配王氏义字义甫严斋君也丰姿雄伟弱不好弄寡言笑长入乡校师友异之母既早世奉继母以孝事兄尤笃里徭门役已独任之治家严栗闺门肃然凡与人交始卒一敬曰欢狎者交絶之媒也尝遇相者戒君不可逺出出则事叵测也及兄讣至即日戒行或以相者言止之君曰兄亡不奔赴可乎至则兄墓已沦于水君居踰时哀恸无已乡人见而怜之援君同归过淮易舟君以舟弊别僦一舟而乡人差在前讶其后讯之莫知所在至元二十六年二月也年五十五相者之言果騐县尹徒跣奔涉江湖冲冒风涛物色百至竟不能获久之作木主即淮滨迎神以归君初配王氏前卒继室张氏有贤行生男四人全昌荣显允徳秀孙男十人逸民殷民友民献民懐民中民信民黎民斯民其一俊民也皆读书业儒俊民登至顺元年进士第知名于时铭曰燕南赵北有城峩峩上峙恒岳下瞰滹沱山川炳灵将相焉出亦有清门世业儒术敦行孝友藴徳于身身焉弗彰焘及后昆有美孝孙溢于翰墨射策王廷思报皇图昔在炎汉扬世显融雄爲叵儒震官三公天懋其功克衍厥后衣冠相承嗣有贤胄真定之宗来𦙍日隆顾瞻东原封树是崇维古公侯必复其始碑以表阡匪华桑梓宁晋张氏先茔碑铭昔至元中宁晋有名公伟人故按察使王公忱参知政事王公椅亷访使荆公幼纪宣尉使陈公祐及其弟御史中丞天祥皆以风节材猷声振当世天下想其风采况居同里闬世通婚姻覩其流风遗俗者与大中大夫顺徳路总管张侯世家是邑间来请曰公爵非材承先世余泽及乡党耆旧之训粗有树立由枢宻丞相掾官工部主事厯行陜西省员外郎储政司议中书左书司都事工戸两部郎中佥山南亷访司事行河南省监察御史都遭运使政牧顺徳推恩褒赠祖考将刻石先墓以彰朝廷之恩渥以爲乡井之光华子其铭之按张氏初由临城徙兆宁晋宁金苻乡于台里侯之髙祖府君某值金人南徙河朔盗起偕里人避崛室中盗索出之厯问何有衆不能对杀之府君遗盗藏衣一箧遂独得生配郝氏一子曰林值天兵入中原率衆来归嵗乙未着籍民版配王氏庆源军节度副使玉之女弟按察使忱之姑也一子曰山殖家俭勤见僮仆弃粟于地必挽拾之曰农人终嵗劳苦汝何不念之乎大徳十一年五月卒年八十五赠中顺大夫礼部侍郎上骑都尉清河郡伯配姜氏封清河郡君一子曰善读书业儒不事进取奉亲教子克孝且严积粟于家赈施乡邻之贫者里有恶少独畏其行而不敢犯初封从仕郎卒赠奉议大夫知赵州进朝列大夫同知真定总管府事加赠翰林直学士亚申大夫轻车都尉河清郡侯至治三年十月卒年七十九配刘氏累封清河郡夫人生子四人公弼公宪公佐季即侯也始官工部董修大内文武楼诸侯王邸白海栁林行殿材用减省而坚完可久泰定间京畿雨水闗陜大旱民皆告饥侯承诏赈之所活无算至顺初都事左司时相请给西域贾胡中寳钞若干万定侯曰空府库以私党类明诏所以诛姦臣也今复欲效尤耶太史上言国有禁忌四年不当兴土功时中书方请爲左相起甲第侯复官工部独曰民间营建尚卜吉日矧咎徴在国家臣子忍爲之乎佥宪山南斥豪民之武断乡曲者及拜御史从畋栁林久未还宫即拜疏言圣躬栉风沐雨当以宗庙社稷爲念遂命罢猎顺徳方旱侯下车即雨嵗则大熟公弼之子二曰珪国子员曰瑁公佐之子二曰璟曰璞都水奏差侯之子二曰琏国子庙学管勾曰琦女孙适真定路司狱王徳工部奏差苏良臣司农司管勾邓宗禹中书省宣使王蒙蒙即参政琦之孙也独公宪早世其子亦夭妻刘氏守节自誓年踰六十有司登名于朝旌其门曰贞妇云赵属邑七宁晋最下衣冠卿士接武明时表率风厉其人者多矣张氏累世不显至侯始大闺门之中亦贞顺有礼表而铭之岂第爲一乡劝哉铭曰太行之东大陆既作列爲郡邑民物旁砖皇有中夏稽古建官至元隆盛聿多贤材蕞尔宁晋故家遗俗风动丕应善斯可续侃侃张侯学传父师克奋材能以究厥施民无恒性习俗日下树以风声不善者化汉有王烈行义孔彰乡名君子邦家之光自昔有国贤材是进表率之机惟祇惟慎咨尔张侯克绍前闻来者兴起尚观斯文真定杜氏先徳碑铭至正纪元春二月大中大夫广平路总管杜侯均以祖考封爵请于朝踰月制下祖信赠中顺大夫中山知府上骑都尉京兆郡伯考瑶赠大中大夫顺徳路总管轻车都尉京兆郡侯侯将树石表于茔兆乃录先世所藏故国誓书谱谍传志属天爵爲之铭维杜氏世家真定故宋昭宪太后之族建炎初宋人南徙有留居柘城者曰宴之宴之生绎绎生思义思义以材武爲万夫长金亡北踰河至临洺镇卒焉夫人李氏挈其二子归真定长即中山府君爲人笃实不欺河朔既平治生益裕每因事𨗳人以善乡邻化其徳至元九年六月卒享年六十有一其配京兆郡君李氏元贞元年八月卒享年七十有六子男四人仲即顺徳府君丰姿髙爽所交皆一时名流性喜施与人有缓急赴之唯恐后其才长于理财不卑小官厯监中山济州广平清江税民不苛扰而额亦溢将老以承务郎右八作司提举致仕享年七十有三至治三年十二月卒其配京兆郡夫人贾氏享年七十有九天厯二年七月卒子男均也女适承直郎徳兴县尹李权孙男夀国子员曾孙枢楷桢中山府君之弟静二子曰珍曰万顺徳府君之兄曰琼弟曰瑛临水铁冶管勾曰琮仕之显者侯也侯以葛城县尹擢丞相东曹掾转太府利用两监经厯廷议以广东海舶病民命侯罢之悉收舶货入官一毫无所取改承徳郎万亿绮源库副提举迁奉直大夫滦州知州政教修理人懐其惠陞中顺大夫岭北行省左右司都事佐其省臣分给边民钱糓郯王嘉之与以名马进拜广平路总管侯之逺祖讳藴藴生琬琬生爽爽生仕周爲宣徽南院使五子审琦审玉审琼审肇审进女归宣祖是爲昭宪太后后既贵藴太保琬太傅爽封隂平郡王寻加太师其后藴累赠太傅封平原王琬太尉西河王爽中书令仍以爽有佐命功俾从祀景灵宫又赐誓书䕶其家审琦事后唐爲义军指挥使子彦超西京作访使审玉早卒赠中书令审琼富州刺史赠太师中书令谥恭僖子彦珪饶州刺史赠太师中书令彦珪子守元梧州刺史审肇左武卫上将军检校左㒒射赠太𫝊昭信军节度使谥温肃子彦遵南作坊使审进保义军节度使累加太师开府仪同三司赠中书令谥忠惠追封京兆郡王子彦钧彦彬彦钧宻州观察使赠安化军节度使子賛文供奉官賛宁殿直孙宗夀三班奉职初平原西河两王𦵏真定东南临济原石仪皆具至恭僖公陪𦵏安陵温肃公赐第京师子孙徙家开封请以昭宪故第度僧居之勅名临济禅院寻改奉慈蠲其税役俾守坟墓久之滹沱大水墓皆沦没元苻二年平原王裔孙常由吏部侍郎知成徳军访求茔域得仆碑翁仲于临济沙中而封植之金天㑹八年隂平王五世孙通直郎权莱州军州事钦兵后构得王之遗像复修家谱分遗宗人藏焉自后临济屡有河患先墓遂失其处国初中山府君改卜茔兆于真定西北三家原呜唿后唐至今四百余年凡三易代衣冠遗裔泯灭无闻而杜氏独能传绪若此天爵昔列词林获观宋史称杜氏世以积善闻乡里隂平王所至民立生祠昭宪遗言以天下务重不可暇逸四海至广当立长君兹其庆泽深厚诒谋晏宁而其家赖之能久逺欤故谨爲之铭曰惟杜受氏陶唐其始汉周延年徙家西京再世执宪益𢎞厥声畿魏㒒射弼齐卫尉云仍祁祁接武元魏三世持节嗣守常山遗爱在民有若世官平原西河葢其华胄女辅宋室丕正传授积善之庆乡闾允闻四世王封泽流子孙浚都陵夷衣冠孰在隂平遗苗及今益大出賛省幕归领郡符人思其惠王善其谟宠命褒章贲及祖祢徳泽渊渊方来无止归视其家故谋犹存惟昔先世簮绂盈门爰树封碑以表世徳滹沱安流永卫封殖元故赠亚中大夫东平路总管李府君神道碑亚中大夫彰徳路总管李侯来请曰伯敬早承先训粗有树立践敭中外官第三品朝夕恒以不克显亲扬名爲惧今圣泽汪濊赠典光华先考府君既钖宠章焚黄告于墓次然神道之石犹有未刻惟执事幸赐之铭则府君孝徳懿行庶可以垂示于后世矣按府君讳註字才卿少竒伟有志节甫冠逰京师适裕皇正位储宫世庙命选故家子以备宿卫府君以才敏在选中出入蒐畋无不从行至元十年裕皇始授册寳而左右之人多以年劳得官久之大司农臣请于京畿之南新城定兴之境建立屯田分命中原及江淮军士树立五糓以实军储制可于是置总管府以涖之分立诸署以治其事比及三年垦田若干万顷而仓庾委积如坻如京矣府君由宿卫爲万盈署令在官数年治效居多㑹刘守叚贞奏立虎贲卫以掌屯田而总管府诸署皆罢府君于时方强仕也以母年髙辄家居不出躬奉事之甘㫖滫瀡克尽孝养母几九十以天年终丧𦵏如礼孝行闻乎郡国而侯时已入官府君益不肯仕又十余年以疾卒于家享年六十有五至大元年正月八日也娶杨氏易州太守某之女有贤行前府君二年大徳十年三月十五日卒享年六十有三子男二人长则伯敬次伯显女一人适棣州管民提领张某孙男曰某女长适承务郎南阳府判官左括次适史楫府君初赠奉训大夫同知中山府事飞骑尉新城县男加赠亚中大夫东平路总管轻车都尉陇西郡侯杨氏累封陇西郡夫人府君曾祖考讳忠仕金知黎阳县祖考讳璋兴定中以骁勇擢水军万户佐髙阳公张甫守信安屡出竒兵战燕赵之野金亡始殒其身考讳天祐初以父死国事隠于易之西山事定出谒万戸张忠武王柔忠武器其材导之入觐命爲新城县尹时天下初定披荆棘立官府筑居室以招流亡辟田野以务稼穑布政以养民兴学以训士居官十有三年而终民懐思之不忘赠中顺大夫中山知府上骑都尉陇西郡伯配张氏封陇西郡君侯元贞初宿卫内廷久之中书奏爲尚乗寺属厯太史院经厯储祥都事外补则爲同知慈利州事建康路总管府判官知卫辉之淇州又知保定之安州遂迁彰徳总管淇州之政民尤称之方泰定乙丑河北大水无麦禾民无以爲食侯首捐俸以倡富人共爲出粟得二十余石分给贫民以是民无死徙者明年夏大蝗淇之西北乡有蝗生焉侯斋沐祷于浮山八蜡祠至暮有羣鸦飞集食蝗皆尽郡人神之又明年河朔大旱侯祷于灵山龙祠者七每祷辄雨嵗用丰稔民有诉弟殴已者同列欲置于理侯曰是某等不能敷宣教化所致召而谕之曰汝兄弟之身俱父母之遗体奈何以小忿伤父母之遗体乎其弟感涕友爱如初雷氏女讼邻女詈已侯令里长谕之曰邺下风俗不可长也郡有豪民爲猾恶以乱史治侯痛绳以法或改行爲善侯清慎有守年六十余即致仕而归少甞接见先朝故老诵其言行甚习盖温然循行君子也维李氏涿州范阳人后徙雄之新城自陇西郡伯以上𦵏县东南归信乡栁林庄府君始𦵏其母陇西郡君于县北嘉禾乡板筑里遵遗命也而府君亦从𦵏焉呜唿昔者贞祐之变金人南播兵燹之余中国衣冠旧族存者无几而新城李氏祖孙相继百五十年宦学不絶非积善累行之久能至是欤铭曰猗欤府君允爲吉士生际明时胡不禄仕归休于家事母孝恭晨昏甘㫖罔有不供母终天年丧祭以礼乡人嗟咨咸曰孝子燕赵之野有川有阿士生其间慷慨悲歌世代既迁风俗斯易王化熙熙乐我圣治维昔李氏进长万夫骁勇桓桓狥国捐躯温温府君克奉其母忠孝一门辉映今古国有卹典钖兹侯封墓门之南有石崇穹爰勒是诗式表懿行惟尔子孙尚嗣其庆元故广宁路总管致仕礼部尚书李公墓碑铭李氏由燕之霸州寓家河间今居京师三世矣公讳羽字翼之大徳中从事省曹擢吏部掾转掾宣徽就除架阁库管勾阶承务郎久之调同知南阳府唐州事选爲左八作司提举进奉议大夫兵马指挥使改度支监丞积官大中大夫广宁路总管嵗余致仕而归迁正议大夫礼部尚书享年七十有四至正四年正月二十六日卒赠上轻车都尉追封陇西郡侯谥靖敏越十日𦵏大兴县燕台乡大市庄之原以元配陇西郡夫人王氏祔夫人前公十年年五十有九卒继夫人郝氏祖考讳成赠中顺大夫中山知府上骑都尉陇西郡伯祖妣吕氏陇西郡君父讳仲谦累赠太中大夫永平路总管轻车都尉陇西郡侯妣刘氏陇西郡夫人子男四彦敬奉政大夫兵部郎中彦中忠翊校尉仆州判官彦通山东宣尉司奏差彦徳未仕女二适张某张某皆宦族也孙男三恒补国子员次恪恂女一我国家既有中土设都于燕建立朝省考定官仪而钱谷律令章程非得明敏便给之士不足以集由是四方材杰羣起而趋附之中外庶官沛然足以充其用矣况如公者家居京邑又有适用之才凡在廷烦剧之司列郡长贰之任皆克举之是宜有铭表着于世公早游乡校及长治文书省曹卓有立志而不跪随欲显名于当时故所主辄以敏给见称吏部宣徽掌出纳金谷饩廪钖赉之数尤称浩穰公既从容办治领宣徽者多贵近大臣善公之爲遂有管勾之命唐州地本沃壤兵荒之余贫民不克佃作爲强有力者兼而有之民屡讼之于官而长吏贪其赂皆不爲理公騐其契券稽其疆界悉归之民未几公丁内艰去官民不忍忘公惠刻石颂之都城设公作司凡铜铁髹漆瓮盎筐筥席箔绳索皆掌之以一司不胜其任故分左右其繁杂不可胜原朝有营缮祭祀燕享畋游饮钱不时之需悉取给焉公既被选供其急未尝乏用勤其职不以爲劳及代者至则以故储新敛按籍付之无一缺者辇毂之下风俗杂而狱市繁兵马使虽用击㫁然专任以刑则网宻而俗弊崇之以寛则威信不立公素明习法令又适寛勐之宜而恶少稍知敛避不敢犯法以故囹圄数空大驾嵗幸上都公卿宿卫之士扈従而还悉出駞马分饲山东河朔以少者留京师度支即以刍料给之比嵗或惮地逺恃贵幸多不肯行于是京师供给愈烦财用或不足矣公不恤怨议度郡县逺近年谷丰歉皆命驱駞马出之而国用亦少纾焉遂拜总管方施岂弟之政以抚乘人人亦安其慈祥之治而公年及七十矣此公之剸烦治剧因服官政可见者也非其才之精敏过人能如是乎呜唿有国家者尝患人才之不足也或其才能而世勿克知或用之违其所长未究其藴此所以世不获尽其用民不克被其恵也若用之或宜其能或食焉而怠其事又岂造物者之所佑乎公盖有济时之才而不负其所用者也其夀考显荣有子孙以善其继岂偶然欤彦敬起家御史台知班厯浙东西宪司照磨迁山南山东知事由江南行台照磨爲中台管勾擢陜西行台御史改佥江东亷访入拜监察御史又佥山南宪司事进擢郎官是益克承先志益大其家者哉铭曰奕奕京都郡才所趋用适其宜治効毕输大则公卿其次即掾钱谷刑章有程有宪掊克爲能苛察爲明苟知利已遑恤民生朝衣綷正笏束带日月其除国政奚赖伟欤李公职思其忧中外践更敷政优优事集目前杂沓胶輵䟽之剔之是究是度匪名之植而誉益隆匪利之趋而福是丛其福伊何天笃贤胄执宪愕愕风纪惟旧克承克衍家用以兴宠荣有光遭世治平京城之郊有拱邱木刻石载文来者其朂滋溪文稿卷十六滋溪文稿卷十七钦定四库全书滋溪文稿卷十七元苏天爵撰碑志元故通议大夫徽州路总管兼管内劝农事朱公神道碑世祖皇帝既一四海思欲休息吾民命选良二千石以牧养之成宗皇帝恪遵祖宪天下宴然一时守臣多才能清慎之士若朱公者盖其人哉公讳霁字景周泰安新泰人也初袭父官为淮东大都督知扬州至元十四年诏改都督府为总管府命公为扬州路总管兼府尹官中顺大夫佩金虎符二十三年改吉州路总管二十五年迁少中大夫起为平江路总管元贞改元进阶太中转台州路大德四年转信州路十年迁嘉议大夫总管衢州路延祐三年进通议改徽州路七年夏四月戊午以疾终于宫舍春秋六十有二凡七为郡守唯吉州丁外艰不果赴其他皆有政绩可纪公初爲杨州时甫弱冠已能习知民事治以简静民便安之平江力赋繁伙素号难治公寛其法制而民亦理或告嘉定富室王氏谋爲不轨羣议调兵捕之公曰是必姦人利其财尔遽从其言民将重足而立不得喘息矣且人孰不畏死奈何以罪惧之乃命邑令及千夫长一人潜伺虚实遂正诬告者罪㑹大兵航海征爪哇省檄郡给军饷十万余石而风涛之险折閲之害吏民咸以爲惧公曰郡民朱张二氏嵗漕米海道可俾就输充其常赋之数则公私皆利衆咸服焉公遇事敏给类此台州土不宜桑官嵗征丝纩于民民转市于他所公请止输其直民甚便之或言郡产白金可以充贡行省命公行视公曰此作俑以害民者也力言无有议遂寝其他若赋役之苛咸鹾之扰纎悉委曲公皆爲条约以釐正之台人至今以爲徳黄巖嵗饥公恻然曰捄灾恤民守臣职也俟报而发民无余矣吾宁忍获罪不忍坐视其民饥而死也亟出官粟赈之全活万人事闻朝廷嘉之海有剧贼数百恣行剽掠舟人患之至是擒制渠魁同列欲缓其狱公曰兹爲民患久矣孰忍容之遂置于理余党闻之皆溃信州嵗贡金币金则私于吏手币则掊尅于工民无可奈何公亲爲督视其弊始革先时郡即宋某官辛幼安第爲稼轩书院国初戍兵夺而居之公归其侵地新其栋宇俨然列爲学宫矣衢之西南黄陵堰溉田数百万顷嵗久弗治水溢爲害公曰此农政先务也庀工完之是嵗江南旱饥衢田借堰灌溉独获丰稔民故无徙死者又修平山亭暇则率僚吏登览山川林壑之胜而咏歌焉徽州嵗贡纸数百万皆赋细民民不胜困流移失所者衆公騐戸籍请以田多者赋之爲除其租中书是其言民害始息又葺学宫以教士子修郡乘以识风土郡人方乐其政而公薨矣我国家至元大徳时方内悉平年谷屡登法制简易公卿大夫往往多乐外官葢有以也公治杨七年徽六年平江衢皆五年所至亷平政理名声流闻吏民爱慕豪强畏服斋阁静深娱意图史盖隠然承平官府之治焉比年朝廷轸念斯民数下诏书选择守令卒未有治化表表称于时者岂材能不逮于昔人欤抑或事有难爲者欤如公者诚不多见矣公曾祖某祖森藴徳弗耀父焕累官中奉大夫福建道宣慰使母夫人髙氏配赵氏先公卒次管氏江西行省左丞如徳之女俱有妇行闺门以爲则赵氏未嫁有足疾父母辞焉公卒行亲迎之礼子男七人徳懋徳辉徳容徳成徳润徳明徳寛皆以学行闻于时徳懋溧阳州判官徳润江淮营田提举女七人适许谦叶珍陆铉敬自强谢庭芝管若鑑吴某俱宦族也谦同知攸州事自强安州知州孙男十三人道生道宁道安道兴道定道清道存道全道通道常道泰道元道坚女二十人公卒之明年某月日𦵏某县某乡某原初宣慰公以雄材将畧奋戎伍天兵渡江临安已归而杨州独坚守不下及大兵至郡守李庭芝战不克遂弃城遁兵荒大饥军民数万或相食制阃不能支民且乱宣慰公谕八郡吏民来归圣朝秋毫不扰淮人大恱近臣导之入觐世庙奖谕良久钖赉甚厚公至元末亦甞以事见焉上顾问周渥赐西锦衣一袭呜唿昔者江淮内附之初法制未立居官者或肆贪暴以虐其下而公父子唯务施徳布政惠活其人其胷中所存岂不出于寻常万万哉宜其子孙蕃衍衣冠相继爲海内闻家天爵按部淮东道定适爲宪史以公神道碑铭爲请故采其治行序而铭之铭曰惟天生民弗克自又惟古建邦分吏以治吏治伊何允维循良国用宁一民斯乐康于皇元奄有万国爲官择人克奉其职有美朱公如古列侯慈祥恺悌敷政优优四十余年厯典七郡民歌孔扬肆有令闻在昔公考材武桓桓挈尔万衆易危即安焘及诸孙世秉诗礼蔚爲闻家衣冠济济彼何人斯爲虐爲贪报施昭昭天罔弗监泰爲公卿山或如砺铭诗不磨视此良吏元故大中大夫大名路总管王公神道碑铭至元六年冬十月丁酉大中大夫大名路总管兼府尹诸军奥鲁管内劝农事知河防事王公以疾卒于郡之徳敎里吏民咸走哭弔明年至正改元正月甲戌其孤子仁䕶公丧归二月庚寅𦵏安喜县仁乐乡竒莲原吏民懐思不忘属国子司业潘迪颂公遗爱于石仁来请曰先子治行魏人已述之而神道之碑独未有刻吾爲子孙者称扬先世之美庸敢缓乎按公讳惟贤字国寳世家中山祖立仕金爲唐县主簿皇赠亚中大夫广平路总管轻车都尉太原郡侯考玉赠嘉议大夫礼部尚书上轻车都尉太原郡侯公少从乡先生学长善书计遂游京师擢戸部掾由宣徽入掾中书延祐二年诏大臣分赐诸王金币于朔方掾属从行者迁赏有差公与其选进官从仕郎工部主事未几改戸部主事踰月徽政院选爲都事中书奏留之徽政复以爲请朝着由是皆知其材久之得告归省父疾寻丁父忧庐墓乡闾以孝闻服阙复爲工部主事转吏部泰定元年擢中书左司都事先时诏由吏出官者止从七品至是许至四品公超迁五阶官奉直大夫无何擢拜御史迁户部郎中庭议以公向尝钖赉于边复命偕重臣北行周践沙漠盖万余里边人赖其惠进爲侍郎官朝散大夫海漕嵗运米三百万石以馈京师舟至直估则命戸部官一人往督其运公凡四往彼皆悉其亷明不敢爲姦米尽完好不杂陛中议大夫同知河间都转盐运使司事公深恤灶民之苦工本亲给与民官属不敢有所掊克值秋大雨飓风溢潮舟壊没官盐七万五千余引死者三百余人公力陈于朝复散楮币令民煑盐以当其数又给死者𦵏具灶民感公之惠绘像事之至顺三年进亚中大夫两浙盐运使公经画有方课先诸漕以集仍补前改所负盐十万引廷臣嘉其能请赐酒币劳之时今天子新即位大会宗亲赐予蕃渥白金不足分命盐漕代偿公设法取之而商不扰元统初元徴拜戸部尚书朝廷以钱谷爲重非精熟练达者不授公厯主事郎中侍郎凡财利出入盈缩咸悉其数于是节省冗费尤伙至元元年诏选郡守宰臣以公应诏出爲大名路总管郡境方旱公下车数日雨以霑足闻嵗则大穰官嵗和市绮素于民而直不时给积多至四百万缗公屡以爲言始给其直民力以纾府署谯门及韩忠献玉祠嵗久将压公治完之楮币之易以使民用吏或带之公申严旧规以去其弊课税之徴以经国费赋入不实公选人督视以盈其额吏之滥者黜之民之寃者辨之文书下州县皆画刻时以逺近难易爲期衆莫敢违旦望入学令诸生讲诵经训以程其业敦劝耕稼裁抑㳺堕使各食其力三年夏河北大水水入郡城没官民舍且尽公朝服致祷捐俸募能治水者立给赏分命有司縳木爲舟以救民又发官廪以食之豪强或乗时肆攘夺公痛绳以法亟使人告言于朝天子爲遣官赈恤所全活者不可胜计此公之有功于魏魏人所以不能忘也公终更二年吏民挽留弗忘公归卒年七十有一祖妣刘氏继陈氏妣尚氏刘氏尚氏俱赠太原郡夫人娶杨氏封太原郡夫人继周氏皆先卒今夫人赵氏子男曰仁将仕郎武备寺知事孙男益也先儒有言两汉名臣多出于丞史小吏非丞史之能出名臣也乃知古虽吏属亦必选用贤材焉我国家之用人也内而卿士大夫外则州牧藩宣大抵多由吏进可不重其选欤公敭厯中外垂三十年理财治民皆以能称宜有铭铭曰在昔国初天启昌运于时豪杰咸思振奋或陈谋畧或属櫜鞬摅其智勇乃翼乃前海宇既平爰立法制九有同文比比试吏有美王公冠珮于于不枝不矜珥笔以趋郎官之庭御史之府奉三尺法孰敢踰矩诏从大臣往抚遐荒恩涵泽濡逺人所望时称其材再司鹾政赋入有经民弗告病晚典魏郡惠爱孔多魏人思之播爲颂歌吁嗟王公焯有能绩凡尔法家过者宜式元故奉议大夫河南行省员外郎致仕赠嘉议大夫真定路总管和公墓碑铭和氏占数东平阳谷县世𦵏县西六里之原有因官家济州任城者既卒归𦵏于乡其子兵部尚书元昇徴文以表诸墓按公讳洽字伯川至元十年起家试西夏中兴路劝农司掾久之擢屯田丞迁济州判官大徳初转益都髙苑县尹厯尹济之沛单之单父二县延祐元年以河南行中书省左右司员外郎致仕又三年卒我国家既定中土务先民急而版籍刑章食货工作枢机品式之制必得精敏通变之才始周其用故一时豪杰羣起而争趋之当中统初故相张忠宣公行省中兴边防既宁乃䟽唐来汉延二渠溉田以利其民及立劝农之官辟公爲掾其后又立屯田长官擢公爲丞故于灌溉之方播植之利深有力焉㑹西鄙有警公集强壮者守城堡老幼䕶堤防而转输供餽不絶事平甘州宣慰司以其功闻遂佐济州州当水陆要衢侯藩朝觐要甸贡赋舟车相望迎侯无虚日公应务优暇而民政亦修髙苑嵗㐫公下车谕吏以民方乏食一切不得横有诛求又捐俸倡富民出粟以赈贫者衆赖以安初朝廷嵗命卫士以驼马分饲民家及闻民多被扰始命郡县筑驼圈作马廏官吏董之庶几编民不至受害公时在沛买地三十亩作马廏数十楹又建风雨雷台以谨时祀又濬棘塜处塜清水甘沙四渠以通漕运工筑虽勤公亲视之财省而民不知劳是时朝野宁谧年谷屡丰按部使者巡行郡国皆清整严峻故守令亦多守职奉法而民获被其惠泽焉公仕四十余年官五转而至六品阶六迁而至奉政大夫享年七十有二卒以延祐三年三月十有六日𦵏以是年四月某日考府君讳顺妣刘氏配张氏享年八十有五卒以元统二年七月十有三日合𦵏公墓子男五人元谦厯晋州安平县主簿易州涞水县尹卒官承务郎蕲州路蕲春县尹元昇厯应奉翰林文字翰林司直知赵州徳州同知真定路事河南嘉兴安庆三路总管进拜尚书正议大夫致仕元恕厯福夀院照磨汝宁西平县尹河南稻田提举裕州知州卒官朝列大夫同知大名路总管府事元清济州蒙古学正元孚新店闸提领女二人适朝请大夫同知温州路总管府事李伯荣封真定郡君次适奉训大夫昌国州知州严毅封沛县君孙男四人悫黄州路录事司判官忠志思未仕孙女二人长适将仕郎徳州齐河县主簿陈志云次适敦武校尉侍仪司通事舍人杨思文封宜人公先世勤于稼穑至公读书入官清慎自持治狱平恕所至以爱民济物爲心不求赫赫之誉而人亦多称之呜唿官之比民者莫切于守令或深文峻法以干名或玩嵗愒日以苟禄斯民何赖焉公之父子俱以材敏列官郡县又以循亷见称于时是宜有铭以纪其世公以子贵赠官嘉议大夫真定路总管上轻车都尉汝南郡侯考府君赠亚中大夫东平路总管轻车都尉汝南郡侯妣刘氏配张氏俱封汝南郡夫人而诸妇亦以夫贵受封命焉铭曰唐虞建官首命羲和惟和受氏传绪衆多晋汉之间凝家于郓阳谷之宗岂其苗𦙍公服官政岂弟爱民天报之丰多子多孙多子多孙克守家法不忮不求施用不乏或纡墨绶或持郡符嵗时来归车骑甚都天子有钖恩及考祖闺庭礼严亦有命妇衣冠之盛萃于一门耀尔州里华尔宗婣福庆之绪其来无止尚思忠孝朂汝孙子阳谷之野有木惟乔刻铭贞石徳音孔昭元故亚中大夫河南府路总管韩公神道碑铭复号至元之二年三月壬申亚中大夫河南府路总管兼本路诸军奥鲁总管管内劝农事知河防事韩公以疾终于洛阳官舍享年五十有二是嵗五月戊申载其丧归七月己酉𦵏宛平县髙丽庄之原又十有一年诸孤以太常博士金华胡助之壮请铭公神道之碑昔者世祖皇帝克大一统凡殊方絶域豪杰智谋之士随其才器而登用之故能招徕羣工震叠九有治功兴而天下定矣公起家朝鲜入直环卫敭厯嵗久位列通侯是宜着铭以表其墓岂特昭示宠光覆被韩氏子孙实维表率忠勤以爲外藩臣工之劝初闗陇陜洛之郊号称沃土国家承平百载年谷丰衍民庶乐康然自致和之秋军旅数起饥馑荐臻民之流亡十室而九自是朝廷数遣重臣出粟与币以惠活之蠲除租赋以休养之择选官属以抚安之既久而后事稍得宁公当天厯二年由台臣荐擢佥河西陇右道肃政亷访司事时饿莩载路存者无以爲养公悉心赈救务施实惠全活者不可胜计巡行郡国纠劾贪邪风采大振嵗余选爲陜西行省左右司员外郎兵荒之余法制寛弛公举行坠典而枢机品式寖复其旧闗中地大人衆去京师又逺钱谷多徼州县幕职故多版授时铨曹法壊贪吏方缘爲奸间有富庶之所衆皆借爲竒货公在铨籍名次先后复以缺爲等差一日忽坐省中唱名注拟即谒省门铨吏不得髙下其手衆服其公未几省官曹掾因坐他事皆免惟公独无所汚遂迁河南总管公下车访求民谟度其缓急而施行之郡当西南孔道使者交驰驿骑多死公覈实驿力得富实者若干皆奸民久避役者即日趋事贫穷者悉听免归而驿传始不乏矣肇新驿舍及帏帐衾褥器皿使者之至如其家然以庙学门庑倾圯缮完如初且朔望帅僚吏聴讲经训冀习知其亷平之理又置更漏谨其晷刻以警朝昏又葺惠民局修药饵以活贫人之有疾者盖河南昔经兵难民多徙死公私庐舍圣贤祠庙尽皆毁壊公到官未久百废俱兴大则出官帑小则割俸以倡富者乐于输财贫者皆愿雇役故人不扰而事集盖深得古人救荒恤民之意焉于是政声流布逺迩凡他郡刑狱寃抑田宅婚嫁讼弗决者行省宪府屡以属公皆随事裁遣衆悉推服及闻公薨咸悲思之公讳永字贞甫居本国之清州世以儒术爲业世祖既奠天位万邦来庭维髙丽王尚主聴还其国乃选世家子弟二十余人爲质于朝公考亦在选中久之归仕其国子孙因家京师公以大徳七年入备宿卫未几成宗皇帝命掌服御爲近侍时宫禁邃深法制严整公扈从出入小心慎宻及仁宗皇帝爲皇太子公复被召在其左右仁宗爱尚文学公时时进说故事至大初元年官承务郎资武库提㸃迁奉议大夫夀武库使转利器库使皆武备寺所属国家初以武定天下故于甲兵所藏不轻授人公居其职凡十余年出纳无虞延祐七年迁奉议大夫大宁路锦州知州又迁髙州公习熟二州之俗故其爲治也本之以寛仁守之以亷静民被其惠吏服其能及迁辽阳路懿州知州未及上遂有佥宪之命公性明敏幼若成人喜怒不形于色稍长愈善文学国人敬焉及涖官临民寛厚岂弟未尝疾言遽色勤于政务至忘寝食持守洁白一毫不取诸人奉身清约恒以图史自娯斋居终日澹如也捐馆之日室无余财闻者益重其操公五世祖奕仕其国爲尚衣直长同正生子希愈仪仗府别将曾祖考光𦙍朝请大夫礼宾卿卒赠金紫光禄大夫守司空右㒒射祖考康匡靖大夫都佥议中賛修文殿大学士监修国史判典理司事以世子师致仕卒谥文忠公考谢竒朝奉大夫右司议知制诰三世皆以进士及第曾祖妣陈氏本国富戸长悫之女封通义郡夫人祖妣任氏礼宾少卿龙臂之曾孙权知监察御史克和之孙礼宾注簿同正全祐之女金紫光禄大夫政堂文学礼部尚书寳文阁大学士判兵部事谥章宪公郑某之外孙女封牙善郡夫人妣蔡氏继妣郑氏本国大相良祐之女封利城郡夫人公郑出也既仕圣朝阶官三品天子推恩赠其祖中顺大夫佥太常礼仪院事上骑都尉追封髙阳郡伯任氏封髙阳郡君考赠翰林直学士亚中大夫轻车都尉追封髙阳郡侯蔡氏郑氏俱封髙阳郡夫人公配崔氏累封髙阳郡夫人子男三人长孝先由近侍累迁太府监右藏库副使征东行省左右司员外郎资政院都事擢拜江南诸道行御史台监察御史次仲辅侍仪司通事舍人次文献给事储宫天爵既序公行治官封卒𦵏夀年仲辅曰吾东国之俗凡筮仕结婚必各徴其族世外家非勲贵之胄不得补官非衣冠之世不许作配盖有古人仕者世禄崇尚氏族之遗意请并着之铭曰朝鲜之东箕子所封遗教犹存蔚有华风自昔其国风俗好儒设科取士诵诗读书矧逢圣朝海宇咸一东土承风诞沐文徳有美韩公起自儒家入侍天子允着才华出领郡符分持宪节春阳之温美玉之洁民受其惠吏畏其威闗陜东西咸有去思公用弗极公有贤子言论雍容进拜御史惟仲与季出入禁庭执事有恪继美父兄尚事华学清慎周宻克孝与忠世賛皇国岂惟恩宠东土之光益大其宗百世之芳元故正议大夫佥宣徽院事周侯神道碑铭正议大夫佥宣徽院事周侯讳贞字干臣以至正元年十二月廿一日卒𦵏保定清苑县延育乡延福里先茔之兆其子克敬徴铭以表墓道按周氏世家清苑侯曾祖讳某国初以才勇爲义军万戸能保全其乡邑祖讳元积善好施以赈亲族因侯贵赠亚中大夫广平路总管轻车都尉汝南郡侯考讳普读书业儒材不克显而殁赠嘉议大夫保定路总管上轻车都尉汝南郡侯侯早聪敏既长思树功名乃游京师学国语数月尽能之擢翰林院译掾语益精熟出官将仕郎监广盈仓出纳无弊进承务郎佩金符庆元绍兴等处海运副千戸在官四年在舟再涉海而不以爲劳中书钖宴及赐锦币四袭迁奉议大夫东胜州知州侯下车作新学宫士亦往往来游焉学旧有田二千余亩比年豪民冒种士无所诉侯稽故籍悉归之诸学士刻石颂侯美嵗余政教修理民有兄弟争财久不能决侯以理谕之兄弟慙悔卒爲敦睦之行儒生耿某丧亲庐墓侯率属吏表其孝行仍分禄米以周其贫民愈化服遂除和宁兵马使进官中议大夫边庭法制寛简盗多未获侯驰驿数千里乃尽获之悉致于法盗亦屏息中州良家子女被卖于边者衆侯索得之归其父母家咸绘侯像事之捐俸建龙沙书院民亦有兴起者焉廷臣嘉其能擢拜中兴路总管江淮之田履亩而税贫者或无地入租富者或徼倖获免民有输米沙市仓者五百余家贫实无地有司徴求榜掠无已行省屡命核实数年不絶侯到官月余即正其事民皆神之汉江之水岸善崩其曰象鼻觜者官筑仓于上嵗役民数千人修完之民不胜扰侯命作堤䕶之亲董其役树以竹木积以土石堤长若干里力省功倍坚完可久民曰俾吾嵗无脩筑之劳者周侯力也相率着其遗爱焉进佥宣徽院事侯以年老乞致仕卒时年七十有一祖妣妣皆王氏俱追封汝南郡夫人娶刘氏封汝南郡夫人侯兄弼承务郎大名路清河县尹弟诚子男二人长克明出继兄后将仕郎淮安路总管府知事次则克敬居侯之丧不茹荤酒乡闾以孝称诚之子克恭东鹿县税务副使女三人长适大宗正府译掾王国器次适儒士刘秉善次适佥左都威卫指挥使颜伯瑛孙男恕也昔我国家抚定海内收揽豪杰随其才器大小而任用之入官之途盖不一也世祖皇帝始制国字以通语言中国之民亦皆使之尽学焉故人材率多由是而显若周侯者盖其人哉故爲之铭铭曰维皇建国于燕之域九有来宾如星拱极矧兹清苑宻迩神京民生其间咏歌太平或承庞光进爲卿士秉笏埀绅纡朱曳紫有美周侯译掾起家致身通守萃其晖华若昔国初豪俊辐凑战征方殷蝨生介胄殆逢治安富贵尊荣㳺优文墨保有令名侯所厯官兴学敦善民俗承风亦克用劝颂其遗爱载诸贞珉又列铭章以贻子孙元故奉训大夫冠州知州周府君墓碑铭周氏爲燕名族金赠儒林郎企生子安贞登皇统五年进士第累官中议大夫咸平路转运使其弟宣武将军河间草场使安吉生镇国上将军杞县令璧璧生蔡州节度判官天禧国初燕京行省辟充详议官生奉政大夫右侍仪使铎铎生二子长曰翰林侍讲学士中顺大夫知制诰同修国史之纲次即君也讳之翰字子宣我国家既定中夏太保刘公奏起朝仪侍仪公佐之遂成一代之礼夫人王氏翰林学士承㫖文康公鹗之女读书贤明教子有法君与侍讲早嵗皆以儒名侍讲以朝命出继文康公后君次当䕃父官推让从兄之干久之擢侍仪舍人满考再爲之复充法物库直长出官将仕佐郎主沧州清池簿未上大司农司辟爲掾进本司照磨擢侍仪通事舍人转承务郎武偹寺经厯出爲淮安路推官进拜冠州知州到官五月而卒至顺元年二月二十一日也享年六十有五归𦵏良乡县南吕里先兆君自元贞初入仕六命而至郡守阶六转而至奉训大夫当朝廷承平之日又佐人以爲职故不克大有所施独在侍仪明习礼文之事尝述朝仪备录五卷朝仪纪原三卷以进蒙赐币帛命以其书藏史馆及官淮安民有杀其子而诬仇人杀之者有误系人死有一鍜鍊爲故杀之者有因中酒而死其家诬人毒死之者狱具君一一辨之民大称善君尝问学于杨先生时煦文康公时宾客日集其门故君于近代故事一时伟人悉能知之居官亷慎毫发无所私少尝拾遗于路追及其人与之盖其爲人温厚和平能以礼义自守者也其配敬氏燕京提举学校官大宁先生铉之从孙太常博士元长之女中书平章政事俨之女弟也子男曰骧国子积分出身奉圣州判官擢中书掾厯文林郎都䕶府都事擢拜江南行台监察御史次骏廕官进义副尉主毫州城父县簿周氏自金皇统迄今至正埀二百年而诗礼衣冠之传不乏可谓盛矣宜有铭以着其世铭曰幽燕之郊天挺雄豪世服鞬櫜云何周氏祖及孙子蔚乎多士遭逢明时执礼诵诗温温其仪朝有大㑹冠裳玉佩胪传九拜雒雒淮城汝往司刑死者复生维圣之制刑本于礼民率兴起世禄之家克慎弗奢益振厥华咨尔来裔家学是继尚永其世滋溪文稿卷十七滋溪文稿卷十八钦定四库全书滋溪文稿卷十八元苏天爵撰碑志故曹州定陶县尹赵君墓碣铭泰定四年八月乙未承直郎曹州定陶县尹兼诸军鄂啰劝农事赵君年五十四以官卒其年十月庚申葬中山安善县尧坊原又三年其子艺来京师疏君行事徴文以表其墓艺兴天爵尝同门学相友善爲序而铭焉序曰君讳时勉字致堂世家蔚州蜚狐曾大父瑨国初倡乡民来归累官提刑按察侯赠仪同三司太保上柱国定国襄穆公因官中山徙家焉大父秉温左右世祖四十余年管两都作朝仪制厯象悉与其议卒官昭文馆大学士知太史院侍仪事赠金紫光禄大夫大司徒定国文昭公父睿生具美质而不克夀以君故赠承直郎真定路总管府判官君幼聪警絶人及长事师故国子司业滕公安上滕公门人多文雅端谨之士君以贵游子及其门磨砻浸灌之久问学粹精治身修洁而无骄矜浮靡之习其事长以恭接友以信斋居终日晏如也君初后承直卒五月而生母氏寻亦卒鞠于伯母冀氏及冀氏卒服丧三年以报其徳文昭公既薨诸父多官于外君始经纪其家御下肃然赵氏族大而盛嵗时伏腊昏丧君承之皆有法尝悼近世之士贵爲公卿而享祀其祖礼同庶人乃稽司马氏朱氏祭仪家礼爲祠堂于正寝之侧凡丧祭昏冠议而行之乡郡闻家或从而化建学家塾延师以训其宗族子弟之无依者里人亦多采学焉名既着朝廷耆旧闻而荐之起爲承事郎侍仪通事舍人供职未几㑹有佞幸除爲侍仪官者君曰是岂可与共事耶即移病去先世别墅在郡城东新河之阳君益修治爲堂爲亭爲台爲池清泉竒石嘉禾脩竹映带左右君偕好友日鸣琴觞酒婆娑咏歌以自娯翛然若与世相忘者久之起爲承务郎右作司同提举君曰吾学儒者也岂能吝出纳以爲有司之事乎又移病去居数年出尹定陶是邑土沃而民庶君下车既騐民力差爲九等悉着于籍凡赋役调发按籍而行于是姦吏不得暴敛侵其民矣先是俗颇徤讼富室子弟或珥笔习吏觊免徭役君兴学宫礼师儒悉使就学执弟子业躬爲训督日渐月化而习俗亦或少变焉民有亲死欲火之者君以理谕之而止无何政清讼简流戸来归惟恐君满代而去其卒也咸悲惜之君曾祖妣杨氏祖妣张氏俱追封定国夫人妣刘氏赠恭人配李氏封恭人陜西都转运盐使汝明之女子男艺由国学弟子员补侍仪舍人调靖海尉女适同知安肃州事崔继宗孙男胜宁铭曰维志之励克善其继维学之修克笃于谊彼皆赫赫我则舒舒玉佩长裾进退裕如寿勿孔延施不尽有尚复其初以焘尔后右卫亲军千户郑君墓碑国家初以干戈平定中国一时豪俊风起云蒸战伐攻取勲列焜耀厥后父死子继兄终弟及所以修习武备褒表功徳而勋旧世家以爵禄相让光显于时若郑君者盖可称列者也君讳铨字方平真定灵寿人元帅府经厯赠资善大夫大司农卿常山郡公谥安僖讳守徳之孙资善大夫江浙行中书省左丞赠推忠宣力功臣荣禄大夫平章政事赵国公谥武毅讳温之子至元二十六年代其兄爲右卫亲军千戸大徳七年复以其官让其兄子克谌元统元年闰三月二十三日卒其年四月八日葬君生贵家而无纨绮之习兄弟四人长曰利用监承钦次曰枢宻院判官釭季曰同知靖州路总管府事镛君次居三初武毅公行省江南钦釭列官中外君与镛留养母荣阳郡夫人冯氏会召武毅公入觐世祖皇帝方畋栁林君从见于行宫上伟其容乃命宿卫成庙未几侍成庙抚军龙荒钖赉优渥及嗣兄官当天下摄然武无所事君亦未尝苟于其职朝廷既建太室嵗常以十月刚日大享先期百官执事者赐汤沐钱而吏卒亦均赉焉有司或不时给君上言祀者着诚致洁也今汤沐钱或不均赐非是自兹有司奉行唯谨又尝分董治桥于浑河以偹乘舆秋猎既而霖雨水溢君所治桥独坚完不壊乘舆安渡勑赐酒馔及让官家居作园亭于卫水之上疏泉种树逍遥杖屦日与里翁邻友投壶觞酒以自娯陶然忘其爲贵家也君性孝友武毅公薨时𦵏其乡东北原封树石仪既严且固先世邱墓在其原者君复修治垣墉镂石表之俾子孙不忘其处有姊孀居迎养于家亲朋贫屡不能家者多赒给之君凡五娶王氏董氏岳氏蒙古氏孔氏子男克顺今尉赵之临城女五适赵宪李志顺康中正皆宦族子二幼在室君卒时年七十二从𦵏武毅公兆次铭曰郑爲显姓在唐尤盛相业辉华覃恩余庆于皇天朝神武开国猗武毅公应时豪杰奋厥才勇南土是戡活人止杀笃生多男君世其官遭时清宁林藴莫施孰究其成凡代将家传及苗裔或起争夺以陨厥世伟哉郑君独典礼让刻诗墓门永光穹壤故承务郎杞县尹阎侯墓碑真定郡城西北三里有墓林焉余尝过而问之其故老曰县尹阎氏之先墓也及余使宪淮东而县尹诸孙师鲁适椽宪府亷慎而文余独爱之间而请曰师鲁之先大夫仕至元间最后爲杞县尹有惠政终更民爱思之不忍其去逮卒又留𦵏焉今三十余年矣吾先世皆𦵏真定不可使吾祖魂游他州将以某年月日载其柩归公以乡曲之故幸赐之铭则吾祖行治庶其不泯没矣余闻其言而感焉比见中州士夫宦游于南方者往往乐其风土之美而无邱陇霜露之思今阎氏独知归𦵏先墓宜有铭以示于世按阎侯讳琛字伯玉初从真定府辟爲椽曹厯裣法官及税务使至元二年迁转法行又陞真定路总管府知事四年加将仕郎开元路宣抚司主事九年转益都路总管府经厯十三年迁承事郎洺磁路铁冶同提举佩银苻十九年除赵州宁晋县尹稾城厯尹及杞元贞初以年老不复仕我国家初定中原故丞相史忠武王开府真定登用前金遗老陈立法制抚摩疮痍政化流行民黎安辑久之治最河朔诸郡流风善政一时赖之侯之少也犹及接见前辈律令章程皆习知其说爲椽曹检法不以文深爲害人已徳之在幕府賛画咸适其宜佐铁官课最而人不扰厯尹三县皆以惠养元元爲本当是时爲上官者亦多老成勋旧故其下言信而事易集宁晋旱歉侯请于大府得米以赈饥民又推其余惠及乡邑杞学倾圮侯创礼殿建黉舍延师俾讲经训暇则率僚吏往聴焉学者由是兴起县当驿置之冲侯剸繁治剧益有余力时朝廷未有致仕之令侯虽年老精力尚强乃曰人可以不知止乎即退休不仕将归其乡杞人挽留侯因筑室以佚老焉尝曰吾生平有二幸其一自少至老未尝有疾不知药石刺治之苦其二入官四十余年夙夜祇畏未尝被上官呵谴今已谢事又沫国家承平之泽正当觞酒乐歌优游以尽余年疾革起正衣冠端台坐悉召子孙前列申以诲言各饮以酒已亦引满就枕悠然而卒享年八十大徳三年十一月十一日也侯爲人明敏特达幼失怙恃鞠于其兄及长友爱弥笃常恨少长兵间学不克尽儒术乃朂子孙读书皆以儒名侯之乡友有夤缘柄臣骤登宰执者欲相荐引侯阳爲逊辞隂实絶之其人后坐事诛诸荐引者皆免而侯独无所汚人服其识侯曾祖铸祖浩考元金季爲林州元帅府经厯妣贾氏鲁山令某之女侯昆弟三人珪璋侯季也初配赵氏先卒继室髙氏金正奉大夫戸部尚书䕫之女皇通议大夫河北河南道提刑按察使从道之女弟也夙有妇徳克相夫子子男曰鼎将仕郎分宁县丞谦颍州儒学正晋祥符县务使男孙四人师道徳安府务使次师鲁师徳师贤女孙五人侍仪舍人周腾磁州判官杨克昭博野县主簿髙某田玉张中式其壻也铭曰昔在至元人材方兴世纪其官允着贤能矧维阎侯三仕爲令至今乡民犹诵名姓古人有言狐死首邱何独于人魂游他州杞虽桐乡赵爲侯里永安其藏利及孙子大元赠奉训大夫博兴知州程府君墓碑铭济南章邱县之嘉㑹乡故赠奉训大夫博兴知州飞骑尉厯城县男程府君之墓在焉府君讳璧字君寳享年若干以大徳某年某月卒配蒋氏封厯城县太君享年百嵗以元统某年某月卒子男五人曰义曰恭曰信曰肃曰某孙男四人曰益恭之子曰某信之子曰某曰某仁之子曾孙男三人曰矩曰圆曰桂皆益之子也程氏本冀州枣强人金季转徙章邱世服田亩我国家治平百年民获休养程氏族大以蕃而先兆族𦵏至不能序昭穆蒋夫人卒恭始卜得吉壤去先兆西南二里奉迁府君之柩合𦵏焉周以垣墉树之松栢前列石仪翁仲将刻铭墓碑弗果而卒至正五年天爵使宪山东矩来请铭念昔与益同朝相好屡闻恭官江南有声及閲进士王健之状始知程氏孝亷世有隂徳故爲叙其事而铭焉按府君之考万爲人慈祥不苛尝爲济南郡狱椽囚之饮食必躬视之夏则汎扫囹圄令无污秽冬则织蒲爲屦分给其衆或狱卒搒掠罪人妄有诛求辄诃止之曰笞杖徒杀有国法存汝曹何敢法外加惨酷乎以故活者甚衆囚或有就刑者辄仰天唿曰程公抚我恩踰所生愿公寿考多子孙我死固无憾矣妣孙氏治家有法姻族讼者多就直之躬行节俭以率其下考妣皆以髙年终府君其长子也早嵗以才能着已而山东按察辟爲书吏操持清介人不敢干以私遇事敢言屡与官长争曲直久之不能与时俯仰迺叹曰吾母年在喜惧吾何爲违甘㫖之养屈志以从事于斯乎尝闻乡长老言吾父有隂徳于人程氏将有兴起者矣即辞归事母以孝闻于郡国诸子惟恭能官初爲淮西宪府译椽教授严州椽辟江浙行省擢溧水州判官转吉水州以守令选尹句容再迁南陵语家人曰吾养亲之日能几何时与其疲精神以事上官曷若尽孝敬以奉吾母即日弃官归踰二十寒暑不离左右母老遂谢事进官奉训大夫同知松江府事其在吉水洁已以爱民勤政而善俗既去二十余年民思弗忘建祠刻颂以着遗爱在句容课民树桑四十万兴学聘士以化其民尤善教子常诲益曰吾世清白无以遗汝汝能勤学足矣益既登进士第则训之曰富贵有命汝惟进学是吾所望及闻益入翰林爲检閲编修官改秘书郎国子博士奉诏与修宋史则窃喜曰吾子问学庶有进乎益擢监察御史未几以论事切直出迁河西陇右道肃政亷访使事亦卒君子惜之铭曰泺水之东维齐之疆芃芃者麻菀彼柔桑自昔有年民庶丰足耕焉学焉尚知荣辱猗与府君试吏明时克峻所恃不诡以随释尔筐箧奉尔甘㫖士称亷平乡推孝弟念昔厥考慈祥不苛治狱活人隂徳孔多清白再传益大以侈遗爱在民如古循吏侃侃御史学藴其躬直言不阿卓有祖风守官以亷趋庭以孝子继孙承是则是效嘉㑹之乡郁郁新阡表其孝亷过者式焉故承事郎象山县尹李侯墓碑士有负不羁之才奋有爲之勇弗克尽所施设赍志以没君子惜之余读象山县尹李侯行事深有所慨叹焉侯讳天祐字吉甫少有大志俶傥多智畧涉猎书传遇古人伟节竒计辄慕好之既长欲以功名自显南北既一侯方踰冠蹶然曰今海宇㑹同圣朝临御可以出而仕矣吾宁久遯荒野欤即走江汉之上以策干水军招讨司时中外官多名公卿招讨使闻侯谋画可听推择爲椽荆湖行省知其才命提领本司按牍寻陞知事岭海初定朝廷新令未洽有盗窃发侯从招讨使平之进擢湖广行省椽交趾自中统初朝廷谴使谕之彼遂来贡其后负崄不朝至元二十四年又诏湖广省臣将兵征之侯掌文书从行是冬兵㑹亷州泛舟于海次安邦与交人遇斩首二千余级获船六十余艘追世子至𢎞县海口斩首三百余级获船二十余艘明年春兵次㙮山洋与世子战败之又战竹洞斩首二十余级获船九艘转战连日数破其衆三月次白藤港交人横战艗江中以拒我师值潮退舟不能进兵溃侯等被执乃断其髪或絶其食凌辱困苦万方侯执守益坚不少慑屈久之防禁少弛侯脱身拔归昼伏夜行掇草木实食之数日始达吾境行省以其事闻时朝廷初改钞法重其职守以侯提领绍兴路平凖库阶将仕郎凡再考代者始至元贞初调衢州录事民讼于庭立决遣之满考赴调入京侯以向陷交趾备极艰苦至是吏部止积月日与从七品先时行省郎官有以从征升一官者椽之同被陷者亦受从七品官独侯循序而进衆爲之不平乃自陈于政府于是即与正七品阶承事郎庆元路象山县尹兼劝农事邑有毫民二十辈表号龙虎张其声威虐民蠧政侯得其姦捕寘于法邑在郡治东南海岛中去郡稍逺有盗数十时出剽掠复乗舟入海官兵无可柰何侯选逻卒骁勇者亲载入海悉擒捕之邑民始安又差次逻卒劳效荐诸大府赐钱赏官而已不自爲功也民有亲丧久不𦵏者盖始则泥隂阳休咎之説土俗困而不改侯以礼劝谕期七日不𦵏者罪之或贫不克举者分俸助之而死者皆得归藏于土仕者或没官所妻子贫而不能存劝好义者周之尝言劝农兴学王政之始朝廷屡降徳音而郡县视爲虚文夫我则不敢春秋亲行乡社谕孝弟忠信察其勤惰而赏责之月朔率僚吏入学聴师生讲説经训使知礼义亷耻而习俗亦少变焉㑹有诏遣使巡行郡国问民所疾苦吏亷贪同列皆坐罪免独侯亷明着闻民共荐之使者复以他州婚嫁田宅狱讼未决者属侯治之在官二年以疾卒士民莫不嗟悼相谓自内附迄今邑令未有如侯之贤者也侯世家髙唐州之髙唐县在金爲官族兵后谱亡不可考大父寳父清皆隠徳不仕妣王氏侯卒以大徳七年九月朔旦享年五十有一𦵏徳州清平县李官庄侯所卜也元配刘氏祔焉子男五人必诚昭信校尉松江府判官益赠承务郎同知髙唐州事次珍鼎晋女四人适刘某元某张某刘某皆士族也孙男八人瑛曲阜林庙学正擢礼剖椽卒珩常州路犇牛镇税务副使琏浙东海右道肃政亷访司书吏玙卒琰中书椽迁承务郎江浙行中书省左右司都事琎瑢珷读书未仕孙女六人曽孙男五人女八人俱幼侯性孝友事母得其欢心轻财好施先业在髙唐者悉推与伯叔昆弟徙家清平力穑种树生产渐饶买田四百余亩及调官江南复分与诸族人侯丧归𦵏萧然一贫宗人拜哭请以田庐还之其子不受曰父命也吾不敢违相让既久乃取田十余亩闻者贤之益信侯之亷让不独行之于已又能化其家焉铭曰马也泛驾士或跅弛不有异才畴克任使才难之叹古今所同作而兴之用世之功侃侃李侯抱器负竒立志之卓胡宁诡随往佐戎幕谋画是赖奋义来归士气增忾赏弗雠劳不卑小官志欲有爲世方治安年踰五十竟殒其身施不尽有焘及诸孙嶷嶷诸孙肄业文史周旋台阁华闻日起孝思祖烈式徴铭章表诸贞石来者勿忘元故承徳郎真定路总管府判官赵公墓碑铭蔚州飞狐赵氏由太保仪同三司上柱国定国襄穆公显我国家龙兴之初襄穆以城来归厯事累朝屡典名郡惠泽被于其民故诸子多留居其地第五子承直郎知辉州事秉让因襄穆尝监真定家焉公讳寛字子栗襄穆公之孙辉州君之子也初以父泽擢饶阳尉再尉真定进主灵寿县簿入朝爲武备守管勾调扬州海门县尹不赴㑹有诏举庶官才堪守令者以名闻部使者以公应诏起尹济宁之郓城嵗余以老辞归享年若干复号至元之四年四月十有七日以疾卒是月二十七日𦵏真定县栢堂原祖妣定国夫人杨氏妣真定县君周氏配涿郡卢氏翰林学士承㫖摰之女封恭人子男二人祖徳祖昌女五人适董守惠史墉耿瓉史泽元某俱名家子孙男五人安髙邑县务副坚全某某女三人公早丧亲卓然克自树立虽生大家而无纨绮之习卢公一代名流竒公之爲以女归焉真定居燕南孔道使者旁午公迎劳䕶送不失其节治盗有方而不窃发其佐灵寿督秋税均平无私民至于今称之及官武备被命出董诸匠而工不怠弛郓城戸伙事殷公抚以简静久亦称治引年于家日具琴酒徜徉娯乐公性慈祥睦宗族以恩交朋友以让施之于官民亦安其岂弟之政焉卢恭人治家清俭教子严明公得内助爲多后公若干年卒享年若干昔先子参政府君与公交逰雅厚天爵复与公诸子甞同师学故谨序其家世铭焉铭曰赵居飞狐号闻族烈烈官勋自襄穆厯典名邦政多淑孙子诜诜食世禄惟定启封郁乔木栢堂髙原公所卜石着铭诗名不没公侯之裔终必复从仕郎保定路庆都县尹尚侯惠政碑铭至正庚寅庆都耆老王国瑞曲成邵徳儒士赵士元吕严等屡状令尹尚侯治行上燕南宪府复诣予请曰吾邑自至元大徳以来爲政有声者数人既去民鑱其遗爱于碑老者虽亡少者犹克知之以有石章故也尚侯家世卿相由成均释褐入官即能大振名声非赋予过人能若是乎今则瓜代将刻石着其惠政执事幸赐之铭庶吾民永逺而不忘也呜唿比年朝廷悼雨旸之失时悯民生之不足精择牧守惠养黎元故郡邑得人有若尚侯者焉是宜纪具治迹以爲来者劝也侯以戊子之秋下车时颇不熟米曰踊贵侯即命发常平粟召四乡民减价粜之同列以爲难侯曰常平本虞荒嵗今复何疑赖以全活者衆侯勤于爲政朝出视事抵暮方归凡昏嫁田土狱讼积年不能已者悉决治之民皆以爲平允县以无事庭列羣吏讲説经训变其刀笔筐箧之习乡校所以正俗也旧皆以医卜杂流爲之师侯择士之明经者施其教暇则亲自饬厉民亦稍稍兴于礼让焉农桑本以养民也世皆视爲具文侯躬行陇亩而敦谕之又爲训诫之诗家传而人传诵之四郊之桑皆郁然成列矣邑当燕赵之冲馆传在焉馆中涖事者嵗久多方困苦其驿戸侯察其尤暴戾者黜之㕔事頽壊者新之什器不足者完之侯王大臣经行饮燕供帐之须悉取于民侯规措有方民不知扰盖驿馆廪饩朝廷嵗给钞有差使者日多或不足以供前至元中姚公天福尹真定始自春初给钞与民俾之规运而所须次第取之今则取之百倍钞又不给郡县皆然民不胜苦侯视物贱时官自买之足给一嵗之用仍有余饶焉始者中原之人着户版者或任征戍之劳或供馆传之役名曰军站其爲民者夏则输丝绢秋则输米粟乡推一人总其事若乡官然比者年谷不登爲民者多贫乏流移乃命运军站之家代总其事日伺于官官有所求悉以供之民畏其有破产之患争纳贿以求免而有司视爲竒货侯推次甲乙爲之事已治集者遣归不令伺于官所姦吏计无所施民心大悦当国者以经费不足嵗课渐增而盐益贵民私煎者日益多漕司逻者沓至守令畏天觉察获罪令民十家爲甲出钱赂之侯令既严民不敢犯逻者亦不复至先是邑境盗窃屡发侯以民素无教始因赌博饮酒㳺荡无检久则遂至爲盗陷于刑辟官府初不知也其知之者乡长邻里乎惟杜其源则絶其流民有犯此者乡邻之长即以名闻否则同坐以故民皆相帅爲善无爲盗者凡郡县令下揭之于牌本以示信也皁𨽻奉行㑹敛百端侯爲文符令乡社自相传达皁𨽻一至乡社饮食若干需索若干悉书于籍月一具闻侯覆实之遂无一人无故辄入乡社扰民者侯亷慎修洁毎出行县裹粮自随吏亦化服民爱戴之己丑之夏天少雨民以旱告侯斋沐祷于西山雨随霑足嵗亦大穰盖其爲政亷平名实相应是以民足衣食安于田里而无所挠呜唿中国承平百年朝廷徳泽深厚戴白之老目不识兵民生当益富完柰何今者日愈趋于彫弊盖本于守令之贪暴加以政令之繁苛民有愁叹之心是以时有水旱之异返而正之其惟循良之吏乎诗曰岂弟君子民之父母其尚侯之谓矣非惟侯爲然也监县完者帖木耳尝以诸侯王命监卫辉郡捕盗有功中书改奏是官与侯同心爱民故邑以治闻侯名恕字彦仁世居保定银青荣禄大夫平章政事齐国正献公诸孙吏部侍郎克强之从子至治进士监察御史克和之子夫以故家诗礼之渐濡成均师友之训诲宜其爲政多可纪云铭曰燕赵之衢邑曰庆都乗传驰驱行者日瘏邑有大夫厥修自初迎候走趋遑知其余民则叹吁孰恤我劬有美尚侯肃肃冠裾亷平以居匪亟匪徐润饬吏事悉本于儒起视乡校汝敦诗书惟善与俱俗恶是祛出省农夫尔耕尔锄吾无汝需田无荒芜而弊者完而倾者扶凡令之敷惟简以孚曰吏曰胥里絶追唿狱讼日无徭役日除民力日舒式歌且娯颂声载舆乃勒乃模允着令誉悠久弗渝无极县尹唐侯去思碑铭大凡今仕于郡县者率三嵗乃代而守令之任则尤重焉无极尹唐侯治县七年代者始至士民耆老不忍其去录其政之善者属其文诸石尚其永逺不能忘也夫天下之事未有不至于久而能有成者也况于方千里之郡百里之邑欲其民庶之家给农桑之业成风俗之淳美治化之流行岂一朝一夕所可致欤昔子产爲郑一年而人歌之曰取我田畴而伍之取我衣冠而楮之孰杀子产吾其与之三年而人又歌之曰我有子弟子产教之我有田畴子产殖之子产而死谁其嗣之使子产爲郑一年而去则政教未孚孰云其有遗爱乎汉孝宣尝曰庶民所以安其田里而忘叹息愁恨之心者政平讼理也太守吏民之本数变易则下不安民知其将久不可欺罔迺服从其教化而黄霸亦曰数易长吏送故迎新及姦吏缘絶簿书盗财物公私费耗皆出于民呜唿守令之不得久居官守民庶之不得洽其政治岂非古今之所患乎然则唐侯之尹无极宜其政之有成而可书也侯初下车令不轻出令出而民不违事不妄作事作而民斯应谓民非耕桑何以能养故巡行壠亩亲劝督之而农无怠惰者谓民非教习无由自立故兴崇庠序数教诲之而士有成立者比年水旱不节稼穑不登民无宿储而征戍乘传之劳未尝缺供故民日益贫困侯知其然凡大府文书之至稍有不便辄力陈之惟恐其病民也郡县嵗以土之所出民之所有具其时真达于省部侯其所需而应之然而直不时给民甚苦之侯杀其数以闻庶少纾其力焉朝廷常幕民入菽以实河仓檄至侯言无极邑小民贫菽无有也中山命籴常平仓粟侯言连嵗㐫荒民方乏食请止其籴侯始涖事民讼立辩曲直既而民无所诉旁邑民讼或嵗久不能决者郡符属侯治之皆伏其平真定当滹沱之冲夏秋水爲城患春则豫修隄防蒭苇之费畚锸之劳均于其属而中山所领县三安喜当其十之六无极新乐当其四后以新乐驿传所置得免无极独当其四近嵗安喜请于会府又免其三无极遂当十之七侯奋然曰同爲民也爲上者当均其役岂宜利彼而病此乎是彼能爱民而我不能也乃列状数百言陈于会府遂仍其旧斯则侯之永久有利于民者也呜唿今之爲邑者苟且一时之政孰思其爲后日计乎而侯之深谋长虑如此民其忍忘之哉侯常建常平仓缮完三皇及孔子庙下至泽梁涂路亦修治有法盖于兴利去害皆勇爲之夫以朝廷宣布号令更张治化无非所以爲民然而贪墨之徒舞文玩法适则爲害不有慈祥岂弟之君子何以能称国家责任之意副黎元望治之心乎今唐侯在官七年治无烦苛民有遗爱故予列序古人久于其职而政有成者告之庶几有官者有徴焉侯名镕字子冶益都费县人由资政掾尹是邑阶官承事郎铭曰皇有中原治安百年徳泽涵濡雨露自天水旱蝗螟比嵗爲害稼穑不登民生奚赖岂弟君子务休民力民力既息衣食滋殖猗与唐侯亷平不苛爲政七年民乐且歌长吏数更劳于迎送维昔君子久则化成懐乐苟安玩嵗愒日虽服官政朝不谋夕猗与唐侯慎始克终爰述颂诗播美无穷滋溪文稿卷十八滋溪文稿卷十九钦定四库全书滋溪文稿卷十九元苏天爵撰碑志有元旌表孝行刘君墓碣铭君讳成字瑞卿姓刘氏国初由汴徙家燕君年二十丧其父事其祖父母克尽孝养祖父母卒奉其母氏益恭于是孝行闻京师故翰林承㫖刘公赓以重徳雅望久在朝着搢绅推服适与君同里闬熟君之行登名于朝朝议是之礼部符下表其门曰孝行云延祐五年正月也是时天子方以孝治天下而刘公年已七十爲国耆老其父孝靖公年九十余天子重其髙年数遣使即其家赐以币帛酒醴一时敬老兴化之意诚太平之盛典也故刘公一言而君遂承旌命海内闻之有不兴起者欤礼曰司徒养耆老以致孝讵不信夫君爲人温厚慈祥治生以奉㫖甘寒暑晨昏不懈也居丧如礼买地爲茔域以𦵏其亲及宗族之未𦵏者抚其弟庆友爱尤笃同居共庖不间于人言治家节约资用有余辄施与其亲族朋友之贫者人由是益称君贤盖不独孝友于其家又能推所有以及于人也君享年六十有一以至治元年正月二十三日卒𦵏大兴县燕台乡海王庄其孤子属太史保章氏齐克明状君行来请铭余于君未之前识也向在词林尝侍承㫖刘公而保章则同门友也因不固辞而爲之书君祖信妣韩氏父徳禄妣苏氏娶张氏子男一人敬祖读书不仕呜唿自昔京师俗称浩穰强宗富室多轻侠横恣甚则武断以乱吏治而刘君独能以孝行旌其宅里兹其可铭也夫铭曰翼翼神京风化攸兴自逺伊迩罔或不承温温刘君允修子职不耀其章好是懿徳彼都人士冠盖如云笃其天伦孰无父晜念兹孝友尚其作则表铭君阡车过者式元故尚医窦君墓铭方技之学古人所慎重也故医非三世不服其药圣人着之礼经以示后世盖传业贵欲其精用物贵欲其熟岂漫焉尝试者乎真定窦氏以医术着名百余年矣至君而名益显君讳行冲和卿其字也世祖皇帝在位既久一时才俊悉被任用闻郡国有名能艺术者亦遣使徴之亲询其人以察其所学而其人非真有所能则亦不敢应也当是时光禄大夫许公国桢领尚医事以君名闻即日被徴既至入见便殿赐对承㫖命爲尚医京师之人无贫富贵贱请之辄往遇疾辄已人徳报之则曰天实生之未必尽出吾术也㑹皇孙梁王开国云南诏选尚医从行近臣以君应诏赐以衣裘鞍马君先时名籍𨽻枢府至是改𨽻尚医又钖玺书䕶其家俾永蠲其徭役焉云南去京师西南万里风土气侯与中国殊王既居之而无苦盖君调䕶之力居多久之君以亲老求还其乡王不忍违厚其礼而归之君居乡里学医者多师其説疾之尤难起者须君爲之君察其表里虚实寒熟用所宜药莫不竒中立効盖君少尝讲授诗书孔孟之説故于医经方书独得其大原大本非若世人取効一方一法而无所通也君年既髙遂厌世事买地郡城之东辟爲小圃筑亭于中周植嘉树偕其好友婆娑嬉逰怡然忘其年之老也集贤学士卢公摰时方贰宪燕南表其亭曰静深中朝硕士咸咏歌焉君以至大二年六月十七日卒享年七十有七𦵏真定县新市乡三家里西原考大栗母某氏娶髙氏继左氏子男四人曰仁曰荣曰礼曰智女二人适平原县尹张惟哲聊城县主簿张明孙男五人君既以医显名诸子皆世其业荣最知名初用荐者补御药院掌药累迁广平路官医提举既𦵏君之二十有五年荣偕国子监典簿郭质求铭其墓天爵昔者尝读覃懐许文正公遗书有曰近世论医有主河间刘氏者有主易州张氏者张氏用药依凖四时隂阳而增损之正内经四气调神之义医不知此妄行也刘氏用药务在推陈致新不使少有拂郁正造化新新不停之义医不知此无术也然主张氏者或未尽其妙则瞑眩之剂终莫敢投失几后时而不救者多矣主刘氏者或未悉其藴则刼効目前隂损正气遗福于后日者亦多矣能用二家之长而无所弊其庶几乎按刘氏讳守真精通素问有名金大定明昌间既死其学无传张氏讳元素博极经方然自汉以下惟以张机王叔和孙思邈钱乙爲得其传遂以其学授李杲明之明之授罗天益谦甫明之国初有盛名尝着伤寒㑹要诸书行于世谦甫亦着内经类编两人者皆家真定君盖及见谦甫尽得明之之书读之而有发焉故其医业过人如此呜唿天下之事未有无所师承而能名世者也岂惟医哉铭曰维古方技民生系也上焉十全下者泥也不有哲师业孰继也爲方者宗播利惠也君读其书善药剂也疾者神之若龟契也名闻天庭光显也归休雍容进者砺也相彼函工慎厥艺也矧医活人泽后裔也勒铭贞珉永无替也元故河间路医学教授王府君墓表至元六年予自维扬被召入朝道出河间以疾止命医视疾得王彦泽氏问询其家世之自彦泽言曰吾王氏家河间数世矣皆以医业相传至先考教授府君而名益着疾者请之辄往贫则惠之以米逺近求药者踵门赖生全者衆府君爲人慈祥而孝友尤善事亲晨夕躬奉甘㫖以致其养平生乐趋人之急宗族饥寒者嵗时济之不厌子弟孤幼者皆教养之居乡党事长者尽其礼抚幼者中乎节每儒服持谒必馆于家苟有所求亦周给之故乡社之人爱而敬之既殁而犹思焉尝训彦泽等曰比见世人以治疾取财居药致富鲜克能久汝曹当以爲戒郡守亷知行义欲表于朝府君辞曰吾尽吾心而已岂干誉以爲是耶彦泽又曰昔金大定间乡郡有良医刘氏完素能起危疾名倾朝野累召不起赐号髙尚先生兵后子孙皆亡而所着书幸在先世尝因刘氏遗书以治其术府君曰不可使刘氏之学无所传也即其故居作新祠宇旦望率医者谒之庶几瞻拜仪形讲习论着益广其传以活斯人焉府君之没今十余年得公一言以表于墓则其行义庶不泯没矣予嘉彦泽之志谨论次之按府君讳宗字伯川初爲保定路医学正迁衢州路教授再擢河间路教授享年六十有一以天厯元年三月十三日卒𦵏郡城西南三里祖讳珍妣某氏考讳璧前至元中授河间路管医都管勾妣某氏生子曰仁河南道按察司书史曰诚沧州官医提领次府君也娶某氏子男三人长彦泽由中山府医学正迁晋州教授次彦直彦修孙男四人丕度丕进丕逺丕辅府君之叔父讳鼎生子曰弼曰让曰义诚之子彦叔弼之子彦洪彦忠义之子彦济彦深诸孙丕衍丕承丕显丕明丕俊呜唿圣贤之道大矣其散爲百家九流亦有可观者焉尝考夫刘氏之言曰医教尝本乎五运六气世之医者由未知隂阳变化之道失其意者多矣乃着运气要㫖以明其经药证宣明论以证其方𤣥机病原式以辩其误大抵皆祖素问而爲言也其用功精深造术渊奥而王氏祖父子孙居同里闬讨论遗书风声习尚葢有黙契者焉故其尊崇景仰若此然则缝掖之徒于吾圣人之教当何如也是嵗龙集庚辰春二月戊子嘉议大夫江北淮东道肃政亷访使新除枢宻院判官苏天爵述李遵道墓志铭君讳士行字遵道姓李氏故集贤大学士蓟文简公之子聪敏过人少从文简公官呉越及见故国遗老而呉兴赵公孟頫渔阳鲜于公枢则又从学朝夕者也故其歌诗字昼悉有前辈风致于时公卿大夫喜尚吏能不乐儒士君年庄无所遇乃逰名山从释氏学究竟大有所悟久之娯意翰墨泛舟江湖见疎篁老木断渚崩崖辄推蓬舣棹临观游衍心与境㑹愉愉然而乐其乐也仁庙在御崇尚艺文近臣以君名荐遣使召之君以所画大明宫图入见上嘉其能命中书与五品官偕集贤侍读商公琦同在近列文简公归老维扬特命君爲泗州守侍行再调知黄巖州时郡久旱君祷于寒坑辄雨嵗用丰稔省檄录囚闽州嵗余方归适按部者至郡务爲苛刻君不乐移疾去闻文皇潜藩在建业善接纳文士将往见焉行至上元县界卒年四十七天厯元年六月一日也𦵏江都县某乡某原君母王氏蓟国夫人娶王氏淛东佥宪某之女子男希闵温州永嘉尉女淑贤适承务郎同知诸暨州事吉矱君卒之十三年希闵请铭其墓我国家治平既久当有竒材异人出瑞斯世然卒弗克振耀者可胜数哉君爲诗清逺萧散画品尤髙亦足以名世矣铭曰矫矫李君志广而材充既无所遇于世乃㳺戏翰墨以冩其心胸欲超然于物外而志不与俗同葢自古异才竒士髙世则难合絶俗则多穷故闻君之终世皆惋怅而哀恫我述铭诗于以表君之幽宫元故鄱阳程君墓志铭江东程氏皆祖忠壮公灵洗忠壮公仕南朝有功于歙歙人祠之水旱疾疫祷焉故子孙蔓衍至今君讳杰字世英其先由歙徙乐平故宋时有讳中行者官于鄱阳因家邑之霍溪传三世爲蕲州司法应淳登进士第有声君曾大父应炎司法之兄也大父万里述论语大学中庸説传家塾父在以易中乡贡进士选值宋亡不仕君资笃实爲学精勤思不坠其父祖业年未壮时有司以其家着版驿传内附之初教令未洽吏旁缘爲姦其家困苦弗能支转徙江淮君既长奉亲还乡里身任户役而无所缺吏亦不敢横有需求其亲安焉久之先业寖复宗族称其材君事亲孝暂出而归亦必入谒亲疾躬奉药饵疾愈乃已亲没哀毁骨立丧𦵏如礼母弟居淮之㯶阳嵗疫与妻俱亡子无所依君教育于家不异己子饶之名士若故进士吴君存今鑑书愽士周君伯琦望重一时君节衣食致礼币命其子往受业焉且言爲学当明经训不当专尚文辞交朋友尽信义宾客过门命觞具馔不计家有无人有急难竭力赴之乡邻鬭者得君一言各解去不复诣有司尝冲寒雨暮归闻有醉堕涂泥者即令从者界归饮以汤药达旦方甦泣谢而去君生平行义类此晚乐鹄山宻迩先墓有林泉之胜筑室居之表以悦山之号焉君生于前至元十四年丁丑正月二十五日卒于仍改至元之五年己夘四月二十九日享年六十有三𦵏先墓之侧娶同邑李氏子男二长与权大都路儒学录次章饶州路医学录女二长适吴政次适刘贞孙男二兰生夭次祖庆孙女二初君命与权游京师因博士周君馆于余家已而御史荐其名春官擢其材奉中书省檄造雅乐礼器于江南而遭君丧至正癸未予参湖广省政与权挐舟千里来请铭昔宋季年江东多文学节义之士若尚书汤公汉提刑谢公枋得皆风裁凛凛可厉庸俗闻其风而兴者宁无人欤铭曰维古尚行无易由言匪事枝叶贵有本原世教渐㣲风习斯靡化俗达材始于君子大江之东英豪如云卓哉程君尚其知闻瞻彼鹄山原隰孔厚表其行义以厉尔后杨府君墓志铭君姓杨氏讳宗伯字礼卿故宋赠朝奉大夫涣之曾孙迪功郎淮西制置司干办官友义之孙国朝白鹿洞书院教谕师盘之子其先自华隂徙蜀朝奉之长子友直由太学释褐累迁知徳庆府蔚有华问学者号曰儆斋先生乐东南庐阜山水奉亲家焉故今爲南康路建昌州人教谕六子君最居长方其幼时祖母李儒人极钟爱能言教之读书凡先世遗训皆使知之既就外傅进退言动悉有矩度可观乡先生亟称之成童即任干蛊冲冒寒暑奔走险难虽甚劳苦而未尝几㣲见于言色当是时江南初内附我国家新令未洽官吏征敛并缘爲姦民颇苦之君年尚少已能应门公私办给皆具俾父母安于所养而不知官府之扰考府君兴教来归不乐进取卜新安里居之筑室以障风雨垦田以艺禾稼皆君心计指授居家孝友亲有疾拜医求药必尝而后进亲丧致哀𦵏祭求合于礼建塾延师以教诸子君恒诲之曰吾杨氏本汉太尉遗胄父祖以清节着名吾兄弟当夙夜绩学以续诗书之泽诸弟赖君之教皆卓然树立族人或有丧弗克举乃具棺以𦵏之子孙幼而孤者男则教之学女则择所归焉近舍有涧溪之水君伐木爲杠爲舟楫往来者不病涉也嵗庚午江淮大旱君卖田买粟赈救其宗族次及邻里故能不至于饥饿流亡盖君天性好施非矫饰以干誉也广东元帅府闻君行义檄授惠州合光寨巡徼官不果上君以新安之居湫隘迁隆造里构堂名曰积庆日从亲旧觞咏娯乐其心休休然享年六十有八以至正元年二月十五日卒妻熊氏郡名士与文之女勤约以相夫子后君一年卒享年七十有一君母熊氏外祖天瑞宋名进士官靖安县丞子男𤣥贞女适谢谟丞相方叔四世孙君诸弟宗仁宗徳以髙年深隠表号处士宗侃三杰以文艺宏敏并爲学官宗侃调上髙县麻塘巡检三杰擢淮东宣阃掾由尝授徒建业台臣御史称荐其才天爵亦及识之𤣥贞将以某年月日𦵏君于某乡某原故三杰状其行来请铭呜唿自周元公居浔阳倡明圣贤之学朱文公守南康讲道于白鹿洞于是环庐阜左右士皆以洙泗濓洛爲宗而李燔敬子吕焘徳昭周谟舜弼蔡念成元思胡泳伯量相继而作流风遗俗迄今尚存儆斋先生晚登朱子之门与敬子徳昭诸公相友遗文数十卷藏于家其昆季子孙接于见闻观感而化考君之修身制行若此则家学世徳之渊懿其亦有所本欤予故不辞而爲之铭铭曰有美杨公悃愊无华聿修其身益大厥家宗族乡闾推其孝友一门雍容礼俗孔厚大江之濆匡庐峩峩昔有君子乐尔絃歌诗书之化无逺不被流风百年家范犹美爰有贞石刻此铭诗嗟我里人尚克式之房山贾君墓碣铭进士贾彛述其先伯父之行来请曰吾家涿之房山世习诗书伯父有政事材而弗克寿伯母守节以终其身今既合𦵏愿得铭文表诸墓天爵自幼往来燕赵间每见搢绅故家才子贤孙奋其所能欲効于世而闺门之中亦皆贞顺有礼此国家承平俗化之美非一旦一夕所能致也若贾氏者其可徴哉君讳和字仲礼金进士仗翼县丞景山之孙故处士徳全之子君资简重少㳺乡校日诵书数百言弱冠明经务求大㫖不爲缴绕章句学下至医卜书数咸通其説初着版籍鹰房总管府时中原甫定江左未下朝廷尝因畋狩以阅武功鹰师所至威若神明或旁缘爲姦而下不胜其虐矣君间爲其官长言国家肇基百战始得中土蒐畋閲武本以服未服岂宜病民若是乎鹰师嘉君亷谨命司其府钱谷君出纳有方久之别借採石提举司当宫城肇建栏槛陛础舆梁池台悉资玉石供亿浩穰主者莫能支辟君掌其文书事集而工不扰至元十四年四月君以疾卒年二十八识者哀之大徳元年四月𦵏房山抱玉乡栗原先茔娶田氏无子君卒时田氏年二十余誓不他适屏去簮珥遂着女道士服深居不出凡四十年族人时遗蔬米以饮食之天厯元年二月卒年七十一至元二年二月君之诸姪始举田氏之柩合祔君墓仍以一人奉君祀初处士娶康氏生子四人而君长子也次曰闰曰璞曰壤闰之子仲良仲恭璞之子伯俭壤之子叔让季常彞仲良之子悫伯俭之子诚壤终宣徳府教授彞以至顺元年赐同进士出身官将仕郎太常太祝诚好义有闻奉君祀者季常也按贾氏系出晋康叔虞唐长江主簿岛以诗名世居涿州范阳金大定末分范阳爲万宁县明昌二年又名奉先国初始改房山岛墓今在县境君其苗裔耶铭曰猗哉贾君才可大受天啬其年人又奚咎九原无憾繇嫓有人操其节义蓄徳于身瞻彼西山有石如玉琢此铭诗永表贞俗处士贾君墓表至顺元年三月天子策士于庭房山贾彞赐同进士出身或曰是惟诗礼故家世载隠徳者也未几彞以奉常太祝丁内艰免丧调官新乐其父卒乃命犹子诚来告曰彞幼学于家庭始忝科名欲以爲亲荣不幸复罹大故苟无文字表章先徳后将无以镜考是则彞所惧也谨稽门生任享祚所述状而爲之书君少聪警过人弱冠闻容城刘公因以理学淑多士偕其兄往从焉公爱其兄弟性静而乐学命其兄名曰璞字保真君名曰壤字巢夫葢所以期待者非浅浅也久之学若有得隠处州闾以奉其亲㫖甘瀡孝养克备亲疾躬省药饵忧形于色亲殁衰绖歛殡遵古丧制兄亡抚诸姪尽恩义教之读书皆克树立君综理家务一发不以自私建祠堂以奉神主割美田以供祭祀敷教于家逺近学徒恒百余人君恳恳爲陈经义大抵祖述刘公之训爲多学者寒饥或不能存又从而赈给之绘孔子像旦望帅里人祠之盖欲一乡兴起爲善之心焉与朋友期风雨寒暑未尝后至爲文浑厚质实不尚华靡一时翕然推重初用荐者授涿州学正再调宣徳府教授皆漠如也翰林承㫖郭公贯国子祭酒崔公咏燕南亷访使赵公晟以君才可教胄子俱尝荐名于朝不报至元元年乙亥八月二日卒君世涿州房山人曾大考金尚医某祖考贞祐三年进士伏翼县丞景山考处士君徳全母康氏娶焦氏早卒继赵氏子男叔让提领金玉府採石山场季常司石局库次即彞也今翰林国史院编修官女适焦仲平张世杰赵大本刘某孙男某君享年七十有四𦵏房山抱玉乡栗原先兆昔者刘公以髙节絶学师表当世海内之士闻而兴者岂无其人矧亲承其学踵其髙尚若君者欤宜有铭以表诸墓铭曰幽燕山川郁竒崛士气感慨多奋烈伟哉容城古豪杰作训其徒励名节若冠有緌玉有玦百世考徳载贞碣故梧州幕府王长卿墓志铭君讳士元字长卿其爲人仪观魁梧倜傥有大志少好读书通𤣥象及先天之学又善行草表其号曰白栏居士士亦多从之游君谈论风生宾客满座聴之终日不厌年二十余慨然思树功名于世将爲逺逰以广其见闻遂涉闗陜西至巴蜀南抵六诏览观山河之雄壮其志愈振而不少衰镇蛮宣尉都元师竒其才辟署爲掾君忽不乐弃之去徐州诸部宣抚司闻其名复罗致之不敢以曹属御之也因喜以爲知己因留居焉叙州僻在遐荒蛮民甫定事多无法君稍爲疏栉滞务衆口咸誉之由是声名益盛云南行台御史荐君爲之佐逺方征戍军士嵗有衣粮之给朝廷虑或侵渔常命御史察之时永昌军士当给积年之盐米若干偶御史缺员命君代行有司不敢爲姦军士大和洞蜑歹难作乱行省平章征之道出永昌其民遮平章言愿留君以相府事平章以其事闻寻授将仕佐郎茫施路军民总管经厯大徳元年正月也龙江驿者西天缅国涂所经焉或请合于腾冲府而山路﨑岖三百余里马不能驰络绎死于道民甚苦之君请复置驿于其所行省是其説仍檄土官修治之爲经久计云南左丞尤以君爲可用擢置掾曹檄至茫施而军民固请留之竟不果行大理金齿及镇南诸蛮更相雠杀招谕者数不聴或以君荐遂往谕之彼皆交欢如初行省上其劳君感瘴疠移疾出六诏遨逰潼㳯诸山久之泛江至鄂谋归其乡而湖广省臣有知其才者援例调梧州幕府适思播洞民及羊溪猫梗边遣人谕之不止衆以君熟边事遂檄君往至则陈祸福以动之彼亦无事未几君至苍梧卒焉王氏世爲河南洛阳人君曾伯祖赓仕于金以资善大夫汾州等处提刑使卒官所遂家于汾曾祖贞司天监保章大夫祖炳业儒以金政乱不克仕父瓘国初厯林石二州教授妣任氏有子五人君其长也生于嵗之壬子卒于至元戊申享年五十有六归𦵏西河县庆云乡洪哲里娶刘氏三子某某前君卒玺后君三月生今治进士业君母弟士毅仕至奉毅大夫湘乡知州兼劝农事以至正三年六月卒于江南其子翰林国史院检閲官稷将与玺扶柩北归遣其弟楫来请曰伯考平生抱负竒才欲以自见竟赍志以没唯公哀而铭之某昔贰春官考第国子而稷中选重其家世学行之伟故与之铭铭曰王君卓荦早负竒逰观蜀汉穷滇池材名倾动西南夷荷旃被毳髻作椎操刀相讐杀爲嬉闻君一言洞弗疑不劳征战兴兵师君罹瘴疠志不衰亦思百代休声垂欲知君材订铭诗元故奉训大夫昭功万戸府知事马君墓碣铭马氏本雍古部族金季有爲鳯翔兵马判官死节者子孙因以爲氏君讳祖谦字元徳故礼部尚书赠推忠宣力翊运功臣正议大夫佥枢宻院事梁郡忠懿侯讳月合之曾孙行尚书省左右司郎中赠嘉议大夫吏部尚书梁郡侯讳世昌之孙朝列大夫同知漳州路总管府事赠中奉大夫河南江北等处行中书省参知政事梁郡公讳润之第六子资政大夫御史中丞赠摅忠宣宪恊正功臣河南江北等处行中书省右丞魏郡文贞公祖常之弟也君赋质清美异于常儿少入乡校日记数百言踰冠从文贞公来京师补国子员是时朝廷方尚文学太史齐公履谦入爲司业请改学制以积分法试诸生庶几士知向学而人材出矣诏从其请久之君试中选授承事郎同知保徳州事州居万山之中事多苟简君持身以亷奉法惟谨未几吏始知畏民亦知劝而同列共称其才焉或谓君官卑禄薄而能尽心其职他时必当富贵君曰吾闻先儒有言一命之士苟存心于爱物于人必有所济岂觊异日之富贵乎满考调监保定束鹿县君曰庶可行吾志矣于是兴学训农以励其民民讼至庭一言而决胥吏无故不敢辄入乡社民深徳之部使者按临至邑民老幼数百争言其贤使者以其状闻寻召爲昭功万戸府知事民闻其去共请留之不报复以财物爲赆日君在官无毫发浸渔我民故以是爲赆君再三谕而却之至元二年十一月十八日君以疾卒得年四十有二积阶奉训大夫母杨氏封梁郡夫人生母李氏赠开封郡君娶童氏封开封县君无子一女适某以兄祖烈之子惠子爲后今濠州钟离尉君卒之明年四月二十七日𦵏光州桐乡阡梁公墓北一里惠子请文以表其墓维马氏世着劳烈于国至文贞公以文学益大其家宗族子弟悉教育之俾克有立积分贡举连中其科惜乎君之不寿弗克显于世也铭曰维马有氏肇自先公捐身国难庆流于宗衣冠相承世济其美尚书之孙梁公之子佐郡监邑烈烈有声天胡尔啬独陨其生诗书之泽相尔宗族爰载世官来者其朂万亿绮源库知事郝君墓志铭君姓郝氏讳伯鲁字希曾其父道宁以诗书教授乡里学者常至百人今吏部侍郎郭公戸部主事左君尤着名者也君少传父学起家栾城县教谕迁固安州学正爲守令者重之爲诸生者敬之闲居京师诗酒自娱卓越豪纵或以竒士目之㑹朝廷崇儒术黜吏弊诏学官未调者悉补百司吏君以才擢户部史转太医院出官将仕佐郎万亿绮源库知事年五十三泰定元年十一月某日卒妻李氏无子君操守严谨户部绮源掌天下钱糓簿书出纳一毫无所私其卒也郭公经纪其丧合诸友之赙授其弟某以是月某日归𦵏君真定县常山里先茔铭曰时须其材而命不偶又将谁咎滋溪文稿卷十九滋溪文稿卷二十钦定四库全书滋溪文稿卷二十元苏天爵撰碑志皇元赠通议大夫翰林直学士上轻车都尉荣阳郡侯郑公神道碑铭至正六年三月某甲子朝列大夫冀州戸骑都尉荣阳郡伯郑公进封通议大夫翰林直学士上轻车都尉荣阳郡侯其子既焚黄告祀家庙又将勒铭表诸幽阡于以发公潜徳彰朝廷之宠光覆被子孙于无斁乃属天爵爲之辞维郑氏真定冀州枣强人家世以才武着显我国家初入中原命太师国王招集豪杰戡定未下城邑公世父仪帅其乡人来归累官龙虎卫上将军元州兵马都元帅公之考甫亦以战功迁同知冀州节度使事兼管民万戸昆弟子孙爲统军元帅万夫长者十余人千夫百夫长者又十余人宣尉使御史郎官守令者二十余人门阀之贵推次甲乙近代所未有也公讳澧爲同知节度之第十七子惟节度使有子十九人公性髙洁雅不乐仕曰俱仕固荣矣祖宗坟墓其谁与守乃营别墅枣强之永川里务躬行实履絶去世俗华靡之习课家人治耕桑蕃畜牧伏猎以供祀事衣食既有余饶推之以周宗亲次及乡邻之贫者郑氏族大且盛或贫乏鬻其世分田者公赎而还其人不责我偿也饥者分粟以活之男女未室者给资粧以嫁之死不能殓者槥之盖以恤灾解纷爲心未尝懈也每思祖考俱有劳烈于国树立丰碑纪述成绩虑有风雨剥裂之忧构华屋以覆之又筑室于先墓之侧以待展省之至者焉其居家也恒以孝友睦其昆弟春秋浸髙衣冠尊肃动履康宁一话一言皆可爲法嵗时子孙来谒车骑之盛朱紫之华列拜庭下公虽以家世崇髙爲荣复以富贵满盈爲惧戒子孙以先世骁勇发身忠义报国汝宜奋励勿堕先训邑有孔子庙公兄元帅宣靖公渤所建嵗久倾圮公一新之俾士有所受业事母至孝㫖甘克尽其养事兄能顺田园悉推让之及卒室无余财惟祭器图书而已宗族邻里之人始而爱久而化既没而犹思焉公享年七十有八至顺二年八月十有八日卒九月十有八日𦵏枣强之南留马原元配刘氏事舅姑以恭相夫子无违徳享年八十有六后至元三年八月某日卒合祔公墓累封荣阳郡夫人子男三人曰䣍曰郛曰郊女二人适张氏王氏孙男十人敦复至临由颐素履撝谦允升其四人幼䣍以世家子宿卫内廷出官从仕郎开城路总管府判官厯陜西行省管勾鄜州同知武卫经厯进朝列大夫知同州入提举备用库出知庆阳府陜西行省理问迁奉元路总管积阶通议大夫国家之制凡由宿卫官某方者始终不离其地惟闗辅聴中书注拟他省则三嵗一遣官调之䣍官闗中既久台宪屡表亷能盖其慈祥恺悌之政皆公孝弟忠信所由化也故推恩之典上贲于公孙诸皆入成均爲胄子敦复以侍仪舍人擢山东宪掾今官从仕郎太常太祝呜唿公躬行于家而人化于里非有过人之才克若是乎使公登用于时其官勲必与昆季相埒无疑也公既弗欲显闻奈何使之湮晦而无所传乎是宜有铭以着于世铭曰维古名族徳泽深长才子贤孙奕世蕃昌生长食息不离典训在家在邦允着令闻冀有郑氏聿爲名门昆季衆多其盛如云桓桓将军侃侃御史郎官守令冠盖盈里公生其间独乐静嘉持身孔严悃愊无华夙夜奉亲㫖甘毕具顾瞻邱陇虽老犹慕家有余饶惠我宗亲匪惟宗亲施及乡邻孝友恂恂是亦爲政尚焘尔后克嗣其庆我铭公墓匪表其私吁嗟里人过者是思皇元封奉议大夫铅山知州骁骑尉泾阳县子张府君墓碑至中甲申余迁官西台览河山之髙深省风土之敦厚意其必有豪杰之才髙尚之节可以爲世模范而士农之衆亦必有孝友信义可以兴起俗化者焉未几南台御史张侯以先世遗事来请曰儆之祖父以好义闻盖上承曾祖之志下焘我后人以化其乡闾者也今将树碑墓道愿爲文以表之昔余佐中台幕府侯方爲掾继迁掌故盖交㳺良善考其先世遗事曾祖墓碣集学士萧公所作祖父埋铭太子賛善同公述也二公皆昭代硕儒闗辅髙士顾余敢附其后乎已而赴召入朝侯亦持节按行四川六诏及予参预江浙省政侯又适长幕府复以墓碑爲请乃爲之文曰奉元路之北若干里龙桥镇者张氏家焉其地本属耀州之三原县职方氏以三原邑小不足以域民龙桥市井繁衍故迁县治居焉君讳徳明字彦明赋性淳质其爲人亷靖忠厚少学诗书言动悉遵轨度笃于养亲未尝暂离左右或劝之仕则曰富贵非不欲也若舍吾亲逺游甘㫖将谁致乎初张氏在金以医爲业至若考则曰医人命所系盖重事也吾以中人之资岂可易爲之哉当国家戡定之初原野方辟加以雍土肥沃乃帅家人治农务嵗连大穰家用饶裕遂大振施于人久之以孝义名一方萧徴君所以表其墓也及君代理家政尤轻财好义曰此吾亲宿昔之志吾朝夕恒惧不克继之有张泽者因屡婚嫁假贷于君积负甚伙君怜其贫一不责偿取其劵焚之邑人李和云阳李仁皆爲𨽻于人其家欲得钱纵之爲民闻君尚义辄往请焉君哀矜其人以私钱数千缗畀之仍爲经纪其家是其书于同公埋铭者特一二事其他不及书者尚多有之推君之心盖本乎恻隠济之以惠利非期欲人之知亦非觊人之见徳也君尝曰今海宇承平年糓丰足若乡校不修则无以兴治化师道不崇则无由识礼义乃倡县侯买地建夫子庙及学舍门庑而缔构像设之费出于君所施者居十之五逺近观感争遣弟子就学读书习礼以变其俗君教子孙极严必择贤师良友与之游处使知古人爲己之学故修身涖政肃然有法盖君之治家勤以中节俭而合礼祭祀尽孝燕享致丰诚以接人敬以持己乡邦无贤愚悉推爲君子长者君春秋既髙以子贵封奉议大夫鈆山知州骁骑尉泾阳县子是日宗族闾里咸来致贺子孙以次奉觞献寿逺近观者以爲荣享年七十有九以至治二年二月二十七日终于所居正寝配李氏先十二年卒赠泾阳县君柔顺恭恪克修内事是嵗五月十有七日合县君之丧𦵏于县之常平乡悌友村先兆君祖讳顺考讳贵祖妣马氏妣孟氏杨氏白氏君白氏出也子男世英同知铁州军民事世昌敦武校尉脱思麻路新附军上千戸佩金符累赠中顺大夫兵部侍郎上骑都尉清河郡伯世杰承务郎同知松潘客叠威茂等处军民安抚事佩金虎符终奉议大夫同知河州路总管府事世荣承务郎佥海北广东道肃政亷访司事终缮工司丞孙男曰信曰儶世英子也信中政院管民提领曰俨曰儆世昌子也儆由奉政大夫岭北湖南道肃政亷访使副司迁江浙行中书省左右司郎中曰佁曰佶曰侃世杰子也曰佖世荣子也习进士业贡于乡信之子履陜西行台掾严之子晋儆之子恒升曰王谅朱安仁女之夫也曰叚珪李温李安仁黎思恭杨敏王炳叚永贞宋徳新孙女之夫也呜唿古之君子施而不求其报三原张氏自孝义君乐分施而耻积藏至奉议君克绍先志惠及乡邑子孙昆季列官风纪遂爲搢绅望族然则感应之理益可徴乎铭曰闗辅之右风土髙厚惟人之生克孝而友有美张氏世以义闻施与其亲惠及乡邻釐身于家康宁岂弟施于孙子益大以侈总戎边阃执法宪台辉光日新福禄鼎来世有鄙夫多藏厚积遗及后人鲜有弗失积而能散其心孔仁已弗求报天福善人乡有硕儒埋碑烨烨揭文丰碑永示来叶元故两浙运司浦东塲盐司丞杨君墓志铭君讳居义字子宜姓杨氏故中书参知政事居寛从兄弟也其先由华隂徙汴宋宣和间有讳绹者司易州仪曹事城陷死之赠朝请大夫其子邦基擢金天眷二年进士第以文艺擅名官秘书监既老拜通奉大夫永定军节度使生奉直大夫郊社署令皓皓生监嵩州酒庭直庭直至渊是爲君考国初爲百夫长卒官铁冶提举君少负竒气南㳺江淮当路者以故家子荐之然所司者不过米盐之细巡逻之劳君念母孙夫人年髙急于禄养在官皆举其职未尝以爲卑也及佐定海始得治民而监尹皆缺嵗仍大饥民多徙死君抚谕有方又值倭人作乱火城市杀吏民帅府命君供储峙事集而民不扰贼平衆皆推公才大可用而君老矣君素贫事母至孝尝承省檄当如京师徬徨不忍去母曰汝既委身从仕勿以吾爲念也君不得已北行比还母以天年卒君终身以爲痛焉君貌魁梧美须髯清白亷靖盖家法也晚嵗刻意读史厯考古今治乱得失谈説如在目前尝曰吾少罹多故今勉强问学甯戚所谓老而学者不犹愈于坐致怠惰乎君初娶李氏燕中士族继室沈氏子男曰昱卒于福建道亷访使书吏曰旭由中台察院掾爲浙西道宪司照磨其曰晟曰昙者他姬出也女四汴人吴铎王某莘县徐某宛平张文鲁其婿也孙男某某君初起家常州酒使厯镇江圌山巡检嘉兴海盐尉㑹陞海盐爲州改建徳淳安尉庆元路务副官进义副尉主定海簿迁进义校尉两浙运司浦东塲盐司丞享年六十有五延祐元年八月朔日卒权殡丹徒汝山原杨氏自秘监始家燕嵩州府君占籍东昌莘县别兆邑之西亷原旭将卜以至正某年某月某日𦵏君莘之先茔铭曰华隂之杨繇汉涉唐族姓蕃昌宋金百年时屡变迁世载衣冠君多子孙益大其系惟徳之自归𦵏于莘土厚俗敦铭诗不泯大元赠朝列大夫秘书少监董府君墓碑铭朝列大夫御史台都事董之用拜江北淮西道肃政亷访副使将行来请曰先君少负竒气思自奋拔喜读孙吴兵法习骑射昔至元中丞相淮安忠武王总兵伐宋收揽豪杰分任将佐或以先君名荐丞相与语竒之乃命将兵从行攻城野战躬冒矢石立功居多所过郡邑惟务辑绥未尝妄杀一人赖以生者无虑万计宋平北归优㳺里社卒不言功于时先祖先伯父皆已卒祖母年髙甘㫖滫瀡克尽孝养祖母既终筑庐墓傍啜粥饮水哭泣三年犹初丧也闻者嘉其孝卒丧事寡嫂有礼抚诸姪尽恩义衣服饮食不先己子田庐所入悉以归嫂嫂卒诸姪求分财异居凡屋之华好田之肥美者悉令诸姪取之乃前之用等曰吾地虽硗瘠屋虽敝漏我自安之汝兄弟辑睦有立勿忧家不肥也久之赀用益饶宗族朋友之贫者周之有差于是郡守邑宰咸髙其行事多咨焉里闬李氏子或诬杀人狱具先君爲辩其诬李氏子得不死杀人者亦获此先君行事之用得于家庭见闻不诬者也夫善积于躬不享其报委祉于后而获显荣宜表墓石昭示永久予尝同官其爲之铭按董氏河南洛阳人世有隠徳君讳清字伯源昆弟三人曰深曰溥君于次爲第三曽大父洪业家洛之北邙山垦田千亩积粟万钟遇㐫嵗辄施粟以赈乡邻大父裕父厯名有才畧省府交辟辞不应深居自乐以终其身母葛氏娶牛氏子男三人大用之用君用女四人嬉适张诚婉适王课嫔适辛泰妤适杨享孙男某某之用初擢南行台掾厯蜀宪幕爲枢宻院都事迁中书右司由工部郎中拜监察御史初赠君承事郎同知陜州事进奉直大夫礼部郎中飞骑尉洛阳县男加赠朝列大夫秘书少监骑都尉陇西郡伯牛氏累赠至陇西郡君君享年八十有三泰定四年八月二十六日卒牛氏年五十八大徳元年九月初三日卒合𦵏洛阳金谷乡杜村原铭曰积厚者家流泽必广天道昭昭报施不爽伟欤董君早嵗从戎活人止杀卒不言功有行有年又多孙子宠命载扬华尔桑梓维洛北邙古墓实多丰功盛烈乐石不磨我述是诗式表潜徳尚配昔人垂示无极莘县杨氏先茔碣铭东昌莘县杨氏其族有二故中书参知政事居寛今江南湖北道肃政亷访司知事景皆着姓也天爵昔官六察景爲之佐爱其清慎而端雅今焉参预鄂省景居宪幕盖有斯文之好焉间来请曰景之上世谱轶于兵曾祖迨今凡六传矣遭时承平朝野治安居者乐嵗时之丰登仕者列官曹之清要又承宠命追荣考妣而茔兆封树之固愿求一言以爲之表庶俾子孙永久而弗忘也按景之曾祖讳善祐慈祥乐易不与物忤时以长者称之配某氏祖讳寳初以勇果应募爲兵久之擢杨州管军弹压佩银符英毅多谋身率士卒均其劳苦故部伍严整而不敢犯帅府推其才谓有古节士风配赵氏晚嵗始生一子乃曰吾家有旧田庐先人之所遗也吾嗣守之不敢失坠今託先人遗体幸有一子苟无以教诲之他日何以能保先人遗业乎幸吾子有成则报国有曰矣遂弃官归以勤苦律其身以孝义行于家岂惟子孙化之而乡人亦皆矜式焉其所生子景之考也讳徳早承父母之训长则身任其家务周旋内外克慎以和胷次洞达与人交无宿怨值父母丧能致哀毁自奉淡泊惟务俭约有余辄赈救其宗族闾里之贫者焉大徳某年某月某日卒享年八十有四赠从仕郎邱县尹配叚氏至大某年某月卒享年七十有三追封宜人子男六人长敬赵州提控按牍致仕莘县尉次清次平俱以孝义力田称次文应乡贡进士举次政仁虞总管府鹰房提领次景厯山东淮东宪史贡中台察院授将仕佐郎江东道亷访知事进从仕郎转官湖北孙男十七人敬之子伯元清之子伯亨平之子伯荣伯显文之子伯英伯杰伯贞伯安伯永政之子伯恭伯敬伯让伯伦伯宜伯直景之子伯仁曾孙若干人伯元之子二长曰遵古国子伴读次曰遵礼杨氏茔兆在县之第五乡太傅保杨家里天爵既序其事复爲之铭铭曰惟莘之郊九河所㵼河既南流是爲沃野杨氏来居有田有庐勤尔耕锄乐尔诗书诗书业成賛画风纪宠命在门贲及桑梓畴昔杨氏显于闗西四世三公孰盛与夷浮阳清明时有消长表石于阡尚企其往洛阳刘氏阡表参议枢宻院事王君来请曰洛阳多衣冠世家典型文献有足徴者外舅刘氏亦令族也子孙欲述族世遗事表诸先墓吾尝与之同官幸爲之文无让按刘氏有仕金爲管军教练使者谱逸于兵讳亡夫人魏氏生子庆昌皇有中夏爲深州管民总管时兵戈甫定法制寛简凡爲郡十余年而不他迁以故得尽设施无所牵制民获受其赐焉嵗乙夘三月卒年若干夫人马氏辽中书令翼之裔孙其家以清白着故服用质素不喜华靡有田百亩命家人耕稼以供伏腊中统三年九月卒年七十九子男曰英曰坚女适中奉大夫陜西行省参知政事赵彦泽坚字彦实性警敏读书有立稍长不乐进取然其志尝欲济人急难见乡邻贫者疾病不能致药饵惕然伤之乃从名医张仲文学久之传其业疾者当病授药而不责其报赖以生全者衆至元十三年三月卒年三十七以子贵赠奉训大夫河南行中书省左右司郎中飞骑尉阌乡县男其配阌乡县君谢氏年方盛也贞静自守躬爲蚕织以给衣食穷苦益久而无变志事孀姑备孝养励诸子以学诸子亦能以艺自奋初县君考卒无子爲具棺椁𦵏之母丧明无所归迎养于家卒祔其考之墓乡闾以孝称焉延祐元年七月卒年七十三子男徳泉将仕郎济南等处管民副提举在官以亷慎闻居家则温然驯行君子也次徳渊御史荐其才擢河南山南宪史言南士浮薄不宜任风纪郡县水旱宜蠲公田赋入以裕民江陵筑隄防有司旁缘爲利可罢其工荆湖宣慰使恃贵驰狗马蹂田稼可禁其猎廷议善其言多施行之进掾甘肃四川行省累迁奉训大夫知陜州事次徳源掾江陵宣慰司卒女适儒士王悫徳泉娶李氏继贺氏一子曰蔼女适王敬方参议君也封洛阳郡君次适郑彦举徳渊娶王氏阌乡县君二子曰蕙卒曰藴官永宁尉女适李季璋次适李彦祯徳源娶张氏继赵氏二子曰芳曰蔚刘氏初爲顺徳人𦵏邢台东小张村原盖以赀雄其乡金之季年教练使始家于洛卒𦵏北邙上金谷之阳子孙以其次爲兆𦵏焉天爵居京师三十余年四方之士仕于朝者盖及识之洛阳多儒先名公流风遗俗犹有存者郡人渐被其化才贤辈出若参议君则尤知名于时者也故因请表刘氏先墓推本其乡郡之懿而爲之铭铭曰维洛自昔多巨族衣冠接武振遗俗隆隆刘宗世业笃教练有子司郡牧郎中活人慎择术积行累善荣以禄诸孙孝亷阃则肃𦵏有吉壤邙山麓表石着铭来世告元故承务郎真定等路诸色人匠府总管闗君墓碑铭君讳徳聚字敬夫姓闗氏世爲真定新乐人户版𨽻髙唐王府王进封赵户仍𨽻之君貌魁梧性倜傥负其才能欲显于时数侍赵王往来漠北王念其劳命同知真定等路诸色人匠总管府事凡王之贡赋出纳戸数登耗皆司之君勤于职守居数月以父丧去官奉母甚笃甘㫖无所缺乡邻共称其孝久之赵王复荐君于朝中书以闻天子乃降玺书陞爲其府总管阶官承务郎君益修职弗懈嵗余以养母辞归晨昏定省得母之欢心享年四十以至正二年九月二日卒闗氏世𦵏新乐长寿乡西明村之原不知几昭穆矣由君之祖别卜茔兆于先墓西南一里君从𦵏焉曾祖通妣武氏祖珍妣李氏父政妣孟氏田氏三世积善于乡有田数千亩嵗收万钟俭于自奉裕于济人比嵗螟蝗水旱五糓不登民有饥色朝廷闻而怜之辄出楮币遣使者分行赈救民犹不足又命有司劝大家富民出所有以佐之而闗氏施粟者数矣环君所居百里之内民乏食者相帅有所假贷君不务取厚利惟以活人爲心故人人咸懐其惠闻君之亡多伤悼焉君娶贾氏继张氏刘氏张氏子男曰博亦以赵王命同知其府事卓然有立女长适王某次许适刘某李某初新乐闗氏宗族甚盛其后散居真定灵寿行唐曲阳之境有讳山者幼爲金人所俘袭爲谋克谋克者世掌军旅之官有讳碧者国初以百夫长戍颖州其孙曰玉终稾城尹曾孙思义从太保刘公起朝仪擢侍仪引进使累佥江东建康道肃政亷访司事曲阳之族也独君父祖世守坟墓不去至君始以才能入官既𦵏之八年博偕君之表弟河东宪掾范思诚求铭墓碑予以乡党之故爲之铭曰自昔居官多惠爱奚间中朝与流外伟欤闗君志慷慨屡发盖藏佐赈贷嵗值㐫荒人有赖岂弟君子神所赉庆泽渊渊当未艾石着铭章示方来易州李氏角山阡表承徳郎佥河北河南道肃政亷访司事李英当泰定丁夘春二月某甲子𦵏其先世十余丧于易州易县碧玉乡角山之阳又十有五年爲至正辛巳英来请曰维李氏陈州商水人嵗壬辰天兵克汴诏徙河南之民实河北郡县先曾祖挈其家侨易州嵗乙未始占驿传户版时国家设都河林中外之事由驿传以达而号令传布遽于星火曾祖遂迁于涿以趋事焉既终稾殡于涿之野吾祖以材干充驿官卒亦殡于涿而曾祖妣祖妣伯父叔母诸弟之丧或在易州或在固安弗克族𦵏英时虽少念之辄痛心疾首少长试吏宪府求升斗禄以养亲及调河东先考妣相继卒宪长怜其贫爲赙钞若干缗始克载其丧归买地爲兆定昭穆之次自曾祖以下爲之具衣衾棺椁而𦵏周以垣墉树之松柏庶几祖考体魄安于斯欤英承先世遗泽忝列风纪考之令甲得立石表于其阡执事幸赐之铭俾子孙知李氏迁徙之所由兆域之所始也天爵向官西曹英掾丞相府见其进退雍容器识深逺其行周其操亷及拜御史又见其言事切直不避权贵心爱重之故因其请而不辞按英之曾祖讳诚幼长兵间艰苦百至卒年若干配杨氏执夫之丧哭泣丧明卒年八十二次冯氏性严谨事杨氏如姑卒年七十生二子长仲义次仲信义即英之祖也字敬之读书有政事材而不克显其爲驿官御衆有法涿当西南孔道使者络绎供帐舆马调发仓卒皆具卒时年未四十人咸惜之先娶涿郡王氏既生子荣则卒继室固安范氏年三十而寡家贫姑老纺绩织絍以供衣食嵗时祀享其严抚育三子荣徳禄辉恩爱均一人或不知爲异母也卒年五十七徳禄字受甫爲人忠厚慈祥事母甚孝母疾汤药尝而后进起居扶持夙夜无少懈也居家治生一钱不以自私待昆弟尤笃兄尝醉怒云云跪而聴之弗离也弟或酗酒亦不与校愈加敬爱久之昆季雍睦里闬举以爲法焉尝训英曰我幼丧亲失学汝当劬书自励于是贷钱买书以遗其子子亦卓然有立其后就养河东卒年六十遗命勿作佛事初赠承直郎礼部员外郎再赠奉议大夫太常礼仪院判官骁骑尉追封易县子配陈氏卒年五十八追封易县君子男英也荣无子辉一子闰早卒仲信娶王氏三子徳秀徳裕徳孚徳裕之子质也英由丞相掾爲戸部主事调宣政院都事改南行台御史未行就迁经厯擢户部员外郎遂拜御史初英遭亲丧独䕶灵车北还厯太行之险涉滹沱渊氷之危而皆无虞卒能改卜宅兆以终大事君子贤之铭曰维昔先王保民多方生有所养死有所藏曰墓大夫职其禁令邱封地域咸位于正古制既㣲或薄其亲弃捐中野心焉弗忘孝哉李氏𦵏克以礼角山之阡有穹无圯元赠中顺大夫中山知府郭府君墓表君讳聚姓郭氏世爲汴之阳武人早丧父不克推本其世母陈氏年方少艾誓守节义虽父母不能夺其志居贫自力于衣食君既成人河南兵乱已不能家乃负母逃难尝遇兵士怜其志而遣之转客河北因占籍于中山无极龙泉里时中州新去兵难君治生养其母甘㫖无阙供里人共推其孝唐山县尹程公以女妻君装送资贿甚盛程氏卖之买田宅君曰治田畴程氏勤于蚕绩风雨寒暑无少懈也久之遂以赀雄里中君喜施与嵗饥邻里或乏食不能自存辄出粟以周之或婚丧有所假贷亦与之其人或不能偿见君有愧色君以好言抚之嵗久悉焚其劵乡人皆曰郭氏其有隂徳矣初君命诸子习技艺既而悔曰是岂所以立身扬名者欤乃延乡先生于家塾教诲诸子以及乡人愿学者季子明徳给事枢府将从军征日本道过其家里人危之来语君曰是役必乗舟浮海前嵗军士能生还者几人君盍止之君召明徳曰爲人亲者皆欲子之侍膝下顾汝有诸兄以事我汝能委身报国是吾志也君母陈氏卒年九十有七君自阳武迁其父柩合𦵏龙泉之新茔君于至元三十一年年八十四而卒遂从𦵏焉以程氏祔乡人赴者千余人皆有戚容程氏先君六年年六十九而卒三子曰成曰润曰明徳润安肃州税务使明徳少中大夫同佥枢宻院事二女适黎某张某孙男七人𢎞毅𢎞刚择善择仁择义元珪元璋女五人适某某曾孙男女十五人元珪累官亚中大夫广平路总管推恩赠君中顺大夫中山知府上轻车都尉追封太原郡伯程氏赠太原郡君将伐石表君之墓乃以文来请呜唿古者之民乡田同井出入相友守望相助疾病相扶持其亲睦之情爲何如哉后世井田之法既废不幸民罹水旱之灾而常平之粟犹或足以爲养国初海内治平法制未备其鳏寡孤独㐫荒饥馑之人独赖一时好义之家发其盖藏以惠活之若郭君者宜其子孙盛大光显之若此也然自君之没五十余年无极之长老有识君者与其里人尝赖君以爲生者往往念之不能忘也嵗月既久壮者日老老者渐亡幼者或不能知其详故爲之表以告其后人焉滋溪文稿卷二十滋溪文稿卷二十一钦定四库全书滋溪文稿卷二十一元蘓天爵撰碑志元故承徳郎夀福院判官林公墓碑铭世祖皇帝临御方夏収揽豪杰布列周行其大者任以股肱耳目之寄次则公卿百执事之选下至宫室服御饮食医药弓矢车马既以大臣世掌其事至于分官以任其职者则亦在所选择初不以逺近亲疎而有问也此其立制周密得人衆多至其子孙犹世守之不改其法焉成宗皇帝元贞之初钱唐林公坚至自江左近臣导之入觐遂得列于宿卫治饔事焉公仪貌秀异言论慷慨美须髯见者伟之出入官禁恭慎不懈稍以能自着大徳初朝廷乃命以官授进义副尉常湖茶园副提举三年陞同提举公规画有方课以时集茶户嵗贡有常有司又复役之皆以为苦公闻于朝即蠲其役考满复归内庭执事如故至大初从行在上都赐见于水晶殿有旨命掌中宫饔事寻授征事郎中政院司议赞画事宜不亟不徐多中肯綮本院掾曹官长近幸者多循故习辟用私人公请于六曹掾择而用之庶几得人衆从其议前后擢用十余辈果皆清慎有闻其后多至大官若内台中丞何公约亦其一也久之公以父年八十乞归养不许命赐钞五十定以为甘旨之奉焉寻陛承直郎中政院㫁事官公用刑惟务寛平或有鞠问则苐以情求之初不事榜掠也常侍上幸奉宸库偶于暗中得一帛囊不知为何物也持至上前发而视之皆大珠也上嘉其不欺赐黄金宝装束带一帛五十疋钞二百定中宫钱谷多出东南领于江浙财赋府嵗欠逋负者伙公奉命征理得钞若干万定粮若干万石仁皇念公久侍禁中进公为司农丞又改都水少监命未下以父丧去官服除会上以圣寿万定寺世皇神御殿所在当领祠官以奉祀享有旨立寿福院擢公判官阶承徳郎寺有先朝赐田若干顷主者多为姦利欺隠公乗传徧走畿甸按籍求之尽复其籍延祐之季以疾在告无何致仕南归公为人慈祥岂弟人有急难亟援救之尝奉使上京之潮河民有为势家妄占为奴者二百余戸泣诉于公归言于朝皆复之民及官茶司茶户有与民相仇者先贿其吏而后以私茶诬民觊不得解公察其寃力与同列争辨卒明民无他抵茶户诬告者罪又尝奉旨监制茶品于闽前为使者指以尚食需索多端民不胜扰公以㢘自律复为戢其挠政者民甚安之颂其美于石有士葬其亲于茶山之傍地实民产而恶少素与士有隙搆词与讼公覈实直之呜唿公存心忠厚若此是皆因事可见者特一二焉惜乎终于禁庭之职掌而不克尽其所施设也公字仲实宋建炎初由光州徒家钱唐祖某合门宣賛舍人妣王氏封硕人父昌以公贵赠奉议大夫嘉兴路崇徳州知州骁骑尉华亭县子妣黄氏追封华亭县君初嵗在丙子左丞董公从丞相淮王以兵抵杭官民相继请见公时犹未成童从亲偕来进退安雅俨若成人董公见而竒之留置左右顷之董公分兵取闽载战舰入海公偕衆别乗一舟从之㑹风涛大作其舟将覆董公亟命人救援得公其舟竟覆及班师北还公请归省左丞怜其志许之道出泗州遇淮水大涨登浮图避之凡三日不得食水退方归闻者异焉及归老于家日惟故旧相为娯乐与其兄承事郎江浙理问所知事垕弟承务郎唐州管民提举实克尽友爱亲族贫寒者多周给之教子严甚虽盛暑亦具冠衣端坐家庭之间肃如也公享年七十有二以元统二年正月六日卒娶颜氏陈氏丁氏邓氏丁氏封华亭县君子男四镒将以公廕入官镛由国子员补侍仪舍人铉尚乗寺奏差鑑未仕女五兵部尚书贾忽里台集庆路总管李完泽秃松江府金山巡检袁珙王某杨某其婿也孙男九女二复号至元之三年四月壬午葬公嘉兴县柿林乡日新原镛与天爵有成均同㳺之好故请铭公之墓余不得辞铭曰昔在至元南北一统羣材斯兴克致其用惟时林公童稚甚竒应对进趋温温其仪入侍禁庭小心谨敇日从太官恭进玉食春秋扈行三十余年进官五品循序以迁居之裕如是亦有命子孙绳绳克嗣其庆柿林之原实为公藏表名贞石乡井之光元故建昌州判官苏君墓碣铭苏氏居赵郡栾城者唐宰相味道之裔也五季之乱始分处隣邦故常山之境讫今苏氏为最盛稽其世出皆本栾城君讳恒字徳常其先由栾城徙髙邑至其祖又徙元氏今为真定元氏人曽祖讳彝金太中大夫安武军节度使祖讳顺不仕考讳禧仕县邑为筦库官君起家建昌路知事主吉州永丰簿隆兴路录事判官建昌州判官至大间封赠制行授奉议大夫骁骑尉槀城县子夫人王氏封槀城县太君子男三人善政杭州路教授次允迪次克恭广元路学正孙男十人祯奉议大夫司农丞祉进义副尉左卫率府百户褆国学弟子员祐祚褀禄祥裕礼未仕君蚤从翰林李公冶学诗书孔孟之説及仕羣县务以惠爱元元为本初佐建昌府幕谨簿书出纳约束胥吏俾不敢为姦及贰水丰讼至即决遣之无留者久之民畏其刚㫁不敢犯法邑接溪洞其人时出为梗民以为病镇将请调兵殱之君曰彼岂无良心耶如谕之不从兵未晚也即单骑深入谕以国家徳泽深厚法制寛简降者未始即诛何为陆梁自取灭亡也酋长感泣帅其党数千人求为贫民政誉既闻流户来归者又千余家悉辟荒田以存活之满代北归邑民刻石以颂其美再调隆兴建昌皆辞疾不行春秋既髙优㳺里社日从樵夫野老啸歌息偃于樽席之侧既受宠命乡闾益以为荣延祐五年某月某日卒享年八十有七葬元氏县神嵓乡辅村原诸孙以状来请铭余先世出亦栾城也故为之铭铭曰世之仕者官无崇卑功诚在民民父母恩矧活千人必有封赏彼苍者天报施不爽既康而寿多子多孙勒铭墓石悠久长存故赠奉训大夫同知中山府事何君墓碣铭何氏世居河南登封县葬颍阳川韩家里国初着籍真定灵寿县其葬真定县原头村者自君考全始妣崔氏君生贫家稍长营什百以养亲久之资用饶益亲老诸弟求分财异居君不能已中分之居无何诸弟亡其赀独君完富如初后召诸弟与居君治生有法务俭约以身先之凡治屋室必朴固曰是以待风雨也饮食服用必淡薄曰是以御寒饥也遇凶嵗辄出粟以活其亲族隣里之贫者家人化之皆率君教无违而其赀至今不衰君讳枉字清甫享年五十有九以大徳丁未十一月十七日卒娶陈氏三子永道安道允道女适苏某孙男三人某某佑孙女四人安道由章佩监知事容城县尹擢掾中书出为河南行中书省左右司都事调山北京畿道广教总管府判官迁奉训大夫知深州事于是得追荣其父母先赠君承务郎大兴县尹再赠奉训大夫同知中山府事飞骑尉灵寿县男母恭人陈氏赠灵寿县君安道之妻苏氏天爵之女弟也从封灵寿县君故安道以君行事来徴铭铭曰维何受氏肇自姬出万封韩原胄本唐叔变韩为何厥音孔讹弥汉涉唐显者实多君弱而食独困穷寠以养以承靡懈寒暑爰菲我食爰萍我衣匪俭以固周贫赈饥天相厥徳笃生子孙仲也服官克显其亲宠命有光官封郡县刻诗墓门积善者劝有元赠奉训大夫礼部郎中左君墓碣铭泰定纪元之嵗下诏万方凡由吏出官者复旧制内外官封赠其祖考有差从仕郎拱卫直都指挥使司经歴左焕迁奉训大夫户部主事制赠其考居实奉训大夫礼部郎中飞骑尉真定县男母张氏真定县君焕述君族世行事属里人苏天爵叙而铭之左氏世为河间人曽祖逸其讳祖义仕金官承直郎同知清州防御使事四子季讳信习进士业贞祐变扰寓居原武金亡徙真定当是时丞相史忠武王开府真定得承制官人命㕘谋苌公罗金遗士信出入苌公门下讲説经史荐其友张君举举金时中律科累擢尚书省掾至是授真定检法官信终其身不仕妣楚氏君字彦实资谨厚学律令于张君张君喜其通敏以女归焉戊午嵗补真定府吏处议皆当于法郡中称其㢘平中统四年调河间盐运司管勾未几以亲老谢去亲没独养其兄兄诙谐豪纵数破其产君一无间言事之弥笃乡闾以此多之至大二年夏五月廿六日君以疾卒年七十三后七年张氏卒年七十八三子炳不仕焕由山东宪司书吏至中书掾以㢘能称今中尚监丞炤万亿广源库吏墓在真定县新市乡西阳村铭曰在昔汉帝任吏以治酷烈为声或陨其世孰若循良蔼如春阳国用宁壹民斯乐康于惟左君亷平佐理天报之丰贵以其子爰钖宠命下贲幽墟咨尔法家监此铭书百夫长贾君寿堂铭槀城贾君徳成字诚甫其才器落落不凡少尝从军枢府慨然欲树功名于世遭时承平不克展布久之枢臣惜其才怜其志署以文书辟长百夫又数年辞归予先世田庐坟墓在真定之北滋水之阳君恒经纪之人不敢犯君一日买石作寿堂于其先人墓侧乡长老讶之君曰死生亦常理又何疑哉堂成之日乃至正七年二月九日也亲戚共持酒食劳之君大喜痛饮连日复属予铭之君父讳玖母苏氏先祖兵部尚书郡侯之女先考㕘知政事郡公之妹天爵之姑也故君于予为兄贾氏世葬槀城崇福乡牛家里宗族甚大君行第十二妻杨氏生子昌元昌善长女适侍仪舍人苏昌言次许适杨氏孙男吾安余幼铭曰惟死与生犹昼之夜能知其故斯为达者伟哉贾君负才抱竒生作𤣥堂弃世如遗堂以石为是欲不朽道若可乐室亦何有生世役役殁无所归视君之志尚其几希金乡刘氏阡表泰定丙寅秋金乡刘君以其子官于朝封从仕郎金乡县尹既受命合其昆弟长幼而告之曰昔吾祖考当兵戈流离之中保有厥绪积徳垂庆以遗我后人俾至今日吾何能有哉先考尝语吾曰刘氏自宋金以来迁徙靡常茔域亦莫究其处可卜阳山吉兆自汝祖始俾吾后世皆从葬焉大徳己亥始克奉祖考而安厝之缭以垣墉树之嘉木考诸礼制又得立石表于其阡于以光昭先徳于无穷开示子孙俾知其所自庶几尽吾心焉尔乃走书京师命其子持中奉状属史官苏天爵笔其事云谨按刘氏徐州丰县人也嵗久谱亡不能逺本其世宋靖康间始迁金乡杨徐里金有中夏务休兵息民故刘氏族大以蕃田畴第舍甲里中至贞祐时金人徙都汴河朔俶扰刘氏之族皆逃难解散祖府君讳恩虽偕衆避地他所然桑梓之感心独未尝忘也国朝既灭金郡县甫定疮痍之民稍稍来集嵗庚子府君始达乡里而田庐悉为豪家所有遂徙居邑之阳山里因占籍焉后以寿终配某氏生子曰义义早孤贫不能家及长出赘于张氏张氏家羡于财而无子独能谨事妇翁其后妇翁既有子矣分与田宅而居之以孝弟力田称至元十二年卒其配张氏时年方盛深居独处能以礼节自持训其诸孤使皆有立家益厚完于前时三子长曰信县尹君也次曰侃次曰伟兴国路学正县尹君忠厚孝友不乐进取喜施与诸子宦学于外者悉资给之筑室延师以教其邑人子弟寿考康宁享有宠命闾里以为荣子男三人持敬持中俱补国学弟子员持恭濮州教授侃之子一人持敏伟之子三人某某某诸孙十余人初持中肄业国学有声荐充学录迁太史院校书郎擢御史台掾今儒林郎江南浙西道肃政廉访司经歴清介有守棘棘不阿余闻昔之君子于其亲也生则致其养焉殁则卜其宅兆而严事之葢孝子慈孙所以厚于者也观刘君之行若是则其子孙之昌大有以也夫故为之表而铭之铭曰阳山之下有封偃斧伊谁云藏刘氏考祖念昔考祖洊罹兵凶颠沛艰阨克绍其宗储善在躬弗耀于世天厚其门以昌来裔祗承宠命拥笏巍中庆流沛沛弥日而新畴克致兹实荷先徳顾瞻丘壠式表贞刻子孙至止眎此铭诗尚其勗哉祖考是思彭城郡君耿夫人墓志铭彭城郡君耿氏济宁金乡人朝列大夫祕书少监骑都尉彭城郡伯刘公之夫人佥江南湖北道肃政廉访司事持中大名录事持恭之母也始年二十归于刘氏逮事其姑姑性严肃治家有法夫人能适其意及主内事蚕绩烹饪课责诸妇一如姑之诲已而家道益隆诸子宦学于外者夫人不以爱弛于教而皆勗其有立持中升朝为太史院校书郎祕监推恩授金乡县尹夫人从封宜人持中由浙西宪司经歴累拜监察御史祕监进知单州夫人封金乡县君迨持中佥宪淮西则有郡君之命至元五年己夘夫人七十有九以其年三月某日卒于家父讳某母某氏子男四人长某次持中持恭幼某孙男二人扩撝皆补国子员孙女三人长适苗勃然亦国子员余幼曽孙男二曰䝉曰某将以是嵗六月某日葬夫人于金乡县金山乡阳山里天爵与持中㳺雅厚尝述刘氏先墓碑习闻其族世旧矣故为之铭铭曰闺门之教由本于内维昔君子式慎其配猗嗟夫人阃则无瑕养姑教子克善厥教生享荣封寿登鲐背铭此淑徳昭示千载甄母墓志铭无极甄克敏述其母邢夫人之行来请曰吾母生有淑质稍长习女功孝事父母既笄适先君子吾甄氏族大而盛嵗时昏祭皆有礼节吾母周旋其间咸中仪度承上御下能敬而惠葢于孝经论语亦习知其説克敏之从师学也苟有所需吾母悉资给之尝诫克敏曰汝读书学儒树立于世勿废坠先业吾见近世大家妇人爱子多不知教往往娇逸以陨其家声吾不忍使汝至是也夫力学在汝穷达有命汝其勗哉吾知吾多疾不克寿考及见汝之有立于世也汝能勿忘吾言吾虽死无憾矣吾母自至治二年忽感风疾绵延十余年而卒比卒召克敏至前犹以读书立身为训今而后思其言之为可悲也吾母卒之明年先君子亦卒今将以吾母之丧合葬吾父之墓子其铭之天爵与克敏游雅厚又知其家世之美故与之铭夫人讳从正世居赵之平棘再徙真定曽祖彦容显武将军元帅右监军祖义父真母贾氏外祖大亨朝㪚大夫真定河间等路宣课使夫人生十有七年归甄氏是为尚书兵部郎中让之曽孙妇户部主事用之孙妇西蜀提刑按察司书史昌祖之妇河东宪司掌书恒之妻也既归二十有六年年五十三至顺二年三月二十日卒明年九月某日葬真定县朱俗里子男三人长克敏嵗贡儒士次早夭次霞童铭曰肃肃闰门夫人来嫔相其夫君夙夜惟寅图史具陈子也甚文刻铭幽珉尚永厥闻甄徳修墓铭吾友甄徳修之葬也翰林杨君俊民以书来唁曰徳修吾乡后进之彦绩学纉文欲名立于世今不幸卒矣其生也曽无爵禄之荣其葬也可无文字贲其墓乎天爵闻其言而憾焉徳修世为真定儒家六世祖庆仕宋为武康军节度掌书记生赠明威将军骑都尉中山郡伯公亮公亮生金嵩州刺史让让生尚书户部主事用用生皇故处士昌祖昌祖生河东宪司掌书恒恒生徳修讳克敏少与杨君俱学于郭先生士文聪敏卓然不类童子家庭之内训诲甚严时处士退隠于家声闻四方一时名公卿官燕南宪府君咸交处士徳修侍立左右闻见日广处士既卒奉掌书及其母邢氏益尽孝谨深居一室罗列图史凡先世隠徳遗事採摭搆缉惟恐或遗当代文词可传者咸笔录之部使者以其名荐当得河南宪司书史亦不果就年三十八至元元年乙亥六月辛亥朔以疾卒葬真定县朱俗原所着述有诗文一编文林三十卷娶宋氏生男曰某呜唿甚矣人材之难也夫以生赋清明之质当国家承平之盛本衣冠世族之懿习父师诗礼之传方克有就徳修既有可学之资遭逢治平又承家世义方之训其学行进而未止意其且寿必能成其材振乎今而耀乎后孰谓不幸以死吁可悲已夫可悲已夫元故赠长葛县君张氏墓志铭武徳将军镇守池饶枣阳万户府管军中千户所达噜噶齐赠骁骑尉长葛县子玛穆特配长葛县君张氏居黄州黄冈县五峰山之南年若干来归于公公哈喇娄凖台氏世家朔漠父讳哈巴尔圗国初从兵破汴始家许州之长葛公生将家以多力善射闻至元甲戌丞相淮安忠武王总兵伐宋一时材勇之士悉致麾下公与其选于是大兵由襄汉顺流东下濒江诸城或战或守大抵弗能有所为矣公分将士卒戮力战阵数着劳效明年宋亡论功行赏受池州总把归附之初新令未洽豪民潜扰乡邑公辅治以严民赖以安久之朝廷以日本梗化不庭出师征之公又在行由庆元汎舟入海凡七昼夜抵达可岛去其国七十里潮汐盈涸不常舟弗能进乃缚舰为寨碇鉄灵山下命公守之八月一日夜半飓风大作波涛如山震撼击撞舟壊且尽军士号唿溺死海中如麻明日大帅命公先归公由躭罗逾髙丽渡辽水以趍京师遂归于池其后累迁今官因以池为家焉至治元年某月某日卒享年若干方南征时诏军将各以其家从行故公自江上之战县君获与之俱持身以严侍公以谨而饮食衣服之奉无少阙虽居军伍之中悯其夫之劳苦未尝以惊惧为辞及征日本大风之夕公方以王事为重奚恤其家而县君独在舟中身绾印章未尝舍去及舟壊乃抱折樯得达于岸是岂寻常者所能及哉其居家性质直不妄笑语安于素约而华靡奢丽皆无所好所好者蚕绩之事耳操持家务内外斩斩宗族无间言至元六年六月日卒享年八十有五是月某日附葬公墓墓在池州之西湖山堂公凡五娶子男四人彦智杰武畧将军管军中千户所达噜噶齐海庐承事郎同知许州事巴延旺努早逝女三人长适武徳将军管军千户所达噜噶齐特穆尔次适布哈次适迈珠孙男七人阿巴齐延平沙县尉哈玛尔诺海治进士业哈喇台赐进士出身儒林郎汉阳府判官鄂啰特穆尔昭信校尉管军千户所达噜噶齐纳克楚博啰齐习进士女八人适敦武校尉管军百户塔海布哈忠显校尉管军千户张节奉政大夫静宁州达噜噶齐塔海特穆尔承信校尉乌程县达噜噶齐巴圗将仕郎江州路录事司达噜噶齐道通忠翊校尉管军千户毛荣二在室县君之考讳达鲁世业诗书为儒家故县君教子孙严而有法初皇庆科举诏下哈喇台甫十余嵗县君唿而教之曰我昔居父母家嵗时亲戚小儿来者吾亲必祝之曰长大作状元自我为汝家妇恒在军旅久不闻是言矣幸今朝廷开设贡举汝能读书登高科吾复何恨于是悉资给之俾从师受业泰定三年策试进士哈喇台果中第二甲第一人授同知徐州事歴监方城县皆奉县君就养日以居官清慎为教既殁之三年哈喇台传父命以池人王南寿状来请铭余读诗小戎篇葢秦之国人奉命西征其从役者之家人始则夸其车甲之盛然后思念及于君子説者谓以义兴师虽妇人亦知勇于赴敌而无所怨今观县君之事其信然欤故为之铭铭曰妇徳之懿本于闰门无非无仪中馈是勤昔在至元征伐四国将校之家勇于赴敌风涛战阵曽无震惊知有其夫不知有生义根于心能保其节刻铭贞石永着芳烈滋溪文稿卷二十一滋溪文稿卷二十二钦定四库全书滋溪文稿卷二十二元苏天爵撰行状黙庵先生安君行状先生讳熙字敬仲姓安氏太原离石人也五世祖玠金修武校尉髙祖全广以赀雄乡闾买书万余卷曽祖昇不仕祖滔登经童第金亡徙山东爱真定风土家焉嵗戊戌试中选占儒籍以郡博士举贰其学事贵游子弟多出其门父恕斋先生松用名臣荐起家江淮转运司知事累迁建宁令中年谢归教授于家母刘氏先生幼颖悟絶人在襁抱间已诵孝经五六嵗时侍恕斋膝下随目所瞩恕斋出以诗句皆应口对甫十嵗终日俨然端坐一室博攷经籍昼诵夜思至忘寝食悉通其大旨成童慨然有志于求道闻容城刘公以理学淑多士欲往从游以乌君叔偹为先容刘公许之将行会刘公卒往拜其墓录其遗书而还又闻南方礼乐斯文所遗老师宿儒尚有存者盍往观焉行及中途以疾止始闻刘公之讣也先生与乌公书曰某欲见先生之心无须臾忘先生欲教之意亦甚厚岂意天丧斯文先生没矣而今而后惟当问学亲贤取友勉力孳孳死而后已庶可不负先生私淑之教朋友期望之心及某勉力大业之初志也国初有传朱子四书集註至北方者滹南王公雅以辨博自负为説非之赵郡陈公独喜其説増多至若干言及来为真定㢘访使出其书以示人先生惧焉为书以辨之其略曰道之大原出于天其传在圣贤吾夫子既不得君师之位独以列圣相传者笔于经曽子传之子思子思传之孟子孟子没而其传泯焉至濂溪夫子不由师传黙契道体建图着书二程夫子扩而大之然后斯道复明至朱夫子以为道之不明由説经者不足以得圣贤之意于是竭其精力作为传註以着明之至于一字未安一词未备必沈潜反复以求至当而后已故章旨字义莫不理明词顺易知易行所以妙得古人本旨于数千载之上其开于天命之微人心之奥可谓极深研几发其旨趣而无所遗矣独以世衰道微俗生鄙儒胶于见闻安于陋习于朱子之説多不得其旨意而妄疑之甚或不能知其句读于其生平为学始终之致及所论着多未之见故其所説掣肘矛盾支离浅迫殊不近圣贤气象原其本意葢欲借是以取名率然立论曽不知其为害之甚也使其年益高于天下之理玩之益熟必当恭然悔其平日之为而火之矣其后陈公果深悔而焚其书然后学者始服先生谈经之精识见之卓而于朱子之学为有功古礼废久矣恕斋之迁居也先生实左右之首建祠堂以奉四世神主冠昏丧祭一遵文公礼书本之以爱敬明讲而熟习合宜而应节乡人观感而化者居多先生之教人也师道卓然科条纎悉皆有法度入学以居敬为本读书以经术为先其讲説也毫分缕析融㑹贯通俾学者如亲闻圣贤之言心开目明释然无疑是时弟子去来者常至百人出入周旋咸有规矩望之知其为安氏弟子其间各以所学分教他邦仕为名卿才大夫者不可胜纪凡当世名公鉅儒经过宦游于真定者请问无虚日先生各随所问而告之莫不虚往实归苟有馈遗而义不可受者辄谢却之故翰林韩山王公以文章名中朝视先生父行也凡有制作必见示焉其为世所推重类此宪司数以其行荐于朝卒无所就先生亦介然不动其心故宪使中山王公侍仪赵君以礼币延于家塾俾教诸子以及乡人愿学者居无何不幸以疾卒至大四年五月十五日也享年四十有二先娶张氏再娶焦氏皆有妇行三子塈垣墉二女宜宁顺宁塈垣向学有力宜宁适王氏墉与顺宁皆夭越六日归葬藁城县安仁乡新里先茔之次镇定之士咸哀惜之韩山以书唁恕斋云令嗣物故不惟安氏不幸吾道之不幸也先生早嵗豪迈中年涵养完粹气和色温事亲至孝与弟煦极友爱一家父子兄弟自为师友其学一以圣贤为师尤深于六经语孟尝病近世治春秋者苐知读左氏不考正经因节左氏传文议论叙事始末依倣通鑑纲目作小字分注经文之下以类相从凡左氏浮夸乖戾之语悉去之秦汉以来大儒先生之言及诸家之説可取者附注其后庶观春秋者有以攷传读左氏者亦知有经其大旨一以程朱为本以求圣人之意絶笔于庄公之十二年为文章以理为主皆有为而作诗学渊明晦翁第以吟咏性情陶冩造化而已有黙庵文集十卷其他诗传精要续皇极经世书四书精要考异丁亥诗註以未脱槀藏于家呜唿昔者靖康之变中原文献悉辇而南金有国百年士之为学不过记诵词章而已其于性命道徳之文何有哉矧贞祐衰乱之余乎赖有一二儒家传其遗业俾吾道不絶如线若先生之家是也先生天资之美力学之笃使天假以年益充其所学则着书立言开示学者岂止于是而已耶姑叙其梗槩以授塈垣俾求言君子图不朽焉谨状至治二年三月丙子门生苏天爵状故昭文馆大学士中奉大夫知太史院侍仪事赵文昭公行状赵氏世为蔚州蜚狐人公大父崑金元帅府评事以材勇闻父瑨始附国朝从太师国王平中夏积有功烈官至昭毅大将军河北河南道提刑按察使由监中山家焉妣定国夫人杨氏有子十一人多知名而公最长讳秉温字行直资端重不苟戏笑稍长从金进士冯巽亨学当是时世禄之家以侈靡相高独公能敬让以礼偘偘自持滋久愈谨华问弥着世祖皇帝方居潜藩收召一时闻望之臣咨谋治道嵗己酉帝在和林西公入见仪观修整应对详明帝异之命侍左右癸丑征大理甲寅征云南己未济江伐宋公皆从行中统元年帝即位命公与参知政事李某行右三部事稽考诸道工程称旨三年诏择吉土建两都命公与太保刘公同相宅公因图上山川形势城郭经纬与夫祖社朝市之位经营制作之方帝命有司稽图赴功至元五年两都成赐名曰大都帝定都焉曰上都巡狩居焉于时国家以干戈平定海内五十余年矣而公卿多武力有功之臣未遑文治四方来朝贡者礼尤简易太保奏起朝仪诏公及史公杠等十人共讨论之又选近侍二百人肄习之公颇采古礼杂就金制度时所能行者习之月余帝临观焉大悦命立侍仪司拜公中顺大夫礼部侍郎兼知侍仪事杠以下授官有差八年秋八月帝以生日为天寿节诸侯羣臣咸朝公请行新礼先平明设仪仗于崇天门内外东西乡虎贲羽林弧弓撮矢陛㦸左右教坊陈乐廷中于是皇帝辇出房升御座谒者传警鸡人报时诸王后妃皇子公主以次奉贺通事舍人引百官班入丞相进酒教坊作乐成礼而退御史执法举不如仪者有罚三品以上官宴飨殿上大作乐日晡皇帝御辇还寝阁自是每元旦受朝贺冬至进厯日册立皇后皇太子建国号上徽号宣大诏令诸国来朝合行典礼皆公所论着也十年诏收天下图籍立秘书监进公少中大夫兼少监事十九年拜嘉议大夫昭文馆学士知太史院侍仪事未几加大学士进阶中奉大夫授时厯既行公奏以太子论徳李公谦校书郎杨公桓撰厯经厯议公以年老屡上章丐免宰相不可曰公天子近臣其去就非有司所敢议公入侍承间为帝言帝良久曰卿视朕孰老公不敢复言二十九年公有疾始集侍仪司所行仪礼合为一书献之帝览而称善命藏史馆三十年夏四月某日公薨于京师赐第享年七十有二讣闻帝震悼即以子慧为侍仪引进使是月某日葬中山安喜县尧坊原夫人李氏张氏祔公凡三娶李氏五路都劝农使寿之女张氏顺天路达噜噶齐老孛之女俱追封定国夫人邸氏行军都元帅信之女封定国夫人人子男三人敏忠显校尉管军千户佩金符睿赠承直郎真定路总管府判官皆先卒慧累迁集贤直学士安丰路总管女适陜西都转运盐使李汝明孙男四人时勉承务郎右八作司同提举时中时学时可未仕曽孙艺侍仪舍人公事亲孝待诸弟极友爱凡田庐奴仆在易镇邢诸州者悉推以与诸弟恒惧诸房子孙或蹈非义谨述昭毅公遗言以训敕之大抵谓奉亲以孝临丧以哀居官以㢘律身以正凡吾子孙当服膺勿失苟或不然则告于家庙共摈斥之不以兄弟数至今海内称家法者言赵氏公左右世祖四十余年帝爱之不名尝遣使秩于山川使者陛辞帝曰交格神明殊非易事能若赵侍郎恭谨朕实汝嘉仁宗在位追念至元旧臣俾图厥像置禁中各询其行事至公则曰是非起朝仪赵某耶诏赠公金禁光禄大夫大司徒谥文昭而昭毅公亦赠太保仪同三司上柱国谥襄穆俱追封定国公复召慧入朝特授昭文馆大学士中奉大夫侍仪使于是艺承昭文公命将列公行事求铭墓碑谨譔次如右谨状泰定二年二月丁夘文林郎翰林国史院典籍官苏天爵状荣禄大夫枢密副使呉公行状公讳元珪字君璋姓呉氏世为燕人曽大父枢隠徳弗耀大父汝霖金千夫长贞祐甲戌扈从其主播汴滨北归至广平家焉父鼎始仕国朝卒官奉政大夫燕南河北道提刑按察副使累赠资徳大夫中书右丞寿国公谥宪穆妣成氏高氏俱追封寿国夫人公资简重好深沈之思自其大父起家以武宪穆公致身以儒凡征谋治法律令章程家庭授受生长见闻公皆能知其説至元十四年冬近臣以公入见帝视其貌非人也命侍左右以年劳授后卫经歴官擢枢密院都事就迁经歴初诸将之平宋也攻城野战悉有爵赏江南既定枢府奏裁其人京师五卫各置指挥使二人副使二人佥事二人千户以下官有差行省万户府各置万户二人副万户一人镇抚以下官有差父死子继兄终弟及均俸禄以优其家给医药以起其疾设庠序以训其子弟置屯田以廪其士卒上下相维大小相制多公所论建也二十六年参议枢密院事于时宫城建二十余年矣缮修之事嵗月相继尚书省奏抽军士万人付留守司主之公亟陈其不便始立武卫专掌缮理宫城以留守段祯兼指挥使凡有兴作必文移枢府而后行遂拜枢密院判官㑹边防用善马数干匹时欲从民贳马公曰恐京师民情骚动今六军无大调度五卫畜马实多若就用之而偿其直则事集而民不惊遂从其议有旨军官多役军士公请奏定其制万户用军士八人千户四人百户二人自今多役军士者有罚二十八年矣桑葛伏诛尚书省合于中书兴元忠宪王拜右丞相中书六曹慎简僚属诸以桑葛为官者皆免擢公礼部侍郎未几迁左司郎中时中书征旧钱谷久不能复丞相患之公曰此前政之失今当明言其故蠲之丞相以闻制从其请遂迁参议中书省事大徳元年除吏部尚书选曹注拟多私其乡里公言此风不可长凡请谒者悉皆谢絶物论翕然称之三年诏遣使分道询民利病公宣抚燕南劾罢贪吏若干人转工部尚书河朔连年水旱五谷不登公言治国以爱民为本故春秋用民力者必书葢民力足则生养遂生养遂则教化行而风俗美宰臣嘉其言土木之功稍为之息六年出佥河南行中书省事将行拜江浙行省参知政事初朱清张瑄以财雄江南及来京师徧以金币致诸公贵人于是朝廷授之以官而其人僭虐寝弗可制及事败受课官录其家具籍所致诸公贵人金币而江浙省臣为尤甚惟公独无所汚武宗嗣服之初由佥书枢密院事拜枢密副使诏公及御史中丞王寿等议政事于中书若惜民力用人材严选举节财用建贡举课农桑汰冗员易封赠凡若干事朝廷皆举行之初世祖诏发军士万人屯田称海以实边海都之役被俘者衆至是来归者若干人方其在涂饥寒不能存至鬻子以活公具其事以闻诏赐钱赎之俾为父子如初皇庆初元拜江浙行省左丞江淮漕臣某言江南之民豪富殷庶葢由膏沃之地隠匿者多朝廷诚能遣官检覆当益得田若干万亩嵗收米若干万石公曰江南平定几四十年户有定籍田有定亩一有动摇其害不细争之月余不能止即移疾去复拜枢密副使同列有忌公者入譛于上出为甘肃行省右丞嵗余拜陜西行台御史中丞未上值西台罢遂召入朝㑹遣使分道询民利病公奉诏宣抚辽阳诸郡使还复拜枢密副使进官荣禄大夫召见嘉禧殿温问再三公奏曰昔世祖时命军士限田四百亩以给军需余田悉贡赋税今中书臣经理江淮田土第以増多为能加以有司头㑹箕歛俾元元之民困苦日甚臣恐变生不测非国之福上曰凡尔军士之田其遵旧制仁宗崩奸臣用事公以年老致仕至治三年奸臣死英宗励精图治独任东平心献王为右丞相君臣相契慨然欲复中统至元之盛优诏起公及安阳韩公从益大兴王公约商议中书省事于是绌姦臣釐弊政举材能兴礼乐以称天子责任之意矣下之民亦皆悚然思见其治矣三年秋七月某日公以疾薨于位春秋七十有三是年九月某日葬公永年县阳城乡临洺镇西原公居官清慎务持大体不喜更张所至无赫赫誉既去而人见思夫人郭氏李氏皆前卒再娶某氏子男曰复奉议大夫太庙署令女适翰林待制芦亘着作郎靳泰丞相史忠武王诸孙庄公既葬之明年复请状公行事洪惟国家太祖皇帝以干戈平定中夏世祖皇帝以威徳混一海内当是时勲劳将帅之臣爪牙熊罴之士咸被器使布列中外以酬其平昔之劳富贵其身者可谓至矣然而自昔天下国家必有道揆法守而后能有为也故至元以来建中书以统百官置枢密以总军政官曹既立法度渐备虽有侥倖苟且之人将亦知所儆惧矣葢法立则民畏人存则政举孰有任法而不任人者乎凡累朝兵政之源委当代将帅之材能城郭山川之阨塞边防屯戍之要害生民户口之蕃息金币钱谷之虚实必有深知其要身任其责弥缝持守以成天下之务者矣若呉公者岂非其人欤公歴事五朝始终一徳每进用则士民相庆及其薨也朝野皆为之悲呜唿古之所谓大臣者公庶几焉谨状泰定四年冬十月甲子应奉翰林文字承直郎同知制诰兼国史院编脩官苏天爵状资善大夫太医院使韩公行状韩氏世居真定真定县公讳公麟字国瑞高曽仕金袭长千夫谱亡逸其讳考始业医疾者服药辄愈天兵急攻襄樊士卒需药者踵门贫者多不取直公幼读父书既长挟其术游京师公卿间名声借甚至元己丑故礼部尚书许公国祯举名医若干人以闻公与马帝召见便殿各询其人所能出示西域异药使辨其为何药也公食其味独前对曰此与中国某药侔帝加赏异命为尚医是时帝春秋高体常不平典领方药䝉赐貂裘玉带辛夘敕授医正郎御药局副使明年诏皇孙抚军此边公从行次野为川皇孙疾初愈欲出猎公白殿下是行所系至重今疾新愈不可以风臣受诏调护殿下有如疾不可为臣死固不足惜奈宗庙社稷何皇孙嘉其言而止甲午世祖宾天皇孙归自抚军即皇帝位是为成宗公易阶为承直郎迁太医院副使寻加奉议大夫又迁中顺大夫太医院大使大徳辛丑陞太医院为二品进嘉议大夫佥书太医院事帝身即位承至元治平之余嵗时丰登府库充实任用耆艾遵守成宪元贞大徳之初天下号为无事退朝之暇优游燕闲召公读资治通鑑大学衍义公开陈其言缓而不迫凡正心修身之要用人出治之方君臣善恶之蹟兴壊治忽之由皆烂然可睹帝从容咨询朝夕无倦公不为容悦逢迎每因事献纳于帝初御史中丞崔公或言事忤旨公乗间奏曰台諌天子耳目自今皆结舌噤口而不敢言是自涂其耳目也何以知天下之善恶乎帝召崔公俾尽所言帝问公当今儒臣孰与卿比对曰集贤学士焦养直学为通儒昔事先帝日侍讲读非臣所能及也遂召焦公入侍顾问秦州孝子以事亲闻公荐于帝曰忠孝无二道此其人材必可用帝命中书钖五品官其人果以能官称公之论建率此类也其他随事辅陈中禁事秘外所不闻者不可以缕载也公既见知人主恒以谦谨自将所有钖赉辄辞不受帝晚节寝疾公言治世莫如爱民养身莫若寡欲帝曰朕闻韩某言恍若疾之脱吾体也至大中尚书省臣专权用事公移病家居除淮安路总管不赴皇庆初元除祕书卿明年拜昭文馆大学士资善大夫太医院使初世祖以本草为未完书命征天下良医为书补之公承命往以罗天益等二十人应诏又尝校定圣济总录医者赖焉公事亲以孝闻母夫人尤有寿年九十余嵗时公帅诸弟上寿搢绅以为荣抚爱诸弟尤笃养孤子嫁孤女若干人俸余悉购古书奇画一室萧然淡若无所欲故事医者不许封赠仁宗特赐公祖季赠昭文馆大学士资徳大夫上护军常山郡公谥安穆妣马氏常山郡夫夫考天祐赠荣禄大夫大司徒柱国赵国公谥康忠妣康氏赵国太夫人公享年六十有七延祐六年十一月某日薨于位古者天子虽有聪明睿智之资又必慎选直谅多闻之士置诸左右以参讽议以备顾问是以君徳日新治道日隆后世莫能及矣钦惟成宗用韩公者其审是道欤帝在位十有四年朝廷清明海宇宁谧公卿称职年谷丰衍虽帝之聪明守成为弗可及亦惟韩公匡救启沃之力居多或者独以医术论公尚得为知言也哉然嵗月既久公之言行寖弗克传故掇其所可知者而论次之以俟史氏采择谨状翰林修撰奉议大夫同知制诰兼国史院编修官苏天爵状元故征士赠翰林学士谥文献杜公行状公讳瑛字文玉霸州信安人也金之季年河朔俶扰公辟地河南居缑氏山读书讲学博览无所不见时金将亡儒者犹习文辞为进取计公爵禄不入于心刻苦自励独深六经百家之旨古今治乱之原昼诵夜思仰观俯察优游自适金亡转居汾晋之间授徒为业声闻渐着故中书粘合珪开府彰徳以书币延公至则待以宾礼而师问焉当国家草昧之初法制寛简凡赋役刑罚除授官吏州郡皆得专之公从容为中书言兵荒之余生民穷困日甚宜缓刑薄赋以遂民生修学养士以兴治化中书从其言民获隂受其赐士子受业者恒以百数至今相卫俗尚文雅公之化也嵗己未世祖皇帝奉命南伐所至郡邑访求人材谘谋方略道过彰徳召公入见问以取宋之䇿公对曰王者之师有征无战向者天兵既已灭金又欲平宋诞敷声教葢惟不嗜杀人然后能一天下矧今宋主闇弱姦臣擅国习俗娇靡将卒恇怯所恃者长江之险国家应天顺人兴兵致讨选将任能禁暴戢乱据有上游戈船东下一举而可定也上曰善世祖入继大统肇新制度详延海内方闻之士咸登诸朝使者至彰徳公闻王文统已居相位专言功利以固权宠辄引避不见㑹中书左丞张公文谦宣抚大名诸路复奏起公为大名彰徳懐孟等路提举学校官亦辞不拜曰风化至是尚欲仕乎即杜门谢客以修学着书为事所着多明经术之意有春秋地理原委十卷语孟旁通八卷皇极引用八卷皇极疑事四卷极学十卷律厯礼乐杂説三十卷文集十卷公仪观秀伟美须髯望之俨然既居彰徳因留家焉初中书怜其贫与田千亩不受术者言公寓居地下当有黄金家人欲发地视之公曰金汝所藏耶怪诞之言吾弗信也公去后居者果得黄金百斤公之㢘正类此享年七十以至元十年九月十六日终于家葬安阳县王裕村将终命诸子曰我死棺中第置杜甫诗集一编题其志石云处士杜缑山墓公曽祖信祖植父时叔母张氏娶孙氏后公九年卒祔葬公墓子男三人处思十嵗能诗号称竒童年二十余而天君子惜之处立睢州儒学教授处愿初以台荐为按察司书吏累迁济宁大名路经歴呉桥县尹终东昌路推官皆有惠政女适李某孙男三人曰愚为郡文学累封奉议大夫枢密院判官骁骑尉安阳县子曰坚曰钦曽孙男七人秉彝秉钧秉直秉让秉容秉一秉中𤣥孙二人洹漳公既葬之六十有六年是为天厯己巳文宗皇帝开奎章阁诏修经世大典凡国初勲臣故老行事悉登载之秉彝方为丞相东曹掾录公遗事送官天子览而嘉之制赠公翰林学士资徳大夫上护军追封魏国公谥文献寻擢秉彝奎章典籖与修大典书成迁鑑书博士今上皇帝御极命儒臣进説经训又兼经筵译文官未几拜陜西行台监察御史人皆美公文字之泽葢未艾也秉彝将之官闗中过家上塜念公墓碑未刻无以昭朝廷裦恤之典于是近臣以其事闻勅台臣撰书铭文以赐呜唿昔者国初承金兵絶学之后文物凋弊殆尽赖一二儒者掇拾修补于壊烂亡灭之余俾斯文不絶如缕其功讵浅浅哉天之报施宜在后人也天爵向官奎章辱与秉彝同时雅相好也谨撰次公学行论着之大槩以备采择谨状元统二年四月甲子朝列大夫监察御史苏天爵状滋溪文稿卷二十二滋溪文稿卷二十三钦定四库全书滋溪文稿卷二十三元苏天爵撰行状元故参知政事王宪穆公行状公讳忱字允中赵州宁晋人也至元十七年由宿卫东宫拜朝列大夫山北辽东道提刑按察副使嵗余以母老辞归二十四年调河南道久之以母丧免二十八年诏改提刑按察为肃政㢘访明年起公为燕南道廉访副使三十年超拜嘉议大夫广西道廉访使以疾辞元贞二年改使河东大徳三年除江陵路总管不赴七年总管汴梁至大元年拜中奉大夫云南诸路行尚书省参知政事时公年已七十矣延祐元年召拜文馆大学士是嵗十二月七日薨于汴春秋七十有九明年三月十二日归葬宁晋县金符乡换马里三年正月御史台臣列公之行以闻制赠通奉大夫河南江北等处行中书省参知政事护军追封太原郡公谥宪穆公曽大考守忠金承信校尉考玉国初倡乡民来归从太师国王定中夏有功累官定逺大将军庆源军节度副使妣李氏公娶张氏封太原郡夫人子男二人曰鋭由河南行中书省知印入官曰钧承务郎万亿赋源库提举孙男三人洙浩皆国学弟子员渊幼昔者世祖皇帝初命裕皇为皇太子左右给使之人皆择用勲臣旧家子孙故公得与其选所以培植育养期大用于异日者葢甚重也公给事十余年忠谨小心殆若一日或因事进言谅直不阿每达于上听以故首有山北之命辽霫多宗王分地傔从时纵狗马出蹂民禾民厌苦之公绳以法彼遂歛避不敢犯时阿哈玛特秉政务聚歛以固权宠小人观望争言财利以希进用大定小吏耿熙者诣宰相言北京宣慰司逋悬宫钞二十万定宰臣以闻有勑征之熙惧事失实获罪妄增勑文併诸官属覈之逮系者百余人公察其妄䟽言于朝熙竟获罪裕皇宾天储位久虚时上春秋已髙中外危之公建言曰陛下承祖宗之业临御多方三十年矣自至元初年豫建太子天下莫不归心迩者鹤驭上宾臣民觖望伏愿㫁自宸𠂻早定大计宗社幸甚章凡三上上是其言未几成宗亲承裕皇信宝抚军漠北而大业遂定江南既一或者犹略民子女转卖为奴公言四海之内皆为王民国家当敷宣惠泽无间南北涵濡抚育俾长子老孙以沐承平之化今犹纵民奴其子女非一视同仁之意也勑禁止之着为令有汪清者自其父占籍于息余四十年而镇军强有力者利其赀产妻女诬为亡奴诉诸帅府既得府檄即率数十骑驰围其第遂格杀清冀无以自明妻女赀产悉为已有清子成潜出告寃兵民异属文移往来数年不能正颍人朱喜者始以避兵见俘继纵为良主给之书乡胥里长皆署名纸尾喜隶军籍有年矣一日喜居室火故主之子疑其良书被焚也遂复奴之喜持书累陈谩不见直公循行至郡俱诣泣诉公閲吏牍曰清占籍于壬寅某之奴以甲辰而逃何前政之不攷耶喜良书具在纸尾之人其言足征充军许时何其无一辞也乃以其事启镇南王府诬者皆屈明年二家援结近臣诬奏其事诏遣中书㫁事官案问即收系公公以书言御史台台臣以闻有旨召公入见公廷奏其事上大喜曰若此人真不虚食俸禄者复还公河南于是近臣及㫁事官皆以受赇得罪而清喜数百口竟赖公言得复民绘公像祠之终身河间盐使张某与其属盗用官钱十余万定公发其事伏辜恩州为诸王唿喇济食邑命其官属贷子钱于民倍征其息公令止收子本余归诸民及迁广西台檄遍谕风纪以表其廉能公既疾不果行遂改河东成宗方畋栁林召诣行宫抚慰优渥㑹河东旱饥谷贵民流公请发仓赈救全活者衆时成宗初即位奉事太后惟谨于是太后亲幸五台大建佛宇为民祈福上勑中书遣官护作工部司程陆信者驱民数千人入山伐木山深险多虎豹民被伤死者百余人公曰民未获福已先受害殆非国家建寺之始意也入言太后太后命稍损其役仍赐死者家钞人若干贯诸王阿济格嵗支廪饩和市于民或不能供辄为契劵子本相侔则没入其男女为奴婢公请于朝用钞赎还凡一百二十四人自是改赐诸王餐钱而民患始除哈陶布哈者恃阿济格恣为姦利以乱吏治公收案致法王为请弗听遣使入譛于上上犹豫未信适驾北幸哈陶布哈遮乗舆诬讼公不法事上命中丞崔彧问之彧知其诬将俟见上白之未几彧卒及驾还宫其人复以为言诏省台遣官案验卒无事实其人坐诬抵罪宪纲大振阿济格由是禁戢其下不敢横暴侵其民矣先是朝廷以民之占军籍者限田四顷以供军需余田悉纳赋税公力陈其不便以为国家自取天下以来征伐曽无宁嵗今海内稍定民之征戍逺方者嵗费尚千余贯四顷之田岂能尽给凡民占籍地役者有司嵗视贫富差其名数一入军籍永不可易今若多限以田使无饥寒之忧是亦富民之道也不报其后兼并之利兴富者益富贫者愈贫至是枢密奉旨召公等集议方略而真定顺徳广平等路公分询之凡得富民数百家即命充军其贫乏者悉罢遣之人称其平汴为宋金故都浩穰难治而省府宪司临莅其上故朝廷当为选良二千石然久者不过一二年近者数月或以疾辞或以罪去少能满三嵗者公视事五年以老致事始至省宪以公耆旧徳业着闻不敢以官属视之狱讼尤难决者悉以属公公一问即得其情无敢隠久之政清讼简吏民歌之方为近代包拯丁未之秋河决原武东南注汴官吏具舟为避走计民大惊恐公白省臣请导水东下否则为害不细而省臣大家田畴多在汴宋间不用公言公曰吾守土臣也责当在我遂乗舟行视河分命决其壅塞于以分流杀水而汴城始完其民至今以为徳水害既息复大发民增筑隄防河西之人居鄢陵者万家号礟手军民之徭役悉无所与公曰均为王民而河西人独无所役何也至是悉使就工凡得万人不日堤完公之摧抑豪强爱养民力多此类也公为人刚毅正直读书能见诸行事不为空言其任风纪所至惟以兴学善俗为务北京汴梁及建瑞锦三州赵之栢乡皆新学宫风励多士葢欲复古治化作新斯民非专师法令而以为治者也呜唿世祖皇帝以天纵之圣方大有为故天出忠直之臣共弼治效非偶然也当是时公及陈公天祥程公思廉姚公天福皆骨鲠敢言不畏彊御披姦发伏指擿利害若疾痛嗜欲在已故吏畏其威民懐其惠风采凛然震动一时至今庸夫女子犹知道其姓字是岂声音笑貌所能为哉向者先君荷公深知居尝慕公为可师法㑹公子钧求状公行将以献诸史官求铭作者故因采其始末而论次之以俟笔削谨状至顺四年九月壬戌奉政大夫奎章阁授经郎兼经筵译文官苏天爵状元故资政大夫中书左丞知经筵事王公行状公讳结字仪伯易州定兴人徙家中山少聪颖异常读书数行俱下能终身不忘当从董太史朴受经讲解出人意表间为歌诗如魏晋人语故宪使王公仁见而异之曰公辅器也年二十余来游京师一时名公闻公谈论皆耸听畏服常以时政八事陈列庙堂曰立经筵以养君徳行仁政以结民心育英材以备贡举择守令以正铨选敬贤士以厉名节革冗官以正职制辨章程以定民志务农桑以厚民生其言剀切纯正皆治国大经大法惜乎时相不能用也仁宗皇帝初未出阁已喜接纳儒士或以公荐得备宿卫乃集歴代君臣行事善恶可为监者日陈于前上乐闻之不倦也武宗皇帝即位仁宗为皇太子命公为典牧太监官太中大夫仁宗清燕屡召见焉近侍以俳优进公言昔唐庄宗好此卒致祸乱殿下方育徳春宫视听尤宜防慎仁宗登极公迁集贤直学士出为顺徳路总管郡久不治公下车教民务农兴学孝亲弟长辑姦禁暴悉登于书俾民朝夕閲习久之郡政大治属邑鉅鹿沙河唐宰相魏征宋璟墓存焉乃祠二公于学表其论风旨风励多士再迁扬州郡当水陆要冲舟车不絶公曰吾为郡守务在理民送往迎来非所先也又迁宁国以从弟绅佥宪江东辞不赴遂改东昌郡境有黄河故道而会通堤遏其下流夏月潦水盈积壊民麦禾公命䟽为斗门以走潦水民始得良田佃作又新学宫以延士子愿学者公所至惠政多类此民迄今思之至治二年丞相拜珠独秉国钧征用旧人作新庶政召公参议中书省事公言为相之道当正已以正君正君以正天下除恶不可犹豫犹豫恐生他变服用不可奢僭奢僭则害及于身丞相是其言未几除吏部尚书荐名士宋本韩镛呉炳等十余人除吏平允衆论悉伏侥倖请求一切不与逺人当迁官者寛其文法吏皆不能为姦泰定元年春廷试进士公充读卷官考第多合士论遂迁集贤侍读学士中奉大夫㑹有月蚀地震烈风之异天子儆惧为下手诏命儒臣集议中书公昌言曰今朝廷君子小人混淆刑政不明官赏太滥以故隂阳错谬咎征荐臻宜修政事以弥天变是夏诏公领经筵扈从上都公援引古训证以时政之失反覆详尽觊上有所感悟中宫闻之亦召公等进讲以故事辞明年除浙西道㢘访使行至中途以疾还嵗余拜辽阳行省参知政事辽东大水谷贵民饥公请于朝得米若干万石以活之召拜刑部尚书天厯元年文宗皇帝入正大统公以疾在告出拜陜西行省参知政事改同知储庆使司事二年春正月拜中书参知政事入谢光天殿以亲老辞上曰忠孝能两全乎是月明宗皇帝立于朔方命文宗居皇太子宫于是遣大臣奉宝玺北迓近侍复有求除拜赏赉者公曰俟天子至议之近侍不悦皇太子宝以上都变扰莫知所在至是更铸新宝近侍请大其制公曰此宝当传储嗣不敢踰旧制也初陜西省台请命上都而四川行省隔在西南平章曩嘉特因缮兵自守廷议调兵诛之公曰蜀逺恐不能知可遣使谕之如果方命兵之未晚曩嘉特果来朝时近侍争求籍没妻孥赀产公曰古者罪人不孥没入家赀者所以彰有罪也未有利人妻孥赀产而併杀其人者也近侍闻之益怒譛诋日甚八月明宗上仙文宗洊正宸极公遂罢政寻又命为集贤侍读丁内艰不起今上皇帝元统元年复除浙西㢘访使未行召拜翰林学士资善大夫知制诰同修国史勑史官修泰定天厯两朝实录公与张公起巖欧阳公𤣥共领其事二年冬十月拜中书左丞与今参知政事许公有壬并命士大夫相庆于朝是月太皇太后初受尊号诏天下蠲省租赋慎恤刑罚优礼耆旧懐柔逺人洪恩实惠天下便之公与许公敷陈之力居多公在政府遇事辄言无所顾避中宫命僧尼作佛事于慈福殿已而殿灾公言僧尼当坐左相疾革家人请释重囚禳之公极陈其不可又言选调官吏钖赉金帛当与同官僚属议而后闻一二宰执不可独请其事先时有罪移乡者北人则居广海南人居辽东去家万里涉瘴疠寒苦往往偾于道路公曰流囚尚止三千遂更其法移乡者止千里外改过听还其乡因着于令近嵗职官坐罪多从重科公曰古者刑不上大夫今贪墨者虽多然士之廉耻不可以不养也闻者谓公得宰相体至元元年春命公知经筵事夏疾作九月去位诏公复入翰林养疾不能应诏中外方倚公为重日冀其再用以福元元年不幸疾竟不起二年春正月廿九日薨于中山私第春秋六十有二讣闻公卿唁于朝士弔于家咸曰正人亡矣公行义如古人务正学以言未尝市恩于人人怨诋之亦不恤也喜荐拔士登其门者多知名于时少通经学晚尤邃易有易説若干言临川呉公澄读而善之故相张公珪初荐公入经筵有曰王某非圣贤之书不读非仁义之言不谈识者以为名言当文宗让位公所进説葢欲消弥谗间为国逺虑而小人不便谤公无所不至赖天子慈仁爱士苐罢其政而已呜唿国家自世祖皇帝始一中夏仁宗时天下治平独乡文学兴礼乐贡举之事海内儒士翕然向风列圣承之益修文治公于其时一用儒术辅相国家必欲俗吏之务不至于朝廷其功岂不茂哉公伯祖某国初帅乡民来归其后管领中山人匠因留家焉祖逖动以质子军从太祖皇帝西征娶妇谔尔根氏以公贵赠通议大夫礼部尚书上轻车都尉太原郡侯谔尔根氏赠太原郡夫人父徳信治县有声擢拜陜西行台监察御史与台臣议不合年四十余即弃官不复仕累封中奉大夫河南行中书省参知政事护军太原郡公母张氏封太原郡夫人娶䝉古氏封太原郡夫人子男二人敏修从仕郎社稷署丞敏存未仕女适太常太祝马遂良是嵗二月某日葬公中山安喜县鲜虞乡宣村原天爵晚学荷公深知谨具公官勲行实卒葬寿年为行状一通请谥奉常征铭太史以诏后世谨状至元三年夏六月甲午太中大夫礼部侍郎苏某状故嘉议大夫江西湖东道肃政㢘访使董某行状公讳讷字仁甫真定路赵州栢乡人由燕南宪史转河东入掾礼部陞御史台中书掾皇庆初以承直郎为工部主事擢奉训大夫监察御史未几左迁大都路总管改陜西行御史台事召为中书省左司都事英庙为皇太子选为詹事院中议进官奉议大夫久之迁工部郎中又迁上都副留守兼本路都总管府治中改佥河东道廉访司事进朝列大夫江西道㢘访副使至治二年冬召拜吏部侍郎泰定初元拜右司郎中寻改左司嵗余遂拜太中大夫吏部尚书选充山北辽东道奉使宣抚还朝拜嘉议大夫江西道廉访使泰定四年五月十六日终享年若干公自少喜读书长游真定郡学监宪完闾数至学舍爱公清苦遂荐用焉及歴省台治吏文书事益明习公性鲠直棘棘不阿操持清慎声闻日着当代名公咸爱敬之工曹专掌营造而京城之建既久官廨寺宇之修嵗月不絶木石丹垩之须隐没于吏牍者公一一经理而追征之凡得楮币三万余定黄金千两近侍请于禁中海子为傀儡之戏拟筑水殿以备乗舆游观公言唐文皇尝命工曹选巧工尚书段纶教作傀儡文皇曰向求巧工本以供国利民今造戏具甚失官师相䂓之意诏免纶官史氏载之以为美谈方今圣明在上岂宜作此宰臣是公言遂罢其役公在六察正色敢言延祐二年冬星芒垂象公言宰相之职所以代天理物今天象示变葢由变理非人所致时相方擅朝政闻公之言大为憾恨三年元㑹陈朝仪殿廷百官将序班行礼时相乗轿坐殿廷中公适纠仪乃前问曰此百官朝㑹之所丞相坐此非是相怒而去不数日奏公佐京邑其再入省又奏公佐留司葢欲以事困之或少有失则坐以罪赖公平素勤于职事卒无毫髪得相尝迎銮舆于北郭问有司供须者为谁左右以府判对相故求事杖之明日知非公也心甚惭之公在京府八月在留司仅三月台臣怜公以言权奸恐终见诬以罪故两为之改除外台公在河东江西按行郡邑风采肃然民有诉讼皆自理之吏属无所干预坐曹行文书而已泽州高平民有盗窃其家资官诬执一家五人为盗榜掠无完肤父子二人已死狱中而赃竟不获公閲其文书察其辞色而遽释之召其主人问曰盗未发前数日何人曽至汝家曰邻村五人者曽来贷粟公即擒五人者至併赃索之皆在遂具狱官吏坐罪有差邑方大旱即日大雨江西民固好讼亦由官吏倡之因逗挠为利公初按部吉安廉明以摄其姦公平以服其心告实者行诬告者坐人皆凛然不敢犯明年至抚州前此讼者亦衆至是乃无一人公以为有司止之也亲出询之亦无有也然则兴狱告讦岂民之本心哉延祐间朝廷患郡县多盗议依大徳之末遣使驱贼于阡陌掊击而死以号于衆庶或盗止公曰向者成庙宾天武皇未立宰相恐天下人心未安姦人窃发权为一时之制耳今可効之乎矧世祖临御三十五年未尝行此盗亦何能猖獗耶衆是公言其事遂止公平生论事甚衆如黄华岭屯田当罢江南括地扰民朝议多是其説尤喜荐拔人材在吏部尝同尚书王公结荐赫舍哩希元张瑾陈思谦呉炳欧阳𤣥李好文等十余人皆可大用奉使山北黜陟官吏皆当兴利去弊民甚便之公曾祖考讳増不仕祖考讳元赠亚中大夫顺徳路总管考讳进嘉议大夫礼部尚书曽祖妣某氏祖妣夏氏妣赵氏俱封赵郡夫人配某氏赵郡夫人子男衍国子生早逝次庸承务郎大乐署令维昔国家初定中土一时豪杰往往起家试吏以见诸用其后公卿辅相率由是选公自诸生擢置宪府位至天官尚书及部使者材行赫然有闻是宜论着以图不朽焉谨状至元六年庚辰夏五月某甲子通议大夫吏部尚书苏天爵状传贞孝先生传贞孝先生王氏讳文渊字巨卿中山安喜人由太原榆次徙焉考府君徳用始倅中山杂造局使先生幼失其父能自树立卓荦不羣家贫从府尹推择为吏持法廉平久之喟然曰吾家世以清白称吾虽不能克大其门乌能趋赴承奉効刀笔吏所为乎即揖府尹弃吏去衆稍异之是时故国子司业滕公安上方家居教授学者云集先生折节往从焉峩冠博衣躬执弟子之礼滕公嘉其志告以古人为学之方先生益自刻厉尊闻行知声闻日隆滕公卒即杜门不出稽经订史夜以继昼下至老庄医卜之书靡不该览于是母年髙先生奉之弥谨甘旨无阙供母亡毁瘠骨立丧葬如礼与弟贞尽友爱训子孙甚严家庭之间肃如也遇人则和平乐易言必依于孝弟乡人以此益亲之喜作诗纡余冲淡得韦栁体当代公卿闻其名而重之道出中山或造其庐听其言而察其心不敢以其名荐卒不仕终其身延祐元年九月也享年六十葬唐城乡西翟原乡人诔曰贞孝先生墓子男曰复曰构孙男秉钧秉彞俱世家学赞曰古称燕赵多竒士岂节义出乎其性者哉国家既都燕而赵为辅部名公达材由勲劳吏业起家仕至公卿将相者几何人矣当是时独静修刘公隠居求志高尚其事俾一世之人企慕若弗可及岂非风化之美者欤而贞孝先生亦能读书不仕修身事亲则其志过常人逺其廪廪然庶几隆古逸民之遗风焉崔孝㢘传崔孝㢘名显字耀卿有官君子也不称其官而曰孝廉者着其行也着其行者所以崇世教也侯早丧父独善养母母年七十乐居乡里其兄干夫长昌成齐安不敢归侯方随牒仕逺州独慨然曰吾年鼎盛服官政之日长奉亲日短曷忍违吾亲乎遂弃官侍母母年八十五方终侯养志得其欢居丧致乎哀兄亡又走江淮迎其丧归此侯孝弟之行着于家者也侯初仕官长熟即以清谨见称及尹建平奉法而无所私民之富者安之贫者抚之强者抑之弱者植之上下相亲有如父子崇仁版户四万讼牒填委侯职精明片言折之猾吏无文致之苛田里无追唿之扰当天厯旱荒之余民被饥疫之苦侯劝帅赈恤衆获休养此侯㢘平之政着于民者也侯由门功入官以养亲辞归再调盐官州判官广平邯郸县尹皆不果上母老终丧乃调壶闗县尹又以兄丧弗克终任歴尹建徳之建平抚州之崇仁民皆攀恋涕泣不忍代去于时侯年已老始迁长熟知州部使者屡荐其材侯未尝肯妄进取践吏五十余年仅受八命积阶奉政大夫此侯歴官之始终也当金季世将兵千人归太师国王复从大帅逐叛将武仙克复真定官至管军千户真定同知权府事讳祥者侯之祖也佩金符行军千户成邓缮治壁垒夺宋将张贵饷船于襄阳败江州都统军鄂之武矶追宋溃师于丁家洲获将士二百战舰五十转餽江淮数年不乏官至懐逺大将军两浙江淮行都转运使赠博陵郡侯谥桓靖讳徳彰者侯之考也北京行六部尚书赠太保赵国康惠公秉直之孙宣权五路万户天安之女封博陵郡夫人史氏者侯之妣也中书左丞相赠太师镇阳忠武王天泽之孙同知澧州路总管府事梓之女封元氏县君史氏者侯之配也自大宁之富庶居真定之真定侯先世迁徙之所由也富庶之北韩砦真定之冶头原侯祖考窀穸之所归也侯家世劳伐之旧内外姻族之盛曽不以富贵奢丽有所改易而以孝弟廉平表其名称此侯禀赋有以异于人也谨缉其事着于篇赞曰昔集贤宣城贡公奎居邻建平每叹东南数十百县为令者侥倖苟且求能慈祥恻怛如崔君者无有也临川呉文正公归老于乡尝言今所在郡邑困瘁极矣得如崔耀卿之洁已爱人者治之其少苏乎呜唿考求二公之言当国者可不思其故欤然则孝廉贤矣哉滋溪文稿卷二十三滋溪文稿卷二十四钦定四库全书滋溪文稿卷二十四元苏天爵撰制诏曲赦云南诏朕纉承正统临御多方永惟兆姓之咸宁恒惧一夫之不获矧尔西南之地皆我祖宗之民徳泽涵濡富庶安集比因僭乱阻逺阙廷致无事以生疑帅同恶以相济爰兴师旅殱厥渠魁犹虑胁从未即率服原其诖误良用哀矜庸推肆𤯝之恩启以自新之路于戏帝王之徳葢莫大于好生臣子之心尚无忘于效顺咨尔有衆体予至懐丞相耶律铸妻钮赫氏封懿宁王夫人制朕绳祖武追思社稷之元勲加禭王章爰及闺门之懿徳故光禄大夫中书左丞相耶律铸妻钮赫氏谦柔有则专静自持簮绂袭芳相尔金源之巨族珩璜中度佐予黄阁之名臣处富贵不失其常奉祭祀能成其孝女史共师其淑行宗婣咸仰其令仪虽遣偕老之荣宜举饰终之典于戏鸭江旧壤聿隆大国之封鸾检新恩庸正小君之秩尚期精爽式克钦承可册中宫诏古先哲王天立厥配上以承宗庙之重下以正邦家之基朕奉先朝之燕谋入纉大统祗遹慈闱之圣训择建长秋皇后巴约特氏父祖忠劳弼亮社稷流庆泽于后裔宜表正于中宫若稽典章焕颁礼命乃于元统三年四月五日授以玉册玉宝于戏典崇王化尚惟风动于四方惇叙彞伦其永治隆于万世祝文三月一日时祭太庙祝文有严太室祼献惟时雨露春濡孝思罔极祗循彞典申荐虔诚尚祈顾歆永钖纯嘏四月时享祝文于皇祖考合飨太宫炎律凝辰流隂易感虔修禴祭式展孝思明灵居歆钖羡繁祉奏告太庙祝文嗣膺统业寅奉宗祧比以亏和寝恙未巳爰修虔祀申祷皇灵尚祈鉴歆俯垂开祐惟钖福祉永保神休皇后造册宝破玉开篆祝文纉承丕绪风化攸基念昔哲王咸资内治肇修宝册璞玉斯攻惟尔有神尚祈隂相嗣膺正统思厚人伦爰正中闱聿修隂教肇新典册玉篆斯镌神其相之益绥福履皇后受宝册告祀郊庙祝文祗荷天休纉承圣绪有严内治正位长秋爰即郊丘前期申告尚凭烟燎昭是忱诚灵承祖烈膺荷邦图思正中闱协恭宗事先期昭告式荐明禋尚祈格歆永钖祚普庆寺祭三朝御容祝文于皇三圣肇启洪基嗣服云初孝思有永顾瞻馆御玉色如存献享惟恭敢祈昭格太庙脩吻兽奏告九室祝文绎绎太宫明灵攸宅风雨所薄鸱吻欹倾涓辰潺工缮治惟谨仰祈监佑永保厥宁即位后告祭太庙祝文于皇祖宗丕建鸿业纉承伊始祗遹先猷吉蠲孔时肇修禋祀尚祈昭格钖羡蕃釐长春宫设清醮青词斋意日躔析木眷六甲之循环干奉道枢祈万灵之敷佑乃严靖馆祗率明科陈清醮以肃仪奏赤章而达恳冀通真圣申衍寿祺胥及羣生咸被多福嗣膺宝厯底区夏之敉宁顾瞻琳宫繄仙游之所御恭修祠醮升荐忱诚冀太上之居歆幸列真之凝鉴丕迎景福迄致丰年益绥熙盛之图永保灵长之庆周公晷景殿竖柱上梁祝文圣人有作制器象天奕奕殿庭数离风雨涓辰庀事栋宇斯兴维神右之钦若天则五福太乙宫上梁祝文于赫邦图密资道廕行棊所舍大起琳宫肇举修梁维神是佑尚迎五福普钖羣生丞相宅竖柱上梁祝文桓桓师相社稷元勲爱讐其功赐建大第涓辰既吉柱石是基尚赖神庥克相厥役国有大臣宗社是辅敕兴甲舍密迩宫垣诹日既嘉崇梁上构维神相事永保攸宁抄纸坊开槛祝文泉贝之兴原自古昔因时立制以权重轻当嵗之春肇造楮币神其克相国用阜殷印钞库开板祝文泉货之用式厚民生若稽旧章圜法是则造币伊始蠲吉致虔神其相之利周四海七月时享祝文绍履基图祗承庙祐率循故典时迈行都素律云秋孝思永慕爰脩常祀冀䝉鉴临十月时享祝文九庙旧章四时祫享属临良月永慕先猷吉蠲大烝明灵歆止尚祈景福垂裕无疆表牋元旦贺表凤厯授时法春秋之一统龙墀辑瑞谨周礼之三朝凡在照临悉同蹈抃睿哲以武温恭而文发政施仁稽若祖宗之宪对时育物裁成天地之功属至治之昌期履上元之景运二仪开泰九有均欢臣等职忝攸司躬逢华旦五云金阙瞻穆穆之清光万嵗玉巵祝绵绵之圣寿圣节贺表皇极居尊时乂无为之治星枢纪瑞光増有永之符礼肃班行庆传黎庶实聪实睿克寛克仁命官以振台纲式是百辟降诏以苏民瘼使于四方聿临日景之长茂对天休之至臣等恭逢诞节忝列从臣贝叶繙经钖箕畴之五福玉巵进酒致汉岳之三唿千秋节贺牋南极腾辉光启前星之瑞东闱介寿欢分下土之心礼肃簮绅福绵宗社仁明性禀孝友生知夏凊冬温克谨事亲之道月将日就茂隆典学之功肇新一嵗之元益衍千龄之祝某等叼陪法从幸际熙辰甲观吹铜延想燕禖之庆震方主器永依鹤禁之云贺亲祀太庙礼成表庆纉丕基圣徳聿光于祖烈恭祠太室孝思述美于先猷于昭文物之华允属邦家之祉功髙揖让徳本诚明𤣥武钩陈丕受万年之神策黄流玉瓉钦承九庙之威灵诞敷寛大之书允格馨香之治臣等叼居宰路肃侍斋宫奉璋峩峩乐覩肇禋之鉅典降福简简愿推钖类之深仁贺册中宫启凤扆当阳光启中兴之运翚衣正位聿彰内治之功典册昭华邦家闿泽俪尊皇极毓徳王门蚤亲图史之文动履珩璜之节出居潜邸悉知臣下之劳入奉太宫克相宗祧之祀诞膺显号丕叙彝伦某等幸际昌期获瞻缛礼诗宣风化茂隆亿载之基颂衍寿祺愿共一人之庆贺登极表龙庭正位嗣祖宗肇造之基骏命在躬启厯数重熙之运纶音诞布绵宇均欢睿智有临英明独㫁庆协大横之兆光膺令绪之传克享天心日月星辰之顺轨式孚民志讴歌狱讼之来归亿万年以承休三千臣而徳臣等忝司端揆茂对昌期皇极敷言愿賛维新之盛治泰元神策益隆有永之贞符贺建储表黄屋膺图嗣祖考万年之业青宫正位隆本支百世之传典宪肇新邦家具悦尧仁广被舜徳重华永思神器之安实慎元良之选因心则友允符圣人之公立爱惟亲丕厚天下之俗光増九庙之重庆溢三灵之和臣等忝列台司获观盛礼星晖海润颂声行播于寰区月恒日升寿厯益延于宝祚贺登极表宗社储休丕纉皇图之正统穹天眷佑于昭邦命之惟新三辰宣华六服宁谧聪明时乂濬哲生知庆承令绪之传光应大横之兆旧劳于外周知黎庶之艰难允执厥中克协帝王之治化厯数肇更于凤纪衣冠咸辑于龙墀臣等躬际清朝叨尘法从端门号令既普洽于民心延阁图书愿缉熙于圣学登极贺太后表天下归心光启龙飞之运禁中决策允资燕翼之谋景命肇新洪图益固徳全坤载功定干维所与惟贤谅再安于宗社不私其子实惇叙于彞伦端居长乐之尊克嗣徽音之美臣等躬逢庆会忝列从班寿介万年永祝慈仪之圣教行四海聿彰孝治之隆皇太后受尊号贺皇帝表庆纉尧图龙衮尊临于南面光昭宝册鸿名荐美于东朝载惟典礼之新允属邦家之祉圣学稽古𤣥徳重华永思神器之承实本慈帏之懿推崇显号亲亲广爱敬之仁遵守彝章业业谨盈成之治自今以始长发其祥臣等忝列从官聿观盛事日隆孝养式符四海之驩心天钖寿祺益衍万年之景命天寿节贺表四月维夏天昌诞圣之贞符万寿无疆人祝祈年之善颂旂仗俨陈于北阙箫韶律应于南风凝命穆清宅心濬哲秉六阳之嘉㑹抚亿世之洪图访道石渠日览唐虞之大训问安长乐时聆任姒之徽音载临震夙之辰茂履丕平之祚臣某等班趋文陛职忝諌垣金鑑露囊愿缉衣裳之黼黻紫薇华葢永瞻箕翼之辉光贺正旦表嵗正天元协气䝉于广宇礼隆王会缛仪藏于明堂万象肇更三朝伊始诞膺景命寅奉丕图钦文稽古于神尧诚孝聿彰于帝舜横经讲道衣裳端拱于金华推策授时厯数宣和于玉烛羣生咸遂庶绩其凝臣等躬际清朝班聮法从日新圣学敬陈东璧之图书天钖贞符仰祝南山之寿考大明殿秋宴教坊致语黄屋膺图瑞日光临于下土彤庭受贡需云庆洽于中天方金行肃杀之期适玉宇讴歌之盛肆陈燕飨申惠臣工仁孝在躬聪明不世荷三灵之孚佑席累圣之重熙睿畧神谟举而措诸事业宸篇奎画焕乎其有文章丕承令绪之传允协大横之兆星空贯索羣元沐汪濊之恩嵗符泰阶九扈生丰穰之瑞属嗣服之伊始爰折俎以示慈凤扆当阳曕睟容于咫尺鸡人唱晓喜丽景之舒迟旂仗周庐簮绅在列勅宰夫以烹鼎所养惟贤命酒正以行觞咸醉以徳乐奏仙韶之曲声协治世之音杂鸟兽蹁跹之仪纵鱼龙曼衍之戏既歆渥赐胥抃太平东海蓬莱乐圣幸陪于镐宴南山秋色祈年愿慕于尧封臣等欣遘昌辰叨居法部敬敷口号上渎神聪阊阖宏深绀宇凉仙班齐拱御炉香日升若木开晴景云绕蓬莱动瑞光百辟衣冠趋劎佩四方玉帛走梯航钧天乐奏宫商沸同向枫宸献寿觞祭文祭黙庵先生墓文于惟安氏世为儒家爰及先生再振厥华资禀清美威仪柔嘉圆方有则圭璧无瑕穷经讲道探讨幽遐作为文章粟米丝麻务适于用靡事浮夸容城㲹翁名着昭代徳有本根学有原派先生闻之欲走趋拜适翁去亡遶墓长慨又闻南方礼乐攸在盍往游焉以观其㑹中途疾作还归言迈教授乡里羣士景从贤愚鋭钝万不不齐同如饮大河如撞巨钟随叩随应取之不穷邪説是排正学是宗操存涵养博大明通他人所难先生从容天爵少年实侍函丈曽未卒业奉亲北上天降祸灾哲人沦丧凡我同门孰不惆怅网罗遗文序次事状天爵此心惟先生实谅之尚飨祭马翰林祖母张夫人文于惟夫人女徳是茂来嫔洪族允宜厥家孝于翁姑以诲诸子有孙克显硕大而文辅徳春宫执经内殿钖封大国象服有光温凊甘旨禄养具美既康而寿顺以归全凡在夫人福徳能备輤车载涂哀荣何极式陈薄奠侑以诔辞尚享祭刘承旨文往在至元硕士如云猗欤文献公实其孙生际明时获亲先觉蔚有时名克绍家学容台辟雍金马玉堂尚书侍御集贤春坊朝践暮敭四十余嵗优游清华遂以卒世公之雅志不尚立名严重简黙具曰老成寿或罔康禄罔或久公兼有之夫孰能偶及时悬车燕尊齿毛公踰八秩不敢告劳原公之心匪躬是计国有大政于于来议岂无君子布于周行一老不遗士类永伤輤车启行丹旄斾斾公如有灵歆此薄酹尚享祭王国华学士文呜唿公乎东鲁硕儒温恭自虚和裕而舒畴昔严侯奋兴田里崇学延师以养多士遭时清明为士为卿优游周行羽仪大廷维兹卿士乡人是好推毂俊良振抜枯藁公乗其时亦起于家纡朱曳紫歴游清华嵗易时迁进居内相作为文章维世所尚其文伊何制命丹书骈四俪六华荣叶敷至治天子肃奉庙祀公于其时适官礼寺作新制度属属小心苐惧弗胜天威式临公之平生无忤无竞不巧为机廉慎以静慨彼邹鲁羣士景从存者几何而公竟终凡我同僚情何有极恭陈醪羞以告哀恻尚享祭张文在教授文维至顺元年闰月某日应奉翰林文字苏天爵国史院编修官杨俊民谨以清酌之奠致祭于故濮州教授张君之灵呜唿惟君之生逢辰晏宁早亲先哲尚识典刑邹鲁遗经汉晋诸史虞初禆官咸究终始发为文字如地出泉操纸落笔累百千言先进日亡君闻日显学徒云从户外屦满皇庆诏下宾兴于家校官乡郡儒者辉华呉越茫茫乗传而往校士以文作乐斯享朝有知己词掖荐扬垂成而止典教濮阳人曰是行克展厥志命也不融奄忽长逝輤车至止乡人悲思士失益友学失良师矧在吾侪情好弥笃一奠寄哀有泪盈掬尚享祭杨府君文维元统三年三月某甲子朝请大夫中书省右司郎事苏天爵谨遣甥何佑以香茗之奠致祭于近故从仕郎县尹杨君乡文之灵呜唿昔君初年南游江湖中嵗来归一室宴如忘情轩车娯意图史既善其身又诲诸子子也有立实才而贤秀出班行华闻日宣恩典尊隆禄养具美凡我邦人共仰徳齿忽承凶讣实怛吾心缄词往奠尚其知歆策问大部乡试䇿问厯数之起上矣昔者帝尧命羲和治厯以闰月定四时成嵗夏商周有天下皆改正朔以新民之耳目然则正朔必可改欤汉儒谓舜绍尧顺天道改正朔其説信欤不然夏启誓师何以併言三正欤攷之诗书春秋传或言夏正或言周正何为而不一欤周官大史正嵗年以序事颁之于官府及都鄙颁告朔于邦国其事亦有所因欤至汉造厯始以八十十分为统母数起于黄钟之龠其法一本于律唐开元厯专用大衍之策其法则本于易二者可兼用之欤夫治厯者始皆精密后多疎而不合其故何欤汉厯四变唐厯八变变之之故可得而考欤先儒言落下闳但知厯法扬雄又知厯理治厯者必如是而后可以无差欤我国家承金用大明厯至元中诏改授时厯能知厯法及明厯理者谁欤行之五十余年无数更之弊者其术果尽合于古欤夫帝王之治天下钦天道以授民时莫重于斯故嵗月日时由斯而成隂阳寒暑由斯而节四方之政由斯而行易曰君子以治厯明时诸君子通经博史其于古今治厯之事攷之悉矣若曰推步之学乃隂阳家流则非有司之所愿闻私试䇿问夫财用之制有国家者所当务也故洪范八政货居其一周官一书理财之术亦居其半圣人岂专为利者乎葢养民制国此为重焉夫古今天下一也山林川泽之利宁有异乎何古者财裕而民息后世财匮而民病乎岂理财之方未尽其术乎用之之道不合于制乎今欲取之有法用之有度攷诸古而宜于今其道何以廷试汉人南人䇿问朕惟隆古帝王之为治莫不因郊丘以享帝严宗祏以事神所以报本始崇孝敬也朕荷天地之洪禧纉祖宗之丕绪葢尝洁币玉以祀穹祗肃圭鬯以奉宗庙虽诚意之上通顾制作之当议若稽典礼祭天于地上之圜丘祭地于泽中之方丘而后世分祭合祭之説服冕乐舞之数果同异欤宗庙禘祫之义祖宗昭穆之序诸儒之论何以折中欤传曰郊社之礼所以事上帝也或以社为祭地又曰宗祀文王于明堂以配上帝其説何欤今天下治平百年制礼作乐维其时矣子大夫明古今之制通礼乐之原其详陈之朕将亲览焉拟廷试䝉古色目䇿问朕闻昔者帝王之有天下也或创业艰难或继体守文虽所遇之时不同及其成功一也夫周之文武成康徳业尚矣汉之髙祖文景唐之太宗明皇其治功尚有可议者乎我太祖皇帝肇造洪基世祖皇帝混一区夏列圣相继治底隆平朕承天地之休居亿兆之上夙夜祗畏罔敢逸豫载惟祖宗之治所当先者何欤成周圣王汉唐英主其得其失所当鉴者何欤子大夫悉心以对䇿问问自古有天下者皆以人材为务夫人材盛衰可以卜世道兴废或崛起山林或教养庠序或见诸谟猷或施于事业唐虞三代尚矣自汉以降张留侯之佐高帝灭秦灭项本以为韩报仇大抵多智谋术数而先儒以谓进退从容有儒者之风何欤及高帝欲易太子留侯乃招致四人以安之论者以谓为子植党以拒父或以论者未尝知圣人深许首止之盟其説何者为是欤贾谊董仲舒皆负卓越之才观其奏篇反覆治乱之原天人之对而先儒以毛苌董仲舒最得圣贤之意不及贾生何欤二子得圣贤之意者何所考见欤诸葛武侯辅佐先主出师二表臣节凛然论者以谓庶几礼乐夫以孔明连年用兵专制一方何以能兴礼乐欤晋室中兴王谢作相当国家颠危之时伟然协中外之望其辅相之业可传于世者何欤所谓寛恕简静高情雅度其亦清谈之弊欤文中子太平十二䇿献之隋文皆治世之言欤唐初诸公果出于其间欤谋猷谏诤于贞观之治最有功者孰欤陆䞇之相徳宗先儒谓有王佐之才指其奏议言之欤抑谓其相业欤或又以䞇比之贾谊何欤杨绾拜相有方宴客减其坐中声乐者有以驺从之盛为省之者有以第舍宏侈毁撤之者既能使一时之人风动如此其学术于古人亦有可方者欤五代之际有若王朴者出焉不数年间制礼作乐蔚然勃兴亦有可述者欤夫古今人才多矣能识其逺者大者则可称焉诸君子周览歴代之变通攷求人物之得失其于诸公之事必能有所去取请详陈之以观诸君子之所藴问河为中国患旧矣禹疏九河而患始息周定王时河徙砱砾歴春秋之世弗闻其为民患何欤攷之九河在兖州之域沧棣徳之间谓之包沦于海者果可信欤汉元光间河决瓠子发卒数万人塞之甚至天子沈白马玉璧祠之而后道河北行二渠复禹旧迹彼谓以人力强塞未必应天是果庙谟之长算欤唐世河患无闻岂藩镇分据其地而事有不克登载于简册欤宋元祐间或欲导河东流或主北流议论不一其果何者为是欤夫河自南徙入淮而齐鲁之患稍息今河复决而北泛滥数百里壊城郭田庐冡墓不知其几听其北流则堤防未立郡县受害导之东徙则工费极大民殚于后将何如则可也夫汉值河决诏征能治河者贾让出为诸君子博攷经籍必能深明古今河患及治河长画其详陈之以备水衡之所採择书与西管李士兴书五月吉日赵郡苏天爵顿首再拜李君士兴足下葢尝闻之同门曰朋同志曰友余与足下虽无一日之雅然而同为安氏弟子则朋友也夫忠告而善道之朋友义也余有一事将为足下道足下试详而听之夫古者春祈秋报皆祭于社下至一乡一里莫不皆然其祭也则以乡有道徳先生配之近世社祭之名仅存然而大抵非所当祀之鬼而配祭之礼又亡甚矣古礼之废壊也嗟夫不有讲学之君子其孰能复之哉葢西管名镇也社祭之礼嵗之所常行也而足下又尝讲学者也独乡先生之祀又可不复之哉乡先生为谁安氏是也安氏自石峰如斋黙庵子孙三世或家于斯游于斯者七十余年矣凡使是镇之人诵诗读书立身行道敬老而慈幼善俗而化家莫非安氏之教使之然也然则安氏之功讵浅浅哉夫古者乡无道徳先生犹将合而祭之矧有如安氏者举而祀之孰不曰宜礼曰豺祭兽獭祭鱼夫豺獭尚知报本而况于人乎足下试与里中长老议之如果能行天爵亦将往观古礼之复焉足下其思之勿忽答达兼善郎中书近承赐教知久病新愈夫君子之仕固欲行其志也然事之龃龉者十常八九欲舍而去之不知者以为忘斯世矣合下由进士得官二十余年始以文字为职业人则曰儒者也及官风纪屡行而屡止孰知其志之所存乎向谕印祝泌皇极经世説谨装潢纳上某尝学于临川呉先生闻其言曰邵康节天人之学也虽其子弗克传焉蜀人张行成葢能得其彷彿行成既没其学又弗传矣祝泌生于宋季所学者风角鸟占之术特假皇极之名张大之耳抚州有传其术者覩物即知休咎尝欲以学授予予弗从而止某又尝学于太史齐公毎见公读邵子书不去手晚嵗又释外篇令某传录其言曰皇极之名见于洪范皇极之数始于经世书数非极也特寓其数于极耳经世书有内外篇内篇则因极而明数外篇则由数以㑹极某尝欲集诸家释外篇者为一书顾未能也又闻国初李征君俊民李翰林冶皆能通邵子之书或言征君传于河南隠士荆先生而翰林不知得于何人也世庙在潜邸时尝召征君问之征君既亡复召翰林问之以某观之二公不过能通其数耳而康节之学葢未易言也故曰欲知吾之学者当于林下相从二十年方可学也因合下求祝泌之书偶言及之滋溪文稿卷二十四滋溪文稿卷二十五钦定四库全书滋溪文稿卷二十五元苏天爵撰杂着读诗疑问子曰吾自卫反鲁然后乐正雅颂各得其所然则二南正风不可谓之乐欤抑兼言之欤古者春秋教以礼乐所谓乐者即雅颂之乐乎大韶大夏之乐乎诗三百十一篇皆古乐章六篇无辞者笙诗也然则大韶大夏亦笙诗欤不然其辞何以不传于世也当夫子自卫反鲁时鲁哀公十一年冬也前六十八年鲁襄公二十九年呉子季札来聘请观周乐为歌周南召南次歌弼鄘卫次歌王歌郑歌齐歌豳歌秦歌魏歌唐歌陈歌桧然后歌小雅大雅歌颂终焉由今观之所正者独豳以下也而雅颂何尝不得其所乎若曰左氏后出而作传何独豳之下雅之上不得其次欤诗三百篇妇人女子作者居十之三夫以淫邪妇人而能为此岂圣人润色之欤不然后世老师宿儒反有不能及者何也夫郑卫之诗葢多淫乱之诗也平王以下朝廷雅正之乐歌亦岂少欤至夫子定诗独取郑卫淫乱之诗而弃宗周雅正之乐歌何也或曰平王东迁王室衰微不复能为祭祀朝聘之乐矣夫以大王之尊不能为此而鲁诸侯之国也独得为燕享之颂欤汉广之诗言文王之化及于江汉之间而有以变其淫乱之俗故其出游之女人望见之知其端庄静一非复前日之可求矣行露之诗言南国之人服文王之化有以革其前日淫乱之俗故女子有能以礼自守而不为强暴之所污矣摽有梅之诗言南国被文王之化女子知以贞静自守惧其嫁不及时而有强暴之辱也夫文王之化既能变南国前日淫乱之俗而其妇人女子亦皆有端庄静一之徳独其男子反不能被文王之化革其强暴之性何也淇澳卫人美武公之徳宾之初筵武公饮酒悔过而作抑亦武公作使人日诵于其侧以自警皆卫诗也一录于风一录于小雅一录于大雅何也岂声音节奏亦有丰杀廉肉之不同欤果然则诸侯之诗亦可谓之雅矣七月周公以成王未知稼穑之艰难故陈后稷公刘风化之所由使瞽蒙朝夕讽诵以教之也公刘召康公以成王将涖政当戒以民事故咏公刘之事以告之也当成王时召公为保周公为师皆作诗以戒王今七月录于风公刘录于雅何也周礼籥章氏祈年于田祖则吹豳雅蜡祭息老物则吹豳颂岂豳诗亦可为雅为颂欤果然是一诗而杂三体矣岂所雅颂各得其所乎六月宣王命尹吉甫帅师伐玁狁有功而归诗人作歌以叙其事也采芑宣王命方叔南征蛮荆而赋其事也江汉宣王命召穆公平淮南之夷诗人作诗以美之也常武宣王自将以伐江北之夷诗人作诗以美之也四诗其事畧同而六月采芑载之小雅江汉常武载之大雅何也太史公曰古诗三千余篇孔子删之存者三百一十一篇是则秦火之余诗亦为完书矣而凡经传所引逸诗是皆孔子所删二千七百余篇之文乎今考之孔子之言曰吾自卫反鲁然后乐正雅颂各得其所又曰诗三百一言以蔽之曰思无邪未尝言删诗也至赵氏孟子题辞始有删诗之説而晋世所传孔氏书序亦言删诗为三百篇皆出太史公之后夫以周之列国若滕薛许蔡邾莒其与陈魏曹桧地丑徳齐而独无一诗之存何也将有其诗而夫子删之欤当季札之聘鲁请观周乐于时夫子未删诗也自雅颂之外其十五国风尽歌之考之今三百篇及鲁人所存无加损也其谓夫子删诗者果可信乎鲁侯国也诗之有颂着其僭也独称鲁侯者何也或曰鲁人因其请王而作故称其君为鲁侯夫既知尊王而请之又僭王以作颂何也或曰成王以周公有大勲劳于天下故赐伯禽以天子礼乐鲁于是乎有颂今考之颂皆为僖公而作曽无一诗及于周公何也执竞之诗小序以为祀武王也先儒以为祭武王成王康王之诗也夫古者一王一庙然则是诗也将通三庙而用之欤诗有变雅变风之文先儒以二南二十五篇为正风自弼迄豳一百三十五篇为变风然则成周盛时齐晋陈卫所得之正风孔子编诗皆弃而不取何也王制曰天子五年一巡狩命太师陈诗以观民风今考之诗自成至宣列国之风无一篇可见平桓以后天王未尝巡守也而所编之诗如此其多是果孰传之欤孟子曰王者之迹熄而诗亡诗亡然春秋作王者之迹熄谓平王东迁而政教号令不及于天下也诗亡谓黍离降为国风而雅亡也先儒之説如此夫风雅体制不同音节亦异雅非可降为风也谓夫子编诗而降之耶则未编之前亦不闻名为雅也颜渊问为邦子曰放郑声然卫诗三十有九而淫奔之诗四之一郑诗二十有一而淫奔之诗七之五齐风十一篇而淫奔之诗四陈风十篇而淫奔之诗七视郑卫有过之者夫子胡不并絶其声以为法哉乐有五音十二律诗之雅颂祭祀燕享之乐歌也必当时所作而用之所以恊乎五音十二律也二南国风民俗歌谣之诗也今亦用之于乐其声音节奏果能协于五音十二律乎不知古人因诗以度乐欤抑因乐以为诗欤若曰因诗以度乐则白华南陔等诗又将何以为乐欤诗自唐虞有之书所谓诗言志歌永言是也及夫子定诗独取周诗仅及商颂数篇而已虞夏之诗皆弃而不取何也若曰恐虞诗嵗逺而亡然则子在齐闻韶三月不知肉味其所闻者非舜乐欤戊辰之冬閲朱子诗集传吕氏读诗记偶有所疑辄笔录之葢将就有道而正焉非愿学固哉高叟之为诗也三史质疑辽人之书有耶律俨实录故中书耶律楚材所藏天厯间进入奎章阁次则僧行均所撰龙龛手镜其他文集小説亡者多矣金章宗初年即命史官修辽史当时去辽不逺文籍必有存者犹数勑有司搜访事迹其书又经党懐英赵沨王庭筠诸名士之手章宗屡尝促之仅二十年陈大任始克成编金太祖初起事多草创故实录所书止此海陵被杀诸公逢迎极力诋毁书多丑恶世宗实录适当章宗承平好文事最周详章宗之事方公撰述而卫王被杀国亦南徙宣宗怨其舍已立叔弃其槀于燕曰俟还都为之未晚在汴诸公复以为请始撰述之时中原新经大乱文籍化为灰烬故其书尤疎畧诸大臣子孙多死于兵仅着数十传而已卫王实録竟不及为国亡之后元好问述壬辰杂编杨奂天兴兵鑑王鹗汝南遗事亦足补义宗一朝之事金亡元帅张侯柔收拾金史北归中统初送史院当遗乎而海陵实録何故复存当正大末义宗东幸元好问为史官言于宰相请以九朝小本实録䭾以一马随驾岂以太祖太宗睿宗熙宗海陵世宗显宗章宗宣宗为九朝乎不知张侯收图籍时太宗熙宗之史何以独见遗也金诸臣三品以上方许立传然多无事业所书不过厯官嵗月而已四品以下当载者多而史却不载当访求之若夫将相大臣卒于太宗熙宗卫王之时者虽厯官嵗月今亦无所考矣金亦常为国史今史馆有太祖太宗熙宗海陵本纪章宗尝命翰林应奉韩玉修功臣列传曰是家何幸得斯人作传耶惜乎其书不存元好问为中州集小传多庶官及文学隠逸之士所以补史之缺遗惜其尚多疎畧又所述野史名臣言行録未及刋行当访求于其家叶隆礼宇文懋昭为辽金国志皆不及见国史其説多得于传闻葢辽末金初稗官小説中间失实甚多至如信如张师颜南迁録尤为纰缪金儒士蔡珪郑子聃翟永固赵可王庭筠赵沨皆有文集行世兵后往往不存若赵秉文文集乃国初刻本亦多回䕶民间恐有别本太史齐公履谦甞言金大定中翰林应奉耶律履撰庚午元厯最为精密国家修授时厯时推算前代厯书惟庚午厯及唐宣明厯不差又言太史院旧有宋前后修改厯书因革数百巻可备修律厯志用其书后归祕书监辽金大族如刘韩马赵时左张吕其坟墓多在京畿可模碑文以备採择金人术艺若武亢之天文刘守真之医术皆造精妙当採其事迹作方技传高丽西夏皆尝臣服宋金及与辽人战争今于三史当各附见乎或别为书乎金人入中原宋臣死节者仅十数人奉使不屈如洪皓朱弁辈又数人而宇文虚中者既失身仕金为显官矣金初一切制度皆虚中所裁定如册宋高宗为帝文亦虚中在翰林时所撰第以讥讪慢侮权贵𬒳杀今宋史书曰欲因虏主郊天举事果可信乎甚至比为苏武颜真卿而又录用其宗人固曰激劝臣下然亦何为饰诈矫诬之如是乎施宜生邵武人本名逵宋政和间擢上舍第为颍州教授汴陷南走建贼范汝为作乱宜生从之贼败复北走齐上书陈伐宋之策为议事官齐废仕金累官翰林侍讲学士正隆四年冬偕伊喇必埒哩使宋宜生自陈昔逃难脱死江表义难复往力辞不许葢是时海陵谋伐宋故以宜生往使以系南士之心与用蔡松年为相之意同宜生既归以必埒哩至宋不逊不即以闻被杖五年除翰林学士次年中风疾大定二年致仕三年六月卒年七十三此见于世宗实录及蔡珪所述宜生行状可考岳珂作程史乃云宜生使宋漏言将用兵意曰近日北风甚劲又曰笔来笔来归则被诛又云海陵既死后图克坦氏被杀按世宗实录图克坦氏至大定十年方死是皆小説传闻修史者可尽信之乎宋自太祖至宁宗实录凡三千卷国史凡六百卷编年又千余卷其他宗藩图谱别集小説不知其几今将尽加笔削乎止据已成国史而为之乎理度两朝事最不完理宗日厯尚二三百册实录纂修未成国亡仅存数十册而已度宗日厯残缺皆当访求史官修史在内天子动静则有起居注百司政事则具于日厯合而修之曰实录有实录方可为正史宋仁宗初史官修真宗实录而起居注阙乃命三司判官程琳修大中祥符八年以后起居注是阙起居注必当补修龙图阁学士宋敏求补撰唐文武宣懿僖昭哀七帝实录共一百八十三卷今理宗实录未完度宗卫王哀帝皆无实录当先采掇其事补为之乎即为正史乎宋史官洪迈进言国史太祖太宗真宗三朝先为一书仁宗英宗两朝继为一书神宗至钦宗四朝又为一书凡大政事大议论如礼乐食货兵刑选举皆首尾㫁续不相贯穿天文地理律厯艺文毎书登载复为烦杂于属辞比事之体若未尽善乞纂成九朝国庶几法度章程合而为一当时亦不及从其言也周世宗次第削平诸伪宋太祖因其子母孤弱取之宋史言陈桥兵变者欺后世也宰相范质曰仓卒遣将某等之过陈大任辽史书曰周殿前都㸃捡赵匡𦙍废其主自立今修宋史用是例欤别有説欤宋太祖之死人多疑之观长编所载隠隠可见如曰上不豫夜召晋王属以后事其言左右皆不得闻但遥见烛影下晋王离席若有逊避之状既而上引柱斧戳地大声曰好为之遂崩夫太祖英明如此疾又未至大渐果欲属以后事何不召宰相共命之乎翰林袁公桷尝言秦王廷美呉王徳昭秦王徳芳皆繇赵普以死今宋史普列传无一语及之李焘私作普别传姑畧言之果可信欤袁公又言天圣三朝正史多有谬误神哲徽钦四朝史多所避忌立传亦有芜类所宜刋削徽钦围城受辱北行遭幽正史不载当求野史书之先儒以修史为难昔隋尧君素周韩通之死史官不为立传葢难言也如新五代史诸世家则曰其后事具国史今宋自宁宗金自章宗已与国家相接欲尽书之则有当回护者欲尽削之则没其实矣如曰事具国史则金自章宗后仅三十年始亡宋自宁宗后仅五十年始亡岂可皆不书乎况其死事之臣又岂止一尧君素韩通而已郑夹祭言古者修书出于一人之手成于一家之学班马是也至唐修晋隋二书始用衆手然亦随其学术所长者授之如李淳风于志宁则授之以志颜师古孔颖达则修纪传以颜孔博通古今于李明天文地理图籍之学故也所以晋隋二志髙于古今欧阳公修唐五代史律厯专资于刘义叟今之儒者孰为明天文律厯地理之学者乎欧阳公修新唐书凡废传六十一増传三百三十一志三表四今三史旧传当废者有几传志当增者有几如宋中兴四朝史诸传尤少葢当理宗初年诸公犹多在世故也司马温公撰资治通鑑凡十九年始成欧阳公修新唐书十有七年李焘编续通鑑长编垂四十年今修三史限以嵗年可乎先儒有言修史者当得人得书司马温公修通鑑也史记前后汉则刘贡父三国歴九朝隋则刘道原唐迄五代则范纯甫其在正史外楚汉事则司马彪荀悦袁宏南北则崔鸿十六国春秋萧方三十国春秋李延寿南北史唐以来则稗官野史及百家谱录正集别集墓志碑碣行状别传皆不敢忽今三史笔削宜得其人考证当得其书庶几可传于世至正癸未勅宰臣选官分撰辽宋金史翰林学士欧阳公𤣥应召北上道出鄂渚余以三史可疑者数事欲就公质之适公行役悾惚不果因书以寄之赵郡苏天爵记滋溪文稿卷二十五滋溪文稿卷二十六钦定四库全书滋溪文稿卷二十六元蘓天爵撰章疏经筵进讲赐坐帝王之治典学为先开设经筵实为盛典钦惟皇帝陛下天縦聪明励精图治嗣服伊始诏开讲筵特命宰辅台臣及选奎章翰林儒宿十日一进讲读所以辅益圣徳缉熈大化实宗社无疆之福中外臣民孰不忻忭窃闻讲官所进説者祖宗之圣训圣贤之格言然则不可不敬也自昔讲官侍坐有仪葢所以尊师重道従容降接非第循故事而备外师也今陛下春秋鼎盛圣学方新其于祖宗之训圣贤之言乐于聴闻独于讲官尚未赐坐夫以三代令五皆置师传之官坐论道义世祖皇帝每召儒臣进对亦尝赐坐俾尽所言伏愿自今以始每进进讲赐坐设几従容顾问凡古今治乱之原及民间情伪得失俾讲官详究敷陈薰陶感发如此则圣学高明治化熙洽而经筵所设诚非虚文矣乞褒赠李延平窃闻礼曰太上立徳其次立功其次立言故古者封爵之典或以徳或以功或以言葢各有等差也钦惟国家隆儒重道褒崇之道靡间古今上自洙泗之圣哲下及伊洛之儒先咸蒙加封公侯爵号所以尊崇斯道之传表章风化之美诚明时之令则斯文之盛遇也然而尚有道徳隆重为世师表爵位弗称未及褒崇卑职起自诸生叨居言路所当敷陈伏覩延平先生李愿中当宋氏南迁之初中国扰攘之际三纲不振九法亦隳先生兴自南荒禀赋异识阐明圣学兴起斯文既退藏于一时思传授于多士存孔孟传心之正学续伊洛经训之格言独惟朱子学传其要今天下混一朝廷右文六经之传四书之训贡举以之取士庠序以之教人所以明圣贤之道立彛伦之序者朱子之功葢甚大也考之宋史方朱子之初年出入于经传泛滥于释老及见延平洞明道要顿悟异学之非尽能掊击其失由是専精致诚剖㣲穷深而道统之传始有所归由是言之虽以朱子之髙明犹赖延平之启迪矧在后世可不师其学乎切惟近代儒先莫如伊洛之盛夫濂溪二程既已封公张吕朱子俱列从祀而延平之学上传周程下授朱子独未褒崇诚为阙典昔者朱子竹林精舍已尝以周程邵张司马延平七先生从祀当时儒者咸谓合礼然则今之敷陈非一人之私见实国家盛徳之举也如蒙奏闻下礼官议比拟周程朱子优加封谥列诸从祀之位既足以彰圣朝隆儒重道备脩祀典之意又使学士大夫咸知正学之宗其于表章风厉诚非小补请详定朝仪班序朝觐㑹同国家大礼班制仪式不可不肃夫九品分官所以着尊卑之序四方述职所以同逺近之风葢位序尊严则观望隆重朝廷典宪莫大于斯迩年以来朝仪虽设版位品秩率越班行均为衣紫从五与正五杂居共曰服绯七品与六品齐列下至八品九品葢亦莫不皆然夫既踰越班制遂致行立不端因忘肃敬之心殊失朝仪之礼今后朝贺行礼聴读诏赦先尽省部院台正从二品衙门次及诸司院局各验职事散官序立正从班次济济相让与与而行如有跻躐品秩差乱位序者同失仪论以惩不恪庶几贵贱有章仪式不紊上尊朝廷之典礼下耸中外之观瞻乞増广国学生员国家典章兴隆庠序敦崇劝勉责在宪台夫成均实风化之原而人材乃邦家之本是宜増广员额乐育贤能昔者世祖皇帝既定中原肇新百度知为治必资于贤者而养贤必本于学官至元七年初命中书左丞许衡为国子祭酒以教公卿大夫之子孙是时学徒未有定额其后政教既修学者寖广迨至仁宗皇帝増多至四百员然而近岁以来员额已满至使胄子无从进学殊非祖宗开设学校广育羣材之美意也葢自昔国家未有不由作兴英贤而能为治者也故汉室中兴圜桥门者亿万计李唐受命㳺成均者三千员人材之多近古未有洪惟国家海宇之广庠序之盛又岂汉唐所可比拟独于学徒员额犹少方今朝廷治化更新嘉惠儒术至于学校长育人材尤为先务宜从都省闻奏量拟増添生员一百名内蒙古色目五十员汉人五十员应入学者并如旧制钱谷所费岁支几何人材所闗实为至重如此则贤能益盛俗化益隆其于治道实为有补建白时政五事钦惟国家建置台宪务求贤哲克广聪明若或缄黙而不言有负朝廷之任使卑职猥以菲才备员六察粗有闻见谨用敷陈葢畏天变者所以尽事天之诚享宗庙者所以隆孝治之道辅圣徳者所以建太平之基敬大臣者所以求賛襄之益恤黎民者所以固邦家之本匪欲徒为空言惟务切于时政尚慿采择伏希奏闻一自昔人君之居天位兢兢业业不敢暇逸所祇畏者惟天而已然而国家之政既脩则天地之容斯隠否则天出灾异以警惧之甚矣天心仁爱人君之至也可不夙夜脩省克谨天戒乎钦惟圣天子躬膺眷命丕纉皇图上应天心下孚民志将见治化方臻祯祥叠至迩者太史上言三月癸夘望月食之既四月戊午朔日有食之夫悬象着明莫大乎日月今焉薄食得非刑政之失而致然欤且月食之既为异已甚日食纯阳之月古尤忌之葢隂盛阳㣲君子之所惧也有天下者其可忽诸今天子聪明仁孝天下化服宜奋干刚聿脩刑政疎逺邪佞専任忠良庶可消弭灾变转为祯祥日月贞明宗社蒙佑若曰日月薄食自有常度天道悠逺人不可知是乃姦邪误国之言非圣人畏天之意也一郊社宗庙国之大祀尊亲兼着庙享尤隆是以古之王者必行亲祠之礼所以报徳祖宗广孝治也洪惟国家隆兴百年礼乐文物光昭简册世祖皇帝肇建太宫武宗皇帝亲行大礼列圣相承典章具在文皇帝拨乱反正以定天下临御五载治化休明爰自宾天臣民思服载涓吉日班祔有经钦惟圣天子祇承遗诏入奉宗祧夙夜寅畏图新政治恭事东朝既尽于奉养顾瞻清庙宜展其孝思伏愿率遵旧章躬行祀礼则祖宗歆享降福于万年圣徳孝恭有光于四海矣一古者天子虽有聪明睿圣之资必待左右之臣匡直辅导然后徳化可成也周成王即位之初春秋方富于时周公为师召公为保辅养保护克尽其道以至侍御仆从亦皆正人故成王所见皆正事所闻皆正言卒能养成徳器致治隆平享国久长为周贤君钦惟圣天子春秋鼎盛临御九有睿圣之徳度越百王然犹开设讲筵鑑观古训葢所以辅益圣徳缉熙元化者也夫以儒臣宰辅进见有时惟朝夕与居薰陶徳器正赖侍从承弼之得人也伏愿博选勲旧世臣之子端谨正直之臣前后辅导使嬉戏之事不接于目俚俗之言不及于耳左右交脩内外相养则圣徳日新治化日隆矣一帝王之职在任宰相宰相者所以辅佐天子抚绥兆民燮和隂阳賛襄政治而已故人主躬亲庶政礼貌大臣常于进见之间俾尽论思之道洪惟天朝富有四海列圣临御保守治平遇臣下者既尽其礼大臣硕辅献纳谋猷事君上者亦尽其忠君明臣良千载一时也钦惟圣天子圣徳寛仁临乎臣民之上天下之大万机之繁朝夕都俞共图为治者二三大臣而已然而古昔人君待遇其臣亦未尝不至也故燕飨所以通上下之情蒐田所以习武备之礼命之爵禄以求其用赐之居第以安其身葢皆昭俭而合礼未始踰制以厉民今朝廷政化更新中外望治枢机之臣固宜尊宠是以爵禄之贵居室之盛宴享田猎之乐可为至矣伏惟二三大臣同心一徳勉图报称雍容廊庙夙夜賛襄俾公卿得人风雨时若纪纲正而朝廷尊赏罚公而民心服不亦至盛矣乎一天下之事当谨于㣲民惟邦本尤不可忽国家自太祖皇帝戡定中原世祖皇帝混一海宇黎元休息百年于兹爰自近岁以来云南土人作乱海南黎蛮为梗有司视为故常不加安辑迩者猺贼大肆猖獗攻陷道州杀虏官吏民庶夫道州湖南一郡也先此广西之民已被其害今复转入内地此其为患不细方今天下虽号治平然山东实股肱郡去年河水为灾五谷不登黎民流冗者衆朝廷间尝赈给犹未克赡江淮之南民复告饥河北诸郡盗贼已未获者三千余起夫民穷为盗葢岂得已为民父母顾将何如岂可优㳺燕安视若无事伏惟朝廷宜急讲求弭安盗贼方畧赈救饥民长䇿使海宇清谧黎民富足实为宗社之至计也乞续编通制法者天下之公所以辅乎治也律者厯代之典所以行乎法也故自昔国家为治者必立一代之法立法者必制一定之例葢礼乐教化固为治之本而法制禁令实辅治之具故设律学以教人置律科以试吏其所以辅乎治者岂不详且宻欤我国家自太祖皇帝戡定中夏法尚寛简世祖皇帝混一海宇肇立制度列圣相承日图政治虽律令之未行皆因事以立法岁月既久条例滋多英宗皇帝始命中书定为通制颁行多方官吏遵守然自延祐至今又几二十年矣夫人情有万状岂一例之能拘加以一时官曹材识有髙下之异以致诸人罪状拟议有轻重之殊是以烦条碎目与日俱増每罚一辜或断一事有司引用不能遍举若不类编颁示中外诚恐逺方之民或不识而误犯姦贪之吏独习知而舞文事至于斯深为未便宜从都省早为奏闻精选文臣学通经术明于治体练达民政者圆坐聴读定拟去取续为通制刻板颁行中间或有与先行通制参差牴牾本末不应悉当㑹同讲若画一要在详书情犯显言法意通融不滞于一偏明白可行于久逺庶几列圣之制度合为一代之宪章民知所避吏有所守刑政肃清治化熙洽矣论不可数赦自昔国家务明刑政苟或赦宥之数行必致纪纲之多紊是以先王既兴礼乐以教民又严法制以惩恶葢礼乐兴则教化洽法制严则姦贪惧未尝数赦以病民也唐太宗贞观二年谓侍臣曰凡赦惟及不轨之辈古语有云君子不幸小人之幸一岁冄赦善人喑哑夫养稂莠者伤禾稼惠姦兇者贼良人朕有天下以来尝须慎赦葢数赦则愚人尝冀侥倖唯欲犯法不复能改过矣诚哉太宗之斯言也昔我世祖皇帝即位之初未尝肆赦临御既久圣徳深仁丕冒天下是以刑政肃清礼乐脩举姦贪知惧善良获伸故中统至元之治比隆前古钦惟圣天子承顺天心子爱百姓发号施令必先至仁践祚伊始已降寛恩然自近岁以来赦宥太数诚恐姦人贪吏各懐侥倖大为姦利非国之福也夫以世祖皇帝在位三十五年肆赦者八近自天厯改元至元统初岁六年之中肆赦者九葢敷恩宣泽虽出于朝廷之美意然长姦惠恶诚为政者所当慎也伏愿自今以始近法世祖皇帝之所行逺鑑唐太宗之所言使中外臣民洗心革虑守法奉公知非常之恩不可复觊不胜幸甚灾异告白十事葢闻应天以实不以文动人以行不以言此自昔国家消弭天变感格人心之至计也洪惟天朝列圣临御深仁厚泽涵育羣生或遇灾异犹思脩省诞布徳音务施实恵是则祖宗畏天爱民之盛徳也迩者日月薄食星文示变河北山东旱蝗为灾辽东江淮黎民乏食方此春夏之始农人播植之时灾异若此岁事何望夫天之变异葢不虚生将恐人事有乖和气当是之时国家正宜访求直言指切时政矧在卑职忝居言官岂容缄黙伏愿朝廷哀矜黎民诞敷实惠更新庶政勿示虚文庶几消弭天灾感召和气宗社臣民不胜幸甚一赏罚者国之大柄朝廷纪纲系焉故赏不失有功则劳臣劝刑不失有罪则姦人惧二者或失纲纪必隳故古者爵人于朝与士共之刑人于市与衆弃之虽人君不得而私也况左右臣隣敢擅威福而为之乎窃闻近日以来倖门渐启刑罚渐差无功者觊觎以希赏有罪者侥倖以求免中外闻之窃议伤叹诚恐刑政从此渐隳纪纲自此日紊劳臣何以示劝姦人无所警惧矣伏愿自今以始凡官员刑狱敢有交结近侍互相请託恣为罔欺紊乱政治者严行禁治中书左右两司及六部等官所以㕘賛宰臣决理政务者有不思奉公守法阿容苟从并许究问庶几刑罚有当刑政肃清雍熙之化可坐而致矣一节用爱民有国之常经今朝廷用度不足弊在于浮费不节所入者有限而所出者无涯遂令内外帑廪皆未充赡夫天下之财皆出于民既伤其财民必罹害故爱民必谨于节用也葢国家财用责之戸部户部责之运司州郡州责之县县责之民至民而止民竭其力以佐公上而用犹未足则嗟怨之气上干天地隂阳之和此水旱灾变所由作也宜从朝廷専命中书省官二员督户部详定减省罢不急之工役止无名之赏赐裁官吏之冗员减僧道之好事凡百用度务令撙节庶几国用既充民无横歛感召和气莫急于此一遇灾知惧圣贤之明训昔之有国家者凡值凶荒灾异必减膳彻乐侧身警畏忧恤元元惟恐其不至也葢天灾方作民食未充在位者于此时何忍相与饮食燕乐而不恤其民乎近年以来朝廷无事待遇勋臣固为优厚然而宴享太频财用不能无费夫珠玑国之重寳马政国之大事今宴享必以杀马为馔珠玑为花诚恐习俗成风奢侈日甚费财扰民有损国治矧当灾异荐臻尤宜警惧以答天意今后内外百司凡有必合筵宴一切浮费奢靡之物并宜裁节禁治是亦恐惧脩省之一事也一在古有训作善降祥不善降殃葢言人之为善为恶殃庆各以其类应也后世佛教既入中国始言人能脩奉佛事輙获福利小民信之或不能悟甚至有国家者倾其府库舍施金帛供佛饭僧惟恐不至然其征验葢可覩矣是以中外之臣言其可罢者十常八九而国家崇信方笃不忍遽已迩者徽政院臣以府库不充金帛不给启奉懿旨凡在兴圣宫常例好事一切罢止今朝廷政教惟新方图孝治宜体东朝之意凡大内常例好事宜权停止岂惟制节浮费有裕于国家庶几不惑异端有闗于政化也一建官分职本以为民官冗事繁适足害治葢古者爵禄所以待贤才熙庶绩非以供人之欲给人之求者也是以上自公卿大夫下及抱闗击柝皆有定员而无旷职故官无苟得人无倖心洪惟世祖皇帝在位三十五年建官之制详酌古今之宜故治化成而事功立爰自近岁以来官府日増选法愈弊俸禄既广事功益隳夫文翰之职既同何为复列数职造作所司既一不应又置数司掌军政者亦既俱分奉祭祀者似太重复至于属官辟吏员额杂冗支俸食米内外繁多若不早为裁减日久愈难沙汰夫科场取士三年止得百人今吏属出身一日不知其几即自中书类选已有积年不调之苦孰思数年之后吏部选又将奈何宜从都省早为闻奏照依至元定制合并裁减不惟省去冗员清选举之方亦以节制浮用为裕财之道一命郡县之官唯欲图治班田禄之制所以养廉今国家设官固有髙下之列颁禄当无厚薄之分然而朝廷卿士俸廪既均郡县公田多寡不一亦有剏设员阙逐月止请俸钱故廉者奉公冻馁其妻子贪者受贿辱及其宗亲各处虽尝申明其事主者但言设置已久廉吏嗟叹无可奈何宜从户部行移取勘各处所阙公田于系官田内均行摽拨岂惟廪禄惠及官吏之一家庶责贤能洽治郡县之兆姓一钱币之制在古所以惠民钞法之行岁久不能无弊葢米粟布帛养兆民之本钱币钞法权一时之宜故法久必更理当然也昔者世祖皇帝始立法制遂行中统交钞其后又行至元寳钞夫行之既久真伪不无坐罪虽曰匪轻获利自是甚重爰稽造钞以来元额已踰数倍以致钞日益虚物日益贵民庶有倒钞捡钞之扰官吏有监钞烧钞之害欲救其弊理宜更张洪惟武宗皇帝即位之初始命尚书省更行铜钱本欲复古以便民未闻有妨于国计葢因至大已后一切矫枉太过因併铜钱遂亦不用夫行封赠所以劝忠増俸禄所以养廉禁干名犯义者厚风化之原减吏员日月者奖奉公之吏是皆尚书省所行未闻人以为非何于铜钱独为不可况逺自唐虞近及宋金明君贤臣阜民之制皆本乎此矧今国家疆宇万里钱币之制祖宗已尝举行宜从都省明白奏闻令户部官讲究厯代鼓铸之方用钱之制逺近便宜断然行之岂惟救钞法一时之宜实所以遂民生无穷之利也一治平既久民获奠居版籍既定田无余亩葢山东益都之境自昔号称广斥书所谓莱夷作牧是也今国家平定葢已百年户数土田悉有定籍迩者姦人妄行呈献凡民之田宅坟墓悉指以为荒闲朝廷虽尝差官覆实輙与符同不复考察夫既设置官吏遂为㑹歛钱粮幸因水旱为由不克收满元额民既无所控诉官亦无可奈何验其一岁所入之税粮仅足诸人所支之俸给不能裕财富国徒足以害衆扰民矧今山东黎民阻饥盗贼多有诚恐因之别生利害钦覩天厯元年诏书节文有曰国家租税自有常例今后诸人毋得妄献田土违者治罪拟合钦依明诏将山东田赋总管府等衙门革去其百姓合纳租赋并依旧制庶使一方之民咸获有生之乐仰称文宗皇帝发政施仁之盛徳一薄赋税者治国之大经广聚歛者蠧民之弊法夫以河南之地方数千里所税输粮已有定数先之以刘亦马罕妄献地土既已长流海南是无闲田亦已明矣爰自延祐以来姦人窃取相位欲兴功利以固权宠輙以经理为名惟欲扰害其衆名曰自实粮田实是强行科歛朝廷深知其弊累降诏书免除有司失于奉行至今令民包纳夫以堂堂天朝富有四海差税之入悉有定制乃因兴利之徒遂遗斯民之害拟合钦依累朝诏㫖其经理虚桩之数并行革拨岂惟彰朝廷薄歛惠民之厚泽亦以植斯民本固邦宁之逺图一国家之治当视一而同仁夫以髙丽为国僻居海隅圣朝肇兴首効臣节世祖皇帝嘉其勤劳釐降公主葢所以懐柔小邦恩至渥也比年以来朝廷屡遣使者至于其国选取子女求娶妾媵需索百端不胜其扰至使髙丽之民生女或不欲举年长者不敢适人愤怨感伤无所伸诉方今辽东岁歉民适告饥和气之伤或亦由此今后除内廷必合取索外其余官员敢有不经中书擅自奏请取索高丽女子及因使其国娶妻妾者拟合禁治庶几彰国家同仁之治慰小邦向化之心乞免饥民夏税天生蒸民为国之本地生百谷为民之财国非民罔兴民非财罔聚故书有本固邦宁之㫖易有聚人曰财之文我国家兴隆百年子育兆姓虽赋税専征于郡县而恩泽常出于朝廷爰自去岁以来不幸天灾时见或值亁旱或遇霖雨河水泛溢年谷不登以致江浙辽阳行省山东河北诸郡元元之民饥寒日甚始则质屋典田既不能济甚则鬻妻卖子价直几何朝廷虽尝赈恤数日又复一空朝食树皮暮食野菜饥肠暂充形容已藁父子不能相顾弟兄宁得同居壮者散为盗贼弱者死于途路闻之亦为寒心见者孰不陨涕殆兹春夏之交将谓蚕麦可望虫已损其桑柘蝗又食其青苗夏麦既已不收秋田犹未下种天灾若此民穷奈何衣食尚且不充赋税何由而出诚恐州县官吏但知依期征索箠楚既施疮痍益盛夫民国之赤子财者本以养民宜从朝廷早赐闻奏验彼灾伤去所曽经赈济之家合纳夏税量与蠲免庶几实惠普洽困穷销愁怨之苦为欢悦之心和气既充隂阳自顺四时协序百谷用成黎民雍熙天下幸甚请保养圣躬天下安危系乎人君之一身人君身安则天下安矣是以古之王者慎起居以节嗜慾亲忠良以稽古训葢所以调护身体安定黎民实惟宗社之至计也钦惟皇帝陛下纉承正统端拱渊黙开设经筵怡神图史而祖宗基业之隆天下安危之计不可不深虑也昔者太祖皇帝龙奋朔方肇基王迹身属櫜鞬栉风沐雨削平诸国以立子孙万世之基世祖皇帝既臣宋人遂大一统选士求材作新百度深仁原泽普洽羣生列圣相继保守治平至我明宗皇帝文宗皇帝遭时多难播越南北拨乱反正中兴帝业临御未久传之嗣圣洪惟陛下春秋鼎盛圣质日长当祇畏以事天地诚孝以奉宗庙思祖宗之勤劳念基业之艰难四方之人亦皆延颈企踵注目倾耳观聴陛下徳业之光想见太平治化之盛近闻起居稍建安适旋即和平圣躬万福然而不可不慎也夫以陛下承天地宗庙社稷之重守祖宗百年之业为亿兆之人父母固当夙夜寅畏调护圣体以慰臣民之望今闻銮舆将出北幸上都庐帐服御供奉惟谨而道路之间寒暑雾露尤宜调摄葢人君所爱莫切于身忠臣事君亦莫切于爱君之身尝闻殷书曰惟王不迩声色夫成汤清浄寡欲纯乎天徳故能享国长久为殷盛王孔子亦曰少之时血气未定戒之在色言人少时血气未定而伤伐本根或损寿考之福故君子戒之伏惟陛下思天下安危之本监殷书孔子之言节嗜欲以调养圣躬亲忠良以日新徳业则宗社奠安生灵幸甚卑职备员台谏思图报効輙陈狂瞽之言无任惶惧之至修功臣列传古者史官所以论着君臣善恶得失以为监戒者也钦惟圣朝龙兴朔方灭金平宋遂一华夏而阀閲勲旧之臣谋猷才能之士苟不载之简策何以垂示方来夫祖宗大典既严金匮石室之藏而功臣列传独无片简只字之纪诚为阙典然自大徳以来史臣屡请采辑有司视为泛常迄今未尽送官当职昔尝备员史官谨具四事以备采择一史有二体编年始于左氏纪传始于太史公考一时之得失则编年为优论一人之始终则纪传为备要之二者皆不可阙近代作为实録大抵类乎编年又于诸臣薨卒之下复为传以系之所以备二者之体也我国家至元间初撰祖宗实録于时诸臣多在及元贞初诏脩世祖实録命中外百司大小臣僚各具事迹録送史馆更欲纪述一代之事寓脩诸臣列传然以进史日期太迫诸臣事实不完迁延至今竟不果作向脩经世大典臣事之见于简册者十居二三矧今翰林职専笔削若复旷日引年不复纪载将见勲旧盛烈泯没无闻为史官者无所逃其责矣此列传之所当脩也一昔司马迁为太史令网罗天下放失旧闻遗文古事靡不毕集于是据左氏国语采世本战国䇿述楚汉春秋究天人之际通古今之变成一家之言宣布于世其文直其事核不虚美不隠恶故谓之实録焉夫史固欲其核实事尤贵于网罗今史馆脩书不过行之有司俾之采録或功臣子孙衰替而无人供报或有司惮烦而不尽施行事之卒不能具者此也今史官先当取国初以来至于某年中间功臣当立传者若干人各具姓名或即其子孙宗族或即其亲旧故吏或即其居官之所指名取索其人自当具报不许有司因而烦扰又诸公遗文各处或已刋行开具模印未刋板者令有司即其家抄録校讐无讹申达史馆严立程限违者罪及提调官吏庶几事无所遗汗青有日矣一官品固有髙低人材则无贵贱且作史者本欲纪载贤能以为后世之法初岂别其贵贱而輙以为等差故赵周既贵姓名止见于当时黄宪虽㣲善行永传于后世近自金源以来始以官至三品者行事得登于史是使忠烈隠逸之士凡在下位者皆不得文书何以劝善乎其法之谬以至如此今二品以上虽有官爵别无事迹自可削去三品以下或守令之贤政绩可纪或隠逸之善着述可传或人子之事亲若王祥之孝感或义士之赴难若南霁云之杀身并宜登载于编以为将来之劝一史之为书善恶并载葢善者所以为劝恶者所以为戒也故春秋成而乱臣贼子惧后世史臣亦云诛姦谀于既死发潜徳之幽光今修史条例止见采取嘉言善行则姦臣贼子之事将不复登于书欤彼姦臣者固不䘏其书与否也今从而冺灭之是使姦计暴行得快于一时无所垂戒于后世彼又何惮而不为恶乎且如阿合马桑哥帖失倒刺沙之流皆当明着其欺罔之罪弑逆之谋庶几姦邪之徒有所警畏然诸家所具事迹多出于孝子慈孙之言门人故吏之手恐有不实又当㕘以刑曹之过簿吏部之行止如此则善恶备书而无虚美隠恶之讥矣滋溪文稿卷二十六滋溪文稿卷二十七钦定四库全书滋溪文稿卷二十七元苏天爵撰章疏论台察纠劾辨明之弊尝谓纠劾贪邪在乎公天下之好恶辨明诬枉所以着一人之是非好恶既公则恶党消而奸弊息是非既着则善类伸而治化兴钦惟世皇肇立台宪登明选公欲四海人才之来集扬清激浊务一时公论之持平比者风纪之司论列涉于轻易或因察识之未审故致辨论之多端自昔国家皆有国是国是既定则邪正判而公道行国是不明则是非杂而人心惑宋宰相王曽语谏官韩琦曰近见章疏所陈甚佳高若讷多是择利范希文未免近名要须纯意为国家事斯其谏论之良法欤夫天生人才固周一世之用作而成之则才常有余沮而弃之则才恒不足矣然公族贵胄必生于阀閲之家而谋士轶才或出于山林之下故伊尹聘于有莘傅说起于版筑孰曰出身之卑贱岂论家世之寒㣲此古者数路用人未尝滞于一也夫法令朝廷所定廷尉天下之平或笞或杖受宣者必申禀于中台或降或黜无例者必定拟于刑部是慎重于守法不敢轻扵用刑今动輙曰省院台勿用则当用者宣政资政之选乎是降为杂职矣又曰有选衙门勿用无选者孰敢用乎是不复得叙矣且职官犯赃犹有一贯至三百贯之分至论其罪则有殿降叙不叙之别岂有一遭论列或犯在革前或事涉疑似輙坐杂职任用之科终身不叙之罪岂法之平允哉且犯罪者至于流逺家属尚留于京师被劾者未至当刑起遣即归于乡里葢縁无事可寻强生于掇拾洁白素着特为之污染致使髙尚之人闻而退藏有志之士亦为歛避当路兴乏全材之叹后世有国无人之讥其于世道甚为闗系夫孰贤孰否在君子固自信而不疑去泰去甚当言者宜核实以详审今始者一人纠言其罪次者一人辨明其非三人共列于一堂何以酬酢庶政纵使不行报复岂能消弥讐嫌夫史官定千古之褒贬台谏判一时之是非褒贬公则后世之人信是非明则天下之人劝今或好恶沦于所偏邪正因以失实轻则讦人之隂私甚则诬人之父祖是以清浊混淆善恶错乱朝是而暮非春劾而夏辨奏请有烦于圣聴辨论实挠于台端事至于斯当究其理大抵为治莫先于择人择人贵在于守法葢诸人呈言并无罪责者所以通上下之情台谏论事务得其实者所以重耳目之寄若不申其赏罚何以端其本原举人不当今有连坐之科论事不实古有抵罪之禁今后论言人者必须赦后为坐果犯赃罪并从台宪追问其余罪名仍须法司定拟如此则事不至于反覆法必底于允平奏请不烦于圣聴毁誉弗紊于朝章刑政肃而国体尊是非明而人心服公论幸甚天下幸甚建言刑狱五事葢闻刑者辅治之具非恃刑以为治者也钦惟国家列圣临御其用刑也本之以寛仁施之以忠厚内则论议付之刑曹外则纠察责之风纪故治功表着徳泽涵濡然法之所立或有所未周吏之奉行或有所未至当职猥以谫材窃食重禄粗有闻见畧具敷陈一到选官员年六十五以上者先行诠注此国家优恤臣僚宣力既久恐其年不逮恩徳至渥也照得各处推官専掌刑名夫案牍之冗全借乎精神审谳之详悉资乎耳目案牍不差则吏无所欺推审既详则囚无寃抑今路府推官往往年老或视聴不明或神思昏耄苟图俸禄姑俟引年欲望刑政肃清葢亦难矣夫先行诠注固明时之厚恩而刑罚不中亦圣人之明训今后各处推官有阙当选吏通儒术儒习吏事材力明敏别无过举方许为之其年六十五以上者铨注别职如此则庶几刑罚得中官无旷职矣一民之犯罪具有常刑苟肆攘夺理宜禁治切见各处人民或称窝藏盗贼或言收寄赃物或因伪钞扳援或为私盐致讼凡一切刑狱等事有司公吏巡捕人等往往因其捕获乗隙肆为抢夺所犯罪有轻重家赀为之一空甚至取其赃仗其家因为得罪葢亦不敢告陈有司亦不受理江淮之南此风尤甚照得旧例诸被囚禁不得告举他事其为狱官酷已者聴之夫在狱被酷犹许陈告况民之罪状未明一家已被其虐不亦甚可恤乎今后有犯此者许其家人明立证佐具状陈告合无比依抢夺民财估赃定论官吏失于约束亦合量情究治如或挟讐妄告抵罪反坐如此庶几愚民不至甚受其害而巡捕之人亦知有所警畏矣一至元三年七月内中书省奏准节该除人命重事外偷大头疋等一切罪犯赃仗完备不须候五府官审理令拘该衙门依例归结钦此夫民之犯刑或不得已累朝钦恤具有宪章向者三年一次遣官审理本为罪囚在禁淹滞今次奏准偷大头匹等罪许令拘该衙门归结则是人命重事直待三年五府官处决诚恐狱囚繁伙愈见淹延照得立御史台条画一欵所在重刑每上下半年亲行㕘照文案察之以情当面审问若无异情行移本路总管府结票申部待报其有畨异及别有疑似者即行推鞫若闗中人衆卒难归结者行移附近不干碍官司再行磨问实情若更有可疑亦聴复行推问无致寃枉若有寃滞随即改正疎放钦此今后内外重囚拟合照依旧例令㢘访司审録果无寃抑移牒总管府结案申覆详断其三年一次遣官审理既不得人徒増烦扰并合住罢如此庶几狱无淹滞刑政肃清矣一伏覩至元二年八月内宣谕圣㫖节文内外有司官不为用心捕捉盗贼纵有挐获贼徒取讫招伏赃仗明白指以小节不完不行归断今后但有捉获强盗伪造寳钞贼徒半年之内依例结案偷大头疋三箇月内须要结案合该杖罪依例断决违者在内监察御史在外廉访司官验事轻重究治钦此谨按易曰君子以明慎用刑而不留狱葢言狱者不得已而设民有罪而入不可留滞淹久也今各处在禁重囚或为贼盗寄赃仗于别所或即伪钞藏板具于他乡或指为首同伴在某处居止或称家属证佐在某家隠藏果有堪信显迹事发官司即须移文勾取不得因而妄指平民彼处官司倚恃不相统摄往往不即追捕以致贼徒在逃又令毁弃赃仗迁延岁月虚调文移葢因官吏舞弄作弊万端以致刑狱淹延不能杜絶江南州郡此弊尤甚今后如有承受各处公文即当划时追捕若令贼徒等展转在逃赃仗亦不到官合无比依不即捕盗等例定立罪名如此庶几事得结絶吏知畏惧而州郡亦无留狱矣一法制之立既有成规奸伪之滋理宜严禁照得旧例诸保辜者手足殴伤人限十日以他物殴伤者二十日以刀及汤火伤人者三十日折跌支軆及破骨者五十日限内死者各依杀人论其在限外及虽在限内以他故死者各依本殴伤法㕘详此法古今遵守别难更易今江淮以南或辜限已满其被殴者身死有司往往比依元贞元年孟福被死事例加等科断若皆如此遵行是辜限为不可用破已成之法开姦弊之门诚恐刑狱日滋深为未便照得孟福事例通制既已不载有司似难奉行今后鬭殴伤人者止合依辜限之制或在限外虽无他故死者合无止依本殴治罪其孟福例拟合遍行禁止如此庶几奸伪不滋法制归一矣山东建言三事审天下之势者当谨其㣲论生民之治者当究其本夫审势而不谨于㣲至于着则不可为矣论治而不究其本求其末则夫何益矣钦惟国家布列台宪葢以重内外耳目之寄达逺近闻见之详惟兹山东奄奠齐鲁控制千里按临百城爰自去岁以来诸处盗贼窃发始则潜形涂面犹恐人知甚则鸣鼓树旗不畏官捕郡县闻风而避弓兵望影而逃生灵遭其荼毒府库恣其攘夺致烦朝廷遣官中外始获宁息比者各州盗窃复有或二十为羣或七八作党白昼杀人刦其财物昔人有言盗犹火也火之为灾扑之于将然则易为力救之于已炽则难为功故小盗不灭则大盗不絶可不豫防之乎伏望朝廷恤民以安其生选官以责其治録囚以除其恶且山东御盗之方前后言者不一有曰浚治城池者矣有曰缮修兵备者矣有曰分军镇守者矣有曰申明赏罚者矣夫言之甚者人则以为张皇言之缓者人或以为迂濶是以言者甚难而聴者不可不审也今兹畧陈当行实事尚冀采择焉一恤民夫好生而恶死趋安而避危人之常情也今山东之民往往甘就死亡起而为盗者葢有其由矣始于水旱伤农而贫穷岁无衣食饱煖之给次则差徭频併而官吏日有㑹敛侵渔之害此其为盗之原也昔人有言蜀人乐祸贪乱者或对曰蜀人积弊实非一朝百家为村不过数家有食穷迫之人十有八九束縳之徒旬有二三贪乱乐祸无足多怪若令家畜五母之鸡一母之豕牀上有百钱絮被甑中有数升麦饭虽苏张巧说于前韩白按剑于后将不能使一夫为盗况贪乱乎然则后世民之为盗者岂非饥寒之故欤兹者山东田亩不加于前户口日倍于昔年谷既已不收衣食至甚不足初则典田卖屋急则鬻子弃妻朝廷虽尝赈恤一家能得几何兼以去秋大水今春疾疫无牛者不克耕耨下种者不克耘锄致使田地荒芜蒿莱满野即日秋成民已无食不知来春又将若何欲民之不为盗难矣夫国家之设刑名本不欲民犯法小民至愚而神又岂不知法之不可犯乎葢犯法而为盗则死畏法而不为盗则饥饥饿之与受刑均为一死忍死之与忍饥祸有迟速则民之相帅为盗是岂得已长民者可不为之深念乎惟望朝廷明示六部百司凡山东军兵征行之苦站赤走迎之劳食盐办课之重和雇和买之烦土木不急之工役食用无益之贡献但是可以动衆役民者皆当一一简其号令之出量其科𣲖之数节其缓急之用优其输送之期俾民普受其实惠皆不至为虚文庶几生灵得以休息于田里官吏不能大肆其姦贪大抵安民之术不夺其时不伤其财惟禁其为非而去其为害则民皆安堵矣一选官夫官不必备惟其人葢言三公之选其余庶官各有所治之事不可一日而缺也况在山东频年水旱盗贼窃发民多贫穷可不选官抚治之乎昔汉宣帝尝曰庶民所以安其田里而忘叹息愁恨之声者政平讼理也与我共此者惟良二千石乎今国家守令之选不为不严但庙堂铨选有时而各处阙官无已即日山东见阙宣谕使二员济南东平济宁东昌益都见阙总管五员髙唐海宁沂州见阙知州三员其余佐贰之职阙者尚多有之且年六十五以上者先行铨注固为令典然多系老耄疾病之人日暮途逺但知求公田俸禄肥家饱妻子而已其能洁已奉公勤力于政务者几何人哉方今山东郡县达噜噶齐俱系投下守令见阙者十居二三老病者又居其半然则欲治化之兴行盗贼之屏息其可得乎宜从朝廷将山东按治所属宣慰司各路州县等官下及镇店巡检捕盗之属但是见阙守阙省除部注共为一选作急铨注仍须选择年力甚强厯练政务无大过犯附近借居见阙者勿候宣勅即使赴任如此则郡县有人庶可责以政务政务既修则善民获安恶人知惧仍须今后但有急阙随即申达补注庶不阙官抚治其民矣一録囚夫刑者诘姦禁暴所以辅治也近年以来郡县或不得人刑政因以失度民怨伤于和气水旱因以为灾年谷不收实原于此且隂阳燮理虽根本于庙堂而政化承宣实责任于郡县故东海杀一孝妇枯旱三年及表其墓祭之天立大雨此一郡休咎之征岂非守令所当责乎今山东郡县罪囚除宪司审理疏决外在禁常有八九十起枷锁不下数十百人罪状昭着者不得明正典刑事涉疑似者不敢轻易释放岂惟淹延囹圄诚恐别生事端且如去秋大盗王五十等刦畧开濮等处脱放禁中罪囚同力相济往往得其死力是则所系葢甚大也宜从朝廷闻奏选差五府通晓刑名官员前来山东一一审録如果无疑比及春分各正其罪庶几刑政肃清恶党警惧传曰国家闲暇及是时明其政刑虽大国必畏之矣夫以战国之时明其政刑大国犹知畏之况今山东草窃有不知畏者乎论近年无辜被害之家宜昭雪改正钦惟圣天子临御天下仁泽及于臣民然犹遣使宣布徳意而明诏有曰和气未臻灾眚时作夫政化既布于多方而灾异尚轸于圣虑葢天人之间其理本一故人气和平则祯祥斯格人心忧郁则灾异叠见东海杀一孝妇枯旱三年及表其墓祭之天立大雨斯其已往之明征可为后世之规监我国家承平百年中外无事爰自近岁屡兴大狱或值诬枉陷于极刑或涉嫌疑輙被流窜多出一时之好恶孰思天下之至公伏覩至正五年二月初四日诏书内一欵近年无辜被害之家仰中书省分拣昭雪改正钦此中外闻之咸曰圣天子一视同仁无间于亲疎逺迩则臣民之家或诬枉于人言或横罹于非命某家今当昭雪某人今当改正若家赀已散当叙复其官职若子孙或亡当嗣续其宗族或在逺方当召归于乡里或人已没当追赠其封谥庶几生死之无憾必致瑞应之鼎来夫诏令既颁于九有分拣责在于中书然惟至公可以服人心惟至平可以召和气当自某年以后其未昭雪改正者早为从公取勘一一仔细分拣使圣恩普洽于幽明公道大伸于天下然后和气斯臻灾眚不作年谷丰稔黎民雍熙不胜幸甚禁治死损罪囚洪惟圣朝奄有中夏深仁厚泽普洽于黎元明罚详刑务存乎寛大然自近岁伊始有司或不得人以致刑狱滋章重使生灵彫弊无辜者牵连受刑有罪者侥倖获免舞文弄法悉快于贪姦肆虐逞威尤便于皂𨽻始则因事以织罗次则受财以脱放及闻审囚官将至却称被罪人在逃纵欲陈告其取受却縁本宗事未絶设计害民无所不至其有结案之囚当使明正其罪今县未尝申解于州州未尝申解于路或畏刑名之错或因结案之难不问罪之轻重尽皆死于囹圄断遣者既未尝有平反者葢所絶无夫庙堂宰辅惟恐一人失所而州县官吏輙敢恣意杀人感伤天地之和葢亦莫重于此近因钦奉诏书巡行畿甸询民疾苦疎涤寃滞念国家治安既久本欲生全其民今中外一岁之中死者不知其几其在江南犹稍知惧结案幸达于中书判送悉归于刑部议拟方在吏手囚徒已死狱中且重罪飞申先使知事之元发有司月报又欲考事之施行今皆视为虚文一切置之不问夫朝廷作法如此郡县慢令可知京畿积弊如此天下之事可知故愤怨藴于人心灾异形于天变水旱大损于禾稼生灵日入于贫穷闻者可以伤心见者当为痛哭传曰国家闲暇及是时明其政刑今海宇承平百年正当申明刑政感格和平而乃因循苟且隳废如此欲望祯祥骈臻黎民安乂葢亦难矣宜从都省明白闻奏今后内外轻重罪囚某事一起自某年月日到禁某年月日申解所司或断讫笞杖等罪或审复结案待报某事一起自某年月日到禁某年月日因患某病某医用何药饵竟因某病身故年终通行开写畧节情犯縁由次年三月以衷申达省部选委刑部文资正官一员巡行仔细披详如有淹滞刑狱决遣不当妄申急证死损数多皆当验事轻重依例治罪庶几朝廷明其政刑天下知所警畏有司不敢生事扰民罪囚不至寃滥死损乞详定鬭殴杀人罪葢闻国之重者莫先乎刑刑之重者莫大乎杀且立法在于可守用刑贵于适中夫法不可守则徒法不能以自行刑不适中则民无所措手足是以古昔之用刑必也随世而轻重故杀人者死虽有定名然鬭殴之情至为不一若皆置之死地或情有可恕欲悉为之断放则死者何辜照得大徳十年八月刑部郎中赵奉政牒鬭殴杀人轻重似少详论本部议得鬭殴杀人所犯不一原情议罪事各有异若许一例断放被死之人寃何由雪又恐官吏乗此弄法渐生奸弊甚于刑政不便如准所言但犯鬭殴杀人追勘完备依例结案详断庶免差池都省准拟又照得至正五年五月中书奏准节该鬭殴以手足殴人及头撞击或用他物于人非要害处殴损致命者或因鬭击非虚怯处痛气攻心邂逅致命者并为本无杀心拟合杖断一百七下并流三千里其因鬭用刃及他物于人虚怯要害处殴击登时而死或因非鬭争无事而杀并被殴者原无忿争止辩已事因而致命若鬭殴罢散声不相接去而又来殴人致命身死者以其即有害心并从故杀之法依例结案待报钦此夫以法制平允则永逺可以奉行如或执一则刑狱必至淹滞近因钦奉诏书巡行畿甸询民疾苦疏涤寃滞所厯州县等处或有鬬杀之囚原情比附新例往往不克断遣葢禁奸止暴固宜严肃然哀死恤刑尤当慎重且今村野人民素无教养误犯刑宪者多而郡县官吏贪污苟且通知法律者少夫既不能详情审问又复不肯追勘结解致使狱囚淹延一切死于囹圄岂惟玩舞刑政实为感伤中和书曰罪疑惟轻易曰君子以明慎用刑而不留狱宜从都省详定其法务使允平庶几天下在狱之囚幸得以生全国家好生之徳普洽于逺迩河南胁从诖误自昔国家信赏必罚敷扬治化惟务安辑于九有宣布号令是欲彰信于兆民夫治化清谧则民宴然受惠号令反覆则事纷然不宁故治大国若烹小鲜夫鱼扰之则乱民抚之则安此古人之格言实有国之明鑑钦惟皇元奄奠中夏列圣相继于今百年葢以忠厚得民心以安静养民力中外无间号称治平近因至元五年盗起河南之境造谋起意不过范孟等十余辈胁从诖误连及赵文铎等七百人赖上天垂祐民社而渠魁旋即诛夷惟余诖误之徒迄今议拟未絶比者承诏奉使京畿询民疾苦疏涤寃滞省部时政一二耳目之所见闻若复循黙不言是负朝廷委託夫事或涉疑人误犯者则情有可矜法已至明人故犯之则罪在不宥然时有变通人有衆寡而为治者亦未尝不致察焉昔者中统之初李璮叛乱震惊河朔残扰山东伏读当时诏赦节文有曰岂期逆璮几陷全齐遂愚尔衆咸蹈祸机顾其势之使然岂吾民之得已今者天讨既平人心尚惑奚暇偏枯之恤庶令反侧之安除将逆贼李璮父子并同谋者并正典刑讫外知情胁从诖误及逃移他所流亡外界之人赦书到日并皆原免钦惟世祖皇帝圣神天纵临御中国既诛逆贼李璮即将知情胁从诖误逃移流亡之人并皆原免葢当是时中原初定江南未附国家仁厚寛大海涵养育所以收人心安反侧者如此迩者河南范孟之徒伪造中书之奏目矫为行省之文符路下之州州行之县诈称朝廷之使者未尝明言其叛谋一言之出其事急于星火数日之内何暇辨其伪真是以圣天子上体世祖之寛仁下轸民庶之昏愚至元六年三月十八日因颁诏令于天下特出専条以赦之河南之民欢唿鼓舞帖然安定始获更生之赐经今已是数年议拟犹或未决窃虑逺近民有未安诚恐中间事有未定书曰令出惟行弗惟反言号令之出不可壅逆而不行也礼曰王言如丝其出如纶王言如纶其出如綍言其已行而不可反也又至元四年正月初一日钦奉诏书内一欵反贼棒胡朱光卿韩法师等明正典刑外其余未获诖误之徒并免其罪葢有国家者本欲百姓治安而已故或罹水旱之灾则加赈恤之恩视之惟恐其如伤也或遭过误之罪则行寛宥之典抚之惟恐其不至也且以李璮之叛其知情胁从诖误者并皆原免棒胡之反未获胁从诖误之徒亦免其罪今范孟等盗杀宰臣亦已伏诛而胁从诖误之人既已赦之又复罪之是反汗也是示以不信也夫以堂堂朝廷之尊而号令反复若此既有损于国体又轻失其人心岂惟致疑于多方复恐贻讥于后世宜从都省早为明白闻奏将河南胁从诖误之徒钦依已行诏书并许赦原以断天下之疑以絶四方之惑使海内之民信朝廷之号令而无反侧之心沐国家之徳泽而安承平之治不胜幸甚乞差官録囚钦惟祖宗混一区宇既有民庶之衆尤宜刑政之修葢发政施仁固朝廷之急务戢姦禁暴亦郡县所当为是以司刑官吏允贵得人若官不得人则乏推鞫之明吏不得人惟务文深之害或无罪枉陷于刑章或有罪侥倖以苟免以致下有寃抑之苦则必上干隂阳之和故累朝以来屡差官审决葢欲刑政肃清臣民畏惧故也窃惟本省控制四道总辖三十余路至正八年十二月分共计见禁轻重罪囚一千三百一十五起三千九百三十六名每岁约支囚粮七八千石冬夏衣钞若干百疋夫以江浙四道固曰地大民繁犯法者衆若使官吏得人治化清简则狱讼亦不至如此之多也考其罪囚在禁月日有十五年者有二十年者又至正八年之内四道共计死损罪囚五百余人夫既不能明正典刑皆徒死于囹圄何以为姦恶之劝乎况兼本省之地东南与海相接近年海中为盗者衆除已招安为民各居乡里当差外其余在禁之人亦合一体明白审録区处且以累朝审囚条目具载宪章伏覩圣天子即位以来所降诏书屡以罪囚为念其恻隠之仁钦恤之意可谓至矣元统二年十月内一欵刑期于无刑葢以弼教而助治也议刑之际可不慎欤司刑之官宜加详慎务在平允毋使寃滥致伤和气又一欵内外见禁重囚中间若有赃仗未完尸伤不明证左争差累审累畨禁系三年不能决者仰监察御史肃政㢘访司官用心详谳果是疑狱即与疎放至元四年正月内一欵各处见禁重囚果有赃証不明事情疑似累审累畨虚实难辨三年不能决者从监察御史廉访司详谳疎放至元六年七月内一欵各处刑狱寃滥葢因捕盗官迫扵期限推问官暗扵刑名审复之司不加详谳以致在禁之人轻则淹延岁月破荡家产重则死于非命朕甚悯之在内监察御史在外㢘访司即与有司正官详加审理轻者与决寃者辨明累审累畨果无显验在禁日久疑不能决者即与疎放具所放縁由申达上司如无寃抑依例结案至正三年十月内一欵比来狱犴滋多中间宁无寃滥其有累审累畨别无証验在禁日久疑不能决者在内监察御史在外㢘访司研穷审理具由申达省部详谳疎放如无寃抑依例结案至正五年二月内一欵内外狱囚有司不得其人中间不无寃滥仰监察御史㢘访司详加审理轻者疎决重者依例结案寃抑不能自明者即与明辨累审累畨三年疑不能决者疎放具由行移有司申达省部至正七年七月内一欵诸禁囚枷锁监收饮食治疗具有成法近年有司失于奉行畏上司之审録恶上司之驳问往往将病囚不即治疗无粮者弗与饮食甚者託以患病其实抑死囚中使为恶者失正其罪寃抑者含恨九泉监察御史㢘访司严加究治又当年十二月内一欵刑狱之重民命系焉死者不可复生伤者不可复息各处见禁罪囚恐有淹滞诏书到日所在有司即与用心推理合疎决者疎决合结解者结解毋以小节不完淹滞囹圄其有在禁五年之上累审累畨疑不能决者在内监察御史在外㢘访司吏为谳疑状昭着释之仍具所由省达省部钦此夫以圣上好生之徳见于明诏者一一可考然自元统二年至至正九年十有六年之间不知各处辨明疎放者几人结案待报者几起司刑者独可置之不考其故唿是以徒见囚徒日益以衆文移日益以繁有伤圣明仁厚之至化以致雨旸连年之失时当国者可不为之深思长虑乎宜从都省闻奏精选通晓刑名官员先将各省见系罪囚多处一一审録比及立春使罪状明白者各正其罪情犯疑似者悉与辨明庶几国家刑罚见于施行民庶知所畏惧而不敢犯寃抑淹延亦得寛释而无怨恨矣务施圣上恤刑之实惠勿为有司一切虚文不胜幸甚易曰君子明慎用刑而不留狱又曰圣人感人心而天下和平此之谓也本省除将轻囚行下各处依例断决重囚催督追㑹完备聴候死损者行移究治滋溪文稿卷二十七滋溪文稿卷二十八钦定四库全书滋溪文稿卷二十八元苏天爵撰题跋题鲁斋先生遗书后呜唿言语文字果君子之所尚乎沈沦于言语文字者常背驰于圣贤之道言语文字果君子之所絶乎舍弃夫言语文字者又何以求圣贤之心自洙泗伊洛之教行盖未有絶此而不习以从事于空无所援者而世不察皆曰言语文字末也此不足治也曽不知千载而下去圣益逺舍此吾何从而求哉乃曰吾惟躬行云尔呜唿吾未闻学之不博而有以为致思之地者吾未闻言之不乆而可以传精㣲于乆逺者鲁斋先生非笃学力行君子欤平生盖未尝为言语文字者今先生逺矣学者不可得而见矣幸有遗书六卷者在犹得见其彷彿焉不然百世之下先生之学何自而见也耶书续夷坚志后右遗山元公续夷坚志四卷述金季灾异事也昔者圣人语常而不语怪春秋二百四十年间所书何灾异之衆多欤将天出此以警时君而圣人笔之以戒后世欤宜其深切着明之若是也葢天人之间一理而已故人事作于下则天变应于上有不期然而然者夫春秋之时去先王之世未逺也法度未至大坏也人才犹衆多也然其变故已如此矧后世衰乱之极者乎予观三代而下其衰乱未有若晋之甚者也故灾异亦未有若晋之多者也而宋金之季实有以似之其在南方番阳洪公为之志其在北方遗山元公续其书凡天裂地震日食山崩星雷风雨之变昆虫草木之妖葢有不可胜言者矣他时志五行者尚有稽焉未可以稗官小説目之也传曰国家将兴必有祯祥国家将亡必有妖孽读是书者其亦知所警惧矣夫题丞相东平忠献王传至治二年冬天子励精图治独任丞相期复中统至元之盛丞相亦感激尽力鋭然有为思称天子责任之意君臣同心亲信无间真千载一时也当是时朝廷肃清刑赏攸当忠直获伸奸邪歛避天下之人莫不延颈企踵想望太平而小人怨恨思害之矣明年驾幸上都是夏上尝夜寐弗宁命作佛事丞相奏曰民惟邦本财出于民用之无度则取之无节民不胜其困矣古人有言财聚则民散财散则民聚惟陛下留念上瞿然曰朕所经营舍夀安山寺余皆完其故耳民亦吾怨耶尔后勿兴建也西方僧言国家当有灾异宜大修佛事释囚徒丞相叱曰尔欲图金币耶因上言臣少无能蒙陛下拔擢待罪宰相方欲除恶进善致治隆平诸人共沮挠之臣度不能有所为矣上曰卿有事第言之佗人言朕弗从也天爵昔闻其事心窃识之因见国子司业富珠哩公述丞相传感而志其末呜唿以先帝之刚明英断丞相之公平亷直使天假之以年精练悠久廓包荒之量明事理之几则其规摹施设将大有可观者虽然自古忠臣义士欲除奸邪卒为小人所搆害者盖有之矣宁非天耶宁非天耶题访山亭㑹饮唱和诗乡先生甄退翁读书而不求官集园亭于负郭之野为歳时游息之所大徳中故翰林学士王公宣慰使周公皆休致里居日偕修斋马君西泉郭君徜徉于退翁园亭间饮酒赋诗悠然娯乐此其当时唱和诗也昔人有言家无宗老则闺门乱乡无耆旧则风俗薄朝无老臣则社稷轻呜唿比年诸老先生相继沦没前辈风流日逺因退翁之孙克敏出示此卷良用怅然题中山周氏施粟诗后余尝经过定武爱其俗朴而民敦右族多而趋末者少故凡郡中名卿硕士喜与之游而周君者独以赀雄能于凶年出粟活其乡邻之贫者予益信其民俗之多美也夫周君初非有求于世也苐心有弗忍焉尔呜唿世之任斯民之责者独能无感于衷乎然则周君之事固可流闻而取信也夫书姚君墓志铭后至顺三年春勅省台遣官録囚郡国天爵备员南台分行岳汉常沣辰沅诸郡囚在狱者无虑数百人或无罪被桎梏或有罪以赇免既皆随事正之甚矣民之可矜而刑辟不可不慎也盖用心无欺则可以察人之情伪守法不挠则可以寄人之死生自昔君子之治狱如斯而已故罚及而人不寃法设而民不犯因读姚君铭章重有感焉彼十九人者非姚君则亦徒死狱中葢当是时江南归附未久国家胜残去杀之教犹未洽也今江南平定几六十年岭海之间虽险且逺宁无用心平恕若姚君者乎夫姚君政绩非一而铭章独书治狱之事者亦欲为吏者有所观省也跋胡编修上京纪行诗后尝闻故老云宋在江南时公卿大夫多呉越之士起居服食率骄逸华靡北视淮甸已为极边及当使逺方则有憔悴可怜之色呜唿士气不振如此欲其国之兴也难矣哉今国家混一海宇定都于燕而上京在北又数百里銮舆嵗往清暑百司皆分曹从行朝士以得侍清燕乐于扈从殊无依依离别之情也予友胡君古愚生长东南蔚以文采身形瘦削若不胜衣及官词林适有上京之役雍容闲暇作为歌诗所以美混一之治功宣承平之盛徳予于是知国家作兴士气之为大也后之览其诗者与太史公疑留侯为魁梧竒伟者何以异题王彦礼赴盐塲司丞诗后周官盐人掌盐之政令以共祭祀宾客及王之膳羞而已未闻富国以厉民也后世财用无节郡国始有盐铁酒𣙜均输之制而计臣裒刻之利兴民始萧然重因矣大徳中予初来京师时盐米甚贱国用富饶其后盐日益贵法制愈密而国用亦未闻大裕也议者可不思其故耶彦礼以儒者筦盐筴于其行也故推其本而略言之汉元始间䇿贤良文学以民所疾苦皆对曰愿罢盐铁酒𣙜均输官无与天下争利示以节俭然后教化可兴风俗可移也呜唿安得如斯人者而与之共议哉题诸公赠范伟可访寻祖墓诗后宋在东都时公卿大臣多葬钧许汴郑间岂以子孙仕于朝者嵗时便于展省欤及迁国江左南北隔絶向之邱墓荡为樵牧区矣子孙虽有存者逃难解散亦莫知所之范蜀公之墓在今许州襄城县房村保九世孙伟可独能访知其处而拜谒之然则君子之泽讵可以世计耶蜀公当嘉祐间擢知諌院时仁庙春秋已髙未有继嗣中外危之蜀公奋不顾身直言切諌章十余上卒赖其言以定宗社大计兹其所以为有后欤伟可之房侨居武陵两以进士㑹试京师其修洁文雅望而知其为故家子孙噫范氏其将复振乎至顺四年五月甲寅赵郡苏天爵书书林彦栗文稿后余读林君彦栗之词章爱其清厉竒古超乎髙明而无世俗之杂也昔宋季年文气萎薾不振国家既一四海文治日兴栁城姚公清河元公相继以古文倡海内之士盖有闻风而作兴者彦栗亦其人哉当延祐时朝廷设科方务以文取士大江之南士之求售于有司者恒千百人彦栗于斯时独刻意业古文謌诗不趋时好当路者竒其才欲荐扬之而彦栗不幸卒矣呜唿天之生人也与其才者或夺之夀以唐之李观李贺宋之王令王回皆天才卓越非偶然而生卒穷困不夀而死然其文学已足暴白于后彼富贵夀考震耀一时者未尝无人或其事业不足以垂世遂皆湮灭而无闻若彦栗者借其词章亦自能不朽矣书袁徳平文稿后国子伴读四明袁杲手其先君子文一编示天爵曰吾先正献公学于金溪陆先生至正献公益修其学俱有家集传焉盖非専以文名于世者也先君子生于宋季皇有江南教授州郡志之所存着于斯文而已天爵闻其言而感焉呜唿儒者之学大矣岂缀文之士所能尽乎自圣贤之学不传而六经之训日冺宋在汴时周程朱公倡明道学学者始克知所本矣及迁国江左一时大儒各以其学兴起于世其徒从而应之者考索之精问辨之博固有所未及也而金溪先生独超然所见发明其要欲直造于髙明得其心之本真正献袁公慈湖杨公亲授其业者也故正献之言曰学贵自得论语一书多六经所未言孟子一书多论语所未发圣贤岂求异于人哉得于心发于言不自知其然尔正肃得其先训以达于陆氏杲之先君子则正肃曾孙正肃公之孙也其于家学葢亲有所闻焉天爵往年尝官江南访诸故家文献之绪其子孙多㣲弱弗振而袁氏之学传授甚逺杲也其益知所励哉元统二年冬十月庚辰后学赵郡苏天爵书题松㕔章疏后右松㕔章疏五卷天爵备员御史时所建言也至顺二年冬十一月天爵蒙恩自翰林修撰拜南行台御史明年正月到官未几奉诏録囚湖广五月召拜监察御史时方在辰沅逺莫知也七月代者方至八月入京道除奎章授经郎十月始供职明年今天子入即位寻诏奎章儒臣侍讲六经禁中天爵亦进兼经筵译文官是嵗冬十二月复官六祭明年四月敕翰林修先朝实録遂有待制之命其在察院凡四月耳而又稽覈诸司吏牍监摄庙社祠享故所言止此呜唿居言责者岂易为哉昔人或焚稿以示谨密之意或存稿以彰从諌之美顾天爵何人敢为是乎苐藏之于家以示子孙元统三年夏五月廿日亚中大夫中书省右司都事兼经筵㕘赞官苏天爵题题刘尹瑞芝诗后浙西宪司经厯刘君向为满城宰政修讼简大修孔子庙有芝生于庙中闻者异焉未几擢掾宪台中朝缙绅诗以美之咸以芝为瑞草和气所能致也夫天人之道感格无间故灾异庆祥史册并书所以究观政事念用庶徴者也夫刘君为政一邑祥应如此矧为治于天下国家者乎故本乎正心以正朝廷极于四方逺近莫敢不正隂阳和而风雨时羣生遂而万民殖斯其为瑞不亦盛欤浙西地大物衆而刘君清慎有为将见列郡承风民物熈洽不但一草木之祥而已也题黄应奉上京纪行诗后至顺二年夏予与晋卿偕为太史属扈行上京览山河之形势宫阙之壮丽云烟草木之变化晋卿辄低徊顾恋若有深沈之思者予固知其能赋矣既而果得纪行诗若干首古者诸侯卿大夫交接邻国以㣲言相感必称诗以谕其志葢以别贤不肖而观盛衰焉今天下一家朝野清晏士多材知深美非宣着于文辞曷以表其所藴乎晋卿宋故儒家自应乡荐以太极赋名海内困于州县几二十年今枢密马公在中书日始自选调拔置史馆未几丁外艰去官昔欧阳子以梅圣俞身穷而辞愈工尝曰世谓诗人少达而多穷盖非诗能穷人穷者而后工也晋卿之诗缜密而思清岂天固欲穷之俾工其辞耶题商氏家藏诸公尺牍歌诗后右尺牍歌诗一卷国初诸名公寄赠㕘政商文定公者也文定诸孙国史院典籍官企翁持以示余洪惟国家龙奋朔土蹴金灭宋遂大一统天下人材咸萃于朝以致其用今观卷中虽山林之士词章字画亦清婉可喜盛矣人物之甚多也文定以智谋才略致位两府号称名臣而其子孙亦多显着企翁游胄馆有声荐名乡试第一积分公试又中第一即释褐入史馆盖学博文丽克振其家者也初至元元年乙亥予奉堂帖考试大都乡贡士䇿问古今厯法衆中忽得一卷援引古事既详次及国朝修授时厯时其官云云余曰此必文献故家习闻父兄之训者也擢置首选及开卷乃企翁也衆皆惊异予尝閲唐宰相世系表甚爱诸公各修家法其材子贤孙不陨其世徳或父子相继居相位或累世而屡显可谓盛矣因览是卷而知商氏子孙之昌大有以也夫题忠勤楼燕飨诗集贤经厯示其先中执法忠勤楼燕宾客诗征余同赋往年承乏南台到官月余奉诏録囚湖北泝大江而南临彭蠡望庐山西抵鄂渚常以事至黄鹤楼又南抵巴陵居岳阳楼者十余日遂拏舟过洞庭上沅水厯辰沅常沣诸郡虽多瑰伟临观之美时方大暑日閲吏牍汗流浃背殊无从容文字之乐也事未竟召为中台御史由蔡汴便道以归卒不果还建业登所谓忠勤楼者今览是诗顿起遐想异时得假一役遨逰江左纵观吴楚山川之富追思六朝兴废之迹尚能为君赋之大中大夫御史台都事苏天爵题题马氏家藏宋名公尺牍后昔者天爵为太史属侍㑹稽袁公蜀郡虞公闻説故国世家衣冠人物之懿盖尝慨想其遗风余论而不及见也建徳马氏昆弟皆以才名列官侍从诸孙湖州路教授泰之出示先世交友尺牍有曰当今人才如执事者真不负委寄而久劳于外士论郁郁有曰当此才难之时如门下岂易多得呜唿宋有国三百年养士求才可谓至矣庆厯元祐人材号称极盛干道淳熈名臣又何让乎而诸公犹为此言甚矣人材之难也当国者可不乐育英贤而用之欤我国家尝欲譔次宋金旧史故家子孙多㣲弱弗振遗文古事往往放失无所稽考而马氏独能保守先业是则君子之泽可以世计乎哉恭跋御书奎章阁记碑本文宗皇帝以天纵之圣厯试诸难既践帝位海内思治乃稽典礼述文章躬祠郊庙増建官仪黼黻治化咏謌太平万机之暇命作奎章之阁陈列图书怡心养神勑文儒置阁记亲洒宸翰镂诸乐石臣于时执事史馆不获一登文陛钦覩云章之昭回及待罪南台御史召入中堂禾至除授经郎而鼎湖上仙第有攀号而已今上皇帝入正大统学士臣言延阁之建本以缉熈帝学辅养圣徳宜开经筵日陈圣贤谟训祖宗典则制可于是讲官仪制进説经义凡所讨论臣窃与焉即命兼经筵译文官尝为宰臣言今所进説当指事据经因以规諌不可悠悠嵗月徒为观美无何再擢六察建言讲官宜赐坐设几雍容延纳迨忝右曹复有经筵㕘赞之命屡尝执经劝诵瞻望天威穆然渊黙而臣才能谫薄不能内积诚敬敷宣典训仰答圣明之万一比者学士臣请模阁记识以奎章天厯之宝颁赐讲官臣亦获赐焉谨述列圣右文典学之盛徳书诸左方以示后世至元二年丁丑秋七月壬子大中大夫礼部侍郎臣苏天爵拜手稽首记恭书贾忠隠王褒赠制伏读异宁忠隠王进封制辞而知古昔君子为小人䧟害其忠荩义烈未有不暴白于天下后世者也维贾氏自圣朝龙兴之初习闻国礼备列环卫亲密隆贵拟于国人忠隠王厯事五朝眷遇尤盛谠言直进无所狥丽其在宣徽宗王大臣近倖卫士刍饩燕享之节颁赉赐予之数尊卑疏戚多寡等杀王身任之而无所辞小人不便或生怨怒卒因逆臣乘间谮诋搆履危祸其后逆臣贼杀相国几危宗社使能辨之于早则天下之恶无由而成矣呜唿鄙夫事君苟患失之无所不至圣人之训岂不明着也哉夫忠臣直士身死而子孙食其报者多矣王之第三子礼部侍郎唿喇台尝以材能拜监察御史劾奏台臣不法黜之其人寻复柄用侍郎被谗家居者七年及其人再以罪黜始擢燕南佥宪入为吏部右司郎官清慎简重向用于时然则天之报施善人福庆流泽宁有既乎书两淮盐运使傅公去思诗后侍御史傅公昔以吏曹尚书为两淮盐使闵其民劳以前时所逋余盐十万请蠲其额廷议是之章下淮民鼔舞感戴其徳大夫士又咏歌之甚矣君子之政不可徒善为也民之感其善政岂声音笑貎所能致哉夫盐之富国在古未闻考之周官盐人之政不过共祭祀宾客王之膳羞而已及管仲相齐负海以正盐筴计臣聚敛之説兴民始萧然重困矣我国家既定中夏肇行盐法而河间山东平阳四川立课税所毎盐一引重四百斤其直银十两至元十三年初平江南而淮浙闽中并置运司一引始改中统钞九贯二十六年増为五十贯元贞二年増为六十五贯至大以来遂増至一百五十贯夫税既増则盐益贵甚至杂以沙土恶不可食小民嗜利犯法者衆郡县之吏亦从而坐矣当中统初有司尝高其盐直而强取之民罹其害诏聴民便卖买食用然则鋑下以益上岂朝廷之意欤昔人有为江淮发运使者宰臣告曰东南民力竭矣又闻故老云大徳中广平何公当国闻有陈便利搜括田赋者皆力止之斯民晏然以遂其生兹其所以为贤乎傅公敭厯台阁声问焯然正色敢言屡忤权贵一时搢绅莫不兾其大用请蠲余盐特惠民之一事耳昔先君子与公同掾东曹交契至深故谨书其去思诗后庶几好功兴利者闻之有所警焉题诸公赠御史宝时中诗后至元后纪元冬中台御史十八人劾省平章姦贪不法章再上不报皆投印待罪于家中外闻之凛凛叹伏彼其人方为得计辄出视事变更旧典视台諌如仇讐以其封章成于儒者之手心尤恨之居数日遂罢贡举未几其人竟以罪斥海南而前时御史官逺方者悉内徙其他亦稍稍进用于台阁矣方其人之用也威焰赫然虽以台諌攻之犹不能去及其败也卒以台臣往治罪焉而十八人者曷其识察之先驱除之力葢亦忠直报国求称其职而已是则台諌之有益于朝廷乌可一日而缺欤昭功万户府佥判官宝时中出诸公赠言求天爵为之书时中昔为御史乃十八人之一也为人清慎而文雅其在中台才十余日至今文采闻于朝野然则有国家者可不延纳諌静以通其壅蔽官风纪者可不思尽言责以图报称乎题佥宪张侯异政记监察御史张侯向为山南佥宪按行郡邑文采肃然或诬松滋县小吏受赇具狱上有虫抱笔端而不得署侯心疑之卒明其诬汴吴徴君为作异政记今天下之吏俸禄甚薄其侵渔于民者势使然尔故世视吏之受赇率以为常而吏之被诬受杖亦不甚自辨也张侯于此能致察焉其用心良厚矣呜唿吏不亷平则治道衰此汉所以益小吏俸也在位者可不思救其弊乎夫天地之间化育流行而无变异者财成辅相之力也故圣贤有作隂阳和而风雨时麟鳯朱草难致之物莫不毕至气之所感召也东海杀一孝妇郡中枯旱三年兹非其明騐欤昔我国家建台之初中外进用大抵皆忠厚老成之人故纪纲肃而治化兴初非以苛刻为能徴赃多者为功也然则张侯明一吏之寃其亦有闗于世道矣夫跋金溪葛孝女赞古者山泽之利葢所以润国而养民后世聚敛之徒出民始不胜其困矣禹任土作贡荆扬二州惟金三品他州则无是焉夫人臣嗜利以掊克小人妄有所献陈皆足厉世以害民当国者可不熟虑乎向闻江南之民有凿山披沙以取金充贡者不足又市他所人孰恤其难也孝女始因有司疆其父徴求银冶不忍见其搒掠之苦遂投冶中而死刺史奏除其贡至今邑人赖之呜唿夫以女子之行若此矧仁人君子之用世惠泽及民者何如哉然则孝女之祠于乡宜矣危君又能表其文辞俾好功献利者闻之庶有警焉题鲜于伯机诗帖尝闻故老云鲜于公早嵗学书愧未能若古人偶适野见二人輓车行淖泥中遂悟书法盖与昔人观舞劒器者同一机也公生燕赵宦吴越而词翰有晋唐风屡荐名馆阁不果一试卒沈抑外官命已夫呜唿士有懐异负竒不克显于世者可胜叹哉彼居要官偶擅书名于一时百世之公议弗然也夫唐人工书故以书名世者难近世工书者鲜故书易名世矧公书极工宜有名以传后世矣题温氏五世同居诗后余尝行过郡邑每见以孝义旌其居者大抵多巨商盛族岂礼谊生于富足者耶滦阳为都近百年矣而温氏已称五世同居表异门闾盖有司上其行御史覈其实故也按旧制其旌表有聴事步栏前列屏树乌头正门阀閲一丈二尺乌头二柱端冐以瓦桶筑双阙一丈在乌头之南三丈七尺夹树槐桞十有五步今则惟存乌头二柱大书其人姓名虽为制视旧简易然其表民化俗一也滋溪文稿卷二十八滋溪文稿卷二十九钦定四库全书滋溪文稿卷二十九元苏天爵撰题跋题补正水经后补正水经者金礼部郎中蔡公珪所述也蔡氏世家真定父祖皆仕于金公生长富贵雅好着述予自蚤嵗访公遗书得其文集五十五卷晋阳志十二卷燕王墓辨一卷补正水经三卷其他补南北史志六十卷古器类编三十卷续欧阳公金石遗文六十卷并跋尾十卷皆已不存而文集乃高丞相文砺模本晋阳志墓辨水经皆写本也至顺三年春予为江南行台御史槖水经将板行之适奉诏録囚湖北七月归至岳阳与郡教授于钦止览观山川钦止言洞庭西北为华容而县尹杨舟方校水经念其文多讹阙予因以补正示之今所刻者是也夫以蔡公问学之博考索之精着述文字之富兵难以来散失无几予酷好访求前代古文遗字而仅得此则知世之君子善言懿行冺没而无闻者多矣可胜惜哉予与公同居乡郡潭西故宅已为释氏所庐丘陇在滹沱之西太保庄者翁仲石兽犹存昔尝过之有懐贤不胜之感公之行事则具秘书少监郭长倩所述墓志云跋赵子昻鲜于伯机与朱总管手书至元五年己卯予被命使宪淮东访问故家遗俗郡人皆言总管朱侯族世之懿侯本泰安着姓当江淮内附之初以材能擢守维扬有惠爱于民民不忍其去因留家焉厯典六郡其治犹维扬也侯既违世子孙皆读书修行为士大夫家所与婚姻亦皆一时名流硕辅夫淮南之俗喜负贩以牟市利虽公卿大族犹或然也而朱氏独以清白文雅表仪一方不亦甚可重欤余忝官于此以肃清风化为任夙夜惕焉惟恐得罪于巨室朱侯之孙道定方为宪史以赵公鲜于公手书示予且曰先公在时图史甚富向因回禄之灾仅存此帖庶见先世交㳺之盛予嘉其意书其后而归之俾观者不徒玩其翰墨而已题伊喇氏家藏军需故牍后右伊喇武毅公国初为都元帅时所署军需故牍数幅其曾孙平江总管蹈中宝藏于家按是嵗龙集丁丑金人已逊于汴河朔扰攘未定黎民疮痍未复而太师国王方以兵平辽霫军需为急故命史公行六部尚书以总其事观其储㣥输载之方出纳折閲之禁养兵之实恤民之诚见于一时文移者周详恻怛隠然中国承平官府之旧昔孔子为委吏㑹计当而已矣况取天下者而无道揆法守其能为治乎愚尝閲史公墓碑述其佐国王定东土悉心餽运军中未尝乏絶观此益信其言矣武毅公之后为将为郡守名声着闻而史氏亦再世辅相夫古之君子尽忠所事不苟简以狥禄不矫激以干名宜其子孙蕃衍盛大如此览者勿以吏牍故迹忽之也书罗夫人传后向余贰南宫时有司以罗夫人贞节来上同列恐忤权贵欲不以闻余力言之事始克达及旌异命下同列者愧焉呜唿当天厯初一时公卿将相崇官厚禄涵煦累圣承平之泽知尽忠所事葢亦鲜矣而罗夫人者独能操守节义至于杀身而不悔兹烈丈夫有所弗及也呜唿贞哉书黄提学赠孔世川序后天爵读黄提学赠孔君世川之文而有感焉昔者国家初定中国而孔子五十一世孙金奉常袭封衍圣公抱礼乐之器来归文治由是兴焉奉常既老有冐孔氏以承其祀者族人讼之有司诬被刑苦乃复诉之于朝始正其事是则世川之曾大父大父也迩年复有谬欲夺袭封者天爵适居中台幕府帅诸御史力言其事未㡬忝贰春官具事始未白于庙堂丞相以闻制可其请孔氏宗法卒归于正焉当西汉时梅福上书曰贤者子孙宜有土况圣人乎今仲尼之庙不出阙里孔氏子孙不免编户诚能据仲尼之素功以封其子孙则国家必获其福观福斯言由汉以来尊崇夫子未有若今日之盛者也天爵列官京师与同佥太常疑道左司员外郎用道有同朝之好今又知世川父祖之贤能也世川由明道书院文学擢掾湖北宪府清慎文雅方将入官尚思朝廷尊崇圣人之道而无负其家学也哉赵郡苏天爵书题诸公赠欧阳徳器诗后欧阳文忠公家本庐陵中年居颍宦逰南北屡有思颍之作或者疑之谓无泷冈松楸之思也天爵间尝诵公吉州学记有云他日归荣故乡谒于学门将见吉之士皆道徳明秀可为公卿入其里闾而长幼相孝慈于其家行其道途而少者扶羸老壮者代其负荷于路然后乐学之道成文忠公之望于乡人者不亦厚乎今海宇为一朝廷方由贡举求贤吉之士宾兴于乡者常千余人中选者居頟之半诚不负公之所望矣公既家于颍葬于郑其居庐陵者皆族人也然则徳器其族孙欤传曰君子之泽五世而斩理或然也近世衣冠故家其子孙往往㣲弱弗克振显或者妄引右族名贤以自附㑹徒贻识者之讥徳器世家庐陵又藏崇公以上封诰是则信而有徴矣书周益公答孙季昭帖右宋少傅周益公答解元孙季昭帖其曰六一全集乡邦合有善本适数士友留意斯文遂借其力校讐裒次今庐陵模本盖公所校定者初欧阳公得昌黎韩子之书于汉东李氏壁间脱畧颠倒乞归读之爱其深厚雄博其后三十年间闻人有善本者必求而改正之欧阳公于韩子之文用功若此至朱文公考异出读者始无遗憾甚矣校书之不易也欧阳公之文非若韩子重经五季兵难阙误之多也然而公之为文始书屋壁时加修改一篇之成凡数脱稿故其文多异同益公悉购得之既刋其一余则附见焉夫二公之文必待名公校讐而后备则六籍之言遭秦焚灭今所存者经或脱简传或间编尚可一二言哉故汉置校书之官必求刘向扬雄之徒才任其选所以重其事也题孙季昭上周益公请改修三国志书稿宋乡贡进士庐陵孙季昭三上书益国周公请改修三国史志以正汉统益公时已年老逊谢而止夫纲常名义天地之大经昔昭烈以汉室之胄上承统绪间闗巴蜀兴复帝业诸葛忠武侯辅之名义既正规模斯张其言曰汉贼不两立王业不偏安臣鞠躬尽力死而后已三代以下凛然王者之佐陈夀以其父获罪于蜀故史以魏为正荣阳太守习凿齿作汉晋春秋以正其失宋氏南渡执政大臣忘讐忍辱窃禄苟安一时儒者忠义感激痛愤怨疾既不果用思见于言此蜀汉统绪所由正也大则纪于册书次则表于论着季昭之陈三书亦以是欤益公既不遑作庐陵萧常第为纪表四篇而已至我国朝翰林侍讲学士郝公经使宋羁留仪真始作帝纪二卷年表一卷列传七十九传録八卷曰续后汉书所以正统绪表忠贤其有功于世教盖甚大也夫由汉昭烈至于国朝盖千余年始则一习凿齿次则宋南渡诸公卒至郝公始克成之则知天理之在人心万世不可冺也然则后之修史者义例之严正闰之辨其可不慎之哉季昭五世孙义方藏其书稿于家览者尚及识季昭之心已夫前史官赵郡苏天爵书题国子司业砚公遗墨昔者国家灭金之初王师狥地汉上悉俘其人以归故江汉先生赵公郧城先生砚公皆相继至北方于是赵公居燕出其槖中伊洛诸书传授学徒而中原名公鉅儒亦始得因其説以求圣贤之学郧城先生流落云中久之始达真定而居焉亦以经术为训郡人翕然从之往往以儒着名世祖皇帝勤于求治广于求材先生由布衣起家教授真定及建成均即遣使赐五品俸徴拜司业而赵公不幸已卒矣呜唿宋之季年东南文习益弊士气益卑襄汉之间人多朴茂笃行崇尚经训观赵公砚公之所存岂不益可信欤其他老死山林而不获用者又岂少欤宋执政大臣方以耳目所及呉越之士而信任之反视襄汉为朴学不足取不思文习之弊士气之卑国势削弱不复能有为矣然则先生遭遇明时擢置清贯庸非天乎先生之文质实畅达不绘不彫其家多无存稿曽孙黄陂主簿惟仁始得遗墨藏之天爵生晚不及拜先生屡前少则闻先郡公该道先生徳业之盛长则与先生之孙宜兴使君㳺故于主簿昆弟有世契之好焉因观遗墨畧序两先生出处如此俾多士庶有观省而况砚氏子孙乎至正癸未五月壬申后学苏天爵书跋张魏公与刘和州手帖张魏公世家西蜀薨葬衡山之麓愚官鄂省访问故家遗俗则乔木无存不胜懐贤之感庐陵刘氏藏魏公与其先世手帖五幅其忧念民社彊塲隠然着见于辞向闻诸老言南轩先生侍魏公督军江淮忽报边骑且至魏公以兵少为忧先生进曰当率城中军民戮力一战不得已则臣为君死子为父死呜唿臣子忠孝如是宋室焉得而不中兴乎题昼锦堂诗遗墨韩魏王初以武康之节来知相州其后罢相再镇乡邦乃建昼锦之堂作诗以遗相人其意以嵗时存问父老缮完先壠为喜以重禄安闲不称方面为惧以忠义大节誓死不变为心以私任爱恶快已恩仇为戒读之令人悚然起敬王勤于吏职亲览簿书或言王位重年艾赐守乡郡本以安养无治细事王曰己惮烦劳吏民当有受弊者且俸日万钱不事事吾何安乎此王忠诚爱民所当法者夫古之公卿大臣皆得牧守乡郡盖习其土风则为治也易殆悬车请老乡人师其徳谊殁则祭于其社后世仕者既以嫌疑不得典邦乡及其老也或持吏短长武断乡曲皆王之罪人也读王之诗宁不有感于𠂻欤初堂之成欧阳文忠公为之记至今人喜诵之而王之诗人知诵之者寡王子孙多散处江南武昌儒学教授敬王十世孙今居台州系出丞相文定房家藏王亲书是诗墨本予故表而出之以为天下后世劝题咸淳四年进士题名右宋咸淳四年进士题名石刻一卷两淮乡㑹题名附湖广省掾姬洪甫所藏也按是榜取士共六百六十五人其第五甲第七十四人是为洪甫之考伯阳先生其年嵗次戊辰皇元至元之五年也明年大兵围襄又七年宋亡天下始定于一呜唿宋以垂亡之国而犹设科取士若此则承平文物之盛可知矣我国家初定中原嵗次丁酉诏遣断事官术虎乃宣差山西东路徴收课税所长官刘中遍诣诸路收金遗士程试所学以复其家至世祖至元十一年始颁贡举条例是时贤才衆多治平方臻故弗果行及仁皇临御叹人才之不足乃出独断行之既而权臣请罢其事皇上寻诏复之而八举取士六百余人成均试贡弗与也洪甫又藏登科所録及报榜帖备见一时科塲遗制昔皇庆初朝廷讲求贡举旧法而故宋进士之在者则有姚君登孙熊君明来牟君应龙惜乎伯阳先生已物故矣夫天之生材非学校教养不足以致其美非有司程试不足以知其能此汉唐以来贤良方正词赋经义诸科所由设也不然士将伥伥然无所依归羣然杂进贤不肖混淆有国家者何以精别能否而用之乎伯阳释褐为京山簿寻用荐者选长夀令归附后居荆南与栁城姚公洛阳畅公为文字友隠然一代老成耆宿洪甫亦清谨克世其家云至正三年嵗次癸未秋七月戊寅中奉大夫湖广等处行中书省㕘知政事赵郡苏天爵书题刘光逺文稿后至顺三年予忝官六察奉诏録囚湖北四月至汉阳拜谒儒宫校官进説经义引月令孟夏断薄刑决小罪出轻系之文反覆葢千余言敷腴粹正慈祥哀矜予恻然为之动询之其人浏阳刘光逺也是后厯掾洪鄂两省佐理问幕凡十二年持其文稿复见予于鄂省旬宣堂余读其文体正而气完辞洁而义密夫湖湘之南山水峻清而人之生得其秀丽精英之气者居多故竒材异人往往间出若今翰林欧阳公颍然拔萃者也光逺与翰林同里又相继应乡贡进士举独淹留沈滞于小官簿领之中二十余年无所芥蔕呜唿士有抱负异材终老山林弗能振耀于世者多矣独光逺乎方今朝廷撰述前代遗史徴车四驰收召文学才识之士惟恐有遗若光逺者文华之富叙述之工絶出伦辈惜予逺在外藩弗克荐达也然而至宝潜乎山川之幽其光气辉然特见于外者孰得而掩之哉至正三年冬十月庚子赵郡苏天爵题题司马温公人物记宋元祐初司马温公当国一时人物咸聚于朝是编所记二百余人或一人屡见若王同老谢卿材韩宗道是也或止记其父兄师友或盛称其问学才能曰某人云然若欲再三询问之者葢求贤任官固宰相之职而聴言观行亦君子之所当慎也矧温公以诚实之资方更化之始人材毁誉宜详察之或疑蔡京亦与于是当是时温公议复旧制初改雇役为差役京知开封府事五日之内尽命畿县变之温公喜曰人人如是何患法之不行呜唿使居相位者皆如温公则京在下列其材亦称任使置之髙位则不可也是编之中有龙㳺令王斐者投春秋以王正月为建寅有庆州机宜韩川者王吕用事无所向背有知邕州和斌者在岭南三十年丧十八口观此则温公之于人材或解经之着新説或居官不事请求或逺宦之罹哀苦皆一一访求而得之甚矣用心之至也闻者孰不有所感而兴起乎至正癸未冬十有二月丙午赵郡苏天爵敛袵书题孔氏家藏宋勑牒后宋东都时孔氏显者则有曲阜道辅父子临江三仲弟兄皆圣人之裔也建炎南渡衍圣公亦徙三衢今孔氏居江南者多祖曲阜然惟临江三衢文献信而有徴尝闻故老云宋社既墟廷议以袭封之爵当归三衢彼固辞曰吾既不能守林庙坟墓其敢受是封乎呜唿孔氏居江南者皆当以斯言为念也因观学文所藏七世祖毅甫郎中元祐五年赴阙勑感而为之书题杜君墓表盱眙县侯纳不花既迁宋佥书宁海军节度判官㕔公事杜公墓于庆仙山请于晋宁张翥为文表之其用心良厚矣世之守令大抵多武夫俗吏于民之生者犹不知恤况死者乎侯以进士入官深知爱民之道于一士之枯骨尚不忍其暴露则于民生惠养当何如也夫江淮之间父子兄弟死则弃之中野棺椁骸骨纵横见者恬不为异甚矣礼俗之壊也予始至淮宪即移文谕民瘗之今观杜君之葬则县侯之能化民表俗不亦贤乎侯之为县亷以律身寛以治民广修学宫以兴政化其施为具有本末诗所谓岂弟君子民之父母者侯庶几焉书吴子高诗稿后呉子高屏居鄂渚萧然一贫妻子食或不充口维哦诗为乐未尝一事干人人爱重之夫江湖之上士多挟诡谲以事请谒而子高制行清慎若此其果异于人乎故太禧使阿荣存初少与子高㳺尝荐为奎章僚属秩满南归诗益日工余知子高非第能诗而已至于近代公侯大家衣冠族姓之世系勋劳门阀之等差皆能探其原委而详陈之彼居着作之廷者或有所未及也夫诗莫盛于唐莫逾于杜甫氏其序事核实风谕深逺后世号称诗史传曰诗可以观岂空言云乎哉子高之诗盖有所本矣我国家平定中国士踵金宋余习文辞率麤豪衰苶涿郡卢公始以清新飘逸为之倡延祐以来则有蜀郡虞公浚仪马公以雅正之音鸣于时士皆转相效慕而文章之习今独为盛焉子髙自大徳末已以诗名湖湘间惜乎沈沦小官而弗克显呜唿自古诗人少达而多穷其信然耶其信然耶至正四年正月乙酉赵郡苏天爵题书冦隠君传后长安冦隠君业儒而医遯世弗仕诗书教子孝弟力田问望冠于一时中朝诸老若左辖许文正公姚文献公太史令杨文康公悉与之友嵗时书问不絶今皆藏于家文正之言则以别后所接所闻无非侥倖忆昔相从讲説皆力本务实者也文献则以名犊田园为託及言春秋植桑条桑之法其利甚博文康则以救疗其子为感维昔世庙初受分地于闗中即命文正教载多士文献劝治农桑而先王为政之本已基于斯时矣及其即位文献由大司农入居相府文正辞免中书犹命领成均为胄子师则世庙之圣谋神算盖深逺矣夫王者之治天下其乐育英才教养民生孰有急于此者乎故当时公卿皆为有用之学以济斯世如农圃医药卜筮星厯亦古人所不废者也其后文康以治厯明时受知于朝独隠君深藏逺引不及召用而终然古之君子有徳而不食其报者当在其子孙今隠君之孙靖以明经举进士为干州判官是尚能振其家声也哉隠君讳士谦字子益既卒郭集贤传其行赵郡苏天爵读之有感为记其后至正四年六月旦题石珏画御史张侯家藏石珏千里秋晴图一卷峯峦浑厚烟林清旷台阁古雅人物幽闲画者工其一已称至艺今欲萃衆工人之所藏诚不易也珏家青社父祖并能界画珏兼画山水意欲步趋古人或传是图运思嵗久方成昔宋宣和时购求古画置画学珏亦画学生也金人取汴悉辇而北大定明昌文治极盛一时词人若杨秘监邦基任盐使询耶律右丞履王翰林庭筠皆欲以絶艺名世盖用功深者其收名也逺岂特书画然哉曩余授经禁中凡秘府所藏闗同范寛董源竒迹亦尝获见及官江南纵观钟阜匡庐之高厚洞庭彭蠡之幽深而江乡山馆竹树隂蔚风雨雪月千彚万状思得良工摹写其彷彿而世无工画者今览是图恍如昔时所见于是留玩月余题其后而归之题诸公寄赠马尚书尺牍后予观诸公寄赠尚书马公尺牍一卷叹国家人材之盛致治之不苟也马公以经济长材际朝廷有为之日职専邦之大计世皇任之而不疑斯所以克尽施设世获其济也欤当是时中原始定江南未归民尚疮痍事多草创而川蜀用兵江淮屯守刍粮铠仗舟楫之用飞輓调度征戍之劳羽檄交驰急于星火马公始则任转运于闗中继而总金谷于民部终则督餽饷于河南盖终始不离烦剧皆从容谈笑而办未尝务聚敛以扰人亦未尝进羡余以希宠国用既足民力亦纾故时人以刘晏方之于时分符典部于外者若故都督史公枢治东平平章牛公显治南京宣慰使陈公祐治河南或以民罹灾异请寛其租赋或以㳂边供㣥请定其方畧备见于尺牍之中大抵为国为民而非一己之私计也若故吏部侍郎高公逸民被命出捕飞蝗以不克尽絶为忧此皆至元初年之事世皇方厉精图治而天之降灾若此惟其有节用爱民之实故治化亦如是之盛也国初嵗在庚子有贵臣总天下财赋惟掊克是务以真定课最诸道胁为公具増办手实公慨然曰夫利犹水也源深则流长民实其源可竭之乎呜唿今方内连年水旱茶盐田赋之入亦云极矣而财用益屈经费日益不足安得如马公者与之共探其本以究其弊乎昔汉之为吏居官者长子孙盖其谨于奉法亷于守身故能久于其职若于定国为廷尉郑当时为大农令皆厯十余年不迁然则马公之总邦计至终其身则子孙之昌大蕃衍有以也夫至正四年甲申秋九月甲午中奉大夫陜西诸道行御史台侍御史赵郡苏天爵题题马氏兰蕙同芳图江左好事者慕马氏昆季之贤绘兰蕙同芳图以贶之馆阁名流复为诗以美之传曰诵其诗读其书不知其人可乎是以论其世也马氏本维古族自鳯翔兵马府君始以官名为氏尚书忠懿侯当中统初转漕给边饷有功请令编民通一经者复其家以诗书礼义训其子孙卒赠推忠宣力翊运功臣三传至中丞文贞公以文学政事致位光显初尚书有子十一人孙二十人曾孙三十余人或执业成均擢进士第皆清谨文雅不陨其家声遂为海内衣冠闻族天爵辱荷中丞深知又与元博共事宪府故知其族世之懿尝读中丞述尚书墓铭有曰世多王公亦多华靡惟不革俗而忽其圯绳绳子孙思马有氏咸宜习礼以续庙祀呜唿世之有官君子可不思正家法以传其后乎书容城李节妇诗后予读容城刘文靖公王孝女旌门铭及西山翟节妇诗爱其词严谊正切于世教凛然使人有所兴起也昔金之亡一时节义之士不可胜纪当国家草昧之始而妇人女子犹能若此甚矣中州风俗之美也夫君子所过者化而刘公言论风节天下犹当思之况居其乡者乎然则李氏之贞一有所本矣朝廷旌异之者所以劝善也彼不学无术之徒弗知风化所由返谓豪民求蠲徭役诚如枢判韩公之所叹已夫跋三笑图往年行过彭泽慨想陶公高风不可企及西望庐山林壑深䆳是宜隠者之所居焉陶公世为晋臣值宋革命高蹈深隠其所与游盖必志同道合者也自昔士生不辰逢世多难往往晦迹浮屠老子法中然则惠逺修静抑亦避世之流欤滋溪文稿卷二十九滋溪文稿卷三十钦定四库全书滋溪文稿卷三十元蘓天爵撰题跋题欧阳公与刘原父手书欧阳文忠公生宋盛时禀中和之粹作为文章雍容温厚炳然一代之制片言只字皆有深意今读寄公是刘公手书感慨系之盖昔君子小人不相为谋虽乱世未尝无君子治世未尝无小人特在上者用舍何如耳当至和时陈执中居相位而天屡出灾异两制诸公多求补郡公是上疏陈之其略曰正臣常难进而易退邪臣常易进而难退吕溱蔡襄欧阳修贾黯韩绛皆论谊质直不阿执政有益当世不宜许其外补使四方有以窥朝廷启姦倖之心仁宗亦悟留欧阳公等不行书中所谓真性难移加以权倖侧目交攻累年乞外不得者是也又谓子华丧弟直孺之许为郡渐有乐意不平山更望増缉盖子华绛也直孺黯也公是出知扬州皆不得立于朝矣夫君子在位小人在野天下之泰也方庆厯初韩范富诸公当国知天下无事士大夫㢮于久安慨然思正百度共修太平海内悚然知君相之求治而权倖小人不便万方沮之已而三四大臣相继罢去天下事卒不复施为呜唿以仁宗之忠厚明恕在位日久熟知臣下情伪又得韩范诸公为之辅相可谓明良际遇而羣邪坏之世竟不克登于极治庸非天乎是卷御史敬公克庄所藏公先相国文忠公实为先朝名臣晚嵗屡召不起是亦难进而易退者故表先正之事以为劝焉题诸公与智㕘议先生书启右书启两卷国初名公诸老寄赠洛阳智先生者也先生讳迂字仲可少与窦公黙流落汉上丙申北归深明易学屏居一室焚香鼓琴世务纷华翛然不足以动其心世皇在潜邸闻其名遣近侍持书及窦公同被召入见首陈王道上问方今有如周公者乎先生对曰主上身其道迹其事心其心非周公而何是时耶律公楚材领中书政务命诸路置经籍所以儒者司之盖欲士明经学兴起文治先生分行京兆㑹亷公希宪商公挺开阃宣抚辟先生㕘议其幕立经陈纪兴利除弊画赞为多暇则讲説经训以道义相切劘官虽僚属谊同师友乆之请致其事世皇不忍其去赐田宅俾家于秦仍嵗赐银三笏为养老资先生辞之不可止取其一尝有盗夜入其室裂其币在杼柚者以去家人欲闻之官先生止之曰此必闾里细民之贫者也官若捕之能无扰及善良伤吾乡邻故旧之情乎盗闻愧之复还其币时人以先生能化盗为善少与兄相失兵间后知兄居真定既老犹屡省之兄亡载其丧还葬于洛世共高其行义中统至元之初亷商诸公为相收召海内贤才布列于位先生退老于秦日以琴书自娱不复仕终其身昔者国家甫定中夏一时人物皆金源氏承平百年学校贡举封殖乐育者也是以不死于兵以遗于我殆世祖立极肇兴制度崇建官仪朝廷之上衣冠之盛皆其人也今观卷中一一具在惜乎行事多堙晦弗传故予畧为述之如此诗曰无竞惟人四方其训之当国者可不以登揽贤材为务乎题孟天暐拟古文后太原孟天暐学博而识敏气清而文竒观所拟先秦西汉诸篇步趋之卓言语之上盖欲杰出一世其志不亦伟乎昔欧阳公谓韩子为樊宗师墓铭即类樊文其始出于司马子长子长为长卿传如其文惟其过之故能兼之夫文章务趋一时所尚固不可也然欲求合于古又岂易言哉故韩子曰为文宜师古圣贤人师其意不师其辞欧阳公亦曰为文勿用造语模拟前人取其自然耳三代以下文之古者莫韩欧若也而其言如此当与天暐评之题鲁斋先生手书后右鲁斋先生许魏公手书四幅寄京兆吕君辅之及其子翰林侍读学士伯充者也初世祖皇帝受封食邑于秦至征大理禡牙于斯首聘鲁斋见于六盘山下命教授京兆子弟是以吕君获纳交于先生翰林从之问学焉而闗辅教化淳美其渊源有所本矣尝读鲁斋所述吕君墓志云君生子未逾年日买书为教养计既长择师就学学必以稽古践实为贵又云翰林治丧上稽司马氏朱氏考订古礼下倣高陵杨氏已行故实使古人送终之正复见于今手书第四幅所谓葬礼倣依古制非信道之笃莫能者是也夫以吕氏家庭之所授受师友之所讲习莫非彛伦日用之大故其表俗惇礼卓然有以异于人也志中所称高陵杨氏即太史杨文康公其执亲丧动合古礼鲁斋之畏友也呜唿宋金季年文习益漓鲁斋先生奋起草野推明圣贤之遗经笃实践履故一时及门之士撡行悉有可观攷吕君父子之事可见矣天爵向官西台访求故家遗俗盖罹天厯兵荒之余文献或不足徴今吕氏诸孙执礼奉常受业胄监是则诗书之泽独能传诸久逺信知为善之有后乎晚学赵郡苏天爵书题襄阳重刻堕泪碑后古之君子立身制行既足以仪型于家居官临民又足以垂称于后是岂声音笑貌所能致与太傅羊公之镇襄阳生则惠泽及于人没则流风传于世盖有其实则有其名也当时所谓堕泪碑者石已解裂后人思公重刋者三夫以羊公之徳固不系乎碑之存亡而人之思公非碑无以着其爱慕之诚也然则碑之所存盖有惩劝之道焉襄阳郡守吕侯戍帅杨侯拳拳以是为念而不释者其亦有所见乎昔召伯布政南国舍于甘棠之下其后人思其徳爱其树而不忍伤况金石之文鉅书深刻以表其善政固所以传不朽也然自汉魏以来文之着于桓碑彛器以为无穷之计者亦多矣其不幸消磨于风雨野燹之中毁弃于樵夫牧子之手使古人遗蹟余韵冺没无闻者岂独堕泪碑乎不有好古尚贤之君子其孰知爱重之哉故欧阳公始克收而藏之或正简编之讹或补政事之缺非徒以资玩赏而元尚书王君实博雅多识好蓄古文竒字博士周伯温精通六书尝奉勑临摹晋人法帖吕侯为政深知追慕昔贤杨侯将家独能崇尚文事此其一时人物风致之美后世不可及矣至正五月秋八月丙寅通奉大夫山东东西道肃政亷访使赵郡苏天爵题恭跋御赐真草千文碑本圣天子缵承正统恭俭爱民深宫燕闲日閲图史盖以怡神养性臣于时译文经筵数从讲官之后瞻望清光及备员省闼㕘与政议伏覩至正初诏以赋入有经戒勑近臣不可互奏赏赉观其以真草千文碑本颁赐臣下则文物兴隆治化清谧从可知焉昔之人君以一嚬一笑皆有所系未尝轻赐予者诚有为也是本翰林学士承旨臣姚庸在䆳密时所承赐者臣庸敭厯台省为时儒臣洁白亷正温雅醖借盖于皇上所赐深有契焉至正六月丙戌九月庚子集贤侍讲学士通奉大夫兼国子祭酒差充京畿道奉使宣抚臣苏天爵顿首谨记跋延祐二年廷对拟进贴黄后延祐乙卯仁皇初策进士登第者五十六人今三十二年以文词政术知名者十余人不幸才弗满用而殁者又十余人官之崇卑则在所弗论也当是时方内乂安文物熈洽而圣策所问犹以稼穑伤于水旱细民致于饥寒未能家给人足为忧呜唿圣虑恤民若此祯祥其有弗格者乎盖自昔人君旁求俊彦布列有位于以敷宣治化而已故学古入官议事以制成周之治所由隆也仁皇临御深厌法吏贪刻鋭欲登进贤才丕变习俗后之议者弗思圣虑深逺第患选举泛冗夫选人之方固当澄汰宁无阘茸杂进之流不学无术者乎圣天子克复旧章多士兴起臣时备员省闼获观盛事乙酉之春承诏与治书侍御史臣李好文翰林直学士臣宋褧工部侍郎臣阿裕尔多充读卷官伏览延祐儒臣拟进贴黄益叹先朝崇文之盛通奉大夫浙东海右道肃政亷访使臣苏天爵恭跋题葛氏子还俗事管子云古之四民不得杂处士相与言仁义于闲宴工相与议技巧于官府商相与语财利于市井农相与谋稼穑于田埜各安其居而乐其业是以财足而不争有耻而且敬夫古之民四后世散为九流百家由其田多水旱则稼穑之民少由其利无竒赢则商贾之民少其他夫业者亦多矣故㳺食之徒不归于浮屠老氏之流不入于法家皂𨽻之列衣食其身犹且不足况能供父母甘旨之养足国家赋役之供欤忧世之士不得不感慨也然则敦本抑末化民成俗独不在于上之人乎且董君以一邑之长犹能诱人去邪归正矧夫朝廷之上公卿之尊其绥来动和之效当何如哉题杨氏肯获堂记后余友河东佥宪杨侯作书堂于真定别市表曰肯获永清史宗实为之记保定张庭美𨽻书之藁城重简卿篆其额盖杨侯名堂之义推本先考院判府君教子之方俾后人奉之而不失也且农夫菑辟其田又播植之比其获也则有水旱之忧耘耔之苦人之承先业者则无是矣何为而弗肯获乎夫古者世禄之家鲜克由礼今三君子皆出于王公将相之族而文词之竒书法之古岂惟克振其家声又将垂誉于后世彼为士者起身寒家获登仕版子孙可不夙夜战兢思无忝其所生乎予与杨侯生同里少同师长则同仕于朝每叹近世衣冠之裔往往坠废先业甚矣风化之弗古也读斯记者岂不愓然有感于衷乎虽然徳业之积可以裕子孙诗书之泽可以贻永久呜唿杨氏子孙尚思先世作室菑田之功庶㡬肯构肯获之有望乎书罗学升文稿后泰定丁卯廷䇿进士予被命掌试卷得浮光罗君学升之文读之爱其汪洋温粹词博而意深不极其至弗止后闻调官江淮士之从游者衆或擢高科登膴仕夫以国家取士之制察行于乡里考言于朝廷试之以事而人材于是出焉世以偶俪之词汗漫之文织组以为工繁缛以为美既侥倖于中选又苟且以终身殊失设科求才之意矣使非豪杰之士识见超卓孰能逈出传辈不狥流俗之所好乎予退休于里学生方尹槀城暇日以近作一编示予盖欲剷除科目之陈言步武作者之雅制岂世之因陋守旧不知变化之妙者所可及哉是宜拔置馆阁以养其才惜乎沈沦州县而不克进也然鹤鸣九臯声闻于天士之抱负足以鸣世虽居逖逺未有不达于朝廷之聴闻者也学升当益养其和平以鸣国家之盛不亦可乎题晦菴先生行状后晦菴先生子朱子着述凡数万言自先生殁大江之南儒者讲明其説固不乏人然而真知实践者亦不多见也我国家兴隆之初南北未一覃懐许文正公始得先生诸书读之起敬起畏乃帅学者尽弃旧学而学焉既相世庙遂以其学推行天下迄今海内家蓄朱子之书人习圣贤之学者皆文正公辅相之力也然朱子族系爵里出处言行世或弗知爰命杭州校官谢某刋其行状与多士共传焉呜唿考迹以观其用察言以求其心庶几致知力行不为空言而已乎书孔子及颜子以下七十二贤像右先圣及颜子以下七十二贤像江浙行省平章荣禄公所藏也公以太师国王诸孙践敭台省允着材能暇则好收法书秘画尤喜古圣贤像当圣朝隆兴之初国王以征伐大有勋烈受封食邑于东平凡郡邑之长悉聴其宗族子孙及部人为之东平密迩邹鲁圣贤之教所由兴也故其人官于斯家于斯者则有好贤乐善之心焉平章初监东阿进擢朝署适际国家文明之治宜其所好异于人也天爵少读孔氏书见圣人居乡党在宗庙朝廷动容周旋无不中礼门人熟视而详録之宛然如圣人之在目也况览观图像思慕言动其必有所感而兴起已夫至正己丑三月甲子学者苏天爵拜手谨记题泉州士子赠崔宗礼诗后七闽山川险阻汉尝处其民江淮之间而虚其地唐建中初常衮为观察使始设乡校俾民知学亲加讲𨗳由是闽俗一变嵗贡士与内州等宋蔡忠惠公襄世家兴化厯知泉福两州尤知闽之风俗劝学兴善折节礼士以变民之故宋氏徙江左龟山杨先生载道而南豫章延平相继而出子朱子扩而大之圣贤之学遂因经传复明于世槀城崔君宗礼由登进士科赞浙省理问幕出使泉南亷平着闻既归以士子所赠謌诗一卷示余文词之清润音韵之铿锵诚一时之盛作也方今国家四海为一文治猬兴人才之生初不以遐迩有间顾长民者教养何如耳乃以闽中学术源流端绪告之览者其亦知所考求而用力于逺者大者乎题兼善尚书自书所作诗后白野尚书向居㑹稽登东山泛曲水日与高人羽客㳺间遇佳纸妙墨辄书所作謌诗以自适清标雅韵蔚有晋唐风度子犹及见尚书先考郡侯敦厖质实宛如古人而于华言犹未深晓今有子如此信乎国家文治之盛然人知尚书才华之美而不知其政术之可称也每当论大事决大疑挺正不阿凛然有直士风而贡举得贤之效益可徴焉元泰身居方外而与之友宝其词翰亦有识之士哉书泰定廷试策题稿后右策题草稿四首泰定丁卯三月廷试进士监试官治书侍御史王士熈读卷官翰林直学士马祖常所拟撰也既缮写进呈御笔㸃用其二盖自延祐设科以来规制如此洪惟国家承平百年治化当兴然生财有道制用未得其要正俗多方防范未尽其宜将校骄堕而武备日弛官士苟简而亷隅弗修是皆当世急务宜所延问而详陈者也夫朝廷取士求贤惟期有禆于政务非徒观美而已是举得人凡八十有五国子员阿恰齐李黼名冠第一今二十余年同榜之士敭厯台省蔚有令闻则贡举得贤之效成均养士之隆益可徴焉时天爵待罪史馆承命收掌试卷故藏策稿于家谨装潢以授黼黼累迁秘书太监方以材能进用云至正己丑夏六月甲戌通奉大夫江浙等处行中书省㕘知政事赵郡苏天爵书题白太常三嵗时所书字卷世之童子少以颕悟闻长能以政术文辞显惟刘忠州杨文公宴丞相数人而已盖聪明既得于赋与苟无问学以济之其克有成者鲜矣乡先生太常白公家世在金朝为名进士国初昆季并擅才名惟先生早最敏悟三嵗即能书八卦之名诸老见者无不惊叹中年果以能官称惜乎老于词林容台而未尽大用先生之孙行中书椽枢保藏所书八卦字卷噫白氏子孙时出而观之尚勿忘诗书之泽之所自乎题葛赓宋淳熈三年封承务郎致仕诰金溪葛元喆五世祖宣义府君生平三遇庆典累封承事郎赐绯鱼袋晚加宣义郎以终里人陆文安公志其墓宋南渡至干道熈淳一时号称极治宫庭父子之间夀考尊荣鸿恩霈泽被及臣民而人物之盛若朱文公张宣公吕成公陆文安公并时而出盖治化方臻天地开泰祥麟朱草应期而生理固然也时金世宗在中原専以仁厚为政民以小尧舜唿之朱文公闻而叹曰彼欲为大尧舜岂不由已乎考之葛氏诰辞刘孝韪摄西掖所行用皇极歛福钖民为説噫方绍圣崇宁之际丰衍盛大当国者妄生重南轻北之议有识者忧其必启分裂之兆既久其言果騐今国家四海㑹同朝野清宴士生斯时共乐一视同仁之治而元喆又以文学登进士科暇日出示先世封诰感而为之书至正己丑秋七月朔赵郡苏天爵书题东坡制策稿浙省掾苏伯䕫出示先文忠公拟试制策稿观之忠君忧世之心溢于文辞或谓文忠天材有余非由学力是不知老泉先生之所学也先生年二十七始发愤闭户读书大究六经百家之説考质古今治乱成败圣贤穷达出处之际得其粹精涵畜充溢由是下笔顷刻数千言纵横上下出入驰骤必造于深㣲而后止此先生所自得者文忠兄弟学亦有所本欤伯䕫之子数人方读书治进士业故以家学告之尚知用力矣夫题高昌偰氏三节堂记后三纲天地之大经为人臣为人妇为人子平居无事克尽其职者固有之矣及不幸而遇事变能不失其节者或数十年得一人焉或千百里见一家焉有国者尊礼而表异之盖以世教民彛之所系也孰有节义出于一门若偰氏之盛者乎观夫右丞忠愍公年未四十以死狥国高昌太夫人守节自誓肃正闺门尚书忠襄侯方在髫龀刲肉以疗母疾则其平居事君之忠持身之洁养亲之孝可知矣夫君子读书制行将以刑仪于家模范于世今偰氏家庭之间父祖之训严明若此又何必他求哉宜其子孙克承其教继擢高科入馆阁为名流官郡县为良守令分持宪节㕘预省政皆赫赫有闻是足以示天下彛伦之劝表朝廷治化之隆岂第纪一家之美而已题胡古愚隠趣园记太常胡先生悬车归老东阳有山林深䆳之居有图书讽咏之乐有子孙以具旨甘有田园以供伏腊又值国家承平之世扰㳺以享髙年盖亦福徳君子哉余旧见中州贤士大夫宦逰四方罢则无所归其清节可尚已昔者范文正公将老移疾家居家人以居室未完美为患公闻之曰人苟知道义可乐虽形骸亦可忘是即先天下之忧而忧后天下之乐而乐之志欤题黄太史休亭赋后萧济甫博学能文身际熈宁元祐之盛卒不利于有司士之进退信知其有义命乎此太史所为赋休亭也先儒以屈子所赋皆穷而唿天疾痛而唿父母之词继作者必出于幽忧穷蹙怨慕之意乃为得其余韵太史尤以楚词自喜惟其务竒太甚乃独取毁璧一篇以其词极悲哀不暇作为故也然太史孝友刑家清节名世生死患难不动其心富贵利达不易其守岂记览词章譁衆取宠者可方其万一哉题诸公赠真定録事司监野先明道诗后京师西南雄望之郡曰真定郡之録事司及附郭之县则尤任其烦劳者也盖上有宪府郡治之按临下有达官朝使之迎侯继以赋役讼诉之烦加以民庶饥寒之苦兹其所以不易为也然而制其烦简之宜达乎通变之道独不在夫有能有为者乎予世家真定宦逰南北迩者屡闻人言郡尹李侯公辅及録事司监野先明道之贤世亦未尝无人而事之烦劳亦宁有卒不可为者乎盖二子者以勤谨持身以忠敬事上以安静抚民以公平奉法则人称之也固宜今公辅擢尹赤县明道行将见用于朝郡中士夫皆作诗颂之比年国家念雨晹之失时闵民生之不足严守令之选申程试之方逺近闻之鼓舞惩劝则政务庶克兴举黎元或可少休欤予尝读汉元和诏有曰俗吏矫饰外貌似是而非安静之吏悃愊无华日计不足月计有余襄城令刘方吏人同声谓之不烦斯殆近之矣又唐开元时张九龄上书曰乖政之气发为水旱昔东海枉杀孝妇天旱久之一吏不明匹妇非命则天昭其寃况六合元元之衆县命于县令宅生于刺史天子所与共治尤亲于人者乎若非其任水旱之由岂惟一妇而已呜唿察守令之才者当体元和之诏任承宣之责者当思九龄之言天下何患其不治哉至正庚寅三月乙酉书主簿康里君赠行诗后元统初有剧盗挠青齐潜入畿甸人或言之辄杀其家以杜口予方佐官西曹力陈庙堂起前云南元帅往捕之择刑部勇士二十人与俱不十余日贼果授首宰臣奏赏其功元帅进长宣阃勇士二十人除官有差康里居其一由尉徳平主真定簿执事三年勤敏不扰民甚安之呜唿自昔冦盗之作多由官吏贪墨赋役繁重民不胜困始相帅为盗矣夫乐不仁而趋死亡亦岂其本心乎比者朝廷以有官者民之保障或重内而轻外数变易以扰民故严守令之选申课试之方有治理效不次陞擢否则黜之盖求治至切也凡居民上者盍思所以报称之哉故因康里君行书此以赠题丘母周夫人贞节诗后鄄城丘氏母周夫人在至元大徳间以贞节着闻随其二子来官江左时故宋诸老犹有存者观其序述之言曰北方俗厚而教严妇人多知礼义呜唿夫以中国风土浑厚人性质朴而慷慨忠义之士固多出于其间则礼义之在人心岂独妇人之所能知而已盖诸老因周夫人之节悯呉越之俗宜其深有慷慨者哉虽然士大夫者风俗之表也衣冠之俗可不正其始乎予昔为郎仪曹见中州郡县嵗以贞节孝行登名于朝者不知其㡬则礼俗人性之善从可知焉矧鄄城密迩东鲁而丘氏又故金名族诸老之言岂不信而有徴乎跋丘侯送行序后昔者至元季年鄄城丘侯调浙东宣阃佐幕是时宋亡十余年矣国家新令未洽而浙东海隅频年多盗供餽殷剧吏治卤莽民不堪命丘侯下车数月政事修举即陈年公案二万有畸俾猾吏束手不敢舞法以病民而上下宴然无事呜唿古所谓法令滋章盗贼多有讵不信欤夫公以佐幕犹能若此使大藩望郡皆得其人则政令何有不善黎庶何患其不安乎今南北混一七十余年朝廷徳泽涵濡至矣而郡县贪汚苟且之徒徳既不足绥懐威又不能临制假以号令専务烦苛其激之作弗靖者盖有所自矣不然好生而恶死喜安而恶危皆人情之常也东南之民何独异于人哉当国者可不深谋长虑以求其故欤因读鲜于公赠丘侯之言感而为之书至正辛卯秋七月赵郡苏天爵题恭书圣徳颂后圣天子临御方夏十有八年叹灾异之屡臻愍黎元之失所数选宰辅兴崇治功至正己丑之秋图任旧人共政明年四月遂下寛大之书恩泽汪濊诞洽臣民于是东平乡贡进士臣吕宗杰伏读明诏作为雅颂二十二篇各述其美以传夫古者君臣交修则治化熈洽然颂者不独専美盛徳之形容有虞之朝赓歌之作戒勑责难者切故百工熈而庶事康钦惟皇上命相未朞百度具举是宜播诸颂声天下歌之宗杰方业进士而乃属辞摛藻铺张宏休古雅富丽蔚焉可观行将奉对大廷以陈贾董天人之学仰称国家求贤图治之意不其伟欤滋溪文稿卷三十