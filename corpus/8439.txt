月林师观禅师语录X卍XXX月林禅师既没于武康乌回山其徒德秀宗月裒语录一编属余为序余曰此老于无分别中强生分别又欲追而记之何耶二子曰夫道不属有言不属无言有言无言皆落边见学者诚知所谓终日言而未尝言者则此录之作于解黏去缚不曰亡补不然醍醐上味翻成毒药争怪得老师余杜门僻处思方外莫逆如月林者不可多得二子又能知师之意如此聊为书之以慰其勤以纾余之思禅师名师观道号月林续杨岐正传为七世嘉定戊寅上元日三山陈贵谦益文书月林观和尚语录月林和尚住平江府蠡口圣因禅院语录侍者法宝编师于嘉泰元年七月十四日入院指三门云佛语心为宗无门为法门箇里全身入别是一干坤X指佛殿云若见诸相非相即见如来山河大地森罗万象尽皆是相作么生说箇非相底道理时难只得同香火莫听傍人说是非据方丈云坐断要津全提正令佛祖到来也须乞命承天同菴和尚度衣师提起云大庾岭头提不起同菴亲手付将来等闲搭在肩头上凡圣齐教眼豁开拈帖云灵山付嘱有大因缘掷地金声分明举似指法座云法法不隐藏今古露堂堂更进这一步明明为举扬陞座拈香云此一瓣香恭为今上皇帝祝延圣寿万岁万岁万万岁次拈香奉为判府显谟大监阖郡官僚资崇台筭又拈香云此一瓣香还知落处么更不囊藏爇向炉中奉为前住随州大洪山老衲大和尚用酬法乳之恩一任薰天炙地遂歛衣就座乃云毫端宝剎慧劒光辉出格道流便请相见僧问承师道若见诸相非相即见如来还端的也无师云不端的僧云为什么不端的师云为你信不及僧云擘破面门丑拙露元来胡子没髭须师云照顾话头僧云只如法眼禅师道若见诸相非相即不见如来未审如何师云言中有响僧云一念不生全体现六根才动被云遮师云当头道着僧云三圣道我逢人则出出则不为人意作么生师云错僧云兴化道我逢人则不出出则便为人又作么生师云错僧云兴化枪旗倒卓三圣肝胆齐倾X师云引不着僧云只如今日新圣因和尚作么生为人师云一棒一条痕僧云効古束腰三条篾接物唯凭一指头师云错下名言僧礼拜师嘘一声师乃云诸法空为座处此为说法法法不隐藏清风生六合一着高一着一步阔一步黄面老瞿昙西来箇达磨尽向者里纳一场败阙敢问大众那里是他纳败阙处毗婆尸佛早留心直至而今不得妙复举世尊一日陞座大众集定文殊白槌云世尊说法竟世尊便下座大众还知古圣落处么动絃别曲叶落知秋风生大野水向东流当晚小参云圣因古兰若湖边绝潇洒知他几百年巳属斯人也以至东弗于逮西瞿耶尼南瞻部洲北郁单越置于掌握之中掷大千于方外又作么生拍膝云风光都买尽不费一文钱复举志公令人传语思大和尚何不下山教化众生一向目视云汉作什么思大云三世诸佛被我一口吞尽何处更有众生可度师云要识思大么贫恨一身多上堂日可冷月可热众魔不能坏真说且道如何是真说十语九中不如一默上堂古镜阔一丈虗空阔一丈竖起拂子云这箇在虗空内虗空外参上堂结夏又十日箇事作么生无风荷叶动决定有鱼行X上堂日日是好日时时是好时为什么人人向脚跟下蹉过只为分明极翻令所得迟广度和尚至上堂真正举扬法堂前草深一丈有如是作略有如是牓样箇是阿谁广度和尚以拂子击禅床下座上堂举僧问赵州狗子还有佛性也无州云无师云断人性命不劳余刃四海一家风恬浪静慈懿皇后大祥陞座此世不移动彼世不改变惟一坚密身一切尘中现上堂今朝十月一开炉是此日赵州宾主话圣因为拈出拈也拈了也说也说了也毕竟如何归堂向火去承天礼和尚遗书至上堂去去实不去来来实不来去来如梦幻虗空绝点埃正恁么时同庵和尚在甚处竖起拂子云佛祖位中留不住夜来依旧宿芦花上堂五日上堂朝朝入室三八念诵丛林规式喝一喝云美食不中饱人喫上堂本无迷悟人只要今日了了了了了了面南看北斗咄上堂热即取凉寒即向火饥即喫饭困即打睡莫将无事会无事困人心住平江府承天能仁禅寺语录侍者法璹编上堂世尊三昧迦叶不知迦叶三昧阿难不知阿难X三昧商那和修不知从上诸圣三昧互相不知敢问诸人且道不知箇什么若是俊流便知落处其或未然莫将闲学解埋没祖师心上堂举宾头卢尊者因阿育王问承闻尊者亲见佛来是不尊者以手䇿起眉毛良久云会么王云不会尊者云阿耨达池龙王曾请佛斋吾是时亦预其数师云今日大檀越入山供养罗汉山僧因斋庆赞下箇注脚以手䇿起眉毛千圣从来不识一会灵山俨然说甚今朝昨日上堂我有一转语历劫常如此迥绝无人处聚头相共举既是无人阿谁共举高声云漆桶岁旦上堂天得一以清地得一以宁君王得一天下治衲僧得一眼横鼻直皇恩佛恩一时报毕上堂满眼覰不见满耳听不闻空劫巳前事分明举似君须记取逢人莫错举佛涅槃上堂诸佛于此转大法轮诸佛于此而般涅槃正恁么时甚处见释迦老子良久云三门头合掌佛殿里烧香上堂十方诸国土无剎不现身举头天外看谁是箇中人四月八上堂目顾四方指天指地独弄单提无是不是普请恶水蓦头浇不忘灵山亲受记上堂解语非干舌能言不是声剎剎尘尘尔何处着浑身拈拄杖云看看拄杖子与诸人相见了也卓一X下下座谢典座上堂云丛林法社共成褫雪老当年用此机颈上手巾腰下杓至今千古有风规老衲和尚忌辰拈香云咄这尊慈口甜心苦带累我侬破家荡户者僧话堕处直下明明举一炷栴檀充宇宙谁道黄金如粪土上堂腊八是今朝如来成道日夜半见明星从此生荆棘荆棘生人间天上错流传除夜小参年去年来年年事日来日往日日新木人抚掌呵呵笑一段风光𦘕不成见便见莫沈昑楼上巳吹新岁角堂前犹点旧年灯复举僧问古德年穷岁尽时如何德云东村王老夜烧钱师云年穷岁尽有何言东村王老夜烧钱野鬼闲神俱屏迹无依无欲是金仙上堂此众无枝叶唯有诸贞实我法妙难思五千人退席竖起拂子云看看劒刃上事非等闲掷拂子下座赴万寿请上堂蓦然平地一声雷惊得蟭螟眼豁开是圣是凡俱不立何妨随处舞三台住平江府万寿报恩光孝禅寺语录侍者庆会编上堂横按拄杖云既为达磨种草须是识得者箇若也识得者箇十二时中许汝诸人有箇受用处三世诸佛也恁么历代祖师也恁么天下老和尚也恁么X独有万寿却不恁么何故老僧笑指猿啼处更有灵踪在上方掷拄杖下座上堂无法可说是名说法搕𢶍堆头重添搕𢶍尽底掀飜归家稳坐且道到家后如何良久云切忌钵盂安杷上堂一二三四五五四三二一无量妙义门皆从此经出且道此经从何而出卓拄杖一下下座上堂举干峰示众云法身有三种病二种光须是一种透得始解稳坐云门出众云庵内人为甚不知庵外事峰呵呵大笑门云此犹是学人疑处峰云子是什么心行门云也要和尚相委峰云直须与么始解归家稳坐门喏喏归众师云干峯眼空四海大似傍若无人云门是精识精不觉舌头拕地正恁么时向甚处见二大老一点水墨两处成龙上堂赵州无佛性丰干太饶舌南泉一枝草云门干屎橛万寿又作么生满口是舌都不能说上堂光阴何太疾如白驹过隙惟有衲僧家日日是好日毕竟衲僧有甚长处良久云千虗不博一实上堂去年梅今年柳馨香颜色常依旧不属阴阳别是春灵根本是吾家有上堂弥勒真弥勒分身千百亿时时示时人时人俱不识且道不识底作何面目以拂子打一圆相下座四月八上堂目顾四方法中之王将何报德一杓香汤X上堂唇上碧斑宾豹博舌头当的帝都丁鸳鸯绣出从君看不把金针度与人掷拂子下座上堂举盘山道心月孤圆光吞万象光非照境境亦非存光境俱亡复是何物掷拂子云直下来也急着眼看上堂暑退凉生风高露冷叶落归根藏头露影赵州喫茶云门胡饼如何是道明眼落井参住临安府崇孝显亲禅寺语录侍者法清编上堂云去年贫未是贫买帽相头今年贫始是贫据款结案去年贫无卓锥之地千口犹嫌少今年贫锥也无一身犹恨多正当恁么时又作么生谁人知此意令我忆南泉上堂惺惺寂寂是寂寂惺惺非弃却甜桃树㳂山摘醋梨如是句中能会得从教人竞觅玄微上堂六月炎炎如火聚就中自有清凉处犀牛扇子谩相随头角峥嵘谁敢覰覰着如何鹞子过新罗上堂时不待人月不破五那一着子未敢相许上堂举台山有一婆子凡有僧问台山路甚处去婆云蓦直去僧才行三五步婆云好箇师僧又恁么去赵州闻云待老僧为你勘过州往如前问婆亦如前对州归为众曰台山婆子我巳为勘破了也师云蓦直蓦直青天白日勘破了也一文不直开山湖州报因佑慈禅寺语录X侍者有宗编入院指三门云开池不待月池成月自来寒山逢拾得拊掌笑咍咍陞座祝香罢师方歛衣就座僧便出众云选佛场开有疑即问师云迟三刻僧礼拜起云便请答话师云蹉过了也僧云据虎头收虎尾第一句下明宗旨师云裂破僧喝一喝师亦喝僧云是第几句师云将为具眼僧云天得一以清地得一以宁君王得一天下治在坐开府相公得一为国安民和尚得一又作么生师云横按镆鎁行正令僧云记得王右军舍为寺天下归宗今日相公新建梵宇请和尚开山是同是别师云春兰秋菊各自馨香僧云有意气时添意气不风流处也风流师云文不加点僧云向下文长付在来日师云愿观盛作师乃云德合干坤名齐日月最尊最贵惟一惟精如来证此称无上慧至人得之号无上尊直得天垂玉露地涌金莲赫赫当阳十方坐断一句作么生道四海浪平龙睡稳九天云静鹤飞高复举世尊因地布𩬊掩泥献花供养然灯然灯指布𩬊处云此地宜建梵剎时贤于长者拈一茎草插于指处云建梵剎竟师云插一茎草鼎新梵剎然灯贤于巳是忉怛且道只今事作么生等闲坐断金车峰百川倒流闹聒聒结夏上堂如来结制日诸缘俱顿息九十日长期衲X僧口挂壁咄正是黑牛卧死水上堂举杨岐示众云身心清净诸境清净诸境清净身心清净还知杨岐老人落处么就船买得鱼偏美踏雪酤来酒倍香上堂薰风自南来殿阁生微凉要知端的意拄杖为敷扬掷拄杖下座上堂上元佳节是今日匝地普天星斗出好向机先着眼看莫教蹉过然灯佛上堂举僧问马祖如何是佛祖云即心是佛师云若也直下见得三世诸佛尽向箇里发现其或未然更听古人一偈无形无影透人怀二月桃花被拆开就树撮将黄叶去入山推出白云来上堂伎俩有尽我默无穷达磨不识眼瞎耳聋住平江府灵巖山崇报禅寺语录侍者惟珪编上堂开眼见明合眼见暗开眼合眼知而故犯一毫头上现干坤堪笑云门咦顾鑑上堂僧问日可冷月可热众魔不能坏真说未审如何是真说师云一棒一条痕一掴一掌血僧云只如保宁勇和尚道潮出种稻重收谷村路逢人半是僧还谛当么师云只道得八成僧云恁么则今日和尚出他古人一头地去师云莫埋没人好僧云承闻和尚先曾有言十语九中不如一默还当得真说也无师云老僧无此语僧云领师云切忌向那里垛根僧X云德山入门便棒临济入门便喝二大老恁么为人相去多少师云总是隔靴抓痒僧云未审如何是和尚亲切为人处师云礼拜着僧便礼拜师云捧上不成龙师乃云一棒一条痕一掴一掌血自古至今人几箇亲荐得直饶荐得只得一橛为甚如此若是栋梁材岂假栽种得上堂举南泉示众云我自小牧一头水牯牛拟向溪东放未免食他国王水草拟向溪西放未免食他国王水草不如随分纳些些总不见得师云南泉水牯自天然随分些些任变迁长啸一声天地窄了无佛法与人传喝一喝下座上堂秋风冷秋桂香秋露白秋叶黄秋蛩吟声短长此时景有余光便恁么去正好喫棒须知远烟浪别有好商量上堂今朝七月一解夏半月日摩挲拄杖子笠头勤拂拭狗子无佛性一文也不直何故黄金自有黄金价岂可和沙卖与人上堂大事未明如丧老妣大事既明如丧老妣大事未明如丧老妣即且置大事既明为什么亦如丧考妣明眼衲僧一举便知其或未然清平渡水上堂时节若至其理自彰一番新雨过禾稻弄微黄上堂拈花微笑接响承虗断臂安心埋没自已以至拈椎竖拂擎杈辊毬总是乞儿伎俩若是箇汉岂肯受这般茶饭须知人人脚跟下一着如十日并照更X来这里讨甚碗子拈拄杖下座一时赶散便归方丈上堂云门有一曲腊月二十五拍拍是令全身里许阿呵呵万像森罗齐作舞喝一喝云是何言语上堂梵志翻着袜是人皆道错宁可刺你眼不可瘾我脚莫莫醍醐上味飜成毒药上堂便恁么去千了百当不恁么去百了千当毕竟事作么生衲帔蒙头万事休此时山僧都不会二月十五日上堂一切法不生一切法不灭若能如是解诸佛常现前箇里荐得便见黄面老子法身常住而不灭也设或未然下座诣大殿炷香作礼忽然磕着额头𡎺着鼻孔始信道不欺于尔上堂收麦才了插秧来终日忙忙安在哉直下更无回避所优钵罗花当处开上堂前念是凡后念是圣脱体无依因邪打正便与么时如何须弥顶上击金钟七佛如来合掌听上堂举洞山示众云初秋夏末兄弟东去西去直须去万里无寸草处去师云洞山恁么告报巳是入泥入水了也若也未知下落灵巖更为重说偈言万里无寸草衲僧何处讨蘸雪喫冬瓜谁知滋味好上堂挝动禾山鼓吹起少林笛当机觌面提觌面当机疾咄一任风吹日炙至节上堂晷运推移日南长至自古自今同天同地灵山一会尚俨然雷音堂中谈不二便下座退院上堂孤云野鹤何天不飞这一句子同道方知X住临安府西湖澄翠庵语录侍者道果编指门云碍处非墻壁通处没虗空双关俱透彻别是一家风陞座三人为丛林四人为大众拈起拄杖子者箇有杀有活有擒有纵等闲信手拈来用直教凡圣尽潜踪卓一下云百发百中上堂葛公住此山此山湛如蓝只今何处去犹自口喃喃上堂月巳破五年又过半拄杖拈来如何判断百年三万六千日也是秦时𨍏轹钻上堂此世不移动彼世不改变当处发生随处灭尽阿呵呵见不见秋风一阵来落叶两三片上堂问讯烧香闲行静坐与么分明是箇什么上堂一日不作一日不食木平搬土石霜泥壁洪山断足仰山作息澄翠门下朝朝入室如上所供并皆诣实上堂一法若有毗卢堕在凡夫万法若无普贤失其境界正当与么时如何勐虎当路坐上堂腊尽春至头头显示雪里梅花馨香扑鼻喝一喝云认着依前还不是上堂众集定良久云露便下座上堂一九与二九相逢不出手因甚不出手免见扬家丑X上堂山奇水秀洞中天与么分明知几年左右逢原无限意几人于此彻根源住湖州乌回山密严禅寺语录侍者惠开编上堂法法本来法无法无非法拈起拄杖云这箇是乌回拄杖子那箇是本来法掷拄杖下座施主设粥开浴请上堂昨日入院今朝设粥斋罢喫茶参前澡浴箇是灵山亲付嘱以拂子击禅床下座除夜小参云朝朝相似日日一般年穷岁尽尽底掀飜且道掀飜后如何依旧孟春犹寒喝一喝下座上堂人笑鹁鸠拙鹁鸠自不拙两茎柴子上一生打得彻打刀须是并州铁上堂身心一如身外无余为什么火热水冷喝云一任安名立字上堂今朝四月一结夏又在即若是到家人日日是好日上堂鹤立松梢月鱼行水底天风光都买尽不费一文钱须知此语无穷日只恐沧溟有尽年上堂今日十昨日九日来日往阿谁知有未了之人听一言只这而今谁动口十三日参前入室罢就座再鸣鼓普说众集定师拈起拄杖云有拄杖与拄杖无拄杖夺拄杖众中莫有会底出来道看众无对掷下拄杖云高着眼师于是端坐至更尽遂顾左右曰释迦老子也如是吾亦如X是侍僧请留偈师即书云来时无踪去时无迹七十五年青天霹雳书罢放笔而逝颂古侍者德秀编世尊初生下时周行七步目顾四方一手指天一手指地云天上天下唯我独尊指天指地无处回避瞿昙瞿昙讨甚巴鼻即心是佛青天霹雳何处寻觅一人传虗万人传实僧问古德崄恶道中以何为津梁德云以何为津梁以此为津梁赤体露堂堂风光都买尽当处是家乡云门话堕青出于蓝而青于蓝坐筹帷幄锻圣镕凡南泉云我三十年前住庵时有箇刢利道者至今寻觅不见刢利道人何处去至今寻觅杳无踪有时冷地思量着不觉全身在碧峯平常心是道张打油李打油不打浑身只打头今朝有酒今朝醉明日愁来明日愁德山托钵傀儡棚头全火祗候明眼人前一场漏逗赵州夹火示众云我唤作火汝不得唤作火X赵州唤作火全身入荒草我今不是渠渠今正是我德山初到龙潭问久向龙潭及乎到来潭又不见龙又不现潭云子亲到龙潭出乎尔者返乎尔箇里那容说道理蹈雪沽来酒倍香就船买得鱼偏美僧问玄沙学人乍入丛林乞师指示沙云还闻偃溪水声么僧云闻沙云从这里入干坤独立从者里入风吹不着雨打不湿僧问报慈情生智隔想变体殊情未生时如何慈云隔报慈一隔描邈不得大用现前不存轨则僧问智门如何是衲衣下事门云腊月火烧山腊月火烧山毫𩬊不相瞒佛手遮不得人心似等闲云门干屎橛虗空迸裂当处超越堪笑云门多这一橛世尊陞座文殊白槌云谛观法王法法王法如是世尊便下座见成活许莫周遮椎下分疎事转差若是咬人狮子子何须牙上更安牙风幡话不是风兮不是幡入泥入水与人看莫把是非来辨我浮生穿凿不相干罽宾国王斩师子尊者因缘X佛法王法更无两样直下一刀未为谛当洞山麻三斤唇上碧斑宾豹博舌头当的帝都丁频唿小玉元无事只要檀郎认得声赞佛祖三教一即三三即一者一箇赞不及天人羣生类皆承此恩力须菩提老老大大岩中宴坐帝释雨花见箇什么千手眼观音通身是遍身是观世音无尽意愿以此功德普及于一切达磨祖师手提金钖银山铁壁对朕者谁还云不识透过玄关青天白日百丈和尚独坐大雄峯宗通说亦通咄者老漆桶不落有无中黄檗和尚一棒一条痕一掴一掌血杀人能活人不传之妙诀临济和尚一喝当阳寸丝不挂挠括丛林至今话杷雪峰真觉祖师三到投子九上洞山鳌山成道巳是自瞒阿呵呵惹X得虗名走世间禅人写师顶相求赞或处禅林或居树下或在僧房或白衣舍法惠写出如是观单明张拙秀才话同禅不参道不学箇样村僧唱喏也错错一段风光无处着自赞者村叟能杰斗踞胡床一不守临机拶着火星飞惊起须弥颠倒走信菴居士𦘕月菴老衲月林顶相求赞佛祖权衡人天眼目瞻之仰之鼎分三足休言六耳不同谋断絃须是鸾胶续小佛事入塔圆侍者诺三唿三应话头圆只这些儿不受传剔起眉毛何处去太湖依旧水连天起龛唯一坚密身一切尘中现把住放行万化千变坚禅人急须荐西风一阵来落叶两三片生死俱不道明明巳说破透脱两重关活计天来大周大德还知么有佛处不得住无佛处急走过入塔若人识得心大地无寸土脱体绝承当何处有生死X心上座须记取无形本寂寥能为万象主为满上座下火满目是风光腊月二十五瞥尔便知归唱起无生曲且道无生曲作么生唱以火把指龛㘞照顾火烛为誾上座下火地水火风梦幻泡影三十三年一弹指顷誾上座宜勐省烈焰光中转得身乘时坐断毗卢顶偈颂化佛五脏先被人偷了古佛行藏识者稀为人一着太孤危蓦然撞着白拈贼倒腹倾肠付与伊题中峯方丈森森松竹耸中峰八面玲珑眼界空尽向石根寻马迹谁人亲见道林翁木鱼敲空作响人皆听听听之时非是声海藏龙宫留不住却来箇里现全身祖芳求僧要得联芳继祖灯直须发愤傚卢能三更月下传衣钵惊动黄梅七百僧干帘席卷起帘来见天下千古丛林作话慄木承天今日再提撕一段风光无缝罅和蒋御带荐合中三偈X威音那畔绝安排箇里何曾有去来如是住而无所住摩醯眼向顶门开唯凭者箇荐严妻借路经过般若池撒手那边无避处大洋海里火星飞威风凛凛实难栖正是灵山受记时老倒月林无别说非心非佛总非非辞李大谏再住万寿年来老倒觉痴顽振作丛林岂等闲珍重贤侯休更问且容懒散卧云间灵巖金钵堂化长明灯龙潭吹灭帋烛真箇人天眼目举似庞公点头祖祖灯灯相续上伯井亭曹源一滴水散作人间瑞茫茫宇宙中几箇知惭愧童子求颂山童山童叉手当胸高低普应常在其中惺惺石惺惺石上坐频唿绝后依前又再甦自古自今无变异直教覰着眼睛枯月林观和尚语录X为人师友人天眼目与一切人不同凡事更宜子细不可草草一言半句落在人耳作万古骂门寺门大小事务尽付司局不可屑屑地放教肚皮如海阔世间无物不包容专一行方丈职事昼夜不舍与兄弟朝参暮请单明此事凡百省缘谛审先宗是何标格老僧四十年前在潭州龙牙山见信无言和尚逐日入室与兄弟说话入室罢不下田使牛便入园种菜放作随人工瓦椀竹筯生平一纸衣布袴而巳岂非文章之士张安国迺天下状元尊敬之为师今之长老此风扫地令人塞心子宜自勉虽然又要左右辨事得人道心广大凡事听徒主法人区处始得内方外圆不可杜撰取笑傍观须知此语无穷极只恐沧溟有尽年嘉定丙子十月中澣澄翠庵月林老僧师观书付天平方丈孤峯长老体道铭上士参玄人光阴莫虗弃渡江须用船为人须有志名相各不同非一亦非二佛法苦无多于中无别伎动着关棙子非师自然智彻底老婆心触人无忌讳X剎境一毫端到此无回避唱起德山歌道者合如是佛祖出头来吞声须饮气作略这些儿古今无变异混沌未分时早有箇田契人人本具足不肯回头视箇箇达本乡切忌着名位过去诸如来不离而今咦现在诸菩萨转次而受记智者暗点头心空亲及第愚人不信受抛家自逃逝哀哉勐省来现成真活计箇里用无穷宗门第一义左古逢其源亦不离行市铜头铁额儿脑门须着地愿以此功德普及于一切祭文维嘉定十年岁次丁丑四月丁未朔十六日壬戌朝奉大夫主管建宁府武夷山冲佑观陈贵谦谨以斋蔬香茗之奠致祭于新圆寂月林大禅师鸣唿学佛之道以偏为病行不究理理或遗行既落断常云何究竟堂堂月林独得其全高提心印佛祖单传六度齐修果满因圆殴辱怒骂消融太空包笠翛然任性西东我始识师阖庐之城契濶岁年再见益亲今我来游值师示疾雷音昼吼蜕质夜寂深知至人本无来去而我何为未忘恻楚迦陵绝鸣众鸟飞舞岂惟缁流莫破聋瞽吾道非耶失此良助尚有后缘重为师举宝实的子素所印许当结法社龙山之坞师逝不远与之共住斋馔X陈前尚证我语尚飨月林观禅师塔铭朝散大夫知太平州军州兼管内观农营田事陈贵谦撰朝奉郎尚书礼部员外郎陈谊书朝请大夫真宝文阁两浙路计度转运副使赵伸夫篆师名师观道号月林福州候官黄氏子八岁牧牛鞭叱间忽若有省遂屏荤血不茹十四岁入雪峯山投忠道者出家寻至荆南二圣寺朝夕研究赵州狗子话因洗盏次口自成颂从此慧解横发师心知其非不作圣证闭门苦参二十四祝𩬊受戒具礼住山戒准为师时证老衲住澧州光孝道法盛行师径造其室衲云若能转物即同如来面前香台作么生转师云筑着磕着衲叱云去会衲退席师往来云盖沩仰者四秊复归雪峯鼓山时可菴然尤溪印俱在闽中师历扣与之争锋然自以为未足闻老衲移住饶之荐福即徒步从之看云门话堕话者又十年一日遶莲池而行自举云那里是有僧话堕处豁然大悟遂造方丈自通衲问誵讹在什么处师云岂不是张拙秀才语衲云礼拜即以法衣付之自此尽得向上机用前无坚垒矣衲迁四祖移大洪师皆与俱又甞至X庐陵见常不轻举不是心不是佛话师叉手常率众留师居第一座久之东游雪窦山足菴鑑举以立僧游育王山佛照光问师悟底人还有自己也无师云适来举似禅师了照云漆桶师即喝照知师为老衲法子问那里是者僧话堕处师云文不加点照益奇之一时禅林法窟争欲得师为上首常不轻住瑞巖涂毒䇿住双径皆以偈延师分座师皆诺之涂毒又赠偈云丧尽平生家珍偶到径山峯顶涂毒微笑一声唯渠点头自领继又为遯庵演无证修分座说法于苏常间缁素归重不容晦藏嘉泰初年踰五十矣吴门圣因寺虗席诸山合辞请师出世宴坐凡四年迁住承天再迁万寿吴人久服师道行施者倾囷学者问法户外之屦常满如是者又几十年老勌应酬退处西湖为终焉计李开府孝友剏寺于上柏曰报因具衣冠造师固请为之开山其后复住平江灵巖又其后也武康乌回寺僧偕乡人数百环拜而请师复勉从之所住即为大丛林垂慈接物随其根器示以方便至室中则机锋峻峭不可凑泊昼夜危坐念虑彻六坐道场仅以巾钵自随微有不合倐然去之未甞回顾人多不知其所往芒鞋徒步至老不变始或疑其出于矫拂随起深信因自调伏者良不少也后住乌回时巳示疾日犹再鼓入室且曰桂花开时吾行矣俾其徒预结夏制巳而桂果盛开晨兴集众普说趺坐深定至夜一鼓顾左右曰释迦老子如是X吾亦如是侍僧请留偈书巳掷笔而行嘉定丁丑四月十有三日也阅世七十五坐五十一夏阇维烟雾结如台盖舍利无数皆成五色其徒即寺之西垄塔以藏其骨弟子妙湛继踵住山实崇奉之造余门而请曰先师託交游甚久且甞遗之以诗又题其语录矣今愿得铭铭曰杨岐七世冷然家风现水中月似空非空六坐道场单提祖令如大火聚镕凡煅圣惟乌回山是为师塔青山流泉常说妙法毋曰是塔足以见师夜半有衣尚克嗣之嗣法小师重刊敬赞月林观禅师示现人间忍辱仙单提独弄祖师禅生涯一钵无安处惟有声名万古传传得西林夜半衣解将铁笛逆风吹重重话堕全担荷青出于蓝只自知与师曾结宿生因一笑吴门二十春再见巳忘标月指无言可赞法王身嘉定丁丑浴佛日三山陈贵谦益文X月林禅师藂林老作声誉四驰七董名山缁素钦敬应机垂语信手方圆绳墨无抅脱略窠臼诚开口不在舌头上若向言中取则纸上追求要见月林远之远矣旹嘉定十年丁丑十月望日住平江承天铁鞭元韶䟦