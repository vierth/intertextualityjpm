华严原人论合解X卍XXX华严原人论合解卷上唐圭峯兰若沙门宗密论元长安开元寺沙门圆觉解明寨云居士杨嘉祚删合清东甫居士钱伊菴真益居士陈熈愿同校清六不居士顾莲善重刊华严原人论序论题标华严者以是此论之所宗下五教中一乘显性即此经故原者推究其本之谓也欲穷究人之本始故曰原人问曰佛教常言众生通五趣者何故此论但标原人答曰论主约人是我同类故序云我今得此人身而不自知又六道中其余五趣苦乐不均不堪脩行故偏劝人裴相国原觉序云生灵之所以往来者六道也鬼神沉幽愁之苦鸟兽怀獝狘之悲脩罗方瞋诸天正乐可以整心虑趣菩提唯人道为能耳三世诸佛皆于人中成佛葢为此也知人之原则四圣六凡类可知矣论X谓评议假立问答研究深旨故名曰论万灵蠢蠢皆有其本万灵者羽毛鳞介昆蛊之属蠢动也举昆虫以该胎卵湿化也皆有其本者本即因缘瑜伽释众生云思业为因殻胎湿染为缘有五蕴生圆觉云若诸世界一切种性卵生胎生湿生化生皆因淫欲而正性命当知轮𢌞爱为根本又俱舍颂云倒心趣欲境湿化染香处楞严云卵唯想生胎因情有湿以合感化以离应金刚论云依殻而生曰卵动类也含藏而出曰胎欲类也假润而兴称湿湿以合感趣类也不由父母但自想合无而忽有曰化化以离应假类也化亦自想悬想胜处情爱彼境即便化生故云离应故知众生之类无问巨细皆以爱染而为其本耳此举有情以例人也万物芸芸各归其根万物者百谷草木之类芸芸者繁茂之状物各有根方得枝叶茂盛此举无情以例人也未有无根本而有枝末者也况三才中之最灵而无本源乎无根本那有枝末是昆虫草木尚有因缘况三才中唯人最灵岂无本乎三才者天地人也才谓才能谓天有运动之才地有生成之才人有鉴虑之才且知人者智自知者明X知人为末自知为本下文显真源处了性同佛是为智明以本该末亦无遗矣我今禀得人身而不自知所从来曷能知他世所趣乎我者五蕴假我也禀得者有所禀受而得此身也所从来者即前世所禀依内教说即过去业惑展转乃至本觉真如是也他世即后世也趣谓趣向谓舍此身巳当生何道天耶狱耶或升或坠既不知身所从来又焉知死所趣向乎曷能知天下古今人事乎天下横约处也古今竖约时也人事至赜略如风俗美恶礼乐成坏刑政得失之类是也知身所从来及他世所趣即前自知之事天下古今人事即前知人之事葢原身为本天下古今为末先本后末则不失其序矣若于自身而不知究乃欲知天下古今人事其安能乎故数十年中学无常师博考内外以原自身原之不巳果得其本无常师者书曰德无常师主善为师善无常主协于克一清凉云益我为友人皆友焉亦具此意博谓广博考谓考究内则佛教宗说之旨外则儒老百氏之书其志在于穷究自身之本也原之不巳故得其本故论主圆觉疏序云髫专鲁教冠讨竺坟禅遇南宗教逢斯典又云行诣百城坐探羣籍X此其事也然今习儒道者祇知近则乃祖乃父传体相续受得此身远则混沌一气剖为阴阳之二二生天地人三三生万物万物与人皆气为本此下别叙诸宗先叙外教也儒即儒教孔子为主道即道教老子为主二家之意皆以气为初始渐有人及万物故近则谓祖传父父传子子续父父续祖受得此身远则谓天地之前惟一元气混然不分故曰混沌剖谓剖判混沌既分之后阳气轻清故上升阴气重浊故下沉升者为天沉者为地二气和合人生其中是为三才从此渐有万物道经云道生一一生二二生三三生万物一者冲气也言道动出冲和妙气于生物之理未足又生阳气阳气不能独生又生阴气积冲气之一故云一生二积阳气之二故云二生三阴阳含孕冲气调和然后万物阜成故曰三生万物又周易云易有太极是生两仪两仪生四象四象生八卦八卦定吉凶吉凶生大业又钩命诀云易有五太一曰太易气象未分也二曰太初元气萌也三曰太始形之端也四曰太素形变有质也五曰太极形质巳具也从此渐生天地万物论中双合二家之意为文习佛法者但云近则前生造业随业受报得此人身远则业又从惑展转乃至阿赖耶识为身根本X此叙内教也虽总言佛法意乃别指权小近即人天教远则下一句小教阿赖耶识即法相教于此三中前不兼后后必兼前云乃至者谓惑又从执而起然惑与执各有二种惑二种者一烦恼障二所知障执二种者一我执二法执谓五蕴等从众缘生本无实性众生不了计以为实名曰法执由执法故于诸理事世出世法不能通达名所知障此五蕴中法尚叵得况主宰者众生于中妄计实我名为我执由执我故烦恼障生尘劳竞兴业报不息由此轮转苦果无穷而二乘人但除我执烦恼障未断法执所知障菩萨双断二执二障然此二执二障于阿赖耶识皆有种子从种生现起惑造业推穷其本则自赖耶故云乃至皆谓巳穷其理而实未也如上内外教所说皆是圣人权渐之谈非究竟了义之旨恐人执滞故总非之意在责人非斥法也然孔老释迦皆是至圣随时应物设教殊途内外相资共利羣庶恐有难云如前所说元气阴阳业惑识变皆是孔老释迦至圣所说何得非之故今通云孔老之时此方人根未熟尚未堪闻因果之说况佛性了义之谈故孔老先以仁义道德而渐诱之且指元气阴阳为本西方佛出世四十年前人根未熟未堪闻于佛性了义之旨是故大觉且随三乘五性之X机说业识变等至四十年后方说一乘故法华经云久默斯要不务速说皆显随时应物也言殊途者谓殊异路途即指前所说元气业惑等立教不同故曰殊途言内外相资等者谓虽设教不同然亦互相资借佛教借儒老为诱物之始儒老借佛教为成物之终故曰共利羣庶也䇿勤万行明因果始终推究万法彰生起本末虽皆圣意而有权有实又恐难云三教圣人利物之心既同则应三教皆可原人何故此中偏宗佛教故复答云利物之心三圣虽同权实之用三圣则异儒道一向是权佛教兼通权实今取实教了义故偏宗佛耳䇿勤万行者行门之多不伹说施戒等至于四谛缘生十善五戒四禅八定儒老五常道德等皆在其中也因果始终惟明佛教脩因为始感果为终也万法生起本末亦通三教而言儒道以气为本释教以业惑八识真如为本随宗不同末则可知矣虽皆圣意者纵辞也而有权有实者夺辞也二教惟权佛兼权实权谓权假亦曰权宜称锤曰权言能酌量轻重以喻圣人方便分别事宜随器授道也实者果之核取其坚也亦确乎不可拔之谓也然则二教之权与佛教之权可闻得乎答曰冥显有异二教之权即冥权也佛教之权乃显权也何以言之明教大X师云权也者有显权有冥权显权则为浅教为小道冥权则为异道为他教浅教如法相破相小道如二乘人天是佛随宜之说故曰显权冥权者无方妙用潜兴密应或为异道之师以化正彼类或为他教之主用他教法以利于世如华严经云或持牛狗及鹿戒或着坏衣奉事火等䇿万行惩恶劝善同归于治则三教皆可遵行欲夺先纵以显权教之用也儒教三纲五常老氏保雌守弱释教三学六度莫不皆使人䇿修万行止恶兴善而巳为教不同同归于治也所归既同遵行皆可是故依儒教则为成德之君子遵老氏则为清静之真人禀释教则出三恶而往人天乃至究竟证三乘而圆二果者矣推万法穷理尽性至于本源则佛教方为决了前纵此夺以显实教之用也前言三教皆可遵行者但顺圣人随宜益物治巳成之人身非欲穷究所以成人之源本欲穷其本则非了义教莫能尽之言推万法穷理尽性者推谓寻其本致穷谓极其根源尽谓竭其蕴底万法即色心等世出世法然穷理尽性语出周易彼系辞云穷理尽性以至于命虽借彼文取意则异理谓道理真理性谓法性心性不取天赋故不言命谓真如一法横对诸事曰理广也竖贯一法曰性深也然在无情曰法性在有情曰心性亦曰佛性亦名本觉亦曰如来X藏即下显性教中所说真性是也谓色心等法从缘而生无实自性全是真如随缘所成故此万法皆以真如而为本源故论主圆觉疏序云万法虗伪缘会而生生法本无一切唯识识如幻梦但是一心心寂而知目之圆觉此推万法至本源之谓也唯识亦云此诸法胜义亦即是真如常如其性故即诸法实性亦此义也言至于本源者非离真性之外别有本源但约教诠浅深之异故有至不至尔起信云心真如者即是一法界大总相法门体所谓心性不生不灭乃至云唯是一心故名真如又云摩诃衍者总说有二种一者法二者义所言法者谓众生心是心即摄一切世间出世间法依于此心显示摩诃衍义华严经云云何说诸蕴诸蕴有何性蕴性不可灭是故说无生分别此诸蕴其性本空寂空故不可灭此是无生义众生既如是诸佛亦复然佛及诸佛法是性无所有则知不生不灭真如妙性实诸法之本源矣非一乘了义何以臻此言决了者谓决定了义亦决断显了也然当今学士各执一宗就师佛者仍迷实义故于天地人物不能原之至源此先显余宗未了为造论之缘由也学士通指习三教者各执一宗谓习儒者唯执天命习老者唯执自然等更不复博究圆畅也师佛者即别指内宗习权教人或执业惑或执识变不信一乘实教X设谈佛性定拣阐提纵说真如但云不变有所未悟故曰仍迷其犹众盲摸象岂识象之全躯坐井观天宁见天之无际前就学人所知以显教之权实今约学人所执为造论之发端余今还依内外教理推穷万法依内外教理则见解圆融而无偏局之弊与未尝读佛书而辄议佛者相去远矣初从浅至深于习权教者斥滞令通而极其本后依了教显示展转生起之义会偏令圆而至于末从浅至深者即指论初二门斥迷执偏浅也于中前前浅而后后深斥滞令通者即破执情而显圆解也极其本者指第三门显真源也依了教显示展转生起者即第四门中用显性了义会前所执同一真理也文有四篇名原人也总结论名前序论竟四篇者一斥迷执二斥偏浅三直显真源四会通本末一斥迷执斥者排摈义迷谓惑而不悟执谓固守不移儒道二教说人畜等类皆是虗无大道生成养育此下显二宗之大同也道经云有物混成先天地生寂兮寥兮独立而不改周行而不殆可以为天下母吾不知其名强名曰道又彼经云道生之德畜之物形之势成之皆言虗无大道生成养育之X功用也谓道法自然生于元气元气生天地天地生万物就二宗推明生起次序也谓者二宗意旨也道法自然语出道经彼云人法地地法天天法道道法自然即上文虗无大道也自然者妙本之性性非造作故曰自然道者妙本之用道与自然体用之称与上文有别顺文言法非谓道法傚于自然也又彼经云一生二二生三三生万物今云生于元气即彼道生一也元气生天地即彼一生二二生三也天地生万物即彼三生万物也前叙中混沌即儒者之说此言大道即老氏之意前后互举显二宗之大同也故智愚贵贱贫富苦乐皆禀于天由于时命人中品类不同言皆禀于天由于时命者儒宗多云死生有命富贵在天又云莫之为而为者天也莫之致而至者命也故死后郄归天地复其虗无前约从本起末此约原始反终天地者儒宗所归虗无者老氏所复道经云夫物芸芸复归其根归根曰静静曰复命言万物既禀天地元气而生如草木依根而得荣茂死则复其本始如草木凋落精脉还其本根是复其所禀之性命也从天地生复归天地者如邵子云上天生我上天死我一听于天有何不可此之谓也X然外教宗旨但在乎依身立行不在究竟身之原由外教即指儒道谓佛法之外也儒宗五常百行老氏保雌守弱皆以修饰其身耳不言此身因何而有何故得为人何故为畜等纵说原由不过大道元气而巳所说万物不论象外象谓物之形象天地皆象内也今世教所谈至大者不过天地而巳而人畜万物皆在天地之中故其所论不出天地之外庄子云六合之外圣人存而不论也则知天地之外孔老非实不知但以世人智浅未足与议论语云夫子之言性与天道不可得而闻也况象外乎虽指大道为本而不备明顺逆起灭染净因缘恐有问言儒道二宗亦说大道元气等生成万物则是大道元气即是身本那言不究原由耶故今释云元气天命父母等但是生身之具而非即是身本譬如孩穉见母笼甑取饼啖之便知是饼笼甑所成后来索饼即指笼甑岂知笼甑但是成饼之具岂是饼之所本哉今元气天地等笼甑之谓也执为身本孩穉之见而巳而不备明云云者正显二宗所迷也顺逆起灭者谓内教所说十二因缘迷则从无明起行辗转乃至有生老死即顺生死起动而成流转也悟则从老死逆观乃至无明遂起智断无明由无明灭故行灭乃至生老死灭X即登圣果此明逆生死而还灭也此十二支通大小乘义门繁广非略可尽言染净因缘者有二一约小乘其说又二一者如前十二有支由无明缘行乃至生缘老死是染因缘由无明灭行灭乃至老死灭是净因缘二者约苦集灭道四谛谓苦集是世间因果灭道是出世间因果由造集谛因感苦谛果名染因缘由厌苦故起道谛智断彼集因苦果不生证灭谛理名净因缘故净名云从痴有爱则我病生众生病愈我病亦愈二约大乘亦二一约法相宗谓藏识法尔包摄三乘及三性名言种子而一切众生有无不同若有三乘种子者遇缘熏习脩行断障当得三乘圣果名净因缘若无三乘种子但有有漏三性等种即造三种业三界流转名染因缘二约法性宗真妄和合成黎耶识若迷之时染法有力净法无力向缘下转沉轮三界名染因缘悟时净法有力染法无力背缘上转成四圣位名净因缘广如下引此等法义外教岂知况能备明故习者不如是权执之为了孔老所说但是权宜不执则为入道之缘固执则为障道之损圭峰云儒资戒律道助禅那此其缘也八难之中世智辩聪反成为难此其损也今略举而诘之X就二宗诘难下文有四一难道生道教所执二难自然道教所执儒宗亦执三难元气此儒道皆执四难天命儒者所执所言万物皆从大道而生者大道即是生死贤愚之本吉凶祸福之基此按定外宗道生以立难也基本既其常存则祸乱凶愚不可除也福庆贤善不可益也道既是常物亦应常如世子孙还类父母则祸乱应常非人力可以翦除福庆应常非积善可能增益故李思慎云老谓生与死命也悉是道之所为圣与不肖性也但是天之所与天与不可逃道为不可悍知天道之不可逃悍者则能安处长生何用老庄之教耶圣人见善有益可以致福故教令为善见恶有损可以致祸故教令远恶既云吉凶祸福于我无预道使之然不可增损则孔老设教劝善禁恶何所图耶又道育虎狼胎桀纣夭颜冉祸夷齐何名尊乎若云万物皆是道之所为者虎狼害人之兽道畜之而使害也桀纣虐民之君道孕之而使虐也颜冉之贤而不享年道夭之也夷齐之贤而致祸死道祸之也道经云万物莫不尊道而贵德使道之所为诚如是何名尊乎X又言万物皆是自然生化非因缘者此又按定外宗自然以立难也内教说一切万法从因缘生谓亲能发起为因疎能助起为缘如草木等从种子生名曰亲因水土人时名曰踈缘人畜等从业惑生名曰亲因父母二气名曰疎缘彼儒道既执自然则不推因缘故庄子云不知所以然名曰自然又云鹤不浴而白乌不黔而黑言皆自然也儒宗如司马君实无为赞云进退有道得失有命守道在巳功成则天天复何为莫非自然则一切无因缘处悉应生化谓石应生草草应生人人生畜等既不待因缘则石非草等因缘应能生草草生人人生畜等以皆非缘故所言等者等一切非缘之事如火应生草木木生鱼鸟凡是一切不应生处皆能生也正取人不待父母缘忽自生人等如西方无因外道亦作此计瑜伽第七云何因缘故彼诸外道起如是见立如是论答谓见世间无有因缘或时歘尔大风卒起于一时间寂然止息或时忽尔暴河弥漫于一时间顿即枯竭或时郁尔花木敷荣于一时间飒然衰顇由如是故起无因见立无因论清凉云与此方儒老所计颇同又涅槃经中衲衣梵志求佛论议佛问云汝宗何故知非因缘彼云我见牛生便能𠲿乳龟生便能入水知非因缘佛言若言𠲿乳非因缘者俱非因缘何不X𠲿角若言入水非因缘者俱非因缘何不入火梵志辞屈投佛出家又应生无前后起无早晚神仙不借丹药太平不借贤良仁义不借教习既云自然不应缘习然前后早晚约时时乃疎缘中一事如春兰秋菊社燕宾鸿等各因其时人须十月方乃诞生非自然也神仙巳下别约有情神仙要须宿禀寡欲之资鍊药服气为缘方能长生不老天下太平必借忠臣良士武以定乱文以经世君臣相济然后民安国泰时和俗淳人有才德之美皆资训诲之力习与性成未有不学而自成者执自然者不亦乖乎老庄周孔何用立教为轨则乎既贤者自然而贤不由教习愚者自然而愚教亦无益圣人立教便成无用矣然老氏上土下士之说孔圣上智下愚之论在吾教中葢宿习力故谓多生熏习纯熟今得为人诸识聪利闻道勤行孔老于此谓之生知上士故白乐天生而识字世唿为三生人若宿世从异类中来未曾熏习或因秘悋不肯教人今得人身诸情暗钝倥侗颛蒙困而不学孔老于此唿为下愚下士其中人者昔虽曾熏然未纯熟故于今世学之则成不学则殆由此观之虽愚钝之资苟能自勉于学纵未偕于上达亦自胜于不学者矣况中人乎圣人知学问有益X可以革愚成智故垂典诰以为轨则斯则因缘之理明矣而曰自然岂为通理又言皆从元气而生成者此按定外宗元气以立难也则歘生之神未曾习虑岂得婴孩便能爱恶骄恣焉初生之子八识虽具创与境遇未知染着若渐长大惯习力故爱恶滋彰所谓习与性成非由元气使之然也歘暴起也言欻然而生也若言欻有自然便能随念爱恶等者则五德六艺悉能随念而解何待因缘学习而成设云孩子初生便能飡乳不得则啼岂待习虑自然便能随念爱恶等然则五德六艺亦应自解不待习虑何不尔耶然人生便知饮乳啼号者无始以来惯习力故与心俱生如前云牛不𠲿角龟不入火皆因缘也岂是元气使之然也五德者仁义礼智信也六艺者礼乐射御书数也又若生是禀气而歘有死是气散而欻无则谁为鬼神乎儒者皆执气聚为生气散为死夫气散则巳断灭又谁为鬼神乎孔子曰敬鬼神而远之易曰精气为物游魂为变故知鬼神之情状谓百骇四体男女搆精之所成故曰精气为物彼云游魂为变者即如佛教所说心识由无质碍任运能往故曰游魂意谓游魂与精气合而为人精气有灭而游魂X不灭故为鬼神则鬼神之说儒宗许有明矣而气散则谁为耶且世有鑑达前生追忆往事则知生前相续非禀气而歘有达生前忆往事者知宿命也如羊𧙖之识金镮崔咸之征墨志房琯剖松下之书唐绍刺灯前之犬圆观崃中之旧约东坡陜右之梦游卢女忆贩羊之宿冤西山决弒亲之疑狱若此之类今古实多以此验知舍身受身自类相续非禀气也又验鬼神灵知不断则知死后非气散而歘无鬼神有知证非断灭若谓死而气散则其神者为谁耶故祭祀求祷典籍有文典籍有文者如尚书金縢篇谓武王有疾周公作册书祷于太王王季文王请以身代乃纳册于金縢之匮中翌日乃瘳又如礼记祭法祭义祭统礼运皆言祭祷之事又月令云命有司合秩蒭以养牺牲以供皇天上帝名山大川四方之神以祭宗庙社稷之灵为民祈福等皆其文也X况死而苏者说幽途事或死后感动妻子讐报恩怨今古皆有耶说幽途事多关释典恐彼儒者尚未信之今引儒者一说以证宋吏部侍郎葛立方字常之所撰韵语阳秋云欧阳永叔素不信释氏之说既登二府一日被病亟梦至一所见十人冠冕环坐一人云参政安得至此宜速反舍公出门数步复往问曰公等岂非释氏所谓十王者乎曰然因问世人饭僧造经为亡追福果有益乎答曰安得无益既寤病良巳又如崔子玉之掌冥府事韩擒虎之为阎罗王虞太傅之为更生佛席相公之为皮场神皆幽途事之证言感动妻子讐报恩怨者如左传宣公十五年晋大夫魏颗其父武子有爱妾武子疾谓颗曰当嫁之既疾笃乃令殉葬武子死颗嫁之亲族难之颗曰吾从治命后颗与秦将杜回战于辅氏见老人结草以御杜回踬而颠获之夜梦老人曰余尔所嫁妇人之父也尔用先人治命余是以报又成公十年晋景公疾梦大厉披发及地搏膺而踊曰杀余孙不义余得请于帝矣六月丙午公薨又江湖纪闻载南宋衢州人郑朝议从子某幼旷达能文娶会稽陆氏女亦姿媚明爽伉俪情至郑生尝语陆氏曰万一不幸汝勿再醮汝若先丧我亦如之陆氏曰要当齐眉何不X祥如是相处十年生二男一女及郑生疾且死方释服陆氏尽携其资适苏州曾公曹成婚方七日曾生奉漕檄考试他郡行信宿陆氏晚步厅屏间有急足唿于庭曰郑官人有书命婢取之视外题但有示陆氏三字笔札宛然前夫手迹也视急足巳不见启缄读之其辞曰十年结发夫妻一生祭祀之主朝连暮以同欢俸有余而共聚忽大幻而长往慕何人而轻许遗弃我之田畴移资财而别户不恤我之有子不念我之有父义不足为人之妇慈不足为人之母吾以诉诸上苍行理对乎幽府陆氏叹恨三日而亡其书朝议男甸者得之外难曰若人死为鬼则古来之鬼填塞巷路合有见者如何不尔此设难也外宗闻说人死为鬼则谓人人死巳尽皆为鬼不知有六道轮回转受后身故作此难答曰人死六道不必皆为鬼鬼复为人等岂古来积鬼常存耶此设答也人死六道者谓或有生天或还为人或作禽畜或堕地狱前言鬼者但一趣耳言鬼复为人者谓鬼业尽巳或复为人又或转余趣也其转余趣者如梁高僧传说后汉建和间沙门安世高舟行至䢼亭湖泊舟岸上有湖神祠焉神降曰舟中沙门吾神宿世道伴为我请之安至祠中神泣诉曰吾与师尝为道友以嗔心故堕此趣中幸相X悯救师请现本身神曰本身丑恶恐相惊骇安曰无虑忽有大蟒出于神后引首向安安抚之以天竺语说法化导蟒泣谢曰幸闻教化今脱苦矣以绢千疋黄白之资付安令作功德安为建寺豫章已而见后山有一大蟒死于草泽中自是庙不复灵此亦鬼趣转生之例也今俗子无识乃有妄谓佛菩萨同鬼神者其谬迷甚矣吁可悲哉且天地之气本无知也人禀无知之气安得歘起而有知乎气无分别岂人禀之而有分别乎若人因禀气而有分别则草木等亦应有分别以所禀同故且天地之气本无贤愚贵贱之异岂人同禀之而有贤愚贵贱之异乎而儒者皆执禀气谓禀淳和之气则为圣为贤禀浑浊之气则为愚为不肖不知天地之气本无差别自吾人宿习之不同耳其犹管籥之音随窍发异故有清浊高下之殊而吹者之气曷尝异哉若谓吹气有异则何借竹管之殊窍乎又李白桃红姚黄魏紫无乃春风之各异乎何不辨其物性而责于气也草木亦皆禀气何不知乎举例难也亦应云禽兽亦皆禀气何飞走之不同葢天地之气犹炉冶甑爨之谓但能成物非物所本故炉冶虽能范金不能变铜铁为良锾甑爨虽X能熟食不能变糠粃为珍馐天地之气虽能成物不能使草木为人庸愚作圣良以草木各有根人畜各有本故也又言贫富贵贱贤愚善恶吉凶祸福皆由天命者此又按定外宗天命以立难也儒者多执天命先儒解云命犹令也彼宗但以清气上升至高无上曰天则天之赋命奚有贫多富少贱多贵少乃至祸多福少苟多少之分在天天何不平乎天道至公至平无偏无党何故而有贫富贵贱贤愚祸福多少之异又复于中贫贱祸夭者多富贵康寿者少世途目击往往如是天实尔者则公平安在耶况有无行而贵守行而贱无德而富有德而贫逆吉义凶仁夭暴寿乃至有道者丧无道者兴无行而贵如荀子所谓势荣守行而贱如任昉自称素业无德而富如何曾日食万钱有德而贫如相如家徒四壁逆吉义凶者如姦邪得志善良遇害之类仁夭暴寿者如盗跖永年伯牛短折之类有道无道云者如世善人动辄坎坷强梁贪暴触事利宜自古迄今此类常有世俗每谓天不平或云天不开眼故邓攸无子人谓天道无知斯之谓也既皆由天天乃兴不道而丧有道何有福善益谦之X赏祸淫害盈之罚焉儒宗执天命不知自违其教也书云天道福善祸淫伊训云作善降之百祥作不善降之百殃洪范向用五福威用六极易谦卦云天导亏盈而益谦地道变盈而流谦鬼神害盈而福谦坤卦云积善之家必有余庆积不善之家必有余殃大抵皆谓天道昭然祸福不忒今见无道兴而有道丧则似易书之说无验且如善良遇害则福善益谦之赏全乖姦邪得志则祸淫害盈之罚相反按其文而考其实全成龃龉故云何有良以不推业理但执天命故祸福有时而倒置也又既祸乱反逆皆由天命则圣人设教责人不责天罪物不罪命是不当也世人见说古今冶乱等事莫不皆谓天数若由天者经书所说只合责天何但责人耶如诗书所讥春秋所贬曾不讥贬天命何耶然则诗剌乱政书赞王道礼称安上乐号移风岂是奉上天之意顺造化之心乎既云福祸由天不在人为天乃自然之理不容增损矣则诗书礼乐惩恶劝善使人远祸就福以承天休者不成空言耶诗有国风雅颂善则美恶则剌书有典谟训诰誓命之异皆明二帝三王治世化民之道孝经云安上治民莫善于礼移风易俗莫善于乐凡此诗书礼乐皆所以规人心于善道X者是以人力而夺造化之权岂是奉天意而顺天心乎葢世儒不知感召之端实由乎我一向归之天命不伹违佛教因缘之说亦违自宗诗书礼乐之本意矣是知专此教者未能原人结前儒道外宗未了义也二斥偏浅佛教自浅至深略有五等一人天教二小乘教三大乘法相教四大乘破相教五一乘显性教此五种教圭峰约义分判由所被机有五乘之异故能被教有此五种言五乘者一人天乘二声闻乘三缘觉乘四菩萨乘五佛乘今合声闻缘觉而开菩萨故立此五若依法相宗说五种种性者一声闻乘性二缘觉乘性三菩萨乘性四不定乘性五者无性就不定中复有四类一声闻菩萨性二缘觉菩萨性三声闻缘觉性四声闻缘觉菩萨性其无性者谓总无前三乘种性今人天教收彼无性小乘教收彼声闻缘觉二性后三教收彼菩萨性其不定性中间三教摄之若依贤首五教者一小乘教同此第二二大乘始教当此三四三终教四顿教五圆教当此第五良以贤首后三皆约一乘故圭峰合之贤首约同教别教历位无位开成三异而彼始教双收X西域空相二宗以俱未尽大乘法理故合为初圭峰依西域仍为二或开或合各有攸当不可一准万松老师于此论中立九对十八重总该贤首圭峯二种五教之义一苦乐对二人天对三定散对四色空对五凡圣对六大小对七始终对八顿渐对九偏圆对是则于贤首小教中曲开前五对收此论义可谓辞简而理尽矣一佛为初心人且说三世业报善恶因果明人天教于中先总名大意初心人者所被机也对后三乘故曰初心一向方便故云且说三世业报者谓过去造业今世受报今世造业来世受报故曰三世业即能招之因报即所招之果然业与报皆通善恶故曰善恶因果如下广明谓造上品十恶死堕地狱中品饿鬼下品畜生先叙恶因果言十恶者谓身三杀盗淫语四妄言两舌恶口绮语意三贪瞋邪见言上品者泛说善恶皆有三品三位明之一约境且如杀生杀人为上杀畜为中蚊蚋为下不杀反此谓不杀人为下不杀蚊蚋为上二约心不论善恶但勐利心作为上泛尔心作为下庸庸为中三约时若善若恶但三时无悔为上二时无悔为中一时为下言地狱等者梵云捺洛迦此云苦器即众生受苦之器也X今言地狱约义立名有云地者底也狱者局也地下有狱故名地狱总有四类谓八热八寒近边孤独言八热者一曰等活谓刀劒剉斩成千万段以叉拨聚唱言活活彼即便活活巳复斩斩巳复活故曰等活以四王天寿五百年为一日一夜如是积数至五百岁二曰众合众山四合碎罪人身犹如微尘以忉利天寿一千年为一日一夜积此岁月寿一千岁三曰黑绳如世解木绳抨锯解以夜摩天二千年寿为一日一夜寿二千岁四曰号呌以兜率天寿四千年为一昼夜寿四千岁五大号呌以化乐天八千年寿为一昼夜寿八千岁六曰炎热以他化天一万六千年寿为一昼夜寿一万六千岁七曰极炎热寿半中劫谓从人寿八万四千岁时百年减一岁减至十岁名半中劫为此狱寿八曰阿鼻此云无间有五义故立无间名一者作业无间约治罚说二者受报无间约果报说三者受苦无间约楚痛说四者寿命无间无中夭故五者身量无间谓众生自业各各自见身满狱中间无空处故曰无间此狱寿命一增减劫言八寒者一曰按部陀此翻为疱寒苦触身如疮疱故二曰疱裂身冻裂故三蝎螫沾四虎虎几五吓吓几六青莲华七红莲华八大红莲华然此八寒寿量二说不同依俱舍说比前更长如第一按部陀寿命不知X其数佛说如憍萨罗国斛量胡麻满二十斛高盛不概百年取一粒取尽此二十斛胡麻其寿犹未毕尽且以此数略而计之余七地狱倍倍增数若准瑜伽说八寒寿量较于八热次第减半如按部陀减于等活之半乃至大红莲华较阿鼻亦尔依此则是八寒轻于八热也三近边狱者八热四门各有四狱一曰煻煨沸灰齐膝下足焦烂举足如故二曰尸粪粪泥齐膝中有毒虫下足食尽举足还复三曰锋刃刀劒等刃布为道路履则割伤四曰灰河沸热灰汁或煑或煎皮肉溃烂四孤独狱者处所不定或山间树下旷野城隍等处依瑜伽说近边孤独寿命不定随业长短言饿鬼者谓长受饥饿故曰饿鬼轻重不同凡有九类一曰炬口鬼谓于口中常出勐焰二曰针咽鬼头腹如山咽喉如针三曰臭口鬼口如臭尸此三名无财鬼皆不得食故四曰大瘿鬼项中有瘿以手抉脓还自食故五曰针毛鬼身毛如针还自剌身出血而食六曰臭毛鬼身毛臭秽嫌故拔出取血而食此三名少财鬼少得饮食故七曰得弃鬼常得祭祀所弃之食八曰得失鬼常得巷陌所遗食故九曰势力鬼此有三种一者夜叉二者罗剎三者毗舍阇此三名多财多得饮食故此上诸鬼以人间二十日为一日一夜彼还以三十日为一月十二月为一年寿五百岁上依俱舍有云鬼趣寿命不定极X长者七万岁言畜生者畜者养也人所畜养如牛马犬豕之类此名则局或云傍生傍行而生通一切飞走之类此名则宽别而言之羽毛鳞介蠢蝡飞潜其类繁广于中最福德者如龙及金翅皆通四生然畜趣寿命长短不定极长者寿一中劫广如别章今言中品饿鬼下品畜生者圭峰依杂集等论故作此配若依华严二地则以畜生为中饿鬼为下清凉引正法念处经会云然此三途各有边正正者为重边者为轻正鬼望边畜则鬼重畜轻正畜望边鬼则畜重鬼轻故佛且类世五常之教后明善因果也五戒十善四禅八定是善因人天等是善果今先言人乘类谓比类世谓世俗通西域此方不但周孔说五常也言五常者谓仁义礼智信是人之所常行造次颠沛不容离故注中别会两方世教以显大同亦潜通妨难恐人疑云佛出天竺彼国世教仪式或殊那言类此五常即应是佛教倣傚孔老作是附会故为此通云云又龙树释摩诃衍论引道品经立四法藏一补特伽罗藏经云佛子谛听为汝解说仁藏义藏礼藏智藏信藏并声闻藏及菩萨藏大觉法藏所以者何一切行者渐次转胜次第之法故X令持五戒若翻前十恶合云十善华严二地中说十善通五乘谓下品人因中品天因上品三乘因上上品佛因而佛于律仪中又制近事五戒亦通五乘故知五戒十善大同小异开合随宜其犹大乘六度十度耳得免三途生人道中五戒十善皆依师受三归言下得此戒体先受三归后受五戒十戒由归佛故不堕地狱归法故不堕饿鬼归僧故不堕旁生得免三途葢三归之力X也未有不归三宝而得戒者以受五戒必先三归故略不言脩上品十善及施戒等生六欲天脩四禅八定生色界无色界天上品十善有二意一者对前五戒为下故曰上品二者人中十善为下故以天中为上品也天中十善是总施等为别谓脩十善与散心俱兼行施等生六欲天与定心俱生上二界言十善者杀盗淫妄与五戒同五不绮语谓不饰非言六不两舌谓语不背面七不恶口言必善顺八不贪爱谓心常知足于有有具不生染着九不嗔恚谓不以忿恨宿于心十不邪见谓心见正直无诳无謟此后六戒诸教标列或小异同皆不相违又有一经中合语四为三谓不诽谤不欺诳不妄语加不饮酒食肉为四华严于语四中妄言两舌恶口绮语为次此约重轻为先后也嵩公辅教编列意三为嫉恚痴缨络梵网唯局大乘故此不会然其意三得为业道者清凉大疏依瑜伽释云贪若未决但名烦恼决即名业嗔痴亦然故意三中要具五缘方成业道言五缘者一事二体三差别于中有三一不求二不愿三不贪于差别中前二方便后一究竟并前事体即是五缘X于此五中若阙究竟但名烦恼善恶相反成业例然言及施戒者谓持十善时又广行惠施故感欲天衣食自然宫殿随身眷属围绕如是果报由布施故天人寿长由持戒故然前云十善此又云戒者此或是近住戒或出家戒等如报恩经中说有一日一夜持近住戒或沙弥戒比丘戒等故别言之而言等者即等取忍进定或余善法谓供养三宝孝顺父母脩八福田等但十善为正因余皆助因而是有漏心脩故不免轮回非如菩萨通无漏者言生六欲天等者泛言天者俱舍云光洁自在神用得名总为三界别为二十八天谓欲界六天色界一十八天无色界四天言欲界者谓饮食睡眠男女情爱故名欲界言六天者一曰四王天是帝释臣佐居须弥四傍去地四万二千由旬身长半由旬衣重半两寿五百岁以人间五十年为一昼夜阴阳如人世二忉利天此云三十三居须弥顶其须弥山出水八万四千由旬前四王天居山之半山顶之上四周广平于其四方各有八天最中一天帝释所居故总名三十三天此天身长一由旬衣重六铢寿一千岁以人间百年为一昼夜以相抱为阴阳三火摩天此云时分以莲花开合为昼夜故曰时分居前天之上一倍身长二由旬衣重三铢寿二千岁以人间二百年为一昼夜以身相近为阴阳四兜率天此云知X足于所受乐常知足故居处倍前身长四由旬寿四千岁以人间四百年为一昼夜以执手为阴阳五化乐天为随心意乐自化乐具还自受用故居倍兜率身长八由旬衣重一铢寿八千岁以人间八百年为昼夜以相熟视为阴阳六他化自在天谓他化乐具自得受用故居倍前天身长十六由旬衣重半铢寿一万六千岁以人间一千六百年为昼夜以暂瞬目为阴阳自此以还名曰欲界言脩四禅八定者梵语禅那此云静虑法苑章云静者性离嚣尘沉浮等障虑者专心一志筹度境门然诸无色定有静无虑纯定心故欲界等持有虑无静多散动故唯色界中静虑均平故得此名言四禅者一有寻有伺静虑寻伺亦名觉观对治欲界恶不善法故然寻约麤相伺约细相二无寻无伺静虑离前初禅觉观之心生欢喜故三离喜静虑离前二禅喜心忧喜双忘住于乐受故四离喜乐静虑离前三禅喜乐苦乐双忘故言八定者四禅之后加无色四空定谓一者空无边处定前色界中所有色想今皆超越住无边空处故二识无边处定前色与空皆不离识今皆超越唯住无边识故三无所有处定前有识可住今识亦不可得若心若境皆无所有故四非想非非想处定前能离心识之想今亦无故此与四禅俱名定者以四禅中有一分定义故得定名言生色无色界者由X脩四禅得生色界谓有五蕴色身故名色界其十八天者谓初禅三天一梵众天即梵王人民二梵辅天即梵王臣佐三大梵天即是梵王然此三天皆寿一劫自此巳上身衣随意无复男女伹以禅定法喜为食内有觉观心故外感火灾所坏二禅少光无量光光音三天寿命二劫内有喜故外感水灾所坏三禅少净无量净徧净三天寿名三劫内有乐故风灾所坏四禅九天无云福生广果三天寿四劫无想天五百劫无烦天千劫无热天二千劫善现天三千劫善见天四千劫色究竟天五千劫脩后四定生无色界言无色者谓无麤色蕴但有四蕴心及心所依定而住名无色界其四天者一空无边处天寿一万劫二识无边处天寿二万劫三无所有处天寿四万二千劫四非想天寿八万四千劫故名人天教也据此教中业为身本但知此身从业而招更不推业从何来良由根钝未能穷究今诘之曰既由造业受五道身未审谁人造业谁人受报谁造谁受总诘也彼应答云是我身心能造故下别难也若此眼耳手足能造业者初死之人眼耳手足宛然何不见闻造作此难身也由彼不了身等是假执为实能造故招此难若言心作何者是心此难心也佛教说心凡有四种一肉团心五藏中火也二缘虑心通八种识俱能缘虑自分境故三集起心唯赖耶识集诸种子起现行故四坚实心即如来藏性是也今人天机不知后三故招此难此与世俗言心大同若言肉心肉心有质系于身内如何速入眼耳辨外是非是非不知因何取舍言有质者以肉团心属色法故但是心等所依无X实作用如何速入眼耳耶然佛说第六意识有二义用一与五识俱行如眼缘色时意亦缘色分别皂白起殊胜解耳缘声等例亦如之二不与五识俱名独头意如前五不缘境时内自思等今人天教不知缘外境者是意识作用执以为心故招此难且心与眼耳手足俱为质碍岂得内外相通运动应接同造业缘显肉团心无作用也如其有用肺等应然则诸巳死应能缘虑若言但是喜怒爱恶发动身口令造业者喜怒等情乍起乍灭自无其体将何为主而作业耶迷心者往往认情为心遂谓心能喜怒爱恶发动身口故能造义不知喜怒等但是意识心所法也岂可以心所为心王耶且喜怒等情乍起乍灭对顺情境则喜则爱对违情境则怒则恶境来则起境去则灭而心体常恒本无起灭若境去心无心即断灭谁为主宰而作业耶设言不应如此别别推寻都是我身心能造业者此身巳死谁受苦乐之报前将身心分破此将身心合破也设彼救云不应如此别别推寻都是我身我心总合能造然则身死心灭谁受报耶彼若许心不灭则无此难若言死后更有身者岂有今日身心造罪脩福令他X后世身心受苦受乐设彼救云前身虽死仍有后身前身造业后身受报复有何过难云若心不灭自作自受属于一人于理则可汝今既执身心俱灭则后身心非前身心不应彼作而令此受其犹前官枉法后官被黜安有此理据此则脩福者屈甚造业者幸甚如何神理如此无道现身脩福而由前身所造恶故令现受苦不亦冤乎现身行恶而以前身善故得享其福不亦倖乎理神者即业理也业由心造故得名神神理至公必不如此枉滥但自彼宗不能深究率情而论故似枉也故知但习此教虽信业缘不达身本结显前宗未了也既信业报则胜前儒老唯执自然气命等但不知业由心造心法剎那自类相续故云不达身本也前后论意皆蹑迹相破如此人天宗之以业报破业报即是儒道所迷故但举业报足破之矣未达色心从缘等是此教所迷后即以小乘复为能破华严原人论卷上X华严原人论合解X卍XXX华严原人论合解卷下唐圭峯兰若沙门宗密论元长安开元寺沙门圆觉解明寨云居士杨嘉祚删合清东甫居士钱伊菴真益居士陈熙愿仝校清六不居士顾莲善重刊二小乘教者乘以运载为义谓依因缘教悟生空理修自利行取灰断果运载众生出于三界故名曰乘不求大果阙于利他故名曰小说形骸之色思虑之心从无始来因缘力故念念生灭相续无穷如水涓涓如灯焰焰初显彼教宗因缘也形骸之色拣外四大思虑之心即意识也此之色心即缘生果也欲明生灭之相先出生灭之由由于因缘力故以内六识为所熏三毒为能熏起惑造业为能招因缘此之身心既是有为之法故有四相迁流前前念灭后后念生后后续于前前不断绝故如水涓涓虽一流不断而前流非后流如灯焦炷虽一焰不息而前焰非后焰身心生灭之相亦复如是虽前后不同不X妨相续无始至今也言无始者拣于外宗有初始故又但知今世故身心假合似一似常明相依以立身心也假合者互相资待如束芦故谓身心为二而不相离故言似一前后生灭而常相续故曰似常凡愚不觉执之为我宝此我故即起贪嗔痴等三毒凡愚不觉无明覆故执为我者俱生我执也宝此我者分别我执也因执起惑由我执故生烦恼障烦恼障品虽复有多三毒胜故贪者染着为性嗔者憎恚为性痴者迷暗为性言毒者从喻得名如毒蛇毒药触必伤人服必丧命此三亦尔能害众生法身慧命故名曰毒三毒击意发动身口造一切业此言因惑起业也击者熏动义即以三毒为能熏意识为以熏如风击静水以成波浪也发动身口造一切业者即前十恶等业也业成难逃故受五道苦乐等身三界胜劣等处此言因业感报也报有二五道等身为正报三界九地为依报由造十恶受三途等苦由修戒善受人天乐三界胜劣者如以欲界望色界则色界为胜欲界为劣以四王望忉利则忉利为胜四王为X劣也于所受身还执为我还起贪等造业受报此明三道不断也金刚䟽序云惑业袭习报应纶轮尘沙劫波莫之遏绝故经论唿人为数取趣谓数数起惑造业受报故中论染染者品云经说贪欲嗔恚愚痴是世间根本乃至云三毒因缘起于三业三业因缘起于三界是故有一切法证此可知身则生老病死死而复生界则成住坏空空而复成此别显果相也五蕴初起曰生蕴熟衰变曰老四大增损为病五蕴灭坏为死身有四相别业所感也众缘办果曰成暂有所依曰住三灾变灭为坏荡然无物曰空界有四相共业所感也生死相续X成坏相仍循还无穷法尔如是劫劫生生轮回不绝无始无终如汲井轮都由不了此身本不是我由不了非我所以深着我见起惑造业生死轮回不是我者谓此身本因色心和合为相此身云何本不是我谓我无实体本因色心和合成故圆觉经云众生无始妄认四大为自身相六X尘缘影为自心相众生不了妄计为我离色心外谁是我者今推寻分析色有地水火风之四心有受想行识之四若皆是我则成八我问曰色心和合即是我身那言不是答曰妄情执着则似有之观智分析则知本无良以愚法声闻不了即色明空要须假想慧数析法方知是空故云推寻分析也色有等者色以质碍为相然色通形显长短方圆等谓之形色青黄赤白等谓之显色地水火风名为四大此之四法周遍一切有为法中故名曰大圆觉经云我今此身四大和合所谓𩬊毛爪齿皮肉筋骨髓脑垢色皆归于地涶涕脓血津液涎沫痰泪精气大小便利皆归于水暖气归火动转归风四分分之色在何处心有等者前色蕴名色此四蕴名心蕴者积聚为义积聚多法成一蕴故受以领纳为相别有三受谓苦乐舍或复有五更如忧喜想以想像为相攀缘前境追忆往事等行以迁流为相然有与心相应不相应异且相应者小乘心所四十六法中除受想二法余皆是也不相应者有十四种谓一得二非得三众同分四无想异熟五无想定六灭尽定七命根八生九住十异十一灭十二名十三句十四文识以了别为义小乘唯一意识若皆X云云总结谓色有四大心有四蕴分析成八若皆是我岂非八我耶况地大中复有众多谓三百六十段骨一一各别皮毛筋肉肝心脾肾各不相是此析色无我言地大以例余三也三百六十段骨犹是麤说若从麤至细析者谓四支五根渐渐分析一切析作四分四分析作十六分析至极微名隣虗尘皮毛下论约相显易知内外各举其四各不相是一句总前多法既不相是谁是我者又前水火风大应准例析之水大易知火风二大虽各是同依根说异如唿吸奔走欠伸之类亦各用别然泛明色蕴有十一法谓五根五境及无表色今但说身故不言境等也诸心所等亦各不同见不是闻喜不是怒展转乃至八万尘劳此析心以明无我也心王所有差别业用故曰心所然小乘心所都有四十六法总成六位谓一徧大地法有十所谓一受二想三思四触五欲六慧七念八作意九胜解十三摩地此十遍一切心故名徧大地二大善地法有十谓一信二不放逸三轻安四舍五惭六愧七无贪八无嗔九不害十勤此十唯属善性故名大善地三大烦恼有六谓一痴二放逸三懈怠四不信五昏沉六掉举此六依五六七识而起唯是恶法通见修断故名大烦恼X四大不善有二谓无慙及无愧此二无恶不造故名大不善五小烦恼有十谓忿覆嫉悭恼害恨谄诳憍此十但依第六识而起唯修所断故名小烦恼六不定法有八一悔二眠三寻四伺五贪六嗔七慢八疑此八通于善不善无记故名不定此上法数行相广长具如别释但今论意欲显此中无实我故若欲细辨恐致亡羊言见闻善怒者见闻易知喜怒即儒宗所谓七情亦不离前心所法等论中别举令俗易知言八万尘劳者即八万四千烦恼略举大数云尔谓依根本十惑一贪二嗔三慢四无明五疑六不正见七身见八边见九见取十戒禁取然一惑有力复各成十十惑成百计分三品上品重故分上中下即成三百中下不分但各成百总为五百于自五尘总起五百于他五尘总起五百名本一千又于自他五尘一一别起五百即成五千依别迷四谛苦集灭道各有五千故成二万并本一千为二万一千依贪嗔痴及等分行各二万一千故成八万四千取坌污义故扰动义故名曰尘劳广如别释既有此众多之物不知定取何者为我析色析心既有众多定取何者为我乎若皆是我我即百千一身之中多主纷乱此约即蕴以明无我也离此之外复无别法X此约离蕴以明无我也翻覆推我皆不可得便悟此身但是众缘似和合相元无我人为谁贪嗔为谁杀盗施戒遂不滞心于三界有漏善恶但修无我观智以断贪等止息诸业证得我空真如推我不得而悟者实智断证也由前假观析法以为方便观行成熟实智发生然小乘修行不出四谛谓知苦断集证灭修道也前云宝此我故起贪嗔痴今悟四大五蕴多法聚集似和合相无实主宰名为我人既知我人本空何用贪嗔杀盗施戒乎如设筵宴以待宾亲严器械以御宼盗无宾则杯盘安设无盗则器械何施遂不滞心三界等者谓不造三界业言有漏者从喻得名如世漏室不堪居止漏器不堪举用然漏有四种谓欲漏有漏无明漏见漏言有漏善恶者谓依能造之心同时王所与漏相应所修善等皆有漏摄拣无漏善非集谛也恶业可知言伹修无我观者即人无我其实有无常苦空不净等观及八正道等今但以无我为门摄无常等反前执我故偏说之言以断贪等者文蹑前X起即以前道谛智为能断贪等为所断三界九地分别俱生烦恼障品皆在等言之中言止息诸业者因惑起业惑既不生业自停寝此断贪等犹属道谛相蹑而起证我空真如者智有二用一能断惑二能证理我空真如者即五蕴等中无实主宰性一分生空理也即小乘三种无为一择灭无为二非择灭无为三虗空无为乃至得阿罗汉果灰身灭智方断诸苦乃至云者中含诸位也小乘断证位次不出道前七贒道后四果言七贒者一伍停心观一多贪众生作不净观二多瞋众生作慈悲观三多痴众生作缘生观四散乱众生作数息观五着我众生作界分别观二别相念观谓观身不净观受是苦观心无常观法无我四法次第各别观察故曰别相三总相念观此上三位名三资粮四煖位谓创观欲界四谛各有四相共十六相苦下四者谓苦无常空无我集下四者集因生缘灭下四者灭净妙离道下四者道如行出上二界四谛合观亦有十六共三十二此位之中初起智观五顶位亦观于前二十二行心渐成X熟故六忍位此忍分三下忍位者印可于前三十二行中忍别作七周减缘二十四周减行如以无常观欲界苦乃至以行观上界道不用后出名为一周如是逆减唯留无常合有三十一周减行以集等七行与谛境名同故但云二十四周减行也上忍唯一剎那重观欲苦七世第一位亦一剎那重观欲苦一行但智胜劣与上忍异言道后四果者于中有四向四果谓之八辈初预流向修十六心谓上下八谛各有一忍一智如缘欲界四谛起苦法忍苦法智集灭道三例然上界四谛名苦类忍苦类智等于中八忍名无间道八智名解脱道前十五心八无间七解脱名预流向第十六心第八解脱名预流果此位有二行相一正住果未断修惑皆属见道二进修果即属修道断欲界修惑六品六无间五解脱名一来向第六解脱名一来果断后三品三无间二解脱名不还向第三解脱名不还果断上二界七十二品修惑七十二无间七十一解脱名阿罗汉向第七十二解脱名阿罗汉果证五分法身名无学位梵语阿罗汉或阿罗诃此云应应有三义一应巳永害烦恼贼故二应不受后有身故三应受人天妙供养故言灰身灭智者肇公云大患莫若于有身故灭身以归X无劳形莫先于有智故绝智以沦虗智以形患形以智劳轮转修途疲而不巳所以小乘得四果巳化火焚身身智俱灭入无为界受寂灭乐依三乘教此处应列辟支佛一位梵云辟支迦佛陀此云独觉或云缘觉独觉者出无佛世观因缘法无师自悟故名独觉若从佛所闻因缘法作七十七智观十二有支名曰缘觉断三界惑分侵习气以根利故超阿罗汉得第五果化火焚身入无为界名辟支佛论不明者与前声闻同观生空理同断烦恼障证灰断果故不别说处此宗中以色心二法及贪嗔痴为根身器界之本也此结小乘宗也大钞云小乘计生死根本虽有多义略举其三一计色心如正理论说经部师计现在色心等法为染净因意云如大乘第八为所熏故二者三毒为因义如大乘能熏故阿含云贪恚愚痴是世间根本等三者合取上二义同大乘有能所熏方流转故若尔焉异大乘以彼但六识为所熏非第八故纵说赖耶但有名字能熏又非七识故全不同过去未来更无别法为本此以现在例余二世同以色心三毒为本更无别法今诘之曰夫经生累世为身本者自体须无间断X此以大乘义破之言自体须无间断者如大乘说第八识故论云恒转如瀑流又摄论云无始时来界一切法等依既言无始时来则知无间断矣今五识阙缘不起意识有时不行五识阙缘不起者谓大乘说眼识九缘生一空二明三根四境五作意六分别七染净八根本九种子耳识八缘生前九中除明鼻舌身三各七缘生谓前八中除空言意识者即独头意识无色界天无此四大如何持得此身世世不绝无色界四天都无麤色伹有四蕴心心所故得无色名前五六识不起不行即是无心此即无色彼计色心为本今既皆无将以何者持此身不绝乎如大乘中许有第八持种之义则无此难是知专此教者亦未原身此结小乘教未了义也三大乘法相教者具修二利具证二空运载至于菩提涅槃究竟彼岸拣异前小故曰大乘广说诸法名法相教说一切有情无始巳来法尔有八种识X先总标法相所宗也言一切者通五性也言无始法尔者拣异外道八万劫等也八种识者一眼识二耳识三鼻识四舌识五身识六意识七末那识八阿赖耶识于中第八阿赖耶识是其根本顿变根身器界种子转生七识皆能变现自分所缘都无实法次别明法相本末也第八识阿赖耶言是根本者此识执持三性名言种子与七能变所变为所依故从因至果相续不断故别名曰心梵语质多集起为义集诸种子起现行故缘种子根身器界三类为境总有三位一我爱执藏位名义如前二善恶业果位梵云毗播迦此云异熟有三义故得异熟名一异时而熟过去造业今世受报今世造业来世受等二变异而熟果生因灭故三异类而熟因通善恶果唯无记故三相续执持位梵语阿陀那此翻执持谓从凡位直至转依执持凡圣故虽果中转成圆镜亦但转名不转体故具此多义故能为本言顿变根身等者释成为本之义能变即自证分所变即见相二分故成唯识云变谓识体转似二分相见俱依自证起故依斯二分施设我法彼二离此无所依故又云唯识无境界以无尘妄见如人目有翳见毛月等事言转生七识者成唯识引楞伽云辟如巨海浪斯由勐风起洪波鼓X溟壑无有断绝时藏识海常住境界风所动种种诸识浪腾跃而转生故知七识皆是赖耶转变所成言皆能变现自分所缘者谓七识各有见相二分各从自证起故言都无实法者遮离识外实我法也如何变耶谓我法分别熏习力故诸识生时变似我法第六七识无明覆故缘此执为实我实法如患梦者患梦力故心似种种外境相现梦时执为实有外物寤来方知唯梦所变外宗乍闻识变之义未达其旨故此具释识变之相也谓众生无始六七二识横计我法种种分别熏在藏识而成种子藏识生七识之时七识各有能变所变彼所变境似实我法六七不了执似为真所以不了者由无明覆故辟如匠者塑鬼庙门他日经过由迷醉故悞为实鬼而生惊怖不知元是巳所造作凡夫愚迷执实我法不知元是自所熏习自识变现亦复如是不言余识者前五第八无此执故缘此执为实我法者谓六七识周遍计度坚执为实牢不可破如患梦人能生妄见所见根身器界全是心变离心无别根身器界虽似外境相现而实非外也然梦时执实寤始知非以喻凡夫迷唯识而执实诸圣了唯识而亡执也我身亦尔唯识所变迷故执有我及诸境由此起惑造业生死无穷X合前喻梦时执有也梦中执于梦境为实有故于梦中或悲或喜受苦受乐种种异相迷唯识人执有诸境起惑造业亦复如是悟解此理方知我身唯识所变识为身本合前喻寤时知无也唯识所变者唯者拣持义拣离识外实有之法持取识所变法非全无也又唯者决定义决定唯有能变识故又唯者显胜义非无心所等但识胜故举王摄所故但言识识以了别为义八皆了别故广如彼论识为身本一句结成所本也四大乘破相教者破前大小乘法相之执密显后真性空寂之理此双举破大小乘法执而下文但有破大乘法相之文曾无小乘者以大乘既破小岂复存若别言者与前不异故不重说也破执云者佛于权教之中就世俗谛分别蕴处界等差别之法欲显从缘假有渐渐诱物令知世出世间诸法本空悟无生理众生不了执为定实故佛说空教破彼诸法定相之执名破相教葢但除其病非除药也言密显等者拣非明说故云密显真性空寂之理即显性教中所诠是即妙有之真空非但空也二宗空义X要须审知将欲破之先诘之曰所变之境既妄能变之识岂真正破法相教也前渐破小乘缘生实有之执故说依他似有以彼怖畏此真空故犹存假名而接引之今则实有之执既亡假名一将何立故破之耳先总结彼宗意云梦所见境虽非实有能见梦想则不是无故有力能变于境今用无相宗心境俱空义诘之意云心境二法相待以立境既不有心何独存若言一有一无者则梦想与所见物应异由彼前来举于梦喻成立境空心有义彼谓梦境是无梦想且有今就彼喻以难之云若如所立则X心境成异以一有一无故异则梦不是物物不是梦寤来梦灭其物应在彼云设如心境异者有何过耶故复难云异则心境相乖何以故以能梦非所梦故既梦与物两不相是即应梦觉物亦在也如庄周梦蝶蝶若非梦梦亦非蝶庄周睡觉蝶应尚在以周与蝶二物异故法中可知此则反彼境空心有成心空境有也又物若非梦应是真物如庄周所梦之蝶若非梦者应是真蝶若是真蝶还成境有乖唯识矣问曰此与前难何殊耶答曰前约有无此约真假前过尚轻容假有故此过尤重真即实故梦若非物以何为相如梦不是蝶应离蝶外别有梦相若别有者其相若何彼辞穷矣故知梦时则梦想梦物似能见所见之殊据理则同一虗妄都无所有诸识亦尔圆觉钞云所言梦者但是寤人睡时本有识心由昧略故忽然妄现能见之想及所梦身所见境界等相即唿此相而为梦也于此虗妄一梦之上似有内心外境之异内心即倒想外境即梦所见身及所经由之地等理实而言心外无境境外无心所见之境既脱体全空能见想心岂独是有故曰同一虗妄都无所有又梦所见境分明似有岂便X有耶若谓能执之想寤来虽无不妨未寤之时而是有者所见之境寤来虽无不妨未寤亦应是有若尔即是心境俱有何言唯识是知众生本有性净真心由不了故遂有三细六麤等现即唿此等云唯识也于此妄识之上似有内心外境之殊其实境是识境识是境识佛于权教说唯识理者良由未显性净真心且含在第八识中以接劣机待其根熟方显心境俱空至终教了义方显真心本觉也以皆假託众缘无自性故由此八识託众缘生谓亲因缘增上缘所缘缘等无间缘八识皆具此四缘别而言之眠识九缘生等既託诸缘即无实自性也故中观论云未曾有一法不从因缘生是故一切法无不是空者又云因缘所生法我说即是空起信论云一切诸法唯依妄念而有差别若离心念即无一切境界之相经云凡所有相皆是虗妄离一切相即名诸佛此引三文以证破相之义引中观偈意初谓法若实有则不假因缘既假因缘即无自性故是定也次谓法既因缘生故即法即空不同二乘析法空也起信论意谓一切我法皆依八种妄识所变有种种相离识之外无别我法此约生灭门中就世俗谛则有若就真如门能变之心尚不可得况所X变境心境两忘离言绝相矣经云下金刚般若文也因须菩提疑菩萨修离相行云何感得三十二相等有相之果故佛呵云须菩提汝以三十二相为真佛耶凡所有相从缘假有如幻如化皆是虗妄若取相者非见佛也下文云若见诸相非相即见如来意恐须菩提见呵有相为妄却执无相为真虽离有边还落断见故佛意云若知诸相从缘本空即不离幻相便见真佛非离相外别有佛也今但用初二句以相虗妄显破相义其下二句通显性实教意故不引之离一切相二句意谓凡夫所执一切五尘色相等皆情计妄有若离情计相本寂然清净法身于斯显矣皆破相义是知心境皆空方是大乘实理此结成破相正义也前法相中一有一空非尽理故若约此原身身元是空空即是本结成所本今复结此教曰若心境皆无知无者谁由此教中但约遮诠说一切皆空未显不空真实之性故诘云知无者谁乃约显性教义以难破相教义也肇公云若无圣人谁与道游亦此意也又若都无实法依何现诸虗妄实教中世出世法皆依不空本觉心现故起信云二者因熏习镜谓如实不空一切世间境界悉于X中现不出不入不失不坏常住一心以一切法即真实性故圆觉云一切诸众生无始幻无明皆从诸如来圆觉心建立等皆显真心随缘成事不但空寂而巳且现见世间虗妄之物未有不依实法而能起者如无湿性不变之水何有虗妄假相之波若无净相不变之镜何有种种虗假之影引二喻以明虗必依实也又前说梦想梦境诚如所言然此虗妄之梦必因睡眠之人今既心境皆空未审依何妄现葢心境俱空之义若对法相境空心有则深有理若望实教则缺妙有义睡眠之人喻所依实性也但知梦想与梦境皆空而不言睡人则未尽理故知此教但破执情亦未明显真灵之性结言空宗未了义也故法鼓经云一切空经是有余说大品经云空是大乘之初门引二文以证未了佛意说空但为破执执为究竟岂尽佛心然空性二宗若望法相则显大同若空性相望则亦成异大抵空约密意遮诠性约显了直说上之四教展转相望前浅后深若且习之自知未了名之为浅若执为了即名为偏故就习人云偏浅也四教相望有浅有深若望显性总名曰浅浅深就X教偏圆约人执则成偏法非偏也清凉大师云圆机受教无教不圆偏机受教圆亦偏矣若但显执性不融前教未免亦偏良以根有渐顿之殊故教有深浅之异若也博究圆解方可会其渊源如其受一非余安得穷乎圆妙三直显真源真源即此教所明觉性不妄曰真有本曰源对前四教得名直显谓前四教中亦有真性但随机屈曲未直显了此教随佛自意究竟而说非约随机方名直显耳五一乘显性教者说一切有情皆有本觉真心觉以了悟为义谓真如一法灵明鑑照性出自古故曰本觉即对始觉得名也异前妄识故曰真心言有情皆有者拣木石无情等故无始以来常住清净昭昭不昧了了常知无始常住乃名为本昭昭了了乃名为觉亦名佛性亦名如来藏性乃现因佛约当果谓此真心是成佛之正因故曰佛性泛言性者通情无情今言佛性则拣无情葢觉以照察为义局有情故如来藏者离倒曰如出缠名来藏以隐摄彰名谓众生在缠之因含摄出缠之果虽有烦恼隐覆而性常不变也从无始际妄想翳之不自觉知但认凡质故躭着结业受生死苦X众生由迷本觉真心法尔便执虗妄身心为我由执我故起惑造业受生死苦圆觉经云一切众生从无始来种种颠倒犹如迷人四方易处妄认四大为自身相六尘缘影为自心相由此妄有轮转生死故名无明大觉愍之说一切皆空又开示灵觉真心清净全同诸佛说一切空者破妄执也开示灵觉者显真性也全同诸佛者圣凡平等无增减故涅槃经云一切众生同有佛性皆同一乘同一解脱一因一果同一甘露一切当得常乐我净清凉释云非但因同果亦同也故华严经云佛子无一众生而不具有如来智慧但以妄想执着而不证得一论大意此为宗极所引华严即出现品清凉大疏释此一文总有三意一明生等有因二明因有果智三明自他交彻今初无一众生而不具则知无性者非众生数谓草木等巳过五性之见二者众生在缠之因巳具出缠果法故云有如来智慧非但有性后方当成亦非理先智后是知涅槃对昔方便且说有性后学尚谓谈有藏无况闻等有果智谁当信者三彼因中之果智即他佛之果智以圆教中自他因果无二体故若不尔者此说众生有果何名说佛智耶斯则玄又玄矣非华严宗无有斯理问曰涅槃云佛性者名为智慧有智慧时则无烦恼今有佛智那作众生答曰妄想执着故不证得岂曰无耶如壮士迷于额珠岂谓肤中无宝故圆觉钞云凡夫妄想二乘执着也若离妄想一切智自然智无碍智即得现前谓若本无离倒宁有今既离倒则现故知本来不无也是以涅槃恐不行修故云言定有者则为执着恐不信有故云言定无者则为妄语乍可执着不可妄语自然智者自觉圣智也无碍智者始本无二绝二碍也便举一尘含大千经卷之喻尘况众生经况佛智经颂云如有大经卷量等三千界在于一尘内一切尘悉然有一聪慧人净眼悉明见破尘出经卷普饶益众生佛智亦如是遍在众生心妄想之所缠不觉亦不知诸佛大慈悲令其除妄想如是乃X出现饶益诸菩萨大疏云大经卷者喻佛智无涯性德圆满也等三千界者喻智如理故一尘喻众生者略有三义一妄覆真故二小含大故三一具多故一切尘者喻无一众生而不具有佛智故次后又云尔时如来普观法界一切众生而作是言奇我奇哉此诸众生云何具有如来智慧迷惑不见我当教以圣道令其永离妄想自于身中得见如来广大智慧与佛无异再谈奇哉者谓众生烦恼垢染身中而有圆明佛智如贫女而怀轮王胎弊衣而裹无价宝可谓奇异若后妃怀王锦囊贮宝则非异矣但以妄想迷惑久而不见故我须教离妄想自见智慧如破微尘出大经卷也评曰我等多劫未遇真宗不解反自原身真宗者即华严一乘实教也多劫未遇者阙胜缘故不解反自原身者阙亲因故即内无始觉了因之智大抵佛法假借因缘既因缘俱阙何由得悟但执虗妄之相甘认凡下或畜或人既迷真性所以执妄由执妄故永处下流故裴相国发菩提心文云我有真身圆满空寂者是也我有真心广大灵知者是也舍而不认而认此身妄念随死随生与禽兽杂类比肩受苦为大丈夫者岂不羞哉上辨昔迷今约至教原之方觉本来是佛X此显今悟遇至教为胜缘解心内发为因了妄即真反迷成悟其犹大富长者诸相具足忽因惛睡梦作贫贱丑陋之身乞丐受苦无所不至忽人唿觉方知元是福德之身从前梦境全成虗妄故屏山云原人一论即觉者之一唿也故须行依佛行心契佛心反本还原断除凡习此言依悟修证也依佛行者称性悟入故前言悟者即属解悟此言悟者通证解故返本还源者与体相应也断除凡习者达妄本空无断而断也言凡习者即二执二障也然诸障品有三谓种现习于此三中习气最细举细况麤且言习耳然依此宗说断证者大疏云照惑无本即是智体照体无自即是证如谓迷时说惑悟时说智惑体智体无二体故故知妄惑性空全是智体即此智体从缘无性无性之性全是真如又即寂之照曰智即照之寂曰如寂照双融如智一体实教断证大意如是又十地经云非初非中后非言辞所及天亲论释上句云是断结相此智尽漏为初智断为中为后耶答云非初智断亦非中后偈云非初非中后故若尔云何断耶论云如灯焰非唯初中后前中后取故谓唯取一时则不能断三时总取方说能断假三时断则无定断性谓初若能断不假中后后若能断不假初中既假三时故知无性一一准征三皆不断是故经言非初非中后由三时无断X方能断结是故轮云前中后取故论主总取三时方显三时无断经论言反意乃相成经则约性论别约相性相无碍方能断结此通实教若直就圆教说一障一切障一断一切断良以一念迷处法界皆迷而称性断一惑时一切皆断由一与一切互为缘起故一法称性遍一切故不坏相故不妨别断以别该同皆是华严圆宗断证损之又损以至无为此由断习起证也损之者即能断也又损者遣能断心也良以了妄本空假名曰断执有实断安能造玄故併断心亦遣之耳则能所双亡方契无为矣此言无为即真如性也自然应用恒沙名之曰佛前心契佛心即同佛体今显即体之用尘尘出现念念圆成故应用恒沙葢迷时成恒沙尘劳悟后成恒沙妙用故清凉心要云心心作佛无一心而非佛心处处证真无一尘而非佛士良以知一切法即心自性故得成就慧身不由他悟当知迷悟同一真心前文广说迷悟之相皆约于人谓迷时号众生悟时名佛而其所迷即同所悟一真心体本无异也大钞云动静迷悟虽有二门所迷真性一源莫二X莫二之源即一体也大经云心佛与众生是三无差别故曰同一真心大哉妙门原人至此包括凡圣彻究真源故曰大哉圣智悟入之所由故曰妙门过此以往更无妙门四会通本末前儒道人天小乘法相破相显性次第相望前前为末后后为本若以显性望前前皆为末显性独本前以执末迷本故须斥之今以本该末则前所说皆是即本之末无非了义又以华严宗具全收X全拣二门前约别教一乘拣则全拣今约圆教收则全收真性虽为身本生起葢有因由不可无端忽成身相问曰前四教未显真性故非了义今既直显巳是尽理何须更会前所说耶答曰真性为本固是尽理然性起为相必具众缘则前八识惑业等皆其缘也不可下反显如湛静水要借风缘方成波浪不可无风便成浪也但缘前宗未了所以节节斥之问曰真性成身既假八识等缘则应前说识等为本亦未违理何以斥之答曰前宗所说未明真性但以识等便为身本如执风缘便为波浪岂尽理耶今将本末会通乃至儒道亦是初总彰所本即标性起以为宗极后依本会末即次第会前诸教大抵全用起信论意分判诸教浅深如指诸掌起信初说一心即华严一法界心故彼立义分云摩诃衍者总说有二种一者法二者义所言法者谓众生心是心即摄一切世间出世间法次依一心开真生二门云依一心法有二种门一心真如门二心生灭门云云三依生灭门开觉不觉二义文云生灭门者依如来藏故有生灭心乃至云此识有二种义一者觉义二者不觉义X四依不觉义生三细文云依不觉故有三种相与彼不觉不相舍离云何为三一者业相二者能见相三者境界相五依三细生六麤文云以有境界缘故复生六种相一者智相二者相续相三者执取相四者计名字相五者起业相六者业系苦相今显性教诠至一心若依贤首开顿教即当真如门今论不开即以真如门合在显性教中破相齐生灭门觉不觉义法相齐三细小乘齐后四麤人天齐起业受报儒道所说尚不知受报中六趣差别但于人趣中以义摄之庶尽内外原人之义耳谓初唯一真灵性不生不灭不增不减不变不易此即同起信心真如门也众生无始迷睡不自觉知由隐覆故名如来藏依如来藏故有生灭心相此即同起信心生灭门也如来藏属显性教生灭心者属后破相教相蹑而起注自此下依本会末分之为五初会破相教然破相教义通两势若取空为大乘初门即合入始教若取破相显性即同终教圭峰以终顿圆合为显性为与法相蹑迹相破故开破相而以贤首终教义当之故此所明全同终教所谓不生不灭真心与生灭妄想和合非一非异名为阿赖耶识此识有觉不觉二义X此会破相教也龙树论不生灭即真如生灭即根本无明谓众生迷时根本无明起用名独力业相能熏真如真如被熏起随染用名独力随相真妄和合名俱合动相即黎耶细相故曰不生不灭与生灭和合等良以单真不立独妄不成故黎耶中通真及妄方名真具分唯识也非一非异者即显真妄不即离义由真上随缘妄上体空故真妄不异由真上不变妄上成事故真妄不一故胜鬘云不染而染难可了知染而不染难可了知贤首用楞伽经意以如来藏为不生不灭以七识为生灭此二和合成黎耶识故黎耶具生灭及不生灭应知此中真妄和合诸识缘起总作四句一唯不生灭谓如来藏如水湿性二唯生灭谓前七识如波浪三亦生灭亦不生灭谓黎耶识如海含动静四非生灭非不生灭谓无明如起浪风缘言阿赖耶识者即标真妄和合识心名也亦云黎耶亦云藏识以诸众生取为我故所以然者良以真如不守自性随缘和合似一似常愚者不知以似为实执为内我我见所摄故名曰藏由此二种我见不起位中失赖耶名又能藏自体在诸法中亦藏诸法在自体内故故论云能藏所藏我爱执藏是此义也此识有觉不觉二义者由前不生灭真心故有觉义由前生灭妄识故立不觉义龙树论云觉义者是真如气分故不觉义者是无明气分故依不觉故最初动念名为业相又不觉此念本无故转成能见之识及所见境界相现又不觉此境但从自心妄现执为定有名为法执此会法相教也觉义中有本始觉等义自属净法上转门中非今所用故略不明伹说不觉言最初动念名为业相者起信云一者业相以依不觉故心动说名为业疏云此虽动念而极微细缘起一相能所不分即当赖耶自证分也如无相论云问此识何相何境界答相及境界不可分别一体无异当知此约赖耶业相义说也言又不觉此念本无故转成能见之识者起信云二者能见相以依动故能见疏云能见相者即自转相依前业识转成能见如是转相虽有能缘以境界微细故犹未辨之如摄论云意识缘三世境是即可知此识所缘境不可知释曰既云所缘不可知即约能缘以明本识转相义也此当赖耶见分言所见境界相现者起信云三者境界相以依能见故境界妄现疏云境界相者即是现相依前转相能现境界即赖耶相分此上三细属赖耶识言又不觉此境从自心妄现执为定有名为法执者即六麤中前二相也起信云以有境界缘故复生六种相云何为六一者智相依前境界心起分别爱与不爱故疏云于前现识所现相上不了自心所现故创起慧X数分别染净执有定相即法执俱生也二者相续相依于智故生其苦乐觉心起念相应不断故疏云谓依前分别爱境起乐受觉于不爱境起苦受觉数数起念相续现前又能起惑润业引持生死故名相续即法执分别执此等故遂见自他之殊便成我执执我相故贪爱顺情诸境欲以润之瞋嫌违情诸境恐相损恼愚痴之情辗转增长此会小乘教也即六麤中执取计名二相也蹑前相续相起起信云三者执取相依于相续缘念境界住持苦乐心起着故谓于前苦乐等不了虗妄深起取着由取着故遂见自他之殊便成我执此即我执俱生也贪瞋痴即当计名字相蹑前执取相起起信云四者计名字相依于妄执分别假名言相故由不了顺逆等境及与名言皆虗假故计为定实遂于顺情名相境上起贪于违情名相上起嗔不了二境皆由痴故故杀盗等心神乘此恶业生于地狱鬼畜等中复有怖此苦者或性善者行施戒等心神乘此善业运于中阴入母胎中依起信即起业受报二相由前三毒发动身口造善恶业业成招果恶中杀盗善中施戒等并属起业怖此苦者谓遭苦发心改恶修善故或性善者由惯熏习成种性故不因遭苦自乐修善也心神X乘此运于中阴者心神即赖耶识乘者凭託义运者转也心为能乘业为能运业如舟车心神凭此转入诸趣言中阴者亦名中有谓死有之后生有之前中间所有五阴之身名曰中阴即以异熟五蕴为体五趣之中皆有中阴除无色界但有四蕴余皆具有五根等然其形量大小各如本有之量有云人中有减半如本有六尺中有三尺有云欲界中有如五六岁小儿形量色界中有如本时形量人天中有其身洁白三途中有其身黑暗有云当生地狱趣者所有形状即如地狱乃至当生天趣中者所有形状即如彼天中有本有一业引故一切中有以香为食随其福力香有差殊有福中有歆飨清净华果食等轻妙香气以自存活若无福者歆飨粪秽臭烂食等轻细香气以自存活又彼所食香气极少中有虽多而得周济随趣胜劣胜得见劣劣不见胜唯同类者得互相见所住时量三说不同一世友尊者云极住七日二法救大德云住时不定以受生缘有迟速故若生缘未会中有恒在故三设摩达多尊者云极迟不过七七日若天中有头上足下人鬼畜三中有横行地狱中有头下足上有云天中有亦有横行者当地受生故有头下者上天生下天故大抵从胜生劣则头下从劣胜生则头上当趣生者则横行以此例推五趣之中皆应尔也将往受生时不见余境但X见受生和合因缘不拣远近剎那便至势力极速金刚铁石不能为碍言入母胎中者俱舍颂云倒心趣欲境湿化染香处谓卵胎二生中有由彼业力远见父母交会起颠倒心若男中有于母起爱于父起嗔女者反此由着乐故而便迷闷以迷闷故中有麤重而便受生故云倒心趣欲境言湿化染香处者谓湿生中有染香受生若受生缘会时不拣远近皆闻香气起染心巳彼便受生随业胜劣香分好恶故曰染香若化生中有染处受生若受生缘会不拣远近见受生处而起爱染彼便受生随业善恶处有净秽也然今论中正说人趣故但言入母胎中也禀气受质气则顿具四大渐成诸根心则顿具四蕴渐成诸识十月满足生来名人即我等今者身心是也别会文三初会禀气次会自然后会天命今初言禀气受质者气即父母赤白中有揽之以成形质顿具四大者谓所禀气中便有地水火风故又瑜伽云尔时父母贪爱俱极最后各出一滴浓厚精血和合住母胎中犹如熟乳中有赖耶依之而住此即名为羯罗蓝位言渐成诸根者宝积经云是X诸众生託胎母腹凡经三十八箇七日有二十九种业风所吹次第成就第一七日犹如酪浆第二七日状如凝酥第三七日状如药杵第四七日状如鞋楥第五七日分头臂䏶第六七日肘膝相现第七七日手足掌现第八七日二十指现第九七日九孔方现第十七日声音具足第十一七日九孔开通第十二七日生膓节孔十三七日生饥渴想十四七日生九万筋十五七日生八万脉十六七日通出入息十七七日食道渐宽十八十九七日六根具足二十七日遍生骨节二十一至二十三七日生血肉皮二十四二十五七日长血肉皮二十六七日生𩬊毛爪二十七七日分善恶相二十八七日妄生八想二十九三十七日黑白随业三十一至三十六七日身相具足三十七七日念欲出生三十八七日足满十月向母产门倒卓而生又云从此巳后复经四日方乃出生凡经二百七十日故云渐成诸根心则顿具四蕴渐成诸识者以赖耶识是总报主有王必有所故而前五识要依根境方能发故而处胎时根境未具故无前五其六七识由无境故亦无发用出胎之后诸识方具故曰渐成由此故说赖耶来为先锋去为殿后通计在胎二百七十日除小尽算属十月数然约多分故说十月亦有五七八月或一年生者如罗云六年而诞脇尊者六十年老聃八十年故知X十月多人如是业风吹者至三十七七日其母腹中若干风起开儿目耳鼻口或有风起染其发毛又有风起成体颜色或赤白黑有好有丑皆由宿行在此七日中生风寒热大小便通至三十八七日在母腹中随其本行自然风起宿行善者便有香风可其身意骨节端正莫不爱敬本行恶者则起臭风不可心意吹其骨节令瘘斜曲使不端正人所不喜故知身心各有其本二类和合方成一人身以血气为本心以业惑为本身心二类合乃成人儒道禀气于斯会矣天修罗等大同于此气成诸根心成诸识不独人道天修罗等亦与人同故起世经云复有一种以身善行口意善行身坏命终生于上天彼天上识初相续时即共名色一时俱生有名色故即生六入彼于天中若是天男即于天子坐膝边生若是天女即于其母䏶股内生初出之时状如人间二十岁儿彼天即称是我儿女然此且约欲界若上二界但由定力引生而无色界但有四蕴无四大麤色应说上二界但以心为本言修罗者梵语阿修罗古翻无酒亦云不饮酒神谓海水咸苦酿酒不成因兹不饮新云阿素罗此云非天谓受福如天无天实德故曰非天前人天中而不别说阿修罗者由此修罗X通四生故四趣摄之谓卵生修罗鬼趣所摄胎生修罗人趣所摄化生修罗天趣所摄湿生修罗畜趣所摄故不别开又此等者等诸仙也楞严经云复有从人不依正觉修三摩地别修妄念存想固形游于山林人不及处有十种仙所谓坚固服饵而不休息食道圆成名地行仙坚固草木而不休息药道圆成名飞行仙坚固金石而不休息化道圆成名游行仙坚固动止而不休息气精圆成名空行仙坚固津液而不休息润德圆成名天行仙坚固精色而不休息吸粹圆成名通行仙坚固呪禁而不休息术法圆成名道行仙坚固思念而不休息思忆圆成名照行仙坚固交遘而不休息感应圆成名精行仙坚固变化而不休息觉悟圆成名绝行仙此等皆于人中鍊心不修正觉斯亦轮回妄想流转报尽还来散入诸趣诸教之中不别说者合人中故既属人中与前人同然虽因引业受得此身复由满业故贵贱贫富寿夭病健盛衰苦乐谓前生敬慢为因今感贵贱之果乃至仁寿杀夭施富悭贫种种别报不可具述此举因騐果也前云由持五戒今得人身外人难云既由善业感得人身人身既同则应贵则同贵贱则同贱何故不同故今答云引业招总报满业招别报总报同者引业同故别报异者满业不同故言引业者唯识云胜业名引引余业X生故报亦名引引余果故言满业者谓能成满总报果事故因果皆有满义如人修五戒时或敬或慢或施或悭等由此二业引满不纯故于果中总别报异总别善恶应作四句分别一者总善别不善谓人中贫病等二别善总不善如畜有肥好庄严等三总别俱善如人中寿富等四总别俱不善如畜中盲跛等故俱舍云一业引一生多业能圆满是也是以此身或有无恶自祸无善自福不仁而寿不杀而夭等者皆是前生满业巳定故今世不因所作自然而然外学者不知前世但据目覩唯执自然此举果以騐因也葢前生满业巳定故感现报而现世所作不能排遣于定业夫因果之说孔老亦尝言之矣老子云天道好还孔子云积善之家必有余庆曾子云出乎尔反乎尔孟子云敬人者人恒敬之爱人者人恒爱之皆因果也而但言一世不说过去未来故求其实或时不騐唯佛具宿住智通及过现未来业报智故视无量刧本生本事犹如目击故高谈因果以警悟世人使虽居暗室尚知畏惧纵能欺人于现世将知不免于当来此其助世教于冥冥之中者功不浅矣彼阐提之辈尚谓吾佛以因果之说诳惑愚俗者斯亦不仁之甚哉外学不知下结会迷执X复有前生少时修善老而造恶或少恶老善故今世少小富贵而乐老大贫贱而苦或少贫苦老富贵等故外学唯执否泰由于时运前会道宗自然此会儒宗天命也世俗谓达与不达是命遇与不遇是时如术数推占豫知休咎云某年当有灾某年当有喜故曰阴阳注定祸福莫逃而不知是宿业所致如前所说时定报不定等四句所明灿如列眉或能追悔曩愆尚可回转故世有积功累德能延年却祸者此由不定业可转重令轻转轻令不受也孰谓否泰由天命而不可损益乎故外学下结会异执然所禀之气展转推本即混一之元气也所起之心展转穷源即真一之灵心也此举内以收外也先推气本次推心本气即四大诸根心即四蕴诸识推气本者谓此血气之身本乎父母阴阳之气所成父复从祖祖从会祖迤逦推至最初天地未分则自混元一气也此顺世俗且作是说以收前禀气之义下当会之令同内教推心本者外教所无也周易但云游魂为变而不备明游魂之相复何为本今展转穷源谓此心本从前世善恶业招业又从惑惑从执起执由三细三细由不觉不觉由迷真所迷之真即灵心也非佛教了义安能臻此究实言之心外的无别法元气亦从心之所变X此又会气归心也前约身心别分似各有本此以身心相望则身又从心所变心外无法则知元气亦自心生然外教乍闻此说定生惊骇然此尚约妄识犹能如是况真心乎大经云心如工画师能画诸世间五蕴悉从生无法而不造属前转识所现之境是阿赖耶相分所摄从初一念业相分为心境之二所现之境即九相中第三相也由根本无明薰真如真妄和合成俱合动相即赖耶证自证分从此渐成枝末无明最初心动名为业相即自证分依此业相转成能见故名转相即是见分依能见心境界妄现名为现识即属相分前云元气即此相分现相摄也心既从细至麤展转妄计乃至造业境亦从微至着展转变起乃至天地此辨心境始末也上文从末逆推至本此文从本顺推至末以结成身相也赖耶见分从细至麤赖耶相分从微至着业既成熟即从父母禀受二气与业识和合成就人身此言合内外以成身也以业为内业属心故以气为外气成身故识如弄狮子人父母二气如狮子X皮气兴业识和合如人在皮中成就人身如狮子跳跃似有作用故人出则狮子不能运动识去则形骸之身死矣又摄论云譬如幻化人复作幻化人如初幻化人是则名为业幻化人所作是名为业果此论六句初二句举喻后四句法合且喻意者如昔壶公之谓壶公善幻术于廛肆间卧有一妇人自壶中出妇又悬壶行立良久见壶公困卧不觉于自壶中化出肴酒及一男子与共欢饮少时壶公将觉妇以肴酒及幻男子内自壶中既而妇人亦入壶公之壶中所谓幻化人复作幻化人也法合中初幻化人如彼妇人喻能感业幻人所作如彼男子喻业所成身应以壶公喻赖耶也故知此身外暨天地万物皆幻中幻也故屏山云儒者道家梦中说梦未知是梦斯之谓也业所成识名业识也据此则心识所变之境乃成二分一分与心识和合成人一分不与心识和合即是天地山河国邑此重辨心境也前文从初唯一真灵性下次第派本成末至前十月满足生来名为人则内教原人之义备矣又以宿业差别会儒道所说自然天命至于业熟禀气成就人身巳尽内外之说无所遗矣今此一段则就内教心能变境境有内外故成情器之异然后知会万化而唯心者唯佛教有之矣外学不知妄谓以小缘大者自其X坐井而谓天小耳乌足与语道哉言所变之境成二分者谓诸识生时虽有多缘要略唯二一者根身识所依故二者器界识所缘故所依之中有总有别总谓一身别即五根谓眼耳鼻舌身诸识依此方能发故能依所依不相舍离故云与识和合成人所缘之中总名曰境别则有六谓色声香味触法论中为对外教执天地生万物故特言之而前六境并在天地之中故举天地以总收之然天地等皆色法摄广如百法等说三才中唯人灵者由与心神合也外教云天生万物唯人最灵彼宗则以人及万物皆禀天地之气故曰天生万物而于所禀之中得天地之正气者为人故以人为最灵今内教说则不如是谓此血肉之身由与心神合故葢由心识宿世熏习所成故能思虑等虽禽畜等亦有心神而无明深厚诸识昧劣故异于人非于气也所禀之气但成血肉之身此血肉身但心神之屋宅耳如傀儡之屈伸语笑岂木偶之能然哉佛说内四大与外四大不同正是此也此引教证成心识所变二分之义也有执受者为内无执受者为外世俗执禀气者见人死气消便谓气散为死殊不知四大之中风火二大性轻举故死则先散地水后之正意以赖耶去体非于气也X哀哉寡学异执纷然寄语道流欲成佛者必须洞明麤细本末方能弃末归本返照心源由前寡闻异执不达身本故深劝学道之流原求成佛不达其本徒事勤劳麤细即九相等惑本末即真妄等法但不随妄念即是弃末了性圆明即是归本譬如有人迷失家乡淹留外郡忽逢亲友示以家山便当舍他国之艰辛返故乡而快乐矣返照心源者谓以了因之始觉还照正因之本觉知真本有达妄元空大经云不能了自心云何知正道彼由颠倒慧增长一切恶是知若不先了本心设使多劫勤修非真修故如磨塼作镜之说也麤尽细除灵性显现无法不达名法报身自然应现无穷名化身佛此举果以显益也麤尽细除即如磨境灵性显现如彼镜明无法不达类触处以光辉应现无穷若随形而示影言名法报身及化身佛者然三身之义诸教皆谈今就大乘略明梗槩一依法相宗一法身者以出缠真如为体但是凝然不变之性在缠名如来藏出缠与无为功德为所依故名曰法身二报身者酧因名报谓诸菩萨藏识具有四智菩提种子在因中时障覆不现由圣道力断彼二障令从种起直至等觉位后解脱道中转赖耶识成圆镜智于色究竟天坐花王座十方诸佛流光灌顶根尘相好彻周法界受用法乐不对机宜名X自报身即以真无漏五蕴为体复由依定起用应十地机令他受法乐名他报身二报开合随时说异三化身者变现为义依前报身后得智中起大悲心依大悲心现三类化身一者千丈大化身应地前类说大乘法二丈六小化身应二乘机及诸凡夫说三乘法三随类化身谓猿中现猿鹿中现鹿等此他报身及三类化皆以化无漏五蕴为体二依法性中所说三身依体相用三大而立起信云一者体大谓一切法真如平等不增减故释曰性体当相即法身也二者相大谓如来藏具足无量性功德故释曰依不空藏性德本具修行出障与此相应名真报也三者用大能生世间出世间善因果故释曰谓佛随染业幻自然大用应地前类及诸凡夫令始成世善名化身若他报身随登地机说大乘法令终成出世善也今论言法报身者谓以性德合于性体理智不二法报一源也故金光明经云唯如如及如如智独存斯亦二身义也若华严宗说遮那佛具两种十身一约融三世开为十身一众生身二国土身三业报身四声闻身五缘觉身六菩萨身七如来身八智身九法身十虗空身二就佛身上自具十身一菩提身二愿身三化身四力持身五相好庄严身六威势身七意生身八福德身九法身十智身此二种十身若与三身相摄者如前十身中法身X虗空身即三身中法身如来身智身即报身摄余六通法化谓法身体故应物示现国土等故二约内十身中者法身全同菩提愿化力持意生五身即同化身相好威势福德三身通报化智通三身局唯法报今论所明通法性宗及圆教也以本统末亦摄诸宗矣华严原人论合解卷下