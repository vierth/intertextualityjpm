脚气集提要钦定四库全书子部十脚气集杂家类三提要等谨案脚气集二卷宋车若水撰若水字清臣号玉峯山民黄巖人此书据其从子惟一跋盖成于咸淳甲戌因病脚气作书自娱故名曰脚气集书中论孟子集义章一条下有细字夹注云此二章是癸酉八月所书今録于此则余皆是冬所着也若水少师事陈耆卿学为古文晚乃弃去改师陈文蔚刻音讲学书中所谓篔窗先生者耆卿号克斋先生者文蔚号也故此书体例颇与语録相近其论诗攻小序论春秋主夏正论礼记掊击汉儒皆坚持门户之见论周礼冬官讥俞廷椿断定拨置其説甚正然必证以周官尚存三百五十谓冬官不亡则仍留柯尚迁等割裂之根论诗三百篇为汉儒所伪託与王柏之説相同论礼记之畏压溺以畏为疫气传染尤为杜撰其论史谓诸葛亮之劝取刘璋为申明大义其论文谓李邕诸碑文不成文理不成理亦皆乖剌然如论周礼载师乃园㕓之征非田赋之制驳蘓洵説之误论春秋蔑之盟主程子盟誓结信先王不禁之説及宋人盟于宿主公羊以及为与之説宰咺归赙主直书天王而是非自见之説均有禆经义于朱子四书集注服膺甚至惟谓大学格物难以训至当从玉篇旧训作比方思量之义谓论语惟求则非邦也与以后皆圣人之言稍立异同然大㫖不殊又谓诗集传当于纲领之后列诸家名氏使之有传此书不比论孟自和鸣摰别以下皆是取诸家见成言语若不得前人先有此训诗亦懵然亦为公论其他论蔡琰十八拍之伪论白居易长恨歌非臣子立言之体论文中子鼓荡之什为妄论钱塘非吴境不得有子胥之潮论子胥鞭尸为大逆论王羲之帖不宣字皆凿然有理论击壤为以杖击地论应劭注汉书误以夏姬为丹姬皆足以备一説论杜鹃生子百鸟巢一条虽未必果确亦足以广异闻也干隆四十六年四月恭校上总纂官纪昀陆钖熊孙士毅总校官陆费墀脚气集钦定四库全书脚气集宋车若水撰潘黙成磨镜帖甚佳帖云仆自喻昏镜喻书为磨镜药当用此药揩磨尘垢使通明莹彻而后已倘积药镜上而不施揩磨之功反为镜之累故知托儒为姦者曽不若愚夫愚妇也夫子诛诸侯无王孟子劝诸侯为王诸儒安得无疑孟子卑管晏陋覇道乃与公孙衍张仪之徒异口同音共掇诸侯为此事反不肯做齐威晋文事业方道周室衰微与孔子时不同当时韩赵魏齐列为诸侯尚皆待有王命其间要霸者必去朝周诸侯又何曽不知是个共主只有楚无状其自殷周以来如此不足恠也孟子固有说矣当时诸侯欲王之意不可遏四方游说之士无不向上称说尚以王为下而欲为帝若孟子劝其循诸侯之礼岂足以回其胶固之心孟子尝説好货好色事乗时君之趍向而语之劝行王政即此意也要行王政须从理义做来自农桑上做家计起当其做家计时便是五十可以衣帛七十可以食肉斑白不负戴于道路件件有个长上家家有个长上此时终不胜灭周而改物又终不胜与周而并王其尊周之理便在此乎便自有不容已者便可兴周周便可为政于天下此孟子之志也好货好色且不与他较待其仁义之説行时君之心转移一洗旧习相与维持件件蝉蜕矣孟子此意只是不说只漏泄数句曰子哙不得与人燕子之不得受燕于子哙又曰唯天吏则可以伐之何曾无周自晋承曹魏之后迤逦相承皆曹氏之禅代也于是二三百年无公论二三百年无公论则公论已矣此诸葛孔明孔北海之徒每遭诋议有善则没之如取刘璋事埋没来歴后人只说孔明不是李文靖公为守于台与陈文逸民饮玉霄亭上良久忽移过君子堂陈文告曰此间不如玉霄之爽文靖曰下靣人家掷骰赌博争注喧譁姑避之寻常事至而应不要先有心靖东坡说蔡琰悲愤诗非真极㸔得好然胡笳十八拍乃隋唐衰世之人为之其文辞甚可见晦菴乃以为琰作也载之椘词尧典克明俊德孔氏注以为贤俊大学克明峻德康成以为大徳大德在我方合自明之意按大戴礼正月时有俊风俊者大也大风南风也何大乎南风也合氷必于南风解氷必于南风生必于南风收必于南风故大之也俊训大可见唐明皇天寳之事诗人极其形容如长恨歌全是调笑君父无悲哀恻怛之意连昌宫词差胜故东坡喜书之杜子美北征云忆昨狼狈初事与古先别姦臣竞葅醢同恶随荡析不闻夏殷衰中自诛褒妲读之使人感泣有功名教桑中等篇朱子诗传之説己当先曾与东莱议论东莱力以为诗人所刺晦菴辨之不信也先祖论尝谓圣人不应收此邪诗于三百篇则邪诗之说先祖固言之矣先祖自信其家学不曾往见文公因读杨诚斋文字不乐遂并同时诸书皆不过目然其所见乃暗与文公合其稍异者则文公云夫子取之为戒如圣人固不语乱而春秋所记无非乱臣贼子之事葢不如是无以见当时风俗事变之实而垂戒于后世故不得已而存之先祖则曰今永嘉谓山歌为邪诗周道衰纲常毁败滛靡胥沦正声不发于人心而邪诗充悦于人耳咏之愈多传之愈广夫子删其芜秽笔之简册者皆正诗也而邪诗入熟于时人之口耳布传于室家之简册者犹在天下夫子岂能删之哉秦祸之酷天地否塞汉兴以来诸儒收拾残编断简于坏亡之余补缀遗逸而诗之三百大抵不全取天下口传之诗以补秦火之余非夫子所删三百之全文也又文公不尽信小序先祖亦谓小序为汉人专门名家之辞其意亦同文公尝谓李敬室祀云东莱以桑中溱洧为刺滛奔之诗婺州若有人滛奔东莱何不作一诗刺之此语又简而明矣家语虽俚伪杂揉犹是当时文字去圣人未甚逺不比孔丛子其载周公冠成王命祝雍作颂曰令月吉日王始加元服去王幼志心哀恐当衮軄钦若昊天六合是式率尔祖考永永无极今仪礼士冠礼大畧正同仪礼乆不出即此可证为周公古时传流之书又即仪礼可见家语虽后时俚人所录乱说自有之终与孔丛子不同孔丛子句句伪永嘉郑伯谦云天官之軄自玉府内府而下今皆收入内藏库自宫人掌舍以下今皆收入脩内司自医师食医以下皆入御药院自膳人庖人而下皆入御前供奉自汉晋以后先王所以招使士大夫在宫内者稍稍推出却将天子服食掌于外朝者稍稍引入任重而道逺任当作平声孟子曰门人治任将归任重谓仁以为己任担子重也任重是治任之任仁以为己任则是任天下之重之任任却作去声潘子善先生乃吾邦人曾有诗云老大倦追随得坐且终日所以见春去亦不甚爱惜予甚咏之不置咸淳癸酉六月塘下戴正子访予出其先公诗八句云幽栖才一室意足便为安片石星霜老八窗风月寒已无蜗角累自号鹿门看清夜谁同语横琴试一弹此诗亦佳今人只识花言绣语便相传讽佳句岂知此哉圣人曰知我者其惟春秋乎罪我者其惟春秋乎胡文定曰知孔子者谓此书遏人欲之横流存天理于既灭为后世虑至深逺也此说是矣又曰罪孔子者无其位而托二百四十二年南靣之权使乱臣贼子禁其欲而不得肆则戚矣此语非也圣人岂愿乱臣贼子之戚哉知我罪我皆説后圣春秋天子之事圣人作之后圣不容不罪罪至于后圣当此时又自作春秋沈继祖丑诋晦翁以求官爵自不足道李果斋作年谱备载之谓削之反渉忌讳此说不然汲冡书所谓舜囚尧禹放舜之类千载而下忽然有个轻薄子如刘知㡬者出来与之敷演虽曰无伤于日月之明然害理不少害人心不少曹操曰舜禹之事吾知之矣若当时见刘知㡬许多说话岂不更无借耶东坡云夫畵竹必得成竹于胸中执笔熟视乃见其所欲畵者疾起从之振笔直遂以追其所见如兎起鹘落少纵则逝矣此语甚妙岂但畵竹天地本黒也以日为光本寒也以日而暖日入则复黒日逺则复寒矣胡氏谓周之至徳不但称文王亦称武王是也武王十三年前皆是事殷之时至谓诚使文王无广周于天下之心曷不专守分地而取其三分之一乎此语大不然三分天下有其二谓人心归之也岂割据之比乎戡黎胜之而已伐崇降之而已非辟地也大㑹于孟津不期而至者八百国果归周之多也孟子集义章先儒被孟子说揠苗处多了将谓是告子助长然告子正是不曾集义惟恐助长只待义自外来袭所谓不得于心勿求于言勿求于气者也孟子必有事了方说勿正勿忘了方説勿助长耘苗了方説揠苗次第甚明但其説揠苗处详人遂谓孟子以揠苗之戒为重掉了告子真病不得于言勿求于心不得于心勿求于气此告子求不动心之法自以为善也孟子则不然不得于言必求于心有得于心不求于气终而至诐滛邪遁开口便觉则告子之不得于言勿求于心者不足道矣行之既熟浑身是理理充而气浩然视告子之区区䕶此气而不敢动者又不足言矣是道也要𦂳在必有事与勿忘上工夫自到又不可责近效所谓大叚着力不得者也大叚着力则气壹动志前功不保矣勿正是为常有事者言也勿助是为勿忘者言也揠苗为己耘苗者言也不曾耘苗苗草相乱将见草长而苗不存又何苗之可揠乎告子不肯做必有事与勿忘功夫只愿勿正勿助其曰不得于心勿求于气是欲勿正勿助也其曰不得于言勿求于心是不曾有事勿忘也不知集义呆然但欲勿动此气此后世释氏之不动心非儒者之不动心也孟子谓其不得于心勿求于气此是其勿正勿助之意未为全不是但以义为外不曾于知格上下工夫不得于言未尝求之于心不思义理在心却待于应接处听道理见成自从外来所谓彼长而我长之里面全无一事是欲义自外来袭而取之也既无集义不知自反直与不直区区求保此气亦难矣如此则不但人之蔽䧟离穷不可得而知而我之诐滛邪遁亦不自觉矣濓溪不言知格径説定之以仁义中正而主静已上皆知格也厥章厥微匪灵弗莹其知格也至矣定之仁义中正则着实主静则立本其知格也至矣四子言志夫子自先定四子之次第矣子路率尔而对夫子亦知其必然矣据次第而问始及于晳也伊川先生云子路之志亚于曾㸃葢其所言虽不让却是真实此意千古未有人说人见夫子哂子路便道子路不如诸子朱文公谓求赤皆退让却因见子路被哂后如此到底子路是真斯言尤为着明友人王贲字藴文今之隠君子也今亡矣其曰惟求则非邦也与以后皆圣人之言非曾晳之问此语确然可信曽晳不应如此问其问无味古云虎狼知父子只有母子无父子也兽知母而不知父父亦不能知子但其母见从他身上出来自惜六月王于出征以匡王国王于出征以佐天子于曰也王命也左传载椘自克庸以来其君讨国人而训之于民生之不易于胜之不可保即此于字三十里则是语助自汉髙祖自为新乐于是二南雅颂不复有人习惟一制民能知雅音而不通其义古音浸亡魏武平刘表得汉雅乐即惟知鹿鸣驺虞伐檀文王四篇明帝太和末又亡其三惟鹿鸣尚存至晋而鹿鸣亡矣只有文在方册中无其声矣文中子援琴鼓荡之什葢妄言也太宰以九軄任万民无一人游手无一人失业中也飬不中才也养不才故人乐有贤父兄也此父兄便是前軰长上高祖不读书其歌云大风起兮云飞扬威加海内兮归故乡安得勐士兮守四方又云鸿鹄高飞一举千里羽翼已横絶四海横絶四海又可奈何虽有矰缴尚焉所施陈后主是做文章人其辞云秋风动竹烟水惊波几人樵径何处山河今时日月宿昔绮罗天长路逺地久云多亡国之音与兴国自别曽子曰自反而缩虽千万人吾往矣便与颜子不同颜子自反而缩也不往刘漫塘云向在金陵亲见小民有行院之说且如有卖炊饼者自别处来未有其地与资而一城卖饼诸家便与借市某送炊具某贷麫料百需皆裕谓之䕶引行院无一毫忌心此等风俗可爱孟子道性善言必称尧舜不独是将尧舜来证性善正是将尧舜望天下之人其曰世子疑吾言乎又曰彼丈夫也我丈夫也舜何人也予何人也有为者亦若是是世子是慊愧了不敢望尧舜故有是説礼运首章载孔子言大道之行天下为公至于大道既隠天下为家始以城郭沟池为固礼义为纪禹汤以后六君子皆由于此不知自有天地便有五行便有礼义鸿蒙之世人未甚觉知伏羲尧舜有作天叙天秩始焕然于天地之间后来六君子因脩而用之岂曰大道既隠方将礼义出来用且与城郭沟池竝言离礼义以言道是老子之言也大古之世生民如野鹿民至老死不相往来则诚有之而谓不独亲其亲不独子其子皆作一个笼统则亦未必然夫子之得邦家立之斯立道之斯行绥之斯来动之斯和便是尧舜气势生者得其所以生死者得其所以死便是尧舜之民荣者生之理也哀者死之理也赵几道説诚无为几善恶作一图上写一诚字直落写个善字偏旁一丝写个恶字以恶是诚之庶孽善是宗嫡友人沈可亨疑之以问此疑甚善几道自谓可胜胡氏同体异用之説不知其尤非也且如喜怒哀乐未发谓之中当其未发只是至善至于发时始有中节与不中节中节者是不走作这中不中节者是走作这中却不是这中先生个中节旋生个不中节如水之清有以浊之不是当初带得这浊来若是庶孽须亦从他身上出不枉屈鲁之郊禘非礼也周公其衰矣是圣人之言祀之郊也禹也宋之郊也契也非圣人之言是后人发明因而遂以为圣人之言耳二王后安得有郊周既改物禹汤便不配天若説后来有僣则祀用夷礼渐习鄙陋宋以桑林享晋侯桑林殷天子之乐荀莹以为非礼之罪犹有鬼神宋宜当之见得是宋自僣又见得宋不当僣又见得非宋所常用祀宋之郊无明文春秋时吴越分界自在今日嘉兴之境春秋于越败呉于檇里檇里乃越地正嘉兴也钱塘江乃是越地吴投子胥于江何曽是钱塘今乃谓潮头为子胥怒潮呉山祀子胥正不安王荆公碑亦説错五代僧钱塘诗云到江呉地尽隔岸越山多不知畧至曾子曰慎终追逺民德归厚矣集註云终者人之所易忽亲终之时苦痛哀迷则于必诚必信勿之有悔焉者必有精神不到照管不及者矣此忽非轻忽之忽乃椘辞荒忽之忽当此之时须当加谨无一毫可悔是谓谨终黒水逾河而至于南海济逾河而溢于荥后世都无异论是有此理禹贡载四海九州无限路程不误一字孟子説两句便有一句误排淮泗而注之江当时淮不曽通江后来呉王开䢴沟然后通江纪载与议论不同议论得实固好若误些少不以文害辞主意不在此句纪载则不可天下有贵物乃不如贱者只如眼前海莱以紫菜为贵海藻次之海藻所谓大菜也苔为下紫菜爽口乃发百病大菜病人可食苔之好者真胜前两菜且无渣滓夲草谓其能消食也贵公子只是喫贵物伊川先生云春秋所书事同则辞同然有事同而辞异者葢各有义非可例拘也直至言也此説自卫州吁发葢有不知而作之者我无是也多闻择其善者而从之多见而识之知之次也此章正与我非生而知之者好古敏以求之者也同意圣人此説甚多不知而作与诗人吾岂不知而作不同乃是不勉而中不思而得之意其言曰固有圣人天纵从容中道不待知而作我不到此地位也我只是学而知之多闻择其善者而从之多见择其善者而识之所以能有所得我非生知知之次也此意甚分明择其善者而从之其不善者而改之不复又下择字多见而识之不复又下择其善者四字自是作文之法如切如磋者道学也如琢如磨者自脩也不必更说道字古人文字如此甚多周礼冬官不亡散在诸官之中而地官尤多自编帙散乱俗儒补缉不得其説不识周礼所谓天官地官者是如何遂以田野诸軄竝附地官如此则冯相保章挈壶之类皆可附天官耶金叔明作周礼十疑十答用意勤甚予遂授以俞氏复古编复古编者葢着冬官不亡将周礼旧本再一证之叔明得之甚喜董华翁又辨复古编之不可凭此是忠厚不欲轻动古书之意予后来㑹叔明云复古编甚是某又与之考有一证据甚佳周官三百六十今已存三百五十只亡其十岂可谓冬官亡也此说痛快但冬官之不亡只可説数句证以地官使人自晓自推足矣俞氏乃断定拨置此在天官此在地官此在某官以二千余载以下之几夫而妄意圣人之述作其不审如此葢其浅浅之为人偶得此説喜不自持不觉成此其为此説之累多矣惟十有三年春大㑹于孟津蔡书传以为建寅之月张主一春秋传引书序一月戊午以为建子之月程子春秋传春王正月正月非春假天时以立义此説至正张主一乃以为非却又云天统建子之月阳气潜萌于黄钟之宫此天之所以为天而万物之所由生也独不谓之天统之春乎正不必如此巧说汉时士大夫奏事宫中要便入来只是不到后庭所以公孙𢎞燕见武帝或时不冠又不冠不见汲黯此犹是周礼古意自武帝以宦者典章奏而士大夫遂疎后来门禁森严全隔絶矣于是亲宦官宫妾之时多亲士大夫之时少诗谁谓荼苦其甘如荠荼苦菜也周礼掌荼以供䘮事取其苦也东坡诗云周诗记苦荼茗饮出近世乃以今之茶为荼茶今人以清头目自唐以来上下好之细民亦日数椀岂是荼也茶之麄者为茗夫子失鲁司㓂将之荆先之以子夏申之以冉有读此使人失笑䘮欲速贫死欲速朽不成说话死不欲速朽亦不成说话周礼乱失既以司空土地之事属地官且并掌染角人羽人掌葛诸軄皆强附之若果如此其褺掌邦教也又甚矣尚可为之说曰富而教之此何为者耶子服惠伯曰易不可以占险横渠先生曰易为君子谋不为小人谋事之善恶人之灵未尝不知其不善之事敢以谋之鬼神其假尔太筮有常之时亦须嗫嚅唐小说载隋炀帝昏滛狂肆恍忽见陈后主曰每忆与张丽华凭临春馆作璧月词未终而韩擒虎兵至遂至今日始谓君致治尧舜之上今日还此佚游曩时何见罪之深也莫管此说真伪真是问得好然晋王广之得帝位自是造物之所不容陈后主之鬼依然未识大处百物劳动之后须有安息之时故曰朝以访问书以听政夕以脩令夜以安身岂特人哉精神㑹有倦时予家侧有鹱鸟来巢母子相唿其声喋喋无夜无书何其健也百鸟皆不然妇人纒脚不知起于何时小儿未四五嵗无罪无辜而使之受无限之苦纒得小来不知何用后汉戴良嫁女练裳布裠竹笥木屐是不干古人事或言自唐杨太真起亦不见出处王右军帖多于后结写不具犹言不备也有时写不备其不具草书似不一一蔡君谟帖竝写不一一亦不失理然则专学精到者亦有误看耶载师国宅无征园㕓二十而税一近郊十一逺郊二十而三甸稍县都皆无过十二惟其漆林之征二十而五此太宰九赋之征一曰邦中之赋二曰肆郊之赋三曰邦甸之赋四曰家削之赋五曰邦县之赋六曰邦都之赋与关市山泽币余通而为九而以财贿为歛与助彻之法逈不相干而苏老泉乃谓周自以十一名其实取于民者自重渐轻而至十一耳葢惑于前面以某田任某地而以为田制也予尝曰逺郊四万并甸稍县都九十六万井王畿通百万井而九十六万为十二是周人废夏商之制厚取于民而孟子为妄言矣葢司徒田制而载师园㕓之制也国之园㕓邦中之赋是也郊甸削县都之园㕓郊甸稍都之赋是也载师六句相承上既言国故园㕓不言国上既言园㕓故甸削县都不言园㕓也其曰以㕓里任国中之地以场圃任园地即此见国宅无征园㕓二十而税一是一句相承下文皆相承其曰以某田任某地者田制定后方就田之中而起地之税耳子有辨説不详载古人重本抑末故地税常重而田租常轻文字只管要好乃有愈改而不如前者山谷有诗云花上盈盈人不归枣下纂纂实已垂寻思访道鱼千里葢世功名黍一炊又曰卧氷泣竹慰母饥天吴紫凤补儿衣腊雪在时聼嘶马长安城中花片飞后来改云花上盈盈人不归枣下纂纂实已垂腊雪在时聼嘶马长安城下花片飞从师学道鱼千里葢世成功黍一炊日日倚门人不见看尽林乌反哺儿乃不如原作子胥鞭尸之事是大逆无道不知者乃以为复讐乃以为孝卫人杀子路送醢于孔子礼记乱道春王正月天统是春之説予尝以语华翁华翁亦以为未穏谓亦尝疑之其书云集註可取处多未可以一条伤巧而悉弃之也春王正月伊川谓假天时以立义不无可疑曰假曰立是夫子独见援笔以改之也名曰春秋毕竟具四时以春为首不应如秦史以冬为首也若夫子假春以立义则鲁史旧文宜如何写七月之诗曰七月八月九月皆夏正见得殷以前未尝改也一之日二之日三之日皆周正改月之证多于周书见之安知周家之厯不以子月为春正月如春秋之文耶华翁此说亦有思量但周书惟三月哉生魄惟二月既望在十有二月惟三月之类竝不曽以时冠月汲冡竹书文字之最古者虽战国策士诬先王以诱时君然不可谓非先秦古书也其书无月则书年有月则书月他是寅正写时为顺尚且如此何况建子不是春乃写个春字非史氏軄分所敢也此一字分明是圣人所书程子春秋云天时正月王正示人君当上奉天时下承王正明此义则知王与天同大而人道立矣此説不可昜若从来有冬字而圣人改为春则圣人不是若从来无冬字圣人假天时立义其假其立有不可公及邾仪父盟于蔑程子曰誓以结信出于人情先王所不禁也后世屡盟而不信则罪也诸侯交相盟誓乱世之事也此语极其完全是与不是皆已着明胡氏传刑牲㰱血殆不获已即位之初而汲汲以求焉恶隠公之私也此语已是伤巧张主一云书公之及盟以讥其狥习俗之私而不出由衷之信鲁邾之好卒不能以久成尤巧矣圣人春秋写一句在这里则物无遁形如何有许多工夫讥人圣人固有特笔处却不在此只消写一句是非自见私意不公也见屡盟长乱也见好不久成也见公羊及者何与也此説是及犹汲汲也便不是糓梁及者内为志亦不是故刘氏曰及齐高傒盟及晋处父盟岂复内为志耶天王使宰咺来归惠公仲子之赗写此一句便见赗诸侯之妾毁坏纲常更不必问其他书法天王两字春秋方是此第一句书王室事之不可不书天王继天为王举动如此言外自可见春秋只消如此平看朝廷禁捕蛙以其能食蝗也周礼蝈氏掌去鼃黾焚牡菊以杀之又曰以其烟被水则水虫无声是恶其声之聒人有甚害处似乎前后数官皆是后来方术此处不可晓林少颕谓貍歌之愈鼠鸡助之也痿膏之杀鳖鳖荆之中猬坏漆以蟹浣钖以鱼散血以藕皮毁金刚以羊角皆出于自然之理所谓知实化之道而知神之所为也然圣人不应为虾蟇声閙特为置官周礼此处甚多叶水心辟系辞得崇高莫大乎富贵一句以为竒货屡屡言之谓为语言大病若据説似亦惑人崇髙莫大乎富贵有甚恠异辨上下定民志天大地大王亦大富贵极于君崇高莫大于君初非异説禅家之法只是要人静定痴守一句更不思别路久而自能通逹此吾儒至诚如神之绪余吾儒公漙他只是自私他要不落窠臼诚是不落窠臼然亦有可抟摸者问如何是佛祖西来意曰庭前栢树子此语最好是吾儒一个仁字也如何是佛曰干屎撅谓前人往矣我自当作工夫説前人甚么此句与吾儒别有问请师安心曰将心来与汝安百丈谓沩山曰汝拨炉中有火否沩山拨云无火百丈起深拨得火云此不是火吾儒亦如此敎人但今听之者不把作事看反不如他能信向服行也然既曰悟道必当首先悟吾父母是如何三纲五常身体发肤七颠八倒反借吾儒名分之説与四海五湖无所系着之人揑今交道而自谓髙于一世而人亦以是髙之然若无朝廷见成饭与喫见成法与维持亦定坐禅不成也曾子问礼于孔子如此其细宻如檀弓所载乃件件不如子㳺记礼者但欲尊崇礼家借曽子之大名而抑之又借子㳺之名而入于礼家且未小歛则裼裘此是当时之礼闾巷之人亦能之何足以誉子㳺至于主人既祖特敬曽子之来反柩而受弔虽世俗亦知其不可也程子令人类聚论语言仁处玩味此最切于教人仁实是难训看来看去自晓得可也上蔡识痛痒之语亦切葢出于程子痿痺不仁之意愚尝讲程子观鸡雏可以观人仁説得几句自谓有功于诸儒张主一有春秋集註集传予未尝见忽得本于瑞州守董华翁葢其刻在瑞州见惠新本也病中未及看偶华翁归自朝盛称之方能畧看中间义理自善但春秋一书质实判断不得文公论之详矣除非起孔子出来如范明友好再生説当时之事与所以褒贬去取之意方得今作集註便是要质实判断了此照语孟例不得语孟是説道理春秋是纪事且首先句便难明了恵公仲子不知惠公之仲子耶或恵公同仲子耶尹氏卒一邉道是妇人一邉道天子之世卿诸儒讥世卿之説自是明训恐是举烛尚明之论理自是而事则非也此自是一説至于三统之説予尝以告华翁华翁亦以为未穏暨再閲至夫人子氏薨忽云不书𦵏者妇人从君故君存则𦵏礼未备待君薨而合祔也夲朝后虽先崩必俟合𦵏于山陵葢古之遗制与此説可骇此看先儒之言不分晓而又不晓事也谷梁云不书𦵏夫人之义从君者也程子云公在故不书𦵏于此见夫妇之义矣此不过所尊有嫌遂不书𦵏耳安得待君薨而合祔也夲朝后先崩必备𦵏礼而𦵏但未归太庙而神主享于别庙暨帝崩既𦵏然后以神主合归于太庙典故甚明安得如张氏之言也魏征谓太宗曰臣以为陛下望献陵若昭陵臣固见之是太宗后之𦵏而陵名且定张氏何不知之明道先生説今学者敬而不见得又不安者只是心生亦是太以敬来做事得重此恭而无礼则劳也恭者私为恭之谓也礼者非体之礼是自然底道理也只恭而不为自然㡳道理故不自在也人把礼者非体之礼作句所以都説不得礼者非体之是一句礼是自然底道理是一句礼者不是将我身体得出来乃是自然底道理才説体之则便非自然便身与礼为二平翁先生送乃子温倅清父生日以香一片写四句其上云始于克已终于舍已圣学终始有立卓尔永嘉名公多有䟦皆不能晓非礼勿视非礼勿听非礼勿言非礼勿动此颜子克已处也以能问于不能以多问于寡有若无实若虚犯而不校此颜子舍已处也二已不同私者既尽八荒洞然不见人我之异其始终如此尧民撃壤自唐以来畵为图乃是行坐捧腹牵挽快乐之様李伯时临本极佳不见所谓撃壤者艺经谓壤以木为之前广后锐长尺四寸濶三寸将戏先侧一壤于地逺二十四歩以手中壤撃之中者为上此戏甚好比之投壶尤见为朴质也然予谓此说亦未必然壤即泥也以手拭杖撃壤以为音节而歌其曰日出而作日入而息凿井而饮耕田而食帝力于我何有哉真是太平之语真好文章立我烝民莫匪尔极不识不知顺帝之则更好晦翁语录云呉公济云逐日应接事物之中须得一时辰宁静以养卫精神要使事愈繁而心愈暇彼不足而我有余其言虽出于异说而试之亦畧验岂周夫子所谓主静者耶予谓此恐未必文公之言文公云寂者无时而不感感者无时而不寂又何健羡于一时之宁静一时之宁静又足以方周子之主静耶然而其説自好以邢和叔之意初学得此岂不甚善平翁先生云有人一子名光一子名梵一子名晃其父逺出不归光者子细探其踪迹知其北徃求之幽燕梵者子不细探讨乃求之南闽晃者在家嬉游而已一日光者得其父以归梵者索然而归光以责梵晃亦以责梵光可言也晃不可言也梵虽行路差尚曾求父也晃坐于家不曾求父乃责梵之不善于求父今之人未尝求道而空空以议人何以异此释氏行路差尚曽求道也董公遮説汉王一事人以为汉王得此正大之论而汉业成于此按董公言顺德者昌逆徳者亡兵出无名事故不成明其为贼敌乃可服项王放弑其主天下之贼也大王宜率三军为之素服以告诸侯而伐之则四海之内莫不仰德此三王之举也于是髙祖为义帝发䘮率诸侯兵五十六万讨羽入彭城一时响应甚么气势而高祖入彭城之后乃收羙人货赂置酒高㑹此是为义帝发䘮耶髙祖不是三王骨子夲意不是伐罪救民得董公此説且做一个题目既得志便掉了羊质虎皮事体便败项羽大破汉兵获太公吕后高祖之狼狈未有如此役也如此则反是董公误之其曰兵出无名事故不成此是谋利计功之説诸葛孔明定不如此説先主问孔明谋伸大义于天下而孔明乃答以刘璋闇弱可取此是伸大义乎葢史家阙文或承袭魏氏私史也行不义杀不辜以为兴国之基孔明为之哉刘璋之父刘焉汉之贼也初以益州有天子气求领益州此意己可诛未几有董卓之乱诸镇皆起兵讨贼焉亦起兵不讨贼遂据益州杀汉中太守断蜀道帝使其子刘璋谕㫖璋不反命遂留蜀焉自作乗舆任政贾龙讨焉不克当时黄巾既定董氏又灭刘虞死节曹操未动汉之亡刘焉为之首也焉死而璋产悖逆相承曹操方挟天子以令诸侯止可徐图未易轻举孔明欲伸大义安得舍璋而他务乎灭刘璋正是为汉讨贼既讨贼遂据以为资以俟驱驰于中原孔明之规模如此史不足据也魏晋之史皆是魏邉人为之当时汉家忠臣被他埋没多少孔子门人与孟子门人不同孔子门人只有陈子禽识见卑下三畨开口都不成説话孟子门人都低如公孙丑万章之徒有甚难疑答问枉教孟子应他如此乐正子克之外尚有充虞金国以赵妃亡葢天意耶颜子问仁章程子曰克己复礼则事事皆仁仲弓在邦无怨在家无怨程子亦只就仲弓自説如求仁得仁何怨之意不干别人事朱子则曰一日克己复礼则天下皆与其仁又曰在家无怨是一家归仁在邦无怨是一邦归仁至颜子则天下归仁人以吕与叔八荒洞然皆入我闼为非乃又自载程子事事皆仁之説于集註毕竟两存自善愚尝记得朱子语录有一叚云克己复礼为仁言一日克去己私复还天理则胸中薫然慈祥恺悌视天下之物无一不在吾所爱之中也尝题在窗中今语录寻不见从弟子刚云此是初年之说然似语录之说亦不可破反更安穏真个一日克己复礼天下有归仁之理但就身上推不务于外不知文公去取之本意如何李邕文章声名在唐甚盛所谓干将镆鎁谁敢交锋者予家无李邕集曽见其自书数碑乃其自作者理不成理文不成文仅足资笑其曰性有习道有因止于心友于照习也者坐乎树居乎上因也者他添两个者字移撷两句前后以为竒也岂不可笑如此甚多其形容麓山寺云化城未真梵天犹俗僧家只是广张天也不如他所以佛坐其上而天居其下佛非今人所见可以愚世俗麓山不过是个寺院也如此广张岂不为识者所鄙大凡得誉过当适足为累郑文寳诗云秋隂漠漠秋云轻缑氏山头月正明帝子西飞仙驭逺不知何处夜吹笙夲是好诗晏元献公题其后云此诗在处当有神佛䕶持一誉之过再看此诗便索然矣有甚不可及处谁不㑹做有子本是好人挈将起来要当孔子被曾子説出便无光了且添史记许多谤议至今为笑前軰曰君子不欲多取名自古只有人不知不愠之君子岂有取名之君子然若为下等説亦可以定民志梁智藏法师碑萧几撰序湘东王绎撰铭唐述奚拘撰序吕向撰颂宗圣宫碑欧阳询撰序陈叔逹撰铭夲朝不曽见出二手者恐亦有之謏闻未之见也先祖赠傅上舍诗傅上舍数年后来云被好事者收了再求先祖写先祖不肯愚亦曾有诗赠人被其再来求写便又与写此是轻不及前軰重厚处文章可见兴亡可见时节未説道理且㸔文气大风起兮云飞扬兴国之言也妖姬脸似花含露亡国之音也偶歩𤓰园见有恶蜂捕一络纬上用口咬下用毒钉不堪其苦天地如何得知何所赴诉为之情怀不佳者数日秦桧议和杀害名将后人犹以为爱东南金国迁汴之时其直学士孙大鼎奏疏明言天㑹八年之冬诸大臣㑹于黒龙江之栁林相议谓宋臣如张浚赵鼎则志在复雠韩世忠呉玠则习知兵事既不可以威取复搆怨之良深势难先屈鲁王曰惟遣彼臣先归因示恐胁而使之顺我佯不从而勉强听之忠献王曰汝言是矣谁可使者忠烈王曰张孝纯可忠献曰此人在河东失节人谁不怨便去如何得位得志只有桧可用初言赵氏得人心必将有所推立说张邦昌不为人恱服不及半年其言皆验我喜其人置之军中间语以利害桧谓南自南北自北且许说某着手时只依这规模今只用兵南亦未必终弱若纵其归国必是得志可济吾事是时南人覊困桧独温足果至彼得权位而谋始行废刘琦韩世忠张浚赵鼎杀岳飞而南北之势定忠烈王德之誓书之中必令不妄易首相而桧亦隂发宇文虚中之逆以报德表里恐喝一如忠献所料诛废其喜事之将相定南疆北界之画秦桧自谓欺世不料后日金人自言之南迁录甚详当时胡编脩铨乞斩桧以谢天下岂为过论而后世至今有为桧出脱者可痛也赵挺之除门下侍郎邹浩在贬所有诗云促膝论心十二年有时忠愤泪澘然不闻一事拳拳救但见三台每每迁天地岂容将计免国家能报乃身全他时㑹有相逢日解説何由复自贤句句好至今尚感动人予不晓音律觉其声音亦怨挺之为相子孙不喫着到今日至如此诗千古削不去陈后山亦竒特拜祁遇寒情愿冻死不肯着他絮袄诗传一出读书尽废真是着书手叚其曰某传则不掩衆人之长矣要好于前面纲领以后为列诸家名氏使之有传亦是美事此书不比论孟经大炉鞴自和鸣挚别以下皆是取之诸家见成言语若不得前人先有此训诗亦懵然也物理难知诗曰螟蛉有子蜾蠃负之教诲尔子式谷似之直传到汉扬子云犹曰类我类我蜾蠃取螟蛉产子于其身上借其膏血以为养蜾蠃大螟蛉枯非变化也橘逾淮则为枳亦非也江南人有接树之法以橘枝接枳枳遂为橘其核不变再种则复为枳矣淮北之人不晓此也以此知古人之言亦有误者杜陵杜鹃诗云生子百鸟巢百鸟不敢亲殷勤哺其子礼若奉至尊亦不然杜鹃鹞属枭之徒也飞入鸟巢鸟见之而去于是生子于其巢鸟归不知是别子也遂为育之既长乃欲噉母晦菴既谓书序非孔氏作晦翁既没其门人后学如蔡西山诸人又皆确然以为是圣人之书然康诰篇分明是误往往圣人之笔不全矣西山併以康诰为是依孔子説予向作世运录时曽用晦翁说我之弗辟我无以告我先王辟避也管蔡流言周公避于东土星渚极以为然予后来思之居东二年东征又二年自我不见于今三年其实只二年其辅成王幼冲之时亦浅矣蔡仲之命辟管叔于商依然辟是法字后来道统录中分纪遂依古説华翁极以为非遂又为改之晦翁辨得自明有益世教只是筭年有些逺两存之以俟后人春秋传序先説二帝而上次说三王次説三王既一复作如秦见子丑寅之建正杜撰起来建亥汉知三王是忠质文又求之于忠质文之外以智力为之此都是欲倣古之迹而私意妄为者也夫子生于周末以顺天应时之治不复有二帝而上不可得而追也于是作春秋为百王不易之大法以三王之道正后世之人春秋之法行则三王之道兴不必逺追二帝以上而三王之治可行于后世岂不天下太平其意如此前说圣王不复作是说三王后说圣王不复作是说二帝以上其间所谓虽欲效古之迹不是说效古人之道只是要效其迹他有子丑寅我便有亥他有忠质文我便有智力以具倣效其浅也如此看方分晓不然不复作者既不可望倣古之迹者又不可用是絶后世于无人也文章难㸔东坡万言书前面说时事尽好至于厚风俗存纪纲处便淡薄枯藁葢其本源处欠所以如此忠信所以进德也脩辞立其诚所以居业也进是进而未已居是居而不迁修辞立其诚且把修辞一件做题目非礼勿视聼言动也在此居处恭执事敬与人忠亦在此言忠信行笃敬也在此动容貌正颜色出辞气亦在此古者祭天地皆天子行礼至唐开元礼始定自郊天之外余使有司摄之后来遂为故事格物是穷理不可易也而以格为至则有可筹绎者格于上下可以训至格物难以训至曰致知在至物非辞也愚尝谓格且比方思量之谓此为是此为非此为正此为邪此为轻此为重今之谚欲知轻重则曰以称格之此字必有传承王篇云格至也量也度也广韵亦然彼之字义多出于古时经註格至也是出尧典注不知度也量也出在何处以此训格正与今文合向曾以告星渚星渚以面㸔屋久之无説致知在格物格物在致知之初何曽日食万钱乃子何劭便日食二万谚云敎奢易教俭难平江呉国都嘉兴越地相去百四十里呉王逺逺经畧破楚败齐而不能退取湖杭以钱塘为界岂但夫差之愚其先世亦疎矣畏厌溺三不弔只是恶病欲染人如疫之类若説有畏而死则子畏于匡如何説自先王之礼不行人心放恣被释氏乗虚而入而冠礼䘮礼𦵏礼祭礼皆被他将蛮夷之法来夺了冠礼如他初削发受戒之类其叮咛告戒甚严古时亦能有㡬个好僧不比今时受戒方新出坛便破也䘮礼则有所谓七次之说谓人死后遇第七日其魄必经由一隂司受许多苦至于七七过七个隂司又有百日有三年皆经隂司夲是欺罔愚夫惑其説遇此时亦能记得父母请僧追荐谓之做功德做功德了便做羔饭谓之七次羔饭随家丰俭今读书人既辟佛老不用其説而于吾礼之中自不曽尽朝夕奠无奠朔望无朔望饮酒食肉若罔闻知是夷狄之不若也𦵏是顺火化是逆今贫民无地可塟又被他説火化上天𦵏礼亦被夺了施斛一节既荐祖先又与祖先请客而共享之神不歆非类民不祀非族葢是理之必然后世小人但知自已饥饿何曽有思亲之心往往虽有子孙亦是若敖如此则施斛请客之説宁可信其有不失为长厚也毕竟是一个祭祀以僧代巫而求逹于鬼神请父母而又与请客致死致生之道容或有是理也予先室死曽施斛祭之友朋来问云君素不信佛老何为施斛予曰我自不信我自施斛既而友人吕居中云郑慥堂先生亦不信佛老亦不废斛曽有所感也以僧代巫却要择僧渊明送一仆与乃子助其薪水之劳而曰彼亦人子也见得渊明知道王褒僮约无此事以文为戏后世虐用其下者乃以为口实可叹也四恶不教而杀谓之虐不戒视成谓之暴慢令致期谓之贼犹之与人也出纳之吝谓之有司出纳之吝比上似轻何以亦谓之恶朱子谓当赏不赏当罚不罚亦甚计利害看来上三件是阳恶下一件是柔恶其害一也集註引项羽刓印事项羽妇人之仁高祖在掌握内不能杀虽麤暴只是柔恶谓之有司堂堂主人只做得一司一軄之事也章雪崖平江隠君子也不曽见晦翁而时时有书问道晦翁答书见存有时常高声云世纷如何汨没得自家可以见其胸中之所存也顾斋胡文淳尝从之此顾斋说予每书此句于扇上人知敬圣贤之言方可读书檀弓曰有司以几筵舍奠于墓左注谓父母形体在此礼其神也此今祀后土之礼也仪礼不説易六经之祖河图易之祖魏文侯自请于周为诸侯田和迁齐康公又为之请为诸侯吾以为卜子夏叚干木耻矣古者人鬼不相袭而相得也后世人求鬼鬼求人鬼亦非其鬼矣白乐天长恨歌叙事详赡后人得知当时实事有功纪录然以败亡为戏更无恻怛忧爱之意身为唐臣亦当知春秋所以存鲁之法便是草木亦将不忍葢祖父与身皆朝廷长养不可谓草茅不知朝廷吾之此説不是不容臣下做此语但有恻怛忧爱之心语言自重颕考叔取蝥弧以先登纯孝者如此乎庄公受许之后其愧辞如此许又非其不共戴之讐张良弟死不𦵏虽以良之功名不可掩也史之有功类此也天生烝民其命靡谌靡不有初鲜克有终其初秉于天者无不具此良心而全归者鲜矣故曰人皆有之贤者能勿䘮耳使天命之常者其功乃在人无适也无莫也无可无不可也义之与比可以仕则仕可以止则止也不独论仕止谷永云楚王絶丹姫以成覇功应劭注汉书便撰个丹姫出来谷永集中乃夏姫也解注难㸔如此崔浩谓老子非老𣆀所着此说可信蘧伯玉信君子矣不若史鱼之直谏君之言也圣人曰直哉史鱼邦有道如矢邦无道如矢而荀子曰盗名不如盗货田仲史䲡不如盗也然则圣人亦被史鱼瞒了荀卿无忌惮田单宣言令燕军劓齐卒掘齐人墓烧死人以激齐军之怒此当时䇿士形容田单谋䇿过当之言若果如此足以亡齐决不足以复齐也章雪崖有诗云掩关作夏计长日独清坐戎葵竞自花安榴粲成朶时芳讵容歇幽赏无不可微风忽吹来谅亦深知我可以见其胷次绍兴间有钱弼者镇江士人喜谈兵能以气运推胜负绍兴辛巳金亮入境弼曰此耶律德光帝巴气运也亮果死又言秦庄襄王甲寅始皇即位是嵗汉高祖生成帝宠赵后姤乱帝无嗣绥和二年乙卯嵗召定陶恭王之子立之是为哀帝改建平元年是嵗光武生后唐天成元年洛阳大乱明年丁亥岁而夲朝太祖生于洛阳靖康之变北敌侵陵建炎元年丁未高宗即位于南京而金人伪立张椘子河北是嵗孝宗生其言甚歴歴也孝宗真应恢复之运极有志焉而光尧以艰难之余爱兵惜民往往寛之士大夫习安既久置之度外惟一陈同父以书生慷慨议论乃共骇愕以为恠人遂使金国侥倖少延水旱凶荒渐渐自亡人事有负于天矣北极正乎上南极正乎下故日月经星之运日日而然时时而然千万嵗而然天之有静也春游过东三万里夏游过南三万里秋游过西三万里冬游过北三万里地之有动也天主于动所以有静者地镇之也地主乎静所以动者天挟之也天而无静则无昼夜地而无动则无寒暑心生道也是总説人物恻隠之心人之生道也方是説人居处恭执事敬与人忠即是出门如见大賔使民如承大祭已所不欲勿施于人説话仲弓可使南面而樊迟圣人分付更无两様南面者亦当如此农圃小人亦当如此程子曰尽其心者知其性也释氏所谓识心见性是也若存心养性一叚则无矣愚谓释氏但能存其无用之心飬其无实之性却不尽心知性也予登篔窗先生门方逾弱冠荆溪呉明辅先从篔窗已登科声誉甚振长予十有三年予系晚进篔窗一旦于人前见誉过当同门初不平久方浃洽相与作为新様古文每一篇出交相谀侫以为文章有格归呈先祖乃不悦私意谓先祖八十有余必是老拙晓不得文字顾首顾尾有间有架且造语俊爽皆与老拙不合也既而先祖与篔窗皆即世吾始思念六经不如此韩文不如此欧苏不如此始知其非既而见立斋先生见教尤切后以所作数篇呈之忽贻书四五百言痛説水心之文是时立斋已登侍从其意葢欲痛改旧习不止如前时之所诲也予此时文字已自平了但犹有作文之意而自家讲习多为外物所夺然未尝不自知先曽有诗呈立斋先生云童牙苦呫毕嚼瓜灯烬烂衡缩高于㐀才作文字看精微隔几尘健笔抵流湍开眼天地燎始识用书难千葩惭一实本根耐嵗寒先生甚喜常常吟咏顾昏懦不能大激励葢知世间学问只有一路矣先生不以文名而论作文之法极是切至予后来少作文字而旧习却都忘矣明辅终身守此一格初学者甚向之更以为好官职日进賔朋交接而明辅愈不得以自觉其非可念也吴明辅为国录予偶在京相见便説其斋居赋此是尊兄少年之文可以删去明辅颇矜持以此言为骇予告之云突梯者之无耻兮踰垣者之为隘要折𠂻于两可兮庶吾道其无悔如此则是处此身于突梯踰垣之间突梯是何等人明辅谓予不看上文予云只四句连续分晓何用看上文上文云颜陋巷以扫轨兮轲走死乎车轮如此则必有一个是踰垣一个是突梯明辅无説予意其后来改之有传其后来所印荆溪集则俨然在第一篇不易一字不知其意如何他不是全晓不得干元者始而亨者也利贞者性情也文王卦辞元亨利贞本只两意元而亨利于正而已今诸卦都是如此孔子文言自以所见折作四字説自是一项道理然非文王繋卦之本意也孔子到此却又就文王本意作两件说自干元发出豁逹呈露生意遍满无不亨通所谓始而亨也然皆可见者气也须有理主于其中何尝有不好底生意葢纯粹至善干德之本然干之性情只是利于正也干之情性如此则凡资始于干者皆如此是故人可以为善不可以为恶葢其夲来情性只利于正也呉潜在经筵曽説学以聚之是圣希天仰观俯察天学也问以辨之是贤希圣君畴务成之学人学也予尝辨其过当学以聚之即是慱学问以辨之即是审问明辨圣人问以辨之在贤人问便着审辨便着明又着谨思只争此耳圣希天是纯亦不已象山谓仲弓胜颜回葢见圣人所语颜子大叚用力而语仲弓则似不甚费力便是仲弓强了不知颜子有这力得用故圣人教他用了一切扫令凈洁免得次第逐件尽有辛苦他人无颜子之力若教他如颜子之用便是不量力且当旋旋做去他日工夫亦到有力可用之时一扫凈洁之境三省吾身是曽子出门如见大賔之时斯逺鄙倍是曽子克已复礼之时但看他力到力未到易曰雷在天上大壮君子非礼勿履此是甚等气势如何教仲弓便做得两赤壁赋见得东坡浩然之气是他胸中无累吐出这般语言却又与孟子浩然不同孟子集义所生东坡是庄子来人学不得无门路无阶梯成者自成攧者自攧不比孟子有绳墨有积累也本朝过岭诸贤虽不怨尤亦不快活东坡七千里渡海有是快活海涛涌汹则曰天之未䘮斯文也吾侪必济又曰平生万事足所欠惟一死海外诸诗甚佳着论尤竒其曰武王非圣人自是恠说而观过知仁见得此老忠义之气峻极可畏虽武王亦不顾皆是浩气刘元城先生云东坡立朝大节极可观才意髙广惟己之是信在元丰则不容于元丰人欲杀之在元祐则虽与温公议论亦有不合处非随时上下人也惟己之是信是他浩然西伯戡黎窃恐是武王诗中载文王兵事如崇如宻如昆夷甚详不见説黎史记载武王亦曽为西伯矣第康节经世书纣二十年西伯戡黎二十三年文王薨遂命武王为西伯恐康节能推其实予于世运录亦只依康节也桀以三十三年始嬖妺喜纣以八年始嬖妲己周幽王以三年始嬖褒姒既是康节推出必是实也先祖尝言韩信枉屈诛夷千古无人与他辨説愚曽见朱文公语录云韩信反无证佐可谓见破史书惜乎只説一句便休不做一件事㸔与他溅洗他是个人物不可教他枉屈死又枉屈被后世骂撃壤集有十诗中间两篇云韩信事刘元不叛萧何感汉意生疑当初若听蒯通语髙祖功名未可知又云韩信恃功前虑寡汉皇负德尚权安幽囚必欲擒来斩固要加诛甚不难大田王老先生讳象祖字徳甫尝以文见水心水心所谓尘垢拭杯案者也其文简古老健虽篔窗亦畏之第于𥚹不及篔窗圆活然非有意不为文非有味不为句尤未易及但所见自僻尝有诗云臯䕫周公佐中古萧曹房杜兴汉唐因时因事修治效不谈道学亦何妨此意到老强项予弱冠时尝投其书答书有云文字之趋日靡矣皇朝文统大而欧苏曽王次而黄陈秦晁张皆卓然名家辉映千古中兴以来名公鉅儒不自名家张吕朱氏造儒术而非文艺独水心持作者之权一时门人孰非升堂孰为入室晚得陈篔窗而授之柄今篔窗之门亦伙矣求其可授者未有也人才之续絶天运之盈亏也斯文之隆替国家之治乱也前者夐出后者貌然则识者惧矣乡邦之彦嘲风露而写光影借比兴而盗离骚句吟字鍊岂无一得而与之读檀弓谈左传评国语及太史公贾谊扬雄韩栁欧苏之作求其一言之几于道莫得也议论甚不是文章自好甚么文气未有可授者也元云求其可授者未有也以纸帖其上云未有可授者也今真迹尚存王行志编其先集求序于荆溪改作可授者可数也葢恐荆溪以为妨也东坡每健羡白乐天乐天如何敢望东坡东坡大节照映古今乐天些小升沈便动色力哀公问社于宰我宰我对曰夏后氏以松殷人以栢周人以栗曰使民战栗此句是周人之言当时周人自失言了宰我不当举出故圣人曰成事不説遂事不谏既往不咎其説晓然唐诂酒诰梓材断然武封康叔之书不但朕其弟小子封之可证也管蔡以武庚叛幸而获平是当时至大至重之事更不引一句分明是武王时诰命然此一叚事后人説得竝无考处其有考处皆成王也郑康成不足信太史公亦是成王太史公又不信左传载卫祝鮀之言亦是成王方道兄弟皆武王所封而周公封鲁又是成王诗颂分明载也且当时若已封武庚则邦无得封卫若已封卫则弼鄘卫无得与武庚及三监岂武王当时已作诰命将封康叔又思以旧地存武庚既平武庚成王始宣武王之诰以封康叔耶不可晓也东坡超然䑓记中数语本是习凿齿旧文东坡蹈袭之一入东坡手精神百倍不是喫烟火食人説话习云每定省舅家从北门入西望隆中想卧龙之吟东眺白沙思凤雏之声北临焚墟存邓老之髙南眷城邑怀羊公之风若乃魏武之所置酒孙坚之所陨毙遗事犹存碌碌凡士安足以感其方寸哉东坡云园之北因城以为䑓者旧矣稍葺而新之时相与登览放意肆志为南望马耳常山出没隠见若逺若近庶几有隠君子乎而其东则庐山秦人庐遨之所从遁也西望穆陵隠然如城郭师尚父齐桓公之遗烈犹有存者北俯潍水慨然太息思淮隂之功而弔其不终甚是妙语人能推此便可晓做文字之法然自古大文章之家只有东坡不怕蹈袭余人当谨尧之九年洪水不是经年经岁怀山襄陵浩浩滔天葢有滔天之时亦有稍退之时只因下流壅塞所以遇洪流暴涨便滔天也使怀山襄陵之久民何所得食人类将灭岂但咨怨昏垫而已禹又何所措手足只是川流有梗如龙门等处素来逼侠又添淤塞所以不胜得暴涨霜降水涸之时亦必能退尧时必是四时雨多崑崙盐泽凡上流诸处必是泛滥下面阻障未开所以只见尧时大水今山各有溪去处或有山阻之遇秋雨淋滛濒溪者必被此害民避水下屋嵴有骑屋漂流者安土重迁昏垫怨咨而已水退又作生产作业咸淳甲戌冬伯父脚气病作时以书自娯随所见而录寖复成编因目曰脚气集嗣岁春仲不幸倾亡亦絶麟之笔也凡平昔有书之别帙者可胜纪哉兵火祸滋咸为煨烬惟頼此编之独存亦云幸矣从子惟一百拜谨识此书乃管而敏家藏本借录于城南寓舍映雪竹斋时呉元年岁在丁未腊月二十八日庚午华亭孙道明叔时年七十有一脚气集