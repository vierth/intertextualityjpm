入就瑞白禅师语录编刻瑞白禅师语录序瑞白大师为云门湛然大师嫡嗣溯之洞山为三十二世溯之达磨为四十二世宗风大畅将二十年嗣法门人三十余数崇祯乙亥秋嘱啸云和尚主天台护国席丙子夏嘱久默禅师主弁山龙华席大师退隐崆峒归寂百丈塔葬龙华啸云和尚为大师嫡嗣少林谓之得髓也行道天台重辉宝镜所谓振佛祖将坠之宗风开人天巳翳之眼目使曹洞一宗丽如杲日故钱太师序和尚语录曰弁山有天台犹孔之有孟老之有庄父子一家弘扬至道皆归无为之化也予读之踊跃欢喜非特见和尚之心亦见弁山大师之心矣和尚以深大愿力为大师存日所有语录虽巳梓行大传于世然未刻之散稿尚多不意法兄久默禅师亦随归寂况旧有同编之订未果是以和尚收先后刻未刻者总编为全部成十八卷将大师平日为人一片老婆心重重拈出使后学共览皆知言即无言其说法七七未谈一字与拈花面壁总在此矣秋日上人幻如征序于予予虽不知禅亦幸忝参席末分固难辞不容不言也时崇祯十六年岁在癸未季秋望日参学弟子小寒山陈函煇顿首譔旧序越国宗风云门倡始而金粟磬山继之云门逝弁山兴于是曹洞之宗大振余未及见弁山之面然巳见其心矣宝镜悬空十方普照主宾偏正形影历然洞山禅巳属老汉矣吴兴唐祈远雅有道风杖履往来与师倡和尝与余订湖上之盟过弁山而问道虎谿之笑其再见于斯时乎黄端伯祖师西来不立文字然犹怪其垂法诸语较之拈华微指尤章彩兆何也世以下世灯以照灯篇帙之盛几揜三乘十二分而出其上施设门头丹青笔意翻引一期室洒增长葛藤啼不止黄叶不辍所谓临摹古画转失本色惟我瑞白禅师不然扼住要津稍通消息将与么地与么时与么机缘向诸人髑髅边穿却一双正法眼如鸟度空如羚羊挂角不存轨则此案真可以捄拖泥带水者之病既听云门曲又从我弁阳看弄遮般师子莫把禅师一片老婆舌作文字理会好张时化陈函煇顿首譔至道无隐荷担惟人乃补偏救弊之方则乘时而起无有定执吾儒自六经晦𩞾异喙沸腾程朱子起而彰明辅翼之扶教以明宗也所以玄诠微旨即深造实履而益着继而训诂沉埋涂饰规表焚坑之惨诸儒自为之而加烈焉阳明子崛起于万死一生中与之昏衢宝炬而昭揭中天明宗以扶教也所以匡时持世取诸良知二字卷舒裕如然而总以云救初无偏畸释氏何独不然禅宗虽五宗分派总归一地流行柰道法垂秋不无汎滥承滞语言慧巧穿凿至以传灯续命一桩等作沿门戏具吾滋惧焉瑞老大师为云门冢子畅洞上玄风九坐道场嗣法三十余人道化条达血系衍繁猗欤盛矣亦知老人致此之繇乎无被寝处者十三年七参尊宿孳孳若渴且甦复绝绝复甦并不轻肯究乃瞥地师之精进谦退何如也若夫身律之严而即严以率众如法学习不徇情求谆谆遗教经犯者呵为叛臣逆子尤足砭輓近膏盲衣拂之下尤严更无一人竽滥如徒侈热闹门头不顾将来决裂谓法王何至师之拈提个事煅鍊学人真所谓轰雷掣电眼目动定难施鸟道鱼踪光影索摸莫及者矣而一片切切为人热血读其书犹将点点滴滴喷吐迸出噫若大师者复何间然行解圆融宗教摄合谓无渗漏善回互卓哉定评乎盖无渗漏则正令全提善回互则不存轨则所云补偏救弊无有定执者儒与禅宁岐术哉余在护国亲遭毒手惜乎辜负婆心今幸啸云大师处几番寒热流浪知归始悟啸大师之愿力机权直与老人和玉乳透金针同口出气而巳洞山父子其遗风再振乎兹春重梓全稿成啸大师之志余亦怂恿之故竟读新编而斋祓为之序时巳丑年孟秋日参学散人吴应芳敬题入就瑞白禅师语录目录卷首像序卷第一上堂卷第二上堂卷第三小参夜参卷第四茶话卷第五茶话示众卷第六问答机缘卷第七问答机缘垂问答幻轮法师十疑问卷第八颂古卷第九颂古卷第十法语法偈卷第十一歌赞铭说叙疏佛事卷第十二诗偈卷第十三诗偈卷第十四书复卷第十五书复卷第十六书复参请因缘行脚附来书卷第十七塔铭传卷第十八行状跋瑞白禅师像入就瑞白禅师语录卷之一明住天台护国寺嗣法门人寂蕴编上堂崇祯元年十一月二十七日绍兴府太史姜箴圣少府陶石梁封翁余心源孝廉史汝谐凌二铉文学沈求如管霞标及众居士等请师继住云门显圣寺崇祯二年九月初十日众请上堂师拈疏云会么世尊未出世达磨不西来巳有这个消息其或未会有烦维那为众拈出宣疏毕指法座云坐断千差路魔外不能知威音王未晓弥勒亦生疑咦且看雪上座行履遂登座拈香云此一瓣香三德圆明六通具足发一切智之光华结菩提果之秀丽信手拈来端为供养本师释迦牟尼万德慈尊伏愿人人性海圆成个个智门了办此一瓣香奉为当今皇帝万万岁伏愿龙图如芥城而永固凤历齐劫石以长春此一瓣香奉为满朝文武合国勋贵分守宁绍宪台绍兴府主山会两县上下诸衙各位尊官绶章齐显禄位同尊此一瓣香受灵山之付嘱承愿力以熏修穿过三纲五常透出止观定慧爇向炉中端为越州护法宰官居士等福基慧命各愿昌隆智种灵苗同希增秀常作国家柱石永为佛法金汤此一瓣香全越威音那畔独超今世门头不须雨露滋培宁受云霞覆育信手拈来端为供养显圣堂上传达磨正宗第四十一世湛然大师大和尚用酬法乳之恩遂歛衣就座参头白槌云法筵龙象众当观第一义师云若论此事无人不具无剎不彰圆陀陀包括虚空活泼泼遍呈万象露裸裸全无渗漏赤条条永绝周遮左右逢源随流得妙遂竖拂云会么于此会得一双孤鹿奔山头于此不会独只双鸾栖海底乃举昔日法灯禅师云山僧本欲潜栖巖壑养拙过时柰缘先师有未了公案今日出来特为了却时有僧问云先师有甚不了公案法灯打云祖祢不了殃及儿孙僧云过在甚么处灯云过在我殃及汝今日山僧本欲潜栖巖壑养病过时亦为云门先师有未了公案今日出来特为了却或有问云门有甚不了公案只向他道石女惊回霜夜梦木人扑落午天星或云过在甚么处向道易使清风梳翠竹难教明月住须弥大众雪上座恁么举扬且道与古人相去多少还有辨得出者么如无更听一颂秋老园林红叶飞渔翁月下整竿丝扁舟不向芦湾宿举棹金波任往回今日虽不敢与他争锋也要诸人据款结案下座问荅不录上堂今朝九月十五翠竹黄花歌舞白云片片岭头明月团团洲渚金风拂拂西来落叶纷纷覆土鸿鴈一声嘹喨边塞征人凄楚大众且道他凄楚个甚么鸿鴈不来霜不至及其霜至又逄冬僧问昔日世尊拈花示众和尚今日将何利生师云篱边黄菊嫩进云劫外灵枝如何拔折师云林中老叶新僧礼拜师下座上堂三秋梦过又逄冬绿竹依依笑我侬彻尾彻头浑不荐白云空自锁花宫咦须领略莫朦胧傲霜黄菊今犹在蝴蝶寻香何处容僧问玉峰雪岭寒葩绽暗吐浮香浸太虚时如何师云一九二九进云还许学人折一枝否师云汝非其人进云却将何物应天时师云一枝雪里吐红霞进云寄报上林游玩客江南特地占先春师云闲言语僧拜师下座上堂世尊曰治世语言资生产业皆与实相不相违背夫子曰吾道一以贯之昨夜捣臼生花乌龟发笑香炉峰神恶发蓦头一掴腾过东海撞破龙王脑壳直得血染香水海天明起来大地一交严霜会么会么久立珍重僧问雪浪掀天舞苍龙出窟游正恁么时如何师云瑞气满干坤进云如何是他灵运行藏处师云布雨不兴云进云布雨不兴云即不问还归大海事如何师云两岸东西僧拜师下座上堂没意白云封岳麓无心明月印寒潭于是句中全晓会依然又隔一重关既是晓会为甚么又隔一重关向道莫去归来背父昔日世尊在神通大光明藏中与清净慧菩萨云居一切时不起妄念明月团团元不炤于诸妄心亦不息灭春日容容草自青住妄想境不加了知穿花蝴蝶忘情意于无了知不辨真实不知谁是弄香人大小世尊只可抱桥柱洗脚今日云门虽与他着语犹未剿绝更有一偈举似大众香炉飞过海石伞便撑开铁马云中吼泥牛上五台具眼者辨取僧问黑荳未生芽时如何师云金鸡啼半夜进云生后如何师云玉犬吠天明进云黑荳巳蒙师指示开花结子事如何师云石伞峰头明历历僧拜师下座冬至上堂明明声色难该历历覆藏不可直须言外知归休向句中担荷清净伽蓝乌容瞌睡百花丛里岂可散心石伞峰头那堪住足万竹林里快且翻身鑑湖波底行拳玉笥山头歌舞还有恁么人知恁么事么良久云暑退三秋起冬至一阳生今日是冬至节届跃云禅友入山设斋更请山僧登座说法为大众结般若缘正所谓财法二施今问大众且道应时纳祐一句作么生道天寒日色淡水冷草方枯上堂道本无言徒为指示杀活纵夺露布门庭这边那边总无正意全身担荷犹在半途觌体承当奴儿婢子谈今论古播弄唇皮驱魔使佛元非尊贵既不恁么且道毕竟作么生复高声云密移一步虚空外鹤出银笼始是奇僧问这边那边即不问大中现小事如何师云金鸡初唱佳林晓进云如何是小中现大师云鑑湖月落潭无影进云不大不小又如何师云五云溪畔木人歌僧礼拜师云切莫承虚接响又僧问朔风凛凛逼冬过白驹驰骋似投梭学人向甚么处安身立命师云日落海底枯进云还有处也无师云大唐休住足新罗莫倚停僧拜师下座上堂正值鸡鸣乃云窗前鸡唱午屋后鸟鸣中明明相告报休得更朦胧大众珍重僧问天气寒冬霜雪皎庭前桂立影娑婆意旨如何师云两春夹一冬进云恁么则拔枝弄影去也师云无被煖烘烘僧云叶落归根时作么生师云赤条条底僧拜师下座云门先和尚忌日上堂此日先年先年此日四野冰花朔风历历正恁么时且道先师即今在甚么处良久云木人夜半绣花冠石女天明打破镜遂下座率众到像前顶礼拈香云此一瓣香爇在炉中不为别事秪要报冤雪屈且道与先师有甚么冤雠以手指像云当初只为路长短今朝方觉水河多僧问生如寄死如归未审先师归于何处师云石伞峰头云霭霭进云几时复来师云万竹林中绿依依恁么多时不见先师面依然不改旧时颜师云莫眼花僧拜师回方丈解制上堂把住则黄金失色云门寺里拗折拄杖高挂钵囊一个个扫踪绝迹放行则瓦砾生辉万竹林中横担拄杖紧峭草鞋一个个放光动地且道放行好把住好且待别时来乃举昔日洞山解制云兄弟东去西去直须向万里无寸草处去今日云门不问东去西去直须向枯木生花处去冰河发焰处去只如冰河发焰处作么生去良久云兔角杖头挑日月龟毛绳子縳虚空僧问软草敷座坐九旬界中个个证无生堂里圣僧证个甚么师云如是如是进云还向人天说法否师云他从来不开口进云水鸟树林皆演无生他为甚么不开口师云只为阇黎不荐僧拜云大众却闻法竟师拂拂子下座崇祯三年九月廿七日绍兴府众乡绅太史姜箴圣倪鸿宝藩司徐亮生学宪李玉完孝廉凌二铉史汝谐及文学众居士等请师住延庆寺开堂师拈疏云三世诸佛历代祖师一大事因缘尽向此中漏泄了也会么若也不会有烦维那为众拈出宣疏毕指座云宝座从空涌佛日自天开觌面无回互当下绝往来喝一喝遂陞座拈香云此一瓣香供养本师释迦牟尼万德慈尊伏愿三途登十地之阶九有证菩提之果又拈云此一瓣香奉为当今皇帝万万岁伏愿尧风永扇八表安宁舜日高悬四方乐业又拈云此一瓣香奉为满朝文武合国公卿同布仁风高增禄位又拈云此一瓣香奉为越州护法宰官居士伏愿智慧齐日月以长明福慧仝须弥而巩固又拈云此一瓣香非三草二木之形非青黄赤白之相四时收不得八节岂能该信手拈来供养云门显圣堂上湛然大和尚用酬法乳之恩就座白椎竟师云若论第一义只在当人自巳二六时中辉辉于万象之表荡荡于六根之门历历于声色之间灵灵于交接之际横之则周遍法界包括虚空竖之则透彻古今融通三世意欲取之处处无踪意欲舍之头头显露魔佛齐该圣凡平等应用无亏随缘自在遂竖拂云会么若也不会山僧再与你通个消息良久云石牛吐雾三冬暖木马嘶风六月寒僧问人天辏集龙象云臻当阳句子请师指示师云杲日团团进云如何便得承当去师云金风飒飒僧拂坐具云谢师指示师云放汝三十棒僧拜师下座上堂九月重阳十月朝林中落叶悉萧萧鸿鴈北来霜露重四邻砧杵乱轻敲须领略休自挠当机觌面无逃避莫教辜负我侬豪遂竖拂云会么水底木人吹铁笛云中石女弄琵琶僧问云门一路人皆委延庆家风事若何师云屋后千竿竹进云忽遇上上根人来如何接取师云门前万叠山进云金风剪尽秋林叶露出枝头一点红师云莫错会遂下座上堂今朝十月十五山河元来故土白云澹泞无穷秦望峰峦起舞鑑湖彻底清流日月星辰炤普越州瑞气腾空城中士民辐辏觌面举似无藏休更迷头狂走咦山头翻白浪金牛变作狗僧问云秪如金牛击桶道菩萨子喫饭来意旨如何师云菊花朵朵黄进云今日檀那设供大众临筵和尚又何指示师云芙蓉簇簇娇进云会中个个肚皮憨师云全赖阇黎力僧拜师下座上堂庐陵米价高赵州茶钱大曹山酒甚严胡饼无缝鏬南山鳖鼻蛇陜府铁牛怕延庆拄杖子一齐都按下且道拄杖子具何威光咦放去干坤窄收来毫发宽敲落虚空髓搅尽碧波潭遂举南泉斩猫话云昔日南泉两堂争猫师云逐境漂流汉南泉提起云道得即不斩师云虽是落草求人也要决断是非众人无语师云死汉也须恁么始得南泉将猫斩为两段师云正令当行巳展不缩至晚举似赵州师云秪要圆成前话州戴草鞋而出师云虽是贼过后张弓也要据款结案泉云子若在却救得猫儿师云重赏之下必有勇夫也是怜儿不觉丑依山僧看来二俱有过南泉颟顸赵州儱侗各与三十棒今日延庆恁么批判也要诸方简点会么若将得失论长短依然辜负祖师机僧问双剑挂眉间铜头翻铁面未知是何人师云雨过青山碧进云满山荒草为甚么不住师云鑑湖波浪宽进云恁么则自在去也师云切忌显颟顸又僧问不问西来大意请师洞上玄微师云风来水面纹进云甚喜荡荡平平无反无侧师云铁船水上游进云尽道寰中天子贵那知阃外有将军师曰阇黎非为分外僧拜师下座上堂碧天皎皎一个金乌藏玉兔星河灿灿两行玉树宿乌鸦寂寂鑑湖驾扁舟于莲野巍巍秦望锁白云于林间正恁么时君臣道合父子一如即不问作么生是转身一句良久云庭前翠竹和根拔免教丹凤再来巢下座上堂天寒地冻裂万象森罗歇水底金乌结广寒宫亦绝眼中童子疾石女流出血延庆分明说诸人得自得大众得且不问作么生是说底事相逄尽是扬家丑几个休心息是非僧云进无门出无路正恁么时无回互门路则不问如何是无回互底事师云堂堂独露身进云恁么则一轮明月无人管师云五岳清风秪自知僧拜师下座上堂一念普观无量劫无去无来亦无住遂竖拂子云三世诸佛历代祖师天下老和尚尽在山僧拂子头上放光动地谈说般若西方极乐世界娑婆世界阿閦世界香积世界一切世界亦在山僧拂子头上大小相容净秽交泰重重无碍会么如此会得十世古今始终不离于当念如此不会无边剎海自他不隔于毫端今日是仕望陈居士为令先君十周年特自入山斋僧请山僧陞座敷扬般若以此功德惟冀见弥陀于极乐授记莂于莲台又竖拂云如此会得君臣道合父子一如其或未会山僧更与通个消息良久云琉璃殿上青苔冷翡翠帘前玉枕寒有僧问檀越设斋请师说法即今陈处士在甚么处安身师云归家乐业又僧问一念普观无量劫无去无来亦无住为甚么目前有生有死师云空花镜里观僧打圆相云恁么恁么聻师云亲见弥陀亲蒙授记僧拜师下座解制上堂百日道场功德聚三身圆现十方尊提起也水到渠成充塞法界放下也风行草偃遍满干坤秪如不提不放一句作么生道良久云吹笛木人腔调美抛梭石女锦绫新僧问一期圣制周圆群士星归林野转身句子请师分付师云步步霜花厚进云如何得不涉程途便还本处师云煦日水质清又僧问有佛处不得住无佛处急走过毕竟在何处安身立命师云三冬寒气重僧打圆相云蒙师指示学人便恁么去也师云切莫草草匆匆僧拜师下座崇祯四年九月湖州府众乡绅唐司马存忆沈司寇何山闵冢宰曾泉朱太史平涵韩太史求仲及孝廉文学众居士等请师于白雀寺开堂师陞座拈香云此一瓣香虚空包不住大地载不起今日拈来端伸供养本师释迦牟尼万德慈尊伏愿三途圆种智九有脱轮回又拈云此一瓣香奉为当今皇帝万岁万万岁伏愿道德同尧舜帝业等羲皇又拈云此一瓣香奉为分守嘉湖宪台湖州府主并归乌二县上下各衙伏愿仁政闻四海德化满干坤又拈云此一瓣香受西天之付嘱为东土之檀那今日拈来奉为唐司马沈司寇闵冢宰朱太师韩太史等一班护法宰官及众孝廉众居士等伏愿道心坚固福禄绵延又拈云此一瓣香无榦无枝四时香馥没头没尾八节光腾端为供养绍兴府云门显圣堂上湛然大和尚用酬法乳之恩遂就座白椎竟师云秋色渐深满林红叶承玉露金风乍起半山冷气逼人寒彻骨彻髓自家知通天通地何人晓道有也觅之不见丝毫道无也用时遍满法界触处灵明何须他觅遂竖拂云会么乌鸦藏玉树泥牛舞碧波僧问师唱谁家曲宗风嗣阿谁师云黑狗白云蹄进云宗旨巳蒙师指示曹溪一滴事如何师云泥牛翻白浪僧礼拜又僧问金风吹落林间叶还有不落处也无师云古榦赤条条进云曹溪水白浪滔天还有无波浪处也无师云大地尽皆湿僧拜又僧问击鼓陞堂即不问狮子出窟事如何师云一声哮吼惊天地进云青龙岗上生波浪九曲池中水逆流师云未具牙爪在僧呈坐具礼拜师下座结制上堂师竖拂云会么活泼泼触处灵明圆陀陀随缘无碍遍法界不离当处该万有只在目前无古无今贯通三际非彼非此坐断十方历劫孤明阿谁无分若能直下领略且喜穷子归家其或拟议思量枉受伶俜辛苦又竖拂云会么铁犬吞大象石女模螺蟴今日是结制之辰乃有沈居士宿禀善根不忘付嘱建此法幢令堂太宜人设斋邀同众居士入山请山僧敷扬般若佛云以大圆觉为我伽蓝身心安居平等性智既以大圆觉为我伽蓝则十方世界无边香水海百亿须弥百亿日月森罗万象草木丛林尽入山僧大光明藏中既云身心安居平等性智则若圣若凡若人若天若修罗若饿鬼若地狱若畜生悉皆成佛证大解脱个个得真如三昧一相三昧一行三昧无缘三昧直道作么生是平等性智不因西风起争得树头红僧问大开炉鞴急挝毒鼓选择圣凡句请师指示师云杲日辉辉进云瞿昙巳灭度弥勒未降生阿谁得中师云大众济济进云铜头铁额汉如何相见师云两眼对两眼进云只如无位真人又作么生接待师便喝僧礼拜师下座上堂漫天网未张唬得金乌藏海底涂毒鼓才振惊起玉兔上松稍藏白额于烟云笼金乌于寨岭龙吟雾起虎啸风生篱菊呈祥芙蓉现瑞正恁么时且道是何人境界竖拂云会么山头白浪涌海底火正红拈拂下座上堂孝廉唐祈远居士设斋请师求忏宿业师陞座云杲日初昇大地浓霜尽消灭微火乍降万山薪积顷成灰任他黑业冰坚凭我智慧了却喝一喝云若向这里会得霜也日也薪也火也愚也智也罪也福也染也净也烦恼也菩提也生死也涅槃也悉皆消灭何故清净个中元无他物今日祈远居士乃唐司马大公子也身处孝廉不受五欲弘荷大法不昧初心决志禅门栖心净土恐有无始业债以为障道因缘特担钱粮入山礼忏请山僧举扬般若以消宿业古云罪从心起将心忏心若无时罪亦忘罪忘心灭两俱空是则名为真忏悔所以三祖参二祖云弟子罪障深重乞师忏悔二祖云将罪来与汝忏三祖打箇反观良久云觅罪性了不可得二祖云与汝忏悔竟居士若向这里会得即如罪性不在内不在外不在中间当下清净会么更有箇末后句举似石女穿针挑蜀锦木人搓线绣鸳鸯欲知忏悔真真意好向其中仔细参西堂出问弁山峰顶云霭霭太湖波底月团团是何意旨师云篱边黄菊秀进云即今钟鼓交参居士临筵万象森罗咸皆稽首是甚么时候师云日午打三更进云只如月落云收光境俱忘请师再道师云且喜太平进云明暗双双俱不炤未审此时作何活计师云楖栗横担不顾人堂礼拜云不登弁峰极目望怎识太湖涯际宽师云切莫草草又僧问了则业障本来空为甚么瞿昙不免金鎗之厄师云铁马趁泥牛进云及乎未了者则何如师云金乌啣玉兔僧拂坐具云学人纵横去也师云且喜没交涉僧礼拜师击香台下座上堂扶桑日出须弥突兀北俱卢洲人无贪欲南阎浮提衣足食足特地报知莫生疑惑且作么生是不疑的事良久云静倚长松忘百虑抬头秪见帝王家下座上堂师陞座云飒飒西风片片白云缭乱舞澄澄碧汉团团明月逞全辉不离寂场千江有水千江月无心舒卷万峰锁住万峰寒炤无炤功无炤何妨曾炤来无来相无来岂碍常来古今印同十方合一人人炤烛个个现成会么有意气时添意气不风流处也风流遂竖拂下座上堂孟冬初临大地朔风寒彻骨一阳才复干坤万象气稍和茅笋土底抽芽水仙盆中发笑梅蕊含玉粒茶花吐珠玑正恁么时且道是何人分上事咦黑帝令行犹正切那许东风弄柳条下座天台护国寺僧月堂绍兴府众乡绅钱相国麟武陶给谏虎溪啇开府等轩余太史武贞吴孝廉佩兹及众文学居士致书备礼上弁山白雀寺设斋请师住护国寺上堂乃云好音在耳历历风生弥六合真机满目明明万象遍干坤左之右之显神通江北江南何须觅会么今日天台护国寺月堂同众居士至弁山设斋请山僧过天台山僧以弁山期限未满待三年后方可同诸公搬砖弄瓦运水打柴发扬无为以助国化且作么生是无为底事户外竹风声细细涧中流水响潺潺僧问师搭紫衣登宝座未知说法度何人师云霜花满地进云三冬瑞雪家家有何须特地又相为师云秪为狂徒浑不荐所以今朝为指明进云等闲识得东风面万紫千红总是春师云不因柳毅传书信怎得家音到洞庭进云说法度人蒙师示应请天台事若何师云古路风霜细进云岭上寒梅才放蕊江南早有十分春师云我这里无此闲事僧礼拜师击禅床下座上堂一九与二九相逄不出手南北岭头云片片冰花就东涧西溪冻断流犹若银丝穿古岫大众正恁么时寒威沉沉朔风凛凛且道是何人境界良久云一片长空浑若洗两轮日月壮山河僧问凛凛朔风寒彻髓迸出梅花遍界香正当恁么时和尚作么生庆赏师云红炉添白炭满酌并浅斟进云庆赏一句蒙师指醉人归去事如何师云红罗帐里睡昏昏进云眉毛尖上呈春色大地全彰白玉洲师云切莫逐境漂流僧礼拜又僧问如何是炽然不二句师云朔风凛凛雪花片片进云恁么则彻骨彻髓无缝鏬透顶透底绝遮拦师云正好三十棒进云不涉功勋岂受赏罚师云犹有不涉在僧拜师下座上堂主山高案山低白虎长青龙短洗钵崖前触着磕着迎圣道上往往来来且道是何人境界咦不因樵子径怎到葛翁家今日是沈居士身染微恙道友莫居士等特担钱粮入山饭僧更请山僧陞座举扬般若以消夙业更祈世寿与佛寿绵长色身同法身坚固须知古人有语若欲忏悔者端坐念实相且道实相作么生念良久云木人醉倒干城里石女吹箫入画楼竖拂下座上堂今朝腊月一枯木生银华千峰咸玉耸万水总白霞古渡迷过客林深隐樵家鸟道无踪影玄途安可夸大众正恁么时六花现瑞寒光散彩且道是正位一色也今时一色也会么琉璃殿上君臣合珠玉帘垂父子同僧问雪覆青山顶梅花唱好音这段风光事受用是何人师云顽石无高下进云花落雪洋时还成甚么境师云东涌西没进云恁么红日当空炤清波遍界流师云兴波作浪僧礼拜云几番彻骨寒风尽枯木花开色更浓师云不是时节又僧问朔风凛凛通身是寒彻髓底事如何师云秪要大家知进云彻髓一句蒙师指迸出红轮又若何师云炤天炤地僧礼拜师下座解制上堂一百二十日修炼般若结制于圆觉体中一千四百四十时究无上道解制于光明藏里其结也枯木寒崖滴水滴冻壁立万仞凡圣不通扫踪绝迹其解也阳和气转一叶一花聊通一线僧俗曾会觌体全彰结解且置秪如收因结果一句作么生道良久云干坤扑落须弥倒透出虚空外面行便下座入就瑞白禅师语录入就瑞白禅师语录卷之二明住天台护国寺嗣法门人寂蕴编上堂唐孝廉祈远居士请师乌镇圆义庵上堂师陞座云灵机未动十方剎海冷沉沉智境才彰觌面当阳明历历寸丝不挂何妨戒定慧以薰修不立一尘岂碍万象森罗而依附孤迥迥穿过铁壁银山峭巍巍透彻金轮水际其大也包括虚空其细也纤毫无间坐断千差路扫除凡圣名若能直下承当始信本来是佛遂竖拂云会么苍苍弁岳摩今古新新花柳醉游人下座问荅不录蒋夫人寿诞请上堂师陞座云荡荡和风起寒塞之柳眼辉辉煦日发枯稿之花心兰萼骋香机桃李舒艳质韶光弥而六合满春色临而宇宙新添一纪而万纪同庚增一福而百福齐举正恁么时且道是何人分上事良久云十二朱门添吉庆三千玉阁霭祥云下座问荅不录长兴孙夫人寿诞请上堂师陞座云金笼放鹊愿寿命之龟年画像呈诗祝永龄于鹤筭诵经礼忏宿业顿尔冰清供圣斋天福寿绵然沧海同虚空之不老等松柏以长青若能当下知归方知定有余庆会么权将日月为天眼指出须弥作寿山今日长兴孙夫人天命之年入山礼忏饭僧更请山僧说法以延福寿虽然须知福寿之根本始得遂竖拂云若向这里会得则过去无量劫无量劫生日秪是这个今日生辰也秪是这个未来无量劫无量劫生日也秪是这个会么如此会得须知更有向上一窍在作么生是向上一窍良久云白云淡荡西风急剌破髑髅阿个知僧问讽经延寿即不问卧月眠云时如何师云剌破你脑壳进云黄金殿上金凤舞白玉阶前玉鸡鸣师云非汝境界僧拜师下座崇祯六年九月二十二日绍兴府众乡绅胡冏卿璞菴陶少府石梁刘纳言念台董宝卿皇庭徐兵宪檀燕王制宪峨云丁宫坊欧石邢天部淇瞻倪侍御三阑余殿撰武贞孝廉史汝谐凌二铉及众文学居士等自弁山请师于蕺山戒珠寺开堂师陞座拈香云此一瓣香秉三皇之敕令行五帝之仁风四海尊崇万邦仰望奉为今上皇帝圣寿万岁万岁万万岁又拈云此一瓣香禀忠孝以生成统三纲而和畅奉为现前大护法胡董刘徐陶王丁邢倪余等一班宰官洎居士檀越等伏愿道德与圣德同修君命共至命齐布又拈云此一瓣香出自摩竭提国长在弁岳峰头三玄三要以薰修五位君臣而建立爇向炉中端伸供养显圣堂上圆寂先师湛然澄大和尚用酬法乳之恩遂歛衣就座白槌竟师云若论第一义五目不能观六通岂可及诸佛不到处难话祖师机实相本无名言论难开口直得心思净尽万行空余一段灵光处处显露明明不昧寂寂无私本自现成阿谁无分遂竖拂云会么泥牛撞倒须弥顶木马嘶干四海云西堂孤崖问云越地双狮吼龙象尽交参威振大千句当阳请举宣师云金花遍界新进云满盘都托出谁是知恩者师云宝剑赠与烈士进云恁么则恩归有地师云阿谁无分进云今日人天交集会腾腾瑞气满精蓝师云且喜天下太平堂礼拜僧问诸佛不到处难话祖师机祖师机即不问如何是诸佛不到处师云黑漆漆进云恁么则越州石鼓惊天地引得泥牛就地来师云乌龟飞上天僧拜师下座上堂金乌乍起紫气腾腾玉兔高悬寒光淡荡蕺山亭上物色鲜明如来藏中境界殊胜直示临济三玄三要发明洞上五位正偏父子功齐君臣道合功位全彰则且置功位俱隐一句作么生道良久云泥牛踏翻潭底月木马嘶风透碧霄僧问三玄三要即不问五位君臣事若何师云炉中香袅袅进云如何是正中偏师云石女夜不眠进云如何是偏中正师云秋到树头赤进云如何是正中来师云泥牛上五台进云如何是兼中至师云黄叶颇相似进云如何是兼中到师云踏破波底月进云恁么则父子功齐君臣道合师云闲言语僧拜又僧问狮王哮吼蕺峰前狮子增威异兽潜是甚么时候师云日轮当午僧拂具云恁么则露爪张牙去也师云看箭僧呵呵遂拜师云头落也不知便下座上堂秦山卓烁鑑湖寥廓炉峰岋崿会稽咭咶昨夜一阵西风起满山黄叶尽零落会么须弥𨁝跳三千界磉礅花开百亿春下座上堂生而无生千红万紫争奇巧灭而不灭满林黄叶尽消磨遂竖拂云且看山僧拂子还是生耶灭耶来耶去耶有耶无耶常耶断耶会么石女惊残梦木人解唱歌今日是跃云禅师四七之辰其徒自得设斋请山僧陞座说法以此般若功德增崇品位庄严报上且道荐拔一句作么生道良久云秦望青松古戒珠蕺花香僧问生不曾来死不曾去为甚么又有生方之说师云黄花遍地开进云即今弥陀又在甚么处师云七宝池中光灿烂僧合掌云恁么聻师云未梦见在进云作甚么便得高超去也师云秦望山头云僧拜又僧问彩云生灭即不问即今立处请指示师云鑑湖波底月无形进云恁么泥牛踏破峰头月脱体全彰海底眠师曰浴鹅池上放光明进云幸到源头清彻处沤生沤灭水无痕师云你不知去处在僧拜师下座上堂万象森罗尽说法露柱灯笼常咭咶诸人何故不自知更用山僧来叨呾不叨呾爬下眠床穿着袜遂竖拂云文殊菩萨现普现色身三昧钻入你诸人眼睛里去也会么良久云满林黄叶地铺锦朔风炭冷水成冰僧问金锁玄关即不问慧镜阁中是何人所居师云乌龟飞上天进云恁么则不必猜疑去也师云阿谁无分僧作插香势云还许学人恁么相见否师云不许僧拂坐具云不恁么去也师云放汝三十棒击香台下座上堂本来恒寂寂施为动作遍干坤用处常空空见色闻声没半点没半点处万别同途遍干坤时千差一致空中鸟迹水底鱼踪且道是甚么人境界孤猿叫落三更月野鸟啼开四季花今日是星楼祝居士为荐令先君设斋请山僧陞座说法以此功德追荐见泉处士庄严报境大众且道见泉处士即今在甚么处安身立命良久云蓬莱三岛神仙住九品莲台佛祖行僧问世尊道迷悟生死了不可得即今见泉处士生耶死耶师云云锁长空日不见僧呈具云若于个中能领略朝生暮死不相关师云三十棒僧拜云谢师荅话师下座上堂孤圆活泼人间天上尽该罗廓彻灵明十方三世总无隔四圣六凡等有青红赤白无依心佛生从来一体儒释道本自无差若向这里承当直下现成受用遂竖拂云会么良久云白云常自来青嶂明月何曾离碧天僧问儒释道无差为甚么门庭各立师云黄叶飘飘进云大有人不肯师又作么生方便师云朔风自凛凛进云恁么则一轮杲日无违背团团水月影难分便拜师曰正好着力又僧问长空云散现杲日大海波澄露锦鳞正当恁么时如何师云冻断五云溪进云便恁么去又作么生师云三江潮头息进云还有向上事也无师云有进云如何是向上事师云蕺山亭𨁝跳僧拜师下座上堂竖拂云闻声悟道见色明心蕺山亭𨁝跳上三十三天撞破天王脑壳东海龙王鲜血迸流天下觅医人将阎罗王脚跟一艾爝大唐天子通身庆快会么今日是俞居士同令堂及众夫人设斋请山僧陞座说法为大众结般若缘且道如何是般若良久云黄牛头上两个角草鞋肚里四条觔僧问千尺寒松秀金鸾石凤啼是何意旨师云石伞峰头传消息进云是阿谁的境界师云五云溪畔长冰花僧拜上堂飘零黄叶传古佛之家风游衍行云显当人之面目稽山寂寂西来大意全彰炉岳巍巍列祖真机独露戒珠闪烁慧镜常明一道神光贯彻今古会么觅火和烟得担泉带月归今日是邢吉先居士设斋为山僧庆诞请陞座说法为大众结般若缘即此以祈居士智门了办道果圆成大众且道圆成一句作么生举扬良久云转功就位琴堂冷退位朝君古殿寒便下座解制上堂把住也结定布袋口封住拄杖头铁壁银山鸟不飞度直至三江浪息大地波沉放行也阳和气转遍界春回直得枯木生花冰河发焰正当恁么时还放行好把住好良久云且随老木同寒瘠将逐春风入烧瘢莫有逞驴唇马嘴者出来吃棒僧问把住放行即不问当体无依事若何师云今朝腊月八僧拂袖云恁么无挂碍随处逞风流师云三十棒进云冻云飞尽孤轮迥彻底无私遍界辉师竖拂云跳不出这一重僧喝礼拜师呵呵大笑下座上堂湖城钱夫人设斋请师陞座云三春巳过韶华老李白桃红何处讨菜花满地黄如金燕子梁间指示人遂竖拂云会么于此会得头头释迦出世于此不会步步弥勒下生良久云鸟啼花发笑云兴宇宙清今日是湖城钱开府老夫人及众比丘尼送法衣上山设斋修福延生请山僧陞座为众结般若缘且道般若一句如何举扬夏初日渐暖行人尽解襟后堂素朴问高提祖印最上一乘弘范毘尼一乘最上今日和尚二法并谈施主功德还有边际也无师云弁石播苔痕进云青龙峰顶狮子吼百千群品证无生便礼拜师云非为分外遂下座上堂崇祯甲戍年十月望日龙华结制唐孝廉祈远居士请师陞座拈香毕乃云世尊初成道日云奇哉众生皆具如来智慧德相儒书亦云在明明德康诰曰克明德太甲曰顾諟天之明命昨夜青龙岗起舞花石涧𨁝跳惊得狮子巖向象王峰鼻孔里藏身直得弥勒峰呵呵大笑且道笑个甚么他道皆自明也皆自明也会么昼午月明皎夜半日轮红山僧一向有病佛法付在首座杜绝人事以尽残喘清晨内外大众诚心跪请故不得巳乃陞此座遂竖拂云若向这里会得则现现成成个个具足其或未然可将个本参话头顿在目前念兹在兹如鸡抱卵如猫捕鼠打成一片情境俱亡见色时不知色闻声时不知声忽尔触着㘞地一声始知成佛其来旧矣更有末后句举似大众一月印千江千江同一月于斯会得时乌龟唤作鳖西堂离言问云不问洞上旧家风请指龙华新气象师云宝珠池内水长流进云秪如冻云弥布日月潜辉又作么生师云家家围炉添白炭进云恁么则泥牛耕破龙岗脉桃花依旧笑春风师云未是龙华气象在堂一喝师云今日不打你堂礼拜归位僧问陞堂即不问卷席意旨如何师挥一拂进云朔风吹黄叶明月下太湖师云非汝境界僧礼拜师拈拂下座上堂解制严充涵唐祈远严渟之沈仁叔丁子敬丁逸群姚圣钖王禹南朱心印李明吾暨众居士等请师陞座师竖拂云会么一向把住今日放行其把住也山河失色截断众流波澜不生鱼龙潜跃黑漆漆无声无臭六户不通风其放行也幽兰现瑞百草排芽柳眼重新干坤增彩明晃晃在前在后宇宙咸光辉秪如放行把住二俱不涉诸公作么生啇量良久云石女惯吹无孔笛木人善弄没丝絃今日一期圆满莫有悟明自心者出来与汝证据僧问来去主宾即不问五位功勋事若何师云木人惯弄无孔笛进云如何是向师云且莫妄想进云如何是奉师云秪要归家进云如何是功师云锄天掘地进云如何是共功师云木人舞袖归来晚进云如何是功功师云石女讴歌罢戏场进云不涉功勋句子再乞垂慈师一喝僧礼拜云古风来鹫岭今日始重光师云闲言语又僧问正当解制即不问放下一句事如何师云横肩拄杖进云虚空昨夜传消息惊动垂杨两岸摇师云切莫东逴西逴僧礼拜又僧问滴水滴冻即不问大地回春事若何师云处处山花粧得巧进云恁么则荡荡东风若管絃惊醒多人开梦眼师云十字街头一任东逴西逴僧礼拜师下座崇祯八年乙亥八月师从天台回龙华孟冬望日结制请上堂师登座拈香毕乃云经之纶禅和邀同众上座请病朽陞堂举扬这一个竖拂云会么觌面无向背当处绝遮拦无向背处严密不通风绝遮拦时行藏难着眼为万物之本作生佛之基三际凝然十方不隔要用便用棒喝交驰明妙旨要歇便歇寂然无语显单传正偏兼带则且置秪如不涉离微一句作么生举良久云象骑铁马行宇宙乌龟骑鹤上崑崙首座历然举坐具云这个是无向背底如何是绝遮拦句师云寒风飕飕进云是甚么人境界师云无鼻孔长老进云不涉离微请师再举师云三冬无暖气进云恁么则九夏雪花飞师云未是时节在座礼拜归众知客问云人天交集选佛场开觌面相呈请师的的师云弁山𨁝跳进云久知个里无多子竿木随身任纵横师云花石涧边行藏好进云不是特来陈旧话秪因举起又重新师云再犯不容进云莫将鹤唳唤作莺啼师云错客礼拜又僧问结却布袋口封住拄杖头正当甚么时候师云冰厚三尺进云还许傍通一线么师云不许进云与么则即今结制去也师云相逄莫出手僧礼拜又僧问云大开炉鞴铸圣镕凡即今凡圣交参请师妙手师云个个鼻孔辽天人人脚跟点地进云倘遇无面目汉和尚又作么生款待师云三十棒僧拜师拈拂下座祈远唐居士荐妹请上堂师陞座云西风乍起千林落叶尽归根玉露才临万派清流回源早既尔转功就位全在得力儿孙若乃借位明功须知父祖不出父慈子孝严严密室不通风君敬臣忠巍巍宝殿排班早直须正偏不立手足情忘一道虚明触途宛尔会么今是金门唐氏法名大贞顿舍尘劳顷趋宝所弃娑婆如涕唾取极乐如上乘亲觐弥陀记授莲品兹今五七之辰乃兄祈远居士入山饭僧请山野陞座说法荐拔唐氏大贞增崇福智大众且道作么生是荐拔一句良久云寒潭月落泥牛吼大野云干木马嘶僧问大圆镜中本无来去即今亡者向甚么处安身立命师云秋色沉沉僧礼拜云出没终不离干坤师云寒光荡荡便下座季玉严居士同令堂太夫人请上堂师登座云子湖狗子饮尽赵州茶南泉猫儿喫却干屎橛嘉州大象恨不伸陜府铁牛泪成血木马嘶风秋色老石虎频吞波底月报君知得不得居士今能知时节严太夫人亦欢悦大众且道如何是那一节良久云象王鼻头长波斯面孔黑季玉居士出问古云我若一向举扬宗乘则法堂前草深一丈未审今日弁山草深多少师云三长两短士转身顾视一拜师云恁么则露裸裸地进云草枯鹰眼疾师云只恐不知春进云和尚快下座师云秋色满庭进云雪尽马蹄轻师拂拂顾众下座云门先和尚九周年上堂师陞座云先师自丙寅年腊月初四日去世遂屈指云丁卯年腊月一周年戊辰巳巳庚午辛未壬申癸酉甲戍乙亥却有九周年也虽去世九年元不曾离今日虽不离今日却又去世九周年且作么生话会若也未会病朽为汝举扬正偏五位以报先师恩德遂喝一喝云病朽未出法堂元无此一喝既登此座方有此一喝是正中偏也即此一喝当处寂然是偏中正也即此一喝不带名言是正中来也今对诸人有此一喝你等诸人因此一喝得知本有是兼中至也我此一喝圣凡情尽能所两忘妙尽有无是兼中到也以济宗论之正中偏夺人也遍中正夺境也正中来人境俱夺也兼中至人境俱不夺也兼中到即玄要妙旨也以云门宗论之即此一喝应彼来机谓之函盖相应句即此一喝凡圣扫除绝彼知解谓之截断众流句即此一喝问事荅事问理荅理谓之随波逐浪句以沩仰宗论之即此一喝直显大月轮三昧谓之圆相即此一喝示向上一机谓之暗机即此一喝元从自心流出谓之意语即此一喝见者闻者默默知归谓之默谓即此一喝无量妙义一时收尽谓之义海即此一喝四十二字母及世间文字无不统摄谓之字海以法眼宗论之即此一喝直示一真法界谓之总即此一喝有炤有用有收有放有赏有罚谓之别虽纵夺赏罚之别总归一心谓之同虽同一心纵不是夺赏不是罚谓之异虽赏罚收放之异咸成一个自巳谓之成虽成一体不妨杀活纵夺各住本位谓之坏非惟一喝如然至于一棒一拂一句一字乃至扬眉瞬目折旋俯仰莫不皆然诸方野狐禅以达磨对梁王实无功德一语谓之济宗以人天小杲一语谓之洞宗又有一等以棒喝谓应酬虚套尽属支离邪解故病朽发明此旨勿使后学蹈于邪坑复喝一喝云且道此一喝是正耶偏耶人耶境耶三句耶圆相耶六义耶若简点得出则参学事毕其或未然可到先师座前触礼三拜先师为汝说破首座出问和尚未出方丈先云门及五家宗旨宛然至于陞堂就座也是画蛇添足未审和尚以为何如师云猿抱子归青嶂后鸟啣花过碧巖前进云与么则十方原不隔今古一毫端师云峰峦挺秀鹤不停机进云有意气时添意气得风流处且风流师云未许话会在座礼拜归位僧问长空日落峰含翠老树云凝塔影闲正当恁么时云门和尚还应供否师云冰河燄燄进云与么则银浪涌山头师云雪花片片进云一自优昙开越岭至今清味彻苕溪师云切莫妄生节目僧礼拜僧问五家门庭蒙师指云门大师面目在甚么处师云描不成画不就进云南北山头云宝珠池内月又作么生师云还许话会么僧礼拜云谢师荅话师云未许话会在便下座解制祈远唐居士设斋请上堂师登座云巍巍煦日添心色荡荡和风起见尘如此句中玄会了依然堕在冷冰冰直须恁么中不恁么不恁么中却恁么恁么中不恁么解制何妨结制不恁么中却恁么把住岂碍放行正是太阳门下日日三秋明月堂前时时九夏秪如功位俱隐一句作么生道良久云铁马空中吞皓月泥牛生得一双寅僧问三月安居徒自缚请师为众施寥廓师云拄杖横挑拨乱云进云纵横一任天涯外阛阓山林色色新师云眠牛岭下且安身进云瀑落声沉鸟云飞势断峰师云游人独自逞风流进云风流久操胡笳调今日龙华值子期师云且莫草草僧礼拜又僧问一鑑无私辉宇宙晴空万古绝瑕痕正当与么时是解耶结耶师云桃红柳绿进云恁么则一众霑恩有地师云横担拄杖僧拂坐具云便独步去也师云草履破云行又僧问把定重关即不问放开一线意何如师云紧峭草鞋一任𨁝跳进云秪如风行草偃水到渠成又作么生师云衲僧跻跻登堂后檀越巍巍送供来进云与么则云移出谷浑无碍月临沧海任纵横师便打僧拜师下座唐祈远居士至室中问如何是参禅得力处师云头头上了曰如何是参禅险难处师云切莫妄思量曰如何是参禅受用处师云全体绝遮拦曰起灭不停时如何师云不是别人家里物曰熟处难忘时如何师云好个消息曰风恬浪静时如何师云全家安乐曰铁壁银山时如何师云莫向这里躲根曰一念无私时如何师云正好喫棒士礼拜而退崇祯十年丁丑四月八日江西南云山慧灯寺说戒上堂师云南径荒凉特为举扬慧灯燄燄祖印重光大明春色至万物尽芬芳南云遍覆娑婆界一片风光满上冈于此会得释迦降生皆觌面于此不会依旧薰风度短墻会么如或未知且听受戒入就瑞白禅师语录卷之二终入就瑞白禅师语录入就瑞白禅师语录卷之三明住天台护国寺嗣法门人寂蕴编小参住云门小参师举证道歌云心是根法是尘两种犹如镜上痕痕垢尽时光始现心法双忘性即真大小永嘉秪道得一半云门即不然心是根法是尘两种犹如车两轮两轮未转车无用两轮转处示车身且道与永嘉相去多少莫有与他出气者么出来与山僧相见僧问宝镜当台为甚么胡汉不现师云贼身露也僧礼拜师便打小参举起茶钟云今朝七月三十日地藏菩萨降生向山僧茶瓯里洗浴诸人还见么若如此见得众生度尽方证菩提于此不见地狱不空誓不成佛若有通方作者出来相见时有僧出问云如何是云门主人师云林中整日懽进云如何是云门家风师云淡饭凭君喫进云客来以何款待师云黄虀任意餐僧礼拜师回方丈小参欲知佛性义当观时节因缘时节若至其理自彰灵云见桃花是时节因缘香严击竹是时节因缘玄沙𡎺指是时节因缘乃至世尊夜睹明星皆是时节因缘秪于诸兄弟清晨下床着衣喫饭疴屎放尿迎宾待客烧香扫地莫不皆是时节因缘且道作么生是自彰的理还会么朔风彻骨人皆委霜花满地阿谁知僧问如何是云门境师云翠竹摇风声飒飒进云如何是境中人师云整日无事做闲步竹林中进云还有向上事也无师云有进云如何是向上事师云踼断五云溪僧礼拜小参方才过元旦不觉三十日梅蕊巳飘空堤柳含烟绿林远和风轻山深寒气毒觌面巳相呈荐取那一着大众且道如何是那一着会么绿竹无向背青松绝往还便归方丈小参春风荡荡春雨霏霏泥泞路滑行人湿衣就里暗通消息那个男儿知归且道通个甚么消息会么顺风过若耶随流落鑑湖小参三尺冰河连底冻数竿枯树尽银花太阳一出峰头外清潭依旧走鱼虾见色明心虽好事撒瞎时人几眼沙莫有清净宝目不受翳障者么出来高鉴看时有僧出云狮儿独吼云门里杳象群藏北斗中师作嗄嗄声僧拂袖云岭外彰爪牙去也师云这野狐精又僧问富翁锦上重添锦即不问孤鴈寒江事若何师云千江有水千江月进云冻滩独立迟春信为甚不见东风弄柳堤师云寒气太重僧云何时得一声嘹喨斜阳外带得平安书信归师云一枝梅蕊传消息万里山河享太平僧礼拜师回方丈小参越州一朵梅炉峰东畔西有人玄会得绿竹放红丝会么会即便会不许节外生枝若要节外生枝打折你驴腰莫言不道有僧问如何是威音那畔事师云石伞峰𨁝跳进云恁么则离家转却云山外师云伶俜汉进云过在甚么处师打云教你不要节外生枝僧礼拜师回方丈住延庆小参一段真风本现成当人何必苦追寻森罗万象舒光彩随缘用处即天真众兄弟做工夫不可驱昏敌散不可断妄求真不可高标圣境不可希图悟门不可沉空滞寂不可流浪前尘不可举处承当不可即念即真不可拨波求水不可妄认身形若能如是行去正所谓当处即天真佛也虽然须知更有向上一窍在且道如何是向上窍良久云杲日无私炤任运过西峰僧问桃花三月茂梅蕊雪中香提起坐具云未审此枝花属何境界师云冰河三尺浪进云叶落枝枯后又如何师云泥牛雪里眠僧礼拜师回方丈小参虚寂寂明历历举步莫疑动用不悉遍满干坤时人不识释迦两脚舒达磨惟面璧弥勒呵呵笑休更生疑惑大众作么生是不疑惑的事飕飕林上叶飘飘舞太虚僧问水穷山尽向甚么处着脚师云坐看云起时进云虚空粉碎如何下手师云泥牛吼水面进云空悬烁烁一龛灯师便打僧礼拜小参一个话头明历历内不出兮外不入忽然蓦地爆一声方始彻皮又彻骨大众彻皮彻骨即不问作么生是爆底事还会么疏疏翠竹通身冷皎皎澄潭彻底寒小参朔风凛凛逼人寒大地霜花添瑞色满目文殊是对谈休向南方寻知识南方知识即不问作么生是对谈底事良久云翠竹枝头冰叶重乌鸦体上冷毛轻僧问古云直饶学到佛边事犹是错用心毕竟如何始得相应师云鞋薄脚底冷进云上无佛道可成下无众生可度为甚么又道个超凡入圣了生脱死师云衣短肋下寒僧礼拜又僧问即心即佛则不问非心非佛是如何师云翠竹浓霜重进云恁么则脱体无依迥然独露师云水中巳生骨进云向上还有事也无师云来年二三月僧礼拜小参百岁光阴一梦周几番欢喜几番愁一声鸡唱惺惺也苦乐盈怀秪自休人生在世总是一梦而巳或梦做轮王统御四天下或梦入山林修无上佛道或梦转法轮度无量众生或梦做菩萨行六度万行或梦修十善而报生三天受享快乐或梦造十恶堕于三涂忍无量苦忽然一觉如大梦醒始知从前所作所为了不可得知醒时人说梦中事心纵精明欲何因缘取梦中物直得默休而巳莫有百花林里过一叶不沾身者么出来与雪上座相见时有僧出问一切有为法如梦幻泡影如何是非幻一句师云石女唱山歌僧礼拜小参年新月新日又新和风吹破碧潭冰慇懃报与诸禅者乌龟骑鹤上崑崙乌龟骑鹤即不问且道作么生是新年底事良久云阳和布德泽桃李又重新便归方丈小参一碗无油灯历历甚分明昼夜无私炤达者暗里惊炤即不问作么生是灯遂竖拂云彻地通天光灿烂老少盈怀任意观住龙华小参师登座云开疆展土弥勒楼现于当处伐木诛茅普光殿建于目前宇宙高人出出入入干坤道者往往来来性海悟于剎那行门成于顷尔星霞散彩日月舒光正恁么时成家乐业一句作么生道良久云四海衲僧明正化十方檀越助无为僧问新年佛法则不问茎草现琼楼是何人境界师云一枝梅蕊传消息进云丈室现三万二千狮子座还是神通妙用还是法尔如然师云处处阳和大地春进云我佛成道长者施园获何功德师云遍界不曾藏僧礼拜云弁山腾瑞气霄汉产祥光师云莫眼花又僧问上香呈般若点烛布禅机秪如未上香时般若在甚么处师云雨打阶前湿进云般若巳蒙师指示新年佛法事如何师云爆竹一声除腊去梅花几点送春来进云恁么则道场建处祥云集佛法兴时秀水朝师云也不为分外僧礼拜小参玄鸟来翼苍庚初鸣桃花结蕊雷霆发声西来大意全彰祖师巴鼻独露正恁么时截断众流即不问随波逐浪一句作么生道柳眼乍开风日暖山河无处不新机有僧出问九九八十一犁耙一齐出是甚么消息师云老笋抽芽进云梅花飞片玉桃蕊吐红霞仗甚么人恩力师云太湖波底月弁山崖畔春礼拜小参一向恁么一花一弥勒一叶一释迦头头显妙处处呈奇一向不恁么削迹吞声壁立万仞孤迥迥峭巍巍三世诸佛无开口处历代祖师无措足处且道二俱不涉作么生啇量会么无阴阳地草常秀花发寒崖不带春僧问今朝二月望桃李花未放如何是万紫千红境界师云今日是花朝进云花在那里师云东山西岭一枝红僧礼拜小参两轮日月快如梭荡荡薰风度薜萝满目清凉可人意试问诸公会也么须领略莫蹉跎觌面当机如不荐去问龙华阿逸多莫有高揖释迦不拜弥勒者么出来相见时有僧出礼拜问曰善财童子登妙高峰顶为甚不见德云师云绵密不通风进云为甚别峰又相见师云傍通一线僧礼拜有居士问云特到龙华求佛法慇懃秪见撒明珠明珠即不问如何是佛法师云今朝又起风进云起后如何师便打士礼拜小参一向恁么秪是入廛垂手随波逐浪杀活纵夺收放自如一向不恁么壁立万仞截夺众流魔佛不通圣凡绝迹其或恁么中不恁么不恁么中却恁么冰河发燄枯木生花石女吹箫木人演武秪如恁么也没交涉不恁么也没交涉恁么不恁么总没交涉且作么生良久云大海不容明月炤禅室岂留半夜灯僧问如何是恁么一句师云清流落太湖进云如何是不恁么一句师云弁山绝消息进云如何是恁么中不恁么师云弁山峰顶云太湖波底月进云如何是不恁么中却恁么师云太湖波底月弁山峰顶云僧礼拜小参因中明果德果后施因行因行一齐彰圣凡无二道既无二道则知未离兜率巳降皇宫未出母胎度人巳竟如是则知亘古亘今秪是一念无凡圣无得失无是非无生佛无有无尘尘尔剎剎尔处处绿杨堪系马头头显物物露着着全是祖师机于此会得总是建化门头边事须知更有向上一着子在良久云木人才抚掌石女笑呵呵僧问寒山雪覆乌藤树枯木逢春花再开是如何师云九夏雪花飞进云等闲识得东风面万紫千红总是春师云秪明今日事昧却本来人进云撒手悬崖下分身遍剎尘师云且喜没交涉僧礼拜云瞒人不少住白雀小参师举船子偈云三十年来江上游水清鱼现不吞钩钓竿斫尽南山竹不计工程得便休大小般子虽是落草求人大煞劳嚷生弁山即不然数十年来山上游草深林聚兽鸟稠等闲撒个漫天网也有金毛也有狐只如野狐堪作何用寻常翻个筋斗子惹得傍观笑忻忻野狐且置莫有金毛狮子么出来抖擞爪牙看时有僧出以坐具覆头云和尚会么师云野狐精僧礼拜云又被风吹别调中师云总没交涉便回方丈小参顶门正眼要在作者知归肘后灵符须凭英雄提掇杀活纵夺珠走盘而盘走珠人境交加位转机而机转位圆陀陀体用一如赤洒洒逆顺自在且道是何人境界举雪峰在德山作饭头师云倚门傍户汉一日饭迟德山托钵向斋堂师云虽然正令全提也是怜儿不觉丑峰云这老汉板未鸣托钵向甚么处去师云不妨拶着德山低头归方丈师云可惜放过雪峰举似巖头师云辜负巳灵头云这老汉未会末后句在师云东家死人西家助哀山闻令侍者唤巖头至云汝不肯老僧那师云陷虎之机头遂密启其意师云巖头道甚么一条拄扙两人扶山至来日上堂果比寻常不同师云虽然将错就错谁不识汝狼心虎胆头至法堂抚掌大笑云且喜老汉会末后句也虽然后来只得三年活师云这里有些子淆讹莫是徒弟授记师父么且喜没交涉莫是神通知道么且喜没交涉莫是如虫御木么且得没交涉既不如是毕竟作么生良久云霜花和石冷青松带月寒小参一段真光觌面来何须特地强安排神通变现无踪影秪在当人眼自开以拂子打圆相云此是真光作么生是眼开底事将拂子放开云此是眼开的事作么生是真光会么山僧拂子是指月山僧语言是话月作么生是真月若会得真月时无有圣凡大小得失是非无有祖师机关亦无衲僧巴鼻亦无正偏五位亦无三要三玄亦无炤用人境亦无三种渗漏还会么坞内霜花满六合冻云轻住龙华小参李祖虞居士请小参师云业逐残冬去福同春日来欲知个中意泥牛上五台会么今日是祖虞居士为荐孙氏孺人请山僧小参以此般若功德资助孙氏往生极乐古云因缘和合虚妄有生因缘别离虚妄名灭虚妄有生生即无生虚妄名灭灭即无灭既无生灭即无来去无彼此无生灭则十世古今始终不离于当念无彼此则无边剎海自他不隔于毫端遂竖拂云会么殷勤为解丁香结指出莲花胎里人僧问云去云来天本净莲花托化事如何师云七宝池中香馥馥进云孝子忘却思亲念吾师棒下长灵根师云亲见弥陀别样春僧礼拜师归方丈元旦小参师登座竖拂云昨夜弥勒世尊降迹龙华放玉毫相光令诸世界合成一界令森罗万象草木丛林明暗色空诸色合成一色令四生六道地水火风诸相合成一相令四圣六凡若大若小若男若女若僧若俗一切无明妄想智慧愚痴烦恼颠倒生住异灭一切心数之念合成一念令过去未来现在三世诸时合成一时新旧不别圣凡一体正恁么时且道作么生啇量良久云弁山古涧波中石花柳枝枝不带春有僧出问今朝第一日师登第一座如何是第一句佛法师云雪覆青山峰不露进云恁么则空里银石舞无根树生花师云没却汝头僧礼拜师回方丈小参三世诸佛以一大事因缘故出现于世历代祖师亦以一大事因缘故出现于世天下老和尚莫不以一大事因缘故出现于世所谓开示悟入佛知见也世尊拈花皆是开示迦叶微笑是悟入也马祖一喝是开示使百丈悟入也黄檗三顿痛棒是开示使临济悟入也香严击竹灵云见桃花是悟入也方才孟夏时节榴花现瑞栀子呈祥玄符未挂魔王胆落菖蒲剑立平寰宇金莲拳打破虚空正恁么时莫有悟入者么出来呈似看如无再过二三日画桡舞碧波僧问四月闲人少农家尽插秧觌面当阳旨请师为举扬师云山高水低进云当阳一句蒙师指向上宗乘又若何师云明月挂松稍进云恁么则弥勒峰头拍手笑青龙岗上浪滔天师云浸杀你僧礼拜师归方丈壬申冬结制小参几片白云露当人之面目一轮杲日显佛祖之真机更兼满地霜花况乃遍空冰冽如此会得归家稳坐如此不会伶俜辛苦会么良久云木人唱曲浑闲事石女吹箫始是奇今日弁山结制之辰山僧久病向不陞座大总宪唐老居士具香仪命祈远居士入山同长兴众居士启请为众说法山僧久病无法可说有一则古语举似大众遂竖拂云会么古云万象之中独露身这个是象如何是身复摇拂云这个是身如何是象如此会得弁山顶上七纵八横如此不会老僧归方丈去也便打元旦小参黄道启文明处处门符迎新岁阳和布德泽家家爆竹振尧年冰花解而煦日威柳眼开而和风力兰花挺秀梅蕊含香寒巖枯木心回岭头稿草芽发森罗添吉庆宇宙涌祥光正是转位就功时节秪如君臣道合父子如如作么话会良久云弹琴石女音声美鼓瑟木人韵调高僧问黄道文明启何人得所繇师云全赖东君力处处强出头进云恁么则学人相见去也师云觌面相呈事作么生僧便喝师云未在僧礼拜又僧问东君昨夜传消息报道今年煦日新如何是新的句师云百草头边杨柳青进云一毫端上呈春色万紫千红遍界辉师云还有春寒四十五进云新句巳蒙师指示向上宗乘又若何师便喝僧礼拜师回方丈上元小参今朝正是十五处处喧天锣鼓报道上元隹节遍地灯毬乱举文殊大显神通诸人切莫莽卤若还逴得些儿当处超佛越祖作么生是超佛越祖底事柳眼乍开风细细兰香初起日融融弁山三月安居冬期巳过今朝正是正月十五日虽不解制一任东走西走虽然放行不曾动着半步如此会得太阳门下日日三秋如此不会不妨明月堂前时时九夏会么山头翻白浪海底火正红僧问把定重关经九旬蓦然打破事如何师云今日是元宵进云恁么则展翅沖霄去也师云金翅鸟王当空进云纵横奔出干坤外翻身踼破太虚空师云早被他拿下了僧一喝礼拜而退师云虾跳不出斗又僧问百日期限今巳满归家底事是如何师云黑漆漆进云归家后如何安养师云整理意气新进云正当元宵节届和尚又作么生庆赏师云灯花灿烂进云堂前瑞草传消息引得男儿满面春师云三十棒僧礼拜师住蕺山小参触着磕着无非本地风光左之右之全彰自巳面目拈起则该括森罗万象放下则迥脱虚寂孤明即如不拈不放如何为人良久云朔风大地寒煦日花枝放今进堂将一月了莫有工夫透脱者出来通个消息僧问拖泥带水忘物我大方独步任腾腾时如何师云旭日炤窗前进云恁么则踏破千江月独露戒珠光师云又有一重在僧礼拜云耀古腾今辉宇宙冲开碧落任纵横师云看取脚下又僧问虎头带角出荒草未审以何为食师云吞却你也不识僧拂坐具云横冲直撞去也师云粉骨碎身僧一喝师打一棒便回方丈小参阳燄翻波五十年空里栽花颠倒颠时人添得眼中翳妄为山僧庆诞缘须领略莫迟延拟议鹞子过碧天竖拂云大众且道山僧年纪毕竟是多少良久云秦望山头翻白浪鑑湖波底剔银灯汝等诸人一期将过巳过关者不在此限若未过关者古人云若究理坐看一七若不悟明截取老僧头去今尚有二七日在再加精进再加勇勐策励身心忽然一念相应心华发明炤十方剎始不辜负结制参禅也其或未然话尽山云海月情依然不会还飞去珍重夜参住云门夜参一叶扁舟浪里颠丝纶抛去看浮钱钩头忽尔金鳞现不负渔翁冒晚烟遂以拂子作掷钩势云雪上座今夜抛钩掷钓莫有负命底鲲鲸么出来吞啗看时有僧出礼拜师云元来是个虾蟆僧问如何是佛法师一喝僧无语师云果然是个死虾蟆便打住龙华夜参举三祖云有即是无无即是有又云一即一切一切即一但能如是何虑不毕大小祖师口门窄说到这里伎俩巳尽雪上座即不然昨夜磉礅开花露柱发笑灯爖𨁝跳上三十三天触着帝释鼻孔多闻天王恶发将须弥山王一掴直得东海龙王头疼三日会么若会得出来通个消息其或不然明日登坛受戒与诸人说破入就瑞白禅师语录卷之三终入就瑞白禅师语录入就瑞白禅师语录卷之四明住天台护国寺嗣法门人寂蕴编茶话住云门结制普茶师云今朝九月九个个咸知有芙蓉开口笑黄花尽稽首石女舂餈糕木人捧盘走爱喫赵州茶不饮曹山酒且道如何是赵州茶满酌浅斟皆具足何须山野再来倾僧问如何是结制师云归单去进云如何是解制师云今日不向你道进云如何是不结不解的意师云汝非其人进云还有向上事也无师云无僧云为甚么无师云云门结制僧礼拜茶话选佛场中明圣智红炉鞴里煅真金妄昏从此无逃避管取凡心即祖心众兄弟各人将从前所有贪嗔痴爱无明烦恼禅道佛法昏沉妄想圣情凡见真如佛性菩提涅槃一收收来放在大炉鞴中然后架起智慧火一烧烧教无有起处无有灭处无有来处无有去处无有圣凡魔佛邪正是非净秽好恶到与么时岂不是凡心即祖心耶虽然如是若是祖师向上一窍未梦见在且道如何是祖师向上窍良久云日来石伞峰头白水出昌源波浪清茶话一个话头牢把持绵绵密密莫寻思努力今生了却去休待当来弥勒时众兄弟三七排遣巳毕明日四七坐香起头三七日中所做工夫相应么话头纯熟么妄想平贴么昏沉轻清么可通个消息来若全无得力可再发大志精进中更加精进勇勐中更加勇勐将一个话头一扣扣住如无始以来冤家相遇一般与他一滚滚作一团内不放出外不放入茶里饭里眼里梦里行住坐卧里不可丝毫放舍直得东西不辨南北不分触境逢缘㘞地一声始知成佛其来旧矣还识旧时佛么金风飘落尽古榦赤条条僧问一叶不留时如何师云古榦赤条条僧礼拜师便打茶话一迷大觉性六道受沉沦妄想能消灭当处即天真所以世尊初成正觉之时叹曰奇哉众生皆具如来智慧德相良繇妄想执着而不证得诚哉斯言众生执有是妄想人天执十善因果是妄想声闻执偏空是妄想缘觉观生灭因缘而证果是妄想事度菩萨执六度万行是妄想大乘菩萨去二边存中道是妄想乃至等妙有微细所知亦是妄想即今堂中高标圣境希图妙悟是妄想或妄认识神者或拨波求水者或沉空滞寂者或遏捺妄心者总不出妄想若是丈夫汉一念看破一齐放下当处是一尊天真佛也三祖云虚明目炤不劳心力非思量处识情难测到此地位权且引汝入门要汝知有若是祖师门下正好买草鞋行脚正好来山僧手里喫棒何故须知有向上一着子在且道如何是向上一着子良久云湛水无龙隐枯木有花开僧问如何是向上一窍师云向下会取僧云还许学人知也无师云不许僧云为甚么不许师云为你不通向上窍僧礼拜师云果然又僧问瑞花今巳现瑞果几时红师云三冬日色冷如冰进云还许学人偏众去也无师云不许进云为甚不许师云秪为人人有分进云花果巳蒙师指示请师再露瑞根看师云一枝雪里弄馨香僧礼拜又僧问正恁么时全身独露正体堂堂独露一句即不问正体堂堂事若何师云玉烛摇红影进云转身后一句又如何师云石伞笑吟吟僧礼拜为了幻知宾住护珠庵茶话赤水有玄珠人人须探觅离娄不可求罔象偏能得欲识护珠人问取幻禅客大众护且不问作么生是珠良久云鑑湖多媚色长渎有光生僧问如何是禅师云禅问如何是道师云道问如何是父母未生前师云风生壁下寒僧以手作插香势云还许学人恁么会否师云不许进云零霞落野田师云莫被声色转僧礼拜师云又恁茶话古云一入门来先须知有知有者始可奉重作么生是奉重底事莫是臣奉于君子顺于父么且喜没交涉既不如是毕竟作么生良久云相逢尽道休官好林下何曾见一人汝等众人进堂巳五十日了在禅堂中挨磨经行团团转转七尺单前上上落落事作么生秪如二六时中三餐茶饭荳腐面觔青菜萝卜废了常住多少油酱青菜荳腐即不问你各人向萝卜头上道取一句来若道得皇恩佛恩檀越之恩一时酬毕若道不得他日见阎罗老子喫铁棒有日在莫言不道时有僧问古人云不可以有心求不可以无心会不可以语言造不可以寂默通除此四路和尚如何接人师云铁牛不怕狮子吼进云恁么则石伞峰前演摩诃师云如何是摩诃僧一喝师便打僧礼拜茶话紧着程途再着鞭草鞋更用把绳添行到水穷山尽处大家齐和太平年而今众兄弟做工夫必须要透顶透底彻头彻尾彻将去方好不可半途而废如人行路相似但有路可上更高人也行直行到水穷山尽再跨一步方有少分相应亦如将军上阵一般虽然捉其先锋擒其殿后若余党未尽待汝卸甲停戈贼兵复起依旧丧身失命必须破其窠窟勦其巢穴灭其余党然后为太平也前半期排昏敌散去其麤重后半期有微细流注必须以智慧炤破尽净无余方可心地太平虽然如是此乃功勋边事须知更有不涉功勋坐见太平者且如何是坐见太平底事良久云虚寂六宫天下治舜日辉辉炤大千僧问月团前后总不问正当月团时如何师云明朝十五日进云意旨如何师云大众普茶僧打圆相云还许学人恁么会否师云不许进云为甚不许师云正当十五日僧礼拜茶话过去未来及现在十方不隔一毫端若人于此能明了历历分明珠走盘今劝众兄弟先要明了自巳进堂时是自巳做工夫到于今也是自巳明日出堂时也是自巳从无始以来也是自巳威音王佛出世时也是自巳乃至释迦佛时也是自巳当来弥勒佛时也是自巳直至师子佛时娄至佛时也只是自巳曾无第二人第二念一身如是多身如是一世界如是多世界如是乃至尽虚空所有世界尽世界所有众生莫不皆是自巳所以经云十世古今始终不离于当念无边剎海自他不隔于毫端此之谓也莫有识自巳者么出来呈似看时有僧问直指单传即不问三藏殊文事若何师云白月印长江进云初机难会乞师下个注脚师云清波明透露僧礼拜解制茶话月钩云饵整常抛湛水澄潭正寂寥有时浪里吞钩去收卷丝纶意气高大众且道收纶卷钓一句作么生道良久云柳条横串花篮里街坊高叫卖新鲜僧问金钩玉线将收挽鲸鲵忽现事如何师云虚空撒下漫天网纵使英豪怎出头僧云拿云攫雾去也师云霹雳一声魂胆碎僧云三汲浪高鱼化龙渔翁空捕夜江水师云巳被柳条串却住延庆茶话十方同聚会个个学无为此是选佛场心空及第归今日选佛场开十方同会且道作么生是无为的事秪如佛又如何选遂竖拂云白云缭乱舞翠竹冷飕飕僧问碧油幢鼎建祖令若何宣师云秦望摩霄汉进云即今君臣道合文武功齐和尚又如何阐扬师云溪水澄澄洗玉肌进云恁么则阙里祥光包宇宙师云今日结制僧礼拜云林间瑞气新师云知恩者少茶话应缘莫执沉寂莫贪风摩霄汉月映寒潭魔佛齐收总属颟顸有无不立是非之端毕竟如何唵口篮唵口篮会么世事秋云薄人情露水长茶话大道无形相自心等虚空证得自心时无有是非者既无是非则无生灭无去来无取舍无凡圣无高下无得失如是则三教一理也三观一心也三世一时也古今一念也三德一智也圣凡一体也物我一如也僧俗一性也五教一乘也遂竖拂云会么若也不会山僧便与你通个消息良久云篱边黄菊金粧就树头红叶朱染成僧问白水煎茶叶香气满瓯来时如何师云供养大众进云即今茶与赵州茶是仝是别师云一口吞却僧礼拜茶话善恶分明报干坤岂有私泥牛遭霹雳木马害痈疽威音那畔魔佛潜踪今世门头有无并立前三三后三三明陈数目不落因不昧果五百生野狐恶人烧佛眉须落赞劝闻经福无涯且道凭何节目得恁么利害竖拂云有水皆含月无山不带云僧问时人造业有何报师云金花剪就檀香木进云体中办茶供众有何福德师云蜡烛烧成柏木油僧礼拜又僧问是人犯杀盗媱妄向和尚忏悔和尚终日阿佛骂祖向甚么处忏悔师云香烟沖碧汉进云恁么则无忏悔处师云金花落眼前僧礼拜又僧问尽大地是个禅堂唤甚么作界外师云延庆寺进云尽大地是个蒲团又唤甚么作界内师云延庆寺进云即今结制安禅陞堂入室和尚与学人说个甚么师云延庆寺僧礼拜云谢师指示师云莫谤老僧茶话真空不自空明月印西东妄心不自妄春情来柳上识得真妄时依然成两样不两样三十棒咦石女害相思泥牛喫铁棒会么若也不会再与你打些葛藤今夜是商吕及众居士办茶供众请山僧结般若缘遂竖拂云若向这里会得一切现成一切受用一切自在一切超脱不须驱昏敌散断妄求真总是一个自巳既是自巳不须做作你若认自巳是头上安头你若别求自巳是斩头觅活如刀不自割指不自触眼不自见眼若可见眼即成境刀若自割刀即成物指若自触即成别指所以见物者是眼断物者是刀触物者是指二六时中当下运用者是个自巳会么切莫作梦好茶话枯定愚痴窟狂慧生死根定慧等双持真是如来子经云如来所得法定慧力庄严而今做工夫者或枯身泯智歇灭妄心以为禅定殊不知皆是愚痴也或穿凿古德机缘下得几句转语听得几部经教以为智慧殊不知皆是生灭根本也当知正慧与狂慧不同正定与邪定各别见境不生心动念者正定也了达诸法无我者正慧也定慧皆是庄严自心之道也定不自定依我作定慧不自慧依我作慧如此观之则定慧皆是假名须知定慧向上有事在会么三旬红日三千热一夜冰花大地寒一僧礼拜问云离却定慧请和尚速道师打一棒僧拂袖而去师云三十棒一棒也饶不得茶话提起智慧刀万缘俱勦绝话头莫放宽直须穷彻骨古云一念万年去寒灰枯木去古庙香炉去今时久做工夫不办长远心决定志或半月一月半年一年稍见些影响以作了悟者或认些门头户底以为罢参者或看些言句以为得入者此都是妄认前尘错乱修习非我种草也莫说学所得者皆是影响总有真实悟入者古人云大道未明如丧考妣大道巳明如丧考妣二六时中战战兢兢如临深渊如履薄冰所以涌泉四十年方成一片赵州三十年不杂用心岂似而今容易得者当须体究不可草草莫有百花林里过一叶不沾身者么良久云泥牛吐雾方才美枯木生花始是奇僧问大道未明如丧考妣大道巳明为甚么也如丧考妣师云前途路更赊进云蚕要温和麦要寒师云也须保重始得僧礼拜又僧问如何是暗中明师云白云笼月色进云如何是明中暗师云翠竹舞清风师云明暗双双即不问即今觌面事如何师一喝僧礼拜住龙华茶话元宵普茶次师云昨夜明月潜辉暗通一线今宵灯光普煦觌面无私花毬散彩蜡烛争奇正恁么时且道承谁恩力还有人道得么良久云东君昨夜传消息陇上梅花有几枝茶话薰风拂拂糜雨飕飕田苗增秀圃菜添容恁么会得何必言功且道不涉功勋一句作么生道雨过山头碧月昇大地光中秋茶话师云亘古亘今一轮月剎剎尘尘俱炤彻时刻清光觌面提何故今宵称佳节缺与圆圆与缺添却时人眼中屑莫有不受翳障者么良久云此处一轮满清光何处无复云秪如人人有段清光为甚么不炤时有一僧出将袖一拂打箇翻身云此还是炤么师云怎柰五云攒簇僧云恁么则收光摄彩去也师云何处更囊藏僧礼拜新春为李宅忏毕茶话和风荡荡消积劫之坚冰煦日辉辉勋寒崖之枯木坚冰消则定水处处澄清枯木勋则慧芽时时增长且作么生是不涉生灭一句还有人道得么如无山僧自道去也弁山烟浪尽明月下太湖僧问脱鼻金牛眠露地时如何师云东林西林进云孤舟巳系垂杨岸不怕狂风勐浪来师云过头过底僧礼拜师归方丈住白雀茶话师至白雀普茶次当家启请为众说法师遂云白雀飞来添湖中之瑞气青莲涌出阐弁岳之风光九曲彻底清流太湖万里波浪正恁么时且道是何人境界会么满堂僧簇簇千古道风香僧问狮子未哮吼龙象巳交参主伴圆融句请师一举扬师云莲花从地涌进云佛法不敢问到院事如何师云宾主交参进云恁么则青莲解说法白雀亦知音师云千古意分明僧礼拜定职事茶话文殊智头头显露普贤行处处全彰根境不相知事理俱无碍且作么生是无碍的事理遂竖拂云会么木人轻拍掌石女笑呵呵开示不录结制普茶次师举起茶钟云会么若向这里会得无圣无凡无小无大无漏无为无真无妄无内无外无僧无俗无我无人无结无解何以故我王库内无如是刀其或未然且将个本参话头顿在目前如靠须弥山相似如猫捕鼠相似如鸡抱卵相似切切孜孜绵绵密密忽然撞着㘞地一声始知成佛其来旧矣又举茶钟云泥牛翻白浪木马吼清风西堂孤崖出问九旬结制今宵始此夜临筵事若何师云金风黄叶落进云多子昔年千户晓今宵公案又重新师云霜花满地堂估供花云今古相承惟个意描不成兮画不成师云历历分明堂礼拜云某甲恁么去也师云切莫乱走又僧问坐断千圣舌头把住诸佛要关事如何师云凡圣不通风进云只如东西不辨南北不分又作么生师云弁峰寂寂进云恁么则三百五百证龟成鳖去也师云切莫草草匆匆僧礼拜浴头办茶十六开士随类而行蓦头一泼忽悟水因既不洗尘元无二人亦不洗体岂有两身中间寂然脑后抽钉妙触宣明佛祖俱陈师复喝云此是妙触作么生是宣明的事其或未会且向浴锅中擦痒揩背忽然摸着方始心安今日是心安办茶请予指示山僧无可指示曾记得古人一则因缘昔有一无垢世界造化浴室后有老宿问云既是无垢为甚么却造浴室至今无人下语汝等诸人各下一语看西堂云若不造浴室怎显无垢师云谁不识汝是西堂茶话观音峰下洗钵崖前红叶历落石壁悄然如此会得不用参禅会么白云岭头住清泉涧底流问荅不录茶话识时机破时弊明眼宗师通回互知进退伶俐学者若还清浊不分必然法道废矣上古之时淳朴之机行过于解静沉死水难以发言所以径山七百高僧无人发问百丈遣黄檗至径山发问然后始解问话岂比今时道理不知青黄工夫不知进退妄生穿凿或云干屎橛柏树子一切皆空但凭我拈来即是或云机锋如空谷荅响如有人叫一声谷中即应一声所以有人问一句我即荅一句犹如空谷之应声也若如此会尽是地狱种子破败禅门安可为当家种草也秪如大慧禅师呵叱人说道理彼时人坐在百尺竿头守住道理不能翻身故此大慧呵叱要使竿头进步今时人道理全然不晓却教人不要明道理秪如不从道理而得者有几人也自七佛所传者皆传此清净心体也岂可不明道理乎如临济香巖南泉辈皆云精通性相熟练教乘然后为禅师也岂可不明道理如古人云秪贵子之见地不贵子之行履今日以山僧观之秪贵子之行履不贵子之见地何也古人质朴言不妄发今人淆漓听其言则超佛祖之先观其行则落凡愚之后岂可重其见地也古之人以行过解故不重其行不是无行今之人解过行故所以不重其解不是无解也山僧所举皆是时弊你等他日为善知识若不革故自新儱侗过日秪图门庭闹热非佛弟子也珍重普茶次师举古人云即此见闻非见闻师云一有多种二无两般无余声色可呈君师云唤作声色即错个中若了全无事师竖拂云者个是甚么体用何妨分不分师云言语道断非去来今即且置秪如石女抛梭又作么生还会么若不会山僧再与你打些葛藤只如你们清晨下单来耳闻钟鼓铃鱼之声眼见森罗明暗之色有甚么隔碍你有甚么系绊你你拈将半毫声色来看要且声不是声何故声色从因缘所生当体全空以全空故当体无生以无生故则无去无来无取无舍非有非无当下只是个本地风光不可向外驰求以作声色会也既不是声色且道毕竟是个甚么古云填沟塞壑无人会堪笑骑牛更觅牛珍重普茶师云大众山僧在此待你们搆去还搆得么搆得亦是你搆不得亦是你正当此时历历孤明无昏无妄无有思惟分别唤作识心得么既不是识心且道是个甚么总是你自巳唤作一时一念一剎那际三昧曾无甚么隔碍你无有纤毫盖覆你何不恁么会取好昔有僧问归宗如何是佛宗云若向汝道恐汝不信僧云和尚重言焉敢不信宗云即汝便是僧云如何保任宗云一翳在眼空花乱坠好言语汝但着佛见祖见菩提见涅槃见悉是空花汝但不起一切见连这不起亦不起方得净尽无余方唤作无心道人也今日是季清程居士宿秉善根不忘付嘱大心顿发护持三宝得得入山办茶供众以行菩萨行汝等须当各各努力一念纯真方可唤作无心道人方可消受得他的供养汝若散心杂话滴水也难消你要学佛学祖参禅悟道明几则公案此是这边语那边语此是向上语向下语此是隔身句纵夺句杀活句若如此会尽是散心切莫草草时寒珍重僧问赵州三十年不杂用心他在甚么处过日师云九九八十一今日从头起进云至于穿衣喫饭又作么生师云薰风自南来进云为甚么八十犹行脚师云朔风从西起进云如何是悄然处师云石女睡正浓僧礼拜普茶次师云一句当阳绝正偏岂分位次涉言诠电光石火如能荐始识拈花教外传教外别传之旨不涉言诠句意思量分别识心一切净尽无余秪露目前些些古云承言者丧滞句者迷要在圆陀陀活泼泼处要会即会不许拟议一拟便落二落三了也你看僧问赵州如何是西来大意州云庭前柏树子僧云和尚莫将境示人州云老僧不将境示人僧云如何是西来大意州云庭前柏树子虽然道个柏树子元不将境示人虽不将境示人不妨道个柏树子何尝涉于言句情境今时人只管穿凿古人语句此是正位此是偏位此是人此是境远之远矣且道作么生是不涉言诠的句良久云污泥出没浑无染流水滔滔绝往还龙华除夜茶话师云弁山没有甚么与大众分岁有一则古语举似大众三祖云至道无难惟嫌简择但莫憎爱洞然明白今日是除岁明日是新年作么生不简择左边是厨房右边是斋堂作么生得无憎爱若向这里晓得亲剥泥牛与大众分岁其或未然且归堂中参究不得草草僧出云岭上寒梅带雪开师云是简择进云多谢泥牛师云又是憎爱又僧云和尚未开口巳前早巳勘破了也师云灼然简择僧便喝师云憎爱端阳茶话今日端阳隹节画龙艾虎斗额夺得锦标归来特与诸君漏泄目作么生是漏泄的事石榴红似火栀子白如绵竖碑茶话碑文镌白字万古徽猷当道种青松见闻不昧如此会得犹在半途如此不会白云万里会么良久云弁山一日雨桥流水不流僧问弁山风景事如何师云花红柳绿进云还有向上事也无师云有进云如何是向上事师云弁山吞却西湖月僧礼拜师打云将头不勐累及三军唐祈远居士设茶师云内护外护要心坚般若通明绝万缘透出毘卢顶𩕳外始是吾家祖师禅般若无名非凡圣故般若无形非长短故般若无相非青黄故般若无知非意识故欲学般若者将心意识扫得絜洁净净然后始相应也古云众生心识处处能缘惟不能缘于般若之上盖般若离一切相故诸人还会得般若么藕断丝不断功深愿亦深普茶师问众云绍兴请山僧戒珠寺开堂且道我去不去若道不去古人云随缘赴感靡不周若道去又道而恒处此菩提座若道得许过戒珠道不得且住弁山汝等诸人如何定当僧出云舟行岸移师云而恒处此菩提座聻又僧出云长空一片月师云随缘赴感靡不周聻僧礼拜师便打沈居士请茶话师云明月映寒潭千波顿息树头叶不动大地风澄直饶心境一如光含万象未知有向上一窍在且道如何是向上一窍泥牛撞倒须弥顶木马嘶干四海潮莫有问话者么有居士出礼拜归位师云好与三十棒入就瑞白禅师语录卷之四终入就瑞白禅师语录入就瑞白禅师语录卷之五明住天台护国寺嗣法门人寂蕴编茶话师赴蕺山请过报国院曹源禅者同众居士设普茶请茶话师云三世诸佛为一大事因缘故出现于世间莫不使一切众生开示悟入佛之知见也达磨西来扫除名相不立文字直指人心见性成佛亦为此佛知见也遂竖拂云若向这里会得则现现成成二六时中触着磕着穿衣喫饭疴屎放尿迎宾待客莫不具足若也不会将此佛知见顿在面前如鸡抱卵如猫捕鼠念兹在兹打成一片情境俱忘忽然一念相应㘞地一声始知成佛久矣莫有会得者么可出来通个消息如无山僧自道去也良久云尘累不侵金菊蕊冰轮常映碧潭深僧问如何是宾中主师云我是弁山老进云如何是宾中宾师云门外弄猢狲进云如何是主中宾师云满街花柳新进云如何是主中主师云乌龟飞上天进云还有向上事也无师云有进云如何是向上事师云石女唱山歌住蕺山结制茶话不了于自心云何知正道彼繇颠倒慧增长一切恶所言自心者即当人二六时中折旋俯仰迎宾待客疴屎放尿一切处灵明廓彻放光动地者是也昭昭于心目之间恍恍于色尘之内毫无间然柰何众生迷而不知谓之背觉合尘诸佛证之祖师悟之谓之背尘合觉虽悟迷之不同未曾欠少也遂竖拂云若向这里会得则现现成成其或不能可将个本参话头顿在目前如一人与万人敌相似莫教丝毫放过或一年二年乃至十年三十年打成一片情境俱亡忽尔㘞地一声始得其自心也今日戒珠结制与诸兄弟同期妙悟同期出生死同期证无上菩提且道如何是同期的事聻会么水向石边流出冷风从花里过来香僧问不问佛祖机缘请指戒珠家款师云蕺山亭进云阿谁领略去师云浴鹅池与汝无分进云千里同风为甚么无分师云不是个中人僧礼拜云大众证明师云且喜没交涉张居士保病设茶师云病从业缘生业从心识有心识本来空病缘无所住病缘既不住真心恒遍知一切日时中法道不思议且道如何是不思议法青女乍临树头赤碧波潭底桂轮明今日张居士身染贵恙入山办茶求大众转念使他魔障消除身体康健秪如转病为福一句作么生道病退身安混闲事积德堂中庆有余僧问铜肝铁胆人皆具为甚人无荐得时师云太煞不唧熘进云还许他领略么师云不许进云为甚么不许师云好事不如无僧礼拜茶话师竖拂云拈起拂子穿过你诸人眼睛放下拄杖压碎你诸人髑髅只如不拈不放你诸人向甚么处着倒良久云会么风舞松枝龙耀日水流黄叶蝶沉波僧问得其门者等诸佛于一朝失其门者徒修行于旷劫请师指出其门普令诸人得入师云戒珠圆陀陀进云恁么则五百高流众全身在个中师云也是寻光认影进云离名绝相非今古越圣超凡在此时师云三十棒僧礼拜陶陈吴居士设茶师竖拂云会么圆陀陀不受纤毫盖覆赤洒洒全无半点囊藏炤万象以无私周法界而光耀直须迸开顶门正眼彻见自巳家珍作么生是自巳家珍良久云秦峰一片云叆叇鑑湖几处水叮冬今日是陶陈吴邢众居士设茶请山僧说法若论此事达磨西来只要人信得自巳所以大珠见马祖问云阿那个是慧海的宝藏祖云即今问话的便是一切具足无所乏少这是第一个信自巳的样子又大梅参马祖问云如何是佛祖云即心是佛繇是大梅直信自心向大梅三十年不出山这是第二个信自巳的样子遂竖拂云众居士若向这里信得及说一个成佛也是多的所以古人云踏破铁鞋无觅处得来全不费工夫珍重僧问圆陀光烁即不问炤破顶门事若何师云蕺山顶上风光好进云无孔铁鎚深逼拶眉毛血溅几多人师云戒珠堂中瑞气新进云杖头截断三江浪剔起骊珠耀太虚师一喝僧礼拜茶话向上一窍千圣不传目前一机列祖莫辨逴得逴不得石火电光有思惟没思惟难免话会莫有密移一步者么出来通个消息良久云直须透出虚空外始好和光混太清僧问擦掌摩拳即不问卧月眠云事若何师云水寒石骨冷进云莫就是他受用处么师云风清月色明进云假饶三根椽下七尺单前又作么生师云触着磕着僧礼拜师回方丈茶话水性常清净波澜本自如如来清净禅圆明具足者人人自心个个圆满具足若圣若凡若老若少若僧若俗虽迷悟不同不曾欠少遂竖拂云即此拂子人人皆见三世诸佛也如是见博地凡夫也如是见老也如是见少也如是见僧也如是见俗也如是见即此见性各各圆满具足既然各各圆满具足必须起行操修所以有三期结制之说汝等诸人既以进堂半期巳过若有工夫巳入手者正好造修使其纯熟习气轻薄妄想平净保养圣胎若是未入头者再加精进再加勇勐以期妙悟不可中路懈退珍重僧问师今显此大神通的的明何意师云法界本无私进云恁么则棒打石人头嚗嚗论实事师云秋深黄叶老僧礼拜茶话心同虚空界示等虚空法证得虚空时无是无非法所以达磨西来不立文字扫除名相直指人心见性成佛此是达磨传见性之章本岂有是非也又七佛传法偈云身从无相中受生犹如幻出诸形像幻人心识本来无罪福皆空无所住罪福皆空独露心体此是七佛传清净心体之章本不逐声色也今时有等妄生穿凿自立臆见教人不要看心看性看理看玄单单向事相上看谓之一切事究竟坚固此岂不是杜撰也若如此做工夫落于声色尽是邪魔外道岂同诸佛诸祖传清净心体见性成佛之法门也岂不见僧问赵州如何是西来大意州云庭前柏树子僧云和尚莫将境示人州云老僧不将境示人僧云如何是西来大意州云庭前柏树子看他赵州虽然道个柏树子原不将境示人古人为人拨掉尘境事相单单直示人心岂似今人不许看心只向事相上看此岂不是迷却自心逐境飘流也若不以心为本则开示学人做工夫者当参个甚么悟又悟个甚么真谓之邪说也古人扫除道理者秪为学人坐着自心静沉死水故为扫除也所以云认着依然还不是黄檗云是甚么心教你向境上去看纵然会得也只是个炤境的心灵云见桃花悟道所以玄沙云谛当甚谛当敢保老兄未彻在此正是不许你认着自心也一向往往有人传来山僧不信今见其开发示语山僧不得不言岂可坐视缄口今特举似大众一任简点茶话三祖云法无异法妄自爱着将心用心岂非大错世尊云有无俱遣净觉随顺直下教人识取自心岂有异法耶六祖云不思善不思恶或云放下着或云莫妄想皆直指无异之自心也法虽云易而行者实难后来诸祖或教看话头亦只以异方便明此自心或看万法归一一归何处者或看干屎橛者麻三觔者或看柏树子者或看无字者不许你起情识测度要你起真疑断偷心打成一片根境俱亡忽尔㘞地一声识取自心也有等不识此意将此众话头一齐拨掉单单只看竹篦子正所谓妄自爱着也若竹篦子是则众话头亦是若众话头不是则竹篦子亦不是何故是则总是不是则总不是岂有好歹耶秪如天奇毒峰俱看谁字话头发明高峰看万法归一雪巖钦看无字话头亦有看炭团而悟者亦有看摩诃二字而悟者似无念和尚看黄瓜茄子而悟者皆是起真疑使然岂有取舍耶若有取舍正所谓大错也今特举似大众免蹈前阱珍重茶话实际理地不受一尘三观何施六度安用今世门头不舍一法万行齐修千仪悉备即今森罗满目灯烛煇煌且道还是今世门头耶实际理地耶会么红炉焰里冰花结三九天中柳絮飞今日是颖水居士办茶为荐令岳母孙夫人高超净土遂竖拂云若向这里会得则孙夫人不来不去不生不灭向拂子头上坐宝莲花亲觐弥陀亲蒙授记良久云鸦鸣鹊噪频伽鸟古木森森宝树行祁骥超居士问云修行的人了却本分事为甚么有佛可成师云秪为了却本分事又问六度万行从何处起师竖拂云从这里起又问善恶二涂本无差别大修行的人为甚么诸恶莫作诸善奉行师云当初秪为茅长短烧了元来地不平士礼拜而退茶话水碧秋深处处寒大菱落水望泥钻毛荳摘来和壳咬现成公案不须参不须参纳被蒙头万事完若向山僧数语下会得一切现成无所乏少其或不然将个本参话头顿在面前念兹在兹绵绵密密打成一片忽尔㘞地一声始知不须参之意也解制茶话十世古今始终不离于当念无边剎海自他不隔于毫端即如你诸人出家也是这一念行脚也是这一念参善知识也是这一念结制进堂也是这一念堂中看话头也是这一念咬牙侧目擎拳竖臂摩裈擦裤研真断惑种种施为总不出这一念诸人还识这一念么良久云三九寒气重围炉火正红僧问一念即不问一念未生时如何师云乌龟爬上壁进云香烟宣妙法那个是知音师云张阿郎进云露柱证明师云三十棒又僧问牙齿藏日月即不问眉尖逞风流一句请师宣师云通身赤条条进云朵朵雪花开四野清香直透万重关师云还有一重在进云活泼泥牛随处吼师云撞着广额屠儿剥了皮僧喝师云头落也不知僧拜又僧问如何是临济宗师云三十棒如何是曹洞宗师云破草鞋如何是沩仰宗师云大烧饼如何是云门宗师云海中翻白浪如何是法眼宗师云炉中火正红僧拜师归方丈住龙华结制普茶师云久默斯要不务速说今日当场分明露泄敢问诸人还得不得若得方可结制过冬其或未然再与你通个消息病朽辞显圣渡江欲往终南习静今虽居此也是逢场作戏茶话圆明精妙体应物不能拘一切日时中恒常露现者遂竖拂云若唤作拂子将何为圆明精妙体若唤作圆明精妙体又将甚么为拂子如此会得三条椽下七尺单前保养圣胎佛也无柰你何祖也无柰你何阎罗老子也无柰你何其或未然可将个本参话头一扣扣住如丝绵团遇着倒挂剌相似一滚滚作一团行不知行坐不知坐穿衣不知穿衣吃饭不知吃饭打成一片根境俱亡忽尔爆地一声方可到家始识圆明精妙体也呵呵住护国结夏制茶话师曰老僧因为养病不暇为众说法虽然如是蚤巳漏逗了也大众且道漏逗个甚么会得者试出通个消息看一僧才出礼拜师拈拄杖便打又僧问如何是护国景师曰青松翠竹曰如何是景中人师曰七长八短曰如何是人中意师曰病躯思药饮曰向上还有事也无师曰有曰如何是向上事师曰紫霞峰顶浪滔天僧拜归位又僧问如何是纵师曰上座堪雕琢曰如何是夺师曰打杀你曰如何是杀师曰不存你性命曰如何是活师曰且放你出气进云纵夺杀活蒙师指直捷一句又如何师一喝僧礼拜师归方丈秋七月十五日解制预夜茶话师举洞山示众云秋初夏末一任东去西去直须向万里无寸草处去秪如万里无寸草处作么生去师复曰这里下得一语始许明朝解制众下语不契师乃云结是解时解是结时识得此个时便是时节至所谓时节若至其理自彰诸人还会么秋日木稚香吾无隐乎尔僧问结解即不问不涉修证一句请师直指师竖拳头云会么僧进云木稚香满院人人鼻皆闻既是解制时为甚有会与不会师云茅本无长短原来地不平进云国师始创和尚中兴护国家风今昔同否师云去却异同心方知今古事僧礼拜云洞上宗风重振此天台不异昔灵山师云作么生是不异事僧复作礼云谢师此问师微笑住龙华茶话时因结冬制普茶示众斋堂新起法席初开四海龙象云赴而来且道弁山将何供养良久云临济馒头曹山酒云门煳饼赵州茶珍重碧岑设普茶请说入道捷径师竖拂云挺然独露绝周遮拟欲修行两眼花万苦千辛遭挫折十方坐断路转赊能领略即归家何须门外觅三车大众且道家在甚么处日炤寒光淡风高秋色深今日是碧岑办茶请山僧说做工夫捷径若论本分一着子不属修证古云无你用心处或云莫妄想或云放下着岂工夫可做古有一言之下心地开通者有一喝下一棒下明白者如百丈被搊得鼻头痛而悟入岂用工夫也但做工夫是不得巳为下根人的事如山僧最初念佛后遇一老宿授以半偈念得口中白醭流又不知何者是四大何者是心境又遇一老宿教我听楞严经至同别二种妄见处遂悟得根身器界总是空花单只得个空境不得自心遂生拨无之念后见云门先师先师云四大是假心境本空何者是汝自巳问话者又是何人念佛者又是何人我被说着病根是时疑情顿发至绍兴府延庆寺一连七日七夜立在佛前如人推一推这边跳过那边胸中忽涌起两句证道歌不离当处常湛然觅即知君不可见忽然悟得自巳此是得本也如高峰在三塔阁上见五祖真赞百年三万六千朝反覆元来是这汉一般只是不能转身吐气与柏树子诸公案俱不知道遂佛前发愿拈阄拈个一归何处终日提一句一句追将进去紧一阵缓一阵冷一阵热一阵只是不晓得后来先师在广孝寺开堂末后有四句偈云竖起嵴梁生铁铸放下面皮莫回顾犹如象王脱金锁若不如是何劫悟我随依而行之一连做了十多日打成一片行也如是坐也如是即如高峰浩浩作得主一般只是不明一归何处次日老和尚小参举南泉斩猫话汝等作么道我即丢蒲团过去如此不期然而然即会转机也次日有位同参道友颂南泉斩猫我即知他错处彼云汝颂颂看我即提笔成颂彼不服即呈先师先师云汝不是汝不如瑞白不通文者过了春期夏间又约六七众打七至第六日闻钟声忽然身心脱落不见有一物当情此正是虚空粉碎大地平沉时节正如高峰枕子扑落地一般的工夫才得个太平时节我是万历三十六年下山将自巳衣单尽舍与人单只一衲瓢杖蒲团而巳七年衲不解带十三年无被至泰昌元年具足师弟见我甚寒白先师先师命他送被一床自此方才盖被上来所举这都是我钝根人为的事若是上根何用费许多周遮遂竖拂云莫有从这里荐得者么良久云叶黄秋色老水清彻骨寒时有僧出一喝礼拜而去师云且喜没交涉遂归方丈茶话进堂一个月那事瞥不瞥更拟问如何今朝冬至节节节若喫白果咬破壳莫有悟明心地者出来通个消息拄杖子与汝证据开示问荅不录海空设茶请茶话师云花开春满树叶落尽归根海空终见底人死不知心死后且置即今诸人现在那个是汝底心且道此心是青耶黄耶赤耶白耶常耶断耶圆耶方耶有耶无耶若人识得可出来通个消息若也未知切不得熟睡饶谵语杓卜听虚声师设普茶嘱托乃云老僧今日设茶有所付托遂举赵州问僧云曾到此间否僧云曾到州云喫茶去又问僧云曾到此间否僧云不曾到州云喫茶去所以老僧设一盃茶使汝诸人各各盪了嘴唇汝等可知否此是第一等付托第二汝等堂内禅师各各用心做工夫参禅发明心地使慧命有所赖此是第二等付托第三内外一切职事各各为常住为法门为众生要永远坚固此是第三等付托第四湖州及长兴众居士各各护持佛法护持钱粮他日俱是龙华会上人此是第四等付托各各记取僧问如何是第一付托师云茶碗干到底如何是第二付托师云一呷三口如何是第三付托师云赏你一个圆眼进云恁么则人人撑天拄地去也师便打僧一喝礼拜师呵呵唐祈远居士问尽大地是个自巳屋里为甚么要回九华师云也少这一瓣香不得士云恁么则和尚元不离弁山弟子常得亲觐师云善哉善哉付托有在士礼拜示众住龙华示众四禁语第一不许暗中独坐第二不得寻光推求第三不许搜拣语言第四不得门外打之遶如此做去不妨克日成功过密印寺众请示众师云荡荡和风过晋昌李白桃红满院香秪为诸君浑不荐今朝特地为举扬须领略谩啇量竖拂云会么无边花柳一时新拽杖示众一不得放过二不得话堕三不得孤峰顶上行四不得三家村里坐于此会得逍逍遥遥于此不会亦不曾失落作么生是不失落底事良久云一条拄杖无长短满面春光满面凉莫有问话的么僧问薰风南来是处生凉为何弁山逼人大热师云太湖波浪三千丈僧礼拜示众暑气将清未清梧桐叶落不落不是三要三玄亦非君臣道合会么秪待交秋之后岭上白云寥廓住护国示众崇祯八年乙亥二月初二日入院内外众请上堂师不允惟大书数字榜于室前曰佛法不在陞堂当知不离日用若能此处会得更有何事不毕如或未知各当努力开田锄地运水搬柴舍此他求非吾至道珍重示众山僧住此山为了诸公愿若论佛祖相传事不在高登大座拈搥竖拂一问一畣彼此酬唱谓之说法为人古人巖居穴处茅屋石室张弓打土搬柴运水挟篱插锹皆是弘扬个事尔等日用时中能守本分莫向外驰或劳或逸或出或入蚤则起晚则宿饥则食渴则饮无非当人妙处岂乖佛祖相传之事哉虽然切忌认着但能默契何事不毕珍重示众祖师云外息诸缘内心无喘心如墻壁可以入道果有如此行履如此力量便是大力人超凡圣之机脱生死之径乃在迩矣何在病朽警策如何若何方能了事乎思之参之自不相赚嘱托职事夫为佛子当报佛恩所言报佛恩者非但拈椎竖拂为然即看守古道场者刱建梵剎者聚众坐禅者掩关者斋僧者造像者种种佛事莫不皆是报佛恩德耳今以弁山无主向未曾交脱不料觉元又不唧熘故此暂回龙华料理一番交脱清楚然后再来与诸公啇量个事拈提格外以作休老之计愿诸社友各发大心念祖道之荒凉愍护国之颓朽秉四愿以维持空三轮而造作精勤造守真报佛恩过石宕庵示众桃源洞口来清泰庵中过明月庭前辉清风白云播如此会得觌面无私如此不会也不妨处处磕着会么天台山上清流水一路随吾过天华寺示众清风微微细雨霏霏天台老汉带水拖泥良久举拂云会么扁舟过若耶白浪涌清池僧问清风微微细雨霏霏即不问如何是带水拖泥句师曰蒿坝乘船到天华进云还有为人处么师云领常住茶僧礼拜住崆峒山元旦示众师云老僧有数语举似大众乃云监院请我上堂老僧特为宣扬噼嵴三十痛棒彻骨彻髓清凉诸人若也会得不负老婆心肠诸人若也不会天明点烛烧香不敢为诸人说法只要据款结案戊寅十一月八日崆峒山建达磨堂上梁示众师云伐木诛茆三世诸佛全身露搬砖运瓦历代祖师显神通湛监院两肩担当众禅和一心真切十方禅衲争长兢短肯肯綮綮八表檀那弃堵倾囊英英卓卓同祈国祚永固共明般若真宗即今达磨堂巳建立且道达磨大师在甚么处会么崆峒山色常春色宝盖峰高始道高监院问初祖佛法即不问和尚今朝事若何师云腊烛尽煇煌进云恁么则炤天炤地后毕竟作么生师云两脚趱钱粮进云此是监院事和问事又作么生师一喝院礼拜僧问崆峒故坵则不问达磨新建事如何师云横梁竖栋进云恁么则盖天盖地去也师云天下人有赖僧礼拜示众师病概不见客一日西堂同众职事进方丈问安云多时不见和尚待我等礼一拜师便拈起竹篦一齐打出复以偈示之曰众职入室问安堂头拈起竹篦当头噼面便挥不知是何意旨咦九月杨花落满堤三伏炎炎冰骨脆庚辰仲秋师受南昌王请主百丈道过吉安府居士刘养纯赖中衡伊北尤暨众居士等设斋于沩仰寺请示众师云明暗交参杀活机正偏兼带显离微大丈夫儿须了却莫负当阳第一机且道如何是第一机举起念珠云万云从空起千波逐水流于斯会得现现成成无欠无余二六时中一切具足圆陀陀活泼泼净裸裸赤洒洒头头释迦出世步步弥勒下生正庞居士有云日用事无别唯吾自偶谐到这里既是自巳说个正偏杀活纵夺总是闲言语于本分事了没交涉其或未然直须看个话头毕竟是个什么朝参暮究念兹在兹至于穿衣喫饭迎宾待客疴屎放尿总莫放过一朝冷灰豆爆蓦地一声管取现成受用大众努力今生须了却莫待当来弥勒时僧问如何是本分事师云香烟缭绕进云如何是向上事师云烧饼一口咬个缺僧及众居士礼谢入就瑞白禅师语录入就瑞白禅师语录卷之六明住天台护国寺嗣法门人寂蕴编问荅机缘除夜僧问古人烹泥牛与大众分岁未知今日云门以何物分岁师云石女烹茶僧云恁么则谢供养去也师曰木童把盏僧问如何是云门一句师便掌僧一喝师又打僧云看破了也遂礼拜师曰久违久违师一日礼云门先和尚像僧云像在此老和尚在甚么处师云东山西岭松僧无语师曰且道在甚么处僧云东山西岭松师打云学语流僧问达磨面壁意旨如何师云九载不通风又问人天交接两得相见如何是相见的事师云两眼对两眼僧问横抱焦桐觌面酬请师弹出汉宫秋师云南无阿弥陀佛进云牛儿未解朱絃韵恳再从头鼓一周师云这一落索那里来进云朝飞雉水吟龙尽在梅花一曲中师云学语流僧问一灵真性依四大而住四大分张后向甚么处安身立命师云山花开四色进云和尚归方丈学人进禅堂中间事作么生师云立地可知归僧问如何是云门境师云绿竹青松进云如何是夺境不夺人师云阇黎解转身进云如何是夺人不夺境师云翠竹满山林进云如何是人境两俱夺师云干坤一齐崩进云如何是人境俱不夺师云香风吹遍野游人意气新僧问如何是四句师一喝僧一喝师便打僧问五家宗派流芳远洞下玄微请示陈师云寒蛩鸣砌壁进云意旨如何师云白鹭上青松进云与么则事理全彰如何是不涉理事一句师云鑑湖波底月进云学人则不然师一喝僧礼拜云鑑湖波底月师云学语流僧问千山叠叠万竹森森是什么人行履处师云秋风来我舍细雨洒芭蕉僧问皓月悬空玄珠护水相隔天渊如何捞捕师曰大菱和壳咬进云还仗阿谁力师云圆眼去核吞僧拂袖云承和尚指示学人恁么去也师云且喜没交涉僧问文殊是一切智人为甚么出女子定不得师云嘴长三尺进云罔明为甚么出得师云舌短二寸进云出得出不得是同是别师云勐虎咬大虫僧问桂轮孤朗为甚么清光不炤师云忘功体更赊问雪锁梅花为甚么香分岭外师云灵气难藏隐僧问单明大法不明自巳此人只具一只眼如何是大法师云棒喝交驰接后机进云如何是自巳师云勐虎咬大虫又问如何是尊贵堕师云大地平沉僧问南泉庄上喫油餈意旨如何师云官不容针私通车马僧问灶神闻嵩山和尚说无生法得生天上既是无生法为甚么却生天上师云若不生天怎显无生一日师指施生台云此物得甚么古傍僧云古到古只是藤多些师云若不藤多怎显古器僧问古云终日喫饭不曾咬着一粒米既喫饭为甚么不咬着一粒米师云奉亲事忙僧问师住皖山还知皖山境界否师云顽石团团青松郁郁僧问如何是正法眼藏师一喝僧一喝云两喝后如何师云合着你的嘴铁壁居静室僧问如何是无梦无想主人公师云铁壁山高僧云莫就是么师云是即头上安头不是即拨波求水僧云无是无非是否师云无是无非死水身栖僧拜云恁么则来朝天池挑泥师不顾僧问如何是不思议境界师云螺蛳吞大象有僧碧文从少林来言在北方讲下十余年少林住三载师即问曰宗教两般都不问你将脚跟下一着子道一句看僧云自巳脚跟下没有甚么说师笑僧少停请师道师云待石磉礅开花即向你道僧云石磉礅开花也师云向汝道竟僧云谢师指示师云承虚接响汉居士问户外清风正入室时见个甚么师云相识满天下知心能几人又云瞎又问十方声动一时俱闻正恁么时如何抵对师云游丝风前舞一句绝异闻又云聋又问有时山青水绿有时不山青水绿有时花开蝶满枝有时花谢蝶还稀恁么风光落在何处师云石女唱山歌清韵无腔调又云过又问五根性地用之则同五处境缘是同是别或分未分谁做阿翁师云黑漆灯笼光炤夜又云同别总是境分不分是尘空花何足究兔角不须论谁做阿翁问端的从来雨落地下湿问有气为生无气为死生即生有死即死无无既无生云何生有谁从无来能知无底师云石笋抽条色更鲜又云生本无生死亦无死生死性空缘生则聚能知其底铁犬嚎吠问天上天下唯我独尊此我是我指我作我彼若立我必有所对云何独尊独尊无配毕竟作么直言无讳师云露又云既云独尊元无有对觌面无私风吹柳絮问佛法僧三连则儱侗分则成橛毕竟如何方不二说师云铁褁绵团又云佛法心三元是名言儱侗成橛总是妄谈不二之说松竹唱言问且勿论古亦不立今正恁么时尘劳顿起燕雀争吟除则增头着则失身这位真人位居何地师云泥铸金钟铁打茅苫又云古今不立正性条直尘劳顿起光腾万里增头失身是自家底这位真人居何地夏池荷叶生青翠居士问银汉无声冰轮直上时如何师云清光普炤问手足俱无如何是为人处师云一枝枯木正芬芳问不执本来中间是甚么人师云胡张三黑李四问明君登极四夷咸宁各营不卸甲时如何师云时时奉重问龙女献珠成佛为甚即今立菩萨下风师云若不立下风怎知他成佛问善财一生果证为甚么今尚双髻小儿师云易分雪里粉难辨墨中煤问若人识得心大地无寸土许多卉木何处栽培师云落花随流水居士问经云心生法生心灭法灭何故大慧云心生法灭性起情忘似意相乖师云石人打破水中天士复请开示师云心生法生者根尘对偶之妄心也妄心单根不立独境不彰所以同生同灭大慧云心生法灭性起情忘者真心露而法尘灭本性起而妄情消是也博山三问问学者时有禅人持此语请师荅之问古涧寒泉水作何色师云明月映芦花问不萌之草为甚能藏香象师云焰里梅花开四色问脱体无依的人向何处安身立命师云大唐说法新罗打鼓张居士问经云大火所烧时我此土安隐如何是安隐处师云三两绵子六两绦问经云我今为汝保任此事如何保任师云明月炤阶前王印海居士问曰老师大事彻矣师曰敢问居士以何为大事士曰性命为大事师曰以何为性命士曰万象森罗悉无不是师曰此是境缘边事且道放下境缘如何是性命士以脚踏一下师曰此亦是境缘边事士无对师曰而今人都向情识边作活计撇下境缘毕竟寻个落处始得士曰老师落处作么生师云今日天晚明日来士曰道无蚤晚师曰又堕情识士无对沈求如同史青都子虚居士上山喫茶次师曰沈居士五六年不相见未知你本分事何如沈曰唤甚么作本分事师便掌沈曰还嫌钵盂无柄那师曰你元来在鬼窟里作活计沈曰没眼汉师曰本分事也不识谢居士问如何是法身师云五位峰头浪泼天如何是报身师云花红柳绿笑嘻嘻如何是化身师云明月印千江士礼拜而退问金刚经云如何是过去心不可得师云水底月如何是现在心不可得师云空里花圆觉经云如何是非幻不灭师云万里一条铁士礼拜僧问如何是闭门造车师云鲁班真脉线不许外人知如何是开门合辙师云羊肠大路一条线西堂孤崖问如何是无佛处主伴重重师云我同你在这里问作么生是度生时圆音落落师云唵嘛𠺗叭𡄣吽问仰山当时插下锹子沩山道南山大有人刈茅意旨如何师云虎有起尸之德问只如仰山拈起锹子便行又作么生师云子承父业九峰为甚么不肯首座师云峰峦奇秀鹤不停机问只如他道明一色边事不契先师意旨未审先师意旨如何师云枯木生花问古德道无身有事超岐路云何是无身有事师云野岸不逢人问无事无身落始终作么生是落的意师云月落潭无影灰飞烟亦无问勐虎以肉为命为甚么不食其子师云草鞋肚里四条经问法法不相到为甚么风来便息了灯师云眼花作么堂拈起灯柱云既是分明极为甚么又道所得迟师云过蚁难寻穴归禽易见巢僧问一口气不来何处安身立命师云日炤寒光淡进云毕竟如何师云山色冷如冰僧礼拜起少停又问曰山色冷如冰意旨如何师云大地彻骨寒问如何是佛师云叶落秋林僧云学人不会师云遍地残红僧问如何是住山斧子师云八两半斤问古云渠正是我为甚我不是渠师云秋水连天碧问摩竭令提婆宗是同是别师云弁岳呵呵笑问如何是大机大用师云三十棒一棒也饶汝不得问如何是末后一句师云须弥𨁝跳上三十三天问这字意旨何如师云瞎问灯笼遭扑为甚么露柱头疼师云九曲池近来被沙塞问牛过窗棂头角俱过为甚么尾巴过不得师云虚空粉碎大家看僧问父母未生前如何是学人本来面目师云红日上粉墻进云学人不会师云光明灿烂僧礼拜一僧住山求师指示师云一下锄头三刀粟僧云种后如何师云茅团芋头好煮粥僧无语少停师问你归山一句作么生道僧云单瓢直杖师云恁么则行脚去也僧云正是住山师云未有住山意在僧云学人只如是和尚又作么生师云弃郄瓢囊击碎琴僧礼拜僧问鸿蒙未判天地未分如何是空劫巳前事师云水冷草枯问如何是今世门头事师云一阵和风起遍地尽花开问世尊为甚么拈花师云秪为你不荐问迦叶为甚么微笑师云一人传虚问如何是衲衣下事师云横针竖线问一人发真归元十方虚空悉皆消殒如何是消殒的事师云玉人梦破一声鸡离言西堂问善财遍参知识为甚么独不参卢舍那如来师云谁是卢舍那曰遍参知识为甚么独往南方师云空拶空问善财初见文殊巳得根本信智其后又见文殊是何意旨师云骑虎头收虎尾问文殊遥伸右手过一百一十城摩善财顶还摄不见有何深意耶师云叶落归根问龙女成佛为甚么须待分身佛集师云月落潭无影问多宝出现为甚么须待分身佛集师云月落潭无影光明遍大千问一宝塔中为甚么却容两佛师云乌鸦头戴雪问佛土本净为甚么更须三变师云黄金瓦砾眠石西堂问上既无佛可成下亦无生可度未审诸佛出世作么师云叶落阶前袅问达磨西来不立文字因甚又道楞伽四卷可以印心师云竹密不妨流水过问弒父害母不容忏悔呵佛骂祖还有过也无师云花落鸟不惊问不立阶级的人如何接待师云苍天苍天问宗教无二致因甚门庭各立师云油盐酱醋问事事无碍缘何水不容火师云天空云影转问戒为定慧之基因甚么不守师云嘛呢叭𠺗吽问三世诸佛为甚不知有师云只为你多事问狸奴白牯因甚却知有师云触着磕着僧问拨草瞻风秪图见性即今学人性在何处师云山高水低进云见得自性便脱生死眼光落地作么生脱师云西风飒飒进云既脱生死便知去处四大分张向甚么处去师云草枯霜花冷僧问兴化摈克宾维那意旨如何师云孟母三迁教僧求颂师云蓦地相逄探个人寒巖独坐自沉吟棒头觌面全提挈从教日后自分明僧礼谢僧问绀目澄清四大海未审佛身何许大师云黄瓜茄子问一切有分何为独许狸奴白牯师云秪为安分问古云禅是佛心教是佛语然而语从心发如何有宗通教不通者师云哑子话古今问佛祖出世凡有施为莫非为人如何是自受用的师云目瞽童人不出头问宗门无肯语如何又有付法之说师云木人害相思僧问古人谓向上一路千圣不传把断要津不通凡圣今云若有佛法可传便与古人斯言相背若实无可传则今举扬酬唱者是甚么法师云不因柳絮随风舞怎得桃花逐水流问大彻悟的人为何命根不断师云当初秪为茅长短烧了元来地不平问有不悟的人还出生死也无师云大唐天子不肚饥僧问古云有佛处不得住无佛处急走过要问个住处不知向甚么处开口师云上来供通是实曰不落不昧向甚么处啇量师呵呵大笑问北雁归南地还有西来意否师云一回饮水一回咽僧问世尊云如来清净慧皆因禅定生六祖云我这里不论禅定解脱贵乎见性成佛佛祖一个鼻孔因甚各有不同师云一点水墨两处成龙问知之一字众妙之门因甚又道众祸之门师云镜中无痕相河底却有沙问有一人禅也不参道也不学佛亦不做未审此人还拨因果也无师云三十棒贬向铁围山问极目能察秋毫因甚不见眉毛师云这里不是问人人有个主人公为甚只是不见师便打云见么问无一法当情为甚被物所转师云秪为无一法当情问楞严云圆明了知不因心念夫心有念有心无念无且了知既不因心念愿闻其旨师云动容扬古路不堕悄然机僧问一念不起净眼圆成一切事法宛尔无殊此之境界与悟人境界是同是别师云秋深冰含碧问心不是佛智不是道如何是真佛真道师云海棠满院香问水中盐味作么生分析师云花香满粉墻问一句话头绝断一切事法如兵讨贼贼尽兵休而因甚不悟师云铁马吼虚空问话头提拶得力绵蜜处忽身心世界尽情忘却时主人公复在何所师云泥牛撞倒须弥山雪航法师问若人识得心大地无寸土即今山河大地是有是无师云镜里莫攀花问念念释迦出世步步弥勒下生为甚么又说拟心即错动念即乖师云长安甚闹我国晏然问才生一念即伤他永嘉又云若实无生无不生师云贫恨一身多富嫌千口少问菩萨护生犹戒草木为甚么南泉斩却猫儿师云当阳拈出无缝罅问古人道若论此事直须如镜常明为甚又说打破镜来与汝相见师云柳巷花街无住足问自心起信还信自心且道信后如何操履师云石牛翫月问达境唯心巳分别即不生毕竟如何达境唯心师云潘塘花柳醉游人问如何是今日事师云花红柳绿问如何是无见顶露云攒急师云夜半正明如何是劫外灵枝不带春师云天晓不露如何是那边不坐空王殿师云莫守寒巖异草青如何是争肯耘田向日轮师云不向红紫斗芬芳僧问参到急亲急切处一念不生时回头返炤尚有一念不生在此后当如何用心师云此处正是生死根本须要努力打彻始得问参到内不见心外不见境止有虚明一片凝然不动者如银山铁壁去此后当如何用心师云境空而心不忘正要跳过银山钻穿铁壁方可到家问参到急亲急切处不自执迷不取解脱不断生死不求菩提当此际也虽有妄想亦不留碍此后毕竟如何用心师云此处正是铁山下鬼窟莫守寒巖异草青坐却白云宗不妙必须百尺竿头更进一步始得问参到根境无依犹如空中楼阁七倒八颠相似毕竟于用心处云何倒断方能续佛慧命广导群迷以报我和尚之恩耶师曰必须将此七颠八倒抖擞干干净净向那边更那边打一个翻身回来却向今世门头应用无碍虽然如是更须知有向上一窍在若要知此向上一窍老僧与你通个消息三秋篱菊陈金色映水芙蓉朵朵鲜僧问如何描得先师像师画圆相示之僧无语师良久云会么僧云不会师云先师像也不识僧礼拜僧指先师像云这个丑陋形阿谁肯供养师云专为流通问最初威音王末后楼至佛参见何人师云胡张三黑李四问如何是宽阔句师云包天裹地问多年旧病不痊乞赐一方师云慈心汤送死猫头问家遭贼劫贼又不知赃又不认得乞赐神力相扶扫除安静师云王莽元是汉朝臣黎明郭居士送书至师开见一张白纸师云巳喫吾三十棒了也遂将此语寄回师一日上堂有僧问云修证则不无染污即不得一物无依的人作么生修证师云秋树梧桐老僧拟议师便打三日后僧进方丈师云败兵来了僧云今会也师云秋树梧桐老汝作么生会僧云当礼赤条条师云未在僧即云秋树梧桐老当体赤条条随缘闲应用何处不逍遥师打一竹篦僧礼拜僧从木渡来求住请开示师打一棒云会么云不会师云汝向这里看去年深日久自然有个入头瓮中不曾走却鳖复示之以偈云一棒当阳势自彰要伊直下肯承当电光石火如能荐顿息伶俜返故乡座主修和参礼人事次问云门庭施设即不问如何是干清宫中事师云木人舞袖修作礼师反诘曰宫中事且置门庭边事如何僧拟议师便打入就瑞白禅师语录卷之六终入就瑞白禅师语录入就瑞白禅师语录卷之七明住天台护国寺嗣法门人寂蕴编问荅机缘师住护国众请结制上堂不允惟任入室请益一日内外坚请上堂师遂呵骂拄杖打出有僧曰请和尚说法却被打出又一僧曰这老汉全身为人僧问如何是宗乘师曰破草鞋僧问如何是禅师云松枝垂曲曲居士问生死不明乞为开示师曰尔既不明何因到此士曰仰和尚大名师曰承谁恩力能知瞻仰士沉吟师震威一喝士遂有省居士问天台山高未为高和尚德重是为重请垂悲愍为示至道师曰道在尔边求之却远士曰弟子迷昧敢乞指明师拈起竹篦曰会么复击案曰吽吽士连拜曰即此是也师打一竹篦曰更道士复作礼而退师曰会则迷迷则通士沉吟师曰依此看去僧问昔韶国师绍法眼正脉未识国师正脉还有相继也无师曰历历曾无昧佛祖总相传进曰恁么则五宗原一脉堪笑复分门师曰阇黎知一脉也未僧沉吟师曰若是到家人何须话长短僧问赵州有赵州无还是有无否师曰天清地浊进云许人学说道理否师曰不许僧曰为甚不许师曰佛祖无法说僧无对师打一篦曰参僧问如何是室中事师曰非汝能知僧曰请和尚指示师曰且去明日来僧礼拜师打一篦曰这里无内外卓卓要分明僧问护国十景如何是紫霞峰师曰仰之弥高如何是玉印峰师曰钻之弥坚如何是永护峰师曰瞻之在前如何是三台峰师曰忽焉在后如何是莲花池师打一篦曰会么僧曰景致蒙师指宗乘事若何师曰主山高耸案山低僧作礼师曰还有问么僧无对师喝复曰归堂去如安丽然论古彼此不服师闻唤入室中曰你各举来二僧将开口师曰每各好与三十棒皆作礼而出时有僧曰是赏是罚师打一竹篦曰归堂去素朴阇黎问天台闻久今日亲来不涉途程一句请师明示师曰露柱怀胎赖灯笼进云与么则宗风遍大地个个获清凉师云在汝分中如何受用僧拜云头头自偶谐师微笑僧问昨日灯笼发笑今朝大地增光秪如光景俱忘又作么生师曰石女踿跹无朕迹木童抚掌孰能窥僧拜曰谢师荅话师曰得兔贵忘蹄四月八日戒期毕园头问如何是戒师曰莫动着如何是定师曰洪波本自如如何是慧师曰光明曾遍如何是向上事师曰霞峰卓尔出群峰僧拜师打曰少此棒不得师垂问曰宾主睦时全是妄君臣合处正为邪作么生得不妄不邪去众下语不契时啸云上座即趋室中曰闻和尚垂问今来奉荅泥牛吼破沉潭月木马嘶空峻岭云师微笑曰亲到始得云曰这是甚么处还着得个亲疏师休去次日结夏制命为第二座时有数僧乞为说破云曰请问和尚去僧问师师曰问取西堂去僧回复问云曰问和尚否僧曰和尚叫来问师云曰昨夜石虎生双子今日依然不见踪僧不会作礼而去云曰苍天苍天师闻曰疑杀世间人僧入室礼拜呈梦曰昨夜得一梦梦师付拄杖一根即陞座说法今特呈师师曰你若除却虚浮心肯真实做工夫日后自有悟在何必打妄想作梦又来说付法恐有人笑你在僧面赤而出师大骂之有僧呈纸一张跪地求法语内要师赞美师大书一篇末后乃曰能依病朽语不枉为个僧不然终是驴前马后辈会么风吹阵阵桂花香红轮映入鸡冠赤师游桃源洞回作诗一律侍者舒光问如何是杖头春色师曰照天照地进云如何是钵底清风师曰八面四方进云人人有分为甚么和尚独自受用师曰柰他脚跟不点地进云恁么则个个受用去也师曰且到桃源洞口看僧礼拜曰不外此山中师微笑僧从天童来呈颂一本行脚机缘一本乞师印政师曰若求印政则非正也僧不服无语师斥之曰野狐精处处食人涎唾济得甚么事僧知非乞开示求住师令焚之复开示僧半月不睡后有省师住崆峒座主率众参问云如何是无声闻师云鸦鸣鹊噪如何是离色见师云青黄赤白如何是和尚眼师便喝如何是学人心师云鑑炤进云和尚莫分别师哂云汝又向分别处作活计僧问如何是子仙禅院事师云人人鼻孔撩天进云秪如崆峒八景又作么生师云怪石奇峰秀进云崆峒八景与子仙禅院事是同是别师云青流落贡溪石鼓参问云学人偏位中来请师正位中接师云不接鼓礼拜云谢和尚慈悲师云话未圆在鼓人事毕侍者礼拜问云石鼓问话未圆请和尚圆却前话师云你问来者云为甚么不接师曰恐汝向正位中作活计本珠问雪覆千山何处觅归家之路师云看脚下问明月芦花如何辨别师云瞠开眼问佛祖近傍不得的人作么生亲觐师一喝珠礼拜好木问学人妄习尘劳断不是不断不是毕竟如何是师云莫把是非来辨我浮生穿凿不相干问鬼窟风起家贼难防还许剿么师云正好听用问智识俱泯圣凡不立的人为甚么还有嗔喜师云煤人头戴五花冠问千刀万刃不能入的是甚么物师云水底灯花问有无俱非如何是非非旨师云一唿三尺浪一吸九州干界滋问历代规模从何而起师云看取令行时问如何是山中禅师云顽石苍苔古如何是市中禅师云驴嘶马叫如何是村中禅师云犁耙日日新问尽大地骷髅如何活去师云花开碧嶂红如锦问拈刀弄斧如何不犯锋铓师云雨打梨花蛱蝶飞问截断命根如何下手师云头落也不知问出脱这个将甚么提携师云葫芦浪里颠问鸟道玄路如何得纵横无碍师云横冲直撞问如何是君师云紫石磊磊尊如何是臣师云雄峰草色青如何是君视臣师云青镜炤花林如何是臣奉君师云黄叶舞秋林如何是君臣道合师云古殿无朝客永绝天子音问古云投子山打瓦鼓杨平山撒白雨秪如瓦鼓子作么声师云冬冬进云白雨下取龙女织得绢二丈五一半属罗江一半属玄武这疋绢又作么生分张师云你一半我一半问古人阅破灶堕因缘忽然大悟如何是他悟处师云白日见青天问前问一併芟却请师没口道一句师画僧问世尊拈花达磨面壁崆峒为甚么水上来师云一机独露问江西马祖称选佛场秪如不落凡圣的人又作么生选师云高中一名问活泼泼转辘辘地未审节目在甚么处师便咄问同光帝问兴化朕收得中原一宝秪是无人酬价化云借陛下宝看帝以手引扑头脚此意如何师云白鹭下田千点雪问云门一宝如何秘在形山师云黄鹂上树一枝花问如何是大唐国里无禅师师云古路不逄人问如何是廓然无圣师云故国绝疏亲僧问悟后的人未审以何为食师云一株菜三茎虀问达磨大师只履西归得何方便师云兔角拄杖闹长安问前百丈为甚堕野狐身五百劫师云阴花难盛露后百丈为甚么出得野狐身师云朝阳日色舒问文殊为何出不得女子定师云雄峰觌面存罔明为何又出得女子定师云松翠锁云烟问高峰枕子未落地时是如何师云宝持琉璃瓶安能快撒手枕子落地后时是如何师云家中无一物出门利万金问如何是𩿶崛救产难因缘师云一片祥云起几处妄疑猜问如何是崑崙骑象鹭鹚牵师云石笋开花色正鲜问大千却坏时如何得不随他坏师云牛皮鞔鼓响冬冬曹自悦居士问一念未起时如何师云石人戴銕帽复颂曰石人戴銕帽不落古今调真机觌面提当下没可保问万念纷扰时如何师云纵横自在颂曰纵横自在成团作块坞里桃花岸边柳絮问忽然忘念时如何师云夜半日头落颂日夜半日头落当念亡穿凿识得渠侬时驴子三只脚师上百丈泰和县妙合请斋于苾刍园杨塞云居士问云大师亲觐湛老和尚几多年师云前三三后三三又康田甫居士礼拜有杨行甫居士云此公乃宗门中人也师提念珠云这个是宗耶教耶律耶净土耶康云总不与么师云居士毕竟又作么生康无语师云好与三十棒宗侯朱玄阿居士问江西缘起无风之波振一旅之师防不须打杀如何得天下太平师云木女弹琴问孔子厄于陈蔡从者不亚崆峒千古文章于斯为盛今日大师遭围是同是别师云石女观阳燄问白法道场今巳复某甲昼夜黑漫漫敢问众缘作么生得净师云木马游春僧参云会曹洞宗旨师乃举僧问洞山蛇咬虾蟆救即是不救即是山云救即双目不睹不救即形影不彰如何是救即双目不睹僧云犹带识在师云如何是不救即形影不彰僧云犹带情在师云恁么则未知洞山宗旨在师复举此以验大众各下语呈颂俱不契师意维那克归请师代语师云你问来归礼拜问云如何是救即双目不睹师云芳花无艳色如何是不救即形影不彰师云銕壁也须放光明复请师颂师乃颂曰芳花不艳澄真迹銕壁放光露古颜正去偏来全理用没弦琴上有音鲜僧复呈八问师一一荅竟更请师颂师颂八首以示之僧问如何是一色师云云封古岫复颂云云封古岫本无差心境何劳验作家两岸芦花飞白雪禅人依旧眼睛沙问如何是不得色师云根境不到复颂云铁壁银山若个攀大千沙界绝遮拦石牛高卧忘水草独坐巍巍睡正残问如何是借师云清风明月复颂云脱体无依绝往还也须垂手过前山桃红柳绿花狼借满面东风开笑颜问如何是借借师云明月炤见夜行人复颂云一颗摩尼全体露赤白青黄影现中方圆长短浑无碍痴儿切忌堕偏中问如何是不借借师云石牛吐露三冬暖复颂云夜深独自寂无依开门闲步月明时藤萝倒挂悬崖下又听猿猴唤子归问如何是全超不借借师云石女踏翻水底灯复颂云寒冰冷冻正威严玉关寂寂有谁前琉璃殿上君臣泯杳杳未央不露颜问如何是始师云肇复颂云有时觌面不相逄有时相逄不觌面瞥尔一念露真规石火光中须急荐问如何是末师云黑颂云末后一句太无端木人归去夜深阑麻衣脱却形踪泯衲子徒劳着眼看蕃光问久别尊慈特来省候如何得不辜负去师云只要你设斋光举坐具云请和尚慈纳师一掌光礼拜云谢和尚不吝慈悲去也师呵呵大笑垂问师住龙华护法唐司马存忆居士诞辰又因荐举招尤师命众讽莲经延生解释经毕师垂问云退位朝君即不问冠带还乡事如何众下语毕请师代语师云归隐林泉荣祖业那管长安车马喧师住崆峒因侍者玄辅礼佛师问云礼拜为求智慧为甚愚痴喫饭为要腹饱为甚肚饥者无对请师代语师云执药应成病贪餐过转赊又云一带烟岚封宝盖数点残星霄汉中崆峒除日供云门大师真师问众云从古巳来皆称顶像老僧今日将云门先师写作像顶汝等诸人商量看还是顶像耶还是像顶耶说得端正明日秉拂众下语毕师云总没交涉克归问云师意如何师蓦头一棒便归草龛克归复问毕竟是像顶是顶像师云云封宝盖雾锁崆峒克作礼而退元旦斋毕师问尽虚空所有世界尽世界所有人物言过年拜节还有不过年的人么众下语不契僧请代语师云宝镜不随春色转澄潭岂逐月轮飞众入室问安师问昔日十大高僧为郄氏夫人礼忏郄氏得脱蛇身今汝等二十人礼忏为老僧保病忏完为甚老僧病不愈侍者云豪门偏觉贵天子不知尊师云也只道得一半者问讯云谢和尚证明师于戒珠垂问云黄昏鸡报晓为复不知时节为复别有长处又问云有一人大唐国里不许安身蛮夷邦中无容住足且道过在甚么处师百丈垂问三则云佛殿当门檐椽因何堕落一花问野狐既脱去皮袋因甚虚名千古不昧问冬天日色为何寒冷荅幻轮法师十疑问并书伏惟宗门久旷湖地更疏数百年不闻提唱之声几千里少见举扬之事兹者禅师出世弁巘流光整持巳坠之纲振起永沦之界人天拭目以观瞻龙象倾心而咨请大闻向阅禅篇殊多疑阂未逄具眼作家曾无剖决幸遇出群宗匠有借指归望金錍之抉翳眚目辉华愿宝镜之鑑微愚里朗豁略申十则颙俟报音激切具陈伏希慈悉世尊降迹惟指一心无人担当三乘别演开性相于空有谈经论于五时方便调机皆为一致拈花破笑乃心体之传来不立语言实觉知之格外迷之者禅目禅而教自教悟之者禅即教而教即禅惟在人明道元无二今承数问理矌机微略陈鄙怀宁副尊意伏惟明鉴草复不宣今于十问每一问下各有二荅先以宗眼提持然后依理破疑问世尊始降分手指陈天上天下唯我独尊此宗门第一则公案也疑曰宗门之唱必为接机当此之时所集者不过宫娥綵女走使黄门而巳谁能领悟玄旨而世尊急忙举扬此道也且功不浪施法无虚设若唱此玄宗无一人领略者不徒然其闻设乎此事在教用显三界独尊则便在禅而为第一极则恐未必尽与否荅明月舒光又破疑云虽知根钝且称本怀也要露个消息世尊一目曾非男女黄门之别也问普眼欲见普贤三度入定不可得见佛教普眼但于静三昧中起一念便可得见普眼依之果然得见普贤疑曰禅宗之道要在一念不生纯清绝点太虚相似尚难凑合此何入定不见而反起念得见耶岂静定之功不如动念之有力耶今欲求见法身还以静定而得见耶还以动念而得见耶荅秋风吹黄叶破疑法身无相不可以动念见也无动念处是真见法身普贤即自心之行也行以动念观之故见耳问世尊说大集经敕一切众生各发弘誓唯一魔王曰我待众生悉尽成佛无有众生名字我乃发菩提心疑曰此魔王者住何境界而作如是倔强之说也然此是能发菩提心者耶是果不能发菩提心者耶荅月落潭无影破疑真法界中无有发不发耳祗是一个魔王何境界之有哉问调达谤佛等罪生身入地狱等又经言调达累世与佛为雠至于法华则言调达是过去授法之师转授调达当佛之记疑曰调达于此果入地狱耶不果入地狱耶入地狱则违法华师佛记佛之文不入地狱则背谤佛雠佛之说毕竟是何意耶荅风吹柳絮毛毬走破疑实际理地不受一尘秪是一个调达无有堕地狱成佛之事今世门头不舍一法则先酬其报而后成其佛有何不可问世尊灵山会上拈花示众众皆默然唯迦叶微笑故得付法疑曰此是百万人天众非不广也教化巳久根非不熟也迦叶之在法华犹为中根其余上根利智非无杰出之人也此道人人有分何止一人独得而余皆绝望也经云但有闻者皆得作佛岂教之接机普而禅之接机隘也荅仲冬严寒破疑虽众广根熟所悟不同一人领解者意在付嘱此道非广隘之谓也问世尊临入涅槃文殊请再转法轮佛言我四十九年未曾说一字疑曰佛法流入此土者尚五千余卷而天竺及天宫海藏不知其若干数量矣经云去来坐立常演斯经文云炽然说无间歇而世尊何缘作如是说耶佛无妄语毕竟是曾说耶未曾说耶荅门外歌声滑破疑五千余卷龙宫海藏者乃黄卷赤轴也常演此经无间歇者乃自心之旨也岂关名句文身事乎问从上禅宗一向辟教然初祖西来即以楞伽付二祖为印心之本五祖以金刚而设化六祖闻无住生心之旨而开悟后之繇华严法华楞严圆觉等发明此道者不一则教无负于禅也而禅何妨于教而用辟之兹复还并行而不悖与否荅石女梳粧破疑曾无祖师辟教之说或有辟者皆是呵叱其病也非叱其教也如永明天如泐潭诸大老皆宗教并行之问古闻禅律相非盖禅则直捷简径律则琐细劳烦故两不相入也然禅是佛之所传律是佛之所制其源同出于佛也僧者均是佛徒同尊佛道何故相非还当各循一法而行也还宜兼修而两无害耶荅芳花无艳色破疑通人达士必无此说执相迷心故尔相非禅是心之体也律是心中相用也有用无体全是虚诈有体无用必丧孤危若缺一者乃凡夫见耳问中峰禅师云禅者净土之禅净土乃禅之净土也有言参一归何处与参念佛是谁皆可以起疑情发悟门者也如永明天如楚石空谷诸师皆以禅净兼修今可即念佛以参禅不离当处求生安养与否荅九品无冬夏又曰禅土皆自心耳如中峰所言问大闻愚昧一法无知曾览华严一真法界廓尔虚通次探法华实相玄宗凝然常寂究楞严妙如来藏会万有以忘缘研圆觉平等性智合群灵以朗鉴涅槃之法身常住三际文虚而绝待般若之炤体独存纤尘片境以无根法有多门理无二致依教之见解如斯于禅如何得契合也荅阳焰翻波又云且喜公会如来禅矣若要会祖师禅须向僧问云门如何是透法身句门云北斗里藏身从这一语下会得即契合一道也末后观禅歌甚妙大有宗趣公当禅教并行之也入就瑞白禅师语录卷之七终入就瑞白禅师语录入就瑞白禅师语录卷之八明住天台护国寺嗣法门人寂蕴编颂古世尊陞座当场一机觌面示伊不假声色宁属有为文殊白槌画鼓声催昨宵一阵春风起山花处处笑微微拈花拈花示处无多子秪要当机见得亲赖有头陀解微笑直至而今花更新未离兜率巳降皇宫未出母胎度人巳毕煦日炤大千明镜含万象万象一光收本无来去相石女唱啰嗹蟭螟吞大象干闼婆王献乐迦叶作舞因缘锦上添花色更鲜婆王自昧作习言长空云散青天皎五湖波底月团圆世尊敕天上人间魔王护法因缘分明语处露堂堂谁云真佛与魔王不识梅梢春色意空有声香度粉墻圆觉经居一切时不起妄念四句天明鸡报晓日落鸟归巢雨打阶前湿风和花更娇楞严经若不见吾不见之地自然非物云何非汝扫去千崖雪指出老猴精一双皂子眼彻底放光明噫半夜皂裳休着美天晓牙床不睡强经首米木八字不是以不成八人人对面如盲瞎开口叫时唤不出仔细思量却恼杀休恼杀四七元来二十八女子出定本无来去何有出入出入元非真来去总成迹文殊与罔明徒废巳之力烧却枯椿飞尽灰樵人何处下刀噼咄女子文殊罔明拈来勘验禅人逐境皆因昧巳归根格外翻身曙色朦胧兮金乌似箭更阑深闇兮玉兔如银𩿶崛摩罗救产难因缘寒泉古涧兮绝波澜三个鲤鱼兮弄影潭山僧看破兮无踪迹万古清风兮播宇寰石火光中立问端秪要神龙起波澜神龙不解翻身转依然死水黑漫漫须领略没交关莫向言中觅指南春回大地兮山花烂熳秋色澄清兮石骨冰寒金棺示双趺四十九年无一字椁示双趺重举似大千沙界任流通西风吹起黄花异达磨大师对武帝因缘一句全酬截断咽喉临锋宝剑孰敢陈头朔风弥布兮寒威凛冽六花飘荡兮冰骨齐周争柰皇图劫石固任从风雨御阶流碧眼胡僧早破家梁王殿上撒泥沙龙床稳坐憨憨睡脚踹芦根意气赊断臂安心传底事而今满眼数如麻武帝请傅大士讲经大师挥尺涉廉纤那堪更向艹中盘楚王不识连城璧徒使荆人献圣颜宝公刀尺主持个事听从为刀尺杖头祖意垂利物应机随处用家私狼借有谁知青原不落阶级撒手舍筌蹄时人那得知菊花三月茂腊月柳花飞石头云恁么也不得不恁么也不得恁么不恁么总不得石壁非泥石瓮非携打破菱花无像可施垂翼大鹏无伴侣阴迷六合达天池马祖云有时教伊扬眉瞬目有时不教伊掦眉瞬目有时掦眉瞬目者是有时掦眉瞬目者不是石篑如藏石鹞如翔无可不可南乡北乡春兰秋菊人皆美花下相逄笑一场僧问马祖离四句绝百非话崑岗之玉荆山之璧价重连城时流莫识藏头海头银山铁壁要津把断无人渡一片银花黑似漆马祖日面佛月面佛日面佛月面佛西湖南岸三天竺南高峰对北高峰六条桥锁垂杨绿曹山死猫头古巖高挂任风吹雨淋日曝无干湿若还触着些儿气大地众生脑破裂曹山辞洞山山云向甚么处去荅云不变异处去洞云不变异处岂有去耶曹云去亦不变异碧潭秋夜蟾华映镜像分明岂动摇识尽髑髅谁赏鑑木人高步出青霄南泉斩猫提起剑斩却猫一段春光人不晓南泉举似作家儿赵州老人头戴草头戴草凛凛威风振华表三世诸佛不知有狸奴白牯却知有王宫深寂寂禁外莫能知一声哮吼处花叶惹游丝百丈再参马祖因缘互换之风画足蛇振威一喝意便赊全提正令全机丧那许时人弄爪牙僧问百丈如何是奇特事丈云独坐大雄峰独坐大雄峰亲言指示侬长空孤月皎几处色溶溶马祖送酱百丈因缘马祖频陈雄峰全举一唱一酬师资相许芳草萋萋春光烂熳黄菊离离白帝起舞百丈得大机一喝大鹏擘水开百千龙子尽藏埋玄关三句轻掣断皮髓何曾得到来黄檗得大用一掌擘开华岳秀源头流出活水来门风荡荡干坤振普令儿孙绍祖怀黄檗在百丈开田筑地因缘师资唱和意非轻打地酬他问地因空里一声轰霹雳电光影里又翻身德山托钵明修栈道暗度陈仓巖头老汉善挈宗纲密启意别宫商风送清香到洛阳法眼指帘指帘当处验渴鹿逐阳焰若能解返掷免被清凉骗汝为我开田我为汝说大义因缘大义从来不较多舒开两手演摩诃片云归岭青山露水面风生六月波柏树子柏树子会也么一轮明月炤娑婆时人不肯抬头觑水中捞摸受奔波绝奔波折角泥牛出爱河南泉山下有一菴主不礼南泉宫乌栖去玉楼深微月生檐夜夜心香辇不回花自发春来空带辟寒金赵州今夜荅话今夜去荅话招啇店里将旗挂引得啇人进门来夺却财宝遭打骂老赵州老赵州一段冤憎万古愁台山婆子一指路二勘破梅花镜里清香堕时人徒自眼糢煳却向光中寻堕过今日云门为举扬雪山六载瞿麻三斤洞山麻三斤无星秤上称识取钩头意莫认定盘星干屎橛干屎橛对面说拟思量千里隔一个漆桶向空抛两个乌龟笑不歇云门六不收六不收四时有万仞峰头看垂手等闲眨眼过千山瞎驴落在吴塘后花正开柳正舞石女画眉懒梳洗云门须弥须弥山兮觌面提从来不属有无知牢关打破念情净赤日萧萧任所为云门扇子𨁝跳扇子𨁝跳拄杖解笑拂子高飞禅板嘶闹云门老汉总不知三世诸佛曾未到云门一字关普响新露确电光难凑泊遇着雪公子一串都穿却错天下衲子徒描摸云门饼橘赤橙黄桃红柳绿现前三昧时人不复堪羡云门老古锥问着只将胡饼𡎺咄明眼衲僧莫轻忽南山起云北山下雨南山起云北山雨无阴阳地花飞舞折脚波斯摘一枝清香飘入邻家去仰山指雪狮子话雪狮子指示人不解翻身平地沉赖有云门傍着眼转躬推倒楚王城和风起煦日临超然一色化干坤柳垂烟岸添新色上苑花开布锦屏板齿生毛语何曾祖意有西来板齿生毛若话陪雪覆千山人影绝夜深拨棹古湾回投子荅赵州不许夜行投明须到不许夜行投明到玉石铸成生铁铫木童拿去煎餈糕石女看来呵呵笑赵州茶遥想当年赵州老逄人秪献一瓯茶如能当下亲承得明月清风意自赊丹霞烧木佛丹霞烧木佛火燄为三世诸佛说法院主眉须堕落穿却祖师鼻孔天下禅和穿凿料掉没交涉且看老瑞如何颂出木佛烧来显大机眉须堕落又相为要知个里端的意秋林黄叶逐风飞百丈野狐不落不昧露堂堂五百生狐绝覆藏杖头挑出明举似方知异类放毫光黄龙三关我手何似佛手南北乌飞兔走我脚何似驴蹄石女踢翻须弥人人尽有生缘五虎曾下西川一枝梅破腊几处草芽鲜大萝卜头赵州拈出大萝卜塞断天下衲僧口千古万古硬紏紏黄头碧眼难下手忽下手铜儿倒骑铁马走日日是好日日日是好日元旦即初一春至百花开秋来树头赤婆子三十年供养个死汉枯木寒崖髑髅遍地湛水澄潭睡龙藏聚浪里翻身世间有几一条白练锁虚空明暗双双何忌讳风穴一尘明暗繇来显妙传扫除明暗若为观日头夜半昇峰顶瑞草无根色更鲜僧问大随一字坏大随一字坏匝地清风扑面盖常流衲子眼未开千里迢迢还路债投子忒煞老婆心犹自装香遥礼拜遥礼拜露古熊一阵微雨洒东林满地落花真可爱僧问大随如何是室中灯随云三人证龟成鳖句中无味若为参禅者徒劳话岁寒焰焰祖灯明历历朔风吹处岭云寒草鞋覆龟一个乌龟觌面提何须更问祖师机草鞋盖覆重拈出雨滴檐头地有泥玄沙脓滴滴脓滴滴君难识红如朱黑似漆玄沙恶气遍天下至今闻者头脑裂玄沙天龙见虎话是虎是汝两俱错雪窦更添一落索石人半夜睡正浓此时谁能下註脚不註脚桃花绽去春风恶僧问巴陵如何是吹毛剑陵云珊瑚枝枝撑着月吹毛觌面提珊瑚当处绝娇花不带春秪要应时节别别秤鎚陀上三斤铁巴陵祖意教意鸡上树鸭下水好个铁蒺藜亏了巴陵使来年七月中秋风又复起高峰无梦无想主人公打碎琉璃碗卸却珍御服枕子开口笑双髻骂天目钦山一镞破三关一镞破三关晡时夜未阑与君放出关中主煤人头戴铁帽舞碧眼胡僧尚不知释迦弥勒目双瞽白水声色借来聊尔了门头岂把芒绳系死牛玉鼠银盆虽类色到头不许一般收五祖演云如牛过窗櫺头角四蹄都过了秪有尾巴过不得功齐功化何曾了巳到家乡未彻头直须翻转干坤也杨子江心水倒流圆悟问大慧云踞虎头收虎尾第一句下明宗旨如何是第一句慧云此是第二句抹杀人灭却法第一句中阿喇喇狮子翻身入母群免堕寒巖青草下僧问审哲禅师如何是佛法大意哲曰贫儿抱子渡恩爱兢随波薰风渡汨罗绿水涌清波遍界云影动涉躐尽偏颇僧问云居简孤峰独宿时如何简曰九间僧堂不宿谁教你独宿孤峰夜深石女卧眠床天晓木人忙唤起池上鸳鸯独自鸣一声飞入红蓼里香严上树树上树下最威雄铁额铜头怎触锋云散长空孤月净天柱却在万云中疏山造塔一文钱折角泥牛海底眠二文钱石女梳粧出庭前三文钱柳绿桃红三月天九斤龟毛长三丈腊月莲花色更鲜寻声逐色兮徒劳侧耳返本还源兮鼻孔辽天猫儿偏爱捉老鼠朝悠悠暮悠悠金风匝地冷愀愀天皇皇地皇皇三春柳絮白如霜化母造成无功锦那许傍人话短长疏山问沩山有句无句如藤倚树树倒藤枯句归何处沩山呵呵大笑归方丈东京扫荡西京灭一统山河归至尊笑罢不知何处去霜天月夜子规鸣婆子请赵州转藏一匝旋来大地收任他诸佛莫能酬纵饶婆子解机变也是人前强出头仰山插󵊶父子相逄事便奇插下󵊶时巳露机南山刈茅人大有宗风从此振华夷熊秀才乘蓝舆至西山偶见一僧貌古神清庞眉雪顶叶衣坐于磐石才下舆问曰莫是亮座主么老僧以手向东一指才随手东视回观老僧不见一指当阳举似人韩卢逐块枉劳神若向东方空看指回头昧却本来真秀才叹曰夙缘不厚虽遇而不遇也虽遇而不遇瓮中不走鳖再上蓝舆时虚空吞皎月香严独脚颂兼着语子啐母啄子觉母壳子母俱亡应缘不错同道唱和方名独脚子母从来不二途子才触处母同游孩儿若得身荣贵脱却老娘旧住楼子母如能俱亡也九月杨花遍地周柳林黄鹊穿梭舞那有青红染指头染深水牯牛天明放去离栏圈烈性猖狂舞似风烦恼海中双足涉无明林里一身沖东西两岸贪苗稼四弃三途露影踪忽地拽来蓦鼻看依然还是这牛儿事事无碍事事无碍非中非外打破虚空销镕法界石女腾空铁船装载火里蟭螟现神作怪颂云栖大师公案一则黄侍郎问师云夜来老鼠唧唧说尽一部华严经大师云猫儿突出时如何黄无对大师代云走却法师留下讲案华严历历谈非舌闻者应须着眼参突出乌花白猫子管教一吼髑髅干云栖老几多般法师走却兮云封古岫留下讲案兮雾锁寒潭颂云门显圣先和尚公案十三则神珠问某甲不恁么问时如何师曰戏论珠云恁么问时如何师曰戏论珠云恁么不恁么总不问时如何师曰戏论珠云还有向上事也无师曰有珠云如何是向上事师曰戏论本入龙宫探骊珠觌面拈来一物无不是龙王多把住恐教大地别亲疏僧问祖师禅如来禅是同是别师曰古越是杭州曰恁么则同也师曰长江分彼此古越是杭州长江分彼此若知絃外音扬声啰啰哩僧问如何是圆相师曰大烧饼烧饼托出任君飧底意繇来非等闲不是仰山亲嫡子何能特地示毫端须领略莫颟顸春风荡漾兮花开碧岫秋色临空兮雾起寒巖师同陶石篑无念师向火石篑曰无念师在此阿师得力句乞为举似师曰向火背犹寒六月日头炎似火三冬朔气冷如冰一句当阳无缝罅不落言思始可亲僧问如何是暗机师曰凌霄峰凌霄峰莫朦胧摩尼宝珠映现无穷识取珠体莫认青红金风黄叶秋林落几家砧杵月明中僧问如何是义海师曰半山亭胸中无得失舌底是非空一轮明月皓几处色朦胧僧问如何是生死中不生死的道理师曰舌头短三寸三寸舌头短衲僧巴鼻长秋风吹桂萼遍界尽馨香僧问十方薄伽梵一路涅槃门乞师指个路头师曰那个是御爱峰水流东径朝西径云起南峰过北峰举似分明无别旨涅槃头路翠丛丛和尚一日喫茶次拈果子云法身遍满一切处若道这个果子具法身恁么则喫却法身若道不具则法身有不遍之处汝等诸人拣点看看是法身非法身两重枷锁难为情透网金鳞摆尾去岂向钩头把饵吞径山老休颟人泥童翫月消情绪木马嘶风俊不禁和尚一日举云栖大师云我闻云栖和尚灭度后有人于库房中见若他道生西方为甚么又在库房中既在库房中有违西方愿力汝等诸人试定当看脱体无依绝去来径山和尚强安排没絃琴韵人难委独坐朝阳空抱腮僧问和尚曰乞和尚指示心要出离生死真实的意和尚曰我从来无一字与人铁甲将军塞外威痴心只要讨皇基钳鎚击碎黄金骨脱却龙袍卸甲归僧问和尚曰和尚在此作甚么师云杀人僧云只恐和尚不会杀师便掌眼盖干坤意气高吹毛倒握验英豪可怜不解知机变徒把残躯一旦抛僧问四大分散后向何处安身立命师曰你问这样大法也不礼三拜僧礼拜师呵呵大笑急水滩头着一篙惹得骊龙鼓浪涛万斛之舟俱覆却篙师犹执手中桡颂金粟密云禅师十则粟顾汉月举僧问古德云朗月当空时如何古德云犹是阶下汉僧云请师接上阶古德云月落后来相见既是月落后且道如何相见月便出法堂粟下座海枯水竭须弥倒黄头碧眼一齐扫下座出堂端的意金毛狮子不落草汉月问海众云从慈霖天澍现跃飞腾则不问如何是驱雷掣电底句粟便喝进云恁么则金粟花开宝林果熟去也粟又喝月礼拜归众一喝须教作者知更加一喝大慈悲双收双放明宗旨不忮不求世所稀风磨铁壁犹如洗雨洒残红衬马蹄僧问狭路相逢髑髅粉碎当恁么时无位真人在何处安身立命粟云天上天下惟我独尊僧云恁么则万里无云一轮迥炤去也粟云脚跟下好与三十棒三尺短一尺长个中元不带商量万里无云一轮炤脚跟红线绊千行三十棒断愁肠扫除凡圣提挈宗纲山花发笑兮春回大地篱菊开残兮冬有严霜僧问曹溪一滴直透龙池曹溪一滴即不问如何直透龙池底事粟云穿过髑髅进云源远流长一句作么生道粟云但与么去僧便礼拜直透龙池伸一问广慧波涛如海阔金粟门头不见人大地山河俱覆却与么去真洒落不立圣凡乌有圭角蓬莱高阁兮越州圣境烟雨楼台兮福城清乐僧问如何是金粟境粟云四野桑田进云如何是境中人粟云金粟峰头望僧云人境巳蒙师指示击鼓陞堂事若何粟云瞻之仰之四野桑田不是境峰头望底亦非人当阳拈出无回互瞻之仰之觌面陈电光石火兮拿云攫雾慈霖普澍兮广济众生僧问声色未萌睹闻莫及正恁么时乞和尚通个消息粟默然良久乃震威一喝僧云人间四月春光尽金粟秋来菊正开长恨春归无觅处谁知转入此中来师云葛藤窠里藏头缩尾踢倒蕊香幢须弥山粉碎毘卢不现境干坤无一事金藏云起世间成界立娑婆分四至僧问如何是佛法的的大意粟便打僧云犹是古时家风粟复打云汝作古时家风会咄活泼泼转辘辘觌面全提无荣无辱一段灵光绝古今何须特地生疑惑僧问如何是本来面目粟云舌头拖地眼观山色秀耳听水声悠舌头拖地处特地为君酬金粟示众云突出难辨坐断千差万别一尘举起透彻万别千差没踪迹断消息上下四维银山铁壁机思尽净绝尘埃一个銕鎚空里掷空里掷船高水长雨落地湿拄杖子稜稜角角闪闪烁烁炤用齐行杀活纵夺棒起临济正宗扶持杨岐驴脚虚空搅得成团大地撒为尘末分明指示诸君也惟有桐溪最清彻僧问倪禅师如何是石门境倪云猿啼狮子崖前石龙吼文殊寺里钟一声渔笛破沧浪几点桃花映水红清兴一团何所有游人空自对东风又问如何是境中人倪云踏破虎溪桥下月坐断天池第一峰世界清平宇宙宽得盘桓处且盘桓东山石女三分话西海泥童话几般总辉煌灯火元宵夜灿烂星河霁碧时觌面相陈无剩语徒教人境话支离大阳三句平常无生句乍起和风柳眼青头头善应妙难寻空中鸟迹水中影碓嘴生花色更新玄妙无私句棒喝交驰任意游金针玉线缝皆周弘通妙挟无遗影法界尘毛两俱收体妙无尽句一颗摩尼触处彰施为尽是白毫光古今烁破曾无间涉水登山任举扬入就瑞白禅师语录卷之八终入就瑞白禅师语录入就瑞白禅师语录卷之九明住天台护国寺嗣法门人寂蕴编颂古正偏五位正中偏夜深玉女不成眠渔翁举棹清波上搅动澄潭月一团偏中正万象森罗圆古镜物物全彰炤不差丝毫皆入那伽定正中来有无不涉绝尘埃炎天大雪飘飘坠火里莲花朵朵开兼中至宾主相逄天然义全凭语脉露单传一句当阳明的的兼中到打碎髑髅真个妙劫外今时俱不拈那有毘卢印可宝功勋五位本无位次绝参商也须移履下村庄六户灵灵忘死舍何劳守住在枯桩向念念无私不敢迷百花丛里看为持千红万紫芬芳好总属东君一道施奉不居空有谩商量纵使离娄眼似盲无孔铁箫云外品不干六律与宫商功心色相交理事融权施应物道人风昨日家童频报道葵花倾向日明中共功不向威音那畔行岂从今世门头立浑然打破旧时窝铁鹞钻天没踪迹功功夺人不夺境一树碧桃红似锦两瓶金菊赛金莲个中非是阴阳地不许隹人着眼看夺境不夺人春风疑不到天涯二月山城未见花公子王孙徒翫赏那有红紫带回家人境两俱夺天崩地裂人民丧那有君王正令行神剑亡锋归宝匣生佛而今徒有名人境俱不夺携酒游东郊山花遍地红笑谈歌舞去意气自匆匆三玄三要第一玄动静不干绝众缘更阑万籁声俱寂禅者徒劳着眼看第二玄威风凛凛剑光寒红旗闪烁干坤净电转星飞过碧天第三玄越州城里倒撑船东双桥下多装载西郭门头去复还朕兆未分作么道石女头戴紫罗帽深闺不出冷愀愀宫漏沉沉天未晓一法元无万法周喝下何曾有去留转侧木人刚半夜珍衣不挂柳稍头日出峰头本自孤高低普炤有于无百花竞秀争光彩半点工夫用得么一喝如金刚王宝剑神威凛凛倚天寒阿个男儿敢近看拟议欲将佛祖现人亡马丧满长安一喝如踞地狮子全身独露沖寰宇那有妖狐现本形一吼干坤皆振裂个中谁是对机人一喝如探竿影艹试将一语知端的验彼来人有与无穿过髑髅行正令神嚎鬼哭两眉㤤一喝不作一喝用喝时秪么忘消息佛祖机缘收不得野鸭湖中翻浪飞不知身上干和湿宾主历然月色穿云透碧霄波斯夜半舞风涛山头白浪连天地石女经行俏步高正法眼藏扫除空有任繁兴大地山河一掌平法法头头开正眼寒崖花发不沾春妙唱不干舌青松翠竹解谈禅流水高山总亦然二六时中无间断老僧何用口唇宣死蛇惊出艹骨烂皮穿气息无忽然撞着爪牙舒神威一振清四海狼烟灭尽岂踌蹰解针枯骨吟铁围山下骨一堆些儿触着振全威惊回石女双流泪至今犹自倚云飞铁牛舞三台千载铁牛忘水草而今放出两岸来足伸踏破毘卢印尾摇扫尽九垓灰三堕颂僧问如何是类堕师荅云触处逍遥丝毫无染披毛戴角混尘埃足舞西风类莫该芳草垂杨俱踏遍浑无些子带回来问如何是随堕荅云百花林里过一叶不沾身声色丛中任意游闹然出没岂能收山花鸟语纵横现何有纤毫染污尤问如何是尊贵堕荅云不住九五位常与群臣游虚寂灵源不自尊常随六国走烟尘秦楼玩月燕邦戏到处逍遥到处人涅槃经四生颂僧问如何是不生生师荅云冬至才逢九春来百花开明净摩尼珠本来无一物当台鉴炤时随处陈方色问如何是生生荅云青山点翠忽然一阵雨溪涧长洪波枯稿悉滋润农人笑呵呵问如何是生不生荅云境像收归古鉴中桃李花无艳游人兴自衰水中无月影免使费心裁问如何是不生不生荅云石女打破镜石女忘归路木人何处寻杳然无影迹佛祖莫能形就路还家触目青黄露本真纵横到处是家珍水底金乌天上口眼中童子面前人新豊曲子昔日新豊曲无人和得齐今朝重举似音韵果然奇明月印芦花芦花开遍野明月挂中天不识其中意都言一色然镜里梅花清香堕石光闪若电渴鹿逐阳燄木女害相思泥人绣花绢竭尽今时真如心里妄涅槃性上尘自巳非堪宝佛祖是闲名分明月在梅花上看到梅花早巳迟一段风光炤眼鲜何须携手入桃园运足巳乖空劫旨拟寻思去隔天渊汾阳重阳九日菊花新义公拈出胶盆汾阳不觉粘手赖因菊底翻身不然甚么开口不开口木人捧起盘儿走重阳日颂示禅人重阳九日菊花新特示三玄意旨深报尔知音禅衲子今朝篱菊又重芬法身云起山头暗风生树摇尾桃开三月花菊绽九日蕊法身向上事铁树花开正是时忽被石女摘一枝沙神怒发须弥倒惊起泥龙上玉池万象之中独露身赫赫威音外独超万象先明明无隐匿何处有三玄法界缘起一波才动万波随滴滴全彰造化机落叶梧桐秋巳蚤百花开处鹧鸪啼须领略莫狐疑翠竹摇声兮风生大野月映寒潭兮碧水画眉僧问百丈超云某甲今日辞去或有人问和尚说甚么法向他道甚么超云但道大雄山顶上虎生狮子儿虎生狮子儿木人唱巴歌拟议停思者却被佛祖呵僧问明炤安一藏圆光如何是体安云劳汝远来僧云莫便是一藏圆光么安云更喫一碗茶问处分明荅处彰圆光之体露堂堂春风布遍山花早秋气临时树叶黄僧问百丈惟政禅师云牛头未见四祖时为甚么百鸟啣花献师云有钱千里通云见后为甚么不啣花师云无钱隔壁聋一段春光炤眼鲜攀花弄柳任溪边时人须识东君意莫向枝头觅翠妍百丈普请鉏地次僧闻鼓鸣归院因缘鼓声才动竞头奔卉木俱霑雨露恩重勘过眼中钉百花丛里觅鲜新百丈因一僧哭入法堂因缘哭上法堂草深一丈一时埋却野狐伎俩匝匝清风扑面来舒襟乐意频收放百丈惟政禅师问南泉诸方善知识还有不说似人底法也无泉曰有政曰作么生泉曰不是心不是佛不是物一问一荅真机漏洩更欲重征乔木生节寒凝遍佈兮霜花朵朵黄叶飘零兮朔风凛冽僧问百丈智映宝月禅师云师唱谁家曲宗风嗣阿谁月云窣堵那咤掌上擎窣堵掌上擎觌面巳分付更欲问如何特地成露布不露布初生孩子元无裤百丈道恒禅师三诀因缘喫茶珍重歇时人眼中屑若唤作三诀重添第二月穿衣褁脚下禅床运水搬柴知时节百丈惟古禅师上堂多虚不如少实一卓一语机用双举更问如何大虫捉鼠百丈中靖元肃禅师塔尖尖耸青虚巍巍磨太古欲识渠侬言但看清风舞渔家傲题船子夹山因缘一语合头犹未彻禅师笑倒才方革噼面三桡君巳瞥眼中屑回顾频频系木橛覆却舟儿真剿绝夹山从此偷心歇两岸芦花飞白雪向谁说几度秋光与明月又颂金鳞巳遇意偏攸诚老何曾覆却舟万古清风波浪吼依然兰棹在中流僧问梦笔禅师如何是佛师云不诳汝僧云莫便是么师云汝诳他寂寂沉沉无所倚全提觌面莫能拟春风散尽桃花飞秋月影临江水止闽王延梦笔禅师斋王问曰好将得笔来也无师云不是稽山绣管惭非月里兔毫大王既垂顾问山僧敢不通呈觌面通呈非兔毫轻分闽主不辞劳梅花吐处春香露煦日才临冰质消王又曰如何是法王师曰不是梦笔家风不是家风一句机偷香暗里有谁知千峰布列须弥势万派宗分大海归云门三种狮子入窟狮子歛迹藏形古壑中岂寻声色受华荣圣凡扫却无依倚斗柄星河霁碧空出窟狮子爪牙抖擞望天关哮吼一声碧嶂寒魔外不知何处去威灵耿耿落人间不出不入狮子窟内未曾留形迹人间那得有声名石笋抽条千丈碧泥花发艳四时春圆觉经颂文殊章本起如来清净因桃红柳绿一般春凡夫不了元无我病眼空花认作真圆炤婆伽亲指示依然幻翳眼中生文殊当下知消息石女峰头唤故人普贤章幻化元来生觉心春风微动水生鳞时人但见波涛滚岂识波涛全体真有觉还同如幻立若缘无觉镜中痕两重公案都除却天柱峰头莲萼新普眼章渐次修行灭幻门火风地水究元辰忽然突出孃生面剎剎尘尘总是春掷柳黄莺歌上苑穿花杜宇遶南林泥人翫月思情美石女簪花巧样新金刚藏章金刚抉破三疑网幻戏场中脱却衣若说本来成佛道挖疮好肉事非宜只因蒙昧难开晓金喻重重说是非识得上林花满地风翻蝶舞过东篱弥勒章起心若欲断轮回荆棘丛生觉地迷梦去虽然诸种事醒来何有半毫微若能寤寐都拈郄撒手悬崖好作为銕犬山中唿万岁泥猿树上唱啰哩清净慧章声闻魔佛及菩萨正眼观来总是邪朕兆未分难话会鸿蒙巳判念心差千红万紫筵青嶂总是阳春一气嘉踢破干坤收脚转回头别有好生涯威德自在章突出干城三观门止啼黄叶却非真新人乍出梳粧巧莫认衣裳要认人戏水游鱼知水意穿花蝴蝶味花深长安一曲有余乐野老君王共太平辨音章二十五轮遍互修一轮于内作根繇列开宝网光相映影现重重无尽头四塞八蛮朝帝主两京七地总皇猷乡村野老茶盐足一曲昇平乐事稠净诸业障章万象收归古鑑中我人生命尽消融空中飞鸟无形迹水底游鱼有甚踪出岫浮云何处往乘风花瓣任西东回头忽听木人鼓魄散魂飞没影踪普觉章作止任灭听从为休将四法取圆基平怀一种随高下大道从来没是非碧嶂野花开似锦石人观去绝惺迷妙开宝印空中起印印何曾半点非圆觉章上下中期结制修钝根须假煅尘浮大鹏翼展沖霄汉岂类鴳鹑落草坵十世古今顷一念谁能百日定程途狸奴白牯咸知有饥则餐兮渴饮流贤善首章三世如来一口宣流传须要善贤兼能闻一句胜多宝罗汉难同半偈肩不是天然生就觉又非观行始成圆鹭鸶昨夜沙汀宿分付渔翁仔细看总一道灵光贯古今剎尘俱是一毛吞独超物表离名相阿个能言圆觉心一自伽婆分旨后千灯千炤续灯新孑芦随海飘波去熊耳峰头花满岑首楞严经要颂大佛顶三德圆明非形相直教佛祖也难观一声胡笛边营外几处凄凉几处欢首楞严王一相该通空劫前河沙功德孰能宣超然不属青黄色了了无依当处玄七处征心七处征来七处真鹧鸪啼在百花林游人沉醉桃园里昧却枝头好鸟音五阴真如迷却翻成妄相妄空时当处真收拾伽缶归去后白牛耕破劫前春六入一团空聚无彼此痴儿妄自别疏亲堂堂天子登朝日六国文明贺太平十二处尘尘三昧首楞严拟心取着早乖迁月穿潭底非形相痴子徒劳摸碧川十八界本来一相无疆界那许其间物我分十八疑关齐击碎滔滔流水下沧溟七大事理交参周法界将心拟处涉流沙情尘识破元无事木马游春意自赊声尘圆通妙音本自无来去闻声悟入巳成虚直须透彻声前韵浩浩红尘任卷舒色尘圆通色色尘尘净法身秪因憎爱昧天真苟能触处通消息堪笑沙陀入圣伦香尘圆通妙香元不从天降爇向炉中塞碧虚触着些儿头脑裂衲僧巴鼻尽蠲除味尘圆通古今一味平胃散点着通身冷汗流庆快怡然抛药病那容更犯死猫头触尘圆通能洗所洗性本然蓦头一泼触光圆器界根身浑一色辉辉秋月炤中天法尘圆通心缘既寂法尘空事事全彰振古风东岭桃花红烁烁西溪流水响冬冬眼根圆通见色非关眼上能时人休向眼中亲应知那律非循目智鑑圆明耀古今耳根圆通反观闻性性俱空顿入圆明显妙功历历松声连夜吼哌哌鸟语乱山中鼻根圆通循空返息本非真翻身踏倒涅槃城红日舒光来岭畔清风明月过溪滨舌根圆通身心世界两相遗觌体全超知不知处处总成真法界禅儿何事苦寻追身根圆通无痛痛觉觉亦空根身从此影无踪出门不踏来时路方显男儿志气沖意根圆通物物头头本自真何须旋法美空生宝明空海人元具桃李争妍处处春眼识圆通心见圆明处处彰白云闲矣水偏忙为怜頞下生盲者权示沤和演妙常耳识圆通无心闻处是心闻尘剎全彰这个人百亿分身无去相六牙常在宝王城鼻识圆通鼻端白相示修行暂尔权为縳犊绳忽然摸着娘生鼻林泉巖谷悉光明舌识圆通奇哉妙舌自天然不假喉唇齿吻宣无孔笛吹清韵彻满慈谩谓得亲传身识圆通身本无根何用执心本无生何用息身心寂灭两俱空透此方名真法质意识圆通一段情城当下除神通游戏总无拘坞中昨日蒙蒙雨岭上今朝日色舒地大圆通根身器界若微尘微尘空处即天真堪羡顶门开正眼大千沙界一齐平水大圆通滔滔流水性真常若个于斯返故乡直于山海忘能所蝴蝶穿花过粉墻火大圆通凡火慾火智慧火清净宝焰光裸裸大千闪烁炽穹窿燃却佛魔与物我风大圆通群动悉凭风力持反观风力亦无依忽然踏着风中主飘飘一叶过南池空大圆通色空本自一真空逐境迷心有异同异同炤破真空现翻转真空跨铁龙见大圆通六根清净生元佛六根妄染佛为生见觉圆明生佛净个中那有乐邦名识大圆通十方唯识镜中痕但离取舍妙圆成头头尽是天真佛念念全彰阿逸身圆满菩提归无所得元宵通夜家家火水月交光处处圆五十七番虚涉后始知空费草鞋钱总二十五个铁蒺藜头阤拶作雪花飞绿水溶溶归巨壑白云片片遶须弥金刚经要颂世尊着衣持钵一段风光秪在斯着他依旧不为奇清风阵阵飘香至碧水滔滔画翠眉应如是住搬柴运水寻常事觌面无非是道场触处尽成安乐地何须此外更啇量如是降伏其心着衣喫饭任从为映色摩尼众像随但得有无诸念净金乌依旧落城西实无众生得灭度者空花镜像了无关拟欲援生堕铁山踏破瞿昙关捩子风自清兮云自闲不住于相祖印高提不住中巍然大用有无空腾腾任运靡存迹雾锁秦宫绝雁鸿应无所住而生其心坐断两头中莫立逢缘击节任纵横摩尼现色原非有石笋开花映水红无我人众生寿者木子山中敲鼓锣泥人拍手助高歌忽逢瞽叟来瞧见满面惭惶没柰何四果不作是念设分位次隔参商息却名心绝短长若是威音亲嫡子不从这里费啇量燃灯佛所于法实无所得倚门傍户走他乡云水将来作道场倏尔踏翻潭底月了无一法赠刘郎持四句偈得福甚多家藏白泽胜神符百怪安能敢秽污若得空王真号令三千诸佛作驱奴歌利王割截身体忍辱功能作圣人幻成四大却非真任他节节支离去一段风流独露身一念信心即得菩提弃家浪走不如屠自昧千金七宝躯偶尔忽逢长者示凡心即与圣心符受持读诵此经若为人轻贱一节念念输忠不敢违色声丛里了无羁苔封古殿忘臣主阿个能言佛祖机三心不可得兔角为刀出远征乌龟跨下羽毛生木童拔去搓绳索缚住虚空架火烹无法可得三藏灵文不较多权将音语示娑婆忽地双林开正眼试问还曾有也么如来说非众生是名众生生佛从来共一程凡民何必羡公卿如能当下归家也凡圣原来是假名如来者无所从来亦无所去一念缘生即是游靡分红紫有何愁威音那畔元无动今世门头示两眸总忉忉怛怛老婆禅失却瞿昙脸半边四相扫除无一物唿名般若亦縺涎法华经颂三乘不立一也无三一元来醒梦夫若是空王殿上客撒手归来月满湖妙法不在声名上尊者徒劳授记功欲识个中端的意桃花却白李花红入就瑞白禅师语录卷之九终入就瑞白禅师语录入就瑞白禅师语录卷之十明住天台护国寺嗣法门人寂蕴编法语示唐祈远居士欲出尘劳断生死而证无上菩提者必须参扣话头而期妙悟也所言话头者即自巳本地风光历历孤明不可丝毫间断古云暂时不在如同死人要念兹在兹如此做去或三年五年十年二十年打成一片人法俱空偷心净尽露裸裸赤洒洒如明镜当台物来斯鑑来无所粘去无存迹不执留不计忆任运腾腾觅丝毫起灭之相了不可得此时方唤作大光明藏也虽然如是须知更有向上一窍在且道如何是向上一窍石女懒画眉木人呵呵笑示张我复居士道本现成仁者自昧但向巳求莫从他觅何也盖人人脚跟下一着子本来现成二六时中放光动地辉腾古今无有间然良由众生迷背自巳光明循诸声色念念攀缘无有停息曾不自知故称为迷也公等既巳知非必须发勇勐心立金刚智二六时中但扣巳而参密密孜孜看这见色闻声生心动念妄相攀缘疴屎放尿拖着死尸行的毕竟是个何物从无始以来至于今日还有第二人耶还有第二念耶若无第二人第二念可见秪是自巳一段光明何不如此着眼承当个事免向外求穷劫无有得时转求转远也如此见得透信得及此但秪是今世门头古人唤作弄光影汉须知更有空劫巳前一着子声色之所不到者古人所谓无声无臭此也诚能离却声色至于静悄悄虚寂寂露裸裸时自然与他相应不然光阴易度时不待人努力努力示笥石禅人迥然独露不用寻思湛海圆澄森罗随映剎那忘炤瞥尔情生智境睧曚白云万里直须向随缘应用处拄定脚跟不昧丝毫看是何物忽然摸着自巳鼻孔打翻旧日家风一段光明始能常在会么朔风满地霜花巧冻日和光澹荡行示胡内生家国无常身势幻梦念念迁谢不暂停留学道之人惟在决志透彻祖师巴鼻洞见圣贤心肝作一个顶天立地大丈夫汉也若要作此一大丈夫汉二六时中不被声色转不被名誉缚莫苦饥寒勿受利养秪究巳事为怀切参为念虽与众同处不与众同流切切孜孜绵绵密密忽尔相逢平生庆快到此方知圣贤佛祖也生死与涅槃也才智也文学也是甚么烂狗污始觉本来无一事也勉之勉之示跃云禅友一跃而登青云至也虽至涅槃义天不可坐却直须转身离位亦不可住于这边虽闻声见色亦不可分别青黄好反应物现形如水上胡芦相似圆陀陀活泼泼转辘辘底无有丝毫住着方能妙运无穷也若如此行去三二十年自然烦恼不能缚生死不能拘捧足既无路潜觑岂有门阎罗老子虽有供养亦无处施设古云那边不坐空王殿岂肯耘田向日轮然虽如是更须知有向上一着子始得欲知向上一着么鑑湖明月映炉岳白云封示隐颐禅人皖城僧隐颐设斋怀香入室求开示师打一竹篦云会么颐曰不会师又打一竹篦云会么曰不会师云不知痛痒汉颐悲泪乞求微细开示师云求开示底是甚么人曰不知师云即此求开示者当下是汝自巳本来面目亘古亘今先天地不生后天地不灭经中所谓不生不灭二六时中了了常知心心无间色经眼即知青黄赤白声历耳即知钟铃锣鼓气入鼻即知香臭腥羶味入舌即知甜酸苦辣触入身即知冷煖涩滑意思法即知过未善恶现现成成丝毫不昧为甚么不自领略返向他求也颐曰若如此者莫认识心乎师即唤云隐颐颐即应诺师云是识耶是真耶颐曰弟子愚昧不知乞求和尚说破师云古人道佛法不离穿衣吃饭处疴屎放尿处迎宾待客处生心动念即不是了也汝不生心不动念唤一声应一声且道不是汝本来面目是个甚么此处不可唤作识也颐曰若然者识与真何所分乎乞垂指示师云见色闻声历历孤明不生分别者曰真曰智生心动念思量分别者曰妄曰识所以云生心动念即不是也颐曰蒙和尚慈悲开示若恁么则大煞现成云何又说参话头做工夫师曰秪为分明极翻令所得迟只为你不信所以教你参话头做工夫做来做去做到结角罗纹处偷心净尽忽尔触着自巳本来面目方始信得及也你若当下肯信何用许多週遮与他三二十年做工夫信的总是一般三世诸佛出来只要人信自心是佛所以云一切众生皆具如来智慧德相又云一切众生皆证圆觉又云汝等所行是菩萨道岂不直指尔耶又临济曰道流即此历历孤明听者闻者是汝自巳佛更莫外求马祖曰即心是佛又僧问归宗如何是佛宗曰即汝便是僧曰如何保任宗曰一翳在眼空花乱坠何其直捷何其现成岂非要人直下信去也颐曰蒙和尚委曲开示弟子信得及怎柰无始巳来妄想流注何师云汝唤甚么作妄想古人云识得不为冤曾非别人罗山问巖头起灭不停时如何头云是谁起灭当知妄想全体是个自巳若人识得心大地无寸土何尘境之有哉汝今于妄想既不能全体担荷当以智力治之一观妄想当体全空了不可得一于妄想起时莫生厌心断他心亦莫随顺他去古云但有念起即莫随之则久久工夫纯熟自然成一真法界矣勉之颐作礼再叩而退示镜愚禅人今时住静者或以偷安躲懒为事者或哄几个斋公斋婆以过日者或孜孜于茶笋山花以营为者皆非道人之所为也汝当发大志奋大勇勐以本分事为念饮食衣服助道而巳若可消遣即休不必苦劳身心虚度岁月学彼不唧熘者但自知足即是富贵古所谓忧道不忧贫也尔其勉之示存焉禅人学道之人将心地打点得干干净净不留一丝毫杂念则真心之所存焉若有一毫之念而起者则盖覆自心为障为碍昏沉暗昧真体何繇而得明洁也若真心存则定水清慧鑑朗万象莫能逃其形生佛莫能隐其质昭昭然物来无所粘迥迥焉物过不留迹寂静孤圆卓尔象表岂三世十方之所间隔者哉示离愚禅人天人执有愚也二乘堕空愚也菩萨住于中道愚也等觉菩萨有微细所知并极微细所知愚也衲僧有禅道佛法见知逮机锋转语向上向下全提半提总皆愚也佛虽五住究尽二死永亡以法界海慧炤了诸相犹如虚空若见量未脱此亦愚也且道作么生得离愚去咦三脚香炉腾过海无毛鹞子扑天飞示恒阒禅人雪关云镜愈磨而光愈现古人云打破镜来与汝相见又作么生若向这里会得方好参禅可吃崆峒手中痛棒不然则踏破铁鞋无觅处徒劳磨炼费工夫示曹自悦居士僧问赵州狗子还有佛性也无州云无但恁么看去因甚道无不得作有会不得作无会但只提一声无又恁么看定行亦如是坐亦如是动静闲忙亦如是参来参去忽尔㘞地一声看破无字捉败赵州则不被天下老和尚舌头所瞒曹公还识无字落处么遍地霜花美朔风夜正寒法偈示久默首座直上峰头脚步宽全身拶入骨毛寒一日关山开霁色鹊跃芦花心自安示啸云西堂习静从来称小节弘扬正法分当为宗纲能续家风盛始是超群佛祖儿示惠斯书记如来根本慧有无俱不立会得个中意铁毬水上踢示朗然上座混不得类不齐折角泥牛碧天飞有时撞入干城里带水和泥指路迷示本珠监院鑑湖一轮月发扬佛垄春百花齐放处大地喜吟吟示破暗侍者如来净慧灯能破众生暗大地悉光明燄燄无穷尽示起元侍者净体本无生缘生皆如幻如幻非生灭当处真元者示元洁侍者元妙寂净洁彻无瑕横亘十方莹然应物示仁亭阇黎三世圆明十方不隔一念万年是真实说有即是无无即是有阳焰水波阿谁过咎我即是渠渠即是我恁么会得山花朵朵尘境莫随智炤勿立空空荡荡一轮杲日示陈道人英雄丈夫特发大志看个话头决非容易造进其心莫中路退昼夜六时忿然精锐见色闻声切莫纵意切切孜孜急着眼觑努力真诚忽然瞥地大地山河一光现瑞裸裸现现丝毫不昧当此之时再进一步向上一机诸佛亡示顷尔翻身山河粉碎咦半夜鹭鸶飞入海天晓乌鸦上帝畿示吉先邢居士英勇丈夫特发大志禅宗须参儒宗须契气宇如王顶天立地切切孜孜单明此事二六时中勿得虚弃以悟为期以了为毕恶境当前无得纵意顺境临头亦莫随去顺逆皆空必如是觑看破源底即这个是奋然一挥三千俱备石女观花木人游戏三教心宗一言巳蔽示复初堂主既复其初须超其后初后俱超一心可透森森万象彼彼无咎陜府铁牛撞倒古路更问如何三十竹就示素朴阇黎自性清净纯素无瑕朴实行去到法王家有亦不立无亦不拘森罗万象亦任其舒云行雨至水到渠成棒喝交驰机用皆能示侍者舒光净裸裸原无缝鏬赤洒洒周遍大千打破旧时精魂石女解驾铁船示启元禅人大丈夫须立志圆顶方袍非容易努力精勤莫暂停时时参扣西来意鸢飞鱼跃显真机咳唾掉臂秪这是莫放宽不可住做到水穷山尽处翻身直过故家乡三脚鲶鱼爬上树示怀止禅人参禅人须勐烈紧作工夫莫放缺行住坐卧用心追急急要拿这个贼若闻声若见色此是禅家好时节一念相应捉败渠凡圣两途一齐歇示审可禅人汝来参我巳多年只为心头未了然克苦三冬明道德辛勤九夏究禅源水中捉月何曾有镜里观花未可拈识破祖师言外意方知石女唱啰嗹示如安知客吾宗细密欲知初莫效时流卤莽居保养深藏毛羽健鹏程九万任如如示张望百之东山坐禅心本无东西地却有南北君今此一行须奋大勐烈撑起两茎眉牙关咬作铁捏定金刚拳要拿这个贼莫向动中求莫向静中得孜孜只么寻密密心莫歇忽尔心境如此是好时节撒手再前进上关打教彻和赃捉败渠乌鸦头戴雪示慧然禅人汝求警策工夫莫歇放下身心一尘不立密密绵绵看是何物莫往有邦休住无国但恁么去风清月白忽尔掀翻证龟成鳖更问如何青山罗列示自愚慧知客撇却聪明智慧佛道祖道齐倾但秪饥来吃饭管甚五位功勋做个死人有气触着即便翻身风起自然树动何存劫外而今若能如是行去自愚着着知音咦叶落梧桐处露珠坠地时示慧日禅人自心智慧犹如杲日普炤万方无处不悉光明焕赫圆满无欠触着磕着法法周遍不用管带亦勿动念应物虚明事事成现若外追求古佛难见示世调禅人禅净不二禅不自禅因心而禅土不自土因心而土偏执其禅见之不圆偏执其土心之染漏禅土齐修九品优游禅土齐蠲弥陀现前无量寿佛不带名言示顾镜沧居士宠辱镜中花恩情水上燄尔今识破渠惟道能堪羡急早做工夫从缘恁么荐孤明绝意想个里常时现蓦忽露真机虚空解掣电示二居士自心本无瑕贪嗔痴有染挥除这三毒急早寻方便看个赵州无工夫急如箭闲忙动静间要打成一片时中露裸裸未尝挂丝线捉败老赵州方知𨍏轹钻本来常清净何曾有染玷示不溢维那百川入海何曾满万象含空岂有抑况复吾心包太虚从今亘古元非溢示位中书记参禅不重有诸新揭尽根源始得真撒手归家无所事泥牛吼破碧天春示盘铭禅人提起话头莫放宽绵绵密密要勤参昏沉不可容他入妄想来时扫荡完历历孤明是甚么夏天暑气逼人寒示西航禅人披云当衲走诸方拨草瞻风意气昂拈却君臣言外会扫除空有个中彰主宾相见应回互父子投机谩度量纵使门庭如铁壁轻轻一拶彻当阳示持印禅人活泼圆明非中非外运水搬柴烧火切菜秪这便是幻然皮袋更问如何漆桶不快示玄所禅人历历分明处时人几个知尔今玄会得所用绝思惟示观初禅人此心才肇观初成觌面全提露本真一段光明无住处依然石女过西秦示完初禅人信手拈来妙入神偷心净处露家珍荒田不简无非草月印寒潭玉兔陈示堂中禅者一个话头牢把持精勤努力莫依稀磬鱼击处忘能所触破珊瑚树上枝示乞食从来托钵有来繇佛语阿难依佛俦重示古规登圣径门门粒粒可皆周示古柏禅人参禅者莫外求好向自心觅踪繇言谈语句非他物动静施为到处周离计着没羁留一颗摩尼映碧秋示梵僧大海航海沖波十万程名山亲谒契无生杖头脚底浑非碍踏遍烟霞我独尊示众旨趣偈因中也设问众荅之不惬师意故书偈示众曰秪因日起明中暗原为月落暗中明须知明暗元无二只因起落暗明形中也呈偈师亦荅之曰敲唱俱行觌体赊明暗双临验作家若是门前坐草客安知杀活事无涯示娄居士因士问如何是主人公师以香几击之复示偈曰拈香示处要君知觌面何尝有是非六九梅花春色露秋深黄菊绽东篱示金贞度居士因士问赵州八十犹行脚只为心头未悄然如何得悄然去师云恁么行来亦非闹复示偈曰居士问我悄然事恁么行来亦非闹举处分明向上关谁能更守于常道示谢玄中居士玄途休住足中道不须安会得个中意泥鳅上竹竿和魏东晓居士偈两忘净秽亦非中声色繇来树过风个里虚明全体露泥牛夜半撞金钟示黄蜃涛居士富贵贫穷一蜃楼莫将心识苦追求须从今日亲明破好向如心道地游示长兴众居士提起话头莫放宽绵绵密密要真参昏沉抖擞当精彩妄想轻清勿卤憨执有魔王堪作队随无穷子正同班两头扫却无依倚历历孤明珠走盘示李警菴既然不挂紫罗衣速速归来巳是迟顿欲洞明诸祖意秋林黄叶又离枝示姚居士是甚么夜半三更吹着火无底铫儿去烧茶拈着磁钟成话堕示方居士见色闻声本现成何须特地苦追寻而今触处逢渠也野鸟山花觌面陈示沈仁叔居士志立坚强勐丈夫操功七日自心孤慧刀噼破无明网放起铁船水上浮示江弘之居士一尘浑不染诸佛悉皆明乌道从来寂冰花火里生示江犹甫居士莲可坐兮桂可攀从来儒释一心间如能确实行将去浪涌桃花烧尾班示兴国众居士求偈一个弥陀本现成思惟运用放光明果能不外寻知见即是莲花胎里人提起话头莫放松行住坐卧要加功忽然看破原无底秪是寻常旧主翁五蕴元非有三毒本来空识取天真佛东南西北风鴈过长空处影沉水底时若然玄会得真妄自如如宝镜当台时光中含万象形影一齐蠲銕鹞飞天上白云陈祖意明月印禅心觌体齐兼带何须问老僧八月西风紧三秋菊正黄若问祖师意从来不覆藏示信豊众居士坐卧经行须着眼看渠渠果是何人贯通三际元非异唤一声时应一声青山耸翠有谁知流水滔滔最上机奉白诸公须荐取休教错认浪花飞一个话头明历历动静施为自现前当念和赃俱露彻低头便见水中天百不思时是阿谁经行坐卧露天机若向其中开只眼石女生儿骂古锥一个仙桃觌面陈直须细嚼囫囵吞若还尝着些儿味管取凡心即祖心薰风阵阵自南来惠我清凉暑意开无限祖机都露洩何须俛首更疑猜信步行来路不差求之仍复远天涯直下能知无一事不须更御曰牛车有无俱遣谩追寻逄缘不借是真身星沉水底金钱灿怪石山中狼虎形示钟魁所居士孤明寂历少人知指物传心为标的智者于斯了达时顿同诸佛亡修习题自性弥陀一个弥陀恒不离六门常自放光辉青松带月和烟冷翠竹穿云映日奇雀噪檐前彰法语鸦鸣树上显圆机穷途接引无休歇何故众生不肯归降魔偈魔佛从来不共家力扶正法扫群邪多生愿力如山重那管时人厌与夸拟荅复礼法师真法性本净元无妄念起病眼见空花假说妄生始若了花无生当时妄即止妄止无明空原不有起止一念亘古今何尝历生死付袈裟金栏袈裟锦色堪夸付吾儿传遍天涯流通慧命坐断尘沙好提妙音开盲昧折群邪付拄杖一条青梨佛祖齐垂付吾儿点豁盲迷廓清宇宙正令全提却扫功勋无背触妙钳鎚放开遍大千收来在掌握付与克家儿光明恒不没咦秋林果熟红巖前弘两足入就瑞白禅师语录卷之十终入就瑞白禅师语录入就瑞白禅师语录卷之十一明住天台护国寺嗣法门人寂蕴编歌赞铭说叙疏佛事十二时歌半夜子睁开两眼翻身起满天星斗坠寒檐错认金花放玉蕊鸡鸣丑启锁开门放出狗拨火烧香探有无堂中礼佛忙稽首平旦寅舀水添柴煮菜根古灶锅前吹把火半升罗里解翻身日出卯山中犹是不明晓乱峰脚踹似颠狂拽杖随行入荒草食时辰肩冲腰斧去樵薪万年枯树连根斫百劫香藤带叶焚禺中巳肩荷云锄去种地东西两岸一齐翻又有茅团又有芋日中午忽听堂中三下鼓双手捧起钵多罗始忆当年金牛舞日映未白云片片如破絮盖却南山与北山尔从何起亦何住晡时申大道忙忙有几人踏破草鞋赤脚走横担直负受辛勤日入西骑却崑崙颠倒走须弥岌岌海水腾惊起波斯大张口黄昏戍掩却柴扉一墨黑转身露柱才磕着信口念个波罗密人定亥收入从前憨布袋脱下娘生牛鼻裈长伸两脚浑无碍牧童歌净裸裸赤洒洒倒跨牛兮没可把信口唱出曲无腔散诞清风明月下赶入山纵意游白云影里任悠优枯树烟生芳草绿岂味寻常这一头水草足饱齁齁两岸东西得自繇从今不犯他苗稼不用鞭兮绳也休牧童儿真快活手把泥团空里捋搓拢干坤又放开浑然不知舒与缩日巳高午正好蹄角精纯不须保横眠倒卧柳阴边这段风流世莫讨日巳暮收归栏劫外今时水草闲从今鞭杖何须问一个闲人天地间这牧童真奇怪不姓张兮不姓戴借问牧童何处居千山万壑元非在赠顽石禅友歌常兀兀谩腾腾挺然独露放光明触目世间人不识权且唿为顽石名顽石头最高大镇压山头无缝罅三世诸佛赖尔维碧眼胡僧常倚借顽石头最坚利金刚力士无能碎如来掌上显神通外道天魔谁敢觑顽石头压尘世生在深山绝名利披云着雾自优游历劫何曾异今日顽石头最堪爱生在烟霞与物外博山峰顶气雄豪云门脚下常自在顽石头有志气独立峰头绝忌讳任从日晒与风吹凝然一块何曾异顽石头真奇怪媱房酒肆浑无碍磊磊落落秪么行体性虚融戒非戒顽石头最包容十方剎海一毛中自他不隔无来往那居边际于其中顽石头多智慧不论三乘与四谛圣凡情尽绝古今身居剎那离三世顽石无名无形段劫成劫坏靡改换娑婆境内暂安身应物逢缘光赫焕顽石从来没滋味世间愚者尽抛弃不知内藏无价珍通方作者方能识愚人只知顽石名如何知得顽石心顽石心量绝有无是非得失岂能拘浩浩红尘到非到白云常锁如自如有问如何是顽石苍苔片片印清虚草龛歌草龛儿最空虚包含法界尽无余三世如来头出没四生六道任其居随其有随其无挂拂卷蓆总无拘有时子仙成大睡有时瑞老上跏趺四禅八定从此起五位三玄任卷舒草龛儿真有趣声闻圆觉莫能觑十地菩萨较些儿解向其中舒两臂草龛儿真奇妙通身连络通身窍内外虚明绝点埃那有雌黄与做造草龛儿真奇妙侯王将相无能到琼楼玉殿莫堪伦铜雀灵台难比耀草龛儿亡冬夏寒不侵兮热不怕假使三灾迁变时一个浑然无缝罅有问草龛意若何三更红日亦无夜雪山像赞弃却皇宫雪山打坐六年苦行后人规模忽睹明星悟得遮个咦婆心一片有谁知流水高山重点破圆相半身佛赞不是月轮亦非宝镜权现半身且彻尔困咦灵木条然凤岂立无影林中鸟不栖观音大士像赞见色如盲闻声如聋弘音不昧号曰圆通心经观音像赞通身是经通身像遍界无声遍界闻一念心空观自在鸦鸣鹊噪任纷纭释迦文佛像赞咄这老汉从无始来浑忘得丧不合去睹明星向鹿野苑却陈伎俩惹得五天国王起模画样本待以火焚之权留道握供养水月观音像赞大海之中磐陀石上耳听潮音千形万状闻修净尽坦然自放救苦寻声慈功无量咦踏翻波底月铁船水面浮达磨大师像赞剿却梁皇意根断送神光手臂恰恰道个安心露出风流体态从兹家丑外扬后代儿孙逐队咦渡江原不传宗旨跋岭空留破草鞋梁皇不识二祖岂逄嵩山之石乃知其翁达磨渡江像赞双眼圆明六宗俱契琉璃殿上不许安身乡村渡口连忙走过咦随波一苇妙无穷云在青天花在树达磨面壁像赞面目虽无嵴骨巳露后代儿孙个个看透达磨西归像赞本来东土度有情却又只履西归去不是一番走烟尘争得双株遍地布玉弥勒佛赞通身白毫全体明彻龙华寺里显神通兜率陀天藏丑拙呵呵呵识不识霅溪一带锁虚空弁岳苍苍常卓卓高峰大师半身像赞抬头见真赞收回自巳枕子扑落地打碎虚空三关留不住半节与儿孙咦春风荡荡花狼借仍是从前旧主人手捧宝塔罗汉像赞一顶摩霄两脚踏地手捧宝塔示第一义咦双睛觑破光明也兔角生花遍处香吕巖真人像赞挂却儒冠去学仙半升铛内煮山川黄龙语下知端的颠酒扶妖总不言平之画无量寿佛像为母庆诞请赞其寿无量兮曾何终始其土极乐兮曾何泰否不去不来兮巖松点翠无生无灭兮秋江渟沚云门先和尚真赞这老汉多伎俩心记五车胸怀三藏棕榈拂子左抛右抛斑竹拄杖东荡西荡演一乘于万竹林中布十德于海塘边上指渗漏断衲子命根立君臣为人天榜样到今日觌面全提众儿孙休云画像不画像咦六出满山河遍地银波浪手持如意巍巍独坐普为群生全提这个时人不识当面错过咦几瓣梅花落剡溪四明山下神风播石伞峰前万竹林上坐断干坤孰堪论量咦和风荡荡兮绿柳垂丝煦日明明兮红桃播浪依真画像像非真从像显真真非实非实非真两皆幻难描老人真仪质要识老人面目么三冬桃瓣随风舞九夏霜花遍地铺雪关禅师像赞行曹洞机传博山拂独坐胡床干坤一握且道是谁异师白足无碍像请赞孤巍卓立无情绪迥历灵明不覆藏特为诸君通一线休从像上觅真光道兴小像请赞拂子挥天蒲团着地独坐巍巍示西来意咦翠竹摇风彻骨寒钱塘江水多滋味乌镇密印寺虚怀小像赞身如木石意若死灰手持素珠且道是谁咦寿圣塔边传今古青溪岸畔示菩提慧心小像请赞历历分明不用外寻崖前独立即此慧心咦怪石苍苔古青松白鹤奇道诠小像请赞眼不见色耳不闻声纤毫无昧梧桐叶青黄唇涛居士为母真请赞朕兆才分坤道流行为贤者之母作万物之根咦降身百亿无来往莲花胎里又重新萧月瑞居士为母真请赞法界之母闺门范仪空花示现镜像何归咦香烟堆里莲花国宝树行中古佛垂自题这汉生来倔僵语话相逄不让皖公山顶笑傲云霞显圣寺里大兴波浪拈一条没巴鼻的竹根东触西触打得那杜禅和彻骨彻髓无处安身播两片有涎唾底臭皮左说右说哄得他行脚僧忘境忘人横来竖撞以柏树子为人云是返魂香将干屎橛施陈道是人天供养似这般不唧熘的汉子也有人写他在纸上咦分付诸方禅学者莫被他瞒换眼睛这个阿僧有骨无筋巍巍独坐何喜何瞋撑开石伞弁岳重新噼破崆峒剔起慧灯咦南云花烂熳平川水漃清这阿师没嗒𠿓手握山藤圣凡俱杀破异道于笔端呵邪禅以口咶识者知是达磨嫡骨儿孙洞山正脉不知者亦随人异讶兀兀兮若山寂寂兮真闲圣不可并凡莫能攀境上无心恋忙中事不关咦一片浮云何住处数员顽石自斑斑我像无形非眼力之所能见我像无色非青黄之所能成湛如秋水空若太清六合无高下古今一坦平说甚么十二类生寂寂兮无闻历历兮有色正令全提人天法则觌面横施佛祖机聊通你等个消息咄这顽像没伎俩云门寺里惹得人憎弁岳峰头浑亡得丧既不能演教谈经又安知捧钵持杖有问西来之意若何便将他蓦头一棒本待要以火焚之权留与儿孙供养默默无言巍巍独坐舜若多神莫能看破唤作瑞僧早巳话堕这汉痴迷不识威仪轻轻触着声吼如雷咦秪为慈悲心大切喜兮怒兮与人提堪羡良工笔力精笔笔全提此个身虽然眉目咸相似一点中心难画成难画成五彩分明事最亲渠正是我我不是渠恁么会得克家之儿峒山芳菲兮春色之英鄱湖澄清兮秋风之精明暗交参互同生杀偏正齐捐劫外火发心遍十方身通三际默坐无言示第一义咄宝盖峰前花发笑金莲山上草呈吟咦是这阿僧非这阿僧尔其细听传达磨六七世之正宗忝洞山四八代之真子居崆峒五位之山中提正偏兼带之心旨这便是杨阿师的脸嘴是像即真是真即像不像不真是何形状坐断十方觌体坦荡体非玄素何有此像此像非真玄素不状假斯纸墨权为供养生在桐城薙发九子操方越国云门真子咦以干屎橛为沉香便就是你五蕴山头一片雪湛水澄潭一轮月清波荡漾妙何穷认着依然犹未彻一心常在那伽定眼若盲兮耳无听任他声色乱丛丛何曾动着毘卢印和风吹起柳条新煦日临头花似锦绿水汶澜陈道貌切休唤作世间境有眼兮非见有耳兮非闻有鼻兮何嗅有口兮难言惟心兮漠漠廓落兮谁亲咦怪石枯藤和露冷金镖宝盖带烟横这汉呆痴独自亡思青黄莫辨动静焉知手持白拂胡施乱施不识者以为祖师之机咦风起船头波浪涌水澄山色印寒潭砚瓦铭觌面无遮通身没缝书大藏经作人天供世间功业赖渠所成若非渠力何繇作文体若刚坚心绝异缘平尝独露不受绵缠本不可说表里漆黑识得渠时成佛心歇铜香炉铭触目无私通身赤露篆烟袅袅消大千垢包括虚空容纳微尘即此便是乌用别寻尊称达磨正宗说千流万派一源而出千枝万叶一本而生何得认流迷源执榦弃本也今人必称五宗为始者皆是迷源之谓也古云门沩仰二宗巳绝法眼一宗传于高丽国只得洞济二宗在于震旦耳今依愚见当尊达磨大师为始盖我国之心宗自达磨大师航海而来至于我土直指人心见性成佛由是心宗传布四方而今丛林皆设达磨大师之像良有以也在西域当尊迦叶尊者为始在东土当尊达磨大师为始若尊曹溪尚有五位祖师在前故有遗也源达磨则该曹溪亦该洞山本洞山则遗达磨亦遗曹溪故本能该末卑不该尊也是以当尊达磨大师为始自达磨大师至云门先师乃四十一世矣知我罪我何敢辞焉后代所称者当云传达磨正宗第几十几方不遗其源则见源之有始也达磨西来说禅心湛寂本自虚玄三际融通十方不隔柰何情生智暗逐境迷心认妄失真飘流莫返故劳大圣降迹现化西干四愿严身六度济物使人人返本个个归家揭破无明点开慧眼操舟破迷天之大浪扬帆鼓觉海之洪波直抵梁朝发明圣谛一语不契折芦直显旧家风入魏知机面壁全彰目前事至宝不昧冷眼难瞒断臂安心神光有在雪花遍处瑞气常新禅髓传时门风大振谛不为何阶级觌体堂堂有修证无染污总明自巳德山棒临济喝机用全彰大雄虎南山蛇杀活自在云行雨至断尽衲子命根掣电轰雷施设佛祖机要炎焰日中冰雪朔风水里杨花森罗万象无私千古真风不坠由是教外一脉东土大行故禅宗直指之始祖始于达磨大师也恕巳说世尊云天上天下唯我独尊以此观之则在天而天而不天在人而人而不人乃至地狱饿鬼畜生及与诸类亦不诸类如是则无往而非我亦不我无我此圣凡不涉有无无拘人我两忘恕责齐遣是谓真恕巳焉开炉说嗟嗟末世去圣时遥概以讹传曾不知反只此开炉一事古之丛林或十月十五或十一月初一日开炉正月十五日止火有炉头有炭头为大众煖寒故有开炉之说到开炉日炉头散炉炭头散炭善知识借此以拈提指示大众故有洒扫开炉烧榾柮团头扠手大家烘你也烘我也烘深藏稳便度隆冬之说赵州曾作炉头因缘可攷云峰悦化炭俱载方册今时丛林将古规事迹俱以昧却但见语录中有开炉二字单只以结制上堂为开炉谓之陶铸圣凡似即也似是即未是何也将丛林煖寒一段因缘俱以昧却不知出迹深可叹也若要复古依旧到冬日寒时散炉散炭善知识于此上堂庶事理双全规制不废矣又到夏天五月初一日挂帐九月初一日收帐亦丛林规范乌得不审哉辩率发微说余想作文字者驰骋笔砚若非细心不无一时之失林间录云古塔主去云门之世无虑百年而称其嗣青华严未始识太阳特以浮山远公之语嗣之不疑二老皆以传言行之自若复曰其于巳甚重于法甚轻此觉范所论是论之未当也古塔主既去云门百年而未识云门输巳以承嗣得非轻巳重法乎青华严亦未见太阳而以浮山远公之语嗣之又非轻巳以重法乎反谓于巳甚重于法甚轻是何言欤青华严依远公之语嗣之不疑此尊人也既从远公有所悟入此入圣位也然而输巳为物重法重人此华严大师万古一段英气起洞宗巳坠之风开投子永垂之道后之学者及与不及虽未得而知且浮山远公提挈华严为法门之真子使其承嗣太阳而不为巳之嗣真以大道是辅何尝以洞山临济二其心哉试观今之人去古人远矣或有亲巳门下者毋使过他人之室悲哉藏经述意说藏经之来本乎西土始因摩腾竺法后有玄奘大师涉险登危斯文乃至白马坛上帝主亲验伪真佛经火中光明彻于霄汉因是道经灰灭吾教流通钦此宝文传布宇内见了义句顿悟灵觉之心闻般若名永证菩提之果言言见谛字字真诠庶使后学有闻不负请经初志戒约说世尊在世僧依佛住世尊灭后僧依戒住戒也者出三界之元首登四圣之要道不可一日有怠戒若有怠则尘不可出道无所明愿无所兴生无所度何得为众圣之皈者乎如是则知戒为无上之梯航破暗之明灯应当至意涤虑翘诚求佛冥加感发戒体所言戒体者即我等之自心也是心觉遍谓之佛是心轨持谓之法是心和合谓之僧是心圆净谓之戒是以即四法而为一心即一心而为圆宗戒体即戒体而为万行根基乌可有怠也欤戒杀或问叙世人烹众生肉以充自巳腹者迷倒之盛矣何也盖众生与吾人一体吾身乃地水火风所成众生亦地水火风所成耳经云一切地水是吾先身一切火风是我本体以此观之有何异焉既尔谁肯烹自巳之手足以充口腹哉手足既不可烹则众生之肉亦不可烹也明矣古云心佛及众生是三无差别又云凡有知者必同体如是则知心性亦何异哉吾人爱其衣冠整肃饮食甘甜彼亦爱其毛羽洁净所食味丰吾人适意则喜乐盈怀不则忧愁煎逼且众生亦尔放之则鼓舞飞鸣囚之则惶惑惊悸是以物我不异杀而食之岂其仁欤兹者仁叔沈居士夙愿深厚示现名门不染繁华留心祖道于弁山发明本有不胜喜跃复念众生沉迷何以导之遂体上帝好生之德兴圣贤同体之仁戒杀放生假设问难发明孔孟佛祖之心名曰戒杀或问实苦海之慈航大病之良剂也余一见而加额合掌聊叙数语以为击节倘遇大集会中狞恶鬼王曰仁叔仁叔我待一切众生成佛尽众生界空无一众生名字我乃戒杀放生且道仁叔又作么生老僧秪为大笑呵呵募茶疏茶为奉客之先供止渴之要汤才入门来即与一碗使其沾着唇齿当下知归故尔赵州无论到与不到咸云喫茶去今日弁山意欲借彼发明诸人大事乞众檀那各出只手成就胜缘俾饮者尝者枯肠顿息不受伶俜入清凉地获如意果则诸檀福德孰可乞米疏金牛饭普周沙界云门饼塞满虚空一粒米撞倒须弥两文钱各出只手使无口人受食无腹人饱餐则大檀之功等太虚量也重修洞山祖塔题辞洞山古剎我等祖基倾颓巳久瓦砾不存今幸孤崖上座住持欲重新祖塔柰工力浩繁凡我辈为洞上儿孙乌可坐视乎必思水源木根法道有本各出只手共力可成一砖一石建祖塔于当场一瓦一椽覆灵骨于本处法幢高竖祖道重新始不负我等微末报本亦可启迪后昆孝道有在佛事为启明举火执火炬云银光耿耿且喜穷子归家宝月辉辉琉璃殿中朝父恁么时君臣道合父子一如是何人境界启明上座厌尘世而高登九品弃娑婆而端居净土会么以火炬打圆相云烈焰丛里翻身常寂光中为心光举火泥牛吼尽澄潭月木马嘶干四海云一段心光归去也九莲台上又重新且道还乡一句作么生道烈焰亘天星宿朗雾锁长空山色青为亡僧举火生死去来目前包褁般若如清凉池四面皆可入生死去来总没交涉般若如大火聚四面不可入今日这方来上座挺身担荷觌面全提且道是出也入也以火炬打圆相云通身一具黄金骨烈焰光中仔为奇风举火细雨乍收孤日朗白云才破碧天青一段奇风全体露再驾赤龙行一程咦转位忘功归去也青山绿水自知音为玉章举火玉章玉章收回文彩以空合空岂有去来其来也转位就功弁岳峰头花烂熳其去也转功就位碧波潭底桂轮空正恁么时明暗双消君臣不立且道在何处安身咦海底吹来三昧火顷刻烧干五岳云为觉元举火觉元觉元返本还源菩提触目掷却大千秪如天台不住龙华不去且道向甚么处安身立命以火炬打圆相云咦再向红炉亲煅过任汝分身尘剎中为明轨上座入塔本自无缝罅八面绝遮拦一顶摩霄四稜着地圆陀陀藏了几多骸骨活卓卓收尽无限髑髅人人对面齐观轨上座亲登此处以手抚骨云轨上座听吾说今朝正是清明节百花竞秀杨柳青夜深更看峰头月无缝塔里快翻身荆棘林中忙举足过此二途且道向甚么处安身立命良久云几树桃花无艳色数枝枯木尽芬芳为矩耆二上座入塔朔风匝地霜花满万籁无声境寂寥今日与君轻决断翻身此处路非遥二上座听吾教娑婆世界休生恋西方净土快须逃过此二者且道向何处安身咦三冬枯木秀九夏雪花飘扫云门散木先和尚塔二则秋风飕嘶秋云披离秋雨历落黄叶纷飞此是先师容仪会么转功就位无遗影古殿苔生阿个知僧问先祖仪容即不问圆音周遍事如何师云青天白日进云恁么则水注松涛宣妙法青山翠竹演无生师云非汝境界僧便喝师云未曾见面在僧云归去罢师便休去山之高兮水之源兮先师之心兮晴空一声霹雳泥牛木马奔驰如此会得则先师仪容宛尔如此不会桃花依旧笑山堤会么遂顾众顿足云苍天苍天即上香扫百丈大智祖塔雄峰锁白云诸祖真机独露千林飘黄叶衲僧巴鼻俨然满目仪容通身师表会得者全体受用不会者运水搬柴会么会么今日特具瓣香聊陈薄供以为大智老祖扫塔之敬诸人还见入就瑞白禅师语录卷之十一终入就瑞白禅师语录入就瑞白禅师语录卷之十二明住天台护国寺嗣法门人寂蕴编诗偈游云门十咏寻路兴哉拽杖行信步入荒草问取採樵人咸云此路好上炉峰白云缥缈处独立两山间分付登临者藤萝信手攀陟崄悬崖多崄峻磊落路难行步出稜层外坦然一掌平绝顶云外孤峰立群峦足下蹲卓然无与并唯此独为尊下石屋踏破苍苔径徐徐下古丘红霞穿石屋疑是化天楼过梅坞才闻梅坞径倏尔口流涎会得其中趣何须更问禅宿旃檀林林中无异木纯是旃檀遶一宿此林中时闻香风好禹陵圣德干坤并仁风日月齐功圆归正寝残蜕留会稽樵风径採樵人巳去曲径水长流拂拂仙风起飘飘转画舟问归红日落山堤游人问故栖牧童遥指处转过石桥西游云栖五云峰循溪直下五云峰绝顶苍苍霄汉中绿水青山环满目何须更羡梵王宫登投子有感忆音当年美道风法音雷吼振花宫宁期圣迹成荒阜秪见山头树树松山居杂咏铁壁花开三月春桃红柳绿乱莺鸣峰峦兢秀常盈目莫不皆承化母恩茅舍寒严因雪冻云厨供缺为粮虚山僧尽日无他计笑饮清泉乐自殊嵯峨铁壁锦屏风展在天池峻莫穷人鸟不来消息断个中谁许话禅工软似绵团硬似铁任从禅者来咬捏闲余散步下天池啸傲清风与明月自适常居铁壁巖脚踪曾不到人间有时洞里朝阳坐惹得天花雨满山自搆茅菴万仞峰四时烟雾𡎺门封有时寒结稍头露疑是琼花长谷中荣辱无干意自如瓢囊高挂隐山墟终朝独适非为寂喜有闲云伴我居青石坞中青石主常将薄粥为宾煮满盘托出任时餐滋味须知无几许山居多野趣松竹锁云霞谷鸟时频唱令人兴转赊径幽人迹少竹密鸟声多纵目传心旨何须问达磨华堂尘事冗茅舍道心宽体挂金鱼客宁如破衲安皖山峰顶别诸方青石坞中意气长散步林间观日驶跏趺石上笑云忙清泉沸涧凉堪浴爽气临人兴愈彰野鸟山花频适趣不论荣贵几存亡和桐城何太师探五印寺藏主偈藏满龙宫不较多一微尘内尽包罗任从黑白惟心现识与不识总非他四缘开合亡生灭碍与无碍不是尘但得异同心念息芬芳红叶满干坤万象能言非有意虚空作语绝知音偷心丧尽真机显尘剎无劳耳去闻和阳明先生良知偈五月端阳节届时艾符觌面不须知凯风飏飏榴花舞满目清光更是谁满目清光更是谁画龙争斗舞灵知清波荡漾全神力才涉思惟即有为和具足师弟活埋偈汝既活埋我亦埋白云流水两悠哉苍苔明月无穷意一任四方八面来和李其张梅诗韵奇伟灵苗出世才冰肌玉骨岂能栽春花秋月难堪并万古馨香绝去来题龙华寺豁开心地龙华现万象全彰阿逸多纵使当阳亲荐得依然眼底又蹉跎龙华八境龙华八境偶尔点出拙不我藏首刱八偈以为抛砖之意俟诸英才各陈其美永永连续继诸来者云尔弥勒峰春花艳艳体全彰冠月披云镇八荒祗为世间人慕切浑忘兜率坐来长青龙岗发脉须弥起弁峰飞腾形势若游龙层层鳞甲松粧就慈氏宫藏眉睫中象玉峰卓然崒嵂耸菰芦紫雾红霞覆体如却笑普贤牵不去老僧常在背跏趺狮子巖巖似金毛踞弁坵未伸牙爪绝狐游口从天地同开起吼到而今声未休宝珠池竭罗腹内巳多年何故遗来弁岳前昼夜清流无间断骊龙永劫尚盘旋花石涧古涧清流入帝基粼粼花石缀新枝喜如画意将归院宋子看时亦谓奇六和泉甘泉常喷碧云开玉色澄明何处来想是华林园内老为怜枯竭润山隈天井岭玲珑一窍半巅中却是摩醯一目同流注甘泉滋化物免教青翠绝葱洪和唐祈远居士韵草色萧萧日巳秋那堪霜发又临头道心固异尘心切祖语还将世语酬惟使钵盂两度湿浑忘冠盖满门留龟毛拂示那伽定亿劫参差霎尔瘳师登天台护国寺祈远居士以六绝送行师用原韵以复之人人心地有花开何必从他羡宝台当下诸尘浑不染光明卓尔透天台迢迢千里到松门石壁藤萝古道存流水满溪含宝月凭栏高看野狐狲石梁亿劫一朝僧岂料而今巳共陵脱尽繁华尘世梦杖头高剔佛前灯问我西来何所酬落花片片水同流忘机独坐千峰外谁识狮儿聚窟洲天台高卧白云多那识全身入薜萝坐断烟霞心梦寂故人未到柰如何巉巖绝壁漫追攀洞口胡麻尽可餐聊寄清香君自识无絃曲调要亲弹退隐崆峒居士仍用前韵以六绝送行为三请之意亦用原韵复之当日龙华巳撇开谩劳三请上师台苕溪山色常谈此何必重还接众台本无壁落亦无门觌面堂堂何念存报与知音祈远士从来不重弄猢狲放却龙钟一老僧何须翰墨苦相陵穷巖喜自逃真趣日落黄昏剔祖灯护法之情莫可酬权为瓒老隐山流悬崖永绝圣凡路飒飒清风播九洲愚顽寡学一婆多收卷丝纶入薜萝巳获金鳞归去也从今不必问如何胜景虽殊我不攀常煨紫芋供朝餐草龛独坐亡生佛那管瑶琴弹不弹乙亥春登天台步阮仙韵为因古剎到天台恰值东君伴我来号令未曾传信息山城几处尽花开杖头煦日谁堪并钵底清风任往回一段玄情惟自适从教顽石点苍苔护国即景四绝紫霞峰卓尔沖霄汉幽微云雾关松风常不昧清韵落人间玉印峰当空悬宝印玉石点苍苔宇宙增光彩宗风觌面来舍利塔三塔标原迹于中舍利藏生机时复感触处悉成光莲花池干坤开一窍清水四时流红日争奇媚香风遍界周游桃源洞昔年怀此胜今日始亲来刘阮仙何在胡麻迹未灰晓花迎日媚野鸟带云回径转情犹适仰观石上苔宿慈云寺信步寻芳径逍遥翠蔼中慈云荫古寺法帜显双松水活龙堪隐山高禅亦丰钟声敲月落红日又昇东登高明寺峭壁闻清响天关对白云松风无限趣谁识个中亲游国清寺兼赠不讹禅者雨花飞瑞色双涧吼清波仙灶陈真迹频观总不讹再游桃源至普光寺赠了心大德寻芳兴未竭拽杖喜风凉扪壁登玄路攀萝上普光山高僧腊长树老道风香相见如相识清谈意更长过香柏峰同达虚坐月茶次即事扶笻陟险过峰前香柏烹茶问妙玄明月一轮东岭上谈禅不用老僧宣丙子季冬祈远居士浼竹知到崆峒接师回弁岳以五绝送行师和原韵以慰竹知辛勤云劳公跋涉到崆山一路风霜闻也寒水涌船头银砌岸琼刀剌足甚为难忙把枯柴信手烧通身和煖路非遥姜汤到口寒衷解暂且安单竹箬寮海内寻师尔一人三千里外涉烟尘和风乍起忙归去寄朵梅花报早春他方即与此方通僧俗元同祖道风若遇知音频举似而今不必说空空迥绝诸尘出上方从今不话祖师堂玄途鸟道俱无影生佛之缘两并忘回首座久默龙华不比古云门云门住处未亲承龙华命帖昭星月毋得推辞往别行复方大方居士偈劳病多年萃草丛秪缘退养寓崆峒休心禅观诸缘寂息影云霞万壑空有赖大檀兴保社还从蠰佉振玄风君今若问回桑梓日到西峰又转东和友人劳君携杖过茅菴峻岭藤萝尽可攀鸟道玄途休住足翻身直过上头关静坐偶作饥餐渴饮总休功终日清闲翠竹中无事藤床心亦寂那知身在梵王宫除夜今年今夜尽今时种火围炉半榻栖一觉鼾唿清梦断乌轮依旧转东篱闻爆竹声㘞地一声吼沙界悉皆闻催去三冬冷惊回大地春渡江即事为怀缘行笃宁怯渡江滨冒雪冲寒去银舟破浪行题弁窝池古柏昔日赵州曾指示今朝池畔又重拈禅人于此能亲荐不负高标觌面传题红莲钵头摩现宝池中如月如轮显妙躬泥底根潜丝密运水浮香雾气明通因心即与果心合素质何堪众质同体色幽微浑不染从教八面有薰风题竹劲鞭稜稜层层无物可及擢破干坤卓然独立信手拈来非鎗非戟用去体遍十方收来纤尘皆息警惺大地昏迷拨出长天杲日提起魔军胆丧放下佛祖莫测击碎威音髑髅穿过衲僧巴鼻有问如何若何蓦头便与三十题扇全体一片白云通身一具金骨一个鼻孔辽天半轮明月往复展开遍满大千收来在吾掌握拈起当处清凉放下红尘即没摇荡干坤兮清风飒飒舒卷寰中兮元无背触飞来峰人号飞来兮出自何方充塞寰中兮其体恒常突兀嵯峨兮威雄无比磊落昂藏兮气宇难量一片阴云兮形藏不见清明皎洁兮觌露堂堂万山分派兮此是其源寒暑相迁兮渠自不伤形影孤高兮万方瞻仰声名遍布兮千古流芳坞口圆觉潭坞口一横桥桥下一潭水潭水清如镜炤彻法源底两岸竹松隹一天星月美形形不相知影影含潭里风动水生纹风息纹无起听其清浊流湿性无彼此道人心亦然秪在于动止动止两相遗若水而巳矣龙松不假良工手全无刀斧痕天然奇特性峰顶伴闲云藤如意本自无根蒂何有圣凡名坐断千山色堂堂独露形拈起天花落发扬大地春若问其中旨天心挂桂轮雪冽冽寒威遍界周六花飘荡满空浮干坤今日一时老处处青山尽白头盖覆干坤全在我囊藏异色岂繇他殷勤报与诸禅者切记休云六月花一色充然满纯真绝点埃大功无隐晦觌面为君开雾倏尔形充霄汉中浑然一色意何穷离娄望去明非极罔象行来路正通上下参差难辨的东西起止那分容密移一步虚空外倒跨飞龙绝妙功渔家傲咏雪轻飞妖袅通身白万象森罗秪一色大地嵯峨藏丑拙无差别琼楼玉殿咸欢悦五湖四海冰花结六合弥漫云阵冽枯木寒巖樵者绝威逼逼银花满目谁人识渔家傲自庆自庆僧缘多劫就亲承佛法离尘垢单传直指吾今透无绾手趺坐蒲团忘白昼慈悲愍念将生捄旷劫深因弘愿厚坚铠精军长夜骤雄紏紏魔王逃窜无门路风月比怀秋月明难比道人心月明不炤覆盆下道心能鑑于古今秋风清难比道人身风清犹落千林叶道身不染世间尘窗前梅腊梅花傲尽冰霜苦玉骨展开人巳知清香放出风堪鼓报春回特向窗前吐窗前竹窗前竹寒苦倍精神雪到枝头坚节操风来林榦长威狞虚心腹不改四时青岭头松岭头松挺立沖霄汉烟雨滋培气色鲜云霞馥郁清光焕峭巍巍风月恒相伴寻山至崆峒页州闻崆峒幽邃可栖故舍舟人山卓钖于此秋七月二十六日也为寻山水过虔西顶笠腰包上贡溪一到崆峒诸相净浑然忘却往来机结茆诛蓁展土结茆房为遯浮名隐上方一片闲心无个事枯枝高枕笑云忙上梁日落雪辟艹峰头竖栋梁十方同集喜营粮诸天也解生恭敬故有奇花雨满堂草龛草龛不比朱门屋蒲榻过于七宝床高枕无虞尘自净白云终日意便长别崆峒逃禅息影虔南地不奈音书甚苦催辞别崆峒他处去层峦叠嶂又深栖南云山慧灯寺即景凤翔峰当阳独立绝啇量不堕群峰出上方极目欣然无别示南山凤势在空翔狮子巷古称狮子巷觌面少人知踞地神威露何须岭外驰化龙泉龙从一滴变再滴鼓风涛活泼谁能测终归为海潮象鼻坡南山巳峻极众兽未能栖何用撩天鼻来呈向上机放生池杀尽偷心者光生在放生临机垂一语不昧自分明游鱼屿鱼屿一念游能周万古秋固然空寂寂到此识踪繇天生莲觌面呈佳瑞应机解放光天生香馥郁妙德个中彰钵盂山世尊方托出赞叹美空生自昔降龙后黄梅传到今盘龙涧涧曲似盘龙何人识此宗真机全体露勿可复蒙眬香炉峰喜有香炉不计年薰天薰地自周全而今抛在南云里说向时人不值钱闻梆声示众一下梆声满坞聆提持个里甚分明髑髅击碎能知痛始许诸人荐得亲初夏挽春桃红巳褪芰荷新栀子清香亦爽襟满眼韶光元不减依然春色在干坤夏日即事一番雨过一番晴花果鲜荣稼穑青竹底风生凉拂拂山家野老尽舒襟蚊虫示众南云山墺草生多可趁蚊虫遣睡魔况复痛锥亲彻骨痴人不省为痴何双茶点翠双茶耸翠立庭前占断春光年复年法说炽然谁个会徒教终日锁岚烟并头莲示众一蒂双花灿明明兼带齐时人知妙用不负露真机入就瑞白禅师语录卷之十二终入就瑞白禅师语录入就瑞白禅师语录卷之十三明住天台护国寺嗣法门人寂蕴编诗偈再住赣州崆峒山崇祯十年丁丑秋监院湛空并赣城高楼居士会同钟玉所钟鸣宇刘宽我诸护法赉书上南云山再请师还山赋此策杖重来此纵观仍旧游何期刘子树肯首笑相留崆峒诸景缘起丙子秋七月廿六日予到山时蓁莽蓊郁藤萝绊腰遂令拨云辟径诛茅始縳箬屋结草龛以居之既居矣犹未穷此山中诸景既而过南云山丁丑秋再上崆峒稍阔其居渐开四野不觉佳景天然露现始各五位山宝盖峰等八景至戊寅春游之又立飞龙岗等四景名初夏之时梅雨绵沥古路从蜡烛园过坂因田塍窄来往者未便予偕隐虚等八人从水口下新开一横迳又得罗汉之名举目远瞻危峦怪石罗列屏几烟霞满岫苍翠森然则又有奇峰纱帽石观音嵒清凉嵒之名至秋游历群峰又睹有眠牛石一脉泉巳卯春偕诸子再登奇峰又见石剷石鲤等耸然而立宛有参天之势故尔名之然景无前后前后在人自劫初成之时诸景一时罗列虽后有探幽赋咏者年远亦无所考今或山灵有在老僧有缘自到山渐诛草莽取景题名总为崆峒山之诸景固是钵盂安柄亦可存于后贤知此则有隹咏志之不朽也崆峒即景崆峒山荒凉甚久断碑古碣尽巳湮没子仙初到惜无片言只字可攷但观其山形相似物类者指出八景示诸禅衲共相唱和以为永远之志其院前觌面一峰形如宝盖故称为宝盖峰院之东角一峰俗唿为酒罈山形似金镖故名金镖峰院后主山五峰并列偏正互陈君臣不乱称为崆峒五位山门前一池圆如宝镜故名宝镜池院右一崖世唿仙人着棋之处故名仙人崖院右一石俨似龟形故名龟石崖院之西畔新开一泉内有一龙头石水从其出故名龙头泉院南宝盖峰之腰有一石其形似虎故名虎儿石此崆峒之八景余养病之余咏颂八首俟诸文翰共咏精华以壮崆峒胜概云崆峒五位山五位元一座偏正历然分君臣同妙显宾主互相陈险峻鹤难立平怀步入轻位功齐转处木马吼天庭宝盖峰宝盖觌空悬弥然覆大千禅流咸荫被妙色古今传金镖峰形似金镖卓然独立戳破虚空有谁能识仙人崖挺然一座崖上有神仙立昧者眼糢煳何能对面识宝镜池圆明湛漃犹若宝镜含尽法界毫无余剩隐显俱该不存邪正放去收来大地彻困龙头泉一窍开天际石龙吐水流味甘禅德美益见洞山幽龟石崖一石横空起其势若龟形草嫩绿毛长苔生八卦陈伸头提正令缩尾迹何存举目全体露灵德甚分明虎儿石怪石草中埋犹如勐虎踞爪牙虽未伸来者生惊怖又题四景任运禅人搬木回至五龙湫憩息举目偶见一水瀑布喷珠而下遂有瀑布泉五龙湫之诗以呈老僧老僧亦击节和之故得瀑布泉五龙湫之二景矣惊蛰节届久雨初晴偕二三子步于南墺之石濠见一岭似凤蹲立有所待焉遂指曰蹲凤岭从凤岭而去不里许有冈若怒龙奔海腾空而过指曰飞龙冈诸子各呈诗老僧亦占拙偈不觉四景流落人间也瀑布泉谁将白练挂长空界断青山路不通多少行来难措足骚神阁笔费神功五龙湫五龙潭底隐滴水示全身泽世功无量三根得自荣蹲凤岭峮岭盘旋万壑中宛然彩凤五云笼不闻秦主吹箫笛惟听崆峒午夜钟飞龙岗嵷嵱转变若龙腾驾雾排云势自神不向海中求德宝惯居山顶听残经锦花水戊寅春传以为瀑布泉巳卯春余亲观之犹如锦花铺设泛澜无穷故名锦花水也浪花翻作锦花飞意趣天然吐妙机化母织成无功绢散之湖海作龙衣崆峒即景路迳新开气象鲜碧嵒紫石锁岚烟有人踏着些儿地蓦直登临极果巅奇峰崆峒多秀丽怪石亦生奇竹翠通禅髓花黄启道颐藤萝佛膝曲古蕨圣心怡极目频临望悠然任所之纱帽石天然紫石长苔封却似乌纱振国风想是辞官修道者故将冠冕挂崆峒观音嵒森然乔木古藤封紫石磷层布锦峰趺坐忽闻清籁响谁知大士启圆通清凉嵒苦乐无能到炎凉岂可侵忘机独自坐那有世间尘眠牛石云根高卧似眠牛历尽寒炎不计秋鞭杖而今谁更用祖翁田地赖耕收一脉泉活泼无依倚常年不竭涓荣枯咸被润盖自有来源石铲峰形如铁铲立峰头触碎虚空独自幽魔佛一齐俱荡尽谁人能入此中游石鲤峰一石参天似锦鳞龙门巳透若何升苍生枯藁须当济秪待云雷布雨行崆峒水口一带溪流下碧岑喷珠击石响清音常年似唱胡笳调不许眼观闻在心罗汉松翠叶婆娑色愈娇和风鼓舞带云飘空山独立清蒸暑多少行人息苦劳空王坟空王元无形迹微尘堆里藏身今日分明指出青山绿水白云懒汉床石榻萧然崆峒天懒人时未离床弦自从劫外长眠起睡到而今不计年甶石彷彿子母尊天依稀面然大士崖前独立提持傲尽风霜月岁崆峒家法十偈崆峒家法绝连纤一句当阳直指全剿绝葛藤亡渗漏方知劫外有禅天崆峒家法绝连纤棒喝交驰机活圆点着禅人通体快何须格外更求玄崆峒家法绝连纤弗使诸人仍自缠截断葛藤和水拔翻然当下证金仙崆峒家法绝连纤雨过青山色更鲜万象无情能说法何劳病朽口重宣崆峒家法绝连纤野鸟山花不间宣风卷残红亲彻骨真机满目个中圆崆峒家法绝连纤月上东冈一颗圆宝色辉辉高下炤谁云祖印有其偏崆峒家法绝连纤风舞清香袭法筵只为老僧心力倦也来助我一谈禅峒家法绝连纤那畔今时巳尽捐月印寒潭常坦坦风吹觱策自玄玄崆峒家法绝连纤五位三玄总不然闲蹈峰峦观秀色映红遍地草芊芊崆峒家法绝连纤有甚工夫有甚禅昼饱三餐日落后长伸两脚任憨眠春游崆峒崆峒景色自奇哉红白枝枝间错开破衲袖惊怜蕊落芒鞋步动喜香来空中乱舞随风意巖下披离壮石苔踏遍烟岚情未巳携笻更上一崔嵬清明日偕诸子游奇峰策杖步奇峰芒鞋意趣浓野花近笑语翠蔼露清容爆竹运天吼欢唿满坞雍烹泉敷石坐不尽话重重过云龙山竹舆度山坡嵒深锁薜萝拨开荒草迳点出古崖阿旧屋添新象老僧益壮多相看供蕨茗谈妙喜闲过观奇云偈乙卯夏崆峒闲居养病自适晚餐之暇夕阳初落余晖散彩祥云呈奇变幻莫测或为狮儿返踯或作象王嚬呻或现海马腾波或现凤凰展翅楼台殿阁人畜龙仙无所不有时余与二三子酌清泉纵奇观偶占偈一首诸子亦各有和韵可谓不负天开画图之妙耳远望夕阳落斜晖映彩云神奇莫可测变化几般形携杖同诸子频观兴愈清烹泉亦敷坐快意乐天真觌体非他物不知谁肯惺陈干所居士捐资为师造一团瓢立春前五日而始落成时诸弟子各呈偈颂以为庆意师亦示之以偈者个团瓢昂然自在囊括虚空含容法界六户玲珑非中非外六角稜层大千俱盖惟有一门往还无碍雾起连天浑一色风吹碧落皆庆快警浣菜一鑑清池觌面开厨人时以涤蔬薹莫教黄叶随流水惹得禅和步迹来新正雪覆绛桃一树红花覆白雪通身却似玉粧成寒凝不露真机骨惟有清香到处闻师居崆峒养病无事每敲禅板自适或禅人请问工夫随敲示之一日示之以偈不扬麈尾不拈花专敲禅板作生涯分明击碎虚空髓直下翻身意自奢闻尽眉声空山有画眉时向窗前语问渠何所言报云柏树子觌面为人提阿谁能会取炽然说法罢飞入峰头去送克归维那回浙克究宗乘忘倦久偶因浙底省师回东风乍起孤帆展再上崆峒笑自开示诸禅客昼夜精勤莫暂违应知佛法绝离微个中一点通玄路秪在搬柴运水回诸祖西来意欬声并掉臂玄中更有玄碓嘴生花赤庭前柏树子赵老为君指会得其中意扬声啰啰哩昔时杨大年决志为参禅相见慈明后声名播九川赠宗侯朱南美居士廓彻虚明本地光个中无物不含藏从来法界人天美宝树花开到处香贤侯垂护道中兴盖为灵山嘱托深孝敬双亲天地格珠兰夜半现中庭侍御张瑶碧求偈大道通三际恒沙历历周孤明常应用尽在一毫头动静皆由我愁欢两尽忘莫将心意会明月印千江老病感怀劳病多年老更彰幸今巳歇自心狂眼昏无力看经慢齿缺多风说法难脚懒山行嫌峻岭身居龛内喜茅房世间出世俱忘论惟觉头寒一顶霜巳卯夏经行失跌因伤手有感尝谓多生业惑深而今病苦渐相陵寒伤数月精神减脾疾连年血力贫朔气才交𠻳又发颽风初度手遭侵虽然宿债随缘遣难动虚闲一点心题弁山龙华寺种树新种松杉满道傍婆娑遥荫到禅堂坚牢神力能堪护万古龙岗翠色彰答给谏熊青屿次原韵逃禅浪迹在天涯钓尽烟波意始嘉更遇大檀知个事陈年枯木又开花题百丈诸景庚辰秋建安王念百丈法席久虚虔修书币遣使特入崆峒山延师重兴祖道师于十月初二入院扫祖塔竟因阅寺志复登山翫景成二十首百丈寺名蓝高百丈胜景冠诸方此地何今古溪清映月光大雄峰高标耸出太虚空脱尽凡尘孰与同百丈峰头弘祖道芳花古木自丛丛大智塔石塔摩霄汉真身自内藏祥云弥四野灵木占高岗说法青松吼谈禅翠竹扬愧予无所敬一礼一炉香钵盂峰孤峰圆立在山丘形似多罗意甚悠开口朝天吞日月干坤作供一齐收钖杖峰一峰觌面存直示如来旨开展有谁能至人常在此释迦峰天宫不肯住降迹万峰头大智相逢后声名遍九州迦叶峰瞿瘠稜层出世奇寰中独立露真机烟霞常作袈裟搭鸟语花香笑自微凤凰窝昔日宣宗圣驾临凤凰特立现隹征而今香道仍寥寂惟有清名世上存石笋平空迸出几千秋恰似天龙一指头触目能知元自具宗风从此满皇州七星桥七星布列在山门为锁曹源一滴春度马度驴凭跳踯曾无些子喜和嗔师表阁古阁凌霄汉层层锁雾霞纶言师表赐道望满天涯野狐巖五百生前异类身一言迥脱悟天真从兹月映中堂满故有名闻震古今灵景亭景胜灵俱胜灵空景亦空诗人多点缀遗迹古今同大义石顽石不开口善能说大义一尘含法界万物悉皆备眼里能闻声个中可领会当阳绝覆藏真谛明丽丽黄犬坟十二类生触目该圆明一性总无乖闻经既证天中乐名在而今土一堆木人墓木偶会开口鉏破水中天何朝犁罢去空墓锁寒烟大夫松独立山头势接天枝深叶秀锁苍烟昔闻宣帝曾临此既与安名不偶然龙蟠石兀兀卧兹山风霜不改颜一朝龙坐饮名称落人寰驻跸山嵬峤摩碧汉清气远人间御驾登临后春风几度还三旋岭三旋是何意为君指路迷石门双豁处不必更思惟洞山即景五绝洞山寺梵宫高耸洞山奇谁是通家路不迷眼里青黄如未荐钟声击处为重提和尚峰孤峰耸立若僧仪细草婆娑似发垂云作袈裟松作杖俨然半步不曾移五位桥一石横空起正偏兼带齐此中能进步不涉杖头泥逄渠桥洞桥似月半开舒未有登临不自如触目波澜皆性色可知处处得逄渠登云居室幽室高居峻不通天人何故得相逄念存有念神来供心若无心佛莫穷碧嶂野花陈翠色清溪流水现佳容真诚祖道谁能委总在儿孙一目中美僧四调堪羡僧家脱却繁华勤精进定慧无瑕王侯匪重名利匪夸果极清高极志气最亨佳圆顶方袍迥出尘劳观大地犹若鸿毛纵横物外不受烦嚣却远情根远爱欲有禅逃一衲逍遥拄杖横挑寥寥悬一个瓠瓢远村乞食古洞为寮也不参禅不学道无矜骄禅板叮敲信口声嘲无腔调韵彻清霄身心洒落不染尘胶乃绝羁么绝毁誉不世交山居四仪调山中行踏破羊肠古径云徐徐直上会峰顶转盻天池气象新山中住闲看浮云还又去忽尔狂风四面来不知踪迹归何处山中坐默默无言谁伴我柴扉不掩客来疏惟听幽禽吟户左山中卧衲衣当被和头褁瓠瓢作枕正堪眠忽被猿啼又惊觉四仪禅调山中行草鞋儿都踏破穿过了古松阴又上前坡破衲衣将藤花咸挂落烟霞随杖转禽鸟听指唿一般样底神通谁侬不似我山中住二六时真快乐喜清风翫明月发明圆觉也无忧也无虑活泼泼念想随处净尘缘总不着一段底真风世人难比和坐蒲团半跏趺万虑定无昏沉没妄想廓尔太清魔与佛若到此俱乞命如来正受处光明藏里身忽尔的忘缘三世剎那顷卧藤萝枕云根都放下闲清风空明月事不交赊四围山悄寂寂如帐挂青天锦被盖白云破絮遮一觉儿醒来红日照着咱警世四调叹众生真颠倒随无明入荒草步步忘却长安道你只图妻财子禄造下了罪业山高劝君家早回头莫待临时懊纵贪嗔何日了迷自巳那能晓汩没尘劳投荣耀身穿着华衣美服口要喫百味佳餚劝君家早回头莫待临时懊争人我惹烦恼爱娇奢几时了因循造下来生报谁知道无情阎老业镜前毫不相饶劝君家早回头莫待临时懊报君家早知道省前愆休营造好将贤圣语言效念一句弥陀古佛思量那极乐清高劝君家早回头莫待临时懊入就瑞白禅师语录入就瑞白禅师语录卷之十四明住天台护国寺嗣法门人寂蕴编书复住龙华复唐司马存忆沈司寇何山请主白雀寺启秉敕旨于灵山同扶末劫辟津梁于震旦不负初心大道既弘诸佛咸喜恭惟大居士阁下德弥朝野道王人天四兵摧魔外之威狞三尺禀觉王之律令世法之中常行正法国恩之外先报佛恩宰官身柱石一时菩提愿金汤万里似杨大年之行正令若李都尉之近西河但愧浅陋息影半龛素爱清虚随缘一钵何期鼎翰谓兹道俗晦多年岂敢当阳重向人天竖一指固是宗门有幸况复重任难堪承金汤垂护之雅斯则有命当遵在父母未生之前实亦无法可说先凭短牍敬谢高情附请启伏以万象森罗法本周于万古一音提唱权有属于一时频伽妙响巳知来自鷇中狮子神威贵使伸于窟外借人天之宝座导佛祖之弘慈众望允归合词虔请恭惟瑞白大禅师莲座下玄珠久握智印旁通接洞上之真传受灵山之密嘱鼻孔辽天蕴弥天之辩慧脚跟点地露本地之风光大千界内摄受无遗二六时中逍遥自在石室跏趺驯扣阶之勐虎孤峰啸傲度问偈之飞仙甘露巳澍于他方化雨未敷于此土行钖既临忍杜毘耶之口慈航在望孰恢般若之缘况道场山之法轮未转则湛大师之遗恋方深赖今日之宣扬补当年之缺陷自非克家令子谁为通事舍人法华寺者古德名区西吴胜概尼总持之发轫大光师之踵兴祥征白雀远符白马之踪瑞应青莲不改青山之色必逄大士始继前修乘乎愿力庶几有志竟成虚此觉场或者后来居上沩山主人不待下语而决无垢居士何必结菴以招伏望悯斯缁素作我津梁豁开户牖拯末俗于牛车截断众流报深恩于鹫岭浴日月之光华大昭佛慧平山河之坑坎永奠皇图反闻闻性处处开小白之花自觉觉他人人证菩提之果恭迎法驾特佈微忱谨启住龙华复韩太史求仲潘侍御青莲请主白雀寺启不忘嘱累庶令禅德增辉悟彻本来普使法幢重竖志扶末运力阐真风恭惟大居士阁下河山毓秀奎璧储精珠回玉转综五经廿一史于毫端霞涌云蒸占三百六十名为榜首洵朝端之柱石为佛教之金汤三氏兼通儒释道何他何自一真不昧戒定慧孰动孰澄威音那畔悟真机今世门头通消息不昧弘深愿力故能说法现身居士有九成伯思垂护之心山僧乏大慧黄龙接引之力既蒙见召岂敢固辞不揣愚衷统祈鉴炤附请启二十八代纲宗提佛正令百千万人观望示世威仪师门无多谁敢横分户牖学者虽众必须荡尽干戈喜来病匝之医王重振尘中之法鼓恭惟大师座下鹤鸣九皋河润千里居则枯木止水晏坐十方出则鸣凤游麟祯祥万物值耆年凋落之日当正宗冷淡之时深赖典型用销同异滴水滴冻原来布袋解开入淖入泥末后牢关自握铲尽法堂之草吹光布衲之毛莫负识痛痒之心公用布学菩提之种子三轮普现一印顿圆驴迹坡间步步象王脚迹雨声蓬底点点龙女珠玑担荷难辞合众拱听谨启住龙华复孝廉史汝谐启受灵山之嘱三才赖以匡扶秉东鲁之规两仪借以位育恭惟居士胸怀日月掌握权衡洞悟心宗透明理学建法幢于越地四海钦闻护祖印于戒珠六合仰望山野德凉学浅抱病巖阿翰墨飞神何敢违拒谨此奉复惟祈鉴谅不悉住龙华复吴太史接手教云教乘粗知别传未决乞天甘露瓶一滴以豁我盲何如夫教意宗乘原非别物恭闻老居士于世间经书文字及三藏十二部一切修多罗皆巳透彻毫无余剩或意识之未到者不曾研究耳古云太末虫处处能泊惟不能泊于火燄之上众生心处处能缘惟不能缘于般若之上惟祈将从前所知所解尽情放下放得洁净然后向百不知百不会处下手使他冷冰冰地空寂寂虚豁豁无有一法当情其本地风光方可透露古所谓外绝诸缘内心无喘心如墻壁乃可入道此唯在笃行不复烦赘拙偈奉览心意缘有量不能缘无量本色修行人去却有无量妄想生死根破妄涅槃城涅槃生死绝亲见本来人若见本来人魔佛俱不论有问西来意鲶鱼壁上行陈居士到山云老居士精勤护法决意宗乘年虽老而志益坚肤虽雏而心愈锐英雄之气莫可摧也先师塔铭向蒙慨诺今将行实一一开呈伏祈慧鉴则先师末后一段光明全在老居士智海翻波舌锋卓焯日虽西而余影留可谓圆音再振森罗万象现金容笔舌重宣明暗色空咸侧耳宣王道释迦道一并拈来实相禅文字禅二俱指出法音大阐宝月流辉后学有归真风永扇临楮飞神翘伫之至住龙华与唐孝廉即尘劳而行佛事假世相以演真乘毘目仙人相存外道具足优婆夷不坏女流此华严中一真法界菩萨子也何待易其形而后为道哉昨闻居士有出家之志切宜止之庞居士杨大年在家成道善星比丘云光法师亦堕轮回道繇心悟何分僧俗惟在居士二六时中将个本参话头提起力究不可斯须间断只向行住坐卧疴屎送尿拖着个死尸行底毕竟是个甚么人于此看来看去蓦忽撞着自巳㘞始知成佛其来旧矣薰风拂面秀万卉之花心杲日临头成百木之果实榴红通祖意栀白显西来护持正法人当在此时洞然矣至嘱朔风紧急剌破人人面门不知居士可知否耶知则古榦赤条条不知依旧一团茅草乱蓬蓬去也先和尚传稿未审近日清否曾付梓否当旋音慰我不悉嘱託弁山龙华寺承居士愿力所成病朽如风烛草霜岂长久哉今复託重永为金汤者盖居士之诚敬居士之信心居士之行门必为灵山记莂随类现身宰官说法乃如此也愿居士如吕文正公后代不信三宝者勿生公家生公家者个个簪缨人人冠冕作朝廷之柱石为佛法之金汤是吾愿耳然参究工夫但只以柏树子话时时提持勿紧勿慢久久纯熟自然打成一片有个到家时节不明时不可烦懆不可懈怠亦不必执坐但行住坐卧无令打失为玅护法亦须具择法眼彼师具正知见为法门为后学须要护持使慧命有在若彼师为利为名为处所为眷属者此为不净说法也经不云乎末世之中魔王说法如恒河沙众生愚昧不自觉知其为护法者可不慎哉惟祈为法门为众生驱邪辅正是祷是幸别为众竭力劳病临身神倦气微难以应接所以向深谷以养沉痾住穷巖而尽残喘力疾当行准在此日龙华院事巳付久默全在居士力请为之庶使佛法有人寺得其主吾愿满足故遣奇珍驰书奉达住龙华复沈司寇既知渠是我则普天之下莫非王土率土之滨莫非王臣又谓流转随他去者亦是我也须知我无有我无我之我岂妄者哉达此真我则众流自绝矣奚把柄之谓乎住龙华复严比部西堂回持老居士尊榦及斋僧银上山老居士功德福寿可谓与和风并布煦日同辉矣承问参究工夫事古云参禅无秘诀秪要生死切二六时中但只勐着精彩莫管他闲忙得失将一句本来面目一提提起一靠靠定只恁么参将去行也如是参坐也如是参动静闲忙亦如是参参来参去日久岁深自然有个落处至嘱住龙华复邢文学朔风弥六合霜花遍大千锦衣公子兽罏添白炭百衲禅和藤床度饥寒正寂寥中忽接翰墨不觉喜动眉颜寂寥翻为和风煦日矣何也喜居士于此有入处则吾法门有赖但未知信得极否果信得极则识得渠今正是我我今不是渠直须恁么会方得契如如之义矣若复向此如如中作活计正所谓锦狱安身犹带一重羁锁何繇而得解脱乎古云若遇御饭亦须吐却直向高高山顶立足十字街头横身虽在十字街横身不妨高高山顶立足古所谓夜半正明天晓不露正此意也如此会得须知更有向上一窍要知向上一窍且待和风解冻后历然还越时住龙华复周广文接手教知居士乃个中人非汎汎可比若非亲秉灵山记莂曷如是哉谛观来书见地似有眼而无足何以故见虽精明而不能行履盖功夫未到究竟故有此疑耳今劝居士可将从前所知所解一切放下放得洁洁净净不留丝毫触境逢缘如空谷答响明镜炤像不执留不记忆来无所黏过无所从如此行去十年廿年自然不须问人矣观二转语见地不无但未剿绝果要谛当知发棒之所以须要见彻摈首座维那落节处才玅承五问今奉荅问生死梦幻鼎镬当前不能怡然答石女观花问情缘假捏骨肉当前岂能漠然答木人饮酒问肉身泡影冻饿当前岂能洒然荅金佛不度炉问较量卜度撮摩虚空拂逆当前岂能恬然荅马蹄踏微尘问日间犹可把持梦中不能自主事变忽生更难卒应荅明月应清波居士若于荅语中透得不妨做个洒洒落落丈夫立地成佛汉子其或未然切莫草草向者白雀一别清诲疏闻缅想高风日时畅望忽接尊翰始知起居中带恙坚修未尝少怠真老当益壮也来翰云所窥不无影响不能一脚踏着遇个促风暴雨不能安闲然修行人要紧正在此耳秪恐居士二六时中不曾回头力究惟向文字知解边作活计如说药人相似真药现前便眼花撩乱了也居士果要真实相应必须万缘放下放得洁净无余丝毫不存古所谓百不知百不会如此日久自有自繇分他时阎家老子亦没柰何不然只恐岁月蹉跎韶光难再道力不充临时未免忙乱可不慎欤住龙华复史文学别来数载清叙无繇忽接尊教心中积想顿然释矣来书云久厌尘劳志本真谛甚喜但做工夫人于尘劳当减处须减不必厌烦若生厌烦则愈加尘劳且看尘中聿身而过者是甚么人看来看去忽然看破始信尘中能作主化外自来宾可谓真彻矣居士果有此志当贵乎发大愤立大志直下做去自有得力处若悠悠洋洋即来翰所云来日之短此不待山僧重悉矣住弁山复俞文学接来翰知居士用心真切造诣渊微真法门之良器也羡羡承如所言生不是佛而皆心也刀不是锄而皆銕也瓶盘钗钏皆一金也果识金体何妨瓶盘之殊果识目心岂碍生佛之异即生佛而真心即瓶盘而金体何差别之有哉须知古云不是心不是佛不是物且道居士向甚么处着眼此处着得只眼须知更有向上一窍要明此一窍问取智慧二子始得住弁山复丁文学适承佳贶谢谢来翰云身心总非无乃落空此因世人执身心实有故吾佛破之令知身心空花当下即归真际岂复落于空哉又来云山河大地咸属玅心中之物混沌未剖向何处安身立命此处正要居士疑着病朽聊通一线云无舌童儿解唱歌又来云寂寂惺惺时却似无极涵太极寂寂惺惺此乃永嘉惺寂双流体用一如之义总不出自心若达自心无极太极亦在其中矣柏树子话乃祖师向上提持不落有无及非有非无四句须离四句百非外会取始得如不会但秪恁么参去自有到家时节也住弁山复沈文学接来翰知居士为个中事恳切真诚非宿根深厚示现说法曷如是也羡羡若论亲切下手处诸佛无二道圣人无两心三教圣人出世莫不指一心之道也夫心者乃当人二六时中迎宾待客折旋俯仰虚灵不昧一段光明曾无闲然者也或有认作妄想者佛云了心及境界或执有所得者佛云三心不可得此不过随时破执之语但有言说都无实义居士若要亲切下手处但将册子上看得底解得底记得底尽情放下楞伽所谓五法三自性俱离八识二无我俱遣既遣既离这里正好看个毕竟那个是我底自心行也如是看坐也如是看穿衣喫饭如是做迎宾待客如是做妄想起时切莫随之亦莫厌之亦莫断之只莫管他但恁么做去打成一片情境俱忘触着磕着忽尔㘞地一声始知诸佛无二道圣人无两心也住弁山复严文学接来翰知居士意气耸耸然锋铓铦铦然大似一员勐将有八面受敌之威风但未久经行阵若遇强中强胜中胜恐被他生擒活捉则体面不雅只宜深蓄厚养余思净尽般若圆明那时出头来一棒一条痕一掌一握血杀活自繇收放自在岂不快哉住弁山复张居士接来书知用心之深造诣之切真尘劳中丈夫也来书云昔日聪明见解山河大地都向盘古巳前去了是则固是且道盘古巳前是甚么人道一句看又云忽将佛祖化作一团没眼耳鼻口的东西塞住三千大千沙界既无眼耳鼻口且道足下在何处安身立命又作么生见闻作么生唱饮向此无眼耳鼻口处道得一句可来山僧手里喫棒不然秪是意解所通依草附木岂知佛祖之道哉住弁山与湛初怀悦二居士奔流日月旧人巳换新人飞箭岁时新物难同故物若夫林间野壑抱道之士稳坐清虚恒处寂灭睹时迁以忘意观物改而无心万古真常焕然不变者乌有新旧之迁哉奉劝诸公顿发大心舍尘劳于贪嗔爱见证佛道于戒定慧门古所谓念佛则高登极乐造恶则永堕沉沦报应无私可不慎欤盖谓善以薰成恶乃习就莫待无常促至而后方省须知参禅定然悟道持素必也生天若听予言不枉平日知我之深也住弁山与吴居士登山须到顶不到顶不知山之高入海须到底不到底不知海之深学道须明极不明极不知道之几微闻汝要坐关此不可也坐关乃是养道之位汝若参得透顶透底古今差别了了无疑方可杜门息影调养习气不然可谓不知其时不知其位他日莫言住弁山与首座子承当个事必须精修造守弘扬大教以报佛祖深恩无得效世之常辈作个座主体态说些名言因果哄些斋公斋婆过日子也大凡住持其剎无论大小众不拘多寡必要率众精严规矩紧密赏罚分明不可怠惰此为主者之所当然不可滥同诸方礼仪有所不备规矩有所不齐赏罚有所不明则住持之道废巳道安在哉住弁山复禅者接来昼云昏散昭昭未有一时清净又云是其无生而有生者耶永嘉云若实无生无不生既无不生何厌其昏散昭昭耶当知昏散昭昭曾非别人即是汝自巳昏者是汝昏散者是汝散以其有汝自性清净之水体故有汝妄想之波浪若无水体则妄想波浪何处安着既知昏散非别人亦不可认着为是从今巳后将昏散二念放过一边单只以本参话头为怀昏也如是做散也如是做闲忙也如是做动静也如是做做到人我两忘根境双绝忽尔触着磕着㘞地一声始知不汝欺也住弁山复禅友悟空和风再布煦日重新是处山增色遍地花满岑则弁山台岳不隔一线矣月灯云衣一般春色烟霞气味大地逍遥任他狼烟四起我国晏然何惊悸之有哉护国之来亦不定矣直待禅堂巳成或可不可且看天缘惟愿乡亲紧把绳头牢握露刃噼柏子于当处破赵关于目前他日相逄只得呵呵入就瑞白禅师语录卷之十四终入就瑞白禅师语录入就瑞白禅师语录卷之十五明住天台护国寺嗣法门人寂蕴编书复住弁山复唐大总宪向来海众安和吴浙法门兴盛皆赖老居士弘庥之力也每欲共谈个事惟待归隐林泉今虽谪任而归是亦福力所致龙天助此良缘令修吾佛出世之道此时正好反观前来所历许多名位许多威权许多显赫许多荣耀而今数月之坎坷之毁责总是一梦而巳乌得不为虚假者哉所以金刚经云一切有为法如梦幻泡影如露亦如电应作如是观既知身外之物是虚假则知自身亦是虚假从头观之皮肉筋骨皆归于土涕唾脓血皆归于水煖气归火动转归风四物各离此身何有惟有常住真性充遍十方不假包胎凝然独露若不向此时究明辜负巳灵岂大丈夫哉若待翻个觔斗则前路茫茫不知何处安身今劝老居士将世出世间一切外累一放放下看个不与万法为似者是甚么人一扣扣定与他辊作一团行也如是坐也如是卧也如是不可斯须放过倘或遇境逄缘触着磕着一念相应宁不为出世大丈夫耶即现在之庞蕴杨大年李都尉把手共行儒释一贯岂不幸哉是祷是祝住弁山复周羽士白马坛上俱剃度以皈依黄龙山前碎瓢囊而证佛一时舍邪皈正皆因仰慕上乘贤弟既有出尘之心病朽岂无接引之意但深思幻化见桐邑之灾危须确究真宗望诸祖而力学知无常之促至生日几何念父母之深恩薙发报效倘得发明心地必须代祖弘扬佛恩君恩亲恩顷尔报荅灾障业障报障忽地冰消矣住天台复沈司寇辱承华翰顿令泉石增辉愚心亦铭刻矣老居士既以法门为念病朽固可速整归帆犹待桂子飘香孤云自来弁岳住天台复陈吏部大道将隳赖仁人而护佑禅门圯落仗贤哲以安宁若非智者倾心何能永标法帜唐居士见天台之久废意在求人思公力以护持飞神远迓幸居士愿力深厚意在未睹之先为道悬心留神巳发之际云林泉石咸有欢声地土泥沙悉皆企仰居士有忠懿王之大力山野无德韶老之宗风福薄才轻有辜重望权作断桥之略彴暂为黑夜之萤灯以俟高贤续来禅林始可兴盛惟祈鑑烛佛日增辉幸幸欲知佛性义当观时节因缘时节若至其理自彰古有闻蛙声指木樨而悟者时节因缘也忠懿王供礼韶国师建二十七剎亦时节因缘也护国之兴赋田千顷饭僧万人房寮六百余所焕若天宫亦时节因缘也后来田地一旦属于豪家房舍变为瓦砾亦时节因缘也病朽至此不过随缘度日况欲搆室以为退休之计不期常住淡薄虽有钵资之余巳作云厨之供何有赎田之意哉纵有此意亦候时节因缘必不强也聊此奉复住天台复严文学别时桃花呈笑脸而今栀子露芳容任他万物陈奇玅个中不与古今同正来书所云无缚无脱之旨也既得斯旨终日洒洒落落何五欲习气之有哉何圣凡魔佛之有哉何境风扇动之有哉遇缘即炤触境便知乌得不为秋空月影乎乌得不为夜静钟声乎到与不到无足论也古所谓万象之中独露身惟人自肯乃方亲公既自肯更何黏坠若稍有境风习气则自心不透当深造之则日进日玅自然万无一失矣虽然且道鹤出银笼一句作么生道若道得可谓亲见弁山来不然且待桂子飘香后南飞北鴈与住天台复严文学居士夙根淳厚愿力弘深故能于般若中才涉参情便有入路岂非示现受生同事之摄乎若真信得及如杲日丽于中天无物不照无物不临则知一切习气总是自心发现何差别焉何羁绊焉古所云万象之中独露身岂非解脱乎纵有多生习气但以知见力治之所言知见力即是自心非别物也如水起波全波是水从心起妄全妄是心何差别之有哉即此是梦觉一如但于此做去久久纯熟自然言思路绝心体湛然何亲疏何精缓如此着得一只眼可谓向上机关着着全提大用始信十方世界中惟有一乘法诸佛无二道也提也是不提也是参亦不是别人放下亦不是别人可度生死海可登涅槃山虽然如是且道骑佛殿入库中将山门安灯笼里又作么生如此有疑必须再参始得但有路可上更高人也行观公偈句见地不无只恐依他作解耳拙偈奉复堪羡汝今全体露拈花老子何曾付机缘偶尔霎时逄始信人人皆本具咦青龙巢在鹪鹩头石虎翻腾迎海度青龙巢在鹪鹩头即不问秪如石虎翻腾作么生道道得不枉亲见弁山若道不得且待黄花绽相逄笑脸开住天台复丁文学经云十世古今始终不离于当念无边剎海自他不隔于毫端夫如是则吴越一致也万法一心也始终一如也僧俗一体也何东西两浙之有哉如居士始到弁山谒予即此一念也同予上天台入护国游桃源观石梁回剡溪渡钱塘乃至归家莫不皆此一念也何始终焉何彼此焉可谓不离苕上而亲炙病僧不出台岳巳入龙华如是会得乃名小歇场须知更有祖师巴鼻在会么要知瑞老归期日且看橙黄橘绿时住天台复沈文学末世佛法凋零若非大菩萨现宰官居士身为众生说法则众生沉沦苦海何繇同事摄化哉想居士夙愿深厚道基恢弘才入禅门顿省心地岂非亲受灵山记莂乎接手教知居士以再入炉鎚重加煅炼为念此真勇勐丈夫且吾出家辈舍俗趣真三二十年习气不得顿断况居士才入此门焉能顿断乎古云理则顿悟乘悟併销事非顿除因次第尽当二六时中要真真实实看得破放得下正念当时时现前不可昧却暂时不在如同死人若正念现前孤迥迥峭巍巍纵有感慨之怀桑梓顾惜之念如明镜鉴像来无所黏过无所从岂非是洒洒落落闲道人也既知火宅道场原非二地行成解绝岂有两心只在当人二六时中操守切莫放过必须以斯道而觉斯民可以语戒者戒可以语禅者禅可语道者道即是随类化身也今天台冠天下名山护国为韶国师大剎桃源洞乃刘阮之仙境石梁桥壮宇宙之奇观倘居士真能作洒落人不妨驾高车一游畅望抒情莫如此山之胜也住崆峒复唐总宪五月八日接翰教知老居士以碧巖相召非渥爱愚庸曷至此也柰山朽抱痾深重应接艰难力竭神衰心枯血少只得退隐崆峒以尽残喘特此拒命有辜贤乔梓之重望矣更祈二六时中将巳躬下一段大事不可放过必须精精勤勤自勉自励与他三世诸佛把手共行方为出世大丈夫不枉尘劳一回致祷致祷复娄文学瑞生至接尊翰知居士留心此道克究宗乘为法门之金汤作文江之柱石忻羡来翰云念佛难使一心不乱参禅疑情不起断断续续淫怒窃发虽知淫怒佛性无二而又不敢直下承当也盖参禅人十个则有五双堕此病中皆因生死心不切耳若是生死心切将个本参话头一提提起如一人与万人敌相似莫教斯须放过倘或手宽眼慢即被他斩却头去也诚能如是做去不日成功立地可待发明本有则不着问人矣既明之后露裸裸赤洒洒则知念佛心与淫怒心皆不可得曾无来处亦无去处何一乱之有哉亘古亘今曾无欠少岂有断续耶如斯说个玅悟亦是闲名乌得不累赘乎到此头头显现物物全彰切忌认着认着则依然不是虽然更须知有向上一窍在若要明此向上事可到南云山中拄杖子与汝指出余不琐琐复魏文学前者道驾过山陋室荒凉慢甚初七晚接尊翰如晤道颜亦知居士还楚矣来书云若见自巳面则不见种种矣既不见自巳面所见种种者是何物见耶若以眼见眼似葡萄朵不能见也若以心见心如工技儿亦不能见也何则心如幻故一灭永灭何能再见也要知数数而见者毕竟是何物而能于此触着磕着必要讨个下落不枉居士顶天立地做个大丈夫汉子也不然且看古人云万象之中独露身惟人自肯乃方亲若向这里看破则山僧此一络索皆为剩语矣复严比部接尊翰知老居士留心此道真切做工夫入龙华随众坐香话头颇驯习尚多起倒漏逗更以初学指南长途截径为问若论指南截径二六时中折旋俯仰迎宾待客抱子弄孙一一无非截径处一一无非指南处只为老居士自不知耳虽然不知与他历代祖师有何差别乎古人云佛法不离穿衣喫饭处疴屎放尿处迎宾待客处生心动念即不是了也若不生心动念则无往不是个事现前于此觑得破担荷得起奚得不为截径旨哉若不于此领荷徒自劳碌耳经云不从人得何借劬劳肯綮修证诚足以为证也复唐孝廉行业弘深为华严之长子道德高广作佛祖之真儿其唯护法也欤苕上一别又经菊梅几换荣枯难忘是以龙华寺是居士血疏所成莫改初心终期果满柰缘山野病惫不能接众谈禅寡学愚顽其实有辜道望心枯喉燥岂堪久居脾弱气虚胡为众首只得退归嵒壑以尽残年是予之志愿也今承居士翰墨远颁欲予再归不得不书此奉复且久默上座向日巳曾面嘱当请入华林陞堂说法衲僧济济乃龙华之胜事檀越纷纷实护法之心诚何在区区病朽之野衲哉内外若有梗法不遵方丈之规约者居士与默公当以清规治之或罚或摈如不依者王法处之则龙华永固默子心安即山僧居龙华亦无二也窃谓居士于此门中巳将十年矣不知近日曾透彻不不可悠悠徉徉今日也恁么明日也恁么腊月三十日到依旧黑漫漫地反怨佛法无灵验且阎罗老子不怕修福者转轮圣王其福最大亦难逃乎他手亦不怕文学辩才者如古之才子今之会魁即吴都御等尚入地狱其才力虽大亦难免乎他手夫如是当知明道要紧可将世出世间尽情放得干干净净必须努力中更加努力精进中更加精进一念相应则全体显现通身手眼古今机缘了了无疑可谓活泼泼转辘辘随处自在不亦庆快平生欤是不枉为法门出人头地之一人也复赖居士大丈夫观身世名利如梦幻泡影倏尔消落原非长久何得悠悠徉徉待乎临头之雨哉来翰索良方只有一服平胃散奉寄偈曰山中与井市元不有尘土识得个里人触处皆清楚个里人何识愤起大信力提起吹毛剑境缘当头噼复丁文学昨承翰问知二六时中未敢忘却话头足见用心之真造诣之切非汎汎可比也四偈首偈略可三偈尽属道理于祖师关太远在必须于话头做去待他卒地断嚗地折方与祖师关捩子少分相应若要知夜半日轮红石女绣鸳鸯木童把酒盏泥牛眠海底之旨此非心思意解得底直须绝后再甦始可知此无义味话要悟明自心要了生死要透祖关当知一切言教俱属方便古云但有言说都无实义即龙女成佛示为法门故亦须转然自古至今未始有一女佛也若据佛法向上而言曾无转与不转若以幻化而言亦无男女之相何转之有哉望居士努力加功以期玅悟直与历代祖师把手共行方知吾语不虚复钟居士来书云主人公朝夕不离作么生会既朝夕不离则不必会矣不必得矣若要更会更得则是头上安头乌得为主人公耶又谓入门大事更望提诲若要明此大事但于洗面时摸着鼻孔便知端的或仰面见青天时亦知消息于斯得个消息更上山头拄杖子与汝剿绝何如复席居士接尊翰知居士有决绝尘劳之志力究祖道之心老当益壮则三世诸佛合掌赞叹有分也再祈居士更发勇勐坚固志愿弗使中路懈退不然则靡不有初鲜克有终于道何益矣然真要了此大事但二六时中将个本参话头紧紧扣住于动静闲忙之时逆顺闹乱之际切勿丝毫放过功夫自然纯熟打成一片忽尔㘞地一声捉败这贼可谓即尘劳而作佛事也即今之维摩居士也何在出家而后为学道哉复鲍文学皇图末运佛道垂秋非菩萨降迹兴慈运悲则一切众生何繇得其安乐哉向闻居士开大方便作大佛事施药施财利济无量此非菩萨莫能矣令甥回山接尊翰知居士从门入意识会于悬崖撒手处绝不可冀为念但今时士大夫辈莫不堕此意识领会之病居士可将从前学解得底尽情扫向一边此是对症与药更须参则机缘如庞居士曾参不与万法为侣者是甚么人只恁么看去一切施为动静闲忙处但只紧紧看住看来看去忽然打翻自巳家珍捉败庞蕴老汉自然悬崖撒手自然露裸裸而赤洒洒觅其半毫世法佛法了不可得岂不快哉复余文学令师回山接手书承种种过谕复云根器虽卑而有佛祖之志可谓真大丈夫也公既有佛祖之志必要行佛祖之事所言佛祖之事者外以慈心济物内以定慧修身自他一体物我同观若能如是行去真为佛祖之儿孙更须知有脚跟下一件大事始得所谓本命元辰公可知否若不知但恁么看去切不得丝毫放过倘触着磕着忽然如此了当即是选佛场中巳中甲科矣故谓之心空及第归也复泰和禅客一切世出世间法皆是依时对机之所建立也若谈性则一切皆真若破妄则一切皆假若谈根境则一切皆是尘缘故法无定法随人施设公所说者正是真如之理引维摩圆觉二经淫怒痴俱是梵行等此正是真如谓之理窟谓之理障谓之如来禅谓之百尺竿头坐的人百尺竿头须用进步理窟理障如来禅须用扫去方可透彻祖师关不然只在死水里浸却何能知向上事乎如僧问赵州如何是西来大意州云庭前柏树子柏树子岂非黄花翠竹之类乎若以翠竹柏树子俱作真如会则教家足以明矣何谓教外别传何用祖师西来何能开人眼目何可称为祖师关向上事何能唤作悟心人当细思之古人云若论此事尚不与教乘合况世间文字乎所以云不向言中取不向句中求沉言者丧滞句者迷此之谓也真如之理焉可及哉复山主李居士久违道范时切瞻依想近来念佛心纯莲台标号实大檀功力之所至也病朽每感贤乔梓辱爱为方外交忻然舍寺址搆梵宇四众既有依止而明心达本则居士之福德诚不可量矣柰病朽劳病多年心枯血少气衰力微只得退处深嵒将龙华尽付久上座掌管予素知此人朴实任重今所托得人亦不孤大檀之望也更望道念坚固庶令龙华永兴不惟居士合族之福绵远亦且法被万世之下皆居士之福也再祈紧着绳头一句弥陀时刻莫放至于心佛不二是为真实受用嘱嘱复龙华久默上座近闻龙华规矩整肃道风远播遐迩知皈正宜子之有力人主席何劳絮絮叨叨望病朽回来若不为养病一接便归何在四五请而再之又再也老僧原说病躯若愈到六十岁或可回浙扫塔若不愈则老死嵒阿而巳衰朽之身心岂能伴精壮之机器哉田地可以清理者理之不可清理者还契书而弃之免使后人业累其余琐末汝当裁之复护国啸云上座向将护国付托乃病朽平日深知非偶然也旧秋出山时嘱众职事同心料理虽许再来亦病朽方便以慰众心耳汝宜善守自能兴复调众有方服人以道何必忉忉而望再来此亦有时非自强也山中道场不比坡下丛席须效古之百丈今之寿昌种田喫饭劳逸同心何患后日道之不行哉病朽意在四月八日上九华终南兹笔难尽尔自勉旃丙子二月廿日弁山入就老人书病朽丙子夏初离弁山意往终南隐迹舟到赣州闻崆峒幽深可栖因喜居之观来书并正宗说皆慰吾知天台众职同心不负病朽之嘱当思古之为丛林主者为弘祖道乃重其地地胜则人集人集则道行劳必身先逸必居后斯则德充道播无愧古人今闻同甘枯淡作务能随昔百丈作食开田之风规羡有在焉近日有某妄判古人谓济宗以棒喝为本分洞宗以语句为本分又某妄判世尊睹星明道六祖本来无物之偈并洞山偈皆载语录中此若不与论之恐误后学今有书到弁山久默处汝等当判之毋纵彼妄说妄说既杜法门幸甚后学幸甚病朽为法门之愿亦尽矣若不依余坐视不理将何以报佛祖正法之恩思之为之人天庆幸复禅者来书云祖意教意有人问着或时有语或时无语不能应机无滞伏希开示方便古云偷心净尽方堪措泊若论此事惟在当人悟得亲见得彻信得及方可用得出若稍假拟议即落二落三了也即是偷心了也古云入荒田不拣草应机有滞皆于荒田中拣草之谓也若不拣择拈来无不是何滞之有哉如洪钟在架有扣则应皆无心也若无心而应则偷心断尽二六时中总是一颗摩尼宝珠放光动地应用无穷何滞之有哉与西堂子承当个事不可草草过日古人修道不为住处不为衣食不为徒众利养必以弘荷大法为怀利济众生为念二六时中造成一片黄金骨自尔烁开顶门眼他时论佛论祖亦无愧也嘱嘱复禅者德舟到山知近日工夫掬饮搬薪一一成现则与三世诸佛同一鼻孔出气但以机未圆活过后张弓之说为问此正汝识心之过耳若能虚中而应不假思惟如钟受桴如水银堕地无有不响应圆活者也古所谓偷心净尽方堪措泊不然则措泊不上参之复禅者梵语阿弥陀此云无量寿亦云无量光公素心固愿欲得见此弥陀者则六根门头放光动地无处不是相见处无处不是着实处折旋俯仰触着磕着无处不是接引处何不明之言哉何铜墻銕壁之碍哉主张亦是汝不主张亦是汝勿谓无明烦恼却非本来面目谁知声色里元是法王身虽然如此承当正好向山僧手里喫棒何故须知更有向上事在来书云疑团顿破又云证之一字尚未的确足见汝未具顶门眼惟依他作解若疑团顿破彻法源底一亦不立况其二耶佛祖之道岂有二乎二六时中穿衣喫饭迎宾待客折旋俯仰无非是尔证处古云今世门头不舍一法不舍一法处头头显现法法全彰是尔真赃定案也实际理地不受一尘即是元无口也何必问人处胎出胎至于成佛皆独尊之旨雪山修行为法作则用拔诸苦正所谓修证即不无亦显独尊矣当知不可寻言逐句但向二六时中动转施为无憎无爱看来看去自然明白入就瑞白禅师语录卷之十五终入就瑞白禅师语录入就瑞白禅师语录卷之十六明住天台护国寺嗣法门人寂蕴编书复住崆峒山复洪都建安国主请住百丈山启伏以濬哲遐舒金轮衍御协重华于帝道允执厥中孚钖极于攸甸讴歌壤内赖我王之多福庇兆姓之咸安恭惟千岁殿下德迈宗彝名魁贵胤聪明天纵才博义豊赡二酉之坟典至道精微辩雄问下罗五性之遍圆声闻色见了自性归趣大藏教总在里许竖弄横拈抉祖师关键一毫头识尽原根何期宣室之再来龙章远钖怜念祖庭之下替睿翰星驰山野病夫深惭袜线智门弘敞曷克撑持辱使命以传唿竭陬愚而顶戴伏愿法幢广竖令德日新衣珠深藏自知有在髻中至宝着价无人言念不忘丕显百丈之前谟均渐雨露纶音常赫翊赞万年之国祚媲美陶唐咫尺尊颜无任瞻仰屏营激切称谢以闻附请启恭惟大师座下名喧宇宙道括古今纵象王之威勐诸方胆丧张狮子之牙爪四众心倾末后关虽轰雷掣电未足以喻其神机个中事即竖拂拈槌犹难以形其玅用为曹洞之真子接少室之单传慈云既巳遍满乎虚空法雨亦几普周乎沙界矣不谷寡昧无闻承当有媿徒勤向往莫遂瞻依虽樊笼霄汉之相悬固时节因缘之有待典型在望冀宗旨以弘扬缁素投诚希大悲而接引念祖庭秋晚惟西江最称冷落嗟古剎草深独百丈极其荒芜山以人灵欣瞻古佛再来兴繇废起快睹慧幢重竖聊成一时之胜果实结千载之奇缘大振旧家风共睹人人登正觉路全提新祖令争看个个入不二门引领以俟钖来临书不禁神往住百丈上建安国主睿扞渊深令仪孔迩继起祖庭之坠绪履安王道之平夷草劲风知遇疾风而不偃金将火试经百炼以弥神不有多虞曷表金汤之大力量哉自别豫章溯流新邑舣帆驶骤仰沫何穷一道安和承恩有验初二甫入百丈漱莲封木犹存大智之遗风孰谓凛凛清规消磨殆尽古竭新裁宛尔宣宗之弘范且喜紏紏法堑先后同揆旧愿竟成信不诬矣仰冀留心内典克志真宗识锁情关原非他物明几净御且道是谁殿角微凉始信面南看北斗竿头更进还期石虎夜生儿未尽纤翳迷封万里所虑巧萌销骨事起投杼全凭大手之维持永固雄峰之铠冑谢言难罄面晤可期缕缕襟怀惟冀一公之口述不胜悚慄之至上大宗侯恭惟殿下金枝毓秀孝格兰馨玉榦腾辉忠孚御诏德泽久侔于召杜旁求遐迈于东平鹫岭亲盟展维城之赤手法门重系运御侮之嘉猷狂澜倒而更洄慧炬微而复炽自古迄今所未有也洎到百丈遥想仁风愧乏投瑶弥加铭刻烹茗曲水颙象驾以云移扫石流觞望真机而雨沛现成公案一句了然目击道存神孚默契犹恐魔风易煽疑谤横生赝真不辨于金鋀清浊无分于泾渭仰烦睿虑俯赐斡旋至于郢筭入神又非臆见所能测矣临楮踊跃翘企之至复越州乡绅大司马王峨云请回显圣寺启关山迢隔久失晤言翰墨南颁少舒宿悃细询起居之秩秩缅惟外护之惓惓垂念云门移章贡水久虚法席大檀犹且寒心切感师恩病朽讵能坐视但甫迁百丈未及经旬遽尔远归奚逃舆议欲振先师之道法可延同社之尊耆扫塔还山备陈衷曲统希炤入不禁神驰复祁侍御云门邂逅十载暌违遐想丰神时增眷眷自来宗风大盛无逾越之外护颇多至于一种热肠倾心护法独让于令严而复继美前人更光先烈者又惟大居士为尚矣先师道价久播丛林世系金汤绵绵不替虽云门一席觉有萧条况洞上一宗巳大传海内重兴之望指日可待矣既蒙佳音极承厚爱久病不堪应酬崆山又多岚瘴俄迁百丈坐席未温难遵还山之命恒为怅耳今秋新刻传灯世谱令先君与石篑老居士俱纂入先师会下庶灯灯续灿后学亦有所瞻依也向闻居士志祖道有年更望真参实究于二六时中默默提撕毕竟是个甚么蓦然冷灰豆爆漆桶掀翻雅绍先宗璧联昆玉即使无尽大年复起不觉退身三舍虽然后日还云门扫塔时再为勘过病中简率不恭是宥复祁文学捧读尊教知居士为云门之意诚且笃矣但山僧病躯只堪静养复莅大剎深愧无能恐负众望之心实难应命也戒珠别后良晤无从未审近日道候何如禅者入山知居士承当个事不胜欣慰更冀深操实践解行相符毋使玄黄交战于胸中逆顺纷驰于境外情生智隔霄壤悬殊丈说尺行犹宜勉励直饶坐断十方须信密移一步掀翻宝所踢倒化城透过衲僧巴鼻横行佛祖顶𩕳乃可绍吾宗猷光扬法道诚法门之幸也千里面谈伏惟自玉上潘藩宪辛未春辱翰教未获识荆亹亹之情时挹怀抱爰丙子春志图终养退隐南虔瘴重岚深病躯莫遣兹新吴百丈因法席久虚雀角蜗房风寒月冷萧条景况闻者怆然夫佛祖儿孙能不寒心哉适建王远召荷书币入山不揣病衷蹔应斯举中秋发棹舟次瑞筠不期疑者谬冒法宪致使霄壤情封几乎掣肘复蒙高鉴备析缁素而俯循舆议既叨护宥敢不铭心勗覆车于往日仰德泽于斯时更冀台下不吝鼎言大作金汤重护则两浙吴山俱沾福庇矣临楮与刘乡绅久仰遐风幸瞻倾盖复辱厚贶愧感弥深予丙子春解弁山院事退老虔南岚封烟雾莫适病躯兹因百丈古剎法席久虚师表名存清规实废荷蒙建安殿下书币远颁旧住印宗承筐匍匐痛祖庭之寥落诺千里之丹忱不腆鄙衷俄尔领命中秋发棹直抵瑞筠李下一咻群相和附误干法宪众议纷纭目虽无愧于天表犹豫尚乖乎人心幸叨明鉴得借升需扫塔入山观元踵谢但虑玉石滥觞鋀金未析幸闻抚台同盟缔好敢望台驾俯赐先容则法门有赖槐荫何穷祖佛冥加遥伸合掌小刻奉览伏惟哂入是荷复赣城众乡绅文学公请回虔启恭惟台下硕彦遗风名宗瞻美痛虑久湮之丛席蝇慕蚁膻共扶将坠之宗纲折枝反掌斯人斯德式敬式崇同者既蒙邀惠于崆山复荷垂情于百丈启旌函而读罢雪敷满岫之莲扪衷曲以倦游愧谢嵯峨之榻住持此地在我谓公欲永金堤惟凭护力庶使城里优昙与山中隔年桃李共斗芬芳则兆隆功德久久不替矣俟或松欹崖畔煮石峰前数载襟怀再伸罄谢未可料也谨复与张侍御阆苑春先香生四野崖前飞瀑韵丝竹以无心槛外流莺奏箫韶而有意文明兆启足可征焉德履攸深揆之素矣贺贺客秋极承厚贶趋谢未遑耿耿私衷时增愧赧兹启樟江解才晚泊瑞筠罹鼓舌以寒心借余光而憩息常嗟古剎草深法门莫振若非大力曷巩金汤灵山嘱莂正在此矣矧百丈迺洪都古蹟纶音胜概税驾品题宝之册牍者指不胜屈惟祈光临垂览惠藻春生是岂惟山灵之声价倍重亦且庶志垂于无穷之世大幸于法门也肃此伸候师初行脚参请七大师因缘师参云栖大师问曰圆觉经有作止任灭四病于今但生心动念即堕四病作么生出得去大师曰但凭你作止只莫生心取圆觉即出四病也师参黄蘗无念和尚师问学人千里远来乞师指示念曰有甚么指示得佛法又不是青的黄的白的师问即无指示可保任否念云保任个甚么以骂云云待其骂毕画一圆相呈似念即一掌师拂袖而出参憨山大师师问一尘不立时如何曰曾到这境界不师云若到即是尘也憨变色云弄虚头作么参峰顶养菴老师师问雪覆千山和尚如何为人养菴即一掌师云莫就是和尚为人处么养云我同你去看雪同行至门外师云正当此时狐狼野千百兽俱无踪迹养曰止有狮子在师曰亦是野干参博山无异禅师山问从甚么处来师云桐城来曰桐城风境比这里如何师云处处绿杨堪系马曰犹作此解将桌一推进方丈师云这老汉又恁么去也参金粟密云和尚入门便喝粟云好喝师连喝两喝便礼拜粟打一棒遂人事值抬船次师云虚空驾銕船时如何粟便打师接拄杖云波浪涌千寻时如何粟欲打脱拄杖不能师云和尚无下手处粟云且道承谁人力师遂鸣指一下粟微笑而归一日搬瓦次师问片瓦飞空时如何粟便打师云恁么则盖覆三千大千去也粟复打师拂袖便行结制普茶次师问云法筵肇启龙象骈填当阳一句乞师举唱粟云老僧耳聋试再举看师云金风吹落林间叶野老围炉笑语频粟云闲言语一日上堂师问云正偏兼带即不问临济家风事若何粟便打师云金鸡唱落中天月泥猿吼尽五更风粟复打云再犯不容普茶次师问云慈云普覆三千界只怕冬寒一夜风秪如狂风四起和尚向甚么处安身立命粟云一脚踢你师云恁么则秦驻山前端然坐金粟峰头任往还粟云你要第二脚那师礼拜归位普茶次师问云东征西讨干坤静今日临期事若何粟默然师云四海密传天子令乡村野老乐豊年遂礼拜归位六十上堂师出问云六十岁巳前风行草偃六十岁巳后水到渠成正当六十和尚如何为人粟便打一棒师云恁么则寿祝须弥福庆四海遂拜归位上堂师出礼拜起便喝粟便打师又喝粟又打师云这老汉败阙了也散木和尚开堂显圣寺师为第二座出问云大众济济灯烛煇煌请和尚指示和尚云有眼皆见师云恁么则个个成佛去也和尚云你眼元不瞎又问石伞峰头即不问万竹林中事若何和尚云三茎四茎斜师云秪如石伞峰头又作么生和尚云七茎八茎曲师云石伞峰与万竹林是同是别和尚云三茎四茎斜七茎八茎曲师云向上还有事也无和尚云有师云如何是向上事和尚云七茎八茎曲三茎四茎斜师云法道今蒙师指示正偏不落有无机和尚云不落有无一句作么生道师问讯归众上堂师问桃花浪里翻身去拿云攫雾事如何和尚云莫学无量师曰恁么则一滴遍大千和尚即下座一日化亡僧师问亡僧迁化向甚么处安身立命和尚即蓦头一杖师云恁么则分身尘剎中去也和尚倒拖拄杖便行行脚师一日茶话毕首座参头众职事请师说行脚师止之众请之再三师不得巳乃云予桐城杨氏子父一举早丧母卓氏自小有出家念每见有乞食破衲即跟随许远不忍舍去意欲出家以母老为罣念遂至十九岁老母天年巳尽二十岁遂往九华聚龙菴法光和尚处落发即烧火执役三载每扣以生死大事但云性命交与龙天四大交与大众作务去予心下思忖若作务能成佛则人家做年者亦成佛矣心中不悦每见有耆宿老衲必参扣之忽遇知休禅师久宗讲席予参扣求出生死要诀彼即问我发心所以我云吾一向为生死要白日飞昇超脱轮回休师云此是外道见解我佛法中要悟明心地成佛作祖才为了生死吾慌忙作礼问曰何以为悟休师曰若要悟须参善知识付以话头昼夜参扣十年二十年一旦豁然开悟谓之明心见性予欢喜踊跃又问法光和尚开示我念佛作务何也休师云作务虽是好事非汝等黑漆皮灯笼之所为也古云先入毘卢性海后行普贤行门岂似尔等一团无明身心行行若供养如意也有些福不然连福也无予闻此言心中畅快即便下山适遇西倩老师即参扣大事倩师云我见达大师授以毘舍浮佛半偈受持予即请问半偈虽则受持亦不知何者是四大何者是心何者是境但只持诵而巳后来行至泾县幕山参隐安老师彼师见我初进教我看止观及永嘉集又见二外道一云观空谓小真空见老真空一云白虎透三关予闻而不行此是宿生正信之力也一路行来因大事未明只是不悦昼则乞食或一餐或两餐夜宿古庙衲不解带行至南京普德寺闻二学者论楞严经九十六种外道一云即我土亦不少或云白虎透三关者或云婴儿𡛥女者或云小真空见老真空者予闻此言向日所闻即时瓦解冰消后至灵谷付衣复至浙江入云栖受具历明耶二师讲席听楞严经至同别二种妄见忽悟根身器界总是空华前来半偈了了无碍自以为罪福皆空遂生拨无因果之念忽得一场伤寒病作不得主方才悔过病巳将好闻邻单师云我绍兴有一悟道禅师号湛然和尚甚是奇特今在寿圣讲经予闻心中甚喜即往参扣礼毕和尚问向来做甚么工夫我云向来持毘舍浮佛偈和尚云四大是假妄心是空甚么人拖着你这死尸来即此问话者又是谁人我被这一句无可做声方知向来所解空境全然不是径到绍兴延庆寺七昼夜疑情不开至半夜立于佛前忽然间似手一提不知这边那边遂得个轻清心下忽涌起不离当处常湛然觅即知君不可见便晓得这拖死尸的这问话底方知前来悟的心境虽空而不得常住心体非为正悟此一番虽得其体未得其用欲见和尚适往他处见几位老师他问我柏树子干屎橛予不能对因为不明心中疑云这还不是将从前放下再参就参个一归何处从此延庆挂搭两年一日浴出于竹园乘凉一阵风来将竹一推遂会得无情说法从此工夫一日一日自有妙处闻知显圣寺坐禅遂去求单蒙本际兄慨诺遂上显圣坐禅期完日和尚不在寺中当家相留因住下单只听板喫饭闲事不管于此不明心中只是烦闷遂不语一百日又昼夜不睡打七七日不明又是七日又不明白于禅堂四角俱贴起话头一句一句追将去苦哉苦哉追得我前气不接后气如挑千斤担子相似无可奈何四十二年甲寅岁云门广孝寺请老和尚开堂众约我去坐禅我云待我明白此事方可去时有若虚本际二兄再三相劝云古人开堂三五百众朝暮参请正为此事不可坚执汝若亲近甚有利益不可错过予闻此语遂即同去和尚结制上堂说法末后有四句偈云竖起嵴梁生銕铸放下面皮莫回顾犹如象王脱金锁若不如是何劫悟予闻此一参法语痛哭一场即依和尚此偈做将去挺起嵴梁捏紧拳头放下面皮再不回头转脑凭他死也罢活也罢由是勐着精彩做去连做了十日遂成一片昼夜凝然不散心中始知得力一日和尚小参举南泉斩猫云道得即不斩以手作提猫势云汝等作么生道却救得猫儿和尚将手正作提势时予心中忽然有个领悟处遂将蒲团一丢众人各下语和尚云一语下徐州一同参通文者颂之谓得意予不肯同曰你试颂看予信口颂曰提起剑斩却猫一段春光人不晓南泉举似作家儿赵州老人头戴草头戴草凛凛威风振华表同不肯呈和尚和尚曰还是不通文者好异日和尚于桥上乘凉即云溪水潺潺汝等各下语看众各下语予云敲空有响击木无声和尚笑而颔之后入方丈和尚问工夫如何予一一实说和尚云从今巳去一切放下但只休歇去予闻此语心下还不肯至夏期再约七众同志道友打七至第六日正经行间闻钟声忽然身心脱落将从前一片凝然工夫一总都无了站立佛前半炷香又渐渐觉来自云不可住着从此一番始是无疑后随和尚上径山至福城东塔期完和尚应石佛请讲经予遂往皖公山住静方方一丈茆蓬住三载遂下山参黄蘗无念和尚至匡庐见憨大师往峰顶叩养菴老师参博山至庚申春和尚六十却回云门显圣天启元年于越之䖾蜲山住静三年天启癸亥和尚开法显圣予为西堂助扬化仪天启甲子复住静于阳明洞乙丑冬过金粟领众助扬法化丙寅春复回静室至八月和尚从闽中回初五和尚诞日予过显圣问安庆寿至初七日蒙和尚授以衣偈予拜辞欲往南岳众居士再三相留遂为予另择钟山古基新建静室居住不期和尚入般涅槃丛林无主城中众居士请予住持予以福薄不堪领众却之复因众弟兄邀同护法来请予不得巳秪得从命今冬在此巳扬家丑甚不唧熘那堪参头与众板首今夜问予行脚不觉叨叨至此若是上根利智者何费许多周遮正所谓不唧熘中更不唧熘也时寒珍重附来书给谏陶虎溪侍御倪三兰等请师主护国启恭惟大师蓍阇景贤禅河滴派秉宗律之二法开善信之津梁竖拂玅演彷彿祗林天外语苦行坚操依稀面壁坐中身法自受以云门道先行于吴地兹月堂上人遍游诸岳转钖天台觅护国之崩陊悯发弘誓幸檀施之协助大建庄严八载精诚追踪神禹之悴一朝抵续聿新法王之筵金磬振于枝瓶奚翅八十一问广长舌日光射于莲座恍现八万四千陀罗躯是此翚革之落成正堪大乘之税驾名蓝更造洵乎典废之有时玄度重逄讵非夙果之难巳伫盻慈航速企瞻仰宝筏徐来临楮曷任颙候之至大司马王峨云请师主护国启戒珠胜会获聆法尘之玄音茅塞顿开实为生平之大幸握别巳来忽复经岁望风怀想如何可言伏谂道体清佳法雨广被人天景从遐迩皈依可胜欣仰兹者天台月堂上人以十载苦缘重兴护国古剎善信咸集恭迎老禅师法从弘阐宗风启诸蒙暗万祈慨然飞钖光寒拾之遗踪表应真之旧迹名山幸甚大众幸甚造次附请不悉不恭统惟慈谅文林郎许惺台陈奕垣率众请师书昔承慧日远照光遍幽明昨读语录神奇如入宝所睹觉树满林旃檀扑鼻令梦觉生香肝胆馥郁惟恨不及早日归依座下以聆天鼓耳兹天台护国旧为佛祖散花之地人天归投之所今幸重建众亦有依皆仰大师飞钖惠此一方显了义于直下示尼珠于众前俾诸情与无情披云睹日萎草台邑顿遇阳春所谓翠树细鳞皆普现色身三昧也翘首赤城吏部陈木叔上师书函煇记读书匡庐时才十余载偶遇宗师指点便欲打破石璧撞倒铁城少参临济之门一闻台山之路不谓机缘不偶误落名场尘网缠身住火宅中巳将三十余载蠹苑鸡坛滞人特甚今复脱湿裘而挂劳车前途不知税驾之地拟绕座三匝求我师以热棒醒尘迷耳护国荒颓久就蓁棘承荷再转法轮特开觉路宗门大意岂人人所能领略惟闻木樨而悟无隐指柏树以悟西来画葫依样不过套子话头心印了然自觉无言可说煇钝根顽质尚容叩大坛以求特示非区区影响之谈敢遥相问讯也山寺闻食指甚繁无从借饭香积如来七十二寺之遗踪大半归于豪家向煇所撰缘簿巳详言之有寄嵊县吴年兄一书烦便致之瞻仰慈颜徒深依怙临楮神往天台称天冠道场五百应真示现之方近渐鞠为茂草护国一袈裟地久矣荒颓幸蒙老师和尚飞钖远临山川生色栖真千仞衍法三车比于道猷再来智师登座而木樨无隐柏树无言直指根宗正拟以顽石听虎丘说法不谓人天瞻仰弁霅邀灵相传法驾复赴诸前辈先生敦请何桃源桐柏之间不能稽首攀留致暂违弘慈覆芘耶仲秋初九日从高足得师手书云弁峰道场尚未嘱付法嗣契乎真传何烦世尊惓惓授记譬如弥天法雨东霈西沾揆之大众归依皆引领而跂足矣伏愿我师特悯废墟大真宝剎法轮再转庶佛日得以增辉而宗门因之不坠岂独弟子诸人之望岁哉函煇五根独钝三业未清虽怙恋师门而下愚中痞未能洗耳叩洪钟涤肠尝法味尚冀老师而始终诱掖教诲庶不致竟沦堕落以负玉成至于山寺倾圯此皆煇等之责自当少效护持以展犬马前允中上人往东瓯亦曾托之诸相知者矣煇亦拟于是月十二过苕溪而尚滞家冗稍羁趋侍舟过岘山时亟图蹑芒拜远公也孝廉吴芝菴上师书芳业深器劣蒙数提示初无下手处日在丈室又开方便令百不思百不为善恶俱莫管放得空空荡荡当时静坐默观此真对症之剂才觉得从前劳碌终何益也护国中兴宗风重振诚名山之镜霓南方所共仰第施给未敷责有攸归然古道场初隆皆以寥寥寞寞起脚此在龙天自有重护当弗烦吾辈过计陈木叔书殷殷垂念留心此地可谓诚恳邢公来县又畏暑而不能一面徒怀耿耿天气炎蒸望加珍摄刑部尚书沈何山请师书飞钖远迈想天台石梁炽然说法参方衲子一时云集也弁峰苍翠翘企杖履护国之期巳洽众望专候和尚复归方丈以慰大众渴仰尚容面叩以领孝廉唐祈远请师书弁山大众暨合郡若缁若素惓惓望和尚复还龙华不啻以日为岁愿和尚俯顺众情早定归期彼护国不可无人若于法嗣中择一人主之两地交光相得益彰韶国师道场自有重新之日即同和尚在彼无异也颙候返钖附此仰恳伏冀慈愍俯允愚言总宪唐存忆居士上师书承慈诲谆谆心目俱豁复读新刻其中抑扬杀活纵夺自如至于辨邪正判古今皆不近人情非大师不能出此手眼庶后学一览可谓金鋀自分不惟法门大幸亦王纲大翼之幸矣前阅禅灯世谱一书将云门法眼二宗列于马祖派下某甚疑之或谓出自天童手笔问儿竑亦莫知某谓必非密老之意或门下借密老之名图炫名闻妄改有之也今闻大师欲翻此板仍依藏板改正不致转转谬传甚慰愚意稍待秋日谨奉刻资以植法幢光明种子临楮瞻依不悉越州乡绅请回显圣寺启四函大司马王峨云请师书暌违教尘悃积岁年遥瞻飞钖祗有神往伏谂法候清胜化雨普施故山大众日切引领今洒扫显圣禅堂复集旧门龙象云凝谷口香满炉峰同开无住之宗风满逗别传之至教人天共企遐迩同祈谨启侍御祁世培请师书恭惟大师以古佛之应身佩洞宗之祖印劲骨高风实履真造海内所望以追踪先哲力砥今时者实惟大师是赖焉彪佳自显圣一觐慈颜之后风尘碌碌亲教无繇而翘渴之衷十载如一日也显圣寺为湛大师唱道之地越中佛法颇于此卜兴衰焉第因一二宵小于中为崇使住持知识屡不能久安其位今寥落之况不啻法堂草深越中四众念湛大师法嗣中继祖灯启后学而使海内衲子倾心归附者莫大师若也率皆竭诚致辞託季玉师特走虔州奉迎法驾复归云门使石伞峰头再迸掀天白浪显圣寺内重开烹佛红炉想湛师于常寂光中正当合掌欢喜而四众欣仰之私不言可知矣至于寺中不肖之尤者当先清汰一二以待大师之临而大师道高德重才一光降则颓纲堕绪自当立起而彪佳等不敏亦不敢一日忘金汤之责耳先君向与湛大师为世外交得闻教外之旨今彪佳等获于大师槌拂之下亲观第一义谛何幸如之哉此番奉迎非比寻常而彪佳亦非敢以启请套柬上溷清严伏惟俯鉴舆情速启莲驾临楮可胜翘注文学祁骥超请师书当今洞上一宗固不乏人所称行解俱到齿德俱高具古佛之真心佩西来之密印者舍和尚其谁属哉非敢为佞也骏佳不敢自谓顶门具眼而参方眼目颇有一隙之明故于和尚有深信有真服焉自戒珠亲承槌拂之后无日不仰企道风今春适有香城师之便正欲附佈一言以通数年翘渴之私不意先慈于顷刻之间无病而化茕茕草土中不及一伸款款私衷曷任耿耿兹有启者显圣为老和尚中兴洞宗之地而和尚又法嗣中有力担荷之人今听其荒衰寥落和尚想亦有不安于心者今越中四众念非得和尚法驾降临显圣决无可起之理矣是以合词致柬託季玉师特走奉迎伏乞垂念越中自三十年来儿童妇女皆知有参禅一事机缘亦在将熟之时得和尚雷音一再吼末法当有重兴之望寺中一二不肖当先清汰一番以待法驾之至其余庸庸之辈和尚一临自当革面显圣亦有重兴之望矣万乞即启法幢而移之东南佛法幸甚众生幸甚即老和尚亦当欢喜于寂光中也骏佳溯水源木本一日不敢忘老和尚其敢一日忘显圣哉一日不敢忘显圣其敢一日不冀和尚之光降而中兴之哉哀毁之余语无伦次然一念之诚天日可鉴耳伏乞垂鉴为荷文学张懿才缅惟大师玅明朗彻法曜圆通五台以北两浙以西谁不景仰德辉皈依大乘赵州曹溪无过是矣忆自扫塔松间相晤后七易寒暑大师之法慧日隆不肖之尘缘日障静言思之可悲可怖客冬有僧无虞还霅水曾草数行并拙作一首相候想晋之玄览矣兹因显圣禅林实尊师湛老和尚起手归根之地乃超天以后梵众靡所宗主爰坚请大师坐镇方丈咸登欢喜地而大师欲遍度十方于是法驾所驻到处崇瞻然今愿力巳酬宁忍视本山之荒废耶今诸善知识暨诸檀越家合词具请得师座还山大阐宗猷永光慧燄非但众生之福而实不肖之幸也颛候云旌统惟慈炤临楮可胜合掌顶礼之至赣城乡绅文学卢观象谢赞杜郁之萧良相等众居士请师回虔公启诸方思服后先虽在乎因缘一雨普滋沾被宁分于彼此故四十九年说法人间天上处处启方便之门而三百余会度人梵宇名蓝在在应群机之感自非大愿是乘谁则深心以奉恭惟上瑞下白大师不事文言堕支离之见网直指宗印阐秘密之玄机道大则剎剎现身论久而人人徯志矧虔汇双江以锦石琐百折于玉虹郡中古剎犹瞻巨丽者斯嵯峨乎况自敕建大唐院名寂炤寺曰报恩旧因虔神江东签中有虎头城里看嵯峨句贵人显官占此频验亦时往来梦寐相通载在燕京关圣灵签及曾任本郡濮阳参军颂语可据寺中上建释迦弥勒迦叶阿难傍奉观音地藏罗汉圣僧森森济济象教巍峨宛因鹿苑移来化为西江兰若鹫峰现出结成北岭招提柰缘一毁百毁至尔因颓愈颓鸟篆蜗涎痛矣野猿献果风催雨惨曷胜燕雀巢泥眼前功果未明身后因缘何有今合郡宰官而卫护玉屑珠霏四方善信以维持捐赀着力看走输而削墨九仞非难俾筑土以弘基期月易就伏乞百丈大师龙天推毂嵯峨之主席岂曰偶然今古同符报恩之鼎新殆非人力或返崆峒而驻席再开宗眼之门但洒章贡以飞甘普润焦芽之种风行草偃望祖印之重新面命耳提伫法王之复至云山在目何妨掉臂即行龙象相随正好逢场作戏愿从缁白之请无执谦让之怀欣然肯来可胜幸甚临启无任瞻仰之至入就瑞白禅师语录卷之十六终入就瑞白禅师语录入就瑞白禅师语录卷之十七明住天台护国寺嗣法门人寂蕴编附塔铭传塔铭若昔大猷载在儒典静言圯族有诛慢自贤志自满有诛朋家作雠作威作不典有诛所称唐虞之际三代之英设坊自上犹有险肤诪张聒聒屑屑之辞胥动多方而下滥为庶人之议者呜唿非天子不议议逮庶人即天子不复可问而天其或者于庶人中笃生大人焉俾以直议诛横议而收其后如乡原之议狂议狷杨墨之议仁议义其言教尝碎其议尝横而诬必如孔子之议乡原名之曰德贼孟子之议杨墨名之曰道贼而群碎乃帖然而议乃大定此之谓齿齐舌广和合诤斗具大人相作直心道场者是耶我闻仁王经云若国欲乱鬼神先乱鬼神乱故万人乱乱所自起亦维曰国之王臣互相是非而巳是非在国且以开乱况在天子不问之草莽人乎况在天子不臣之方外人乎呜唿越自菩提多罗翻四七之后劲作二三之前茅衣法传是非亦传中间六试毒而三挥剑西干东震剩有宿债应偿北教南宗谁是一枝横出竞饮分河之水争操入室之戈古既有之于今为裂斯亦大人收后之时矣问谁其人佥曰弁山瑞白禅师盖以身任之师枞阳杨氏子法讳明雪署号入就诸方字之曰瑞白禅师方毁龀遽脱左髦事母卓以孝闻比学礼之年失恃而为之袝曾不能饮杯圈则既田衣菅屦持𨩲唱跋思以三尊之教度二亲矣九华慧公其薙染师也有休公者激发之使见知识于是始有事南询香积取诸分卫旦过取诸半跏漂梗栖苴都无一向邂逅紫柏之徒授以毘舍浮偈颇受持之历幕山之门惎之阅教非其好也慕云栖莲公之为人造问作止任灭四病曰只莫生心取圆觉师出四病也师拜其语受具而去闻首楞严别业同分二见忽觉根身器界灯影日晕而巳前所持偈亦自洞然无何且病病辄不能自主始信圆明禅师有云十二韦陀典一标月之指耳昔在祖师说法华坠天莲涌地尚未出离生死况是区区者何济庚戍春闻诸道路云门显圣有至人焉曰湛然大师师摄衣往从之问向来作甚么师曰持毘舍偈曰四大是假妄心是空阿谁拖你者死尸来师罔然为钝置者久之至第七夜于延庆殿立香忽地涌起不离当处尝湛然觅即知君不可见方晓前旨及被人问着譊讹正复在扬州越国间辛亥归显圣坐禅不语者百日不眠者数七奋迅之气勐于捉象甲寅春随云门迁广孝闻上堂激扬机语大非思量所及不觉痛哭自誓曰死也罢活也罢拚此一生去工夫既成片视向来差省力矣小参举斩猫因缘师于言下知有将蒲团抛出云门曰一语下徐州时有同参通文墨者颂之自谓佳师不肯乃信口曰提起剑斩郄猫一段春光人不晓南泉举似作家子赵州老人头戴草头戴草凛凛威风振华表同参亦不肯进而质之云门门曰不通文者隹会从桥上过垂一语云溪水潺潺众下语皆不契师曰敲空有响击木无声云门颔之嗣入室师一一诣实而供门曰自今以往休去歇去师犹不自肯更加精彩因闻钟声瞥地大彻灼然有一到家休歇处自是机辨峭拔尟有婴其锋者尚自陆沉众中随侍云门巾瓶赴径山应东塔为下板也丙辰春往皖公山养静只一茆龛广可十磔手轮可四十肤时与何太师芝岳伽陀酬唱不啻公美之遇断际虑别有旨不关纸墨事巳未下山访黄蘗无念大士盘桓信宿念谓侍僧曰者衲子他时有把茆盖头在次第访憨山大师养菴老宿博山和尚诸大老各有机缘并见语录师之引重诸方亦略可见矣庚申归省云门明年屏居天柱峰即宛委也癸亥显圣结冬龙象麇至擢师为第二座初苦堂规不整师有意振之偶如厕迟归为止静者所谁何即长跪佛前作一众肃然一期斩然正使道学先生见之亦当谓三代乐礼尽在是乎云门念师分座为劳利生时至欲有所付师底力辞之珍重如千年桃正熟不易作退华杏子摘郄也甲子诛茆铁壁居云水往来如织有僧问如何是无梦无想主人公曰铁壁山高僧曰莫便是么曰是即头上安头不是即拨波求水僧曰无是无非是否曰无是无非死水身栖一日有女人上山师曰遮里不着神钱社火去昔少年苾刍指云峰为不通方汉此又过之矣乙丑参金粟入门便喝粟曰好喝师连喝两喝便礼拜粟打一棒人事毕值抬船次师曰虚空驾铁船时如何粟便打师接住拄杖曰波浪涌千寻时如何粟欲打脱拄杖不得师曰和尚无下手处粟曰且道承谁人力师鸣指一下粟微笑而归留师为第二座每粟上堂师必出众作一番哮吼蹴踏马群为之一空粟盖属意焉当此之时所谓天下权在信只争左右投耳而师顾未之许意谓嗣粟则孤云门也乃行丙寅归云门呈偈曰蒙师饶舌十余年本分繇来不可传有见原非解脱道无心岂是祖师禅三玄四喝闲家具五位君臣总白拈欲识老胡亲的旨金乌夜半丽中天云门曰语无渗漏不落正偏是真个曹洞儿孙遂付衣法并偈曰诞生原是自心名空里栽花本现成满口道来无可道威音那畔几知音嗣为洞山三十二世也师既受嘱累欲隐南岳未果行而云门逝众请继席焉师仍然西南向以让有德戊辰姜太史箴胜诸檀护洎阖山勤请事不获巳则应之得坐披衣后自有本分钳鎚作家罏鞴不妨钝铁点作纯金而跃冶之子不堪重鍜又如真药现前拈得便用玅手所触杀活自繇而初学卤莽但窃其似未免认杜漏蓝作绵州附子自误误人过亦不在医王此可明乎无师之智不从人授师亦未尝有定法授人也本分繇来不可传只此一语与他湛老人作供养足矣时师有云门三种狮子颂鲙炙藂林庚午夏将有终南之役经吴兴为吴兴所遮道住弁山龙华寺才驻钖越中士绅倪太史鸿宝徐藩侯亮生李学宪玉完请于延庆开堂蜡月归弁山殿宇初搆明年有一阐提者将不和于法门孝廉张鲁平以书劝师稍避之师曰我自以法道阴翼王度苟无愧心何避之有不听所云阴翼王度语出柳子厚我明太祖尝引此以阳翼佛法岂非法王翼人王人王亦翼法王大人作略先后同揆使彼蠢尔小丑早见御制文愧死犹晚矣无何唐总宪存忆入山盖亦有闻而来先是道场山请云门说法缘会未期唐孝廉祈远每念及则以未事云门为憾嗣闻师风如历饥渴遂横身荷之而师之开法于弁尔时道价顿倾流辈逼亚老南矣是秋受沈司寇何山闵太宰曾泉朱太师平韩状元求仲请主白雀师平凡概以佛法接人会有俗客过访不相见而去师曰亦不孤他来意监院请云何不遂以三门外接下等人礼接之师曰若尔何谓平等自是有感铁面一钵五湖之志矣解制复归龙华师他日无故不出山即会下人总不许应人佛事虽尝住时有缓急亦不许那借人物尝曰随家丰俭有饭则饭无饭则粥无粥则散更不喜人间庆弔礼及行苞苴酬酢曰此谓污他家行恶行佛制所不许癸酉胡冏卿璞菴刘纳言念台董玺卿皇庭徐观察檀燕王制台峨云丁宫端欧石邢铨部淇瞻倪侍御三阑余中秘武贞请师蕺山戒珠寺开堂众倍白雀甲戍还弁山绀殿落成众倍戒珠乙亥陶给谏虎溪啇开府等轩请住天台护国寺将行严比部充涵率诸子侄登山相留师曰许之矣不可爽比入院百废毕举多年埋没之招提一旦恢复秋还弁山明年以病谢院事挽之不可乃飘然一往意在终南也舣舟湖口为石尤所阻邻舫一赣客见师异之扣所往曰此中有山名崆峒拔地数万仞泉石殊胜足可乐道何必终南师遽移舟登巅一览则二水夹驰眴目离合鱼龙猿狖在空蒙缥缈中彻顶彻底别开眼界师乐之若将终身焉未几吴兴书来趣归弁不许汀州太和各有书抵师争以名蓝相延皆不许承古有言蚁寻腥走蝇向臭飞问道之履亦未尝不填户外也建安王钦师道望赍尺一牍殷勤币聘住持洪都百丈山师雅慕百丈乃随机赴之挟幞追逐者百余衲舳舻相衔而进至瑞州则兵守之矣盖是逻倅惊谓冠至报之官司将以献首功幕府耳师为轩渠一笑幕府知之遣官卫之上山师到山亦第举所谓百丈清规而重巽之时复荷锸与作务人俱人谓大智再来也何期化缘毕于此明春谷日示微疾调众益笃谭笑自如三月十九迟明起浴谓侍者曰扶老僧入龛去小间手书偈曰来亦无一物去亦无一物若知端的意百丈花稍月掷笔以手招众众前师巳吉祥而逝矣日正卓午也师示生万历甲申十一月二十六日戍时示寂崇祯辛巳三月十九日午时世寿五十有八僧腊三十有八塔全身于弁山龙华乙山辛向正面方山师所筮也建安差官设祭议欲留龛见遗命但存发塔于百丈先是弁山报塔工竣师手书曰讣到便来接龛复大署纸尾云老僧不过四月矣又书真赞有再过十日之语凡皆预知时至也师行脚十三年未常解衣卧及出世止衣草布诸所创建仅蔽风雨曰吾傚云栖之作法凉也喜莳竹木去之日犹加灌溉功或谓之多事曰招提在也尝解衣衣穷乏或谓之不均曰周急所以均也病者药石之老者扶持之有所诺无或许而不予无或不时予予则忘之无或责报天怀坦率提奖风流与人相游光霁中逼拶学人则不稍假颜色遇侍者尤严每痛像季不重木叉虽所犯轻必重绳之曰五分法身尚不成就又能全该三德乎其垂训初学必曰僧不看遗教经法王之叛臣也故所在匡徒虽众初不滥竽四食三衣如法学习以期于事存高素归趣圣方要有不落今时者师之身律盖如此见学人久不还乡师贤之或告归宁师亦贤之嘱曰使父母知出世之因岂不踰胜世孝万万师之钖类又如此乃至嘻笑怒骂布武布席一欠一伸一涕唾无不可作佛事者每见人堕邪道中必起同体悲导入正道或其人巳眼本正因师故邪了无一长先学慢我则教中有云如诸蠕动实不推理而举螯张鬐怒目自大是为断慧命人不忍不急救之然是导师之过又不得不从发病处一根挌之首座敷谏曰斗诤世界以诤诤诤彼亦谓诤奈何师曰摧邪辅正令法久住佛之愿也吾为此惧又复何惧师故倔强他日尝谓我为法王于法自在故行止自主绝不傍人而一时正人君子颇以是增而重焉吴太史观我云吾邑之有弁山犹龙舒之有博山此非寻尝定知地涌菩萨不忘慈誓以佛知见为我等辈留影是邦知言哉盖此洞彼济门户之分巳非一朝一夕师用意良独苦顾又未尝不嘉兴为和合也而曰千流万派一源而出在西域当尊迦叶为始在东土当尊达磨为始今后当称达磨几十世则举本该末矣谓之尊称达磨正宗说倘亦灵源自称释迦文四十八世孙之旨而向所云齿齐舌广具大人相师盖其人乎师九坐道场别有语录流传并辟判十余卷异方便一卷得法三十余人曰久默音曰孤崖聪历然相离言义啸云蕴数辈而下详在行录中不具列裕入山以来焚笔研有年矣尤逊不敢为诸尊宿作邈真语亦小避诤风嫌于佐斗之意而起元生公是三十人中一数持弁山法嗣久默音公等书状来命裕为塔上之铭重以唐孝廉祈远为之绍一再往返不听辞谨序其事而为之铭铭曰我曹洞宗两刃交锋共功不功曰诞生王密密堂堂祖父之光何期法筵作仇自贤参蜗国禅何期么么饮水分河入室操戈爰生大人驱魔白民作佛忠臣爰有弁山振解斗镮破是非关迦陵出音孔雀空群铩羽翂翂盖胆有毛怒目失螯英风颾颾乃息纷拏乃秉木叉乃别牛车一众肃然一期斩然泥莲火莲阴翼人王阳翼法王法昌天昌破驴足蝇伙蚁寻腥嫌太僧生我思终南我龛我碞我刳我杉而得崆峒缥缈空蒙咄哉老翁缘起洪都相衔舳舻伍伯追唿化虫化沙摝蟹摝虾一龙一蛇龙蛇之年圣贤之躔苍天苍天内绍儿孙多树仍晜足报云门忽疲津梁无缝斯藏副在青琅菩萨戒弟子石头布衲道裕前通议大夫四任职方郎初以劾政府予告再以不奉诏忤逆珰为民三以覆疏错一字降调两赐环一奉御札以清执还原官以筹边功历太仆太常卿巡抚山东以登抚兵变併逮谪高凉今以甘肃旧功蒙特恩复初服还石头城余大成撰文传忆昔云门湛大师最后说法吾郡道场山甫四日而魔作罢去余时乡居相距百里虽同郡莫以告者不知也既而云门道经吾里始获一瞻晬容别未几示寂俄而弁山弥勒峰之麓有泊然宴坐者距郡郭又数十里余亦不知也明年门者呈张孝廉鲁平居士募册余展阅次始知有瑞白大师云以示儿子竑竑卧疾久欣然曰云门法嗣也向者交臂失之引领道场山有余歉焉盍以今人之东隅补昔人之桑榆乎余曰汝病未能出吾先往往则弥望荒莱数椽阒如徒四壁立衲僧数辈菜色蓝缕师气宇岿然如莅千众留余同饭一菜而巳时阐提乘墉谤讟腾播闻于当道余为白焉始有宁宇师初至人无知者坐是名乃着缁素日渐奔凑盖五年而向之荒莱渐成宝坊然无岁不出其赴天台请也曰不归矣黑白敦请始归归未几复飘然长往往之日曰将诣终南俄闻卓钖虔南之崆峒山黑白敦请还吴岁岁不辍如初而师一别五年俄闻赴百丈请又未几复飘然长往则尽大地人觅踪影不可得矣呜唿师何往乎叶落归根知再来否乎于是儿子竑持行状来得细读之始知其愿之坚也行之力也证之真也其落䰂之地曰九华聚龙庵当执爨时决志超凡既闻悟明心地之言昕夕以之出门参方初诵舍浮偈继游讲肆所至若有负者闻外道语如水投石即有证有得复自策弥笃至闻云门一伽陀恸哭拚身命以从事啐啄时至云门印之矣犹若不释然者必无憾而后即安坚矣哉其愿也至其行脚自离灶下养即遍四方瓢衲外百无一储孤村乞而古庙栖寒夜无衾者十有三年巳事未明皇皇焉自鞭其后尝百日不语昼夜不交睫以求之每奋迅辄曰死即死耳不返顾也冻馁所侵患伤寒濒死者三晚年病肺而畏寒每冬日炽薪室中自温头面为赤或规之师曰而岂知吾昔年苦哉既出世为人仍禀毘尼甚严御下一遵规绳不少贷小踰越谯呵及之侍者数受笞终无怨者初住显圣为兄弟藂林动患掣肘不遂意弃而渡江止弁山荆榛蛇虎之区垦土结茆栖焉衲子时往从之吾郡禅宗久废闾阎从不闻百丈规何事相与怪之谤且撼者百出既鸣官或骇曰捕者至矣鲁平居士虚精舍邀师蹔避学徒喜怂恿之师骂曰痴众生世岂有畏难善知识耶苟无捍禁网梗皇化脱有意外听之耳难可苟免乎安坐如初久之耳目所薰渐生渴仰今本山着姓李举族皈依道德所感也达官贵人欲致师一面师曰苟慕道彼不能来乎有比丘尼游诸大家老矣入山礼师自请募千金建剎乞下院开女期所获檀施悉输尝住师不许监院方苦匮乏从容言下院距寺数十里而遥四部弟子古固有之何害师曰彼借龙华为名相距远终吾属也且今安得如古汝曹聚首学道当道犹兢兢虑之况尼乎龙天道场即匮乏有尸其责者吾何借千金为监院曰彼游朱门纵不借其力奈腾谤何师毅然曰吾无可谤复何虑卒不许尝住窘戒那贷曰有饭则饭无饭则粥无粥则散一那贷即错因果矣龙华草创艰苦备尝甫就绪忽弃之他适缁素奔走恳留有跪且泣者师翻然出门竟不顾初居崆峒改号结团瓢截枯木支茆匠者欲加琢不许同居不过十余人辞归者复数人师独乐之将终焉俄而学人四合绅衿虚席请说法师复避之南云山众迎还崆峒江右建安王慕师道风驰书币请重兴洪都百丈山师闻慨然曰天下清规所自出也兆足以行矣吾纵老病其忍辞遄赴之取道瑞州值有司以冠警毖功令干掫戒严比丘百余警而相告曰数千群起谁何之邑令亲入舟见师不觉意消曰此岂为恶者耶加礼犒从者而去抚军闻初以兵至既得实乃听师住百丈但戒途次勿留多人而巳师到院修大智之废坠拟荷锄力作为四众先而病魔数挠之伏枕次问道乞偈者未尝不谆谆答也且招之曰及吾能答时病巳棘语期期不辨矣犹伸纸疾书代面命盖始终未尝先四大而后人也力矣哉其行也若乃证入之深密济不敏何能悉之姑述其可传者首参云栖问作止任灭四病如何出得栖曰从汝作止任灭但莫生心取圆觉即出四病也参黄蘗问学人千里远来乞师指示蘗曰佛法那可指示问可保任否蘗骂曰保任个甚么师画一圆相蘗便掌师拂袖出蘗顾旁僧曰这僧却有把茅盖头在参憨山问一尘不立时如何憨曰曾到此未师曰若到即尘也憨变色曰野狐精弄虚头参峰顶问雪覆千山和尚如何为人顶便掌师曰莫就是为人处否顶曰我同汝看雪看雪次师曰正当尔时狐狸野干都无踪迹顶曰止有师子在师曰亦是野干参博山山问何来师曰桐城山曰风景较此何如师曰处处绿杨堪系马山曰犹作此解推案入方丈师曰又恁么去也参金粟入门便喝粟曰好喝师复连喝便礼拜粟便打抬船次师曰虚空驾铁船时如何粟便打师接住曰波浪涌千寻时如何粟欲打曳杖不能脱师曰和尚无下手处粟曰且道承谁人力师鸣指一下粟微笑而归粟上堂师时为第二座问曰正偏兼带即不问临济家风事若何粟便打师云金鸡唱落中天月泥猿吼尽五更风粟曰再犯不容普茶师问慈云普覆三千界只怕冬寒一夜风秪如狂风四起和尚向甚处立粟曰一脚踼汝师曰恁么则秦驻山前端然坐金粟峰头任往还粟曰汝要第二脚耶师礼拜归位上堂师出礼拜起便喝粟便打师又喝粟又打师云老汉败阙了也便归位普茶师问东征西讨干坤静今日临朝事若何粟默然师曰四海密传天子令乡村野老乐丰年礼拜归位云门小参举斩猫话师忽有省抛出蒲团门云一语下徐州门坐桥上曰溪水潺潺汝等道看众下语不契师曰敲空有响击木无声门笑颔之旋入室师陈所见门曰从今休歇去师犹不自肯更勇参六日闻钟声始豁然门上堂师问大众济济灯烛辉煌请和尚指示门曰有眼皆见师曰恁么则个个成佛去也门曰汝眼原不瞎时为第二座癸亥岁也又二年乃至金粟共展化仪明年复还云门呈偈曰蒙师饶舌十余年本分繇来不可传有见原非解脱道无心岂是祖师禅三玄四喝闲家具五位君臣总白拈欲识老胡亲的旨金乌夜半丽中天门曰语无渗漏善解回互遂付法并偈曰诞生原是自心名空里栽花本现成满口道来无可道威音那畔几知音盖于洞宗为三十二世也旋住钟山门示寂师继席显圣未几飞钖来弁山复古龙华寺为开山俄应越延庆寺请期毕还龙华明年应本郡白雀寺请期毕复还又二年应越蕺山戒珠寺请期毕复还明年藂林始落成明年应天台护国寺请是年秋余及诸绅衿缁素恳迎始还明年复扫塔九华往崆峒矣师自渡江后时时欲往终南值北方道多梗意犹坚既离龙华舟指终南辄阻石尤者数四师曰天也偶邻舟赣客钟愿为地主迎师崆峒遂从之巳而避喧南云山复还崆峒庚辰秋应建安王请住百丈明年春寂矣临终偈曰来亦无一物去亦无一物若知端的意百丈花梢月余法语载在前后录中不具述时崇祯辛巳三月十九日午时也距生时万历甲申十一月二十六日戍时五十八年矣僧腊三十有八先是建寿塔于龙华寺之北甫成报师师喜曰俟老僧讣音到即迎龛入塔其贻儿竑书亦然颇讶之信使还濒行寄语曰告尔堂头秋间书来老僧归矣又闻季春九之日有学人求师像赞题曰再过十日且看咭咶盖预知也始师将往天台指方丈后牡丹谓侍者曰明年开一花吾当归非是不归矣明年果开一花及庚辰夏方丈榴花忽变白至是始验其兆噫神者告之岂偶然哉师说法白雀孤崖大师为西堂后于戒珠授衣法住洞山次说法天台啸云大师为西堂至秋八月付衣法主护国席师即回龙华欲隐终南值今堂头久默大师为座元即以龙华委之师仍居首寮虚方丈以俟师再来者累年数奉严命始据坐余后先付法称嗣子龙华所录凡二十余人后元洁师侍龛归携有稿本又十余人得戒请益称门墙者不可胜数以十月之十三日奉全身入塔先是建安王闻讣为文遣祭至则龛行矣于是百丈僧赍文护龛至弁山设祭于龙华远迩思慕瓣香叩几筵者不绝其徒求塔铭于余余谢不承又以传请不可以再辞为传其略如此赞曰洞上一宗显于云门克家肯搆师为哲嗣怀香问道上逮王侯名声普闻可谓殊胜矣晚岁因高峰枕子一颂法战不休击鼓扬幡竟天殷地旁观者口呿目眙莫适所从乃吾闻之儿竑师数称天童命儿速往瞻礼且曰老人年尊矣不往更复何待呜唿此足以见师之心矣末法斗争坚固诸善知识即现斗争身而为说法纵横逆顺罔非激扬吾安知反唇而稽者之非前于后喁攘臂而仍者之非左提右挈耶夫师之真参实悟盖自老师大衲以暨走卒儿童都无闲言非有期会要约也或曰师悟繇较高峰果何如曰止止毋多言不闻惟证乃知乎我非其人安用与间斯事哉晋昌唐世济撰入就瑞白禅师语录卷之十七终入就瑞白禅师语录入就瑞白禅师语录卷之十八明住天台护国寺嗣法门人寂蕴编行状师讳明雪字瑞白号入就族姓杨父一举桐城人幼孤事母卓甚孝髫志超尘见僧则喜年二十杖桐合葬讫从九华聚龙菴慧公剃落跪爨三祀遇长老知休指参知识始发足超方带空鐼为行厨徙枯庙为旦过邂逅紫柏尊者之室洒授毘舍伽陀信而持诵历幕山惟令阅教游讲肆不嗜糟粕慕莲大师造云栖问作止任灭四病如何得出曰只莫生心取圆觉即出四病也师作礼圆具而辞听耶楞严阐二种妄见忽觉根身器界总是空花所持偈为无碍病不能支方悔庚戍闻会稽云门显圣寺有悟道知识湛然和尚世所希有忻然往参门曰向作甚么曰持毘舍偈门曰四大是假妄心是空阿谁拖你者死尸来师钝置疑甚至第七夜于延庆殿上立香忽然涌起不离当处尝湛然觅即知君不可见方晓前话为人问一归何处犹碍复看辛亥入显圣不语百日昼夜不睡数七勇勐大过气如负重甲寅随门迁广孝闻上堂激切痛哭发愤曰死也罢活也罢拚此身去不自成片自觉省力小参举斩猫话领略抛出蒲团门曰一语下徐州时一同参通文墨者颂之自谓佳师不肯同曰若试颂看师信口曰提起剑斩却猫一段春光人不晓南泉举似作家子赵州老人头戴草头戴草凛凛威风振华表同亦不肯质于门门谓同曰尔不如渠不通文者门于桥上曰溪水潺潺汝等道看众下语不契师曰敲空有响击木无声门笑而颔之入室一一实似门曰今后当休去歇去师犹不放更添意气阅六日闻钟声大彻机用拔萃尚陆沉而扈云门赴径山应东塔为下板也丙辰养静皖公山茆蓬方十尺尝分半榻以待往来青蔬白水必与之共时与何太师芝岳赓偈巳未黄蘗盘桓信宿而别蘗谓侍僧曰者衲子他日却有把茆盖头在参憨山峰顶博山诸大老莫不青眼机缘并见语录博山留单曰莫道无人也有个在惟蘗与博皆严许可遇师如是见重诸方庚申省云门明年避寂天柱峰即蜿蜲也癸亥显圣结冬海内英灵骈集擢师为西堂激扬老炼返掷频施门欲付师不受人多之初堂规少严师偶于厕回迟款门入曰闯静者谁师巳跪香佛前矣一期清肃悦可众心甲子住铁壁即阳明洞也云水憧憧因僧问高峰主人公话师颂曰打破琉璃碗卸却珍御服枕子开口笑双髻骂天目有女客来进香师让曰此非神坛社庙去卒绝乙丑过金粟领众佐化仪独称酬唱之白眉兼作尸罗之具寿粟属瞎驴边师摇赤稍鲤意谓嗣之则孤云门乃行丙寅呈云门偈曰蒙师饶舌十余年本分繇来不可传有见原非解脱道无心岂是祖师禅三玄四喝闲家具五位君臣总白拈欲识老胡亲的旨金乌夜半丽中天门曰语无渗漏善解回互遂付衣拂并偈曰诞生原是自心名空里栽花本现成满口道来无可道威音那畔几知音盖门嗣慈舟念念嗣幻休润溯洞山三十二世也既受欲适南岳缁素挽止钟山无何门逝请师继席力辞诸方称迟重戊辰姜太史箴胜陶少府石梁诸护法复请不获巳而应之据室多时尚称静主师自谦也钳鎚绵密莽卤者罔知痛痒语句直截支离者不识旨趣及诸尊宿来为影响大叩大应方始钦服驱牛夺食辣于云门不忝克家故有云门三种狮子颂句句惊群上堂偶值鸡鸣乃曰窗前鸡唱屋后鸟鸣明明告报更莫朦胧大众珍重解制普茶次僧问金钩玉线将收挽鲸鲵忽现又如何师曰虚空撒下漫天网纵使飞鳌争出头僧曰拏云攫雾去也师曰霹雳一声魂胆碎僧曰三级浪高鱼化龙渔翁空捕夜江水师曰巳被柳条穿却师之酬机类此庚午夏将驾终南息影经吴兴为沙门炤宇文学李明吾等邀入弁山师见山水幽雅寻披榛支茆梵侣拮据经始龙华也秋越之乡绅倪太史鸿宝徐藩司亮生李学宪玉完延于延庆寺结制届蜡归弁殿宇新搆登座曰开疆展土弥勒楼现于当处伐木诛茆普光殿建于目前烟云散彩日月舒光秪如成家乐业一句作么生道良久云四海衲僧明正化十方檀信悟无为师之随宜说法类此明年有信不具者将不利于法门张孝廉鲁平劝避师曰吾行佛道导人趋善阴翊王度于心无愧何畏之有设有所加亦缘也可苟免乎不听安若须弥不日唐总宪存忆入山彼风乃息先道场山请云门说法不终三吴四众慨声未息唐孝廉祈远闻是云门嗣即怀香晋谒为金汤之首也繇是缾盂葛附冠冕葵倾宗风丕振是秋郡绅沈司寇何山闵冢宰曾泉朱太师平涵韩状元求仲迎过白雀寺开堂唐总宪于寺迟师成律曰坐对神山迟海月静听铃语落松风颔联也衲拥五六百士夫问道络绎自登曲彔来直以佛法相见客有不悦而去师曰亦不孤渠来意监院请易宾主相见师曰此地无缘则住余处未闻呵世可行道也期毕归龙华示众曰剃除须发而被法服所为何事必须痛念生死立决定志发勇勐心求无上道未能了达且看话头如鸡抱卵念兹在兹绵绵密密用力久之忽然㘞地一声始知成佛其来旧矣初不轻易下山有显耀者欲对灵演法厚礼连迎师终不赴即门下者总不许应人间佛事云厨至冷不容赊借尝曰随家丰俭有饭则饭无饭则粥无粥则散若赊借未免错因果也素不事庆弔有充街坊者行苞苴师曰此谓污他家佛不许可逐之或曰有来无往非礼也曰僧为良福田奚以世礼酬酢为癸酉会稽胡冏卿璞菴刘纳言念台董宝卿皇庭徐兵宪檀燕王制宪峨云丁宫坊欧石邢天部淇瞻倪侍御三阑余殿撰武贞请于蕺山戒珠寺安期众倍白雀道声载路请益填门解制还弁藂林落成众倍戒珠乙亥春陶给谏虎溪啇开府等轩虚天台护国为请即韶国师法席也将行严比部充涵率子侄登山曰高坐弁峰化及天台如何师曰相许久可爽乎至苕城黑白遮道师曰有缘再来皆依依而别途中见师相貌殊特或谓王公肥遯或谓古佛再来入寺百废并举一旦恢复秋日即托啸云西堂主方丈还弁初赴台时门下乞归期师指牡丹曰开一朵必归后果丙子因病言隐他山众恳不定沈中丞彦威曰谁主方丈曰久默音公竟飘然九华扫塔更号子仙嘱从者毋称和尚意兴终南舟至湖口石尤频作师曰缘也且泊邻舫一赣客识荆问及师直达客曰敝乡有山名崆峒拔地数万仞峰峦并秀泉石俱幽足可乐道何必终南师曰且去看登其巅览而乐结草龛翛然自适有终焉志席未暖风闻远两浙道俗为龙华太和乡绅杨寨云肃伯玉为般若汀州黑白为聚龙峰争请师一不允更避南云山明秋转崆峒问禅乞戒者鳞聚不三年成巨剎额子仙禅院初托不溢满两月即逝更托谓斯教主之庚辰秋建安王钦师之道币书延主洪都百丈山师重清规而应焉衲百余舟五尾至瑞州沸然吠日一虚百实误报数千疑而围之师怡然安坐诸当事登舟相见始信善知识乃解且赆复从会城转龙象蹴踏轮蹄辐辏王臣送供刘乡绅拦途膜拜熊给谏属诗相贺抚台委职护送上山师入院斩新条令整旧家风肃清规扫荒畬亦将荷鉏随作人称大智再来不期众生缘薄明春谷日示疾勉众愈笃谈笑自若嘱累石涧西堂主百丈至三月十五日令净发十九侵晨索浴毕谓侍者曰扶老僧入龛曰和尚一动众皆不安师休去半晌手书后事偈曰来亦无一物去亦无一物若知端的意百丈花稍月掷笔以手招众众前师巳吉祥而逝矣当午时也师生于万历甲申十一月二十六日戍时寂于崇祯辛巳三月十九日午时世寿五十有八坐夏三十有八塔全身于弁山龙华寺去三门之北五百尺乙山辛向正面方山遵遗命也初寿塔成正月往报师手书曰讣音到便来接龛后书种种意皆言表尾又致声内外老僧不及写书矣谁知是长别书哉持书者将行又曰老僧不过四月矣告尔堂头秋间有书上老僧则归卒成迎龛之谶又三月初九自题真曰再过十日且看咭咶后果浃旬而往此预知时至也龙华石榴先夏变白涅槃之兆也遐迩闻讣受益者堕泪未面者叹息奉新沈邑侯枚臣欲晤未获亦登山拜奠而去建安王欲留龛遵遗命护送归弁展玉轴而祭焉师行脚时十三年无被未尝解带而卧龙天推出仍依粗疏人施细滑则唱而膳众数建藂林仅蔽风雨傚云栖之尚朴勤种竹木临去犹莳或曰行矣何为曰招提在也来无居乎尝施衣但与乏者或讥不均曰周急吾之均也病者躬视老者时慰警以法要济以药石诺人一物终不爽襟怀洒落时露天机令人闻风振起及鍜炼学人不假辞色全提正令彻骨为人故预师会得省发者众所谓大开炉鞴点铁成金也待侍者尤严诸方闻而胆悸悯末世不重木叉自洁冰霜见犯末篇不恕防微杜渐尝训初学曰为僧不遵遗教经法王之叛臣慈父之逆子也拂下虽众未尝泛纳若未受具若受不持若离田服若年轻若狂妄俱不纳惟向上志者乐而亲之否则望风而退师之严峻又如此见门人久拚乡曲者贤之请假归宁者亦贤之赆而嘱曰谕父母出世之道方为至孝师之钖类又如此凡接机随来而应或时怒作佛事则轰雷掣电或时喜作佛事则婆婆和和或时游山翫水作佛事则遇景而颂皆以第一义谛示人或时病作佛事则警四山之逼或时贪作佛事则纳香贽而结诸善缘或时舍作佛事则藂林成而掉头不顾或顺或逆或隐或显种种为人无有定法若有一定则鸡鸣狗盗者众矣心直口快见善则赞见不善则呵诸方于法门有所左者则力辟之音尝谏曰今末世明眼者不多公心者甚少不作是非会者能几况斗争坚固时彼必强辩反增葛藤何必师曰摧邪辅正令法久住佛祖之愿吾岂畏刀避箭哉所谓说障道无畏也师性倔强行止自断尝曰我为法王于法自在师造道则克苦十余年而尽精微养道则深蓄十余年而至繁衍故行道则纵横自在得不为大善知识正人君子所重哉如建安王曰名喧宇宙道括古今纵象王之威勐诸方胆丧张狮子之爪牙四众心倾唐总宪曰作过量人证希有事传的的意具上上智黄司理元公曰宝镜悬空十方普炤洞山禅巳属老汉矣又吴太史观我曰吾邑之有弁山犹龙舒之有博山此非寻常定知地涌菩萨不忘慈誓为我等辈也哉亦有逆助如吴与瑞少焉自化因而更振所谓慈善根力也于钟山时有王姓者施地祈嗣师题劵尾曰还他二子后应其言师见时辈有此洞彼济之分而曰千枝万叶一本而生在西域当尊迦叶为始在东土当尊达磨为始今后当称达磨几十几世举本该末谓之尊称达磨正宗说师九坐道场各有语录总十余卷辟判名狮子吼一卷别峰相见一卷其法嗣自癸酉秋于弁山付不肖音于戒珠付孤崖聪次于弁山付离言义历然相天台付啸云蕴至崆峒百丈所付凡三十余人受益得戒者不可胜数窃窥师之为道为众生为法门必乘悲愿而来嘉言善行不能殚述略录游化之迹以贻后尔嗣法弟子大音槃谭状行状师讳明雪字瑞白入就别号也桐城杨氏子父一举幼孤事母卓甚孝髫志超尘见僧则喜年二十双亲葬讫出家九华闻宗门下事诣越参云门湛然大师门问向作甚么曰持毘舍浮佛偈门曰四大是假妄心是空阿谁拖你死尸来师无对七日有省诸淆讹尚未彻底独看一归何处门一日举斩猫因缘师遂领略抛下蒲团门曰一语下徐州又一日门于桥上问众曰溪水潺潺各下语看师曰敲空有响击木无声门笑颔之嗣入室门谓师曰自后当休去歇去师犹不肯忽一日闻钟声豁然大悟往皖山住静三载遍谒黄蘗博山峰顶憨山诸尊宿黄蘗博山每于众中称美庚申省云门归越明年避寂天柱峰即䖾蜲山也癸亥冬云门结制海内莫灵骈集擢师为西堂激扬老鍊返掷频施门欲付法与师不受甲子住铁壁即阳明洞天也乙丑冬过金粟领众佐化仪称酬唱之白眉为尸罗之具寿粟极称欲付之师亦不受众曰何哉师曰云门不可负也解制遂行粟送河滨而别丙寅归云门机缘问答芥锋相投复呈偈曰蒙师饶舌十余年本分由来不可传有见原非解脱道无心岂是祖师禅三玄四喝闲家具五位君臣总白拈欲识老胡亲的旨金乌夜半丽中天门曰语无渗漏善解回互遂付衣拂并偈曰诞生原是自心名空里栽花本现成满口道来无可道威音那畔几知音盖门嗣慈舟念念嗣幻休润溯洞山三十二世溯达磨四十二世也既受欲习静南岳缁素挽止钟山然师亲云门最先蒙印可最先惟付法最后故道风德化为时首推云门逝诸檀护即请继席而开法独早具足石雨二大师屈居左右二座助扬化仪诸方美云此等高风足范百世然师道化愈畅诸公之盛德益美视近世操同室之戈者何啻霄壤哉即戊辰巳巳岁也庚午夏将适终南息影经吴兴缁素闻之请入弁山弥勒峰文学李明吾施山结茅师喜山水幽清乃居之秋日越之乡绅请于延庆寺开法届腊解制归弁湖郡众绅请主白雀寺开堂台越众绅居士请主天台护国席师命西堂孤崖本珠诸公预往料理期毕仍归弁之龙华不数年开基斩草英灵毕集古之龙华由是恢复矣癸酉秋师赴越戒珠寺请开堂毕仍归龙华乙亥春护法诸绅陶给谏虎溪倪侍御三兰啇开府等轩吴孝廉芝菴等为天台护国韶国师道场法筵久寂再致书敦请师于二月初二日入院自湖城至杭黑白盈道睹师威仪端严咸谓大和尚古佛再来随途设坛具供瞻拜为幸其后至者犹望尘悲泣而忍去其为一时倾仰如此然天台百余年来不知宗乘何事幸师宗风丕振遐迩归依皆称兹山中兴主也师入院不允上堂惟随机开导有居士访师师示之曰观白云缥缈谁欤士罔措师复曰听绿水潺湲此矣众闻皆乞书之为示众语又示众曰佛法不在陞堂当知不离日用若能此处会得更有何事不毕如或未知各当努力开田锄地运水搬柴舍此它求非吾至道珍重示众老僧因为养病不暇为众说法虽然如是早巳漏逗了也且道漏逗个甚么会得者试出通个消息其机缘问荅法语皆载前录兹不繁述至秋月欲付嘱院事遁迹终南又因龙华虚席众绅屡请遂语内外以护国付予予思负性堪同野鹤耻好为人之师即欲携笻远遁云壑力辞而不获乃曰师命不可违既受付毕仍居二座以待师归师亦不顾去赴龙华之请结冬制毕次年丙子四月八日解制即以院事嘱首座久默遂飘然南迈舟至赣湖口石尤频作师曰且泊因闻有山名崆峒幽邃乃栖之是时龙华方丈得人崆峒丛席亦就丁丑春师遂遁迹南云山未几众复请归崆峒问禅乞戒者云集不三年成大剎额子仙禅院托谓斯教主之庚辰建安王钦师道德请主百丈寺将次南昌相从缁素瞻仰者充斥于道鹢首蔽江而下时督抚方戒严疑不测陈兵欲拒闻师号道风遂加敬礼至寺整肃旧规百废俱备至辛巳春忽示微恙饮馔随常至三月三日对侍僧曰吾体渐衰知非久矣初八日有禅人浙中来见师有恙明日捧师真请赞师题曰崆峒山顶快活不杀被阵业风雄峰挂打丁畣一条性命今巳七八再过十日且看咭咶咦日日水东流年年花三发至十二日唤诸弟子入室付托后事嘱西堂石涧主百丈命监院造龛送入龙华塔中于是勉策愈笃而笑谈自如至十五日唤侍者净发至十九日迟明浴罢谓侍者曰扶我入龛少刻复索笔书种种嘱语诫诸弟子至末后大书偈曰来亦无一物去亦无一物若知端的意百丈花稍月乃掷笔手招众众近前师巳吉祥而逝矣三月十九午时应前初九日书真赞恰十日归寂此预知时至建安王欲留师龛造塔于百丈因遵师命护送归弁展玉轴设祭致弟子礼湖嘉绍台诸官绅及缁素皆迎师龛于百丈至十月十三日奉全身葬于弁山龙华寺右塔中师生于万历甲申十一月二十六日戍时寂于崇祯辛巳三月十九日午时世寿五十有八坐夏三十有八师行脚时十三年不置被至夜不解带而卧及出世仍旧粗疏人施细滑则唱之膳众数建丛席仅蔽风雨效云栖之尚朴勤种竹木临去犹诫众曰一朝僧能护千年常住则后学有栖止佛法亦在焉平日常施衣但与乏者或讥不均曰周急吾之均也病者躬视老者时慰警以法要济以药石煅鍊学人不假辞色全提正令彻骨为人故凡预师会得省发者甚众所谓大开炉鞴点铁成金也待侍者甚严重诸方闻而胆悸悯末世不重戒律自洁冰霜见犯末篇依规不恕防微杜渐尝训初学曰为僧不遵遗教经法王之叛臣慈父之逆子也拂下虽众未尝泛纳若未受具若受不持若初离田服若年轻若狂妄俱不纳惟向上志者乐而亲之否则望风而退师之严俊又如此见门人久拼乡曲者贤之请假归宁者亦贤之赆而嘱曰论父母出世之道方为至孝师之钖类又如此至于应事接物方便大施或时轰雷掣电怒作佛事也或时婆婆和和喜作佛事也或警生死无常以示疾为佛事也或示语言三昧以歌咏为佛事也亦有莫测者或以贪作佛事则纳香贽而结诸善缘或以舍作佛事则丛林成而掉头不顾或顺或逆或隐或显种种为人无有定法所谓大机大用不存轨则是以心直口快见善则赞见不善则呵诸方于法门有所左者则力辟之庶妄见自息也其护法明眼者皆赞不巳至末后将示寂半月之前预知时日书真赞并遗偈而笑谈自如此来去自由正古所谓生平打彻末后自由足为天下后世风规得道之实验也然师平日行道纵横自在来去无拘尝曰我为法王于法自在故示寂亦然建安王钦师道风乃赞之曰名喧宇宙道括古今纵象王之威勐诸方胆丧张狮子之爪牙四众心倾唐总宪曰作过量人证希有事传的的意具上上智黄司理讳端伯曰宝镜悬空十方普照洞山禅巳属老汉矣李冢宰梦白曰露地白牛凭他牵引无边宝剎尽现毫端吴太史观我曰吾邑之有弁山犹龙舒之有博山此非寻常定知地涌菩萨不忘慈誓以佛知见为我等辈留影是邦也亦有逆助如吴与瑞少焉自化因而更振所谓慈善根力也住钟山时有王姓者施地祈嗣题券尾曰还他二子后应其言离弁山上天台时众跪请复归师曰牡丹今夏若开吾或有再来缘也夏日果开一枝弁山持书报曰后园牡丹花开师笑曰莫有归弁之缘乎初到天台未半月日闻门前二塔有佛舍利乃昔韶国师所建因祝曰此地若兴有人继席当放大光明于是每夜师常见二塔放光唤众同观有见者不见者师命众礼拜毕乃曰舍利之光即佛光业障深者虽不能睹然而必有解脱之期忆昔韶国师曰此乃大乘之地世世当有大善知识弘扬祖道今塔光既放足信不虚矣时绍兴钱相国麟武钦师道化欲将所敬遂据寺旧额仍书护国寺遣使赉礼入山桐城何相国芝岳扁宝镜重光令仆入山设斋陈吏部木叔书曰荷师大转法轮特开觉路邢天部淇瞻曰洞上宗风大畅云门师居首焉吴孝廉芝菴书曰护国中兴宗风重振众宰官护法尊重如此师九坐道场即越州之显圣之延庆之戒珠湖州之龙华之白雀天台之护国赣州之崆峒之慧灯南昌之百丈各有语录共一十余卷辟判一卷名狮子吼其嗣法凡三十余人剃度弟子若干人室中密印者若干人护法王侯士大夫问道得明指归者若干人至于闻名睹相若隔江招手出山踼指而领悟者亦不可胜数至于辟判诸方诟厉学者世俗不谙或作是非会去岂知无非提持正令一片热肠待人何尝有洞济之分哉是以着达磨正宗说一篇庶主曹洞宗者皆称达磨为始祖意在息洞济之诤苟知始祖原只一人则异派之诤自息矣诚足以见师之为法门乃彻底婆心非比诸方妄自炫燿以是为非以非为是致使后学转增慢见以斗诤为是也巳倘幸无私而有乎大公是非莫偶斗诤自息则辟判亦为剩语如或未然不妨与一十余卷语录并垂理究毋作是非会去为幸师嗣云门澄和尚望洞宗为三十二世望达磨则四十二世溯之摩诃迦叶则六十九世今称达磨正宗四十二世乃尊此土之始祖为息异派之诤也嘉言善行固难悉述兹略录游化之迹以见师之为道为众生为法门必乘愿再来也崇祯十四年辛巳十月十有四日住天台护国寺嗣法门人寂蕴于弁山室中和南谨状刻语录跋昔人有言曰先人之业振否皆在子孙也振则克之否则过之故从上诸祖承荷拈花大法皆体先觉之心务在后之有传光前耀后则其先业法道皆有所振者也是以释迦文佛二十八传至达磨大师再五传至青原再五传至洞山再三十二传至我先师和尚其中虽有隆替不一然至先师之法道亦大盛矣故天下问道缁素如水赴壑师九坐道场剎剎重新语录盛行有一十余卷崇祯辛日春不幸归寂百丈其后之续刻虽多记者不无鱼鲁之谬三豕之讹冬日塔事毕法兄久默时主弁山席约予明夏入弁编刻以为垂后实录亦不幸夏初久兄告寂遂负缺然矣然同门虽多星散不一或有若久兄之志者蹇值世乱而艰于聚首亦有若久兄之早去而为古人者且予先年虽主护国僻居台山幸值余暇敬简前后遗稿并巳刻行者一一据题编次曰上堂曰小参曰茶话曰示众曰机缘曰颂古曰法语曰歌偈曰诗赞曰佛事曰铭曰状等其中辟判一卷原为息法门之诤今诤既息譬如病既去则清温虚实之剂复何施焉故删不录其传灯世谱一书巳刻于百丈兹惟集语录一十八卷几欲付梓未果至丁亥冬退隐嵊之深山会诸护法绅衿阅订助资巳丑春初始完其志孝廉佩兹吴公曰余尝与诸公谓先大师语录语最平易而机锋峻拔亦复金针绵密重新洞山之风真为万世之典型后学之明鑑者也当请入藏共契经弘传庶彰大师末后光明同日月之并行而不悖非独不负师之克振坠绪之志亦使我辈护法酬教益之恩在此举矣于是予欣然不巳曰诺巳丑春嗣法门人寂蕴和南谨跋剡县优婆塞戒弟子马智福优婆夷弟子余天智乐捐赀刻此瑞白禅师语录壹部所祈国泰民安福慧并长情与无情同圆种智四明王家琦书岁在巳丑春三月深山智通谨识