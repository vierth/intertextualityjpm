制科国朝满州学校之设自范文程始应试一百四十人其入庠岁试之法为等第者三上第赉绢二匹次一匹又次威以夏楚吾浙巡抚萧起元曾殿焉科举初场二义尚书广宁杨方兴山阴沈文奎皆抡元国初试功臣子弟对策二道呈内院除官始乡试丙戌始会试廷对而满人未之及也辛卯定制满人中式者四十人而蒙古乌金超哈亦如之乌金超哈者辽人也皆与汉合榜初场经义三篇俱清书壬辰满洲蒙古始放进士五十人状元麻勒吉授弘文院修撰后易名马中骥盖博雅君子也蜀试始辛卯主司驻保宁时士子二百余适有亭溪之警当路即欲竣事二三场并日而就解额七十二人常州巢震林壬辰南宫第一百六十二人寻以文体除名乙未赴南宫奏名如前按明再举于乡者有之若两举会试其名次又同则前未闻也会试废八股时文改为二场初场策五次场经书论各一表一判五丙午丁未亦如之己酉复三场旧制丁巳盛京江南浙江等七省贡监持恩乡试庚申福建亦如之廷杖弘治乙丑夏四月孝庙以旱祷因露坐冒风翼日不豫大珰张瑜陕西人与刘瑾同闬主御药得旨召医以太医院判刘文泰御医高廷和进两人者素与交结谓上疾易治效且均获赏外廷持不可然竟以误投致剧且晏驾矣举朝痛愤奏下三人狱皆论斩是秋已赴市而瑜党于瑾密令家人声屈瑾传旨取还仍幽于狱公论大不平时家水南先生霆官刑科与同列汤仁夫礼敬等廷执不报明年瑜等赂瑾则嗾以伸辩辄为法曹论驳不得脱若是者数矣最后先生当笔云参照张瑜刘文泰高廷和三人者党恶着于朝廷罪状白于天下会鞫于朝真情既得众杰于市公论焉逃而用巧摭百端诳辩四出希图幸开生路苟逭死刑痛惟先帝之疾感因风露患非膏肓使张瑜慎简名医岂罗大故而乃怀私自用引类非人徒报朋比之殷勤罔顾万乘之危殆致先帝升遐刘文泰高廷和用药之误致文泰廷和进御张瑜汲引之非问罪必严奸首张瑜则坐主谋诛恶不遗同党刘文泰高廷和讵容末减再照张瑜自称奉旨督同不系怀奸缔结夫城社难动故黠鼠得以因依藤萝善缘由樛木巧于扳引文泰廷和素厕庸医其盘据南城借张瑜左右而内为之地张瑜素昧医术其专主御药倚文泰廷和等弥缝而外为之援虽曰督同之有命端由朦胧之具陈至躬承召医乃妄用私党良因缔构有年以致缠绵无间孰云非自夤缘顾欲解乎交结事至于此口尚何辞为张瑜者自宜伏听斧钺之诛用泄臣民之愤而犹以母氏为言悲恋不已天恩上请烦渎有加且张瑜实奸究之徒尚知笃母子之爱而举朝抱忠孝之节宁独后君臣之伦穆穆在上明明在朝何忍忘君父之仇甘于向恶逆之党刘文泰高廷和罪无二等事干一连观其屡同奏请显其互相邀约在昔有云南山可移判不可改宜从原拟云云瑾怒诘知其状视科道若冰炭矣丙寅冬下先生诏狱杖三十棍左迁六安州判而余仁夫等相继去嗣逐闵少保张都宪杨大理瑾传旨免瑜等出狱嗟乎许世子不尝药春秋书为弑君瑜等非直不尝药之比竟失贼若此逆瑾罪通于天矣此先生述廷杖略也先生秉天地正大之气忠义贯白日初释褐观政刑曹从驾至郊坛而孝庙有科道之目未几特简任用而先生即谔谔朝右真可谓不负睿鉴矣真武像大兴李侍郎奭棠弟某榷浒墅关出珠母一枚大可五六寸许内有真武像端坐椅上右手扶椅左手执拂龟蛇承其足灵官荷戈侍作瞋目状云气缭绕之现四神将恍惚有无之间皆具体人也其背镌云高丽国王进匮以紫金盖大内物落民间者李以十缗得之视隋文帝蛤蜊佛宋晁无咎猪齿白佛尤奇珠母者蚌也造物洵巧矣哉笃义高相国拱扬州兴化人未遇时性喜服靴及敝必觅工沈某补缀义不受值如是者数年公甚德之万历初公入中书子忠往谒焉公问女何欲对曰欲宦尔公曰女赤身来势安得宦虽然吾必有以待女闻兴化鱼荡征银一百八十两从户部赍文去解银到京宦从可得也忠违公指领银不解已耗去八九部行县严覈令恐追忠得实没家产尚不能偿并忠解部母亟走京师见公公曰若无忧儿定不死居顷之朝廷差公御厨公撤数盎遗狱中且扬言曰太师因某有旧撒御筵迟之户部大惊立为解放母若子遂得相见公厚赠之以归二吴门诸生陈正礼临终属其子曰昔曾与申相国友善然予性介自相国之显也弗与通倘女不能自存往必有济及殁其子遽往谒公公瞿然曰某罪深矣遂延入食之以三十金为赙无何乌程董尚书欲与婚公执不可董疑门弟子构公曰非也特冰人未工耳董请益坚公曰若不获已微某不可但某名家子恐不能致奈何董祝公为介某已受公指有难色公曰某岂易辱哉非千金为礼终鞅鞅不惬人意董诺之及婚成故人子前后获二千余金竟丰于中人之产者且什伯矣申相国偶从士夫饮某家错罗古玩中堂悬八骏图赵文敏笔也众方欲叙礼公遽揖客入萧斋众殊愕然公曰境颇幽寂若移尊于此甚善主人曰诺然意殊不宁酒半凂从者请故公曰吾辈人耳宁有向畜而拜耶方悟一时失检三临清卖酒者卫姓失其名疏阁临水有二人促坐深语绝无从者须臾倾到而起其一人意甚蹐因语主人曰我朱姓家南关匆卒无杖头钱明日酬可乎主人唯唯视其色甚愉二人颇德之明日苍头来亦不言所以已而卫氏子葺居悮伤一人死与父系入南关道相国家相国送客出心识卫曰若非五里埠卫主人乎何为而至此卫前白相公相国曰无忧令苍头语州太守断烧埋二十两以悮伤免卫素与相国无旧甚讶其厚相国者即前酒肆中朱公也同相国饮者吾郡相国温公也因假满之京道临清潜入朱公家值公伊孙婚无容膝之地两相国缓步郊外乐饮而别卫文子遂得释然终不知相国为朱公也苕霅水秀吴兴大家庐墓凡苕霅二水交会者其地必出八座此足验二水之秀也太白仙禾城赵君邻字孟侯少时梦入广殿中见神座空设楣曰太白仙有沙门语曰五年后当以此屈君邻颔之殿后一室东向当户设银床为敬井之神题额在焉既寤乐其诞而自诩也往往称大白仙云壬戌成进士官行人奉敕封藩归道病肩舆入寺其主僧出延君邻君邻大诧之以其状貌肖梦中人也及遍阅寺中皆符其相去才五年尔君邻叹曰数也邑侯同年友属以后事居数日而殁刲肝闵茂元字震湖乌程南浔人也父病亟矣而茂元唿天求代遍祷浮屠氏弗能救或曰若父之患非肝莫治也茂元大喜淬刀以出其肝急置几上血滂然流忽闷绝仆地家人无知者适邻曲来问疾见之惊叹方知其刲胸也既而复苏因杂药以进父服之少间而茂元不数日创竟合焉时岁杪冬十七日也坠崖妇平氏者河南嵩县任士弘妻也美而惠淑士弘甚怜之阅三年无子将祷少室山约行二十里卒遇高岭左临绝涧窅然青不见底方舍骑而徒忽勐兽横逸平氏颠而堕崖四望皆百丈巉绝欲下无所士弘哭之恸抵暝而归已乃延沙门梵诵誓不再娶初张义曾竖任家及来樵而平氏已亡二年矣卒闻幽篁深簿间婉婉唿张义大诧回顾见一毛女通体垂黄颖约长五寸许因咋舌不敢语久之毛女复曰我任家大嫂平氏也女宁不相识耶义惊曰大嫂无恙乎曰然曰何幸而得生曰初堕时缘藤得无损已而饥甚见交柯女贞子垂垂然始食之殊涩三日后甘香袭人三月乃生颖半载则腾而下上矣然山中之水唯此泉寒冽渴即翔留不意得与女相见义遂述堕后始末且道任生哀慕状平氏曰我已然轻举与鸾鹤为伍其乐如何肯复回樊笼哉为我谢任生早叶凤占以丰似续毋徒自苦也言既一跃而逝义亟报任生任生喜不自胜即商取平氏明日俟故处而平氏果至直前抱之平氏曰是谁曰夫也曰妾貌已寝君不足念也曰我不嫌于女何竟忘夙昔之好乎平氏陡忆欢情帖然心允乃舆归入深阁初饮遽腹痛踰时而定半月黄颖渐落依然美妇人也自后情好益笃生子女数人历四十余年临殁乃太息曰妾不唤张义凌踔碧虚之上一死生而无终极何至有今日哉言讫欷歔而瞑春联春联之设自明孝陵昉也帝都金陵于除夕前忽传旨公卿士庶家门上须加春联一副帝亲微行出观以为笑乐偶见一家独无询知为奄豕苗者尚未倩人耳帝为大书曰双手噼开生死路一刀割断是非根投笔竟出校尉等一拥而去嗣帝复出不见悬挂因问故云知是御书高悬中堂燃香祝圣为献岁之瑞帝大喜赍银五十两俾迁业焉雁宕图石门山人字初旸工山水古法曾题雁宕图云沙门文石自雁宕归言未至龙湫初过老僧宕入松径数里即石桥寺寺以洞为殿深可五十武其高广倍之左有方池石罅泉下如注甚清冽石桥高可十丈以之为山门各门之下垒石为台俯可六七丈旁通石级从左上小门藤萝掩映幽绝可爱疑非人间世也余初未信文石遂援笔作图为此乃为润色之并赋一绝云禅客探奇千里游石桥寺里正逢秋深松路僻人烟少惟有寒泉不断流中秋槜李宋旭题物眚王铎微时距所居八里许民家豕作人言言休咎甚验铎与族兄孝廉往观之豕言若有所避以尚书来故也后县令命除之妖遂绝清江浦杨鉴川牙客也家素裕殁见梦于子曰产某家为牛其子往访之果生一牛买归善饲之望水檀吴中无尽菴有树不知何名春藁夏荣梅雨过而舒叶叶既开则水定以此卜水候最准有山丁见而识之知为望水檀盗石明万历中京师有盗石而败者解南城御史问贼首何来曰江西建昌人熊其顾姓石高三尺余获之正阳门外御史诧曰石岂有偷者乎当必有异女不言将不贷女对曰微公问固当言之此实紫玉尔御史曰何以辨之曰其顶为风雨所剥玉质已露每至夜分澄寂辄有光彻天真希世之玩也某经度半载不幸而败命矣夫御史曰女既有真赏当申奏朝廷以邀天子之眷而乃自干法纪独不思怀璧为罪乎然女识若此玉人安在必为购而任之成则赉女不然罪且不测熊唯唯攻之果得玉紫光腾那约重数十觔御史大喜赉熊银百两作驾表以进诏贮库焉鹊不停滇南有树名曰鹊不停枳棘满林群鸟皆避去不复下惟鸮之交也则栖止而萃其上精溢于树则瘤生焉土人断瘤成丸大如鸟卵一近人肌骨辄自相跳跃相传闺闱密用然滇中殊贵重不能多得也弹马溪沈斗字景先工弹虽辽丸不逮也尝登西堂桥有商舶因风勐猝至仓卒欲收布帆斗戏以弹中辘轳之上碍不能下舟中人遥拜求解复以小丸送出前弹帆遂落又尝左右张银烛十余枝中悬尺许以弹出入其间烛尽而错列如故了不仆也盖义之精巧乃尔兵祸漳州被围日久城中百姓裁余一二百人第舍万间率洞开不闭室中虚无人其一二百人者指沟中白骨历数其生前姓氏里居语人不爽铢黍及危急之日有士子率妻子阖户一恸而绝邻舍儿窃煮食之视肠中累累然皆纸絮不化邻舍儿亦废箸自绝古人云一将功成万骨枯帝王不勤兵远略其德可谓至矣剔奸吾郡太守陈幼学号筠塘梁谿人下车即问马窦奸宄屏迹诸生陈某豪横人也公捕之入狱佯言两目盲琐琐从人指授俟守者懈而逸去公大怒多方捕之某暗避他所临去必大书其壁曰陈某在此公益怒飞骑往追则其去已远若是者数年后公解任归陈某肃谒于公尽礼而还公易篑时嘱其子曰脱有缓急当依陈生而公子为仇家所攀忆公言投陈某得脱公之识度往往类此二宁波府北郭外十余里之秋村氓剧饮闻空中汲水声出户伫观见龙摩霄行雨云涛既涌而上徒侣共挥手叱之殊犯龙怒倏然云雹四聚将一村飘荡人畜多毙至筐篚已空犹封扃如故云鹳诸生钱元觉客寓一楼北窗古柏蓊然有鹳巢其上昕夕往来饲子殊不畏人已而失其一孤雌匝树哀鸣声甚凄断若是者数日忽一鹳骤至潜飞入窠中孤雌屏逐之去未几群鹳毕来翔噪而散回视孤雌已双栖若逑不复相逐矣君子曰贞天性也往往移于情鸟尚尔况于人乎义优义优者不知姓名明万历间在吴门演剧诸伶相谓曰闻某家有楼宿辄死今夕有能寝者当以酒劳之大净卒然许诺已而中变小生副末亦如之大净曰三人同住可乎众曰诺大净扮关公余扮平仓从初唱大江东众遥语之曰若尔祟不作矣遂兀坐至三更闻楼下哭声哀哭已登楼宛然无首尸也以两手挈其颅直前拜跪生若未心悸无措大净独喝曰女何来曰冤鬼江西饶州府德安县人罗姓汝俊名三十六岁装米三百五十石投枫桥吴观海售银五百余两而观海致之死大净曰女之冤固也然何缘发其实曰行凶则家人吴富杨三也尸葬梯下用大石横覆三年不得伸唯大神怜察大净曰女既负冤祟何也曰冀获申理不意皆自怖而死非某罪也大净曰冤当雪女寘彼于法女姑息心以待慎勿呈形害人以干天诛鬼唯唯而去大净复戒二人曰事倘或泄必毁尸灭迹则负此鬼矣翼日众劳以酒第云止闻鬼声尔无何大巡初莅苏抚君设饮范公祠大净忽啮指以血污面当席语二公曰本郡冤彻紫清关某传旨俾二大人昭雪二公愕然曰谨受教大净曰事恐泄奈何二公亟屏人大净如鬼指尽发其隐语既复嚼舌呕鲜血而晕扶出始苏二公密遣丁壮百名围观海家并擒吴富杨三等一讯吐实发尸追银如数贮槽库三人者皆伏辜举郡称二公如神大净终不语泄大净真智勇人哉古桂武康县周山家古桂大可数人抱婆娑出岭表清秋旷野飘香闻十余里游人日甚山家苦之以桂售于人其人将薪焉道遇周生具于告生曰姑少待遂驰语邑侯贺元宽侯雅人也遽舟与生俱见之大惊偿其人钱树得无损年有剧贼伤之而藁居人数口尽殁褒忠顺治中工科给事张请恤明朝甲申殉难诸臣孟兆祥孟章明凌义渠申嘉胤陈纯德张庆臻刘文炳卫时春许直制曰可每岁祭于九月十七日大哉皇帝之度真卓越千古矣禁娼禁良为娼以丧乱后良家子被掠转辗流落乐籍故世祖特有是命其误落于娼者许以价赎归都下甚快之题竹吾郡天圣寺画壁赵文敏夫人所绘竹也笔致萧森殊有远韵有题诗云数枝密叶数枝疏露压烟啼秋雨余宋室山河多少泪略无半点上林于林于竹名庾子山诗防露动林于夫人姓管氏讳道昇字仲姬吾邑山茆人尝入觐中宫写梅称旨所题绝句甚佳然则夫人胸中岂徒有渭川千亩耶再生陆远字清寰郡人也喜绘事工着色花鸟尝得危疾绝三日始苏言为人执去俨然公庭一人若监差状恒左右之猝遇同郡张宏宙邢二石惊曰子何为至此言未既内宣言曰女未应来宜亟去二石嘱曰潘氏偿我八两籍中失记子告吾家母索也远曰诺及行次乃三达之衢远踟蹰久之慨然曰中道而行既苏问张邢等皆远病中物故因如二石所戒告其家伊子蹙额曰正理此事愿君勿言仆当潜置之远竟平安以寿终义马义马者吉水王祯所乘战马明祯通判夔州荆襄贼流劫入境祯锐意往剿同知王某素与祯不相能而指挥曹能柴成素党于王佯翼祯赴大昌临敌能成逃祯陷淖中大骂叱贼贼怒断祯喉兼残左肱以死其马竟逃去奔归府门阖长嘶蹄其扃若告哀状守者入之血淋漓胡鬛尽赪盖大昌去夔约三十余里众始骇祯遇害然贼未解后二十五日始殓子广贫不能归将售行李并及马而王意在得马竟不与值及榇行距殓二十五日夜且半马哀鸣特异王命秣者加茎豆不止王疑秣者绐己自起视枥马骤前嚼其项久乃得脱复奋首捣其胸仆王于地翼日呕血数升死贼既平有司正功罪两指挥伏诛祯孙鉴为罗洪先言之如此洪先初未信后十余年得实为之记雉窠黄羽之择深林以远害也然鸠妇则营木杪燕子则栖梁间往往为蛇虺所虐而雉性不慧恒乳哺于山椒麦陇之上独晏然无恙或云窠底有雄黄黄气远射能辟毒物乡人三四月中遍觅之为市其取黄之法先以溺绕窠三匝从而掘之所获约二三两其价倍于他所但不审黄之由来为雉所衔而有乎抑产兹土而获乎张茂先若在必能辨之矣倒垂莲闽中有鸟名倒垂莲形似鹪鹩其羽毛殊类孔雀恬粹可爱因睡必倒挂故名然书籍罕见岂东波所谓倒挂绿毛么凤者与吾乡有自漳泉笼归者唐子为余言之如此姑志之以俟博物者放鲤庄麟山西永宁州临县乡民也年三十未昏署浴于河见大鲤困网中约重百余觔轩鬐若诉麟怜而脱之鲤游行作回顾状跃波而逝后麟陇上倒寐梦秀才骑从甚都皆翩然俊逸揖麟而言曰予德子甚已请于家君将以妹室子幸勿辞麟瞿然曰仆田泽人耳素不与君相闻何德之有矧乔野不称敢辱君之妹乎秀才曰子不忆河上之鲤耶予乃禹门龙王第三子也化鱼出游为渔所困微子将鲙予于市矣舍妹明艳真堪作逑子何拒之深也麟闻之心怯曰水府路殊贤妹何爱于仆蒙君之惠是速仆之死也敢辞秀才心恚因出水晶一颗赠麟曰倘魃为虐子以此祝甘雨可立丰也及寐而晶在遇旱辄效号曰雨师庄老凡州县赠遗皆却焉远近甚德之国朝顺治初年七十余临殁前三日复梦秀才曰君数将尽晶应见还麟探怀予之秀才曰子仁且介当庙食兹土土人立祠河干颜曰放鲤肖麟像其中祷犹验焉奇症先达李其姓归德府鹿邑人也世为农家癸卯获隽于乡伊父以喜故失声大笑及春举进士其笑弥甚历十年擢谏垣遂成痼疾初犹间发后宵旦不能休大谏甚忧之从容语太医院某因得所授命家人绐乃父云大谏已没乃父恸绝几殒如是者十日病渐瘳佯为邮语云大谏治以赵大夫绝而复苏李因不悲而笑症永不作矣盖医者意也过喜则伤济以悲而乃和技进乎道矣二乌程姚庄顾文虎累叶簪绂习享丰郁忽一日促家人持竹批解裤受杖二十后习为故常间用稍轻辄加呵责或反以杖杖之必重下乃唿快心如是数年渐觉疼痛而止医者闻之曰过嗜辛辣发物则热毒内讧因成奇痒适打散不致上攻否则疽发背而死矣此富贵人烱鉴也狂婢庆云县南三里村婢病疡不相容出外乞食数日忽作狂言言祸福辄验远近流闻竞往问之有田生者素未相识即道其姓氏里居且曰子数日人耳幸亟归毋留也田生仓皇而去数日果殁又曰某月日河水将大上四县胥沉百姓其鱼乎而已果然此不知何眚也贺宿纪闻贺宿字天士丹阳人曾作纪闻云余读甲申纪事诸书载懿安张皇后事心窃疑之后事熹宗当魏奄柄国诬杀杨左诸君子后闻之辄不快及熹宗崩援立怀宗严正有丈夫气岂肯临难以苟免乎然则野史何所闻而云余至燕遇旧内侍王永寿曾管事宫中余问张后陷贼乎王奄叹曰伤哉此言也然亦有说当熹宗时忠贤养女任氏京师小家女貌丽而心狡忠贤鬻之以进立为贵妃妃素见恶于后李贼入京师宫中鼎沸后闻变自缢永寿已目睹其死而任即盛装出逆贼绐曰我固天启皇后也贼首信之即拥去事贼未几贼卒行遁任潜挟金宝逸出宫遇无赖少年与之匿彼少年以为后虑京师不可留遂携之去託迹数百里外居岁余少年不善生产任所挟已罄复语人曰我先朝皇后也乡人不敢匿白之县令闻于朝递送入京章皇帝恶其行秽赐死其死之年月予老不能记矣余闻之太息良久乃知野史所传实系任氏非张后也微王阉辨之当时谁白其诬哉谨记其事以俟作史者传信焉五里蛇吾胡沈公某明万历间巡抚滇南初至文武来谒有参将安貌甚丑恠厥首仅存白骨绝无额准辅颐唯目光烁烁腾注公大惊独留问故自言兹地蚺蛇千岁以上者高数丈亘四五里或七八里恒宵游遇豺虎诸兽则吸而吞之其于人亦然某曾夜归觉为风摄去蹶趋而入如坐丹炉中万火齐发腥秽且逼人某疑入蚺蛇腹矣亟抽刀剖之约厚五六寸任此蛇撼天抢地奔跃数十里外经时才出而此蛇已死某通体殷红颊上皮肉俱尽倦而寤及寝始疼阅丰载方愈此蛇约长五里山中人竞取之燃灯今其骨尚存鳞大如笠惜某具体而残为平生之恨公曰昔狄武襄破昆仑关尚衣铜面若状貌魁奇见者胆裂树功当不远矣后蛮獠闻安将军即惊怖逃匿果屡着勋绩擢总副焉金炉西泠昭庆寺僧印如崇祯中自燕归泊舟野寺见几上古炉金色烂然以为宣炉也损十二金得之遍售不果适大贾见之惊问价几何印如曰任所教大贾以石试之极为嗟赏印如心动不售拭之乃金炉也因斫而鬻之其所获无算印如乐甚每独坐笑矻矻不休未几遂殁有徒昙初者曾授以黄金四两后因回禄失之昙初竟郁郁而卒版籍金陵后湖贮天下郡县户口册籍有明终始计一百七十万本有奇国朝止存万历以迄者余皆废或制甲点火药焉又议每本重四五斤斤值银八分鬻之可得四万缗遂散落民间覆醅云高识丹阳县东关三里外有阁巍然进士荆某所建也上塑汉昭烈暨关张比肩坐颜曰三义荆与董宗伯同年友适至张席阁上饮甚欢酒半以书额请文敏唯唯然文敏留半月以书法干文敏皆欣物应之终书不及额荆复令某为言文敏曰二杰翼汉谊虽兄弟分乃主臣并坐窃所不安某非吝惜毫素第吾辈词臣恐冒昧书之无乃贻诮千古乎一时服公高识梅龙故蜀别苑在成都西南十五六里梅至多有两大树夭娇若龙相传谓之梅龙陆放翁在蜀时岁尝访之曾为赋诗云两龙卧稳不飞去爪鳞脱落生莓苔盖状其偃蹇如此白鹰高丽国献白鹰按鸱也似鹰而色白高丽固产白鹰谅不与等然玉立云飞清秋高落宁不为真赏所珍耳刘氏老婢慈溪县刘仲昭家有老婢曾大父幼时人也颜如五六十许少曾遇道人授药一丸吞之永无疾厄亦不记某甲子为生辰若绛县老人忘年状但忆若干岁时倭犯慈水曾抱小郎君避某所获免小郎君即仲昭曾大老父也从是年推至则已百三十八岁矣祁禹传归安茅镳鹿门先生第三子也字石鸾逸才旷世偶同诸友谐谑枚举平生可人以志奇遇镳哑然笑曰顷覆所闻遇则遇矣未足云奇也世有一人而百遇尽属妙丽斯为奇耳诸友曰昔人陈迹弟辈靡所不闚信若兄言愿一披读镳曰此种异书欲闚殊未易也兄当以春缸沃我耳众曰唯唯兄固不可食言然镳实无此书暮归即鸠工匠及内外誊写者百余人广厦列炬如昼镳厄坐其中或以口语或以手授随笔随刊苏学士手腕欲脱亦不顾也天将曙而百回已竣序目评阅具备因戒阍人曰昨诸人来第言宿酲未解俟装钉既就方报我遂入内浓睡阍人如镳指而诸友息肩书合午后始晤镳投以书五束题曰祈禹传结构精妙不可名状而千载韵事一人遍焉诸友曰才人妙手如万斤明珠从空散落可谓风流之董狐矣镳曰箧中尚留几帖明日当奉诸公众方欲觞镳固辞乃止后闻镳一夕草就莫不惊叹而镳屡踬棘闱曾不能博一第或以为口过所致云易形明嘉靖间倭讧嘉兴府崇德县皂林塘伏尸横野有无赖抵尸所欲捡衣带间物迨丙夜光冉冉而来其人匿树杪见一童子携灯一老人随后逐尸翻阅无首者弗顾也遇一尸体甚丰硕老人解衣裸身扶尸如人立交口相向隈抱片时老人遽堕地尸已蠕蠕动矣忽起立披衣着冠随灯而去其人甚惊怖明日语人如此盖修练之人年力衰薄特易形以资壮盛然犹已僵者更有生人易形尤奇崇祯中淮安府东县关庙僧与徒共居师年五十余徒年二十许耳是时师往海阳其徒在焉有僧来止宿年七十余明日设供祝其徒曰欲与师兄假一物不审见允否曰须待师来越日又设供语甚情至其徒许诺是夕同寝夜半排闼而去其徒晨起询邻曲众咸诧曰尊师何刹几时飞钖到此其徒曰小僧则本庙某也众又诧曰不意如许少年一夕遂成老丑其徒携镜自照不胜悲恸不数年而卒此皆异端奇术未可以理数测也柳州狱吾郡长兴钦尔庄与臧某友善臧后成进士任广西柳州司李臧止有一子甫年十四娟静明秀甚爱之以二百金为贽俾师尔庄然尔庄曾渡太湖舟覆闻空中神语云钦秀才当毙柳州府狱兹非毕命之秋也去拯之遂得缘木抵岸恒向臧言之陡忆前事辞益坚臧复疆之曰死生命也他虑固难测若犴狱弟之职耳脱有意外之变独不能庇故人乎尔庄释然同往已经岁余臧出按旁郡尔庄留书斋忽以砚掷公子伤额死夫人甚哀之下尔庄府狱太守讯其由尔庄曰适见鬼逐公子亟击之因误伤公子太守姑缓之以待臧来臧遥闻叹曰嗟乎此定数也钦何罪促令引出而尔庄已前二日死雄之卵归安县孙在丰年十六入庠冠军适在雄鸡生卵而学书来闻家人疑不祥以鸡作供而投卵于河婶氏闻之惋惜曰此佳兆也侄他日必作状元鸡宜蓄之奈何并卵而弃也庚戍以第二人及第婶氏之言不诬矣非烟香法乌程南浔董说字若雨常立非烟香法使百草木皆为异香噫奇矣其作众香评云蒸松鬛则清风时来拂人如坐瀑布声中可以消忧蒸梅花如读郦道元水经注笔墨去人都远蒸兰花如展荆关氏画轴落落穆穆自然高绝蒸菊如踏落叶入古寺萧索霜严蒸芍药香味懒静昔见周昉倦绣图宛转近似蒸荔子壳如辟寒犀使人神暖蒸橄榄如遇雷氏古琴不能评其价蒸玉兰如珊瑚木难非常物也善震燿人蒸蔷薇如读秦少游小词柔而艳蒸橘皮如登秋山望远蒸木樨如褚河南宽赞挟篆隶古法法自露文采蒸菖蒲如煮石子为粮清瘠而有至味蒸甘蔗如高车宝马行通都大邑不复计行路难矣蒸薄荷如孤舟秋渡萧萧南飞清绝而凄怆蒸藕花如鼓琴复缓调蒸藿香如坐鹤背上望齐州九点烟耳殊廓人意蒸艾叶如七十二峰深处寒翠有余然风尘中人不好也蒸紫苏如老人曝背南檐时蒸桅子如海中蜃气成楼台世间无物仿佛蒸水仙如宋四灵诗冷绝矣蒸玫瑰如古楼阁樗蒲诸锦极文章鉅丽蒸茉莉如话鹿山时立书堂桥望雨后云烟出没无一日可忘于怀也庇人榕城任氏柳州别驾某孙女也年十八豫章余真卿慕而娶之任居阃多所匡益时真卿下乡捕民之束髪者甚急因反戈创焉追获九人及署盛怒而胥之入且将杀之任闻真卿以怒不贷也徐徐而请曰愚民何知因缚急求脱非欲甘心于公也公盍少原之而开以更生之路真卿拂衣起曰几中我指彼死已晚矣何相宽之甚也任复敛袂进曰公惠南纪所活者千万人矣何斩一赤子而不宥其自急乎真卿意遂解顾如其髪何任曰此易易耳幽之圄而截其髪以讯则累然秃矣九人由是得释明年任殁有异征惜哉年之不长也放云送雪放云诗明宁献王所造也王讳权号臞仙每月令人往匡庐最高处囊云以归构云斋障以帘幕日放云一囊四壁氤氲袅动如身在岩洞飘然有凌云想送雪诗周宪王所造也王讳有墩按汴风土俗每岁遇雪初下则以小盒子盛之送亲知以为瑞或举觞欢宴尤宫中所尚焉桑古者中原以北皆帝王至化所渐其为桑土甚辟今燕齐间桑绝少连亩者桑叶树开迟于南中而饲蚕在密室不生火唯清丰县蚕特盛耕桑国之大计希心经济者当令民事遵三代之遗兼通于今日而无弊则东南之民力纾矣巧昏唐世涵郡之乌戍人年十六为诸生英英欲上父实甫与择昏而中表顾馆周氏周固素封顾以伊女为请而周之戚黄敬甫与唐善佐之周遂允焉及卜日下定顾因与黄俱之周氏忽键门弗得入闻无人声及访比邻知彼妇为弟诞以唐贫竟夜辱周老不得宁周老旦晨出不知所往二人既无可奈何踟蹰者久之愧无以报实甫黄卒然谓顾曰寒门虽贫而小女颇惠淑于周非敢自媒聊以解辱命之罪唯足下图之顾具以告实甫实甫大喜从之且邀黄乐饮而罢世涵年十八登第明年丙戍成进士授崇明令娶妇之任道经周氏其女尚未字世涵固年少隽才而黄女容德无比为一时冠绝周氏妇几恚死花开不时郡中施清善绘事庭前有玉兰二本当春藁清力培之入夏与菡萏争妍赋诗志异十一月吾邑吉祥菴牡丹开十一蕊士女游赏者甚众己酉春予移植栀子亦憔悴殊甚夏杪素芳烂熳较胜昔时乃知百卉随盛衰而枯荣开虽不时无足异也石兽临清以南运河筑闸闸左右皆镌石兽虎首而麟身其足四其爪五盖天吴之属以压水怪非虚设也雷火焚树吾邑檀家园有树大可两人抱秋七月为雷火所焚人竞以水沃之火益炽以树尽而止按五行木火相生大都柞楢之属时当秋令偶与雷火相触故烈焰莫遇也或曰梓树余未知然否俟通于物理者考之人箸徽州许裕侯从京口抵苏有客朱求与共载既而泊州挟小锯登岸黄昏持骨二具来治竟日而成箸二十双问何骨曰驼也裕侯目之曰嗟乎此人箸耳何相欺之甚也朱吐实曰昨获之滩上诚如君言顾晶莹可念所乏者花纹耳明日至钖山即售其半而饮食胥丰矣裕侯问人与驼有异乎曰入地久则脆瘵则枯皆不任削耋艾而黄绝类旧牙妇人腻滑光悦然不如男子丰而多料也曰专诸巷有售者乎曰象既希见驼亦难得是所在都有人自不识耳曰此事一发罪同刑人谁敢致此乎曰丐数辈擅其利久矣且随货高下与值何忧不获哉君子曰人箸之多乃尔若之何不胥天下而削也悲夫来鹤楼钱塘茅状元瓒构宅宏敞中有读书楼楣曰来鹤冀枚卜不遂饮恨而卒其宅后售吾郡沈文定㴶竟符来鹤之语将毋谶耶瑞云峰袁宏道园亭略纪云徐冏卿园在阊门外下塘堂侧有土垄甚高多古木垄上有太湖石名瑞云峰高三丈余巧妍甲于江南相传朱勔所凿才移舟中石盘忽沉湖底觅之不可得因未果行后为乌程董氏购去至中流舟覆募善没者取之须臾忽得其盘石亦浮水而出今为徐氏有范长白云此石至夜分间有光烛空石亦神物矣哉裙带间火吾郡骥村严氏女适吾邑徐尚介乙夜解衣欲眠忽有火自裙带间出转折至榻前晶莹流落渐微而灭时明崇祯中事也此与耳谈载张给舍事略同王行甫谓非寿必贵然尚介宦灵山知县而严已早卒才三十余女适余杭严都谏未知果何征也