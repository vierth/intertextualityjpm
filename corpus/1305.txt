刘向新序新序目録刘向新序目录卷第一杂事一卷第二杂事二卷第三杂事三卷第四杂事四卷第五杂事五卷第六剌奢卷第七节士上卷第八节士下卷第九善谋上卷第十善谋下古之治天下者一道徳同风俗盖九州之广万民之衆千歳之远其教旣明其政旣成之后所守者一道所传者一説而己故诗书之文历世数十作者非一而言未甞不相爲终始化之如此其至也当是之时异行者有诛异言者有禁防之又如此其备也故二帝三王之际及其中间甞更衰乱而余泽未熄之时百家衆説未有能岀其间者也及周之末世先王之教化法度旣废余泽旣熄世之治方术者盖得其一偏故人奋其私意家尚其私学者蠭起于中国皆明其所长而昧其所短务其所得而讳其所失天下之士各自爲言而不能相通世人之不复知夫学之有统道之有归也先王之遗文虽在皆绌而不讲况至于秦爲世所大禁哉汉兴六艺皆得于散絶残脱之余世复无明先王之道爲衆説之所蔽闇而不明鬰而不发而怪竒可喜之论各师异见皆自名家者诞漫于中国一切不异于周之末世其弊至于今尚在也自斯以来天下学者知折衷于圣人而能纯于道徳之羙者杨雄氏而止耳如向之徒皆不免爲衆説之蔽而不知有折衷者也孟子曰待文王而后兴者凡民也豪杰之士虽无文王犹兴汉之士岂特无明先王之道以一之者哉亦其岀于是时者豪杰之士少故不能特起于流俗之中絶学之后也盖向之序此书于今最爲近古虽不能无失然逺至舜禹而次及于周秦以来古人之嘉言善行亦徃徃而在也要在愼取之而巳故臣旣惜其不可见者而校其可见者特详焉亦足以知臣之志者岂好辩哉盖臣之不得已也编校书籍臣曽巩上刘向新序新序卷第一刘向新序卷第一杂事第一昔者舜自耕稼陶渔而躬孝友父瞽瞍顽毋嚚及弟象傲皆下愚不移舜尽孝道以供养瞽瞍瞽瞍与象为浚井涂廪之谋欲以杀舜舜孝益䔍出田则号泣年五十犹婴儿慕可谓至孝矣故耕于歴山歴山之耕者让畔陶于河滨河滨之陶者器不苦窳渔于雷泽雷泽之渔者分均及立为天子天下化之蛮夷率服北发渠搜南抚交阯莫不慕义麟鳯在郊故孔子曰孝弟之至通于神明光于四海舜之谓也孔子在州里笃行孝道居于阙党阙党之子弟畋渔分有亲者得多孝以化之也是以七十二子自逺方至服从其徳鲁有沈犹氏者旦饮羊饱之以欺市人公慎氏有妻而淫慎溃氏奢侈骄佚鲁市之鬻牛马者善豫贾孔子将为鲁司寇沈犹氏不敢朝饮其羊公慎氏出其妻慎溃氏踰境而徙鲁之鬻马牛不豫贾布正以待之也既为司寇季孟堕郡费之城齐人归所侵鲁之地由积正之所致也故曰其身正不令而行孙叔敖为婴儿之时出游见两头蛇杀而埋之归而泣其母问其故叔敖对曰闻见两头之蛇者死向者吾见之恐去母而死也其母曰蛇今安在曰恐他人又见杀而埋之矣其母曰吾闻有隂徳者天报以福汝不死也及长为楚令尹未治而国人信其仁也禹之兴也以涂山桀之亡也以末喜汤之兴也以有莘纣之亡也以妲己文武之兴也以任姒幽王之亡也以褒姒是以诗正闗雎而春秋褒伯姬也樊姬楚国之夫人也楚庄王罢朝而晏问其故庄王曰今旦与贤相语不知日之晏也樊姬曰贤相为谁王曰为虞丘子樊姬掩口而笑王问其故曰妾幸得执巾栉以侍王非不欲専责檀爱也以为伤王之义故所进与妾同位者数人矣今虞丘子为相数十年未尝进一贤知而不进是不忠也不知是不智也安得为贤明日朝王以樊姬之言告虞丘子虞丘子稽首曰如樊姬之言于是辞位而进孙叔敖孙叔敖相楚庄王卒以霸樊姬与有力焉卫灵公之时蘧伯玉贤而不用弥子瑕不肖而任事卫大夫史䲡患之数以谏灵公而不听史䲡病且死谓其子曰我即死治丧于北堂吾不能进蘧伯玉而退弥子瑕是不能正君也生不能正君者死不当成礼置尸北堂于我足矣史䲡死灵公往弔见丧在北堂问其故其子具以父言对灵公灵公蹴然易容寤然失位曰夫子生则欲进贤而退不肖死且不懈又以尸谏可谓忠而不衰矣于是乃召蘧伯玉而进之以为卿退弥子瑕徙丧正堂成礼而后返卫国以治史䲡字子鱼论语所谓直哉史鱼者也晋大夫祁奚老晋君问曰孰可使嗣祁奚对曰解狐可君曰非子之雠邪对曰君问可非间雠也晋遂举解狐后又问孰可以为国尉祁奚对曰午也可君曰非子之子邪对曰君问可非问子也君子谓祁奚能举善矣称其雠不为謟立其子不为比书曰不偏不党王道荡荡祁奚之谓也外举不避仇雠内举不回亲戚可谓至公矣唯善故能举其类诗曰唯其有之是以似之祁奚有焉楚共王有疾召令尹曰常侍筦苏与我处常忠我以道正我以义吾与处不安也不见不思也虽然吾有得也其功不细必厚爵之申侯伯与处常纵恣吾吾所乐者劝吾为之吾所好者先吾服之吾与处欢乐之不见戚戚也虽然吾终无得也其过不细必亟遣之令尹曰诺明日王薨令尹即拜筦苏为上卿而逐申侯伯出之境曽子曰鸟之将死其鸣也哀人之将死其言也善言反其本性共王之谓也故孔子曰朝闻夕死可矣于以闻后嗣觉来世犹愈没身不寤者也昔者魏武侯谋事而当群臣莫能逮朝而有喜色吴起进曰今者有以楚庄王之语闻者乎武侯曰未也庄王之语奈何吴起曰楚庄王谋事而当群臣莫能逮朝而有忧色申公巫臣进曰君朝而有忧色何也庄王曰吾闻之诸侯自择师者王自择友者霸足已而群臣莫之若者亡今以不谷之不肖而议于朝且群臣莫能逮吾国其几于亡矣吾是以有忧色也庄王之所以忧而君独有喜色何也武侯逡廵而谢曰天使夫子振寡人之过也天使夫子振寡人之过也卫国逐献公晋悼公谓师旷曰卫人出其君不亦甚乎对曰或者其君实甚也夫天生民而立之君使司牧之无使失性良君将赏善而除民患爱民如子盖之如天容之若地民奉其君爱之如父母仰之如日月敬之如神明畏之若雷霆夫君神之主也而民望之也天之爱民甚矣岂使一人肆于民上以纵其滛而弃天地之性乎必不然矣若困民之性乏神之祀百姓絶望社稷无主将焉用之不去何为公曰善赵简子上羊阳之坂群臣皆偏袒推车而虎会独担㦸行歌不推车简子曰寡人上坂群臣皆推车会独担㦸行歌不推车是会为人臣侮其主为人臣侮其主其罪何若虎会对曰为人臣侮其主者死而又死简子曰何谓死而又死虎会曰身死妻子又死若是谓死而又死君既以闻为人臣而侮其主者之罪矣君亦闻为人君而侮其臣者乎简子曰为人君而侮其臣者何若虎会对曰为人君而侮其臣者智者不为谋辩者不为使勇者不为鬭智者不为谋则社稷危辩者不为使则使不通勇者不为鬭则边境侵简子曰善乃罢群臣不推车为士大夫置酒与群臣饮以虎㑹为上客昔者周舍事赵简子立赵简子之门三日三夜简子使人出问之曰夫子将何以令我周舍曰愿为谔谔之臣墨笔操牍随君之后司君之过而书之日有记也月有效也嵗有得也简子悦之与处居无几何而周舍死简子厚葬之三年之后与诸大夫饮酒酣简子泣诸大夫起而出曰臣有死罪而不自知也简子曰大夫反无罪昔者吾友周舍有言曰百羊之皮不如一狐之腋衆人之唯唯不如周舍之谔谔昔纣昏昬而亡武王谔谔而昌自周舍之死后吾未尝闻吾过也故人君不闻其非及闻而不改者亡吾国其几于亡矣是以泣也魏文侯与士大夫坐问曰寡人何如君也群臣皆曰君仁君也次至翟黄曰君非仁君也曰子何以言之对曰君伐中山不以封君之弟而以封君之长子臣以此知君之非仁君文侯怒而逐翟黄黄起而出次至任座文侯问寡人何如君也任座对曰君仁君也曰子何以言之对曰臣闻之其君仁者其臣直向翟黄之言直臣是以知君仁君也文侯曰善复召翟黄入拜为上卿中行寅将亡乃召其太祝而欲加罪焉曰子为我祝牺牲不肥泽耶且齐戒不敬耶使吾国亡何也祝简对曰昔者吾先君中行穆子皮车十乘不忧其薄也忧徳义之不足也今主君有革车百乘不忧徳义之薄也唯患车不足也夫舟车饰则赋歛厚赋敛厚则民怨谤诅矣且君苟以为祝有益于国乎则诅亦将为损世亡矣一人祝之一国诅之一祝不胜万诅国亡不亦宜乎祝其何罪中行子乃惭秦欲伐楚使使者徃观楚之宝器楚王闻之召令尹子西而问焉曰秦欲观楚之宝器吾和氏之璧随侯之珠可以示诸令尹子西对曰不知也召昭奚恤而问焉昭奚恤对曰此欲观吾国得失而图之不在宝器在贤臣珠玉玩好之物非宝重者王遂使昭奚恤应之昭奚恤发精兵三百人陈于西门之内为东面之坛一为南面之坛四为西靣之坛一秦使者至昭奚恤曰君客也请就上位东面令尹子西南面太宗子敖次之叶公子髙次之司马子反次之昭奚恤自居西靣之坛称曰客欲观楚国之宝器楚国之所宝者贤臣也理百姓实仓廪使民各得其所令尹子西在此奉珪璧使诸侯解忿悁之难交两国之欢使无兵革之忧太宗子敖在此守封疆谨境界不侵邻国邻国亦不见侵叶公子髙在此理师旅整兵戎以当疆敌提枹鼔以动百万之衆所使皆趋汤火蹈白刃出万死不顾一生之难司马子反在此怀霸王之余议摄治乱之遗风昭奚恤在此唯大国之所观秦使者戄然无以对昭奚恤遂揖而去秦使者反言于秦君曰楚多贤臣未可谋也遂不伐楚诗云济济多士文王以宁斯之谓也晋平公欲伐齐使范昭往观焉景公赐之酒酣范昭曰愿请君之樽酌公曰酌寡人之樽进之于客范昭已饮晏子曰彻樽更之罇觯具矣范昭佯醉不悦而起舞谓太师曰能为我调成周之乐乎吾为子舞之太师曰冥臣不习范昭趋而出景公谓晏子曰晋大国也使人来将观吾政也今子怒大国之使者将奈何晏子曰夫范昭之为人非陋而不识礼也且欲试吾君臣故絶之也景公谓太师曰子何以不为客调成周之乐乎太师对曰夫成周之乐天子之乐也若调之必人主舞之今范昭人臣也而欲舞天子之乐臣故不为也范昭归以告平公曰齐未可伐也臣欲试其君而晏子识之臣欲犯其礼而大师知之仲尼闻之曰夫不出于樽爼之间而知千里之外其晏子之谓也可谓折冲矣而太师其与焉晋平公浮西河中流而叹曰嗟乎安得贤士与共此乐者船人固桑进对曰君言过矣夫劒产于越珠产江汉玉产昆山此三宝者皆无足而至今君苟好士则贤士至矣平公曰固桑来吾门下食客者二千余人朝食不足暮收市租暮食不足朝收市租君尚可谓不好士乎固桑对曰今夫鸿鹄髙飞沖天然其所恃者六翮耳夫腹下之毳背上之毛増去一把飞不为髙下不知君之食客六翮邪将腹背之毳也平公黙然而不应焉楚威王问于宋玉曰先生其有遗行邪何士民衆庶不誉之甚也宋玉对曰唯然有之愿大王寛其罪使得毕其辞客有歌于郢中者其始曰下里巴人国中属而和者数千人其为阳陵採薇国中属而和者数百人其为阳春白雪国中属而和者数十人而已也引商刻角杂以流征国中属而和者不过数人是其曲弥髙者其和弥寡故鸟有鳯而鱼有鲸鳯鸟上击于九千里絶浮云负苍天翺翔乎窈㝠之上夫粪田之鴳岂能与之断天地之髙哉鲸鱼朝发崑崙之墟暴鬐于碣石暮宿于孟诸夫尺泽之鲵岂能与之量江海之大哉故非独鸟有鳯而鱼有鲸也士亦有之夫圣人瑰意竒行超然独处世俗之民又安知臣之所为哉晋平公间居师旷侍坐平公曰子生无目眹甚矣子之墨墨也师旷对曰天下有五墨墨而臣不得与一焉平公曰何谓也师旷曰群臣行赂以采名誉百姓侵寃无所告诉而君不悟此一墨墨也忠臣不用用臣不忠下才处髙不肖临贤而君不悟此二墨墨也姦臣欺诈空虗府库以其少才覆塞其恶贤人逐姦邪贵而君不悟此三墨墨也国贫民罢上下不和而好财用兵嗜欲无厌謟䛕之人容容在旁而君不悟此四墨墨也至道不明法令不行吏民不正百姓不安而君不悟此五墨墨也国有五墨墨而不危者未之有也臣之墨墨小墨墨耳何害乎国家哉赵文子问于叔向曰晋六将军孰先亡乎对曰其中行氏乎文子曰何故先亡对曰中行氏之为政也以苛为察以欺为明以刻为忠以计多为善以聚歛为良譬之其犹鞟革者也大则大矣裂之道也当先亡楚庄王既讨陈灵公之贼杀夏徴舒得夏姬而悦之将近之申公巫臣谏曰此女乱陈国败其群臣嬖女不可近也庄王从之令尹又欲取申公巫臣谏令尹从之后襄尹取之至恭王与晋战于鄢陵楚兵败襄尹死其尸不反数求晋不与夏姬请如晋求尸楚方遣之申公巫臣将使齐私説夏姬与谋及夏姬行而申公巫臣废使命道亡随夏姬之晋令尹将徙其族言之于王曰申公巫臣谏先王以无近夏姬今身废使命与夏姬逃之晋是欺先王也请徙其族王曰申公巫臣为先王谋则忠自为谋则不忠是厚于先王而自薄也何罪于先王遂不徙刘向新序卷第一刘向新序新序卷第二刘向新序卷第二杂事第二昔者唐虞崇举九贤布之于位而海内大康要荒来宾麟鳯在郊商汤用伊尹而文武用太公闳夭成王任周召而海内大治越裳重译祥瑞并降遂安千载皆由任贤之功也无贤臣虽五帝三王不能以兴齐桓公得管仲有霸诸侯之荣失管仲而有危乱之辱虞不用百里奚而亡秦缪公用之而霸楚不用伍子胥而破吴阖庐用之而霸夫差非徒不用子胥也又杀之而国卒以亡燕昭王用乐毅推弱燕之兵破疆齐之雠屠七十城而恵王废乐毅更代以骑刼兵立破亡七十城此父用之子不用其事可见也故阖庐用子胥以兴夫差杀之而以亡昭王用乐毅以胜恵王逐之而败此的的然若白黒秦不用叔孙通项王不用陈平韩信而皆灭汉用之而大兴此未逺也夫失贤者其祸如彼用贤者其福如此人君莫不求贤以自辅然而国以乱亡者所谓贤者不贤也或使贤者为之与不肖者议之使智者图之与愚者谋之不肖嫉贤愚者嫉智是贤者之所以鬲蔽也所以千载不合者也或不肖用贤而不能久也或久而不能终也或不肖子废贤父之忠臣其祸败难一二録也然其要在于巳不明而听衆口譛愬不行斯为明也魏庞恭与太子质于邯郸谓魏王曰今一人来言市中有虎王信之乎王曰否曰二人言王信之乎曰寡人疑矣曰三人言王信之乎曰寡人信之矣庞恭曰夫市之无虎明矣三人言而成虎今邯郸去魏逺于市议臣者过三人愿王察之也魏王曰寡人知之矣及庞恭自邯郸反谗口果至遂不得见甘茂下蔡人也西入秦数有功至武王以为左丞相樗里子为右丞相樗里子及公孙子皆秦诸公子也其外家韩也数攻韩秦武王谓甘茂曰寡人欲容车至周室者其道乎韩之宜阳欲使甘茂伐韩取宜阳以通道至周室甘茂曰请约魏与伐韩令向寿辅行甘茂既约魏许甘茂还至息壤谓向寿曰子归言之王魏听臣矣然愿王勿伐也向寿归以告王王迎甘茂于息壤问其故对曰冝阳大县也名爲县其实郡也今王倍数险行千里攻之难昔者曽参之处郑人有与曽参同名姓者杀人人告其母曰曽参杀人其母织自若也顷然一人又来告之其母曰吾子不杀人有顷一人又来告其母投杼下机踰墻而走夫以曽参之贤与其母信之也然三人疑之其母惧焉今臣之贤也不若曽参王之信臣也又不如曽参之母之信曽参也疑臣者非特三人也臣恐大王投杼也魏文矦令乐羊将而攻中山三年而㧞之乐羊反而语功文矦示之谤书一箧乐羊再拜稽首曰此非臣之功也主君之力也今臣覉旅也樗里子公孙子二人挟韩而议王必信之是王欺魏而臣受韩之怨也王曰寡人不聴也使伐宜阳五月而宜阳未拔樗里子公孙子果争之武王召甘茂欲罢兵甘茂曰息壤在彼王曰有之因悉起兵使甘茂将击之遂拔宜阳及武王薨昭王立樗里子公孙子谗之甘茂遇罪卒奔齐故非至明其孰能毋用谗乎楚王问羣臣曰吾闻北方畏昭奚恤亦诚何如江乙答曰虎求百兽食之得一狐狐曰子毋敢食我也天帝令我长百兽今子食我是逆帝命也以我为不信吾为子先行子随我后观百兽见我无不走虎以为然随而行兽见之皆走虎不知兽畏己而走也以为畏狐也今王地方五千里带甲百万而専任之于昭奚恤也北方非畏昭奚恤也其实畏王之甲兵也犹百兽之畏虎故人臣而见畏者是见君之威也君不用则威亡矣鲁君使宓子贱为单父宰子贱辞去因请借善书者二人使书宪书教品鲁君子之至单父使书子贱从旁引其肘书丑则怒之欲好书则又引之书者患之请辞而去归以告鲁君鲁君曰子贱苦吾扰之使不得施其善政也乃命有司无得擅征发单父单父之化大治故孔子曰君子哉子贱鲁无君子者斯安取斯美其徳也楚人有献鱼楚王者曰今日渔获食之不尽卖之不售弃之又惜故来献也左右曰鄙哉辞也楚王曰子不知渔者仁人也盖闻困仓粟有余者国有饿民后宫多幽女者下民多旷夫余衍之蓄聚于府库者境内多贫困之民皆失君人之道故庖有肥鱼廐有肥马民有饿色是以亡国之君藏于府库寡人闻之久矣未能行也渔者知之其以此谕寡人也且今行之于是乃遣使恤鳏寡而存孤独出仓粟发币帛而振不足罢去后宫不御者出而妻鳏夫楚民欣欣大悦邻国归之故渔者壹献余鱼而楚国赖之可谓仁智矣昔者邹忌以皷琴见齐宣王宣王善之邹忌曰夫琴所以象政也遂为王言琴之象政状及霸王之事宣王大悦与语三日遂拜以为相齐有稷下先生喜议政事邹忌既为齐相稷下先生淳于髠之属七十二人皆轻忌以谓设以辞邹忌不能及乃相与俱徃见邹忌淳于髠之徒礼倨邹忌之礼卑淳于髠等曰狐白之裘补之以弊羊皮何如邹忌曰敬诺请不敢杂贤以不肖淳于髠曰方内而员釭如何邹忌曰敬诺请谨门内不敢留宾客淳于髠等曰三人共牧一羊羊不得食人亦不得息何如邹忌曰敬诺减吏省员使无扰民也淳于髠等三称邹忌三知之如应响淳于髠等辞屈而去邹忌之礼倨淳于髠等之礼卑故所以尚干将莫邪者贵其立断也所以贵骐骥者为其立至也必且歴日旷久乎丝氂犹能挈石驽马亦能致逺是以聪明捷敏人之美材也子贡曰回也闻一以知十美敏捷也昔者燕相得罪于君将出亡召门下诸大夫曰有能从我出者乎三问诸大夫莫对燕相曰嘻亦有士之不足养也大夫有进者曰亦有君之不能养士安有士之不足养者凶年饥嵗士糟粕不厌而君之犬马有余谷粟隆冬烈寒士裋褐不完四躰不蔽而君之台观帷㡘锦绣随风飘飘而弊财者君之所轻死者士之所重也君不能施君之所轻而求得士之所重不亦难乎燕相遂慙遁逃不复敢见晋文公出猎前驱曰前有大蛇髙如隄阻道竟之文公曰寡人闻之诸侯梦恶则修徳大夫梦恶则脩官士梦恶则修身如是而祸不至矣今寡人有过天以戒寡人还车而反前驱曰臣闻之喜者无赏怒者无刑今祸福已在前矣不可变何不遂驱之文公曰不然夫神不胜道而妖亦不胜徳祸福未发犹可化也还车反宿斋三日请于庙曰孤少牺不肥币不厚罪一也孤好弋猎无度数罪二也孤多赋歛重刑罚罪三也请自今以来者闗市无征泽梁母赋歛赦罪人旧田半税新田不税行此令未半旬守虵吏梦大帝杀虵曰何故当圣之道为而罪当死发梦视虵臭腐矣谒之文公曰然夫神果不胜道而妖亦不胜徳奈何其无究理而任天也应之以徳而已梁君出猎见白鴈群梁君下车彀弓欲射之道有行者梁君谓行者止行者不止白鴈群骇梁君怒欲射行者其御公孙袭下车抚矢曰君止梁君忿然作色而怒曰袭不与其君而顾与他人何也公孙袭对曰昔齐景公之时天大旱三年卜之曰必以人祠乃雨景公下堂顿首曰凡吾所以求雨者为吾民也今必使吾以人祠乃且雨寡人将自当之言未卒而天大雨方千里者何也为有徳于天而恵于民也今主君以白鴈之故而欲射人袭谓主君言无异于虎狼梁君援其手与上车归入庙门唿万嵗曰幸哉今日也他人猎皆得禽兽吾猎得善言而归武王胜殷得二虏而问焉曰而国有妖乎一虏荅曰吾国有妖昼见星而雨血此吾国之妖也一虏荅曰此则妖也虽然非其大者也吾国之妖其大者子不听父弟不听兄君令不行此妖之大者也晋文公出田逐兽砀入大泽迷不知所出其中有渔者文公谓曰我若君也道安从出我且厚赐若渔者曰臣愿有献公曰出泽而受之于是遂出泽公令曰子之所以教寡人者何等也愿受之渔者曰鸿鹄保河海之中厌而欲移徙之小泽则必有九缯之忧鼋鼍保深渊厌而出之浅渚则必有罗网钓射之忧今君逐兽砀入至此何行之太逺也文公曰善哉谓从者记渔者名渔者曰君何以名爲君其尊天事地敬社稷固四国慈爱万民薄赋歛轻租税者臣亦与焉君不敬社稷不固四国外失礼于诸侯内逆民心一国流亡渔者虽得厚赐不能保也遂辞不受曰君亟归国臣亦反吾渔所晋文公逐麋而失之问农夫老古曰吾麋何在老古以足指曰如是徃公曰寡人问子以足指何也老古振衣而起曰一不意人君如此也虎豹之居也厌闲而近人故得鱼鼈之居也厌深而之浅故得诸侯厌衆而亡其国诗云维鹊有巢维鸠居之君放不归人将君之于是文公恐归遇栾武子栾武子曰猎得兽乎而有悦色文公曰寡人逐麋而失之得善言故有悦色栾武子曰其人安在乎曰吾未与来也栾武子曰居上位而不恤其下骄也缓令急诛暴也取人之言而弃其身盗也文公曰善还载老古与俱归扁鹊见齐桓侯立有间扁鹊曰君有疾在腠理不治将恐深桓侯曰寡人无疾扁鹊出桓侯曰医之好利也欲治不疾以为功居十日扁鹊复见曰君之疾在肌肤不治将深桓侯不应扁鹊出桓侯不悦居十日扁鹊复见曰君之疾在肠胄不治将深桓侯不应扁鹊出桓侯又不悦居十日扁鹊复见望桓侯而还走桓侯使人问之扁鹊曰疾在腠理汤熨之所及也在肌肤鍼石之所及也在肠胄大剂之所及也在骨髓司命之所无奈何也今在骨髓臣是以无请也居五日桓侯体痛使人索扁鹊扁鹊已逃之秦矣桓侯遂死故良医之治疾也攻之于腠理此事皆治之于小者也夫事之祸福亦有腠理之地故圣人蚤从事矣庄辛谏楚襄王曰君王左州侯右夏侯从新安君与寿陵君同轩淫衍侈靡而忘国政郢其危矣王曰先生老惽欤妄为楚国妖欤庄辛对曰臣非敢为楚妖诚见之也君王卒近此四子者则楚必亡矣辛请留于赵以观之于是不出十月王果亡巫山江汉鄢郢之地于是王乃使召庄辛至于赵辛至王曰嘻先生来邪寡人以不用先生言至于此为之奈何庄辛曰君王用辛言则可不用辛言又将甚乎此庶人有称曰亡羊而固牢未为迟见兎而唿狗未为晩汤武以百里王桀纣以天下亡今楚虽小絶长继短以千里数岂特百里哉且君王独不见夫青蛉乎六足四翼蜚翔乎天地之间求蚊虻而食之时甘露而饮之自以为无患与民无争也不知五尺之童子胶丝竿加之乎四仞之上而下为虫蛾食巳青蛉犹其小者也夫爵俛啄白粒仰栖茂树鼔其翼奋其身自以为无患与民无争也不知公子王孙左把弹右摄丸定操持审参连故昼游乎茂树夕和乎酸醎爵犹其小者也鸿鹄嬉游乎江汉息留乎大沼俛啄鰋鲤仰奋陵衡脩其六翮而陵清风麃揺髙翔一举千里自以为无患与民无争也不知弋者选其弓弩脩其防翳加缯缴其颈投乎百仞之上引纎缴扬微波折清风而殒故朝游乎江河而暮调乎鼎爼鸿鹄犹其小者也蔡侯之事故是也蔡侯南游乎髙陵北径乎巫山逐麋麕麞鹿彉谿子随时鸟嬉游乎髙蔡之囿溢满无涯不以国家为事不知子发受令宣王厄以淮水填以巫山庚子之朝缨以朱丝臣而奏之乎宣王也蔡侯之从新安君与寿陵君淫衍侈靡康乐游娱驰骋乎云梦之中不以天下与国家为事不知穰侯方与秦王谋寘之以黾厄而投之乎黾塞之外而襄王大惧形体掉栗曰谨受令乃封庄辛为成陵君而用计焉与举淮北之地十二诸侯魏文侯出游见路人反裘而负刍文侯曰胡为反裘而负刍对曰臣爱其毛文侯曰若不知其里尽而毛无所恃邪明年东阳上计钱布十倍大夫毕贺文侯曰此非所贺我也譬无异夫路人反裘而负刍也将爱其毛不知其里尽毛无所恃也今吾田地不加广士民不加衆而钱十倍必取之士大夫也吾闻之下不安者上不可居也此非所以贺我也楚庄王问于孙叔敖曰寡人未得所以爲国是也孙叔敖曰国之有是衆非之所恶也臣恐王之不能定也王曰不定独在君乎亦在臣乎孙叔敖曰国君骄士曰士非我无逌贵冨士骄君曰国非士无逌安强人君或至失国而不悟士或至饥寒而不进君臣不合国是无逌定矣夏桀殷纣不定国是而以合其取舍者为是以爲不合其取舍者为非故致亡而不知庄王曰善哉愿相国与诸侯士大夫共定国是寡人岂敢以褊国骄士民哉楚庄王莅政三年不治而好隠戯社稷危国将亡士庆问左右群臣曰王莅政三年不治而好隠戯社稷危国将亡胡不入谏左右曰子其入矣士庆入再拜而进曰隠有大鸟来止南山之阳三年不蜚不鸣不审其故何也王曰子其去矣寡人知之矣士庆曰臣言亦死不言亦死愿闻其説王曰此鸟不蜚以长羽翼不鸣以观群臣之慝是鸟虽不蜚蜚必沖天虽不鸣鸣必惊人士庆稽首曰所愿闻已王大悦士庆之问而拜之以为令尹授之相印士庆喜出门顾左右笑曰吾王成王也中庶子闻之跪而泣曰臣尚衣冠御郎十三年矣前为豪矢而后为藩蔽王赐士庆相印而不赐臣臣死将有日矣王曰寡人居泥涂中子所与寡人言者内不及国家外不及诸侯如子者可富而不可贵也于是乃出其国宝璧玉以赐之曰忠信者士之行也言语者士之道路也道路不脩治士无所行矣靖郭君欲城薛而客多以谏君告谒者无为客通事于是有一齐人曰臣愿一言过一言臣请烹谒者赞客客曰海大鱼因反走靖郭君曰请少进客曰否臣不敢以死戯靖郭君曰嘻寡人毋得已试复道之客曰君独不闻海大鱼乎网弗能止缴不能牵砀而失水陆居则蝼蚁得意焉且夫齐亦君之水也君已有齐奚以薛为君若无齐城薛犹且无益也靖郭君大悦罢民弗城薛也齐有妇人极丑无双号曰无塩女其为人也臼头深目长壮大节昻鼻结喉肥项少髪折腰出胷皮肤若漆行年三十无所容入衒嫁不只流弃莫执于是乃拂拭短褐自诣宣王愿一见谓谒者曰妾齐之不售女也闻君王之圣徳愿备后宫之扫除顿首司马门外唯王幸许之谒者以闻宣王方置酒于渐台左右闻之莫不揜口而大笑曰此天下强颜女子也于是宣王乃召而见之谓曰昔先王为寡人取妃匹皆已备有列位矣寡人今日聼郑衞之声呕吟感伤扬激楚之遗风今夫人不容乡里布衣而欲于万乘之主亦有竒能乎无塩女对曰无有直窃慕大王之美义耳王曰虽然何喜良久曰窃尝喜隠王曰隠固寡人之所愿也试一行之言未卒忽然不见矣宣王大惊立发隠书而读之退而惟之又不能得明日复更召而问之又不以隠对但扬自衘齿举手拊肘曰殆哉殆哉如此者四宣王曰愿遂闻命无塩女对曰今大王之君国也西有衡秦之患南有强楚之雠外有三国之难内聚姦臣衆人不附春秋四十壮男不立不务衆子而务衆妇尊所好而忽所恃一旦山陵崩弛社稷不定此一殆也渐台五重黄金白玉琅玕龙䟽翡翠珠玑莫落连饰万民罢极此二殆也贤者伏匿于山林謟谀强于左右邪伪立于本朝谏者不得通入此三殆也酒浆流湎以夜续朝女乐俳优从横大笑外不脩诸侯之礼内不秉国家之治此四殆也故曰殆哉殆哉于是宣王掩然无声意入黄泉忽然而昻喟然而叹曰痛乎无塩君之言吾今乃一闻寡人之殆寡人之殆几不全于是立停渐台罢女乐退謟谀去彫琢选兵马实府库四辟公门招进直言延及侧陋择吉日立太子进慈母显隠女拜无塩君为王后而国大安者丑女之力也刘向新序卷第二刘向新序新序卷第三刘向新序卷第三杂事第三梁恵王谓孟子曰寡人有疾寡人好色孟子曰王诚好色于王何有王曰若之何好色可以王孟子曰大王好色诗曰古公亶父来朝走马率西水浒至于岐下爰及姜女聿来相宇大王爱厥妃出入必与之偕是时内无怨女外无旷夫王若好色与百姓同之民唯恐王之不好色也王曰寡人有疾寡人好勇孟子曰王若好勇于王何有王曰若之何好勇可以王孟子曰诗曰王赫斯怒爰整其旅以按徂旅以笃周祐以对于天下此文王之勇也文王一怒而安天下之民今王亦一怒而安天下之民民唯恐王之不好勇也孙卿与临武君议兵于赵孝成王前王曰请问兵要临武君对曰上得天时下得地利后之发先之至此用兵之要术也孙卿曰不然臣之所闻古之道凡战用兵之术在于一民弓矢不调羿不能以中六马不和造父不能以御远士民不亲附汤武不能以胜故善用兵者务在于善附民而已临武君曰不然夫兵之所贵者势利也所上者变诈攻夺也善用之者奄忽焉莫知所从出孙吴用之无敌于天下由此观之岂必待附民哉孙卿曰不然臣之所言者王者之兵君人之事也君之所言者势利也所上者变诈攻夺也仁人之兵不可诈也彼可诈者怠慢者也落单者也君臣上下之间涣然有离徳者也若以桀诈桀犹有幸焉若以桀诈尧譬之若以卵投石若以指绕沸若羽蹈烈火入则焦没耳夫又何可诈也故仁人之兵铤则若莫邪之利刃婴之者断鋭则若莫邪之利锋当之者溃圆居而方止若盘石然触之者陇种而退耳夫又何可诈也故仁人之兵或将三军同力上下一心臣之于君也下之于上也若子之事父也若弟之事兄也若手足之捍头目而覆胷腹也诈而袭之与先惊而后击之一也夫又何可诈也且夫暴乱之君将谁与至哉彼其所与至者必其民也民之亲我驩然如父母好我芳如椒兰反顾其上如灼黥如仇雠人之情虽桀跖岂有肯为其所恶而贼其所好者哉是犹使人之孙子自贼其父母也诗曰武王载斾有䖍秉钺如火烈烈则莫我敢曷此之谓也孝成王临武君曰善请问王者之兵孙卿曰将率者末事也臣请列王者之事君人之法昔者秦魏为与国齐楚约而欲攻魏魏使人求救于秦冠盖相望秦救不出魏人有唐且者年九十余谓魏王曰老臣请西説秦令兵先臣出可乎魏王曰敬诺遂约车而遣之且见秦王秦王曰丈人罔然乃遂至此甚苦矣魏来求救数矣寡人知魏之急矣唐且荅曰大王已知魏之急而救不至是大王筹筴之臣失之也且夫魏一万乘之国也称东藩受冠带祠春秋者爲秦之强足以爲与也今齐楚之兵已在魏郊矣大王之救不至魏急则且割地而约齐楚王虽欲救之岂有及哉是亡一万乘之魏而强二敌之齐楚也窃以爲大王筹筴之臣失之矣秦王惧然而悟遽发兵救之驰骛而徃齐楚闻之引兵而去魏氏复故唐且一説定疆秦之荚解魏国之患散齐楚之兵一举而折冲消难辞之功也孔子曰言语宰我子贡故诗曰辞之集矣民之洽矣辞之怿矣民之莫矣唐且有辞魏国赖之故不可以已燕易王时国大乱齐闵王兴师伐燕屠燕国载其宝器而归易王死及燕国复太子立为燕王是为燕昭王昭王贤即位卑身厚币以招贤者谓郭隗曰齐因孤国之乱而袭破燕孤极知燕小力少不足以报然得贤士与共国以雪先王之丑孤之愿也先生视可者得身事之隗曰臣闻古之人君有以千金求千里马者三年不能得涓人言于君曰请求之君遣之三月得千里马马已死买其骨五百金反以报君君大怒曰所求者生马安用死马捐五百金涓人对曰死马且市之五百金况生马乎天下必以王爲能市马马今至矣于是不朞年千里马至者二今王诚欲必致士请从隗始隗且见事况贤于隗者乎岂逺千里哉于是昭王爲隗筑宫而师之乐毅自魏徃邹衍自齐徃剧自赵往士争走燕燕王吊死问孤与百姓同甘苦二十八年燕国殷富士卒乐轶轻战于是遂以乐毅为上将军与秦楚三晋合谋以伐齐乐毅之筴得贤之功也乐毅为昭王谋必待诸侯兵齐乃可伐也于是乃使乐毅使诸侯遂合连四国之兵以伐齐大破之闵王亡逃仅以身脱匿莒乐毅追之遂屠七十余城临淄尽降唯莒即墨未下尽复收燕宝器而归复易王之辱乐毅谢罢诸侯之兵而独围莒即墨时田单为即墨令患乐毅善用兵田单不能诈也欲去之昭王又贤不肯听谗会昭王死惠王立田单使人谗之惠王惠王使骑劫代乐毅乐毅去之赵不归燕骑劫既爲将军田单大喜设诈大破燕军杀骑劫尽复收七十余城是时齐闵王已死田单得太子于莒立爲齐襄王而燕恵王大慙自悔易乐毅以致此祸恵王乃使人遗乐毅书曰寡人不佞不能奉顺君志故君捐国而去寡人不肖明矣敢谒其愿而而君弗肯听也故使使者陈愚志君诚谕之语曰仁不轻絶智不轻怨君于先王世之所明知也寡人望有非则君覆盖之不虞君明弃之也望有过则君教诲之不虞君明罪之也寡人之罪百姓弗闻君微出明怨以弃寡人寡人必有罪矣然恐君之未尽厚矣谚曰厚者不损人以自益仁者不危躯以要名故覆人之邪者厚之行也救人之过者仁之道也世有覆寡人之邪救寡人之过非君恶所望之今君厚受徳于先王之成尊轻弃寡人以快心则覆邪救过难得于君矣且世有厚薄故施异行有得失故患同今寡人任不肖之罪而君有失厚之累于为君择无所取国有封疆犹家之有垣墻所以合好覆恶也室不能相和出讼邻家未为通计也怨恶未见而明弃之未为尽厚也寡人虽不肖未如殷纣之乱也君虽未得志未如啇容箕子之累也然不内尽寡人明怨于外恐其适足以伤髙义而薄于行也非然苟可以成君之髙明君之义寡人虽恶名不难受也本以为明寡人之薄而君不得厚扬寡人之毁而君不得荣是一举而两失也义者不毁人以自益况伤人以自损乎愿君无以寡人之不肖累徃事之美昔者柳下季为理于鲁三绌而不去或曰可以去矣柳下曰苟与人异恶徃而不绌乎犹且绌也宁故国耳栁下季不以绌自累故自前业不忘不以去为心故逺近无议寡人之罪国人不知而议寡人者天下谚曰仁不轻絶知不简功简功弃大者仇也轻絶厚利者怨也仇而弃之怨而累之宜在逺者不望之乎君今寡人无罪君岂怨之乎愿君捐忿和怒追顺先王以复教寡人寡人意君之曰余将快心以成而过不顾先王以明而恶使寡人进不得循初退不得变过此君所制唯君图之此寡人之愚志敬以书谒之乐毅使人献书燕王报曰臣不肖不能奉承王命以顺左右之心恐抵斧钺之罪以伤先王之明有害足下之义故遁逃自负以不肖之罪而不敢有辞説今王数之以罪恐侍御者不察先王之所以畜臣之理不白乎臣之所以事先王之心故不敢不以书对臣闻贤圣之君不以禄私亲功多者授之不以官随爱而当者处之故曰察能而授官者成功之君也论行而结交者立名之士也臣以所学观先王举措有髙世主之心故假节于魏以身得察于燕先生过举擢之宾客之中立之群臣之上不谋父兄以为亚卿臣自以为奉令承教可幸无罪故受命而不辞先王命臣曰我有积怨深怒于齐不量轻弱欲以齐为事臣对曰夫齐者霸王之余业战胜之遗事闲于兵革习于战攻王若欲攻之必与天下图之图之莫若径结赵且淮北宋地楚魏之愿也赵若许约楚魏尽力四国攻之齐可大破也王曰善臣乃受命具符节南使赵顾反起兵攻齐以天之道先王之灵河北之地随先王而举之济上之兵受命而胜之轻卒鋭兵长驱至齐齐王遁逃走莒仅以身免珠玉货宝车甲珍器皆収入燕大吕陈于元英故鼎反于历室齐器设于宁台蓟丘之植植于汶篁五伯以来功业之盛未有及先王者也先王以爲快其志以臣不损令故裂地而封臣使北小国诸侯臣闻贤圣之君功立不废故着于春秋蚤知之士名成而不毁故称于后世若先王之报怨雪丑夷万乘之齐收八百年之积及其弃群臣之日余令诏后嗣之义法执政任事循法令顺庶孽施及萌隷皆可以教后世臣闻善作者不必善成善始者不必善终昔伍子胥説听于阖闾吴为逺迹至郢夫差不是也赐之鸱夷沉之江故夫差不计先论之可以立功也沉子胥而不悔子胥不蚤见王之不同量也故入江而不化夫免身而全功以明先王之迹臣之上计也离亏辱之诽堕先王之明臣之大恐也临不测之罪以幸为利义之所不敢出也臣闻君子絶交无恶言去臣无恶声臣虽不肖数奉教于君子臣恐侍御者亲交之説不察䟽逺之行故敢以书谢齐人邹阳客游于梁人或谗之于孝王孝王怒系而将欲杀之邹阳客游见谗自寃乃从狱中上书其辞曰臣闻忠无不报信不见疑臣常以为然徒虚语尔昔者荆轲慕燕丹之义白虹贯日太子畏之卫先生为秦画长平之计太白食昴昭王疑之夫精变天地而信不谕两主岂不哀哉今臣尽忠竭诚毕义愿知左右不明卒从吏讯为世所疑是使荆轲卫先生复起而燕秦不悟也愿大王熟察之昔者玉人献宝楚王诛之李斯竭忠胡亥极刑是以箕子佯狂接舆避世恐遭此变也愿大王熟察玉人李斯之意而后楚王胡亥之听无使臣爲箕子接舆所叹臣闻比干剖心子胥鸱夷臣始不信乃今知之愿大王熟察之少加怜焉谚曰有白头如新倾盖而故何则知与不知也昔者樊于期逃秦之燕籍荆轲首以奉丹之事王奢去齐之魏临城自刭以郄齐而存魏王奢樊于期非新于齐秦而故于燕魏也所以去二国死两君者行合于志而慕义无穷也是以苏秦不信于天下爲燕尾生白圭战亡六城爲魏取中山何则诚有以相知也苏秦相燕燕人恶之于燕王燕王按劒而怒食之以駃騠白圭显于中山中山人恶之于魏文矦投以夜光之璧何则两主二臣剖心析肝相信岂移于浮辞哉故女无美恶居宫见妬士无贤不肖入朝见嫉昔司马喜膑于宋卒相中山范雎拉脇折齿于魏卒为应侯此二人者皆信必然之画捐朋党之私挟孤独之交故不能自免于嫉妬之人也是以申徒狄蹈流之河徐衍负石入海不容于世义不苟取比周于朝以移主上之心故百里奚乞食于道路缪公委之以政寗戚飰牛车下而桓公任之以国此二人者岂借官于朝假誉于左右然后二主用之哉感于心合于行坚于胶漆昆弟不能离岂惑于衆口哉故偏聴生姦独任成乱昔鲁聴季孙之説逐孔子宋信子冉之计逐墨翟夫以孔墨之辩而不能自免何则衆口铄金积毁消骨是以秦用由余而霸中国齐用越人子臧而强威宣此二国岂拘于俗牵于世系竒偏之辞哉公听共观埀名当世故意合则胡越为兄弟由余子臧是也不合则骨肉为仇雠朱象管蔡是也今人主如能用齐秦之明后宋鲁之听则五伯不足侔三王易为比也是以圣王觉悟捐子之之心能不説于田常之贤封比干之后脩孕妇之墓故功业覆于天下何则欲善无猒也夫晋文公亲其雠而强霸诸侯齐桓公用其仇而一匡天下何则慈仁殷勤诚加于心不可以虚辞借也至夫秦用商鞅之法东弱韩魏立强天下而卒车裂商君越用大夫种之谋擒劲吴霸中国卒诛其身是以孙叔敖三去相而不悔于陵仲子辞三公为人灌园今世主诚能去骄傲之心懐可报之意披心腹见情素隳肝胆施徳厚终与之穷通无变于士则桀之狗可使吠尧跖之客可使刺由况因万乘之权假圣王之资乎然则荆轲之沉七族要离燔妻子岂足为大王道哉明月之珠夜光之璧以闇投人于道路衆无不按劒相眄者何则无因至前也蟠木根抵轮囷离竒而为万乘器者以左右先为之容也故无因而至前虽出随侯之珠夜光之璧秪足以结怨而不见得故有人先游则以枯木朽株树功而不忘今使天下布衣穷居之士虽䝉尧舜之术挟伊管之辩素无根柢之容而欲竭精神开忠信辅人主之治则人主必袭按劒相眄之迹矣是使布衣不得当枯木朽株之资也是以圣王制世御俗独化于陶钧之上能不牵乎卑乱之言不惑乎衆多之口故秦皇帝任中庶子蒙恬之言以信荆轲之説故匕首窃发周文王校猎泾渭载吕尚而归以王天下秦信左右而弑周用乌集而王何则以其能越挛拘之语驰域外之议独观于昭旷之道也今人主沉于謟䛕之辞牵于帷墻之制使不覊之士与牛骥同皁此鲍焦之所以忿于世而不留于冨贵之乐也臣闻盛饰以朝者不以私行义砥砺名号者不以利伤行故里名胜母而曽子不入邑号朝歌墨子囬车今使天下寥廓之士笼于威重之权脇于势位之贵囬面污行以事謟䛕之人求亲近于左右则王有伏死崛穴巖薮之中耳安有尽精神而趋阙下者哉书奏孝王孝王立出之卒为上客刘向新序卷第三刘向新序新序卷第四刘向新序卷第四杂事第四管仲言齐桓公曰夫恳田剏邑辟土殖谷尽地之利则臣不若寗戚请置以为田官登降揖让进退闲习臣不如隰朋请置以为大行蚤入晏出犯君颜色进谏必忠不重富贵不避死亡则臣不若东郭牙请置以为谏臣决狱折中不诬无罪不杀无辜则臣不若弦宁请置以为大理平原广囿车不结轨士不旋踵皷之而三军之士视死若归则臣不若王子成甫请置以为大司马君如欲治国强兵则此五子者足矣如欲霸王则夷吾在此夫管仲能知人桓公能任贤所以九合诸侯一匡天下不用兵车管仲之功也诗曰济济多士文王以宁桓公其似之矣有司请吏于齐桓公桓公曰以告仲父有司又请桓公曰以告仲父若是者二在侧者曰一则告仲父二则告仲父易哉为君桓公曰吾未得仲父则难已得仲父曷为其不易也故王者劳于求人佚于得贤舜举衆贤在位埀衣裳恭己无为而天下治汤文用伊吕成王用周邵而刑措不用兵偃而不动用衆贤也桓公用管仲则小也故至于霸而不能以王故孔子曰小哉管仲之器盖善其遇桓公惜其不能以王也至明王则不然所用大矣诗曰济济多士文王以宁此之谓也公季成谓魏文侯曰田子方虽贤人然而非有土之君也君常与之齐礼假有贤于子方者君又何以加之文侯曰如子方者非成所得议也子方仁人也仁人也者国之宝也智士也者国之噐也愽通士者也国之尊也故国有仁人则群臣不争国有智士则无四邻诸侯之患国有愽通之士则人主尊固非成之所议也公季成自退于郊三日请罪魏文侯弟曰季成友曰翟黄文侯欲相之而未能决以问李克克对曰君若置相则问乐商与王孙苟端孰贤文侯曰善以王孙苟端为不肖翟黄进之乐商为贤季成进之故相季成故知人则哲进贤受上赏季成以知贤故文侯以为相季成翟黄皆近臣亲属也以所进者贤别之故李克之言是也孟尝君问于白圭曰魏文侯名过于桓公而功不及五伯何也白圭对曰魏文侯师子夏友田子方敬叚干木此名之所以过于桓公也卜相则曰成与黄孰可此功之所以不及五伯也以私爱妨公举在职者不堪其事故功废然而名号显荣者三士翊之也如相三士则王功成岂特霸哉晋平公问于叔向曰昔者齐桓公九合诸侯一匡天下不识其君之力乎其臣之力乎叔向对曰管仲善制割隰朋善削缝賔胥无善纯縁桓公知衣而已亦其臣之力也师旷侍曰臣请譬之以五味管仲善断割之隰朋善煎熬之賔胥无善齐和之羮以熟矣奉而进之而君不食谁能彊之亦君之力也昔者齐桓公与鲁庄公为柯之盟鲁大夫曹刿谓庄公曰齐之侵鲁至于城下城壊压境君不图与庄公曰嘻寡人之生不若死曹刿曰然则君请当其君臣请当其臣及会两君就坛两相相揖曹刿手剑拔刃而进迫桓公于坛上曰城壊压境君不图与管仲曰然则君何求曹刿曰愿请汶阳田管仲谓桓公曰君其许之桓公许之曹刿请盟桓公遂与之盟己盟标劒而去左右曰要盟可倍曹刿可雠请倍盟而讨曹刿管仲曰要盟可负而君不负曹刿可雠而君不雠着信天下矣遂不倍天下诸侯翕然而归之为鄄之㑹幽之盟诸侯莫不至焉为阳谷之会贯泽之盟逺国皆来南伐强楚以致菁茅之贡北伐山戎为燕开路三存亡国一继絶世尊事周室九合诸侯一匡天下功次三王为五伯长本信起乎柯之盟也晋文公伐原与大夫期五日五日而原不降文公令去之吏曰原不过三日将降矣君不如待之君曰得原失信吾不为也原人闻之曰有君义若此不可不降也遂降温人闻之亦请降故曰伐原而温降此之谓也于是诸侯归之遂侵曹伐卫为践土之会温之盟后南破强楚尊事周室遂成霸功上次齐桓本信由伐原也昔者赵之中牟叛赵襄子率师伐之围未合而城自壊者十堵襄子击金而退士军吏曰君诛中牟之罪而城自壊是天助也君曷爲去之襄子曰吾闻之于叔向曰君子不乘人于利不迫人于险使之城而后攻中牟闻其义乃请降诗曰王犹允塞徐方既来此之谓也襄子遂㓕知氏并代爲天下彊本由伐中牟也楚庄王伐郑克之郑伯肉袒左执旄旌右执鸾刀以迎庄王曰寡人无良边陲之臣以干天之祸是以使君王昧焉辱到弊邑君如怜此丧人钖之不毛之地唯君王之命庄王曰君之不令臣交易爲言是以使寡人得见君之玉靣也而微至乎此庄王亲自手旌左右麾军还舍七里将军子重进谏曰夫南郢之与郑相去数千里诸大夫死者数人斯役死者数百人今尅而不有无乃失民力乎庄王曰吾闻之古者盂不穿皮不蠧不出四方以是见君子重礼而贱利也要其人不要其土人告从而不赦不祥也君以不祥立乎天下菑之及吾身何日之有矣既而晋人之救郑者至请战庄王许之将军子重进谏曰晋强国也道近力新楚师疲劳君请勿许庄王曰不可强者我避之弱者我威之是寡人无以立乎天下也遂还师以逆晋寇庄王援枹而皷之晋师大败晋人来渡河而南及败犇走欲度而北卒争舟而以刃击引舟中之指可掬也庄王曰嘻吾两君之不相能也百姓何罪乃退师以轶晋寇诗曰柔亦不茹刚亦不吐不侮鳏寡不畏强御庄王之谓也晋人伐楚三舍不止大夫曰请击之庄王曰先君之时晋不伐楚及孤之身而晋伐楚是寡人之过也如何其辱诸大夫也大夫曰先君之时晋不伐楚及臣之身而晋伐楚是臣之罪也请击之庄王俛泣而起拜诸大夫晋人闻之曰君臣争以过为在己且君下其臣犹如此所谓上下一心三军同力未可攻也乃夜还师孔子闻之曰楚庄王霸其有方矣下士以一言而敌还以安社稷其霸不亦宜乎诗曰柔逺能迩以定我王此之谓也晋文公将伐邺赵衰言所以胜邺文公用之而胜邺将赏赵衰赵衰曰君将赏其末乎赏其本乎赏其末则骑乘者存赏其本则臣闻之郄虎公召郄虎曰衰言所以胜邺遂胜将赏之曰盖闻之子子当赏郄虎对曰言之易行之难臣言之者也公曰子无辞郄虎不敢固辞乃受赏梁大夫有宋就者尝为边县令与楚邻界梁之边亭与楚之边亭皆种瓜各有数梁之边亭人劬力数灌其瓜瓜美楚人窳而稀灌其瓜瓜恶楚令因以梁瓜之美怒其亭瓜之恶也楚亭人心恶梁亭之贤己因徃夜窃搔梁亭之瓜皆有死焦者矣梁亭觉之因请其尉亦欲窃徃报搔楚亭之瓜尉以请宋就就曰恶是何可怨祸之道也人恶亦恶何褊之甚也若我教子必毎暮令人徃窃为楚亭夜善灌其瓜勿令知也于是梁亭乃每暮夜窃灌楚亭之瓜楚亭旦而行瓜则又皆以灌矣瓜日以美楚亭怪而察之则乃梁亭也楚令闻之大悦因具以闻楚王楚王闻之惄然愧以意自闵也告吏曰徴搔瓜者得无有他罪乎此梁之隂让也乃谢以重币而请交于梁王楚王时称则祝梁王以为信故梁楚之欢由宋就始语曰转败而为功因祸而为福老子曰报怨以徳此之谓也夫人既不善胡足効哉梁尝有疑狱群臣半以为当罪半以为无罪虽梁王亦疑梁王曰陶之朱公以布衣富侔国是必有竒智乃召朱公而问曰梁有疑狱狱吏半以为当罪半以为不当罪虽寡人亦疑吾子决是柰何朱公曰臣鄙民也不知当狱虽然臣之家有二白璧其色相如也其径相如也其泽相如也然其价一者千金一者五百金王曰径与色泽相如也一者千金一者五百金何也朱公曰侧而视之一者厚倍是以千金梁王曰善故狱疑则从去赏疑则从与梁国大悦由此观之墻薄则亟坏缯薄则亟裂器薄则亟毁酒薄则亟酸夫薄而可以旷日持久者殆未有也故有国畜民施政教者宜厚之而可耳楚恵王食寒葅而得蛭因遂吞之腹有疾而不能食令尹入问曰王安得此疾也王曰我食寒葅而得蛭念谴之而不行其罪乎是法废而威不立也非所以使国闻也谴而行其诛乎则庖宰食监法皆当死心又不忍也故吾恐蛭之见也因遂吞之令尹避席再拜而贺曰臣闻天道无亲惟徳是辅君有仁徳天之所奉也病不为伤是夕也惠王之后蛭出故其久病心腹之疾皆愈天之视听不可不察也郑人游于乡校以议执政之善否然明谓子产曰何不毁乡校子产曰胡为夫人朝夕游焉以议执政之善否其所善者吾将行之其所恶者吾将改之是吾师也如之何毁之吾闻为国忠信以损怨不闻作威以防怨譬之若防川也大决所犯伤人必多吾不能救也不如小决之使导吾闻而药之也然明曰蔑也乃今知吾子之信可事也小人实不材若果行此其郑国实赖之岂惟二三臣仲尼闻是语也曰以是观之人谓子产不仁吾不信也桓公与管仲鲍叔寗戚饮酒桓公谓鲍叔姑为寡人祝乎鲍叔奉酒而起曰祝吾君无忘其出而在莒也使管仲无忘其束缚而从鲁也使寗子无忘其饭牛于车下也桓公辟席再拜曰寡人与二大夫皆无忘夫子之言齐之社稷必不废矣此言常思困隘之时必不骄矣桓公田至于麦丘见麦丘邑人问之子何爲者也对曰麦丘邑人也公曰年㡬何对曰八十有三矣公曰美哉寿乎子其以子寿祝寡人麦丘邑人曰祝主君使主君甚寿金玉是贱人为寳桓公曰善哉至徳不孤善言必再吾子其复之麦丘邑人曰祝主君使主君无羞学无恶下问贤者在傍諌者得人桓公曰善哉至徳不孤善言必三吾子一复之麦丘邑人曰祝主君使主君无得罪于群臣百姓桓公怫然作色曰吾闻之子得罪于父臣得罪于君未甞闻君得罪于臣者也此一言者非夫二言者之匹也子更之麦丘邑人坐拜而起曰此一言者夫二言之长也子得罪于父可以因姑姉叔父而解之父能赦之臣得罪于君可以因便辟左右而谢之君能赦之昔桀得罪于汤纣得罪于武王此则君之得罪于其臣者也莫为谢至今不赦公曰善赖国家之福社稷之灵使寡人得吾子于此扶而载之自御以归礼之于朝封之以麦丘而㫁政焉哀公问孔子曰寡人生乎深宫之中长于妇人之手寡人未尝知哀也未尝知忧也未尝知劳也未尝知惧也未尝知危也孔子辟席曰吾君之问乃圣君之问也丘小人也何足以言之哀公曰否吾子就席微吾子无所闻之矣孔子就席曰然君入庙门升自阼阶仰见榱栋俯见几筵其器存其人亡君以此思哀则哀将安不至矣君昧爽而栉冠平旦而聴朝一物不应乱之端也君以此思忧则忧将安不至矣君平旦而聴朝日昊而退诸侯之子孙必有在君之门廷者君以此思劳则劳将安不至矣君出鲁之四门以望鲁之四郊亡国之墟列必有数矣君以此思惧则惧将安不至矣丘闻之君者舟也庶人者水也水则载舟水则覆舟君以此思危则危将安不至矣夫执国之柄履民之上懔乎如以腐索御犇马易曰履虎尾诗曰如履薄冰不亦危乎哀公再拜曰寡人虽不敏请事斯语矣昔者齐桓公出游于野见亡国故城郭氏之墟问于野人曰是为何墟野人曰是为郭氏之墟桓公曰郭氏者曷为墟野人曰郭氏者善善而恶恶桓公曰善善而恶恶人之善行也其所以为墟者何也野人曰善善而不能行恶恶而不能去是以为墟也桓公归以语管仲曰其人为谁桓公曰不知也管仲曰君亦一郭氏也于是桓公招野人而赏焉晋文公田于虢遇一老夫而问曰虢之为虢久矣子处此故矣虢亡其有説乎对曰虢君㫁则不能谏则无与也不能㫁又不能用人此虢之所以亡文公以辍田而归遇赵衰而告之赵衰曰今其人安在君曰吾不与之来也赵衰曰古之君子听其言而用其人今之君子听其言而弃其身哀哉晋国之忧也文公乃召赏之于是晋国乐纳善言文公卒以霸晋平公过九原而叹曰嗟乎此地之藴吾良臣多矣若使死者起也吾将谁与归乎叔向对曰其赵武乎平公曰子党于子之师也对曰臣敢言赵武之为人也立若不胜衣言若不出于口然其身举士于白屋下者四十六人皆得其意而公家甚赖之及文子之死也四十六人皆就賔位是其无私徳也臣故以为贤也平公曰善夫赵武贤臣也相晋天下无兵革者九年春秋曰晋赵武之力尽得人也叶公诸梁问乐王鲋曰晋大夫赵文子为人何若对曰好学而受规谏叶公曰疑未尽之矣对曰好学智也受规谏仁也江出汶山其源若瓮口至楚国其广十里无他故其下流多也人而好学受规谏宜哉其立也诗曰其惟哲人告之话言顺徳之行此之谓也钟子期夜闻击磬声者而悲旦召问之曰何哉子之击磬若此之悲也对曰臣之父杀人而不得臣之母得而为公家隷臣得而为公家击磬臣不睹臣之母三年于此矣昨日为舍市而睹之意欲赎之无财身又公家之有也是以悲也钟子期曰悲在心也非在手也非木非石也悲于心而木石应之以至诚故也人君苟能至诚动于内万民必应而感移尧舜之诚感于万国动于天地故荒外从风鳯麟翔舞下及微物咸得其所易曰中孚豚鱼吉此之谓也勇士一唿三军皆辟士之诚也昔者楚熊渠子夜行见寝石以爲伏虎关弓射之㓕矢饮羽下视知石也却复射之矢摧无迹熊渠子见其诚心而金石爲之𨳩况人心乎唱而不和动而不随中必有不全者矣夫不降席而匡天下者求之己也孔子曰其身正不令而行其身不正虽令不从先王之所以拱揖指挥而四海賔者诚徳之至己形于外故诗曰王犹允塞徐方既来此之谓也齐有彗星齐侯使祝禳之晏子曰无益也祗取诬焉天道不謟不贰其命若之何禳之也且天之有彗以除秽也君无秽徳又何禳焉若徳之秽禳之何损诗云惟此文王小心翼翼昭事上帝聿懐多福厥徳不回以受方国君无违徳方国将至何患于彗诗曰我无所监夏后及商用乱之故民卒流亡若徳之回乱民将流亡祝史之为无能补也公説乃止宋景公时荧惑在心惧召子韦而问曰荧惑在心何也子韦曰荧惑天罚也心宋分野也祸当君身虽然可移于宰相公曰宰相所使治国也而移死焉不祥寡人请自当也子韦曰可移于民公曰民死将谁君乎宁独死耳子韦曰可移于嵗公曰嵗饥民饿必死为人君欲杀其民以自活其谁以我为君乎是寡人之命国尽矣子无复言矣子韦还走北靣再拜曰臣敢贺君天之处髙而听卑君有仁人之言三天必三赏君今夕星必徙舍君延寿二十一嵗公曰子何以知之对曰君有三善故三赏星必三舍舍行七星星当一年三七二十一故曰延寿二十一年臣请伏于陛下以司之星不徙臣请死之公曰可是夕也星三徙舍如子韦言老子曰能受国之不祥是谓天下之王也宋康王时有爵生鹯于城之陬使史占之曰小而生巨必霸天下康王大喜于是灭滕伐薛取淮北之地乃愈自信欲霸之亟成故射天笞地斩社稷而焚之曰威严伏天地鬼神骂国老之諌者为无头之棺以示有勇剖伛者之背锲朝涉之胫而国人大骇齐闻而伐之民散城不守王乃逃儿侯之馆遂得病而死故见祥而为不可祥反为祸臣向愚以鸿范传推之宋史之占非也此黒祥传所谓黒眚者也犹鲁之有鸜鹆为黒祥也属于不谋其咎急也鹯者黒色食爵大于爵害爵也攫击之物贪叨之类爵而生鹯者是宋君且行急暴击伐贪叨之行距谏以生大祸以自害也故爵生鹯于城陬者以亡国也明祸且害国也康王不悟遂以灭亡此其効也刘向新序卷第四刘向新序新序卷第五刘向新序卷第五杂事第五鲁哀公问子夏曰必学而后可以安国保民乎子夏曰不学而能安国保民者未尝闻也哀公曰然则五帝有师乎子夏曰有臣闻黄帝学乎大真颛顼学乎緑图帝喾学乎赤松子尧学乎尹寿舜学乎务成跗禹学乎西王国汤学乎威子伯文王学乎铰时子斯武王学乎郭叔周公学乎太公仲尼学乎老聃此十一圣人未遭此师则功业不着乎天下名号不传乎千世诗曰不愆不忘率由旧章此之谓也夫不学不明古道而能安国家者未之有也吕子曰神农学悉老黄帝学大真颛顼学伯夷父帝喾学伯招帝尧学州文父帝舜学许由禹学大成执汤学小臣文王武王学太公望周公旦齐桓公学管夷吾隰朋晋文公学咎犯随会秦穆公学百里奚公孙支楚庄王学孙叔敖沈尹竺吴王阖闾学伍子胥文之仪越王勾践学范蠡大夫种此皆圣王之所学也且夫天生人而使其耳可以闻不学其闻则不若聋使其目可以见不学其见则不若盲使其口可以言不学其言则不若喑使其心可以智不学其智则不若狂故凡学非能益之也达天性也能全天之所生而勿败之可谓善学者矣汤见祝网者置四面其祝曰从天坠者从地出者从四方来者皆离吾网汤曰嘻尽之矣非桀孰为此汤乃解其三面置其一面更教之祝曰昔蛛蝥作网今之人循序欲左者左欲右者右欲髙者髙欲下者下吾取其犯命者汉南之国闻之曰汤之徳及禽兽矣四十国归之人置四面未必得鸟汤去三面置其一面以网四十国非徒网鸟也周文王作灵台及为池沼掘地得死人之骨吏以闻于文王文王曰更葬之吏曰此无主矣文王曰有天下者天下之主也有一国者一国之主也寡人固其主又安求主遂令吏以衣棺更葬之天下闻之皆曰文王贤矣泽及朽骨又况于人乎或得宝以危国文王得朽骨以喻其意而天下归心焉管仲傅齐公子紏鲍叔傅公子小白齐公孙无知杀襄公公子糺奔鲁小白奔莒齐人诛无知迎公子糺于鲁公子糺与小白争入管仲射小白中其带钩小白佯死遂先入是为齐桓公公子糺死管仲奔鲁桓公立国定使人迎管仲于鲁遂立以为仲父委国而听之九合诸侯一匡天下为五伯长里凫湏晋公子重耳之守府者也公子重耳出亡于晋里凫湏窃其宝货而逃公子重耳反国立为君里凫湏造门愿见文公方沐其谒者复文公握髪而应之曰吾凫湏邪曰然谓凫湏曰若犹有以面目而复见我乎谒者谓里凫湏凫湏对曰臣闻之沐者其心覆心覆者言悖君意沐邪何悖也谒者复文公见之曰若窃我货宝而逃我谓汝犹有面目而见我邪汝曰君何悖也是何也凫湏曰然君反国国之半不自安也君宁弃国之半乎其宁有全晋乎文公曰何谓也凫湏曰得罪于君者莫大于凫湏矣君谓赦凫湏显出以为右如凫湏之罪重也君犹赦之况有轻于凫湏者乎文公曰闻命矣遂赦之明日出行国使为右翕然晋国皆安语曰桓公任其贼而文公用其盗故曰明主任计不任怒闇主任怒不任计计胜怒者强怒胜计者亡此之谓也寗戚欲干齐桓公穷困无以自进于是为商旅赁车以适齐暮宿于郭门之外桓公郊迎客夜开门辟赁车者执火甚盛从者甚衆寗戚饭牛于车下望桓公而悲击牛角疾商歌桓公闻之抚其仆之手曰异哉此歌者非常人也命后车载之桓公反至从者以请桓公曰赐之衣冠将见之寗戚见説桓公以合境内明日复见説桓公以为天下桓公大説将任之群臣争之曰客卫人去齐五百里不逺不若使人问之固贤人也任之未晩也桓公曰不然问之恐其有小恶忘人之大美此人主所以失天下之士也且人固难全权用其长者遂举大用之而授之以为卿当此举也桓公得之矣所以覇也齐桓公见十臣稷一日三至不得见也从者曰万乘之主布衣之士一日三至不得见亦可以止矣桓公曰不然士之傲爵禄者固轻其主其主傲覇王者亦轻其士纵夫子傲爵禄吾庸敢傲霸王乎五徃而后得见天下闻之皆曰桓公犹下布衣之士而况国君乎于是相率而朝靡有不至桓公所以九合诸侯一匡天下者遇士于是也诗云有觉徳行四国顺之桓公其恤之矣魏文侯过叚干木之闾而轼其仆曰君何爲轼曰此非叚干木之闾乎段干木盖贤者也吾安敢不轼且吾闻叚干木未甞肯以己易寡人也吾安敢髙之叚干木光乎徳寡人光乎地段干木富乎义寡人富乎财地不如徳财不如义寡人当事之者也遂致禄百万而时徃问之国人皆喜相与诵之曰吾君好正叚干木之敬吾君好忠叚干木之隆居无几何秦兴兵欲攻魏司马唐且谏秦君曰叚干木贤者也而魏礼之天下莫不闻无乃不可加兵乎秦君以为然乃案兵而辍不攻魏文侯可谓善用兵矣夫君子善用兵也不见其形而攻已成其此之谓也野人之用兵皷声则似雷号唿则动地尘气充天流矢如雨扶伤举死履肠涉血无罪之民其死者已量于泽矣而国之存亡主之死生犹未可知也其离仁义亦逺矣秦昭王问孙卿曰儒无益于人之国孙卿曰儒者法先王隆礼义谨乎臣子而能致贵其上者也人主用之则进在本朝置而不用则退编百姓而敌必为顺下矣虽穷困冻馁必不以邪道为食无置锥之地而明于持社稷之大计呌唿而莫之能应然而通乎裁万物养百姓之经纪势在人上则王公之才也在人下则社稷之臣国君之宝也虽隠于穷闾漏屋人莫不贵之道诚存也仲尼为鲁司寇沈犹氏不敢朝饮其羊公慎氏出其妻慎溃氏喻境而走鲁之鬻牛马不豫贾布正以待之也居于阙党阙党之子弟罔罟分有亲者取多孝悌以化之也儒者在本朝则美政在下位则美俗儒之为人下如是矣王曰然则其为人上何如孙卿对曰其为人也广大矣志意定乎内礼节修乎朝法则度量正乎官忠信爱利形乎下行一不义杀一无罪而得天下不为也若义信乎人矣通于四海则天下之外应之而懐之是何也则贵名白而天下治也故近者謌讴而乐之逺者竭走而趋之四海之内若一家通达之属莫不从服夫是之谓人师诗曰自西自东自南自北无思不服此之谓也夫其为人下也如彼为人上也如此何为其无益人之国乎昭王曰善田賛衣儒衣而见荆王荆王曰先生之衣何其恶也賛对曰衣又有恶此者荆王曰可得而闻邪对曰甲恶于此王曰何谓也对曰冬日则寒夏日则热衣无恶于甲者矣賛贫故衣恶也今大王万乘之主也富厚无敌而好衣人以甲臣窃为大王不取也意者为其义耶甲兵之事析人之首刳人之腹堕人城郭系人子女其名尤甚不荣意者为其贵邪苟虑害人人亦必虑害之苟虑危人人亦必虑危之其贵人甚不安之二者为大王无取焉荆王无以应也昔卫灵公问阵孔子言爼豆贱兵而贵礼也夫儒服先王之服也而荆王恶之兵者国之凶器也而荆王喜之所以屈于田賛而危其国也故春秋曰善为国者不师此之谓也哀公问于孔子曰寡人闻之东益宅不祥信有之乎孔子曰不祥有五而东益不与焉夫损人而益己身之不祥也弃老取幼家之不祥也释贤用不肖国之不祥也老者不教㓜者不学俗之不祥也圣人伏匿天下之不祥也故不祥有五而东益不与焉诗曰各敬尔仪天命不又未闻东益之与为命也颜渊侍鲁定公于台东野毕御马于台下定公曰善哉东野毕之御颜渊曰善则善矣虽然其马将失定公不悦以告左右曰吾闻之君子不谗人君子亦谗人乎颜渊不悦歴阶而去湏臾马败闻矣定公躐席而起曰趋驾请颜渊颜渊至定公曰向寡人曰善哉东野毕御也吾子曰善则善矣虽然其马将失矣不识君子何以知之也颜渊曰臣以政知之昔者舜工于使人造父工于使马舜不穷于其民造父不尽其马是以舜无失民造父无失马今东野毕之御也上车执辔御体正矣周旋步骤朝礼毕矣歴险致逺而马力殚矣然求不已是以知其失矣定公曰善可少进与颜渊曰兽穷则触鸟穷则啄人穷则诈自古及今有穷其下能无危者未之有也诗曰执辔如组两骖如舞善御之谓也定公曰善哉寡人之过也孔子北之山戎氏有妇人哭于路者其哭甚哀孔子立舆而问曰曷爲哭哀至于此也妇人对曰徃年虎食我夫今虎食我子是以哀也孔子曰嘻若是则曷爲不去也曰其政平其吏不苛吾以是不能去也孔子顾子贡曰弟子记之夫政之不平而吏苛乃甚于虎狼矣诗曰降䘮饥馑斩伐四国夫政不平也乃斩伐四国而况二人乎其不去宜哉魏文侯问李克曰吴之所以亡者何也李克对曰数战数胜文侯曰数战数胜国之福也其所以亡何也李克曰数战则民疲数胜则主骄以骄主治疲民此其所以亡也是故好战穷兵未有不亡者也赵襄子问于王子维曰吴之所以亡者何也对曰吴君吝而不忍襄子曰冝哉吴之亡也吝则不能赏贤不忍则不能罚姦贤者不赏有罪不能罚不亡何待孔子侍坐于季孙季孙之宰通曰君使人假马其与之乎孔子曰吾闻取于臣谓之取不曰假季孙悟告宰曰自今以来君有取谓之取无曰假故孔子正假马之名而君臣之义定矣论语曰必也正名诗曰无易由言无曰苟矣可不慎乎君子曰天子居闉阙之中帷帐之内广厦之下旃茵之上不出䄡幄而知天下者以有贤左右也故独视不如与衆视之明也独听不如与衆听之聦也晋平公问于叔向曰国家之患孰为大对曰大臣重禄而不极谏近臣畏罚而不敢言下情不上通此患之大者也公曰善于是令国曰欲进善言谒者不通罪当死楚人有善相人所言无遗䇿闻于国庄王见而问于情对曰臣非能相人能观人之交也布衣也其交皆孝悌笃谨畏令如此者其家必日益身必日安此所谓吉人也官事君者也其交皆诚信有好善如此者事君日益官职日进此所谓吉士也主明臣贤左右多忠主有失皆敢分争正谏如此者国日安主日尊天下日富此之谓吉主也臣非能相人能观人之交也庄王曰善于是乃招聘四方之士夙夜不懈遂得孙叔敖将军子重之属以备卿相遂成霸功诗曰济济多士文王以宁此之谓也齐闵王亡居卫昼日步走谓公玉丹曰我已亡矣而不知其故吾所以亡者其何哉公玉丹对曰臣以王为已知之矣王故尚未之知邪王之所以亡者以贤也以天下之主皆不肖而恶王之贤也因与合兵而攻王此王之所以亡也闵王慨然太息曰贤固若是其苦邪丹又谓闵王曰古人有辞天下无忧色者臣闻其声于王见其实王名称东帝实有天下去国居卫容貌充盈颜色发扬无重国之意王曰甚善丹知寡人自去国而居卫也带三益矣遂以自贤骄盈不止闵王亡走卫卫君避宫舍之称臣而供具闵王不逊卫人侵之闵王去走邹鲁有骄色邹鲁不纳遂走莒楚使淖齿将兵救齐因相闵王淖齿擢闵王之筋而悬之庙梁宿昔而杀之而与燕共分齐地悲夫闵公临大齐之国地方数千里然而兵败于诸侯地夺于燕昭宗庙䘮亡社稷不祀宫室空虚身亡逃窜甚于徒隷尚不知所以亡甚可痛也犹自以为贤岂不哀哉公玉丹徒隷之中而道之謟佞甚矣闵王不觉追而善之以辱为荣以忧为乐其亡晚矣而卒见杀先是靖郭君残贼其百姓害伤其群臣国人将背叛共逐之其御知之豫装赍食及乱作靖郭君出亡至于野而饥其御出所装食进之靖郭君曰何以知之而赍食对曰君之暴虐其臣下之谋久矣靖郭君怒不食曰以吾贤至闻也何谓暴虐其御惧曰臣言过也君实贤唯群臣不肖共害贤然后靖郭君悦然后食故齐闵王靖郭君虽至死亡终身不谕者也悲夫宋昭公出亡至于鄙喟然叹曰吾知所以亡矣吾朝臣千人发政举吏无不曰吾君圣者侍御数百人被服以立无不曰吾君丽者内外不闻吾过是以至此由宋君观之人主之所以离国家失社稷者謟䛕者衆也故宋昭亡而能悟盖得反国云秦二世胡亥之爲公子也昆弟数人诏置酒飨群臣召诸子诸子赐食先罢胡亥下堦视群臣陈履状善者因行践败而去诸子闻见之者莫不太息及二世即位皆知天下必弃之也故二世惑于赵髙轻大臣不顾下民是以陈胜奋臂于关东阎乐作乱于望夷阎乐赵髙之婿也爲咸阳令诈爲逐贼将吏卒入望夷宫攻射二世就数二世欲加刃二世惧入将自杀有一䆠者从之二世谓曰何谓至于此也䆠者曰知此久矣二世曰子何不早言对曰臣以不言故得至于此使臣言死久矣然后二世喟然悔之遂自杀齐侯问于晏子曰忠臣之事君也何若对曰有难不死出亡不送君曰列地而与之䟽而贵之君有难不死出亡不送可谓忠乎对曰言而见用终身无难臣奚死焉谏而见从终身不亡臣奚送焉若言不见用有难而死是妄死也谏不见从出亡而送是诈为也故忠臣也者能尽善与君而不能与陷于难宋玉因其友以见于楚襄王襄王待之无以异宋玉让其友其友曰夫姜桂因地而生不因地而辛妇人因媒而嫁不因媒而亲子之事王未耳何怨于我宋玉曰不然昔者齐有良兎曰东郭㕙盖一旦而走五百里于是齐有良狗曰韩卢亦一旦而走五百里使之遥见而指属则虽韩卢不及衆兎之尘若蹑迹而纵緤则虽东郭㕙亦不能离今子之属臣也蹑迹而纵緤与遥见而指属与诗曰将安将乐弃我如遗此之谓也其友人曰仆人有过仆人有过宋玉事楚襄王而不见察意气不得形于颜色或谓曰先生何谈説之不扬计画之疑也宋玉曰不然子独不见夫玄蝯乎当其居桂林之中峻叶之上从容游戯超腾徃来龙兴而鸟集悲啸长吟当此之时虽羿逢䝉不得正目而视也及其在枳棘之中也恐惧而掉慄危视而蹟行衆人皆得意焉此皮筋非加急而体益短也处势不便故也夫处势不便岂可以量功校能哉诗不云乎驾彼四牡四牡项领夫久驾而长不得行项领不亦宜乎易曰臀无肤其行赼趄此之谓也田饶事鲁哀公而不见察田饶谓鲁哀公曰臣将去君而鸿鹄举矣哀公曰何谓也田饶曰君独不见夫鸡乎头戴冠者文也足傅距者武也敌在前敢鬭者勇也见食相唿仁也守夜不失时信也鸡虽有此五者君犹曰瀹而食之何则以其所从来近也夫鸿鹄一举千里止君园池食君鱼鼈啄君菽粟无此五者君犹贵之以其所从来逺也臣请鸿鹄举矣哀公曰止吾书子之言也田饶曰臣闻食其食者不毁其噐䕃其树者不折其枝有士不用何书其言为遂去之燕燕立以为相三年燕之政大平国无盗贼哀公闻之慨然太息为之避寝三月抽损上服曰不慎其前而悔其后何可复得诗曰逝将去汝适彼乐土适彼乐土爰得我所春秋曰少长于君则君轻之此之谓也子张见鲁哀公七日而哀公不礼託仆夫而去曰臣闻君好士故不逺千里之外犯霜露冒尘垢百舍重趼不敢休息以见君七日而君不礼君之好士也有似叶公子髙之好龙也叶公子髙好龙钩以写龙凿以写龙屋室雕文以写龙于是夫龙闻而下之窥头于牖施尾于堂叶公见之弃而还走失其魂魄五色无主是叶公非好龙也好夫似龙而非龙者也今臣闻君好士故不逺千里之外以见君七日不礼君非好士也好夫似士而非士者也诗曰中心藏之何日忘之敢託而去昔者楚丘先生行年七十披裘带索徃见孟尝君欲趋不能进孟尝君曰先生老矣春秋髙矣何以教之楚丘先生曰噫将我而老乎噫将使我追车而赴马乎投石而超距乎逐麋鹿而搏豹虎乎吾已死矣何睱老哉噫将使我出正辞而当诸侯乎决嫌疑而定犹豫乎吾始壮矣何老之有孟尝君逡巡避席靣有愧色诗曰老夫灌灌小子硚硚言老夫欲尽其谋而少者骄而不受也秦穆公所以败其师殷纣所以亡天下也故书曰黄髪之言则无所愆诗曰寿胥与试美用老人之言以安国也齐有闾丘卭年十八道遮宣王曰家贫亲老愿得小仕宣王曰子年尚稚未可也闾丘卭对曰不然昔有颛顼行年十二而治天下秦项槖七嵗为圣人师由此观之卭不肖耳年不稚矣宣王曰未有咫角骖驹而能服重致逺者也由此观之夫士亦华髪堕颠而后可用耳闾丘卭曰不然夫尺有所短寸有所长骅骝騄骥天下之俊马也使之与貍鼬试于釡灶之间其疾未必能过貍鼬也黄鹄白鹤一举千里使之与燕服翼试之堂庑之下庐室之间其便未必能过燕服翼也辟闾巨阙天下之利器也击石不缺刺石不锉使之与管槀决目出眯其便未必能过管槀也由此观之华髪堕颠与卭何以异哉宣王曰善子有善言何见寡人之晩也卭对曰夫鸡豚讙嗷即夺钟鼔之音云霞充咽则夺日月之明谗人在侧是以见晚也诗曰听言则对谮言则退庸得进乎宣王拊轼曰寡人有过遂载与之俱归而用焉故孔子曰后生可畏安知来者之不如今此之谓也荆人卞和得玉璞而献之荆厉王使玉尹相之曰石也王以和为谩而㫁其左足厉王薨武王即位和复奉玉璞而献之武王武王使玉尹相之曰石也又以为谩而断其右足武王薨共王即位和乃奉玉璞而哭于荆山中三日三夜泣尽而继之以血共王闻之使人问之曰天下刑之者衆矣子独何哭之悲也对曰宝玉而名之曰石贞士而戮之以谩此臣之所以悲也共王曰惜矣吾先王之听难剖石而易斩人之足夫死者不可生断者不可属何听之殊也乃使人理其璞而得宝焉故名之曰和氏之璧故曰珠玉者人主之所贵也和虽献宝而美未为玉尹用也进宝且若彼之难也况进贤人乎贤人与姦臣犹仇雠也于庸君意不合夫欲使姦臣进其雠于不合意之君其难万倍于和氏之璧又无断两足之臣以推其难犹拔山也千嵗一合若继踵然后贤王之君兴焉其贤而不用不可胜载故有道者之不戮也宜白玉之璞未献耳刘向新序卷第五刘向新序新序卷第六刘向新序卷第六刺奢第六桀作瑶台罢民力殚民财为酒池糟隄纵靡靡之乐一皷而牛饮者三千人羣臣相持歌曰江水沛沛兮舟楫败兮我王废兮趣归薄兮薄亦大兮又曰乐兮乐兮四牡硚兮六辔沃兮去不善而从善何不乐兮伊尹知天命之至举觞而告桀曰君王不听臣之言亡无日矣桀拍然而作哑然而笑曰子何妖言吾有天下如天之有日也日有亡乎日亡吾亦亡矣于是接履而趣遂适汤汤立为相故伊尹去官入殷殷王而夏亡纣爲鹿台七年而成其大三里髙千尺临望云雨作炮烙之刑戮无辜夺民力寃暴施于百姓惨毒加于大臣天下叛之愿臣文王及周师至令不行于左右悲夫当是时求爲匹夫不可得也纣自取之也魏王将起中天台令曰敢谏者死许绾负操锸入曰闻大王将起中天台臣愿加一力王曰子何力有加绾曰虽无力能商台王曰若何曰臣闻天与地相去万五千里今王因而半之当起七阡五百里之台髙既如是其趾湏方八千里尽王之地不足以为台趾古者尧舜建诸侯地方五千里王必起此台先以兵伐诸侯尽有其地犹不足又伐四夷得方八千里乃足以为台趾林木之积人徒之衆仓廪之储数以万亿度八千里之外当定农畒之地足以奉给王之台者台具以备乃可以作魏王黙然无以应乃罢起台卫灵公以天寒凿池宛春谏曰天寒起役恐伤民公曰天寒乎宛春曰君衣狐裘坐熊席隩隅有灶是以不寒今民衣弊不补履决不苴君则不寒民诚寒矣公曰善令罢役左右谏曰君凿池不知天寒以宛春知而罢役是徳归宛春怨归于君公曰不然宛春鲁国之匹夫吾举之民未有见焉今将令民以此见之且春也有善寡人有春之善非寡人之善与灵公论宛春可谓知君之道矣齐宣王为大室大盖百畒堂上三百户以齐国之大具之三年而未能成羣臣莫敢谏者香车问宣王曰荆王释先王之礼乐而为淫乐敢问荆邦为有主乎王曰为无主敢问荆邦为有臣乎王曰为无臣居曰今王为大室三年不能成而羣臣莫敢谏者敢问王为有臣乎王曰为无臣香居曰臣请避矣趋而出王曰香子留何谏寡人之晩也遽召尚书曰书之寡人不肖好为大室香子止寡人也赵襄子饮酒五日五夜不废酒谓侍者曰我诚邦士也夫饮酒五日五夜矣而殊不病优莫曰君勉之不及纣二日耳纣七日七夜今君五日襄子惧谓优莫曰然则吾亡乎优莫曰不亡襄子曰不及纣二日耳不亡何待优莫曰桀纣之亡也遇汤武今天下尽桀也而君纣也桀纣并世焉能相亡然亦殆矣齐景公饮酒而乐释衣冠自鼔缶谓侍者曰仁人亦乐是夫梁丘子曰仁人耳目亦犹人也奚为独不乐此也公曰速驾迎晏子晏子朝服以至公曰寡人甚乐此乐也愿与夫子共之请去礼晏子对曰君之言过矣齐国五尺之童子力尽胜婴而又胜君所以不敢乱者畏礼也上若无礼无以使其下下若无礼无以事其上夫麋鹿唯无礼故父子同麀人之所以贵于禽兽者以有礼也诗曰人而无礼胡不遄死故礼不可去也公曰寡人无良左右淫湎寡人以至于此请杀之晏子曰左右何罪君若好礼左右有礼者至无礼者去君若恶礼亦将如之公曰善请革衣冠更受命乃废酒而更尊朝服而坐觞三行晏子趋出魏文侯见箕季其墻坏而不筑文侯曰何为不筑对曰不时其墻枉而不端问曰何不端曰固然从者食其园之桃箕季禁之少焉日晏进粝餐之食瓜瓠之羮文侯出其仆曰君亦无得于箕季矣曩者进食臣窃窥之粝餐之食瓜瓠之羮文侯曰吾何无得于季也吾一见季而得四焉其墻坏不筑云待时者教我无夺农时也墻枉而不端对曰固然者是教我无侵封疆也从者食园桃箕季禁之岂爱桃哉是教我下无侵上也食我以粝餐者季岂不能具五味哉教我无多歛于百姓以省饮食之养也士尹池为荆使于宋司城子罕止而觞之南家之墻拥于前而不直西家之潦经其宫而不止士尹池问其故司城子罕曰南家工人也为鞔者也吾将徙之其父曰吾恃为鞔已食三世矣今徙是宋邦之求鞔者不知吾处也吾将不食愿相国之忧吾不食也为是故吾不徙西家髙吾宫卑潦之经吾宫也利为是故不禁也士尹池归荆适兴兵欲攻宋士尹池谏于王曰宋不可攻也其主贤其相仁贤者得民仁者能用人攻之无功为天下笑楚释宋而攻郑孔子闻之曰夫修之于庙堂之上而折冲于千里之外者司城子罕之谓也鲁孟献子聘于晋宣子觞之三徙钟石之悬不移而具献子曰富哉家宣子曰子之家孰与我家富献子曰吾家甚贫惟有二士曰颜回兹无灵者使吾邦家安平百姓和恊惟此二者耳吾尽于此矣客出宣子曰彼君子也以养贤为富我鄙人也以钟石金玉为富孔子曰孟献子之富可着于春秋邹穆公有令食凫鴈必以粃无得以粟于是仓无粃而求易于民二石粟而得一石粃吏以为费请以粟食之穆公曰去非汝所知也夫百姓饱牛而耕暴背而耘勤而不惰者岂为鸟兽哉粟米人之上食奈何其以养鸟且尔知小计不知大会周谚曰囊漏贮中而独不闻欤夫君者民之父母取仓之粟移之于民此非吾之粟乎鸟苟食邹之粃不害邹之粟也粟之在仓与在民于我何择邹民闻之皆知私积与公家为一体也此之谓知富邦刘向新序卷第六刘向新序新序卷第七刘向新序卷第七节士第七尧治天下伯成子髙为诸侯焉尧授舜舜授禹伯成子髙辞为诸侯而耕禹徃见之则耕在野禹趋就下位而问焉曰昔者尧治天下吾子立为诸侯焉尧授舜吾子犹存焉及吾在位子辞诸侯而耕何故伯成子髙曰昔尧之治天下举天下而传之他人至无欲也择贤而与之其位至公也以至无欲至公之行示天下故不赏而民劝不罚而民畏舜亦犹然今君赏罚而民欲且多私是君之所怀者私也百姓知之贪争之端自此始矣徳自此衰刑自此繁矣吾不忍见以是处野也今君又何求而见我君行矣无留吾事耕而不顾书曰旁施象刑维明及禹不能春秋曰五帝不告誓信厚也桀为酒池足以运舟糟丘足以望七里一鼓而牛饮者三千人关龙逢进谏曰为人君身行礼义爱民节财故国安而身夀也今君用财若无尽用人若恐不能死不革天祸必降而诛必至矣君其革之立而不去朝桀因囚拘之君子闻之曰末之命矣夫纣作炮烙之刑王子比干曰主暴不谏非忠臣也畏死不言非勇士也见过则谏不用则死忠之至也遂进谏三日不去朝纣因而杀之诗曰昊天太怃予慎无辜无辜而死不亦哀哉曹公子喜时字子臧曹宣公子也宣公与诸侯伐秦卒于师曹人使子臧迎䘮使公子负刍与太子留守负刍杀太子而自立子臧见负刍之当主也宣公既葬子臧将亡国人皆从之负刍立是为曹成公成公惧告罪且请子臧子臧乃反成公遂为君其后晋侯会诸侯执曹成公归之京师将见子臧于周天子而立之子臧曰前记有之圣达节次守节下不失节为君非吾节也虽不能圣敢失守乎遂亡奔宋曹人数请晋侯谓子臧反国吾归尔君于是子臧反国晋乃言天子归成公于曹子臧遂以国致成公成公为君子臧不出曹国乃安子臧让千乘之国可谓贤矣故春秋贤而褒其后延陵季子者吴王之子也嫡同母昆弟四人长曰遏次曰余祭次曰夷昧次曰札札即季子最小而贤兄弟皆爱之既除䘮将立季子季子辞曰曹宣公之卒也诸侯与曹人不义曹君将立子臧子臧去之遂不为也以成曹君君子曰能守节矣君义嗣也谁敢干君有国非吾节也札虽不才愿附子臧以无失节固立之弃其室而耕乃舍之遏曰今若是作而与季子季子必不受请无与子而与弟弟兄迭为君而致诸侯乎季子皆曰诺故诸其为君者皆轻死为勇饮食必祝曰天若有吾国必疾有祸予身故遏也死余祭立余祭死夷昧立夷昧死而国冝之季子也季子使而未还僚者长子之庻兄也自立为吴王季子使而还至则君事之遏之子曰王子光号曰阖闾不恱曰先君之所为不与子而与弟者凡为季子也将从先君之命则国冝之季子也如不从先君之命而与子我冝当立者也僚恶得为君于是使专诸刺僚而致国乎季子季子曰尔杀我君吾授尔国是吾与尔为乱也尔杀我兄吾又杀尔是父子兄弟相杀终身无已也去而之延陵终身不入吴国故号曰延陵季子君子以其不受国为义以其不杀为仁是以春秋贤季子而尊贵之也延陵季子将西聘晋带宝劔以过徐君徐君观劒不言而色欲之延陵季子为有上国之使未献也然其心许之矣致使于晋故反则徐君死于楚于是脱劒致之嗣君从者止之曰此吴国之宝非所以赠也延陵季子曰吾非赠之也先日吾来徐君观吾劔不言而其色欲之吾爲有上国之使未献也虽然吾心许之矣今死而不进是欺心也爱劔伪心廉者不爲也遂脱劔致之嗣君嗣君曰先君无命孤不敢受劔于是季子以劔带徐君墓树而去徐人嘉而歌之曰延陵季子兮不忘故脱千金之劔兮带丘墓许悼公疾疟饮药毒而死太子止自责不甞药不立其位与其弟纬专哭泣啜餰粥嗌不容粒痛己之不甞药未逾年而死故春秋义之卫宣公之子伋也寿也朔也伋前母子也夀与朔后母子也寿之母与朔谋欲杀太子伋而立夀也使人与伋乘舟于河中将沉而杀之寿知不能止也因与之同舟舟人不得杀伋方乘舟时伋傅母恐其死也闵而作诗二子乘舟之诗是也其诗曰二子乘舟汎汎其景愿言思子中心养养于是夀闵其兄之且见害作忧思之诗黍离之诗是也其诗曰行迈靡靡中心揺揺知我者谓我心忧不知我者谓我何求悠悠苍天此何人哉又使伋之齐将使盗见载旌要而杀之夀止伋伋曰弃父之命非子道也不可寿又与之偕行夀之母知不能止也因戒之曰夀无为前也夀又为前窃伋旌以先行㡬及齐矣盗见而杀之伋至见夀之死痛其代已死涕泣悲哀遂载其尸还至境而自杀兄弟俱死故君子义此二人而伤宣公之听谗也鲁宣公者鲁文公之弟也文公薨文公之子子赤立为鲁侯宣公杀子赤而夺之国立为鲁侯公子肹者宣公之同母弟也宣公杀子赤而肹非之宣公与之禄则曰我足矣何以兄之食为哉织屦而食终身不食宣公之食其仁恩厚矣其守节固矣故春秋美而贵之晋献公太子之至灵台虵绕左轮御曰太子下拜吾闻国君之子虵绕左轮者速得国太子遂不行返乎舍御人见太子太子曰吾闻为人子者尽和顺君不行私欲恭严承命不逆君安今吾得国是君失安也见国之利而忘君安非子道也闻得国而拜其声非君欲也废子道不孝逆君欲不忠而使我行之殆欲吾国之危明也㧞劔将死御止之曰夫禨祥妖孽天之道也恭严承命人之行也拜祥戒孽礼也严恭承命不以身恨君孝也今太子见福不拜失礼杀身恨君失孝从僻心弃正行非臣之所闻也太子曰不然我得国君之㜸也拜君之㜸不可谓礼见禨祥而忘君之安国之贼也怀贼心以事君不可谓孝挟伪意以御天下怀贼心以事君邪之大者也而使我行之是欲国之危明也遂伏劔而死君子曰晋太子徒御使之拜虵祥犹恶之至于自杀者为见疑于欲国也已之不欲国以安君亦以明矣为一愚御过言之故至于身死废子道絶祭祀不可谓孝可谓逺嫌一节之士也申包胥者楚人也吴败楚兵于栢举遂入郢昭王出亡在随申包胥不受命而赴于秦乞师曰吴为无道行封豕长虵蚕食天下从上国始于楚寡君失社稷越在草莽使下臣告急曰吴夷狄也夷狄之求无猒灭楚则西与君接境若隣于君疆埸之患也逮吴之未定君其圗之若得君之灵存抚楚国世以事君秦伯使辞焉曰寡君闻命矣子其就馆将圗而告子对曰寡君越在草莽未获所休下臣何敢即安倚于庭墙立哭日夜不絶声水浆不入口七日七夜秦哀公为赋无衣之诗言兵今出包胥九顿首而坐秦哀公曰楚有臣若此而亡吾无臣若此吾亡无日矣于是乃出师救楚申包胥以秦师至楚秦大夫子满子虎帅车五百乘子满曰吾未知吴道使楚人先与吴人战而会之大败吴师吴师既退昭王复国而赏始于包胥包胥曰辅君安国非为身也救急除害非为名也功成而受赏是卖勇也君既定又何求焉遂逃赏终身不见君子曰申子之不受命赴秦忠矣七日七夜不絶声厚矣不受赏不伐矣然赏所以劝善也辞赏亦非常法也齐崔杼者齐之相也弑荘公止太史无书君弑及贼太史不聴遂书贼曰崔杼弑其君崔子杀之其弟又嗣书之崔子又杀之死者二人其弟又嗣复书之乃舍之南史氏是其族也闻太史尽死执简以徃将复书之闻既书矣乃还君子曰古之良史齐攻鲁求岑鼎鲁君载岑鼎徃齐侯不信而反之以为非也使人告鲁君栁下惠以为是因请受之请鲁君请于栁下惠栁下惠对曰君之欲以为岑鼎也以免国也臣亦有国于此破臣之国以免君之国此臣所难也鲁君乃以真岑鼎徃栁下惠可谓守信矣非独存已之国也又存鲁君之国信之于人重矣犹舆之輗軏也故孔子曰大舆无輗小舆无軏其何以行之哉此之谓也宋人有得玉者献诸司城子罕子罕不受献玉者曰以示玉人玉人以为宝故敢献之子罕曰我以不贪为寳尔以玉为宝若与我者皆䘮宝也不若人有其宝故宋国之长者曰子罕非无寳也所寳者异也今以百金与抟黍以示儿子儿子必取抟黍矣以和氏之璧与百金以示鄙人鄙人必取百金矣以和氏之璧与道徳之至言以示贤者贤者必取至言矣其知弥精其取弥精其知弥觕其取弥觕子罕之所寳者至矣昔者有餽鱼于郑相者郑相不受或谓郑相曰子嗜鱼何故不受对曰吾以嗜鱼故不受鱼受鱼失禄无以食鱼不受得禄终身食鱼原宪居鲁环堵之室茨以生蒿蓬户瓮牖揉桑以爲枢上漏下湿匡坐而弦歌子赣闻之乘肥马衣轻裘中绀而表素轩车不容巷徃见原宪原宪冠桑叶冠杖藜杖而应门正冠则缨絶衽襟则肘见纳屦则踵决子赣曰嘻先生何病也原宪仰而应之曰宪闻之无财之谓贫学而不能行之谓病宪贫也非病也若夫希世而行比周而交学以爲人教以爲己仁义之慝舆马之饰宪不忍爲也子赣逡巡面有愧色不辞而去原宪曵杖拖履行歌商颂而反声满天地如出金石天子不得而臣也诸侯不得而友也故养志者忘身身且不爱孰能累之诗曰我心匪石不可转也我心匪席不可卷也此之谓也晏子之晋见披裘负刍息于途者以为君子也使人问焉曰曷为而至此对曰齐人累之吾名曰越石甫晏子曰嘻遽解左骖以赎之载而与归至舍不辞而入越石甫怒而请絶晏子使人应之曰婴未尝得交也今免子于患吾于子犹未可邪越石甫曰吾闻君子诎乎不知己而信乎知己者吾是以请絶也晏子乃出见之曰向也见客之容而今也见客之意婴闻察实者不留声观行者不几辞婴可以辞而无弃乎越石甫曰夫子礼之敢不敬从晏子遂以为上客俗人之有功则徳徳则骄晏子有功免人于厄而反诎下之其去俗亦逺矣此全功之道也子列子穷容貌有饥色客有言于郑子阳者曰子列子御㓂盖有道之士也居君之国而穷君无乃为不好士乎子阳令官遗之粟数十乘子列子出见使者再拜而辞使者去子列子入其妻望而拊心曰闻为有道者妻子皆得佚乐今妻子皆有饥色失君过而遗先生先生又辞岂非命也哉子列子笑而谓之曰君非自知我者也以人之言而知我以人之言而遗我粟也其罪我也又将以人之言此吾所以不受也且受人之飬不死其难不义也死其难是死无道之人岂义哉其后民果作难杀子阳子列子之见㣲除不义逺矣且子列子内有饥寒之忧犹不苟取见得思义见利思害况其在富贵乎故子列子通乎性命之情可谓能守节矣屈原者名平楚之同姓大夫有愽通之知清洁之行怀王用之秦欲吞灭诸侯并兼天下屈原为楚东使于齐以结强党秦国患之使张仪之楚货楚贵臣上官大夫靳尚之属上及令尹子阑司马子椒内赂夫人郑袖共譛屈原屈原遂放于外乃作离骚张仪因使楚絶齐许谢地六百里怀王信左右之姦谋听张仪之邪说遂絶强齐之大辅楚既絶齐而秦欺以六里怀王大怒举兵伐秦大战者数秦兵大败楚师斩首数万级秦使人愿以汉中地谢怀王不听愿得张仪而甘心焉张仪曰以一仪而易汉中地何爱仪请行遂至楚楚囚之上官大夫之属共言之王王归之是时怀王悔不用屈原之䇿以至于此于是复用屈原屈原使齐还闻张仪已去大爲王言张仪之罪怀王使人追之不及后秦嫁女于楚与怀王欢为蓝田之㑹屈原以为秦不可信愿勿会羣臣皆以为可㑹怀王遂㑹果见囚拘客死于秦为天下笑怀王子顷襄王亦知羣臣谄误怀王不察其罪反听羣谗之口复放屈原屈原疾闇王乱俗汶汶嘿嘿以是为非以清为浊不忍见于世将自投于渊渔父止之屈原曰世皆醉我独醒世皆浊我独淸吾独闻之新浴者必振衣新沐者必弹冠又恶䏻以其泠泠更事之之嘿嘿者哉吾宁投渊而死遂自投湘水汨罗之中而死楚昭王有士曰石奢其为人也公正而好义王使为理于是廷有杀人者石奢追之则其父也遂反于廷曰杀人者仆之父也以父成政不孝不行君法不忠㢮罪废法而伏其辜仆之所守也伏斧锧命在君君曰追而不及庸有罪乎子其治事矣石奢曰不私其父非孝也不行君法非忠也以死罪生非廉也君赦之上之恵也臣不敢失法下之行也遂不离鉄锧刎颈而死于廷中君子闻之曰贞夫法哉孔子曰子为父隠父为子隠直在其中矣诗曰彼己之子邦之司直石子之谓也晋文公反国李离为大理过杀不辜自系曰臣之罪当死文公令之曰官有上下罚有轻重是下吏之罪也非子之过也李离曰臣居官为长不与下让位受禄为多不与下分利过听杀无辜委下畏死非义也臣之罪当死矣文公曰子必自以为有罪则寡人亦有过矣李离曰君量能而授官臣奉职而任事臣受印绶之日君命曰必以仁义辅政宁过于生无失于杀臣受命不称壅惠蔽恩如臣之罪乃当死君何过之有且理有法失生即生失杀即死君以臣为能听㣲决疑故任臣以理今离刻深不顾仁义信文墨不察是非听他辞不精事实掠服无罪使百姓怨天下闻之必议吾君诸侯闻之必轻吾国怨积于百姓恶扬于天下权轻于诸侯如臣之罪是当重死文公曰吾闻之也直而不枉不可与徃方而不圆不可与长存愿子以此听寡人也李离曰君以所私害公法杀无罪而生当死二者非所以教于国也离不敢受命文公曰子独不闻管仲之为人臣邪身辱而君肆行污而覇成李离曰臣无管仲之贤而有辱污之名无覇王之功而有射钩之累夫无能以临官籍污以治人君虽不忍加之于法臣亦不敢污官乱治以生臣闻命矣遂伏劔而死晋文公反国酌士大夫酒召咎犯而将之召艾陵而相之授田百万介子推无爵齿而就位觞三行介子推奉觞而起曰有龙矫矫将失其所有虵从之周流天下龙既入深渊得其安所虵脂尽干独不得甘雨此何谓也文公曰嘻是寡人之过也吾为子爵与待旦之朝也吾为子田与河东阳之闲介子推曰推闻君子之道谒而得位道士不居也争而得财㢘士不受也文公曰使我得反国者子也吾将以成子之名介子推曰推闻君子之道为人子而不䏻承其父者则不敢当其后为人臣而不见察于其君者则不敢立于其朝然推亦无索于天下矣遂去而之介山之上文公使人求之不得为之避寝三月号唿朞年诗曰逝将去汝适彼乐郊适彼乐郊谁之永号此之谓也文公待之不肯出求之不能得以谓焚其山冝出及焚其山遂不出而焚死申徒狄非其世将自投于河崔嘉闻而止之曰吾闻圣人仁士之于天地之闲民之父母也今为濡足之故不救溺人可乎申徒狄曰不然昔者桀杀闗龙逢纣杀王子比干而亡天下吴杀子胥陈杀洩冶而灭其国故亡国残家非圣智也不用故也遂负石沉于河君子闻之曰廉矣乎如仁与智吾未见也诗曰天实爲之谓之何哉此之谓也齐大饥黔敖爲食于路以待饿者而食之有饿者蒙㭈接履贸贸然来黔敖左奉食右执饮曰嗟来食饿者扬其目而视之曰予唯不食嗟来之食以至于此也从而谢焉终不食而死曽子闻之曰微与其嗟也可去其谢也可食东方有士曰袁族目将有所适而饥于道狐父之盗丘人也见之下壶餐以与之袁族目三餔而䏻视仰而问焉曰子谁也曰我狐父之盗丘人也袁族目曰嘻汝乃盗也何爲而食我以吾不食也两手㩀地而欧之不出喀喀然遂伏地而死县名为胜母曾子不入邑号朝歌墨子囬车故孔子席不正不坐割不正不食不饮盗泉之水积正也族目不食而死洁之至也鲍焦衣弊肤见洁畚将蔬遇子赣于道子赣曰吾子何以至此也焦曰天下之遗德教者衆矣吾何以不至于此也吾闻之世不已知而行之不已者是爽行也上不已知而干之不止者是毁亷也行爽廉毁然且不舍惑于利者也子赣曰吾闻之非其世者不生其利污其君者不履其土今吾子污其君而履其土非其世而将其蔬此谁之有哉鲍焦曰呜唿吾闻贤者重进而轻退亷者易丑而轻死乃弃其蔬而立藁死于洛水之上君子闻之曰廉夫刚哉夫山鋭则不髙水狭则不深行特者其德不厚志与天地疑者其为人不祥鲍子可谓不祥矣其节度浅深适至而止矣诗曰已焉哉天实为之谓之何哉公孙杵臼程婴者晋大夫赵朔客也晋赵穿弑灵公赵盾时为贵大夫亡不出境还不讨贼故春秋责之以盾为弑君屠岸贾者幸于灵公晋景公时贾为司㓂欲讨灵公之贼盾已死欲诛盾之子时朔徧告诸将曰盾虽不知犹为首贼贼臣弑君子孙在朝何以惩罪请诛之韩厥曰灵公过贼赵盾在外吾先君以为无罪故不诛今诸君将妄诛妄诛谓之乱臣有大事君不闻是无君也屠岸贾不聴韩厥告赵朔趣亡赵朔不肯曰子必不絶赵祀予死不恨韩厥许诺称疾不出贾不请而擅与诸将攻赵氏于下宫杀赵朔赵同赵括赵婴齐皆灭其族赵朔妻成公姊有遗腹走公宫匿公孙杵臼谓程婴胡不死婴曰朔之妻有遗腹若幸而男吾奉之即女也吾徐死耳无何而朔妻免生男屠岸贾闻之索于宫朔妻置儿袴中祝曰赵宗灭乎若号即不灭乎若无声及索儿竟无声已脱程婴谓杵臼曰今一索不得后必且复之奈何杵臼曰立孤与死孰难婴曰立孤亦难耳杵臼曰赵氏先君遇子厚子强为其难者吾为其易者吾请先死而二人谋取他婴儿负以文褓匿山中婴谓诸将曰婴不肖不䏻立孤谁䏻与吾千金吾告赵氏孤处诸将皆喜许之发师随婴攻杵臼杵臼曰小人哉程婴下宫之难不能死与我谋匿赵氏孤儿今又卖之纵不能立孤儿忍卖之乎抱而唿天乎赵氏孤儿何罪请活之独杀杵臼也诸将不许遂并杀杵臼与儿诸将以爲赵氏孤儿已死皆喜然赵氏真孤儿乃在程婴卒与俱匿山中居十五年晋景公病十之大业之胄者爲祟景公问韩厥韩厥知赵孤存乃曰大业之后在晋絶祀者其赵氏乎夫自中行衍皆嬴姓也中行衍人面鸟噣降佐帝大戊及周天子皆有明徳下及幽厉无道而叔带去周适晋事先君缪侯至于成公世有立功未尝絶祀今及吾君独灭之赵宗国人哀之故见龟筴唯君圗之景公问赵尚有后子孙乎韩厥具以实告景公乃与韩厥谋立赵孤儿召匿之宫中诸将入问病景公因韩厥之衆以胁诸将而见赵孤儿孤儿名武诸将不得已乃曰昔下宫之难屠岸贾为之矫以君命并命羣臣非然孰敢作难㣲君之病羣臣固将请立赵后今君有命羣臣愿之于是立赵氏程婴徧拜诸将遂俱与程婴赵氏攻屠岸贾灭其族复与赵氏田邑如故赵武冠为成人程婴乃辞大夫谓赵武曰昔下宫之难皆能死我非不能死思立赵氏后今子既立为成人赵宗复故我将下报赵孟与公孙杵臼赵武号泣固请曰武愿苦筋骨以报子至死而子忍弃我死乎程婴曰不可彼以我为䏻成事故皆先我死今我不下报之是以我事为不成也遂自杀赵武服衰三年为祭邑春秋祠之世不絶君子曰程婴公孙杵臼可谓信交厚士矣婴之自杀下报亦过矣吴有士曰张胥鄙谭夫吾前交而后絶张胥鄙有罪拘将死谭夫吾合徒而取之出至于道而后乃知其夫吾也辍行而辞曰义不同于子故前交而后絶吾闻之君子不为危易行今吾从子是安则肆志危则易行也与吾因子而生不若反拘而死阖闾闻之令吏释之张胥鄙曰吾义不同于谭夫吾故不受其任矣今吏以是出我以谭夫吾故免也吾庸遽受之乎遂触墻而死谭夫吾闻之曰我任而不受佞也不知而出之愚也佞不可以接士愚不可以事君吾行虚矣人恶以吾力生吾亦耻以此立于世乃絶颈而死君子曰谭夫吾其以失士矣张胥鄙亦未为得也可谓刚勇矣未可谓得节也苏武者故右将军平陵侯苏建子也孝武皇帝时以武为栘中监使匈奴是时匈奴使者数降汉故匈奴亦欲降武以取当单于使贵人故汉人卫律说武武不从乃设以贵爵重禄尊位终不聴于是律絶不与饮食武数日不降又当盛暑以旃厚衣并束三日㬥武心意愈坚终不屈挠称曰臣事君由子事父也子为父死无所恨守节不移虽有鐡钺汤镬之诛而不惧也尊官显位而不荣也匈奴亦由此重之武留十余歳竟不降下可谓守节臣矣诗云我心匪石不可转也我心匪席不可卷也苏武之谓也匈奴终言武死其后汉闻武在使使者求武匈奴欲慕义归武汉尊武以为典属国显异于他臣也刘向新序卷第七刘向新序新序卷第八刘向新序卷第八义勇第八陈恒弑简公而盟者皆完其家不盟者杀之石他人曰昔之事其君者皆得其君而事之今谓他人曰舎而君而事我他人不能虽然不盟则杀父母也从而盟是无君臣之礼也生于乱世不得正行劫于暴上不得道义故虽盟不以父母之死不如退而自杀以礼其君乃自杀陈恒弑君使勇士六人劫子渊栖子渊栖曰子之欲与我以我爲知乎臣弑君非知也以我爲仁乎见利而背君非仁也以我爲勇乎劫我以兵惧而与子非勇也使吾无此三者与何补于子若吾有此三者终不从子矣乃舍之宋闵公臣长万以勇力闻万与鲁战师败为鲁所获囚之宫中数月归之宋宋闵公慱妇人在侧公谓万曰鲁君孰与寡人美万曰鲁君美天下诸侯唯鲁君耳冝其为君也闵公矜妇人妬因言曰尔鲁之囚虏尔何知万怒遂搏闵公颊齿落于口絶吭而死仇牧闻君死趍而至遇万于门携劒而叱之万臂击仇牧而杀之齿着于门阖仇牧可谓不畏彊御矣趍君之难顾不旋踵崔杼弑庄公令士大夫盟者皆脱劒而入言不疾指不至血者死所杀十人次及晏子晏子奉桮血仰天叹曰恶乎崔子将为无道杀其君盟者皆视之崔杼谓晏子曰子与我我与子分国子不吾与吾将杀子直兵将推之曲兵将勾之唯子圗之晏子曰婴闻囬以利而背其君者非仁也劫以刃而失其志者非勇也诗云恺悌君子求福不回婴可谓不回矣直兵推之曲兵钩之婴不之回也崔子舍之晏子趍出授绥而垂其仆将驰晏子拊其手曰虎豹在山林其命在庖厨驰不益生缓不益死按之成节然后去之诗云彼已之子舍命不渝晏子之谓也佛肸以中牟叛置鼎于庭致士大夫曰与我者受邑不吾与者烹大夫皆从之至于田卑曰义死不避斧钺之罪义穷不受轩冕之服无义而生不仁而富不如烹褰衣将就鼎佛肸脱屦而生之赵氏闻其叛也攻而取之闻田卑不肯与也求而赏之田卑曰不可也一人举而万夫俛首智者不为也赏一人以慙万夫义者不取也我受赏使中牟之士怀耻不义辞赏从处曰以行临人不道吾去矣遂南之楚楚太子建以费无极之譛见逐建有子曰胜在外子西召胜使治白号曰白公胜怨楚逐其父将弑惠王及子西欲得易甲陈士勒兵以示易甲曰与我无患不富贵不吾与则此是也易甲笑曰尝言吾义矣吾子忘之乎立得天下不义吾不取也威吾以兵不义吾不从也今子将弑子之君而使我从子非吾前义也子虽告我以利威我以兵吾不忍为也子行子之威则吾亦得明吾义也逆子以兵争也应子以声鄙也吾闻士立义不争行死不鄙拱而待兵颜色不变也白公胜将弑楚惠王王出亡令尹司马皆死㧞劒而属之于屈庐曰子与我将舍子子不与我必杀子庐曰子杀叔父而求福于庐也可乎吾闻知命之士见利不动临死不恐为人臣者时生则生时死则死是谓人臣之礼故上知天命下知臣道其有可劫乎子胡不推之白公胜乃内其劒白公胜既杀令尹司马欲立王子闾以为王王子闾不肯劫之以刃王子闾曰王孙辅相楚国匡正王室而后自庇焉闾之愿也今子假威以暴王室杀伐以乱国家吾虽死不子从也白公胜曰楚国之重天下无有天以与子子何不受也王子闾曰吾闻辞天下者非轻其利也以明其徳也不为诸侯者非恶其位也以絜其行也今吾见国而忘主不仁也刧白刄而失义不勇也子虽告我以利威我以兵吾不为也白公强之不可遂杀之叶公髙率衆诛白公而反惠王于国白公之难楚人有庄善者辞其母将徃死之其母曰弃其亲而死其君可谓义乎庄善曰吾闻事君者内其禄而外其身今所以养母者君之禄也身安得无死乎遂辞而行比至公门三废车中其仆曰子惧矣曰惧既惧何不返庄善曰惧者吾私也死义吾公也闻君子不以私害公及公门刎颈而死君子曰好义乎哉齐崔杼弑庄公也有陈不占者闻君难将赴之比去餐则失匙上车失轼御者曰怯如是去有益乎不占曰死君义也无勇私也不以私害公遂徃闻战闘之声恐骇而死人曰不占可谓仁者之勇也知伯嚣之时有士曰长儿子鱼絶知伯而去之三年将东之越而道闻知伯嚣之见杀也谓御曰还车反吾将死之御曰夫子絶知伯而去之三年矣今反死之是絶属无别也长儿子鱼曰不然吾闻仁者无余爱忠臣无余禄吾闻知伯之死而动吾心余禄之加于我者至今尚存吾将徃依之反而死卫懿公有臣曰弘演逺使未还狄人攻卫其民曰君之所与禄位者鹤也所富者宫人也君使宫人与鹤战余焉能战遂溃而去狄人追及懿公于荥泽杀之尽食其肉独舎其肝弘演至报使于肝毕唿天而号尽哀而止曰臣请为表因自刺其腹内懿公之肝而死齐桓公闻之曰卫之亡也以无道今有臣若此不可不存于是救卫于楚丘芊尹文者荆之欧鹿彘者也司马子期猎于云夣载旗之长拖地芊尹文㧞劒齐诸轸而断之贰车抽弓于韔援矢于筩引而未发也司马子期伏轼而问曰吾有罪于夫子乎对曰臣以君旗拽地故也国君之旗齐于轸大夫之旗齐于轼今子荆国有名大夫而灭三等文之断也不亦可乎子期恱载之王所王曰吾闻有断子之旗者其人安在吾将杀之子期以文之言告王恱使文爲江南令而大治卞庄子好勇养母战而三北交游非之国君辱之及母死三年冬与鲁战卞庄子请从见于鲁将军曰初与母处是以三北今母死请塞责而神有所归遂赴敌获一甲首而献之曰此塞一北又入获一甲首而献之曰此塞再北又入获一甲首而献之曰此塞三北将军曰毋没尔家冝止之请为兄弟庄子曰三北以养母也是子道也今士节小具而塞责矣吾闻之节士不以辱生遂反敌杀十人而死君子曰三北又塞责灭世断家于孝不终也刘向新序卷第八刘向新序新序卷第九刘向新序卷第九善谋第九齐桓公时江国黄国小国也在江淮之间近楚楚大国也数侵伐欲灭取之江人黄人患楚齐桓公方存亡继絶救危扶侵尊周室攘夷狄为阳谷之会贯泽之盟与诸侯将伐楚江人黄人慕桓公之义来会盟于贯泽管仲曰江黄逺齐而近楚楚为利之国也若伐而不能救无以宗诸侯不可受也桓公不听遂与之盟管仲死楚人伐江灭黄桓公不能救君子闵之是后桓公信坏徳衰诸侯不附遂陵迟不能复兴夫仁智之谋即事有渐力所不能救未可以受其质桓公受之过也管仲可谓善谋矣诗云曽是莫听大命以倾此之谓也晋文公之时周襄王有弟太叔之难出亡居于郑不得入使告难于鲁于晋于秦其明年春秦伯师于河上将纳王狐偃言于晋文公曰求诸侯莫如勤王且大义也诸侯信之继文之业而信宣于诸侯今爲可矣卜偃卜之曰吉遇黄帝战于坂泉之兆公曰吾不堪也对曰周礼未故今之王古之帝也公曰筮之筮之遇大有之睽曰吉遇公用享于天子之卦战克而王享吉谋大焉且是卦也天爲泽以当日天子降心以迎公不亦可乎大有去睽而复亦其所也晋侯辞秦师而下三月甲辰次于阳樊右师围温左师逆王夏四月丁巳王入于王城取太叔于温而杀之于隰城戊午晋侯朝王王享醴命之侑予之阳樊温原攅茅之田晋于是始开南阳之地其后三年文公遂再会诸侯以朝天子天子钖之弓矢秬鬯以爲方伯晋文公之命是也卒成覇道狐偃之谋也夫秦鲁皆疑晋有狐偃之善谋以成覇功故谋得于帷幄则功施于天下狐偃之谓也虞虢皆小国也虞有夏阳之阻塞虞虢共守之晋不能禽也故晋献公欲伐虞虢荀息曰君胡不以屈产之乗与垂棘之璧假道于虞公曰此晋国之寳也彼受吾璧不借吾道则如之何荀息曰此小之所以事大国也彼不借吾道必不敢受吾币受吾币而借吾道则是我取之中府置之外府取之中廐置之外廐公曰宫之奇存焉必不使受也荀息曰宫之奇知固知矣虽然其为人也通心而懦又少长于君通心则其言之畧懦则不能强谏少长于君则君轻之且夫玩好在耳目之前而患在一国之后中知以上乃能虑之臣料虞君中知之下也公遂借道而伐虢宫之奇谏曰晋之使者其币重其辞卑必不便于虞语曰脣亡则齿寒矣故虞虢之相救非相为赐也今日亡虢而明日亡虞矣公不聴遂受其币而借之道旋归四年反取虞荀息牵马抱璧而前曰臣之谋如何献公曰璧则犹是而吾马之齿加长矣晋献公用荀息之谋而禽虞虞不用宫之奇谋而亡故荀息非覇王之佐战国并兼之臣也若宫之奇则可谓忠臣之谋也晋文公秦穆公共围郑以其无礼而附于楚郑大夫佚之狐言于郑君曰若使烛之武见秦君围必解郑君从之召烛之武使之辞曰臣之荘也犹不如人今老矣无能为也郑君曰吾不能蚤用子今急而求子是寡人之过也然郑亡子亦有不利焉烛之武许诺夜出见秦君曰秦晋围郑郑知亡矣若亡而有益于君敢以烦执事郑在晋之东秦在晋之西越晋而取郑君知其难也焉用亡郑以陪晋晋秦之邻也邻之强君之忧也若舎郑以为东道主行李之徃来共其资粮亦无所害且君立晋君晋君许君焦瑕朝得入而夕设版而画界焉君之所知也夫晋何厌之有既东取郑又欲广其西境不阙秦将焉取之阙秦而利晋愿君图之秦兵说引兵而还晋咎犯请击之文公曰不可㣲夫人之力不能弊郑因人之力以弊之不仁失其所与不知以乱易整不武吾其还矣亦去郑围遂解烛之武可谓善谋一言存郑而安秦郑君不蚤用善谋所以削国也困而觉焉所以得存楚灵王即位欲爲覇会诸侯使椒举如晋求诸侯椒举致命曰寡君使举曰若有惠赐盟于宋曰晋楚之从交相见也以歳之不刍寡人愿结驩于二三君使举请间君若苟无四方之虞则愿假宠以请于诸侯晋君欲勿许司马侯曰不可楚王方侈天其或者欲盈其心以厚其毒而降之罚未可知也其使能终亦未可知也唯天所相不可与争君其许之修徳以待其归若归于徳吾犹将事之况诸侯乎若适淫虐楚将弃之吾谁与争公曰晋有三不殆其何敌之有国险而多马齐楚多难有是三者何向而不济对曰恃马与险而虞隣之难是三殆也四岳三涂阳城大室荆山终南九州之险也是不一姓冀之北土马之所生也无兴国焉恃险与马不足以为固也从古以然是以先王务徳音以享神人不闻其务险与马也或多难以固其国开其疆土或无难以䘮其国失其守宇若何虞难齐有仲孙之难而获桓公至今頼之晋有里克之难而获文公是以为盟主卫邢无难狄亦䘮之故人之难不可虞也恃此三者而不修政徳亡于不暇有何能济君其许之纣作滛虐文王惠和殷是以霣周是以兴夫岂争诸侯哉乃许楚灵王遂为申之会与诸侯伐吴起章华之台为干谿之役百姓罢劳怨怼于下羣臣倍畔于上公子弃疾作乱灵王亡逃卒死于野故曰晋不顿一㦸而楚人自亡司马侯之谋也楚平王杀伍子胥之父子胥出亡挟弓而干阖闾大之甚勇之为是而欲兴师伐楚子胥谏曰不可臣闻之君子不为匹夫兴师且事君犹事父也亏君之义复父之雠臣不为也于是止蔡昭公朝于楚有美裘楚令尹囊瓦求之昭公不予于是拘昭公于郢数年而后归之昭公济汉水沉璧曰诸侯有伐楚者寡人请为前列楚人闻之怒于是兴师伐蔡蔡请救于吴子胥谏曰蔡非有罪也楚人无道也君若有忧中国之心则若此时可矣于是兴师伐楚遂败楚人于栢举而成覇道子胥之谋也故春秋美而襃之秦孝公欲用卫鞅之言更爲严刑竣法易古三代之制度恐大臣不从于是召卫鞅甘龙杜挚三大夫御于君虑世事之变计正法之本使民之道君曰代位不亡社稷君之道也错法务明主长臣之行也今吾欲更法以敎民吾恐天下之议我也公孙鞅曰臣闻疑行无名疑事无功君亟定变法之虑行之无疑殆无顾天下之议且夫有髙人之行者固负非于世有独知之虑者必见謷于民语曰愚者暗成事知者见未萌民不可与虑始可与乐成功郭偃之法曰论至徳者不和于俗成大功者不谋于衆法者所以爱民也礼者所以便事也是以圣人苟可以治国不法其故苟可以利民不循其礼孝公曰善甘龙曰不然臣闻圣人不易民而敎知者不变法而治因民而教者不劳而功成据法而治者吏习而民安之今君变法不循故更礼以教民臣恐天下之议君愿君熟虑之公孙鞅曰子之所言者世俗之所知也常人安于所习学者溺于所闻此两者所以居官而守法也非所与论于典法之外也三代不同道而王五覇不同法而覇知者作法而愚者制焉贤者更礼不肖者拘焉更礼之人不足与言事制法之人不足与论治君及疑矣杜挚曰利不百不变法功不什不易器臣闻之法古无过循礼无邪君其图之公孙鞅曰前世不同教何古之法帝王者不相复何礼之循伏牺神农放而不诛黄帝尧舜诛而不怒及至文武各当其时而立法因事而制礼礼法两定制令各冝甲兵噐备各便其用臣故曰治世不一道便国不必古故汤武之王也不循古殷夏之灭也不易礼然则反古者未可非也循礼者未足多也君无疑矣孝公曰善吾闻穷鄊多怪曲学多辩愚者之笑知者哀焉狂天之乐贤者忧焉拘世之议人心不疑矣于是孝公违龙挚之善谋遂从卫鞅之过言法严而酷刑深而必守之以公当时取强遂封鞅为商君及孝公死国人怨商君至于车裂之其患流渐至始皇赤衣塞路羣盗满山卒以乱亡削刻无恩之所致也三代积德而王齐桓继絶而覇秦夏严暴而亡汉王垂仁而帝故仁恩谋之本也秦惠王时蜀乱国人相攻击告急于秦惠王欲发兵伐蜀以为道险崃难至而韩人来侵秦秦惠王欲先伐韩恐蜀乱先伐蜀恐韩袭秦之弊酒与未决司马错与张子争论于惠王之前司马错欲伐蜀张子曰不如伐韩王曰请闻其说对曰亲魏善楚下兵三川塞什谷之口当屯留之道魏絶南阳楚临南郑秦攻新城冝阳以临二周之郊诛周王之罪侵楚魏之地周自知不救九鼎宝器必出㩀九鼎桉图籍挟天子以令于天下天下莫敢不听此王业也今夫蜀西僻之国而戎狄之伦也弊兵劳衆不足以成名得其地不足以爲利臣闻争名者于朝争利者于市今三川周室天下之朝市也而王不争焉顾争于戎狄去王逺矣司马错曰不然臣闻之欲富者务广其地欲强者务富其民欲王者务慱其徳三资者备而王随之矣今王地小民贫故臣愿先从事于易夫蜀西僻之国而戎狄之长也有桀纣之乱以秦攻之譬如以犲狼逐羣羊也得其地足以广国取其财足以富民缮兵不伤衆而服焉服一国而天下不以为暴利尽西海而诸侯不以为贪是我一举而名实附也又有禁暴正乱之名今攻韩劫天子悪名也而未必利也有不义之名而攻天下所不欲危矣臣请谒其故周天下之宗室也齐韩之与国也周自知失九鼎韩自知亡三川将二国并力合谋以因乎齐赵而求觧乎楚魏以鼎予楚以地予魏以鼎予楚以地予魏王不能止此臣所谓危也不如伐蜀完秦惠王曰善寡人请听子卒起兵伐蜀十月取之遂定蜀蜀王更号为侯而使陈叔相蜀蜀既属秦秦日益强富厚而制诸侯司马错之谋也楚使黄歇于秦秦昭王使白起攻韩魏韩魏服事秦昭王方令白起与韩魏共伐楚黄歇适至闻其计是时秦已使白起攻楚取数县楚顷襄王东徙黄歇上书于秦昭王欲使秦逺交楚而攻韩魏以解楚其书曰天下莫强于秦楚今闻王欲伐楚此犹两虎相与闘两虎相与闘而驽大受其弊也不如善楚臣请言其说臣闻之物至则反冬夏是也致髙则危累棊是也今大国之地徧天下有其二垂此从生民以来万乗之地未尝有也今王使盛桥守事于韩盛桥以其地入秦是王不用甲不信威而得百里之地也王可谓能矣王又举甲而攻魏杜大梁之门举河内柭燕酸枣虚桃入邢魏之兵云翔而不敢救王之功亦多矣王休甲息衆二年而复之有取满衍首垣以临仁平丘黄济阳甄城而魏氏服王又割濮歴之北注之秦齐之要絶楚赵之嵴天下五合六聚而不敢相救王之威亦单矣王若能持功守威挟战功之心而肥仁义之地使无后患三王不足四五伯不足六也王若负人徒之衆兵革之彊乗毁魏之威而欲以力臣天下之主臣恐其有后患也诗曰靡不有初鲜克有终易曰狐渉水濡其尾此言始之易终之难也何以知其然也智伯见伐赵之利不知榆次之祸呉见伐齐之便而不知千遂之败此二国者非无大功也没利于前而易患于后也呉之亲越也从而伐齐既胜齐人于艾陵爲越人所禽于三渚之浦知伯之信韩魏也从而伐赵攻晋阳之城胜有日矣韩魏畔之杀知伯瑶于丛台之上今王妬楚之不毁也而忘毁楚之强韩魏也臣为王虑而不取也诗曰大武逺宅而不涉从此观之楚国援也邻国敌也诗曰跃跃毚兎遇大获之他人有心予忖度之今王中道而信韩魏之善王也此吴之亲越也臣闻之敌不可假时不可失臣恐韩魏卑辞除患而实欺大国也何则王无重世之徳于韩魏而有累世之怨焉夫韩魏父子兄弟接踵而死于秦者将十世矣本国残社稷坏宗庙隳刳腹絶肠折颡折颈身首分离暴骨草泽头颅僵仆相望于境系臣束子为羣虏者相及于路鬼神潢洋无所食民不聊生族类离㪚流亡为仆妾者盈海内矣故韩魏之不亡秦社稷之忧也今王赍之与攻楚不亦过乎且王攻楚将恶出兵王将借路于仇雠之韩魏乎兵岀之日而王忧其不反也是王以兵资于仇雠之韩魏也王若不借随于仇雠之韩魏必攻随水右壤此皆广川大水山林谿谷不食之地也王虽有之不为得地是王有毁楚之名而无得地之实也且王攻楚之日四国必悉起兵以应王秦楚之兵构而不离韩魏氏将出兵而攻留方与铚胡陵砀萧相故宋必尽齐人南面泗北必举此皆平原四达膏腴之地也而使独攻王破楚以肥韩魏于中国而劲齐韩魏之彊足以枝于秦齐南以泗水为境东负海北倚河而无后患天下之国莫彊于齐魏齐魏得地保利而详事下吏一年之后为帝未能其于禁王之为帝有余矣夫以王壤土之愽人徒之衆兵革之彊一举事而树怨于楚出令韩魏归帝重齐是王失计也臣为王虑莫若善楚秦楚合为一而以临韩韩必拱手王施之以东山之险带以曲河之利韩必为闗内之侯若是而王以十万伐郑梁氏寒心许陵婴城而上蔡召陵不徃来也如此而魏亦闗内侯矣王一善楚而闗内两万乗之王注入地于齐齐右壌可拱手而取也王之地一桎两海要约天下是燕赵无齐楚齐楚无燕赵然后危动燕赵直揺齐楚此四国者不待痛而服也昭王曰善于是乃止白起谢韩魏发使赂楚约爲与国黄歇受约归楚解弱楚之祸全彊秦之兵黄歇之谋也秦赵战于长平赵不胜亡一都尉赵王召楼昌与虞卿曰军战不胜尉系死寡人将束甲而赴之楼昌曰无益也不如发重宝使而为构虞卿曰昌言构者以为不构军必破也而制构者在秦且王之论秦也欲破王之军乎不邪王曰秦不遗余力矣必且破赵军虞卿曰王听臣发使出重宝以附楚魏楚魏欲王之重宝必内吾使吾使入楚魏秦必疑天下恐天下之合从必一心如此则构乃可为也赵王不听与平阳君为构发郑朱入秦秦内之赵王召虞卿曰寡人使平阳君为构秦秦已内郑朱矣虞卿以为如何对曰王不得构军必破矣天下之贺战胜者皆在秦郑朱贵人也而入秦秦王与应侯必显重以示天下楚魏以赵为构必不救王则构不可得也应侯果显郑朱以示天下贺战胜者终不肯构长平大败遂围邯郸为天下笑不从虞卿之谋也秦既解围邯郸而赵王入朝使赵郝约事于秦割六县而构虞卿谓赵王曰秦之攻王也倦而归乎亡其力尚能进之爱王而不攻乎王曰秦之攻我也不遗余力矣必以倦归也虞卿曰秦以其力攻其所不能取倦而归王又攻其力之所不能取以送之是助秦自攻也来年秦复攻王王无救矣王以虞卿之言告赵郝曰虞卿能量秦力之所至乎诚知秦力之所不进此弹丸之地不予令秦来年复攻于王王得无割其内而构乎王曰请听子割矣子能必来年秦之不复攻乎赵郝曰此非臣所敢任也他日三晋之交于秦相若也今秦善韩魏而攻王王之所以事秦者必不如韩魏也今臣之爲足下解负亲之攻开关通弊齐交韩魏至来年而独取攻于秦王之所以事秦必在韩魏之后也此非臣之所敢任也王以告虞卿虞卿对曰郝言不构来年秦复攻王王得无复割其内而构乎今构郝又不能必秦之不复攻也虽割何益来年复攻又割其力之所不能取以构此自尽之术也不如无构秦虽善攻不能取六县赵虽不能守亦不失六城秦倦而归兵必疲我以五县收天下以攻罢秦是我失之于天下而取偿于秦也吾国尚利孰与坐而割地自弱以彊秦今郝曰秦善韩魏而攻赵者必王之事秦不如韩魏也是使王歳以六城事秦也坐而地尽来年秦复求割王将予之乎不予是弃前功而挑秦祸也予之即无地而给之语曰彊者善攻而弱者不能守今坐而听秦秦兵不弊而多得地是彊秦而弱赵也以益彊之秦而割愈弱之赵兵计固不止矣且王之地有尽而秦之求无已以有尽之地给无已之求其势必无赵矣计未定楼缓从秦来赵王与楼缓计之曰予秦地与无予孰吉缓辞譲曰此非臣之所能知也王曰虽然试言公之私楼缓对曰亦闻夫公父文伯母乎公父文伯仕于鲁病死女子为自杀于房中者二人其母闻之不肯哭也其相室曰焉有子死而不哭者乎其母曰孔子贤人也逐于鲁而是人不随也今死而妇人为自杀者二人若是者必其于长者薄而于妇人厚也故从母言是为贤母从妻言是必不免为妬妇其言一也言者异则人心变矣今臣新从秦来而言勿予则非计也言予之恐王以臣为秦也故不敢对使臣得为大王计不如予之王曰诺虞卿闻之曰此饰说也王慎勿予楼缓闻之徃见王王又以虞卿之言告楼缓楼缓对曰不然虞卿得其一不得其二夫秦赵构难而天下皆说何也曰吾且因彊而乗弱矣今赵兵困于秦天下之贺战胜者必尽在于秦矣故不如亟割地为和以疑天下而慰秦之心不然天下将因秦之怒乗赵之弊而瓜分之赵见亡何秦之图乎故曰虞卿得其一不得其二愿王以此决之勿复计也虞卿闻之徃见王曰危哉楼子之所以为秦者是愈疑天下而何慰秦之心哉独不言示天下弱乎且臣言勿予非固勿予而已也秦索六城于王而王以六城赂齐齐秦之深雠也得王之六城并力而西击秦齐之聴王不待辞之毕也则是王失之于齐而取偿于秦也而齐赵之雠可以报矣而示天下有能为也王以此为发声兵未窥于境臣见秦之重赂而反构于王也从秦为构韩魏闻之必尽重王重王必出重宝以先于王则是王一举而结三国之亲而与秦易道也赵王曰善即发虞卿东见齐王与之谋秦虞卿之谋行而赵霸此存亡之枢机枢机之发间不及旋踵是故虞卿一言而秦之震惧趋风驰指而请备故善谋之臣其于国岂不重哉㣲虞卿赵以亡矣魏请为从赵孝成王召虞卿谋过平原君平原君曰愿卿之论从也虞卿入见王曰魏请为从对曰魏过王曰寡人固未之许对曰王过王曰魏请从卿曰魏过寡人未之许又曰寡人过然则从终不可邪对曰臣闻小国之与大国从事也有利大国受福有败小国受祸今魏以小请其祸而王以大辞其福臣故曰王过魏亦过窃以为从便王曰善乃合魏为从使虞卿乆用于赵赵必霸会虞卿以魏齐之事弃侯捐相而归不用赵旋亡刘向新序卷第九刘向新序新序卷第十新序卷第十善谋下第十沛公与项籍俱受令于楚怀王曰先入咸阳者王之沛公将从武闗入至南阳守战南阳守齮保宛城坚守不下沛公引兵围宛三匝南阳守欲自杀其舍人陈恢止之曰死未晩也于是恢乃踰城见沛公曰臣闻足下约先入咸阳者王之今足下留兵尽日围宛宛大郡之都也连城数十人民衆蓄积多其吏民自以为降而死故皆坚守乗城足下攻之死伤者必多死者未收伤者未瘳足下旷日则事留引兵而去宛完缮弊甲砥砺凋兵而随足下之后足下前则失咸阳之约后有强宛之患窃为足下危之为足下计者莫如约宛守降封之因使止守引其甲卒与之西击诸城未下者闻声争开门而待足下通行无所累沛公曰善乃以宛守为殷侯封陈恢千户引兵西无不下者遂先入咸阳陈恢之谋也汉王既用滕公萧何之言擢拜韩信为上将军引信上坐王问曰丞相数言将军将军何以敎寡人计䇿信谢因问王曰今东向争权天下岂非项王邪曰然大王自断勇仁强孰与项王汉王黙然良久曰不如也信再拜贺曰唯信亦以爲大王不如也然臣甞事楚请言项王爲人项王喑恶叱咤千人皆废然不能任属贤将此匹夫之勇耳项王见人恭谨言语呴呴人疾病涕泣分食饮至使人有功当封爵印刓绶弊忍不能与此所谓妇人之仁项王虽覇天下而臣诸侯不居关中都彭城又背义帝约而以亲爱王诸侯不平诸侯之见项王迁逐义帝江南亦皆归逐其主自王善地项王所过无不残㓕多怨百姓不附特刧于威强服耳名虽爲霸王实失天下心故曰其强易弱今大王诚反其道任天下武勇何不诛以天下城邑封功臣何不服以义兵从思东归之士何不散且三秦王为秦将秦弟子数歳所杀亡不可胜计又欺其衆降诸侯至新安项王诈坑秦降卒二十余万人唯独邯欣翳脱秦父兄怨此三人痛入骨髓今楚强以威王此三人秦民莫爱大王之入武闗秋毫无所害除秦苛法与秦约法三章且秦民无不欲得大王王秦者于诸侯约大王当王闗中民户知之大王失职之蜀民无不恨者今大王举而东三秦可传檄而定也于是汉王喜自以为得信晩遂聴信计部署诸将所击八月汉王东出秦民归汉王遂诛三秦王定其地收诸侯兵讨项王定帝业韩信之谋也赵地乱武臣张耳陈余定赵地立武臣为赵王张耳为相陈余为将军赵王间出为燕军所得燕囚之欲与三分其地乃归王使者至燕辄杀之以固求地张耳陈余患之有厮养卒谢其舍中人曰吾为公说燕与赵王载归舍中人皆笑之曰使者徃十辈死若何以能得王厮养卒曰非若所知乃洗沐徃见张耳陈余遣行见燕王燕王问之对曰贱人希见长者愿请一巵酒已饮又问之复曰贱人希见长者愿复请一巵酒与之酒卒曰王知臣何欲燕王曰欲得而王耳卒曰君知张耳陈余何人也燕王曰贤人也曰君知其意何欲曰欲得其王耳赵卒笑曰君未知两人所欲也夫武臣张耳陈余杖马䇿下赵数十城此亦各欲南面而王岂为卿相哉夫臣与主岂可同日道哉顾其势始定未敢三分而王且以长少先立武臣爲王以持赵心今赵地已服此两人亦欲分赵而王时未可耳今君囚赵王此两人名爲求赵王实欲燕杀之此两人分赵自立夫以一赵尚易燕况两贤王左提右挈执直义而以责不直之弱燕㓕无日矣燕王以爲然乃遣赵王养卒爲御而归遂得反国复立爲王赵卒之谋也郦食其号郦生说汉王臣闻之知天之天者王事可成不知天之天者王事不可成王者以民为天而民以食为天夫敖仓天下转输久矣臣闻其下乃有藏粟甚多楚人㧞荥阳不坚守敖仓乃引而东令谪过卒分守成臯此乃天所以资汉方今楚易取而汉反却自守便臣窃以为过矣且两雄不俱立楚汉久相持不决百姓骚动海内揺荡农夫释耒工女下机天下之心未有所定也愿陛下急复进兵収取荥阳据敖仓之粟塞成臯之险杜太行之路距蜚狐之口守白马之津以示诸侯形制之势则天下知所归矣汉王曰善乃从其计画复守敖仓卒粮食不尽以擒项氏其后呉楚反将军窦婴周亚夫复㩀敖仓塞成臯如前以破呉楚皆郦生之谋也郦生说汉王曰方今燕赵已复唯齐未下今田横㩀千里之齐田间㩀二十万之军于歴城诸田宗强负海阻河济南近楚民多变诈陛下虽遣数十万师未可以岁月下也臣请奉明诏说齐王令称东藩于是使郦生食其説齐王曰王知天下之所归乎王曰不知也曰王知天下之所归则齐国可得而有也若不知天下所归则齐国未可保也齐王曰天下何归曰归汉王曰先生何以言之曰汉王与项王戮力西面击秦约先入咸阳者王之汉王先入咸阳项王倍约不与而王汉中项王迁杀义帝汉王起蜀汉之兵击三秦出闗而责义帝之处收天下之兵立诸侯之后降城即以侯其将得赂即以予其士与天下同其利豪桀贤才皆乐为其用诸侯之兵四面而至蜀汉之粟方船而下项王有倍约之名杀义帝之实于人之功无所记于人之过无所忘战胜而不得其赏抜城而不得其封非项氏莫得用事为人刻印刓而不能授攻城得赂积财而不能赏天下畔之贤才怨之而莫为之用故天下之事归于汉王可坐而筞也夫汉王发蜀汉定三秦涉西河之外乗上党之兵下井陉诛成安破北魏举三十二城此蚩尤之兵非人之力也今已㩀敖仓之粟塞成臯之险守白马之津杜太行之坂距蜚狐之口天下后服者先亡矣王疾下汉王齐国社稷可得而保也不下汉王危亡可立而待也田横以为然即听郦生罢歴下兵战守之备与郦生日纵酒此郦生之谋也及齐人蒯通説韩信曰足下受诏击齐何故止将三军之衆不如一竖儒之功可因齐无备击之韩信从之郦生为田横所害后信通亦不得其所由不仁也汉三年项羽急围汉王荥阳汉王恐忧与郦生谋挠楚权郦生曰昔汤伐桀封其后于杞武王伐纣封其后于宋今秦无徳弃义侵伐诸侯社稷灭六国之后使无立锥之地陛下诚复立六国后毕授印已此君臣百姓必皆戴陛下徳莫不向风慕义愿为臣妾徳义已行陛下南向称覇楚必敛袵而朝汉王曰善趣刻印先生因行佩之矣郦先生未行张良从外求谒汉王方食曰子房前客有为我计挠楚权者具以食其言告之曰其于子房意如何良曰谁为陛下画此计者陛下事去矣汉王曰何哉良对曰臣请借前箸而筹之曰昔汤伐桀而封其后于杞者斯能制桀之死命也陛下能制项籍之死命乎曰未能也其不可一也武王伐纣而封其后于宋者斯能得纣之头也今陛下能得项籍之头乎曰未能也其不可二矣武王入殷表商容之闾轼箕子之门封比干之墓今陛下能封圣人之墓表贤人之闾轼智者之门乎曰未能也其不可三矣发鉅桥之粟㪚鹿台之钱以赐贫羸今陛下能散府库以赐贫羸乎曰未能也其不可四矣殷事已毕偃革爲轩倒载干戈以示天下不复用兵今陛下能偃革倒载干戈乎曰未能也其不可五也休马于华山之阳以示无所用今陛下能休马无所用乎曰未能也其不可六矣休牛于桃林以示不复输粮今陛下能休牛不复输粮乎曰未能也其不可七矣且夫天下游士捐其亲戚弃坟墓去故旧从陛下游者皆日夜望尺寸之地今复立韩魏燕赵齐楚之后其王皆复立游士各归事其主从其亲戚反其故旧坟墓陛下谁与取天下乎其不可八也且夫楚惟无强六国复挠而从之陛下焉得而臣之乎诚用客之计陛下之事去矣汉王辍食吐哺骂曰竖儒㡬败乃公事令趣销印止不使遂并天下之兵诛项籍定海内张子房之谋也汉五年追击项王阳夏南止军与淮隂侯韩信建成侯彭越期会而击楚军至固陵不会楚击汉军大破之汉王复入壁深堑而守之谓张子房曰诸侯不从约奈何对曰楚兵且破而未有分地其不至固冝君王能与共天下今可立致也则不能事未可知也君王能自陈以东傅海尽与韩信睢阳以北至谷城尽与彭越使各自为战则楚易败也汉王乃使使者告韩信彭越曰并力击楚楚已破自陈以东傅海与齐王睢阳以北糓城与彭相国使者至韩信彭越皆喜报曰请今进兵韩信乃从齐行彭越兵自梁至诸侯来会遂破楚军于垓下追项王诛之于淮津二君之功张子房之谋也汉六年正月封功臣张子房未尝有战鬪之功髙皇帝曰运筹䇿帷幄之中决胜千里之外子房功也子房自择齐三万户良曰始臣起下邳与上会留此天以臣授陛下陛下用臣计幸而时中臣愿封留足矣不敢当齐三万户乃封良为留侯及萧何等其余功臣皆未封羣臣自疑恐不得封咸不自安有揺动之心于是髙皇帝在雒阳南宫上台见羣臣徃徃相与坐沙中语上曰此何语留侯曰陛下不知乎谋反耳上曰天下属安何故而反留侯曰陛下起布衣与此属定天下陛下已为天子而所封皆萧曹故人所诛皆平生怨仇今军吏计功以天下不足以徧封此属畏陛下不能尽封又见疑平生过失及诛故即聚谋反耳上乃忧曰为将奈何留侯曰上平生所憎羣臣所共知谁最甚者上曰雍齿与我有故数窘辱我欲杀之为其功多故不忍留侯曰今急先封雍齿以示羣臣羣臣见雍齿得封即人人自坚矣于是上置酒封雍齿为什方侯而急诏趣丞相御史定功行封羣臣罢酒皆喜曰雍齿且侯我属无患矣还倍畔之心销邪道之谋使国家安宁累世无患者张子房之谋也髙皇帝五年齐人娄敬戍陇西过雒阳脱辂輓见齐人虞将军曰臣愿见上言便冝事虞将军欲与鲜衣娄敬曰臣衣帛衣帛见衣褐衣褐见不敢易虞将军入言上上召见赐食已而问敬对曰陛下都雒阳岂欲与周室比隆哉上曰然敬曰陛下取天下与周室异周之先自后稷尧封之邰积徳累善十余世公刘避桀居邠大王以狄伐去邠杖马䇿居坡国人争归之及文王为西伯断虞芮讼始受命吕望伯夷自海滨来归之武王伐纣不期而会孟津上八百诸侯灭殷成王即位周公之属傅相乃营成周雒邑以为天下中诸侯四方纳贡职道里均矣有德则易以王无德则易以亡凡居此者欲令周务德以致人不欲恃险阻令后世骄奢以虐民及周之衰分为两天下莫朝周不能制非德薄形势弱也今陛下起丰击沛收卒三千人以之径徃卷蜀汉定三秦与项羽大战七十小战四十使天下民肝脑涂地父子暴骨中野不可胜数哭泣之声未絶伤夷者未起而欲北隆成康周公之时臣窃以为不侔矣且夫秦地被山带河四塞以为固卒然有急百万之衆可具国秦之故资甚美膏腴之地此谓天府陛下入闗而都山东虽乱秦故地可全而有也夫与人闘而不搤其亢拊其背未全胜也髙皇帝疑问左右大臣皆山东人多劝上都雒阳东有成臯西有肴渑倍河海向伊洛其固亦足恃且周王数百年秦二世而亡不如都周留侯张子房曰雒阳虽有此固国中小不过数百里田地狭四面受敌此非用武之国夫闗中左肴函右陇蜀沃野千里南有巴蜀之饶北有胡宛之利阻三面守一隅东向制诸侯诸侯安定河渭漕輓天下西给京师诸侯有变顺流而下足以委输此所谓金城千里天府之国也娄敬说是也于是髙皇帝即日驾西都关中由是国家安宁虽彭越陈狶卢绾之谋九江燕代之兵及呉楚之难闗东之兵虽百万之师犹不能以为害者由保仁德之惠守闗中之固也国以永安娄敬张子房之谋也上曰本言都秦地者娄敬也娄者乃刘也赐姓刘氏拜为郎中号曰奉春君后卒为建信侯留侯张子房于汉已定性多疾即导引不食糓杜门不出岁余上欲废太子立戚氏夫人子赵王如意大臣多争未能得坚决者也吕后恐不知所为人或谓吕后曰留侯善画计䇿上信用之吕后乃使建成侯吕泽劫留侯曰君常为上计今日欲易太子君安得髙枕卧留侯曰始上数在困急之中幸用臣今天下安定以爱幼欲易太子骨肉间虽臣等百余人何益吕泽强要曰为我画计留侯曰此难以口舌争顾上有所不能致者天下有四人园公绮里季夏黄公甪里先生此四人者年老矣皆以上慢侮士故逃匿山中义不为汉臣然上髙此四人公诚能无爱金玉璧帛令太子为书卑辞以安车迎之因使辩士固请冝来来以为客时时从入朝令上见之上见之即必异问之问之上知此四人亦一助也于是吕后令泽使人奉太子书卑辞厚礼迎四人四人至舎吕泽所至十二年上从破黥布军归疾益甚愈欲易太子留侯谏不听因疾不视事太傅叔孙通称说引古以死争太子上佯许之犹欲易之及燕置酒太子侍四人者从太子皆年八十有余鬓眉皓白衣冠甚伟上怪而问曰何为者四人前对各言其姓名上乃惊曰吾求公数岁公避逃我今公何自从吾儿游乎四人皆对曰陛下轻士善骂臣等义不辱故恐而亡匿闻太子爲人子孝仁敬爱士天下莫不延颈愿爲太子死者故来耳上曰烦公幸卒调护太子四人爲寿已毕起去上目送之召戚夫人指示四人者曰我欲易之彼四人辅之羽翼已成难动矣吕氏真而主矣戚夫人泣下上曰爲我楚舞吾爲若楚歌歌曰鸿鹄髙蜚一举千里羽翮已就横絶四海横絶四海当可奈何虽有矰缴尚安所施歌数阕戚夫人嘘唏流涕上起去罢酒竟不易太子者留侯召四人之谋也汉十一年九江黥布反髙皇帝疾欲使太子徃击之是时园公绮里季夏黄公角里先生已侍太子闻太子将击黥布四人相谓曰凡来者将以存太子太子将兵事危矣乃説建成侯曰太子将兵有功则位不益无功从此受祸矣且太子所与俱诸将皆尝与上定天下枭将也乃使太子将之此无异使羊将狼也皆不肯为用尽力其无功必矣臣闻母爱者抱子今戚夫人日夜侍御赵王常居抱前上终不使不肖子居爱子上明乎其代太子位必矣君何不急谓吕后承间为上泣言黥布天下勐将善用兵诸将皆陛下故等伦乃令太子将此属无异使羊将狼莫为用且使布闻之即皷行而西耳上虽疾卧䕶之诸将不敢不尽力虽苦强为妻子计载辎车卧而行于是吕泽立夜见吕后吕后承间为上泣而言如四人意上曰吾惟竖子故不足遣乃公自行耳于是上自将东羣臣居守皆送至霸上留侯疾强起至曲邮见上曰臣冝从疾甚楚人剽疾愿上无与楚人争锋因説上曰令太子为将军监闗中诸侯兵上谓子房虽疾强起卧而傅太子是时叔孙通已为太子太傅留侯行少傅事汉遂诛黥布太子安宁国家晏然此四公子之谋也齐悼惠王者孝惠皇帝二年悼惠王入朝孝惠皇帝与悼惠王䜩饮乃行家人礼同席吕太后怒乃进鸩酒孝惠皇帝知欲代饮之乃止悼惠王惧不得出城上车太息内史参乗怪问其故悼惠王具以状语内史内史曰王宁亡十城邪将亡齐国也悼惠王曰得全身而已何敢爱城哉内史曰鲁元公主太后之女大王之弟也大王封国七十余城而鲁元公主汤沐邑少大王诚献十城为鲁元公主汤沐邑内有亲亲之恩外有顺太后之意太后必大喜是亡十城而得六十城也悼惠王曰善至邸上奏献十城为鲁元公主汤沐邑太后果大悦受邑厚赐悼惠王而归之国遂安齐内史之谋也孝武皇帝时大行王恢数言击匈奴之便可以除邉境之害欲絶和亲之约御史大夫韩安国以为兵不可动孝武皇帝召羣臣而问曰朕饰子女以配单于币帛文锦赂之甚厚今单于逆命加慢侵盗无已邉郡数惊朕甚闵之今欲举兵以攻匈奴如何大行臣恢再拜稽首曰善陛下不言臣固谒之臣闻全代之时北未尝不有彊胡之敌内连中国之兵也然尚得养老长㓜树种以时仓廪常实守御之备具匈奴不敢轻侵也今以陛下之威海内为一家天子同任遣子弟乗邉守塞转粟輓输以为之备而匈奴侵盗不休者无他不痛之患也臣以为击之便御史大夫臣安国稽首再拜曰不然臣闻髙皇帝尝围于平城匈奴至而投鞍髙于城者数所平城之厄七日不食天下叹之及解围反位无忿怨之色虽得天下而不报平城之怨者非以力不能也夫圣人以天下为度者也不以已之私怒伤天下之公义故遣刘敬结为和亲至今为世利孝文皇帝尝屯天下之精兵于尝谿广武无尺寸之功天下黔首约要之民无不忧少孝文皇帝悟兵之不可宿也乃为和亲之约至今为后世利臣以为两主之迹足以为効臣故曰勿击便大行曰不然夫明于形者分则不过于事察于动者用则不失于利审于静者恬则免于患髙帝被坚执鋭以除天下之害䝉矢石沾风雨行㡬十年伏尸满泽积首若山死者什七存者什三行者垂泣而倪于兵夫以天下未力厌事之民而䝉匈奴饱佚其势不便故结和亲之约者所以休天下之民髙皇帝明于形而以分事通于动静之时盖五帝不相同乐三王不相袭礼者非故相反也各因世之冝也教与时变备与敌化守一而不易不足以子民今匈奴纵意日久矣侵盗无已系虏人民戍卒死伤中国道路槥车相望此仁人之所哀也臣故曰击之便御史大夫曰不然臣闻之利不什不易业功不百不变常是故古之人君谋事必就圣发政必择语重作事也自三代之盛逺方夷狄不与正朔服色非威不能制非强不能服也以为逺方絶域不收之民不足以烦中国也且匈奴者轻疾悍亟之兵也畜牧为业弧弓射猎逐兽随草居处无常难得而制也至不及圗去不可追来若风雨解若収电今使边鄙久废耕织之业以支匈奴常事其势不权臣故曰勿击为便大行曰不然夫神蛟济于渊而鳯鸟乘于风圣人因于时昔者秦缪公都雍郊地方三百里知时之变攻取戎辟地千里并国十二陇西北地是也其后蒙恬为秦侵胡以河为境累石为城积木为寨匈奴不敢饮马北河置烽燧然后敢牧马夫匈奴可以力服也不可以仁畜也今以中国之大万倍之资遣百分之一以攻匈奴譬如以千石之弩射㿈溃疽必不留行矣则北发月氏可得而臣也臣故曰击之便御史大夫曰不然臣闻善战者以饱待饥安行定舍以待其劳整治施徳以待其乱按兵奋衆深入伐国堕城故常坐而役敌国此圣人之兵也夫冲风之衰也不能起毛羽强弩之末力不能入鲁缟盛之有衰也犹朝之必暮也今卷甲而轻举深入而长驱难以为功夫横行则中絶从行则迫胁徐则后利疾则粮乏不至千里人马絶饥劳以遇敌正遗人获也意者有他诡妙可以擒之则臣不知不然未见深入之利也臣故曰勿击之便大行曰不然夫草木之中霜雾不可以风过清水明镜不可以形遯也通方之人不可以文乱今臣言击之者固非发而深入也将顺因单于之欲诱而致之邉吾伏轻卒鋭士以待之隂遮险阻以备之吾势以成或当其左或当其右或当其前或当其后单于可擒百全必取臣以为击之便于是遂从大行之言孝武皇帝自将师伏兵于马邑诱致单于单于既入塞道觉之奔走而去其后交兵接刃结怨连祸相攻击十年兵凋民劳百姓空虚道殣相望槥车相属冦盗满山天下揺动孝武皇帝后悔之御史大夫桑弘羊请佃轮台诏却曰当今之务务在禁暴上擅赋今乃逺西佃非所以慰民也朕不忍闻封丞相号曰富民侯遂不复言兵事国家以宁继嗣以定从韩安国之本谋也孝武皇帝时中大夫主父偃为䇿曰古诸侯不过百里强弱之形易制也今诸侯或连城数十地方千里缓则骄易为淫乱急则阻其强而合从谋以逆京师今以法割之即逆节萌起前日晁错是也今诸侯子弟或十数而适嗣代立余虽骨内无尺地之封则仁孝之道不宣愿陛下令诸侯得推恩分子弟以地侯之彼人人喜得所愿上以徳施实封其国而稍自消弱矣于是上从其计因闗马及弩不得出絶游说之路重