道门通教必用集正统道藏三家本九卷正一部道门通教集序帐一天师立教于西蜀广成终老于益州故蜀之人奉道爲盛而仪注亦甚详第所传素无刋本差误实伙顷观中藏书旣成适左史简池刘公太常眉山朱公官中都元素因宗丞二江李公有请得都下道经数百卷皆吾蜀所缺者其间科仪居多乃令小师太古参较同异考古辨今始自童蒙讫于行教缀缉成集以贻后人㑹掌两川黄箓四方同人莫不辐凑用是俾锓诸木与衆共之予尝患不善斵者旁观神手又从而指笑之或则钳口结舌祕爲已私终身不肯吐一辞与吾徒是正岂太上爲人则愈有愈多之意教门缺典不特此识者尚同是念以侈正一广成之风不亦宜乎嘉泰攺元辛酉季夏江原朴庵道士吕元素书古者天子祀天地格神明皆具牺徃之礼洁粢盛备衣服先散斋而后致斋以成其祭犹虑仪不及物与不成享也而况士庶乎是以太上谈经立法以好生恶杀爲务继之天师因经立教而易祭祀爲斋醮之科法天象地备物表诚行道诵经飞章逹𣢾亦将有以举洪仪修清祀也是故歌雍诗颂清庙使声成文谓之音可以通于神明祷于上下唱歩虚咏洞章原其理也亦无二致自天师立教之后而道家者流合䂓仪者则失于声音之学得音声者失于䂓仪之备亦犹公输子之巧不以䂓矩安可以制其方圆乎宋时鹤林吕氏因诣京师览藏典而搜括道玄编成集䇿目之曰通教集焉上自天子下至庶人爲国爲家爲存爲亡崇修醮祭钦崇道教无不旁通抑亦使学人必以䂓矩而通逹其教典观其用心亦普矣云䑓何公亦因而发明而使人谙錬科教编类錬教集通行于世二书之中互有得失观览之者不无疑焉今锦城三井观道士马道逸簉迹于簮裳者积有年矣留心于科教者未尝时辍于是混通教錬教二集取其长者类聚以成一家之书锓梓以广其传嘱予以叙其意愚曰讲学之中予毎留心科教之内积年以来予亦荒嬉子以爲教而弘是心予敢不勉以成其美学人得此以知轨范志士修之以通神明是亦教门之盛事也谁不子之𡻕在元贞中秋仁安观长讲弘道悟眞大师韩混成谨序道门通教必用集目録慕道之初必求摽凖发愿持戒经训具存自汉及今扶宗立教人天师表皆可模范故立矜式篇第一太上出家经训历代宗师略传童蒙入道应和居先起自启堂讫于辤圣皆可讃颂着于经科㸃授之初可无善本故立词讃篇第二歩虚词及讃颂祝诸品眞文符简五方消灾眞文十二愿念童子长成教习音韵单声诵念讃助行持传闻舛差蹈袭芜鄙悉加𨤲正俾就谨严故立讃咏篇第三五方衞灵呪五刼生尸章外坛讃咏法桥文爲亡者归依三寳懴罪两章安慰亡者并奉送文旧本歩虚篇第四今删出歩虚添錬教启奏篇关奏启白上御案香祝香后入意启坛文黄箓斋祝香后文宿启白五师文建坛发炉启斋五师前启师黄箓爲国三时告师本命经文眞武经文安宅经文冠简之初必由讃佐内外法事非止一条文或未安本或多误初歩冝谨择善而从故立职佐篇第五三日叹经文黄箓启散懴悔消灾明眞懴悔开五方文三度石请文呪食仪沐浴仪举扬之职分司威仪节奏详明音韵典雅广成着述专立爲科必得其人以动衆听故立讃导篇第六社天师讃道仪序开坛仪轨宿启仪轨行道仪轨诸懴举方转经仪轨斋堂仪轨言功设醮仪轨古称威仪今号都讲一坛节奏同着前篇敕水戒严启经讃述皆爲紧要尚多讹误故立威仪篇第七敕坛仪九时引经文髙功之任道德威仪檄召存思百灵咸听各有仪注考诸前人集爲一篇以备讲究故立精思篇第八发奏诀法白事说升坛关奏说朝夜出戸入戸呪礼师存念法鸣法鼓说歩虚命魔存思法诵经静念诀开经藴呪出官精思存神诀宣章读太清衘说印章七元符通天门符聚散形㐲章歩斗图右八篇皆从道教经科及塺代宗师近世知名之士叅详考究集爲一编不敢少有臆说以误后贤祕爲一家之私则非通论爰锓诸木与同学共有爲传道度人指教之湏吾侪勿以轻授白衣之徒自取悔吝盖此集稍似详备彼必弃业背本从事于斯他日败亡不无谤怨其如老荘玄虚之学金丹飬錬之方奉道之家人人有分非此道之在世系乎朝廷科制也通识之士必以斯言爲然嘉泰辛酉季夏中澣江原鹤林道士吕太古书道门通教必用集正统道藏三家本九卷正一部道门通教必用集卷之一鹤林道士吕太古集矜式篇太上岀家经训岀家因縁经云道士凡有七阶天尊言一者天眞谓体合自然内外纯静二者神仙谓变化不测超离凡界三者幽逸谓含光藏辉不拘世累四者山居谓幽潜学道仁智自安五者岀家谓舍诸有爱脱落嚣尘六者在家谓和光同尘抱道怀德七者祭酒谓屈巳尘凡救度危苦所以名道士者谓行住坐卧举念运心惟道是修惟德是务持斋礼拜诵经烧香奉戒修身然灯懴悔布施愿念讲说大乗教导衆生发大道心造诸功德普爲一切后巳先人不杂麈劳惟行道业故得天上地下六道四生礼拜皈敬最爲尊胜不朝天子不揖诸侯作人天福田爲三界依怙玄门入道求出家法身十七愿念一愿不杀生命断圣种故二愿永不饮酒败习性故三愿永不血味与体同故四愿不食五辛障生天故五愿不犯婬欲自乱心故六愿不说他过人恶闻故七愿不贪财货爲妨道故八愿勤修功德自庄严故九愿不恼乱人成怨业故十愿利人不舍不异我故十一愿永不妄语人不信故十二愿永不懈怠退道心故十三愿修学一切方便成种智故十四愿永不盗一切物必倍偿故十五愿长内修斋得齐心故十六愿常照诸法空静速进道故十七愿常敦黙如愚自安静故巳上并童子入道受持昇玄经云爲道士者与彼俗人事事有反目不多瞻见好不惊耳不听谗不听乱声鼻不嗅香芬芳之腥口不嗜甘茹犯衆生心不想欲财色华荣手不奸用足不恶践此道士之行也昇玄经云凡出家者除去饰好服御巾褐卑牀小屋容身而巳不得奢侈除病及游行就请外净居闲处躭玄乐道此谓闻道初门大德之本也定志经云昔有十二年少处世闲乐共作好食酣饮嬉戯或复论议爲道持戒之难易天尊于大定见之以此年少前世各爲人师祕恡经典致诸弟子亦多犹豫今堕俗尘因此微縁犹可救度天尊即化爲人从会中过因悉共语化人曰持戒甚易不持反难诸人闻之佥然问日云何先生持戒云易不持反难化人曰立身如戒不畏天子不畏鬼神何爲不易如违戒者是人悉畏复畏鬼神云何不难于是十二年少闻化人语皆忆宿命发心持戒同证道果法轮经云太上玄一眞人告葛仙公曰我昔受师训切厉备经痛如刀割尅如毒锥俛仰伏事恒不敢亏痛不敢辤毒不敢言今成道果难报师恩太眞科云道士修习经业以五千文爲先讲说通解度人济巳开化无穷此爲大乗之人太眞科云开辟之初圣眞仙人皆宣道气立法相传同宗太上俱称学士以道爲事事道有功昇号道士明威经云爲学不可不精邪正相似不可不明不明堕于难境明者班于易途明与不明由心详辨辨之法徧学衆经历试取验自然朗明在世间法出世间法有爲无爲无不究悉自然测三清之妙趣也历代宗师略传道家之学尚矣黄帝老子清静爲事尹令庄列之徒推而大之流传至乐臣公公教盖公盖公教曹参其言之有效于经世者如此况黄老之道哉噫嘻世尚奢泰此道遂隐神仙之学盛祷祠之法兴自东汉而下讫圣朝之初蓬丘子贾善翔集以斯道鸣世者百余人爲髙道传爰掇其尤者十数去繁取要着于经训之末俾吾徒知所矜式焉张天师天师姓张名道陵字辅汉性沉黙好古博极经史兼明星纬赈人之急不择踈戚世以是推之就弟子列者甚衆章帝召不就喟然与弟子决唯王长留侍乃入潜衡至中岳得九丹书丹成谓长曰吾未有大功岂敢遽服宜须爲国爲家除害兴利乃可轻举遂感太上下降授以正一盟威之法降羣魔玉女别立二十四治教人谢过祈福设爲科教蜀人化之迁善逺罪后于云台峯太上遣云舆下迎白日上昇葛仙公仙公姓葛名玄字孝先自少好学经传子史靡不该览名振江左常好弹琴诵庄老安闲恬淡内足无求乃入赤城山修道复游括苍罗浮金精合皂玉笥天台等山修行研诵遂感太极三眞人下授三洞寳经年十八道成变化叵测甞集三洞之要爲九幽懴着老子及诸经数十卷一日告弟子郑思逺等曰吾爲呉主所留不得诵洞经先作尸解乃得升天及期解化支体柔輭香炁满室至五日大风忽起灯烛皆灭及火至失尸所在王纂道士王纂居马迹山常以隂功救物值西晋末中原乱离饥馑疾疫民多毙无救纂悯之遂于静室飞章告天泣涕不巳经三夕室中有光如昼巳而祥风景云纷郁空际异香天乐下集于庭介士旛幢青童玉女龙虎备衞俄而笙篁之音自西北至五色光中仙官一人告纂曰太上道君至于是百寳大坐自空而下道君乃据坐纂拜首跪伏而前道君曰子悯生民形于章奏刳心抆血感动幽明地司列言吾得以鉴眄于子道君于是爲说隂阳代谢人鬼升沦六天羣魔败军死将因衰伺隙戕害生民吾以阳威惮之神呪伏之自然弭戢即命侍童授纂神化神呪二经及三五斋诀曰勉而行之眞阶可冀纂按行江表疫疠遂息陆天师陆脩静字元德笃好坟典旁究象纬旣而叹曰欲錬形合道与天倶毕非此之谓也遂精专道教不舍寤寐闻异人所在虽逺必访栖于荆岫而江汉之人聆声而赴虚徃实归宋元嘉末文帝召不起至明帝欲以清静济民于淳朴素钦先生乃礼致再三遂奉诏出山熊虎猿鸟悲鸣拥路其感物如此至阙授舘于外俾朝野得师事焉先生爲指别邪正校核眞伪由是翕然一变頽俗甞以三洞经法糅杂皆刋而正之又着斋戒仪范爲后世法与陶渊明爲方外友则其人可知也元徽五年正月忽谓门人曰吾迫于恩命违其宿尚今将还旧山矣弟子讶之至三月二日忽然解化肤色辉映异香芳郁后三日庐山诸徒见车従霓旌纷然归旧止斯须不知所在诏谥简寂先生㓂天师㓂谦之字辅眞年十八倾心慕道幽感上玄有仙人成公兴佣身于其家谦之一日算周髀不合公兴因教之应手而成有顷谓谦之曰法师有志学道可能与某遁乎遂与之游华山採药而食谦之自是不复饥一日谓某出当有人将药相遗但食之果如所言视其药皆毒虫臭恶物乃惧而出兴还具对且叹曰法师未易得仙乃可爲王者师复曰某明日当去及期果化谦之遂居嵩阳不复出神瑞二年夏四月一日忽有二人乗龙持麾来曰老君至斯须太上乗九龙玉车神仙导从集于山顶谦之䖍心作礼太上敕王方平引谦之前曰吾得中岳集仙宫主表称张道陵登眞以来修学之人无所师授今有中岳道士㓂谦之行合自然宜处师位吾故授汝以天师之任及云中音诵新科经戒汝宜宣之佐国扶世以化生民谦之受讫五云台殿倶隐谦之自是志行日新始光中朝廷遣官召至阙下司徒崔浩师事之主上前席问道礼遇甚恭遂建都坛以舍之由是天下归仰焉天师甞于中岳爲帝祈福精诚通感太上宻授帝太平眞君之号是歳攺太平眞君元年至九年正月谓弟子曰吾梦成公兴召我于中岳仙宫及五月羽化有青炁若烟自口中出至天半乃消其体渐缩识者谓之尸解年八十四后沈猷见于中岳顶身作银色光明如日由是知爲仙人王道义道士王道义魏时人博览羣书明纬候知终南有尹眞之所将弟子六七人来居之与道士尹灵鉴等四十余人敷洪道化朝野钦奉时歳歉常住不充道义大修观字丁匠百数而用度不乏人咸知师之神化隂有神助由是楼观殿宇一一鼎新令门人购集眞经万余卷皆自巳力未始求人其性浩然无累后室中尝有人语弟子伺之皆眞仙集焉永平中返眞之际白云异香满室踰日方散里人有自外归者见道义乗鹿而去正一先生司马承祯字子微事潘师正得錬形术无不通妙师异之尽付陶隐居正一法久之辞去遍游名山抵天台搆层轩于坛上目爲衆妙台武后召之未几去与陈子昻卢藏用宋之问王适毕搆李白孟浩然王维贺知章爲仙宗十友睿宗复召命其兄承祎宣命期以必来旣至引入中掖延问以术先生曰爲道日损以至于无爲凡耳目所知见毎损之尚不能巳况攻异端而増智虑哉帝曰治身则尓治国若何对曰国犹身也故游心于淡合气于漠任物自然而无私则天下治矣帝叹曰广成子之言也因请还山赐寳琴霞纹帔命公卿赋诗送之明皇诏于王屋山建坛室令居时女眞焦静眞泛海诣蓬莱求师至一山见道者谓曰天台山司马子微名在琼台身居赤城眞良师也静眞还诣先生受道未几升仙甞降谓薛季昌曰先生得道髙于陶都水当爲东华上清眞人先生忽一日谓羣弟子曰吾于玉霄峯东望蓬莱有羣仙降驾令爲东华青童君召必须徃赴俄顷化去诏赠银青光禄大夫谥正一先生帝亲文具碑先生甞撰修眞祕㫖天也宫府图坐忘论登眞系等行世李含光道士李含光年十三笃好道学虽处暗室如对君父工篆𨽻人称过其父一闻之终身不复作师司马正一先生见之曰眞玉清之客也戒曰抱虚无而积功其道无穷託幽阜而灭迹于德不浅遂尽付寳书俾先救人含光旣禀训忘情于身周急于物毎启斋醮斋心洁巳不少怠明皇诏见问理化对曰道德经者君王师也汉文行而跻民于仁夀又问金鼎曰道德者公也轻举者公中之私也若求生徇欲𩔖于系风不亦难乎帝嘉之优礼以待未几请还句曲诏爲紫阳观以居之帝受福祚眞经请爲师不赴于大同殿具辞遥请仰号玄静先生尝着仙学传天玄异同论年八十有七谓弟子吾将徃茅山遂顺化于时祥云降芝草生位爲茅山仙官矣吴宗元呉筠字贞节通经谊美文辞举进士不中去居倚帝山天寳初召至京师请𨽻道士籍依潘师正先生究其道南游天台观沧海与名士相从文词传至京师明皇召见与语甚恱敕待诏翰林献玄纲三篇帝甞问道对曰深于道者无如老子陛下自求之于五千文可也复问神仙治錬对曰此野人事非人主宜留意筠毎开陈皆名教世务以微言讽諌天子重之羣沙门嫉其见遇髙力士素事浮屠共短筠于帝筠求还嵩山诏爲立舘甞论谷神之妙则有玄纲论哀蓬心蒿目之逺于道则有神仙可学论䟽瀹澡雪使无落吾事则有洗心赋嵓栖赋修胷中之诚而休乎天均则有心目论契神颂若游仙歩虚王化杂感之作凡四百五十余诗权德舆集而爲序后解化诏谥宗元先生刘知古刘知古字先玄沛人中山靖王逺孙上世官游临卭遂家焉毋呉氏感异梦而生明慧秀正不喜利名惟从事于道出家𨽻太清观受三洞经箓至于八公寳章三洞寳箓丹经脉诀之㫖出生入死之道罔不洞晓睿宗召问道业称㫖特加崇钖后还山开元中复召爲民蠲疫眞人视色代脉布气除痾民頼以安十有八九上宠钖不受乞归蜀请以居第爲大千秋观上亲书额李邕文其碑后因天长节攺爲天长观复议别营修或有客至授以黄白术虽飞甍连搆颇极壮丽所费万计未始资于人工毕客复至约于东阳伏牛山旣至其下有古观葺而居之行三奔九道之要十年忽室中有光产丹芝一茎扣之作金玉声忽梦神人谓曰后山滴泉之下石中有金鱼跨之可以升天矣非此芝扣石不可致后访之以芝扣石如风雷之震巨石迸裂得金鱼长三尺许乗空飞腾云雾旋拥而去眞人甞爲毋荐福置九幽灯金箓白简式至今遵用幽𡨋利益讵可量哉又有日月玄枢指迷歌行于世圣宋宣和中攺爲仙隐观在成都北城内傅练师傅仙宗长安人父伦资阳令仙宗㓜好道家学遂隐资阳山未几有神人告玉按山可修行遂建千龄观居之一纪一日又有神数人告曰某主山神也自师居此某等日不遑安况此未爲福地州西平冈山可居师然其说鬼神侍卫即至其所建坛室以居明皇崇道召赴阙过利州桔柏津水怪爲民害师以二石板书符投水中有二大鱼曝于滩腹下有丹字曰赤鲤赤鲤生居河水不避仙官理得其死剌史具以闻诏立师祠于津涘至都俾于上清宫设醮帝亲临坛师行事至请东方青童君从官将吏顷间天兵遍坛之东上恐惧旣罢问修何道致此曰臣所修务安人利物恬淡简易澄之不清搅之不浊以此自胜故尓上钦恱久之乞还山诏葺其观亲书额攺曰应眞干元三年十月十四日忽闻空中云太上有勑召遂沐浴登榻而化有人见之简州乗青骡而去信尸解也闾丘先生闾丘方逺字大方年十六通经史二十九入道师尤元泽一日泽谓曰子不闻老氏云吾有大患爲吾有身盖身从无爲而生有爲今却反本是曰无爲无爲者言无即着空言有即成碍执有无即成滞但于有无一致泯然无心则庶几乎道且释氏以此爲禅宗孔子谓寂然不动者其揆一也老氏又云迎不见首随不见后此何物耶子能黙契又何求焉何必空山长松之下所惜者子之才器足可爲眞门摽表也方逺受教而去复事刘处静叶藏资授道箓慕稚川贞白之爲人声猷益盛吴越钱镠钦其清尚访于大涤洞筑室以居之昭宗累诏不赴就赐命服号妙有大师元同先生弟子二百余人惟十余辈深得修眞练神之㫖后一日忽沐浴端坐而化及就圹空棺而巳杜天师杜光庭字賔圣爲时名儒试万言不中遂入道事应先生爲髙弟甞谓道门科教自汉天师陆脩静撰集以来歳久废坠乃考眞伪条列始末故天下羽䙱至今遵行僖宗召充麟德殿文章应制甞时推伏曰词林万叶学海千㝷扶宗立教天下第一中利初扈从幸蜀因老于成都王建据蜀召爲皇子师甞谓徐光溥曰余初学于上庠书籍皆备一月之内分日而习一日诵经书二日览子史三日学爲文四日记故事五日燕闲养志一月率五日终始不五七年经籍备熟光溥盖蜀相尝师事之天师始遇陈体复得神药后于成都朱仙依之久唱撼庭秋辞卒不遇一日忽谓门人曰昨梦朝上帝以吾爲岷峨主司时方营眞宫于青城山告成遂披法服礼辞昇堂集弟子嘱别而化归塟青城但闻棺轻启之惟留一屣而巳甞着混元图翼纪圣赋广圣义历帝记灵验记科教仪范章词表式歌诗杂文数百卷目曰广成集谥钖广成先生号云苏澄隐道士苏澄隐居鎭阳龙兴观通老庄善摄养开寳二年太祖皇帝驻鎭阳召之掖昇殿上曰师年逾八十容貌甚少是能养生宜以见教朕澄隐曰臣之养生不过精思錬神而巳帝王养生则异于是老子曰我无爲而民自化我无欲而民自朴无爲无欲凝神太和轩帝唐尧享国永年得此道也上嘉其说宠钖殊厚张无梦张无梦字灵隐笃孝闻于郷里好清静通易及冠委资产于其弟入华山与种放刘海蟾结交事希夷先生多得微㫖久之游天台赤城结庐十余载修行精练以内事形于歌咏成百首曰还元篇夏英公入山见之得其诗归辇下王冀公执政英公以还元篇献之未几以闻眞宗问以长久之䇿无梦曰臣野人但于山中诵老子周易而巳其他不知也上令讲易即讲谦卦上曰独说谦何也无梦曰方大有之时宜守以谦上喜其说除着作佐郎不受一日复召讲还元篇赐饮遣使送金帛皆不受复赐处士先生号亦不受上因以歌赐行曰混元爲教含醇精视之无迹听无声唯有逹人臻此理逍遥物外事沉冥浮云舒卷絶常势流水方圆靡定形乗兴偶然辞涧戸谈眞俄尔谒王庭顺风已得闻宗㫖枕石还期适性情玉帛簮缨非所重长歌𦕅复宠归程明日遂行有㫖令台州给着佐俸至山亦不请其终始清节如此年九十九终于金陵经三日顶中白气出髙三尺有琼台诗行于世碧虚子陈景元盖其弟子得老庄宗㫖云刘先生刘从善字顺夫自㓜稚好道家学于建隆观试业爲道士天圣初承㫖住景灵宫上与太后欲受法箓诏观妙先生朱自英于玉清昭应宫建坛命从善同坛受箓上严于孝享遣使谕以先帝忌辰令于神御前呪食乃编三洞经内呪偈㝷进呪食文上嘉之赐全素之号仍以文颂诸宫观呪食之科自从善始时延宁宫成诏撰圣像五藏铭应制者甚衆唯从善称㫖以金玉牌刻其文仁宗不豫召从善入内奏章命执政代命伏章讫问曰章逹否曰巳逹时晏驾巳数刻忽复精神明爽传宣曰问葛将军何神从善曰三天门下有神曰中元葛将军主通章之神也复传宣令设位翌日圣体遂康谕左右曰朕昨夜至天门有葛将军云皇帝未合来急借马遣回遂寤上解御服衽席金帛赐之欲以先生号加钖固辞英宗朝丞相韩魏公复请先生号赐之又辞熈宁三年七月二十八日沐浴讫集弟子于前曰吾俟大风至即去须㬰果风作如说而化后有客自蜀还京见先生乗白马入蜀祝云见吾徒爲言之由是知爲尸解矣尝撰集斋科及拜章法及有歌诗行世道门通教必用集卷之一道门通教必用集正统道藏三家本九卷正一部道门通教必用集卷之二帐二鹤林道士吕太古集词讃篇启堂颂学道当勤苦歛信运丹诚烧香归太上眞气杂烟馨惟希开大宥七祖离幽冥焚牒颂璇玑星运转玉漏响初传告牒眞官讫䖍诚启醮筵忱词祈肸蠁发露倍精专仰望眞仙衆依稀下九天智慧颂智慧生戒根眞道戒爲主三寳由是兴髙眞所崇受泛此不死舟倏歘济大有当此说戒时诸天来稽首奉戒颂道爲无心宗一切作福田立功无定主本愿各由人虚已应衆生注心莫不均大圣崇至教亦由雨降天髙陵靡不周常卑故成渊海爲百川王是能舍龙鳞万劫保智用岂但在厥年奉戒不暂亏世世善结縁精思念大乗㑹当体道眞请师颂人各恭敬古仪请师止是经籍度三师作三翻请且在正坛礼师存念之先乃自巳传度三世之师后人不加考究误以三师爲天上仙官故列爲五师今旣如是不可复攺可尊五师中三师爲天上郁罗翘眞人眞定光眞人光妙音眞人此乃天台葛仙公授经时三师亦以见经教授传之祖不忘所自也如三清亦号三师巳在正坛奉事不可降爲五师也玄中所以主教当在第一三师次之监斋又次之修斋行道奉请玄中大法师降临坛所修斋行道奉请经籍度三师降临坛所修斋行道奉请监斋大法师降临坛所云舆巳降鹤驾来临斋事周圆还当奉送唱道讃道塲衆等人各运心衆和皈命三寳一切念华夏讃学言学行言三启颂三首乐法以爲妻爱经如珠玉持戒制六情念道遣所欲淡泊正气停萧然神静黙天魔并敬䕶世世受大福郁郁家国盛济济经道兴天人同其愿缥缈入大乗因心立福田靡靡法轮升七祖生天堂我身白日腾大道洞玄虚有念无不契錬质入仙眞遂成金刚体超度三界难地狱五苦解悉归太上经尽念稽首礼玉京歩虚词十首稽首礼太上烧香归虚无流明随我回法轮亦三周玄愿四大兴灵庆及王侯七祖生天堂煌煌耀景敷啸歌观太漠天乐适我娱齐馨无上德下仙不与俦妙想朗玄觉诜诜巡虚游旋行蹑云纲乗虚歩玄纪吟咏帝一尊百关自调理俯命八海童仰携髙仙子诸天散香花萧然灵风起宿愿定命根故致摽髙拟欢乐太上前万劫犹未始嵳峩玄都山十方宗皇一岧岧天寳台光明焰流日炜烨玉林华蒨粲耀朱实常念飡元精錬液固形质金光散紫微窈窕大乗逸俯仰存太上华景秀丹田左顾提郁仪右眄携结璘六度观梵行道德随日新宿命积福应闻经若至亲天挺超大才乐诵希微篇沖虚太和气吐纳流霞精胎息静百关寥寥究三便泥丸洞明照遂成金华仙魔王敬受事故能朝诸天皆从斋戒起累功结宿縁飞行凌太虚提擕髙上仙控辔适十方旋憇玄景阿仰观劫仞台俯眄紫云罗逍遥太上京相与坐莲花积学爲眞人恬然荣卫和永享无期夀万椿奚足多大道师玄寂眞仙有无英公子度灵符太一捧洞章舍利耀金姿龙驾歘来迎天尊眄云舆飘飘乗虚翔香花若飞雪纷霭茂玄梁头脑礼金阙携手游玉京骞树圆景园焕烂七寳林天兽三百名师子巨万㝷飞龙踯躅鸣神鳯应节吟灵风扇竒花清香散人襟自无髙仙才焉能躭此心严我九龙驾乗虚以逍遥八天如指掌六合何足辽衆仙诵洞经太上唱清謡香花随风散玉音成紫霄五苦一时迸八难顺轻寥妙哉灵寳囿兴此大法桥天眞帝一宫霭霭观曜灵流焕法轮纲旋空入无形虚皇抚云璈衆眞诵洞经髙仙澟手讃弥劫保利身至眞无所待时或辔飞龙长斋㑹玄都鸣玉叩琼钟十华诸仙集紫烟结成宫寳盖罗太上眞人把芙蓉散花陈我愿握节徴魔王法鼓㑹羣仙灵唱靡不同无可无不可思与希微通金阙歩虚词始青黎元盖金香结朱烟飞神总翘辔稽首玉帝前帝心浩以舒钖吾太灵篇是谓不灭道万天秉吾权吾行空洞中下仙昧其渊歩虚词十首太极分髙厚轻清上属天人能修至道身乃作眞仙行溢三千数时丁四万年丹䑓开寳笈金口爲流传大梵三天主虚皇五老尊尚难窥徼妙岂复入名言寳座临金殿霞冠照玉轩万眞朝帝所飞舄蹑云根蒙蒙如细雾冉冉曵铢衣妙逐祥烟上轻随綵鳯飞几陪瑶池宴忽指洞天归伫立扶桑岸髙奔日帝晖旋歩云纲上天风飒尔吹飘裾凌斗柄秉拂揖参旗狮子㗸丹绶麒麟导翠辎飞行周八极几见发椿枝緑鬓頽云䯻青霞络羽衣晨趍阳德舘夜造月华扉搏弄周天火韬藏起陆机玉房留不住却向九霄飞昔在延恩殿中霄降九皇六眞分左右黄雾绕轩廊广内尊宸御仙丘护道场孝孙今继志咫尺对灵光寳箓修眞范丹诚奏上苍冰渊临兆庶宵旰致平康万物消疵疠三辰効吉祥歩虚声巳彻更咏洞元章宛宛神州地巍巍衆妙坛鹤袍来羽客凫舄下仙官玉斚斟元醴琅函启太丹至诚何以祝四海永澄澜水噀魔宫慑灯开夜府明九天风静黙四极气澄清啸咏朱陵曲翺翔白玉京至诚何以祝国祚永安荣华夏吟哦远人声自抑扬沖虚归道德典折合宫商殿阁沉檀散楼台月露凉至诚何以祝多稼永丰穰玉清乐地居天上接空居万象森罗遍八区功用不知谁主宰绛霞丹雾閟清都碧落空歌黍米珠十方勃勃入无余闻经庆喜难言说九色龙腾八景舆五色云营叆叆屯三三洞戸敞琼门何方道士通朱表玉女飞函逹上尊上清乐紫清天上育华林绛实朱柯竹叶深咀嚼繁英身不老下观乌兔换光隂元君八气号青灵锦帔飞裙住玉城把握帝符司道籍祓除尘累济羣生九日宫中四老眞广霞山上宴仙賔鸣钟鼓瑟行灵醑碧落融融别有春太清乐太一元君掌列仙彤辉绛彩射芝田功圆㑹遇刋𡨋籍可待洪崖笑拍肩金阙明光后圣君流精焕彩结丹云不因太上相传授安得人间有玉文五节清香半夜焚天人玉女尽遥闻味同气合遥相应绛节霓旌下五云白鹤词白鹤初生在紫微且当洞府养毛衣借问仙人何日至莫言不解伴云飞白鹤千年始一归山川依旧世人非不因华表分明语谁识当初丁令威白鹤飞来下九天数声嘹喨出祥烟日月相催人易老不如修道学神仙太一眞人冰雪容歩虚来徃本无踪蓬莱要去而今去云在牕前鹤在松白鹤天生夀命长翺翔仙境侍虚皇千春一到华旌上却归霄汉自然郷白鹤飞翔在玉京徃来三界现长生修行若逹神仙境便乗眞驭入云庭白鹤词白鹤凝霜一顶红常居碧落杳冥中三清好是逍遥处天上人间事不同白鹤词八景戒期登祕宇九清敷佑恊祥经曽云颉顽瞻仙羽暴日徘徊在福庭白鹤词胎化灵禽唳九天雪毛丹顶两相鲜世人莫认归华表来瑞升平亿万年出堂颂道以斋爲先勤行登金阙故设大法桥普度诸天物宿世恩德报道心超然发身飞昇仙都七祖咸解脱经仪三归依讃人各恭敬至心归依十方道寳当愿衆生起心回向一切信礼至心归依十方经寳当愿衆生心开悟解受持转诵至心归依十方师寳当愿衆生普上法桥无有障碍道场衆等人各执简当心平坐讃咏如法宿命讃宿命有信縁弱䘮谓之无皆欲眼前见过目即言悠大贤明道教惨戚愍顽夫依依念子苦勤勤令我忧启经讃稽首虚皇天尊前送经讃无量玄玄也解坐讃爲诸来生作善因縁如蒙开悟仰荷圣恩七眞讃太上玄虚宗弘道尊其经俯仰已得仙历劫无数龄巍巍太眞德寂寂因无生霄景结空搆乗虚自然征日月爲炳灼安和乐未央学仙絶华念念念相因积去来乱我神神躁靡不历灭念停虚闲萧萧入空寂请经若饥渇持志如金石保子飞仙路五灵度符籍济我六度行故能解三罗清斋礼太素吐纳养云芽逍遥金阙内玉京爲余家自然生七寳人人坐莲华仰嚼玄都㮈俯酣空洞𤓰容颜耀十日奚计年劫多法鼓㑹天仙鸣钟徴大魔灵风扇香华灿烂开繁衿太眞抚云璈衆仙弹灵琴雅歌三天景散惠玉华林七祖生天堂由此歩玄音前世德未足斯书邈难㝷信道情不尽图飞乃反沉太上无爲道弘之在兆心学道由丹信奉师如至亲挹景偶清虚孜孜随日新衆人未得度终不度我身大愿有童报玄德必信然隂恶罪至深对来若转轮学道甚亦苦晨夜建福田种德犹植树积篑而成山子能躭玄尚飘尔升清天修是无爲道当与善结縁太上至隐书名曰智慧篇㧞苦由大才超俗以得仙灵姿世所竒烨若渊中莲人行各有本皆由宿世功立德务及时发愿莫不从善恶俱待对倚伏理难穷贤士奉法言道亦在兼忘解是大智慧是爲太极公寳盖连玉舆命驾御九龙金华空洞经捧香悉仙童啸歌彻玄都鸣玉扣琼钟竦身凌太清超景逸紫霄保元持法纲游玄极逍遥万劫犹昨夜千春如晨朝巍峩䕃云华手攀寳林条香烟自然生玄阶兴扶摇灵旛顺风散繁想应时消㓕智弘大混无爲爲清謡小学仙讃学仙行爲急奉戒制情心虚夷正气居仙圣自相㝷若不信法言胡爲栖山林焚章颂太上垂科教勤行福夀长延生依玉诀请命奏金章罪名除北府生籍上南昌见在保延夀过去升福堂又太虚感灵㑹命我生神章一唱洞九玄二诵天地通混合自相和九遍成人功大圣讃元吉散花礼太空祈眞眞必佑请福福当洪诸天并欢悦一切稽首恭焚词颂人生多障难大道实矜怜救度留科戒咸令忏罪縁愆辜编地府舋结巳闻天发露祈眞佑冥心仰圣贤䖍恭礼三寳愿得夀长年焚词飞上界奏名玉帝前度简颂赤明开元图和阳通上灵元始敷灵华十部飞天书开度九幽祖万遍道自倶玉阜秀琼林生死福德庐自无黄箓简苦根焉得除旋行诵灵章五老还相扶符戒颂稽首无上道归心元始尊至眞妙应主开化飞玄门妙戒怡五灵金书警万神察命定録籍灵符度苦䰟乗云朝玉帝齐契玄中人焚简颂天尊垂悯济救苦最爲先金箓白简妙眞符玄又玄地府禀圣教酆都礼此言㧞度诸业障告盟削罪愆九幽咸解脱亡䰟生九天山简颂祈眞登紫告命诣灵玉女謡梵响金童散香烟书名通九地列字上三天永享无期夀克成髙上仙水简颂天尊留戒律太上演眞经奉法须勤苦功德贵精诚䖍心启三寳焚香告百灵书名投水府功勲逹上清三涂五苦颂三才及万物倚伏各有龄终始代劫数福尽天地倾徃返于五道苦哉更死生展转三涂中去来与祸并明灯颂大道满十方华灯通精诚诸天悉开曜九地皆朗明我身亦光彻五藏生华荣炎景照太无遐想通玉京散花乐散花林散香林散香花满道场上眞前供养玉京山上朝眞㑹十仙齐奏歩虚音满道场至眞前供养空同一声来月下歩虚三唱入云间古散花乐元始传言齐受箓道君开教尽皈依小有洞中三秀草玉京山上万年桃五色云中呈綵鳯一炉香里见朱鬃三眞玉女持花节一𩀱童子捧金炉五色綵云来覆地九天眞气遶香坛九龙阙上集眞圣八仙台畔听清謡三㠀羽人朝象阙九天仙子下瑶台五色彩云随歩起六铢仙服着身来三㠀羽人来入座十洲鸾鹤引沖天太上散花陈我愿扣钟鸣鼔㑹羣仙万朶莲灯开夜月满坛香雾杂天花五字散花乐绛节徘徊引天花散漫飞髙眞无染着片片不沾衣圣境三千歳仙花始一开如何金箓㑹併奉列仙来八陛旋瑶级千花漾锦英六淳并紫㮈焕丽不知名浅浅黄金蕚匀匀碧玉英天风随羽盖吹满九重城绰约萦空际缤纷落坐隅韶华长不老何处觅仙都净侣吟仙曲人人讃善哉万花兴供养飞舞自天来寳叶开琪圃珍柯在紫微不教蝴蝶採长伴綵鸾飞几席延飈驭香灯建寳坛丹心无可献碎锦洒云端碧緑相差次红黄造浅深化工应自失雕斵本何心洞按炉烟起无爲道德香同根无异气喷鼻更馨香散花词天上春常在花开不计时瑶坛沾瑞雾芳气更芬滋玉宇千门启金炉百和然芬芳盈法座祗慄待羣仙空里花无际元生玉帝宫只来临靖舘不去逐和风焚朱表颂太空包有象至道杳无形神和通妙气应感逹𠂻情倏歘周八极依稀降万灵散花陈素悃委质表丹诚逺汎翔鸾盖遐攀倚鳯旌烟宫髙郁郁云阙上亭亭琼鳯出霄汉金龙入太清甘露洽人世景福被幽冥解坛颂眇眇空无象悠悠感有情敬则垂天贶䙝则被魔精吉凶随运起否泰应縁生道不贵珠玉神惟在至诚丹碧尽勤苦恳欵竭𠂻情自然通大圣皆得降明灵捻香陈所愿稽首冀嘉祯天尊常寂静回心礼杳冥还戒颂天尊大慈悲说戒度衆生威德被幽显果报感眞灵诸天来稽首羣魔自束形过去超八苦见在保安宁斋福行当息相共送天眞流梵逸云响飞香杂烟馨琼鳯乗丹辇金龙驾緑軿生徃皆快乐家国悉安宁辞师颂修斋巳讫仰荷洪恩稽首归依奉辞玄中大法师经法虽玄妙崇奉悉因师凡欲立善者咸当礼敬之气专功易就心慢悔难追若能勤系念朝夕自仙飞修斋巳讫仰荷洪恩稽首归依奉辞经籍度三师道以斋爲重法以朝爲常不信不奉者焉能游帝郷有骨入仙品自然开紫房玉女登云台但见金银房是故谢三师稽首礼虚皇修斋巳讫仰荷洪恩稽首皈依奉辞监斋大法师迢迢玉京山仙都髙巍巍衆眞乗虚歩朗朗长夜开大道由人信心至神自归修斋行道讫稽首辞正师云舆弗驻鹤驾难留后有告祈还当奉请向来修斋功德上祝皇帝圣夀无疆咸頼善功成无上道一切信礼奉送讃奉送诸天仙金童捧金莲玉女飏琪花直上寳台前难思议讃碧落天中法㑹时寳珠初现甚纎微大圣珠中传妙道无边圣衆尽相随祝鎭天眞文玄上髙灵元始尊神大圣徘徊万眞临轩三景散晖瑞云四陈上吉较图推算九天丹书赤字自然眞文上告五帝记名玉篇万神监映日月盟言愿度愿生愿神愿仙天地星宿玄照身三官九府五岳大神溥告无穷削除罪根修斋行道请福祈恩元始大明莫不纳言得与三景同晖紫晨轮转不灭身得飞仙一錬度眞文元始太帝髙上玉皇八天符命普告十方无上无下无极神鄕三十二天隐韵灵章五文结气八㑹流光今日大宥万善敷张定名仙图列籍紫房修斋行道用㧞先亡幽关超度冥夜开光超登三界景侍虚皇冡讼絶息见在兴昌万灵监映福禄殊常灾凶扫荡眷属安康请如所告金马腾骧又一首无上至眞大圣髙眞布化运气三十二天八㑹九光自然成眞安鎭天地保制劫年元始符命普告三元下勑九地上闻诸天中告海岳名山大川今日上告万神咸闻修斋行道㧞度幽䰟三官九府削灭罪根永度三涂五苦之源代代受福记名丹篇神生福堂錬化自然生死开度亿劫长存九天符命金马驿传五方消灾眞文正字东方青帝消灾眞文歳星辅肝角亢正眞氐房心尾四景回旋箕主七辰正斗明轮承气捕非扫除灾羣南方赤帝消灾眞文荧惑辅心井鬼守房栁星张翼抗御四郷轸主七宿回转天常召运促㑹正道驿行西方白帝消灾眞文太白检肺奎娄守䰟胃昂毕觜主制七关参总斗魁受符北元北方黒帝消灾眞文北辰辅肾斗牛卫扉女虚危室豁落四开壁总七星执凶糺非却灾扫秽明道轮晖中央黄帝消灾眞文鎭星辅脾回度北元魁𩲃主非截邪斩根𩵄䰢魓𩳐扫秽除氛魒正玄斗明度天关九天符命金马驿传祝消灾眞文元始上天三光髙明回景照曜四方肃清运度所冲激扬流星五分错越三统失宁五斗总辰七宿明灵眞君大魁厥讳玉精夫人皇妃字曰育婴总御仙关回转诸天今有弟子恐有灾星悬告不祥请以眞文赤书上陈散发谢愆披露丹诚乞垂玄监回复天经气不妄越灾不横生焚烧眞文散烟玉庭上景监度普告万灵气清三关灾灭九𡨋隂阳调和眷属安宁请以眞文风火驿传祝符戒元始上圣玉帝髙眞丹文告命济死度生金箓妙戒拯度幽冥白简寳符九眞仙经解削罪咎𡨚债和平救苦眞人削除罪刑察命童子注上生名护戒威神引诣福庭超离五苦乗驾云軿轮转得道飞升上清祝茭龙元始符命下入重泉幽关夜府罪苦衘𡨚通幽负信鱼龙告宣䰟魄受鍊得离冥关神公徃化上昇三天一如告命茭龙驿传十二念一念天地交泰二念大道兴行三念隂阳叶序四念日月齐明五念庙社安泰六念圣筭延龄七念兆民康辑八念百谷丰盈九念异人间出十念灾害不生十一念休祥荐至十二念治定功成十二愿一愿干亨坤顺二愿道尊德隆三愿五行不忒四愿九庙来崇五愿一人有庆六愿四海㑹同七愿万物茂遂八愿百谷滋丰九愿君唱臣和十愿俗洽时雍十一愿与道合契十二愿亿载无穷又一愿干坤明素二愿气象清玄三愿圣人万夀四愿化洽八埏五愿天垂甘露六愿地发祥烟七愿四时应节八愿百物生全九愿家多孝悌十愿国富才贤十一愿酆都罢对十二愿学道成仙古仪十二愿念总括无遗方见愿力之广以是愿念回向家国幽明盖科仪中文意亦复如此信古仪之尽善也如巢观先生愿念则不然爲国专以国事荐幽专以迁㧞消灾专以祈禳盖其所着之仪亦复如此故也今并録之俾行持者自择巢仪十二念一念天无氛秽二念地无妖尘三念神风静黙四念日月照明五念八景冥合六念十方肃清七念普受开度八念民称太平九念万神侍卫十念诸天书名十一念功德甚重十二念咸得长生又一愿人无夭横二愿泽及漏泉三愿𡨚仇解释四愿苦爽昇迁五愿冡讼俱息六愿复连不纒七愿九龙驰命八愿䰟门錬仙九愿幽牢罢对十愿七祖生天十一愿朱陵受度十二愿坐致自然又一愿阖门康徤二愿父母长生三愿万邪归正四愿衆恶不萌五愿五路通逹六愿宅舍安宁七愿营业称遂八愿六畜兴生九愿疾病痊差十愿财物丰盈十一愿横事不起十二愿永亨利贞普供养讃人各存念注想天尊稽首归依焚香供养愿香气氤氲遍满十方界上至无上大罗天仙都王京萧台绛阙七寳紫微宫元始天尊虚皇太上十方衆圣三境眞仙寳藏灵文玄中教主敬发心回向同入法门愿以此香烟䖍诚供养供养普遍皈命礼至眞三寳祝八威眞文三光开明回转天常运推数终百六乗纲大劫交㑹万妖争行北酆不拘放逸鬼宗羣魔纵肆妖闭天光上帝有命普告十方演明天度法教开张宣道治民摄除不祥有何小妖羣聚爲场赤书玉文捡摄鬼郷北酆三官明速传行千魔束爽万鬼送形流铃交焕激气太阳金虎四邀天丁捕亡大小齐到不得匿藏乞如所言列奏上苍八威眞文东山神呪摄召九天赤书玉字制㑹酆山束魔送鬼所诛无蠲悉诣木宫敢有稽延北摄酆山束送魔宗符教所讨明列罪原南山神呪威伏百方羣妖灭爽万试摧亡赤书玉字九天眞文摄召万气普归帝君方北山神呪激阳起雷流铃焕落䦆天振威北部所部万妖灭摧敕摄北帝遏塞鬼门剪除不祥莫敢当前道门通教必用集卷之二道门通教必用集正统道藏三家本九卷正一部道门通教必用集卷之三帐三鹤林道士吕太古集讃咏篇五方衞灵呪东方九气青天明星大神焕照东郷洞映九门转烛阳光扫秽除氛开明童子备衞我轩收魔束妖上对帝君奉承正道赤书玉文九天符命摄龙驿传普天安鎭我得飞仙南方南方丹天三气流光荧星转烛洞照太阳上有赤精开明灵童总御火兵备守三宫斩邪束妖翦截魔王北帝所承风火八冲流铃交焕敢有不从正道流行我享上功保天长存亿劫无终西方七气素天太白流精光耀金门洞照太冥中有素皇号曰帝灵保神安鎭衞我身形断絶邪源王道正明宫殿整肃三景齐并道合自然飞升紫庭灵寳符命普惠万生功加一切天地咸宁北方北方玄天五气徘徊辰星焕烂光耀太微黒灵尊神飞玄羽衣备守五门检精捕非敢有干试豁落斩摧玉符所告神振八威邪门闭塞正道明开映照我身三光同辉䇿空驾浮举形仙飞中央黄中总气总统仙眞鎭星吐辉流焕九天开光童子一十二人元气炎精𤔵上朱烟洞照坛所及得我身百邪摧落却鬼万千中山神呪普天使然五灵安鎭身飞上仙五錬生尸寳章东方龙汉始青九阳梵华之气寳章九阳回妙气三景散元精碧霭浮灵篆青林粲淑英超遥玉清府辽邈蓬莱瀛眞化通无间神风滋万生南方赤明丹光三阳梵灵之炁寳章浩劫开神运龙文泛赤霞八威奔电激九鳯破凶邪鍊度丹皇室飞升元始家炎明常继熙灵庆袭晨华西方延康素灵七阳梵英之气寳章皇老储灵粹金精耀斗威六天咸馘灭万寳复幽微爽气浮髙阙寒光霭素辉空洞披玉勒华丽九霄飞北方开皇玄上五阳梵混之气寳章五气符元妙诸天混太冥神旌飞羽黒玉女散花青紫䇿封天寳玄文凛帝庭羣魔钦至化万国保安宁中央上皇中灵一阳梵寳之气寳章混黄生一气感化结眞形上德持柔顺金光洞杳冥建中该九极执本统三辰炜烨天端上飞芒耀玉灵外坛讃咏坛外法事字字皆以拔度爲本诚非细事况是施主追悼之际惨戚装怀讴歌词曲尤爲不便今取前有偈颂及新添以助行事庶几典雅开方偈赵明举六螭回驭息虞泉城郭楼台入暮烟夜漏初传人巳静隂关仍辟鬼爲廛玉隆有㑹如何向里域分司守护坚欲得大方随处去须凭眞诰爲敷宣第一度召请诸神偈之龙驾相将下紫清遍延羣望竖旛旌诸神悉自无方至云里追班听跸声第二度召亡人偈夜府多寒闭苦䰟女青天诏制辞温灵旛启道招游爽符吏匆匆爲骏奔第三度召请偈大道哀深六趣幽长于苦海驾慈舟紫坛夜永开方便跻入洪钧一气收澡浴偈总因心垢难湔洗苦海漂流不净身津津恶障未祛除穆穆清光难礼觐金龙负致长庚水玉女分传御坐香三熏三沐整威仪蹑景乗虚朝太上引沐浴仪语上来奉召所荐亡者巳承温诏得岀寒郷随符吏之匆匆不行而至望旛竿之缈缈应召而来将朝对于轩墀即受传于符戒先须澡身浴德振衣弹冠敬凭神呪以护符请就兰汤而灌濯四灵备衞九气密罗澡浴仪文请爲宣示法桥偈普献无边圣香烟散十方愿乗七寳台垂光五浊世永度人天衆咸令上法桥同㑹证无爲勤修不退转法桥文合道场人至心归命十极虚皇之圣五灵引导之童愿赐慈悲特垂救度窃以欲海深而易溺当究滥觞道岸髙而难登孰爲援手由性情之迷悟致霄壤之升沦嗟彼衆生处于浊世爱流成海虐浪滔天贪嗔腾汹汹之波结习自涓涓之滴逐物而就死者满目皆是反身而逹岸者举世实希岂无汲引之门救此漂沦之苦惟太上悯衆生之俱溺设妙法以爲桥命十极天尊作圣涯之砥柱诏五灵童子爲道海之津梁拔出迷途逹于彼岸济弱水三千万里抟刚风五百亿重不踰俛仰之间即至逍遥之境端在心源自反法力愈加一举足而不失正因九顿首而上朝元始更惟衆圣密赐护持庶令苦海之䰟俱遂法桥之上次和法桥大度天尊引亡人上法桥次举下桥偈津梁苦海法爲桥太上慈悲愿力饶虐浪中流逢砥柱爱河断岸得仙𦨣公子灵旛祛壅滞天尊援手互招邀接武下桥趍玉陛大方无碍信逍遥爲亡者皈依三寳忏罪亡遏某等已承告召得届道场将传金口之戒言祗佩丹文之简箓然未祛于宿障恐莫悟于至言敬依三寳之威光爲懴六根之罪累盖罪从心起灭心则万咎氷消志以道宁见道则一灵朝彻宜在洗清情识蠲洁性灵速舍妄以归眞庶闻经而契道夫作善建斋传符受戒者先当皈命无上至眞十方三寳仰仗三寳圣力爲亡者忏悔三业罪愆故经云若不皈依三寳是故善法无所依凭合道场人同诚贩命皈命十方道寳顶礼元始天尊能爲所荐亡魂解除身业罪懴悔亡者身业无边罪种种益难量举止去来间滞染诸尘垢华饰贪逸乐傲诞世间人今对大慈尊一心陈懴悔愿此身业罪消除永不生清静契神仙永离三边界皈命上清经寳顶礼太上道君能爲过去亡䰟解除心业罪懴悔亡者心业无边罪种种益难量嗔喜并爱憎妄想从心起嗜欲兼虚妄嫉妬世间人今对大慈尊一心陈懴悔愿此心业罪消除永不生智识逈开明洞逹希夷理皈命太清师寳顶礼太上老君能爲过去亡䰟解除口业罪忏悔亡者口业无边罪种种益难量两舌及浮言毁谤诸经教噉食有情物窘辱世间人今对大慈尊一心陈懴悔愿此口业罪消除永不生絶彼是非言常演眞经教向来皈依三寳懴悔胜因惟愿亡人徃生天界花台寳盖云际来迎绛节青幢空中接引骞林树下常听仙经寳月池边惟闻雅梵生前万罪从此消除殁后三涂因今解释乗龙驾鹤逍遥十极之天悟道登眞自在三清之境福流见在再果常来此世他生长亲至道洪惟上圣允鉴精诚捞漉羣生俱登道岸德又一首稽首归依道大罗元始尊杳冥开祖劫混沌立元根愿垂清静教救度此亡䰟稽首归依经眞文焕八方錬金成鳯篆揉玉写龙章愿开金口演救度此亡䰟稽首归依师三乗衆中尊先天垂愍济歴劫度迷昏愿垂无量法救度此亡䰟懴悔亡者眼耳鼻舌身意罪六根六欲六情愆管絃嘹喨少眞音紫緑辉华非正色兰麝竞装馨香处鼻车马争骛驰骋时身甘辛不节自伤神喜怒无常惟夺算六根毎引轮回路三寳常开拯拔门以今发露首前愆总愿罪根尽消灭次忏悭贪瞋怒愚痴罪邪婬偷盗杀生愆谤经毁教不皈依怨道咎师违誓约身心妄想无休息眼耳生贪不住时未来过去及今生三世罪根难可测此日发心陈懴悔从前障恼愿消除言词旣向道前陈衆圣定于空里鉴不可思议功德衆等各各弹指爲亡者懴罪愿亡者身业消灭心业消灭口业消灭六根消灭𡨚债消灭业障消灭万罪消灭愿亡者衆罪如霜露惠日普消融今世与来生受性常清静亡䰟出长夜滞爽逹仙源北都除愆过之文南府注长生之字咏讃仙歌空洞响不闻地狱苦䰟声衆等各发至诚心亡者生天受快乐懴罪授戒讫引亡人归位次安慰云亡者某等巳对三清亲传九戒即肃恭而谛受宜寅畏以钦承仍备肆筵各惟就序享芬芳之嘉荐俟周满之洪因斋主望灵䖍诚设拜送亡人法事今则斋事周圆法筵斯罢宜承善利共沐殊勲逐慧光而覩天尊捧符命而登仙界亡过某等旣巳闻经听法必能见性知天仰侍丹舆便昇云路上昇仙桥于此际登朱陵府向今时旣得超生各流恩福斋主䖍诚谨当奉送偈法筵胜㑹功圆满逺逝新亡尽徃生齐向昇仙桥上过各赍功德礼三清道门通教必用集卷之三道门通教必用集正统道藏三家本九卷正一部道门通教必用集卷之四帐四鹤林道士吕太古集启奏篇髙功上御案香祝玉华散景九气含烟香云宻罗迳冲九天侍香金童传言王女上闻帝前令臣所启咸乞如言上手炉香祝道由心学心假香传手执玉炉心存九天眞灵下盻仙斾临轩令臣关告迳御三天上洞案香祝朱阳九霄蔚竭元晶灵鳯来翔上朝玉京流结感化仙道克成愿此丹祷随烟迅升上手炉香祝百神罗刑心存洞阳左命眞伯右挹元皇开发灵篇大梵隆昌紫烟上逹万道丕张祝香后入意文伏闻杳杳太清境隔世几尘巍巍无上尊与人絶迹敬凭斋戒辄布恳祈愿垂降鉴之私少示感通之妙遥瞻云驭暂离紫霄绛阙之严骈列星冠共启玉匮珠旛之祕用陈诚意上渎天颜启坛文伏闻云层峩峩天不閟感通之路人道渺渺圣常垂临下之私严敞家庭恭修净醮荐苹蘩于下土通香火于上苍敢布愚衷仰干洪造入意今则恭蒇仙料仰延眞驭允谓建斋之始初严事帝之诚獭祭虽微龙车望幸惟喧嚣之秽土惧渎髙明瞻彷彿之睟容𢚢増战慄伏望云舆鹤驭下天门之九重绛节霓旌驻人间之五浊玉虚三境金阙万灵暂辤邈邈之天下副䖍䖍之恳命里域灵官肃严醮席敕衞坛将吏驱斥妖氛使精意感通斋功成就即荷上圣降临之恩臣云启坛文臣闻湛寂髙眞本无爲而善应玄虚妙道常有感以潜通非䖍仗于灵科孰仰千于圣造今则华坛既启醮礼将陈先恳祝于皇灵次披宣于道范惟冀洞贯九天之上咸使闻知昭回三界之中曲蒙感格广垂至德兼覆含生黄箓斋祝香入意后文洪惟黄箓寳斋紫阳祕格上可以鎭天安地下可以保国宁家济存拔亡延生度厄万天所重千圣攸遵教演九时取则九阳之数坛开三级旁分三气之华配八卦于八方定十干于十位干天门而巽地户艮鬼道而坤人途莫不弓旗鑑劒以列于威仪笾豆陶匏以廌乎凡品于以法天而象地于以通眞而召灵臣等拜贶有初谒眞伊始想玉阶方寸之地无敢不恭瞻天颜咫尺之威如在其上伏望三清十极万圣千眞暂辞金阙之崇髙俯罄尘寰之湫隘坐使环堵一㕓之地化爲清都太微之居钦竢降临不胜延竚臣等诸斋祝香陈愿意后文于是坛场初启阊阖洞开肃清衆以无譁罄丹衷而有恪崇效天而卑法地制备干坤左顾仪而右盻璘门开日月寓精意于藴藻苹蘩之内格霄眞于杳冥恍惚之间七日戒而三日斋敬效昔人之事帝内尽志而外尽物誓坚今日之推诚开衆妙之寳坛𨠩之素愿旅延羽士歌咏洞章清跸举而雷动风驰法水噀而云行雨施伏望星宫月殿绛阙清都玄之又玄尽重玄之列圣上极无上遍最上之髙眞降自天中之天来从象外之象游空飞歩芝童执节以前趋驾景乗龙仙驭控颷而直下来顾苾芬之荐俯歆蝼蚁之诚贻贶存亡覃恩幽显即荷上灵之监敢忘丕应之符钦俟降临曷胜延竚某云启坛文三界应感一切眞灵愿闻关奏俯降香坛旣沐垂光少歆恳悃注想仙音清喨羽衞森罗飘飘垂风幄云軿隐隐现霓旌绛节至眞所格凡居爲紫府丹霄仙仗来临尘世变瑶池玉阙暂停鸾驾俯察丹衷輙露微诚仰干洪造入意臣闻道常应人天惟听下旣有投诚之切敢忘谨始之严内竭精𠂻外殚庶物坛壝法䂓而则矩陶𠣻尚质而去文信币交陈各象五方之色簮裳肃列爰分衆职之班烛龙交映于神光香兽互凝于瑞雾莫不溪毛蠲洁华蘂缤纷当尊卑奠位之初乃天人交感之际天威咫尺云气晏清祗傒降临务先严肃伏愿帝颜允睶阊阖齐开万乗启途百神戒道师子白鹤拥天仗以来临应龙青虬輓帝车而倐至不违凡悃庶毕斋功即荷衆圣降临之恩臣等启坛告眞并愿箫韶前引轩盖后随雾卷霓裳云浮月帔风伯清道雨师洒尘界清跸于天衢散寳花于法界迅飞部从降格道场幸披雾以观瞻愿刳心而控愬今有兹夕精诚爰启恳悃斯陈请迎之礼既殚鉴格之情无爽坛排圆级位列髙眞羣仙离碧洞琼宫衆圣下金楼玉殿莫不幢旛引驾寳盖随轩云臻如玉彩光天雾集若星辉烁目帝颜穆穆凝黈纩以俟听凡情岱岳巖巖捧金编而鉴观醮礼南曹染翰将録善以上生北府挥毫俟纪功而落死当此之际有片善者奚患三界之弗知运此之心有寸功者勿讶衆眞之弗録况夫精崇妙㑹严设香坛具十二念之善心遵三九等之斋法者孰谓圣贤之不接物何疑幽显之不沾恩非道弘人人能弘道今则廷仙游之睶頋按科法以关盟敷叙凡诚仰干洪造伏愿三清三境十极十华妙行眞人至眞大圣九天星象三界威灵放五色之祥光䕃九华之寳盖迂临法席成就善功咸所祷祈即遂通感臣与云宿启白五师文醮筵乍启斋事云初望三境之郁罗冥心注想延九清之飈驭拜手翘勤列冠珮之巍峩接威神于恍惚切虑玉京金阙紫府丹台日月星宫璇霄斗极髙超象外逈出入间难通癸藿之诚莫遂苹蘩之荐洪惟师寳久廓道恩凡兹设醮以建斋须頼敷诚而逹悃今有某伏念素叨玄化久沐眞风爰卜今辰钦𨠩志愿礼尽恭而貌尽敬应以实而不以文重念臣道价未闻眞筌莫晓误蒙请命承之关宣伏乞灵寳五师道德衆圣不违恳请大赐含洪分遣四司曹僚五帝官属证明斋事腾逹愿诚省览词章潜垂恩祐乞使逐时关奏祈祷感通志愿克谐善功昭着誓坚诚悫仰答恩休臣等建坛发炉切以露丹恳于髙天心修事帝俯紫霄于寸地式按招眞属圣凡交感之初正坛陛吉蠲之始爲摅诚悃干冒天威奉道某幸以宿蠲获生华旦有域中四大之德预天下万物之灵谷腹丝身仅免啼号之患天形道貌幸全禀贷之仁报未见于㳙埃念不忘于夙夜谨㳙吉旦恭了初心方此漏箭初传更声乍警明九微烛烧衆妙香嚣麈净而天风清隂气升而夜光冷凡宵修敬之事在一歩履践之初伏冀几悃升闻帝聦遥彻暂出鸿蒙之境来临圭洁之场玉女金童散天香而郁万霓旌绛节杂花雨之缤纷不遗一芥之贱微少慰历年之素愿天上启斋五师前闻先天立教混元巳退于无爲历劫度人师寳上膺于眷命是以玄中莅职监斋紏非经籍度之相传天地人之共頼随机赴感有愿必从今建寳斋并幽明而利济愿临尘界垂恩惠以覃延谨罄凡情仰干师造清旦切以大明生于东方了无尘翳平旦之存夜气岂有梏亡云车鹤驾之徘徊野马尘埃之不动属陈度命之悃上渎好生之慈以今清旦行道关奏上灵伏望师眞俯垂恩祐导逹诚悃如杲日之上昇潜削愆瑕若薄冰之涣散使片善克无于魔障而洪恩覃及于幽明感戴之心始终在念临午斋事有严谨终谨始圣心之格无党无偏观圣人掲大中以示人若㬢驭正离明而烛下无幽不照万物资之以生成有感皆通一念扣之而通逹爰当临午再至输诚敷露词情冒干师听以今静夜四气朗清天无氛秽神风静黙地絶妖尘斗柄横空掲心词于霄汉月光洗夜寒胆气于骨毛战战兢兢克伸昭事髙髙厚厚谅赐闻知用扣师眞庶周能事今有本命经文上象潬天分三辰于经纬太清立教播二斗于坎离宣本命之宏纲阐玄灵之要诀盖人之根本攸系七元天有斗魁斟酌元气性命五体属乎主张夀天一生归之予夺凡律历之周运冝瞻六度以降下人间伸香火之皈投故得三生之长爲男子修斋设醮量力建功酌水献花随縁报本旣艮辰之毎不虚度必上夀之所可増延应似谷声答如光影眞武经文宴处太清色相非无而湛寂下临北极威权有赫以慈仁视民如伤切齿羣魔之肆扩好生爲重推心兆庶之兴哀辅正摧邪消灾降福虽四十二年之修道三千余行之成功本从金阙之化身明示衆生之证果所以周行六合威摄万灵凡五瘟之小魔与六天之故气白虹影里化作尘埃双睛电中勦无余𩔗故得邪妖殄灭家国咸宁毎月三七之辰是眞君降凡之日宜伸香火以答恩休安宅经文切闻有巢氏之世食橡栗而栖木居巢轩辕氏之时易栋宇以待风芘雨使民人之老㓜安作息于晓昬唯圣人剏物之宜爲天下所利之大然隂阳有倚伏之变寒暑有疪疠之邪人或冒之灾所不免于是太上命神灵而授职爲凡夫衞宅宇以分司以太歳爲尊以一年爲凖法好生之爲重务去恶之居先立天坑麻口之神吞魔食鬼豹尾黄旛之属护正摧邪正位辨方妥灵守职宣太上威权之化防衆生横害之虞岂期入有贤愚罔明禁忌神唯勇悍莫间幽明犯之则无故悞之分干之则必示灾凶之变幸惟太上再闵凡夫出符文以安宁宣呪法以警戒百神听其令幽鬼禀其盟使悞犯者转祸爲祥皈投者却灾致福人天蒙利家国沾恩道门通敎必用集卷之四道门通教必用集正统道藏三家本九卷正一部道门通教必用集卷之五帐五鹤林道士吕太古集职佐篇黄箓第一日爲国叹经文夫道德经者无爲之文自然之化落落太漠之表巍巍象帝之先二气资之以立根三光持之以成象细无不入大无不包其眞以治一身其土苴足以治天下其功以度羣品而微妙则能致神仙昔老子之过函关授八十一章而俓去汉文之从河上盖千七百年而仅传穷乎无穷极乎罔极以宣道德之要以爲帝王之师至如昇玄演清净之音入衆妙门而离诸染着禳灾列懴悔之品度一切厄而所履平安黄帝着隂符之书可以用师于万倍青罗传星曜之呪可以推运于五行是皆抉神道于幽微阐玄宗之隐奥诵之则声参太极研之则治化昇平祸灭九隂泽含万宇庆流宗社坐对无疆之休祲格神人潜消难解之厄再伸偈颂以尽讃扬先天立极浩难名恍惚希夷植本根天歩永清旋日月道枢不动转干坤灵源直断羣迷径仙路宏开衆炒门圣夀绵长皇极建愿言辰极与齐尊第二日迁拔叹经文天度人经者三洞上品一乗妙言参衆魔之歌音宣百灵之隠韵昔授于碧落之土而藏于紫微之宫梵气弥罗周十方无极之界金眞朗郁焕八天空洞之章文畅而曲不华趣幽而义益奥极玄中之妙㫖非世上之常辞咏之者名列玉房闻之者神飞金阙万帝设礼羣妖束形以至生天通微奥之言清静启眞常之性十方严救苦之寳训九幽授心印之灵篇普度天人津梁生死俾罢对于长夜咸列名于上清再引偈章以伸济度玉书金简度人深流出慈尊广大心梵气结成无极界天风飘泛自然音九幽破械冰消㦸八极飞香月满襟稽首无英齐接引神光一道破重隂第三日消灾叹经文伏闻太极旣判两仪肇生阐妙道于虚无寓至神于水火歛纯隂肃肃之象宣至阳赫赫之精气气不停生生相续实之以坎画于朔易之都虚之以离焕乎文明之位陶铸万品綂御三元五行得之以成七政得之以运道生于一而着于水火之用物散于万而极于水火之功南北二经盖尽兹藴昔太上之下降命天师之密传浮玉局于地中敷扬祕诀化鹤鸣之山上亲授灵文可以荐福消灾可以注生削死永除业障渐入仙宗且天童开护命之符而眞武有降福之愿上智广眞一之训报劬劳恩静观逹智慧之门明解脱义功德甚重不可具陈輙引偈章以伸讃叹芝坛香霭露华稀云际风髙鹤盖飞玉宇寥寥鸣警跸金光奕奕下丹墀愿倾法雨除尘垢更乞仙丹造道微两卷眞经香一瓣自兹根极欲知归懴悔道家仪文至于巢先生号爲大备文字皆有所出或儒书或道书剸裁铺张自有体制一字不可移易惟懴悔文消灾迁拔两篇又多取庄子使人闻之洗濯䟽瀹有清心向道之意未烛厥理者或有攺易増加书字殊爲可笑故书之以告将来黄箓启坛懴悔臣法衆等至心归身归神归命十方无极太上灵寳天尊圆穹列曜星辰厚地洞天海岳醮筵感降一切眞灵伏愿大慈洞回昭鉴同垂巨泽普降洪恩臣闻天无亲而所辅在德福无门而所召在人仰归衆妙之门必应羣心之用寳笈着度人之法独歩玉京驿龙驰奏善之章上朝金阙毎灵心之丕应见天意之孔昭皆太上垂慈齐拔之科而天下奉道修爲之路肹蠁如答神明罔违伏念臣法衆等暨斋官某等生逢盛明志慕虚静清天君而䟽瀹断业障以皈依谒欵在辰斋明有翼将以交三灵于恍惚祷百顺以延长尚虑宿运功微前縁德薄今生徃刧多纵罪根俗骨凡胎未阶眞品虽道心之甚固恐天听之难闻伏愿上圣哀怜洪恩荡宥拔九祖之䰟于旣徃贷三世之罪于将来洗六根以一新秉纯诚而无贰庶几寡过仰格上眞用修黄箓之科延召紫清之福臣等稽首礼谢无上至眞三寳散坛懴悔臣闻强名曰道本清静以无爲不测者神有感通而必应再荡涤于尸秽终对越于灵眞伏念臣等仙品未充业根尚在虽稽参于寳箓常讽诵于眞经宣举教科修行斋直虑有违于道范曽未沃于灵心輙更澄练身形洗除尘染扩性天而一毫莫翳拂心鍳而内境圆明借此修持用祈感格伏愿衆眞濶略上圣涵容凡朝谒非仪坛壝不肃千愆万过并乞贷原臣等稽首礼谢无上至眞三寳消灾懴悔闻尽天下之物不足以交神明修胷中之诚斯可以应天地矧乃玄元之教莫非清静之门傥三业六根之过存岂一精二纯之能格当斋科之谨始欲尘累以先除庶借宣扬以伸昭格臣今懴悔奉道某等因从旷㘦逮及今生有妙湛之体而爲情所昏有虚明之用而爲物所蔽欲恶盛而性有萑苇闻见踈而智亦聋盲不能外身而多身殃不能缄口而多口过意有所至爱有所忘积其有涯之生造徧无边之罪今则对列眞而懴悔体妙道以修爲诸业生于诸根尘尘是妄有身孰不有患物物迷眞爰即灵坛尽祛徃咎心䟽瀹而内观无碍性虚静而外境不移谫谫之佞皆除津津之恶悉去巳作之故业永不蹈于覆车未造之新殃更不投于深穽庶全身而逺害无见利以忘眞伏愿衆圣洞昭皇灵逺烛以瑶池之水洒濯于羣心以甘露之华洗除于衆垢衰相罪根之消灭灵光慧性之圆明恪遵储福之科用副延生之格恪坚爲善之心仰俟降康之泽祸沉九地福遍十方臣等稽首礼谢无上至眞三寳迁拔懴悔此懴悔之意止爲见存懴罪将以清心静念昭事上眞非是爲亡八懴悔徃徃误认㫖意引亡人姓名不知人理大不相干臣闻探眞精于象外道本沖虚发洪愿于寰中理归清净非涤除于外虑不见以将上灵非懴洗于尘縁不可以奉斋直臣今懴悔奉道某等自从旷劫逮及今生身口意之所爲天地人之六见有身斯有大患久积罪愆诸业生于诸根未祛恶障躭染声色放荡心形血气盛而争闘之患生嗜欲盈而性命之情病每背眞而就伪难解心而释神当斋事之启行恐层霄之有隔欲以太玄之水洗诸恶根欲求六度之舟逹于道岸植无漏果塞衆邪门洗除其五藴六尘断灭乎十纒九结一心巳悟万罪皆空誓从今日至来生永不将身纒业网伏愿清都委鉴紫极回光察素悃之克勤霈洪恩而允洽隂愆阳过悮犯故爲或上世流注之殃或六亲连逮之役上世六亲或宿世所造或仇家所诬毒风恶气之侵凌魔鬼凶人之伤害并愿道风扫荡流诸洗除俾澄练于气形庶对扬于坛壝拔九祖之䰟于旣徃证上仙之果于将来九天不夜之长春愿陟洞阳之境三业无根而自落长辞万鬼之羣福遍满于十方祸永沉于九夜臣等稽首礼谢无上至眞三寳外坛开方开方文非一本无出于巢先生所修爲善其他或纪五行之德或叙鬼神之由皆切当无如止行此文九龙衘诏迁升积夜之䰟六鬼交锋遏絶更生之路太上昭垂于明训神公爲扫于不祥敬奉典𢑴恭伸关告欲冀明灵之感格先凭梵呗之称扬仰仗衆慈同声相应皈命东方主玉寳皇上天尊皈命南方主玄眞万福天尊皈命西方主太妙至极天尊皈命北方主玄上玉宸天尊皈命中央主太乙救苦天尊不可思议功德以今焚香䖍诚告召地界主者五方开路大神伏望神慈降格香坛证明䖍祷入意窃以隂阳不测者神之妙变化无方者道之眞惟太上以隂阳不测之神尽变化无方之道六通四辟其用长存倐徃忽来洞然无碍降神而赴感体道以应人受度者无间于存亡皈眞者岂分于逺近当使千载之久可顷刻而来万里之遥如咫尺而至临诣醮席参听法音朝上帝以登眞听空歌而悟道傥或所追灵识不即赴坛一切地司妄生邀截致幽䰟之阻滞隔生路之开通天宪甚严眞科不贷今者斋官某家大启殊常之斋范遍延三界之髙眞星灯烂接于玉绳香霭上通于金阙闻诸天一声之隐韵百生之业障俱空听司马九过之洞章三万之形神皆备前亡后化时刻昇迁尚虑三世幽䰟九泉滞魄未经荐拔极用悲酸乃请长生救苦之符敬让克勤之戒将欲宣之于黄箓坛内授之于太上御前先当告戒神祇开辟五路使者如不系之舟去来无碍若出笼之鹤腾翥自由咨尔衆灵廓开道路所有文牒谨当宣告宣讫上来文牒遍谕柔祇若无牒即从道路下云上来咨告遍谕柔祇宜尔神司速依道训当界土地里社城隍守疆护界一切正神请辟道路接引亡人有关者速开有津者速度勿壅勿遏勿稽勿停有隂讼者勿得拘留有𡨚对者勿得纒缚东来而青骑将军扶拥西来而兊卦大神护持南来而朱雀之地䟽通北来而玄武之方开豁无逺无近无亲无踈依女青之诏书阅先灵之名姓沿路关报逐界申闻拨发前来斯须无滞即使亡过某等如晨风之趋林如夜蛾之赴火如水之东注如马之岀奔迳赴道场领霑功德若有六天故气孽鬼妖神妄肆猖狂敢生邀阻请戮路左以明天诛道法甚严天威难犯度人功大风火不停道路山川急急传命载伸偈颂感格神灵举不可思议功德大圣玄元教主元始有命上开八门死䰟受錬无量度人天关一转飞天法轮咨尔东方震上诸神咨尔南方离上诸神咨尔西方兊上诸神咨尔北方坎上诸神东北艮方号曰鬼门东南巽方地戸所存西南坤方号曰人门西北干方天门所经地界主者八方之灵请辟道路接引亡人使诣灵坛听法闻经领沾功德保命生根敢有拒逆逼合鬼羣翦形截首风火无停今法衆等合道场人东方青帝南方赤帝西方白帝北方黒帝中央黄帝开路将军鉴察弟子丹诚开辟五方道路偈曰上来仪范戒柔祇想尔八方尽遍知应有关津蒙济度更无道路敢稽迟亡䰟巳出寒庭狱丹霍行升火錬池空洞謡歌齐讃咏敢凭道力拯灵仪黄箓大斋第一度召请祀典神祇泬寥戒夜沆瀣澄空伫神听之格思控忱诚而惕若入意以今恭率法衆第一度召请古先帝王道德衆圣忠贞勲烈历朝文武重臣凡该祀典诸庙福德灵享伏愿暂迂飈驭降赴道场领録斋功证明修奉伏以大道弘化眞一播灵三清爲衆圣之先弥罗冠万天之首旁分九气复品四人踰劫历之先出隂阳之表三界爲超凡之始八梵爲元阳之初上辟清圆下凝方浊玄黄交感太素流形对越在天准尊元首于是冬居管室夏处层巢饮血茹毛结绳识事迨及燧人鑚火伏牺画爻炎帝肇基有熊御世帝喾顺天而行义髙阳任地以依神夏后祖于唐虞殷命法乎三圣文武爲继伏之主汉唐宗拨乱之君莫不龙虎勃兴风云际㑹又况世分治乱臣有忠良莫非理国以辑民皆务积功而累行故在天爲星象在地爲神明德被羣生泽流万世膺上帝之休命授列职之仙班故混元图翼所载云伏牺爲太一眞君神农爲南极眞君轩辕爲中黄太帝少昊爲太虚眞君帝喾爲太玄眞君颛顼爲北宫眞君帝尧爲太微眞君帝舜爲太极眞君夏禹爲紫庭眞君殷汤爲北玄眞君武丁爲紫微眞君阳甲爲苍元眞君文王爲太虚眞君武王爲太平眞君康王爲太华眞君穆王爲九元眞君汉髙皇爲北帝賔友文帝爲通玄眞君景帝爲太一眞君宣帝爲紫华仙伯武帝爲玄成眞人凡诸神圣睿哲之君皆证清髙崇峻之位曵𥚑八极腾景九天经若不传世莫能显复有忠臣贤佐良辅元勲位列仙阶名垂信史或享世间庙食之盛或主岳渎鬼神之权故风后爲太华眞人力牧爲玄山眞人太山稽爲洞庭眞人苍颉爲九华眞人容成爲应化眞人大挠爲玄光眞人奚仲爲太成眞人傅说爲左言上相叔齐爲金阙仆射伯夷爲太微侍郎周公爲紫微都护太公爲紫府道统越范相爲金天眞人汉留侯爲太玄童子东方曼倩爲歳星眞人扬子云爲河源丞孔安国爲太玄监又眞灵位业图所载召公季子皆爲南明北明之公齐桓晋文并领司命都禁之职元规㓜舆爲左司禁元直深源爲侍帝晨陶士衡爲河西侯温太眞爲监海伯凡诸贤哲皆有典司计年限以进陞视功勤而超证故北帝则三千年而一易岳渎则六百载而始迁武解爲地下鬼王文解爲地下主者至忠至孝至贞至廉初爲鬼官转升洞府类皆百四十年而进补入宴东华阶分二十七品以历陞方逃大劫惟上天黜陟之甚閟非下界耳目之可窥谅累积于巍功方渐登于仙位况兹庸蜀井给之地实依曽昌建福之休金马碧鸡之神昭垂汉䇿铜关玊垒之庙大庇坤维羣望分司柔示列止自蜀郡以类而推广遍率土皆有于纲维山川九州玉帛万国鬼神司之幽隐庙貌遍于迩遐功忧在民靡神不举今有奉道某家遵九坛之典训奉三箓之𢑴仪上极郁罗之天中该干坤之界下际洞渊之府幽覃朔都之郷一念感通百灵交㑹凡天地水陆遍祈而致祷宜山川鬼神咸集于无方伏愿大恢得一之灵悉自无方而至爲奉碧简招眞之命并簉金阙朝眞之班对扬天休保安国祚封掌生死仍开方便之门把握隂阳尽跻皇极之世伏愿暂驻风云之驭俯歆苹藻之羞隂佑斋功克谐愿望再伸偈颂感格威灵帝王稽古代天工异教同风建大中元首股肱无二用鬼神贤圣信兼隆人间祀典思遗列天上仙班答骏功香火载严遵漙告愿驱云驭格精𠂻第二度召请亡䰟游䰟爲变大夜不晨必倾九色之金光用掣重隂之铁鎻大方无碍万法昭融举天尊有物混成寔生天地圆清方浊厥中生人是名三才各具道性天长地久无古无今推盪隂阳裁割昬晓一气不息万形以生卓然有神是爲造化人居其内上配两仪贵贱虽殊贤愚有间其所禀受同此一初负隂抱阳圆首方趾始从婴孺精守神全天眞不亏混沌未凿不慕富贵不羞贱贫虽含识知纯粹精白名眞实性无邪伪心得生爲人所贵在此洎及长大身与世交渐丧天眞熏煎人欲赤子之性日削月悛林林而生滔滔皆是惟务逐物不知爱縁岂识此身上配天地始从胎育降气九天十月旣圆万神备守一形旣诞七窍开明头布九宫九眞所莅中分五藏各有一神三䰟处肝欲人爲善七魄居肺欲人爲非二十四眞分列三部紫戸玉阁绛宫丹田中有眞人号曰赤子天地神气三万六千关节机微皆归掌握人之一身岂不至贵尤所贵者唯吾一眞是厥初生纯粹精白人能处世各知自存周身中神欣喜踊跃顶戴之星光明照耀其或精錬可致神仙眞正慈仁亦能久视如其反此莫匪恶縁神气日衮星光日暗一眞之性至死不知上辜大道混成之縁下负两仪受中之道𡨋𡨋长徃与鬼爲徒万神悲哀各去其体或沦幽夜或属鬼官欲求超生渺无涯涘惟我太上历劫宣慈于生死流辟津梁路神旛启道黄诏招䰟香水荡瑕法桥拯溺灵符起死妙戒归眞云篆迁神法灯破暗昭垂道妙还复性眞使诸衆生从死灭后于诸苦趣发回向心认处天眞懴悔恶业乗六通惠出万鬼羣得覩天尊说无上道錬形火府度品南宫各随本人根品深浅其如顿悟便超人天以渐进修复生正性如上所说具载眞经危哉一心生死轮转使我太上弘誓不忘愿诸衆生皆得悟道今有某家熏修妙供启迪生方谨即长途以伸告召当愿亡者各识天眞以本性灵合诸䰟气大声疾唿名姓不迷广进康衢山川不隔一念千里弹指三生即到道前了无壅滞再伸仙偈招引亡䰟道通天地独人伦一聚天眞万寳身逐物便沦生死海观身谁作圣贤人精金百錬犹诸性流火重烧复本眞举起神旛祛壅滞尽招䰟爽出迷津第三度况隂戒夜鬼正可唿滞爽迷方道常善救入意举圣号爰有太极两仪肇分轻清爲天三辰棊布重浊爲地万物丛生六合之间有中有外一气之运有正有邪中有冲和列爲人品间气之积笃生圣贤林林而居混爲凡庶乖戾所聚是爲鬼魔驳杂之余下爲禽兽世界肇造羣品自分草昧倥侗不安性命从上古圣制作是兴贵贱尊卑华戎人兽各得其所无使顚隮崑崙所临下爲中国圣贤传道允执厥中仁义定名忠孝同出以信以悌以礼以刑设爲多方防其一念一念适正不踰其闲爲天爲人爲神爲圣其如乖戾鸷暴凶复甘入魔羣与诸天闘人道之内缺犯纲常一失人身随诸地狱铁城火绕铜柱膏然种种负偿𡨚𡨚报对魍魉问影髑髅称孤溟漠无依吁嗟长叹贪䐜痴业无所解知饿鬼旁生随业受报诸趣升堕悉本于人危哉寸心力敌造化一悟尤积先天弗违一迷不回诸圣莫救方寸之内六趣轮廻三界之中历劫徃返业火炽盛焚烧大千逝水渺弥飘沦八极到此境界奔迸仓皇唿呌悲号孰爲救度惟我大慈悲父元始天尊放大光明普照无外于业力海稳驾慈航于虐熖城沛爲法雨玊颜恻隐金手提携以大神通启其眞性一弹指顷尽出苦轮一闭目间各识宿命衆生未度悲愿长存尽诸未来普令解脱今者某家仰依洪誓大阐良因亲亲仁仁咸皆荐拔自色欲界及洞渊泉自中华区遍无量国天人鬼狱异趣殊伦转大乗辕与之俱载伏愿各乗法力俱到道前瞻对天尊平等受度一声空洞洗清投芥之诚万类含生尽入悬珠之窍再伸偈颂以摄游䰟上从昙誓下渊泉六合旁通遍大千逹者自居形器外迷徒宁免死生纒业轮尽逐攀縁转仙品谁知体悟迁空际寳珠通窍道冥心元始乞哀怜沐浴度䰟仪伏以黄泉溟漠凝浊滞染于神䰟黒壤幽隂积秽沉埋于灵爽昏昏长夜难遂超昇是以太上慈怜元皇悲愍垂洗涤尘劳之法宣沐浴錬度之仪即使业网断除罪根蠲释今则严陈寳室洁备兰汤设五香澡盥之仪按三箓拯拔之格奉请亡过某等赴室沐浴荡浊流清事毕严庄归位听法伏以泉路幽深寒庭积秽使神䰟而𡨋昧至灵爽以昏蒙非凭资荐之功莫遂超昇之望请法衆等奉爲亡灵上资徃生仙界念沐浴荡秽呪天澄气清五色髙明日月吐辉濯练身形神津内涣香汤气精光景洞曜焕映上清气不受秽五府纳灵罪灭三涂祸消九冥恶根断絶福庆自生今日大愿一切告盟身受开度昇入帝庭伏以神飞仙境须凭錬度之功魄离幽隂可证昇眞之果断除尘秽速得徃生集和气于身田解宿𡨚于业网请法衆等奉爲亡灵上资徃生仙界念沐浴錬眞呪太上髙眞九灵之精使䰟飞仙上登紫庭沐浴华池身神澄清精通太虚万气自生伏以黄箓垂科紫清设教济生度死咸入法门开流火之神庭錬隂除秽激清华之法水洗涤尘劳可登清净之郷得见虚无之圣请法衆等奉爲亡灵上资徃生仙界诵丹阳錬度亡䰟呪龙汉荡荡无形无名渺渺亿劫皇道开明神清朗曜九䰟吐精玉虚澄辉太霞髙明元始开化诸天齐临三元道养二象摄生未度者度未成者成已死即化已枯即荣蠢动蜎息一切冥灵怀胎合孕咸得受生今日大吉皆得光明五帝鉴映普告万灵天地神祇及诸河源五岳四渎及诸名山洞元洞虚洞空洞仙无极大圣至眞尊神无穷无极普鉴度生地根断絶元都记名衆眞普应一切咸听伏以泉扄滞爽因法力以超昇苦海冥䰟听仙音而解脱速离浊浪俓上清都託化人中常居福夀请法衆等奉爲亡灵上资徃生仙界念沐浴东井呪天河灌东井石镜水毋精圆光拂灵曜玄晖莹髙明元始扶重夜天人逐月生沐浴兰池上龙负长庚瓶金童洒香水王女流五星冠带濯玉津练度五仙形体芳万神降乗景登髙明伏以慈心救物经法度人开度羣生咸令皈向灌濯先资于清净䰟灵始获于逍遥请法衆等奉爲亡灵上资徃生仙界念清水度䰟呪巍巍道德尊功德已周圆降身来接引师保自相携慈悲妙法水以用洗愚迷永度三清岸长辞五浊泥伏以激浊扬清已周于品格昇眞度厄用济于幽明今则沐浴旣终氛秽已荡神识清净苦恼蠲除奉请亡人俨新冠带来诣道前恭礼慈尊听受符戒请法衆等奉爲亡灵上资徃生仙界念着衣冠带呪五浊已清八景已明今日受錬罪灭福生长与五帝齐参上灵形神俱妙上生南庭今则沐浴旣毕严洁已成霓衣楚楚以飘香云趾徐徐而离室谨对三清之御座宣聆九籥之眞科传戒受符超几入圣庶克成于妙果期速证于仙郷神䰟如存俯从迎请呪施甘露法食仪法师就坐立诵元始天尊启请呪毕然后坐行呪食事元尊出教髙爲万道之宗历劫度人流演重玄之义欲广津梁之路必先启告之仪冀洪造之鉴观作幽䰟之依怙天光所烛甘露有灵各坚諴感之诚上格虚无之圣诵玉清慧命启请呪曰稽首𡨋慧虚无尊稽首皈命重玄主裁成天地无德称悉爲衆生作恃怙慈悲五道转轮䰟哀救三涂地狱苦皈命金阙天中尊皈命六度慈悲父皈命玉清无上尊巳离生死长绵绵出有入虚无所待能令枯朽变成仙千劫万劫难一遇爲衆广说业因縁回骸起死水长存使其形神无变迁聚则爲生四体固资于饮啄散则爲气一灵岂假于盘飱知死之说则形充空虚逹生之情则气吞万象苟性灵之不悟则业识以相迷䰟气何所不之自爲封滞形骸与物俱化尤觉萦纒想念一兴殃考俱至负罪障则业风披拂备历辛酸思饮食则饥火燎焚无由饱满似兹顚倒难得超昇是以太上慈怜元尊悲愍託香羞而见道妙呪法水而作清凉洒开冥路之重昏沾漑衆生之内热功德至重利益无边今有醮官某家奉爲亡过某等奄弃尘寰恐沉幽夜精展追思之念恭修荐㧞之坛洁人世之蕙肴仗天尊之法施尔等各宜刳心之实味道之腴饮神仙沆瀣之津食太极冲和之气乐南面之説者从然以天地爲春秋复上首而生者卓尔以死生爲夜旦一言契悟万劫逍遥更凭甘露之章启发自明之性诵开业道通眞呪功德金色光微微开幽关华池流眞香莲盖随云浮千灵重元和长居十二楼急宣灵寳㫖自在天堂游灵泉合抱于五行利万物而故几于道法水流通于百谷受衆垢而无所不容禀天一而爲尊生上善而爲德因地而爲曲直随器而爲方圆以理推其源也穷愈逺而极愈深以道彰其用也澄不清而挠不浊外以洗荡其六根十恶不经于热恼焦劳外以灌注其九窍百骸可至于金浆玉液天尊设教用济幽牢凭此讃扬广伸供养奉爲亡者诵开咽喉普润法食呪悲夫长夜苦热恼三途中勐火入咽喉长生饥渇念一洒甘露浆如热得清凉神䰟生大罗润及于一切香香飘无价焚之而七返氤氲道贯自然祝之而九光馥郁故道由心学而心假香传作如是用则非火非烟作如是观则非黍非稷厥中不昧其香逺闻上逹于三境十天下彻于九幽五道明其奥理用荐亡䰟𤑔向炉中广伸供养奉献诸天无价名香返䰟名香返风名香逆风名香七色名香天寳名香香气氤氲周遍十方广伸供养花玉京山上自然生七寳之林大有庭中弥覆有八骞之树森罗焕丽秀郁青葱食骞树之叶乃爲玉仙一身若瑠璃而洞彻飡寳林之花而变金骨五藏如寳鑑以圆明惟天眞无染无着一片岂有沾衣故人世不种不生五叶何得结实金花玉蘂华池黄芽妙无出于凡躯錬必成于仙骨三花聚顶九气结形凭此讃扬广伸供养奉献诸天异境竒花九灵太妙眞花五灵小妙竒花碧蘂黄金艶花黄蘂紫金耀花阆苑青琼瑶花琼林流光寳花花光灿烂照映十方广伸供养水混沌未分元是一壷灵液神竒巳具散爲九醖清糟几人识得圣贤济世须知厚薄若能味乎味始见醇乎醇傥饮三盃必通大道谨将奉献愿嗽芬馨聚爲满腹之阳春散布漫天之甘露贯三才于不言不笑混万物于一醉一醒援琴而鼔白雪黄鵞举盏而邀清风明月乐壷中之天地游物外之烟霞慕道洪崖公㝷眞白云子神仙妙药大圣灵丹捧此灵浆普伸供养奉献诸天七种寳浆日精寳浆月华寳浆星光寳浆甘露寳浆金液寳浆灵光寳浆玉匮寳浆饮之无尽周流十方广伸供养果果因花结当资种植之功心静道生必假栽培之力故有蟠桃紫捺火枣交棃近取于身逺取于物傥心田之莹洁则果实繁荣或荆𣗥之丛生则根苗枯藁色如橘而甜如蜜成有歳而熟有时有三千载而结成有顷刻间而顿熟咀嚼而精神爽快玩味而性识清通若结果而收因当去华而务实宜于此际方寸了然凭此讃扬广伸供养奉献诸天琼林珍果空洞灵爪万歳仙桃金紫交棃元光素㮈赤灵火枣飞丹紫榴香气布浓食之无尽周流十方广伸供养饭天人之粮淡泊无味事载黄庭黍米之珠登引无余功标灵寳故兹上圣唯嚥㕲于沖和观彼下凡恣膏梁于猒饫惟天厨之香饭四种民民中种来且世间之稻梁百鞭粒粒从苦得享福不耕而食者宜思本始知足有余而得者切莫轻抛今法㑹之崇修作蕙餚之珍供故将香馔广度死䰟凭此讃扬广神供养奉献诸天四种香饭丰山香饭龙山香饭青精香饭太和香饭香气布浓食之无尽周流十方普伸供养心花智果金饭玉浆灵寳慧香苾芬法味皆託物而显道宜即色以明心各推广博之诚转作无穷之施愿大地悉臻于饱满无一物不被于薫陶更借宜扬以全启迪重闻反慧照于太无圆通衆妙炼眞光于法体嚥味沖和能取足于诸身初不资于外物呪食之后冀汝亡灵挹内景之灵芒定中央之正位饮灵树琼瑰之泽食黄华璧玉之柔道契杳冥神凝辽廓宅元房而偃息助眞化以周流奉爲亡者上资徃生天界诵玉清大慈天尊甘露法食呪曰回首仰圆罗合景挹灵芒拘䰟制七魄思脐定中央行住履虚无寝息宴元房饥飡黄璧华渇饮琼根浆神旌命天魔合体錬眞光复照观太无长在空中游圆通泯波际眞化靡终期杳冥无终始行者当明知寂寥忘理教应运蒇宏䂓鑑道不自昭要当先所施㑹归无二处随心自合离方杂乎芒芴之间通变未乗于一气欲反其知识之本造形必自于三光宜啸咏于清謡以发挥于生路呪食之后冀汝亡灵负隂抱阳禀日月髙奔之气陶䰟铸魄储坎离交构之精三宫满盈十相具足早超通逹之国长游智慧之门奉爲亡者上资徃生天界诵三光泽婴甘露法食呪曰浩晶生元气氤氲太空中两曜共明彻五纬交相同三光焕已明寳气盈三宫帝郷㑹九老咽服百体丰金华照光景身与日月同念道上圣前万劫夀无终天生蒸民积三万六千之神气世䘮大道隳一百八十之灵关自蠹损于眞根莫敷荣于玉树神不自许魄与鬼游欲反生源必资梵唱呪食之后冀汝亡灵得衆化之元精复五神之眞宅白元右衞公子左扶顶飞翠盖之浮足有金莲之拥香云覆体甘露洒心湛恍愡之元灵养希夷之正气奉爲亡者上资徃生天界诵玉清大悲云宫隂生梵唱生䰟浴魄呪曰云根无垠衆化之精中凝七魄内结三䰟二十四眞出入无门杳冥之精恍惚元灵随劫存亡逐气而生内凝混朴外养七经五神植华三台敷荣紫阙素童反䰟归婴腾云而仙骋雾浮空中有玉京号曰神公左挟无英右衞白元玄兽遏后丹禽拥前上浮翠盖下拥金莲香云凝空甘露无穷用之不尽㝷之不终九幽黒暗六贼之所狴牢一念虚明大方初无畛域欲优游于正处宜咀嚼于太和更仗寳章以严法味呪食之后冀汝亡灵挹甘露之零蒙永清心垢随玉音之歌啸坐致神游肴酒未清八极周遍奉爲亡者上资徃生天界诵九幽超生甘露法食呪曰冷冷甘露滋法味难思议骞林流七珍永除饥渇想受此法施食生天登紫房余润发清凉遍及于一切地狱幽沉举有铁围之固天堂辽廓眇无阶级之昇凭万道之金光破九隂之泉路呪食之从冀汝亡灵泰定发乎天光𠮷祥生于虚室玉楼十二通嗽嚥于华池泥丸九眞黙朝参于上帝此即昇天之径路长舒破狱之祥光致极髙明得大自在奉爲亡者上资徃生天界诵破地狱昇天呪曰茫茫酆都中重重金刚山灵寳无量光洞照炎池烦七祖诸幽䰟身随香云舆定惠青莲花上生身永安三光流精凝结爲洞眞之体一念不善漂沦于衆恶之途永下出于渊泉必仰资于神呪呪食之后冀汝亡灵反一气之氤氲凝九华之焕烂混沌无窍函干坤造化之先崑崙爲家出云雨冥蒙之上奉爲亡者上资徃生天界诵三光流精甘露法食呪曰妙道分一气气中分隂阳凝化日月精灿然流三光九华含九道八色怡八方焕烂洞眞体流精归太茫下生渊泉宫上列无何郷纵体复飞迹忽然都相忘七寳凝精洁混沌杂华芳嚥服九气云此乐殊未央向来宣演灵章寳偈并是元尊神呪诸圣眞诠九丹妙诀甘露法言妙理难思殊因莫测总用资荐亡过某等享淡泊之正味衆美皆从得恍愡之元精长生不死仍推余庆垂芘见存上穷圆盖下帀方舆俱沐良縁齐登道岸施食一切福田施食爲先当来净土衣食自然是故供养普献诸天法食香㕑妙供上献天尊中奉眞圣下及万类含生普同供养亡人食所余斋胙回施𡨋路食者充饥免诸困苦大道慈悲引归仙路道门通教必用集卷之五道门通教必用集正统道藏三家本九卷正一部道门通教必用集卷之六鹤林道士吕太古集讃导篇广成先生护导仪序云经科所称齐官之内以道德尊髙者爲法师明练法度爲都讲讃唱导引法则轨仪皆其职也欲令羣官整肃仪轨森然须先鸣鼔击磬齐衆而后陞坛讃唱或都讲年德稍髙不欲一一劳止即于衆官之内𥙷一人执磬唱礼盖事出一时元非古制髙功法师职在敷奏进止俯仰居衆之先或昬耄不任自可求退不可委之他人翻𩔖冗职监斋秉执科宪弹糺愆逹若有亏犯预须以罚简告之受罚之人亦须甘心伏罪不得使弹糺之际彼此諠然取笑衆人贻咎玄圣侍经则检校坛场主张法席经科几按供养所须施利敷张皆须整治况旧法于斋堂之内置两髙坐三时讲讃至诵经之时衆官旣坐一人行浄侍香行香侍经行经诵经旣毕收经安置安于斋堂之中严持供养不得虚参职任使几案纵横坛场污杂并外人凌冒轻触神眞侍香所职具在简词近者因循多不供职侍灯唯在勤励兴废合仪彻曙续明斯爲称职近有不经之士不使侍经整饰坛筵别置直坛之号六职之外颇有冗贠又按金箓古仪及黄箓旧法宿启之夜及言功之时皆先作自然朝然后行事故启斋仪轨止是戍时迎官列位于玄师前一人读职状讫即投词于正坛上十方香升内壝上香礼师发炉下俯伏依然朝次读斋词大谢后宣戒都讲署职之官受职宣科禁发愿复炉出戸至玄师前𥙷向所以云须明旦晨晓依法行道此法自张天师陆简寂㓂天师张清都相传至今颇歴年代皆以斋法出于自然朝示不忘本也近有庸流不逹古贤之情先于玄师前𥙷署六职宣科授简然后陞坛仍云简寂先生斋法谬误饰非谤说词理纷然寡识无知一至于此尚有其党相倣行之不唯获乱法之愆实亦受谤贤之罪逹教君子冝共斥之东瀛子杜光庭书历观古仪并无祝香庭参并发奏杨公杰学士重修金箓仪节次有祝香一节乃是官道场之制班定上香拜讫令表白道士一员具斋意祝香记然后退就玄师前𥙷职今醮事祝香则髙功爲之古仪非无参神即宿启是也所以广成光生反覆论之是以𥙷职说戒居宣词之后乃是先关告上眞启白修斋之意初非降圣酌献之时自悟微十着刋误论徇一巳之见乃云岂有彻祭之后方且𥙷职说戒杨公杰承悟微之失遂迁𥙷职说戒于启事之先大失歴世宗师本㫖令有参神又有宿启又有启坛之初坛外关告殆似屋下盖屋屋上张盖者也行之旣乆难以改更但直免坛下宿启及三日清旦关吿亦稍通也谨取广成先生及杨公学士及孙公教师所定节次参详古仪编成讃道倣古便今以助道化云道门通教必用集卷之六道门通教必用集正统道藏三家本九卷正一部道门通教必用集卷之七帐六鹤林道士吕太古集威仪篇勑坛仪凡坛场正北则都讲按便当地戸谓坛外也张万福天师序事仪内载坛图以都讲按爲威仪按谓一坛威仪皆自都讲讃导也则勑坛当是都讲爲之尔杨杰次公乃云选有威仪道士一员勑坛是不知都讲爲威仪也又云置劒水于地戸不知都讲所立即地戸也若坛不正北则宜迁之白事存想杜天师云威仪法师玄冠绛褐立于地戸上启事具所受经箓治职臣某伏闻运隂阳者莫过于百灵济者岂逾于大道故碧落有灾祥之变可以消禳黄箓有拯㧞之科许令修奉臣等窃慕眞化叨称治官所历山川敢忘报効今奏爲处修建某斋若干日夜行道转经依科关奏臣等澡錬形气䟽瀹精神尅期奉行敢不上逹伏惟太上布惟新之令开覆育之恩勑下眞官分司降鉴使烟云暂息于三景风雨无施于四溟懴谢必闻启传无间臣等不任望恩之至精思念眞伏侍报应杨公本云白事前先存三师在西次存唐葛周三眞君在前唐君朱阳帻通天冠绛章单衣执龙头寳劒左手待符葛君衣服同执玉㦸周君冠服同执玉阳之节次存眞官朱衣乗九鳯乗斗而下临坛所收秽次存七星覆巳头上柄指前勿令遮巳目然后白事不若白事下序想併存四灵在左右前后日月五星在头存想毕以简授侍者次握固垂手召四灵东方青龙角亢之精吐云郁气喊雷发声飞翔八极周游四溟来立吾左西方白虎上应觜参英英素质尔肃清音威慑禽兽啸动山林来立吾右南方朱雀衆禽之长丹穴化生碧霄流响竒彩五色神仪六象来导吾前北方玄武太隂化生虚危表质龟蛇合形盘游九地统摄万灵来从吾后次两手捧心足履丁宇吾召四灵四灵旣集即当游带日挟月行九州十六神将爲吾使天地水官同其休次右手执劒五行所运火木水土金吾佩刚劒禁勑鬼神二十八宿随吾指陈北斗七星挟辅灵眞周流万方百福同臻次左手执水埦江河淮海非神水五龙吐出清天地大帝服之千万年今日吾将净妖气次劒水相向呪曰谨请东方青龙御符带劒降眞气入吾水中南方赤龙御符带劒降眞气入吾水中西方白龙御符带劒降眞气入吾水中北方黒龙御符带劒降眞气入吾水中中央黄龙御符带劒降眞气入吾水中吾水非常之水五龙五星眞气之水吾劒非凡之劒九鍊坚刚七星挟旁踏蹑北斗跨踞魁罡太一作水周流万方清无过水浊无过秽以清荡浊以水治秽急急如律令勑摄次至西南方诵净天地呪洞中女虚晃曜太元八方威神使我自然灵寳符命普告九天干罗荅那洞罡太玄斩妖缚邪杀鬼万千中山神呪元姑玉文我诵一遍却鬼延年按行五岳八海知闻魔王东首侍衞我眞凶秽消荡道气长存急急如律令次至西北方诵安土地呪元始安鎭溥告万灵岳渎眞官土地祇灵左社右稷不得妄惊回向正道内外澄清各安方位备守帝庭太上有命搜捕邪精护法神王保衞道场皈依大道永亨利贞急急如律令次至东北方诵净坛呪吾是洞中太一眞头戴天罡歩四灵守把龙力巽上立迤逦旋行直至坤地戸艮宫须结界不得分外停妖氛禹步魁罡正干亥直至天门谒帝君急急如律令次至东南存天蓬元帅在上诵呪本号北帝五灵元老呪出正一考召轩邪引天蓬天蓬九玄杀童五丁都司髙刁北公七政八灵太上皓凶长颅巨兽手把帝钟素枭三辰严驾䕫龙威劒神王斩邪灭踪紫气乗天丹霞赫冲吞魔食鬼横身饮风苍舌緑齿四目老公天丁力士威南御凶天驺激厉威北御锋三十万兵衞我九重辟尸千里祛却不祥敢有小鬼欲来见状䦆天大斧斩鬼五形炎帝裂血北斗然骨四明破骸天猷灭𩔖神刀一下万鬼自溃急急如律令次至西南存天猷副元帅诵呪天猷神将威制羣魔头戴天圆足履地方冠带九气结爲衣裳日爲圆象月爲圆光身披北斗六甲九章左踞河鬼右倚天罡能伏邪鬼烁除不祥神丁一谕鬼秽消亡急急如律令次至西北存眞武将军诵呪太隂化生水位之精虚危上应龟蛇合形周行六合威摄万灵无幽不察无愿不成劫终劫始剪伐魔精救护羣品家国安宁敢有小鬼欲来见形吾目一视五岳摧倾急急如律令次至东北存黒煞将军诵呪北方黒煞五气天君光华日月威备干坤走符摄録断絶鬼门行神布气辟除五瘟左右吏兵三五将军雷公霹雳电掣风奔刀劒如雨队仗如云手执帝钟头戴崑崙行遶天下收捉鬼神九州社令血祀之兵不许拒逆敢有张鳞鎭星缚手北帝收䰟三台七星持刀斩身邪精魍魉耳不得闻闻吾呪灭碎如微尘急急如律令次至东南诵解秽呪谨上请东方青帝木官解秽君吏九人南方赤帝火官解秽君吏三人西方白帝金官解秽君吏七人北方黒帝水官解秽君吏五人中央黄帝土官解秽君吏一十二人天上直符解秽君吏地下直符解秽君吏今歳今月今日今时直符解秽吏兵童子玉女各百二十人一合具官来下降此坛所解除天厌地秽人猒鬼秽所有六畜禽虫不净之秽仰破秽鳯凰从前至后自东及西一一解除密显清净不得停止急急如律令次至西方立面东存青帝君诵东方呪元精混沌青气散分神童十二保鎭肝䰟二七四五变化云营九灶九社老木不淳神虎吐毒劒掷火焚扫灭青疰光景妖氛识神眞正安保帝君急急一如东方九气天君律令次至北方立面南存赤帝君诵呪赤明开图炎精扇飈三童一宅焕赫浮飘司明得失万帝宗朝朱鳯吐火金石化消流铃飞电馘翦赤妖束缚九丑灰覆火烧肃清皇祚道德逍遥急急一如南方三气天君律令次东方立面西存白帝君诵呪金精耀景太白西分帝君灵符流飘素云召龙负水杀灭赫烟长牙巨兽讨捕兇羣魄灵安鎭我得自然急急一如西方七炁天君律令次至南方立面北存黒帝君诵呪元光豁落五气流行双阙上帝万神化生安志守智噉食炎精苍龙吐电摧破魔兵皛晶振劒奔飞火铃三天力士收灭万精保家安国道治昇平急急一如北方五气天君律令次至中央存黄帝君诵呪混沌元一黄气交驰感覆眞老变化婴儿养育元气胞胎两仪日月腾景星辰下垂风火争击矛劒交施六天九丑爽破心离太上符告何敢不随有生安乐入道无爲急急一如中央一气天君律令次举天尊敕身若迁拔可削法师䄂劒存神望斋官噀水呪曰水无定形以呪爲定在吾手中号曰神水噀天廓清噀地永宁噀人长生噀鬼灭形一噀如霜二噀如雪三噀之后万邪断絶鬼魅潜㐲灾殃殄灭南斗上生夀同日月急急如律令敕次诵敕身呪想弟子身神随神呪各守宫室凡欲朝眞谒圣先当解秽净身俾形气之肃清庶天人之感格具位谨敕斋官某等身中五体眞官五藏六腑七政九宫十二神室四肢五体筋骨髓脑皮肤血脉九窍荣衞一百八十灵关三百六十骨节千二百形影万二千精光左三䰟右七魄三部八景二十四神某乃太上之子元皇之孙头冠朱雀足履玄武左御青龙右踞白虎青龙扶迎白虎扶送朱雀导前持幢旛眞武从后负钟鼓使斋主某心不受邪肝不受病肺不受姦肾不受昬脾不受死胆不受怖胃不受秽一身清净万邪不干吏兵导引五神侍侧急急如律令次诵黄庭经五藏呪谨敕斋主某身中心神丹元守灵君肺神皓华虚成君肝神龙烟含明君肾神玄明育婴君脾神常在䰟停君胆神龙耀威明君重楼一十二眞人五藏六腑神体精皆在心内运天经昼夜存之自长生急急如律令次诵黄庭面部呪谨敕斋主某身中发神苍华太元君脑神精根泥丸君眼神明上英玄君鼻神玉陇灵坚君耳神空闲幽田君舌神通命正伦君齿神锷锋罗千君面部之神自相守摄䰟还魄永无倾急急如律令次诵北斗都管消灾呪存北斗加于斋主头上想魁盖顶柄向前北斗七星天中大神上朝金阙下覆崑崙调理纲纪指挥干坤贪狠巨门禄存文曲廉贞武曲破军辅弼大同沙界细入微尘何灾不灭何福不臻元皇正气来覆弟子之身天罡所指日夜长轮隔居小人好道求灵常见尊仪愿赐长生髙上玉皇紫微帝君保弟子处世常享安宁三台三台生弟子来三台三台养弟子来三台三台护弟子来急急如律令当愿斋主某等净身之后气爽神清䰟安魄畅百关净而华池充满诸漏消而丹府光明茂对天休潜祛世患吉无不利动则有成稽首皈依无极大道次举劒廵行至西南隅诵消禁百怪口舌呪六甲九章天圆地方四时五行日月爲光禹歩治道蚩尤辟兵青龙挟我毂白虎扶我行荧惑前引却除不祥北斗诛恶灭去凶殃五神侍卫周游四方左社右稷爲吾钤缚千口万舌恶人恶鬼虎狼盗贼缄闭伏藏急急如律令次至西北诵禹歩八卦呪出金鎻流珠引思四灵讫口诵呪足禹歩总三歩九迹右足八右足六右足二右耦左足七右足四左足一左足九左足五左足三左竒干尊耀灵坤顺内营二仪交泰六合利亨配天享地永宁肃清应感元黄上衣下裳震登艮兴坎盛离明巽旺兊生虎歩龙骧干坤艮巽虎歩龙骧震离坎兊翼賛扶将天门地戸人门鬼门爲我者谁昊天旻苍今日禹歩上应天罡鬼神賔伏下辟不祥所求如愿万灵敢当急急如律令次结界口诵呪足履丁字九歩左足右足左足左足左足帐六十左足左足左足左足谨请东方青童君从官将吏乗东方歳星眞气浮空而来降临坛所行神布气搜索邪精驱除鬼贼有罪无赦巨从东北隅结界至东南隅急急如律令杜本降临坛下臣从东北隅结界至东南隅行神布气张本同杨本唯东南隅有一切邪秽无动无作两句次诵呪丁歩至东南方向南噀水谨请南方赤童君从官将吏乗南方荧惑星眞气浮空而来降临坛所行神布气搜索邪精焚烧鬼贼有罪无赦臣从东南隅结界至西南隅急急如律令次诵呪丁歩至西南方向西噀水谨请西方白童君从官将吏乗西方太白星眞气浮空而来降临坛所行神布气搜索邪精诛斩鬼贼有罪无赦臣从西南隅结界至西北隅急急如律令次诵呪丁歩至西北隅向北噀水谨请北方黒童君从官将吏乗北方辰星眞气浮空而来降临坛所行神布气收索邪精漂荡鬼贼有罪无赦臣从西北隅结界至东北隅急急如律令次诵呪散行至坛中丁歩向西北噀水谨请中央黄童君从官将吏乗中央鎭星眞气浮空而来降临坛所行神布气搜索邪精理藏鬼贼有罪无赦臣从上方结界至于坛所急急如律令次就地戸上歩七星背建向破谓正月建寅背寅而歩第一星旋身入斗中存天官日月星宿五岳四渎兵马在目前四灵并罗列在左右前后次诵北斗七元星君神呪七曜灵灵斗柄前星贪狼操恶食鬼吞精巨门烜赫照耀登明禄存奔骛统摄天兵霞冲文曲光彻廉眞威临武曲眞人辅星上天节度破军星君四门闭塞浊气奔腾常持斧钺手把天丁威南一喝胆碎心倾令召廵检听察寻声九州社令无不唿名诛锄兇恶获罪非轻凶逆者死慈善者生断头截足杵碎身形鬼妖荡尽人道安宁治病除邪敕到奉行急急如律令次称位请官具位今谨爲某家修建大斋依科行事谨上请此下便巡行至鬼门爲止天仙兵马地仙兵马飞仙兵马眞人兵马日月星宿兵马九宫五帝兵马兵马各请严装络绎同赴坛场遶坛三帀先看坛场寛狭念呪至各请严装处足到鬼门上以劒首𥁞地左转三帀盖坛三重上张天罗横𥁞七画下布地网立画七画所有伏尸故气土木百精于道不顺者收付魁罡之下入地万丈无动无作急急如律令敕书鬼字卓劒于鬼心喷水随水呪曰五行相推罡最持威六纪辅我三台辟非天回地转隂阳閸开长生度世日月同辉急急如律令天赦煌煌地赦正方禹歩其至百鬼伏藏急急如律令噀水唱摄即右旋身出斗避踏星纲踢印便出呪云一切邪秽无动无作叩齿三下毕归位右转画鬼字并重叠爲之谓之收一切邪秽印杜天师杀劔呪太上有命普告万灵促召天眞俱㑹帝庭一一下降双皇翊精监察御邪理气摄生若有不祥干试神明七神秉钺天锋右征挥劔前驱焕掷火铃激命甲驺虎卒天丁风火齐战伐邪绞精上威六天下摄魔灵魔灵旣摄万凶灭神戈击电扫姦妖无生先皇建节有命敢停拒节违命是诛汝形各敬各愼保兹黄宁九天有命万神咸听急急如律令张无尽金箓仪中煞劒呪太上有命普告万灵命天将统天丁伐天鼓扬天旌挥金星掷火铃捕无影搜无声正泰阶扫搀抢荡邪风于十极布眞气于八纮天眞下降威光上清羣魔匿迹万怪灭形九天告命万神咸听急急如律令杨次公敕水启白河图上瑞示天意之昭明金箓洪仪遇圣时而建设臣窃慕眞化叨称治官所祷应诚敢忘报效张无尽启白太极函三混茫无象大块吹万参差不齐数有适来道常善救元始有玉文之㫖紫皇垂金箓之科臣叨备法官奉行眞教受辞祈祷敢不奏闻入意余同上又眞驭下翔息神风而静黙薫场中敞扫秽气之纷葩十方焕空洞之玉光四气示澄清之天宇岂容妖恶敢尔尚存当资劔水之神以解坛场之秽庶廻飈景临鉴斋明入意臣等敢不澡錬形气䟽瀹精神解秽除氛延眞降圣恩惟太上布惟新之令天尊推至大之恩申命眞官分司降鉴使天无氛秽地无妖尘隂霭廓清阳光爽霁风师戢禁而纎埃不动云将扬辉而瑞气浮空庶诚悃之昇闻格灵心之如答臣俯伏思神念眞伏待报应又至道之宗隐妙用于混茫之首神眞之德显灵化于开辟之前繇是模范百王生成万彚爲沖虚道德之祖垂八景之灵文继玄元清净之宗降三天之寳箓法传正一职治阳平故辅玄传教天师受之而摄邪归正水曰五行之首有秽皆除劒爲百錬之刚无妖不斩臣等早钟宿庆继踵眞风黄素飞章传九鳯破秽之箓青丝结纽受十天召龙之文约以行持誓当济物旣奉来词之切敢忘裂劵之盟入意臣等澡练华池之水蒇扬大教之风钦翊羽仪扫荡妖氛之气肃清云路前瞻睟穆之容洪惟大有髙眞太无上圣廓云霓而俯集辟阊阖以来临申𩛙攸司肃清坛壝庶天人之脗合俾幽显之潜通式副凡情孔昭天道臣等凝神碧落结志丹霄俯伏思神恭俟昭报新修伏以帝车所莅岂容诸秽之停心室未虚庸有外邪之瞰因事天而养性敢除地以爲坛虽曰罔有不钦犹恐未能尽善欲奉崇眞之礼先陈解秽之仪神呪所加妖氛尽弭臣等敢不洗清心地结爲𩔖帝之坛蠲洁物仪式展事天之礼大惧妖尘之障难迓飈歘之临伏愿太上申敕千官戒严万骑廓清四界森藻衞于薫场振祓羣凶降飈斿于黼座息凌雨震风于昏晓瞻景星瑞日于晦明庶茂对于明威俾克成于𨤲事臣等驰心丹陛屏息紫坛俯伏思神恭俟昭报道门通教必用集卷之七道门通教必用集正统道藏三家本九卷正一部道门通教必用集卷之八帐七鹤林道士吕太古集威仪篇第一时以今第一遍爲国祈祥祝延圣夀云集道衆陞坛持念天尊圣号转诵太上混元上德皇帝道德眞经盖此经者从五太之初二仪未判灵风集妙空洞凝华寳章结于混成玉字标于独化挺乎杳冥之际焕乎玄黄之先日月得之以照临干坤资之而运载于是虚皇上帝乃命元始天王刋之于玉章编之于玉简藏之于寳匣集之于琼台初祕上元末流下土降鉴有道乃钖斯文伏羲受灵图轩辕受符扎髙辛受经诰大禹受洛书故神道设教垂文起于兹矣洎及混元降圣历爲帝师于时大道不行人伦浇薄故陈道德五千之㫖以示淳朴还返之源其言也大无不包细无不入理穷衆妙义同虚无内以理身外以经国研之则声参太极行之则治化昇平爲万物之祖宗作天地之根始斯经尊妙难尽称扬集此殊勲恭用祝延今上皇帝伏愿圣躬安畅辰极齐年天书降而大业兴隆帝历延而国根深固干戈戢而寰宇静淳风振而泰阶平雨顺风调家丰国富有生舍识俱契道眞异域遐陬同归正见仰凭清衆各运诚心先持诵凈天地神呪净心口神呪安土地神呪玉清元始天尊上清灵寳天尊太清降生天尊昊天玉皇上帝上宫天皇大帝中天北极天帝后土皇地祇玉清虚无天尊玉清大慈天尊玉清大悲天尊玉清大帝虚皇天尊玉清后圣金阙天尊玉清后圣琼阙天尊玉清后圣太平天尊太平护国天尊昌国化人天尊成就国土天尊兴国太平天尊玄都万夀天尊保制劫运天尊难思圣德天尊海空智藏眞人溥德妙行眞人不可思议功德次各转混元上德皇帝道德眞经第二时以今第二遍正天分度解禳阳九百六之灾兵戈疾疫水火旱蝗饥馑之厄凭合坛道衆持念天尊圣号转诵太上十一曜大消灾神呪经灵寳天尊禳灾度厄眞经盖以四海之内九地之中上至帝王侯伯之尊下及人民品物之衆皆禀五行之推运悉繄衆曜之照临善恶一兴祸福应见天有阳九之数地有百六之灾使日月之失昬致星宿之错度大则忧形帝主小则灾及生灵或乃兵革四兴或乃灾祥竞起饥荒疾疫之苦虫蝗水火之虞欲免灾以除凶当诵经而行道昔者大罗天上元始慈尊鸣法鼓而叩琼钟召十方而集衆圣说善恶之报应示罪福之因縁演出是经愍兹未悟功德深重喜庆难言凡有修崇当勤讽诵伏愿七政齐而圣功显五星聚而国祚昌潜消灾变之虞丕显照临之德景云呈瑞妖气屏收世臻极治之安人识有生之乐仰凭清衆各持念上元日宫皇极天尊中元月宫正一天尊下元星宫衆妙天尊运明广照天尊开辉保生天尊日月光明天尊清净流光天尊收魔灭恼天尊凝彩光华天尊护国永安天尊日光眞人月光眞人星光眞人不可思议功德次各转十一曜大消灾神呪经灵寳禳灾度厄眞经第三时以今第三遍奉爲溥天之下有功于国应该祀典诸庙福德正神増助威光保宁国界凭合坛道衆持念天尊圣号转诵太上昇玄消灾护命妙经黄帝隂符经以伸回施盖以天不任察司察者付之鬼神君主无爲有爲者委之臣子以忠事国以道相天得聪明正直之心禀仁孝公廉之行生爲将相位擢神灵享庙食于人间受封崇于有国至若淮水石犀如秦太守之盛德流汗木马见晋神君之殊功王化一方宣威四海邦家頼以安鎭士庶从之祷祈兹建黄坛恭披紫䇿庶凭道力仰讃灵光伏愿福祐皇图永致万方之泰定名登仙籍愈闻威力之变通然后钖祐斋官流祥举室无灾不解有愿皆从仰頼恩光誓勤崇报敬凭清衆各持念玄元阐教天尊兴大福力天尊慈济永劫天尊广度衆厄天尊大通灵应天尊变见无边天尊神力无碍天尊妙行眞人广信眞人不可思议功德次各转昇玄消灾护命妙经黄帝隂符经第四时以今第四遍爲斋官某家所荐上代家亲一行亡人等迁拔䰟神超昇净界凭阖坛法衆持念天尊圣号转诵太上洞玄灵寳无量度人上品妙经且洞玄灵寳者则三洞中洞之一部无量度人者则中洞一部之一卷修习之法则一部多门讽诵之篇则此卷爲首昔在浮黎眞境纪谈受之初祕于紫微上宫显缄藏之蹟实诸天之隐韵爲大范之仙章八角垂芒本由于宸翰千祇列衞溥度于人伦其或毓质圆方禀和霄壤少思寡欲背伪归眞端虑以洁斋洗心而成诵精专内积纯粹外充信可以自晦而明无幽不烛类虚室之生白由温泉之盪邪熈熈而陟春台济济而登夀域至诚所及介福何穷灵寳度人经讃叹难穷尽集兹妙善溥度亡䰟伏愿上代祖先一行䰟识闻经之后洞明眞理不昧本源翺翔功德之林解脱幽明之趣灵书度命断宿累于迷途丹火錬形宅报身于道域然后上穷碧落下际金轮凡属有情齐登道岸仰凭道衆爲如上縁各请持净天地神呪净心口神呪安土地神呪玉清虚无天尊玉宸妙道天尊金阙至眞天尊太一救苦天尊常济苦海天尊法桥大度天尊香林说法天尊度幽明眞天尊护䰟无滞天尊广开方便天尊随愿徃生天尊分配受生天尊逍遥快乐天尊大慈救苦眞人大悲拔罪眞人不可思议功德次各转太上洞玄灵寳无量度人上品妙经第五时以今第五遍奉爲地府酆都大帝隂宫夜境官属水府扶桑大帝珠宫贝阙衆灵凭合坛道衆转诵太上老君常清净经生天得道眞经漙伸回施盖以地司水府兼考治于罪䰟北帝隂官昔受传于教敕敬凭妙典仰讃灵光庶同仗于眞功悉举迁于仙职兼资长夜尽覩光明次及见存咸消罪咎仰凭清衆各持念法藏琼文天尊慈周三界天尊广化六道天尊龙王变度天尊转轮圣王天尊法界应慈天尊度人衆妙天尊妙行眞人妙相眞人不可思议功德次各转元始天尊生天得道眞经太上老君常清净经第六时以今第六遍爲九泉六道五姓孤䰟等衆凭法衆持念天尊圣号转诵太上九幽拔罪心印经十方救苦妙经盖以万劫沉沦初本生于一念九幽迷暗实自昧于三光旣无济度之津梁谁借超腾之梯级属开法㑹广济沉䰟愿闻正法之音尽悟眞常之理仰凭法衆各持念化三途天尊救八苦天尊除烦恼天尊超生死天尊色无尽天尊空无相天尊无边际天尊功德海天尊大隐眞人救脱眞人不可思议功德次各转九幽拔罪心印经十方救苦妙经第七时以今第七遍奉爲斋主某家解灾度厄祈福延生凭合坛道衆持念天尊圣号转诵南北二斗延生眞经以祈景贶窃以人身难得中土难生假使得生正法难遇兹仙经之所载惟道力以能谙自起信心定由宿习昔我混元道祖俯愍羣迷正一眞人亲传蘂笈或受之玉局或降自鹤鸣皆九天八㑹之眞文三洞三清之上道利益一切津梁衆生凡在见闻岂更轻生而迷本能勤读诵故令知命以归眞爰祗建于寳坛用披宣于奥㫖当愿斋官某等履兹修奉仗此诵持北府除殃南宫注禄道心开发慧性圆明洗荡麈劳祛除迷妄俾渐登于妙果庶重立于玄功善及存亡功霑水陆永超俗网俱入金门克符眞一之宗俱契希夷之㫖仰凭清衆先持诵净天地神呪净心口神呪安土地神呪玉清降福天尊上清常湛天尊太清灵变天尊长生保命天尊福生无量天尊消灾解厄天尊延夀益算天尊紫清介福天尊九宫捍厄天尊八卦护身天尊寳䇿定夀天尊金阙延祥天尊自然智慧法身眞人玄妙虚无上德眞人不可思议功德次各转太上玄灵北斗本命延生眞经一卷太上南斗六司延夀度人妙经一卷第八时以今第八遍爲斋主某家报答父毋劬劳深重大思凭合坛道衆持念天尊圣号转诵太上眞一报父毋恩重经眞武报父毋恩重经盖以一元𥘉判九气结形气气不停生生相续万物至衆唯人最灵虽禀气于隂阳实受形于父毋发肤身体递代相传亿劫以来莫知其数我相旣立始相旋衰因我相故遂有六亲枝沠旣分源流渐失论身世则古今虽异致善恶则彼此相关如影随形决不可离昔者西那玉国天尊演难报之恩开皇劫中太上戒不孝之子爲人后者得不念哉敬因黄箓之修式演琅函之祕上祝在堂父毋者伏愿钖之上夀等千歳之松椿愿俾兹颜若春风之桃李誓恭勤于菽水庶少答于劬劳过去父毋者身脱幽都耳聆眞谛使九泉之下无报对之冤而三界之中获逍遥之乐庶伸罔极少慰永思仰凭清衆各持念无量化身天尊度世圣王天尊圆满正智天尊随縁赴感天尊遐宣道廕天尊随功度人天尊法解眞人太极眞人不可思议功德次各转太上眞一报父毋恩重经眞武灵应眞君报父毋恩重经第九时以今第九遍奉爲三洞法箓官将吏兵三界功曹四直使者土地里域申奏等神衞护灵坛官属凭合坛道衆持念天尊圣号转诵太清天童经智慧观身经以伸回施盖以四霄三昼荷腾逹于凡情愿满功成寔有劳于神助虽章奏爲陈其迁赏兼诵持重表于钦𨠩更希保佑之恩庶頼始终之赐仰凭清衆爲上因縁各请念眞灵感应天尊灵应无穷天尊常増上善天尊光显神功天尊和神利物天尊功德圆满天尊寳相眞人转轮眞人不可思议功德次各转太上太清天童护命妙经智慧观身经道门通教必用集卷之八道门通教必用集正统道藏三家本九卷正一部道门通敎必用集卷之九帐八鹤林道士吕太古集精思篇发奏古仪无关告土地便外坛宿启后世増修爲文止是启告㝷置文牒复有行法而居师位者又加以印诀符呪命召土地诸神盖出于天心正法今遂爲成䂓旣坐命诸神皆湏如法文变神搯诀方可施行用考详着于篇首云发奏于天门设土地等神坐法师于东南隅设坐法师入坐先存已身如天师戴鱼尾冠披鱼鬛衣朱履便搯变神诀左手小指从四指后入中指根四指曲搯掌心用中指勾定小指用大指搯中指中节弹了大指却搯第二指根此乃本师印诀存六甲六丁四天门王青龙白虎朱萑玄武罗列围绕次存土地申奏官属在天门听命一一分明然后宣召入意指挥讫发引遣表法师左手搯印诀二指升文右手仗三昧火劒四指根节诵劔水呪噀水讫卓劒于坐右卓劔诀右手中指根节弹向劒处次焚香仍搯前变神诀想三台星在大指背名七星诀念文宣牒讫遣牒诵呪存太阳赤气太隂白气三台七星眞气流注水中执劔取气噀水讫法师以舌主上腭化爲金桥令土地申奏从桥上迳逹天门事讫还神回向白事清都法师张万福云夫斋法精严诸天上圣并垂降鉴每事须合法度不得迟留稽废法仪又大洞法师谢方来曰凡髙功启奏之时东向平立平立执简鞠躬调声正气直词小语朴畧典素不得厉声过失烦饰言词取节情理须中勿事竒丽失其诚意凡诸祈请先自悔过然后白事张法师又曰行道登坛皆香水盥漱名曰荡秽出亦盥之名曰闭眞气陞坛谨按张杜二公所定科仪凡行事先诣玄师前列班唱道至坛所地戸上持呪旋遶陞天门上十方香次至上级本位上香行事并不着坛下关告一节不知自何人増爲殊失㫖意盖自礼师存神发炉皆是整𩛙内外灵官威仪讫然后称法位上启诸眞圣宣词启告其理甚分晓直须削坛下关告庶释疑悮夜入戸呪四明功曹龙虎使者正一生气侍靖素女夜有所启愿得开明童子上元少女与我俱入坛殿通逹所启皆得上闻夜出戸呪元上太隂八牕开明向来所陈少女通灵事毕复位万神潜宁朝入户呪四明功曹通眞使者传言玉童侍靖素女爲我通逹坛殿正神上元生气降入我身朝出戸呪出隂入阳万神开通关奏事毕请闭黄房侍靖玉女明备神宫存恩简寂陆天师曰道以斋爲先斋以经爲首修斋礼请以精思爲先奉经威仪以静念爲本本不正则威仪失序不合经典岂能感通玄圣致福慧邪用博採衆经摽明至要祖述修绪以备修行自爲道法精思存神诀各礼师存念如法先存太上三尊在天寳台中左有三十六部尊经右有玄中大法师十眞五帝羣仙侍衞如㑹朝之仪次存经师所在心拜三过籍师之师次存籍师所在心拜三过度师之师次存度师所在心拜三过自巳之师愿我三师上登髙仙爲我开度七祖父毋早登天堂我身名入仙籍永爲眞人平旦寅时当思青气从肝而出如云之昇市绕坛殿青龙狮子备守前后仙童玉女天仙地仙日月星宿五帝兵马各九亿万骑监斋直事三界官属罗列左右以云气徃覆弟子居宅大小之身正中午时当思赤气从心而出如云之昇帀绕坛殿朱雀白鹤备守前后仙童玉女天仙地仙日月星宿五帝兵马监斋直事三界官属罗列左右以云气覆弟子居宅大小之身入夜戌时当思白气从肺而出如云之升帀绕坛殿白虎麒麟备守四方仙童玉女天仙地仙日月星宿五帝兵马监斋直事三界官属罗列左右以云气徃覆弟子居宅大小之身又思五星五岳五帝备守身形五藏之气仰昇纷错冠覆一身如在烟雾之中金华映盖体作金色先从肺出顶后有圆光如日之象照明十方身中了然尽见内外然后修行妙观洞入虚玄次鸣法鼔二十四通法鼔者内集神气外威魔灵法事所先也当门上下齿相叩名曰法鼓每八通小停三入二十四气之象张万福天师曰鸣法鼔经说凡有三种一上下相触不令耳闻二𦆵令耳闻三虚口缓颊令有深声逺响此自入靖可矣若法衆旣多一时烦䀨不令耳闻者爲妙如此则精审细宻便可一念专注神气安和故也巳上存念叩齿出威仪自然经及金箓简文按陆天师所定精思诀今所谓命魔存想乃是爲步虚而设以歩虚在命魔之后先存想而后命魔继以步虚其实步虚中事所以皆与玉京步虚经相合故尔今依陆说详着于篇歩虚精思陆天师曰诵步虚经词先叩齿三通嚥液三过心存日月在已面上从鼻孔中入洞房金华宫光明出项后焕然作九色圆象薄入玉枕彻照十方随我绕经旋回而行毕叩齿三通嚥液三过释诀存日月在已面上日色赤有紫光九芒月色黄有白光十芒日左月右去自已面九尺日之光芒直来从左鼻入月之光芒直来从右鼻入倶入洞房金华宫金华宫者从两眉间直入五寸是也光明簿入玉枕出项后也头总名泥丸宫眉间入一寸爲明堂宫二寸爲洞房宫三寸爲丹田宫四寸爲流珠宫五寸爲金华雌一洞房宫一曰玉帝宫宫各一寸故曰泥丸洞明镜遂成金华仙之𩔖是也存思毕然后诵步虚之章按杜天师所着仪命魔法师于鬼门上望西而立都讲于天门上望东而立唱各思九色圆象嚥液命魔宻呪自髙功而下各各存思自杨公杰定金箓仪遂着于天门上命魔今不复易因书本末各从所见而行之舍魔呪黄中䇿气斩妖宗察制彊精断邪翁太上有命太上房急召北帝诣玉宫受承威令宣魔王五气蓊郁与命冲祕藏玉文方就隆三天运明六天终杜天师曰此呪宻念不得令巳耳闻违之有咎愼之愼之赵明举法师曰虽分九色上玄元始而巳盖九色自三气爲祖青黄白是也若细分紫碧等色则繁而紊止以三气分爲九气尔命魔说清都法师张万福曰天尊未说经之前诸天三界魔王爲万鬼之宗行威纵毒残害生人天尊说经之后羣魔伏化衞道护法匡御衆魔保试修眞之人方入僊品所以云敢有干试拒遏上眞金钺前戮巨天后刑又云大勲魔王保举上仙道备克得游行三界升入金门又云束送妖魔精斩馘六鬼锋是也所以命魔者命诸天魔王保举斋功察制妖鬼步虚经云魔王敬受事故能朝诸天天魔并敬䕶世世受大福散花陈我愿握节征魔王是也诵经静念诀按杜天师讃导仪所着诵经节次至静念如法则法师依经存思诵经藴呪然仪文中不着存思法今依陆天师图诀録之于编道德经精思存神诀太极隐注曰读太上道德经先烧香整服礼三拜心存玄中大法师太上老君河上眞人尹先生诵经藴呪曰玄玄至道宗上德体洪元天眞虽逺妙近縁泥丸君宫室皆七寳牕牗自分明清静常致眞驾景乗紫云曰月左右照昇仙长年存七祖上生天世爲道德门毕叩齿三十六通嚥液三十六过心存左青龙右白虎前朱雀后玄武生八卦神龟三十六师子前伏头中七星以斗功前向五藏五色之气如罗文覆篕一身三一眞人立经前千乗万骑备衞左右了然分晓然后诵经四极科曰读诵经文当令心口相应目无他视心无他念言句周竟不得越畧天音三犯有责太极隐注曰读经五百言叩齿三下舌砥上下唇咽液三过使人不极也度人经精思存神诀经云行道之日香汤沐浴斋戒入室东向叩齿三十二通上闻三十二天心拜三十二过闭目静思身坐青黄白三色云气之中内外蓊冥有青龙白虎朱雀玄武师子白鹤罗列左右曰月照明洞焕室内项生圆象光映十方如此分明宻呪曰释诀叩齿心拜存三十二天于四方青龙在左白虎在右朱雀在前玄武在后白鹤师子各分列于前日月在面前九尺光照十方以鼻引气三十二过无使耳闻讫东向诵经南北斗经精思存神诀向北正坐叩齿二十四通心存太上老君三天法师左右眞人在上心拜三礼次存南斗六星在右北斗七星在左䖍诚祈祷愿意想十戒仙官友南陵使者三千人北斗七千神将左右备衞了然分明次诵经藴呪昔在东汉末永夀攺元初天师乗白鹤太上驾龙车五云自天下仙仗来成都地神涌玉局其髙可丈余太上升玉座传授九天书削死延生法七元总寰区延夀度人经六司皆有符奉道修行人读之灾厄除臣今诵灵篇将吏隂相扶㑹当立玄功妙道证虗无道德经玄藴呪历劫天人师大圣玄元君昔于太清宫着书五千文虞舜以至孝传于无上尊事祕不示世绵区无得闻周末昭王时飞天行紫云尹喜司函关瞻望迎飈轮西度流沙来太上果到关乃于日中时再传道德经义无大不包亦无细不论臣今关眞编敷释天地根愿依至道宗家国沾殊恩帝王保万夀终期朝帝阍度人经玄藴呪善哉元始尊昔于始青天悬珠如黍米登引十方仙说法以度人寳章名洞玄三十二天帝内名隐讳全三界大魔王所歌空洞篇大梵隐语音皇人亲以编髙眞垂极㧞傅世度宿縁五劫开化久所度无有边臣今东向诵愿与天齐年帝王保安鎭九祖俱升仙功满德就日髙举昇云烟生神经玄藴呪善哉元始尊偃息黄房宫希夷养太素空碧练沖融飞天来稽首具陈劫运终冝有大法行广度诸愚蒙天尊拯悲智玉笈开玲珑出示生神章敷驿九气宗研心稽首诵所度无终穷臣今披云锦九遍成人功功满德就日䇿景乘云龙岀官精思存神叩齿二十四通临目先存三清在顶道德衆尊皆㑹于前青龙白虎朱雀玄武在左右前后巳身长丈余遍体作金华之色𩕄门朱戸阔开于顶上眞官吏兵皆从顶门岀虎贲将军在鼻天丁力士在肩狼吏在颈直使在两𩔖天驺在两臂甲卒在手指察姦钩骑在腹三将军在心料车赤符在脐三官仆射在胃罡风骑置在膝驿马上章在胫收气诸吏在背二十四骨社邑君青衣在前直使功曹擎持章桉一一分明然后开目启事毕叩齿三通嚥液三过宣章读太清御说尹眞人问科经及天师问法经云天师告太上曰见有读太清毕读以闻者或先读以闻后太清者或先读太清字次读以闻次臣姓或断后读太清者有此不同何者爲法太上曰以闻毕次臣姓次太清次年号各去三行此写章不易之法也惟宣读之时读以闻毕长跪执极先读太清细字畧出声不得嚥液咳嗽一气宣读次臣姓次年号此天帝具法也赵明举法师布气熏御歌三气由来合体成元皇相好便分明箇中的有玄无理但恐时流学不精印章七元魁杓眞形符章中使印诸经科仪并不经见如赤松子寳章历广成先生章式及金箓仪章式亦不记载须询访宿德谓言吾爲童时尚见前辈临时以朱笔作此符于章文中其髙下作北斗象盖所以䕶衞章文使之必逹尔最后看广成紫庭北隂仪以黄绢篆七元符里卷词文封入函中方信宿德之言不诬也谨刋行之併又其所以云今易爲印者后来之私意也三将军六甲隂阳符二道自甲子乙丑各有一符下必以隂符阳符终之甲子爲阳乙丑爲隂阳主阳界隂主隂界今腾章系阳界事当用阳符而流传多作隂符于函上用并刻二符并呪于其下中天大圣飞天捷疾收捉阳玉玉界之中下方无道之鬼付天一北狱依律定罪唐葛周将军眞武将军卓劒相待阳符中天大圣飞天捷疾收捉隂玉玉界之中五方无道之鬼付天一北狱依律定罪唐葛周将军天地水三官敕隂符散形隂符准此伏章歩斗图于此奏事干旋入斗中代章歩斗歌坎双艮𨾏歩交干震上双行兊亦然坤𨾏离𩀱单歩巽三台归去便朝天存章思神法孙公教师籍中具载比盖太上隐祕虽存诸编册至于心法自得之妙不可言传以孙公旣以宣露且言吾徒宜祕斯文勿轻以告人兹不复锓板多泄天祕后之留意者宜求之孙本索其隐于先逹云道门通教必用集卷之九