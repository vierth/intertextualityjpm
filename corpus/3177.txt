诗家鼎脔提要钦定四库全书集部八诗家鼎脔总集类提要等谨案诗家鼎脔二巻不着选辑人姓名巻首有小序署曰倦叟亦无姓氏案倦圃为曹溶别号此序当即溶所题其书乃宋末人所録南渡诸家之诗上巻五十八人下巻三十七人每人各着其里居字号为例不一所存诗多者十余首少者仅一二首葢取尝鼎一脔之意故以为名方回瀛奎律髓称庆元嘉定以来有诗人为谒客者钱唐湖山什伯为羣阮梅峰秀实林可山洪孙花翁季蕃髙菊磵九万往往雌黄士大夫口吻可畏今考是书内如林洪孙季蕃髙九万诸人之诗并在选中或即其时骛名者所刋以为应求标榜之具亦陈思江湖小集之类也説者以巻首有王恽姓名指为元之王秋涧遂谓此书当出于元人不知元之王恽为汲县人而此书明题曰古汴王恽乃自开封南渡者署其旧贯之词宋时往往有此称实与元时王恽无涉秋涧集内亦并无此诗又书中尚有环溪马知节与宋史有传之祥符马知节亦同姓名而非一人此更可以为证王恽之为宋人固无足致疑者特其间家数太杂时代亦多颠倒失伦未能尽臻精核然裒辑既广所録诗人其有専集流传者什无一二今惟苏泂王迈章甫诸人幸于永乐大典中掇拾丛残遗稿复得重显于世而其他别无表见者尚多得是书以存其一斑于诗家考据之助要不无小补焉干隆四十六年十月恭校上总纂官纪昀陆钖熊孙士毅总校官陆费墀序诗家鼎脔序宋季江湖诗派以尤杨范陆为大家兹选均不及稍推服紫芝石屏后村仪卿其余人各一二诗止隘矣疆事日蹙如处漏舟里巷之儒犹刋诗巻相传诵且诸人姓名有他书别无可考独见之此编者存以征晚宋故实也倦叟诗家鼎脔卷上钦定四库全书诗家鼎脔巻上古汴王恽杨柳枝宻叶隂隂汉将营春风吹断鼓鼙声少年不説封侯事柘弹铜丸落晓莺武夷刘褒伯宠题旅舎去日春蚕吐雪丝归时霜菊剥金衣沙鸥不入鸳鸿侣依旧沧浪绕钓矶溪翁刘淮叔通平逺台海天漠漠水云寛开到梨花正自寒却拥重裘上平逺愁心千叠倚䦨干韩府寳莲山下韩家府鬰鬰沉沉深几许主人一朝出汉塞緑户𤣥墻鎻风雨九世卿家一朝覆太师之诛魏公辱后车不信有前车突兀眼前看此屋山隂苏洞召叟金陵朱雀街头观阙红角门东畔是春风人家一様垂杨柳种入宫墻自不同除夕呈主人使节梅花外椒盘泪眼边山川非故国笳鼓咽新年机事鸥偏觉家书雁不传细筹今夕恨万一故人怜逺菴方士繇伯谟崇安分水道中溪流清浅路横斜日暮牛羊自识家梅叶隂隂桃李尽春光已到白桐花谷城黄铢子厚梅花玉箫吹彻北楼寒野月峥嵘动万山一夜霜清不成梦起来春信满人间铁笛亭一声苍壁裂再奏蛟龙悲事徃迹犹在山空人不归云巖陈均平父九江闻雁烟波渺渺梦悠悠家在江南海尽头音信稀踈兄弟隔一声新雁九江秋涧谷罗椅子逺吴江雪齐图天上清流雪片人间名胜吴松两贤相厄已甚頼得斜阳半峰陈子予秋思柳岸风条顿老橘林露叶犹香门对一天秋色人行十里斜阳李士举竹枝辞江上渔舟叶叶轻崃中云雨晚凉生长亭宴罢客归去桂树夕阳啼鸟声鄱阳章甫冠之寄荆南故人余年自判一虚舟未害寻诗慰客愁梅欲飘零犹藴借柳才依约己风流闗心弟妹无黄犬入梦江湖有白鸥别后故人相念否春风应倚仲宣楼括苍郑克己仁叔旅中遇故人云薄清溪水天寒黄叶风乡闗三载别客路一尊同旧事如昨日问年俱老翁相看今夕意泪冷菊花丛送中书王舎人出使细马镂金鞍文星使可汗袖中天诏重帐外节毛寒烽火芜城急尘沙朔野寛安边存大体何必斩楼兰章泉赵蕃昌甫蔡季通挽诗鹃叫春林复递诗雁囘霜月忽传悲兰枯蕙死迷三楚雨暗云昏碍九疑早岁力辞公府檄暮年名与党人碑呜唿季子延陵墓不待鑱词行可知答施荣甫昨韵村中行客稀今吟临水送将归笑谈未了风吹断何日重能欵竹扉漫堂刘宰平国乙酉述怀水边舟子竞招招陌上车尘晚更嚣只有幽人无箇事藕花深处弄轻桡天乐赵师秀紫芝约客不来黄梅时节家家雨青草池塘处处蛙有约不来过夜半闲敲棊子落灯花薛氏𤓰庐不作封侯念悠然逺世纷唯应种𤓰事犹被读书分野水多于地春山半是云吾生嫌己老为圃未如君庵西数里庵西路东风去更吹稲寒生叶细梅老作花迟小憩嫌无侣曽逰忆有诗新萤光尚小未暗出空池冷泉亭夜坐衆境碧沉沉前峰月正临楼钟晴听响池水夜观深清净非人世虚空见佛心却寻来处宿风起古松林题陈待制与造化逰之楼何处飞来缥缈中人间惟有画图同两层帘幕垂无地一片笙箫起半空岸竹倒添秋水碧渚莲平接晚霞红主人未达䝉庄㫖虚倚䦨干面面风呈蒋薛二友中夜清寒入緼袍一杯山茗当香醪禽栖竹叶霜初下人立梅花月正髙无欲自然心似水有营何止事如毛春来拟约萧闲伴同上天台看海涛十里乌纱巾上是黄尘落日荒原更恐人竹里怪禽啼似鬼道旁枯木祭为神亦知逺役能添老无奈髙眠不捄贫此地到城惟十里明朝难得自由身莆阳赵庚夫仲白落魄落魄蕉衫戴道冠菖蒲满案浸清寒有钱即买丹沙鍊无病犹将素问看连日游山僧共住频年乞米鹤同餐世间不朽非钟鼎曾与髙人静处观道中逢潜夫相逢投草舎对雨话移时衣湿全无火囊空各有诗客程樵可问日课仆皆知未别情先恶那堪逺别离习气习气年来已尽除一牕长是读方书家因䕶竹㕑无笋住偶隣僧饭有蔬老去情怀多感旧贫来亲故不如初几时深入青山隐木叶为衣穏跨驴解林赵善扛文鼎春辞碧落初明月未收露华香滴杏梢头玉阑干外东风暖人在重云第几楼两山赵汝唫仁父别朱子大苏名叟薄宦尘埃易满襟问盟犹喜盍朋簪只今风月一杯酒他日云山千里心杨柳隂踈秋馆静芙蓉香冷暮江深潮囘一信西兴渡为寄相思别后吟送梅牕兄离歌休再叠我亦不堪闻山接诗愁去云随别袂分官闲宁问禄命薄谩能文怅望梅边屋花开更忆君山民徐照道晖石门瀑布一派从天下曽经李白看千年流不尽六月地常寒洒水跳㣲沬冲崖作怒湍人家深碧处常有老龙盘张端义正甫挽周晋仙策杖辞朋友形骸已可怜无钱亲药裹冒雨上归船官竟生前弃诗应死后传空余京洛月愁照夜台边天台徐似道渊子偶题老去功名不挂怀髙眠之外只清斋偶因种竹便多事风叶扫余还满堦转菴潘柽德乆钓台蝉冠未必似羊裘出处当时已熟筹但得诸公依日月不妨老子卧林丘英雄陈迹千年事香火空山万木秋自笑黄尘吹鬓客爱来祠下系扁舟鹭银潢何限鹊查查看得桥成度寳车如许风标无用处年年分占水葓花西巖翁巻灵舒寄逺秋气日凄清秋衣殊未成在家犹不乐行路若为情几处看山色暮天闻雁声思君有幽梦夜夜出江城野望一天秋色冷晴湾无数峰峦逺近间自上山来看野水却于水底见青山龙洲刘过改之寄湖州赵侍郎桑柘村村烟树浓新秧刺水麦梳风舟行苕霅双溪上人在苏杭两郡中鼓角丽声喧旦暮旌旗小队间青红主人夙有神仙骨合住水晶天上宫送王简卿归天台枚数人才难例指有如公者又东归班行失士国轻重道路不言心是非载酒青山随处饮谈诗玉麈为谁挥归期趂得东风早莫放梅花一片飞千巖万壑天台路一日分为两日程事可语人酬酢易面无惭色去留轻放开笔下闲风月収歛胷中旧甲兵世事看来忙不得百年到手是功名月渚杜东晦之山行逺岫依依落照平林隠隠踈钟独跨蹇驴归去梅花一笑相逢緑珠以色危身岂不知甘心死别不生离楼前甲士纷如雪正是花飞玉碎时平山堂平山堂下水云重孤笛凄凉淡月中不见龙蛇飞素壁只余狐兔戍离宫仙翁已逐风流尽世事俱随梦幻空广武无人同此意慨然止有泪临风小山杜耒子野寒夜寒夜客来茶当酒竹炉汤沸火初红寻常一様牕前月才有梅花便不同送吴太博赴莆中贵为五马只儒酸都説先生大耐官去国十年虽已乆爱君一念不曽寒定知前辈如公少好与今人作様看归日不须囊薏苡有书堪録荔堪干巽斋危祯逢吉送刘帅归蜀万水朝东弱水西先生归去老峨嵋人间那得楼千尺望得峨嵋山见时春日即事麦风翻陇泼浓緑花露滴枝黏老红小立楼头检春事一丝暖日坠青虫竹溪饶良辅昌朝竹径步月素月流空天不夜清辉散入疎林下下有幽人独往来杖藜缥缈谁能画乙山黄铸亦颜贽见洪师风烟入暝少人行独鹤来依帝子城华表柱头霜月冷清宵有梦到钟声长乐郑舜卿虞任昭君曲前辈作昭君曲其辞多后人追感昭君之事而怜之耳未足以见当时马上之情而寄其隠悲也从当时之称当曰昭君曲沙平草软云连绵臂弱不胜黄金鞭琵琶围绕情如诉妾心骤感君王怜自入昭阳宫过箭流芳年娙娥容华貎如玉𤨏牕粉黛添婵娟妾丑己自知羊车春草空芊芊内中时时宣画工分定愧死行金钱那知咫尺间笔端变媸妍玉阶铜砌唿上马重瞳光射搔头偏念此一顾㤙穹庐万里宁无縁紫台房栊梦到晓日暮忍看征鸿翩吞声不敢哭哭声应彻天但得君王知妾身应信目前皆山川不必诛画工此事古则然但愿夕烽常不惊甘泉妾身胜在君王前寄语幕南诸将军虎头燕颔食肉休筹边自唿琵琶写此曲有声无调谁能传月湖何异同叔一犁春雨图负郭先畴二顷余饱看雨后着耕夫软红尘里家山梦却就君家閲画图南州来梓子仪子猷访戴四山如玉夜光浮一舸玻璃凝不流若使过门相见了千年风致一时休东溪许玠介之汉宫春夜虚轮绚采千门外牕眼渗光金箔碎渇龙滴水续铜壶檐马唿风揺玉佩宫车声逺翠幌幽珠帘闲却珊瑚钩睂山两㸃亦何有中鎻万斛相思愁蜀罗蜜炬光明灭红泪难溅守宫血遥夜春寒听晓钟角声满地梨花雪南丰曾极景建寄蔡西山四海朱夫子征君独典型青云伯夷传白首太𤣥经有客怜孤愤无人问独醒瑶琴空寳匣絃断不堪听清凉寺李王寝殿基秋叶春花迹已陈衮龙曽绕梦中身夷门金鼓从天下惊起床头轩鼻人行宫古龙屏风乘云逰雾过江东绘事当年小叶公可惜垂空千丈势翦裁今入小屏风李显卿冬日山村枯木扶踈夹道傍野梅倒影浸寒塘朝曦不到溪隂处畱得横桥一板霜大梁张良臣武子晓行千山万山星斗落一声两声钟磬清路入小桥和梦过豆花深处草虫鸣葵牕周端臣彦良内人烧香图花底烧香深闭门宫鸦栖了已黄昏君王未识无人妬虽不承㤙却感㤙早冬湖上晴湖水落稻田干白鸟飞来立晚寒杨桞不知秋已逺尚揺踈翠拂䦨干刘寺坟园万竹苍寒拥寺门寺牌金字御书存荣华肯信当年梦仪制空畱后世㤙影阁有灯尘网暗殡宫无月土花昏见梅不敢轻攀折恐是春风水际魂古断肠曲条风牕户柳隂隂云碧春衫䕶水沉花里小栏人不到流莺啼起去年心依旧斜阳燕子楼共谁把酒话闲愁韦娘去后西风老烂漫黄花满院秋观潮行吴山越山相对青中有滚滚长江横长江谁道不曽改年来一半沙填平潮生潮落何时了万古人间一昏晓岁岁吴侬来看潮不知潮送吴侬老酒楼笙歌喧醉耳客帆翻覆云涛里悠悠哀乐永相㤀空江落日秋风起竹国于革去非春晚舎南舎北草萋萋原上行人路欲迷已是春寒仍禁火楝花风急子规啼花翁孙惟信季蕃禅寂之所有卖花声出廊庑间清婉动耳曲巷深房忆帝州卖花庭宇最风流牕纱破晓斜开扇帘绣笼隂半上钩少日喜拈春在手暮年羞戴雪盈头泉南寺里潇潇雨婉婉一声无限愁东涧陈元鑑金陵怀古英雄战守几春秋虎踞龙蟠古石头北固只凭江水在中原长对夕阳愁曹刘谩有经营志王谢空遗富贵羞举目便怀千古恨鳯凰台上不须游苔矶叶元素唐卿自赞心事茫然两鬓斑十年空走利名闗算来只合苔矶坐钓不得鱼犹得闲靖逸叶绍翁嗣宗逰园不值应嫌屐齿印苍苔十叩柴门九不开春色满园闗不住一枝红杏出墻来野蝶银为须翅玉为肌驱役春风不解肥桃李上林无分到可怜只傍菜花飞送冯济川归蜀勇唤东吴万里船皂囊来奏九重天一官岂为苏洵冗诸老宁容贾谊先满载月归应有命便耕云去岂无田竹枝歌罢蓬牕掩到此相思盍黯然亦山郑㑹有极邸间壁酴醿香梦怯春寒翠掩重帘燕子闲敲㫁玉钗红烛冷计程应説到常山天台丁木子植次韵何安节抚机送别邗江路梅花作暮愁闗情何水部囘首古扬州雁影明寒水氷凘澁去舟想应今夜宿霜月满𤓰洲白云赵崇嶓闺词恨杀庭前鹊难凭卜逺期朝朝来报喜误妾画双眉采莲词别浦潮生花梦寒片红飞下粉痕干预知妾面如花面泣向西风不忍看四明潘屿客中九日破帽西风急寒牕败叶飞重阳今日是三径几时归檐上多黄菊门前少白衣吟情淡如水一雁叫斜晖南康冯去非可迁江上清秋不可奈先自懒登楼一雁叫寒水数峰生逺愁干坤消剑气江海笑诗流不解人间事眠鸥尽自由寓居身世漂流付等闲向来感慨鬓毛斑唤船载梦西兴渡借屋盛书北固山开到黄花风渐鋭照残清野月频弯江流送我东来了何日潮头送我还祈门道中麦颖垂垂稲已秧好风晴日燕飞忙无人得似㳺丝懒相逐秋千过粉墻所思雁自飞飞水自流西风不寄小银钩斜阳何处横孤簟十二阑干一様愁竹所赵崇滋悼步月雁过妆楼人不见㫁肠又是一黄昏不知天上婵娟影能照人间寂寞魂响屐廊深空认步唾茸牕暖尚畱痕合将一把香酥骨葬在巫阳云雨村会稽陆叡景思退宫人效项斯破箧犹存旧赐香轻将魂梦别昭阳只知镜里春难驻不信人间夜更长父母家贫容不得君王恩重死难㤀东风二月垂杨桞犹解飞花入苑墻梅村倪龙辅唐辅登楼有感好趁西风理钓舟半生书剑两悠悠凭髙有恨无人识空负闗河万里秋宫怨翠袖无香镜有尘一枝花瘦不藏春十年不识君王面始信婵娟解误人遯斋陈叔坚坚甫送素上人游方不是无衣钵师心酷爱山自言行脚好却厌住菴闲野水寒林外孤云夕照间清逰何处寺须寄好碑还三山黄深源益长秋日寄怀友人几度裁书无雁休思君天濶水悠悠自从席上飞花后又见江头落木秋背壁一灯怜瘦影谁家双杵动新愁不知今夜西风里人倚月明何处楼可山林洪龙发春宫桃李大宫寂君王在石渠临鸾悔梳洗女色不如书泊涌金门烟生杨柳一痕月雨弄荷花数㸃秋此景此诗摹不尽画船归去有渔舟松山曹邍南徐怀古呈呉履斋匹马来逢塞草秋淮云一片隔神州黄昏灯火西津渡白昼风烟北固楼犹有断碑和晋宋谁将遗石问孙刘天荒地老英雄尽落日长江万古愁云间储泳隠者尽日掩柴门何人得见君祗应喧寂异似有圣凡分瀑近夜疑雨山深晴亦云传闻九霄翮落羽正纷纷秋夕怀友楼髙不敢眺愁思满沧洲有梦隔千里无书过一秋晴风吹野树落日照寒流客里添萧索何时得共㳺药牕王安之叔安寄友忆昔青灯夜对牀冷猿声里早梅香一从去櫂冲寒雪几度凭阑到夕阳秋思渐于蝉外觉别愁空入雁边长梧桐解得离人意不遣西风叶尽黄容安王显世子亦乌驻道中蹲鸱用事谢黄独木奴弄色陵乌椑落日人行桑柘里西风雁过稻粱时故山秋晚正如此逰子天寒何所之一笑沙禽忽惊去水边的皪早横枝金沙夏诗家鼎脔巻上诗家鼎脔卷下钦定四库全书诗家鼎脔巻下石屏戴复古式之湘中遇翁灵舒天台山与雁山隣只隔中间一片云一片云边不相识三千里外却逢君钓台万事无心一钓竿三公不换此江山平生恨识刘文叔惹起虚名满世间湘西寺东岸楼台西岸山潇湘一片在中间红尘不到沧波上僧与白云相对闲春日滛滞江湖乆蹉跎白髪新客愁茅店雨诗思柳桥春秣马寻归路骑鲸问故人山林与朝市何处着吾身别邵武诸故人白髪乱纷纷乡心逐海云此行堪一哭无复见诸君老马寻归路孤鸿恋旧羣酒阑何处笛今夜不堪闻鄂渚烟波亭倚遍南楼到鹤楼小亭潇洒最宜秋接天烟浪来三崃隔岸楼台又一州豪杰不生机事息古今无尽大江流凭栏日暮怀乡国崔颢诗中旧日愁都中怀竹隠徐渊子直院手携漫刺访朝官争似沧洲把钓竿万事看从今日别九原叫起古人难菊花到死犹堪惜秋叶虽红不耐看多谢天公怜客意霜风未忍放朝寒登南㤙南楼欲从髙处赏新秋上尽层坡更上楼天地无情吾辈老江山有恨古人休宁随狡兔营三窟且跨飞鸿閲九州忆着当年杜陵老一生飘泊也风流后村刘克庄潜夫穴蚁穴蚁能防患常于未雨移聚如营洛日㪚似去邠时断续縁髙壁周遭避浅池谁为谋国者见事反伤迟夜过瑞香菴夜深扪絶岭童子旋开扉问客来何暮云僧出未归山空闻瀑泻林黑见萤飞此境惟予爱他人到想稀扬州作几多精甲没黄沙野哭遥怜战士家瓜步月明空粉蝶芜城烟断只昏鸦似闻汉使颁王醢尚喜健儿剖帝羓惆怅两淮蚕织地春风不复长桑芽渔梁春泥滑滑雨丝丝一路隂寒少霁时水入陂渠喧似瀑云从山崦上如炊燎衣去傍田家火炙烛来看野店诗落尽梅花心事恶独搔蓬鬓遶残枝清凉寺塔庙当年甲一方千层金碧万支郎开山佛已抛凡界住院僧犹説李王遗像有尘龛坏壁断碑无首立斜阳唯应驻马坡头月曽见金舆夜纳凉西山絶顶遥知有隠君餐芝种术鹿为羣多应午灶茶烟起山下看来是白云西野刘克逊无竞送扬帅累诏登华省当时已避踪身闲名转重道大世难容南国因锄薤东山得倚笻何当投劾去短褐许相从菊磵髙九万九万送方巖先生忠言歴歴未曽行尽载图书出帝城余子但知才可忌先生当以去为荣门䦨竹石闗心乆部曲溪山照眼明长啸归与莫怊怅浙江风定自潮平清明日南北山头多墓田清明祭扫各纷然纸灰飞作白蝴蝶泪血染成红杜鹃日落狐狸眠冢上夜归儿女拜灯前人生有酒须当醉一滴何曽到九泉感怀漂泊南州又过年恰如杜子客鄜川酒堪度日难为醉诗怕伤时未可传店舎无烟兵火后街坊有月试灯前荒凉古驿闻吹笛老泪纵横落枕边杂兴新分菊本自锄山手缚枯藤作矮䦨比似着书空用力种花犹得一年看恭䟦思陵宸翰石本后淡黄越纸打残碑尽是先皇御赐诗白髪内人和泪读为曽亲见写诗时秋夜老去惊秋白髪添不禁凉吹逼踈帘楼髙幸自蛩声逺争奈梧桐又傍櫩踈寮髙似孙续古四圣观水明一色挹神州雨压轻尘不敢浮山北山南人唤酒春前春后客凭楼射熊馆暗花扶扆下鹄池深柳拂舟白首都人能道旧君王曽奉上皇逰水西抱崖一水限僧居空翠溟蒙画不如落日逰人山窈窕清风啼鸟竹萧踈长平游仪伯庄题鄂州黄鹤楼长江巨浪拍天浮城郭相望万景投汉水北吞云梦入蜀川西带洞庭流角声交送千家月野色中分两岸秋黄鹤楼前人不见却㝷鹦鹉下汀洲寒巖㳺次公子明早起银床露湿井华寒自挈铜瓶汲水还宿雨未干池馆静凉蝉犹在栋梁间来阳道中山头磴石危梯险山下荒田野草悲更着秋风吹两鬓不消几日尽成丝钓矶竹里茅茨竹外溪粼粼白石䕶渔矶想应日日来垂钓石上簑衣不带归黙斋㳺九言诚之美人倚楼图檐头燕子説春寒蝴蝶悠悠午梦残睡起髙楼多少恨天涯小雨怯䦨干溪上烟开晓日照溪头溪上人家岸下舟啼鸟不知春已老数声自喜碧巖幽受斋㳺九功勉之浯亭望横山峩峩岸东山跃来势奔虬横约一溪水抱邑止复流近郭看逾好向望此其尤翠展曲屏宽一目千里收此山此之水我歌我来㳺知不市声杂亦㤀溪上幽方将解其缚于焉我何求答黄叔旸㝠鸿倦云飞歛翼退遵渚秋虫感时至自野来在宇老我乆合归溪山况延伫俯此沙水清面被烟尘聚龙断既冲冲澜倒亦訏訏岂无砥中立而不改风雨忽忻逺寄声秀句盈章吐灿烂炯寒芒晴空见冰柱颇闻词场笔漫焉叶如土黄粱枕上过得之亦不处独行固不移犹在审去取题魏醇父菊庄东篱采采人归来长歌三嗔书生老子方青春志紫霄种菊幽探计何早一枝可爱况千丛想应苦吟被花恼西风浩然天池秋白露霏空下百草此时此花抱幽贞宁衒世间颜色好日斜寒照蕚明韚霜轻净澈香逺到淡焉见谓山泽癯渊乎我爱其似道荒畦野迳尤惬性何似移根伴枯藁虽知晚节亦何用为制頽龄聊自保鲁菴黄师参子鲁李咸谷歌李咸谷真诗人无枝可栖云水身去年县官为架屋才有数枝堪寄宿朝厨无烟眠正髙痴儿叫怒吟转豪人间六月尽絺服独着春衫凉自足黄鸡白酒东家畱西家欲畱还住休凿池养鱼未盈掌有客过门须举网网收鱼尽镜奁空菜羮作供尤春风谷之山窈复深谁其友之紫芝民谷之水清且泚谁其似之巢父耳再拜号君咸谷子白头结交从此始过庐陵昔年楼迹处今访不知门华屋半尘土故人余子孙少畱谁共语欲去转销魂落日江楼望江山空复存咏怀南国有佳人不数隂丽华长年事絺葛无语吟桞花平生父母心岂不愿有家纷纷轻薄儿媒氏空自譁失身死堪羞失时未须嗟小楼即事病起懒拈酒盏衣单顿怯春寒独把东坡诗巻立残西日䦨干南溪黄登瀛父万峯菴上到山巅晓色分眼㸔残月待朝昕望迷四顾浑如海立欲移时祗是云隠隠楼台平地见行行钟磬半天闻举头顿觉青霄近我欲乘风谒帝君季杜元白过废寺溪沙横涨水痕平闲叩云闗壁半倾殿上土花人不到断甎支睡听蝉鸣梦菴张棨梅扶笻拄月过前溪问讯江南第一枝驿使不来羌管歇等闲开落只春知斯菴任希逸伯起检院即事辇路风清蜚早鸦官卑难趂紫宸衙了无公事钩帘坐一树冬青落细花平斋洪咨䕫舜俞六月十六日宣锁禁门深锁寂无譁浓墨淋漓两相麻唱彻五更天未晓一池月浸紫薇花王章皂囊盥手日封题忘却牛衣忍冻啼一㸃丹心通碧落岁寒宁负白头妻哭都城火九月丙戍夜未中祝融张焰通天红层楼杰观舞燧象绮峯绣陌奔烛龙始从李博士桥起三面分风十五里崩摧汹涌海潮翻填咽纷纷釜鱼死开禧回禄前未闻今更五分多二分大涂小撤噤不讲拱手坐视连宵焚殿前将军勐如虎救得汾阳令公府祖宗神灵飞上天痛哉九庙成焦土鹤山魏了翁华父夜景逺钟入枕递新晴衾铁稜稜梦不成起傍梅花读周易一牕明月四檐声畱畊王伯大幼学丹青阁杰阁岧嶤倚壁苍菊花时节此持觞市声一殿隔秋水桥影半空横夕阳挺挺霜筠排壑立涓涓石熘引山长人言絶顶多竒观安得闲身宿上方信菴赵葵南仲荒城城荒叶落风飕飕淮水茫茫古渡头回首不堪行乐地黄花㸃㸃是离愁节斋陈昉叔方宫词桂影婆娑玉殿凉风传花漏夜声长内人亦有思僊者月下吹箫引鳯凰臞轩王迈实之飞翼楼亭前一望海东流更有雄楼在上头燕子飞来春漠漠鸱夷仙去水悠悠神交故国三千里目断中原四百州日暮片云栖古树昔人留与后人愁华谷严粲坦叔晚春生平得意在烟霞失脚黄尘负岁华过了海棠浑不省梦中犹自咏梅花还家万屋烟消余塔身还家何处访情亲旧时巷陌都忘记却问新携来住人鳯山严肃伯复落花片片落花飞随风去不归如何临欲别不得傍君衣三休严参少鲁梅何年流水恨昨夜小桥春纵有相逢地都无可寄人看雪天逺正难穷楼髙不堪倚醉梦入江南杨花数千里樵溪严仁次山平逺楼湘中病客思归日城上髙楼独倚时半树夕阳鸦集早一江秋色雁来迟闻雁西风吹梦楚江秋雁正来时妾正愁怕有帛书天外至画睂未了急登楼塞下曲漠漠孤城落照间黄榆白苇满闗山千枝羌笛连云起知是朔方牧马还沧浪逋客严羽仪卿酬友人见赠湘江南去少人行瘴雨蛮烟白草生谁念梁园旧词客桄榔树下独闻莺送友人之楚州黯黯离筵夕照收边城羌笛起边愁念君此去三千里何处闗山是楚州送别客鬓风霜晚离亭鼓角闻念君当此去把袂不能分衡霍连秋气蒸湘合暮云愁心将落叶向晚共纷纷絶句西陵终日望不见有归桡欲去犹回首寒江起暮潮临川逢郑遐之云梦天涯十载无穷恨老泪灯前语罢垂明发又为千里别相思应尽一生期洞庭波浪帆开晚云梦蒹葭鸟去迟世乱音书何日到闗河一望不胜悲送张季逺入京手把一枝菊赠君千里行山川遥满目何处是吴京饮罢北风起萧萧塞雁声东流傥未尽见我望君情访益上人兰若独寻青莲宇行过白沙滩一径入松雪数峯生暮寒山僧喜客至林野借人看吟罢拂衣去钟声云外残阆风山人上官良史伟长寻严丹丘东潭居二首爱子东溪幽抱被来同宿山家无膏火然薪代明烛闲牕何所有古书三五束鸟栖月上时还见檐前竹山斋櫺牖踈水月连春雾今夕定何夕清心欣所遇如从天姥逰似得招提趣幽梦出云时匆匆山鸟曙泊舟有怀渺渺复迢迢枫林带柞桥沙寒初上月浦暗已回潮霜苇多先折江花或后凋今宵何处雁相伴宿兰桡河梁值雨有怀严羽苇岸逢残雨河桥对暮流停鞭一怅望客思暂夷犹枫叶满江色夕阳终古愁遥怜君亦苦不共故园秋竹庄頼铸成之送郑居之牕前落叶正萧萧夜雨寒灯共寂寥君是居人予是客明朝相候合江桥春塘钱舜选示妷才过中年百念轻独于风月未忘情贫将入骨诗方好事不萦心梦亦清万巻难图金马贵一篷当与白鸥盟幸然不作诸侯客犹恐江湖説姓名节斋蔡渊伯静仲弟未归岁晚有懐明月照席寒生我愁百端冉冉岁云徂逰子不顾还相送荷花碧相望枫叶丹髙楼日千回㪚步东林隈攀条复揽秀日暮空徘徊金杯白玉台犹能对寒梅寄书岂不早三月千里道敢怨归轩迟但念堂中老春风萱草生更树堂前庭九峯蔡沈仲黙赠琴士翁明逺胶漆本无意丝桐非有情因縁醉翁指发此无穷声萧萧秋风引落叶渭水清喧喧阳春歌花明锦江城离鸾月徘徊别鹤云杳㝠清泠洒毛髪震荡惊雷霆曲度神莫测调髙妙难名时方多艰虞掩耳谁为听无为㤙怨儿女语疆场勇士轩昂行古州马子严庄父乌林词荆州儿曹不足恃何物老瞒欺一世兵书浪语十三篇不料乌林出竒计隆凖云孙驱伏龙紫髯强援邀江东戈船植羽蔽寒日雪浪崩厓惊晚风行间一卒如儿戏持火絶江人不意灰消汉贼终老心功入乔家少年壻君不见华容道傍春草生魂消不听车马声哀猿夜啼霜月冷空余野燐沙边明环溪马知节介卿枯梅斧斤戕不死半藓半枯槎寂寞幽厓下一枝三四花雪巖宋伯仁器之柬赵监盐西风吹破黑貂裘多少江山惜倦逰红叶已霜天欲暮緑蓑初雨客吟秋人逢知己无荣辱事不萦怀任去留但是菊花开便好醉中休説异乡愁芸隠施枢知言小楼帘卷西风入小楼夕阳衔雁欲西流无人细説吟边事独有黄花共晚秋闺思帘底临鸾惜岁华鬓云慵掠寳钗斜落梅香断无消息一树春风属杏花雪篷姚镛希声桐庐道中两岸山如簇中流鏁翠㣲风帆逆水上江鹤背人飞野庙青枫树人家白板扉严陵台下过不敢浣尘衣别毛沧洲风雨三更梦江湖万里心青灯正愁絶可惜不能琴放船数幅蒲帆破晓烟一篙春水涨平川谁家池馆多杨柳时送飞花到客船道士黎师俣道华门外门外黄尘尺许深痴儿抵死竞浮沉谁知一寸茅檐日天付闲人直万金道士王克功德成思友孤坐忽太息拂衣临长风天髙夕月冷木脱秋山空良晤匪易得好怀难再同思君不可见心逐孤飞鸿剑浦思归韶华客里一番老自叹此生行路多独上危楼望乡国阑干倚遍奈愁何古柳枝头啼暮鸦清明时候又天涯故园桃李凭君问老却春风几度花梅仙山芒屩支藤上翠微长松影里叩柴扉石坛丹灶苍苔冷天濶风髙鹤不归诗家鼎脔巻下