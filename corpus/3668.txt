中和集中和集叙维扬损菴蔡君志颐莹蟾子李清菴之门人也勘破凡尘笃修仙道得清菴之残膏賸馥编次成书题曰中和集盖取师之静室名也大德丙午秋谒余印可欲寿诸梓开悟后人余未启帙先已知群妄扫空一眞呈露谓如天付之而爲命人受之而爲性至于先天太极自然金丹光照太虚不假修鍊者漏泄无余矣可以穷神知变而深根甯极可以脱胎神化而复归无极也抑以见道之有物混成儒之中和育物释之指心见性此皆同工异曲咸自太极中来是故老圣常善救人佛不轻于汝等周公岂欺我哉览是集者切忌生疑当涂南谷杜道坚书于钱塘玄元眞馆中和集重刊道藏辑要中和集都梁清菴莹蟾子李道纯元素撰门弟子损菴宝蟾子蔡志颐编玄门宗旨动静无端太极图阴阳无始释曰圆觉道曰金丹儒曰太极所谓无极而太极者不可极而极之谓也释氏云如如不动了了常知易系云寂然不动感而遂通丹书云身心不动以后复有无极眞机言太极之妙本也是知三教所尚者静定也周子所谓主于静者是也盖人心静定未感物时湛然天理卽太极之妙也一感于物便有偏倚卽太极之变也静定之时谨其所存则天理常明虚灵不昧动时自有主宰一切事物之来俱可应也静定工夫纯熟不期然而自然至此无极之眞复矣太极之妙应明矣天地万物之理悉备于我矣四正中直中和图发无不中礼记云喜怒哀乐未发谓之中发而皆中节谓之和未发谓静定中谨其所存也故曰中存而无体故谓天下之大本发而中节谓动时谨其所发也故曰和发无不中故谓天下之达道诚能致中和于一身则本然之体虚而灵静而觉动而正故能应天下无穷之变也老君曰人能常清静天地悉皆归卽子思所谓致中和天地位万物育同一意中也和也感通之妙用也应变之枢机也周易生育流行一动一静之全体也予以所居之舍中和二字匾名不亦宜乎哉委顺图身心世事谓之四縁一切世人皆爲萦绊惟委顺者能应之常应常静何縁之有何谓委委身寂然委心洞然委世混然委事自然何谓顺顺天命顺天道顺天时顺天理身顺天命故能应人心顺天道故能应物世顺天时故能应变事顺天理故能应机旣能委又能顺兼能应则四縁脱洒作是见者常应常静常清常静矣照妄图古云常灭动心不灭照心一切不动之心皆照心也一切不止之心皆妄心也照心卽道心也妄心卽人心也道心惟微谓微妙而难见也人心惟危谓危殆而不安也虽人心亦有道心虽道心亦有人心系乎动静之间尔惟允执厥中者照心常存妄心不动危者安平微者昭着到此有妄之心复矣无妄之道成矣易曰复其见天地之心乎太极图颂中者无极而太极也太极动而生阳动极而静静而生阴一阴一阳两仪立焉者两仪也者阳动也者阴静也阴阳互交而生四象者四象动而又动曰老阳动极而静曰少阴静极复动曰少阳静而又静曰老阴四象动静而生八卦干一兑二老阳动静也离三震四少阴动静也艮五坎六少阳动静也兑七坤八老阴动静也阴逆阳顺一升一降机缄不已而生六十四卦万物之道至是备矣上者气化之始也下者形化之母也知气化而不知形化则不能极广大知形化而不知气化则不能尽精微故作颂而证之颂二十五章道本至虚至虚无体穷于无穷始于无始虚极化神神变生气气聚有形一分爲二二则有感感则有配阴阳互交干坤定位动静不已四象相系健顺推盪八卦兹系运五行而有常定四时而成岁沖和化醇资始资生在天则斡旋万象在地则长养羣情形形相授物物相孕化化生生奚有穷尽天下万物生于有有生于无有无错综隐显相扶原其始也一切万有未有不本乎气推其终也一切万物未有不变于形是知万物本一形气也形气本一神也神本至虚道本至无易在其中矣天位乎上地位乎下人物居中自融自化气在其中矣天地物之最巨人于物之最灵天人一也宇宙在乎手万化生乎身变在其中矣人之极也中天地而立命禀虚灵以成性立性立命神在其中矣命系乎气性系乎神潜神于心聚气于身道在其中矣形化则有生有生则有死出生入死物之常也气化则无生无生故无死不生不死神之常也形化体地气化象天形化有感气化自然明达高士全气全神千和万合自然成眞眞中之眞玄之又玄无质生质是谓胎仙欲造斯道将奚所自惟静惟虚胎仙可冀虚则无碍静则无欲虚极静笃观化知复动而主静实以抱虚二理相须神与道俱道者神之主神者气之主气者形之主形者生之主无生则形住形住则气住气住则神住神住则无住是名无住住金液鍊形玉符保神形神俱妙与道合眞命宝凝矣性珠明矣元神灵矣胎仙成矣虚无自然之道毕矣大哉神也其变化之本欤画前密意易象第一易可易非常易象可象非大象常易不易大象无象常易未画以前易也变易旣画以后易也常易不易太极之体也可易变易造化之元也大象动静之始也可象形名之母也厯劫寂尔者常易也亘古不息者变易也至虚无体者大象也随事发见者可象也所谓常者莫穷其始莫测其终厯千万世廓然而独存者也所谓大者外包干坤内充宇宙遍河沙界湛然圆满者也常易不易故能统摄天下无穷之变大象无象故能形容天下无穷之事易也象也其道之原乎常变第二常易不变变易不常其常不变故能应变其变不常故能体常始终不变易之常也动静不常易之变也独立而不改得其常也周行而不殆通其变也不知常不足以通变不通变不足以知常常也变也其易之原乎体用第三常者易之体变者易之用古今不易易之体随时变易易之用无思无爲易之体有感有应易之用知其用则能极其体全其体则能利其用圣人仰观俯察远求近取得其体也君子进德修业作事制器因其用也至于穷理尽性乐天知命修齐治平纪纲法度未有外乎易者也全其易体足以知常利其易用足以通变动静第四刚柔推盪易之动静阴阳升降气之动静奇偶交重卦之动静气形消息物之动静昼夜兴寝身之动静至于身之进退心之起灭世之通塞事之成败皆一动一静互相倚伏也观其动静则万事之变万物之情可见矣静时有存动则有察静时有主动则可断静时有定动罔不吉静者动之基动者静之机动静不失其常其道光明矣屈伸第五暑往寒来岁之屈伸日往月来气之屈伸古往今来世之屈伸至于有无相生难易相成长短相形高下相倾皆屈伸之理也知屈伸相感之道则能尽天下无穷之利也消息第六息者消之始消者息之终息者气之聚消者形之散生育长养谓之息归根复命谓之消元而亨易之息也利而贞易之消也春而夏岁之息也秋而冬岁之消也婴而壮身之息也老而终身之消也无而有物之息也有而无物之消也息者生之徒消者死之徒自二气肇分以来未有消而不息之理亦未有息而不消之物通而知之者烛理至明者也神机第七存乎中者神也发而中者机也寂然不动神也感而遂通机也隐显莫测神也应用无方机也藴之一身神也推之万物机也吉凶先兆神也变动不居机也备四德自强不息者存乎神者也贯三才应用无尽者运其机者也智行第八智者深知其理也行者力行其道也深知其理不见而知力行其道不爲而成不出戸知天下不窥牖见天道深知也自强不息无往不适力行也知乱于未乱知危于未危知亡于未亡知祸于未祸深知也存于身而不爲身累行于心而不爲心役行于世而不爲世移行于事而不爲事碍力行也深知其理者可以变乱爲治变危爲安变亡爲存变祸爲福力行其道者可以致身于寿域致心于玄境致世于太平致事于大成非大智大行者其孰能及此明时第九通变莫若识时识时莫若通理明理莫若虚静虚则明静则清清明在躬天理昭明天之变化观易可见世之时势观象可验物之情伪观形可辨丽于形者不能无偶施于色者不能无辨天将阴雨气必先蒸山将崩裂下必先隳人将利害貌必先变譬如巢知风穴知雨蛰虫应候叶落知秋又如商人置雉尾于舟车之上以候阴晴天常晴则尾直坚天将雨则尾下垂无情之物尚尔而况人乎今人不识时变者烛理未明也正己第十进德修业莫若正己己一正则无所不正一切形名非正不立一切事故非正不成日用平常设施酬酢未有不始于己者一切事事理理头头物物亦未有不自己出者是故进修之要必以正己爲立基正已接人人亦归正正己处事事亦归正正己应物物亦归正惟天下之一正爲能通天下之万变是知正己者进修之大用也入圣之阶梯也工夫第十一清心释累绝虑忘情少私寡慾见素抱朴易道之工夫也心清累释足以尽理虑绝情忘足以尽性私慾俱泯足以造道素朴纯一足以知天感应第十二寂然而通无爲而成不见而知易道之感应也寂然而通无所不通无爲而成无所不成不见而知无所不知动而感通不足谓之通爲而后成不足谓之成见而后知不足谓之知此三者其于感应之道也远矣诚能爲之于未有感之于未动见之于未萌三者相须而进无所感而不通也无所事而不应也无所住而非利也尽此道者其惟颜子乎三易第十三三易者一曰天易二曰圣易三曰心易天易者易之理也圣易者易之象也心易者易之道也观圣易贵在明象象明则入圣观天易贵在穷理理穷则知天观心易贵在行道道行则尽心不读圣人之易则不明天易不明天易则不知心易不知心易则不足以通变是知易者通变之书也解惑第十四气之消长时之升降运之否泰世之通塞天易也卦之吉凶爻之得失辞之险易象之贞晦圣易也命之穷达身之进退世之成败位之安危心易也深造天易则知时势深造圣易则知变化深造心易则知性命以心易会圣易以圣易拟天易以天易参心易一以贯之是名至士释疑第十五变动有时安危在己祸福得丧皆自己始是故通变者趋时者也趋时者危亦安通变者乱亦治不失其所守者困亦亨不谨其所行者丰亦昧晦其明者处明夷而无伤恃其有者居大有而必害至远而可应者其志同也至近而无与者其意乖也至弱而能胜者得其辅也至刚而无过者有其道也益之用凶事济难也睽之见恶人免怨也不怕其德者无所容不有其躬者无所利独立自恃者无功恐惧修省者获福益于人者人益之利于人者人利之信于人者人信之惠于人者人惠之畏凶者无凶畏眚者无眚畏祸者福必至忽福者祸必至予所谓安危在己复何疑哉圣功第十六圣人所以爲圣者用易而已矣用易所以成功者虚静而已矣虚则无所不容静则无所不察虚则能受物静则能应事虚静久久则灵明虚者天之象也静者地之象也自强不息天之虚也厚德载物地之静也空阔无涯天之虚也方广无际地之静也天地之道惟虚惟静虚静在己则是天地在己也道经云人能常清静天地悉皆归其斯之谓欤清卽虚也虚静也者其神德圣功乎中和集金丹妙诀金丹图象说左四图法象显明至道玄玄之旨安撑天拄地太模煳谁爲安名号玉炉炉曾向此中经炼煅出无入有尽由渠立不无不有不当中外面虚无里面空鼎决烈丈夫掀倒看元来那箇本来红还威音那畔本来明昧了皆因着幻形丹若向丹中拈得出圆陀陀地至灵灵道本无爲法自然返圣人立象假名圈丹平常日用全彰露打破方知象帝先二图诀取出三中画补三还复干纯阳命本固无碍性珠圆受触全天理离尘合上禅採铅知下手三叠舞胎仙口诀譬喻火候图十一初一子玄宫复初九十二初三丑进临九二正初六寅徐进泰九三二初八卯沐银河壮九四三十一辰遇玉关夬九五四巳止干上九五十六午崑崙山姤初六六十八未退遯六二七二十申徐退否六三八二十三酉浴绛宫观六四九二十六戌守中剥六五十二十八亥战坤上六外药图干宫交姤罢内药图一点落黄庭金丹内外二药图说外药可以治病可以长生久视内药可以超越可以出有入无大凡学道必先从外药起然后自知内药高上之士夙植德本生而知之故不鍊外药便鍊内药内药无爲无不爲外药有爲有以爲内药无形无质而实有外药有体有用而实无外药色身上事内药法身上事外药地仙之道内药水仙之道二药全天仙之道外药了命内药了性二药全形神俱妙外药初关先要识天癸生时急採之中关调和眞息周流六虚自太玄关逆流至天谷穴交合然后下降黄房入中宫干坤交姤罢一点落黄庭上关鍊神还虚内药内药先天一点眞阳是也譬如干卦三中一画交坤成三坎水是也中一画本是干金异名水中金总名至精也至精固而复祖炁祖炁者乃先天虚无眞一之元炁非唿吸之炁如干三中画交坤成坎了却交坤中一阴入于干而成离三离中一阴本是坤土故异名道生一一生二二生三三生万物虚化神神化炁炁化精精化形已上谓之顺万物含三三归二二归一鍊乎至精精化炁炁化神已上谓之逆上药三品精炁神体则一用则二何谓体本来三元之大事也何谓用内外两作用是也内药先天至精虚无空炁不坏元神外药交感精唿吸炁思虑神一鍊精化气初有关爲取坎塡离二鍊气化神中干坤辟阖关三鍊神还虚上无关爲此三叚工夫到了则一若向这里具只眼三教之大事毕矣其或未然细参后事一鍊精化气归道乃水府求玄丹书云癸生须急採望远不堪尝所谓採者不採之採谓之採也苟实有所採坎中一画如何得升精乃先天至灵之化因动而有身身中之至精乃元阳也採者採此也譬如三干乃先天至灵始因一动交坤而成坎卽至灵化元精之象也坎爲水坎中一画元干金假名曰水中金金乃水之母反居水中故曰母隐子胎也採铅消息难形笔舌达者观雷在地中复先王至日闭关商旅不行后不省方之语思过半矣余存口诀二鍊气化神崇释则离宫修定丹书云眞土制眞铅眞铅制眞汞铅汞归土釜身心寂不动斯言尽矣旣得眞铅则眞汞何虑乎不凝鍊炁之要贵乎运动一阖一辟一往一来一升一降无有停息始者用意后则自然一唿一吸夺一年之造化卽太上云玄牝之门是谓天地根绵绵若存用之不勤正此义也达者若于干坤易之门与夫复姤之内上留意鍊气之要备矣三鍊神还虚三工夫到此一箇字也用不着三五指南图局说紫阳眞人悟眞篇诗云三五一都三箇字古今明者实然希东三南二同成五北一西方四共之戊己还从生数五三家相见结婴儿婴儿是一含眞气十月胎成入圣基只此五十六字贯彻诸子百家丹经子书若向这里具只眼参学事毕其或未然向注脚下商量初三五一都三箇字三元五行一气也古今明者实然希亘古亘今知者鲜矣东三南二同成五东三木也南二火也木生火木乃火之母两性一家故曰同成五也北一西方四共之北一水也西四金也金生水金乃水之母两性一家故曰共之戊己还从生数五者土之生数也五居中无偶自是一家所谓三家相见者三元五行混而爲一也故曰三家相见结婴儿所谓婴儿者亦是假名纯一之义也故曰婴儿是一舍眞气也十月胎成入圣基者三百日胎二八两药烹之鍊之成之熟之超凡入圣之大功也故曰入圣基也中以一身言之东三木也我之性也西四金也我之情也南二火也我之神也北一水也我之精也性乃心之主心乃神之舍性与神同系乎心东三南二同成五也精乃身之主身者情之系精与情同系乎身北一西方四共之也戊己中土意也四象五行意爲之主宰意无偶自是一家也修鍊之士收拾身心意则自然三元五行混而爲一也丹书云收拾身心爲採药正谓此也收拾身心之要在乎虚静虚其心则神与性合静其身则精与情寂意大定则三元混一此所谓三花聚五气朝圣胎凝末情合性谓之金木併精合神谓之水火交意大定谓之五行全丹书云鍊精化气爲初关身不动也鍊气化神爲中关心不动也鍊神化虚爲上关意不动也心不动东三南二同成五也身不动北一西方四共之也意不动戊己还从生数五也身心意合卽三家相见结婴儿也作是见者金丹之能事毕矣神仙之大事尽矣至于丹书种种法象种种异名并不外乎身心意也虽然犹有不能直下会意者今立异名法象图局于后具眼者流试着眼看譬喻图东三天三生木以易言之曰震曰长男曰魂南二地二生火以易言之曰离曰中女曰朱雀中五天五生土以易言之寄位坤曰母曰主曰眞土北一天一生水以易言之曰坎曰中男曰玄武曰龟西四地四生金以易言之曰兑曰少女曰魄身心意曰三家精气神曰三元精神魂魄意曰五气铅汞银砂土曰五行三家相见曰胎圆三元合一曰丹成玄关一窍夫玄关一窍者至亥至要之机关者非印堂非顖门非肚脐非膀胱非两肾非肾前脐后非两肾中间上至顶门下至脚跟四大一身才着一处便不是也亦不可离了此身向外寻之所以圣人只一中字示人只此中字便是也我设一喻令尔易知且如傀儡手足举动百样趋跄非傀儡能动是丝线牵动虽是线上关捩却是弄傀儡底人牵动咦还识这箇弄傀儡底人么休更疑惑我直说与汝等傀儡比此一身丝线比玄关弄傀儡底人比主人公一身手足举动非手足动是玄关使动虽是玄关动却是主人公使教玄关动若认得这箇动底关捩又奚患不成仙乎试金石夫金丹者虚无爲体清静爲用无上至眞之妙道也世鲜知之人鲜行之于是圣人用方便力开善诱门强立名象着诸丹书接引后学盖欲来者诵言明理嘿识濳通则行之顿超眞境奈何后学不穷其理执着筌蹄妄引百端支离万状将至道碎破爲曲径旁蹊三千六百良不得其传故也况今之无知浅学将圣人经旨妄行笺注乖讹尤甚安得不悮后来虽苦志之士亦不能辨其邪正深可怜悯予因是事故作此试金石而辨其眞伪俾诸学者不被眩惑决然无疑直超道岸圣师曰道法三千六百门人人各执一爲根谁知些子玄微处不在三千六百门予谓祖师老婆心切故作是诗也若复有人作如是见者大地皆黄金其或未然须当试过于是乎书傍门九品下三品御女房中三峰採战食乳对炉女人爲鼎天癸爲药产门爲生身处精血爲大丹头铸雌雄剑立阴阳炉谓女子爲纯阳指月经爲至宝採而饵之爲一月一还用九女爲九鼎爲九年九返令童男童女交合而採初精取阴中黍米爲玄珠至于美金花弄金枪七十二家强兵战胜多入少出九浅一深如此邪谬谓之泥水丹法三百余条此大乱之道也乃下品之下邪道也又有八十四家接法三十六般採阴用胞衣爲紫河车鍊小便爲秋石食自己精爲还元捏尾闾爲闭关夫妇交合使精不过爲无漏採女经爲红圆子或以五金八石修鍊爲丸令妇人服之十月后产肉块爲至药採而服之如此谬术不欲尽举约有三百余条乃下品之中外道也又有诸品丹灶炉火烧热五金八石勾庚干汞点茅烧艮拨灰弄火至于灵砂外药三逊五假金石草木服饵之法四百余条乃下品之上外道也右下三品共一千余条贪淫嗜利者行之中三品休粮辟谷忍寒食秽服饵椒木晒背卧冰日持一斋或清斋或食物多爲奇特或饮酒不醉爲验或减食爲抽添或不食五味而食三白或不食烟火食或饮酒食肉不借身命自谓无爲或翻沧倒海种种捏怪乃中品之下也吞霞服气採日月精华吞星曜之光服五方之气或採水火之气或存思注想遨游九州爲运用或想身中二气化爲男女象人间夫妇交採之状爲合和一切存想种种虚妄等法乃中品之中也传授三归五戒看诵修习传信法取报应行考赴取归程归空十信三际九接瞻星礼斗或持不语或打勤劳持守外功已上有爲乃中品之上渐次近道也右三品一千余条行之不怠渐入佳境胜别留心上三品定观鉴形存思吐纳摩抚消息八段锦六字气视顶门守脐蒂吞津液搅神水或千口木爲活或指舌爲赤龙或擦身令热爲火候或一呵九摩求长生或鍊稠唾爲眞种子或守丹田或兜外肾至于煮海观鼻以津精涎沫爲药乃上品之下也闭息行气屈伸导引摩腰肾守印堂运双晴摇夹嵴守脐轮或以双晴爲日月或以眉间爲玄关或叩齿爲天门或想元神从顶门出入或梦游仙境或默朝上帝或以昏沉爲入定或数息爲火候或想心肾黑白二气相交爲旣济乃上品之中也般精运气三火归脐调和五脏十六观法固守丹田服中黄气三田还返补脑还精双提金井夹嵴双关握固内视种种般运乃上品之上也右三品一千余条中士行之亦可却病渐法三乘下乘者以身心爲鼎炉精气爲药物心肾爲水火五脏爲五行肝肺爲龙虎精爲眞种子以年月日时行火候嚥津灌溉爲沐浴口鼻爲三要肾前脐后爲玄关五行混合爲丹成此乃安乐之法其中作用百余条若能忘情亦可养命中乘者干坤爲鼎器坎离爲水火乌兔爲药物精神魂魄意爲五行身心爲龙虎气爲眞种子一年寒暑爲火候法水溉灌爲沐浴内境不出外境不入爲固济太渊绛宫精房爲三要泥丸爲玄关精神混合爲丹成此中乘养命之法其中作用数十条与下乘大同小异若行不怠亦可长生久视上乘者以天地爲鼎炉日月爲水火阴阳爲化机铅汞银砂土爲五行性情爲龙虎念爲眞种子以心鍊念爲火候息念爲养火含光爲固济降伏内魔爲野战身心意爲三要天心爲玄关情来归性爲丹成和气薰蒸爲沐浴乃上乘延生之道其中与中乘相似作用处不同亦有十余条上士行之始终如一可证仙道最上一乘夫最上一乘无上至眞之妙道也以太虞爲鼎太极爲炉清静爲丹基无爲爲丹母性命爲铅汞定慧爲水火窒慾惩忿爲水火交性情合一爲金木併洗心涤虑爲沐浴存诚定意爲固济戒定慧爲三要中爲玄关明心爲应验见性爲凝结三元混一爲圣胎性命打成一片爲丹成身外有身爲脱胎打破虚空爲了当此最上一乘之妙至士可以行之功满德隆直超圆顿形神俱妙与道合眞中和集问答语录洁菴琼蟾子程安道问三教一贯之道莹蟾子宴坐蟾窟是夜寒光清气眞洁可掏门人琼蟾子勐思生死事大神仙不可不敬慕功行不可不专修稽首拜问曰弟子尝闻自古上圣高眞厯代仙师皆因修眞而成道必以铅汞爲金丹之根蒂不知铅汞是何物师曰夫铅汞者天地之始万物之母金丹之本也非凡铅黑钖水银朱砂奈何谬者不知眞玄私意揣度惑坏后学徒费岁时担阁一生深可怜悯若不遇眞师点化皆妄爲矣紫阳眞人曰饶君聪慧过颜闵不遇眞师莫强猜正谓此也我今爲汝指出眞铅眞汞身心是也圣师云身心两箇字是药也是火也又云要知产药川源处只在西南是本乡西南者坤也坤属身身中之精乃阴中之阳也如干中一爻入坤而成坎外阴内阳外柔内刚外坤内干坎水之中有干金故强名曰水中金也夫汞者心中之气也阳中之阴如坤中一爻入干而成离外阳内阴外刚内柔外干内坤离火之中有坤土故强名曰砂中汞也精气感合之妙故强名立象以铅汞喻之使学者知有体用耳以此推之无出身心两字身心合一之后铅汞皆无也问如何是抽添曰身不动气定谓之抽心不动神定谓之添身心不动神凝气结谓之还元所以取坎中之阳补离中之阴而成干谓抽铅添汞也问如何是烹鍊曰身心欲合未合之际若有一毫相挠便以刚决之心敌之爲武鍊也身心旣合精气旣交之后以柔和之心守之爲文烹也此理无他只是降伏身心便是烹铅鍊汞也忘情养性虚心养神万縁顿息百虑俱澄身心不动神凝气结是谓丹基喻曰圣胎也以上异名只是以性摄情而已性寂情冥照见本来抱本还虚归根复命谓之丹成也喻曰脱胎问诸丹经云用工之妙要在玄关不知玄关正在何处曰玄关者至玄至妙之机关也甯有定位着在身上卽不是离了此身向外寻求亦不是泥于身则着于形泥于外则着于物夫玄关者只于四大五行不着处是也余今设一譬喻令汝易于晓会且如傀儡手足举动百般舞蹈在乎线上关捩实由主人使之傀儡比得人之四大一身线比得玄关抽牵底主人比得本来眞性傀儡无线则不能动人无玄关亦不能运动汝但于二六时中行住坐卧着工夫向内求之语默视听是箇甚么若身心静定方寸湛然眞机妙应处自然见之也易系云寂然不动卽玄关之体也感而遂通卽玄关之用也自见得玄关一得求得药物火候三元八卦皆在其中矣时人若以有形着落处爲玄关者纵勤功苦志事终不成欲直指出来恐汝信不及亦不得用须是自见始得譬如儒家先天之学亦要默而识之孟子云浩然之气塞乎天地之间曰难言也且难言之妙非玄关乎且如释氏不立文字教外别传使人神领意会谓之不传之妙能知此理者则能一彻万融也问或谓崇释与修道可以断生死出轮回学儒可尽人伦不能了生死岂非三教异同乎曰达理者奚患生死耶且如穷理尽性以至于命原始返终知周万物则知生死之说所以性命之学实儒家正传穷得理彻了然自知岂可不能断生死轮回乎且如羲皇初画易之时体天设教以道化人未尝有三教之分故曰皇天无二道圣人无两心当来初画一者象太极也有一便有二象两仪也一者阳也一者阴也一阴一阳之谓道仰则观于天上画一画以象天俯则察于地下画一画以象地中画一画以象人故三画以成干三象三才也两干断而成坤三象六合也故曰立天之道曰阴与阳立地之道曰柔与刚立人之道曰仁与义兼三才而两之故六画而成坤以一身言之立天之道曰阴与阳心之神气也立地之道曰柔与刚身之形体也立人之道曰仁与义意之情性也心身意象干三才也神气性情形体象坤之六合也易曰远取诸物近取诸身此之谓也问系辞云六画而成卦先生云六画而成坤者何也曰汝未知之若谓六画而成卦者文王重卦也文王未重卦之前岂可谓无三才六合乎先贤云立天之道曰阴与阳天之干坤也立地之道曰柔与刚地之干坤也立人之道曰仁与义人之干坤也以此推之干坤两卦三才六合备矣又岂以重卦言之哉所谓六画而成卦者重卦之后名爲后天卦也问若谓未重卦之前三才六合备矣而系辞云以制器者尚其象未必因器而设象因象而制器乎曰因象而制器问三皇以下圣人制器皆以重卦言之若谓因象制器文王未重易之前岂有重卦之名乎曰非也前贤云须信画前元有易所以文王未重卦之前六十四卦俱备问卦若不重六十四卦从何而得曰变卦所生也一卦变八卦八卦变六十四卦且如干卦三爻上两爻少阳下一爻老阳支出巽卦来阳变爲阴干之巽天风姤也举此一卦诸卦皆然问卦不重而有六十四卦文王如何又重之曰卦不重而变六十四卦乃羲皇心法道统正传诱万世之下学者同入圣门重卦而生六十四卦者乃文王周孔立民极正人伦使世人趋吉避凶立万世君臣父子之纲耳故性命之学不敢轻明于言亦不忍隐斯道孔子微露于繋辞濓溪发明于太极通书也盖欲来者熟咀之而自得之此学不泯其传矣问一阴一阳之谓道如何说曰阴阳者干坤也干坤出于太极太极判而两仪立焉两仪天地也不言天地而言干坤者贵其用不贵其体也或曰干阳也坤阴也如何又云天地曰天地卽干坤也干坤卽阴阳也阴阳一太极也太极本无极也以太极言之则曰天地以易言之则曰干坤以道言之则曰阴阳若以人身言之天地形体也干坤性情也阴阳神气也以法象言之天龙地虎也干马坤牛也阳乌阴兔也以金丹言之天鼎地炉也干金坤土也阴汞阳铅也散而言之种种异名合而言之一阴一阳也修仙之人鍊铅汞而成丹者卽身心合而还其本初阴阳合而复归太极也问三五一是何也曰三元五行也东三南二是一箇五北一西四是两箇五中土是三箇五是谓三五也以人身言之性三神二是一箇五情四精一是两箇五意五是三箇五也三五合一则归太极身心意合一则成圣胎也紫阳眞人云三五一都三箇字古今明者实然稀东三南二同成五北一西四方共之戊己还从生数五三家相见结婴儿婴儿是一含眞气十月胎圆入圣基以此求之金丹之道实入圣基也问系辞云天地设位易行乎中如何曰天地设位人生于中是谓三才故人与物生生而不息所以不言人与物而言易者圣人言干坤易之门随时变易以从道也如金丹以干坤爲鼎器者天地设位也以阴阳爲化机者卽易行乎中也元始採药无穷行火候之不息也问辟戸谓之干阖戸谓之坤一阖一辟谓之变如何曰一阖一辟者一动一静也干阳坤阴如门戸之阖辟卽干坤易之门也且如阴阳互动互静机缄不已元亨利贞定四时成岁变者变易也至道与神气混混沦沦周乎三才万物阖辟无穷致广大而尽精微矣以一身言之唿吸是矣唿则接天根是谓之辟吸则接地根是谓之阖一唿一吸化生金液是谓之变阖辟唿吸卽玄牝之门天地之根矣所谓唿吸者非口鼻唿吸乃眞息阖辟也问干道成男坤道成女如何曰干父也坤母也干初爻交坤而成震震初索而得男是谓长男坤初爻交干而成巽巽初索而得女是谓长女干中爻交坤而成坎坎再索而得男是谓中男坤中爻交干而成离离再索而得女是谓中女干三爻交坤而成艮艮三索而得男是谓少男坤三爻交干而成兑兑三索而得女是谓少女干生三男坤生三女干坤共生六子是谓八卦以身言之初受胎时禀父母精华而成此身精华者丹经喻曰天壬地癸也初交合时天壬先至地癸随至癸裹壬则成男子地癸先至天壬随至壬裹癸则成女子壬癸偶然齐至则成双胎壬先至癸迟至癸先至壬迟至俱不成胎也故曰干道成男坤道成女夫天壬地癸者乃天地元精元气也亦丹经所云坎戊离己异名铅汞也节之于外则成人益之于内则成丹世人不知生男生女实由命分中得不由人力若不断绝淫慾自爲修养直待精华耗谒早至夭亡大可惜也又岂知寡慾而得男女贵而寿多慾而得男女浊而夭问形而上者谓之道形而下者谓之器如何曰形而上者无形质形而下者有体用无形质者系乎性汞也有体用者系乎命铅也总而言之无出身心也问圣人以易洗心退藏于密密是何也曰诚之至也易理致广大而尽精微圣人玩味其理洗心涤虑藏于极诚矣问书云人心惟危道心惟微惟精惟一允执厥中不知中如何执曰执者一定之辞中者正之中也道心微而难见人心危而不安虽至人亦有人心虽下愚亦有道心苟能心常正得中所以微妙而难见也若心稍偏而不中所以危殆而不安也学仙之人择一而守之不易常执其中自然危者安而微者着矣金丹用中爲玄关者亦是这箇道理问上天之载无声无臭如何曰诚之昭着虽无声可闻无臭可知天道亦不可掩如道经云大量玄玄亦是眞之至也问不识不知顺帝之则如何曰圣人生而知之默而顺之天理所谓不思而得不勉而中得无爲自然之道也此则中庸所谓诚而明也若谓明而诚正是圣人之教耳学道之人夙有根器一直了性自然了命也此生而知之也根器浅薄者不能一直了性自教而入从有至无自粗达妙所以先了命而后了性也此学而知之也问夫子饭蔬食饮水曲肱而枕之乐亦在其中矣夫子乐在何处曰夫子所乐者天所知者命故乐天知命而不忧虽匡人所逼犹且弦歌自娱于易得不远复以修身复见天地之心穷理尽性以至于命此金丹之妙也问颜子箪瓢之乐如何曰颜子得夫子乐天知命不忧之理故不改其乐也所以如愚心斋坐忘黜聪明去智虑庶乎屡空亦金丹之妙也问曾子被破褐而颂声满天地天子不得而臣诸侯不得而友是如何曰曾子一唯之妙口耳俱忘所以修身齐家治国平天下得一贯之道问子路问死夫子答曰未知生焉知死是如何曰生死乃昼夜之常知有昼则知有夜易云原始返终则知死生之说丹书云父母未生已前是金丹之基释云未有此身性在何处以此求之三教入处只要原其始自知其终泝其流而知其源人能穷究此身其所从来生死自然都知也汝曾看太极图否太极未判之前是甚么若穷得透则知此身之前原始可以要终也问太极未判其形若鸡子鸡子之外是甚么曰太虚也凡人受气之时形体未分亦如鸡子旣生之后立性立命一身之外皆太虚也问人在母腹中时还有性否曰腹中秽污灵性岂存得住又问怀胎五七箇月其胎忽动莫非性乎曰非性也一气而已人在腹中时随母唿吸一离母胎立性立命便自有天地且如蛇斩作两段前尚走尾尚活又有人煮蟹旣熟遗下生脚尚动岂性也汝究此理则知气动也非性也问语云吾道一以贯之如何曰圣人言身中一天理可以贯通三才三教万事无不备矣如释氏无我无人无衆生无寿者道教了一万事毕皆一贯也问世尊拈花示衆独迦叶微笑世尊云吾有正法眼藏涅槃妙心分付摩诃迦叶不知微笑者何事曰世尊拈花示衆衆皆不见佛心独迦叶见佛心之妙所以微笑故世尊以心外之妙分付与迦叶也问达摩西来不立文字直指人心见性成佛如何是见性曰达摩以眞空妙理眞指人心见性者使人转物情空自然见性也岂在乎笔舌传之哉问儒有先天易释有般若经道有灵宝经莫非文字乎曰非也皆圣人以无言而形于有言显眞常之道也释教一大藏教典及诸家语录因果儒教九经三传诸子百家道教洞玄诸品经典及诸丹书是入道之径路超昇的梯阶若至极处一箇字也使不着汝问余数事亦只是过河之筏向上一着当于言句之外求之或筑着磕着悟得透得复归于太极圆明觉照虚彻灵通性命双全形神俱妙虚空同体仙佛齐肩亦不爲难问先生云三教一理极荷开发但释氏涅槃道家脱胎似有不同处曰涅槃与脱胎只是一箇道理脱胎者脱去凡胎也岂非涅槃乎如道家鍊精化气鍊气化神鍊神还虚卽抱本归虚与释氏归空一理无差别也又问脱胎后还有造化么曰有造化在圣人云身外有身未爲奇特虚空粉碎方露全眞所以脱胎之后正要脚踏实地直待与虚空同体方爲了当且如佛云眞空儒曰无爲道曰自然皆抱本还元与太虚同体也执着之徒畴克知此一贯之道哉洁菴曰先生精造金丹之妙道融通三教之玄机随问随答极玄极妙岂敢自祕当刊诸梓与同志之士相与开发隋珠赵璧自有识者赵定菴问答师曰前代祖师高眞上圣有无上至眞之道留传在世度人汝还知否定菴曰弟子初进玄门至愚至蠢蒙师收录千载之幸也无上正眞之道诚未知之望师开发师曰无上正眞之道者无上可上玄之又玄无象可象不然而然至极至妙之谓也圣人强名曰道自古上仙皆由此处了达未有不由是而修证者圣师口口厯代心心相传所授金丹之旨乃无上正眞之妙道也定菴曰无上正眞之妙喻爲金丹其理云何师曰金者坚也丹者圆也释氏喻之爲圆觉儒家喻之爲太极初非别物只是本来一灵而已本来眞性永劫不坏如金之坚如丹之圆愈鍊愈明释氏曰此者眞如也儒曰此者太极也吾道曰此乃金丹也体同名异易曰易有太极是生两仪太极者虚无自然之谓也两仪者一阴一阳也阴阳天地也人生于天地之间是谓三才三才之道一身备矣太极者元神也两仪者身心也以丹言之太极者丹之母也两仪者眞铅眞汞也所谓铅汞者非水银朱砂硫黄黑钖草木之类亦非精津涕唾心肾气血乃身中元神身中元气身不动精气凝结喻之曰丹所谓丹者身也者眞性也丹中取出者谓之丹成所谓丹者非假外而造作由所生之本而成正眞也世鲜知之今之修丹之士多不得其正传皆是向外寻求随邪背正所以学者多而成者少也或鍊五金八石或鍊三逊五假或鍊云霞外气或鍊日月精华或採星曜之光或想空中丸块而成丹或想丹田有物而爲丹或肘后飞金精或眉间存想或还精补脑或运气归脐乃至服秽吞精纳新吐故八段锦六字气摇夹嵴绞辘轳闭尾闾守脐蒂採天癸锻秋石屈伸导引抚摩消息默朝上帝舌拄上腭三田还返闭息行气三火聚于膀胱五行攒于苦海如斯小法何啻千门纵勤功採取终不能成其大事经云正法难遇多迷眞道多入邪宗此之谓也夫至眞之要至简至易难遇易成若遇至人点化无不成就定菴曰弟子夙生庆幸得遇老师幸沾法乳金丹之要望赐点化师曰汝今谛听当爲汝谈夫鍊金丹者全在夺天地造化以干坤爲鼎器日月爲水火阴阳爲化机乌兔爲药物仗天罡之斡运斗柄之推迁採药有时运符有则进火退符体一年之节候抽铅添汞象一月之亏盈攒簇五行合和四象追二气归黄道会三性于元宫返本还元归根复命功圆神备凡蜕爲仙谓之丹成也定菴曰天地造化诚恐难夺师曰无出一身奚难之有天地形体也水火精气也阴阳身心也乌兔性情也所以形体爲鼎炉精气爲水火情性爲化机身心爲药材圣人恐学者无以取则遂以天地喻之人身与天地造化无有不同处身心两箇字是药也是火所以天魂地魄干马坤牛阳铅阴汞坎男离女日乌月兔无出身心两字也天罡斡运者天心也丹书云人心若与天心合顚倒阴阳止片时又云以心观道道卽心也以道观心心卽道也斗柄推迁者玄关也夫玄关者至玄至妙之机关也今之学者多泥于形体或云眉间或云脐轮或云两肾中间或云脐后肾前或云膀胱或云丹田或云首有九宫中爲玄关或指产门爲生身处或指口鼻爲玄牝皆非也但着在形体上都不是亦不可离此一身向外寻求诸丹经皆不言正在何处者何也难形笔舌亦说不得故曰玄关所以圣人只书一中字示人此中字玄关明矣所谓中者非中外之中亦非四维上下之中不是在中之中释云不思善不思恶正恁么时那箇是自己本来面目此禅家之中也儒曰喜怒哀乐未发谓之中此儒家之中也道曰念头不起处谓之中此道家之中也此乃三教所用之中也易曰寂然不动中之体也感而遂通中之用也老子云致虚极守静笃万物并作吾以观其复易云复其见天地之心且复卦一阳生于五阴之下阴者静也阳者动也静极生动只这动处便是玄关也汝但于二六时中举心动念处着工夫玄关自然见也见得玄关药物火候运用抽添乃至脱胎神化并不出此一窍採药者採身中眞铅眞汞也药有时非冬至非月生非子时祖师云鍊丹不用寻冬至身中自有一阳生又云铅见癸生须急採金逢望远不堪尝以此求之身中癸生一阳时也便可下手採之二气交合之后要识持盈不可太过望远不堪尝也进火退符无以取则则遂以一年节候寒暑往来以爲火符之则又以一月盈亏以明抽添之旨且如冬至一阳生复卦十二月二阳临卦正月三阳泰卦二月四阳大壮卦三月五阳夬卦四月纯阳干卦阳极阴生五月一阴姤卦六月二阴遯卦七月三阴否卦八月四阴观卦九月五阴剥卦十月纯阴坤卦阴极阳生周而复始此火符进退之机奈何学者执文泥象以冬至日下手进火夏至退符二八月沐浴尤不知其要也圣人见学者错用心志又以一年节候促在一月之内以朔望象冬夏至以两弦比二八月以两日半准一月以三十日准一年世人又着在月上又以一月盈亏促在一日以子午体朔望以卯酉体二弦学者又着在日上近代眞师云一刻之工夫自有一年之节候又曰父母未生以前乌有年月日时此圣人诱喻初学勿错用心奈何执着之徒不穷其理执文泥象徒尔劳心余今直指与汝身中癸生便是一阳也阳升阴降便是三阳也阴阳分是四阳体二月如上弦比卯时宜沐浴然后进火阴阳交神气合六阳也阴阳相交神气混融之后要识持盈不知止足前功俱废故曰金逢望远不堪尝然后退符象一阴乃至阴阳分象三阴阴阳伏位宜沐浴象八月比下弦如酉时也然后退至六阴阴极阳生顷刻之间一周天也汝但依而行之久久工夫渐凝渐结无质生质结成圣胎谓之丹成也定菴曰下手工夫周天运用已蒙开发种种异名不能尽知望师指示师曰异名者只是譬喻无出身心两字下工之际凝耳韵含眼光缄舌气调鼻息四大不动使精神魂魄意各安其位谓之五气朝元运入中宫谓之攒簇五行心不动龙吟身不动虎啸身心不动谓之降龙伏虎龙吟则气固虎啸则精固握固灵根也以精气喻之龟蛇以身心喻之龙虎龟蛇打成一片谓之合和四象以性摄情谓之金木併以精御气谓之水火交木与火同源两性一家东三南二同成五也水与金同源两性一家北一西方四共之也土居中宫属意自己五数戊己还从生数五心身意打成一片三家相见结婴儿总谓之三五混融也鍊精化气鍊气化神鍊神还虚谓之三花聚鼎又谓之三关今之学人多指尾闾夹嵴玉枕爲三关者只是功法非至要也举心动念处爲玄牝今人指口鼻者非也身心意爲三要心中之性谓之砂中汞身中之气谓之水中金金本生水乃水之母金反居水中故曰母隐子胎外境勿令入内境勿令出谓之固济寂然不动谓之养火虚无自然谓之运用存诚笃志谓之守城降伏内魔谓之野战眞汞谓之姹女眞铅谓之婴儿胎意谓之黄婆性情谓之夫妇澄心定意性寂神灵二物成团三元辐辏谓之成胎爱护灵根谓之温养所谓温养者如龙养珠如鸡覆子谨谨护持勿令差失毫发有差前功俱废也阳神出殻谓之脱胎归根复命还其本初谓之超脱打破虚空谓之了当也定菴曰金丹成时还可见否答曰可见曰有形否曰无形问曰旣无形如何可见答曰金丹只是强名岂有形乎所谓可见者不可以眼见释曰于不见中亲见亲见中不见道经云视之不见听之不闻斯谓之道视之不见未尝不见听之不闻未尝不闻所谓可见可闻非耳目所及也心见意闻而已譬如大风起入山撼木入水扬波岂得谓之无观之不见搏之不得岂得谓之有金丹之体亦复如是所以鍊丹之初有无互用动静相须乃至成功诸縁顿息万法皆空动静俱忘有无俱遣始得玄珠成象太一归眞也性命双全形神俱妙出有入无逍遥云际果证金仙也所以经典丹书种种异名接引学人从粗达妙渐入佳境及至见性悟空其事却不在纸上譬若过河之舟济度斯民旣登彼岸舟船无用矣前贤云得兔忘蹄得鱼忘筌此之谓也且余今语此授汝却不可执在言上但只细嚼熟玩其未穷究本源苟或一言之下心地开通直入无爲之境是不难也更有向上机关未易轻述当于言外求之金丹或问予观丹经子书后人笺注取用不一或着形体或泥文墨或以清净爲苦空或以汞铅爲有象所见不同后人岂得不惑殊不知至道则一岂有二哉又近来丹书所集多是傍门如解七返九还寅子数坤申之类不亦谬乎予今将丹书中精要集成或问三十六则以破后人之惑达者味之或问何谓九还曰九乃金之成数还者还元之义则是以性摄情而已情属金情来归性故曰九还丹书云金来归性初乃得称还丹此之谓也若以子数至申爲九还者非也或问何谓七返曰七乃火之成数返者返本之义则是鍊神还虚而已神属火鍊神返虚故曰七返或以寅至申爲七返非也悟眞篇云休将寅子数坤申只要五行绳准正谓此也或问何谓三关曰三元之机关也鍊精化气爲初关鍊气化神爲中关鍊神还虚爲上关或指尾闾夹嵴玉枕爲三关者只是工法非至要也登眞之要在乎三关岂有定位存乎口诀或问何谓玄关曰至玄至妙之机关也初无定位今人多指脐轮或指顶门或指印堂或指两肾中间或指肾前脐后已上皆是傍门丹书云玄关一窍不在四维上下不在内外偏傍亦不在当中四大五行不着处是也或问何谓三宫曰三元所居之宫也神居干宫气居中宫精居坤宫今人指三田者非也或问何谓三要曰归根之窍复命之关虚无之谷是谓三要或指口鼻爲三要者非也或问何谓玄牝曰谷神不死是谓玄牝或指口鼻者非也紫阳眞人云念头起处爲玄牝斯言是也予谓念头起处乃生死之根岂非玄牝乎虽然亦是工法最上一乘在乎口诀或问何谓眞种子曰天地未判之先一点灵明是也或谓人从一气而生以气爲眞种子或谓因念而有此身以念爲眞种子或谓禀二五之精而有此身以精爲眞种子此三说似是而非释云无量劫来生死本痴人唤作本来眞此之谓也或问何谓鼎炉曰身心爲鼎炉丹书云先把干坤爲鼎器次搏乌兔药来烹干心也坤身也今人外面安炉立鼎者谬矣或问何谓药物曰眞铅眞汞爲药物只是本来二物是也或问何谓内药何谓外药曰鍊精鍊气鍊神其体则一其用有二交感之精唿吸之气思虑之神皆外药也先天至精虚无空气不坏元神此内药也丹书云内外两般作用正谓此也或问敲竹唤龟吞玉芝如何说曰敲竹者息气也唤龟者摄精也鍊精化气以气摄精精气混融结成玉芝採而吞之保命也或问鼓琴招凤饮刀圭如何说曰鼓琴者虚心也招凤者养神也虚心养神心明神化二土成圭採而饮之性圆明也或问如何是五气朝元曰身不动精固水朝元心不动气固火朝元性寂则魂藏木朝元情忘则魄伏金朝元四大安和则意定土朝元此之谓五气朝元也或问何谓黄婆曰黄者中之色婆者母之称万物生于土土乃万物之母故曰黄婆人之胎意是也或谓脾神爲黄婆者非也或问何谓金公曰以理言之干中之阳入坤成坎坎爲水金乃水之父故曰金公以法象言之金边着公字铅也或问坎爲太阴如何喻婴儿曰坎本坤之体故曰太阴因受干阳而成坎爲少阳故喻之爲婴儿谓负阴抱阳也或问离爲太阳却如何喻爲姹女曰离本干之体故曰太阳因受坤阴而成离爲少阴故喻之爲姹女谓雄里怀雌也或问何谓眞金曰金乃元神也厯劫不坏愈鍊愈明故曰眞金或问如何是子母曰水中金也金爲水之母金藏水中故母隐子胎也则是神乃身之母神藏于身喻爲母隐子胎或问何谓宾主曰性是一身之主以身爲客今借此身养此性故让身爲主丹书云饶他爲主我爲宾此之谓也或问何谓先天一气曰天地未判之先一灵而已身中一点眞阳是也以其先乎覆载故名先天或问何谓水火曰天以日月爲水火易以坎离爲水火禅以定慧爲水火圣人以明润爲水火毉道以心肾爲水火丹道以精气爲水火我今分明指出自己一身之中上而炎者皆爲火下而润者皆爲水种种异名无非譬喻使学者自得之也或问如何是火中有水曰从来神水出高原以理言之水不能自润须仗火蒸而成润以法象言之火旺在午水受气在午以此求之火中有水明矣若以一身言之则是气中之液也或问如何水中有火曰以理言之日从海出以法象言之水旺在子火受胎在子以一身言之则是精中之气也或问如何是旣济曰水升火降曰旣济易曰山下有泽损君子以惩忿窒慾此旣济之方惩忿则火降窒慾则水升或问如何是未济曰不能惩忿则火上炎不能窒慾则水下湿无明火炽苦海波翻水火不交谓之未济或问如何是金木併曰情来归性谓之交併情属金性属木或问如何是间隔曰情逐物性随念情性相违谓之间隔或问如何是清浊曰心不动水归源故清心动水随流故浊或问何谓二八曰一斤之数也半斤铅八两汞非眞有斤两只要二物平匀故曰二八丹书云前弦之后后弦前药物平平火力全比喻阴阳平也亦如二八月昼夜停也或问如何是沐浴曰洗心涤虑谓之沐浴或问如何是丹成曰身心合一神气混融情性成片谓之丹成喻爲圣胎仙师云水来眞性是金丹四假爲炉鍊作团是也或问何谓养火曰绝念爲养火或问如何是脱胎曰身外有身爲脱胎或问如何是了当曰与太虚同体谓之了当物外造化未易轻述在人自得之也全眞活法授诸门人全眞道人当行全眞之道所谓全眞者全其本眞也全精全气全神方谓之全眞才有欠缺便不全也才有点污便不眞也全精可以保身欲全其精先要身安定安定则无欲故精全也全气可以养心欲全其气先要心清静清静则无念故气全也全神可以返虚欲全其神先要意诚意诚则身心合而返虚也是故精气神爲三元药物身心意爲三元至要学神仙法不必多爲但鍊精气神三宝爲丹头三宝会于中宫金丹成矣岂不易知岂爲难行难行难知者爲邪妄眩惑尔鍊精之要在乎身身不动则虎啸风生玄龟潜伏而元精凝矣鍊气之要在乎心心不动则龙吟云起朱雀敛翼而元气息矣生神之要在乎意意不动则二物交三元混一而圣胎成矣干坤鼎器坎离药物八卦三元五行四象并不出身心意三字全眞至极处无出身心两字离了身心便是外道虽然亦不可着在身心上才着在身心又被身心所累须要卽此用离此用予所谓身心者非幻身肉心也乃不可见之身心也且道如何是不可见之身心云从山上月向波心身者厯劫以来清静身无中之妙有也心者象帝之先灵妙本有中之眞无也无中有象坎有中无象离祖师云取将坎位中心实点化离宫腹内阴自此变成干健体濳藏飞跃尽由心予谓身心两字是全眞致极处复何疑哉鍊丹之要只是性命两字离了性命便是旁门各执一边谓之偏枯祖师云神是性兮气是命卽此义也鍊气在保身鍊神在保心身不动则虎啸心不动则龙吟虎啸则铅投汞龙吟则汞投铅铅汞者卽坎离之异名也坎中之阳卽身中之至精也离中之阴卽心中之元气也鍊精化气所以先保其身鍊气化神所以先保其心身定则形固形固则了命心定则神全神全则了性身心合性命全形神妙谓之丹成也精化气气化神未爲奇特夫何故犹有鍊神之妙未易轻言予前所言金丹之大槩若向这里具只眼方信大事不在纸上其或未然须知下手处旣知下手处便从下手处做将去自鍊精始精住则然后鍊气气定则然后鍊神神凝则然后返虚虚之又虚道德乃俱鍊精在知时所谓时者非时候之时也若着在时上便不是若谓无时如何下手毕竟作么生咦古人言时至神知祖师云铅见癸生须急採斯言尽矣鍊气在调燮所谓调燮者调和眞息燮理眞元也老子云玄牝之门是谓天地根绵绵若存用之不勤其调燮之要乎今人指口鼻爲玄牝之门非也玄牝者天地阖辟之机也易系云阖戸之谓坤辟戸之谓干一阖一辟之谓变一阖一辟卽一动一静老子所谓用之不勤之义也丹书云唿则接天根吸则接地根唿则龙吟云起吸则虎啸风生予谓唿则接天根吸则接地根卽阖戸之谓坤辟戸之谓干也唿则龙吟云起吸则虎啸风生卽一阖一辟之谓变亦用之不勤之义也指口鼻爲玄牝不亦谬乎此所谓唿吸者眞息往来无穷也口诀外阴阳往来则外药也内坎离辐辏乃内药也外有作用内则自然精气神之用有二其体则一以外药言之交合之精先要不漏唿吸之气更要细细至于无息思虑之神贵在安静以内药言之鍊精鍊元精抽坎中之元阳也元精固则交合之精自不泄鍊气鍊元气补离中之元阴也元气住则唿吸之气自不出入鍊神鍊元神也坎离合体成干也元神凝则思虑之神泰定其上更有鍊虚一着非易轻言贵在嘿会心通可也勉旃勉旃中和集论性命论夫性者先天至神一灵之谓也命者先天至精一气之谓也精与性命之根也性之造化系乎心命之造化系乎身见解智识出于心也思虑念想心役性也举动应酬出于身也语默视听身累命也命有身累则有生有死性受心役则有往有来是知身心两字精神之舍也精神乃性命之本也性无命不立命无性不存其名虽二其理一也嗟乎今之学徒缁流道子以性命分爲二各执一边互相是非殊不知孤阴寡阳皆不能成全大事修命者不明其性甯逃劫运见性者不知其命末后何归仙师云鍊金丹不达性此是修行第一病只修眞性不修丹万劫英灵难入圣诚哉言欤高上之士性命兼达先持戒定慧而虚其心后鍊精气神而保其身身安泰则命基永固心虚澄则性本圆明性圆明则无来无去命永固则无死无生至于混成圆顿直入无爲性命双全形神俱妙也虽然却不可谓性命本二亦不可做一件说本一而用则二也苟或执着偏枯各立一门而入者是不明性命者也不明性命则支离爲二矣性命旣不相守又焉能登眞蹑境者哉卦象论海琼眞人云上品丹法无卦爻诸丹书皆用卦爻者何也此圣人设教而显道也古云大道无言无言不显其道卽此义也所谓卦者挂也如挂物于空悬示人犹天垂象见吉凶使人易见也象也者像此者也爻也者傚此者也卦有三爻象三才卽我之三元也画卦六爻象六虚卽我之六合也丹书用卦用爻者盖欲学者法象安炉依爻进火易爲取则也海琼眞人谓无卦爻者警拔后人不可泥于爻象卽此用而离此用也譬如此身未生之前如如不动卽太极未分之时因有此身立性立命卽太极生两仪也有形体便有性情卽两仪生四象也至于精神魂魄意气身心悉皆足具卽四象生八卦也先贤云崇释则离宫修定归道乃水府求玄谓修鍊性命之要也离宫修定者持戒定慧使诸尘不染万有一空卽去离中之阴也水府求玄者鍊精气神使三花聚鼎五气朝元而存坎中之阳也特达之士二理总持负阴抱阳虚心实腹卽取坎中之阳而补离中之阴再成干体也紫阳眞人云取将坎位中心实点化离宫腹里阴自此变成干健体潜藏飞跃尽由心正谓此也行火候用卦爻者干坤二卦健顺相因往来推盪定四时成岁四德运化无有穷也行火进退抽添加减则而象之簇一年于一月簇一月于一日簇一日于一时簇一时于一刻簇一刻于一息大自元会运世细至一息之微皆有一周之运达此理者进火退符之要得矣虽然丹道用卦火候用爻皆是譬喻却不可执在卦爻上当知过河须用栰到岸不须船得鱼忘筌得兔忘蹄可也紫阳眞人云此中得意休求象若究群爻谩役情又云不刻时中分子午无爻卦内定干坤皆谓此也予谓生而知之者不求自得不勉而中又岂在诱喻故上品丹法不用卦爻也中下之士不能直下了达须从渐入故诸丹书皆以卦爻爲法则也达者味之而自得之矣说死生说太上云人之轻死以其求生之厚是以轻死又曰夫惟无以生爲者是贤于贵生是谓求生了不可得安得有死耶有生卽有死无死便无生故知性命之大事死生爲重焉欲知其死必先知其生知其生则自然知死也子路问死子曰未知生焉知死大哉圣人之言也易系所谓原始要终故知死生之说其斯之谓欤予谓学道底人欲要其终先原其始欲明末后究竟只今只今脱洒末后脱洒只今自由末后自由亘古亘今厯代圣师脱胎神化应变无穷者良由从前淘汰得净洁末后所以轻举若复有人于平常一一境界觑得破打得彻不爲物眩不被縁牵则末后一一境界眩他不得一一情縁牵他不住我见今时打坐底人才合眼一切妄幻魔境都在目前旣入魔境与那阴魔打成一片不自知觉间有觉者亦不能排遣却如箇有气底死人六根具足不能施爲被他挠乱摆拨不下只今旣不得自由生死岸头怎生得自由去也若是箇决烈汉合眼时与开眼时则一同于一一妄幻境界都无染着去来无碍得大自在只今旣脱洒末后奚患其不脱洒耶清菴道人不惜两片皮爲损菴辈饶舌只如今做底工夫便是末后大事只今是因末后是果只今一切念虑都属阴趣一切幻縁都属魔境若于平常间打併得洁净末后不被他惑乱念虑当以理遣幻縁当以志断念虑绝则阴消幻縁空则魔灭阳所以生也积习久久阴尽阳纯是谓仙也或念增縁起纵意随顺则阴长魔盛阳所以消也积习久久阳尽阴纯死矣大修行人分阴未尽则不仙一切常人分阳未尽则不死作是见者玄门高士诸法眷等立决定志存不疑心直下打併教赤洒洒空荡荡勿令秋毫许尘染着便是清静法身也汝若不着一切相则一切相亦不着汝汝若不染一切法则一切法亦不执汝汝若不见一切物则一切物亦不见汝汝若不知一切事则一切事亦不知汝汝若不闻一切声则一切声亦不闻汝汝若不縁一切觉则一切觉亦不縁汝至于五藴六识亦复如是六尘不入六根清静五藴皆空五眼圆明到这里六根互用通身是眼群阴消尽遍体纯阳性命双全形神俱妙与道合眞也更有甚死生可超更有甚只今末后也无因也无果和也无到大轻快倒大自在咦无生法忍之妙至是尽矣至元壬辰上元日清菴莹蟾子书于中和菴赠蔡损菴辈动静说太上云致虚极守静笃万物并作吾以观其复此言静极而动也夫物芸芸各复归其根归根曰静是谓复命此言动极而复静也又云复命曰常此言静一动动一静道之常也苟以动爲动静爲静物之常也先贤云静而动动而静神也动无静静无动物也其斯之谓欤是知保身心之要无出乎动静也学道底人收拾身心致虚之极守静之笃则能观复易曰复其见天地之心乎夫复之爲卦自坤而复自静而动也五阴至静一阳动于下是谓复也非静极而动乎观复则知化知化则不化不化则复归其根也归根曰静是谓复命非动而复静乎易系云阖戸之谓坤辟戸之谓干一阖一辟之谓变往来不穷之谓通一阖一辟一动一静也往来不穷动静不已也互动互静机缄不已运化生成是谓之变推而行之应变无穷是谓之通太上云谷神不死是谓玄牝此言虚灵不昧则动静之机不可揜也又云玄牝之门是谓天地根卽干阳坤阴一阖一辟而成变化也又云绵绵若存用之不勤卽往来不穷之谓通也天根阖辟犹人之唿吸也唿则接天根是谓辟也吸则接地根是谓阖也唿则龙吟云起吸则虎啸风生是谓变也风云际会龙虎相交动静相因显微无间是谓通也予所谓唿吸者非口鼻也眞息绵绵往来不息之谓也苟泥于口鼻而爲玄牝又焉能尽天地鼓舞之神哉知天地变动神之所爲者是名上士达是理者则知干道健而不息卽我之心动而无爲工夫不息也坤道厚德载物卽我之身静而应物用之无尽也心法天故清身法地故静常清常静则天地阖辟之机我之所维也经云清者浊之源动者静之基人能常清静天地悉皆归正谓此也经闲菴辈叩予保身心之要予以动静告之盖欲使其收拾身心效天法地之功用也夫保身在调燮保心在捡摄调燮贵乎动捡摄贵乎静一动象天一静象地身心俱静天地合也至静之极则自然眞机妙应非常之动也只这动之机关是天心也天心旣见玄关透也玄关旣透药物在此也鼎炉在此矣火候在此矣三元八卦四象五行种种运用悉具其中矣工夫至此身心混合动静相须天地阖辟之机尽在我也至于心归虚寂身入无爲动静俱忘精凝气化也到这里精自然化气气自然化神神自然化虚与太虚混而爲一是谓返本还元也咦长生久视之道至是尽矣至元壬辰上元后四日清菴莹蟾子书于中和精舍赠经闲菴辈歌原道歌赠野云玄流若也透玄关蹑景登眞果不难只是星儿孔窍子迷人如隔万重山世间纵有金丹客太半泥文并着物虽然苦志教门中却似痴猫守空窟或将金石爲丹母或云口鼻爲玄牝或云心肾爲坎离或云精血爲奇耦劳形苦体费精神妙本支离道不伸直待灵源都丧尽尚犹执着不回身人人自有长生要道法法人人不肖浮华乱目孰回光薄雾牵情谁返照我观颍川野云翁奇哉道释俱贯通玉锁金枷齐解脱急流勇退慕玄风我今得见知音友故把天机都泄漏坎水中间一点金急须取向离中辏一句道心话与贤从今不必乱钻研九夏但观龙取水明明天意露眞诠会得此机知採药地雷震处鼓橐籥霎时云雨大霶𩃱万气咸臻眞快乐水中取得玉蟾蜍送入悬胎鼎内储进火退符功力到无中生有结玄珠获得玄珠未是妙调神温养犹深奥铅要走而汞要飞水怕寒兮火怕燥火周须要识持盈静定三元大宝成迸破顶门神蜕也与君同步谒三清鍊虚歌道本至虚虚无生气一气判而两仪立焉清而上者曰天浊而下者曰地天圆而动北辰不移主动者也地方而静东注不竭主静者也北辰天地之心东注天地之气以虚养心心所以静以虚养气气所以运人心安静如北辰之不移神至虚灵作是见者天道在己气常运动如东注之不竭形固常存作是见者地道在己天地之道在己则形神俱妙阴阳不可得而推迁超出造化之外也是知虚者大道之体天地之始动静自此出阴阳由此运万物自此生是故虚者天下之大本也古杭王高士以竹名斋盖有取于此也处事以直处世以顺处心以柔处身以静竹之节操也动则忘情静则忘念应机忘我应变忘物竹之中虚也立决定志存不疑心内外圆通始终不易竹之岁寒也广参至士遍访明师接待云水混同三教竹之丛林也兼之见素抱朴少私寡欲调息运诚观化知复非天下之致虚其孰能与于此以竹名斋宜矣辛卯岁有全眞羽流之金陵中和精舍尝谈盛德予深重之自后三领云轮观其言辞有致虚安静之志于是乎横空飞剑而访先生是乃己亥重阳日也观其行察其言足见其深造玄理者也于是乎以珏蟾扁子名珏之爲字二玉相并俾之虚实相通爲全形神之大方也虚爲实体实爲虚用虚实相通去来无碍玉又取其洁白之义虚室生白神宇泰定自然天光发露普照无私也工夫至此仙佛圣人之能事毕矣辞已旣故作是篇以记之歌曰爲仙爲佛与爲儒三教单传一箇虚亘古亘今超越者悉由虚里做工夫学仙虚静爲丹旨学佛潜虚禅已矣扣予学圣事如何虚中无我明天理道体虚空妙莫穷干坤虚运气圆融阴阳造化虚推盪人若濳虚尽变通还丹妙在虚无谷下手致虚守静笃虚极又虚元气凝静之又静阳来复虚心实腹道之基不昧虚灵採药时虚己应机眞日用太虚同体丈夫儿採铅虚静无爲作进火以虚爲橐籥抽添加减总由虚粉碎虚空成大觉究竟道冲而用之解纷剉锐要兼持和光混俗忘人我象帝之先只自知无画以前焉有卦干干非上坤非下中间一点至虚灵八面玲珑无缝罅四边固密剔浑沦箇是中虚玄牝门若向不虚虚内用自然阖辟应干坤玄牝门开功则极神从此出从此入出出入入复还虚平地一声春霹雳霹雳震时天地开虚中迸出一轮来圆陀陀地光明大无欠无余照竹斋竹斋主人大奇特细把将来应时物虚里安神虚里行发言阐露虚消息虚至无虚绝百非潜虚天地悉皆归虚心直节青青竹箇是鍊虚第一机破惑歌堪嗟世上金丹客万别千差殊不一执象泥文胡作爲摘叶寻枝徒费力採日精吸月华含光服气及吞霞敛身偃仰爲多事转睛捏目起空花鍊稠唾嚥津液指捏尾闾并夹嵴注想存思观鼻端翻沧倒海食便溺守寂淡落顽空兀兀腾腾做奔功更有按摩并数息总与金丹理不同八段锦六字气辟谷休粮事何济执着三峰学採阴九浅一深爲进退扰腰兜肾守生门屈伸导引弄精魂对炉食乳强兵法箇样家风不足论更有缩龟并闭息熊伸鸟引虚劳役摩腰居士腹中温行气先生面上赤击天鼓抱崑崙叩齿集神视顶门虚响认爲雄虎啸肚鸣道是牝龙吟烧丹田调煮海昼夜不眠苦打睚单衣赤脚受煎熬前生欠少饥寒债常持不语谩徒然默朝上帝怎升迁呵手提囊眞凡伯摩娑小便更狂顚弄金枪提金井美貌妇人爲药鼎採他精血唤眞铅丧失元和犹不省有等葛藤口皷禅鬭唇合舌逞能言指空话空干打闹竖拳坚指不知原提话头并观法捷辩机锋喧霅霅拈槌坚拂接门徒瞬目扬眉爲打发参公案爲禅提眞箇高僧必不然理路多通爲智慧明心见性待驴年道儒僧休执着返照回光自忖度忽然摸着鼻孔尖始信从前都是错学仙辈絶谈论受气之初穷本根有相有求俱莫立无形无象更休亲心非火肾非水凡精不可云天癸黄婆元不在乎脾玄牝亦休言口鼻卯非兔酉非鸡子非坎兮午非离一阳不在初三四持盈何执月圆时肝非龙肺非虎精华焉得称丹母五行元只一阴阳四象不离二玄牝採药川源未易知汞产东方铅产西离位日魂爲姹女坎宫月魄是婴儿爲无爲学不学縁觉声闻都倚阁我今一句全露机身心是火也是药身心定玄窍通精气神虚自混融三百日胎神脱蜕翻身拶碎太虚空玄理歌至道虽然无处所也凭师匠传规矩屯蒙取象配朝昏复姤假名称子午进火无中鍊大丹安炉定里求眞土身心意定共三家铅汞银砂同一祖加减依时有后先守城在我分宾主南山赤子跨青龙北海金公骑白虎两般药物皆混融一对龟蛇自吞吐直超实际归大乘顿悟圆通非小补密会眞机本自然可怜小法胡撑拄口灵舌辩自夸能气大心高谁敢覩未会濳心入窈冥何劳立志栖圜堵初机自是不求师老倒无成甘受苦积功累行满三千返照回光穷二五起火东方虎啸风涤尘西极龙行雨驱雷掣电役天罡辅正除邪任玄武姹女才离紫极宫金公已到朱陵府炉中大药一丸成室内胎仙三叠舞四象五行都合和九还七返功周普皎蟾形兆出菴来烁烁光明充大宇治人事天莫若啬夫啬谓之重积德性天大察长根尘理路多通增业识心明智慧不如愚雄辩高谈争似嘿绝虑忘机无是非隐耀含华远声色寡欲薄味善根臻省事简縁德本植一念融通万虚澄三心剔透诸縁息谛观三教圣人书息之一字最简直若于息上做工夫爲佛爲仙不劳力息縁达本禅之机息心明理儒之极息气凝神道之玄三息相须无不克说与知堂田皎蟾究竟自心爲轨则性理歌两仪肇判分三极干以直专坤辟翕天地中间玄牝门其动愈出静愈入道统正传指归趣仲尼授参参授伋风从虎兮云从龙火就燥兮水流湿致和格物有等伦入圣超凡无阶级君子居易以俟命内省不疚何忧悒致用推明生杀机存身究竟龙蛇蛰囘光照破梦中身直下掀翻旧书笈磨光刮垢绝根尘释累清心无染习濳心入妙感而通万里长江一口吸何须干鼎鍊金精不假坤炉烹玉汁透彻羲皇未画前世界收来藏黍粒火候歌欲造玄玄须谨独谨独工夫机在目绝断色尘无毁辱清虚方寸莹如玉极致沖虚守静笃静中一动阳来复初九潜龙须摄伏进至见龙休大速才见干干光内烛或跃在渊时沐浴九五飞龙成化育阳极阴生须退缩防微杜渐坤初六退至直方金併木六三不可荣以禄括囊以后神丹熟若逢野战志钤束阴剥阳纯火候足一粒宝珠吞入腹作箇全眞仙眷属一夫一妇常和睦三偶三奇时趁逐素女青郎一处宿黑汞赤铅自攒簇虚空造就无爲屋这箇主人诚不俗山岳藏云天地肃烁烁蟾光照虚谷龙虎歌龙虎者阴阳之异名也阴阳运化神妙莫测故象之以龙虎易系云一阴一阳之谓道阴阳莫测之谓神丹书云偏阴偏阳之谓疾阴阳者太极之动静也一分爲二清升浊沦大而天地小而物类皆禀阴阳二气而有形名故覆载之间纎洪巨细未有外乎阴阳者也丹经子书种种异名不出阴阳二字厯代仙师假名立象喻之爲龙虎使学徒易取则而成功也龙虎之象千变万化神妙难穷故喻之爲药物立之爲鼎炉运之爲火候比之爲坎离假之爲金木字之爲男女配之爲夫妇以上异名皆龙虎之妙用也以其灵感故曰药物以其成物故曰鼎炉以其变化故曰火候以其交济故曰坎离以其刚直故曰金木以其升沉故曰男女以其妙合故曰夫妇若非龙虎何以尽之文言曰云从龙风从虎圣人作而万物覩此发明干元九五之德也是知龙虎之妙非神德圣功何以当之哉反求诸己情性也化而裁之身心也魂魄也精气也推而行之玄牝之门也阖辟之机也太上云谷神不死是谓玄牝玄牝之门是谓天地根绵绵若存用之不勤易云阖戸谓之坤辟戸谓之干一阖一辟谓之变往来不穷谓之通丹书云唿则接天根吸则接地根卽干坤阖辟之机也唿则龙吟云起吸则虎啸风生卽一阖一辟谓之变也风云感合化生金液卽往来不穷谓之通也金液还返结成大丹故假名曰龙虎大丹也採而饵之长生久视此所谓唿吸者非口鼻也眞机妙应一出一入之门戸也若向这里透得龙虎丹成神仙可冀修眞至士诚能于龙虎上打得彻透得过眞常之道虽曰至玄至微又奚患其不成哉至于种善根植德本养圣胎未有不明龙虎而成者也紫阳云收拾身心谓之降伏龙虎心不动则龙吟身不动则虎啸龙吟则气固虎啸则精凝元精凝则足以保形元气固则足以凝神形神俱妙与道合眞神仙之能事毕矣非天下至神其孰能与于此哉赵束斋者古杭人也幼爲内侍职任中官因干旋坤转而勘破浮生故弃利捐名而参求道要虽红尘而混迹实玄境以栖心眞脱略世事者也意欲混合凝神故留心于龙虎一日㩦是图示予求其赘语予辞不可于是着笔而塞责焉告之曰古人因道而设象子今因象而立言束斋者贵在明加眼力觑破端的莫教错认定盘星苟能因言会意观图得旨便知道眞龙眞虎不在纸上而在自己也至于言象两忘道德备矣咦眞龙眞虎不难寻只要抽阳去补阴四德运干诚不息潜飞见跃尽由心虽然也是平地起波涛青天轰霹雳勉旃勉旃歌曰眞龙眞虎元无象谁爲起模传此样若于无象里承当又落断常终莽荡青青白白太分明也是无风自起浪时人要识眞龙虎不属有无并子午休将二物混沦吞但把五行顚倒数根芽本是太玄宫造化却在朱陵府虽然运用有主张毕竟虚灵无处所一条大道要心通些子神机非目覩忽然迸开顶𩕄门勘破木金同一母高高绝顶天罡摧耿耿银河斗柄戽兴云起雾仗丁公掣电驱雷役玄武瞬息之间天地交刹那之顷坎离补虎从水底起清风龙在火中降甘雨云行雨施天下平运干龙德功周普人言六龙以御天孰知一龙是眞主人言五虎透玄关孰知一虎生眞土会得龙虎常合和便知龟蛇互吞吐圣人设象指蹄筌象外明言便造言言外更须穷祖意元来太极本无得意忘象未爲特和意都忘爲极则稽首束斋赵隐居彻底掀翻参学毕无一歌道本虚无生太极太极变而先有一一分爲二二生三四象五行从此出无一斯爲天地根玄教一爲衆妙门易自一中分造化人心一上运经纶天得一清地得甯谷得以盈神得灵物得以成人得生侯王得之天下贞禅向一中传正法儒从一字分开阖老君以一阐眞常曾参一唯妙难量道有三乘禅五派毕竟千灯共一光抱元守一通玄窍惟精惟一明圣教太玄眞一复命关是知一乃眞常道休言得一万事毕得一持一保勿失一彻万融天理明万法归一未奇特始者一无生万有无有相资可长久诚能万有归一无方会面南观北斗至此得一复忘一可与化元同出没设若执一不能忘大似痴猫守空窟三五混一一返虚反虚之后虚亦无无无旣无湛然寂西天胡子没髭须今人以无唤作无茫荡顽空涉畏途今人以一唤作一偏枯苦执费工夫不无之无还会得便于守一知无一一无两字尽掀翻无一先生大事毕抱一歌无极极而爲太极太极布妙始于一一分爲二生阴阳万类三才从此出本来眞一至虚灵亘古亘今无变易秖因成质神发知善恶机縁有差忒随情逐幻长荆榛香味色声都眩惑诚能一上究根原返本还元不费力一夫一妇定中交三女三男无里得三元八卦会于壬四象五行归至寂忽然迸破顶𩕄门烁烁金光满神室虚无之谷自透通玄牝之门自阖辟一阳来复妙奚穷四德运干恒不息浩气凝神于窈冥出有入无于恍惚中间主宰是甚么便是达卿元有的慧劎歌自从至人传劎诀正令全提诚决烈有人问我觅踪由向道不是寻常铁此块铁出坤方得入吾手便轩昂赫赫火中加火鍊工夫百鍊鍊成钢学道人知此诀阳神威勐阴魔灭神功妙用实难量我今剖露爲君说爲君说泄天机下手一阳来复时先令六甲搧炉鞴六甲然后动钳鎚火功周得成劎初出辉辉如掣电横挥凛凛清风生卓坚莹莹明月现明月现瑞光辉烁地照天神鬼悲激浊扬清荡妖秽诛龙斩虎灭蛟螭六贼亡三尸绝縁断虑捐情网裂神锋指处山岳崩三界魔王皆勦拆此宝劎本无形爲有神功强立名学道修眞凭此劎若无此劎道难成开洪蒙剖天地消碍化尘无不备君会不会挽邪归正歌道自虚无生一气谁爲安名分五太一气判而生两仪清升浊沦成覆载阴阳经纬如掷梭干坤阖辟如搧韛两仪妙合有三才七窍凿开生万类无极之眞剔浑沦日用平常无不在生生化化百千机不出只今这皮袋诚能自己究根宗四象五行本圆备三反昼夜志不分绝利一源功百倍打透精关与气关濳通天籁并地籁头头合辙有规绳窍窍光明无窒碍若向这裹具眼睛便将两采做一赛擡头撞倒须弥峰举步踏翻玄妙寨单提一理阐眞宗会合万殊归正派鍊阳神了出阳神自色界超无色界我见今时修行人多是造妖并捏怪气高强大傲同侪逞俊夸能云自会机锋捷辩假聪明驾驭谈空干智慧初机学者受欺瞒博学玄流不见爱只管目前逞强梁不顾末后受殃害人前饶舌口喃喃却如担水河头卖生烟发火念头差逐境随时心地隘涝涝漉漉弄精神热热乱乱苦打睚般精运气枉辛勤数息按摩徒意快昏沉掉举难主张不昏卽散如之奈神衰气散怎医治髓竭形羸空后悔若求正道出迷津免使填还冤业债收拾从前狂乱心掀翻往日豪强态事父之心推事师得旨先须持禁戒恕己之心推恕人不责于人因善贷不自明而全其明不自大而成其大无事无欲及无知去甚去奢并去泰立基下手要严持触境遇縁更淘汰只凭铅汞做丹头莫认涂泥爲宝贝更须上下交次离勿谓东西爲震兑交梨火枣非肾心木液金精岂肝肺休泥縁觉及声闻不属见知并学解究竟无中养就儿禅天净尽绝纤芥九还七返那机关不在内兮不在外本来实相了无形亘古虚灵终不昧抱元守一藴诸空笃志力行休懈怠合和四象聚三元攒簇五行会八卦烹庚鍊甲有抽添阳火阴符知进退虚无湛寂运机缄恍惚窈冥旋造化两般灵物入中宫一道金光明四下西南黄氏老婆心鼓合南陵丁女嫁青衣女子才归房白首金公来入舍夫懽妇合交阴阳雨态云情忘昼夜气固精凝结圣胎产颗玄珠太希诧四方剔透太光明八面玲珑无缝罅都来些子圆团圝黄金万两难酬价稽首全眞参学人记取清菴说底话诚能直下肯承当便是渠侬把底靶话靶做成又作么无位眞人乘鹤驾中和集诗述工夫九转还丹下手功要知山下出泉蒙安炉妙用凭坤土运火工夫借巽风兑虎震龙才混合坎男离女便和同自从四象归中后造化机缄在我侬鍊汞烹铅本没时学人当向定中推客尘欲染心无着天癸才生神自知情寂金来归性本精凝坎去补南离两般灵物交并后阴尽阳纯道可期旣通天癸始生时自有眞阳应候回三昧火从离位发一声雷自震宫来气神和合生灵质心息相依结圣胎透得里头消息子三关九窍一齐开眞铅眞汞大丹头採取当于罔象求有作有爲终有累无求无执便无忧常清常静心珠现忘物忘机命宝周动静两途无窒碍不离当处是瀛洲全眞妙理不难行惟恐随縁逐色声万幻不侵情自绝一心无染念安生屏除人我全天理把握阴阳合泰亨说与修丹高士道色声无漏性圆明造道元来本不难工夫只在定中间阴阳上下常升降金水周流自返还紫府青龙交白虎玄宫地轴合天关云收雨散神胎就男子生儿不等闲眞常之道果何难只在如今日用间一合干坤知阖辟两轮日月自循还归根自有归根窍复命甯无复命关踏遍两重消息子超凡越圣譬如闲谷神不死爲玄牝箇是干坤阖辟机往往来来终不息推推盪盪了无违白头老子乘龙去碧眼胡儿跨虎归试问收功何所证周天匝地月光辉口头三昧谩矜夸阔论高谈事转差比似虚形求实相却如捏目起空花随将物去终归幻裂转头来便到家莫怪清菴多臭口打开心孔要无遮三千六百法傍门执着之人向里昏每日只徒心有见何时得悟命归根聪明特达何须道智慧精通不足论一切形名声色相到头都是弄精魂夜中昏睡怎禁他鬼面神头见也么昏散相因由气浊念縁断续爲阴多潮来水面浔堤岸风定江心绝浪波性寂情空心不动生无昏散睡无魔火符容易药非遥天癸生如大海潮两种汞铅知採取一齐物欲尽捐消掀翻万有三元合鍊尽诸阴五气朝十月脱胎丹道毕婴儿形兆谒神霄三元大药意心身着意心身便系尘调息要调眞息息鍊神须鍊不神神顿忘物我三花聚勐𢬵机縁五气臻八达四通无窒碍随时随处阐全眞身自空来强立名有名心事便牵萦阴阳消长磨今古日月升沉运死生会向时中存一定便知日午打三更虽然处世凭师授出世工夫要自明明师授我铸神锋全借阴阳造化功煅鍊干刚坤作冶吹嘘离火巽爲风做成龙象心官巧扫荡妖氛志帅雄学道高人知此趣等闲噼碎太虚空蟾窟清幽境最佳主人顚倒作生涯玉炉煅鍊黄金液金鼎烹煎白灵芽斡运周天旋斗柄推迁符火运雷车自从打透都关锁恣意银河稳泛槎吾菴非是等闲菴未许常人取次观一妇一夫能做活三男三女打成团里头世界元来大外面虚空未是宽试问主人爲的事报言北斗面南看咏眞乐十二首佛仙总是世人爲争奈迷途自不知若匪贪名争计较定须逐利苦奔驰波波漉漉担家业劫劫忙忙赡妇儿假使财荣妻貌美无常到后岂相随争似全眞妙更奇箇中眞乐自心知丹从不鍊鍊中鍊道向无爲爲处爲息念息縁调祖气忘闻忘见养婴儿自从立定丹基后五彩光华透幌帷炉用坤兮鼎用干穷微尽理便通仙无非摄伏情归性便是烹煎汞合铅絶尽机縁丹赫赤全存正定宝凝坚卽斯便是抽添法不必忉忉更问玄火符容易药非遥造化全同大海潮药物只于无里採火丹全在定中烧九三辐辏诸縁息二八相交五气朝阴尽阳纯功就也眞人出见谒神霄鍊丹先把气神调法水频浇慧火烧三物混融三性合一阳来复一阴消金炉端正千神会宝鼎功成万象朝药就丹圆神脱蜕全身灵出赤条条先天至理妙难穷铅产西方汞产东水火二途分上下玄关一窍在当中有知不有眞爲有空会无空实是空无有有无端的意滔滔海底太阳红寂然不动契眞常消尽群阴自复阳坤裹黄婆生赤子离中姹女嫁獃郎山头水降黄芽长地下雷轰白雪飏万里银河无点翳金蟾独露发神光妖娆少女嫁金公全借黄婆打合功一对夫妻才会合两情云雨便和同闲时共饮朱陵府醉后同眠紫极宫暮乐朝懽恩义重一年生箇小孩童人人身内有夫妻争奈愚痴太执迷不向里头求造化却于外面立丹基妄将御女三峰术伪作轩辕九鼎奇箇样畜生难懴悔阎公不久牒来追身内夫妻说与公青衣女子白头翁金情木性相交合黑汞红铅自感通对月临风神逸乐行云布雨兴无穷这些至理诚能会凝结眞胎反掌中九还七返大丹头学者须当定里求些子神机诚会得两般灵物便相投三年造化须臾备九转工夫顷刻周便把鼎炉掀倒了丹光烛破四神州不立文书教外传人人分上本来圆玄风细细清三境慧月娟娟印百川兜率三关皆假喻天龙一指匪眞诠威音那畔通消息不是濓溪太极圈咏四縁警世身心世事四虚名多少迷人被系萦祸患只因权利得轮回都爲爱縁生安心绝迹从身动处世忘机任事更触境遇縁常委顺命基永固性圆明咏葫芦灵苗种子产先天蒂固根深理自然逐日壅培坤位土依时浇灌坎中泉花开白玉光而莹子结黄金圆且坚成就顶门开一窍箇中别是一坤干心镜採将干鑛入坤炉六合虚空作一模法相就时圆烁烁水银磨处莹如如放光周遍三千界收敛归藏一黍珠举起分明全体现更须打破合元枢爲孚菴指玄牝玄门牝戸不难知收拾身心向内推会得两仪推荡理便知一气往来时干坤阖辟无休息离坎升沉有合离我爲孚菴明指出念头复处立丹基和翁学录韵宻意参同白玉蟾元来穷理便通仙未明太极生三五徒涉蓬莱路八千释氏家风凭祖印羲皇道统必心传青天独露瑶台月普印千潭一样圆赠邓一蟾禅宗理学与全眞教立三门接后人释氏藴空须见性儒流格物必存诚丹台留得星星火灵府销镕种种尘会得万殊归一致熙台内外总登春自得打破鸿蒙窍都无佛与仙卽非心外妙不是口头禅尽日优游过通宵自在眠委身濳绝境万事付之天一切有爲法般般尽是尘穷通诸物理放下此心身随处安禅定趋时乐至眞每将周易髓警拔世间人得造无爲妙终朝不出门机縁全绝断天理自然存日用天行健平常地势坤警提门弟子复命与归根打透都关锁天然合大同龟毛元自緑鹤顶本来红可道非常道行功是外功此儿眞造化恍惚窈冥中自得身心定凝神固气精身闲超有漏心寂证无生乌兔从来去干坤任变更廓然无所碍独露大光明日用别无事维持一己诚静中调气息动则顺人情晦德同其俗含华不显明眞闲眞乐处常静与常清静抱无名朴尘情了不侵汞铅镕作粉瓦砾变成金觌见羲黄面参同释老心顿空超实际无古亦无今自题相面黄肌瘦子看来有甚奇分明乔眼孔刚道绝闻知勘破三千法参同十七师低头叉手处泄尽那些儿镜中灯宝镜本无相传灯发慧光眞如元莹净法体本荧煌金鼎烧眞火华池浴太阳箇中端的意元不离中黄静室开心镜虚堂剔慧灯外头明皎皎里面晃腾腾黍米光中现银蟾水底澄悬胎金鼎内一粒大丹凝咏藕一种灵苗异其他迥不同法身元洁白眞性本玲珑外象头头曲中间窍窍通淤泥淹不得发露满池红我本清虚种玲珑贯古今爲厌名利冗且隐淤泥深每有济人意常怀克己心几多捞漉者那箇是知音卓菴择尽虚无地因縁在玉京筑基须稳稳立鼎要平平直竖须弥柱横安太极楹青天爲盖覆菴主乐无生大地刬教平菴基卽日成来山从丙入去水放西行门戸全通达窻櫺透底明菴中谁是伴月白与风清中和集词沁园春得遇眞传便知下手成功不难待癸生之际抽铅添汞火休太燥水莫令寒鼓动巽风搧开炉韛武炼文烹不等闲金炉内箇两般灵物煅鍊成丸先须打破疑团方透归根复命关使赤子乘龙离宫取水金公跨虎运火烧山金公无言姹女敛袂一箇时辰鍊就丹浑吞了证金刚不坏超出人间身处玄门不遇眞师徒尔劳辛若绝学无爲争知阖辟多闻博学甯脱根尘固守自然终成断灭着有着无都不眞般般假那星儿妙处参访高人一言说破元因直指出丹头精气神问一窍玄关本无定位两般灵物只在心身动静相因有无交入五气朝元万善臻幽奇处把一元簇在一箇时辰道曰五行释曰五眼儒曰五常矧仁义礼智信爲根本金木水火土在中央白虎青龙玄龟朱雀皆自勾陈五主张天数五人精神魂魄意属中黄干坤二五全彰会三五归元妙莫量火二南方东三成五北玄眞一西四同鄕五土中宫合爲三五三五混融阴返阳通玄士把铅银砂汞鍊作金刚道本虚无虚无生一一二成三更三生万物物皆虚化形形相授物物交参体体元虚头头本一未许常人取次谈虚无妙具形名相貌虚里包含虚中密意深探致虚极工夫问老聃那虚寂湛然无中究竟虚无兼达勘破瞿昙象帝之先威音那畔清静虚无孰有儋诸玄眷以虚无会道稽首和南叉手者谁合掌者谁擎拳者谁只这些伎俩人犹错会无爲妙理孰解操持我爲诸公分明举似老子瞿昙卽仲尼思今古有千贤万圣总是人爲可怜后学无知辨是是非非没了期况天地与人一源分判道儒释子一理何疑见性明心穷微至命爲佛爲仙只在伊功成后但殊途异派到底同归说与学人火无斤两候无卦爻也没抽添也无作用旣无形象不必烹炮件件非眞般般是假着意做工空谩劳君知否但一切声色都是讹淆见闻知觉俱抛直打併灵台无一毫更休言炉灶休寻药物虚灵不昧志力坚牢神室虚闲灵源澄静就里自然天地交全眞辈苟不全眞性劫运甯逃又厯劫元神亘初祖气太始元精这三般至宝同根并蒂欲求端的勿泥身形息定神清縁空气固清静无爲精自凝丹头结运阴阳符火慢慢调停尤当固济持盈把铅汞银砂一处烹四象合和命基永固三元辐辏觉性虚灵性命两全形神俱妙与道合眞无变更逍遥处任遨游八极自在纵横又智断坚刚奋心决烈便透玄关把杀人手段轻轻拈出活人刀子慢慢教看一劎当空万縁俱扫方信道瞿昙卽老聃玄风播看春生寒谷觌面慈颜从他雪覆千山那突兀孤峰青似蓝况击竹拈花都成骨董扬眉瞬目也是颟顸劫外风光目前荐取擘破面皮方罢参如何是那祖师的意合掌和南又不识不知无声无臭名曰希微只这箇便是全眞妙本人能透得卽刻知几闻法闻经说禅说道执象泥文都属非君还悟这平常日用总是玄机仍凭决烈行持把四象五行收拾归会两仪妙合三元辐辏一灵不昧万化皈依精气凝神情縁返性迸出蟾光遍界辉形神妙向太虚之外独露巍巍曲径旁蹊三千六百门门不同若泥在一身终须着物离于形体又属顽空无有兼行如何下手两下俱捐理不通修眞士若不知玄窍徒尔劳工些儿妙处难穷亲见了方能达本宗况听之不闻搏之不得观之似有覔又无踪箇箇见成人人不识我把天机泄与公玄关窍与虚无造化总在当中又向上工夫干宫立鼎坤位安炉这火候幽微元无作用抽添进退不费支吾阴往阳来云行雨施主宰机缄总在渠心安定那虚灵不昧照破昏衢性宗悟了玄珠这命本成全太极图向圈圈圈外圆光迸出存存存里独见眞如一气归根六门互用到此全凭德行扶混尘世且藏锋剉锐了事凡夫又眞鼎眞炉不无不有惟正惟中向静里施工定中斡运寂然不动应感潜通老蚌含殊螟蛉呪子箇様眞机妙莫穷只这是若疑团打破顿悟眞空採铅不离坤宫运符火须当鼓巽风向北海波心生擒白虎南山火里捉住青龙二物相投三关一辏鍊出神丹满鼎红藏身处且和光混俗是谓玄同又若拙若愚若慵若懒若呆若痴只这底便是造玄日用果行得去密应神机学解见知声闻圆觉增长根尘塞肚皮都无用但死心蹋地寿与天齐金仙不在天西那碧眼胡儿不必题问性宗一着从空自悟命基上事务实爲基虚实相通有无交入混合形神圣立跻禅天净看云藏山岳月照松溪又九转工夫三元造化百日立基便打扑精神存决定志掀翻妄幻绝断狐疑剔起眉毛放开心地物物头头一笔挥行功处便横拖斗柄倒斡璇玑爲中会取无爲箇不有中间有最奇到恍惚之间窈冥之际守之卽妄纵又成非不守不忘不收不纵勘这存存存底谁只恁么待六阳数足抱箇蟾儿又慧海深澄德山高耸主人不凡况剉锐解纷黜聪屏智掀翻物我不露机缄立志虚无潜心混沌象帝之先密意参玄玄处老先生元姓一贯乎三曾和至士玄谈故默默昏昏契老聃矧灵地虚闲禅天湛寂忘知忘识无北无南收拾身心圆融造化覆哉中间总作龛神丹就看圆陀陀地照耀崧菴又中是儒宗中爲道本中是禅机这三教家风中爲捷径五常百行中立根基动止得中执中不易更向中中认细微其中趣向词中剖露慎勿狐疑箇中造化还知却不在当中及四维这日用平常由中运用兴居服食中里施爲透得此中便明中体中字元来物莫违全中了把中来噼破方是男儿又人心惟危道心惟微中藏化机那些儿妙处都无做造灵明不昧慧月光辉曰气曰神惟精惟一玉莹无瑕天地归通玄处把坎中一画移入南离赤龙缠定乌龟六月里严霜果太奇那白头老子来婚素女胎仙舞罢共入黄帏布雨行云阳和阴畅一载工夫养箇儿常温养待玉宸颁诏足蹑云归又道在常人日用之间人自不知奈丛识纷纷红尘衮衮灵源不定心月无辉人我山高是非海阔一切掀翻便造微诸贤眷听清菴设喻切勿狐疑先将清净爲基用静定爲菴自住持以中爲门戸正爲牀榻诚爲径路敬作藩篱卑顺和人谦恭接物服食兴居弗可违常行此若工夫不闲直入无爲满江红日用工夫只一味存虚抱素会殊途同归一致百虑紫极宫中元气息悬胎鼎内三花聚问安炉立鼎事如何干金铸缚金乌搏玉兔捉将来封土釜这火候抽添更须防护玉宝圆成明出入法身形兆无来去便濳身直谒太清宫神常住又谁是菴儿阿谁在菴中撑拄看饥来喫饭谁知甘苦角征宫商谁解听青黄皂白谁能覩向平常日用应酬人谁区处是谁行是谁举是谁嘿是谁语这些儿透得便知宾主外面形躯谁做造里头门戸谁来去造无爲毕竟住谁菴朱陵府又道本自然但有爲头头是错若一味谈空如何摸索无有双忘终不了两边兼用遭缠缚都不如嘿嘿守其中神逸乐过去事须忘却未来事休详度这见在工夫更休泥着六欲不生三毒灭一阳来复群阴剥悟眞空抱本返元虚爲眞觉又三教正传这蹊径元来蓦直问老子机缄至虚静极释氏性从空里悟仲尼理自诚中入算始初立教派分三其源一道玄关常应物易幽微须嘿识那禅宗奥旨眞空至寂刻刻兼持无间断生生受用无休息便归根复命体元虚藏至密又好睡家风别有箇睡眠三昧但睡里心诚睡中澄意睡法旣能知止趣便于睡里调神气这睡功消息睡安禅少人会身虽眠性不昧目虽垂内不闭向熟睡中间稳帖帖地一枕清风凉彻骨梦于物外闲游戏觉来时身在广寒宫抱蟾睡又这箇儿自厯劫以来无象况端端正正亭亭当当细入微尘无影迹大周天界难安放更通天彻地任纵横无遮障没根宗没形状烁烁明团团亮只这箇便是本来模样放出直超无色界收来隐在光明藏待顶门裂破现圆通金色相又惟正惟中只这是修仙秘诀若稍有偏颇动生差别试向动中持得定自然静里机通彻会三元五气入黄庭金花结运火功有时节海潮生天上月那一升一降复圆复缺十月工夫无间断一灵妙有超生灭更问予向上事如何无言说又教有三门致极处元来只一这一字法门深不可测老子谷神恒不死仲尼心易初无画问瞿昙教外涅槃心密密密学神仙须定息学圣人忘智识论做佛机缄只凭慧力道释儒流都勘破圆明觉照工夫毕看顶门迸破见眞如光赫赫又观复工夫要默默存存固守静极中一动便通玄牡惚恍中间情合性虚无谷里奇投偶我今将向上祖师机爲君剖说话底非干口把物底非干手那没脚童儿会翻筋斗解得箇些奇特处自然勘破无中有问西来的的意云何擘鼻杻又一粒金丹这出处孰知年劫若不识根源怎生调燮况是自家元有底何须着相胡施设我分明举似学仙人天机泄软如绵硬似铁利如金圆似月又不方不圆无亏无缺放则迸开天地窍收来隐在虚无穴问不收不放作么生应难说又三五眞机应用处头头总是况日用平常令巍巍地向有无中忘二见便于罔象通三昧却如何成少不成多因滞泥水鄕铅只一味箇便是先天气会蟾乌合璧身心合意西四归来投北了东三便去交南二把五般攒簇入炉中丹完备又这点虚灵自古来无亏无缺更烁烁圆圆澄澄彻彻照破洪蒙前底事分闲蟾窟中间穴向菴中养箇白虾蟆皎如雪那些儿无可说利如金团似月运化化生生了无休歇山水蒙时天癸降地雷复处玄霜结驾青鸾直谒广寒宫超生灭又默卽说兮这说处元来有默只默说便是金丹祕诀默识濳通爲大要声闻縁觉皆虚设向说中认得默之根无生灭会说底非干舌与默底无差别这默底甯如说底亲切若向不言中得趣便于不默俱通彻将默默说说尽掀翻天机泄又道本无言要学者潜通默识若万虑俱捐虚灵湛寂动处调停水中火定中究竟波罗密问玄关一窍在何宫中间觅不是心不是物不是仙不是佛只这些端的鲜人知得迷者到头空苦志悟来不费些儿力看无中生有产灵胎阳神出又吾道玄关决不许外边人入有学者来参防他做贼勐把杀人刀子举活人手段轻拈出更单提独弄逞神通谁能敌若是箇善知识便承当心不惑仗奋心刚胆逢佛杀佛举步便能欺十圣口开便要吞三极把干坤天地尽掀翻眞奇特又採药归来这鼎器干金铸写那些儿道理全凭主者先把根尘都扫尽从前熟处休沾惹问行工进火事如何凭般若五雷车青龙撦烧山符心铸写更涤虑洗心灵泉浇洒九转功成丹道毕一灵眞性还虚也那赤条条地法王身无可把满庭芳寂寞山居喧轰市隐头头总是玄关贤明高士须向定中参我把活人手段杀人刀慢慢教看君还悟只今荐取超脱不爲难一言明说破起初下手先鍊三三自玄宫起火运入崑山把定则云横谷口放行也月落寒潭工周竟大蟾成象名姓列仙班又学佛学仙参禅穷理不离玄牝中间可怜迷谬往往相瞒一味寻枝摘叶徒坐破几箇蒲团堪伤处外边寻觅笑杀老瞿昙些儿眞造化诚能亲见胆冷心寒定菴高士好向定中参看破娘生面目把从前学解掀翻眞空透髑髅迸破眞主自离菴水调歌头土釜要端正定里问黄公流戊就己须待山下出泉蒙採药隄防不及行火休教太过贵在得其中执中常不易天理感而通那些儿玄妙处实难穷自从会得菴中无日不春风便把西方少女嫁与南陵赤子相见永和同十月圣胎备脱蜕烁虚空又铅汞了无质炉鼎假安名始因动静迷人不觉堕声闻这箇先天妙理日用着衣喫饭相对甚分明接物应机处不动感而灵不是心不是佛匪爲金明加眼力莫教错认定盘星片片迷云涣散湛湛禅天独露箇是本来眞风定浪头息月满水光清又学佛学仙要玄妙在中诚眞铅眞汞无非只是性和情但得情来归性便见铅来投汞二物自交併日用了无间大药自然成识抽添明进退要持盈坤炉干鼎阴符阳火慢调停一窍玄关透了八片顶门裂破迸出宝蟾明功行两圆备谈笑谒三清又在俗心不俗尘里不沾尘处身中正何妨闹市与山林践履不偏不易日用无争无执只此是全眞方寸莫教昧便是上乘人採元精鍊元气复元神三元合一自然鼎内大丹凝更把玄风鼓动天外迷云消散慧月朗然明叩我第一义江上数峰青又雷在地中复山下出泉蒙明斯二理自然造化合玄同密密至虚守静便见无中妙有九窍一齐通直下承当去箇是主人公莫着无莫着有莫着空疑团打彻只今突出妙高峰拨置纷纷外境收拾灵灵底箇生化了无穷毕竟作么道日向岭东红又道乃法之体法乃道之余双全道法横拈倒用总由渠只这元神元气便是天兵将吏除此外都无说与洞蟾子定里做工夫守爲胎用爲窍假爲符旣明此理何须苦泥墨和朱若使精凝气固便可驱雷役电妖怪悉皆诛行满功成日谈笑谒仙都又道释儒三教名殊理不殊参禅穷理只要抱本还元初解得一中造化便使三元辐辏宿疾普消除屋舍旣坚固始可立丹炉鍊还丹全太极採玄珠的端消息採将坎有补离无若也不贪不爱直下离声离色神气总归虚了达一切相赤子出神庐又三元祕秋水微密实难量未分清浊天地人物一包藏一乃太玄眞水二气由兹运化三极理全彰上下降升妙根本在中黄兔怀胎牛喘月蚌含光人明此理倒提斗柄戽银潢绝断曹溪一派掀倒蓬莱三岛无处不仙鄕谁爲白兰谷安寝感羲皇又三元祕秋水未悟谩猜量诚能参透洗心涤虑密归藏意与身心不动精与气神交合天理自然彰三善备于我翻笑鍊玄黄性圆融心豁达德辉光牛郎织女一时会合到天潢勘破乘槎伎俩密契浴沂消息游泳有无鄕日用别无事读易对三皇又三元祕秋水都不属思量收来毫末放开大地不能藏过去未来见在只是星儿消息体物显然彰本自无形象随处见青黄性源清心地静发天光木人半夜倒骑铁马过银潢正是露寒烟冷那更风清月白乘兴水云鄕识破梦中梦稽首礼虚皇百字令玄关欲透做工夫妙在一阳来复天癸才生忙下手採处切须虔笃绝虑忘机清心释累认取虚无谷铅银砂汞一时辰内攒簇霎时天地相交甲庚无间龙虎齐降伏取坎填离干体就阳火阴符行足至宝凝坚眞蟾形兆宜把灵泉沃德圆功备大师名注仙箓又玄关一窍理幽深至妙了无言说阴极阳生初动处便是採铅时节地下雷轰山头水降满地红尘雪行功之际马猿休纵顚劣霎时虎啸龙吟夫懽妇合鼎内丹头结身外有身犹未了圆顿始能通彻郁郁黄花青青翠竹此理应难泄爲君举似水中捞取明月又修眞慕道乐清虚任意陶陶兀兀富贵荣华都不恋甘分清贫彻骨名利俱损是非不辨且把身埋没眞闲眞静谁知如是消息爲言向上机缄玄珠罔象火候无时刻一窍玄关通得透顿悟非心非佛情念双忘有无交入胎备元神出眼睛开放光明周遍无极又亘初一点莹如如无相无形无质不荡不摇常正定直是断踪绝迹变化无方显微无间妙理应难测爲伊言破屏除縁虑尘识放教方寸虚澄里头甯贴方见眞端的三五混融心月皎照破本元来厯烁烁圆明如如不动运化无休息静中拈出蟾光烁破无极又金丹大要不难知妙在阳时下手日用平常须谨独莫纵虎龙奔走心要安闲身须正定意在常存守始终不怠自然通透玄牡其间些子淆讹爲公直指地下听雷吼立鼎安炉非小可运用斡旋凭斗性本圆明命基牢固勘破无中有老蟾成象直同天地齐寿又太初一点本灵明元自至纯无杂执着些儿千里远悟得只消时霎方寸中虚纤尘不立何用调庚甲承当得去目前方信无法箇中显诀难传无名可唤贵在心通达信手拈来君荐取无罅岂容针札人我山头是非海里更要知生杀养其无象忘形灵地开发又成仙捷径在玄关一窍四通八达说与学人先立志悟后只消时霎可笑迷徒不求师指执着傍门法般精般气到头都是兜搭争知大道堂堂坦平蓦直也要师开发会得善行无辙迹玄牝自然开阖一念无生谷神不死九转工周匝脱胎归去大罗天上行踏西江月眞土眞铅眞汞元神元气元精三元合一药方成箇是全眞上品动静虚灵不昧成全实相圆明形神俱妙乐无生直谒虚皇绝境又至道本无言说全凭立志刚坚心常不昧究根源一月千潭普现会取击风捕影便知火里栽莲任他海水变桑田只这本来无变又识破无人无我何须求佛求仙随时随处总安禅一切幻尘不染选甚山居野处何妨闹市门前执中守正固三田久久神珠出现鍊丹砂玄牝少人通说与诸公休言南北与西东不在四维并上下不在当中阖辟妙无穷天地根宗生生化化运神功动静机缄应不息广纳包容又至道本无传只要心坚始终立志莫教偏九载三年常一定便是神仙眞息自绵绵灵地平平饥来喫饭困来眠夏月单衣冬盖被玄外无玄隐语教外名言佛书云若人欲了知三世一切佛应观法界性一切由心造是谓有造则有化造化皆由心人皆谓造化万物者造化之工也予独不然造化本无工万物自造化也何以故一切万物均有是心旣有是心便有造化岂非自造化耶且如世间一切有形形本无无而生有是谓造有生便有灭有灭则复归于无是谓化造造化化物之常也一眞之性本有有而无象故无造无化道之常也人只知无造无化爲不造化殊不知有大造化存焉非明了者其孰能知之明了之士智慧圆通则能万事见空一心归寂超然独存故无造化也若不明了外着于身心世事内住于受想行识所以随世变迁随形生灭也目所见者谓之色领纳在心谓之受旣受之在心谓之想想而不已至于作爲谓之行随行善恶各有报谓之业识业识纷纷轮回之根本也故不能出造化苟有不被幻縁缠缚不被法尘染污不被迷情障碍不被爱欲苦恼则能照见五藴皆空五藴旣空造化何有此卽是涅槃妙心也予谓造化由心复何疑哉道书云有无相生是谓无生有造也有生无化也又云致虚极守静笃万物并作吾以观其复是谓观复知化也知化则不化不化则安得有造非洞观无碍者孰能及此洞达之士清静光明故能勘破身心世事因虚幻中有有则爲物物极则返返则复归虚幻也作是观者则知无象之象乃是实象养其无象象故常存守其无体体故全眞至于纯纯全全合乎大方溟溟涬涬合乎无伦超出虚无之外是谓无造化也执着之者身心不定念虑交攻所以丧其无象散其无体故流浪生死常沉苦海也苟有收拾身心屏除念虑内境勿令出外境勿令入内外清静名爲照了至于内忘其心外忘其形一眞洞然如太虚廓然无碍造化又何有焉儒书云不忮不求无咎无誉是谓不忮不求则不受造也无咎无誉则不受化也易系云远取诸物近取诸身予谓远取诸物则知万縁虚假近取诸身则知五藴皆空外屏万縁内消五藴故能顺天施运懽乐于天知物之始终知幽明之故知死生之说穷理尽性以至于命也乐天故不忧尽性故不疑非致知者孰能及此致知者诚明静定故知生灭不停者幻形也差别不平者妄心也迁变不定者时世也败坏不久者事务也观练纯熟是名圣功一以贯之故无造化若不致知则不能格物不能格物则随物变迁性命安在苟有变动不居周流六虚故天地合乎我万物备于我至于复见天心万有归一无则造化息矣譬如干坤不变动日月不运行六子何有六子不交重阴阳不升降万物何有干坤之体纯一不杂倒正不变故无造化造无造之造大造也化无化之化大化也作是见者故知世间万物皆是假合阴阳运用无非幻妄非天下之至变其孰能与于此观之三教惟心也造化由心也出造化亦由心也学佛之要在乎见性若欲见性必先以决定之志夺习俗之气以严持之力保洞然之明然后照破种种空妄心不着物念不随情念是烦恼根心是法尘种念起则一切烦恼起念息则一切烦恼息心生则种种法生心灭则种种法灭念起卽止皆由自心至于生灭灭已寂灭爲乐是见性也今之学者不能见性者爲事理二障所碍也非大观则不能解理障非大止则不能除事障大观谓智断也大止谓力制也智断纯孰则理理皆空力制纯孰则事事皆空了三空之大空知一眞之至眞此大观之至也卽时身心世事念虑情识一齐都止此大止之至也非上上智其孰能与于此学道在乎存性若欲存性必先以慧剑断羣魔火符消六慾次以定力忘情绝虑释累清心至于心清累释虑绝情忘是谓存性眞性旣存则无造化今之学者爲情识之所夺也夫欲去情识先除生灭心心无生灭身无生灭定矣去生灭心必自无念始无念之积习纯熟足可致无梦无念之静定纯熟足可致无生无梦乃见在之大事也无念乃末后之大事也无生则不造无梦则不化不造不化卽不生不灭也非高上之士其孰能与于此儒学之要在乎尽性若欲尽性在明明德在止于至善知止而后有定有定则能忘物我艮卦辞云艮其背不获其身行其庭不见其人无咎艮其背忘其心也不获其身忘我也行其庭不见其人忘物也三者旣忘何咎之有此知止之至也知止故能忘物我而全天理是谓尽性也今人不能尽性者爲身心之累也旣有累便有窒碍必以刚断果决刚断故能忘物果决故能忘我物我两忘尽性至命定矣非神德圣功其孰能与于此予见世人多以此身爲有我其不思之甚也且如此身因造而有未造之前有象乎有名乎有我乎旣化之后有象乎有名乎有我乎前后两旣俱无安得中间偏执有我耶殊不知身心世事本来虚妄三世推求了不可得过去杳然何在只今念念变迁未来决定如是厯劫以来大梦幻中坚执妄縁结成轮回种子是以出生入死无有了期若复有人于此梦幻境中证明了知而善消遣岂非至人乎予一日举此公案令门人参二三子稍合符节故作此书以赠之以心传心若能直下承当潜通默会卽时知止不谋其前不虑其后不恋只今三者混成得大自在徜徉乎大寂灭之海逍遥乎无何有之鄕游泳乎自得之场至此方知造化于此何预焉虽然更有向上事在且道唤甚么做向上事咦掀翻无字脚粉碎太虚空方爲了事汉祕之祕之绝学无忧篇并叙所爲绝学者非不学也若以不学爲绝学则罔无所知只同常流也此所谓绝学者博学而至于绝学也盖由世人多学爲奇特转学转不会也圣人云其出弥远其知弥少又云多则惑少则得正谓此也前儒云有爲终日息无爲便不息卽此意也故作是篇以证之使学徒不爲声闻縁觉学解见知所累也日用总玄玄时人识未全当推心上好放下口头禅法法非空法传传是妄传不曾修福始焉能有祸先不益便无损不变岂能迁不垢亦不净无缺亦无圆莫着嗔和喜何愁迍与邅不作善因果那得恶因縁不闻兴废事名利不相牵精粗无忧恶妍丑不憎怜不偿欢喜债都无恩怨缠打开人我网跳出是非圈清虚不好古恬澹倦希贤休思今世后放下未生前从他佛是佛任伊仙是仙旣无尘俗累何忧业火煎有无俱不立虚实任相连都縁无取舍自然无过愆来去浑忘却死生何预焉居止无余欠随处任方圆饥来一椀饭渴则半瓯泉兴来自消遣困来且打眠达者明此义休寻天外天见前赤洒洒末后亮娟娟