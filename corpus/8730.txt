山西柏山楷禅师语录柏山楷禅师重编语录序柏山楷禅师语录序如来说法广大精微悉具平实六祖巳还单刀疋马直度剑关大憝既翦始布腹心吾汾陶唐故地洙泗遗泽世远人亡经残教弛危微宗旨克复法门荒芜闭塞柏道人只履南来卓钖龙麓鄙予不佞尝与升堂邂逅入室盘桓吾儒大义脚根地步视老宿经师反较跖实乃知悟有真悟证有真证焉可诬也癸亥秋冬之交予自朔方旋里道人延致方丈同榻者累月时闻领略私幸口业不堕地眼光可存人间大要威仪肃而不繁督责严而不苛本西来不立语言文字大意务使前后际断动静不生读其语录率截路贼斩草除根手眼乃知学有真学独是平易近人无身分见并无无身分见与录中开示及接膝论议又何平实也方外弟胡廷顿首谨书柏山楷禅师语录序夫灵锋出匣魔佛潜踪宝镜临台媸妍互现辨龙蛇于棒下验凡圣于机先牙如剑树口似血盆玅用无穷神机莫测吾侄楷公禅师得之矣古云见与师齐减师半德见过与师方堪传授公嗣法觉华竹和尚去洞山三十一世乃灵山石鼓老人嫡孙弁岳瑞祖之玄孙也说法西晋声振寰区衲子云臻檀那钦服盖行藏高古道眼圆明之所然也老僧因读是录不忍释手谓侍僧曰后五百世有缘众生遇此录者不断八苦不证无上菩提者无有是处侍僧礼拜记之为序云住荆溪国山善权寺法叔智传撰汾阳龙山华严堂上传曹洞正宗第三十一世柏山楷禅师行实金陵城西圆通通睿顿首述师讳德楷字柏山维扬泰兴庄氏子父字承智母马氏世奉三宝一乳十八人师居其殿在襁褓中见佛像便知合掌闻酒气及鲜味即哕喜趺坐爱聆念佛声识者验其为夙昔之善习也有风鑑熟视曰此子乃山林气象非世俗丰仪甫九龄而兄姊子侄皆相继去世至十一岁复遭父变家业萧然门庭寥落出尘之志旋萌无如母老且力经营以图温饱不失奉养之诚资斧之余不吝施与全无婚娶之念而母密为择婚逼令完娶然好道日殷不觉误入旁门辄为领袖久之无得幡然改曰此非入道正门岂可自以为是适值上元佳节入城观灯见觉华庵禅期报纸默自喜曰此地有禅门修行无错路矣遂怀香入觉华谒竹浪和尚浪曰居士何来来此何事师曰本县东乡人闻上剎大启禅门广收多士以故特来求教但不知在俗人亦可参禅否浪笑曰你在家可喫饭么师曰喫饭浪曰既能喫饭便可参禅师礼谢而去届期束装径往浪见其慕道甚悫即命司宾引入禅堂晚诣方丈求一话头浪曰汝慕道既久岂无一个话头以为指南么师便以生从何来死从何去相告浪曰即此话头可参师回堂从旦至暮没头没脑闷闷昏昏如居暗室但念话头不知用工话头才举妄想又生妄想乍歇昏沉旋来昏沉稍甦即堕于无记窟里似有似无犹水浸石了无疑情若是者三日适浪下堂考诸工夫开示所参须善用工第一不得向心意识上卜度务要大死一番方能与此事相应师闻之不觉疑情顿发二六时中不知有身心世界惟是话头卓立面前咬嚼不破至第八日开静后诣西堂寮请益才见便闭门师端立少顷适值行者入门师亦拶入堂喝曰夜静更深来作甚么师曰请问佛法堂道若论佛法于未入门时早巳向居士道过了也师曰正入门时请师一接堂曰犹是门外汉便推出回堂力究转觉水尽山穷铜墙铁壁至十日浪又下堂师出作礼浪则噼嵴便棒才起拟开口又拦胸托倒一似有气死人西堂拽师椅上汗流如雨工夫自此成片要觅个昏沉妄想了不可得秖有一个疑团现前虽拈箸执碗亦不知我有手足西堂以杖触胸恍若梦醒悲欣交集始知此事不从人得本自现成明明历历未尝覆藏有偈呈方丈旷劫无明当下歇瓮里何曾走却鳖若更问我意如何大冶红炉飞片雪声未绝浪曰你参什么话头师展两手浪曰生从何来死从何去师曰周桥河底水日日向西流浪曰你见个什么道理敢开斯口师曰弟子终不敢向好肉上剜疮浪曰犹欠脑后一鎚在如此往来觉华工夫日进细思老母生养死葬子道颇完今幸获线明尚未大畅不乘此时挣出火宅更何待焉即弃家室乞浪薙染是年三十有二冬过邗江天宁受具足戒期毕回觉华请假参方不允命董院事未几值百愚老人住持善权遣师走贺呈书毕侍立愚问禅师是觉华法属耶学人耶师以实告愚谓即今书巳达矣如何是你底师曰昨日渡江今见和尚愚曰江深多少师曰只见移舟到岸不知江水浅深愚顾左右曰且道此僧有见地无见地师曰老和尚疑此当更买草鞋行脚始得愚谓念汝途中辛苦且记三十棒师曰与么则礼拜老和尚去也回至本邑孙桥勐省参方要事急宜再进竿头倘惟命是听岂不误此岁月即将回书转烦友人达之觉华由是遍历名山广参宗匠所到无不印可具称敏捷师笑而自审若西来之旨苟止如此则祖道安能垂统万世无弊吾今于五家宗旨若不能一一透过誓不参禅一经一咒以了此生也道经毘陵孟渎弛担嘉山闻云水数僧言此山角落有个彬隐禅师见地超卓行履端方系亲觐祖让和尚也师惊喜向晚谒之觌面机锋迅发师不能敌师曰适来机语是兄平日意识强记所到非衲僧本分生涯消不得一场热病净尽捐祛将什么回复阎罗铁面此皆近日禅人通病不独兄然也叠举公案数则勘验淆讹师亦强与支吾彬笑曰半涂暂止之欢非稳坐家堂之乐也倘自以为是则理事不通未免一派杜撰日后赚误来学不浅其间有清剖杰峰二师时为自谦和尚首职彬语杰剖曰云水中有一禅者颇英迈惜死而未活不谙言句在剖杰惊异即邀师促膝剧谈杰称大奇难得老兄到此地位但厥症与弟相符耳遂订生死交必宜互相策进至于千了百当而止杰乃剖徒也曾历诸方饱餐五味具相受记独彬不肯然二公亦不自欺剖随拉师结七彬监香七完而二公之碍膺者顿释师则依然如初彬即引见灵隐具祖祖问那里来师曰维扬具曰曾到天宁么师曰曾受天宁具足具曰毕竟唤什么作戒师曰只闻白四羯磨不知唤什么作戒具以实须人难得姑送梵香阁时豁老人初受显宁请具白众为觅辅佐师愿随往住无何因沙汰事旋同彬回般若彬染疾笃师曰倘兄不起德楷更倚谁以了此大事彬曰不难今有金陵灵谷千南和尚第一座字尘仙者系南屏小狮子法眼圆明应机无碍五花宗旨透彻底源汝可相依必能了事言讫坐逝复有好道缁素更祈剖公结七而予适自千华回师相邀入七期至五日正经行时有僧问麻三觔意旨师曰石女驾铁舟浪里扬风帆予闻而顿悟涅槃心要实赖师之提携也期毕师与杰公相约上钟山而于祖巳顺世矣尘仙和尚以比肩而为后嗣继席灵谷古哲之忘人我为法门一至于是尘和尚一见谓狮子游行不偕伴侣因什二人同行聻师便喝尘曰喝则不无争教无舌人解语师又喝尘曰机不离位堕在毒海水单缺职姑令暂补师如命私谓杰曰彬公之言征矣一日尘至寮见案头颂古问是谁作师曰和尚见什么尘叱瞎汉犹作这般见解师喝尘掌之师作礼尘复拈颂本谓这个且作么生师拟对尘便掌曰胸中大有物在次日迁内司宾每夕必候至更深参请诸案淆讹尘曰且置是事只如有句无句如藤倚树树倒藤枯句归何处作么生会师直言德楷于是乎有疑尘谓于此有疑则一切公案都无着落后凡遇师即以此拶问师才启口尘便摇首叱之不是不是师疑甚切一日晚参举五祖描不成画不就相随来也等语乃曰灵谷则不然有问有无藤树之旨则向他道不因紫陌花开早争得黄鹂下柳条如进问藤枯句归之旨便向他道昨日砖肚里痛三更产下白头翁师闻之当下释然始感彬公相荐得宜之谊嗣后问及诸案势似破竹酬荅无间丛林称为铁嘴尘喜曰方知我不欺汝一日侍立复问玄要纲宗作么参究尘厉声叱之你这个黄杨木倒缩去了以杖趁之师愈骇然疑情万仞因过堂见饭杓落地两跳忽大悟玄要之旨辄自笑咏偷心死尽眼麻迷石女梦中毛卓竖信乎洪觉老人恁么道也趋白方丈尘曰比来豪杰堂头亦不能彻见至此况庸辈乎汝今既知此要须加护念后为宗匠可与人抽钉拔楔去也执事三载辞归觉华省落发师师见如获大宝喜而不寐随命职西堂挝鼓陞座拈拂子曰向这里道一句看师曰被和尚一问直得口挂壁上浪曰且喜洞上一枝佛法流通去也遂付以源流衣拂拟择日延师继席师则拽杖便行上五台过都门途遇山右李居士接谈甚契结伴同礼文殊再朝普贤道经古并礼体昭二师宝塔寄钖圆觉缁素固留结冬明春又请住静鸠修殿建参堂经三载余悦心上人请住普通结制期毕说法下座偕二三子翛然而去所余钱谷概不问及由是道风日盛汾人敬服共称古佛至古中阳龙山之华严爱其山水幽邃志欲终身焉旧住接见欣然如故乃请重兴告诸檀那削牍敦请愿交此山为十方禅院一载之间衲子鳞集募修禅堂刘公修东院魏公建阁请藏一时堂搆焕新不减祇园之盛突有逃厮变服混众乞食邻村公丁捕获郡牧欲罪地方师即挺身独任郡伯怒责非轻师则恬不为意未几郡伯褫职此事遂消村众执香礼谢师坚拒不受无为子曰生者人之所贵死者人之所畏耻者人之所避而师不贵其贵不畏其畏不避其避此其如是我不知其真伪请质之于天地有文章辈相质理学师示曰三教名殊而理一述之者析一为三悟之者会三即一倘各高所尚议论风生其于理学愈支离矣汾阳士庶咸服其高论师适楚访梁公途遇负蛙数筐市之为说三皈法众蛙阒然止闹仰听法音其感悟物性如此灵验虽开法山右而心不忘江南故三过灵谷扫塔恸哭谓众曰我德楷虽承嗣洞宗而实不忘灵谷凡应机接物概行尘老人之作略所以报斯恩于万一耳今之忘本负恩之辈闻斯言而愧死无地矣曾託予以语录送嘉兴一夕之言十霜驹隙讣音至圆通予随说小参中曰毅然愤悱一番大死于觉华彻底掀翻断尽命根于灵谷宛然师之小像也师享年七十有四僧腊四十有二塔于本山之右天性刚直不耐繁文不事缘饰清俭自得虽三坐道场万指回绕绝无一牍干及檀门亦无一物不公于众故山右有铁面之名丛林有铁嘴之号告寂之日饮食如常开示无倦不袭辞众说偈之套但坦然入室跏趺两序急入请问遂泊然瞑目矣供奉三日颜色如生时康熙壬午三月廿二日也是夜怪风大雪猿鸟哀鸣林木惨澹缁素不胜悲惋之至柏山楷禅师行实终柏山楷禅师语录卷之一继住龙山华严院嗣法门人行悟等编次住山西汾州府汾阳县普通禅寺上堂师于康熙壬子秋受护法绅紟洎两序阖院大众请于十月望日进院山门泼天门户八字打开要入便入本无疑拟拽杖便入伽蓝新长老入院旧伽蓝生喜海众办道心身命全赖你韦驮三洲感应驱魔业十世童真护法门今日长老亲到此互相扶起破沙盆祖师折苇渡江也是你只履西归也是你将谓有多少伎俩咄原来也只在这里佛殿入门须辨主端的甚分明今古谁敢敌三界独称尊遂展具拜方丈既到此地当仁不让佛来魔来尽教喫棒且道新长老具何手眼有如是作略乃卓拄杖一下曰区区七尺乌藤敢作人天榜样指法座过去灯王亦陞斯座现在新长老亦陞斯座且道过去底是现在底是喝一喝曰高着眼便陞座拈香祝圣毕次拈香曰此一瓣香有主有宾有权有实放下也地摇六震拈起也天雨四花耑为供养江南扬州泰兴觉华堂上五住道场传曹洞正宗第三十世无鼻孔没意思竹浪本师老和尚用酬法乳维那白椎竟挥拂子曰炉鞴宏开烹佛镕祖钳鎚才举转凡成圣即今还有不入炉鞴非借钳鎚底衲僧出来与新长老拄杖子相见问凡夫因甚迷师曰过河须用筏曰圣人因何悟师曰到岸不须舟曰脩行有何功德师曰种荳不生麻曰作恶有何过师曰栽瓜不结荳曰向上又作么生师便打问如何是道师曰家家门口有曰如何是戒定慧师曰水流湿火就燥曰如何是佛师曰三十二相八十种好曰如何是法师曰作贼怕拷欠债怕讨曰如何是僧师曰穿衣喫饭曰三宝今巳晓祖意更如何师曰错过目前机问如何是普通境师曰门前官大路东西任往来曰如何是境中人师曰箇箇眉毛眼上横曰人境交驰又作么生师曰山门前合掌佛殿里烧香曰人境巳蒙明指示向上宗乘事若何师曰待露柱生儿向你道僧喝师便打曰着急作么问如何是正中偏师曰铜壶滴漏五更前如何是偏中正师曰一条拄杖行正令如何是正中来师曰燄里莲花朵朵开如何是兼中至师曰石虎当途踞如何是兼中到师曰木人抚掌笑曰正偏兼带分明示济宗宾主又如何师喝僧礼拜师便打乃曰问在答处答在问处有时问不在答处答不在问处自然一一箭锋相拄函盖吻合机机应的法法圆成所以作家不啐啄啐啄即同时有如此眼目有如此作略一任破赵下燕定汉收楚横行天下约法三章然句能铲意意能铲句意句交驰是为可畏则双明双暗同生同死于此明得纪信乘彩辇于此不明项羽失乌锥楷上座今日不惜口业露布机宜暗投信符若是闻一知十举一明三底英灵衲僧便横趋而去何必向三条椽下七尺单前一箇箇觅甚么碗维那结椎下座绵山永宁菴别云法兄和尚领慧本二禅座设斋请上堂师竖拂子召大众曰看看若唤作拂子头上安头若不唤作拂子掘地觅天若道拈来便用何异担雪填井若道总不与么也是证龟成鳖纵饶直下承当犹是化城境界毕竟唤作甚么良久曰寰中天子敕塞外将军令举僧问洞山如何是佛山曰麻三觔僧问云门如何是佛门曰干矢橛僧问赵州如何是佛州曰殿里底僧问首山如何是佛山曰因我得礼你此四转语内有一句能纵能夺能杀能活若能辨得一生参学事毕且道是那一句喝一喝裂破一任着眼看下座绵山永宁菴别兄和尚领达蒲众居士设斋请上堂师挥拂子曰一向把定牢关今日放开一线倘有伶俐衲僧便请出来相见问佛未出世时如何师曰白鹭下田千点雪曰佛出世后如何师曰黄莺上树一枝花曰如何是宗乘向上事师曰向上问将来僧伫思师曰虑而知思而解犹是鬼家活计问如何是不二法门师曰天左旋地右转僧礼拜师打曰何不进语问不得有语不得无语请师速道师曰山僧被你一拶直得立地放尿僧礼拜师曰多蒙上座见谅乃曰松直棘曲鹄白乌玄竹连云绿花映水红九九八十一六六三十六若作佛法商量犹在半路若作世谛流布且宿草菴讵知云门拄杖子𨁝跳上三十三天触着帝释鼻孔东海鲤鱼打一棒雨似盆倾且道跛脚阿师这道真言是何宗旨直饶向这里了了分明更买草鞋行脚三十年来好喫普通拄杖子何故顶𩕳未具千圣眼目前怎透法王机举临济大师示众曰若第一句中荐得堪与佛祖为师若第二句中荐得堪与人天为师若第三句中荐得自救不了时有僧问如何是第一句济曰三要印开朱点窄未容拟议主宾分如何是第二句济曰玅解岂容无着问沤和争负截流机如何是第三句济曰但看棚头弄傀儡抽牵全借里头人临济虽将祖翁田地分疆立界普通犹且不然若向我法兄未离绵山时荐取双瞎若向巳降达蒲时荐取双开若向正入普通时荐取半瞎半开设有人问未离绵山时如何山僧向他道狮子游行芳草绿巳降达蒲时如何象王回顾落花红正入普通时如何孔怀兄弟元无二同气连枝各自荣诸兄弟且道楷上座恁么说话与古人是同是别若道是同未免儱侗真如若道是别又是颟顸佛性毕竟作么生良久曰三脚驴子弄蹄行卓拄杖下座师因事告疾不语两序固请开语上堂山僧打箇不语七一句话也参不出无明满肚实难灰累劫烦恼缠不彻两轮日月逝如梭百岁光阴似箭急明历历黑漆漆已躬下事何曾毕两箇哑子笑呵呵谁知笑里生荆棘一箇要喫川黄连一箇要喫广白朮甜苦只许自家知总有知心道不出麻三觔干矢橛大地山河一片雪夜半铁牛过西河无端踏破水中月黎明杲日丽中天万里无云光皎洁分付东村李樵子子细好对石女说切忌将心去觅心休要去本反求末秖求本不求末无手人擎没底钵一任庐陵米价高要且金牛饭自熟大家喫得饱齁齁连柄椎儿打不脱打得脱从教东说与西说若还撞着庄老师拶得通身都是血绝后甦来不自欺珊瑚枝枝撑着月良久以拄杖地上画此∴相曰三十二人齐勘破空床高卧维摩诘元旦上堂师挥拂子曰昨日腊月三十今朝新正初一西舍有箇王大姐借婆帔子拜婆节南无佛陀耶南无干矢橛赤肉团上有一无位真人常在汝等面门出入直饶于此会得也是秤鎚里呷汁且道如何是脚跟下事吽吽吽咄咄咄拈拂子作此∵相新年把笔百事大吉下座解制上堂拈拄杖曰狮子教儿迷子法向前踯跳解翻身于中若有真狮子儿不妨出来哮吼看问透网金鳞还有喫棒分也无师曰山高日出迟曰与么则禹门浪里翻觔斗一声霹雳震山河师曰海阔浪来高曰龙得水时添意气虎逢山势长威狞师打曰赏你重说偈言问桑树上斫一刀柳树上去块皮此意如何师曰南山云起北山雨曰如何是猢狲倒上树师曰笑杀旁观问如何是杀人刀师曰山僧闻得也害怕曰如何是活人剑师竖拂子曰是甚么僧喝师曰果然果然问如何是赵州茶师曰饭后少他一杯不得曰如何是金牛饭师曰美食不中饱人餐问如何是海底龙师曰兴波不作浪曰如何是龙中宝师曰莫将眼来见曰光宝俱亡时如何师曰瓦解冰消问四大未生时如何师曰鼻孔大头向下垂曰四大巳生时如何师曰眉毛眼上横曰生与未生蒙师指洞山偏正意如何师曰舌头不出口曰恁么则云散天宽碧月皎照千峰师曰闲言语问前后际断虚空消殒时如何师曰水清鱼现曰只得鱼水相忘去也师曰万里一条铁问如何平常无生句师曰开口即错如何玄玅无私句师曰动念即乖如何是体明无尽句师曰若不是居士管教髑髅粉碎乃曰九旬把断重关不容丝毫走作直教箇箇彻底掀翻人人皮毛脱落子细检点将来也是千错万错今朝不免放开一线一任东来西往彼此无拘无束腾腾任运任运腾腾观山玩水随处翛然虽然如是忽遇镬汤炉炭剑树刀山未审如何回避良久曰众苦不能到举芙蓉一日告辞马祖祖曰装却包了来与你说一上佛法芙蓉于次日上方丈侍立少顷祖曰时寒善为道路芙蓉至法堂上忽然有省师曰马祖纵有起死回生之金丹怎奈遇斯等人反成毒药芙蓉虽于马祖言下悟去也只是悟得箇时寒善为道路若论佛法犹未梦见在今日如有人告辞痛与三十棒设有旁不甘者出来道过在甚么处普通向伊道一任举似诸方下座辞院上堂师曰一山难藏二虎有你胜似有我正与么时门里出身一句作么生道脚尖踢破五须弥杖头白云千万朵曳杖便行上堂问寒暑到来如何回避师曰不回避曰为甚不回避师曰寒时任他寒热时任他热曰恁么则被寒暑推迁去也师曰随他推迁也不恶问悉达才生时如何师曰指天顾地曰云门道我当时若见一棒打杀与狗喫贵图天下太平又作么生师曰不是知音者徒劳话岁寒曰和尚作么生师曰贬向无生国问如何是向上事师曰东墻脚底有乃举僧问洞山寒暑到来如何回避山曰何不向无寒暑处去僧曰如何是无寒暑处山曰寒时寒杀阇黎热时热杀阇黎又僧问老宿时节恁么热向甚处回避宿曰向镬汤炉炭里回避僧曰镬汤炉炭里如何回避宿曰众苦不能到师曰二尊宿一人向寒暑内作大佛事一人向寒暑外作大佛事寒暑内作大佛事者不知有寒暑寒暑外作大佛事者通身是寒暑普通恁么道诸人还信得及么若信得及离中虚坎中满如信不及冬寒夏热但恁么过下座上堂举香巖曰去年贫未是贫今年贫始是贫去年贫有卓锥之地今年贫锥也无真净曰去年富未是富今年富始是富去年富惟有一领黑黪布衫今年富添得一条百衲袈裟岁朝抖搂呈禅众实谓风流出当家师曰香巖贫未是贫奈何犹有这箇身真净富未是富家私未免全抛露普通这里不言贫宁论富百年三万六千朝随家丰俭埋头过适有箇俊俏衲僧出来道好箇说无字禅底长老向他道曾忆王老师不打这破鼓下座住白云禅寺南巖顶玄二禅德率缁素等请上堂至座前师曰佛身充满于法界普现一切群生前随缘赴感靡不周而恒处此菩提座汝等诸人还见佛身么设若未见楷上座开大方便令诸人一恁饱足观光便陞座拈香曰此一瓣香弥纶六合充塞四洲恭为祝延今上皇帝圣寿无疆次拈香曰此一瓣香根盘实际理地叶茂佛事门中伏为满朝文武合省宰官又拈香曰此一瓣香描也描不成画也画不就惟愿护法大檀诸山耆宿今晨请主共证真空同明般若复拈香曰此一瓣香常在动用中动用中收不得第二回拈出耑为供养维扬泰兴县觉华堂上传曹洞正宗第三十世竹浪本师和尚用酬法乳维那白椎毕乃挥拂子曰未陞座前巳过去巳陞座后犹未来正当陞座时何必强安排既不安排众中还有向脚跟下道得一句底么设有出来道看问如何是第一玄师曰石女夜半绣鸳鸯如何是第二玄师曰木人日午歌雪曲如何是第三玄师曰无手人撑没底船如何是第一要师曰出则便出入则便入如何是第二要师曰语则便语默则便默如何是第三要师曰喫则便喫穿则便穿僧拟进语师曰三玄三要犹闲事脚跟下亲切道一句来僧喝师曰未有主在僧又喝师打曰果然问经中道惟此一事实余二则非真且道是那一事师曰白云也不知曰和尚是悟底人为甚不知师曰莫谤白云好僧礼拜师曰切忌举似人问如何是随波逐浪句师曰落花巳随流水去如何是截断众流句师曰流水无情恋落花如何是函盖干坤句师曰鼻孔朝天脚跟点地曰三句即一犹难晓一句具三请师分师按拄杖僧拟议师便打问不是心不是佛不是物是箇甚么师曰好箇问头曰是心是佛是物又作么生师曰莫妄想乃拈拄杖曰这箇是佛又唤甚么作拄杖卓一卓曰这箇是拄杖又唤甚么作佛直饶坐断两头未是衲僧极则事如何是衲僧极则事复卓两卓曰莫妄想举临济大师初住镇州一日谓普化克符二上座曰我欲于此建立黄蘗宗旨汝二人成褫我师曰钩头着饵二人珍重下去师曰且道成褫不成褫三日后普化上来问临济曰三日前道甚么师曰逆风鼓浪济便打师曰寰中天子敕三日后克符上来问临济曰三日前为甚打普化师曰顺水放舟济亦打师曰塞外将军令今日新白云则不然我欲于此建立觉华宗旨汝等诸人若肯成褫我痛与三十棒不成褫我亦痛与三十棒为甚如此只要据虎头把虎尾向第一句下明宗旨卓拄杖三下维那结椎下座上堂师曰临济在黄蘗三度问佛法的的大意三度被打诸兄弟还会得此意也未直饶会得不是伶俐汉后见大愚言下知归胁下还拳且道还悟也未纵若悟得正好喫棒巳立百尺竿头更进一步悬崖撒手自肯承当更买草鞋行脚且道过在甚么处有佛处不得住无佛处急走过三家村里土地十字街头石敢当在安泰桥上商量了一夜且道说底是甚么热大唵㗭唎耶娑诃卓拄杖下座上堂问三世诸佛出兴且道说箇什么师曰东瓜直儱侗曰历代祖师谈玄传法又传箇什么师曰瓠子曲弯弯曰天下善知识以何为人师曰贼把赃来验曰今日和尚陞座施何法要师曰拄杖长七尺曰恁么则棒头有眼明如日要识真金火里看师便打僧礼拜问文殊是七佛之师为什出女子定不得师曰锯穷木断曰罔明菩萨为甚出得女子定师曰水到渠成乃曰三世诸佛是劫贼历代祖师是魔军一切善知识说黄道黑皆是佛口蛇心欺天瞒地天下衲僧把髻投衙今日众中还有超群拔萃大丈夫向威音那边更那边为宗门出一只手眼者么设或有之秖好明窗下安排袖米供养上堂问一毛头上现宝王剎坐微尘里转大法轮今日和尚高登猊座请师转大法轮师靠拄杖不顾曰昔日维摩默然文殊赞善和尚默然与维摩是同是别师亦不顾曰与么则四众霑恩有分师亦不顾又僧问师总不顾僧罔措而退乃曰拈椎竖拂望梅止渴谈玄说玅画饼充饥一问一荅担雪填井行棒行喝无事生事直饶把断要津不通凡圣若到白云门下一点也用不着且道白云有甚么长处良久曰自有一双穷相手不曾容易舞三台下座上堂左右顾视拈拄杖指东边曰这边总是菩萨指西边曰这边尽是罗剎罗剎里有一菩萨菩萨里有一罗剎若识得此二人山僧不敢轻慢汝等汝等皆当作佛便起身上堂师曰直指人心心是佛不知此心是何物内外中间觅总无动转施为明历历心生种种法自生心灭种种法自灭生灭之中觅此心觅到驴年也未彻若道此心有生灭未免自造无间业若道此心无生灭正是望空去着橛心生不知何处生心灭不知何处灭截断生灭两条心一颗明珠光皎洁上堂师曰若论此事山僧未出方丈时拄杖子一片婆心尽情向诸人道破了也若然不会不妨出来与拄杖子商量看问如何是学人本来面目师曰耳朵两片皮曰不会师曰是你髑髅上事也不会问如何是万法归一师曰东山高西岭低曰毕竟一归何处师曰南山长北山短磨头问如何是本来面目师曰八角磨盘空里走曰恁么则不下也师曰话头也不识曰百杂碎师打曰又道不下乃曰三世诸佛出世原为此一大事因缘历代祖师出世也为此一大事因缘天下善知识出世也为此一大事因缘且道唤甚么作大事因缘莫是上堂陞座秉拂小参么莫是拈椎竖拂瞬目扬眉么莫是行棒行喝擎拳竖指么莫是拈今颂古荅对吟诗么若是门庭施设则不无若是入理深谈一点也用不着何也此事不可以智知不可以识识非玄非玅非正非偏非有非无非一非多非长非短非物非人不见古人道恁么也不得不恁么也不得恁么不恁么总不得且道如何方是山西柏山楷禅师语录柏山楷禅师语录卷之二继住龙山华严院嗣法门人行悟等编次住汾州府孝义县龙山华严禅院上堂前住僧率众善信请入院师至座前曰这箇宝华王座三世诸佛从此说法历代祖师从此利生且道新龙山到这里又如何施展拱拂子便陞座拈香祝圣毕复拈香曰此一瓣香无声无臭无党无偏第三回拈出耑为供养现住江南常州府宜兴县敕建灵山衍庆堂上第二代传曹洞正宗竹浪本师和尚用酬法乳书记白椎曰法筵龙象众当观第一义师挥拂子曰好箇第一义却被书记一椎击碎了也作是观者名为正观若他观者名为邪观邪正巳分请出道看书记问巍巍宝座炫碧天万瑞千祥遶法筵第一义谛即不问三玄三要请师宣如何是第一玄师曰无舌童子口喃喃如何是第二玄师曰石女崖前笑如何是第三玄师曰你还会么如何是第一要师曰饥来喫饭如何是第二要师曰倦来打眠如何是第三要师曰喜便笑怒便闹秖如一句具三玄一玄具三要此意如何师曰风来水面起波澜记曰恁么则狮子便解翻身去不纵横处也纵横师曰一任𨁝跳乃曰古德道未得个入头处求个入头处巳得个入头处求个出头处且道如何是入头处大慧杲曰如何是佛干矢橛这一句子疑破恒河沙数疑一时破矣诸昆仲佛法不是草草所以古人道个句道个意又道句中意意中句句中无意意在句中句能铲意意能铲句意句交驰是为可畏正是一句当天八万生死门永绝直饶你将这一句彻底掀翻千了百当说得行得把得定作得主到这里还算得入头处也未虽深得入头处便唤作入头处正是法见未亡不见文殊才起佛见法见被如来贬向二铁围山任你荡尽诸见大法巳明搅长河为酥酪变大地作黄金竿木随身逢场作戏若到新龙山这里向你道未在且道过在甚么处咄有佛处不得住无佛处急走过三家村里王大姐是甚么热大书记结椎曰谛观法王法法王法如是下座破上上堂师曰一二三四五金木水火土泥细好烧砖何必问张鲁既不问张鲁且僧堂作么生建乃竖拂子曰大众看看一毛头上现干坤万象森罗齐下手下座便穵土三下康熙癸丑四月八日禅堂落成两序请上堂问贤于长者插标竟一殿岿然迥碧空释梵雨花香扑鼻经行坐卧于其中请问和尚如何是其中事师曰左之右之曰可谓道也者不可须臾离也可离非道也师曰满眼满耳曰今日学人小出大遇也师曰郑州出曹门问如何是清净法身师曰屎窖里虾蟆曰如何是圆满报身师曰癞猪卧泥坑曰如何是千百亿化身师曰东村王大姐曰如何是直指之道师曰脚跟下好与三十棒曰若行此棒不虚受人天供养师曰不是山僧却被上座惑乱一上问如何是正中偏师曰杲日丽中天如何是偏中正师曰盲人照古镜如何是正中来师曰莲花火里开如何是兼中至师曰铁犬庭前吠如何是兼中到师曰木人抚掌笑曰正位即空位此说还端的也无师曰切莫道听途说问未离兜率巳降王宫未出母胎度人巳毕且道说个什么师曰葛藤花结金刚子曰三十二相即不问如何是金刚不坏身师曰烂枯桩问秖如道人人本有个个不无不无是个什么师曰朝朝同起夜夜共眠曰恁么则是一灵真性也师打曰莫认驴鞍桥为阿爷下颔刘居士问绿渐稠兮红渐稀江南处处子规啼百花开放无言说时听狮王转大机大机一句即不问世尊出世请师提师曰速礼三拜士曰人天百万齐瞻仰法席宏开眼界新师曰全赖居士证明乃曰一毛头上现宝王剎坐微尘里转大法轮则易向龙山顶上建选佛场学无为法则难直饶难易两忘犹是老婆见解未是超佛越祖之作今日龙山僧堂焕然一新光夺人目且道仗谁恩力莫是仗三世诸佛历代祖师恩力莫是仗韦驮伽蓝恩力莫是仗檀越经首工匠恩力莫是仗堂头和尚阖院大众恩力若道仗三世诸佛历代祖师恩力又孤负韦驮伽蓝若道仗韦驮伽蓝恩力又孤负檀越经首工匠若道仗檀越经首工匠恩力又孤负堂头和尚阖院大众若道仗堂头和尚阖院大众恩力又孤负三世诸佛历代祖师正恁么时毕竟如何却好道得平展一句蓦竖拄杖曰还见么拄杖子顶𩕳上肉髻中放百宝光明于一一光中现千叶宝莲三世诸佛历代祖师韦驮伽蓝檀越经首工匠堂头和尚阖院大众同登千叶宝莲结跏趺坐合掌当胸异口同音高声唱言普请大家同庆赞一齐侧耳听法轮遂卓拄杖一下曰上来讲赞良因普霑沙界秖如祝国裕民又作么生五湖四海归王化浩荡干坤万亿春下座祈晴上堂师曰久雨不晴浸烂衲僧鼻孔檐声弗断滴穿诸佛眼睛直得灯笼抚掌露柱微笑且道明什么边事若向这里会得敢保直下云消雾散杲日当空晒得石人汗出青天也须喫棒问昨日雨今朝晴时如何师曰石人抚掌笑呵呵僧喝师打曰好彩不得不赏僧礼拜师下座佛诞日上堂师曰世尊未出世人人鼻孔撩天出世后为甚杳无消息于此明得不妨与山僧拄杖子盘桓一上问世尊未离兜率巳降皇宫未出母胎度人巳毕因甚又上雪山六年苦行师曰落花台上重铺锦曰既是天上天下惟我独尊又因夜睹明星悟道且道悟个甚么师曰玛瑙阶前布赤沙曰昔日鹫岭今朝龙山是同是别师曰两彩一赛曰可谓三生有幸逢师话月到中天碧水寒师曰问事即得礼拜了退问佛身无为不堕诸数既不堕诸数今日生个什么师曰莫谤世尊好曰昔日云门道我当时若在一棒打杀餵狗贵图天下太平秖如云门具何眼目师曰家富小儿娇曰和尚又作么生师曰将此深心奉尘剎是则名为报佛恩乃竖拂子曰释迦老子生也在山僧拂子头上周行七步目顾四方一手指天一手指地曰天上天下惟我独尊汝等诸人还见么若见却是自瞒若不见又被他瞒到这里毕竟作么生放下拂子曰双双木马嘶风去直至如今不见踪挥拂子下座佛成道日上堂欲知佛性意当观时节因缘众中还有应时及节底衲僧么有则出众道看问钟侵鼓伐一齐鸣狮王登座野狐惊宗乘向上即不问五宗派旨请师明师曰一一问将来如何是曹洞宗师曰无舌人解语如何是沩仰宗师曰无毛鹞子扑天飞如何是云门宗师曰一掌一握血如何是法眼宗师曰一棒一条痕曰五家宗旨承师荅龙山新令又如何师曰眼见耳闻曰恁么则西来大意亲荐得天外干坤任优游师曰看脚下问如何是人中境师曰月照孤峰顶如何境中人师曰头戴青天手携帽如何是宾中主师曰舌头不出口如何是主中宾师曰为怜三岁子不惜两茎眉僧礼拜师曰为甚不问主中主僧起拟进语师便打曰巳迟八刻乃竖起拂子召众曰还见么黄面老瞿在拂子头上入正定三昧睹明星豁然大悟曰奇哉一切众生具有如来智慧德相但以妄想执着而不能证得拂子忍俊不禁扬声大叫曰谛当甚谛当敢保老兄未彻在诸昆仲且道那里是瞿昙未彻处若能于此明得非惟亲见拂子落处亦能亲见黄面老子悟处方可向孤峰顶上呵佛骂祖十字街头播土扬尘竿木随身逢场作戏其或未然龙山不惜眉毛向诸兄下个註脚瞿昙恁么悟去秖悟得一切众生具有如来智慧德相若论祖师向上一着犹较远在且道如何是向上一着良久曰叮咛损君德无言真有功任从沧海变终不为君通下座结制日上堂师至座前乃曰这个曲彔床子三世诸佛于此错说法历代祖师于此错说法今日山僧也只得将错就错便陞座维那白椎竟师曰言前荐得句后知归总是触途成滞还有不涉此病者么出来道看问离四句绝百非请师直指西来意师便打僧喝师又打僧礼拜师直打下问佛未出世时如何师曰天下太平曰佛出世后如何师曰搅乱支那曰出与未出时如何师曰几多欢喜几多嗔曰知音不必频频举达者须知暗里惊如何是到家一句师曰牛头车子推明月曰恁么则一毛头上全体现遍界明明不覆藏师曰山僧疑着你僧喝师曰识甚好恶问如何是事无碍师曰口念弥陀手宰鳖如何是理无碍师曰龙峰顶上浪滔天如何是理事无碍师曰十字街头乞一文如何是事事无碍师曰肩挑滴醋卖私盐曰人天百万齐瞻仰大地咸叨法益恩师曰轻打老僧问马祖陞座百丈卷席此意如何师曰车不横推曰卷后如何师曰理无曲断曰依然山是山水是水也师曰无山无水你又作么生僧伫思师震威一喝僧礼拜师曰切莫忘了龙山这一喝问古祖家风从此展龙山祥瑞满座生凡圣混融即不问堂堂独露意如何师曰切莫错过曰不错过时如何师曰道道僧拟议师曰原来赚我乃曰天不非天地不非地山原是山水原是水眼见色鼻出气耳听声舌知味是法住法位世间相常住若恁么会一生参学事毕天是天地是地山是山水是水眼见色鼻出气耳听声舌知味是法住法位世间相常住若恁么会入地狱如箭射不见古德道无手人行拳无舌人解语且道无舌人说个什么无手打个什么虽然恁么提持未免太煞径截令后代儿孙钻龟打瓦枉作佛法商量龙山则不然有手入行拳有舌人解骂骂尽天下无敌口打尽天下无敌手且道龙山恁么说话与古人是同是别良久卓拄杖曰今日非非想天有几人退位复卓拄杖下座解制上堂问如何是三玄师曰清风生八极曰如何是三要师曰明月照寒潭曰古人道一句明明该万象重阳九日菊花新且道是那一句师曰我见灯明佛本光瑞如此问如何是函盖干坤句师曰木鸡架上啼如何是截断众流句师曰铁犬庭前吠如何是随波逐浪句师曰犁星赶七撮曰可谓无古无今无背无面也师曰犹是长连床上学来底问佛说一切法为度一切心如何是心师曰须弥藏北斗曰我无一切心何用一切法如何是法师曰正月十五曰心法两亡时如何师曰波斯读梵书曰与么则生不愁死不怕诸佛头上行和尚面前骂也师曰杜撰禅和如麻似粟乃曰十五日以前万里一条铁十五日以后三人证龟成鳖正当十五日处处锣鼓闹喧天家家人事忙不彻惟有龙山拄杖子年头月尾嘴卢都昨夜三更灯光藏菩萨现大神通眉间放一道白毫相光光中涌出百千万亿树灯上照有顶下彻无间为甚诸兄各各脚跟下依然黑漆漆地或有出来道和尚不得压良为贱比来抛砖引玉却得个土堑子下座付碧源双输二禅子上堂座元问王子未灌顶时如何师曰生在皇家不复贵曰灌顶后如何师曰敕下传闻名始尊曰恁么则七珍千子随符应四大阎浮尽荷恩师曰也要共相证明监院问如何是提婆宗师曰石女崖前唱巴歌曰如何是吹毛剑师曰光射斗牛寒曰有问有荅宾主立见无问无荅时如何师曰你若无心我便休曰恁么那恁么那师打曰切莫弄巧成拙问文殊是七佛之师为甚出女子定不得师曰荷叶团团团似镜曰罔明菩萨为甚出得师曰菱角尖尖尖似锥曰大了当底人如何行履师曰爱嗔不爱喜僧无瑕问承师有言截断是非向是非荐取且道是作么生截师曰无瑕曰非作么生断师曰无瑕曰是非两亡人境俱夺又如何师曰无瑕无瑕曰竹密不妨流水过山高岂碍白云飞师曰事则如是理作么生僧礼拜师曰莫向这里躲棍问世尊拈花全体露迦叶微笑事如何师曰利动人心曰若不同床睡焉知被底穿师曰知心能几人曰今日和尚也是特地一场愁师曰祖祢不了殃及儿孙居士问佛未出世时如何师曰礼拜着士曰佛出世后如何师曰礼拜着士曰和尚恁么荅话大有人不肯师曰山僧从不孤负人士礼拜师不顾乃拈起袈裟角曰西天四七东土二三俱从这一脉流将去绳其祖武嫡派相传说甚分肉分皮得骨得髓止要沿流不止真照无边然则正法眼藏向瞎驴边灭却诸兄弟还识渠面目么喝一喝曰面目现在举药山一日谓云巖曰与我唤沙弥来巖曰唤他作么山曰我有个折脚铛子要伊与我提上挈下巖曰与么则与和尚同出一只手去也师曰龙山今日与我唤首座监院来八道和尚唤他作么山僧向他道我有柄龟毛拂子与伊横拈倒用若有人道与么则与和尚同出一只手去也山僧向他道却被阇黎道着更问与后如何向道藏身处没踪迹没踪迹处莫藏身遂掷下拂子曰新出红炉金弹子簉破阇黎铁面门上堂问古人道须参活句莫参死句如何是活句师曰剎竿头上风车子曰如何是死句师曰断头船子下扬州曰且道活句死句是同是别师曰粉粧鹭鸶墨染乌鸦曰如何是向上事师曰向下荐取问师登宝座大众临筵西来大意请师直指师曰九曲黄河湾里树曰谢师荅话师曰梦里惺惺乃曰须参活句莫参死句活句下荐得北斗里藏身死句下知归闹市里独立秖于剎竿头上风车子断头船子下扬州是活句是死句诸仁者直饶会得倜傥分明未是衲僧分上事如何是衲僧分上事拈拄杖曰饱食闲曳杖枕石听流泉师躬至南京请藏经回山上堂问世尊四十九年说法未曾说行一字秖如这一大藏教又从何处得来曰止止不须说我法玅难思曰三转法轮于大千其轮本来常清净师曰今日却被上座染污僧喝师打曰再犯不容乃曰三转鹿菀九会鹫峰打开布袋倾出残羹馊饭揭起瓶头总辑狂言呓语从此葛藤奕奕繁衍阎浮山僧未去金陵行行文彩巳彰请至华严卷卷黑豆生芽不惟揩疮拭案亦图遮眼枕眠可笑懒融讲经地震秖好支吾闲汉傅大士陞座挥尺漫须遮掩梁皇秖如世尊四十九年说法未曾说着一字且道这一大藏教又从何处得来喝一喝曰止止不须说我法玅难思太谷县贯家堡克承吴居士延僧阅藏圆满请上堂世尊不说说悬河倒泻于灵鹫迦叶不闻闻雨花遍散于维国心源湛寂性海汪洋不溢不流掀天揭地离相离名辉今耀古林敲竹戛恒演圆音鹊噪鸦鸣常宣法语是以剖一尘则三藏十二一切契经忽然顿现举一物则五时八教半满科文无不全该行布圆融理事无碍直饶恁么犹是门庭建立边事若据衲僧门下正好未在讵知迦文四十九年三百余会未常说着一字达摩西来九年面壁历代诸祖何曾道着一句然虽如是依经一字三世佛冤离经一字一问魔说克承居士请诸兄转藏还曾转着一字么今晨延山僧陞座何曾说着一句转说且止如何是功圆果满一句拈拄杖卓一下曰怀州牛喫禾益州马腹胀举昔有一婆子令人送钱请赵州转藏州受施利了却下禅床转一匝州曰传语婆转藏巳竟其人回举似婆婆曰比来请转全藏如何秖为转半藏径山杲曰众中商量道再遶一匝或弹指一下或咳嗽一声或喝一喝或拍一拍恁么见解只是不识羞若是那半藏莫道赵州更绕一匝直饶百千万亿匝于婆子分上只得半藏设使更绕须弥山百千万亿匝于婆子分上只得半藏假饶天下老和尚共如是绕百千万亿匝于婆子分上也只得半藏设使山河大地森罗万象若草若木各具广长舌相异口同音从今日转到尽未来际于婆子分上亦只得半藏诸人要识婆子么良久曰鸳鸯绣出从君看不把金针度与人师曰径山老人与么提持也是龊奔彩家扶强不扶弱诸人要识克承居士全藏么以拂子击按曰向这里会取下座因事上堂举翠巖真点胸常骂云居舜说无事禅石霜永和尚令人传语曰舜在洞山悟古镜因缘岂是说无事禅你骂他自失一只眼舜闻之作颂曰云居不会禅洗脚上床眠东瓜直儱侗瓠子曲弯弯永亦颂曰石霜不会禅洗脚上床眠枕子扑落地打破常住砖师曰云居无事犹可原翠巖佛事却难恕合喫三十棒惜乎多嘴阿师说破至今此案未圆龙山今日圆此案也乃曰龙山不会禅山居爱种田䦆头常在手匾担不离肩夜来贼打门前过天明失却刈茅镰下座藏经阁上梁兼阅藏开经上堂蓦竖拂子曰诸人还知各各当人顶上有一宝王经阁万古光彻九天非惟无位真人于中出入常有大千经卷于中展演乃至尽未来际亦无巳时诸人还闻么贤于长者建剎巳竟么转大法轮么三世诸佛出来呵呵大笑曰且喜柱竖耶梁昇耶那一柱不具丈六金身那一梁不具衲僧手眼山僧道住住今日事忙待闲时与你理葛藤卓拄杖曰上梁功德殊胜行无边胜福皆回向下座藏经阁毘卢佛开光上堂遮那无上尊三界莫能及天人之导师四生之慈父应迹于龙峰千叶莲花座直饶眼光烁破四天下到这里还须点过何以如此不见昔日石头问长髭大庾岭头一铺功德成就也未髭曰成就久巳秖欠点眼在石头曰莫要点眼么髭曰便请石头垂下一足龙山今日问僧藏经阁内一铺功德成就也未僧曰成就久巳秖欠点眼师曰恁么与伊点眼去也僧曰便请师垂下拄杖曰石头点眼眼在足下龙山点眼眼在棒头两段不同今古齐收下座克承吴居士为尊慈诞辰请上堂拈拂子作此相曰会么于此会得在天则清在地则宁在君则圣在臣则忠在父母则慈在子孙则孝在衲僧分上又作么生阵云横海上拔剑搅龙门记得世尊在灵山会上说法华经有龙女献一宝珠佛即受之龙女谓舍利弗言如我献珠世尊纳受是事疾否荅言甚疾舍利弗及众会皆见龙女变作男子疾往南方无垢世界现十八变成等正觉今日吴母李太夫人不移此界还以本身不现神变成等正觉净佛国土成就众生诸人还信得及么若信得及大家捧钵齐下食堂扰克承居士斋下座上堂举云门露字曰只这一露字尽大地人佥作佛法奇特商量云门虽然四稜着地犹欠顶门正眼当时龙山若在见他与么道噼面便掌待他恶发徐徐向前拱手道莫怪适来触忤直饶云门气吞宇宙眼盖干坤管教冰消瓦解下座上堂诸佛未出世石压笋斜出达磨未西来悬崖花倒生佛法遍天下天晴日头出谈玄口不开雨落地下湿口既不开玄作么生谈若于此了然不妨归家稳坐其或未然龙山不惜眉毛向诸人道破唤作竹篦即触不唤竹篦即背便下座柏山楷禅师语录卷之二终山西柏山楷禅师语录柏山楷禅师语录卷之三继住龙山华严院嗣法门人行悟等编次小参小参释迦老子道若有一人发真归元十方虚空悉皆消殒龙山即不然若有一人发真归元十方虚空水泄不通且道与迦文是同是别同则喫粥喫饭别则疴矢放尿喝一喝曰也是雪上加霜小参僧出请问和尚昔日九峰虔具甚么眼不肯首座师曰寰中天子敕曰首座道明一色边事还有过也无师曰箭穿红日影曰香烟才起首座脱去又作么生师曰可知礼也问牛头未见四祖为甚天人送供师曰云无心以出岫曰见后为甚不送供师曰鸟倦飞而知还曰学人不会师曰龙山也不会乃举九峰虔在石霜为侍者因普会迁化众举首座住持虔曰须明得先师意始可住持先师道一念万年去古庙香炉去冷湫湫地去一条白练去首座作么生会座曰明一色边事虔曰未会先师意座曰装香来我若不会先师意香烟起处脱不去及香烟才起首座脱去虔抚座背曰坐脱立化即不无首座先师意未梦见在师曰虔侍者秖有杀人刀且无活人剑首座坐脱立亡秖解恁么去不解恁么来虽然如是且道虔侍者还会先师意么具眼者试定当看直饶定当得出我更要问你先师毕竟是甚么意果然大法明底人举起便知落处不然八十翁翁入场屋真诚不是小儿戏下座小参夫欲学禅道佛法第一不得求奇特玄玅若求奇特玄玅于道则千里万里亦不得作无奇特玄玅想若作无奇特玄玅想定堕在无事甲里所以古人道无为无事人由是金锁难若论此事有不得无不得是不得非不得取不得舍不得若起有无得失是非取舍心便是识神用事古德云损法财灭功德莫不由兹心意识若向心意不行智识不到处直下提起话头如何是佛干矢橛自然银山粉碎绝后再甦更不疑天下老和尚舌头虽然如是若到龙山门下正好喫棒且道过甚么处到江吴地尽隔岸越山多贴单小参父母未生前佛眼觑不见若是伶俐汉作急知机变喝一喝曰还会么设若不会且待须臾管保一个个露头露面曰事小参出家儿休妄动莫向人前干打闹两丸日月快如梭百岁光阴如一梦早回光急返照心王休被六贼闹直下剔起智慧灯时时常行菩萨道尊乎道美乎德方寸莫教鬼神测一念不生万法空定慧圆明珠不失珠不失奉佛戒佛子休把根本坏多见弃贼学禅宗他日入魔王界学禅宗不求悟终朝秖喫人涕唾谈玄说玅荅机锋莽莽荡荡招殃祸戒定慧三件事缺一便是僧中剌喜怒哀乐在其中自然事上通无事理无碍事无碍理事圆融无内外事事无碍恁么行是则名为观自在说要行行要到行说俱到方为玅若还心口不相应地狱三途人自造劝禅人休妄想妄想才生烦恼长八万四千障门开生生难脱轮回网轮回网君自脱大智若愚巧若拙对境无心不自欺红尘堆里活泼泼活泼泼事事了信手拈来正恰好一毛头上现琼楼丈六金身一茎草浴道河归小参做了十年长老方知一百二十月之错直饶今日不错奈何时时有过百年三万六千朝朝朝日月头上过过不过休死坐不到浴道河焉知水推磨为耆宿省法当晚小参德山晚参不荅话问话者三十棒龙山晚参荅话去也众中还有问荅者么有则不用如何若何便请单刀直入众问话竟乃顾左右曰山僧在汾阳州内十数年来作得个木作头斧凿似虎锛锯如龙本图深山大林里觅一梁一柱要向东山砍未免犯国王疆界要向西山伐未免犯国王疆界终日随分向沟头里田畬边砍些荆棘蓬蒿非但盖房造屋连一厨一灶也供不上昨日无端误入万仞峰头悬崖之下脚尖头踢着一颗大枯桩虽不堪作梁作柱且喜一冬烧不尽诸昆仲还识枯桩么良久曰呀卓拄杖下座梁居士临别与师相订曰弟子有蜗茅林壑幽邃殊为道人住处倘不相嫌飞钖敝邑可了弟子末后大事亦悉鄙愿师越明年回南之楚过黄麻城白皋镇谒中斗梁公公喜甚不爽前约固留请住鸣山狮子巖度夏小参龙麓高悬楖栗鸣山放下蒲团一个菴无内无外两重关天宽地阔正可谓饱看松云卧听涧水鸟衔花落碧巖前猿抱子归青嶂里农歌递枕牧唱穿林此境秖可自知难与人道恁么行也任我行住也任我住坐也任我坐卧也任我卧且道得何三昧有此受用不见道一动不如一静设问静后如何宇宙狮巖窟天地象王宫喝一喝卓拄杖下座师五十诞辰小参弹指行年半百好房住作破屋菩提路上转生世法场中偏熟早起日食三餐夜来埋头一宿仁义道德不知烦恼无明满腹一味眼界无人胸中没点文墨设遇师友提携不肯低头禀伏子细检点将来空在人间受禄从前虚丧光阴自惭形如朽木有志欲效先贤何期精神不足叮咛告报禅人莫笑龙山薄福彻健禅人为师祖请对灵小参昔日耳闻今朝日睹觌面相逢聊通一线且道这一线作么生通柳中鹦鹉噪方知雪里鹭鸶飞始见木马嘶风去不回铁牛拖犁耕水面龙山恁么语话恒菴法主还肯点头也无喝一喝曰檐声不断前旬雨电影犹连后夜雷卓拄杖下座为张二居士对灵小参我来此邑你不离我遽尔西归大家散伙咄休散伙抚掌呵呵归去来勘破禾山解打鼓正恁么时张二居士在甚处安身立命良久曰足下白云千万朵众善友为武相台设供请小参生见其形一灵皮袋皮袋一灵觌面相呈落花有意流水无情截断生死两重关月在青天水在瓶今晨众善友特请山僧说法为作证明且道武公还来受供也无良久曰有水皆含月无山不带云弘舟上人起棺小参不参禅不持戒一句弥陀常自在今朝脱却这皮囊撒手西归无罣碍澄明大德对灵小参来时明历历月照碧潭光皎洁去时黑漆漆九九原来八十一踏翻来去两重关捏出秤锤黄金汁澄明大德即今神通作么生施展卓拄杖曰双双木马嘶风去引得虚空笑点头侯吉祥居士荐严请小参诸行无常云在岭头闲不彻是生灭法水流涧不太茫生生灭灭巳竹密不妨流水过寂灭为乐山高岂碍白云飞若能于此会得始知生也未常生灭也未常灭既无生灭去来则随缘任运优游放旷一句作么生道以拂子击案曰尘尘极乐国剎剎总莲邦小参参学人出一丛林入一保社亲近知识必须要化气质改性情去能所除我见断无明绝是非少可有参学分矣今冬诸兄弟多有几千里来发向上心求菩萨道未入龙山门时便有立地成佛底心及乎到龙山进了堂放下腰包要一个善用心底人也无一出一入皆在情识上做活计举目动静是非好歹一点也瞒你不得古德云才有是非纷然失心旷劫以来者一点偷心死不尽轮回三界转驴胎入马腹皆为识情纷扰之所招也诸兄弟要参龙山禅将你向来册子上学得底心意识边想得底尽情拈向一边单单看一个无意味底话头于日用中时刻不可放过直待心死路绝要一点气息也无休管悟不悟直恁勐烈疑将去参将去参到不参而自参不疑而自疑拶到百尺竿头进不得退不得住不得向这里忽然㘞地一声缓缓地睁开两眼依然只是旧时人秖改旧时行履处更不疑天下老和尚舌头即不无若在龙山门下向你道未在何故不见道欲穷千里目更上一层楼小参举古德曰莫行心处路不挂本来衣何须正恁么切忌未生时去此四途还有商量分也无诸兄弟若有不妨与山僧商量看问婆子烧庵意旨如何师曰来者不善荅者有余典座问干矢橛意旨如何师曰醋是醋味盐是盐咸座礼拜师曰是世法是佛法座拟议师打曰料你分疏不出剃藏头僧出问世尊未离兜率巳降皇宫未出母胎度人巳毕此意如何师曰刀刮头皮痛问庭前柏树子是何意旨师曰今日好大雪问如何是亲切处师曰髼髼松松曰如何是落脚处师曰拳拳挛挛乃曰即心即佛头上安头非心非佛斩头觅活不是心不是佛不是物正是弃本求末如何是祖师西来意庭前柏树子如何是佛干矢橛直恁么会去也是抱赃叫屈方便门中即不无若论衲僧本分料掉没交涉且道如何是衲僧本分倦来开单醒来喫饭清水洗钵漱口喫茶南方一九二九家家沿河插柳今冬数九巳来天气渐温山僧也想种几株昨日向沟头里河岸边走了一转尽天地冻得生铁相似纵有钢锹利䦆用尽平生气力直是穵砍不入顾左右呵呵大笑曰罢罢罢下座小参师唤僧来僧近前乃曰会得那边事向这边行履如何是那边事曰铁牛水上行师曰如何是这边行履事曰喫饭穿衣师曰截断两头又作么生曰三门骑佛殿师咳嗽一声僧无语师曰好一场曲调被山僧咳嗽一声便瓦解冰消问不是心不是佛不是物是甚么师曰小雪流凌曰意旨如何师曰大雪冻河乃曰诸人欲学斯道必须要善用其心近来学者不善用心者极多所以不能死心做工夫终日只在心意识上作活计永嘉道损法财灭功德莫不由兹心意识心意识乃是障道魔军龙山与你截断心意识你又无处下手不是昏沉定是掉举不是掉举定又坐在无事甲里要半点疑情也无又古人道大疑大悟小疑小悟不疑不悟究竟诸兄也不知疑情之所以然秖在知解上作活计知解才生依旧落于心意识欲得真疑现前必须万缘放下动静两忘外不知有身内不知有心亦不得坐在不知处向这里提个无意味底话头朝撕暮捱一时不得放过直捱到无下手处没滋味处心死路绝处连绝也不知工夫做到这里才唤作疑情疑情一起而前如银山铁壁相似向前不得退后不得左不得右不得昏闷杀人巳立百尺竿头更进一步直得悬崖撒手自肯承当绝后再甦欺君不得然虽如是切忌坐在前后际断处恐死了不得活何也巖头道未得个入头处必须求个入头处巳得个入头处必须求个出头处且道作么生是出头处蓦按竹篦顾左右喝一喝曰云散家家月春来处处花造藏经阁破木小参拈拄杖乃卓一下曰普庵到此百无禁忌紫微高临千祥骈集任他诸煞到来直得退避三舍复竖拄杖召曰大众吉祥王菩萨在山僧拄杖头上高声道今日破木良辰诸佛龙天悉皆欢喜称善不日工成钱粮云委又卓一下曰谢圣屈临有劳神用魏允彝居士荐慈请小参诸行无常竹密不妨流水过是生灭法山高岂碍白云飞生灭灭巳木人执板云中拍寂灭为乐石女含笙岭外吹正恁么时且道魏母王氏孺人在甚么处喝一喝曰直下西方休那步遍界莲邦归去来为李善友小参尘劳中生佛地上死有因有缘无彼无此既无彼此且道李善友一口气不来向甚么处安身立命泥牛钻入海木马逐风嘶为张居士绍先对灵小参师曰我来迟法堂前草深一丈公去早出门茫茫皆是草亲恩未报巳先归撒手长空日杲杲自性弥陀秖者是净土莲邦休外讨于此明得一双孤雁扑地高飞于此不明一对鸳鸯池边独立所以道我无一切心何用一切法乃震威喝曰且道是法耶是心耶张居士试定当看蓦竖拄杖良久曰三月江南春气暖鹧鸪啼处百花香过毫州为山西汾阳曹翰英居士对灵小参乃举古德曰五蕴山头一段空同门出入不相逢无量劫来赁屋住到头不识主人翁曹居士还识主人翁么若曰识得又不相逢既不相逢且道问甚么人赁竖拂子曰会么若道是拂子唤甚么作主人翁若道是主人翁又是拂子于此明得相逢却不识不识却相逢主人翁即是拂子拂子即是主人翁无彼无此无得无失方与这老宿同一鼻孔虽然生意各别养家一般究竟检点无一字提起有千般此阴灭时彼阴生彼阴生时此阴灭龙山也是因行掉臂即今仰劳大众为曹老居士唱个还乡曲调众乃举赞晚参晚参乃拈拄杖画一画良久曰会么识得一万事毕且道未画巳前是什么字诸兄若向这里会得许你具半只眼设若不明礼拜了再向诸人道一众作礼师起身归方丈晚参闻鼓声众集闻磬声礼拜山门里出入禅堂中打坐斋堂内喫饭东厕头疴屎且道是世间法是出世间法众中还有道得底么若道得不妨出来道看若道不得切忌向鬼窟里作活计晚参诸兄久闻龙山禅道佛法未入龙山门时早向诸兄道破了也及乎到来参见龙山却被龙山恶水浑身浇了也求入参堂领个话头昼三夜三摩裈擦裤真是不唧熘中更不唧熘也既不唧熘拌一生做个痴獃汉子向三条椽下七尺单前参将去自然有个相应时节若是伶俐衲僧向未到龙山巳前荐去好与三十棒且道是赏你罚你晚参参禅人须当生处要熟熟处要生何为熟处无明烦恼是何为生处菩提涅槃是若能反熟处为生生处为熟许你有个入处晚参举法眼因井被沙塞却泉眼眼问僧泉眼不通被沙塞道眼不通被甚么物碍僧无对法眼自代曰被眼碍师曰法眼恁么代语犹欠悟在或有向龙山道道眼不通被甚么物碍即向他道被道碍晚参举法眼指凳子曰识得凳子周匝有余后云门曰识得凳子天地悬殊雪窦显曰泽广藏山理能伏豹云峰悦曰官不容针私通车马师曰诸大老眼光烁破四天下却被法眼凳子惑乱不少往往作佛法商量浩浩引得后学初机不免钻龟打瓦龙山即不然识得凳子秖是凳子晚参一僧出作礼师曰作么曰学人初机请和尚直捷指示师曰香炉三只脚桌子四条腿曰恁么则太煞现成师拍膝一下曰观世音菩萨将钱买胡饼放下手来却是馒头你作么生商量曰不会师打两棒曰一棒打你不会一棒打你现成示众示众问如何是学人未生时本来面目师曰枣核两头尖乃举巖头奯祖值沙汰时隐于鄂州湖边作渡子两岸各挂一板有人过者打板一下头曰阿谁或曰要过那边去头乃舞棹迎之一日有一婆抱一孩儿来婆曰呈桡舞棹即不问且道婆手中儿甚处得来头便打婆曰婆生七子六个不遇知音秖这一个也不消得便抛向水中师良久复顾左右曰诸昆仲还会么若能于此会得山僧在你耳里于此不会山僧在你眼里直饶向山僧道和尚秖这一个也不消得山僧只得呵呵大笑且道笑个甚么笑你老婆见解示众大凡做工夫必须要疑言句古德曰不疑言句是为大病言句不明事理不通便唤作无孔铁鎚流俗阿师他古人垂一言半句与人解黏去缚拔楔抽钉如僧问云门如何是佛门曰干矢橛僧问赵州如何是祖师西来意州曰庭前柏树子只者两转语便是金刚圈栗棘篷吞不下透不过无处下手学者往往做工夫到这里无下手处不是落空便是着有所以古人道若论此事不可以有心求不可以无心会不可以寂默通不可以语言道离四句绝百非心意不行智识不到若是伶俐汉向这里举起话头勐着精彩看是个甚么道理看来看去如银山铁壁相似工夫到恁么地一刻不可放过蓦然磕着撞着向四句百非外直下打破漆桶自然银山粉碎绝后再甦从今更不疑天下老和尚舌头也然虽如是若到龙山门下秖向他道未在何故不见道粗餐易饱细嚼难饥珍重示众问洞上正偏即不问汾阳十智请师宣师曰随你颠倒如何是一同一质师曰山里石溪中水如何是二同大事师曰万里一条铁如何是三总同参师曰雪里埋月光皎洁如何是四同真智师曰切忌眼中重着楔如何是五同遍普师曰冬寒夏热如何是六同具足师曰贼不打贫儿家如何是七同得失师曰明眼人落井如何是八同生杀师曰眉间挂剑如何是九同音吼师曰鸦鸣鹊噪如何是十同得入师曰桃花浪箭射灵云与甚么人同得入师曰胡张三黑李四与阿谁同音吼师曰铁凤空里鸣作么生同生杀师曰近日王令稍严与甚么物同得失师曰爱看青山好忘却来时道阿那个同具足师曰六六三十六是甚么同遍普师曰甜瓜彻蒂甜苦瓜连根苦何人同真智师曰切忌认奴作郎孰能总同参师曰开眼见明合眼见暗那个同大事师曰脑后见腮莫与往来何物同一质师曰骑牛更觅牛曰闻道汾州柏铁嘴果然手段异诸方师曰轨持千里钞林下道人悲乃曰适来僧问十智同真山僧一一勉荅诸人还知其中一智是根源么复为颂出曰一智现在弥勒布袋抛向街头风吹日晒下座示众古人道十八上解作活计今日众中还有解作活计底么不妨出来道看僧问某甲解作活计师曰如何是你底活计曰海底泥牛吞却月师曰昨日有僧恁么道被山僧痛打一顿僧拟议师直打退示众不思善不思恶正与么时随顾左右喝一喝曰住住洎合错下注脚问倩女离魂那个是真师曰鸡嘴尖鸭嘴匾曰意旨如何师曰蚌蛤含珠没头脸久无人出师复曰鸡嘴尖鸭嘴匾蚌蛤含珠没头脸过河不湿裈皆因是水浅咦险因事示众此生心不歇穷劫遭磨灭此生心不了穷劫增烦恼直下歇当下了日日东方日出卯踏着上头关眼见虚空小元旦普茶示众大众催花击鼓石女巖前起舞灯笼拊掌呵呵露柱无端乱走诸仁者还会么若能会得不妨呵佛骂祖设若不会切忌扬尘簸土报君知莫莽卤甜瓜彻蒂甜苦瓜连根苦正恁么时且闻声悟道见色明心一句又作么生喝一喝曰万物咸新一夕落堂示众刘应明居士问曰弟子见赵州洗钵盂话特煞现成和尚何不举似大众令教参究师曰谁人知此意令我忆赵州士曰和尚也不得压良为贱师曰其僧见个甚么道理便悟去士曰有道理可见即不悟也师曰无道理时如何士伫思师曰又作道理去也士便喝师曰巳迟八刻乃曰刘居士请山僧举洗钵盂话令诸人一个个悟去秖如僧问赵州某甲乍入丛林乞师指示州曰喫粥也未僧曰喫粥了也州曰洗钵盂去僧大悟师曰赵州并未说奇言玅句僧即领略盖偷心易死之故也诸人设使不能荐取重为下个注脚碌砖空里叫蒲团水底走大尽三十日小尽二十九士曰弟子忍俊不禁亦为大众师说个偈子大尽小尽不离方寸谁饥谁饱谁倦谁困海底红轮山头浪滚十字打开要论便论师归方丈士随后入呈棒喝见解师不肯士深疑至三鼓上方丈叩门师曰谁士曰者老汉几被你瞒师曰你且下去士回至黎明复上方丈礼谢师曰净面了也未士曰净了师曰喫滚水了也未士曰喫了师曰依旧可怜生和声便打士曰和尚意作么生师便喝士亦喝师便打士亦打师曰我也打你也打其中意作么生士又喝师曰适来打而今喝干他甚么事士礼拜师笑曰也不得乱做示众一句合头语万古系驴橛伶俐衲僧闻得便行曰将谓普通有多少奇特原来只在这里且道这里是甚么所在直饶翻转面皮正好朝打三千暮打八百师一日见二鸦相打示众古人道闻声悟道见色明心龙山即不然闻声失道见色迷心此语有两负门若能辨得许伊开一只眼若辨不得即瞎却一只眼若要全开全瞎直须问取二老鸦喝一喝示众要参了生脱死底禅第一不得收拾外边事何故从门入者不是家珍向外驰求亦非玅道亦不得向心意边作活计不见古德道损法财灭功德莫不由斯心意识到这里直得外不放入内不放出不入不出不定不乱心等虚空亦不得作虚空想才作空见即不空也又不得坐在空处若坐在空处便是落空亡底外道魂不散底死人正与么时如盲人上高山相似上到万仞崖前忽然失脚一扑到底直得通身粉碎款款地睁开两眼始信永嘉曰无明实性即佛性幻化空身即法身法身觉了无一物本原自性天真佛非诳语也示众参学人必须心要应口行要越志近来学者口是心非志亏行短二六时中少有不如意处人我山摩天是非心塞海所以古人道一念无明起八万障门开将此大事因缘抛向大洋海里无明习气挂在眉毛尖上如此参学参到弥勒下生终不能得悟若是真实学道人不得自欺自瞒通身放下一点气息也无从朝至暮如木石相似只知饥来喫饭倦来打眠看一个无意味话头行住坐卧不可放过日久月深忽然磕着撞着噫元来此事不从人得方知吾不汝欺示众参禅一事原无奇特玄玅才有丝毫求奇索异之心早巳堕坑落堑了也须当内安其心外安其身万缘放下行住坐卧平平常常将个干矢橛树在面前忽然打破漆桶识得自巳本命元辰落着处不是差事示众学道之人外要身闲内要心静也不得太过也不得不及太过则精神不继不及则道业难成但将太过与不及拈在一边然后咬定本参看他必定是个甚么意旨蓦地坐断两头中间不立自有少分相应示众龙山昨日心上静悄悄地如木人相似休说杂念纷飞要求一念起处也不可得今朝心上闹浩浩地将尘剎以来事一时现前更有思不来想不去底杂念纷飞无如奈何山僧只得端身正坐用力排遣正排遣时推又推不开歇又歇不下觅他起处又不可得正恁么时忽听堂中开静山僧不觉放倒身心一觉睡到天明开眼看时日巳三竿诸昆仲且道昨日底是今朝底是若道昨日底是昨日静悄悄是无心古德曰无心犹隔一重关若道今朝底是今朝闹浩浩是有心古人曰有心用处还成错若道是则总是非则总非便是儱侗真如颟顸佛性正好弔向三门外打三十苕帚毕竟如何咄若不同床睡焉知被底穿示众乃拈拄杖画一圆相曰会么尽虚空是一个禅堂遍法界是一张禅床经行坐卧喫饭穿衣疴屎送尿全身在里许若道不在里许也是个开眼尿床鬼子若道在里许莫道不疑好所以古人道大疑大悟小疑小悟不疑不悟千疑万疑秖是一疑一疑若破千疑万疑一时破若论今冬做工夫在诸兄分上也算十分用心在山僧分中看诸兄要一个真疑现前底也无终日磨裈擦裤昼三夜三秖在心意识上作活计然此心意识正是学般若底障道魔军山僧大开方便与你夺了心意识及至心意识不行诸兄又堕在无事甲里心上觉得受用不知正是魂不散底死人落空亡底外道山僧又向你道不得无心死坐不得离话头空坐有不得无不得亦有亦无也不得非有非无也不得离四句绝百非到这里正好向竹篦子触背不得干矢橛意旨如何发大勇勐参将去自然真疑现前不想诸兄到这里无下手处没滋味处反打转来复与昏沉散乱搅作一团如此用心莫说在龙山会里便是释迦复出达摩再来也救你不得呜唿近来人心不古圣教衰微今有一般长老自巳道眼不明统一群瞎汉撑一个门庭见来几个好学者安下单来不教下死心做工夫今日出几个问头明日出两则公案引得十个一群五个一队商量浩浩着成转语做成拈颂呈上方丈瞎秃奴也不管他有见地无见地即便圈圈点点送将出来学人一见圈了拈颂点了转语通身庆快便道和尚肯了我终日向本子上去念机锋学公案将古人言句尽作是非得失商量若人问着如打热病相似胡说乱道如不肯他满肚无明便道某和尚肯过我底装模作样轻慢圣贤空腹高心造地狱业此正是打头不遇作家到老终成骨董所以参玄上士先要具一副择法眼亲近一个明眼长老可以与你抽钉拔楔解黏去缚诸兄弟若要解黏去缚么将诸方学得底心意识边想得底册子上看得底尽情放下放到无可放处死到无可死处向这里正好看一个公案或是竹篦子或是干矢橛如靠一座须弥山相似向四威仪中时刻不可放过直待悬崖撒手如梦醒如莲花开噫此回更不疑天下老和尚舌头也到恁么地正好向师承边十年二十年温研积稔将五家刚宗细大法门古今言句千七百则葛藤一拍粉碎方可向水边林下峭壁峰前保养圣胎诸昆仲即今还有与么人也无设有一任你横担拄杖紧峭草鞋若无不若按下云头向龙山顶上种田博饭喫良久卓拄杖下座示众昨日把定封疆今朝放开一线沸汤锅里冰凌石火光中掣电若能于此会得许伊工夫成片设若于此不会未免堕坑落堑堕坑落堑即且置众中还有工夫成片者么有则不妨出来竹篦子与你相见问如何是句师竖起竹篦曰如何是意师放下竹篦曰如何是意句交驰师和声便打僧无语师曰不得有语不得无语向这里道一句看曰舌头不出口师曰这是有语僧伫思师曰这是无语僧礼拜师曰又是躲根问干矢橛意旨如何师曰石羊吞石虎举僧问云门如何是佛门曰干矢橛若恁么会许伊开一只眼如何是佛干矢橛若恁么会未免瞎一只眼若要双眼圆明直待弥勒下生且道弥勒几时下生待虚空落地时向伊道示众一念迷处是众生一念觉时原是佛直下迷觉两俱空佛与众生是何物纵然会得谛当犹是高邮到邵伯乃弹指一下曰若恁么会去省却多少力梦觉偈示众梦里事事分明觉后空空如也一灵真性非真四大假合非假梦觉真假双忘步步头头脱洒语默动静之中一任唿驴唤马示众说宗说教也是弄精魂说禅说道也是弄精魂说心说性也是弄精魂说凡说圣也是弄精魂扬眉瞬目也是弄精魂入定凝神也是弄精魂朝参暮请也是弄精魂擦裤摩裈也是弄精魂精通三教博尽古今也是弄精魂直饶你将三藏十二部一切修多罗念在肚皮里如瓶泻水也是弄精魂三世诸佛历代祖师天下老和尚拈椎竖拂接物利生说玄说玅提古拈今也是弄精魂将一千七百陈葛藤横说竖说纵横十字说搅长河为酥酪变大地作黄金也是弄精魂于中若有旁不甘者出来道龙山恁么说话莫不别有长处么山僧向他道并无长处只知饥要喫饭倦要睡觉痛便叫痒便笑众中若有人道龙山恁么说话也是弄精魂山僧只得呵呵大笑且道笑个甚么宁可与有智人相骂不可与无智人说话便归方丈记录随后入方丈作礼师曰你见个甚么道理便来礼拜曰见和尚弄精魂师曰你因甚随山僧脚跟转曰理长则就师笑曰弄精魂汉又一僧上方丈呈见解师曰直饶你千了百当拈来便用事事无碍也是弄精魂其僧罔措而退示众龙山昔年曾向江南行脚参一则极现成底公案怀藏至今未尝举似与人适因诸兄发向上心结精进七山僧今日不惜眉毛得得举似敢保个个悟去正欲说时被诸兄一拜拜得我忘前失后又被诸兄问甚麻三觔干矢橛竹篦子父母未生前问得我口哑无言转身吐气不得将此一则公案忘却了也尽力思量要觅一个元字脚也了不可得蓦竖拄杖曰拄杖子你还记得么试代我道看良久曰拄杖默而不答两个有头无尾汉好与一坑埋却低头归方丈示众人生中国易要求出家难舍俗出家易参禅学道难参禅学道易亲近知识难亲近知识易望长久远难望长久远易舍巳从人难舍巳从人易通身放下难通身放下易千了百当难千了百当易事事仍旧难饶你千了百当事事仍旧若论佛法大意更向三条椽下七尺单前参三十年来喫龙山拄杖何谓如是不见道一丝不透如隔铁围冬前示众明日交冬数九冻得石女缩手灌了热酒三杯喫得通身是口崖前骂雨唿风山头倒翻觔斗过了一百单五大地山河露丑诸昆仲还会么若不会更听龙山重说伽陀千花万花等春来独有寒梅向雪开此花何故能开早披霜带雪舞三台新节示众昨日放开一线一任说黄道黑今朝把定对疆直教水洩不通若道放开一线的是此人理上偏枯若道把定封疆的是此人事上偏枯若道是则总是非则总非未免儱侗真如颟顸佛性若向这里道得十成句子任你东行西行若道不得且向长连床上交脚坐朔旦早课竟示众乃顾左右召大众曰好个西来大意适被诸兄异口同音花噼了也一场狼借且道是有是无若道是有有眼不能见若道是无怎奈七花八裂东撇西抛诸兄弟若向这里荐得一任腰包散去何必聚首作堆若于此不会今逢朔旦良辰不得开眼说梦便归方丈示众龙山有时着珍御服向诸人面前立地诸人又不识好龙山有时着敝垢衣向诸人面前立地诸人又不识歹龙山有时赤条条向诸人面前立地诸人又不敢正眼觑着于中若有个衲僧出来道目前无阇黎此间无老僧又作么生龙山只向他道昨日西风起今朝刮地霜除夕普茶示众诸兄还闻爆竹声么此声是一颗如意宝珠尽大地若有一人得者敢保福足慧足随心应用无亏可以登宝华王座应水月机向一毛端现宝王剎坐微尘里转大法轮逢时应节腊尽春回鹫岭拈花消息尽被万象森罗一时漏洩了也诸兄设若不会与你画蛇添足喝一喝曰大家喫茶去开新钟板示众乃拈椎曰权衡佛祖成圣转凡号令人天骑声盖色且声不是声色不是色现前诸兄切忌向那边觅不向那边觅时如何遂击钟板各一下曰若将耳听终难会眼处闻声始得知开大钟示众曰鲸音一吼山河晓惊醒梦中多少人设有灰心聋两耳野老拈花万国春便撞一下开新云板示众师拈椎曰昔金牛和尚每作饭熟时自舁饭桶至食堂抚掌呵呵大笑曰菩萨子喫饭来美则美矣善则未善不合引得无限人敲砖打瓦作佛法论量可谓错用其心龙山即不然若遇斋时又作么生遂击板三下曰和尚子过堂去卷之三终山西柏山楷禅师语录柏山楷禅师语录卷之四继住龙山华严院嗣法门人行悟等编次普说因事普说人身难得此生莫要空回果能制心一处则无事不办矣若论此事极是现成所以踏破铁鞋无觅处得来全不费工夫古人恁么说话所以棒打石人头嚗嚗论实事诸兄弟若向此等说话里留心将去多少省力何劳昼三夜三费许多老力诸兄你自巳狂心不歇屡求山僧普说开示且道教山僧说个甚么我又不会禅道佛法我又不会文字经史是个干巴巴长老近来善知识如麻似粟何不参去求去学去问去苦哉苦哉休说北方宗风不振南方佛法亦扫地矣非是宗风不振近日遍地多是野狐精魅龙山在南方亲近十数员善知识内有多少同参工夫也晓不得做今被诸方瞎秃奴尽情付了也何以故瞎长老见个学者生得几分人品写得几个文字说得几句话儿也不管他悟不悟就与他一柄如意写与他一首偈子付了他他时后日少不得是我家儿孙苍天苍天正是甜瓜彻蒂甜苦瓜连根苦又有一般没因缘底长老前生不曾修下福报今生又受不得淡薄遇着个不识羞的学者或拏三十两五十两设斋办供求和尚付了我罢瞎长老也不管他脚跟下了不了即便将错就错只图眼前富贵不顾万世骂名真地狱种造地狱因万劫千生无有出期又有一般长老不善守祖庭不肯住茅蓬拖一条棒东走西游遇着个有缘底住持见他住底好兰若家里好器皿结交几个好施主你来我往烘烘烈烈就起谋心口称上座满面春风便言山僧付了你罢贪也洪养坑陷高人若是有筋骨底汉子终不上此等野狐精底圈套若是无主宰底听得付法满口承当心生踊跃便言谢和尚慈悲苦哉苦哉且道唤甚么作佛法付又付个甚么与者受者同造无间地狱又有一等有因缘底长老集得一千五百众内有不辞劳苦深为丛林十年二十年百两千两化得来供养十方龙象大有功于常住长老见他一片好心便言山僧不孤负你与你一首偈子住山去好受人天供养学人得了偈子如得虎头金牌一面不识羞丑便言我是付法上座自去称扬称郑面南背北口称老僧受人天礼拜向古人册子上念一肚皮机锋心意识边想几句转语明窗造几句法语说得攒花簇锦四六成文集一群瞎汉见施主来设斋办供便去擂鼓敲钟上堂陞座打一场葛藤学者出众问几句闲话法座上答几句机锋哄骗在家檀越秖图热闹门庭正是一盲引众盲相牵入火坑未得言得未证言证妄谈般若败坏宗风此等称善知识喫他施主一粒米穿他施主一缕纱他时后日眼光落地四大分张定要为牛作马拽耙牵犁偿他宿债千佛出世也救他不得以上恁么付法尽成魔家眷属更有一等不可说不可说如恒河沙数魔种自称其德说有谈空故此龙蛇混杂玉石难分煳昧学者欺瞒后昆古人传衣付法以心印心单传直指不立语言文字秖论明心见性方可传持大教续佛心灯昔日如来住世说法四十九年末后鹫岭拈花迦叶微笑佛云我有正法眼藏涅槃玅心付嘱摩诃迦叶并不曾说付语言文字智慧聪明并不说付功劳财帛转语机锋故古德曰见与师齐减师半德智过于师方堪传授今人付法单以功劳文字财帛入情贵图牢笼学者撑持他底门庭所以宗风不振者皆因以上一伙野狐精出头来称善知识各霸一方兴妖捏怪坑陷人家男女退了无限高人信心诸昆仲若要亲近师家必须要具择法眼若不具择法眼孤负一生参学虚丧百岁光阴不如向深山穷窟里饥挑野菜连根煮渴饮清泉水几钟早晚念句弥陀佛不枉空门活一生今时又有一般禅和子未行脚时未入丛林时未参禅学道时只知饥来喫饭倦来打眠到是一个好人及至出门参方出一丛林入一保社亲近几个知识学几句机锋念几篇法语想几个问头作几联诗句逢人便胡说道我是禅师轻慢圣贤空腹高心搅群乱众败坏丛林若人肯伊便欢喜若不肯伊便起嗔心嗟乎此等唤作参学造下无边业因千佛出世也忏悔不得又有一般瞎长老见一个好学者不教他下死心做工夫求个真正悟处终日与他商量公案卜度机锋描画样妄解先宗者一语是那一语非向明窗下学做法语拈弄古今终日在心意识边作活计正是眼中重着楔脑后更添钉岂不见古人道此事决定不在言句上又道离心意识参绝凡圣路学若不求个真正悟门临命终时眼光落地四大分张生前狂心未歇死后泉路茫茫转驴胎闯马窍莫言龙山不道山僧今日苦劝诸兄今后休学此等焦芽败种孤负先宗尔等既到龙山这里必须放下身心也不要你会禅会道也不要你说古谈今也不要你精通三教也不要你广博经文直饶你将三藏十二部一切修多罗念在肚皮里如瓶泻水古人道秖名运粪入不名运粪出只要你将无始以来全心尽情死尽无名除尽烦恼断尽是非扫尽名利忘尽一切妄想攀缘尽情舍尽舍到无可舍处心如太虚空无一法可当情向这里正好看个话头如何是佛干矢橛大慧杲曰唤作竹篦则触不唤作竹篦则背不得有语不得无语速道速道才开口便打若将此等公案昼三夜三在兹念兹行住坐卧喫饭穿衣念念不舍疑将去参将去参到不参而自参不疑而自疑将三百六十骨节八万四千毛窍併做一个疑团喫茶不知茶味喫饭不知饭味参得没捞摸没滋味心死路绝无处下手正是好底消息切忌不可放过工夫若到这里譬如万仞崖前舍得身拚得命一扑扑到底扑得通身粉碎可谓绝后再甦欺君不得自然归家稳坐方可说行亦禅坐亦禅动静语默体安然若到这个境界一任你搅长河为酥酪变大地作黄金自是权衡佛祖号令人天诸兄若到与么田地真乃名为出家儿若也未到如此且就三条椽下七尺单前高挂钵囊紧峭草鞋朝参暮请何故直向今生须了却莫待累劫受余殃久立珍重普说山僧今日落堂诸兄请山僧普说且道教山僧开示个甚么若说禅道佛法山僧不知若要拈古提今山僧不会彼既丈夫我亦尔求人作么求人不如求巳求巳不如求心若要成佛作祖须是佛祖心肠始得要作大圣大贤须是圣贤心肠始得岂有众生心而作佛祖者哉岂有凡夫心而作圣贤者哉诸兄既来亲近山僧龙山也不要你拈今弄古也不要你答对吟诗也不要你机锋转语也不要你多知多解只要你将无始以来底偷心尽情死尽无明习气妄想攀缘尽情放下放到无可放处死到无可死处心若大虚空不作虚空之量自然虚而灵空而玅若三二十年把得定做得主行得去祖师门下自有少分相应若是汎汎之流这里经冬那边过夏柴不搬一束菜不择一茎穿长裙子戴高帽子大摇大摆无惭无愧不下死心做工夫只图向善知识口里学几句文书上看几句心意识边想几句逢人便乱说道我是禅师轻慢圣贤空腹高心真地狱种造地狱因千生万劫无有出期苍天苍天正是业识茫茫无本可据禅和子莫莽卤割爱辞亲抛父离母剃发染衣东走西走出一丛林入一宝所亲近知识图个甚么莫不是为喫为穿么莫不是为名为利么既不为喫为穿又不为名为利终朝走作甚么莫不是为禅为道么莫不是为玄为玅么若道你会禅被禅障会道被道障说玄被玄障说玅被玅障通宗被宗障通教被教障知今被今障识古被古障颇通三教九流会尽诸子百家却被三教九流诸子百家障直饶你向祖师门下三十年五十年造得事事无碍法法皆真拈来便用处处无心超出三界做个物外闲人便言我是无心道人物外闲人早巳障却道眼了也何故不见古人道知之一字众祸之门又古人道无为无事人犹是金锁难又古人道毫釐系念三途业因瞥尔情生万劫羁锁诸仁者还会么咄五湖四海浪滔滔万岭千山云朵朵酬示法语绕空禅人请示参禅是世间第一件大事因缘不得草草参须真参悟须实悟不得向心意识边作活计将无始以来底偷心尽情死尽却不可认作昭昭灵灵动转施为便是我自家活计临命终时一些也用不着古人尚几十年打成一片始肯点胸自许直至末后被明眼人点破去其闺阁中物然悟之一字岂易言哉上座既为生死出家来这里亲近山僧将你向来学得底文书上看得底心意识边想得底尽情抛向东洋大海里抛到无可抛处心如虚空无一法可当情方可提个话头昼三夜三茶里饭里发大勇勐起大疑情做将去休管悟不悟直做到水穷山尽虚空粉碎大地平沉无下手处没滋味处切忌不可放过正是好底消息工夫做到这里忽然㘞地一声呀佛法原来不用问人则抚掌一笑宋居士请示若论此事不可以有心求不可以无心会不可以寂默通不可以言语道若以有心求则头上安头若以无心会则斩头觅活若以寂默通则担雪填井若以语言道则证龟成鳖正恁么时毕竟作么生山僧不惜眉毛为你下个註脚昔僧问赵州狗子还有佛性也无州曰无若于无字会得许你开一只眼若要双眼圆明待案山点头却向你道玉泉居士看楞严经身心不安请示人生百岁七十稀况老居士巳近八旬早晚看经持咒或看话头不得十分太过若用心太过心反不安从今以后放下万缘一味做个无心道人只知饥来喫饭倦来打眠行住坐卧一味平常所以古人道平常心是道老居士若会得平常心是道尽大地是个极乐世界则身心晏然法法宁怗更有何物与汝为冤为对者也印月书记请示两口无一舌此是我宗旨又曰我宗无语句实无一法与人又曰大统刚宗先须识句若不识句难作个话会言句不透事理不通唤作无孔铁鎚流俗阿师古人恁么彻困为人后学不能向此等言句里直下便了终日秖向心意识边起模画样求玄觅玅殊不知愈求愈远转觅转疏恁么也不得不恁么也不得恁么不恁么总不得向这里直下知归从上此等说话是甚么破草鞋皆是方便语耳且尽情拈向一边将自巳胸襟中一段盖天盖地底光明用出来方可转三世诸佛向背后双手乂立历代祖师唤来洗脚有甚罪过若也未得与么地且将无量劫来底偷心尽情死尽有生以来学问尽情去尽去到无可去处舍到无可舍处正好看个话头如何是佛干矢橛将此话头顿在面前如猫捕鼠一时不可放过疑将去参将来参得没滋味没捞摸无处下手通身是个疑团切切不可放过忽然洗脸摸着鼻孔呀原来舌头不出口脚脚地上走直饶恁么悟去龙山拄杖子未肯点头在何故不见道太平本是将军定不许将军见太平机缘问如何是龙山家风师曰当面锣对面鼓曰师唱谁家曲宗风嗣阿谁师曰逢桥须下马有路莫登舟曰谢师答话师便打问如何是函盖干坤句师曰天清地浊如何是截断众流句师曰禹力不到如何是随波逐浪句师曰日往月来问牛头未见四祖时如何师曰家贫未是贫曰见后如何师曰路贫愁杀人曰见与不见时如何师曰五里一墩十里一铺问如何是法身边事师曰念珠一百八曰如何是法身向上事师曰昼夜转千回僧参师曰那里来曰五台来师曰今年文殊在那一台受供曰台台俱有文殊师曰不因上座怎见文殊曰某甲不省和尚说话师曰不因文殊怎见上座僧礼拜师曰文殊文殊曰切忌眼花师曰可惜错过文殊一僧入室请益值师写字便作礼师曰何为曰请益师举笔示之僧礼拜师曰不妨伶俐僧拟议师喝出又一僧入师亦举笔示之曰会么僧喝师曰不妨伶俐僧亦拟议师亦喝出师顾侍僧曰这两个师僧一人解放不解收一人解收不解放你还知么侍无语师曰山僧今日失利一日师进堂曰凡参禅须离心意识参绝凡圣路学一僧出问秖如离了心意识向那里下手参师以竹篦地上画一相曰拣来呈似山僧看僧拟议师打曰这个尚且不能下手说什离心意识参一僧才礼拜师下禅床向僧背后立僧才起师唤阇黎僧便转身师以竹篦指禅床曰何不向这里会僧拟开口师急以手掩其口曰住住切忌向这边着倒问如何是未生底消息师曰破草鞋曰不会师曰宁可赤脚不着最好问干矢橛意旨如何师曰昨夜三更失却舌天明起来失却口其僧有省问如何是父母未生时本来面目师曰待山僧死了烧了即向你道曰既死了烧了还道个甚么师曰山僧住院二十年来不合错为人下个註脚便打问如何是佛师曰不在东土即居西天曰毕竟在甚么处师曰明明向你道尚且不会何况盖覆将来便打问不思善不思恶如何是学人本来面目师曰龟毛索子系清风问不思善不思恶正恁么时语未竟师急以手掩僧口曰住住只消念到这里曰毕竟如何是学人本来面目师曰剑去久矣徒劳刻舟问如何是未生前底消息师展两手示之旁有居士闻举有省士曰我会也师曰向父母未生前道将一句来士曰脑后眉毛拖着地师曰干矢橛又作么生会士曰我到这里只得口哑师举起竹篦曰你还识得这个么士拟议师打曰非惟口哑亦在半途问干矢橛意旨如何师连顿足大叫曰气急煞我便掀倒禅床其僧有省居士问弟子要塑一尊无相佛乞师下手师唤居士士应诺师曰塑佛巳竟问古镜未磨时如何师曰古镜曰磨后如何师曰古镜曰磨与未磨相去多少师曰磨与未磨即且置你唤甚么作古镜僧无语师打曰瑕生也问狮子哮吼时如何师曰不哮吼曰为甚么不哮吼师曰狮若哮吼丧你命根僧无语师唤行者拖出这死尸去问麻三觔意旨如何师曰石女驾铁船浪里使风帆旁僧闻举大悟乃笑曰我会也师曰来来僧近前师曰唤着竹篦则触不唤着竹篦则背你作么生会曰带角勐虎出荒草师曰不得有语不得无语速道速道僧夺竹篦抛向地上拂袖便行师曰直饶恁么更喫三十竹篦问如何是父母未生时底意旨师曰露柱轮拳歌雪曲僧有省拂袖便行曰这回瞒我不得师曰你作么生会曰父母未生更少甚么师曰露柱轮拳歌雪曲聻僧掀倒禅床师曰山僧招得问文殊是七佛之师因甚出女子定不得师曰桑树猪擦背曰罔明乃下方菩萨为甚么出得女子定师曰池塘鸭洗头问如何是禅师曰合取狗口曰如何是道师曰一去二三里曰如何是向上事师曰向上问将来僧拟开口师曰错曰语也未曾问错个甚么师曰你适来问向上事那曰是师便打趁去问你也死我也死烧做一堆灰向甚处相见师曰赵州东壁挂葫芦问如何是道师曰蓦直去曰如何是道中人师曰切忌回头转脑一日师与慈光论最初末后句慈曰如何是最初句师曰开门先要七件事慈曰如何是末后句师曰福建荔枝青州饼问猫儿为甚爱捉老鼠师曰芭蕉闻雷开曰板鸣因甚犬吠师曰葵花向日转曰蚯蚓为甚化为百合师曰尺长寸短一僧参拜师曰开口即错动念即乖去此二途速道速道曰错师曰将谓胡须赤更有赤须胡僧作礼师曰放过即不可便打师在台山万缘庵度夏殿上经行僧问即今殿倒也和尚向甚处经行师曰吓煞我曰和尚还有怖畏心么师曰有曰如何得无去师就地拈一木片示之僧曰和尚在此过冬么师曰不过冬曰那里去师曰我要朝峨嵋去曰朝峨嵋图甚么师曰不图甚么曰不图甚么何用去朝师曰秖要踏破草鞋一日有兵马过关次一僧向师曰有八万四千兵马来拏和尚作么生躲避师曰不躲避曰还怕么师曰不怕曰恁么被他拏去师引颈向前曰请请僧拟议师呵呵大笑曰直须我拏你始得便掌问僧那里来曰六安来师曰六安出好茶是否曰是师曰何不将出供养老僧僧喝师曰舍不得便休乱叫作么曰错会不少师曰途中达摩大师向你道甚么僧拟议师曰果然错会不少问如何是接初机底句师曰徒劳跋涉山川须识旧时这个如何是辨衲僧底句师曰木马嘶风去不向铁牛吸尽西江水如何是行正令底句师曰八替对十三髑髅血淋淋如何是立干坤底句师曰王言如丝其出如纶问如何是佛师曰泪出痛肠五台山有一尊宿设十二问请师着语龙泉把断牢关不通凡圣为甚公然出入师曰官不容针私通车马清凉山一草一木无非文殊大智境界为甚此中人愚者多智者少师曰炉鞴之所多钝铁插箭岭事传千古岭即不问箭在甚么处师曰苍天苍天清凉石神用难测为甚么不包罗五顶反居五顶之内师曰多少人向者里着倒狮子窝不容异兽为甚此问虎豹成群师曰可惜许澡浴池凡夫尘垢理宜洗涤彼圣童子本无净垢为甚随例入浴师曰快赠他一匣肥皂狮子返踯奋迅绝尘为何遗迹于石师曰与天下做榜样龙蟠树既是龙蟠风雨雷电时为甚不脱然飞去师曰飞去即祸生金刚窟凡圣交参为甚石门常闭师曰理合如是既是清凉圣境心净即土净为甚容宰杀沟师曰明眼人难瞒菩萨每念众生等心济运喇嘛具何地修行而为菩萨顶戴师曰将谓胡须赤更有赤须胡不成佛不化石许说牛心今牛成佛而心化石何谓牛心师曰瓮里何曾走却鳖一日师与丘居士论道次士曰大道本无言无言不显道师曰如何是道士便喝师曰这是喝如何是道士默然师曰何不问老僧士曰如何是道师曰家家有路透长安士又问万法归一一归何处师曰铁蛇钻入金刚眼士复求颂师述曰万法归一二五成十更问如何西方日出士又问青州布衫重七觔意旨如何师曰㗭陀耶娑诃士曰请和尚再示一遍师曰忘却了也居士问如何是弟子本分事师曰穿衣喫饭士曰不穿衣不喫饭时如何师曰白冻自饿谁怜你一日二居士齐出问话师便打士无语师曰一箭落双鵰问唤作竹篦则触不唤作竹篦则背毕竟唤作甚么师曰山僧不辞向你道秖恐你错会曰不得有语不得无语又作么生师曰今日被你问得口哑曰速道速道师和声便打梁居士问红炉飞片雪意旨如何师曰有眼者见士请师示偈乃述偈曰红炉片雪要见便见拟议思量堕坑落堑又曰红炉片雪飞午夜木鸡啼会得个中意眼上两朵眉印月书记十问请师着语贵莫贵乎轮王髻中珠除却此珠还有高过者么师曰一有多种二无两般皇天无二道圣人无两心因甚如来会底迦叶会不得师曰若不同床睡焉知被底穿东土宗旨建自达磨达磨未来东土以前还有成佛人也无师曰破驴嵴上足苍蝇常啼菩萨唿卖心肝设若无心肝又卖个甚么师曰河里无鱼市上有大鑑一字不识因甚大庾岭亲书老卢到此师曰耑为流通沩山拨火悟道今人全身在火里因甚不悟师曰秖为全身在火里有人有影人行影随既然相随因甚踏不着师曰踏着祸生我宗无语句诸上公案是有语是无语师曰野狐见解凿破心中心生灭两俱亡不知此外还有进步也无师曰死水不藏龙这一着子三世诸佛历代祖师满口道不出既道不出将甚么唤作这一着子师曰老僧却疑曰学人疑此事未明和尚乃了事之人还疑个甚么师曰老僧不疑端的向你道了也师一日下堂值止静次乃巡香一匝有灯九盏一齐吹灭八盏至佛前高声叫曰大众连这一盏也不消得便吹灭归方丈师下堂乃喝一喝顾左右曰山僧这一喝落在甚么处一众无语师才坐一僧出师便展两手曰咦僧无语师便打退又一僧出师曰如何是你本分事曰脚底两茎眉师曰杜撰禅和如麻似粟曰老老大大话头也不识师曰老僧不如你问唤作拳头则触不唤作拳头则背唤作甚么师曰盏子扑落地碟子成七片僧礼拜师曰盏子扑落地为甚碟子成七片曰不会师曰可惜许一僧参南泉斩猫公案上方丈呈见解语未竟被师痛骂僧出复入作礼曰南泉斩猫意旨如何师曰王令巳行天下遍将军塞外绝烟尘僧便出师随下堂唤适上方丈问话僧来僧出师曰道得即放过你道不得痛与一顿僧拟进语师便打僧无语师乱棒打退僧桩立复示颂曰南泉斩猫朝打三千赵州救猫暮打八百东西两堂首座可为人天眼目此语有负门具眼者一笑一哭又曰把定干坤皆失色放开瓦砾也生辉直饶救得猫儿活平地无端起骨堆一日有医士跪师前涕泣师曰何为士曰求道师曰诸佛无上妙道愈求愈远转觅转疏士曰若不苦求弟子不知师曰道不属知不属不知士曰毕竟如何是道师曰道无毕竟道无如何士曰如师之指示越发摸索不着师曰你是大医么士曰不敢师曰甘草甜黄连苦士曰这个弟子岂有不知师曰你特煞伶俐道自远矣一居士问如何是佛法大意师曰石头土块士曰此意如何师曰长江水上波士曰如何是长江水上波师曰险士无语师曰者俗汉没头浸煞了也一居士问倩女离魂那个是真师曰河里失钱河里摝一日师下堂曰参禅须要大死一番始得若要大死捏起拳头挺起嵴梁看个话头看到没滋味没捞摸无天无地无人无我虚空粉碎大地平沉无一法可当情语未竟一居士出拈起苕帚曰和尚怎奈这个何师曰这个是甚么士便放下苕帚师曰拈起放下则且置秖如念佛底是谁士以手作摩顶势师曰死了烧了向甚处安身立命士便遶一匝归位师笑曰情知你弄精魂雷居士问金刚科仪曰世尊未举以前荐得犹且不堪开口以后承当自救不了请问和尚此意如何师曰待绵山点头即向你道曰工夫如何做师曰但饥来喫饭困来打眠曰如何是见性明心之旨师曰快煎茶来与雷居士喫曰这莫便是么师曰冷水要人挑热水要人烧一日众居士送亡归礼谢师曰正恁么时且道亡灵向甚么处去也士便喝师曰快点茶来士无语师曰伏惟尚飨师别问一居士你试道看士曰不向和尚道师曰为甚么不向山僧道士曰弟子喫茶忙师曰何得向茶盏里躲跟一日师与客僧喫茶次曰某甲住底是个小道场莫好供养送和尚反来叨扰李居士曰道场无小大须要识得真道场始得僧无语师问李居士曰如何是你底真道场士便拈箸竖起师曰这个犹是假道场如何是真道场士曰弟子到这里不敢妄通消息师曰大似持钵不得诈道不饥梁中斗居士问云门三句还许弟子请益也无师曰一任一任曰如何是随波逐浪句师曰金乌赶玉兔如何是截断众流句师曰下却斗门通底闸更无一滴到黄河如何是函盖干坤句师曰头顶天脚踏地士曰作家宗师天然犹在师曰是何言欤士曰世人有病向医王求医医王有病向甚么人求医师曰确士曰未在更道师笑曰你不肯老僧那士亦笑有一居士参三不是久未契偶于五月望日有省冲口作偈呈师求证昨日十四今朝十五云散水流石女起舞师阅竟随示一偈曰昨日十四今朝十五露柱怀胎灯笼起舞天明生个白头翁㘞地一声丧却母咦甜瓜彻蒂甜苦瓜连根苦一僧参问那里来曰这里来师打僧便喝师曰这里是甚么所在容你撒泼僧又喝师复打曰知而故犯情理难容问离却见闻觉知请师道师下禅床把住曰离却见闻觉知速道速道僧拟议师托开曰云有出山势水无投涧声问僧甚处来曰五台来师曰曾见文殊么曰曾见文殊师曰文殊向你道甚么曰教某甲向和尚说逢人不得乱统师低头归方丈诘旦师唤侍者请昨日问话僧来僧到礼拜师曰昨日公案未圆山僧休去今日又作么生僧无语师直打出方丈问大道本无二又道念佛底是谁且道是一是二师曰横拖铁牛耕石地曰赵州狗子因甚无佛性师曰倒骑水马下汾阳问如何是父母未生前本来面目师曰绣花针削铁十两曰意旨如何师曰鹭鸶腿割肉三觔问偷心死尽时如何师曰大地草漫漫曰偷心不死时如何师曰大地草漫漫曰和尚者两语有阶级无阶级师曰有阶级无阶级问天不能盖地不能载且道是个甚么师曰是个孟八郎汉曰和尚也只如此师曰莫将闲学解埋没祖师心问心如木石时与道相去几何师曰湖之南潭之北曰毕竟唤甚么作禅道佛法师曰烂木头曰一切总不得请和尚直指师以手搔头曰发长虽省帽风屑痒难熬僧礼拜师曰会么曰不会师曰不会更亲切问如何是父母未生前意旨师曰石女拭琴月下弹问粗言及细语皆归第一义如何是第一义师曰粗盐颗颗大细雨点点微曰学人问第一义师曰彭祖年高八百岁师下堂值众经行次以竹篦约曰住住众乃住师曰为甚达磨入你眼睛释迦钻你鼻孔你知么一众无语师曰若到诸方不得道龙山拖泥带水为人好拽竹篦归方丈问心生则种种法生且道心从何处生师曰鱼行水浊曰心灭则种种法灭且道此心灭向何处去师曰鸟飞毛落曰秖如心未生时是何境界师曰马蹄囫囵牛蹄破曰毕竟唤甚么作心师曰终不敢头上安头问如何是阴阳主师曰管笔能书片舌能语问南泉斩猫意旨如何师曰风行草偃曰既为大善知识因何杀心不除师曰非公境界一日祥瑞禅人举憨山大师住狮子庵时因送朱太史至三门见犬绳系踞地太史指犬谓大师曰为甚金毛狮子变作狗大师曰秖为多开口师曰我当时若在不恁么道梁居士曰请和尚道看师曰虽然是狗善能咬人梁拊掌称善问如何是本来面目师曰土块好打刀曰念佛底是谁师曰一双不是两个一日师闻爆竹声曰好个西来意可惜无人会一僧曰少卖弄师曰苍天中更加冤苦问如何是句师曰风吹雨洒曰如何是意师曰日晒火烧曰如何是句到意不到师曰水淹螃蟹曰如何是意句俱到师曰日出家家晓曰如何是意句俱不到师曰朽木盖华堂问无梦无想正睡着时主人公在甚么处师震威一喝僧罔措师打曰开眼说梦汉问如何是佛师曰西风过耳如刀割曰不会师曰来朝定有霜如雪问文殊是七佛之师为甚出女子定不得师曰穷不舍命曰罔明菩萨为甚出得师曰富不舍财一日师下堂值众经行次乃以竹篦约曰住住众齐住师曰山僧欲与诸人道一句子又恐画蛇添足遂掷下竹篦便出堂师过汾阳游甘露泉问住持乞水尝住持曰此水苦喫不得师曰既是甘露泉为甚反苦住持无语问百尺竿头如何进步师曰剎竿头上煎䭔子曰进后如何师擒住曰道道僧拟议师托开曰原来赚我问离心意识作么生参师曰苏嚧苏嚧㗭唎㗭唎曰不会师曰大悲咒也不会便打问如何是父母未生前本来面目师曰不萌枝结无花果次日僧问曰昨蒙和尚答某甲语曰不萌枝结无花果此意如何师曰昨日无此语莫谤山僧好一僧呈麻三觔颂师不肯僧请师颂乃曰问在答处答在问处并产完公大凭大据且道唤甚么作大凭据恐后无凭以此存照中斗梁居士屡至山问道师特过榆杨奉谒士因呈数十年用心之苦方有所得师曰且将居士从前所见所得尽情拈向一边秖如睡醒还得一如否士愕然曰和尚正爬着我底痒处到这里却去不得师曰睡醒既不得一如生死又焉得一如生死既不得一如至如逆顺境缘到来自然被他转换不得自由自在也向来于心意识边暂时所得底于生死头边还用得着么士曰自今而后为门下弟子终不敢自欺自瞒也梁居士临辞相约师回南之楚士固留山庵过夏每日与师论从上公案师曰未在士曰我所见者于本分中并没有甚么奇特秖是一味平常为甚和尚不肯我者何也师曰汝但无事纷扰心中甚平怗才有事来便不平怗也凡有一则淆讹公案到汝面前使去不得也有说得着底也有说不着底安得谓之无事谓之平怗者乎乃以无梦无想话深锥痛拶士说道理师曰秖如牛过窗櫺猫儿捉老鼠试下语看皆不契士从此大起疑情念念不去寝食俱忘一日与师言及大随以履覆龟话大段大随作怪换人眼珠乞师颂师随述曰天下众生皮包骨此个乌龟骨裹皮老婆原是女人做说与禅人更莫疑士恍然谓师曰无梦无想无见无闻正睡着时原来是这个道理至于正睡着时主人公在甚么处安身立命弟子到这里却过去不得无处下手师曰汝到这里过去不得无下手时是何道理士拟议师震威一喝便归方丈士当下有省即呈偈曰一喝分明拂袖归无心用处早成非欲知个里真消息石女生儿木马嘶师阅偈笑曰山僧今日为汝助喜乃设六问验之士曰面目虽殊其旨则一从今更不疑天下老和尚舌头也师述偈赞曰善哉梁公离情绝见三十年来打成一片绝后再甦冷灰发焰一念万年万年一念咦橄榄叶放夜叉头芍药花开菩萨面问文殊七佛之师为甚出女子定不得师曰东瓜直儱侗曰罔明菩萨因甚出得师曰瓠子曲弯弯问唤作竹篦则触时如何师曰左眼八两曰不唤作竹篦则背时如何师曰右眼半觔曰不得有语时如何师曰三觔四十八两曰不得无语时如何师曰九九八十一僧拟进语师直打退问麻三觔意旨如何师曰八角磨盘空里走僧作礼师曰会得礼拜不会礼拜僧拟议师曰将谓我孤负汝却是汝孤负我便打问承师有言离心意识参绝凡圣路学秖如心意识凡圣二路作么生离师曰金香炉下铁崑崙问不是心不是佛不是物语未竟师曰住住秖消念到这里僧拟议师打曰抛却甜桃子沿山摘醋梨师随众喫放参竟师唤僧来僧出侍立师即吹灭一灯僧曰此意如何师曰莫向那边会僧曰欲向那边会时如何师打曰不快漆桶问澄潭月朗为甚么不彻底掀翻师曰你试掀翻看僧便喝师作此相僧拟议师曰莫妄想一僧才出师进前曰三个孩儿打花鼓好大哥休来拦我毬门路僧拟议师便打一僧字如兰问如何是学人本来面目师曰荆棘远无剌芝兰近有香问无梦无想无见无闻主人公在甚么处师曰枕子扑落地打破常住砖僧作礼起曰某甲不会师打曰瞌睡犹未醒在师下堂茶罢乃唤行茶僧僧近前师覆却茶钟僧礼拜师曰不得作佛法会你作么生会僧忙然师曰却是山僧罪过师因病次偶出方丈遇一老宿宿曰和尚安否师曰安宿曰和尚不要动烦恼常要欢喜贵恙就好了师曰我也不欢喜也不烦恼宿曰这是大和尚底境界师厉色曰你来为甚偷常住果子喫老宿踧踖而退师大笑归方丈新到僧参问文殊为甚出女子定不得师曰兵来将攩曰罔明因甚出得师曰水来土掩曰某甲不会师示一颂曰兵来将攩水来土掩罗剎夜叉神头鬼脸问如何是海底泥牛衔月走师曰石压笋斜出如何是崖前石虎抱儿眠师曰悬崖花倒生如何是铁蛇钻入金刚眼师曰云开日出如何是崑崙骑象鹭鸶牵师曰雨过苔青曰一切众生皆有佛性为甚狗子无师曰石人抚掌笑呵呵本空问去却即今言句乞指本来性空师曰你迷源来得多少时曰即今蒙和尚指示师曰若指示你我即迷源曰如何是空师曰你问我觅曰乞师垂示师示偈曰心是性体性是心用心性一如谁别谁其妄外迷源秖者难洞古今凡圣如幻如梦又曰心不自心性不自性心性齐彰谁体谁用是源源迷非源谁洞老倒本空梦中说梦问文殊为甚出女子定不得师曰巢知风师曰罔明因甚出得师曰穴知雨乃示颂曰巢知风穴知雨直下荐得未可相许既然荐得为甚么不相许咄若到诸方但恁么举柏山楷禅师语录卷之四终山西柏山楷禅师语录柏山楷禅师语录卷之五继住龙山华严院嗣法门人行悟等编次拈古释迦降生至云门偃曰天下太平拈曰黄面小不识羞韶阳老不知丑直饶棒头有眼也是剑去刻舟世尊睹明星悟道至但以妄想执着而不证得拈曰世尊未睹明星眼光烁破四天下巳睹明星瞎却一双眸直饶恁么犹欠悟在龙山与么批判还有旁不甘底为瞿昙作主者么有则一棒打破你脑盖何故掀翻海岳求知巳拨转干坤致太平世尊陞座文殊白椎拈曰世尊陞座旁观者清文殊白椎当局者迷世尊便下座也是忍气吞声虽然如是还知世尊与文殊靴里动指头落处么秖是鸳鸯绣出从君看不把金鍼度与人世尊因普眼菩萨见普贤不可得至空中乘六牙白象拈曰普眼遍观三千大千世界觅普贤了不可得殊不知普贤在普眼鼻孔里普眼才起见普贤在空中且道是普贤不是普贤龙山要将三大老缚作一束抛向诸人面前诸人还见么咄一翳在眼空花乱坠世尊因五通仙人问世尊有六通至那一通你问我拈曰仙人问得甚好黄面答得更奇且道仙人会不会今有一等弄泥团汉向世尊一唿一诺处会那一通也是铁做面皮要会那一通驴年去世尊因耆婆善别音响至一冢间至罔知生处拈曰诸人尽道耆婆罔知生处殊不知世尊被耆婆热瞒且道第三髑髅毕竟生在甚么处天堂不收地狱不管东家作牛西家作马世尊一日陞座默然而坐阿难白椎请世尊说法至不为二乘声闻说法拈曰额头汗出口里胶生会中有二比丘犯律家丑不可外扬誓不为二乘人说法也是枷上重着杻世尊因七贤女游尸陀林至惟有诸大菩萨乃解此义拈曰帝释散花清酒红人面贤女索物财帛动人心仔细检点将来二俱一坑埋却世尊曰憍尸迦我诸弟子大阿罗汉不解此义惟有诸大菩萨乃解此义即且置秖如世尊还解此义么咄切忌开眼说梦世尊因外道问不问有言不问无言至如良马见鞭影而行拈曰世尊有起死回生之金舟正是遇斯等人反成毒药引得后代儿孙向世尊良久处起模画样虽然毕竟外道见个甚么道理便悟去切忌向世尊良久处会世尊因文殊起佛见法见被佛左降二铁围山拈曰文殊起佛见法见被世尊威神左降二铁围山且从秖如三世诸佛历代祖师天人阿修罗地狱鬼畜生一时齐起佛见法见世尊又如何施设阿呵呵哩啰哩家无读书子官从何处来世尊因文殊至诸佛集处至罔明弹指女子于是从定而出拈曰这则公案诸方拈提者极多儱侗者亦不少今时杜撰卜度者更甚皆巳眼未开奚能知此落处然则天地人物君臣父子世出世间一草一木无不自然之理所以道长者长法身短者短法身是法住法位世间相常住一丝毫也那移他不得何也落霞与孤鹜齐飞秋水共长天一色楞严经曰若以能推至认贼为子拈曰世尊恁么道芭蕉闻雷开龙济恁么道葵花向日转是与不是拈向一边且道唤甚么作心年年清明节处处烈纸钱世尊见文殊在门外立至何以教我入门拈曰这则公案诸方尽向门里门外商量大似郑州出曹门远之远矣殊不知世尊意不在言文殊来机亦赴诸仁者若要亲见世尊与文殊底落处且向三叉路口等个人来自然向你道破舍利弗问须菩提梦中说六波罗蜜至谁是弥勒拈曰舍利弗恁么问须菩提恁么答各与三十棒弥勒大士恁么道正好贬向无生国里且道三大老过在甚么处不妨检点看直饶检点得出也好与三十棒何故不见道明珠在掌有功者赏颂古世尊初生指天指地口劳刀祸福无门惟自招引得云门施毒手至今遍地血腥臊世尊陞座文殊白椎世尊才陞座文殊便白椎一等没絃琴千古令人疑女子出定鸡寒上树鸭寒下水果结树头花开碓嘴罔明文殊高山海底举似诸方分明记取瞿昙女子双明双暗罔明文殊同生同死咄昨日西园种黄瓜今朝东圃栽茄子殃崛产难豆子山头打瓦鼓但看来年五月五赤口白舌尽消除不必门前悬艾虎悬艾虎处处龙舟竞出舞广额屠儿日杀牛羊真是佛屠刀放下隔天涯更言我是千佛数惹得瞿昙乱撒沙世尊陞座迦叶白椎曰世尊说法巳竟便下座世尊陞座迦叶白椎旁观者清当局者迷末后道个说法巳竟也是铁作面皮世尊临入涅槃文殊大士请佛再转法轮世尊咄曰文殊吾四十九年住世未曾说一字汝请我再转法轮是吾曾转法轮也作贼怕拷欠债怕讨临末稍头漏逗不少无梦无想夜长好打睡床短难展腿三更梦入兜率宫醒来还在被窝里有角泥牛耕世界无鞍木马走东西夜来乌鸡谁捉去天明石女赶黄鹂马祖一喝百丈三日耳聋一喝元无缝罅忤逆闻雷害怕堪笑黄蘗太无端吐舌翻成话杷百丈野狐不昧不落都来是错雨过苔青云开日灼赵州勘婆子婆子指路口能招祸赵州勘破贼身巳露觌面勘破婆子脑后笑煞旁观三家村里折本土地堂中放憨宝寿在市立见二人相打一人近前打一拳曰你恁么无面目闻之忽然大悟一拳打破鼻孔将相本来无种担了一担精金换他一堆骨董宝寿陞座三圣推出一僧三圣推僧宝寿便打戏法无真黄金无假瞎却镇州一城人笑杀东村王大姐赵州勘二庵主抬捺由来作者知个中一字两头垂分明毒药醍醐句验尽诸方老古锥竹篦子罗纹结角眼麻迷遍地刀鎗觌面挥水洩不通凡圣绝无毛鹞子扑天飞不触不背依然犯讳拟议思量髑髅粉碎不得有语不得无语三千里外且莫错举速道速道开口便打眼目定动可知礼也僧问赵州和尚姓甚么州曰常州有曰甲子多少州曰苏州有常州有苏州有七个铜钱买一斗归来煮了半大锅十人喫了九人呕咦猴愁搂搜头狗走抖擞口善道禅师与仰山翫月次山问这个月尖时圆相甚么处去圆时尖相又甚么处去善曰尖时圆相隐圆时尖相在云崖曰尖时圆相在圆时无尖相道吾曰尖时亦不尖圆时亦不圆尖时任他尖圆时任他圆互相更忉怛诸师总杜田文殊菩萨命善财採药善财于地上拈一茎草度于文殊文殊接得示众曰此药亦能杀人亦能活人採药须眼便用药手更精直饶手精眼便也是剌脑入胶盆那咤太子析骨肉还父母骨肉齐分事巳彰现身说法太郎当水向石边流出冷风从花里过来香黄龙三关我手何似佛手袖破露出两肘烹了一壶酽茶邀宾来饮好酒我脚何似驴脚举步何曾踏着但看初八廿三大地百川潮落人人有个生缘家家盐咸醋酸拈起三片好瓦放下却是碌砖玄沙谛当甚谛当敢保老兄未彻在灵云见桃花眼睛齐突出堪笑谢三郎虚空里揣骨玄要第一玄寒时普天寒江湖都冻彻断绝渡人船第二玄热时普天热石女唱巴歌得头脑裂第三玄干坤掌上安拈来只一撮盲龟何处看第一要江南三月鹧鸪叫路上拾得死猫头分文不直人人笑第二要出入无门不上道三叉路口卖餈糕闹市街前安屎窖第三要宝剑逢人不出鞘袖里金鎚觌面挥铁额铜头皆失照四科拣夺人不夺境朔风吹面冷寒梅带雪开明月移花影夺境不夺人白云锁柴门夜来何处火烧出古人坟人境两俱夺须弥捻为末撒出遍三千收来只一撮人境俱不夺饭罢了洗钵水上按葫芦动着活泼泼万法归一万法归一一归何风吹石臼念摩诃赵州饭罢洗钵去怎似南泉打破锅倩女离魂那个是真天清地浊堆山积岳初八廿三百川潮落两个泥牛斗入海错错宾主句宾主才分绝颟顸君臣合处有多般一毛头上三千界百亿须弥纳芥宽丹霞烧木佛丹霞天寒烧木佛院主无事堕眉须万丈崖前三角石五老峰头顶太虚世尊拈花迦叶微笑蓦地高拈一朵花破颜微笑巳千差直饶亲受如来付遗害儿孙眼着沙别破蕴和尚颂十二则菩提无树风幡话菩提无树镜非台万丈洪波就地来风幡不动人心动殃及儿孙被活埋万法归一青州布衫万法归一一也非烂却东邻瓮里虀七觔衫子当面掷平地无端起骨堆赵州亲见南泉镇州萝菔赵州亲见南泉镇州出大萝菔两个哑子相逢携手牵南拽北咄咄咄迦叶倒却门前剎竿兄唿弟应实堪怜剎竿倒却费周旋直饶深领师兄意也是无端鼻孔穿赵州庭前柏树子庭前柏子西来意殿后枯桩唤甚么赵州古佛口门窄唱出唐言梵语何城东老母与佛同生不欲见佛老母不欲见同生珊瑚枝上月偏明十指掌中皆是佛跳入黄河洗不清婆子烧庵把定干坤皆失色放行枯木也花生当初只道茅长短烧了原来地不平赵州使得十二时辰一拶无端起迅雷箭锋相拄电星飞世间多少痴禅客十二时辰使杀伊宝寿开堂三圣推出一僧八面旌旗不透风风行草偃建奇功为报将军休轻躁兵随印转辨来风马祖日面佛月面佛日面月面佛陀耶自古风流出当家落花台上重铺锦玛瑙街前布赤沙婆子请赵州转藏赵州不善了残经月下深沙努眼睛若教全转如来藏弥勒重来也不能僧问云门杀佛杀祖云门老汉舌头长遍界明明不覆藏月落三更穿市过出水红莲戴露香僧问大颠摈首座意旨如何师曰不图打草只要惊蛇曰首座有过无过师曰坐的看立的曰不会首座不迁怒大颠不二过一个黑漆桶双槌打不破直饶打得破填沟塞壑去僧参本来面目公案工夫至一念不生上方丈白师曰一念不生时莫是某甲本来面目么师不答僧罔措一念不生犹是隔三心才兆巳千差根尘识尽离窠臼腊去春来处处花一僧参不思善不思恶本来面目不思善不思恶两个泥牛轰斗角错错初八廿三百川潮落不思恶不思善陕府铁牛骑佛殿夜来一阵秋风起庭前落叶两三片经题以不以八不八一切魔王都吓煞不但波旬不相知纵然诸佛也疑着垂示师室中尝设六问以验学者木能生火为甚么又怕火烧火能烧一切物为甚么不能烧空水能淹一切物为甚么不能淹风地轮依水轮土块落水为甚么又沉风轮无相为甚么能使水兴波作浪四性生克互用不即不离为甚么水火不仝器汝等诸人若能于此六问着语亲切许你能转地水火风若不然者定被地水火风所转师室中尝设三关接人一瞿昙出世大地人唤他作佛未出世时唤他作甚么一后至雪山端坐六年睹明星忽然大悟今人夜夜见星因甚不悟一此事不可以见闻觉知离却见闻觉知且道唤甚么作此事座铭师因事室中书座铭十二则不得是巳非人不可得利失义是我者不得忻非我者不得恶参而有得不可自狂学而有得不可自满宁可行到而言不到不可言到而行不到得富贵而不可奢华遇寒苦而不可失志身不可一时不端庄心不可一刻不诚实像赞海上观音头顶太虚空目观大海水十方世界中无物能堪比一片大悲心万德圆融体不是吴道子谁能亲见你且将高挂画堂中一任众生勤瞻礼达磨折芦渡江小人气只履西归孩儿戏少室崖前坐九年赢得神光一只臂咄得便宜处失便宜后代儿孙受你累又折芦渡江恁么来也大险只履西归恁么去也大异少室峰前坐九年真耐烦赢得神光一只臂真法器拟问更是谁不敢犯爷讳布袋和尚这个胖汉谁不愿见满面春风笑里思算若问渠家兜率内院直饶恁么出头露面来龙山也只肯你一半若要全肯打开布袋头看云慈上人其慈如云巍巍独坐佛来魔来一齐勘破唤作云慈早巳话堕不唤云慈当面错过毕竟唤作甚么咦雨过苔青云开月露明空禅德真在人在有眼者见面目分明晴空掣电非真非空日面月面要知这汉行藏石火光中急荐若不荐烧上一炷好香为君聊通一线太原千寿寺震化鑑和尚这个老滑锥出世人罕见入水不动波挥空不用剑佛来与魔来一一开方便放下兔角杖拈起犀牛扇拟问更是谁蓦面飞闪电杂录送天生老人住老君观天生老汉住老君观有德有行无思无算一句弥陀昼夜不断两轮日月并明一则现成公案寿龙泉关主人才出娘胎便露丑翻身解作狮子吼曾向蓬莱走一遭八洞神仙齐稽首清凉山里逗真机龙泉关上施玅手有人问君寿几何拈起须弥挂北斗过榆林无定河游万佛洞奇哉大石窟空空无一物千尊与万尊尽从此中出若住此窟中我能包万佛若出此窟外万佛不我怪不住不出作么生大地漫漫云一块偶感无为无事事偏彰宝月光寒秋夜霜篱边拾得一茎草杀活齐施孰敢当有为有事事事了衣里明珠休外讨无端抛向万山头大地山河明皎皎和古德念珠韵有念是珠转佛无念是佛转珠坐断有无二念大地无不是渠示电机禅人今时休住足劫外莫藏身珊瑚枝上月独照夜行人示彦其禅人但尽凡情无圣见若存圣见即凡情圣见凡情都坐断嘶风木马火中行别寒山偈吾心似太虚无欠亦无余有时用得着水到便成渠师退普通过龙山华严庵见山林幽邃而喜之脚尖踢出五须弥独有龙山世所希八面红尘飞不上此山正好道人栖示榆林梁居士自从一见梁公后半个疑团咬不开横切清风煎雪饼竖披明月煮青苔虚空背上安宝座白云影里待公来和盘托出泥牛角觌面相呈脑后腮偶言生人物者天长人物者地于中无人物奚见有天地净土五首一句弥陀大法王遍界明明不覆藏见色闻声亲荐取鱼盆肉案总西方一句弥陀念不差山河大地现昙华正眼观来无一物电光影里露些些一句弥陀向上关亦非风动亦非幡三叉路口逢人笑五花猫子面门一句弥陀念不休龟毛绞索锁猿猴果然锁得猿猴住放去收来得自由一句弥陀念到家步步西方路不差在处无非极乐国随身总是玅莲花山居律二首不求成佛不求仙结个茅庵且度年倦去崖前跷脚睡醒来树下打秋千渴烹溪水香偏美饥食松花味更鲜记得古人曾有语卧云深处不朝天得休休处且休休深山穷谷度春秋闲临绿水鑑须发旋扫黄英煮芋头最惜雨兰群鹿喫犹嫌霜栗众猿偷有人问我西来意曳起拳头噼面殴山居绝句六首道人行履爱居山柴扉无锁白云拴日高三丈蒙头睡何劳更透祖师关山中独出绝人来竹径柴门长绿苔西篱菊绽知秋去东院梅开报春回扶桑日出海门东老衲山居睡正浓篱外游人敲竹户醒来何处打斋钟山居不用盖亭庵乱峰堆里石头龛出入无门云作户肯将闲口为人谈山居奚必盖茅棚自有崖龛四壁通半卷消闲经未了一轮明月到天中山居老衲万缘空日上三竿不打钟饭饱黄虀眠石上梦游兜率内天宫偶成日落西山后愁人睡不安独有闲衲子一觉日三竿四威仪山中行脚瘦鞋宽路不平扶笻摸石过悬崖独立峰前啸月明山中住少见人来多兄树百鸟枝头语若雷石女崖前毛卓竖山中坐年深不觉蒲团破绝后甦来不自欺混雨和云随着过山中卧石窟无床草打铺日高三丈嬾翻身篱外游人敲竹户因事偶感天地一间屋日月两盏灯门户虽然小无才不易撑佛事通慧师侄火今朝二十七通慧大事毕拈起火把子炼出黄金骨黄金骨即且置毕竟向甚处安身立命遂掷下火炬曰燄中铁马产婴儿白发丝丝吐皎月为师祖扫塔设供生也不曾见祖生老也不曾见祖老恁么亲见老翁心珊瑚枝上日杲杲莫谓不肖孙来迟却是师翁去太早德楷到这里通身是手草不能芟遍身是手塔不能扫草既不能芟塔又不能扫秖如报恩一句又作么生以双手拈香至顶上作了角童势旋一匝复作女人拜曰碎剪白云当茗香大地漫漫烟缭绕便烧复为通慧师侄入塔才为师翁扫塔水向春生又送师侄入塔水归东旺即此两重公案不须起模画样遂下骨衬为清凉上人火乃拈火炬打相曰会么若于此会得方知昔日生也不曾生今朝死也不曾死截断生死关蟭螟竭海水百年三万六千朝家家门前火把子喝一喝掷炬澄明大德火生有辰死有日生铁秤锤原是铁灯笼缘壁上天台露柱天明吞杲日乃喝一喝曰红炉燄里一片雪掷下炬徒行珍火师拈炬曰来无一物去也空来去明明不露踪石女抛梭机轧轧木人打鼓韵冬冬正恁么时且道我徒还闻么便下炬曰直饶翻转面皮去不若与伊脱臭衫瑞林禅师火一向水是你挑茶是你烧一步两个脚迹切忌照顾驴腰而今水也不挑茶也不烧识得神通并玅用搬柴运水自逍遥这是你的日用三昧即今又作么生喝一喝曰东西南北无门入旷劫无明当下销乃下炬新建普同塔为众亡僧入塔新建普同旧化灵骨塔户大开从这里入且道入后如何大家相对嘴卢都终日谈玄无法说行虔徒火恁么来灯笼夜半上天台恁么去露柱天明毛卓竖且道不来不去又作么生良久掷下炬曰烈燄光中一朵莲无鞍木马嘶风去入塔曰藏身处没踪迹六六三十六没踪迹处莫藏身九九八十一喝一喝曰识得红炉一点雪却是黄河六月冰为天泽律师塔前设供这个天泽师向来不相识今朝始觌面岂借他人力既不借他人力如何是相见一句良久曰夜半正明天晓不露道生禅人入塔君子务本本立道生撒手悬崖始见本真遂提起骨衬曰本真巳现道生在甚么处乃送下曰切莫打作两橛月辉禅人火尔遗常住十两金我送阇黎一把火胜热门中识得渠烈燄光中谁是我咄莫乱走掷下炬入塔有佛处不得住天晓铁牛耕世界无佛处急走过夜深木马上须弥正恁么时且道无缝塔门在甚么处拈拄杖画一画曰在这里便送入喇嘛火师曰生在临洮府死归阳曲县坐断生死关直下急须荐五老峰头浪泼天大冶红炉飞雪片正恁么时如何是你转身一句乃撺下炬曰夜半太阳辉明星当午现入塔乃挥拂子曰来也有因去也有缘因缘会遇岂非偶然遂下骨袋曰无根树下由伊坐玛瑙街前不许行松林禅人秉炬一尘才起大地全收一叶堕地天下皆秋喝一喝曰家家门前火把子体露金风夜不收下炬圆明上人秉炬乃以炬画一画曰识得一万事毕直下掀翻生死关佛与众生如电掣倒骑木马火中行看取一具金刚骨便下炬止谷禅宿请为二亲入塔乃挥拂子曰生无所从灭无所去生灭去来如藤倚树忽然树倒藤枯毕竟归于何处良久不依有住而住不依无住而住以拂子作相曰如是如是乃下灵骨嬾谷大师入塔生也不道错死也不道错却有一错如天普盖更有一错似地擎山到底一错玉润珠辉风高月冷嬾谷大师到这里如何甄别良久曰数声清磬是非外一个闲人天地间剑崖大师封龛乃曰十方无壁落四面亦无门上下无遮护朵朵白云屯遂封起龛南北三千里我特来送你相逢非偶然须识佛性意秖如即今起程一句又作么生乃卓拄杖曰虎啸风生龙行云起秉炬天然会里拾得明珠华林座前无人酬价显则光含十虚隐即难描难邈不必步步价高且请和盘放下不放下留取人间光照夜下炬入塔拈拂子画此相曰向上一着千圣不传复画此相曰我剑兄试道看直饶道得犹是最初句如何是末后句又画此相曰明眼人前三尺暗折合还归炭里坐乃送入骨衬灿云禅师火死有日瓮里何曾走却鳖生有时踏着秤锤硬似铁生死有无两重关一条铁蛇钻不入钻得入火里莲开香习习掷下炬碧水禅人火我无情渠有义相随二八秋从来不触讳头顶天脚踏地眉毛眼上横鼻孔双出气无一物有何意从今亲证火光三昧掷下炬如然禅人封龛这汉住世处处玲珑今朝弄巧一窍不通乃递封条与维那曰既掩此关坐断千峰起龛正欲行时骤雨来任他风吹雨不入须防平地石头关滑倒莫言我不说卓拄杖一下秉炬老衲年高九十六住世因缘今巳足火中铁马趁麒麟翻身踏破无生国见彻禅人火来时入林不动草去时入水不动波去来于中无缝罅石人拊掌笑呵呵笑即不问你而今作么生撺下炬曰丙丁童子来相见转身回步唱哩啰入塔不用求真惟须息见且道见作么生息乃卓拄杖曰扑落非他物纵横不是尘遂下骨衬无相禅人火这汉生也谈玄说妙死也说妙谈玄直饶无得无说听取海口常宣笑破森罗万象嘴火里花开朵朵莲乃下炬行远徒火人我山高悭贪病大无药可医火把送下且道送下后如何喝一喝曰嘉州大象耳聩陕府铁牛白癞便下炬书问复邢居士伏承来翰捧读数四内云赤洒洒空荡荡知公方寸无物方寸中果然无物有何生死可出有何万法可了认贼作子颠倒知见却向何处安着颠倒知见若无更起出生死了万法之心正是业识茫茫无木可据请公思之读书人何必向宗门下留心只从天理人欲上看去且道天理人欲是何形段是同是别是有是无天理中还有人欲也无人欲中还有天理也无人欲天理在甚么处见若向这里看得彻头彻尾人欲天理皆是强名欲理既是强名道之一字也用不着看到这里亦不得作无名想若起有无得失真假凡圣一切等心正是颠倒知见非见道也公谓服气可以不死参禅可以了心参禅实可了心若论此心无了不可了因不了而求了了与不了皆是识神用事播弄精魂卜度穿凿非正知正见者也然服气可以长生老子应不死也而不会宗旨诚哉公不自欺若论宗旨山野到这里也无启口处果宗旨有疑可拨冗过寓炊一食无米饭喫得饱齁齁地向明窗下大家体究一番务要知他祖师心肝五脏洞然了了可也呵呵与太谷众相公诸公要明此一段大事因缘决然不从人得然做工夫但不得向心意识边作道理生解会俱是诸公轻车熟路非生路也设看语录等书皆作事理玅用消缴非祖师禅矣寻常展卷无有不会得底道理惟有祖师言句是金刚圈栗棘蓬吞不下咬不破没滋味断不可起知见生情解任你用尽聪明伎俩无有毫发缝罅许你钻研处秖如祖师言句意在言外又不可向言外领会亦不得作不即不离想既不得穿凿註解则无下手处若果无下手处于道则近矣前吉人居士请去指月录如见古人婆心之处直下便了切不得以钵盂安柄为蛇添足何则经云是法非思量之所能解诸公的要明此一段大事须于日用中靠定竹篦子触不得背不得毕竟唤作甚么参来参去直参到无分别思量之所能解处蓦然㘞地一声摸着自家鼻孔自然归家稳坐可以竿木随身逢场作戏向作戏中似张果老倒骑一头驴过龙山楷长老打云门饼煮赵州茶与诸公贺喜与太谷众居士欲学斯道必须大死一番始得古德曰死尽偷心方堪入室绝后再甦欺君不得所谓死心者非沉空滞寂兀然坐在无事甲里名为死心也须将善恶有无是非取舍等心一齐放下名之谓死心心若死则疑情起疑情起与道则近矣故曰佛说一切法为度一切心我无一切心何用一切法又曰狂心若歇歇即菩提诸公此心若不歇必须于日用中单提一个竹篦子话头触不得背不得毕竟唤作甚么二六时中念兹在兹不得间断若参到水穷山尽连身心世界人物亦总不知不见于不知不见时忽然打破漆桶方知古人道三界唯心万法唯识是真语是实语者也前承送净土书山野展读再三可与袁中郎并驾齐驱自为不朽之书也如明得本分一着三教即是一个道理故曰心净即土净如要土净须念到一心不乱始得然一心不乱则一念万年耳试问诸公有西方可生无西方可生若有西方可生即今西方在甚么所在若无西方可生先圣讵有诳人之理见山野恁么问不可作方便接引权实有无等论若作是论即名谤法信有西方可生且明本分一着有无自然不问人而自知矣欲要知此事秖将向来一切史书文章知解学问直下舍尽舍到无可舍处亦不得起空有二见若起空有二见即外道见非正见也诸公要会正见且待十月间俟驾过峰头山野拄杖子与诸公眉毛厮结必然通个消息那时山野只得古拄上腭柏山楷禅师语录卷之五终