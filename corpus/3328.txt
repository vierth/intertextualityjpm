唐音癸签提要钦定四库全书集部九唐音癸籖诗文评类提要等谨案唐音癸籖三十三巻明胡震亨撰震亨字孝辕海盐人万厯丁丑举人官定州知州擢兵部员外郎所撰唐音统籖凡十集此其第十集也九集皆録唐诗此集则録唐诗话旧无刋板至国朝康熙戊戌江宁书肆乃得钞本刻行为目有七一曰体凡一巻论诗体二曰法微凡三巻分二十四子目自格律以及字句声调无不备论三曰评彚凡七巻集诸家之评论四曰乐通凡四巻论乐府五曰诂笺凡九巻训释名物典故六曰谈丛凡五巻採撷逸事七曰集録凡三巻首録唐集巻数次唐选各总集次金石墨蹟震亨蒐括唐诗用力最剧九籖之中惟戊籖有刻而所録不出御定全唐诗之外亦不甚行独诗话採撷大备为全唐诗所未収虽多録明人议论未可尽为定评而三百年之源流正变犂然可按实于谈艺有禆特録存之庶不没其蒐辑之勤焉干隆四十三年三月恭校上总纂官纪昀陆钖熊孙士毅总校官陆费墀唐音癸签卷一钦定四库全书唐音癸籖巻一明胡震亨撰体凡诗自风雅颂以降一变有离骚再变为西汉五言诗三变有歌行杂体四变为唐之律诗诗至唐体大备矣今考唐人集录所标体名凡傚汉魏以下诗声律未叶者名往体其所变诗体则声律之叶者不论长句絶句槪名为律诗为近体而七言古诗于往体外另为一目又或名歌行举其大凡不过此三者为之区分而巳至宋元编录唐人总集始于古律二体中备析五七等言为次于是流委秩然可得具论一曰四言古诗一曰五言古诗一曰七言古诗一曰长短句一曰五言律诗一曰五言排律一曰七言律诗一曰七言排律一曰五言絶句一曰七言絶句外古体有三字诗六字诗三五七言诗一字至七字诗骚体杂言诗律体有五言小律七言小律又六言律诗及六言絶句而诸诗内又有诗与乐府之别乐府内又有往题新题之别往题者汉魏以下陈隋以上乐府古题唐人所拟作也新题者古乐府所无唐人新制为乐府题者也其题或名歌亦或名行或兼名歌行又有曰引者曰曲者曰谣者曰辞者曰篇者有曰咏者曰吟者曰叹者曰唱者曰弄者复有曰思者曰怨者曰悲若哀者曰乐者凡此多属之乐府然非必尽谱之于乐谱之乐者自有大乐郊庙之乐章梨园敎坊所歌之絶句所变之长短塡词以及琴操琵琶筝笛胡笳拍弹等曲其体不一而民间之歌谣又不在其数唐诗体名庶尽乎此矣自古诗渐作偶对音节亦渐叶而谐宫体而降其风弥盛徐庾阴何以及张正见江总持之流或数联独调或全篇通稳虽未有律之名已寖具律之体四子承之尚余抝澁神龙而后音对俱谐诸家槩有合作沈宋尤为擅塲就中五字之谐差先故珠英前彦蚤逗流美之径七字之谐差晚故开元右丞犹存失粘之疵若乃律旣踵古以成律则古自应追古以存古故沈宋未作于孝和之日射洪巳兴于天后之朝是尤气机有先情籁自启匪人惟天一变自不得不尽变者也律体虽成于唐实权舆沈约声病之说今录之备考四声音韵之学至齐梁寖备沈约撰切韵之书名四声谱后隋仁夀中陆法言等尝加纂次唐仪鳯后郭知𤣥又附益之号切韵天宝末陈州司法孙愐复加刋正名为唐韵皆宗约之旧宋景德以及元祐先后重修名礼部韵畧今承用者是也双声叠韵宋谢庄传王𤣥谟问庄何者为双声何者为叠韵答曰互䕶为双声磝碻为叠韵八病一曰平头二曰上尾三曰蜂腰四曰鹤膝五曰大韵六曰小韵七曰旁纽八曰正纽南史畧云初汝南周颙善识声韵永明中呉兴沈约陈郡谢朓瑯琊王融以气类相推毂为文皆用宫商不可增减颙着四声切韵约撰四声谱又以双声叠韵分辨作诗八病于谢灵运传着论云夫五色相宣八音恊畅由乎𤣥黄律吕各适物宜欲使宫羽相变低昻舛节若前有浮声则后须切响一简之内音韵尽殊两句之中轻重悉异自灵均以来多历年代虽文体稍精此祕未覩妙逹斯旨始可言文按史称约论四声妙有诠辨乃当时陆厥尝作书辨之以为情物文之所急美恶犹且相半何独宫商律吕必责其如一钟嵘亦谓文制本须讽读不可蹇碍但令淸浊流通口吻调利斯为足矣务为精宻襞积细微使文多拘忌伤其眞美而约自有言云八病惟上尾鹤膝最忌余病皆通所赋亦往往与声韵乖是则此论不可尽拘明矣然有唐近律自从声病回忌肇体应复具遡其说以善用夫变通王弇州云休文之拘滞正与古体相反惟近律有关耳然亦不免商君之酷诚哉是言唐音癸籖巻一唐音癸签卷二钦定四库全书唐音癸籖巻二明胡震亨撰法微一陆机曰诗缘情而绮靡摰虞云诗发乎情止乎礼义假象过大则与类相过逸辞过壮则与事相违辩言过理则与义相失靡丽过美则与情相悖范蔚宗曰情志所托故当以意为主以文傅意以意为主则其㫖必见以文傅意则其辞不流然后抽其芬芳振其金石沈隐侯曰文章当从三易易见事一也易识字二也易诵三也刘勰曰怊惆述情必始乎风沉吟铺辞莫先于骨故辞之待骨如体之树骸情之含风犹形之包气若丰藻克赡风骨不飞则振采失鲜负声无力钟嵘云文有尽而义有余兴也因物喻志比也直书其事寓言写物赋也若专用比兴则患在意深意深则词踬但用赋体则患在意浮意浮则文散𢎞斯三义酌而用之干之以风力润之以丹彩使味之者无极闻之者动心是诗之至也又云夫属词比事乃为通谈至乎吟咏情性亦何贵于用事思君如流水旣是卽目高台多悲风亦唯所见淸晨登陇首羌无故实明月照积雪讵出经史古今胜语多非补假皆由直寻迩来作者辞不贵竒竞须新事牵挛补衲蠧文已甚自然英旨罕遇其人宋之问云衆辙同遵者摈落羣心不际者探拟王昌龄云为诗在神之于心处心于境视境于心莹然掌上然后用思了然境象故得形似又云诗思有三搜求于象心入于境神㑹于物因心而得曰取思久用精思未契意象力疲智竭放安神思心偶照境率然而生曰生思寻味前言吟讽古制感而生思曰感思释皎然云夫诗虽非圣功妙均于圣其作用也放意须险定句须难虽取由我衷而得若神表至如天眞挺拔之句与造化争衡可以意㑹难以言状非作者不能知也又云或以苦思丧自然之质此不然夫不入虎穴焉得虎子取境之时须至难至险始见竒句成篇之后观其气貌有似等闲不思而得此高手也有时意静神王佳句纵横若不可遏宛若神助不然葢由先积精思因神王而得乎气象氤氲由深于体势意度盘礴由深于作用用律不滞由深于声对用事不直由深于义类虽欲废巧尚直而思致不得寘虽欲废词尚意而典丽不得遗作者须知复变之道反古曰复不滞曰变若惟复不变则陷于相似之格置于古集之中使弱手视之眩目何异宋人以燕石为玉璞周客胡卢而笑也又复变二门复忌太过变若造微不忌太过茍不失正亦何咎哉戴叔伦云诗家之景如蓝田日煖良玉生烟可望而不可置于目睫之间韩愈曰和平之音淡薄而愁思之声要妙懽愉之辞难工而穷苦之言易好白乐天云为诗义在禆益言意皆有所为刘禹钖曰片言可以明百意坐驰可以役万景工于诗者能之风雅体变而兴同古今调殊而理㝠逹于诗者能之工生于才逹生于识二者相为用而后诗道备李德裕曰古人辞高者葢以言妙而工适情不取于音韵意尽而止成篇不拘于只耦故篇无定曲词寡累句又曰譬如日月终古常见而光景常新皮日休曰诗逮吾唐切于俪偶拘于声势易其体为律诗之道尽矣吾又不知千祀之后诗之道止于斯而已耶后有变而作者予不得以知之夫才之备者犹天地之气乎气者止乎一也分而为四时景色各异夫如是岂拘于一哉亦变之而已人之有才者不变则已茍变之岂异于是乎司空图云古今言诗多矣愚以为辨于味而后可以言诗也醯非不酸止于酸而已鹾非不咸止于咸而已人所以充食而遽辍者知其咸酸之外醇美者有所乏耳诗贯六义则讽谕抑扬渟蓄渊雅皆在其间矣惟近而不浮逺而不尽然后可以言韵外之致耳崔德符答人问作诗之要曰但多读而勿使斯为善梅圣俞曰诗之工者写难状之景如在目前含不尽之意见于言外沈存中云诗虽末技工之不造微不足以名家故唐人皆尽一生之力为之至于字字皆鍊得之甚难而观者灭裂不知其工若字字皆是无瑕可指语音亦流丽但细论无功景意纵全一读便尽更无可讽味者此类最易为人激赏乃诗之折杨皇荂也譬若三馆楷书作字不可谓不精不丽求其佳处到死无一笔此病最难为医也刘贡父云管子曰事无终始无务多业此言学者贵能成就也唐人为诗量力致功精思数十年然后名家杜工部云更觉良工用心苦不独画手为然叶石林云古今论诗者多矣吾独爱汤惠休称谢灵运为初日芙蕖沈约称王筠为弹丸脱手两语最当人意初日芙蕖非人力所能为而精彩华妙之意自然见于造化之表灵运诸诗可以当此者亦无几弹丸脱手虽是输写便利动无留碍然其精圆快速发之在手筠亦未能尽也作者审到此地岂复更有余事韩退之赠张籍云君诗多态度霭霭春空云司空图记戴叔伦语云诗人之辞如蓝田日暖良玉生烟亦是形似之微妙者但学者不能味其言耳葛立方云诗之有思卒然遇之而莫遏有物败之则失之矣郑棨诗思在㶚桥风雪中驴背上潘大临满城风雨近重阳之句为催租人所败亦可见诗思之难而败之甚易也严仪曰诗之法有五曰体制曰格律曰气象曰兴趣曰音节须是本色须是当行下字贵响造语贵圆不必太着题不必多使事又曰诗有别才非关书也诗有别趣非关理也然非多读书多穷理则不能极其至又曰盛唐诸公惟在兴趣羚羊挂角无迹可求故其妙处透彻珑不可色相言有尽而意无穷若以文字为诗以才学为诗以议论为诗夫岂不工去之愈逺又云论诗如论禅汉魏晋与盛唐之诗则第一义也大厯以还之诗则小乘禅也巳落第二义矣晚唐之诗则声闻辟支果也学汉魏晋与盛唐诗者临济下也学大厯以还之诗者曹洞下也大抵禅道惟在妙悟诗道亦在妙悟然悟有浅深有分限有透彻之悟有但得一知半解之悟汉魏尚矣不假悟也谢灵运至盛唐诸公透彻之悟也他虽有悟者皆非第一义也杨仲𢎞云诗不可凿空强作待境而生自工刘须溪云作诗如作字横眉䜿鼻所差几何而淸俗相去逺甚又云诗在㶚桥风雪中驴背上非也寻常景色时时处处妙意皆可拾得然此犹涉假借若平生父子兄弟家人邻里间意愈近而愈不近着意政难有能率意自道出于孤臣怨女之所不能者随事纪实足称名家卽名家犹不可得或一二语而止如孟东野慈母手中线归书但云安极羁旅难言之情李太白昨夜梁园雪弟寒兄不知小夫贱𨽻谁不能道而学士大夫或媿之矣如杜子美问事竞挽须谁能即嗔喝欲起屡见肘仍嗔问升斗并与声音笑貌彷彿尽之又如古人于奴婢猥下写至孤客亲僮仆凄然甚矣又云僮仆生新敬则出处世态隐约可见又云犬因无主善则俯仰犹有不忍言者古今甚深宻义徃徃于浅易得之诗眼云作诗不必句句工使其皆工反峭急无古气诗家一指云诗不歴鍊世故不足名家李空同云以我之情述今之事尺寸古法㒺袭其辞古人之作其法虽多端大抵前疎者后必密半阔者半必细一实者必一虚叠景者意必二此所谓圆规而方矩者也何大复云富于材积使神情领㑹天机自流临景结构不傍形迹佛有筏喻达岸则舍筏矣舍筏则达岸矣徐祯卿云因情以发气因气以成声因声而绘词因词而定韵然情寔窈渺必因思以穷其奥气有麤弱必因力以夺其偏词难妥贴必因才以致其极才易飘扬必因质以定其侈若夫妙骋心机随方合节或约旨以植义或宏文以尽心或缓发如朱絃或急张如跃括或始迅以中留或旣优而后促或慷慨以任壮或悲怆而引泣或因拙以得工或发竒而似易此轮扁之超悟不可得而详也王弇州曰才生思思生调调生格思即才之用调卽思之境格卽调之界又曰才骋则驭之以格格定则通之以变气扬则沉之使实节促则澹之使和又曰诗以专诣为境以饶美为材师匠宜高捃拾宜博胡元瑞云作诗大要不过二端体格声调兴象风神而巳体格声调有则可循兴象风神无方可执故作者但求体正格高声雄调鬯积习之久矜持尽化形迹俱融兴象风神自尔超迈譬则镜花水月体格声调水与镜也兴象风神月与花也必水澄镜朗然后花月宛然讵容昏鑑浊流求覩二者故法所当先而悟弗容强也又曰诗最可贵者清然有格清有调清有思清有才清才清者王孟储韦之属是也若格不清则凡调不清则冗思不清则俗王杨之流丽沈宋之丰蔚高岑之悲壮李杜之雄大其才不可槩以清言其格与调与思则无不淸者又云曰仙曰禅皆诗中本色惟儒生气象一毫不得着诗儒者言语一字不可入诗唐音癸籖巻二唐音癸签卷三钦定四库全书唐音癸籖巻三明胡震亨撰法微二四言正体雅润为本五言流调淸丽居宗兴寄深微五言不如四言七言又其靡也况束之以声调俳优哉七言律诗难于五言律诗五言絶句难于七言絶句古乐府选体歌行有可入律者有不可入律者句法字法皆然惟近体必不可入古耳风雅之规典则居要离骚之致深永为宗古诗之妙专求意象歌行之畅必由才气近体之攻务先法律絶句之构独主风神七言律于五言律犹七言古于五言古也五言古衔辔有程步骤难展至七言古错综开阖顿挫抑扬古风之变始极五言律宫商甫协节奏未舒至七言律畅达悠扬纡徐委折近体之妙始穷七言古差易于五言古七言律顾难于五言律何也五言古意象浑融非造诣深者难于凑泊七言古体裁磊落稍材情赡者輙易发舒五言律规模简重卽家数小者结构易工七言律字句繁靡纵才具宏者推难合自五言古律以至五七言絶槩以温雅和平为尚惟七言歌行近体不然歌行自乐府语巳峭峻李杜大篇穷极笔力若但以平调行之何能自拔七言律声长语纵体旣近靡字栉句联格尤易下材富力强犹或难之清空文弱可登此坛乎律诗句有必不可入古者古诗字有必不可为律者然不多熟古诗未有能以律诗高天下者也初学辈不知苦辣徃徃谓五言古诗易就率尔成篇因自诧好古薄后世律不为不知律尚不工岂能工古徒为两失而巳词人拈笔成律如左右逢源一遇古体竟日吟哦常恐失却本相乐府两字到老摇手不敢轻道李西涯杨铁崖都曾做过何尝是来四言诗须本风雅间及韦曹然各自为体勿得相杂四言简质句短而调未舒七言靡浮文繁而声易杂折繁简之𠂻居文质之要盖莫尚于五言故两汉以还文人艺士平生精力咸萃斯道五言古先熟读国风离骚源流洞彻乃尽取两汉襍诗陈王全集及子桓公干仲宣佳者枕籍讽咏工深日逺神动机流一旦吮毫天真自露骨格旣定然后沿洄阮左以穷其趣颃颉陆谢以采其华傍及陶韦以澹其思博考李杜以极其变超乘而上可以掩迹千秋循辙而趋无忝名家一代作古诗先须辨体无论两汉难至苦心模倣时隔一尘卽为建安不可堕落六朝一语为三谢纵极俳丽不可杂入唐音小诗欲作王韦长篇欲作老杜便应全用其体亦不得他杂词曲家非当家本色虽丽语博学无用况此道乎拟古乐府拟汉不可涉魏拟魏不可涉六朝拟六朝不可涉唐用本题事而不失本曲调上也调不失而题小舛次也题甚合而调或乖则失之千里矣乐府诗妙在可解不可解之间一涉议论便是鬼道七言古诗要铺叙要有开合有风度迢逓险怪雄俊铿锵忌庸俗软腐须是波澜开合如江海之波一波未平一波复起又如兵家之阵方以为正又复为竒方以为奇忽复是正出入变化不可纪极备此法者唯李杜也开合灿然音韵铿然法度森然神思悠然学问充然议论超然七言歌行靡非乐府然至唐始畅其发也如千钧之弩一举透革纵之则文漪落霞舒巻绚烂一入促节则凄风急雨窈㝠变幻转折顿挫如天骥下坂明珠走盘收之则如柝声一击万骑忽歛寂然无声歌行有三难起调一也转节二也收结三也惟收结为尤难如作平调舒徐绵丽者结须为雅词勿使不足令有一唱三叹意奔腾汹涌驱突而来者须一截便住勿留有余中作竒语峻夺人魄者须令上下脉相顾一起一伏一顿一挫有力无迹方成篇法长歌但㸔其通篇大势中间偶有拙句不失大体着一巧句最害正气凡诗诸皆有绳墨惟歌行出自离骚乐府故极散漫纵横初学当择唐人名篇脉络分明句调婉畅易下手者模彷成家后博取李杜大篇合变出奇穷高极逺又上之两汉乐府又上之楚人离骚以求其源本进于神化律伤严近寡恩大凡立意之初必有难易二涂学者不能强所劣徃徃舎难而取易文章罕工每坐此也律诗全在音节格调风神尽具音节中律诗第二字侧入为正格第二字平入为偏格唐名家诗多用正格用偏格者槪少三百篇以比兴置篇首律诗则置在篇中如景联所摹物色或兴而赋或赋而实比皆其义也律诗不可多用虚字两联塡实方好用唐以下事便不古对句好可得结句好难得发句好尤难得发端忌作举止收拾贵在出塲五言如四十箇贤人着一箇屠沽辈不得觅句者若掘得玉合有盖必有底但精心求之必得其宝李梦阳云叠景者意必二濶大者半必细此最律诗三昧如杜诏从三殿去碑到百蛮开野馆浓花发春帆细雨来前半濶大后半工细也浮云连海岱平野入靑徐孤嶂秦碑在荒城鲁殿余前景寓目后景感怀也唐法律甚严惟杜变化莫测亦惟杜作诗不过情景二端如五言律体前起后结中四句二言景二言情此通例也唐初多于首二句言景对起止结二句言情虽丰硕徃徃失之繁杂唐晚则第三四句多作一串虽流动徃徃失之轻儇俱非正体惟沈宋李王诸子格调庄严气象闳丽最为可法第中四句大率言景不善学者凑砌堆叠多无足观老杜诸篇虽中联言景不少大率以情间之故习杜者句语或有枯燥之嫌体裁絶无靡冗之病此初学入门第一义不可不知若老手大笔则情景混融错综惟意又不可专泥此论学五言律毋习王杨以前毋窥元白以后先取沈宋陈杜苏李诸集朝夕临摹则风骨高华句语宏赡音节雄亮比偶精严次及盛唐王岑孟李永之以风神畅之以才气和之以眞澹错之以清新然后归宿杜陵究竟絶轨极深研几穷神知化五言律法尽矣五言律差易得雄浑加以二字便觉费力虽曼声可听而古色渐稀七字为句字皆调美八句为篇句皆稳畅虽复盛唐代不数人人不数首七言律有起有承有转有合起为破题或对景兴起或比起或引事起或就题起要突兀高逺如苹风初发势欲卷浪承为颔联或写意或写景或书事或用事引证要接破题如骊龙之珠抱而不脱转为颈联或写意写景书事用事引证与前联之意相应相避要变化不穷如鱼龙出没豗涛观者无不神耸合为结句或就题结或开一步或缴前联之意或用事必放一句作散塲如截奔马辞意俱尽如临水送将归辞尽意不尽知此则七律思过半矣七言律不难中二联难在发端及结句耳发端盛唐人无不佳者结颇有之然亦无转入他调及收顿不住之病篇法有起有束有放有敛有唤有应大抵一开则一阖一扬则一抑一象则一意无偏用者句法有直下者有倒揷者倒揷最难非老杜不能也字法有虚有实有沈有响虚响易工沈实难至五十六字如魏明帝凌云台材朩铢两悉配乃可耳篇法之妙有不见句法者句法之妙有不见字法者此是法极无迹人能之至境与天㑹未易求也有俱属象而妙者有俱属意而妙者有俱作高调而妙者有直下不偶对而妙者皆兴与境诣神合气完使之然五言可耳七言恐未易能也勿和韵勿拈险韵勿起结用傍韵勿偏枯勿求理勿搜僻勿用六朝强造语勿用大厯以后事此诗家魔障愼之愼之七言律对不属则偏枯太属则板弱二联之中必使极精切而极浑成极工宻而极古雅极严整而极流动廼为上则然二者理虽相成体实相反故古今文士难之要之人力茍竭天眞必露非荡思八荒㳺神万古功深百鍊才具千钧不易语也古诗之难莫难于五言古近体之难莫难于七言律五十六字之中意若贯珠言如合璧其贯珠也如夜光走盘而不失回旋曲折之妙其合璧也如玉匣有盖而絶无参差扭揑之痕纂组锦绣相鲜以为色宫商角徴互合以成声思欲深厚有余而不可失之晦情欲纒绵不迫而不可失之流肉不可使胜骨而骨又不可太露词不可使胜气而气又不可太扬庄严则清庙明堂沉着则万钧九鼎高华则朗月繁星雄大则泰山乔岳圆畅则流水行云变幻则凄风急雨一篇之中必数者兼备迺称全美故名流哲匠自古难之高岑明凈整齐所乏远韵王李精华秀朗时觉小疵学者步高岑之高调含王李之风神更加以工部之雄深变幻庻尽七言能事尔作七言拗体者必以意兴发端神情傅合浑融疎秀不见穿凿之迹顿挫抑扬自出宫商之表可耳虽老杜以歌行入律亦是变风不宜多作作则伤境诗一题一首自为起合无论其一题数首者则合数首为起合易而置之便不可盖起句在前首而合句在后首故也作排律法虚韵不如实韵堪押顺联不如逆联有情作排律先熟读宋骆沈杜诸篇倣其布格措词则体裁平整句调精严益以摩诘之风神太白之气槩旣奄有诸家美善咸备然后究极杜陵扩之以闳大濬之以沉深鼓之以变化七言排律创自老杜然亦不得佳盖七字为句束以声偶气力已尽矣又欲衍之使长调高则难续而伤篇调卑则易冗而伤句合璧犹可贯珠益艰絶句固自难五言尤甚离首即尾离尾即首而腰腹亦自不可少妙在愈小而大愈促而缓吾尝读维摩经得此法一丈室中置恒河沙诸天宝座丈室不增诸天不减又一刹那定作六十小劫须如是乃得顾华玉云五言絶以调古为上乘以情眞为得体调古则韵高情眞则意逺华玉标此二者则雄竒俊亮皆所不贵论虽稍偏自是五言絶第一义七言絶语半于近体同其句格宛顺节促于歌行倍夫意味长永七絶盛唐诸公用韵最严无旁出者命意得句以韵发端突然而起意到辞工不假雕饰通首自混成无迹宋人专重转合刻意精鍊或难于起句借用旁韵牵强成章此所以不同也五言絶尚眞切质多胜文七言絶尚高华文多胜质五言絶昉于两汉七言絶起自六朝源流迥别体制自殊至意当含蓄语务舂容则二者一律也对结者须意尽如王之涣欲穷千里目更上一层楼高达夫故鄕今夜思千里霜鬓明朝又一年添着一语不得乃可絶句之法要婉曲回环删芜就简句絶而意不絶多以第三句为主而第四句发之有实接有虚接承接之间开与合相关反与正相依顺与逆相应一唿一吸宫商自谐大抵起承二句固难然不过平直叙起为佳从容承之为是至如宛转变化工夫全在第三句若于此转变得好则第四句如顺流之舟矣诗人咏史最难妙在不增一语而情感自深若在作史者不到处别生眼目固自好然尚是第二义也咏物固要逼眞但恐注精㸃写闲澹之气易至偏失要在不相谋而两得始佳诗固忌用巧太过然缘情体物自有天然工妙虽巧而不见刻削之痕老杜细雨鱼儿出微风燕子斜及穿花蛱蝶深深见㸃水蜻蜓款款飞等语读之浑然全似未尝用力此所以不碍其气格超胜与晚唐诸家之体物者迥别也咏物者宜于此细参诗固有以切为工者不伤格不贬调乃可咏物着题亦自无嫌于切第单欲其切亦易易耳不切而切切而不觉其切此一关前人不轻拈破也和韵联句皆易为诗害而无大益偶一为之可也然和韵在于押字浑成联句在于才力均敌声华情实中不露本等面目乃为贵耳杂诗自孔融离合鲍照建除温峤回文傅咸集句而下字谜人名鸟兽花木摹倣日烦不可胜数至唐人乃有以婢仆诗登第孩儿诗取祸者诗文不朽大业学者雕心刻骨穷昼夜致功犹惧弗窥奥眇暇役志及此皆诗道之下流学人之大戒也唐音癸籖巻三唐音癸签卷四钦定四库全书唐音癸籖巻四明胡震亨撰法微三改章难于造篇易字艰于代句用字一避诡异二省联边三权重出四调单复诗有隐一字而意自见者纠纠葛屦可以履霜言不可也海水知天寒言不知也皆隐一不字在李长吉咏寒百石强车上河水换冰字作水寒意自跃此用字之最有意者律诗忌犯叠音字固也然杜甫之卑枝接叶白乐天之嫌甜笑小李羣玉之﨑岖诘曲钩辀格磔非故用叠音以示巧乎知用字活法非可一端尽诗用助语字非法也惟排律长篇或间有之体物叠字本之风雅诗所不能无如刘驾之夜夜夜深闻子规呉融之摵摵凄凄叶叶同则多事矣然未有叠至七联如韩退之南山诗者岂以靑靑河畔草亦用叠字三联有前例与作法于凉虽汉人吾不能无余憾云作诗要健字撑拄活字干旋如红入桃花嫩靑归柳叶新弟子贫原宪诸生老伏䖍入与归字贫与老字乃撑拄也生理何颜面忧端且岁时名岂文章着官应老病休何与且字岂与应字乃斡旋也撑拄如屋之有柱斡旋如车之有轴好诗句法浑涵不可以一字求句中有一字可摘为眼非诗之至也才有此句法便不浑涵昔人谓石之有眼为研之一病余亦谓句中有眼为诗之一病如地坼江帆隐天淸木叶闻故不如地卑荒野大天逺暮江迟也如返照入江翻石壁归云拥树失山村故不如锦江春色来天地玉垒浮云变古今也此最诗家三昧不可不知诗在与人商论深求其疵而去之等闲一字放过则不可诗自有稳当字第思之未到耳王贞白尝以诗谒贯休休指其御沟诗云此波涵圣泽波字未稳王作色而去休度其必来书中字掌中以待王果来云欲更中字如何休展手示之遂定交要当如此乃是三百篇四言定体间出二三五六七言西汉诗五言定体间出二三四五六七言甚有至九言者凡句减于三字则喑增于九字则吃叠字为句不过合者析之顺者倒之便成法举此可类其余五字句以上二下三为脉七字句以上四下三为脉其恒也有变五字句上三下二者变七字句上三下四者皆蹇吃不足多学只此五七字叠成句万变无穷如人面只眼耳口鼻四尔不知如何位置来无一相肖者诗人工巧眞侔造化哉古人所以有句图之作令学者触类而长也然究竟法变非句图所能尽音律乃人声之所同对偶亦文势之必至或疑今人不及古者病于俪词余谓不然昔我往矣杨柳依依今我来思雨雪霏霏非俪耶但古人后于语先于意言对为易事对为难正对为劣反对为优假对当句对流水对蹉对扇对续句对凡诗对下句不妨胜上句古人所云吟咏滋味流于下句是也因情立体卽体成势规范本体谓之镕剪截浮词谓之裁裁则芜秽不生镕则纲领昭畅因字生句积句为章积章成篇句之清英字不妄也章之明靡句无玷也篇之彪炳章无疵也启行之辞逆萌中篇之意絶笔之言追胜前句之㫖一诗之中妙在一句为诗之根本根本不凡则花叶自然殊异如君子在位善人皆来句中无余字篇中无长语非善之善者也句中有余味篇中有余意善之善者也作诗必先命意意正则思生然后择韵而用如驱奴𨽻此乃以韵承意故首尾有序今人迁意就韵因韵求事所以失之刘勰云改韵从调所以节文辞气两韵輙易则声韵微燥百句不迁则唇吻告劳七古改韵宜衷此论为裁若五言古毕竟以不转韵为正近体诗卽不得押古韵然欲从事古诗古韵叶自当讲求李沧溟云古者字少宁假借必谐声韵无弗雅者古字自是足用第患不博古耳今之作者限于学之所不精茍而之俚或屈于才之所不健更掉而之险而雅均病然险可使安俚偏累雅聊用布亲串孰与风物自凄𦂳云霞肃川涨孰与金壶启夕沦夫韵歌诗之轮也失之一字全舆有所不行职此故矣栢梁押重韵者人占一句故犯重韵以争胜也焦仲卿妻重韵为多者长篇叙事无庸简择重犯正见滔莽之致也此二诗外有重押者当属偶误杜子美饮中八仙歌押二船字二眠字二天字三前字体正类栢梁故重用韵耳若韩退之诸诗以今裁而傚往例屡押重韵正如东眉故蹙颦㾗增丑有之益妍则未也退之诗云横空盘硬语妥贴力排奡盖言能杀缚事实与意义合也此最用事妙手诗自摹景述情外则有用事而巳用事非诗正体然景物有限格调易穷一律千篇祗供厌吐欲观人笔力材诣全在阿堵中且古体小言姑置可也大篇长律非此何以成章用事患不得肯綮得肯綮则一篇之中八句皆用一句之中二事串用亦何不可宛转淸空了无痕迹纵横变幻莫测端倪此全在神运笔融犹斲轮甘苦心手自知难以言述世岂有国号国姓可入诗者哉然如人歌小嵗酒花舞大唐春但经春色还秋色不觉杨家是李家非佳句乎观此事无不可使只巧匠少耳用事不可着迹只使影子可也虽死事亦当活用诗家使事必仍其事之本字其常也然亦不尽然如老杜玉衣晨自举铁马汗常趋非用昭陵石马汗出事乎却更为铁马但使闾阎还揖让敢论松竹久荒芜非用陶潜三径就荒松菊犹存语乎却更为松竹但细读全篇觉仍之不稳必更之才合者则颊上三毛之谓也于此参究可悟使事活法体物用干坤字最多者杜甫用元气二字最多者刘长卿境穷于睫量语亦穷于脗量非此等字不足副之后学用此为袭腐触此堪反隅诗惟情格并高可称上品其虽有事非用事者若论其功合入上格至有三字物名之句仗语而成用功殊少如孟浩然云气蒸云梦泽波撼岳阳城自天地二气初分卽有此六字假孟生之才加其四字何功可伐卽欲索入上流耶彼情格极高则不可屈若稍下吾请降之于高等之外以惩彼滥又宫阙之句或壮观可嘉虽有功而情少谓无含蓄之意也宜入直用事中不入上格无作用故也吟家虽忌疎学然如诗料平时收拾太多不能割爱往往病堆垜更不如寡学人作诗有情韵也谓不信者请看箧中集诸公胸中有几多书在诗家拈教乘中题当卽用敎乘中语义旁撷外典补凑便非当行在古如支公辈亦有杂用老庄语者至今时则迥然分途取材不可混矣唐诸家敎乘中诗合作者多独老杜殊出入不可为法今人作诗必入故事有持清虚之说者谓盛唐诗即景造意何尝有此是则然矣然亦一家言未尽古今之变也古诗两汉以来曹子建出而始为宏肆多生情态此一变也自此作者多入史语然不能入经语谢灵运出而易辞庄语无所不为用矣剪裁之妙千古为宗又一变也中间何庾加工沈宋增丽而变态未极七言犹以闲雅为致杜子美出而百家稗官都作雅音马浡牛溲咸成欝致于是诗之变极矣子美之后而欲令人毁靓妆张空拳以当市肆万人之观必不能也其援引不得不日加而繁然病不在用事顾所以用之何如耳善使事者勿为事所使如禅家云转法华勿为法华转使事之妙在有而若无实而若虚可意悟不可言传可力学得不可仓卒得也宋人使事最多而最不善使故诗道衰我朝越宋继唐正以有豪杰数辈得使事三昧耳苐恐二十年后必有厌而扫除者则其滥觞末弩为之也学诗者以识为主入门须正立意须高以汉魏晋盛唐为师不作开元天宝以下人物若自退屈卽有下劣诗魔入其肺腑之间由立志之不高也行有未至可加工力路头一差愈骛愈逺由入门之不正也古诗三百可以博其源遗篇十九可以约其趣乐府雄高可以厉其气离骚深永可以禆其思诗云有物有则又曰无声无臭昔人有步趋华相国者以为形迹之外学之去之弥逺又人学书日临兰亭一帖有规之者云此从门而入必不成书道然则情景妙合风格自上不为古役堕蹊径者最也随质成分随分成诣门户既立声实可观者次也或名为闰继实则盗魁外堪皮相中乃肤立以此言家久必败矣诗上自苏李下迄六代汉魏骨气虽雄而菁华不足晋祖𤣥虚宋尚条畅齐梁以下但务春华殊欠秋实唯李唐作者可谓大成然贞观尚习故陋神龙渐变常调开元天宝间神采声律粲然大备学者故当以是为楷式元和而后诗道浸晩而人才故自横絶一时若昌黎之鸿伟柳州之精工梦得之雄竒乐天之浩博皆大家才具也今人槩以中晩束之高阁若根脚坚牢眼目精利泛取读之亦足充扩襟灵赞助笔力宋初诸子多祖乐天元末诗人竞师长吉语意势为三偷语最为钝贼酇侯造律不暇及诗致使弱手芜才公行劫掠片言可折此辈无处逃刑其次偷意事虽可㒺情不可原若欲一例平反诗敎何设其次偷势才巧意精若无朕迹盖诗人偷狐白裘于阃域中之手吾亦赏俊从其漏网剽窃模拟诗之大病亦有神与境触师心独造偶合古语者如客从逺方来白杨多悲风春水船如天上坐不妨俱美定非窃也其次裒览旣富机锋亦圆古语口吻间若不自觉间亦有之未致足厌乃至割缀古语痕迹宛然斯丑方极皆不免为盗跖优孟所訾唐明皇令僧敎康崑崙琵琶僧云且遣崑崙不近乐器十年使忘其本领然后可敎有鄕人请学诗者余以此语之诗有古人所不忌而今人以为病者摘瑕者因而酷诋之将併古人无所容非也然今古寛严不同作诗者旣知是瑕不妨併去古人诗有误用重韵重字者皆是失㸃检处必不可借以自文又如风雨云雷有二联中接用者一二三四有八句中六见者今可以为法邪此等病盛唐常有之独老杜最少盖其诗卽景后必下意也又其最隐者如云卿嵩山石淙前联云行漏香罏次联云神鼎帝壶俱压末字岑嘉州云随马雨洗兵花迎盖柳拂旌四言一法摩诘独坐悲双髩白髪终难变语异意重九成宫避暑三四衣上镜中林下巖前在彼正自不觉今用之能无受人揶揄至于失严之句摩诘嘉州特多殊不妨其美然就至美中亦觉有微缺陷不为可也至于首句出韵晩唐作俑宋人滥觞尤不可学苏长公论诗有二语絶得三昧曰作诗必此诗定知非诗人盖诗惟咏物不可汗漫至于登临燕集寄忆赠送惟以神韵为上使句格可传乃为上乘今于登临则必名其泉石燕集则必纪其园林寄赠则必传其姓字眞所谓田庄牙人点鬼簿粘皮骨者汉唐人何尝如此最诗家下乘小道卽一二大家有之亦偶然耳可为法乎嘉隆学杜善矣而犹未尽迁转五州防御使起居八坐太夫人本常语而一时模尚遂令大夫使者塡塞奚囊太尉中丞类被差遣至不佞扶风汉大藩之类亦后学之前车也诗者人之情性也怨怼忿诟怒邻骂坐之为也其人抱道而居与时乖逢情所不堪因发于呻吟调笑抒其胸次闻者亦有所劝戒是诗之善也其发于讪谤侵陵引颈以承戈披襟而受矢以快一时之忿而罹诗之祸是失诗之旨非诗之过也诗家虽刺讥中要带一分含蓄庻不失忠厚之旨杜甫秋兴同学少年多不贱五陵衣马自轻肥着一自字以为怨之可也以为羡之亦可也何等不露王维喜祖三至留宿蚤岁同袍者高车何处归似乎言同袍者之薄然亦借之以明祖之过我者为厚其意未尝不婉若使他人为之则露矣直矣虽取快唇吻非所以自占地步也少陵故多变态其诗有深句有雄句有老句有秀句有丽句有险句有拙句有累句然无露句其意何尝不自高自任然其诗曰文章千古事得尖寸心知曰新诗句句好应任老夫传温然其辞而自负意隐然言外何尝有所谓吾道主盟代兴哉自少陵逗漏此趣而大智大力者发挥毕尽至使吠声之徒羣肆挦剥唐音永不可复噫嘻愼之郑谷云举世何人肯自知须逢精鑑定妍蚩若敎嫫母临明镜也道不劳红粉施吾谓凡今作诗者宜读此杜甫云杨王卢骆当时体轻薄为文哂未休尔曹身与名俱灭不废江河万古流吾谓今之好讥议前辈诗者宜读此张祜云等闲缉缀闲言语夸向时人唤作诗昨日偶拈庄老读万寻山上一毫釐吾谓前辈如王李二公惜亦未尝读此唐音癸籖巻四唐音癸签卷五钦定四库全书唐音癸籖巻五明胡震亨撰评彚一太宗文武间出首辟吟源宸藻概主丰丽观集中有诗斆庾信体宗向微㫖可窥然如一朝辞此地四海遂为家昔乘匹马去今驱万乘来与风起云扬之歌同其雄盻自是帝者气象不侔唐初惟文皇帝京篇藻赡精华最为杰作视梁陈神韵少减而富丽过之无论大略卽雄才自当驱走一世然使三百年中律有余古不足已兆端此矣明皇藻艳不过文皇而骨气胜之语象则春来津树合月落戍楼空语境则马色分朝景鸡声逐晓风语气则翠屏千仞合丹嶂五丁开语致则岂不惜贤达其如高尚心虽使燕许草创沈宋润色亦不过此徳宗诗尚雅正松院静苔色竹房深磬声最有称逺则王籍耶溪近则常建破山可与论其幽致而气体自穆故非吟士可伦虞永兴师资野王嗜好徐庾而意存砥柱拟浣宫艳之旧故其诗洗濯浮夸兴寄独逺虽藻彩萦纡不乏雅道治世之音先人而兴者也李安平藻思沈欝尤长五言如柳色迎三月梅花隔二年含巧于硕才壮意新眞不虚人主品目贞观永徽吟贤禇亮杨师道李义府许敬宗上官仪其最也吉光片羽仅传人口仪鹊飞山月曙蝉噪野风秋音响清越韵度飘扬齐梁诸子咸当敛袵矣四杰词㫖华靡沿陈隋之遗气骨翩翩意象老境故超然胜之五言遂为律家正始王子安虽不废藻饰如璞含珠媚自然发其彩光盈川视王微加澄汰清骨明姿居然大雅范阳较杨微丰喜其领韵疎拔时有一往任笔不拘整对之意义乌富有才情兼深组织正以太整且丰之故得擅长什之誉将无风骨有可窥乎当年四子先后品序就文笔通论要亦其诗之定评也欤陈子昻初变齐梁之弊一返雅正其诗以理胜情以气胜辞子昻卓立千古横制頺波天下翕然质文一变感遇之篇感激顿挫微显阐幽庻几见变化之朕以接乎天人之际唐人推重子昻自卢黄门后不一而足如杜子美则云有才继骚雅名与日月悬韩退之则云国朝盛文章子昂始高蹈独颜眞卿有异论僧皎然采而着之诗式近代李于鳞加贬尤剧余谓诸贤轩轻各有深意子昂自以复古反正于有唐一代诗功为大耳正如伙涉为王殿屋非必沈沈但大泽一唿为羣雄驱先自不得不取冠汉史王弇州云陈正字淘洗六朝铅华都尽托寄大阮微加断裁第天韵不及胡元瑞云子昂削浮靡而振古雅虽不能逺追魏晋然在唐初自是杰出斯两言良为折𠂻矣唐初无七言律五言亦未超然二体之妙杜审言实为首倡五言则行止皆无地独有宦游人排律则六位干坤动北地寒应苦七言则季冬除夜毘陵震泽皆极高华雄整少陵继起百代模楷有自来矣魏建安后讫江左诗律屡变自沈约庾信以音韵相婉附属对精宻及沈佺期宋之问又加靡丽回忌声病约句凖篇如锦绣成文学者宗之号为沈宋汉魏之间虽已朴散为器作者犹质有余而文不足以今揆昔则有朱絃疏越太羮遗味之叹沈詹事宋考功始裁成六律彰施五彩使言之而中伦歌之而成声缘情绮靡之功至是始备虽去雅寖逺其利有过于古亦犹路鼗出于土鼓篆籒生于鸟迹沈七言律高华胜宋宋五言排律精硕过沈沈宋固是竝驱然沈视宋稍偏枮宋视沈较缜密沈制作亦不如宋之繁富汉称苏李唐亦曰苏李以今论之巨山五言槩多典丽将味道难为苏廷硕七言尤富风华亦复乂难为李耳张燕公诗率意多拙但生态不痴律体变沈宋典整前则开高岑淸矫后规张曲江五言以兴寄为主而结体简贵选言淸冷如玉磬含风晶盘盛露故当于尘外置赏开元彩笔无过燕许许之应制七言宏丽有色而他篇不及李峤燕之岳阳以后感槩多工而实际不如始兴王湾词翰蚤着海日生残夜江春入旧年诗人已来少有此句张燕公手题政事堂示楷式又捣衣篇云月华照杵空随妾风响传砧不到君非张蔡之曾见觉颜谢之弥逺崔颢少年为诗属意浮艳名陷轻薄晚节忽变常体风骨凛然一窥塞垣为戎旅间语壮采欲埒鲍家储光羲诗格高调逸趣逺情深削尽常言挟风雅之道得浩然之气储诗高处似陶渊明平处似王摩诘王昌龄诗饶有风骨与储光羲气同体别而王稍声俊多惊耳骇目之句少伯天才流丽音唱疏越七言絶句几与太白比肩当时乐府采录无出其右王右丞词秀调雅意新理惬在泉成珠着璧成绘一句一字皆出常境摩诘以淳古澹泊之音写山林闲适之趣如辋川诸诗眞一片水墨不着色画及其铺张国家之盛如九天阊阖开宫殿万国衣冠拜冕旒云里帝城双鳯阙雨中春树万人家又何其伟丽也右丞诗自有二派绮丽精工者沈宋合调幽闲古澹者储孟同声孟浩然诗祖建安宗渊明冲澹中有壮逸之气浩然诗彩䒠茸半遵雅调全削凡体至如衆山遥对酒孤屿共题诗无论气象兼复故实又气蒸云梦泽波憾岳阳城亦为高唱浩然诗遇思入咏不钩奇抉异龌龊束人口若公输氏当巧而不巧者萧悫有芙蓉露下落杨柳月中疎孟则有微云淡河汉疎雨滴梧桐谢朓有露湿寒塘草月映淸淮流孟则有荷风送香气竹露滴淸声与古人争胜毫釐襄阳气象清逺心悰孤寂故其出语洒落洗脱凡近读之浑然省净眞彩自复内映虽藻思不及李翰林秀调不及王右丞而闲澹疎豁翛翛自得之趣亦有独长浩然韵高而才短如造内法酒手而无材料浩然四十字诗后四句率觉气索如岳阳楼岁莫归南山之类孟襄阳才不足半摩诘特善用短耳其景色恒傅情而发故小胜也其气先志而索故大不胜也然偏师而出者犹轻当于衆志而脍炙艺林高常侍性拓落不拘小节其诗多胸臆语兼有风骨故朝野通赏其文常侍诗气骨琅然词峯峻上感赏之情殆出常表岑嘉州以风骨为主故体裁峻整语多造竒高岑一时不易上下岑气骨不如达夫遒上而婉缛过之选体时时入古岑尤陡健歌行磊落竒俊高一起一复取是而已尤为正宗高适诗尚质主理岑参诗尚巧主景王孟闲澹自得高岑悲壮为宗常建诗似初发通庄却寻野径百里之外方归大道所以其旨逺其兴僻佳句輙来唯论意表如松际露微月淸光犹为君又山光悦鸟性潭影空人心此例十数句并可称为警策李颀诗发调旣新修辞亦秀杂歌咸善𤣥理最长论其数家往往高于衆作刘眘虚情幽兴逺思苦语竒忽有所得便惊衆听唯气骨稍不逮诸公惜其不永天年陨碎国宝陶翰旣多兴象复备风骨卢象雅而平素得国士之风祖咏剪刻省净用思尤苦气虽不高调颇凌俗崔国辅诗婉娈淸楚深宜讽味乐府数章古人不及崔曙诗多叹词要妙情意悲凉送别登楼俱堪泪下綦母拾遗诗举体清秀萧萧跨俗桑门之役于巳独能至如松覆山殿冷不可多得又如钟声和白云历代未有借使若人加气质减雕饰则高视三百年外也张谓代北州老翁荅及湖中对酒行并在物情之外但衆人未曾说耳亦何必历遐逺探古迹然后始为冥搜薛据为人骨鲠有气魄其文亦尔自伤不早逹怨愤颇深如寒风吹长林白日原上没可谓旷代佳句元次山结诗辞义幽约譬古钟磬不谐里耳而有可寻玩沈千运刋落文言冷然独写眞意元次山甚推重之其同调有王季友于逖孟云卿张彪赵微明元融数人而季友云卿尤胜季友诗爱竒务险逺出常情之外观画一篇甚有新意云卿诗祖述沈千运调气伤苦怨者之流如虎豹不相食哀哉人食人方于七哀路有饥妇人抱子弃草间则云卿深矣虽较之陈沈才能升堂犹未入室然当今古调无出其右者唐音癸籖巻五唐音癸签卷六钦定四库全书唐音癸籖巻六明胡震亨撰评彚二李白脱屣轩冕释羁缰鏁自放宇宙间饮酒非嗜其酣乐取其昏以自秽好神仙非慕其轻举欲耗壮心遣余年作诗非事其文律取其吟咏以自适太白耻作郑衞语其言多似天仙之辞凡所着述每多讽兴自风骚之后驰驱屈宋鞭挞杨马千载独步唯太白一人白性倜傥善赋诗尤工古歌才调逸迈徃徃兴㑹属辞古人之善诗者亦不逮李白才逸气高其论诗云兴寄深微五言不如四言七言又其靡也况使束于声调俳优哉又称梁陈以来艳薄斯极沈休文又尚以声律将复古道非我而谁故其集律诗殊少李白诗祖风骚宗汉魏下至徐庾杨王亦时用之善掉弄造出竒怪惊动心目忽然撇出妙入无声其诗家之仙者乎格高于杜变化不及读太白诗者要识眞太白处太白天才豪逸语多率然而成者学者于每篇中要识其安身立命处可也杜子美上薄风骚下该沈宋言夺苏李气吞曹刘掩颜谢之孤高杂徐庾之流丽尽得古今之体势兼人人之所独专诗人已来未有如子美者唐兴诗人承陈隋风流浮靡相矜至宋之问沈佺期等研揣声音浮切不差而号律诗竞相袭沿逮开元间稍裁以雅正然恃华者质反好丽者壮违人得一槩皆自名所长至甫浑涵汪茫千彚万状兼古今而有之他人不足甫乃厌余残膏賸馥沾丐后人多矣甫又善陈时事律切精深至千言不少衰世称诗史杜子美大篇江河转怪不测虽太白退之天才罕及至五言七言律微有拙处然时时得风雨鬼神之助不在可解若七言宏丽或更入于古野而不为俚亦惟作者自知虽大家数不能评也此笔絶于世久纷纷一花一叶饰姿弄鬓徒乱人意杜诗正而能变变而能化化而不失本调不失本调而兼得衆调故絶不可及大槩杜有三难极盛难继首创难工遘衰难挽汉魏至唐诗家能事都尽杜后起集其大成一也排律近体前人未备伐山导源为百世师二也开元旣徃大厯系兴砥柱其间唐以复振三也盛唐一味秀丽雄浑杜则精粗鉅细巧拙新陈险易浅深浓淡肥瘦靡不毕具参其格调实与盛唐大别其能㑹萃前人在此滥觞后世亦在此且言理近经叙事兼史尤诗家絶覩其集不可不读亦殊不易读近体盛唐至矣充实辉光种种备美所少者曰大曰化耳故能事必老杜而后极杜公诸作眞所谓正中有变大而能化者今其体调之正规模之大人所共知惟变化二端勘覈未彻故自宋以来学杜者什九失之不知变主格化主境格易见境难窥变则标竒越险不主故常化则神动天随从心所欲宋以后诸人竞相师袭者皆其变也然化境殊不在此子美诗妙处在无意而意已至非广之以国风雅颂深之以离骚九歌安能咀嚼其意味闯入其阃阈后生辈自求之则得之深矣彼喜穿凿者弃其大旨取其发兴于所遇林泉人物草朩鱼虫以为物物皆有所託如世间商度隐语者则子美之诗委地矣杜少陵平生之诗千四百五篇以年谱考之四十献赋之前传者少矣诗信非老不工也人多说杜子美䕫州诗好此不可晓夔州却说得郑重烦絮不如他中前有一节诗好今人只见鲁直说好便都说好如矮人看塲耳凡诗初年多骨格未成晚年则意态横放故惟中岁工力并到神情俱茂兴象谐合之际可嘉赏如老杜之入蜀篇篇合作语语当行初学所当法也夔崃以后过于奔放视其中年精华雄杰如出二手盖或视之太易或求之太深或情随事迁或力因年减虽大家不免世反以是为工者非余所敢知也元微之以杜之铺陈终始排比故实大或千言小犹数百为非李所及白乐天亦云杜诗贯穿古今腼覼格律尽善尽美过于李二公盖专以排律及五言大篇定李杜优劣不知杜句律之高自在才具兼该笔力变化亦不专在排比铺陈贯穿腼覼也深于杜者要自得之长篇最难晋魏以前诗无过十韵者葢尝使人以意逆志初不以序事倾尽为工至老杜述懐北征诸篇穷极笔力如太史公纪传此固古今絶唱然八哀八篇本非集中高作世多尊称之不敢议此乃揣骨听声耳其病盖伤于多也其中累句须痛刋去方尽善然此语不可为不知者言之郑善夫有批点杜诗其指摘疵颣不遗余力然实子美之知巳余子议论虽多直观塲之见耳尝记其数则一云诗之妙处不必说到尽不必写到眞而其欲说欲写者自宛然可想虽可想而又不可道斯得风人之义杜公徃徃要到眞处尽处所以失之一云长篇沈着顿挫指事陈情有根节骨格此杜老独擅之能唐人皆出其下然诗正不以此为贵但可以为难而已宋人学之徃往以文为诗雅道大坏由杜老启之也一云杜陵只欲脱去唐人工丽之体而独占高古盖意在自成一家不肯随塲作剧也然诗终以兴致为宗而气格反为病善夫之诗本出子美而其持论如此正子瞻所谓知其所长而又知其敝者也李杜二公正不当优劣太白有一二妙处子美不能道子美有一二妙处太白不能作子美不能为太白之飘逸太白不能为子美之沉郁太白梦游天姥吟逺离别等子美不能道子美北征等篇太白不能作少陵诗法如孙呉太白诗法如李广李杜二人如金翅擘海香象渡河下视郊岛辈直虫吟草间耳杨诚斋论李杜谓无待者神于诗有待而未尝有待者圣于诗余谓比之于文太白则史记少陵则汉书也李杜光燄千古人人知之沧浪并极推尊而不能致辨元微之独重子美宋人以为谈柄近时杨用修为李左袒轻俊之士往往傅耳要其所得俱影响之间五言古选体及七言歌行太白以气为主以自然为宗以俊逸高畅为贵子美以意为主以独造为宗以竒拔沉雄为贵其歌行之妙咏之使人飘扬欲仙者太白也使人慷慨激烈歔欷欲絶者子美也选体太白多露语率语子美多穉语累语置之陶谢间便觉面目有异乃欲使之夺曹氏父子位耶五言律七言歌行子美神矣七言律圣矣五七言絶太白神矣七言歌行圣矣五言次之太白之七言律子美之七言絶皆变体间为之可耳不足多法也十首以前少陵较难入百首以后靑莲较易厌扬之则高华抑之则沉实有色有声有气有骨有味有态浓淡深浅竒正开阖各极其则吾不能不服膺少陵唐人才超一代者李也体兼一代者杜也李如星悬日揭照耀太虚杜若地负海涵包罗万彚李惟超出一代故高华莫并色相难求杜惟兼总一代故利钝杂陈巨细兼畜李杜二家其才本无优劣但工部体裁明宻有法可寻青莲兴㑹标举非学可至又唐人特长近体青莲缺焉故诗流习杜者衆也太白笔力变化极于歌行少陵笔力变化极于近体李变化在调与词杜变化在意与格然歌行无常矱易于错综近体有定规难于伸缩调词超逸骤如骇耳索之易穷意格精深始若无奇绎之难尽此其稍不同者也偏精独诣名家也具范兼镕大家也然又当视其才具短长格调高下规模宏隘阃域浅深有衆体皆工而不免为名家者右丞嘉州是也有律絶微减而不失为大家者少陵太白是也清新秀逸冲逺和平流丽精工庄严竒峭名家所擅大家之所兼浩瀚汪洋错综变幻浑雄豪宕阂廓沉深大家所长名家之所短唐音癸籖巻六唐音癸签卷七钦定四库全书唐音癸籖巻七明胡震亨撰评彚三韦苏州五言诗高雅闲淡自成一家体今之秉笔者谁能及之苏州诗无一字造作直是自在气象近道其高于王维孟浩然诸人者以无声色臭味也韦应物居官自愧闵闵有䘏人之心其诗如深山採药饮泉坐石日晏忘归孟浩然如访梅问柳徧入幽寺二人意趣相似然入处不同韦诗润者如石孟诗如雪虽淡无彩色不免有轻盈之意顾况逸歌长句往往骏发踔厉出意外惊人语为快秦隐君诗气过其文遂乏华秀然亦可谓跨俗之致刘长卿最得骚人之兴专主情景长卿自称五言长城诗体虽不新竒甚能鍊饰大抵十首巳上语意稍同落句尤甚思钝才窄也其得罪风霜苦全生天地仁可谓伤而不怨足以发挥风雅长卿诗细淡而不显焕当缓缓味之不可造次一观而巳钱员外起体格新竒理致淸赡芟削浮游迥立莫羣如鸟道挂疎雨人家残夕阳又牛羊上山小烟火隔林疎又长乐钟声花外尽龙池柳色雨中深皆特出意表标雅古今又穷达恋明主畊桑亦近郊则礼义克全忠孝兼着足可𢎞长名流为后楷式郞员外与钱起齐名自丞相以下出使作牧二公无诗祖饯时论鄙之体调大抵欲同就中郞公稍更闲雅如荒城背流水逺雁入寒云去鸟不知倦逺帆生暮愁又萧条夜静边风吹独倚营门向秋月可以齐衡古人掩映时辈士元诸诗殊洗鍊有味虽自浓景别有淡意李袁州中兴高流与钱郎别为一体往往涉于齐梁绮靡婉丽盖呉均何逊之敌如野渡花争发春塘水乱流朝霞晴作雨湿气晩生寒文章之冠冕也刘结体不如钱厚写韵自婉钱选言似逊刘宻树骨故超郞藻变非富具有钱之遒上李笔势欲酣终乏刘之沉深当时四子齐名吾谓斥李令粤佗自帝存郞附蕞蜀三都可乎二包艺苑连枝何七字余有片藻佶五排槩多完什皇甫补阙冉巧于文字发调新竒逺出情外巫山诗终篇竒丽独获骊珠侍御体制清洁华不胜文大歴十才子并工五言诗卢郎中辞情㨗丽所作尤工卢诗开朗不作举止陡发惊彩焕尔触目篇章亦富埒钱刘以古体未遒屈居二氏亚等李司马任胸多疎七字俊语亮节开口欲佳故当以㨗成表长韩员外诗匠意近于史兴致繁富一篇一咏朝士珍之如星河秋一鴈砧杵夜千家又客衣筒布润山舎荔枝繁又疎帘看雪卷深戸映花关方之前代芙蓉出水未足为多君平高华之句几夺右丞之席无柰其使事堆垜堪憎见珍朝士以此见侮后进亦以此司空虞部婉雅闲淡语近性情抗衡长文不足平视茂政兄弟有余耿拾遗诗举体欲眞家贫僮仆慢官罢友朋疎浅言偏深世情上第五相公八韵宛致可悯时讶其不当作何也崔拾遗文彩炳然意思大雅如淸磬度山翠闲云来竹房又流水声中视公事寒山影里见人家斯亦披沙鍊金往往见宝李君虞生长西凉负才尚气流落戎旃坎壈世故所作从军诗悲壮宛转乐人谱入声歌至今诵之令人悽断张继诗体清逈有道者风如女停襄邑杼农废汶阳畊可谓事理双切又火燎原犹热风揺海未平比兴深矣世谓五言道丧齐梁以建安不用事齐梁用事也此可言体变不可言道丧大厯中词人刘长卿李嘉祐两皇甫等窃占青山白云春风芳草以为已有吾知诗道初丧正在于此末年诸公改辙葢知前非也详大厯诸家风尚大抵厌薄开天旧藻矫入省净一涂自刘郞皇甫以及司空崔耿一时数贤窍籁卽殊于喁非逺命㫖贵沈宛有含写致取淡冷自送𤣥水一㰱羣醲覆杯是其调之同而工于浣濯自艰于振举风干衰边幅狭耑诣五言擅塲饯送外此无他大篇伟什岿望集中则其所短尔郑常省静婉靡虽未洪深如儒衣荷叶老野饭药苗肥翩翩然有士气严维诗时出俊语如柳塘春水慢花坞夕阳迟野烧明山郭寒更出县楼皆可诵伤马长篇综组尤宻于鹄习隐多高人之意故其诗能有景象山中访道诸大篇泠泠独逺不疑世外人作朱湾诗体幽逺兴致涵深于咏物尤工如受气何曾异开花独自迟所谓哀而不伤国风之深者也戴叔伦骨气稍轻故诗亦少然廨宇经山火公田没海潮亦指事造形之工者章八元学诗于严维如雪晴山嵴见沙浅浪痕交得山水状貌武相宦逹后工诗虽致理未緜时复露鲜华之度权文公诗有絶似盛唐者或有似韦苏州处刘随州处者贞元后近体旣繁古声渐杳权相诗先气格而后词藻然风候旣至藻亦自丰其在开元名手亦堂奥之间韩公茹古涵今无有端涯及其酣放豪曲快字凌纸怪发鲸铿春丽惊燿天下韩吏部歌诗驱驾气势若掀雷掣电抉于天地之垠昌黎博大而文其诗横骛别驱崭絶崛强汪洋大肆而莫能止秋怀数首及暮行河堤上等篇风骨颇逮建安但新声不类葢正中之变也韩公挺负诗力所少韵致出处旣掉运不灵更以储才独富故犯恶韵鬬竒不加拣择遂致丛杂难观得妙笔汰用瓌珤自出第以为类押韵之文者过孟郊诗思苦奇澁有理致郊诗刿目鉥心神施鬼设间见层出东野五言琢削不暇苦吟而成观孟郊诗憔悴枯藁其气局促不伸诗道本正大郊自为之艰阻耳又曰高岑之诗悲壮读之使人感慨孟郊之诗刻苦读之使人不欢大厯以还乐府不作独张籍王建二家体制相近稍复古意或旧曲新声或新题古义词旨通畅悲欢穷泰慨然有古歌谣之遗亦唐世流风之变而不失其正者张籍祖国风宗汉乐府思难辞易王建似张籍古少今多文章穷于用古矫而用俗如史汉后六朝史之入方言俗语是也籍建诗之用俗亦然王荆公题籍集云看是寻常最奇崛成如容易却艰辛凡俗言俗事入诗较用古更难知两家诗体大费铸合在贾浪仙产寒苦地立心亦苦如不欲以才力气势掩夺情性特于事物理态毫忽体认深者寂入峻者迥出不但人口数联于劫灰上冷然独存寻咀余篇芊葱佳气瘦隐秀脉其妙一一徐露无可厌斁浪仙诚有警句观其全篇意思殊馁大抵附于寒澁方可致才亦为体之不备也李贺辞尚竒诡所得皆惊迈絶去翰墨畦迳贺诗祖骚宗谢反万物而覆取之长吉天才奇旷又深于南北朝乐府古词得其怨郁博艳之趣故能镂剔异藻成此变声使幽兰未萎竟其大业自铲诡芜归于大雅亦安能定其所诣李长吉师心故尔作怪多有出人意表者然竒过则凡老过则穉此君所谓不可无一不可有二太白仙才长吉鬼才长吉险怪虽儿语自得然太白亦滥觞一二贺以哀激之思作晦僻之调喜用鬼字泣字死字血字幽冷谿刻法当得夭元轻白俗郊寒岛瘦李贺鬼仙郊岛寒衲卢仝乡老柳宗元诗与王摩诘韦应物相上下颇有陶家风气子厚诗雄深简淡迥拔流俗至味自高直揖陶谢然似入武库但觉森严柳子厚诗世与韦应物并称然子厚之工致乃不若苏州之萧散自然韦左司平淡和雅为元和之冠然欲令之配陶凌谢宋人岂知诗者柳州则刻削虽工去之逺矣近体尤卑凡不称古诗轨辙殊多大要不过二格其一以和平浑厚悲怆婉丽为宗其一以高闲旷逸清逺𤣥妙为宗高闲一宗在古则陶在唐则王孟常储韦柳诸家但其格本一偏体靡兼备宜短章不宜鉅什宜古选不宜歌行宜五言律不宜七言律历考各集靡不然者中惟右丞才高时能旁及至于本调反劣诸子余虽深造自得然皆守耑长而阙全诣将无才之所趋力故难强耶杨巨源在元和间不为新语体律务实功夫为深刘言史歌诗美丽恢赡世以比之李贺张衆父婉媚绮错巧用文字时得讽兴之要于侍御诗清雅工于形似如风兼残雪起河带断冰流吟之未终皎然在目李希仲诗轻靡华胜于实此所谓才力不足务为淸逸然前军飞鸟落格鬬尘沙昏亦出塞实录白居易讽谕诗长于激闲适诗长于遣感伤诗长于切律诗百言而上长于赡古诗百言而下长于情乐天善长篇但格制不高局于浅切又不能变风操故读而易厌乐天用语流便使事平妥固其所长少年角靡逞博意在警策痛快晩更作知足语千篇一律轻看最能易人心手元稹少有才名与白居易友善为诗善状咏风态物色当时称元白两人所作号为元白体白诗祖乐府务欲为风俗之用元与白同志白意古词俗元词古意俗元白诗纤艳不逞流于民间疏于屏壁子父女母交口教授淫言媟语冬寒夏热入人肌骨不可除去非庄人雅士多为其破坏刘禹钖诗以意为主有气骨梦得诗雄浑老苍尤多感慨之句禹钖有诗豪之目其诗气该今古词总华实运用似无甚过人却都惬人意语语可歌眞才情之最豪者司空图尝言禹钖及杨巨源诗各有胜㑹两人格律精切欲同然刘得之易杨却得之难入处迥异尔窦氏五昆皆能诗友封巩尤长絶句为元白所称羊士谔风格不落卑调然例之能品亦萧然微尔李涉为人倾斜无大异井栏君子诸絶间有可观古风槪多疎莽严沧浪深取之不知何解李公垂绅追昔游诗大是宦梦难醒然其揽笔写兴曲备一生穷泰之感亦令披巻者代为怃然陆畅贵主催粧句㨗成得誉观他絶兼亦兴豪李存博贵公子亦豪亦恬虽篇什无多疎野可赏费征君高隐九华有长律为兹山写状碎金堪摘余可无讥施肩吾学道西山自诧羣眞之一而章句尚艳硕乏韵致未稔何以御风沈亚之意尚新竒风骨未就以当时有学其体者故论之殷尧藩诗有葩艳微嫌肉丰鹳鹊楼一律独茂硕而婉不愧初盛遗则姚秘监诗洗濯旣净挺拔欲高得趣于浪仙之僻而运以爽亮取材于籍建之浅而媚以蒨芬殆兼同时数子巧撮其长者但体似尖小味亦微醨故品局中驷尔张承吉五言律诗善题目佳境不可刋置他处当时以乐府得名未是定论周贺沉郁有骨力写像痛切音㫖融变李歙州才力周备兴比之间独与前辈相近朱庆余学诗于张籍具体而微旅鴈捉孤岛长天下四维勐句亦水部所少章孝标殊有蒨饰七字尤爽朗云领浮名去钟撞大梦醒何其伟也顾尉生自桑环隐袭茅岫近体俊婉可讽垩削功似多于眞逸翁补灶釡所乏矣李武宁廓宰相子才藻翩翩少年行字字取新冶游趣事碎小毕备老人读之亦狂唐音癸籖巻七唐音癸签卷八钦定四库全书唐音癸签巻八明胡震亨撰评彚四杜牧诗主才气俊思活杜紫微才高俊迈不羁其诗有气㮣非晚唐人所能及牧之诗含思悲凄流情感慨抑扬顿挫之节尤其所长以时风委靡独持抝峭虽云矫其流弊然持情亦巧矣李义山博学强记俪偶繁缛长于律诗尤精咏史之作后人号为西崑体义山诗用事深僻以其所长成所短然合处信有过人义山诗精索羣材包藴密致味酌之而愈出世人但称义山巧丽俗学祗见其皮肤耳高情逺意皆不识也温飞卿与义山齐名诗体丽密槩同笔径较独酣捷七言乐府似学长吉第局脉𦂳慢稍殊彼愁思之言促此淫思之言纵也段成式诗与温李同号三十六体思龎而貌瘠故厥声不扬许郢州诗觉烟云风鸟之思揉弄亦已尽态世谓许浑诗不如不做言其无才藻鄙其无敎化也浑诗工有余而味不足如人形有余而韵不足诗岂专在对偶声病而已浑句聨多重用其诗似才得一句便拏捉一句为聨者所以无自然真味杜牧许浑同时然各为体牧于律中常寓少抝峭以矫时弊浑诗圆穏律切丽密或过杜牧而抑扬顿挫不及也俊爽若牧之藻绮若庭筠精深若义山整密若丁卯皆晚唐铮铮者其才则许不如李李不如温温不如杜今人于唐专论格不论才于近则专论才不论格皆中无定见而任耳之过也赵渭南才笔欲横故五字即窘而七字能拓蘸毫浓揭响满为穏于牧之厚于用晦若加以清英砭其肥痴取冠晚调不难矣为惜倚楼只句摘赏掩其平生李文山有才健之目而笔才实拙通巻难觅全瑜雍简州矜负好句为客所窥此公工于造聨奈孱于送结落晚调不振喻凫五言闲逺朗秀选句功深自称无罗绮铅粉殆亦实语方干诗鍊句字字无失固应有高坚峻拔之目但嫌其微带经籍气村貌稜稜尔姚居云吟笔见甄李赞皇如入河残日鵰西尽又雪坛当醮月孤明清拔不可多得刘威弱调多悲酒无通夜力事满五更心尤入情马虞臣猿啼洞庭树人在朩兰舟风致自絶然未如空流注大荒为气象七言东谷笑言西谷应下方云雨上方晴虽得法于右丞各自擅胜但骨力概孱不堪通检尔项子迁与朱可久并见赏张水部清调颇同而朱犹含重项即驶轻中晚分派以此刘得仁诗思深合处尽可味奈笔笨难掉何天子甥为一名终日哀吟何自苦韩成邽咏物七字着色巧衬是当行手有同姓喜者与同调皆可诵崔侍御与李义山善岳麓长歌鸳鸯近体分有义山余艳岂亦三十六体之一耶李楚望调亦熘亮不甚弱钱塘西斋一篇置之卢纶李端集中难别泾渭刘沧诗长于怀古悲而不壮语带秋意衰世之音也欤凡七言律作抝峭语者皆有所不足也杜牧之非抝峭不足振其骨刘藴灵非抝峭不足宕其致材愈降愈借以盖其短岂惟二子即少陵之抝体亦盛唐之变风大家之降格而非其正也李建州诗松活似姚监其不全似者意思少更率于选琢也然亦可谓才倩矣于邺诗小小有致拟项斯马戴未足方储嗣宗司马札有余晚季以五言古诗鸣者曹邺刘驾聂夷中于濆邵谒苏拯数家其源似并出孟东野洗剥到极净极真不觉成此一体初看殊难入细玩亦各有意在就中邺才颖较胜夷中语尤关敎化驾濆谒三子亦多有惬心句堪击节惟拯平平为似学究耳李于鳞云唐无古诗而有其古诗为初盛言则过以施此数子恰可薛许昌末季名手其诗借异色为景寄别兴写情尽废前规另辟我境而排袅之笔浩荡之襟复足沛赴之不病彫弱晚调自浪仙一变僻异声色犹存此则洗剥过净隣乎孤孑再进则离斯空界便入魔天措手又难矣薛陶臣殊有写才不虚俊拔之目长歌似学白氏虽以此得名未如七律多警张乔咸通骑驴之客吟价颇高如听琴之幽淡送许棠之警耸亦集中翘英许文化致语楚楚洞庭一律时人多取以题扇四顾疑无地中流忽有山视老杜干坤日夜浮愈切愈小李昌符存藻不多四座列吾友满园花照衣善写赏席乐兴语不在饰树尽禽栖草冰坚路在河虽未目塞垣者亦颔之曹尧賔诗能用多句调颇充伟为复类其仪质邪李山甫求名不遂满腔怨毒语不忌俚如麻衣尽举一双手桂树只生三十枝既知成事概难何必佐奋鸡泊憯刃罗邺名塲无成无一题不以寄怨买栽池馆恐无地看到子孙能几家人以为牡丹警句也那知从忮求本怀中发出来崔涂渐与骨肉逺转于僮仆亲人谓不及王维孤客亲僮仆固然然王语虽极简切入选尚未崔语虽觉支离近体差可要在自得之秦韬玉调似李山甫咏手押髯字诗尤矫痴可喜周朴从苦思中得勐句陡目欲惊其不合者亦多可憎是贯休一流诗皮袭美未第前诗尚朴澁无采第后游松陵如太湖诸篇才笔开横富有奇艳句矣律体刻画堆垜讽之无音病在下笔时先词后情无风骨为之干也陆鲁望江湖自放诗兴宜饶而墨彩反复黯钝者当繇多学为累苦欲以赋料入诗耳陶潜诗胸中若不着一字者𢎞景识字多吮毫弥拙矣参三隠君得失可证林下吟功郑都官诗非不尖鲜无奈骨体太孱以其近人宋初家户习之谷有诗无僧字格还卑之句故其诗入僧字者甚多昔人尝以为讥然大厯巳后诸公借阿师作吟料久矣吴子华诗亦太松浅与郑都官同一衰体未易置优劣唐彦谦诗律学温李下疾不成双㸃泪断多难到九回肠何减春蚕蜡烛情藻耶又盆稻篇亦咏物之俊者唐山人一生苦吟诗思游厯不出二百里李洞瓣香浪仙执而不𢎞捧心过甚空圆萧散之气不复少有岂非不善学下惠者耶才江虽学贾岛要为自具生面所恨刻求新异艰僻良苦耳终南一篇句与韵鬬险中叶来长律仅觏恐阆翁亦未办也裴说诗以苦吟难得为工时出意外句耸人观寄边衣长歌亦绵宛中情不嫌格下王贞白御沟一律吟家喜谈其事亦繇微含比兴故佳咏苇排句轻趣可追姚监余概少快心司空表圣自评其集撑霆裂月劼作者之肝脾夸负不浅此公气体不类衰末但篇法未甚谙每每意不贯浃如鑪金欠火未融韩致尧冶游情篇艳夺温李自是少年时笔翰林及南窜后顿趋浅率矣表圣纶阁旧臣诡隠瞻乌之日致尧闽南逋客完节改玉之秋读其诗当知其意中别有一事在此等吟人未论工拙要为无负昭陵曹秘书致语似项斯壮言间似李洞五字如白浪吹亡国秋霜洗太虚盘蹙陵阳壮孤标建业瞻七字如吸回日月过千顷铺尽星河剩一重城头早角吹霜尽郭里残潮荡月回㸃缀末运赖此名塲一叟五代十国诗家最着者多有唐遗士韦正已体近雅正惜出之太易义乏闳深杜彦之俚浅以衰调写衰代事情亦自真切黄文江力孱韵清娓娓如与人对语罗昭谏酣情饱墨出之几不可了未少佳篇奈为浮渲所掩然论笔材自在伪国诸吟流上余即不乏片藻付之自郐释灵一诗刻意精妙有泉涌阶前地云生户外峯之句灵彻诗如经来白马寺僧到赤乌年入作者阃域皎然杼山集清机逸响闲澹自如读之觉别有异味在咀嚼之表当繇雅慕曲江取则不逺尔无可诗与兄岛同调亦时出雄句咄咄火攻广宣应制诸篇气色高华允哉紫衣名衲尚颜诗不入声相直以清寂境搆成当时人叹其功妙㫖深非诬也齐己诗清润平淡亦复高逺冷峭一经都官㸃化白莲一集驾出云台之上可谓智过其师贯休诗奇思奇句一似从天坠得无奈发村忽作恶骂令人不堪受释子以诗闻世者多出江南灵一导其源䕶国袭之清江扬其波法振沿之风习渐盛背箧笥怀笔牍挟海泝江独行山林间翛翛然模状物态搜伺隐隙悽怆超忽游其心以求胜语若有程督之者嗜吟憨态几夺禅诵嗣后转噉羶名竞营供奉集讲内殿献颂寿辰如广宣栖白子兰可止之流栖止京国交结重臣品格斯非诗敎何取诸衲大厯间独吴兴昼公能备衆体缀六义清英首冠方外文宣之代可公以雅正接绪五代之交已公以清赡继响篇什并多而益善余则一聨一什非无可观概如么絃孤韵瞥入人耳非大音之乐不能缕隲云羽流惟吴筠杜光庭诗较多筠尝与李白游史遂云诗亦与白相甲乙殊谬光庭格下尤无足称宫媛前有上官昭容后有宋若华姊妹五人昭容仪之孙若华之问裔孙诗固有种耶其他闺秀杨盈川姪女临镜晓粧诗齐梁遗则吉中孚妻张氏拜月七言古籍建新调尤彤管之铮铮者李冶鱼𤣥机薛涛女德正同李逺水浮仙棹寒星伴使车及听琴一歌并大厯正音薛工絶句无雌声自寿者相鱼最淫荡诗体亦靡弱其集附见有威光裒三粲句尤姱丽胜鱼惜姓里不着又按张说论上官昭容云中宗景龙之际辟修文之馆搜英猎俊豫游宫观行幸河山雅颂之盛与三代同风岂惟圣后之好文抑亦奥主之协赞然则汉代楚声得自房中女萝唐年近律成诸綵楼雌秤事傥有同功难忘始者欤唐音癸籖巻八唐音癸签卷九钦定四库全书唐音癸签巻九明胡震亨撰评彚五柳州之平淮西最章句之合调昌黎之元和圣德亦长篇之伟观一代四言有此未觉风雅坠绪古诗浩繁作者至衆虽风格体裁人以代异支流原委谱系具存炎刘之制逺绍国风曹魏之声近沿枚李陈思而下诸体毕备门户渐开阮籍左思尚存其质陆机潘岳首播其华灵运之词渊源潘陆明逺之歩驰骤太冲有唐一代拾遗草创实阮前踪太白纵横亦鲍近矱少陵才具无施不可而宪章汉魏融冶六朝洵风雅之大宗艺林之正朔已其他诸家亦概多合作截长絜短上方魏晋不足下视齐梁有余猥云唐无五言未是定论唐初五言古殊少佳者王杨沈宋集中一二仅存皆非合作无论汉魏逺却齐梁此时古意垂烬而律体骤开诸子当强弩之末鼎革之初故自不得超也唐初承袭梁隋陈子昂独开古雅之源张子寿首创清澹之派盛唐继起孟浩然王维储光羲常建韦应物本曲江之清澹而益以风神者也高适岑参王昌龄李颀孟云卿本子昂之古雅而加以气骨者也常侍五言古深婉有致而格调音节时有参差嘉州清新奇逸大是俊才质力造诣皆出高上然高黯淡之内古意尤存岑英发之中唐体大着仲黙云右丞他诗甚长独古作不逮读其集大篇句语俊拔殊乏完章小言结搆清新所少风骨孟五言秀雅不及王而闲澹颇自成局孟诗澹而不幽时杂流丽闲而匪逺颇觉轻扬可取者一味自然常建清晨入古寺松际露微月幽矣王维清川带长薄中岁颇好道逺矣古诗自有音节陆谢体极排偶然音节与唐律迥不同唐人李杜外惟嘉州最合襄阳常侍虽意调高逺至音节时入近体矣储光羲闲婉真至农家者流往往出王孟上常建语极幽𤣥读之使人泠然如出尘表然过此则鬼语矣韦左司大是六朝余韵宋人目为流丽者得之仪曹清峭有余闲婉全乏自是唐人古体大苏谓胜韦非也五言至元和后几絶响矣破瞑别续幽灯吾爱东野倾家快鬬碎宝吾并存昌黎余子无庸齿已乐府则太白擅奇古今少陵嗣迹风雅蜀道难逺别离等篇出鬼入神惝怳莫测石壕吏新婚别哀王孙等作述情陈事恳恻如见张籍王建卑浅相矜长吉庭筠怪丽不典所谓差之釐毫谬于千里太白于乐府最深古题无一弗拟或用其本意或翻案另出新意合而若离离而实合曲尽拟古之妙尝谓读太白乐府者有三难不先明古题辞义源委不知夺换所自不参按白身世遘遇之概不知其因事傅题借题抒情之本指不读尽古人书精熟离骚选赋及厯代诸家诗集无繇得其所伐之材与巧铸灵运之作畧今人第谓太白天才不知其留意乐府自有如许功力在非草草任笔性悬合者不可不为拈出拟古乐府至太白几无憾以为乐府第一手矣谁知又有杜少陵出来嫌模拟古题为赘賸别制新题咏见事以合风人刺美时政之义尽跳出前人圈子另换一番钳鎚觉在古题中翻弄者仍落古人窠臼未为好手尽道胡须赤又有赤须胡两公之谓矣籍建长吉之不能追李杜固也但在少陵后仍咏见事讽刺则诗为谤讪时政之具矣此白氏讽谏愈多愈不足珍也所以张文昌只得就世俗俚浅事做题目不敢及其他仲初亦然至长吉又总不及时事仍咏古题稍易本题字就新及将古人事创为新题便觉焕然有异递相救不得不然英雄各自有见也燕歌初起魏文实祖栢梁体白苎词因之皆平韵也至梁元帝燕赵佳人本自多辽东少妇学春歌黄龙戍北花如锦𤣥兔城头月似蛾音调始协萧子显王子渊制作浸繁但通章尚用平韵转声七字成句故读之尤未大畅至王杨诸子歌行韵则平仄互换句则三五错综而又加以开合傅以神情宏以风藻七言之体自是大备要惟长篇鉅什叙述为宜用之短歌纡缓寡态于是高岑王李出而格又一变矣唐七言歌行垂拱四子词极藻艳然未脱梁陈也张李沈宋稍汰浮华渐趋平实唐体肇矣然而未畅也高岑王李音节鲜明情致委折浓纎修短得衷合度畅矣然而未大也太白少陵化而大矣能事毕矣降而钱刘神情未逺气骨顿衰元相白傅起而振之敷演有余歩骤不足昌黎而下门户竞开张籍王建之真澹李贺之幽奇变风犹未失古卢仝之拙朴马异之庸猥刘义之狂谲旁蹊更伤大雅下至庭筠之流绮绘渐入诗余贯休之辈俚鄙几同俗谚古意于焉尽矣初唐七言古以才藻胜盛唐以风神胜李杜以气槩胜而才藻风神称之又加以变化灵异故遂为大家歌行太白多近骚王杨多近赋子美多近史王勃滕王阁衞万吴宫怨自是初唐短歌婉丽和平极可师法中唐继作颇多第八句为章平仄相半轨辙一定毫不可逾殆似歌行律体矣古诗窘于格调近体束于声律惟歌行大小短长错综阖辟素无定体故极能发人才思李杜之才不尽于古诗而尽于歌行孟襄阳辈才短故歌行无复佳者五言律体兆自梁陈唐初四子靡缛相矜时或抝澁未堪正始神龙以还卓然成调沈宋苏李合轨于先王孟高岑并驰于后新制迭出古体攸分实词章改革之大机气运推迁之一㑹也子昂野戍荒烟断深山古朩平城分苍野外树断白云隈等句平淡闲逺王孟二家之祖审言楚山横地出汉水接天回飞霜遥渡海残月迥临边等句闳逸浑雄少陵家法宛然宋人掇其牵风紫蔓小语以为杜所自出陋哉二张五言律大槩相似于沈宋陈杜景物藻绘中稍加以情致剂以清空学者间参则无冗杂之嫌有隽永之味然气象便觉少隘骨体便觉稍卑品望之雌职此故耶孟五言不甚拘偶者自是六朝短古加以声律便觉神韵超然此其占便宜处英雄欺人要领未易勘也五言律体极盛于唐要其大端亦有二格陈杜沈宋典丽精工王孟储韦清空闲逺此其概也然右丞赠送诸什往往阑入高岑鹿门苏州虽自成趣终非大手太白风华逸宕特过诸人而后之学者才匪天仙多流率意惟工部诸作气象巍峩规模宏逺当其神来境诣错综幻化不可端倪千古以还一人而巳飞星过水白落月动沙虚吴均何逊之精思春色浮山外天河宿殿隂庾信徐陵之妙境山河扶绣户日月近雕梁碧瓦初檐外金茎一气旁高华秀杰杨卢下风冠冕通南极文章落上台诏从三殿去碑到百蛮开典重冠裳沈宋退舍耕凿安时论衣冠与世同在家尝早起忧国愿年丰寓神奇于古澹储孟莫能为前片云天共逺永夜月同孤落日心犹壮秋风病欲苏含阔大于沈深高岑瞠乎其后退朝花底散归院柳边迷花动朱楼雪城凝碧树烟王右丞失其秾丽地平江动蜀天阔树浮秦日月低秦树干坤绕汉宫李太白逊其豪雄至岸花飞送客樯燕语留人则钱刘圆畅之祖两行秦树直万㸃蜀山尖则元白平易之宗两边山朩合终日子规啼卢仝马异之浑成山寒青兕呌江晚白鸥饥孟郊李贺之瑰僻冻泉依细石晴雪落长松岛可幽微所从出竹斋烧药灶花屿读书牀籍建浅显所自来雨抛金锁甲苔卧緑沈枪义山之组织纤新圆荷浮小叶细麦落轻花用晦之推敲密切杜集大成五言律尤可见者山随平野阔江入大荒流太白壮语也杜星垂平野阔月涌大江流骨力过之九衢寒雾敛万井曙钟多右丞壮语也杜星临万户动月傍九霄多精彩过之气蒸云梦泽波撼岳阳城浩然壮语也杜吴楚东南坼干坤日夜浮气象过之弓抱关西月旗翻渭北风嘉州壮语也杜北风随爽气南斗避文星风神过之读唐诸家至杜辄令人自失唐五言多对起沈宋王李冠裳鸿整初学法门然未免绳削之拘要其极至无出老杜如国破山河在城春草朩深战哭多新鬼愁吟独老翁冠冕通南极文章落上台死去凭谁报归来始自怜城晚通云雾亭深到芰荷秋月仍圆夜江村独老身四更山吐月残夜水明楼江汉思归客干坤一腐儒路出双林外亭窥万井中满目悲生事因人作逺游之类对偶未常不精而纵横变幻尽越陈规浓淡浅深动夺天巧百代而下当无复继唐音癸籖巻九唐音癸签卷十钦定四库全书唐音癸签巻十明胡震亨撰评彚六自景龙始剏七律诸学士所制大都铺扬景物宣诩䜩游以富丽竞工亡论体变未极声病亦多未调开元以还喆匠迭兴研揣备至于是后调弥纯前美益鬯字虚实互用体正抝毕摄七言能事始尽所以遡龙门之派者必求端沈宋穷沧海之观者还归大杜陵宫阙星河低拂树殿庭灯烛上薫天必简之宏槩也然已有梅花落处疑残雪柳叶开时任好风之闲婉矣风射蛟冰千片断气冲鱼钥九关开云卿之秾采也然巳有山出尽如鸣凤岭池成不让饮龙川之澂朗矣初年尽帖宜春胜长命先浮献寿杯廷硕之庄调也然已有云山一一看皆美竹树萧萧画不成之疎野矣至忽排花上游天苑却坐云边看帝京之写景空活当轩半落天河水遶径全低月树枝之用事浑融黄莺未解林间啭红蘂先从殿里开之属对圆贴虽椎轮初斲而仍几巳雕睠此先程允资后躅已盛唐名家称王孟高岑独七言律祧孟进李颀应称王李岑高云七言律独取王李而绌老杜者李于鳞也夷王李于岑高而大家老杜者高廷礼也尊老杜而谓王不如李者胡元瑞也谓老杜即不无利钝终是上国武库又谓摩诘堪敌老杜他皆莫及者王弇州也意见互殊几成诤论虽然吾终以弇州公之言为衷王以高华胜李以韶令胜李如琼蕊浥露含质故鲜王如翠岭冠霞占地特贵王间有失严无心内游衍自如李即无落调有意中补凑可摘不独觔两微悬正复色香亦别岑词胜意句格壮丽而神韵未扬高意胜词情致纒绵而筋骨不逮岑之败句犹不失盛唐高之合调时隠逗中唐王风调正似云卿岑茂采堪追廷硕李存藻不多既同考功高裁体欲变亦类左相以盛配初约畧不逺惟杜子美无一家不备亦无一家可方尔杜公七律正以其负力之大寄悰之深能直抒胸臆广酬事物之变而无碍为不屑屑色声香味间取媚人观耳中间尽有渉于倨诞隣于愤怼入于俚鄙者要皆偶趂机绪以吐噏精神材料一无拣择义谛总归情性令人乍读觉面貌可疑久咀叹意味无尽其夺爱王李生异论以此虽有异论竟不淆千古定论亦以此或问杜公律句何者为人所不能道余曰是讵易悉数哉聊举一聨二仪清浊还高下三伏炎蒸定有无登楼者试拟来看少陵七律与诸家异者有五篇制多一也一题数首不尽二也好作抝体三也诗料无所不入四也好自标榜即以诗入诗五也此皆诸家所无其他作法之变更难尽数不善学者多岐为惑每至失歩善学者一体各占尽足成家早朝四诗名手彚此一题觉右丞擅塲嘉州称亚独老杜为滞钝无色富贵题出语自关福相于此可占诸人终身穷达又不当以诗论者开元七律自前数公外其可举数者亦无多如贾曾之春苑瞩目崔颢之行经华隂祖咏之望蓟门崔曙之九日望仙台张谓之别韦郞中其最着也余如太白孟浩然并非其长太白仅得鹦鹉洲及送贺监二结孟仅得春晴除夜登安阳城楼三结耳李鹦鹉洲结实效颦黄鹤楼王敬美以为崔下使字穏李下使字似添入较勘最为入细吾更爱万楚五日一结情语不妨险诨似从沈佺期独不见结意得来弇州公怪于鳞严刻不应收此诗此非诗家外道实六朝正法眼藏也于鳞安得不收七言律压巻迄无定论宋严沧浪推崔颢黄鹤楼近代何仲黙薛君采推沈佺期卢家少妇王弇州则谓当从老杜风急天高老去悲秋玉露凋伤昆明池水四章中求之今观崔诗自是歌行短章律体之未成者安得以太白尝傚之遂取压巻沈诗篇题原名独不见一结翻题取巧六朝乐府变声非律诗正格也不应借材取冠兹体若杜四律更尤可议风急天高篇无论结语膇重即起处鸟飞回三字亦勉强属对无意味老去悲秋篇本一落帽事又生冠字为对无此用事法蓝水一聨尤乏生韵类许用晦塞白语仅一结思深耳可因之便浪推耶玉露凋伤篇较前二作似匀称然觔两自薄况一系对两开一字甚无着落为瑕不小昆明池水前四语故自絶奈颈聨肥重坠粉红尤俗况律诗凡一题数篇者前后皆有微度脉络此秋兴八首首咏䕫府二三从䕫府渐入京华四方槩言长安五六七八又各言长安一景八首只作一首若相次相引者通读之始知其命篇之意与一切贯穿暎带之法未有于中独摘其第一首及第六首能悉其妙可诧为压巻者取及此尤无谓也吾谓好诗自多要在明眼畧定等差不误所趋足耳转益多师是汝师何必取宗一篇效痴人作此生活七言律以才藻论则初唐必首云卿盛唐当推摩诘中唐莫过文房晚唐无出中山不但七言律也诸体皆然繇其才特高耳刘长卿献淮宁节度一篇如家散万金酬士死身留一劒答君恩李端韩翃之先鞭也渔阳老将多回席鲁国诸生半在门王建张籍之鼻祖也结语更得王维李颀风调起语亦自大体几欲上薄盛唐然细按之自是中唐诗钱员外轻寒不入宫中树佳气常浮仗外峯当是其最得意句然上句秀而过巧下句寛而不称钱长信宜春句于晴雪妙极形容脍炙人口其源得之初唐然从初竟落中唐了不与盛唐相关何者愈巧则愈逺七言难于气象雄浑句中有力而纡徐不失言外之意自老杜后韩退之笔力最为杰出然每苦意与语俱尽贺裴晋公破蔡州回所谓将军旧压三司贵相国新兼五等崇非不壮也然意亦尽于此矣不若刘禹钖贺裴晋公留守东都云天子旌旗分一半八方风雨㑹中州逺而得大体也初唐体质浓厚格调整齐时有近拙近板处盛唐气象浑成神韵轩举时有太实太繁处中唐淘洗清空写送浏亮七言律至是殆于无指摘而体格渐卑气韵日薄衰态未免毕露唐七言律自杜审言沈佺期首创工密至崔颢李白时出古意一变也高岑王李风格大备又一变也杜陵雄深浩荡超忽纵横又一变也钱刘稍加流畅降为中唐又一变也大厯十才子中唐体备又一变也乐天才具泛澜梦得骨力豪劲在中晩间自为一格又一变也张籍王建畧去葩藻求取情实渐入晚唐又一变也嗣后温李之竞事组织薛能之过为芟刋杜牧刘沧之时作抝峭韦庄罗隠之务趋条畅皮日休陆龟蒙之填塞古事郑都官杜荀鹤之不避俚俗变又难可悉纪律体愈趋愈下而唐祚亦告讫矣沈宋前排律殊寡惟骆宾王篇什独盛流丽雄浑独歩一时初唐四十韵惟杜审言送李大夫作实自少陵家法杜八哀李北海云次及吾家诗慷慨嗣真作是也沈宋虽并称沈排律工者不过三数篇宋集中篇篇平正典重赡丽精严不独昆明一什胜沈也初学入门所当熟习右丞韵度过之而典重不如少陵闳大有加而精严畧逊初唐沈宋外苏李诸子未见大篇独曲江诸作含清拔于绮绘之中寓神俊于庄严之内如度蒲关登太行和许给事酬赵侍御等作同时燕许皆莫及排律沈宋二氏藻赡精工太白右丞明秀高爽然皆不过十韵且体在绳墨之中调非畦迳之外惟杜陵大篇鉅什雄伟神奇阖辟驰骤如飞龙行云鳞鬛爪甲自中矩度又如淮隂用兵百万掌握变化无方虽时有险朴无害大家读盛唐时排律延清摩诘等作真如入万花春谷光景烂漫令人应接不暇赏玩忘归太白轩爽雄丽如明堂黼黻冠葢辉煌武库甲兵旌旗飞动少陵变幻闳深如陟崑崙泛溟渤千峯罗列万彚汪洋常侍篇什空澹不及王李之秀丽豪爽而信安王幕府三十韵典丽整齐精工赡逸特为高作嘉州格调整严音节宏亮而集中排律甚稀襄阳时得大篇清空雅淡逸趣翩翩然自是孟一家学之必无精采凡排律起句极宜冠裳雄浑不得作小家语唐人可法者卢照隣地道巴陵北天山弱水东骆宾王二庭归望断万里客心愁杜审言六位干坤动三微厯数迁沈佺期阊阖连云起巖廊拂雾开𤣥宗钟鼓严更曙山河野望通张说礼乐逢明主韬钤用老臣李白独坐清天下专征出海隅高适云纪轩皇代星高太白年此类最为得体次则过接为难骆宾王边城怀京邑篇季月炎初尽边庭草早枯沈佺期扈从出长安篇是节严隂始寒郊散野蓬初唐转接法不过如是逮老杜法乃益精如述怀入往事云得丧初难识荣枯划易该赠人入自叙云勋业青㝠上交亲气槩中融洽中兼之顿挫又不知费几许鑪锤矣至结语关锁全篇尤为喫𦂳亦惟杜尽善诸篇不作郑重语收煞即作洒逸语送之似先拣下好韵留为押尾者细参自见大槩中唐以后稍厌精华渐趋澹静故五七言律清空流畅时有可观至排律亦倣此则踬矣排律自杨卢以至王李靡不丰硕浑雄盖其体制应尔惟老杜大篇时作苍古然其才力异常学问渊博述情陈事错综变化转自不穷中唐无杜材力学问欲以一二致语撑拄其间庸讵可乎唐大厯后五七言律尚可接翅开元惟排律大不竞钱刘以降气味总薄元白中兴铺叙转凡所见中唐杨巨源晚唐李商隠李洞陆龟蒙三家杨则短韵不失前矱三家则长什尤饶新藻将无此体限于材即难曙于法亦自易乎惟深于诗者知之七言排律唐人不多见如太白别山僧高适宿田家等作虽聨对精密而律调未纯终是古诗体段惟崔融从军行言从字顺音响沖和堪备一体唐人之诗乐府本效古体而意反近絶句本自近体而意实逺故求风雅之㑂佛者莫如絶句唐人之所偏长独至而后人力追莫嗣者也擅塲则王江宁骖乘则李彰明偏美则刘中山遗响则杜樊川少陵虽号大家不能兼善以拘于对偶且汩于典故乏性情尔唐初五言絶子安诸作巳入妙境七言初变梁陈音律未谐韵度尚乏惟杜审言渡湘江赠苏绾二首结皆作对而工致天然风味可掬至张说巴陵之什王翰出塞之吟句格成就渐入盛唐矣太白五七言絶句实唐三百年一人盖以不用意得之即太白不自知其所至而工者顾失焉七言絶句王江宁与太白争胜毫釐俱是神品太白诸絶句信口而成所谓无意于工而无不工者少伯深厚有余优柔不廹怨而不怒丽而不淫余尝谓古诗乐府后惟太白诸絶近之国风离骚后惟少伯诸絶近之体若相悬调可黙㑹五言无名氏打起黄莺儿不惟语意高妙其篇法圆𦂳中间増一字不得着一意不得起结极斩絶而中自纡缓无余法而有余味太白五言如静夜思玉阶怨等妙絶古今然齐梁体格他作视七言絶句觉神韵小减縁句短逸气未舒耳右丞辋川诸作却是自出机轴名言两忘色相俱冺另是一家体裁王少伯七絶宫词闺怨尽多诣极之作若边词秦时明月一絶发端句虽奇而后劲尚属中驷于鳞遽取压巻尚须商㩁峩眉山月半轮秋影入平羌江水流夜发清溪向三崃思君不见下渝州二十八字中有峩睂山平羌江清溪三崃渝州使后人为之不胜痕迹矣益见此老鑪锤之妙自少陵絶句对结诗家率以半律讥之然絶句自有此体特杜非当行耳如岑参凯歌丈夫鹊印揺边月大将龙旗掣海云排兵鱼海云迎阵秣马龙堆月照营等句皆雄浑高华后世咸所取法即半律何伤若杜审言红粉楼中应计日燕支山下莫经年独怜京国人南窜不似湘江水北流则词竭意尽虽对犹不对也七言絶开元之下便当以李益为第一如从军诸篇皆可与太白龙标竞爽非中唐所得有也又张仲素秋闺曲梦里分明见关塞不知何处向金微欲寄征人问消息居延城外又移军皆去龙标不甚逺中唐絶如刘长卿韩翃李益刘禹钖尚多可讽咏晚唐则李义山温庭筠杜牧许浑郑谷然途轨纷出渐入宋元多岐亾羊信哉盛唐絶句兴象玲珑句意深婉无工可见无迹可寻中唐遽减风神晚唐太露筋骨晩唐诗萎薾无足言独七言絶句脍炙人口其妙至欲胜盛唐愚谓絶句觉妙正是晩唐未妙处其胜盛唐乃其所以不及盛唐也絶句之源出于乐府贵有风人之致其声可歌其趣在有意无意之间使人莫可捉着盛唐惟青莲龙标二家诣极李更自然故居王上晩唐快心露骨便非本色议论高处逗宋诗之径声调卑处开大石之门一将功成万骨枯是疏语可怜无定河边骨是词语又如公道世间惟白发只有春风不世情争似尧阶三尺高刘项原来不读书等句搀入议论皆仅去张打油一间人皆盛称为工受误不浅七言絶句盛唐主气气完而意不尽工中晚唐主意意工而气不甚完然各有至者未可以时代槩訾之聨句诗唐惟颜真卿韩退之为多颜杂恢谐韩与孟郊为敌手各极才思语多奇崛尤可喜唐音癸籖巻十唐音癸签卷十一钦定四库全书唐音癸签巻十一明胡震亨撰评彚七老杜诗好用自字受字进字逗字俯字坐字杜又用俗字用方言里谚太白诗押宜字韵者凡五见而韵致俱胜刘梦得云为诗用僻字须有来处宋考功云马上逢寒食春来不见饧帝疑之因读毛诗郑笺说吹箫处注云即今卖饧者所吹六经惟此中有饧字吾縁明日重阳欲押一糕字诗寻思六经竟未有糕字不敢为之元微之赠周先生诗云寥寥空山岑冷冷风松林流月垂鳞光悬泉扬高音希夷周先生烧香调琴心神功盈三千谁能还黄金四十字用平声字至三十九古有四声诗纯用平声者此则偶然犯之而调叶步虚殊锵然可诵韩愈最重字学诗多用古韵如元和圣德及此日足可惜诗全篇一韵皆古叶兼用其赠张籍诗云时来问形声知籍亦留心韵学者乃籍诗独不甚用古韵惟祭愈诗七阳用至八十三韵古韵几于用尽却无一韵不押得穏帖视愈之每每强押者过之宋吴才老推韩愈为唐一代字学冠下及白傅柳州而未满于籍夫识字贵善用耳籍用古韵即仅此一篇韵学之深可知矣才老或未足语此也九日用茱萸杜子美云醉把茱萸仔细看王右丞云遍揷茱茰少一人朱倣云学他年少揷茱茰刘梦得以为更三诗人道之子美为优一菊诗也陈叔达云但令逢採摘宁辞独晩荣婉厚乃尔朱湾云受气何曽异开花独自迟费较量矣李山甫云栽处不容依玉砌要时还许上金罇更似毒口骂将来岂非时代为之僧与鸟自浪仙后几成一副应急对子诸家槩有惟姚合夜钟催鸟絶积雪阻僧期差不落夹前逢锦车使都䕶在楼兰虞世南用为起句殊未安不若王摩诘萧关逢候吏都䕶在燕然改作结句较妥也上官仪鹊飞山月晓蝉噪野风秋率尔出风致语佳耳张说雁飞江月冷猿啸野风秋似有意学之那得佳欧公力拟温飞卿警聨不及亦同此王维积水不可极安知沧海东亦可谓工于发端矣谢灵运登海口盘屿山诗莫辨洪波极谁知大壑东良自有本太白人分千里外兴在一杯中达夫功名万里外心事一杯中似皆从庾抱之悲生万里外恨起一杯中来而达夫较厚太白较逸并未易轩轾孟浩然万壑归于汉千峯划彼苍杜子美余力浮于海端忧问彼苍对法正同王昌龄龙潭诗百泉势相荡巨石皆却立昏为蛟龙怒清见云雨入杜甫万丈潭诗前临洪涛寛却立苍石大黒知湾澴底清见光炯碎语不袭而肖而通篇杜尤雄拔尽善名家大家之分也子昂古朩生云际归帆出雾中即𤣥晖天际识归舟云中辨江树也子美薄云巖际宿孤月浪中翻即仲言白云巖际出清月波中上也四语并极精工卒难优劣然何谢古体入此渐启唐风陈杜近体出此乃更古意不可不知又杜山青花欲燃出沈约山樱花欲燃江流静犹涌出隂铿大江静犹浪绣段装檐额金花帖皷腰出庾信细缕纒钟格圆花钉皷牀春水船如天上坐老年花似雾中看出沈佺期人如天上坐鱼似镜中悬沈复出陈释慧标舟如空里泛人似镜中行冰蓝递有从来韦苏州对残灯诗云独照碧牕久欲随寒烬灭幽人将遽眠解带翻成结梁沈氏满愿残灯诗云残灯犹未灭将尽更扬辉惟余一两燄犹得解罗衣韦诗实出于沈然韦有幽意而沈淫矣司空曙乍见翻疑梦相悲各问年戴叔伦一年将尽夜万里未归人一则久别乍逢一则客中改岁之絶唱也李益问姓惊初见称名忆旧容絶类司空崔涂乱山残雪夜孤烛异乡人絶类戴作皆可亚之刘文房已是洞庭人犹看灞陵月孟东野长安日下影又落江湖中语意相似皆寓恋阙之意而刘为藴借白香山醉貌如霜叶虽红不是春出尹式衰颜倚酒红尹悲叹有含蓄白故是翻案佳语气则索然矣读姚少监侯门月色少于灯句每叹富贵家光景真复如此俗耶然王摩诘山池夜䜩诗山月少灯光先已道过矣卢仝月蚀诗生于李白之古朗月行李白古朗月行生于天问夜光何德死则又育厥利维何顾莬在腹数语始则微词含寄终至破口发村灵均氏亦何料到此杜甫有句云诗尽人间兴兼须入海求非深于搜索者无此想头李克恭弔孟郊诗海底也应搜得尽正祖此意韦庄诗静极却嫌流水閙闲多翻笑野云忙本于老杜之水流心不竞云在意俱迟但多着一嫌字笑字觉非真闲真静耳白居易咏老柳树但见半衰临此路不知初种是何人罗隠咏长明灯不知初㸃人何在祗见当年火至今语似祖述而用法一顺一倒不同刘长卿余干旅舍云揺落暮天迥丹枫霜叶稀孤城向水闭独鸟背人飞渡口月初上邻家渔未归乡心正欲絶何处捣征衣张籍宿江上馆云楚驿南渡口夜深来客稀月明见潮上江静觉鸥飞旅宿今已逺此行殊未归离家久无信又听捣寒衣两诗韵同而意调亦同韩退之赠张道士诗臣有平贼策狂童不难治恨无一尺箠为国笞羌夷臣有胆与气不忍死茆茨天空日月高下照理不遗宁当不竣报归袖风披披霜天熟斾栗收拾不可迟杜牧亦有书怀诗云北虏坏亭障闻屯千里师牵连久不解他盗恐旁窥臣实有长策彼可徐鞭笞如蒙一召议食肉寝其皮斯乃庙堂事尔微非尔知向来躐等语长作陷身机行当腊欲破酒齐不可迟且想春候暖瓮间倾一巵并以排调语抒孤愤意象如一未知紫微有意相祖述抑或偶尔暗合也紫微弔赵将军落句谁知我亦轻生者不得君王丈二殳与前恨无一尺箠意亦正同信惟饿隶布实黥徒班固史赞语也王维诗有亥为屠肆鼓刀人嬴乃夷门抱闗者慨然叹曰道固不同潘岳诔辞也李白诗有秦人相谓曰我属可去矣虽未必相模倣而语格恰同诗即有韵之文在所善用耳诸家懐古感旧之作如年年春色为谁来惟见江流去不回惟有年年秋雁飞秪今惟有西江月曽照吴王宫里人等句非不脍炙人口奈词意易为倣傚竟成悲弔海语不足贵矣诸贤生今不知又作如何洗刷余友姚叔祥尝语余云余行黄河始知孤村几岁临伊岸一雁初晴下朔风之为真景也余家海上每客过闻海唑声必怪问进海味有疑而不下箸者益知潮声偏惧初来客海味惟甘久住人二语之确切人足迹不出门能悉门外许许尽拈为锦囊用乎长孙正隠高氏林亭细雨犹开日深池不涨沙上句人皆能领其景下句则非北人习风土者不能知其妙也薛能诗有池中水是前秋雨陌上风惊自古尘二句之妙亦非北人不能知盛唐诗以文常㑹友惟德自为隣今以为头巾语非知者也而学此等句未有不头巾者也其得失乃在作者寸心知耳游鱼逆水上宿鸟向风栖最诗之识物理者然一说破则似尔雅诂不复似诗诗亦要占些地歩退之赠李愿云往取将相酬恩讐达夫赠王彻云吾知十年后季子多黄金岂理耶惟杜老有斟酌此等语不肯轻下然如何日霑微禄归山买薄田等亦未能陶洗净尽为有识者所微窥云扈从应制诗自有体王维早朝诗仍闻遣方士东海访蓬瀛明以秦皇汉武讥其君矣不若宗楚客幸覩八龙游阆苑无劳万里访蓬瀛为有含蓄杜长安城头头白乌云云乘舆西出不堪纪此最得体又霑衣问行在亦自好烟尘暨御道耆旧把天衣虽略做不妨遥闻出巡狩早晚徧遐荒过矣下殿走尤不可夺马悲公主登车泣贵嫔不堪叙嵇绍血太甚老杜北征咏马嵬事云忆昔狼狈初事与古先别姦臣竟葅醢同恶随荡析不闻夏商衰中自诛褒妲若明皇鉴夏殷事畏天悔祸自赐杨妃死官军无预者可谓深识君臣大体刘禹钖乃云官军诛佞幸天子舍妖姬白乐天云六军不发无奈何宛转蛾眉马前死此则为明皇不得已诛贵妃虽曰纪其实岂臣子所忍言所宜言至德初岑参与子美同为谏职子美诗避人焚谏草骑马欲鸡栖又明朝有封事数问夜如何参诗则云圣朝无阙事自觉谏书稀时安史之乱未夷上皇在蜀朝野骚然可云无阙事耶亦语病也或问长恨歌与连昌宫词孰胜余曰元之词微着其荒纵之迹而卒章乃不忘箴讽若白作止叙情语颠末诵之虽柔情欲断何益劝戒乎今世所道俗语多唐以来人诗当时原说得太俚后来便作俗谚相举宋人以王季友观壁画山水诗于公大笑向予说小弟丹青能尔为等语为浅陋类儿童幼学者一拈出便欲喷饭唐初题画诗未凿窍故以此等语为工今则老杜语亦稍稍退位矣下笔正难赵嘏一千里色中秋月十万军声半夜潮唐人称壮而苏公以为寒俭杨蟠八十丈虹晴卧影一千顷玉碧无瑕宋人推壮而欧公以为粗豪二公虽此道未彻此等议论自具眼然粗豪易见寒俭难知学者细思之杜甫武侯庙栢诗云霜皮熘雨四十围黛色参天二千尺沈存中以四十围乃是径七尺讥此栢无乃太细长此犹郑康成注毛诗一一要合周礼也昔文与可为东坡画竹有扫取寒梢万丈长之句坡戏谓与可竹长万丈当用绢二百五十疋巳复从而实之曰世间亦有千寻竹月落空庭影许长与可㑹坡意即写修竹数竿遗坡曰此竹数尺耳而有万丈之势观二公谈笑之语如此可黙㑹诗人之意矣存中恶足知之耶自宋有田庄牙人之说诗流往往惑之此大不解事者盛唐牕中三楚尽林外九江平中唐东屯沧海濶南瀼洞庭寛晚唐到江吴地尽隔岸越山多皆一时警句杜如地利西通蜀天文北照秦尤不胜数何用为嫌惟近时作者粘带皮骨太甚乃反觉有味斯言耳唐轻薄子弹摘人诗句若衞子鹧鸪失猫寻母之类至今笑端余谓此不必泥顾其句何如耳数诗浅俗鄙夷即与所讥不类宁免大雅卢胡如孟浩然春眠不觉晓二十字清新婉约纵轻薄姗侮万端亦何害其美耶唐诗须分三节看盛唐主辞情中唐主辞意晚唐主辞律盛唐诗格极高调极美但不能多不足以酬物而尽变所以又有中晩诗大厯以前分明别是一副言语晩唐分明别是一副言语盛唐人诗亦有一二滥觞晩唐者晚唐人诗亦有一二可入盛唐者要当论其大槩耳大厯诗高者尚未失盛唐下者渐入晩唐矣晚唐之下者间亦堕野狐外道鬼窟中唐律初盛中晚时代声调故自必不可同然亦有初而逗盛盛而逗中中而逗晩者何也逗者变之渐非逗故无繇变也如四诗之有变风变雅便是离骚逺祖子美七言律之有抝体非即犹四诗之有变风变雅乎唐律之繇盛而中极是盛衰之介然王维钱起实相倡酬子美全集半是大厯以后所作逗漏实有可言今观诸家如右丞明到衡山篇嘉州函谷磻溪句隠隠钱刘卢李间矣至于大厯十才子其间岂无盛唐之句盖声气犹未相隔也学者固当严于格调然必谓盛唐人无一语落中中唐人无一语入盛则亦固哉其言诗矣两汉以质胜六朝以文胜魏稍文所以逊两汉唐稍质所以过六朝古体至陈本质亾矣隋之才不若陈之丽而稍知尚质故隋末诸臣即为唐风正始近体至宋性情泯矣元之才不若宋之高而稍复縁情故元季诸子即为昭代先鞭汉魏六朝递变其体为唐而唐体迄于今自如譬之水三百篇崑崙也汉魏六朝龙门积石也唐则溟渤尾闾矣安所取益故后唐而诗衰莫如宋有出于中晚之下后唐而诗盛莫如明亦无加于初盛之上唐音癸籖巻十一唐音癸签卷十二钦定四库全书唐音癸签巻十二明胡震亨撰乐通一雅乐调唐乐律吕主旋宫之法以五音加二变一宫二商三角四变徴五徴六羽七变宫各十二调为雅乐八十四调俗乐调唐俗乐其源亦本于雅乐宫调七曰正宫高宫中吕宫道调宫南吕宫仙吕宫黄钟宫商调七曰越调大食调高大食调双调小食调歇指调林钟商角调七曰大食角高大食角双角小食角歇指角林钟角越角羽调七曰中吕调正平调高平调仙吕调黄钟羽般涉调是为俗乐二十八调十二和雅乐之曲曰十二和和云者取大乐与天地同和也十二法天成数也一曰豫和以降天神二曰顺和以降地祗三曰永和以降人鬼四曰肃和登歌以奠玉帛五曰雍和凡祭祀以入俎六曰寿和以酌献饮福七曰太和以为行节八曰舒和以出入二舞及朝贺皇太子王公之出入九曰昭和皇帝皇太子以举酒十曰休和皇帝以饭以肃拜三老皇太子亦以饭十一曰正和皇后以受册受朝十二曰承和皇太子在其宫有㑹则奏之凡四十八曲二舞二舞一曰治康文舞也一曰凯安武舞也以用之郊庙䜩飨各有曲庙舞献祖庙舞曰光大懿祖曰长发太祖曰大基世祖曰大成高祖曰大明太宗曰崇德高宗曰钧天中宗曰太和睿宗曰景云𤣥宗曰广运肃宗曰惟新代宗曰保大德宗曰文明顺宗曰大顺宪宗曰象德穆宗曰和宁敬宗曰大钧文宗曰文成武宗曰大定昭宗曰咸宁各有曲懿僖二庙阙不着十部伎十部伎燕飨设之所以备华夷也一曰䜩乐伎二曰清乐伎三曰西凉伎四曰天竺伎五曰高丽伎六曰龟兹伎七曰安国伎八曰疎勒伎九曰高昌伎十曰康国伎各有曲鼔吹曲鼓吹军乐也唐用以备卤簿之仪一鼔吹部二羽葆部三铙吹部四大横吹部五小横吹部凡八十五曲鼓吹部三十六曲㧏鼓十曲一惊雷震二勐兽骇三鸷鸟击四龙媒蹀五灵夔吼六鵰鹗争七壮士奋怒八熊罴哮吼九石坠崖十波盪壑大鼓十五曲一元驎合逻二元驎他固夜三元驎跋至虑一元咳大至游二阿列干三破逵析利纥四贺羽真五鸣都路跋六他勃鸣路跋七相雷析追八元咳赤赖九赤咳赤赖十吐咳乞物真十一贪大讦十二贺粟胡真小鼓九曲一渔阳二鸡子三警鼓四三鸣五合节六覆参七步鼓八南阳㑹星九单揺长鸣一曲中鸣一曲羽葆部十八曲一太和二休和三七德四驺虞五基王化六纂唐风七厌炎精八肇皇运九跃龙飞十殄马邑十一兴晋阳十二济渭险十三应圣期十四御宸极十五宁兆庻十六服遐荒十七龙池十八破阵乐铙吹部七曲一破阵乐二上车三行车四向城五平安六欢乐七太平大横吹部二十四曲一悲风二游絃三间絃明君四吴明君五古明君六长乐声七五调声八乌夜啼九望乡十跨鞍十一间君十二瑟调十三止息十四天女怨十五楚客十六楚妃叹十七霜鸿引十八楚歌十九胡箶声二十辞汉二十一对月二十二胡笳明君二十三湘妃怨二十四沈湘小横吹部曲与大横吹同大射乐章大射皇帝射驺虞二奏王公射貍首一奏迎送皇帝入阁奏太和凡四曲乡饮酒乐章乡饮酒鹿鸣三奏南陔一奏嘉鱼四奏崇丘一奏关雎五奏鹊巢三奏凡十七曲侲子之唱大傩有侲子之唱凯歌大征伐有功奏凯入其歌曰破阵乐曰应圣期曰贺圣欢曰君臣同庆乐凡四曲论唐初乐曲散佚初太宗命祖孝孙等定雅乐寻诏褚亮等分制乐章高宗上元中复令太常少卿韦万石与太史令姚元辩増损当时郊庙燕㑹乐曲迨则天称制改易典章歌辞多是内出开元中诏中书张说复行釐正上自定声度说为之辞中间杂用贞观旧辞为多太常卿韦縚尝铨叙为五巻付大乐鼓吹两署习之此一代乐章刋定始末也奈旧史不能考遵前代史例于乐志中祗録郊庙而无朝㑹䜩射等曲新志则并郊庙不録其辞因日就亾佚旧史书序云䜩乐歌辞太常先有宫商角徴羽五调调各一巻是贞观中侍中杨仁恭妾赵方等辑近代词人杂诗为之者韦縚亦尝令太乐令孙𤣥成整比为七巻以辞多不经不録今考㑹要殿庭元日冬至朝㑹乐章七元日迎送皇帝奏太和开元中源干曜作羣官行奏舒和上公上寿奏休和皇帝受酒登歌奏昭和显庆中李义府作中宫朝㑹乐章四东宫朝㑹乐章五亦义府作此固雅乐曲也何以亦不録乎辞之近郑卫者既尽为之删其稍近雅者又复不亟存一二唐乐章之挂漏独甚史家固不能辞其责也唐音癸籖巻十二唐音癸签卷十三钦定四库全书唐音癸籖巻十三明胡震亨撰乐通二唐各朝乐太宗神功破阵乐功成庆善乐髙宗上元舞一戎大定乐六合还淳舞景云河清䜩乐武后圣寿乐天授乐神宫大乐长寿乐鸟歌万岁乐圣主回銮舞中宗桑条歌乐𤣥宗龙池乐小破阵乐文成乐光圣乐又分前代及本朝乐为二部立部伎八安乐太平乐破阵乐庆善乐大定乐上元乐圣寿乐光圣乐坐部伎六䜩乐长寿乐天授乐鸟歌万岁乐龙池乐小破阵乐代宗宝应长宁乐广平太一乐徳宗定难乐继天诞圣乐中和乐奉圣乐顺圣乐按唐乐惟十二和二舞为雅乐自太宗以功德之盛复造破阵庆善二乐舞于是后世相循竞制乐以侈观听舞佾制度各以意为増减不合古经而臣下亦复撰乐献媚女倡夷舞同俳优戏剧之观则已渐流为散乐而逺雅益甚矣诸乐曲叠非一马氏端临用髙氏纬畧之说误以一乐为一曲总计为五十有五曲当时韦万石请奏上元等舞有二十九雅者有五十二雅者有五十雅者而韦臯奉圣一乐曲之多尤备载正史固未可数计也今第总述乐名稍为之疏释存大凡云唐曲三台急三台调笑词转应词宫中调笑词宫中三台江南三台上皇三台怨陵三台突厥三台广陵散采桑杨下采桑乌夜啼舞媚娘大舞媚娘长相思采莲子茱萸女玉树后庭花后庭花阿亸回兰陵王伴侣太平乐圣明乐大圣明乐行天七夕子安公子河传水调歌新水调泛龙舟望江南摩多楼子堂堂右前三十七曲并周隋以前之曲在唐犹盛行者史称唐时清商旧曲存者止四十四曲今自乌夜啼采桑玉树后庭花堂堂泛龙舟五曲在存目重复之内余三十二曲则史所未载也岂古曲行用于唐尚多史或未尽收乎用首録之以存乐曲之旧太和破阵乐破阵子小秦王上元子大定乐奉圣乐十二时万宇清月重轮以上乐曲出前雅乐及各朝乐中而十二时以下三曲亦含元殿熊罴部十二按所奏雅乐也故别着之合凡十曲云倾盃曲乐社乐曲英雄乐曲黄骢叠曲打毬乐大酺乐火鳯真火鳯穆䕶子道调曲祈僊曲望僊曲翘僊曲春莺啭夷来宾曲宝庆曲越古长年曲如意娘曲挈苾儿突厥盐黄麞离别难石州桃花行回波词合生歌夜半乐曲还京乐曲君臣相遇乐曲千秋子千秋乐舞马倾盃曲踏歌缭踏歌苏摩遮感皇恩于蔿得宝子得鞛子胡鞛子得至宝康老子淂体歌得宝歌荔枝香清平调宫中行乐词一斛珠春光好金华洞真流芳菲王昭君五更转万岁长生饮酒鬬百草思归乐赤白桃李花望瀛府献仙音听龙吟碧天鴈献天花婆罗门霓裳羽衣曲望月婆罗门拂霓裳凉州伊州甘州子甘州大曲胡渭州陆州𤣥真道曲大罗天曲紫清上圣道曲景云曲九真曲紫极曲小长寿曲承天乐曲顺天乐曲凌波曲谪仙怨雨霖铃渭城阳关想夫怜山鹧鸪九曲词营州歌河满子长命女渔父引欸乃曲永新妇御史娘柳青娘章台柳成德乐乐世急乐世六么团雪散雪曲拜新月皇帝感天长地久词万岁乐曲金缕衣杨柳枝桂华曲浪淘沙卷白波扫市舞罗唝曲竹枝子三阁词杜韦娘抛毬乐纥那曲文叙子思帝乡花游曲刮骨盐仙韶法曲上云自然真仙明难思平珠无为有道调元立政献寿髙明闻天仪鳯同和闲雅多稼金镜忆秦郎忆秦娥万斯年曲谢秋娘梦江南忆江南江南好闲中好播皇猷曲葱岭西曲新霓裳羽衣曲泰边陲曲菩萨蛮新添声杨栁枝感恩多道调子叹百年曲别赵十忆赵十昇平乐金鎻曲赞成功曲永遇乐百年歌如梦令檀来歌念家山念家山破邀醉舞破恨来迟破嵇康醉粧词银汉曲还乡歌道家步虚词以上大小曲一百七十九曲有年代题义可攷畧着其说如右袚褉曲叹疆场濮阳女回纥柘枝引柘枝大曲团乱旋戎浑塞姑镇西乐镇西子盖罗缝双带子崑崙子金殿乐墙头花战胜乐剑南臣征步郎水鼓子浣沙女醉公子一片子南歌子八拍蛮逹摩支鳯归云和风栁美唐风透碧空巫山女度春江衆仙乐龙飞乐长庆乐庆云乐绕殿乐泛舟乐放鹰乐放鹘乐天下乐大明乐同心乐黄钟乐贺圣朝泛玉池迎春花鳯楼春负阳春帝台春绕池春满园春栁含烟替杨栁倒垂栁浣溪沙撒金沙纱牕恨金簔岭隔帘听恨无媒望梅花好郎君红罗袄摘得新北门西煮羊头河渎神二郎神醉乡游醉花间灯下见醉思乡太白星剪春罗㑹嘉宾当庭月归国遥恋皇恩忆先皇圣无忧恋情欢恋情深忆汉月定风波朩兰花更漏长破南蛮芳草洞守陵宫临江仙虞美人映山红献忠心卧沙堆怨黄沙遐方怨怨胡天送征衣送行人望梅愁阮郎迷牧羊怨罗裙带同心结一捻盐阿也黄劫家鸡緑头鸭下水船留客住喜长新羌心怨女王国天外闲贺皇化五云仙满堂花南天竺定西番西国朝天荷叶杯感庭秋月遮楼西江月上行杯喜春莺大献寿鹊踏枝万年欢曲玉管谒金门巫山一段云西河狮子西河剑气儒士谒金门武士朝金阙操工不下麦秀两岐金雀儿浐水吟玉搔头鹦鹉杯路逢花初漏满相见欢游春苑诉衷情折红莲洞仙歌喜回銮喜秋天静戎烟普恩光苏合香七星管朝天看月宫宫人怨驻征游泛涛溪胡相问帝归京喜还京游春梦畱诸错黄羊儿花黄发望逺行思友人唐四姐上韵中韵下韵朩笪八拍子渔歌子十拍子措大子风流子吴吟子生查子胡醉子山花子水仙子绿钿子金钱子赤枣子心事子胡蝶子沙碛子酒泉子迷神子得蓬子剉碓子麻婆子红娘子歴刺子北庭子剑器子狮子女冠子仙鹤子赞普子蕃将子回戈子带竿子摸鱼子南乡子大吕子南浦子拨棹子曹大子引角子队踏子化生子金娥子舍麦子多利子毘砂子西溪子剑阁子嵇琴子唐音癸籖巻十三唐音癸签卷十四钦定四库全书唐音癸籖巻十四眀胡震亨撰乐通三琴曲髙宗白雪曲𤣥宗金风乐黄钟羽调曲卢照邻明月引沈佺期霹雳引张说鳯归来李白雉朝飞操双燕离飞龙引山人劝酒幽涧泉顾况幽居弄龙宫操刘商胡笳十八拍韩愈拘幽操越裳操岐山操履霜操雉朝飞操猗兰操将归操龟山操残形操别鹤操鲍溶湘妃列女操孟郊列女操李贺走马引渌水辞刘禹钖飞鸢操李约东杓引张祜思归引李羣玉昇仙操陈康士琴曲一百章宫调二十章商调十章角调五章征调七章楚调五章黄钟二十章离忧七章沈湘七章侧蜀七章缦角七章玉女五章萧祜无射商九调僧皎然风入松郎大家宋氏宛转歌琴曲在古有五曲九引十二操二十一杂歌作者相继名目寖繁唐自髙宗制曲以来文士所作操引多拟古曲为名可考见者有此其他名同琴曲非必谱于琴者不概録于时楚汉旧声传授犹存一代精此艺者自赵耶利董庭兰贺若夷郑宥以及杨子儒王敬遨之辈不可指数而斲制之妙京师樊路蜀雷郭吴沈张诸氏外汧公之响泉韵磬晋公之大小忽雷尤擅爨焦珍誉聊用附记云羯鼓曲太簇宫曲色俱腾耀日光乞婆娑大勿大通舞山香罗犂罗苏莫赖耶俱伦仆阿箇盘陀苏合香藏钩乐春光好无首罗鷠岭盐疎勒女要杀盐通天乐万载乐景云紫云承天乐顺天乐太簇商曲苏罗㮏利梵大借席耶婆色鸡堂堂半社渠君王盛神武赫赫君之明大钵乐背大沙野婆破阵乐黄骏蹛放鹰乐英雄乐思归忆新院西楼送落月㩧霜风九成乐倾盃乐百岁老寿还城乐打毬乐饮酒乐舞厥么赋太平乐大酺乐大宝乐圣明乐婆罗门崱加那万岁乐秋风髙回婆乐夜半击羌兵香山优婆师匝天乐禅曲渡积破虏回五更啭黄莺啭大定乐越殿须婆钵罗背大秋秋盐栗时突厥盐踏蹄长太簇角曲大苏赖耶大春杨柳大东祗罗大郎赖耶即渠沙鱼大逹么支俱伦毗悉利都移都师阿鸟歌飞仙杨下採桑西河师子三台舞石州破勃律征羽调与胡部失载诸佛曲调九仙道曲卢舍那仙曲御制三元道曲四天王半阁磨奴失波罗辞见柞草堂富罗于门烧香宝头伽菩萨阿罗地舞曲阿弥陀大师曲大食曲云居九巴鹿阿弥罗衆僧曲无量寿真安曲云星曲罗利儿芥老鸡散花大燃灯多罗头尼摩诃钵婆娑阿弥陀悉䭾低大统蔓度大利香积佛帝利龟兹大武僧箇支婆罗树观世音居么尼真陀利大与永宁贤者恒河沙江盘无始具作悉家牟尼大乗毗沙门渴农之文德菩萨缑利陀圣主兴地婆拔罗伽南山起云北山起雨按羯鼓龟兹髙昌疎勒天竺部之乐状如漆桶下承以牙牀用两杖击之其声焦杀鸣烈合太簇一均𤣥宗素逹音律尤善于此称之为八音领袖尝遇春旦初晴柳杏将吐叹曰对此景物岂可不与他判断取羯鼓纵击春光好一曲顾柳杏皆已发拆矣笑谓嫔嫱内官此一事不唤我作天公可乎又制秋风髙每至秋风迥彻纤翳不起即奏之必逺风徐来庭叶纷下其妙絶如此时汝阳王琎帝兄宁王子帝爱而以羯鼓授之琎尝戴砑绢㡌打曲上自摘红槿花一朶置于㡌上奏舞山香一曲而花不坠帝夸赏其能盖羯鼓难在头项不动宋开府璟尝与帝论之云头如青山峯手如白雨㸃山峯取不动雨㸃取碎急正此前诸曲调载南卓録内九十二曲帝所亲制余亦并开元天宝时曲縁此乐本出戎羯故以夷语为名者居多大半有声无辞其谱然也是器所重在桊与杖卷铁贵精鍊至匀开元供御者人多传宝亦有养杖朩嵴沟中二十年取其絶湿气复柔腻者一时人主好尚逹官雅士相傚求精工至此后曲调寖失传如务本里乐工打耶婆色鸡曲失结尾之类时有之至宋而古曲益不存唯邠州一父老能之中有大合蝉滴滴泉之曲其人死羯鼓遗音遂絶琵琶曲胜蛮奴火鳯倾盃乐郁轮袍八十四调西凉州新翻羽调緑腰枫香调玉宸宫调㽔宾调散水调薄媚杨下採桑雀啅蛇胡王调胡𤓰苑道调宫玉宸宫夷则宫神林宫㽔宾宫无射宫𤣥宗宫黄钟宫散水宫仲吕宫商调独指泛清商好仙商侧商红绡商抹商玉仙商角调双调角醉吟角大吕角南吕角中吕角髙大殖角㽔宾角羽调鳯吟羽背风香背南羽背平羽应圣羽玉宫羽玉宸羽风香调大吕调曲凉州伊州胡渭州甘州緑腰莫靼倾盆乐安公子水牯子阿滥泛湘妃怨哭颜回琵琶始自乌孙公主造马上弹之自下逆鼓曰琵自上顺鼔曰琶旧皆用朩拨贞观中裴洛儿始废拨用手所谓搊琵琶者是也开元中贺懐智以鵾鸡筋作絃用铁拨弹之而段师善本亦云用皮絃拨声如雷自后则曹保有子善才善才有子纲皆习此艺次有裴兴奴与纲同时曹善运拨兴奴长拢捻诗人多咏之者其琵琶曲调沈存中云懐智有谱以为八十四调内黄钟太簇林钟三宫声絃中弹不出须管色定絃其余八十一调皆以此三调为凖更不用管色元稹诗有琵琶宫调八十一三调絃中弹不出谓此也今聊録唐人传记所见曲名备大略云筝曲迎君乐槲林叹秦王赏金歌广陵散行路难上江虹晋城仙丝竹赏金歌红牕影思归乐唐善筝者开元中内人薛琼琼元和至太和李青青龙佐大中以来有常述本及史从李从周惟曲名不槩见此则大和中广陵倡崔氏女梦其亡姨奴所传者见㝠音録岂亦如琵琶梦授故事借託之以神其艺也欤何事之恰符而叠见也笛曲悲风等二十四曲欢乐树等二十四曲关山月折杨柳落梅花紫云廻阿滥堆笛有雅笛羌笛唐所尚殆羌笛也其乐与觱篥箫笳列横吹部者同有悲风欢乐树等四十余曲见前鼓吹曲内乃如关山月折杨柳落梅花唐人咏吹笛多用之而横吹部曲名独亡述者知当时笛曲尚多入乐署行用者亦非全耳𤣥宗雅好斯乐传记称其御玉笛为贵妃倚曲者不一事而其时笛工孙处秀始作犯声人以新异竞相效习曲有犯调则曲益繁多当不可复纪矣乃谈者独称李謩謩尝吹笛江上寥亮逸发能使微风飒至舟人贾客有怨叹悲泣之声感蛟龙出听或有之至谓𤣥宗按乐上阳謩傍宫墻窃得其谱世岂有天家屋垣仅如牕隔能属耳得声调宛悉者哉考之謩本敎坊子弟隶吹笛第一部明皇尝召之与永新娘逐曲者乐谱正所有事何须窃听好事者姑为说诧天上乐不易流传尔惟謩所论笛一声出入九息一叠十二节一节十二敲笛材一岁伐过期伐音窒未期伐音泛遇至音必裂为深得笛理可取盖謩之外孙许云封为韦刺史应物述云觱篥曲别离难雨霖铃曲杨柳枝曲新倾盃曲道调勒部羝曲觱篥一名悲篥以竹为管以芦为首出于胡中其声悲人亦称为芦管曲名见于唐故实中者止此其余多与笛同朱崖李相有家僮薛阳陶少精此艺后为小校至咸通犹存淮南李相蔚召试赏之元白及罗昭谏集中皆有其赠诗舞曲輭舞曲垂手罗兰陵王回波乐春莺啭乌夜啼半社渠借席凉州屈柘枝团乱旋甘州緑腰苏合香健舞曲拂菻黄麞柘枝大渭州逹磨支大杆阿连阿辽剑器胡旋胡腾儿杂舞曲打毬乐玉兔浑脱英王石州婆罗门舞霓裳羽衣舞伊州五天鼓舞曲凌波曲莲花鋋舞字舞新霓裳羽衣舞叹百年舞菩萨蛮舞河传舞儿童解红舞唐舞惟文武二舞宪古佾数而歌雅歌自太宗复制七徳九功佾数较古有倍而声容亦渐多可议矣其后歴朝相沿各制乐舞臣下更多撰献虽名托雅正而事归矜侈具在前简概无足讥此则零襍舞名纯逺乎雅者然以考其曲题而求其声度不可废而无纂其霓裳柘枝二曲唐人多所歌咏故复备释焉散乐歌舞戏大面钵头踏谣娘苏中郎傀儡子参军戏假妇人弄贾大猎儿排闼戏杂戏天竺断手足刳剔膓胃伎泼寒胡戏倒舞伎拔河戏竿朩伎羊头浑脱九头狮子弄白马益钱寻橦跳丸吐火吞刀旋槃觔斗蹴毬戏击踘角力戏瞋面戏五方狮子骨鹿舞胡旋舞舞盘伎长桥伎跳铃伎掷倒伎跳劒伎舞轮伎透三崃伎髙絙伎猕猴縁竿伎弄椀珠伎右散乐有二种或写象人物谑弄或逞炫艺絶角剧并俳优所肄非部伍之声然其陈也必佐以致语篇唱优人辞捷者谓之斫拨则亦皆乐曲之余不可遗也故复识其目以备考其互见前舞部及后之夷乐部者亦因当时行用之旧两存云四夷乐东夷四髙丽乐百济乐新罗乐日本乐南蛮三扶南乐南诏乐骠国乐西戎七髙昌乐龟兹乐疎勒乐康国乐安国乐天竺乐西京乐北狄乐周官鞮鞻氏掌四夷之乐与其声歌祭祀及燕飨作之门外美徳广之所及也自南北分裂音乐雅俗不分西北降至周隋管絃襍曲多用西凉唐兴仍而不改开元之末则更有甚焉今采唐太常所𨽻夷乐附于诸乐曲之后以俟正乐者考焉乐署太常寺其属有协律郎其署曰太乐署曰鼓吹署梨园院内敎坊云韶府左右敎坊宜春北院唐音癸签巻十四唐音癸签卷十五钦定四库全书唐音癸签巻十五明胡震亨撰乐通四总论徃代之诗乐征其文观之其兴衰可见也乐之所感微则占于音章则见于词微于音者圣人察之章于词者贤人畏之诗讫于周离骚讫于楚自后诗之流为赋颂铭赞文诔箴诗行咏吟题怨叹章篇操引谣讴歌曲词调名二十有四皆诗人六义之余也繇操而下八名皆起于郊祭军宾吉凶苦乐之际在音声者因声以度调审调以节唱句度短长之数声韵平上之差莫不繇之准度而又别其在琴瑟者为操引採民甿者为讴谣备曲度者总得谓之歌曲词调斯皆繇乐以定词非选词以配乐也繇诗而下九名皆属事而作虽题号不同悉谓之为诗后之审乐者徃徃採取其词度为歌曲盖选词以配乐非繇乐以定词也古之论乐者一曰古雅乐二曰俗部乐三曰胡部乐古雅乐更秦乱而废汉世惟采荆楚燕代之讴稍协律吕以合八音之调不复古矣晋宋六代以降南朝之乐多用吴音北国之乐仅袭夷调及隋平江左魏三祖清商等乐存者什四世谓为华夏正声盖俗乐也时沛国公郑译复因龟兹人白苏祗婆善胡琵琶而翻七调遂以制乐唐人因而用之以定律吕繇是观之汉世徒以俗乐定雅乐隋氏以来则复悉以胡乐定雅乐唐至𤣥宗始以法曲与胡部合奏夷音夷舞进之堂上而雅乐之工以坐立伎部不堪者充之过为简贱至此宜乎正声沦亡古乐之不可复矣近时乐家多为新声其音谱传移类以新竒相胜故古曲多不存顷见一敎坊老工言惟大曲不敢增损徃徃犹是唐本而絃索乐家守之尤严言凉州者谓之䕶索取其音节繁雄言六么者谓之转关取其声词闲婉元微之诗云凉州大篇最豪嘈録要散序名茏捻䕶索转关岂所谓豪嘈茏捻者耶唐起乐皆以丝声竹声以之合乐乐家所谓细抹将来者是也故王建宫词云琵琶先抹緑腰头小管丁宁侧调悠近世以管色起乐而犹存独抹之语盖诵袭弗悟尔词曲古乐府者诗之旁行也词曲者古乐府之末造也倚声制词起于唐之季世古乐府诗四言五言有一定之句难以入歌中间必添和声然后可歌如妃唿豨伊何那之类是也唐初歌曲多用五七言絶句律诗亦间有采者想亦有賸字賸句于其间方成腔调其后即以所賸者作为实字填入曲中歌之不复别用和声则其法愈密而其体不能不入于柔靡矣此填词所繇兴也宋沈括考究所始以为始于王涯又谓前此贞元元和间为之者巳多云世所盛行宋元词曲咸以昉于唐末然实陈隋始之盖齐梁月露之体矜华角丽固巳兆端至陈隋二主并富才情俱湎声色所为长短歌行率宋人词中语也炀之春江玉树等篇尤近至望江南诸阕唐宋元人沿袭至今词体滥觞实始斯际自文皇以鸿裁硕藻拨六朝余习而力反之子昂太白相望竝兴逮少陵氏作出经入史刬絶淫靡有唐三百年之诗遂屹然羽翼商周驱驾汉魏借令非数君子砥柱其间则花间草堂将踵接于武德开元之世讵宋元而后显哉盖六朝五代一也障其澜而上则诗盛而为唐袭其流而下则词盛而为宋余因是知陈李少陵厥功于秇苑甚伟而欧阳王苏黄秦诸君子弗能弗为三叹而致惜也诗至于唐而格备亦至于唐而体穷故宋人不得不变而之词元人不得不变而之曲律调凡乐每调皆具七声而乐家惟取其起调毕曲之律以名之盖以起调之字之声为主中间逗遛曲折虽行乎均内七声末复归于本律谓以六声赞助以成其调其实一声也拍曲之有拍盖以为乐节也牛僧孺尝字之为乐句大为韩公所赏明皇尝遣黄幡绰造拍板谱于纸上画两耳以进云但有耳无定节奏也叠旧传阳关三叠然今歌者每句再叠而巳通一首言之又是四叠皆非是或每语三唱以应三叠之说则丛然无复节奏尝得古本阳闗其声宛转凄断不类向之所闻每句皆再唱而第一句不叠乐天诗云相逢且莫推辞醉听唱阳闗第四声注第四声劝君更尽一杯酒以此騐之若第一句叠则此句为第五声今为第四声则第一句不叠审矣遍曲有大遍有小遍元稹诗逡巡大遍凉州彻所谓大遍者有序引歌㽂嗺哨催攧衮破行中腔踏歌之类凡数十解有数叠者裁截用之则谓之摘遍今人大曲皆是裁用悉非大遍也破唐人以曲遍中繁声为入破陈氏乐书以为曲终者非也如水调歌凡十一叠第六叠为入破当是曲半调入急促破其悠长者为繁碎故名破耳起于天宝间有此名卒兆安史乱家国破五行志以为非祥兆然竟不可革云犯乐府诸曲自古不用犯声以为不顺也唐自天后末年劒气入浑脱始为犯声之始劒气宫调浑脱角调以臣犯君故为犯声明皇时乐人孙处秀善吹笛好作犯声时人以为新意而効之因有犯调五行之声所司为正所欹为旁所针为偏所下为侧故正宫之调正犯黄钟宫旁犯越调偏犯中吕宫侧犯越角之类解自古奏乐曲终更无他变隋炀帝以清乐雅淡曲终复加解音至唐遂多解曲如火鳯用移都师解柘枝用浑脱解甘州用吉了解耶婆娑鸡用屈柘急遍解之类古今乐録云伧歌以一句为一解中国以一章为一解王僧䖍云古曰章今曰解作诗有丰约制解有多少是解本章什通名非仅言其卒章之乱也自隋唐曲终解曲盛行遂将解字当卒章字用而章解之解别称叠称遍不复更称解矣唐人乐府不尽谱乐古人诗即是乐其后诗自诗乐府自乐府又其后乐府是诗乐曲方是乐府诗即是乐三百篇是也诗自诗乐府自乐府谓如汉人诗同一五言而行行重行行为诗青青河边草则为乐府者是也乐府是诗乐曲方是乐府者如六朝而后诸家拟作乐府铙歌朱鹭艾如张横吹陇头出塞等只是诗而吴声子夜等曲方入乐方为乐府者是也至唐人始则摘取诗句谱乐既则排比声谱塡词其入乐之辞截然与诗两途而乐府古题作者以其唱和重复沿袭可厌于是又改六朝拟题之旧别剙时事新题杜甫始之元白继之杜如哀王孙哀江头兵车丽人等白如七德舞海漫漫华原磬上阳白髪人讽谏等元如田家捉捕紫踯躅山枇杷诸作各自命篇名以寓其讽刺之指于朝政民风多所关切言者不为罪而闻者可以戒嗣后曹邺刘驾聂夷中苏拯皮陆之徒相继有作风流益盛其辞㫖之含郁委宛虽不必尽如杜陵之尽善无疵然其得诗人诡讽之义则均焉即未尝谱之于乐同乎先朝入乐诗曲然以比之诸填词曲子仅佐颂酒赓色之用者自复霄壤有殊郭茂倩云自风雅之作以至于今莫非讽兴当时之事以贻后世之审音者傥採歌谣以被声乐则新乐府其庻几焉斯论为得之惜无人行用之尔唐音癸签巻十五唐音癸签卷十六钦定四库全书唐音癸签巻十六明胡震亨撰诂笺一蔚蓝度人经诸天名也隐语无义理可解非青蓝之蓝杜甫梓州金华道观诗涪右衆山内金华紫崔巍上有蔚蓝天垂光抱琼台借作颜色字为蘂宫写貌十枝初唐人咏日用十枝字谓扶桑九日居下枝一日居上枝也出山海经扶桑严忌哀时命作搏桑音同李白诗游搏桑兮挂左袂黄云沈佺期改年观赦诗六甲迎黄气三元降紫泥望气经云黄云四出主赦黄气黄云也华盖象云六甲乃华盖杠傍星名故用之景云孝经援神契天子孝景云出游崔融则天挽歌空余天子孝松上景云飞濯枝雨苏味道单于川对雨诗还从濯枝后来应洗兵辰风土记六月大雨为濯枝雨洗兵用六韬周伐殷遇雨事香云香雨雨未尝有香也而李贺诗依微香雨青氛氲元微之诗雨香云淡觉微和云未尝有香而卢象诗云云气香流水此杨用修语也陈晦伯驳之谓云雨未尝无香引拾遗记员峤山石烧之成香云遍润成香雨为证诗人写物正不必问其有出处与否若以员峤有香云香雨方敢用之则诗亦大拙钝矣晦伯何足以难用修乎鲤鱼风李贺诗门前流水江陵道鲤鱼风起芙蓉老九月风也石尤风陈子昂宁知巴崃路辛苦石尤风戴叔伦知君未得去惭愧石尤风司空文明无将故人酒不及石尤风唐人屡用之而无其解洪容斋意其为打头逆风今观宋孝武丁督䕶歌愿作石尤风四面断行旅则亦如岭峤飓风四面俱具之类非仅打头逆风明矣格泽储光羲诗格泽为君驾大人赋建格泽之长竿注云格泽气如炎火状起地上至天详汉书天文志中和节唐以正月晦日为一节孝和朝有晦日行幸诸诗后德宗以前世上巳九日皆大宴集而寒食多与上巳同时欲于二月立节于是李泌请废正月晦以二月朔为中和节帝乃着令与上巳九日为三令节中外皆赐缗钱宴㑹君臣赓赋为多重三张说三月三日诗暮春三月日重三五月五日曰重五九月九日曰重九则三月三日亦宜曰重三也耗磨日张说有耗日饮酒诗耗磨传兹日又云流传耗磨辰俗谓正月十六日为耗磨日是日官司不开仓库故说诗有还将不事事语小岁日过腊一日俗谓小岁日行拜贺礼见崔寔月令卢照隣人歌小岁酒此也五更㸃夜更五五相逓为二十五㸃唐李郢诗二十五声秋㸃长是也韩退之诗鸡三号更五㸃尤末更足五㸃之証今更㸃去末更之二并去初更之二配之起宋世避寒在五更头之谶而然不足二十五㸃之旧矣北斗城三辅黄图长安故城城南为南斗形城北为北斗形故号斗城何逊咸阳诗城斗疑连汉杜秦城近斗杓秦城北斗边北斗故临秦以此虾蟆陵唐人屡用入诗白乐天自言本是京城女家在虾蟆陵下住谢良辅取酒虾蟆陵下家家守岁传巵齐巳翠楼春酒虾蟆陵长安少年皆共矜其地在长安城东南与曲江近为妓女及名酒所出之处长安志曰常乐坊内家东有大塜俗唿为虾蟆陵曲中出美酒长安称之相传是董仲舒墓门人至此下马故名一云汉武幸芙蓉园至此下马谚讹为虾蟆陵矣详国史补汉武泉赵嘏有经汉武泉诗芙蓉池苑起清秋汉武泉声落御沟汉武泉者即曲江之源在长安城南东滙为曲江隋恶曲之名称芙蓉池至唐引黄渠之水涨曲江复故名别于其南起芙蓉苑而泉为滨江农家湮塞遂不着宋程大昌撰雍録最详核于曲江独遗此泉惟张礼游城南记备其本末云中南文苑英华太宗有望中南山诗或疑终南之误非也毛诗秦风终南注终南山即周之中南山潘岳关中记云以其山在天之中居都之南故曰中南东䝉峯杜诗云故人昔隐东䝉峯巳佩含景苍精龙故人今居子午谷独在隂崖结茅屋东䝉乃终南山峯名种明逸东䝉新居诗亦云登遍终南峯东䝉最孤秀南士不知故註杜诗者妄引颛臾为东䝉主以为鲁地巏嵍山唐末卢龙幕客马彧与镇州幕客韩定辞以学问相试彧赠定辞诗别后巏嵍山上望羡君时复见王乔巏嵍山地志无考今按颜氏家训栢人城北有一孤山古书无载者唯阚骃十三州志以为舜纳于大麓即此山今犹有尧祠在焉俗或唿为宣务山或唿为虗无山莫知所出赵郡土族有李穆叔季节兄弟及李普济为有学问并不能定乡邑此山余尝为赵州佐见太原王邵读栢人城西古碑碑是汉桓帝时栢人县民为县令徐整所立铭曰土有巏务山王乔所仙方知此巏务山也巏字无所出务字依诸字书即旄丘之旄也旄字字林一音亡付反今依附俗名当音权务耳入邺为魏收说之收大嘉叹值其为赵州庄严寺碑铭曰权务之精即用此也今彧诗作巏嵍与家训异考韵书堥嵍务通作旄前髙后下丘名也谟袍耳由亡付三切俱通五松山在南陵铜井西初不知何名李白以其山有松一本五榦苍翠异恆题今名诗云征古絶遗老因名五松山人皆知白改九子为九华不知更有改五松事卢龙山图经金陵城西北有狮子山临大江晋中宗以形势同塞上卢龙易名为卢龙山李白三山望金陵诗卢龙霜气冷鳷鹊月光寒正指此也元人注李集以此卢龙为北平郡山殊可笑昭代王弇州登金陵卢龙山诗似闻司马江东日分得卢龙塞上山西塞山有两西塞山西塞山前白鹭飞桃花流水鳜鱼肥此吴兴之西塞也势从千里奔直入江中断岚横秋塞雄地束江流满此韦江州所咏武昌之西塞也絶不相混宋陆游误合为一王弇州复曲为之说云武昌西塞峭壁洪涛不类志和词中景色其北岸遥山人家处故当于此渔钓不知志和生平室居在越州舟居多在苕霅间未闻其从楚江泛宅也本传所载甚明两公顾弗考耳吴兴西塞即今慈湖镇道山矶是女坟湖白乐天诗女坟湖北武丘西文苑英华辨证云女坟真娘墓也此非是皮陆女坟湖诗自註吴王葬女之所按吴越春秋阖闾葬女阊门西郭舞白鹤市中令万人随观即其事也向吴亭在润州官舍杜牧之润州诗向吴亭东千里秋陆龟䝉诗秋来懒上向吴亭今刻牧之集者改为句吴亭失之矣御亭庾信诗御亭一回望风尘千里昏王维送元中丞东南御亭上莫问有风尘盖翻庾诗也御亭吴大帝所建在晋陵后太守李袭誉用庾诗望字改为望亭李嘉祐有自苏台至望亭驿诗万岁楼孟浩然王昌龄皇甫冉俱有登万岁楼诗京口子城西南月观在城上者或云即万岁楼土人以为南唐时节度使每登此楼西望金陵嵩唿遥拜其实非也京口记云晋王恭所作三河唐诗天子三河募少年又节使三河募年少谓河内河东河西近长安畿辅地也杨用修以黄河析支河湟中河解之逺矣此三河那得有少年募五津蜀江自湔县至犍为有五津曰白华津万里津江首津渉头津江南津出华阳国志王勃送杜少府之任蜀州风烟望五津用此陵阳城冢记吴太子和陵在吴兴郡城北西陵山故吴兴旧有陵阳之称许浑霅溪宴别云谁堪从此去云树满陵阳李涉在维扬见吴兴刘全白员外之爱姬名宋态者作诗云陵阳夜宴使君筵解语花枝在眼前皆指此宋牟巘寓居吴兴因名其诗曰陵阳集今人多不知之云根杜诗穿水忽云根钱起竒石云根浅贾岛移石动云根诗人多以云根名石以云触石而生也六朝人先用之宋孝武登乐山诗屯烟扰风穴积水溺云根槽今黄河舟子称水落为归槽槽本马槽象渠形言之也白诗江铺满槽水元诗江流初满槽元自註槽为楚语沓潮刘禹钖连州诗屯门积日无回飈沧波不归成沓潮轰如鞭石矻且摇亘空欲驾鼋鼍桥番禺记两水相合曰沓潮盖风驾前潮不得去后潮之应候者复至则为沓潮海不能容而溢吾乡亦有此谚云市暨杜市暨瀼西巅市井泊船处夔人唿为市暨水横通山谷处䕫人谓之瀼杜有瀼西寒望诗亥市顾况诗云亥市风烟接张籍诗云江村亥日长为市按洪氏隆兴职方乗云岭南村落有市谓之虗以其不常㑹多虗日也西蜀曰痎言如痎疾间而复作江南恶以疾称因止曰亥独徐筠水志云荆吴俗以寅申巳亥日集于市故名亥市其说较洪氏为雅金潾张籍蛮中诗铜柱南边毒草春行人几日到金潾今本潾作麟误也金潾乃交趾地名水经注所谓金潾清渚是也唐音癸签巻十六唐音癸签卷十七钦定四库全书唐音癸签巻十七明胡震亨撰诂笺二洞案郑谷诗端简炉香里濡毫洞案边宋景文云凡朝㑹排正仗吏供洞案设前殿两螭首间案上设燎香炉修注官夹案立其名为洞人多不知予疑通朱漆为案故名洞云景文此解恐未是洞洞敬也案列于中以起人敬或其取义欤鬬班元微之诗鬬班云汹涌开扇雉参差朝班左右合为鬬班武后纪御殿日昧爽宰相两省官鬬班于香案前俟扇开通事赞拜正元诗所云也唐百官志尚辇局大朝㑹扇一百五十六常朝不全设惟左右扇三许浑有秋日候扇诗盖即所谓俟扇开賛拜者今本作候朝浅人所改勘契元酬乐天待漏诗未勘银台契先排浴殿关唐制殿门启闭设鱼契对较鱼契者刻檀为鱼金饰鳞鬛别刻檀板为坎足以容鱼一置门使所一留宫中发钥较勘相同始开谓之勘契银台者银台门也学士院在银台门内浴堂殿又在蓬莱殿东未开银台门巳召对浴堂殿先排关而入言其近君之密也刘邺亦有待漏诗玉堂帘外漏迟迟明月初沉勘契时药树唐正衙宣政殿庭皆植松开成中诏入阁赐对官班退立东边松树下是也殿门外复有药树元微之诗云松间待制应全逺药树监搜可得知自晋魏以来凡入殿奏事官以御史一人立殿门外搜索而后许入谓之监搜御史立药树下至唐犹然太和中始罢之罘罳余见前辈诗语称罘罳及余时有所作诗俱似殿阁檐角网今考汉书文帝纪未央宫东阙罘罳灾崔豹注云罘罳屏也复也颜师古云连阙曲覆重刻垣墉之处其形果然一曰屏刘熈释名云罘罳在外门罘复也臣将入请事于此复重思也古今注云罘罳复思也合板为之亦筑土为之每阙殿舍皆有焉郡国亦树之合诸说观之大抵是屏墙之类段成式云士林间多唿殿榱为复䕶雀网为罘罳误据此其非檐角网可知矣第所释之义终未明耳白间杜诗当宁陷玉座白间剥画虫文选景福殿赋云皎皎白间微微列钱注白间牕也琼澁蔡衡仲一日举温庭筠华清宫诗澁浪浮琼砌晴阳上綵斿之句问予曰澁浪何语也予曰子不观营造法式乎宫墙基自地上一丈余叠石凹入如崖隒状谓之叠澁石多作水纹谓之澁浪衡仲叹曰不通朩经知澁浪为何等语耶因语予曰古人赋景福灵光含元者一一皆通朩经也彤驺禇亮诗彤驺出禁中盖谓伍伯服赤帻唱驺出禁中也中华古今注汉制伍百服赤帻纁衣韦韎率其伍以导引夕烽杜夕烽来不近每日报平安唐兵部烽式云冦贼不满五百人放烽一炬得蕃界事宜知欲南入放两炬蕃贼五百骑以上放三炬千人放四炬余冦万人亦四炬其放烽一炬至所管州县镇止两炬以上者并至京元放烟火处即録状驰驿奏闻若依式放烽至京讫贼回者放烽一炬报平安凡放烽报贼者三应三灭告平安者两应两灭过马韩偓诗云外使进鹰初得按中官过马不敎嘶有自注云上每乗马必中官驭以进谓之过马既乗之躞蹀嘶鸣也今北都使宅尚有过马㕔盖唐时方镇亦僣傚之因而名㕔事云六印杜瘦马行细看六印带官字考唐六典凡在牧马以小官字印印右膊以年辰印印右髀以监名印印尾侧二岁以飞字印印左髀膊细马次马以龙形印印项左送尚乗者印三花及飞字印外又有风字印官马赐人者以赐字印配诸军及充传送驿者以出字印印凡八此云六印意赐配者不在数耳十家唐女妓入宜春院谓之内人亦曰前头人谓在上前也骨肉居敎坊谓之内人家有请俸其得幸者谓之十家郑嵎津阳门诗十家三国争光辉盖家虽多亦以十家唿之三国秦韩虢国也拔河戏中宗清明节幸梨园命侍臣为拔河戏韦承庆等应制献诗其法以大麻絙两头系十余小索每索数人执之以挽力弱为输𤣥宗亦行之有诗谓俗传此戏必致年丰云白打钱王建诗寒食内人长白打库中先散与金钱韦庄诗内官初赐清明火上相关分白打钱齐云论白打蹴踘戏也两人对踢为白打三人角踢为官塲又丁晋公有白打大厮两省杜甫退朝诗宫中每出归东省赠岑参诗君随丞相后我徃日华东按唐制宣政殿前东廊曰日华门门东门下省在焉西廊曰月华门门西中书省在焉两省遗补以东西分左右时杜为左拾遗岑为右补阙故其诗云云政事堂设中书省中宰相共议政事于此故岑之出又为随丞相后也黄阁杜赠严武诗扈圣登黄阁明公独妙年武时为给事中王伯厚云给事中属门下省开元中改为黄门省故名黄阁此非是汉旧仪宰相听事阁曰黄阁给事分判省事得借称黄阁也诗题称严为阁老六典云中书舎人在省以年深一人为阁老判本省杂事给事之在东省其判事与中舍对秩抑又可借称阁老矣伯厚又引通鑑王涯亦尝称给事中郑萧韩佽为阁老此为得之三署礼闱唐人赠省郎诗多用三署及礼闱官之有郎自秦始秦置三署诸郎隶焉故称郎者犹本所始汉制尚书郎主作文书起草更直建礼门尔雅宫中门谓之闱兹去建称礼盖省文哀乌汉书天文志五帝坐后聚十五星为哀乌郎位晋志亦作依乌所谓郎官上应列宿者此也储光羲赠韦昭应诗有我哀乌郎正用此近刻储集者不知所出改哀乌为哀鳯殊堪捧腹御史擢省郎唐御史以擢省郎为美迁故苏味道有贺故人崔马二御史拜省郎诗极致艳羡之意盖其时迁转之法自如此御史职虽雄𦂳于唐尚未为尊也司空图为分司御史卢擕赠之诗曰姓氏司空贵官衔御史卑老夫如且在不用叹屯竒可证翰林院唐翰林院本内供奉艺能技术杂居之所以辞臣待书诏其间乃艺能之一尔开元以前犹未有学士之称或曰翰林待诏或曰翰林供奉如李太白犹称供奉自张垍为学士始别建学士院于翰林院之南则与翰林院分而为二然犹冒翰林之名盖唐有𢎞文馆学士丽正殿学士故此特以翰林别之其后遂以名官讫不可改俗称翰林学士为坡者盖唐徳宗时尝移学士院于金銮坡上故称銮坡唐制学士院无常处驾在大内则置于明福门在兴庆宫则置于金门不专在翰林院然明福金门不以为称不常居之尔麤官寄语长安旧冠盖麤官到底是男儿宣武节度王彦威诗也麤官寄与真抛却赖有诗情合得尝忠武节度薛能诗也唐人旧俗不歴台省出领廉车节镇者唿为麤官然能故歴台省者何云云大率时情重内轻外厌薄戎旃虽以节使之尊自目廼尔一麾笔谈谓今人守郡用颜延年一麾乃出守误自杜牧始此说亦未为是观三国志拥麾守郡文选建麾作牧此语在牧之前久矣汉制太守车两幡所谓麾也唐人如杜子美柳子厚刘梦得皆用之谓之误不可五马唐人咏太守多用五马如人生五马贵五马烂生光之类甚多或引诗孑孑干旟良马五之以太守比州长之建旟为解则本篇四之六之又何独不用也宋庞机先云古制朝臣乗驷马车汉时太守出则増一马遯斋闲览及学林新编引之然不如潘子真之说为确子真云礼天子六马左右骖三公九卿驷马左骖汉制九卿秩中二千石亦右骖太守则驷马而巳其有功德加秩中二千石者亦右骖故以五马为太守之美称云中和乐职王褒传益州刺史王襄使褒作中和乐职宣布三诗此是监司领朝廷德化无与太守事今人颂太守治政徃徃用之似失考中和者言政敎隆平得中和之道乐职者谓百官万姓乐得其常道宣布者谓德化周洽徧四海各为篇名张曲江任洪州日有诗曰乐职在中和此语尤谬鹤俸皮日休新秋即事酒坊吏到常先见鹤俸符来每探支注云吴都有鹤料案殊未详鹤俸之说曾文彦和博学之士有次韵赵仲美诗云宁羡一囊供鹤料㑹看千里跃龙媒注云唐幕府官俸谓之鹤料驱鸡荀恱申鉴曰覩孺子之驱鸡而见御民之术孺子之驱鸡急则惊缓则滞驯则安此泛言治术然其用之县令则始韦苏州之驱鸡尝理邑后许浑亦有遯迹驱鸡吏之句簿尉杜送髙适诗脱身簿尉中始与捶楚辞韩愈诗判司卑官不堪说未免捶楚尘埃间杜牧诗参军与县尉尘土惊劻勷一语不中治笞箠身满疮据此唐时卑官不免笞挞正与今代同史称代宗命刘晏考所部刺史有罪者五品以上刻治六品杖讫奏闻岂但簿尉巳哉帖职皇甫曽赠国子柳博士兼领太常博士诗博士本秦官求才帖职难以兼官为帖职也员外检校等名太宗定官额其后复有员外置又有特置同正员检校兼守判知之类又有置使之名或因事而置事已则罢或遂置而不废其名类颇多节使幕僚至检校中丞徃徃而是末叶镇帅无不检校台司如薛能诗旧将已为三仆射之类踰滥至此官称别名唐人好以它名标牓官称今漫疏一二于此太尉为掌武司徒为五敎司空为空土侍中为大貂散骑常侍为小貂御史大夫为亚台为亚相中丞为独坐为中宪侍御史为端公杂端殿中为副端谏议为大坡大谏补阙为中谏又曰补衮拾遗为小谏给事郎为夕郎夕拜知制诰为三字起居郎为左螭舍人为右螭又并为修注吏部尚书为大天礼部为大仪兵部为大戎刑部为大秋工部为大起吏部郎为小天选郎为省眼礼部郎为小仪为南省舍人今曰南宫刑部郎为小秋祠部为冰㕔屯田为田曹水部为水曹太常卿曰乐卿少卿为少常奉常鸿胪为客卿大理为棘卿评事为廷平将作监为大匠少监为少匠秘书监为大蓬少监为少蓬左右司为都公太子庻子为宫相宰相相唿为堂老两省相唿为阁老尚书丞郎为曹长御史拾遗为院长下至县令曰明府丞曰赞府赞公尉曰少府少公少仙云唐音癸签巻十七唐音癸签卷十八钦定四库全书唐音癸签巻十八明胡震亨撰诂笺三麻纸唐中书制诏有四封拜勅书用简以竹为之画旨而施行者曰发日勅用黄麻纸承旨而行者曰勅牒用黄藤纸赦书皆用绢黄纸始贞观间或曰取其不蠧也纸以麻为上藤次之用此为重轻之辨又将相除徙内出制不繇中书独用白麻纸因谓之白麻杜诗黄麻似六经举其槩而言绯鱼白乐天为中书舍人六品着緑其诗有白头犹未着绯衫后与元微之同加朝散登五品始易绯赠元诗有青衫脱早差三品白发生迟校二年其自江州司马除忠州刺史借服色绯鱼有诗鱼缀白金随歩跃鹘衔瑞草绕身飞后除尚书郎复有脱刺史绯诗云便留朱绂还铃阁却着青袍侍玉除无奈娇痴三岁女绕腰啼哭觅银鱼唐百官服色视阶官之品宋视职事官此为异蜜印权德舆哭刘尚书诗命赐龙泉重追荣蜜印陈蜜印者谓赠官刻蜡为印悬绶以赐也不知起何时始见晋山涛传涛薨勑赠司徒蜜印紫绶侍中貂蝉新沓侯蜜印青朱绶唐人文笔中亦多用此刘禹钖为人谢追赠表云紫书忽降于九重蜜印加荣于后夜有改作密者误衙今监司郡守初上事既受官吏参谒至晡时僚属复伺于客次胥吏列立庭下通刺曰衙以听进退之命礼不知起何时岑参为虢州上佐有衙郡守诗此也玉帐杜子美送严公入朝云空留玉帐术愁杀锦城人又送卢十四侍御云但促银壶箭休添玉帐旂玉帐乃兵家厌胜方位其法出黄帝遁甲以月建前三位取之如正月建寅则已为玉帐于此置军帐坚不可犯主将宜居东选南选唐贞观初以京师米贵令东人选者集洛州谓之东选髙宗时以岭南五管黔中都督府得即任土人而官或非其才乃遣郎官御史为选补使谓之南选其后江南淮南福建因岁水旱亦时遣选补使就选废置不恒老杜送魏司直诗选曹分五岭使者歴三湘谓魏充南选也铨选何事可便宜越万里外行乎杜戒魏雅节在周防又云嫌疑陆贾装则一时掌南选使概可知矣进士科故实唐进士初止试策调露中始试帖经经通试杂文谓有韵律之文即诗赋也杂文又通试策凡三塲其后先试杂文次试论试策试帖经为四塲第一塲杂文放者始得试二三四塲其四塲帖经被落仍许诗赎谓之赎帖至于制举试策元以罗非常之才乃问策外亦试诗赋其觭重如此举塲每岁开于二月每秋七月士子从府州觅解纷纷故其时有槐花黄举子忙之谚府州解送最重京兆同华京兆解送上十人谓之等第多成名不则徃徃牒贡院请放落之由同华解首送者亦无不捷咸通中李建州频为京兆参军主试出月中桂诗张乔擅塲频以许棠老于塲屋改荐棠为首棠因而登第国史补云外府不试而解谓之拔解京兆盖试而升者其时虽有国子监郡县学而人不为重𤣥宗尝勑天下罢乡贡悉繇国子监郡县学举送然竟不能改咸通中温飞卿任太学博士主秋试以邵谒诗为工榜于堂仍请之礼部谒竟不得第而死太学解送成事之难与外府无异举子麻衣通刺称乡贡繇户部关礼部各投公巻亦投行巻于诸公卿间旧尝投今复投者曰温巻礼部例得采名望收録凡造请权要谓之关节激扬声价谓之徃还士成名多以此试塲在都省亦称都堂及称东堂试夜给烛三条韦承贻都堂纪事三条烛尽钟初动九转丹成鼎未开榜放于礼部南院张院东别墙陈标诗所云春官南院粉墙东者是也岁每三十人为率李山甫诗麻衣尽举一双手桂树只生三十枝言得者之少而难如此东都举永泰及太和初元亦一行据杜紫微东都登第诗三十三人走马回合两都又当六十余人矣盖间举之事关试吏部试也进士放榜勑下后礼部始关吏部吏部试判两节授春关谓之关试始属吏部守选其䜩集之名凡九以关试后曲江亭闻喜一宴为盛放榜后称新及第进士关试后称前进士唐进士今乡贡之称前进士乃今进士称也摭言云进士及第后知闻或遇未及第时题名处则为添前字故唐人登第诗有名曾题处添前字送出城人乞旧衣之句乞衣亦见张籍诗当时下第举子丐利市猥习可悯笑者先辈原以称及第者观诸家诗集中题有下第献新先辈诗可见后乃以为应试举子通称又有必先之称干子载阎济美与卢景庄同应举阎称卢云必先声价振京洛云溪友议刘禹钖纳牛僧孺巻曰必先期至矣太平广记郑光业入试有一人突入舖欲其相容唿必先必先不置必先似云名第必居先与先辈同一推敬意韩仪与关试后新人诗有休把新衔恼必先句此必先又谓下第同人也家庆唐人与亲别而复归谓之拜家庆卢象诗云上堂家庆毕顾与亲恩迩孟浩然诗云明朝拜家庆须着老莱衣传席今人家娶妇舆轿迎至大门则传席以入弗令履地然唐人巳尔乐天春深娶妇家诗云青衣转氊褥锦绣一条斜煖屋今之入宅与迁居者邻里醵金治具过主人饮谓之曰煖屋或曰煖房王建宫词大仪前日煖房来则暖屋之礼其来尚矣胜常王广津宫词云新睡起来思旧梦见人忘却道胜常胜常犹今妇人言万福也前辈尺牍有云尊候胜常者胜字当平声读秩白公诗巳开第七秩饱食仍安眠又年开第七秩屈指几多人年六十二所作其行开第八秩诗自注俗谓七十以上为开第八秩盖以十年为一秩云秩字于古无考礼年九十日有秩岂所本欤门子储光羲贻太学张筠诗璧池忝门子门子嫡子之将代父当门者盖公子也见选补亡诗引周礼郑註儿髙崇文诗那箇儿射雁落鄙语唿人曰骸儿也丫头吴中唿女子之贱者为丫头刘宾客寄赠小樊诗花面丫头十三四春来绰约向人时练师唐六典道士有三号曰法师曰威仪师曰律师其徳髙思精者谓之练师女道士亦同今诸家诗题止称女道士为练师不知何故莫徭卢亭顾况酬漳州张使君诗薛鹿莫徭洞网鱼卢亭洲地理志莫徭夷蜒名自云其先祖有功常免徭役故以为名薛鹿即杀鹿集韵躠与杀同音同义此省为薛也卢亭者居海岛赤身无衣常下海捕鱼能伏水中三四日不死相传为卢循子孙亦名卢余漳郡唐初所开固当以此入咏龙户马人韩退之诗衙时龙户集上日马人来龙户在儋耳珠崖其人目睛皆青碧善伏水盖即所谓崑崙奴也马人者马文渊遗兵居对铜柱言语饮食与中华同号曰马留事见俞益期牋恐即此白题史记功臣表颕隂侯斩胡白题将一人服䖍注白题胡名梁有白题国入贡裴子野引以证人服其博识白题出处止此欲求其所以名白题无说也杜秦州诗马骄朱汗落胡舞白题斜借为题额之题属对意指当时胡旋等舞入自秦西北桐衫珠㡌有似白额者而言正诗家使字巧法非真谓白题当如此解也读者善㑹其意始得宋注纷纷曲证失之逺矣唐音癸签巻十八唐音癸签卷十九钦定四库全书唐音癸籖巻十九明胡震亨撰诂笺四上头今世女子初笄曰上头花蕋夫人宫词年初十五最风流新赐云鬟使上头入诗遂为雅语入月黄帝内经月事以时下谓天癸也史记程姬有所避不愿进注天子诸侯羣妾以次进御有月事止不御更不口説以丹注面目的的为识令女史见之王建宫词宻奏君王知入月唤人相伴洗裙裾语虽情致但天家何至自洗裙裾宻奏云云更不谙丹的故事矣时世粧唐妇人粧名时世头因话録西平王治家整肃不许时世粧梳白乐天时世粧歌圆鬟无鬓堆髻様斜红不晕頳面状然亦有作时势者权徳舆诗丛鬓愁眉时势新元微之教闺人粧束诗人人总解争时势都大须看各自宜岂时人避庙讳改世为势乎抑以松鬓危髻取势颇髙改势字貎之乎正不如作时世为雅切耳男子拜世谓妇人立拜起于武后其实不然周天元时命内外命妇拜天台皆执笏俯伏如男子可见以前妇人无俯伏者惟下手立拜耳王建宫词有云临上马时齐赐酒男儿跽拜谢君王知当时宫女不作男子拜矣本朝命妇入朝賛行四拜皆下手立拜惟谢拜赐时一跪叩头遵古礼也靥饰説文靥颊辅也洛神赋明目善睐靥辅承权自吴宫有獭髓补痕之事唐韦固妻少时为盗刃所刺以翠掩之女粧遂有靥饰其字二音一音琰一音叶温飞卿词绣衫遮笑靥烟草双飞蝶此音叶又云粉心黄蕋花靥眉山两㸃此音琰纒足张邦基墨庄漫録云妇人之纒足传记皆无所出独齐东昏有凿金为莲花帖地令潘妃行其上一事见南史而不言其足若何又云古乐府六朝词人体状妇人眉目唇口腰肢手指无不有独无一言称纒足唐之杜牧李商隠之徒亦然仅韩偓香奁集有咏屧子一诗六寸肤圆光致致唐尺短以今校之亦自小然亦不言其弓也惟道山新闻云李后主宫嫔窅娘纤丽善舞后主作金莲髙六尺莲中作品色瑞莲令窅娘以帛绕脚令纎小屈上作新月状着素袜舞其中回旋有凌云之态唐镐咏之曰莲中花更好云里月长新繇是人皆效之以纎弓为妙以此知札脚自五代始也愚谓纒足事始虽不见史传然善读史者自当以意求之从来妇人足履之制惟晋书之五行志附见两言云男子屐方头妇人圆头而唐车服志为尤详其言云后妃大礼着舄燕见用履命妇服用舄履亦同而民俗不尽遵用武徳初妇人曳线鞾开元中用线鞋侍儿则着履夫鞋鞾同圆头之式圆头适足小之用而履舄之方而贵者反令贱者蹑之详绎时风纒足自寓亦何必明白言之始谓史书有载哉大扺有男女来便分男女体态婀娜细步纎小玉趺古人定蚤凿此窍不待今日其渐变渐妍或至五代始作弓様则有之若谓纒束非始古人待古人亦太村且拙矣钿尺裁量减四分纤纤玉笋褁轻云五陵年少欺他醉笑把花前出画裙杜牧有诗新罗绣行纒足趺如春妍见晋清商曲纎纎作细步精妙世无双见汉焦仲卿妻诗云古无诗亦失考寳祙祙女人脇衣也隋炀帝诗锦袖淮南舞寳祙楚宫腰卢照邻诗倡家寳祙蛟龙被谢偃诗细风吹寳祙轻露湿红纱是也或谓起自杨妃小説伪书不可信崔豹古今注谓之腰綵注引左传衵服谓日日近身衣也知古已有之矣轻容纱之至轻者有所谓轻容出唐类苑云轻容无花薄纱也王建宫词云嫌罗不着爱轻容元微之有寄白乐天白轻容乐天制而为衣而诗中容字乃为流俗妄改为庸又作庸榕盖不知其所出屠苏周王褎诗飞甍彫翡翠绣桷画屠苏屠苏本草名画于屋上因草名以名屋杜诗云愿随金騕褭走置锦屠苏此屠苏屋名也后人又借屋名以名酒孙思邈有屠苏酒方又大帽形类屋亦名屠苏南史谣云屠苏障日覆两耳是也荣韩退之诗前荣馔宾亲沈括云礼洗当东荣屋翼谓之荣东西注屋则有之未知前荣何在今考文选王元长曲水诗序注荣为屋檐檐一名摘一名宇即屋之四垂也又谓之楣又谓之梠则屋凡有檐处皆可谓之荣矣故李华含元殿赋有风交四荣之説张祐法云桧诗谢家双植本南荣南荣正前荣耳勾栏韵书木为之在阶际古今注汉顾成庙槐树设扶老钩栏其始也王建宫词李长吉宫娃歌俱用为宫禁华餙自晚唐李商隠辈用之倡家情词如帘轻幕重金钩栏之类宋人相沿遂专以名教坊不复佗用汉书注卖𨽻妾纳阑中以为曲中丽餙称可以为寓简贱意专称亦可屈戍今人家牕户设铰具或铁或铜名曰环纽即古金铺之遗意北方谓之屈戍其称甚古梁简文诗织成屏风金屈戍李商隠诗鎻香金屈戍李贺诗屈膝铜铺锁阿甄屈膝当是屈戍葳㽔鎻韩翃诗春楼不闭葳㽔锁緑水廻通宛转桥封禅书纷纶葳㽔张楫曰乱貎録异传载建安中河间鬼妇遗葳㽔鎻与人别其鎻以金缕相屈伸古乐府乌夜啼欢下葳㽔鎻交侬那得住泥牕蜀人谓煳牕为泥牕花蕋夫人宫词云红锦泥牕遶四廊非曽游蜀亦所不解緑沉杜甫诗雨抛金鎻甲苔卧緑沉枪薛苍舒注引车频秦书云苻坚造金银緑沉细铠以緑沉为精铁按北史隋文帝尝赐张奫緑沉甲兽文贝装武库赋云緑沉之枪唐郑槩聮句有亭亭孤笋緑沉枪之句续齐谐记云王敬伯夜见一女命婢取酒提一緑沉漆盒王羲之笔经有人以緑沉漆竹管见遗亦可爱翫萧子云诗云緑沉弓项纵紫艾刀横㧞恐緑沉如今以漆调雌黄之类若调緑漆之其色深沉故谓之緑沉非精铁也退红唐有一种色谓之退红王建牡丹诗云粉光深紫腻肉色退红娇王贞白倡楼行云龙脑香调水教人染退红花间集牀上小薫笼昭州新退红盖退红若今之粉红髹噐亦有作此色者今无之矣绍兴末缣帛有一等似皂而淡者谓之不肯红亦退红之类也琼可为白谢惠连雪赋庭列瑶阶林挺琼树善注琼赤玉也琼树恐误按琼之为赤玉见説文但毛诗传言琼非一惟云玉之美者非以为玉色名诗传在説文前尤可据谢盖用诗传不用説文耳陈张正见雎阳生玉树云梦起琼田隋王衡璧台如始搆琼树似新栽以及李贺白天碎碎堕琼芳李义山巳随江令夸琼树又入卢家妬玉堂并从谢作白用似不为误隠囊古人唿车之俗名颜师古曰韦囊在车中人所冯伏也今谓之隠囊王右丞诗隠囊纱帽坐弹棋盖取车中为坐弹棊耳颜氏家训曰梁全盛日贵游子弟驾长檐车跟髙齿屐坐棊子方褥冯班丝隠囊名之曰囊意其物视褥为髙故用之冯亦用之坐也尼师坛张希复与叚成式同赋宣律师袈裟云共覆三衣中夜寒披时不鎭尼师坛无因盖得龙宫地畦里尘飞叶相残梵语尼师坛此云随坐衣唐言坐具也翻译名义云元佛初度五人及迦叶兄弟并制袈裟左臂坐具在袈裟下后度诸衆徒侣渐多年少比丘仪容端美入城乞食多为女爱由是制衣角在左肩后为风飘听以尼师坛鎭上此覆中夜外鎭也越窑许浑诗沉水越瓶寒又越瓶秋水澄陆龟蒙诗九秋风露越窑开夺得千峯翠色来越窑为诸窑之冠至钱王时愈精臣庶不得通用谓之秋色即所谓柴窑者是俗云若要看柴窑雨过青天色与许陆诗正同暖簧笙簧必用髙丽铜为之靘以緑腊簧暖则字正而声清越故必用焙而后可陆天随诗曰妾思冷如簧时时望君暖乐府亦有簧暖笙清之语虾蟆更周遵道豹隠纪谈内楼五更絶梆鼓交作谓之虾蟆更外方谓之攒㸃郝天挺云江南以木柝警夜曰虾蟆更张蠙钱塘夜宴诗觱篥调髙山阁迥虾蟆更促海城寒详诗意郝説为近夜半钟张继夜半钟声到客船欧公以半夜非鸣钟时为语病庚溪诗话谓于鹄诗定知别后宫中作遥听缑山半夜钟温庭筠悠然旅榜频回首无复松牕半夜钟皇甫冉夜半隔山钟陈羽隔水悠悠午夜钟唐人屡用诗眼引南史齐武帝景阳楼有三更五更钟丘仲孚读书以中宵钟为限阮景仲为吴兴守禁夜半钟云实有半夜钟用之不妨愚谓继诗特言其早见行役劳耳胡元瑞云诗流借景立言惟在声律之调兴象之合区区事实彼岂暇计无论夜半是非即钟声闻否未可知也尤为得解三翼元微之诗光隂三翼过越絶书及水战兵法内经有大翼中翼小翼舟名盖战船之轻㨗者张景阳七命浮三翼戏中沚梁元帝白华三翼舸三翼自相追张正见三翼木兰船并用此五两太白扁舟敬亭下五两先飘飖权徳舆晓风揺五两张祜南风吹五两王维恶説南风五两轻出郭景纯江赋觇五两之动静凡候风以鸡羽重五两繋五丈旗顚立军营中綄船上候之楚谓之五两欢帆余生长泽国每闻舟子唿造帆曰欢称牵船之索曰弹子使风之帆为去声意谓俗谚耳及观唐乐府有诗云蒲帆犹未织争得一欢成而钟㑹唿捉船索为百丈赵氏注云百丈者牵船篾内地谓之宣韩昌黎诗云无因帆江水而韵书去声内亦有扶帆切者是知方言俗语皆有所据陆放翁入蜀闻舟人祠神方悟杜诗长年三老摊钱之语亦此类也活船白太傅诗暑退衣服干潮生船舫活吴中以水长船动为船活采入诗中便成佳句弹棊戏之有弹棊始汉武以代蹴踘之劳其法用石为局中隆外庳黒白棊各六枚先列棊相当下唿上撃之以中者为胜李颀弹棊歌蓝田美石青如砥黒白相分十二子聮翩百中皆造微魏文手巾不足比縁邉度陇未可嘉鸟跂星悬正复斜回飈转指速飞电拂四取五旋风花按魏文帝弹棊赋縁边间造长斜迭取丁廙赋风驰火燎令牟取五梁元帝谢弹棊局启鳯峙鹰扬信难议拟鸟跂星悬何曽彷彿颀诗多本此魏文善此技用手巾拂之无不中唐顺宗在春宫日甚好之时多名手至长庆末好事家犹见有局尚多解者今则不传矣六赤叶子李洞有赠龙州李郎中先梦六赤后打叶子诗六赤古之琼畟今之骰子也叶子者如今之册叶唐人藏书皆作巻轴后苦巻轴难数巻舒多以叶子写之如吴彩鸾唐韵李郄彩选之类是也骰子格本备检用故亦以叶子写之因以为名唐世士人宴聚盛行叶子格五代宋初犹然后渐废不传见欧阳归田録杨用修以叶子为纸牌失之矣唐音癸籖巻十九唐音癸签卷二十钦定四库全书唐音癸籖巻二十明胡震亨撰诂笺五酒名春东坡云唐人酒多以春名今具列一二金陵春竹叶春麴米春抛青春梨花春若下春石冻春土窟春烧春松醪春销肠酒郑谷诗险事消肠酒清欢敌手棊拾遗记张华以西羗蘖渍北胡麦为醇酒大醉不揺荡令人肝肠烂当时谓之消肠酒郑诗似用此蓝尾酒元日饮屠苏酒从小者起以至老名蓝尾酒唐人多入诗用按时镜新书晋有问董勋者曰俗以小者得嵗故贺之老者失嵗故罚之意即阑字取阑末之意借用蓝耳侯白酒律又言此酒廵匝到末连饮三杯以慰之亦名婪尾唐人河东记载申屠澄遇老翁妪留饮澄让曰始自主人翁即廵澄当婪尾则知婪为自谦之辞如俗云贪杯然与蓝又另一解矣并方言而各有其义火前白乐天茶诗红纸一封书后信緑芽十片火前春齐已诗髙人爱惜藏巖里白甀封题寄火前火前者寒食禁火之前也今世俗多用谷雨前茶称为雨前学林新编云茶之佳者造在社前其次火前其下则雨前臯卢叶大味苦澁似茗而非南越茶艰致煎此为饮以代之非佳品也皮日休有石盆煎臯卢取其名之僻入句耳详本草及南越志云子杜诗饭抄云子白葛洪丹经用云子碎云母今蜀中有碎砾细长而圆者白云子石也杜以饭粒似之故云麸炭白乐天诗云日暮半罏麸炭火麸炭语留传不一北夣𤨏言优人安辔新嘲李茂贞烧京阙云京师但卖麸炭便足一生五粒松松以粒言旧矣唐诗如松暄翠粒新翠粒照清露松斋一夜怀贞白霜外空闻五粒风又李贺有五粒小松歌岂古人本其初菩有似乎粒故言粒欤乃亦有称鬛者按松穗皆双股栝松三股种传自髙丽所谓华山松者每穗五股称五鬛松松穗初生少可言粒多至五亦言粒于体物未惬矣段成式云五粒者当言鬛甚得之非谓凡粒皆可通唿鬛也桤杜集有乞桤木诗又有桤林碍日吟风叶句韵书不収桤字无音郑氏注曰五来反若然当作獃字尝见前辈读若欹韵颇以为疑后见劒南诗有着书増木品搜句觅桤栽又荆公诗云濯锦江邉木有桤小园封殖伫华滋益信欹音为然桤惟蜀有之不才木也或谓即榕云木绵树大可合抱髙数丈花红似山茶而蕋黄色瓣极厚春初叶未舒时花开满树望之烂然如锦又如火之烧空既结实大似酒杯絮茸茸如细毳半吐于杯之口所获与江南草本嵗艺者异唐王叡诗纸钱飞出木绵花盖其盛开之时正与春社相值又李商隠木绵花飞鹧鸪啼则花尽叶长春已老矣桄榔树李徳裕诗桄榔树叶暗蛮溪桄榔身似㯶榈而色緑似竹亦有丝自裹髙七八丈亭亭直上叶大如掌皆攒于树之杪甚浓宻其杪抽丝蔓千百条长丈余垂下如缕㽔㽔可玩南中树此种形之最异者张九龄诗里树桄榔出谓其特髙出羣木之表也桂张九龄诗兰蕋春葳㽔桂花秋皎洁叚成式云桂花三月生黄而不白曲江云桂花秋皎洁妄矣按图经桂有三种菌桂牡桂及单名桂宾宜韶钦诸州种类亦各不同有三月四月生花全类茱茰者亦有八九月生花者今东南桂皆然其花色黄白之外亦有丹者成式安得据所见遂谓曲江为妄乎牡丹余观唐人牡丹入诗不但中晚即初盛概有欧公不知何故谓篇什为少此花移植于武后赋句于婉儿谱清平调于太眞有此三名雌为之破天荒虽矢音不多已占尽一代风流矣宁待买栽看到等语出始云盛哉郑樵谓芍药见于风雅最古牡丹晚出依芍药得名故其初曰木芍药亦如木芙蓉之依芙蓉以为名而为唐人所重贵游竞趋至今弥甚遂使芍药为洛谱衰宗矣玉蕋花唐人甚重玉蕋花唐昌观花发致僊女下降元白刘梦得张籍王建与严复休有唱和诗李徳裕出牧润州招隠山观有此花因有忆翰林院玉蕋之作但不详其花之状若何后见周益公集有玉蕋辨证一巻云尝从招隠致得一本条蔓如荼䕷种之冬凋夏茂柘叶紫茎乆之根株合抱成树花苞初甚㣲经月渐大暮春方八出须如冰綵上缀金粟花心复有碧筒状类胆瓶其中别抽一英出衆须上散为十余犹刻玉然花名玉蕋以此益公又以为人多与琼花㻛花相混琼花即八僊花玚花即山矾花亦名米囊花并白而实与玉蕋异云合昏杜子美佳人诗云合昏尚知时鸳鸯不独宿合昏即合欢叶至暮即合今夜合花是杜䳌润州鹤林寺杜鹘今俗名映山红又名红踯躅者此花在江东弥山亘野殆与榛莽相仍而説者以为外国僧钵盂中所移上𤣥命三女下司之巳踰百年终归阆苑盖物以希见为珍不必果异种也王建宫词云太仪前日暖房来嘱向昭阳乞药栽勑赐一窠红踯躅谢恩未了奏花开虽宫禁中其重如此荳蔲杜牧之诗云娉娉袅袅十三余荳蔲稍头二月初不解荳蔲之义閲本草荳蔻花作穗嫩叶巻之而生初如芙蓉穗头深红色叶渐展花渐出而色微淡南人取其未大开者谓之含胎花言尚小如姙身也折麻楚词云折踈麻兮瑶华将以遗兮离居瑶华谓麻之华白也谢灵运诗云瑶华未堪折兰苕已屡摘路阻莫赠问何以慰离析沿楚辞意用于离居唐人骆宾王思家诗云旅行悲泛梗离恨断踈麻钱起题辋川诗云折麻定延竚乗月期相寻用并同谢至于起赠赵给事诗乃云不惜瑶华报木桃则以瑶华为玉误矣抝花南方谓折花曰抝花唐李贺诗试问酒旗歌板地今朝谁是抝花人又古乐府抝折杨桞枝麴尘唐人咏桞如刘禹钖之龙墀遥望麴尘丝使麴尘字者极多礼记月令荐鞠衣于上帝告桑事注云如鞠尘色周礼内司服鞠衣郑司农云鞠衣黄桑服也色如鞠尘象桑叶始生此用之桞又象其花絮之穗耳栗皱杜甫诗云尝果栗皱开或作雏字殊不可解集韵雏侧尤切革纹蹙也汉上题襟周繇诗云开栗戈之紫雏贯休云新蝉避栗皱又云栗不和皱落即栗蓬也诃梨勒包佶诃梨勒叶诗茗饮惭调气梧丸喜伐邪按本草诃梨勒树似木梡花白子似栀子主消痰下气等疾来自南海舶上广州亦有之茗亦能下气此言其功胜茗梧丸谓入用丸如梧子也今医家所用诃梨勒是其子不闻用叶者应是本草失收耳相思子笔丛谓唐人骰子近方寸凡四㸃当加绯者或嵌相思子其中温庭筠诗云珑骰子安红豆入骨相思知也无相思子即今红豆也愚按岭南闽中有相思木嵗乆结子色红如大豆故名相思子毎一树结子数斛非即红豆也岂飞卿姑借用耶红蓝蓝説文染青草也所谓青出于蓝者是也白乐天诗老丝练緑红蓝染染成红线红于蓝李益诗蓝叶郁重重蓝花石榴色少女归少年光华自相得此则红花也本非蓝以其叶似蓝因名为红蓝本图草经云蓪草王叡诗蓪草头花桞叶裙李咸用咏红薇诗画出看还欠蓪为揷未轻蓪草作花古已有之矣嘉草栁子厚种白蘘荷诗庶氏有嘉草攻禬事乆冺本草蘘荷叶似初生甘蕉根似姜芽中蛊者服其汁卧其叶即唿蛊主姓名庶氏以嘉草除蛊毒宗懔谓嘉草即此也席萁王建诗单于不向南牧马席萁遍满天山下顾非熊诗席萁草断城池外䕶栁花开帐幕前李长吉秋净见旄头沙逺席萁秋秦韬玉席萁风𦂳马豩豪唐人屡用之酉阳杂俎云席萁一名塞芦生北胡地盖可为帘亦可充马食者五代史云契丹地有息鸡草尤美而本大马食不过十本而饱意席萁即息鸡一物而音讹耳簩亦曰簩旧云出思牢国又一名涩勒质薄而空大者踰二寸涩可挫𤓰乆则以浆水渍之还复快利坡诗倦看涩勒暗蛮村谓此李商隠有射鱼诗云思牢弩箭磨青石绣额蛮奴三虎力则此物亦中箭材矣䮂䮧白居易武丘留别诸妓云清管曲终鹦鹉语红旗影动䮂䮧嘶广韵䮂䮧蕃大马也音薄寒亦有直作薄寒者黒暗杜诗黒暗通蛮货叚成式以为南人称象牙白暗犀角黒暗杜盖用方言而不详暗之义考本草图经云犀文有倒揷有正揷有腰鼓揷其类极多足为竒异波斯唿犀角为黒暗言难识别耳鹧鸪音岭南録异云鹧鸪吴楚之野悉有岭南偏多臆前有白圆㸃背上间紫赤色大如野鸡多对啼其鸣自唿钩辀格磔李羣玉山行闻鹧鸪诗云方穿诘曲﨑岖路又听钩辀格磔声韦庄集鹧鸪诗懊恼泽家非有恨年年常忆鳯城归旧注懊恼泽家鹧鸪音有此不同唤起催归韩退之诗唤起牕全曙催归日未西无心花里鸟更与尽情啼山谷曰吾每哦此诗而了不解其意自谪崃川时春晚忆此诗方悟之唤起催归二鸟名若虚设故人不觉耳唤起声如络纬圆转清亮偏于春晓鸣亦谓之春唤催归子规鸟也拨谷太白乐府拨谷飞鸣奈妾何拨谷即布谷牝牡飞鸣以翼相拂佩之夫妻相爱见尔雅注及本草乌鬼杜崃中诗有家家养乌鬼顿顿食黄鱼之句解乌鬼者其説不一有引元微之诗病赛乌称鬼云南人染病竞赛乌鬼为杜诗之证似乎为确然于养字终説不去对下聮亦无情至有谓乌鬼为祀神之猪尤可笑毕竟是鸬鹚方与食黄鱼可通聮法为合耳若谓今崃中称鸬鹚无此名因生他辨方言今古不同者多可一槩论耶稚子杜诗笋根稚子无人见姚寛引杜牧诗小莲娃欲语幽笋稚相擕孔平仲引唐人食笋诗稚子脱锦䙀骈头玉香滑证稚子为笋然作此解与下凫雏句亦不成聮法僧赞宁谓竹根有䑕大如猫名竹豚亦名雉子稚即雉字字画小讹桐江诗话又谓笋生正雉哺子之时言雉子之小在竹间人不能见二説依稀近之虽未必果是然犹不失解诗之法西施鱼李义山诗西施因网得又网得西施赠别人考东坡异物志鱼有名西施者美人鱼也出广中大海食之令人善媚篊陆鲁望寄吴子华诗到头江畔寻渔事织作中流万尺篊篊取鱼具也酉阳杂俎晋时钱塘有人作篊年取鱼亿计号万尺篊石梁絶水曰洪射洪之得名是也以竹为鱼梁从竹为篊此字唐韵不収鱼论斗前汉货殖传水居千石陂言养鱼一嵗收千石唐皮日休钓侣诗一斗霜鳞换浊醪注云吴中卖鱼论斗酒乃论觔鳯子韩偓诗鸿儿唼啑雌黄嘴鳯子轻盈腻粉腰崔豹古今注蛱蝶大者为鳯子蟢子权徳舆诗昨夜裙带解今朝蟢子飞铅华不可弃莫是藁砧归韩翃诗少妇比来多逺望应知蟢子上衣巾俗説裙带解有酒食蟢子縁人衣有喜事其来盖逺东山蟏蛸䟽云蟏蛸小蜘蛛长脚者俗名蟢子荆州河南名喜母着人衣主有亲客至乆入三百篇注脚矣唐音癸籖巻二十唐音癸签卷二十一钦定四库全书唐音癸籖巻二十一明胡震亨撰诂笺六杨炯祅星六丈出沴气七重悬上句用天文书下句用纬书二月河魁将三千太乙军上句用六壬占下句用太乙占骆宾王送人入蜀海客乗槎渡僊童驭竹廻上用严君平卜肆事下用介象令人骑竹自吴往蜀事代郭氏答卢照邻迢迢芋路望芝田𣺌𣺌函关限蜀川芋是蜀事芝是商洛事时卢在秦中郭在蜀中二语当句作对言相望情误本芋作芊改者愈谬遂不可通陈子昻乞推禄命诗非同墨翟问空滞杀龙川事出墨子又赠晖上人诗四十九变化一十三死生一出法华经一出道徳经虽算博士未如其工也杜审言送李嗣眞使河东诗子月开阶统房星受命年时则天改唐为周遣使故所用皆姬周受命事沈佺期赠韦舍人诗一经书旧徳五字擢英材上用韦氏事下用晋中书郎虞松事五字用之中舍唐人尤多狱中咏燕不如黄雀语能雪冶长猜似以治长缧绁之释繇鸟语与论语正义不同宋之问宿云门寺诗樵路郑州北学井阿巖东州疑作洲学井疑是舜井李峤还洛诗将交洛城雨稍逺长安日交字用东京赋总风雨之所交陶甄荷吹万颂叹归明一用荀子明一者皇中宗降诞日长寕公主满月侍宴诗大火乗天正明珠对月圆中宗以十月生是月日躔大火之次日君象故以为比人但知下句之工不知上句之大祚新金箧里用虞舜金绳玉柙符命事初复辟故云新歌奏玉筐前用有娀氏女玉筐覆燕遗二卵事本娥女作歌此借为侍宴者奏歌又使事家㸃合之妙峤与李乂皆有送沙门𤣥奘三僧还荆门应制诗此是江陵白马寺𤣥奘中宗时与景俊二师同召至京归乡终本寺非贞观中求法奘师也详髙僧传郑愔长宁公主东庄诗公门袭汉环主第称秦玉主嫁𢎞农杨愼交用先世太尉公事今本环为瓌误张九龄和御制送张説赴朔方诗为奏薰琴倡仍题瑶劒名薫倡故为帝言然考是时实炎月题劒用汉肃宗赐尚书韩稜等寳劒事时説正官尚书其精切如此王维樱桃诗中使频倾赤玉盘用拾遗録汉明帝宴羣臣大官进樱桃以赤瑛为盘事老将行耻令越甲鸣吾君本説苑齐雍门狄语送杨长史赴果州诗官桥祭酒客山木女郎祠蜀道艰险行必有祷祈女郎其丛祠之神客即祷神之行客也合两句读之深无限逺宦跋涉之感有辨女郎为何许人者都是説梦辋川诗来者复为谁空悲昔人有辋川旧为宋之问别业摩诘后得之为庄昔人似指之问非为昔人悲悲后人谁居此耳总达者之言孟浩然陪张始兴泛江洗帻岂独古濯缨良在兹帻壊水洗傅墨虽良刺史事然用以唤濯缨作对亦大费纽合矣孟不善用实乃尔李颀题璇公山池云逺公遯迹庐山岑开山幽居祇树林弇州公以开山声调不协欲改为开士此元人郝天挺唐诗鼓吹注中説也吾谓逺公即指璇公开山即就上庐山衍下做到山池上意义实然虽不叶不可改也不然一人耳既拟之逺公矣复泛称为开士可乎李白赠潘侍御论钱少阳虽无二十五老者且有一翁钱少阳用介子推事越女词东阳素足女㑹稽素舸郎相看月未堕白地断肝肠月堕狎语比语也出谢监逸诗梁甫吟手接飞猱搏彫虎侧足焦原未言苦出张衡思𤣥赋赋又出尸子草大还篇髣髴明牕尘死灰同至寂𢷬冶入赤色十二周律歴赫然称大还与道本无隔竝用参同契语白有邯郸才人嫁为厮养卒妇诗此谢眺旧题也盖设为其事寓臣妾沦掷之感耳杨用修以为此卒即御赵王武臣归者果此卒也才人亦不枉矣何诗为正阳辨之未及此总固哉説诗者太白秦女巻衣即梁吴均秦王巻衣题也其事莫详吾谓此非嬴秦或苻秦耳晋载记秦苻坚灭燕得慕容冲有龙阳姿爱幸之与其姊清河公主竝宠宫人莫进长安引一雌复一雄双飞入紫宫歌之均本辞秦帝卷衣裳持此赠龙阳白所拟亦云顾无紫宫宠敢拂黄金牀似皆谓此若嬴秦安得有男宠事白亦不应作天子居未央语矣记之俟通识者白丁都护歌所咏云阳水道舟行艰碍之苦盖为齐澣所开新河作也按润州旧不通江澣开元中为刺史始移漕路京口塘下直达于江立埭收课江北𤓰步亦开新河但𤓰步岸庳入江为易白尝有诗美之京口岸髙水浅浊用牛曵舟为难故白有此歌以言其苦其名丁都䕶歌者初宋髙祖即京口开东府有女其夫见杀唿督䕶丁旿问收殡事毎问辄叹息唿之人因写为歌白感其土俗之事即用其土之古歌名以为歌也旧注全不知此特备拈出本歌称督护白改云都护者宋书乐志亦称旿为直都䕶可通用耳太白蜀道难一诗新史谓严武镇蜀放恣白危房琯杜甫而作盖採自范摅友议沈存中洪驹父驳其説谓为章仇兼琼作萧士赟注又谓讽幸蜀之非説不一按白此诗见赏贺监在天寳入都之初乃𤣥宗幸蜀严武出鎭之前嵗月不合而兼琼在蜀着功吐蕃亦无据险跋扈之迹可当此诗皆傅㑹不足据蜀道难自是古曲梁陈作者止言其险而不及其他白则兼採张载劒阁铭一人荷㦸万夫趦趄形胜之地匪亲弗居等语用之为恃险割据与羁留佐逆者着戒惟其海説事理故苞括大而有合乐府讽世立教本㫖若苐取一时一人事实之反失之细而不足味矣诸解者恶足语此太白古风六十首第一首自咏诗业志在删述第二首蟾蜍薄太清即咏𤣥宗宠武妃废王皇后事殊觉不伦及读结语沈叹终永夕感我涕沾衣始知白自有深指在彼盖谓当世相如是我赋长门悟主我事耳作是观吟脉才有伦次又按古风六十篇中言僊者十有二其九自言游僊其三则讥人主求僊不应通蔽互殊乃尔白之自谓可僊亦借以抒其旷思岂眞谓世有神僊哉他诗云此人古之僊羽化竟何在意自可见是则虽言游僊未尝不与讥求僊者合也时𤣥宗方用兵吐蕃南诏而受箓投龙崇尚𤣥学不废大类秦皇汉武之为故白之讥求僊者亦多借秦汉为喻白他诗又云穷兵黩武今如此鼎湖飞龙安可乗其本指也欤山人劝酒琴曲咏四皓出佐太子事末云浩歌望嵩岳意气遥相倾嵩岳非商颜地用此者明皇时卢鸿一王希夷诸人皆隠居嵩山时蒙征召顾问太子瑛之废诸人竝无一言救止如四皓致不满意耳古豫章行咏白杨生豫章山秋至为人所伐太白亦有此辞中间止着白杨秋月苦早落豫章山两句首尾俱作军旅丧败语竝不及白杨片字读者多为之茫然今详味之如所云呉兵照海雪及老母与子别唿天野草间楼船若鲸飞波荡落星湾皆永王璘兵败事也盖白在庐山受璘辟及璘舟师鄱湖溃散白坐繋寻阳狱竝豫章地故以白杨之生落于豫章者自况用志璘之伤败及已身名隳坏之痛耳其借题畧㸃白杨正用笔之妙巧于拟古得乐府深意者萧杨二家注何曽道着一字来唐音癸籖巻二十一唐音癸签卷二十二钦定四库全书唐音癸籖巻二十二明胡震亨撰诂笺七杜子美龙门奉先寺天阙象纬逼云卧衣裳冷宋人以阙为实字属对不切欲改为阅又有欲改为闚者龙门号双阙自有据此古诗何论对法乎介甫诸公枉费雌黄到此宴王使君宅留欢卜夜闲或谓闲为杜公家讳必阑字之误如失韵何考宋卞氏本自作上夜闗盖投辖之意合上汎爱容霜鬓读之殊穏帖北征天吴及紫鳯顚倒在短褐刘子威以天吴九鳯同出山海经欲改紫为九又引王中行説吴当作以字书无此字为疑按诗不吴不敖之吴空胡切説文徐注云作音华者谬则世故有读作华者矣王所云音当作华字或笔误或古自有此别体耳诗第取声律可讽吴字作空胡切读欠响读若华即响用紫鳯响用九鳯抑又欠响然则紫鳯自可无改而吴之读为华王説亦尽自有㑹可无疑也掖垣竹埤梧十寻洞门对雪长隂隂黄山谷以下有青春深句不宜有雪当是画壁上雪既牵强张伯成以西北地寒积隂处深春雪间未消又认做眞雪説不去此雪字自为梧竹清隂下耳送李秘书赴蜀幕石出倒听枫叶下橹揺背指菊花开下句注者多不得其解今按十道记荆州有菊潭芳菊被涯所谓饮其水者多夀即此也李从荆州上崃故云背指又橹揺用荆州故事令贴切非汎汎言时物也倒听句既竒非此背指险絶语对之不称十四字具许大神力岂容草草读过竹桥天寒白鹤归华表日落青龙见水中异苑太康二年冬大雪南州人见二白鹤语桥下曰今兹寒不减尧崩年也旧注作丁令威化鹤事误桥可称龙出楚辞麾蛟龙以梁津本竹桥故又用费长房葛陂竹化为龙事云龙见水中也出崃诗五云髙太甲六月旷抟扶五云太甲出王勃华盖西临藏五云于太甲益州夫子庙堂碑语黄帝象五色云作华盖星之有华盖以象华盖名之其柱旁六星曰六甲文人笔藻尊名之为太甲凡云西行不雨言西临言藏者勃以华盖当云言云之不雨喻夫子道之不行也杜用此盖即借为蜀中故事若云回望西蜀五云空髙况已之不得志于蜀而去耳下句是言此去南徙未有抟扶风力可借一言蜀一言出蜀后用事虽实而调故灵活此其所以为老杜欤刘贡父诗话以杜诗功曹非复汉萧何为误用王定国引髙祖纪孟康注萧何为主吏主吏功曹也叶石林甚韪之然诗如此亦僻矣杜修可曰吴志虞翻为孙策功曹策曰孤有征讨事卿复以功曹为吾萧何守㑹稽耳时子美有京兆功曹之命故以之自况杜位宅守嵗诗称位为阿戎按阮籍与王戎父浑为友尝谓浑曰共卿语不如与阿戎谈后人以位为甫从弟不应用父子事妄改阿戎为阿咸正不知唿人为阿戎必父前可唿想其时位恰有父在故云此自可意而得何以疑而改为杜公蜀中答裴廸逄早梅见忆诗东阁观梅动诗兴还如何逊在扬州梁书建安王伟刺扬州逊为水曹行㕘军兼记室逊集有扬州法曹梅花盛开诗时廸在蜀依王侍郎东阁云者拟王也裴依王何依建安而何恰有梅诗故用相比今人咏梅辄曰何水部岂知老杜初拈出时切确不可移易如此子美赠重表姪王评事诗言已之曽老姑嫁为王之髙祖尚书妇与房杜交识秦王潜龙时反覆数百言甚备尚书疑指王珪然史自言珪母李房杜微时知其必贵耳非杜亦非妻也更珪初为太子僚与秦王水火长流后召用廷臣犹加以仇雠之目元非太宗素交此必另一人虽显贵史失传耳古今从龙勲旧为史传所漏者多矣何独此饮中八僊内苏晋无一事可考旧注云苏珦子又云许公之子许公止一子名善珦子即同名彼谠直有时誉不闻嗜酒且前卒总非也当从阙疑焦遂止袁郊甘泽谣载其与陶岘诸人为山水游一事余无见旧注伪造醉吃一则云出唐史拾遗近天中记亦误收入酒部不可不辨贺沈东美除膳部郎诗内称沈为通家又有礼同诸父等语旧注以东美为沈既济之子杜氏与既济家无旧契此必云卿之与甫祖必简同官修文者可当耳乆怀此説未敢决后读太平广记东美家有狐恠事一则注云太子詹事佺期之子益为豁然寄刘使君伯华叙其先世当是刘宪后人宪仕天后朝以推按来俊臣贬俊臣败转鳯阁舍人故云翠虚捎魍魉丹极上鵾鹏景龙中宪选直修文舘学士时文舘宠赉甚盛故又有雕章五色笔紫殿九华灯宴引春壶酒恩分夏簟冰等句刘辰翁既不悉其为宪即亦不忆有景龙文舘记内事浪读冰字为凝欲改酒字为满对之殊太妄率天育骠骑歌伊昔太仆张景顺考牧攻驹阅清峻遂令大奴字天育别养骥子怜神骏旧注以大奴为王毛仲非也景顺官太仆少卿秦州监牧都副使毛仲即起自奴𨽻时以霍国公领内外闲廐景顺实为之属尝对𤣥宗云臣禀仲之令其语见张説监牧颂徳碑中可考此大奴第牧马监奴耳一辞故国十经秋毎见秋𤓰忆故丘今日南湖採薇蕨何人为觅郑𤓰州自注郑秘监审刘辰翁以𤓰州为金陵𤓰步此非郡望可唿人乎况审繇之子郑州人非昇州人也审尝仕为袁州刺史或又刺陇右之𤓰州史失载耳然因𤓰忆𤓰州退宦亦太谑非诗之正答杨梓州闷到杨公池水头坐逄杨子鎭东州却向清溪不相见囘船应载阿戎游杨子谓梓州也阿戎谓梓州之子公到梓州不得见杨聊与其子游因寄杨此诗耳杨公池定是古迹以与梓州姓同取巧用之或疑杨公必梓州父既可笑或又欲改杨公池为房公池合读之何味旧注皆梦説也丽人行杨花雪落覆白苹青鸟飞去红巾注者作春游景色解大愦愦此诗纪杨氏诸姨与国忠同游事非茍作也广雅杨花入水化为萍尔雅翼苹根生水㡳不若小浮萍无根漂浮国忠实张易之之子冒杨姓乃与虢国通不避雄狐之诮是无根之杨花落而覆有根之白苹也又杨白花飘荡落南家为北魏滛词用之眞切于比者青鸟西王毋使者飞去衔红巾则几于感帨矣咏时事不得不隠晦其词然意义自明惜从来无与发覆者哀江头一箭正坠双飞翼诸家不得其解如黄山谷杨用修射雉等説皆可笑之极不知双飞翼正指上苐一人之同辇者而言谓贵妃也本繇军士逼缢而托之随辇才人箭射而堕总不敢斥言其事而为之辞诗为君父咏应如是也读下句即接明眸皓齿今何在云云其义自明何假多説乎唐制廵幸宫人扈从者骑而挟弓矢见武宗朝王才人传想明皇时蚤已然盖实有其事而借用之黄昏胡骑尘满城欲往城南望城北有作忘城北又有作忘南北者讫无定本今按曲江在都城东南两京新记云其地最髙四望寛敞灵武行在正在长安之北公自言往城南濳行曲江者欲望城北冀王师之至耳他诗都人回面向北啼日夜更望官军至即此意若用忘字第作迷所之解有何意义且曲江已是城南矣欲更往城南何之乎哀王孙起语长安城头头白乌夜飞延秋门上唿延秋门帝西幸所出门也梁侯景克建业修朱雀等门人心不忘梁有童谣云白头乌拂朱雀还与呉引用正寓复兴之望乌得云唿者説文乌孝鸟也孔子白乌盱唿也取其助气故以为乌唿刘孝威咏乌生八九子云氄毛不自暖张翼强相唿杜诗无一字无来歴如此鄜州省家逺媿梁江总还家尚黒头旧注及刘辰翁评注皆云总梁臣后歴陈入隋放还江都杜以其仕三朝失节掲梁字媿之今考总放还时年已七十余故其诗亦自有白首入轘辕之句何言黒头此自就总初陷侯景时事自比耳按总传初总年少仕梁有名景陷台城避难﨑岖还㑹稽郡山隂都阳里公遘禄山难已近五十叹已乱后还家不及总尚是黒头时为可媿非以总为堪媿下梁字学春秋笔法也杜之去国以救房琯琯之贬虽以陈涛之败实因诸王分鎭之策深中肃宗之忌为才者所搆而致集中诗为琯伤者不一伤琯正伤已也而尤莫详于荆南述怀之三十韵中间盘石圭多剪为琯之建策原凶门毂少推又若为琯之自将咎最一篇警策所在其汉庭和异域晋史坼中台覇业寻常体宗臣忌讳灾等语似又举和亲回纥事较分鎭抑扬论之若曰琯去位始有和亲事国体损而宗臣以忌讳斥矣无非宛转为琯出脱明已之救琯者未为不是生平出处一大闗目莫备此篇无一字不深厚悱恻读之如起少陵与之晤语向来诸家句句错解埋没至寳到今殊可太息代宗避吐蕃幸陜仓卒中百官少有至者杜咏其事有狼狈风尘里羣臣安在哉之句公意中大有昔年灵武追驾之感言随主患难者少以叹已之尝効忠未蒙报礼若仅为当日羣臣刺讽有何意味唐音癸籖巻二十二唐音癸签卷二十三钦定四库全书唐音癸籖巻二十三明胡震亨撰诂笺八韦应物睢阳感怀诗盛称张廵忠烈且云宿将降贼庭儒生独全义儒生谓廵宿将则谓许逺也当时城陷廵遇害赋议生致一人洛阳乃以逺行逺卒不屈中途死廵子去疾欲专以为父功上书谓逺心有向背请追夺官爵诏下尚书省以二人忠烈并着不可妄轻重议乃罢然时论犹纷纭不齐至元和中韩愈为文力辩之始定苏州此诗正作于议论未定之前不可为二人定评也顾况有囝诗一章畧曰囝生闽方闽吏得之乃絶其阳郎罢别囝吾悔生汝人劝不举果获是苦囝别郎罢心摧血下隔地絶天及至黄泉不得在郎罢前此为唐阉宦作也唐宦官多出闽中小儿私割者号私白诸道毎嵗买献之于朝故当时号闽为中官区薮备载唐书宦官传时中贵人初秉权作燄况诗若怜之亦若简贱之寓有微意在刘长卿过贾谊宅秋草独寻人去后寒林空见日斜时初读之似海语不知其最确切也谊鵩赋云四月孟夏庚子日斜野鸟入室主人将去日斜人去即用谊语畧无㾗迹李益听晓角无限塞鸿飞不度秋风吹入小单于大角曲名有小单于此借云吹入小单于处去与李白江城五月落梅花同一用法也元白白诗鞍马唿教住骰盘喝遣输长驱波卷白连掷采成卢注骰盘卷白波莫走鞍马皆酒令又打嫌调笑易饮讶巻波迟注抛打曲有调笑令饮酒曲有巻白波元诗能唱犯声歌偏精变筹义叫噪掷骰盘生拧摄觥使又曲庇桃根盏横讲捎云式又筹着随宜放投盘止罚啀红娘留醉打觥使及醒差注舞引红娘抛打曲名酒中觥使席上古职读两家诗句唐饮客章程可槩见孟东野孟诗用字之竒者如品松抓挐指爪均也寒溪柧椾吃无力柧棱木即觚椾即笺言畏寒觚笺蹇吃无力崃哀踔猿相过踔足蹋也犬食曰借以状猿之行冬日冻马四蹄吃陟卓难自收陟卓﨑岖独立之貎又好用叠字如家道路即晔晔抱山冷殑殑殑殑即兢兢至嵩少玉峻峻伊雒碧华华强强揽所慿诸类又自以意叠之几成杜撰总好竒过耳孟佳处讵在是李贺宋书废帝景和二年铸二铢钱形式转细无轮郭如今之剪凿者谓之来子钱李贺榆穿来子眼桞断舞儿腰谓榆荚似此小钱也拟庾肩吾还自㑹稽歌脉脉辞金鱼羇臣守迍贱金鱼旧以鱼袋释梁无其制也庾乃简文宫僚东宫旧事中庶子掌门钥钥施悬鱼云辞金鱼自指旧署言耳上云乐八月一日君前舞旧注引齐谐记八月一日赤松子採栢药事为解此非也一日当作五日上云乐乃俳乐献夀之辞以千秋名节始𤣥宗𤣥宗以八月五日生是日䜩乐为盛故贺拟辞用之他帝即无有此月一日生者故知字误也卢仝月蚀诗新书言其讥切元和逆党考之不合按此诗叙有年月云元和庚寅则吐突承璀讨王承宗无功而归之嵗也初宪宗信用承璀令典神策拜大帅专征及败衂仍不加罪宠任如故有太隂养蟾蜍为所食之象故取以比讽恒州阵斩郦定进顶骨脆甚春蔓菁定进者承璀骁将初交战即被杀师因气折无功详见承宗传此正实纪其事处其云官爵奉董秦者秦史思明降将归正赐属籍封王后竟附朱泚为逆是时承宗蒙赦复官爵正与秦同仝以其反覆必叛故又借秦为比通閲前后为承璀而作甚明若云逆党则搆逆时去此尚逺安得预为讥切乎韩集亦载此诗删改过半题云效玉川子作谦不敢当改也然此诗麤纵至竟不可名诗或如送穷乞巧等制入文类于体为惬惜韩公更少此一改耳刘禹钖文宗挽歌圣情悲望处兄日下西山人君兄日姊月出春秋感精符武宗以弟及故用之今本作沉日是浅学所改又刘有公主下嫁诗天母亲调粉日兄怜赐花云宋吴复斋云禹钖与刘子厚诗有桞家新様元和脚之句脚字人多不晓髙子勉尝举以问山谷山谷云取其字制之新有徐僊者学山谷书陈无已赠诗亦有肯学黄家元祐脚之句愚谓脚字即当㑹様字意解之自明张祐集有孟才人诗序称才人以歌笙获宠武宗帝疾亟为帝歌河满子曲甫发声肠断而絶事与其人后妃传无之传惟载王才人者武宗宠之欲立为后弗果帝大渐即自经于幄中王弇州疑而欲合为一然所引李卫公两朝献替记王才人自以骄妬忤㫖不良死若孟才人以义死故一时诗人咏之其各是一人明矣贾岛桑干絶句谢枋得注云旅寓并州十年一旦别去岂能无情故望并州以为故乡也读之不觉失笑此岛自思乡作耳其意恨乆客并州逺隔故乡今非惟不能归反北渡桑干还望并州又是故乡矣岂念并州哉念咸阳之不得归云耳谢注有分毫相似否杜牧有絶句云杜诗韩笔愁来读似倩麻姑痒处㧓称文为笔始六朝人沈约传云谢𤣥晖善为诗任彦昇工于笔约兼而有之又梁简文帝与湘东王书论文章之弊亦分诗与笔为言牧所本也许浑靖恭里感事诗题不明斥为何人其句云干坤三事贵华夏一夫寃此惟退相可以当之文宗朝宋申钖谋去宦官反为宦官所搆谪死考本传有王守澄欲遣骑就靖恭里屠申钖家语知此诗为申钖作无疑浑凌歊台诗湘潭云尽暮山出巴蜀雪消春水来以地里考之湘潭当作江潭按凌歊台在今当涂黄山直踞大江之上西望大江上源则博望山与梁山称为天门者两崖中豁楚蜀逺通其水眞有从巴蜀雪消而来之势稍东直瞰牛渚矶矶水深黒不测是云江潭而潭上诸山叠叠环峙薄暮岚消山见则暮山云尽而出尤对岸眞景之的的者宋人郭功甫姑熟诗牛渚对峙凌歊台长江倒挂天门开从来题咏者大都不出此二景而浑独善写之最为工尽若湘潭去此甚逺矣可因字之偶误遂谓浑诗果尔乎昔贤如用修弇州并不疑湘字为譌欲改暮山山字从烟那有是处用修又袭方囘之説以宋祖裕节俭浑三千歌舞句为诬讥浑无史学不知宋二武皆称祖地志称孝武登此台置离宫而本纪亦载其幸南豫州者再校猎姑熟者一与地志合是尝嗤髙祖裕为田舍翁者三千歌舞宜有之无史学竟属何人耶百年便作万年计又似约畧孝武后人借南苑三百年痴想槩入之以尽宋事要使寛展耳古作者使事别有深㑹在未可轻议李商隠昔楚襄王与宋玉游髙唐之上见云气之异问宋玉玉曰昔先王梦游髙唐与神女遇玉为髙唐之赋先王谓怀王也宋玉是夜梦见神女寤而白王王令玉言其状使为神女赋文选玉王二字各误后人遂云襄王梦神女其实非也古乐府诗有之本是巫山来无人覩容色惟有楚怀王曽言梦相识李义山亦云襄王枕上原无梦莫枉阳台一片云足以互证古乐府清溪小姑曲云开门白水侧近桥梁小姑所居独处无郎唐李义山诗神女生涯元是梦小姑居处本无郎小姑蒋子文第三妹也杨炯少姨庙碑云虞帝二妃湘水之波澜未歇蒋侯三妺青溪之轨迹可寻莫愁者郢州石城人今郢有莫愁村画工传其貎好事者多写寄四逺古词莫愁在何处莫愁石城西艇子打两桨催送莫愁来者是也李义山马嵬诗如何四纪为天子不及卢家有莫愁此莫愁者洛阳人梁武帝河中之水歌洛阳女儿名莫愁十五嫁为卢家妇卢家兰室桂为梁中有郁金苏合香者是也古有两莫愁在利州江潭作自注感梦金轮所蜀志则天父士彟为利州都督泊舟江潭后母感龙交娠后然史不载其事虽建寺赐眞容不闻别有祠设岂后欲讳之耶自擕明月移灯疾欲赴行云散锦遥言龙衔珠为灯而散鳞锦以交合龙性滛义山为代写其滛工美得未曽有散锦本木华海赋中语以锦瑟为眞瑟者痴以为令狐楚青衣以为商隠庄事楚狎绹必绹青衣亦痴商隠情诗借诗中两字为题者尽多不独锦瑟张乔文苑英华载乔七松亭一诗有已比子眞栖谷口岂同陶令卧江邉之句题不着为何人作考唐史郑少师薫退居隠巖手植七松自号七松处士云异代可与五桞先生作对乔诗盖为薫作陶令一聮亦政用薫语也乔咸通中应举薰以其诗苦道眞尝延之门下见郑谷集註可互证陆龟蒙杂讽云红蚕縁枯桑童麋来触犀歌鵞惨于冰赤舌可烧城皆用太𤣥语唐彦谦叶梦得石林诗话以杨大年刘子仪喜唐彦谦题汉髙帝庙云耳闻明主提三尺眼见愚民盗一坏语皆歇后如三尺律三尺喙皆可何独劒乎愚按汉髙帝纪曰吾以布衣提三尺取天下又韩安国传髙帝曰提三尺取天下者朕也皆无劒字唯注曰三尺谓劒也出处既如此则诗家用其本语何为不可司空图耐忍居士歌咄诺休休莫莫咄拒物之声诺敬言也图隠身不出其本怀姑为拟议之辞先叱之随诺之因以休休莫莫自决耳与咄嗟二字自不同刘贡父及王楙各有辨俱不明聊为正之附订譌沈佺期宋之问陈子昻李白杜甫顾况张籍白乐天刘禹钖杜牧李商隠许浑陆龟蒙唐音癸籖巻二十三唐音癸签卷二十四钦定四库全书唐音癸籖巻二十四明胡震亨撰诂笺九鎭六朝人诗用鎭字唐诗尤多如禇亮莫言春稍晚自有鎭开花之类韵书鎭压也亦安之也盖有常之义约畧用之代常字令声俊耳生李白戏杜甫云借问别来太痩生只为从前作诗苦太痩生唐人语也至今犹以生为语助所谓可怜生作么生之类泥俗谓柔言索物曰泥乃计切谚所谓软纒也杜子美诗忽忽穷愁泥杀人元微之忆内诗泥他沽酒抜金钗非烟传诗脉脉春情更泥谁杨乗诗昼泥琴声夜泥书又元邓文原赠妓诗有银灯影里泥人娇后人用者不一踏李贺感讽诗县官踏飱去簿吏复登堂礼记毋羮嚃大歠也又説文歠也若犬之以口取食竝托合切今转用俗字达合切为踏见暴吏践躏小民无顾恤之意嗺公宴合乐每酒行一终伶人必唱嗺酒然后乐作此唐人送酒之辞本作碎音今多为平声文士亦或用之叶石林引王仁裕诗淑景易从风雨去芳樽须用管弦嗺为证然仁裕本集自云淑景即随风雨去芳樽宜命管弦开而下聮仍有催韵石林不知据何本也㡳颜师古刋谬正俗云或问俗谓何物为㡳㡳义何训答曰此本言何等物其后遂省但直云等物耳等字本音都在反又转音丁儿反应瑗诗云文章不经国筐篚无尺书用等称才学往往见叹誉言其用何等才学见叹誉而为官以是知去何而直言等其言已旧今人不详所本乃作㡳字老杜文章差㡳病差㡳犹何㡳之意也煞罗邺诗江似秋岚不煞流不甚流也杀音近厦今京中谚犹然差韩愈咏海诗飓风有时作掀簸眞差事韩偓诗而今若有逃名者应被品流唿差人差异化切恠也依今俗谓相扺曰挨乐天诗坐依桃叶妓日醉依香枕依音乌皆反正挨字相杜恰似春风相欺得白为问长安月谁教不相离相思必切读若瑟今北人皆唿相为厮是也请白当时绮季不请钱姚合毎月请钱共客分叶平声读司武元衡惟有白发张司马白四十着绯军司马并入去声伺字韵磷论语磨而不磷力刃切杜此道未磷缁但取不磷缁皆作平声十白緑涨东西南北水红栏三百九十桥十作平声读若谌予孟浩然送辛大不及日暮独悲予用楚辞目眇眇兮愁予从上声读与杜简郑广文頼有苏司业时时与酒钱与字有四音本音余吕切者读之不响作于改切读响黄山谷改作乞字音丘既切读正不必也中兴之中诗蒸民序任贤使能周室中兴焉中陆徳明释文张仲反故老杜诗云新数中兴年又百年垂死中兴时诗人留意音训如此中酒之中今言中酒之中多以为平声祖三国志中圣人中贤人之语齐已栁诗曰秾低似中陶潜酒輭极如伤宋玉风按前汉樊哙传军士中酒注竹仲反已公或祖此蒲萄白烛泪粘盘累蒲萄蒲叶入声读枇杷白况对东谿野枇杷张祐生摘枇杷酸枇并叶入声琵琶白四弦不似琵琶声忽闻水上琵琶声张祐宫楼一曲琵琶声琵亦并叶入声也亲家男女两姻家相谓曰亲家俗作去声唿见唐萧嵩传卢纶王驸马花烛诗人主人臣是亲家亦用此音嫖姚霍嫖姚汉史服䖍注音飘飖颜师古注嫖颜妙切姚羊召切唐人入诗多用平声前此庾信王褒诸人亦俱作平声用以䖍元有此音故尔然颜音为确忽地王建诗杨栁宫前忽地春忽地犹言忽㡳盖以地为助辞格是乐天诗云江州去日听筝夜白发新生不愿闻如今格是头成雪弹到天明亦任君元微之诗云隔是身如梦频来不为名怜君近南住时得到山行格与隔二字义同格是犹言已是也至竟唐人多言至竟如云到㡳也杜牧云至竟息亡縁㡳事至竟江山谁是主之类朅来唐人诗多用朅来二字楚辞车既驾兮朅而归不得见兮心伤悲韵书朅却也去也又发语辞张衡回志朅来从𤣥谋刘向朅来归耕永自疎与楚辞所用之朅皆去字之义颜延年秋胡诗朅来空复辞兼发语辞用后人入诗多从颜作虚字杨用修引吕氏春秋胶鬲问武王朅去朅至欲作盍字解恐未合匹如白乐天匹如元是九江人匹如犹言比如譬如也后来坡老常用之入小牍及诗遮莫艺苑雌黄云遮莫盖俚语犹言尽教也自唐以来有之故当时有遮莫你古时五帝何如我今日三郎之説然词人亦稍有用之者杜诗云乆拚野鹤如双鬓遮莫邻鸡下五更李太白诗遮莫根枝长百尺不如当代多还往遮莫亲姻连帝城不如当代自簪缨有用为禁止之辞者误宁馨唐张谓诗家无阿堵物门有宁馨儿以宁为去声刘梦得赠日本僧智藏诗为问中华学道者几人雄勐得宁馨以宁为平声王衍传何物老妪生宁馨儿又南史宋王太后怒废帝谓侍者取刀来剖我腹那得生宁馨儿今吴人语音尚用宁馨字为问犹言何若也东坡诗六朝文物余丘壠空使英雄笑宁馨坡与张谓作去声读者为是阿那李白万户垂杨里君家那阿邉李郢知入笙歌阿那朋阿那犹言若个也里许戴叔伦秋风里许杏花开许里之助辞诸余王建诗朝回不向诸余处若教更解诸余语诸余犹他也又有用衆诸者意亦畧同他时常谈以为前日亦可以言后日杜诗今日江南老他时渭北童是也史记异日韩王纳地効玺汉书异时算轺车皆指前日言斟酌杜斟酌嫦娥寡天寒奈九秋又经过忆郑驿斟酌旅情孤斟酌犹约畧之意料理杜诗酒尚堪驱使在未须料理白头人料理出王微之传六朝歌谣有皂筴相料理之语处分唐人用处分二字分去声今人读为平声者误刘禹钖和令狐楚闻思帝乡曲沧海西头旧丞相停杯处分不须吹及白居易处分贫家残活计可证禁当杜数日不可更禁当禁平声读斩新杜斩新花蕋未应飞非斩字不能形容其新在可解不可解之间上番杜无数春笋满林生柴门宻掩断人行㑹须上番看成竹客至从嗔不出迎番甫患切数也逓也更也似用意屡屡看之犹谚上𦂳之意见毛晃韵书字本去声韩退之用作平声云且叹髙无数庸知上几番翻案故借别音示巧非眞谓当作平声读也朣胧古乐府秦女休行朣胧撃鼓赦书下朣胧鼓声也唐人所用字不同沈佺期笼僮上西鼓栁子厚笼铜鼓报衙第取其音之同耳即秦女本曲见太平御览者亦作陇橦各异欵乃欵叹声也读若哀乌来切又应声也读若霭上声倚亥切又去声于代切无袄音乃难辞又继事之辞无霭音今二字连读之为棹船相应声栁子厚诗云欵乃一声山水緑是也元次山有湖南欵乃歌刘蜕有湖中霭廼歌刘言史潇湘诗有闲歌暧廼深崃里字异而音则同后人因桞集中有注云一本作袄霭遂即音欵为袄音乃为霭不知彼註自谓别本作袄霭非谓欵乃当音袄霭也黄山谷不加深考从而实之其甥洪驹父又辩为当作霭杜撰尤甚毛晃取入韵中至误后人沿袭不察霭廼袄霭既有两本不妨并行岂必比而同之以为一音乎阑干刘方平诗北斗阑干南斗斜权徳舆诗铜壶漏滴斗阑干曹唐诗南斗阑干北斗稀并出曹子建月落参横北斗阑干韵书栏干横斜貎象斗之将没也又苜蓿长阑干玉容寂寞涙阑干亦当以横斜为解而泪之阑干不但言其横流更有借用汍澜之意温暾南人方言曰温暾者乃怀暖也唐王建宫词新晴草色暖温暾又白乐天诗池水暖温暾则古已然矣鲫熘孙炎作反切俚语数百种谓就为鲫熘谓团曰突栾谓精曰鲫令谓孔曰窟笼不可胜举唐卢仝诗云不鲫熘钝汉今人言不慧者为不鲫熘此俚人反语也夭邪唐诗钱塘苏小小人道最夭邪又长安女儿双髻鸦随风趂蝶学夭邪乖角犹言乖张也唐人咏焚书坑诗祖龙算事浑乖角将为诗书活得人或云乖角犹乖觉盖反言之儓儗李白诗五月造我语知非儓儗人儓儗言痴也冬烘唐人言冬烘是不了了之语故有主司头脑太冬烘错认颜标作鲁公之语人以为戏谈今蜀人多称之借在杜白头无借在千金翼论云老人之性必恃其老无有借在如云无頼借也龙钟老杜诗何太龙钟极于今出处妨薛苍舒注龙钟竹名谓其年老如竹之枝叶揺曳不自矜持説既可笑唐李济翁资暇録云钟即涔蹄足所践处龙致雨上下所践之钟固淋漓溅淀矣尤穿凿难通惟苏鹗演义云龙钟不昌炽不翘首貎如鬟参拉搭觳觫之类似为近之然未有实据考埤苍躘踵行不进貎古字从省躘因作龙踵又借作钟此自有正解何烦曲为之説乎麻茶李涉今日顚狂任君笑趂愁得醉眼麻茶似即眼花之意纥梯纥榻崔涯嘲妓诗用纥梯纥榻四字写其着屐声此俗语至今有之然亦有所本楚辞卜居将突梯滑稽如脂如韦以絜楹乎晦菴注突梯滑㳠貎纥梯盖即突梯纥榻亦即纥㳠也自屈原来巳有此方言矣得得犹特特也王建亲故应须得得来贯休万水千山得得来举举韩退之送陆畅举举江南子方崧卿云唐人以人有举止者为举举枨枨王叡枨枨山响荅琵琶恰恰王绩年光恰恰来杜自在娇莺恰恰啼按诗中用俗语皆有所本如困学纪闻所摘分付出汉原涉传区处出黄覇传自由出五行志相于出晋后妃传消息出魏少帝纪郑重出王莽传分外出魏程晓上疏娄罗出南史顾欢传本分出荀子措大出五代汉世家本色出唐刘仁恭传商量出易卜商兑注传语出后汉清河王庆传收拾出光武纪寻思出刘矩传世情出墨子尔来出孔明出师表阿谁出蜀龎统传罢休出史记孙武传安排出庄子如今出枤杜笺可人出杂记年纪出光武纪留连出后汉刘陶传巳分出魏文帝书新鲜出太𤣥有举之不能尽者姑识此以例其余又事有俚俗沿用者附辨于后桃李椿萱登科之为折桂又为迁莺兄弟用夜雨对牀僧用碧云唐音癸籖巻二十四唐音癸签卷二十五钦定四库全书唐音癸籖巻二十五明胡震亨撰谈丛一四子轶事不少概见惟杨盈川有唿朝士为麒麟楦一事当时自谓宗师妙今日唯观对属能义山自咏尔时之四子尔曹身与名俱灭不废江河万古流杜少陵自咏万古之四子尝恠陈射洪以拾遗归里何至为县令所杀后读沈亚之上郑使君书云武三思疑子昻排摈隂令邑宰拉辱死非命始悟有大力人主使在故至此排摈不知云何子昻故武攸宜幕属也衅所生必自此始矣游凶人间得自免故难哉杜必简未见替人之谑非侮宋也宋与杜差肩交正挹宋深聊戏耳宋祭杜文云君之将亡赠言宛转命子诫妻既恳且辨其见待之庄实如此延清张仲之一事吾不能为之解云卿㺯词丐宠其犹在末减耳两人者一㦧尽一以夀终抑天道有然燕公铉业且未论如何得士子一聮手题政事堂赏借今宰相有此胜韵否曲江公浈阳崃诗惜此生遐逺谁知造化心读此欲笑栁子厚一篇小石城山记蚤被此老缩入十箇字中矣栁尝谓燕公文胜诗曲江诗胜文见采掇素向云孟襄阳伴直从牀㡳出见明皇有诸乎果尔不逮坦率宋五逺矣令人主一见意顿尽何待诵诗始决也宋人以荆公四家诗不选太白嫌其羡説富贵多俗情而近代王弇州亦谓其上皇西廵一歌地转锦江成渭水等句不异宋人东狩钱塘封事讥论尤切夫白亦诗酒自娯跌宕一生者耳安能顾语忌拘教义为是屑屑者哉诗人各自写一性情各自成一品局固不得取锦袍豪翰强绳以痩笠苦藻必同籥吹为善也太白永王璘一事论者不失之刻即曲为讳失之诬惟蔡寛夫之説为衷其言云太白非从人为乱者盖其学本出从横以气侠自任当中原扰攘时欲借之以立竒功耳其诗曰空名适自误廹胁上楼船又云南风一扫烟尘净西入长安到日边亦可见其志矣大扺才髙意广如孔北海之徒固未必有成功而知人料事尤其所难议者或责以璘之猖獗而欲仰以立事不能如孔巢父萧颕士察于未萌斯可矣若其志亦可哀矣斯言也起太白九原傥亦心服杜子美傲好自夸标其诗尝向郑䖍言之䖍猥云汝诗可已疾㑹䖍妻痁作语䖍去读吾子璋髑髅血糢煳手提掷还崔大夫立瘥矣如不瘥读句某未间更读句某如又不瘥虽和扁不能为也余每诵此觉此老称诗豪举态跃跃目前为絶倒是出语林唐撰也本朝人岂不悉郑逺谪无从取蜀诗举似要以借同心期人曲模髙诩生靣正所谓頬添三毛不必有之而愈肖者后人拈公诗气劘屈贾垒目短萧刘墙等为公大言自负证太实相那能使吟子得眞杜影子看千载仅有杜诗千载仅有杜公诗遘耳凡诗一人有一人本色无天寳一乱鸣候止写承平无拾遗一官怀忠难入篇什无杜诗矣故论杜诗者论于杜世与身所遘而知天所以佐成其诗者实巧杜陵之依严武契分不薄斥武父名一事旧史云不为忤新史云武䘖之欲杀而免新史本唐小説以武贻杜诗有莫倚善题鹦鹉赋之句也洪容斋独以为武决不肯自比黄祖杜集中诗为武作者几三十篇意并殷至没后哭归榇及八哀诗尤痛似决无欲杀事不如旧史足据其言甚辨虽然武伉暴人也于幕客他可忍肯并忍其唿父名恬不介意乎言欲杀过言不为忤亦过重以武有杀章彛之事杜尝依彛梓州最厚且乆处其际不尤难言哉荆南追述诗结舌防谗柄探肠有祸胎情稍见矣杀机时动幸不犯杀锋新史殆非全诬若赠荅追輓诗中无一语介介则甫之厚而亦风人之义也王摩诘与储光羲并有受伪署一事储不闻昭雪王昭雪后宦路稍亨或以棣蕚故人生一死自难何敢轻议虽然未若李华也华自伤隳节力农甘贫藁终身征召不起较摩诘知所处矣髙适诗人之达者也其人故不同甫善房琯适议独与琯左白误受永王璘辟适独察璘反萌豫为备二子穷而适达又何疑也岑嘉州罢郡佐幕日正崔宁跋扈杜相委棅时也嗣后鎭帅往往阻命参佐自拔匪易蜀事渐非矣思深哉招蜀客北归一辞乎蚤智征焉劝忠寓焉是不当仅以诗人目者王绩之诗曰有客谈名理无人索地租隠如是可隠也陶潜之诗曰饥来驱我去叩门拙言辞如是隠隠未易言矣白乐天之诗曰冒宠巳三迁归朝始二年囊中贮余俸园外买闲田如是罢官官亦可罢也韦应物之诗曰政拙忻罢守闲居初理生聊租二顷田方课子弟耕罢官如是恐官正未易罢耳韦与陶千古并称岂独以其诗哉韦左司身多疾病思田里邑有流亡愧俸钱仁者之言也刘辰翁谓其居官自愧闵闵有恤人之心正味此两语得之若髙常侍拜迎官长心欲碎鞭挞黎庶令人悲亦似厌作官者但语微带傲未必眞有退心如左司之一向淡耳大歴诗家包佶最有功名徳宗西狩日佶领租庸盐铁间道遣贡行在王室赖以纾难十才子如司空附元载之门卢纶受韦渠牟之荐钱起李端入郭氏贵主之幕皆不能自逺权势考刘长卿尝为鄂岳观察吴仲孺诬奏繋狱朝遣御史就推得白仲孺正令公壻岂长卿生素刚婞不屑随十才子后曵裾令公门下欤亦可微窥诸人之品矣诗道须前后辈相推引李杜两大家不曽成就得一箇后辈来殊可惜惟昌黎公有文章官位声名任得此事公又实以作人廸后担子一身肩承史称其奖借后辈称荐公卿间寒暑不避而㑹其时所曲成其业与其身名如孟郊李贺贾岛其人者又皆间出吟手能偕公翻鬬新异换夺一世心眼传后以故继诸人而起者复灯灯相继续不衰追颂公亦因不衰终唐三百年求文章家一大龙门非公其谁归或问余退之道学人也史讥其作毛颕传近戏白乐天谓其病没繇服丹药而张籍祭以诗亦有坐出二侍女合弹琵琶筝句似稍蓄声伎者然欤否耶余曰退之亦文士雄耳近被腐老生因其辟李释硬推入孔家庑下翻令一步那动不得栁子厚汚王叔文党坐贬荒逺不得昭雪以死惟范仲淹论之以为观子厚述作涉道非浅如叔文果狂甚必不交叔文人望轻然传称知书好论理道其引刘栁等决事禁中如议罢中人兵权忤俱文珍辈又絶韦臯私请欲斩支使刘辟意非忠乎㑹顺宗病笃臯䘖私恨揣宪宗意请监国而诛叔文子厚辈名为党人者岂复见雪史书因其成败书之无所裁正耳此论亦恕亦确然则韩志栁墓何无一言为此事辩乎曰当愈时叔文未可原而其説尚未可尽也李贺之见格进士举元稹修怨也韩愈之为贺作讳辨以辨者虽才贺实与稹素分径激而为之説也稹党李逢吉与裴度左愈受裴度知与稹及逢吉左愈集有刺逢吉诗可考道固不同陈师道尝言刘义一生只有两事作冰柱雪车二诗以遂身后之名取韩退之金以济生前之困可谓简而当矣余毎读此欲絶倒孟郊贾岛皆以诗穷至死而平生尤自喜为穷苦之辞孟有移居诗云借车载家具家具少于车乃是都无一物耳又谢人惠炭云暖得曲身成直身人谓非其身备尝之不能道此句也贾云鬓邉虽有丝不堪织寒衣就令堪织能得几何又其朝饥诗云坐闻西牀琴冻折两三絃人谓其不止忍饥而已其寒亦何可忍也此欧公语虽近谑写二子穷态颇尽乐天平生诗文既髙立朝议论忠直而有用为郡守所至有遗爱处谪地不少挫屈于牛李二党虽与之从游不为所汚亦不致为所忮贾祸晚年优游分司有林泉声伎之奉尝自叙其乐谓本之于省分知足济之以家给身闲文之以觞咏弦歌饰之以山水风月一皆实録又深明佛理洞究性原而其所得者全名髙夀禄位亦不为不贵是眞可慕羡者乐天非不爱官职者每説及富贵不胜津津羡慕之意读乐天诗使人惜流光轻职业滋頽惰废放之念非蟋蟀风人无已太康职思其居之义也合此两家评足尽白氏矣唐诗人生素享名之盛无如白香山初疑元相白集序所载未尽实后閲丰年録开成中物价至贱村路卖鱼肉者俗人买以胡绡半尺士大夫买以乐天诗则所云交酒茗信有之又从酉阳杂爼得札青事有刺乐天诗意于身诧白舍人行诗图者是又人体肤且为所湼矣岂但疥墙壁已哉因叹此老得名至此岂不折尽一生福来隲无他亏而祸酷斩祚将无造物者有意为之缺陷耶梦得靖安佳人怨及白氏太和九年某月日感事诗为武相伯苍王相广津作者实并衘宿怨故刘先于叔文时斥武宜武有补郡见格之报白尝因覆策事救王王固不应下石讦白母大不幸事令白有江州谪也事各有曲直而怨之浅深亦分在风人忠厚之教总不宜有诗然欲为两人曲讳如坡公之説则政自不必耳刘禹钖妓有为李逄吉夺去请以诗不得者又有是李绅妓赠以诗绅因转赠者小説非必尽实然以一人诗干赔既寃白赚亦太倖殊堪卢胡刘禹钖播迁一生晚年洛下闲废与緑野香山诸老优游诗酒间而精华不衰一时以诗豪见推公亦自有句云莫道桑榆晚为霞尚满天盖道其实也公自贞元登第歴顺宪穆敬文武凡七朝同人彫落且尽而灵光岿然独存造物者亦有以偿其所不足矣人生得如是何憾哉杜牧之门第既髙神颕复隽感慨时事条画率中机宜居然具宰相作畧顾回翔外郡晚乃升署紫微堤筑非遥甑裂先兆亦繇平昔诗酒情深局量微嫌疎躁有相才乏相噐故尔自牧之后诗人擅经国誉望者概少唐人材益寥落不振矣紫微与元白待张祜一案几成诗狱初杜与白论诗不合而祜亦常觅解于白失其意后彭阳公荐祜诗于朝元复左袒白奏罢之紫微守秋浦因激而为祜称不平与祜交偏厚赠祜诗有不羡人间万户侯句而于元白盛称李戡欲用法治其诗之説使诸公仕路相值岂有幸哉独惜一祜诗受镝于斯因受盾于斯匪拜诗赐紫微拜诗祸紫微矣叹贤达成心难化至此温李皆游令狐相之门交皆不终温不终以平昔狼籍口语不愼故恨尚浅李不终以其忘家恩受赞皇党人辟从宦涂门户起见恨较深温杨子院一诉仅置不理李九日感旧诗至并所题㕔闭之不处情可知已士君子出身一有倚托后便去就两难李错处不在忘恩正在受恩初耳然亦见当时党祸之烈其微蔓亦如此温李诗皆轻艳李集中情诗尤多然妻死府主选乐籍一人赠之自云栖志禅𤣥不纳有谢启辨生平篇什中无頼事非实信尔当非仅佻达一生者薛大拙在晩隽中自负甚髙名誉亦甚盛但屑屑较量官位有旧将已为三仆射贱身犹是六尚书之叹且自鄙节帅为麤官若不可一日居者尝令其㓜子具櫜鞬见客云与渠消灾生当用武之世贱藐武人若尔安得不祸及乎皮陆以萍合唱和吴中因而齐称是时皮已登第陆尚困举塲然后来皮不免于难陆以散人扁舟五湖三泖间终享隠居之乐所得又视皮孰多也唐音癸籖巻二十五唐音癸签卷二十六钦定四库全书唐音癸籖巻二十六明胡震亨撰谈丛二杜甫诗中毎自称潜夫顾况诗中每自称悲翁可作对唐诗人别号槩有之如皮日休之间气布衣不迂乎元次山既号猗玕子矣复四易其号为浪士漫郎漫叟聱叟不太繁乎皆可发一笑者人知老杜官拾遗不知太白亦尝征拜拾遗世以草堂属杜乃李诗亦恰号草堂集两大家巧合如此李以拾遗征在殁后故史不着范传正墓碑记之太白毎自比相如少时苏颋所品目也其荐以玉眞公主见魏灏序谗而出以张垍亦见范碑云老杜宴集往往赞人食味如且食双鱼美谁看异味重之类不一而足至华筵直一金直与估价过矣酸穷可怜于法自当得贫苏涣以盗始以盗终其人何如人哉杜称为静者寄诗望其致主尧舜屡讃不已殊可恠湖南后交游益寥落穷途倾盖许与遂至过滥耳即今漂泊干戈际屡貎寻常行路人岂独为曹将军言哉李赠杜止一诗杜忆李有数诗意尤恳至李阔畧杜缱绻同调也疑李轻杜者非是大歴才子及接开寳诸公相倡和者未可偻指钱起司空曙之于王维戎昱之于杜甫其尤着者唐人诗谱入乐者初盛王维为多中晩李益白居易为多以时事入诗自杜少陵始以名塲事入诗自孟东野始韩退之多悲诗三百六十言哭泣者三十首白乐天多乐诗二千八百言饮酒者九百首方勺云白公好以年几入诗不止百十处后东坡亦然诗不改不工老杜所谓语不惊人死不休是也今人苐哂白香山诗率易不知其诗亦非草草就者宋张文濳尝得公诗草眞蹟㸃窜多与初作不侔云诗人慕同调挹师资多不胜企羡情昔人以得文友诗敌其适遗形其乐忘老非虚也罗绍威慕罗江东诗用魏人沈任集中作贼语号已诗为偷江东集大是可儿王毂举生平得意句市人为之罢殴李涉赠相逢莫避诗夜客为之免剽唐爱诗识诗人何多人嗜吟便有一种痴兴好以诗举似人博人赞美雍陶亟揖游客周朴狂追士人岂伊眞昧见罔抑亦聊寄赏怀方采山云诗有态乎哉乃杜有诗态忆吾曹也赋诗新句穏不觉自长吟此其态也欤可也诗成觉有神兴来纵笔摇五岳以此言态态乃惭矣今之态甚乎哉此言有为而发然实中诗人通病诗有偶然到处虽名手极力搜索亦不能加杨汝士不知于此道何如能令白公托言冷淡生活阁笔元笑白善全其名夫岂惟古人之能全其名哉亦其能服善不若今人强颜争胜甘出丑无忌耳元稹镇武昌尝命从事周复唱酬复辞稹某偶以大人徃还获一第实不能诗赋稹叹曰质实如是贤于能诗逺矣今天下安得有此等人诗未有刘长卿一句已唿阮籍为老兵笔语未有骆宾王一字已骂宋玉为罪人此皇甫湜为元和时人叹也嗟乎今才搦管便骂前辈者多矣湜在当何如致忾余尝与客品摘唐贤诗客辄以为无庸是此岂欲为死人请正愳我亦以此待彼耳牛僧孺未第时以诗谒刘中山中山为之飞笔㸃窜牛唯唯占谢而心实衔之至作相后才吐中山公愧悔至以之戒子孙王建云人恠考诗严此恠字正古今通病也诗非同调岂可浪与言哉晩唐人集多是未第前诗其中非自叙无援之苦即訾他人成事之由名塲中鑚营恶态忮懻俗情一一无不写尽唐士子应举多徧谒藩鎭州郡丐脂润至受厌薄不辞如平曽三缣䘏旅途之恨张汾二千贯出往还之夸鄙秽种种至所干投行巻半属讇辞㮣出赝勦若小説所称百钱买自书舖并荆南表丈一时乞取者眞堪令人捧腹士风凌夷至此总科举为之流弊也唐实録载韦执谊从兄夏卿为吏部侍郎执谊为翰林学士受财为人求科第夏卿不应乃探出怀中金以纳夏卿袖夏卿摆袖引身而去岂当时鬻科价尚㢘可第从怀中赍擕耶然纳袖法今竟通行进士科初采名望后滋请托至标榜与请托争途朋甲共要津分柄如所云欲得命通问瑝嵎都雍等谚更可骇诧矣呜唿今日得无类之王弇州讥唐举子津私禁脔自比优伶闗节倖珰身为军吏岂知更有从朱三乞荐表后复逃去自洁如殷文珪者哉名塲险行一至此乐帅子髙鸡泊杀王铎一事李山甫导之也史言山甫数举进士被黜怨中朝大臣故有此举考铎传咸通典试而小説山甫罢举亦在咸通中山甫被黜即铎也岂泛怨哉举子主司至此涂地尽而唐事亦不可为笑韦庄在中朝时尝奏诗人不第者十五人殁者赠官存者补赐进士第嗟乎彼谓一第足重人哉庄亦擢是科者耳建僣号而俨然为之相何取进士第刘梦得尝爱张文昌朝衣暂脱见闲身之句及自为诗有云沉舟侧畔千帆过病树前头万木春若不胜宦途迟速荣悴之感曲为之拟者嗟乎人所繇不能真脱朝衣长享闲者正以此耳思之能无浩叹尝谓客曰读韩滉黄金散尽教歌舞留与他人乐少年声伎不必蓄读白乐天多少朱门锁空宅主人到老不曽归园亭不必置客曰如此太喫亏了因一笑唐人仕宦毎重内轻外如领郡辄无色欲把一麾江海去见诸诗不一至州县亲民吏尤视为轻铨曹不甚加意薛保逊有文云尝于㶚上逆旅见数物象人诘之口辄动皆云江淮岭表州县官也呜唿天子生民为此辈笞挞治之不古此尤其大端欤韦应物答故人见谕诗时风重书札物情敦货遗机杼十缣单慵疎百函愧甞负交亲责且为一官累唐时仕路亦蚤复重此事令人以守正为忧私觌行则公道不明礼际盛则剥取必横以酿乱实隠而大一出纵知边上事举朝谁信语堪听此李涉连云堡诗也边上事做不得説不得今古一揆杜诗云任转江淮粟休添苑囿兵由来貔虎士不满鳯凰城最曙天下大计矣人主守在四夷区区添兵京城足救缓急乎椓人可畏主兵柄尤可畏唐人讽切及此辈者自况之囝诗居易之司天台歌李商隠之有感二律外无闻焉即其诗㫖亦靡弗谲而晦也使天下不敢言而犹欲恃之以保危祚何恠乎终为令孜诸奴所误哉黄巢之乱礼闱试士出至仁伐不仁赋题士子有错把黄巢比武王之诮而其时主兵出讨巢者且擕姬妾行致幕客有夫人北来不如降巢之谑始知末世人心肝大扺多同唐初及第人多从赤尉或幕辟入台省渐陟枢要非回旋数十年不能致相位迨末季崔昭纬登第七年相桞璨登第四年相矣国事逾亟仕路乃逾㨗有国者之殷鉴也世多以歇后郑五为笑柄郑五未可笑也渠尝有诗题中书堂云侧坡蛆蜫蜦蚁子竞来拖一朝白雨中无钝无喽啰言国运且衰旦夕有愚智同尽之祸也若今人处此则一切讳言矣唐有殷安者尝谑其子堪为宰相曰汝肥头大面不识今古噇食无意智不作宰相而何我谓肥头大面能噇食犹盛时有福气宰相也若末世只无意智不识今古七字勾做宰相矣记僖昭时有白衫举子乞而歌于市云执板髙歌乞箇钱尘中流浪且随缘直饶到老长如此犹胜危时弄化权嗟乎使下第举子宁为乞丐无为宰相天下安得不亡余毎读韩偓临殁遗所藏召对烛跋及颜荛朱葆光诸人正旦岳祠号恸望拜旧阙事为泪落至读罗昭諌请钱镠举兵讨梁又不禁发上冲冠矣当年误国者不知几何人亦又不知易面向何处去独留此数老为忠义硕果亦王泽之犹存而诗教之未尽坠地也唐音癸籖巻二十六唐音癸签卷二十七钦定四库全书唐音癸籖巻二十七明胡震亨撰谈丛三有唐吟业之盛导源有自文皇英姿间出表丽缛于先程𤣥宗材艺兼该通风婉于时格是用古体再变律调一新朝野景从谣习寖广重以德宣诸主天藻并工赓歌时继上好下甚风偃化移固宜于喁徧于羣伦爽籁袭于异代矣中间机纽更在孝和一朝于时文馆旣集多材内庭又依奥主游䜩以兴其篇奖赏以激其价谁鬯律宗可遗功首虽猥狎见讥尤作兴有属者焉太宗作诗每使虞世南和世南死卽灵座焚之开元帝制春雪春台望等诗舍人蔡孚称美请示百僚编国史孚撰偃松篇帝亦令羣臣尽和之后德宗作诗每示韦绶尝示以黄菊歌绶方疾遽和进勑令颐养勿复尔人主尚急知音如此文宗宸藻不知何如稗史称其尝以所制示郑相覃覃奏乞留圣虑万机意不悦覃出复示李相宗闵宗闵叹服不已一句一拜怀而出之上笑谓之曰勿令适来阿父子见始知此道受谀不受砭明知面谩总不着恼虽天子正与人同尔歴朝诸帝与羣下赓唱篇目正史不槩具今从实録㑹要类要文馆集贤两京等记遗事语林及册府元龟玉海诸类书抄缀于后备考用见风之本自上云神尧翠华殿赋诗内殿赋诗太宗中华殿赋诗两仪殿赋栢梁体幸庆善宫赋诗积翠池赋诗定州赋诗幸灵州赋诗又𤣥武门宴羣臣正日临朝太原守岁经战地幸陜还陜并有诗羣臣属和高宗安乐川赋诗狩陆浑赋诗咸亨殿赋栢梁体又七夕𤣥圃宴重九宴并有诗中宗两仪殿登慈恩塔登总持浮图幸三㑹寺诞辰安乐公主出降幸荐福寺立春宴幸临渭亭幸长安故城清晖阁登高幸昆明池送沙门𤣥奘等归荆州幸太平公主南庄幸望春宫送节度张亶幸安乐公主西庄幸临渭亭安乐公主入新宅诞辰长宁公主满月幸温泉宫幸韦嗣立山庄幸白鹿观幸秦始皇陵蓬莱宫宴吐蕃使重宴大明宫立春内殿赐綵花幸浐水送金城公主幸司农王光辅庄宴桃花园幸梨园拔河戏祓禊渭滨宴昭容院幸长宁公主庄幸兴庆池观竞渡过窦希玠宅以上并赋诗命侍臣和或止命侍臣赋𤣥宗丽正院赐学士宴送道士司马承祯登封礼毕洛城酺宴宴两相礼官丽正学士送许景先等为各州刺史及送裴寛萧嵩张嘉贞崔日知宇文融王晙张说诸重臣并採访朝集等使幸宁王宅宴武成殿登骊山石瓮寺左相张说右相宋璟太子少傅源干曜上官宴东堂又同宴乐游园又御春明楼临右相园亭千秋节御花蕚楼受贺张守珪献捷饮至花蕚楼设宴送太子宾客贺知章又送张暐还鄕幸朝元阁又花蕚楼宴毗伽可汗妻御朝元阁观庆云宴羣臣勤政楼并赋诗肃宗饯李光弼镇泗州赋诗德宗宴麟德殿中和节宴麟德殿中和节赐宴曲江上巳赐宴曲江亭九日赐宴曲江亭又九月十八日追赏重阳幸章敬寺饯张建封归镇并赋诗文宗幸龙首池赋喜雨诗夏日与五学士联句上巳宴曲江赐裴度诗宣宗重阳宴羣臣诗太液亭饯宰臣崔铉镇淮南诗唐才人艺士行巻歌篇不知何缘多得传彻禁掖如韩翃冯定戎昱钱起诸诗句之类人主往往能举之岂一代崇尚在此尝私采之外庭资乙览故耶兴起诗敎又不独在情洽赓歌一节也唐人诗集多出人主下诏编进如王右丞卢允言诸人之在朝籍者无论吴兴昼公释子耳亦下勑征其诗集置延阁更可异者骆宾王上官婉儿身旣见法仍诏撰其集传后命大臣作序不冺其名重诗人如此诗道安得不昌唐试士初重䇿兼重经后乃觭重诗赋中叶后人主至亲为披閲翘足吟咏所撰叹惜移时或复微行谘访名誉袖纳行巻予阶缘士益竞趋名塲殚工韵律诗之日盛尤其一大关键唐时风习豪奢如上元山棚诞节舞马赐酺纵观万衆同乐更民间爱重节序好修故事綵缕达于王公籹粔不废俚贱文人纪赏年华槩入歌咏乂其待臣下法禁颇寛恩礼从厚凡曹司休假例得寻胜地䜩乐谓之旬假每月有之遇逢诸节尤以晦日上巳重阳为重后改晦日立二月朔为中和节并称三大节所游地推曲江最胜本秦之隑洲开元中疏凿开成太和间更加淘治南有紫云楼芙蓉苑西有杏园慈恩寺环池烟水明媚中有綵舟夹岸栁阴四合入夏则红蕖弥望凡此三节百官游䜩多是长安万年两县有司供设或径赐金钱给费选妓携觞幄幕云合绮罗杂沓车马骈阗飘香堕翠盈满于路朝士词人有赋翼日卽畱传京师当时倡酬之多诗篇之盛此亦其一助也唐词人自禁林外节镇幕府为盛如高适之依哥舒翰岑参之依高仙芝杜甫之依严武比比而是中叶后尤多盖唐制新及第人例就辟外幕而布衣流落才士更多因缘幕府蹑级进身要视其主之好文何如然后同调萃唱和广摭言称李固言在成都有李珪郭圆袁不约来择诸诗人从公为一时莲幕之盛惜其诗不传惟裴度开淮西幕有韩愈李正封郾城商帅襄阳有周繇段成式韦蟾温庭皓汉上题襟诗集崔璞领吴郡皮日休为从事有吴士陆龟蒙司马都郑璧魏朴颜陇西李縠南阳张贲共撰松陵集尚有存者故掌籖之遗秩其诗亦应敎之绪篇也欤唐朝士文㑹之盛有杨师道安德山池宴集于志宁宴羣公于宅高正臣晦日置酒林亭晦日重宴及上元夜效小庾体等诗并吟流之佳赏承平之胜事师道尚桂阳主官侍中主亦工为诗志宁天䇿学士后入相爱宾客好接引后进正臣官卫尉卿善书陈子昂为其晦日诗序称为渤海宗英平阳贵戚其豪盛可知开元天宝间宁薛诸王驸马豪贵家多好客时王维诗名为盛无不拂席迎之肃代而后勲绩富贵称郭令公元和以来裴令公尤为烜赫郭少子瞹尚代宗女昇平主贤明有才思尤喜诗人钱起李端十才子俱以能诗出入其门每宴集赋诗主坐视帘中诗之美者赏百缣端中宴诗成有荀令何郎之句衆称絶妙或谓宿搆起请以已姓为韵试之复有金埓铜山之句瞹大喜出名马金帛为赠裴居守洛都筑园名堂绿野时出家乐与白居易刘禹钖李绅张籍崔羣诸诗人游䜩联句纒锦旣奢笺霞尤丽所云昔日兰亭无艳质此时金谷有高人者至今可追想其盛他林泉社㑹文字雅饮虽诗篇同诧而人地非匹未足为豪羌可无缀唐至开元而海内称盛盛而乱乱而复至元和又盛前有青莲少陵后有昌黎香山皆为其时鸣盛者也咸通而后奢靡极衅孽兆世衰而诗亦因之气萎语偷声繁调急甚者忿目褊如㦸手交骂者有之王化习俗上下交丧而心声随焉岂独士子罪哉王弇州云灵武囘天功推李郭椒香犯跸祸始田崔是则然矣不知僖昭困蜀鳯时温李许郑辈得少陵太白一语否有治世音有乱世音有亡国音故曰声音之道与政通也大力者为之故足挽囘頽运沈几者知之亦堪高蹈逺引㫖哉言矣唐音癸籖巻二十七唐音癸签卷二十八钦定四库全书唐音癸籖巻二十八明胡震亨撰谈丛四唐人一时齐名者如富吴苏李燕许萧李韩栁四杰四友三俊皆兼以文笔为称其专以诗称有沈宋钱郎又钱郎刘李鲍谢元白刘白温李贾喻皮陆吴中四士庐山四友三舍人大歴十才子咸通十哲等目至李杜王孟高岑韦孟王韦韦栁诸合称则出自后人非当日所定诗才迟速天分有限贾岛三年十字迟自可传王璘半日万言速更何取必也捷成为贵杨师道之当筵立搆王子安之覆被起书李太白之颒面四絶温飞卿之义手八韵敏与工兼才斯称异尔诗人蚤慧者权德舆三岁又四岁五岁令狐楚林杰六岁王勃杨牢七岁李百药骆宾王杜甫李泌李贺八岁刘晏杨嗣复九岁王维元稹十岁李白十二岁李乂十三岁杨收又苏颋白居易及汪先范氏子之类尤多其或夭折或富贵寿考亦皆不可一律论科名之高者崔元翰京兆解头礼部状头宏词及制科三等勑头咸首捷武翊黄府选为解头及第为状头宏词为勑头时谓武氏三头章孝标赠翊黄诗花锦文章开四面天人科第占三头是也又张又新时亦号三头诗人年高者贺知章八十六秦系罗隠并八十余员半千九十四丘为九十六萧德言九十七而王季文刘商施肩吾陈陶黄损世皆传其仙去尤不可以年甲计者且未论真否贵穏吟胆使无预愁惟卢昇之师资孙思邈复主其家四十上不免小厄孤负与活神仙相处一番耳胡元瑞尝考唐人父子兄弟文学并称及诸家安平遘遇穷达之不同载诗薮外编读者观其人而论其世家之盛者固可慕遇之穷者犹可引而自慰也爰稍增订录左方父子则薛收薛元超李百药李安期褚亮褚遂良许叔牙许子儒宋令文宋之问赵武孟赵彦昭敬播敬之𢎞陈子昂陈光沈佺期沈东美贾曾贾至苏瓌苏颋李适李季卿崔日用崔宗之萧嵩萧华李善李邕张说张均崔良佐崔元翰杜甫杜宗武房融房琯郑繇郑审萧颕士萧存独孤及独孤郁张毅夫张祎郄纯郄士美樊泽樊宗师裴倩裴均归崇敬归登刘禹钖刘承雍路泌路随李怀远李景伯于休烈于肃张荐张又新李端李虞仲韦表微韦蟾韦贯之韦澳段文昌段成式皇甫湜皇甫松苗晋卿苗发李程李廓李泌李繁韦绶韦温崔羣崔亮杨凌杨敬之崔璩崔涣温庭筠温宪章孝标章碣刘迺刘伯刍刘三复刘邺郑亚郑畋李磎李沇又张文琮二子戬钖韦安石二子陟彬包融二子佶何王景三子之咸之贲之涣吕渭四子温恭俭让穆宁四子质赞员赏窦叔向五子常羣牟庠巩刘知几六子贶餗秩彚迅迥兄弟则孔绍安孔绍新盖文懿盖文达马敬淳马敬潜秦景通秦炜路纪路鼓崔湜崔液席豫席晋周思茂周思钧杜易简杜审言韦承庆韦嗣立来济来恒崔日知崔日用薛曜薛稷王维王缙皇甫曾皇甫冉崔敏童崔惠童元结元融蔡希周蔡希寂李渤李涉畅当畅诸栁公绰栁公权许康佐许尧佐杨虞卿杨汝士栁中庸栁中行李翰李观冯宿冯定李逊李建吴通微吴通𤣥郑仁规郑仁表栁浑栁识唐临唐皎周繇周緐三人者自前王之涣兄弟外张文琮张文瓘张文收沈佺期沈全交沈全宇乔知之乔偘乔备李乂李尚一李尚贞杨慿杨凌杨凝韦绶韦纁韦纯苏冕苏弁苏衮白居易白敏中白行简韦述韦迅韦逌四人者自前吕穆二家外杨发杨假杨收杨严五人者张知骞知𤣥知晦知泰知黙及前窦氏连珠六人者王剧王勔王勃王助王劼王劝及前刘贶兄弟七人者赵夏日赵冬曦赵和璧赵安贞赵居贞赵颐贞赵艰贞八人者贺德仁贺德基刘知柔刘知几等高阳里祖孙则孔绍安孔日新姚思廉姚璹岑文本岑羲员半千员俶杜审言杜甫张鷟张荐许敬宗许彦伯韦嗣立韦𢎞景杜佑杜牧郑絪郑颢唐次唐彦谦殷侑殷盈孙唐临唐绍冯宿冯㳙高士廉二孙球瑾父子祖孙三世者徐齐子坚坚子峤武平一子就就子元衡儒衡崔融子禹钖禹钖子巨李栖筠子吉甫吉甫子德裕钱起子徽徽子可复可及珝栁芳子冕登登子璟栁公绰子仲郢仲郢子璞璧珪玭郑余庆子澣澣子处诲从谠又陆余庆孙海海孙长源四世者王播子起起子龟龟子荛卢纶子简能简辞𢎞正简求简能子知猷简辞子贻殷𢎞正子䖍灌简求子汝弼嗣业嗣业子文纪内卢氏尤文彩与官爵同盛史称郁为鼎门云开元以前词人鲜弗达者天宝以后才士鲜弗穷者即间有之然弗数见也第今制作行世则景龙垂拱百不二三大歴元和十尝五六造物乘除亦巧矣輙据唐人杂说类次数条以见其槩云唐书云太宗以海内渐平鋭意经籍开文学馆以待四方才俊与选者杜如晦房𤣥龄虞世南陆德明于志宁苏世长禇亮姚思廉孔颍达李元道李守蔡允恭颜相时薛收盖文达苏旭薛元敬许敬宗后收卒以刘孝孙补之世谓十八学士拟于登瀛洲焉右唐初太宗世显者天䇿所收颜师古禇遂良等尚不止此又云景龙二年中宗于修文馆置大学士四员学士八员直学士十二员李峤宗楚客赵彦昭韦嗣立为大学士李适刘宪崔湜郑愔卢藏用李乂岑羲刘子𤣥为学士薛稷马怀素宋之问武平一杜审言沈佺期阎朝隠韦安石徐坚韦元旦徐彦伯刘允济为直学士右高和世显者先是武氏修三敎珠英征天下文士二十六人徐彦伯为首余率前诸学士张说王无竞富嘉谟亦与焉𤣥宗纪开元元年夏郭元振同三品秋张说为中书令冬以姚崇同三品卢怀慎同平章事四年冬宋璟为黄门监源干曜苏颋同平章事八年春张嘉贞十四年夏李元纮二十一年春韩休冬裴耀卿张九龄俱同平章事右𤣥宗开元中宰相至十数人皆文学士也先是又有魏知古等古今词人之达莫盛此时继之林甫国忠虽天资险狯然俱以不学称唐治乱判矣席豫传云豫与韩休许景先徐安贞孙逖张九龄先后掌纶诰又苏颋苏晋贾曾贾至齐澣王丘李乂等并以文学为中书舍人右二则初盛间词人显者贺知章传云神龙中知章与越州贺朝万齐融扬州张若虚邢巨湖州包融俱以吴越之士文词俊秀名扬于上京朝万止山阴尉齐融崑山令若虚兖州兵曹巨监察御史融遇张九龄引为怀州司户集贤直学士数子人间往往传其文独知章最贵神龙中有尉氏李澄之善五言诗蹉跌不偶六十余为㕘军卒又唐新语云长寿中荥阳郑蜀宾诗知名年老甫授一尉之官未几卒二事甚类右初盛间穷而间有达者国史补云开元以后位卑而名着者李北海王江宁李馆陶郑广文元鲁山萧功曹张长史独孤常州崔比部梁补阙韦苏州右载唐诗纪事崔比部李馆陶不列名按是时诗文有重望而不甚显者崔则崔颢崔曙李则李翰李华舍四人外无赫称必居二于此明皇杂録云天宝末刘希夷王冷然王昌龄祖咏张若虚张子容孟浩然常建李白刘眘虚崔曙杜甫虽有文章盛名皆流落不偶右二条盛唐诗人穷者李杜古今流落之魁然置诸人中觉犹为显达也一笑丹阳集云润州延陵有包融储光羲曲阿有丁仙芝缑氏主簿蔡隠丘监察御史蔡希周渭南尉蔡希寂处士张彦雄张朝校书郎张晕吏部常选周瑀长洲尉谈戭句容有殷遥硖石主簿樊光横阳主簿沈如筠江宁有右拾遗孙处𤣥处士徐延寿丹徒有江都主簿马侹武进尉申堂搆十八人皆有诗名右亦多盛唐间人吴杨所产也殷氏叙其履歴但一二稍显自余布衣冗秩旁午篇中岂此方当时遂无贵且文者耶卢纶传云纶与吉中孚韩翃钱起司空曙苗发崔峒耿湋夏侯审李端号大歴十才子纶戸部郎中起考功郎中发都官员外峒右补阙湋右拾遗审侍御史宦俱不甚显独中孚侍郎翃知制诰差着而端竟终杭州司马时秦系刘方平布衣顾况司戸于鹄从事张南史㕘军厄尤甚焉右中唐诗人之穷者嗣是权武裴元韩白诸公骤显元和遂以中兴继之郊寒岛髠借盲仝枉二李欧阳并夭其穷益又甚矣剧谈録云自大中咸通之后每岁试春官者千余人其间有名如何植李玫皇甫松李孺犀梁望毛涛贝庥来鹄贾随以文章称温庭筠郑渎何涓周钤宋耘沈驾周緐以词赋显贾岛平曾李陶刘得仁喻坦之张乔剧燕许琳陈觉以律诗着张维皇甫川郭鄩刘延晖以古风名皆厄于一第然其间数公丽藻英词播于海内与虚薄窃联名级者殆不可同年语矣右晚唐诗人穷者如此其衆又过于前然司马罗隠辈尚不止是今制作多不传徒空名寄于简册虽颇胜当时华要亦可悲也唐举子不中第者语林剧谈所纪外又有来鹏宋济严恽王璘李洞胡曾张祜江为卢汪孙定许后为羽流欧阳澥李山甫司马礼等大率皆晚唐而盛唐则老杜以不第献赋其他孟浩然等虽布衣然非举子也诸人生不成名今纪载又将没没余惜而详着之王弇州尝为文章九命之说备载古今文人穷者今摘唐诗人稍加订定録后一贫困杜甫郑䖍苏源明王季友阳城贾岛孟郊卢仝周朴二嫌忌张九龄李邕萧颍士颜真卿武元衡韩愈李德裕白居易张祜温庭筠李商隠韩偓三玷缺四杰沈宋李峤苏味道张说贺知章王维郑䖍储光羲李华柳宗元刘禹钖刘长卿严武李白秦系崔颢元稹李德裕李益四偃蹇四杰李杜孟浩然薛令之萧颍士沈千运王昌龄贾岛温飞卿孟郊公乘亿温宪刘得仁潘贲之徒五流贬流徙则李义府郑世翼卢藏用沈佺期宋之问元万顷阎朝隠郭元振崔液李善李白吴武陵贬削则杜审言杜易简韦元旦杜甫刘允济李邕张说张九龄李峤王勃苏味道崔日用武平一王翰郑䖍萧颍士李华王昌龄刘长卿钱起韩愈栁宗元李绅白居易刘禹钖吕温陆䞇李德裕牛僧孺杨虞卿李商隠温庭筠贾岛韩偓韩熙载徐铉六刑辱杜审言温庭筠刘长卿李太白吴武陵王无竞李邕卢崇道七夭折范摅子林杰李贺王勃八无终张蕴古刘祎之李福业王剧王勔范履冰苗神客陈子昂王昌龄李邕王涯舒元舆卢仝姚汉衡剧燕路德延汪台符郭昭庆钟谟潘佑以寃郑愔宋之问崔湜萧至忠薛稷苏涣江为宋齐丘以法骆宾王张巡颜真卿温庭皓周朴孙晟以义王无竞刘希夷以雠薛能皮日休以乱卢照邻以水伊璠以勐兽九无后杨炯李太白萧颕士崔曙白居易王维阳城崔珏张又新弇州云古人谓诗能穷人夫贫老愁病流窜滞留人所不谓佳者也然而入诗则佳富贵荣显人所谓佳者也然而入诗则不佳是一合也泄造化之秘则真宰黙雠擅人羣之誉则衆心未厌故呻佔推琢几于伐性之斧豪吟纵挥自傅爰书之竹矛刃起于兔锋罗网布于鴈池是二合也循览往匠良少完终为之怆然以慨唐音癸籖巻二十八唐音癸签卷二十九钦定四库全书唐音癸籖巻二十九明胡震亨撰谈丛五唐人作诗本事诸稗说所载资解颐多矣其间出自傅㑹借盾可攻者盖亦有焉爰擿一二左方余可槪云灵隠长明灯下骆宋续吟事人以举义者不死快信之虽然非实也此无论骆之元有与宋往还诗宋之亦有叙四子之殁文字不至不识面孔卽此诗属对合掌体抝澁那得宋句在内好事者第偷取骆集冒之宋添作一段话耳但细看本诗自辨戎昱为京兆尹李銮所知欲妻以女嫌姓僻令改不可而止后宪宗尝举其和亲诗而忘其人顾左右是姓名稍僻者左右举昱对帝颔之昱姓固僻然其上崔中丞诗千金未必能移性一诺从来拟杀身求知激切之辞与改姓事无涉也范摅欲傅合为一并易诗中移性为移姓使昱一生作诗下一嫌字不得不大苦乎说者谓王建作宫词为王守澄所持献诗末句有不是当家频向说九重争得外人知句守澄惧而止今观诗全篇并叙枢密内庭恩宠秘密事故以是结之益致艳诧意言非自向人说人那得知耳此岂挟制语哉唐时诗人于宫禁事皆尽说无忌杨阿环孟才人尚入篇咏建词有何嫌必制人以自全也李涉井栏砂赠诗一事或有之至此盗归而改行八十岁后遇李彚征自署姓名为韦思明备诵涉他诗沥酒酹涉则云溪友议所添蛇足也唐人好为小说或空造其事而全无影响或影借其事而更加缘饰即黄巢尚予一禅师号为伪造一诗实之况此小小夜刼乎小说令狐绹曾以旧事访温庭筠庭筠诮其出庄子不知绹怒之卒不登第庭筠诗因知此恨人多积悔读南华第二篇谓此考庭筠诗原为哭亡友作云终知此恨难消遣辜负南华第二篇叹已不能齐物如庄周之忘哀也温之尝诮令狐相未必虚而此诗则何尝为令狐发也耶有云曹唐㝢江陵寺亭沼间得句水底有天春漠漠人间无路月茫茫明日还坐沼上见素裳女子步咏前句迫讯之遽没数日唐殂考此乃唐刘阮游仙诗洞里有天云云元不说水底人改之以就所云池沼者诗谶故有之然率然自出胸臆故验可须人㸃窜代为之欤唐诗人名误者王绩艺文志误作勣纪事又误以为有此两人皆非是卢鸿一新唐书本传去一字单名鸿误贺朝万齐融贺万姓也旧唐书以贺名朝万而分齐融为姓名误今从梁肃越州开元寺碑李华润州鹤林寺碑改正张祜之祜人多作祐字者小说张子小名冬𤓰或以讥之荅云冬𤓰合出瓠子则张之名祜不名祐可知矣喻凫喻坦之两人也品彚爵里考以坦之即凫之字混为一人今考宋陈直斋书录各有其集文苑英华两人诗亦分载调各不同而谢臯羽睦州诗派载新定之以诗鸣于唐者二人实并列焉尤文献在本乡足据者也李白蜀人非今山东人也山东李白之说出于杜诗云山东者乃当时关东海称意白时正寓关东故耳旧史传白不书郡望援杜句直书为山东人史例之变然实非以其尝家任城而云山东也齐鲁之称山东自元始于唐此地尚𨽻河南未有今山东称今东省通志据杜诗径收白为山东人而蜀杨用修起争之以白尝自比谢安称东山李白并欲改杜诗之山东为东山用槪絶东省借白之疑端抑知白东山山东两称原各不相䝉者乎韦应物正史无传赖国史补数语足存其生平为人及官阀之槪当时仕只苏州刺史而止未尝又别为他官沈明逺为补传较国史尤详备而刺苏而后复有江淮盐铁转运守太仆少卿兼御史中丞一衔则采自刘禹钖举自代状其搜补亦云勤矣今考白乐天集有书与元稹论应物云其诗身后人始知贵此书作元和中而刘之状称太和六年则应物殁已久矣当另是同姓名一人耳苏州正不借卿衔重何庸诬之唐中叶僧道内殿供奉竝有法号之赐至末季滥觞极矣偶检得杜光庭释贯休两头衔録之以资一噱杜光庭衔唐引驾传真天师特进检校太傅光禄大夫行尚书戸部侍郎崇真馆大学士上柱国彭城郡蔡国公𢎞敎大师金门羽客文章应制内殿供奉三敎谈论广成先生食邑五千戸实封一千六百戸赐紫某贯休衔大蜀国龙楼待诏明因辨果功德大师翔麟殿引驾内供奉经律论道门选练敎授三敎𤣥逸大师守两川僧録大师食邑三千戸赐紫大沙门某灵澈一游都下飞语被贬广宣两入红楼得罪谴归贯休在荆州幕为成汭递放黔中修睦赴伪吴之辟与朱瑾同及于祸齐已附明宗东宫谈诗与宫僚高辇善东宫败几不保首领毕竟诗为敎乘中外学向把茅底只影苦吟犹恐为梵网所未许可挟之涉世同俗人俱尽乎唐名缁大抵附青云士始有闻后或赐紫参讲禁近阶缘可慿青云士亦复借以自梯如陆希声韦昭度以澈䛒两师登庸尤其可骇异者君子于此嗟世变巳从来羽士解化未有不以为得仙者其诗亦往往非真如真仙通鑑所载李昇与元白共饮诗云房先生传亦有之黄损得仙归所题诗门前鑑湖云云即贺季真诗盖皆好事者所缀合也尝疑许逊晋人至唐显吕巖唐人至宋显定属伪托顾举世信之不能夺耳女子能诗者有矣惟宋尚宫姊妹五人为异下此威光裒三人亦所罕觏恨失其姓尚宫宋之问后裔也见云溪友议陆畅催粧诗一则内又如吉中孚张氏孟昌期孙氏元稹裴氏杜羔刘氏元载王氏彭伉张氏李拯卢氏并作合有缘无惭对撰尤为人世有数夫妇第未知镜中影艳雅副韵藻否耳为一笑唐人杂体诗见各集及诸稗说中者有五杂俎两头纤纤盘中诗离合回文集句风人诗回波词大言小言了语不了语县名州名药名古人名四气四色字谜等类又有故犯声病全篇字皆平声皆侧声者又一句全平一句全侧者全篇双声全篇叠韵者律诗有侧句并用韵故犯鹤膝者缕举不尽以上竝体同俳谐然犹未至俚鄙之甚也其最俚鄙者有贺知章之轻薄祖咏之浑语贺兰广郑涉之咏字萧昕之寓言李纾之隠语张着之机警李舟张彧之歇后姚岘之譌语影带李直方独孤申叔曹着之题目黎瓘之翻韵见国史补及云溪友议诸书皆古来滑稽余派欲废之不得者韵牒始段成式段押句好押穷韵恶韵其平声好韵不僻者书竹简称为韵牒又有递联细班竹为之以白金锁首如茶挟形分客以免互送之烦今韵牌之类是也诗笺始薛涛涛好制小诗惜纸幅长賸命匠狭小为之时谓便因行用其笺染潢作十种色故诗家有十样蛮笺之语诗筒始元白白官杭州元官越州每和诗入筒中递之白有诗云为向两川邮吏道莫辞来去递诗筒或问诗板始何时余曰名贤题咏人爱重为设板如道林寺宋杜两公诗初只题壁后却易为板是也又问今名胜处少有宋杜句而此物正不少柰何余曰亦有故事刘禹钖过巫山庙去诗板千留其四薛能蜀路飞泉亭去诗板百留其一有此辣手㑹见清楚在唐音癸籖巻二十九唐音癸签卷三十钦定四库全书唐音癸籖巻三十明胡震亨撰集录一唐人集见载籍可采据者一曰旧唐书经籍志一曰新唐书艺文志一曰宋史艺文志一曰郑樵通志艺文畧一曰尤氏遂初堂书目一曰马端临文献经籍考端临所引书又二一曰眺公武读书志一曰陈直斋书录解题此数书者唐人集目尽之矣今校除重复㕘合有无依世次先后具列巻目左方备考帝王太宗高宗则天中宗睿宗𤣥宗德宗濮王泰初唐陈叔达窦威禇亮虞世南萧瑀沈齐薛收杨师道庾抱孔颕达王勣郎楚之魏征许敬宗于志宁上官仪李义府颜师古岑文本刘子翼殷闻礼陆士季刘孝孙郑世翼崔君实李百药孔绍安高季辅温彦博李𤣥道谢偃沈叔安陆楷曹宪萧德言潘求仁殷芊萧钧袁朗杨续王约许恭任希古凌敬王德俭徐孝德杜之松宋令文陈子良颜顗刘颍司马佥郑秀耿义褎杨元亨刘纲王归一马周薛元超高智周禇遂良刘祎之郝处俊崔知悌李安期唐觐张太素邓𤣥挺刘允济骆宾王卢照隣杨炯王勃狄仁杰李怀远卢受采苏味道薛耀王适乔知之郎余庆卢光容崔融阎镜机李峤乔备陈子昂元希声李适沈佺期徐彦伯宋之问杜审言谷倚富嘉谟吴少微刘希夷徐鸿张柬之桓彦范韦承庆闾丘均郭元振崔湜赵彦昭魏知古阎朝隠苏瓌员半千李乂姚崇丘悦刘子𤣥卢藏用令狐德棻许彦伯刘洎来济杜正伦李敬𤣥裴行俭崔行功张文琮麴崇裕刘宪薛稷武平一宋璟蒋俨赵𢎞智贺德仁许子儒蔡允恭张昌龄杜易简颜元孙姚璹杜元志杨仲昌崔液苏颋张说徐坚元海李邕王澣张九龄康国安孙逖赵冬曦毛钦一王助盛唐王维苑咸康希铣张均权若讷白履忠鲜于向康𤣥辨严从陶翰崔国辅高适贾至张孝嵩储光羲苏源明李白杜甫岑参卢象萧颕士崔颢綦母濳祖咏李颀孟浩然包融李华李翰王昌龄邵说裴倩元结刘彚丘为独孤及颜真卿李岘樊泽崔良佐汤贲刘迥武就于休烈张谓常建王季友阎防刘方平中唐元载李泌崔祐甫常衮刘太真于邵归崇敬窦叔向顾况张继张南史苏涣栁郯郑常卫准陈蜕鲍防韦应物刘长卿钱起李端司空曙包何包佶郎士元皇甫冉皇甫曾秦系卢纶崔峒吉中孚韩翃耿湋严维李嘉祐李益戎昱畅当许经邦杨凝杨凌吴德光杨衡章八元麴信陵林藻林蕴陈羽朱湾于鹄朱放张碧雍裕之长孙佐辅杨炎陆䞇栁浑郑余庆韦牟渠张建封张荐崔元翰罗让张登陈诩戴叔伦刘商陆迅栁冕姚南仲郑絪李吉甫李绛武元衡权德舆裴度令狐楚韩愈张籍王建孟郊卢仝刘义贾岛李贺欧阳詹李观李翺樊宗师皇甫湜栁宗元吕温杨巨源鲍溶韦武齐抗刘言史白居易元稹刘禹钖窦常窦巩穆员羊士谔张仲方吴武陵武儒衡韦贯之符载郗纯李道古董侹温造李涉陆畅刘轲李约费冠卿施肩吾徐凝沈亚之殷尧藩皇甫镛王仲舒李虞仲蒋防白行简熊孺登姚合张祜周贺庄南杰王叡段文昌牛僧孺韦处厚李程杜元颍王涯舒元舆李德裕李绅王起刘栖楚崔咸袁不约滕珦郑澣冯宿刘伯刍李甘李敬方朱庆余裴夷直章孝标顾非熊薛莹李廓刘三复封敖皇甫松欧阳衮陈商栁仲郢来泽晚唐杜牧李商隠段成式温廷筠许浑李羣玉李逺雍陶喻凫喻坦之潘咸方干赵嘏卢肇丁稜姚鹄刘威孟迟马戴项斯郁浑刘得仁储嗣宗司马札孙樵魏謩刘绮庄李善夷韩琮崔珏李郢刘沧李频郑嵎于武陵于邺朱景𤣥曹邺刘驾聂夷中于濆郑諴邵谒王遒胡曾张乔许棠许郴李昌符周繇来鹏陈黯曹唐周慎辞李山甫罗邺薛逢薛能沈栖逺刘邺刘蜕郑畋公乘亿郑賨高骈顾云章碣崔橹崔涂秦韬玉周朴张为罗虬皮日休陆龟䝉司空图韩偓郑谷唐彦谦李洞唐球李咸用吴融吴蜕陆希声陆扆朱朴张𤣥晏高蟾袁皓羊昭业郑良士钱珝王驾吴仁璧孙郃郑准禇载王贞白曹松王希羽裴说齐䕫康骈黄璞谭正夫沈光程晏王秉刘干陈光王德舆汤绪韦霭罗浩源谢蟠隠陆元皓赵抟周濆张友正张安石蒋吉郑渥任翻严郾郑巢苏拯周昙孙元晏张次宗吕述薛廷珪王虬陈蟠隠文丙郑氏贻孙集养素先生贻荣集闰唐李琪罗绍威冯道李愚和凝王仁裕杜荀鹤罗衮王毂崔拙贾纬梁震张沈符䝉李雄卢士衡熊皦高辇李瀚王朴扈载孙开物孟贯谭用之刘兼李后主煜殷文圭杨夔周延禧宋齐丘李建勲沈彬沈颜江文蔚孙鲂韩熙载左偃熊皎江为成彦雄陈陶潘佑孙晟徐铉徐锴孟宾于章震郭昭度李为光孟拱辰李明郭鹏李叔文朱存李中伍乔韩漑韦庄张蠙冯涓卢延让牛峤王超毛文晏杨九龄李昊罗隠丘光庭皮光业李宏臯刘昭禹廖匡图廖凝廖邈韦鼎孙光宪翁承赞徐夤黄滔崔道融林寛刘乙谢璧王周朱邺杨弇贺兰明吉徐融韦说李翥张琳徐杲宗严杨士达戚同文王振倪明基孙该蔡融王嘏程逊郑宾崔遘赵旸李锴李殷王棨张鼎张韦李慎马幼昌沈文昌李松陈九畴杨怀玉王倓乔讽李洪茂李尧夫勾令言童九龄涂昭良沈松程简之程柔乔舜方纳张杰戴文熊惟简左绍沖章郾兾访杜辇赵容阎承琬童汝为龚霖蔡崑黄寺丞皮氏李氏芦中诗集方外僧惠颐𤣥范法琳灵澈皎然灵一怀浦无可栖白尚颜子兰齐巳贯休虚中修睦处黙可朋昙域䛒光自牧楚峦无愿应之智䢰康白王梵志寒山子龎藴智闲道士吴筠主父果郑遨杜光庭宫闺上官昭容花蕋夫人女道士李季兰鱼𤣥机薛涛右诸集帝王八集初唐一百五十二家盛唐四十九家中唐一百六十四家晩唐一百三十七家闰唐一百四十三家方外宫闺三十八家总计集六百九十一家八千二百九十二巻按旧唐书艺文志集部止载开元以上未全新书志全载而有伦次宋志通载五代其目为多然亦详于近而畧于前晩唐与唐志相当外犹溢出数家若盛唐中唐较唐志亡其半初唐十亡八九几于无存而闰晚之间世次尤为错乱难据延阁签帙随手簿录史官漫不经意故也郑志出宋志之前抄合唐二志成书混乱时有尤眺陈三氏但录一时民间存者亡者不载尤无所发明同之夹漈晁陈考订为详评隲亦确但披目寥寥不胜散亡之恨此则诸家集录之槪可得论次者也自宋严沧浪称唐诗有八百家后人傅㑹谩云千家今合诸家集录实数如此卽七百亦不满其中诸集有单行诗者有不分诗文槪称集者亡佚寖远难可悉稽约畧此八千巻文笔定四占其三诗大抵为巻二千止矣余以千巻籖唐音在亡之数其犹幸相半也乎又同人倡和有珠英学士集大歴年浙东联倡集诸朝彦过顾况宅赋诗集贤院壁记诗寿阳倡咏集渚宫倡和集荆潭倡和集盛山倡和集断金集三舍人集三州倡和集元白继和集汝洛集刘白倡和集洛中集彭阳倡和集吴蜀集汉上题襟集松陵集僧广宣与令狐楚倡和诗僧灵澈酬倡诗岘山倡咏集唐名贤倡和集荆䕫咏和集翰林歌辞饯送诗有朝英集贺监归乡诗集送白监归东都诗萧欣送邢桂州诗谢亭诗送毛仙翁诗集题咏胜境有九华山诗录麻姑山诗鴈荡诗惠山诗庐山瀑布诗岳阳楼诗道林寺诗云门寺诗庐山简寂观诗青城山丈人观诗虎丘寺题真娘墓诗道涂杂题诗一方人士诗有丹阳集池阳境内诗江夏古今记咏宜阳集泉山秀句集家集有李氏花蕚集韦氏兄弟集窦氏联珠集廖氏家集唐音癸籖巻三十唐音癸签卷三十一钦定四库全书唐音癸籖巻三十一明胡震亨撰集録二唐人选唐诗其合前代选者有续古今诗苑英华集丽则集诗人秀句古今诗人秀句玉台后集选初唐有正声集奇章集搜玉集合选初盛唐有国秀集选盛唐有河岳英灵集箧中集起予集选中唐有南薰集御览诗中兴间气集极𤣥集合选则唐诗类选又𤣥集文章龟鑑五代人选唐诗有国风总类拟𤣥集诗纂续正声集续又𤣥集烟花集名贤才调集备遗缀英外有李戡诗选檀溪子联璧诗集无名氏正风集垂风集名贤絶句诗右唐人自选一代诗其鉴裁亦往往不同殷璠酷以声病为拘独取风骨高渤海歴诋英华玉台珠英三选并訾璠丹阳之狭于收似又耑主韵调姚监因之颇与高合大指并较殷为殊详诸家每出新撰未有不矫前撰为之说者然亦非其好为异若此诗自萧氏选后艳藻日富律体因开非耑重风骨裁甄将何净涤余疵肇成一代雅体逮乎肄习旣壹多迺征贱自复华硕谢旺闲婉代兴不得不移风骨之赏于情致衡韵调为去取此间气与极𤣥眂英灵所载各一选法虽体气觔两大难相追亦时运为之非高姚两氏过也观当日诡异寖盛晩调将作二集都未有收于通变之中先型仍复不失则犹斤斤禀殷氏律令其相矫实用相救尔郑谷尝有诗云殷璠裁鉴英灵集颇觉同才得契深何事后来高仲武品题间气未公心似非深知仲武者然正见唐人于诗选重此两编故独举为评㩁凡撰述惬人意必久传他选亡佚有间此数选独行世可推已业吟者将求端唐选定趋盍尚论于斯自宋至今唐诗总集有选家又有编辑家唐诗至后代多亡佚故有编辑家也兹録其稍着者宋文苑英华乐府诗集万首唐人絶句唐诗纪事国朝百家唐诗初唐诗纪盛唐诗纪此皆唐诗编辑家之巨者他编丛杂不具论选诗宋唐百家诗选文粹金元唐诗鼓吹瀛奎律髓三体唐诗唐音国朝唐诗品彚唐诗正声唐诗选外选家尚多兹亦不具自宋以还选唐诗者迄无定论大抵宋失穿凿元失猥襍而其病总在畧盛唐详晚唐至杨伯谦氏始揭盛唐为主得其要领复出四子为始音以便区分可称千古伟识惟是所称正音余响者于前多有所遗于后微有所滥而李杜大家猥云示尊未敢并隲岂非唐篇一大阙典高廷礼巧用杨法别益巳裁分各体以统类立九目以驭体因其时以得其变尽其变以收其详斯则流委旣复不紊条理亦得全该求大成于唐调此其克集之者矣高又自病其繁有正声之选而二百年后李于鳞一编复兴学者尤宗之详李选与正声皆从品彚中采出亦云得其精华但高选主于纯完颇多下驷谬入李选刻求精美幸无宝误收王弇州以为于鳞以意轻退作者有之舍格轻进作者无是也良为笃论顾欲以是尽唐侈言此外无诗则过矣宜有识者之不无遗议尔夫尽唐宜何如亦惟用品彚之例稍润色焉而可诗在唐一代体数变矣取数变之体统列一巻之内自衰盛相形妍丑互眩两存旣嫌尾或秽貂尽弃又惜灺堪续月故必各自为域庶两无夺伦此品彚之分编者卽繁襍得奏全勲而诸选之合辑者纵精严难免觭弊也高所诠九目强半允惬惟律诗正变一目内许浑李频马戴平调不足称变或尚有杜牧薛能李洞诸人足择五古则夷中邺驾辈似亦可附郊愈末以终变风斯皆可商者其最陋五言排律连巻录省试诗何所取义而大谬在选中晚必绳以盛唐格调槪取其肤立仅似之篇而晚末人真正本色一无所收李杜两家尤多为宋人之论所囿不能别出手眼有所去取药此衆病更于初盛十去二三益如之于中唐十去四五益二三于晚唐十去七八益三四唐选其有定本乎假我数年亮可卒业唐音癸籖巻三十一唐音癸签卷三十二钦定四库全书唐音癸籖巻三十二明胡震亨撰集録三诗话在集部与文史同类用以标成法搉往篇备琐闻一切资长吟功此焉在不可无录第作者篇目泛滥多襍糅小说家言中难以区扸今但据唐宋各志及焦氏国朝经籍志所载诗话一目诸书稍加评隲列后遗者俟博识补焉唐人诗话诗品评诗格诗格又又诗中密㫖诗式诗议金针诗格文苑诗格诗格二南密㫖大中新行诗格诗例炙毂子诗格文章𤣥妙缘情手鑑诗格主客图集贾岛句图国风正诀𤣥机分明要览风骚指格流类手鑑诗体雅道机要本事诗续本事诗抒情集以上诗话惟皎师诗式诗议二撰时有妙解余如李峤王昌龄白乐天贾岛王叡李𢎞宣徐夤及释齐巳虚中诸撰所论并声病对偶浅法伪托无疑张为主客一图妄分流派谬僻尤甚唐人工诗而诗话若此有不可晓者宋元人诗话宾朋宴语风骚要式诗格要律诗格处囊诀诗评诗中㫖格诗律大格诗鑑诗式杨氏笔苑句图续金针诗格吟牕杂咏诗苑类格诗㸃化秘术风雅拾翠图诗林句范骚雅式吟体类例律诗洪范风骚格寡和图古今名贤警句图潜溪诗眼天厨禁脔韵语阳秋渔隠丛话声律发微艺苑雌黄王禹玉诗话六一诗话诗话续诗话中山诗话东坡诗话后山诗话归叟诗话石林诗话许彦周诗话南宫诗话艇斋诗话西清诗话环溪诗话庚溪诗话叶正则诗话䂬溪诗话观林诗话洪驹父诗话蔡寛夫诗话吕东莱诗话山阴诗话李希声诗话后村诗话诚斋诗话隠居诗话竹坡诗话二老堂诗话珊瑚钩诗话续广本事诗诗人玉屑沧浪诗话全唐诗话诗话总龟古今诗话录新集诗话唐宋名贤诗话诗谈吟谱诗林要语诗学禁脔诗家一指古今诗法诗法源流刘孟㑹七家诗评宋人诗不如唐诗话胜唐南宋人及元人诗话又胜宋初人如严之吟巻刘之诗评解㑹超矣余虽不免芜杂遇所独得未少起予片益在胡元瑞评诸家云欧陈率是记事司马君实大儒是事别论刘贡父滑稽渠率王直方拾人唾涕叶梦得非知诗亿或有中吕本中自谓江西衣钵所记甚寥寥唐子西虽有致语未可尽慿葛常之头巾亹亹读之患其难竭许彦周迂腐老生洪觉范诞妄浮屠在彼法当堕无间狱竹坡西清种种芜脞渔隠总龟玉屑但类次前闻珊瑚钩独评已作尤堪抵掌取快讥则然不乃近于夸酷惟论严氏谓如西来一苇刬除荆棘独畅𤣥风论辰翁谓其𤣥鉴邃览往往絶人虽道越中庸自是敎外别传骚塲巨目此则语堪千载我无以易之矣国朝诗话瞿宗吉诗话冰川诗式都𤣥敬诗话南谿诗话怀麓堂诗话黄勉之诗法蜩笑集陈石亭拘虚诗谈杨升庵诗话又诗话拾遗皇甫汸解颐新语徐昌谷谈萟录名贤诗评王元美萟苑巵言又萟苑巵言胡应麟诗薮明兴说诗者以博推杨用修以雅推徐昌谷以儁推王弇州用修之书搜隠摘奇往往任胸援引非必尽确后贤訾驳正未已昌谷所论止于五言不及近体习汉魏者之偏撰习唐音者之朴学也弇州巵言通论文笔唐诗特其一二其论初盛诸家尽多解颐至中晚草草塞责矣尝疑之未敢置喙后见其末年自悔书曰吾为此书时年未四十语不甚切而伤獧未为定论恐误人乃益爽然服叹此老之未易窥也胡诗薮自骚雅汉魏六朝三唐宋元以迄今代其体无不程其人无不隲其程且隲亦无弗衷唐诗其论诗中之一也而论定于是元美才地高书所腹也元瑞书所目也即元美亦称其上下千古周密无漏而刻深成说诗一家言此可征矣吾尝谓近代谈诗集大成者无如胡元瑞其别出胜解者惟郑继之老杜诗评可与刘辰翁诸家诗评并㕘吟人从此入庶不误岐向尔唐人诗集多出后人补编故多遗漏其编次之序又各人自为政故本多不同至注释尤难言之他不暇缕举卽李杜二大集经多手改编并注可商者正伙附志后以例其余李太白集其存日魏颢有编临终时又手授李阳冰编次为序至宋朝乐史宋敏求复为之增益白罹永王祸后旧稿散落乐与宋从异代搜辑真有功于李者敏求本所增者沿旧目相从是犹存阳冰所次未紊也其后曾南丰校书始取而考其作之先后重为之次阳冰之旧遂不复存太白诗闲适游览居多罕及时事安能如杜诗一一得其岁月次第之且读白诗与读杜诗自各一法舍旃白诗中灵笔妙趣顾作诗时日是求何为曾虽号为文章大家吾未敢韪之至其体例先古风次乐府又仍次古风尤所不解注者有舂陵杨齐贤章贡萧士斌两家萧讥杨事辞不求所本多取唐广德后事及宋儒诗词为解乃萧之解李亦无一字为本诗发明却于诗外旁引传记累牍不休注白乐府引郑夹漈说尤谬郑于乐府之不可考者槪分门类为遗声李乐府从古题本辞本义玅用夺换而出离合变化显有源流不遡之此为注乃引郑勉强不通之说塞白耶此等书第当付之祖龙顾方行世未有议者可叹也太白集亦大有伪诗搀入东坡以集中归来乎笑矣乎及赠怀素草书数诗为曾子固所误入又以所见富阳国清院彭泽唐兴院太白所题诗皆非是严沧浪亦以白集中少年行浅近浮俗为伪作及文苑英华中望月对雨望夫石归旧山诸诗皆不类为后人假名坡云太白豪俊语不甚择往往有临时卒然之句故使妄庸敢尔虽然白卒就语亦自有不衫不履意在牀头捉刀人故自有真假托者终不似也杜甫集编自唐人樊晃其后五代孙光宪宋初郑文宝孙仅各有编今无考宝元初翰林王洙原叔始分古体近体二类考其岁月以次之其合古律为编始自黄长睿及吾邑鲁冷斋先生訔嘉泰中建安蔡梦弼据冷斋本为㑹笺岁月可疑者明着其莫可考附巻后嘉定中临川黄鹤父子始取分体旧本于题下确定其岁月犹未敢便更其次也元大德中庐陵高楚芳者刘辰翁门下士则直据黄氏并其次尽易之居然不疑今行世本是也初原叔编年第约畧诗中语求其时以为次非真有确然可据之岁月中间牵合虽多而阙疑之意尚存自槪定于黄鹤紊改于高氏高又附辰翁批评以行于是耳食者奉若杜陵手撰次序颠倒不复知原本为何矣读杜诗者即不可不稍知其岁月然亦何至每首必定以所作之年强为穿凿而终失于不可通乎宋徐居仁方温叟各有门类杜诗一编似厌诸家拘挛为之破除者今传世亦有编体者不知是其本否惜义例亦未见妥老杜一生诗境遇转困格律亦转老其孰为东都长安孰为秦川蜀中孰为䕫府湖南明眼人覆巻可按若未到此处且未许看杜诗在与分别时次何益大可省此葛藤也宋人注杜诗者王原叔宋次道崔德符鲍钦止王禹玉王深父薛梦符薛苍舒蔡天启蔡致逺蔡伯世王彦辅苏东坡徐居仁谢任伯吕祖谦高元之赵子栎赵次翁杜修可杜立之师古师民瞻蔡梦弼郭如达非一家皆无可观以诸注半出学究手其託名人以行者皆伪也杜集虽编自王原叔而原叔实未尝注东坡杜诗故事乃闽人郑卬所为造伪古人名伪古人事增减杜诗见句附合之而不能言所自出之书朱晦庵洪容斋严沧浪诸公皆详辨之今行世千家注中尚淘汰未尽祝和父陈晦伯类书中亦误引一二流传乱真盖最可恨者陆务观云近世注杜诗者数十家无一字一义可取欲注杜诗须去少陵地位不大逺乃可下语今诸家徒欲以口耳之学揣摩得之不如勿注可也此言诚然但吾观诸家并口耳之学尚未敢言耳注杜律单行有元虞集注实豫章张性所撰也学究气正同宋人坡公论李杜二集谓杜集较李集伪撰为少此殆不然宋宝元初本杜诗一千四百五篇至皇祐中王介甫竟增入二百余篇自为序曰予令鄞客有授予古之诗所不传者二百余篇予知非人所能为实甫也自洗兵马而下序而次之云云今其诗皆杂入集中但即看此洗兵马一篇已较然不可溷真固易鉴别也江南逢李龟年岐王崔五云云岐王薨于开元十四年崔五涤亦卒于开元中时子美方十五岁天宝后子美又未尝至江南他人诗无疑七言古杜䳌行二篇其一见司空曙集五言律酒渴爱江清见畅当集哭长孙侍御载中兴间气集杜诵作絶句虢国夫人张祜集灵台之第二篇推此知他集误入者自复不少杜诗即不无误字然本无误而后人以意妄改者亦有之宋蔡兴宗者为杜诗正异颇以意改定其字朱晦庵嫌其未尽欲改风吹沧江树树字为去鼓角满天东满字为漏以漏天对上句烧栈犹可也风吹沧江树雨洒石壁来正谓风吹树雨随来耳若第云吹江去岂复成句哉亦恐天下无此逆风雨也近代杨升庵更好改杜诗如航为艇照为点不一而足后贤因之为然为疑未休用修当年何不以推敲功改已诗暇与此老改诗乎唐诗不可注也诗至唐与选诗大异说眼前景用易见事一注诗味索然反为蛇足耳有两种不可不注如老杜用意深婉者须发明李贺之谲诡李商隠之深僻及王建宫词自有当时宫禁故实者并须作注细与笺释今杜诗注旣如彼建与贺诗有注与无注同而商隠一集迄无人能下手始知实学之难卽注释一家亦未可轻议也唐人诗旣多出后人补辑以故篇什淆错一诗至三四见他集中是正为难其显而易见习误不察者无如释广宣红楼道塲二律之作沈佺期诗钱珝江行絶句百首之混入其祖起集中广宣之误始高氏品彚自后歴选者因之钱氏家集之误则宋钱䝉仲已先为之淆矣举斯二则可例其余至老牛歌之称白乐天佛骨诗之称郑司徒五丈夫诸律之出李玫杨太真数絶之出韦瓘毛仙翁送行诗轴徐凝贾岛奖褒赠篇非好事而姑为托撰卽有为而借以隠名尤难胜纪读者详之唐音癸籖巻三十二唐音癸签卷三十三钦定四库全书唐音癸籖巻三十三明胡震亨撰集録四唐人诗见于金石刻及自有真蹟传世者至宋尚多如宣和内府所收藏载在书谱者真蹟班班可攷而金石刻收藏之富无如欧阳文忠赵明诚两家目录备在南渡后王象之碑目亦具一二当时唐人篇什赖法书以俱存者盖亦不少矣今按目求之未必能全而断墨残行得留遗世间为人所传宝者当亦未尽堙灭爰取诸书所载诗目备列于后冀好事者共为搜访补余籖所未备云宣和书谱真蹟太宗禊宴诗明皇喜雪诗赐裴耀卿等诗送虚已赴蜀川诗春台望杂言代宗南郊口号守岁诗秋日诗重阳诗秋中月夜诗春日雨晴燕诸王诗则天后夜宴诗禇遂良帝京篇颜真卿潘丞竹山书堂诗徐浩宝林寺诗元稹寄蜀人诗陆扆赠䛒光草书歌李磎送䛒光诗陆希声赠䛒光诗崔远送䛒光诗张顗赠䛒光诗郑賨题经藏诗戎昱草梅诗许浑今体诗上下杜光庭送先辈诗卢汝弼赠䛒光诗王仁裕送张禹偁诗李白咏酒诗杜牧张好好诗白居易送敏中归邠宁幕诗司空图赠䛒光草书歌又赠䛒光草书诗吴融赠䛒光送别诗赠䛒光草书歌徐凝黄鹤楼诗荆巫梦思诗薛涛萱草诸诗齐已拟嵇康絶交诗谢人惠笔诗怀楚人诗渚宫书怀诗送冰禅姪诗寄冰禅德诗庐岳诗寄明上人诗张徐州劝君诗潘佑书许坚等诗孙昭祚阳春曲诸诗竹拄杖诸诗朱陈村诸诗释应之即事诗李后主浩歌行元宗草堂诸诗牡丹诗古风诗秋高诗招贤诗乐府三篇临江仙周㠖赠怀素草书歌李霄逺隠士诗远花诗张仲谋赴举有感诗胡季良题然公山房诗大乘寺诗孔山寺诗崑山寺诗怀素草书歌草圣诗早春诗自咏诗寄人诗忆人诗游山诗题酒楼诗酒船诗劝酒诗狂醉诗醉僧图诗寄浩公诗论草圣诗梦游天姥山等歌亚栖对御草书歌观智永草书歌观怀素草书歌观高闲草书歌山寺诗䛒光赠登第诗贯休梦游仙诗释梦龟白莲歌梁园吟粉团山水歌襄阳曲重阳诗谢马鞭诗张彦远李将军征回诗惟山庙诗宿僧院诗山行诗释灵该种柳歌欧阳修集古录流杯亭侍宴诗韩覃幽林思𤣥宗谒𤣥元庙诗崔潭龟诗李阳冰阮客旧居诗崇徽公主手痕诗神女庙诗韩愈送李愿归盘谷诗游道林岳麓诗李文饶平泉山居诗善权寺诗法华寺诗薛苹唱和诗僧灵澈诗玉蕊诗浮槎寺八纪诗赵明诚金石録天后少林寺诗羑原神泉诗流杯亭侍宴诗栖巖寺诗幸闲居寺诗游仙篇幽林思石淙诗六公咏明皇行次成臯诗尧子庙诗读樊丞相传诗小鲁真人僊解谣崔潭龟诗华岳庙古松诗明皇赐道士蔡守沖诗李峯途经劒门诗明皇上党宫宴辟臣故老诗明皇谒𤣥元庙诗云门山投龙诗崇徽公主手痕诗怀固寂上人诗题朝阳巖诗宝林寺禹庙诗麟德殿宴羣臣诗僊巖四瀑布诗秋日登戏马台诗茶山诗刘居简归乡拜高庙诗顾少连张式嵩山联句李吉甫神女祠诗任要谒夫子庙诗送张建封还镇诗韦渠牟步虚词游琅琊山新寺诗明皇送李邕赴滑州诗题巫山诗崔融题东林寺诗感化诗明州南楼诗谿堂诗题恠石诗蒙泉诗裴度白居易联句秋日望赞皇山诗桃源诗白居易游济源诗游王屋诗李绅法华寺诗李绅题少林寺诗皇甫曙题石佛谷诗李德裕平泉山居诗沈传师岳麓寺诗李贻孙神女庙诗郑薰雪霁开讲诗宿惠山寺诗郑畋谒昇仙太子庙诗冬日陪羣公汎舟诗李阳冰题阮客旧居诗椒陵陂玉蕊诗唱和夏日登戏马台诗楠木歌郗昂光福寺诗严武题龙日寺西龛石壁诗皇甫湜浯溪诗沙门湛然题井陉山壁诗王象之舆地碑记袁高茶山诗善权寺诗灵巖瀑布记崔词谒禹庙诗元威明阳明洞天诗白居易阳明洞天诗题法华寺诗法华寺诗薛苹唱和诗杜荀鹤及禅月大师贯休留题石桥诗刻记题梓府君庙诗送二王诗浮槎寺八纪诗唐李思聪鸡笼山诗江心小石诗玉蕋诗高庙诗碑法华寺诗古栢行开元皇帝送赵仙甫尊师归蜀诗碑杜子美两川夔峡诸诗石刻郑余庆诗刻伪蜀刺史徐光溥诗刻王维送杨长史赴果州诗神女庙诗𤣥宗丹霄驿诗刻巫山诗碑杜少陵诸诗石刻盛山十二题诗王徽畱题北山老君影迹诗南龛题诗石唐人题西龛樱桃诗严侍御暮春五言史俊寄严侍御楠木诗郗昂陪严使君暮春五言二首羊士谔十四咏流杯十四咏凡诗文题镌碑版者卽有凡作尠伪作缣楮所流传经飞凫家手真伪半矣欧阳赵王三录所载唐人诗篇并得自石本真盖无疑若宣和收藏诸诗真蹟则伪托间有之逮墨刻兴伪托尤盛有本无此真蹟猥云从某氏临摹得者矣好事者不察往往据之编入其人集中大都浅识者所为多存逗漏可摘具眼者一览了然有终不得而淆者唐人诗亦有録自画巻及画壁者诗班班在诸人集中而画未必常存画寿不敌诗寿也相传唐卢鸿一草堂图图各有诗尚在人间𢎞成诸名流尝论之今观图中十诗俗恶无人理又鸿一传所居室名宁极而此图与诗标洞𤣥室抑何左耶画吾不知知此诗之当删而巳又坡公尝戏为摩诘之诗以摹写摩诘之画编诗纪者认为真摩诘诗採入集中世人无识那可与分辨并志之佐览者捧腹云诸书中惟地志一类载诗为多顾所载每详于今而畧于古或以今人诗冒古人名又或改古人诗题以就其地甚有并其诗句亦稍加润色者以故诗之伪不可信者十居七八编閲诸志惟江右之袁刘崧逸选微存浙省之严翁洮遗篇畧载此外寥寥指难多屈矣旧尝闻范东生辑有唐诗问之姚叔祥叔祥云见其借地志屹屹钞写恠谓姚地志即不可不翻那得真诗写后见人刻其所编皮日休集有襄志八景诗在内因为浩叹辑唐诗非捃採难鉴难辨唐音癸籖巻三十三