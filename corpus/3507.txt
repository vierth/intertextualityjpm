元始无量度人上品妙经注正统道藏三家本三卷洞真部玉诀类度人上品妙经序来一窃以美玉混尘必假磨礲之巧至言藏妙须凭润色之功故经传能悉之辞易有尽象之语灵机所悟玄理斯彰恭惟太上洞玄灵寳无量度人上品妙经者飞玄结炁云篆成文爲万法之宗冠三洞之首渊兮隐奥难可寻详若非已造于幽微孰敢乱陈于笺註矧下士罕窥其篇目玄科切禁于妄传虽念诵勤渠莫知宗旨如登寳所素手而回数墨巡行竟无所得于是东海青元真人悯斯愚昧大阐洪音斥新旧疑文立见成要论条分八事详释二章首明理性之因终显命根之祕开盲释聩演道登眞破执着之旁观接探端之上学或微微引喻或缕缕谈玄与乎浩劫慈尊金口无异间有包括未详予乃作颂重美其意俾诵之士得以研穷然后动地放光处处黍珠出现因言悟理人人法病顿除斯爲宗教之渊源可爲度人之本旨也故以无量名之化诸道子锓木刊行广施未悟岂世之小补哉清河老人书元始无量度人上品妙经注正统道藏三家本三卷洞真部玉诀类元始无量度人上品妙经註卷上太上洞玄灵宝无量度人上品妙经太上二字之妙言不能尽浑沦未判此一炁包括在恍惚之中无名无形含眞一之灵即其象也太者大也爲至大之称上者尊也处崇高之位昔天地未分先肇五太太虚太元太素太质太极也五太既分然后三才立干坤叙位道大天大地大王亦大道得一而成其大故曰太也上者聚三才之质者故成上也太上爲道德之祖天地之根故标经之首洞玄者乃三洞之品洞眞洞玄洞神是也又曰洞者通也达也玄者奥也妙也谓元始洞达玄一不二之道以御灵寳也灵寳者玉宸道君受元始玄一之炁化生爲赤明劫位灵寳之宫明此经乃道君受元始之教也灵者含育万物变化莫穷寳者光明莹彻人所珍爱而此灵寳为万化之始神明之宗罗络诸天生成万有莫不由之无量度人者乃元始上圣自浩劫已来广化衆生超凡入圣筭喻莫及穷古及今无边际也愚者贤之钝者智之故云无量度人也上品者如三洞之中三十六部统天法藏总三百九十余万之多莫不以此经爲首劫终劫始独歩玉京故曰上品妙者微妙经者经纶又经者径也爲人天脩行入道离俗升仙之径也颂曰大道施张结洞玄济人利物极无边凡胎欲作飞昇客爲我清心读妙篇道言视之不见名曰道听之不闻名曰言道之爲道清静虚寂不可名模太上亦不知假得强名岂言之可言哉惟太上道君洞了元始微妙之由深造灵寳之道假象设化俾夫衆生了悟灵寳权称曰言夫道之爲言如求鱼兔必假筌蹄鱼兔既获当忘筌蹄盖道者虚玄之鱼兔言乃大道之筌蹄道本无言因言显用故云道言颂曰道本无声岂有言圣人立法强宣传求鱼须是因筌力获得鱼时岂用筌参校曰道德经云有物混成先天地生字之曰道夫道者天地与人实同其根在人曰心在心曰性性即道道即性尽性至命者形神俱妙与道合眞也儒家云言者声也盖道乃心之体言乃心之用道君演元始之教因人心以度人故曰道言昔于始青天中碧落空歌大浮黎土受元始度人无量上品昔者过去无量种劫曰昔太上道君言我往昔于元始处受此上品始青即东方大梵九霄之一也青霄梵寳之炁凝成此天东者诸方之始天尊所説灵寳度人百有余㑹首临此天表爲衆所尊上品之义此天之炁碧而青化生碧霞豁落徧布故云碧落碧落之炁爲神风所振自成空洞之歌演不空不色之妙故云空歌此天有国号大浮黎浮者虚也黎者丽也其炁浮泛严丽无比乃云浮黎土有浄秽而此大国碧落空歌虚无严丽为浄境之首非三界可拟也天尊说此经度人之功无有限量故称元始度人无量上品也颂曰元始初开无上品一音初出衆知闻法灯自许时人续不但天尊与道君元始天尊元者玄也玄一不二玄之又玄爲衆妙门始者初也元始禀玄一之道于元始之初先天先地爲衆妙之宗出生之始故曰元始天者一炁之最上尊者万法之极深当其氤氲未朕之时湛然独立天地凭之而处尊大者故号元始天尊颂曰大块初分一炁浑先天先地独爲尊诸生莫作元皇看此物由来浩劫存当説是经周回十过以召十方始当诣座昔天尊将说此经时以法周十过普召十方方且就坐十者尽数之极称也以极数之法召极方之灵何自不至炁化相感其应必然周者徧通以告回者逆顺而宣告召之理明矣法应普施道无妄传皆元始召灵命眞之道也若人守胎尊之君行周回十过之法则三万六千神炁无不凑应也颂曰天尊将欲透玄机法召诸方使徧知只爲主人降得定自然举动使人随天真大神上圣高尊妙行真人无鞅数衆乘空而来天眞大神者已度三界无脩无证上圣高尊从脩始证从证登真妙行真人者积妙成眞与道自然者也无鞅言其衆多皆元始飞行来去无碍故云乘空天尊将说此经首分三品高眞以勉脩眞在人则爲精气神也若人胎元一定万炁冥然与无鞅之多略无少异也飞云丹霄緑舆琼轮羽盖垂荫流精玉光五色郁勃洞焕太空七日七夜飞云丹霄精光五色皆上圣之灵者也合则爲云施则爲炁阳之纯者爲云爲霞阴之纯者爲轮爲盖至于流精耀彩五色郁勃洞然焕乎太空皆变合之妙在人则爲五脏之华鍊之如法阴阳数足灵寳放光灌注一身洞入空景三数为阳四数爲阴合而爲七圣人光景回旋虽亿劫不泯何止七日七夜其义盖法阴阳诸天日月星宿音秀璇玑玉衡一时停轮自大罗已下天天皆有日月星辰爲元化之机璇玑即斗玉衡即柄盈亏消长昼夜运度轮转不停今以天尊説法在定故诸天动物暂得止息彰乎妙用也在人则心爲琁玑目爲日月心目俱定万化无不停闲参校曰经云日月琁衡停轮此亦兼假象设教也青元所註在人心目俱定万化停闲此诚切于初学习定之入门按老君圣纪曰常习止观以检其心此之义也神风静默山岳藏云天无浮翳四炁朗清天尊在定万境虚元阴阳既和风云气候自然清肃但以智慧观身机缘不动则出入之息泰定何气不清颂曰神风静默海无云天地澄间四炁清若使一縁才妄动琁玑又是不停轮参校曰四炁之说经註未详圭堂居士佛法大明録论四眞之妙正引证此段四炁之清其曰四眞谓眞常眞我眞乐眞浄以明性命混融之妙因附见于此一国地土山川林木缅平一等无复高下土皆作碧玉无有异色衆眞侍座以象考之一国地土即浮黎也若以道观之当以普天普地皆爲元始一国山川林木则高下不齐荣枯不等土则浄秽不同今説法之间皆即平等纯爲玉相无有差殊衆真列侍其座但观这箇作用是何光景于人之身山川林木一一具足以定力一观则诸尘顿息一等缅平如玉之无瑕安有高下之殊止在乎心而已心若不平遂成堆阜颂曰一国山川在已身定中观处坦然平纯为玉色元无异高下都从妄里生参校曰经云缅平一等无复高下与夫无有异色此皆假象设教也金刚经云是法平等无有高下黄糵襌师解云心若平等不分高下即与衆生诸佛世界山河有相无相徧十方界一齐平等无彼我相此本原清浄心常自圆满光明徧照也其义与此正同故附见于此元始天尊悬坐空浮五色狮子之上初以道法感召衆眞次以定力等齐虚妄眞妄既息究竟升玄此悬坐空浮之义也又悬坐者难测也空浮者无际也悬者玄也空者虚也玄虚而坐不着实相也狮子爲百兽中王明此爲法中主也威伏衆兽表天尊以无畏化人降伏百魔使跻道境也五色明天人之五识眼耳鼻舌身色声香味触爲幻之本修学之士必先降伏而坐其上天尊虽登此座而身在空浮欲使人虚其心外其形道乃斯应始爲超脱之本颂曰法身湛寂本真常色相求时本属狂虚心便是空浮座正意名为百兽王说经一徧诸天大圣同时称善是时一国男女聋病耳皆开聪説经二徧盲者目明説经三徧喑者能言说经四徧跛痾积逮皆能起行説经五徧久病痼疾一时复形説经六徧发白返黑齿落更生说经七徧老者反壮少者皆强说经八徧妇人怀妊鸟兽含胎已生未生皆得生成说经九徧地藏发泄金玉露形说经十徧枯骨更生皆起成人是时一国是男是女莫不倾心皆受护度咸得长生天尊说经非念此经一徧止运神思举扬大法也故一徧才周诸天大圣随品高下皆得受生懽喜悦心赞美之音一时同出故称曰善而十徧之义莫不体卦合变如第一徧召东方无极无量品体卦则东方应震震惊百里所以聋病耳皆开聪二徧召南方其卦应离离明丽乎万物故盲者目明三徧召西方其卦爲兊兊者说也说以习诵故喑者能言四徧召北方其卦应坎坎则止物不可中止止尚行故跛痾积逮皆能起行五徧召东北其卦爲艮艮爲物之终物之始终而复始故久病痼疾一时复形六徧召东南其卦爲巽巽尚洁浄故发白返黑齿落更生七徧召西南其卦应坤坤道致养故老者反壮少者皆强八徧召西北其卦应干干之道各正性命保合太和所以妇人怀妊鸟兽含胎已生未生皆得生成九徧地藏发泄金玉露形九阳因自发泄形完既得性命之生复感地藏开现人皆获金玉之重寳则变臭腐爲神奇说经十徧其数乃极极则反故枯朽之质复起成人盖衆生耳病则不能闻道目病则不能见道舌病则不能宣道足病则不能行道疾痼则不能进修是以天尊四徧说经使其根器平复至十徧之周则返本还元度人之功斯乃备矣殆夫功圆道就法病顿除故咸得长生倾心于至道之域也经註说九徧解义故续添出薜幽栖註颂曰一身须籍六根成根性昏迷病乃侵只自耳边初领解一时无病得长生道言是时元始天尊说经一徧东方无极无量品至眞大神无鞅之衆浮空而至说经二徧南方无极无量品至眞大神无鞅之衆浮空而至说经三徧西方无极无量品至眞大神无鞅之衆浮空而至说经四徧北方无极无量品至眞大神无鞅之衆浮空而至说经五徧东北无极无量品至眞大神无鞅之衆浮空而至説经六徧东南无极无量品至眞大神无鞅之衆浮空而至说经七徧西南无极无量品至眞大神无鞅之衆浮空而至说经八徧西北无极无量品至眞大神无鞅之衆浮空而至说经九徧上方无极无量品至眞大神无鞅之衆浮空而至说经十徧下方无极无量品至眞大神无鞅之衆浮空而至天尊说法周回十过招眞命灵载度人物综错而言其辞重复盖此经以度人爲要故先显灵验次述应现之殊道君序意大义如此即非两有十徧也如十方世界一切天一切国所有衆眞无极无量品而皆禀至眞之炁处至大之域神居其中所化之身无有限量浮空而至天尊之所亦元始自然之炁应化无有定名也东方东北上上襌善无量寿天太明玉完天等以至九地震宫卯位即无鞅也南方东南即梵监须延天以至赤明和阳天离宫午位西方西南即灵化梵辅天元载孔昇天以至九地九水兊宫酉位北方西北即高虚清明天皓庭霄度天以至坎宫子位上下之方九风九水之多衆也笔不可纪今略言之始元始在清微天宫说法是时玉帝至于㑹前举六神通放大光明徧照无极梵刹乃分其身示诸天宫今彼天宫各现玉京金阙光明寳座一一寳座各有化身玉帝一一玉帝各于其方演说解脱之道此诸天岂各有玉帝者哉设教示人分眞垂化者也颂曰自有神灵亿万该犹如空谷应声来十方日月虚空现只要当人道眼开十徧周竟十方无极天眞大神一时同至一国男女倾心归仰来者有如细雨密雾无鞅之衆迮国之半土皆偏陷非可禁止十徧周竟十方毕集然后天人男女感此神化倾心皈奉敬仰而来状如细雨飞空密雾四合故迮国之半何其多也盖缘浮黎爲有限之土而天尊现无鞅之身以无鞅之多临有限之迮理不相容故形偏陷之语又偏陷者明天人未闻至理其心局促纷乱无际莫止其止也于是元始悬一寳珠大如黍米在空玄之中去地五丈寳者人之所爱珠者清浄圆明黍米者物至微其用甚广表此灵寳之体形微而用大清浄光明爲衆所爱又黍爲五谷之长人之资生不可暂乏明人之不可暂离于道也离此而获存者如人之无食非形也哉悬于空虚去地五丈者示灵寳之妙不爲五运所拘隐妙于太玄示使人天超离五浊寄妙于灵虚者也颂曰一颗寳珠如黍米人人皆有非元始不上不下向空悬谁能会得天尊旨元始登引天眞大神上圣高尊妙行眞人十方无极至眞大神无鞅数衆俱入寳珠之中天人仰看唯见勃勃从珠口中入既入珠口不知所在国人廓散地还平正无复欹陷视之不见名曰夷听之不闻名曰希抟之不得名曰微此三者不可致诘复归于无物盖道之微妙本于虚无而天眞之身岂有容碍但以天人与夫圣眞同时混殽云集以至土皆偏陷无可禁止殆将何以别之所以寓物化人悬珠应变使无形者还于无物也登者起而攀行引者指示化导无鞅数衆已合道眞故能随天尊昇入珠内而天人有累未可偕行然后眞伪之身修证之异斯可见矣道既复隐迹岂容追廓然分散地土还平无复欹陷者也此皆元始示现神化从无起有自有入无混合百神之道非技术之比也颂曰圣人法性本虚空聚散初无异与同万境摄归真静界更于何处觅余踪元始即于寳珠之内説经都竟衆眞监度以授于我当此之时喜庆难言法事粗悉诸天复位倏欻之间寂无遗响天尊既引诸眞昇玄入妙即于珠内传道説法以授太上道君衆眞齐临监度道君受得是法喜庆之情非言可説法事者谓授受之法其事粗能详悉不待其终诸天皆以复位何则灵寳之道不在其烦贵得其要圣圣相传一闻千悟此义莫穷也凡一略有五倏欻一倏欻间寂寂然更无声响之遗明夫至道复于常者也颂曰这箇灵根本自如天尊亲付与佗谁龙宫拾得连城寳金匮牢收勿使遗参校曰寳珠去地五丈之喻自了命脩鍊者言之以明身中玄关谓五丈之义以丈爲尺以尺爲寸此説切矣今註以喻性珠之妙其㫖尤深盖上文元始登引天眞大神以及至眞大神无鞅数衆俱入珠中而天人止于仰看未可偕行以辩眞伪之身脩证之异盖非眞见证道之人不能造入寳珠清浄光明境界此于了性之㫖尤切五丈以喻超离五浊不爲五运所拘此説亦通若夫末后倏忽之间寂无遗响则证有已竟归乎一无也儒书中庸无声无臭之至释典人空法空空空之悟清静经所空既无无无亦无之极皆此义也因并附见于此是时天人遇值经法普得济度全其本年无有中伤天者谓天也人者世人也此则互説天人以接下士或遇或值普获受度得全本数之年而无中道夭伤之苦且夫人之生也皆禀妙道贵不可言不以高下皆寿百岁在人作善不善而已或以前因或以后业自夭其夀不能终于本年非天有差殊之异凡人世寿九十而上谓之上寿七十而下曰中年五十而下皆中道夭伤也南昌有格积善而获上寿者死则先获鍊度匪则沉尸而待焉倾土归仰咸行善心不杀不害不嫉不妬不淫不盗不贪不欲不憎不𡜍言无华绮口无恶声齐同慈爱异骨成亲国安民丰忻乐太平夫念想见闻者皆谓之杀陷于不义折伤一切物谓之害毁人成功谓之嫉恨彼荣富起曲见心谓之妬痴迷着景谓之淫取之不义谓之盗爱乐无厌谓之贪妄起念心谓之欲齿唾巧拙谓之憎疑忌仁信谓之𡜍虚浮诈诞谓之华绮出言䂓不浅学悮人谓之恶口今一国男女已获护度故倾土归仰反是而行亦云十二善业也且不杀不害不婬不盗即身业之罪除不嫉不妬不贪不欲不憎不𡜍即心业之罪除言无华绮口无恶声即口业之罪除也前者耳聪目明则是六根清浄今乃三业顿除故成慈爱之行慈者和柔不诤也爱者物我兼容自利利他慈爱之大故虽异骨相亲然后国自安民自丰相忘于道德之乡欣乐于太平之世者也清静常乐曰太恬澹无欲曰平国以喻身民以喻炁经始出教一国以道预有志心宗奉礼敬皆得度世此言谓道君初受此经教导一国宿有志心者皆悉宗奉礼敬也宗者宗奉此经如舟如楫如桥如梁盖欲凭之以求济度奉者崇奉此经如天尊亲以教我我亲得闻其义盖欲诵其言而行其行也礼者礼事此经如父如母如师如长畏爱之间惟恐慢易敬者敬重此经如金如寳如珠如玉爱惜不已惟恐失之既尽四心皆得度世而长生矣颂曰数墨巡行谩役形要须行善作规箴长生度世无他事只要修持一片心道言元始天尊说经中所言并是诸天上帝内名隐韵之音亦是魔王内讳百灵之隐名也非世之常辞上圣已成眞人通玄究微能悉其章诵之十过诸天遥唱万帝设礼河海静默山岳藏云日月停景琁玑不行群魔束形鬼精灭爽回尸起死白骨成人三十二天帝即内名隐韵青帝护魂以至流铃八冲即魔王内讳不死之神下以至桃康合延皆百灵隐名也夫灵寳爲道炁之祖度人爲百法之先元始含藴妙道出法度人流散文言制成音韵非下世文章之比中下之仙不可盻其篇目惟上圣眞人深造道妙始能究玄微矣所言音韵者谓音律相谐者也且诸天万帝日月山川皆从祖炁之分散爲形质今天尊説法是以祖炁之音收摄炁散之质何自不应者也所以云雾藏隐三景停闲鬼尽魔消还元返本一一感应皆由定景而生又如律吕之召阴阳必然理也颂曰洞达玄微识道宗山川日月一家风非干苦苦夸灵寳自是眞人定境融至学之士诵之十过则五帝侍卫三界稽首魔精丧眼鬼妖灭爽济度垂死絶而得生所以尔者学士秽气未消体未洞眞召制十方威未制天政德可伏御地祇束缚魔灵但却死而已不能更生勤苦精进无有退转谓之至学故诵经十过则五方五帝皆来侍卫三界神灵稽首敬伏一切魔鬼丧眼灭类也今夫学士修行之至形鍊气寂一身神灵守卫其身不相远离所谓神识自守也三界喻三尸五帝喻五脏若万縁纷起此名内魔灾苦所逼名爲外魔爲苦之剧是名爲精故曰魔精七情六慾是谓之鬼恼乱颠倒障我道德是爲之妖以至学而诵经皆不得侵也虽大限到来能御杀鬼妖可㽞此生然止可伏御地只但能却死而已不能更此形骸长生乆视所谓饶经百万劫终是属空亡盖眞人者与道合通至学者尘情未尽诵经则品位殊矣所以如此者缘幻虚伪究竟非眞小劫可逃劫尽终壊良由道之未全不具眞常秽气未消也体质暂坚未能洞入眞境故无威力未可召致十方政七政也颂曰脱得无常寿且延筭来不离幻中仙浅根学士休轻惑鍊质方期上九天轻诵此章身则被殃供养尊礼门户兴隆世世昌炽与善因縁万灾不干神明护门斯经尊妙独步玉京度人无量爲万道之宗巍巍大范德难可胜若诵若遇不能严洁或徒爲翫视或心意不专或讲演不䂓或不择人而授受此皆爲之轻矣盖此经爲万天所寳度人最急隐圣藏真出生入死禳灾却祸保镇邦家莫不由此若轻而诵之身则被殃殃者连緜不絶者也可不戒乎又设供养尊礼一门以接下士而兴隆昌炽与善因缘万灾不干神明守护此皆爲常人诵经之普获功德也斯经尊妙者皆梵炁结成旋聚旋散虽大劫相交天地既坏此文独存巍巍乎实万天之大法推其德可胜言哉玉京者玉京山在大罗天之上有金楼玉殿眞文祕篆徧在其间以此经爲独歩颂曰神仙口口密相传勿谓轻疑作等闲万物总随桑海变斯文独歩大罗间道言凡诵是经十过诸天齐到亿曾万祖幽䰟苦爽皆即受度上昇朱宫格皆九年受化更生得爲贵人凡者不以高下差别之称亿曾万祖者自无始已来舍身受身所育父母乃祖乃先也凡人诵经则诸天帝君齐到其前应亿曾以来幽滞魂灵久拘若爽悉获受度上昇朱宫也南方丹天世界有南昌上宫宫有朱陵之府府有流火之庭乃鍊化度仙之所也世人获超昇者经由此宫受三火大鍊煅鍊五浊秽形以玉眸之光鍊其气质次以黄华之水灌荡尸形然后御孕灵眞随其报化而遂更生也鍊度之格凡有三上学三年受度中智九年下学二十四年也今以诵经之力故亿世祖先皆从中等之格受化更生爲贵人之品复自贵中脩学即获昇度也而好学至经功满德就皆得神仙飞昇金阙游宴玉京也上学之士脩诵是经皆即受度飞昇南宫爱而不舍念而不忘是名好学好学此经者脩灵寳心行度人行功满德就之日上同祖曾克证神仙之道故云皆也飞昇金阙朝谒太上游宴玉京之境也上学精修至道达妙超群者也而修者修行诵者诵经修诵两全功高德重故不从限格径便飞升南丹受鍊者也颂曰修持灵寳要心坚诵咏经文意欲专修诵两全功德大即时轻举作神仙世人受诵则延寿长年后皆得作尸解之道䰟神蹔灭不经地狱即得返形游行太空宿庆与善因缘故生人趣值正教流行得遇此经者受而诵之即获高年享世寿已不免死坏其形虽死神则不灭名爲尸解如杨王孙嵇康郭璞皆捐躯返眞之道故知尸解之人皆目莹骨轻或精血不变投其尸于名山大川可生珠玉也凡诵经之士修灵寳心持度人行必致延年皆后得成尸解之道䰟神蹔灭更不经由地狱即得返形于太空也若学浅功微不能骨肉同飞不免尸解而返神也颂曰百年屋子岂长新物化亏时换主人道德修成千日就是非还与一堆尘此经微妙普度无穷一切天人莫不受庆无量之福生死蒙惠上消天灾下却地祸无量之福周洽死生俱蒙利益上天所寳不传下世至士赍金寳效心盟天而传轻泄漏慢殃及九祖长役鬼官上眞朝奏往来必啸咏此篇最爲寳爱不传下世因后圣君坚乞传世以保甲申洪灾所以圣圣相传不及凡俗惟有志之士赍持金寳效信质心盟告诸天方可传授何则人之爱者惟金寳也又爲坚刚之物太上设此言使人舍已所爱破悭恡心以此舍心回向大道方听传行又表其心坚如金石也若轻慢漏泄则殃及九祖长爲鬼官所役如推潮鼓浪负石填河是也颂曰元始区区谈妙义举来法法度天民人心自是生囹圄会得牢收一卷经侍经五帝玉童玉女各二十四人营卫神文保护受经者身五方之帝各敕玉童玉女二十四人合爲一百二十营卫此文保护人身也道言正月长斋诵咏是经爲上世亡䰟断地逮役度上南宫七月长斋诵咏是经身得神仙诸天书名黄箓白简削死上生十月长斋诵咏是经爲国王帝主君臣父子安镇国祚保天长存世世不絶常爲人君安镇其方民称太平凡人作一切善福及九祖若已生人天者增益福报也若未生天者随炁昇度也若作一切不善则祸及七祖殃连子孙其人死于冥府以罪累故连逮生人起徴唿复连传染之祸也盖正月爲四时之首天地通泰万物更生之时于此长斋诵经乘天官考校之格可度上世亡䰟断地司连逮之苦上登南昌之宫也七月爲万物成功之际于此长斋诵经乘中元举善之格故身得神仙诸天书其姓名于金箓白简削灭死籍别註生名盖人之仙也须得南北二司先削死上生方得昇度非此则终无成功也十月天地宁闲之际于此长斋诵经乘下元解落之功故宜上爲邦国下爲民庶祷福禳灾如正一眞人曰宜须爲国爲家兴利除害然后臣事三境吾无愧焉此之谓也学士以此爲心是谓无量度人之本夫念念不忘乆乆不替谓之长静念守心戒慎无染谓之斋故曰长斋也颂曰日吉时良好诵经世间万虑勿萦心济人利物功成也玉简金书爲记名八节之日诵咏是经得爲九宫眞人本命之日诵咏是经䰟神澄正万炁长存不经苦恼身有光明三界侍卫五帝司迎万神朝礼名书上天功满德就飞昇上清立春春分立夏夏至立秋秋分立冬冬至此日是太乙司命领诸官属纪録世人罪福功过之曰有功则举有过则罚于此诵经乘保举之格故得爲九宫眞人也本命之日一身神爽同本属星宫纠録功过上奏北斗日也于此诵经故得䰟神澄正万炁永存万炁若存则苦恼顿息苦恼顿息则神光自明矣夫念动则魔生气澄则魔息故三界魔王侍而卫之不为外事凡诵经存想则官吏诸神皆自顶门而出事毕复从衆妙门而入故五帝司其迎送也万神朝集而致礼书名字于上天俟功德满日与此一身之神同昇上清之境颂曰若言诵咏作真人箇箇生疑未必听不道炁存神正后身中无限有光明参校曰灵寳浄明度人经法度师九州都僊太史高明大使许真君教也万神不散曰灵一炁朝元曰寳纎尘不污曰浄无幽不烛曰明受法曰忠孝弟子有十戒文一毋忘八极忠者钦之极孝者顺之极廉者清之极谨者戒之极宽者广之极裕者乐之极容者和之极忍者智之极二毋忘鑑水鑑者喻心水者喻性心明则万法皆照性浄则五浊不归三毋忘日録日録者所以修检善恶今以日録録日所爲不可下笔者皆已之非也改之爲贵四毋忘追度安镇追者谓诵经行符上爲父祖六亲之过去者以资冥路度者谓诵经行符上爲父祖六亲之见存者以资福筭安镇者谓诵经行符上祝国王帝主圣寿安镇四方五毋忘救治救治之术慈悯爲先人有病者爲其诵经行符至诚禳却如已父母男女凡有方便种种惠泽皆尽其心六毋忘服鍊服鍊之术参同天地效法阴阳念念正眞存存不缺则自然超脱变化无方七毋忘刚洁刚则有守不行非婬洁则戒污不贪非食不婬则不损身之精神戒食则不杀物之性命八毋忘俭约凡所衣物食用当知皆是元始祖炁化生灰水荡秽不得修饰粟麦充饥不用珍庖九毋忘愿约愿者从初入道时发心约者从初入道者设誓天地神明司之毋辄中变洞神有科不可不慎十毋忘师友师者所以教友者所以劝教汝者似父劝汝者似兄孰爲父兄可不钦重而委弃之乎又曰得此法者上则飞昇次则度世或得尸解务在观心无心乃见眞心观形无形乃见眞形心形俱无目入无形之道则大定神光湛然见玉清境此飞昇法也又按昇眞识神篇曰学道超眞乘云飞昇天书来降仙官奉迎仙官为谁诸位眞人双龙㗸车力士捧旌前呵后卫大力天丁玉童玉女执绶执印银珰小臣口传帝命于此无悸于此无惊自然魂魄受鍊朱陵朱陵大将流金火铃入天之界天有四门东华之门门官之司中有主宰日直元君中有主判録事尊神中有主阍金刚力士三位眞仙问子名字考汝罪犯第汝功绩不谬不错子方可入録事二人引子上昇南斗北斗各有眞君録事既退眞君奉迎次第奏达紫微之庭于此之时仙道已成稽首大罗元始玉清昊天玉皇三境天尊不可以见惟睹祥云玉童传勅彷佛可听赐汝丹药金珮珠缨汝如得之礼拜舞抃自有眞仙教汝朝见此经眞妙故説其略心宜存思慎勿乖错念念眞经上受天爵又有行浅尸解篇曰末学道浅尸解昇仙于未死时必有善缘尘劫已尽东岳落籍西岳落牒杜令神君中有二使追引䰟神汝于此时长记汝因既见冥官之庭中有刑狱可畏可惊汝无畏惧直述汝情道其缘由无隐实诚恶簿无姓善籍有名中有东极救苦眞人闻汝好辞懽喜而迎同上玉舆辎軿四轮左右之神一如昇眞当识其姓当识其名送汝神魂受鍊朱陵次第阶列逍遥上清登天之门入紫微庭或有丹药或有眞经玉童传奏一似飞昇汝之骸骨块然遗形如蝉之蜕臭腐不馨曰子曰孙葬以尽诚宗派蒙荫亦昇仙梯仙梯在目而人不知因附见于此愚又窃论都仙许眞君以此上品妙经述灵寳浄明经法而浄明二字非太空日月不足爲喻晁文元公集有云儒书言清明在躬志气如神庄子言水浄犹明而况精神圣人之心浄乎普光佛爲无尽意説浄明三昧离一切烦恼性如虚空不受垢染本无一物元空之体浄之极也寂照含虚空终显之用明之极也如太空爲浄日月爲明不见浄明心此理臻极故无一法可得照昏如炳烛虚已若清宫此语皆三教圣人发明二字之妙者与经中缅平一等无复高下上皆碧玉无有异色及悬珠寂无遗响一章㫖意皆同因再附见于此道言行道之日皆当香汤沐浴斋戒入室东向叩齿三十二通上闻三十二天心拜三十二过闭目静思身坐青黄白三色云炁之中内外蓊冥有青龙白虎朱雀玄武狮子白鹤罗列左右日月照明洞焕室内项生圆象光映十方如此分明密呪曰贪罗郁罗符无苏陀太冲太极阴阳包和出有入无鬼神莫测出死入生变化自然元始混炁玄中之玄上干有顶下洞太渊诵之一徧况痾自痊鍊魂育魄眞阳自全斋戒礼诵万过飞仙无上密呪万神绵绵心中心呪重复宣传贪罗洞明与道合眞玉清上极梵炁氤氲分灵布炁降注臣身形神俱妙变化飞昇一如令格统摄万灵急急一如元始上帝玄都律令无上玄元太上道君召出臣身中三五功曹左右官使者侍香金童传言玉女五帝直符直日香官各三十二人关启所言今日吉庆长斋清堂修行至经今奏爲某愿得所启径御上彻无上三十二天元始上帝至尊行道有二烧香诵经歩虚朝赞亦云行道精鍊身心行持道德亦云行道沐浴沐者沐发浴者浴身亦有二法以五香水持呪洗身此外沐浴大行梵炁周回十方以至中理五炁混合百神即内沐浴斋者非止禁茹荤食秽远离贪婬亦欲齐心以防患戒性以絶非入室者盖欲入靖絶尘身心专注可与神灵交通者也东向爲长生之方召集眞炁以生爲本叩齿之法左爲天钟右爲天磬召仙灵也中爲天鼓朝上圣也心拜者身形不动专意存礼闭目者收视内观炁乃凝寂青爲玄一之炁黄爲元一之炁白爲始一之炁三色之义取法三清坐而存之神明自见也如是内境亦明外境亦明蓊然冥合故曰蓊冥次存青龙自肝出居吾左白虎自肺出居吾右朱雀自心出居吾前玄武自肾出居吾后狮子白鹤各以六数存之自六腑而出居吾左右前后左目化爲曰轮现紫赤之光九重右目化爲月轮现黄白之光十重与身相去九尺光明焕烂射入鼻中通脑后入金华宫结成圆光大如车轮以前青黄白三色有间是爲九色圆象以此光明徧彻十方世界然后微音次第存神吏俱自吾之顶出布列于前述愿祝之次存思三十二天一一取炁咽之而毕颂曰闭目将身子细观定中别是一干坤圆光出现仙灵集问尔谁爲元始尊元始无量度人上品妙经註卷上元始无量度人上品妙经注正统道藏三家本三卷洞真部玉诀类元始无量度人上品妙经註卷中来二东海青元眞人註清河老人颂浄明道子郭冈凤参校并赞元始无量度人上品妙经元爲万物之根立乎大象之首寥廓而幽光运化而不穷人能深其根固其蔕与天相乆矣颂曰自已根宗欲了眞铁鞋踏破谩劳形痴儿住舍须千载今日方能识主人始爲恍惚之数在毫末之初变化之先者万物起乎始归乎终复归元始始之爲义湛然独尊而变迁遂有形质颂曰当时愚鲁未知贤被汝勾牵入世缠有志丈夫终识破去来自在不攀缘无者有也有即无也无有有无爲道之本迎之不见其首随之不见其后隐然默存也颂曰恍惚之中妙用殊箇中端的立形躯不须境外徒劳觅混物氤氲更是谁量者道之用极而不尽也天之数一地之数二万物之数三一二三万物极品类殊当归其一以此爲量即无量也颂曰登高看处几由旬无极无穷甚杳冥俯仰不知天地阔要须笼络一其眞度者道无体也含光而立人无根也变伪爲眞元一变生神神一变生眞眞一变生道物假物成物人假眞成道识物守眞斯爲度矣颂曰土木形骸竟属空无明影里逐洪蒙须凭物外非常术方可飞腾出世笼人者杳冥恍惚要妙之间人在其中矣恍恍惚惚火中生神杳杳冥冥水中生精火炎升上七变为神水流降下六化爲精七六变化上下相成精神往来妙体含眞各眞其眞是谓眞人也颂曰此身元自贵无比本来湛寂通天地造化只凭阴与阳地水火风都是秽上者道之妙也吞赤纳黄吸苍服素收元于元宫生神生象焉然后弃万物遗万化独得其玄是谓无上之上颂曰三百功成万行奇尘中夺得锦标归玉台已为题名籍方显男儿志不卑品者识衆观一守一抱一归吾至一是谓之品道本无形言安有品方便设教故有品也颂曰三千六百法门多只要分明识正他大道不期千日就休教岁月谩蹉跎妙者万法之宗故天地虚妙而清阴阳同妙而纯日月合妙而明五行含妙而精万物尽妙而真妙观者见无象之象妙听者闻无声之声不可视不可听不可有不可无斯爲眞妙矣颂曰不无不有本纯眞非色非声絶等伦模写形容难到处玄中位象甚分明经者天地之经纶日月运行昼夜不息终而复始化而不尽者也古之人仰视俯察必依乎道不踰轨不失常不以外物失其素斯经之本也颂曰屈指师资愿力悲骊珠不惜等闲挥分明指我飞仙道山岳玄恩报勿亏参校赞元始二字赞云大象之先强名曰元天地之祖万物之源三才既分有始可言人知还返终归其根眞空寂照浩劫之前无量二字赞云形未有时道实在兹莫知其名以无字之不可究诘孰能测窥即此爲量其量莫推玄之又玄悟者同归度人二字赞云形既有时变化由斯所以变者非道而谁伪度而眞腐度而奇衆人之中独异何爲蜕凡入圣同夷希微上品二字赞云莫知其高乃以上言有物混成在天地先自下而观孰居其前即此爲品言岂容宣等伦之中逈出超然妙经二字赞云朝阳升东夜月当空玉出石璞珠现蚌中最贵者道妙岂可穷敷落爲经眞常则同天地有劫妙经无终元始阐道开化普度章阐扬道德开化人天周治三界是则名普参校曰经有道言此二章之标揭而青元眞人经註以此表二章之一也立象起修四百五十七言凡夫性昧背本失眞故首立象法开示蹊径爲道之根本参校曰清河老人序述青元经註有曰条分八事此八事之一也元始洞玄灵寳本章上品妙首十回度人百魔隐韵离合自然此乃天眞皇人述经本旨言天尊含弘妙道禀立自然覆盖万品最尊最贵洞观玄一化度人天故云元始洞玄也能以大慧光明焕照十方世界在天曰灵在世曰宝故曰灵宝皆金口敷演故云本章具载修眞合道之本其品最上爲衆妙之首密隐魔眞之讳合梵炁而凝散则爲炁合则爲文乃变化消息之道非墨迹之比爲万法之祖三洞之尊智者识之修鍊成宝黄庭经云治生之道了不烦祖修洞玄与玉篇此之谓也颂曰欲知元始度人方灵寳元来号本章内隐百魔谁会得若能离合自然光混洞赤文无无上眞元始祖劫化生诸天开明三景是爲天根上无复祖唯道爲身五文开廓普植神灵混洞者天地未判之象也元始之前其炁纯而赤风泽相混是爲大洞始结文章唯天尊凝凝独立在无无之最上得眞中之至眞故云无无上眞元始祖劫即龙汉小劫曰延康初因一炁生三炁爲三清上境三炁生九炁以成九天九天之外又列三十二天即化生诸天也然后布日月星辰主持万物即开明三景之光爲天地之象然不逃迁变之运天尊乃含混洞始生五行眞炁凝爲符篆俾安镇天地生化神灵尸于三界使主持万法故得悬而不落久而不壊者也以此五文演成五千之字具载妙元神眞道之根本上应五行爲开化之首也如人之未形神识安在哉混混沌沌屯屯蒙蒙无分无别不有不无无无曰道道爲人之根此道之散遂成其朴朴散爲炁炁凝生神神具则有形矣乃人之本元本始如此然后布三田开九窍五脏六腑即化生诸天之象三田者精血之凑理万炁之根原即开明三景爲一身阴阳营卫之本也且人之生虽自胞胎其元则起于无始之始谁祖谁宗禀道炁爲质假精血而寓成变化者也五神列布然后三万六千关节根元本始一时生神岂不爲神灵普植哉乃知道不远人人悟而修鍊可以昇仙愚人执迷不能尊其炁贵其根保其命固其形自取死坏离其本眞耳故远于道也颂曰位极无无最上眞始乎龙汉迄于今不增不减常清静是则名爲大法身无文不光无文不明无文不立无文不成无文不度无文不生大朴散天地分灵文结玉字出然后万象有光万象开明万法定立万物自成万灵受度万类出生若一炁未判五文不形则何以生成者哉如人之生若非道炁降以眞灵资养开之化之则幻色之身凭何据立矣颂曰灵寳分光初敞露文章焕灿无今古安天镇地显生成不是云云纸上语是爲大梵天中之天郁罗萧台玉山上京上极无上大罗玉清渺渺劫仞若亡若存三华离便大有妙庭金阙玉房森罗浄霐大行梵炁周回十方中有度人不死之神中有南极长生之君中有度世司马大神中有好生韩君丈人中有南上司命司録延寿益筭度厄尊神回骸起死无量度人今日校録诸天临轩自无色以去悉名梵天此云大梵者即道炁始凝者也天中之天者即三清大罗圣境也大者覆盖万天罗者罗络三界极高无上故称大罗中有玉京之山周回八万里下与崑崙对立山有郁罗箫台台有七宝城城有玉清殿天尊居其中上极谓无极也渺渺浩勃惟上仙视之即见中下之仙不可窥也其高数仞而不可量乍有乍无故云若存若亡乃元始消息之道又有三华离便之宫大有之庭皆宴息之所每诸天上帝相会之时必歩虚吟咏三遶此庭方睹玉相也金阙玉房瑶池翠水森森列布凭梵炁周回运转不息故得久而长存此宫有度人不死之神隐居其中亦元始分化之号长生君即朱陵大帝治太微垣司火鍊之事度世君主阳九百六之变司马君主灭邪却试好生君即青华之别名也主治诠校韩君主南昌品秩学人司命司録主功过予夺延夀益筭主增註年命度厄之神主消平厄难回骸起死君主昇度死魂飞尸登晨今天尊説法之际皆蒙召制临集帝轩校图检録品度学人也如人之身七寳之贵与玉京无异脑宫为郁罗之台金阙玉房森罗浄霐冥然列布不死之神位其中若使梵炁周回不息亦如天之不落久而无壊也颂曰梵炁周回徧十方玉京金阙极森芒忘情内观三清境尽是长生不死乡参校曰经曰化生诸天又曰是为大梵天中之天以至大罗玉清经註已明别録又载九天九霄梵炁天名霄名今附録焉始青天附以太霄晖明流光素景天青元天附以青霄元真寳曜天始丹天附以丹霄总生开灵传道天太丹天附以绛霄太平应化道主天始素天附以景霄中极至妙变空天太素天附以玉霄皓元威德耀晶天始玄天附以琅霄飞青元关溥济名太玄天附以紫霄合景双关化身天中天清微天附以神霄玉清妙境下统九霄梵炁又别本经註有三天九天三十二天之图附生神章九天在三天之下三十二天之上第一郁单无量天在南第二上上襌善无量寿天在西北第三梵监须延天在东第四寂然兜术天在西南第五波罗尼密不骄乐天在东南第六洞无化应声天在北第七灵化梵辅天在西第八高虚清明天在东北第九无想无结无爱天在北或曰波利天此九天皆是梵炁又即是始青天及太霄等天别名也并附见于此东方无极飞天神王长生大圣无量度人南方无极飞天神王长生大圣无量度人西方无极飞天神王长生大圣无量度人北方无极飞天神王长生大圣无量度人东北无极飞天神王长生大圣无量度人东南无极飞天神王长生大圣无量度人西南无极飞天神王长生大圣无量度人西北无极飞天神王长生大圣无量度人上方无极飞天神王长生大圣无量度人下方无极飞天神王长生大圣无量度人自东为始乃至十方道炁分形其妙难测此则飞天大圣无极神王之尊号神王继元始而生自龙汉之前元始开化首布此神俾执持天炁领括天仙总御生死洞理阴符抚掌兆民凡劫运终则神王陶铸学人行保举事凡昇降之格悉皆所系颂曰法身本自无异相化现十方元一様只縁大圣能长生度人所以无边量十方至眞飞天神王长生度世无量大神并乘飞云丹舆緑辇羽盖琼轮骖驾朱凤五色玄龙建九色之节十絶灵旛前啸九凤齐唱后吹八鸾同鸣狮子白鹤啸歌邕邕五老启途群仙翼辕亿乘万骑浮空而来倾光回驾监眞度生舆辇轮盖皆阳精之炁所成凤鸟龙鹤乃阴精之炁所化上圣之人具眞常之道唿吸合散随意现前阴阳之炁调谐成歌成曲皆纯眞所爲非外物也人能修鍊灵寳内成阴魔屏尽齐集阳神以㑹鍊眞之府其元炁一唿万神咸听五脏神灵各随方色自现舆辇仪卫来迎然后百骸衆神前导后从昇举朝元与斯无异也颂曰纷纭仙仗贵难胜杂还笙歌尽不成此箇风光谁使得大都不离自家身济度生死一百五十八言前者设象示劝修眞今当济生拔死以彰载度之事参校曰此青元註经条分八事之二也诸天丞相南昌上宫韩司主録监生大神执箓把籍齐到帝前随所应度严校诸天三十二天各有丞相乃天中宰协侍宸主録勒籍之司也南昌即丹天世界朱陵火府迁化学人鍊度之所也韩司即宫中文人主鍊度文籍之事监生主生魂铸魄更生之别名也感天尊愿力各持録籍齐到帝前校其应受度者或以宿名玄图骨相合仙或修斋奉戒功德积感或以敬奉三寳善功彻天或供养师寳爲三官所称名在诸天者各爲严行考校然后据功量品而升度之颂曰感召诸天集帝庭区区校録有何因世间积善功高者便有南昌鍊度人普吿三界无极神乡泉曲之府北都罗酆三官九署十二河源上解祖考亿劫种亲疾除罪簿落灭恶根不得拘留逼合鬼群元始符命时刻昇迁三界天地水也无极神乡尽三界中神庭社庙之司也泉曲在北溟之最下爲江海之要府皆停録罪魂之处北都罗酆者自清炁上为诸天之外其重浊之炁凝成此山在天地之北山高五亿五万五千五百里周回三万里上参碧落下际风泉黑郁之炁盘礴其中山有六天洞宫一曰纣絶阴天宫二曰奉杀谅事宗天宫三曰明晨耐犯武城天宫四曰恬照罪炁天宫五曰宗灵七非天宫六曰敢司连宛天宫每一宫各有一大魔王主之爲三元之总辖五岳之都司又有三宫上元宫在山之阿去天爲近天官领之主校功録善陞降品秩中元宫在山之左地官领之中有灵狱主治罪魂为追唿之府也下元宫在山之右去风垒近水官领之下有九囚大狱寒水之庭八难之场主治世间恶逆重罪囚鬼此三宫各有三府府有一百二十冥曹尽酆都界官吏总九万九千九百万衆皆以世间明灵者爲之九署者即九垒土皇九令之司也十二河源者如导岍导嶓𡻑之类乃分治罪魂之所今天尊既命诸天严行检校昇度学人又下九龙符命普告三元使爲学人上解祖考亿劫已来种识支亲速爲削除罪籍落灭三恶之根不得拘留滞碍逼合于囚鬼之群应时刻而昇迁也颂曰谛观符命自谁宣能释幽牢罪苦缠返本还元扶起命人人时刻得昇迁北都寒池部卫形魂制魔保举度品南宫死魂受鍊仙化成人生身受度劫劫长存随劫轮转与天齐年酆都洞阴之境有朔单郁絶之都五灵玄老五炁天君主之九地之中北阴天君主之九水之中太溟水帝主之总号曰北都中有三界大魔三五将军六甲掾吏五帝考官又有孰罚神兵巨天力士万人皆司校罪魂名籍之神也夫人在世脩学浅薄而罪器深重者不免归此其生也爲阳魂其死也爲阴魄若妄源不息则阴魂散乱莫可执持故令部卫其形使不散壊制御群魔令行保举度品于南宫使彼死魂受大火鍊鬼质消尽然后羽化成仙死魂受鍊者谓血肉更生非但父母所生之身盖道身也故云生身此之道身一蒙仙度则随劫流转与天齐年也颂曰形魂只要我扶持制得群魔不受欺这箇生身须自度待他保举恐成迟永度三途五苦八难超凌三界逍遥上清上清之天天帝玉眞无色之境梵行三途者谓地狱鬼趣旁生五苦者谓刀山剑树之属在世则生老贫病死八难者谓堕落异类生爲下贱形容不正生在边方禀性兇戾不遇仁君常值兵火与一切善自生魔障故三途五苦经云三业浄则不堕三途谓身心口也由此三业爲十恶根爲衆业本心业浄则地狱无有口业浄则鬼气清消身业浄则不生异趣去五毒则除五苦谓眼观五色鼻嗅五香舌了五味耳听五音心生五慾但使一根一尘清浄则五苦恶道从何而起当自泯矣脩八行则消八难谓仁慈孝敬忠信清廉和柔忍辱奉戒平等由此八行爲万善根度世之本也或以八难爲地狱囚闭之事此则滞境不该至理宜从此义上清者乃玉帝之都大道无色之境梵行者法也谓有法可脩有行可进故称梵行凡死魂受度拜谒帝京然后随功各昇彼天次第脩习颂曰罪垢皆由心境昏三途五苦累形魂天光一洗根尘浄仙化朝元礼至尊品述诸天四百一十三言前者令下三界根括生死升度学人次当敷述诸天升降品格以示进脩地位参校曰此青元註经条分八事之三也东方八天元始积九阳梵炁以成故应东方六天爲欲界二天爲色界黄曾天在虚梵之首宿次奎璧唯余七天宿次斗牛女虚危室璧参校曰别本註帝服青冕青旒青服青裳六天爲欲界清浊分九阳一轻之炁成天在衆天之下去凡五百二十亿万里乃风霄之界世人行三浄行建百善功者得生此天天人夀命不等初出凡界欲染未除故天中之人有形可见其间或以接手爲欲或以言辞或以眼视或以身交故云欲界此天快乐絶胜诸天故多贪着衰相易现寿命终尽则复沦诸趣若渐次脩习欲染顿除则昇入色界脩小乘道可以证此谓之天人释经所谓脩六度行初进之侣天中具有太清三百六十科戒检制天人如大劫交大火自崑崙根起梵烧世界炎焰上昇直至和阳天于是元炁溃散天乃沦坏颂曰珠阙琼楼是欲根嫔娥彩丽奏天钧但将爱处休躭染项背圆光转转明太皇黄曾天异号浄天或称覩史其色黄应东方宿次奎璧世人脩十善功初出凡者得生此天帝郁繿玉明郁鑑天帝觉之内讳玉明帝魔之隐音云篆太虚之文元始以玉简金书祕于天之紫极宫参校曰别本註云帝主长生箓太明玉完天或称胜妙天色緑应东方宿次璧世人建二十善功二根浄者生此天帝须阿那田须阿天王内文那田天王隠音四字金书祕之于天之紫房宫参校曰别本註云帝主度魂更生清明何童天异号光天其色黑应东方宿次室世人建四十善功三根浄者生此天帝元育齐京元育天王之隐讳齐京真人内文四字金书祕于天之九晨宫参校曰别本註云帝主敷布政教度脱天人也玄胎平育天异号梵天或称忉利其色赤应东方宿次危世人建六十善功四根浄者生此天帝刘度内鲜即天帝君之隐名四字金书祕于天之元景宫参校曰别本註云帝主召魔举仙元明文举天或云化乐其色苍应东方宿次虚世人建八十善功五根浄者得生此天帝丑法轮丑天君内文法轮帝之异号三字金书祕于天之广寒宫参校曰别本註云帝主通行元炁上明七曜摩夷天异号化乐谓欲乐之极其色黑应东方宿次女世人脩一百善功六根浄者得生于此天帝恬懀延恬懀天帝内音延爲隠号三字金书祕于天之太阴宫参校曰别本註云帝主开度幽难一十八天爲色界清浊分轻清之炁以成其色不同在无色之下去欲界三十万里乃丹霞之景鹿尘六天脩下元三百戒积三百善功者乃昇此天细尘六天脩中元五百戒积七百善功者昇之轻尘六天脩上元七百戒积八百善功者昇之虽无情慾尚有形色可见故云色界若渐次脩习尘染顿尽形色不昇则转入无色界若生贪着则复坠下天脩中乗道可以证此谓之天仙其上者谓眞仙释名四果天中具有上清二百四十科戒检制天人如大劫交水自东井起洪泉鼓波漂荡世界直望极风天元炁溃散此天沦壊颂曰勤脩功行始超尘快乐宫中享大椿心镜一轮勤拂拭花冠整顿勿欹倾虚无越衡天或云初梵其色碧应东方宿次牛天人六根虽浄尚拘色尘乃昇此天亦号初襌天帝正定光即天帝君之内文三字金书祕于天之太玄宫参校曰别本註云帝主无上之道太极蒙翳天或云上梵其色紫应东方宿次斗天人一色尘鹿浄乃昇此天亦号初襌天帝曲育九昌曲育天王之隐号九昌乃帝之总文四字金书祕于天之玄都宫参校曰别本註云帝主鍊度朽骸南方八天元始积三阳梵炁以成故应南方治属太清炁太上老君爲化主赤明天在虚梵之首宿次箕斗唯余七天宿次角亢氐房心尾箕参校曰别本註云帝服青冕赤旒朱服黄裳赤明和阳天或号少光其色白应南方宿次箕斗天人二色尘鹿浄乃昇此天亦号初襌天帝理禁上眞四字天王之隐号金书祕于天之长明宫参校曰别本註云帝主鍊仙成眞玄明恭华天或云光音其色黄应南方宿次箕天人三色尘鹿浄乃昇此天亦号二襌天帝空謡丑音四字即天君之内文金书祕于天之东华宫参校曰别本註云帝主应化一切耀明宗飘天或云无量光其色緑应南方宿次尾天人四色尘鹿浄乃昇此天亦号二襌天帝重光明三字即天帝之总号金书祕于天之昊玄宫参校曰别本註云帝主劫终纳学仙之人竺落皇笳天异号初浄其色青应南方宿次心天人五色尘鹿浄乃昇此天亦号二襌天帝摩夷妙辩摩夷天君之隐讳妙辩乃帝之内音四字金书祕于天之青玄宫参校曰别本註云帝主魔试学仙之人虚明堂曜天异号严浄其色赤应南方宿次房天人六色尘鹿浄尚有细尘乃昇此天亦号三襌天帝阿𨚧娄生阿𨚧天王之隐音娄生玉君之梵号四字金书祕于天之重华宫参校曰别本註云帝主开度人天观明端靖天异号徧浄其色苍宿次氐应南方天人一色尘细浄乃昇此天亦号三襌天帝郁密罗千郁密帝之隐文罗千天君内号四字金书祕于天之光华宫参校曰别本註云帝主度学者之身玄明恭庆天或号无量浄其色黑应南方宿次亢天人二细尘浄乃升此天亦号三襌天帝龙罗菩提龙罗即飞天内音菩提帝君之隠号四字金书祕于天之开阖宫参校曰别本註云帝主度得道之人太焕极瑶天异号福爱胜其色碧应南方宿次角天人三细尘浄乃昇此天亦号四襌天帝宛黎无延四字天王之内文金书祕于天之帝康宫参校曰别本註云帝主教学仙之人西方八天元始积九阳梵炁以成故应西方治属上清炁太上道君爲化主孔昇天在虚梵之首宿次轸角唯余七天宿次井鬼柳星张翼轸参校曰别本註云帝服青冕金旒白服白裳绯襈元载孔昇天或云快乐其色紫应西方宿次轸角天人四细尘浄乃昇此天亦号四襌天帝开眞定光开即天帝君内音真定光即天主隐讳四字金书祕于天之延寿宫参校曰别本註云帝主鍊度死魂更生太安皇崖天异号极乐其色白应西方宿次轸天人五细尘浄乃昇此天亦号四襌天帝婆娄阿贪婆娄天君隐音阿贪帝魔内讳四字金书祕于天之开明宫参校曰别本註云帝主开度善人显定极风天或云广乐其色黄应西方宿次翼天人六细尘虽浄尚余轻染乃昇此天亦号四襌天帝招真童三字天君之祕号金书祕于天之大赤宫参校曰别本註云帝主度有善功之魂始皇孝芒天或云上妙其色緑应西方宿次张天人一轻染浄乃昇此天帝萨罗娄王四字乃玉眞之隐文金书祕于天之太丹宫参校曰别本註云帝主披夜开幽太皇翁重浮容天或云色究竟其色青应西方宿次星其色尘渐除故云色究竟天人二轻染浄乃昇此天帝闵巴狂三字天中帝君之内文金书祕于天之华盖宫参校曰别本註云帝主召魔集眞无思江由天或号最上妙其色赤应西方宿次柳天人三轻染浄乃昇此天帝明梵光三字天中帝君之内号金书祕于天之明堂宫参校曰别本註云帝主开度善魂上揲阮乐天或号自在其色苍应西方宿次鬼天人四轻染浄乃昇此天帝勃勃监勃勃乃天君内文监乃帝之内号三字金书祕于天之运灵宫参校曰别本註云帝主品类天人等级无极云誓天异号大自在亦云不还其色黑应西方宿次井天人五轻尘浄乃昇此天天人到此更无复坠下故云不还帝飘弩穹隆飘弩天魔内文穹隆帝君隆讳四字金书祕于天之中元宫参校曰别本註云帝主度一切天人北方八天元始积五阳梵炁以成四天爲无色界四天爲种民天治属玉清炁元始天尊爲化主霄度天在虚梵之首宿次参井唯余七天宿次奎娄胃昴毕觜参参校曰别本註云帝服青冕白旒皂服朱裳四天爲无色界清浊分清高之炁以成四天之色纯碧在种民之下去色界三十六万里乃碧霞之景天人尘染俱浄洞入自然乃昇此天身形微妙或大或小无复色象人不能见故云无色天中亦无日月星辰夀量无尽若空有两忘结习俱尽乃昇种民脩大乘之道可以证此谓之眞人释云菩提萨埵天中具有玉清一百二十科戒检制天人如大数交火劫焚至和阳天水劫漂至极风天水火到此衰絶不能上昇相乘化合爲风扇荡于是元炁溃散自孝芒至霄度六天爲风所壊自元洞以去七天但元炁散而复合不拘三界劫运也颂曰渐入无爲得道宗一尘不染意圆通回眸下视三千界万法都来一箇空皓庭霄度天异号不同应北方宿次参井天人轻染虽浄尚余染习乃昇此天帝慧觉昏三字帝君之内音金书祕于天之琼瑶宫参校曰别本註云帝主拔度学人渊通元洞天异号大不空应北方宿次参天人色尘都忘但有心识渐入炁观乃昇此天帝梵行观生梵行天君内音观生帝之隐讳四字金书祕于天之眞元宫参校曰别本註云帝主度学仙之人太文翰宠妙成天异号非想应北方宿次觜天人心识两忘炁观渐妙乃昇此天帝那育丑瑛四字天帝魔王之内文金书祕于天之灵幽宫参校曰别本註云帝主统理魔王太素秀乐禁上天异号非非想应北方宿次毕天人结习渐忘炁观转妙乃昇此天帝龙罗觉长龙罗天王内讳觉长帝之隠文四字金书祕于天之化灵宫参校曰别本註云帝主领録魔王四天爲种民天清浊分得高虚之炁以成四天之色不同在大罗之下去无色界一百三十五万八千里乃太虚之景天人经历诸天诸尘漏尽一相无相皆悉空寂结习顿忘洞入眞道者乃昇此天释云已入正脩得三摩地天中常住不灭多是历代圣君贤臣居之如羲皇周孔之属是也亦无禁戒但飞行元炁上朝九清若积功而眞妙则昇入大罗脩最上乘之道可以证此谓之仙圣如大数交三劫大起三界损尽此天元炁复混爲一圣人降生凡世开教立法制造万物以度人庶故生神经云以充种民此之谓也盖爲民之种故云种民颂曰无影无形大法身不生不灭号成眞几经劫石消磨尽寂寂神光依旧明太虚无上常融天异号不动其色緑应北方宿次昴天人初出三界结习顿忘尚喜无爲渐入神观乃昇此天帝总监鬼神乃天帝君之都讳乃摄魔之内音四字金书祕于天之万福宫参校曰别本註云帝主校学者之功太释玉隆腾胜天异号大不动天其色青应北方宿次胃天人喜习顿除神观转妙乃昇此天帝眇眇行元四字乃帝君之隐号金书祕于天之白盖宫参校曰别本註云帝主召集仙圣龙变梵度天异号上妙天其色赤应北方宿次娄天人清浄无染证不空果乃昇此天帝运上玄玄运上天王之内文玄玄玉眞之总音四字金书祕于天之灵寳宫此天别有宫阙号曰延眞释氏见性成佛顿悟大乘洞入最上乘者乃居其中时游三界诸天教诸天人菩萨脩诸梵行参校曰别本註云帝主进仙成圣太极平育贾奕天异号最上妙其色苍应北方宿次奎天人洞入道妙证无上玄觉乃昇此天天人脩习至此号爲究竟昇玄转入三境帝大择法门天王之总文四字金书祕于天之天寳宫参校曰别本註云帝主普度学者之身三十二天三十二帝诸天隐讳诸天隐名天中空洞自然灵章诸天隐韵天中之音天中之尊天中之神天中大魔天中之灵九和十合变化上清无量之奥深不可详敷落神眞普度天人天尊所説诸天诸帝皆是空洞之炁自然结成隐文帝魔神灵尊之祕神灵凭之而变化游空飞行于上清乃九和十合之歌音非文辞之比也敷者布也落者置也皆元始开化而述布置于诸天使执持天炁以度天人也颂曰一层天有一般名只要脩行不染尘直到诸天最高处始知平育作眞人参校曰三十二天有欲界色界无色界种民天四者之分青元经註备述学人内功外行昇进之序甚详愚尝参考道经释典述成脩证品附于经卷之后敕魔护道二百六十六言前明品位劝脩今当检敕神灵扫荡魔试扶卫学人参校曰此青元註经条分八事之四也今日欣庆受度历关诸天请灭三恶斩絶地根飞度五户名列太玄魔王监举无拘天门夫人作诸不善则魂怒而神灵去体知其同入恶道故也若作一切善则魂喜而百灵集知其同证道故也脩学之士一旦成眞受度则百骸衆神欣然而相庆也今日者谓成道之日也人之求仙须得恶根斩絶罪垢消泯使身器清浄乃得仙度故天尊言今日欣庆受度则必历关于诸天亲谒大帝请灭三途之恶难断絶地司之罪根不历五苦纪名字于太玄都司註定仙籍于是诸天魔王监眞保举更无拘滞于天门颂曰历尽关山道路辛这回金榜喜题名男儿志气谁能御驷马荣归自在行东斗主筭西斗记名北斗落死南斗上生中斗大魁总监衆灵青帝护魂白帝侍魄赤帝飬气黑帝通血黄帝中主万神无越东斗九星斗中生气故主生筭西斗五星斗中成形故主记名北斗七星斗中司命故主落死南斗六星斗中司禁故主上生中斗五星斗中大魁故总监百骸衆灵也夫人之脩学必得五斗标名然后降神守护乃得成道此天尊救摄以保学人也斗中之极各有一帝五帝在天则总御三界制主万神不使过越分度若降炁在人身中则往返三田调御五炁故青帝治肝而护魂白帝治肺而侍魄赤帝治心而养气黑帝治肾而通血黄帝中主于黄堂制御百骸万神不使错越也且炁清而上者曰天阳炁之浊而下者曰地阴其中曰灵阴阳之道上中下三分其用则一五方五脏各传一炁交合爲一凝而成眞号曰灵寳故云五神安静则万炁流通三田升降则神灵纯一神灵纯一则与道合眞长生不死此皆显明灵寳为学人调神护道之事青天魔王巴元丑伯赤天魔王负天担石白天魔王反山六目黑天魔王监丑朗馥黄天魔王横天担力五帝大魔万神之宗飞行鼓从总领鬼兵麾幢鼓节游观太空自号赫奕诸天齐功青天魔王青面朱发总统九丑游空飞行是名巴元丑伯皆其隐讳也若降炁人身耗人肝气使人喜愠不常赤天魔王负荷元炁撑主天地力可摧山是名负天担石耗人心气令人强暴白天魔王一首六目力破山岳游行三界遏人善功是名反山六目耗人肺气令人贪恣黑天魔王形质狞恶监领小丑性好杀伐是名监丑朗馥耗人肾气令人好杀黄天魔王常乗羽车飞行三界横行天地举唱謡歌恼乱学人是名横天担力耗人脾气令人灾病此五帝大魔即天王也现魔王相魔试学人人若识之与彼俱化其魔各现帝相昇度尔身今以天尊开化度人勑摄之故于是飞行鼓从总领其下所辖魔兵麾幢鼓节周游观察于太空自行号令威灵赫奕与诸天等伦代天尊开化游行干坤扫荡诸魔昇度学人也颂曰名曰天王复号魔横行天地破山河被予识得渠名姓倒却旗鎗挂玉珂上天度人严摄北酆神公受命普扫不祥八威吐毒勐马四张天丁前驱大帅仗旛掷火万里流铃八冲敢有干试拒遏上眞金钺前戮巨天后刑屠割鬼爽风火无停千千截首万万剪形魔无干犯鬼无妖精三官北酆明检鬼营不得容隐金马驿呈普吿无穷万神咸听三界五帝列言上清以度人故严行检摄三界邪魔也且北都罗酆有六天洞宫一宫各有一大魔王司之部属甚多不可数穷耗人爲事忏恼学人皆所致之故天尊摄之以保学人也神公者玉清丞相受天尊勅宣布号令挥斥不祥八威者巨虬狮子毒龙勐虎玄豹丹蛇麒麟巨獬吐毒而收邪天马四布天丁前驱而禀命大帅仗幡而领行烈火一掷则飞扬万里流铃一震则交错八冲敢有干试拒遏上帝眞命则天丁执金钺而前戮力士持巨天之斧而后刑屠割鬼爽如风而不停以严速故重云千千截首万万剪形魔无干犯而扰正鬼无妖沴而爲精三官府署北都洞宫各明检鬼营不容隐停金龙驿递而传行普告无穷世界三界万神咸使闻知如是扫荡既毕然后三界诸神五方五帝言功于上清此皆天尊制教爲学人扫魔卫体之事人若内境融寂神灵咸布入大定相则万邪不干魔试消灭矣颂曰学道须凭慧力多清江母或涨风波融心直入丹霞外满目戈矛奈我何元始无量度人上品妙经註卷中元始无量度人上品妙经注正统道藏三家本三卷洞真部玉诀类元始无量度人上品妙经註卷下来三东海青元眞人註清河老人颂浄明道子郭冈凤参校并赞元始演法鍊真保度章衆生执相难造玄微故重演混元显陈模范也参校曰此青元註经表二章之第二也天地运度八十八言前者制魔护道今当再肇生成的彰灵寳作用参校曰此青元註经条分八事之五也元洞玉历龙汉延康眇眇亿劫混沌之中上无复色下无复渊元洞者元始大洞之祖炁也玉历者大洞启运纪述天眞功绩陞降及劫运度数之事也始于龙汉终于延康天地生成几成几壊莫可记忆故云眇眇每一劫壊则天地荡散山海消融物象一空无复形质但元洞之炁混然不分沌然始构者也故云混沌当此之时暗包眞一之水而五行未胚故上无色象可见下无渊极能窥风泽洞虚金刚乘天天上天下无幽无冥无形无影无极无穷溟涬大梵寥廓无光风木也泽水也上风下水空洞虚无随炁扇润而金刚之炁乘载天根天地之形于斯始见幽冥者隐显之谓也形影者物象之谓也穷极者分际之谓也溟涬者旷荡之谓也当其混沌之中天上天下块然无形孰有隐显物象分际之别惟大梵之炁溟溟涬涬自成其功寥兮廓兮未有光影及后金风之炁相摩乃生其火四象化合土自生成博载天地长养万物爲造化之主也五行既判二仪始分于是阳炁上而成天阴炁下而爲地即五行相生天地之道也且三境高眞过度灾劫如閲世之春秋易于反掌而衆生沉滞生死轮转无穷亦如是也赤明开图运度自然至赤明元年大运启图玉历定纪天地再开于是天地日月星辰山川物象一时分判昼夜寒暑四序推迁各得其所冈有差忒故云运度自然凡世间一甲子爲一小变一百年爲中期五百年爲一大变十变爲一小劫三小劫爲一大劫此亿劫之例也混洞之炁降兆生成五行返覆爲天地之终始如人在胞胎渐分形识五脏布化以丹田爲基长养黍珠惟此爲妙假赤明之炁煅鍊成寳运度无差自然合道永作眞人不拘此劫运也颂曰干坤劫运与人同变灭无常始复终惟有一灵眞寳物光明烜赫镇无穷元始安镇敷落五篇赤书玉字八威龙文保制劫运使天长存天地既立犹拘劫运元始乃观梵炁之结形刻玉爲云篆以镇梵天已经火鍊故曰赤书着成灵寳之文具载妙元神眞道故曰五篇一以保制劫灾一以提拔下士俾夫学者悟其妙者入其妙悟其元者入其元悟其神者入其神悟其眞者入其眞悟其道者入其道然后尽妙合元尽元合神尽神合眞尽眞合道自然无毁无灭超出度数与天长存颂曰五篇文字隐玄功保制灾危镇梵宫箇是赤书眞妙诀且将符篆作形容参校曰九品仙箓经曰昔混元溟涬诸天未分元始肇形五劫初化乃命梵元祖晨道君肇録天元运乘五劫故元洞者以成祖炁玉历者以纪天元自一炁化分三因成九若龙若蜒蟠曲九道漠漠无极总九阳祖炁之元太上以运梵合炁开始青天元祖炁故东方得九炁以分天境劫号龙汉又合炁开南丹天元祖炁故南方得三炁以分天境劫号赤明又合炁开中黄天元祖炁故中央得十二炁以分天境劫号上皇又合炁开素灵天元祖炁故西方得七炁以分天境劫号延康又合炁开北玄天元祖炁故北方得五炁以分天境劫号开皇五劫既周昊天成象一炁混道八景流光八帝示形九霄分化故元始天尊命天眞皇人以玉历纪元洞之初劫运流复之本诸天分境结元洞五阳之炁为玉历以纪天眞天民劫运功绩陞退之道明九圣九品之阶今附见于此至如亿劫年数考究未的盖劫运大小不一年数亦不一有天地成壊劫其最大者也有大劫中劫小劫之分其年数多寡上天所祕经文所不载者非世人所能尽知故也混合成眞一百六十八言前明生成建立之规今则的指真灵孕寳运化之妙参校曰此青元註经条分八事之六也梵炁弥罗万范开张元纲流演三十二天轮转无色周回十方旋斗历箕回度五常三十五分总炁上元八景冥合炁入玄玄梵炁者元洞一炁之所化先天地立爲大道根倏升倏腾自浩劫来弥覆三界罗络诸天元始资之而御运天地赖之而生成两仪既分物象咸布故爲万范开张也梵炁爲元化之纲流演于三十二天如轮运转自然无色界起周回十方绵绵不息从斗至箕左历二十八宿躔度如是一周天应人间一岁之运天罡左旋五星右转㑹合成功也二十八宿合日月五星故云三十五分也总受高上天元之炁八景冥然交合是谓玄功玄而又玄故云玄玄如生神寳章曰混化归玄一高结元始王之义如人之身筋脉缠布百脉通流元炁徘徊一身受润三田华素五脏清夷始得成眞颂曰梵炁从教左右旋须臾历尽一周天可怜不费纎毫力直到华胥谒上仙玄中太皇上帝高眞汎景太霞啸咏洞章金眞朗郁流响云营玉音摄炁灵风聚烟紫虚郁秀辅翼万仙千和万合自然成眞玄者紫微天心玄都中宫也太皇即明皇道君上帝高眞即灵寳至眞也言玄都中有此上真当汎景太霞之上啸咏大洞之章开度学人于是金真结而朗郁流声响于云营玉音收摄于散炁灵风混合而生烟徧紫虚而郁秀乃辅翼乎万仙故千和而万合成灵寳而登真修真之士使梵炁回旋帝真在定金光朗彻流云徘徊自然虎啸风生龙吟炁聚大寳无不媾成也颂曰祖炁朝元玄又玄太皇面目俨然全风烟聚散神光定精鍊成容合自然真中有神长生大君无英公子白元尊神太一司命桃康合延执符把箓保命生根上游上清出入华房八冥之内细微之中下镇人身泥丸绛宫中理五炁混合百神长生大君乃斗中之尊星也太一桃康为领卫无英白元为辅宸皆斗中真人也执玉符定金箓保人形命主生化之根上则游行上清高虚之表出入丹华之房周极八冥目至细微造化之内下则镇人身宅或居泥九或住绛宫中则调理五运之炁会合百神也若降炁在人则爲内景之精光长生主心白元治肺无英居肝太一司命住肾合延桃康主脾符箓以喻气血斡旋以保生根一则居脐所以调理五炁一则昇脑所以混合百神交合依时是名颠倒昇降得所是名返复故五行颠倒则大寳炁足三田返复则阳神上昇永爲眞人所以十转回旋灵光徧体万炁俱得而仙始超无漏如救苦经云天炁归一身皆成自然人颂曰妙哉灵寳七般神上通天关下微尘运用只凭些子诀便超无漏作眞人十转回灵万炁齐仙十者阴阳之成数也如干九坎一成十坤六离四巽二兊八艮三震七皆合成十乃天地之大数变化之根元所以十转回灵则尽周天之极数自然灵光充溢万炁还元各得其眞也颂曰周回十过运三灵万炁归根混一眞这箇机关能解悟霎时天地变黄金参校曰经註条分混合成眞一百六十八言此皆灵寳度人鍊形了命之妙而青元註内又发明之道德经曰谷神不死是谓玄牝此内丹归根复命之根蒂也盖採药而归复入室而成胎舞蜕而脱胎昇顶鍊形而释结解胞瘟养而气足形充功满而调神出殻老君圣纪有训羽化神仙无令断絶丹成而蜕蜕而腾虚御景身外有身是谓之仙近代紫阳张眞人一派有金丹四百字悟眞篇翠虚吟紫清文集等丹经口诀亦多显露如潭底日红阴怪灭山头月白药苗新归根自有归根窍复命还寻复命关卯酉甲庚须沐浴朔弦晦望每防危百刻寒温忙里准六爻文武静中看採药沐浴火候抽添之眞机未尝不泄于文字间但禁戒至重古今所同魔试相干坚定方可故必眞践实履积行累功方能因縁遇合成就又如参同释祖达磨形神俱妙只履西归之事实録中有胎息经略曰玄牝之门驻景之户若能兼行自然甘露盖未尝非道德经中旨也又有调神歌一篇与丹经调神之法合同其歌曰调神如婴万法无情恬如恬如神兮自宁调神如婴寒暑枯荣治之覆之形神自贞调神如婴启合形神形神启合如琉璃瓶中有金像虚实交并像喻法体瓶喻色身外不可染内不可尘像之与瓶皎洁分明不一不二如水澄停无浊无清水亦无形出不由户非功非程镜兮若明万像自形水兮若清月影自形非学所得非师所成如虫食木偶然自成万像之形如月之明万法之名如谷之声法本无法名本无名无名无法不起神形形神不起感之则生妄风不起神何不宁善聆若聋善视若盲智不如愚老不如婴调之千日自然能醒惺中之梦梦中之惺明者不言言者不明有言则漏有漏不生日待朝昇我性常明月待圆成我体长形天食滋形含灵抱英醍醐之莹牛头之馨行一空味神怡体轻血化爲乳骨化爲琼能狮子吼变野牛声白毫生额金仙道成祖师之妙寂寂冥冥神不见形形不见神即心无心即形无形心尚不见此外无名形神无主舍识皆平谁健谁衰谁灭谁生谁喜谁怒谁怖谁惊谁念谁思谁辱谁荣如日昇天自行自明勤而行之祖师之程今附于此劝勉学士四百一十三言前明鍊眞轨范今则开示勤惰黜陟之白重伸劝勉参校曰此青元註经条分八事之七也仙道贵生无量度人上开八门飞天法轮罪福禁戒宿命因縁普受开度死魂生身身得受生上闻诸天诸天之上各有生门中有空洞謡歌之章魔王灵篇辞参高眞仙道好生甚于人之求生仙道度人常欲衆生不死而死灭之理人世自迷故太上慈悲区区至切所以上开八门下应八元自八门中进脩皆可昇眞入妙法轮者无上妙法之所运转不息亦开示轮回之道设以罪福之禁戒宿命之因缘皆警悟凡夫使超出苦轮而转无尽法藏也于是死魂生身皆获品度上告诸天随念昇入诸天各有长生之门昇坠之格中隐空洞正音謡歌之章乃魔王之所述劝勉学人其辞皆与高眞参合也颂曰仙道区区度学人八门开设向迷津劝君只向生门入昇入诸天转法轮第一欲界飞空之音此界天人以欲乐而坠故魔王述飞行虚空之道使离诸欲乐进入轻清故云飞空人道眇眇仙道莽莽鬼道乐兮当人生门仙道贵生鬼道贵终仙道常自吉鬼道常自凶高上清灵爽悲歌朗太空唯愿仙道成不欲人道穷北都泉曲府中有万鬼群但欲遏人筭断絶人命门阿人歌洞章以摄北罗酆束送妖魔精斩馘六鬼锋诸天炁荡荡我道自兴隆人道甚微易失故也仙道莽大易证故也六欲染着易爲迷惑故云乐也欲之爲害当人生根仙道好度使超欲乐进入高空而天人欲根未尝暂离仙鬼之道如君子小人各愿爲其类相爲喜也是以仙道尚昇鬼道尚坠如善人爲善惟日不足恶人爲恶亦惟日不足爲仙道者常自吉庆爲鬼道者常自凶邪所谓吉者去欲而已所谓凶者爱欲而已唯高上至圣言辞清灵爽秀悲悯天人易入鬼趣故作空歌叙六欲之苦不欲其坠也北都泉曲者拘囚之所凡天人报尽乃入其境故云中有万鬼羣但欲遏人年筭絶人命根欲染之乐其报如是天人能保人道深鑑鬼趣故称阿人常歌洞章摄伏魔类断絶六欲之根故云锋也颂曰六欲原从暗里来相牵鬼道可哀哉君还会得悲歌意束尽羣妖道眼开第二色界魔王之章此天自以色尘爲乐故述以玉清之道离色忘尘昇玄入妙落落高张明炁四骞梵行诸天周回十方无量大神皆由我身我有洞章万徧成仙仙道贵度鬼道相连天地眇莽秽气氛氛三界乐兮过之长存身度我界体入自然此时乐兮薄由我恩龙汉荡荡何能别眞我界难度故作洞文变化飞空以试尔身成败懈退度者几人笑尔不度故爲歌音此天落落然高张远大明骞之炁四朗乃梵炁所化周布十方也无量大神即天中魔试之所变故云皆由我身盖仙道好度出此洞章使人了忘色尘超出空有昇入三清而天人自以爲乐不知所向故云仙道贵度而鬼道常与相连所谓进则成仙退则成鬼进退之间人当自择天地之间眇莽高大秽气氛积色界虽乐尚有劫灾坠之下苦失之不难须得了忘尘染昇入三境乃可长存能度此界则眞相之体进入自然当尔之时不生不灭万爲乐也我恩谓色尘良由超出色尘也龙汉谓玉清上圣之道荡荡无际皆可证之今尔等但以色界爲乐故眞伪莫分故化洞章以相勉也千变万化魔试天人其间懈怠者多昇进者少笑尔不求自度故作是言也颂曰人言此界极难度我道色尘容易消但使自家心似铁从教炉铸火来烧第三无色界魔王歌曰此界天人以遣心故返爲所累故魔王述以匡御之道令识变诈使决证神仙三界之上眇眇天罗上无色根云层峩峩唯有元始浩劫之家部制我界统承玄都有过我界身入玉虚我位上王匡御衆魔空中万变秽气纷葩保眞者少迷惑者多仙道难固鬼道易邪人道者心谅不由他仙道贵实人道贵华尔不乐仙道三界那得过其欲转五道我当复奈何此界天人去色忘尘而未达究竟之道以遣魔故返爲魔累故天王陈匡御之法欲开悟之言此三界之上惟有眇眇大罗无色之宗但云层峨峨而已下仙不可窥盻得元始之道居其中无有终始故云浩劫之家也统系玉京部制过此分界则转玉虚之境魔王自言我居此天最上王位常匡御衆魔方保长存飞空之中千变万化昇度学人而尘秽之气常自纷葩也言天人虽则离染忘色未能遣忘尤以心识爲患至于观空入妙尤复爲难故鬼道易爲邪入欲作眞人忘心自遣而已谅不由于他事乃爲仙道者以实爲人道者以华今尔等天人若不进登眞仙之道则三界何以超凌颂曰声声劝我御羣魔惟是羣魔直恁多要做神仙元自已若居鬼道不由他纪述功果一百一十七言前者以显戒言则今明示所得决定功果以坚固学人参校曰此青元註经条分八事之终也此三界之上飞空之中魔王歌音音参洞章诵之百徧名度南宫诵之千徧魔王保迎万徧道备飞昇太空过度三界位登仙公有闻灵音魔王敬形敕制地祇侍卫送迎拔出地户五苦八难七祖昇迁永离鬼官魂度朱陵受鍊更生是谓无量普度无穷如上歌音者乃三界之上飞空之中魔王之所制也其音参大洞之章若人诵之百徧亦如天人离尘絶欲故得名度南宫诵之千徧亦如天人观空入妙是爲道备飞昇太空仙公者太极第一品之仙眞此则诵经功德所获如是其有闻见者次获如下功德魔王敬形敕制地祇侍卫送迎拔出地户五苦八难虽七祖皆得受生如是生死兼济故云无量无穷有祕上天文诸天共所崇泄慢堕地狱祸及七祖翁此经尽天地万有圣肾资生皆所总言故劫以四万之远方许传度恐下士轻易重设禁纲而爲偈颂曰三炁氤氲结大罗述成音韵作空歌天尊说法本无法岂是人间笔舌多道言此二章并是诸天上帝及至灵魔王隐祕之音皆是大梵之言非世上常辞言无韵丽曲无华宛故谓玄奥难可寻详上天所寳祕于玄都紫微上宫依玄科四万劫一传若有至人赍金寳质心依旧格吿盟十天然后而付焉圣贤隐奥下仙不可窥盻得眞道粗识其详有志以金寳质心方许传付祕禁之科不可轻犯后世浅识之士妄有改易及传非其人者宜省斯言颂曰玉台深锁印金泥云锦龙文祕紫微四万劫来方一遇学人曾敢怠脩持道言夫天地运度亦有否终日月五星亦有亏盈至圣神人亦有休否末学之夫亦有疾伤凡有此灾同气皆当齐心修斋六时行香十徧转经福德立降消诸不祥无量之文普度无穷未得眞道之士否泰吉凶故常理也后学心未坚固乃设此章以天地圣贤不逃大数而况后学者乎博达之士三省斯言自无魔试同气者自清浊分一生二二生三三生万物品物流形均受元始一炁而生人人皆是同炁颂曰霄壤神人或异常凡夫安可没灾殃同心发箇度人愿十读斯文爲解禳道言夫末学道浅或仙品未充运应灭度身经太阴临过之时同学至人爲其行香诵经十过以度尸形如法魂神径上南宫随其学功计日而得更生转轮不灭便得神仙末学之士未遂成道则仙曹未有名籍遇数则终形识当壊不免同入太阴返视阳仙诚隔霄壤若同学之流爲之济度方得返形爲阳颂曰学人脩道冀登眞逐妄翻成坠苦因若也同侪垂济度南丹即日鍊魂神道言夫天地运终亦当脩斋行香诵经星宿错度日月失昏亦当脩斋行香诵经四时失度阴阳不调亦当脩齐行香诵经国主有灾兵革四兴亦当脩斋行香诵经疫毒流行兆民死伤亦当修斋行香诵经师友命过亦当脩斋行香诵经夫斋戒诵经功德甚重上消天灾保镇帝王下禳毒害以度兆民生死受赖其福难胜故曰无量普度天人自利利他爲第一行太上设此一章明此经非惟度已虽天地君臣民庶皆可兼济方爲道备乃显度人之普颂曰学人脩习洞玄章慈爱之心不可忘爲国爲家兼济度度人功德始无量道言凡有是经能爲天地帝主兆民行是功德有灾之日发心脩齐烧香诵经十过皆诸天记名万神侍卫右别至人尅得爲圣君金阙之臣诸天记人功过毫分无失天中魔王亦保举尔身得道者乃当洞明至言也宗奉礼敬轻泄漏慢有一至此则鬼神所不容私而况诸天乎太上以世人之志成毁无定故云诸天记人功过毫分无失前章已是诵经威仪今复以四种美功重伸优劝皆诸天记名者随功纪籍万神侍卫者灵寳衆神也友别者五帝以友别之称爲至人尅得爲圣君金阙之臣者即爲后圣金阙之侍臣也颂曰学人志念若浮沤勤惰难爲定性求若也洞明灵寳语上清即日可遨游诸天中大梵隐语无量音元始灵书上篇东方八天广生高映觉元洞虚应玄九眞化交肇图文灵运构宗范玄都感变总括威昭自成緑岑迁景皇道含明天琳耀权炁精育魂融罗负立圆英隐旻期巨神包洪纲吿宁南方八天章炎通泛坚敷澄宗虚象玄华龙阳儛穹微正霄艳渊太凝冲元关三纽太梵飞空隐觉隆益天伦庆呈神户缠络眞元散精浄握冥昭回合陞迁导骞宴云灵应腾天西方八天刚泽徽控阴峻孤仪贯炁明素宸洞开微周化幽应澄虚帝台平遐揖虚恢茂童池结飈临育丽无散开阳通百六沉芒隐阶幽廓冥默峯眞会灵坚丕顺道吿命骞林北方八天龙安洞变纯阳隐玄方本还炁象伏高员神变慧化解鍊灵根赤精纯道成号威尊利云友常亿劫中丘郁城琼垒謡音庆流受位玉室大宪通幽玄章焕落纲轮迺周上篇龙章凤篆之文亦名除禳水火漂溺玉章参校曰青元经註引天公经云大罗宫有上篇观觉郁繿者龙篆正文谓此也蜀本叙在灵书下篇后但旣曰上篇章篆合置上篇之列别本已有置此在上篇后者今从之观觉郁繿太明紫灵九神度魂开关玉眞阿奕炜烨飞天流音轮景帝常都灵颐臻豁落大有庆云启灵七曜辉魔恬懀敷荣虚无上首天启弥宸四吁育象濯曜腾精焕赫洞阳浮景玉光七灵謡歌世元紫堂罗英散景耀明玉房八景总兽韶王摄精九都骞郁飞生上灵密罗浄境馥郁空轮灌沃黄华霐运玄明神宫开朗延宛丹庭大猷浮景眞定化元蜒宛素眇玉梁澄烟萧峙结嵎景罗七缠秀盘三府流辉九玄寂然虚邈飞华拂軿晨滥録籍太漠由延阿丘九度六龙儛辕蓊蔼浮罗紫精馥渊溟涬太育九机化干覆形厚德元河瀹精育英明陀景辰眇云大隗总监秀乐禁天紫虚陀丘劫量交前碧霞韵梵眇眇游元六变运量馘絶恶愆恢寂玄漠万度成仙元始灵书中篇道君撰天公经云虽有诸天犹拘劫运于是玉宸道君撰元始灵书四篇凝云作篆每字方广一丈八角垂芒以镇三十二天大罗宫有上篇观觉郁鑑龙篆正文中篇即此文也道君所述下篇即森角储云乃皇人美此隐音重述之也东方八天叩齿九通思九色玄龙导引从前后青云九重覆匝身形密呪曰赤明开图九炁回眞总统元关青帝大神流化九外缠绵我身灵音八书六十四篇洞明天地与我合仙运致龙驾上昇帝轩呪毕引炁九咽止亶娄阿荟无惒观音亶娄即玉京山上长楼也阿者此天司候之神名阿那荟者天中游冶台名无者虚无惒者日月之户观者观觉天帝之讳音者歌音谓玉京亶娄其势长大上接玄都之阿每朝会时阿那登此楼击大鼓则诸天眞圣皆集歌洞章自日月尸间朝元始于虚无也然后天帝观觉领眞人登游冶之台三唱洞章以开度人天此则元始以镇黄曾天之云文须延明首法揽菩昙须延皆天眞之讳明首先圣之名法揽菩昙即玉清四府眞人也当大劫交元始命须延开玉眞之府纳诸仙眞明首主持正炁开导诸天梵炁于是元始散游诸天则法轮引籍揽觉度魂菩提转轮昙颐扬幡自是九地开光学人受度此则元始以镇玉完天之云文稼那阿奕忽诃流吟稼那此天中掌籍眞人阿奕此天苑圃中琼林寳树之唿忽者飞天神王名诃者元始消息之称流者流布吟者吟咏当劫初时元始于阿奕之下嘘呵元梵之炁自成灵音流布万天皆得吟咏然后稼那举籍定是非死生上奏玉京即飞天神王下度世人也此则元始以镇何童天之云文华都曲丽鲜菩育臻华即东极青华之都曲者歌曲丽者玉女之名鲜者庆云之象菩者此天中寳楼名也育者帝讳臻者至也谓元始时于华都命仙圣领诸玉妃登菩楼歌洞章则鲜云集其上于是玉帝乃臻开度九夜此则元始平育天之云文答落大梵散烟庆云答落谓此天中宫阙巍巍上有答落之庭大梵元始宥令之称散烟庆云乃北天梵炁之余者也谓元始开大赦于荅落宫庭收摄元炁放释罪魂咸得余炁复元结成云烟而聚集此则元始以镇元明文举天之云文颂曰阿那登楼呜法鼓洞章三奏日月户元始游行转法轮登命须延开玉府嗟呵之炁成玉音流布万天得歌舞天君王妃登菩楼烟云摇曳舒玄素荅落宫庭大宥开无量衆生皆受度飞洒玉都明魔上门飞者飞天神王洒者迅速之状玉者玉眞都者酆都明者明晓魔者魔王上者上帝门者门下也谓元始爲诸飞天神王演说正道自龙汉之劫至于延康一一洒然学人能明晓其音则玉眞开长夜之府酆都度八难之魂魔王保迎上帝育神门下天眞欣然保度此则元始以镇摩夷天之云文也无行上首回跖流玄无者虚无行者运行上首北帝下宫之名回者回转跖者履跖流者流晨之华玄者空也谓元始禀虚无上道纲维八极使梵炁流行下环北帝宫以弥罗诸天运推数极则大劫交至初则元始复以流晨光华履导空虚而布化玄者玄空此天有空峯山乃生死所归学人道未备足身应灭度其魂升入此山俟功满德足然后转入南丹鍊度此则元始以镇越衡天之云文阿陁龙罗四象吁员阿者此天中之山名九折连阿而上陁者山上楼名龙者亦山名与阿陁相去九万里罗者日月之唿四者四极象者象车吁者南昌上帝隐讳员者日中仙童之名谓阿山陁楼其炁与玉清相属此天帝君常游其上察人罪福日月之光照于上学人道备则四极眞人乘象车而下度其身引领而谒南丹吁帝以求鍊度日中仙童仍以九阳金精之华灌濯其体此则元始以镇蒙翳天之云文也南方八天叩齿三通思朱雀凤凰翻翻直前后绛云三重覆匝身形密呪曰三炁徘徊灵凤来飞玉音八字烂焕紫微吉日大庆我道洞开朱丹哺饴仰吸灵晖身生水火绛帔羽衣登空飞歩足践丹梯周旋八天七祖相随呪毕引炁三咽止南爓洞浮玉眸诜诜南者南方丹天世界爓者火焰洞者洞阳宫也浮者浮沉玉眸者火之膏质诜诜者盛也谓南方丹天有洞阳宫流火之庭火焰飞浮洞焕八方玉眸之质光明交映诜诜然何其多也乃眞人鍊形之所此则元始以镇和阳天之云文也梵形落空九灵推前梵形谓元始从劫至劫历代化生皆以大梵之炁凝而成形以一神而现不受胎生从空而生故云落空九灵者玉都九华眞人推前者此天中台名眞人常奉天帝散花其上啸咏洞章开度天人也此则元始以镇恭华天之云文凙𠗂菩台緑罗大千凙者天中山名洛者神眞道君讳菩者飞天眞人内音台者玉台在凙山之阳緑罗者月宫夫人内音大千者世界劫数之称凡百至千曰一千自一千至再千曰小千自小千至再千曰大千谓凙山衆龙所伏中有黄房之宫洛君居其中自劫至劫不灭不生时领诸菩登玉台歌洞章以度人緑罗字罗英其形如玉美莹无艳乘大梵炁理治太阴度数以应天元无有差忒至大劫交则日月俱会于玉台俟劫运再开复运化也此则元始以镇宗飘天之云文颂曰浩劫由来元始王龙汉说法至延康开明无上眞道炁连环运转维八荒学人道备功德满拜谒吁帝登南昌玉眸黄华光四映火鍊魂神应九阳始乎元始下生界梵炁结形空里翔凙山眞人得至道不生不灭居黄房经纬天地日与月亘大千兮莫可量眇莽九丑韶謡縁邅眇莽者混沌之状九丑者大力鬼兽韶者魔王内音謡者瑶歌縁者南斗之别名邅者北斗之别号谓天地未分其状眇眇莽莽九兽之鬼齐天而生应天度九九八十一万数数极而劫交此鬼号爲九都使者元始使辅三官同考生死韶者神霄宫魔王謡歌恼试学人若心坚固保举之司诣南北二司系仙籍除死名次入此天之金华山谒太乙帝君求合同符契乃得游宴诸天此则元始以镇皇笳天之云文云上九都飞生自骞云上者飞天神王内讳九都者九玄之都玄台之别名也飞生者更生大神之名自者从也骞者骞林也谓云上散百和名香流五云之华执太眞玉印十絶灵旛一日三回回旛一周则诸天上帝齐到坛下遶坛三匝诵咏洞章然后开度若人识此歌音则更生大神爲开不死之路流长生之炁鍊其五魂五魂旣鍊则八景存焉从而保举入玄台游骞林矣三十四年毕元始命下乃得南丹鍊度此则元始以镇堂耀天之云文那育郁馥摩罗法轮那者此天天王侍郎之内名育者天阙空轮郁馥者斗中灵童内号摩罗者天中魔王法轮者大法之轮也谓那主四时之炁运大法轮正天分度罔有差忒数极则劫交然后魔王歌洞章之曲而度应受度人天轮十转足则诸天上帝三界万神俱至郁馥唱礼一唱万神齐礼魔王束形此则元始以镇端靖天之云文霐持无镜揽姿运容霐者龙渊之神都监之内号持者龙渊之名也无镜者飞天神王名也揽姿者三界天门之名运容者玄和玉女异号谓九龙伏于持渊常含金甖而运东井黄华之水以灌濯于天人学人成道无镜爲开长夜之府昇度其九祖同过三界天门然后运容玉女以朱陵之炁引导其魂玄和之津灌注其体此则元始以镇恭庆天之云文馥朗廓奕神缨自宫馥朗者天中玄台山名廓奕者天中神公之内号神缨者紫微灵童名也宫者紫微宫谓廓奕神公与元始同生爲玄炁之祖常与此天帝歌洞章于馥朗之上然后眞人爲开度学人神缨导引自紫微宫而朝元始此则元始以镇极瑶天之云文颂曰学人欲谒金华眞謡歌不试胡爲成况复飞生流道炁鍊濯五魂澄百神那兮运轮魔敢犯朗馥一唱束万形无镜时开长夜府九祖俱沐玄和津廓奕犹歌洞章曲直造紫微朝玉宸西方八天叩齿七通思白虎狮子导引左右素云七重覆帀帀身形密呪曰七炁金灵八天尊神白虎策辇狮子捧辕七炁缠绵鍊我成仙身发金光映照素灵内外变化昇入洞门七祖出夜九幽放魂亿劫开度随运长存呪毕引炁七咽止刀利禅猷婆泥咎通刀利者南方世界之号襌者国名襌黎也猷者好生君内名婆泥者洞阳宫灵童名也咎通者天中魔王内讳谓刀利世界襌黎国土有洞阳之宫元始于此火鍊眞文眞文旣经火鍊光明莹彻洞焕万天然后此世界爲大福堂一切罪魂咸令昇入若人成道猷君监眞婆泥鍊魂而度命咎通常遏絶生门若明此音则衆魔奉焉此则元始以镇孔昇天之云文宛薮涤色太眇之堂宛薮天帝内号涤者涤荡也色者色界也太眇之堂者乃天中大福堂也谓皇崖天帝主开太漠之经理治天炁每领诸眞游行色界诸天出入上清之府荡涤秽气保持此界之天开度善信之人若诸天人行业高者则天帝昇之得乘景云之车上生太眇之堂乃天之祕府中隐大洞自然之章此则元始以镇皇崖天之云文流罗梵萌景蔚萧嵎流者天王名也罗者月女之讳梵者飞天眞人名也萌者元始天王之名景者景皇乃四极上眞蔚者蔚秀乃景霄仙人箫嵎者劫仞之宫谓流君时游九霄月皇游宴之仪飞天眞人开九天之关萌君正梵炁开度天人保固极风之根又箫嵎者乃西方白素元君之宫景皇蔚秀开治其中学人明识其音乃可以驭丹龙之辔昇九色之霄陟九皇之台此则元始以镇极风天之云文易邈无寂宛首少都易邈者始皇天帝内名无者虚无寂者庭名也宛首者太上道君内讳少都者日中仙童名也谓始皇天君自龙汉而来至于赤明居虚无之内处寂寂之庭奉道君开元始之奥演大法以度人灵童少都仍散日华之精以灌眞流飞霞之辉以拂尘此则元始以镇孝芒天之云文阿繿郁竺华漠延由阿滥者天帝隐讳郁者魔王郁默之称竺者谓欲界也华者谓色界也漠者溟漠也延乃束鬼之庭由乃禁鬼之房谓郁魔之衆恼乱天人或居色界或居欲界隐现于光华之内眇漠而不可寻究帝君阿鑑登九层之楼歌洞章以摄之于是衆魔应响而束身羣鬼诣由而伏形保爱天人也此则元始以镇浮容天之云文九开自辩阿那品首九开天地大衍之数自者自然辩者明辩阿者天帝内名阿丘也那者那邪飞天神人隐名品者品量首者衆首谓大衍之数天地未判三炁混沌开爲九分九度九度旣开然后阴阳男女别自然明辩也又帝君阿丘常登龙山游九玄之都赦诸那邪游空开度善根之人品度其魂昇入飞仙之上首此则元始以镇江由天之云文颂曰眞又火鍊光莹彻无量罪魂昇福国皇崖帝君游诸天昇出天人齐行业流罗梵萌持九霄极风之根无散灭赤明教主曰道君开玄演法以度人郁魔隐现不可寻一闻洞章皆伏形戒尔衆生脩善行昇入飞仙第一伦无量扶盖浮罗合神无量者此天大圣尊神扶者更生君内名盖者此天有盖宫浮者幽魂之唿罗者大罗合者合庆神者神公谓无量尊神总统飞天神人皆受品量而昇进之更生君主长夜之録定善恶之根开大千世界度诸幽魂昇于大罗诸宫与神公而合庆此则元始以镇阮乐天之云文玉诞长桑栢空度仙玉诞者天中玉都之别名长桑者扶桑之林栢空者洞章之音度仙者度人成仙谓玉诞有骞木扶桑之林荫覆诸天其叶上皆紫字玉书大洞之文每神风吹返魂之草桑林鼓百籁之音自成空歌之曲故曰栢空灵鸡栖于其上一呜则天下羣鸡皆应声而呜于是青霞扶摇太阳乃昇故诸飞天神人以鸡呜之初登玉台採五方云牙吸嚥三晨之光同度学仙之人此则元始以镇昙誓天之云文北方八天叩齿五通思飞龙羽盖蓊郁左右黑云五重覆帀身形神童玉女羽衣飞裳侍卫身形密呪曰玄天徘徊流景上清大有启运八字开明飞玄澄空洞阴自生五炁缠绵灌我身形冠带北单受鍊洞灵肾府仙化内外光精飞行三界游宴紫庭七祖同庆欢乐劫龄七寳林中反胎更生长夜出离南宫记名黄箓白简世世生仙呪毕引炁五咽止玃无自育九日导干玃无者飞天神王内名自者从也育者即天帝内名九者九玄之都日者日童也导即引导也干者天常也谓玃无从龙汉溟涬之间乘运而出时与育帝乘凤车游九玄之都转九机之度以应劫运之数日华童子仍开导和炁俟劫交则日停光而运化此则元始以镇霄度天之云文坤母东覆形摄上玄坤母者太阴都候九灵仙母东者东海覆者理水大神形者地机之形摄者召也上者上言玄者玄都谓九灵坤母治东极扶桑旸谷之渊总持地机旋转元炁以天关地机转动一周则水涌溢三千三百度度极则天地炁交九海混一衆水弥天覆神治崑崙之顶主填涸巨海遏断东井之源使地机不沦如劫数终则坤母出东井召鸟母于龙门制会河源上诣帝前申告劫会仍以大凤之车陞载学人昇于崑崙以朝玄都此则元始以镇元洞天之云文陀罗育邈眇炁合云陁者飞天神王之名罗者月光之称育者妙成天主之讳邈者羽林监神名眇者眇眇高远也炁者云炁合者合景谓陁与育俱生于云阿之岭抱月之光总持羽林军时敕邈神游行三界保度得道之人令诣羽林受符信羽林在北自与诸天合景眇眇然行于云宫结云炁以为衣此则元始以镇妙成天之云文颂曰阮乐天君无量尊开度长夜出幽昏神风飘飘吹返魂柏之空歌皆洞言灵鸡初呜扶桑端眞人採集云芽餐玃旡乘运应干元旋转九运保天根劫终鸟母会龙门学人乘凤昇崑崙羽林受符拜新恩云衣缥缈朝帝轩飞天大丑总监上天飞天者飞天神王大者都録之司丑者宗伯总监者总是飞天都统之官监是领长夜之官上天者升上天中也谓飞天神王总治天地之运爲三界之宗三界魔王皆受事于其府总主领八㑹之炁监主録长夜之魂乘其命而昇度幽魂于诸天此则元始以镇禁上天之云文沙陁劫量龙汉瑛鲜沙者此天有沙兰宫陁者陁丘山劫量者随劫诠量龙汉者始劫之名瑛者飞天神王之讳鲜者日童名也谓沙兰宫陁丘山乃紫微之别馆系玉清新得受度而功未圆者常有巨万人停散其中皆龙汉时人俟劫交则诠其功而诣上宫人能明此音则瑛君度人沙兰鲜童引而鍊形此则元始以镇常融天之云文碧落浮黎空歌保珍碧落者碧霞落落浮黎者天王内讳空者天中侍宸之名歌者大洞之歌保者保持珍者珍爱谓玉隆天常有碧霞落飞天神王乘碧霞之辇一日三回引导天中诸圣上朝七寳谒帝君而称庆于是侍宸一啸灵风扇而成大洞之歌保此天人不拘劫运此曲尤爲天人珍爱故曰保珍此则元始以镇腾胜天之云文恶奕无品洞妙自眞恶奕者天帝内音无者太无眞人品者品量洞者洞明妙者此天有福堂曰妙化自者与也眞者合眞谓恶奕天帝自元始祖劫脩行超出三界位入玉虚故得证大圣之位至赤明开图元始钖爲梵度天王时勅太无眞人开长夜之府品度罪魂使了然洞识宿命浄尽恶根昇入妙化之堂与道合眞矣此则元始以镇梵度天之云文元梵恢漠幽寂度人元梵者元始大梵风泽之炁恢漠者广大之辞幽者幽寥寂者虚寂度人者度无量人谓元始大梵之炁恢漠无穷高而洞浮悬而不落妙不可名幽兮寂兮不可见闻其中有眞眞中有精冥度天人此则元始以镇贾奕天之云文颂曰学人能识大洞章三界魔王爲録姓新受度者昇陁山劫终品量腾三景飞天游宴昇碧霞导引天中诸大圣一日三朝七寳宫玉隆帝前自称庆太无眞人度罪魂普度洞然知宿命巍乎成功不可寻元梵恢漠惟溟涬幽兮寂兮离见闻中有眞精精甚信度人济物妙难名故曰隐语无量音道言此诸天中大梵隐语无量之音旧文字皆广长一丈天眞皇人昔书其文以爲正音有知其音能斋而诵之者诸天皆遣飞天神王下观其身书其功勤上奏诸天万神朝礼地祇侍门大勋魔王保举上仙道备克得游行三界昇入金门言此者梵炁所结隐祕之文上能保镇天度唿召天仙下则利益生民开度苦爽故曰无量度人也旧文者乃元始观梵炁流注之迹合而成之字皆周回一丈薄于太虚每八字爲一天炁之根凡诸天劫运成毁者亦由字之散合所致也虽高圣莫晓其字乃命皇人书爲正音然得天仙则识之大勋魔王保举上仙者都领三界之尊神保举学人昇入上仙品秩俟其道备即得游行三界拜谒金门颂曰大梵灵章隐祕文皇人改正始流传斋心诵处诸天悦即得昇腾作上仙此音无所不辟无所不禳无所不度无所不成天眞自然之音也故诵之致飞天下观上帝遥唱万神朝礼三界侍轩羣妖束首鬼精自亡琳琅振响十方肃清河海静默山岳吞烟万灵振伏招集羣仙天无氛秽地无妖尘冥慧洞清大量玄玄也前后标叙可谓尽矣今此复以结叹灵寳所感功德一十四事书于卷末者盖欲成就大洞之功也冥慧洞清又爲灵寳四种圣功冥者冥契一切慧者慧照无穷洞者洞观十方清者清浄致极皆灵寳之道备所获全德也大量玄玄者道君感叹此经利济普博妙不可名也又匠成万物而不言我爲者玄之德也玄而又玄衆妙之门故云大量玄玄也颂曰三洞诸经贵玉音文章错落灿珠金保天镇地禳灾厄度尽尘沙无鞅人参校曰灵书中篇乃三十二天保镇开度之梵音诵咏宣扬功用莫大而三十二天又爲天人学人脩证陞进等级之品三界有三乘之分种民入上乘之最性命混融与道合眞故道言成终总括又以冥慧洞清表之且申以大量玄玄者亦备述大乘与上乘玄觉之妙欤赞曰大象冥冥至玄之名冥合玄玄视而无形窈冥有精梵炁深凝寂兮寥兮合道混成何以言慧至神之义正慧自然神光所丽无幽不烛无之不遂自然而然如是如是何以言洞眞空之谓天中空洞载在经㫖纎毫无滞贯彻表里空无所空洞然而已何以言清眞一之称道德经曰得一以清生一之始大罗玉清纯清絶点归于无形冥慧洞清四者之全空玄妙混玄之又玄空有两忘无无亦然其太上洞玄灵寳无量度人之极功欤元始灵书下篇天眞皇人撰东方八天森角储云九魂鍊精枳默窥玦浮枚曰𨀛鹿几扬房碧提酇回池滇党负跂逭谒携藻章变瑜兰泮碧环亢傍野生极中昆清耀展洞涸寂无妙凝素倚虚罗皇达元灵南方八天炎镀绰堂太霄瑶隅历遐荐倚周扃加图披峣蹊臄觚亶浑都戟芸荼炫井欺持蒲掌维迮仪奕晃琅璀扁缕益但幽微毕雷涓湟寔东赤曜丛稽玉玄演侯柏璖至规西方八天镐正左适婆尼煞灵悲招均疆洎南躔魁静夷损光混元觉縁道守岑遥绵徴知宣太灵湮漠昺和卢随哲京常华墟咸坚沙栗铎黜株会衍球裴卓云青府业睹般基北方八天洼孩蒙甘翠宇九阑萧钩涟兴龙汾神关沟沦泬魔豁蛮祈通玄寥亢息无知肆明蟒脩吉夕馥坛时畎汤长敷昌匪庸谨济朝康堲宽祕法侈宜广帝理生卫肇宏人天眞皇人梵炁玄辽天寳自然八合之音主治世会地垒洪泽变灾厄难诵咏之者禳辟妖祥清静道炁无不宁也地官奉书百灵畏敬神朱写文服佩明验施之于至学不宣于下俗也太极眞人颂神云焕层虚梵罗屯碧霄元始九龙驾皇人按青轺灵光集万眞珠影开阳寥出示灵寳篇福德由是招洞玄隐高严玉音泛云璈无量匪得思道海生波涛法义同涓流滋植成嘉苗用以账穷饥教兴卫中朝帝尊寿亿年太平灭兵刀稽首望玉宸灵华散金毫参校总赞曰太上眞经无量度人人所以生父母之身始生之根与天地均同禀梵炁聚精生神凡躯所累六根六尘三业所毒首曰贪嗔逐流忘返浸失善因天尊慈悯弘济天民性命妙混经典开陈复归其根不堕转轮妙经初宣道性爲先静默朗清眞净本源高下平等不间山川玉相纯色皆表性天空玄之中寳珠之悬眞源旣证眞空又全寂无遗响尽归忘言何以了命鍊炁成仙中理五炁得玄牝门百神混合十转胎圆蜕凡而眞体入自然所以致此功行兼焉行满八百功足三千诸天记功毫分不愆魔王界中明炁四骞懈退有戒金石非坚保举尔身飞行翩翩空有俱寂染习絶源超过三界玉虚高迁依经行持得鱼之筌道子作赞莫尽玄玄天恩覆冒普度无边元始无量度人上品妙经註卷下诵度人经应验杜三师脩诵经验阆州天庆观道士杜延眞精心脩行常持诵度人经以衣钵脩经庵石老君安龟像之座满堂尽绘经中出相严洁无怠年七十八岁一日忽谓衆曰尔不乐仙道三界那得过大衆暂别各保岁寒言讫屈膝跪化旣葬之后冢上常有白光居人异之其诸徒共视则冢有一穴而尸不见止存双履而已然衆亦未晓忽有人自成都来云杜三师有书启缄视之乃云传言石太上勤谨视乡龟此谓石老君也此则方悟尊师已获尸解矣刘氏女诵经验绍熙间果州居民刘氏有女年七岁一日有道人诵经縁化因白父母曰此所诵者何经答曰度人经女子敬欲受之父母从之不旬月悉能记忆日夜诵念不歇一日西邻大火其家正在烈焰中人但闻诵经声不歇将已爲灰烬俄有大风回旋火势遂过刘氏一家了无所害岂非经中神明护门之验耶因镂板印施以传之王明听经验庆元间梓府寳珠㑹凡遇诵经有跛者王明策杖常至听经一日听经至十方无量度人处似有壮力拽其脚视之不见遂弃杖而归人问其故明曰予二十年听经方知四徧说经跛痾积逮皆能起行之验张将仕诵经验淳熙间阆州东街张将仕晩年从黄冠受度人经每旦夜斋洁炷香调声正气转诵数过凡三十年忽一日谓家人曰尔等安知吾学尸解之道寻即果捐一馆时年七十七岁公丁亥生既葬再越月复值丁亥日忽于凡筵灰烬中产莲华九茎色甚鲜白脩纤踰尺因命亲族聚观共相嘉叹越三日华乃萎根植宛若因閲经藴则有欲生因莲华之句方悟其事后有子辛于嘉泰甲子与乡荐今爲望族任炤诵经验合州石照县吏任炤于嘉泰间因目疾丧明遂弃职诵度人经以求痊忽一日双目顿明于是愈加勤恪发大誓愿将度人经写成元始天尊圣像刊行首以化导本州天庆观化道藏及藏经功德不日落成以是观之岂非经中所谓説经二徧盲者目明之验欤