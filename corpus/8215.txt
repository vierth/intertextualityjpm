密菴和尚语录密菴禅师语录序密菴禅师示寂之三年其得法真子住灵巖了悟以老师平生语一编属作序切谓老师一见应菴便明大法破沙盆语盛播丛林此无可序者七镇名山道满天下一时龙象尽出钳鎚此亦无可序者入对中宸阐扬般若深契上意益光宗门此亦无可序者然叨承衣付义不容默谨为之序曰密菴语录一帙总八十八板板二十行行二十字若于此荐得许亲见密菴如或未然听取一转语淳熙十五年冬仲月九日参学张序密菴和尚语录密菴和尚住衢州西乌巨山干明禅院语录参学小师崇岳了悟等编师于干道三年八月初一日就本院受请陞座云适来未鸣鼓已前唤作杰上座而今陞座已后唤作乌巨长老骤尔更其名易其号披毛戴角拕犁拽把向异类中头出头没既然业债难逃只得欢喜忍受恁么见得彻去新长老出世事毕其或未然杰上座今日失利叙谢不录复举三圣道我逢人则出出则不为人兴化道我逢人则不出出则便为人后来白云端和尚拈云二尊宿各有一处打得着且道那箇在前那箇在后师召大众云白云端和尚错下名言殊不知二尊宿前不至村后不迭店直至于今翻成话霸何故字经三写乌焉成马下座入方丈据座云此室甚深广大非语默可及净名居士向遮里寐语未惺七佛祖师到来纳败愈甚杰上座口似乞儿破席袋又如何施设喝一喝云不入洪波里争见弄潮人八月二十二日就本院开堂祝圣罢复拈香云此一辨香收来久矣欲隐弥露今日人天普集不免从头说破昔年行脚自江西回拟往四明方抵婺州智者却被傍观兄弟错指路头撞入衢州明果山中见箇老和尚列列契契太杀不近人情既已将错就错礼了三拜直至于今悔之不及虽然如是冤有头债有主爇向炉中供养末后住天童山第十八代应菴大和尚用酬法乳之恩遂歛衣就座问答罢乃云祖师心印状似铁牛之机去则印住住即印破森罗万象明暗色空情与无情一印印定更无丝毫透漏更无丝毫走作更无丝毫起灭更无丝毫动摇如金博金似水洗水了绝异缘逈超诸有以此寿圣人则天长地久以此祝贤守则伊尹周公以此安乐生民以此康福天下以此播扬大教以此扶竖正宗然虽如是且道印子即今在什么处良久击拂子云鵰弓高挂狼烟息万国歌谣乐太平复举保寿开堂三圣推出一僧保寿便打三圣云与么为人瞎却镇州一城人眼去在保寿掷下拄杖归方丈师云二尊宿美则美矣若要扶临济正宗每人各欠一顿棒在且道那里是他欠处具择法眼者试定当看上堂佛说一切法为度一切心我无一切心何用一切法既无心又无法山河大地甚处得来见闻觉知复是何物乃喝一喝云临崖看浒眼特地一场愁上堂一进一退一动一静须信那伽常在定一擒一纵一杀一活四方八面话鱍鱍嘉州大象喫盐多陜府铁牛添得渴若作佛法商量喫铁棒有日在上堂知幻即离不作方便以拂子左边击一下云向遮里荐取离幻即觉亦无渐次以拂子右边击一下云向遮里荐取一人发真归元十方虚空悉皆消殒以拂子中间划一划云向遮里荐取乌巨葛藤尽被诸人觑破了也诸人鼻孔眼睛被乌巨拂子穿却因什么不觉不知其间或有一箇半箇蓦地知非黑漆拄杖未放过在何故曹溪波浪如相似无限平人被陆沈上堂僧问德山托钵意旨如何师云无意旨进云因什么托钵下僧堂师云要行便行要坐便坐乃举雪峰和尚示众云尽大地撮来如粟米粒大抛向面前漆桶不会打鼓普请看师云遮老子三登投子九到洞山做尽计较末后却向鳌山店里打箇没折合放声道今日始是鳌山成道今日始是鳌山成道便将大地人物作自己受用致令千戴之下凌辱宗风乌巨与么告报不是抑他雪峰且要天下衲僧向后各各自有生涯莫总作遮野狐精见解喝一喝下座圣节上堂摩诃衍法离四句绝百非诸佛说不到拂子善提持乃举起拂子云还见么以此祝君寿寿算等须弥上堂举世尊在灵山会上五百比丘得四禅定具五神通未得法忍以宿命智通各各自见过去杀害父母及诸重罪于自心内各各怀疑于甚深法不能证入文殊承佛神力遂手握利剑持逼如来世尊谓文殊曰住住不应作逆勿得害吾吾必被害为善被害文殊师利尔从本来无有我人内心起时我必被害即名为害于是五百比丘自悟本心如梦如幻于梦幻中无有我人乃至能生所生父母于是五百比丘同赞叹曰文殊大智士深达法源底自手握利剑持逼如来身如剑佛亦尔一相无有二无相无所生是中云何杀师云为人须为彻杀人须见血文殊费尽腕头气力要且不知此剑来处带累释迦老子通身是口也分疎不下五百比丘恁么悟去入地狱如箭射忽若踏翻大海趯倒须弥云门扇子𨁝跳上梵天𡎺着帝释鼻孔东海鲤鱼打一棒雨似盆倾又作么生商量良久云自从舞得三台后拍拍元来总是歌上堂以楔出楔翻成途辙以心传心转见病深达磨不会当头句却向嵩山面壁九年后代儿孙承虚接响扬眉瞬目行棒行喝尽是黄叶止啼乌巨到遮里直得上天无路入地无门咬定牙关且与诸人和泥合水卓拄杖一下云不是一番寒彻骨争得梅花扑鼻香下座因雪上堂满目纷纷呈瑞雪填沟塞壑谁辨别文殊无处顿浑身普贤失却真妙诀乌鵶变作白头鵶铁树翻成银线结报诸人瞥不瞥庭际无人立片时便是太平底时节喝一喝下座上堂举昔日有婆子供养一菴主经二十年常令一女子送饭给侍一日令女子抱定云正与么时如何主云枯木倚寒巖三冬无暖气女子归举似婆婆云我二十年只供养得个俗汉遂发起烧却菴师云遮箇公案丛林中少有拈提者杰上座裂破面皮不免纳败一上也要诸方检点乃召大众云遮婆子洞房深稳水泄不通偏向枯木上糁花寒巖中发焰个僧孤身逈逈惯入洪波等闲坐断泼天潮到底身无涓滴水子细检点将来敲枷打锁则不无二人若是佛法未梦见在乌巨与么提持毕竟意归何处良久云一把绿丝收不得和烟搭在玉栏干上堂有物先天地无形本寂寥能为万象主不逐四时凋且道是什么物有般无鼻孔汉便道描也描不成画也画不就佛眼觑不见不识不知如斯理论正所谓一句合头语万劫系驴橛乌巨有一则语非是扶宗竖教且要与天下衲僧剥尽贴肉汗衫诸人切须谛听良久云匙好挑饭箸好筴菜参上堂举僧问梁山家贼难防时如何山云识得不为冤僧云识得后如何山云贬向无生国里僧云莫是他安身立命处也无山云死水不藏龙僧云如何是活水龙山云兴云不吐雾僧云忽然倾湫倒岳时如何山下绳床把住云且莫湿着老僧袈裟角师召大众云梁山老贼慈悲太杀与贼过梯引入屋里劫尽家财搅吵一上不解勦绝他命根致令偷心不死若是乌巨则不然忽有问家贼难防时如何便与一刀两断教他洒洒落落作一枚白拈贼到处偷营劫寨蓦拈拄杖云遮一队贼汉来遮里讨什么下座一时赶散上堂举庞居士颂十方同聚会师云铁壁银山个个学无为师云日月照临此是选佛场师云龙蛇混杂心空及第归师云凡圣同居蓦拈拄杖横按云庞居士在遮里坐地是汝诸人还见么遂掷下拄杖云三生六十劫上堂举僧问云门久雨不晴时如何云门对道札师云大众云门一札干匌匼匝海水腾波须弥岌嶪蓦拈拄杖卓一卓云云门大师向遮里无出气处且道乌巨活人眼在什么处复卓拄杖云乃雨忽晴天清地宁寒山抚掌拾得忻忻恁么会得旱地遭钉李侍郎入山上堂幽禽噪破那伽定便见文星入寺来倒屣门迎开笑面林泉陟觉起风雷风雷起处万岳生春正眼洞明十虚无间手携仲尼日月腰佩佛祖灵符在处为瑞为祥为龟为鑑墙堑法门股肱王室不是神通妙用亦非法尔如然何谓如此自从踏断千差路便向毘卢顶上行上堂即心即佛铁牛无骨非心非佛空山突兀不是心不是佛不是物人从陈州来却得许州信报道今年蚕麦熟风雨时五谷丰万民乐东村王老闻得嘻嘻而歌曰从来不唱脱空歌把火烧山拾田螺白骼树头鱼扇子急水滩头鸟作窠好大众不是文章四六亦非少室单传哆哆和和如荐得祖师鼻孔一时穿以拂子击禅床下座上堂僧问大龙老倒放痴憨㵎水山花错指南坚固法身无觅处千峰盘屈色如蓝正与么时如何师云剔起眉毛直下荐取进云直得上无攀仰下绝己躬师云毕竟向甚处安身立命进云平生心胆向人倾师云犹在半途进云忽有问和尚色身败坏如何是坚固法身未审如何对他师云破草鞋进云处处绿杨堪系马家家门里透长安便礼拜师乃举外道问佛不问有言不问无言世尊良久外道赞叹云世尊大慈大悲开我迷云令我得入师云黄面老子为人天师被外道轻轻问着便见七穿八穴外道不识好恶更言大慈大悲开我迷云令我得入正是梦中说梦外道去后阿难问外道有何所证而言得入世尊云如世良马见鞭影而行师喝云向什么处去来黄面老子当时若下得遮一喝儿孙未至扫土众中莫有为黄面老子作主底么出来与乌巨相见良久云吽下座上堂僧问有句无句如藤倚树树倒藤枯句归何处师竖起拂子云还见么进云鹞子过新罗师云不如礼拜好师乃云有句无句如藤倚树石裂崖崩毒蛇当路树倒藤枯悉哩苏嚧沩山呵呵大笑和赃捉败了也且水不洗水一句作么生道皇天无亲唯德是辅国清直庵和尚到上堂云开千嶂出木落一枝分相见又无事不来还忆君叙谢毕复举芙蓉和尚一日访实性大师大师陞座以右手拈拄杖倚左边云此事若不是芙蓉师兄大难委悉师召大众云实性大师弄巧成拙钝置他芙蓉师兄今日国清师兄到来乌巨也不拈拄杖亦不与么道且道与古人是同是别良久云相逢自有知音知何必清风动天地上堂今朝六月十五祝圣陞堂击鼓木童火里吹笙石女云中作舞也大奇也大奇天无四壁地绝八维五湖四海来入贡衲僧闻见眼如眉喝一喝下座解夏上堂僧问如何是正法眼师云草鞋无爽进云只如和尚道破破盆又作么生师云老僧不曾动着舌头进云此语已遍天下师云杓卜听虚声师乃云乌巨今日解夏乃遵黄面老子二千年前话霸验蜡人彻底氷清护戒珠了无缝罅唯有露拄灯笼不肯入遮保社何故从来心似铁端不受差排病起上堂一叶飘空万木秋翻思光境急川流若人识得其中意坐断千差向上头山僧数日来似病不病似安不安似死不死方丈里撒屎撒尿大开眼狂言寐语直是东西不辨南北不分求生不得求死不得释迦老子为四生慈父三界医王也觅此病起处不得正当此时若人救得山僧点一盏薄荷汤与伊湿口若救不得如人上山各自努力阎罗大王不是尔爷他时打尔鬼骨臀索饭钱去在莫言不道上堂天上月圆人间月半槌鼓陞堂理旧公案且作么生是旧公案车不撗推理无曲断上堂尽干坤大地唤作一句子担枷带锁不唤作一句子业识忙忙两头俱透脱净裸裸赤洒洒没可把达磨一宗扫土而尽所以云门大师道尽干坤大地无丝毫过患犹是转句不见一色始是半提更须知有全提时节大小云门剑去久矣方乃刻舟上堂举金峯和尚示众云老僧二十年前有老婆心二十年后无老婆心时有僧出问如何是和尚二十年前有老婆心峯云问凡答凡问圣答圣僧云如何是二十年后无老婆心峯云问凡不答凡问圣不答圣师云乌巨当时若见但冷笑两声这老汉忽若瞥地自然不堕圣凡窠臼上堂世尊拈花句贼破家迦叶微笑声前失照雪峯辊毬双放双收玄沙未彻眼中拔屑云门顾鑑递相脱赚俱胝竖指全无巴鼻遮一队汉敌国家财尽被乌巨借没了也直得上无片瓦下绝卓锥却来眉毛缝罅里埋冤负屈声声叫道无恻隐之心非人也无羞恶之心非人也无是非之心非人也乌巨痒处被他抓着不觉手之舞之足之蹈之蓦拈拄杖掷下云遇救咸放上堂少室单传衲僧巴鼻碓嘴生花驴鸣狗吠厕坑筹子念摩诃惊起法身无处避无处避若为论蓦拈拄杖卓一卓云我行荒草里汝又入深村乌巨山干明禅院语录终衢州大中祥符禅寺语录参学小师崇岳了悟等编上堂在眼曰见在耳曰闻在手执捉在足运奔豁开则东西南北把住则毫发不存且道豁开好把住好蓦拈拄杖卓一卓云一气不言含有象万灵何处谢无私上堂举盘山道向上一路千圣不传慈明和尚道向上一路千圣不然二尊宿与么大似灵龟曳尾祥符道向上一路掘地觅天上堂静悄悄处跳得出闹浩浩处可横身闹浩浩处挨得行静悄悄处堪驻足所以德山据一条白棒佛来也打祖来也打且不坐在闹浩浩静悄悄处又道我三十年不曾打着箇独脱底祥符门下若有独脱底正好唤来洗脚上堂月生一无角铁牛眠少室月生二赤脚波斯入闹市月生三水生于水青出于蓝蓦拈拄杖横按顾视云文殊堂里万菩萨夜来尽向此中参谢知事头首上堂一新一旧跳出窠旧一出一入胡饼里呷汁一擒一纵开眼作梦一照一用鳝鱼走入麻油瓮所以道若论此事直须挥剑若不挥剑渔父捿巢古人与么大似将钱买李子只从赤边咬且道结角在什么处蓦拈拄杖卓一卓下座冬至上堂日南长至庆无不利石笋暗抽条寒巖增暖气东村王老半醉半醒林下道人没巴没鼻蓦拈拄杖云若人于此彻根源胜似燃灯亲授记掷拄杖下座上堂举盐官示众云虚空为鼓须弥为槌是什么人打得众无语南泉云我当时若见向他道王老师不打遮破鼓后来法眼道南泉何须道遮破鼓但道不打自然是箇破鼓师云盐官提水放火南泉拨乱灰飞法眼埋兵掉鬪诸尊宿虽然各出一只手并无一人性懆下得一槌只是随例扛鼓祥符直截与诸人道却虚空为鼓须弥为槌漆桶参堂去岁旦上堂元正一旦万事成辨大乘小乘井索钱贯更问佛法如何也是秦时𨍏轹钻宝鑑大师请入金刚五藏师指金刚云贤劫千佛数末后最慇懃倒握降魔杵高标利物拳心肝无屈曲肠胃有区分神通愿力虽无尽且为山僧护法门上堂譬如掷剑挥空莫论及之不及斯乃空轮绝迹剑刃无亏正与么时如何遂顾视左右云填沟塞壑无人会雨过夜塘秋水深上堂举药山久不上堂寺主白云大众久思和尚示诲山云打钟着寺主打钟大众云集山便归方丈主随后白云和尚许为众说话何故一言不措山云经有经师论有论师又争怪得老僧后来翠巖芝和尚云寺主怪药山不为众说话可谓误他三军师云翠巖只具一只眼殊不知药山归方丈便是老他三军挂寺额上堂当头一着坐断誵讹佛手不能遮古今为牓样人天交庆祖室生辉南来北来尽由此门而入真书大篆无非法令钳鎚拈拄杖卓一卓乃召大众云干坤未立世界未形且道遮一着落在什么处遂提起云看看海神知贵不知价留与人间光照夜掷拄杖下座上堂不求诸圣不重已灵折折德山棒哑除临济喝终日泥猪疥狗哆哆和和不记月之大小岁之余闰知他是凡耶是圣耶祥符若放过三十年后遭人捡点若不放过如何道得转身句喝一喝云上士由山水中人坐竹林上堂举文殊问无着南方佛法如何住持无着云末法比丘少奉戒律又问多少众无着云或三百或五百无着问文殊此间佛法如何住持文殊云龙蛇混杂凡圣同居又问多少众文殊云前三三后三三乃召大众云或三百或五百置之勿论只如文殊道前三三后三三如何话会良久云竹影扫阶尘不动月穿潭底水无痕上堂举圆觉经中道居一切时不起妄念于诸妄心亦不息灭住妄想境不加了知于无了知不辨真实雪堂和尚拈云枯树云充叶凋梅雪作花击筒方木响蘸雪喫冬瓜长天秋水孤鹜落霞师云释迦老子担得一担矒𥋾出来撞着雪堂和尚添得一担颟顸祥符不是压良为贱也要缁素分明生铁铸牛头牵犁还拽杷智者笑忻忻愚人惊怪差古往今来几百年更向鬼门重贴卦蓦拈拄杖云看看释迦老子来也向诸人道据虎头收虎尾第一句下明宗旨卓一卓下座祥府禅寺语录终建康府蒋山太平兴国禅寺语录参学小师崇岳了悟等编入寺指三门云无碍解脱门重重宝楼阁不劳歛念八字打开信脚便行自然声和响顺若也踌躇便见撞墙撞壁入佛殿烧香云因我得礼尔穷源亲到底礼拜了烧香自倒还自起上堂正令全提十方坐断千差万别一句该通佛与众生皆为剩法恁么会得全宾是主全主是宾且超越一句作么生道良久云蛊毒之家水莫甞圣节上堂诸佛不说说祖师不闻闻留下一转语千古镇干坤且道是那一转语蓦起恭身叉手云皇帝万岁万万岁施主请上堂师据座顾视左右蓦拈拄杖云今佛放光明助发实相义乃卓一下云希有诸比丘是中难比况复提起云还见蒋山拄杖子么朝到西天暮归唐土向诸人道有世界以音声为佛事有世界以香饭为佛事有世界以出入息为佛事复卓一下云且道遮箇世界将什么为佛事掷下拄杖云阿喇喇四方八面活鱍鱍上堂月生一万像不能逃影质月生二东行不见西行利月生三无言童子口喃喃背手拈起无星秤子秤须弥山重一斤十二两即不问诸人且道观世音菩萨为什么顶戴弥陀参上堂一叶落天下秋南来北往竟悠悠一句通万机息上下四维无等匹西天人不会唐言独坐少林痴面壁带累儿孙不丈夫被人唤作白拈贼乃召大众云云门念七好参详宝公不是闲和尚上堂高高处无物堪比伦低低处犹难拟议一毫端上立宝王剎宽廓非外百草头上突出妙喜世界寂寥非内权实照用并行敲碎髑髅里眼睛揑出虚空里骨髓且听诸人东卜西卜忽若把断要津如何通信八月秋何处热上堂僧问崔赵公问国一祖师云弟子欲出家得否国一云出家乃大丈夫事非将相所能为意旨如何师云来机深辨进云若无举鼎拔山力千里乌锥不易骑师云好箇衲僧进云石门聪和尚举似李都尉都尉于此悟去时如何师云尔且道他悟得箇什么进云学道须是铁汉斫手心头便判直趣无上菩提得失是非莫管师云不因上座举几乎忘却师乃云诸佛说不到处祖师提不起时一段光彩尽在蒋山指甲缝里放行则三头六臂把住则水泄不通且道不放行不把住时如何日月光天德山河壮帝居上堂月圆月缺循途守彻打破牢关天宽地宽圣人以百姓心为心自然海晏河清万民乐业耕而食凿而饮终日熙熙然如享太牢不知帝力于我何有哉正与么时且道还有佛法道理也无喝一喝云三点前三点后冬至日入新众寮上堂天不言四时行地不言万物生圣人不言垂衣拱手万国来王衲僧不言移凶星为吉曜揑大地作伽蓝裁长补短革故鼎新便见玲珑八面峭峻一方坐断溪山包罗风月且入门一句作么生道一阳来复后瑞气自腾腾施主追修请上堂诸佛未出世达磨不西来人人抱荆山之璞箇箇怀赤水之珠及乎五叶开敷千灯续焰便见生死交谢寒暑迭迁北里豪家昨日歌兮今日哭蒋山与么告报大似移花兼蝶至买石得云饶诸人若善参详管取终日于声色头上坐卧声色不能染污终日于生死界中出没生死不能笼罩且据箇什么道理便能如是蓦拈拄杖云千圣不知何处去倚天长剑逼人寒木菴和尚遗书至拈香云大众还识遮尊慈么虽与我同条生不与我同条死稔闻在七闽扬尘兼簸土凌茂宗风不奈何今朝喜见清平路清平路既见毕竟如何茶倾三奠香爇一炉伏惟尚享上堂举洞山与密师伯同到柏巖巖问二上座甚处来山云湖南来巖云观察使姓什么山云不委姓巖云名什么山云不委名巖云还理事也无山云自有廊幕在巖云还出入也无山云不出入巖云岂不出入山拂袖便行巖次日侵早入堂召二上座近前云昨日问上座不惬老僧意一夜不安今请上座别下一转语若惬老僧意便开粥相伴过夏山云却请和尚问巖云岂不出入山云太尊贵生巖乃开粥同过夏师云明投暗合八面玲珑不犯当头转身有路曹洞门下足可观光若是临济儿孙棒折也未放在当时见他道不委姓噼胸便与一拳这里挨得身转非但开粥相待亦可明窓下安排有么有么喝一喝云漆桶参堂去上元上堂今朝上元节是处挂灯毬一灯燃百千灯灯灯相续重重无尽如宝丝网三世诸佛向光影里出现六代祖师向光影里说法度人四圣六凡向光影里头出头没山河大地向光影里成立诸人若信得及去觅其光影来处了不可得便乃坐断报化佛头若信不及十二时中被光影使得七颠八倒上堂举修山主云是拄不见拄非拄不见拄是非已去了是非里荐取师喝云孟春犹寒在日月几时迁上堂一切数句非数句与吾灵觉何交涉毒蛇钻入尔鼻孔虾蟇咬破尔眼睛且唤什么作灵觉有般汉东西不辨南北不分便道经行及坐卧𠰒喫粥喫饭𠰒正是唤奴作郎认贼为子蒋山直截与诸人道却毘婆尸佛早留心直至而今不得妙蒋山语录终常州褒忠显报华藏禅寺语录参学小师崇岳了悟等编师在和州褒禅受请拈帖云三回两度推不去今日依前把不住不是时节因缘亦非人情之故既然如是因什么撞头磕脑不见道顺是菩提上堂方脱钟山阶级难却来遮里养残躯那知踪迹难遮掩又见驱驰走使符使符既至回避无门按下云头和泥合水便见全宾是主全主是宾宾主交参通同和气且应时纳祐一句作么生道喝一喝云剑为不平离宝匣药因救病出金瓶入方丈据座云狮子教儿迷子诀拟前跳掷早翻身罗纹结角交锋处鹘眼临时失却踪古人与么道也是徐六担片板上堂僧问钟山顶上雷声震华藏海中浪拍天洗脚上船乘快便遮回赢得日高眠如何是到家一句师云坐立俨然进云流水下山非有意白云归洞本无心师云尔也乱走作么进云被和尚捉败师云札师乃云昔日文殊大士三处度夏一月长者家一月魔宫一月婬坊末后却归世尊会中解制迦叶欲白槌摈出才举念见无量世尊无量迦叶无量文殊世尊云汝欲摈那箇文殊迦叶尽其神力槌不能举后来尊宿拈云好一槌又却放过甘作小乘人师云尊宿与么也是盲人摸象杰上座今夏蒋山结夏褒禅破夏华藏终夏且道与文殊是同是别若道是同许他具一只眼若道是别也许他具一只眼忽有箇不受人瞒底出来道长老也好淈𣸩只向他道淈𣸩中有箇分晓处急须听取三处移场定是非顽心全不改毫釐胡言汉语凭谁会铁额铜头也皱眉次日为太师循忠烈王陞座僧问大贤化德今犹在攀感之心动四维林下道人何以报聊将无孔笛横吹师云知音知后更谁知进云知音一句则不问无孔笛作么生吹师竖起拂子云还闻么进云五天吹不起汉地和难齐师云又被风吹别调中进云只如太师循王今日深领和尚法音未审超何地位师云泥多佛大进云还许学人借水献花也无师云又且何妨进云亡过无疑登九品见存此去列三台师云只消遮一句僧礼拜师乃云心生种种法生心灭种种法灭心法两忘如挝涂毒鼓闻者皆丧又如大火聚近之则燎却面门悟之者立地成佛迷之者永劫轮回所以诸佛所说唯说此心祖师所传唯传此法灵山会上五百比丘得之自悟本心如梦如幻于梦幻中不见有我人众生广额屠儿得之挑下屠刀叉手云我是千佛一数大集会中大力魔王得之便道我待一切众生成佛净尽众生界空无有众生名字我乃发菩提心岂不是大丈夫能为大丈夫事于过量尘沙劫作过量殊胜佛事山僧今日以如是心说如是法普请大地众生有情无情同入清净大解脱门与太师循忠烈王为不请友同一眼见同一耳闻同一受用作广大殊胜利益不可思议且凭箇什么道理便能如是利剑拂开天地静霜刃才举斗牛寒复举世尊因地布发掩泥献花于燃灯如来燃灯见布发处遂约退众乃指其地云此一方地宜建梵剎众中有一贤于长者持标插于指处云建梵剎已竟时诸天散花赞言庶子有大智矣师云大众燃灯指处滴水氷生贤于插时天回地转于斯见得古释迦不先今太师不后其或未然更听重下注脚莫除荆棘建伽蓝七佛常来此处参地久天长功不坠天花时复雨𣯶𣯶应菴和尚忌日上堂利剑斩虚空万象鸣曝曝年年向斯辰令人倍发恶古者道子不谈父德虽然家丑也要外扬遮老和尚平生事过头底九百自云着草鞋住院何苦如蚖蛇恋窟美则美矣带累不肖儿孙依模脱出赞叹者从他赞上非非想天毁谤者谤到空轮水际众中莫有毁誉不动底么出来与华萨相见有么有么良久掷下拄杖高声云侍者收取拄杖上堂一叶落天下秋风高云淡水碧空浮达磨不会接手句少林空坐冷啾啾尀耐云门垛根汉复于头上更安头记得僧问云门达磨九年面壁意旨如何门云念七师喝云果然只在遮里良久复云勘破了也解夏上堂十五日已前无绳自缚十五日已后脚瘦草鞋宽正当十五日天无私盖地无私载风不鸣条雨不破块大家抚掌乐升平一任东倒及西攂喝一喝下座上堂举云门在岭中时僧问如何是法身向上事门云向上与尔道也不难且道如何是法身僧云请和尚鑑门云鑑即且置作么生说法身僧云恁么恁么门云此是长连床上学得底我且问尔法身还解喫饭也无僧无语后有僧举似梁家菴主主云云门直得入泥入水资福云欠一粒不得剩一粒不得师云云门浑刚打就生铁铸成不动钳鎚火星迸散梁家菴主冷处着把火义出丰年资福闹处爱入头傍观者哂华藏据欵结案也要诸方检点若也检点得出生陷无间地狱上堂举僧问赵州如何是毘卢顶相州云老僧自小出家不曾眼花应庵和尚拈云大小赵州语上偏枯若有问天童如何是毘卢顶相只对他道大底大小底小师云若向赵州语下见得坐杀天下衲僧若向天童语下见得走杀天下衲僧忽有问华藏如何是毘卢顶相只对他道碌砖上堂秋江清浅时白鹭和烟岛良哉观世音全身入荒草且出草一句作么生道寰中天子勅草舍家风别上堂举僧问巖头路逢勐虎时如何头云拶师云巖头具杀人不眨眼底手段被遮僧一问却向射垛后亸避若也检点得出虽是善因而招恶果上堂牛头横说竖说不知有向上关棙子有般漆桶辈东西不辨南北不分便问如何是向上关棙子何异开眼尿床华藏有一转语不在向上向下千手大悲摸索不着多时雨寒无处晒㫰今日普请布施大众良久云达磨大师无当门齿上堂默时说说时默寒山逢拾得拈箇秃扫帚东扫西扫忽然撞着丰干禅师骑虎出来放下苕帚把手呵呵大笑恰似贩私盐底草贼有什么共语处复召大众云且道他笑箇什么良久云东君行正令花发树南枝喝一喝上堂拨转天关掀翻地轴氷凌上走马剑刃上翻身未是衲僧行履处万年一念一念万年罗笼不肯住唿唤不回头亦未是衲僧行履处透脱两重窠臼别有生机一路向百草头上罢却干戈山僧甘心生陷无间地狱是汝诸人还自捡责么喝一喝云漆桶参堂去上堂今朝正月半普请大家看过去灯明如来在汝诸人脚跟下放光动地还见么若也见得神头鬼面里元来有人在若见不得切忌撞墙撞壁复举明招到招庆有度上座问罗山寻常道诸方尽是麸夫少饭惟有罗山是白饭上座从罗山来却展手云白饭请些子招打两掌度云将谓是白饭元来只是麸夫少饭招云痴人棒打不死度至夜间举似诸禅客次招近前云不审度云今日便是这箇上座下两掌有啗口王上座云不用下掌就里许作么生道招云就里许也道道啗口王无对招云是尔诸人一时缚作一束倒卓向尿闼下来日相见珍重师云寻常向诸人道终日在洪波浩渺中舀水相泼浑身无一点湿是他明招蹈着遮些子自然用出闲闲地惜乎锋头少锐引得许多葛藤若是华藏见他道将谓是白饭元来只是麸夫少饭连腮更与两掌且教遮汉疑三十年上堂二由一有一亦莫守一念不生扬生左肘达磨大师九年面壁覰不破黄面老子三百余会道不着德山临济咬定牙关一场懡㦬华藏到箇里如何道之接手句风暖鸟声碎日高花影重上堂举同安察和尚问僧甚么处来僧云五台来察云还见文殊么僧展两手察云展手颇多文殊谁覩僧云气急杀人察云不覩云中雁焉知沙塞寒僧云远趋丈室乞师一言察云孙宾门下徒话钻龟僧云名不浪施察云喫茶去僧便珍重察云虽得一场荣刖却一双足师云拳来拳应踢来踢应拳踢交参孰负孰胜摇头摆尾过牢关刖足之言谁肯信虽然有一处誵讹在诸人试捡点看上堂僧问杨岐问慈明幽鸟语喃喃辞云入乱峯时如何明云我行荒草里汝又入深村意旨如何师云天共白云晓水和明月流进云应庵道两箇漆桶失却鼻孔又作么生师云要且扶临济不起进云适来和尚恁么道还扶得也无师云老僧更是不奈何进云应菴只知他人失却鼻孔不知自家落尽眉毛师云那里是他落尽眉毛处进云特地一场愁师便喝进云若非父子至亲争得赤心片片师云上座又错会了进云杨岐道官不容针更借一问慈明便喝又作么生师云总是漆桶见解进云杨岐云好喝慈明又喝杨岐亦喝慈明连喝两喝杨岐便礼拜又作么生师云三生六十劫僧礼拜师乃云一槌便成方木逗圆孔不假一槌填沟塞壑少人知若也脚蹈实地南州打到北州头愈见金声玉振若也半前半后东土移来西土看对面隔千山华藏口似乞儿破席袋和底一时翻了也若也会得干三连坤六段若也不会切忌地盈虚灵隐佛海禅师遗书至上堂僧问昨夜春风偶发恶掀倒飞来峯倒卓嘉州大象喫一拳陜府铁牛攧折角正与么时佛海禅师迁化向什么处去师云大众证明进云恁么则烦恼海中为雨露无明山下起云雷师云川僧得与么䖃苴师乃云唿猿洞口虚空迸裂鵶飞不度如行如说三十三天扑帝钟打刀须是邠州铁喝一喝下座上堂蓦拈拄杖卓一下云上来讲赞无限胜因拄杖子平地𨁝跳撞倒灯笼露柱惊起太湖龙王恶发把须弥山一掴直得海晏河清风恬浪静狸奴白牯递相赞言善哉善哉风以时雨以时今年蚕麦熟五谷登东村王大嫂家夜来失却一头水牯牛浑家大小寻讨不见肚里热闷小女阿八从后门出长声歌曰寻牛须访迹学道访无心迹在牛还在无心道易寻山僧闻得呵呵大笑且道笑箇什么喝一喝云三十年后圣节上堂灵机廓彻妙叶无私智鑑洞明通途绝迹一切处现吉祥事不昧见闻觉知亘尘沙劫坚密身突出行住坐卧天上天下歌有道五湖四海乐无为林下道人将何报德多子塔前消息在一回拈出一回新上堂释迦不说说抝曲作直迦叶不闻闻望空启告马祖即心即佛挂羊头卖狗肉赵州勘庵主贵买贱卖分文不直且如文殊是七佛之师因什么出女子定不得河天月晕鱼分子檞叶风微鹿养茸上堂经行及坐卧常在于其中做牛便要拕犁拽把做马便乃㘅铁负鞍为人原始要终不求诸圣不重已灵或则三条椽下或则闹市门头成佛作祖披毛戴角上天堂入地狱担铁枷喫铁棒总不为分外百千年后筑着聱头拳踢相应鼻孔辽天也怪山僧不得何故贼无种相鼓笼上堂举僧问云门死向什么处去云门对他道在什么处师云云门秉杀人刀活人剑点检将来要且不知去处忽有问华藏死向什么处去只向他道薰风自南来殿阁生微凉请典座上堂举夹山在沩山充典座沩山一日问今日堂中喫甚菜座云两年同一春山云如法修事着座云龙宿凤巢师云柄霸在手纵夺临时敲磕将来百味具足其中只欠一味且道是油是酱若点检得出华藏功不浪施其或未然更听重下注脚辅弼宗门有老成一番提掇一番新咬姜呷醋知醎淡便是丛林过量人上堂拈拄杖卓一下云迷时只迷遮箇复卓一下云悟时只悟遮箇迷悟两忘粪扫堆头重添搕𢶍莫有向东涌西汲全机独脱处道得一句么若道不得华藏自道去也掷拄杖下座上堂举同安察和尚云喜醋鸣寒桧心印是伊传僧云何必察云众中有人在僧云同安门下道绝人荒察云胡人饮乳返怪良医僧云休休察云老鹤入枯池不见鱼踪迹师云动絃别曲有唱有酬其唱愈高其和愈峻其间郑卫之声虽则杂然五音六律拍拍是令华藏禅寺语录终临安府径山兴圣万寿禅寺语录参学小师崇岳了悟等编淳熙四年正月初七日师在常州华藏受请望阙谢恩毕捧勅黄示众云凤阙颁宣群生耸耳当阳拈出匝地普天唤回枯木龙吟别是一壶春色若也见得皇恩佛恩一时报毕其或未然却请维那分明宣过拈疏云诸佛说不到处祖师提不起时结角罗纹语言三昧尽从箇里流出辉腾今古不堕断常欲令四众共知何妨重为说破陞座拈香祝圣罢歛衣就座僧问九重丹诏下云端瑞气融融宇宙宽拈出少林无孔笛凭师吹起万年欢师云炉烟袅袅瑞气盘空进云拶出虚空为福海掇转须弥作寿山师云不为分外进云三圣道我逢人即出出则不为人时如何师云点进云拶师云莫杜撰进云八字打开师云尔从那门而入僧喝一喝师云几不问过进云兴化道我逢人即不出出则便为人时如何师云重言不当吃进云瞒和尚一点不得师云一任𨁝跳僧礼拜师乃云至化无私大千普应皇恩广被巖谷生春雷动风行龙骧虎骤无量殊胜併集恒沙妙义全彰不历化城直登宝所宝所既至遇缘即宗法随法行法幢随处建立移身换步物我一如各各不相知法法不相到且全身奉重一句作么生道良久云天上有星皆拱北人间无水不朝东入寺上堂僧问华藏海中张巨网惯打鲲鲸凌宵峯顶握钳鎚陶铸佛祖而今炉鞴既开一鎚便就时如何师云漆桶生光进云恁么则和尚不妨好手师云莫相钝置进云僧问应庵和尚远离光孝来赴妙严如何是不动尊菴云一别莲城五日程意旨如何师云步步蹈实进云既是不动尊因甚却有五日程师云穿天下人鼻孔进云和尚远离华藏来赴径山如何是不动尊师云步行进云昔日应菴今朝和尚师云老僧不识应菴进云今日又争讳得师云遭上座检点僧礼拜师乃云未到此间不妨令人疑着及乎到来依前门开八字楼阁参空走使文殊普贤驱驰释迦弥勒拈一放一草偃风行举一明三目机铢两如镜照镜似空藏空有佛处敲枷打锁无佛处见兔放鹰忽若总不与么如何通信良久云云静日月正雪晴天地春淳熙四年五月初十日恭奉圣旨就景德灵隐禅寺开堂皇帝遣中使降赐御香师谢恩捧香示众云御宝亲封君王颁赐不是人间薰陆亦非海外旃檀持来价重娑婆爇处为祥为瑞光扬佛日仰赞皇图山河大地发欢喜心蠢动含灵普薰正见判府安抚徽猷度疏师接乃云穷诸玄辩若一毫置于太虚竭世枢机到底不离于正念复呈起疏召大众云正念生也且道其中事作么生却烦表白宣读陞座拈香云此一瓣香恭为祝延今上皇帝圣躬万岁万岁万万岁皇帝陛下恭愿圣明御极膺万国之丕图贤哲佐时协千龄之庆会此一瓣香恭为祝延光尧寿圣宪天体道性仁诚德经武纬文太上皇帝圣躬万岁万岁万万岁恭愿尧仁广被舜德弥新亿万斯年永隆睿算此一瓣香恭为寿圣齐明广慈太上皇后中宫皇后皇太子皇孙两宫天眷庄严福算恭愿寿山增峻福海弥深同明般若正因共植金刚种智此一瓣香奉为参政相公参政相公枢密相公枢密相公判部尚书判部侍郎侍郎中书舍人舍人捧香天使都知太尉御带太尉诸位勋贵判府安抚徽猷都运敷文文武百僚同资禄算此一瓣香爇向炉中奉为前住明州天童山景德禅寺第十八代应庵大和尚用酬法乳之恩乃就座灵隐佛照禅师白槌云法筵龙象众当观第一义师云正令已行千差削迹佛佛从兹授手祖祖于是相传恁么会得便乃高揖释迦不拜弥勒其或尚留观听何妨致问僧问正法眼藏破颜微笑密付饮光涅槃妙心三拜归位独传二祖一花五叶遍界芬芳当恁么时的的相承一句作么生道师云须弥顶上浪滔天进云大千俱揑聚祖令正当行师云云从龙风从虎进云中兴此道正在今时未审和尚将何祝圣师云常将日月为天眼指出须弥作寿山进云恁么则舜日尧风无尽时师云满口道着进云世尊拈花迦叶微笑意旨如何师云车不横推理无曲断进云世尊道吾有正法眼藏分付摩诃大迦叶又作么生师云蛊毒之家水莫甞进云只如和尚见应庵分付个什么师云一物也无进云争奈破砂盆何师云一人传虚万人传实僧礼拜师云切忌妄通消息僧问演第一义提最上乘会凡圣于飞来峯前集人天于冷泉亭畔把住则天回地转放行则海晏河清当恁么时且道是谁家风月师云人人有分进云一片月生海几家人上楼师云一句合头语万劫系驴橛进云肃宗帝问忠国师如何是十身调御国师云檀越蹈毘卢顶上行意旨如何师云今古历然进云普光明殿上拨转铁牛机师云此心能有几人知进云只如国师道檀越蹈毘卢顶上行还明得十身调御也无师云料掉没交涉进云今日忽有问径山如何是十身调御作么生祗对师云垂手过膝进云大唐扶得真天子曾蹈毘卢顶上行师云别是一壶春僧礼拜师云只道得一半师乃云祖师心印状似铁牛之机去则印住住则印破不去不住当头坐断千眼顿开明如杲日宽若太虚不可以智知不可以识识人人具足物物圆成拈一机则千机万机顿赴说一句则千句万句流通譬如善舞太阿一不触手二不堕地三不住空又如狮子筋琴抚之则群音顿绝所以道大人具大见大智得大用搅长河为酥酪变大地作黄金普令一切有情无情不堕有为不住无为富贵不能骄贫贱不能困各各安其分守其当直得尧风荡荡帝道平平野老讴歌渔樵鼓舞且凭箇什么道理便乃如是天高群象正海阔百川朝谢词不录复举波斯匿王问佛胜义谛中还有世俗谛否若言其有智不应一若言其无智不应二一二之义其义云何佛言大王于过去龙光佛所曾问此义我今无说王亦无闻无说无闻是名一义二义师云拓开天关蹈翻地轴言言见谛句句朝宗还他过量人能提过量事于过量境界中作过量殊胜佛事虽然未免一处誵讹在今日忽有问径山胜义谛中还有世俗谛否若言其有智不应一若言其无智不应二一二之义其义云何只对道日月光天德山河壮帝居太平何以报万国尽欢唿久立众慈伏惟珍重灵隐佛照禅师白槌云谛观法王法法王法如是府中归上堂一出一入一动一静洒肆茶坊红尘闹市猪肉案头蓦然筑着磕着如虎戴角凛凛风生及乎归来相见依旧眉毛乌崒嵂地且道是佛法耶世法耶记得修山主云具足凡夫法凡夫不知具足圣人法圣人不会卓拄杖云一不知二不会东西南北转霶霈建会上堂千巖酿秀万木回春罗汉会兴贯通今古一愿龙王福护瑞雪快晴二愿施主归崇骈臻辐辏三愿大众同心同德扶掖丛林滴水氷生始终一致山僧曾有语云一手不独拍众手鸣掴掴豁开三要三玄门堪与人天为轨则昔日与么道今日与么举也是熟处难忘复举死心和尚示众云一人所在也须到半人所在也须到无人所在也须亲到师云死心和尚有年有德语不妄发如大冶精金千煅万炼成绕指之金然后裁截并无虚弃虽然毕竟意归何处三边一箭收功后四海何愁不太平结制上堂今朝十五日丛林皆结制径山有条攀条无条攀例逼拶露柱灯笼尽要心空及第现前普请证明不妨神通游戏下座各叙时暄便是灵山受记遂拈拄杖云唯有主丈子列列挈挈硗硗誵誵摇头摆尾道不是不是复召大众云且道拄杖子有什么长处遂掷下云不是不是下座请前堂首座鹤林印和尚立僧上堂佛法无人说虽慧不能了去却上头关面南看北斗虚空挂剑杀活临时鞭起临济瞎驴放出五祖铁酸豏尽大地人亡锋结舌扶竖佛祖正宗还他过量人能持过量事过量人已见过量事已闻且不涉言诠一句如何通信下座烦知事头首大众诣首座寮扣问降御香到上堂天地合其德日月合其明四时合其序风以时雨以时国秦时平民康物阜万姓四民合其一心熙熙焉陶陶焉一人有庆兆民赖之是故林下禅人居于四民之外二六时中据德山棒担睦州板驴耕夫牛夺饥人食拈一茎草作丈六金身将丈六金身作一茎草卷舒自在纵夺临时堪报不报之恩共助无为之化复举肃宗帝问忠国师如何是十身调御国师道檀越蹈毘卢顶上行前日开堂次僧问如何是十身调御山僧对他道垂手过膝诸人且道山僧与么答他与国师是一是二若道是一语言参差若道是二佛法岂有两般毕竟如何大海若知足百川应倒流举后堂演首座立僧上堂举一不得举二放过一着落在第二径山即不然举一了举二截断露布葛藤突出衲僧巴鼻如狮子王哮吼一声壁立万仞谁敢正眼觑看一向恁么去三十年后何止法堂前草深一丈所以释迦老子道譬如琴瑟箜篌虽有妙音若无妙指终不能发诸人要知妙音妙指齐发么下座诣首座寮告香天申圣节上堂心同虚空界示等虚空法证得虚空时无是无非法既无是又无非便乃以虚空为正体以恒沙国土为妙用以须弥不动之山为寿山以功德甚深之海为福海包罗万有津济四生实天中之天圣中之圣适当诞弥之月仰倾葵藿之诚一句全提千祥併集祝圣君寿地久天长上堂平白地上拈起一丝毫头尽大地人亡锋结舌远过恒沙国近在口皮边会则碓嘴生花不会则铁牛㘅草去却两头机如何通信良久云久雨不晴脚下泥深三尺谢知事上堂拈拄杖横按云尔有拄杖子我与尔拄杖子尔无拄杖子我夺尔主丈子芭蕉老汉只能瞻前不能顾后将常住物私置草薄花破过头致令后代儿孙向拄杖子节目上曳生节目凌辱宗风径山干索索地有也不与无也不夺为甚如此卓拄杖云一朝权在手看取令行时出乡上堂六月炎炎如火热谁知冷处胜氷雪红尘闹市等箇人七佛轨仪都漏泄报龙王须福护大千揑聚为檀度一言札住万机通自然光壮少林风复举世尊一日食时将至勅阿难持钵云当依七佛仪式阿难遂问如何是七佛仪式世尊召阿难阿难应喏世尊云持钵去师云大小世尊被阿难轻轻靠着未免唤钟作瓮上堂举僧问投子月未圆时如何子云吞却三箇四箇僧云圆后如何子云吐却七箇八箇师云吞却与吐却算来无处着要见滑稽人便是王番绰上堂无门无傍四达皇皇吾不知其名字故强名之曰道厕坑筹子𨁝跳入诸人八万四千毛窍里触着五脏神恶发连兜两掌直得血溅梵天山僧闻得袖手熙熙如登春台如享太牢是汝诸人还觉脑门重么喝一喝下座施司谏讣音至上堂风行草偃水到渠成信脚与么来云收雾卷是处皆春信脚与么去空澄海湛物我一如所以道去来不以象动静不以心如是则尘尘剎剎普现威权盖色骑声纤尘不立罗笼不肯住唿唤不回头古圣不安排至今无辙迹且道司谏施公即今在什么处良久云黄梁才梦断竺国一花敷复说偈云昔年相见谈真谛今日陞堂话去来一念廓然无向背春光铁树自花开上堂僧问世尊道见见之时见非是见见犹离见见不能及时如何师云一槌击碎进云只如山河大地日月星辰枞然前陈离见见底是箇什么师云分身两处看进云直得描不成画不就师云也是斋后钟师乃举镜清问玄沙学人乍入丛林乞师指箇入路沙云还闻偃溪水声么清云闻沙云从遮里入镜清于此得箇入处五祖和尚云果是得入一任四方八面若也未然辄不得离却遮里大慧叔祖云若要真箇得入直须离却遮里师云三大老总是岐路相漆桶相揩有甚快活处径山则不然入之一字亦不喜闻谢知事头首上堂云叙谢之余复有何事其进也风行草偃水到渠成其退也玉蕴荆山其价愈重且道不落进退一句作么生道油煎石磉盘风吹毛毬走虚空背上白毛生拈得鼻孔失却口喝一喝下座上堂诸佛说不到处人人开口道着诸佛行不到处人人举足蹈着既道着又蹈着因什么从朝至暮不自觉知良久云只为分明极翻令所得迟上元上堂十五日已前明头来明头打十五日已后暗头来暗头打正当十五日一灯然百千灯灯灯相续廓彻圣凡观世音菩萨将钱买胡饼放下因什么却是箇铁酸豏若作佛法商量故是匙挑不上不作佛法商量平地陷人无数总不与么也是食饱伤心下座街坊纳疏上堂僧问宝山既到莫空归如何是径山宝师云有眼者见进云圆陀陀光烁烁遮边那边无不着师云海神知贵不知价留与人间光照夜进云和尚还知么师云老僧若知即说似上座师乃云去年第一会水陆街坊今年罗汉第一会里纳疏识得去年人便是今年事今年与去年非新亦非故攂鼓共证明眉毛俱卓竖北欝打三更西瞿日未暮其施汝者不名福田供养汝者堕三恶道还会么行到水穷处坐看云起时复举僧问赵州如何是不错底路州云明心见性是不错底路师云赵州眼观东南意在西北大似狐狸恋窟有甚快活处忽有问径山如何是不错底路只向他道家家门里透长安上堂举僧问风穴语默涉离微如何通不犯穴云长忆江南三月里鹧鸪啼处百花香风穴老和尚将白麫和麸壳粜了引得后来人徒向百花香处作道理成群作队外边打之遶径山则不然忽有问语默涉离微如何通不犯即对他道置将一问来上堂修造未逾两箇月丛林便觉日荒凉今朝重整旧洪范铁佛须教尽放光记得古人有一日不作一日不食之语时时提起咬嚼过如醍醐灌顶诸人若信得及蓦地咬透便见禅道佛法当甚破甑箄下座四月八上堂今朝乃是黄面老子脇诞令辰诸方浓煎香汤谓之浴佛径山有条攀条大家淈𣸩佛佛或时出或时没从来不守旧窠窟既不守旧窠窟且作么生浴下座佛殿里烧香端午上堂五月五日端午节阴云叆叇甘雨未决君王降赐宝香林下祈求恳切孚祐龙善时节好将一雨润焦枯匝地清凉消恼热记得僧问干峯十方薄伽梵一路涅槃门未审路头在什么处峯以拄杖子划一划云在遮里僧后请益云门门拈手中扇云扇子𨁝跳上三十三天筑着帝释鼻孔东海鲤鱼打一棒雨似盆倾大众干峯摇头云门摆尾亘古亘今挂人唇齿径山有条攀条拈拄杖掷下云会看云雷殷地起上堂僧问放行特地隔千山把住无端亦自瞒千手大悲难摸𢱢铁牛撞破赵州关如何是赵州关师云天上天下人透不过进云有佛处不得住时如何师云头上漫漫进云无佛处急走过又作么生师云三千里外逢人不得错举进云恁么则不去也师云札进云摘扬花摘扬花又作么生师云丁一卓二进云金毛狮子尾咤沙师乃笑僧礼拜师乃云有佛处不得住陜府铁牛双角露无佛处急走过南海波斯鼻孔大三千里外摘扬花种豆由来生稻麻拈拄杖云赵州来也遂卓一卓下座上堂举僧问投子依稀似半月彷彿若三星干坤收不得师于何处明投子云道什么僧云想师只有湛水之波且无滔天之浪投子云闲言语雪窦拈云投子古佛不道不知点检将来直是天地悬隔才问和声便打师云田地稳密佛眼不能窥坐筹帷幄决胜千里还他投子老人遮僧也解扣关击节上门上户只是插手脚不得雪窦道和声便打也是贼过后张弓径山禅寺语录终临安府景德灵隐禅寺语录参学小师崇岳了悟等编淳熙七年六月二十四日师在径山受请望阙谢恩毕捧勅黄示众云九重天上降来善法堂前拈出明如杲日宽若太虚光扬佛祖家风流通正法眼藏恁么见得堪报不报之恩其或未然维那分明道破拈疏云黄面老子二千年前灵山会上付嘱国王大臣一则语流布天上人间绵绵不坠有眼者见有耳者闻闻见既通塞却耳根更须谛听陞座拈香祝圣罢歛衣就座僧问丹书来凤阙瑞气蔼禅坊少室无私句当机愿发扬师云杲日当空进云万邦歌舜化千载祝尧年师云倾尽此时心进云安抚疏中道径山天目之奇峯久尸法席灵隐钱塘之胜概愿得主盟且道住灵隐好住径山好师云一点水墨两处成龙进云兵随印转将逐符行师云直须截断脚跟始得进云恁么则草鞋高挂龙床角坐振飞来第一峯师云声前句后一时收师乃云一处通千处百处一时通一处透千处百处一时透如开武库错落交辉又如大火聚觑着燎却面门如是则居方则方遇圆则圆拈一茎草作丈六金身拈丈六金身作一茎草坐断情尘意想不落见闻觉知敲唱俱行十虚通畅且移身换步一句作么生道薰风生阃外白日遶须弥入寺上堂僧问喝石巖畔中兴后五百岁丛林灵鹫峯前重新二千年前公案拈花微笑即不问正令全提事若何师云普天匝地进云斩新日月特地干坤师云又得上座重证明进云凭师一滴曹溪水散作皇都内苑春师云尔脚跟下事作么生进云适来亲从僧堂里来师云毕竟是箇什么进云札师云杜撰禅和师乃云孤峯顶上目视云霄未为究竟十字街头和泥合水转见周遮二途不涉别有生机一路如龙得水似虎靠山把断要津不通凡圣犹落时人升降处而今坐立俨然见闻不昧箇箇负冲天气概人人怀赤之珠到箇里如何通信如何受用所以道是法住法位世间相常住如是则山河大地不碍眼光四圣六凡互为主伴坐见声和响顺万法无差举一明三目机铢两横该竖括纵夺临时且到家一句作么生道蒲团时倚无余事永日寥寥贺太平淳熙七年八月二十九日恭奉圣旨就本寺开堂皇帝遣中使降赐御香师领众谢恩毕捧香示众云中天颁降大地蒙熏聚为光明幢散作香水海辉腾佛日丕赞皇图天上人间开佛知见判府安抚尚书度疏师接呈起云释迦老子四十九年横说正说说不到处总在箇里流出包罗万有囊括十虚如是信得皇恩佛恩一时报毕设或未然何妨道破指法座云此座高广从古若佛若祖尽向顶𩕳上扬尘簸土埋没已灵今日当头坐断直教八面风清拈香云此一瓣香恭为今上皇帝祝延圣寿万岁万万岁此一瓣香恭为光尧寿圣宪天体道性仁诚德经武纬文太上皇帝祝延圣寿万岁万万岁此一瓣香恭为寿圣齐明广慈太上皇后中宫皇后皇妃皇太子皇孙两宫天眷庄严福寿此一瓣香奉为大丞相暨合朝文武百官同增禄算此一瓣香四年于兹两回拈出奉为前住天童山第十八代先应庵大和尚用酬法乳之恩歛衣就座径山印和尚白槌云法筵龙象众当观第一义师云第一义谛空洞无象表里一如佛及众生尽为增语且作么生观若有心观属妄想无心观属断见不有不无心观颟顸佛性莫有具透关眼衲僧出来大家擎展僧问九重天上降香来遍界祥光拨不开佛祖机先提正令蟭螟眼里舞三台正与么时知恩报恩一句作么生道师云天高群象正海阔百川朝进云直得龙吟雾起虎啸风生师云锦上铺花又一重僧问释迦掩室净名杜词以至诸方横拈倒用总是撩钩搭索毕竟直截一句作么生道师云迅雷不及掩耳进云德山见人入门便棒临济见人入门便喝如何师云钩头有饵秤尾无星进云德山道我宗无语句亦无一法与人如何师云杀人刀活人剑进云临济道赤肉团上壁立千仞又作么生师云富嫌千口少贫恨一身多进云长袖善舞多财善贾师云且喜没交涉进云二大老恁么告报辉映古今未审灵隐作么生师云别是一壶春色进云金镞惯调曾百战铁鞭多力恨无雠师云只得瞻之仰之僧问法幢高建御楼前令正全提法鼓才挝金殿上欢声鼎沸直得天垂雨花帐香散玉楼风为国开堂愿闻法要师云祥云捧日进云恁么则天人群生类皆承此恩力师云粉骨碎身未足酬进云只如衲僧分上事又作么生师云铁额铜头不奈何进云祖师道心随万境转转处实能幽如何是转处实能幽师云十字纵横活鱍鱍进云随流认得性无喜亦无忧又作么生师云八臂那咤辊绣毬进云云门云咭嘹舌头老僧倒退三千里意旨如何师云蛊毒之家水莫甞进云便与么坐乐升平去也师云一人有庆兆民赖之师乃云灵源不昧万古徽猷入此门来莫存知解知解既不生如王宝剑杀活临时举一明三目机铢两尘尘剎剎普现威权物物头头全彰正眼便见一尘含法界一句截千差于一毫端现宝王剎坐微尘里转大法轮高而无上仰不可及渊而无下深不可测自然风行草偃水到渠成不是神通妙用亦非法尔如然何故乃是当人从无量劫来现成受用境界契券分明直饶千佛出现各各放大宝光也侵占一星儿不得所以道一切法不生一切法不灭若能如是解佛法常现前以此寿圣人则天长地久以此祝贤佐则伊尹周公以此保国安民以此康福天下殊胜中殊胜奇特中奇特毕竟结角罗纹在什么处天上有星皆拱北人间无水不朝东复举僧问百丈大智禅师如何是奇特事百丈云独坐大雄峯僧礼拜百丈便打师云百丈善能据虎头亦解收虎尾虽然头尾两全至竟未彻源底今日忽有问灵隐如何是奇特事只对他道为国开堂僧若礼拜但云知恩方解报恩且道与百丈是同是别若拣得出平步青霄其或未然更听一颂虎骤龙骧与么来蓦然平地起风雷棒头正眼明如日凛凛清风廓九垓久立众慈伏惟珍重径山印和尚白槌云谛观法王法法王法如是解夏上堂四月十五日结七月十五日解六只骰子满盆红大都只是看头米喝一喝径山别峯和尚至上堂举仰山道东寺师叔若在慧寂不致寂寥师云仰山和尚好语只是语上偏枯灵隐即不然径山师叔若在灵隐不致寂寥何故闽蜀同风上堂举老宿云祖师九年面壁为访知音若与么会将来喫铁棒有日在又有一老宿云祖师九年面壁何不惭惶若与么会更买草鞋行脚三十年瑯瑘和尚拈云既不然且道祖师面壁意作么生欲得不招无间业莫谤如来正法轮师云二老宿敲塼打瓦瑯瑘和尚画虎成狸诸人要见祖师面壁底意旨么穷坑难满上堂五日一参诸方常例不说少室单传不说灵山受记会则目前包裹不会则三头六臂忽有箇不受人瞒底出来道遮里是什么所在说会与不会只对他道作贼人心虚会庆圣节上堂虚空可量风可系无能尽说佛功德佛功德海既难量吾君圣寿亦如是出乡归上堂持钵去持钵归草鞋根断通消息玲珑八面尽光辉游魔宫入虎穴当机撞着恶聱头直教心地顿休歇且据箇什么道理便乃如是老不以筋力为能复举黄龙南禅师示众云有五种不易一化者不易二施者不易三变生为熟者不易四端坐喫者不易更有一种不易是什么人良久云𦗚便下座时真点胸作首座藏主问云适来和尚道五种不易是什么人首座云脑后见腮莫与往来师云一手不独拍两手鸣掴掴豁开三要三玄揑碎佛祖标格村歌社舞得人憎胜似当年白拈贼上堂今朝三月十五天色半晴半雨十分春色在枝头满眼觑见没可覩报诸人莫莽卤甜瓜彻蒂甜苦瓠连根苦上堂僧问南泉和尚云自小牧一头水牯牛拟向溪东放不免食国王水草拟向溪西放不免食国王水草意旨如何师云四稜搨地进云南泉又道不如随分纳些些总不见得如何是纳些些师云横该竖抹师乃举南泉示众云王老师自小牧一头水牯牛拟向溪东放不免食他国王水草拟向溪西放不免食他国王水草不如随分纳些些总不见得长庆云南泉是前头为人后头为人云门云且道是牛外纳牛内纳直饶说得纳处分明我更问尔觅牛在雪窦云一时穿却师云南泉起模画样长庆披砂拣金云门鼻孔先穿雪窦据欵结案蓦拈拄杖云更有一箇在什么处掷拄杖下座上堂有一句子到汝诸人截却舌头无一句子到汝诸人一任横三竖四二途不涉佛眼难窥狭路相逢握鞭回首即不问诸人只如赵州到茱萸轻轻靠却拄杖便出去意作么生喝一喝云禹力不到处河声流向西结夏上堂云十四十五立规立矩十六十七无固无必以大圆觉为我伽蓝身心安居平等性智黄面老子二千年前留一则公案直至于今毫发不差灵隐移向十四日施展说人还见么还闻么蓦拈拄杖卓一卓云只此见闻非见闻无余声色可呈君箇中若了元无事体用何妨分不分喝一喝下座上堂举僧问巖头浩浩尘中如何辨主头云铜砂罗里满盛油师云巖头拔贫做富未是作家今日忽有问灵隐浩浩尘中如同辨主只对他道日轮正当午喝一喝上堂平白地拈起一丝毫头尽大地人亡锋结舌百尺竿头进得一步妙喜世界百杂碎达磨大师九年面壁知他是真耶是伪耶灵隐咬定牙关力尽神疲也检点他不出何故彼彼丈夫三十年前五十年后拳趯相应忽然悟去未免撞入漆桶队里到箇里如何铁卵生儿复举僧问法眼如何是曹源一滴水法眼对道是曹源一滴水师云法眼和尚向百战场中舞纛旗未免傍观者哂忽有问灵隐如何是曹源一滴水只对他道和屎合尿葛中书请上堂狮子教儿迷子诀拟前跳掷早翻身罗纹结角交锋处鹘眼临时失却踪恁么观来是什么宗旨是什么标格是什么去处还有开口分也无所以灵山会上百万众前黄面老子拈起一枝花独迦叶尊者破颜微笑世尊便云吾有正法眼藏涅槃妙心分付摩诃大迦叶落第二头临济问黄檗佛法的的大意三遭六十痛棒落第三首总不与么牙如剑树口似血盆大棒打不回头千人万人罗笼不住正是十字街头痴汉见解大丈夫汉眼里有筋皮下有血二六时中只守闲闲地饥则喫饭困则打眠寒则向火热则乘凉上无诸佛可仰下无众生可度人与非人性相平等撞着明眼道流轻轻拶着便见水里火发正与么时凭箇什么道理故能如是良久云自从蹈断曹溪路直向毘卢顶上行复举钱塘昔有官人因僧相见次僧问甚处来僧云马大师处来官云近日说何法僧云即心即佛被官人揖出次日复有一僧相见官问甚处来僧云马大师处来官云近日说何法僧云非心非佛又被官人揖出师云手擎仲尼日月腰佩佛祖灵符须还遮官人灵隐今日不免更为重说偈言即心即佛也揖出非心非佛也揖出地转天回岂等闲即知此物非他物以此显追崇决定当超越次回阴隲保家堂自然福寿永无双下座上堂穷诸玄辨竭世枢机粪扫堆头重添搕𢶍明投暗合水到渠成作贼人心虚抱赃叫屈德山棒如雨点临济喝似雷奔正是平地上干戈太平时细作衲僧家有一条活路千圣不曾蹈着土旷人稀蓦拈拄杖云拄杖子列列挈挈善别端倪遂掷下云好日多同上堂达磨不来东土二祖不往西天石室行者蹈碓忘却移步玄沙讨鱼卖峭蹈翻钓船且道遮一队汉还有衲僧巴鼻也无良久云当门不用栽荆棘后代儿孙惹着衣解夏上堂一箇葫芦才倒地满地葫芦尽倾倒欲识单传直指禅今日鬪凑得恰好上堂举僧问巖头路逢勐虎时如何头云拶师云巖头眼观东南意在西北好一拶性命落在别人手里淳熙十年八月初三日乞退灵隐得旨上堂四年居此日波波累及禅和不奈何今感圣恩林下去一轮秋月照天河灵隐禅寺语录终明州太白名山天童景德禅寺语录参学小师崇岳了悟等编淳熙十一年正月在平江元知府菴受请上堂举先应庵受天童请日偈毕乃云山僧亦有一偈举似大众去年八月间得旨与安闲摆动水云性纵步到阳山元宅诸子第忻然力追攀菴居三箇月开怀宇宙宽忽接四明信来书意盘桓天童虚法席使君语犹端迢迢遣专使不问路行难山僧临晚景不敢自相瞒搥鼓乐与行四众亦欣欢先师未了底应是起波澜敢问大众如何是先师未了底一回饮水一回噎临济德山俱汗颜上堂祖师心印不涉言诠问讯烧香早成多事行棒行喝开眼尿床举古举今泥中洗土别有向上一路千圣不传总是熟睡饶噡语衲僧家心愤愤口悱悱到者里如何即是以拂子击禅床云衲帔蒙头万事休此时山僧都不会上堂举玄沙问镜清不见一法是大过患汝道不见是什么法清指露柱云莫是不见遮箇法么沙云淛中清水白米从汝喫佛法未梦见在师云二尊宿蓦札相逢大似小儿则剧相似佛法身心何在先应菴拈云镜清放顽佛也不奈伊何若不是玄沙识破几被露柱吞却师喝云若教频下泪东海也须干结夏上堂二千年前旧公案今日拈来重剖判任是铁眼与铜睛也须更入红炉煅众中忽有箇不受人瞒底出来道尽大地是箇红炉也煅某甲不破只向他道我也知尔向鬼窟里作活计约斋张直阁书至上堂佛佛授手祖祖相传不昧见闻觉知突出衲僧巴鼻风行草偃水到渠成如太阿在手凛凛神威谁敢正眼觑着所以诸佛以此出世祖师以此西来干坤以此覆载日月星辰以此照临天堂地狱以此而分善恶四圣六凡以此头出头没衲僧家以此提向上钳鎚碎圣凡窠臼窠臼若尽直得上无攀仰下绝弓躬常光现前壁立万仞正与么时如何与约斋相见良久云锋铓影里分缁素鼻孔依前搭上唇复说偈曰居于富贵中不为富贵误赤手挨开解脱门四方八面俱独步佛祖不知由凭谁立本据咄咄咄力㘞希闻见觉知齐合掌铁牛生得凤凰儿上堂举僧问赵州澄澄绝点时如何州云犹是人家客作汉师云遮僧置箇问端不妨崄峻争奈赵州有起膏盲底手段虽然如是总落在天童手里毕竟如何喝一喝下座上堂十五日已前开池不待月十五日已后池成月自来正当十五日吹无孔笛唱太平歌佛及众生同声唱和且超群拔萃一句作么生道四海浪平龙睡稳九天云静鹤飞高圣节上堂日日是好日时时是好时惟有十月二十二吉星垂照最希奇上堂说到行不到好肉剜疮行到说不到扶篱摸壁行说俱到石笋抽条行说俱不到担雪填井离四句绝百非即不问诸人且道文殊问不二法门维摩因什么默然喝一喝云贪他一粒粟失却半年粮上堂举僧问云门不起一念还有过也无云门对他道须弥山师云大小云门话头也不识上堂朝说暮说展演河沙句义不是衲僧分上事行棒行喝敲床竖拂扬眉瞬目不是衲僧分上事透出两重关逗到不疑之地正好朝打三千暮打八百且道过在什么处欲得不招无间业莫谤如来正法轮天童语录终密菴和尚小参参学小师崇岳了悟等编解夏小参释迦不说说迦叶不闻闻天河风浪静星斗位区分与么与么有解有结不与么不与么无解无结与么不与么结中有解不与么却与么解中有结忽若总不与么前不至村后不至店千人万人攒簇不入如大日轮升于虚空有眼者见其清净光明无坏无杂虽居众色不与一切和合灵觉妙明拣非煅炼当与么时还着得解结两字么还着得佛法两字么还着得世法两字么还着得是非长短数字么酌然是着不得何故岂不见道般若如大火聚近之则燎却面门又如涂毒鼓挝之则闻者皆丧纵饶三世诸佛六代祖师竞出头来显大威权出广长舌横说竖说尽在光明影里发现于衲僧分上全无交涉且道衲僧有什么长处困来曲臂支头睡不怕人来偷枕头复举云门问洞山近离甚处山云查渡门云夏在什么处山云湖南报慈门云几时离彼山云八月二十五门云放汝三顿棒山至来日却上问讯昨日蒙放三顿棒不知过在什么处门云饭袋子江西湖南便与么商量洞山豁然大悟师云云门大师放去太奢收来太俭末后慇懃何不与他本分草料致令和泥合水洞山与么悟去也是杓卜听虚声冬至小参却物为上逐物为下若论战也箇箇力在转处古人拈一机示一境无不精彻渊奥廓彻圣凡恰似壮士架千钧弩百发百中为他末上着脚手处牢固外物摇撼不动终有成立之节衲僧家出一丛林入一保社多历年所己躬大事不能发现盖为末上着脚手处迟缓坐在脚头脚尾听不出声见不超色如蚕作茧自萦自缚十二时中无片时快乐至竟终成废人而今若要直截与生死作头底无非向一念欲起未起时提起一刀两断自然内空外空有为空无为空四方八面空索索地觅其空处了不可得到箇里回头一觑蓦地冷灰里豆爆如关将军入大阵拚ㄙ云其性命不见有百万兵众当恁么时如何共语如何凑泊还肯说向人么秉杀人刀活人剑与一切处为祥为瑞为冤为害便见顶门上时时一阳来复脚跟下日日万汇发生拨草瞻风便具缁素眼目秤斤定两毫发不差一切处恰恰地天自高地自厚饥飡渴饮一切寻常到遮境界便是一员无事道人方敢称为行脚高士其或未然莫将闲学解埋没祖师心复举祖师道心随万境转转处实能幽随流认得性无喜亦无忧师云大小祖师抓头不知痒处璨禅人荐考请小参佛法至妙妙在明心心若洞明前后际断三祇劫空觅其空处了不可得如红炉上一点雪相似到箇里生也生他不得死也死他不得既生死他不得即无生死可出亦无菩提可求人与非人性相平等全体是箇大解脱门二六时中受用转辘辘地出生入死不犯毫铓或去或留全超旷劫所以道一念普观无量劫无去无来亦无住如是了知三世事超诸方便成十力又道生灭去来本如来藏当处出生随处灭尽祖师又道起诸善业亦是幻造诸恶业亦是幻身如聚沫心如风幻出无根无实性从上诸圣尽向生死海中头出头没互相激扬只要当人直截承当自见诸人不肯回光返照流浪生死且如山河大地是幻日月星辰是幻明暗色空是幻四圣六凡是幻山僧说底口中水漉漉地是幻诸人耳里听底寂寂惺惺是幻作么生说箇幻出底道理向遮里挨得一机通拶得一机透在诸佛分上不增一丝毫在诸人分上不减一丝毫便识得致政承务出生入死得大自在落处非唯识得承务落处又且识得璨禅人起一念心为严父追修落处功不浪施有时恁么也得有时不恁么也得有时恁么不恁么总得苟或情存限量堕在声前句后今夜不免和泥合水更为诸人重说偈言山河大地不是幻日月星辰不是幻明暗色空不是幻四圣六凡不是幻山僧说底不是幻诸人听底不是幻恁么会得便知幻出底道理分分晓晓地然虽如是且致政承务即今在什么处安身立命良久云日出心光耀明明不覆藏复举祖师道父母非我亲师云眼里耳里绝纤尘诸佛非我道师云铁眼铜睛觑不破汝言与心亲师云蚊子排头咬铁钉汝行与道合师云上下四维俱匌匝只将此语报深恩朵朵红莲火里发小参尽大地撮来如粟米粒大抛向面前有眼者见有耳者闻要且不是心不是佛不是物不是禅道佛法亦非少室单传灵利汉闻与么告报如惯战良马闻锣鼓声浑身痒簇簇地千人万人罗笼不住有口说不到有耳听不闻有眼觑不透三世诸佛仰望不及六代祖师提掇不起天下老和尚摸𢱢不着一大藏教诠注不及黄面老子得此柄霸入手便道未离兜率已降王宫未出母胎度人已毕达磨大师得箇消息便道单传心印不立文字直指人心见性成佛尔后一人传虚万人传实互相激扬如天普盖似地普擎寂寥非内宽廓非外及至德山临济出来各逞威权行棒行喝傍若无人雪峯辊三毬俱胝竖一指汾州莫妄想玄沙因我得礼尔以至从上老冻齈全提半提直是天下无敌正眼观来于自己本分事大似隔靴抓痒有什么快活处遮些出格巴鼻除非当人自肯知非退步就己脚跟下推勘到词穷理尽无告诉处本地风光顿尔现前四大五蕴一时脱落空索索地如人拾得至宝终不说向人我宝重几两直几钱明眼汉没窠臼拟不拟便斩为三段复云记得先应庵在蒋山时因大慧禅师至陞座举佛眼和尚做无为军化主路中着跌有箇省处归来举似五祖后在客司因夜坐拨火忽然勐省虽然如是每至入室未能深入阃奥从容请益五祖祖云我为尔说箇喻子正如一人牵一头牛从窓櫺中过两角四蹄俱过了唯有尾巴过不得某自虎丘先师处闻此语在肚皮里信知在今天下无人理会得所以密之三寸今日不因师叔老师到来小姪此生无因拈出敢问大众既是大底过了如何尾巴过不得且道誵讹在什么处小姪今日对众拈出供养师叔大和尚愿与赵州同年为佛法作大主张使天下衲僧洞彻此一段奇特大事师乃云先师举了也是浑崘吞箇枣至今未有人动着今夜从头说破也要共知五祖和尚错举先师亦乃错传山僧不免将错就错蓦拈拄杖卓一下云错错空里磨盘生八角喝一喝掷拄杖下座解夏小参竖起拂子还见么敲禅床云还闻么只此见闻非见闻无余声色可呈君箇中若了全无事体用何妨分不分古人八字打开了也恁么见得便见杰上座今夏九十日内入大光明藏中唿唤森罗万象明暗色空情与无情上至非非想天下至空轮水际一切蠢动含灵尽向拂子头上安居同时禁足不说佛不说祖不说玄不说妙不守蜡人氷不怜鹅护雪只是应时应节不失其宜大尽三十日小尽二十九饥飡渴饮任运腾腾佛界不收魔界不摄直得皇风荡荡帝道平平野老讴歌渔人罢唱而今一夏周毕驱遣各归所止随家丰俭长者长法身短者短法身逍遥自在任性方圆而无拘执众中忽有箇衲僧出来道长老长老我自行脚走遍天下每见善知识小参普说尽是攒花簇锦结角罗纹说得盛水不漏或大机大用驱耕夫牛夺饥人食呵叱列祖挤排先圣如风雷电卷看者不容眨眼今夜如此提持全无巴鼻全无滋味如蚊子上铁牛相似直是无下嘴处也令人疑着到遮里如何对他即是棒将去得么喝将去得么莫是跳下禅床归方丈得么不然别将两转新鲜语答将去得么如斯理论尽是诸方用过底药方非但起人膏盲之疾不得益令增他重病既总不与么如何即是而今向佛祖说不到处天下老和尚飏下不用底对他非唯对他且要闻者见者荡尽胸中禅道佛法知见人人如狮子王咤沙地哮吼一声壁立万仞若他道使人疑着只对他道大疑之下必有大悟复举僧问云门大师初秋夏末前程忽有人问夫审对他道什么门云大众退后僧云过在什么处门云还我九十日饭钱来师云平如镜面崄若刀山遮僧有破牢关底机谋云门善用不战屈人兵底手段虽然如是鼻孔在灵隐手里岁夜小参年穷岁尽时或笑或颦眉饱者终日饱饥者终日饥唯有衲僧家不耕而食不蚕而衣孜孜矻矻如愚如痴忽听忠言逆耳便见心动神疲禅和子禅和子不须疑或去或住总是父母未生时山僧恁么告报未免凤林咤之复举颂云一年三百六十日今宵正是结交头移身换步无多子六合清风来未休普说师初住乌巨普说某自携被入方丈经五十日未曾举着方丈职无他盖此间有数人勤旧皆是见前辈大尊宿经大炉鞴中锻鍊过来故乃缩手此者有数人新发心菩萨到来不免为他东说西说凡遇挂牌诸勤旧不劳访及新发心兄弟有长处大家相布施不妨如不来亦无固必若论诸人分上事未入父母包胎已前净裸裸地及乎撞入父母包胎里也净裸裸地一旦跳出头来也净裸裸地千圣着眼不到万灵瞻仰无门日往月来不觉不知一念心才动堕落染净二缘便见有天堂地狱九有四生有禅道可参有佛祖可敬有异类可贱如此是是非非纷然于怀白日间被它使得七颠八倒昧却本地风光本来面目便被三世诸佛瞒了六代祖师瞒了森罗万象瞒了蠢动含灵瞒了若是箇大丈夫汉冷地回头一觑蓦地如悬崖石裂一番说什么三世诸佛六代祖师便见三世诸佛说梦六代祖师说梦天下老和尚说梦方见赵州和尚道老僧使得十二时汝等诸人被十二时使看他得底人吐一言半句终是逈别水潦和尚被马祖拦胸一蹈起来便道百千法门无量妙义总向一毫头上识得根源去虽然如是正好喫铁棒在德山和尚在蜀中讲经论声压四川闻南方有不立文字单传心印见性成佛之语愤愤不肯载一车疏钞要来勘一队魔子始抵澧州龙潭见信和尚便问久向龙潭及乎到来潭又不见龙又不现信和尚也不着忙也不行棒也不行喝只徐徐地向他道子亲到龙潭此语最毒他虽是箇座主不敢胡撑乱拄便乃休去若是硬主张底只怕口空硬辊将去有什么救处遂从此执侍夜立更深潭云侍者何不出去德山挨帘出乃云外面黑龙潭遂点纸烛度与才拟接潭便吹杀德山便礼拜潭云子见箇什么道理便礼拜德山云从今已后更不疑天下老和尚舌头去也龙潭和尚老婆心太甚若见礼拜便好拽拄杖赶出三门外佛法至今未至扫土既已放过德山次日便乃撒屎撒尿将一车疏钞堆在法堂前拈火炬云穷诸玄辩若一毫置于太虚竭世枢机似一滴投于巨壑便烧却后来做尽鬼怪不可尽说若是着实参禅兄弟且从那里参起只向疑不破处横咬竖咬如咬生铁橛相似千万莫教沾着牙齿才沾着牙齿便了不得蓦地失口咬破便见百味具足自己分上如十日并照不妨快活某平生参见数人善知识末后方见应庵每见兄弟云在尊宿身边得箇悟处得他说话方法嗣他某见应菴先师也无悟处也不曾参得他禅也不曾得他一言半句说话只是被他骂得身心顽了今日被人推出做长老只据遮些子与兄弟评论虽然如是杰上座说底切莫记一字他日便成蛊毒去也珍重普说时光如箭急始见结制又过了二十日兄弟自己事如何一等是抛离父母挑囊负钵蹈破草鞋直须硬着嵴梁穷究教彻头彻尾去莫只半青半黄似有似无向长连床上闭眉合眼不是冥然无知直是惺惺历历上不见有诸佛可仰下不见有众生可度中不见有自己可爱只觉肚里热閧閧地快活无比默自点头以谓天下无双才跳下床都不见了被人把断咽喉推勘又却去不得何故只为不曾亲证亲悟乃是暂息尘缘认得眼前些子光影以为究竟此病最苦所以云门道光不透脱有两般病一切处不明面前有物是一又透得法空隐隐地似有箇物相似亦是光不透脱又法身亦有两般病为法执不忘已见犹存坐在法身边是一直饶透得法身去放过则不可子细捡点将来有什么气息亦是病云门大师向人着手脚不及处痛下一锥也只要诸人回头转脑若是亲证亲悟大法明底人说什么把断咽喉渠自有超宗异目生涯开眼时也只恁么湛湛地闭眼时也只恁么湛湛地上刀山攀剑树也只恁么湛湛地上三十三天也只恁么湛湛地与平常人初无二样不作许多般鬼怪只是肚里逈别等闲被人挨拶着便如火星迸散又如水上按葫芦相似转辘辘地谁能拦截得住到遮境界三世诸佛也觑不破生死魔军向甚处摸𢱢迷悟向甚处栖泊是非向甚处摇撼通上彻下净裸裸地赤洒洒地全体是箇当人受用大解脱门佛法世法打成一片有时拈一茎草作丈六金身有时将丈六金身作一茎草舒卷自在纵夺临时别无他术只为亲证亲悟了达三祇劫空不被诸尘所转而今兄弟未到遮般田地硬将山河大地明暗色空情与无情差排要归自己岂非大错见人下拍渠也拍见人下喝渠也喝不道尔底不是轻轻从脚跟下勘又却不知落处只成脱空业识忙忙无本可据深可痛哉逗到孤灯独照时一点气落上一点气落下面前黑似漆求死不得求生不得当此之时悔将何及莫言不道所以道参须实参悟须实语阎罗大王不怕多语兄弟既来此深山穷谷中相聚杰上座遮里也无禅到尔参也无道到尔学也无钱到尔使也无好食到尔喫也不会顺摩捋尔只有噼胸一拳尔若参得透尽未来际受用无尽若参不透定向背地里商量此箇拳头如漫天网子相似只要诸人跳得出如斯理论有什么交涉每见兄弟来室中下语多在六根门头着到脚步窄狭今夜一等是入泥入水据平生管见举似大众昔行脚时入一尊宿室乃问香严上树如何对云只见锥头利不见凿头方又云上座因什么丧身失命对云某甲今日倒退三千里问云此是树上语树下语对云杜撰长老如麻似粟声未绝尊宿便打某甲接住云未在更道尊宿大笑次见尊宿乃竖起拂子云山河大地明暗色空总在拂子头上对云三千里外赚我来宿拂一拂云酌然酌然某甲把住拂云和尚离却拂子别道尊宿笑云是拂子作么生离某甲乃倒拂一拂便出次日入室乃问云天人群生类皆有箇欢喜处某叉手进前云某甲也无欢喜处宿云上座为什么入门便笑某甲乃指云看遮老和尚当面败关宿便掌某甲乃笑宿云草贼大败某便出看来此尊宿下刃迟了若是杰上座见他叉手进前某甲也无欢喜处便与噼胸一拳待他拟开口再与一拳虽然如是也要诸人检点又见一尊宿乃问如何是圣谛第一义对云一对草鞋三只子宿云犹是第二义对云老老大大诳惑人男女有甚了期宿大笑对云和尚恁么为人阎老面前喫铁棒有日在更有多多葛藤不欲尽说平生败阙处尽情抖擞了也夜深久立颂赞德山托钵斫却月中桂清光转更多狐狸俱屏迹狮子奋金毛狗子无佛性狗子无佛生杀人便偿命楚痛百千般因邪却打正女子出定出得何如未出时瞎驴成队丧全机而今四海平如砥芦管迎风撩乱吹赵州洗钵盂粥了令教洗钵盂铁船无底要人扶片帆高挂乘风便截海须还大丈夫临济三顿棒一顿浑家尽灭门更加两顿累儿孙银山铁壁俱穿透万里无云宇宙分百丈野狐五百生前失却五百生后太错错错谁道祥鳞只一角一口吸尽西江水西江一吸了无余突出堂堂大丈夫尽道世间胡须赤须知更有赤须胡即心是佛大海波涛阔千峯气象雄古今无间断南北路头通赵州勘婆天高地厚人难见海阔山遥只自知勘破却回休借问得便宜是落便宜师因应庵一日喝恭上座云尔常在此作什么恭烦恼打併起单师闻乃成颂寄之百战场中舞纛旗将军立处十分危游人只看锥头利失却吹毛总不知僧问屋里贩扬州时如何师以颂答之屋里贩扬州水深山更幽终年无客到明月自相投赞布袋和尚禅不参道不会终日忙忙弄箇布袋十字街头道等人阿谁知渠绻缋稽首弥勒世尊国有宪章三千条罪赞开明禅师江郎入定乌巨开山林深路逈火冷云寒道大不知谁辨的帝王亲手付金襕赞绣宝公针锋上直入线缝里跳出剪刀尺子自随身号令干坤齐万物赞大慧和尚𣤩瞎顶门三只眼是非佛法一齐刬竹篦头上放无端正是徐六担片板赞应菴和尚眼大如环头匾似扇从来不省己非偏笑漳泉福建着实处用无七纵八横脱空时曰有万化千变焚香稽首赞扬也是神头鬼面赞木庵和尚面目森严语言希差不出飞猿岭道声蔼天下活嬾菴不传之宗死衲僧虚头话霸五坐道场丛林增价稽首拜手虚空贴卦赞径山音首座气宇云闲身心木藁顶门正眼红日杲杲早投长芦刬草之机晚分双径人天之座名山屡招而不赴一菴超然其高卧夫是谓丛林前辈典刑宜与赵州同年而并操者也约斋张直阁画师顶相请赞挨开不二门千圣须却步直下便承当略通一线路佛也不奈何谁敢当头道道着头角生一点黑如皂尽情分付约齐大居士一等人间任扬播真际道人请赞一句全提了无向背临济正宗恣意破碎弥天过犯不容忏悔丹青画出向人前他家自有通人爱禅人请赞五戒不持威仪破尽空腹高心言不足信徒将朽木乱涂煳衲僧添得膏肓病天无私盖地无私载如何形容生此奇怪为僧不禀僧仪学佛力破佛戒皷舌摇唇丛林殃害若无伽梨裹浑身便是当年屈突盖在家不读书行脚不参禅随流闲打閧掘地觅青天而今老矣方知悔揑人痛处力加鞭眼横鼻直村僧肚里浑无一窖两奉诏旨住持添得丛林热闹若论直指单传正是睡梦未觉入室爱用拳头佛来也不放过知他是圣是凡便敢如此乱做识得破海坛马子似驴大德山临济棒喝交驰云门顾鑑总是愚痴唯有径山无伎俩握拳端坐眼如眉水墨染成恰似真箇据坐胡床胡挥乱做三十年后此话大行籍没乃翁胶黏滞货佛日常长老请赞赤手全提金圈栗棘跳出三要三玄破荡佛祖窠窟试问有何神通尽力吐露不出咄咄佛日长老与么拈出隆报着长老请赞据虎头收虎尾第一句下明宗旨了无禅道与人参滴水便见波澜起太醒醒难比拟分付隆报着长老好向丛林振纲纪偈颂皇太子妃请就径山陞座末后说偈佛身无为不堕诸数随机示现应无所住如月行空光照寰宇廓彻信心庄严福聚记得先贤曾有言皇天无亲唯德是辅张直阁请陞座末后说偈一句全提法界宽大千收拾掌中观横该竖抹超三际迦叶徒劳强破颜赠闽清黄释褐初赴上庠蓦札相逢笑脸开也知平地起风雷好将一滴梅溪水为雨为霖遍九垓和无着赞大慧齿发舍利背触全提话已圆孤风凛凛播皇天无端更把闲毛齿惹得丛林口耳传送昂维那出岭兼呈应庵福城得得来相访象骨巖前话别时惊起石人开铁眼倚笻遥听老猿啼云黄山下老禅魔凌篦宗风罪过多君若到门深问讯看渠伎俩复如何送拙菴住洪福瞎驴生得瞎驴儿龌龊声名彻四维更把少林无孔笛逢人应是逆风吹送会侍者开应庵塔铭三十余年沙魇一十五处脱空欲彰从前家丑何妨刻石流通送权维那归道场风搅平林万木秋临岐送别思悠悠也知八德池中水不比寻常溪磵流送聪首座兼简陈寺丞十载相从话岁寒刀山剑树惯跻攀风云会合机轮转行看知音笑展颜送如水头如如方解说此说若为通𣤩瞎摩醯眼掀翻宇宙空枯柴聊作用活火展家风去去休言别知音一笑同径山出乡舟中寄二偈示众三冬水上打秋千百尺竿头棹钓船寄语满堂龙象众无劳掘地觅青天大丈夫儿合自知得便宜是落便宜无心用处急回首莫待天明失却鸡赠何神童父母未生时文章在何许及乎跳出来光明照寰宇傍观眼难瞒收录奏明主一览赞希奇扬晏堪为伍赐笏与绿袍以显其宗祖人生天地间休将年纪数纵饶生百岁无闻亦何补伟哉英特大丈夫君臣嘉会今合符行看赤手扶宗社大千揑聚一蘧庐送先知客万里南来川藞苴奔流度刃扣玄关顶门𣤩瞎金刚眼去住还同珠走盘送璘首座住定水一棒一条痕一掴一掌血不是向上机关亦非单传妙诀佛祖见之攒眉魔外闻之胆折建立此纲宗当阳贵直截璘侍吾十年气宇逈超绝信手斫方圆初不泥唇舌青天霹雳轰风云会时节行看定水起波涛始信来源出处高送恢侍者戴角擎头与么来当机一拶顶门开行行勿谓无知已阃外威权善自裁送雪峯化主手托庵门便放憨千钧重担要人担寥寥坐断孤峯顶云衲相从昼夜参和璧书记掷剑挥空不住空空轮无迹剑无锋无锋无迹凭谁会会得金沙堕眼中送珣禅人还海坛家乡到日许谁知默默相逢绝路岐莫谓海门风浪恶干戈元是太平基送慧知客还蜀踏破剑门关十方无壁落信步复南来将错还就错霜风刮面寒梅梢初破蕚去去又何言宁负孤云约示智悟道人智悟悟自心不在一切处回首时观瞻便是佛国土示善应道人善应无私当阳有准直下承当入佛祖阃径山茶汤会首求颂二首径山大施门开长者悭贪俱破烹煎凤髓龙团供养千箇万箇若作佛法商量知我一状领过有智大丈夫发心贵真实心真万法空处处无踪迹所谓大空王显不思议力况复念世间来者正疲极一茶一汤功德香普令信者从兹入示曾祕校天童得力句不摇三寸舌父母未生前令已行摩竭直下便承当敢保犹未彻放下百不知脑门重着楔唯是过量人一拳无二说祥符建僧堂周都料求颂妙处如何论浅深应之于手得于心方圆不用机谋力长短休将语默寻一斧便成真活计三思始就费光阴山僧直截重重说须信真鍮不博金法语示昺禅人祖师门下直截省要不历堦梯立地成佛学道人多不明此病在于何只为太杀现成不肯承当一味钻头入知见网中觅佛觅法觅玄觅妙向上向下如何若彼恰如苍蝇堕在𥻿盘中粘手缀脚自作辛苦看他临济在黄檗会里三年白日只堆堆地坐全不知佛法道理首座勉令问佛法的的大意三问三遭六十拄杖后到大愚滩头蓦自知非便道元来黄蘗佛法无多子遮般说话岂是心机意识预先安排而能致之然耶复返黄蘗蘗见来乃曰遮汉来来去去有甚了期济曰只为老婆心切檗曰大愚老汉饶舌待来痛与一顿济云说什么待来即今便喫随后便掌檗曰遮风颠汉却来遮里捋虎须济便喝参学人须得一番如此方可入作亦未为究竟从上有力量大人终不肯容易小小了却才得遮般柄霸入手直是拨草瞻风觅箇咬猪狗恶手段与他做冤家眉毛厮结禁得恶拳趯喫得没滋味大炉鞴中千煅万炼彻底净尽跳得出无丝毫领览超情离见尚恐走作锢鏴人家男女安肯向平白地折合却信知先达拈一机示一境尽是脱罗笼没窠臼曾无针锋许与人作道理岂不绰绰然有余裕哉示道禅人先达抱道之士严居穴处未曾容易以一言半句急于人知日久岁深蕴借成熟人自知之便乃裹粮蹑足而就扣问生死已躬大事抑不得已略露锋铓何啻青天轰霹雳只要当人于声前领略得一箇半箇担荷得行便解据虎头收虎尾为如来种草岂可胡乱朝呪暮呪而欲使之然耶年来此道大不振者无他盖为人师者眼脑不正当自无见处但以名利得失居怀深怕人道他无机缘昼三夜三于古人方册中颠倒熟念酿在第八识田中准拟学者来问贵图口不空恰如羊疴屎才竖起尾巴便有百千颗落地学者眼目不明如何辨白尽情深信一盲引众盲相牵入火坑所谓打初不遇作家到底翻成骨董若是达磨儿孙决欲洞明祖翁家里事直须一刀两段肚里无一丝毫系念只就无系念处看箇话头六祖示明上座道不思善不思恶正恁么时如何是明上座父母未生前本来面目但如此看来看去到词穷理尽没奈何处蓦然看透便是一生参学事毕示光禅人马祖道即心即佛非心非佛不是心不是佛不是物与么揭示学者恰如掘箇深坑活埋了人却向上面奠祭也德山一条白棒佛来也打祖来也打又道三十年来未曾打着箇独脱底何曾梦见达磨未来时汗臭气在衲僧家十二时中行住坐卧如火烧水莫夸少壮休论老成一处错踏翻千处百处一时透如狮子王咤沙地哮吼一声壁立万仞岂不庆快平生当人幸有如是威光幸有如是受用不肯回头自觑捕多是坐在他人语默里及至终身无所成立若要易会不必泥在三条椽下但向逆顺堆中攧扑不碎自觉省力便是破家散宅时节至矣示觉禅人蕴扶宗竖教英气本色行脚道流不在游州猎县观境致过时务要与生死两字作头底直截荷负跳出断常窠臼识得祖父田园落着收拾契券一一分晓不被他人侵疆犯界然后见佛杀佛见祖杀祖破尽上祖生涯都无顾借着弊垢衣入群魔队中靡所不为仰不愧天俯不愧人颟颟顸顸大棒打不回头千人万人罗笼不住一旦业缘成就被人推出向曲彔床上胡言汉语欺贤罔圣世人说不到处一一说出世人做不到处一一做出傍观者为他面热汗下渠只闲闲地神色俨然到者般田地亦未称扶竖正宗意气何况末上被邪师引入草窠里以沙糖蜜汤甜其舌头才有些儿黄连气味便自忌讳如此永为废人学道至要别无他术须是硬靠却咬猪狗手段喫得没滋味禁得想钳鎚千煅万炼胸次净裸裸地全无佛法道理但恁么研究如人学射久久自然中的诚不诬矣示应禅人昔世尊在灵山会上百万众前拈起一枝花独迦叶尊者一人破颜微笑世尊便云吾有正法眼藏涅槃妙心分付摩诃迦叶噼头一错直至如今代代相传分宗列派承虚接响实谓世尊有禅道佛法可分付与人未学纷纷不本其由抛家失业竛竮辛苦奔南走北向诸方老和尚舌头上觅禅觅道觅佛觅法将心等他分付殊不知剑去久矣方乃刻舟若是大丈夫汉皮下有血终不喫别人残羹馊饭直下自家竖起嵴梁如银山铁壁相似于一切善恶逆顺境界中摇撼不动二六时中默默地回光返照冷眼觑捕蓦然觑透父母未生已前本来面目脱体虚凝湛然常寂尽大地都卢是箇解脱门到此境界暗里点首自肯已谓世出世间无第二人岂知正是堕在解脱深坑无生法窟又谓之黑山下恰似魂不散底死人守定老鼠三寸眼光以为究竟极则如此见解有什么快活处若真踏着不疑之地曾经本色大炉鞴中煅炼出来如金翅擘海勐虎插翼岂有许多栖泊处白日只闲闲地要用便用信手拈来端若县崖石裂谁能禁止之耶是故普化和尚每于街头道明头来明头打暗头来暗打四方八面来旋风打虚空来连架打临济令侍者搊住云总不与么时如何化云明日大悲院里有斋所谓如人善射箭不虚发临济虽则坐筹惟幄决胜千里侍者撞入重围几乎收身不上普化纵饶八面受敌要且无佛法身心乌巨若更忉忉定招拔舌地狱示白云然长老佛祖阃域衲僧巴鼻如大火聚无一针锋许与人作道理凑泊只贵当人具逸群气概直截荷负譬如真狮子王哮吼一声壁立万仞始见不孤从上爪牙也灵山拈花已前少林直指之后绳绳相继如镜照像毫发无差皆是夙承愿力提持遮一着子非独与天下人抽钉拔楔至于九有四生俾令洞彻正知正见是为大丈夫成就大丈夫事神光不昧万古徽猷只此灵锋阿谁敢拟大凡超宗之士垂手为人等闲示一机一境快如倚天长剑相似直下取人命根了无异辙终不向平地上与人和泥合水巖头谓一一从自己胸襟流出盖天盖地岂虚语哉示哲珉二禅人干帐有祖已来未甞容易以禅道佛法指示学者谓之学道捷径只要当人去却今时向父母未生已前混沌未分之际直截担荷如龙得水似虎靠山一切处澄澄湛湛一切处生杀自由一切处自能生风起草不着有为不坐无为如斩一綟丝一斩一切斩如染一綟丝一染一切染通上彻下全体是箇大解脱门佛法世法打成一片何处有一丝毫许外物之为障碍学道人力学而不悟者病在泥于古人言句处病在坐着胜妙境界处病在空洞无象处病在以禅道佛法居怀处病在却迷就悟处病在最初不遇善知识引入葛藤窠里处此数病非但初机晚进有之从上大尊宿悟彻本心见彻本性自己本地风光现前大法不明亦有此病看他兴化和尚为众曰我闻前廊也喝后架也喝诸子莫盲喝乱喝直饶喝得兴化上三十三天扑下来一点气息也无待兴化甦省起来向汝道未在何故我未曾向紫罗帐里撒真珠与尔去在兴化直截担荷骑贼马赶贼只是未得勦绝前途撞着知音分明举似必为圆却遮话示源监寺源监寺余俗门昆仲也未出父母胞胎已前虽然各不知其名字为谁便乃以法义相资如水入水及其出父母胞胎以至长成舍家出家圆顶方服出丛林入保社见善知识敦其法义分其皂白丝毫不差余业缘所钟备员深山古寺不远千里而来以道相聚日久岁深为左右臂勠力赞成益见法义照着厚矣予年来老景侵寻方且乞闲偶来告别曰萝菴师伯卵塔虽成四面墙堑未就恐牛羊践蹂于义不便欲往谒诸檀越一等圆备余嘉其法义愈坚金石故不敢留昔肃宗帝问忠国师百年后所须何物国师云为老僧造箇无缝塔帝云请师塔样国师良久云会么帝云不会国师云吾有侍者耽源却谙此事请诏问之国师迁化后帝诏耽源问之云相之南潭之北中有黄金充一国无影树下合同船瑠璃殿上无知识嗄国师好箇塔样被耽源一句钉翻却了也直得七穿八穴描也描不成画也画不就遂成丛林话霸且毕竟唤那箇作国师塔样有般瞎汉便道即此良久处更引外道问佛世尊良久以为证据若如此何异盲人摸象要见国师塔样远之远矣前途有问源监寺师伯无缝塔样如何对他急着精彩下取一转语葛主薄请跋先知府信斋遗偈有力量大丈夫出游人间自诗书由富贵致君泽民不被利名关锁二六时中一动一静一条嵴梁过如生铁铸就一切世间逆顺境界摇撼不动何故如此盖为最初发一念时撞入母胎中便具正因正见炼磨纯熟才出头来一拨便转本地风光顿尔现前不假他求及至出生入死超然卓绝谈笑说偈恰如平日终无别道理正所谓生如着衫死同脱袴信斋今日之设岂虚语也欤且如信之一字如何提掇如何受用便乃如是灵验莫是信是道源功德母长养一切诸善根能尔耶且莫错会要见信斋直截处切忌向纸上卜度示殊禅人达磨未离西竺便将一条断贯索穿却天下人鼻孔及乎远泛孤舟游梁历魏见武帝笑谈间不觉失却此索子便乃无顿浑身处直往嵩山九年面壁求生不得求死不得被人唤作壁观婆罗门那知深雪中有箇不识好恶汉拾得此索返将穿却鼻孔渠无面目得见人复回熊耳峯前做许多鬼怪而今学道人不原所以将谓西来单传心印直指人心见性成佛实有恁么事昼三夜三拚ㄙ云却性命抵死穷究无乃错之甚耶殊禅人质直无伪深知此索子不是口耳传受而得之朅来深山穷谷中道聚究研要知落着分晓诚不易得回观此山食指既多常住不给不忍坐视发心为众持钵余嘉其志不凡临行欲语故书此以赠之但向红尘逆顺堆里默默提撕蓦地一齐失却归来与汝三十拄杖灵隐佛海会中五比丘行丐求法语行脚高士跳出荆棘林踏翻狮子窟周行无辙迹四顾绝遮拦见佛祖如生冤家闻禅道如风过树向祖师门下尚未得其髣髴何况末上立志不坚扶篱摸壁隈隈𣯧𣯧二十四气一时发现随群逐队也道拨草瞻风见善知识轻轻拨着便见魂飞胆丧若无定龙蛇眼目如何辨别岂不见云峯悦见大愚芝首闻大家相聚喫茎韲之语便乃倒戈卸甲然后历试诸难初无玄妙语与之商确只云佛法未怕烂却考其心肝见其壮志过如铁橛子逐引入堂司一日坐后架桶篐爆堕地激发本地风光明见本来面目走到方丈口似磉盘知他底里如何密庵口门窄不能为汝说归到荆棘林中考瞎秃必为道破示中侍者得之于心应之于手如珠走盘不拨自转二六时中折旋俯仰入魔宫探虎穴上刀山攀剑树乃是当人着着得力行履处便能以此心入红尘堆里逆顺界中与一切人和泥合水拔楔抽钉令他不觉不知蓦地见彻本心悟其本性不在内不在外不在中间人人鼻孔辽天箇箇壁立万仞方敢称为行脚道流若只守一机一境终日冷湫湫地打坐等箇悟来便是丧达磨正宗魔子也宜善思之答卜运属向者不敢疎外辄以管见不情之语上浼台听重蒙不鄙复有所问只据目前聊举一二昔庞居士李都尉皆是诚心笃信自己分上有盖天盖地出格超量底事从上若佛若祖互相出来横说竖说未曾说着处便乃遍扣宗师以期深彻证悟为地头后皆得柄杷入手不被世间出世间法罗笼得住庞居士有偈云十方同聚会箇箇学无为此是选佛场心空及第归李都尉道参禅须是铁汉着手心头便判直趣无上菩提一切是非莫管看他二贤揭示过如生铁橛终不肯妄通消息正所谓一滴狮子乳迸散十斛驴乳也每见士大夫着意学此道极多只恐末上撞着道眼不明宗师胡说乱道将古今言句妄意穿凿以为极则贵图称他会禅此是第一等大病恰如一件好物十分现成被人雕刻作千般奇怪以失其真深可怜悯若欲着实理会父母未生已前一着子到大年三十日临行之际得力不被生死两字搅吵须是自家回光返照向己躬脚跟下时时推勘看是什么推来推去推到无依倚处平生机智伎俩净尽蓦然一念顿消心花发现尘劫来事尽在于今好也添一丝毫不得恶也添一丝毫不得便是从前着衣喫饭箇官人别无奇特玄妙理性可说不妨庆快平生灯下聊书大概以助真源知我罪我尽在是矣示辉禅人夙植般若种智英俊上士才出母胎立志挺然与时流逈绝行脚见知识决要透脱生死大事深期远到终不肯妄自尊大求寮舍稳便四事丰饶为得计然而透脱此一事非是博闻强记智识过人而能企及亦非一味忘怀百不知百不会而能造诣十二时中行住坐卧譬如大辟罪人欵案已就平生有大机智到箇里总用不着只待一死而已一旦押到市曹魂魄都不知落着蓦被人从背后一刀两段便是百了千当参禅做工夫无他术须是恁么提掇方可有明悟底时节若是随搂摗驴年也未梦见示临禅人本色参学道流入丛林见知识决欲洞明生死己躬大事无非具杀人不眨眼底气概更不思前算后𢬵其性命都无顾借一向硬赳赳地将心就一处研究不舍昼夜蓦然一觑觑透一咬咬断通上彻下全体是箇大解脱门活鱍鱍地见佛见祖如破草鞋闻禅与道如风遏树亦未是泊头处在正好入大炉鞴中煅炼直教圣凡情量彻底净尽透得金刚圈吞得栗棘蓬逗到大休大歇之场身心若枯木寒灰大棒打不回头千人万人罗笼不住白日只闲闲地出一言半句快如倚天长剑便能杀人亦能活人千变万化卓卓尽超格则诸圣着眼不到万灵瞻仰无门亦未可共语临济宗旨更须知有入林不动草入水不动波一着子且道如何是入林不动草入水不动波一着子问取上人示觉禅人人人自有一条通天活路未曾蹈着时行住坐卧如人醉酒东西不辨南北不分及乎一日踏着路头滑脱东去也由我西去也由我终不被别人胡乱指注错其正路所以释迦老子末上踏着此路便道未离兜率已降王宫未出母胎度人已毕及至灵山会上百万众前卷舒自在纵夺临时诸天捧花无路外道潜觑不见也不出遮条路子流落人间岁月浸久相习成风分枝列派各宗其宗主其法者不遵正路专事邪佞诡诈巧言令色诱引人家男女向草窠里辊从劫至劫枉受轮回其间一箇半箇蓦自知非回首就有道一言之下心地开豁如杲日当空无一点云翳何患路头不正也前途忽有问上人如何是径山正底路头只对他道但辨肯心必不相赚示真隐朱居士承喻二十岁时便知自己一段大事此乃是无量劫来般若光中熏习今生出头来便尔也又道每与尊宿往来稍稍纯熟不至费力窃观来教语意亹亹非是错用其心也且为说箇喻子恰如被人引向大官驿路上合眼也日行千万里都无疑虑但不曾撞着箇恶手段从面前札箇硬塞后面驱重兵赶逐直是上天无路入地无门求生不得求死不得平生学得机智到遮里一点也用不着果夙有力量抖擞精神蓦地拶得一路通四方八面活鱍鱍地千人万人罗笼不住恁时方有自由自在分终日在声色中出没声色不能染污世出世间如莲花不着水岂不庆快平生若只管向他人口头取辨方策中寻要契合心田纵饶参到弥勒下生也不能得悟也不能得安乐何故盖起心动念便被情识欃先为累也所以二祖参初祖种种说心说性祖乃示一偈云外息诸缘内心无喘心如墙壁可以入道初无奇异语似之外息诸缘内心无喘且置之勿论作么生说箇心如墙壁可以入道遮里疑不破只在遮里疑古者道大疑之下必有大悟诚不诬也为南上座下火一人发真归元十方虚空𡎺着磕着便乃以四大为正体以生死为妙用以寿龄修短为游戏之场以毕尽寂灭为归根得趣遂以火炬划一划云尽从遮里流出南上座急谛听莫迟疑斫却那边无影树却来火里倒抽枝为隆浴主入塔遮些骨头硗硗誵誵奇奇怪怪他人住处不肯住他人爱处不肯爱每来室中丁字着脚上门上户却似少他禅债而今罢战不征别是一般光彩隆浴主隆浴主且道是什么光彩多子塔前香云叆叆塔铭正议大夫刑部尚书侍读兼太子詹事广陵郡开国候食邑一千户葛邲撰释迦如来灭度之后其徒未免囿于名相至达磨西来不立文字直指人心见性成佛而人始知佛之所以为佛也六传而至大鑑五宗而得临济而佛之道益光明盛大而不可掩矣临济之宗直截根源不涉阶级全机大用棒喝齐施或者喜其路之捷而得之速也然未免承虚接响错认话头拨无因果生大我慢却堕邪见了不觉知自非有明眼宗师见处分明行处稳实则何以倒用横拈得大总持炉鞴后学皆成法器耶近世卓然杰出了此事者则天童密菴师也密菴得法于应菴华华得法于虎丘隆隆得法于圆悟勤盖临济之正宗丛林之巨擘也师讳感杰俗姓郑福州福清人密菴其自号也母甞梦灵山老僧入其舍已而生师自幼颕悟不凡每厌尘染欲求出世间法及受戒为僧不惮游行遍参知识初谒应庵孤硬难入属遭呵咄心不退转久而相契遂蒙印可自此道价益喧人天推出其分坐而说法则见于吴门之万寿四明之天童其正坐而说法则见于三衢之乌巨之祥符金陵之蒋山无钖之华藏所至之处举扬宗旨露裸裸活鱍鱍七纵八横无少罣碍然十二时中步步皆踏实地虽不待修证而修证未甞忘虽不假精进而精进未甞怠滴水滴冻照莹明彻遂使天下衲子响合云臻相遇诸途则曰何不礼师去文彩既彰声名上达淳熙四年有旨住径山召对选德殿问佛法大要开堂灵隐又遣中使降香道俗观者如堵七年自径山迁灵隐上亲洒宸翰询以法要又遣侍臣以圆觉经中四病为问师皆以实语对恩遇甚宠十一年归老于天童十三年六月忽示微疾十二日趺坐而逝年六十有九腊五十有二葬于寺之东师应机接物威仪峻整昼则危坐正襟以表众视夜则巡堂剔炬以警众昏纯白之行终老不移坚固之身至死不坏所遗齿发多生舍利人以为异云约斋居士张镃常参学于师师亡复经纪其后事其他嗣法者数十辈而了悟崇岳尤杰然者也邲効官中都与师相见或道话终日亹亹忘倦别去数以书相闻临寂又以书为别既葬参学弟子慧光以塔铭为请辞之请益坚乃为之铭曰曹溪一滴源深流长至于临济其道益张如击石火如闪电光不离当处觌面承当猗欤杰公直造其堂行解相应非断非常一音演畅七坐道场众生病恼我为医王众生沈溺我为舟航坐断报化不涉周章闻者见者踊跃腾骧疑情顿释如叶殒霜宗风不坠繄师栋梁名满天下若为盖藏作奇特会空费商量此一转语为师举扬