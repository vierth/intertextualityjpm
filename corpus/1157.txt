词林典故序御制词林典故序词林典故书成大学士张廷玉等以序请朕惟六经之士岂易言哉而况跻玉堂而列芸署者尽六经之彦也木天故事厯代沿革具见于斯则又何言惟是国家重馆阁之选极优遇之隆讵止蜚其英声将以华国而已哉如濓溪所谓文以载道者舎是无他求夫布衣韦带之士由立言以期不朽足矣若夫国家右文重道将以淑世熙绩继徃圣之絶学开万世之太平胥是赖焉名之盛者实难副任之大者责弥重誉之来者毁亦随其尚思春华秋实之喻而凛虚车麟楦之讥哉干隆戊辰孟春御笔御制诗书词林典故序毕因以赐大学士张廷玉兼成四絶句尽有研京并练都导言何用但吹竽便将翰苑登瀛谱唤作卿家世系圗日影花甎铃索静春风芸署牓题双宝山自古称佳话事业何人继曲江韵集燕公四十贤晨星数罢一悽然即㸔壁府裒成帙重忆柯亭刘井边见说房公独善谋皤皤长领凤池头更兼两世桓荣席谁不云然胜一筹三希堂御笔提要钦定四库全书史部十二词林典故职官类一提要等谨案词林典故八卷干隆九年重修翰林院落成圣驾临幸赐宴赋诗因命掌院学士鄂尔泰张廷玉等纂是书干隆十二年告成奏进御制序文刋行凡八门一曰临幸盛典二曰官制三曰职掌四曰恩遇五曰艺文六曰仪式七曰廨署八曰题名临幸盛典即述干隆甲子燕饮赓歌诸礼以为是书所缘起故弁冕于前官制职掌皆由西汉以至国朝以待诏之选写书之官皆自汉肇其端也恩遇则断自唐代以専官自唐始也于列圣及我皇上宠渥之典别分优眷迁擢侍宴赉予词科考试议叙赠䘏八子目着圣代右文逺逾前古也艺文惟收唐以来御制及应制诸作而词馆倡和不与焉美不胜收也仪式廨署亦皆断自唐代与恩遇门同例题名则惟载国朝近有徴而逺难详也考翰林有志自唐李肇始洪遵辑而录之凡十一家然皆杂记之类也其分条列目彚为一编者自程俱麟台故事始陈骙以下作者相仍然皆仅记一代之事朱彛尊作瀛洲道古录又于今制弗详故张廷玉等进书表称槐㕔芸署不少前闻刘井柯亭独饶故事但纪载非无散见而荟萃罕有全书今仰禀圣裁始成巨帙元元本本上下二千载始末釐然稽古崇儒之盛洵前代之所未有矣干隆四十六年十二月恭校上总纂官纪昀陆钖熊孙士毅总校官陆费墀进表勅修辑词林典故告竣恭呈睿览臣等谨奉表恭进者伏以景运启图书丕焕奎躔之色宏模垂琬琰永増册府之光罗中祕之传闻瑶编绚日志仙曹之法守锦帙霏霞藜照同辉芸香倍馥等诚惶诚恐稽首顿首上言窃惟翰林逼华盖古号清班学士登瀛洲世称荣选爵秩剏兴于唐代官制渐备于歴朝虽沿革互有不同而职业总归一致盖銮坡侍从实为顾问所资而鳌禁追趋与有论思之责非直摛华掞藻夸柔翰于儒林傍日瞻云侈荣阶扵内相而已歴考右文之代典学常勤惟兹珥笔之官加恩勿替青绫翠锦自昔艶为美谈莲炬花墩至今传为佳话是以槐㕔芸署不少前闻刘井柯亭独饶故事但纪载非无散见而荟萃罕有全书兹盖伏遇皇帝陛下舜徳重华尧文光被建中和之极玉振金声揽制作之全星陈云烂时值万几之暇赐幸玉堂遂令百世之荣腾声壁府犹以官曹旧设宜讨论其源流载籍纷岐应蒐罗其事实爰奉纂修之命辑成典故之书起例𤼵凡由国朝以上推往代条分缕析自官制而下及题名系以职司知纪言之有要稽其姓氏见入选之为荣统以八门釐为八卷况乃鸾旂宠贲凤藻髙骞荣施卓冠扵成编盛典弥超于往牒由今视昔谅千秋运㑹之难逢伊古来兹信此日文明之极盛云翔阆苑恩溢瀛波等学愧雕虫才慙绣虎八甎道上忝侍游歌五色云中恭瞻翰藻幸编摹之有属思报称以逾难拟在官而言官惧𨽻事而遗事无如见闻固陋学殖荒芜既识记之不详亦铺扬之未尽伏愿干坤度量寛挂漏之疎云汉光华増简端之重则昭垂艺苑弥珍李肇之编传播词垣可补陈骙之録矣等无任瞻天仰圣激切屛营之至谨奉表随进以闻干隆十二年十二月初四日经筵讲官刑部尚书敎习庻吉士加二级纪録四次汪由敦兵部左侍郎加二级纪録一次王㑹汾内阁学士兼礼部侍郎纪録三次刘纶职名武英殿监理和硕和亲王𢎞昼总裁官经筵曰讲起居注官太保保和殿大学士仍管翰林院事三等伯加十五级张廷玉经筵讲官刑部尚书革职留任汪由敦兵部左侍郎加二级纪録一次王㑹汾内阁学士兼礼部侍郎刘纶分修官詹事府少詹事今陞礼部右侍郎加一级纪録三次沈徳潜原任日讲起居注官侍读学士加二级纪録四次于振侍读学士程景伊日讲起居注官侍讲学士加一级周长发日讲起居注官左春坊左中允今陞侍讲加二级于敏中日讲起居注官左春坊左谕徳兼佐领兴泰原任编修加一级纪録六次张映斗编修加一级纪録三次朱荃检讨加三级纪録五次郭肇鐄编修加二级纪録五次钱琦编修纪録三次吴嗣富编修加一级孙人龙编修邵齐焘武英殿监造内务府南苑郎中兼佐领加七级纪録二十一次雅尔岱内务府钱粮衙门郎中兼佐领加六级纪録十六次永保内务府钱粮衙门员外郎兼佐领加一级纪録五次永忠内务府广储司员外郎永泰内务府广储司司库加一级纪録五次三格监造加一级李保监造加二级姚文彬库掌虎什泰库掌髙永仁目録钦定四库全书词林典故目録卷一临幸盛典卷二官制卷三职掌卷四恩遇卷五艺文卷六上仪式卷六下廨署卷七题名上卷八题名下词林典故卷一钦定四库全书词林典故卷一临幸盛典我国家诞受天命百年于兹列圣重光徳化翔洽皇上绍膺大宝文治昌明崇礼官考制度麟麟炳炳与唐虞三代嫓隆矣嵗甲子亲临院署隆仪茂典徧及儒林往牒所传罕有伦比维时鄂尔泰张廷玉实掌院事恭逢大礼庆成顿首入谢伏念翰林地望清华古称荣遇累朝掌故宜有完书虽在唐有李肇翰林志韦执谊翰林故事在宋有苏易简续翰林志陈骙馆阁録在明有黄佐翰林记诸家譔述各着于时然或专载一朝未晰端委且从来见闻所及盛事美谈至我朝为尤备因请裒集成编以扬庥光而表鸿懿温㫖允行等退而敬率同官甄综故实分类排纂曰临幸盛典曰官制曰职掌曰恩遇曰艺文曰仪式曰廨署曰题名统着之曰词林典故为卷凡八釐次以进惟是圣驾俯临宜归恩遇而特详书典礼冠诸简端者一以志古今未有之殊荣一以纪修辑兹编之縁起皆于是乎在云干隆八年冬上以翰林院署嵗久倾圮诏颁太府金重加修葺命户部尚书海望工部尚书哈达哈户部侍郎三和董其役越嵗迄工若门若堂若㕔若亭若垣黝垩丹雘严翼崇闳九年十月御书稽古论思集贤清秘二额颜其堂并赐古今图书集成一部贮宝善亭勅所司诹吉日送掌院大学士进院上亲临钖宴先期礼臣具仪注以闻二十七日庚午大昕车驾出长安左门设卤簿掌院大学士及翰林官俱綵服集院门外跪迎乘舆大臣奉引前导车驾入诣先师祠行礼有司预入设御席于后堂中宝座前南向设掌院大学士及分韵诸臣席于堂上其余以次设于东西廊及左右阶下俱东西向乐部陈中和韶乐于东西廊下陈中和清乐扵东廊下陈丹陛大乐于敬一门之旁俱北向有顷中和韶乐作奏隆平之章上御吉服升坐乐止丹陛大乐作奏庆平之章掌院大学士率羣臣由左右阁道入至阶下行礼如大朝仪乐止羣臣诣坐次一叩首坐丹陛大乐作奏文物京华盛之章上进茶羣臣就坐次一叩首乐止侍卫授羣臣茶行礼如前饮毕亦如之尚膳移御膳近前中和清乐作奏玉署延英之章上进馔乐止承应上陈唐代十八学士登瀛洲故事有司以馔分授各筵承应止乃撤尚膳复进御宴席兼设羣臣宴掌仪奉台盏及壶巵由中墀进丹陛大乐作奏延阁云浓之章羣臣俱起立掌仪进至廊东西向立酌酒进爵大臣出班跪羣臣毕跪掌仪以台盏授进爵大臣恭进御前复跪前所上进酒进爵大臣一叩羣臣皆一叩进爵大臣起至御前受台盏下复跪掌仪跪接而退羣臣起立掌仪以金巵酌酒立赐进爵大臣进爵大臣一叩饮毕掌仪立取巵退进爵大臣再叩兴退乐止羣臣皆坐承应上陈唐代晦日幸昆明池百官赋诗故事上召大臣以次至御前赐酒咸跪饮一叩首退侍卫分授羣臣酒行礼如赐茶时复坐承应止丹陛大乐作奏庆平之章大臣暨羣臣起立趋阶下谢宴行礼如初乐止中和韶乐作奏显平之章羣臣皆退仪部恭导上至斋房更衣驾出掌院大学士率羣臣扵院门外跪送礼成方䜩之初设也扶桑旭日才上觚稜沆瀣珠光犹盈仙掌皇上升黼座顾辅臣而言曰时当阳月和煦如春天心忻洽朕与诸臣交庆之羣臣咸顿首称贺奉㫖重葺翰林院落成车驾临幸钖宴送大学士鄂尔泰张廷玉进署以张说东壁圗书府五律字为韵赋东字音字二首勅诸臣各分一字赋诗上又念人数为字所限未能遍及从臣命复赋柏梁体一篇上首倡诸臣依次分韵俾凡籍翰林及既改官晋秩而旧为翰林者皆与焉总百六十有五人当承应上时上举十八学士登瀛洲事顾大学士尔㤗廷玉曰卿等无媿房杜顾朕弗逮唐太宗耳二臣惶恐避席奏言陛下上法尧舜过唐太宗逺甚等谫劣亦思孜孜日赞少効交修之责然限于才力媿出房杜下有负圣谕因顿首谢上又因昆明池赋诗事谕羣臣曰翰林之职虽在文章要贵因文见道尔诸臣当明体此意羣臣竦然敬听复顿首谢宴毕赐乐善堂全集性理精义各一部及名茶文绮笺绢时果有差羣臣趋出候驾于河堤之东日未移晷尚书公讷亲捧御制七言长句四章宣示命和则上又于更衣次所走笔立成者也羣臣跪诵于金和玉节之中寓明良一徳之㫖相与惊叹以为天纵化神从古帝王所未有驾出钦承天语戒谀崇实于末章深致意焉御制得东字抚序权居北占星壁在东斯干歌翰苑于乐鬯儒风改殿当年异登瀛此日同三台司道筦二老亮天功乐具卿云奏筵开湛露融底希光旧史长此赞微躬大学士伯鄂尔泰得壁字稽古鉴冰渊集贤逮珠砾清銮一幸临曲宴重申钖湛湛露零萧煌煌云拂翟聆言𤼵羣䝉望道生微的愧切亮天功感深维帝绩濡毫纪玉堂掞藻雕琼壁大学士伯张廷玉得圗字卿云笼玉署黼座启萝图甎影迎天步金声仰圣谟龙文成五采虎观拜诸儒襄赞何有赓飏帝曰俞宴歌鱼在藻诗叶凤鸣梧两世桓荣席扪心感愧俱大学士福敏得书字瀛海通仙岛蓬莱近帝居经营命将作师济集华裾吉日鸣銮辂彤云丽玉除歌诗传汉体掞藻迈唐初典以丝纶重贤从棫朴储皇哉文治蔚金管不胜书大学士陈世倌得府字凤沼搆新模金根临秘府昭回斗极瞻掞丽天葩吐署牓焕宸章肆筵优上辅赓歌遇益隆式宴恩尤溥芸馆得师资纶扉惭步武瑶编盛事传泰运符三五大学士史贻直得西字延阁崇华搆丹楹焕碧题五云承玉辇六驭下金闺珠树闻鸾哕梧冈有凤栖訾黄汉讵拟飞白宋宁齐清漏因风逺余香满袖携皇仪俨升日鹄伫御河西礼部尚书任兰枝得园字蓬观辉文栋儒风振礼园辇临承宠渥宴钖拜恩蕃领署荣朝宰斯文仰至尊翰林华盖近仙牓紫雯鶱地有储材重庭霑纬露繁侍宸曽旧忝燕贺喜同伦兵部尚书彭维新得翰字玉河鳌柱凝冰署翚飞焕法驾此经临録图仰总贯晴晖丽广櫩天藻瞻层汉褒衮鼎台荣饮和卿士衎陪游殊北门稽典轶东观交勉抒丹诚宁徒濡紫翰刑部尚书张照得墨字天禄成云亭经郛辟香域知印重黄扉为龙下紫极词猗玉井莲翰泼金壶墨瑶札开日华文机効花织咸歌元首康宜竭股肱力笔乏颜筋苕华辱镌勒工部尚书汪由敦得林字瀛沼文章囿蓬山道徳林论思寅亮重着作职司钦秘署新云构銮舆贲日临仙毫挥禹篆圣藻协虞琴列座霑需泽分笺属雅吟荣因稽古力赓拜奉徽箴左都御史刘统勲得诵字词垣栋宇新天笔龙鸾纵地接五云多人仰三台共雍容大驾临左右元臣从賔筵周礼陈韵字唐贤用飏言到衆僚纪事听舆诵允矣毓珪璋休哉兴雅颂吏部侍郎阿克敦得诗字文云际起彩仗日边移天什披瑶检恩波溢凤池图畴开圣统礼乐及昌期宠钖䕫龙佐文聨班马词持衡慙厥职珥笔忆当时燕乐承君贶同歌保定诗户部侍郎梁诗正得闻字秘苑新苞茂清时洽轨文领才资硕辅优礼荷明君燕酒周王藻鸾旂鲁泮芹题瞻重璧合韵许列仙分帝曜辉丹地奎躔丽锦雯湘幐増故事盛典越前闻仓场侍郎彭树葵得国字册府庆重新堂㢘赓一徳雍容侍从才郑重清华职鳌禁灿星躔兰台依斗极深严凤来仪峻耸鸟斯革綵仗蔼襂纚薰歌垂丽则宁惟异数夸矢报期华国兵部侍郎陈悳华得政字西清文囿开东壁奎躔映孔㬅焕离明来游宣巽命风华首盛朝劝相美王政龙画灿璇题天浆挹斗柄槐㕔湛露歌藜阁斯干咏三爵秩宏仪千秋逢主圣刑部侍郎钱陈羣得讲字轮奂起奎垣螭鳌迎御棒向荣柯𤼵条濬脉井通港周孔㑹精神尧汤齐背项山辉玉韫烟川媚珠胎蚌吁俊重旁招论思资坐讲所希均化鑪俗厚销争缿工部侍郎徳龄得易字人文庆化成石渠焕新宅圣日亲降临台星领仙籍弼谐襄禹谟幽赞研羲易英濩动金厢云罍罗绮席九重深念典寮采思无斁湛湛露斯零柯亭森翠柏工部侍郎吕炽得见字文教首蓬瀛鸿仪今创见銮坡楹桷新琼牓星云绚㕔树飏龙旍亭波涵雉扇欣瞻日采临特重珠衡眷雅韵𤼵金声华筵罗玉馔卿僚载拜赓千古传词院内阁学士宗室塞尔赫得天字美焕瞻新署温纶钖九天洪颐森羽卫清珮萃班聫仙牓云霞烂宸章日月悬馨承颁玉醴荣忝立花砖载颂逾三祝兴歌叶五絃昇平叨盛遇宁数撤金莲内阁学士徳新得心字省署森丹雘钧衡简帝心堂开纷积玉牓列灿垂金锵珮儒臣集和銮圣主临雕盘分御馔鸿藻谱瑶琴共听薰风奏羣赓晨露吟承恩重二老由豫盍冠簪内阁学士秦蕙田得位字垂裳郅治昌建极文思贲洵直叶风诗殊荣光鼎位羲文纬壁辉舜日金坡被沆瀣泛瑶巵韶咸谐凤吹恩涵刘井深化与瀛堧暨染翰职丝纶铭心拜嘉赐副都御史励宗万得窃字帝箓运昌明词林地清切丹青聿壮观把梓俨成列光华云日昭恩数古今絶韵许百僚分醴因元老设两省歴追陪三世重叨窃报称夫如何低徊𬗟曩哲通政使敷文得和字翚翼占奎朗鸾鸣协景和盛仪班玉陛清跸驻銮坡署迥金华烂池深鱼藻多鸿恩荣辅弼燕喜集簪珂湑露诗堪比阳春节乍过司献纳大化咏菁莪通政使张若霭得羮字华省葺初成鸾台听辂声九天瞻黼绣六琯奏韶茎露向毫端湛春从句里生诗分燕国字礼重傅巖羮旷典光圗牒羣材萃盛明惭接武两代沐恩荣大理寺卿嵩夀得重字睿泽逮仙班元衡恩礼重广储梁栋材曰惟舟楫用的皪八砖明深沈三馆共推诚逺迈唐题署还超宋欣覩翠华来得叨簪笔从卷阿愧矢音愿效王褒颂詹事张鹏翀得恩字仙禁新丹采龙墀贲紫轩百年文际盛二老徳弥惇䜩乐隆仪备图球至教尊璇题聨象纬睿思藴干坤苑树先春气宫袍得酒痕䝉眷渥分韵亦沾恩太仆寺卿刘纶得叨字蓬馆迎仙仗尧觞许共叨筑堤延上相珥笔列词曹銮署觇清切龙章荷宠褒诗徴羣玉府乐谱八琅璈甎影移瑶席罏香覆缬袍愿言铭盛轨虞抃戴瀛鳌佥都御史嵇璜得醉字兰台望崇严芸馆职清秘宏规焕木天御气通丹地奎壁炳台衡云霄纡日辔帝歌鸣鳯仪宸笔翔鸾贲宴衎颂那居礼成欢既醉馆规拓前编仙籍资新记蔼蔼盼槐㕔祥烟郁深翠少詹事裘曰修得酒字瀛池俨跨虹蓬观屹连斗丽日拥冠裳清风开户牖焜煌璇牓书㶑灔雕筵酒道义光三辰缥缃罗二酉雍雍趋末阶穆穆瞻圣后许国有寸心相将期不朽侍读学士世臣得深字熙朝文治洽圣主右文深壁府图书焕芸台法从临羣仙赓雅什一徳赞天谌玉醴盈尧斚金徽叶舜琴叨荣逾往古勉学媿分隂忝窃无由报题辞罄末忱侍读学士于振得载字红泉耀星楣紫气迎仙队艺苑庆遭逢宸襟欣茂对堂深香穂凝檐耸行云碍宝墨焕晴霞璚浆浮碧瀣岂惟重鹓鸾良以优鼎鼐职起居纪録光前载侍读学士陈邦彦得歌字桂苑宏规迥瀛洲翠辇过双题日月丽五字锦云罗班坐开嘉䜩分曹奏短歌礼从耆徳重恩被侍臣多迟暮依青鏁追陪振玉珂染毫赓喜起拜手诵卷阿侍读学士涂逢震得春字酉山开秘苑甲观敞重闉五纬奎文聚三阶庆泽新上公同授简庶宷共垂绅牋为题诗擘恩沾醉酒均天香分玉案绮席错花茵献夀随簪笏同赓亿万春祭酒崔纪得兴字论道重三台崇儒临万乘雕楹贺燕翔藻井文虹亘镐宴酌金罍虞谐调玉磬参差花影移糺缦云祥应幸际代明良弥祈天保定相将赞治机讵比吟春兴侍读双庆得曲字兰省驻宸舆琼筵徴雅曲纮瀛圣化咸霖雨台臣属秀綵结华轮雕甍迎瑞旭典坟政所资徳义心斯沃梁水戢鸳鸯金台罗骏騄登瀛愧匪材敬业期深朂侍讲观保得情字万几余暇日芸署葺初成葭管缇庐寂寒花辇路荣尧年甲子始舜乐应钟鸣良辅方聨鼎诸臣共献觥醖颁天泽美壁映彩毫横掌故传鸿典康哉洽圣情中允于敏中得竭字香浮白虎樽云䕶苍龙阙明良际泰阶警跸传阳月班依宝仗分牓启银钩掲恩光浃鼎台宸咏聫簪笏题标丽正诗盛纪蓬莱碣宠荣被词臣勉矢涓埃竭中允董邦达得为字梓材贲邓林绮组荣金匮彩映上台星光分香案吏和羮衮绣聫受爵簪裾萃奎斗丽飞甍云烟笼宝字仰思圣主恩俯益愚愧古训期服膺已人审所为赞善宋楠得知字玉戺传纶綍金门盛羽仪自天飞翠葢就日捧瑶巵论道敦耆旧敷言广训辞风清鳷鹊观人在鳯凰池恩湛三霄露文惭五色丝圣颜瞻有喜应许侍臣知御制得音字木天临翠辇鹓侣集华簪广学心常切因文道可寻横汾隂岂昔来泮水犹今礼乐于斯盛觥罍取次斟诗惭得珍字辞喜献官箴返辔重城暮犹闻歌诵音御制重开甲子文治昌佐文赞治资贤良以圣继圣垂经常于赫太上示清行绳武弼基繄我皇四聪四目开明堂野无遗贤始悦康楩楠把梓松柏桑珣玕琪映璆琳瑯从龙从虎云风翔葭徴玉管迨初阳集贤落成隆桷杗连延窱以辉煌老槐蔽景绿庭廊夺暑却寒温又凉法度既备丹雘彰谆诲故老宜徜徉展也宴寝凝清香将作入奏报克襄帝曰朕其鸿厥庆来游来歌雅所臧况今二老民之望爰飞神翰拂缣缃金壶墨沈流淋浪璇题双贲日月光仙毫雄健摆礌硠笔势一落千丈强劲力外爽神内藏㸃蹲芒玉磔廻冈金薤倒披贯栁鲂鸾鹤交翥上银潢烟云舒卷难形相荣光属天莫可量未许常侍拟登牀飞白赐苏譲美芳矧乃仙巢署苍筤吉日庚午日之刚遂移天屣下阖阊警跸骇顾陛楯郎龙鸾和铃铿复锵扬金鑁而拖玉镶云䍐俾倪导缨纕叶叶秀文覆仪锽纷敷旖旎从风扬歴天捎星耀日铓紫烟煜爚御道黄瀛池俨立千鸳鸯金紫银艾簪截肪入门升阶和以庄吉辉真气溢圆方六章五采葱衡玱如天启门日在房冯翼孝徳瞻颙卬王多吉士咸对敭尊师六拜谒素王回过刘井憩东厢昌黎文伯社兹乡北门学士奠椒浆编钟鼖鼔韶濩纲崇牙树羽虡趪趪髙管噭啸龙耶凰象鳯翼笙班管长玫瑰作柱朱丝张翿籥繁㑹相低昂绕风停云慨矣慷人声谐律相和倡分刌节度穷窈茫欣与人心犁然当鸟为拊翼鱼闯防如轩张乐洞庭旁元臣稽首鸣珩璜敬上千秋万嵗觞于胥乐兮无怠荒一献百拜礼则详朱虎熊罴与殳斨雝雝肃肃济济跄炊金馔玉出禁坊太清红云员峤霜翠涛醁醽酏醴䣼粔籹蜜饵有餦餭猩唇旄约隽翠膷越骆菌和阳朴姜江橘梦柚常山棠逺方口实导择将鼎中变化尹对汤微纤精妙大官湘炙三弋五应未尝帝歌卿云宫绕商八伯咸进拜手飏韵得燕公五字章聨吟更仿汉柏梁式瞻天藻萃圭璋圆龙方虎排明珰日星胷回锦绣肠薫风晨露相颉颃烛龙衔曜光四炀冲波激岳声嶈嶈昭融至道若雨𤾉天光下济濡荄芒五色秀华流戴匡披条振藻六艺场风雷鼔舞物苍苍镌勒琬琰传胶庠流播乐府谐笙簧从臣才艺花发菖驽骀步武龙腾骧蓬莱望见风引樯桃开郁水满磅磄圣涯游泳涵纮沧淼不可即空徬徨乃知天文元气航圣处不须一苇杭雕虫篆刻宜惭惶越玉五重厠匏分㚇立仗老肃爽泰华千仞登跛牂学优得文愧应玚春兰秋菊杂藏莨风松奚用引蜩螗迫窘诘屈走踣僵愿归夜读𤼵青箱畋二酉罗三仓天禄石渠居就粮易参肃弼诗申苌斟羮哜胾饫膏粱研味道腴弃粃糠博闻为馈贫之粻学海万里去鸣榔珊瑚结网丽鲨鲿宁甘决起抢榆枋不离省闼希文彊温恭朝夕莫或遑烟霞濯玉雪装効愚千虑一赞勷中夜起舞不能忘圣人端拱垂衣裳调和玉烛握珠囊淳风沕穆恩滂洋钤辖不动矢直狼化被万国通狼㬻逺致赤兎来白麞不但蛮狄与戎羌皇仁旁鬯风泱泱上天降丰嵗其穰六气无易盛徳禳十雨五风絶旱蝗引恬引飬无胥戕际兹休明敢不蘉旁招俊乂匪其彭涣羣元吉马匹亡橘徕服兮甘在瓤素丝五緎风羔羊朝黻永无鹈咮妨泰交一徳凛复隍永膺万福储千祥天人和乐未渠央冬日晏温下红墙戛然清韵𫝊风篁六龙回䟦揺镂钖拜送遥瞻豹尾枪都人抃舞喜若狂作歌赓拜追虞唐不数横汾与长杨蓼彼萧斯零露瀼恩深如海奚以偿玉堂盛事垂无疆御制是日复得诗四首并示诸臣欢腾芸署小阳春此日崇文引席珍顾我慙为房杜主岂伊独数马邹臣石渠典故应増旧壁宿光华更覩新影丽花砖争到八尽教沾醉酒三巡瑞旭曈昽霭扇鸾筵开翰墨㑹衣冠五车四库从来纪刘井柯亭取次看玉版挥毫盈鳯沼花瓷赐茗擘龙团济川自古资舟楫便欲因寻学海澜昌辰天禄集鹓聫欣咏斯干小雅篇鸟革翚飞跻君子诵诗讲易共髙贤光凝黼座垂华藻篆绕猊炉散瑞烟咫尺玉堂清切地底夸瀛岛说登仙百年礼乐庆昭融保泰常持惕若𠂻漫以新诗鸣豫大谁将忠告赞钦崇傅巖梦赉应无借唐室赓歌讶许同心喜百僚知我意不将髙议诩升中大学士鄂尔泰张廷玉等奏伏惟殊荣贲于册府睿藻辉煌恺泽沛于词林恩华稠叠旷千秋而纪盛偕庶尹以腾懽钦惟皇上濬哲性成钦明光被接羲轩尧舜之统徳乃日新掞星云河岳之文圣由天纵璇玑斡运际甲子之重开宝箓迎祥继雍熙之累洽丕焕右文之典用彰稽古之荣繄是词垣素称清秩本崇政集贤之重地沿迩英丽正之遗规朴斵宜勤栋隆惟吉爰颁巽命俾予鼎新藻井芝栭郁虹梁之特起璇题寳画揭鳯榜以髙悬亭号瀛洲真成方峤地连华葢名称玉堂属广厦之初成展钩陈而夙驾帝车纡轸光临奎壁之垣日晷腾辉彩彻台阶之次鹓行云拥屹黼座以中开豹尾星陈启琼筵而肆设云璈锦瑟聆广乐于钧天翠釜金罍酌衢尊于丹地摛章宠示韵分燕国之篇染翰聫吟制仿西京之体金声玉振集条理之大成干端坤倪冠苞符而首出镌诸琬琰掩八伯之咸歌逖考缥缃陋三侯之成咏斯文极盛振古希闻等幸遘昌期叨尘秘省仰王言之郑重勉效论思诵睿制以惊惶多惭寅亮戴巍巍之至徳莫申天保报上之忱思蔼蔼之吉人共志卷阿来游之盛宠深逾分感极难名凡兹与䜩诸臣共喜普沾异数在昔缬袍莲炬尚焜燿于曩编与夫玉署金銮第铺张于往载岂如今日覃被恩施寻巢犹记凤池同荷需云之渥释屩甫来芸馆均瞻复旦之华拜稽窃附于歌虞醉饱还逾于宴镐波添瀛海恩重鳌山惟当共赞夫休明冀以稍酬于髙厚所有感激微忱理合公同具疏恭谢伏乞圣鉴施行等窃惟从古治朝必隆文学侍从之职汉时天禄石渠承明金马皆称着作之庭唐开元中初置翰林院歴代相沿其选益重而恩礼亦愈优前史所传莫可殚述谨按前代帝王临幸词苑自唐已然至宋尤盛太宗雅尚文儒太平兴国中御书飞白玉堂之署赐学士苏易简行幸其苑古今以为美谈其后绍兴淳熙间屡幸秘书省宴赉弥厚前代永宣二朝幸文渊阁并至史馆然考其时銮坡秘省皆在掖垣之内国初太宗文皇帝世祖章皇帝屡幸内院披寻典坟谘访治道而其时内三院亦尚在禁中夫以兰台芸馆环拱于紫微太乙之旁迩天光而停日御荣莫大焉若院署之在长安左门外者则臣僚公廨非敢望乘舆之及也惟兹景运方昇文明大启栋隆既竣玉趾亲临扬葆佾于槐㕔导鼓吹于鳯沼尧樽徧酌禹膳均颁乐奏九成礼隆三爵倡薫风之睿藻继卷阿而矢音凡官翰林者既得䣛席赓飏载亲色笑而内阁学士塞尔赫以宗室能诗特命入三十八人之内尤盛事之可传者堂哉皇哉自载籍以来未有眷顾儒林普徧优渥若斯之隆者也一时与宴诸臣鼓舞称庆拜赐阙廷其年适遇賔兴皇华衔命之臣道路传闻咸有毎懐靡及之虑都门人士顾瞻玉堂如在天上而四方草泽汲古嗜学之儒且弹冠色喜以为千载一时不可逢之嘉㑹也洵足以示后世而垂无穷也已等编辑盛典既成恭识数语于简末虽于圣天子振兴文教崇儒劝学之盛心不足窥见万一而遭际圣明道扬盛美则窃有深幸焉谨䟦词林典故卷一词林典故卷二钦定四库全书词林典故卷二官制翰林之名见于汉时未以署官特作赋者假喻于文辞云尔唐翰林院初本儒臣文学供奉待诏之所至开元中始设学士亦无定员皆以他官选充宋元及明相沿代置品秩名数亦随时不同唐翰林学士外先有𢎞文集贤学士大学士宋资政观文天章龙图之设则视乎唐明华盖谨身文渊东阁之称又视乎宋而明初左右春坊亦置大学士自成祖以翰林官直文渊阁故翰林以阁中为内署又与詹事互兼职业是以三署相通若夫唐之翰林学士或知制诰或不知制诰宋学士知制诰与中书舍人分为两制者则自后晋始唐之讲读学士皆不系翰林其系以翰林者则自宋始宋之检讨编修史院及他司皆有之而翰林则无后独归于翰林者则自明始至如唐宋官僚轻于翰林明则庶子中赞为修撰编检之迁阶谓之开坊以詹事为学士之晋秩谓之出院唐宋翰林乞郡出外得以原官结衔明则改官不得带帖唐宋校理馆职虽进士上第未即铨除必由记室幕僚仕于州县者召试而得明则鼎甲三人即授修撰编修而庶吉士留院者便已授职唐宋应奉直院权直之号至明尽除而有五经博士侍书之目与庶吉士之选此其沿革之大凡古今之殊致矣魏晋以来置秘书中书着作江左唐宋具有其官唐设起居郎舍人史馆领在门下宋则国史有院着作有局皆通于秘书省虽官异翰林而事实相近至明代官从併省统归翰林讲读以上则同古之两制侍从修撰而下则同古之秘书着作而史职系焉自是翰林员品有定皇朝叙官初以内阁翰林之职统于内三院歴经圣神裁定内设殿阁大学士外设翰林院官制大备至詹事春坊始亦议裁寻并复焉其与翰林院相通互兼具垂令典因附着于篇汉汉武帝初徴贤良文学待诏金马门汉武帝建藏书之策置写书之官汉置五经博士后汉后汉东观有校书之职选他官典校秘书撰述传记后汉着作皆以他官领后汉光和元年置鸿都门学士后汉延熹二年始置秘书监一人按汉时翰林未有定职然后世翰林待诏博士学士之名已始于此翰林志云武帝时东马严枚皆在左右亦其事也魏魏武帝置秘书令丞秘书郎魏文帝置中书令改秘书令为监按后世以入翰林为读中秘书考汉藏书之所石渠石室延阁广内则在外府兰台秘书及麒麟天禄则在内禁为御史中丞所掌刘向又言外有太常博士之藏而后汉图书则在东观魏改汉兰台令曰秘书又改中书至晋以中书统秘书武帝以秘书借张华读之所云读中秘书者盖引此为故实也魏明帝青龙四年四月置崇文观徴善属文者以充之晋晋武帝以秘书并中书省晋永平中复置秘书监其属有丞有郎统着作省着作郎一人又置着作佐郎八人东晋东晋元帝建武元年十一月置史官宋宋置秘书着作与晋同宋明帝泰始六年九月立总明观徴学士以充之齐齐置秘书监丞郎着作佐郎员额悉如宋梁梁置中书省监令各一人秘书省监丞各一人郎四人按晋中书令管机务盖宰相之任而秘书着作统焉六朝唐宋沿之不改即明大学士统翰林院而翰林所为入阁办事亦仿于此陈陈承梁仍各设侍从文章制命典籍之职按典籍名始此陈永定三年闰四月置西省学士北魏北魏太和十五年置左右史官北魏置起居令史按起居注始于汉时宋林駉云汉武有禁中起居注东汉明徳马后撰明帝起居注本宫中女史之任三国志注引汉献帝起居注则近侍为之通典云魏晋起居注着作郎掌之隋初以吏部散官及校书正字有着述才者领之唐髙祖初温大雅作剏业起居注于时亦未有専官自贞观显徳间设郎舍人而起居注乃有定职又按起居注或以为本古左右史而设然考之于书左史仅一见于楚之倚相一见于汲冢之戎夫而右史无闻焉盖左右史本非周官即诗传言衞武公左右置监史以自警特一时一人之事后世传之遂有记言记动之説而玉藻乃着其文玉藻出汉儒亦止述所传闻之辞未必古时専署其官至五帝外纪称苍颉沮诵为左右史疑于荒逺惟唐艺文志以穆天子传为起居注之始体或然尔北齐北齐有起居省北齐秘书省监丞各一人郎中四人校书郎十二人正字四人又领着作省郎二人佐郎八人校书郎二人北周北周有麟趾殿学士有外史按后以殿名加学士称麟趾其权舆也北周秘书监领着作监校书郎下士十二人着作上士二人中士四人按周苏绰以周官行官制故有外史上中下士之目隋隋承周有麟趾殿学士隋置秘书省监丞各一人郎四人校书郎十二人正字四人录事二人领着作太史二曹着作曹郎二人佐郎八人校书郎正字各二人太史曹令丞各二人按太史之名夏商时已有之若夏太史终古商太史髙势是也至周官四史内史掌八枋与公卿策命及四方之事书则似后世尚书主章奏诏令之职外史掌四方之志三皇五帝之书则似后世御史中丞掌殿中图籍之职小史掌邦国之志诏王忌讳则似后世管玉牒氏族世系名讳之职而太史日官也掌建邦之六典与后世记载者皆絶不同若齐太史晋太史执简而书殆为近似然考左传国语国䇿世本等皆非当时史官所着即太史公亦自称近于卜祝之间其所为着书亦祇自成纪撰非奉职为之马端临以周四史列于史官亦但沿习其名耳自隋立太史局唐宋以来居史职者多称太史至明时则凡翰林修撰等并称太史焉隋开皇十四年秘书省置主事令史隋大业十一年増秘书省官百二十员以博士补之唐唐置门下省起居郎二人中书省起居舍人二人唐置门下省校书郎二人中书省校书四人正字二人唐置史馆于门下省史馆修撰四人百官志注天宝后他官兼史职者曰修撰初入为直馆元和六年登朝官领史职者为修撰未登朝官皆为直馆大中八年汰直馆二人増修撰四人按唐初令狐徳棻请修近代之史遂命修撰修撰之名始此唐秘书省置监一人少监二人丞一人领着作局少监为之贰百官志注龙朔二年改秘书省曰兰台监曰太史少监曰侍郎丞曰大夫秘书郎曰兰台郎垂拱元年又改曰麟台太极元年复称柲书省按唐秘书省𨽻中书如晋制唐秘书省秘书郎三人校书郎十人正字九人唐秘书省领着作局郎二人着作佐郎二人校书郎二人正字二人百官志注龙朔元年改着作局曰司文局郎曰郎中佐郎曰司文郎唐置𢎞文馆学士百官志注武徳四年置修文馆于门下省九年改𢎞文馆仪鳯中置详正学士五品以上曰学士六品以下曰直学士神龙元年改昭文馆景龙二年置大学士四人学士八人直学士十二人开元七年改曰𢎞文馆置校书郎校理等官长庆三年罢详正学士専以五品以上曰学士六品以下曰直学士未登朝为直馆唐置集贤院学士百官志注开元五年置干元院使有刋正官四人知书官八人六年更号丽正书院置详检官改修书官为丽正殿直学士八年加文学直又加修撰校理刋正校勘官十三年改丽正书院为集贤书院有学士直学士宰相一人为学士知院事常侍一人为副知院事又置院判押院中使各一人𤣥宗尝选耆儒日一人侍读至是置集贤院侍讲学士侍读直学士增修撰校理待制留院知检讨与文学直之员至徳二年置大学士贞元四年罢大学士八年罢校理置校书四人正字二人元和二年复置集贤校理罢校书正字四年集贤学士直学士皆用五品以学士一人年高者判院事按检讨之名始此唐𤣥宗初设翰林院召文学儒臣待诏院中唐开元二十六年于翰林院置学士按翰林志太宗时召学士草诏然犹未有名号干封已后始号北门学士𤣥宗初置翰林待诏选朝官入居供奉别㫖开元二十六年始以翰林供奉改称学士其首为之者则张垍刘光谦也𤣥宗虽改供奉为学士别建学士院于翰林院之南时犹未称翰林学士至徳宗以后翰林始兼学士之名是𤣥宗虽置学士而翰林学士之定称则在永贞贞元时始矣又按唐翰林学士本非専设以他官兼充之自中舍尚书郎拾遗补阙校书着作皆选任虽县尉亦得召入供职李商隠白居易碑以盩厔尉召入是也又𢎞文馆𨽻门下省集贤院𨽻中书省而翰林独无所𨽻其后又置东翰林院于金銮殿故又有金銮殿学士后人唿学士为銮坡盖以此又按自扬雄有翰林主人之称后世沿之晋李充论着翰林梁钟嵘诗评称郭璞为翰林诗首唐李邕称翰林六絶盖用以标文苑之目耳唐取此名院且以署官开元而后其职益重至宋时遂目为将相储材之地云唐翰林学士承㫖按元稹记云旧制学士无承㫖名宪宗始命郑絪为承㫖翰林志云元和已后院长一人或宻受顾问独召对居北壁之东阁号为承㫖阁子五代后梁开平三年改思政殿为金銮殿置大学士一员后唐置翰林承㫖一员后晋天福五年废翰林学士寻复置后晋开运元年诏翰林学士与中书舍人分为两制各置五员按宋两制之目由此五员续翰林志作六员盖因宋制言之似当以通考为正宋宋置起居郎舍人如唐制按宋起居郎𨽻门下省起居舍人𨽻中书省号小两省官林駉至论云元丰官制行分郎与舍人为左右时又称左右史宋秘书省监少监丞各一人其属着作郎一人着作佐郎二人秘书郎二人校书郎二人正字二人宋置直秘阁按宋初以史馆昭文馆集贤院为三馆皆寓崇文院中端拱元年诏就院之中堂建秘阁置直秘阁以直馆直院为之谓之馆职以他官兼者谓之贴职宋置国史院监修一人以宰相为之修撰直馆检讨无常员按宋天圣间以宰相为提举以三馆秘阁校理为编修官元祐间复改𨽻门下省绍圣间归秘书省又按宋之编修不止史院三司枢密院皆有编修官编修之名始此宋承唐设翰林学士院置翰林学士承㫖翰林学士知制诰直学士院翰林权直学士院权直按宋史承㫖不常置以学士久次者为之凡他官入院未除学士谓之直院学士俱缺他官暂行文书谓之权直又按通考唐之所谓翰林学士只取六学之人随其官之崇卑入院者皆为学士其尊贵亲遇者号称内相可以朝夕召对参议政事或一迁而为宰相而其孤逺新进者㦯起自初阶或元无出身至试令草麻制甚者或试以诗赋如试进士之法其人皆唿学士自唐至五代皆然至宋则始定制资浅者为直院暂行者为权直于是真为翰林学士者职始显贵可以比肩台长举武政路矣宋咸平二年置翰林侍讲学士翰林侍读学士按宋经筵官其秩尊者为讲读学士品卑资浅则为説书元丰官制行罢翰林讲读学士用侍从以上官兼充宋置枢密直学士按林駉至论云宋承唐制学士以六员为额其知制诰即治本院事其别领省府职任即不带制诰如知通进银台司兼门下事则即唐给事中比也而𨽻直枢密院兼制诰即唐中书舍人之任也宋置资政殿大学士宋置观文殿大学士按宋资政观文二大学士盖特设以加宠宰相旧臣不为常置大抵如汉特进光禄大夫晋宋冗从仆射奉朝请之比与明时典机务者不同而名差近焉宋置殿阁学士殿曰资政端明等阁曰天章龙图宝文显谟徽猷等皆设学士直学士待制按宋殿阁学士多为从官及外除者兼衔待制如唐待诏而官稍贵宋仁宗特开天章阁以待范仲淹谘访政事待制之设始此而龙图学士尤多有名若包拯龎籍孙觉祖无择等皆尝为之宋时称其官相谓为龙学云南渡后敷文焕章华文宝谟等阁设学士直学士待制一倣汴京旧制辽辽置门下省起居郎起居舍人知起居注辽置国史院史馆学士辽置翰林院翰林学士承㫖翰林学士翰林祭酒按辽国语以文翰为林牙故翰林设都林牙又有北面林牙则掌契丹文字行于国中者南面林牙则兼掌中国文字辽置崇文馆大学士宣政殿学士观书殿学士干文阁学士昭文馆直学士金金置秘书省监少监丞秘书郎金置𢎞文院知院同知𢎞文院官金置国史院监修国史官编修检閲官按辽金官制国史院皆有监修国史官盖用唐故事以宰相兼领实非史院正官也金置翰林学士院翰林学士承㫖直学士翰林侍讲学士侍读学士翰林待制翰林修撰翰林应奉文字按翰林修撰之名自金始元元置集贤院秘书监艺文监监书博士元置翰林兼国史院置学士承㫖翰林学士侍讲侍读学士直学士待制应奉翰林文字修撰编修检閲典籍经歴都事又设蒙古翰林院按元史百官志列朝官制置罢不一先后员额増减不定其集贤院初併入翰林后则分设明明初置翰林院为正三品衙门设学士承㫖学士侍讲学士侍读学士直学士典簿待制修撰应奉编修典籍检閲等官按明㑹典又有秘书监𢎞文馆及起居注等官后皆不设黄佐翰林记洪武三年置校书郎等官九年罢之又云国初翰林有国史院院有编修官后不复设而以修撰编修检讨専为史官𨽻翰林院然史官皆预讲读讲读官亦预史官实不分职明洪武十四年五月改翰林院为正五品衙门设学士一人侍讲学士二人侍读学士二人孔目一人属官侍讲二人侍读二人五经博士五人典籍二人侍书二人待诏六人史官修撰三人编修四人检讨四人革承㫖直学士待制应奉检閲典簿明洪武十八年三月定翰林院正官学士一人正五品侍读学士侍讲学士各二人从五品首领官孔目一人未入流属官侍读侍讲各二人正六品五经博士五人正八品典籍二人从八品侍书二人正九品待诏六人从九品史官修撰三人从六品编修四人正七品检讨四人从七品按明永乐十九年南京翰林院惟设掌院学士一员孔目一员又按明初置五经博士人司一经永乐以后以孔颜孟氏周程朱子之裔皆世袭五经博士而洪武中所置之五经博士渐废不复设矣又翰林记云侍读先侍讲始于此盖唐宋时侍讲皆在侍读之上也明洪武十八年三月又定华盖殿武英殿文华殿文渊阁东阁设大学士各一人明洪熙中添设谨身殿大学士按永乐初命编修等官于文渊阁参预机务谓之内阁渐陞至学士诸职洪熙元年或加师保及尚书侍郎卿仍兼学士大学士衔自后因之称内阁大学士凡大学士加三师则为一品加尚书二品侍郎三品若未加陞而止系大学士者则仍正五品明经筵官有知经筵事同知经筵事讲官推举皆出内阁又令本院及坊局官侍班久之选为展书官又自展书充月讲官年深秩尊者充日讲按明史故事率以翰林大僚直日讲鲜及史官者至于慎行张位王家屛沈一贯陈于陛咸以史官得之异数也明洪武中定翰林院为近侍清贵之职凡迁转皆出自上裁不付铨衡按明制翰林院迁官始自詹事府左右春坊司经局循至学士其转则吏部尚书侍郎以至内阁不及他途然非九年考满则纂修书籍名虽亲擢实循资格也又翰林不由吏部选自唐宋已然又按黄佐云本院官外擢皆升高位无有对品调者若洪武时王祎出为南康府同知赐金带出自亲擢事体不同其降谪者不在此格也明制非进士起家不得居翰林按黄佐云洪武初本院官皆由荐举进四年虽设进士科未有入翰林者今考进士入翰林自洪武十八年始至天顺间遂定斯制云明洪武十八年选进士为庶吉士按明既设进士科以诸进士未更事俾观政于诸司其在本院承敇监等近侍衙门者採书庶常吉士之义名庶吉士其在六部及诸司者则仍称进士正统后始定庶吉士止入翰林凡庶吉士入翰林者选无定员明制进士第一甲三人称及第即授职修撰编修第二甲第一人第三甲第一人称赐进士出身赐同进士出身皆授编修按洪武十八年三月既殿试以第一甲丁显等三人并为修撰至二十一年策进士以第一甲第一人任亨泰为修撰第二人唐震第三人卢原质为编修自是遂为定式又按永乐二年定庶吉士散馆授职二甲除编修三甲除检讨明英宗时选竒童及善书者充翰林院秀才皇朝国初设文馆于盛京太宗天聪十年三月改建内三院曰内国史院内秘书院内𢎞文院世祖顺治元年三月増设三院学士各一员十一月定翰林院为正三品衙门晋学士秩正三品侍读侍讲学士正四品侍读侍讲正五品修撰从六品编修正七品检讨从七品裁博士侍书待诏二年三月定内三院为二品衙门四月令翰林官由内院补授闰六月裁翰林院以归内三院定内三院大学士二员为二品学士四员为三品侍读六员为四品笔帖式三员为七品六年正月更定内院官制三院各设学士一员侍读侍讲学士各一员侍读侍讲各一员八年四月増设三院侍读学士各三员裁侍读各二员十年六月増设三院汉大学士各二员十五年七月裁内三院改三院大学士为殿阁大学士秩仍正五品置翰林院定掌院学士学士秩仍五品十六年五月设翰林院侍读侍讲学士及侍读侍讲各三员十八年六月裁内阁翰林院复设内三院七月设内三院满汉大学士各一员满学士各二员汉军汉学士各一员圣祖康熙元年二月増设内三院侍读学士各二员正四品侍读各二员正五品八年七月裁三院满学士各一员九年八月复改内三院为内阁置翰林院十月改三院大学士学士衔加殿阁大学士兼尚书学士掌院学士并兼礼部侍郎十二月设翰林院侍读侍讲学士及侍读侍讲等官员品如顺治十五年定制世宗雍正三年十二月晋翰林院侍读侍讲学士秩从四品侍读侍讲从五品如顺治元年定制掌院学士学士掌院事即承㫖职也国初设有専员圣祖康熙二十八年五月谕大学士翰林掌院一官职任紧要必文学淹通衆所推服者始克胜任凡翰林撰拟之文亦须掌院详加删润然后成章闻明代大学士有兼管掌院之例大学士徐元文着兼管翰林院掌院学士事谨按掌院以重臣兼领实起扵此讲官世祖顺治十二年三月谕内院朕惟自古帝王勤学图治必举经筵日讲以资启沃今经筵已定于文华殿告成之日举行日讲深有禆益不宜刻缓尔等即选满汉词臣学问淹博者八员以原衔充讲官侍朕左右以备谘询是年十一月谕吏部日讲官侍从禁庭朝夕进讲国子监衙门较逺职任难兼如遇祭酒司业员缺不必以日讲官推补十四年九月设经筵讲官满汉各八员是年十二月増设日讲官十员圣祖康熙九年置起居注馆于太和门西廊设满记注官四员汉记注官八员俱以日讲官兼摄并设满文主事一员汉文主事二员汉军主事一员满文笔帖式满汉文笔帖式汉军笔帖式各四员十二年増设满记注官一员汉记注官二员十六年増设满记注官一员二十年増设汉记注官八员三十八年七月裁起居注满汉主事各一员五十七年三月停起居注世宗雍正元年四月复起居注官诏曰自古帝王临朝施政左史记言右史记动盖欲使一举动一出言之微无不可着为法则垂范百世也皇考圣祖仁皇帝英年践阼即设日讲起居注官于词臣中择其才品优长者以原官充补鉅典茂昭度越前代诚为圣帝哲王之盛事御极六十一年绍精一执中之统厉敬天勤民之心文谟武烈经纬万几盛徳日新大业鸿显天下臣民仰瞻至治不啻日月丽天江河行地莫不敬信悦服记注之臣美不胜书皇考圣祖仁皇帝谦徳弥光圣不自圣惟恐史官或多溢美之辞故康熙五十六年以后裁省记注祇令翰林五员于理事时轮侍班行凡有重务要㫖仍命内阁诸臣记而存之意至周宻也兹朕缵承大统夙夜兢业日昃不遑思所以上继皇考功徳之隆下致四海晏安之治顾惟凉徳甚惧负荷之难今御门聼政之初益当寅畏小心综理庶事咸期举措允宜簪笔侍臣何可阙欤当酌复旧章于朕视朝临御郊祀坛庙之时令满汉讲官各二人侍班不独记载谕㫖政务或朕有一言之过一事之失皆必据实书诸简策朕用以自警冀寡悔尤庶几凛渊冰之懐以致久安慎枢机之动而图长治其仍复日讲起居注官如康熙五十六年以前故事是年十一月定制日讲官奉差以翰詹官列名请署停其开缺差满代还十二年七月増设起居注汉主事一员皇上干隆元年十二月増设满日讲官二员谨按经筵满讲官以内阁学士掌院学士读讲学士詹事少詹事及尚书侍郎左都御史副都御史通政使大理寺卿之曽任内阁学士掌院学士读讲学士者列名汉讲官以内阁学士掌院读讲学士詹事少詹事祭酒及尚书侍郎左都御史等官之由翰林陞任者列名以原衔补充康熙十六年令满洲小九卿之由翰林陞转者亦得列名其日讲官则自掌院学士詹事以下坊局编检以上皆得充补又按日讲官侍直康熙九年初设记注定制满汉各一员雍正元年复设则令满汉各二员侍直翰林官内擢世祖顺治十一年三月令翰林官陞转俱归吏部十六年二月吏部题补吏部右侍郎缺得㫖内阁既不设学士翰林官无缺可陞嗣后吏部侍郎缺出着照礼部侍郎之例亦用翰林官补授谨按吏部侍郎一兼学士衔一不兼学士衔故事不兼学士衔者翰林官不得推补至是并予列名圣祖康熙三十八年九月命京堂员缺翰林官一体陞转五十七年八月以左都御史蔡升元请复命六部侍郎缺翰林官与京堂应陞者均列名请补世宗雍正元年正月定制满洲侍读侍讲谕徳洗马司业等缺用各部应陞一人翰林编修检讨一人分班递补谨按各部应陞亦以科目出身者推用十年十月令翰林官陞转派差将曽经记名褒奖议叙及申饬训诲处分之处缮单随本以闻翰林官外调世祖顺治十二年九月吏部议定正詹以布政使用支正二品俸少詹以布政使用侍读学士以按察使用侍读中允以参政用编修检讨以副使用十六年九月令翰林官侍读以下照科道例毎年外转春季秋季各一员侍读侍讲以参政用修撰以副使用编修检讨以参议用十八年九月奉命停罢圣祖康熙三十七年十二月副都御史吴涵以编修检讨人员陞迁壅滞疏请酌复变通编检照李涛汪楫之例外补一二人讲读学士等照王士正徐潮顾藻王九龄之例以京堂各衙门调补一二人得㫖所奏极是朕已知之不必令部议也谨按先是李涛汪楫丁廷楗并外用知府至是以吴涵请复改刘涵为扬州府知府其调补京堂并奉明㫖已见内擢中三十九年四月令编修检讨等㨂选科道奉㫖改授者冯云骕汤右曽刘灏宋朝南彭始抟张瑗六人谨按编检授科道始此世宗雍正元年十月命大学士㑹同掌院教习秉公别择学问优长字画端楷或精于繙译者留衙门办事及各馆纂修或才具练达可当科道吏部之选或长于吏治编检可为道府庶吉士可为州县者分别具奏老病衰废愿自解退者以原官休致行止不端事蹟确实者奏闻革退庶吉士散馆世祖顺治初除授三院编检外改授科道数人至十六年散馆则有仍留教习者十余人外用者一人黜革者一人十八年散馆则有部用者十余人嗣是歴科参用其制或中行评博或知县即用或归进士原班或用教职法为加备焉谨按庶吉士改授科道歴科散馆皆有之至康熙三十六年丁丑惟吴甫生江球二人自丁丑而下遂停其改授庶吉士馆选国初本无定员世祖顺治九年七月允科臣髙幸允奏按直省大小取汉进士四十人直𨽻江南浙江各五人江西福建湖广山东河南各四人山西陜西各二人广东一人以二十人习国书二十人习汉书其满洲进士取四人蒙古进士二人汉军进士四人一体读书厥后选取各员因地因才递有増减歴科沿之世宗雍正三年四月谕大学士九卿等曰前日李钟峩奏称翰林为储材重地自康熙四十五年至六十年七科毎省俱有庶吉士雍正元年癸卯科汉军及河南四川进士无馆选者雍正二年甲辰科蒙古及山西河南陜西四川广东湖南广西云南贵州进士俱无馆选者请广储才之路等语朕即位之后以培飬人材最重翰林故加意详慎隆科多曽奏称圣祖时馆选每省俱有庶吉士所以朕扵雍正元年癸卯科馆选时试其文义观其人品于僻逺省分之人亦酌量选取又毎谕教习之臣尽心训廸迨后歴经㨂择及考试文章其中惟江浙人文义实较各省为优因将各省人员分用于内外各衙门而江浙人留馆独多雍正二年甲辰科馆选亦详加考试朕因以文义优者选为庶吉士于是山西河南等省进士遂多不得与选盖翰林职司文章若以文义不及者处之则用违其才而其人或有他长反无以自见矣朕凡扵用人行政无不审慎筹画务求当理而选择翰林更为留意实欲使人人勿枉其才各効所长庶国家得收器使之效岂计及于各省翰林之多寡有无也今览李钟峩所奏是必外人有此议论故以入告朕甚嘉之嗣后馆选庶吉士或应考试文义选取或应毎省额选几人或应分为南北两院向来教习止派满汉各一员今若按省分各选庶吉士或亦按省分各设教习可乎至各省未得馆选之进士中或有文义可充翰林之选者尔等确有所知即行举出毋使人有逸才之论寻议歴科馆选之法尽善尽美更无遗逸之才李钟峩条奏无庸议从之五年五月令进士殿试后复试论诏奏议诗各一篇先是进士殿试毕即待选庶吉士自顺治丙戌迄康熙辛丑皆然雍正元年癸卯进士对策后复引试于保和殿并令九卿各举所知至是遂为定制时称朝考焉谨按雍正元年十二月复令本科进士十七人在各馆効力及在内官学教习至三年四月授夏之芳姜颕新二人为编修黄岳牧陆宗楷二人为检讨虽未为着令亦掌故之足徴者皇上干隆十年乙丑选宗室达麟图一人为庶吉士谨按定制宗室不应科目之选自雍正初建立宗学宗人子弟以时读书其中自后五年一试取其文合格者赐进士一体引对至是馆选达麟图与焉宗室入翰林始此改调馆职国朝崇尚文治馆制修明自进士选除外复徴试词科并膺馆秩事载恩遇卷中其由他官改授者如郎中张允钦王士正中书励杜讷髙士竒俱为翰林讲读给事中王原祁为中允中书杜镇魏学诚主事陈聂恒知县赵申季教授王懋竑俱为编修御史陈学海为检讨左通政钱以垲按察使赵殿最则授少詹事给事中康五瑞则授侍读学士而进士方苞之授中允主事廖必琦之改庶吉士并称旷典云兼衔圣祖康熙十年正月令提督四译馆太常寺少卿闗防内増铸翰林院衔世宗雍正四年十二月改直省学道为学院凡部曹奉差督学加翰林院衔二甲进士编修三甲进士检讨受代后仍还本任皇朝㑹典翰林院正官满汉掌院学士各一员满汉侍读学士各三员满汉侍讲学士各三员满汉侍读各三员满汉侍讲各三员史官修撰编修检讨庶吉士首领官满汉典簿各一员满汉孔目各一员属官满汉待诏各二员满笔帖式四十二员汉军笔帖式四员五经博士十八员谨按我朝五经博士孔颜曽孟四姓外其仲氏言氏卜氏端木氏东野氏与宋张氏邵氏皆有之崇儒重道之典视前代为加渥矣起居注馆日讲起居注官满汉主事二员满笔帖式十四员汉军笔帖式二员詹事府汉汉太子詹事有丞按汉詹事位在大长秋上韩安国𫝊壶遂官至詹事史记称上大夫壶遂则詹事在汉为上大夫而百官表不着其秩故宋刘敞作汉官班序图遂以詹事为无秩臣瓒注詹事引茂陵书以为真二千石荀悦汉纪则云比二千石通典又以为真二千石未知孰是汉太子中允四百石按中允始此汉百官表有中盾无中允中允特见于汉官仪盖即中盾也后汉后汉太子中庶子六百石太子庶子四百石太子洗马比六百石按后汉承西京其宫官不得独无詹事而百官志无之或史氏之缺庶子名见燕礼及燕义中洗马名最古本吴越春秋勾践身为夫差洗马汉取此名官而中庶子本秦官汉仍用之刘敞班序图庶子洗马秩最卑位列县丞尉羽林郎上晋晋置詹事丞一人中庶子四人庶子四人洗马八人宋宋置太子詹事一人丞一人中庶子四人庶子四人洗马八人齐齐置太子詹事府丞一人太子中庶子太子洗马各一人梁梁为太子置詹事按隋书百官志梁太子詹事视中䕶军中庶子四人庶子四人典经局洗马八人陈陈承梁置太子詹事按隋书百官志陈承梁官制太子詹事中二千石太子中庶子二千石庶子洗马六百石詹事品第三中庶子品第四庶子品第五洗马品第六梁陈二史皆无志故魏征作隋史採二代之制而兼补之北魏北魏太平真君五年选诸良吏给事东宫北齐北齐为太子置詹事左右衞率典书坊各率其属按隋书百官志后齐官制多循后魏有詹事丞功曹主簿录事员左右衞二坊各置司马北周北周置太子宫正宫尹隋隋置詹事门下坊置左右庶子二人典书坊右庶子二人按凡詹事府坊局之称皆自南北朝始至唐乃改典经局曰司经而左右春坊相沿不改唐唐置詹事府太子詹事一人少詹事一人主簿一人录事二人左春坊左庶子二人中允二人左谕徳一人左赞善大夫五人司经局洗马五人右春坊右庶子下皆如左春坊按唐左右春坊盖承魏齐二坊之设而为之名然考梁徐摛为太子宫官文体既别春坊皆效之则春坊固不始于唐矣又北周王褒皇太子箴春宫养徳秋坊通梦似古东宫官属春坊外又有秋坊者或门下二坊初设以春秋分名之欤宋宋置太子詹事太子左庶子右庶子左谕徳右谕徳按宋史百官志云旧制不常设储闱之建随宜制官以备寮宷多以他官兼领金金制东宫设詹事谕徳以下皆为僚属元元立詹事院置左右詹事各一员副詹事詹事丞院判各二员左右谕徳左右赞善各一员庶子中允各一员明明洪武初建大本堂延名儒教太子亲王后设东宫官属有同知詹事院事副詹事等官以勲旧大臣兼之二十四年七月改院为府其堂上官与本院官互兼职事明詹事府官正官詹事一员少詹事二员府丞二员首领官主簿一员录事二员属官通事舍人二员坊官左右春坊大学士各一员庶子各一员谕徳各一员中允各二员赞善各二员司直郎各二员清纪郎各一员司谏各一员局官司经局洗马二员校书二员正字二员按古东宫官属詹事外有太子太傅少傅太子率更令等二傅职辅导率更职防衞而詹事主统治内外各率其属以供事焉太傅少傅惟两汉为専官即诸侯王傅亦然魏晋以下则皆他官兼之至明设太子三师三少特为大臣加宠秩而已且自唐以后率更亦废惟詹事独存考之汉百官表詹事掌皇后太子家则又不独为宫官若与大长秋相表里大长秋皇后属卿也明代尤重詹事号为宫相实非三师三少之比盖春坊谕徳赞善等则古二傅之属洗马则古率更令之属又按明洪武十五年置左右春坊大学士至景泰三年商辂彭时刘俨等皆尝为之后复停罢又按明㑹典南京詹事府不设堂上官止设主簿一员皇朝世祖顺治元年置詹事府以少詹事一人掌府事其年十一月诏裁府署职掌统于内三院九年四月复置詹事府设詹事一员少詹事二员主簿一员録事二员通事舍人二员置左右春坊设庶子各一员谕徳各一员中允各二员赞善各二员司经局设洗马一员正字二员俱令内三院官兼之时以府署止设汉员因専设满詹事一员掌管府事而司其印信其兼衔与汉官同十五年五月裁詹事府圣祖康熙十四年十一月奉诏复置定满汉詹事各一员少詹事各二员主簿各一员录事正字各二员左右春坊庶子各二员谕徳各二员左右中允各四员赞善各四员司经局洗马各一员三十七年十二月裁满少詹事一员谕徳中允赞善各一员正字录事各二员三十八年七月裁汉中允赞善各一员正字录事各一员五十二年闰五月裁汉谕徳一员汉中允赞善各一员录事一员皇朝㑹典詹事府正官满汉詹事各一员满少詹事一员汉少詹事二员首领官满汉主簿各一员左春坊满汉左庶子各一员满汉左谕徳各一员满汉左中允各一员满汉左赞善各一员右春坊满汉右庶子各一员满汉右中允各一员满汉右赞善各一员司经局满汉洗马各一员属官汉正字一员府坊局笔帖式六员词林典故卷二词林典故卷三钦定四库全书词林典故卷三职掌官有职职有掌各守尔典以供王事焉翰林地号储材异日将践更衆职然方其备员侍从制诰文章而外不以他职系之唐宋已来制略相等明併秘书着作之任统归翰林皇朝既贵其官使益重所掌载笔史宬陈书讲幄入承儤直出奉皇华册府所垂犁然具已依件条次用备职司汉汉尚书郎主作文书起草更直建礼门按李肇云盖比今翰林之制略同而所掌轻也林駉云汉西京制诰以侍中掌之李固云尚书出纳王命所由来久矣后汉后汉秘书监掌典图书古今文字考合同异魏魏秘书令典尚书奏事按魏黄初间既以秘书所典归中书领之其秘书惟掌艺文图籍之事晋晋中书掌赞诏命记㑹时事典作文书按中书地在枢近多承宠任人因谓之凤凰池荀朂自中书迁尚书令人有贺者朂曰夺我凤池又何贺焉后则槩以鳯池凤沼称翰林矣晋秘书监掌三阁图书晋大着作郎专掌史任宋宋着作佐郎掌国史集注起居齐齐中书所掌与晋宋同按红药当阶翻齐谢朓直中书诗也唐人诗中亦槩用为翰林故实齐秘书着作所掌与晋宋同梁梁中书舍人掌诏诰兼呈奏之事按马端临云魏中书舍人东晋省之宋复置四员掌入直阁内出宣诏命凡有章奏则舍人持入参决于中至梁除通事字直曰中书舍人自是诰命之任舍人专之又按东汉以尚书郎主机事自魏以中书代之虽亦不废尚书然中书亲近而尚书转疎外矣东晋以后侍中常在左右谋议政事于是中书之权又分又按六典云秦置尚书于禁中有令有丞掌通章奏通典又云秦时少府遣吏四人在殿中主𤼵书故谓之尚书林駉谓西京以侍中掌之杜佑谓东汉尚书郎为诏诰而李肇因之遂以为比今翰林之制云梁秘书着作所掌与齐同陈陈中书所掌与梁同陈秘书着作所掌与梁同北魏北魏太和十一年诏秘书丞着作郎改析国记北魏起居令史掌行幸宴会在御左右记录帝言及宴宾客训答北齐北齐中书舍人省掌署勅行下宣㫖劳问之事北齐秘书省典司经籍按北魏北齐着作皆掌撰述然仅存其名而已北周北周外史掌书王言及动作之事以为国志北周着作上士中士掌缀国录按通考云北齐有文林馆学士亦掌着述然南北朝学士之名已杂出如齐竟陵王有西邸学士梁昭明太子时庾肩吾徐摛刘孝仪等为髙斋十学士大抵文儒之通称耳齐文襄于文林馆集诸文士作华林编略邢子才等皆在焉其职实非学士也隋隋秘书掌领着作太史曹事唐唐中书掌诏㫖制勅玺书册命皆按典故起草按六典云中书诏命其禁有四一曰漏洩二曰稽缓三曰遗失四曰忘误制勅既行有误则奏而正之凡王言之制有七一曰册书立后太子封藩宠命临轩备礼则用之二曰制书行大典赏罚授大官爵釐革旧政赦宥降虏则用之三曰慰劳褒赞遣劳则用之四曰𤼵白勅増减官员废置州县征𤼵兵马则用之五曰勅㫖为百司承㫖而为程式奏事请施行者六曰勅书慰谕公卿戒约臣下则用之七曰勅牒随事承㫖不易旧典则用之大事直出禁中不由两省不用中书六寳置书诏印学士院主之唐秘书监丞掌经籍图书之事郎掌四部图籍校书郎掌校理典籍刋正错谬唐着作郎掌撰碑志祝文祭文与佐郎分判局事唐起居郎掌录天子起居法度舍人掌修记言之史录制诰德音如记事之制季终以授国史唐史馆修撰掌修国史唐𢎞文馆学士掌详正图籍教授生徒朝廷制度沿革礼仪轻重皆参议焉按唐有𢎞文馆学生以大臣子弟与才俊之士充之故学士有教授生徒之事唐集贤学士及修撰等官掌刋辑经籍凡图书遗佚贤才隐滞则承㫖以求之谋虑可施于时着述可行于世者考其学术以闻凡承㫖撰集文章校理经籍月终则进课于内嵗终则考最于外唐翰林学士专掌内命凡拜免将相号令征伐皆用白麻入院一嵗则迁知制诰未知制诰者不作文书按欧阳修云侍从之臣论思为职林駉云持槖簮笔对立松阶朝趋青𤨏夕宿严卫参决疑难次典议论孰非侍从之职盖自唐开元以来内预密命发演丝纶于是翰林学士以为专职而至德之后台辅之命出车之诰并皆司之渐不及中书矣宋宋秘书监掌古今经籍图书国史实录天文厯数之事宋直秘阁掌三馆藏书按宋有三馆曝书之法凡三馆书籍皆秘书直阁校理等掌之毎嵗五月一日始至七月一日止出三馆之书与古图画墨迹以次陈而曝之苏轼诗三馆曝书防蠧毁是也校理等掌校讐文字有误者则以雌黄涂其处取善本正改之凡校讐秘书郎正字校勘等皆司之校讫亲书署其后曰某官某人校中兴馆阁录宋南渡后既建秘书省于临安毎嵗七月七日馆职举曝书㑹仍有诏严禁秘阁书籍不许关借宋着作郎着作佐郎掌以宰相时政记左右史起居注所书㑹集修撰为一代之典宋崇政殿説书掌进读书史讲释经义备顾问应对按宋经筵毎嵗春二月至端午日秋八月至长至日遇只日则学士入侍迩英阁轮官讲读宋翰林学士掌内制制诰赦勅国书及宫禁所用之文辞凡后妃亲王公主宰相节度使除拜则学士草词授待诏书讫以进赦降德音则先进草大诏命及外国书则具本禀奏按唐赐外国谓之蕃书宋与辽夏和有文辞徃来则称国书宋翰林学士知贡举按唐开元以前贡举事则考功郎中司之后以礼部侍郎主之谓之知贡举宋自太祖太宗以来南省主文多用翰林学士如李昉宋白等皆学士主贡举者礼部但领贡举之事与奏名而已而礼部知贡举之称相沿不替宋翰林学士掌使命馆伴事按宋与辽嵗通使问正副使二人仁宗以后多用翰林学士一人如胡宿欧阳修刘敞苏颂并以学士出使又辽使至亦以翰林及他官一人为馆伴使如苏轼为学士而馆伴辽使是已宋枢密直学士掌签书院事辽辽翰林院掌天子文翰之事金金国史院掌修国史翰林学士掌撰词命秘书监专掌书籍𢎞文院校译经史元元翰林院掌一切文字及颁降玺书明明学士之职凡赞翊皇猷敷敭人文论思献纳修纂制诰书翰等事无所不掌侍读学士之职凡遇上读习经史则侍左右以备顾问帅其属以从侍讲学士之职凡遇上讲究经史亦如之侍读侍讲视侍读侍讲学士凡入侍其职亦如之五经博士之职掌易者一人掌书者一人掌诗者一人掌春秋者一人掌礼记者一人人各专门明经同异得失究其指归以备讲读典籍之职掌四库书籍守扃钥以伺上命侍书之职明习六书之法凡遇上习书则侍左右以备考订㸃画音声待诏之职凡遇上宣问文义以备唿召编摩誊写等事亦如之史官之职修撰掌撰述编修掌纂缉检讨掌检阅凡史事俾专掌焉孔目以首领为职掌言语趋走㑹计簿书之事按五经博士设于明初后四姓并程朱等世袭五经博士设而掌易诗书春秋礼以备讲读者遂废则自永乐时也典籍之职虽曰掌四库书实无所事盖明太祖初置秘书监后复停罢以典籍代其职然洪武时书藏文华堂则在禁内永乐十六年遣陈循往南京取书至燕则又在文渊阁以视宋代之贮于秘书省者异矣尝考黄佐云自正统以前翰林院官退朝犹得入阁中检所未见书至景泰中编修周洪谟辈犹然其后始为内阁所扃钥至正德中有为人盗窃者厥后舍人张萱作文渊阁书目已缺失不备而典籍久为虚设矣又按翰林记永乐中华盖谨身奉天三殿灾杨荣麾武士三百人入文渊阁尽移御书图籍于东华门河次是时书籍淆乱无纪典籍周翰理葺之逾二载而后复时典籍尚未失职也后馆阁书目盖即其时所定明撰拟诰勅正统时令学士专司其事嘉靖间停罢以讲读编检官五人司之按古以学士为内制谓事不由中书而出自上意者其诏命皆学士掌之大政令大废举与大除授皆在焉明时学士虽初年有知制诰之名然自永乐以来一切诏勅实内阁主之其除官拜爵既不复如唐宋之用白麻唯遇覃恩貤赠忠节赠官则行词头谓之诰命然虽掌于学士或使院官分为之或借易旧诰辞用之非如唐宋轮日秉笔职有专司矣明翰林院官掌修书史凡寳训实录国史玉牒及志史纂譔学士讲读史官皆职其事凡实录既成则学士㑹同内阁焚其稿于内府按明时开局修书初则征用山林隐逸继则兼用卿寺国子监中行评博曹郎而翰林实为专职明讲筵知经筵事用内阁大学士讲书展书及日讲用本院及詹事府坊局官经筵讲章先三日进呈日讲直解先一日进呈按讲义自宋时已有之宋范纯仁刘安世等文集中尚有经义数篇盖即当时经筵所撰进者但其体与明时不同明日讲所进谓之直解明讲官记注起居日轮一员其编纂诸司章奏则别选讲读史官六员遇常朝御门日轮记注编纂官四员侍班郊祀耕耤幸学大阅亦如之明学士凡郊坛庙社等祭及代祀皆得预焉其告祭册封亦得差遣明翰林官凡国子监春秋祭则掌其分献明翰林官掌㑹议典礼及朝廷大事当㑹议者本院官及詹事府坊局官国子监堂上官皆预按明洪武初令儒臣陶安宋濂等与大臣议定制度典礼封爵名号至于刑律亦预议焉明学士掌殿试读卷与大学士兼用凡殿试则拟䇿问以进其本院及坊局官兼充执事按殿试以大臣读卷自宋始明学士掌教习庶吉士按明㑹典凡庶吉士以学士二员教习然洪武中宋濂永乐中解缙皆领庶吉士未尝抗颜为师也至正统戊辰乃为定制先是庶吉士俱于东阁进学至是令于本院外公署教习其教庶吉士文用文章正宗诗用唐诗正声明翰林典试事凡㑹试用学士两京乡试及㑹试同考用讲读以下官武举武㑹试则学士以下皆司之明翰林官掌诸处举到经明行修懐才抱德之士及学校嵗贡生员举人就教职者皆送院考试明学士掌本院之考察凡本院官歴俸连閠计三年例考满六年九年亦如之先具事迹及过失有无呈印官以凭考覈按洪武十四年十月定考覈之法以翰林院为近侍不系常选官员任满黜陟不由吏部十六年六月吏部奏定翰林院衙门属官俱从正官考覈成化十四年令翰林院属官并带俸译字等官本院学士㑹同内阁考覈至𢎞治元年始令翰林院官亦从吏部考察明翰林学士掌稽考四译馆课程按明洪武十五年命侍讲火原洁等编华夷译语以通天下之言明㑹典云永乐五年设四译馆选国子生习译宣德中又选官民子弟委官为之师而以学士稽其课业焉明翰林院官掌评驳诸司奏启有艰辞难字及乡试录有舛谬若犯国讳者按翰林记又有考汰官吏清理武官贴黄考试军士稽考监生课簿稽考精微文簿考试僧道等目皇朝太宗天聪十年三月定内三院职掌国史院掌记注起居诏令收藏御制文字凡用兵行政事宜编纂史书撰拟郊天告庙祝文及陞殿宣读庆贺表文纂修祖宗实录撰拟矿志文编纂机密文移及各官章奏掌记官员陞降文册撰拟功臣母妻诰命印文追赠诸贝勒册文凡六部事宜可入史册者选择记载一应逺方往来书札俱编为史册祕书院掌撰外国往来书札并录各衙门奏疏及词状勅谕文武各官勅书告祭文庙谕祭文武各官文𢎞文院掌注释歴代行事善恶进讲御前侍讲皇子并教诸亲王颁行制度世祖顺治十六年三月定翰林院职掌一经筵日讲撰拟讲章一外国奏书令四译馆繙译一考选庶吉士一开列教习庶吉士职名一纂修繙译书史一开列纂修职名一㑹试乡试及武㑹试主考开列职名一撰拟封赠诰勅开列翰林官职名一题补翰林官员及差遣俸满丁忧给假行文等项一侍直一侍班一扈从一贴黄一修玉牒一捧勅书一教内书堂一上陵一分献一册封一赍诏讲筵世祖顺治十四年九月以文华殿未建先于保和殿开讲厥后每岁春秋仲月举行各一次圣祖康熙十四年二月讲官傅达礼进呈讲章得㫖讲章内书写称颂之言虽系定例但凡事俱宜以实如秉至诚而御物体元善以宜民固已嫓美三王跻隆二帝等语似属太过着改奏二十一年八月翰林院进呈讲章得㫖讲章须有劝诫箴规之意乃称启沃今讲章内有道备君师功兼覆载二语太过其易之二十二年八月谕讲官经筵大典自大学士以下九卿詹事科道俱侍班所讲之书必君臣交儆上下相成方有禆于治理向来进讲俱切君身此后当兼寓训勉臣下之意五十年二月谕大学士从来经筵之设皆帝王留心学问勤求治理之意但当期有实益不可止饰虚文朕观前代讲筵人主惟端拱而聼黙无一言如此则虽人主不谙文义臣下亦无由而知之朕御极五十年聼政之暇勤覧书籍凡四书五经通鑑性理等书俱经研究每儒臣逐日进讲朕輙先为讲解一过遇有一句可疑一字未协之处即与诸臣反覆讨论期于义理贯通而后已盖经筵本系大典举行之时不可以具文视也皇上干隆五年八月谕讲官经筵之设原欲敷宣经㫖以献箴规朕观近日所进讲章其间颂扬之辞多而箴规之义少殊非责难陈善君臣咨儆一堂之意盖人君临御天下敷政宁人岂能毫无阙失正赖以古証今献可替否庶收经筵进讲之益若颂美过甚不能实践躬行反滋朕心之愧此后务剀切敷陈期有裨于政治学问勿尚铺张溢美之虚文而无当于稽古典学之实义谨按经书讲章讲官先期撰拟进呈届期讲官出班进讲先书次经敷陈既毕羣臣跪聆御论精微广大具载简编笔难罄述重以圣圣相继谦德弥隆颂美之文郄不以进诚足以光鉅典轶前闻矣日讲定期每岁自二月经筵后始夏至日止八月经筵后始冬至日止每日于部院官奏事后进讲讲章缮录正副二本以正本先期进呈本日掌院学士率讲官二员或三员以副本进讲岁终汇写以闻圣祖康熙十二年三月谕学士傅达礼朕以修葺宫殿移驻瀛台暂留数日夫进讲所以致知蓄德期于日新未容少间讲官其日至瀛台照常进讲十四年四月谕讲官日讲原期有益身心增长学问今止讲官进讲朕不覆讲但循旧例日久将成故事不惟于学问之道无益亦非所以为法于后世也嗣后进讲时讲官讲毕朕仍覆讲如此互相讨论庶几有禆实学十七年定制日讲讲章停止岁终汇写止具本奏闻二十二年八月谕讲官朕每旦未明求衣坐待部院奏事奏事既毕然后入讲不惟迟延晷刻亦且稽悞工夫自后于未启奏前进讲方得从容议论多所𤼵明自是讲官待漏宫门甫辨色上已御讲筵矣谨按圣祖勤于典学日有孜孜先是讲官等以夏至冬至例应辍讲按期上请俱未允行至康熙十三年九月以军务殷繁请间日进讲二十四年三月以恭逢万寿请暂停进讲复屡奉明㫖仍令日讲如常又按日讲遇祀事致斋停止如遣官恭代则仍进讲记注凡御门陞殿视祝版经筵殿试读卷及上元岁除外藩来朝钖宴记注官皆侍班有事坛庙谒陵亲耤视学大阅校射迎劳凯旋受俘及驻跸南苑廵幸蒐狩记注官皆扈从太宗天聪五年正月驾幸文馆遂入库尔纒直房问所修何书对曰记注上所行事上曰此史臣之事朕不宜观圣祖康熙九年初置起居注令满汉记注官每月各一员侍直事毕以本日应记之事用满汉文记注十四年四月谕起居注官朕向诣两宫问安尔等常随行记注朕思昏定晨省问安视膳为子孙者之恒礼嗣后朕诣两宫问安侍直官不必随行十八年九月谕大学士等朕每日聼政一切折出票签应商酌者皆国家切要政务得失所系今后起居注官除照常记注外遇有折本启奏俱令侍班记注惟㑹议机密事情及召诸臣近前口谕记注官不必侍班世宗雍正六年正月以大学士张廷玉请令八旗具奏及补授官职事宜并移送起居注馆以便记载七年八月以大学士陈元龙请令各省题奏本章俱增写掲帖一通送起居注馆记注后移交内阁贮之谨按记注册籍书明月日及该直官姓名每月满汉文各一册至次年按月排纂凡记注官侍班所纪一一备载卷末汇为总跋册中用翰林院印钤缝贮以铁匦扃鐍封识岁十二月题明记注官㑹同内阁学士藏之内阁大库入直侍班太宗天聪三年四月令儒臣分直文馆世祖顺治十年五月驾幸内院以翰林官下直太早谕曰承借天休猥图安乐人情尽然但欲希晏逸必先习勤劳俾国家大定其乐方永朕与诸臣果能共勤政务禆益生民天必眷之自今以往始自朕躬有过即改卿等各宜黾勉勤为启沃朕将殚力修省焉是年十月令内院大学士学士于太和门内更番入直十七年六月谕翰林院翰林各官原系文学侍从之臣今欲于景运门内建造直房令翰林官直宿朕不时召见顾问兼以观其学术才品应分几班每班酌用几员即列名具奏寻掌院学士折库讷王熙请分翰林官为三班每班用讲读学士二员讲读二员编检四员依次入直周而复始又言臣等与各官职掌相同应否一体分日直宿得㫖是折库讷王熙着直宿圣祖康熙十六年十月谕大学士等朕不时观书写字近侍内并无博学善书者以致讲论不能应对今欲于翰林内选择二员常侍左右讲究文义但伊等各供厥职且在外城不时宣召难以即至着于城内拨给闲房停其陞转在内侍从数年之后酌量优用再如高士竒等能书者亦着选择一二人同伊等入直尔衙门议奏寻大学士等列名上请命侍讲学士张英加食正四品俸供奉内廷书写之事止令高士竒在内供奉加内阁中书衔食正六品俸居住房屋内务府拨给又令大学士传谕张英高士竒选尔等在内供奉当谨慎勤劳后必优用勿得干预外事三十三年五月谕掌院学士张英翰林乃近侍之臣向因日讲时时进见是以犹知伊等言语举止近来进见稀少讲官侍班不过顷刻难以悉其贤否着将翰林詹事官员每日派四员到南书房侍直令伊等学习文章字画亦可以知其人之高下以备擢用五十七年十月令翰林官五员于奏事日侍班至六十一年停罢世宗雍正三年六月复令翰林官四员于御门日侍班皇上干隆五年十月令翰林院于轮班之日将编修检讨十员带领引见纂撰进奏凡纂修实录圣训掌院学士充副总裁官讲读学士以下充纂修官纂修玉牒则以修撰编检职名移宗人府充纂修官其编辑诸书掌院学士充正副总裁官讲读学士以下充纂修官谨按编辑诸书刋刻告竣皆得奏请颁赐其先经在事诸臣虽遇事故并许列衔又按纂辑诸书词臣皆就馆局从事惟康熙二十八年十一月原任尚书总裁官徐干学请假准以讐校诸书带归编次四十三年詹事陈元龙乞归令以歴代赋汇携至其家校对增益皇上干隆十年三月传谕在籍侍读齐召南令将承修礼记前汉书考证属草后交原籍抚臣邮递进呈皆为特典凡郊庙陵寝及社稷岳渎诸祀祝文并册文寳文诰勅文碑文祭文皆由本院官撰拟谨按封赠诰勅文顺治初内院开具翰林衔名奏请撰拟至康熙七年吏部奏准按品刋刻文式停其撰拟圣祖康熙三十四年三月谕大学士翰林官专委以文章之事撰拟文字外更无他务自是以后凡碑文祭文其撰拟之姓名并奉有俞允之㫖及申饬之㫖皆书于册三奉俞允之㫖三奉申饬之㫖者具以闻五十二年十月令书局编校兼派用庶吉士皇上干隆元年二月谕总理事务王大臣翰林以读书为职业然读书将以致用非徒诵习其文辞也古来制诰多出词臣之手必学问淹雅识见明通始称华国之选有裨于政事今翰詹官员甚多于诗赋外亦当留心诏勅掌院学士以下编检以上可各以已意拟写上谕一道陆续封呈朕览既可以觇其文艺之浅深并可以观其胸中之藴蓄倘有切于吏治民生者朕亦即颁𤼵见诸施行则词曹非徒章句之虚文而国家亦收文章之实用矣嗣后庶吉士散馆后即照此例行二年三月谕总理事务王大臣朕在潜邸六经诸史皆尝诵习自承大统勅毖万几少有余闲未尝不稽经读礼今祥练既逾科臣毕谊所奏令诸臣日缮经史奏议理得施行在朕广挹羣言可以因事鉴观随时触发而覧诸臣所进亦可考验其学识或召见讲论则性资心术必因此可觇但毕谊所奏止及史臣而朕意科道职司献替应令一体录呈其规条应如何酌定并分日按班呈奏事宜着定议具奏寻王大臣等议分翰詹为一班科道为一班日轮一人具奏折式先标经文下注义疏或节略史文下注史断后皆附列所见曰案云云以千言为率奉㫖每日缮进书折朕披閲后交南书房收存其或召见讲论朕所降㫖令本人于次日缮写呈覧亦交南书房收存将来行之日久不特集思广益亦可荟萃成书以资观覧教习庶吉士国初多以内院学士为之侍读等亦间有预者自圣祖康熙九年后专设翰林院歴科皆以掌院学士领其事而内阁学士时参用焉至六十一年辛丑科始以工部尚书陈兀龙领教习事厥后尚书侍郎之不兼掌院事者亦得为之又康熙三十三年命教习学士等选讲读以下官资深学优者数人分司训课名小教习自甲戌科以下并仍其制至世宗雍正八年庚戌科始停其选派十一年五月谕翰林院教习庶吉士所以造就人材使之沉潜经籍涵泳艺林可以典制诰之文鸣国家之盛也从前庶吉士皆就翰林院读书教习大臣不时䇿励是以身心约束学殖易增馆阁之间蔚然称盛朕意今科选拔庶常仍令在衙门读书俾教习诸臣得以朝夕训课兼厚给廪饩资其膏火庶几枕经葄史文藻可观克称词臣珥笔之职应察照前例及如何加与廪给之处其酌议以闻寻议庶吉士廪饩月给银四两五钱器用什物由工部支取并拨给官房一所为教习馆令庶吉士肄业其中颁给上谕人各一部内府经史诗文每种各三部存贮馆内以资课习从之皇上干隆十年乙丑命复选小教习分司训课如庚戌科以前定制谨按康熙五十一年三月诸进士自选取庶吉士外俱交礼部令翰林官学优品端者数人司其教习又按一甲进士虽授修撰编修并同庶吉士教习以待散馆其庶吉士年四十五以下者旧制皆教习国书至雍正间每科祇选庶吉士年少资敏者十余人令其教习干隆二年五月停止满洲庶吉士教习国书之制暂摄批本内阁学士职在批票本章或遇奉使请假需人代理则以翰林詹事坊局官及京堂之曾任翰林者请简一二员暂行兼摄俟学士回署时受代而还谨按暂摄之制起于雍正八年十月至干隆九年七月十一年九月阁臣皆循例请行文衡殿试读卷掌院学士充读卷官讲读学士以下充受卷弥封掌卷官其直省乡试世祖顺治初惟顺天江南浙江江西湖广福建以讲读学士以下充正副主考官至圣祖康熙三年定制各省通行差遣㑹试则掌院学士并充主考官讲读学士以下充同考官先是顺治四年㑹试同考亦用庶吉士武㑹试则学士以下充主考官顺天武乡试侍读以下并充主考官其文武㑹试主考官兼用讲读学士则康熙九年定制世宗雍正元年令文乡㑹试庶吉士亦充外帘官又国初各省设提学道惟顺天等大省称学院然亦不专用翰林世祖顺治十年六月始以翰林五品以下官提督直𨽻江南江北学政其学习国书者不差圣祖康熙二十三年十二月吏部议定顺天学政以侍读侍讲谕德洗马开列江南浙江以侍读侍讲谕德洗马中允赞善开列停其补用郎中道府三十九年七月令各省学道员缺翰林官与郎中并差五十六年八月礼部题请顺天乡试主考官得旨此次同考即于所开正副考官内每房各用二人不得派同省之人世宗雍正元年二月令各房校閲仍用同考官一人三年三月以遣学试两差考试翰詹科道部属诸臣于太和殿考取人员姓名识以牙籖贮以金筩临遣时大学士赍至午门前每省掣正陪各一员引见差用皇上干隆元年三月谕内阁今年八月举行恩科乡试其正副考官必人品端方学问醇正者始足膺衡鉴之寄朕即位之初不能深知诸臣之底藴着鄂尔泰张廷玉朱轼徐本邵基任兰枝徐元梦福敏孙嘉淦杨名时于翰詹科道部属内各据所知多举数员于五日内交送内阁汇奏候朕考试简用庶得才品兼优之员以副抡才之大典谨按典试视学文臣之荣选试而后遣其典亦至为慎重干隆三年既诏大臣依元年例各举所知然其时未与荐剡者亦聼就试自是歴科参用其制而甄别悉奉睿裁法为兼备焉又按磨勘直省乡试卷凡翰林开坊以上官皆预分阅廷试就教举人及岁贡生试卷编检以上官皆预奉使凡册封亲王世子郡王及内外固伦和硕公主亲王世子郡王嫡妃以掌院学士充副使长子贝勒贝子及长子妃贝勒贝子夫人内外郡主县主郡君并外藩䝉古亲王郡王嫡妃以讲读学士讲读充正副使外藩䝉古贝勒以下公以上夫人以讲读充正副使凡祭告使初用掌院学士及讲读学士康熙三十六年令讲读亦得列衔五十七年令检讨以上皆得列衔凡出使外国翰林满汉官皆列名请简陪祀凡本院五品以上官皆预国子监春秋展祀则以大学士具名上请而以资深编检二员司其分献谨按东轩笔录宋京师春秋社祭多差两制摄事又查慎行敬业堂集宋旧礼以祭酒博士三献新礼以三公后复差太尉太常光禄卿今至圣前大学士行礼十哲分献用翰林监丞博士随后参用宋时新旧礼也编检官专掌世宗雍正元年五月令掌院学士于俸浅编检内择才守兼优者满汉各二员专办院事八年三月令满汉编检各二员稽查六科史书录书十一年八月令左右两翼宗学派编检教习各二员詹事府汉汉詹事掌皇后太子家庶子主宫中并诸吏之适子及支庶版籍中允朝请问起居晋晋詹事掌宫事若释奠中庶子扶左庶子扶右洗马掌图籍释奠讲经则掌其事晋中舍人与中庶子共掌文翰凡奏事文书皆综典之宋宋詹事庶子所掌与晋同按齐梁陈北魏北齐后周至隋詹事等所掌史多逸文通考唯云北齐詹事事无大小皆统之梁中庶子掌行则负玺前后部䕶驾与功高中舍人一人共掌其坊之禁令庶子掌侍从左右献纳得失齐梁通事舍人掌传宣令旨内外启奏而已余不能详也唐唐詹事掌内外衆务纠弹非违总判府事庶子分掌左右坊事中允掌侍从礼仪駮正启奏谕德掌侍从赞谕赞善掌侍从翊养洗马掌侍奉及经史图籍唐崇贤馆学士直学士掌经籍图书教授诸王属左春坊宋宋詹事遇东宫讲读日并往陪侍庶子谕德左右轮日入宫同供职事元元詹事院掌左右辅翼及鞍辔弓矢饮食供帐之事明明詹事之职于内外衆务无所不掌少詹事则贰之丞则掌文书以赞之通事舍人掌通谒宾赞禁令之事主簿掌勾稽录事掌传递左右春坊大学士综劝学辅德文翰记注之事庶子掌宫中并诸吏之适子及支庶版籍行则负玺䕶驾拜则左右扶掖之谕德掌侍从赞谕中允掌侍从礼仪駮正启奏并监药理刑赞善掌侍从翊养司直掌弹劾绳纠清纪掌伺察司谏掌谏诤司经局洗马掌太子出则前驱导威仪图籍经史之事校书掌校讐经籍正字掌刋正文字皆与翰林院互兼职事皇朝詹事府官职掌所系并与翰林院互兼惟每月看验月选官及每岁朝审则詹事少詹事与九卿科道入班其㑹议政事奉㫖下九卿詹事科道者亦入班㑹题左右春坊掌讲读笺奏之事司经局掌收贮书籍正字掌缮写讲章及潢之事凡东宫千秋节及元旦冬至行庆贺礼其表笺文式由詹事府坊局官撰拟颁发凡东宫日讲讲章即用皇帝日讲讲章正本先期送进届期日讲官恭捧副本进讲谨按定制东宫满讲官二员汉讲官四员每日讲则用满讲官一员汉讲官二员词林典故卷三词林典故卷四钦定四库全书词林典故卷四恩遇人臣躬膺眷遇垂之简册于以见恵下之恩焉于以见礼贤之盛焉于以见逢时之幸焉非徒矜耀宠光流艳笔札而已我朝列圣加恩词苑诸臣异数殊荣超轶徃古国史所録私集所传不可胜纪掇其尤着者彚叙于篇至前代东壁西清类多优遇第其间或迹渉乎燕私谊弛于庄敬不能髣髴我朝之恭俭慈恵足以垂训方来者则阙而不书惧䙝也又翰林昉自开元其礼遇所加必自设有专官斯徴故实故是篇採撷旧闻断自唐始唐唐武徳四年开馆以延文学之士杜如晦房𤣥龄虞世南褚亮姚思㢘李通元蔡允恭薛元敬颜相时苏朂于志宁苏世长薛収李守素陆徳眀孔颖达盖文达许敬宗等十八人并以夲官兼文学馆学士分番直宿恩礼优厚士大夫得与其选者时人谓之登瀛洲按武徳乃唐髙祖纪元其文学馆学士则太宗为秦王时府中所署也李肇翰林志首载其事韦执谊翰林故事云贞观中秘书监虞世南等十八人或秦府故僚或当时才彦并以𢎞文馆学士会于禁中内参谋议出侍乗辔入陪燕私当时号为十八学士所记与史文㣲异唐景龙二年始于修文馆置大学士四贠学士八员直学士十二员于是李峤宗楚客赵彦昭韦嗣立为大学士李适刘宪崔湜郑愔卢藏用李乂岑羲刘子元为学士薛稷马怀素宋之问武平一杜审言沈佺期阎朝隠等为直学士其后被选者不一凡飨会游豫惟宰相直学士得従春幸梨园并渭水祓除则赐栁圏辟疠夏宴葡萄园赐朱樱秋登慈恩浮圗献菊花酒称夀冬幸新丰歴白鹿观登骊山赐浴汤池给香粉兰泽从行给翔麟马品官黄衣各一帝赋诗学士皆属和当时人所钦慕唐孔帖张说进中书令诏说与礼官学士置酒集仙殿曰朕今与贤者乐于此当遂为集贤殿乃下制改丽正书院为集贤殿书院而授说学士知院事唐眀皇于勤政楼以七寳装成山座髙七尺召诸学士讲论古今胜者升座张九龄论辨风生首登此座唐姚崇为学士眀皇思崇欲与论时务令侍御者歩辇召来时人荣之唐李白召见金銮殿草和蕃书思若悬河帝以七寳牀赐食御手调羮以饮之按唐范𫝊正作李白碑云天寳初召见金銮殿𤣥宗嘉之褐衣恩遇前古无比遂直翰林专掌密命而李肇韦执谊并云𤣥宗建翰林院韩纮阎伯玙陈兼李白等皆在焉虽假其名并不职事陆贽亦云𤣥宗建翰林止于倡和文章批答表疏其于枢密輙不预知四人与天寳相去未逺然已不同如此碑文又云上泛白莲池召白作序时已被酒翰林院中乃命髙力士掖以登舟而开寳遗记则云𤣥宗在沉香亭观牡丹盛放召白使作乐府白方醉甚乃令髙力士扶掖升殿上自以水洗其面使醒于是作清平调辞亦与碑文互异又按后世多称李白为翰林学士似有专官然碑文止曰直翰林即宋时刻白诗文皆曰李供奉集唐𤣥宗置麴清潭砌以银甎泥以石粉贮三辰酒一万车以赐当制学士等唐陆贽始入翰林年尚少天子常以辈行唿而不名在奉天朝夕进见然小心精宻未尝有过由是帝亲倚至觧衣衣之虽外有宰相主大议而贽常居中参裁可否时号内相按陆贽集序云贽扈従行在启沃谋猷上特所亲信有时燕语不以公卿指名但唿陆九而已又従官相失上夜召不至令于禁旅曰得陆贽者赏千金顷之乃至太子诸王皆贺唐韦处厚知制诰召入翰林院别充侍讲学士尝侍游蓬莱池延问六经大义退而进法言十二篇上优诏答之赐以金紫内署故事与外庭不同凡言学士必草诏书有侍讲者専备顾问至是上思有以宠之乃使内谒者申命去侍讲之称唐韦绶在翰林徳宗尝幸其院绶方寝学士郑絪欲驰告之上不许时适天寒以従妃蜀缬袍覆之而去唐德宗幸金銮院问学士郑余庆曰近日有衣作否余庆对曰无之乃赐百缣令作寒服唐元和时馆阁汤饮待学士者煎麒麟草唐学士初上赐食皆蓬池鱼脍夏至须冰及酒以酒味浓和冰而饮禁中有郢酒坊唐文宗赐翰林学士章服续有待诏亦欲赐者夲司以名上上曰赐君子小人不同日且待别日唐令狐绹为翰林承㫖夜对禁中烛尽帝以乗舆金莲华炬送还院吏望见以为天子来及绹至皆惊宋宋太平兴国八年召阁下舍人李穆宋白贾黄中吕䝉正李至入院时承㫖扈䝉赠诗贺之有五凤齐飞入禁林之句其或观稼于南薫门赏花于含芳园春尽严跸百司景従幸国西之金眀池下雕辇登龙舟都人驾肩百乐具举憩琼林苑由复道御层楼临轩置酒以阅繁盛两制必侍従焉至上林春融千花万卉妍丽冠絶上必曲宴宰衡勋旧召两制词臣俯龙池垂金钩举觞赋诗终日而罢太宗尝谓宰执近臣曰词臣实神仙之軄也翊日凡所进诗悉回御毫属和以赐焉宋太宗尝谕苏易简曰词臣清美朕恨不得为之夜幸夲院易简已寝内侍以烛自窻照之俾具衣冠纱窻燃破后不复补以示优礼宋苏易简撰翰林志成以献太宗太宗大恱特赐诗二篇皆奨饰褒美之㫖其后御笔批云诗意者因卿进续翰林志美居清华之地也宋太宗于红罗上御书飞白四字曰玉堂之署特以赐苏易简易简捧归私第耀其亲易简之母具命服焚香拜而观之喜叹之声动于邻里即命置夲院中择日悬挂乃具扃鏁于玉堂之上待诏院吏而下咸列贺于庭易简曰自唐置学士已来㡬三百年今日方知贵矣宋太宗御便殿案上有御书飞白一纸苏易简请赐焉上虽许而未即子适吕䝉正奏事入见之又以为请太宗曰已许苏某矣遽命易简取之左右无不健羡宋苏易简尝奏事归院太宗即时宣召顾左右曰宣苏某来及对而退上犹未起又曰召当直学士来及再对毕出未到厅上又曰召承㫖来葢政事多所咨访故一日三接见而三易其称特眷注之深厚耳宋太宗以苏易简久在内署费用不足特为定草麻例物每除官者朝谢日命阁门督之自是无敢阙者易简好饮酒上尝作戒酒劝酒诗二章草书以赐宋学士杨亿初为光禄丞太宗爱其材一日后苑赏花宴词臣亿不得预乃作诗以贻诸馆阁诸公不敢匿即以进呈上诘有司所以不召之故左右对以未帖职即命直学士院免谢令预晩宴其眷遇如此宋杨亿为翰林学士以久疾初愈入直乞权免十日起居诏免半月仍令出宿私第亿具表谢真宗以诗批其末眷礼之盛古未有也按却埽编云亿初入馆时年甚少故事初授馆軄必以启谢先达亿启事有曰朝无綘灌不妨贾谊之少年坐有邹枚未害相如之末至一时称之宋晁迥在翰林以文章徳行为真宗所优异因草诏命坐赐茶既夕上顾左右取烛与学士中使执以前导出内门尝侍宴禁中赏花故事惟亲王宰相则使中使为挿花余皆自簮之上独令内侍为迥戴花观者荣之宋真宗一日晩坐承眀殿召学士对既退中人就院宣谕曰朕适忘御袍带卿无讶焉学士将降谢中人止之云有㫖放谢真宗礼遇词臣厚矣宋陈彭年在翰林所兼十余职皆文翰清祕之目时人谓其署衔为一条冰宋钱惟演在翰苑时中秋有月上问当直学士是谁左右以姓名对命小殿对设二位召来赐酒惟演至殿侧侍班俄顷女童小乐引歩辇至宣学士就坐惟演奏故事无君臣对坐之礼上云天下无事月色清美与其醉声色何如与学士论文若要正席则外庭赐宴正欲畧去苛礼放怀饮酒固辞不已再拜就坐上引谢庄赋李白诗美其才又出御制诗示惟演惟演仰叹圣学髙妙每起谢必勅内侍扶掖不令下拜夜漏下三鼓上恱甚令左右宫嫔各取领巾裠带或团扇手帕求诗应之略不停辍上云岂可虚辱须与学士润笔遂各取头上珠花一朶装于幞头簮不尽者置服袖中宴罢上命撤金莲烛令内侍扶掖归院翌日问学士夜来醉否奏云虽有酒不醉都下盛传天子请客宋吕溱以侍读学士知徐州赐宴资善堂遣使谕曰此特为卿设宜尽醉也诏自今由经筵出者视为例宋曾公亮为天章阁待制赐金紫先是待制不改服仁宗面钖之曰朕自讲席赐卿所以尊宠儒臣也遂知制诰宋学士王珪召对蕊珠殿设紫花墩命坐珪诗曾陪蕊珠殿独赐紫花墩纪其事宋张方平在翰林仁宗尝手诏褒之曰卿文章典雅有三代风宋仁宗擢司马光为学士光上疏力辞上手以诰敇授光宋苏轼在翰苑薄暮中使宣召入对内东门宣仁后曰学士前年为何官曰臣前年为汝州团练副使今为何官曰臣今待罪翰林学士曰何以遽至此曰遭遇太皇太后陛下曰不关老身事曰遭遇皇帝陛下曰亦不关官家事曰岂出大臣论荐曰亦不关大臣事轼惊曰臣虽无状不敢自他途以进宣仁后曰久欲令学士知此是神宗皇帝之意帝饮食停匕箸看文字宫人私相语必苏轼之作帝每曰竒才竒才但未及进用耳已而命坐赐茶撤御前金莲烛送归院宋旧制学士凡召入院止赐银鞍勒马暨后优待特异赐金镀银閙装鞍马对衣荔枝金带郊禋礼毕赐对衣金带或牯犀带金鱼副之十月朔旧赐对衣红锦袍上特以细花熟锦袍代之自是逺方之珍果天府之法酿龙凤之茗荈伏腊之饼饵以时而赐悉加等焉宋绍兴十四年九月车驾幸祕书省至道山堂御幄降辇后进食毕催班右文殿下报引羣臣使相枢密侍従正任以上提举祕书省官以下各宣名奏万福讫候御乐降阶行礼毕上起诣祕阁宣羣臣观累朝御书御制书画古器等祕书少监以下合下侍立俟观书讫先退赴右文殿立班定上起归幄更衣臣僚従驾还内如来仪赏赉羣臣有差又诏祕书省实録院官各转一官祕书少监仍赐绯章服并御书扇按淳熙五年九月幸祕书省一如绍兴中故事宋侍读史浩钖宴澄碧殿抵暮送以金莲烛宿玉堂直庐命作诗叙此㑹浩进古诗上御制俯同其韵元元天厯二年春肇开奎章阁延登儒流入侍燕闲万㡬之暇亲洒宸翰书奎章阁记刻置禁中凡墨夲悉识以天厯之寳或加用奎章阁寳应赐者必阁学士持诣榻前四复奏然后予之眀眀太祖吴元年诏学士朱升年老特赐免朝谒眀洪武初编修罗复仁者上喜其诚朴车驾一日幸其私第复仁方操涂具完壁不虞上之至也唿妻以櫈坐上上与语良久叹息而去即命工部赐第城南门外寻以为𢎞文馆学士及乞致仕従之赐以大布之衣谓曰表尔朴也眀洪武初编修张藻仲归娶诏赐驿舟寳钞眀洪武七年皇太子临大夲堂召东宫讃读及诸王府赞读等二十五人谕之曰尔等离父母去坟墓者三年矣今冬气向深草木揺落宁不恻然动怀土之情乎吾已为请于上宜各旋归归即遄至毋久淹为也因出内府钱分赐以为道涂费眀初宋濓为起居注卧病京师官舍六日不入侍上顾问近臣曰老宋起居何久不见或言其有疾上忧形于色曰宋起居纯饬之士侍我十五年犹一日不知何以有斯疾越三日问病势损否或对如初上曰尔徃𫝊命俾归养金华山中父子祖孙欢然同聚疾必易愈愈则速造朝国家文翰庶几有赖乃出太府金以赐候问之使相属于道时方严肩舆之禁虽相国亦不之许特命造安车给十六人以载尤异数也眀洪武六年学士宋濓詹同侍上宴于便阁同被酒而还时监生黄㫤在院中同爱其有俊才赋诗赠之少顷复召同与濓至右顺门上谓同曰卿醉犹未醒耶同对曰臣虽醉尚能作诗赠黄秀才谓㫤也上命取来观之笑谓濓曰朕和同诗卿为朕书之濓归与同列言之以为词坛盛事眀洪武七年以学士宋濓老而艰于行诏太子选良马以赐上亲作马歌令羣臣赓和示宠泽焉眀宋濓侍宴上亲赋楚辞一章以赐仍命侍臣赋醉学士歌眀洪武九年六月上谓学士承㫖宋濓曰朕以布衣为天子卿亦起草莱列侍従为开国文臣之首俾世世与国同休戚不亦美乎趣令取子孙官之屡辞谢不敢有诏不允遂徴濓冡子瓒之子慎为殿廷礼仪司序班未几复召濓子璲为中书舍人上时休暇輙命题试璲与慎而戒勅之笑谓濓曰朕为卿教子孙濓或奏事久称倦上命璲慎共扶下殿眀洪武九年十一月学士承㫖宋濓致仕诏特赠其父原赠礼部侍郎文招为嘉议大夫礼部尚书祖德政为亚中大夫太常寺少卿诰辞皆上亲制称濓有曰德量之宏如千顷波澄之不清挠之不浊天下荣之眀学士承㫖宋濓致仕将行上曰卿去何时复来见朕幸相待数日姑徐徐行遂赐金币文绮问卿年几何对曰六十有八上曰藏此绮三十二年后作百嵗衣也濓请嵗一来朝眀年入朝见于端门上大喜加劳再三特勅赐醪膳诸物于寓比归复遣中使赐上尊至于道所经行上亲为之指画既行数日上问其子璲汝父道中安否曰安未几复谓璲曰朕畴昔之夜梦见汝父笑谈如曩时汝父虽去其容仪俨然在朕目中也眀洪武十四年赐夲院官罗衣各一袭眀洪武十六年正月以右赞善董伦为左春坊大学士赐文绮六疋钞五十锭十七年三月赐学士宋讷文绮帛各二疋钞十锭眀永乐初万寿圣节学士侍宴奉天殿近侍及修史官宴中左门正旦元宵端午重阳冬至腊日等节徃徃宴于禁庭皇后皇太子千秋节亦如之若御三殿筵宴于内阁学士尤隆至或有撤御筵玉食以遗其父母者眀沈度弟粲皆善书永乐初诏部简能书者入翰林度与选名出朝士右凡金版玉册用之朝廷藏祕府颁属国必命之书遂由翰林典籍擢检讨歴修撰迁侍读学士粲自翰林待诏迁中书舍人擢侍读进阶大理少卿兄弟并赐织金衣镂姓名于象简泥之以金时号度粲大小学士眀永乐三年命学士解缙等选新进士才识英敏者就文渊阁进学于是选修撰曾棨等凡二十八人以应二十八宿时庶吉士周忱自陈年少愿进学上喜曰此有志之士也命増忱为二十九人人歆其荣眀永乐十三年七月学士杨士奇等侍文华殿上出赵孟頫所书滕王阁序赐之眀永乐十八年四月上在西内圎殿召学士杨荣金幼孜至殿外命坐赐食其羮糜葢出于御前调和珍异非常且复有上尊熟食酪浆樱桃之赐所赐上尊封识皆有墨印洞庭春色四字眀永乐二十年金幼孜与侍读王英扈従北征英尝奏事上喜曰秀才是二十八人读书者朕需尔为用正好宣力又谕太监孟骥曰秀才有事即令入见毋阻二十一年杨荣扈従西征一应军务悉命荣掌之日夕或三接或五接每以杨学士称之而不名眀永乐中上召学士杨士竒等七人谓之曰朕即位以来尔等朝夕在左右敬慎勿怠宜益谨厥终士竒等对曰臣等猥䝉委任敢不勉圗报称上大恱赐象笏幞头公服寻赐二品织金纻丝衣士竒等入谢且言恩礼太过上曰卿等翊赞之功不在尚书下故特赐二品服以示旌异岂为过哉眀永乐中上时至阁中必有厚赉或阅诸学士及庶吉士所制诗文诘问评论以为乐眀仁宗建𢎞文阁于思善门作印章命翰林学士杨溥掌阁事侍讲王琏佐之亲举印授溥曰朕用卿等于左右非止助益学问亦欲广知民事为理道之助卿等如有建白即以此封识进眀宣徳初内阁学士杨士竒等被赐玉带玛瑙鹤顶龟筩琥珀花犀合香诸带及龙骨等系腰皮裘黑貂银䑕帽少詹事曾棨王直赐寳带王英赐金镶琥珀麒麟带各有差眀宣德三年七月召尚书兼学士蹇义夏元吉杨荣杨士竒等同逰东苑上命临河举网得鱼数尾令中官具酒馔赐鱼羮既而赐以金帛绦环玉钩等物又赐宴于东庑被㫖尽醉而归眀宣徳四年十月车驾幸文渊阁周视大学士寓直之所命増益屋宇兼赐饮馔器用次日谢恩已而复赐诗及寳钞学士李时勉等皆预焉七年驾幸史馆赋招隠之歌学士钱习礼等迎谒俱被赐赉眀宣徳八年四月命羣臣逰西苑翰林则少傅杨士竒杨荣少詹事王英王直侍读学士李时勉钱习礼与焉中官传上命赐黄封之酒御厨之珍爵数行时久未雨忽隂云东来微雨霑席相与引满劝酬尽醉而出眀宣德中赐杨溥第在东安门外天顺元年冬赐李贤甲第一区眀宣宗初即位起学士李时勉用之一日幸文渊阁赐诸学士饮唿时勉谓曰卿非朕安得饮此酒时勉顿首谢他日侍逰东苑上赐时勉酒酌以上所御金瓯时勉辞曰臣可与陛下同饮不敢与陛下同器上恱命赐以银爵既醉上出御制诗俾和之眀宣宗初特诏翰林诸词臣还乡焚黄按焚黄之式起于宋时葢为居官晋秩以封赠诰词别誊于黄纸而焚之荣其亲也眀天顺中赐大学士李贤陈文等玉带学士吕原等金带暨玉杯锦服貂帽之赉嵗无虚月眀成化中学士王宪掌院事赐金带侍读学士彭华摄詹事亦赐金带故事学士非典密务侍日讲者不与是赐葢异数也眀成化中宪宗一日于内库得古帖断烂不可读命中使持至内馆使理之适检讨傅瀚在直次为韵语须㬰而成上大恱有珍馔法酒之赐眀正德五年宁夏平赐大学士赏功金牌而詹事学士及日讲官皆预焉前此未有也皇朝祖宗嘉恵词臣宠荣备至皇上亲临院署右文稽古备详盛典卷中兹不载述若夫恩遇之见于列朝者懿文洽礼皆类次焉优眷世祖顺治十年国史院检讨王熙召见𢎞文院命以国语奏对随擢国子监司业并赐洪武寳训三国志二书十一年秋擢司经局洗马十月熙侍直南苑上猝至直幄阅熙所译书称善久之令长直南苑十二年随猎赐乗御马十三年选日讲官熙未列名特㫖擢用其年冬上幸景山臻禄阁召讲官进讲熙讲尧典称㫖命每日进讲又谕嗣后不必立讲遂侍坐十四年又谕驾出即随不必请㫖其年七月陞𢎞文院学士时熙父崇简任国史院学士上谕曰父子同官古今所少以尔诚恪特加此恩十六年修撰徐元文以廷对第一特䝉眷注尝扈従南苑赐乗御马令学士折库纳为执鞚折库纳元文馆师也因谢不敢乃改命侍衞又尝晩对便殿夜分赐馔上问従者得毋饥乎复令侍衞赐之食圣祖康熙十二年七月谕讲官傅达礼朕或出郊外或幸南苑尝不辍讲以此翰林官员每次随従但翰林各官俱逺离家乡京城毫无资产扈従不免艰苦殊为可念嗣后扈従讲官所用帐房及一切应用物件酌定数目由内府给与是年十月编修张英孙在丰扈従南苑入夜值大风雨上在行宫谓侍臣曰两翰林恐油幕未具得毋有沾湿之苦时已漏尽三鼓命中使至学士傅达礼帐中传谕移于五店皇庄安宿学士回奏臣已为二人料理何敢烦圣虑时英等已就枕翌日学士传㫖英等诣行在恭谢是月上在南苑行宫方张灯伸纸作大书中夜传侍读学士喇沙里至前复问两翰林此时作何事对曰方在直庐读书上曰可令两人各赋良马诗学士请问良马状上曰此不必论古人以骐骥比君子所谓骥不称其力称其德也即日恭赋二律以进十七年正月召学士陈廷敬同户部郎中王士正见于懋勤殿命各以所作诗进呈温语良久至诵廷敬赐石榴子诗风霜歴后含苞实只有丹心老不迷䝉恩褒美命至南书房撤御膳以赐内侍赍二题命赋诗夜漏下乃退是年夏驾幸景山命学士张英侍读髙士竒従上赋夏日登景山同翰林张英髙士竒作诗一章七月复御书是诗以赐英等驾幸西山将至潭柘寺上命士竒于马上聨句二首十八年五月命内廷供奉周道写侍读学士张英小像装潢成轴赐之是年学士孙在丰扈従南苑翼围之内有麞铤走上以御用弓矢授在丰射得麞遂赐之谓大臣曰孙在丰文武材也及试武进士上复命在丰射射连中上大恱语侍衞是固曩日射麞者也后尝扈驾南廵至苏州上传谕云孙在丰家湖州去此不逺可一徃省亲濒行复谕汝来不必至江宁第于淮扬诣行在其金陵名胜有应留名处汝系従官必为尔题名也二十年六月侍讲髙士竒偶病时热命御医诊视上以御札令编修杜讷誊写于小牋之上遣内侍赍白金五十两赐之二十五年四月讲官陈元龙侍班干清宫西煖阁启奏毕上顾元龙曰尔精于楷书朕素知可写大字一幅因令就御案作书内侍濡毫伸纸上降座立案前观书书毕嘉奖良久出御书阙里碑文赐观及退食昼漏已频移矣二十八年圣驾南廵至济南登城阅视毕回辇将下城従官皆控马立女墙傍上顾讲官陈元龙曰尔书生可即乗马随朕而行勿落后拥挤可虑随令中使扶元龙上马是年驾至浙江杭州幸髙士竒西溪山庄赐五言诗一首并御书竹窻二字三十五年秋韩菼任翰林院掌院学士累陞至礼部尚书皆学士如故上尝语大臣云韩菼天下才风度好奏对亦诚实又云韩菼学问优长文章古雅前代所仅有也又云韩菼所为文能道朕意中事凡应奉文字每进一篇輙称善馆阁撰述菼必与焉三十九年七月谕大学士等翰林官及庻吉士内有极贫者此等如何施恩有益供职并给假回籍之翰林官庻吉士有生计艰难无力至京者该督抚酌量资助令其来京又各省学道不差翰林官嗣后应一併差遣尔等议奏寻议各省学道自讲读以下应列名请差翰林官贫乏者月给银三两得㫖依议翰林官所学优长朕俱知之但其为人尚未深悉此后学道缺出除告假在籍日期不论外较俸派出互见职掌卷中四十二年二月中允蔡升元恭迎圣驾召入御舟问对移时天颜温霁问尔同年皆为大僚尔何故久不来京升元以三代未𦵏为对行十余里命中使引上副舟仍令移傍御舟上谕眀日至杭州再赐尔字十六日恭进迎銮诗圣寿万年颂上披阅之下再三称赏随令入行殿命侍衞海青传㫖蔡升元在讲筵甚久家计甚贫尔祖父𦵏事约须多少朕给尔所费升元感激涕零不知所对海青随传㫖赐银六百两且令事竣速即来京又赐御书临黄庭经绢字一幅四十三年詹事陈元龙以亲病乞归缮疏送通政司仍赴苑中内直中使传㫖云尔告归之疏已达览阁票该部议奏俟部中具覆再下㫖时几及一月尔思亲念切且天气渐热可即起身不必等候复赐人葠二斤传㫖云可携归奉尔父也四十四年三月詹事陈元龙迎驾上倚船窻慰问询及尔父老年无恙否元龙进呈臣民望幸诗册四月赐御书南陔日永堂扁额御制诗集一部皇舆表一部又赐元龙父陈之闇内制砥石砚一方御书金扇一柄闰四月又赐之闇人葠二斤并追赐元龙母陆氏慈教贻庥扁额传谕云尔有老亲在家可従此辞归不必逺送是年五月上御渊鉴斋召大学士张玉书陈廷敬尚书王鸿绪少詹蔡升元学士查昇陈壮履王原祁编修杨瑄励廷仪张廷玉钱名世查慎行蒋廷钖等入至云歩石赐坐赐馔毕人赐荷花一瓶随命由蕊珠院延赏楼泛舟回直庐四十八年三月召内廷翰林入渊鉴斋乗舟至瑞景轩蕊珠院露华楼遍观各种牡丹皇上干隆七年二月右庶子张鹏翀进奏经史召对便殿温语移时赐御书文绮鹏翀作纪恩诗六章次日画春林澹霭圗进呈即题其上上用元韵俯和龙章立就笔不停缀兼命大学士张廷玉传谕乗兴偶成非夸多鬭靡蹈翫物丧志之戒鹏翀复于宫门赓韵以进上嘉其敏㨗复赉松花緑石砚一方鹏翀又尝进日长山静便面并诗上仍用其韵立赐诗八章先后进和诗不可胜纪谨按自古君臣倡和如帝舜臯陶之赓歌成王召穆公之遂歌尚已三代以下若唐太宗宋仁宗君臣间并得拜飏矢音之遗意然皆君倡臣和者为多皇上于臣下之作特赐和章且轸民依则廑乎重农望雨之心眷词臣则拟以撤烛送归之事视昔凤池荣遇倍万过之敬登圣制鸿篇于艺文卷中以志旷典是年十月上于紫光阁阅武举骑射讲官张鹏翀侍班屡荷天语垂问试毕㑹瑞雪应时而降上赋太液池泛舟咏雪示词臣张鹏翀五言律一章宣鹏翀登御舟赐坐给笔札命和诗毕随辇入朝赋咏雪纪恩诗四章进呈复示诗二章命翌日和进沈德潜以干隆四年己未入翰林上知其绩学晩遇眷顾有加圣制诗成时命赓和尝以所作诗文进上赐和觉生寺大钟歌即用其韵有我惜德潜老始达之句至干隆十一年丙寅德潜晋阶内阁学士九月朔请假𦵏亲上赋五言长律一章以宠其行召见西暖阁垂问何日还朝恩礼款洽并允德潜请特赐诰封三代上复赋五言律一章十二年丁卯假满赴阙上为赋沈德潜乞假𦵏亲毕还朝诗以赐之五古诗一章以请假时奏对及还朝月日故圣制有朋友重然诺况在君臣间之句以未还朝时先命随侍皇子读书故有善为道孔颜之句并载艺文中迁擢世祖顺治十年五月谕吏部翰林官陞转旧例论资俸兼论才品朕思果有才品特出者何必拘于旧例右春坊右中允仍管内翰林祕书院修撰事吕宫文章简眀气度闲雅朕所亲见着遇学士员缺即与推补以示破格用人之意是月又谕吏部内翰林𢎞文院修撰麻勒吉㑹试殿试皆居第一同庻吉士教习有志向学朕观其气度老成兼通清汉文义遇有侍读学士员缺即行推补十一年正月谕内院朕时莅内院每见祕书院侍讲卓彞在院供职勤慎可嘉着特陞一级以示奨劝圣祖康熙元年正月谕吏部原任大学士希福范文程寗完我额色黑皆自太宗文皇帝时歴任内院赞理机务効力最久勤劳素着其子宜加擢用以示鼓励范文程子范承谟额色黑子塞色黑已补授内院学士希福寗完我各一子亦着以学士用十六年三月大将军和硕康亲王杰书将福建不肯従逆之编修李光地等题请议叙得㫖李光地不肯従逆差人密奏地方机宜忠贞茂着深为可嘉着従优议叙寻授光地额外侍讲学士眀年十一月镇东将军喇哈达疏言泉州在籍侍讲学士李光地遣人至臣军中为大兵乡导由漳平县朝天岭小路入安溪县复遣人修通险道接济军需又躬迎大兵文臣为国尽劳请加议叙得㫖李光地当闽地变乱之初不肯従逆具疏密陈机宜殚竭忠贞今又遣人迎接大兵指引道路平险隘治浮桥餽食物饷军率民兵备办粮米供给兵衆口粮矢志灭贼实心为国深为可嘉着従优授为学士十九年四月上以日讲起居注各官俱学行优长简备顾问讲解眀晰奉职勤劳勅部従优议叙议上上命掌院学士叶方蔼加礼部尚书衔詹事沈荃加礼部侍郎衔侍读学士蒋𢎞道侍讲学士崔蔚林严我斯加詹事衔侍讲董讷王鸿绪加侍读学士衔侍读学士张英授为翰林院学士兼礼部侍郎内阁中书髙士竒授为翰林院侍讲食原品州同俸杜讷授为翰林院编修左春坊左庻子张玉书加詹事衔翰林院学士库勒纳詹事格尔古德侍读学士牛钮常书侍讲学士朱马泰侍读阿哈达俱于现任内各加一级二十三年擢少詹严我斯侍讲董讷俱为礼部侍郎兼侍读学士四十年擢侍读学士许汝霖为工部右侍郎四十四年四月谕大学士等原任翰林院侍读徐倬年逾八十学问渊博可特授礼部侍郎衔以示优奨五十一年正月擢原任大学士张玉书子编修张逸少为翰林院侍读学士世宗雍正四年九月吏部奏翰林告病休致之员恭逢恩诏俱准补用嗣后凡患病告假者或仍令休致或准其起用得㫖准其起用谨按康熙五十三年二月以翰林编检庶吉士多告假者因令照致仕知县例不准补官至是复邀寛典均得起用五年二月以河清恩命翰林院修撰编修检讨各加一级皇上干隆三年九月谕内阁广东庶吉士刘起振年届九十逺来京师着授为翰林院检讨准其回籍谨按庶吉士例以三年散馆后授职或恩加不次未及散馆先予授职者或已逾散馆之期免其补试即予授职者如顺治间则有宋徳宜崔蔚林康熙间则有沈宗敬励廷仪汪灏蒋廷钖查慎行梅㲄成雍正间则有黄之隽张廷珩张泰基蒋溥张若霭至是刘起振以未经散馆特䝉擢授前后如朱璂张若澄梁启心并除编检而已未之涂逢震以未散馆即陞中允尤为异数云又按雍正九年四月命左都御史史贻直等率翰林院庶吉士等官前徃陕甘二省开导训谕十年四月事竣得㫖议叙鹿迈祖孙灏朱凤英佟保孙人龙俱授编修陈中薛馧李贤经色通额俱授检讨又按原任庶吉士董泰以分教庶吉士国书于干隆四年复授庶吉士七年免散馆授职编修皆非常格也四年十月侍读王圗炳请告命加詹事衔并赐内造缎宁䌷各二端侍宴圣祖康熙十二年六月上幸瀛台御迎薰亭赐诸王以下诸臣及翰林等官宴大学士索额圗兵部尚书眀珠传谕曰诸臣日理政务略无休暇今值荷花盛开夏景堪赏朕特召诸王贝勒等及尔诸臣同宴以示君臣偕乐其各尽欢以副朕优渥至意大学士圗海奏曰臣等躬逢盛世媿无寸长仰酬万一今荷隆恩赐宴天语慇懃虽家人父子无以踰此于是上率诸王贝勒等于南河登舟各官次第于北河登舟徃来赏宴毕诸王及各官谢恩出十八年正月上幸西苑泛舟词臣侍宴二十年七月赐内阁部院翰詹科道等宴于瀛台命侍读学士张英同内大臣主席又令内大臣佟国维等传谕曰内阁及部院各衙门诸臣比年以来办事勤劳今特召集尔等赐宴因朕方驻瀛台即以太液池中鱼藕等物赐诸臣共食之又赐綵缎表里大学士率诸臣叩谢各依次坐上命内大臣等以金尊赐饮一廵宴毕诸臣各谢恩出越日词臣各撰诗赋以献二十一年正月上御干清宫宴内阁九卿及翰詹日讲官科道等九十三员上命学士张英侍讲髙士竒传谕曰向来内殿筵宴诸臣未与今因海内乂安时当令序特于干清宫赐宴君臣一体共乐昇平用昭上下泰交之盛诸臣当欢忭畅饮以副朕怀大学士李霨奏曰皇上特恩旷典千载一遇臣等不胜感激奏毕分左右班以次序进乐作各就位一叩头坐上进膳诸臣乃饭上命各饱饫尽量少选撤馔更设肴核酒觞既陈大学士勒徳洪至御前跪进酒上夀毕上命大学士尚书都御史侍郎学士以次至御座前亲赐饮以下诸臣俱令至御前赐饮又令张玉书张英传谕曰今日内殿嘉宴特勅诸臣笑语无禁诸臣奉诏畅饮极欢乐奏二阕上复命张玉书张英传谕宴毕时诸臣可近御座前观灯朕更赐以巵酒既撤筵诸臣以次出上命羣臣有霑醉者令内官扶掖而行上召张玉书陈廷敬张英谕曰每见汉唐以来君臣同乐有赓和之诗今朕虽不敢效古先圣王亦欲纪一时之盛可倣柏梁体赋诗进览廷敬奏言臣等草野贱士得覩天家景物䝉圣恩深厚真眀良喜起之休臣等身际休眀受恩逾深但愧报称愈难于是廷敬等出宣㫖羣臣奏曰臣等敢不歌咏太平但恐不能赓飏圣徳大学士李霨言柏梁体诗首一句当恭请皇上御制廷敬复入奏上曰眀日早发翊日廷敬等至宫门祗候侍卫捧御制诗序出羣臣集太和殿下以次赋诗凡九十三韵比诗成恭进御书诗序诗则诏詹事沈荃书之刻石养心殿摹榻装潢九月九日赐与宴诸臣人一册又赐不与宴大学士王熙学士牛钮各一册二十二年正月召大学士九卿詹事日讲官科道等赐上元节宴于干清宫宴毕诸臣谢恩出复召大学士眀珠学士张玉书牛钮陈廷敬谕曰今日因上元令节特赐卿等宴以示优眷尚有驯马内币令于掖门外颁赐朕念诸臣中有年力衰老不能久坐者故夜漏未阑遂尔罢䜩恐口谕未悉朕怀兹书谕㫖一道示卿等可传示诸臣知之谕曰従来君臣之分虽甚尊严上下之情贵相浃洽常观唐宋盛时堂㢘不隔以成交泰之治卿等朝夕勤劳出入奏对朕心时切嘉念今将内廏马匹及滇中新到马匹择其驯良易于控御者颁赐卿等加以内纻卿等其各承受示朕优眷之怀大学士各表里六疋马一匹尚书左都御史各表里五疋马一匹侍郎学士副都御史各表里四疋马一匹通政使大理寺卿詹事日讲官各表里三疋科道各表里二疋二十三年元旦南书房翰林宴归上复遣内侍以肴果二席各赐于其家世宗雍正四年正月召大臣及内廷翰林等赐宴于干清宫宴毕颁赐圣祖御批通鑑纲目各一部并蟒缎貂皮合包等物是年九月九日上御干清宫西暖阁召皇子诸王大学士九卿以下翰詹科道及武大臣之能诗者九十四员赋栢梁体诗钦定八庚韵朱书黄籖分给诸臣各一字授几赐坐笔墨灿陈酒肴并列内侍传谕今日赋诗式燕用昭君臣一体之谊诸臣毋得过拘礼节能饮者不必限以三爵诸臣聆谕方共持杯染翰御制先成命大学士张廷玉捧示诸臣涵葢万有义藴精深诸臣诗句次第搆就书于分韵黄籖进呈皇子诸王及大学士九卿等至御前进酒上夀上亲赐皇子诸王大学士尚书都统等饮命皇子诸王分赐诸臣饮诸臣叩首跪饮毕趋候于干清门外少顷复召至干清宫上陞寳座皇子诸王及文武诸臣分东西两班序坐作乐进膳赐食演剧宴毕王以下诸臣谢恩趋出复赐餻饼瓜果等物有差五年九月九日上御正大光眀殿赐诸王大臣宴及缎疋有差并以雍正四年重阳庆宴栢梁体诗墨刻赐诸王大臣及翰詹等官各一册皇上干隆四年正月召集诸王大学士九卿翰詹科道等于干清宫赋栢梁体诗钖赉有差十一年八月谕内阁康熙二十年七月我圣祖仁皇帝驻跸瀛台特召大学士以下各部院衙门官员赐宴命内大臣传谕慰劳赏赉有差至今称为盛事朕临御以来仰赖上天眷祐海宇乂安今嵗京师雨旸应候百谷蕃昌畿辅共获有秋各省亦多収获天庥滋至我君臣应额手庆成今当秋风荐爽景物咸和念兹宗藩𤓰瓞谊属夲支大小臣工宣猷効力宜循徃典钖之宴享以昭君臣一体之意叶笙簧酒醴之欢着于瀛台设宴夲月二十七日宴王公及近支宗亲二十八日宴大学士九卿京堂翰詹科道载考古昔君臣有赏花钓鱼宴饮赋诗之事诸臣内或文学侍従或翰墨素嫺者着入宴赋诗以效赓飏喜起之风焉二十八日赐大学士九卿京堂翰詹科道等宴于瀛台御笔亲定涵元殿入宴者大学士以下凡四十有八人入宴崇雅殿者又若干人届期诸臣集勤政门外祇竢日既升上御辇入西苑门下辇升龙舟列卤簿于沙隄鼓吹并作上升隄乗小辇入勤政门至涵元殿诸臣随入班齐乐作行礼如大朝仪礼毕诸臣以次诣席一叩头坐尚膳进茶诸臣皆跪上御茶毕侍卫以茶分授诸臣皆跪饮尚膳进御馔承应上陈栢梁台赋诗故事侍卫以馔分授诸臣进爵大臣捧觞上夀御前诸臣皆跪上赐进爵大臣酒毕召大学士讷亲张廷玉福敏史贻直尚书梁诗正来保阿克敦汪由敦哈达哈纳延泰侍郎傅恒至御前赐酒又召侍郎蒋溥舒赫徳内阁学士沈德潜赐酒侍衞以酒分授诸臣饮釂承应止诸臣趋阶下谢宴行礼如初是日也天和日晶景物融畅上用唐李峤甘露殿应制诗韵御制月字霞字二首大学士以下分韵者凡三十有八人复命两殿与宴诸臣倣栢梁体御制首句诸臣以次赓韵诗成内侍传㫖令诸臣各泛舟选胜于是黄头并进锦缆齐牵至中流复宣大学士等选工诗者至流杯亭聫句于是大学士陈世倌及侍讲学士周长发检讨陈兆崙编修朱荃程景伊朱佩莲修撰金甡偕三十八人俱赴亭中内侍传㫖各以意坐无拘班列上用十一真韵赋起二句又出一句诸臣各蝉聫对属每臣工五人聫毕上仍续四句如是者数四天章络绎泉涌风飞诸臣皆愧汗不能属谓自古帝王未有如此之淹雅鸿丽天縦神速者也维时内侍持钿榼列饾饤清流激湍中䓿萏承杯就所在而分布焉俄而不传警跸玉趾亲临诸臣迎跪进诗天颜晬穆温谕再三驾回复遍宣与宴诸臣赴水亭垂钓柔丝芳饵锦鬛争飞既而复赴勤政门赐御书文绮珍果鲜鳞诸臣拜赐而归翌日上表谢恩赉予世祖顺治十三年二月以右庶子王熙精通国书赐御服貂裘一袭并表忠録一部是月复赐王熙等八人满文资政要览人臣儆心録各一部圣祖康熙十二年二月谕学士傅达礼尔衙门所进繙译大学衍义一书朕恭呈太皇太后御览奉慈谕云人主居四海臣民之上所关甚鉅然代天理物端在躬行致治兴化必先修已此书法戒毕陈诚为切要尔特加意是编命儒臣繙译刋刻更令颁赐诸臣予心欣恱特发内帑白金千两可即赉予在事诸臣朕仰遵慈㫖颁赐尔等其钦承之是年十月赐讲官紫貂白金文绮同时受赐者掌院学士熊赐履侍读学士杨正中杜臻陈廷敬侍讲孙在丰编修叶方蔼史鹤龄张英八人十六年三月命学士喇沙里以翰林官所作诗赋词章及真行草书进呈上召至懋勤殿亲自披阅令书汉字呈览以御临苏轼楷书手卷一轴赐之是年五月赐讲官陈廷敬张英叶方蔼御笔楷书清慎勤三大字草书格物二大字及赵孟頫所书不自弃文石刻是年六月召侍讲学士张英至懋勤殿上讲中庸及太极西铭之学命张英敷陈经书大义复亲洒宸翰书忠孝存诚大字二幅以赐又赐詹事沈荃龙飞凤舞忠恕等墨蹟是年九月上御懋勤殿谕讲官喇沙里陈廷敬张英尔等每日进讲启导朕心甚有禆益嗣后天气渐寒特赐尔等貂皮各五十张表里缎各二疋是年赐张英髙士竒居第各一所于西华门内互见职掌卷中谨按词臣儤直禁城向无邸第是以特恩赏给同时如编修励杜讷检讨朱彞尊等均得被赐焉十七年闰三月赐侍讲学士张英凉帽鞾袜及罗纻表里是时学士陈廷敬叶方蔼侍读王士正同入内直上频赐樱桃苹果及樱桃浆乳酪茶六安茶等物其茶以黄罗缄封上有六安州红印四月复赐天花特颁手勅云朕召卿等编纂适五台山贡天花鲜馨罕有可称佳味特赐卿等使知名山风土也用乌丝阑书又赐讲官陈廷敬叶方蔼王士正御书人二幅士正得存诚二字唐人张继枫桥诗廷敬得龙飞凤舞四大字唐诗一首方蔼得存诚二字唐人崔国辅诗别赐士正石刻二幅一清慎勤三大字一格物二字谕云去冬曾以石刻赐讲筵诸臣时尔士正未与故特颁赐八月士正同陈廷敬叶方蔼张英入直和御制赐辅国将军俄启诗仍令次日携名字印章入内各书一幅即𤼵养心殿装潢随御笔同赐之是月赐学士张英新贡龙井天池珍茗二瓶髙丽人葠一函十九年六月上以御书卷轴赐学士库勒纳叶方蔼詹事格尔古徳沈荃侍读学士牛钮常书崔蔚林蒋𢎞道侍讲学士张玉书严我斯侍讲董讷王鸿绪各一谕曰尔等为文学侍従之臣即有成就徳业之责故因所请輙以颁赐其悉朕意二十一年二月学士张英请假𦵏父特颁手勅曰谕张英尔素性醇朴侍従有年朝夕讲筵恪恭尽职兹因尔父未𦵏具疏请假朕念人子至情忠孝皆出一理准假南还特赐白金五百两表里二十疋既旌尔之勤劳兼资墓田之用尔其钦悉惓惓至意二十三年十月谕江宁廵抚汤斌曰吴中缙绅汪琬原系翰林为人厚重学问优通且居乡安静不预外事特赐御笔手卷一轴尔遣人付与不必令其来见着即在家谢恩三十二年赐掌院学士韩菼御书笃志经学四大字三十四年三月赐讲官陈元龙御书凤池良彦四大字三十七年复赐御书手卷一轴三十八年复赐内制松花緑石砚一方是年学士张廷瓒扈驾南廵赐御书玉堂二大字又赐御书传恭堂扁额是年驾至苏州在籍检讨尤侗进颂及诗御书鹤栖堂三大字以赐谨按词臣恩赐寳翰皆在朝者为多先是惟汪琬以在籍䝉颁御书嗣如浙江在籍少詹事邵逺平亦得赐蓬观二字并称殊典云四十年四月上御便殿作书召内直翰林赐观谕云尔等家中各有堂名不妨自言当书以赐陈元龙跪奏臣父年踰八十拟请爱日堂三字上即挥毫赐之谨按前此颁赐従臣堂颜多随其职任所在以寓奨励兹复命书其所欲书者以进尤见体羣臣之盛意同时谕德查昇拟上澹逺二字亦得所请焉四十一年召大学士九卿翰詹等至保和殿颁赐御书有差谕曰寻章摘句非帝王本务朕四十余年惟日兢兢未尝晷刻稍释万几政事之暇偶好书射歴年所积临摹字幅以赐卿等是年圣驾南廵在籍诸臣来朝特赐侍讲萧惟豫编修田需各御书一幅传㫖以尔二人乃老翰林故有是赐是年六月御书道德仁艺四字赐翰林院徳业仁义四字赐詹事府四十二年春圣驾南廵至吴又赐在籍检讨尤侗字幅即于其家擢授侍讲是年四月赐内直翰林御书扇五月上避暑口外讲官被赐纱葛衣各一袭六月驾幸钓台召随驾讲官赐饍钓鱼又以玉馔红莲米饭栁根鱼羮赐之先后赐食不可胜纪四十三年三月庶吉士蒋廷钖以迎养其母请假归里上赐第苑西以待之是月赐内直翰林食榆钱糁五月复赐髙丽米糉谕曰此米出髙丽自太宗朝嵗贡百石为端午上供四十四年正月赐少詹事蔡升元御书世恩堂匾额是年上廵幸塞外谕翰林张廷玉励廷仪蒋廷钖查慎行钱名世等曰昔太宗皇帝谓此地宜立田牧今果蕃息若此因赐各官马一匹羊二头是年七月赐讲官查慎行御书敬业堂扁额五十五年三月赐翰林诸臣松花緑石砚中使宣㫖查慎行吴廷桢廖赓谟宋至吴士玉五人向在武英殿纂修着拣式样佳者给与五十六年正月赐大学士及翰林官周易折中各一部世宗雍正三年十月赐翰林詹事官扁绫一百幅六年九月赐翰詹诸臣世祖章皇帝御制人臣儆心録各一部十三年四月赐翰詹诸臣圣祖仁皇帝御制全集各一部皇上干隆元年六月谕内阁翰林余栋丁母忧着赏给内库银五百两为丧事之用三年九月谕内阁今日编修彭树葵奏进经史讲义引用魏徴十思疏内之语以为人君之徳在于慎思且衍十思之义为箴十首词亦典雅尚近古人箴规之意与泛论经史者不同甚属可嘉着赏内用缎二匹笔墨二种以示优奨四年四月赐翰詹诸臣世宗宪皇帝御制文集各一部是年五月眀史告成赐夲馆官及武英殿翰林官人各一部五年十月赐翰詹诸臣御制乐善堂文集日知荟说各一部六年正月赐翰詹诸臣钦定四书文各一部九年四月赐翰詹诸臣御制盛京赋各一部十年正月赐翰詹诸臣御制圎眀园四十景诗各一部词科圣祖康熙十七年正月谕吏部自古一代之兴必有博学鸿儒振起文运阐𤼵经史润色词章以备顾问着作之选朕万几余暇㳺心文翰思得博学之士用资典学我朝定鼎以来崇儒重道培养人材四海之广岂无竒才硕彦学问渊通文藻瑰丽可以追踪前喆者凡有学行兼优文词卓越之人不论已仕未仕令在京三品以上及科道官员在外督抚布按各举所知朕将亲试録用其余内外各官果有真知灼见在内开送吏部在外开报督抚代为题荐务令虚公延访期得真才以副朕求贤右文之意于是大学士李霨等荐原任副使道曹溶等七十七人上命俟各员赴部齐集之日请㫖其在外现任者不必开缺是年十一月大学士承㫖令户部酌议贴给俸廪并薪炭银两按月稽领十八年三月初一日御试博学鸿儒一百四十三人于体仁阁赐宴时陪宴者吏部尚书二员掌院学士二员钦命题璇玑玉衡赋省耕诗五言排律二十韵既纳卷命大学士李霨杜立徳冯溥掌院学士叶方蔼阅卷进呈御定一等彭孙遹等二十人二等李来泰等三十人俱令纂修眀史其作何分别授职及未取人员内有年老者作何量给职衔俱下部议寻议上上命阁臣取前代制科旧例来阅阅毕上乃降㫖荐举取中人员俱授为翰林院官应给职衔者再议具奏其杜越傅山王芳谷等文学素着念其年迈従优加衔以示恩荣于是吏部复议已仕者俱照品级授讲读宫坊编修等未仕者概授检讨纂修眀史杜越等俱授内阁中书聼其回籍従之其各员中选名第先后及擢授官阶等差详着题名卷中世宗雍正十一年四月谕内阁国家声教覃敷人文蔚起加恩科目乐育羣才彬彬乎盛矣朕惟博学宏词之科所以待卓越淹通之士俾之黼黻皇猷润色鸿业膺着作之任备顾问之选圣祖仁皇帝康熙十七年特诏内外大臣荐举博学鸿儒召试授职一时名儒硕彦多预其选得人号为极盛迄今数十年来馆阁词林储材虽广而宏通博雅淹贯古今者未尝广为捜罗以示鼓厉自古文教休眀之日必有瑰竒大雅之才况䝉圣祖仁皇帝六十余年夀考作人之盛涵濡教泽薄海従风朕延揽维殷辟门吁俊敦崇实学谕㫖屡颁宜有品行端醇文才优赡枕经葄史殚见洽闻足称博学宏词之选者所当特修旷典嘉予旁求除现任翰詹官员无庸再膺荐举外其他已仕未仕之人在京着满汉三品以上各举所知彚送内阁在外着督抚㑹同该学政悉心体访遴选考騐保题送部转交内阁务期虚公详慎捜拔真才朕将临轩亲试优加録用广示兴贤之典茂昭稽古之荣应行事宜着大学士九卿㑹议具奏十三年二月以直省奏荐人员尚少复勅内外大臣广行遴选十三年十一月皇上谕内阁国家久道化成人文蔚起皇考乐育人材特降谕㫖令直省督抚及在朝大臣各保举博学宏词以备制作之选乃直省奉诏已及二年而所举人数寥寥朕思天下之大人材之衆岂无足膺是举者一则各怀慎重观望之心一则鉴衡之明视乎在已之学问或已实空疎难以物色流品此所以迟回而不能决也然际此盛典安可久稽朕用再为申谕凡在内大臣及各省督抚务宜悉心延访速行保荐定于一年之内齐集京师候㫖廷试倘直省中实无可举亦即具夲题覆干隆元年二月谕内阁内外臣工所举博学宏词闻已有一百余人祇因到京未齐不便即行考试其赴考先至者未免旅食艰难着従三月为始每人月给银四两资其膏火在户部按名给𤼵考试后停止若有现任在京食俸者即不必支给并行文外省令未到之人俱于九月以前到京若该省无续举之人亦即报部知之免致久待寻大学士等奏保举博学宏词一百七十六人应照康熙十八年例行至期赴太和殿前考试上谕天气渐寒着于保和殿内考试九月二十六二十八二日御试保和殿赐宴钦命第一塲题五六天地之中合赋以敬授民时圣人所先为韵赋得山鸡舞镜诗七言排律十二韵得山字黄钟为万事根夲论钦命第二塲题制曰儒者之学莫尚于穷经经籍浩繁毋烦胪举今试撮其大纲凡通儒所宜共暁者为多士询焉经之名昉于何时五经六经七经九经十一经十三经之名分于何代秦燄虽烈而不能掩其光者藏于何人所藏何书其后出于何地献于何朝颁于何世各经授受源流何所依据章句註疏传解笺诂之属有何异同其施诸学宫用以取士者何所因革又如古有三易夏何以称连山殷何以称归藏周何以称周易且连山不始于夏归藏不始于殷周易不始于周其说可得闻欤传周易者有四家其兴废可得考欤书何以有古文今文之别诗何以有齐鲁韩毛之殊春秋左氏公谷而外又何以有邹氏夹氏铎氏虞氏之类诸家分门别派其说可悉数欤礼始于髙唐生显于后苍其转相传述者谁欤二戴何删马氏何补冬官何缺仪礼何逸羣儒议论纷纭其说可详陈欤论语何以有鲁论齐论大学孝经何以有古夲今夲尔雅或曰周公作或曰子夏作其说何居孟子何以或删或疑或翼或尊何其识之相逺欤惟中庸无异说而学庸二萹原皆载于戴记其别为诠说而列于四书者自何而始欤凡此经传源委其能条分缕析阐其微言抉其奥义而铢黍之不爽欤汉唐以经学取士或专通或兼通或帖十通五皆得与选举之格多士果能博学该通条对精详断制眀决者固膺上第即或就所已知各抒所见而言有条理词归雅驯亦足以备採择其悉言无隠朕将亲览焉制曰儒者学术之要先经次史凡具渊通之学必擅着作之材然非熟于掌故周知上下数千载之事理而剖决其是非者不足以语此则史学尚矣今之称正史者皆曰廿一史岂廿一史之外别无正史欤又岂正史之外别无他史欤考之汉唐宋艺文志及隋经籍志所载诸史其名类甚多而称史学者惟以班马诸人为宗何欤史记汉书成于迁固不自迁固始也开之者谁补之者谁註解之者又谁也范史一书与马班并称三史而袁宏荀恱之作独不可嫓美欤陈夀之志帝魏退蜀正统已紊孰称其是孰正其非可与三史并𫝊欤即三史之书又果无遗憾欤晋书创于何人共有几家唐太宗命房乔等再加撰次其称房乔者何人也其称房乔等者又共几人也观其文多骈丽史体固应然欤南北史皆成于李延夀而考之南朝北朝各有专史乃延夀复为合之合者可取则专者宜删专者既行则合者可废而八书二史皆得并行辞多重复后之作者独不可彚而修之欤六朝之后隋书颇善其所撰诸志综覈尤工近世儒者专称五代史而不及隋书又何说也唐书新旧二编各有短长自新书出而旧书流布无多不得并载十七史中其故何欤梁唐晋汉周皆有史薛居正尝修之欧阳氏之夲诚善矣而薛氏之夲犹可得见欤宋辽金三史已不及前代而元史成于仓猝舛谬尤多乃后儒罕能删定以成佳史岂古今人果不相及欤且史之体有二曰编年曰纪传纪传之善自司马迁史记始而编年之善则自司马光通鑑始通鑑夲春秋之法至朱子则纲仿春秋目仿左氏而前编续编之作亦皆得其遗意此外体例甚繁沿革互异作史者奚啻数百家多士有能悉数其姓氏详其名目以证其是非者欤将备举作者之优劣以考正诸史之得失则一代着作之任殊有厚望焉毋勦说毋雷同毋茍且以干名毋狥人以自误有志进取者尚慎旃哉其各矢乃心独抒所见以毋负朕延访之至意越日命大学士鄂尔泰张廷玉吏部侍郎邵基阅卷拟取一等五人二等十人上亲加裁定令分别授职于是大学士等察例以闻一等刘纶等五人均授翰林院编修二等杨度汪等十人内由科甲出身者授翰林院检讨余授翰林院庶吉士十月初五日引见养心殿赐御制日知荟说人各一部二年七月十一十三二日御试被荐续到博学宏词于体仁阁赐宴钦命第一塲题制曰士不通经不适于用治经之学于民生夲务先王体国经野之宜尤所当考详而切究者周礼九职首列三农所谓三农者以地别耶以人别耶其各见于注疏者同异若何禹贡之三壌周礼之再易尔雅亦曰三田又何所称指也上农夫食九人下至五人又何差别之殊也夫通劳逸而人力可均画井疆而地利先辨井田五义见于何书条目若何五地九土九地九田九等十二土分见于何书其条目若何多士剖析言之无泛无隠朕将亲览焉制曰稽古硕儒名臣嘉猷谠论彪炳方策略举数端聊用咨询夫六籍之微言无论已三夲六务三具四齐其说维何贤良三策鼌董不同者焉在言世务书严徐所见者孰优仲长统之称政论申鉴之详政体其言可采者皆得而敷陈欤嗣是而后莫切于十思之疏五规之论至以十事陈说唐宋诸臣不一而足何人何事孰为得失可得而论述胪列欤伊川言先务紫阳言大夲纯儒之学异于管荀诸人者又何在也多士数其辞陈其义能条对者朕嘉与之钦命第二塲题指佞草赋以生于尧堦有佞必指为韵赋得良玉比君子诗七言排律十二韵得来字复见天心论命大学士张廷玉尚书孙嘉淦阅卷御定一等万松龄一人授检讨二等朱荃等三人各授检讨庶吉士如元年例并详题名卷中谨按唐书选举志云天子自召者曰制举凡选未满而试文三篇谓之宏词中者即授官又按宋史云绍圣初置宏词科嵗许进士及第者请试如见守官则受代乃请试章表露布檄书用骈俪体颂箴铭诫谕序记用古体或骈俪凡试二日四题取毋过五人大观四年改置词学兼茂科取毋过三人政和增为五人不试檄书增制诰以歴代史事借拟为之中格则授馆职绍兴三年改博学宏词科凡十二题制诰诏表露布檄箴铭记赞颂序内杂出六题分三塲每塲一古一今拔其尤者定为三等上一等转一官选人改秩无出身人赐进士及第除馆职中等减三年磨勘与堂除无出身人赐进士出身下等减二年磨勘无出身人赐同进士出身并许召试馆职嘉熙三年臣僚请従旧三嵗一试惟取合格不必拘额去宏博二字止称词学科我朝作人之化旷古为昭陶淑百年再逢盛事傋书典制用志恩荣考试世祖顺治十年二月御试教习国书翰林官于内院擢通暁文义者三人胡兆龙以侍讲陞侍读学士李霨以编修陞中允庄冏生以检讨陞赞善余责令勉学者十二人调六部用者五人是年三月谕内院朕稽徃制每科考选庶吉士入馆读书歴陞编检讲读及学士等官不与外任所以谘求典故撰拟文章充是选者清华宠异过于常员然必品行端方文章卓越方为称职乃者翰林官不下百员其中通经学古与未尝学问者朕何由知今将亲加考试先阅其文继观其品再考其存心持已之实据务求真学傋朕异日顾问自吏礼两部翰林侍郎及三院学士詹事府詹事以下各候朕㫖亲试分别高下以昭朕慎重词臣之意四月上御太和门试兼翰林衔吏礼两部侍郎及内三院学士编检以上官六十二员君子怀德论一篇请立常平仓疏一通越日驾幸内院将试过各官御笔亲定去留令留原衙门者照旧供职少詹事王崇简以下二十一人俱従优外转谕吏部曰国家官人内外互用在内者习知纪纲法度则内可外在外者谙练土俗民情则外亦可内内外歴方见真才朕亲试词臣量为分别有照旧留任者有改授外任者其外任编检以上官照词臣外转旧例优与司道等缺年衰病弱者听其请告朕仍优遣之十三年二月御试教习国书翰林官陈敱永等十人均加赏赉外夺俸三月者四人闰五月再试上以王熙等六人学问皆优有㫖奨励余住俸再留教习及镌级外用各有差圣祖康熙十八年五月御试词臣侍讲牛钮以名在第一即日除侍讲学士谨按牛钮以庚戌成进士选庶吉士壬子散馆授检讨未到任即除侍讲先后皆殊擢也二十四年正月御试翰詹诸臣于保和殿经史赋一篇懋勤殿早春应制五言排律诗一首越二日上亲擢徐干学等十一人再试于干清宫班马异同辨一则干清宫读书记一通扈従祈谷坛七言律诗一首时修撰蔡升元纳卷后召对移时抵暮命侍卫执灯伴送至阁门二月上以试过翰詹诸臣徐干学韩菼孙岳颁归允肃乔莱学问优长文章古雅均加赏赉彭孙遹等照旧供职周之麟等分别调用各有差三十三年闰五月御试词臣于西苑钦命丰泽园赋理学有真伪论时赞善陆葇以名在第一即除内阁学士余各赏赉有差是年六月御试词臣于畅春苑钦命万寿无疆赋拟御制以题中五字为韵擢詹事徐秉义第一赐宴并赐御笔擢秀清流四大字少詹事以下皆有赐惟不合格者二十人不与五十四年御试词臣于干清宫眀四目达四聪论为有源头活水来诗储在文以名在第一特命入直南书房又命直武英殿八人致仕者二十四人皇上干隆二年五月谕内阁翰林乃文学侍従之臣所以备制诰文章之选朕看近日翰詹等官其中词采可观者固不乏人而浅陋荒疎者恐亦不少非朕亲加考试无以鼓励其读书向学之心自少詹讲读学士以下编修检讨以上满汉各员着于本月初七日齐赴干清宫候朕出题亲试倘有称病託词者着叧行具奏朕必加以处分考试之日着干清门侍卫察看是月初七日御试翰詹诸臣于干清宫先令掌院大学士等引见于养心殿奏名毕以次出就坐钦命题为君难为臣不易论藏珠于渊赋以藏珠于渊南华妙藴为韵赋得薰风自南来诗七言排律十二韵得来字既纳卷上亲定其甲乙而加进退焉一等三人二等十人三等二十人四等五十六人名在一等之陈大受以编修陞侍读赵大鲸以赞善陞洗马张映辰以编修陞侍读名在二等之敷文介福俱以检讨陞侍读张若霭以编修陞侍读吴应枚以侍读陞侍读学士世臣以侍讲陞侍读学士名在三等之鄂容安以编修陞侍读邹升恒以侍讲陞侍讲学士余降调者七人休致者十三人十一日赐优等翰詹诸臣御制喜雪诗墨刻及宫纱文葛端溪松花石砚笔墨等物先是博学宏词授职编检刘纶等九人引见时以御试未久特免与试至是并䝉宣召一体颁赐八年四月谕内阁古者创册府于西崑辟芸台于东壁是以木天储彦石渠抡才由来尚矣干隆二年朕曾亲试翰詹诸臣因文以考其行所取者如陈大受等颇不媿此选也越今数载颇闻翰詹诸臣率従事于诗酒博奕而四库五车鲜有能究心者将何以华馆阁而垂来叶哉其依徃例自少詹讲读学士以下编修检讨以上各员着于本月三十日赴圎眀园候朕出题亲试其托词不至者列名具奏大学士等即承㫖行是月三十日御试翰詹诸臣于圎眀园正大光眀殿钦命题礼以养人为夲论藏珠于渊赋折槛旌直臣诗五言排律八韵限三肴试毕上亲定一等三人二等九人三等十七人四等七十一人名在一等之王㑹汾以编修陞侍读学士李清植以庶子陞少詹事裘曰修以编修陞侍读学士名在二等之观保以编修陞侍讲万承苍以编修陞侍讲学士于振以中允陞左庶子沈徳潜以编修陞左中允秦蕙田以编修陞侍讲张若霭周长发陈兆崙周玉章于应陞处具名题奏余降调者十九人罚俸一年者三十二人休致者二十人并赐优等翰詹诸臣宫纱文葛画箑香囊笔墨等物闰四月谕内阁昨考试翰林时由部属等官用入翰林詹事衙门者皆不与朕思伊等已陞用翰詹读书作文乃其职分事既不似侍卫之足供差遣又不似部曹之日办簿书若徒虚縻俸禄岂不贻素餐之讥且伊等虽不由庶吉士陞转实俱科甲出身纵使不能诗赋如作论繙译亦岂得谢曰不能着传于初七日齐集圎眀园候朕出题考试嗣后考试翰林时即将此等由别衙门改授者一併传齐另题考试永着为例初七日御试钦命知人则哲论赋得数问夜如何诗五言排律六韵得中字繙译题制曰天之立君以为民也君之设官分职亦以为民也人君必体上天生物之心人臣必体天子爱民之心盖仁者善之长爱养百姓为居官之第一义所谓乐只君子民之父母者视之如子民之疾苦如己之痛痒相关当思损上益下则为益损下益上则为损以至诚恻怛之心行恵泽寛大之政民有衣食为课农桑民有室家为谋干止无事则未雨绸缪不足则多方补救人君有徳意必实力奉行使膏泽及于民而无壅隔之患乃可以为民之父母若但以簿书钱谷为能以刑名督责为治不知爱养百姓则与为民设官之意相背驰而人君亦无以収承流宣化之益岂不谬欤越日御定试过别衙门改用翰詹诸臣一等二人二等四人三等四等各五人名在一等之侍读学士石介令于应陞处具名题奏赫瞻以侍读陞侍读学士名在二等之世贵以侍读陞庶子文保以庶子陞侍读学士余降调者五人初十日覆试翰林休致各员钦命题长勺之战论萤光照字赋以尺璧非寳寸隂是竞为韵赋得渭北春天树五言排律诗八韵䝉恩仍留原任者六人止令各罚俸一年议叙翰林充书局纂修书成例邀议叙预修实録尤为优渥总裁等有加宫傅衔赐鞍马者纂修以下或加级食俸或议予应陞或加级纪録并宴赉有差其各馆初开均月给廪饩书成议叙较核在馆月日浅深以为差等赠䘏世祖顺治中修撰孙承恩卒上深悼惜之赐白金三百两令其归𦵏圣祖康熙十五年十一月以故翰林院编修史鹤龄久侍讲幄素着勤劳特赐祭一次十七年十二月掌院学士陈廷敬丁母忧上谕大学士等满大臣有丧特遣大臣徃赐茶酒满汉大臣俱系一体着大学士眀珠掌院学士喇沙里等携茶酒徃赐寻部议以廷敬母用詹事封例无䘏典上念廷敬侍従旧劳用学士品级赐䘏十八年十一月上闻掌院学士喇沙里卒遣一等侍卫对秦等赍银三百两徃赐喇沙里之子三等侍卫俄尔济圗为治丧之用仍𫝊谕慰问其赠䘏典礼俟礼部题给寻议上特赠礼部尚书赐谥文敏谨按定制惟官至尚书大学士乃得予谥自是年学士喇沙里以讲筵旧劳首得䘏典后如掌院学士叶方蔼赐谥文敏詹事沈荃赐谥文恪皆非常例也而沈荃之卒得㫖赐金五百两以治其丧𦵏尤为优渥后编修何焯在籍卒有司以闻特赠侍讲学士皆异数也二十一年九月上以翰林学士张英讲筵供奉敬慎勤劳方告假回籍营𦵏其父张秉彞特命照张英现在学士品级赐䘏致祭词林典故卷四词林典故卷五钦定四库全书词林典故卷五艺文夫采崑田者非片璧之珍搜邓林者讵一枝之秀在昔儒流遭逢明盛供奉清班着作専家汗牛充栋故从来记翰林者不载艺文非不载也不胜载也若乃歴朝赐什其文永勒于词垣或臣下飏言其事已详于恩遇则以言征训典宁惟丽骋缣缃矧天家崇奖艺林代有咏歌流传秘府今圣天子文思临御几余挥藻万品包涵维玉堂𢋫载之隆尤旷代希逢之遇首编所录既已镌诸琬琰曜并日星兹复恭缮奎文垂示无极即诸臣矢音简末尤必择其足资典故者次而录之而凡所称馆阁倡酬之作概从畧焉亦以志其慎也夫唐唐𤣥宗集贤书院成送张说上集贤学士赐宴得珍字广学开书院崇儒引席珍集贤招衮职论道命台臣礼乐沿今古文章革旧新献酬尊俎列賔主位班陈节变云初夏时移气尚春所希光史册千载仰兹晨唐集贤殿书院奉勅送学士张说上赐燕序唐臣张九龄作集贤殿者本集仙殿也上惟睿作圣而犹垂意好学用相必本于经术图王亦始于师臣及乎鸿生硕儒博闻多识之士自开元肇建以迄于今大用徴集焕乎广内而聼政余暇式燕在兹忠臣嘉賔得尽心之所聪明文思有光被之徳故下以道亲上亦懽甚即于御座爰𤼵徳音以为候彼神人事虽前载传于方士言固不经遂改为集贤去华务实且有后命増其学秩是以集贤之庭更为论思之室矣中书令燕国公外弼庶绩以奉沃心之谋内讲六经以成润色之业故得出入华殿师长翰林惟帝用臧固天所赖拜命之日荷宠有加降圣酒之罍颁御厨之膳食以乐侑人斯徳饱时则有侍中安阳公等承恩送焉学士右散骑常侍东海公等摄职在焉或稷卨大贤渊云诸彦文王多士周室以宁武帝得人汉家为盛而髙视前古独不在于今乎咸可赋诗以光鸿烈唐𤣥宗春晩宴两相及礼官丽正殿学士探得风字干道运无穷恒将人代工隂阳调厯象礼乐报𤣥穹介胄清荒外衣冠佐域中言谈延国辅词赋引文雄野霁伊川绿郊明巩树红冕旒多暇景诗酒㑹春风唐臣张説作东壁图书府西园翰墨林诵诗闻国政讲易见天心位窃和羮重恩叨醉酒深载歌春兴曲情竭为知音唐𤣥宗赐学士张说等赞徳重和鼎功踰济川词林秀逸翰苑光鲜校文天禄论经上庠华词宛丽雄辩抑扬礼乐之司文章之苑学优艺博才思髙逺白简端严青史良直清词雅韵博览强识才识清逺言谈幽秘四科文学六书仁义洪钟伫叩明镜不疲理穷系象动中威仪职参山甫业纂元成六艺述作四始飞英名乃㑹真迹惟契道抠衣讲席临筵振藻才比邱明学兼儒墨叙述微婉讲论道徳才光于晋价重于张州县斯屈文翰尤长文章两赡才术兼美思在専经学通旧史蓬山之秀芸阁之英雄词卓杰雅思纵横宋宋真宗批翰林学士杨亿谢表后诗承明近侍究儒先苦学劳心疾已痊善保兴居调饮食副予前席待名贤宋真宗赐杨亿诗𤨏闼往年司制诰共嘉藻思类相如蓬山今日诠坟史还仰多闻过仲舒报政列城归觐后疏荣髙阁拜恩初诸生济济弥瞻望铅椠谘询辨鲁鱼宋仁宗赏花钓鱼诗晴旭辉辉苑籞开氤氲花气好风来游丝罥絮萦行仗堕蕊飘香入酒杯鱼跃文波时拨剌莺留深树久徘徊青春朝野方无事故许游观近侍陪宋高宗幸秘书省赐手诏诏曰盖闻周建外史掌三皇五帝之书汉选诸儒定九流七畧之奏文徳之盛后世推焉仰惟祖宗肇开册府凡累朝名世之士由是以兴而一代致治之原盖出于此朕嘉与学士大夫共宏斯道迺一新史观亲御牓题肆从望幸之诚以示右文之意于戏士习于空言而不为有用之学久矣尔其勉修术业用丕承我祖宗之立训顾不善欤宋孝宗幸秘书省诗玉轴牙籖焕宝章簪绅列侍映秋光宴开芸阁儒风盛坐对蓬山逸兴长稽古右文慙菲徳礼贤下士法前王欲臻至治观熙洽更罄嘉谋为赞襄宋孝宗赐侍读史浩宴命浩作诗叙此㑹浩进古诗三十韵复赐和章即同其韵揖逊荷帝尧寅恭五元禩治道贵清净圣言有深㫖谁歌元首明自得股肱喜跻民期仁寿讵肯中道止力农乐彼田坐贾安于市嵗行閲丰登国论销委靡予力初何能济济頼多士矧予有元老中立而不倚居东逾三年不逺来千里未遂赤松游辍诵青瑯蘂皓首持六经日侍明光里翼乎鸿遇风纵矣鱼在水儒行絶瑕疵道心无尘滓挺挺松栢姿巉巉山岳峙予惟日万几至仁同一视西成钖小宴促坐才尺咫湛露愧歌周置酒非封齿归美见新诗如卿能有几眷言澄碧行胜赏得迂趾亦屡引公卿对此谈正理虚心欲受人忠言资逆耳朕瘠天下肥至乐无易此颇念文武疆六合尚殊轨东都㑹诸侯宣王昔于是期尔罄嘉谋使吾勲业起勿以方燕贻所书聊复尔巵酒正须釂话言未能已都䕶万年觞何当至庭戺文章借老手直笔中兴纪载嘉矍铄翁焉得辞骩骳宋臣史浩作季秋中澣日淳熙隆四禩朝囘揽辔间中使俄传㫖少顷日转申宣召陪燕喜预令扫玉堂深夜备栖止悚惧跪承命鸣驺亟穿市绛阙耸皇居非烟常靡靡入自东华门熊罴森爪士诏许乘肩舆安徐无跛倚复古距选徳相望几数里修廊接云汉岧峣璨珠蘂中途敞金扉恍若蓬壶里羣山拥苍壁四顾环弱水山既日夕佳水亦湛无滓冰帘映绮疏琼殿中央峙澄碧耀宸奎龙神争守视蹈舞上丹墀天威不违咫奉觞祈万寿时蒙一启齿余波丐䑕腹酒行不知几徘徊下瑶席缓步烦玉趾从游至清激钖坐谈名理泉声韵琴瑟一洗筝笛耳皇云万几暇观书毎来此论道及帝王直欲齐其轨尧舜禹汤文前身无乃是臣言匪献谀道实由心起既然明是心要在力行尔登桥釂余罍饮兴未容已金莲引双烛再拜离阶戺玉音宠谕臣此㑹宜有纪归途感恩荣占写忘骩骳明明太祖赐宋濂醉学士楚辞西风飒飒兮金张特㑹儒臣兮举觞目苍柳兮袅袅閲澄江兮水洋洋为斯悦而再酌弄清波兮永光玉海盈而馨透泛琼斚兮银浆宋生微饮兮蚤醉忽周旋兮步趋跄跄美秋景兮共乐但有益于彼兮何伤明仁宗赐赞善徐好古诗清朝盛文治辅徳资儒耆念彼筋力倦趋朝谅非宜赋诗有佳致纳诲多良规起予得深趣欢懐浩无涯新阳届初复况此承平时酬劳见樽酒庶以答期颐明宣宗赐翰林院箴廷有司言自周则然后世袭用愈宻而専策命所书讲学所资几务之严于度于咨代有贤哲博闻明识克励翼之用光厥职咨尔儒臣朝夕左右必端乃志必慎乃守启沃之言惟义与仁尧舜之道邹孟以陈词尚典实浮薄是戒谋义所属出毖乎外必存大公罔役于私昔人四禁汝惟励之献纳论思以匡以益以匹前休钦哉无斁明世宗翰林院敬一亭箴夫敬者存其心而不怱之谓也元侯敬则不失天下诸侯敬则不失其国卿大夫敬则不失其家士庶人敬则不失其身禹曰后克艰厥后臣克艰厥臣五子之歌有云予临兆民如朽索之驭六马为人上者奈何不敬其推广敬之一言可谓明矣一者纯乎理而无杂之谓也伊尹曰徳惟一动罔不吉徳二三动罔不凶其推广一之一言可谓明矣盖位为元后受天付託承天明命作万方之君一言一动一政一令实理乱安危之所系若此心忽而不敬则此徳岂能纯而不杂哉故必兢懐畏慎于郊禋之时俨神明之鉴享发政临民端庄戒谨惟恐拂于人情至于独处之时思我之咎何如改之不吝思我之徳何如勉而不懈凡诸事至物来究夫至理惟敬是持惟一是协所以尽为天之子之职庶不忝厥祖厥亲由是九族亲之黎民懐之仁泽覃及于四海矣朕以冲人缵承丕绪自谅徳惟寡昧勉而行之欲尽持敬之功以驯致乎一徳其先务又在虚心寡慾驱除邪逸信任耆徳为之匡辅敷求善人布列庶位斯可行纯王之道以坐致太平雍熙之至治也朕因读书而有得焉乃述此以自朂云人有此心万理咸具体而行之惟徳是据敬焉一焉所当先务匪一弗纯匪敬弗聚元后奉天长此万夫𤼵政施仁期保鸿图敬怠纯驳应验顿殊征诸天人如鼓答桴朕荷天眷为民之主徳或不类以为大惧惟敬惟一执之甚固畏天勤民不遑宁处曰敬惟何怠荒必除郊则恭诚庙严孝趋肃于明廷慎于闲居省躬察咎儆戒无虞曰一维何纯乎天理弗参以三弗贰以二行顾其言终如其始静虚无欲日新不已圣贤法言备见诸经我其究之择善必精左右辅弼贵于忠贞我其任之鉴别必明斯之谓一斯之谓敬君徳既修万邦则正天亲民懐永延厥庆光前垂后绵衍蕃盛咨尔诸侯卿与大夫以至士庶一遵斯谟主敬协一罔敢或渝以保禄位以完其躯古有盘铭目接心警汤敬日跻一徳受命朕为斯箴拳拳希圣庶几汤孙底于嘉靖明岳正禁窓引烛诗明臣岳正作禁城儤直已昏黄忽讶銮舆到玉堂直欲踉跄趋几席其如颠倒着衣裳当窓莲炬分红燄满室兰煤散暖香已喜恩光耀今古况将经术侍君王皇朝圣祖康熙十七年御制夏日登景山同翰林张英髙士竒作日暮登山览八荒翰林随辇进辞章君臣同乐松隂下时雨将来入未央侍读学士张英恭跋康熙十七年五月十一日皇上以几务之暇偶幸景山命英士竒侍从上揽辔登景山之巅周览四郊俯视宫阙东望蓟门西眺桑干烟树苍深河流浩漭近在指顾之间天颜怡畅二臣咸得寓目焉时则禾稼被野方待优渥之泽俄而云起西麓雨过龙楼圣心顾而悦之御制诗一章有时雨将来之句诗中之所谓君臣同乐者盖有乐乎此也自蒙恩入侍禁廷天章云汉时得而捧读之大约篇什之中必以四海八荒为念苍生赤子为心上述祖徳躬展孝思悯农事之艰难劳征人之况瘁揆诸古昔虞帝喜起之歌武王户牖之铭其曷加焉故虽一豫一游一篇一咏而心不忘乎百姓如此则凡触乎圣衷而发为睿藻者皆于此可类观矣岂独光丽日星声谐金石足以超往牒而轶前轨哉七月十八日上御迎凉之殿挥洒宸翰书此诗以赐二臣楷法精严龙翔鳯峙此希世之鸿宝二臣何敢私焉敬勒之贞石以明圣心之所在独重民时亦以幸二臣之荣遇千古不多见而愧汗惶悚之不能已也圣祖康熙二十一年上元节赐宴栢梁軆诗御制诗序曰朕于宣政聼览之余讲贯经义歴观史册扵书见元首股肱赓飏喜起之盛于诗见鹿鸣天保诸篇未尝不慕古之君臣一徳一心相悦若斯之隆也今际海内宴安兵革偃息首春令序九陌灯煇丰穰有征吾民咸乐思与诸臣及时式燕爰于干清宫广集簪裾肆筵授几斯时也蟾光鳌炬焜燿堂㢘綵树琼葩杂罗樽俎许笑言之弗禁寛仪法之不纠复令次登文陛渥以金罍咸俾有三爵油油之色焉易曰上下交而志同传曰享以训恭俭宴以示慈恵则今日之兕觥㫖酒岂徒以饮食宴乐云尔哉顾瞻诸臣或位居谐弼或职任卿尹或典文翰或司献纳共成篇什以绍雅颂之音朕𤼵端首倡倣栢梁軆班聨递赓用昭昇平盛事冀垂不朽云丽日和风被万方卿云烂熳弥紫阊一堂喜起歌明良止戈化洽民物昌蓼萧燕誉圣恩长天心昭格时雨旸丰亨有占祝千箱礼乐文章仰圣皇庙谟指授靖八荒春囘丹诏罢桁杨河清海宴禹绩彰百度胥饬纲纪张千官济济盈巖廊天工无旷勤赞襄有年歌协臣所望共期红朽答殊常转漕亿万充天仓邦礼叨赞惭趋跄职司寅清佐垂裳天河洗甲通蛮乡皇威四畅咸来王祇承钦恤和气翔刑措不用民寿康八材庀化师殳斨左平右磩开明堂仰窥神䇿驱天狼膏以大泽人胥庆帝庸作歌追虞唐身依云汉赓天章恪秉训厉敦羔羊奉宣仁风之吴疆九阍詄荡瞻龙光斗杓髙掩贯索芒图列飬正亲羮墻黄钟大镛谐祯祥郊衢击壤欢丰穰大官珍膳罗酒浆调闲六御腾康庄忝预风纪凛清霜出入玉珮声锵锵纳言惟允尚职详褒忠厉节感赐觞圜扉閴寂春草芳拜手好生颂禹汤前星令望钦颙卬终始念典期用臧言谟行范煇缥缃猗欤至徳日就将叨尘侍从恩莫量靖共夙夜无怠遑梧桐生矣于髙冈䌷书东观翰墨香三徳六行为士坊宫官备位滋悚惶六经义叶如笙簧奎文焕若森琳琅朝朝槖笔侍御牀纪载圣治金匮藏频年宣室虚对扬神篇掞藻烛昊苍承华毓徳成圭璋青宫琪树栖鸾凰金舆导从骖云骧罘罳流影耀壁珰仁波溟渤同濊汪鸾旗乘春零露瀼爰赓天保矢勿忘八表同轨来梯航云门磬管声喤喤泰交天阙开春阳惟睿作圣金玉相珥笔何幸日月旁瑞逾宝鼎兼芝房尧尊夜醉星低昻在廷悦豫和宫商滥典乐正董上庠治登三五休声飏睿谟典诰同洋洋记神圣功臣职当琅函瑶版书焜煌石渠髙议芟粃糠日侍春禁研铅黄愿言直节谨自防帝心勤民重农桑具举细目恢宏纲诞敷文徳四国匡嘉禾既植锄莠稂奉琛执玉输篚筐屈轶朱草纷两厢封章问夜检皂嚢拟将劲操坚苍筤朝无阙事聨班行千门燎火宵未央昇平髙宴迈栢梁圣祖康熙二十八年幸高士竒西溪山庄赐御制五言诗一首花源路几重柴桑皆沃土烟翠竹窓幽雪香梅岸古圣祖驾幸西山将至潭柘寺马上同髙士竒聨句其一岭腹层层小径斜穿云陟尽石㟏岈涧中草屋流泉遶万匹龙骧拥翠华其二蝉鸣草木动薫风蛱蝶双来引御骢潭柘幽深聊驻辇省方不与豫游同圣祖康熙三十四年御制日讲毕同翰林张英高士竒励杜讷㸔荷诗千队芙蓉太液池迎薰初散讲筵时螭头絶胜金莲烛自有清香送暁飔圣祖御制病中偶尔问及掌院学士徐元梦乃同学旧翰林康熙十六年以前进士再无一人矣率赋一律以遣闷懐七旬彼此对堪怜病里囘思一慨然少小精神皆散尽老年嵗月任推迁常懐旧学穷经史更想余闲力简编诗兴不知何处至拈毫又觉韵难全世宗雍正四年重阳节赐宴栢梁軆诗御制诗序曰朕继大统惟朝干夕惕兢兢仰法皇考期贤哲盈廷民康物阜永承至隆之圣治尝思古之明良赓歌喜起君臣一徳同心旷代为之欣慕今在廷臣工协衷以资赞理顾瞻济济皆我皇考数十年教育栽培之所诒也是以庻政具举兆民乐业朕实嘉赖焉康熙二十一年春圣祖于干清宫开昇平之宴振赓扬之歌盛称一时美冠千古今丙午九月节届重阳览百谷之斯登忻三农之有稔光风溢目海宇澄清爰集王公卿尹用陈几筵笑言勿禁威仪不拘相悦于一堂弗限夫三爵然礼着享燕之义诗有嘉賔之咏古君臣于饮食宴㑹间即具献纳拜飏之典也唐虞文武之世休风如昨朕与诸卿宜则傚之今用栢梁軆朕为倡始诸卿递成篇什今日也非徒命酒徴歌扬华摛藻盖欲昭圣祖养育之深恩朕廷泰交之雅㑹垂之奕世永传斯事云尔天清地宁四序成赓歌拜手颂昇平卿云旭日映金英恩覃九有仰文明普天率土庆时亨愿抒愚忱軆维城湛恩渥泽周羣生太和景象弥寰瀛九族敦睦沐恩荣御筵陪侍玉瑽琤一廷和气庆丰盈素餐帷幄媿调羮皇衷感召惟至诚老臣瑶席献寿觥梯航万国歌永清黜陟维公玉衡呈均平九式百度贞仁风四洽天宇晴声灵赫濯昭鸿名求厥明允先平情虞廷弼教忝秋卿职司水土任匪轻圣徳刚健符干行千八百国胥朝正珠聨璧合佳瑞并钖寿兆民齐籛彭恪襄六计声教宏澄清官叙赞铨衡版图恢廓周八纮蔚兴文教广彚征天章烂熳云霞赪止戈偃武靖鲵鲸河海清宴环神京蓬莱佳䜩张锦棚隂阳调和奏六茎佐持风纪严章程大化翔洽绥烝氓九重干干日励精鳯城佳气拂霓旌宫醖香浮翡翠罂琪花璀璨光兰蘅彤庭仙乐谐韶韺馨香昭格洁牺牲嘉禾叠产供粢盛宣扬徳化人欢迎天厨恵赐饫珍烹承平雅颂声噌吰梧冈羽来鳯鸣桥门璧水波澄泓蓼萧燕誉莪菁菁卷阿献赋钦睿评青坛祇肃侍躬耕夙夜精白臣心盟鱼依蒲藻鹿食苹叨随鹓序愧瑶琼萸嚢拜钖逾赐樱承天雨泽滋春萌风暄日丽鸟鸣嘤五音从律和球锽星云糺缦辉长庚百僚佩玉鸣锵铿香芬御茗辨槙枪湛露恩浓仙掌擎和鸣宫树聼秋莺铜壶昼漏声丁丁天香碧落飘浮霙紫烟瑞霭互廻萦承恩馆阁供使令䌷书天禄藜火晶石渠东观储琼瑛世直丹禁懐屏营鏁闱分校撷玑珵礼陶乐淑化自更仁渐义摩俗不争三秋瑞谷充箱籯玉斚膏凝琥珀饧碧香丹实罗金橙甘分珍果骈珠璎堂上堂下调琴筝东序西序吹簧笙佳时云日焕轩楹新开蕊榜欢庠黉南薫解阜聆鏦铮尚方玉食传香秔监史不设心先醒璇题丹墄仰峥嵘尧樽恵泽逮簪缨舜日丽照倍晶莹左图右史玉案横所宝惟贤轻白珩不须珍羽贡双睛钧天迭奏何砰鍧重阳令节开九闳帝庸作歌畅元声盈廷喜起臣隣赓皇上干隆四年正月二日赐宴柏梁体诗御制诗序曰我皇祖圣祖仁皇帝皇考世宗宪皇帝尝集在廷诸臣于干清宫肆筵设席授以笔札御制首倡羣臣以次递成效汉代柏梁之体续虞廷赓歌之义光垂奕世猗欤盛矣朕敬承丕绪惟日孜孜期与百尔羣工共图治理言念股肱之佐卿尹之班何一非我祖考所贻以与朕寅亮天工者哉宗室屏藩之寄则又流衍天潢分所宜亲也宜有以笃亲亲之情叙堂㢘之谊廼者腊雪盈畴已兆二麦之稔光风应律初廻大地之春爰集王公卿贰授几赋诗一如旧制朕非欲夸词藻以耀羣臣倡为丰亨豫大之说也思祖考遗朕以昇平之业吾君臣何幸得优游以享之夫享昇平匪艰而保昇平为难羣臣其体朕意焉一宴㑹之乐尚思继祖考之良法善政布在方策吾君臣其何以立纲陈纪熙绩宁人以觐扬祖考之光烈乎羣臣其体朕意焉洪钧气转叶韶年一堂飏拜圣主前赓歌复旦开中天光风霁月物象鲜蓼萧湛露开琼筵预报丰稔瑞雪绵衢歌喜溢万国𫝊含哺更庆嵗十千承恩衣染御炉烟祥图瑞箓盈山川圣泽汪濊覃无边百昌应候咸忻然礼优秩序宠渥先公忠无忝天潢连恩深太液涵春泉调元赞化慙名贤身依丹陛皇仁宣元辰嘉瑞纪瑶编虞廷精一符真诠寅清协理丹心悬懋襄邦治夙夜䖍熙朝吁俊重三铨经邦九式周八埏度支慎守惟均平典礼司成教化専承平偃武持中权协中明允期精研鸠工庀材法玑璇顺时度地均无偏西台肃纪抒懃拳扶鸠朝序嵗月延保釐畿辅绥冀燕盈廷师济乐陶甄恵民不惜捐金钱叨随秉耒度陌阡九谷充盈周里廛转输玉粒万斛船礼彰乐备调虞絃永清四海销戈鋋宥𤯝肆赦烦苛蠲好生徳洽仁风扇监于成宪永无愆五材庀饬合方圆卜年卜世溯洛瀍冯翼孝徳歌有卷琳瑯睿藻书云笺昭回天汉珠璧聨臣心寅畏严冰渊清班瀛海随羣仙上林芳树㸔莺迁恭承纶綍恒干干荣叨经幄侍曲旃导扬盛徳孚南滇九天奎壁辉星躔四隩安宅劝农田氤氲瑞霭浮龙涎银台朝启瑞色妍持衡首善芳秀搴鸳行鹭羽翔翩翩我后玉食轸胝胼鳯池波暖清且涟螭㘭鹄立聼鸣鞭朝朝紫禁懐丹铅优优艺圃资虞佃夙兴珥笔趋花砖西清掞藻忻静便秘殿晴霞映采椽讲堂昼永来三鳣辟雝芹藻春芊芊茅檐鼓腹饱粥饘王㑹句骊暨朱鸢同登寿域齐彭籛梧冈鳯仪蹁跹羣材蔼蔼罗楠楩五云多处日光穿苑梅香绽春初旋石梁图史供渔畋邱园下贲束帛戋抽书金匮开闗键探经玉局攻精监葵忱矢报禆尘涓劝诵愿进明良篇圣孝缉熙峕仔肩豳风绘座呈献豣心摹道要忘蹄筌芳修佩服兰荪荃龙墀火树辉金莲肆筵授几列坐毡宸章丕焕琬琰镌云箫贲鼓声职司封驳愧拘牵吴秔再熟蚕八眠掖垣青琐忝备员声教四讫薄海堧瑶霙已兆翻匙籼主圣臣直欢讴阗敢将缄黙同寒蝉风期謇谔无攀缘三阳肇节景福骈金瓯万载庆安全皇上干隆七年御制题庶子张鹏翀所进春林澹霭图即用其韵淡染云岚瀑布垂森森玉笋间疏眉诗禅画偈相叅处正是春林澹霭时无须赋海诩春毛珥笔词臣有伯髙渐近清明缘望雨何曽开宴赏夭桃只疑浓处欲生云不独诗文画亦文寂寂草堂无客到一谿烟霭与平分香案应教仙吏承丹霞门戸许谁升螭头奏对春风霭写出春林亦絶胜大地春光画早成花花草草自为荣品题却倩幽人笔静对萧斋意转清吟诗不用锦嚢求好句还多赵倚楼此日金莲为谁撤他年佳话纪池头庻子张鹏翀恭进清露初流细柳垂半弯残月似修眉朝天珂马镫光澹掩映春林欲暁时昨夜颠风动鬓毛喜㸔云浄暁天髙御园渐觉清明近簇簇新开露井桃金殿觚稜丽暁云玉池风影涣成文悬知圣学深于海万派原从一水分温语亲从玉陛承龙鳞照烂日初升九重恩重如山岳抃舞鳌簪媿不胜天机云锦织初成赉予词臣分外荣忆自彤廷分帛后衣香重拂玉堂清珍秘琅函特许求他年拟结赐书楼天公定遣云霞䕶长有龙光在上头是年御制题庶子张鹏翀所进日长山静便面即用其韵绘苑曽闻纪董祥诗筌画构可参详定知寂寞长安舍素绢笺麻足数厢子西佳句小年时箇里能教日影迟雨后清和山色好新茶处处展枪旗半是山僧半是农卧聼隔障晩来钟疎篱野彴无人到灌木樷隂绿正浓似有岚烟生淡淡如闻谿熘响摐摐桃源不是人间世䇿杖村翁眉宇龎彷彿前生是葛三画禅潇洒擅江南大痴更擅坡仙笔勍敌江山两不惭野流无定西复东茅菴昼掩深山中坐对身如图画里虞琴一抚南薫风山中无地起楼台面面云峰入座来消得日长谁与共一声孤鹤碧云隈梦想华胥太古天肯因翫物嗜唫牋豳风图绘当年事旰食宵衣倍体干庻子张鹏翀敬仍前韵何幸集竒祥神妙天成不可详秖媿画禅方丈室五云稠叠压空箱山中佳处乐清时静对茅斋白日迟那识天家宫苑好绿杨如画簇云旗田园乐事忆村农水岸笙歌烟寺钟总在圣心宵旰里万家雨露国恩浓新竹千竿如玉立飞泉百道似金摐如天睿思圅无外那数西江吸老龎疎野平生似魏三敢同竹箭擅东南偶然泼墨承天奖林涧还愁抱媿惭御苑晨趋旭景东侍宸肃穆仰天中纎纎越葛蒙恩赐称体新裁向午风日髙花影上层台奉勅题诗入画来朝罢千官珂珮散桞风轻飐碧溪隈赓歌盛事继中天屡和新词拂綵牋为问吟风还弄月何殊夕惕与朝干是年御制武试毕还宫太液池泛舟咏雪示词臣张鹏翀瀛岛三株树江城五月梅液池犹滟滟璚蕊正皑皑着柳如添絮溶波似酽醅同舟羞李郭赓韵有邹枚庻子张鹏翀恭和宫中行乐地万树着新梅水色全潆澹山光乍映皑酿云浓似墨融日泼如醅御舫陪赓咏荣宁数马枚艳雪飞天藻形盐和鼎梅縠纹余袅袅组练尚皑皑恩重骊珠琲酣深蚁玉醅旋消光更射金殿影枚枚皇上干隆十一年赐宴瀛台栢梁体诗御制诗序曰稽古虞廷卿云有什亦越周庙湛露升歌股肱之义斯明上下之情攸畅胥任亮采恵畴之寄应同先忧后乐之心故以式宴陈诗必有取尔飏言拜手岂徒然哉嵗在摄提月维夷则披雄风于阊阖扬皜日于蓬莱庆叶西成感圆穹之厚赐筵开上苑仰圣祖之徽猷兰沼澄而镜影开枫林疎而黛光罨芦藏廻雁无烦寄塞上之书藻乐游鱼更致想渭濵之钓召儒雅而布席匪为赏花对景物以开尊多因登谷桂馥涵元殿甫度中秋之晨菊芳待月轩预借重阳之㑹园临丰泽麟鳯纷来院赏淑清鱼龙曼衍于是庖人设宜凉之馔常侍颁授衣之绯藻思搆而艳吐笔花绘景呈而香霏墨雨三爵无限尚余恭俭之仪一日追欢敢忘惕干之警千言成序自愧无文七字导吟共成全首金风玉露庆西成清昊荐爽天宇晶曙光银汉横庚庚芙蓉圆阙开朗晴赤缯云䕶飞烟轻万千楼阁气象生康年泰运占丰亨甸师入告百谷登髙者黍稌隰稻秔书大有年瑞史应于皇皇徳穆且宏宅中建极昭荡平旁烛六合耀八纮川珍岳贡胥效灵以觐耿光祖武绳尧天巍荡无能名天庥滋至居既令风牧元凯咸在庭帝曰休哉咨股肱猗昔皇祖垂芳型张筵别殿恺泽浤旧章肃举其钦承展亲钖赉先宗英爰集台衮逮列卿词臣柱史彯长缨介雅需雅聫羣情诘朝鹓侣锵璜珩羾阊阖而陵登闳缭垣紫界周廻萦池开太液波澄泓百顷一碧涵光荧趯台璇甃髙崚嶒香扆翔鳯飞丹甍九苞鶱翥百尺瓴重棼流景瞻层层麟毫织帘镂犀钉猊罏烟喷帷彋弸砌有朱草阶有蓂露盘矗峙擢金茎云磴缥缈白玉京淑清万卉围芳塍流杯几曲纡烟汀春泉㶁㶁秋琤琤香风披拂迎薫亭招凉销暑宜长嬴丰泽㺯田躬所营一横一纵列畦町玉禾珍穟积嵗赢水云之榭临荥瀯中流御风虚可凭卧波玉蝀逺碧横石栏刻画兽与鲸天吴赑屃苻拔狞承光圆峤环碧城四面翡翠雕牕櫺盘拏古栝形鬅鬙琼岛秀耸霁霭凝谽呀豁閕穿云扃浮图破空势峥嵘舍利五色悬慧灯庆霄杰搆开轩楹水光缭白山围青夭乔草树森翠屏松槐榆柳桧栢柽蓼苹芦荻芷若蘅凫鹥鸂鶒鹓鹢䴖沈牵荇藻浮唼萍泛泛舴舰飞蜻蜓闲情似订鸥鹭盟游龙御舸逺扬舲舟牧举櫂歌匉訇绮澜㶑灔净绿渟轻鯈在藻尾不赪牙樯桂楫浮中泠披襟遥瞩万象呈胜过弱水求蓬瀛髙阁莲漏传丁丁先期勅戒上林丞鸾舆夙驾鸣金钲钩膺方釳偕彭彭铿复锵兮展和铃郅偈旖旎扬霓旌翠帽葩瑵交仪锽天廻日被玉轸停涵元殿敞龙气腾黻扆云拥天步升千官翊侍稽首迎文陛蹈舞嵩三称霞封六幕张綵棚广廷花烂红毾㲪东西接席罗楸枰流苏树羽虡业撑龙光乐岂湛露零太官供具陈大烹七调六味尧厨羮蹯熊胎豹脣猩猩水登鲂鲤陆麕麖不数禁脔兼侯鲭雪藕丹桂金柑橙蜜饵饾饤黏膏饧镌梅镂枣脯桃樱白抄云子踰青精氤氲花露浮仙醽彫觞满酌翠尊盛八珍九醖郁芬馨酪乳香泻颇黎甖龙团细碾霏清霙钧天广乐谐韶韺鼖鼓按节殷鼟鼟摐金无射声噌吰云和瑟调娲皇笙繁絃促响陋琶筝引商刻羽宫还更歌喉圆滑迁林莺婆娑曼舞曳翠䎖霓裳霞珮垂宝缨羣仙髣髴交云軿帝所上寿呈金觥鞠齐祝千万龄需云溥润琼浆倾含醇不减中山酲瑟琴筐篚叶鹿苹盍簪庆溢聫豫朋仙毫七字宣元声骊珠迸落鱼龙惊妙拈庚韵通青蒸洪钟嗣响容寸莛传笺络绎翔云征李峤鉅制音铿轰天藻丽密排瑶琼金声玉振条理明干统坤载涵泰贞仰瞻云汉章晶莹微明熠熠同爝萤营度口吻睛双瞠艺苑鼓吹慙和鸣礼成乐阕歌载赓斜阳金碧明觚稜便蕃钖予覃余荣素缣文锦绛缥绫隃丸苕颕剡溪藤分鲜玉果莲芡菱兼珍拜赐争捧擎擕归累累胜满籯邱山恩重虞难胜道旁观者相夸矜古来盛事见几曽六十六载此再经若时宣豫典礼仍神孙绍衣先民程廸光介祉䖍朂增丹书申儆几牖铭敷言钖极凛训行泰交一徳堂㢘并螭㘭鹤籞储国桢八风从律六气正时𤾉时雨谢祷荣与与翼翼百宝盈蠲租恵洽九野氓催科无复烦敲榜鸡竿肆赦息劓黥妻孥耽乐怡弟兄耕田凿井患不撄天河有水洗五兵薅荼去莠锄芽萌来仪鸑鷟翔焦鹏斯臧垧牧咏駓骍竒肱祇贡睢以献琛奉賮拜且趟狼䐠万里销冲輣龙沙久罢瓯脱侦帝徳广运至道弸异数百尔欣躬膺勤思报称懐渊冰昌言日赞抒丹诚就瞻日月长升恒于万斯年歌永清御制秋日瀛台集臣工宴赏既仿栢梁体聨句复召大臣及内廷翰林等三十八人用唐臣李峤侍宴甘露殿诗为韵依前嵗翰苑故事朕成首什及末章羣臣以次分韵御制得月字兰舟玉蝀风珂马金鳌月今日秩威仪文筵盍簪笏皇祖垂芳型元臣㑹华髪㫖酒于以柔晩香犹未歇拈时得李峤成序懐王勃申咨山甫俦其何补衮阙大学士张廷玉得宇字嘉禾满玉田瑞霭流银浦协气召天庥隆规绳祖武云中翠辇来树底华缨聚绮席饫三浆茅檐登四鬴丹霞焕帝文湛露盈仙宇奕世沐殊恩颂言惭吉甫予告大学士福敏得临字豫游因嵗稔岂乐及秋深化洽欣无外功成颂有临嘉祥符帝徳喜气入宸襟宴赏来仙苑簪缨列禁林赓歌扬盛事交泰协同心幸值几多暇从容献六箴大学士陈世倌得丹字嘉䜩承先典蓬瀛集鳯鸾九秋开今序百辟奉宸欢岛屿云中出楼台镜里㸔晩英芬玉砌瑞露浥金盘嵗稔歌吟协恩深负荷难无以报惟矢寸心丹大学士史贻直得地字盛典绍前徽蓬壶翠华莅清秋万宝成嘉䜩百僚企酒醴尚方陈宫悬广庭肄矢音傍紫宸敷座凌丹地赐食荷殊荣调羮惭重寄愿上万寿觞夙夜敢辞勚协办大学士吏部尚书刘于义得云字太和翔洽日多稼逺连云豳雅皇情豫衢歌帝代闻荣开瑶水宴光协庆霄文泛艇仙壶入𫝊笺雅韵分绮珍欣荷赐鞠秀暖含芬拜舞盈阶墄唿嵩祝圣君户部尚书梁诗正得窓字嘉㑹前光廸疏筵敞八窓洲分仙境十秋庆瑞岐双按节金铿应挥毫玉润摐花明争赐锦波动促飞缸殿仰需云榜诗慙郢雪腔游龙廻棹缓山翠落轻䉶礼部尚书王安国得网字秋字正晴和蓬池叨䜩赏杯斟湛露浓乐奏钧天响阶戺绣成茵檐楹霞作幌松厓飘鹤翎莲沼萦渔网百尔集重台一元涵万象羣霑优渥恩率土歌尧壤兵部尚书彭维新得碧字禁林霁景澄穰嵗宸心怿䜩赏纪昇平𢋫飏继曩昔垣连宛转桥岸缀玲珑石台殿矗层空水天涵一碧莲衣欹画槛桂醑纷瑶席鹓鹭胜游仙恩波増太液刑部尚书阿克敦得纱字天庥登万宝帝泽徧臣家瑶水筵方启瀛洲路岂赊鹤觞催酌醴鳯吹应鸣葭睿藻云争彩恩光日并华盘盂思稼穑筐篚念桑麻既醉迟归院金莲笼碧纱刑部尚书汪由敦得御字金行零露瀼琼苑卿云曙盛典集星班广筵临日御瀛波祖徳深稔嵗皇心豫舟度虹连蜷牋飞凤鶱翥伶箫轩乐张瑞萐尧厨饫异数荷频仍荣聨石渠署吏部侍郎蒋溥得筵字皎日辉鸾阁秋风敞御筵屡丰追雅什交泰纪新编玉馔云端赐仙韶空际传奉觞同献夀㸃笔更题笺香挹亭边菊波明画里船绍衣扬祖徳盛典继当年吏部侍郎徳龄得陈字由豫章惟旧宣丰嵗值寅卿云辉碧宇阆苑傍丹宸翠辇逶迤度芳筵次第陈仙华开四照天酒酌长春乐奏涵元殿觞流浴日津九秋多湛露霑润徧臣隣吏部侍郎归宣光得桂字山开翠苑明云映蓬池丽宴镐颂周王登瀛迈唐帝凤律奏元音龙笺传鉅制秋绽东篱英芬余小山桂法祖显訏谟勤民臻乐嵗启事愧山涛拜飏赓盛世署仓塲侍郎宗室塞尔赫得醑字时逢九稔年气肃三秋序吉日启文筵良游来禁籞琪花月殿香玉液天厨醑窈窕烟霞区廻翔鹓鹭侣阆囿洵非遐丹台更何许稽首诵宸章钦聆霄汉语仓塲侍郎彭树葵得天字复旦虞絃奏卷阿周雅传銮舆凌暁驻珠露照秋妍香霭瀛洲上筵开玉水边簪毫同拜手翔步拟登仙藻洒飞云丽荣分赐锦鲜湛恩涵鳯液嘉㑹庆中天礼部侍郎邓钟岳得酒字嘉贶集三秋丰年同九有天髙荐爽新露湛沾恩厚虞絃应宫商卷游集簪绶濡毫鳯沼波系艇龙池柳兰菊陋汾词藻蒲追镐酒盛哉继序徽窃拜赓歌手兵部侍郎陈悳华得酌字仙山接帝廷禁囿开灵壑竹树𣺌瀛寰烟霞隠楼阁清香筵际飘广乐云中落金鼎饫时尝琼浆欢屡酌栖梧彩鳯鸣依藻文鱼跃共识九重心端因乐民乐兵部侍郎王㑹汾得榴字玉扆崇无逸神臯属有秋泽霑羣品豫礼及侍臣优翠帟荣巖桂雕盘荐海榴遏云仙管动赐锦瑞香浮式燕过三爵欢游到十洲顾惭樗散质曷以奉皇猷刑部侍郎钱陈羣得花字燕镐开秋殿蓬瀛景正赊循除甘谷水绕砌郦山花广席韶韺近承筐礼数加兴鶱青鳯侣游徧玉皇家缇幛连松广华茵倚竹沙言归歌既醉禁树有啼鸦工部侍郎涂逢震得水字天庥荐有年世徳𫝊芳轨五纬焕文明一堂隆喜起筵浮菊彩黄槛拂兰英紫移仗鹤清尘流觞龙激水宸章丽翠霞仙乐陈金戺胜境到方知瀛洲如画里内阁学士介福得向字丰豫际重熙趯陂晴旭向继绳旧典修宴乐新恩旷杰阁俯氤氲秋波浛漭瀁诗成元气流乐奏和风飏镐酒庆同赓汾歌慙浩唱缅懐千载前喜起无能尚内阁学士张若霭得浮字圣虑师无逸天心报有秋茅檐歌暇豫桂馆乐清幽气爽山容净池明殿影浮星云腾睿藻冠珮集仙舟苏氏曽聨句崔家许侍游载赓惊异数三世在瀛洲内阁学士沈徳潜得桥字行殿耸岧嶤筵开坐九霄君臣同乐岂声振合箫韶天酒三浆泛官厨五味调恩鱼跳玉镜仙柳拂红桥饮镐欢周䜩赓歌协舜朝散余寛礼数许荡木兰桡副都御史孙嘉淦得直字大有庆三秋欢心洽万国苑开金阙西觞进瑶池侧老桂耀丹葩崇兰纷碧色宸章抒丽藻广乐昭明徳主圣嫓羲尧尹谐希契稷逢此盛簪笔惭司直宗人府府丞梅㲄成得城字御苑森瑶屿蜺旌拥碧城宸游歌夏谚嘉宴庆秋成金鼎调元气钧璈播雅声星云天藻丽雨露物华荣万寿唿嵩祝千官在镐赓龙光承恺泽拜手颂昇平通政使雷鋐得连字枍栺森丹阙清秋秩锦筵卷阿音有继萧露泽无边曲岸凉波溢西山霁色连天香飘殿陛仙乐奏宫悬酒醴臣心渥珠玑圣藻传稍纾宵旰意交泰屡丰年大理寺卿嵩寿得禁字大酺启蓬瀛千官趋紫禁秋澄苑囿明水濶楼台枕筵带菊英开旌随槐绿䕃炉烟袍袖沾雅乐心脾沁诗续栢梁吟酒和萧露饮陪游乐未央沐宠恩难任大理寺卿刘纶得苑字钖宴及佳辰聨驺来上苑衣光漾碧漪杯影开晴巘席展金英稠桥通彩虹蜿赓歌仙乐调拜赉云章烜自洽堂㢘亲宁知蓬阆逺行行选胜多莲炬归移晩佥都御史嵇璜得斜字秋风来桂苑仙吹引兰槎嘉宴逢年庆新诗领物华水云相旖旎巖壑各谽谺上寿瞻天近留欢到日斜恩浓同酒醴兴逺即蒹葭从识三山胜宁夸太乙家少詹事裘曰修得承字丰年忻已屡盛事复相仍瀛海无双地蓬莱最上层碧云依窕红日耀觚稜诗讶飞毫㨗人教纳陛升股肱贤命说宗姓礼先滕共诧千秋遇何因得仰承侍读学士于振得恩字豫游循旧典法驾御金根弱柳眠莎径丛篁䕶水门云笼仙籞迥日上兽炉温香酝初浮蚁珍肴更芼荪聨吟披锦绣拜赐重瑶琨忝与蓬瀛集何能颂主恩侍读学士陈邦彦得恣字上苑启琼筵盈廷庆天赐盛典绍前型丰年洽宸思仙音谐徴韶宫扇明丹翠岛溆逺萦纡云霞蔚竒恣奎章耀日华香扆瞻天邃愿陈稌黍多长向丹霄侍侍读学士董邦达得欢字清宴逢时泰笙簧百尔欢蓬山迎御气瀛海展文澜张乐随天仗移庖饬大官赓歌通燕笑恣访寄游观旷典恩膏浃荣施礼数寛仙台图画好熙乐写犹难太常寺少卿邹一桂得赏字圣敬召天和清时足俯仰百昌㑹休明万化遂生飬胜集协令辰来游浃欢赏玉斚开御筵金风荐秋爽赓虞徳惟一宴镐事非两拜手祝屡丰玉烛永辉朗鸿胪寺卿吴应枚得归字嵗稔羣情畅恩浓湛露晞登瀛依鳯舸钖宴驻鸾旂雅乐韶钧振天章云日辉赓吟寛肃拜醉酒缓言归似续隆三古霑濡徧九围勤民欣有获岂易庆垂衣侍读张泰开得路字京坻徧衢歌堂陛欣荣遇水木足清妍风光澹澄素碧城拥烟霞丹陛列鹓鹭文裀临曲水琼浆挹甘露诗体继元封乐音谐大䕶宴赉沐恩荣归鞭指云路侍讲徳保得满字鸾阁五云晴秋光太液满波涵碧槛清树带轻烟煖地胜昆明池筵嗤平乐馆绮霞蔚彩绡湛露盈瑶盌飞藻映尧裳分牋掞江管雝喈同矢音圣绪千年缵侍讲蔡新得烟字琼筵开别殿蓬岛丽非烟共喜来歌日频书大有年层台津树外曲槛水云边舞逐银鸾影班分玉笋聨六清神鼎味九奏帝廷絃宠遇隆三接同歌湛露篇御制得霞字白藏昌百嘉西苑驻重牙翔鳯馡香穂游龙卷浪花喜因歌黍稌政可问桑麻水影含桥直山容入座斜杯浮浆是瀣盘进枣如𤓰侍宴诗成处还㸔飞暖霞御制复得诗四首序曰我皇祖时曽集大小臣工于瀛台宴赏甚盛典也兹因西成丰稔百物蕃昌于八月二十八日赐宴公卿庶僚于瀛台以昭继绳宣豫之意得诗四首并示诸臣其欲赓韵者聼趯陂鹓侣接呜珂霁宇空澄气色和共喜向筵开早菊多缘纪嵗得嘉禾栢梁台畔腾笺集仙蕚亭边载笔过缅想虞廷传盛事飏言何以继赓歌镜中楼阁五云稠皎日扬辉素景浮湛露诗成天酒下蓼萧乐作徴招流曲江早献千秋鑑梁国还登太液舟三世方明陪御赏从教佳话冠螭头璇霄犹覩暁蟾娟济济冠裳拥庆烟丹粟香中陈桂醑玉山颓处酌琼筵崇牙徐聼钧天奏髙阁遥闻昼漏𫝊此日含毫多沈宋昆明漫数景龙年茏葱鸡树翠华留相悦君臣共倡酬镐上宴开惟卜昼楼前酺赐正登秋在隂鸣鹤方縻爵乐藻游鱼不避钩试问彬彬玉堂客瀛台然否即瀛洲赐宴后憩流杯亭集臣工四十五人聨句用十一真韵载溯九经义肆筵百尔臣寥天悬朗日瑞露湛清晨嵗稔叨天贶民康頼圣仁冠裳欣济济礼乐此彬彬在藻鱼心乐依松鹤意驯林英敷釦砌柳影拂丝缗允矣光而大其如愚且谆座中鸣玉珮苑外襍朱轮既惬歌多稌惟应祝大椿民风真乐恺物候尽平均把梓无移用蒭荛亦并询农祥占上瑞禊事学春辰胜㑹方亭午佳辞论受辛许扶灵夀杖容接绮罗裀令典方逾甲芳筵再启寅境开仙籞胜地与禁垣邻逺屿明霞缬层栏曲径循杂花凭㸃缀老树郁轮囷叶坠黄飘袂泉飞碧绕身雁书天帛字鱼织水纹紃亭迥云隂矗廊纡竹里廵绿房低未拆朱实绽初匀萍敛才通舫枝欹欲碍巾菊芳杯共把兰秀佩堪纫水态澄金练山容耸碧峋华林底试马郊陬已游麟荡荡皇图逺平平王道遵岂惟荣李峤莫漫拟王珣髙翥翔鸾阁平飞画鹢䑳履丰歌有庆钖福被无垠似雨悬淙急如螺列嶂皴卿云歌缦缦螽羽愿诜诜湁潗趋瑶屿沿囘达玉漘履随百辟列策纪万祥溱麟弄惟同楦琹材不弃橁开筵迎绮旭纵目向苍旻进退多鱼雅威仪更秩何须三爵限行㸔万方臻纡绶多黎献弹冠到隠沦遶亭泉㶁㶁依树石粼粼宝篆喷兰麝祥烟拥柍桭惟应戴髙厚何以廸忱恂跨逺吟苍栝吹香起白苹疎荷侵镜面细草借船唇直到星辰上疑浮渤澥濵藤缘依石瘦葵喜向阳新郅治符清宴良材尽选抡百僚钦穆穆羣彦㑹誾誾何异登瀛岛空传㑹玉津闻泉太古乐相马九方歅殿角云凝紫帘钩月挂银飐风旗灼烁曜日队玢璘舜乐还尧酒金声复玉振寒芬岩补隙滞穂苑余畛野鸟随仙棹风乌傍禁闉拜稽寛礼数觞咏率天真授简纷抽祕飞豪㨗有神洪源探溟涬逺派导峨岷妙挹羣言液𫝊观衆目眴恩波流曲水和乐燕嘉賔石罅飞琼沬莲根戢锦鳞兰亭思笔健兴庆陋时屯幸被荣光渥均叨大冶甄登仙壶共峤乐圣笑兼嚬水溅赓珠玉飈廻戛䉋箘和迟穷窈𣺌韵窘屡廵逡研启端溪鹆毫濡东郭㕙剡藤牋腻粉华井藕雕琎槖笔凭书柿和羮试采莼琳瑯天府閟礧砢上林珍香气霏兰茝清音殷鼔錞三山应不逺一镜宛平陈乐嵗真堪乐尘心岂复尘欢言歌既醉风物信含淳地近长依日风和别盎春周遭栏是画髙下砌皆珉塔逺挂霄汉湍奔激殷辚垂虹分水槛飞瀑耀天绅信有凌云意而非玩物伦葭苍遥瑟瑟莎碧浅畇畇狎浪鸥眠稳盘空鹰眼瞵界寛呈爽豁机静悟渊灵鹫苔纹篆文禽锦翼伸临流襟抱浄对席笑言亲馡馥淮山桂琅玕淇澳筠来游重伴奂振雅有璘斌笔战荣今席冰嬉记昔因雕华承宠钖温綍聼重申灵囿原同乐衢樽况饮醇丹铅缃帙丽綷䌨彩丝纯鲂贯枝扳柳鲜分筐织笢华墀陈累累琐闼捧踆踆前嵗新瀛署殊恩迨吉人典缘优作楫意乃错翘薪幸际丰亨㑹重叨燕乐频摄衣攀玉磴垂饵曳银纶苑令供秋枣伶官奏夏钧周行谁示我嘉乐自宜民瑞霭凝双阙甘膏遍八夤来仪声哕哕于牣尾莘莘为想泾舟楫言瞻旱麓榛鸿猷隆绍述朴俗乐伾侁髙宴应追汉仙源讵数秦优俳嗤彼朔诘屈愧臣甡万寿连佳节重阳近浃旬秋行方皜皜阳气更礥礥纪盛辉金管承恩仰紫宸赓飏今复覩喜起叶吹豳御制觉生寺大钟歌用沈徳潜韵鼌谋弗善野战龙金川门开烈焰红都城百尺燕飞入齐黄羣榜为奸凶成王安在乃定案夹辅公旦焉可同𤓰蔓连抄何惨毒龙江左右京观封谨严难逃南史笔懴悔讵頼佛寺钟道衍俨被荣国命键椎冶尽丹阳铜穹窿重过万石簴印泥精镂禅机锋夏屋十寻虞不举鲸鱼盈丈方堪舂山灵水族无不具魑魅罔两怪哉虫欲借撞杵散愤气安知天道怜孤忠榆木川边想遗恨凫氏徒添公案重忆昔遨游西海子水天上下玻璃空一川可通万夀寺夤缘偶挹曹溪宗乔松偃葢假山古杰阁巍巍独据中洪钟在悬洵伟观聨吟更喜昆弟从苍黝其色蟠其纽中宏外耸何隆隆华严字迹𫝊沈度半满全揭开羣蒙觉生鹿苑皇考创材饬内帑鸠羣工谓是善吼周沙界乃从旧寺移乘风太清十里𣺌乎小日日演梵闻离宫抎考已廓苾刍眼摩挲更畅骚人胸不离一步钟如是东西分别心犹蓬我惜徳潜老始达其诗亦复伦考功成编着作呈乙览不闻肯作荪佯聋独爱长歌践其韵非夸藻采争雌雄载赓唱酬古弗废诗话千载留芳踪圣经佛㫖究异路将以何道训成童于论于乐备法物安可以此归辟雍安可以此归辟雍不如任彼出林大且逢庻吉士沈徳潜原作牙角觺觺蟠老龙色相古黝兼青红旋虫躨跜列衆兽旁罗鬼怪诸姦凶重逾万石更万石汉髙庙器将毋同金泥𫝊自明永乐迁都北地仍燕封庙社既建鼎吕定次及梵宇成华钟道衍监造役凫氏数倍仙掌镕金铜弥陀华严荟全部沈学士笔藏稜锋悬之杰阁入云表六僧举杵齐撞舂当年燕飞啄孺子南兵百万为沙虫抄连𤓰蔓凝碧血祸延赤族锄羣忠凭仗佛力消黒业趪趪声彻天门重恒河沙数至无算火燄灭息刀轮空从来王者贵不杀岂缘象教尊禅宗神孙更创万夀寺大珰势力移其中熹宗以后委诸地龙卧沙草云难从熙朝郭西建宝刹重楼复殿栋宇隆钖名觉生代木铎警醒愦愦怜愚蒙钟从废寺徙新搆万牛廻首驱徒工鲸铿鼍鸣整课诵响达长乐随天风我来郊外访林麓一径委折趋灵宫谛眎古蹟决双眦伟观一豁平生胸因思鸡鸣埭西地巨钟蚀土眠蒿蓬摩挲永乐二年铸两地祷福邀天功一钟沦弃声久哑一钟叩击惊顽聋蒲牢亦等遇不遇何况士类分雌雄独惜大镛置佛地虚无秖伴金仙踪今皇崇道讲经学鸿都观礼来耆童始终条理借法物曷不辇载归辟雍于论于乐颂圣徳相和鼍鼓声逢逢御制内阁学士沈徳潜乞假葬亲诗以赐之我爱徳潜徳纯风挹古初从来称晩达差未负耽书正借通元笔胡悬韦孟车其如感风木暂许返林闾南国欣归陆东门漫拟疏江乡春兴嬾能不忆金除内阁学士沈徳潜恭和濡滞驱征幰宁云赋遂初君恩深惜去老不中书迹欲辞丹陛心仍恋属车宠光荣祖父欢喜到乡闾常矢涓埃报几忘鬓发疏园葵勤手植向日近前除御制沈徳潜为其父请封陈亲遗训声泪俱下此所谓终身之慕乎甚嘉悯焉从其请而赐之句书笈旧行装逝将返故乡成名发惊白钖类诏誊黄奚用悲寥落应知遂显扬斧邱陈奠处不愧教忠堂内阁学士沈徳濳恭和獭祭难忘本陈情出帝乡先臣躬守素圣主诏焚黄天泽邀频沃春华得再扬郑公忠孝里恐负白云堂御制沈徳潜乞假葬亲毕还朝诗以赐之朋友重然诺况在君臣间我命徳潜来岂宜遽引年泷冈表阡罢白驹来贲然即此至性肫令我俞以怜昼锦匪所夸孝乌或致焉席前陈民瘼不负余谘延儿軰粗知书善为道孔颜内阁学士沈徳潜恭和人生在三节最重天地间恩深被存没敢谢衰颓年及时封兆域堂斧马鬛然刻期觐云日辱荷圣人怜葵忱既抒矣鸿哀亦陈焉典礼重豫教琢玉蒙访延性善称尧舜岂惟希伊颜附录掌院学士法良韩菼恭颂圣祖御书道徳仁艺匾额后大书特书天宇𤼵蒙字如爻系经义昭融警觉提撕振古洪钟圣徳浑全艺事旁通干体日强笔健飞龙得心运手元气化工掌院学士陈廷敬恭䟦圣祖御书龙飞鳯舞石刻后龙飞凤舞御书四字康熙十七年闰三月二十八日皇上以赐廷敬者也叨尘讲席多歴年所伏覩我皇上钦明濬哲典学敷文视朝聼政之暇手不释卷讲诵至夜分不少懈发为篇章炳炳烺烺如日月中天照耀下土时以余力临池洒翰笔法精妙夐絶古今谨按孝经援神契曰奎主文章苍颉效象宋均注奎星屈曲相钩似文字之画传称庖羲作龙书少昊作鸾鳯书盖书契之兴自古圣帝哲王类以此化成天下以愚陋荷知遇俾掌院事兹蒙赐御笔恭勒坚珉安翰林院敬一亭中用垂悠久使观者知圣主向学勒于宵昃所以风励羣工意至渥也凡文学侍从之臣敢不孜孜矻矻夙夜靖共以对扬休命爰拜手稽首而恭䟦其后翰林院题名碑记掌院学士徐干学譔翰林院设于唐开元中自诸曹尚书下至校书郎均得与选入院者概称为学士有待诏供奉之名宪宗时置学士承㫖在学士之上至宋始定制资浅者为直院暂行者为权直而学士之职始贵为院长明初又设讲读学士讲读修撰编检诸员其制大备时入院者不专进士科至天顺间李贤建议始尽用进士我朝因明之旧间损益唐宋明初之制辟荐者得入翰林天子加意文学才士蔚兴儒林文苑之官多至不可胜数夫翰林为朝廷文学侍从之臣居禁近掌制诰公辅之望由此其选非可以雕虫篆刻之才当之也予自庚戌释褐先后官翰林垂二十年自信朴僿无他长惟是一言一议亦欲溯其原究其用本经术以经世务期不媿于自古在昔立言不朽之义方力焉而未有逮也其敢以虚名譁世乎尚论有明馆阁文章之盛莫如洪武太祖蒐萝元世文献之遗徴辟在列如高青邱陶主敬宋濂王子充张志道方希直及练黄诸公渊源相禅不特文章尔雅亦多以节义表见者永洪之际则有三杨二王南陈北李勲业政绩卓然可𫝊至于成𢎞之世久享隆平风流𢎞长于时懐麓沧洲张其赤帜白沙定山分道扬镳熊峰圭峰振之东江軰世人比之苏门六子者大半在词林他如柴墟鹤滩俨山升菴二汪皆以读书汲古为能事导扬风雅表仪词垣降至隆万东阿临朐犹能学有根祗词知体要不失前人矩度自是而后才隽軰出竞以浮华相矜诩枝叶愈繁流趋愈下言文章者至以词林相訾謷则政事可知已予在史馆论次有明一代文章政事升降之故不禁慨焉叹息尝怪文学如道思应徳熙甫功名理学如廷益伯安徳温诸公皆不与馆阁之选其在馆阁者鉅儒伟人又或不出于科目胡仲申赵子常徐大年王常宗以布衣预修国史名烂天壤其由进士为词林者二百七十年中何止数千人其传者可指而数故知人能重官官不能重人也天官家谓柱史一星在勾陈帝座之侧为翰林之象予幸遭际休明兄弟踵武入翰林为希世之遇顾子老将至而耄及无能报称其在列诸公当必有逺胜曩代者上应昌期而举臣职抑尤有望于后来者也故敢援据旧闻申之以文题名之石告后之君子翰林院教习堂题名碑记掌院学士徐干学譔古之造就人才如周礼大司徒乡大夫賔兴之法戴记文王世子大乐正之教国子其制备矣其后考亭西山分年读书法讲求尤详然皆未仕以前也其教于士既出身以后则莫如翰林院教习之法初明洪武时选天下举人年少质美者张唯等十人擢翰林院编修入文华堂肄业诏宋濂桂彦良为其师帝政暇輙临幸考业亲第高下光禄给馔太子诸王迭为之主赐白金鞍马冬夏衣裘及永乐二年遂选进士二十八人复益以周忱一人就文渊阁进学给笔札分钞赐第隆礼过之时荣其选谓之二十八宿其中如王文瑞直李忠文时勉陈文定敬宗周文襄忱后皆为名臣徳业文辞照耀一代称极盛已自此毎科庻吉士皆教习以学士为师然沿袭既久学堂程课仅同邨塾师生相习为软熟套烂之文今所传馆课文字是已以是士气奄奄卒于不振然其害犹未甚也自正嘉间姚江立教以象山之心学兼永康之功利徐文贞当国私便其说至张江陵为馆师令庻常目见上计吏咨访利病接引賔客渐事招揺而士气一变矣赵大洲之为教习也则导士子以讲诵楞严经引释入儒灭裂名教此得罪吾道之大者流风牵引不知底止其祸至今未艾矣我皇上道徳冲备益之圣学欲复天下之人心一归之于古以为翰林侍从官备启沃顾问尤不可以无加意于是常赐考试亲第甲乙如旧制时召对便殿讲説义理良久乃罢乙丑春既赐进士及第出身选入庶常有差所司以教习请上特命予以内阁学士与院长共涖其事明年夏迁礼部去有司请更代上命之如故自惟孤陋洊膺异数循省悚惶忆子之初入翰林也馆师孝感公痛辟异端昌明考亭之絶学于既晦之后斯文頼以无坠乃本其意撰为条例十余则进庶吉士而告之大抵以立志希圣力崇正学为第一义季有程月有课所以磨厉而董率之者不敢蹈常习故茍且塞责也务使其见于言者一以六经四子为归而立徳立功皆足以储为天下国家之用以无负皇上惓惓作人之意而已而数年以来予所见一馆之人才亦彬彬足观矣然而前人之为此者其才其学皆足以十倍于予而缺然未有题名则孰知其教之有所自也因畧稽开国以来姓名鑱石壁间若以予之偶尝尽心于此而汲汲于后之视今则意之所不敢出矣詹事府题名碑记詹事徐干学譔考官制东宫官属置詹事府以统衆务置左右二春坊以领诸局三代以后莫备于唐歴纪相沿迨我世祖皇帝御极初载有仍弗替惟时储位未立官属虚冗始议裁去比皇上继统之十有五年建立皇储乃仿旧制复设是署泽州陈公来掌詹事予为赞善规画制度一切草创陈公命予实经理之二十三年冬予以侍讲学士蒙恩特赐擢用以十一月受事复修陈公之政明年迁阁学以去予居是职虽未久顾其始也际复设之初得从贤端尹后剏制条纲张举节目非同他时祗以优游坐受成事迨于其后皇太子睿质日昭敬修时敏予又幸得备位宫僚仰见皇上所以训廸皇太子者至详至备遭逢盛隆属有厚幸钦惟皇上万几之暇究览经史未明而兴漏下不辍凡皇太子一言一动必皆皇上躬为之表率昕夕课程亲加校勘祁寒溽暑不少间自古储教之严未有如我皇上者也尝伏思之古者教太子之法太傅在前少傅在后入则有保出则有师傅以傅之徳义保以保共身体师以道之教训而又选天下孝弟博闻有道术者以与居处是以教习审而言行见闻无一不正居斯位者甚不易也今世詹事春坊之官即当时保傅之任今且谕教之责在御总揽为臣子者咸得禀受成规赞翼于下较之古昔难易判矣然古时官僚人受厥事赋厥功其职分今惟詹事得以达讲其职一古时出入宴游与太子偕为时久今惟进讲得以陈説为时暂前代人主之学明于大或畧于小治其粗或遗其精若我皇上圣学隆懋大小兼举精粗悉备巍乎若瞻天者之莫穷其高浩乎若观海者之莫测其深为臣子者即禀受成规而欲以堪赞翼之寄视诸前古葢有独难者矣思其难以副其职窃愿居斯位者之同有是心也词林典故卷五词林典故卷六上钦定四库全书词林典故卷六上仪式仪以昭其文式以一其度官府是以有章也昔之志翰林者曰秩清曰地禁品流率贵于诸司则内而璅闼追趋外若班寮酬对有常制焉匪云被服声华良以修明礼法然或年载殊逺节目罕得而详若其釐自圣朝悬为令甲与夫事缘近代足备旧闻者折衷斯在谨撮其大凡唐唐制凡天子御正殿则起居郎居左舎人居右有命俯陛以听退而书之每仗下议政事起居郎一人执笔记录于前史官随之若仗在紫宸内阁则夹香案分立殿下直第二螭首和墨濡笔皆即㘭处按李肇国史补两省谑起居郎为螭头盖以此唐制两省供奉官东西对立谓之蛾眉班唐翰林自徳宗建置以来秩序未立廷觐之际各趋本列唐兴元元年勅翰林学士朝服序班宜凖诸司官知制诰例凡初迁者召令右银台门候㫖其日入院试制书答共三首诗一首可者翌日受宣乃定于麟徳殿候对本院赐宴营幕使宿设帐幕围褥尚食供馔酒坊使供美酒是为𠡠设序立拜恩讫又赐衣一副绢三十疋飞龙司借马一匹旬日人进文一轴内库给青绮锦被青绮方青绫单帕漆通中枕铜镜漆奁象箆大小象梳漆箱铜挲罗铜觜椀紫丝履白布手巾画木架床鑪铜案席氊褥之类毕备内诸司供膳饮之物主膳四人掌之内园官一户三人以供使令其所乗马送迎于擗仗门内横门之西度支月给手力资四人人钱三千五百四品以上加一人每岁内赐春服物三十疋暑服三十疋绵七屯寒食节料物三十疋酒饴杏酪粥清明火二社蒸端午衣一副金花银器一事百索一轴青团镂竹大扇一柄角糭三服粆蜜重阳酒餹餻粉冬至岁酒兎野鸡其余时果新茗瓜新厯是为经制直日就颁授下直就第赐之凡内宴坐次宰相坐居一品班之上别赐酒食珍果与宰相同赐帛二十疋金花银器一事贞元四年勅晦日上已重阳三节百寮宴乐翰林学士每节赐钱一百千明年废晦日置中和节宴乐如之每岁为常唐制凡正冬至不受朝俱入进名奉贺大忌进名奉慰其日尚食供素馔赐茶十串唐郊庙大礼乗舆行幸皆设幕次于御幄之侧侍从亲近大臣第一御含元殿丹鳯楼则二人于宫中乗马引驾出殿门徐出就班大庆贺则俱出就班唐承㫖学士位在诸学士上居位在东第一阁乗舆奉郊庙辄得乗廐马自浴殿由内朝以从掲鸡竿布大泽得升丹鳯之西南隅唐学士与班行絶迹不拘本司不系朝谒常叅官二周为岁满则迁知制诰一周岁为迁官则奏就本司判记上月日北省官宰相送上南省官给舎丞郎送上按唐时以到官任所为上送上者谓送之之任也唐制凡当直之次自给舍丞郎入者三直无儤自起居御史郎官入者五直一儤其余杂入者十直三儤唐制凡交直候内朝之退不过辰巳入者先之出者后之直者疎数视人之衆寡事之劳逸随时之动静按唐杨鉅学士院旧规有儤直例数唐新入学士须见旧学士草麻了方令当制唐判公廨事在院最小学士判唐三馆学士不避行台按宣宗时马植兼集贤院大学士校理杨收与三院御史遇不肯避朝长冯缄录其驺仆辱之植怒奏请斥之因着为令唐翰林学士结衔或在官上或在官下无定制如太和中李藏用碑撰者言中散大夫守尚书户部侍郎知制诰翰林学士王源中之类则在官下大中中王巨镛碑撰者言翰林学士中散大夫守中书舎人刘瑑之类则在官上而瑑仍不称知制诰后唐后唐天成三年八月勅曰掌纶之任擢才以居或自初命而升或自显秩而授盖重厥职靡系其官虽事分皆同而行缀或异诚由往日未有定䂓议官位则上下不常论职次则后先为叙宜行显命当正近班今后翰林学士入并以先后为定惟承㫖一员出自朕意不计官资先后并在学士上仍编入翰林志宋宋学士立班常朝暨圣节行香并大忌进名并随枢宻使坐次及行幸大宴在参知政事之后从北为首每三元张灯及赐酺上御干元楼临轩观乐凴栏设次坐在上将军之上郊祀籍田青城之内设幕次于殿门东偏别设氊庐以为寝所盖备宻命焉宋初供奉班于百官前横列王溥罢相为东宫一品班在供奉班之后遂令供奉班依旧分列庆厯贾安公为中丞以东西对拜为非礼复令横行至今初序班分列百官班定乃转班横行叅罢复分列百官班退乃出参用旧制也宋开寳舎人院初入者有儤直雍熙二年置步直端拱元年置马直宋制经筵讲官旧皆坐干兴后始立盖仁宗时年尚幼坐读不相闻故起立欲其近尔后遂为故事今讲读官初入皆坐赐茶惟当讲官起就案立讲毕复就坐赐汤而退侍读亦如之盖干兴之制也宋制遇命相禁中别设綵殿召学士由内东门入系鞋立墀下上御小帽窄衫束带御座侧独设一绣墩小柬置几陈笔砚其上侍卫者皆下学士升殿造膝受㫖趋几书所得除目进呈置袖中侍卫者皆上乃宣坐赐茶已复庭谢御乐押送入院锁宿如常制宋旧制每遇进士䇿贤良馆阁官并赴殿门祗候唱名日登殿侍立熙宁后只令殿门祗候元丰中虽得入殿然只立殿下绍兴五年四月许依旧制殿上侍立宋车驾将出孟享或过宫则应奉官及侍从以上朝于后殿宰执有奏事侍从先退例过玉堂少憩若值冬至元正则团拜堂上俟驾过就院门外上马以从宋朝殿日翰林学士于禁门内许以茶镣担子自随与执政等宋翰林学士居深巖之地职任事体与外司不同至于谒见相府自非朔望庆弔止公服系鞋而已学士于内廷出入或典诏亦不具鞾简若同列齐行前此命朱衣吏䨇引抗声言学士来直至宫门方止归院则朱衣逓声唿学士来者数四故事学士叙班只在宰相后今之叅知政事班即旧日之学士立班也按宋时学士在内院吏朱衣䨇引太祖朝李昉为学士太宗在南衙朱衣一人前引而已昉亦去其一宋学士入札子不着姓但云学士臣某先朝盛度丁度并为学士遂着姓以别之其后遂皆着姓宋学士及舎人院最重题名学士舎人赴职之日本院设具以是日题名于石玉册官刋字后有拜宰相者即其名下刋相字其家遣子弟赍宴具就本院召学士待制以上皆集最为盛礼宋翰林学士遇只日至晩出宿盖故事以䨇日鏁院只日降麻也宋学士拜命先阁门受制书于常朝殿门之阶上拜伏跪受讫于便殿对敡陈述宠用遭值之由谓之告谢上必从容赐坐钖以茶药而退选日谢恩前一日待诏一人就宅宣召预于庭设裀褥堂设酒醴待诏称有勅望皇居拜伏听命其辞皆奖饰严召之意又舞蹈讫升堂饮馔以谢恩奏状拜伏跪授之来日待诏迎于待漏院与新学士偕行引至阁门而退阁门舎人始引入中谢赐对衣金带金涂鞍勒马入本院上事宣徽院告报勅设仪鸾宿陈帟幕大官备珍馔设上尊酒茗果毕至赴是设者止鳯阁舎人余不得预坐按鳯阁舎人即中书舎人本与学士为两制故得陪预宋内制名色不一儤直时或未详其体式故凡词头之下院吏必以片纸录旧作于前谓之屏风儿宋制自学士以上赐金带者例不佩鱼若奉使契丹及馆伴北使则佩事已复去之惟两府之臣则赐佩谓之重金初太宗尝曰玉不离石犀不离角可贵者惟金也乃创为金銙之制以赐羣臣方团毬路以赐两府遇仙花以赐学士以上今俗谓毬路为笏头遇仙花为荔支皆失其本号也按谈苑云居两制久者则曰眼前何日赤腰下甚时黄处内廷久者又曰眼赤何时两腰黄甚日重盖宋时重金最为宠异云宋蒲传正在翰林因入对神宗曰学士职清地近非他官比而官仪未宠自今宜加佩鱼遂着为令按苏轼谢入翰林表玉堂赐篆仰淳化之弥文寳带重金佩元丰之新渥指此宋熙宁七年十二月诏翰林学士知制诰至中书枢宻院议事许系鞋遇朔望及不因公事依例穿执宋衣冠故事多无着令但相承为例如学士舎人蹑履见丞相往还用平状扣堦乗马之类皆用故事也近岁多用鞾简宋百司申中书皆用状惟学士院用谘报其实如札子亦不出名但当直学士一人押字而已宋玉堂之上惟上事受吏人贺礼始得正坐余虽承㫖亦须坐于东厢其副翰在西厢余依䨇只对坐或㑹食日旰之后同列出院当直学士茍已褫巾笏则纱帽靸履送至玉堂之帘下宋詹事初上叅见皇太子拜皇太子答拜庶子等初上叅见皇太子受拜元元初序朝玉堂清署谓之焕璧班明明翰林院朝房在午门外右第六区每候朝则殿阁大学士本院学士讲读官史官皆在焉詹事府朝房在午门外右第十八区府坊局官皆在焉鼓初严各诣左掖棕篷下序坐俟鼓终严而入明圣节正旦冬至令节册封传胪遣祭等大礼俱用史官四员侍班是日四鼓入自中极殿露顶门外候上御中极殿内臣传开门进至殿槛外鸿胪寺唱执事官行礼三大节五拜三叩头余皆一拜三叩头候唱平身则先退仍出露顶门沿殿墻出中左门循廊上殿皆疾趋至殿中设乐处须宛转囘旋以防倾磕至铺毯处立定候驾过金柱下侍班按明馆阁相传云闻平而起循墻而走见乐而避遇毯而止盖指此云明洪武中常朝御三殿命翰林官序立居文武第一班之后稍近上便于观听每遇上御奉天门则立御榻之左皆常服朝朔望上御奉天殿具公服随班行礼永乐初令内阁儒臣侍朝立金台东御三殿皆陛殿赐燕正统初内阁官始移下贴御道东序立本院官则序立丹墀之东第一班后御西角门亦如之若午朝晩朝之仪洪武时无可考者永乐中午朝御左顺门既陞御座内官设案内阁及本院官俱于案西序立晩朝或御右顺门仪节亦如之明洪武三年定大朝㑹赐宴上殿者赐坐墩其退朝燕闲行幸之处勲旧之臣文学之官赐坐者仍加绒罽绣褥永乐以后御三殿或便殿行幸无不赐坐者明朝仪同班序立翰林七品在小九卿六品之上宫坊六品在小九卿之上宫坊五品在大九卿五品之上讲读学士在大九卿四品之上惟让佥都少詹光学士在佥都之上明学士在朝失仪不面纠明常朝御皇极门即轮该日记注并编纂官三四员列于东班石栏铜香罏下各科给事中之上或午朝御皇极门列于御座西稍南随从记录凡封稿之日记注与编纂官于东阁门外分左右如常朝仪候中堂入东阁先记注官入分左右揖次编纂官入揖随中堂同入右房记注官收起居注编纂官收六曹章奏入柜封完出东阁再揖如前候中堂出门柱边揖别复入东阁记注一揖与编纂一揖而别明日讲官初入讲筵俟班定跪致词云新补日讲官某官某人叩头见致词毕三叩头其陞迁等事遇免朝日即于讲筵致词明经筵翰林春坊等官及国子监祭酒二员进讲翰林春坊等官二员展书按明㑹典又有月讲日讲仪玉堂纪事云每讲读与上共一几几上只书一本讲官凭几倒看传讲杂记云儒臣讲读内侍先置书册在几案上掲开乃用牙箆指与讲读一页尽儒臣执牙篦立俟内侍掲过复讲读玉堂纪实云每读书讲书时中官执小架架上有金钱自左移右以纪遍数𤨏缀录云文华殿设金鹤香罏于寳座之南左右各一案上置书镇以金尺知经筵官等俱绣金绯袍展书翰林官等俱青绣服春明梦余录云讲官失仪旧制出班请罪得面宥嘉靖六年以经筵乃讲学亲贤之地一切差误令侍仪纠举退而具奏免其自请长安客话云经筵讲毕輙命中官布金钱于地命讲官拾之以为恩典宣徳中景陵怀金钱至史馆撒之于地诸讲官拾取李时勉独正立乃唿之前赐以袖中金钱震泽长语云经筵初开例有白金文绮之赐史成进御亦晋秩加赏如先去不効劳绩偶值书成即得霑恩数故有经筵头修书尾之谚皆故实也明洪武二十九年五月初命詹事府翰林院官于午门内出入者各给牌为验已而罢之使近侍官得日至便殿奏事明翰林院官与詹事府坊局官多互兼职事以品秩尊卑为序若非兼职而同品秩者先书本院官然后及詹事府坊局官如学士则序于春坊大学士及庶子之上侍读学士侍讲学士则序于谕徳之上侍读侍讲则序于府丞中允之上修撰则序于賛善司直之上典籍先清纪待诏先司谏录事通事舎人盖亦然也此为修书考试等事书职名而言若平居相与则惟序齿明翰林故事凡同寅皆尚齿与诸司不同然必以类分学士自分一类读讲自一类修撰编修检讨自一类等级截然不紊按李东阳云今之诸曹百执事各有长属以法相视事有禀白可不可则唯唯而退其势分悬絶固然也惟馆阁以道徳文字为事虽师保耆宿位尊望重亦与后进之士相賔主下上论议誾誾侃侃各中其度情交而义逹喜有庆行有饯周旋乎礼乐而发越乎文章倡和联属亹亹而不厌此词林之盛事也明正统七年院署落成掌院事学士钱习礼不设西杨南杨公座曰此非三公府也至期二杨以闻乃命工部具椅案礼部尚书胡濙定位次左设大学士三座学士一座而读讲学士东西对列明翰林官常朝毕立东阁前俟大学士至阁中讲读史官皆序立圜揖而退五经博士而下揖于阁外出复序立于史馆前亦圜揖揖毕各书公㑹乃入馆修书史明翰林院官入见内阁必先使孔目通姓名而后见初入官谢恩后入见例留饭其后内阁官尊遂令六品以下揖于阶下五品及詹事府官送迎如寮友礼明左右春坊中允入阁门内揖出用䨇导左右赞善从六品亦然而翰林侍读侍讲品故同中允然以本院属官故揖则中庭出则单导独至修书讲筵主两京试则皆讲读先而中允后明本院官铨注后吏部题本以到任管事请有㫖俞允具公服谢恩择日诣外公署与同寮相见谓之到任本院自内阁学士至孔目皆出燕钱置盛筵于后堂用乐学士列坐于上新任者坐于前之左讲读坐于前之右余皆旁坐明翰林院官皆乗马至三品例乗肩舆独掌署南京院印者与三品同明洪武中学士遇公侯引马却避二品引稍侧三品分道而行永乐以后本院虽六品以下官惟前軰在内阁官尊者引马侧立余举手而已成化中有史官遇尚书为所呵内阁闻而使人让之谢过乃已盖本院职虽卑而倚任则重与公卿抗礼自太宗时始也明初京官俱不用伞惟考试官入塲及状元归第乃得用之按见闻录云翰林皆用黄盖银𤓰与初制异明故事吏部尚书体最重六卿以下皆用䨇折刺惟翰林光学士以单红刺相往返至转礼侍则如他九卿礼彼此皆用䨇帖明翰林旧规凡入馆而其人已拜学士即不拜学士而先登甲第七科者投刺皆称晩生余不尔也明初翰林学士待制等官兼史事则常兼修国史衘其后罢国史院不复设编修官而以修撰编修检讨专为史官𨽻翰林院自侍读侍讲以下为属官官虽异然实不分职史官皆预讲读讲读官亦预史官所兼预职事不以书衔近年官翰林者多循国初之制书兼修国史甚者编修已陞为七品正员而仍书国史院编修官亦有书经筵检讨官者盖沿袭旧制故也正统以后内阁大学士多书知经筵事或同知经筵事学士而下书知制诰兼经筵官或经筵日讲官又有书某书总裁副总裁者则出近时云明翰林旧不习仪以礼所自出故也成化十四年冬至有新㫖学士王献而下俱与常叅官赴朝天宫习仪至今循之明制本院官出使外国俱赐一品服皇朝常朝坐班仪掌院学士詹事在二班坐少詹事侍读学士侍讲学士祭酒庶子侍读侍讲谕徳洗马在三班坐中允赞善司业修撰编修检讨庶吉士在四班坐其翰林院典簿待诏詹事府主簿正字在七班坐御门侍班仪讲官四人为前一行编检四人为后一行在科道上先于西阶下东向立竢上陞座讲官即升阶去御座丈许东向立御榻下向南设金猊罏二内侍先爇香其中上陞座香烟从金猊口中出讲官末一人立处正与金猊相值各部院官以次奏本毕内阁侍读学士就黄案捧本匣退侍卫俱降阶阶下编检科道俱退大学士学士升自东阶启奏折本时讲官即移近前二尺许立听玉音竢记载及大学士学士退讲官亦退陞殿侍班仪是日讲官于五鼓集起居注馆昧爽至中和殿甬道之西竢上先御中和殿内大臣侍卫内阁礼部都察院翰林詹事府堂上官及讲官俱先行礼毕讲官由太和殿后窻趋至殿西次间窻内倚前楹东向立翰詹堂上官至殿东西向立竢上陞座诸臣于丹墀下行礼毕赐茶时讲官等亦赐坐赐茶驾入宫乃退其册封传胪讲官侍立处同前凡元日及皇太后万寿节皇上万寿节皇上先朝太后讲官于五鼓至干清门竢驾出随豹尾枪后行入永康左门至慈宁宫门外西边东向立竢上行礼毕囘宫讲官由右翼门趋至中和殿外甬道之西入侍殿班仪式同前经筵仪是日上御文华殿诸臣赴阶下行礼如仪詹事府詹事少詹事及日讲官俱入殿西侍班于九卿之次满汉经筵讲官各按左右立当讲官四人先出班至讲案前一跪三叩头起立赞进讲讲书官二人以次折旋至讲案前进讲如仪讲章中遇称皇上则拱手鞠躬讲毕竢上发玉音羣臣皆跪讲经亦如之礼成趋阶下行礼如前复宣上殿赐茶毕驾出赐宴于协和门詹事及日讲官皆预谨按经筵侍班各官皆补服讲官则兼服蠎领袖袍与他官异读卷侍班仪是日讲官与读卷官俱在干清宫门竢上御飬心殿宣入讲官前行至殿西次间窻内倚楹东向立赐茶时讲官亦赐坐赐茶陪祀侍班仪上亲祀南北郊及正月上辛祈谷先期一日在太和殿视祝版讲官在丹陛上西向立上视祝版讲官随豹尾枪后稍面东北立若上亲祭太庙社稷日月先期一日在中和殿视祝版讲官在殿外甬道西傍东向立上视祝版讲官随豹尾枪后稍面东北立凡讲官在坛庙侍班其立次俱接西翼豹尾枪之下耕耤侍班仪是日上祀先农讲官陪祀亲耕时讲官于耕次綵棚外随行及上御观耕台讲官于台上东向侍立诸王大臣列侍台下其大阅时上御晾鹰台讲官侍立台上如耕耤仪勾到侍班仪凡秋谳三覆奏讫上在干清宫御懋勤殿勾到圆明园御洞明堂勾到上皆东向坐讲官同阁臣及刑部堂上官入讲官并南向侍班燕享侍班仪凡上元及岁除宴䝉古外藩讲官陪宴坐次在西翼豹尾枪之西雁齿排列讲官四人共二筵赐坐时行一跪一叩礼侍卫行酒至亦如之宴毕降自西阶行三跪九叩礼迎送仪上以郊庙祀事及耕耤大阅诸典礼出午门翰林官编检以上俱朝服迎送若居常出入东华西华神武等门翰詹惟三品以上迎送或乗舆逺出廻銮时讲官及内廷翰林俱出郊在大学士九卿数里之前迎接其日设卤簿则诸臣俱綵服不则用常服逢五十日则补服馆选仪凡选庶吉士吏部牒翰林院题请日期至期陈黄折于御案上书诸进士年齿籍贯上陞座满汉掌院学士左右侍满读讲学士引诸进士以次入选中者立御座右选毕一甲三人亦引见次日翰林院进庶吉士名折交内阁分别读满汉书谨按此国初定制也圣祖康熙间进士于馆选时奏乞读中秘书或称家世多任馆阁或称边逺地素少词臣间荷俞允世宗加意朝考复令大臣以所知荐用相参覈皇上御极尤慎校艺文朝考后复令亲王大臣集诸进士观其仪品核其年岁分为三等程材论选悉由圣主亲定焉散馆仪凡散馆教习学士引庶吉士序立体仁阁下行三跪九叩头礼授题给笔札既纳卷上亲定一二三等越日引见分别授职谨按圣祖驻跸畅春苑则于澹宁居散馆世宗驻跸圆明园则于吏部朝房散馆皇上干隆七年壬戌特命于正大光明殿散馆具折仪故事臣工三品以上遇迁转具折陈谢惟新除讲官虽编检亦得具折以讲官仪服并得同三品故也又内廷供奉翰林虽非三品陈奏亦得具折又翰林官于学试两差及凡奉使囘京亦得于宫门具折又殿试既毕状元亦得率诸进士具表谢恩谨按顺治十六年四月掌院学士奏定翰林自读讲学士以至编检皆为同官凡给假请告俱令自行陈奏其后复由掌院移咨吏部彚题禁中乗马仪故事禁中不得乗马虽大臣亦必由特㫖康熙十七年命侍读学士张英于禁中乗马盖殊制也带数珠仪故事朝官五品以上始悬带数珠翰林编检等惟入直内廷及充补讲官有恩赐悬带者至干隆二年十二月谕大学士朕御门听政之时翰林院修撰编检与科道一同侍班翰林班次在科道之上科道悬带数珠而翰林未有定制朕思侍从之臣理应画一嗣后修撰编检亦着一体悬带数珠以肃朝仪自是遂为定式服饰仪故事朝官五品已下不得服貂皮猞猁狲惟翰林及科道官准服谨按王士正池北偶谈云康熙十一年重定衣服等威之制三品已上始得服貂皮及猞猁狲未久复故结衔凡翰林官结衔若经筵日讲则书于本官之上若兼官如掌院学士兼礼部侍郎詹事少詹事兼读讲学士左右庶子兼读讲谕徳洗马兼修撰中允赞善兼编检则书于本官之下其教习庶吉士及充各馆总裁纂修官则书于本官及兼官之下谨按识小编云唐翰林学士皆以他官兼故学士结衔在本官下五代端明殿学士赵鳯迁礼部侍郎因求宰相任圜升学士于本官之上宋因之本朝翰林列散官于本官之下与诸司异亦祖此意若宫坊以上兼翰林官者皆列兼官于本官之下散官亦列于上不复与翰林同矣今翰詹结衔未有异例不尽如识小编所云也序次康熙十八年十一月以原任掌院学士徐元文为内阁学士谕大学士等曰内阁与翰林官不妨互为调用其行坐之处照进衙门先后以定次第谨按翰林官在公朝坐立之次惟视官阶其在馆中及私第接见一以进衙门先后为序名前后軰若接见时有他曹官预焉则不复序实遵功令云又按庶常初馆选行谒前軰礼凡由散馆授职编检及编检之晋阶者皆为前軰一科已上书刺曰侍生七科曰晩生其未及七科而官阶在庶子已上者亦曰晩生凡三刺自后虽官阶在前軰上而其称不改考察过堂凡考察翰林开坊以上官并过半堂谨按池北偶谈云翰林京察在吏部过堂顺治中读讲谕洗中赞司业已上皆后堂相见具迎送之礼康熙癸丑始在前堂过半堂唿官及姓不唿名大学士上任凡除授大学士未赴阁先于翰林院受任是日大学士具公服诣先师祠行礼三跪九叩头诣昌黎祠一跪三叩头礼毕至寳善亭更衣出坐大堂翰詹官以次进揖大学士亦出位答揖掌院学士上任是日掌院学士具公服进院诣先师祠行礼如前仪礼毕至穿堂拜印出坐大堂书公座讫满汉掌院学士对拜一跪三叩头毕读讲学士已下以次进揖掌院学士并出位答揖其首领官等亦进谒如仪教习庶吉士上任是日教习庶吉士在东安门内具公服馆长致辞请乃进院一甲三人及诸庶吉士具公服躬迎谒祠如前礼毕满汉教习对拜庶吉士行晋谒礼北面再拜教习者亦答拜馆吏列分习满汉书人数请上书庶吉士以次至前教习㸃笔示课程讫皆退翰林官入署凡掌院学士读讲学士侍读侍讲入署馆吏皆逓声传唿其编检办院事者亦如之凡庶吉士入署俱于二门外下马授职编检则于登瀛门内下马侍读侍讲于甬道近月台前下马读讲学士掌院学士于堂檐下马词林典故卷六上卷六下钦定四库全书词林典故卷六下廨署古者建官列署示职业之所治有常涖也考唐宋间他曺官外设公廨而翰林以待诏禁中故独称内署迄无定所元置翰林院厥制稍异至明建院于长安左门之东玉河之西则今之岿然者是也国初沿明之旧而加釐整焉时则与内院实相表里不为专治自干隆八年奉诏更新规制益焕璇题珠牓辉映天书炜乎煌哉吮毫诠次者惟惧阆苑蓬山难穷绘画又何待逺结神游之想欤唐唐贞观二年以史馆𨽻门下省踈逺奏徙于中书省唐故事驾在大内即于明福门置院驾在兴庆宫则于金明门内置院后改在右银䑓之北第一门牓曰翰林之门入门直西为学士院其北门为翰林院北㕔五间东一间是承㫖阁子并学士杂处之南北二㕔皆有悬铃以示唿召虚廊曲壁多画怪石松屋院内古槐松玉蘂药树柿子木瓜菴罗咺山桃李杏樱桃紫蔷薇辛夷蒲萄冬青玫瑰凌霄牡丹山丹芍药石竹紫花芜菁青菊当陆戎葵萱草紫苑署学士至者杂植其间唐翰林院者在银䑓门内麟徳殿西重廊之后学士院者开元二十六年之所置在翰林之南别户东向其后又置东翰林院于金銮殿之西唐翰林院北㕔前堦有花甎道冬中日及五甎为入直之候李程好晩入恒过八甎乃至衆唿为八甎学士唐翰林院有龙口渠通内苑大雨之后必飘诸花蕊经由而出有百种香色名不可尽唐学士院第三㕔学士阁子当前有巨槐号槐㕔旧传居此阁者多至入相唐秘书省内有落星石薛少保画鹤贺监草书郎余庆画鳯相传号为四絶元和中韩公武为秘书监挟弹中一鹤之眼时谓之五絶宋宋二京学士院并在枢密宣徽院之北盖表其深严宥密焉宋玉堂东西壁延袤数丈悉画水风涛浩𣺌拟瀛洲之象也修篁皓鹤悉图廊庑竒花异木罗植轩砌每外喧已寂内务不至风传禁漏月色满庭真人世之仙境也宋旧学士院在枢密院之后其南庑与枢密院后廊中分门乃西向玉堂本以待乘舆行幸非学士所得常居惟礼上之日畧坐其东受院吏叅谒其后为主廊北出直集英殿则所谓北门也学士仅有直舍分于门之两旁毎锁院受诏与中使坐主廊后辟两直舍各分其一门与北门通为三以照壁限其中屏间命待诏鲍询画花竹于上与玉堂郭熙春江晩景屏相配按宋学士退朝入院典禁中宣命往来皆行北门而正门行者无㡬不特取其便事亦以存故事也説见石林燕语又按笔谈云学士院玉堂太宗曽亲幸至今惟学士上日许正坐他日皆不敢独坐故事堂中设视草䑓每草制则具衣冠据䑓而坐今不复如此但存空䑓而已宋内院逼近禁闱地复狭窄前后书诏繁萃积于房廊多所损润苏易简乃于玉堂后庑建二书阁东西交映藻绘间设自是文籍有附焉阁之上下悉命僧巨然画烟岚暁景以布之宋学士院正㕔曰玉堂盖道家之名翰林志言居翰苑者皆谓凌玉清遡紫霄岂止于登瀛洲哉亦曰登玉堂焉自是遂以玉堂为学士院之称而不为牓太宗时乃以红罗飞白玉堂之署四字赐易简绍圣间以避英庙讳去二字止曰玉堂云宋内诸司舍屋惟秘阁最宏壮阁下穹窿髙敞谓之木天宋学士院中有䨇鹊栖于玉堂之后海棠树每学士㑹食必徘徊翔集或鸣噪必有大诏令或宣召之事因谓之灵鹊宋绍兴十三年十二月诏建秘书省明年六月落成省在懐庆坊北大门内有右文殿殿后有秘阁阁前有拜阁䑓阁后有道山堂堂东二楹监居之堂西二楹少监居之南二楹丞居之又次三楹馆职分居之宋秘书省道山堂东第一楹为仪鸾司次为翰林司又次为修书案又北二楹为国史库又次为着作之庭庭后为汗靑轩蓬峦在汗青轩后北有酴醿架又北有羣玉亭亭东有鹤砌亭南又有芸香亭东迳至羣玉亭西迳至松坡穿菊径径前临池跨池有桥亭度桥有席珍亭亭东北有橘洲又东北有东冈冈北有药洞入有采良门门内有茹芝馆洞北有过廊又北有涤砚涧跨涧有木桥又北缭羣玉亭后又西北有泉曰濯缨泉西有亭曰锦隠西径有射圃入有延门入门有亭曰绎志又西有亭曰方查北有松坡又西临池跨池有木桥度桥有亭曰含章亭西北有兰畦又北有西坂园内有竹二亩杂树百五十六宋因唐制院中复置铃索元元翰林院以金乌珠第为之欧阳楚公诗翰林老屋势深䧺此是金家太子宫是也元国史院庭中有鳌峰石马祖常诗阁铃不响文书静相对鳌峰日赋诗明明翰林院在东长安门外北向其西则銮驾库东则玉河桥元之鸿胪署也按朱彛尊瀛洲道古録云孙氏春明夣余録谓翰林院本元之鸿胪署焦氏玉堂丛语载宣徳七年以故鸿胪寺为翰林院考元史百官志止有侍仪使无鸿胪所云故鸿胪寺当是永乐年间所建尔虽年逺无稽而彛尊之言于理为近明初建官以本院为近侍衙门故公署虽在外而僚属相聚恒在馆阁洪武初建翰林院于皇城内学士而下晩朝即宿其中扁之曰词林永乐中行在本院官仍在禁内供奉不别立公署正统七年八月诏建于长安左门外玉河西岸而东岸则为詹事府焉正堂三间中设大学士侍读学士侍讲学士公座左为史官堂右为讲读堂首领官房在仪门之外之右嘉靖戊子始建御制五箴碑于敬一亭亭树于堂之南左则刘文定井井之外为莲池右则柯竹岩亭亭之前为土山案此称院署建于正统七年八月而焦氏玉堂丛语则又以为建于宣徳七年未知孰是明京师翰林院门左右各积有飞沙髙三四尺并枑梐若短墙然微风一动则坌起出入者厌之世庙中掌院某尝令除去官僚罢谪㡬空沙还积如故或以为形势宜尔明翰林院为斋宿委积之所内有东阁学士聚焉为朝退㑹揖之地史馆为讲读史官所聚集皆无公座至修史之日旋设十馆于东角门之右事竣去之明翰林院第三㕔史官㕔也又曰槐㕔即今翰林院正㕔之西偏史官所居是也明翰林院刘井学士刘定之所浚在公署后堂之左柯亭学士柯潜所建在公署后堂之右后堂有二栢亦潜所种按翰林记潜教习庶吉士时李东阳承诏受业及东阳复教习庶吉士出学士栢为题弋阳汪俊有一日百匝行树底之句怅然感之因衍为一篇曰我行树隂日千匝雨叶风枝自萧飒惟有诸生识我情旁人不觧空嘲狎我见先生种树年我身尚短树及肩枝蟠江山地可缩手斡造化天无权琼䑓翠阁何森爽院桞庭花敢争长芘䕃长留六月隂盘廻直与孤云上材堪五鳯难为用根到九泉终不枉零落青袍㡬故人琤琮玉珮空遗响当时院长文安公柯亭刘井相西东百年遗爱岂独此此树欲比人中龙树犹如此我何似已媿斑白非儿童名収榱桷有先后夀比金石无终穷下堂再拜想颜色仰面正拂长髯风于是唱和成卷明柯潜既综院章就词林后圃结清风亭亭下凿池莳莲决渠引泉公退偃坐其中翛然真若登瀛洲者明翰林院瀛洲亭在内堂之右故有隙地一区万厯秋甃为方池搆亭中央额曰瀛洲池逼近玉河堤闻先是亦尝引河水一勺入池而今遂湮塞无敢以上请者明杨守随掌翰林院院之后有巨桞数章参天蔽日民之输廪米者欲曝于庭患桞隂之翳之也请伐其最鉅者公不许作伐老桞赋示意明宣徳七年六月赐御制翰林院箴揭于院之后朱髹牓字用金涂之明嘉靖五年十月上制敬一箴及注范浚心箴程颐视聼言动四箴颁赐大学士费宏等䟽谢请勅工部于翰林院筑亭立石以垂永久从之七年二月敬一亭成明翰林院寳善亭三楹在院东偏轩牕虚豁旁临玉河环䕃乔木学士大夫静观之所也明翰林院尊道堂修吉堂瀛洲亭寳善亭原心亭成乐轩大小门牕竹帘钩俱工部器皿厰办送明嘉靖甲戌五月翰林院中吏舍有白燕一双献之内阁又池中莲花早开相君并以献上温㫖谕答之明万厯二年翰林院中白燕䨇乳辅臣以献两宫并赏焉明张位在翰苑尝上䟽请令史官行人奉使四方各求遗书一部送翰林收蔵得㫖允行明翰林院在玉河西岸四译馆𨽻焉按燕都游览志四译馆在玉河桥之西永乐五年十一月始设命礼部选国子监生蒋礼等三十八人𨽻翰林院习译书人月给米一石遇开科令就试仍译所作文字合格出身置馆于长安左门外处之盖四译馆本属翰林所辖故其署舍亦复相近自景泰三年八月提督译书郎刘文等请建馆于廊房之南隙地自此其署遂移今其故基不可考矣皇朝国初併翰林院于内三院词臣皆直宿禁城后复专设院署㕔堂门庑有因有剙百年定制视前代为加备焉谨胪次之如左院门凡三楹北向中县髹漆牓署如其名前设枑梐木左右各一谨按王士正居易録云署前积沙号沙堤形家言风水所系近稍去其半数月学士孟亮揆沈上墉侍读王钟灵等七人皆去位学士朱典赞善赵执信祭酒曺禾亦以他事诖误去其验如此馆中相传遂为故实厥后重葺时监修各官戒勿复去云门之内为仪门凡三楹北向门左有掌院学士题名碑东西两旁角门各一皆北向仪门之内有门牓曰登瀛直甬道中大堂三楹北向院之正衙也中县圣祖御书道徳仁艺额堂下墀左设日表一谨按池北偶谈云明内阁大学士皆于翰林院上任故院中设阁老公座于上而掌院学士反居其旁诸学士称阁老曰中堂以此后遂相沿勿改堂之西偏厅事三楹官读讲者居之牓曰读讲厅东偏史官编检居之牓曰编检厅堂前左右廊屋各十五楹为吏舍入左廊中围门内为状元厅中凡三楹西房四楹副焉右廊围门内南向者为昌黎祠北向者为土谷祠各三楹谨按严绳孙西神脞説云建置官署必立土谷祠翰林院所祀则昌黎伯韩子也干隆九年重新祠宇同官集议以昌黎为土谷祠未洽典礼因别建一祠故是年诸臣栢梁赓韵诗有昌黎文伯社兹乡之句堂之后为穿堂凡三楹北向上县皇上御书稽古论思额穿堂之左为待诏厅右为典簿厅东西向各三楹其牓亦如之谨按二厅前各有古槐一株盖百余年物也又陈元龙爱日堂集载大学士张英掌院事时手植槐数十株曽有诗云种槐幸得依刘井他日清隂满玉堂词林传诵之穿堂之内为后堂凡五楹南向中设寳座列御屏上临幸时所御也左右壁砻石刻御制是日复得诗四首并示诸臣诗其东西屋二楹别户扄之为蔵书之库后堂院内东偏有井覆以亭曰刘井而柯亭则峙其西望之翼然御制诗刘井柯亭取次看着胜蹟也自后堂而南有门直两亭间牓曰敬一亭之门门内曰敬一亭凡五楹北向中贮圣祖御书赐陈廷敬龙飞鳯舞四字石刻一昇平嘉宴诗石刻一壁间砻石刻皇上干隆九年栢梁赓韵诗及东壁图书府四十字分韵诗左右碑亭各一其旧有碑则明嘉靖间所颁敬一亭箴范浚心箴程子视聼言动四箴及当时臣工奉勅勒石所以识月日者也自刘井而东有门门之内为清秘堂凡三楹南向中设寳座上临幸时更衣于此上县御书集贤清秘额谨按清秘堂先名东斋房学士等旧尝宿斋其中后以赐额易今名词臣嵗时瞻仰以为宠光余则扄钥无敢辄启者清秘堂之后有轩一楹扁以石名成乐轩堂之前有亭牓曰瀛洲亭下有方池曰鳯凰池谨按前明池水本通玉河其后湮塞今于刘井设辘轳穴地灌输水㶁㶁从亭南螭吻中出水中荇藻交横文鳞游泳足嘉赏焉词臣初入馆院吏𨗳之前曰此登瀛洲也亭之南为寳善亭牓如之凡五楹中贮御赐古今图书集成一部自柯亭而西为先师祠凡三楹南向上临幸时亲诣行礼于此别遣学士一员祭昌黎祠谨按明学士李东阳诗有采桑玉堂隂隂浓树㜑娑之句今祠前古桑尚存当即东阳所赋先师祠之南有门门内为西斋房凡五楹南向以编校皇清文颕置馆于此馆之南为原心亭凡三楹北向亭楣牓曰五云多处亭中有牓如其名盖雍正间奉诏重葺者詹事府府署在玉河之东西向亦明代所建我朝仍其旧制门三楹中有牓署如其名康熈十四年所重立也门内南偏为土神祠第二重为仪门三楹东西角门二为屋各五楹自仪门甬道中垂花门入至堦大堂五楹在焉中县圣祖御书徳业仁义额堂之南厅事三楹左右春坊官居之北厅事三楹司经局官居之堂之后为穿堂又后为退堂穿堂楹三退堂楹五也穿堂之南有厅事三楹为府中官僚视事之所退堂之后为先师祠凡三楹其旁为斋房凡四楹祠西向斋房南北向各二也祠内有碑刻圣祖康熈十六年所赐御书存诚二字祠北有屋三楹为公座所祠前有古松二株署内春坊题名主簿厅题名碑各一教习馆往时教习庶吉士未有専馆就院中闲旷屋宇及大堂廊庑居之以为肄业之所世宗雍正十一年特赐官房一区于正阳门内迤东当翰林院之西南相去不一里面城南向门再重外门三楹牓曰恩赐教习庶常馆二门内左右为厢各三楹堂三楹西向堂之侧东西屋各一楹堂后左右厢各三楹东楹为学掌厅其西楹吏人居之后为堂复五楹堂侧东西屋如外制东西厢各有楼上下各三楹后堂之内复有楼凡五楹以贮赐书自中后堂为教习庶吉士之大臣讲课之所余东西从房皆庶吉士居之词林典故卷六下词林典故卷七钦定四库全书词林典故卷七题名上职官之有题名非独以志荣遇盖将因名覈实俾知官之以人重也翰林自唐宋已来诸家记载间着题名一表而前后散见时有阙遗率难彚録洪惟昭代人文炳蔚馆职増荣若掌院若教习其师率也若讲官若内直其优选也若馆选庻吉士则又宫府储材之令典文章报国之始基也人以官系官以年系爵里姓氏彬彬可考往者既借以永其传来者览之亦将憬然知所自励焉皇朝掌院学士题名顺治十五年九月折库纳王熙康熈九年十月折库纳熊赐履康熈十年十二月傅达礼康熙十四年四月徐元文康熙十四年十一月喇沙里康熈十六年正月陈廷敬康熙十七年十二月叶方蔼康熙十九年正月库勒纳康熙二十年十一月陈廷敬康熈二十一年五月牛钮康熙二十二年五月张玉书康熙二十二年十二月孙在丰康熈二十三年八月常书康熙二十五年三月张英库勒纳康熙二十五年十二月李光地康熈二十八年五月徐元文康熙二十九年六月张英康熙三十年九月傅继祖康熈三十三年三月常书康熈三十六年六月阿山康熙三十六年十月韩菼康熙三十九年五月法良康熙四十一年十二月揆叙康熙四十三年十月吴涵康熙四十五年四月徐潮康熈四十九年四月陈元龙康熙五十年八月王原祁康熈五十一年四月汤右曽康熈五十六年正月徐元梦康熙六十一年二月蔡珽康熙六十一年十一月阿克敦励廷仪雍正元年八月张廷玉雍正四年四月福敏雍正六年五月留保雍正十三年二月福敏雍正十三年五月邵基干隆元年十月张廷玉干隆八年四月鄂尔㤗干隆十年三月阿克敦皇朝教习庻吉士题名顺治三年丙戌科查布海蒋赫徳陈具庆顺治四年丁亥科顺治六年己丑科查布海蒋赫徳胡统虞刘肇国顺治九年壬辰科能图刘清泰刘正宗薛所藴傅以渐顺治十二年乙未科折库纳顺治十五年戊戌科折库纳常鼐李霨王熙艾元征顺治十六年己亥科折库纳胡兆龙王熙艾元征康熙三年甲辰科麻勒吉章云鹭康熙六年丁未科帅颜保范承谟康熙九年庚戌科折库纳董国兴张鳯仪傅逹礼熊赐履康熙十二年癸丑科傅逹礼熊赐履徐元文康熙十五年丙辰科喇沙里徐元文陈廷敬康熙十八年己未科喇沙里叶方蔼库勒纳康熙二十一年壬戌科阿兰泰张玉书牛钮孙在丰康熙二十四年乙丑科常书徐干学张英库勒纳李光地康熙二十七年戊辰科库勒纳彭孙遹康熙三十年辛未科库勒纳张英傅继祖康熙三十三年甲戌科常书张英康熙三十六年丁丑科阿山康熙三十九年庚辰科法良韩菼康熙四十二年癸未科揆叙吴涵康熙四十五年丙戌科二鬲徐潮康熙四十八年己丑科噶敏图顾悦履陈元龙彭始搏康熙五十一年壬辰科揆叙汤右曾康熙五十二年癸巳科揆叙汤右曾康熙五十四年乙未科揆叙汤右曾徐元梦康熙五十七年戊戌科徐元梦康熙六十年辛丑科徐元梦汤右曾陈元龙雍正元年癸夘科吴隆元雍正二年甲辰科福敏吴士玉徳新雍正五年丁未科沈近思鄂尔竒胡煦雍正八年庚戌科鄂尔竒任兰枝阿山雍正十一年癸丑科鄂尔竒阿山任兰枝方苞陈万䇿干隆元年丙辰科徐元梦杨名时任兰枝干隆二年丁巳科福敏方苞干隆四年己未科尹继善刘统勲吴家骐阿克敦史贻直干隆七年壬戌科陈世倌史贻直徳龄干隆十年乙丑科徳沛汪由敦皇朝经筵讲官题名康熙十年二月折尔肯达都折库纳熊赐履傅逹礼史大成胡密色李仙根徐元文宋徳宜康熙十三年十二月伊桑阿陈敱永康熙十四年四月杜臻康熙十四年十二月喇沙里康熙十五年九月陈廷敬康熙十六年正月杨正中康熙十六年五月塞色黒察库康熙十六年七月项景襄康熙十六年九月温代康熙十七年四月叶方蔼康熈十八年正月李天馥冯源济康熙十八年六月佛伦康熙十九年二月噶斯图牛钮康熙二十年五月禧佛康熙二十一年六月张玉书康熙二十一年八月图纳康熙二十一年十月杜臻傅腊塔康熙二十二年九月阿哈逹康熙二十二年十一月常书孙在丰康熙二十三年正月胡简敬康熙二十三年八月席尔达蒋𢎞道康熙二十三年十二月董讷康熙二十四年九月朱马㤗阿山康熙二十五年八月噶尔图葛思㤗汤斌康熙二十五年十月顾八代李光地康熙二十六年三月张玉书舜拜康熙二十六年十月张英康熙二十七年三月图纳席尔达赵山翁叔元康熙二十七年七月熊赐履徐元文董讷康熙二十八年三月彭孙遹郭琇先康熙二十八年五月杜臻多竒李振裕康熙二十九年正月席柱康熙二十九年二月陈廷敬康熙三十年正月熊赐履王士正康熙三十年十二月傅继祖康熙三十一年十月翁叔元康熙三十三年四月常书康熙三十六年九月陈廷敬王掞康熙三十九年六月法良韩菼蒲笃康熙三十九年十二月马尔汉特黙徳康熙四十年正月傅继祖康熙四十年十一月徐秉义康熙四十二年十月王鸿绪陈元龙康熙四十三年六月蔡升元康熙四十三年九月吴涵邵穆布汪霦康熙四十三年十月徐潮康熙四十五年二月李録予康熙四十五年三月温达满辟康熙四十五年五月张廷枢杨瑄康熙四十五年九月色尔圗康熙四十五年十二月巢可托康熙四十六年五月赫夀康熙四十七年正月二鬲康熙四十七年五月恩丕康熙四十八年二月曹鑑伦胡㑹恩徐元正仇兆鳌康熙四十八年四月铁圗康熙四十八年十月喇萨理康熙四十九年四月满保康熙四十九年九月殷特布陈元龙康熙五十年正月傅绅觉和托康熙五十年二月噶敏图李仲极彭始抟康熙五十年四月胡作梅史䕫康熙五十年十月王原祁康熙五十一年正月长夀康熙五十一年十月王顼龄康熙五十二年四月汤右曾康熙五十二年八月张廷枢康熙五十三年十月徐元梦康熙五十四年正月赖都康熙五十五年六月敦稗康熙五十六年二月王之枢徐元梦查弼纳康熙五十六年十月色尔圗阿克敦康熙五十六年十一月张廷玉康熙五十八年二月陈元龙康熙五十八年十月勤什布康熙六十年十二月蒋廷钖康熙六十一年正月励廷仪雍正元年五月登德雍正元年十二月塞楞额雍正二年闰四月史贻直雍正三年六月赖都雍正三年十月蔡珽雍正四年十二月徳新何国宗吴襄雍正五年七月僧格蔡世逺雍正五年九月三泰雍正六年七月留保逢泰雍正六年十二月彭维新雍正七年六月塞尔黒雍正八年七月查弼纳雍正九年三月孙嘉淦雍正十年五月徳龄雍正十一年二月阿山索柱任兰枝俞兆晟邵基雍正十二年正月涂天相徐本赵殿最吴拜干隆三年七月雅尔唿逹干隆五年七月阿克敦留保干隆七年正月蒋溥干隆八年十二月汪由敦干隆九年正月钱陈羣干隆九年七月班第刘于义干隆十年三月彭维新干隆十年七月讷亲开泰干隆十年十二月髙斌伍龄安刘统勲皇朝日讲起居注官题名康熙十年折库纳熊赐履傅达礼宋徳宜史大成李仙根张贞生严我斯蔡启僔孙在丰莽色喇沙里杨正中杜臻康熙十一年史鹤龄康熙十二年叶方蔼张英沈荃崔蔚林韩菼康熙十三年库勒纳项景襄富鸿业康熙十四年李录予徐元梦王鸿绪叶方蔼察库康熙十五年牛钮张玉书李天馥沈荃康熙十六年陈廷敬董讷蒋𢎞道康熙十八年严我斯朱马泰崔蔚林康熙十九年阿哈逹康熙二十年孙在丰汤斌秦松龄曹禾朱彜尊严绳孙徐干学王顼龄潘耒阿山胡简敬康熙二十一年傅腊塔葛思泰归允肃康熙二十二年王封濚邵吴逺张玉书翁叔元髙士竒康熙二十三年多竒卢琦郭棻李元振储振韩菼李振裕王掞励杜讷徐元梦康熙二十四年孙岳颁乔莱彭定求蔡升元徐倬熊赐瓉顾徳格勒康熙二十五年李应廌星安孟亮揆彭孙遹库勒纳田喜陈元龙朱都纳伊图王尹方徐嘉炎李光地康熙二十六年髙裔米汉雯胡㑹恩顾藻博际翁叔元戴通孔俄岱康熙二十七年冯云骕陆肯堂达苏哈思格色尹泰吴涵张希良顾仪康熙二十八年王顼龄曹鑑伦史䕫周金然吴苑席密图康熙二十九年李柟张英康熙三十年张廷枢徐元正傅继祖傅绅三寳康熙三十一年额席赫张榕端王思轼沈涵黄梦麟彭宁求陈元龙郑崑瑛宋大业刘灏颜光耀莫里普康熙三十三年常书康熙三十四年顾祖荣张廷瓉王九龄禅拜席尔登华显康熙三十五年特黙徳邵穆布康熙三十六年揆叙阿山韩菼王顼龄张廷枢阿金康熙三十八年冯云骕满保康熙三十九年法海王思轼法良查昇杨名时康熙四十年傅森康熈四十一年陈壮履康熙四十二年吴涵杨瑄康熙四十三年沈辰垣王之枢张廷玉凌绍雯康熙四十四年顾图河康熙四十五年励廷仪徐潮顾恱履蒋廷钖康熙四十六年汪士鋐康熙四十七年潘宗洛王原祁赵申季吴廷桢康熙四十八年王景曾陈璋俞长䇿暴珠康熙四十九年常夀长鼎陈元龙康熙五十年张廷玉沈涵阿珥赛康熙五十一年文志鲸赵熊诏汤右曽康熙五十二年王奕清康熙五十三年陈邦彦康熙五十四年萨哈布苏库康熙五十五年长夀陈恂龚铎魏廷珍康熙五十六年徐元梦王图炳何国宗李绂嵇曽筠秦道然励廷仪文岱康熙五十七年薄有徳是年停起居注雍正元年复设塞楞额文岱朱曙荪张廷玉黄之隽雍正二年蔡世逺彭维新钱以垲黄鸿中于振王图炳徳新俞兆晟戴瀚阿尔赛雍正三年王世琛卫昌绩张照程元章魏方泰蒋涟雍正四年陈万策留保徐本姚三辰缪曰藻李钟侨牧可登蒋涟雍正五年沈翼机康五瑞王謩励宗万张廷璐张廷瑑崔纪马金门汪由敦雍正六年马金门索柱谢王宠春山凌如焕康五瑞吴拜伊尔登国琏开泰许王猷雍正七年国琏许王猷陈悳华崔纪彭硌丰吴应枚雍正八年李清植张若涵雍正九年张若涵杨炳顾成天开泰汪由敦雍正十年汪由敦俞鸿图吴应枚隋人鹏雍正十一年陆宗楷王安国于辰钱本诚刘统勲邹升恒雍正十二年习寯王安国色通额佟保鄂敏钱陈羣顾祖镇杨椿朱良裘昌龄嵩夀世臣常保住雍正十三年杨椿蒋溥戴瀚张若霭干隆二年敷文介福陈大受吴应枚邹升恒喀尔钦陈浩干隆三年雷鋐王兴吾钱本诚鄂容安梁诗正肇敏任唘运春台鹤年干隆五年周学健梁文山鹤年黄孙懋朱良裘余栋干隆六年林令旭陆宗楷彭树葵钟音熊晖吉金徳瑛刘纶荘有恭阮学濬张鹏翀叶一栋干隆七年兴泰文保龚学海陈兆崙赵大鲸万承苍张灏嵇璜张映辰干隆八年观保敷文文保赫瞻于振王㑹汾裘曰修于敏中阿林齐召南沈德潜干隆九年鄂尔泰万承苍沈徳潜韩彦曽董邦逹林蒲封宋邦绥徳通陈邦彦涂逢震干隆十年陈邦彦蔡新兴泰雷鋐奉寛徳保朱兰泰干隆十一年张泰开朱兰泰西成周长𤼵蔡新龚渤郭肇鐄陈大㫻干隆十二年陈大㫻齐召南陈兆崙皇朝南书房入直题名张英髙士竒励杜讷熊赐履张玉书陈廷敬王士正徐干学王鸿绪朱彜尊沈荃孙在丰孙岳颁张廷瓉陈元龙顾恱履胡㑹恩韩菼史䕫王掞查昇励廷仪钱名世查慎行汪灏何焯蒋廷钖杨瑄汪士鋐陈壮履蔡升元张廷玉陈邦彦王图炳赵熊诏贾国维杨名时储在文张照薄海魏廷珍汪应铨嵇曽筠吴襄王传吴士玉史贻直任兰枝刘于义张元懐曹源郊于振戴瀚杨炳张廷珩励宗万蔡珽法海杨超曽孙嘉淦刘统勲彭启丰蒋溥鄂敏刘复钱陈羣鄂尔泰朱轼徐元梦方苞邵基张若霭鄂容安嵩夀介福梁诗正顾成天金徳瑛黄孙懋秦蕙田汪由敦嵇璜徐本荘有恭观保徳保董邦达张若澄词林典故卷七词林典故卷八钦定四库全书词林典故卷八题名下皇朝馆选题名顺治三年丙戌科傅以渐吕缵祖李奭棠多象谦梁清寛胡兆龙李若琛黄志遴张嘉石申董笃行李霨胡之骏夏敷九傅维鳞王公选王炳昆王士骥朱之钖韦成贤王无咎魏象枢王一骥陆嵩魏裔介陈爌杭齐苏宋杞董石维崑沙澄单若鲁李培真乔映伍张文明杨思圣常居仁王舜年王紫绶袁襜如沈兆行艾元徴法若真蓝滋杨运昌刘泽芳张尔素傅作霖张顺治四年丁亥科吕宫程芳朝蒋超周启寯王大张𢎞俊冯溥冯右京李昌垣卓彞黄机李目宋学洙邓旭常若柱杜果李中白庄冋生孙自式章云鹭王熙朱士冲李廷枢顺治六年己丑科刘子壮熊伯龙张天植成亮何采焦毓瑞王清张士甄髙光䕫诸豫张璇叶树徳季开生王绍隆朱廷璟范廷元许缵曾李仪古范正脉刘嗣美于朋举唐梦赉庄朝生徐致觉方悬成周林云京左敬祖胡亶张道湜杨旬瑛张表安焕周体观姜图南黄元衡马叶曽呉正治曹本荣周曽𤼵郭一鹗徐必逹朱绂顺治九年壬辰科麻勒吉折库纳巴海邹忠倚张永祺沈荃赛冲阿呉尔祜威洛洪宋祖保巴逹礼塔笔图迟煌范承谟丁思孔陈永命白乃贞方犹程邑杨绍先汤斌郭棻俞铎熊侪鹤王勰崔之瑛龚必第卢高耿介韩庭芑金鋐余恂吴𢎞安史彪古张应桂王纪周季琬曹尔堪张瑞徴杨士烒薛澐赵曰冕杨永宁王元曦钱开宗叶先登吕祖望李昌祚张晋周奕封陈彩饶宇栻汪炼南陈子达李文煌侯于唐顺治十二年乙未科图尔宸查亲索泰史大成戴王纶秦鉽董色吴大阐莫洛洪达尔布陶必泰查汉曹申吉刘芳躅王命岳宋徳宜陈敱永徐元灿张松龄沈世奕綦汝楫刘祚逺田种玉孙光祀严沆周震藻冯源济李立邓钟麟范廷魁胡简敬伊辟党以让吴贞度王泽𢎞王益朋田逢吉梁鋐邱象升项景襄秦松龄韩雄𦙍顺治十五年戊戌科孙承恩孙一致吴国对马晋允杨正中王遵训吴珂鸣富鸿业郭谏王吉人俞之琰王封濚王于玉陈廷敬沈振嗣萧惟豫彭之鳯王曰高谭篆田麟殷观光邹度珙王飏吕显祖王钟灵陆懋廷徐臻熊赐履熊赐玙李天馥项嘉张贞生崔蔚林吴本植陈敬顺治十六年己亥科徐元文华亦祥叶方蔼朱训诰陈景仁钟朗周训成李为霖周灿金国用郑日奎马大士曹鼎望周渔王朂刘如汉蒋绘李平陈元陈志纪翟世琪罗继谟赵济美许炜郑端管恺苏宣化王追骐杨维乔郑为光杨大鲲刘雯旷朱之佐朱锦戈英唐寅清刘元勲詹养沉翟延初卢干元蒋𢎞道寗尔讲赵之苻周之麟顺治十八年辛丑科马世俊李仙根吴光叶映榴郑之谌申涵昐张玉书朱世熙刘芳喆郑开极田喜王豫嘉徐诰武康熙三年甲辰科严我斯李元振秦𢎞严曾榘吴元龙汪肇衍诸定逺杨钟岳黄彦博胡士着熊一潇吴逺程文彜劳之辨陈论车万育李棠卫既齐康熙六年丁未科缪彤张玉裁董讷夏沅张英史鹤龄卢琦谢兆昌刘泽溥唐朝彜丁蕙潘翘生杨仙枝储振王曰温康熙九年庚戌科蔡启僔孙在丰徐干学李光地耿愿鲁陈瑄李录予王寛王掞黄斐孟亮揆陈梦雷赵文煚高璜王维珍许孙荃祖文模李阜朱典李振裕吴本立刘恒祥张鹏翮孔兴釪徳格勒牛钮李玠博济李梦庚沈独立康熙十二年癸丑科韩菼王鸿绪徐秉义顾黄士埙陆祚藩蒋仲达宫梦仁蒋伊丁廷楗颜光猷谢于道顾祖荣周昌马鸣銮徐倬韩竹罗秉伦缪锦宣沈印城王允琳李基和徐潮汪鹤孙董誾徐元梦韩士修田成玉王鼎冕王尹方曾寅李柟龚章张志栋唐四表康熙十五年丙辰科彭定求胡㑹恩翁叔元魏希徴沈三曾沈涵顾藻彭㑹淇熊赐瓒沈旭初李应廌杨瑄高聨高裔冯云骕许承宣潘沐李涛张榕端陈钖嘏王化鹤史珥费之逵杨作桢王瑞郑际泰阎世䋲卞永宁徐必遴沈一揆杨尔淑高琯李云龙方韩王吉相康熙十八年己未科归允肃孙卓茆荐馨吴震方张廷瓒秦宗㳺田需陈㨗赵执信曹鑑伦马教思刘果实沈朝初杨大鹤陆祖修方伸陆舆李孚青畲艶雪王沛思丁玮庄延裕汪晋徴王承祐宋敏求潘应宾顾镡梁弓陈紫芝张克嶷张光豸卢熙任璇赵作舟杨雍康熙十八年己未博学宏词科彭孙遹倪灿张烈汪霦乔莱王顼龄李因笃秦松龄周清原陈维崧徐嘉炎陆葇冯朂钱中谐汪楫袁佑朱彜尊汤斌汪琬邱象随李来泰潘耒沈珩施闰章米汉雯黄与坚李铠徐釚沈筠周庆曾尤侗范必英崔如岳张鸿烈方象瑛李澄中吴元龙龎垲毛竒龄钱金甫吴任臣陈鸿绩曹宜溥毛升芳曹禾黎骞高咏龙燮邵逺平严绳孙康熙二十一年壬戌科蔡升元吴涵彭宁求史䕫王九龄吴一蜚王喆生孙岳颁吴晟张禹玉沈恺曾许汝霖余泰来周金然尤珍刘国黼张廷枢阮尔询朱珊金徳嘉吴苑周蒲璧曾炳路元升潘麒生袁拱李复泌王思轼胡作梅鲁徳升武维宁许嗣隆王绅姚文光黄轩康熙二十四年乙丑科陆肯堂陈元龙黄梦麟张希良寗世簪许承家沈辰垣仇兆鳌宋大业李殿邦徐元正汪灏谢陈常宋衡高曜冯瑞汪薇许贺来郑崑瑛陈迁鹤李懋吴之瑜魏男俞长城安篔樊泽达王之枢吴垣鲁瑗宋如辰李朝鼎邓咸齐刘坤梅之珩张明先刘涵刘伟孙勷康熙二十七年戊辰科沈廷文查嗣韩张豫章范光阳查昇吴世焘沈宗敬汤右曾姚士藟刘灏张尚瑗王懿张复史伸彭殿元郝士钧李本涵孙致弥陈綍梁佩兰凌绍雯窦克勤陈大章彭始抟施震铨李斯义颜光斆邹士璁林文英叶渟郑梁潘宗洛宋朝楠王翰徐日暄范光宗高人龙康熙三十年辛未科戴有祺吴昺黄叔琳杨中讷张昺姚𢎞绪陈汝咸张瑗姜遴惠周惕王奕清狄亿潘从律张孝时胡润戴绂金潮江球杨名时王传冉觐祖王者臣李燕生阎钖爵阿金张夀峝姜承张曾庆毛李象元胡麟徴张翔鳯喀尔喀文志鲸刘琰何龙文康熙三十三年甲戌科胡任舆顾图河顾悦履汪倓汪漋李暄亨裴之仙龚铎王桢熊苇陈成永陈璋张逸少周道新陈豫朋丛澍张大有袁钟麟黄龙眉杨颙陈恂阿钖台岳度朱辉珏陈允恭傅森张徳桂拉都立黄中理周起渭吴隆元五哥海寳满寳陈守创管灏赵尔孙吴甫生高其倬朱轼法海殷元福康熙三十六年丁丑科李蟠严虞惇姜宸英汪士鋐徐树本车鼎晋陈壮履王诰桑额李鳯翥周彜陈至言余正徤查赉许琳赵宸黼朱启昆吴宗丰张元臣吴文炎阿尔赛孔尚先李林甄昭蔡珽李周望常格铁范金郭于藩李甡麟李绍周阿进泰福敏欧阳齐康熙三十九年庚辰科汪绎季愈王露张成遇徐昂𤼵严宗溥董麒许谷高舆李楷王开泰查嗣瑮杨尤竒蔡彬励廷仪梁棠廕李梦昺文岱李棅史贻直方辰介孝瑹韩遇春王允猷董新䇿董玘阎愉王士仪晁子管周士佃魏方泰瓦尔逹韩孝基刘师恕盛度陈鹗荐李薛逢泰张廷玉王景曾郭把张象蒲高其伟年羮尧陈若沂戴寛康熙四十二年癸未科王式丹赵晋钱名世汪灏查慎行何焯蒋廷钖吴廷桢陈邦彦薄有徳汪文烱陈世倌吴瞻淇汪份潘体震廖赓谟陆秉鑑涂天相万经高徐基朱书林祖望俞梅宋至章藻功伊泰杨绪刘巖王迈马如为西库王居建刘圻吴琏赵徴介谢履忠柯乔年耿古徳刘祖任赵泰临王士钥董泰杨万程李天祥蒋肇阿进泰吴相李士祯李堂郑为龙才住万民钦康熙四十五年丙戌科王云锦吕葆中贾国维俞兆晟吴士玉彭廷训乔崇烈蔡学洙邹奕鳯林之濬顾秉直赵士英沈翼机俞长䇿吴闗杰戴思讷嵇曾筠熊本杨开沅宫鸿歴庄令舆查嗣庭索泰郑任钥王謩汤之旭卫昌绩贾兆鳯陈均刘青藜彭维新钱荣世李钟峩马豫诸起新张懋能王思训李掌圆史尚节潘楷李日更杭宜禄常生韩鳯声洪晨孚王珻蒋纲夀致润谢王宠尚彤庭徐能容周俊杨标康熙四十八年己丑科赵熊诏戴名世缪沅朱元英储在文陈随贞徐斌戚麟祥阿克敦须洲张起麟李绂朱一鳯惠士竒路仍起徐用钖李中秦道然孙时宜方觐蔡世逺陈似源唐绍祖朱青选邹汝模蒋涟于广阎圻吕谦恒汪倬宋筠黎致逺张照顾五达马益李同声卢轩陆绍琦张玢谢履厚刘大毂何世璂王时宪徐士鹭曹如琯崔灿程翄邱尚志李应绶范令誉曾谨詹铨吉张作舟濮起熊严思位陶成黄越黄音王成烈周鳯来高维新朱纶陈㑹张大受曹抡彬邓葵友车松康熙五十一年壬辰科王世琛沈树本徐葆光卜俊民曹鸣李钟侨陶贞一刘于义潘允敏王图炳鄂尔竒杨士徽何国宗秦靖然田嘉谷徐云瑞冯汝轼许镇俞鸿图杜诏鲍开孟班杨祖楫何应鳌林昻顾嗣立王㴻狄贻孙徐把易简漆绍文周天祜程梦星薄海春山秦休周金简王时鸿乔时适董宏周彬郭孙顺钱廷献杨湝沈世屏夏慎枢陈王谟舒大成名昌胡煦李如璐徐依张淳汤大辂莫与及白子云鲁立王梦旭林景㧞王遵扆谢济世郑之侨张旭刘蛟孙诏郑其储潘祥王畮戈懋伦康熙五十二年癸巳科王敬铭任兰枝魏廷珍杨䋲武刘自㓗孙见龙许王猷万承苍吴襄徐骏蔡嵩陈治滋景考祥冯暠刘嵩龄王奕仁蒋洽秀李元正乔学尹刘泌庄楷蒋继轼王希曾唐建中屠洵曹鑑临厉煌张缙世禄姚三辰梅廷对潘述祖张珍孙嘉淦陈春英何人龙陈世侃史在甲吴孝登朱曙荪陈法向日贞苏彤绍张汉朱天保徐流谦文大漳庄论贾甡张元怀巩建丰臧尔心王国栋吴翀胡安王运元康熙五十四年乙未科徐陶璋缪曰藻傅王露李文鋭张应造吴应棻任中柱汪受祺蔡衍诰陈仪李锦李克敬梅㲄成胡彦颕怀渊中陈邦直杨超曾曹友夏汤倓李鳯岐张鸣钧杨克茂朱璋张鳞甲赵城成文凌如焕侯度李天宠裘琏江济杨鳯冈栗尔璋徳龄闗敶窦启瑛宋怀金沈竹萨纶钖吴传觐蒋林陈世仁冀栋徐学柄高荀侨潘淳徳新康熙五十七年戊戌科汪应铨张廷璐沈钖辂金以成潘翰查祥陈万䇿李志沆崔纪叶长杨董俊张梦徴徐本习嶲吴家骐顾仔曹源郊许均伊尔敦邹升恒宋照萧宸㨗曾元迈沈承烈徐大枚顾祖镇刘丕谟杨尔徳黄鸿中张炜杜藻夏开衡吴涛杨椿李天龙沈嘉麟李兰郑江王瓒康忱胡瀛严文在徐聚伦刘运鲋张灿李士元郑任际虞思强蔡曰逢卿悦王梦尧李洵李根云严瑞龙解震泰雷天铎刘灿康熙六十年辛丑科邓钟岳吴文焕程元章王兰生黄之隽俞鸿馨姚世荣邵基姜邵湘鲁曾煜姚之骃靖道谟邵泰杨廷选邹世楠李鍼王歛福钱陈羣沈起元蒋恭棐励宗万留保谢道承俞元祺夏力恕恩夀吴端升姜任修梁机储大文吴启昆李光墺冯咏杨梦琰吴栻冯谦崔乃镛唐继祖宋在诗杨魁甲司马颢文张符骧夏立中侯来旌王克宏赵笏陆奎勲王溥杨缵绪程仁圻王士俊乔世臣何朗黄秀屠用谦李梅宾王恕闗上进黄焕彰曹涵万䋲祜董思恭李开叶晏斯盛李先枝雍正元年癸卯科于振戴瀚杨炳张廷珩沈淑刘吴龙戴永椿徐以升严民法焦祈年张江周学健张廷瑑昌龄李徴临沈荣仁李端尹继善李徽黄元铎邹光涛缪曰芑吴王坦何玉梁胡蛟龄马金门许焞沈文豪沈懋华薄履青倪师孟颜希圣胡香山黄祐陶正中嵩夀陶士偰范咸王乔林刘敬舆保良陈齐实卢生薫王又檏席钊陈𢎞谋李淮王歩青喀尔钦张仕遇张考高山吴大受俞来求李桐杨胪赐万承岑顾海张若涵牧可登雍正二年甲辰科陈惪华王安国汪徳容汪由敦徐焕然赵大鲸于枋范灿吴应枚张泰基程恂诸锦蒋振鹭王峻潘思榘金相吴龙应陈浩周长𤼵陈璟谢朋庚王泰甡周廷燮开泰李重华朱陵李清植吴延熙赵晃周吉士程光鉅顾贽严源焘杨士鑑吴兆雯朱良裘刘统勲恒徳王廷琬徐天麒舒眀张圣训熊晖吉雍正五年丁未科彭启丰邓启元马宏琦邹一桂于辰庄柱钱本诚王丕烈刘复周祖荣余栋张鹏翀张灏李实蕡林璁王云铭金相原衷戴王承尧缪焕李学裕刘东宁李直刘青芝陈师俭许琰富魁世臣王植周绍龙周龙官杨嗣璟王兴吾包祚永郭石渠陈其嵩隋人鹏常保住吕炽张干元雍正八年庚戌科周沈昌宇梁诗正顾成天胡宗绪蒋溥吴华孙钟衡倪国琏孙人龙周范莲陶正靖王文璇沈慰祖杨廷栋林蒲封鹿迈祖毛之玉商盘徐景曾裘肇煦鄂敏吴璋陈亮世吴士珣孙灏朱鳯英柏谦佟保徐以烜王宗灿嵇璜陈其凝林令旭李敏第刘元燮曹一士任应烈程盛修吴履泰陈中严树基张先跻高璇敷文卢秉纯阮学浩严璲韩彦曾许希孔薛馧杨秀额尔登额孙倪城李贤经裘思録色通额王廷鸿雍正十一年癸丑科陈倓田志勤沈文镐张若霭任启运张映辰吴祖修张湄鄂容安雷鋐朱桓朱泮功鄂伦周正思储晋观陈大受董邦达姚孔鋠张为仪阮学濬范从律张瑗陆嘉颕汪师韩徐梁栋夏廷芝吴学瀚许集肇敏沈景澜朱续晫张映斗时钧辙王钖璋曾丰杨二酉陈仁王检梁文山焦以敬程钟彦双庆赖翰颙罗源汉王文充李修卿查钖韩冯元钦李天秀刘孔昭刘学祖邱玖华唐进贤张宗説介福沈齐礼赫成峩吴士功王芥园杜谧刘元炳胡定张兰清于开泰杨琨傅为詝饶鸣镐辛昌五聂位中陈中荣王以昌宋楠赵瓒干隆元年丙辰科金徳瑛黄孙懋秦蕙田蔡新曹秀先㳺得宜赵青藜甄何达善史圜方简张大宗孙畧李为栋徐铎金门诏万年茂季芳馨张麟钖张尹周资陈张孝挰顾之麟壮徳王见川闻棠王秉和杨黼时郝世正史积琦李清芳苏襄云彭树葵潘乙震邓时敏兴泰罗世芳胡中藻邵铎仲永檀朱璂蒋拭之全祖望李师中鹤年双顶龚渤张若潭钟音胡杰吴乔龄吴泰江汉旷敏本叶一栋郭擢李兆钰熊郢宣王育柟黄璋周应宿洪汝勣郑毓善侯陈龄赵允涵陆仪刘起振干隆元年丙辰博学宏词科刘纶潘安礼诸锦于振杭世骏杨度汪陈兆崙刘玉麟沈廷芳夏之蓉汪士锽陈士璠齐召南周长𤼵程恂干隆二年丁巳科于敏中林枝春任端书孙宗溥何其睿宋邦绥观保张若需冯秉仁黄明懿钱琦周玉章王㑹汾吴绂郭肇鐄冯祁龚学海程廷栋黄宫徳保陆树本李龙官沈云蜚刘烱丁一焘胡师孟周礼帅家相张九镒卢宪观王士瀚白瀛周煌路斯道刘慥李质颕苏霖润刘天位欧堪善高继光谢廷瑜纳国栋牛琳杜鹤翺辛有光廖鸿章蒋祖培郑肇奎林维雍张日誉陈世烈王寯周连登诺敏张元龙莫世忠李时勉蒋允焄朱若炳孙维彭遵泗徳成格干隆二年丁巳博学宏词科万松龄朱荃洪世泽张汉干隆四年己未科庄有恭涂逢震秦勇均陆秩官献瑶袁枚陈大㫻裘曰修沈徳潜蒋麟昌杨开鼎孙拱极储麟趾程景伊徐景熹曹经梁启心鞠逊行姚廷祐徐垣金文淳轩辕诰喻炜唐炳蔡扬宗林兴济徐文煜陶镛王觉莲叶酉冯成修钮汝麒管一清洪科㨗缪敦仁王锦邱柱王化南邵其徳卜宁一朱橒王居正吴嗣富陈中龙詹肯构曾尚增陈士琰何畴伊贵绶郑志鲸刘斯和出科聨周焘兴国黄澍纶伊兴阿徐孝常赵徳昌杨培孙景烈罗愔廪格傅隆阿程巖周人麒陈汝睿干隆七年壬戌科金甡杨述曾汤大绅张进张泰开潘伟钟鳯翔蔡云从邵齐焘姚范刘炳李清时查库兰窦光鼐孙廷槐朱佩莲丁居信庄有信郑虎文徳保蔡时田凌镐李应熙朱盛江徐玮经闻王铤朱履端杜若掘顾汝修盛格戈岱郑有则刘钖龄吴鹏南罗暹春阎循琦周世紫奉寛田沇惠元士金洪蒋辰祥丛中芷胡泽潢周孔从王康佐王世仕李金台廖方莲何绍东劳通陈桂洲黄遇隆熊元龙王太岳熊为霖干隆十年乙丑科钱维城庄存与王际华章恺沈志祖欧阳正焕薛芝蒋元益李因培史贻谟徐开厚张甄陶张若澄徐光文赵秉忠秦鐄李友棠励守谦国柱王协和宋弼刘元熙毛辉祖顾㶌杨演时钱士云温敏蔡溎杨永谟许菼张绍渠谢溶生朱若东积善邵齐烈杨瑝汤蕚聨单铎黄叔显孙汉王楷冀文锦梁济瀍冯秉彜李英温如玉梦麟何徳新杨士鉊杨维震逹麟图张馨范泰恒舒禄补选庶吉士王崇简岳映斗魏天赏陈梦球俞陈琛帅念祖改授馆职张允钦王士正杜镇励杜讷高士竒王原祁魏学诚赵申季陈聂恒钱以垲赵殿最陆宗楷夏之芳黄岳牧姜颖新康五瑞方苞陈厚耀王懋竑陈学海僧格勒廖必琦词林典故卷八