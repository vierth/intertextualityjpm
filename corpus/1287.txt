史纂通要提要钦定四库全书史部十五十七史纂古今通要史评类提要等谨案十七史纂古今通要十七巻元胡一桂撰一桂有易夲义附録纂疏已着録是书自三皇以迄五代裒集史事附以论断前有大徳壬寅自序并地理世系等十三图钱曽读书敏求记曰宋以来论史家汗牛充栋率多龎杂可议以其不讨论之过也此书议论颇精允絶非宋儒隅见者可比一览令人于古今兴亡理治了然胷次朱子称稽古録其言如桑麻菽粟小儿六经了好令读去予于此亦云其推许是书甚至至议其当从资治通鑑帝魏不当从朱子纲目帝蜀则又以久经论定之事务持异议以骇聴不足为一桂病也熊禾勿轩集有胡庭芳史纂通要前序即为此书而作庭芳一桂字也其称史纂通要省文耳此本不载禾序殆偶佚欤干隆四十六年十月恭校上总纂官纪昀陆钖熊孙士毅总校官陆费墀史纂通要卷一钦定四库全书史纂通要巻一元胡一桂撰三皇总论三皇之号昉于周礼外史掌三皇五帝之书而不指其名其次则见于秦博士有天皇地皇人皇之议秦去古未逺意三皇之称此或庶几焉汉孔安国书序乃始以伏羲神农黄帝为三皇少昊颛顼髙辛尧舜为五帝不知果何所本盖孔子于家语自伏羲以下皆称曰帝易大𫝊春秋内外𫝊有黄帝炎帝之称吕氏月令虽不可为据然有曰帝太昊帝炎帝帝黄帝亦足以表先秦未尝以伏羲神农黄帝为三皇也至宋五峯胡氏直断以孔子易大𫝊以伏羲神农黄帝尧舜为五帝不信𫝊而信经其论始定然三皇之号不可泯也则亦以天皇地皇人皇言之但此三者夲无所稽意混茫初开先有天而后有地既有天地则气化而人生焉皇极经世书以元经会所谓天开于子地辟于丑人生于寅至寅始为开物之初意三皇之号由此而称而所谓三坟者亦必因文籍既生之后述上古之事而有是书大抵鸿荒阔逺不可得而详矣况夫子于书首唐虞于易首伏羲伏羲以前皆未尝道阙之可也胡氏曰鸿荒之时亦犹日之夜月之晦时之冬焉生消升降终而复始于穆天命不已而成四时之造化于皇羣圣体是以为三纲之礼乐事本乎道道藏于事天生人人成天三皇尸其体五帝妙其用禹汤文武成其功孔子孟轲𫝊其学轲之死虽未有得其𫝊者惟皇上帝降衷于下民若有恒性何莫由斯道也五帝总论天地肇判邃古遐邈厥详曷闻孔子定书断自唐虞他经则自周礼外惟易系辞𫝊称古者包羲氏王天下包羲氏没神农氏作神农氏没黄帝尧舜氏作如斯而已家语记孔子答宰我问五帝徳答季康子问五帝及春秋内外𫝊于黄帝尧舜间又有少昊颛顼帝喾焉大戴礼亦有五帝徳篇又帝世皆叙自黄帝次颛顼髙辛尧舜与宰我所问合司马氏史记纪五帝又与大戴礼宰我所问合意其本此二书也然皆缺而未偹善乎胡氏之论曰皇者初冐天下者也帝者主宰天下者也自燧人而上即三皇之世也包羲神农黄帝尧舜是五君者有先天地开辟之仁后天地制作之义民到于今受其赐故孔子称之黄帝之后少吴颛顼髙辛虽尝帝天下孔子所以越而遗之必称尧舜者以三君居位仅可持其世而己未尝有制作贻万世故也则五帝之名实定矣今愚本之易参之胡氏以定五帝之世亦庶几仲尼之意云耳伏羲帝太昊伏羲氏成纪人也以木徳继天而王都宛丘生而神明徳合天地其王天下也河出图洛出书则而画之始作八卦以通神明之徳以类万物之情因而重之为六十有四又幽赞于神明而生蓍参天两地而倚数观变于隂阳而立卦教民决嫌疑定犹豫使不迷于吉凶悔吝之涂盖非特为万世文字之祖实开物成务之学也造化之秘泄于此圣道之统亦始于此矣又因龙图之瑞以龙纪官故为龙师而龙名教民佃渔以罔罟为器教民㛰姻以俪皮为礼又教民豢飬六畜以充庖厨且以为牺牲享神祗故号伏羲氏亦号包羲氏焉神农炎帝神农氏火徳王都曲阜有火瑞以火纪故为火师而火名斵木为耜揉木为耒以教天下之耕日中为市致天下之民聚天下之货交易而退各得其所此后世农商所由起而斯民生飬之具畧偹矣又尝百草以有医药而济其疾疢作五絃之琴以咏丰年之歌帝崩号曰神农氏焉黄帝黄帝有熊氏姓公孙有熊国君少典之子都轩辕之丘以土徳王帝生而神灵弱而能言幼而狥齐长而敦敏成而聪明于时神农氏世衰炎帝侵陵诸侯蚩尤肆为强暴轩辕修徳治兵三战而后胜炎帝于坂泉杀蚩尤于涿鹿诸侯归之推轩辕代神农为天子是为黄帝帝披山通道未尝宁居东至于海西至于崆峒南至于江北逐薫鬻合符釡山邑于涿鹿之阿迁徙无常以兵师为营卫有云瑞故其纪官也为云师而云名举风后力牧常先大鸿以当辅佐命大挠作甲子容成造厯𨽻首理算数伶伦造律吕㬰区占星气容成兼而总之六术之中律厯为要厯以斗柄建寅春正月为歳首律以黄钟之宫声发于自然为十二律之夲度量衡之所由出三者合律然后措之天下田可分禄可均礼可制乐可作故律也者万事根夲也又建左右史官以纪言动苍颉沮诵实当其任始作鸟迹篆谓之曰字帝又上观天文大明时令乃周行天下以观地理画野分州立步制畒以防不足使八家为井井开四道而分八宅凿井于中以均生产塞欺陵弭闘讼又济以舟楫导以服牛乘马门柝杵臼弧矢宫室棺椁书契罔不毕备夫然后制轩冕别章服使知贵贱有等上下有序各安其分焉其通变而使不倦神化而使民宜垂衣裳而天下治者如此至和氤氲羣生安乐鳯凰巢阿阁麒麟游于郊盛矣哉五帝之世也帝四妃二十五子得姓者十有四人为十二姓生人以来得姓之始实由于此自今观之伏羲神农二圣人去洪荒之世未逺也其风犹为朴畧至黄帝之世实为文明之渐故昔之穴居野处者今始有宫室昔之汚樽抔饮者今始有什器昔之结绳而治者今始有书契文字昔之皮革蔽体者今始有冠冕章服其诸制器利用难以枚举骎骎乎非复前日朴野之俗矣胡氏曰是谓徳配天地道之至也制度之经也徳泽流天下至于今人䝉其惠虽死犹生也后世乃𫝊帝得僊术骑龙升天者真妖妄矣㫖哉言乎少皥少皥金天氏姬姓黄帝次子以金徳王故号金天氏能修太皥之法象日月之明故又号曰少皥氏都曲阜少皥之立也鳯鸟适至故纪于鸟为鸟师而鸟名又以鳯知天时立鳯鸟氏为厯正少皥氏衰九黎乱徳天下之人相惧以神相惑以怪家为巫史民渎于祀灾祸荐至胡氏曰邪説之为人害也乆矣以五帝之时九黎犹乱风教矧汉以来圣学絶灭世衰一世在上之人茍且侥倖功成而气盈利得而志怠崇尚势力而不知仁义者乎故释氏巫祝得以其説诳惑斯民为之荐死求生祈福免祸天下靡然从之在上者恬然不复知礼制刑赏之本在下者安然不复知正身修行之实鬼教浮虚之言徧天下风俗既移孰能不外饰事君之礼内懐背上之心志在伏节死义以三纲为己任临事不茍免乎颛顼颛顼髙阳氏姬姓黄帝之孙昌意之子以水徳王都帝丘颛顼以来官师不能逺纪乃纪于近为民师而命以民事帝渊静而有谋疏通而知逺养材以任地履时以象天依鬼神以制义治气以教化洁诚以祭祀北至幽陵南至交趾西至流沙东至蟠木动静之物小大之神日月所照莫不砥属盖自少皥之衰神民杂揉帝命南正重司天以属神北正黎司地以属民絶地天通使无相侵渎革九黎之乱神人不杂万物有序民安其生焉帝喾帝喾髙辛氏姬姓黄帝曾孙𤣥嚣之孙蟜极之子以木徳王都亳生而神异自言其名聪以知逺明以察微顺天之义知民之急仁而威惠而信修身而天下服取地之财而节用之抚教万民而利诲之厯日月而迎送之明鬼神而敬事之其色郁郁其徳嶷嶷其动也时其服也士执中而徧天下日月所照风雨所至莫不服从帝四妃元妃有邰氏女曰姜嫄与帝禋祀上帝而生稷陈锋氏女曰庆都有赤龙之祥孕十四月而生尧于丹陵有娀氏女曰简狄祈于髙禖有飞燕之祥而生契娵訾氏女曰常仪生子贽帝崩贽袭位未乆而殂尧有圣徳初封于陶后封于唐即位是为帝尧胡氏曰天地之间有气化有形化人之生虽以形相禅固天地之精也姜嫄克禋克祀以弗无子志之所至气亦至焉气之所至精亦至焉故若履天帝之武而敏歆其祀于是有子不可谓怪而诸儒不悟惑可知也至于䜟纬之书谓庆都惑赤龙之精而生尧简狄吞𤣥鸟之卵而生契则诬矣何者人也乃与繁气交而生子则无是理矣是以载其事而削其词焉西汉薄太后有苍龙据腹之祥而生文帝若非史氏记之详明则后世必谓薄与龙交而生子矣是故儒者莫要于穷理理明然后物格而知至知至然后意诚而心不乱帝尧夫子定书断自唐虞以下迄于周于是论二帝三王之治者始有所根据帝尧陶唐氏帝喾子姓伊祈以火徳都平阳书称其徳曰钦明文思安安者帝之心法也曰允恭克让者帝之身法也钦存于中恭见于外敬为圣学始终之要也不但是也克明俊徳以亲九族则身修而家齐矣九族既睦平章百姓则家齐而国治矣百姓昭明协和万邦则国治而天下平矣圣经明徳二字实自尧发之大学八条亦始于此又不但是也中者天下之大夲事事物物莫不有一中道举天下以与人大事也而授受之际不过曰允执厥中而已圣经中之为义亦自尧发之中庸九经亦始于此然则开千万世圣学之源者尧之功顾不鉅乎仲尼祖述尧舜韩子所谓尧以是道𫝊之舜禹汤文武周公孔子者即此是也道散于三极之间所望于圣人者裁成天地之道以立人极云耳洪荒之世气浮而为天者不过茫茫一太虚耳固未有度数之分黄帝颛顼虽云造厯盖未详也至帝始命羲和分掌天地四时于是推步之法愈宻日月星辰之丽于天者始则而象之歳分为四时又分为十二月又分为三百六十日因其气盈朔虚又为置闰以应周天之度于是天道可得而成矣质凝为地者亦不过茫茫一块土耳固未有疆理之别也黄帝虽曰分州画埜亦未详也至帝始咨四岳举其能治水者以拯斯民垫溺一朝之命鲧不能治而禹继之其施功之最难者莫如冀壶口龙门等处此盖混沌初分水未有洩积之歳乆冲决奔放愈甚则懐㐮之害愈烈禹因其势䟽凿而顺导之若其次第则先青兖徐扬之下流而荆豫梁雍以次底绩弼成五服自甸侯至绥而封建之制以立咸则三壤自畎浍至川而井田之法以成于是地道可得而平矣自羲农黄帝开物成务之后又适当一元文明之会风气骎开剏制立法维其时也典中所载若时若采二节尤有可得而论者若时登庸此盖欲举而受之以登庸之大任也畴咨之举不以属之他人而以属嗣子丹朱盖可见矣若采虽非若时之比书曰亮采曰载采采盖亦着于其事而有光华者也孔子曰巍巍乎其有成功焕乎其有文章其此之谓矣畴咨之举独以属之共工必其人之有剏法立制之能也此二职者一居道揆以论建于上一居法守以奉行于下二职举而天下之能事毕矣然天下之治得人固难知人尤难一曰嚚讼一曰象恭帝之见则明矣而卒无以当其选者直至七十载逊位之时始得其人曰虞舜舜又荐禹得益稷臯陶诸人以佐之考其事大抵皆在舜厯试之后摄政之时八元八凯之举四凶四罪之去与夫治水征苖又其事之最着者也五典敦五礼庸五服章五刑用法度礼乐彰彰然着明如日月行天亘古常见此又立人之道以叅賛天地化育之所不及者盖万世之功也舜既即位封尧后于唐而为虞賔帝舜帝舜有虞氏姓姚黄帝之后自昌意至舜七世受尧禅以火徳王都莆坂瞽子父顽母嚚象傲常欲杀舜舜克谐以孝烝烝乂不格姦耕于厯山厯山皆让畔渔于雷泽雷泽皆让居陶于河濵河濵器不苦窳二十以孝闻三十尧欲巽位于四岳四岳辞衆咸荐舜荛曰我其试哉女于时观厥刑于二女舜内行弥谨釐降二女于妫汭瞽亦允若尧将使嗣位厯试诸艰命之司徒而五典以从命之百揆而百事以序命之四岳而四门穆穆纳之大麓而烈风雷雨弗迷孟子所谓使之主事而事治主祭而神享者是也既厯三载尧以舜之言皆可底绩遂命舜陟帝位舜让不获乃摄行天子事首察玑衡以齐七政厯象授时所当先也类上帝禋六宗望山川徧羣神摄位致告所当谨也五载一巡守羣后四朝上下之情所当交通无间也仁以恤五刑之用义以断四罪之诛而天下咸服矣荐禹司空往平水土又举益稷以为之辅水土既平禽兽之害人者息人得平土而居之矣其疆理天下又有可言者禹之治水既已别为九州舜复析之为十二者盖以冀之东北为幽西北为并青之正北为营盖自古北狄为中国患此三州正系捍御要害之地于此可见古人经制天下之大畧矣二十八载之间真所谓巍巍乎其有成功也尧崩三年䘮毕而后践天子之位南面而治端拱无为责成于九官四岳十二牧二十二人命禹宅百揆以统之帝不过执其黜陟之权考其成功而已天下之广万事之衆初不以身亲之也五十年间有天下而已若不与岂非其得为君之道若是乎居摄以前犹任臣道之劳即位以后可见君道之逸迨夫耄期之后禹摄位之时虽有征苖之事而班师舞羽己为之来格盖至于此徳洽民心而有司不犯恩被动植至海隅苍生盛矣哉太和之极也禹摄位十有七年舜崩三年丧毕而后践天子位封舜后于虞而作賔焉盖尝观尧舜禹三圣授受尧之命舜曰允执厥中舜之命禹复益以三言者盖以中之为道汨于人心之危者易陷隠于道心之微者难明故必察之以精而不杂守之以一而不离则危者安微者着自无过不及之差信能执乎此中则天下之大以之𫝊贤者此中也以之𫝊子者亦此中也推之而为汤武之放伐亦不外乎此中也此舜所以别白人心道心之危微而且诲之以精一用工之要者其虑至深逺矣吁精者明也即尧之所谓明徳一者诚也即尧之所谓钦敬此十六字之𫝊为万世心学之要曽谓圣圣相授徒恃势位之尊土宇之广云乎哉胡氏曰愚读五帝书而后知圣人泽及斯民之逺也后世有立功于一时兴利于一邦者人犹追思而祀之是数圣人者有功于天下万世曾不得推苗裔立宗子建庙庭春秋四时飨天下之报也有天下者端拱九重之内治其国家上之天文下之地理中之人伦衣食之原器用之利法度之章礼乐之则谁推明制作之也而忘之乎佛教之兴驾一偏空説失事理之正而其神像乃得蟠据中华名山巍嶪相望又听其雕梁画栋羣沦灭三纲之人而豢养之此何道也其不耕不植侵渔民利耗蠧民财乃细事耳为政者恬不以为虑可悲之甚矣史纂通要卷一史纂通要卷二钦定四库全书史纂通要卷二元胡一桂撰夏夏禹姓姒黄帝𤣥孙祖颛顼父鲧受舜禅以金徳王都安邑国号夏仍唐虞以建寅之月为歳首初尧时洪水滔天下民昬垫试鲧治水九载绩用弗成舜摄位殛鲧羽山命禹嗣父职举益稷为之佐禹以司空治水益作虞掌草木鸟兽弃后稷教民播种禹劳心焦思八年于外三过其门而不入娶于涂山辛壬祭甲启哌哌而泣禹弗子惟荒度土功陆行乘车水行乘船泥行乘橇山行乘檋首自帝都次兖次青次徐次扬次荆豫梁雍同九州宅四隩旅九山涤九川陂九泽方其随山刋木也则暨益奏庶鲜食及其决九川距四海濬畎浍距川也则暨稷播奏庶艰食于是别九州之分野差土田之髙下定贡赋之式度立封建井田之经界尽一时经制生养斯民之道矣于是贡金九牧以铸九鼎载所立九州之制度以垂万世昔箕子有言曰鲧堙洪水汩陈其五行帝乃震怒不畀洪范九畴彞伦攸斁鲧则殛死禹乃嗣兴天乃钖禹洪范九畴彞伦攸叙夫以水土既平则九功修和九畴钖彞伦叙天人之所闗系有如此者舜既受禅命禹宅百揆禹首进克艰惠廸之谟安止几康之告至于傲慢好游之戒凛凛乎为舜陈之真有忧治世而危明主之意勤于邦俭于家舜之称禹者不过切实之言予何言予思日孜孜禹之自述者初无过髙之论然而不徒从事于议论之间而必有事功之实盖可见矣舜老禅禹位曰天之厯数在汝躬汝终陟元后且致意于人心道心精一执中之𫝊禹拜稽首固辞帝曰毋惟汝谐乃受命摄行天子之事如舜之初舜崩三年䘮毕禹遂即天子位任臯陶伯益以国政县钟鼓磬铎鼗以待四方之士建旌旗斿旐以别尊卑等级兴学校以重明伦之教泣罪人而痛百姓之异心絶㫖酒而知后世以亡国㑹涂山而戮防风氏之后至今观其纪纲典则闗石和钧王府则有之歌禹之功厚徳茂立极埀统为万世凖者至详且备矣后世覩河洛者思禹功见舞大夏者称禹徳盛矣哉不可㤀也末年东廵守至㑹稽而崩盖尝论之禹之𫝊于舜者心法授受一中而已天乃钖禹洪范九畴而皇极居五以一御八居中制外亦一中而已而吾夫子称禹乃曰菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣何哉盖中道之传心法也吾夫子之论又指其孝心纯至者言之也禹伤父以治水殛死故直以此自任卒之建立伟绩克盖前愆至于禘喾而郊鲧禹之心从可识矣故于宗庙则致其孝于祭服则致其美沟洫则尽其力宁饮食之菲衣服之恶宫室之卑皆不敢暇顾者其心诚不忍一日安于天子之常奉故也夫岂矫情饰伪干誉沽名者之所为哉味吾夫子无间然之言其深有以识禹之心者乎吁孝也者天之经也地之义也民之行也中心仁爱诚敬之至也尧舜之道亦孝悌而已一孝立而万善从之其于立功也乎何有禹崩启遂继世以有天下后世不𫝊贤而𫝊子实自此始王启即位有扈氏威侮五行怠弃三正启召六卿躬行天罚大战于甘㓕之有甘誓之书享诸侯于钓台天下咸朝夏后窃尝疑王启嗣位之初何为遽有有扈氏之变也太史公谓启征有扈不服唐孔氏谓尧舜受禅启独继父以是不服今观甘誓声罪之辞不过曰威侮五行怠弃三正而已其不奉正朔之意可见也吁𫝊子之事固非出于禹之本心也天与之人与之启不能以逃其责矣然天下之事才出于创见非耳目所常习者不能不起人疑叛之心至重烦王师大战而后㓕之舜禹嗣位宁有是乎夫子定书而存此篇固见启之奋发有为且着有扈氏不臣之罪而帝王升降之几世变之一㑹从可识矣启崩太康立以逸豫㓕厥徳黎民咸贰乃盘游无度畋于洛表十旬弗反有穷后羿距于河而废之厥弟五人作五子之歌以致其怨尝观禹之训曰内作色荒外作禽荒甘酒嗜音峻宇雕墻有一于此未或不亡太康一犯禽荒之戒而竟以失邦皇祖之训岂欺我哉羿立太康弟仲康身为之相仲康肇位四海首命𦙍侯掌六师惟时羲和沈乱于酒遐弃厥司至于日食大变尚罔闻知王命𦙍侯往征之作𦙍征林氏曰羿废太康而立仲康其篡乃在相之世是则仲康犹有以制之也羿之立仲康也方将执其礼乐征伐之权以号令天下而仲康即位之始即命𦙍侯掌六师以收其兵权羲和之罪虽曰沈乱于酒然党恶于羿同恶相济故𦙍侯承王命往征之以剪羿羽翼故终仲康之世羿不得以逞使仲康尽失其权则羿之簒夏岂待相而后敢耶王崩子王相立权已归羿相为羿所逐居商丘依同姓诸侯斟灌斟鄩氏羿恃善射不修民事滛于原兽弃武罗伯姻熊髠龙圉而用寒浞浞伯明后寒之䜛子弟也使相已浞行媚于内施赂于外愚弄其民娱羿于畋外内咸服羿犹不悛将归自畋家衆杀而烹之夏遗臣靡奔有髙氏浞自立因羿室生浇及豷使浇灭斟灌斟鄩氏杀后相处浇于过处豷于戈后緍方娠逃出自窦归于有仍生少康为仍牧正浇使椒求之奔有虞为之庖正虞君思妻之二姚而邑诸纶有田一成衆一旅能布徳兆谋收夏衆抚其官职靡自有鬲收二国之烬以灭浞而立少康少康使臣女艾灭浇于过后杼灭豷于戈有穷遂亡少康崎岖乱离之间复禹亦还旧都祀夏配天不失旧物而有夏中兴焉后之言中兴者当自少康始少康其中兴之贤君靡其中兴之贤臣乎论夫羿浞之祸已无夏矣羲黄尧舜以来相𫝊之正统其絶者盖四十年区区庖正一成之地一旅之衆正复几何患难颠沛濒于殆者数矣而卒能复禹旧迹践天子位岂惟正统所在非盗贼邪气所可奸要亦为之君者有拨乱之志为之臣者有尽忠之节人事既尽能以天道为定命故能臻兹大业呜唿少康靡鬲真人臣子哉虽然少康之有成也推原其故亦由虞君思之为也虞舜之后也一代之兴则先代子孙賔于王家与国同其休慼古人之虑盖深逺矣后世得人之国则絶人之祀不知天道昭明祸亦反踵虞夏商周之祖若孙𫝊祚二千年其效断可覩矣少康而后杼槐芒泄不降扃厪而孔甲立好鬼神事滛乱徳衰诸侯多叛又继以皋发而履癸立是为桀自孔甲以来诸侯多叛桀尤无道有力能伸铁钩索灭徳作威天下颤怨伐有施氏有施人以末喜女焉嬖之为倾宫瑶台酒池肉林池可运船糟堤可望十里一鼔而牛饮者三千人末喜笑以为乐杀直臣闗龙逢囚汤夏台既而得释汤乃与伊尹兴师伐桀战于鸣条克之放于南巢天下归殷矣人有常言曰五帝官天下三王家天下官天下者定于立贤家天下者定于立嫡然孟子固已言禹荐益于天矣未尝不以官天下为心也异时讴歌朝觐讼狱者乃不之益而之启幸而启贤能敬承继禹之道启之再𫝊则循习而以𫝊子为当然矣未几太康失邦酿成羿浞之祸者四十年非继以少康之贤禹之宗祀不其殆乎陵迟至于履癸极矣何则嫡之分因前定也而嫡不能以必皆贤也天下生民之任则重也大君者天地父母宗子大臣则宗子之家相也师保之説昉于商书汤尹之所以汲汲焉旁求俊彦启廸后人者其虑固深逺矣大抵天之生大圣大贤固不数其生大姦大恶亦不常见天下惟中才最多是以不可无教大甲成王固中才之主也非有伊尹周公则败度败礼者谁能使之改幼冲有过者又谁为之亢世子之法耶厥后二君卒能克绍前烈为商周之令王者夫岂其性然哉学问之功大师保之责隆也三代而下昭烈孔明盖知此道矣后主以闇弱之质孔明所以为之计虑者深矣微天夺孔明之速汉业犹可维持而未坠也虽然亦在其委任权力如何耳商家一代师保之任迄于其亡然以三仁之贤不能止商辛之暴则于此又将若之何哉后之有天下者立嫡既不可轻易则当慎择师傅而早谕敎之至于托孤受遗之际尤必重其任焉则庶乎其可矣夏有天下十七世四百五十八年殷殷汤姓子名履以水徳王都亳汤之先契为之祖契父帝喾母曰简狄为喾次妃生契佐禹治水有功为司徒封于商赐姓子氏十三世为天乙是为成汤自契至成汤八迁汤始居亳从先王居以七十里诸侯为夏方伯葛伯不祀汤始征之时伊尹有元圣之徳乐尧舜之道于畎畆之中汤三使往聘学焉而后臣之任以国政倚为阿衡汤尝荐伊尹于夏王伊尹丑夏复归于亳因説汤以伐夏救民之事桀杀直臣龙逢衆庶莫敢言汤使人哭之桀怒囚汤夏台已而得释汤出见野张网四面祝曰自天下四方皆入吾网汤曰噫尽之矣乃去其三面祝曰欲左左欲右右不用命乃入吾网汉南诸侯闻之曰汤徳至矣及禽兽矣归之者四十余国桀无道益甚残虐万姓诸侯昆吾氏为乱伊尹相汤率诸侯伐昆吾遂伐桀诸侯共推汤为天子既即位以尧舜禹皆揖让𫝊天下已独以干戈得之有慙徳曰予恐来世以台为口实仲虺作诰以释其慙汤乃改正朔以建丑之月为歳首歳曰祀反桀之事必民以寛除其邪虐顺民所喜逺近归之然自伐夏之后大旱七年洛坼川竭煎沙烂石太史占之曰当以人祷汤曰吾请自当剪髪断爪身婴白茅自为牺牲祷于桑林六事自责曰政不节欤民失职欤宫室崇欤妇谒盛欤苞苴行欤䜛夫昌欤何不雨之极也言未既大雨方数千里矣当时初置二相以伊尹仲虺为之后之言三代相业者伊尹盖为称首焉尝读孟子至三王四事章所谓汤执中立贤无方者亦何取其义至于穷夜旦之所思而汲汲若是乎盖尝攷之虞夏用人不过一二世族而已𫝊称八元八凯则髙辛髙阳之才子史记禹契稷世系同所自出孔安国𫝊书以益为臯陶子臯陶则髙阳才子庭坚也周以亲亲为重武王兄弟九人周公之鲁康叔之卫若管若蔡若霍若曹若郕若邥皆列为显诸侯召毕亦以周同姓为上公一时大臣之子若孙大抵各以其世虽凡民之俊秀论于王朝不过州闾族党之官出长入治之职如三公吕望六卿苏公诸侯三恪之外异姓亦鲜矣逮至春秋孔门髙弟仕者不过止于家臣一有所进则谓之逺间亲新间旧矣周公谅亦知其未广也故日夜之所思惟以汤之立贤无方为中道今观商书一则曰敷求哲人二则曰旁招俊乂伊尹莱朱巫贤傅説诸大臣非以其亲以其贤也主于贤则有徳是视固不间亲主于亲则未必皆贤且妨天下之贤路矣信矣立贤无方为不易之中道而周公往往言之亦未得尽行其志也因表而出之以为世法云或曰唐虞揖逊𫝊天下禹徳已衰于𫝊子汤放桀武王伐纣而论者乃曰尧以是道𫝊之舜舜以是道𫝊之禹禹以是道𫝊之汤汤以是道𫝊之文武中道之相𫝊其用何若是之不侔欤曰不然也圣人之道一天而已试尝论之唐虞之时泰和之景象也禹启之世亨通之嘉会也夏商之末造其天时肃杀之秋乎汤武适当其时革命之举不容不顺乎天而应乎人矣是故天之道生于春长于夏肃杀于秋谓肃杀非天之道不可圣人之道揖逊于唐虞家𫝊于夏禹放伐于商周谓放伐非圣人之道亦不可圣人初何尝容心于其间哉与时偕行而已布昭圣武之汤即克寛克仁之主我武惟扬之武即作民父母之元后曾谓汤武果有异于尧舜禹之道哉观四时则知天矣观天则知圣人矣岐而二之者非也汤崩太丁未立外丙二年仲壬四年故太甲立太丁之子汤之适孙也伊尹祠于先王奉嗣王祗见厥祖侯甸羣后咸在百官緫已以听冢宰伊尹乃明言烈祖之成徳以训于王有伊训之书太甲既立不明于徳欲败度纵败礼伊尹营于桐宫宻迩先王其训王徂桐宫居忧三年悔过自怨自艾处仁迁义伊尹乃以冕服奉王归于亳还政于王此太甲三篇之书所以作也太甲由是修徳保惠庶民克终汤业继以沃丁太庚小甲雍己而太戊立先是雍己之世商道寖衰诸侯或不来王至是亳有祥桑谷共生于朝一暮大拱伊陟相之巫咸为佐伊陟曰妖不胜徳君之政其有阙欤大戊于是修先王之政明飬老之礼早朝晏退问疾弔䘮三日桑谷枯死三年逺方重译至者七十六国殷道复兴享国七十五年号曰中宗又继以仲丁外壬河亶甲祖乙迁都靡定仲丁自亳迁于嚣河亶甲又自嚣迁于相祖乙又自相迁于耿皆河决之患也祖乙而后祖辛沃甲祖丁南庚阳甲而盘庚立自仲丁至阳甲多废适立弟争位相伐乱凡九世诸侯莫朝盘庚初殷道益衰耿都又有河决之患复欲迁于亳臣民安土重迁盘庚作书以谕之乃从自汤至盘庚凢五迁盘庚既迁从汤所都改商曰殷行汤之政殷道复兴小辛小已继之时又不竞武丁立恭黙思道梦帝赉良弼以形旁求于天下説为胥靡筑傅岩之野惟肖爰立作相有説命之书三篇最后记説论学之辞谆勤恳切此学之为王者事尤商一代之家法自成汤学于伊尹以洪其源至傅説相髙宗以浚其流诚有非后世所能及者矣髙宗祭成汤有飞雉升鼎耳而雊祖已训诸王曰惟先格王正厥事髙宗从之不敢荒宁嘉靖殷邦至于小大无时或怨三年蛮夷编髪重译来朝者六国自是章服多有翟羽既而代荆楚伐鬼方僣乱既夷殷道复兴享国五十有九年号曰髙宗王崩子祖庚立授祖甲王少不义髙宗逺之居处困厄不得志作其即位爰知小人之依能保惠于庶民不敢侮鳏寡又作盘盂诸书以自警戒自是为廪辛庚丁至于武乙复去亳徙河北恣其无道为偶人谓之天神与博令人为行神不胜僇辱之又为革囊盛血仰射之命曰射天猎于河渭之间暴雷震死由太丁至帝乙殷益衰庶长微子启贤箕子劝王以为嗣王以其毋贱不立也立适子受辛是为纣资辩㨗疾材力过人手格勐兽智足以拒諌言足以饰非播弃黎老昵比罪人为天下逋逃主聚渊薮乃夷居弗祀上帝神祗宗庙尚兵百战皆克伐有苏氏获其女妲己嬖之惟言是用作竒技滛巧以悦之使师㳙作新淫之声北里之舞靡靡之乐厚赋税以实鹿台之财盈鉅桥之粟广沙丘苑台以酒为池县肉为林纵男女倮逐其间为长夜之饮作炮烙之刑取妲己笑乐刳孕妇斮朝胫醢九侯脯鄂侯囚周侯于羑里周臣进美女竒物善马得释更赐弓矢斧钺専征伐为西伯西伯卒子发立时纣恶不悛微子去之以存宗祀比千諌而剖心箕子佯狂为囚奴周西伯发于是帅诸侯伐纣战于收野纣前徒倒戈攻于后以北奔鹿台衣寳玉自焚西伯诛纣及妲己天下归周矣胡氏曰尧舜与贤三王与嫡亦以圣人不世出贤徳无以大相过即定于与嫡所以一民心重天下也然大君人命所系兴亡之本圣人有权焉未尝执一也是以武王虽弟上承文王之命而终不释为君帝乙亦贤君也泥于立嫡而不知纣之足以亡天下也亦不知变之过矣使帝乙而知是道商之卜世犹未可知也虽然商亡矣而人心风俗犹有可得而言者盖天下治乱系风俗风俗之媺恶系人心三代固皆有道之长也而商之一代风俗为最媺毎读商书至终篇纣之亡三仁宁死宁遯宁佯狂为奴所以自靖自献者不敢有一毫负先王之心伯夷扣马一谏凛凛乎万世君臣之大义虽圣人复起不可易也或言㣲子先抱祭器归周者非也书所谓我不顾行遯我罔为臣仆者去而避纣曷尝有去商即周之事哉归周以全宗祀自是商亡以后事比干之死固已安之箕子之佯狂意柳宗元之论亦深有以察乎其心后来武王下车访道授圣大法而终不为之臣朝鲜长往用广宗祀此其志何如哉不但是也当时为商之臣若民者大率有不肯臣周之心大诰洛诰多方多士诸篇班班可睹虽周人目之为顽在商则不失其为义矣陈同父所谓厯三纪而后世变风移盖当康王之世归周且四千年壮者已老老者已死其逋播遗黎真是至死不贰要亦可见商家一代之人心风俗矣夏未之前闻也周平王以后奄奄如一尫羸病废之人畧无能出一匕强剂以起其生者则所谓养成一代之人心风俗有王者作诚不可以已也商有天下共二十八君六百四十四年史纂通要卷二史纂通要卷三钦定四库全书史纂通要卷三元胡一桂撰周周武王姓姬名发以木徳王都镐京周之先弃为之祖母曰姜嫄为帝喾元妃生弃好稼穑尧举为农师封邰舜命为后稷周自后稷以农事开国公刘克笃前烈庆节国于豳太王去豳邑于岐山之下居焉故号曰周实肇基王迹王娶于齐曰太姜美而贤生三子曰太伯仲雍季厯季厯天性恭顺友爱罙笃娶于挚曰太任亦有贤行生圣子昌太王欲立季厯以𫝊之昌王薨太伯仲雍承父志逃之荆蛮断髪文身以示不可复用国人于是奉季厯为嗣孔子曰太伯其可谓至徳也已矣三以天下让民无徳而称焉盖谓是也王季既立有谋能断守正而和照临无蔽勤施无私顺以事上比以亲民庆赏刑威政自己出四邻咸服焉王薨文王昌嗣位大劝农桑乃正经界定井田以为彻法耕者九一仕者世禄闗市讥而不征泽梁无禁罪人不孥鳏寡孤独穷而无告之民文王发政施仁必先斯四者又礼下贤人太颠闳夭散宜生鬻子辛甲南宫括之徒皆来归时文王为三公纣为不道醢九侯脯鄂侯文王窃叹崇侯虎以告纣囚之羑里文王乃取包羲氏易六十四卦次序而演之作为卦下之辞以埀世立教孔子曰易之兴也其当殷之末世周之盛徳耶当文王与纣之事耶是故其辞危危者使平易者使倾其道甚大百物不废惧以终始其要无咎此之谓易之道也既而得释赐以弓矢为殷西伯于时西有昆夷之患北有猃狁之难文王以天子之命命将帅遣戍役以守卫中国吕望时已八十余闻西伯善养老归于周钓于渭文王出猎载以归尊为太公任以大司马虞芮之君争田而质厥成天下闻而归之者四十余国于是道化所被者益广矣既而伐犬戎伐宻须败耆国伐顸伐崇而作丰邑自岐徙丰三分天下有其二以服事殷孔子曰周之徳其可谓至徳也已矣史乃谓其隂行善诸侯皆来决平毋乃以小人之心度君子之腹者乎愚尝读周颂至太王实始剪商读鲁论至文王三分天下有其二未尝不慨后之论者皆不能不以辞害意也何以言之太王盖当祖甲之时去髙宗中兴未逺也后一百有六年殷始亡且武王十三年以前尚无非事商之心则剪商之云太王非但不出之于其口亦决不萌之于其心特以其有贤子圣孙有𫝊立之志于以望其国祚之绵洪焉尔岂有一亳觊觎之私心哉议者乃谓太王有是心太伯不从遂逃荆蛮则是太王固已尝形之于言矣夫以唐髙祖尚能骇世民之言曽谓太王之贤反不逮之乎诗称实始剪商特谓王季文王之立由于太王以至武王有天下推原其故则剪商实自太王始尔非谓太王真有剪商之心也至于文王三分有二之説夫文王虽大圣诸侯也纣虽下愚天子也安得以诸侯而有天子三分有二之天下哉纵使果有之以纣之暴恶肯容之乎以崇侯虎之鸷害乃不譛毁之乎此必无之事也而夫子有是言者特以文王之圣道化所及极其形容之广云尔岂谓天下三分有二之版图诚归之于周哉且以虞芮一质成之后归文王者四十余国四十国之疆土未必为文王有而四十国之诸侯四十国之人心则归文王矣盖至于武王孟津之会诸侯不期而集者八百国岂八百国之疆土人民先为武王有哉亦心悦诚服而趋之者如归市尔文武之心盖有推之而不能去逃之而不能免者矣如必曰太王实始剪商必曰文王三分天下有其二圣贤立言之意胥失之矣请得以暴白二王之心于千百载之上者文王薨武王立太公为师周公为辅召公毕公之徒左右王师九年戡黎祖伊恐奔告于纣曰天既讫我殷命惟王淫戏用自絶故天弃我纣曰我生不有命在天祖伊反曰乃罪多参在上乃能责命于天盖有以知殷之必亡矣十有三年春大会于孟津誓友邦冢君御士庶士惟戊午王次于河朔羣后以师毕会王乃徇师而誓时厥明大巡六师明誓衆士甲子昧爽王朝至于商郊牧野乃誓纣率其旅若林会于牧野㒺有敌于我师前徒倒戈攻于后以北血流漂杵于是杀纣以成革命之功乃还归在丰践天子位南面朝诸侯改正朔以建子之月为歳首始称年与民更始乃反商政政由旧释箕子囚封比干墓式商容闾散鹿台之财发鉅桥之粟大赉于四海而万姓悦服于是大建公侯于天下封黄帝后于祝封尧后于蓟封舜后胡公妫满于陈以胡公之父虞阏父尝为周陶正頼其器用妻以元女大姬分以肃慎氏楛矢以备三恪复封夏后东娄公于杞封纣子武庚于殷用其礼乐作賔王家皆为上公是为二王之后封神农后于焦封太公望于齐周公旦于鲁召公奭于燕庶叔髙于毕皆留相周封叔鲜于管叔度于蔡叔处于霍以监殷以殷余民封康叔于朝歌国号卫封叔振铎于曹叔武于郕季载于邥封庻弟叔绣于滕叔郑于毛又封诸叔于郜于雍于原于郇于酆号仲号叔为文王卿士勲在王室藏于盟府仲封西号叔封东号封太伯仲雍后周章为吴伯复封章弟为虞仲封少昊裔兹舆于莒封祝融安期裔挟于邾封四岳姜姓文叔于许封仲虺弟雍滑后于薛新受封者八百国兄弟之君十有五人同姓者四十余人以兼制天下后又迹箕子所之东至朝鲜就而封之焉不惟是也大之为洪范之陈而万世彞伦之道明次之为丹书之戒而敬怠义欲之辨着纎之为九府圜法之立而泉货之利通报本反始则崇追王祭祀之礼垂裕后昆则立教世子之法至于建官则惟贤也位事则惟能也重民五教而食䘮祭之加谨惇信明义而崇徳报功之兼尽此其所以垂拱而天下治尚何难之有武王崩成王诵立周公应问无穷引之以道太公诚立而敢断辅善而相义以充大其志召公亷洁而切直匡过而諌邪以矫拂其行史佚博闻彊记敏给而善词以承救其遗忘王虽童䝉而四臣维之故朝廷无过事于时周公以太师位冢宰正百工管叔自以年长而周公居中专政已与二叔监殷屏弃居外羣叔乃流言于国曰公将不利于孺子挻动武庚连淮奄以叛召公不悦周公遂有君奭之书周公乃告二公曰我之弗辟我无以告我先王于是决䇿东征委召公毕公以内事帅师而东作大诰周公居东二年劳来殷民固守其所三监淮夷欲西不得西欲战不得战党与日离乃致辟管叔于商囚蔡叔于郭林以车七乘降霍叔于庶人黜殷命杀武庚命微子启代殷后而外变弭宁矣或曰金縢所谓流言不过羣叔播为中伤之言所谓我之弗辟居东二年乃是周公避之而居东所谓罪人斯得则周公居东之后王始知流言之为管蔡也于后管叔懐流言之罪挟武庚以叛而后诛之耳岂有兄弟之间方听道涂之言而遽欲致辟之乎曰不然也曷不证之蔡仲之命乎亦惟曰羣叔流言即接以致辟之辞矣曰流言者特微其辞耳三监武庚之叛固已在其中矣盖当是时成王以幼沖而抚新造之邦流言之变危急存亡之所繋周公以身佩安危之寄担当重任抚几不发大事去矣故宁不顾兄弟之亲不恤天下后世之议已事盖有重于此者所以即形为我之弗辟我无以告我先王之言而居东二年罪人斯得即东征致辟之事也况谓之曰罪人以其煽乱王室而声其罪耳岂流言仅及周公而遽以罪加之乎由是观之此为何时尚可从容二年之避乎吾知公必不然矣但外变虽宁而王犹有疑周公之心故周公居东取易三百八十四爻而系之以辞以承文考之志进退存亡不失其正之理筹之熟矣又为鸱鸮诗以贻王王亦未敢诮公秋大熟未获天大雷电以风偃禾㧞木王启金縢之书将卜天变乃得周公代武王之説王执书泣曰其勿穆卜昔公勤劳王家予沖人弗及知今天动威以彰周公之徳惟朕小子其新逆王出郊天雨反风禾起歳熟乃归周公于东公是以有东山之诗厥后周公从王东狩伐淮夷遂践奄肃慎来贺亦以三监之变至此而后事之首末俱定也周公复位冡宰握髪吐哺以下白屋之士由是尽知天下贤才之淹滞者狱讼之失情者饥寒之无告者诸侯来朝各告戒之皆曰明哉周公何知我之悉乎交趾之南越裳氏重三译而来朝有曰天无烈风滛雨海不扬波三年矣意者中国有圣人乎是以来朝观此则知周公盛徳之感格道化之渐被可见也初武王谓周公曰洛汭延于伊汭其地四平我南望三涂北望岳鄙顾詹有河伊洛天室宜营周居尔其成之于是成王将宅洛邑居九鼎乃命太保先至洛卜宅作召诰周公继之作洛诰乃营洛邑为王城而郏鄏之鼎以定营成周于东郊而殷民之顽以化成明堂以朝诸侯制周礼以定百王之大法作武乐以象武王之伐功至是周公摄政盖七年矣乃归政于王王犹命周公分正东郊而有多士之书于后又作无逸立政以戒成王公没王在位尚二十七年读周官之书则知成王设官分职之有伦朝觐巡狩之有法读君陈之书则知成王命君陈以尹兹东郊拳拳不忘殷民之化至于作德日休敬典在德两言则又二篇中切要之论此固成王学力之到而实周公造就之妙欤成王时诸侯分封命宋后殷外同姓有唐有蔡异姓有熊绎之楚焉康王钊立太保爽芮伯彤伯毕公卫侯毛公师氏虎臣百尹御事咸受顾命康王既尸天子位诰诸侯太保率西方诸侯入应门左毕公率东方诸侯入应门右皆再拜稽首曰今王敬之哉张皇六师无壊我髙祖寡命王若曰庶邦侯甸男卫予一人钊报诰昔君文武建侯树屏在我后之人虽尔身在外乃心罔不在王室用奉恤厥若无遗鞠子羞羣公皆听命又册命毕公以成周之衆保釐东郊王克遵洪业敬恭神人四夷賔服海内晏然百姓兴于礼义囹圄空虚成康之际天下安宁刑措不用者四十余年有唐虞之风焉吁文武成康父子祖孙圣贤相继者二百余年后世谓泰和在唐虞成周宇宙间真元会合之运亘千古而再见者欤昭王瑕立王在位乆不能彊于政治风化稍衰时月有光五色贯紫微井水溢楚人不朝王南征返济汉汉濵人济以胶船中流胶液王及祭公皆溺死穆王满立初年举用贤才命君牙为大司徒作君牙有曰心之忧危若蹈虎尾涉于春冰命伯冏为大仆正作冏命有曰憷惕惟厉中夜以兴思免厥愆于时王心未肆也迨夫将征犬戎祭公谋父諌曰先王耀德不观兵有威譲之令有文告之辞又不至则増修于徳无勤民于逺不听遂征之得四白狼四白鹿以归由是荒服不至诸侯有不睦者周徳始衰继又东巡至郑大之谷起春宵宫集诸方士言神仙事造父得骅骝骐骥驖骊騄耳八骏马献王王喜欲周行天下以求神仙于是西巡乐而忘返作白云黄竹之歌天下愁怨潢池之东徐偃修饰仁义诸侯多归之者僣称王王闻之驰归造父为御起诸侯师与荆楚合攻徐破之偃王走死赐造父赵城为赵氏未㡬王又欲出游祭公谋父作祈招之诗以风王王感而止命修辞令以懐诸侯以柔四夷周室再安末年王在位乆教化衷刑罚繁思有以清之此吕刑之书所以作也胡氏曰穆王耄荒徳虽下衰然能曲尽典狱之情伪以训戒天下后世其仁民之意厚矣孔子所以有取也亦不得中行而与之故思狂狷之意欤其王繄扈游于泾上宻康公从受三女之奔其母曰必致之王夫兽三为羣人三为衆女三为粲粲美物也而何徳以堪之王犹不堪况尔之小丑乎康公不献一年王灭宻女色之倾人国固如此夫懿王囏立时王室始衰徙都槐里孝王辟方恶来之后有非子者好马善养息之王命主马汧渭之间马大蕃息王邑之秦封为附庸使续伯益后号秦于时大雹江汉冰牛马死愚谓当嬴秦始封之世而灾异之见杀气若兹履霜之象已兆于此矣天道之倚伏可畏也哉夷王爕立觐礼不明王始下堂而见诸侯纲常自此紊矣时荆熊绎五世孙熊渠甚得江汉民和西伐庸东侵扬粤僣立三子为王卫康公七世孙顷公首壊王制并弼鄘之地孟子曰天无二日民无二王孔子曰天下无道礼乐征伐自诸侯出况灭人之国而有之乎斯二者皆陵迟解纽之事何夷王之不能问也可为三叹息者矣厉王胡立而诗之变雅始作时荣夷公好専利有宠于王大夫芮良夫諌曰夫利百物之所生也天地之所载也王人者将导利而布之上下使神人百物无不得极犹曰憷惕惧怨之来也今王学専利其可乎匹夫専利犹谓之盗王而行之其归鲜矣荣公若用周必败也不听卒以为卿士用事政益暴虐四夷交侵征歛数起虐用其民民不堪命聚而谤王得卫巫使监谤以告輙杀国人莫敢言道路以目王喜告召公曰吾能弭谤矣召公曰是障之也防民之口甚于防川川壅而溃伤人必多民亦如之故为水者决之使导为民者宣之使言王不听三年民不堪命作乱流王于彘太子靖匿召公家国人闻而围之召公以其子代之得免二相周公召公和协共理国事号称共和共和十四年王崩于彘二相奉太子靖即位是为宣王周召为辅王承衰乱之后旱灾知惧侧身修行以销天变任贤使能兴衰拨乱有山甫以补衮职之阙有申伯以蕃四国之难命召公平淮夷吉甫伐玁狁方叔征蛮荆故能复文武之境土会诸侯于东都而周室中兴焉况当是时内有姜后之贤脱簮珥以諌所以辅成早朝晏罢勤于政事者多矣惜乎籍田不修虢公徒諌战千畆而料民杀杜伯非其罪祈父白驹黄鸟之诗终不能免诗人之刺则当时司马之职非人贤者之去欲留不可末年生民盖有失其所者矣惜哉宣王时始封其庶弟友于郑是为郑桓公幽王宫涅沈湎滛佚䜛䛕并进赋歛烦重百姓愁怨不以礼信待诸侯赏罚不当诸侯怨叛泾渭洛三川震伯阳父曰伊洛竭而夏亡河竭而商亡山崩川竭亡国之证未几三川竭岐山崩初王娶于申生太子宜臼后嬖褒姒生伯服又济以虢石父之谀佞与褒姒譛申后及太子冝白王废后太子而以褒姒为后伯服为太子褒姒骄恣王惑之诗人知其必亡刺之曰燎之方扬宁或灭之赫赫宗周褒姒之宜臼奔申王求杀之申不与王伐申申侯与缯人召西夷犬戎攻王王举烽火征兵莫至遂杀王骊山下虏褒姒立伯服为王尽取周赂而去而西周遂亡论者曰幽王以妾为妻以孽代宗父子夫妇之间纲常灭矣欲不亡得乎当是时郑伯友死于战秦襄公帅师救周力战破戎卫侯和从晋侯仇合诸侯师击戎逐之黜伯服郑世子掘突收父散兵从诸侯东迎故太子于申归而立之是为平王而周辙遂东矣史纂通要卷三史纂通要卷四钦定四库全书史纂通要卷四元胡一桂撰周平王宜臼立东迁洛阳是为东周王命晋文侯为侯伯赉以秬鬯弓矢赐以河内附庸晋于是始大初使命秦襄公曰戎无道侵夺我岐丰秦能逐戎即有其地至是襄公乘胜取之而西周畿内八百里之地尽为秦有是举周家兴王基业一转而为秦矣又始封襄公为诸侯留卫武公于周以辅政公是年九十五谥郑伯友曰桓公召掘突入为司徒东迁以后政令不行于天下衰弱与诸侯等故孔子删诗降黍离于国风定书终于文侯之命作春秋起于鲁隐公之元年而托始于平王其以是夫胡氏曰幽王无道虽天下所不与其见杀于犬戎则天下所不忍而平王乃其子也所宜坐薪尝胆飬民训兵帅天下诸侯披其巢宂诛其宗种复居镐京继迹文武成康盖前人之愆则可谓人子矣愚观其命秦晋之词语平而不切志舒而不惨忘不共戴天之雠轻弃旧都以西事委之于秦而即安于洛邑亡三纲矣夫子定书而取文侯之命何哉平王虽不自饬励而晋侯不失蕃宣之道逐西戎黜伯服扶立冡嗣号令天下莫敢不从使平王稍有仁心义气而辅以晋文卫武则周室中兴矣圣人之心广道大权轻重不失毫釐是以深取晋文而于平王犹有望也及其末年怠惰放纵不可救药日以衰微名号虽存其实与杞宋等矣圣人据事实本天道而作春秋固非衆人之所识也愚谓平王不但无仁心义气而已今观其遣戍母家此扬之水所以作也朱文公之论曰申侯与犬戎弑幽王乃王法必诛不赦之贼平王与其臣子不共戴天之雠也今平王知有母而不知有父知其立已之为有徳而不知其弑父之为可怨至使复雠讨贼之师反为报施酬恩之举则其忘亲逆理而得罪于天已甚矣平菴项氏曰自天理观之则申侯为平王不共戴天之雠自平王观之则申侯乃其贾充成济也其戍之宜矣愚亦曰自幽王观之则平王真所谓乱臣贼子无复人心天理之存者矣夫子删诗而存扬之水其刺之也固宜由是论之则春秋托始于平王可以深长思矣王崩桓王林立周之东迁晋郑焉依平王时郑武公庄公为王朝卿士王欲畀虢公政郑伯怨王王曰无之于是周郑交质继又交恶至是繻葛一战祝聃射王中肩东周之衰决于此郑伯无君之罪实为首恶其能逃万世之诛乎杜氏乃谓郑志在茍免王伐之为非是诚何见哉庄王佗十二年齐小白归国是为桓公用管仲为相卒覇诸侯胡氏曰齐桓公所以有始而无终者大本不正也使齐桓果有匡天下之志而不求自利则管子者天下之才也当以见诸天王上言文武之勤中述成康之盛下陈今日之衰微盖自幽王灭于西戎秦人力战取丰镐平王东迁于成周虞虢魏芮皆畿内诸侯乗乱各据土宇王畿中断无西偏矣使齐桓管仲人赞于天王匡正畿甸以脩王畧谨五礼以齐诸侯整六军以膺戎狄则周室赫然中兴而王化行矣惜乎齐桓管仲不知出此而溺于饮宴祍席之间也釐王胡齐时桓公㑹北杏以平宋乱灭遂㑹鲁于柯而不渝曹沬之盟一再㑹鄄而齐始覇谓其始为诸侯长也胡氏曰春秋之世以诸侯主天下盟㑹自北杏始其后晋文秦穆宋襄楚庄交主夏盟迹此而为之者也惠王阆立有子颓之乱王奔温居郑之栎郑伯虢公帅师杀子颓奉王归周王赐桓公为侯伯且谋伐卫以其立子颓也是年桓公与诸侯盟于幽齐定令关市五十而征一赋禄以粟田税上年什取三中年什二下年什一大凶不税其或饥馑则弛而税令诸侯必足三年之食以其余脩兵革不足者助之发齐于是覇公喜曰孤之有管仲犹鸿之有翼也号曰仲父其后公城卫于楚丘迁邢于夷仪诛哀姜以宁鲁难盟召陵而礼荆楚盟首止以定周太子之位盟寗母而不乗郑人之衅皆王之世焉襄王郑立时桓公有葵丘之㑹命管夷吾平戎于王帅诸侯师城縁陵而迁把其后又征诸侯戍周以舒戎难明年而公卒于时秦穆公亦已两平晋难立晋君晋文公始返国矣王有叔带之乱奔郑告急于晋文公率诸侯纳王诛叔带王飨醴命之侑请隧弗许曰王章也与之阳樊温原攅茅之田其后遂有河阳之狩王赐文公为侯伯然以臣召君文公此举于是乎不可为训矣襄王之元年即宋襄公之元年也公虽以覇称仅有立齐孝公一事为可取耳顷王壬臣匡王班至定王瑜时楚庄始覇楚本子爵夷王世已僭称王至是伐陆浑之戎次雒观兵周郊王使王孙蒲劳师楚子问鼎之大小轻重对曰在徳不在鼎周徳虽衰天命未改鼎之轻重未可问也楚子慙惧而退盖尝夷考五覇迭兴始于庄王十二年齐桓公入国至定王之十六年楚庄卒而五覇之业终盖厯七王九十五年于此矣齐桓晋文功在王室秦穆定晋君至再已而伐晋伐戎以成覇业末乃收其贤臣以从死其不得为诸侯盟主固宜楚庄初灭庸以自丰至窥周而问鼎已而伐郑伐陈伐宋殆无虚日宋襄智畧不如桓文彊暴不如秦楚而兴师乃不禽二毛不鼓不成列区区以姑息为仁义而不能舒䘮师之戚盂之㑹见辱于楚泓之战卒殒其躯皆自取也虽然五覇莫如桓文矣孰优曰晋文公谲而不正齐桓公正而不谲孔子已尝言之又曰桓公九合诸侯不以兵车管仲之力也如其仁如其仁又曰管仲相桓公覇诸侯一匡天下民到于今受其赐微管仲吾其被髪左祍矣所以大管仲之功者如此其至然终不能免小器之讥以其徒知挟天子以令诸侯区区为覇齐之举而非有尊王明义之诚心其器量不足称也不然管仲死桓公薨何至五公子争立天下遽不复宗齐乎噫谓仲为天下之才桓公不以赞天子使王化得行者亦未为笃论矣简王夷立继以灵王泄心二十一年庚戌冬十一月庚子孔子生鲁襄公之二十二年也至敬王时为鲁大司㓂相定公㑹齐侯于夹谷齐人归鲁侵疆继使仲由为季氏宰堕三都收其甲兵及摄行相事七日而诛少正卯与闻国政三月鲁国大治真儒之效方少见而齐人归女乐沮之于是去鲁奔走宋卫陈蔡之间及归鲁年已六十八矣鲁终不能用乃叙书𫝊礼记删诗正乐繋易作春秋实绍伏羲尧舜禹汤文武周公以来之道统𫝊之万世呜唿盛哉宰我曰以予观于夫子贤于尧舜远矣子贡曰见其礼而知其政闻其乐而知其徳由百世之后等百世之王莫之能违也自生民以来未有夫子也有若曰岂惟民哉麒麟之于走兽鳯凰之于飞鸟太山之于丘垤河海之于行潦类也圣人之于民亦类也出于其类拔乎其萃自生民以来未有盛于孔子也景王贵敬王匄有子朝之乱至再皆頼晋而后定时晋六卿彊公室卑矣而顷公定公犹两平王室之乱为可嘉也三十九年鲁哀公之十四年公西狩获麟孔子作春秋所感而起故所以为终也越明年壬戌夏四月乙丑孔子卒而左𫝊实终于哀公二十七年韩赵魏灭智伯之事焉敬王世曹灭于宋陈灭于楚元王仁越句践伐呉围之大败呉师呉王夫差栖姑苏山使大夫肉袒膝行请成于越曰意者亦欲如㑹稽之赦孤臣之罪乎句践不忍欲许之范蠡曰㑹稽之事天以越赐呉呉不取今天以呉赐越越其可逆天乎范蠡乃鼓进兵使者泣而去呉王自杀遂灭呉句践乃以兵北渡淮与齐晋诸侯㑹徐州致贡于周天子赐胙命为伯诸侯毕贺太史公曰禹之功大矣渐九川定九州至于今诸夏乂安及苖裔句践苦身焦思终灭彊呉北观兵中国以尊周室号称覇王句践可不谓贤哉盖有禹之遗烈焉范蠡二迁皆有荣名名垂后世臣主若此欲无显得乎贞定王介立初晋有智氏赵氏韩氏魏氏范氏中行氏为六卿六卿彊専权弗能制智伯既与韩赵魏灭范氏中行氏而分其地又约韩魏共伐赵三年不克赵襄子使人告韩魏反共攻智伯灭之而与赵共分其地蔡于王之时亦为楚所灭王崩三子争位相伐卒归于考王嵬王封其弟于河南是为桓公以续周公官职桓公卒子威公立威公卒子惠公立惠公乃封其少子于巩以奉王号东周惠公而东西周之称又起于此威烈王午立二十三年九鼎震始命晋大夫魏斯赵籍韩䖍为诸侯初考王元年晋幽公立土地所存惟绛曲沃二邑余皆为三家所有公畏其彊反朝于三家王不能讨至此乃命为诸侯司马氏通鑑续左氏为编年而托始于韩赵魏之事诚以名分所系不容不论而议之也故其言曰幽厉之后周道日衰然文武之祀犹绵绵相属者以子孙尚能守其名分故也今晋大夫暴灭其君剖分晋国天子既不能讨又使列为诸侯是区区之名分复不能守而并弃之也卒使天下以智力相雄长圣贤之后为诸侯者社稷无不泯絶生民之类糜灭几尽岂不哀哉可谓至论矣自是安王骄立齐田和迁其君康公于海上食一城以奉先祀王又不能讨反命和为诸侯后七年康公薨田氏遂并齐而有之夫固有以启之也厥后有齐者田姓而姜氏之齐亡未几韩赵魏亦共废晋靖公为家人分其地而晋亡烈王喜立齐威王来朝王是时周室微弱诸侯莫朝而齐独朝天下以此益贤威王威王封即墨大夫烹阿大夫于是羣臣耸惧莫敢饰诈务尽其情齐国大治彊于天下王初年韩灭郑併其国因徙都之显王扁在位四十八年间秦发杀机斩首之数自石门龙贾始孙膑龎涓俱学兵法仕齐仕魏自相刃靡卫公孙鞅以刑名之学入秦郑申不害以黄老之学入韩苏秦张仪俱事鬼谷先生学从横之术秦为从约长并相齐楚燕赵韩魏其后张仪相魏又割上郡十五县以赂秦孟尝君以贱妾之子倜傥饶智术散财飬士食客常数千人盗虚名以重天下而邹人孟轲不逺千里乃以儒术见魏惠王谈仁义于刑名功利战鬬之世固宜圆凿方枘而难入也斯无庸论矣独惟当时事体有可恨者三晋之彊也不以其道立为诸侯是非所当立而立威烈既失之于前三晋既侯石门之战秦特以诸侯伐诸侯何功之有乃赐黼黻之服是非所当赐而赐显王复失之于后周之政刑至是无复有存焉者矣故宜日趋于弱致胙致伯贺即位以飬成彊秦虎狼之暴故末年敢于僣王而无忌惮诸侯皆从而效之矣尚何言哉是时楚杀越王无疆越始散服于楚而国亡慎靓王定时楚赵魏韩燕同伐秦秦人开关延敌五国之师皆败走明年苏秦死齐张仪遂説魏请成于秦秦与韩赵战胜而燕王哙又自以其国与子之而国内大乱矣二年孟轲去魏适齐夫孟子自显王三十三年至魏至是魏君罂卒去魏适齐逮夫赧王元年复去齐今观其见魏惠而进仁义之説见魏襄而陈不嗜杀之説亦意梁之可与有为也奈何以为迂阔于事情于是絶望于梁而适齐因宣王一牛之不忍启之以王道井田学校与民同乐厯厯为王言之盖以三代教飬之道望其君也王不能用于是浩然出昼退述尧舜孔子之道而着作焉呜唿文武成康遗泽竭王道不行于天下而孔孟生于春秋战国者天也困厄其身弥昌其道宁病圣贤不病万世亦天也讵容以一时之遇不遇计哉赧王延立东西周分治王徙都西周盖以微弱不能主盟会武公焉依寄空名于诸侯之上者五十有九年当时自秦楚齐赵魏韩燕七彊国外仅存鲁衞宋中山秦虽尤彊而六国亦非小弱也张仪虽説楚韩齐赵燕事秦归报未至而秦惠王已薨明年而仪亦物故矣宋王偃以雀生史占必覇天下遂灭滕伐薛败齐楚魏乃射天笞地斩焚社稷自速灭亡齐愍王灭宋而骄乃南侵楚西侵三晋欲并二周为天子卒败死于燕乐毅斯无庸论矣赵武灵王变胡服习骑射制林胡灭中山大启土宇蔺相如叱彊秦于渑池之㑹马服君败秦将于阏与之围斯亦彊矣秦之所陵者楚所侵者韩魏耳自赵轻受韩上党之归误以赵括代廉颇之将长平之师一䘮上党竟为秦有上党者天下之嵴也既为秦有韩必折而归之六国其将焉往于是秦围赵邯郸岁余几不得脱頼楚魏来救解围末年秦取韩阳城负黍取赵二十五县王恐与诸侯约从攻秦令毋得通阳城秦怒使将军摎攻西周王奔秦顿首受罪尽献其邑三十六王还周崩秦取九鼎寳器而迁西周公于狐后七岁东周君与诸侯谋伐秦秦庄襄使相国吕不韦灭东西周二周皆入秦春与周君以阳人聚奉祀而周遂亡愚观战国以来功利之习坏烂人心君臣大义澌灭殆尽无复有存焉者六国非特坐视周室之亡而莫之救如齐愍楚襄蓄无王之心乆矣特顾其力有所不赡耳岂惟秦哉而当时之士如苏秦张仪公孙衍苏代苏厉楼缓之徒不足论也乐毅亷颇蔺相如赵奢亦未易以责备也贾谊称齐有孟尝赵有平原楚有春申魏有信陵此四君者皆明智而忠信寛厚而爱人尊贤而重士然孟尝君尝入相秦仅以鸡鸣狗盗之客脱身逃难平原君得毛遂合从于楚因妇夤縁于魏倖致春申信陵二君以存赵而二君者虽能出身以遣楚太子之归虽能接巖穴隐者得侯生毛公薛公之力而周亡亦无一能倡大义于天下仅有鲁仲连义不帝秦负当世髙士重名亦初非为尊周使当时之士有如三老董公之遮説当时之君有如汉王三军缟素为王赧发䘮为天下诛无道秦名其为贼敌乃可服齐桓晋文之事宁不可复见于今日何计不出此顾乃区区欲与秦鬭智角力卒之賔服恐后以待灭亡之不暇可痛也哉迹周自武王至幽王十二世都镐是为西周自平王至赧王二十三世都洛是为东周平王以后春秋时也威烈王后战国时也盖尝论之西都自泾舟胶楚泽下堂见诸侯纲常陵迟已为春秋之渐东都自春秋已来弱不可支犹幸五覇挟天子以令诸侯尚寄空名于天下然繻葛倒悬已为战国之渐战国首命韩赵魏为诸侯纲常道尽矣于是七雄竸彊苏秦张仪肆从横之术从者犹知合六国以抗秦横者甘于事秦而不耻事秦者固不知有周抗秦者不过自为亦岂复知有周哉虽然仪秦不足论管仲以其君覇犹不能免小器之讥此东周之不可复西亦犹战国之不可复春秋五覇三王之罪人于仪秦乎何诛又尝合三代论之三代之王有天下一千九百六十九年何圣贤之君无几夏有禹启少康商有成汤太甲太戊盘庚武丁周有武王成王康王宣王外无闻焉然后之言治者以三代为称首巍巍皇皇卓冠千古而莫及者禹汤文武以圣王之道立经陈纪创法定制其尤卓卓然者如井田封建学校兵师之要靡不备具而又固结之以仁维持之以礼端本洪源自足与天无极故其后世子孙非有刚恶如桀纣幽厉之暴非有柔恶如王赧之衰皆足以世守之而勿失也岂偶然哉周自武王有天下至赧王凡三十五王八百六十七年南宫氏曰周自武王至东周君灭而周始亡于秦斯实録也后有秉春秋之笔者盍改而正诸史纂通要巻四史纂通要卷五钦定四库全书史纂通要巻五元胡一桂撰周诸侯鲁鲁周公旦周武王弟也王伐商周公佐王定天下封于少昊之虚曲阜是为鲁公周公不就封留佐王子伯禽代封于鲁伯禽即位之后管蔡反淮夷徐戎并兴伯禽率师伐之肸作肸誓徐戎遂平三世为幽公而有弟之弑又三世为武公武公与长子括小子戯朝周宣王爱戯欲立为鲁太子樊仲山甫諌不聼卒立戏是为懿公九年公兄括之子伯御弑公而自立宣王伐鲁诛伯御立懿公弟偁是为孝公自是诸侯多畔王命王舍长立少固有以启之也孝公子惠公公适夫人无子贱妾声子生子息息娶宋女女至而好公夺而妻之生子允登宋女为夫人允为太子公卒允少公长庶子自心以平王四十九年摄政而夫子作春秋託始于此十一年羽父请杀子允求太宰公曰吾为允少故摄今允长矣吾方营莵裘而老焉以授允政翚惧反谮公于允请杀公允许诺遂弑公而立允是为桓公公娶于齐生子同公与夫人如齐申繻諌不聼齐襄公通焉公怒夫人以告齐使彭生弑公于车子同立是为庄公公有三弟长庆父次叔牙次季友公娶齐女为夫人曰哀姜无子姜弟叔姜生子开初公爱孟女生子班欲立之公病问嗣于叔牙叔牙曰庆父在可以为嗣问季友季友曰请以死奉班也遂鸩叔牙立其子为叔孙氏公卒季友竞立班先是庆父与哀姜通欲立姜娣子开至是庆父弑班而立开是为闵公二年哀姜与庆父谋欲立庆父遂弑闵公鲁人欲诛庆父庆父奔莒于是季友奉闵公庶兄立之是为釐公亦庄公少子哀姜奔邾季友赂求庆父使人杀之庆父乃自杀齐桓公闻哀姜与庆父乱以危鲁召之邾而杀之以平鲁难季友为相九年号成季其后为季氏庆父后为孟氏公卒子兴立是为文公文公卒襄仲杀公适子恶及视而立庶子倭是为宣公鲁由此公室卑三桓彊宣公谋伐三桓㑹卒不果子黒肱立是为成公成公卒子午立是为襄公襄公卒昭公禂立鸜鹆来巢师已曰文成之世童謡曰鸜鹆来巢公在干侯鸜鹆入处公在野外季氏与郈氏鬭鸡季芥其羽郈金其距平子怒昭伯亦怒郈氏以告公公伐季氏平子请罪弗许于是三家共伐公公奔齐如晋居干侯公卒鲁人立昭公弟宋是为定公五年季平子卒其家臣阳虎囚季桓子而専国政十年孔子行相事公与齐景公有夹谷之㑹齐欲袭鲁公孔子以礼厯阶诛齐滛乐齐侯惧乃止归鲁侵地而谢过十二年使仲由隳三桓城收其甲兵孟氏不肯隳城伐之不克而止季桓子受齐女乐三日不朝孔子遂行定公卒子哀公蒋立孔子反鲁十四年春西狩获麟孔子作春秋所感而起故所以为终也二十七年三桓攻公公奔卫如邹如越公卒悼公宁立时三桓胜鲁如小侯而已又八𫝊为顷公十六年赧王五十九年也是岁西周灭又六年当秦孝文王元年楚考烈王灭鲁顷公亡迁于卞邑为家人而鲁祀始絶太史公曰甚矣鲁道之衰也观庆父及叔牙闵公之际何其乱也隐桓之事襄仲杀适立庶三家北面为臣亲攻昭公昭公以奔何其戾也迹鲁自周武王伯禽就封至顷公三十四君八百二十七年而亡齐齐太公望吕尚者东海人也其先祖尝为四岳佐禹平水有功虞夏之际封于吕或封于申夏商时申吕或封支庶子孙或为庶人尚其后苖裔也本姓姜氏从其封姓故曰吕尚尚穷困年老以渔钓干周西伯西伯将出猎卜之曰所获非龙非彲非虎非熊乃覇王之辅于是果遇太公于渭之阳与语大悦曰自吾先君太公曰当有圣人适周周因以兴子真是耶吾太公望子乆矣故号曰太公望载与俱归立为师后武王东伐以观诸侯师行师尚父故曰师尚父武王克啇元年封尚父于齐都营丘东成王时管蔡乱淮夷畔乃使召康公命太公曰东至海西至河南至穆陵北至无棣五侯九伯实得征之齐由此得征伐为大国至哀公纪侯谮之周周烹哀公而立其弟胡公徙都薄姑哀公同母弟弑胡公而自立是为献公至僖公爱其同母弟之子公孙无知令其秩服比太子太子诸儿立是为襄公公绌无知服秩无知怨鲁桓公夫人襄公女弟也公故尝私通之及与桓公来复通焉桓公知之怒夫人夫人以告公醉桓公使力士彭生抱桓公上车拉杀之遂杀彭生以谢鲁无知弑公自立游于雍林雍林人袭杀无知初襄公诛杀不当羣臣恐祸及次弟紏奔鲁其母鲁女管仲召忽傅之次弟小白之莒鲍叔傅之小白自小善大夫髙徯及无知死髙徯隂召小白于莒鲁亦发兵送公子紏管仲别将遮莒道射中小白帯钩小白佯死管仲使驰报鲁送紏者行益迟小白载温车中驰行先入亦有髙国内应先入得立是为桓公发兵拒鲁以书遗鲁请杀子紏又请管仲醢之鲍叔牙受管仲及堂阜脱桎梏言之桓公以为大夫任政管仲与鲍叔隰朋髙徯脩齐国政脩军令赡贫穷禄贤能齐人皆悦二年灭郯二年伐鲁盟鲁于柯曹沬以匕首刼桓公反鲁侵地后悔欲无与而杀沬管仲諌不可遂与三败所亡地于鲁诸侯皆信齐而欲附之七年㑹诸侯于甄而公始覇十四年陈厉公子完号敬仲来奔以为工正田成子常之祖也二十三年救燕伐山戎燕送入齐境于是割燕所至与之命脩召公之政纳贡于周诸侯闻之皆从齐二十七年诛鲁愍公夫人哀姜以其滛公子庆父两预弑鲁君也二十八年城卫楚丘三十三年以夫人蔡姬故率诸侯伐蔡蔡溃遂伐楚责包茅不入贡师进次陉楚屈完将兵捍齐齐退召陵而盟三十五年㑹诸侯葵丘周襄王赐胙彤弓矢大路秋复㑹葵丘有骄色诸侯颇有叛者纳公子夷吾为晋君讨晋乱至髙梁公曰寡人兵车之㑹三乗车之㑹六九合诸侯一匡天下三十八年周襄王弟帯与戎合谋伐周公使管仲平戎于周四十一年管仲隰朋皆卒管仲病公问曰羣臣谁可相者仲曰知臣莫如君公曰易牙如何对曰杀子以适君非人情不可曰开方如何对曰倍亲以适君非人情难近曰竖刁如何曰自宫以适君非人情难亲公不用仲言三子専权四十二年初公三夫人王姬徐姬蔡姬皆无子内宠如夫人者六人公与仲属孝公于宋襄公以为太子公卒易牙与竖刁立无诡为君太子昭奔宋宋襄公率诸侯兵送齐太子昭而伐齐齐人杀无诡四公子攻太子宋败四公子而立太子是为孝公十年孝公卒开方杀孝公子而立潘是为昭公十九年昭公卒子舍立为君昭公弟商人墓上杀舍自立是为懿公四年公游申池丙戎庸职弑懿公齐人废其子立公子元是为惠公顷公初晋使郄克于齐齐使夫人帷中观笑之十年齐伐鲁卫晋使郄克以车八百乗救鲁卫伐齐追齐至马陵齐请以寳器谢不聼必得笑克者萧桐叔子对曰叔子齐君母亦犹晋君母子安置之于是乃许令反鲁卫侵地公卒子灵公立公疾崔抒迎故太子光立之是为庄公六年初棠公妻好棠公死崔抒取之庄公通焉尝以崔抒冠赐人崔抒怒遂弑庄公崔抒立庄公异母弟杵臼是为景公齐太史书曰崔抒弑庄公杀之其弟后书复杀之少弟复书乃舍之崔抒右相庆封左相后庆封因崔子以事败悉诛其家抒自杀庆封既杀抒益骄未几败奔鲁奔呉呉与之朱方富于在齐九年景公使晏婴之晋与叔向私语曰齐政卒归田氏田氏虽无大徳以公权私有徳于民民爱之四十八年与鲁定公好合夹谷犁鉏曰孔丘知礼而怯请令莱人为乐因执鲁君可得志景公患孔丘相鲁惧其覇故从犁鉏之计方会进莱乐孔子厯阶上使有司执莱人斩之以礼让景公公慙乃归鲁侵地以谢罢去公卒太子荼立是为晏孺子仅一年而田乞自鲁迎公子阳生立之杀孺子而逐其母芮子齐鲍子与悼公有郄弑公齐人共立悼公子任是为简公四年田常弑简公而立平公相之而専齐之政又两𫝊宣公康公而齐相田和迁康公于海上食一城和田常之曽孙也迁之六年当周安王之十六年而田和始列为诸侯至安王三十二年康公薨姜氏之齐祀絶迹齐自周武王元年尚父受封于齐至康公三十一君合七百四十四年而齐田氏灭之焉晋唐叔虞姬姓周武王子成王弟初叔虞母梦天谓武王曰余命女生子名虞余与之唐及生子文在其手曰虞因命之曰虞成王立与叔虞戏削桐叶为珪与叔虞曰以此封若史佚因请择日立叔虞王曰吾与戏尔史佚曰天子无戯言言则史书之礼成之乐歌之于是遂封叔虞于唐故曰唐叔虞自叔虞九世至穆侯夫人姜氏以条之伐生子仇千亩之伐生少子成师师复曰异哉君之命子也太子曰仇仇者雠也少子曰成师成师大号成之者也今名反易后能毋乱乎穆侯卒弟殇叔自立太子仇出奔幽王九年仇杀殇叔而自立是为文侯犬戎之祸救周立平王有功平王有文侯之命文侯卒昭侯立封文侯弟成师于曲沃号曰桓叔桓叔好徳衆皆附焉君子曰晋之乱其在曲沃矣七年晋大臣潘父弑昭侯而迎桓叔晋人发兵败桓叔立孝侯平立诛潘父十六年曲沃庄伯弑孝侯晋人败庄伯立鄂侯郄二年鲁隐公初立事入春秋鄂侯卒子哀侯光立八年曲沃武公伐而虏之晋人乃立小子侯四年武公诱召小子侯杀之周桓王使号仲伐武公晋人乃立哀侯弟緍为晋侯二十八年武公伐晋侯緍灭之尽以寳器赂周釐王王命武公为君列为诸侯尽并晋地而有之二年卒子献公诡诸立十六年灭霍灭魏灭耿二十二年灭虢灭虞初公伐骊戎得骊姬及姬弟俱爱幸之五年姬生奚齐其弟生悼子姬谮杀大子申生又谮二公子皆知之重耳奔狄夷吾奔梁献公子八人太子及二公子皆有贤行公卒荀息以公命将立奚齐里克杀奚齐于䘮次荀息复立悼子里克杀悼子于朝鞭杀骊姬于市荀息死之里克迎夷吾于梁秦穆公齐桓公亦发兵纳夷吾立之是为惠公初惠公许赂秦穆公以晋河西之地求归国后既倍秦赂晋饥秦输之粟秦饥乃闭之籴而又兴师以伐之秦大怒战于韩原秦获晋侯以归将以祀上帝晋侯姊为穆公夫人衰绖以请乃归晋侯公卒子圉立是为怀公未几秦穆公以兵纳重耳杀怀公于髙梁而立之是为文公公少好士年十七有贤士五人曰赵衰狐偃咎犯贾佗先轸魏武子公奔狄时年已四十三从此五士至狄十二年过卫过五鹿乞食野人与之土块至齐凡五岁欲安之齐女乃与赵衰等醉重耳载以行过曹僖负覊私遗重耳食置璧其下重耳受食还璧去过宋过郑去之楚数月晋太子圉亡秦秦怨之乃召重耳至秦穆公以宗女五人妻之乃发兵与重耳归晋出亡凡十九岁得入年六十二矣二年初王有弟叔带之乱奔郑告急于晋赵衰曰求覇莫如入王乃发兵至阳樊入王于周杀带王赐河内阳樊之地四月楚以诸侯围宋来告急先轸曰报施定覇于今在矣狐偃曰楚新得曹而初婚于卫若伐曹卫楚必救之则宋免矣于是侵曹伐卫卫侯请盟不许卫人出其君于襄牛以悦晋入曹令军毋入僖负覊家执曹伯分曹卫地以与宋楚急曹卫其势宜释宋文公从之楚成王乃引兵归楚将子玉请伐晋宋齐秦与晋次城濮与楚合战楚败作王宫于践土献楚俘于周王命晋侯为侯伯冬晋侯会诸侯于温欲率之朝周力未能恐其有畔者使人言襄王狩于河阳遂率诸侯朝王于践土春秋讳之书曰狩九年公卒子襄公欢立明年败秦师于殽虏秦三将孟明视西乞秫白乙丙以归文公夫人言遣之四年秦大兴兵伐我度河取王官封殽尸而去五年晋伐秦取新城报王官之役七年襄公卒太子夷臯立是为灵公四年伐秦取少梁秦亦取晋之殽六年秦康公伐晋取覊马晋侯怒击秦大战河曲八年顷王崩晋使赵盾以车八百乗平周乱立匡王灵公侈厚歛以雕墻从台上弹人观其避丸胹熊蹯不熟杀宰夫赵盾数諌不聼公患之使鉏麑刺盾不忍而自杀伏甲攻盾因宰夫而得免盾奔未出晋境赵穿袭杀公于桃园盾昆弟为将军而迎盾盾复位太史董狐书曰赵盾弑其君以视于朝盾曰者赵穿我无与太史曰子为正卿亡不出境反不诛国乱非子而谁孔子闻之曰董狐古之良史也书法不隐宣子良大夫也为法受恶惜也出境乃免成公立景公据八年使郄克于齐齐顷王母从楼上观而笑之克怒归至河上曰不报齐者河伯视之克执政九年伐齐齐使太子彊为质兵罢十一年使克栾书韩厥以兵车八百乗与鲁卫共伐齐困顷公齐败走晋追北齐献寳器求平不聼必得萧桐叔子为质齐使曰萧桐叔子顷公母顷公母犹晋公母奈何必得之不义请复战晋乃许平厉公初立欲和诸侯与秦桓公夹河盟归而秦背盟与翟谋伐晋三年与诸侯伐秦虏其将成差六年郑背晋与楚盟厉公自将渡河闻楚兵来救射中楚共王目败于鄢陵楚引归晋由此威诸侯公多外嬖姬归欲尽去羣大夫立诸姬兄弟姬兄曰胥童尝与郄至有怨栾书亦有怨于郄至乃诈公谓鄢陵之役实郄至召楚欲作乱内子同立之㑹与国不俱是以事不成公怨至遂令胥童以兵八百袭攻杀三郄栾书中行偃袭厉公囚而弑之杀胥童使荀罃迎公子同于周而立之尊之为悼公公贤魏绛任之政使和戎戎大亲附公曰自吾任魏绛九㑹诸侯和戎翟魏子之力也平公立元年伐齐齐败走遂围临菑烧屠其郭中引兵归昭公立六卿彊公室卑顷公立周景王崩王子争立晋六卿平王室乱立敬王十二年晋宗家祁奚叔孙向子相恶于君六卿欲弱公室乃遂以法尽灭其族而分其邑为十县各令其子为大夫晋益弱六卿皆大由定公至出公时有四卿之乱初智伯与韩赵魏共分范中行地以为邑出公怒吿齐鲁欲伐四卿四卿恐乃反攻出公公奔齐道死故智伯乃立哀公又三年赵襄子韩康子魏桓子共攻智伯于晋阳遂三分其地幽公栁立当时公室微弱土地所有惟绛曲沃余皆入三家公畏三家之彊而反朝之至威烈王之六年公滛妇人夜窃出邑中盗杀公而魏文侯以兵讨乱乃立烈公止未几王命韩赵魏列为诸侯晋祚盖已亡而未灭耳又两传孝公顷靖公俱酒当安王之二十六年而韩哀侯赵敬侯魏武侯废靖公为家人三分晋地而晋祀遂絶迹晋自周成王元年唐叔虞受封至靖公三十八君合七百四十一年而亡燕召公奭与周同姓周武王灭商封召公于北燕成王时召公为三公自陜以西召公主之自陜以东周公主之召公之治西方甚得民和巡行乡邑有棠树决狱政事其下自侯伯至庶人各得其所无失职者民思其政怀棠树不敢伐歌咏之作甘棠之诗召公以下十八世至庄公山戎来侵齐桓公救燕北伐山戎而还燕君送桓公出境桓公因割燕所至地予燕使燕供贡天子如成周时复脩召公之法又自庄公十九世为文公时秦益彊苏秦始来説约六国为从文公卒子易王立而事入战国显王四十六年初称王王哙立让国于相子之子之南面行王事而哙老不聼政三年国内大乱孟轲谓齐愍王曰今伐燕此文武之时不可失也齐伐燕士卒不战城门不闭哙死齐大胜燕子之亡国人立太子平是为昭王卑身厚币以招贤者谓郭隗曰齐因孤之国乱而袭破燕诚得贤士以共国雪先王之耻孤之愿也隗曰王必欲致士请从隗始于是昭王为隗改筑䑓师事之乐毅自魏徃邹衍自齐往剧辛自赵往燕王吊死问孤与百姓同甘苦二十八年国富士卒乐遂以乐毅为上将军与秦楚三晋合谋伐齐齐败愍王出亡燕兵追至临淄尽取齐寳烧其宫室宗庙齐城不下者独莒即墨余皆属燕昭王卒子惠王立宿与乐毅有隙使骑刼代将毅亡走赵田单以即墨击败燕军骑刼死燕兵引归齐尽复故城涽王死莒乃立其子为襄王惠王卒三𫝊至王喜命其相栗腹以五百金约欢于赵王还报曰赵壮者皆死长平其孤未壮可伐也王问昌国君乐间对曰赵四战之国其民习兵不可伐王怒羣臣皆以为可惟大夫将渠谓与人约交而伐之不祥必无成功不聼起二军车二千乗栗腹将而攻鄗秦攻伐赵使廉颇击破栗腹等廉颇逐之五百余里围其国请和解围其后太子丹质于秦亡归燕见秦且灭六国祸且至燕隂飬壮士荆轲献督亢地图因刺秦王王杀轲使王翦击燕燕王斩丹以献未几虏王喜而燕祀遂絶太史公曰召公奭可谓仁矣甘棠且思之况其人乎燕北廹蛮貉内措齐晋﨑岖彊国之间最为弱小几灭者数矣然社稷血食者八九百岁于姬姓独后亡岂非召公之烈耶迹燕自周武王元年召公受封厯战国共四十四君合九百丹一年而灭于秦卫卫康叔封姬姓周武王同母弟武王克商以殷余民封康叔为卫君居河淇间故商虚又惧康叔齿少乃申告康叔曰必求殷之贤人君子长者问其先殷所以兴所以亡而务爱民告以纣所以亡者以滛于酒酒之失妇人是因故纣之乱自此始为梓材示君子可法则故谓之康诰酒诰梓材以命之康叔之国既以此命能和集其民民大悦成王长用事举康叔为周司冦赐卫寳祭器以章有徳十世至武公脩康叔之政百姓和集四十七年犬戎杀幽王武公将兵佐周平戎甚有功平王命武王为公再𫝊至庄公夫人齐女好而无子夫人陈女子蚤死陈女弟生子完母死庄公命夫人齐女子之立为太子庄公宠妾生子州吁十八年州吁长好兵公使将石碏諌公曰庶子好兵使将乱自此起不聼二十三年公卒完立是为桓公二年弟州吁骄奢出之州吁奔十六年州吁收拾卫亡人袭弑桓公自立为卫君石碏因桓公母家于陈详为善州吁至郑郊碏与陈侯共谋使右宰丑进食杀州吁于濮迎桓公弟晋于邢立之是为宣公夫人夷姜生子汲为太子取齐女好悦而自取之生寿及朔太子汲母死公正夫人与朔共䜛之恶伋公怒乃使伋于齐令盗遮界上谓盗曰见持白髦者杀之乃与太子白髦且行朔之兄寿知之谓太子可无行太子曰逆父命求生不可遂行寿乃盗白髦先驰至界盗杀之太子伋又至谓盗曰所当杀者乃我也盗并杀之公乃以朔为太子立是为惠公初朔与其母共谗太子伋于宣公而杀之公卒而立朔左右公子怨朔谗太子伋乃作乱攻惠公惠公奔齐而立伋弟黔牟周庄王命齐襄公率诸侯伐卫纳惠公诛左右公子而黔牟奔周惠公自齐入复立二十五年公怨周容黔牟与燕伐周惠王奔温卫燕立王弟颓为王二十九年郑伯纳王懿公赤立公好鹤鹤有乗轩者及狄人伐卫将战国人受甲者皆曰使鹤鹤实有禄位余焉能战卫师败绩杀懿公懿公之立也百姓大臣皆不服自公父惠公谗杀太子伋代立至懿公常欲败之卒灭惠公之后国人乃立戴公申元年卒齐桓公以卫数乱乃率诸侯城卫楚丘立公弟燬为文公轻赋平罪身自劳与百姓同若以收卫民十六年晋重耳过无礼公卒弟立为成公三年晋文公欲假道救宋不许晋大夫元咺攻成公公出奔晋文公伐卫分其地与宋讨前过无礼及不救宋患也成公二岁如周求入与晋文公㑹文公鸩成公公私于周王鸩令薄得不死文公卒入之卫诛元咺十一年公孙鞅入秦十六年卫更号曰侯又四𫝊而为襄公恶公有贱妾幸之有身梦人谓曰我康叔也令若子必卫名而子曰元妾恠之问孔成子成子曰康叔者卫祖也及生子男也以告襄公公曰天所置也于是名之曰元而立为嗣是为灵公出公辄者灵公太子蒯聩之子初蒯聩以灵公夫人南子有恶欲杀南子而觉之蒯聩惧奔宋已而之晋赵氏灵公卒国人立辄后十二年蒯聩自宋入立是为庄公初庄公辱戎州人戎州人告赵简子简子围公公出奔卫人乃立公子班师为卫君齐复伐卫虏班师乃更立公子起为卫君元年卫石曼専逐其君起而出公自齐复入立又七𫝊而为成侯速当显王二十三年贬号曰侯服属三晋平侯而下有四君嗣君者平侯子更号曰君也嗣君子怀君立二十七年而赧王亡嗣君弟元君初怀君朝魏魏杀之而立元君君盖魏壻也卫君角者元君之子立之九年当始皇二十六年秦吞六国初并天下而卫独存越十二年至二世元年而废角为庶人卫祀遂絶迹卫自周武王元年康叔受封至角四十一君合九百八年秦二世元年灭之曹曹叔振铎姬姓文王子武王弟王克商封叔振铎于曹十四世至共公十六年初晋公子重耳亡过曹曹无礼欲观其骈脇釐负覊諌不聼私善于重耳二十一年晋文公伐曹围曹三月晋师入曹数之以不用僖负覊言而用美女乗轩者三百人也虏共公以归令军母入僖负覊之家或説文公曰昔齐桓公㑹诸侯复异姓今君囚曹君灭同姓何以令于诸侯晋乃复归共公又三𫝊为成公负刍三年晋厉公伐曹虏成公以归已复释之又三𫝊为悼公九年朝宋宋囚之死于宋曹立其弟野是为声公五年平公弟通弑声公代立是为隐公四年声公弟露弑隐公代立是为靖公公卒子伯阳立初伯阳立之三年国人有梦衆君子立于社宫谋欲亡曹曹叔振铎止之请待公孙强许之旦求之曹无此人梦者戒其子曰我死尔闻公孙强为政必去之无罹曹祸及伯阳好田弋之事曹鄙人公孙强亦好弋获白鴈以献且言田弋之説説之因访政事大悦之有宠使有司城以聼攻梦者之子乃亡去曹伯背晋而奸宋宋景公伐曹晋人不救至敬王三十三年宋景公灭曹执伯阳及公孙强以归杀之曹祀遂灭太史公曰余寻曹共公之不用僖负覊乃乗轩者三百人知唯徳不建及振铎之梦岂不欲引曹之祀者哉如公孙强不脩厥政叔铎之祀忽诸迹曹自周武王元年叔振铎受封至伯阳二十五君合六百三十六年宋灭之蔡蔡叔度者姬姓周文王之子武王弟也武王同母兄弟十人母曰太姒文王正妃长子伯邑考次武王发次管叔鲜次周公旦次蔡叔度次曹叔振铎次成叔武次霍叔处次康叔封次冉季载武王克殷封叔鲜于管叔度于蔡叔处于霍监纣子武庚成王时三叔挟武庚以乱周公诛管叔放蔡叔降霍叔蔡叔子曰胡乃率徳改行周公举为鲁卿士鲁国治于是言于王复封胡于蔡奉蔡叔祀有蔡仲之命十二世至哀侯娶陈息侯亦娶陈息夫人将归过蔡蔡侯不敬息侯怒请楚文王来伐我我求救于蔡蔡必来楚因击之可以有功楚从之虏蔡侯以归留九岁死于楚蔡人立哀侯子肝是为缪侯缪侯以女弟为齐桓公夫人因与桓公戯船中荡舟不止桓公怒归蔡女而不絶也蔡亦怒嫁其弟桓公怒遂伐蔡蔡溃虏缪侯以归至召陵而归之又三𫝊而为景侯为太子般娶妇于楚而景侯通焉般弑父自立是为灵侯十二年楚灵王以灵侯弑父诱灵侯醉而杀之刑其士卒七十人令公子弃疾灭蔡使弃疾为蔡公三年弃疾弑灵王代立为平王平王乃求景侯少子庐立之是为平侯灵侯般之孙攻平侯子自立是为悼侯悼侯弟申立是为昭侯与呉王阖庐共伐楚破楚入郢义五𫝊而侯齐立四年楚惠王灭蔡侯齐亡蔡祀遂絶贞定王之二十二年也迹蔡自周武王元年叔度受封至侯齐二十五君合六百七十六年而楚灭之郑郑桓公姬姓周厉王少子宣王庶弟宣王二十二年初封于郑百姓皆便爱之幽王以为司徒和集周民周民皆悦河洛之间人便思之为司徒一岁王以褒姒故治多邪诸侯或畔之公问太史伯曰王室多乱予安逃乎对曰独洛之东土河济之间可居地近虢郐君贪好利百姓不附公为司徒民皆爱公公诚请居之虢郐之君见公方用事轻分公地公诚居之虢郐之民皆公之民也于是公卒言于王东徙其民洛东而虢郐果献十邑竟国之二岁犬戎杀幽王并杀公公子掘突立是为武公夫人姜氏生太子寤生生之难弗爱生少子叔叚叚生易爱之公疾夫人请立叚弗聼公卒寤生立是为庄公元年封叚于京叚至京缮甲治兵与其母谋袭郑二十二年果袭郑公伐叚叚走京京人畔叚走鄢鄢溃奔共公迁母城颕后因颍考叔之言悔之遂为母子如初二十四年侵周地取禾二十七年朝周桓王怒弗礼三十七年不朝周桓王率陈蔡虢卫伐郑祝聃射王中肩三十八年北戎伐齐遣太子忽救齐太子辞齐婚公卒祭仲立忽是为昭公初庄公又取雍氏女生突雍氏有宠于宋宋庄公诱祭仲执之曰不立突祭仲许以突归立之昭公闻之奔卫突立是为厉公四年祭仲専国政厉公患之使其壻雍紏杀之紏谋之妻妻以告祭仲杀紏戮之市厉公出居边邑栎祭仲迎昭公忽入郑复立宋颇与厉公兵自守于栎郑以故亦不伐栎昭公二年髙渠弥与公出猎射杀昭公于野祭仲与渠弥更立昭公弟子亹为君是为子亹元年齐襄公会首止伏甲杀子亹渠弥与祭仲召子亹弟婴于陈立之是为郑子祭仲死十四年郑厉公使人诱刼郑大夫甫瑕要以求入瑕遂杀郑子及其二子迎厉公突复入即位踰年公谓甫瑕曰子之事君有二心矣遂诛之瑕曰重徳不报诚然哉五年燕卫与周惠王弟颓伐王王出奔温立弟颓为王六年惠王告急于郑厉公与虢叔袭杀頽入惠王于周文公立三十六年重耳过文公弗礼重耳反国立是为文公三十七年翟攻周襄王王奔郑文公居王于汜四十三年晋文公与秦穆公共围郑讨其助楚攻晋者及文公过时无礼也叔詹自杀郑人以詹与晋文公公曰必欲一见郑君辱之而去郑患之乃使人私于秦曰破郑益晋非秦利也秦兵罢晋文公欲入兰为太子以告郑郑大夫石癸曰夫人子尽已死庶子无如兰贤遂许晋与盟卒立子兰为太子晋兵乃罢去四十五年公卒子兰立是为缪公元年秦穆公使三将袭郑至滑逢郑贾人弦髙诈以十二牛劳军故秦兵不至而还二十一年楚与宋华元伐郑华元杀羊不与其御羊斟怒以驰郑郑囚华元灵公元年楚献鼋于公子家子公将朝子公食指动谓子家曰他日指动必食异物及入见公进鼋羮子公笑曰果然公问其故具告公召之独弗与羮子公怒染其指尝之而出公怒欲杀子公子公与子家谋先弑公襄公六年子家卒国人逐其族以其弑灵公也楚庄王以郑与晋盟来伐围郑三日郑以城将陷襄公肉袒牵羊以迎庄王却三十里而后舍卒去三𫝊而为僖公五年郑相子驷朝公公不礼子驷怒使厨人药杀公赴诸侯曰僖公暴病卒简公元年诸公子谋欲诛相子驷子驷觉之反尽诛诸公子三年子驷欲自立为君公子孔使尉止杀子驷而代之子孔又欲自立子产止之于是子孔从之而相郑十二年公怒子孔専国权诛之而以子产为卿十九年简公如晋请卫君还而封子产以六邑子产让受其三邑二十二年呉季札使郑见季子如旧交二十三年诸公子争宠相杀又欲杀子产公子或諌曰子产仁人郑所以存者子产也勿杀乃止定公六年郑火公欲禳之子产曰不如脩徳五年郑相子产卒郑人皆悲泣之如亡亲戚子产郑成公之孙为人仁爱人事君忠厚孔子尝过郑与子产如兄弟及闻子产死曰古之遗爱也兄事子产又七𫝊而为康公乙周烈王元年韩哀侯灭郑併其国郑祀遂絶太史公曰语有之以权利合者权利尽而交踈甫瑕是也甫瑕虽以刼杀郑子内厉公厉公终背而杀之此与晋之里克何异守节如荀息身死而不能存奚齐变所从来亦名故矣迹郑自宣王二十二年郑公友受封至康公二十三君合四百三十二年韩灭之而亡陈陈胡公满妫姓虞舜之后也昔舜为庶人时妻尧二女居妫汭其后因以为氏姓舜禅禹而舜子商均为封国夏时或失或续武王克商复求舜后得妫满封于陈以奉舜祀而曰胡公十二𫝊至桓公鲍平公弟佗其母蔡女故蔡人为佗杀五父及桓公太子免而立佗是为厉公二卑生子敬仲完周太史过陈陈厉公使以周易筮之卦得观之否是谓观国之光利用賔于王此其代陈有国乎不在此其在异国非此其身在其子孙若在异国必姜姓姜姓太岳之后物莫能雨大陈衰此其昌乎七年厉公所杀太子免之二弟曰跃曰因曰杵臼共令蔡人诱厉公以好女与蔡人共杀厉公而立跃是为利公又三𫝊为宣公杀其太子御冦御冦素善厉公子完完惧祸及已奔齐桓公使为工正三十七年齐桓公伐蔡蔡东道恶桓公怒执陈辕涛涂又三𫝊为灵公十四年公与大夫孔宁仪行父皆通夏姬十五年与二子饮于夏氏公戯二子曰征舒似汝二子曰亦似公征舒怒弑公二子奔楚太子午奔晋征舒自立为陈侯楚庄王率诸侯诛征舒因县陈而有之羣臣毕贺申叔独不贺庄王问其故对曰王以征舒为贼杀君故以是伐之已而取之则后何以令于天下是以不贺王曰善乃迎太子午于晋立之复君陈是为成公孔子读史至此曰贤哉楚庄王轻千乘之国而重一言哀公悼太子师长妾子留有宠哀公属之其弟招公病招杀太子立留为太子公怒欲诛招招发兵围守哀公公自杀招立留为陈君楚闻乱使公子弃疾发兵伐陈留奔郑遂灭陈弃疾为陈公五年归弑其父灵王是为平王欲和诸侯乃求故陈悼太子师之子呉立为陈侯是为惠公至其孙涽公六年孔子适陈二十四年楚惠王杀涽公灭陈而有之陈祀遂絶太史公曰舜之徳可谓至矣禅位于夏而后世血食者厯三代及楚灭陈而田常得政于齐卒为建国百世不絶苖裔有土者不乏焉迹陈自周武王元年胡公满受封至涽公越二十四君合六百四十五年而亡宋微子开者子姓殷帝乙之首子而纣之庶兄也纣既立滛乱微子数諌不聼欲死之欲去未能自决乃问于太师少师太师少师乃劝微子去遂行周武王克商微子持其祭器造军门武王复其位如故武王封纣子武庚禄父以续殷祀使管蔡相之武王崩成王少周公且代行政当国管蔡疑之乃与武庚作乱周公既承王命诛管蔡杀武庚乃命微子开代殷后奉其先祀作微子之命以申之国于宋微子仁贤殷余民甚爱戴之四𫝊至涽公卒弟熈立为炀公涽公子鲋祀弑炀公而自立是为厉公又五𫝊至宣公太子与夷公病让其弟和曰父死子继兄死弟及天下通义也我其立和和三让受之和立是为穆公九年公病召大司马孔父谓曰先君舍太子与夷而立我我不敢忘我死必与与夷也孔父曰羣臣皆愿立公子冯公曰母立冯吾不可以负宣公于是公使冯出居于郑公子与夷立是为殇公君子曰宋宣公可谓知人矣立其弟以成义然卒其子复享之元年卫州吁弑君完自立欲得诸侯使告宋曰冯在郑必乱乃可与我伐之宋许之与伐郑至东门而还二年郑伐宋以报东门之役其后诸侯数来侵九年大司马孔父嘉之妻好出道遇太宰华督督悦目而观之督利孔父妻十年攻杀孔父取其妻公怒遂弑公迎冯于郑立之是为庄公公卒涽公立九年宋水鲁使臧文仲吊水公自罪曰寡人以不能事鬼神政不修故水臧文仲善此言乃公子子鱼教公也十一年愍公与南宫万猎因博争行公怒辱之曰始吾敬若今若鲁虏也万有力遂以局杀愍公于䝉泽大夫仇牧以兵造公门万搏牧牧齿着门阖死因杀太宰华督更立公子游为君诸公子奔萧公子御説奔亳万弟南宫牛将兵围亳萧及宋公子撃杀南宫牛弑宋新君游立愍公弟御説是为桓公万奔陈宋人请以赂陈陈使妇人饮之醇酒以革褁归宋宋人醯万也三十年公病太子兹甫让其庶兄目夷为嗣公义太子意竟不聼公卒太子立是为襄公以目夷为相七年宋地霣星如雨与雨偕下六鹢退飞见风疾也八年齐桓公卒十二年春宋襄公为鹿上之盟以求诸侯于楚目夷諌曰小国争盟祸也不聼秋诸侯㑹宋公盟于盂目夷曰祸其在此乎君欲已甚何以堪之于是楚执宋襄公以伐宋冬㑹亳以释宋公子鱼曰祸犹未也十三年宋伐郑子鱼曰祸在此矣秋楚伐宋以救郑襄公将战子鱼諌曰天之弃商乆矣不可十一月公与楚成王战于泓公伤股楚已救郑郑享之取郑二姬以归十四年公病伤卒子成公立公卒弟御杀太子及大司马而自立为君宋人共杀御而立成公少子杵臼是为昭公昭公子文公四年郑楚代宋宋使华元将郑败宋囚华元华元将战杀羊以食士其御羊羮不及故怨驰入郑军故败四𫝊而为景公二十五年孔子过宋宋司马桓魋恶之欲杀孔子孔子微服去三十年宋灭曹有之三十七年荧惑守心宋之分野公忧之司星子韦曰可归于相公曰相吾股肱曰可移于民公曰君者待民曰可归于岁公曰岁饥民困吾谁为君子韦曰天髙聼卑君有君人之心三荧惑宜有动候之果徙三度又五𫝊宋君偃自立为王东败齐取五城南败楚取地三百里西败魏军乃与齐魏为敌国盛血以韦囊悬而射之命曰射天滛于酒妇人羣臣諌者輙射之诸侯皆曰桀宋四十七年齐涽王与魏楚伐宋杀王偃遂灭宋而三分其地宋祀遂絶太史公曰春秋讥宋之乱自宣公废太子而立弟国以不宁者十世襄公脩行仁义欲为盟主既败于泓而君子或以为多伤中国缺礼义褒之也宋襄之有礼让也迹宋自周成王元年微子受封至王偃三十二君合八百三十一年当赧王之二十九年齐楚魏灭之而亡秦楚楚熊绎芉姓其先出自颛顼四世重黎为帝喾火正有功帝命曰祝融及重黎诛以其弟呉回为重黎复居火正呉回生陆终陆终六子其少曰季连芉姓楚其后也季连之后或在中国或在蛮夷周文王时季连苖裔曰鬻熊事王早卒其子熊绎当成王时封以子男之田姓芉氏居丹阳夷王时王室微诸侯或不朝相伐熊渠甚得江汉民间和乃立其长子康为河亹王中子熊为鄂王少子执疵为越章王皆在江上楚蛮之地厉王暴虐熊渠畏伐去其王号熊绎十世至武王武王三十七年熊通曰吾先鬻熊文王之师也成王令居楚蛮夷皆来服而王不加位我自尊耳乃自立为武王文王始都郢六年伐蔡虏蔡哀侯以归已而释之十二年灭邓成王布徳施惠结好诸侯使人献天子天子赐胙曰镇尔南方夷越之乱无侵中国于是楚地千里十六年齐桓公侵楚使将军屈完以兵御之桓公数以赋不入王室许之乃去十八年伐许许君肉袒谢释之二十二年伐黄二十六年灭英三十三年宋襄公欲为盟㑹召楚楚王怒曰召我我将好往袭辱之遂行至盂执辱宋公已而归之三十四年郑文公南朝楚楚成王北伐宋败之泓射伤宋襄公病创死三十九年灭䕫䕫不祀祝融鬻熊故也晋文公败子玉于城濮穆王商臣初成王将以商臣为太子令尹子上曰蠭目而豺声忍人也不可立弗聼既又立王子职而黜商臣商臣以宫甲围成王王请食熊蹯而死弗聼王自缢商臣遂代立庄王即位三年不出号令日夜为乐令国中曰敢諌者死伍举入諌曰愿有进隐曰有鸟在于阜三年不蜚不鸣此何鸟也王曰三年不蜚一蜚冲天三年不鸣一鸣惊人举退矣吾知之矣居数月滛益甚大夫苏从入諌王曰若不闻令乎对曰杀身以明君臣之愿也于是罢滛乐聼政所诛者数百人所进者数百人任伍举苏从以政国人大悦是岁灭庸六年伐宋获五百乗八年伐陆浑戎至洛观兵问鼎十三年灭舒十六年伐陈杀夏征舒徴舒弑君故诛之也已破陈即县之羣臣皆贺申叔使齐来不贺王问对曰王以陈之乱率诸侯以义伐之而贪其县何以复令天下王乃复国陈十七年围郑入自皇门郑伯肉袒牵羊以逆王曰其君能下人必能信用其民矣庸可絶乎麾军去三十里遂许之平二十年围宋以杀楚使也围五月城中食尽易子而食析骨而炊宋华元出告以情王曰君子哉遂罢兵去二十三年卒共王十六年晋伐郑郑告急共王救郑与晋战鄢陵晋败楚射中共王目王召将军子反子反嗜酒从者竖阳教进酒醉王怒射杀子反罢归三𫝊而为灵王三年以诸侯伐呉克之囚庆封灭其族以封徇曰无敢齐庆封弑其君弱其孤以盟诸大夫封反曰莫如楚共王庶子围弑其君兄之子员而代之立灵王使弃疾杀之八年使弃疾灭陈十年召蔡侯醉而杀之使弃疾定蔡因为陈蔡公平王二年使费无忌如秦为太子建取妇妇好无忌先归説王可自取为太子更求聼之卒自取秦女秦女生熊珍时伍奢为太子傅无忌少傅无忌无宠于太子常谗太子王召太子欲诛之太子奔宋无忌曰伍奢有二子不杀为楚国患盍以免其父召之必至王使人谓奢曰能致二子则生不能将死奢曰尚至胥不至奢曰尚之为人廉死节慈孝而仁闻召而免父必至不顾其死胥之为人智而好谋勇而矜功知来必死必不来然为楚国忧者必此子于是王使人召之曰来吾免尔父伍尚谓伍胥曰闻父免而莫奔不孝也父戮莫报无谋也度能任事智也子其行矣我其归死尚遂归胥遂出奔奢闻之曰胥亡楚国危哉楚遂杀奢及尚楚畏呉城郢昭王立元年楚不悦费无忌以其谗亡太子建杀伍奢父子与郄宛宛宗姓及伯氏子嚭及子胥皆奔呉呉兵侵楚楚怨无忌甚楚令尹子常诛无忌以悦衆衆乃喜十年呉王阖庐伍子胥伯嚭与唐蔡俱伐楚楚大败呉兵入郢辱平王之墓昭王出奔王之出奔也使申包胥请救于秦秦以车五百乗救楚王复位惠王章当敬王四十一年故平王太子建之子白公胜与勇力死士袭杀令尹子西子綦于朝刼惠王欲弑之王亡走胜自立为王月余叶公救楚攻胜杀之王复位是岁灭陈县之四十二年灭蔡四十四年灭把简王元年灭莒再𫝊而为悼王事入战国周安王之元年也四𫝊而为怀王十一年苏秦约从山东六国共攻秦楚怀王为从长至函谷关秦出兵击六国六国皆引兵而归齐独后秦欲伐齐楚与齐从亲秦惠王患之张仪説楚絶齐令使者从仪西取故秦所分楚商于之地六百里则齐弱矣是北弱齐西徳于秦私商于以为富此一计而三利俱至也怀王大悦乃置相印于仪日与置酒宣言吾复得吾商于地羣臣皆贺陈轸独吊怀王曰何故轸对曰秦之所为重王者以王之有齐也今地未可得而齐先絶是孤楚也夫秦又何重孤国哉必轻楚矣且先出地而后絶齐则秦计不为先絶齐而后责地则必见欺于张仪则王必怨之是西起秦患北絶齐交两国之兵必至臣故吊王弗聼使一将军西受封地仪至秦佯醉坠车称病不出三月地不可得楚王曰仪以吾絶齐为尚薄耶乃使勇士北辱齐王齐大怒折楚符而合于秦秦齐交合仪乃起朝谓楚将军曰子何不受地从某至某广袤六里楚将军曰臣之所以见命者六百里不闻六里归报怀王怀王大怒兴师将伐秦陈轸又曰伐秦非计也不如因赂之一名都与之伐齐是我亡于秦取偿于齐也吾国尚可全今吾已絶于齐而责欺于秦是吾合秦齐之交而来天下之兵也国必大伤王不聼发兵攻秦秦亦发兵击之十七年秦大败我军斩甲士八万虏将军屈匄取汉中郡怀王大怒乃悉兵复袭秦战蓝田秦大败楚军韩魏闻楚困乃南袭楚至邓楚闻引兵归十八年秦使约复与楚视分汉中之半和楚楚王曰愿得张仪不愿得地仪请入楚楚王欲杀仪仪善左右靳尚言之王幸姬郑䄂得免又説楚叛从约与秦合亲约婚姻仪已去屈原使从齐来曰何不诛仪王悔追不及秦惠王卒仪走齐涽王患楚与秦合遗楚王书曰王何不与寡人并力收韩魏燕赵与为从而尊周室以案兵息民令于天下莫敢不乐聼则王名成矣且王欺于张仪亡地汉中兵挫蓝田天下莫不代王怀怒今乃欲先事秦愿大王熟计之王遂不合秦而合齐以善韩二十四年背齐合秦秦昭王初立赂楚楚往迎妇二十五年王与秦盟于黄棘秦复与楚上庸二十六年齐韩魏伐楚楚使太子质秦请救救至三国去二十七年楚太子与秦大夫闘杀之亡归二十八年秦与齐韩魏攻楚杀楚将取重丘而去二十九年秦复攻楚楚军死者二万杀将军景缺王恐乃使太子质齐以求平三十年秦复伐楚取八城秦昭王遗楚王书愿㑹武关面约结盟王见书患之昭睢曰王母行而发兵自守秦虎狼不可信王子兰劝王行曰奈何絶秦之驩心于是往㑹秦诈令一将军伏兵武关号为秦王怀王至则闭武关遂与西至咸阳朝章台如蕃臣不与亢礼懐王大怒悔不用昭子言秦因留怀王要割巫黔中郡懐王怒不许齐归太子于楚立为王是为顷襄王告秦曰頼社稷神灵国有王矣秦怒发兵攻楚大败楚军斩首五万取析及十五城而去二年怀王亡逃归秦觉之遮楚道怀王恐乃从间道走赵以求归赵不纳欲去魏秦追至遂与秦使复之秦发病三年卒于秦秦归其䘮于楚楚人皆怜之如悲亲戚诸侯由是不直秦六年秦遗书曰楚倍秦秦且率诸侯伐楚楚王患之七年楚迎妇于秦秦楚复平十四年楚王与秦王好㑹于宛结和亲十五年楚秦晋燕伐齐取淮北十六年与秦王好㑹鄢十九年秦伐楚楚败割上庸汉北地予秦二十年秦白起拔西陵二十一年白起拔郢烧先王墓夷陵楚兵散不复战东北保于陈城二十二年秦拔黔中郡二十三年王收兵十万西取秦所拔江旁十五邑为郡距秦二十七年复与秦平入子质秦三十六年王病太子逃归王卒子立为考烈王元年纳州于秦以平二十二年楚东徙寿春命曰郢二十五年王卒顷襄王时与齐魏共灭宋考烈王时灭鲁幽王立李园杀春申君王卒哀王立三月而幽王庶弟袭杀之自立为王负刍五年始皇之二十四年秦将王翦䝉武破楚虏负刍灭之以其地为楚郡楚祀遂絶迹楚自周成王元年熊绎受封至王负刍四十九君合八百九十四年而秦灭之呉呉周章姬姓仲雍四代孙也仲雍太伯之弟皆周太王子而王季厯之兄也季厯贤而有圣子昌太王欲立季厯以及昌于是太伯仲雍乃奔荆蛮文身断髪示不可用以避季厯季厯果立是为王季而昌为文王太伯之奔荆蛮也自号曰呉荆蛮义之从而归之者千有余家立为呉太伯太伯卒无子弟仲雍立是为呉仲雍及武王克商求太伯仲雍之后得仲雍四代孙周章是时周章已君呉矣因遂封之乃封周章为虞仲于周之北故夏虚并列为诸侯虞仲在中国而呉在夷蛮虞立十二世而晋献公以周惠王二十二年灭之虞灭二世而夷蛮之呉兴大凡从太伯至王梦寿十九世呉益大称王始通于中国王诸樊立初梦寿有子四人长诸樊次余祭次余昧次季札季札贤而梦寿欲立之季札让不可于是乃立诸樊诸樊已除䘮而让位季札季札谢曰昔曹宣公之卒也诸侯与曹人不义曹君将立子臧子臧去之以成曹君君子曰能守节矣君义嗣谁敢干君有国非吾节也札虽不才愿附子臧之义呉人固欲立季札季札弃其室而耕乃舍之王诸樊卒有命受弟余祭欲𫝊以次致国于季札以称先王梦寿之意且嘉季札之义季札封延陵故号曰延陵季子为呉使鲁请观周乐去鲁遂使齐去齐使于郑适晋余祭卒弟余昧立余昧卒复欲受季札季札让逃去于是呉人曰先王有命兄卒弟代必致季子季子今逃去则王余昧复当立今余昧立既卒其子当代遂立僚是为王僚王阖庐光诸樊之子公子光是也常以为吾父兄弟四人当𫝊至季子季子不受国先父先立即不𫝊季子光当立遂隂纳贤士欲袭王僚而楚伍员知光有他志乃求勇士専诸而进之光喜遂伏甲于窟室使専诸置匕首于炙鱼之中以刺王僚铍交于胷遂弑王僚自立举伍子胥为行人与谋国事楚诛伯州犂其孙伯噽奔呉以为大夫伐楚五战及郢楚昭王奔随呉兵入郢子胥伯噽鞭平王之尸以报父雠伐楚楚败呉于姑苏伤指而死子王夫差立伯噽为太宰伐越败之夫椒报姑苏也越王句践乃以甲兵五千人栖㑹稽使大夫种赂太宰而行成呉王许之子胥諌不聼卒与平罢兵七年王闻齐景公死北伐齐子胥諌越王腹心疾不先务齐不亦谬乎不聼遂败齐师召鲁哀公徴百牢十一年子胥使齐属其子于齐鲍氏呉王闻之大怒赐子胥属镂之劒以死将死曰抉吾眼置之呉东门以观越之灭呉也十三年召鲁卫君㑹橐臯十四年北㑹诸侯于黄池欲覇中国越王乗间伐呉入呉虏太子友呉王归乃使厚币与越平末年越复伐呉围之大败呉师呉王夫差栖姑苏山使大夫肉袒膝行请成于越曰意者亦欲如㑹稽之赦孤臣之罪乎句践不忍欲许之范蠡乃鼓进兵使者泣而去越欲迁夫差于甬东予百家居之呉王曰孤老矣不能事君王也吾悔不用子胥之言自陷此遂自刭死越诛太宰噽以为不忠而归呉祀遂絶迹呉自周武王元年周章受封至夫差二十君合六百五十年当周元王四年越王句践灭之越越王句践其先禹之苖裔而夏后帝少康之庶子也封㑹稽以奉禹祀文身断髪披草莱而邑焉二十余世至允常与呉王阖庐战而相怨伐允常卒子句践立是为越王元年呉王闻允常死伐越越射伤阖庐且死告其子夫差曰必毋忘越三年句践闻呉王日夜勒兵且报越欲先伐之范蠡諌不聼遂兴师呉王闻之悉发精兵击越败之夫椒越王乃以余兵五千栖于㑹稽呉王追而围之越王乃令大夫种行成于呉曰句践请为臣妻为妾呉王将许之子胥曰天以越赐呉勿许也种还以报句践欲自杀种止之曰呉太宰噽贪可诱以利请间行言之献以美女寳器噽因説呉王曰越已服为臣赦之国之利也呉王将许之子胥谏曰今不灭越后必悔弗聼卒赦越句践反国苦身焦思坐卧即仰胆饮食亦尝胆也身自耕作夫人自织食不加肉衣不重采下贤人厚賔客振贫弔死与百姓同劳举国政属大夫种范蠡与大夫柘稽行成为质于呉二岁呉归蠡自㑹稽七年士民欲呉大夫逢同諌曰莫若结齐齐亲楚附晋以厚呉呉志广轻战三国伐之越乘其弊可克也居二年呉将伐齐子胥諌呉有越腹心疾齐疥癣也愿先越呉王弗聼遂伐齐胜之以归越请货粟子胥諌勿与王遂与之越乃私喜子胥曰王不聼諌后三年呉其虑乎太宰噽因谗子胥貎忠而实忍人父兄不顾安能顾王王始不问乃使子胥于齐闻其託子于鲍氏大怒曰伍员果欺寡人欲反使人赐子胥属镂劒以自杀子胥大哭曰我令而父覇我又立若若初欲分呉国半与我我不受今若反以䜛诛我报使者曰必取吾眼置东门以观越兵入也于是呉任噽政四年呉王北㑹诸侯于黄池越遂伐呉杀呉太子呉告急于王王方㑹诸侯于黄池惧天下闻之乃秘之后四年越复伐呉呉士民罢弊轻鋭尽死于齐晋越大破呉留围之三年呉师败越复栖呉于姑苏之山呉使公孙熊请成曰孤臣夫差敢布腹心异日尝得罪㑹稽夫差不敢逆命得与君王成以归今王诛孤臣孤臣惟命是聼意者亦欲如㑹稽之赦孤臣之罪乎句践不忍欲许之范蠡諌不可呉使者泣而去呉王乃自杀蔽其面曰吾无面以见子胥也越王乃𦵏呉王而诛太宰噽句践既平呉乃以兵渡淮与齐晋诸侯会于徐州致贡于周元王使人赐句践胙命为伯句践以淮上地与楚归呉所侵宋地于宋与鲁泗东方百里当是时越兵横行于江淮东诸侯毕贺号称伯王范蠡遂去自齐遗大夫种书越王为人长颈鸟喙可与共患难不可与共乐子何不去种见书称病不朝人或谗种且作乱越王乃赐种劒曰子教寡人伐呉七术寡人用其三而败呉其四在子子为我从先生试之种遂自杀又六𫝊至王无彊无彊时兴师北伐齐西伐楚与中国争强当楚威王时越北伐齐齐威王使人説越王愿大王三转攻楚也于是越伐楚楚威王兴兵伐之大败越杀王无彊而越以此散服于楚而国亡太史公曰禹之功大矣渐九川定九州至于今诸夏艾安及苖裔句践苦身焦思终灭彊呉北观兵中国以尊周室号称伯王句践可不谓贤哉盖有禹之遗烈焉范蠡三迁皆有荣名名垂后世臣主若此欲无显得乎迹越夏少康庶子受封于㑹稽厯二十余世至允常又厯七世至王无彊而为楚所灭赵赵烈侯籍周威烈王二十三年始与韩魏俱列为诸侯赵氏之先与秦同祖自中衍后蜚廉有子二人一曰恶来其后为秦一曰季胜五世至造父善御幸周缪王赐以赵城由此为赵氏七世至叔带去周如晋事晋文侯始建赵氏于晋国五世至赵夙生共孟共孟生衰事重耳骊姬之乱奔翟翟伐廧咎如得二女以少女妻重耳长妻衰生盾初重耳在晋时赵衰妻亦生赵同赵括赵婴齐衰从重耳出亡十九年重耳反国为文公衰为原大夫卒谥成季盾代任国政立灵公公骄盾諌不聼及食熊掌不熟杀宰人持其尸出盾见之公惧欲杀盾盾亡未出竟赵穿弑公而立成公盾复反任国政太史书曰赵盾弑其君景公时盾卒谥宣孟子朔嗣朔取晋成公姊为夫人景公三年大夫屠岸贾为司冦乃治灵公之贼请诛赵氏韩厥曰灵公遇贼盾在外吾先君以为无罪故不诛今诸君诛其后是非先君之意贾不聼韩厥告朔趣亡朔不肯曰子必不絶赵嗣朔死不恨厥许诺贾擅与诸将攻赵氏于下宫杀赵朔赵同赵括赵婴齐灭其族朔妻成公姊有遗腹匿公宫赵朔客曰公孙杵臼谓朔友人程婴曰胡不死曰朔妇有遗腹幸而男吾奉之女也吾徐死耳亡何妇生男贾闻之索于宫中夫人置儿绔中祝曰赵宗絶乎若号即不絶若无声及索儿竟无声得脱杵臼曰立孤儿与死孰难婴曰死易立孤儿难耳杵臼曰子强为其难吾为其易二人谋取他婴儿负之匿山中婴出谬谓诸将曰婴不肖不能立赵孤谁能与我千金吾告赵孤处诸将喜许之发师随婴攻杵臼杵臼缪曰小人哉程婴昔下宫之难不能死与我谋匿赵氏孤儿今又卖我纵不能立而忍卖之乎抱儿唿曰天乎天乎赵孤何罪请活之独杀杵臼可也诸将不许遂杀杵臼与孤儿以为赵孤良已死皆喜然赵真孤乃反在婴卒与匿山中十五年晋景公疾卜之曰大业之后不遂者为景公问韩厥对曰大业后在晋絶者其赵氏乎吾君灭赵宗国人哀之故见蓍䇿公问赵尚有后子孙乎韩厥以实告公遂与韩厥谋立孤儿赵孤名曰武于是召武及婴遍拜诸将诸将反与婴武攻屠岸贾灭其族复与武田邑如故武冠为成人婴乃辞武曰我将下报宣命与杵臼武不从婴自杀武服齐衰三年祠之勿絶武续赵宗晋平公时为正卿卒谥文子文子生景叔景叔生赵鞅是为简子晋顷公时六卿以法诛公族祈氏羊舌氏分其邑为十县六卿各令其族为之大夫晋公室由此益弱简子有臣曰周舍好直諌舍死简子毎聼朝常不悦大夫请辠简子曰大夫无罪吾闻千羊之皮不如一孤之腋诸大夫朝徒闻唯唯不闻同舍之鄂鄂也是以忧也简子名晋卿实専晋权奉邑侔于诸侯初范中行作乱伐简子简子奔晋阳至是简子围范中行中行奔简子遂有邯郸栢人之地余邑入晋简子卒襄子立未几知伯与韩赵魏尽分范中行故地晋出公怒告齐鲁欲伐四卿四卿恐共攻出公出公奔齐道死知伯益骄请地韩魏与之请地赵赵不与遂率韩魏攻赵襄子奔保晋阳三国攻之引汾水灌其城城不浸者三板襄子惧夜使张孟同私于韩魏与合谋反灭知氏共分其地襄子卒浣立是为献侯襄子弟逐献侯自立于代一年国人复立献侯献侯卒子烈侯籍立六年始列为诸侯追尊献子为献侯相国公仲连进三人曰牛畜侍烈侯以仁义约以王道烈侯逌然明日荀欣侍以选练举贤任官使能明日徐越侍以节财俭用察度功徳所与无不充君悦官牛畜为师荀欣为中尉徐悦为内史赐相国衣二袭烈侯卒弟武公立至敬侯与魏韩赵共废晋靖公而分其地又三𫝊而为武灵王变胡服习骑射略中山地至宁葭西略胡地至榆中林胡王献马又攻中山中山献四邑以和未几𫝊国立子何为王是为惠文王武灵王自号为主父武灵王初以长子章为太子后得呉娃爱之为不出者数年生子何乃废太子章而立何为王是为惠文王三年封长子章为代安阳君章素侈心不服其弟所立主父又使田不礼相章不礼为人忍杀而骄四年惠文王朝羣臣安阳君章亦来朝主父见章傫然也反北面为臣诎于其弟心怜之于是欲分赵而王章于代计未决而辍主父及王游沙丘异宫公子章即以其徒与田不礼作乱诈以主父令召王肥义先入杀之髙信即与王战公子成与李兊自国至乃起四邑之兵杀公子章及田不礼灭其党贼而定王室公子成为相号安平君李兊为司冦公子章之败往走主父主父闻之成兊因围主父宫公子章死成兊谋曰以章故围主父即解兵吾属夷矣乃遂围主父令宫中人后出者夷宫中人悉出主父欲出不得又不得食探雀鷇而食之三月余饿死沙丘司马氏曰武灵王不顾流俗变胡服习骑射以制林胡灭中山大启土宇威加强秦可谓贤君矣及溺于嬖宠欲分国以王二子卒饿死沙丘佚慾之为败也如此惠文王令平原君赵胜受韩上党地廉颇将军军长平七年以赵括代颇秦围括以军降秦坑降卒四十余万秦围邯郸平原君求救于楚魏乃解围又两𫝊至幽穆王迁时大将李牧屡却秦军秦用间金杀之牧死秦伐赵虏迁流于房陵赵嘉于代自立是为代王秦复伐赵虏嘉赵祀遂絶太史公曰吾闻冯王孙曰赵王迁其母倡也嬖于悼襄公悼襄王废适子嘉而立迁迁素无行信谗故诛其良将李牧用郭开岂不缪哉秦既虏迁赵之亡大夫共立嘉为王王代六岁秦进兵破嘉遂灭赵以为郡迹赵自烈侯受封至代王十一君合一百八十二年而秦灭之魏魏文侯斯魏之先毕公高之后也毕公与周同姓武王克商封高于毕于是为毕姓其后絶封为庶人在中国或在夷狄其苖裔曰毕万事晋献公从献公伐霍耿魏灭之以魏封毕万为大夫及献公卒四子争更立晋乱而毕万之世弥大从其国名为魏氏毕万生武子从重耳出亡十九年文公得国令武子袭魏氏后封列为大夫武子生悼子悼子徙治霍生魏绛魏绛事晋悼公使和戎翟戎翟亲附悼公曰自吾用魏绛八年之中九合诸侯戎翟和子之力也徙治安邑绛卒谥昭子生魏嬴及生魏献子事昭公昭公卒而六卿彊公室卑晋顷公时韩宣子老魏献子为国政晋宗室祁氏羊舌氏相恶六卿诛之尽取其邑为十县六卿各令其子为之大夫献子赵简子中行文子范献子并为晋卿后四年与韩魏赵共攻范中行献子生魏侈魏侈之子曰魏桓子与韩赵共伐灭知伯分其地桓子孙曰文侯斯始列为诸侯任西门豹守邺而河内称治谓李克曰先生尝教寡人曰家贫思良妻国乱思良臣今所置非成则璜二子何如李克对曰居视其所亲富视其所与逹视其所举穷视其所不为贫视其所不取五者足以定之矣文侯曰先生就舍寡人之相定矣李克趋出过翟璜璜曰闻君召先生卜相果谁为之克曰魏成璜作色曰以耳目之所覩记臣何负于魏成西河守臣所进也君内以邺为忧臣进西门豹君谋欲伐中山臣进乐羊中山已拔无守之臣进先生君之子无𫝊臣进屈侯鲋臣何负于魏成克曰子安得与魏成比乎魏成子以食禄千钟什九在外什一在内是以东得卜子夏田子方叚干木此三人者君皆师之子所进五人者君皆臣之子乌得与魏成子比也璜逡巡再拜曰璜鄙人失对愿卒为弟子文侯卒子击立是为武侯与韩赵魏三分晋地废晋靖公而灭其后武侯卒子莹立是为惠王三十五年王卑礼厚币以招贤者邹衍淳于髠孟轲皆至梁梁惠王曰寡人不佞兵三折于外太子虏上将死国以空虚叟不逺千里辱幸至弊邑之廷将何以利吾国孟轲曰君不可以言利君欲利则大夫欲利大夫欲利则庶人欲利上下争利国则危矣为人君仁义而已矣何以利为又三𫝊而为安釐王时秦围赵邯郸信陵君无忌矫夺将军晋鄙兵以救赵赵遂得全无忌因留赵后秦伐魏王患之请君于赵无忌归魏为上将军率五国兵攻秦败之河外走䝉骜秦行万金间之王使人代将信陵君谢病四岁卒又再𫝊而为王假秦引水灌大梁城虏王假遂灭魏以为郡县太史公曰吾适故大梁之墟墟中人曰秦之破梁引河沟而灌大梁三月城坏王请降遂灭魏説者皆曰魏以不用信陵君故国削弱至于亡余以为不然天方令秦平海内其业未成魏虽得阿衡之佐曷益乎呜唿太史公可谓失言矣所谓天者理而已善言天者必有徴于人人事尽则天理见天何尝使秦以诈力蚕食诸侯而谓天方令秦平海内乎当秦遣䝉骜伐魏魏岌岌矣信陵一归五国响应败骜于河外非人事尽乎万金之间一入而代将之命已下归之于天不可也以强秦而亦谓其得天命何足与言天哉迹魏自文侯受封至王假八君合一百七十九年而秦灭之韩韩景侯䖍周威烈王二十三年始与赵魏俱列为诸侯韩之先与周同姓姬氏其后苖裔事晋得封韩原曰韩武子武子后三世有韩厥者始从封姓韩氏当是时晋作六卿而韩厥在一卿之位号曰献子献子卒子宣子代徒居州晋顷公时与赵魏共分祁氏羊舌氏十县定公时与赵简子侵伐中行氏四𫝊而为康子与赵魏共败智伯分其地地益大于诸侯又三𫝊是为景侯始受封其子文侯立伐宋执宋君文侯子哀侯与赵魏共分晋国又灭郑因徙都焉再𫝊而为昭侯申不害为相脩术行道国内以治诸侯不来侵伐申不害死秦拔我宜阳明年旱作高门屈宜曰昭侯不出此门何也不时吾所谓时者非时日也人固有利不利徃年秦拔宜阳今年旱昭侯不以此时恤民之急而顾益奢此谓时绌举嬴又明年高门成昭侯卒果不出此门也子宣惠王立始称王秦败我鄢败我修鱼公仲谓韩王与国非可恃也今秦之欲伐楚乆矣不如和秦赂以一名都具申与之南伐楚楚王闻之大恐陈轸为谋曰王聼臣为之警四境之内起师言救韩发信臣言于韩王韩必聼我絶和于秦秦必大怒厚怨韩韩交楚必轻秦应秦必不敬是因秦韩之兵而免楚国之患也王从之韩王大悦絶秦秦怒伐韩而楚救不至大破我岸门太子仓质秦以和与秦攻楚败楚将屈分斩首八万于丹阳王卒太子仓立是为襄王虽与秦武王㑹于临晋而不能止其抜宜阳之师王卒子咎立是为釐王使公孙喜率周魏攻秦秦败我二十四万虏喜伊阙釐王卒子柦惠王立上党郡守以上党郡降赵秦伐上党杀马服子卒四十余万于长平后又拔我阳城负黍又拔我成臯荥阳继又悉拔上党又拔我十三城桓惠王卒子安王立秦攻急使韩非使秦非反欲覆其宗国秦杀之仅四年虏王安尽入其地为颍川郡而韩遂亡太史公曰韩厥之感晋景公绍赵孤之子武以成程婴公孙杵臼之义此天下之隂徳也韩氏之功于晋未覩其大者也然与赵魏终为诸侯十余世宜乎哉迹韩自景侯受封至王安十一君合一百七十四年而秦灭之齐齐太公田和周安王十六年始列为诸侯田和者陈完谥敬仲之十一世孙完陈厉公佗之子也完生周太史过陈厉公使卜完卦得观之否是谓观国之光利用賔于王此其代陈有国乎不在此而在异国乎非此其身也在其子孙若在异国必姜姓四岳之后物莫能两大陈衰此其昌乎厉公文公少子其母蔡女文公卒厉公异母兄鲍立是为柦公蔡人为佗杀柦公及太子而立佗是为厉公后桓公少子林怨厉公杀其父兄又合蔡人杀厉公林自立为庄公故完不得立而为陈大夫庄公卒弟杵臼立是为宣公公杀其太子御㓂御冦与完相爱完恐及祸故奔齐以陈字为田氏齐桓公使为工正齐懿仲欲妻完卜之占曰是谓鳯凰于蜚和鸣锵锵有妫之后将育于姜五世其昌并于正卿八世之后莫之与京卒妻完五世至釐子乞事齐景公为大夫其收税于民以小斗受之其粟予民以大斗行隂徳而景公弗禁由此田氏得衆心宗族益彊乞卒子恒代是为田成子相齐简公复修釐子之政以大斗出贷以小斗收后弑简公而立平公孔子曰陈恒弑其君请讨之者是也又三世至太公和而相齐宣公公卒子康公贷立滛于酒妇人不聼政太公乃迁康公于海上食一城以奉其先祀至安王十三年太公㑹魏文侯楚人卫人于浊泽求为诸侯魏文侯为之请于王及诸侯周天子许之于是始立和为齐侯和完之八世孙也再𫝊而威王因齐立是岁故齐康公卒絶无后奉邑皆入田氏九年之间诸侯皆来伐国人不治于是封即墨大夫烹阿大夫起兵西击赵魏于浊泽而围惠王赵人归我长城齐国震恐人人不敢饰非务尽其诚国大治诸侯莫敢致兵于齐者二十余年其后与魏王㑹田于郊魏王问齐亦有寳乎王曰无有魏王曰寡人国小尚有径寸之之珠照车前后各十二乗者十枚柰何以万乗之国而无寳乎王曰寡人寳与王异吾臣有檀子者使守南城则楚人不敢为冦东取泗上十二诸侯皆来朝吾臣有盼子者使守髙唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾臣有种首者使备盗贼则道不拾遗将以照千里岂特十二乗哉魏王慙不怿而去又明年起兵击魏大败之桂陵于是齐最强于诸侯自称王以令天下王卒子宣王辟彊立时魏伐赵赵与韩亲共击魏韩氏请救于齐孙子曰韩魏之兵未弊而救之是吾代韩受魏兵顾反聼命于韩也且魏有破国之志韩见亡必东面而愬于齐矣吾深结韩之亲而晚承魏之弊则可重利而得尊名也王曰善乃隂告韩使者遣之韩恃齐五战不胜而东委国于齐齐因起兵使田忌田婴将孙子为帅救韩赵以击魏大败之马陵杀其将庞涓虏魏太子申其后三晋之王皆因田婴朝齐王于博望盟而去王喜文学游説之士如邹衍淳于髠田骈接子慎到环渊之徒七十六人皆赐列弟为上大夫不治而议论是以齐稷下学士复盛且数百千人王卒子涽王地立伐宋宋王出亡死于温南割楚之淮北西侵三晋欲以并周室为天子泗上诸侯邹鲁之君皆称臣诸侯恐惧燕秦楚三晋合谋各出鋭师来伐败我济西王解而却燕将乐毅遂入临淄尽取齐之寳藏器愍王出亡之卫王不逊卫人侵之走邹鲁弗纳走莒楚使淖齿将兵救齐因相愍王淖齿遂杀王而与燕共分齐之侵地卤器子法章变姓名为莒太史敫家庸敫女竒法章状貌怜而窃衣食之而与私通乆之自言愍王子也莒人立之是为襄王以太史氏女为王后在莒五年田单以即墨攻破燕军迎王入临淄齐故地尽复王卒子建立王建立六年秦攻赵齐楚救之赵无食请粟于齐齐不聼周子曰赵之于齐楚扞蔽也犹齿之有唇也唇亡则齿寒救赵宜若奉漏瓮沃焦釡也弗聼其后秦灭三晋灭楚灭燕遂击齐齐王聼相后胜计不战以兵降秦秦虏王建迁之共灭齐为郡太史公曰盖孔子晚而喜易易之为术幽明逺矣非通人逹才孰能注意焉故周太史之卦田敬仲完占至十世之后及完奔齐懿仲卜之亦云田乞及恒所以比犯二君専齐国之政非必事势之渐然也盖若遵厌兆祥云呜唿太史公又失言矣易固知来藏往之书而左氏则不免傅㑹浮夸之语今乃以犯君専政为若遵厌兆祥之云则文王周公利贞正吉之诲荒矣必悟南蒯黄裳元吉之占始可与言易迹齐自田和受封至王建七君合一百六十六年而秦灭之史纂通要卷五史纂通要卷六钦定四库全书史纂通要卷六元胡一桂撰秦秦始皇帝姓嬴名政年十三即王位二十六年初并天下始称皇帝除谥法欲传天下于万世故自号曰始皇帝后世以计数二世三世至于万推水德以建亥十月为歳首都雍命为制令为诏自称曰朕后世称皇帝制诏朕始此又更名民曰黔首臈曰嘉平秦之先曰柏翳佐舜调驯禽兽赐姓嬴氏有裔孙曰中潏居西戎保西垂六世有非子善养马事周孝王封为附庸邑之秦宣王始命非子曽孙秦仲为大夫平王东迁秦仲孙襄公以兵送王始封为诸侯赐以西周岐丰八百里之地襄公五世孙德公徙雍三世至穆公两平晋乱遂覇西戎一书悔过经圣笔所定又十四世至献公师隰与三晋战于石门始斩首六万周天子以黼黻贺孝公渠梁立据殽函之固拥雍州之地已有窥觎周室之心当是时东周已㣲彊国有六齐楚魏燕韩赵及小国十余力政争相併秦僻在雍不与中国诸侯㑹盟夷翟遇之孝公求士卫鞅入国因嬖人景监以见首进富国彊兵之术将变法令民为什伍而相收司连坐告姦者与斩敌首同赏不告姦者与降敌同罚有军功者各以率受上爵为私鬭者各以轻重被刑大小僇力本业耕织致粟帛多者复其身事末利及怠而贫者举以为收孥宗室非有军功论不得为属籍明尊卑爵秩等级各以差次名田宅臣妾衣服以家次有功者显荣无功者虽富无所芬华法既具乃申严号令徙木示信罚不讳彊大赏不私亲戚在秦二十四年卒能使道不拾遗山无盗贼民勇于公战怯于私鬭乡邑大治然废井田开阡陌更税法任意变古用法过酷列侯就封商君钖号无何孝公薨人以反告出亡而无所舍乃知为法之害卒不免于车裂以徇矣惠文王䝉已成之业诸侯来朝天子贺致文武胙一战胜魏魏纳地至再五国之师㑹盟攻秦秦出兵迎敌五国败走于是灭蜀伐赵伐韩伐楚凡斩首二十五万二千武王荡立韩魏齐楚赵皆賔从初置丞相甘茂拔韩宜阳斩首六万王有力好戏力士任鄙乌获孟说皆至大官王与说举鼎絶膑而死族说昭襄王稷立伐楚伐韩魏伐齐伐赵伐燕凡斩首首虏阬杀沈死一百五十四万六千遂并西周而赧王亡矣迹当时丞相穰侯最久范睢以折胁折齿之残躯变姓名张禄入说秦王卒废太后逐穰侯而夺之位㡬终王之世而善免司马氏曰穰侯援立昭王荐白起为将南取鄢郢东属地于齐使天下诸侯稽首事秦秦益彊大虽其専恣亦未至尽如雎之言若睢者亦非能为秦忠谋直欲得穰侯之处故搤其吭而夺之耳遂使秦王絶子母之义失舅甥之恩要之雎真倾危之士㢤孝文王戊享国不永庄襄王楚元年即灭东西周君而文武成康之统绪始絶三年遣蒙骜伐魏数败之信陵一归五国响应败骜于河外魏室似有生意矣万金之间一入而代将之命已下信陵之身且不保如国何王薨子政立是为始皇初王为秦质子于赵恱色纳姬不疑其故政实不韦之子而吕其姓逮即位尊不韦为相国号称仲父至于嫪毐之乱言之丑也呜唿庄襄之元周信亡矣曽不三年吕政嗣位而柏翳数百年之宗祀亦絶南宫氏曰作史者当于庄襄元年东周既灭方书周亡然后进秦使接周统于庄襄终年吕政嗣位特书秦亡然后正其姓氏别为后秦斯实録矣今乃不然东周未灭遽进昭襄之秦吕政嗣位犹冐嬴秦之姓于周则絶之如恐其不亟于秦则进之如恐其不多好恶不公是非逆置其诸谓之何㢤迹秦自孝公以来累世窥周一念僣窃至庄襄百有余年东周始灭彼固谓嬴氏基业可𫝊之不坠未㡬吕政立而嬴氏之秦已亡呜唿赧王入秦之后歴七年而东周如线之绪尚存庄襄取周之余才三载而嬴氏数百年之宗庙遽灭孟子曰杀人之父人亦杀其父杀人之兄人亦杀其兄天道好还福善祸滛无毫发爽而世之窥觎僣窃于人之国者每迷而不悟悲夫始皇初立六国犹存齐因范雎入秦进逺交近攻之䇿是时齐王法章在位歴王建前后垂五十年并不受兵幕燕釡鱼自以为安矣楚为从约长帅赵魏韩卫伐秦师一不胜遽咎春申君而踈之何怯也三晋与秦接壤故初年䝉骜为将首定赵晋阳伐韩伐魏争地争城殆无虚歳韩不能支遂纳地请为藩臣其公子韩非来聘首欲覆其宗国以自售其说可谓亲戚叛之者矣燕丹不胜一朝之忿欲恃荆轲尺八匕首彊燕而弱秦竟以挑怨速祸是时六国仅有一李牧足以重赵居代鴈门杀匈奴十余万骑灭䄡褴破东胡降林胡单于奔走十余嵗不敢近赵边秦两军大入一遇牧则輙还亦足为差彊人意者夫何自内史胜灭韩之后明年以金间杀李牧牧死而赵遂灭于是灭魏灭楚灭燕势如破竹齐亦不旋踵丘墟矣向之不加兵我者岂真贷我者哉司马氏曰从横之説虽反覆百端大要合从者六国之利使六国能以信义相亲秦虽彊暴安得而亡之㢤夫三晋者齐楚之藩蔽齐楚者三晋之根柢以三晋而攻齐楚自絶其根柢也以齐楚而攻三晋自彻其藩蔽也安有撤藩蔽以媚盗曰盗将爱我而不攻岂不悖㢤愚观六国之灭惟齐最愚不悟姦人賔客之受间金听劝朝秦不修攻战之备不助五国攻秦秦以故得灭五国殊不知五国灭矣齐其能独存乎迨王贲猝入民莫敢格犹信五百里之约封竟以饿死观松耶柏耶之歌至今可为于邑也呜唿秦灭六国何异造蛊毒者聚虫蛇一器任相噉食惟一独存者为蛊便能变惑随遂酒食为人祸祸他人则蛊吉然则始皇其殆所谓大蛊者欤其变惑为祸未既也始皇已并诸侯一六合始分天下为三十六郡罢侯置守以破封建之法收天下兵聚之咸阳铸以为钟鐻金人十二又徙天下豪杰十二万户以实咸阳务弱天下之民以重京师之势于是巡行郡县上邹峄封泰山禅梁父登琅邪过彭城欲出周鼎泗水弗得乃渡淮之衡山浮江至湘山祠逢大风㡬不得渡怒赭其山自南郡武闗归又东游至博浪沙中张良徂击中副车遂登之罘旋琅邪道上党入末年游云梦临浙江上㑹稽还吴从江乗渡至平原津而病立石以颂功德凡五慕神仙则遣齐人徐市发童男女数千人入海求之三神山又之碣石使卢生求羡门侯生等求不死之药黩武事则南取百越之地以为桂林象郡北筑长城而守藩篱延袤万里却匈奴七百里之外兴土木则营作朝宫渭南上林苑中先作前殿阿房东西五百歩南北五十丈上可以坐万人下可以建五丈旗隠宫徒刑者七十余万人乃分作阿房或作骊山发北山石椁徙蜀荆地林皆至闗中计宫三百闗外四百余加以废先王之道燔诗书百家之言阬儒生四百六十人于咸阳始皇之心自以为闗中之固金城千里子孙帝王万世之业也未㡬天星陨石山鬼献璧祖龙吿死明年出逰卒于沙丘祕不发丧至以鲍鱼杂輼辌车之臭赵髙说李斯矫诏杀太子扶苏立少子胡亥而亡秦之䜟验矣胡亥还至咸阳发丧袭位是为二世葬始皇骊山下以人从死去疾李斯相赵髙郎中令髙専权用事申法令说二世巡幸以示彊杀大臣诸公子以重威复作阿房以章先帝非过举未㡬鱼倡祸天下大乱戍卒陈胜自立为楚王武臣自立为赵王二世讳言盗贼使以反闻者下吏以不足忧告者说于是刘邦起沛项梁起吴田儋王齐韩广王燕魏咎王魏矣李斯畏诮让进督责之术民益骇惧思乱髙又说天子称朕固不闻声遂深居禁中独与髙决事盗益多去疾諌作阿房省戌役责让自杀斯以髙譛卒就五刑髙为丞相已而项羽虏王离降章邯司马欣燕赵齐楚梁魏韩皆已自立为王自闗以东皆应诸侯髙初言盗无能为以至于此先是髙欲谋为乱指鹿为马以去异己者至是恐诛谢病不朝使其壻阎乐将千余人至望夷宫数二世罪而弑之矣髙佩玺上殿殿欲䧟者三乃去秦帝号立子婴为秦王王与二子谋杀髙夷三族可谓壮矣然当时四方分崩豪杰并起沛公入武闗至灞上王嗣位仅四十有六日素车出降而天下归汉矣裴骃之论曰子婴度次得嗣独能长念却虑父子作权近取于户牖之间竟诛猾臣为君讨贼然河决不可复壅鱼烂不可复全贾谊司马迁曰向使婴有庸主之才仅得中佐山东虽乱秦之地可全而有宗庙之祀未当絶也秦之积衰天下土崩瓦解虽有周旦之才无所复陈其巧而以责一日之孤误㢤吾读秦纪至子婴车裂赵髙未尝不健其决怜其志婴死生之义备矣愚又尝观世之言者曰秦以一国亡六国民以朞月亡秦得之非道失之亦亟固其宜也然愚谓秦之亡非民也斯髙也髙之罪又浮于斯二世之于髙始为所愚终为所弑国随以亡是非髙之能愚之弑之亡之也髙之为烈始皇使之也髙受诏教胡亥数年刑法之学耳胡亥之命秦之国祚固已在髙掌握中以斯之狡智尚死其手况胡亥乎吾故曰髙之为烈始皇使之也然亦非始皇使之也天也迹秦自献公石门之战至报王入秦之年斩首首虏阬杀沈死之数一百九十八万八千迄始皇兼并之日兵祸又不知其㡬天固已厌之弃之絶之特假手于髙耳夫岂偶然之故㢤吁髙不用扶苏不死秦不亡是无天道矣孟子曰不嗜杀人者能一之又曰仁者无敌于天下真万世之龟鑑秦自庄襄灭东周文武成康之统绪虽絶而六国尚存故秦亦未尝自正位号至始皇二十六年并六国方有天下称帝仅再𫝊一十五年而亡史纂通要卷六史纂通要卷七钦定四库全书史纂通要卷七元胡一桂撰西汉汉髙帝姓刘名邦字季沛丰邑中阳里人父太公母媪感蛟龙而生帝隆凖而龙颜美须髯左股有七十二黒子寛仁爱人意豁如也常有大度不事家人生产作业及壮为泗上亭长二世元年陈渉起蕲沛令欲应渉萧何曹参为主吏说令使樊哙召帝令后悔父老乃率子弟杀令迎立帝为沛公乙未入闗受秦王子婴降通鑑以为汉元年其年项羽更立帝为汉王五年灭羽有天下即位于汜水之阳以火德都洛阳用娄敬说迁都长安国号汉仍秦正建亥至武帝太初元年始改用夏正初帝为泗上亭长时有斩蛇之异厥后又有云气之祥及为沛公见项梁于薛与俱立楚怀王孙心为楚王而与项羽北面为之臣怀王与诸将约先入定闗中者王之羽怨秦杀项梁愿与帝先入闗怀王以羽慓悍猾贼帝寛大长者遣帝而不遣羽帝既定闗中萧何独先入收秦丞相府图籍藏之以此帝得具知天下阨塞户口多寡彊弱之处帝乃还军灞上悉召诸县父老豪杰谓曰父老苦秦苛法久矣吾与诸侯约先入闗者王之吾当王闗中与父老约法三章耳杀人者死伤人及盗抵罪余悉除去秦法诸吏民皆安堵如故羽闻帝已入闗大怒欲撃帝赖张良与项伯善鸿门之见卒借以免羽遂屠烧咸阳杀子婴掘始皇冡收其货宝妇女而东使人还报怀王王曰如约羽曰怀王者吾家项梁所立何得主约本乃佯尊懐王为义帝实不用其命明年徙帝长沙郴县弑之羽分天下王诸将羽自立为西楚覇王立帝为汉王三分闗中王秦降将三人以距塞汉路余各以次受封帝怒欲攻羽周勃灌婴樊哙劝之萧何諌曰虽王汉中之恶不犹愈于死乎能诎于一人之下而伸于万乗之上者汤武是也臣愿大王王汉中养其民以致贤人收用巴蜀还定三秦天下可圗也帝曰善乃就国以萧何为丞相拜韩信为大将张良为师陈平为谋臣郦食其为说士壮士则有樊哙灌婴勇将则有黥布攻城畧地则有曹参他如彭越周勃王陵之徒英雄陈力羣䇿毕举辅成创业迹其战胜攻取之功韩信为最今观就国之后首用信计决䇿东向随定三秦擒魏仆赵降燕撃齐遂灭楚垓下大抵信之功为多也至于帝论所以得天下惟曰运筹帷幄之中决胜千里之外吾不如子房镇国家抚百姓给饷馈不絶粮道吾不如萧何连百万之衆战必胜攻必取吾不如韩信三者皆人杰吾能用之此吾所以取天下也信独得预三杰之称可见矣项羽既灭鲁独坚守不下帝欲屠之至城下犹闻絃诵之声谓守礼义之国为主死节持羽头示之乃降天下始定于一而帝业成矣然方其见于鸿门项庄舞劒为之危败于彭城父母妻子为之虏遁于荥阳纪信诈帝为之焚逃于成臯仅与滕公同车而载数羽十罪于广武伏弩之中胷为之伤迹帝之危亦屡矣割鸿沟分天下太公吕后归国势既分为二而卒定于一者人知帝从良平之説亟追亡逐北之功虽帝亦自谓三杰为用所以取天下然岂知夫入闗之初三章之法仁不可胜用从董公遮説为义帝发丧义不可胜用仁义之师固又有以为之本也㢤天下已定赦季布斩丁公示人以君臣之大义封元功十八侯而尽报功之典大封同姓惩秦孤立之弊自信等八王外刑白马之盟非刘氏王者天下共击之得深长之虑矣已而命萧何次律令韩信申军法张苍定章程叔孙通制礼仪陆贾造新语皆为制作之要者至于过鲁而祠孔子举明德而诏郡国劝驾轻田租而十五税一其于崇先圣礼贤士爱元元之意又如何迨夫逆料人才为异日计安刘必勃算无遗䇿可谓明也已矣或者谓同姓之封不免过制异日七国之变此其基礼仪之制杂用秦仪先王之礼沦没此其故新语之造既自谓马上得之安事诗书则得失成败之论复何所𢎞益帝天性虽明达无学力以磨治于人道之大纲又有未尽者未央一宴以功业骄其父兄封王侯一诏以爵禄骄其臣子功臣诛夷肇于伪游不信适以启离畔之渐国本㡬揺由于诚意不尽无以絶私爱之牵其于夷狄也白登之围伐之既失于轻㡬至丧败和亲之约御之又非其道且开后世之患焉大风一歌气豪力雄覇心之萌不免文中子之诮吁汉治所以杂覇不能比隆三代之盛其以是夫惠帝盈首减田租复十五税一之法民年七十以上及不满十歳者有罪当刑皆完之又曰吏所以治民重其禄使尽其职则民得所赖举民孝弟力田者复其身除挟书之律凡此皆为政之善者当是时曹参为相清静守职帝垂拱仰成天下晏然衣食滋植史称其内修亲亲外礼宰相优宠齐悼赵隠恩敬笃矣遭母后亏损至德南宫氏曰太后酖死赵王人彘戚姬使帝昆弟之义不全过爱鲁元纳甥女以为后使帝夫妇之伦不正因张后无子杀后宫美人取其子以为嗣使帝父子之亲不白惜㢤髙皇后吕氏雉临朝称制八年迹其杀戚姬子母骇殁嗣君幽辱少主擅王吕氏诛锄髙皇帝诸子居位僭窃自有天地以来所谓非常之变也朱文公纲目于吕氏听政之后分注其年特以变例书之所以着女后僭乱之原为万代鉴戒严矣后崩诸吕谋为乱男女无少长皆诛用覆宗祀今观吕氏之祸肇于张伯彊之一言成于平勃之阿意顺㫖使太后欲王诸吕陵既不可勃又不可平又不可吾知其将悚然若髙帝之临有所惮而不敢为矣平勃乃靡然从之夫复何所顾忌㢤自是而后权归吕氏汉祚之危如一发引千钧向使郦寄不可刼吕禄不可绐纪通符节不可矫太尉不得入军士不左袒吕谋行朱虚侯章不用命吕产不可杀汉亦殆矣由是论之平勃安刘之功仅足赎王诸吕之罪人臣之义当以王陵为正使王陵之说得行岂但安刘正将以全吕而平勃之王诸吕反以一时之荣而覆其百世之宗矣可胜叹㢤文帝恒以代王升为天子初平勃诛诸吕诸大臣阴谋曰少帝及梁淮阳常山王皆非真孝惠子乃阴使人召帝帝问左右郎中令张武等皆愿称疾母往以观其变中尉宋昌进曰方今髙帝子独大王贤圣仁孝闻于天下故大臣因天下心迎立大王王勿疑也卜之得大横之兆曰大横庚庚余为天王夏启以光于是驰至长安羣臣皆迎谒勃乃跪上天子玺符遂即天子位夜拜宋昌为卫将军镇抚南北军张武为郎中令行殿中周勃陈平为左右丞相迹帝二十三年间重国本则首从羣臣之请蚤建子启为太子崇节俭则宫室苑囿车骑服御无所増益有不便辄弛以利民欲作露台惜百金而遂寝衣弋绨履革舄集嚢为帷编蒲为席所幸慎夫人衣不曵地治灞陵皆瓦器因山不起坟尚德化则南越尉佗自立为帝召佗兄弟以德懐之佗遂称臣匈奴背约入盗令备边守不发兵深入恐烦百姓吴王不朝赐以几杖张武受赂更加赏赐恤刑狱则除收帑除肉刑务本则开籍田帝躬耕皇后亲蚕劳赐三老廉吏匹帛以劝孝弟劝力田爱民则议赈贷赐田租弛山泽发仓庾开言路则除诽谤之法止辇而受郎官书䟽假借以纳袁盎等切諌又举贤良方正而亲䇿之贾谊治安一䇿痛哭流涕长太息亦为之容受抑贡献则却千里马而不受缓征伐则陈武之议以为念不到此崇谦逊则改正朔易服色定官名之请皆以为未遑用人则河南守吴公治平为天下第一擢为廷尉加以将相皆旧功臣少文多质务在寛厚化行天下而告讦之俗易吏安其官民乐其业是以蓄积歳増户口蕃息禁网踈阔刑罚大省断狱数百㡬致刑措至治之美有如此者呜唿仁㢤然或者谓狱周勃杀薄昭迁淮南宠爱邓通赏赐鉅万以为恭俭之意少戾谓帝大醇而小疵愚谓通之赐诚不免少累俭德勃被甲召疑昭杀使见诛长谋反致徙皆所自取若一切从事姑息汉法为不行矣其可㢤政未易以此议帝也独惜其所不足者因窦后好黄帝老子言帝及太子不得不读其书以尊其术而好尚差善鼌错知术数之说拜太子家令错乃申商刑名之学陗直刻深卒启七国之变俾景帝终为刻薄任数之君贻谋之道深有慊焉耳不惟是也陈同父曰髙帝以来数十年制度所宜正典章所宜立教化所宜修乃于贾生之请谦让未遑遂使因陋就简教化不行至于富民以锦绣被墻屋公卿大夫以下竞至奢侈无度此愚所以为帝恨也景帝启即位之初首赐民爵一级除田半租定笞律从轻之法有足称者惜帝于君臣父子夫妇昆弟之间皆未免少恩皇后以无宠而废为两汉废后之始太子以无罪而诛为两汉废太子之始梁王以轻许𫝊位而好不终相如申屠嘉刚直可尚也为错所卖而见黜将如周亚夫平定七国之功不可忘也以䜛言下狱而致死吴王濞之叛积怨于博局杀世子之时而发怒于鼌错削地之计兵连七国诛错为名遽斩错以谢错之惨刻固不足恤而于大体亦已伤矣至若张释之以劾奏之恨斥死淮南邓通以吮痈之怨困迫至死其于人伦之间刻薄任数戕害杀戮曽不少忍岂慈父之所可同日语哉史称帝克遵洪业家给人足都鄙庾廪货财有余京师钱累鉅万贯朽不可较太仓之粟陈陈相因腐败而不可食衆庶街巷有马而阡陌之间成羣守闾阎者食粱肉为吏者长子孙居官者以为姓号故人人自爱而重犯法先行谊而后诎辱焉风移俗易黎民醇厚周云成康汉言文景美矣然先儒谓其独有节俭不妄费育民以致殷富一事为克遵洪业则其所谓风俗醇厚之云者岂皆文帝之深仁厚泽醖酿滂沛所至帝幸䝉成因以同称耶今观帝即位以来日食星变雷雨雹暴风天火地动大蝗大旱无歳无之示警至矣而竟不害者又岂祖功宗德正当殷盛帝幸得所凭借以消弭之邪不然帝之所为若此而风俗醇厚灾异不害乃如彼也至于冐文帝短丧之诏遽不行三年之丧上亏先王孝治天下之道下开嗣君不能终丧之失且䧟后世于罪焉所谓从父之令焉得为孝乎先儒之论曰文帝寛仁大度有髙祖之风景帝忌刻少恩乏君人之量文帝以德化民无事则谦抑如不能有难则英武奋发景帝以智数绳下平居则诛赏肆行缓急则惴惧失措大智悬絶如此愚谓此固帝天姿之刻薄然亦当时错所以教之者非其道也后之择人以教太子者尚鉴于兹武帝彻以辛丑即位其年始建年号曰建元元年至太初元年丁丑夏五月始正歴改用夏正以寅为歳首帝以少年英锐之姿雄才大畧得于所禀即位之初卓然罢黜百家表章六经畴咨海内举其俊茂与之立功又招选天下文学才智之士待以不次之位史称其得人之盛儒雅则董仲舒公孙𢎞儿寛笃行则石建石奋质直则汲黯卜式推贤则韩安国郑当时定令则赵禹张汤文章则司马迁相如滑稽则东方朔枚臯应对则严助朱买臣歴数则唐都洛下闳恊律则李延年运筹则桑𢎞羊奉使则张骞苏武将帅则卫青霍去病受遗则霍光金日磾其余不可胜纪是以兴造功业后世莫及然先儒谓帝自建元以来命相凡十有三多不择人而被诛者凡五当时登相位者至于涕泣不敢拜命竟亦不免班氏赞帝得人之盛自大将军以下皆表着名氏独丞相阙焉此意㣲矣愚谓当时大儒负王佐之才惟一仲舒帝不能引以自辅贤如汲黯又不能位之公卿以资諌诤自石庆卫青去病霍光日磾司马迁苏武不忝其职外曲学阿世如孙𢎞儿寛之徒何足道㢤曽是以为盛与以今观之徴申公䇿仲舒置五经博士帝初心所好甚正也惟力行一语既相枘凿春秋三䇿仅相江都博士之建亦祗文具未㡬尚祷祠求神仙兴土木事巡幸信祥瑞加以严刑峻罚穷兵黩武帝心之所好杂矣其尚祷祠也始于五峙太一神君灶之祠自是祠后土泰畤明堂立越祠封泰山无非所以为徼福之地其求神仙也自李少君以谷道郄老方进于是缪忌少翁栾大公孙卿之徒接踵进幸至以大尚主最为卿所愚于是宫室益炽盘游不息矣其兴圡木也始因微行而开上林苑继习水战而穿昆明池至于柏梁铜盘已为神仙之事而蜚廉延夀通天等作则専以候神人建章神明往往亦不外是矣其巡幸也北出长城南登天柱东临渤海他如幸缑氏幸东莱亦无非为神仙之求卒无明验始知天下岂有仙人悉罢方士自叹愚惑受欺事无及矣其信祥瑞也获白麟宝鼎而改元因天马芝房赤鴈而作歌然而日食星变地震风赤如血发屋拔木夏陨霜杀草雹大如马头雨白氂蛙与虾蟆羣鬭外蛇与内蛇鬭内蛇死甚至饥人相食灾异迭书帝亦不能文也其严刑峻罚也有腹诽之法沈命之法见知故纵监临部主之法禁网浸宻律令凡三百九十五章至杜周内深刺骨王温舒以酷进大抵放张汤専以人主意为狱而惨毒有不可胜言者矣其穷兵黩武也击匈奴则起于马邑之屯自是和亲好絶兵端之开讫不可解大将军卫青出鴈门出云中出朔方出定襄骠骑将军霍去病出陇西出北地出代郡两将军叠出而后匈奴逺遁幕南无王庭然汉士马物故亦不胜算矣其后帝虽亲登单于台勒兵示武威震匈奴终不能免郭吉苏武之覊留李陵贰师之䧟没其开三方也则西南夷发于唐䝉司马相如两粤起于严助朱买臣朝鲜由于渉河其通西域也则始于张骞之使乌孙赵破奴虏楼兰王破姑师至贰师将军伐苑西域震恐于是自敦煌西至盐泽徃往起亭而轮台渠黎置校尉屯田矣自是不但枸酱竹杖天马蒲萄克充所欲而殊方异物四靣而至以隋珠和璧络甲乙之帐设酒池肉林飨四夷之客漫衍鱼龙角抵之戱以观视之及赂遗赠送万里相奉师旅之费不可胜计至于用度不足乃㩁酒沽筦盐铁铸白金造皮币算至舟车租及六畜民力屈财用竭因之以凶年冠盗并起道路不通遣直指使绣衣持斧断斩郡国然后胜之帝犹未能自反至江充搆难巫蛊事作祸及太子先是陈皇后既废至是卫后复不得其死焉祸变已极然后纾徐痛定始大悔悟乃罢方士弃轮台下哀痛之诏力本劝农以明休息虽云已晚犹愈迷复之凶者迨夫拔霍光日磾于无闻之中以当托孤之寄拥昭立宣功在社稷亦可谓明逺也已矣尝反覆帝所为大抵踵秦皇之覆辙而成败异者何㢤秦用商鞅积刑罚而髙文以来积寛仁本不同一也二世増始皇之过而孝昭改武帝之失末不同二也陈同父谓表六经置博士定生员兴太学崇儒重道所以为得也正歴朔易服色定官名兴礼乐建制立度所以为得也孝弟力田鳏寡孤独既存问致赐而有寃失职使者得以闻山东水旱既虚郡国仓廪赈救而江南被水复下巴蜀粟以赈之救民䘏灾所以为得也方士之罢轮台之弃下诏悔过是知过能改所以为得也加以金霍之任付託得人此其所以有秦皇之失而免秦皇之祸欤昭帝弗陵初戾太子败燕王旦广陵王胥淫嫚帝越次得立年十四而辨上官燕盍之诈信霍光之忠承孝武奢侈师旅之余海内虚耗户口减半光知时务之要首举贤良文学问民所疾苦除田租止出马议罢盐铁㩁沽免马口钱减民赋钱十之三楼兰授首匈奴和亲百姓充实稍复文景之业其培养国脉为何如使天假之年复得周召之佐成康不足侔矣帝崩无嗣徴武帝孙昌邑王贺立之王狂纵好游及徴求长鸣鸡载女子于道既即位过咎益浮淫戯无度仅二十有七日大将军光与田延年张安世圗之白太后废为海昏侯而迎立宣帝焉宣帝病已更名询帝㓜遭巫蛊之祸逮繋长安狱赖廷尉丙吉得以生全养民间髙才好学授诗论语孝经喜游侠昌邑废吉奏记霍光迎帝即位先是泰山石起立上林枯僵栁自起生虫食叶其文已有公孙病已立之䜟矣帝兴自闾阎知民事艰难又苦吏急即位之初首遣使诏郡国谨牧养民而周德化擢路温舒黄覇等以尚寛和至于定国民自以不寃霍光薨后始亲政事厉精为治五日一听政丞相以下奉职奏事魏相丙吉同心辅佐二三年间举贤良罢屯田罢池籞未幸者与贫民勿治郡国宫馆以贷民流者减天下盐价遣使郡国戒勿烦扰又严繋囚掠笞瘐死之禁无非爱民䘏刑之事每拜刺史輙亲见问以为太守吏民之本数易则下不安二千石有治理效輙玺书勉厉公卿阙以次用之朱邑入为大司农龚遂入为水衡都尉尹翁归入为右扶风韩延夀入为左冯翊黄覇入为太子太傅此皆以郡守擢拜者也其重文学也修武帝故事讲论文艺傅又选羣儒俊材置诸左右于是刘向王褒以文章显其崇经术也命诸儒讲论石渠称制临决立梁丘易大小夏侯尚书谷梁春秋博士文雅翕然中兴于是萧望之梁丘贺夏侯胜韦𤣥成以经术显将相则张安世赵充国杜延年于定国京兆尹则赵广汉张敞太子太傅䟽广少傅踈受皆知名当世有未易枚举者谓之政事文学法理之士咸精其能信然矣至于夷狄賔服则自匈奴为丁令乌桓乌孙三国所攻由是虚弱边境少事冯奉世诛莎车王平诸国西域震恐赵充国撃先零招以威信竟不烦兵而下郑吉破车师降日逐乃命为都䕶督察乌孙康居等三十六国号令遂班于西域至是匈奴乖乱分为五单于更相攻撃唿韩邪奉国珍来朝于是乌孙以西至安息诸国咸尊汉矣史称单于慕义稽首称藩功光祖宗比迹商宗周宣非与帝以戎狄之归思股肱之美圗功臣于麒麟阁表而扬之名着中兴辅佐亦可谓知本者矣然先儒之论又有曰当时法制过详而道德不足是以人情奸诈益甚増户口者得以冐其赏减籴额者得以逃其罪献鹖雀者得以投其诈甚至上计簿者不过具文而虏入代郡始科𤨏边吏者反䝉思职之褒其为欺弊杂出而不可禁矣至于用恭显而启元帝之信宦官贵许史而启成帝之信外戚杨韩之戮赤族之诛而启哀帝之杀大臣产三大衅卒以亡汉愚谓大臣之诛已见之前朝而帝又甚焉者也不但杨韩而已霍氏之罪固不容赦而光之忠勲不可以无后赵广汉之胁持丞相固不可逃而吏民请代数万亦不容以重违盍寛饶刚直公清諌用刑法任中书宦官以为怨谤下狱致死帝曽不少顾惜何其刻㢤推原其故皆初年择术不精学申韩而不任周政杂霸道以致之也由是观之综核厉精之治虽足以使一时吏称其职民安其业而髙祖文帝忠厚寛仁之脉斵丧无余矣议者直谓西京之亡自宣帝始其以是夫元帝奭即位初年首以公田赈业贫民赋贷种食未㡬减乐府贠省苑马以赈困乏又未㡬罢宫馆减马兽肉食终一十六年之间贷贫民赐孤寡髙年帛遣使存问耆老孤寡失职之人㡬无虚歳可谓慈仁爱民之主矣至于尚节俭好儒术皆为君之美节独惜其刚断不足柔懦太过许史预政恭显専权当时大患也望之周堪请罢中书其言非不切直帝不能用反致望之遭䜛以死京房援幽厉用佞为喻非不明白帝虽悟而不断反致京房罹毁弃市周堪以隔絶病瘖卒张勐以见诬自杀陈咸朱云髠为城旦至郑令苏建论死而公卿以下畏显侧足而立矣此帝虽善善而善卒以戮虽恶恶而恶终不去事无巨细悉闗中书専权邪僻贼害忠良西汉之衰决于此矣当是时灾异并作日月失明星辰逆行山崩泉涌地震石陨夏霜冬雷春凋秋荣陨霜不杀水患螟虫人民饥疲盗贼不禁刑人满市春秋所纪尽皆有之是谁之召与史氏不此之察乃谓帝専用儒生贡薛韦匡迭为宰相牵制文义优游不断孝宣之业衰焉呜唿此岂儒者之过母乃用非真儒而复有小人在侧以间之率多持禄保位患得患失之不暇曽是足以为儒者乎成帝骜善修容仪临朝渊黙尊严若神可谓有穆穆天子之容矣求遗书于天下诏刘向校书中秘又可谓知崇文学者然即位初年首以元舅王鳯为大司马领尚书事未㡬同日之内五侯受封虽罢中书宦官免斥石显以除阉官之害而朝廷政权一转而归外戚矣盘据势要骄奢盈泆僣拟乗舆纵恶不诛遂致排摈宗室孤弱公辅斩戮无忌撃断不请帝方湛于酒色飞燕蛊惑赤鳯内乱许后废死齐家之伦斁矣刘向王章精忠恳切如水沃石朱云梅福披心谠论动遭按劒独杜钦谷永张禹孔光之徒謟谀权臣乃保宠固禄迹帝昏懦柔恶如此汉祚之移不在其身幸矣哀帝欣长好文辞法律成帝无嗣徴为太子成帝崩即位帝在东宫时见委政外家王氏僣盛嗣位之初首行罢免政由已出未为失也然丁傅董贤相继宠用杀尚书郑崇杀丞相王嘉皆以贤宠盛忠諌死也班史谓覩孝成之世权柄外移是以临朝屡诛大臣欲彊主威以则武宣谬矣陈同父谓帝何不思之甚王氏可去丁傅独可用乎外戚犹不可用贤何为者可使之预政乎盖知彼之为非而不知此之为尤甚也南宫氏曰帝宁负成帝之恩欲尊定陶之号冷褒叚犹董宏之佞说是从而师丹傅喜孔光之正諌不用一差意向遂拂羣心斗筲之莽知天下清议在是也于是搂取之以文其奸劾奏董宏甘心屡黜公卿大夫闻而直之至讼莽寃者百数而莽得志矣自是浮誉日隆遂执魁柄乃用儒术平寃狱治诬告黜僣人以济其私革汉为新梯祸自此岂非帝行乖礼义自失人心倒持太阿而授之莽㢤平帝衎哀帝崩无嗣徴帝立即位㓜沖太后临朝政自莽出褒善显功以自尊盛于是赐号安汉公加宰衡位诸侯王上至加九钖而居摄之谋成矣造符命作祥瑞无所不至汉士大夫若崩厥角稽首靡然从之前后上书献颂者四十八万七千五百余人而炎汉二百年之宗社已挈而之莽惟龚胜邴汉梅福逢萌王覇数子卓然不肯为所污歆国师雄大夫贻万世鄙笑莽既弑帝乃征宣帝𤣥孙择其最㓜者立之是为孺子婴莽自摄尊位称假皇帝既败翟义复殄赵朋自以为得天人之助甫及三年遽行簒夺定国号曰新汉遂中絶迹莽始起外戚折节力行以要名誉又乗四父厯世之权太后夀考为之宗主故得肆其姦慝以成簒盗及窃位南面处非所据乃始恣睢奋其威诈滔天虐民穷凶极恶毒流诸夏乱延蛮貊犹未足逞其欲焉自书𫝊所载乱臣贼子无道之人考其祸败未有如莽之甚者也盖炕龙絶气非命之运紫色䵷声余分闰位圣人之驱除云尔民心思汉甚于饥渇逺近蜂起立圣公为更始皇帝莽就屠戮支体横分矣夫以莽之狂谬其姑愤之其子叛之其女背之殆与禄山史思明朱温同恶前史但载之于叙𫝊亦宜已矣更始𤣥字圣公景帝七代孙光武族兄也尝杀人亡命在平林贼中以懦弱为新市平林所立即位朝羣臣羞愧流汗举手不能言委政匪人日醉后庭官爵猥滥闗中离心四方怨叛三年赤眉立刘盆子人长安而更始亡天命有归盆子不能自保而光武中兴焉陈同父曰西汉之治自寛仁而变为深刻自深刻变为委靡髙惠文之寛仁賛而成之者萧曹周勃申屠之功景武宣之深刻启而导之者晁错公孙魏相之过元成哀之委靡不能开喻而正救之者则又贡禹张禹孔光之罪也抑又有说髙祖以下有德者莫过文帝有才者莫过武帝迹其行事有足憾者秦变先王法度治统㡬于一絶矣汉兴去周未逺制度典章犹可考而复也髙祖草创未暇为惠帝仁柔不能为则复古之事非文帝其谁任乎时海内富庶矣黎民醇厚矣天下㡬刑措矣奈何溺黄老清静之说虽贾生再三之请而未遑遂因陋就简无以垂法于后则是有可为之时而无复古之志也至武帝狭小汉家制度慨然欲追踪唐虞商周之盛则复古之事舎帝又谁与归于时正朔改矣礼乐兴矣罢百家而六经表章矣奈多欲之念既胜徒取髙皇约束纷更之非惟无以改秦之失而又有甚焉者则是有欲为之志而无复古之实也然则先王经世之大法至秦而遂冺秦人纷乱不纲之政至今而犹存考其事论其世文帝武帝二君盖深有足憾者与西汉自髙至平凡十二帝并孺子共二百一十四年为莽所簒十四年更始二年史纂通要卷七史纂通要卷八钦定四库全书史纂通要卷八元胡一桂撰东汉世祖光武姓刘名秀字文叔南阳蔡阳人髙祖九世孙景帝子长沙定王发之后生九歳孤养于叔父良性勤稼穑受书通大义王莽末盗贼起避吏新野以圗䜟言刘氏复兴遂与兄縯起兵南阳乙酉六月即帝位于鄗十月迁都洛阳十三年丁酉天下始定于一帝圣德龙兴不阶尺土才明勇畧诚非人敌且开心见诚无所隠伏延揽英雄务说民心恢廓大度同符髙祖当时二十八将咸能感㑹风云奋其智勇以成佐命之功首破寻邑于昆阳而莽因以授首降铜马于而尤来五校青犊以次服从斩王郎降朱鲔降赤眉诛秦丰诛刘永斩张丰夷彭宠降张歩擒李宪董宪降隗纯获田戎殄公孙述走卢芳十余年间海内荡平立髙祖之业救万民之命赫然中兴号为东汉何其成功之速㢤老吏垂涕于汉官威仪之见吏民喜恱于持节渡河之日以至唿沱冰合人与之天与之矣今观帝自即位之初首召伏湛为尚书典定旧制征卓茂为太傅寛仁是用召侯覇为尚书令明习故事条奏施行命冯勤典封功臣差量功次轻重莫不厌服崇重儒术则起太学稽式古典修明礼乐四方学士如范升陈元郑兴杜林卫宏桓荣之徒云集京师立五经博士使各以家法教授又从桓荣张纯等之议初建三雍以讲道侧席幽人旌车徴贲若薛方龎萌聘而不至严光周党王覇至而不屈酿成汉家二百年节义之风帝长于民间见稼穑艰难百姓疾苦乃除王莽之烦宻还汉世之轻法念户口耗少县官吏职尚繁并省四百余县以去冗贠以军士屯田粮储差积除什一之法复郡国三十税一之制帝久厌兵事自陇蜀既平非警急未尝言军旅又思保全功臣不令以吏职为过遂罢左右将军官耿弇等皆上大将军印绶以列侯就第数引公卿郎将讲论经理夜分乃寐皇太子尝问攻战之事曰非尔所及也其后西域十八国遣子入侍请都䕶辞而不许匈奴遣使称臣臧宫愿得五千骑以立功而不从北匈奴求和亲臧宫马武又请撃之诏报非其时不如息民自是诸将莫敢言兵事者史称其退功臣而进文吏戢弓矢而散马牛斯亦止戈之武焉加以身衣大练色无重綵耳不听郑卫之音手不持珠玉之玩宫房无私爱左右无偏恩损上林池籞之官废骋望弋猎之事勤约之风行于上下是以三十年间四夷賔服百姓家给政教清明野谷旅生麻菽尤盛野蚕成茧被于山阜甘露降醴泉出朱草生雨谷陈留有非常之瑞应焉议者犹谓帝督责守长纎过斥罢百姓不宁然朱浮上疏愿游意经年之外望治一世之后于是牧守代易颇简渔阳张君桑麦之歌见于八年之久此固无以议为也独惟以直言杀韩歆以垦田杀欧阳歙河南尹张汲与郡守十余皆狱死至于废郭后移太子贬马援斥桓谭用䜟言而行封禅信赤伏除王梁以不义侯封子宻深为仁明之累耳至于愤前代彊臣窃命矫枉太过以吏事责三公不任大政举天下事尽归台阁而庙堂轻逮明帝又加以诋毁厥后例以灾异䇿免而权任日轻以至末世虽忠臣义士相继在位慷慨激发而于汉室之危亡竟莫之救者岂其本心㢤权势盖有所不得行故也吁安得不于帝矫枉之失为之三叹明帝庄天资聦察十歳能通春秋十二知吏牍书说垦田之弊其明智已足以切事情及即位加意礼文之事命东平王苍议定南北郊冠冕车服之仪及光武庙登歌八佾乐舞之数宗祀明堂登灵台以望云物尤垂情古典游意经艺大射礼毕袒割执酱而酳尊事三老五更正坐讲道诸儒执经问难圜桥门而观听者万计自皇太子诸王以下子弟莫不受经又为外戚子弟立四姓小侯学置五经师期门羽林之士悉令通孝经大义匈奴亦遣子入学幸鲁祠孔子及弟子七十二人亲御讲堂命皇太子诸王说经尤善刑理法令分明日晏坐朝幽枉必达内外无倖曲之私在上无矜大之色断狱得情号居前代十二至于遵奉建武制度无敢或违后妃之家不得封侯与政馆陶公主为子求郎不许蠲公车反支日不受章奏之制可谓得为政之体者自祭彤破赤山乌桓塞外震詟西自武威东尽𤣥莵悉皆内附班超至鄯善斩北虏使而鄯善降至于寘于寘王杀匈奴使来降威震西域其后五十余国皆遣子入侍而白狼槃木等百余国前世未至皆称臣奉贡至歌诗颂德宝鼎麒麟白雉醴泉甘露芝草之祥莫不毕至亦云盛矣南宫氏犹谓其杀朱浮杀虞延杖药崧提曵近臣斥辱公卿而君臣之礼阙广陵王荆楚王英相继殛死而兄弟之恩乖楚狱连逮死徙千数而刑狱滥伤于𥚹察以耳目隠发为明而𢎞人之度未优遣使天竺求浮屠书而开亿万世释氏之祸深可惜耳章帝炟帝知人厌明帝苛切以长者之资行恺悌之政因鲍昱之请而除禁锢因陈宠之䟽而务寛厚纳第五伦王莽严酷之戒行郭躬重文从轻之奏紏擅杀之罪除惨刻之科定报囚之期罢均输法着胎养令赐行义谷诏二千石选举惟进柔良三公用吏惟取安静加以轻徭薄赋民赖其庆至于奉承太后尽心孝道友爱诸弟不遣就国备弟子仪以尊师立四科以取士命诸儒于白虎观讲论同异而称制临决选髙材受春秋书诗以扶学广义公卿大夫至郡县吏咸选经明行修之人虎奔卫士皆习孝经匈奴子弟亦遣入学自三代以还风化之盛未有若东汉者在位十三年间郡国所上符瑞合于图书者数百千所盛㢤吁由汉迄唐创业一统者数君善作而不善述者往往而是求如光武明章父祖子孙三世匹休千载一时而已独惜其信窦后之䜛而易太子以飞书之谤而杀贵人纵窦宪之横至夺公主田园而不正其罪陈同父谓异日女主临朝外戚用事皆此焉基胡氏以为东汉之衰决于此愚谓皆窦后有以为帝盛德之累使立后之时不溺私爱从马严之议宁有此乎可为三叹和帝肇帝㓜沖践祚母后临朝窦宪専政匈奴既平宪威权日盛潜图僣逆朝臣震摄望风承㫖帝年十四赫然发愤欲谋诛之㑹日食丁鸿上䟽旬余以鸿行太尉兼屯卫南北宫决议郑衆卒锄元恶用清中外躬亲万㡬当时事体盖有甚难者矣自是十七年间举苑囿以假贫民弛陂池而令采取劝民蓄蔬以助五谷至于遣使发廪救水旱蝗虫之灾减民田租㡬无虚歳廷尉陈宠务从寛恕而活济甚衆司空张奋口陈时政即雪寃狱而甘雨随沛袁安丁鸿鲁恭韩稜诸贤相继进用宏益居多逺方珍羞则勑大官勿复受献前后符瑞自称德薄抑而不宣齐民歳増辟圡日广北空朔庭西通重译方之章帝实乃过之胡氏谓作史者未能铺张扬厉旷阙多矣或乃谓帝诛宪不谋大臣而谋之郑衆以功受封遂开十常侍亡汉之阶窦后既崩甫知自出封梁氏三侯而梁氏自此盛是则然矣一则亲亲之义不容已一则取其足以济一时之事但不赏而封不为无失然亦岂料其末流之弊如彼㢤若帝者使天假之年孝文不足多逊也如以成败论世无全主矣吁殇帝隆和帝少子生始百日而为君邓太后临朝张禹邓骘骘弟悝𢎞等辅政骘虽谦逊然外戚擅权又起于此和殇而后宫闱定䇿利在㓜昏外立者四君临朝者六后盖嗣主㓜沖女后専政则外戚必用事官寺得与政亦其势然矣安帝祜立年已十三矣太后犹临朝十五年外戚用事中官预政日食风雹雨水旱蝗山崩地震或䧟或坼无歳无之杜根归政之请嚢盛致杀邓康贬损之劝属籍为絶后疑保权固位者矣及观其征河间王子翼至京美其容仪使为平原怀王后留京师独无意乎帝乳母王圣已疑之矣盖帝少聦明为后所立长渐不德不可后意特所谓妇人之仁往往欲为而未决耳太后崩帝甫亲政五年之间惟乳母言是听惟宦官譛是从邓氏既夷太子亦废商卒冀嗣大将军不疑尹河南穷饕极恶为日不足八使之遣巡行风俗张纲至为之埋轮都亭且曰豺狼当道安问狐狸径劾奏冀不疑罪帝虽知其忠言莫能用也余使所劾皆冀与阉宦亲属事竟不行忠贤屈抑其能救乱乎沖帝炳梁后临朝委政宰辅李固所言多见采擢宦官黄门为恶者一皆斥遣天下方翘首太平而梁冀専柄輙相忌嫉固㡬不免飞书之䧟矣呜唿危㢤质帝纉太后临朝帝性聦慧知冀骄横尝朝羣臣曰此䟦扈将军也言未脱口而饼中之毒已进矣胡氏曰李固时为三公亲觌厥事使于是时亟请太后出御前殿召三公中二千石大㑹庭中推举尚食可立得罪人舍此不务而伏尸号哭顾效儿女之悲哀㢤桓帝志太后犹临朝梁冀専政肆作威福天子拱手首杀李固杜乔以重其威继杀中郎袁着以杜天下议己至杀陈授邴尊帝始震怒与宦者单超具瑗唐衡左悺徐璜五人定议诛冀元恶虽除五侯嗣虐流毒四海辜较百姓与盗无异赖杨秉韩縯李膺诸贤弹劾紏击削国诛贬鞠躬屏气似亦为稍快于人心者于时甘陵周福以帝旧学擢尚书同郡河南尹房植亦有名当朝乡人謡曰天下规矩房伯武因师获印周重进二家賔客各植朋党由是有南北部党人之议后汝南太守宗资任范滂河南太守成瑨委岑晊二郡又为之謡曰汝南太守范孟博南阳宗资主画诺南阳太守岑公孝𢎞农成瑨但坐啸因此流言转入太学诸生三万余人以郭林宗贾伟节为冠与李膺陈蕃王畅等更相褒重学中语曰天下模楷李元礼不畏彊御陈仲举天下俊秀王叔茂于是中外承风臧否相尚公卿畏其贬议屣履到门而成瑨杀张汎刘瓆杀赵津翟超破侯览冡宅籍没赀财黄浮按徐宣罪弃市暴尸皆犯阉宦之怒及河内张成以善风角推占当赦教子杀人李膺收捕遇赦竟杀之宦官遂教成弟子牢修诬告膺等养太学游士交结诸郡生徒共为部党诽讪朝政疑乱风俗帝震怒班下郡国逮捕太尉陈蕃以所按皆忧国公忠之人不肯平署帝愈怒下膺等狱词连及杜宻陈翔及陈寔范滂之徒二百余人而党锢之祸作矣赖霍谞窦武并表救请事幸中息而海内希风之流复相标榜有三君八俊八顾八及八厨之号譬如立的于此使人得以弯弓而射之灵帝之世卒䧟大戮悲夫灵帝宏帝初即位太后临朝陈蕃窦武同心辅政征用名士天下想望太平惜其谋诛宦官㡬事不宻反为曹节王甫等矫诏所杀于是羣凶得志侯览讽朱并告张俭党人曹节讽有司复举膺等党锢名节屠戮滥及无辜生人之类㡬息矣郭林宗闻党人之死私为之恸曰诗云人之云亡邦国殄瘁汉室灭矣但未知瞻乌爰止于谁之屋耳㤗虽好臧否人伦而不为危言激论故能处浊世而怨祸不及焉初范滂等非讦朝政自公卿以下皆折节下之太学生争慕其风以为文学将兴处士复用申屠蟠独叹曰昔战国之世处士横议列国之王至为拥彗先驱卒有坑焚之祸今之谓矣乃絶迹梁砀之间居二年滂等果罹祸惟蟠超然免于评论司马氏曰郭泰既明且哲以保其身申屠蟠见㡬而作不俟终日卓乎其不可及已当是时䕶羗校尉叚颎既定西羗复移东讨师凡再克东羗悉平然所以为汉虑者不在此也帝方且西园卖官后宫列肆弄狗驾驴甘为下流之态黄巾甫夷黒山粗定论功行赏乃见于十常侍之封贵宠宦孽称为父母南宫云台灾计畆税钱一意聚歛惟阉竖之言是听未㡬帝崩子辨即位太后临朝何进用事袁绍劝进尽诛宦官太后难之进召董卓本以胁后卓将至而太后犹狐疑进反死于张让叚珪等之手袁术烧焚宫阙袁绍尽殱宦官卓自为司空废少帝弑何太后立陈留王恊是为献帝而东汉亡矣按春秋左氏𫝊齐寺人貂始漏师于多鱼管仲言于齐侯曰夏殷之世刑残之人放诸硗确不毛之地使与禽兽为伍周衰始命墨者守门劓者守闗宫者守内刖者守囿髠者守积胡氏曰五帝三王之盛一行一止必于其时必于其义是故昼居于外所任使者公卿贤士大夫也夜居于内所叙御者后夫人淑嫔妇也曷尝有刑余之人在日月之侧乎虽夏商季世桀纣之乱尚无是也及幽王宠褒姒灭西周始有妇寺之名自是以来帝王大本日以消亡为人君者以行道布德之公位为快情遂欲之私居故听政有数而公卿进接者希宴游无度而妃嫔御幸者无时外不分于书内不分于夜矣然天下万事来者不可不应也公卿既不可使至于内妃姬又不可使至于外于是始有用刑余之人将命于其间者矣齐小白用自刑之竖貂死不获殡秦胡亥信天刑之赵髙为髙所杀后世人君闻是宜披根拔本追复夏商之制刬革周衰之弊矣而汉唐犹有用之以亡国者岂非在于不仁之君㢤噫病在不仁之君不可与言也使其可与言则何亡国之有愚又尝悲党锢之祸痛汉室之亡而愤阉宦之流毒也诸君子之不幸肇于牢修之一言成于曹节之申请而羣小深根固蒂陈窦一撃不胜而身死何进再击不获身又死袁绍不胜其忿一举而尽殄灭之国随以亡至今言之可为于邑也虽然亦诸君子自少尽其道耳夫以昬主乱朝何异明夷之世顾乃互相标榜的然以名德相雄长且欲借口舌以障其流而回其澜已非晦明艰贞之道夫子言人而不仁疾之已甚乱也今不惟疾之而已直欲驱而纳之死地又非谨仲尼不为已甚之戒则其构怨掇祸宜也吁易当夬决之世以五君子之盛决一小人之微犹致严于健而说决而和之训况小人道长之时乎后之君子尚监于兹献帝恊卓为相国袁术起兵推绍为盟主共讨董卓卓惧弑废帝以絶人望焚宫庙发诸陵刼迁长安积金郿坞赖司徒王允左右扶持王室粗安已而诛卓族灭其家百姓歌舞相庆夫何傕等搆祸兵䧟长安王允黄琬卒于锋镝之下于是兇党得志窃弄威权者四年傕既杀稠与汜治兵相攻胁帝幸营烧焚宫室乗舆奔播甫还洛阳老瞒诣阙迁都于许百官总已大权遂挈而之操挟天子令诸侯以遂其私建安二十五年间杀生降拜不出汉天子之手特寄空名于臣民之上耳操死子丕簒汉昭烈帝蜀孙权亦自王于吴而天下三分矣朱文公纲目于献帝既已遇簒即以昭烈大书其后俾得绍汉遗统而吴魏仅分书其下焉陈同父曰东汉诸君之得失皆系于光武明章之身盖自和安以降纪纲日就沦丧当时袁安杨震李固杜乔陈蕃李膺之徒忠义奋发宁随踵受戮而不顾汉祚虽衰所以久而未坠者不可谓非三君崇儒术表行义之效此其所以为得也然而袁安不能止窦武穷兵之请噫呜流涕杨震不能胜樊丰周广之譛慷慨自杀李固杜乔死于梁冀之䟦扈陈蕃窦武死于宦竖之盘错终莫能救汉室之亡者其失岂非由于光武不任大臣三公具员明帝加以诋毁章帝无所匡救体统卒以不正厥后例以灾异斥免权任日轻之故欤南宫氏曰西汉自髙帝而下有文武宣东汉自光武而下有明章文中子以七制断之善矣七制以下母后擅权戚宦用事两汉所以亡也然西汉之亡风俗委靡东汉之亡风俗刚劲党锢诸贤节义凛凛姦雄如操犹终身未敢废汉自立谓非名义扶持之功不可其视西汉阿䛕成风称功颂德者大不侔矣吁溺冠嫚骂安事诗书旌车征贲息马讲义其风声气习相去悬絶如此㢤有天下者可以观矣东汉自光武至献帝凡十二帝共一百九十六年通两汉二十四帝四百六十九年史纂通要卷八史纂通要卷九钦定四库全书史纂通要卷九元胡一桂撰蜀汉汉昭烈姓刘名备字𤣥德涿郡人祖雄父𢎞景帝子中山靖王胜之后因献帝为曺丕簒逆蜀中传言献帝已遇害于是发䘮制服即位于成都武担之阳章武元年辛丑四月也以诸葛亮爲丞相许靖为司徒观帝初见诸葛亮于隆中亮首曰将军帝室之胄信义着于天下及其劝进之辞又曰曺丕簒汉天下无主大王刘氏苖族宜即帝位味斯言也名正言顺汉贼逆顺之分判于此矣晋陈寿志三国乃帝魏而传昭烈习凿齿汉晋春秋之作谓蜀为正魏簒逆蜀平汉始亡司马氏通鑑乃谓昭烈于汉族属疎逺摧抑汉祚奖进贼魏且谓操取天下于盗手非取之于汉室夫自卓旣诛戮则天下固汉之天下也傕汜交攻天子奔走荆棘间未闻操有勤王之举车驾还洛阳操始入朝其谋固欲挟天子令诸侯而已名为汉相实汉贼耳网目于此始大书特书以昭烈承献帝之后俾得以绍汉遗统焉论者尝即文公纲目与温公通鑑并言之温公于献帝之末曺丕之簒也书帝禅位于魏魏王即皇帝位文公则书魏王曺丕即皇帝位废帝为山阳公至蜀汉之兴也文公于献帝建安二十五年之后即大书昭烈皇帝章武元年汉中王即皇帝位以继之及蜀之出师也温公书诸葛亮入冦文公则书魏冦汉中丞相亮伐魏温公进魏而退蜀则袓陈寿之旧史此以强弱论也文公帝蜀而贼魏则本春秋之书法此以是非论也以废帝矫禅位之诬以冦汉反入冦之逆正统复而快人心于方来大义明而诛贼臣于旣往纲目之作可识矣帝𢎞毅寛厚知人待士盖有髙祖之风焉迹其﨑岖戎马之间如神龙之在陂泽无所因而飞腾也降于吕布归于曺操借势于袁绍爲客于刘表兵日以弱迹日以孤而气不少挫志不少慑及见孔明于三顾定竒䇿于一言赤壁一战彊虏摧败遂奄有荆益称王汉中与吴魏鼎立而为三迨夫卽帝位之后志雪江陵之愤卒成夷陵之师明年武安疾笃竟赍志以没矣可胜痛哉盖尝论之帝以神明之胄又得衆贤戮力以为之佐方孔明躬耕陇亩抱膝长吟自比管乐实天下第一流乃为帝所有他如关侯张飞为爪牙法正为谋主许靖糜竺简雍为宾友蒋琬负社稷之器马超兼文武之资黄忠勇冠三军庞统冠冕南州董和黄权李严吴壹费观彭羕刘巴之徒咸擢显要尽其器能谓冝可以复汉祚弔遗黎然卒局于一隅之蜀而不能取中原块土者何哉陈同父尝谓孔明隆中之约谓吴可以爲援而不可图柰何自吴取荆州之后蜀不能忘情于吴吴袭闗侯定荆州蜀雠吴者愈深夷陵之师急于报怨反贻白帝之辱小不忍以乱大谋蜀盖失于此矣尚能并力以取魏哉独惟昭烈君臣之间当托孤之际肝胆相照无纎介形迹何其盛也方之曺操垂没留连妾妇之态下至分香卖履家人婢子罔不区处真狗彘之不若而谓昭烈敌哉昭烈谓后主曰勿以恶小而爲之勿以善小而不爲惟贤惟德可以服人㫖哉斯言皆可师法则知𤣥德天资旣髙克己亦力其从卢植周元方郑康成游启告详至𢎞益多矣后主禅才虽中下建兴之初犹能委任贤相亮抚百姓约官职开诚心布公道尽忠益科敎详明赏罚必信道不拾遗彊不陵弱下至桥梁道路井灶圊溷无不修缮征四郡屯汉中攻祁山出散关抜武都阴平已而休士息民治兵讲武木牛流马之作八阵图之制咸得精要三年而后用之于是约吴大举军于渭南分兵屯田爲久驻之基司马懿固拒不战而孔明病且卒矣所幸费祎董允遵亮遗䂓犹可自守夫何姜维产祸阉官弄权方且湔游观广音乐魏将钟邓长驱入冦帝出降而汉始亡然绵竹之战臣死于君见孔明之有子成都之降子死于父信昭烈之有孙数千百载之下读史至此犹使人凛凛有生气耳按纲目自章武元年之下卽以魏吴分书至癸未魏方并蜀而灭汉或曰汉亡矣魏可承正统乎曰未也有吴在焉纲目于甲申以后犹以吴魏分书汉亡仅二年而晋已灭魏乙酉以后晋吴犹分书至太康庚子吴亡晋武始得大书以续正统终魏之世不得在大书正统之列焉吁纲目继春秋之笔不少假借于乱臣贼子之靡何其严哉蜀汉再传四十三年而灭于魏焉魏魏文帝姓曺名丕沛国谯人桓帝世曺腾爲中常侍养子嵩生魏王操丕为太子袭封建安二十五年庚子十月簒汉国号魏以土德都邺迁都洛阳魏自曺操初举孝亷后守东郡乗时而兴破黄巾擒吕布降张绣灭二袁平刘表征张鲁破韩遂马超用军行师变化若神诸将征伐亲授教令与敌对阵意思安闲知人善察难欺以伪御军三十年手不释卷昼讲武䇿夜思经传雅性节俭不事侈靡勲劳宜赏不吝千金无功妄施分毫不与卒能鼎立三方者惟其明畧最优也然自迁献帝于许以来挟天子族董承戮贵人弑伏后勦皇子族孔融杀荀彧杀崔琰废毛玠左右侍衞莫匪曹氏之人杀生降拜不出汉天子之手者二十四五年晚年用天子车服出入称警跸尹氏曰乌有至尊在上人臣可用天子车服出警入跸者乎操于斯时亦旣自帝甚明谓非有不逊之志乌乎可歴考老瞒平生所爲如夜卧枕圆枕噉野葛至尺余饮酖酒至一盃其深奸极诈不可殚言迹其天资暴戾慓悍祸贼其畜无君之心久矣乃至终身朶頥羊鼎曾不一染指焉岂其畏名义而不欲速哉顾其势所未可缓而图之得之可以稍安亡何而老且死矣非真不欲身取而代之也而曰若天命在吾吾爲周文王母乃爲是诳与况孟津之师文王岂料其事之至此今乃先期其子之簒而身自爲文王立言已爲荒悖又况献帝非商纣比操所爲乃文王罪人柰何敢借喻耶文帝天资文藻下笔成章勒成所着凡百篇又使诸儒集经传随类相从余千篇号皇览庶乎有意于斯文者矣灾异不劾三公取士不拘年限后族不许预政又爲政之美者独惜其怀嫡嗣㡬夺之恨禁锢植等诸王寄地空名而磐石之宗不彊当旱蝗饥荒之时欲徙冀州十万户以实河南畧无恤民之意伐吴之举不从刘晔之请其后虽三出而无成明珠犀象之求一差所好徒取谅闇不知礼之诮罪戴陵杀鲍勋废曹洪抑何君人之量未𢎞此犹未也史臣之论有曰三年之䘮自天子逹于庶人故虽三季之末七雄之敝犹未有废衰斩于旬朔之间释麻杖于反哭之日者也逮于汉文变易古制人道之纪一旦而废固已道薄于当年风頽于百代矣魏王旣追汉制替其大礼处莫重之哀而设飨宴之乐居贻厥之始而堕王化之基及至即位显纳二女是以知王龄之不遐卜世之期促也若夫簒国之初妄引舜禹受禅自此遂开后世乱臣贼子僣乱之原爲万代首恶尹氏曰前史信其伪辞衰世袭其遗蹟一则曰禅位二则曰受禅纲目直以称帝废主大书于册传禅之説絶不复举然后姦伪之徒始无以爲欺天下后世之具其有补于名教哉明帝叡帝天资秀出立发垂地口吃少言沈毅好断优礼大臣开容善直虽犯颜极谏无所摧戮君人之量伟如也然于时百姓凋敝四海分崩不聿脩显祖开拓洪基顾乃务营宫室躭于内宠不思安民之本不固维城之基至弥留之际牵姦臣之言付托非人遂使权臣专国社稷无衞以至易姓哀哉邵陵厉公芳幼沖嗣位曹爽司马懿辅政何晏邓飏丁谧等为用欲爽专权説爽转懿为太傅其后又説爽迁太后自擅朝政屡更庶事遂与懿有隙初晏好老庄书与夏侯𤣥荀粲王弼之徒竞为清谈祖尚虗无谓六经爲圣人糟粕由是天下士大夫争慕效之遂成风俗不可复制明帝恶其浮华抑而不用至是説爽以酿其祸青蝇之梦管辂盖己知其将败矣爽又饮食车服僣拟乘舆弟羲谏不纳懿于是以太后令诛爽而权移典午矣懿卒子师秉政废帝而立髙贵郷公焉髙贵郷公髦观其才慧夙成尚辞好问讲论经学孜孜无倦亲诣太学讲书易礼记躬行盛礼有文帝之风然忿威权日去爲谋不密以黄屋左纛之重顾乃亲执干戈与贼臣较一旦之命卒死于成济之手爲天下笑岂不悲哉司马昭旣弑髙贵郷公姑立常道郷公少延曹氏嵗月是爲元帝奂政出司马仅寄空名当时中散大夫嵇康好言老庄与阮籍阮咸山涛向秀王戎刘伶相友善号竹林七贤皆崇尚虚无轻蔑礼法纵酒昏酣遗落世事籍居䘮饮酒无异平日咸幸姑婢伶乗鹿车携酒使人荷锸自随曰死便埋我士大夫争相慕效谓之放逹风俗败坏景元四年虽能併蜀灭汉未㡬昭卒炎遂簒魏而为晋矣吁卲陵厉公之见废髙贵郷公之见弑常道乡公之见簒司马安然爲之不闻有所谓节义之士出于其间风俗之衰可痛也已南宫氏曰魏自曹操肇谋迄于亡国五六十年之间与司马氏相爲终始方懿辞操辟之时魏犹未簒汉也而懿之心已不下于操未㡬把握魏政杀楚王彪遂置诸王公于邺去丕簒汉之日厯三十载其后再世受遗父子祖孙云鳞秉政势之所趍骎骎乎如火之尚炎而不可遏黄雀利于螳蜋挟弹者又在其后而世之怀奸忍逆窃窥人宗社者常囿于其中而不自知悲夫魏簒国凡五传合四十六年而为晋纲目终魏之世皆置分书俾不得预正统之传严矣哉吴吴大帝姓孙名权字仲谋吴郡富春人孙武之后自父坚起事兄䇿嗣霸权籍余烈建国武昌迁都建邺国号吴今观文台始起江东破张角诛区星勇鸷刚果当时莫及导温戮卓不许和亲汎埽陵寝平塞发掘可谓为人臣矣其后爲善不终受袁术所使以击刘表卒毙于矢下不死于勤王而死于助桀惜哉孙䇿字伯符坚长子也甫领父兵归并江东一闻袁术僣号遽责以书与之絶交再闻袁曹相拒卽谋袭许以迎天子其忠愤刚大之气何如也傥不死于刺客天假之年岂但丕不能臣扼操之吭而拊其背使不得逞志中原以存汉室亦未可知也䇿创甚唿权佩以印绶谓曰举江东之衆决机于两阵之间与天下争衡卿不如我举贤任能各尽其心以保江东我不如卿䇿卒而权继之是为大皇帝当是时有张昭以爲腹心有陆逊诸葛瑾步骘以为股肱有吕范朱然以爲爪牙有周瑜鲁肃吕䝉以爲谋主其他如程普黄盖甘宁凌统诸将皆江表虎臣为孙氏所有赤壁之役决䇿公瑾合兵𤣥德竟摧大敌奄有荆扬薄于南海卒成鼎峙之业宜矣然惜其见义不明守节不固上无存汉之心下无吞魏之谋又无併蜀之䇿惟以茍且自全爲务故方其防魏之侵而结援于蜀也则借荆州通聘好而不辞及其畏蜀之攻而借势于魏也则臣于操降于丕而不耻其后吴蜀之好方坚吴蜀之谋方恊孔明卒而事已无及矣使其申缔盟誓约纵伐魏操方腹背受敌支梧不暇其能久得志哉何吴计不出此蜀亦不少忍以就大谋故昭烈才得益州而孙权即䧟关侯孙权一䧟关侯而昭烈即连营报复操方且得以雍容而集事矣朱文公尝谓孙刘二人不是好相识到利害处便不相顾又曰人谓曹氏爲汉贼不知孙权真汉贼先主孔明正做得好时又爲其坏了其知言乎愚尝观关侯攻曹仁于樊蹙于禁等而降之威震华夏操议徙许都以避其鋭矣初鲁肃尝劝孙权以曹操尚存宜抚辑关侯与之同仇不可失也后吕䝉代肃陆口之屯乃骤进袭侯之䇿设诈取胜不但昧同仇之义而已且害关侯以纾敌人之患善乎老泉苏氏之论曰世多竒吕䝉之功以愚观之小人舞智不足取也䝉匿兵爲商贾行潜取荆州以破关侯快意一时可也不知吴蜀结盟所治者何事而剪其爪牙失同仇之义是岂大丈夫有名之师以义而胜者哉候官侯亮十嵗嗣位又六年始亲政事孙琳表奏多见难问明年以琳专恣欲谋诛之反爲所废琳旣废亮迎立景皇帝休琳一门五侯皆典禁兵权倾人主阴谋作乱未几伏诛然休虽诛琳惟旧恩兴布是用不能抜进贤才改絃易辙虽尚辞好学亦复何益哉乌程侯皓天性兇恶麄暴骄盈多忌讳好酒色族兴布杀景后送休四子小城杀其大者二人徙居武昌苦民于泝流供给作昭明宫苑起土山楼观赏以亿万信黄旗紫盖之䜟以爲终有天下因西陵之㨗遽谓天助不脩德政反爲兼并侵盗之举拒忠諌杀直臣每宴羣臣咸令沈醉又置司过輙加杀戮上下离心莫肯用力晋师来伐始以鐡鎻横江王濬大筏直克西陵杜预竒兵飞袭乐郷虏孙歆克江陵指授羣帅径造建业濬自武昌顺流东下戎卒八万方舟百里鼔譟入石头皓靣缚舆榇出降而吴亡矣南宫氏引诗云明知蜀破则吴亡鼎峙相持势久长陈同父亦谓灭虢取虞之势愚独以爲不然自癸未蜀亡越明年乙酉魏亡又十七年庚子而吴始亡吴于三国独为稍久使皓无荒淫之失尽修攘之计国势延洪尚未可知也今观王濬陈伐吴之疏曰皓荒淫兇逆速宜征伐若一旦皓死更立贤主则彊敌难图也斯言最为得之盖国势之兴亡诚在人而已岂必因蜀亡之故哉论者不可不察又尝观诸儒之论而考三国所以终莫能相统一者盖亦有故矣孙䇿死权志惟在保江东上不系于汉祚之存亡下无关于曹刘之彊弱吴无庸论矣乃若以操言之旣不乗汉中之降以谋蜀又舍鞍马之利而事舟楫以图吴赤壁之败反成孙氏之盛此魏所以不能一吴蜀也至若以蜀言之吴可以爲援而不可图孔明隆中之约然也已无一吴之理又复盟好不终兴戎是尚后虽修好恊谋营星已陨蜀亦安能以一魏哉惟三国之主昭烈有德义三国之才孔明有王佐之心正大之体眉山苏子以爲岿然三代之佐未得以世论出师有表与伊训説命相爲表里至今读之真可与日月争光初平之初亮即辅刘孙曹负矣荀贾瑜肃何足算哉特其手写申韩之书以授后主与夫袭取刘章之事于道有未尽耳吁吴之爲国自权称号至皓凡四传六十年而合于晋纲目终吴之世置分书之列焉史纂通要卷九史纂通要卷十钦定四库全书史纂通要卷十元胡一桂撰西晋晋武帝姓司马名炎河内人魏咸熈二年乙酉称帝废魏主爲陈留王国号晋以金德都洛阳晋之兴始于司马懿方曹操闻而辟之也始阳疾而辞终畏威而就一念所存已非愿为曹氏臣者及丕爲太子毎预大谋竒䇿屡中甚见信重异相狼顾全佑多矣观其雄畧内断英猷外决诛孟达于盈旬殄公孙于百日自以爲兵动若神谋无再计然亦终不能掩巾帼之羞若夫受遗二主佐命三朝旣承忍死之托曾无徇生之报弱寡欺孤恣威杀戮诛曹爽兄弟毙何晏丁谧等勦楚王彪置诸曹于邺胁制之威同于莽卓懿死而师秉政阴养死士散在人间杀爽之时一朝而集者三千人族李丰张缉夏侯𤣥曹芳亦不旋踵而废立矣师死而昭秉政弑曹髦而立陈留王于是进王爵服衮冕建旌旗称警跸一如帝者之仪昭卒炎取魏代之是爲武帝即位之初大封同姓惩魏氏孤立之弊以仁俭矫汉氏刻薄奢侈之失代青丝靷以青麻焚雉头裘于前殿一从俭约务去奢俗居䘮之制自汉文变古坏礼絶父子之亲亏君臣之义帝独以天性矫而行之司马氏至称其为不世之贺君弟嗣子昬愚不辨菽麦使居储位衞瓘抚床之谏至悃切也疑事之决外人代对而帝竟不悟贾充兇险亲尝弑君乃辅初政与荀顗荀勗冯紞之徒姦邪相党窃都权要树机能之乱任恺欲因以出充矣夕阳亭一言荀勗不惟留充不去且胚异日贾后之祸自魏以来何晏王弼之徒祖尚浮虚败弃礼法士大夫靡然从之傅元请举有礼之臣以崇风节退虚鄙之士以惩不恪帝虽嘉纳其言不能革也是虽马隆西伐熏虏削迹王濬南征杨越为墟掩唐虞之旧域颁正朔于八荒适足以启帝懐安忘危之渐未㡬果谓四方无虞悉去州郡兵陶璜山涛谏而不聼羌胡鲜卑杂处内地郭钦请徙于邉而不从方且尚声色事游宴初旣选公卿女以备六宫采择至是复纳孙皓宫人五千掖庭殆将万人心术蛊于羊车之游政事败于三杨之用卖官钱入私门不逃刘毅之讥以珊瑚助王恺奢侈何取前日之俭张华负三公之望一斥不复召齐王攸以周公之才降出而至死凡此皆晋之所以亡也陈同父曰使帝平吴之后正风俗而崇儒术徙羌胡而去后患行前日三等置军之制而不弛武备效古人以义制恩之举以神器之重授贤明之母弟则祸乱之作亦何至于若是之亟也不能为是卒使风俗日衰借窃日盛主暗而臣彊盗起而备阙以至二帝失驾终晋之世不克绍复前业创始贻谋之不善其弊壹至于此可胜哀哉惠帝𠂻赋性昏愚不辨菽麦鼃声肉糜式彰痴鄙贾后兇淫窃权弄法诛大傅弑母后害太子屠戮谏臣无复人理于是八王搆祸骨肉相残南风伏诛身死䴵毒以贻天下笑岂明神䘮武皇之精魄使不知其子与抑亦自懿以来操心稔恶彼苍者天假兹昬子妖妇孽宗以报之祸乱卒不可逃也况当是时风俗頽败亷耻道䘮贾谧用事郭彰石崇陆机陆云潘岳左思刘舆刘琨之徒皆阿䛕依附号二十四友至爲之望尘雅拜王戎王衍乐广窃处髙位浮沈游放清谈废事衍弟澄及阮聸阮咸谢鲲毕卓皆以任放为逹醉狂躶体不以爲非衍少时山涛已知其误天下苍生羊祜亦以为败俗伤化盖慕何晏等老庄虚无之论士大夫皆事浮诞废弛职业虽张华裴頠亦不免华而不实欲而无厌之讥焉加以殊族杂居乗间而起刘渊于是乎始得以肇其乱矣铜驼荆棘之叹岂欺我哉怀帝炽天姿清卲过恶不彰然承乱即位受制彊臣王衍尸位自营三窟何尝为国谋哉才四年汉刘曜石勒入冦明年六月䧟京师帝䝉尘平阳聪谓帝曰卿家骨肉何相残如此帝曰大汉当受命故自相驱除可谓一言以蔽之矣其后俾着青衣侍宴行酒竟为聪所害先是石勒追东海王时宗室没于勒者四十八王王公以下死者十余万人其时王衍被执自陈少无宦情因劝勒称尊号冀以自免勒曰君少登朝身居重任何得无宦情耶破坏天下非君而谁衍亦不能自文也卒死于排墻之下及刘曜王弥入京焚荡都城汚染宫阙百官士庶死者又三万余人吁人生斯时何其不幸与愍帝邺奔播之后即位长安仅得虚名服廪不给亦仅四年刘曜入冦惟保长安小城内外断絶斗米兼金屑麴以食舆榇出降匍伏虏庭洗爵执盖亦爲聪所害自是而后洛阳丘墟五马渡江一马化龙之䜟验于琅邪矣南宫氏曰司马懿身爲上将征伐四克意实图曹以自丰植一念之烈天实鉴之师昭杀一君废二主欺人孤幼以夺其国未及再世称兵相屠者起自兄弟叔姪非他人也出乎尔反乎尔天道昭昭讵不信然邵康节之诗曰有刀难割公闾腹无木可枭元海头祸在夕阳亭一句上东门啸浪悠悠信斯言也贾充荀勗其能逃项城府君之谴夫陈同父曰礼义亷耻爲国四维四维不张国乃灭亡古之圣人所以正天下之风俗而建万世之长䇿者莫先于此夫何晋武帝顾昧然而弗察也且自何晏等以庄老之学为宗而虚无之论盈于朝野士风不美莫此爲甚帝惟坐视而莫之革故其后王衍乐广以清谈取重于世而王澄阮咸之徒又皆以任放为逹一时士大夫遂至于乐浮诞而废职业于是裴頠崇有之论作矣自王濬平吴与王浑争功不已同列相逊之义已不复见帝惟容恕而不之问故其后悠悠风尘皆奔竞之士列官千百无退逊之举于是刘实崇逊之论作矣自何曾㑀侈无度奉养过于人主侈靡之风已见于此其后王琇王澄石崇竞以奢侈相髙帝又从而助之则凡可以求胜者彼亦何所求而不爲也于是傅咸崇俭之书上矣自杜预饷遗洛中贵要以求免祸贪墨之风已见于此其后贾郭用事货赂公行于是鲁褒钱神之论作矣则凡可以贿成者盖无所不至也夫谈者以浮诞爲髙而贱名检士者以奔竞为务而乏退逊拥髙资者以侈靡相夸而鲜节俭居大官者以贪墨成风而寡清洁毁誉乱于善恶之真情慝奔于货欲之途礼义亷耻于兹埽地天下大物亦何恃而能久哉昔人有言国之将亡本必先颠其西晋之谓乎噫至此而后知四维有系于国家也爲大西晋自武至愍共四帝通五十二年东晋东晋元帝司马睿懿曾孙琅邪恭王觐子初魏青龙间宝石负图有马七及牺牛之象自懿至愍已符七马之数晋初又有牛继马后之謡故懿深忌牛氏酖其将牛金而恭王妃夏侯氏乃通小吏牛氏而生帝载在史册则帝实牛姓冐司马氏故南宫氏欲以所论吕政者爲例别其姓氏爲实録焉帝年十五嗣封琅邪永嘉初见王室乱用王导计求镇建邺后愍帝遇害始即帝位都建邺至是金陵有天子气之言验矣帝性简俭容受直言初镇江东颇荒于酒导正色直谏亟命覆觞太极殿内布帐綀帷所幸夫人衣无文采详刑简化光启中兴维时茂𢎞实隆栋辅进不隐贤先用顾荣贺循以来衆士尽收过江名流以佐谋画时号百六掾故桓彛见亟谈时事而辍忧周顗闻其志克神州而收泪贤士竞进百姓归心荆扬晏安户口殷实江左立国百年导之功固非小小矣然帝才具不优志气非逺自南渡以来惟务偷安仅足昧陈頵两进之言忽熊逺三失之䟽政事所及惟知兴太学试孝亷立郊丘当九州鼎沸社稷缀旒之时不务兴复之图乃行平世之事帝之无意中原亦可知矣故方祖逖请兵京口也仅给千人廪食士卒铠仗一切不与逖击楫渡江誓清中原铸兵募士以进雍丘之役黄河以南悉还晋土方练兵积谷为取河北计石勒畏之为之退避而益兵之请导反沮之至以戴若思代焉遂致推锋越河之将竟死于为山九仞之日谁之过与士稚旣卒王敦石勒无复畏惮石头犯顺六军反爲之败绩河南屡冦兵难相寻梁郑之间复骚然矣帝号中兴仅保吴楚盖以恭俭之德虽有余雄武之畧则不足有一士稚不能展布其设施使壹欎以死无怪内外之难交作也吁导亦不能不分任其责者矣南轩张氏之论曰帝初以怀帝之命来临江左国有缓急固宜纠合义旅入衞王室可也乃自爲封植之谋无慷慨救时之志怀帝䝉尘迄不闻勤王之举愍帝增重委寄制诏切责所宜动心顾乃坐视神州陆沈曾不介意焉方且阳为出师迁延不进乃嫁其祸于督运之稽斩一无辜令史以塞责刀拭柱上其血逆流拂理违天莫此为甚吾谁欺欺天乎夫受君父之托而坐视其祸变因时事之艰难而侥倖以自利三纲沦矣其能讨贼乎此所以建国䂓模亦复不竞乱臣贼子如王敦者不旋踵而起盖有以取之矣明帝绍即位之初王敦犹朶頥神器頼温峤告帝先为之备帝乗骏马㣲行察其营垒昼日绕城五骑之追㣲宝鞭传玩帝亦殆矣亡何躬帅六军一战而胜逆贼愤死王含钱沈伏诛党与悉平其刚明勇断克清大憝为何如哉使降年有永恢复中原未可量也成帝衍即位幼冲母后临朝王导庾亮辅政事之大要皆决于亮帝性恭俭尊礼老臣惜政出渭阳刑赏颠错杀戮近亲贬黜旧𫝊帝才六嵗已能诘问涕泣则亮之专国擅权可知矣苏峻虽云狂悖逆谋未彰亮处置失宜激成反叛兵入台城乃奉头䑕窜侥倖求免遂致遗忧母后迁帝石头傥非温峤陶侃㕁鉴诸贤戮力讨贼斩峻平乱社稷㡬非晋有矣亮泥首谢罪非惟不赐诛斥复委寄方靣卞敦在湘州拥兵粮不救反以少府召敦郭黙在江州袭杀刺史刘𦙍反以江州授黙斯时也导实为之于是乎国法为不足恃矣至咸和初年贵游子弟犹慕王澄谢琨为放逹卞壸厉色于朝曰悖礼伤教罪莫大焉中朝倾覆实由于此欲推奏之导与亮不聼而止至是亮镇武昌复辟般浩为记室浩与禇裒杜乂皆善谈老庄浩尤为风流所宗要终论之虚名何补康帝岳立初成帝崩庾冰又以元舅当朝权侔人主恐异世之后戚属将踈于是以帝为嗣亦庾氏甥也帝享国不求无足称者穆帝彭子襁褓践祚母后称制会稽王昱为之辅当时桓温殷浩皆有重名温成帝壻有文武器干庾翼卒何充荐温代领翼衆刘惔虽竒其才然知其有不臣之志谓昱曰不可使居形势之地不从竟以温领荆州殷浩才名冠世时人拟之管葛谢尚王蒙伺其出处以卜江左兴亡且曰深源不起当如苍生何庾翼独弗之重曰此辈宜束髙阁俟太平徐议其任至是昱彊镇杨州昱本两用其能耳及温平蜀威名大震昱惮之始引浩参综朝权欲以抗温寖相疑贰王羲之谏浩内外宜恊和不宜与温搆隙不聼温素知浩无能为亦复何所畏惮哉故北伐之请不报而顺流之师已下山桑之战一败而废浩之表已陈于是中外大权尽归温矣用浩敝温朝廷旣不知人鋭意北伐浩复不自知浩旣败还当自加罪旣振朝权又服温心乃待温请而后废之何哉自是温一举而降三辅再举而克洛阳谒五陵脩废坏温其可谓不负恢复之重寄者矣然当时惟一温耳初石虎死中原乱禇裒北伐咸谓中原指期可复独蔡谟谓今日之事非诸贤所及经营分表财殚力竭安得不忧及朝廷乎未㡬裒果败还浩复违羲之之谏以致败至此燕王死朝廷又命荀羡谢万致伐不惟败绩许昌诸城尽没蔡谟之言然后皆验夫中原当复雠耻不当忘固也然渡江之初祖逖之功将成江左之气方鋭乗以进取彼一时也明成以后王敦苏峻内难继作东南之根本未复刘曜石虎虽衰而燕秦犹盛且江左诸贤皆非其才惟当保境息民此又一时也仅一柦温才可及此内外恊力方可驱驰然温素蓄异志借使恢拓旧疆果能御得其道而使为晋纯臣乎决有所不能矣哀帝丕践祚之初桓温首请迁都洛阳永嘉播流江表者一切北徙以实河南朝廷畏温不敢为异独王述以为温欲以虚名威朝廷非实事也其后事果不行寻加温都督中外诸军録尚书事温以坦之为长史郗超王珣谢𤣥为之掾温俱重之未㡬帝信方士之言辟谷饵药以求长生药发不能亲万㡬禇太后复临朝明年而帝崩矣废帝奕立于时政出于温太阿倒持虚器徒拥初温有不臣之志欲先立功河朔以收时望及枋头之败威名顿挫郗超教以废立可长威权于是废帝为海西县公而迎立会稽王符坚闻之曰温前败灞上后败枋头不能思愆自贬方更废君以自説举动如此何以容于四海乎谚所谓怒于室而作色于父温之谓矣会稽王立是为简文帝昱温旣废立威震内外帝拱黙而已常惧废出咏庾阐之诗曰志士痛朝危忠臣哀主辱泣下沾襟何益哉史称帝虽神识恬畅而无济世大畧故谢安谓惠帝之流清谈差胜沙门支道林言其有逺体而无逺神谢灵运迹其行事亦以为赧献之辈可知矣愚观帝即位初年温欲诛武陵王晞固执再三帝终不许责以手诏温流汗变色不敢复言帝何壮也使善推所为毎事务从刚断温方且悚惧改革之不暇何至无忌惮之甚柰何其不然也帝与太后反皆欲令温居摄傥非坦之彪之毁诏不奉令帝位危矣由是观之赧献惠之讥畴不谓然惜哉孝武曜幼冲继统外有彊臣頼谢安王坦之尽忠辅政宁康纪元之春温初赴山陵将移晋祚坦之一见流汗沾襟倒执手板安从容就席曾不少慑坐定数语如扰龙驯虎有以折奸雄之心而夺之气九钖之求迁延不与温随物故矣迹安自髙卧东山已有公辅之望士大夫相谓曰安石不出如苍生何及弟万废始有仕进意尝为温司马深见礼重及其为政不存小察𢎞以大纲御以长算比之王导不但文雅过之有英气焉秦符坚入冦以师百万次于淮淝意谓今日必无晋矣安夷然无惧色徐指授兄子𤣥等引兵渡水击之朱序之唿一振符融之马一踣八公草木风声鹤唳尽为晋兵秦兵大败安方围棊赌墅㨗书之至了无喜色其器局何如也况一时名贤彪之之正纪纲桓沖之夙夜王家谢𤣥之善断军事才能称职上下辑睦晋室似有生意矣夫何凯奏方旋帝骄气已盈曾不閲时遽信䜛言踈退贤辅道子荒乎朝政国宝彚以小人拜授之荣初非天㫖鬻刑之货自走权门毒赋年滋穷民嵗广方且荒耽酒色崇尚浮图请脩孔庙䟽入不报许荣之徒驰书诣阙虽知抗直恶闻逆耳醒目旣少每飞长夜之觞妖星已见复劝华林之酒未㡬戱言一发祸产房帏而昌明之䜟浸已验矣悲夫安帝德崇赋性不惠自少及长口不能言虽寒暑饥饱无以辨也道子元显倾乱朝政纳贿穷奢桓温子𤣥纂兇父之基据全楚之地恃其兵力求衅朝廷元显讨之父子反爲所杀适以速其簒夺𤣥奢淫荒侈游猎无度土木繁兴督迫严峻朝野骚然念乱者衆于是刘裕刘毅何无忌等倡义讨贼乘舆反正再安宗社裕自是东斩慕容超南枭卢循西灭谯纵北擒姚泓遂汛埽伊洛修奉园陵震惊借窃之心发舒攘诘之气南国之盛未有过于此者也迹其入关之初秦民大悦以为汉室之裔及闻其将还也父老垂泣进请力挽其留使裕从而居之镇抚其民人南漕江淮之资西引巴蜀之粟厉兵秣马经畧四方天下大势不劳而定矣夫何举千里之秦付之孺子悍将之手引兵遽还志谋簒夺旋踵之间赫连之师已乘间而入关中反爲夏人所有羣丑遂为不讨之雠可胜叹哉初䜟云昌明之后有二帝裕将爲禅代于是弑帝而立琅邪王以应之焉恭帝德文尸位未二年裕遂簒晋而为宋矣陈同父曰尝疑东晋立国未㡬王氏之乱遽作易世未久苏峻之难继起桓温废立以来逆谋屡兴桓𤣥盗据宰衡遂成簒逆变凡四起国势甚岌岌也而犹绵厯百有余年之久何欤祖逖雍丘之役黄河以南复爲晋土桓温入关三郡响应谢𤣥北府之兵敌人畏惧淮淝一捷震动河洛刘裕入大岘举青齐军至长安而父老垂泣进取机会可乘者亦凡四矣然方进而輙沮㡬得而复失终晋世不能复旧物何欤尝求之更祸变而不坠者王导谢安之功茍安江左而无中原之望者亦二公之过盖导辅元帝用顾贺以来多士收名流以佐谋画不穷姦以爲明不苛法以爲严执政二十二年培植东南之基者屡矣故国本卒借以不揺桓温不臣㡬至改革安与彪之扶颠持危以待其毙及安辅政邉境骚然镇以和静政令无一更变所以养元气于旣残之余者至矣故虽桓𤣥失职成祸刘裕亦能平燕灭秦晋旣亡而复存二十载㣲安维持之功不及此然导知寛简以植国而不知振厉以复中原安知和静以镇王室而不知乘势以清戎狄何则祖逖雍丘之役益兵之请导宜慷慨奋发以激其英鋭果敢之气顾乃若有未遑者若思之代祖逖锐气爲之沮䘮故其后桓温非无可乘之机柰包藏祸心进退失据朝廷方且以温为忧奚恢复之足望谢𤣥破敌之后欲以朱序镇梁国自往彭城安于此时正宜使之乘胜逐北而爲克复之图顾乃㳺谈丝竹捷书之告未㡬而班师之令已下遂致良图不果故其后刘裕埽平河洛非无可乘之势柰谋簒亟归使关中复输冦手自是无复中州之望矣使导能于王业偏安之余激昻奋厉以酬昔日克复神州之言安能于符秦旣破之后长驱直擣不负曩时苍生之望岂止如今日之所观而已哉此予所以嘉其功而重叹其失也东晋自元至恭十一帝共一百四年合两晋十有五帝通一百五十有六年史纂通要卷十史纂通要卷十一钦定四库全书史纂通要卷十一元胡一桂撰晋室五胡僣伪晋室僣伪之国实起于前凉张軓次蜀李特次前燕慕容廆次汉刘渊次后赵石勒次魏冉闵次前秦符洪次后燕慕容垂次后秦姚苌次西秦乞伏国仁次后凉吕光次南凉秃髪乌孤次北凉叚业次南燕慕容德次西凉李暠次大夏赫连勃勃次北燕冯䟦此十六国之序也然称五胡者刘渊匃奴也石勒羯也慕容氏鲜卑也符氏氐也姚氏羌也五族迭兴据有中原猾乱之魁余各一隅耳前赵刘渊字元海本匃奴遗种嗣其父豹爲左贤王家于晋阳汾涧之濵初汉髙祖以宗女爲公主妻冐顿约爲兄弟故其子孙遂冐姓刘氏渊幼好学尤好左传孙吴兵法史汉诸子无不综览学武事妙絶于衆猿臂善射膂力过人姿仪魁伟太原王浑虚襟受之命子济拜焉咸熈中爲任子在洛阳文帝深待之浑屡言武帝召语大恱成都王颕表爲冠军将军在邺其从祖右贤王刘宣推爲大单于报至以计辞颕归都离石永兴元年僣王位都左国城国号汉以祖汉甥也永嘉二年僣帝位迁都平阳奄有河汾天下䗬起之衆辐凑而归之石勒王弥辈皆北靣称臣六年而死刘聪年十四博涉经史孙吴兵法弱冠游京师结交名士大弟颕以爲积弩将军渊死聪杀兄簒位烝淫太后六刘兼宠六后并立斩戮諌辅荒淫不悛逞其兵力䧟两都执二帝䖍刘帝宅盘踞神郷簒国七年虽保首领以没子粲立复烝淫于内靳凖难作杀其子屠其族戮其尸祸及父坟火延宗庙天之报之亦称其施可畏也夫刘曜尝助桀虐俶扰中原乘靳凖之难讨贼窃位始改国号为赵徙都长安以羊氏爲皇用兵陇坂则陈安授首伸威西河则张茂称藩可谓疆矣及乘髙候之捷骄心遽生一战而跌生为禽虏终南山崩尺玊呈字数固前定然迹其凶虐天安舍诸前赵凡厯三世二十六年而石勒灭之后赵石勒字世龙上党武乡羯人也其先匃奴别部羌渠之胄年十四倚啸上东门王夷甫已识其将为天下乱力耕于邬人执卖于平原囚于武安临水困厄亦屡矣后归刘渊爲辅汉将军迨攻䧟冀州衆十余万引张賔为谋主刁膺为股肱孔苌爲爪牙并州诸羯多从之刘聪授并州刺史南冦襄阳遂䧟江西长驱冦邺复据襄国刘曜席战胜之威进围伊洛勒举兵一麾曜昏然就縳遂兼其国奄有中区拥旧邦而抗王室坐明堂而袭冠带释介胄而开庠序隣敌畏威而纳欵絶域承风而献贡观其言曰大丈夫行事当礌礌落落如日月皎然终不效曹孟德司马仲逹欺人孤儿寡妇狐媚以取天下亦一时之豪也死肉未寒妻子悉死于石虎之手而夺之位矣石虎字季龙赋性残忍自少不道弹人爲患傥非犊子破车之谏死于世龙之手矣然而勇冠当时攻取无敌勲亦非细自𢎞之爲大单于也虎已怀怨恨卒成簒夺得国之后畋猎无厌宫室盛兴苛采民女嘉兵不戢分命宣韬先后游猎军戎之盛虎升髙而望曰吾家父子如是非天崩地䧟则抱子弄孙无复忧矣亡何父子猜嫌兄弟雠隙自相屠脍取笑天下虎死世立冉闵作乱虎之子孙屠戮无遗积恶致灭有天道哉后赵之僣四传二十有二年爲冉闵所簒复并于慕容氏焉南宫氏曰迹晋亡国之祸莫烈于二赵渊聪父子尝亲受晋爵委质为臣刘曜石勒又皆渊聪臣子观其喋血神州囚执天子负擢发不足数之罪终渊聪曜勒之身晋君臣曾不能北向戮一人以雪中原之愤自凶人得志者观之畴不谓天道无知而爲恶者未必生祸也然石渠之䧟刘曜被戮于生前靳凖之祸渊聪受诛于旣死至于石勒仅能自免其身而冉闵之乱其子孙至无遗种刘石乱华之罪刘为首恶石氏爲从天之祸刘亦浮于石恢恢之网踈而不漏而世之凶人陵暴君亲者犹懵然而莫之悟也悲夫前燕慕容廆鲜卑人魏初自莫䕶跋入居辽西拜率义王建国棘城之北廆据邺号燕属晋室板荡诸夏皆襁负而归之抚循劳来收其髦俊以赞国事故能开一方之业创累叶之基然身受晋爵不失臣节迹元帝兴复之初廆独能尊主倡义遣使劝进奉表献捷执石勒使以献使中国之义明于天下其贤于一时戎狄也逺矣纲目大书表而出之宜哉慕容皝雄毅多权畧尚经学善天文据已成之资乘土崩之㑹诛叚辽俘髙丽并宇文虏夫余摧彊赵拓境三千增户十万僣称王号迁都龙城卒不奉晋王朔矣慕容隽姿貎魁伟愽观图书有文武干畧因石氏内乱乗衅长驱闻风而靡遂走王午取章武河间拔中山赵郡降叚勤斩冉闵败叚龛威声所至易于破竹而幽齐青冀畧定矣于是僣帝位建年号迁都于邺廆初云子孙当有中原之言至是始验慕容暐立恪实佐之初隽死朝廷佥谓中原可图独桓温谓慕容恪尚在忧方大耳未数年进克洛阳略地崤渑关中大震恪如不死燕未可量也曁评为政忘恪临没之忠言欲追慕容垂于败温之日主暗臣昬斥逐亲贤以资彊敌秦师压境评帅三十万衆迎拒以国家安危之身顾乃搉樵卖水积货丘山俯仰之间坐爲俘虏盖非不幸也燕僣国自号称王至暐三世三十五年为秦符坚所灭焉前秦之兴起于后赵蒲洪略阳临渭氐人初氏蒲后以䜟文有草付应王又其孙坚背有草付字故改姓苻氏初归石虎后降晋徘徊枋头已有虎据中原之志健僣位长安取兖并却桓温平关中遂为彊国又留心政事崇尚儒学寛刑薄赋关右归心焉苻生眇而狂悖甚为祖洪所恶嗣位三年穷兇极恶淫刑忍杀不可具道于是东海王坚弑之而自立焉苻坚弑主杀兄簒成伪厯本非有道之长特居位以来粗有可称者其得人也因吕婆楼一言举王勐于布衣君臣遇合自谓𤣥德之有孔明也一嵗五迁权倾中外勲旧不能离亲戚不能妬遂使僚佐屏息豪右震悚道不拾遗兵革彊盛国以富彊勐之力也况其时平阳公有经纶之才长乐公有文武之畧权翼薛赞之直谅邓羌张蚝之忠勇各当其任共致治平其严贡举之法也命牧伯守宰各举孝悌亷直文学政事察其所举以行赏罚由是官称其职民安其业其重经学之任也诏民通经成一艺者郡县以礼送之其在官不学无艺者悉罢为民以至増重儒教禁老庄图䜟之学其政事之善也举贤才脩废职课农桑恤困穷礼百神立学校旌节义继絶世至于因旱而减饍彻乐开山泽之禁以养民聼讼而立观五日一临以求民隐却大宛献马作诗返之卒能平燕定蜀吞凉擒代十分天下而有其七东夷西域一日而朝贡者六十二国艹付之盛刘石以来未之有也柰何冦晋之谋怀贪欲无厌之心忘王勐临终之语辟臣下苦口之諌独与慕容垂决大议临发朝臣皆不欲坚行惟埀与姚苌及良家子劝之拥百万之师长驱入㓂自谓大江之流投鞭可渡不知人道助顺天道恶盈淮淝一败㡬于只轮不返而群丑风尘思奋之心鳞集蜂起慕容垂据中山而为后燕姚苌据长安而爲后秦乞伏国仁据陇右而爲西秦冦雠徧四方戎马塞郊甸身死于叛臣之手种类殄灭何其亡之速哉或谓不杀慕容垂于来奔之时不剪慕容暐于星变之日不诛鲜卑于妖言之际最后不从人言轻谋冦晋自底灭亡此亦所谓徒观其迹耳善乎南宫氏曰秦于羣雄中所谓彼善于此者坚以簒弑取国勐以商君治国外彊中干所以一蹶而不复振氏祚之不长其无本之故与愚观勐之説坚曽未闻有仁义之言进之者至于为诈计诒慕容令欲杀其父子其倾险尤爲可羞司马氏至以爲市井鬻卖之行岂雅德君子所宜为哉若夫垂没谆谆以晋为未可图鲜卑西羌不可忽虽正中亡国之膏盲亦徒然耳纵使勐在未必能遏坚之南行亦未必能决坚之杀鲜卑与羌也吁勐特霸者之佐耳仁人无敌于天下勐何足以识此苻丕在邺王永在壶关招之而西张蚝王腾迎入晋阳闻坚死发䘮嗣位未数月战败于西燕慕容永奔东垣晋冯该自陜邀击斩丕执其子宁送京师苻登集离散之兵厉死休之志治兵与姚苌相攻者八年虽衆寡不敌而节义慷慨中间毛后与二子虽为苌所杀而志不少衰苌死登反败于其子兴之手有足悲者矣苻崇奔湟中嗣位不旋踵而亡秦僣国始自苻健凡五世四十三年为西秦乞伏干归所灭焉后燕慕容垂天姿英杰威震当时以雄略见猜脱身逃秦苻坚遇以国士淮南之败垂独全军不肯乗人之危悉以兵授坚亦足以少偿殊遇矣渑池之诳乘时思奋祖业是图固无怪其然也于时兄弟子姪鳞集云兴共䇿战功定都中山僣位改元何其中兴之速哉固天道好还识者知其必复而亦垂之在燕得人心有素也司马氏谓垂始去燕人如失其父兄及其还也人趋之如归市信然矣惜其灭西燕之后狃于长子之捷轻魏而伐之大败参合陂子宝仅以身免未㡬袭魏平城见参合积骸如山军士恸哭垂因慙愤而殂矣慕容宝嗣位之初首失人心潜召外冦魏师踵至并州常山信都邺城相继沦䧟中山实为国根本之地无故弃之逃遁龙城父子兄弟叔姪亲戚剪爲仇虏宝奉头䑕窜进退失据而身竟死于兰汗之手矣厥考之业隳焉惜哉慕容盛惸惸孺子自投于雠人之怀终据其喉而刺其腹以成其志而复其位读史至此未尝不健其决而嘉其壮乐其孝道之有成也不幸遇盗而亡慕容熈盛死嗣位以一妇人之故亡其身以及其国爲冯氏之驱除焉后燕之僣自垂至熈四主凡二十四年为慕容云所取寻归于冯氏焉南燕慕容德以季父之亲膺邺中之寄徙滑台都广固跨有全齐以窃徽号争衡秦魏志靖荆吴崇儒术以𢎞风延谠言而砺已固其禀倜傥之雄姿韬纵横之逺畧勃勃乎有不能遏者然国危未闻其节君存遽践其位虽曰势穷则变出于不获已其后君宝来奔欲纳不果无君之罪亦不可逃矣慕容超嗣位之初首斥勲旧信用匪人猜忌日甚盘于游田王师围城与姬对泣国亡身僇亦其所自取者矣独惟刘裕忿广固久不下欲尽阬其衆以妻女赏将士頼韩范諌以为非弔民伐罪之师乃止犹斩王公以下三千人没入家口万余抑何其不幸耶南燕之僣二世十一年而王师灭之焉后秦姚苌父弋仲本西羌首帅为后赵臣以鲠直勇亮着闻临终戒诸子曰我死汝即归晋竭尽臣节无为不义事贻谋之道有足称者姚襄才气豪迈有孙䇿之风弋仲死归晋晋处之谯城后与殷浩不恊北归图关中与秦战死苌遂率诸弟降秦爲苻坚将坚冦晋命苌爲龙骧将军督梁益诸军事且谓之曰朕以龙骧建业卿其勉之识者已知其为不祥之徴坚旣败还后遣苌与子叡同讨慕容泓叡不用苌言以至败没坚大怒苌惧奔渭北羌豪归之者五万余家推爲盟主于是僣称秦王进屯北地诸羌归者又十余万明年围坚于五将山执而杀之克长安定都僣位司马氏曰苌不能报旧君之德乘其危而杀之甚矣苌之不仁也姚兴才智足辨大业未经克长安戮苻登克洛阳淮汉以北多归伐西秦干归与诸部皆降攻南燕慕容超爲之称藩旣而逞志矜功弗虞后患委凉都于秃发授朔方于赫连专已生灾邉城继䧟犹且崇尚桑门以鸠摩罗什为国师亲帅群臣听讲大造塔寺公卿以下皆奉佛州郡化之十室而九捐实谈空靡然成俗坐致沦胥非不幸也姚泓以庸懦之资乏经世之用甫及二年王师来伐不数月下长安泓出降卒罹建康之诛矣后秦之僣自苌至泓三主三十四载爲王师所灭焉已上七国皆当时之桀黠者也其他僣伪诸国窃据一方者如前凉张轨安定人据凉州厯九世七十四年而秦苻坚灭之后蜀李特巴西人初聚衆爲盗自称益州牧益州刺史罗尚斩之传首洛阳子雄僣位寛厚简刑海内大乱惟蜀富实垂三十年又三传至势晋大司马桓温伐之降封归义侯而国亡厯六世四十有五年西秦乞伏国仁鲜卑人据金城厯四世四十有七年而夏赫连定灭之后凉吕光略阳氐人父婆楼佐命苻坚坚命光讨西域经流沙焉耆龟兹等降者三十余国及还姑臧自领凉州刺史闻坚遇害遂僣位天王子绍嗣而光庶长子纂簒之仅三年为其臣吕超所弑而传于隆光弟宝之子也未㡬为后秦姚兴所灭光纂隆三世十八载而亡南凉秃发乌孤河西鲜卑人吕光遣使署冠军将军自称西平王据广武传三世十八年而西秦乞伏炽盘灭之北凉沮渠䝉逊其先爲匃奴左沮渠䝉逊以官为氏据张掖二主三十九年而魏世祖灭之西凉李暠据河右三世二十二年而北凉沮渠䝉逊灭之大夏赫连勃勃匃奴左贤王之后刘衞辰之子据朔方统万城刘裕灭姚泓义真镇长安勃勃克之僣位改元然凶暴好杀夷夏嚣然人无生类传三世爲魏世祖所灭仅二十五年北燕冯跋长乐信都人其先毕万之后子孙有食采冯郷者因以爲氏仕后燕讨慕容云遭弑之乱僣天王位其后僣称天子于昌黎跋死弟𢎞立凡二世二十有八年而爲魏世祖所灭焉其迭兴迭仆通前共十有六国盖自晋室不君偷安江左中原无主而刘石苻姚慕容据之康节卲子诗云衣到敝时饶虮蝨𤓰方溃后足虫蛆良可叹也南宫氏曰自古僭窃𤓰据中原之祸莫甚于晋然其亡也大扺多自相驱除未闻中国能征一国灭亡之而能有之也独大司马桓温之灭蜀太尉刘裕之伐南燕平后秦三事差彊人意然是二人者功存恢拓志在簒君三国亡矣而当时之为晋患者不在此三国也故终晋之世卒于宴安江沱而不能混一中原抑亦可为于邑矣十六国僣伪始于晋惠帝大安二年癸亥终于宋文帝元嘉十六年己卯通七十有七年史纂通要卷十一史纂通要卷十二钦定四库全书史纂通要卷十二元胡一桂撰宋南朝起自西晋之乱东晋元帝渡江国于江左于是南北分据其接东晋之统者为宋齐梁陈而谓之南朝其据有中原僣窃尊号者则为元魏为西魏东魏为北齐后周而谓之北朝或曰南北分裂司马氏通鑑以南綂北帝南而北称主亦以正朔相承正统在南也今纲目乃以南北分书均帝焉何哉盖不然文公大公至正之心如青天白日昭然无蔽东晋既亡南北已无綂属其兴于南者可帝其兴于北者亦可帝也尚可以南而统北乎况刘裕弃取中原之机急于篡弑以成其乱臣贼子之志齐梁陈又无功无徳但踵乱贼故智且其子孙可称无㡬视北齐后周莫能相尚望元魏献文以上且有愧焉者也况敢企孝文乎故惟置分书之列斯亦幸矣或又曰纲目分注南北则先宋齐梁陈而后元魏周齐亦以见正朔相承而正綂所由属也其于分注之内为之抑扬又如此然则以徳则劣以地则均特以綂绪之绍在分注之先抑又重可慨也矣宋武帝姓刘名裕字徳舆小字寄奴彭城人汉楚元王交二十一世孙也生有神光照室长雄杰有大度身长七尺六寸风骨竒伟不事亷隅小节仕晋义熈十三年爵宋王元熈二年称皇帝国号宋都建康废晋帝为零陵王守之以兵寻弑之此本纲目所书也尹氏曰自操丕篡汉司马懿踵而行之至刘裕又益甚焉故山阳陈留犹得以优游卒嵗而零陵则操之为已蹙矣世道愈降可畏哉帝始败妖贼孙恩擢守下邳继起义兵诛斩桓𤣥兴复晋室功已不细自是灭南燕枭卢循戮谯纵定闗中平伊洛无不如志迨夫得国之后清简寡欲严整有法度被服布素游宴絶希嫔御寡少不蓄私藏孝于后母又诏㓜主当朝母氏不得预政此皆人君之要行而帝兼之亦足为一代之良主矣然而弑安帝以促晋祚之期弑恭帝以絶人心之望视桓𤣥之祸尤烈焉既而二子皆不得其死六君没于非命及齐篡位宋之王侯无少长皆死焉善夫张谓之论曰髙帝近希曹马逺弃桓文祸徒及于两朝福未盈于三载八叶𫝊其世嗣六君不以寿终天之报施其明验乎少帝义符膂力絶人善骑射解音律居丧无礼狎暱左右游戱无度华林列肆手自沽卖开渎引船唱唿欢乐竟寝龙舟徐羡之檀道济等废帝为营阳王而弑之矣遂迎立武帝第三子义隆是为文帝年十四愽涉经史善𨽻书其在江陵祯符所集车驾赴迎黒龙负舟葢天命之所归矣既亲政事首正典刑讨羡之等弑逆之罪擢用衆臣则召谢灵运颜延之以叅权要而王华等五臣併用继以彭城王总内外之务最后王僧绰练习朝典深沈有局度朝政叅预焉加以仁厚恭俭勤于为政纲维备举条禁明宻百官乆于其职守宰六期为断三十年间海内晏然士崇操尚乡耻轻薄江左风俗于斯为美后之言治者皆称元嘉焉惜其信义康之毁而杀檀道济信景仁之言而黜义康怒扶令育之直諌即付狱赐死固已亏君臣之义戕同气之亲使有宋累叶罕闻直谅之益至于轻举伐魏延冦纳侮遂使师徒殱于河南戎马饮于江津南兖等六州反为魏破屠戮之惨丁壮婴孺骈首受祸邑里萧条赤地连亘春燕来归至巢林木元嘉之政衰矣司马氏归之帝不量力横挑彊胡之过陈同父则以为自东晋乆安江左至宋武帝有进取中原之势而志在篡晋乃委而弃之文帝慨然规恢大志与夫偷安委靡者异矣然到彦之潼闗之举列守未乆卒以无功而还王𤣥谟滑台之役不惟无功适以致冦是岂鋭意兴复者反不若甘心保守者之为得耶葢尝观谢晦檀道济之死与夫王仲徳沈庆之之言而后知帝之不能遂所欲者有由矣武帝入闗十䇿晦有其九其知为何如道济万里长城为国倚重其勇为何如帝诚有意中原存而用之可也王华等浸润之言一入而讨晦之诏已下义康谗毁之言一闻而道济之诛不旋踵彼彦之𤣥谟其智勇果有足称者乎方彦之引兵而进魏人歛戍而退司兖既平往往皆有喜色而仲徳独曰诸将不谙北土情伪必堕其计彼葢知以拓跋之彊委四镇而不校者正欲饵我彦之不此之察而遽喜其知可知也𤣥谟髙论抗䟽令人主有封狠居胥之想而沈庆之固諌谓今欲伐国而与白面书生谋之事何由济其后进围滑台一见魏军果惊惧而走其为勇可知也择将如此所以不能遂其所欲者职此之由矣议者不察乃谓帝不量力之过惑矣吾独惜帝志有余而明不足也迨夫太子绍巫蛊事觉欲行废立狐疑不决反遭弑逆之凶哀哉武帝骏倡义诛绍遂即尊位首多变易文帝制度宋之善政于是乎衰未几沈湎于酒贪冐于货朝狎公卿诛仇諌士大兴宫室土木文绣赏赐嬖倖帑藏空虚加以猜暴寡恩诛踈宗族尝壊髙祖居室起玉烛殿见床头土障葛笼麻拂曰田舍翁得此已过矣明年竟殂于是殿岂髙祖击之也耶迹其无道桓灵不若得保首领以没幸矣前废帝子业蠭目鸟喙长颈鋭下孝武恶而囚之将加害者数矣卒得无恙及即位凶暴日甚诛杀相继内外百司不保首领猜忌诸父拘囚殿内敺捶陵辱甚至粪父之陵嫔祖之女不旋踵而湘东王彧弑之而自立焉明帝彧即位于时晋安王子勋称帝寻阳四方贡计皆归之朝廷所保惟丹阳淮南数郡頼蔡兴宗镇静至信之言建安王都督征讨之力不踰年而子勋平可谓幸矣诸州刺史东手请降顾乃耀兵以疑其心于是两淮多为魏有厥后魏克东杨青冀之地尽皆沦没方且猜忌忍虐勦灭同气奢费过度晚年以神器之重付之李氏之子卒使根本不芘㓜主孤立权臣得以窃而取之矣可胜叹哉后废帝昱立人以为李氏之子焉以童孺之年游荡罔节诛戮无常宗亲殆尽欲杀萧道成引满磨鋋几死者数已而台冈赌跳新安偷狗醉眠未觉而首已授之道成矣道成既弑苍梧王入白太后奉太后命立顺帝准姿貎端华眉目如画见者以为神人然政归道成立才二嵗即为所取未几以汝阴遇弑宋之王侯无少长皆幽死焉今观王敬则以兵入而曰官先取司马家亦如是可以为世戒矣而世之夺人之国者每迷而不悟徒为子孙忧其殆所谓知存而不知亡知得而不知丧者与宋有国八主五十九年而亡齐齐髙帝姓萧名道成字绍伯东海兰陵人汉相何二十四世孙仕宋为偏将军预平晋安王子勋鄱阳王休范之乱弑苍梧立顺帝时禇渊袁粲沈攸之之徒并前朝顾命大臣粲攸之先后举兵以讨弑君之贼不克而死渊独与道成素相凭附加以王俭倡议假黄钺以至进爵齐王而篡谋成矣旋命王敬则以兵入迫篡帝位国号齐都建康禇渊王俭实为一时佐命功臣俭仆射渊司空荣矣然当袁粲死节之时百姓谚曰可惜石头城宁为袁粲死不作禇渊生及拜司空之日从弟昭叹曰彦囘少立名行何意披猖至此门戸不幸乃复有今日之拜何㸃拟为之賛曰渊既世族俭亦国华不頼舅氏遑恤国家人心秉彛之天良与公论之不可磨灭如此道成得国未几复行弑逆义尽赤夘金之族而灭其祀方之晋宋为愈蹙矣行不义杀不辜以创业何以长世故齐祚视六朝最为短促岂无故夫若夫以身率下以俭化人身不御精细之物衣不用珠玉之玩内殿施黄纱帐宫人着紫皮履珍竒异物毁弃不用每曰使我治天下十年当使黄金与土同价而又访政事于刘谳询得失于羣臣粗足称耳武帝赜当云雷伊始功叅佐命颇厯艰难故其即政之明日首免逋城钱革宋氏之弊政中外欣恱且留心政事总揽大体每以富国为先严明有断郡县乆于其职长吏犯法封劒行戮故永明之世外表无尘内朝多豫府库充溢弛役便民百姓丰乐盗贼屏息虽宫室苑囿颇好华靡而言常恨之亦有齐之良主也废帝昭业以太孙嗣位命西昌侯萧鸾辅政帝性辨慧美容止好𨽻书为武皇所爱实矫情饰诈阴怀鄙慝即位之后祖歛方毕备奏声乐山陵才罢游走市里极意赐予至倾帑藏祼袒形体烝滛祖姬狂纵荒滛罪浮桀纣卒为萧鸾所弑焉后废帝昭文立鸾专国政帝起居饮食皆谘而后行尝思食蒸鱼羮竟不与未几鸾杀鄱阳王锵等七人挟太后令废帝自篡大位再行弑逆矣当其杀诸王时巴陵王临酖谓使人曰先朝昔灭刘氏今日之事固宜其殆鬼擘其口谴其乃祖以为方来之戒者与明帝鸾髙帝仲兄始安贞王道生之子少孤育于髙帝爱过诸子既再废主遂行篡立是虽志崇节俭剔乘舆金银留皂筴余泺四破裹蒸加以躬亲细务事益繁碎顾暠所谓主愈劳臣愈逸代庖人宰为大匠斵诚哉是言矣且自践祚以来疑忌横生术数是用恣行诛戮未几以疾为后虑再杀河东王铉等十人髙武子孙勦灭尽矣获罪于天无所复祷垂没綘衣赤服乃为猒胜之术何其愚哉本枝既剪根𦙍孤弱贻厥所授属在凶愚用覆宗祀理势然也亦天也东昬侯寳卷少不好学嬉戱无度及即位専亲宦官不接朝士所宠左右三十余人至唿为阿父阿兄曾不愧耻宠幸潘妃费以鉅万苑中为市自相禆贩开渠立埭身引舟行游荡无常屠割孕妇诛锄大臣发于仓卒人不自保萧衍遂因伯氏被祸起兵襄阳直指建邺王珍国等弑东昏降衍衍遂立明帝第八子寳融是为和帝仅一年篡于萧衍之梁矣陈同父曰齐髙尝戒武帝曰宋氏非骨肉相残他族岂能乗其弊武帝亦念其言虽以长沙王晃犯法当诛竟从而宥焉可谓能戒覆辙者矣迄于明帝乃猜戮髙武子孙而宗社以覆宋明除宗室而齐以兴齐明除宗室而齐以亡有天下者亦何利于此哉是则然矣然愚尝谓天之亡人国其祸患必有出智虑之外者髙帝之智虑不可谓不至岂料其子孙诛锄无噍类乃出于其所爱所倚兄子之手也哉是以古之王者不恃智虑之防特顾吾所以得之者如何耳髙帝亲行篡弑又尽灭宋之宗族不啻如刈草菅乃区区欲为吾家子孙全䕶计以保其国殊不知天固已监之于冥冥之中矣特假手于萧鸾耳吁齐有国七主合二十三年而亡梁梁武帝姓萧名衍字叔达兰陵人与齐世系有考生有异光日角龙颜有文在手曰武仕齐明帝屡立战功镇雍州东昏暴虐帝以伯氏被杀乃举兵奉立和帝身为大司马寻自称皇帝国号梁都建康废其主为巴陵王弑于姑熟齐御史中丞颜见逺死之帝即政初年首録用齐氏宗属待以赤心使皆老死牖下晋宋南北以降鲜能及之此事最为忠厚至于立二函以求言选亷平以劝吏开馆宇立学校以重儒术初立孔子庙为江左之所创见幸国子学亲临讲肄诏皇太子以下及王侯子弟可从师者皆入学时帝尚清明未溺寂灭之教故所尚如此且孝慈恭俭博学能文勤于庶政冬月四更视事执笔触寒手为皴裂天性沈重暗室常整衣冠暑坐未尝褰袒下对内竖小臣如遇大賔况有范云尽心事上徐勉周舍同叅国政勉不阿意茍合舍清简过之沈约文学虽髙一时贪冐荣利唯唯政事终不处以台司之位官人又如此是以天监之世时和嵗丰海内无事自江左年踰二百未有盛于斯时者也然愚观其连年征伐浮山筑堰文锦禁人兽之形宗庙罢牲牢之荐其黩武事溺佛教亦已见于天监中矣厥后三舍身于同泰殚府库以事浮屠佞佛亦至矣然舍身而复赎身卒未尝舍爱织文之形牲牢之命而征伐筑堰杀数十万衆于锋镝之下鱼鳖之乡曾不少䘏何哉且纲常乃立国之本帝于诸子未闻礼义之教西昌侯正徳奔魏逃归随复封爵豫章王综叛降魏彭城遂䧟邵陵王纶有罪既免为庶人随又复之不忠不孝之事已间见层出矣晚节末路信朱异逢君之谋贪侯景河南之地未几又许东魏通好以速其叛景致牋正徳获报輙反乃诏邵陵王纶督鄱阳王范栁仲礼等军以讨之问计尚书羊侃侃请以军二千急据采石令邵陵取寿阳使进不得前退失巢宂乌合之衆自然瓦解此上䇿也而异乃谓景必无渡江之志其议遂寝乃命正徳都督京师诸军屯丹阳郡始得以舟济贼矣未几正徳又以太子命守宣阳门又得开门以迎贼矣于时湘东河东岳阳桂阳诸王非不发兵入援而邵陵鄱阳仲礼亦非不旋军大集而绎等淹留不进纶等按甲不动观栁津对帝之辞曰陛下子有邵陵臣有仲礼不忠不孝贼何由平事势葢已可见贼方且以伪和欵我雍容集事已而邵陵世子坚屯太阳门终日蒲饮不恤军事书佐董勋熊昙朗不胜其恨黎明引贼衆登城而城始䧟帝竟为贼制饿死台城净居荷荷之声犹在青史为千古所悯笑哀哉南宫氏曰帝崇尚释教创为舍身堂堂衮冕至加伽黎之服奕奕宗庙不用牲牢之荐侯景未入国而江左已化为选佛之场不待社稷变迁而萧梁之宗庙不血食乆矣卒之臣叛其君子叛其父莫不玩冦自倖夫以浮屠氏之学弃君臣絶父子末流之祸其烈如此有国有家者尚欲崇奉其教而不悟焉果何为哉武帝既殂景秘不发丧奉太子纲即位是为简文帝帝居重哀流涕不敢泄声受制于景者二年景自为相国封汉王加殊礼寻废帝为晋安王卒弑殒于土嚢之下景遂篡立改国号曰汉梁祚中絶迹帝㓜而聪敏富赡辞华然善谈𤣥理文成宫体轻靡浮艳伤败风俗竟为哀思之音矣元帝绎当京师危急拥兵于郢台城既䧟遄归江陵君父讣闻方且叔姪相图匿而不举明年四月克长沙杀萧誉始发丧移檄讨景是绎既假手于景以除其父也简文既立不禀正朔僧辨乗胜东下复命留屯浔阳必待景弑简文始命僧辨进讨覇先兵亦来㑹景方授首是绎又假手于景以除其兄也春秋治乱贼尤严于其党王伟为贼谋主幸生禽获速置极刑犹不足快神人之愤顾乃以其狱中投诗几欲全之及见檄文有湘东一目之语方怒加诛是绎之喜怒生杀皆为已私曾无一毫为父兄之意焉先儒直以为梁之乱臣贼子无父无君之罪斥之其能逃此谴乎贼景既夷江陵僣位先是杀桂阳王慥岳阳王誉攻邵陵王纶降于齐沈豫章王栋并其二弟于江至是杀武陵王纪及其诸子而骨肉夷灭殆尽矣又好谈𤣥躬御龙光亲讲老子竹殿藏书卷至四十余万而于国事恬不暇恤未几魏师来伐萧詧率衆会之犹且谈𤣥未已百官戎服以聴䇿马巡城口占为诗何救擒戮余毒所钟延及百官士庶于谨尽虏以归没为奴婢者十余万人哀哉初魏围江陵王僧辨陈覇先援兵未至而江陵䧟没遂定议同奉元帝第九子方智为君是为敬帝既而齐送贞阳侯萧渊明来主梁祀僧辨纳之覇先苦争不聴遂袭杀僧辨黜渊明而帝即位权归覇先未三年卒为所篡而梁亡矣尹氏曰渊明萧懿之子败军之将失地之人其不宜君国子民继承梁统本无可疑齐人不道彊胁以威僧辨傥惧彊邻之逼自当与覇先并谋恊力告以大义拒之境上可也夫何谋之不臧既立方智又立渊明遂使覇先得以借手反为篡窃之资矣惜哉于时后梁萧詧以昭明太子统之子自引魏兵囚执季父居然受拜加以诘辱据有江陵附庸于魏纲目书曰魏使称帝于江陵屯兵守之则其为君国也可知矣厥后再𫝊至其孙琮隋帝召之入朝赐爵莒国公废其国而亡作史君子以萧詧为梁之贼故絶后梁而不书南宫氏曰梁之立国大抵释教盛行而彛伦攸斁义方不立而僣乱恣行豫章王综以疑似萌异志而帝不知邵陵王纶以非法当被罪而竟获免太子位居储极与诸子不相下至选精兵以卫东宫而帝不问侯景之难父子不相保兄弟叔姪自相图正徳综纶有弑逆之心绎纪誉詧无赴难之意简文至痛在心为贼所胁不敢执哀而反与之宴乐凶愚贪诈惟利是图甚者萧绎叔父之亲也诱圆正而杀之萧詧犹子行也执元帝而辱之此其不恭不友不孝不弟不忠不义萃于一家见于一时亘古以来之所罕有是禽兽之不如枭獍类耳当承平且不足恃而况国已偾乎梁有国凡四主五十有五年为陈所篡焉后梁共三十有三年而隋灭之陈陈武帝姓陈名覇先字兴国呉兴人汉太丘长实之后侯景之乱举义始兴与王僧辨同灭景后袭杀僧辨立敬帝进爵陈王寻篡梁国号陈都建康废其主为江阴王帝即位之五日礼乐刑政百未举一顾乃躬蹈梁武之覆辙出佛牙设无遮大㑹亲效胡人膜拜曽未几年又复幸寺舍身贻谋如此何以为训迄于文帝后主皆设㑹舍身太极前殿虽则奉佛不救灭亡均为愚不智而已矣然帝雄武英畧而性仁爱俭素常饍不过数品后宫无声乐金翠之饰粗为可取焉耳文帝蒨武帝兄昭烈王长子武帝崩太后下令以帝纂承大统帝少沈敏有识量美容仪留意经史后起自布衣知民疾苦恭俭行己勤劳济物制度宏逺临下明察鸡人𫝊籖令投阶石且以自警其自彊又如此独惜佛教之崇未能改于其道焉耳废帝伯宗懦弱无君人之器刑政皆属于安成王仅二年卒为所废而自立焉宣帝顼初文帝以太子柔弱欲遵太伯之事帝于是时拜泣固辞真若可信者及文帝死肉未寒孔奂之言尚在顾乃欺孤虐寡殄灭忠良废其君而篡之甚矣其不仁矣即政之后念国步多艰侵疆未返用呉明彻为将淮南之役一战胜齐进攻寿阳王琳就禽尽取淮南之地亦可谓克偿其宿志者矣所可恨者明彻狙于再战之勋而昧嘉兵不祥之义轻易以犯新得志之周彭城之败全军䧟没独萧摩阿以精骑突围幸免明年周人抜寿阳黄城广陵又取州又取谯北徐州自是江北地尽没于周矣惜哉司马氏曰宣帝乗齐之衰而启土逢周之兴而丧师为得之矣后主叔寳即位初年荒耽酒色力行无度临春结绮望仙三阁穷极侈靡丽华龚孔三贵人宠冠后宫女学士则有袁大舍等狎客则有江总孔范辈每一游宴赋诗赠答采其艳丽者被之新声有玉树后庭花临春乐之号使宫女千余人歌之君臣酣饮旦暮为常乂且盛修宫室起造浮图至于用度不足税江税市征取百端民不堪命恶闻过失斩戮直臣隋师致讨边报星驰方且上下相䝉谈王气夸天堑奏妓纵酒赋诗不辍兵入宫城乃与妃嫔共逃于井为韩擒虎所获俘于隋而国亡南宫氏曰后主为太子时宣帝所昵爱以江总为太子詹事长夜恣饮数出微行仅免总官畧无义方之教陈祚之亡实在于此于时三方鼎峙齐已垂亡而周之太子赟陈之叔寳已同时胎祸于储极天将混一㝢内而三国之君曾无一人彼善于此者皆为隋唐之驱除岂天意夫又曰观隋兵入宫城而叔寳所谓吾自有计之言至今读者为之发笑蠢谬如此傥非有皂筴料理之来亦岂能乆哉陈有国五主三十二年而合于隋焉自此上距宋初永和元年庚申凡一百六十九年又上距东晋建武元年丁丑凡二百七十二年南北离而复合于一史纂通要巻十二史纂通要卷十三钦定四库全书史纂通要卷十三元胡一桂撰元魏北朝始于魏道武姓拓拔名珪因符秦丧乱复兴始立国于北方是为北朝初即代王位建元徐改国号魏建天子旌旗称警跸迁都平城即皇帝位迹魏自圣武诘汾以前奄宅幽方世为君长属典午丧乱中原云扰倚庐始受晋封为代王平文郁律继之初有并吞中原之志至昭成什翼犍征伐四克威震蛮荒改都立号恢建大业东自秽貊西及破落那莫不疑附末年秦师来伐避于阴山之北师退还云中而子实君难作国乱遂亡时珪生六嵗矣又十年而即王位又十一年僣用天子礼已而乗慕容垂卒大举伐燕平并州降信都平中山平邺威声勐畧所至震响方其开拓中原也初建台省刺史太守尚书郎以下多用文人引见士大夫使皆尽言片善寸长咸䝉叙用招抚离散劝课农桑及其幸邺幸中山而归也定国号定迁都营宫室建宗庙立社稷正封畿端经术平度量遣使考察守令不法者黜陟之况当是时有邓渊以典官制协音律有董谧以撰郊庙社稷朝觐燕飨礼仪有王徳以定律令申科禁有晁崇以考天象造浑仪及自即帝位以来命朝野束髪加㡌首依古制定礼乐立太学置五经博士生员三千人大索书籍入学以释菜计口以授田制度规模夐然改观美矣然杀人之夫夺人之妇既已生子又欲除之反见弑于其子之手岂天故产此孽子为其母报先夫之讐也耶可谓自贻伊慼者矣惜哉南宫氏曰魏之史臣见其国后寖大丑其世本鲜卑顾乃上引黄帝茫昧无证之事以释拓跋之姓下引天女怪诞不经之説以纪神元之生至今读史者往往囿于其所欺讫千余年而莫之辨正吁亦惑矣明元嗣明叡寛毅非礼不动资兼文武礼爱儒生好览史𫝊説崔浩论事钖以盐酒而曰有如此之味军国宻谋浩咸预焉其后下河南抜洛阳筑长城以备柔然史称其纂业固基内和外抚信然矣太武焘聪明雄断威畧赫然其征伐之克也禽夏王开闗中走蠕蠕徙髙车降民取河南降沮渠并河右平滑台破南兖徐兖豫青冀六州其政事之善也举逸民定律令恤刑狱教弟子以振儒风除田禁而赋百姓劝课农桑综理吏职有魏之业光迈南北矣其于异端也因崔浩于长安八佛寺得兵器醸具窟室妇女之奸诛境内沙门无少长悉阬之诸佛经像付之烈燄第伤峻迫少近人情太子冕于是缓宣诏书使得为计沙门逃匿经像收藏无怪他日亟复而愈炽兼以浩虽不好佛而酷好天师道教賛导其君诣坛场受符箓未得为全善耳至于性果残忍征伐屠戮以人为戱先是图记之撰浩书魏之先世事皆详实刋石通衢虽云太过而务从实録帝实命之一闻暴扬国恶之谮极典诛夷抑何太刻末年以区区阉官之微既杀其子又弑其身余毒所钟再行弑逆夫岂偶然哉厥有天道矣文成濬因宗爱再弑南安王余羣臣遂奉皇孙即位初太武经营四方国颇虚耗重以内难朝野楚楚帝静而镇之懐集中外民心复安然即位初年首兴佛教亲为沙门师贤等下髪以为道人统遽改父之政独惟设酒禁止造大华殿亦庶几得行所当行止所当止者矣献文𢎞即位之初首立郡学置博士助教生员勤于为治赏罚严明抜清黜贪牧守始有清洁之行聪叡夙成兼资雄断故能再清漠野大启南服然好黄老浮屠之术毎引朝士及沙门共谈𤣥理雅薄富贵尝有厌世之心一旦弊屣大位付之穉子身为太上皇末年祸起宫闱死于妇人之手悲夫孝文宏五嵗受禅冯太后临朝忌帝英敏頼尽心孝道幸免废出后迁都洛阳始改元姓是为元魏帝天性寛慈聴览政事精勤庶务颇好读书手不释卷五经史𫝊百家无不该贯才藻富赡在舆据鞍不忘讲道好为文章马上口占一字不易十年以后诏册皆帝文也又好贤乐善情如饥渴奖用儒生如李冲李彪髙闾王肃郭祚宋弁刘芳崔光邢峦之徒皆以文雅见称制礼作乐蔚然有太平之风焉今观其始于正百官也则班禄有差考课有法临明堂以黜陟非金革聴终丧礼至于史官则戒以直书时事无讳国恶其兴礼乐也定圜丘营方泽礼明堂登灵台以书云物尊事三老五更以飬老乞言行乡饮酒于州党之内定乐章而除非雅者置乐官使修其职其移风俗也始服衮冕以朝㑹置五等服以颁诸侯禁士民异服断诸国语言一从正音其重刑罚也以赦令长姦故自延兴以后不复有赦更定律令亲决疑狱靡不䆒心其征伐也初平淮北平氐羗其后一举而数齐罪于临江再举而䧟齐新野等五郡修桥梁则粗取其通车马伐人木则留绢以偿直至于均田而行口分世业之法立三长以便民开仓以赈贷为粥以济饥赐孝弟力田孤寡等谷帛祭比干墓以太牢如孔城祀孔子立孔庙于京师立大小学诏州郡举士以至焚䜟纬而求遗书罢无益之作出宫人之不执机杼者又罢上方锦绣绫罗之工其治行之美江左五朝皆莫及也且其友爱诸弟终始无间尝谓咸阳王禧等曰我后子孙解后不肖汝等观望可辅则辅之勿为他人有也惜其所不足者冯后以慢帷薄而幽废太子恂以譛言而赐死文明太后亲弑献文往往未察及其没也哀毁反为之过制不能已责备之论焉耳宣武帝恪年几弱冠不能亲决万几且好游宴委任左右于是倖臣赵修赵邕外戚髙肇及元晖卢昶用亊踈薄宗室浊乱国政至晖迁吏尚书恃宠贪纵用官皆有定价当时选者谓之市曹葢可知也帝又専尚释氏讲经式干逺近承风无不事佛比及延昌州郡凡一万三千余寺魏氏之基衰于此矣明帝诩嗣位㓜冲灵太后临朝帷薄不修任用匪人赏罚乖舛造寺殚费力屈人疲始则于忠専恣继以军士杀张彛父子识者已知其将乱已而元义刘腾幽太后及帝而握国柄逮夫灵后反正倾覆之兆已至于是元法僧称帝于前葛荣称天子于后当时郑俨徐纥方且得幸太后窃权用事尔朱荣谋起兵诛之帝亦诏荣内向太后遂酖帝而立㓜主钊荣与元天穆奉长乐子攸即位是为荘帝引兵沈太后及㓜主于河杀帝兄弟二人又杀朝士二千余人于河阴迁帝河桥葢荣既立帝随惑人言而自起篡夺之念故杀戮迁逐頼占言不吉始稽颡悔谢奉驾洛阳后平颢乱遥执朝政帝勤政事数览民词申理寃狱荣为之不恱及平闗中遂欲挟帝移都帝因其来朝手刃之亦既快于人心矣夫何大猾虽除余孽犹在尔朱世隆等推长乐王元晔立以为帝尔朱兆引兵执荘帝鎻于寺楼迁于晋阳缢杀之旋又以元晔踈逺废之而立广陵王恭是为节闵帝即位之初慨然曰永安手剪彊臣非为失徳直以天未厌乱故逢成济之祸耳即手改诏书中外翕然咸称明主未一年髙欢已起信都仗义讨兆推渤海太守元朗为主立以为帝又使仆射魏兰根慰谕洛邑观节闵之为人兰根以帝神采髙明恐终难制劝欢废之遂幽于佛寺卒以酖死又复废元朗为安定王迎立荘帝孙广平王子修即位是为武帝欢以晋阳四塞自建大丞相府居之帝虽欢所立而惧欢之迫舍欢而西入闗以就宇文泰泰迎帝奔长安先是数月荧惑入南斗梁武跣而下殿以禳星变应固在此非偶然失欢屡表邀请帝不答于是欢改立清河王之子善见由洛迁都于邺四十万戸狠狈就道而魏之境土裂为二矣魏自道武登国元年至孝武永熈二年凡十二主八十九年而分为东西魏焉东魏东魏静帝善见即位洛阳迁都于邺于时国政尽出髙氏帝虽笃好文学从容沈雅何救败亡一主十六年而篡于髙洋之北齐矣西魏西魏孝武奔长安军国大权悉由于宇文秦帝方坐奔播屯蹇之中恣情极欲从妹不嫁者三人甘同鸟兽之行泰使元氏取平原主杀之帝不怿或时弯弓推案结衅于泰泰于是数其罪而弑之矣文帝寳炬从武帝入闗拜太宰泰既弑逆率羣下劝进即位帝虽负刚断之资而权柄乆矣属之安定公矣废帝钦因泰擅杀元烈有怨言宻谋诛泰反见废辱置之雍州卒以弑亡恭帝廓嗣位初年首复姓拓跋氏三年而安定公宇文忝卒未几泰之子觉篡西魏而为后周矣西魏自武至恭四主二十有四年而灭于宇文氏焉北齐北齐文宣姓髙氏名洋仕东魏封大原公进爵齐王篡魏国号齐都邺北齐起于髙欢六浑蓚人也其先燕髙湖奔魏子谧坐法徙懐朔习鲜卑之俗谧孙欢深沈有大度轻财重士为豪杰所宗初归尔朱荣说荣起兵以清君侧荣诛又归其子尔朱兆兆以葛荣部衆二十余万委欢香火重誓兆无猜疑兆既弑荘帝而立节闵欢于是起兵信都推元朗为主仗义讨兆名正言顺而覇业昉于此矣兆平欢旋复废节闵元朗而立孝武身为大丞相权归掌握亡何因斛斯椿之谗孝武始与欢有隙欢举兵声言诛椿军河北孝武亦率大衆军河桥欢陈诚欵帝皆不答欢乃引兵渡河孝武遂有闗中之遁矣欢四十启之邀迎君不见聴始戴善见而君之迁邺之后鞠躬屏气执香步从事静帝甚恭亦何足以葢其逐君之丑哉十余年间号令政刑皆由已出与宇文泰治兵相攻互有胜负末年悉师攻玉壁军败死者七万智力俱困发愤遂亡世子澄嗣覇侯景直以鲜卑小儿目之曰吾不能与共事遂叛魏归梁澄不承先志肆为悖逆甫及数月幽辱其主如拘冦讐未两年方谋禅代而饍奴之刀祸起不测矣澄没母弟洋因仍覇业未三年遂迁魏鼎是为文宣即位之初留心政术务在简靖坦于任使人得尽力又能以法御下贵近不容内外肃然至于军国机䇿独决懐抱缮甲治兵每临行阵亲当矢石屡犯艰危多致克㨗宇文泰帅师至陜见军容整肃喟然叹曰髙欢不死矣乃振旅旋师不战而却自是破契舟降突厥平石楼灭蠕蠕所向无敌于是以功业自矜嗜酒滛逸肆行狂暴或身自歌舞或散髪胡服或倮体涂粉或乗牛驴驼象不施鞍勒游行市里街坐巷宿无所不为尝掀太后落床自杖五十虽以杨愔为相使进厠筹鞭之流血无道之极浮于独夫末年恣行屠戮幽杀二弟族灭魏宗残忍酷虐无复人理然不至于灭亡者以委政杨愔百度修饬故当时以为主昬于上而政清于下云耳至于异端之教道士皆令削髪为沙门于是举齐境之内无一道士太武恶释而好道文宣恶道而好释其所恶者皆非真见不惑而其所好者均为趣尚之差耳何足论哉废帝正道素讷寡言太后以在谅阴诏常山王演居禁中东馆事皆先咨决焉杨愔忌演与长广王湛力谋去之于是演杀愔未几演以太后令废帝为济南王身取而代之矣初文宣垂没以殷为忧谓演曰夺则任汝慎勿杀也至是不惟夺之恍前言之不复忆矣吁昭帝演帝早居台省留心政术闲明簿领吏所不逮及正位南面绍封功臣礼赐耆老举直言褒死事赠明徳访贤良置学官轻徭薄赋广求民瘼内无私恩外收人望虽后父位止特进日昃临朝务知人善恶每访问左右冀获直言于时国富兵彊将雪神武之遗恨意在顿驾平阳为进取之䇿天狗堕地兎惊坠马絶肋以至不起遂使逺图不遂惜哉然违赵道徳之諌而篡位于前背娄太后之训而弑主于后轻许长广王湛以𫝊位又复立其子百年为太子遂使疑怨交积而百年卒毙于乱挺之下今观其徴湛而立之遗书祝置百年于乐处囘视夫夺则任汝慎勿杀也之言夫固自有家法之相𫝊也耶吁武成湛风度髙爽文武之官俱尽谋力但爱狎庸坚乐受姦谀和士开及少行乐之言一入国事尽付大臣极意取乐金殿玳瑁床之作后宫无数一女子嵗费动万缗盛暑索羊脍三百盘立而待至加以蔑弃礼法遭娄太后丧不易服色衣绯置酒作乐滛虐嫂氏又杀其子无复人理荒滛奢侈朝政弛乱致使国家平日吞闗陇之心反椎氷以备周之不暇未几天文告变占当易主祖珽奸䛕说士开进三帝子俱不得立之言而大位已脱屣于愚不肖之嗣矣后主纬言语澁讷罕见朝臣一日万几委诸羣小娄叡以谗言死士开愈为之得志斛律光以謡言诛后周主至为之大赦八贵三贵势倾内外卖官鬻狱聚歛无厌且奢费不节一裙之价至直万疋一戱之费动踰巨万镜殿寳殿玳瑁殿穷极壮丽凿山为佛像一夕至然油万盆至于气象衰索立贫儿村于华林园躬自蓝缕乞食其间又为穷儿市躬自交易陈䧟寿阳穆提婆等犹谓人生如寄唯当行乐何用愁为于是大喜酣歌鼓舞奏音度曲号无愁天子周克平阳晋阳斛律孝卿请亲劳军为之撰辞且曰冝慷慨流涕感激人心比出已不复记发一大笑将士忿怒解体苍黄莫措禅位八嵗小儿自为上皇何救败亡哉㓜主恒嗣位未几周兵压境与上皇先后东走入济而周主已入邺城矣父子妃后擕挈逃遁未几尽被擒获送长安温国钖封而齐祚亡矣愚尝论之魏自髙欢称兵讨弑君之贼师出有名矣然惮节闵神采髙明恐其难制而弑之不臣之罪已不容诛未几孝武畏迫出奔魏遂裂而为二以成宇文之纂其后虽自病逐君之丑事静帝甚恭卒不能遏其子之弑夺甚至发其陵溺其棺焚其七庙神主洋何忍与此而观之欢其可谓功之首罪之魁也得国之后五𫝊仅有孝昭略可人意然篡而取之享国又复不永余皆昬乱不足算岂非天哉此犹未也末年温公既降而族诛仅留一后妃卖烛以自业岂亦少报溺棺焚主之祸乎天网恢恢踈而不漏于此乎尤见北齐有国自文宣迄㓜主凡六𫝊二十有八年而并于后周焉后周后周闵帝姓宇文名觉篡西魏而为周都长安周起于宇文泰代郡武川人其先世为鲜卑所推总十二部落泰初以统军从尔朱荣后以别将从贺拔岳未几魏武西奔身为丞相遂挟天子以令国中披草莱立朝廷其为君为国也微矣然卒能取威定覇以弱为彊南清江汉西取巴蜀北控沙漠东据伊瀍又得苏绰王佐之才修一代制度文物乃摈出魏晋宪章古昔首创文案程式计较戸籍损益旧章以订礼乐减官员而立二长置屯田以资国用为六条诏书以奏行定五卷条令以颁降择人才以为守令救文弊以革浮华至于作九命以叙官爵依周礼以建六官为府兵以修武备自三代以来官名法度小有可观者唯宇文氏耳然迁都未及五月既酖孝武又黜废帝将卒召中山公宇文䕶以其子觉属之且曰天下事汝冝努力以成吾志泰卒觉以㓜冲嗣覇未几宇文䕶取魏鼎授之权归于䕶政出私门帝性刚果疾䕶専权宻谋诛之事泄反遭废弑明帝毓䕶専权用事后三年虽已归政而军旅事䕶犹统之未几惮帝明敏有识量使饍部寘毒于糖䭔弑帝帝颇觉之口授遗诏𫝊位弟鲁公乃殂南宫氏曰明皇继立厥监不逺惩前车之覆辙芟除而勦灭之冝也夫何机务虽收而军旅大柄犹总于䕶既不能剪夷祸根而又资以兵柄虎而傅翼自殒其躯哀哉然推付托之公心开宇文之洪业抑亦可以为明矣武帝邕嗣位之初首享太庙班六官之法后幸太学行三老之礼数年之间以晋公䕶専权深自晦匿卒以诛䕶始亲万几聴览不倦用法严整无所寛借専崇儒术兼罢释老以海内未康鋭情閲习校兵训武步行山谷履涉艰苦皆人所不堪者而帝不惮也伐齐之役师入齐境虽践伤苖稼亦以军法从事数年之间克平齐土盛矣哉其有成功也且珍寳服玩宫女尽赐将士齐东山南园及三台并毁赐民田皆还主一无私焉平齐而归撤宫室华靡雕斵之物悉赐贫民缮造之冝务从卑朴性好节俭服布袍寝布被后宫妃嫔不过十余人信可谓善处胜者矣况是时又执陈将呉明彻明年亲驾以伐突厥方将砺兵讲武混一南北以遂其所愿嗣子不才帝非不知至加捶楚余子尚㓜未能移易而帝寿仅以三十有六告终矣国之将亡天也宣帝赟嗣位之初即逞奢欲扪其杖痕大骂曰死晚矣阅视宫嫔迫为滛乱猜忌季父一朝杀之鱼龙百戱常陈殿前多采美女以实后宫游宴沈湎旬余不出羣臣奏请悉倚宦官𫝊位太子自称天元骄奢弥甚五后并立纪纲荡然亡何病瘖不言而刘昉郑译栁裘之徒以太子㓜冲引杨坚秉政居中侍疾天元寻即物故而中外兵马大权昉译矫诏一举而授之杨氏矣静帝衍㓜冲嗣立杨坚以天元后父秉政谈笑之间神器已移呜唿孝武之西奔宇文泰焉依曾几何时亲行弑逆旋又放弑废帝把握魏政者余二十年身未及取而子篡之得国不三四载二主俱被弑戮贤如武帝虽不似后周之主而嗣已不肖未几杨坚遽奄有其国尽灭宇文之族俾无遗种不忠不义之报亦称其施可不畏哉后周有国五𫝊凡二十有五年而篡于隋焉史纂通要卷十三史纂通要卷十四钦定四库全书史纂通要卷十四元胡一桂撰隋隋文帝姓杨氏名坚𢎞农华阴人父忠事周文帝为太傅封隋国公帝袭封事周武帝周聘帝女为太子妃太子立是为宣帝崩静帝立帝因刘昉郑译之谋以元舅秉政位相国大冢宰进封隋王寻纂周国号隋以火徳都长安时陈大建十三年也至开皇九年灭陈混一南北遂为正统纲目于是年己酉下方特笔大书葢自南朝宋武帝刘裕永初元年北朝魏明元帝拓抜嗣太常五年庚申南北分注凡一百六十九年于此矣迹帝以宇文异姓之亲任托孤之寄当揆辅政遽萌簒心尉迟举全齐之衆一战就戮王谦据巴蜀之险数月底平周室诸王以次夷灭而大位篡矣未数年召后梁王萧琮入朝而梁国以废髙颎杨素等争献平陈之䇿遂命晋王广率颎素贺若弼韩擒虎等以兵五十一万八千入建邺而陈亡矣郭璞尝谓江东分王三百年始合于一今而后信其言之验不惟此也逺至突厥室韦靺鞨林邑髙昌女国之属莫不称臣奉贡虽两汉全盛之时不过是也盛矣哉且其政事之善减赋役调绢罢酒坊盐池修律令而省刑法置义仓以备凶年为输籍法以均赋役因府藏充溢则减两河田租念民食豆屑糠粃则流涕以减饍欲杜贡献侈靡则绫纹布命焚之至于黜陟之际梁彦光等守令也称职而褒赏卢贲佐命功臣也闭籴而除名凡此善政史不絶书是以开皇仁寿之间人物冨盛朝野懽娯亦可谓近代良主矣独惜夫帝素不学而又济之以刻薄猜疑是以専任小数而不恱诗书废除学校而禁毁佛像又任情杀戮以察为明甚者信独狐后杨素之谗废太子勇而立晋王广以小过杀秦王俊废蜀王秀而父子之恩灭为后所制单骑出走中夜不返而夫妇之道乖囚勇东宫付阿𡡉掌之卒以诛戮而兄弟之伦乱髙颎贺若弼虞庆则王世积等以元勲宿将诛退畧尽而君臣之谊莫有存者迹其篡国之初亲如帝女亦非其所为至于不肯降志俨然与汉后之视王莽者相类其后太子诸王阴谋挤䧟视父兄如路人葢与梁武之诸子异世而同辙也他年寝疾以太子欲烝陈夫人始欲召勇素广遣张衡入侍遽以弑崩矣哀哉善乎先儒论之曰隋有天下无功无徳特以姿相竒伟与萧道成同而其亡国则有二焉一曰隋文以胥吏治国二曰独孤后以妬忌治家如是而已矣又曰妇人之妬其夫已为非义独孤后肆其妬心不独妬文帝使不得有异生子又妬及其子焉遂内启贼子广行纂夺东宫之谋外赂姦臣素造放黜储君之事而文帝亦不得其死曰独孤悞我卒至宗社絶灭生灵涂炭开皇之中天下戸八百九十万唐兴抚绥三十余年至永徽初始及三百八十万戸耳吁独孤一行妬忌于宫阃之间而灭天下之戸五六百万圣人删诗立周南之义教训万世后妃専以无妬忌为大美也其意深且逺矣炀帝广既即位迁都洛阳是为东京初帝以藩王矫情饰诈以钓虚誉内謟太后外结杨素卒以夺嫡当前星方升之夕大风发屋拔木地震山崩民多压死乱亡之证已兆迨弑父与兄而自立又杀其犹子八人彛伦已絶嗣位之后恃其冨彊之资思逞无厌之欲小二帝三王之规模嘉秦皇汉武之制度政事所及惟知营宫苑开河渠造龙舟筑长城括乐工造舆服仪卫恣巡幸通西域伐髙丽旌旗万里徴税百端资粮器械转输无极中国疲惫而民不堪命矣当是时先朝元老如贺若弼宇文㢸髙颎之徒诛戮已尽而裴藴裴矩虞世基封徳彛皆謟䛕取宠世基为其鬻狱卖官贿赂公行刑政紊浊隋氏之祸已溃裂而不可收拾𤣥感黎阳之乱虽平匈奴鴈门之围虽解而羣盗蜂起上下相䝉莫肯念乱于是李宻萧铣窦建徳薛举刘武周之徒皆磨牙揺毒以相吞噬帝在江都荒滛益甚畏言盗贼司马徳勘等推宇文化及为主以兵入马文举数帝罪令狐行达遂缢杀之萧后与宫人撤漆床板为小棺殡于西院隋氏宗室外戚在江都者无少长皆诛先是唐公李渊起义太原克长安立代王侑是为恭帝已遥尊炀帝为太上皇当是时四海土崩欲复为隋其可得乎愚尝怪隋氏父子何其兴之易而亡之亦不难也及观房𤣥龄之言曰主上初无功徳以诈取天下诸子皆骄奢不仁必相夷灭其亡可翘足待也此方灭陈之初广犹未代勇其言已如此然后知惟诈故兴之易惟不仁故亡之亦不难可谓尽其兴亡之故者矣又尝为之説曰文帝取之虽以诈而守之稍以勤俭已有开皇二十余年之治炀帝取之亦以诈而蹙之乃以奢暴故仅大业十三载而亡此又其父子得失之分也或曰隋氏创业既无积累之劳又无维持之具可谓根踈而基薄矣然使后嗣稍知培其根而厚其基尚可绵延而不壊奈何乃以奢暴承之哉愚曰是则然矣然文帝欺人孤儿寡妇以有其国又复屠其子孙使无噍类彼固自以为无复遗患矣冥冥之表葢有天焉产此不肖之子厚其恶逆之资如破獍鸱鸮固将以使之杀其父兄纵其奢暴以戮其躯而丧其国为千古鉴戒正与秦皇父子相类不然天不生杨素杀勇如扶苏之死不生虞世基䝉蔽聪明如胡亥之见愚于赵髙国其犹未可知也此愚所以深为文帝责且明天道之果不可诬也吁隋有国三主三十八年唐取之而亡史纂通要卷十四史纂通要卷十五钦定四库全书史纂通要卷十五元胡一桂撰唐唐髙祖姓李氏名渊陇西成纪人祖虎佐周伐魏有功为上柱国封唐国公虎生昞昞生渊皆袭封渊仕隋留守太原炀帝南巡不返值乱起义立恭帝自为大丞相封唐王寻称皇帝国号唐以土徳都长安废隋帝为酅国公初帝留守太原时次子世民年方十八聪明英武知人厌隋乱有安天下之志独与裴寂刘文静密谋起义兵説帝帝大惊再三不决寂先以晋阳宫人私事帝因以挟之文静又劝结援突厥资其士马于是计决始杀王威髙君雅起义太原初伐西河斩佞臣髙徳儒责以奏鸾欺君之罪余秋毫无犯继收霍邑宋老生一战就戮乗胜长驱遂克长安立代王为帝相之而自王与民约法十二条悉除苛禁及炀帝凶问至始取而代之即位之后降李宻于黎阳殄薛仁杲于泾水剪黒闼于山东夷萧铣于江陵破宋金刚而武周遁并州遂平擒建徳而世充降河北东都皆定六年之间海内咸服何其成功之速哉葢以太宗为之子也至于定律令置学校举明经立官制定均田租庸调法授人以口分世业之田有田则有租而出粟有家则有调而出绢有身则有庸而出缯布与夫定雅乐汰浮屠皆为政之要者其于用人也旌擢孙伏伽李素立等以开言路首诏隋氏子孙并付所司量材选用由汉以来最为忠厚之至其享国长世不亦宜哉独惜其举事之初设诈罔衆杀人利已其与行一不义杀一不辜而得天下不为之气象已大不同况眤裴寂之邪而受宫女聴文静之説而臣突厥是以唐世人主无正家之法藩镇多跋扈之习亦髙祖有以始之也呜唿炀惟不道而髙祖兴使能为汤武之师亦何庸假代王以袭近世之迹哉此纲目书称皇帝书废隋帝无以异于篡取者焉葢不得而私之也癸未以前犹与诸僣乱国同在分书之列至武徳七年甲申始特笔大书正统甫定吁严矣哉太宗世民生四嵗时有书生见之曰龙凤之姿天日之表年几弱冠必能济世安民乃采其语名曰世民髙祖之起兵晋阳削平僣乱克开洪业神谋武畧皆出于帝使髙祖有文王之明舍伯邑考而立武王夫复何説既不能然隐太子能笃友爱之心潜消秦王功髙不平之气乱亦无衅之可作奈何以建成之庸劣又济以齐王元吉之凶狡日以杀帝为事遂致先事而发杀兄及弟震惊君父夺储位而有天下贻讥千古可胜叹哉然其涖政设施首用讐臣放出宫女置𢎞文馆于殿侧命虞世南欧阳询等充学士讲论前言往行又命京官五品以上更宿内省访问民间疾苦政事得失禁奢侈抑祥瑞二年之内善政叠书自是而后厉精为治崇经术则命颜师古考定五经颁行天下复命孔颕达作五经正义令学者习之兴学校则增广学舍千二百区生员三千二百余人尊孔子则以为先圣而以颜囘配享治官职则首剪冗官谓治道惟在得人不在于多加意亲民之任既録刺史名以拟废置复重县令而谨选举不次用人拔马周于中郎将之家以为监察御史建府兵之法无事则耕于野畨上者宿卫京师有事命将以出事罢则兵散于府将归于朝勤聴纳则痛闗龙逢以忠义见杀导人极諌且谓终不以犯颜妄有诛杀是以魏徴孙伏伽张𤣥素之徒批鳞逆耳之言不一率多聴受以至十渐不克终之䟽深加奖叹赐以黄金恤刑狱则读鍼炙书而除笞背之法谨三覆五覆之奏定失入失出之罪纵囚四百人如期归狱悉皆赦之但非可常行之事议者谓其立异以为髙矫情以干誉耳恶滛巧则叚纶以傀儡之戱而削阶恶言利则万纪以采银之奏而斥逐至于行乡饮酒礼以厉风俗赐孝义粟封比干墓以劝忠孝得人之盛则自瀛洲十八学士之选以至凌烟二十四功臣之绘下至伎艺之士亦精絶过人如孙思邈之医李淳风吕才之阴阳袁天纲之相法后世亦罕及之载观即位之后才及四年米斗三钱外戸不闭马牛被野人行数千里不赍粮突厥之渠系颈阙庭北海之濵悉为郡县蛮夷君长带刀宿卫民物蕃息四夷降附者余百二十万天下断死罪仅二十四人号称太平葢三代以还中国之盛未之有也帝谓长孙无忌曰此皆魏徴劝行仁义偃武修文之力但恨不使封徳彛见之耳可谓知本之论矣南宫氏之论犹惜其首复浮屠而政教乖志伐髙丽而武事黩杀卢祖尚张藴古李君羡而刑狱滥缮翠微玉华而宫殿侈仇田舍翁停婚仆碑而君臣之好不终宠泰嬖恪狐疑不决至于引刀自刺而社稷之本几动又其大者初焉刼父臣虏杀兄及弟灭其十子他日乱弟之妇与之生子使绍巢封又欲立以为后焉幸魏徴諌而止人伦之间慙徳多矣伊川程子之论曰唐有天下数百年虽号治平然三纲不正无君臣父子夫妇其原始于太宗谅哉言也髙宗治初封晋王太子承干废魏王泰当立以阴谋夺嫡王乃得越次立为太子于是即位继统之初日引刺史问民疾苦及其政治无忌遂良同心辅政上亦尊礼二人恭己以聴故永徽之政百姓阜安有贞观之风至于察李道裕希㫖而自责行己之不足取信观胡人击鞠而知所为之不可不慎率是道也岂不为贤君哉奈何蒸父妾为妻莫念聚麀之耻纵女后预政卒招晨牝之凶虽曰享国日乆不过飬成武氏之篡虽曰用李世勣平髙丽裴行俭平突厥而吾家髙祖太宗天下已潜移于武周祍席间矣悲夫迹武后之立李勣之罪居多方帝始谋一沮于无忌数固执于遂良韩瑗来济表䟽极諌帝惮遂良顾命大臣有事且当已之言此心犹依违未决也暨勣入见委诚取决惟议是从勣于此时宜苦口极諌挽囘帝心顾乃以陛下家事何必问外人为对遂致许敬宗辈敢以斛麦易妇之语宣言于朝而帝意决矣武氏一立忠臣屏黜姦邪用事卒致覆宗之祸几不可救是谁之过与武后曌并州人故荆州都督武士彟女贞观十一年年十四太宗闻其美选入宫为才人赐号武媚侍左右十三年太宗崩时年已二十六既已入寺髠首为尼又复乗间蛊惑嗣君立髪复召未几大幸晋位昭仪曾未阅月水入寝殿乱证已萌得志之日恣行残忍手毙已生之女倾䧟主母王后与萧妃俱废而昭仪册立矣才六年委以政事权侔人主于是専权用事者二十四年其间酖杀太子宏而立贤厥后斥死太子贤而立哲帝崩中宗立裴炎辅政帝欲以后父韦𤣥贞为侍中炎固争帝怒曰我以天下与𤣥贞何不可而惜侍中耶炎惧遽白太后太后废帝为庐陵王立豫王旦为帝幽于别殿不得预政事太后遂自称制诸武用事唐宗室人人自危太后惧天下不服欲钳以威盛开告宻之门为罗织之法索元礼周兴来俊臣侯思止之徒相继引用宗室诸王朝廷之士骈首就捕虽狄仁杰魏元忠之贤亦几不免改旗帜易服色立宗庙革唐为周改元载初上尊号曰圣神皇帝生杀赏罚一皆由己设四匦以受表䟽毁干元殿以作明堂䇿贡士于洛阳城殿初试武举以取士其时三思承嗣攸绪等皆已封王而承嗣三思复营求为太子李徳昭尝进言曰陛下有天下当𫝊子孙岂得以姪为嗣乎自古未有姪为天子而为姑立庙者至是仁杰从容开説又请召还庐陵王后意稍寤得还皇嗣又固请逊位遂立庐陵为太子厥后张柬之崔𤣥暐敬晖桓彦范袁恕已提卫兵诛二张中宗复辟是时太后年已八十二矣夫武氏以一妇人窃天下大号溢二十一年而不祸败者以姚元崇狄仁杰相于内娄师徳郭元振将于外徐有功宋璟张柬之崔元晖辈登进仕用举贤之道不无取焉耳然而残酷暴烈虎狼之毒尚不忍食其子而后杀已生子女如猎狐兔畧无靳色此而可忍则骨醉后妃幽废嗣君诛锄宗属勦害大臣夫何难者迹其凶恶滛秽神人共愤千古腥闻实天地间非常之妖孽焉故孙之翰唐论范祖禹唐鑑皆以武氏列于本纪者为非而朱文公纲目于武氏建年处两行分註直书为周武氏某年而复大书其下帝在某州其取春秋之义以为母后僣窃之戒所以正帝统而黜僣乱者其意深矣至于感兴之作曰云何欧阳子秉笔迷至公唐经乱周纪凡例孰此容呜唿欧阳子其能逃此议乎中宗显初既以太子即位旋罹幽废越十五年召还复立为太子又七年奸臣伏诛即位社稷复归于唐才六年为韦后所弑迹李氏兴复之功虽出于张柬之辈要皆狄仁杰之力仁杰虽先武氏而没然庐陵王来居东宫其兆已可见而柬之彦范敬晖等则固公门桃李也或者乃谓公身为唐臣入相于周卒死于位以卢氏一姥犹切讥之不知当时事体葢有甚难者寗武子之愚所以不可及也特公未及如志而卒耳帝复辟初年追曩者天日之盟忘前代牝晨之戒每临朝聴政皇后必施帷幔与闻又复委任上官婉儿使掌制命居中用事上女安乐公主适武崇训三思子也因縁出入婉儿通焉又荐诸韦后上使后与三思双陆而自居旁㸃筹三思既与后通而武氏之势复振初二张既诛洛州长史薛季昶朝邑尉刘幽求皆以三思尚在劝彦范等诛之不聼至是始劝上诛之不可得矣未几三思以崔湜郑愔为谋主封五王罢政事已而诬杀五王权倾人主加以五狗扇虐动揺东宫至是太子重俊与李多祚矫制发羽林千骑诛武三思崇训于其第元恶虽除而艳妻煽党妖女挠权后妹上官皆依势用亊侧门开府墨勅斜封滥官充溢纪纲紊乱帝虽置修文馆乃令效伎艺为乐虽知重铨衡而附势赃滥选法大壊未几身死于饼餤之毒四子前后皆不得其死嗣亦不𫝊迹帝幽废二十余年亦惘惘然无所知耳及正位昬愚惟甚虽有国犹非其国也史称其亲遭母后之难而复自蹈之所谓下愚之不移者与韦后弑帝立温王重茂即位自称皇太后相王子临淄王隆基与太平公主刘幽求等谋以兵入诛后子母尽杀诸韦及为后所亲信者于是睿宗旦即位初武氏废中宗既已立帝武氏篡又以帝为皇嗣赐姓武中宗召还帝逊皇嗣位于中宗中宗崩帝子隆基平内难奉帝入辅少帝少帝逊位固辞不获至是始即帝位莅政之初姚崇宋璟恊心辅政罢斜封官数千人赏赤县令抑宦官姚宋典选文武不畏彊御而选法俱治当时翕然以为有贞观之风未几太平用事姚崇贬黜斜封复行纪纲再紊所幸立嗣以功彗星告变𫝊徳避灾足为贤耳然终惑女弟明断不足虽𫝊位而不授以政自称太上皇总大事卒醸成太平之恶奸人党附几至叛逆遂使𤣥宗初年遽负杀姑之名于天下惜哉𤣥宗隆基开元之初始亲政事励精为治首讲武骊山禁泼寒胡戱汰僧尼禁女乐出宫人毁乗舆服玩焚锦绣珠玉废两京织锦坊天性友爱敦睦兄弟长枕大衾五幄更处均内外出入之式罢员外检校冗员置侍读选儒学之士复史官对仗奏事择学术之儒编校羣书置两文馆以校讐复置丽正书院搜遗书註孝经试县令选刺史至于酷吏及其子孙则放弃禁锢懐州乐工衣文绣立以刺史为散官而元紫芝于蒍于之歌则叹其为贤人之言载在史册善政屡书良由即位以来贤相继用姚崇尚通宋璟尚法张嘉贞尚吏张説尚文李元絃杜暹尚俭韩休张九龄尚直各随其长相与辅賛是以二十余年间四夷賔服衣食富足西京东都米斛直钱不满二百绢疋如之海内富安行者万里不持尺兵刑部所断天下死罪二十四人几致刑措号称太平可谓盛也已矣自是以降志欲既满侈心乃生忠直浸踈谗䛕并进枉国法而赦安禄山罢九龄而相李林甫杀周子谅而宠牛仙客贵髙力士而异日宦官之祸所由基置十节度而异日藩镇之祸所由起兵因召募而日壊财以聚歛而日烦中国之武备浸轻生民之膏血已竭国不可以为国矣葢修身齐家者治国平天下之本也帝于齐家之道浸有所亏始也废皇后继而杀三子最后夺寿王瑁妃父子夫妇之间恩乖而伦乱矣夫自新台不耻声色迷乱政事废弛者一十有二年甚至玉环洗儿丑声𫝊播亦不恤也何物国忠夤縁入相继林甫飬乱之余又激禄山速反以表其言之验未几反范阳陷东都陷长安国忠于是首倡幸蜀之䇿上至马嵬西兵拥不前国忠伏诛贵妃缢死车驾乃西遂留太子讨贼呜唿靡不有初鲜克有终安之不可恃治之不可忽也如此况弃妻杀子滛夺子妇纲常灭矣其能长久乎陈同父曰𤣥宗之失岂特在于天寳之后而祸乱之原葢已萌于开元之初髙力士为右监门将军见于开元之元年则是奸邪之进实肇于此异时林甫禄山之见用力士为之阶也置左右教坊黎园等乐选伎妾置宜春院见于开元之二年则是声色之欲已纵于此异时杨妃之进即是心为之也以宇文融为括戸使见于开元之九年则是聚歛之原已基于此异时韦坚王鉷与夫杨国忠之徒实皆祖于融者也然则天寳之祸其来诚非一日矣特开元之初姚宋继相忠言谠论革其非心纳君当道措天下无虞晚年踈忠直信谗䛕心乌得不纵祸乌得不作哉故吾不独惜其不善终尤惜其不能谨始也肃宗亨因禄山之乱以太子从君父入蜀至马嵬父老遮道请留愿率子弟从殿下东破贼取长安须臾聚至数千人帝涕泣跋马欲西广平王俶建宁王倓与李辅国执鞚諌𤣥宗乃命分军从帝又宣㫖欲𫝊位不受既留未知所之倓曰殿下尝节度朔方宜就以图大举至平凉杜鸿渐来迎裴冕随至皆以朔方为劝至灵武裴杜请遵马嵬之命即位首任裴杜郭子仪李光弼召山人李泌侍谋军国广平王为兵马元帅进彭原明年移军凤翔其年复两京上皇还京师父子重欢宗庙再安何其中兴之速哉良由委任郭李之専广平王以长子当帅师之任杲卿真卿倡忠义于河北张巡许逺遏贼势于睢阳所以卒能成克复之功也然当是时贼势虽败余孽犹存正宜振权纲修典宪以大中兴之功奈何不为经逺之谋専务姑息之政名器不可假人者也先是既以官爵赏功军士僮仆至衣金紫而称大官虽有告身仅易将军之一醉废置人主之大权也今焉于边帅之置不问贤否惟察军中所欲立者授以旌节名器䙝用于下废置不出于上唐之纪纲至此大壊不可收拾矣至于以鱼朝恩为观军容使使李郭名将为所节制以李辅国専掌禁兵虽制勅必经署而后行于斯二者尤为紊乱犹未也论帝大节有可言者马嵬之命虽不受于前灵武之劝何遽从于后已不能免叛父之讥至于畏辅国握兵而刼迁上皇之罪不敢问畏张后悍戾而问安西内之礼不敢行遂致上皇竟以忧崩帝徒以哀慕而殁无补于孝子之事矣同日之内张后子母皆戮于辅国之手呜唿以一人之身上不保其父中不保其身下不保其妻子近小人之祸其烈如此可不戒哉辅国随亦为盗所杀窃其首一臂而亡代宗豫涖政之初再复东京朝义授首大河南北复为唐土要多仆固怀恩之功也独惜夫轻聼怀恩之奏用贼将薛嵩田承嗣李怀仙李寳臣四节度分帅河北自为党授与山南梁崇义淄青李正己结为㛰姻互相表里其后各广土地根据盘结自署官吏不供贡赋一付姑息不能复制名为藩臣实皆蛮貊异域焉再误于辛云京以疑贰致谗使怀恩寃抑莫诉卒引冦反噬故安史之乱初平而四裔之患随至吐蕃入长安上有陜州之幸懐恩两引外冦遂有奉天之迫泾阳之围所幸子仪精诚威信戎狄慑服有以办懐恩而使王室之再造也大抵帝仁而不武委靡太过刚㫁不足权归阉官程元振用事来瑱以宰相遇谗致死李光弼愤欎竟殒其生郭子仪摈废家居不保丘垄委鱼朝恩之専既为观军容使而总禁兵复判国子监而掌文教元振竟以掩蔽虏冦几亡社稷甫削官放逐朝恩势倾中外政有不预闻者輙怒曰天下事有不由我耶上始不堪乃与元载谋诛之元载窃居相位十有六年政以贿成僣侈无度既诛朝恩骄奢弥甚始正典刑葢皆已晚矣至于理财也以刘晏第五锜管盐铁犹为不足税青苗钱取畿内麦于崇佛教也置百髙座讲仁王经作章敬金阁等寺广度僧尼出盂兰盆褒赠亡僧于时三相入侍多谈佛理中外相化废人事而奉佛法刑政日紊唐室大坏决于此矣史纂通要卷十五史纂通要卷十六钦定四库全书史纂通要卷十六元胡一桂撰唐德宗适即位之初罢贡献罢黎园使却祥瑞却金银贡器岀宫人放舞象鹰犬减乗舆服御禁奏置寺观度僧尼罢㩁沽以沙宛豕三千给贫民减常贡锦千疋服玩数百事又诏财赋皆归左藏不朞月间善政迭出四海之内闻风振悚李正己畏上威明献钱三十万崔宁在蜀専恣一日来朝淄青军士至投戈相顾曰明天子出矣吾属犹反乎皆崔佑甫为相务崇寛大故当时政声蔼然以为有贞观之风不幸贤相云亡杨炎独任多更佑甫善政务行元载旧事既以私意譛杀刘晏天下骇惋已而杨炎将诛卢把用事以疑似离间羣臣而固宠以严刻劝上行之而中外失望于是复㩁酒沽借商钱括僦柜质钱増天下税及盐钱茶竹木有税间架陌钱有法苛政日増民不堪命于时方镇怙疆李惟岳以成徳叛三年矣田悦李正己梁崇义相挻而动正己之子纳又以青州叛乃命朱淊讨惟岳虽幸王武俊斩惟岳以降未几武俊亦叛恒冀朱淊叛幽州命李希烈讨纳而希烈又叛反与纳共谋袭汴四盗各自称王共推希烈为帝株连半天下帝乃信卢把之奸邪倾陷遣太师颜真卿诣许州宣慰诏下举朝失色公年已八十矣乗驿即行守节不屈竟为希烈所害徒失元老为国家羞踰年希烈围襄王师不利诏泾帅姚令言救襄令言至京又叛迎立朱泚据有京城帝幸奉天泚遣鋭兵三千袭帝司农卿叚秀实虑奉天守备单弱倒用司农印诈姚令言符追还泚议僣帝事秀实又夺源休笏奋前大骂撃泚泚溅血洒地秀实竟以身死之未几泚攻围奉天经月云梯之急贼已登城将士疲馁頼浑瑊抚谕激以忠义鼓譟力战贼乃引退入夜复至矢坠御前三歩微李怀光山东数千里赴难一战而胜城不守矣大勲未赏遽信卢杞奸谋使怀光咫尺不得一见怏怏亦叛与泚连兵于是又有山南之幸尚頼陆贽尽心于内论諌数十百篇陈时病本仁义兴元一诏疆藩革心士卒感泣李晟浑瑊戮力于外晟以孤军处二彊冦之间壹以忠义感激流涕誓衆决志平贼怀光既遁浑瑊进屯奉天与晟东西相应收复京城诛夷元恶还奉宗庙而李抱真又説降田悦武俊纳等遂与武俊败朱淊于贝州李希烈虽陷襄城据汴僣位未一年败逃而汴州平才数月族诛而淮西又平妖氛既埽方隅粗定亦云幸矣谓宜惩创更化可也然帝素性猜疑惟知恕己当逃难之时乃谓播迁为天命谓待人反失推诚谓諌官归过于朕躬谓羣臣不可倚仗谓佑甫为有短谓公辅为卖直谓萧复为轻己至用延赏私怨夺李晟兵符信延龄譛谋罢陆贽相位至于卢把则不觉其奸邪傥非袁髙驳制几至再用于延龄则甘受其谲诈傥非阳城恸哭欲裂其麻必至为相自陆贽既免宰相惟取充位奉行文书而所倚任者延龄齐运渠牟执诣等皆权倾中外窦文场王希迁霍仙鸣之徒则以刑余典军且因奉天窘乏属意聚歛创㩁茶法置负賸库立宫市肆李兼在江西则有月进韦臯在西川则有日进裴肃以刺史进奉而擢观察严绶以幕僚进奉而擢刑部聚歛之臣充斥内外独于待方镇也销刚为柔刓方为圆威令竟不可复伸是以范氏之论曰帝粃政最多而大弊有三一曰姑息方镇二曰委政宦人三曰聚歛货财唐之亡卒坐此三者矣顺宗诵帝不幸寝疾践祚奸邪肆志近习弄权王伾王叔文李忠言牛昭容之徒用事于内韩㤗柳宗元刘禹钖等采聼于外帝乃能因韦臯表请委政冢嗣以安社稷足为贤矣宪宗纯首用忠良以杜黄裳为相而裴垍李藩李綘裴度诸贤相继进用斥逐羣小王伾叔文既贬其党韩㤗之徒再行罢遣自贞元十年以来朝廷威福日削方镇浸横天下之为节度者十五而县官赋入止东南八道帝慨然发愤志平僭乱黄裳首请以法度裁制卒能命将兴兵削平丑逆诛惠琳于夏绥擒刘辟于成都执李锜于浙西缚从史于昭义受田兴之归于魏博最后淮西之役盗发都邑屠害元臣帝不为之惧高霞寓大败鐡城帝不为之沮师老财匮諌止纷然帝不为之动谓用裴度一人足以破贼其后度请亲往督战李愬果以雪夜入蔡擒呉元济而淮西平明年成徳王承宗质子献地范阳刘总専意归朝又明年淄青函李师道父子首以献于是天下深根固蔕之盗皆稽颡入朝百年之忧一旦涣然唐之威令几于复振夫何世难渐平侈心遽生以諌脩麟徳殿之故左迁奉国文悦于是浚龙首池起承晖殿而土术浸兴矣奸邪皇甫镈程异揣知上意数进羡余以供用度徼宠并相虽裴度进諌反以为朋党而不省録矣求灵草于天台以方士柳泌为刺史迎佛骨于鳯翔贬諌臣韩愈于潮州是时李綘去位已五年而吐突承璀方贵宠用事至是镈引令孤楚为相而裴度崔羣皆为所逐君子小人不能以两立上亦以饵柳泌金丹之剂躁怒妄杀卒死于宦者陈𢎞志之手而人莫之知也哀哉孙氏曰帝中智之资可上可下之主世难则能用忠良时平则専悦邪侫用忠良者欲以成己之事故能平天下悦邪佞者欲以成己之欲故亦能杀其身南宫氏曰史称帝刚明果断果断或有之亦不过讨蔡事若夫不屈于慾者之谓刚不昬于物者之谓明帝正坐乏此所以贪聚歛而近小人迎佛骨而拒忠諌也而谓刚明者如是哉𫝊曰素丝无常惟所染之宪宗有焉𢎞志弑帝于是梁守谨王守澄等杀承璀而以太子即位是为穆宗尹氏曰春秋之法君弑贼不讨则深责其国为无臣子穆宗是时年已二十有六宰臣乃皇甫镈令狐楚辈曽不能究诘讨贼尚得为有臣子乎范太史曰其后宣宗追怨穆宗以为预谋其信然耶于镈楚乎何诛穆宗恒嗣位之初仅有贬皇甫镈杖杀柳泌二事畧快人意然身处谅隂柩方在殡不能明诏公卿推举罪人遽与羣臣释服盛陈倡优杂戯观角觝屡开大宴浚鱼藻池幸华清纵猎击鞠恣情弃礼游戯无度宰相萧俛叚文昌崔植杜元颕皆无经国逺略以两河初定直谓太平遽进销兵之请未几朱克融囚张𢎞靖而以幽州叛王庭凑杀田𢎞正而以成徳叛史宪诚迫死田布而以魏博叛虽以诸道十五万之衆裴度元臣宿望乌重𦙍李光颜当时名将以讨之踰年竟无成功良由销兵之后军士多窜山林为盗反为贼用诸道兵既少临期召募乌合既不足以克敌而节度有监军偏师亦有监阵以挠之裴度所奏军事元稹魏𢎞简又多从中沮挠此其所以无成功也及宪诚乱作朝廷竟不能讨遂并克融庭凑皆以节钺授之虽命韩愈宣慰责庭凑出元翼而深州终莫能有由是再失河朔元和之功于斯而坠帝亦以服金丹之剂不旋踵而物故矣敬宗湛涖政之初虽知李绅遭谤以贬竟不能召虽用裴度李綘之贤终被沮挠李逢吉以一小人用事八关十六子交结附丽妬贤嫉能朝政竟为之浊乱虽韦处厚好善恶恶多所匡救宏益终莫能以胜其党与之衆帝于聼纳虽亦有足称者如从李程之諌而罢营殿感处厚之言而赐锦綵徳裕不奉造盘绦之诏处厚不奉征鸷绫锦之命裴度諌洛阳之巡皆为之寝罢似此非一方之徳宗拒諌岂不优哉失在于㓜年不亲师傅以化奢侈是以嗣位甫及易月忘哀宴乐昵比小人游戯无度赐予无节撃毬手搏甘为下流之态性复𥚹急捶挞宦人夜猎还宫酒酣入室灭烛之变身死于刘克明等之手可谓自贻伊慼者矣克明既行弑逆矫制立绛王悟王守澄等诛克明杀悟立江王涵是为文宗吁元和之祸穆宗失贼不讨故羣阉狃于为逆卒不能免于其子且二三日间宦者三易君而宰相曽不预谋以裴度身为上相处之犹如此唐之纪纲蔑有存者矣文宗昻恭俭儒雅出于天性即位之初励精求治去奢从俭出宫人放鹰犬省教坊等冗食千二百余员罢组绣彫镂之物遵用旧制竒日视朝辍朝放朝并用偶日中外相贺以为太平可冀大厯以来节度多出禁军忠武王沛卒廷臣始奏以太仆高瑀代中外又相贺曰自今债帅鲜矣当是时裴度韦处厚相使信任责成谁曰不可奈何虽虚怀聼纳而不能坚决议事已定寻复中变史称其仁而少断可谓一言以蔽之者矣已而朋党相轨而邪正莫辨宦官纵横而制御无方朋党之隙始于牛僧孺李宗闵之对䇿成于扬汝士之掌贡举及是裴度荐相徳裕而宗闵有宗人助先相未几宗闵复荐僧儒相共排徳裕徳裕节度西川宻奏边防筹略僧儒居中沮之而憾益深于是上罢僧孺相徳裕而宗闵亦罢踰年徳裕复以諌用李训罢而宗闵再相前后四十余年两不相下然牛党多小人李党多君子帝竟不能辨致使李训郑注用事凡不附己者皆指为牛李之党而逐之人人骇慄连日雾晦帝乃叹曰去河北贼易去朝廷朋党难无补于事矣宦官之祸始于明皇盛于肃代蔓延于徳宪兵柄在手輙行弑逆刘蕡对策极陈其祸且曰诚能掲国权以归相持兵柄以归将则行无不孚矣考官畏避竟不敢取上乃以宋申钖为相谋芟夷之道申钖引王璠为京兆尹喻以宻㫖反为璠所卖竟譛贬以死于是又谋之李训郑注𢎞志守澄先后伏诛元和逆党略尽注又谋奏请中尉以下尽送守澄𦵏以鳯翔亲兵入䕶阖门悉诛训虑注得以専功乃先为石榴甘露之谋此乃小人行险侥倖之术幕起兵露仇鱼未殱而两省金吾百司吏卒及贩卖其中死者凡一千六百余人宰相王涯贾餗舒元舆等与训皆腰斩于独柳之下注亦斩于鳯翔矣羣阉且知上亦预谋出不逊语上惭惧闵黙自是天下事皆决北司迫胁天子下视宰相陵暴朝士当时李石为相忘身徇国纪纲粗植已为仇士良所深恶遣盗射伤至断马尾石惧辞位上蔑如之何也末年自比周赧汉献且有赧献受制强诸侯今朕受制家奴之语泣下沾襟曽几何时而物故矣悲哉帝崩仇士良矫废太子立颕王为皇太弟即位是为武宗炎帝英敏特逹雄谋独断自相徳裕一意委任故能振已去之威权克上党取太原皆易于反掌自穆敬以来河朔三镇相继再叛藩臣桀鷔亦为己甚至是招谕讨乱既悚息聼命毎遣使至面谕祸福竟不敢有异志祸乱略平纪律再张徳裕功业卒为晚唐贤相大中以后无能继之者然亦帝之明于知人有以致之也独惜帝于仇士良虽不能无援立之功然陵迫先帝杀二王一妃四相贪酷二十余年典刑亦所当正顾乃封国公宠观军容使之从容致仕死后有发其藏兵数千乃削官籍赀晚矣若夫躬受法箓筑望仙观立崇𤣥馆学士不能不惑于清虚之教虽毁佛寺遣僧尼归俗要非真见不惑特好恶有不同耳至于饵金丹加躁急已觉有疾而道士方以为换骨后旬日不能言而帝崩矣宦官马元贽立光王怡为皇太叔即位是为宣宗忱性严重寡言宫中或以为不慧益自韬匿羣居游处未尝发言及为太叔监国忧慼满容接遇羣僚裁决庶务人始见其隐徳焉既即位闵旱灾而减饍撤乐理囚出宫女好儒士而微行以访贡举得失法祖宗则书贞观政要于屏风读之而正色拱手观金镜论贤不肖而得致太平之道命宰相毎断自宸𠂻左右无知者伸京兆之权虽帝舅庄吏必督足积逋而后赦除御史用循吏之子孙择边帅以儒臣易贪暴重刺史之选或取诸樵夫父老之言或戒勿谓八千里逺而善恶皆知或因长日一局棋之诗疑其不能理督责令狐绹谓刺史非人则害百姓故欲一一见之而后遣惜官赏则迁转必校岁月以为名器不可私郑光节度犹易以统军之职惜章服则当时重绯紫之荣惠小民则罢常贡以代下戸租税均差役则据贫富轻重置簿轮差欲知州土风物及诸利害则纂次一书号处分语乐闻规諌则从諌而止华清之幸屈意以从合理之言盥手以读大臣章奏睦兄弟则作雍和殿数临幸以尽欢重威仪则毎临朝无惰容接对羣臣如賔客而宰相奏事威严不可仰视至于诛官官而除元和之逆党服党项以宁河西取河湟而复百余年沦没之疆土故史称大中之政讫于唐亡人思咏之谓之小太宗夫岂溢美但其所不足者初年君臣务反㑹昌之政贬徳裕贤臣复僧尼弊事又其大者则懿安郭太后帝嫡母也事不以礼一夕暴崩为世所骇穆敬文武四君帝尝北面事之者也一旦议欲出其庙主而无忌惮晚年宠爱少子不定储位魏謩上言继之以泣不聼裴休奏请乃曰若立太子便是闲人崔慎由以建储对旬日斥罢其昧君人之大体甚矣独受法箓饵金丹躬蹈前人之覆辙未几躁渇明年疽发于背而莫之救矣惜哉帝疾不见宰相宻以䕫王属中官王归长既崩王宗实杀归长迎帝长子郓王立之是为懿宗或者谓文宗之立裴度曽不预谋宣宗之立徳裕亦碌碌拱手盖至于此观宻以䕫王属归长而不及宰辅则知唐之纪纲大坏乆矣裴李二公岂不欲预之哉往往势有所不得行也吁懿宗漼以中庸之资纵骄奢之习戒坛度僧佞佛怠政数幸诸寺赐予无节彗星告变天戒昭昭帝不惟㝠不知悟反宣示中外称以为祥未几路巖保衡继处相位贬逐名徳纳贿崇私浊乱国纪帝又耽好音乐殿前供奉伶人常近五百频数游幸而内外诸司扈从动至十余万以乐工李可乆为左威将军爱其新声拒諌不聼初年浙贼裘甫大炽命王式观察幸尔讨平南诏冦陷诸郡高骈招讨交趾始复九年徐贼庞勋攻陷五州康承训乞以沙陀自随乃克奏凯上益荒滛不亲政事悼同昌而杀医官信谗言而逐忠諌削军赋以饰伽蓝困民财以脩净业今年幸安国寺越明年迎佛骨諌者甚衆乃曰生得见之死亦无恨未几而晏驾亦可哀也矣邵氏曰宪宗元和十四年迎佛骨入禁中十五年有陈𢎞志之祸懿宗咸通十四年又迎其骨入禁中不数月崩昌黎有云奉佛以来享年不永者其知言哉僖宗儇帝㓜冲嗣位政在臣下南衙北司互相矛楯逮擢田令孜为中尉时年已十四専事游戯不亲政事一委令孜唿为阿父且自懿宗以来奢侈用兵赋歛愈急关东旱蝗百姓流殍蜂起为盗其时濮贼王仙芝拥衆数千起长垣者已一年至是盐贼黄巢啸聚影从横行山东民困重歛应者如响越四年仙芝败亡其党尚让率余衆归巢自岭南趣襄阳大为刘巨容曹全晸所败遁逃渡江或劝穷追贼可尽也廼曰朝廷喜负人不若留为富贵之资致使转掠江浙复自采石北渡围天长六合高骈畏惧托疾玩冦又使得以长驱中原陷两京汚宫阙僭大号杀百官屠宗室在长安者无遗类先期令孜奉乘舆奔播次鳯翔次兴元明年幸成都帝在流离日夕惟与宦官同处踈薄外臣勦戮諌辅尚頼一时忠义如节度郑畋慷慨迎谒斩使败贼𫝊檄天下遮蔽京西李克用举兵忠义奋发梁田渭桥载战载克不半载破贼复长安已而追亡逐北解陈围㨗中牟降尚让贼随授首车驾还京功在第一朱温者本巢党来降赐名全忠妬功嫉能搆怨克用八表入奏朝廷既无处分令孜又以宦孽専制内外时事甫定遽取王重荣盐池夺之克用遂与重荣表清君侧上幸鳯翔令孜刼迁乗舆又复有寳鸡兴元之幸不但京城荐被焚掠几无孑遗而朱玫至奉襄王煴奸天位已遥尊上为太上皇帝令孜自知不为天下所容以杨复恭自代自除西川监军往依陈敬瑄后虽削官爵流端州竟不行也上踰年还京仅逾月而崩矣复恭立寿王杰为太弟即位是为昭宗晔帝体貌明粹有英气愤朝廷日卑慨然有恢复先烈之志其在藩邸时素疾宦官及即位杨复恭恃功不法上意不平政事多谋之宰相善矣然当时内则宦官盘据而枝蔓难除外则藩镇彊横而忠邪莫辨李克用有兴复大功苟非反逆尚将十世宥之而张濬夙怀私恨一闻全忠之诉力以为当讨孔纬賛之未几河东败绩徒失待功臣之典李茂贞骄横不逊固为可怒杜让能忠諌谓近在国门未宜搆怨万一不克悔之无及不用其言反致三桥之迫至杀让能以弭变举措失宜叛者四起三帅称兵入京擅杀宰相茂贞荐犯京师至幸华州韩建以兵围行宫奏罢诸王统兵至杀十一王又奏放散四军而天子之亲军已尽帝方是时漂泊寄命犹且逐諌臣以涂耳目迨至还京崔𦙍日以诛宦官为事宋道弼景务脩死宦官已惧上又纵酒肆怒人人自危于是刘季述等隂谋废立幽辱帝后于少阳而以太子裕即位𦙍既召全忠为声援頼孙徳昭之功幸而反正季述等伏诛未几𦙍再请上尽诛宦官谋泄事急复召全忠以兵迎车驾至使韩全晦刼上幸鳯翔式遂茂贞之欲全忠攻围益急上始与茂贞诛全晦与之解和方遂还京宦官先后夷灭至是徒党殆尽而全忠之声势浸盛全忠之纂谋浸成未几表诛崔𦙍𦙍亦不免迫迁洛阳帝寻遇弑有唐社稷化为丘墟矣岂非帝英气有余才智不足有一让能不能用张濬崔𦙍卒以败事耶可胜叹哉全忠既弑帝而立帝第九子辉王柷嗣位是为哀帝逾年全忠尽杀昭宗子九王当时柳璨及第不四年而为相巧倾轻佻同列轻之适彗星亘天占者谓君臣俱灾璨因䟽素所不快者谓全忠曰此曹怨望腹诽宜加诛戮以塞灾异于是名徳宿望贬逐一空且聚枢等三十余人于白马驿一夕尽杀李振又劝投之黄河曰此辈自谓清流今投之黄河使为浊流虽足以快璨一时之私忿未几璨亦不自保而蒋𤣥晖亲弑昭宗卒遭焚尸之祸焉虽乱离恶逆之时果无天道哉杨涉辈遂举鼎授贼而唐以亡南宫氏曰杨涉为人恭谨观其始入相时对其子有不幸之语及持国寳授贼则骇其子有劝止之言䘮厥良心甘就六臣之列迹当时羣臣所为非特有愧万世清议视殿下孙供奉亦当愧死入地矣吁呜唿唐厯二十君不可谓不永然为子所迫者三为妇所乗者三为所弑者一为贼所迫者五为宦官所立者七为所弑者二为所废者一为方士所败者四为纂臣所弑者二纷纷不一其闻深根固蔕之疾莫甚于内竖敢受阿父之称者有之视天子为门生者有之乱证在此岂独彊藩哉虽然家者国与天下之本也三代之君莫不自脩身齐家以正天下而唐世人主无正家之法起兵而诛其亲者谓之定内难偪父而夺其位者谓之受内禅始也纳君之妾其后纳父之妾者有之始也乱弟之妇其后乱子之妇者有之先儒谓唐袭齐隋之风故闺门失礼之事不以为异此其本实先拨矣故宜其治安之乆不过数十年或变生于内或乱作于外未有内外无事承平百年者也攷论三代而下汉四百年唐三百年享国最为长乆其间治体汉大纲正唐万目举皆不无可观然汉治继秦唐治继隋亦不容无辨唐亡之后其余酷遗烈更五代五十余年至于天下分裂大败极乱而后止人生斯时何其不幸与唐有国自髙祖至哀帝凡二十世二百九十年而纂于梁史纂通要卷十六史纂通要卷十七钦定四库全书史纂通要卷十七元胡一桂撰李唐既亡司马氏通鑑直接朱梁繋年纪事以唐晋汉周为次欧阳公五代史亦然而文公纲目自唐天祐四年丁卯迄于己未五十余年间惟两行分注以见其皆不预正统之列而分注之中先后予夺有微㫖存今愚虽本通鑑纂集实折以纲目且寓区区愚论焉后梁五代始于朱温纂唐是为后梁姓朱氏更名晃初镇汴州纂位都汴后迁洛阳宋州人唐僖宗时附黄巢为盗巢僭号伪署温同州防御使温见巢势日蹙举州降都统王铎承制以温为同华节度使天子赐名全忠拜宣武军重镇昭宗时进封梁王宰相崔𦙍两召全忠引兵诛宦官比至反围迫天子胁制迁都遂行弑逆勦诸王弑太后戮朝臣以成其纂夺废哀帝为济隂王寻弑之僣位之初与宗戚饮博宫中其兄全昱酒酣忽以投琼掷盆中迸散睨全忠曰朱三尔砀山一民从黄巢为盗天子用汝为四镇节度富贵极矣奈何一旦灭唐三百年社稷行当族灭何以博为人心天理不可泯灭如此迹其五六年间大为晋兵所窘欎欎躁忿贼杀无辜良由夹寨栢乡战輙䘮败次魏攻蓨闻晋惊走武可知也西都寝殿栋折几压九曲泛池舟倾溺水祗以𫝊笑而已且其不念聚麀之耻酿成友珪之祸白首屠戮于仆夫冯廷谔之手殆与禄山之死无异回视前日弑迫之惨天之报之足称其施可畏也夫均王瑱诛友珪嗣位都大梁以义讨贼成功固宜然梁与晋仇已非一日克用虽死而存朂英勇温犹惮之况友贞乎使其处此亲信旧臣委用宿将治内攘外犹惧不保顾乃因友敬之乱踈忌宗室専任赵巖张汉鼎辈屏弃敬翔李振王彦章等遂使羣小弄权卖官鬻狱政事日繁宿将愤怨士卒莫为之用虽温恭俭约无荒滛之失何足道哉未几唐兵一麾宗祀殄灭首已漆而藏之唐太社矣哀哉愚观朱温弑二帝一后杀九王害皇族千余灭唐三百年天下而有之仅十七年父子兄弟宗族皆血刃无遗类岂冯廷谔皇甫麟唐庄宗诛之哉天诛之也范太史谓其以一族易一身之富贵愚则谓其以一身一家一族易一时之富贵万世之恶名也荣辱得䘮果何如哉斯无庸论矣独惟统绪之𫝊有足言者欧公之作五代史也进梁续唐而不伪梁而纲目于唐之亡也虽书唐遣使奉册寳于梁而不以禅位书也虽书梁王晃称皇帝奉唐帝为济隂王而亦不大书开平年号继天祐之后也至次年即书晋岐淮南称天祐五年而后书梁开平二年亦不以唐室已亡而置其年于梁之下也则知唐之正统不当属之梁而欧公之论非矣然则唐室既亡正统果可属之后唐乎吁此正文公微意也夫黄巢僣号唐几亡矣克用复之三镇犯阙唐几亡矣克用复之朱温刼迁天子倾覆帝室唐固亡矣而讨贼之义未尝一日不讲焉况夫誓于此生靡敢失节克用尝言之吾王世世忠于唐室张承业又言之则诸镇忠义诚未有若河东者一𫝊而庄宗卒伸讨贼之义以成复雠之效则正统之𫝊固当黜梁而进后唐也是书之作自唐亡后首书晋岐诸国称唐天祐年号至二十年而遂以后唐同光继之而梁年号皆书其下焉亦可知文公微意所在矣惜其部则沙陁族则朱邪而所谓李氏者特出赐姓焉此其所以不得上续唐统而卒以列国纪之也使其真高祖太宗之子孙吾知天祐之号必大书二十年而继以同光亦与蜀之章武晋之建武同矣文公微㫖或者若是乎南宫氏曰朱温罪戾王莾以来一人而已凶残滛秽抑又甚焉作史者宜于唐亡之后直书朱温去其国号一如王莾于以正其纂弑之恶亦庶几稍快于人心者或曰梁可絶唐果可进乎曰其年则天祐其姓则赐附属籍其心则惟欲灭贼以复唐祚大义炳然人心天理之所同与虽未可如昭烈直接献帝天祐五年正月以前唐帝犹在曹州可书继此则庄宗未即位以前天祐十七年间真所谓孤臣孽子其操心也危其虑患也深之时也予而进之使得在大书之列以表其为唐之臣子迨庄宗自即位则初心已变然后置同光于分书不亦可乎梁簒国二主十七年亡后唐后唐庄宗存朂唐赐姓李氏附属籍为唐复雠灭梁继昭宗后故国号唐都洛庄宗之兴本于其父晋王克用王虽出自沙陁节度河东巢冦之平功在第一上源之变诉于朝而不获伸遂与贼梁治兵相攻积年不解然安于爵列为唐纯臣毎有除吏耻行墨勑必表奏闻温既簒唐王犹用天祐年号观其答蜀主书曰誓于此生靡失臣节而其戒存朂之辞曰吾讨巢贼威振天下若挟天子自作九钖禅文谁能禁我顾吾家忠孝誓死不为汝他日当以复唐社稷为心慎勿效此此其忠义上通于天贤于一时方伯逺矣故先儒称其得人臣体述其忠义功烈为唐末第一流盖以此也作史君子傥于贼梁簒唐之后毎晋王举事必特书唐晋王李克用亦庶几可以明王素志矣今乃不然于贼梁则进之以帝号而不疑于唐纯臣反斥之以入冦而不恤冠屦倒置邪正悖戾何以为训乎庄宗以弱龄嗣伯首破梁夹寨解潞州重围朱温惊叹曰生子当如李亚子克用为不亡矣如吾儿豚犬耳自是服镇定㨗栢乡走朱温蓨县破其胆而夺之气至使有诸儿非彼敌吾无𦵏地之言遂奄有河中灭燕擒刘仁恭父子繋颈以组献于太庙至兼魏博复与梁百战厯两载而河北尽平厥后平契丹抜梁杨刘城抜濮阳略地下邽哭唐帝而还既即帝位从郭崇韬之谋策马渡河友贞授首梁冦殄灭告厥成功还三矢于先王意气之盛何其壮也当是时诸侯陆梁踞肆者皆骇愕相顾莫敢保其土地王衍恃险踞慢偏师西向劒阁底平帝固聪明英武敢于有为而亦当时诸臣李存璋存审李嗣源嗣昭周徳威郭崇韬张承业之力也惜其知用兵之术而不知为天下之道志小气骄矜功自喜御下无法性好伶优自傅粉黛共戯于庭以悦刘夫人李天下之唿至遭批颊而不耻此乃小人下流之态已不足以辱南面之位至于宠伶人以侮缙绅为刺史而羣臣怨军士愤任宦官为诸司使为监军而政事紊藩镇怒私货财以积内府而南郊劳军不肯给赐恣游畋以伤禾稼或夜合围至士卒坠死其他严商税搉盐池征已蠲借二税采民女其失人心之事史不絶书加以拒諌诤崇裒克杀功臣戮二弟无复君人之道邺中之变生于弃恩任威李嗣源盖遏之而不能止者也未几伶人郭从谦作乱帝死于流矢臣下歛乐器覆帝尸焚之嗣源归洛拾骨灰烬以殡身死国灭善乎欧阳子论之曰忧勤可以兴邦逸豫可以亡身两言真足以尽其兴亡之故者矣南宫氏曰庄宗果能继父之志有忠唐之心则勦除梁冦复唐社稷立其后嗣此上策也纵不能然则俟贼梁既灭正其罪戾然后播告天下称尊享御以绍唐统虽曰不正亦庶几有以自别于一时纷纷盗贼之徒矣今乃弃张承业之忠言从呉蜀之佞説不待灭梁已即帝位而居之为善不终至无以异于一时僣取者焉此其欲速不逹见小利而大事不成居位三年身死国灭其有故夫明宗亶世本夷人无姓氏名邈佶烈以骑射事太祖质厚恭谨太祖飬为子赐名嗣源从庄宗定天下功居多后授诏讨邺乱军变归汴将谢罪京师㑹庄宗已有内难遂入洛百官三上牋请监国寻于柩前即位涖政之初首放宫女仅存老旧之人继斩孔谦悉去苛歛之法罢诸道监军使尽杀之诏北都悉诛宦官之逃匿者中官教坊鹰房御厨人等悉从减省勑中外毋得献鹰犬竒玩刺史以下毋得贡奉废内藏库四方所上物悉归有司遣诸军就食近畿免得转运以任圜为相忧公如家朝纲粗立令百官行转对法置端明学士以备应对此皆初政之善不一而足自是以往崇经术则诏国学五经博士各讲本经以伸横经之义命国子监校定九经刋印行之又戒从荣勿为诗曰吾虽不知书然喜儒生讲经义开发人意思恤刑狱则因浑公儿之失刑减饍十日以谢幽寃州大理官坐失入而遭贬释裴昭隐等不忍以一马杀三人之命劝孝弟则随邓诸州亲疾不躬飬有禁滑州书记匿母服遭诛敬天戒则脩广寿殿戒用金碧岁尝旱暵已而暴雪诏无得埽答天眷则因鴈门斗粟十钱喜谓左右曰须行善事以副天道论年谷丰登四方无事又喜谓冯道曰当与公等作好事以答上天闵农则诵聂夷中之讨便民则罢亩税曲钱罢鐡禁命诸道均民田税止游畋则纵鹰犬以为无益而有损好聼纳则褒李祥而赐章服却贡献则谓李金全曰卿为治如何勿但以献马为事又诏京官不得进奉贺长至马及诸物凡此皆圣王事也汉武帝唐太宗犹难之帝以夷人目不知书而所为暗合古训有如此者其贤益可尚矣至于毎夕宫中焚香祝天愿早生圣人为生民主八年之间年谷屡登兵革罕用粗为小康者惜夫以戯杀从璨而亏父子之恩以诬杀任安而亏君臣之义年几七十讳言储嗣眷恋把握不肯去手卒致从荣称兵惊乱宫阙父子祖孙数日而絶身肉未寒家国俱破亦不学之所致夫闵帝从厚嗣位仅五阅月用朱𢎞昭冯赟之谋命洋王从璋代潞王权知鳯翔且先是杀其子女二人王惧举兵反以讨朱冯为名兵至陜朱冯皆死帝奔卫州王至蒋桥冯道上牋劝进王入谒太后太后下令废帝为鄂王令潞王继统王遣人就弑之遂簒位帝性仁厚敦睦兄弟于潞王本无嫌𢎞昭之徒横生猜间以致祸败观菩萨生鐡之謡盖可知矣潞王本姓王氏镇州人母魏少寡明宗为将掠得之已十余岁飬为子名从珂长从征伐有功封潞王因徙镇惧祸遂反簒夺盖至是而国姓三变焉方其入洛许军士人赏百緍及入洛府库金帛不嬴三万乃比屋预借五月僦直竭左藏倾太后太妃簪珥给之继以边储不足征歛无厌河东镇冀魏博民咨胥怨邦本已为之揺动况启敬塘之疑心夺敬瑭之节度杀敬瑭之子弟以促其叛哉敬瑭于是请兵契丹䇿马渡河潞王曹太后刘皇后等携𫝊国寳登𤣥武楼而自焚矣后唐有国四主三姓一十二年而晋取之焉后晋后晋髙祖姓石名敬瑭本夷人不知得姓之始勇力善战事唐明宗爱之妻以晋国公主镇太原素与潞王不协王嗣位徙镇天平拒命求援契丹上表称臣且请事以父礼于是契丹自将赴援败唐兵晋阳作册书立敬瑭为大晋皇帝灭唐都汴即位之初随割幽蓟等十六州与契丹仍许岁帛三十万疋其后契丹改国号曰大辽上契丹尊号奉表称臣尊为父皇帝司空冯道为册礼使岁输帛外吉凶庆吊岁时赠遗玩好珍异相继于道契丹骄倨不逊责让无厌国人耻之敬瑭不耻也以此得国如君道何末年吐谷浑来奔契丹谓招纳来让忧悒疾殂其亦可哀也矣南宫氏曰朱文公纲目书晋于契丹之事则曰晋主上尊号契丹契丹于晋之事则曰契丹加晋王尊号所以着假兵助逆割地弃民之罪其恶契丹而贱敬瑭也甚矣呜唿严矣哉齐王重贵高祖兄敬儒之子高武五子皆早卒重睿尚㓜故飬齐王为子嗣位违大臣衆议信景延广狂策吿哀契丹但致书称孙而不臣契丹大怒责让决意入冦桑维翰屡请逊辞以谢又为延广所沮且对使者乔荣大言以激怒之曰先帝北朝所立今上中国所立为邻称孙足矣翁怒则来战孙有十万横磨劒足以相待当时天下大蝗大旱民不堪命方且今年遣使括民粟明年分道借民财乃不量国势肆口兴戎继而马家口戚城阳城之㨗遽谓无虞骄奢益甚四方贡献皆归内府广脩宫室厚赐伶优委任冯玉踈黜维翰玉弄权受赂朝政日坏又不悟契丹之狡谋信赵延寿刘延祚之诈请命杜威李守贞张彦泽大举北伐以迎之至中渡桥与虏遇威拥兵不救官军之败境内皇皇犹且调鹰苑内排沮人言未几三将叛降彦泽且倒戈自封丘门斩关而入矣主既表降维翰死国延广就禽敌诘横磨劒安在计筹伏辜扼吭而死负义夫妻子母北迁黄龙晋祚以灭敌主至京以冯道为太傅令百官朝贺亡何大掠括钱帛载府库之实以行至栾城而死割腹实盐数斗葢借以免小白之泚云愚尝论之曰呜唿欲图其终先虑其始敬瑭于契丹感援立之恩举中国而附庸之以臣事君以子事父伈伈小心仅保危喘而齐王乃欲抗衡之是诚以孙叛祖以臣叛君不亡得乎此愚于石晋直斥之为契丹附庸之国而不以中国之君常理论也吁其然乎其不然乎晋有国二主十一年契丹灭之而汉兴焉后汉后汉高祖姓刘氏名知逺更名暠其先沙陁部人居太原与石敬瑭俱事唐明宗敬瑭即位迁河东节度使齐王时封北平王契丹灭晋初亦奉表已而知其不能居中国齐王北迁乃即位晋阳及耶律徳光遁死乃入都汴改国号曰汉初高祖拥歩骑五万居太原重镇晋主与契丹结怨知其必危而未尝论諌契丹屡深入初无邀遮救援之志及闻契丹入汴但分兵守四境以防侵轶而已晋主既北中原无主于是从郭威杨邠之説始正南面虽不忍更天福之号无补于事矣即位之初因夫人李氏之言不忍戕民生生之资倾内府以赏将士固己贤于潞王逺甚而陜晋诸郡一闻晋阳称帝争杀契丹使者遣使奉表称欵之不暇亦可以少舒中国之正气矣惜其素非埽除乱略之才又无积行累功之实乘时而兴偶然得之已无所凭借从益子母表迎而复诛繁台之卒何辜而遭戮杀张琏而灭弃信誓赦重威而不正典刑政事如此何以长世乎隐帝承祐即位以来委任大臣有杨邠以总机政有郭威以主争伐有史𢎞肇以典宿卫有王章以掌财赋各任其职河东永兴鳯翔三镇判命郭威进讨逾年底平于是浸以骄纵嬖倖用事外戚预政邠等裁抑既已歛怨帝年渐壮亦厌为大臣所制加以羣小譛诽以为信然遂与所昵李业聂文进后匡赞郭明允等宻谋一旦以无罪杀邠及肇章于东庑下又遣宻诏诛王殷于澶州诛郭威王峻于邺都天诱其𠂻机事败露威入朝自诉至封丘王师御之帝不从太后之戒轻出劳军败绩将还复回奔赵村民家身死于郭明允之手父子相承四载而灭自古享国未有如此之促者也司马氏曰根踈者不固基薄者易危信然矣愚谓使隐帝能亲贤逺佞以徳行仁培其根而厚其基犹惧不固况无故而屠其大臣以促之哉则其以黄屋之尊逃民家而死非不幸也亦宜也后汉有国二主四年而周取之焉后周后周太祖姓郭氏名威字仲文邢州尧山人父简晋刺史威少孤年十八以勇力为军佐汉高祖兴运拜平章事隐帝世留守邺都帝宻诏杀威事泄威入朝自诉帝奔死乱兵威奏太后请立湘隂公赟赟父崇高祖母弟节度河东使人问诚欵如何威微时刺项为雀儿人皆称郭雀儿威指谓之曰自古岂有花项天子耶崇信之赟至宋州威已先为军士推戴请奉太后为母太后废赟为湘隂公威乃入即位国号周都汴涖政之初立相得人王峻夙夜尽心知无不为范质明敏彊记谨守法度李谷沈毅有器略议论慷慨善开主意帝首诏罢进羡余服御器用务从俭朴太官常饍一切减损珍巧祥瑞不得进奉汉宫寳器命碎于庭又诏百官有益国利民之术封事直书勿事浮华其崇先圣也奠谒孔祠躬拜墓下且官孔颜之子孙其立法除弊也定诉讼法定税牛皮法罢营田务除租牛课率多便民之事其救荒也契丹流民入塞而加恤南唐就籴过淮而不禁诸州发廪减价济民必分命朝臣以董其事其诛罪显忠一无私意也叶仁鲁坐赃虽帝故吏而不贷马全义忠于所事虽屡挫帝而加擢其待方镇也入朝买宴钱则罢之至于征彦超贬王峻诛王殷皆其所自取史册所书有足称者亦可谓贤君矣临崩慨然有感于唐十八陵之发遗命瓦棺纸衣刻石志墓又可谓逹人大观者独惜其以黔人而为天子虽出于势迫变生然愚观其尝讽李谷以微言李骧亦谓其心终欲自取设心乆矣特待衅而后发耳岂真推之而不能去逃之而不能免者哉作史者乃归之将士裂黄旗以被体扶抱拥迫吾谁欺欺天乎世宗荣太祖柴皇后兄守礼子也太祖无子飬以为嗣封晋王太祖崩即位帝器貌英竒聪明刚果嗣位之初首违衆议大败北汉于高平斩樊爱能何徽以正军令自是骄将惰卒始知所惧顿革五十余年之弊政且因以知宿卫诸军之弊曰凡兵务精不务多乃大简禁旅去其老羸升其精鋭由此兵精近代无比高平既㨗慨然有削平天下之志命近臣着开边策惟王朴所献以为攻取之道当先其易今唐为易图取江北以及江南岭南巴蜀可𫝊檄而定燕北亦必望风内附然后伺河东之间一举可擒也帝欣然纳之亡何西克秦鳯南平江淮北收三关议取幽州以及河东势如破竹迹其武事亦可谓雄伟不常者矣若夫按视澶郓以塞河决免田庐之漂没浚胡卢河以限契丹河南始遂耕桑大寒珍食自愧无功于民思为除害虑征税早为民害定夏秋限期并乡村置团耆絶公皂侵扰刻木为农夫蚕妇置诸殿庭以示重本之意颁均田图期一岁举行减田羡税至三万八千顷米贷淮南或虑不能偿而曰民吾子也安在责其必偿哉其嘉惠元元之意为如何先儒谓五代十二君爱民者三帝为之最信斯言也至于谨选举则设四科以取士严覆试以黜缪滥审百官则诏羣臣极言得失以觇器略察能否王环以不降受赏刘仁赡以坚守䝉褒李延邹以不冩降表官其子严续以尽忠获存冯道以失节被弃张美以私恩见踈择宰辅则李涛诙谐王着嗜酒皆不得入相魏仁溥虽不由科第处权要而谦退引罪归已以全活近职果为不忝其诸善政漕运给耗御苑録囚置监采铜铸钱废天下佛寺三万三百三十六销佛像钟罄钹铎以付监禁私度僧尼又可谓仁明有为且不以无益害有益者矣载观作新厯访遗书定刑统兴礼乐皆为政之要者迹其五六年间以枹鼓之隙设施举措有如此者此犹未也司马氏称其以信令御羣臣以正义责诸国江南未服亲犯矢石期于必克既服则爱之如子推诚尽言为之逺虑宏规大度近于王道深为得之独惜其用法太严小有不举往往寘之极刑竹奉璘以捕盗不获诛孟汉卿以纳藁取耗诛陈渥检田失实康俨桥道不谨孙延希役夫瓦中噉饭侯希进不奉使者牒检视夏苖符令先袍𥜗不辨其罪皆不至死而加之极典马道𤣥子死于贼而族死者二十四人刑伤于滥抑何太甚又其大者左右无讲学之臣欠格心事业人道之间亦未免有亏柴守礼为本生父不能迎致奉飬使犯法杀人莫可诘问符氏为李崇训妻夫死家破纳以为后岂足以为天下母深为盛徳之累耳若夫大功未成中道而殁天也非人之所能为也恭帝宗训七岁即位于时宋太祖为殿前都检㸃圣徳隆兴中外物情素所属望契丹冦河东诏太祖帅兵北征师次陈桥驿诸军大譟曰我辈无主愿策太尉为天子俄以黄袍加帝身扶策升马拥迫南归寻降诏禅位于宋矣时显徳七年庚申正月初五日也周有国三君两姓厯九年而宋兴焉五代割据诸国按纲目诸国与梁唐晋汉周同在分书之列日毂冥蒙衆星争耀五代之乱四方割据者蠭起前蜀王建许州舞阳人自唐昭宗大顺二年入成都为四川节度使至天复三年封蜀王明年用墨勑除官戊辰僣称帝至后唐庄宗同光三年灭之凡二世统州四十八合三十五年吴杨行宻庐州合肥人据淮南自唐昭宗景福元年破孙儒复入扬州至天复二年封呉王晋高祖天福二年南唐李昇取之凡四主统州二十八合四十六年闽王审知光州固始人据福建自唐昭宗景福元年审知兄潮攻范晔奄有闽国至光化元年加审知威武节度使后封琅邪王朱温开平封闽王至晋出帝开运三年南唐李璟灭之凡六主统州五合五十五年呉越钱镠杭州临安人据两浙自唐昭宗干宁二年讨董昌以功授镇海镇东军节度使后天祐三年封呉王至宋太宗太平兴国三年俶纳土国灭凡五主统州十三合八十四年楚马殷许州鄢陵人据湖南自唐昭宗干宁三年刺潭州劝进朱温以殷为楚王至周太祖广顺元年南唐李璟灭之凡六主统州二十三合五十六年南汉刘隐蔡州上蔡人据广南自唐哀帝天祐二年为广州节度使劝进朱温封王至宋太祖开寳四年灭凡五主统州四十七合六十七年南平高季兴陜州硖石人据荆南朱梁开平节度荆州后封王至宋太祖干徳元年灭凡五主统州三合五十七年后蜀孟知祥邢州龙冈人据西川唐庄宗同光三年灭蜀知祥以侍中治成都明年为东西川节度使后僣称帝宋太祖干徳二年灭凡二主统州四十六合四十年南唐李昪徐州人本姓李氏徐温飬以为子晋高祖天福二年取呉迁据金陵僣称帝至宋太祖开寳八年灭凡三主统州三十五合三十九年北汉刘旻汉高祖母弟据太原初名崇湘隂公父以周太祖广顺元年僣位晋阳至宋太宗太平兴国四年灭凡四主统州十一合二十九年史纂通要巻十七