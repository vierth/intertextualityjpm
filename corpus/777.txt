大事记钦定四库全书史部二大事记编年类提要等谨案大事记十二巻通释三巻解题十二巻宋吕祖谦撰取司马迁年表大事记之目编年系月以记春秋后事复採左氏𫝊厯代史皇极经世通鑑稽古录辑而广之始自周敬王三十九年迄汉武帝征和三年书法皆视太史公所录不尽用䇿书凡例其书作于淳熙七年每以一日排比一年之事本欲起春秋后迄于五代㑹以疾作而罢此葢其未经卒业之本也祖谦于史学最长而谦不以笔削自任故每条之下各注从某书修云云以自附于述而不作之义至其通释则如説经家之纲领専録经典中要义格言以及厯代名儒议论其解题则如经之有𫝊畧具本末而附以己见凡史汉同异及通鑑得失皆为缕析而详辨之又于典章制度名物象数之旁见侧出者并皆夹注句下使读者得推阐贯通以几于由博返约之助其用心亦为周至朱子与祖谦友善平日每讥其学之稍杂而独于大事记称誉不置尝谓其精密为古今未有又谓解题煞有工夫只一句要包括一叚意思葢祖谦此书去取详畧实有深意而议论正大于古今兴衰治忽之理尤多所发明观其于慎靓王二年载魏襄王问孟子事取苏辙古史论以明之后朱子作孟子集注时即引用其説则其深有取于是书亦概可见矣惜其编辑未竟不为全书而义例具存固非后来王祎增修之本所可及也马氏经籍考作通释一巻此本乃宋嘉定壬申刋行于吴郡学者所载通释实分三巻亦可以证通考之误云干隆四十年五月恭校上总纂官纪昀陆钖熊孙士毅总校官陆费墀大事记钦定四库全书大事记卷一宋吕祖谦撰庚申周敬王三十九年春鲁人获麟孔子作春秋夏四月齐陈恒与阚止争政杀止遂执简公寘于舒州五月庚申朔日有食之宋向魋谋弑景公不克入于曹以叛莒郊公狅薨六月宋向魋自曹出奔卫齐陈恒弑简公于舒州立简公弟骜而相之遂专国权孔子沐浴朝鲁哀公请讨之不果从冬有星孛鲁饥周敬王四十年夏五月齐髙无㔻出奔北燕秋晋赵鞅帅师伐卫冬鲁及齐平子服回如齐端木赐为介齐归鲁侵地闰十二月卫太子蒯聩自戚归于卫卫出公輙出奔鲁荧惑守心宋景公忧之司星子韦曰可移景公不可周敬王四十一年春二月卫公子还成出奔宋夏四月孔子卒六月卫孔悝出奔宋秋七月楚白公公孙胜杀令尹公子申司马公子结执楚子寘于髙府陈人侵楚楚叶公沈诸梁率方城外人讨公孙胜诛之迎楚子复位卫太叔遗奔晋周敬王四十二年春卫太子疾杀浑良夫三月越子伐吴吴子御之笠泽吴师败绩夏六月晋赵鞅围卫齐国观陈瓘救卫晋师还秋七月己夘楚公孙朝帅师灭陈冬十月晋赵鞅复伐卫卫人出荘公而与晋平晋立公孙般师而还十一月卫庄公归于卫般师出石圃作乱庄公死于戎州己氏卫人复公孙般师而立之十二月齐人伐卫立公子起执般师以归鲁哀公㑹齐平公盟于蒙甲子周敬王四十三年春宋杀右师皇瑗楚公孙寕败巴师于鄾夏卫石圃逐其君起起奔齐公自齐复归逐石圃齐陈恒杀鲍氏晏氏及公族之彊者割齐安平以东至瑯琊为封邑秦悼公薨子厉共公立周敬王四十四年春越人侵楚夏楚公子庆公孙寛追越师不及秋楚沈诸梁伐东夷三夷男女及楚师盟于敖王崩太子仁嗣位是为元王吴伐楚周元王元年夏齐人鲁人郑人㑹于廪邱谋伐晋冬吴子杀公子庆忌十一月越围吴晋定公薨子出公错立赵鞅降三年之䘮为期晋赵简子卒晋赵无恤灭代蜀人聘秦晋荀瑶伐郑取九邑周元王二年夏五月越人聘鲁始通使于上国秋八月齐平公鲁哀公邾桓公盟于顾周元王三年夏四月越人纳邾隠公于邾邾桓公奔越冬十一月丁夘越灭吴吴子夫差自杀越子㑹齐晋诸侯于徐州越人致贡赐越子胙命为伯越以江北地至泗上与楚以泗东地与鲁归吴所侵宋地越范蠡辞禄逰五湖越子杀大夫文种陨石于晋周元王四年夏六月晋荀瑶伐齐败齐髙无㔻于犁邱秋八月鲁叔青如越越诸鞅聘鲁蔡成侯薨子声侯产立楚人聘秦周元王五年夏四月晋出公及鲁臧石伐齐取廪邱越人执邾子以归立公子何鲁哀公以公子荆之母为夫人以荆为太子闰四月鲁哀公朝于越越将妻公季孙肥使因太宰嚭纳赂乃止义渠聘秦把公子阏路弑愍公自立周元王六年夏五月庚辰卫禇师比及诸大夫逐出公出公奔宋彗星见周元王七年夏五月越臯如后庸宋乐茷鲁叔孙舒伐卫纳出公越人受赂不克纳师还立庄公之弟黚实悼公冬十月宋景公薨景公无子取元公曾庶孙得与启畜诸公宫大尹矫命立启六卿逐启及大尹而立得王崩太子介嗣位是为贞定晋荀瑶城宅阳周贞定王元年春越子使后庸聘鲁且言归骀上之田于邾一月鲁哀公及越后庸盟于平阳夏四月鲁季康子卒晋荀瑶帅师伐郑次于桐丘齐陈恒帅师救之晋师乃还秋八月鲁哀公将以越伐鲁而去三桓甲戍出奔越鲁人立其子悼公宁甲戍周贞定王二年彗星见周贞定王三年晋地震周贞定王四年燕献公薨子孝公立周贞定王五年晋荀瑶赵无恤帅师围郑荀瑶耻赵无恤无恤由是惎瑶周贞定王六年晋人楚人聘秦郑声公薨子哀公易立晋河絶于扈周贞定王七年周贞定王八年秦伐大荔取其王城把哀公薨愍公子出公敇立周贞定王九年周贞定王十年周贞定王十一年晋荀瑶与赵氏韩氏魏氏分范中行氏之地以为己邑出公吿齐鲁欲伐四卿四卿反攻出公出公奔齐道死荀瑶立昭公曾孙骄国事皆决于瑶晋荀瑶灭夙繇甲申周贞定王十二年蔡声侯薨子元侯立晋荀瑶袭卫晋三卿宴于蓝䑓荀瑶戏韩虎而侮韩氏之相段规晋河水赤三日周贞定王十三年晋取秦武城齐平公薨子宣公积立田成子卒子盘立周贞定王十四年郑人弑哀公立声公之弟丑周贞定王十五年周贞定王十六年晋荀瑶与魏驹韩虎围赵无恤于晋阳无恤使其臣张孟谈约韩魏攻荀瑶灭之三分其地张孟谈辞赵氏耕于负亲之邱齐田盘使其宗人尽为齐都邑大夫与三晋通使晋赵氏使新稚狗伐狄取左人中人周贞定王十七年晋知开奔秦周贞定王十八年秦左庻长城南郑卫悼公薨子敬公弗立蔡元侯薨子齐立周贞定王十九年燕孝公薨子成公立周贞定王二十年越人迎女于秦杞出公薨子简公春立周贞定王二十一年晋知寛奔秦甲午周贞定王二十二年楚灭蔡周贞定王二十三年周贞定王二十四年楚灭杞楚与秦平周贞定王二十五年秦伐义渠执其君以归周贞定王二十六年日有食之秦昼晦星见秦厉共公薨子躁公立周贞定王二十七年周贞定王二十八年王崩长子去疾立是为哀王立二月弟叔弑哀王而自立是为思王立五月弟嵬弑思王而自立是为考王考王封其弟揭于河南以续周公之职是为河南桓公秦南郑反周考王元年周考王二年晋哀公薨子幽公栁立周考王三年甲辰周考王四年晋幽公反朝韩赵魏公室独有绛曲沃余皆入三晋周考王五年周考王六年六月秦雨雪日有食之周考王七年燕成公薨子愍公立周考王八年彗星见周考王九年楚子薨子中立卫敬公薨子紏立是为昭公是时三晋强卫如小侯属之周考王十年楚灭莒鲁悼公薨子元公嘉立周考王十一年义渠伐秦侵至渭阳周考王十二年秦躁公薨弟懐公立周考王十三年冬晋桃杏实甲寅周考王十四年晋幽公鲁元公㑹于楚邱周考王十五年王崩太子午嗣位是为威烈王卫公子亹弑昭公代立实懐公西周恵公封其少子班于巩以奉王实东周恵公周威烈王元年晋赵襄子卒以兄伯鲁之孙献子浣为后徙治中牟㐮子之弟桓子逐浣自立于代秦庻长鼌弑懐公国人立其孙灵公郑共公薨子幽公已立晋韩康子卒子武子启章立魏桓子卒子斯立周威烈王二年晋赵桓子卒国人杀其子迎献子复位周威烈王三年晋韩武子伐郑杀幽公郑人立其弟繻公骀周威烈王四年秦作上下畤周威烈王五年周威烈王六年盗弑晋幽公魏斯诛乱者立幽公之子烈公止周威烈王七年晋魏氏城少梁晋韩武子都平阳楚伐晋南鄙晋赵献子城泫氏周威烈王八年秦与晋魏氏战少梁越灭郯甲子周威烈王九年晋魏氏复城少梁秦城堑河濒秦初以君甥妻河周威烈王十年晋赵氏城平邑周威烈王十一年秦城籍姑卫敬公之孙頽弑懐公而代之实愼公秦灵公薨国人废其子献公而立其季父简公齐田公子居思伐晋赵氏鄙图平邑周威烈王十二年中山武公初立西周桓公薨子威公立周威烈王十三年齐田白伐晋毁黄城围阳狐秦与晋战败郑下晋河岸崩壅龙门至于底柱周威烈王十四年齐田白伐鲁莒及安阳晋魏斯使其子击围繁龎出其民周威烈王十五年齐田白伐鲁取一城齐田庄子卒子和立周威烈王十六年日有食之命晋韩启章赵浣伐齐入长城鲁元公薨子穆公显立齐田汾败晋赵氏于平邑获其将韩举取平邑周威烈王十七年鲁穆公尊事孔伋以公仪休为相泄栁申详为臣然终不能用孔伋作中庸秦初令吏带劒晋魏斯伐秦筑临晋九里晋韩武子卒子䖍立赵献子卒子籍立周威烈王十八年晋魏斯伐宋遂使乐羊伐中山克之使其子击守中山其后中山复国秦堑洛城重泉齐田和伐鲁取成秦初租禾晋魏斯伐秦至郑而还筑雒隂合阳楚子薨子当立晋韩䖍伐郑取雍丘郑城京甲戌周威烈王十九年郑伐晋韩氏败韩兵取负黍齐宣公与郑繻公㑹于西城齐田和伐卫取毌丘晋魏斯好贤师卜商友叚干木敬田子方用吴起为西河守李悝为上地守西门豹为邺令魏由是强于三晋魏李悝作尽地力之教及平籴法又着法经六篇其后公孙鞅受之以相秦周威烈王二十年周威烈王二十一年晋魏氏以公孙成为相齐宣公薨子康公贷立齐田㑹以廪丘叛田氏晋赵氏以公仲连为相周威烈王二十二年宋昭公薨子悼公购由立大事记卷一大事记钦定四库全书大事记卷二宋吕祖谦撰周威烈王二十三年九鼎震初命晋大夫魏斯赵籍韩䖍为诸侯燕闵公薨子釐公立楚声王围宋十月罢周威烈王二十四年王崩太子骄嗣位是为安王盗弑楚声王国人立其子类实悼王周安王骄元年秦伐魏至阳狐周安王二年魏韩赵伐楚至桑丘郑围韩阳翟韩景侯薨子烈侯取立赵烈侯薨国人立其弟武侯秦简公薨子恵公立周安王三年王子定奔晋魏虢山崩壅河楚归榆关于郑周安王四年楚伐郑败郑师围郑郑繻公杀其相驷子阳郑人列御寇为李耳之学着书传于世耳楚人为周守藏室史与孔子同时杨朱亦师耳与宋人墨翟春秋后各以其学行天下甲申周安王五年日有食之盗杀韩相侠累周安王六年郑驷子阳之党弑繻公而立其弟乙实康公宋悼公薨子休公田立周安王七年秦伐繇诸周安王八年齐田和伐鲁取最韩救鲁郑负黍叛复归韩周安王九年魏伐郑城酸枣楚伐韩取负黍晋烈公薨子孝公顷立魏败秦于注周安王十年周安王十一年秦伐韩宜阳取六邑齐田和徙其君康公于海上食一城魏韩赵败楚师于大梁榆关楚与秦平周安王十二年秦与晋战武城齐伐魏取襄陵鲁败齐师于平陆周安王十三年秦侵魏隂晋齐田和㑹魏文侯楚人卫人于浊泽求为诸侯周安王十四年甲午周安王十五年秦伐蜀取南郑韩烈侯薨子文侯立魏文侯薨子武侯击立赵武侯薨国人复立烈侯之子章实敬侯秦恵公薨子出公立周安王十六年初命齐大夫田和为诸侯赵始都邯郸赵公子朝作乱出奔魏与魏袭邯郸不克魏武侯浮西河美山河之固吴起曰在徳不在险魏以田文为相文卒公叔代之吴起出奔楚楚悼王以为相周安王十七年秦庶长弑出公及其母迫灵公之子连于河西而立之实献公是时秦数有乱魏夺其河西地田齐伐鲁破之魏城安邑赵败田齐于灵丘韩伐郑取阳城韩伐宋执宋公田齐太公薨子桓公午立周安王十八年秦止从死田齐伐魏赵救魏于廪邱田齐败绩周安王十九年秦城栎阳徙都之魏败赵人于兔䑓赵筑刚平以侵卫周安王二十年日有食之既昼晦赵围卫卫愼公乞师于魏魏与田齐伐赵以救卫取刚平周安王二十一年楚悼王薨子肃王臧立宗室大臣攻吴起杀之赵人楚人伐魏取棘蒲周安王二十二年韩魏赵伐田齐至桑丘郑伐韩周安王二十三年赵袭卫不克齐康公薨于海上其所食一城入于田氏田氏遂灭齐赵伐魏取黄城齐桓公薨子威王因齐立周安王二十四年狄败魏师于浍魏韩赵伐齐至灵丘齐伐燕赵救燕秦初为市晋孝公薨子靖公俱酒立甲辰周安王二十五年蜀伐楚取兹方楚为扞关以拒蜀鲁穆公薨子共公奋立韩文侯薨子哀侯立赵与中山战于房子周安王二十六年王崩太子喜嗣位是为烈王魏韩赵共徙晋靖公食一城而分其地赵伐中山战于中人周烈王元年日有食之韩灭郑自阳翟徙都之赵敬侯薨子成侯种立公子胜与成侯争立为乱不克秦初为戸籍相伍周烈王二年周烈王三年六月赵雨雪燕败齐师于林狐鲁伐齐入阳关魏伐齐至博陵燕釐公薨子桓公立宋休公薨子桓公辟兵立卫愼公薨子声公训立周烈王四年赵以大戊午为相赵伐卫取乡邑七十三魏败赵于北蔺周烈王五年魏伐楚取鲁阳韩严遂弑哀侯国人立其子懿侯魏武侯薨不立太子公子罃与公中缓争立国内乱赵与秦战髙安秦师败绩周烈王六年赵伐齐取甄卫伐齐取薛陵齐威王封即墨大夫烹阿大夫始以齐强天下齐威王来朝韩分郑地长子与赵楚肃王薨无子立其弟宣王良夫韩懿侯赵成侯伐魏与魏罃战于浊泽魏师败绩遂围魏韩赵不和解去罃之位始定宋桓公薨子剔成立魏赵韩灭晋徙靖公于屯留周烈王七年日有食之秦大疫魏败韩于马陵中山筑长城魏败赵于懐王崩弟扁嗣位是为显王秦桃冬花周显王元年秦雨金栎阳齐伐魏取观津赵人归齐长城赵与韩来攻韩城邢邱甲寅周显王二年赵与韩分周为二河水赤于龙门三日周显王三年魏侯与韩懿侯㑹于宅阳遂伐秦城武堵秦败之于洛隂赵与齐㑹阿下魏公子景贯伐韩与韩将韩明战于阳魏师败走周显王四年魏伐宋取仪䑓赵攻衞取甄周显王五年秦章蟜伐魏赵与韩救之战于石门秦败魏赵韩斩首六万王以黼黻贺秦周显王六年秦攻魏少梁赵救之魏伐赵取列人及肥周显王七年魏公孙痤败韩师赵师于浍获其将乐祚韩大雨三月秦庶长国伐魏与魏战于少梁魏师败绩获其将公孙痤赵成侯与韩懿侯遇于上党卫声公薨子成侯速立燕桓公薨子文公立秦献公薨子孝公立魏与赵战于榆次阳邑魏侯㑹韩懿侯于巫沙大事记卷二大事记钦定四库全书大事记卷三宋吕祖谦撰周显王八年彗星见西方魏相公孙痤卒赵与韩攻秦魏伐韩取皮牢秦孝公下令求能出竒计强秦者卫人公孙鞅自魏入秦因景监求见秦伐魏围陜城秦伐戎斩獂王周显王九年致文武胙于秦魏与赵伐齐周显王十年星昼坠于魏有声秦用公孙鞅变法修刑劝耕战秦置法官韩懿侯薨子昭侯立魏龙贾帅师筑长城于西邉楚伐魏决白马之口以水长垣之外周显王十一年秦败韩师于西山赵成侯与魏侯遇于葛孽齐以邹忌为相秦太子犯法卫公孙鞅刑其师傅魏侯及韩昭侯盟于巫沙韩使许息以枳道易鹿于魏甲子周显王十二年魏侯赵成侯㑹于鄗宋取韩黄池魏取韩朱赵成侯朝齐齐封邹忌为成侯楚尹黒迎女于秦周显王十三年韩昭侯宋公鲁共公卫成侯朝魏赵成侯燕文公㑹于阿齐威王赵成侯宋公㑹于平陆秦以公孙鞅为左庶长周显王十四年齐侯魏侯会田于郊赵作檀䑓秦孝公魏侯㑹于杜平魏侵宋黄池宋复取之鲁共公卒子康公屯立楚以昭奚恤为相赵伐卫取漆城之周显王十五年秦败魏师于元里取少梁魏伐赵围邯郸赵求救于齐楚齐田忌卫公孙仓围魏襄陵以救赵楚景舎帅师救赵宋伐赵围一城周显王十六年魏拔赵邯郸服十二诸侯遂称王齐田忌与魏战于桂陵魏师大败齐亦称王楚景舍取魏睢濊之闲韩伐东周取陵观邢邱周显王十七年秦大良造公孙鞅伐魏诸侯围魏㐮陵魏筑长城塞固阳周显王十八年秦城商塞秦公孙鞅围魏固阳降之韩以申不害为相内修法制外应诸侯韩由是兴魏归赵邯郸赵与魏盟漳水上周显王十九年秦徙都咸阳秦壊井田开阡陌秦弛虞衡之禁秦令民父子兄弟同室内息者为禁秦聚小都乡邑为三十一县置令丞秦孝公魏惠王遇于彤赵成侯薨公子緤与太子争立緤败奔韩太子遂立实肃侯周显王二十年秦初置有秩史周显王二十一年秦初为赋秦平斗桶权衡丈尺行之赵肃侯与魏王遇于隂晋韩昭侯朝秦甲戌周显王二十二年赵公子范袭邯郸不胜而死周显王二十三年赵肃侯来朝鲁康公薨子景公偃立卫更贬号曰侯周显王二十四年周显王二十五年秦㑹诸侯于京师赵攻齐㧞髙唐齐田忌攻邹忌不胜出奔周显王二十六年王致伯于秦魏以中山君为相赵攻魏首垣齐威王薨子宣王辟疆立周显王二十七年诸侯西贺秦秦孝公使公子少官帅师会诸侯于逄泽以朝王周显王二十八年魏龎㳙伐韩齐田忌孙膑伐魏以救韩魏大发兵使太子申将与龎㳙合军拒之战于马陵魏师大败杀太子申龎㳙魏城济阳周显王二十九年秦公孙鞅会齐赵共伐魏鞅袭虏魏将公子卬大破其军魏献河西之地于秦以和魏徙都大梁秦封公孙鞅为列侯食商于十五里号商君楚灭邾楚宣王薨子威王熊商立周显王三十年楚聘荘周为相不就周学出李耳着书十余万言周显王三十一年秦与魏战于岸门秦孝公薨子惠王立大茘围秦合阳秦公孙鞅出奔魏魏人不纳复入商于以叛秦克之于渑池车裂鞅㓕其族苏秦説秦连横不受甲申周显王三十二年楚威王韩昭侯赵肃侯蜀人朝秦韩申不害卒周显王三十三年天子使人贺秦秦初行钱孟轲见魏惠王王问利国对曰王何必曰利亦有仁义而已矣齐宣王与魏惠王韩昭侯㑹平阿南秦兴师求九鼎齐使陈臣思帅师求救而秦兵罢宋太丘社亡周显王三十四年秦君冠秦拔韩宜阳寻复归于韩赵起夀陵齐宣王与魏惠王㑹于甄周显王三十五年致文武胙于秦齐宣王魏惠王与诸侯㑹于徐州以相王韩旱作髙门苏秦説燕与赵合从燕文公纳之赵越王无疆伐楚楚威王大败越师杀王无疆尽取故吴地至浙江越自此散微周显王三十六年楚威王伐齐大败申缚于泗上遂围徐州赵燕皆侵齐齐请和于诸侯乃罢兵韩昭侯薨子宣惠王立齐败燕于权苏秦説赵肃侯以六国合从肃侯使苏秦约韩魏齐楚皆听命苏秦并相六国为从约长秦使公孙衍伐魏禽魏将龙贾取雕隂秦以张仪为客卿秦以公孙衍为大良造燕文公薨子易王立卫成侯薨子平侯立周显王三十七年秦使公孙衍激齐魏伐赵赵决河水灌之齐魏之师乃去从约遂解魏以隂晋与秦齐伐燕取十城已而复归之周显王三十八年义渠内乱秦庶长操将兵定之周显王三十九年秦伐魏围焦曲沃魏以少梁与秦周显王四十年秦伐魏渡河取汾隂皮氏拔焦楚庄硚定黔中以西自王于滇楚威王薨子懐王熊槐立魏伐楚取陉山宋公剔成为弟偃所攻出奔齐偃自立周显王四十一年秦败赵师于河西杀其将赵疪取离石秦公子华张仪帅师围魏蒲阳取之秦以蒲阳归魏又使公子繇为质魏纳上郡十五县于秦秦以张仪为相秦陈轸奔楚甲午周显王四十二年秦县义渠以其君为臣秦归焦曲沃于魏周显王四十三年秦初腊赵肃侯薨子武灵王立秦楚燕齐魏各出鋭师万人㑹赵𦵏大事记卷三大事记钦定四库全书大事记卷四宋吕祖谦撰周显王四十四年夏四月戊午秦初称王赵武灵王加肥义秩韩韩举赵赵䕶帅师与魏师战韩赵败绩衞平侯薨子嗣君立周显王四十五年苏秦自燕奔齐为闲齐聚学士于稷下驺衍淳于髠田骈接子愼到环渊之徒皆赐列第为上大夫秦张仪伐魏取陜秦筑上郡塞周显王四十六年秦张仪与齐楚魏大臣㑹啮桑韩燕中山皆称王赵独称君其后亦称王楚柱国昭阳伐魏败魏师于㐮陵取八邑复移兵伐齐陈轸説之而还周显王四十七年韩魏太子朝秦秦张仪免相相魏魏不事秦以公孙衍代仪相秦伐魏取曲沃平周韩宣惠王与赵武灵王㑹于区䑕周显王四十八年王崩太子定嗣位是为愼靓王齐封田婴于薛号靖郭君赵迎妇于韩韩公仲公叔用事燕易王薨子哙立周愼靓王元年卫更贬号曰君独有濮阳齐迎妇于秦秦惠王游北河周愼靓王二年秦伐韩取鄢楚城广陵魏惠王会诸侯于臼里将复尊天子不克魏惠王薨子㐮王立魏襄王问孟子天下恶乎定曰定于一孰能一之曰不嗜杀人者能一之周愼靓王三年苏秦约楚齐赵韩魏燕及匈奴伐秦楚懐王为从长攻函谷关秦出兵撃六国皆败走义渠袭秦大败秦人于李帛宋东败齐取五城南败楚取地三百里西败魏遂称王秦伐魏甲辰周愼靓王四年齐败魏赵于观津韩与赵魏伐秦秦使庶长樗里疾与战修鱼虏韩将申差败赵公子渴斩首八万二千齐大夫杀苏秦魏因张仪请成于秦秦复以张仪为相鲁景公薨子平公旅立周愼靓王五年苴蜀相攻皆告急于秦秦使张仪司马错帅师取蜀贬蜀王为侯使陈庄相之秦伐赵取中都西阳齐以孟轲为卿苏代与燕相子之为姻代説燕王哙以国让子之王从之周慎靓王六年王崩太子延立是为赧王徙都西周周赧王元年秦侵义渠取二十五城秦樗里疾伐魏取焦及曲沃又大破韩师及魏公孙衍于岸门韩太子仓入质于秦以和燕乱将军市被与太子平攻子之不克被反攻太子又不克而死齐章子伐燕取之醢子之杀王哙燕人逐齐师赵召公子职于韩以为燕王使乐池送之不克孟轲致为臣于齐而归秦封公子通于蜀齐宣王薨子愍王地立周赧王二年孟轲自齐之宋自宋适滕劝滕文公修井法不果行秦惠王会魏㐮王于临晋立魏公子政为太子秦庶长樗里疾伐赵虏赵将庄豹㧞蔺齐田婴卒子文立实孟尝君招诸侯㳺士及亡人有罪者为食客凡数千人是后魏公子无忌赵公子胜楚黄歇皆效之楚屈原作离骚楚懐王魏㐮王如赵秦使张仪説楚絶齐亲秦许赂以商于地仪归背楚赂楚使屈匄帅师伐秦周赧王三年秦魏章樗里疾甘茂大破楚师于丹阳虏其将屈匄及禆将逄侯丑等七十余人斩首八万取汉中地六百里置汉中郡楚懐王悉兵袭秦秦大败之于蓝田韩魏袭楚至邓楚乃引兵归割二城以和于秦楚景翠围韩雍氏韩宣惠王薨子襄王仓立秦庶长樗里疾帅师救韩败楚齐宋围魏煮枣秦樗里疾与魏伐齐虏其将声子于濮遂伐燕燕人共立太子平实昭王秦惠王魏襄王㑹于蒲坂周赧王四年燕昭王怨齐礼郭隗以招贤者秦伐楚取召陵魏伐卫㧞二城蜀相壮杀蜀侯降秦秦以王子煇为蜀侯楚囚张仪既而赦之仪遂説楚韩齐赵燕连横事秦秦惠王薨子武王立六国连横之约皆解周赧王五年秦武王魏㐮王会于临晋客卿谓秦武王曰张仪之贵不得议公孙郝则从臣不事大臣矣公孙郝之贵不得议甘茂则大臣不事近臣矣秦蜀相壮反秦使甘茂定蜀诛壮秦出张仪魏章于魏赵立吴娃为后生子何秦伐义渠丹犂周赧王六年秦初置丞相以樗里疾为右丞相甘茂为左丞相魏张仪卒赵筑野台周赧王七年秦武王韩㐮王㑹于临晋秦樗里疾免相相韩秦武王魏襄王会于应秋秦丞相甘茂庶长封伐韩宜阳秦渭水赤三日甲寅周赧王八年正月赵武灵王大朝信宫召肥义与议天下五日而毕楚景翠救韩秦拔宜阳斩首六万又取武遂城之韩使公孙侈入谢于秦以请平秦逐公孙衍其后为魏所杀魏太子朝于秦八月秦武王举鼎絶膑而薨无子异母弟稷立实昭王秦立芉八子为太后聼政秦以魏冉为将军卫咸阳赵初胡服周赧王九年秦归武遂于韩楚与齐韩合从秦甘茂樗里疾伐魏皮氏未㧞甘茂弃军奔齐樗里疾与魏和罢兵秦以樗里疾为丞相赵武灵王畧中山地至宁葭西畧胡地至榆中使赵固主胡致其兵周赧王十年彗星见赵攻中山取丹邱爽阳鸿之塞又取鄗石邑封龙东垣中山献四邑以和秦庶长壮及大臣诸公子作乱魏冉诛之遂杀惠文后出悼武王后于魏楚倍齐而合秦秦迎妇于楚魏城皮氏周赧王十一年秦昭王冠秦昭王楚懐王盟于黄棘秦复与楚上庸周赧王十二年彗星见秦取魏蒲坂阳晋封陵秦复取韩武遂赵攻中山齐韩魏伐楚楚使太子横为质于秦而请救秦客卿通将兵救楚三国引兵去周赧王十三年魏襄王韩太子婴朝秦秦昭王㑹之于临晋以蒲坂归魏楚太子横自秦亡归周赧王十四年秦蜀郡守煇反司马错定蜀诛之秦伐韩取穣秦庶长奂与齐韩魏共攻楚败楚于重邱杀楚将唐昧斩首二万赵惠后薨使周祒胡服傅王子何秦泾阳君为质于齐日有食之秦昼晦秦蜀郡守李氷凿离避沬水之害穿二江成都中魏史起引漳水溉邺周赧王十五年秦樗里疾卒以楼缓为相赵使仇液之秦请以魏冉为秦相秦免缓而相冉东周与西周战韩救西周韩太子婴卒楚围韩雍氏将纳公子虮虱为韩太子楚师败虮虱不得归韩韩征甲与粟于东周秦华阳君伐楚斩首三万杀其将景缺取㐮城楚太子横质于齐齐王魏王如韩赵攻中山林胡楼烦攘地北至燕代西至云中九原置云中鴈门代郡燕将秦开袭破东胡东胡郄千余里置上谷渔阳右北平辽西辽东郡周赧王十六年秦将军芈戎攻楚取新市齐章子魏公孙喜韩暴鸢助秦攻楚虏唐昧取八城五月戊申赵武灵王传国于少子何实惠文王以肥义为相国并傅王武灵王自号主父魏㐮王与齐愍王会于韩立公子咎为韩太子秦昭王诱楚怀王㑹武关至则执之楚大臣共立太子横为王实顷㐮王秦以田文为相周赧王十七年秦以楼缓代田文为丞相囚文欲杀之文亡归齐齐以文为相齐韩魏伐秦败秦军于函谷关河渭絶一日秦使公子池割河东三城以讲于三国三国之兵乃退赵封公子胜为平原君秦伐楚大破楚军斩首五万取十六城甲子周赧王十八年楚怀王自秦走赵赵人不受秦追及之以归鲁平公薨子愍公贾立大事记卷四大事记钦定四库全书大事记巻五宋吕祖谦撰周赧王十九年彗星见楚怀王薨于秦秦归其䘮于楚楚人皆怜之如悲亲戚诸侯由是不直秦楚与秦絶魏伐楚赵主父与齐燕共灭中山迁其王于肤施还归行赏大赦置酒酺五日赵封公子章为大安阳君使田不礼相之魏㐮王薨子昭王立韩襄王薨子釐王咎立楚以王子兰为令尹放屈平于江南周赧王二十年秦丞相楼缓免以穣侯魏冉为丞相秦予楚粟五万石赵公子章与田不礼作乱杀肥义公子成李兑诛之遂弑主父于沙丘燕昭王以乐毅为亚卿秦尉错击魏襄城周赧王二十一年秦向夀伐韩取武始秦左庶长白起击韩新城秦败魏师于解赵以郑易与燕秦五大夫吕礼奔齐秦以任鄙为汉中守齐田甲作乱田文奔薛愍王召文复其位文遂归老于薛周赧王二十二年韩魏攻秦秦左更白起败之于伊阙杀魏将犀武虏韩将公孙喜斩首二十四万㧞五城又渉河取韩安邑以东至干河周赧王二十三年秦大良造白起攻魏取垣复予之又攻楚取宛叶楚迎妇于秦秦丞相魏冉免以客卿烛夀为丞相周赧王二十四年秦左更错伐楚取邓秦伐韩拔宛秦丞相烛夀免复以魏冉为丞相封于穰与陶谓之穣侯又封公子市为宛侯公子悝为邓侯周赧王二十五年东周君朝秦秦丞相魏冉伐魏魏与秦河东地四百里韩与秦武遂地二百里魏芒夘以诈见重周赧王二十六年秦丞相魏冉大良造白起客卿错伐魏至轵取城大小六十一周赧王二十七年十月秦昭王自称西帝遣魏冉立齐愍王为东帝齐愍王称帝二日复归之十一月秦昭王亦去帝复称王秦抜赵梗阳甲戌周赧王二十八年秦攻魏拔新垣曲阳赵伐齐周赧王二十九年魏以田文为相文以薛属魏齐以吕礼为相秦伐齐吕礼出奔秦将司马错攻魏河内魏献安邑秦出其人募民徙河东赐爵赦罪人迁之赵伐齐秦败韩师于夏山赵李兊约五国伐秦无功还至成臯而罢宋灭滕齐愍王与魏楚灭宋三分其地宋王偃奔魏死于温齐取楚淮北周赧王三十年齐愍王杀司马穰苴狐咺陈举秦蒙武伐齐取河东九县秦昭王与楚顷襄王㑹于宛又与赵惠文王㑹于中阳周赧王三十一年燕乐毅㑹秦楚韩赵魏五国之师伐齐大破之济西诸侯兵皆罢乐毅独追入临菑齐愍王奔莒燕封乐毅为昌国君使以兵平齐城之未下者楚赵取齐淮北地秦昭王魏昭王韩釐王㑹于西周齐相淖齿弑愍王于莒莒人杀齿奉愍王子法章立之实襄王齐王蠋不受燕封死于昼邑燕尽降齐七十余城独田单守即墨与莒皆不下周赧王三十二年秦昭王与楚顷襄王会于鄢秋又会于穰秦抜魏安成兵至大梁燕赵救之而还秦丞相魏冉免卫嗣君薨子懐君立赵以㢘颇为上卿蔺相如为上大夫燕昭王使方士入海求三神山周赧王三十三年秦伐赵拔两城魏大水秦昭王与韩釐王会新城与魏昭王会新明邑周赧王三十四年秦㧞赵石城赵决河水伐魏秦魏冉相赵秦复以魏冉为丞相楚约诸侯为从将以伐秦因欲图周王使西周武公説楚而止周赧王三十五年秦赦罪人迁之南阳秦白起伐赵斩首二万取代光狼城秦地动坏城秦司马错发陇西兵因蜀攻楚黔中拔之楚以上庸汉北地与秦赵赵奢与魏魏伯阳攻齐麦丘取之周赧王三十六年秦大良造白起伐楚取鄢邓西陵赦罪人迁之秦昭王赵惠文王会于西河外渑池赵以蔺相如为上卿燕昭王薨子惠王立惠王使骑刼代乐毅将围即墨乐毅去之赵齐田单大破燕军杀骑刼尽复齐七十余城迎襄王于莒入于临菑襄王以田单为相封安平君齐襄王用貂勃谏诛幸臣譛田单者九人益封单食邑万户齐田单伐狄齐田文以薛自立为诸侯文卒齐魏共灭薛齐以荀卿为列大夫祭酒周赧王三十七年楚庄辛去之赵秦大良造白起攻楚取郢烧夷陵楚先王墓东略地至竟陵以为南郡楚顷襄王东北走徙都陈秦以白起为武安君楚封庄辛为阳陵君周君朝秦秦昭王与楚顷襄王会于襄陵赵徙漳水武平西甲申周赧王三十八年秦白起与蜀守若伐楚㧞巫黔中以为黔中郡魏昭王薨子安釐王立赵大疫周赧王三十九年秦白起伐魏取两城楚顷襄王收东地兵十余万复西取秦所㧞江南十五邑以为郡距秦魏封公子无忌为信陵君赵楼昌攻魏几不能取十二月使廉颇代将攻几取之周赧王四十年秦以魏冉为相国伐魏韩暴鸢救魏魏冉破之斩首四万鸢走开封魏割八县以和魏冉复伐魏走芒夘入北宅遂围大梁魏割温以和赵廉颇㧞魏房子安阳周赧王四十一年魏背秦与齐从亲秦魏冉伐魏㧞四城斩首四万赵燕周攻齐昌国髙唐遂取之鲁愍公薨子顷公雠立周赧王四十二年赵魏伐韩华阳秦魏冉白起客卿胡伤救韩败魏将芒夘于阳斩首十二万取卷蔡阳长社又败赵将贾偃沉其卒二万于河取观津魏予秦南阳以和以其地为南阳郡迁免臣居之秦复与赵观津将与之同伐齐齐使苏代説魏冉而止赵取东胡瓯代地秦将使白起与韩魏伐楚楚使黄歇説秦昭王昭王乃止白起与楚和魏城西周韩釐王薨子桓惠王立周赧王四十三年楚太子完为质于秦赵徒漳水武平南赵河水出大潦燕惠王薨子武成王立韩魏与秦楚伐燕周赧王四十四年赵蔺相如伐齐至平邑秦客卿灶攻齐刚夀秦灭义渠秦以范雎为客卿周赧王四十五年秦伐赵围阏与赵使赵奢救大破秦军解阏与围西周君如秦以应为秦太后飬地秦与楚攻齐刚夀周赧王四十六年秦中更胡伤攻赵阏与不拔周赧王四十七年秦五大夫绾㧞魏怀城甲午周赧王四十八年秦悼太子质于魏而卒周赧王四十九年秦拔魏邢邱秦免魏冉相国夺宣太后权以客卿范雎为丞相封应侯秦华阳君芈戎王弟泾阳君出就封赵惠文王薨子孝成王丹立周赧王五十年秦昭王以次子安国君柱为太子赵以平原君赵胜为相秦宣太后芈氏薨魏冉就封于陶齐楚攻魏秦救魏魏复定魏王欲与秦伐韩求故地公子无忌諌而止秦㧞赵三城赵使长安君为质于齐以求救齐师出秦师乃退秦伐韩少曲髙平㧞之赵以齐安平君田单为将伐燕㧞中阳又攻韩注人㧞之齐襄王薨子建立国事皆决于母太史氏号君王后周赧王五十一年秦白起攻韩陉城㧞汾㫄五城斩首五万秦城广武赵以田单为相周赧王五十二年秦白起攻韩取南阳絶太行道楚太子完自秦亡归楚顷襄王薨子考烈王完立周赧王五十三年楚人纳州于秦以平楚以黄歇为相封春申君食淮北十二县秦五大夫贲攻韩取十城秦叶阳君悝出就封未至而死秦白起㧞韩野王絶上党道韩献上党于秦上党守冯亭以郡降赵周赧王五十四年秦攻韩缑氏蔺㧞之周赧王五十五年秦左庶长王龁攻上党㧞之上党民走赵赵使廉颇军长平以按据上党民四月龁因攻赵斩赵禆将茄六月攻赵军取二鄣四尉七月廉颇筑垒壁而守之秦又攻垒取二尉赵以赵括代廉颇将秦亦使白起代王龁将絶赵粮道齐人楚人救赵赵请粟于齐弗许九月秦白起大破赵师于长平杀赵括坑降卒及前后斩首凡四十五万周赧王五十六年正月秦太子中男异人质在赵纳吕不韦妾生子政秦白起分军为三使王龁㧞赵武安皮牢司马梗北定太原尽有上党地韩赵恐使苏氏説秦相范雎罢白起兵割韩垣雍赵六城以和赵不入六城于秦使虞卿以赂齐秦反赂赵以和魏以孔斌为相寻以病免九月秦五大夫王陵攻赵围邯郸周赧王五十七年正月秦王陵攻邯郸亡五校以战不善免使王龁代之赵使赵胜乞师于楚楚黄歇帅师救赵魏使新垣衍入赵议尊秦为帝鲁仲连沮止之燕武成王薨子孝王立魏晋鄙救赵留军壁邺甲辰周赧王五十八年十二月秦杀白起杜邮秦益发卒军汾城旁魏公子无忌矫杀晋鄙夺其军救邯郸大破秦军楚景阳亦将兵至郑安平以二万人降赵王龁解邯郸围奔汾军㧞新中而去公子无忌遂留赵秦质子异人自赵逃归太子以为嗣更名曰楚秦初作河桥周赧王五十九年韩魏楚救赵新中秦兵罢秦将军摎攻韩取阳城负黍斩首四万攻赵取二十余县斩首虏九万赧王恐与诸侯约从攻秦秦使将军摎攻西周赧王入秦尽献其邑三十六口三万秦受其献归赧王于周是歳卒大事记卷五大事记钦定四库全书大事记卷六宋吕祖谦撰秦昭王五十二年河东守王稽坐与诸侯通诛相国范雎免以客卿蔡泽为丞相西周民东亡迁西周君于狐楚伐鲁取徐州丞相蔡泽免燕孝王薨子喜立楚人迁鲁于莒而取其地秦昭王五十三年楚齐韩燕赵皆来賔魏独后使将军摎伐之取吴城魏委国听令韩王来朝赵邯郸廥焚秦昭王五十四年楚徙都鉅阳王郊见上帝于雍秦昭王五十五年赵平原君赵胜卒卫怀君朝魏魏执而杀之更立其弟元君秦昭王五十六年秋王薨太子柱立是为孝文王追尊唐八子为唐太后与昭王合𦵏韩王衰绖入弔祠诸侯皆使其将相来弔祠视䘮事立子楚为太子赵奉太子之子政来归燕栗腹卿秦伐赵赵使廉颇击破栗腹于鄗破卿秦于代遂围燕燕割五城与赵和乃解围赵以廉颇为假相国信平君秦孝文王元年十月己亥王除䘮即位赦罪人辛丑王薨太子楚立是为庄襄王尊孝文王后为华阳太后又尊母夏姬为夏太后燕将据齐聊城齐田单攻之不下鲁仲连以书下之齐欲爵仲连仲连逃隠海上秦庄襄王元年大赦以吕不韦为相国东周君与诸侯谋来伐王使相国吕不韦灭之迁东周君于阳人封吕不韦为文信侯封河南洛阳十万戸蒙骜伐韩㧞成臯荥阳初置三川郡赵假相乐乗围燕齐君王后薨楚灭鲁徙鲁顷公于卞邑秦庄襄王二年蒙骜伐赵取榆次新城狼孟二十七城日有食之魏赵攻燕楚徙封黄歇于吴甲寅秦庄襄王三年王龁攻上党诸城悉㧞之初置太原郡蒙骜伐魏㧞髙都汲魏王迎公子无忌于赵以为上将军无忌率五国兵败秦军于河外走蒙骜追至函谷而还赵与燕易土以龙兊汾门临乐与燕燕以葛武阳平舒与赵五月丙午王薨子政立是为秦始皇帝国事皆委于吕不韦号称仲父晋阳反秦始皇帝元年蒙骜击定晋阳作郑国渠魏公子无忌以毁废秦始皇帝二年赵以李伯为代郡守赵李牧大破匈奴十余万骑单于奔走赵廉颇伐魏㧞繁阳赵孝成王薨子悼襄王偃立赵使乐乗代廉颇将廉颇攻乐乗乐乗走廉颇遂奔魏秦始皇帝三年蒙骜伐韩取十三城大饥十月蒙骜攻魏畼有诡秦始皇帝四年蒙骜㧞畼有诡三月军罢赵李牧伐燕㧞武遂方城七月蝗疫令百姓内粟千石拜爵一级魏安釐王薨子景愍王增立魏公子无忌卒秦始皇帝五年蒙骜伐魏取酸枣燕虚长平雍丘山阳等二十城初置东郡燕剧辛撃赵赵使龎煖撃之取燕军二万杀剧辛赵相魏相会盟于鲁柯冬雷秦始皇帝六年楚魏韩赵燕衞合从来伐取夀陵至函谷关为我所败诸侯之师移攻齐取饶安而罢㧞魏朝歌徙卫于野王并濮阳入东郡楚徙都夀春命曰郢楚考烈王纳黄歇妾生子悍遂立为王后悍为太子秦始皇帝七年彗星见伐魏取汲夏太后薨秦始皇帝八年魏与赵邺王弟长安君成蟜将兵撃赵而反死于屯留军吏皆斩迁其民于临洮河鱼大上封嫪毐为长信侯国事皆决于毐韩桓惠王薨子安立韩以韩玘为相秦始皇帝九年彗星见竟天伐魏取垣衍蒲阳四月寒有冻死者彗星复见己酉王冠带劒嫪毐作乱夷三族其党与皆车裂灭宗轻者为鬼薪及夺爵迁蜀迁太后于雍楚考烈王薨子悍立是为幽王王舅李园杀黄歇灭其家甲子秦始皇帝十年十月相国吕不韦免就国大索逐客李斯上书说乃除逐客令复李斯官用其计谋齐王赵王来置酒用茅焦諌迎太后于雍复归咸阳以茅焦为上卿以尉缭为国尉秦始皇帝十一年赵伐燕取貍阳兵未罢将军王翦桓齮杨端和伐赵攻邺取九城赵废太子嘉以庶子迁为太子赵悼襄王薨子迁立徙吕不韦于蜀秦始皇帝十二年吕不韦自杀自六月不雨至于八月发四郡兵助魏伐楚复嫪毐舎人迁蜀者秦始皇帝十三年正月彗星见东方桓齮攻赵平阳赵使扈輙帅师救之杀扈辄斩首十万秦始皇帝十四年桓齮取赵平阳武城宜安赵李牧大破我军于宜安肥下桓齮奔还赵封李牧为武安君杀韩使韩非韩王纳地效玺请为藩臣秦始皇帝十五年大兴师伐赵一军抵邺一军自太原㧞狼孟畨吾赵李牧击破我军遂还燕太子丹来质亡归地震秦始皇帝十六年韩献南阳地初令男子书年魏人献地赵代地大震秦始皇帝十七年内史腾灭韩虏韩王安以其地置颍川郡地震华阳太后薨大饥卫元君薨子角立秦始皇帝十八年定韩地王翦杨端和桓齮伐赵赵李牧司马尚御之数破我师杀桓齮赵王用郭开韩仓譛使赵葱颜聚代将杀李牧废司马尚杨端和围邯战秦始皇帝十九年王翦大破赵军杀赵葱颜聚亡遂克邯郸虏赵王迁灭赵王翦屯中山王之邯郸故与母家有仇者皆坑之太后薨赵公子嘉帅其宗之代立为代王与燕合兵军上谷大饥楚幽王薨弟犹立是为哀王立三月哀王庶兄负刍弑哀王而立魏景愍王薨子假立甲戌秦始皇帝二十年燕太子丹使荆轲刺王不中诛轲使王翦辛胜攻燕大破燕代之师于易水之西秦始皇帝二十一年王翦破燕太子军㧞蓟燕王东保辽东斩太子丹以献王贲伐楚取十余城李信蒙恬将二十万伐楚大雨雪秦始皇帝二十二年王贲伐魏引河灌大梁虏其王假遂灭魏楚人大破李信军复使王翦将兵六十万伐楚秦始皇帝二十三年王翦取陈以南至平舆大破楚军于蕲杀其将军项燕秦始皇帝二十四年王翦蒙武灭楚虏楚王负刍秦始皇帝二十五年王贲㧞辽东虏燕王喜遂灭燕王贲灭代虏代王嘉王翦悉定楚江南地降越君置会稽郡五月天下大酺大事记卷六大事记钦定四库全书大事记卷七宋吕祖谦撰秦始皇帝二十六年定燕地王贲蒙恬自南攻齐入临菑齐王建降遂灭齐王初并天下更号皇帝命为制令为诏自称曰朕追尊庄襄王为太上皇除谥法定为水徳以十月为歳首色尚黒音尚大吕数以六为纪从李斯议不置诸侯分天下为三十六郡郡置守尉监更民名曰黔首大酺销天下兵一衡石丈尺文字徙天下豪富十二万戸于咸阳采古礼尊君抑臣者为时用余皆灭之古乐唯舜大韶周大武房中乐存改周大武曰五行房中曰夀人收泰半之赋租赋盐铁二十倍于古更戍力役三十倍于古以黄金为上币铜钱重半两为下币龟贝玊不为币筑女怀清䑓秦始皇帝二十七年定齐地廵陇西北地至鸡头山过回中作极庙赐民爵一级治驰道秦始皇帝二十八年东廵郡县祠邹峄山刻石颂秦功业遂封泰山禅梁父望渤海以东求僊人羡门之属登琅邪留三月作琅邪台渡淮之衡山自南郡由武关归秦始皇帝二十九年东㳺至阳武博浪沙中韩人张良狙击始皇不中亡去令天下大索十日遂登之罘琅邪过恒山道上党入甲申秦始皇帝三十年秦始皇帝三十一年十二月更名腊曰嘉平赐黔首里六石米二羊使黔首自实田微行逄盗关中大索二十日秦始皇帝三十二年东廵刻碣石门坏城郭决隄防考入海方士遂廵北邉道上郡入蒙恬将三十万击匈奴秦始皇帝三十三年发诸尝逋亡人赘壻贾人击南越取其地置桂林南海象郡取闽越东越地置闽中郡蒙恬大破匈奴单于头曼北徙悉收河南地置四十四县筑长城起临洮至辽东万余里运刍粟输北河以谪徙民南戍五岭北实河南初县彗星出西方秦始皇帝三十四年谪治狱吏有罪者筑长城及处南越地从丞相李斯议焚书偶语诗书者弃市以古非今者族欲学法令者以吏为师秦始皇帝三十五年为直道道九原通甘泉役刑徒七十余万人作宫阿房及穿治骊山徙三万家骊邑五万家云阳自谓眞人不称朕坑诸生四百六十余人于咸阳使长子扶苏监蒙恬军于上郡秦始皇帝三十六年荧惑守心陨石东郡徙民三万家于北河榆中秦始皇帝三十七年十月癸丑始皇出逰左丞相斯少子胡亥从右丞相去疾守十一月至云夣望祀虞舜上会稽祭大禹至平原津而病使蒙毅还祷山川七月丙寅始皇崩于沙丘平台李斯与宦者赵髙矫立胡亥为太子杀长子扶苏至咸阳发䘮胡亥袭位为二世皇帝九月𦵏始皇帝于骊山杀蒙毅蒙恬子婴諌不听复行钱大事记卷七大事记钦定四库全书大事记卷八宋吕祖谦撰秦二世皇帝元年冬十月戊寅大赦以赵髙为郎中令尊始皇庙为帝者祖庙复自称朕春东行郡县至碣石南至会稽遂至辽东而还十一月为兎园夏四月更为法律杀诸公子公主复作阿房宫征材士五万人屯卫咸阳灭卫废卫君角为庶人秋七月发闾左戍戍卒陈胜起兵于蕲据陈自立为楚王诸郡县皆杀其长吏以应楚楚使吴广为假王击荥阳三川守李由守荥阳拒之楚使武臣张耳陈余狥赵地楚周文将兵数十万入函谷关军于戯秦大赦使少府章邯将郦山徒击之周文败走出关军曹阳八月武臣至邯郸自立为赵王楚使魏人周市狥赵地赵使韩广狥燕李良狥常山九月沛人刘邦起兵于沛下相人项梁起兵于吴狄人田儋起兵于齐自立为齐王韩广自立为燕王楚立周市为魏王市不受立魏公子咎为魏王而相之番阳令吴芮率闽越东越兵以应诸侯龙川令赵佗据南海郡秦二世皇帝二年冬十一月章邯败周文于曹阳文走渑池章邯又大破之周文自杀楚田臧杀吴广从李斯请行督责赵李良弑其王武臣来降十二月章邯击陈破楚军楚庄贾弑其王陈胜以降端月赵张耳陈余立赵歇为赵王楚秦嘉立景驹为楚王章邯围魏王于临济楚刘邦以张良为廐将用其䇿二月楚项梁以八千人渡江淮收兵六七万人军下邳三月楚刘邦以兵属项梁四月楚项梁破秦嘉军嘉与景驹皆死魏周市如齐楚请救楚项籍㧞襄城坑其人六月项梁会诸别将于薛立楚怀王孙心为楚怀王都盱台楚立韩公子成为韩王以张良为韩司徒齐王及楚将项它将兵救魏章邯大败齐楚军于临济下杀齐王田儋及魏相周市魏王咎为其民约降约定自烧杀章邯围齐田荣于东阿七月齐人立故齐王建弟假为王大霖雨三月八月楚项梁救田荣破章邯军于东阿下齐田荣逐其王假立齐王儋子市为齐王楚项梁请齐共击章邯田荣不许用赵髙计居禁中不见大臣右丞相冯去疾左丞相李斯将军冯劫请止阿房宫省邉戍诏以属吏去疾劫皆自杀楚项籍刘邦大破秦军于雍丘杀三川守李由李斯具五刑夷三族以赵髙为中丞相杀愽士正先九月章邯大破楚军定陶杀项梁楚怀王自盱台都彭城楚立魏豹为魏王后九月楚怀王并吕臣项籍军章邯击赵大破之围赵王鉅鹿楚怀王与诸将约先定关中者王之使宋义项籍范增救赵使刘邦西入关秦二世皇帝三年冬十一月楚项籍杀上将军宋义怀王因使项籍为上将军十二月楚项籍渡河大破秦军虏王离解鉅鹿围项籍为诸侯上将军赵陈余亡居南皮春二月楚项籍破章邯邯退军棘原夏四月楚项籍急攻章邯邯请益兵赵髙不许六月楚项籍大破章邯吴水上秋七月楚刘邦取南阳郡章邯以军降楚项籍八月楚刘邦破武关赵髙弑帝于望夷宫立子婴为王九月诛赵髙夷三族楚刘邦破峣关楚义帝元年冬十月刘邦至霸上秦王子婴降遂西入咸阳封府库还军霸上待诸侯约项籍将诸侯兵四十余万畧地西至河南十一月刘邦与秦民约法三章项籍坑秦降卒二十万于新安刘邦使兵守函谷关十二月项籍破函谷关军戯西鸿门遂屠咸阳杀故秦王子婴烧宫室火三月不灭项籍不欲刘邦王关中使人致命怀王怀王曰如约春正月诸侯尊怀王为义帝二月项籍为天下主命徙义帝江南都郴分楚为四自立为西楚霸王封楚将英布为九江王楚共敖为临江王番君吴芮为衡山王分秦为四封沛公刘邦为汉王迁之汉中封秦降将章邯为雍王司马欣为塞王董翳为翟王三分关中以距汉分齐为三徙齐王田市为胶东王封齐将田都为齐王田安为济北王分赵为二徙赵王赵歇为代王封赵相张耳为常山王分燕为二徙燕王韩广为辽东王封燕将臧荼为燕王分魏为二徙魏王豹为西魏王封赵将司马卭为殷王分韩为二韩王成如其故封楚将申阳为河南王汉王欲攻西楚萧何諌乃止四月诸侯罢戏下各就国赵佗自立为南越王汉以萧何为丞相周苛为御史大夫遣张良归韩五月齐田荣距击齐王都都走西楚齐田荣弑胶东王市自立为齐王秋七月齐王田荣使彭越击杀济北王安遂并三齐之地齐彭越击西楚与萧公角战大破之陈余请兵于齐以击常山西楚霸王不遣韩王成就国废为穰侯寻杀之张良复归汉西楚夺衡山王吴芮地复以为畨君汉王以韩信为大将留萧何汉中给军食八月汉王从故道袭雍大破雍王章邯于陈仓塞王司马欣翟王董翳皆降遂定关中雍王章邯守废丘不下围之辽东王韩广不肯徙国燕王臧荼杀之并其地西楚立故吴令郑昌为韩王以距汉冬十月西楚霸王项籍弑义帝陈余袭常山常山王张耳败归汉陈余复立代王赵歇为赵王封陈余为代王留傅赵使夏説守代汉王如陜河南王申阳降汉置河南郡汉以韩襄王孙信为韩太尉击韩韩王郑昌降十一月汉立韩太尉信为韩王汉王都栎阳汉㧞雍陇西汉缮治河上塞故秦苑囿园池令民得田之春正月西楚霸王伐齐与齐王田荣战于城阳荣败走为平原民所杀汉㧞雍北地汉大赦二月西楚复立故齐王田假为齐王汉令民除秦社稷立汉社稷汉置县乡三老殷王司马卭叛西楚西楚使陈平击降之三月齐田横收齐散兵逐齐王假汉王渡河西魏王豹降汉王下河内虏殷王卬置河内郡楚陈平降汉汉王为义帝发䘮于洛阳夏四月齐田横立齐王荣子广为齐王西楚霸王攻之不下汉以彭越为魏相国狥魏地汉王率五诸侯兵五十六万人伐楚入彭城西楚霸王自齐还大破汉军睢水上汉王遁楚以太公吕后归齐田横尽定三齐之地汉王还至下邑下马踞鞍问张良曰吾欲捐关以东谁可与者良曰捐之黥布彭越韩信三人则楚可破五月汉王屯荥阳军复振与楚战荥阳南京索闲破之汉筑甬道取敖仓粟魏王豹叛汉附楚六月汉还都栎阳壬午立子盈为太子大赦令太子守栎阳诸侯子在关中者皆集栎阳为卫汉引水灌废丘雍王章邯自杀汉置河上渭南中地陇西北地上郡汉脩祀典关中大饥汉王如荥阳九月汉韩信灭魏虏魏王豹后九月汉韩信禽代相夏説于阏与遂取代匈奴冐顿弑其父头曼自立为单于复取秦蒙恬所夺地冬十月汉韩信张耳大破赵军于井陉口杀陈余虏赵王歇遂灭赵汉韩信遣使説燕王臧荼下之甲戌晦日有食之十一月九江王布叛楚楚使龙且击破之布奔汉癸夘晦日有食之十二月汉王屯成臯汉丞相萧何遣昆弟子孙从军汉王遣郦食其立六国后以张良諌而止夏四月西楚霸王围汉王于荥阳楚范增辞归道卒五月汉王留周苛守荥阳遁入关复出军宛叶闲汉彭越击西楚汉王复军成臯六月西楚霸王拔汉荥阳杀周苛遂围汉王于成臯汉王走渡河夺韩信军遣韩信击齐秋七月有星孛于大角临江王共敖薨子尉嗣八月汉使彭越刘贾烧楚积聚汉彭越狥梁地取十七城九月西楚霸王留曹咎守成臯自击彭越复取十七城汉遣郦食其説齐下之冬十月汉韩信袭破齐歴下军齐王田广走髙宻西楚使龙且救齐汉大破楚军于汜水杀曹咎汉王渡河复取成臯与西楚霸王皆军于广武十一月汉韩信大破齐楚于潍水杀龙且虏齐王广齐相田横自立为齐王灌婴败之横奔彭越遂尽定齐地汉立张耳为赵王汉王还栎阳四日复如广武春二月汉使张良立韩信为齐王蒯彻説齐王韩信以三分天下之计不从秋七月汉立黥布为淮南王八月汉初为筭赋北貉燕人致枭骑助汉汉王令军士死者吏为棺歛转送其家汉以周昌为御史大夫西楚与汉约中分天下以鸿沟为界九月西楚归太公吕后于汉解而东归大事记卷八大事记钦定四库全书大事记卷九宋吕祖谦撰汉太祖髙皇帝五年冬十月王追西楚项籍至固陵遣使许齐王韩信魏相国彭越地皆引兵来㑹十一月西楚大司马周殷举九江兵降十二月王与诸侯兵大破西楚军于垓下项籍走死东城楚地悉定封项伯等四人为列侯赐姓刘氏故项籍臣称其主名者尽拜为大夫郑君不从逐之王还至定陶夺齐王韩信军卢绾灭临江虏其王尉春正月徙齐王信为楚王封魏相国彭越为梁王赦天下二月甲午即皇帝位于定陶汜水之阳更王后曰皇后太子曰皇太子追尊先媪曰昭灵夫人封故衡山王吴芮为长沙王故粤王亡诸为闽粤王帝西都洛阳夏五月兵皆罢归家复诸侯子在关中者十二歳民聚保山泽者令各归其县复故爵田宅自卖为人奴婢者免为庶人诏守尉长吏善遇髙爵置酒洛阳南宫召故齐王田横未至洛阳三十里自杀以季布为郎中斩丁公以狥帝西都关中六月赦天下秋七月燕王臧荼反陷代地帝自将征之赵景王耳长沙文王芮皆薨八月立赵太子敖为赵王长沙太子臣为长沙王九月灭燕虏臧荼封太尉卢绾为燕王罢太尉官使樊哙以丞相将兵攻代项籍故将利几反帝自击破之后九月治长乐宫于长安汉太祖髙皇帝六年冬十月令天下县邑城十二月帝逰云梦会诸侯于陈执楚王韩信是日赦天下帝还至雒阳赦韩信封为淮隂侯甲申始剖符封大功臣二十余人为彻侯春正月丙午分楚地为二国以淮东东阳鄣吴三郡五十三县封从兄将军贾为荆王以淮西砀薛郯三郡三十六县封弟文信君交为楚王壬子以云中鴈门代三郡封兄宜信侯喜为代王以胶东胶西临淄济北博阳城阳六郡七十三县封子肥为齐王以曹参为齐相国诸侯得自除御史大夫羣卿以下衆官如汉朝徙韩王信国于太原三月封雍齿为什方侯定功行封又作元功十八人位次帝归栎阳张良杜门不出夏五月丙午尊太公为太上皇立大市于长安以张苍为主计秋匈奴冐顿围韩王信于马邑九月信以马邑降匈奴与匈奴南攻太原至晋阳命叔孙通征鲁诸生起朝仪有两生不肯行汉太祖高皇帝七年冬十月长乐宫成诸侯羣臣朝正于长乐宫始用新仪以叔孙通为奉常命萧何次律令韩信申军法张苍定章程帝北征韩王信于铜鞮信走匈奴遂征匈奴至平城白登为匈奴所围七日用陈平计得出十二月帝还过赵不礼赵王张敖匈奴攻代代王弃国自归雒阳赦为合阳侯辛夘封子如意为代王春令郎中有罪耐以上请之民产子复勿事二歳二月帝至长安遂定都丞相以下自栎阳徙治长安治未央宫立东阙北阙前殿武库太仓置宗正官以序九族夏四月帝如洛阳以陈豨为赵相国监赵代邉兵徙丰民于骊邑更命曰新丰汉太祖髙皇帝八年冬帝东击故韩王信余寇于东垣还过赵相贯髙谋为逆不果以建武侯靳歙为车骑将军十二月帝至自东垣春三月帝如洛阳复吏卒至平城者终身令贾人毋得衣锦绣绮縠絺纻罽操兵乗骑秋八月吏有罪未发觉者赦之九月帝至自雒阳汉太祖髙皇帝九年冬十月未央宫成淮南王英布梁王彭越赵王张敖楚王交及羣臣朝于未央宫置酒前殿帝奉玊巵为太上皇夀遣刘敬奉宗室女翁主名为长公主以妻匈奴单于十一月徙楚昭氏屈氏景氏怀氏齐田氏及燕赵韩魏彊族于闗中十二月帝如洛阳春正月废赵王张敖为宣平侯徙代王如意为赵王诏丙寅前殊死以下皆赦之二月帝至自洛阳以张敖故臣田叔孟舒等十人为郡守诸侯相夏六月晦日有食之既以丞相萧何为相国罢渭南河上中地郡复𨽻内史以御史大夫周昌为赵丞相甲辰汉太祖髙皇帝十年冬十月淮南王英布燕王卢绾荆王贾梁王彭越楚王交齐王肥长沙王吴臣朝于长乐宫以符玺御史赵尧为御史大夫夏五月太上皇崩于栎阳宫秋七月癸夘𦵏太上皇于万年楚王梁王皆来送𦵏赦栎阳囚八月令诸侯王立太上皇庙于国都九月赵相国陈豨反于代帝北征次于邯郸诏县道官狱疑者各谳所属不能决者移廷尉廷尉不能决者以闻汉太祖髙皇帝十一年冬十月帝在邯郸大破陈豨军以周勃为太尉定代地春正月淮隂侯韩信谋反长安夷三族故韩王信与匈奴据参合樊哙柴武击斩之帝还雒阳封子恒为代王颇取山南太原之地益属代代之云中以西为云中郡赦天下二月立郡国朝献口赋法诏郡国求贤三月废梁王彭越为庶人徙蜀寻夷三族分梁地为二国立子恢为梁王子友为淮阳王夏四月帝至自雒阳五月遣陆贾立秦南海尉赵佗为南粤王帝有疾樊哙排闼问疾秋七月淮南王英布反击杀荆王刘贾并其地北渡淮击楚楚王交走入薛帝自征英布发关中巴蜀兵为皇太子卫军霸上赦天下死罪以下皆从军立子长为淮南王汉太祖髙皇帝十二年冬十月帝大破英布军于蕲西布走渡淮数止战不利与百余人走江南长沙王吴臣诱杀之于番阳帝还过沛置酒沛宫复其民世世无所与周勃樊哙定代郡鴈门云中地斩陈豨于当城省太尉官更以荆为吴国立兄喜之子沛侯濞为吴王十一月帝过鲁以太牢祠孔子十二月帝至自淮南帝欲以赵王如意易太子张良叔孙通諌不听太子侍燕东园公甪里先生绮里季夏黄公皆从帝见之大惊遂止下相国萧何廷尉即赦出之帝召燕王卢绾不至春二月使樊哙击之立子建为燕王立南武侯织为南海王不克就国三月诏不义擅起兵者天下共诛之刑白马与羣臣盟非刘氏不得王非有功不得侯不如约者天下共诛之是时同姓王者九国唯长沙王吴臣以异姓特王天子所有者凡十五郡诏陈平诛樊哙以周勃代将平縳哙传诣长安夏四月诏陈平灌婴将兵十万屯荥阳甲辰帝崩于长乐宫丁未发䘮赦天下以陈平为郎中令复樊哙爵邑卢绾亡入匈奴五月丙寅𦵏长陵皇太子羣臣反至太上皇庙上谥曰髙皇帝是日太子嗣位是为孝惠皇帝尊皇后曰皇太后诏髙爵宗室外戚民老者幼者有罪寛其刑田租复十五税一诏吏六百石以上其家唯给军赋故吏尝佩二千石官印者亦如之令郡国立髙皇帝庙汉孝惠皇帝元年冬改诸侯王相国为丞相召赵丞相周昌诣长安太后杀赵王如意及其母戚氏令民买爵以赎罪赐民爵户一级徙淮阳王友为赵王赐郦侯吕台父周吕侯泽谥曰令武始作长安城西北方汉孝惠皇帝二年冬十月楚王交齐王肥来朝齐王献城阳郡为长公主汤沐邑尊公主为太后春正月有两龙见兰陵家人井中陇西地震夏旱秋七月辛未相国鄼文终侯萧何薨癸巳以齐丞相平阳侯曹参为相国汉孝惠皇帝三年春大发关中民城长安三十日罢复以宗室女为公主妻匈奴单于夏五月立闽越君揺为东海王六月发诸侯王列侯徒𨽻二万人城长安秋七月都廐灾南越王赵佗入贡蜀湔氐反击平之汉孝惠皇帝四年冬十月壬寅立长公主女张氏为皇后春正月举民孝弟力田者复其身三月甲子皇帝冠赦天下省法令妨吏民者除挟书律立原庙渭北长乐宫鸿台灾雨血于宜阳秋七月乙亥未央宫凌室灾丙子织室灾汉孝惠皇帝五年冬十月靁桃李华枣实春正月复发关中民城长安三十日罢夏大旱秋八月己丑相国平阳懿侯曹参薨九月长安城成汉孝恵皇帝六年冬十月诸侯王以都城成来贺以安国侯王陵为右丞相曲逆侯陈平为左丞相齐悼惠王肥薨遣张良立齐太子襄为齐王赦齐境内匈奴单于冒顿为书嫚太后樊哙请击之从季布议而止令民得卖爵民女子年十五以上至三十不嫁五筭夏六月舞阳武侯樊哙薨立西市修太仓留文成侯张良薨以周勃为太尉汉孝惠皇帝七年冬十月诏灌婴将车骑材官屯荥阳春正月辛丑朔日有食之夏五月丁邜日有食之既秋七月戊寅帝崩于未央宫太后使吕产将南北军九月辛丑𦵏安陵皇后张氏名后宫子为太子至是即位谒髙庙太后临朝称制赦天下甲寅汉髙皇后吕氏元年冬十一月甲子以右丞相王陵为帝太傅左丞相陈平为右丞相典客辟阳侯审食其为左丞相食其不治事监宫中太傅王陵谢病免追尊太后父临泗侯吕公为宣王兄周吕令武侯泽为悼武王春正月除三族辠妖言令三月置孝弟力田官一人秩二千石夏四月长公主薨立公主子张偃为鲁王谥公主曰鲁元太后辛邜立孝恵后宫子彊为淮阳王不疑为恒山王山为襄城侯朝为轵侯武为壶闗侯割齐之济南郡为吕国立郦侯吕台为吕王五月赵王宫丛䑓灾秋桃李华御史大夫赵尧抵罪以上党守任敖为御史大夫汉髙皇后吕氏二年冬十一月吕肃王吕台薨立吕太子嘉为吕王春正月诏定列侯朝位己邜地震羗道武都道山崩楚王遣子郢客入都受业齐王遣弟章入宿卫夏五月丙申封郢客为上邳侯章为朱虚侯以郢客为宗正又以吕禄女妻章六月丙戌日有食之秋七月恒山王不疑薨无后立襄成侯山为恒山王更名义行八铢钱封酇文终侯萧何夫人同为酇侯汉髙皇后吕氏三年夏江水汉水溢流民四千余家秋星昼见伊水洛水溢流千六百余家汝水溢流八百余家汉髙皇后吕氏四年春二月癸未封孝惠后宫子太为昌平侯夏四月丙申封淮阳丞相吕胜为赘其侯楚丞相吕更始为滕侯吕忿为吕成侯太中大夫吕它为俞侯舞阳武侯樊哙夫人吕嬃为临光侯废少帝幽杀之五月丙辰立恒山王义为帝更名曰𢎞不称元年封轵侯朝为恒山王以平阳侯曹窟为御史大夫禁南越关市铁器汉髙皇后吕氏五年春南越王赵佗自称南武帝秋八月淮阳王彊薨立壶关侯武为淮阳王九月发河东上党骑屯北地初令戍卒歳更汉髙皇后吕氏六年冬十月废吕王吕嘉十一月立肃王弟产为吕王春星昼见夏四月丁酉赦天下齐王遣弟兴居入宿卫封为东牟侯秩长陵令二千石六月城长陵匈奴冦狄道攻阿阳行五分钱汉髙皇后吕氏七年冬十二月匈奴冦狄道春正月丁丑赵王友幽死于邸己丑晦日有食之既昼晦二月徙梁王恢为赵王吕王产为梁王梁王不之国为帝太傅立恵帝后宫子平昌侯太为吕王更名梁曰吕吕曰济川割齐琅琊郡立髙祖从祖弟大将军营陵侯泽为琅琊王夏五月追尊太上皇妃昭灵夫人曰昭灵后六月赵王恢自杀废其嗣朱虚侯章侍宴以军法行酒陆贾説丞相陈平与太尉周勃相结秋使使告代王恒欲徙王赵恆谢愿守代邉乃立武信侯吕禄为赵王九月燕灵王建薨太后杀其子国除南越侵长沙遣隆虑侯周灶击之汉髙皇后吕氏八年冬十月辛丑立吕肃王子东平侯通为燕王春三月太后祓还遂病夏四月丁酉封中大谒者张释为建陵侯诸中官宦者令丞皆为关内侯江水汉水溢流万余家秋七月以赵王吕禄为上将军将北军吕王产居南军辛巳太后崩于未央宫遗诏赦天下以产为相国禄女为帝后合葬长陵以左丞相审食其为帝太傅八月丙午齐王举兵讨吕氏西攻吕国之济南相国吕产使灌婴击齐婴留屯荥阳与齐连和九月庚申太尉周勃入北军使朱虚侯章入宫杀吕产及长乐卫尉吕更始诸吕无少长皆斩之辛酉废鲁王张偃为南宫侯壬戌复以帝太傅审食其为左丞相寻免戊辰徙济川王太为梁王立赵幽王子遂为赵王遣朱虚侯章告齐王罢兵灌婴兵亦罢荥阳而归诸大臣迎立代王恆后九月己酉晦王长安废少帝代王即皇帝位是为文帝诛髙后所名惠帝子𢎞朝武太以代中尉宋昌为卫将军鎭抚南北军代郎中令张武为郎中令赦天下赐民爵戸一级女子百戸牛酒酺五日大事记卷九大事记钦定四库全书大事记卷十宋吕祖谦撰汉孝文皇帝元年冬十月庚戌徙立故琅邪王泽为燕王辛亥皇帝即阼谒髙庙尊代太后曰皇太后壬子遣太后弟车骑将军薄昭奉迎于代增丞相陈平太尉周勃朱虚侯章等封邑十一月徙右丞相陈平为左丞相太尉勃为右丞相大将军灌婴为太尉吕氏所夺齐楚地皆归之十二月除収孥诸相坐律令春正月有司请蚤建太子诏曰其安之有司三请乃立长子启为太子赐天下民当为父后者爵一级三月立太子母窦氏为皇后赐天下鳏寡孤独穷困髙年孤儿布帛米肉选皇后兄弟师傅賔客楚元王交薨太子辟非先卒立次子宗正上邳侯郢客为楚王夏四月齐楚地震二十九山同日崩大水溃出六月令郡国无来献令民赋四十丁男三十而一事修代来功封卫将军宋昌为壮武侯从髙帝入汉中者列侯益封二千石以上赐食邑秋八月辛未右丞相勃免左丞相平专为丞相遣陆贾谕南越赵佗谢罪去帝号齐哀王襄薨立太子则为王以贾谊为太中大夫汉孝文皇帝二年冬十月丞相曲逆献侯陈平薨诏列侯各之国十一月乙亥周勃复为丞相癸卯晦日有食之诏求言举贤良方正罢卫将军军省太仆马颍隂侯骑贾山上书言事春正月丁亥亲耕籍田三月立赵幽王少子辟疆为河闲王朱虚侯章为城阳王东牟侯兴居为济北王皇子武为代王叅为太原王揖为梁王以太中大夫石奋代张相如为太子太傅三月除诽谤妖言律九月初与郡国守相为铜虎符竹使符赐天下民今年田租之半燕敬王泽薨立子嘉为燕王甲子汉孝文皇帝三年冬十月丁酉晦日有食之十一月丁卯晦日有食之绛侯周勃免丞相就国以太尉颍隂侯灌婴为丞相罢太尉官属丞相夏四月城阳王章薨立子喜为城阳王吴王濞淮南王长来朝淮南王长杀辟阳侯审食其五月匈奴冦北地上郡之河南帝幸甘泉命丞相灌婴将车骑八万五千击之于髙奴匈奴败去发中尉材官属卫将军军长安帝自甘泉之髙奴因幸太原徙代王武为淮阳王太原王叅为代王以太原国地尽与代济北王兴居反罢丞相兵以陈武为大将军帅四将军十万衆击之复以祁侯缯贺为将军军荥阳秋七月帝至自太原八月陈武破济北军虏其王兴居兴居自杀以太中大夫贾谊为长沙王太傅汉孝文皇帝四年冬十二月乙巳颍隂懿侯灌婴薨春正月甲午以御史大夫北平侯张苍为丞相召河东守季布至邸罢归郡以安丘侯张説为将军击匈奴出代匈奴单于冐顿请和亲许之夏五月复诸刘有属籍家无所与赐诸侯王子邑各二千戸六月雨雪秋七月绛侯周勃下廷尉赦复爵邑作顾成庙汉孝文皇帝五年春二月地震夏四月更造四铢钱除盗铸钱令使民得自铸楚夷王郢客薨立太子戊为楚王汉孝文皇帝六年冬十月桃李华十一月淮南王长谋反废迁蜀严道至雍死帝幸上林中郎将袁盎郄愼夫人坐遣中大夫意使匈奴顷之冐顿死子稽粥立号老上单于复以宗室女为公主妻单于汉孝文皇帝七年冬十月令诸侯王子列侯母妻及吏二千石无得擅徴捕夏四月赦天下初置南陵六月癸酉未央宫东阙罘罳灾召长沙王太傅贾谊入见迁为梁王太傅汉孝文皇帝八年梁王太傅贾谊陈政事夏封故淮南王长子四人为列侯有长星出于东方汉孝文皇帝九年春大旱温室钟自鸣汉孝文皇帝十年冬帝幸甘泉将军薄昭有罪自杀帝幸上林拜虎圈啬夫为上林令谒者仆射张释之谏乃止诸侯王皆来朝遣太常掌故鼌错徃济南伏生所受尚书汉孝文皇帝十一年冬十一月帝幸代春正月帝至自代夏六月梁懐王揖薨无子国除徙淮阳王武为梁王北界泰山西至髙阳四十余县又徙城阳王喜为淮南王愽士鼌错论太子未知术数拜为太子家令匈奴冦狄道从鼌错议募民徙塞下汉孝文皇帝十二年冬十二月河决东郡酸枣溃金堤兴卒塞之春正月赐诸侯王女邑各二千戸二月出惠帝后宫美人令得嫁三月除关无用传鼌错请募民入粟于邉拜爵免罪从之赐农民今年租税之半遣谒者劳赐三老孝者悌者力田亷吏县以戸口率置三老孝悌力田常员吴国有马生角追谥故淮南王长为厉王甲戌汉孝文皇帝十三年春二月诏具亲耕桑礼仪夏除祕祝五月除肉刑盗杀御史大夫冯敬故梁王太傅贾谊卒六月除田租税除戍卒令汉孝文皇帝十四年冬匈奴老上单于稽粥十四万骑攻朝那塞萧关杀北地都尉孙卭遂至彭阳侯骑至雍甘泉以周舍为卫将军张武为车骑将军将车千乗骑十万屯长安旁以备长安以昌侯卢卿寗侯魏遫隆虑侯周灶皆为将军屯上郡北地陇西张相如为大将军董赫栾布为将军大发车骑以击匈奴匈奴遁走出塞以中郎署长冯唐为车骑都尉赦囚徒魏尚复以为云中守春三月增诸祀坛场珪币河闲文王辟疆薨立太子福为河闲王汉孝文皇帝十五年春黄龙见成纪以公孙臣为博士议改正朔服色夏四月帝幸雍始郊见五帝九月诏诸侯王公卿郡守举贤良能直言极諌者上亲䇿之齐文王则河闲哀王福皆薨无子国除新垣平以望气见汉孝文皇帝十六年作渭阳五帝庙夏四月帝郊见五帝于渭阳以新垣平为上大夫命博士诸生刺六经作王制复于长门道北立五帝坛徙淮南王喜复为城阳王丙寅分齐为六国立悼惠王子扬虚侯将闾为齐王安都侯志为济北王武成侯贤为菑川王白石侯雄渠为胶东王平昌侯卬为胶西王扐侯辟光为济南王又分淮南为三国立厉王子阜陵侯安为淮南王安阳侯勃为衡山王阳周侯赐为庐江王秋九月得玉杯新垣平言候日再中诏更以明年为元年作汾隂庙汉孝文皇帝后元年冬十月新垣平诈觉谋反夷三族春三月孝惠皇后张氏薨于北宫诏议民食汉孝文皇帝后二年夏帝幸雍棫阳宫六月代孝王参薨立太子登为代王复与匈奴和亲八月戊辰丞相张苍免庚午以御史大夫关内侯申屠嘉为丞相封故安侯星陨梁野汉孝文皇帝后三年春二月帝幸代匈奴老上单于稽粥死子军臣立为单于秋大雨四十五日以中郎将张释之为廷尉汉孝文皇帝后四年夏四月丙寅晦日有食之五月赦天下免官奴婢为庶人帝幸雍汉孝文皇帝后五年春正月帝幸陇西三月帝幸雍六月齐有狗生角秋七月帝幸代汉孝文皇帝后六年冬匈奴絶和亲大入上郡云中以中大夫令免故楚相苏意郎中令张武为将军屯飞狐句注北地又以河内守周亚夫宗正刘礼祝兹侯徐厉为将军屯细桞覇上棘门数月匈奴亦罢夏四月大旱蝗甲申汉孝文皇帝后七年夏六月己亥帝崩于未央宫遗诏短䘮乙巳葬霸陵上谥曰孝文皇帝太子即位于髙庙丁未袭号曰皇帝尊皇太后曰太皇太后皇后曰皇太后乙卯封皇太后弟窦广国为章武侯兄子窦彭祖为南皮侯秋九月有星孛于西方长沙靖王吴着薨无子国除汉孝景皇帝元年冬十月尊髙皇帝为太祖孝文皇帝为太宗令郡国皆立庙春正月诏听民徙寛大地夏四月乙卯赦天下匈奴入代遣御史大夫陶青至代约和亲五月复收民田半租三十而税一减笞法以太中大夫周仁为郎中令张敺为廷尉中大夫鼌错为左内史太中大夫邓通免寻坐盗出徼外铸钱没其家削赵王遂河闲郡胶西王卬六县大事记卷十大事记钦定四库全书大事记卷十一宋吕祖谦撰汉孝景皇帝二年冬十二月有星孛于西南令天下男子二十始傅春三月甲寅立皇子徳为河闲王阏为临江王余为淮阳王非为汝南王彭祖为广川王发为长沙王夏四月壬午太皇太后薄氏崩六月丞相故安节侯申屠嘉薨封故丞相萧何孙系为武陵侯秋与匈奴和亲八月丁未以御史大夫开封侯陶青为丞相丁巳以内史鼌错为御史大夫彗星出东北雨雹于衡山荧惑逆行守北辰月出北辰闲歳星逆行天庭中汉孝景皇帝三年冬十月梁王武来朝詹事窦婴以病免太后除婴门籍楚王戊来朝削其东海郡春正月长星出西方削吴王豫章会稽郡吴王濞楚王戊赵王遂胶西王卬济南王辟光菑川王贤胶东王雄渠反南连越北连匈奴吴楚围梁胶西济南菑川胶东围齐帝以中尉周亚夫为太尉将三十六将军击吴楚故詹事窦婴为大将军屯荥阳曲周侯郦寄击赵将军栾布救齐赦天下斩御史大夫鼌错以谢七国周亚夫壁昌邑南以梁委吴而絶其粮道二月吴楚食尽引去亚夫追击大破之楚王戊自杀壬午晦日有食之三月东越斩吴王濞于丹徒栾布败诸侯兵解齐围齐王将闾自杀胶西王卬济南王辟光菑川王贤胶东王雄渠皆伏诛立齐太子夀为齐王夏六月乙亥徙淮阳王余为鲁王汝南王非为江都王立子端为胶西王胜为中山王宗正礼为楚王秋九月郦寄栾布灭赵赵王遂自杀赐民爵一级汉孝景皇帝四年春复置诸关用传出入夏四月乙巳立子荣为皇太子彻为胶东王六月赦天下赐民爵一级徙汝南王非为江都王赐梁王武汝南王非天子旌旗秋七月临江哀王阏薨无后国除后九月更以弋阳为阳陵徙衡山王勃为济北王庐江王赐为衡山王汉孝景皇帝五年冬十月戊戌晦日有食之春正月作阳陵邑募民徙居之夏五月丁卯封长公主子蟜为隆虑侯遣公主嫁匈奴单于徙广川王彭祖为赵王汉孝景皇帝六年冬十二月雷霖雨秋九月皇后薄氏废后九月伐驰道树塡兰池汉孝景皇帝七年冬十月梁王武来朝十一月乙丑废皇太子荣为临江王中尉衞绾免以济南太守郅都代之庚寅晦日有食之二月丞相陶青免乙巳太尉条侯周亚夫为丞相罢太尉官夏四月乙巳立胶东王太后王氏为皇后丁巳立胶东王彻为皇太子以故中尉卫绾为太子太傅汉孝景皇帝中元年夏四月赦天下赐民爵一级封故御史大夫周苛孙平为绳侯故御史大夫周昌子左车为安阳侯衡山地震原都雨雹大者尺八寸汉孝景皇帝中二年春二月定诸侯薨葬立嗣之制匈奴入燕三月临江王荣下中尉府自杀国除夏四月有星孛于西北乙巳立子越为广川王寄为胶东王秋七月更郡守为太守郡尉为都尉秋九月甲戌晦日有食之梁王武使人刺杀故楚相袁盎诣阙谢罪甲午汉孝景皇帝中三年冬十一月罢诸侯御史大夫官十二月匈奴王徐卢等七人降皆封为列侯春三月丁巳封子乗为清河王夏四月旱禁酤酒秋九月蝗有星孛于西北戊戌晦日有食之丞相周亚夫免以御史大夫桃侯刘舍为丞相汉孝景皇帝中四年春三月作徳阳宫夏大蝗秋赦徒作阳陵者汉孝景皇帝中五年冬十月戊午日有食之春三月丁巳立子舜为常山王夏五月甲戌封皇后兄王信为盖侯六月丁巳赦天下赐民爵一级大水秋八月己酉未央宫东阙灾令诸侯王不得治国更名诸侯丞相为相它官皆损其员秋九月诏诸狱疑辄谳之地震汉孝景皇帝中六年冬十月梁王武来朝十一月改诸官名定铸钱伪黄金弃市律春二月乙卯帝幸雍郊五畤三月雨雪夏四月梁孝王武薨立其子买为梁王五月丙戌分梁地立孝王子明为济川王彭离为济东王定为山阳王不识为济隂王定长吏车服之制减笞法定箠令匈奴入鴈门上郡秋七月辛亥晦日有食之以寗成为中尉城阳共王喜薨汉孝景皇帝后元年春正月诏狱谳不当不为失二月丁酉赦天下赐中二千石诸侯相爵右庶长夏大酺五日民得酤酒五月丙戌地震秋七月丙午丞相刘舍免乙巳晦日有食之八月壬辰以御史大夫建陵侯卫绾为丞相条侯周亚夫下狱死汉孝景皇帝后二年冬十月省彻侯之国春正月地一日三动以歳不登禁天下食不造歳令内史郡不得以粟食马令徒𨽻衣七緵布三月匈奴入鴈门夏五月诏赀筭四得官租长陵田秋大旱衡山国河东云中郡民疫汉孝景皇帝后三年冬十月日月皆食赤五日十二月晦雷日如紫五星逆行守太微月贯天庭中春正月诏劝农桑禁采黄金珠玉甲寅皇太子冠甲子帝崩于未央宫二月癸酉葬阳陵上谥曰孝景皇帝丙子太子即位尊皇太后曰太皇太后皇后曰皇太后三月封皇太后同母弟田蚡为武安侯胜为周阳侯汉孝武皇帝建元元年冬十月举贤良方正之士辕固以老罢归以董仲舒为江都相庄助为中大夫治申韩苏张之言者皆罢之春二月赦天下行三铢钱夏四月诏民年九十以上复子若孙令供飬五月诏修山川祠六月丞相衞绾免丙寅以魏其侯窦婴为丞相武安侯田蚡为太尉赵绾为御史大夫王臧为郎中令秋七月诏省衞士万人罢苑马以赐贫民征鲁申公议立明堂帝问以政事对曰为治者不在多言顾力行何如耳又征枚乘道死内史寗成抵罪髠钳汉孝武皇帝建元二年冬十月淮南王安来朝御史大夫赵绾郎中令王臧下狱死丞相窦婴太尉田蚡免以石建为郎中令弟庆为内史春二月丙戌朔日有食之夏四月戊申有星如日夜出初置茂陵邑汉孝武皇帝建元三年冬十月代王登长沙王发中山王胜济川王明来朝春河水溢于平原大饥人相食初作便门桥秋七月有星孛于西北废济川王明为庶人迁房陵国除闽越围东瓯遣庄助发兵救之遂徙其衆于江淮间九月丙子晦日有食之始为微行起上林苑甲申汉孝武皇帝建元四年夏有风赤如血六月旱秋九月有星孛于东北南越王赵佗死其孙胡立为南越王汉孝武皇帝建元五年春罢三铢钱行半两钱置五经博士夏五月大蝗秋八月广川恵王越薨立其太子齐为王清河哀王乘薨无子国除大事记卷十一大事记钦定四库全书大事记卷十二宋吕祖谦撰汉孝武皇帝建元六年春二月乙未辽东髙庙灾夏四月壬子髙陵便殿火五月丁亥太皇太后窦氏崩六月癸巳丞相许昌免以武安侯田蚡为丞相绌黄老之言复申刑名百家之禁延文学儒者以百数秋八月有星孛于东方长竟天闽越王郢攻南越遣大行王恢大司农韩安国击之闽越王弟余善杀郢谢罪立无诸孙丑为越繇王余善为东越王以东海太守汲黯为主爵都尉与匈奴和亲遣唐䝉通夜郎置犍为郡汉孝武皇帝元光元年冬十一月初令郡国举孝亷卫尉李广为骁骑将军屯云中程不识为车骑将军屯鴈门六月罢夏四月赦天下复七国宗室前絶属者五月诏举贤良文学帝亲策之秋七月癸未日有食之天星尽揺主父偃徐乐严安上书言事皆以为郎中汉孝武皇帝元光二年冬十月帝幸雍祠五畤始亲祠灶遣方士入海求蓬莱立太乙祠夏六月从王恢议将三十万衆屯马邑谷中诱击单于不克恢下狱死匈奴絶和亲攻当路塞汉孝武皇帝元光三年春河徙从顿丘入渤海夏五月河决濮阳瓠子注鉅野通淮泗汎郡十六汉孝武皇帝元光四年冬十二月杀魏其侯窦婴春三月乙卯丞相武安侯田蚡薨夏四月陨霜杀草五月丁巳以平棘侯薛泽为丞相地震赦天下汉孝武皇帝元光五年冬十月河间王徳来朝献雅乐春正月薨谥曰献发巴蜀吏卒治西南夷道治鴈门阻险秋七月大风㧞木乙巳皇后陈氏废以张汤为太中大夫与赵禹定律令八月螟䇿贤良文学擢公孙𢎞为博士寻以为左内史汉孝武皇帝元光六年冬初筭商车春穿漕渠通渭夏大旱蝗秋匈奴入上谷以太中大夫衞青为车骑将军出上谷衞尉李广为骁骑将军出鴈门太中大夫公孙敖为骑将军出代太仆公孙贺为轻车将军出云中广敖失师贺亦无功唯青至龙城颇斩首虏赐爵关内侯遣司马相如通卭都置一都尉十余县西南夷始置邮亭为董偃置酒宣室中郎东方朔諌曰宣室者先帝之正处也滛乱之渐其变为篡诏更置酒北宫汉孝武皇帝元朔元年冬匈奴盗边以衞尉韩安国为材官将军屯渔阳十一月诏议二千石不举孝廉者罪子据生春三月甲子立夫人衞氏为皇后赦天下秋匈奴入辽西渔阳鴈门遣将军卫青出鴈门将军李息出代获首虏数千级东夷薉君南闾等口二十八万人降置苍海郡燕王定国有罪自杀国除甲寅汉孝武皇帝元朔二年冬赐淮南王菑川王几杖母朝春正月诏诸侯王得分邑土封子弟为列侯匈奴入上谷渔阳遣车骑将军衞青击走之遂取河南地置朔方五原郡三月乙亥晦日有食之夏募民徙朔方十万口徙郡国豪杰于茂陵齐厉王次昌自杀无后国除族诛齐相主父偃御史大夫张欧告老帝欲以孔臧为御史大夫臧请为太常典家业从之汉孝武皇帝元朔三年冬匈奴军臣单于死其弟左谷蠡王伊稚斜自立为单于军臣单于太子于单来降以左内史公孙𢎞为御史大夫中大夫张汤为廷尉族诛郭解春罢苍海郡三月赦天下张骞使月氐还以为太中大夫夏匈奴入代郡杀太守共友六月庚午皇太后王氏崩罢西夷独置南夷两县一都尉城朔方城大酺匈奴入鴈门汉孝武皇帝元朔四年冬帝幸甘泉夏匈奴入代定襄上郡汉孝武皇帝元朔五年冬十一月乙丑丞相薛泽免以御史大夫公孙𢎞为丞相封平津侯以汲黯为右内史董仲舒为胶西王相春大旱匈奴冦朔方遣卫青率六将军击之围右贤王获首虏万五千级还拜青为大将军夏六月置博士弟子员秋匈奴入代杀都尉朱英赐衡山王赐不朝汉孝武皇帝元朔六年春二月遣大将军卫青将六将军十万余骑击匈奴赦天下夏四月卫青复将六将军絶幕斩首虏万余右将军苏建前将军赵信为单于所败信降匈奴建尽亡其军唯嫖姚校尉霍去病有功封冠军侯六月置武功爵汉孝武皇帝元狩元年冬十月帝幸雍祠五畤获一角兽淮南王安衡山王赐谋反自杀十二月大雨雪夏四月赦天下丁卯立子据为皇太子遣谒者廵行天下赐孝弟力田老耄孤寡帛各有差五月乙巳晦日有食之匈奴入上谷杀数百人复事西南夷汉孝武皇帝元狩二年冬十月帝幸雍祠五畤春三月戊寅平津献侯公孙𢎞薨壬辰以御史大夫乐安侯李蔡为丞相廷尉张汤为御史大夫以冠军侯霍去病为骠骑将军击匈奴得休屠王祭天金人获首虏万八千余级夏得马余吾水中南越献驯象能言鸟立乐府以宦者李延年为协律都尉遣骠骑将军霍去病合骑侯公孙敖出北地衞尉张骞郎中令李广出右北平击匈奴去病至祁连山斩首虏三万余级益封五千戸禆将三人皆封侯敖骞失期当死赎为庶人广军几没无赏江都王建有罪自杀秋匈奴昆邪王将四万余人来降置五属国以处之以方士齐人少翁为文成将军作甘泉宫汉孝武皇帝元狩三年春有星孛于东方夏大旱五月赦天下立胶东康王少子庆为六安王封故相国萧何曾孙庆为鄼侯秋匈奴入右北平定襄山东大水徙贪民于关西朔方七十余万口作昆明池汉孝武皇帝元狩四年冬造白金皮币罢半两钱行三铢钱以东郭咸阳孔仅为大农丞桑𢎞羊为侍中初筭缗钱以卜式为中郎春有星孛于东北夏有长星出于西北遣大将军衞青骠骑将军霍去病各将五万骑絶摹击匈奴青围单于不克去病封狼居胥山获首虏七万余级益封五千八百户前将军李广自杀衞青霍去病皆加大司马匈奴请和亲博士狄山与张汤异议遣乘障为匈奴所杀右内史汲黯免以义纵为右内史王温舒为中尉杨仆为主爵都尉文成将军少翁伏诛汉孝武皇帝元狩五年春三月甲午丞相李蔡有罪自杀罢三铢钱行五铢钱初作盐铁董仲舒请限民田不从以汲黯为淮阳太守徙天下姦猾吏民于边夏四月乙夘以太子少傅武疆侯庄青翟为丞相赦天下祠夀宫神君以司马安为廷尉甲子汉孝武皇帝元狩六年冬十月雨水无氷杨可告缗右内史义纵坐废格诛骠骑将军霍去病杀郎中令李敢夏四月乙巳立子闳为齐王旦为燕王胥为广陵王六月遣博士褚大徐偃等六人分行郡国秋九月大司马骠骑将军霍去病薨以其弟光为奉车都尉大农令颜异坐腹诽诛汉孝武皇帝元鼎元年夏五月赦天下大酺五日济东王彭离有罪废处上庸国除汉孝武皇帝元鼎二年冬十一月御史大夫张汤有罪自杀十二月壬辰丞相庄青翟下狱自杀春作栢梁台二月辛亥以太子太傅髙陵侯赵周为丞相三月大雨雪夏大水秋九月遣博士中等循行江南振救饥民以孔仅为大农令桑𢎞羊为大农丞置水衡都尉官行赤侧钱罢白金遣中郎将张骞使乌孙通西域汉孝武皇帝元鼎三年冬徙函谷关于新安以故关为𢎞农县十二月令民告缗者以其半与之令株送徒入财补郎正月戊子阳陵园火夏四月雨雹关东郡国十余饥人相食常山宪王舜薨太子勃嗣立有罪国除为常山郡以宪王子平为眞定王子商为泗水王徙代王义为清河王匈奴伊稚斜单于死子乌维立为单于以关都尉尹齐为中尉汉孝武皇帝元鼎四年冬十月帝幸雍祠五畤始廵郡国东度河幸汾隂十一月甲子立后土祠于汾隂睢上至荥阳而还封周后姬嘉为周子南君春以方士栾大为五利将军夏四月乙巳封为乐通侯六月得宝鼎后土祠旁秋得马于渥洼水中中尉尹齐免徙廷尉王温舒代之以故少府赵禹为廷尉中大夫倪寛为左内史遣安国少季谕南粤卫尉路博徳将兵屯桂阳以方士公孙卿为郎罢赤侧钱専令上林三官铸钱汉孝武皇帝元鼎五年冬十月帝幸雍祠五畤遂西踰陇登空同北出萧关猎新秦中以勒边兵而还十一月辛巳朔旦冬至郊见太乙于甘泉泰畤三月南粤相吕嘉杀汉使者及其王兴王太后樛氏立兴兄子建徳为王夏四月赦天下丁丑晦日有食之秋遣伏波将军路博徳楼船将军杨仆等击南越赐卜式爵关内侯九月列侯坐献黄金酎祭宗庙不如法夺爵者百六人辛巳丞相赵周下狱死以御史大夫石庆为丞相封牧丘侯五利将军栾大坐诬罔诛西羌反围抱䍐匈奴入五原杀太守汉孝武皇帝元鼎六年冬十月朝㑹不置酒遣将军李息郎中令徐自为征西羌平之令三百石以上吏以差出马路博徳杨仆灭南越获其王建徳相吕嘉以其地为南海苍梧郁林合浦交趾九眞日南珠崖儋耳九郡春帝幸缑氏城视仙人迹西南夷反遣中郎将郭昌衞广击灭之以为武都牂柯越嶲沈黎文山郡秋东越王余善反遣韩説王温舒杨仆击之遣浮沮将军公孙贺出九原匈河将军赵破奴出令居皆二千余里不见虏而还乃分武威酒泉地置张掖敦煌郡以齐相卜式为御史大夫作六辅渠汉孝武皇帝元封元年冬十月帝北廵登单于台临北河勒兵十八万匈奴詟不敢出乃入塞罢兵还甘泉遣赵破奴击西域虏楼兰车师王东越杀其王余善降迁其民江淮闲虚其地贬御史大夫卜式为太子太傅以右内史倪寛代之以大农丞桑𢎞羊为治粟都尉领大农置均输平凖以咸宣为左内史阎奉为水衡都尉春正月帝幸缑氏祭中岳遂东廵海上夏四月帝还登封泰山降禅肃然山改元赦天下复东北至碣石九原而还令吏民入粟补官赎罪罢告缗益歳漕六百万石赐桑𢎞羊爵左庶长秋有星孛于东井又孛于三台齐王闳薨无子国除汉孝武皇帝元封二年冬十月帝行幸雍祠五畤春正月幸缑氏遂至东莱夏四月还祠泰山至瓠子塞决河作宣防宫帝至自瓠子初立越祠鸡卜作甘泉通天台长安作蜚廉桂观朝鲜王卫右渠反攻杀辽东都尉渉何六月赦天下秋作明堂于汶上遣楼船将军杨仆左将军荀彘击朝鲜又遣郭昌卫广平西南夷未服者降滇王以为益州郡以御史中丞杜周为廷尉汉孝武皇帝元封三年冬十二月雷雨雹大如马头春作角觝戯夏朝鲜杀其王右渠降以其地为乐浪临屯𤣥莵眞番郡荀彘坐争功诛杨仆免为庶人夏旱令天下祠灵星武都氐反分徙酒泉郡甲戌汉孝武皇帝元封四年冬十月帝幸雍祠五畤春三月还祠后土赦汾隂三县帝至自汾隂夏大旱关东流民二百万口匈奴冦邉遣郭昌赵破奴屯朔方汉孝武皇帝元封五年冬帝南廵至南郡望祠虞舜于九嶷亲射蛟江中获之遂北至瑯邪春三月至泰山增封祠太乙五帝于明堂配以髙祖因朝诸侯受计于明堂赦天下夏还甘泉郊泰畤大司马太将军长平烈侯衞青薨初置刺史部十三州诏州郡察吏民有茂材异等可为将相使絶国者汉孝武皇帝元封六年春作首山宫三月帝幸河东祠后土益州昆明反遣㧞胡将军郭昌击之秋大旱蝗以宗室女为公主妻乌孙匈奴乌维单于死子乌师庐立汉孝武皇帝太初元年冬十月帝幸泰山十一月甲子朔冬至祠太乙五帝于明堂乙酉栢梁台灾十二月甲午朔禅髙里祠后土东临渤海望祠蓬莱春正月还受计于甘泉二月作建章宫夏五月正厯以正月为歳首定官名筑受降城秋八月幸安定遣贰师将军李广利击大宛关东蝗大起飞西至炖煌诅匈奴大宛汉孝武皇帝太初二年春正月戊申丞相牧邱恬侯石庆薨闰月丁丑以太仆公孙贺为丞相封葛绎侯三月幸河东祠后土夏四月赦汾隂安邑殊死以下五月籍吏民马补车骑马秋蝗李广利攻大宛郁都城不克还屯敦煌遣浚稽将军赵破奴将二万骑击匈奴皆没于虏汉孝武皇帝太初三年春正月帝东廵海上夏四月还修封泰山匈奴乌师庐单于死季父句黎胡立遣光禄勲徐自为筑五原塞外列城彊弩都尉路博徳筑居延泽秋匈奴入定襄云中张掖酒泉睢阳侯张昌有罪国除髙祖功臣至是见侯四人大发兵复遣李广利围大宛宛杀其王母寡以谢获善马数十匹汉孝武皇帝太初四年春李广利军还封海西侯八千戸执楼兰王诣阙既而遣归国秋作明光宫匈奴句黎胡单于死弟且鞮侯立尽归汉使之不降者冬始税武关出入者汉孝武皇帝天汉元年春正月帝幸甘泉郊泰畤二月幸河东祠后土遣中郎将苏武使匈奴匈奴欲降之不可乃徙之海上夏大旱五月赦天下秋大搜发谪戍屯五原守军正丞胡建擅斩监察御史释之汉孝武皇帝天汉二年春帝幸东海还幸回中夏五月遣贰师将军李广利击匈奴右贤王于天山还为匈奴所围死者十六七又遣因杅将军公孙敖出西河无所得骑都尉李陵出居延北与单于战斩首万余级陵兵败降匈奴太史令司马迁下蚕室着书百三十篇秋大搜齐楚燕赵盗羣起遣直指使者暴胜之逐捕以军兴法诛二千石以下遣开陵侯成挽发楼兰兵击车师匈奴救之引还汉孝武皇帝天汉三年春二月以执金吾杜周为御史大夫初𣙜酒酤三月帝幸泰山修封祀明堂因受计还祠常山夏四月大旱赦天下秋匈奴入鴈门甲申汉孝武皇帝天汉四年春正月朝诸侯王于甘泉宫遣贰师将军李广利出朔方因杅将军公孙敖出鴈门游撃将军韩説出五原皆战不利引还夏四月立皇子髆为昌邑王秋九月令死罪入赎汉孝武皇帝太始元年春正月徙郡国豪杰于茂陵云阳夏六月赦天下匈奴且鞮侯单于死子孤鹿始立汉孝武皇帝太始二年春三月更黄金为麟趾褭蹏秋旱作白渠汉孝武皇帝太始三年春正月帝幸甘泉飨外国客三月帝幸东海琅邪浮海而还子弗陵生命其所生门曰尧母门以直指使者江充为水衡都尉汉孝武皇帝太始四年春三月幸泰山壬午祀髙祖于明堂癸未祀孝景皇帝于明堂甲申修封夏四月幸不其五月还幸建章宫赦天下冬十月甲寅晦日有食之十二月帝幸雍祠五畤汉孝武皇帝征和元年春正月帝至自北地三月赵敬肃王彭祖薨遣使者立其子昌为赵王夏大旱冬十一月大搜十一日乃解巫蛊起汉孝武皇帝征和二年春正月丞相公孙贺坐巫蛊族诛涿郡铁官铁飞三月以涿郡太守刘屈氂为左丞相封澎侯夏四月大风发屋折木閠月诸邑公主阳石公主平阳侯曹宗故长平侯卫伉故因杅将军公孙敖皆坐巫蛊诛帝幸甘泉秋七月使者江充掘蛊太子宫皇太子据斩充发兵与丞相刘屈氂战败出奔皇后衞氏自杀初置城门屯兵八月辛亥据自杀于湖癸亥地震九月立赵敬肃王少子偃为平干王匈奴入上谷五原汉孝武皇帝征和三年春正月帝幸雍至安定北地而还匈奴入五原酒泉三月遣贰师将军李广利等撃匈奴夏五月赦天下遣开陵侯成娩发楼兰六国兵围车师获其王六月丞相刘屈氂坐巫蛊诛李广利深入至郅居水军败降匈奴秋蝗以髙寝郎田千秋为大鸿胪族灭江充家作思子宫大事记卷十二大事记钦定四库全书大事记通释巻一宋吕祖谦撰易大𫝊古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之德以类万物之情作结绳而为网罟以佃以渔盖取诸离包牺氏没神农氏作斵木为耜揉木为耒耒耨之利以教天下盖取诸益日中为市致天下之民聚天下之货交易而退各得其所盖取诸噬嗑神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸干坤刳木为舟剡木为楫舟楫之利以济不通致逺以利天下盖取诸涣服牛乘马引重致逺以利天下盖取诸随重门击柝以待暴客盖取诸豫断木为杵掘地为臼臼杵之利万民以济盖取诸小过弦木为弧剡木为矢弧矢之利以威天下盖取诸睽上古穴居而野处后世圣人易之以宫室上栋下宇以待风雨盖取诸大壮古之葬者厚衣之以薪葬之中野不封不树丧期无数后世圣人易之以棺椁盖取诸大过上古结绳而治后世圣人易之以书契百官以治万民以察盖取诸夬易之兴也其于中古乎作易者其有忧患乎是故履德之基也谦德之柄也复德之本也恒德之固也损徳之脩也益德之裕也困德之辨也井德之地也巽德之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐履以和行谦以制礼复以自知恒以一德损以逺害益以兴利困以寡怨井以辨义巽以行权易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也书序昔在帝尧聪明文思光宅天下将逊于位让于虞舜作尧典虞舜侧微尧闻之聪明将使嗣位歴试诸难作舜典帝釐下土方设居方别生分类作汨作九共九篇槀饫臯陶矢厥谟禹成厥功帝舜申之作大禹臯陶谟益稷禹别九州随山濬川任土作贡作禹贡启与有扈战于甘之野作甘誓太康失邦昆弟五人须于洛汭作五子之歌羲和湎淫废时乱日𦙍往征之作𦙍征自契至于成汤八迁汤始居亳从先王居作帝告釐沃汤征诸侯葛伯不祀汤始征之作汤征伊尹去亳适夏既丑有夏复归于亳入自北门乃遇汝鸠汝方作汝鸠汝方伊尹相汤伐桀升自陑遂与桀战于鸣条之野作汤誓汤既胜夏欲迁其社不可作夏社疑至臣扈夏师败绩汤遂从之遂伐三朡俘厥宝玉谊伯仲伯作典宝汤归自夏至于大垧仲虺作诰汤既黜夏命复归于亳作汤诰咎单作明居成汤既没太甲元年伊尹作伊训肆命徂后太甲既立不明伊尹放诸桐三年复归于亳思庸伊尹作太甲三篇伊尹作咸有一德沃丁既葬伊尹于亳咎单遂训伊尹事作沃丁伊陟相太戊亳有祥桑谷共生于朝伊陟賛于巫咸作咸乂四篇太戊賛于伊陟作伊陟原命仲丁选于嚣作仲丁河亶甲居相作河亶甲祖乙圮于耿作祖乙盘庚五迁将治亳殷民咨胥怨作盘庚三篇髙宗梦得说使百工营求诸野得诸傅巖作说命三篇髙宗祭成汤有飞雉升鼎耳而雊祖已训诸王作髙宗肜日髙宗之训殷始咎周周人乘黎祖伊恐奔告于受作西伯戡黎殷既错天命微子作诰父师少师惟十有一年武王伐殷一月戊午师渡孟津作泰誓三篇武王戎车三百两虎贲三百人与受战于牧野作牧誓武王伐殷往伐归兽识其政事作武成武王胜殷杀受立武庚以箕子归作洪范武王既胜殷邦诸侯班宗彛作分器西旅献獒太保作旅獒巢伯来朝芮伯作旅巢命武王有疾周公作金縢武王崩三监及淮夷叛周公相成王将黜殷作大诰成王既黜殷命杀武庚命微子启代殷后作微子之命唐叔得禾异亩同颖献诸天子王命唐叔归周公于东作归禾周公既得命禾旅天子之命作嘉禾成王既伐管叔蔡叔以殷余民封康叔作康诰酒诰梓材成王在丰欲宅洛邑使召公先相宅作召诰召公既相宅周公往营成周使来告卜作洛诰成周既成迁殷顽民周公以王命诰作多士周公作无逸召公为保周公为师相成王为左右召公不说周公作君奭蔡叔既没王命蔡仲践诸侯位作蔡仲之命成王东伐淮夷遂践奄作成王政成王既践奄将迁其君于蒲姑周公告召公作将蒲姑成王归自奄在宗周诰庶邦作多方周公作立政成王既黜殷命灭淮夷还归在丰作周官成王既伐东夷肃慎来贺王俾荣伯作贿肃慎之命周公在丰将没欲葬成周公薨成王葬于毕告周公作亳姑周公既没命君陈分正东郊成周作君陈成王将崩命召公毕公率诸侯相康王作顾命康王既尸天子遂诰诸侯作康王之诰康王命作册毕分居里成周郊作毕命穆王命君牙为周大司徒作君牙穆王命伯冏为太仆正作冏命吕命穆王训夏赎刑作吕刑平王钖晋文侯秬鬯圭瓉作文侯之命鲁侯伯禽宅曲阜徐夷并兴东郊不开作费誓秦穆公伐郑晋襄公帅师败诸崤还归作秦誓诗序关雎后妃之德也葛覃后妃之本也巻耳后妃之志也樛木后妃逮下也螽斯后妃子孙衆多也桃夭后妃之所致也兎罝后妃之化也芣苢后妃之美也汉广德广所及也汝坟道化行也麟之趾关雎之应也鹊巢夫人之德也采蘩夫人不失职也草虫大夫妻能以礼自防也采苹大夫妻能循法度也甘棠美召伯也行露召伯听讼也羔羊鹊巢之功致也殷其雷劝以义也摽有梅男女及时也小星惠及下也江有汜美媵也野有死麕恶无礼也何彼秾矣美王姬也驺虞鹊巢之应也柏舟言仁而不遇也緑衣衞庄姜伤已也燕燕衞庄姜送归妾也日月衞庄姜伤已也终风衞庄姜伤已也击鼓怨州吁也凯风美孝子也雄雉刺衞宣公也匏有苦叶刺衞宣公也谷风刺夫妇失道也式微黎侯寓于衞其臣劝以归也旄丘责衞伯也简兮刺不用贤也泉水衞女思归也北门刺仕不得志也北风刺虐也静女刺时也新台刺衞宣公也二子乘舟思伋寿也柏舟共姜自誓也墙有茨衞人刺其上也君子偕老刺衞夫人也桑中刺奔也鹑之奔奔刺衞宣姜也定之方中美衞文公也蝃蝀止奔也相䑕刺无礼也干旄美好善也载驰许穆夫人作也淇奥美武公之德也考槃刺庄公也硕人闵庄姜也氓刺时也竹竿衞女思归也芄兰刺惠公也河广宋襄公母归于衞思而不止故作是诗也伯兮刺时也有狐刺时也木𤓰美齐桓公也黍离闵宗周也君子于役刺平王也君子阳阳闵周也扬之水刺平王也中谷有蓷闵周也兎爰闵周也葛藟王族刺平王也采葛惧谗也大车刺周大夫也丘中有麻思贤也缁衣美武公也将仲子刺庄公也叔于田刺庄公也大叔于田刺庄公也清人刺文公也羔裘刺朝也遵大路思君子也女曰鸡鸣刺不説德也有女同车刺忽也山有扶苏刺忽也萚兮刺忽也狡童刺忽也褰裳思见正也丰刺乱也东门之墠刺乱也风雨思君子也子衿刺学校废也扬之水闵无臣也出其东门闵乱也野有蔓草思遇时也溱洧刺乱也鸡鸣思贤妃也还刺荒也着刺时也东方之日刺衰也东方未明刺无节也南山刺襄公也甫田大夫刺襄公也卢令刺荒也敝笱刺文姜也载驱齐人刺襄公也猗嗟刺鲁庄公也葛屦刺褊也汾沮洳刺俭也园有桃刺时也陟岵孝子行役思念父母也十亩之间刺时也伐檀刺贪也硕䑕刺重敛也蟋蟀刺晋僖公也山有枢刺晋昭公也扬之水刺晋昭公也椒聊刺晋昭公也绸缪刺晋乱也杕杜刺时也羔裘刺时也鸨羽刺时也无衣美晋武公也有杕之杜刺晋武公也葛生刺晋献公也采苓刺晋献公也车邻美秦仲也驷驖美襄公也小戎美襄公也蒹葭刺襄公也终南戒襄公也黄鸟哀三良也晨风刺康公也无衣刺用兵也渭阳康公念母也权舆刺康公也宛丘刺幽公也东门之枌疾乱也衡门诱僖公也东门之池刺时也东门之杨刺时也墓门刺陈佗也防有鹊巢忧谗贼也月出刺好色也株林刺灵公也泽陂刺时也羔裘大夫以道去其君也素冠刺不能三年也隰有苌楚疾恣也匪风思周道也蜉蝣刺奢也候人刺近小人也鸤鸠刺不壹也下泉思治也七月陈王业也鸱鸮周公救乱也东山周公东征也破斧美周公也伐柯美周公也九罭美周公也狼跋美周公也鹿鸣燕羣臣嘉宾也四牡劳使臣之来也皇皇者华君遣使臣也常棣燕兄弟也伐木燕朋友故旧也天保下报上也采薇遣戍役也出车劳还率也杕杜劳还役也鱼丽美万物盛多能备礼也南陔孝子相戒以养也白华孝子之洁白也华黍时和嵗丰宜黍稷也由庚万物得由其道也南有嘉鱼乐与贤也崇丘万物得极其髙大也南山有台乐得贤也由仪万物之生各得其宜也蓼萧泽及四海也湛露天子燕诸侯也彤弓天子钖有功诸侯也菁菁者莪乐育材也六月宣王北伐也鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杕杜废则师衆缺矣鱼丽废则法度缺矣南陔废则孝友缺矣白华废则廉耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基坠矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国微矣采芑宣王南征也车攻宣王复古也吉日美宣王田也鸿鴈美宣王也庭燎美宣王也因以箴之沔水规宣王也鹤鸣诲宣王也祈父刺宣王也白驹大夫刺宣王也黄鸟刺宣王也我行其野刺宣王也斯干宣王考室也无羊宣王考牧也节南山家父刺幽王也正月大夫刺幽王也十月之交大夫刺幽王也雨无正大夫刺幽王也小旻大夫刺幽王也小宛大夫刺幽王也小弁刺幽王也巧言刺幽王也何人斯苏公刺暴公也巷伯刺幽王也谷风刺幽王也蓼莪刺幽王也大东刺乱也四月大夫刺幽王也北山大夫刺幽王也无将大车大夫悔将小人也小明大夫悔仕于乱世也鼓钟刺幽王也楚茨刺幽王也信南山刺幽王也甫田刺幽王也大田刺幽王也瞻彼洛矣刺幽王也裳裳者华刺幽王也桑扈刺幽王也鸳鸯刺幽王也頍弁诸公刺幽王也车舝大夫刺幽王也青蝇大夫刺幽王也宾之初筵衞武公刺时也鱼藻刺幽王也采菽刺幽王也角弓父兄刺幽王也菀栁刺幽王也都人士周人刺衣服无常也采緑刺怨旷也黍苖刺幽王也隰桑刺幽王也白华周人刺幽后也緜蛮微臣刺乱也匏叶大夫刺幽王也渐渐之石下国刺幽王也苕之华大夫闵时也何草不黄下国刺幽王也文王文王受命作周也大明文王有明德故天复命武王也緜文王之兴本由太王也棫朴文王能官人也旱麓受祖也思齐文王所以圣也皇矣美周也灵台民始附也下武继文也文王有声继伐也生民尊祖也行苇忠厚也既醉太平也凫鹥守成也假乐嘉成王也公刘召康公戒成王也洞酌召康公戒成王也巻阿召康公戒成王也民劳召穆公刺厉王也板凡伯刺厉王也荡召穆公伤周室大壊也抑衞武公刺厉王亦以自警也桑柔芮伯刺厉王也云汉仍叔美宣王也崧髙尹吉甫美宣王也烝民尹吉甫美宣王也韩奕尹吉甫美宣王也江汉尹吉甫美宣王也常武召穆公美宣王也瞻卬凡伯刺幽王大壊也召旻凡伯刺幽王大壊也清庙祀文王也维天之命太平告文王也维清奏象舞也烈文成王即政诸侯助祭也天作祀先王先公也昊天有成命郊祀天地也我将祀文王于明堂也时迈巡守告祭柴望也执竞祀武王也思文后稷配天也臣工诸侯助祭遣于庙也噫嘻春夏祈谷于上帝也振鹭二王之后来助祭也丰年秋冬报也有瞽始作乐而合乎祖也潜季冬荐鱼春献鲔也雝禘大祖也载见诸侯始见乎武王庙也有客微子来见祖庙也武奏大武也闵予小子嗣王朝于庙也访落嗣王谋于庙也敬之羣臣进戒嗣王也小毖嗣王求助也载芟春借田而祈社稷也良耜秋报社稷也丝衣绎宾尸也酌告成大武也桓讲武类禡也赉大封于庙也般巡守而祀四岳河海也駉颂僖公也有駜颂僖公君臣之有道也泮水颂僖公能脩泮宫也閟宫颂僖公能复周公之宇也那祀成汤也烈祖祀中宗也𤣥鸟祀髙宗也长发大禘也殷武祀髙宗也大事记通释巻一大事记钦定四库全书大事记通释巻二宋吕祖谦撰嵗目上章涒滩一阏逢困敦上章涒滩二阏逢困敦上章涒滩三阏逢困敦上章涒滩四阏逢困敦上章涒滩五阏逢困敦上章涒滩六阏逢困敦上章涒滩七阏逢困敦上章涒滩八阏逢困敦上章涒滩九阏逢困敦上章涒滩十阏逢困敦上章涒滩十一阏逢困敦上章涒滩十二阏逢困敦上章涒滩十三阏逢困敦上章涒滩十四阏逢困敦上章涒滩十五阏逢困敦上章涒滩十六阏逢困敦上章涒滩十七阏逢困敦上章涒滩十八阏逢困敦上章涒滩十九阏逢困敦上章涒滩二十阏逢困敦上章涒滩二十一阏逢困敦上章涒滩二十二阏逢困敦上章涒滩二十三阏逢困敦上章涒滩二十四阏逢困敦屠维协洽凡一千四百四十年论语子畏于匡曰文王既没文不在兹乎天之将丧斯文也后死者不得与于斯文也天之未丧斯文也匡人其如予何子曰甚矣吾衰也久矣吾不复梦见周公齐景公待孔子曰若季氏则吾不能以季孟之间待之曰吾老矣不能用也孔子行齐人归女乐季桓子受之三日不朝孔子行楚狂接舆歌而过孔子曰凤兮凤兮何德之衰往者不可谏来者犹可追已而已而今之从政者殆而孔子下欲与之言趋而避之不得与之言长沮桀溺耦而耕孔子过之使子路问津焉长沮曰夫执舆者爲谁子路曰为孔丘曰是鲁孔丘与曰是也曰是知津矣问于桀溺桀溺曰子为谁曰为仲由曰是鲁孔丘之徒与对曰然曰滔滔者天下皆是也而谁以易之且而与其从辟人之士也岂若从辟世之士哉耰而不辍子路行以吿夫子怃然曰鸟兽不可与同羣吾非斯人之徒与而谁与天下有道丘不与易也子路从而后遇丈人以杖荷莜子路问曰子见夫子乎丈人曰四体不勤五谷不分孰为夫子植其杖而芸子路拱而立止子路宿杀鸡为黍而食之见其二子焉明日子路行以告子曰隐者也使子路反见之至则行矣子路曰不仕无义长幼之节不可废也君臣之义如之何其废之欲洁其身而乱大伦君子之仕也行其义也道之不行已知之矣子曰吾自衞反鲁然后乐正雅颂各得其所子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出盖五世希不失矣陪臣执国命三世希不失矣天下有道则政不在大夫天下有道则庶人不议孔子曰禄之去公室五世矣政逮于大夫四世矣故夫三桓之子孙微矣陈成子弑简公孔子沐浴而朝告于哀公曰陈恒弑其君请讨之公曰告夫三子孔子曰以吾从大夫之后不敢不告也君曰告夫三子者之三子告不可孔子曰以吾从大夫之后不敢不告也颜渊问爲邦子曰行夏之时乗殷之辂服周之冕乐则韶舞放郑声逺佞人郑声淫佞人殆子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也孟子公都子曰外人皆称夫子好辩敢问何也孟子曰予岂好辩哉予不得已也天下之生久矣一治一乱当尧之时水逆行汜滥于中国蛇龙居之民无所定下者爲巢上者为营窟书曰洚水警余洚水者洪水也使禹治之禹掘地而注之海驱蛇龙而放之菹水由地中行江淮河汉是也险阻既逺鸟兽之害人者消然后人得平土而居之尧舜既没圣人之道衰暴君代作壊宫室以为污池民无所安息弃田以为园囿使民不得衣食邪说暴行又作园囿污池沛泽多而禽兽至及纣之身天下又大乱周公相武王诛纣伐奄三年讨其君驱飞廉于海隅而戮之灭国者五十驱虎豹犀象而逺之天下大悦书曰丕显哉文王谟丕承哉武王烈佑启我后人咸以正无缺世衰道微邪説暴行有作臣弑其君者有之子弑其父者有之孔子惧作春秋春秋天子之事也是故孔子曰知我者其惟春秋乎罪我者其惟春秋乎圣王不作诸侯放恣处士横议杨朱墨翟之言盈天下天下之言不归杨则归墨杨氏为我是无君也墨氏兼爱是无父也无父无君是禽兽也公明仪曰庖有肥肉廐有肥马民有饥色野有饿莩此率兽而食人也杨墨之道不息孔子之道不着是邪说诬民充塞仁义也仁义充塞则率兽食人人将相食吾为此惧闲先圣之道距杨墨放淫辞邪说者不得作作于其心害于其事作于其事害于其政圣人复起不易吾言矣昔者禹抑洪水而天下平周公兼夷狄驱勐兽而百姓宁孔子成春秋而乱臣贼子惧诗云戎狄是膺荆舒是惩则莫我敢承无父无君是周公所膺也我亦欲正人心息邪说距诐行放淫辞以承三圣者岂好辩哉予不得已也能言距杨墨者圣人之徒也孟子见梁惠王王曰叟不逺千里而来亦将有以利吾国乎孟子对曰王何必曰利亦有仁义而已矣王曰何以利吾国大夫曰何以利吾家士庶人曰何以利吾身上下交征利而国危矣万乗之国弑其君者必千乗之家千乗之国弑其君者必百乗之家万取千焉千取百焉不为不多矣茍为后义而先利不夺不餍未有仁而遗其亲者也未有义而后其君者也王亦曰仁义而已矣何必曰利齐宣王问曰齐桓晋文之事可得闻乎孟子对曰仲尼之徒无道桓文之事者是以后世无𫝊焉臣未之闻也无以则王乎曰德何如则可以王矣曰保民而王莫之能御也曰若寡人者可以保民乎哉曰可曰何由知吾可也曰臣闻之胡龁曰王坐于堂上有牵牛而过堂下者王见之曰牛何之对曰将以衅钟王曰舍之吾不忍其觳觫若无罪而就死地对曰然则废衅钟与曰何可废也以羊易之不识有诸曰有之曰是心足以王矣百姓皆以王爲爱也臣固知王之不忍也王曰然诚有百姓者齐国虽褊小吾何爱一牛即不忍其觳觫若无罪而就死地故以羊易之也曰王无异于百姓之以王为爱也以小易大彼恶知之王若隐其无罪而就死地则牛羊何择焉王笑曰是诚何心哉我非爱其财而易之以羊也宜乎百姓之谓我爱也曰无伤也是乃仁术也见牛未见羊也君子之于禽兽也见其生不忍见其死闻其声不忍食其肉是以君子逺庖厨也王说曰诗云他人有心予忖度之夫子之谓也夫我乃行之反而求之不得吾心夫子言之于我心有戚戚焉此心之所以合于王者何也曰有复于王者曰吾力足以举百钧而不足以举一羽明足以察秋毫之末而不见舆薪则王许之乎曰否今恩足以及禽兽而功不至于百姓者独何与然则一羽之不举为不用力焉舆薪之不见为不用明焉百姓之不见保为不用恩焉故王之不王不为也非不能也曰不为者与不能者之形何以异曰挟太山以超北海语人曰我不能是诚不能也为长者折枝语人曰我不能是不为也非不能也故王之不王非挟太山以超北海之类也王之不王是折枝之类也老吾老以及人之老幼吾幼以及人之幼天下可运于掌诗云刑于寡妻至于兄弟以御于家邦言举斯心加诸彼而已故推恩足以保四海不推恩无以保妻子古之人所以大过人者无他焉善推其所为而已矣今恩足以及禽兽而功不至于百姓者独何与权然后知轻重度然后知长短物皆然心为甚王请度之抑王兴甲兵危士臣搆怨于诸侯然后快于心与王曰否吾何快于是将以求吾所大欲也曰王之所大欲可得闻与王笑而不言曰为肥甘不足于口与轻煖不足于体与抑为采色不足视于目与声音不足听于耳与便嬖不足使令于前与王之诸臣皆足以供之而王岂为是哉曰否吾不为是也曰然则王之所大欲可知已欲辟土地朝秦楚莅中国而抚四夷也以若所为求若所欲犹縁木而求鱼也王曰若是其甚与曰殆有甚焉縁木求鱼虽不得鱼无后灾以若所为求若所欲尽心力而为之后必有灾曰可得闻与曰邹人与楚人战则王以为孰胜曰楚人胜曰然则小固不可以敌大寡固不可以敌衆弱固不可以敌强海内之地方千里者九齐集有其一以一服八何以异于邹敌楚哉盖亦反其本矣今王发政施仁使天下仕者皆欲立于王之朝耕者皆欲耕于王之野商贾皆欲藏于王之市行旅皆欲出于王之涂天下之欲疾其君者皆欲赴愬于王其若是孰能御之王曰吾惽不能进于是矣愿夫子辅吾志明以教我我虽不敏请尝试之曰无恒产而有恒心者惟士为能若民则无恒产因无恒心茍无恒心放辟邪侈无不为已及陷于罪然后从而刑之是罔民也焉有仁人在位罔民而可为也是故明君制民之产必使仰足以事父母俯足以畜妻子乐嵗终身饱凶年免于死亡然后驱而之善故民之从之也轻今也制民之产仰不足以事父母俯不足以畜妻子乐嵗终身苦凶年不免于死亡此惟救死而恐不赡奚暇治礼义哉王欲行之则盍反其本矣五亩之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时八口之家可以无饥矣谨庠序之教申之以孝悌之义颁白者不负戴于道路矣老者衣帛食肉黎民不饥不寒然而不王者未之有也滕文公为世子将之楚过宋而见孟子孟子道性善言必称尧舜世子自楚反复见孟子孟子曰世子疑吾言乎夫道一而已矣成覸谓齐景公曰彼丈夫也我丈夫也吾何畏彼哉颜渊曰舜何人也予何人也有为者亦若是公明仪曰文王我师也周公岂欺我哉今滕絶长补短将五十里也犹可以为善国书曰若药不瞑眩厥疾不瘳孟子曰由尧舜至于汤五百有余嵗若禹臯陶则见而知之若汤则闻而知之由汤至于文王五百有余嵗若伊尹莱朱则见而知之若文王则闻而知之由文王至于孔子五百有余嵗若太公望散宜生则见而知之若孔子则闻而知之由孔子而来至于今百有余嵗去圣人之世若此其未逺也近圣人之居若此其甚也然而无有乎尔则亦无有乎尔刘向战国策序周室自文武始兴崇道德隆礼义设辟雍泮宫庠序之教陈礼乐絃歌移风之化叙人伦正夫妇天下莫不晓然论孝悌之义惇笃之行故仁义之道满乎天下卒致之刑错四十余年逺方慕义莫不宾服雅颂歌咏以思其德下及康昭之后虽有衰德其纲纪尚明及春秋时已四五百载矣然其余业遗烈流而未灭五伯之起尊事周室五伯之后时君虽无德人臣辅其君若郑之子产晋之叔向齐之晏婴挟君辅政以并立于中国犹以义相支持歌诗以相感聘觐以相交期㑹以相一盟誓以相救天子之命犹有所行㑹享之国犹有所耻小国得有所依百姓得有所息故孔子曰能以礼让为国乎何有周之流化岂不大哉及春秋之后衆贤辅国者既没而礼义衰矣孔子虽论诗书定礼乐王道粲然分明以匹夫无势化之者七十二人而已皆天下之俊也时君莫尚之是以王道遂用不兴故曰非威不立非势不行仲尼既没之后田氏取齐六卿分晋道德大废上下失序至秦孝公捐礼让而贵战争弃仁义而用诈谲茍以取强而已矣夫簒盗之人列为侯王诈谲之国兴立为强是以转相放效后生师之遂相吞灭并大兼小暴师经嵗流血满野父子不相亲兄弟不相安夫妇离散莫保其命愍然道德絶矣晚世益甚万乗之国七千乗之国五敌侔争权尽为战国贪饕无耻竞进无厌国异政教各自制断上无天子下无方伯力功争强胜者为右兵革不休诈伪并起当此之时虽有道德不得施设有谋之强负阻而恃固连与交质重约结誓以守其国故孟子孙卿儒术之士弃捐于世而游説权谋之徒见贵于俗是以苏秦张仪公孙衍陈轸代厉之属生从横短长之说左右倾侧苏秦为从张仪为横横则秦帝从则楚王所在国重所去国轻然当此之时秦国最雄诸侯方弱苏秦从结之时六国为一以傧背秦秦人恐惧不敢窥兵于关中天下不交兵者二十有九年然秦国势便形利权谋之士咸先驰之苏秦初欲横秦弗用故东合从及苏秦死后张仪连横诸侯听之西向事秦是故因四塞之固据崤函之阻跨陇蜀之饶听衆人之筴乘六世之烈以蚕食六国兼诸侯并有天下仗于谋诈之弊终无信笃之诚无道德之教仁义之化以缀天下之心任刑罚以为治信小术以为道遂燔烧诗书坑杀儒士上小尧舜下邈三王二世愈甚惠不下施情不上达君臣相疑骨肉相疎化道浅薄纲纪壊败民不见义而悬于不宁抚天下十四嵗天下大溃诈伪之弊也其比王德岂不逺哉孔子曰道之以政齐之以刑民免而无耻道之以德齐之以礼有耻且格夫使天下有所耻故化可致也茍以诈伪偷活取容自上为之何以率下秦之败也不亦宜乎太史公自序春秋之后陪臣秉政强国相王以至于秦卒并诸夏灭封地擅其号作六国年表维骥騄耳乃章造父赵夙事献衰续厥绪佐文尊王卒为晋辅襄子困辱乃禽智伯主父生缚饿死探爵王迁辟淫良将是斥嘉鞅讨周乱作赵世家毕万爵魏卜人知之及绛戮干戎翟和之文侯慕义子夏师之惠王自矜齐秦攻之既疑信陵诸侯罢之卒亡大梁王假厮之嘉武佐晋文申覇道作魏世家韩厥隂德赵武攸兴绍絶立废晋人宗之昭侯显列申子庸之疑非不信秦人袭之嘉厥辅晋匡周天子之赋作韩世家完子避难适齐为援隂施五世齐人歌之成子得政田和为侯王建动心乃迁于共嘉威宣能拨浊世而独宗周作田敬仲完世家鞅去卫适秦能明其术彊覇孝公后世遵其法作商君列𫝊天下患衡秦无餍而苏子能存诸侯约从以抑贪强作苏秦列𫝊六国既从亲而张仪能明其说复散解诸侯作张仪列𫝊秦所以东攘雄诸侯樗里甘茂之策作樗里甘茂列𫝊苞河山围大梁使诸侯敛手而事秦者魏冉之功作穰侯列𫝊南拔鄢郢北摧长平遂围邯郸武安为率破荆灭赵王翦之计作白起王翦列𫝊能忍訽于魏齐而信威于强秦推贤让位二子有之作范雎蔡泽列𫝊结于楚亲使诸侯之士斐然争入事秦作吕不韦列𫝊能明其画因时推秦遂得意于海内斯为谋首作李斯列𫝊桀纣失其道而汤武作周失其道而春秋作秦失其政而陈涉发迹诸侯作难风起云蒸卒亡秦族天下之端自涉发难作陈渉世家秦失其道豪杰并扰项梁业之子羽接之杀庆救赵诸侯立之诛婴背懐天下非之作项羽本纪太史公读秦楚之际曰初作难发于陈涉虐戾灭秦自项氏揆乱诛暴平定海内卒践帝阼成于汉家五年之间号令三嬗自生民以来未始有受命如斯之亟也昔虞夏之兴积善累功数十年德洽百姓摄行政事考之于天然后在位汤武之王乃由契后稷修仁行义十余世不期而㑹孟津八百诸侯犹以为未可其后乃放弑秦起襄公章于文缪献孝之后稍以蚕食六国百有余载至始皇乃能并冠带之伦以德若彼用力如此盖一统若斯之难也秦既称帝患兵革不休以有诸侯也于是无尺土之封堕壊名城销锋镝鉏豪杰维万世之安然王迹之兴起于闾巷合从讨伐轶于三代乡秦之禁适足以资贤者为驱除难耳故愤发其所为天下雄安在无土不王此乃𫝊之所谓大圣乎岂非天哉岂非天哉非大圣孰能当此受命而帝者乎大事记通释巻二大事记钦定四库全书大事记通释巻三宋吕祖谦撰程氏遗书汉大纲正唐万目举太史公自序子羽暴虐汉行功德愤发蜀汉还定三秦诛籍业帝天下惟宁改制易俗作髙祖本纪诸侯畔项王唯齐连子羽城阳汉得以间遂入彭城作田儋列𫝊楚人围我荥阳相守三年萧何填抚山西推计踵兵给粮食不絶使百姓爱汉不乐为楚作萧相国世家与信定魏破赵拔齐遂弱楚人续何相国不变不革黎庶攸宁嘉参不伐功矜能作曹相国世家运筹帷幄之中制胜于无形子房计谋其事无智名无勇功图难于易为大于细作留侯世家填赵塞常山以广河内弱楚权明汉王之信于天下作张耳陈余列𫝊收西河上党之兵从至彭城越之侵掠梁地以苦项羽作魏豹彭越列传以淮南叛楚归汉汉用得大司马殷卒破子羽于垓下作黥布列𫝊楚人迫我京索而信拔魏赵定燕齐使汉三分天下有其二以灭项籍作淮隂侯列𫝊楚汉相距巩洛而韩信为填颍川卢绾絶籍粮饷作韩信卢绾列𫝊汉既初定文理未明苍为主计整齐度量序律歴作张丞相列𫝊结言通使约懐诸侯诸侯咸亲归汉为藩辅作郦生陆贾列𫝊徙彊族都关中和约匈奴明朝廷礼次宗庙仪法作刘敬叔孙通列𫝊汉既谲谋禽信于陈越荆剽轻乃封弟交为楚王爰都彭城以彊淮泗为汉宗藩戊溺于邪礼复绍之嘉游辅祖作楚元王世家维祖师旅刘贾是与为布所袭丧其荆呉营陵激吕乃王琅邪憷午信齐往而不归遂西入关遭立孝文获复王燕天下未集贾泽以族为汉藩辅作荆燕世家天下已平亲属既寡悼惠先壮实镇东土哀王擅兴发怒诸吕驷钧暴戾京师弗许厉之内淫祸成主父嘉肥股肱作齐悼惠王世家维仲之省厥濞王吴遭汉初定以填抚江淮之间作吴王濞列𫝊黥布叛逆子长国之以填江淮之南安剽楚庶民作淮南衡山列𫝊惠之早霣诸吕不台崇强禄产诸侯谋之杀隐幽友大臣洞疑遂及宗祸作吕太后本纪汉既初兴继嗣不明迎王践阼天下归心蠲除肉刑开通关梁广恩溥施厥称太宗作孝文本纪诸侯骄恣吴首为乱京师行诛七国伏辜天下翕然大安殷富作孝景本纪六竒既用诸侯宾从于汉吕氏之事平为本谋终安宗庙定社稷作陈丞相世家诸吕为从谋弱京师而勃反经合于权呉楚之兵亚夫驻于昌邑以戹齐赵而出委以梁作绛侯世家敢犯颜色以达主义不顾其身为国家树长画作袁盎晁错列𫝊七国叛逆藩屏京师唯梁为扞偩爱矜功几获于祸嘉其能距呉楚作梁孝王世家呉楚为乱宗属唯婴贤而喜士士乡之率师向山东荥阳作魏其武安列𫝊五宗既王亲属洽和诸侯大小为藩爰得其宜僣拟之事稍衰贬矣作五宗世家汉兴以来至于大初百年诸侯废立分削谱纪不明有司靡踵强弱之原云以世作汉兴以来诸侯年表维髙祖元功辅臣股肱剖符而爵泽流苗裔忘其昭穆或杀身陨国作髙祖功臣侯者年表惠景之间维申功臣宗属爵邑作惠景间侯者年表敦孝慈孝讷于言敏于行务在鞠躬君子长者作万石张叔列𫝊自孔子卒京师莫崇庠序唯建元元狩之间文辞粲如也作儒林列𫝊维币之行以通农商其极则玩巧并兼兹殖争于机利去本趋末作平准书以观事变民倍本多巧奸轨弄法善人不能化唯一切严削为能齐之作酷吏列𫝊自三代以来匈奴常为中国患害欲知强弱之时设备征讨作匈奴列𫝊直曲塞广河南破祁连通西国靡北胡作衞将军骠骑列𫝊汉既通使大夏而西极逺蛮引领内向欲观中国作大宛列𫝊汉既平中国而佗能集杨越以保南藩纳贡职作南越列𫝊呉之叛逆瓯人斩濞葆守封禺为臣作东越列𫝊燕丹散乱辽间满收其亡民厥聚海东以集真藩葆塞为外臣作朝鲜列𫝊唐䝉使畧通夜郎而卭笮之君请为内臣受吏作西南夷列𫝊北讨彊胡南诛劲越征伐夷蛮武功爰列作建元以来侯者年表诸侯既彊七国为从子弟衆多无爵封邑推恩行义其势销弱德归京师作王子侯者年表五峯胡氏假陆贾对愿陛下退叔孙通聘鲁二子使张良四皓及如臣者共论所以承三代之宜定一代大典以幸天下以诏子孙以𫝊万世上曰善然吾老矣不能用也明年丙午夏四月甲辰帝崩于长乐宫寥寥千余嵗未有能明汉家承三代之宜者也又可论承汉家之宜乎大宋癸酉嵗有士叹曰呜唿天乎使陆生有是对而汉祖用其言则必六宫有制适庶有辨教养子弟有法后夫人嫔妇各得其所矣又安有戚夫人为人彘张美人以恨死赵王如意以酖死赵王友以饿死梁王恢以杀死燕王建絶嗣山朝武彊不疑几于乱姓之事哉又安有审食其入于死诛不赦之罪而吕氏至于族灭后世世有外戚之祸哉则必制国有法荆王贾楚王交代王喜齐王肥不封数十县而伏羲神农黄帝尧舜夏禹汤文及臯陶伊傅周吕之裔得血食矣则必体貌大臣韩信彭越之夷三族可悔萧相国不系狱黥布陈豨卢绾韩王信不背叛矣则必不袭秦故尊君抑臣而朝廷之上制礼以道谦尊而光干刚不亢臣道上行致天地于交泰而大臣可以託天下委六尺之孤矣则必封建诸侯藩垣屏翰根深蒂固难于崩陷可以正中国四夷之分不至畏匈奴与之和亲而首足倒置矣则必复井田之制不后世三十税一近于貊道富者田连阡陌僣儗公侯而贫民寃苦失职矣则必用灵制五刑使好生之德洽于黎民不下赦以启后世惠姦宄贼良民之原矣则必侍御仆从罔匪正人有疾病不枕宦者卧临弃天下公卿大臣受顾命妇寺不得与而大正其终矣则必兼用仲尼立适与贤之法嗣天子继离之明行干之健不受制于母后遂日饮为淫乐不听政矣呜唿天道往而必返三代之盛其有终不复者乎董仲舒贤良策制曰朕获承至尊休德𫝊之亡穷施之罔极任大而守重是以夙夜不皇康宁永惟万事之统犹惧有缺故广延四方之豪隽郡国诸侯公选贤良修絜博习之士欲闻大道之要至论之极今子大夫襃然为举首朕甚嘉之子大夫其精心致思朕垂听而问焉盖闻五帝三王之道改制作乐而天下洽和百王同之当虞氏之乐莫盛于韶于周莫盛于勺圣王已没钟鼓管絃之声未衰而大道微阙陵夷至乎桀纣之行王道大壊矣夫五百年之间守文之君当涂之士欲则先王之法以戴翼其世者甚衆然犹不能反日以仆灭至后王而后止岂其所持操或悖谬而失其统与固天降命不可复反必推之于大衰而后息与乌虖凡所为屑屑夙兴夜寐务法上古者又将无补与三代受命其符安在灾异之变何縁而起性命之情或夭或寿或仁或鄙习闻其号未烛厥理伊欲风流而令行刑轻而姦改百姓和乐政事宣昭何修何饰而膏露降百谷登徳润四海泽臻木三光全寒暑平受天之祜享鬼神之灵徳泽洋溢施乎方外延及羣生子大夫明先圣之业习俗化之变终始之序讲闻髙谊之日久矣其明以谕朕科别其条勿猥勿并取之于术慎其所出迺其不正不直不忠不极枉于执事书之不泄兴于朕躬毋悼后害子大夫其尽心靡有所隐朕将亲览焉仲舒对曰陛下发德音下明诏求天命与情性皆非愚臣之所能及也臣谨案春秋之中视前世已行之事以观天人相与之际甚可畏也国家将有失道之败而天乃先出灾害以谴告之不知自省又出怪异以警惧之尚不知变而伤败迺至以此见天心之仁爱人君而欲止其乱也自非大亡道之世者天尽欲扶持而全安之事在强勉而已矣强勉学问则闻见博而知益明强勉行道则德日起而大有功此皆可使还至而立有效者也诗曰夙夜匪懈书云茂哉茂哉皆强勉之谓也道者所繇适于治之路也仁义礼乐皆其具也故圣王已没而子孙长久安宁数百嵗此皆礼乐教化之功也王者未作乐之时迺用先王之乐宜于世者而以深入教化于民教化之情不得雅颂之乐不成故王者功成作乐乐其徳也乐者所以变民风化民俗也其变民也易其化人也着故声发于和而本于情浃于肌肤藏于骨髓故王道虽微缺而管絃之声未衰也夫虞氏之不为政久矣然而乐颂遗风犹有存者是以孔子在齐而闻韶也夫人君莫不欲安存而恶危亡然而政乱国危者甚衆所任者非其人而所繇者非其道是以政日以仆灭也夫周道衰于幽厉非道亡也幽厉不繇也至于宣王思昔先王之徳兴滞补弊明文武之功业周道粲然复兴诗人美之而作上天祐之为生贤佐后世称诵至今不絶此夙夜不懈行善之所致也孔子曰人能𢎞道非道𢎞人也故治乱废兴在于已非天降命不可得反其所操持悖谬失其统也臣闻天之所大奉使之王者必有非人力所能致而自至者此受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌此盖受命之符也周公曰复哉复哉孔子曰徳不孤必有邻皆积善累德之效也及至后世淫佚衰微不能统理羣生诸侯背畔残贼良民以争壤土废徳教而任刑罚刑罚不中则生邪气邪气积于下怨恶畜于上上下不和则隂阳谬盭而妖孽生矣此灾异所縁而起也臣闻命者天之令也性者生之质也情者人之欲也或夭或夀或仁或鄙陶冶而成之不能粹美有治乱之所生故不齐也孔子曰君子之德风小人之徳草草上之风必偃故尧舜行徳则民仁寿桀纣行暴则民鄙夭夫上之化下下之从上犹泥之在钧唯甄者之所为犹金之在镕唯冶者之所铸绥之斯倈动之斯和此之谓也臣谨案春秋之文求王道之端得之于正正次王王次春春者天之所为也正者王之所为也其意曰上承天之所为而下以正其所为正王道之端云尔然则王者欲有所为宜求其端于天天道之大者在隂阳阳为徳隂为刑刑主杀而德主生是故阳常居大夏而以生育养长为事隂常居大冬而积于空虚不用之处以此见天之任德不任刑也天使阳出布施于上而主嵗功使隂入伏于下而时出佐阳阳不得隂之助亦不能独成嵗终阳以成嵗为名此天意也王者承天意以从事故任徳教而不任刑刑者不可任以治世犹隂之不可任以成嵗也为政而任刑不顺于天故先王莫之肯为也今废先王徳教之官而独任执法之吏治民毋乃任刑之意与孔子曰不教而诛谓之虐虐政用于下而欲徳教之被四海故难成也臣谨案春秋谓一元之意一者万物之所从始也元者辞之所谓大也谓一为元者视大始而欲正本也春秋深探其本而反自贵者始故为人君者正心以正朝廷正朝廷以正百官正百官以正万民正万民以正四方四方正而逺近莫敢不一于正而亡有邪气奸其间者是以隂阳调而风雨时羣生和而万民殖五谷熟而草木茂天地之间被润泽而大丰美四海之内闻盛徳而皆倈臣诸福之物可致之祥莫不毕至而王道终矣孔子曰凤鸟不至河不出图吾已矣夫自悲可致此物而身卑贱不得致也今陛下贵为天子富有四海居得致之位操可致之势又有能致之资行髙而恩厚知明而意美爱民而好士可谓谊主矣然而天地未应而美祥莫致者何也凡以教化不立而万民不正也夫万民之从利也如水之走下不以教化隄防之不能止也是故教化立而姦邪皆止者其隄防完也教化废而姦邪并出刑罚不能胜者其隄防壊也古之王者明于此是故南面而治天下莫不以教化为大务立太学以教于国设庠序以化于邑渐民以仁摩民以义节民以礼故其刑罚甚轻而禁不犯者教化行而习俗美也圣王之继乱世也扫除其迹而悉去之复修教化而崇起之教化已明习俗已成子孙循之行五六百嵗尚未败也至周之末世大为亡道以失天下秦继其后独不能改又益甚之重禁文学不得挟书弃捐礼义而恶闻之其心欲尽灭先圣之道而颛为自恣茍简之治故立为天子十四嵗而国破亡矣自古以来未尝有以乱济乱大败天下之民如秦者也其遗毒余烈至今未灭使习俗薄恶人民嚚顽抵冒殊扞熟烂如此之甚者也孔子曰腐朽之木不可雕也粪土之墙不可圬也今汉继秦之后如朽木粪墙矣虽欲善治之亡可奈何法出而姦生令下而诈起如以汤止沸抱薪救火愈甚亡益也窃譬之琴瑟不调甚者必解而更张之乃可鼓也为政而不行甚者必变而更化之乃可理也当更张而不更张虽有良工不能善调也当更化而不更化虽有大贤不能善治也故汉得天下以来常欲善治而至今不可善治者失之于当更化而不更化也古人有言曰临渊羡鱼不如退而结网今临政而愿治七十余嵗矣不如退而更化更化则可善治善治则灾害日去福禄日来诗云宜民宜人受禄于天为政而宜于民者固当受禄于天夫仁义礼知信五常之道王者所当修饰也五者修饰故受天之祜而享鬼神之灵德施于方外延及羣生也天子览其对而异焉乃复策之仲舒对曰秦师申商之法行韩非之说憎帝王之道以贪狼为俗非有文德以教训天下也诛名而不察实为善者不必免而犯恶者未必刑也是以百官皆饰空言虚词而不顾实外有事君之礼内有背上之心造伪饰诈趋利无耻又好用憯酷之吏赋敛无度竭民财力百姓散亡不得从耕织之业羣盗并起是以刑者甚衆死者相望而姦不息俗化使然也故孔子曰导之以政齐之以刑民免而无耻此之谓也今陛下并有天下海内莫不率服广览兼听极羣下之知尽天下之美至德昭然施于方外夜郎康居殊方万里说德归谊此太平之致也然而功不加于百姓者殆王心未加焉曽子曰尊其所闻则髙明矣行其所知则光大矣髙明光大不在乎他在乎加之意而已愿陛下因用所闻设诚于内而致行之则三王何异哉于是天子复策之仲舒复对曰人受命于天固超然异于羣生入有父子兄弟之亲出有君臣上下之谊㑹聚相遇则有耆老长幼之施粲然有文以相接驩然有恩以相爱此人之所以贵也生五谷以食之桑麻以衣之六畜以养之服牛乗马圏豹槛虎是其得天之灵贵于物也故孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故孔子曰不知命无以为君子此之谓也臣闻衆少成多积小致鉅故圣人莫不以晻致明以微致显是以尧发于诸侯舜兴乎深山非一日而显也盖有渐以致之矣言出于已不可塞也行发于身不可掩也言行治之大者君子之所以动天地也故尽小者大慎微者着诗云惟此文王小心翼翼故尧兢兢日行其道而舜业业日致其孝善积而名显德章而身尊此其寖明寖昌之道也积善在身犹长日加益而人不知也积恶在身犹火销膏而人不见也非明乎情性察乎流俗者孰能知之此唐虞之所以得令名而桀纣之可为悼惧者也夫善恶之相从如影响之应形声也故桀纣暴慢䜛贼并进贤知隐伏恶日显国日乱晏然自以如日在天终陵夷而大壊夫暴逆不仁者非一日而亡也亦以渐至故桀纣虽无道然犹享国十余年此其寖微寖灭之道也先王之道必有偏而不起之处故政有眊而不行举其偏者以补其弊而已矣三王之道所祖不同非其相反将以救溢扶衰所遭之变然也孔子曰殷因于夏礼所损益可知也周因于殷礼所损益可知也其或继周者虽百世可知也此言百王之用以此三者矣今汉继大乱之后若宜少损周之文致用夏之忠者春秋大一统者天地之常经古今之通谊也今师异道人异论百家殊方指意不同是以上亡以持一统法制数变下不知所守臣愚以为诸不在六艺之科孔子之术者皆絶其道勿使并进邪辟之説灭息然后统纪可一而法度可明民知所从矣大事记通释巻三谨案巻一第七页前八行淇奥刋本奥讹粤据诗小序改后四行闵宗周也刋本宗周讹周宗据诗小序改八页前二行褰裳刋本褰讹蹇据诗小序改前八行载驱刋本驱讹驰据诗小序改后七行驷驖刋本驖讹铁据诗小序改九页后五行南陔刋本陔讹侅据诗小序改十一页后三行车舝刋本舝讹牵据诗小序改十二页前二行棫朴刋本棫讹掝朴讹扑并据诗小序改巻二第二页前三行晋烈公止刋本烈讹列据史记年表改后三行魏惠王十四年刋本王字下讹衍前字据史记年表删后四行齐威王二十二年刋本齐讹周据史记年表改大事记钦定四库全书大事记解题卷一宋吕祖谦撰周敬王三十九年庚申解题曰大事记者列其事之目而已无所褒贬抑扬也熟复乎通释之所载则其统纪可考矣觧题盖为始学者设所载皆軄分之所当知非事杂博求新竒岀于人之所不知也至于畜德致用浅深大小则存乎其人焉次辑之际有所感发或并录之此特一时意之所及览者不可以是为限断也史记十二诸侯年表首年标嵗名其后唯以六甲纪之简而易见今从之凡所记大事无待笺注者更不觧题此巻本末巳见左传者亦不重出春秋解题曰伊川程氏春秋𫝊序曰天之生民必有出类之才起而君长之治之而争夺息导之而生养遂教之而伦理明然后人道立天道成地道平二帝而上圣贤世出随时有作顺乎风气之宜不先天以开人各因时而立政暨乎三王迭兴三重既备子丑寅之建正忠质文之更尚人道备矣天运周矣圣王既不复作有天下者虽欲倣古之迹亦私意妄为而已事之谬秦至以建亥为正道之悖汉专以智力持世岂复知先王之道也夫子当周之末以圣人不复作也顺天应时之治不复有也于是作春秋为百王不易之大法所谓考诸三王而不谬建诸天地而不悖质诸鬼神而无疑百世以俟圣人而不惑者也先儒之传曰游夏不能賛一辞辞不待賛也言不能与于斯耳斯道也惟颜子尝闻之矣行夏之时乗殷之辂服周之冕乐则韶舞此其凖的也后世以史视春秋谓褒善贬恶而已至于经世之大法则不知也春秋大义数十其义虽大炳如日星乃易见也惟其㣲辞隠意时措从宜者为难知耳或抑或纵或与或夺或进或退或㣲或显而得乎义理之安文质之中寛勐之宜是非之公乃制事之权衡揆道之模范也夫观百物然后识化工之神聚衆材然后知作室之用于一事一义而欲窥圣人之用心非上智不能也故学春秋者必优游涵泳黙识心通然后能造其㣲也后王知春秋之义则虽德非禹汤尚可以法三代之治矣宋向魋出奔解题曰向氏自是㣲矣向者桓之别也故或谓之桓氏陈恒弑简公解题曰臣弑其君天下皆得诛之况邻有贼尤义所当讨也当是时天下之乱极矣因是足以正之孔子已告老去位沐浴而朝葢奉大义以卜天意若哀公能从其请孔子必有所处天下大计可立而遂孔子垂老有此一事可为鲁之君臣皆莫之从也庸非天乎程氏与其门人之论如此横渠张氏曰天子讨而不伐诸侯伐而不讨故虽汤之举不谓之讨而谓之伐陈恒弑君孔子请讨之此必因周制邻有弑逆诸侯当不请而讨有星孛解题曰不书其方史阙文周敬王四十年高无㔻出奔解题曰国高天子之贰守也田常作乱故无㔻出奔元王五年犂邱之役无㔻复见于传盖田氏寻复之也史记年表是年书齐自是称田氏谓诸侯不复知有齐也赵鞅伐卫解题曰按左传司马氏稽古录敬王二十七年晋赵鞅纳卫太子蒯聩于戚此师其为蒯聩而举与子服回端木赐解题曰回景伯也赐子贡也史记鲁世家曰田常初相欲亲诸侯杜预曰仲尼之徒皆忠于鲁国卫太子蒯聩自戚归卫解题曰史记年表在前一年今从左氏荧惑守心解题曰心宋之分也史记失其月今附年末余倣此周敬王四十一年卫公子还成奔宋解题曰公子还成瞒成也卫旧臣也夏四月孔子卒解题曰鲁史左传皆书己丑杜预曰四月十八日乙丑无己丑己丑五月十二日日月必有误孔子生于鲁襄公二十二年至是年七十三卫孔悝奔宋解题曰悝立庄公者也白公杀公子申公子结执楚子解题曰申子西也结子期也楚子惠王章也吴楚僭称王用春秋例书其本爵陈侵楚解题曰楚白公之乱陈人恃其聚而侵楚方城解题曰方城山在汝州叶县西十八里卫太叔遗奔晋解题曰太叔卫旧族也周敬王四十二年卫太子疾杀浑良夫解题曰良夫立庄公者也越子伐吴吴子御之笠泽吴师败绩解题曰史记正义云吴地记云笠泽松江之别名按国语越王勾践即位三年兴师伐吴战于五湖不胜栖于㑹稽用范蠡计令大夫种行成于吴曰请士女女于士大夫女女于大夫随之以国家之重器吴人不许大夫种来而复往曰请委管籥属国家以身随之君王制之吴人许诺王曰蠡为我守于国对曰四封之内百姓之事蠡不如种也四封之外敌国之制立断之事种不如蠡也王曰诺令大夫种守于国与范蠡入宦于吴三年而吴人遣之勾践之地南至于句无北至于御儿东至于鄞西至于姑蔑广运百里乃致其父母昆弟而誓之曰寡人闻古之贤君四方之民归之若水之归下也今寡人不能将帅二三子夫妇以蕃令壮者无取老妇老者无取壮妻女子十七不嫁其父母有罪丈夫二十不娶其父母有罪将免者以告公医守之生丈夫二壶酒一犬生女子二壶酒一豚生三人公与之母生二人公与之饩当室者死三年释其政支子死三月释其政必哭泣葬埋之如子令孤子寡妇贫病者纳官其子其逹士洁其居廪其食而摩厉之于义四方之士来者庙礼之勾践载稻与脂于舟以行国之孺子之游者无不餔也无不歠也必问其名非其身之所种则不食非其夫人之所织则不衣十年不收于国民俱有三年之食吴王夫差还自黄池息民不戒越大夫种曰吾谓吴王将遂渉吾地今罢师而不戒以忘我我不可以怠今吴民既罢而大荒荐饥市无赤米而囷簏空虚其民必移就蒲蠃于东海之濵王若今起师以㑹夺之利无使失悛夫吴之边鄙逺者罢而未至吴王将耻不战必不须至之㑹也而以中国之师与我战我遂践其地其至者亦将不能之㑹也已吾用御儿临之吴王若愠而又战幸遂可出若不战而结成王安厚取名而去之王曰善乃大戒师伐吴吴王起师军于江北越王军于江南越王乃中分其师以为左右军以其私卒君子六千人为中军明日将舟战于江及昏乃令左军衘枚泝江五里以湏亦令右军衘枚踰江五里以须夜中乃命左军右军渉江鸣鼓中水以须吴师闻之大骇曰越人分为二师将以夹攻我师乃不待旦亦中分其师将以御越越王乃令其中军衘枚潜渉不鼔不譟以袭攻之吴师大北越之左军右军乃遂渉而从之又大败于没晋赵鞅围卫齐国观陈瓘救卫解题曰国观书之子也瓘田常之兄也田氏虽专国犹挟旧族以镇服内外也观其谓晋致师者之辞真田常之兄哉楚灭陈解题曰朝子西之子武城尹也陈舜之后姓妫氏自胡公至愍公凡二十三世虞阏父为周陶正以服事武王武王頼其利器用也与其神明之后也以元女大姬配其子胡公而封诸陈以备三恪按前汉地理志陈郑之国与韩同星分大姬妇人尊贵好祭祀用史巫故其俗巫鬼史记年表在前一年今从左氏公孙般师解题曰般师襄公之孙也戎州解题曰戎之在中国而属卫者也贾逵曰戎州戎人之邑鲁哀公㑹齐平公盟于䝉解题曰是㑹也齐侯稽首鲁守旧礼不稽首齐一变至于鲁此其验也周敬王四十三年右师皇瑗解题曰右师宋卿之长也皇者戴之别也楚公孙宁败巴师于鄾解题曰宁子西之子令尹也鄾楚邑也巴人围鄾故命宁伐之初诛白公沈诸梁兼二事国宁乃使子西之子宁为令尹子期之子寛为司马而老于叶叶公之贤春秋以来数人而已然观其与孔子语以攘羊证父为直父子之至恩大义既不明矣至于僣王无上则举楚之臣自子文以降皆莫觉莫悟也先立乎其大者此春秋贤大夫之所同病与齐陈恒杀鲍氏晏氏及公族之彊者割齐安平以东至琅琊为封邑解题曰按史记世家田常言于齐平公曰德施人之所欲君其行之刑罸人之所恶臣请行之行之五年齐国之政皆归田常田常于是尽诛鲍晏及公族之彊者而割齐自安平以东至琅琊自为封邑封邑大于平公所食公族世臣国之干也栾郄胥原不㣲则三家不能分晋国高鲍晏不灭则田氏不能簒齐秦悼公薨子厉共公立解题曰秦记书悼公享国十五年生刺龚公刺龚即厉共语转而然耳周敬王四十四年越人侵楚解题曰以误吴也楚公子庆公孙寛解题曰庆序司马之上盖贵者也楚沈诸梁伐东夷三夷男女及楚师盟解题曰报越之侵也三夷越之属也言男女无君长也子高帅师是时犹未老也冬王崩解题曰史记年表在前一年今从左氏皇甫谧曰敬王四十四年崩与左传合以踰年改元例一迁元王之元于次年吴伐楚解题曰为越所骄也楚世家是年书吴王夫差彊陵齐晋来伐楚周元王元年解题曰世本作贞王介齐鲁郑㑹于廪丘谋伐晋解题曰按左传春齐人来征㑹夏㑹于廪丘为郑故谋伐晋郑人辞诸侯杜预曰晋公室卑吴公子庆忌解题曰庆忌以勇闻于诸侯世之言庆忌者多异当以左氏所载为正越围吴解题曰按国语越王伐吴吴人出而挑战一日五反王欲就之范蠡曰古之善用兵者赢缩以为常四时以为纪无过天极究其所止天道皇皇日月以为常明者以为法㣲者则是行阳至而隂隂至而阳日困而壊月盈而匡古之善用兵者因天地之常与之俱行后则用隂先则用阳后无隂蔽先无阳察用人无艺往从其所刚柔以御阳节不尽不死其野彼来从我固守勿与若将与之必因天地之灾又观其民之饥饱劳逸以叅之尽其阳节盈吾隂节而夺之利宜为人客刚彊而力疾阳节不尽轻而不可取冝为人主安徐而重固隂节不尽柔而不可迫凡陈之道设右以为牝益左以为牡蚤晏无失必顺天道周旋无究今其来也刚彊而力疾王姑待之王曰诺弗与战居军三年吴师自溃越语下篇所载范蠡之词多与管子势篇相出入辞气竒峻不类春秋时语意者战国之初为管仲范蠡之学者润色之然围之三年以待其衰必蠡之谋也晋定公薨子出公错立赵鞅降三年之䘮为期解题曰错世家作凿礼为君斩衰三年赵简子始降之晋赵简子卒解题曰史记年表在贞定王十一年今从左氏晋赵无恤灭代解题曰代北狄之别也其国在今蔚州史记年表贞定王十二年书灭代后赵简子死十九年按赵世家襄子姊前为代王夫人简子既葬未除服襄子北登夏屋请代王食令宰人以枓击杀代王遂兴兵平代地其姊闻之泣而唿天摩笄自杀代人怜之所死地名之为摩笄之山是时襄子犹未除服当从刘氏外纪苏氏古史载于此襄子闻新稚狗之胜而能戒念伯鲁之废而传国于子可谓有君子之资矣至于夏屋之役行如虎狼独何欤盖生于兼并无亲之国而承简子贪暴之规摹遂以为临大利决大计非用仁义之所也悠悠千载同䧟一见岂不哀哉蜀人聘秦解题曰蜀见于牧誓地与秦接秦记书蜀人来赂赂即聘也聘必有币也秦用夷不能尽行聘礼故其国史凡聘皆谓之赂晋荀瑶解题曰瑶智伯也周元王二年越人聘鲁解题曰杜预曰越既胜吴欲覇中国始遣使适鲁周元王三年越人纳邾隠公解题曰隠公邾子益也桓公益之太子也隠公以敬王三十三年为吴所囚使诸大夫奉太子革以为政三十五年隠公奔齐至是自齐奔越曰吴为无道执父立子越人归之桓公奔越越灭吴解题曰吴姬姓自太伯至夫差二十五世前汉地理志吴地斗分野也㑹稽九江丹阳豫章庐江广陵六安临淮郡尽吴分也吴越之君皆好勇故其民好用剑轻死易发越㑹诸侯徐州解题曰徐州即舒州也史记正义曰音舒其字从人越王勾践已平吴乃以兵北渡淮与齐晋诸侯㑹于徐州赐越子胙解题曰胙祭肉也齐桓葵丘之礼也杜预曰尊之比二王后越以江北地与楚鲁宋解题曰越王勾践已㑹渡淮而南以淮上地与楚是时越已灭吴而不能正江淮北楚东广地至泗上又与鲁泗东方百里归吴所侵宋地于宋越兵横行于江淮东诸侯毕贺号称覇王范蠡游五湖解题曰按史记国语范蠡与勾践深谋二十余年竟灭吴北渡兵于淮以临齐晋反国蠡以为大名之下难以乆居且勾践可与同患难与处安反至五湖辞于勾践曰君王勉之臣不复入越国矣勾践曰不谷疑子之所谓者何也对曰臣闻之为人臣者君忧臣劳君辱臣死昔者君王辱于㑹稽臣所以不死者为此事也今事已济矣蠡请从㑹稽之罸勾践曰所不掩子之恶扬子之美者使其身无终没于越国子听吾言吾与子分国不听吾言身死妻子为戮范蠡对曰臣闻命矣君行制臣行意遂乗轻舟以浮于五湖莫知其所终极越杀文种解题曰种与蠡皆越谋臣也蠡既去种独留蠡还书招之种见书称病不朝人或䜛种且作乱遂见杀周元王四年晋荀瑶败齐犂丘解题曰智伯贤于人者五犂丘之役见其三焉亲禽颜庚射御足力也拒长武子之辞巧文辩慧也决战不卜彊毅果敢也告于天子卜之龟春秋之末犹如此周元王五年公子何解题曰何桓公之弟也鲁哀公以公子荆之母为夫人解题曰是时鲁既衰矣观左传所载宗人衅夏犹守礼如此越将妻公季孙肥使因太宰嚭纳赂乃止解题曰嚭亡吴者也勾践不以为首诛而又宠秩之其不终覇也冝哉肥季康子也义渠解题曰义渠西戎之别也应劭曰义渠北地也周元王六年彗星见解题曰史记书于秦纪盖秦见之而秦史所书也周元王七年越伐卫纳出公不克纳解题曰越欲举覇者之軄没于利而不克也出公遂卒于越颍濵苏氏古史曰左传出公复入之八年悼公立其事甚详而史记出公复入二十一年卒黚攻出公子而自立悼公五年卒事既失实不可复信但取其年以定悼公之年而已今从之宋景公薨六卿逐启及大尹而立得解题曰史记世家载景公六十四年卒宋公子特攻杀太子而自立是为昭公以左传攷之景公在位四十八年未及定嗣而没所谓公子特即得也得特声相近语转而譌也三事史记皆误今从左氏贞定王解题曰史记作定王介世本司马贞索隠苏氏古史并作贞王皇甫谧及皇极经世稽古录并作贞定王今姑从稽古录纪年并列衆説以待知者晋荀瑶城宅阳解题曰水经注竹书纪年晋出公六年荀瑶城宅阳济渎之旁有故宅阳城也魏冉攻魏芒卯入北宅乃此地属荥阳周贞定王元年鲁哀公及越后庸盟于平阳解题曰左传曰越子使后庸来聘且言邾田封于骀上二月盟于平阳三子皆从康子病之言及子赣曰若在此吾不及此夫杜预曰耻从蛮夷盟晋荀瑶帅师伐郑次于桐丘齐陈恒帅师救之晋师乃还解题曰桐丘杜预曰颍川许昌县东有章丘亭观左传所载田常军政之明师律之严拊循士卒之厚岂所谓盗亦有道与秋八月鲁哀公将以越伐鲁而去三桓甲戍出奔越鲁人立其子悼公宁解题曰勾践时号覇故哀公依之勾践卒史失其年意者在此后欤颍濵苏氏曰子贡言哀公不没于鲁而史记称哀公自越归卒于有山氏归于有山氏而不归国事未可信也自是迄于秦始皇之世月日多不可考间有可见者则书之周贞定王二年鲁悼公元年解题曰史记世家曰悼公之时三桓胜鲁如小侯畀于三桓之家年表三年书悼公改元今从稽古录书于是年周贞定王五年荀瑶耻赵无恤解题曰智赵之隙自此始周贞定王八年秦伐大荔取其王城解题曰大荔戎之别种也徐广曰今之临晋也按匈奴传岐梁山泾漆之北有义渠大荔乌氏朐衍之戎杞哀公薨解题曰哀公即阏路也周贞定王十一年晋出公奔齐道死荀瑶立昭公曽孙骄解题曰骄哀公也按世家哀公大父雍晋昭公少子也号为戴子戴子生忌忌善智伯早死故智伯乃立忌子骄为君当是时晋国政皆决智伯晋哀公不得有所制世家载出公十七年出奔年表贞定王十三年始书晋哀公改元盖出公今年出奔明年道死又明年哀公始即位改元也晋荀瑶灭夙繇解题曰夙繇狄国也智伯欲攻夙繇而无道铸大钟方车二轨以遗之夙繇之君斩岸堙谿以迎钟赤章蔓枝諌曰智伯贪而无信欲攻我而无道今师必随之君曰大国为懽而子逆之不祥赤章蔓枝曰为人臣不忠贞罪也忠贞不用逺身可也断毂而行至齐七月而夙繇亡外纪载于此年今从之周贞定王十二年晋荀瑶袭卫解题曰失其年国语序蓝台之宴云还自卫姑载于此未必果此年也战国䇿曰智伯欲伐卫遗卫君野马四百白璧一羣臣皆贺南文子有忧色曰此小国之礼而大国致之君其图之卫君以其言告边境智伯果起兵袭卫至境而反曰卫有贤人先知吾谋也已而又欲袭卫亡其太子使奔卫南文子曰太子颜甚有宠亡必有故使人迎之于境曰车过五乗慎勿纳智伯乃止南文子公孙弥牟也晋三卿宴于蓝台解题曰国语曰还自卫三卿宴于蓝台智襄子戯韩康子而侮段规智国闻之谏曰主不备难必至矣曰难将由我我不为难谁敢兴之自是五年乃有晋阳之难襄子者荀瑶既灭而其臣私谥之也康子者韩宣子之曾孙虎也段规者又韩子之相也周贞定王十三年晋哀公骄元年解题曰年表作忌秦武城解题曰史记正义曰括地志云武城在华州郑县东北十三里齐平公薨子积立是为宣公田成子卒子盘立解题曰田成子陈恒也春秋谓之陈史记谓之田盖自春秋后遂称田氏也盘相齐宣公宣公名年表作就匝盘世本作班周贞定王十六年晋荀瑶与魏驹韩虎围赵无恤于晋阳解题曰魏驹魏桓子也司马贞索隠曰世本襄子生桓子驹晋阳汉太原郡所治龙山在西北晋水所出北齐分晋阳置龙山县隋开皇十年改龙山曰晋阳而以古晋阳县为太原县自北汉刘氏以前郡治太原晋阳二县太平兴国四年王师下北汉徙州治阳曲县而空其故城按史记战国䇿通鑑外纪智伯益骄请地韩魏韩魏与之又求蔡臯狼之地于赵赵以围郑之辱不与智伯隂结韩魏将伐赵赵襄子召张孟谈而告之张孟谈曰董安于世治晋阳而尹铎循之主其定居晋阳襄子乃奔保晋阳三家之兵围晋阳决晋水而灌之围三年城不浸者三板襄子使张孟谈与韩魏合谋三月丙戌三国反攻智氏杀智伯于凿台之上共分其地段规谓韩康子曰分地必取成臯康子曰成臯石熘之地也寡人无所用之段规曰不然臣闻一里之厚而动千里之权者地利也千人之衆而破三军者不意也君用臣言则韩必取郑矣康子曰善果取成臯至韩之取郑也果从成臯始赵襄子行赏高共无力而受上赏功臣皆怒襄子曰方晋阳急羣臣皆懈唯共不敢失人臣礼是以先之张孟谈既固赵宗告襄子曰五覇之所以致天下者主势能制臣无令臣能制主故贵为列侯者不令在相位自将军以上不为近大夫今臣之名显而身尊权重而衆服臣愿捐功名去权势以离衆襄子憾然曰何哉吾闻辅主者名显功大者身尊任国者权重此先圣之所以集国家安社稷乎子何为然张孟谈对曰臣观成事闻往古臣主之权均能美未之有也君若弗图则臣力不足怆然有决色乃纳地释事而耕于负亲之丘智伯之臣豫让刺赵襄子不克见杀于是赵北有代南并智氏彊于韩魏齐田盘使其宗人尽为齐都邑大夫与三晋通使解题曰三晋魏赵韩也按史记三晋杀智伯分其地襄子使其兄弟宗人尽为齐都邑大夫与三晋通使且以有齐国晋赵氏使新稚狗伐狄解题曰按国语列子外纪赵襄子使新稚穆子伐狄胜之取左人中人遽人来告襄子方食而有忧色侍者曰狗之事大矣而主之色不怡何也襄子曰夫江河之大也不过三日飃风暴雨不终朝日中不湏㬰今赵氏之德行无所积一朝而两城下亡其及我哉君子曰赵氏其昌乎夫忧者所以为昌也喜者所以为亡也胜非其难者也持之者其难者也唯有道之主为能持胜外纪载于此年今从之周贞定王十七年晋智开奔秦解题曰开荀瑶之族也荀氏自晋以来或谓智氏按年表晋大夫智开率其邑人来奔周贞定王十八年秦左庶长城南郑解题曰史失其名庶长秦官见左传鲁襄公十一年按秦记秦庶长弗忌威累参父三人率贼贼出子是嵗乃周桓王二十二年鲁桓公十四年则秦有此官乆矣秦楚变于戎狄不用周礼故官名异于他国周贞定王二十一年晋智寛奔秦解题曰按年表晋大夫智伯寛率其邑人来奔智伯既灭六年而寛始率邑人奔秦或者守别邑而未下若燕将守聊城之类欤周贞定王二十二年楚灭蔡解题曰蔡叔度周文王之子武王封于蔡周公放蔡叔举其子胡为鲁卿士鲁国治于是周公言于成王复封胡于蔡自蔡仲至侯齐凡二十四世侯齐四年楚惠王灭蔡蔡侯齐亡蔡遂絶祀后陈灭三十一年太史公曰管蔡无足载者然周武王崩成王少天下既疑頼同母之弟成叔冉季之属十人为辅拂是以诸侯卒宗周故附之世家言周贞定王二十四年楚灭把觧题曰杞东楼公者夏后禹之后周武王克殷封之于把自东楼公至简公春凡十九世楚惠王灭之世家曰舜之后周武王封之陈至楚惠王灭之禹之后周武王封之把楚惠王灭之契之后为殷殷破周封其后于宋齐愍王灭之后稷之后为周秦昭王灭之臯陶之后或封英六楚穆王灭之伯夷之后至周武王复封于齐曰太公望陈氏灭之伯翳之后至周武王时封为秦项羽灭之垂益䕫龙其后不知所封右十一人者皆唐虞之际名有功德臣也其五人之后皆至帝王余乃为显诸侯颍濵苏氏曰把宋皆天子之事守也盖礼乐车服在焉故孔子曰夏礼吾能言之杞不足徴也殷礼吾能言之宋不足徴也文献不足故也宋虽不足徴然春秋之际晋楚大国有所不知未尝不问焉如杞遂至于用夷无足言者昔孔子学官名于郯子郯至㣲矣而其先王之遗文于诸侯为详孔子之于夏礼盖犹有考于杞欤而国无君子不能自列悲夫楚与秦平解题曰平者常不平也按秦年表厉共公十四年初楚人来赂是后不书相侵伐盖史失之周贞定王二十五年秦伐义渠解题曰按外纪秦伐义渠虏其王是时韩魏共灭伊洛隂戎其遗脱者皆走西踰汧陇自此中国无戎㓂唯余义渠种焉周贞定王二十八年考王封其弟揭于河南是为河南桓公解题曰河南即郏鄏周武王迁九鼎周公营以为都是为王城洛诰所谓我乃卜涧水东瀍水西惟洛食者也洛阳周公营下都以迁殷顽民是为成周洛诰所谓我又卜瀍水东亦惟洛食者也平王东迁定都于王城王子朝之乱其余党多在王城敬王畏之徙都成周至是考王以王城故地封其弟桓公焉稽古录谓桓公为东周桓公非也平王东迁之后所谓西周者丰镐也所谓东周者东都也威烈王之后所谓西周者河南也所谓东周者洛阳也河南桓公之时虽未有东西周之名推本而言之谓之西周桓公则可矣何以称河南为西周自洛阳下都而视王城则在西也何以称洛阳为东周自河南王城视下都则在东也君陈毕公尹殷民盖在下都之地命书皆谓之东郊则下都在王城之东明矣秦南郑反解题曰水经汉水东过南郑县南郦道元注耆旧传云南郑之号始于郑桓公桓公死于犬戎其民南奔故以南为称即汉中郡治也按本纪秦惠王始取楚汉中置汉中郡今躁公之时已书南郑反岂地之往来不常先尝属秦与今属兴元府周考王二年晋哀公薨子幽公桞立解题曰按晋世家哀公十八年卒年表贞定王十三年书晋哀公元年以年数之哀公之卒当在今年用踰年改元之例则幽公当以明年改元而年表乃书考王四年盖是时晋既衰㣲记载之不能详也年表书郑幽公改元盖亦然周考王四年绛曲沃解题曰杜预云新田绛即平阳绛邑县故绛乃平阳绛邑县西绛邑城曲沃河东闻喜县周考王六年日有食之解题曰失其月周考王九年楚子薨子中立解题曰楚子惠王也中简王也周考王十年楚灭莒解题曰楚世家简王元年北伐灭莒杜氏释例曰莒国嬴姓少昊之后也周武王封兹舆期于莒今城阳莒县是也世本自纪公以下为已姓不知谁赐之姓也十一世兹丕公始见春秋共公以下㣲弱不复见矣四世楚灭之鲁悼公薨解题曰史记年表书于十二年今从稽古录周考王十二年秦躁公薨弟怀公立解题曰秦记曰怀公从晋来享国周考王十五年西周恵公封其少子班于巩以奉王实东周惠公解题曰此东西周之始分也初考王封其弟于河南是为河南桓公桓公卒子威公立威公卒子惠公立河南惠公复自封其少子于巩以奉王号东周自河南桓公续周公之职而秉政二世益专所以别封少子使奉王者殆欲独擅河南之地而不复奉王欤前汉地理志曰巩东周所居非也东周者指威烈王所居之洛阳也巩班之采邑也世本曰东周惠公名班居洛阳是班秉政于洛阳而采邑则在巩安得遂指巩为东周乎当是时东西周虽未分治然河南惠公既号奉王者为东周亦必自号为西周矣周威烈王元年晋赵襄子卒以兄伯鲁之孙献子浣为后徙治中牟解题曰赵简子舍其长子伯鲁而立襄子襄子以伯鲁之不立也不肯立子必欲传位与伯鲁子代成君成君先死乃取代成君子浣立为太子颍濵苏氏曰今之中牟非赵地春秋传曰卫侯如晋过中牟盖赵自有中牟耳秦庶长鼌弑怀公国人立其孙觧题曰庶长鼌与大臣围怀公怀公自杀怀公太子曰昭子蚤死大臣乃立太子昭子之子是为灵公秦记作肃灵公云居泾阳郑共公薨解题曰按世家共公在位三十年薨当在此年而年表于威烈王三年始书幽公改元必有一误今两存之晋韩康子卒子武子启章立解题曰正义曰世本云武子名启章周威烈王二年晋赵桓子卒国人杀其子迎献子复位解题曰桓子自立一年卒国人曰桓子立非襄子意乃其杀其子而复迎立献子周威烈王四年秦作上下畤解题曰秦襄公既侯居西垂自以为主少皥之神作西畤祭白帝后十六年秦文公作鄜畤祭白帝后八十四年秦宣公作宻畤于渭南祭青帝后二百五十年秦灵公作上下畤于吴阳上畤祭黄帝下畤祭炎帝六国表曰太史公读秦记至犬戎败幽王周东徙洛邑秦襄公始封为诸侯作西畤用事上帝僣端见矣礼曰天子祭天地诸侯祭其域内名山大川今秦杂戎翟之俗先暴戾后仁义位在藩臣而胪于郊祀君子惧焉周威烈王六年盗杀晋幽公魏斯诛乱者解题曰幽公淫妇人夜窃出邑中盗杀幽公魏文侯以兵诛晋乱立幽公子止年表书魏诛晋幽公盖有脱字皇极经世作魏文侯杀晋幽公因年表之误也周威烈王七年晋魏氏城少梁解题曰按秦本纪灵公六年晋城少梁秦击之年表灵公七年书与魏战少梁盖出师在六年而战在七年也晋韩武子都平阳解题曰按水经注竹书纪年晋烈公元年韩武子都平阳晋赵献子城泫氏解题曰水经注竹书纪年晋烈公元年赵献子城泫氏今泽州高平县周威烈王八年越灭郯解题曰郯少皡氏之后也嬴姓国在东海郡今海州方春秋时大皡之后犹有任宿须句颛㬰四国存而少皥之祀莒郯实司之至于战国二皡之世独任仅见于孟子之书而已此臧文仲所以发不祀忽诸之叹也周威烈王九年晋魏氏复城少梁解题曰以备秦也秦城堑河濒解题曰以备晋也秦初以君甥妻河解题曰用诸河以求福也戎狄之俗也魏文侯使西门豹为邺令邺民苦嵗为河伯娶妇豹始禁之正与此同时魏与秦隣意者染秦俗与周威烈王十年晋赵氏城平邑解题曰水经注竹书纪年晋烈公四年赵城平邑周威烈王十一年籍姑解题曰史记正义云括地志云在同州韩城县北三十五里秦灵公薨国人废其子献公而立其季父简公解题曰简公怀公子而昭子之弟也秦记曰简公从晋来享国周威烈王十二年中山武公初立解题曰按左传昭公十二年八月晋荀吴假道于鲜虞灭肥是冬晋复伐鲜虞杜预曰鲜虞白狄别种在中山新市县中山名见于传盖始于此及定公四年晋合诸侯于召陵谋为蔡伐楚荀寅曰诸侯方贰中山不服无损于楚而失中山不如辞蔡侯则中山是时势已渐强能为晋之轻重矣史记赵世家是年书中山武公初立意者其势益强遂建国备诸侯之制与诸夏伉与索隐曰中山古鲜虞国姬姓也徐广曰中山武公周定王之孙西周桓公之子古史谓周衰已甚安能使子弟据中山乎其説是也或者徐广徒闻中山姬姓遂傅㑹其世系欤周威烈王十三年齐田白伐晋毁黄城围阳狐解题曰白襄子之子庄子也外纪曰襄子盘庄子白皆相宣公世家作阳狐秦与晋战败郑下解题曰秦师败也晋河岸崩壅龙门至于砥柱解题曰按水经河水南过河东北屈县西河水又南过皮氏县西又南出龙门口河水又南过汾隂县蒲坂县又南至华隂潼关河水又东过河北县湖县陜县大阳县又东过砥柱间春秋后河患见于史传者始于此汉待诏贾譲曰隄防之作近起战国壅防百川各以自利齐与赵魏以河为境赵魏濒山齐地卑下作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游盪时至而去则滇淤肥美民耕田之或乆无害稍筑室宅遂成聚落大水时至漂没则更起隄防以自救稍去其城郭排水泽而居之湛溺自其宜也战国之时河水溃圮隄岸如今嵗所书者盖亦无几至于秦汉已后河始为世大患贾譲之论可谓究其本末矣周威烈王十四年莒及安阳解题曰世家作伐鲁葛及安阳晋魏斯使其子击围繁龎解题曰击文侯之子武侯也繁龎史失其国周威烈王十五年齐田白伐鲁取一城解题曰年表书伐鲁取都都即城也齐田庄子卒子和立解题曰和田太公也史记索隠曰按汲冢纪年田庄子卒明年立田悼子悼子卒乃次立田和是庄子后有悼子盖立年无几所以世本及史记不得录也周威烈王十六年命晋韩启章赵浣伐齐入长城解题曰按外纪王命韩赵伐齐入长城是时三晋自通王室亦如列国特未赐命耳后汉志济北国有长城至东海史记苏代説燕王曰齐有长城巨防巨防即防门在平隂鲁元公薨子显立解题曰索隠曰世本作衍周威烈王十七年鲁穆公元年解题曰年表在威烈王十九年以世家元公在位之年计之当从稽古录书于此年鲁穆公尊事孔伋解题曰伋子思也淳于髠曰鲁穆公之时公仪子为政子桞子思为臣鲁之削也滋甚质诸孟子皆非是穆公亟见于子思曰古千乗之国以友士何如子思不悦曰古人有言曰事之云乎岂曰友之云乎是穆公欲友子思而不可得也况敢臣之乎以台无餽之事观之悦贤不能举又不能飬无惑乎鲁之削也穆公虽不能终用子思然尊贤尚德之意当时所罕而公仪子之亷俭亦得相小国之道以鲁之弱﨑岖彊暴之间竟能与战国相终始未必非其君相之力也中庸解题曰按郑氏礼记目录中庸孔子之孙子思伋作之程氏曰中庸之书是孔门传授成于子思传于孟子子思恐传授渐失故着此书秦初令吏带剑解题曰佩玉三代也佩剑秦也秦与三代之分无他观其所佩而已矣秦记七年又书百姓初帯剑晋魏斯伐秦筑临晋元里解题曰临晋按前汉地理志故大荔秦灭之更名臣瓉曰旧説秦筑高垒以临晋国故曰临晋元里失其地皆魏文侯伐秦所取筑而守之也秦孝公所谓厉躁简公出子之不寕三晋攻夺我河西地此类是也周威烈王十八年晋魏斯使乐羊伐中山克之解题曰按史记战国䇿韩诗外传古史乐羊攻中山其子在中山悬之以示羊羊不顾中山烹而遗之羮羊啜之尽一盃中山知其忍下之文侯赏其功而疑其心文侯爱少子挚使太子击守中山赵仓唐傅之居三年往来之使不通仓唐使于文侯以诗讽之文侯乃出少子挚封之中山而复太子击及文侯子武侯之世赵世家书与中山战于房子是时盖已复国其后与诸国并称王则其势又强矣意者若郑庄公克许虽有其地而不絶其祀所以能复兴欤索隐之説亦然洛城重泉解题曰洛城失其地重泉属冯翊本纪书于七年齐田和伐鲁取成觧题曰成孟氏之邑也史记作郕秦初租禾觧题曰秦不用周礼所谓初租禾者变其国之旧制耳其増其损不可知也郑雒隂合阳解题曰郑盖长安之郑乃桓公所始封非新郑也合阳即冯翊之郃阳雒隂史记正义曰雒漆沮水也雒隂城在水南郃阳郃水之北括地志云郃阳故城在同州河西县南三里雒隂在同州西楚子薨子当立解题曰当楚声王也晋韩䖍伐郑取雍邱解题曰䖍韩景侯也雍邱史记正义云今汴县也地理志古杞国郑城京解题曰以备韩也京叔段之邑也周威烈王十九年负黍觧题曰史记正义曰括地志云在洛州阳城西三十七里今属河南府毌丘解题曰史记正义曰毌音贯括地志云故贯城即古贯国在曹州济隂县南五十六里晋魏斯好贤师卜商友段干木敬田子方解题曰按史记文侯受子夏经艺客段干木过其闾未尝不式也史记又以田子方为文侯师説苑载翟璜谓田子方曰公孙成进子夏而君师之进段干木而君友之进先生而君敬之盖得其实吴起西门豹皆翟璜所进也吴起始事曾子母死不归曾子与絶乃学兵法以事鲁君齐人攻鲁起妻齐女乃杀之以求将大破齐师鲁君疑之去事文侯文侯以为将击秦㧞五城乃以为西河守以拒秦李悝为上地守下令曰人有狐疑之讼令射的中者胜不中者负令下而人皆习射及与秦人战大败之文侯以邺为忧任西门豹守邺而河内称治魏李悝作尽地力之教及平籴法又着法经六篇解题曰按前汉晋志杜佑通典李悝为魏文侯作尽地力之教以为地方百里提封九万顷除山泽邑居三分去一为田六百万畮治田勤谨则畮益三斗不勤则损亦如之地方百里之増减輙为粟百八十万石又曰籴甚贵伤民甚贱伤农民伤则离散农伤则国贫善平籴者必谨观嵗有上中下孰上孰其收自四余四百石上籴三而舍一中孰自三余三百石上籴二而舍一下孰自倍余百石上则籴一使民适足贾平则止小饥则发小孰之所敛中饥则发中孰之所敛大饥则发上孰之所敛而粜之又撰次诸国法着法经以为政莫急于盗贼故始于盗律贼律盗贼湏劾捕故着囚捕二篇其轻狡越城博戯借假不亷淫侈踰制以为杂律一篇终以具律具其加减凡六篇商君受之以相秦具律今之名例律也周威烈王二十一年晋魏氏以公孙成为相解题曰成文侯之弟魏成也文侯召李克卜相曰今所置非成则璜二子何如克曰居视其所亲逹视其所举克出过翟璜璜曰果谁为之克曰魏成子为相矣璜曰臣何负于魏成子克曰魏成子以食禄千钟什九在外什一在内是以东得卜子夏田子方段干木子安得与魏成子比乎克亦翟璜所进也齐田㑹以廪邱叛田氏觧题曰史记齐年表世家皆书田㑹以廪丘反㑹非叛齐也叛田氏也晋赵氏以公仲连为相解题曰赵烈侯好音谓相国公仲连曰郑歌者枪石二人赐之田人万畆公仲曰诺不与烈侯累问公仲称疾不朝番吾君谓公仲曰君实好善而未知所持君相赵于今四年亦有进士乎曰未也番吾君曰牛畜荀欣徐越皆可公仲乃进三人及朝烈侯复问歌者田公仲曰方使择其善者牛畜侍烈侯以仁义约以王道明日荀欣侍以选练举贤任官使能明日徐越侍以节财俭用察度功德所与无不克君説使使谓相国曰歌者之田且止相国非当时之官后人追书也年表书此事于威烈王二十四年以番吾君之言逆数公仲初相之嵗当载于此周威烈王二十二年宋昭公薨觧题曰按外纪初宋昭公尝出亡谓其御曰吾被服而立侍御者数十人无不曰吾君丽也吾发言动事朝臣数百人无不曰吾君圣也内外不见吾过失是以亡也乃改操易行二年而美闻于宋宋人迎而复之大事记觧题巻一大事记钦定四库全书大事记解题巻二宋吕祖谦撰周威烈王二十三年九鼎震解题曰九鼎大禹所铸三代所传王室之大寳镇也是嵗大夫簒盗受王命者三国盖天下之大变也九鼎安得不震乎天下之战国七秦变于戎者也楚变于蛮者也燕变于狄者也魏赵韩齐皆大夫窃国者也今一旦而顿命其三焉三代之礼乐刑政自是而废古先圣贤之后周室所褒封者自是而尽戎狄盗贼自是而横行中国人事之变如此天地之气岂得不为之动哉天人之际可谓无间矣所以告人者可谓深切着明矣魏斯赵籍韩䖍为诸侯解题曰此司马氏通鑑之所始也稽古录曰先是大夫之专国者多矣未有敢自君者至是三大夫始受天子之命礼之纪纲尽矣自此巻以后凢事之本末当求之通鑑训释名义叅考同异蒐补阙遗当求之觧题楚声王围宋解题曰自是楚皆书王按吕氏春秋慎势篇庄王围宋九月康王围宋五月声王围宋十月楚三围宋矣而不能亡庄王康王皆在大事记前声王事今附于声王弑之前一年周威烈王二十四年国人立其子类解题曰楚悼王名年表作类世家作熊疑类者通中国之名也疑熊者蛮夷之名而称于其国者也楚之君世以熊为名盖蛮夷之俗如灵王名熊䖍而春秋止书䖍不以蛮夷之语通中国也世家书楚之诸君昭王之名轸恵王之名章是举其通中国之名也悼王之名熊疑宣王之名熊良夫是举其蛮夷之名也盖互见之也周安王二年桑丘解题曰年表作桑丘世家作乗丘阳翟解题曰史记正义云括地志云阳翟属颍川郡夏禹之国周安王三年魏虢山崩解题曰在𢎞农陜县故虢国史记书于魏年表世家是时属魏也楚归榆关解题曰归者昔取之而今归之也周安王四年楚伐郑败郑师围郑郑繻公杀其相驷子阳解题曰驷氏郑旧族也楚年表书败郑师围郑郑人杀子阳盖杀子阳以説也前年楚方归榆关于郑今年乃围之意者子阳干犯大国而见讨与子阳专国诸子或谓之君繻公之㣲弱能杀之何也盖平日狠暴积怨于民至是因大国之讨以发其怒名为君讨实则民杀之耳故列子谓民作难而杀子阳世家书楚伐周郑杀子阳以郑为周字之误也列御㓂李耳杨朱墨翟解题曰耳老子也孔子尝问礼焉今载于曾子问者与五千言殊不类盖告孔子者其所职着于书者自其所见也列子不受郑子阳粟是与子阳同时今附于此列子多引黄帝书盖古之㣲言传乆而差者也𤣥牝一章今见于老子此战国秦汉以来所以多喜并言黄帝老子而谓之黄老也孔子定书而始尧典其有以哉以列子所载杨朱遇老子老子中道而叹一章观之则朱受学于老子不疑朱之言见于列子者固多后人所附益为我之説亦畧可见矣史记谓墨翟或曰并孔子时或曰在其后虽不可考然杨墨之説肆行于天下必在春秋后盖异端之説非王教尽废不能兴也周安王五年盗杀韩相侠累解题曰盗聂政也按史记韩世家烈侯三年聂政杀韩相侠累十三年烈侯卒子文侯立文侯十年卒子哀侯立六年韩严弑其君哀侯是聂政之刺侠累与哀侯之弑相去逺矣而聂政传乃谓严仲子事韩哀侯与韩相侠累有郄严仲子恐诛亾去居魏使政刺侠累与世家不合盖其事偶同故刺客传误以为哀侯之时耳周安王七年繇诸解题曰繇诸西戎之别也周安王九年魏伐郑城酸枣解题曰取郑地而城之也注解题曰司马彪曰河南梁县有注城周安王十一年冝阳解题曰史记正义曰括地志云冝阳在洛州福昌县东十四里齐田和徙其君康公于海上解题曰按田敬仲世家齐康公立十四年淫于酒妇人不聼政太公乃迁康公于海上食一城以奉其先祀魏韩赵败楚师于大梁榆关解题曰按楚世家三晋伐楚败我大梁榆关大梁魏地不知楚追三晋之师至于是与或者楚伐魏而韩赵救之世家误以为三晋伐楚与索隠曰榆关当在大梁之西楚与秦平解题曰按世家楚厚赂秦与之平盖为三晋所败而求援于秦也周安王十二年秦与晋战武城解题曰晋三晋也秦记不书何国襄陵解题曰徐广曰在南平阳县平陆解题曰徐广曰东平平陆周安王十三年隂晋解题曰水经注渭水迳华隂县故城北春秋之隂晋也秦恵王五年改曰宁秦今属华州齐田和㑹魏文侯楚人卫人于浊泽解题曰按世家太公与魏文侯㑹浊泽求为诸侯魏文侯乃使使言周天子及诸侯请立齐相田和为诸侯周天子许之周安王十五年秦伐蜀取南郑解题曰本纪书秦伐蜀年表书蜀伐秦取南郑今从本纪魏文侯薨解题曰孟尝君问于白圭曰魏文侯名过于桓公而功不及五覇何也白圭对曰魏文侯师子夏敬田子方友段干木此名之所以过于桓公也卜相则曰成与璜孰可此功之所以不及五覇也周安王十六年田齐太公和元年解题曰齐犹未灭故称田齐以别之至康公卒吕氏絶祀乃去其氏初命齐大夫田和为诸侯解题曰按世家康公之十九年田和立为齐侯列于周室纪元年序传曰王后不絶舜禹是説维德休明苖裔䝉烈百世享祀爰周陈杞楚实灭之齐田既起舜何人哉子长所序实因左氏盛德必百世祀之论此盖当时习俗之见左氏不能自㧞而载之耳春秋末士大夫不知大义如此尚何言者然其尊古先神明之胄乃故家遗俗相传之语特施于簒逆之田氏则非其所也方是时茍有王者肇修人纪明逆顺以示之则其敬圣贤严世系之风俗乃封建之所凭借而乆存者也赵始都邯郸解题曰西汉志云赵敬侯自中牟徙此张晏曰邯郸山在东城下城郭从邑故加邑云师古曰邯音寒赵公子朝作乱解题曰朝武公子也武公薨其子不得立故作乱不胜出奔魏与魏袭邯郸为赵所败而去吴起曰在德不在险解题曰吴起战国初以善战称者也魏以田文为相解题曰田文与孟尝君姓名适同而在前者也吕氏春秋作商文所载吴起问答与史记畧同按吴起传田文既死公叔为相尚魏公主而害吴起余并见通鑑周安王十七年秦庶长弑出公及其母解题曰庶长失其名按吕氏春秋秦小主夫人用奄变羣贤不悦自匿百姓鬰怨非上公子连亡在魏闻之欲入因羣臣与民从郑所之塞右主然守塞弗入曰臣有义不两主公子勉去矣公子连去入翟从焉氏塞菌改入之夫人闻之大骇令吏兴卒卒与吏其始发也皆曰往击㓂中道因变曰非击㓂也迎君主也公子连因与卒俱来至雍围夫人夫人自杀公子连立是为献公怨右主然而将重罪之德菌改而欲厚赏之监突争之曰不可秦公子之在外者衆若此则人臣争入亡公子矣此不便于主献公以为然故复右主然之罪而赐菌改官大夫赐守塞者人米二千石史记载庶长弑出公及其母乃迎献公吕氏春秋载献公既入乃弑之先后虽不同然右主然菌改所载事不韦以秦相着书所载必可㨿也魏城安邑解题曰魏都也按前汉地理志魏绛自魏徙安邑盐池在西南后汉志盐池猗氏长六十四里猗氏盖安邑之属邑也灵丘解题曰徐广曰按前汉地理志代郡有灵丘县阳城解题曰史记正义云阳城即洛州夏禹所都今河南府韩伐宋执宋公解题曰按年表伐宋到彭城执宋君周安王十八年秦止从死解题曰秦自武公以人从死之后遂以为常至献公即位而始止之也周安王十九年秦城栎阳徙都之解题曰汉之万年也属左冯翊按孝公令往者厉躁简公出子之不宁国家内忧未遑外事三晋攻夺我河西地献公即位镇抚边境徙治栎阳且欲东伐复穆公之故地修穆公之政令兎䑓解题曰史记正义曰在河北周安王二十年赵围卫卫慎公乞师于魏解题曰按战国䇿苏秦谓齐愍王曰昔者赵氏袭卫车舍人不休傅卫国城卫八门土而二门堕矣此亡国之形也卫君跣行告遡于魏魏王身被甲㡳剑挑赵索战邯郸之中骛河山之间乱卫得是借也亦收余甲而北面残刚平堕中牟之郭卫非强于赵也譬之卫矢而魏弦机也借力魏而有河东之地赵氏惧楚人救赵而伐魏战于州西出梁门军舍林中马饮于大河赵得是借也亦袭魏之河北烧棘沟坠黄城故刚平之残也中牟之堕也黄城之坠也棘沟之烧也此皆非赵魏之欲也然二国劝行之者何也卫明于时权之借也所谓刚平之残中牟之堕即赵世家今年齐魏为卫攻我取我刚平之事也棘沟之烧即赵世家明年借兵于楚伐魏取棘蒲之事也黄城之坠即赵世家敬侯八年㧞魏黄城之事也周安王二十一年解题曰是年秦献公之四年本纪书正月庚寅孝公生孝公兴邦之主秦人重而记之本纪盖采秦史也楚悼王薨宗室大臣攻吴起杀之解题曰太史公曰语曰能行之者未必能言能言之者未必能行吴起説武侯以形势不如德然行之于楚以刻暴少恩亡其躯悲夫余见通鑑棘蒲解题曰史记正义云今赵州平棘县古棘蒲邑周安王二十二年郑伐韩解题曰年表书韩文侯七年郑取晋世家书韩文侯七年郑反晋晋者三晋之通称也郑是时服属于韩故世家谓之反也周安王二十三年齐康公薨于海上田氏遂灭齐解题曰齐姜姓其先四岳佐禹平水土封于吕武王已平商而王天下封师尚父于齐营丘自太公至康公凡二十九世为陈氏所灭前汉地理志曰齐地虚危之分野也东有淄川东莱瑯琊高宻胶东南有泰山城阳北有千乗清河以南渤海之高乐高城重合阳信西有济南平原皆齐分也临淄名营丘故齐诗曰子之营兮遭我乎嶩之间兮又曰俟我于着乎而此亦其舒缓之体也吴札闻齐之歌曰泱泱乎大风也哉其太公乎国未可量也古有分土亾分民太公以齐地负海舄卤少五谷而人民寡乃劝以女工之业通鱼盐之利而人物辐凑后十四世桓公用管仲设轻重以富国合诸侯成覇功身在陪臣而取三归故其俗弥侈织作氷纨绮绣纯丽之物号为冠帯衣履天下初太公治齐修道术尊贤智赏有功故至今其土多好经术矜功名其失夸奢朋党言与行缪虚诈不情急之则离散缓之则放纵此其疆土风俗之大畧也自田和迁康公海上既簒齐而有之矣史记年表毎嵗犹系康公之年至于今年康公卒始书田氏遂并齐而有之何邪盖康公虽为田氏所簒仅食一城然未尝为天子所絶其位号犹在也故齐太公卒则系之康公二十四年而书田和卒田齐伐燕取桑丘则系之康公二十五年而不别其为田齐其书法可谓正矣至田敬仲世家乃书是嵗故齐康公卒絶无后奉邑皆入田氏方见其实焉黄城解题曰杜预曰陈留外黄县东有黄城齐桓公薨解题曰按扁鹊传扁鹊过齐齐桓侯客之扁鹊曰君有疾不治将深桓侯不使治遂死傅𤣥曰是时齐无桓侯非也桓侯即田齐桓公也田氏簒齐韩魏赵簒晋周王因命之为诸侯皆诸侯爵也春秋之时诸侯死而谥者多僣称公三晋与田氏簒国之初其死而谥皆称本爵未敢用春秋之僣制韩烈侯景侯䖍之子也魏武侯文侯斯之子也赵武侯烈侯籍之子也簒国再世尚止称本爵自是而后则淫名伪号无复限极矣田桓公亦簒国再世扁鹊传称桓侯乃当时所称至于田敬仲世家所谓太公桓公皆威王之后追书耳周安王二十四年浍解题曰史记正义曰括地志云浍水县在绛州翼城县东南魏韩赵伐齐解题曰按齐世家三晋因齐䘮来伐我灵邱魏世家云使吴起误也起死在安王二十一年秦初为市解题曰秦东迁后始建国逼于戎狄未偹朝市之制故献公为市而商鞅筑冀阙也周安王二十五年兹方解题曰史记正义曰古今地名云荆州松滋县古鸠滋地即兹方也楚为扞关以拒蜀解题曰扞者扞敌之扞非关名也苏秦説赵曰距沙邱而至鉅鹿之界三百里距于扞关此赵扞敌之关非独楚有之也然赵之扞关陆道之关也楚之扞关水道之关也张仪为秦胁楚其辞曰舫船载卒一舫载卒五十人下水而浮一日行三百余里不至十日而距扞关扞关惊则从境以东尽城守矣此正论自蜀泛江伐楚之道也李熊説公孙述曰东守巴郡距扞关之口亦谓此关也鲁穆公薨解题曰据年表穆公薨在烈王元年通鑑考异曰汉律歴志鲁君在位之年与鲁世家注皇甫谧所纪嵗次皆合今从之赵与中山战于房子解题曰中山至是复见不知其复国之年周安王二十六年魏韩赵共徙晋靖公食一城而分其地解题曰按世家靖公二年魏武侯韩哀侯赵敬侯灭晋而三分其地所分者绛与曲沃之地也其后又书赵与韩魏分晋封晋君于端氏赵肃侯元年又书夺晋君端氏徙处屯留水经注竹书纪年梁惠成王元年韩共侯赵成侯迁晋桓于屯留竹书所谓晋桓即史记所谓晋靖公也徙屯留之嵗史记竹书所载虽不同要之三晋既分晋地尚奉靖公以一城其后夺其城徙之屯留始夷于编户矣田氏簒齐而徙康公食一城三家簒晋而徙靖公食一城事体畧同然田氏犹待康公死无后而收其城三晋不待靖公之死而生夺其城使为庶人则又不如田氏也今用齐年表书法移三家灭晋于夺靖公所食城徙处屯留之年中人解题曰徐广曰中山唐县有中人亭周烈王元年韩灭郑解题曰郑姬姓周宣王二十二年封弟友于宗周畿内之郑是为桓公及幽王时迁于河南新郑左洛右济前华后河食溱洧焉自桓公至郑君凡二十三世前汉地理志郑与韩同星分本高辛氏火正祝融之墟成臯荥阳颍川之崇高阳城皆郑分也土陿而险山居谷汲男女亟聚㑹故其俗滛郑诗曰出其东门有女如云又曰溱与洧方灌灌兮士与女方秉菅兮恂盱且乐惟士与女伊其相谑此其风也序传曰桓公之东太史是庸及侵周禾王人是议祭仲要盟郑乆不昌子产之仁绍世称贤三晋侵伐郑纳于韩颍濵苏氏曰浑罕曰姬在列者蔡及曹滕其先亡乎偪而无礼郑先卫亾偪而无法夫无礼则不能自立无以止大国之暴无法则不能字人民将不怀大国不予不折必仆民不予将以其力自毙此其所以为亾之先后也秦初为户籍相伍解题曰昔未有而今始作之也五家为比五比为闾五闾为隣五隣为里皆所谓相伍也周烈王三年六月赵雨雪解题曰今之四月也燕败齐师于林狐解题曰燕在春秋世服属于齐至是乃败齐师虽适当威王初立不亲政之时亦其强大之渐也鲁伐齐入阳关解题曰阳关本鲁地后为齐所取杜预曰在泰山郡鉅平县东博陵解题曰史记正义云在济州西界宋桓公辟兵立解题曰颍濵苏氏曰按索隠汲冢纪年作桓公辟兵庄子曰桓公出前驱唿辟䝉人以为狂而史记作辟公辟兵且名辟兵而谥辟事必不尔史记盖误也周烈王四年赵以大戊午为相解题曰肃侯十六年游大陵出于鹿门大戊午扣马曰耕事方急一日不作百日不食肃侯下车谢后此盖三十余年未知其犹为相欤或去位而犹諌欤味其諌语其相业可知矣赵伐卫取鄕邑七十三解题曰按魏年表伐卫取都鄙七十三盖都鄙之邑也邑地小故数多如宋与向戌邑六十之类北蔺解题曰史记正义曰在石州赵之西北周烈王五年鲁阳解题曰属南阳韩严遂弑哀侯国人立其子懿侯解题曰哀侯之弑传记多误以为聂政已见本条按史记正义纪年云晋桓公邑哀侯于郑韩山坠贼其君哀侯而立韩若山若山即懿侯也韩山坠即韩严也晋桓公即晋靖公也高安解题曰史记正义曰在河东周烈王六年赵伐齐取甄卫伐齐取薛陵解题曰按世家齐威王召阿大夫与语曰昔日赵攻甄子弗能救卫取薛陵子弗知然则甄与薛陵其阿之属邑欤齐威王封即墨大夫烹阿大夫解题曰按世家滑稽传威王初即位以来不治委政卿大夫九年之间诸侯并伐国人不治于是威王朝诸县令长七十二人召即墨大夫而封之召阿大夫及其左右尝誉者皆并烹之余并见通鑑齐威王来朝解题曰鲁仲连谓辛垣衍曰昔者齐威王率天下诸侯而朝周周贫且㣲诸侯莫朝而齐独朝之居嵗余周烈王崩齐后往周怒赴于齐所谓率天下诸侯而朝周者率先朝周为诸侯倡也烈王崩在明年韩分郑地长子与赵解题曰赵世家是年书攻郑败之以与韩韩与我长子按郑灭六年矣安得复有郑意者韩灭郑之时赵与有劳焉至是韩始以地酬其功欤长子属上党韩懿侯赵成侯伐魏与魏罃战于浊泽解题曰罃惠王也按世家初武侯卒也子罃与公中缓争为太子公孙颀自宋入赵自赵入韩谓韩懿侯曰魏罃与公中缓争为太子君亦闻之乎今魏罃得王错挟上党固半国也因而除之破魏必矣懿侯説乃与赵成侯伐魏战于浊泽大败魏君遂围魏赵谓韩曰除魏君立公中缓割地而退我且利韩曰不如两分之赵不可韩不説以其师夜去赵亦归余见通鑑公孙颀説韩懿侯之时名惠王而谓与公中缓争为太子未葬未即位之称也韩赵围魏之时谓惠王为魏君已葬已即位之称也惠王既在魏都而又挟上党分国之半公中缓虽不知其所㨿何地其亦分国之半欤及韩赵退师之后始杀缓而位定耳汲冡纪年惠王二年又书魏大夫王错出奔韩错惠王之党位定而反出奔其事虽不可考或者恃功而见逐欤年表通鑑皆载浊泽之战于惠王二年当以魏世家为正魏赵韩灭晋徙靖公于屯留解题曰三晋徙靖公于屯留则夺其所食城而降于家人矣赵世家载于肃侯元年当周显王二十年竹书纪年载于梁惠王元年当周烈王六年竹书盖魏国当时之史其载前世治乱虽多讹谬至于书战国事必可信也今从之晋姬姓周成王封其弟叔虞于唐唐在河汾之东方百里唐叔子爕徙居晋改国号晋侯自唐叔至靖公凡三十七世按前汉地理志河东土地平易有盐铁之饶本唐尧所居诗风唐魏之国也其民有先王遗教君子深思小人险陋故唐诗蟋蟀山枢葛生之篇曰今我不乐日月其迈宛其死矣他人是愉百嵗之后归于其居皆思奢俭之中念死生之虑吴札闻唐之歌曰思深哉其有陶唐氏之遗民乎自唐叔十六世至献公灭魏以封大夫毕万灭耿以封大夫赵夙及大夫韩武子食采于韩原晋于是始大至于文公覇诸侯尊周室始有河内之土吴札闻魏之歌曰美哉沨沨乎以德辅此则明主也文公后十六世为韩魏赵所灭序传曰武王既崩叔虞邑唐君子讥名卒灭武公骊姬之爱乱者五世重耳不得意乃能成覇六卿专权晋国以耗周烈王七年马陵解题曰史记正义曰此马陵在魏州元城县东南或云在郑州中牟中山筑长城解题曰以备赵也怀解题曰史记正义曰括地志云故怀城在怀州武陟县西周显王元年齐伐魏取观津赵人归齐长城解题曰年表书赵侵齐取长城按田敬仲世家封即墨大夫烹阿大夫后书遂起兵西击赵卫魏惠王请献观津以和觧赵人归我长城于是齐国震惧人人不敢饰非务尽其诚诸侯闻之莫敢致兵于齐然则赵浸齐取长城必在封即墨大夫烹阿大夫前至是畏齐彊而归之也年表误矣赵与韩来攻解题曰按赵世家成侯七年与韩攻周盖将分周为二也韩城邢丘解题曰按水经注梁惠成王三年郑城邢丘韩都郑故战国策诸书多称韩为郑邢丘故邢国今属邢州周显王二年赵与韩分周为二解题曰初西周惠公封少子以奉王虽独擅河南之地然礼乐征伐之大者王犹与闻也至是赵与韩攻周分而为二则东西周各为列国不复相关显王虽在东周特建空名于其上耳自是而后凡史传所载致伯赐胙之类周王也征伐谋䇿称东西周君者皆谓二周君也赵韩攻周其兴师之繇虽不可攷意者为西周而举欤周本纪云王赧时东西周分治非也赧王特徙都西周耳当以赵世家为正河水赤于龙门三日解题曰按水经注竹书纪年晋昭公元年河赤于龙门三里梁惠成王四年河水赤于龙门三日周显王三年魏侯与韩懿侯㑹于宅阳遂伐秦城武堵秦败之于洛隂解题曰魏侯魏惠王也是时未称王按魏世家惠王五年与韩㑹宅阳城武堵为秦所败徐广曰秦年表曰败韩魏洛隂今本作洛阳赵与齐㑹阿下解题曰赵世家成侯九年与齐战阿下徐广曰战一作㑹按田敬仲世家威王封即墨大夫烹阿大夫之后诸侯莫敢致兵于齐二十余年虽未可尽信然距阿下之㑹才五十年耳当从别本魏公子景贾伐韩与韩将韩明战于阳魏师败走解题曰按水经注竹书纪年梁惠成王五年公子景贾率师伐郑韩明战于阳我师败逋周显王四年灵台解题曰徐广曰一作仪台周显王五年秦章蟜伐魏解题曰献公之遣章蟜伐魏意在于复河西之地也自是秦之势浸强矣左氏纪诸侯侵伐虽大战犹未尝书斩首几万也以万计级自石门之战始秦纪书天子贺以黼黻盖赐之命而钖以冕服也侯伯冕服七章六曰黼七曰黻皆在裳秦不用礼故史官不知其为赐命耳楚世家曰周天子贺秦献公秦始复强而三晋益大魏惠王齐威王尤彊周显王六年魏伐赵取列人及肥解题曰按水经注竹书纪年云梁惠成王八年惠成王伐邯郸取列人又云伐邯郸取肥列人与肥并在今洛州肥鄕县周显王七年魏公叔痤败韩师赵师于浍解题曰按战国䇿魏公叔痤与韩赵战浍北禽乐祚魏王説以赏田百万禄之痤辞曰夫使士卒不崩吴起余教也脉形地之险阻使三军不惑者巴宁㸑襄之力也臣何力之有王曰善于是索吴起之后赐之田二十万巴宁㸑襄田各十万王曰公叔岂非长者哉既为寡人胜强敌矣又不遗贤者之后不掩能士之迹复益田四十万为百四十万括苍鲍氏彪曰説文浍水出靃山西南入汾乐祚赵将也韩大雨三月解题曰失其时秦庶长国伐魏获其将公孙痤解题曰古史曰史记秦本纪及魏世家云虏公孙痤耳惟赵世家及秦魏韩年表皆云虏太子痤按孟子梁惠王言东败于齐长子死焉西䘮地于秦七百里盖太子申战没于齐而未尝为虏于秦也凢史记言是年秦虏太子痤者皆非前汉地理志左冯翊夏阳县故少梁秦惠王十一年更名禹贡梁山在西北龙门山在北故韩国也今同州韩城县赵成侯与韩懿侯遇于上党解题曰即春秋所谓遇也上党今潞州赵成侯十三年乃韩懿侯九年赵世家误书为昭侯秦献公薨子孝公立解题曰秦本纪书献公二十四年薨今从年表通鑑孝公生二十一年矣魏与赵战于榆次阳邑解题曰按水经注竹书纪年梁惠成王九年与邯郸榆次阳邑榆次今太原府榆次县阳邑今太原府太谷县魏侯㑹韩懿侯于巫沙解题曰按水经注竹书纪年梁惠成王九年王㑹郑釐侯于巫沙在荥阳东今属郑州大事记觧题巻二大事记钦定四库全书大事记解题巻三宋吕祖谦撰周显王八年公孙痤卒解题曰痤去年为秦所获寻归之而终于相位也今年卫鞅以痤将死荐之魏惠王不能用故自魏适秦则痤之死必在今年皮牢解题曰史记正义曰括地志云浍水县在绛州翼城县东南皮牢当在浍之侧秦孝公下令解题曰是时河山以东彊国六淮泗之间小国十余楚魏与秦接界魏筑长城自郑濵洛以北有上郡楚自汉中南有巴黔中周室㣲诸侯力政争相併秦僻在雍州不与中国之㑹盟夷翟遇之孝公于是布惠振孤寡招战士明功赏下令国中求贤者将修缪公之业东复侵地公孙鞅闻是令下乃西入秦因嬖臣景监以求见按商君传鞅初见孝公语事良乆孝公时时睡弗听后五日复求见犹未中旨三见孝公善之而未用卫鞅复见公与语不自知其厀之前于席也语数日不厌景监曰子何以中吾君吾君之驩甚也鞅曰吾説君以帝王之道比三代而君曰乆逺吾不能待故吾以彊国之术説君君大説之耳其间虽有辩士増饰之辞然战国之时指以为帝王之道者类皆迂濶而难行者也知王道之近且易者惟孟子一人而已秦伐魏围陕城解题曰按本纪孝公既下令于是乃出兵东围陕城西斩戎之獂王獂戎邑也地理志天水有獂道县周显王九年致文武胙解题曰祭文武归其胙异姓诸侯之殊礼也襄王使宰孔赐齐侯胙曰天子有事于文武使孔赐伯舅胙周显王十年公孙鞅变法解题曰法始于伏羲而备于周虽其间有畧有详要之皆本于伏羲也法变于秦而极于五代虽其间有革有因要之不能大异于秦也学者茍以伏羲神农黄帝尧舜禹汤文武周公之法与商鞅变法之令并观之大畧可睹矣余并见通鑑秦置法官解题曰按商子定分篇为法令置官有迁徙物故使吏民学读法令知法令所谓者为之有敢剟定法令损益一字以上罪死不赦诸官吏及民有问法令者于主法令之官各以其所欲问之法官明告之各为尺六寸之符以左劵予吏之问法令者主法令之官谨藏其右劵木押以室藏之封以法令之长印即后有物故以劵书从事法令皆副置一副天子之殿中天子置三法官殿中置一法官御史置一法官丞相置一法官诸侯郡县皆各为置一法官故天下之民无不知法者方孝公之时未为天子亦未置丞相盖秦人以秦法补之然法官之置出于鞅则无疑也魏龙贾帅师筑长城于西边解题曰按水经注济渎又东迳阳武县故城北又东絶长城竹书纪年梁惠成王十二年龙贾帅师筑长城于西边郡国志曰长城自巻迳阳武到宻者是矣今属开封府阳武县楚伐魏决白马之口解题曰按水经注河水旧在白马县南泆通濮济黄沟故苏代説燕曰决白马之口魏无黄济阳竹书纪年梁惠成王十二年楚师出河水以水长垣之外者也金堤既建故渠水断尚谓之白马渎长垣今开封府长垣县周显王十一年西山解题曰史记正义曰括地志云在岐州陈仓县西北赵成侯与魏侯遇于葛孽解题曰魏侯魏惠王也时未称王徐广曰葛孽在马丘齐以邹忌为相解题曰按世家驺忌子以鼓琴见威王威王説而舍之右室须㬰鼓琴驺忌子推户入曰善哉鼔琴王勃然不説去琴按剑曰夫子见容未察何以知其善也驺忌子曰夫大弦浊以春温者君也小弦亷折以清者相也攫之深醳之愉者政令也钩谐以鸣大小相益回邪而不相害者四时也吾是以知其善也见三月而受相印年表书于是年战国䇿曰邹忌修八尺有余而形貎昳丽朝服衣冠窥镜谓其妻曰我孰与城北徐公美其妻曰君美甚徐公何能及君也城北徐公齐国之美丽者也忌不自信而复问其妾妾曰徐公何能及君也旦日客从外来与坐谈问之吾与徐公孰美客曰徐公不若君之美也明日徐公来熟视之自以为不如窥镜而自视又弗如逺甚暮寝而思之曰吾妻之美我者私我也妾之美我者畏我也客之美我者欲有求于我也于是入朝见威王曰臣诚知不如徐公美臣之妻私臣臣之妾畏臣臣之客欲有求于臣皆以美于徐公今齐地方千里百二十城宫妇左右莫不私王朝廷之臣莫不畏王四境之内莫不有求于王繇此观之王之蔽甚矣王曰善乃下令求諌秦太子犯法解题曰事见通鑑去年魏侯及韩昭侯盟于巫沙解题曰魏侯魏惠王也时未称王按水经注竹书纪年魏惠成王十三年王及郑釐侯盟于巫沙郑即韩也韩使许息以枳道易鹿于魏解题曰按水经注黎阳县河东岸有故城城内有故台谓之鹿鸣䑓又谓之鹿鸣城竹书纪年梁惠成王十三年郑釐侯使许息来致地平丘户牖首垣诸邑及郑驰地我取枳道与郑鹿所谓鹿即此城也周显王十二年黄池解题曰吴王夫差晋定公所㑹盟之地也后汉地理志黄池在陈留平丘县南今属开封府平丘县南赵成侯朝齐解题曰年表书赵孟如齐此当时国人所记而年表袭用其语也赵自烈侯簒晋受封至成侯四世矣国人记事尚仍前日大夫之称文武之泽在人者深矣威烈王之命三晋其可罪也哉齐封邹忌为成侯解题曰诸侯擅封同姓见于书传者自晋昭侯封成师始诸侯擅封异姓见于书传者自齐威王封邹忌始楚尹黒迎女于秦解题曰楚与秦自春秋以来为甥舅之国尹黒则其使也周显王十二年韩昭侯鲁共公卫成侯朝魏解题曰是时魏惠王方强诸侯相率而朝之也索隠曰按纪年鲁恭侯宋桓侯卫成侯郑釐侯来朝郑釐侯者韩昭侯也战国策载梁王觞诸侯于范䑓酒酣请鲁君举觞鲁君兴避席择言曰昔者帝女令仪狄作酒而美进之禹禹饮而甘之遂䟽仪狄絶甘酒曰后世必有以酒亾其国者齐桓公夜半不嗛易牙乃煎熬燔炙和调五味而进之桓公食之而饱至旦不觉曰后世必有以味亾其国者晋文公得南之威三日不听朝遂推南之威而逺之曰后世必有以色亾其国者楚王登强䑓左江而右湖其乐忘死遂盟强䑓而弗登曰后世必有以高䑓陂池亾其国者今主君之尊仪狄之酒也主君之味易牙之调也左白台而右闾须南威之美也前夹林而后兰䑓强䑓之乐也兼此四者可无戒与梁王称善相属括苍鲍氏曰即此年鲁卫宋韩来朝之事也观鲁君之所称説则周孔之泽深矣赵成侯燕文公㑹于阿解题曰赵年表阿作河纪年书邯郸成侯㑹燕成侯于安邑所谓燕成侯者或者文公之初谥欤秦以公孙鞅为左庶长解题曰秦记凢废立者官多称庶长盖辅相之尊爵也按本纪孝公用鞅法百姓苦之居三年百姓便之乃拜鞅为左庶长所谓百姓便之者鞅之法使贫弱者失軄豪滑者固便之也法之始行豪滑未能遽兴功利仆妾服用皆就损抑盖亦苦之及其乆也能攻战者得志焉能告讦者得志焉损下益上者得志焉踊跃称叹合为一辞冝孝公以为百姓果便之而尊其位重其任也彼贫弱者日以失軄余息奄奄怨气满腹而不敢吐孝公安得而知之哉周显王十四年齐侯魏侯解题曰齐侯威王也魏侯惠王也时皆未称王赵作檀䑓解题曰按世家魏献荣椽因以为檀台荣椽或以为地名索隠谓荣椽是良材可为椽断饰有光荣故赵因用之以为檀台其説是也当是时秦孝公厉志修政求复河西之地而魏惠王乃溺心淫侈恬不为备方以宝珠骄齐又以荣椽夸赵其蹙国也冝哉秦孝公魏侯㑹于杜平解题曰魏书本爵而秦书僣称者魏是时未称王秦之僣称公自春秋以来非一日矣孝公明年为元里之役今年尚为好㑹其商君之谋与楚以昭奚恤为相解题曰失其年战国策载明年景舍请救赵已与昭奚恤争论今附见此年之末楚宣王问羣臣曰吾闻北方之畏昭奚恤也果诚何如江乙设狐虎之説又挟魏以譛之则昭奚恤为敌国所畏可知矣乙之言曰下比周则上危下分争则上安此数术家之论也夫下比周则上固危矣茍下皆分争如齐之田阚唐之牛李上亦岂能安乎赵伐卫取漆城之解题曰按水经注濮渠之侧有漆城竹书纪年梁惠成王十六年邯郸伐魏取漆城之今属濮州周显王十五年秦取少梁解题曰此秦孝公复河西地之始也齐田忌卫公孙仓围魏襄陵以救赵解题曰按水经注竹书纪年梁惠成王十七年卫公孙仓㑹齐师围我襄陵襄陵故宋之承匡襄牛之地宋襄公之所筑故曰襄陵宋伐赵围一城解题曰梁惠王伐邯郸征师于宋宋请于赵曰敝邑不从则恐危社稷请受边城徐其攻而留其日以待下吏之有城而已赵许之宋人因遂举兵入赵境而围一城焉周显王十六年魏㧞赵邯郸服十二诸侯遂称王齐败魏亦称王解题曰邯郸赵国都也为魏所㧞或者是时暂徙都与十二诸侯者当时所谓泗上十二诸侯盖宋鲁滕薛诸小国在淮泗之上者也按战国䇿史记魏惠王围邯郸赵求救于齐齐威王召大臣而谋驺忌子曰不如勿救段干朋曰魏氏并邯郸其于齐何利哉不如南攻襄陵以敝魏邯郸㧞而乗魏之敝威王从其计使田忌为将孙膑为师南攻襄陵赵又求救于楚昭奚恤谓楚王曰不如无救景舍曰不如少出兵以为赵援赵恃楚劲必与魏战魏怒于赵之劲而见楚救之不足畏也必不释赵赵魏相敝则魏可破也楚因使景舍救赵是嵗魏惠王既㧞邯郸从十二诸侯朝天子以西谋秦孝公遣卫鞅见魏王曰大王之功大矣令行于天下矣今大王之所从十二诸侯非宋卫则邹鲁不足以王天下不若先行王服然后图齐楚魏王説遂广公宫建九斿用天子之制齐楚皆怒齐田忌孙膑乗魏之敝自襄陵击魏大败之桂陵于是齐最强于诸侯自称为王以令天下楚景舍亦取睢濊之间余见通鑑韩伐东周取陵观邢丘解题曰东周者显王之所居也邢丘年表作廪丘周显王十七年大良造解题曰按前汉书商君为法于秦战斩一首赐级一爵一级欲为官者五十石其爵名一为公士二上造三簪袅四不更五大夫六官大夫七公大夫八公乗九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九关内侯二十彻侯所谓大良造即大上造也秦记载用事者不过曰左右庶长然则左更以上皆商君之所増与本纪年表皆书鞅伐魏安邑降之安邑魏都也按魏世家惠王三十一年始自安邑迁都大梁通鑑删之当矣诸侯围卫襄陵解题曰皇极经世载卫鞅㑹韩赵之师围魏襄陵当攷魏筑长城塞固阳解题曰以备秦及西戎也史记正义曰魏筑长城自郑濵洛北庭银州至胜州固阳县为塞固阳有连山东西黄河西南至夏㑹等州周显王十八年韩以申不害为相解题曰申不害者荆人也故郑之贱臣学本于老子而主刑名以术干韩昭侯魏之围邯郸也昭侯问申不害曰吾谁与而可申不害始合于昭侯然未知昭侯之所欲也恐言而未必中也对曰此安危之要国家之大事也臣请深惟而苦思之乃微请赵卓韩鼌曰子皆国之辩士也夫为人臣者言岂能必用尽忠而已矣二人各进议于昭侯不害微视昭侯之所説以言于昭侯昭侯大説之至是遂以为相余见通鑑魏归赵邯郸解题曰皇极经世书赵伐魏魏归赵邯郸当攷周显王十九年秦徙都咸阳解题曰商君筑冀阙宫庭于咸阳秦自栎阳徙都之商君语赵良治秦之功曰大筑冀阙宫如鲁卫则秦昔未有此制至是始筑之也咸阳在今为京兆府咸阳县秦故城在县东十五里秦坏井田开阡陌解题曰阡陌田间之道也南北曰阡东西曰陌商君变法至是十年矣始能坏井田开阡陌蔡泽称商君之功亦曰决裂阡陌决裂云者唐虞三代井田之制分画坚明封表深固非大用力以决裂之不能遽扫灭其迹也毁之之难如此则成之岂一朝一夕之积哉商君必欲变井田为阡陌者其意果安在欤井田之制六尺为歩歩百为畆畆百为夫一夫之地环之以遂遂上有径九夫为井一井之地环之以沟沟上有畛自沟而为洫自洫而为浍自浍而为川经纬错综若画碁局虽有强者百畆之外不容兼併也虽有弱者百畆之内不至侵夺也强弱愚智各得其所天生民而立之君凡以为此商鞅不知代天理物之意徒欲鼔舞姦滑以利吾国故除沟洫之限立卖买之法工于耕战金多赀厚者虽兼十夫百夫千夫之地曾莫之禁彼愚弱之民不能趋事赴功以利吾国虽殍死中野于我何加损哉其设心如是特盗贼之长雄耳非可与论君道也班固有言曰秦孝公用商君坏井田开阡陌急耕战之赏倾隣国而雄诸侯然王制遂灭僭差亡度庶人之富者累鉅万而贫者食糟糠有国强者兼州域而弱者䘮社禝盖得之矣秦弛虞衡之禁解题曰古者虞衡皆有厉禁其详见于周官所以公天施而育庶物也至商鞅始撤之按前汉食货志董仲舒曰秦用商鞅之法改帝王之制除井田民得卖买冨者田连阡陌贫者亡立锥之地又颛川泽之利管山林之饶荒淫越制踰侈以相高邑有人君之尊里有公侯之富然则弛虞衡之禁与除井田盖同时也秦令民父子兄弟同室内息者为禁解题曰内者纳也息者子也子弟纳妻而生子则不许同居也商君之初下令民有二男以上不分异者倍其赋及是虽止有一男纳妻生子亦不容不分异矣商君谓赵良曰始秦戎翟之教父子无别同室而居今我更制其教而为其男女之别先王之礼不下于庶人繇命士以上父子始异宫今商君制礼乃过于先王抑不知果其情欤秦聚小都鄕邑为三十一县置令丞解题曰此废都邑为郡县之始也前汉百官表曰县令长皆秦官万户以上为令秩千石至六百石减万户为长秩五百石至三百石皆有丞尉周显王二十年秦初置有秩史解题曰商鞅既废井田比闾隣里之制亦坏故置有秩史以董之也按前汉百官表县令长丞尉是为长吏百石以下有斗食佐史之秩是为少吏大率十里一亭亭有长十亭一鄕鄕有三老有秩啬夫游徼三老掌教化啬夫軄听讼收赋税游徼徼循禁贼盗县大率方百里其民稠则减稀则旷鄕亭亦如之皆秦制也又按后汉志里有里魁民有什五善恶以告里魁掌一里百家什主十家五主五家以相简察虽不载所起观商鞅初令令民为什五而相收司则始于鞅明矣鄕官者政事之所基也鞅旣刬灭三代之制犹置三老掌教化何邪盖初变古者必有余泽遗韵间见层出于污法暴政之中至于再变三变则遂荡然矣周显王二十一年秦初为赋解题曰谯周曰为军赋徐广曰制贡赋之法也秦平斗桶权衡丈尺行之解题曰变周制也郑𤣥曰桶音勇今之斛也周显王二十三年鲁康公薨子景公偃立解题曰康公薨年从世家景公名从年表卫更贬号曰侯解题曰卫本侯爵自春秋以来例僣称公至是以其国日削自贬其号复称其本爵也周显王二十五年秦㑹诸侯于京师解题曰孝公求覇而为尊周之名也观逄泽之㑹使公子少官㑹诸侯朝天子则今年之㑹意者孝公亦不亲往欤高唐解题曰史记正义曰括地志云博州县也齐田忌出奔解题曰驺忌与田忌不善公孙闬又谓成侯忌曰公何不令人操十金卜于市曰我田忌之人也吾三战而三胜声威天下欲为大事亦吉乎不吉乎卜者出因令人捕为人卜者验其辞于王之所田忌闻之因遂率其徒袭攻临淄求成侯不胜而犇成侯齐之名相也执之相轧遂至于此周显王二十六年魏以中山君为相解题曰中山是时服属于魏若诸侯入仕于王国也首垣解题曰史记正义曰在河北齐威王薨子宣王辟疆立解题曰通鑑载威王四十六年乃卒宣王元年当显王之三十七年当攷周显王二十七年诸侯西贺秦解题曰以去年天子致伯而贺也秦㑹诸侯于逄泽以朝王解题曰战国䇿载魏惠王伐邯郸因退为逄泽之遇天下皆从按魏克邯郸即为齐楚所袭天下未尝皆从也今从史记徐广曰开封东北有逄泽周显王二十八年魏龎㳙伐韩齐田忌孙膑伐魏以救韩解题曰田忌前三年出奔至是复将宣王召而复之也魏世家魏伐赵齐救赵击魏此乃往嵗桂陵之战是时田忌孙膑亦为将而桂陵马陵地名相近易于混殽故误记耳今从孙膑传年表书田忌田婴田盼为将孙子为师婴盼盖忌之佐贰也战国䇿载魏客之言曰太子年少不习于兵田盼宿将也而孙子善用兵战必不胜不胜必禽举盼而不数忌岂声称素出其右欤徐广曰马陵在元城魏城济阳解题曰水经注竹书纪年梁惠成王三十年城济阳周显王二十九年秦公孙鞅袭虏魏将公子卭魏献河西之地于秦以和解题曰秦图河西之地乆矣至是因魏马陵之败始用师而得之也按魏世家秦赵齐共伐我秦将商君诈我将军公子卭而袭夺其军破之魏徙都大梁解题曰安邑与秦界河既献河西地则廹秦不可都故徙都大梁汲冢纪年曰梁惠成王九年四月甲寅徙都大梁所谓惠成王即惠王也年与史记所载不同当考秦封公孙鞅为列侯解题曰赏虏公子卬取河西地之功也楚世家书秦封卫鞅于商南侵楚盖商与楚接境鞅之封邑南侵楚地耳正义曰商洛县在商州东八十九里本周之商国于林在邓州内鄕县东七里古于邑也楚灭邾解题曰按杜氏释例邾曹姓颛顼之后有陆终氏产六子其第五子曰晏安邾盖晏安之后也周武王封其苖裔邾挟为附庸居邾今鲁国邹县是也自挟至仪父十二世始见春秋齐桓公覇进爵称子文公徙于绎桓公以下春秋后八世而楚灭之前汉地理志驺县故邾国二十九君为楚所灭水经注楚宣王灭邾今附于宣王之末年周显王三十年楚聘庄周为相解题曰周蒙人尝为蒙漆园吏与梁惠王齐宣王同时其学无所不窥然其要本归于老子之言楚威王使使厚币迎之许以为相庄周笑谓楚使者曰千金重利卿相尊位也子独不见郊祭之牺牛乎养食之数嵗衣以文绣以入太庙当是之时虽欲为孤豚岂可得乎子亟去无汚我我宁游戏汚渎之中自快无为有国者所覊终身不仕以快吾志焉史失其年今载于威王元年周显王三十一年岸门解题曰年表去年书与晋战岸门本纪今年书与晋战鴈门按索隠纪年云与魏战岸门下又云败韩岸门盖其地也此云鴈门恐声误秦与韩魏战不当逺至鴈门也以此考之年当从本纪地名当从年表秦孝公薨子惠王立解题曰本纪书惠文君立是时未称王也战国策止称惠王盖畧举其谥如卫公叔文子本谥贞惠文子而后人但称文也大荔围秦合阳解题曰因秦之䘮也大荔西戎之别也秦公孙鞅车裂解题曰按战国䇿史记惠王莅政有顷商君告归公子䖍之徒告商君欲反发吏捕商君商君亾至关下欲舍客舍客舍人不知其是商君也曰商君之法舍人无验者坐之商君喟然叹曰嗟乎为法之敝一至此哉惠王车裂之秦人不怜余见通鑑渑池在今河南府渑池县太史公曰商君其天资刻薄人也迹其欲干孝公以帝王术挟持浮説非其质矣且所因繇嬖臣及得用刑公子䖍欺魏将卬不师赵良之言亦足发明商君之少恩矣余尝读商君开塞耕战书与其人行事相类卒受恶名于秦有以也夫苏秦説秦连横解题曰连关中之谓横合关东之谓从按战国策史记苏秦始将连横説秦惠王时方诛商鞅疾辩士弗用资用乏絶去秦而归乃夜发书陈箧数十得太公隂符之谋伏而诵之简练以为揣摩读书欲睡引锥自刺其股血流至足曰安有説人主不能出其金玉锦绣取卿相之尊者乎其用意如此周显王三十二年楚韩赵蜀朝秦解题曰以惠王新立而朝之也韩申不害卒解题曰按列传着书二篇号曰申子韩非子曰申不害徒术而无法公孙鞅徒法而无术申不害韩昭侯之佐也韩者晋之别国也晋之故法未息而韩之新法又生先君之令未收而后君之令又下申不害不擅其法不一其宪令虽使昭侯用术而姦臣犹有所谲其辞矣故託万乗之劲韩十七年而不至于覇王者虽用术于上法不勤饰于官之患也公孙鞅之治秦也设告相坐而责其实连什五而同其罪赏厚而信罸重而必是以其民用力劳而不休逐敌危而不却故其国富而兵强然而无术以知姦及孝公商君死惠王即位秦法未败也而张仪以秦狥韩魏惠王死武王即位甘茂以秦狥周武王死昭襄王即位穣侯越韩魏而东攻齐五年而秦不益尺寸之地乃成其陶邑之封应侯攻韩八年成其汝南之封自是以来诸用秦者皆应穰之类也商君虽饰其法人臣反用其资故乗强秦之资数十年而不至于帝王者主无术于上之患也李竒谓申不害为术商鞅为法韩非兼行申商之术观非此论则竒之説信矣周显王三十三年天子使人贺秦解题曰贺亦聘也秦初行钱解题曰秦前此未以钱为币也孟轲见梁惠王问利国解题曰太史公曰余读孟子书至梁惠王问何以利吾国未尝不废书而叹也曰嗟乎利诚乱之始也夫子罕言利者常防其原也故曰放于利而行多怨自天子以至于庶人好利之弊何以异哉广汉张氏栻曰学者莫先于义利之辨盖圣人之学无所为而然也无所为而然者命之所以不已性之所以不偏而教之所以无穷也自非卓然先审夫义利霄壌之判虑思力行不舍昼夜其能真有得乎其事虽善而纳交要誉与恶其声之念或萌于中是亦利而已矣齐宣王与魏惠王韩昭侯㑹平阿南解题曰年表阿作河按列传田婴使于韩魏韩魏服于齐婴与韩昭侯魏惠王㑹齐宣王东阿南盟而去即此㑹也秦兴师求九鼎解题曰按战国䇿秦兴师临周而求九鼎周君使颜率説齐王曰秦为无道欲兴兵临周而求九鼎周之君臣内自计与秦不若归之大国齐王大悦发师五万人使陈臣思将以救周而秦兵罢齐将求九鼎以颜率觧之而止剡川姚氏宏曰以春秋后语考之周君周显王也齐王齐宣王也战国䇿不载年今附见于宋太丘社亾之前宋太丘社亾解题曰古者立社植木以表之因谓其木为社故哀公问社而宰我对以松柏栗庄周之栎社颍川之长社亦以其木名其社也所谓太丘社亡者震风凌雨此社之树摧陨散落不见踪迹民因以为亡与按封禅书宋太丘社亡而九鼎没于泗水彭城下东坡苏氏曰此周人毁鼎以缓祸而假之神妖以为説也战国之际秦与齐楚皆欲之周人莫知所适与得鼎者未必能存周而不得者必碎之此九鼎之所以亡也周显王三十四年秦君冠解题曰是时未称王也冠礼之尚存者也即汉所谓加元服也秦㧞韩宜阳解题曰韩年表止书秦㧞我宜阳按秦武王四年甘茂㧞宜阳其役甚大其事甚详然则今年㧞宜阳特暂得之耳夀陵解题曰古者不豫凶事其豫为之者则有之矣一则以其年也一则以其位也至于死而可制如绞紟衾冒则未尝豫为之也诸侯五月而葬以一国之力为陵墓有余矣何必豫哉夀陵之名见于书传者盖自此始墓之称陵在古无贵贱之别国语管仲曰昔者圣王之治天下也参其国而伍其鄙定民之居成民之事陵为之终是民之墓亦通称陵也秦记载诸君之葬至惠文王以后始称陵然则名王者之兆域为陵其出于战国之际乎齐宣王与魏惠王㑹于甄解题曰史记魏世家今年书惠王卒子襄王立襄王十六年卒子哀王立按通鑑考异汲冢纪年篇惠王三十六年改元从一年始至十六年而称惠成王卒即惠王也疑史记误分惠成之世以为二王之年也哀王特不称谥谓之今王世本惠王生襄王而无哀王然则今王者魏襄王也彼旣魏史所书魏事必得其真今从之周显王三十五年齐宣王魏惠王与诸侯㑹于徐州以相王解题曰齐魏之王以战国䇿考之盖在魏㧞邯战之嵗而秦本纪今年又书齐魏为王未知孰是然战国䇿之所载似得其实盖魏以邯郸之胜齐以桂陵之胜志得意满各僣称王容有此理若今嵗则魏方衰弱齐亦未有大功何为骤称王乎然齐魏年表今年书与诸侯㑹于徐州以相王者齐魏称王其日已乆至是共㑹诸侯欲其皆称王以同已之僣也但诸侯未卽从之耳秦纪所书或者齐魏前此特称王于其国至此其名号始通于诸侯乎苏秦説燕与赵合从解题曰苏秦去秦乃东之赵赵肃侯令其弟成为相号奉阳君奉阳君弗説之去游燕嵗余而后得见説燕文公曰燕有朝鲜辽东北有林胡楼烦西有云中九原南有滹沱易水车六百乗骑六千疋南有碣石鴈门之饶北有枣栗之利所以安乐无事者以赵之为蔽其南也与赵从亲则燕必无患矣文公资苏秦车马金帛以説赵李兑为秦谓奉阳君曰齐燕离则赵重齐燕合则赵轻今君合燕于齐非赵之利也臣窃为君不取也奉阳君曰何吾合燕于齐对曰夫制燕者苏子也而燕弱国也东不如齐西不如赵岂能东无齐而西无赵哉而君甚不善苏秦苏秦能抱弱燕而孤于天下哉是驱燕而使合于齐也奉阳君曰善乃使人与秦结交楚威王大败越师杀王无疆越自此散㣲解题曰越姒姓夏后帝少康之子封于㑹稽以奉守禹之祀后数十世至于允常与吴王阖庐战而相怨伐允常卒子句践立句践卒子王鼫与立鼫与卒子王不夀立王不夀卒子王翁立王翁卒子王翳立王翳卒子王之侯立王之侯卒子王无疆立王无疆时越兴师北伐齐与中国争疆齐威王使人説王无疆曰愿大王转攻楚龎长沙楚之粟也竟陵泽楚之材也越窥兵通无假之关此四邑者不上贡事于楚矣于是越遂释齐而伐楚楚威王大破越杀王无疆尽取吴故地至浙江北而越以此㪚诸族子或为王或为君濵于江南海上服朝于楚颍濵苏氏曰吴以蛮夷争盟上国陵蔑齐晋结怨楚越再世而亾何者地逺而民劳埶不顺也越王勾践旣克夫差虽号覇王而实歛兵自守无大征伐分吴故土以畀楚宋鲁遂以保国传世彼亲见其害知所以自监矣哉至王无疆无阖庐之知而有夫差之愚其残国宜矣周显王三十六年楚威王伐齐大败申缚于泗上解题曰按战国䇿史记魏惠王之为齐败于马陵也告惠施曰寡人怨齐至死不忘欲悉起兵攻之何如对曰王若欲报齐不如折节而朝齐楚王必怒矣王游人而合其闘则楚必伐齐惠王乃朝齐张丑谓齐相田婴曰今覆魏十万之军而禽其太子又臣万乗之魏楚王好用兵而甚务名必为齐患田婴不听遂纳惠王而与之并朝齐王再三楚王怒田婴复欺楚楚王自将兵伐齐与齐将申缚遇于泗水之上大败申缚围徐州赵人至枝桑燕人至格道齐使陈毛听罪于楚西説赵北説燕天下乃释齐楚令齐逐田婴婴使张丑説楚王曰王所以胜者田朌子不用也朌子有功于国百姓为之用婴子弗善而用申缚故王胜之也今婴子逐朌子必用矣楚王因弗逐齐败燕于权解题曰按战国䇿权之难齐燕战秦使魏冉之赵出兵助燕击齐田婴使魏处之赵谓李向曰君助燕击齐齐必急急必以地和于燕而身与赵战矣然则是君自为燕束兵为燕取地也故为君计者不如按兵勿出齐必缓缓必复与燕战战而胜兵罢敝赵可以取唐曲逆战而不胜命悬于赵矣燕再战赵弗救子哙谓文公曰不如以地请合于齐赵必救我若不吾救不得不事文公曰善令郭任以地请讲于齐赵开之遂出兵救燕今从鲍氏所编战国䇿载于文公末年苏秦説赵肃侯六国合从解题曰按史记战国䇿苏秦从燕之赵説赵肃侯曰安民之本在于择交择交而得则民安择交不得则民终身不得安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之主伐人之国常欲出辞断絶人之交愿无出于口请屏左右曰言所以异隂阳而已矣君诚能听臣燕必致氊裘狗马之地齐必致海隅鱼盐之地楚必致橘柚云梦之地韩魏皆可使致汤沐之邑贵戚父兄皆可以受封侯此臣之所以为君愿也今君与秦则秦必弱韩魏与齐则齐必弱楚魏魏弱则割河外韩弱则効宜阳宜阳効则上郡絶河外絶则道不通楚弱则无援秦欲已得乎山东则必举兵而向赵矣此臣之所以为君患也当今之时山东之国莫强于赵赵地方数千里带甲数十万西有常山南有河漳东有清河北有燕国秦之所害于天下者莫如赵然而不敢伐赵者韩魏赵之南蔽也韩魏不能支秦则祸中于赵矣窃为君讣莫若约天下之将相㑹于洹水之上通质刳白马而盟以摈秦要约曰秦攻楚齐魏各出鋭师以佐之韩絶其粮道赵渉河漳燕守常山之北秦攻韩则楚絶其后齐出鋭师而佐之赵渉河漳燕守云中秦攻齐则楚絶其后韩守成臯魏塞其道赵渉河漳博关燕出鋭师以佐之秦攻燕则赵守常山楚军武关齐渉渤海韩魏皆出鋭师以佐之秦攻赵则韩军冝阳楚军武关魏军河外齐渉清河燕出鋭师以佐之诸侯有不如约者以五国之兵共伐之赵肃侯乃饰车百乗遣苏秦约诸侯是时秦使公孙衍攻魏取雕隂且欲东兵苏秦恐秦兵至赵而败从约乃激怒张仪入秦秦惠王以为客卿仪与秦俱学从横术于鬼谷先生者也于是苏秦説韩宣惠王曰韩北有巩洛成臯之固西有宜阳商坂之塞东有宛穣洧水南有陉山地方九百余里鄙谚曰宁为鸡口无为牛后今西面交臂而臣事秦何异于牛后乎韩王勃然作色攘臂瞋目按剑仰天大息曰寡人虽不肖必不能事秦次説魏惠王曰魏南有鸿沟陈汝南许郾昆阳召陵舞阳新都新郪东有淮颍煮枣沂黄西有长城之界北有河水巻衍酸枣地方千里武士二十万苍头二十万奋击二十万厮徒十万今乃欲事秦事秦必割地以効实兵未用而国已亏矣魏王曰敬以国从因东説齐宣王曰齐南有泰山东有瑯琊西有清河北有渤海此所谓四塞之国也三军之良五家之兵进如锋矢战如雷霆解如风雨秦之攻齐倍韩魏之地过卫阳晋之道径乎亢父之险故恫疑嘘喝而不敢进则秦不能害齐亦明矣今乃西面而事秦臣窃羞之齐王曰敬以国从乃西南説楚威王曰楚西有黔中巫郡东有夏州海阳南有洞庭苍梧北有陉塞郇阳地方五千余里带甲百万从合则楚王衡成则秦帝二者何居焉楚王曰寡人之国西与秦接境秦有举巴蜀并汉中之心秦虎狼之国不可亲也而韩魏廹于秦患不可与深谋深谋恐反人以入于秦故谋未发而国已危矣寡人自料以楚当秦不见胜也内与羣臣谋不足恃也寡人卧不安席食不甘味心揺揺然如悬旌而无所终薄今主君欲一天下收诸侯存危国寡人谨奉社禝以从苏秦为从约长并相六国北告赵王行过洛阳周显王闻之恐惧除道使人郊劳昆弟妻嫂侧目不敢仰视苏秦喟然叹曰使我有洛阳负郭田二顷吾岂能佩六国相印乎赵肃侯封为武安君乃投从约书于秦余见通鑑其説六国辞有与当时事不合者皆辩士所増饰也秦以公孙衍为大良造解题曰赏雕隂之功也战国游説之风苏秦张仪公孙衍实倡之自是而后不可胜纪矣秦周人也仪与衍皆魏人也故言权变辩智之士者必曰三晋两周云周显王三十七年秦使公孙衍激齐魏伐赵从约遂觧解题曰徐广曰自初説燕至此三年史记谓秦兵不敢出函谷关十五年非也当以徐广之説为正魏以隂晋与秦解题曰魏纳隂晋以和秦更名曰宁秦盖隂晋乃华隂函谷关之所在故喜得之也齐伐燕解题曰齐宣王因燕䘮伐燕取十城易王谓苏秦曰往日先生至燕而先王资先生见赵遂约六国从今齐先伐赵次至燕以先生之故为天下笑苏秦遂往説齐宣王曰燕虽弱秦之少婿也大王利其十城而长与强秦为仇乎齐乃归之苏秦去年合从力诋衡人以秦恐喝诸侯今年乃自为此言大抵辩士之论皆如此周显王三十八年义渠内乱解题曰义渠西戎之属于秦者也不乗其乱而灭其国乃为出师讨定之犹有大国之义焉周显王三十九年焦解题曰史记正义曰焦城在陜州城内东北武王克商封神农之后于焦后封姬姓是时属魏魏以少梁与秦解题曰秦本纪书魏纳河西地年表书魏入少梁河西地于秦盖孝公取河西地之时尚有未尽者也按战国䇿缪留谓韩宣惠王曰魏用犀首张仪而西河之外亾孝公取河西地盖商鞅之力至是尽得河西地则犀首张仪之力也是时公孙衍张仪皆信用于秦以事理推之惠王以其皆魏人两厚之觊收其用而仪衍争利互相倾夺卒至于卖其宗国以媚秦也周显王四十年取汾隂皮氏㧞焦解题曰汾隂城在蒲州汾隂县北皮氏在绛州龙门县西焦去年所围者也按魏年表世家后年书秦归我焦曲沃则曲沃亦尝㧞矣楚庄硚自王于滇解题曰按西南夷传楚威王时使将军庄硚将兵循江上畧巴蜀黔中以西庄硚者故楚庄王苖裔也硚至滇池地方三百里旁平地肥饶数千里以兵威定属楚欲归报㑹秦击夺楚巴黔中郡道塞不通因还以其衆王滇变服从其俗以长之汉元封二年滇王举国降魏伐楚取陉山解题曰按楚世家魏闻楚䘮取我陉山所谓北有汾陉之塞也又按战国䇿楚魏战于陉山魏许秦以上洛以絶秦于楚魏战胜楚败于南阳秦责赂于魏魏不与管浅谓秦王曰王何不谓楚王曰魏许寡人以地今战胜魏王背寡人也何不与寡人遇魏畏秦楚之合必与秦地矣是魏胜楚而亾地于秦也秦王曰善以是告楚楚王扬言与秦遇魏王闻之恐効上洛于秦周显王四十一年离石解题曰离石县今属石州公子华蒲阳解题曰年表公子华作公子桑史记正义曰蒲阳在隰州隰川县魏纳上郡解题曰张仪既取蒲阳而复归之故魏以上郡为谢也魏世家书尽入上郡于秦岂上郡所统不止十五县前此有为秦所取者与春秋之时郡属于县赵简子誓衆所谓上大夫受县下大夫受郡是也战国之时县属于郡此所谓上郡十五县是也方孝公商鞅时并小鄕为大县县一令尚未有郡及守称及魏纳上郡之后十余年秦纪始书置汉中郡或者山东诸侯先变古制而秦效之欤史记正义曰魏前纳隂晋次纳同丹二州今纳上郡而尽河西濵洛之地矣括地志云上郡故城在绥州上县东南五十里按丹鄜延绥等州北至胜州固阳并上郡地秦陈轸奔楚解题曰陈轸与张仪俱事秦惠王皆贵重争宠张仪恶陈轸于秦王曰轸欲去秦而之楚王问陈轸轸曰卖仆妾不出闾巷而售者良仆妾也出妇嫁于鄕曲者良妇也今轸不忠于君楚亦何以轸为忠乎忠且见弃轸不之楚何归乎王以其言为然遂善待之居秦期年秦惠王终相张仪而陈轸奔楚周显王四十二年秦县义渠解题曰义渠后复见盖虽以为县犹令其君主之故其后复国也周显王四十三年秦初腊解题曰腊者蜡之别名也风俗通云按礼传夏曰嘉平殷曰清祀周曰大蜡秦汉曰腊春秋时宫之竒已称虞不腊矣则非始于秦也特秦前此未尝为腊惠王始讲之耳如始皇更名腊曰嘉平亦复用夏之旧名也蔡邕独断云腊者嵗终大祭纵吏民宴饮后汉志亦曰季冬之月劳农大享腊与礼记蜡祭之义略同秦年表书初腊㑹龙门意者劳农宴饮于此地欤龙门山属同州韩城县秦楚燕齐魏各出鋭师万人㑹赵葬解题曰左传诸侯之大夫㑹晋平公葬郑子皮将以币行子产曰用币必百两百两必千人旣葬诸侯之大夫欲因见新君叔向辞之诸侯大夫皆欲见新君必皆以币行其徒必不减千人也以千人㑹葬旣号侈矣今五国㑹赵葬至于各出鋭师万人视春秋又十倍焉送死淫靡如此民不堪命可知矣大事记觧题卷三大事记钦定四库全书大事记解题巻四宋吕祖谦撰周显王四十四年夏四月戊午秦初称王解题曰按张仪传仪相秦四嵗立惠王为王盖张仪之请也秦纪书四月戊午魏君称王按周纪齐楚世家是嵗皆书秦惠王称王盖秦纪本书君称王如韩世家十一年君号为王之比今本衍一魏字耳惠王之未称王也天子犹致文武胙自称王之后讫于周亡史不复书盖旣称王则不复事周矣赵加肥义秩解题曰武灵王听政先问先王贵臣肥义加其秩国三老年八十月致其礼周显王四十五年秦惠王后元年解题曰本纪书更为元年盖如竹书纪年魏惠王复改元也齐聚学士于稷下觧题曰齐宣王喜文学游説之士驺衍之徒七十六人皆赐列第为上大夫不治而议论是以齐稷下学士盛且数百千人是时诸子并起秦汉以后所谓六家九流特其畧耳秦张仪伐魏取陜塞解题曰本纪去年书取陜按张仪传仪相秦四嵗立惠王为王居一嵗为秦将取陜筑上郡塞当从年表书于今年周显王四十六年啮桑解题曰史记正义曰即左传采桑服䖍云翟地也韩燕中山皆称王赵独称君其后亦称王解题曰按战国䇿犀首立五王齐谓赵魏曰寡人羞与中山并为王愿与大国伐之以废其王中山大恐召张豋説田婴而止高氏以五王为齐赵魏燕中山鲍氏以五王为秦韩燕宋中山二家之説皆非也齐魏之王已乆秦之王出于张仪宋与中山俱为小国使宋是时称王则齐何为独怒中山况偃之称王又在慎靓王之三年乎然则犀首所立五王其可考者韩燕赵中山其一则不可考也赵武灵王初虽称君世家十一年书王召公子軄于韩则是时已称王矣七国唯楚僣王逺在春秋之世其余六国魏最先赵最后楚柱国昭阳伐魏解题曰陈轸见昭阳问楚之法覆军杀将其官爵何也昭阳曰官为上柱国爵为上执珪陈轸曰其有贵于此者乎昭阳曰令尹陈轸曰今君已为令尹矣攻魏破军杀将功莫大焉今又移兵而攻齐胜之官爵不加于此不胜身死爵夺昭阳乃引兵而去史记是年书齐宣王卒通鑑移于取燕之年孟子载伐燕取燕甚详盖通鑑所据也周显王四十七年秦张仪免相相魏解题曰按公孙衍传魏王相张仪犀首弗利令人谓韩公叔曰张仪已合秦魏矣其言曰魏攻南阳秦攻三川魏王所以贵张子者欲得韩地也且韩之南阳已举矣子何不少委焉以为衍功则秦魏之交可错矣然则魏必图秦而弃仪收韩而相衍公叔以为便因委之犀首以为功果相魏然则魏王不听张仪之説者公孙衍间之也衍传又称衍相魏张仪去则不然以仪传考之仪慙无以归报留魏四嵗而魏王卒复説其嗣君乆之始去魏复相秦耳区䑕解题曰史记正义曰盖在河北周显王四十八年齐封田婴于薛号靖郭君解题曰田婴自威王时任軄用事列传载其子文问其父婴曰子之子为何曰为孙孙之孙为何曰为𤣥孙𤣥孙之孙为何曰不能知也文曰君用事相齐至今三王矣家富累万金门下不见一贤者尚厚积余藏欲以遗所不知何人文窃怪之所谓三王者威宣愍也然则婴之卒文之代立招致賔客皆在愍王之时韩公仲公叔用事解题曰韩宣惠王虽两用公仲公叔以战国䇿考之公仲实专政叔间亦用事终不若仲之权宠也周慎靓王元年卫更贬号曰君独有濮阳解题曰降侯而称君也濮阳即左传所谓帝丘卫成公自楚丘徙都之秦惠王游北河解题曰廵北边也徐广曰戎地在河上秦始皇使䝉恬斥逐匈奴拓地至北河方惠王时固未尽属秦也周慎靓王二年秦伐韩取鄢解题曰史记正义曰今许州鄢陵县西北有鄢陵许城是楚城广陵解题曰广陵在秦属九江郡汉吴王濞所都也景帝灭吴以为江都国武帝曰广陵国东汉为广陵郡东晋时以郗鍳都督青兖二州诸军事镇此宋置广陵郡文帝兼置南兖州齐梁因之梁末地入北齐改曰东广州析广陵江阳为二郡北齐末地归于陈复曰南兖州寻为后周所取改为吴州隋开皇中改为扬州始以广陵为治所罢广陵江阳二郡大业初置江都郡唐武德三年曰南兖州七年曰䢴州九年曰扬州贞观十八年复置江扬郡与江都分治天宝元年并为广陵郡领淮南节度今为扬州魏惠王㑹诸侯于臼里将复尊天子不克解题曰按韩非子魏惠王为里之盟将复立天子彭喜谓郑君曰君勿听大国恶有天子小国利之君与大国不听魏焉能与小国立之所谓将复立天子者是时七国既称王不以周为天子也或者犹咎孟子劝诸侯行王道何哉臼里之盟不知何年今附于魏惠王薨之前魏襄王问孟子天下恶乎定曰定于一孰能一之曰不嗜杀人者能一之解题曰颍濵苏氏曰孟子之言非茍为大而已也然不深原其意而详究其实未有不以为迂者矣予观战国之后更始皇项籍杀人愈多而天下愈乱及汉高帝虽以兵取天下而心不在杀人然后乃定子孙享国二百余年王莾之乱盗贼蜂起光武复以不嗜杀人收之及桓灵之祸曹公有盖世之畧而以喜怒杀人故天下卒于三分司马父子力能一之而杀人益炽故既一复散裂为五胡离为南北隋文帝又能合之矣而好杀不已至子而败及唐太宗始复不嗜杀人天下乃定其后五代之君出于盗贼夷虏屠戮生灵如恐不及数十年之间天下五禅皆不能有天下之半及宋受命艺祖皇帝虽以神武诛鉏僣伪而不嗜杀人之心神民信之未及二十年而削平之功比于汉唐天下既定轻刑厉禁凢所诛戮一附于法匹夫匹妇无寃死之狱其仁过于前代是以百有余年兵革不试户口充溢有死于厉疫而无死于兵乱盖自孟子以来能一天下者四君皆以不嗜杀人致之繇此观之孟子之言岂偶然而已哉周慎靓王三年苏秦约楚齐赵韩魏燕及匈奴伐秦楚怀王为从长攻函谷关秦出兵击六国皆败走解题曰按楚年表是嵗书苏秦约从山东六国共攻秦楚怀王为从长至函谷关秦出兵击六国六国兵皆引而归以此攷之苏秦始者合从虽未几觧散至是复冄申前约而攻秦也秦纪书韩赵燕齐帅匈奴攻秦匈奴之名始见于此合六国之衆又益以匈奴出师可谓盛矣贾生曰诸侯尝以十倍之地百万之衆叩关而攻秦秦人开关延敌九国之师逡廵遁逃而不敢进盖谓此也是后六国虽屡大举此战盖其始焉以怀王之昬弱而为盟主苏秦之反覆而约诸侯张仪又在魏隂为秦用安能有济乎义渠袭秦大败秦人于李帛解题曰是时义渠已复国按战国䇿义渠君之魏公孙衍谓义渠君曰道逺臣不得复过矣请谒事情义渠君曰愿闻之对曰中国无事于秦则秦且烧焫获君之国中国为有事于秦则秦且轻使重币而事君之国也义渠曰谨闻令居无几何五国伐秦陈轸谓秦王曰义渠君者蛮夷之贤君王不如赂之以抚其心秦王曰善因以文绣十疋好女百人遗义渠君致羣臣而谋曰此乃公孙衍之所谓也因起兵袭秦大败秦人于李帛之下衍与义渠君语其相魏之后欤秦伐魏解题曰按张仪传仪复説魏王不听于是张仪隂令秦伐魏魏与秦战败明年齐又来败魏于观津周慎靓王四年齐败魏赵于观津解题曰按楚世家齐愍王伐败赵魏军秦亦伐败韩与齐争长盖去年楚怀王帅诸侯伐秦不利齐独居后为殿诸侯固已服之今年又有观津之胜于是遂为诸侯长矣所以秦挟修鱼大㨗之威与之争长也韩与赵魏伐秦秦使庶长樗里疾与战修鱼虏韩将申差败赵公子渇斩首八万二千解题曰三晋同攻秦而韩世家张仪传战国䇿独言秦败韩申差斩首八万秦年表虽书与韩赵战而亦不及魏焉岂非韩师独大败赵败而不甚魏虽同约而未尝同战耶秦纪书此战为详而载于去年与六国伐秦并为一事按张仪传齐败魏于观津秦复欲攻魏先败韩申差军斩首八万诸侯震恐而张仪复欲説魏王事秦年表观津修鱼之战皆在今年为得其实樗里疾惠王之弟也樗里其所居也齐大夫杀苏秦解题曰张仪説魏王背从约之辞曰亲昆弟同父母尚有争钱财而欲恃诈伪反覆苏秦之余谋不可成亦明矣则秦之死盖在今年也魏因张仪请成于秦秦复以张仪为相解题曰张仪留魏六年而襄王始听其説则秦之服魏其用力亦劳矣周慎靓王五年苴蜀相攻皆告急于秦秦使张仪司马错帅师取蜀贬蜀王为侯使陈庄相之解题曰苴者蜀之别也谯周曰苴今之巴郡也按索隠张仪伐蜀蜀王开战不胜为仪所灭然则仪虽异议终与错同伐蜀也蜀王本治广都秦既平蜀张仪移于少城筑成都以象咸阳为蜀郡治后世皆因之秦伐赵取中都西阳解题曰史记正义曰中都在汾州平遥县西卽西都也西阳即中阳也在汾州隰城县南齐以孟轲为卿解题曰史失其年孟子自谓乆于齐非我志又载自齐葬于鲁反于齐则䘮母之时方为齐卿也至于燕人畔齐之后乃致为臣而归是时盖免䘮乆矣然则居齐嵗月虽不可考必渉数年也今附载于燕哙让国之前苏代与燕相子之为姻代説燕王哙以国譲子之王从之解题曰尧舜让而帝之哙让而灭然之哙亦安知所谓尧舜者哉彼子之徒借是名以簒国子哙特为説客所愚耳方子之未得国也则説以尧让天下于许繇许繇不受有让天下之名而实不失天下哙于是乎以燕让之及子之既得国也则又説以禹不如尧荐益而以启人为吏已而启攻益夺其国哙于是乎收印自三百石吏以十一而效之其愚至此尚足论乎后世因此遂有不可慕虚名而受实祸之论是论肆行则利欲之外无非虚名妨吾利禄者无非实祸泯泯棼棼人纪灭矣此君子之所惧也欲不惑者其唯知实理乎周慎靓王六年王崩太子延立是为赧王解题曰索隠曰皇甫谧云名诞谥法无赧正以㣲弱窃鈇逃责赦然慙愧故号曰赧耳徙都西周解题曰赧王虽徙都西周特主其祭耳土地人民政事皆西周武公专之赧王无预焉西周武公乃惠公之长子宋忠谓王赧谥曰西周武公非也按楚世家楚欲图周周王赧使武公谓楚相昭子曰西周之地不过百里名为天下共主攻之名为弑君则武公为赧王之臣明矣岂可合为一人乎周赧王元年秦侵义渠取二十五城解题曰报李帛之役也秦樗里疾伐魏取焦及曲沃又大破韩师及魏公孙衍于岸门韩太子仓入质于秦以和解题曰张仪归相秦三嵗而魏复背秦为从故秦伐魏初韩既败于浊泽公仲谓韩王曰不如因张仪为和于秦与之伐楚韩王将使公仲西讲于秦楚王闻之大恐召陈轸告之轸曰王警四境之内起师言救韩命战车满道路发信臣多其车重其币使信王之救已也韩听我絶和于秦秦必大怒是因秦韩之兵而免楚国之患也楚王乃兴师言救韩发信臣谓韩王曰不谷国虽小已悉发之矣韩王大説止公仲之行公仲曰不可以实告我者秦也以虚名救我者楚也王恃楚之虚名而轻絶强秦之敌必为天下笑韩王弗听遂絶和于秦秦怒兴师与韩氏战于岸门楚救不至韩师大败魏年表又书秦人走犀首岸门意者其救韩欤按后汉地理志颍川郡颍隂有岸亭徐广曰岸门即岸亭燕乱将军市被与太子平攻子之不克被反攻太子又不克而死齐章子伐燕取之醢子之杀王哙解题曰汲冢纪年云齐人禽子之而醢其身按战国䇿韩齐为与国张仪以秦魏伐韩齐王曰韩吾与国也秦伐之吾将救之田臣思曰王之谋过矣不如听之子哙与子之国百姓不戴诸侯弗与秦伐韩赵救之是天以燕赐我也王曰善乃许韩使者而还之韩自以得交于齐遂与秦战楚赵果遽起兵而救韩齐因起兵攻燕三十日而举燕国然则齐之取燕虽因之哙之乱亦繇诸侯连兵不觧无与竞者也秦伐韩楚赵救韩史记皆不书意者即岸门之战欤燕人逐齐师赵召公子职于韩以为燕王使乐池送之不克解题曰通鑑书燕人叛齐燕之于齐非叛也遂人杀齐戍春秋书曰齐人殱于遂不谓之叛也孟子非作史其曰燕人畔特因用齐人之语耳按战国䇿齐破燕赵欲存之乐毅谓赵王曰今无约而攻齐齐必讐赵不如请以河东易燕地于齐赵有河北齐有河东齐赵必不争矣是二国亲也以河东之地强齐以燕以赵辅之天下憎之必皆曰事王以伐齐是因天下以破齐也王曰善乃以河东易齐楚魏憎之令淖滑惠施之赵请伐齐而存燕齐宣王问孟子诸侯多谋伐寡人者何以待之即谓此也外则诸侯谋之内则燕人攻之此所以不能有其国欤是时昭王未立燕国无主故赵纳公子职于燕世家不书其立盖赵虽纳之而燕人不受也秦封公子通于蜀解题曰按华阳国志赧王元年秦惠王封子通国为蜀侯以陈庄为相则公子通代故蜀王为侯也周赧王二年孟轲自齐至宋自宋适滕劝滕文公修井法不果行解题曰以梁惠王公孙丑滕文公三篇首章攷之孟子先适梁次适齐次适宋次适滕其在宋也虽未尝与王偃语如戴不胜戴盈之之徒其意亦拳拳矣然皆志懦力弱不足以有为独滕文公尊向甚笃观孟子答毕战井地之问曰子之君将行仁政选择而使子则既命战推行之矣逺方之人愿受一㕓而为氓者踵至则推行亦既有效也不幸文公信道不笃溺于许行之説胁于齐楚之威不能终其绪岂非过宋之疑终未能泮然与孟子去齐既知道之不行矣其于滕也特欲见古道之可行而已故勉文公之言曰有王者起必来取法是为王者师也用意止如是尚不得申岂非天哉年月不可考今载于去齐之次年秦惠王㑹魏襄王于临晋立魏公子政为太子解题曰按张仪传秦取曲沃之明年魏复事秦盖既和而为㑹也制人之父子而立其所厚秦之无道甚矣襄王之子昭王史失其名意者即政与秦庶长樗里疾伐赵虏赵将庄豹㧞蔺解题曰荘豹世家作赵庄苏代曰龙贾之战岸门之战封陵之战高商之战赵庄之战秦之所杀三晋之民数百万此所谓赵庄之战也齐田婴卒子文立实孟尝君招诸侯游士及亾人有罪者为食客凢数千人是后魏公子无忌赵公子胜楚黄歇皆效之解题曰自周衰王制頽废四民无常居而游士姦侠散于天下此四公子之客所以盛也彼四公子者皆身为辅相不为其君甄别贤不肖使上下各得其职乃植私党以相夸其流敝数百年至魏其武安之后始稍衰止可胜叹哉按列传田婴卒于愍王之世今附见于愍王元年楚屈原作离骚觧题曰离骚者变风变雅之又变者也虽发于忠愤其辞跌宕盖多失其正矣诗止于陈灵其有以哉按屈原传原名平楚之同姓为楚怀王左徒入则与王图议国事以出号令出则接遇賔客应对诸侯王甚任之上官大夫与之同列争宠而心害其能怀王使屈原造为宪令上官大夫䜛之曰王使屈平为令衆莫不知每一令出平伐其功以为非我莫能为也王怒而䟽屈平疾王听之不聪也䜛謟之蔽明也邪曲之害公也方正之不容也故忧愁幽思而作离骚离骚者犹离忧也本传载此事于张仪説楚絶齐之前今从之秦使张仪説楚絶齐亲秦许赂以商于地仪归背楚赂楚使屈匄帅师伐秦解题曰按楚世家秦惠王患齐楚从亲乃宣商张仪免相使南説楚王絶齐楚王大説置相玺于张仪故本纪年表皆书张仪相楚周赧王三年秦魏章樗里疾甘茂大破楚师于丹阳虏其将屈匄及裨将逄侯丑等七十余人斩首八万取汉中地六百里置汉中郡解题曰本纪年表皆书庶长章败楚屈匄樗里疾传云助魏章攻楚败楚屈匄取汉中地甘茂传云因张仪樗里子而求见惠王王使将而佐魏章略定汉中地然则疾与茂为魏章之副也丹阳按后汉志南郡枝江有丹阳聚张仪传又云秦齐共攻楚杀屈匄取丹阳汉中之地盖齐怨楚而助秦耳李斯上书曰惠王用张仪之计南取汉中包九夷制鄢郢楚怀王悉兵袭秦秦大败之于蓝田韩魏袭楚至邓解题曰史记正义云蓝田在雍州东南从蓝田关入蓝田县故邓城在襄州安飬县北楚景翠围韩雍氏韩宣惠王薨子仓立是为襄王秦庶长樗里疾帅师救韩败楚齐宋围魏煑枣秦樗里疾与魏伐齐虏其将声子于濮遂伐燕解题曰雍氏在赧王时楚尝两围焉按后汉志在颍川阳翟徐广曰秦本纪惠王后十三年书楚围雍氏纪年于此亦説楚景翠围雍氏韩宣王卒秦助韩共败楚屈匄又云齐宋围煑枣皆与史记年表及田完世家符同此是前围雍氏之事也至于后围雍氏在赧王十五年世家合而为一误矣本纪书秦使庶长疾助韩而东攻齐不载败楚年表书秦助韩攻楚不载与魏伐齐以田敬仲世家攷之合纪表所书始为备耳燕与齐邻秦魏旣胜齐乗燕之无君而伐之也燕人共立太子平是为燕昭王解题曰燕乱首尾三年无君而昭王始立秦惠王魏襄王㑹于蒲坂解题曰按水经注竹书纪年魏襄王七年秦王来见于蒲坂关今河中府河东县周赧王四年燕昭王怨齐礼郭隗以招贤者解题曰按战国䇿説苑燕昭王见郭隗曰敢问以国报讐者柰何郭隗曰帝者与师处王者与友处覇者与臣处亡国与役处诎指而事之北面而受学则百已者至先趋而后息先问而后嘿则什已者至人趋已趋则若已者至冯几据杖眄视指使则厮役之人至若恣睢奋击呴借叱咄则徒𨽻之人至矣此古服道致士之法也隗请为天下之士开路今载于昭王改元之年秦伐楚取召陵解题曰史记正义云召陵故城在豫州偃城县东四十五里魏伐卫㧞二城解题曰魏年表书围卫按世家魏伐卫㧞列城二卫君患之如耳见卫君曰请罢魏君免成陵君可乎卫君曰先生果能孤请世世以卫事先生如耳见成陵君曰昔者魏伐赵断羊肠㧞阏与约斩赵赵分为二所以不亾者魏为从主也今卫已廹而亡将西请事于秦与其以秦醳卫不如以魏醳卫卫之德魏必终无穷成陵君曰诺如耳见魏王曰臣有谒于卫卫故周室之别也其称小国多宝器今国廹于难而宝器不出者其心以为攻卫醳卫不以王为主故宝器虽出必不入于王也臣窃料之先主醳卫者必受卫者也如耳出成陵君入以言见魏王听其説罢其兵免成陵君终身不见所谓如耳以诈见重者也蜀相壮杀蜀侯降秦秦以王子煇为蜀侯解题曰壮即陈庄也所杀者公子通也意者通叛秦故庄杀之以降与壮明年为甘茂所诛茂传书蜀侯煇相壮则通旣死煇即代之也华阳国志曰秦封王子煇为蜀侯楚囚张仪旣而赦之仪遂説楚韩齐赵燕连横事秦秦惠王薨子武王立六国连横之约皆觧解题曰张仪至楚嬖臣靳尚使怀王幸姬説王救之楚王既赦张仪仪遂説楚王与秦和亲楚王已得张仪而重出黔中地与秦欲许之屈原曰前大王见欺于张仪张仪至臣以为大王烹之今纵弗忍杀之又听其邪説不可怀王卒许张仪与秦仪遂之韩説韩王事秦韩王听仪讣归报秦惠王封仪五邑号曰武信君使张仪东説齐西説赵北説燕皆听仪仪归报未至惠王薨其约亦觧然则仪秦之从横皆不能乆也周赧王五年客卿谓秦武王曰张仪之贵不得议公孙郝则从臣不事大臣矣公孙郝之贵不得议甘茂则大臣不事近臣矣解题曰此秦武王逐张仪前政事也大臣从臣之名始见于此所谓大臣者张仪甘茂也所谓从臣者公孙郝也韩客谓向夀曰今王之爱习公也不如公孙郝然则当时所指为从臣者爱习而侍从者也文武成康之际侍御仆从罔非正人列之于六官之属曷尝有中外之间哉秦乃用其爱习为人主私人其权至与大臣相抗古无是也遇昏弱之主则大臣从臣表里缔结合为欺罔遇英武之主如秦武之流不过防其交通使之互相伺察而已虽自以为得驾驭之术不知体统舛杂中外痞隔致乱之道也秦蜀相壮反秦使甘茂定蜀诛壮解题曰按甘茂传蜀侯煇相壮反秦使甘茂定蜀本纪云诛蜀相壮煇虽侯蜀壮实掌其柄故壮反而煇不诛也秦出张仪魏章于魏解题曰秦武王元年羣臣日夜恶张仪未已而齐让又至张仪惧诛请之魏秦王乃具革车三十乗入魏按战国策秦惠王死公孙衍欲穷张仪李讐谓公孙衍曰不如召甘茂于魏召公孙显于韩起樗里子于国三人者皆张仪之讐也然则仪之逐其公孙衍之力与魏章亦魏人惠王时数将兵盖仪之党也赵立吴娃为后生子何解题曰此武灵王见弑之兆也武灵王游大陵梦见处女鼓琴而歌诗曰美人荧荧兮颜若苕之方荣命乎命乎曾无我嬴异日王饮酒乐数言所梦想见其状吴广闻之内其女娃是为惠后甚有宠为不出者数嵗生子何终至于废长立少取沙丘之祸方是时武灵王志吞天下而精神荒越形于寤寐卒践妖梦以损其身然则英武之君其可以治情性为不急哉秦伐义渠丹犂解题曰丹犂西戎之别也周赧王六年秦初置丞相以樗里疾为右丞相甘茂为左丞相解题曰丞相之名始于此疾茂并相虽出于公孙衍之力然当世辨士不过此数人迭盛迭衰亦理势之常也衍特随时上下仆其已颠迎其将至以为已利耳魏张仪卒解题曰按魏世家张仪归于魏魏相田需死楚相昭鱼谓苏代曰田需死吾恐张仪犀首薛公有一人相魏者也苏代北见梁王告之曰张仪相必右秦而左魏犀首相必右韩而左魏薛公相必右齐而左魏莫若太子自相梁王从之十年张仪死仪本传称相魏一嵗卒非也颍濵苏氏曰战国之为从横者皆倾危反覆之士也然而汚贱无耻莫如张仪而其成功莫如仪之多仪之未信于楚也辞而之晋谓怀王曰王无求于晋国乎王曰黄金珠玑犀象楚产也吾何求于晋仪曰王独不好色耳周郑之女粉白墨黒立于衢闾不知而见者以为神也王独不好色耳王説资之珠玉而遣之南后郑袖闻而忧之奉之以千金仪将行谓王曰天下关闭不通未知见日也愿王觞臣中饮仪谓王召所便习王召郑袖仪见之跪请罪曰仪行天下未尝见人如此其美也而仪言得美人是欺王也王与后大喜而仪言得行仪之所以求用者其术至此此所以言必信而功多也可不悲乎赵筑野台解题曰按赵世家王出九门为野台以望齐中山之境周赧王七年秦樗里疾免相相韩解题曰疾相韩未几复归秦按甘茂传秦武王使甘茂伐宜阳茂曰臣覊旅之臣也樗里子公孙奭二人者挟韩而议之王必听之是时疾已归秦矣秦武王魏襄王㑹于应觧题曰徐广曰在颍川大城周报王八年正月赵武灵王大朝信宫召肥义与议天下五日而毕觧题曰武灵王可谓有天下之志矣肥义老臣也当是时赵国之先务无若爱子匹嫡之急曾不闻有所正焉五日之议果言何事乎若区区于南攻北讨之间舍其本而末是图亦不足以称当轴处中之任矣楚景翠救韩觧题曰按战国䇿秦攻宜阳周君谓赵累曰子以为何如对曰宜阳必㧞也君曰宜阳城方八里材士十万粟支数年公仲之军二十万景翠以楚之衆临山而救之秦必无功对曰秦王不听羣臣父兄之议而攻宜阳宜阳不㧞秦王耻之臣故曰㧞冯章谓秦王曰不㧞宜阳韩楚乗吾弊国必危矣不如许楚汉中以懽之楚懽而不进韩必孤无柰秦何矣王曰善使冯章许楚汉中而㧞宜阳楚王以其言责汉中于冯章冯章谓秦王曰王遂亡臣而谓楚王曰寡人固无地而许楚王秦㧞宜阳斩首六万又取武遂城之韩使公仲侈入谢于秦以请平解题曰宜阳在秦属三川郡在汉属𢎞农郡在今河南府福昌县县城东南北三面峭絶天险黾池二殽皆在境内盖控扼之地也秦武王谓甘茂曰寡人欲容车通三川以窥周室而寡人死不朽矣甘茂曰请之魏约以伐韩而令向夀辅行甘茂至魏谓向夀曰子归言之于王曰魏听臣矣然愿王勿伐事成尽以为子功向夀归以告王王迎甘茂于息壤问其故对曰宜阳大县也上党南阳积之乆矣名曰县其实郡也始张仪西并巴蜀之地北开西池之外南取上庸天下不以多张子而以贤先王今臣覊旅之臣也樗里子公孙奭二人者挟韩而议之王必听之王与之盟甘茂攻宜阳三鼔而卒不下甘茂曰我覊旅而得相秦者我以宜阳饵王今攻宜阳而不㧞公孙衍樗里疾挫我于内而公仲以韩穷我于外明日鼔之而不可下因以宜阳之郭为墓于是出私金以益公赏明日鼔之宜阳㧞按楚世家昭睢曰秦破韩宜阳而韩犹复事秦者以先王墓在平阳而秦之武遂去之七十里以故尤畏秦此公仲侈之所以请平也宜阳之役杨逹谓公孙显曰请为公以五万攻西周得之是以九鼎市甘茂也不然秦攻西周天下恶之其救韩必疾则茂事败矣杨逹之䇿虽不行然当是时天下犹恶攻周可见王泽之深也不如是岂能以数小邑立于强暴之间乎秦逐公孙衍其后为魏所杀解题曰按战国䇿甘茂相秦秦王爱公孙衍与之间有所立因自谓之曰寡人且相子甘茂之吏道而闻之以告甘茂甘茂因入见王曰王得贤相敢再拜贺王曰寡人託国于子焉更贤相对曰王且相犀首王曰子焉闻之对曰犀首告臣王怒于犀首之泄也乃逐之茂虽为衍所引权利相倾固不足恠者衍旣去秦其事不复见韩非子载犀首与张夀为怨陈需新入不善犀首因使人㣲杀张夀魏王以为犀首也乃诛之然则衍去秦之后终为魏所杀也衍与仪秦乃説士之倡故皆详其终始焉八月秦武王举鼎絶膑而薨无子异母弟稷立实昭王解题曰按甘茂传武王竟至周而卒于周盖践通三川以窥周室之言也昭王之立本纪云昭襄王为质于燕燕人送归得立赵世家云赵王使代相赵固迎公子稷于燕燕送归立为秦王穰侯传云武王卒诸弟争立唯魏冉力为能立昭王然则赵燕为之外主魏冉为之内主也秦立芈八子为太后听政解题曰芈楚姓也八子妇官也秦惠王正后是为惠文后实生武王徐广以为楚女今宣太后亦楚同姓其惠文后之妾媵与按穰侯传昭王少宣太后自治事后世妇人预政始于此秦以魏冉为将军卫咸阳解题曰魏冉宣太后之异父弟也自惠王武王时任职用事昭王之为王宣太后之为后皆其力也冉握兵柄居中颛政若汉大将军之比甘茂之徒虽为丞相然大权不在为后世外戚预政始于此赵初胡服觧题曰武灵王旣胡服公子成称疾不朝王自请之曰吾国东有河薄洛之水与齐中山同之而无舟檝之用自常山以至代上党东有燕东胡之境西有楼烦秦韩之边而无骑射之备故寡人且聚舟檝之用求水居之民以守河薄洛之水变服骑射以备燕三胡秦韩之边公子成听命乃自胡服按战国䇿武灵王破原阳以为骑邑牛賛谏曰国有固籍变籍则乱今王破卒散兵以奉骑射恐攻获之利不如所失之费也王曰子以官府之籍乱寡人之事非子所知然则武灵王胡服骑射盖始教一邑然后徧行之于境内以牛賛之言考之则公私骚动可知矣变古之难如此况复古乎周赧王九年秦归武遂于韩解题曰按甘茂传苏代谓向夀曰韩氏委国于甘茂甘茂许公仲以武遂反宜阳之民既而甘茂竟言秦昭王以武遂复归之韩向夀公孙奭争之不能得向夀公孙奭繇此怨䜛甘茂楚与齐韩合从解题曰齐愍王欲为从长恶楚之与秦合乃使使遗楚王书曰樗里疾善乎韩而公孙衍善乎魏楚必事秦韩魏恐必因二人求合于秦则燕赵亦宜事秦四国争事秦楚为郡县矣王何不与寡人併力收韩魏燕赵与为从而尊周室以案兵息民楚王业已欲和于秦见齐王书犹豫不决下其议羣臣羣臣或言和秦或言听齐昭睢曰王虽东取地于越不足以刷耻必且取地于秦而后足以刷耻于诸侯王不如深善齐韩以重樗里疾如是则王得齐韩之重以求地矣楚之救韩不能使韩不亡然存韩者楚也韩已得武遂于秦以河山为塞所报德莫如楚厚臣以为其事王必疾于是怀王竟不合秦而合齐以善韩楚世家载此事于怀王二十年是时宜阳未㧞武遂未归也大抵战国之事多经辩士润色故多差舛今从通鑑载于怀王二十三年秦甘茂樗里疾伐魏皮氏未㧞甘茂弃军奔齐樗里疾与魏和罢兵解题曰按战国䇿秦楚攻魏围皮氏楚王背秦而与魏魏内太子于楚秦恐许楚城池欲与之复攻魏樗里疾怒欲与魏攻楚恐魏之以太子在楚不肯也使人谓楚王曰外臣疾使臣谒之曰敝邑之王欲效城地而为魏太子之尚在楚也是以未敢王出魏质臣请效之而复固秦楚之交以疾攻魏楚王曰诺乃出魏太子秦因合魏以攻楚此甘茂既奔樗里疾与魏和之事也秦以樗里疾为丞相解题曰按本纪昭王元年严君疾为相甘茂出之魏严君樗里疾所封也本传战国䇿皆言甘茂亡秦之齐盖时方伐魏自魏而犇齐也赵武灵王畧中山地至宁葭西略胡地至榆中使赵固主胡致其兵解题曰入而不有曰略胡役属于赵故使赵固主之周赧王十年赵攻中山取丹丘爽阳鸿之塞又取鄗石邑封龙东垣中山献四邑以和解题曰按赵世家武灵王二十一年攻中山赵祒为右军许钧为左军公子章为中军王并将之牛翦将车骑赵希并将胡代赵与之陉合军曲阳攻取丹丘华阳䲭之塞王军取鄗石邑封龙东垣中山献四邑以和王许之罢兵秦庶长壮及大臣诸公子作乱魏冉诛之遂弑惠文后出悼武王后于魏解题曰惠文后昭王之适母也悼武王后昭王尝所事君母也自昭王宣太后之立魏冉独擅国事二后及大臣诸公子皆失职不平故相与为变事旣不克昭王之位始定而宣太后魏冉之权亦固矣楚倍齐而合秦秦迎妇于楚解题曰按楚世家怀王二十四年倍齐而合秦秦昭王初立乃厚赂于楚往楚迎妇魏城皮氏解题曰去年围故城之按水经注竹书纪年魏襄王十二年秦伐我皮氏翟章率师救皮氏十三年城皮氏周赧王十一年秦昭王冠解题曰按秦记惠文王昭襄王皆生十九年而立若二十而冠则当在元年而本纪皆书于三年两书必有一误也秦昭王楚怀王盟于黄棘秦复与楚上庸解题曰上庸本庸国地属汉中楚庄王始灭之屈匄之败为秦所取至是怀王入与秦昭王盟约于黄棘故秦复归之也周赧王十二年秦取魏蒲坂阳晋封陵解题曰阳晋本纪年表作晋阳晋阳赵地也今从世家秦复取韩武遂解题曰甘茂所归者也周赧王十三年魏襄王韩太子婴朝秦秦昭王㑹之于临晋以蒲坂归魏解题曰临晋秦地臣瓉曰在河之西旧説曰秦筑高垒以临晋国故曰临晋周赧王十四年秦蜀郡守煇反司马错定蜀诛之解题曰本纪云蜀侯煇反年表云司马错往诛蜀守煇盖煇始为侯而终为守也秦伐韩取穰解题曰今邓州穰县秦庶长奂与齐韩魏共攻楚败楚于重丘杀楚将唐昩斩首二万解题曰楚太子杀秦大夫而亡故伐之赵惠后卒使周祒胡服傅王子何解题曰惠后吴娃也娃方死怜其子而将立之故命周绍傅之也按战国䇿王立周祒为传曰寡人始行县过番吾当子为子之时人皆道子之孝故寡人问子以璧遗子以酒食而求见子子谒病而辞故寡人以子之知虑为辨足以道人危足以持难忠可以写意信可以逺期诗云服难以勇治乱以知事之讣也立傅以行教少以学义之经也故寡人欲子之胡服以傅王子乎周绍曰立傅之道六知虑不躁逹于变身行寛惠逹于礼威严不足以易于位重利不足以变其心恭于教而不快和于下而不危六者傅之才而臣无一焉王曰知此六者所以使子寡人以王子为子任欲子之厚爱之道之以行义勿令溺苦于学事君者顺其意不逆其志事先者明其高不倍其孤子能行是以事寡人者毕矣绍卽祒也武灵王废长立少之意已见于此而其论立傅时有古之遗言故详载之秦泾阳君为质于齐解题曰年表载于明年秦蜀郡守李氷凿离避沫水之害穿二江成都中觧题曰按桑钦水经江水东南过犍为武阳县青衣水沫水从东南来合而注之郦道元注昔沫水自䝉山至南安而溷崖水脉漂疾害舟船歴代为患蜀郡守李氷发卒凿平溷崖通正水路开处即水所穿也江水东迳成都县县有二江双流郡下风俗通曰秦昭王使李氷为蜀守开成都两江溉田万顷传记失其年今附于昭王诛蜀守煇之嵗魏史起引漳水溉邺觧题曰漳浊漳也按水经浊漳出上党长子县西歴壶关屯留潞武安又东出山过邺县西汉志曰魏文侯时西门豹为邺令有令名至文侯曾孙襄王时与羣臣饮酒王为羣臣祝曰令吾臣皆如西门豹之为人臣也史起进曰魏氏之行田也以百畆邺独二百畆是田恶也漳水在其旁西门豹不知用于是以史起为邺令遂引漳水溉邺以富魏之河内民歌之汉志载于李氷凿离穿二江之后今从之周赧王十五年秦樗里疾卒以楼缓为相赵使仇液之秦请以魏冉为秦相秦免缓而相冉觧题曰冉内挟太后之重外结邻国之交此所以代缓为相也冉传云赵人楼缓来相秦赵不利乃使仇液之秦请以魏冉为秦相然则赵亦恶缓识其国之虚实欤东周与西周战韩救西周觧题曰东周与西周战韩救西周或为东周谓韩王曰西周者故天子之国也多名器重宝按兵而勿出可以德东周西周之宝可尽矣又曰东周与西周争西周欲和于楚韩齐明谓东周君曰臣恐西周之与楚韩宝令之为已求地于东周也不如谓楚韩曰西周之欲入宝持二端今东周之兵不急西周西周之宝不入楚韩楚韩欲得宝即且趣我攻西周西周宝出是我为楚韩取宝以德之也西周弱矣又曰东周欲为稻西周不下水东周患之苏子谓东周君曰臣请使西周下水可乎乃往见西周之君曰君之谋过矣今不下水所以富东周也今其民皆种麦无他种矣君若欲害之不若一为下水以病其所种下水东周必复种稻种稻而复夺之若是则东周之民可令一仰西周而受命于君矣西周君曰善遂下水苏子亦得两国之金也其㣲如此其所争又如此可不哀哉本纪载于楚围雍氏韩徴甲与粟于东周之前今从之韩太子婴卒楚围韩雍氏将纳公子虮虱为韩太子楚师败虮虱不得归韩觧题曰按韩世家襄王十二年太子婴死公子咎公子虮虱争为太子时虮虱质于楚楚王欲内之遂围雍氏虮虱竟不得归韩韩立咎为太子战国䇿与世家所载恭错重复不可详攷大畧则二公子各有所主公仲主虮虱公叔主咎虮虱既不得入公仲亦改主咎耳置嗣不定大臣外连敌国相与为市国之不亾者幸也韩徴甲与粟于东周解题曰东周服属于韩故征之也按本纪楚围雍氏韩徴甲与粟于东周东周君恐使苏代见韩相国曰楚围雍氏期三月也今五月不能㧞是楚病也今相国乃徴甲与粟于周是告楚病也韩相国曰善秦华阳君伐楚取襄城解题曰史记正义曰许州县也地理志云属颍川郡赵攻中山林胡楼烦攘地北至燕代西至云中九原置云中鴈门代郡燕将秦开袭破东胡东胡郄千余里至上谷渔阳右北平辽西辽东郡解题曰按前汉匈奴传晋北有林胡楼烦之戎燕北有东胡山戎赵武灵王变胡服习骑射北破林胡楼烦自代并隂山下至高阙为塞而至云中鴈门代郡其后燕有贤将秦开为质于胡胡甚信之归而袭破东胡东胡郄千余里燕亦筑长城自造阳至襄平置上谷渔阳右北平辽西辽东郡以距胡秦开不知当燕何君之世然秦武阳乃开之孙计其年或在昭王时今从匈奴传继赵武灵王置云中鴈门代郡之后周赧王十六年秦将军芈戎攻楚取新市解题曰史记正义曰江夏有新市县魏襄王与齐愍王㑹于韩立公子咎为韩太子解题曰按战国䇿齐明谓公叔曰齐逐几瑟楚善之胡衍教公仲谓魏王曰公何不试奉公子咎而为之请太子是齐魏皆主咎而排虮虱也故相与为㑹而立之秦昭王诱楚怀王会武关至则执之楚大臣共立公子横为王是为顷襄王解题曰怀王将入秦昭睢屈平皆谏曰秦虎狼之国不可信怀王稚子子兰劝王行王入武关秦伏兵絶其后因留怀王按水经注丹水自商县东南流注歴少习出武关秦之南关也通南阳郡秦以田文为相解题曰昭王闻孟尝君之贤乃先使泾阳君为质于齐以求见孟尝君孟尝君将入秦苏代止之齐愍王十五年复卒使孟尝君入秦昭王即以为相周赧王十七年秦以楼缓代田文为丞相囚文欲杀之文亡归齐齐以文为相解题曰本纪在明年临川王氏安石曰世皆称孟尝君能待士士以故归之而卒頼其力以脱于虎狼之秦嗟乎孟尝君特鸡鸣狗盗之雄耳岂足以言得士不然擅齐之强得一士焉宜可以南面而制秦尚何取鸡鸣狗盗之力哉夫鸡鸣狗盗之出其门此士之所以不至也齐韩魏伐秦败秦军于函谷关河渭絶一日秦使公子池割河东三城以讲于三国三国之兵乃退解题曰按史记战国䇿孟尝君怨秦与韩魏攻秦三国攻秦入函谷秦昭王谓丞相楼缓曰三国之兵深矣寡人欲割河东而讲对曰割河东大费也免于国患大利也此父兄之任也王何不召公子池而问焉王召公子池而问焉对曰讲亦悔不讲亦悔王曰何也对曰王割河东而讲三国虽去王必曰惜矣三国且去吾特以三城从之此讲之悔也王不讲三国入函谷咸阳必危王又曰惜矣吾爱三城而不讲此不讲之悔也王曰钧吾悔也宁亡三城而悔无危咸阳而悔也寡人决讲矣卒使公子池以三城讲于三国初孟尝君欲借兵食于西周苏代为西周谓孟尝君曰君以齐为韩魏攻楚九年取宛叶以北以强韩魏今复攻秦以益之韩魏南无楚忧西无秦患则齐危矣韩魏必轻齐畏秦臣为君危之君不如令敝邑深合于秦而君无攻又无借兵食君临函谷而无攻令敝邑以君之情谓秦王曰薛公必不破秦以强韩魏其攻秦也欲王之令楚王割东国以与齐而秦出楚王以为和令敝邑以此告秦秦得无破而以东国自免也秦必欲之楚王得出必德齐齐得东国益强而薛世世无患矣孟尝君从其计㑹公子池来讲觧遂罢兵三国之兵旣退秦不果出楚怀王颍濵苏氏曰战国以诈力相侵伐二百余年兵出未尝有名秦昭王欺楚怀王而囚之要之割地诸侯孰视无敢以一言问秦者惟田文免相于秦几不得脱归而怨之仍借楚为名与韩魏伐秦兵至函谷秦人震恐割地以予韩魏仅乃得免自山东难秦未有若此其壮者也夫兵直为壮曲为老有名之兵谁能御之使田文能奋其威则是役也齐可以覇惜其听苏代之计临函谷而无攻以求楚东国而出师之名索然以尽东国既不可得而怀王卒死于秦繇此观之秦惟不遇桓文是以横行而莫之制耳世岂有以大义而屈于不义者哉赵封公子胜为平原君解题曰赵年表书以公子胜为相封平原君胜惠文之弟也是时惠文王尚少肥义相国公子成李兑用事胜之稚弱岂有为相之理特以王弟而受封耳周赧王十八年鲁平公薨子贾立解题曰按楚年表鲁文公元年当赧王二十年则平公之卒当在十九年今从通鑑考异书于十八年大事记觧题巻四大事记钦定四库全书大事记解题巻五宋吕祖谦撰周赧王十九年楚怀王薨于秦解题曰是后八十六年楚戍卒陈胜称大楚首难于蕲郡县豪杰皆应之遂以灭秦范増説项梁立怀王孙心也其言曰自怀王入秦不反楚人怜之至今故楚南公曰楚虽三户亡秦必楚终之降子婴灞上覆秦社稷者实义帝所遣之沛公也天明畏自我民明威其不可诬盖如此怀王庸主耳使没于楚民岂以其存亾系心哉及秦遇之无道则举国如悲亲戚积怨深怒𫝊百年而不衰是以见天理人心至公而初无定在也楚与秦絶解题曰楚之视秦盖不共戴天之讐絶之正也明年已受秦粟又三年而迎妇于秦可胜诛哉魏伐楚解题曰按战国䇿或谓魏王曰中山恃齐魏以轻赵齐魏伐楚而赵亾中山国所以亡者皆有所恃也以史记攷之赵主父与齐燕共灭中山则齐非中山之与国今削去齐字蘓厉説赵王亦曰物固有势异而患同者昔者楚人久伐而中山亾盖为楚与魏久连兵中山失其助而亾也中山肤施大赦酺解题曰按吕氏春秋晋太史屠黍谓周威公曰天生民而令有别有别人之义也所以异于禽兽麋鹿也君臣上下之所以立也中山之俗以昼为夜以夜继日男女切倚固无休息其主弗之恶此亾国之风也居二年中山果亾大赦即春秋所书肆大眚非三代之旧也汉律三人以上无故群饮酒罸金四两诏横赐得令群饮食谓之酺群饮之禁逺自周公赐酺之制亦必非始于赵也赵自简襄以来经略中山主父胡服骑射攻战十年今始克之故大行庆赐焉史记正义云徐广云肤施在上郡今延州肤施县年表载灭中山于明年弑主父之后当从世家封公子章解题曰主父得国之庆方新而杀身之衅已兆所谓忧喜聚门吉凶同域者也肥义阿其主立少又轻以身受任及争国之形已见始区区忧之亦晚矣其荀息之流欤李兊不劝之备公子章而劝之称疾避位盖守小谅而无大畧宜其为姦雄所轻也放屈平解题曰王子兰劝怀王入秦者也而以为令尹屈平谏怀王入秦者也而放之江南顷襄王可谓不君矣按史记屈平睠顾楚国系心懐王不忘欲反冀幸君之一悟俗之一改也其存君兴国而欲反覆之一篇之中三致志焉然终无可奈何故不可以反卒以此见怀王之终不悟也令尹子兰闻之大怒卒使上官大夫短屈原于顷襄王顷襄王怒而迁之屈原至于江濵被发行吟泽畔颜色顦顇形容枯藁乃作怀沙之赋自投汨罗以死周赧王二十年秦予楚粟解题曰楚饥而归之粟也是时秦楚已通矣沙丘解题曰按史记正义括地志云沙丘䑓在邢州平鄊县东北燕以乐毅为亚卿解题曰按夲传乐毅贤好兵赵人举之及武灵王有沙丘之乱乃去赵适魏闻燕昭王以子之之乱而齐大败燕燕昭王怨齐未尝一日而忘报齐也于是屈身下士先礼郭隗以招贤者乐毅于是为魏昭王使于燕燕王以客礼待之乐毅辞让遂委质为臣燕昭王以为亚卿史失其年今附于弑主父沙丘之后周赧王二十一年武始解题曰前汉地理志魏郡有武始县秦左庶长白起击韩新城解题曰秦纪作左更白起鄚易解题曰今之莫州易州易汉涿郡之故安也吕礼奔齐解题曰按穰侯𫝊魏冉相秦欲诛吕礼礼出犇齐然则礼未尝得罪于昭王特避穰侯之祸耳后六年秦纪复书吕礼来归则其权宠能与穰侯相轩轾可知矣任鄙为汉中守解题曰以备楚也按白起𫝊穰侯相秦举任鄙为汉中守鄙与乌获孟説以力事秦武王至大官孟説之族必尝中废至是穰侯复举之也秦人谚曰力则任鄙智则樗里秦夲纪及年表后六年皆书任鄙卒盖鄙之守邉秦之所倚也齐田甲田文解题曰按齐年表田甲刼王相薛文走初人或毁孟尝君于齐愍王曰孟尝君将为乱及田甲刼愍王愍王意疑孟尝君乃奔愍王踪迹验问孟尝君无反谋乃复召孟尝君孟尝君乃复谢病归老于薛周赧王二十二年白起败韩魏犀武公孙喜伊阙干河解题曰按穰侯𫝊昭王十四年魏冉举白起使代向寿将而攻韩魏败之伊阙起既代寿每战必克遂成秦并吞六国之势冉之是举可谓有大功于秦矣起之谢疾不肯伐赵也昭王使应侯责之曰韩魏相率兴兵甚衆君所将之卒不能半之而与战之于伊阙大破二国之军流血漂卤斩首二十四万韩魏以故至今称东藩此君之功天下莫不闻今赵卒之死于长平者已十七八君尝以寡击衆取胜如神况以强击弱以衆击寡乎起曰伊阙之战韩孤顾魏不欲先用其衆魏恃韩之鋭欲推以为锋二军争便之力不同是以臣得设疑兵以待韩阵専军并鋭触魏之不意魏军既败韩军自溃乘胜逐北以是之故能立功论伊阙之胜莫详于此周赧王二十三年垣宛叶解题曰史记正义云垣即绛州垣县宛邓州县叶汝州县周赧王二十四年封魏冉公子市公子悝解题曰冉市悝之封皆取于邻国非秦地也公子悝以夲纪考之乃叶阳君然则公子市必泾阳君也非昭王之亲母弟岂得与穰侯同封乎市之宛去年所取悝之邓今年所取冉之穰与陶史虽不载何年得之盖亦近嵗取之耳穰今邓州穰县陶乃汉之定陶今之曹州济隂周赧王二十五年东周君朝秦解题曰两周之君自别为国各事大国以自固非王赧所能制也魏冉伐魏解题曰按夲𫝊穰侯为秦将攻魏魏献河东方四百里魏芒卯以诈见重解题曰所谓见重者夲国用其谋诸侯服其智也按战国䇿秦昭王谓左右曰今日韩魏孰与始强对曰弗如也王曰今之如耳魏齐孰与孟尝芒卯之贤对曰弗如也王曰以孟尝芒卯之贤帅强韩魏之兵以伐秦犹无奈寡人何也以此观之则卯之见重可知矣周赧王二十六年秦伐魏至轵取城大小六十一解题曰按穰侯𫝊穰侯为将㧞魏之河内取城大小六十余轵者河内之属邑也周赧王二十七年梗阳解题曰年表作杜阳杜预曰太原晋阳县南梗阳城周赧王二十八年新垣曲阳解题曰史记正义云括地志云曲阳在怀州济源县新垣近曲阳赵伐齐解题曰按世家恵文王十二年赵梁将攻齐周赧王二十九年魏以田文为相秦伐齐吕礼出奔解题曰按孟尝君𫝊秦亡将吕礼相齐欲困苏代代乃谓孟尝君曰周最于齐至厚也而齐王逐之而聴亲弗相吕礼者欲取秦也齐秦合则亲弗与吕礼重矣必轻君不如收周最亲弗必走孟尝君从其计吕礼嫉害孟尝君孟尝君惧乃遗穰侯书曰子不如劝秦王伐齐于是穰侯言于秦昭王伐齐而吕礼亾后齐愍王灭宋益骄欲去孟尝君孟尝君恐乃如魏魏昭王以为相以齐愍之暴孟尝君若未去齐岂敢召穰侯之兵乎考之战国策孟尝君去齐相魏盖在齐灭宋之前又载薛公为魏相谓魏冉曰文闻秦王欲以吕礼收齐以济天下君必轻矣齐秦相聚以临三晋礼必并相之是君收齐以重吕礼也齐免于天下之兵其讐君必深君不如劝秦王令敝邑卒攻齐之事齐破文请以所得封君若齐不破吕礼复用子必大穷矣其辞与史记孟尝君遗穰侯书皆同然则此书乃孟尝君为魏相时所遗也秦将司马错攻魏河内魏献安邑解题曰史记正义曰河内即怀州也在河南之北西河之东东河之西秦前后取三晋地多出其人非特三晋之民不乐为秦秦亦欲自置其腹心以守新邉也平民应募者既赐之爵又徙罪人以实之赦云者既迁则与平民齿也战国䇿或谓韩王曰秦王欲出事于梁而欲攻绛安邑韩计将安出矣秦之欲并天下而王之也不与古同事之虽如子之事父犹将亾之也行虽如伯夷犹将亾之也行虽如桀纣犹将亾之也虽善事之无益也其论秦最得其情故附见于魏献安邑之后赵伐齐解题曰按世家韩徐为将攻齐赵李兊约五国伐秦解题曰按战国策齐欲攻宋秦令起贾禁之齐乃收赵以伐宋秦王怒属怨于赵李兊约五国以伐秦无功留天下之兵于成臯而隂讲于秦又欲与秦攻魏以觧其怨而取封焉魏王不説齐人谓齐王曰臣为足下谓魏王曰三晋皆有秦患今之攻秦也为赵也秦逐李兊必死今之伐秦也以救李子之死也今赵留天下之甲于成臯而隂鬻之于秦已讲则令秦攻魏以成其私封王之事赵也何得矣今王又挟故薛公以为相善韩徐以为上交王固可以反疑齐乎魏王闻此言必欲事王而怨于赵诸侯互相猜贰如此而欲攻强秦不亦疎哉此大事也见于战国策者前后非一章史记乃遗略不载今载于齐灭宋之前宋灭滕解题曰杜氏世族谱云滕姬姓文王子错叔绣之后武王封之居滕沛郡公丘县是也自叔至宣公十七世乃见春秋隐公以下春秋后六世而齐灭之观孟子所载滕定公文公则杜氏之説误矣战国策记宋王偃灭滕其説是也公丘县今为徐州滕县齐灭宋解题曰宋子姓自㣲子至王偃三十二世按前汉地理志宋地房心之分野夲陶唐氏火正阏伯之虚昔尧作㳺成阳舜渔靁泽汤止于亳故其民犹有先王遗风重厚多君子好稼穑恶衣食以致畜藏宋为齐楚魏所灭叁分其地魏得其梁陈留齐得其济隂东平楚得其沛齐之伐宋也蘓代实启之秦之救宋也蘓代复止之盖蘓代为燕反间骄其君劳其民而速其亾也战国策载蘓代説燕之辞曰臣闻王居䖏不安食饮不甘思念报齐身自削甲札日有大数矣妻自组甲絣日有大数矣有之乎王曰子闻之寡人不敢隠也我有深怨积怒于齐而欲报之直患国弊力不足矣对曰齐王长主也而自用也南攻楚五年畜积散西困秦三年民憔悴士罢弊而又以其余兵南面西举五千乗之劲宋而包十二诸侯此其君之欲得也其民力竭也安犹取哉且异日济西不役所以备赵也河北不师所以备燕也今济西河北尽以役矣封内弊矣论齐之亾形莫详于此齐取楚淮北解题曰齐既灭宋南割楚之淮北西侵三晋欲以并周室为天子泗上诸侯邹鲁之君皆称臣诸侯恐惧周赧王三十年司马穰苴狐咺陈举解题曰按战国策齐负郭之民有狐咺者正议愍王斮之檀衢百姓不附齐孙室子陈举直言杀之东闾宗族离心司马穰苴执政者也杀之大臣不亲中阳解题曰史记正义曰括地志云在汾州隰城县南周赧王三十一年乐毅破齐济西临菑昌国解题曰按赵世家是嵗书燕昭王来见盖乐毅劝昭王约赵楚魏伐齐又令赵啗秦以伐齐之利伐齐之举其重在赵故昭王身约之也又按战国策燕举兵使乐毅将而击齐齐使向子将而应之齐军破向子以一舆乘亾达子収余卒复振与燕战求所以偿者愍王不肻与军破王奔莒余竝见通鑑济西谓济州已西临淄青州临淄县古营丘之地城临淄水故曰临淄昌国在淄川县东北延平陈氏曰乐毅之下齐也止侵略寛赋歛除暴令脩旧政求逸民显而礼之祀威公管仲于郊表贤者之闾封王蠋之墓凢可以悦其民者无不为也此孟子所以教齐宣王者齐王不能用之于燕而乐毅能用之于齐杀淖齿奉法章解题曰延平陈氏曰法章之立于莒王孙贾之力也贾之母曰王走汝不知其䖏汝尚何归用此心则不待四百人亦足以杀淖齿而况于四百人乎周赧王三十二年㢘颇解题曰按夲𫝊赵恵文王十六年㢘颇为赵将伐齐大破之取晋阳拜为正卿以勇气闻于诸侯今年齐已破亾㧞其地不足言功意者即去年助燕破齐之事与蔺相如解题曰相如奉璧入秦秦王大喜𫝊以示羙人及左右左右皆唿万嵗相如前曰璧有瑕请指示王王授璧相如因持璧却立倚柱怒发上冲冠谓秦王曰赵王斋戒五日使臣奉璧拜送书于庭今臣至大王见臣列观礼节甚倨得璧𫝊之羙人以戯弄臣臣观大王无意偿赵王城邑故臣复取璧大王必欲急臣臣头今与璧俱碎于柱矣相如持其璧睨柱欲以击柱秦王恐其破璧遂许斋五日舍相如广成𫝊舍相如使其从者衣褐怀其璧亡归秦王斋五日后乃设九賔礼于庭余竝见通鑑燕求三神山解题曰此后世人主求仙之始也按前汉志宋母忌正伯侨元尚羡门髙最后皆燕人为方仙道形解销化依于鬼神之事燕齐海上之方士𫝊其术不能通然则恠迂阿䛕茍合之徒自此兴不可胜数也自齐威宣燕昭使人入海求蓬莱方丈瀛洲此三神山者𫝊在渤海中世主莫不甘心焉燕昭之未破齐厉志复讐必未溺心于此也今附于克齐之次年周赧王三十三年秦伐赵㧞两城解题曰赵世家前年书秦与赵数击齐齐人患之苏厉为齐遗赵王书赵乃辍谢秦不击齐今年又书乐毅将赵师攻魏伯阳而秦怨赵不与已击齐伐赵㧞我两城是时齐地皆入于燕独有莒即墨仅存耳苏厉之书皆不及之恐非此时事况乐毅方为燕经略全齐岂得为赵将攻魏哉年表所书秦伐赵㧞两城必有所因世家所载未可据也秦韩㑹新城解题曰韩年表世家书与秦昭王㑹两周间所谓新城盖两周间地名也周赧王三十四年石城解题曰前汉地理志右北平有石城县赵伐魏解题曰按赵世家王再之卫东阳决河水伐魏氏大潦盖以水攻也魏徙都大梁近河秦之灭魏亦用此策耳魏冉相赵解题曰是嵗秦夲纪年表书秦复以魏冉为丞相盖相赵未㡬复归相秦也楚约从将伐秦西周武公解题曰楚人有好以弱弓㣲缴加归鴈之上者顷襄王闻召而问之对曰大王之贤所弋非直此也秦为大鸟负海内䖏东靣而立左臂㩀赵之西南右臂傅楚鄢郢膺击韩魏垂头中国䖏既形便势有地利奋翼鼓方三千里则秦未可得独招而夜射也欲以激怒襄王故对以此言襄王因召与语遂言曰夫先王为秦所败而客死于外怨莫大焉今以匹夫有怨尚有报万乘白公子胥是也今楚之地方五千里带甲百万犹足以踊跃中野也而坐受困臣窃为大王弗取也于是顷襄王遣使于诸侯复为从欲以伐秦然卒无成功者特暂激于人言初未尝有复讐之大志岂能有所立哉楚世家又书楚欲与齐韩连和伐秦因欲圗周周王赧使武公説楚相昭子而止是时齐止余两城为燕所围何暇与楚连和伐秦盖所载不能无小差也西周武公者西周恵公之长子即战国策所谓西周君通鑑谓之东周武公误矣余见通鑑周赧王三十五年秦赦罪人迁之南阳解题曰以备楚也史记正义曰南阳今邓州光狼城解题曰史记正义曰在泽州髙平县西二十五里陇西黔中解题曰陇西今秦阶熈河凉沙等州之地黔中今黔辰施沅等州之地楚以上庸汉北地与秦解题曰黄棘之盟秦以上庸归楚楚至是复割与秦也史记正义曰上庸汉北谓割房金均三州及汉水之北周赧王三十六年白起伐楚取鄢邓西陵解题曰鄢楚之别都也在今襄州之冝城县南丰曽氏巩曰荆及康狼楚之西山也水出二山之间东南而流春秋之世曰鄢水左丘明𫝊鲁桓公十有三年楚屈瑕伐罗及鄢乱次以济是也秦昭王二十八年使白起将攻楚去鄢百里立堨壅是水为渠以灌鄢遂㧞之秦既得鄢以为县汉恵帝三年改曰宜城西陵属江夏郡在西汉为郡治有云梦宫今之安州云梦县也秦赵㑹渑池解题曰龟山杨氏时曰赵社稷安危之机不在璧之存亾夫以小事大古之人有以皮币犬马珠玉而不得免者况一璧乎虽与之可也相如计不出此不三数年赵卒有覆军陷城之祸者徒以璧为之祟也然则全璧归赵何益哉至于渑池之㑹则其危又甚矣相如智勇不足重赵使秦不敢惴焉乃欲以颈血溅之岂孔子所谓暴虎冯河死而无悔者欤太史公序𫝊曰能信意彊秦而屈体廉子用狥其君俱重于诸侯合两説观之相如之抗秦特战国以气相加之习俗至于体国而深自克则非战国之士也齐襄王诛譛田单者田单伐狄解题曰齐襄王方复国而忌其元勲使无貂勃之谏齐之为齐未可知也田单东有夜邑之奉西有淄上之娯鲁仲连前知其不能下狄虽厉气循城仅以成功其所存亦可覩矣君臣之志皆有所极齐之不兴也宜哉荀卿解题曰荀卿赵人年五十始来㳺学于齐齐襄王时荀卿最为老师齐尚修列大夫之缺而荀卿三为祭酒焉齐人或䜛荀卿荀卿乃适楚而春申君以为兰陵令春申君死而荀卿废因家兰陵周赧王三十七年楚庄辛解题曰按战国䇿庄辛谓楚襄王曰君王左州侯右夏侯辇从鄢陵君与寿陵君専淫逸侈靡不顾国政郢都必危矣襄王曰先生老悖乎将以为楚国妖祥乎庄辛曰臣诚见其必然者也非敢以为国妖祥也君王卒幸四子者不衰楚国必亡矣臣请辟于赵淹留以观之荘辛去之赵留五月秦果举郢襄王流揜于城阳于是使人发驺徴荘辛于赵以执珪而授之为阳陵君白起攻楚取郢楚顷襄王徙都陈解题曰按战国策应侯谓武安君曰楚地方五千里持㦸百万君前率数万之衆入楚㧞鄢郢㷊其庙东至竟陵楚人震恐东徙而不敢西向武安君曰是时楚王恃其国大不恤其政而羣臣相妬以功谄谀用事良臣斥疎百姓心离城池不修既无良臣又无守备故起所以得引兵深入多倍城邑发梁㷊舟以専民心掠于郊野以足军食当此之时秦中士卒以军中为家将帅为父母不约而亲不谋而信一心同功死不旋踵楚人自战其地咸顾其家各有散心莫有鬭志是以能有功也楚所以败秦所以胜畧见于此矣又按穰侯𫝊复相秦四嵗而使白起㧞楚之郢白起者穰侯之所任举也相善于是穰侯之富富于王室荘辛告楚襄王亦谓驰骋乎云梦之中而不以天下国家为事不知夫穰侯方受命乎秦王填黾塞之内而投已乎黾塞之外然则战胜者虽白起主谋者实穰侯也周君朝秦解题曰夲纪书周君来朝未知其为东为西也赵徙漳水武平西解题曰赵恵文王十八年大潦漳水出然则徙漳水者为水患也恵文王二十七年又徙漳水武平南按水经及注浊漳水出上党长子县西清漳出上党沾县西北至武安县南入于浊漳两水既合支流迳邯郸经络赵竟故不得不治耳史记正义曰武平亭在瀛州文安县北周赧王三十八年巫黔中解题曰史记正义云括地志云巫郡在䕫州东黔中故城在辰州沅陵县东今黔府亦其地周赧王三十九年楚复取江南十五邑解题曰楚顷襄王既失郢都复召荘辛闻其言至于颜色变怍身体战慄此其所以能稍复故地也新叙又载楚襄王用庄辛计举淮北之地十二诸侯盖楚丧乱之后补败扶倾之计皆出于庄辛特不能大有所为耳㡬解题曰㡬魏之邑也史记正义曰㡬㦯属齐或属魏当在相潞之间也周赧王四十年秦魏冉围大梁解题曰魏大夫须贾説穰侯曰臣闻魏之长吏谓魏王曰秦贪戾之国也战胜暴子割八县地未毕入兵复出矣夫秦何厌之有哉愿王之必无讲也此臣之所闻于魏也臣闻魏氏悉其百县胜甲以上戍大梁臣以为不下三十万夫轻背楚赵之兵陵七仭之城战三十万之衆而志必举之臣以为自天地始分以至于今未尝有者也攻而不㧞秦兵必罢陶邑必亾则前功必弃矣愿君逮楚赵之兵未至于梁亟以少割收魏穰侯曰善乃罢梁围北宅史记正义曰竹书云宅阳一名北宅赵㢘颇㧞魏房子安阳解题曰按世家㢘颇将攻魏房子㧞之因城而还又攻安阳取之徐广曰房子属常山周赧王四十一年齐昌国髙唐解题曰赵世家书燕周将攻昌国髙唐取之不书何国按前汉地理志昌国属齐郡髙唐属平原郡皆齐地也周赧王四十二年秦魏冉白起救韩败魏赵华阳解题曰华阳亭名在宻阳巻属河南郡蔡阳今蔡州上蔡水之阳长社属颍川郡观津属清河郡南阳即河内脩武非邓州之南阳晋始启南阳即此地也免臣盖秦之臣以罪免者迁以守新邉秦不信敌国之民故徙其国人使错居之也秦华阳之役盖救韩而击赵魏年表列𫝊㦯云得三晋将或云攻赵韩魏皆记之者误耳魏城西周解题曰按周夲纪马犯谓周君曰请令梁城周乃谓梁王曰周王病若死则犯必死矣犯请以九鼎自入于王梁王曰善遂与之卒言戍周因谓秦王曰梁非戍周也将伐周也王试出兵境以观之秦果出兵又谓梁王曰周王病甚矣今王使卒之周诸侯皆生心不若令卒为周城以匿事端梁王曰善遂使城周所谓周者西周也周君者西周武公也周王者赧王也太丘社之亡九鼎已毁特以虚名绐魏耳使九鼎是时尚存则后十余嵗秦遂灭周鼎必入于秦始皇何为索之于泗水哉周赧王四十三年赵河水出大潦解题曰自威烈十三年书晋河岸崩壅龙门至是始复书赵河水出然亦不闻荡覆城邑数十年而不可塞如后世之甚者也燕恵王薨子武成王立解题曰按赵世家明年书燕将成安君公孙操弑其王岂非恵王武成王终始之际㦯有异论闻于邻国欤韩魏与秦楚伐燕解题曰按燕世家燕恵王七年卒韩魏秦楚兵伐燕盖乘燕之䘮也楚世家书使三万人助三晋伐燕秦夲纪亦书佐韩魏楚伐燕然则是役也韩魏为兵主秦楚助之而已周赧王四十四年秦客卿灶攻齐刚寿解题曰秦夲纪书客卿灶攻齐取刚寿子穰侯按范雎今年説昭王之辞曰穰侯越韩魏而攻齐刚寿非计也少出师则不足以伤齐多出师则害于秦齐年表明年书秦楚击我刚寿是今嵗攻而未能下也秦灭义渠解题曰前汉匈奴𫝊秦昭王时义渠戎王与宣太后乱有二子宣太后诈而杀义渠戎王于甘泉遂起兵伐灭义渠不书何年按昭王初见范雎之言曰寡人宜以身受命乆矣㑹义渠之事急寡人旦暮自请太后今义渠之事已寡人乃得受命今载于范雎为客卿之前范雎解题曰按范雎𫝊王稽载范雎入秦至湖闗望见车骑从西来范雎曰彼来者为谁王稽曰秦相穰侯东行县邑范睢曰吾闻穰侯専秦权恶内诸侯客此恐辱我我寕且匿车中有顷穰侯果至劳王稽因立车而语曰闗东有何变曰无有又谓王稽曰谒君得无与诸侯客子俱来乎无益徒乱人国耳王稽曰不敢即别去范睢曰吾闻穰侯智士也其见事迟乡者疑车中有人㤀索之于是范睢下车走曰此必悔之行十余里果使骑还索车中无客乃已王稽遂与范睢入咸阳已报使因言曰魏有张禄先生天下辩士也曰秦王之国危于累卵得臣则安然不可以书𫝊也臣故载来秦王弗信使舍食草具待命嵗余当是时昭王已立三十六年南㧞楚之鄢郢楚怀王幽死于秦数困三晋厌天下辨士无所信穰侯华阳君昭王母宣太后之弟也而泾阳君髙陵君皆昭王同母弟也穰侯相三人者更将有封邑以太后故私家富重于王室及穰侯为秦将且欲越韩魏而伐齐刚寿欲以广其陶封范睢乃上书秦昭王大説以𫝊车召范睢穰侯挟太后而主断昭王厌之久矣范睢先使王稽言于昭王谓秦危于累卵意盖在此及穰侯越三晋攻刚寿以广其私邑昭王益不能堪所以范睢书入而亟召也説辞益多辨士所附益如所谓穰侯为秦谋不忠闭闗十五年不敢窥兵于山东方穰侯之时胜敌辟地无嵗不书安得有所谓闭闗十五年者乎大抵观战国之事者取其大㫖而已不必字字为据也通鑑载于明年今从夲𫝊书于昭王三十六年周赧王四十五年秦围赵阏与解题曰按战国䇿秦攻赵蔺离石祁㧞赵以公子郚为质于秦而请内焦黎牛狐之城以易蔺离石祁于秦赵背秦不予焦黎牛狐秦王怒令公子缯请地赵王乃令郑朱对曰夫蔺离石祁之地旷逺于赵而近于大国有先王之眀与先臣之力故能有之今寡人不逮其社稷之不能恤安能收恤蔺离石祁乎寡人有不令之臣实为此事也非寡人之所敢知卒背秦秦王大怒令卫胡伐赵攻阏与赵奢救之魏令公子咎以鋭师居安邑以挟秦秦败于阏与反攻魏㡬㢘颇救㡬大败秦师余见通鑑赵奢始治国赋赧王三十五年已为将攻齐麦丘至救阏与之时亦既久矣阏与史记正义曰洺州武安县西南五十里有阏与山世𫝊奢距秦军即此山也按括地志云言距秦军在此山疑其太近洺州既去邯郸三十里而军又云移之二日一夜至阏与五十里而军据今洺州去潞州三百里恐潞州铜鞮县西北阏与聚是赵奢破秦䖏以应为秦太后养地解题曰按战国西周策周君之秦客谓周最曰不如誉秦王之孝也因以应为太后养地秦王太后必喜应在颍川父城县应鄊养地即平凖书所谓自天子至于封君汤沐邑皆各为私奉养不领于天下之经费者也是时范睢之间言已入而天下尊奉太后犹若此得非隙犹未见于外耶攻齐刚寿解题曰穰侯犹在相位故攻刚寿之师犹未已也去年范睢初见昭王首以刚寿撼穰侯岂非其言甚宻外庭不得而闻欤周赧王四十七年秦㧞魏怀城解题曰按范睢𫝊昭王拜范睢为客卿谋兵事卒听范睢谋使五大夫绾伐魏㧞怀周赧王四十九年邢丘解题曰年表作廪丘世家作郪丘秦免魏冉相国夺宣太后权解题曰范睢𫝊书废太后逐穰侯髙陵华阳泾阳君于闗外按夲纪明年宣太后葬芷阳郦山九月穰侯出之陶是宣太后之没书薨书葬初未尝废魏公子无忌谏魏王亲秦之辞止曰太后母也而以忧死亦未尝言其废也穰侯虽免相犹以太后之故未就国及太后既葬之后始出之陶耳范睢𫝊所载特辩士増饰之辞欲夸范睢之事而不知甚昭王之恶也邵氏皇极经世书曰罢穰侯相国及宣太后权以客卿范睢为相封应侯盖得其实矣秦华阳君芉戎王弟泾阳君市出就封解题曰昭王闻范睢之说赫然震怒若迅雷之不及掩耳彼四贵者岂容皆久㽞咸阳穰侯叶阳其去既别见于后则华阳泾阳必以此时就封也今从范雎传载于此周赧王五十年安国君柱解题曰按史记索隐安国君名柱齐楚攻魏解题曰齐楚相约而攻魏魏使人求救于秦冠盖相望也而秦救不至魏人有唐睢者年九十余矣谓魏王曰老臣请西説秦王唐睢见秦王秦王曰丈人芒然乃逺至此甚苦矣夫魏之来求救数矣寡人知魏之急已唐睢对曰大王已知魏之急而救不发者臣窃以为用策之臣无任矣夫魏一万乘之国也然所以西面而事秦称东藩受冠帯祠春秋者以秦之强足以为与也今齐楚之兵已合于魏郊矣而秦救不发亦将赖其未急也使之大急彼且割地而约从王尚何救焉必待其急而救之是失一东藩之魏而彊二敌之齐楚则王何利焉于是秦昭王遽为发兵救魏魏氏复定魏王以秦救之故欲亲秦而伐韩以求故地信陵君无忌谓魏王曰秦与戎翟同俗有虎狼之心贪戾好利无信不识礼义徳行茍有利焉不顾亲戚兄弟若禽兽耳此天下之所识也非有所施厚积徳也故太后母也而以忧死穰侯舅也功莫大焉而竟逐之两弟无罪而再夺之国此于亲戚若此而况于仇讐之国乎今王与秦共伐韩而益近秦患臣甚惑之而王不识则不明群臣莫以闻则不忠今韩氏以一女子奉一弱主内有大乱外交彊秦魏之兵王以为不亾乎韩亾秦有郑地与大梁邻王以为安乎王欲得故地今负彊秦之亲王以为利乎秦非无事之国也韩亾之后必将更事更事必就易与利就易与利必不伐楚与赵矣是何也夫越山踰河絶上党而攻彊赵是复得阏与之事秦必不为也若道河内倍邺朝歌絶漳滏水与赵兵决于邯郸之郊是知伯之祸也秦又不敢伐楚道渉山谷行三千里而攻冥阨之塞所行甚逺所攻甚难若道河外倍大梁右蔡左召陵与楚兵决于陈郊秦又不敢故曰秦必不伐楚与赵矣又不攻卫与齐矣夫韩亾之后兵出之日非魏无攻已秦固有怀茅邢丘城垝津以临河内河内共汲必危有郑地得垣雍决荥泽水灌大梁大梁必亾王之使者出过而恶安陵氏于秦秦之欲诛之乆矣秦叶阳昆阳与舞阳邻听使者之恶之随安陵氏而亾之绕舞阳之北以东临许南国必危国无害已夫憎韩不爱安陵氏可也夫不患秦之不爱南国非也异日者秦在西河晋国去梁千里有河山以䦨之有周韩以间之从林鄊军以至于今邉城尽㧞文台堕垂都㷊林木伐麋鹿尽而国继以围又长驱梁北东至陶卫之郊北至平监所亾于秦者山南山北河外河内大县数十名都数百秦乃在河西晋去大梁千里而祸若是矣又况于秦无韩有郑地无河山而䦨之无周韩而间之去大梁百里祸必百此矣异日者从之不成也楚赵疑而韩不可得也今韩受兵三年秦挠之以讲识亾不聼投质于赵请为天下鴈行顿刃楚赵必集兵皆识秦之欲无穷也非尽亾天下之国而臣海内不休矣是故臣愿以从事乎王王速受楚赵之约而挟韩之质以存韩而求故地韩必効之此士民不劳而故地得其功多于与秦共伐韩而又与彊秦邻之祸也夫存韩安魏而利天下此亦王之大时也通韩上党于共寗使道安城出入赋之是魏重质韩以其上党也今有其赋足以富国韩必徳魏爱魏重魏畏魏韩必不敢反魏是韩则魏之县也魏得韩以为县卫大梁河外必安矣今不存韩二周安陵必危楚赵大破卫齐甚畏天下西鄊而驱秦入朝而为臣不乆矣信陵君之谏世家不书其从违然亦不书魏与秦同伐韩取故地之事必以其言而止也当是时范睢为谋主谓秦之有韩如人之有腹心之疾故以破韩为首务其所以亲魏者岂诚爱魏哉特欲孤韩之党耳信陵君之言深切综练识天下之大势使魏王能用其计紏率楚赵竭力助韩则韩不至于失上党赵不至于败长平六国亦不至为秦所吞矣谋既不用又以矫杀晋鄙流落于外秦已灭周六国垂亾魏始再用之犹能收合诸侯折强秦之锋若用之于上党长平未败之前天下雌雄之势殆未可量也信陵君谏辞称秦太后母也而以忧死今附于宣太后薨之后赵使长安君为质于齐解题曰是嵗秦宣太后薨赵太后齐君王后复见于史大抵当时诸国皆母后専政也赵以田单为将伐燕解题曰按战国策赵王割济东三城城邑市五十七与齐求安平君为将攻燕马服君谓平原君曰国奚无人甚哉君致安平君而将之乃割济东三城此与敌国战覆军杀将之所取也今君以此与齐而求安平君而将之国奚无人甚也且君奚不将奢也奢尝抵罪居燕燕以奢为上谷守燕之通谷要塞奢习知之百日之内天下之兵未聚奢已举燕矣然则君奚求安平君而为将乎平原君曰将军释之矣仆已言之仆主矣仆主幸以聴仆也马服君曰君之所以求安平君者以齐之于燕也茹肝渉血之仇耶使安平君智则奚以赵之彊为赵强则齐不复霸矣今得强赵之兵以杜燕将旷日持久令士大夫余子之力尽于沟垒府库敝仓廪虚乃引其兵而归尽两国之兵无明此者矣已而得三城城大无能过百雉者此即赵世家今嵗所载之事也但载所得之城微不同耳平原君谋国如此赵之不竞有以哉周赧王五十一年秦城广武解题曰按范睢𫝊昭王四十三年秦攻韩汾陉㧞之因城河上广武周赧王五十二年秦白起攻韩取南阳絶太行道解题曰南阳河内修武也昭王三十四年尝取之魏矣今嵗又书取之韩或者中间尝属韩也范睢尝献谋于昭王曰北断太行之道则上党之师不下斯役也其取上党之渐欤周赧王五十三年州解题曰徐广曰南郡有州陵县秦叶阳君解题曰悝与穰侯同时封为诸侯者也谅毅説昭王之辞曰平原君亲寡君之母弟也犹大王之有叶阳泾阳君也然则悝其昭王之母弟欤范睢论四贵王弟居其二曰髙陵曰泾阳独无所谓叶阳者髙陵㦯其别名也悝在四贵之中就封独后岂昭王独薄其罪乎上党守冯亭以郡降赵解题曰赵孝成王梦衣偏裻之衣乘飞龙上天不至而坠见金玉之积如山明日王召筮史敢占之曰梦衣偏裻之衣者残也乘飞龙上天不至而坠者有气而无实也见金玉之积如山者忧也后三日韩上党守冯亭使者至王大喜召平阳君豹告之对曰圣人甚祸无故之利赵豹出王召平原君与赵禹而告之曰此大利不可失也严尤三将叙曰平原君劝赵孝成王受冯亭王曰受之秦兵必至武安君必将谁能当之者乎对曰渑池之㑹臣察武安君小头而面鋭瞳子白黒分明视瞻不转小头而面鋭者敢断决也瞳子白黒分明者见事明也视瞻不转者执志强也可与持久难与争锋㢘颇为人勇鸷而爱士知难而忍耻与之野战则不如持守足以当之王从其计平原君賛孝成王受上党以致长平之祸以严尤所载考之其君臣茍力守其初计虽未必能亢秦犹未至于祸赵也卒憷于反间竟以赵括代㢘颇何遽㤀其前语耶盖赵王素畏白起闻王龁为将则易之故临敌易将而无所惮秦王闻赵括已为赵将乃隂使武安君为上将军令军中有敢泄武安君将者斩其亦闻赵之初计欤帷幄之谋至使敌国闻之国非其国矣余见通鑑周赧王五十四年缑氏解题曰今河南府偃师县周赧王五十五年秦白起大破赵师长平解题曰史记正义曰在泽州髙平县西周赧王五十六年异人生子政解题曰按始皇纪庄襄王为秦质子于赵见吕不韦姬悦而取之生始皇以秦昭王四十八年正月生于邯郸及生名为政徐广曰作正宋忠云以正月旦生故名正太原上党垣雍解题曰秦上党郡乃今河东路泽潞辽平定威胜之地太原则庄襄王之世别为郡矣赵不入六城于秦使虞卿赂齐解题曰颍濵苏氏曰游説之士皆歴抵诸侯以左右网其利独虞卿终始事赵専持从説其言前后可考无翻覆之病非説客也余见通鑑周赧王五十八年十二月秦杀白起解题曰按战国策昭王既息民缮兵复欲伐赵武安君曰不可王曰前年国虚民饥君不量百姓之力求益军粮以灭赵今寡人息民以养士蓄积粮食三军之俸有倍于前而曰不可其説何也武安君曰长平之事秦军大尅赵军大破秦人欢喜赵人畏惧秦民之死者厚葬伤者厚养劳者相飨饮食餔餽以靡其财赵人死者不得收伤者不得疗涕泣相哀戮力同忧耕田疾作以生其财今王发军虽倍其前臣料赵国守备亦以十倍矣赵自长平已来君臣忧惧早朝晏退卑辞重币四面出嫁结亲燕魏连好齐楚积虑并心备秦为务其国内实其交外成当今之时赵未可伐也王勿聼其后秦数不利武安君曰不听臣计今果何如王闻之怒因见武安君彊起之曰君虽病彊为寡人卧而将之有功寡人之愿将加重于君如君不行寡人恨君武安顿首曰臣知行虽无功得免于罪虽不行无罪不免于诛然惟愿大王览臣愚计释赵养民以观诸侯之变抚其恐惧伐其憍慢诛灭无道以令诸侯天下可定何必以赵为先乎此所谓为一臣屈而胜天下也大王若不察臣愚计必欲快心于赵以致臣罪此亦所谓胜一臣而为天下屈者也夫胜一人之严焉孰若胜天下之威大耶臣闻明主爱其国忠臣爱其名破国不可复完死卒不可复生臣宁伏受重诛而死不忍为辱军之将愿大王察之王不答而去范睢𫝊云与武安君白起有隙言而杀之任郑安平使将击赵其后昭王责范睢亦曰今武安君既死而郑安平等畔内无良将而外多敌国然则起之死皆睢之力明矣新中解题曰史记正义曰相州安阳县也秦昭王㧞之更名安阳秦质子异人逃归解题曰按战国策异人至不韦使楚服而见王使子异人诵异人曰以弃捐在外无师傅不习于诵王罢之秦之焚书盖兆于此余见通鑑河桥解题曰河之有桥初见于此周赧王五十九年韩魏楚救赵新中解题曰按赵世家赵将乐乘庆舎攻秦信梁军破之徐广曰年表云新中军也盖去年秦取赵新中而屯守之故今年赵与三国攻之而逐之也赧王入秦尽献其邑解题曰按稽古录周自武王以来凢三十六王八百六十七嵗而亾周纪书西周君奔秦顿首受罪尽献其邑秦受其献归其君于周周君王赧卒周民遂东亾秦取寳器而迁西周公于狐贾谊曰先王知壅蔽之伤国也故置公卿大夫士以饬法设刑而天下治其强也禁暴诛乱而天下服其弱也五霸征而诸侯从其削也内守外附而社稷存故秦之盛也繁法严刑而天下振及其衰也百姓怨望而海内畔矣故周五序得其道而千余嵗不絶秦夲末并失故不长久繇此观之安危之统相去逺矣谊论周秦长短之繇盖得其要至于所谓饬法设刑而天下治乃申韩之余习非先王之所先也大事记解题巻五大事记钦定四库全书大事记解题巻六宋吕祖谦撰秦昭王五十二年解题曰是嵗秦旣灭周故以秦年统诸国曹冏六代论曰三代之君与天下共其民故天下同其忧秦王独制其民故倾危而莫救先王知独治之不能久也故与人共治之知独守之不能固也故与人共守之兼亲踈而两用参同异而竝进是以轻重足以相镇亲疎足以相卫并兼路塞逆节不生及其衰也苞茅不贡齐师伐楚宋不城周晋戮其宰荆楚负固方城虽心希九鼎而畏迫宗姬姦情散于胷怀逆谋消于唇吻斯岂非信重亲戚任用贤能枝叶硕茂本根頼之与曁乎战国诸姬微矣至于王赧降爲庶人海内无主三十余年秦据形胜之地征伐关东蚕食九国至于始皇乃定天位旷日若彼用力若此岂非深根固蔕不㧞之道乎吕不韦春秋成于始皇八年其听言篇曰今周室旣灭而天子已絶莫大于无天子无天子则彊者胜弱衆者㬥寡以兵相残不得休息今之世当之矣然则始皇二十六年以前秦固未尝敢称天子盖海内无主之时也王稽诛解题曰范睢旣相言于昭王曰非王稽之忠莫能内臣于函谷关昭王召王稽拜河东守三岁不上计又任郑安平昭王以为将军安平降赵应侯席藁请罪秦之法任人而所任不善者各以其罪罪之于是应侯罪当收三族秦昭王恐伤应侯之意乃下令国中有敢言郑安平事者以其罪罪之而加赐相国应侯食物日益厚以顺适其意后二歳王稽为河东守与诸侯通坐法诛而应侯曰益以不怿昭王临朝叹息应侯进曰臣闻主忧臣辱主辱臣死今大王中朝而忧臣敢请其罪昭王曰吾闻楚之铁剑利而倡优拙夫铁剑利则士勇倡优拙则思虑逺夫以逺思虑而御勇士吾恐楚之图秦也夫物不素具不可以应卒今武安君旣死而郑安平等畔内无良将而外多敌国吾是以忧欲以激励应侯应侯惧不知所出蔡泽闻之往入秦范睢免蔡泽爲丞相解题曰太史公序传列秦将相曰鞅去卫适秦能明其术彊霸孝公后世遵其法天下患衡秦母餍而苏子能存诸侯约从以抑贪强六国旣从亲而张仪能明其説复散觧诸侯秦所以东攘雄诸侯樗里丼茂之策苞河山围大梁使诸侯歛手而事秦者魏冉之功南㧞鄢郢北摧长平遂围邯郸武安爲率破荆灭赵王翦之计至于范睢蔡泽独曰能忍訽于魏齐而信威于强秦推贤譲位二子有之其辞与前数子异矣西周民东亾解题曰赧王旣献西周之邑其民不乐属秦亾归东周去年秦归赧王于周使寄食旧国所谓西周君者亦使之同秦吏守故地焉今赧王旣卒西周民又东亾故降西周君爲庶人而迁狐也自赧王䧏周统已絶东周虽未亾特邾莒附庸之类耳所以存之而未论也按蔡泽传蔡泽爲秦相东收周室然则迁西周君其蔡泽为相之日欤狐史记正义曰括地志云汝州外古梁城卽狐聚俆州解题曰史记索隠曰按説文䣄邾之下邑在鲁东又郡国志鲁国薛县六国时曰俆州俆与䣄竝音舒史记正义曰当此时属鲁故楚伐取也秦昭王五十三年楚齐韩燕赵皆来賔解题曰按秦纪天下来賔魏后秦使摎伐魏取吴城韩王入朝魏委国听令盖周亾而诸侯皆服于秦也赵邯郸廥焚解题曰邯郸国都也廥説文曰刍藁之藏也秦昭王五十四年楚徙都鉅阳解题曰事见年表按楚顷襄王徙都陈而始皇六年春申君用朱英䇿去陈徙寿春不云自鉅阳徙寿春也年表所载未可知今姑存之雍解题曰今凤翔府天兴县秦昭王五十五年平原君卒解题曰按孔丛子子髙以爲赵平原君霸世之士惜不遇其时也其子子顺以爲衰世之好事公子无霸相之才也今以事考之则斌之品题实当穿特随俗而不察耳颍濵苏氏曰赵胜倾身下士以窃一时之声可耳至于为国计虑胜不知也赵欲距燕有廉颇赵奢不能用而割地与齐以借田单知单之贤而不知其不爲赵用也及韩冯亭以上党嫁祸于赵赵豹明其不可而胜贪取之长平之祸成于胜一言此皆贵公子不知务之祸也乃欲使之相危国拒强秦难矣哉卫怀君朝魏魏杀之立其弟解题曰怀君者嗣君之子也世家载魏囚杀怀君魏更立嗣君弟是为元君元君爲魏壻故魏立之徐广曰班氏云元君者怀君之弟则亦嗣君之子也两説不同通鑑从徐氏按嗣君在位四十二年怀君在位二十一年使嗣君有弟尚存盖亦八十余矣徐氏之説是也秦昭王五十六年追尊唐八子爲唐太后与昭王合葬解题曰唐八子孝文王之母也芉八子以昭王之母遂僭尊称旣失礼矣唐八子又加以合葬则又甚焉礼庶子爲君为其母无服不敢贰尊者也自鲁成风以来是礼废矣于秦乎何诛燕栗腹伐赵解题曰延平陈氏曰燕使栗腹约懽于赵反而言赵之可伐其为使也可谓不周矣将渠见信于敌而其君不早信用急而后相之犹足以却赵师贤者之于国何如哉赵以廉颇为假相国解题曰假相国之名始于此后二年赵又有假相乐乘楚汉之际是名盖纷纷矣所谓假者未必与闻国政特借国相之名以重其权而已秦孝文王元年十月己亥王除䘮卽位赦罪人辛丑王薨解题曰按本纪孝文王元年赦罪人修先王功臣褒厚亲戚弛园囿孝文王除䘮十月己亥卽位三月辛丑卒聊城解题曰史记正义云括地志云故聊城在博州聊城县鲁仲连以书下之解题曰颍濵苏氏曰战国游谈之士非从卽衡説行交合而宠禄附之故士不厌诡诈争走于利鲁仲连辩过秦仪气陵髠衍而从横之利不入于口因事放言切中机㑹排难觧纷如决溃堤不终日而成功逃避爵赏脱屣而去战国一人而已矣秦庄襄王元年大赦解题曰按本纪庄襄王元年大赦罪人修先王功臣施德厚骨肉而布惠于民孝文王庄襄王元年皆有赦秦汉以后初即位肆赦盖始于此至于修功臣厚亲戚布德惠则自古人君初政之所常行虽秦之㬥不能废也迁东周君于阳人解题曰按本纪东周君与诸侯谋秦秦使相国吕不韦诛之尽入其国秦不絶其祀以阳人地赐周君奉其祭祀前汉地理志周地栁七星张之分野也今之河南雒阳谷城平阴偃师巩缑氏是其分也初雒邑与宗周通封畿东西长而南北短短长相覆为千里至襄王以河内赐晋文公又爲诸侯所侵故其分地小徐广曰周比亾之时凢七县其县名卽星分野所载河南雒阳以下是也星经出于战国之末故举当时东西周疆界以言之地理志又谓周人之失巧伪趋利贵财贱义髙富下贫喜爲商贾此亦其末流之敝耳封吕不韦河南洛阳解题曰割东西周之地以封之也拔成臯荥阳初置三川郡解题曰按本纪年表世家使蒙骜伐韩拔成臯荥阳秦界至大梁初置三川郡所谓三川者河洛伊也三川为郡则据天下之枢混一之势成矣自惠王以来祷祠而求者也成臯荥阳本东虢国穆天子传云七萃之士生捕兽即献天子天子畜之东虢则东虢盖畿内诸侯也周宣以后披以封郑至战国地入于韩秦旣灭东西周又取韩成臯荥阳合而爲三川郡此郡之境卽东都王畿之旧也在今为卫怀孟开封郑河南汝陜虢拱之地荥阳成臯自春秋以来常为天下重地繇秦而上晋楚于此而争霸繇秦而下楚汉于此而分雌雄天下旣定七国淮南衡山之变犹睥睨此地而决成败焉东都以后言形势其及之者鲜矣人事旣改则地之轻重亦有时而移也楚灭鲁解题曰鲁姬姓武王封周公于少皥之虚曲阜周公不就封留佐武王子伯禽受封之鲁是为鲁公起鲁公至顷公凢三十三世前汉地理志鲁地奎娄之分野也东至东海南有泗水至淮阴临淮之下相睢陵僮取虑皆鲁分也孔子曰齐一变至于鲁鲁一变至于道言近正也濒洙泗之水其民渉渡㓜者扶老而代其任俗旣益薄长老不自安与㓜少相让故曰鲁道废洙泗之间龂龂如也去圣乆逺周公遗化销㣲孔氏庠序衰坏地陿民衆颇有桑麻之业亡林泽之饶俗俭啬爱财趋商贾好訾毁多巧伪䘮祭之礼文备实寡然其好学犹愈于他俗秦庄襄王二年榆次新城狼孟解题曰史记正义曰括地志云榆次并州县卽古榆次地也新城者朔州善阳县西南狼孟在并州阳曲县东北魏赵攻燕解题曰按赵世家延陵钧率师从相国信平君助魏攻燕楚徙封黄歇于呉解题曰子重请取于申吕以爲赏田申公巫臣曰不可此申吕所以邑也是以爲赋以御北方若取之是无申吕也黄歇告于楚王淮北地邉齐其事急请以爲郡便其説与申公巫臣同意则利吴之安且富耳秦庄襄王三年解题曰秦纪庄襄王有四年颍滨苏氏曰秦纪多以先王之末年为后王之元年当以年表爲定今从之魏公子无忌率五国兵败秦军于河外解题曰按本传走蒙骜遂乘胜逐秦军至函谷关抑秦兵秦兵不敢出当是时公子威振天下自战国以来秦爲诸侯所败者独孟尝信陵两战耳一则名之正也一则将之贤也名以利败贤以疑废六国之亡安得责命于天哉龙兊汾门临乐葛平舒解题曰史记正义云龙兊在北新城汾门在易州北平县临乐在幽州固安县葛在瀛州髙阳县平舒在蔚州灵丘县五月丙午王薨子政立是爲秦始皇帝国事皆委于吕不韦号称仲父解题曰按本纪当是之时秦地已并巴蜀汉中越宛有郢置南郡矣北收上郡以东有河东太原上党郡东至荥阳灭二周置三川郡吕不韦为相招致賔客游士欲以并天下李斯爲舎人蒙骜王齮麃公等为将军王年少初即位委国事大臣晋阳反解题曰反而归赵也秦始皇帝元年作郑国渠解题曰前汉沟洫志韩闻秦之好兴事欲罢之无令东伐乃使水工郑国间说秦令凿泾水自中山西邸瓠口竝北山东注洛三百余里欲以漑田中作而觉秦欲杀郑国郑国曰始臣爲间然渠成亦秦之利也秦以爲然卒使就渠于是关中爲沃野无凶年秦以富强卒并诸侯因名曰郑国梁始皇虽少而其谋国者乃如此魏公子无忌以毁废解题曰魏安釐王始畏公子之贤能不敢任以国政魏赵唇齿国也秦围邯郸公子数请賔客辩士说王万端岂独爲其姊计哉及夺晋鄙军以存赵则遂为深讐矣虽迫于危亡不得已而复用公子然猜且闇犹夫人也虽㣲秦间亦不可与共功矣秦始皇帝二年赵以李伯爲代郡守解题曰按战国䇿齐人李伯见孝成王王说之以爲代郡守而居无几何人告之反孝成王方馈不堕食无几何告者复至孝成王不应已乃使使者言齐举兵击燕恐其以击燕为名而以兵袭赵故发兵自僃今燕齐已合臣请要其敝而地可多割自是之后爲孝成王从事于外者无自疑于中者孝成王虽纳上党将赵括未得爲明主然犹能用颇牧以持其国观李伯之事则其能驾驭豪杰盖有以也今附于孝成王薨之嵗赵李牧大破匈奴十余万骑单于奔走解题曰按本传李牧大破匈奴单于奔走其后十余歳匈奴不敢近赵邉城悼襄王元年廉颇旣亾入魏赵使牧攻燕拔武遂方城然则李牧之胜匈奴盖在孝成王之世今附见于孝成王薨之嵗单于者君长之号前汉匈奴传云单于广大之貎也言其象天单于然也繁阳解题曰按前汉志属魏郡应劭曰在繁水之阳秦始皇帝三年大饥解题曰秦纪所书盖秦之地饥也畼有诡解题曰畼音塲盖地名秦始皇帝四年赵李牧拔武遂方城解题曰年表世家皆书于今年李牧传载于悼襄王元年今从年表世家七月蝗疫令百姓内粟拜爵解题曰入粟拜爵始于此魏公子无忌卒解题曰按本传公子谢病不朝日夜爲乐饮者四嵗竟病酒而卒其嵗魏安釐王亦薨秦闻公子死使蒙骜攻魏拔二十城初置东郡其后秦稍蚕食魏十八嵗而虏魏王屠大梁高祖始㣲少时数闻公子贤及卽天子位毎过大梁常祠公子髙祖十二年从击黥布还爲公子置守冢五家世世嵗以四时奉祠公子秦始皇帝五年酸枣燕虚长平雍丘山阳东郡解题曰裴骃曰陈留有酸枣县汝南有长平县陈留有雍丘县河内有山阳县东郡今为博濮大名滑开徳之地赵龎煖取燕军杀剧辛解题曰燕昭王之招贤者也剧辛自赵往盖燕之旧臣也辛与龎煖旧交易之而反爲所杀不知辛之不察与或者煖之才畧有进不可以故意待之也然则人岂易知哉会盟于鲁柯解题曰战国末犹有㑹盟故特着之秦始皇帝六年楚魏韩赵燕卫合从来伐爲我所败解题曰秦本纪书韩魏赵卫楚共击秦取寿陵秦出兵五国兵罢而赵世家云龎煖将赵楚魏燕之锐师攻秦蕞不拔移攻齐取饶安则燕亦同伐秦非止五国也齐自君王后以来事秦不与诸侯同伐是以诸侯归师移兵攻之且以偿兵费也徐广曰蕞在新丰饶安在渤海或云饶属北海安属平原朝歌解题曰史记正义曰括地志云在卫州县西本妹邑殷都也徙卫于野王解题曰卫世家载于后二年非也今从年表魏楚世家楚徙都寿春命曰郢解题曰楚都所至命曰郢犹晋都所至命曰绛也寿春今寿州寿春县楚考烈王纳黄歇妾生子悍解题曰春申君传载此于徙都之后今从之秦始皇帝七年彗星见解题曰按本纪彗星先出东方见北方五月见西方夏太后薨解题曰庄襄王母也秦始皇帝八年王弟长安君成蟜将兵击赵而反解题曰颜师古曰本使长安君击赵至屯留而谋反作乱故赐长安君死斩其军吏迁其黔首也屯留上党县也临洮卽今之洮州也按本纪下文将军壁死卒屯留蒲鶮反戮其尸司马贞徐广谓成蟜为将军而反秦军击之而成蟜壁于屯留而死士卒爲成蟜战死者皆戮其尸然则成蟜据邑而反战不胜而死耳河鱼大上解题曰按本纪河鱼大上轻车重马东就食前汉五行志曰刘向以爲近鱼孽也逆流而上也封嫪毐爲长信侯解题曰按本纪嫪毐封爲长信侯予之山阳地令毐居之宫室车马衣服苑囿驰猎恣毐事无小大皆决于毐又以河西太原郡更爲毐国战国策曰秦攻魏急或谓魏王曰秦自四境之内执法以下至于长輓者曰与嫪氏乎与吕氏乎虽至于闾门之下廊庙之上犹之如是也今王割地以赂秦以为嫪毐功卑体以尊秦以因嫪毐王以国赞嫪毐以嫪毐胜矣王以国赞嫪氏太后之徳王也㴱于骨髓王之交最爲天下上矣今繇嫪毐氏善秦而交为天下上天下孰不弃吕氏而从嫪氏天下必弃吕氏而从嫪氏则王之怨报矣嫪吕争权畧见于此孔丛子载此説以爲子顺之策子顺相魏进退有圣贤之风寕忍出此乎韩以韩玘爲相解题曰李斯上二世书曰赵高兼行田常子罕之逆道而刼陛下之威信其志若韩玘爲韩安相也然则韩之灭盖繇相玘今载于韩王安卽位之年秦始皇帝九年垣蒲阳衍解题曰史记正义曰括地志云垣在绛州垣县西北蒲邑在隰州隰川县南蒲水之北衍在郑州王冠带剑解题曰始皇年二十一带剑秦俗也嫪毐作乱夷三族解题曰按吕不韦传秦纪有告嫪毐实非宦者毐闻之秦王验左右未发秦王之雍郊毐恐祸起乃与其党谋矫王御玺及太后玺以发县卒及卫卒官骑戎翟君公舎人将欲攻蕲年宫爲乱王知之令相国昌平君昌文君发卒攻毐战咸阳斩首数百皆拜爵及宦者皆在战中亦爵一级毐等败走卽令国中有生得毐赐钱百万杀之五十万追斩毐于好畤其党卫尉竭内史肆佐弋竭中大夫令齐等二十人皆枭首车裂以狥灭其宗及其舎人轻者爲鬼薪及夺爵迁蜀四千余家家房陵余见通鑑秦始皇帝十年逐客解题曰李斯传云韩人郑国来间秦作渠而觉秦宗室大臣请一切逐客方是时吕不韦专国不韦亦客也孰有敢言逐客者乎本纪载于吕不韦免相之后得之矣齐王赵王来置酒解题曰凢诸侯相朝主国设飨燕以礼之未有宾客反置酒者盖齐赵畏秦极其謟而然也齐世家书王入朝秦秦王政置酒咸阳然则秦亦置酒以报之欤用茅焦谏迎太后于雍解题曰按本纪齐人茅焦说秦王曰秦方以天下为事而大王有迁母太后之名恐诸侯闻之繇此倍秦也秦王乃迎太后于雍而入咸阳复居甘泉宫说苑所载其辞多浮夸且未见所以动始皇者本纪所书简而实矣战国策载顿弱面诋始皇不孝始皇勃然而怒顿弱告以山东战国有六威不掩于山东而掩于母始皇乃霁恕问战国可兼之计然则始皇所重者独兼并诸侯耳茅焦所以䏻复太后者特以诸侯倍秦恐之非能以母子天性感悟之也以尉缭为国尉解题曰按本纪大梁人尉缭来说秦王曰以秦之强诸侯譬如郡县之君臣但恐诸侯合从翕而出不意此乃智伯夫差愍王之所以亾也愿大王毋爱财物赂其豪臣以乱其谋不过亾三十万金则诸侯可尽秦王从其计见尉缭亢礼衣服食饮与缭同缭曰秦王爲人蜂凖长目挚鸟膺豺声少恩而虎狼心居约易出人下得志亦轻食人我布衣然见我常身自下我诚使秦王得志于天下天下皆爲虏矣不可与乆游乃亾去秦王觉固止以爲秦国尉卒用其计策而李斯用事尉缭之策大略与李斯同不过以金㗖之耳前此范睢之散合从后此陈平之间项羽同出一术盖乱世风俗贪鄙故此术毎用毎中有言礼义廉耻于多事之际必竞以为迂濶不知拨乱之策莫要于此爲人上者盍亦少思哉秦始皇帝十一年燕貍阳解题曰史记正义云按燕无貍阳疑字误当作渔阳赵废太子嘉解题曰按赵世家太史公曰吾闻冯王孙曰赵王迁其母倡也嬖于悼襄王废适子嘉而立迁迁素无行信谗故诛其良将李牧用郭开岂不谬哉秦旣虏迁赵之亾大夫共立嘉为王王代六嵗秦进兵破嘉遂灭赵以爲郡嘉旣正且贤犹能崛起于败亾之后但势去而不能支耳使得蚤承统绪岂不能保邦于未危乎此太史公所深恨也迁族类不正竟无行而亾其国然则帝王之家政其可不以族类为先乎嘉迁废立不知何年今附见于悼襄王薨之前徙吕不韦于蜀解题曰致堂胡氏曰秦王赐不韦书曰君何亲于秦号称仲父讳之也不知其欲盖而益彰矣古之有国有家者虽买妾必择其良恶族类之龎也而嬴楚恱色纳姬不疑其故遂使大贾生贩心自是有天下者盖吕姓也而栢翳宗庙至此已绝为史者当自始皇元年书为后秦正其姓氏庶几实録矣秦始皇帝十二年吕不韦自杀解题曰按本纪文信侯不韦死窃葬其舎人临者晋人也逐出之秦人六百石以上夺爵迁五百石以下临迁勿夺爵秦待其国人与他国人不同于此略可见六百石以上则秩之稍高者也余见通鑑不雨解题曰按本纪天下大旱六月至八月乃雨复嫪毐舎人迁蜀者解题曰按吕不韦传秦王所加怒吕不韦嫪毐皆已死乃皆复归嫪毐舎人迁蜀者秦法虽峻然始皇未并天下以前犹间有寛宥至于用水德之后则无复有此等政事矣秦始皇帝十三年平阳解题曰平阳世家作武城李牧传作武遂秦始皇帝十四年桓齮取赵平阳武城宜安解题曰以年表世家考之去年桓齮攻平阳杀扈輙今年桓齮定平阳武城宜安李牧与战却之赵封牧爲武安君通鑑用李牧传并载于去年不知牧传特终言之也史记正义曰武城卽贝州武城县宜安在恒州藁城县西南肥在恒州藁城县西春秋时肥子国韩非解题曰按新序申子之书号曰术啇鞅之书号曰法太史公谓非喜刑名法术之学则兼治之也六经孔孟之敎与人之公心合故治世宗之申商韩非之说与人之私情合故末世宗之彼各有所合也韩王纳地效玺请为藩臣解题曰按本纪年表皆书韩王请为臣于杀韩非之后则非韩非所将之命也秦始皇帝十五年大兴师伐赵拔狼孟番吾赵李牧击破我军遂还解题曰番吾已为秦所得至是复书取者邉地徃来固无常也秦大兴师志在灭赵而为李牧所却国其可以无人乎秦始皇帝十六年初令男子书年解题曰按周官媒氏男女自成名以上皆书年月日名焉成名子生三月父名之也内则子生三月之末男角女羁以见于父父名之宰书曰某年某月某日生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府其制详密如此战国以来不复重民之生此制废缺久矣始皇复令男子书年其制及男而不及女特恐民之辟征役耳岂有三代重民之意哉然下一切之令而使书之亦岂能得其实乎秦始皇帝十七年内史腾灭韩解题曰韩姬姓自景侯䖍受封至王安凢十一世按本纪李斯之复留也说秦王请先取韩以恐他国于是使斯下韩然则秦并六国始于韩者盖李斯之策也秦初并天下令曰异日韩王纳地效玺请爲藩臣已而倍约与赵魏合从畔秦故兴兵诛之此则其出师之名也前汉地理志韩地角亢氐之分野也韩分晋得南阳郡及颍川之父城定陵襄城颍阳颍阴长社阳翟郏东接汝南西接𢎞农得新安宜阳皆韩分也及诗陈郑之国与韩同星分野颍川南阳本夏禹之国夏人上忠其敝鄙朴韩自武子后七世称侯六世称王五世而爲秦所灭秦旣灭徙天下不轨之民于南阳故其俗夸奢上气力好商贾渔猎藏匿难制御也华阳太后薨解题曰按吕不韦传华阳太后与孝文王㑹葬寿陵夏太后别葬杜东大饥解题曰秦纪赵世家书之盖二国饥也卫元君薨解题曰卫世家书元君二十五年卒通鑑用徐广说书于二十三年今从之按广注年二十三年卒今本无之秦始皇帝十八年定韩地解题曰年表于虏韩王安之明年书秦灭韩于虏楚王负刍之明年书秦灭楚于虏燕王喜之明年书秦灭燕于虏齐王建之明年书秦灭齐于虏代王嘉之明年书秦灭赵例以悉定其地为灭耳独虏魏王假之明年不书秦灭魏岂非虏王假之年魏地卽定乎杀李牧废司马尚解题曰按战国策秦使王翦攻赵赵使李牧司马尚御之李牧数破走秦军杀秦将桓齮王翦恶之乃多与赵王宠臣郭开等金使爲反间曰李牧司马尚欲与秦反赵以多取封于秦赵王疑之使赵䓗及颜㝡代将斩李牧废司马尚又载司空马去赵谓平原令曰赵将武安君期年而亾若杀武安君不过半年赵王之臣有韩仓者以曲合于赵王其交甚亲其爲人嫉贤妬功臣今国危亡王必用其言武安君必死韩仓果恶之王使人代武安君至使韩仓数之曰将军战胜王觞将军将军为寿于前而捍七首当死武安君曰病钩身大臂短不能及地起居不敬恐惧死罪于前故使工人为木材以接手愿公入明之韩仓曰受命于王赐将军死不赦臣不敢言武安君北靣再拜赐死缩剑将自诛乃曰人臣不得自杀宫中趣出自杀其恭如此李牧传乃谓李牧不受命赵使人㣲捕得斩之非也使不受命韩仓安得而数之岂非因廉颇不受代事而误载乎秦始皇帝十九年王翦虏赵王灭赵解题曰赵嬴姓自烈侯受封至王迁凢九世秦初并天下令曰赵王使其相李牧来约盟故归其质子已而倍盟反我太原故兴兵诛之此则其出师之名也前汉地理志曰赵地昴毕之分野赵分晋得赵国北有信都眞定常山中山又得涿郡之高阳鄚州鄕东有广平鉅鹿清河河间又得渤海郡之东平舒中邑文安束州成平章武河以北也南至浮水繁阳内黄斥丘西有太原定襄云中五原上党上党本韩之别郡也逺韩近赵后卒降赵皆赵分也赵中山地薄人衆犹有沙丘纣淫乱余民丈夫相聚游戯悲歌忼慨起则椎剽掘冡作姦巧多弄物为倡优女子弹弦跕躧游媚富贵偏诸侯之后宫邯郸北通燕涿南有郑卫漳河之间一都㑹也其土广俗杂大率猜急髙气势轻爲姦太原上党又多晋公族子孙以诈力相倾矜夸功名报仇过直嫁取送死奢靡钟代石北廹近胡㓂民俗懻忮好气爲姦不事农商自全晋时已患其剽悍而武灵王又益厉之定襄云中五原本戎狄地其民鄙朴少礼文好射猎王翦屯中山解题曰以临燕也王至邯郸与母家有仇者皆坑之解题曰始皇之拊新国如此太后薨解题曰始皇母也楚幽王薨弟犹立是爲哀王解题曰犹年表作郝秦始皇帝二十年易水解题曰史记正义云易水源出易县西谷中之东东南流与滹沱河合秦始皇帝二十一年蓟辽东解题曰蓟燕国都也辽东秦汉皆为辽东郡汉末为公孙度所据魏司马懿灭之复为郡西晋之乱慕容廆据之后魏灭慕容氏其地寻入于髙丽唐李勣平髙丽置安东上都䕶府统之至徳后废王贲伐楚解题曰按王翦传秦使翦子王贲击荆徐广曰秦讳楚故云荆也李信蒙恬将二十万伐楚解题曰按王翦传李信蒙恬南伐楚王翦言不用因谢病归老于颍阳本纪今年书王翦谢病老归大雨雪解题曰按本纪大雨雪深二尺五寸秦始皇帝二十二年王贲伐魏引河灌大梁灭魏解题曰魏姬姓毕公髙之后自文侯受封至王假凢九世秦初并天下令曰魏王始约服已而与韩赵谋袭秦秦兵吏诛遂破之此则其出师之名也前汉地理志曰魏地觜觹参之分野也其界自髙陵以东尽河河东河内南有陈留及汝南之召陵㶏疆新汲西华长平颍川之舞阳郾许鄢陵河南之开封中牟阳武酸枣巻皆魏分也在晋之南河曲故其诗曰彼汾一曲寘诸河之侧至献公灭魏以封大夫毕万晋文公霸诸侯尊周室始有河内之土吴札闻魏之歌曰美哉沨沨乎以德辅此则明主也文公后十六世魏自立爲诸侯沟洫志大司空掾王横言禹之行河水本随西山下东北去周谱云定王五年河徙则今所行非禹之所穿也又秦攻魏决河灌其都决处遂大不可复补宜却徙完平处更开空使缘西山足而东北入海然则因秦引河灌大梁之后禹之故道亦失矣楚人大破李信军复使王翦伐楚解题曰王翦传书李信攻鄢郢破之引兵而西与蒙恬㑹城父荆人大破李信军按鄢郢白起取以置南郡是时不属楚久矣传之误也秦始皇帝二十三年王翦取陈以南至平舆大破楚军于蕲杀其将军项燕解题曰按夲纪今年王翦虏荆王荆将项燕立昌平君爲荆王反秦军于淮南明年王翦蒙武破荆军昌平君死项燕遂自杀年表世家王翦传皆不载项燕立昌平君事今两存之平舆今蔡州平舆县秦始皇帝二十四年王翦䝉武灭楚解题曰楚芉姓出于祝融吴回之孙季连其后中㣲或在中国或在蛮夷弗能纪其世季连之苖裔鬻熊事文王封鬻熊曽孙于楚自熊绎至王负刍凢四十一世秦初并天下令曰荆王献青阳以西已而畔约击我南郡故发兵诛得其王此则其出师之名也前汉地理志曰楚地翼轸之分野也今之南郡江夏零陵桂阳武陵长沙及汉中汝南郡尽楚分也史记货殖传曰楚有三俗夫自淮北沛陈汝南南郡此西楚也其俗剽轻易发怒地薄寡于积聚江陵故郢都西通巫巴东有云夣之饶陈在楚夏之交通鱼盐之货其民多贾徐僮取虑则清刻矜已诺彭城以东东海吴广陵此东楚也其俗类徐僮朐缯以北俗则齐浙江南则越夫吴自阖庐春申招致天下之喜游子弟东有海盐之饶章山之铜三江五湖之利衡山九江江南豫章长沙是南楚也其俗大类西楚郢之后徙寿春亦一都㑹也而合肥受南北潮皮革鲍木输㑹也与闽中于越杂俗故南楚好辞巧説少信江南卑溼丈夫早夭縂之楚越之地地广人希饭稻羮鱼或火耕而水耨果隋蠃蛤不待贾而足地势饶食无饥馑之患以故啙窳偷生无积聚而多贫是故江淮以南无冻饿之人亦无千金之家楚世家书灭楚名为楚郡云孙简曰秦虏楚王负刍灭去楚名以楚地为秦郡秦避庄襄王讳易楚为荆不应置楚郡简之説是也但三十六郡中亦无秦郡之名以地考之南郡九江郡鄣郡㑹稽郡皆楚地也秦始皇帝二十五年王贲灭燕解题曰燕姬姓周武王封召公于北燕自召公受封至王喜凢四十四世前汉地理志曰燕地尾箕分野也东有渔阳右北平辽西辽东西有上谷代郡鴈门南得涿郡之易容城范阳北新城故安涿县良乡新昌及渤海之安次皆燕分也乐浪𤣥莵亦易属焉初太子丹賔养勇士不爱后宫羙女民化以爲俗男女无别反以爲荣其俗愚悍少虑轻薄无威亦有所长敢于急人燕丹遗风也史记货殖传曰燕亦勃碣之间一都㑹也南通齐楚东北邉胡上谷至辽东地踔逺人民希数被㓂大要赵代俗相类有鱼盐枣栗之饶北邻乌桓夫余东绾濊貉朝鲜眞番之利王翦悉定楚江南地降越君置㑹稽郡解题曰通鑑作降百越之君按贾谊过秦论南取百越之地以爲桂林象郡事在三十三年今年方置㑹稽郡百越固未尽服也大事记解题巻六大事记钦定四库全书大事记解题巻七宗吕祖谦撰秦始皇帝二十六年王贲蒙恬灭齐解题曰齐田姓陈公子完奔齐食采于田春秋后改姓田氏自田和代齐至王建凢七世秦初并天下令曰齐王用后胜计絶秦使欲为乱兵吏诛虏其王此则其出师之名也按䝉恬𫝊始皇二十六年恬因家世得为秦将攻齐大破之拜为内史秦之将帅多世其家贲翦之子也恬武之子骜之孙也颍濵蘓氏曰韩魏赵楚与秦壤地相接虽欲勉强抗秦而干戈日至势不可矣如燕齐负海前有四国之限燕弱不足言如齐之强使与四国合从推其有余以补不足时至而拯其亟虽秦之暴亦安能遂灭诸侯乎然威宣方以其力攻伐诸侯不亲愍王取宋破燕求逞其欲不暇及逺而王建媮安自守侥倖秦之见容与五国相随而亾吾观六国之亾其君无一人可以守国者楚考烈王死李园専国负刍与王犹争立仅能自定而秦兵至赵王迁信谗以诛李牧魏景愍王用秦间以废信陵韩王安制于韩玘燕丹私怨始皇欲以刺客毙秦虽使秦冦不作其势亦不能乆安矣而况秦乘其毙乎更号皇帝解题曰按夲纪初并天下令丞相御史议帝号丞相绾御史大夫刧廷尉斯等皆曰昔者五帝地方千里其外侯服夷服诸侯或朝㦯否天子不能制今陛下平定天下法令繇一统自上古以来未尝有五帝所不及臣等谨与博士议曰古有天皇有地皇有泰皇泰皇最贵臣等昧死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可太上皇解题曰三代称王故武王既克商推王迹所起追王太王王季文王始皇既自称皇帝矣追尊其父乃独去帝着皇岂非以父未尝有天下不使同巳之称乎然则帝皇之义始皇初不知也除谥法解题曰五峯胡氏曰昔周公作谥法岂使子议父臣议君哉合天下之公奉君父以天道耳孝爱不亦深乎所以训后为君父者以立身之夲也知夲则身立家齐国治天下平不知夲则纵慾恣暴恶闻其过入于灭亡天下知之而不自知也唯其私而已是故不合天下之公则为子议父臣议君夫臣子也君父有不善所当陈善闭邪引之当道若生不能正既亾而党之是不以天道事君父也谓之忠孝可乎定为水徳解题曰方邹衍推五徳之运今视之特隂阳末术耳若无预于治乱之数也及至始皇始采用之定为水徳以为水徳之治刚毅戾深事皆决于法刻削母仁恩和义然后合五徳之数于是急法乆者不赦则其所繋岂小哉后世遂相㳂以为大事不可不纪也以十月为嵗首解题曰子为天正于律为黄钟钟者种也阳气种于黄泉孽萌万物为六气元也丑为地正于律为大吕吕者旅也隂大旅助黄钟宣气而牙物也寅为人正于律为大簇簇者奏也阳气大奏地而达物也自古正朔不过此矣至于建亥之月万物该藏岂有用之为正者哉按秦纪昭王四十二年先书十月宣太后薨次书九月穰侯出之陶四十八年先书十月韩献垣雍秦军伐赵次书正月兵罢五十年先书十月白起有罪为士伍次书十二月益发卒军汾城旁次书二月攻晋军斩首六千而吕不韦春秋季秋纪亦书合诸侯制百县为来嵗受朔日与诸侯所税于民轻重之法则自昭王以来用十月为嵗首久矣特始皇立定为制耳从李斯议不置诸侯解题曰五峯胡氏曰圣人理天下以万物各得其所为极至封建也者帝王所以顺天理承天心公天下之大端大夲也郡县也者霸世暴主之所以纵人欲悖天道私一身之大孽大贼也分天下有徳有功者以地而不敢以天下自私于是有百里七十里五十里不能五十里邦国之制焉于是有君朝卿大聘大夫小聘王巡狩侯述职之礼乐法度焉于是有千雉百雉三之一五之一之髙城深池焉于是有井邑丘甸县都之夫数焉于是有十乘百乘千乘万乘之车数焉于是有五两卒旅师军之制焉于是有卿大夫司徒乐正取士之法焉邦国之制废而郡县之制作矣郡县之制作而世袭之制亡矣世袭之制亡而数易之弊生矣数易之弊生而民无定制矣廵狩述职之礼废则上下之情不通攷文案而不究事实信文案而不任仁贤其弊有不可胜言者矣城池之制废而禁御暴客威服四夷之法亾矣夫家之法废则民数不可详矣民数不可详而车乘不可出矣车乘不可出而军师不隠于农矣军师不隠于农坐食者衆而公私困穷矣世儒不知王政之夲反以亾㤗为可法所谓明君良臣者亦未免以天下自私无意于裁成辅相使万物各得其所所以歴千五百余嵗未有能复之者也圣人制四海之命法天而不私尽制而不曲防分天下之地以为万国而举英才共焉非后世擅天下者以大制小以强制弱之谋也诚尽制而已矣是以虞夏商周𫝊于长乆皆千余载论兴废则均有焉语絶灭则至暴秦郡县天下然后极也自秦灭先王之制海内荡然无有根本之固有今世王天下而继世无置锥之地者有今年贵为天子而明年欲为匹夫不可得者天子尚然况其下者乎物有其根则常而静安而乆常静安乆则理得其终物遂其性封建者政之有根者也故上下辩民志定教化行风俗羙理之易治乱之难亾扶之易兴亾之难灭郡县反是分天下为三十六郡解题曰三十六郡者内史三川河东南阳南郡九江鄣郡㑹稽颍川砀郡泗水薛郡东郡瑯琊齐郡上谷渔阳右北平辽西辽东代郡鉅鹿邯郸上党大原云中九原鴈门上郡陇西北地汉中巴郡蜀郡黔中长沙凢三十六郡其后并南越闽越置桂林南海象郡闽中合四十郡三川河东在诸郡之首者盖所以陪辅闗中地势莫重焉即汉所谓三河也汉分三川为河南河内与河东号为三河史记货殖𫝊曰昔唐人都河东殷人都河内周人都河南夫三河在天下之中若鼎足王者所更居也建国各数百千嵗土地小狭民人衆都国诸侯所聚㑹故其俗纤俭习事郡置守尉监解题曰按前汉百官表郡守秦官掌治其郡秩二千石郡尉秦官掌佐守典武职甲卒秩比二千石监御史秦官掌监郡汉省之守者守其地也尉者分其兵权也监者使其亲昵监之也通典曰秦以御史监理诸郡谓之监察史更民名曰黔首解题曰应劭曰黔亦黎黒也一衡石丈尺文字解题曰自商君为政平斗桶权衡丈尺其制变于古矣至是并天下一之皆令如秦制也秦之文字多李斯赵髙所定亦非保民之教也然此乃帝王初政之常秦犹㳂而行之至于后世则鲜或举之矣礼乐解题曰按通典郑𤣥礼序云周衰诸侯僣忒自孔子时礼已不能具秦并天下收仪礼而归之咸阳但采其尊君抑臣以为时用通典又曰始皇平天下六代庙乐唯韶武存焉二十六年改周大武曰五行房中曰寿人秦车服之制可见者大驾属车八十一乘周末诸侯有二车九乘秦灭九国兼其车服故属车八十一乘自以尚水徳故郊社服用皆以袀𤣥以从冕旒前后邃綖又制通天冠其状遗失汉因秦名制之乘舆所常服又采楚制作逺游冠灭齐获其君冠制髙山冠赐近臣灭楚获其君冠赐御史谓之法冠灭赵以其君冠赐近臣谓之恵文冠所谓貂蝉也秦雄诸侯乃加其武将首为绛袙表其贵贱其后稍稍作颜题谓之帻其畧如此二世尤以郑音为娱丞相李斯进諌曰放弃诗书极音声色祖伊所以惧也轻积细过恣心长夜纣所以亾也赵髙曰五帝三王乐各殊名示不相袭朝廷下至人民得以接欢喜合殷勤非此和説不通解泽不流亦各一世之化度时之乐何必华山之騄耳而后行逺乎二世然之秦祀典唯雍四畤上帝为尊故雍四畤春以为嵗祠祷因泮冻秋涸冻冬赛祠五月尝驹及四中之月月祠畤四匹黄犊羔各四圭币各有数皆生瘗埋无爼豆之具三年一郊收泰半之赋解题曰按前汉食货志始皇并天下内兴功作外攘夷狄收泰半之赋董仲舒曰秦改帝王之制小民月为更卒已复为正一嵗屯戍一嵗力役三十倍于古田租田赋盐鐡之利二十倍于古或耕豪民之田见税什五故贫民常衣牛马之衣而食犬彘之食重以贪暴之吏刑戮妄加民愁亾聊亾逃山林转为盗贼赭衣半道㫁狱嵗以千万数今并附见于始皇并天下之年上弊下弊解题曰按前汉食货志秦兼天下弊为二等黄金以镒为名上弊铜钱质如周制文曰半两重如其文而珠玉龟贝银钖之属为器饰寳蔵不为币古者以玉为瑞以龟为寳以贝为货而钟鼎之属则有国有家之所𫝊守也战国以后以金钱为尚不曰黄金万镒则曰致訾千万而已圭璧钟鼎宗庙朝廷之所重者徒以供耳目之玩若所谓龟贝者又委于泥沙莫知其贵矣此风气之一变也筑女怀清台解题曰按货殖𫝊乌氏倮畜牧及衆斥卖求竒缯物间献遗戎王戎王什倍其偿与之畜畜至用谷量马牛秦始皇帝令倮比封君以时与列臣朝请而巴蜀寡妇清其先得丹宂而擅其利数世家亦不訾清寡妇也能守其业用财自卫不见侵犯秦皇帝以为贞妇而客之为筑女怀清台始皇之所褒表賔礼者如此史失其年今载于初并天下之嵗秦始皇帝二十七年陇西北地鸡头山回中解题曰此始皇既并天下廵郡县之始也陇西唐陇右道今秦河巩熈凉沙等州之地北地今宁州鸡头山在城州上禄县东北郦道元云盖大陇山异名也回中宫在雍州西作极庙解题曰始皇预自为庙也汉之作顾成庙放此赐民爵一级治驰道解题曰以治驰道之劳故赐之爵也自此后终秦世赐爵者不重出贾山至言曰秦为驰道于天下东穷燕齐南极呉楚江湖之上濵海之观毕至道广五十歩三丈而树厚筑其外隠以金椎树以青松为驰道之丽至于此使其后世曽不得邪径而託足焉秦始皇帝二十八年邹峄山刻石解题曰刻石始于此史记正义曰国系云邾峄山鲁穆公改邾作邹其山遂从邑变山在兖州邹县南北去黄河三百余里封泰山禅梁父解题曰文中子曰封禅之费非古也徒以夸天下其秦汉之侈心乎史记正义曰泰山在兖州博城县西北梁父在兖州泗水县北作琅邪台解题曰按夲纪竝勃海以东过黄腄穷成山登之罘立石颂秦徳焉而去南登琅邪大乐之留三月乃徙黔首三万户琅邪台下复十二嵗作琅邪台立石刻颂秦徳曰维秦王兼有天下立名为皇帝乃抚东土至于琅邪列侯武城侯王离列侯通武侯王贲伦侯建成侯赵亥伦侯昌武侯成伦侯武信侯冯毋择丞相隗林丞相王绾卿李斯卿王戊五大夫赵婴五大夫杨樛从与议于海上武闗解题曰今商州商洛县有少习即秦武闗也文颍曰武闗在浙西百七十里𢎞农界秦始皇帝二十九年东㳺至阳武博浪沙中解题曰博浪沙在郑州阳武县界当官道张良大父开地相韩昭侯宣恵王襄哀王父平相釐王悼恵王悼恵王二十三年平卒卒二十嵗秦灭韩良年少未官事韩韩破良家僮三百人弟死不葬悉以家财求客刺秦王为韩报仇以大父父五世相韩故致堂胡氏曰或者谓良年少䡖用其身黄石老父盖不喜也故为复期之约堕履之事屈折其虚气使能隠忍以就大者是不知良也良夲为报讐非有事汉之志茍得弊吕政于一椎则心惬矣余亦何求哉或者不达又若虞其败者夫以秦皇狙诈之智虎狼之威千乘万骑之衆挥椎奋击既无觉者大索天下又不能得良非独免併免力士其智畧之妙固已视吕政如罝中兔何败获之忧乎是亦浅之乎待良矣秦始皇帝三十一年更名腊曰嘉平解题曰索隠曰应劭曰夏曰清祀殷曰嘉平周曰大腊盖改从殷号秦重伏腊故有羊米之赐使黔首自实田解题曰阡陌之弊至是出矣使井田不废何患田之不实乎杜氏通典曰自秦孝公隳经界立阡陌虽获一时之利而兼并踰僣兴矣阡陌既弊又为隠覈隠覈之法凭乎簿书簿书既广必借衆功借衆功则政繇羣吏则人无所信矣夫行不信之法委政于衆多之胥欲纪人事之衆寡明地利之多少虽申商督刑挠首总筭不可得而详矣不变斯道而求治者未之有也㣲行逄盗解题曰始皇为㣲行咸阳与武士四人俱夜出逄盗兰池见窘武士击杀盗闗中大索二十日秦始皇帝三十二年东廵刻碣石门解题曰按本纪刻碣石门壊城郭决通隄防其辞曰皇帝奋威徳并诸侯初一泰平堕坏城郭决通川防夷去险阻地埶既定黎庶无繇天下咸抚五峯胡氏曰制井田所以制国也所以制王畿也王畿安强万国亲附所以保卫中夏禁御四夷也先王建万国亲诸侯髙城深池徧天下四夷虽虎勐狼贪安得肆其欲而逞其志乎此三王为万世虑御四夷之上策也王公设险以守其国孔子所以书于习坎之彖也城郭沟池以为固孔子所以答言偃之问也自秦而降郡县天下中原世有戎狄之祸矣悲夫考入海方士解题曰瓒曰考较其虚实秦始皇帝三十三年发诸尝逋亾人赘壻贾人击南越解题曰汉武帝发天下七科讁一曰吏有罪始皇适治狱吏不直者筑长城即此科也二曰亾命三曰赘壻四曰贾人即今嵗所发尝逋亾人赘壻贾人也五曰故有市籍六曰父母有市籍七曰大父母有市籍皆贾人之类也然则所谓七科讁者其因秦之旧乎兵出于农固有定籍矣吏有罪者席其故官亾命者去其乡土赘壻者託于妇家贾人以下皆身不在农畆是七科皆非调发所及故讁之此虽暴政然亦有説也南越君长史不书闽越王无诸及越东海王揺者其先皆越王勾践之后也姓邹氏秦已并天下皆废为君长以其地为闽中郡置闽中郡史失其年令附于置桂林南海象郡之后䝉恬大破匈奴收河南地筑长城解题曰按夲纪列𫝊䝉恬西北斥逐匈奴匈奴单于头曼不胜秦北徙悉收河南地自榆中竝河以东属之隂山因河为塞筑长城因邉山险壍谿谷可缮者治之起临洮至辽东万余里又使䝉恬渡河取髙阙陶山北假中筑亭障以逐戎人恬居上郡十余年威振匈奴运刍粟北河解题曰按主父偃书秦皇帝使䝉恬将兵而攻胡却地千里以河为境又使天下飞刍輓粟起于黄腄琅邪负海之郡转输北河率三十钟而致一石男子疾耕不足于粮饷女子纺绩不足于帏幕百姓靡敝孤寡老弱不能相养道死者相望又按水经及注河自西域注于蒲昌海隠沦不见复出于积石山屈而东北流迳于析支东北迳歴敦煌酒泉张掖南又东过陇西金城天水又东北过安定又北过北地朔方又屈而北流为北河东迳于髙阙南以讁徙民戍五岭河南解题曰按本纪为桂林象郡南海以适遣戍索隠曰初县即上自榆中属隂山为三十四县是也匈奴𫝊作四十四县彗星出西方解题曰本纪作明星出西方徐广曰皇甫谧云彗星见秦始皇帝三十四年焚书解题曰按夲纪列𫝊始皇置酒咸阳宫博士七十人前为寿博士仆射周青臣颂称始皇威徳始皇恱博士齐人淳于越进曰臣闻殷周之王千余嵗封子弟功臣自为枝辅今陛下有海内而子弟为匹夫卒有田常六卿之臣无辅拂何以相救哉事不师古而能长乆者非所闻也今青臣又面谀以重陛下之过非忠臣始皇下其议丞相李斯曰陛下创大业以建万世之功固非愚臣所知且越言三代之事何足法也今诸生人善其所私学以非上之所建立禁之便臣请史官非秦记皆烧之非博士官所职天下敢有藏诗书百家语者悉诣守尉杂烧之有敢偶语诗书弃市以古非今者族吏见知不举者与同罪令下三十日不烧黥为城旦所不去者医药卜筮种树之书欲以学法令以吏为师制曰可余见通鑑始皇下淳于越之议意虽恶之然未必如李斯之酷也逢君之恶其罪大斯之谓与战国陋儒诵章句而不知践履守陈迹而不识时宜荀卿疾之于是轻诗书法后王以矫一时之弊初不知李斯假其説其祸如此其极也天下之患始于陋儒而疾陋儒者实成之秦始皇帝三十五年甘泉解题曰史记正义云括地志云甘泉在雍州云阳西北秦始皇作甘泉宫去长安三百里望见长安作宫阿房及穿治丽山解题曰按夲纪阿房宫未成成欲择令名名之作宫阿房故天下谓之阿房宫始皇初即位穿治丽山及并天下其役益侈矣至是遂役七十万人分作阿房丽山焉徙三万家骊邑五万家云阳解题曰骊邑始皇之陵邑也汉自人君即治山陵及徙民置邑陵㫄皆秦制也云阳甘泉宫所在也秦开直道表谓之通甘泉纪谓之邸云阳汉武帝幸甘泉祠泰乙而公卿称皇帝郊见泰乙云阳盖乙地也在汉属左冯翊坑诸生解题曰按夲纪侯生卢生相与谋曰始皇为人天性刚戾自用起诸侯并天下意得欲从以为自古莫及已専任狱吏狱吏得亲幸博士虽七十人特备员弗用丞相诸大臣皆受成事倚办于上上乐以刑杀为威天下畏罪持禄莫敢尽忠上不闻过而日骄下慑伏谩欺以取容秦法不得兼方不验輙死然候星气者至三百人皆良士畏忌讳䛕不敢端言其过天下之事无小大皆决于上上至以衡石量书日夜有呈不中呈不得休息贪于权势至如此未可为求仙药于是乃亡去始皇闻亡乃大怒使御史悉按问诸生犯禁者皆坑之余见通鑑延平陈氏曰烧诗书杀学士秦之所以亡也其所以致亡者始于自用自用则恶夫非之者而儒生分别是非常不可屈已以从天下之善而欲屈天下从已私能无亡乎秦始皇帝三十六年徙民三万家于北河榆中解题曰以备匈奴也按水经注榆中在金城东五十许里即汉书所谓榆溪旧塞者也自溪西去悉榆栁之数矣秦始皇帝三十七年始皇出游左丞相斯少子胡亥从解题曰东坡苏氏曰李斯佐始皇定天下不可谓不智扶苏亲始皇子秦人戴之乆矣陈胜假其名犹足以乱天下而蒙恬持重兵在外使扶苏不即受诛而复请之则斯髙无遗类矣以斯之智而不虑此何哉曰呜唿秦之失道有自来矣岂独始皇之罪自商鞅变法以殊死为轻典以惨夷为常法人臣狼顾胁息以得死为幸何暇复请方其法之行也求无不获禁无不止鞅自以为轶尧舜而驾汤武矣及其出亾而无所舍然后知为法之弊夫岂独鞅悔之秦亦悔之矣荆轲之变持兵者熟视始皇环柱而走莫之救者以秦法重故也李斯之立胡亥不复忌扶苏者知威令之素行而臣子不敢复请也扶苏之不敢请亦知始皇之鸷悍而不可回也岂料其伪也哉周公曰平易近民民必归之孔子曰有一言而可以终身行之其恕矣乎夫以忠恕为心而以平易为政则上易知而下易达虽有卖国之姦无所投其隙仓卒之变无自发焉然其令行禁止盖有不及商鞅者矣而圣人终不以彼易此商鞅立信于徙木立威于弃灰刑其亲戚师傅积威信之极以及始皇秦人视其君如雷电鬼神不可测也古者公族有罪三宥然后制刑今至使人矫杀其太子而不忌太子亦不敢请则威信之过也故夫以法毒天下者未有不反中其身及其子孙者也汉武与始皇皆果于杀者也故其子如扶苏之仁则宁死而不请如戾太子之悍则寕反而不诉知诉之必不察也戾太子岂欲反者哉计出于无聊也故为二君之子者有死与反而已李斯之智盖足以知扶苏之必不反也吾又表而出之以戒后世人主之果于杀者葬始皇于骊山解题曰前汉刘向上成帝疏曰黄帝葬于桥山尧葬济隂丘壠皆小葬具甚㣲舜葬苍梧二妃不从禹葬㑹稽不改其列殷汤无葬䖏文武周公葬于毕秦穆公葬于雍橐泉宫祈年馆下樗里子葬于武库皆无丘壠之䖏夫死者无终穷而国家有废兴此圣帝明王贤君智士逺覧独虑无穷之计也其贤臣孝子亦承命顺意而薄葬之此诚奉安君父忠孝之至也秦恵文武昭荘襄五王皆大作丘壠多其瘗藏咸尽发掘暴露始皇帝葬于骊山之阿下锢三泉上崇山坟其髙五十余丈周回五里有余石椁为游馆人膏为灯烛水银为江海黄金为凫鴈珍寳之藏机械之变棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣项籍燔其宫室营宇往者咸见发掘其后牧儿亡羊羊入其凿牧者持火照牛羊失火烧其藏椁自古至今葬未有盛如始皇者也数年之间外被项籍之灾内罹牧监之祸岂不哀哉是故徳弥厚者葬弥薄知愈深者葬愈㣲无徳寡知其葬愈厚丘壠弥髙宫庙甚丽发掘必速繇是观之明暗之効葬之吉凶昭然可见矣杀䝉恬䝉毅解题曰太史公曰吾适北邉自直道归行观䝉恬所为秦筑长城亭鄣壍山堙谷通直道固轻百姓力矣夫秦之初灭诸侯天下之心未定痍伤者未瘳而恬为名将不以此时强諌振百姓之急养老存孤务脩衆庶之和而阿意兴功此其兄弟遇诛不亦宜乎何乃罪地脉哉复行钱解题曰秦行半两钱意者始皇末年尝不用钱而二世复之也大事记解题巻七大事记钦定四库全书大事记解题巻八宋吕祖谦撰秦二世皇帝元年郎中令解题曰按前汉百官表郎中令秦官掌宫殿掖门戸属官有大夫郎谒者皆秦官大夫掌议论有太中大夫中大夫皆无员多至数十人郎掌守门戸出充车骑有议郎中郎侍郎郎中皆无员多至千人中郎有五官左右三将秩皆比二千石所谓三署五官署左右署也所谓三郎中郎侍郎郎中也二世以罪过连逮少近官三郎无得立者卽谓此也尊始皇帝庙解题曰二世下诏令羣臣议尊始皇庙羣臣皆顿首言曰古者天子七庙诸侯五大夫三虽万世不轶毁今始皇为极庙四海之内皆献贡职增牺牲礼咸僃毋以加先王庙或在西雍或在咸阳天子仪当独奉酌祠始皇庙自襄公已下轶毁所置凢七庙羣臣以礼进祠以尊始皇庙为帝者祖庙东行郡县解题曰按本纪二世与赵髙谋曰朕年少初卽位黔首未集附先帝廵行郡县以示彊威服海内今晏然不廵行卽见弱毋以臣畜天下春二世东行郡县余见通鑑更为法律解题曰以秦法爲疎更宻之也公主解题曰如淳曰公羊传曰天子嫁女于诸侯必使诸侯同姓者主之故谓之公主复作阿房宫解题曰按本纪二世还至咸阳曰先帝为咸阳朝廷小故营阿房宫爲室堂未就㑹上崩罢其作者复作郦山郦山事大毕今释阿房宫弗就则是章先帝举事过也复作阿房宫外抚四夷如始皇计贾谊曰寒者利短褐而饥者丼糟糠天下之嗸嗸新主之资也乡使二世任忠贤臣主一心而忧海内之患缟素而正先帝之过裂地分民以封功臣之后建国立君以礼天下虚囹圄而免刑戮除去収帑污秽之罪使各反其乡里发仓廪散财币以振孤独穷困之士轻赋少事以佐百姓之急约法省刑以持其后使天下之人皆得自新虽有狡猾之民无离上之心矣二世不能行此术而重之以无道作阿房宫繁刑严诛赋歛无度天下多事吏弗能纪然后奸伪竝起而上下相遁自君卿以下至于衆庶人怀自危之心咸不安其位故易动也先王见始终之变知存亾之机是以牧民之道务在安之而已天下虽有逆行之臣必无响应之助矣征材士五万人屯卫咸阳解题曰屯卫有常数虽始皇之侈犹未至于五万也秦之军制内则有屯卫外则置材官于诸郡按刑法志汉兴踵秦而置材官于郡曰京师有南北军之屯然则材官卽秦法南北军之屯盖因秦之屯卫而更其制也灭卫解题曰卫姬姓自康叔受封至君角凢四十世按前汉地理志卫地营室东壁之分野也今之东郡及魏郡黎阳河内之野王朝歌皆卫分也卫本国旣为狄所灭文公徙封楚丘三十余年子成公徙于帝丘今之濮阳是也成公后十余世爲韩魏所侵尽亾其旁邑独有濮阳后秦灭濮阳置东郡徙之于野王始皇旣并天下犹独置卫君二世时乃废为庶人凢九百年最后絶故独为分野卫地有桑间濮上之阻男女亦亟聚㑹声色生焉故俗称郑卫之音周末有子路夏育民人慕之故其俗刚武上气力其失颇奢靡嫁取送死过度而野王好气任侠有濮上风秋七月发闾左戍戍卒陈胜起兵于蕲㨿陈自立为楚王诸郡县皆杀其长吏以应楚解题曰按鼌错书秦时北攻胡貉筑塞河上南攻昜粤置戍卒焉夫胡貉之地积阴之处也木皮三寸氷厚六尺食肉而饮酪其人密理鸟兽毳毛其性能寒杨粤之地少阴多阳其人䟽理鸟兽希毛其性能暑秦之戍卒不能其水土戍者死于边输者偾于道秦民见行如徃弃市因以讁发之名曰讁戍先发吏有讁及赘壻贾人后以尝有市籍者又后以大父母父母尝有市籍者后入闾取其左秦之发卒也有万死之害而亡铢两之报死事之后不得一算之复天下明知祸烈及已也陈胜行戍至于大泽为天下先倡天下从之二世召博士诸儒生问曰楚戍卒攻蕲入陈于公何如博士诸生三十余人前曰人臣无将将卽反罪死无赦愿陛下急发击之二世怒作色叔孙通前曰诸生言皆非也夫天下合为一家毁郡县城铄其兵以示天下不复用且明主在其上法令具于下使人人奉职四方辐辏安敢有反者此特羣盗鼠窃狗盗耳何足置之齿牙间郡守尉今捕论何足忧二世喜曰善尽问诸生诸生或言反或言盗于是二世令御史按诸生言反者下吏非所宜言诸言盗者皆罢之乃赐叔孙通帛二十匹衣一袭拜为博士余见通鑑蕲属泗水郡陈颍川郡所治今为陈州宛丘县李繇守荥阳解题曰李繇斯之子也三川郡治洛阳而繇守荥阳者盖控扼之要地鸿沟广武敖仓索水皆在封内也张耳陈余解题曰张耳少时及魏公子无忌为客官魏为外黄令陈余好儒术父事张耳髙祖为布衣时尝数从张耳游客数月陈渉入陈豪杰父老说涉曰将军身率士卒以诛㬥秦复立楚社禝功徳宜为王且夫监临天下诸将不为王不可渉问此两人两人对曰今始至陈而王之示天下私渉不听陈余乃复说陈王曰大王举梁楚而西务在入关未及収河北也臣尝游赵知其豪杰及地形愿请竒兵北畧赵地陈王以所善故人武臣为将军以张耳陈余为左右校尉北畧赵地从白马渡河至诸县说其豪杰曰秦为乱政虐刑以残贼天下数十年矣北有长城之役南有五岭之戌外内骚动百姓罢敝头㑹箕歛以供军实财匮力尽重以苛法使天下父子不相安今陈王奋臂为天下倡莫不响应县杀其令丞郡杀其守尉于此时而不成封侯之业者非人豪也豪杰皆然其言余见通鑑楚周文将兵数十万入函谷关军于戯秦大赦使少府章邯将郦山徒击之周文败走出关军曹阳解题曰周文尝为项燕军视日事春申君陈王与之将军印西击行收兵至关卒数十万至戱军焉秦令少府章邯免郦山徒人奴产子悉发以击楚周文败走出关止次曹阳余见通鑑武臣自立为赵王解题曰张耳陈余闻周章军入关至戯却又怨陈王不用其策不以为将而以为校尉乃说武臣自立九月沛人刘邦起兵于沛解题曰沛父老杀沛令开城门迎刘季欲以为沛令刘季曰天下方扰诸侯竝起令置将不善一败涂地吾非敢自爱恐能薄不能完父兄子弟此大事愿更相推择可者萧曹等皆文吏自爱恐事不就后秦种族其家尽让刘季乃立季为沛公旗帜皆赤以萧何为丞督事余见通鑑沛者本秦泗水郡之属县丰者沛之聚邑今为徐州沛县下相人项梁起兵于吴解题曰项梁尝有栎阳逮捕乃请蕲狱椽曹咎书抵栎阳狱椽司马欣以故事得已避仇吴中毎吴中有大繇役及䘮项梁尝为主办阴以兵法部勒賔客及子弟以是知其能旣斩㑹稽守部署吴中豪杰为校尉候司马有一人不得用自言于梁梁曰前时某䘮使公主某事不能办以此不任用公衆乃皆伏余见通鑑下相属汉临淮郡楚立周市为魏王市不受解题曰按月表二世元年九月魏王咎始咎在陈不得归国二年十二月陈渉死咎自陈归立盖周市据魏虚位四月以待咎也番阳令吴芮闽越东越解题曰按汉书本传芮秦之番阳令也甚得江湖间民心号曰番君天下之初叛秦也黥布归芮芮妻之因率越人举兵以应诸侯东越传云诸侯叛秦闽越王无诸越东海王揺率越归鄱阳令吴芮从诸侯灭秦龙川令赵佗据南海郡解题曰按本传佗眞定人秦用为南海龙川令南海尉任嚣病且死召佗语曰闻陈胜等作乱番禺可以立国卽被佗书行南海尉事嚣死佗卽移檄告横浦阳山湟谿关曰盗兵且至急絶道聚兵自守因稍以法诛秦所置长吏以其党为假守龙川今循州龙川县秦二世皇帝二年从李斯请行督责解题曰延平陈氏曰盗贼蜂起四方瓦觧而三公方且为固爵禄之计大臣重爵禄天下可亾也赵李良弑其王来降解题曰按张耳传秦将诈称二世遗李良书不封曰良尝事我得显幸良诚能反赵为秦赦良罪贵良然则二世之近臣欲为诸侯用者多矣楚庄贾弑陈胜解题曰诸侯之起半歳矣至是周文败陈胜吴广武臣皆死此秦势振诸侯势衰之时也端月解题曰秦楚之际月表二世二年三年正月皆谓之端月盖避始皇嫌名改正为端也是后正月皆谓之一月以汉未一统正朔未有所系也章邯围魏王于临济解题曰按魏月表是月章邯已破渉围咎临济下邳解题曰史记正义曰下邳泗水县也应劭云邳在薛徙此故曰下邳按有上邳故曰下邳今属兖州四月魏周市如齐楚请救解题曰按月表临济急周市如齐楚请救六月项梁立楚怀王孙心为楚怀王都盱台解题曰项梁渡江军淮北则楚之势复张矣盱台今盱台军楚立韩公子成为韩王解题曰子房所以始从景驹又因沛公从项梁者凡以为此以子房髙世之志岂﨑岖于兵间者哉魏王咎为其民约降定自烧杀解题曰周市之义魏咎之死君臣皆可观矣延平陈氏曰咎活其民而自死其死足取也大霖雨三月解题曰按月表天大雨三月不见星汉书本纪曰大霖雨七月至九月楚项梁请齐共击章邯田荣不许解题曰此项氏与田荣有隙之始也用赵髙计居禁中不见大臣解题曰按本纪赵髙说二世曰天子称朕固不闻声二世之可愚弄至此此沙丘之谋所以乐得其为善君也冯去疾李斯冯刼属吏解题曰李斯上书言赵髙之短二世已前信赵髙恐李斯杀之乃私告赵髙李斯旣就狱仰天而叹曰凢古圣王饮食有节车器有数宫室有度出令造事加费而无益于民利者禁故能长乆治安今行逆于昆弟不顾其咎侵杀忠臣不思其殃大为宫室厚赋天下不爱其费三者已行天下不听今反者已有天下之半矣而心尚未寤也而以赵髙为佐吾必见㓂至咸阳麋鹿游于朝也斯狱中之叹乃畴昔闻于荀卿者间何阔乎然当时犹有李斯尽忠胡亥极刑之语特赵髙之恶旣甚故斯反见称耳使斯民至思李斯岂不甚可怜哉余见通鑑杀三川守李繇解题曰三川守重地也故以丞相子守之繇当土崩之时吴广围之而不能下与羣雄转战经年然后不支虽以亲任亦以才举也始皇虽㬥其控制四海亦有术矣旣失其本故末不足恃耳李斯具五刑夷三族解题曰颍滨苏氏曰始皇以诈力兼天下志得意满讳闻过失李斯燔诗书颂功徳以成其气至其晩节不可告语君老太子在外履危乱之机而莫敢以一言合其父子之亲者虽始皇之㬥非斯养之不至此也及其事二世知赵髙之奸复媮合取容使髙势以成天下已乱乃欲力谏不亦晩乎至于国破家灭非不幸也以赵高为中丞相解题曰髙宦者故以为中丞相杀博士正先解题曰按汉书京房传昔附于赵髙用事有正先者非刺髙而死髙威自此成故秦之乱正先趣之孟康曰姓正名先秦博士也今载于杀李斯之后九月章邯大破楚军定陶杀项梁解题曰此秦再振诸侯再衰之时也本根旣蹶虽形有起伏兵有利钝亦何关于大势哉史记正义云今曹州定陶县彭城解题曰今徐州彭城县后九月解题曰文颍曰卽闰九月也时律歴废不知閠谓之后九月颜师古曰文説非也若以律歴废不知閠者则当径谓之十月不应有后九月盖秦之歴法应置闰者縂致之于歳末观其此意当取左传所谓归余于终耳何以明之据汉书表及史记汉未改秦歴之前迄至髙后文帝屡书后九月是知故然非厯废也章邯击赵大破之围赵王鉅鹿解题曰按本纪章邯使王离渉间围鉅鹿章邯围其南筑甬道而输之粟余见通鑑宋义解题曰按荀恱汉纪项梁轻秦故楚令尹宋义谏梁不听然则怀置宋义为元帅者非特喜其知兵亦以楚之耆旧大臣故尊任亲信之也秦二世皇帝三年冬十二月项籍为诸侯上将军解题曰救赵诸侯也赵陈余亡居南皮解题曰邯郸围觧陈余与张耳初相见卽弃将印亡去当载于此月表所以八月书赵王歇留国陈余亡居南皮特欲见二人俱不从楚入关故并书耳非余至八月始亡也南皮今沧州南皮县棘原解题曰史记正义云张晏云在漳河晋灼云在鉅鹿南按南鉅鹿城在漳水之南章邯请益兵赵髙不许解题曰赵髙用事于中虽章邯力战于外终不免为降虏诗曰侯谁在矣张仲孝友楚项籍大破章邯污水上解题曰所以趣其降也赵髙弑帝于望夷宫解题曰按李斯传本纪二世入上林弋猎有行人入上林中二世自射杀之赵髙教其女壻咸阳令阎乐劾不知何人贼杀人移上林髙乃谏二世曰天子无故贼杀不辜人此上帝之禁也鬼神不享天且降殃当逺避宫以禳之二世乃出居望夷宫赵髙使其弟郎中令赵成为内应令乐将吏卒千余人至望夷宫殿门縳卫令仆射曰贼入此何不止卫令曰周庐设卒甚谨乐遂斩卫令郎宦者死者数十人二世自杀余见通鑑诛赵髙解题曰班固曰子婴度次得嗣冠玉冠佩华绂车黄屋从百官谒七庙小人乘非位莫不恍惚失守偷安日月独能长念却虑父子作权近取于戸牖之间竟诛猾臣为君讨贼髙死之后賔婚未得尽相劳餐未及下咽酒未及濡唇楚兵已屠关中真人翔覇上河决不可复壅鱼烂不可复全吾读秦纪至于子婴车裂赵髙未尝不徤其决怜其志婴死生之义备矣楚义帝元年冬十月刘邦至覇上秦王子婴降解题曰按本纪子婴为秦王四十六日楚将沛公至覇上使人约降子婴子婴卽奉天子玺符节降轵道旁秦嬴姓帝颛顼之苖裔柏翳之后周孝王封非子为附庸邑之秦周平王封襄公为诸侯自襄公至子婴凢三十四世按前汉地理志秦地东井舆鬼之分野也其界自𢎞农故关以西京兆扶风冯翊北地上郡西河安定天水陇西南有巴蜀广汉犍为武都西有金城武威张掖酒泉敦煌又西南有牂柯越嶲益州皆宜属焉于禹贡时跨雍梁二州诗风兼秦豳两国昔后稷封斄公刘处豳大王徙文王作酆武王治镐其民有先王遗风好稼穑务本业故豳诗言农桑衣食之本甚僃有鄠杜竹林南山檀柘号称陆海为九州膏腴始皇之初郑国穿渠引泾水漑田沃野千里民以富饶五方杂厝风俗不纯其世家则好礼文富人则商贾为利豪杰则游侠通姦濒南山近夏阳多阻险轻薄易为盗贼常为天下剧天水陇西山多林木民以板为室屋及安定北地上郡西河皆迫近戎狄修习战僃髙上气力以射猎为先故秦诗曰在其板屋又曰王于兴师修我甲兵与子偕行及车辚四臷小戎之篇皆言车马田狩之事民俗质木不耻㓂盗巴蜀广汉本南夷秦并以为郡土地肥羙有江水沃野山林竹木疏食果实之饶南贾滇𤏡僮西近卭筰马旄牛民食稻鱼亡凶年忧俗不愁苦而轻易滛泆柔弱褊阨秦地天下三分之一而人衆不过什三然量其富居什六遂西入咸阳封府库还军覇上解题曰秦二世元年九月立为沛公收沛子弟二三千人攻胡陵方与还守丰二年十月秦泗川监平将兵围丰二日出与战破之令雍齿守丰十一月杀泗川守壮㧞薛十二月雍齿以丰降魏正月沛公见楚王景驹请兵攻丰二月攻砀拔之三月击丰不下闻项梁兵衆徃请击丰四月项梁益沛公卒攻丰㧞之雍齿奔魏六月沛公如薛共立楚怀王七月沛公从项梁救田荣东阿章邯败沛公项羽追北破秦军濮阳东屠城阳八月沛公与项羽西畧地斩三川守李繇于雍丘九月沛公项羽方攻陈留闻项梁死还军从懹王军于砀后九月怀王以沛公为砀郡长封武安侯遣沛公西入关自砀至阳城与杠里攻秦军壁破其二军三年十月沛公攻破东郡尉于成武十二月沛公引兵至栗二月沛公从砀北攻昌邑遇彭越越助攻昌邑未下过髙阳用郦食其说袭陈留㧞之三月攻开封未㧞与秦将杨熊战白马破之四月南攻颍川屠之因张良遂畧韩地时赵别将司马卬方欲渡河入闗沛公乃北攻平阴絶河津南战雒阳东军不利从轘辕至阳城六月与南阳守齮战犨东大破之南阳守走保城守宛沛公围宛七月南阳守降沛公旣定南阳至丹水还攻胡阳遇番君别将梅鋗与偕攻析郦皆降所过无得卤掠遣魏人寗昌使秦八月沛公攻武关入秦秦相赵髙恐乃杀二世使人来欲约分王关中沛公不许九月秦王子婴诛灭赵髙遣将将兵距峣关沛公引兵绕峣关踰蒉山击秦军大破之蓝田南遂至蓝田又战其北秦兵大败汉元年冬十月沛公至覇上秦王子婴降轵道旁遂西入咸阳还军覇上此髙帝自起沛至入关所歴也项籍将诸侯兵四十余万解题曰诸侯兵从项羽入关其可见者楚柱国共敖赵相张耳赵将司马卬齐将田都故齐王建孙田安燕将臧荼瑕丘公申阳番君吴芮魏王豹韩王成若秦之降卒则司马欣将之为乡导不在四十万之数新安解题曰史记正义曰在洛州渑池县东今属河南府鸿门解题曰史记正义曰姚察云鸿门今新丰古城东未至戯水道南有断原南北洞开卽是也怀王曰如约觧题曰义帝初为项梁所立特従民望耳梁名为臣实则君也章邯旣击杀梁遂以楚为不足虑虽楚国之衆亦皆惴恐不知死所矣帝乃并吕臣项羽军以収主权自盱台进都彭城以张国埶置宋义诸将之上而不敢不服拒项羽入关之请而不敢不从至于独遣沛公扶义而西则所见又有大者焉可谓天下之英主矣不幸宋义得志而骄为项羽所乘羽旣得志存鉅鹿降章邯拥诸侯四十万之衆入咸阳威震天下帝块然寄坐虽庸人亦数日而知亡矣及羽使人致命使汉献唐昭处之必低首下心惟羽是狥帝不慑不屈报之曰如约帝岂不知羽之不从哉正其义而已矣此眞主天下之约者也死生祸福帝如彼何哉项籍为天下主命徙义帝江南都郴分楚为四自立为西楚霸王封楚将英布为九江王楚共敖为临江王番君吴芮为衡山王分秦为四封沛公刘邦为汉王迁之汉中封秦降将章邯为雍王司马欣为塞王董翳为翟王三分关中以距汉分齐为三徙齐王田市为胶东王封齐将田都为齐王田安为济北王分赵为二徙赵王赵歇为代王封赵相张耳为常山王分燕为二徙燕王韩广为辽东王封燕将臧荼为燕王分魏为二徙魏王豹为西魏王封赵将司马卬为殷王分韩为二韩王成如其故封楚将申阳为河南王解题曰项羽王梁楚地九郡都彭城英布王九江都六共敖王临江都江陵吴芮王衡山都邾沛公王巴蜀汉中四十一县都南郑章邯王雍都废丘司马欣王塞都栎阳董翳王翟都髙奴齐王田市王胶东都即墨田都王齐都临菑田安王济北都博阳赵王歇王代都代张耳王常山都襄国韩广王辽东都无终臧荼王燕都蓟魏王豹王西魏都平阳司马卬王殷都朝歌韩王成不徙封都阳翟楚将申阳王河南都洛阳项羽自逐其君而据其地亦令诸侯之臣逐其君而据其地主约如此虽㣲田荣陈余亦岂得奠居乎彼章邯司马欣董翳卖秦子孙二十万以求利父老方欲倳刃其腹羽乃使之王关中以距塞得人心之汉王何其愚也沛公欲攻西楚萧何諌乃止解题曰项籍欲击沛公项伯止之汉王欲攻项羽萧何止之世皆非项伯而是萧何以羽之㬥虐虽能除沛公亦岂得免乎非羽存亡之所系也罢戏下解题曰史记索隠曰戱音戯水名也按正文云项羽入至戯西鸿门是羽初停军于戯水之下后虽引兵西屠咸阳亦还军戯下今言诸侯罢戯下是名受封邑号令讫自戱下各就国赵佗自立为南越王解题曰按南越𫝊秦已破灭佗即击并桂林象郡自立为南越武王汉以萧何为丞相周苛为御史大夫解题曰汉置丞相御史大夫官制悉因秦旧也髙祖起为沛公萧何为丞督事固已䖏副贰之任矣入闗何独先入收秦丞相御史律令圗书藏之其自䖏者固非群有司之职业也以周苛荥阳之节观之斯其所以为何之佐与齐田荣弑胶东王市自立为齐王解题曰荣所事也遣张良归韩解题曰张良为韩王送沛公故汉王就国而归韩西楚霸王不遣韩王成就国废为穰侯寻杀之张良复归汉解题曰按汉书夲纪良以明年冬十月至汉西楚夺衡山王呉芮地解题曰按夲纪髙帝诏故衡山王呉芮与子二人兄子一人从百粤之兵佐诸侯诛暴秦有大功诸侯立以为王项羽侵夺之地谓之番君今附见于西楚废杀韩王成之后汉王以韩信为大将解题曰致堂胡氏曰智谋之士急于求用非如抱道怀徳之君子舍之则藏也陈平所谓臣为事来言不可过今日是也韩信才士尔稽留汉中见王未有以䖏之则思去而它适无足怪者萧何既深知其人可以争天下诚惜其去身自追亡非特为信乃为汉王也方是时王未竒信则骂何为诈亦理之常而或者之论乃谓汉王与何欲致信死固示不用之端激之使亡又为此追求喜怒之态然后用信信必返而为汉効力是殆见汉王轩轾英布而生此论耳夫汉王恢廓大度何又称人杰岂固为是区区小数以动一信哉汉王待布固不当尔然布既南靣称孤不如是不足以折其威而收其心信事项羽官不过郎中位不过执㦸言不聼计不用而来非布比也或者谓信既为汉王萧何所迷作史者亦复不悟至编于伊川先生诸语中殆门人勦入之非先生语也临川王氏曰韩信论楚汉形势大抵汉能顺民心而楚常失之则胜负存亡居然可见此信所以能佐髙祖致天下也当楚汉之际策士至多然其智计不过规取一城一邑见小利而遗大畧信所论乃天下形势而已唯大形势为系天下之胜负存亡取一城一邑见小利者何能致天下留萧何汉中解题曰按世家汉王引兵东定三秦何以丞相留收巴蜀填抚谕告使给军食陈仓解题曰今凤翔府寳鸡县辽东王韩广不肯徙国燕王臧荼弑之解题曰荼所事也冬十月汉王如陜解题曰延平陈氏曰汉王如陜填抚闗外父老其徳渐东矣城阳解题曰今濮州临濮县二月西楚复立故齐王田假为齐王解题曰田荣所逐者也汉置县乡三老解题曰按汉书本纪举民年五十以上有修行行师衆为善置以为三老鄊一人择乡三老一人为县三老与县令丞尉以事相教复勿繇戍以十月赐酒肉三老秦法也厚其㤙礼而责以教化髙祖萧何之规摹也置河内郡解题曰汉王降申阳而置河南郡降魏豹而得河东郡虏司马卬而置河内郡三河之地皆为汉有矣故告诸侯之辞所以有悉发闗中兵收三河士之语也楚陈平降汉解题曰司马卬为汉所虏而项羽反迁怒系卬有功之人其暗如此楚则有功者见谴汉则无功而见知此二国兴亡之决也汉王率五诸侯兵五十六万人伐楚入彭城解题曰汉元年夏四月汉王从杜南入蚀中张良送至褎中汉王至南郑拜韩信为大将军五月汉王引兵从故道出袭雍雍王邯迎击汉陈仓雍兵败还走战好畤又大败走废丘围之汉王东如咸阳而遣诸将畧地秋九月汉王遣兵出武闗从南阳迎太公吕后于沛项羽发兵距之不得前二年冬十月汉王如陜河南王申阳韩王郑昌降十一月汉王还归都栎阳三月汉王自临晋渡河魏王豹降下河内虏殷王卬至修武陈平降南渡平隂津至洛阳从新城三老董公遮説为义帝发丧四月汉王刼五诸侯兵五十六万人东伐楚到外黄彭越将五万人归汉汉王令定梁地遂入彭城项羽自齐以精兵三万人从鲁出胡陵至萧晨击汉军大战彭城灵壁东睢水上大破汉军汉王以数十骑遁去过沛求室家不相得独逄孝恵鲁元载之太公吕后间行反遇楚军羽常置军中以为质此髙帝西入汉中东平闗中西伐楚之所歴也此髙帝初取项羽之规摹也及彭城既败之后规摹改矣致堂胡氏曰汉王置酒髙㑹宴安不虞父执妻虏汉业之覆在顷刻间使兢兢业业如初入闗中见羽鸿门则亦何至于败哉狃于小胜逸欲生焉是以至此可为鉴也齐田横定三齐解题曰项羽之救彭城追汉王田横亦得收齐汉王下马踞鞍问张良解题曰按世家汉王乃遣隋何説九江王布而使人连彭越及魏王豹反使韩信将兵击之因举燕伐齐赵然卒破楚者此三人力也张良多病未尝特将也常为画策臣时时从汉王余见通鑑汉王屯荥阳解题曰按夲纪汉王屯荥阳萧何发闗中老弱未傅者悉诣军韩信亦收兵与汉王㑹兵复大振与楚战荥阳南京索间破之解题曰楚以故不能过荥阳而西京故城在郑州荥阳县东史记正义曰京县有大索城楚汉战荥阳京索间即此三城耳汉筑甬道取敖仓粟解题曰秦建敖仓于成臯敖地名在荥阳西北山上临河有大仓郦食其曰敖仓天下转输乆矣闻其下乃有藏粟甚多荥阳成臯控南北之冲故秦积粟于此通典曰巨桥盈而殷丧成臯溢而秦亡令太子守栎阳诸侯子在闗中者皆集栎阳为卫解题曰以太子监国以诸侯子为卫而丞相兼总居留之任规摹如此谁谓萧何为刀笔吏乎雍王章邯自杀解题曰周文数十万之兵至戯下二世仓皇失措非章邯则束手就亡矣所以犹能屈强两嵗皆邯力也髙祖自汉中东出司马欣董翳望风稽颡独邯坚守废丘攻之踰年不下至于引水灌之然后破此岂脆敌哉惜其不知所事身名俱灭严尤之于王莽徐道覆之于卢循皆一律也汉置河上渭南中地陇西北地上郡解题曰河上渭南塞国也中地北地陇西雍国也上郡翟国也汉修祀典解题曰按汉夲纪令祠官祀天地四方上帝山川以时祠之匈奴冒顿杀其父头曼解题曰按列𫝊冒顿侵燕代悉复收秦所使䝉恬所夺匈奴地者与汉闗故河南塞至朝那肤施遂侵燕代是时汉兵与项羽相距中国罢于兵革以故冒顿得自强今附见于汉与项羽初相距于荥阳之年井陉解题曰史记索隠曰地理志云常山石邑县井陉山在西穆天子𫝊云至于陉山之隧升于三道之嶝是也今为真定府井陉县楚范増辞归道卒解题曰汉王谓陈平曰天下纷纷何时定乎陈平曰项王为人恭敬爱人士之㢘节好礼者多归之至于行功爵邑重之士亦以此不附今大王慢而少礼士㢘节者不来然大王能饶人以爵邑士之顽钝嗜利无耻者亦多归汉诚各去其两短袭其两长天下指麾则定矣然大王恣侮人不能得㢘节之士顾楚有可乱者彼项王骨鲠之臣亚父钟离昧龙且周殷之属不过数人耳大王诚能出捐数万斤金行反间间其君臣以疑其心余见通鑑延平陈氏曰陈平更以恶具以进楚使归具以报项王项王果大疑亚夫项王之使饮食之人也不然则陈平之间岂难见哉汉丞相萧何遣昆弟子孙从军觧题曰按萧相国世家汉三年汉王与项羽距京索之间上数使使劳苦丞相鲍生谓丞相曰王暴衣露盖数使使劳苦君者有疑君心也为君计莫若遣君子孙昆弟能胜兵者悉诣军所上必益信君于是何从其计汉王大説汉兴君臣之际于此可观矣五月汉留周苛荥阳遁入闗解题曰按汉夲纪纪信诳楚乘王车黄屋左纛余见通鑑秋七月临江王共敖薨子尉嗣觧题曰月表尉作驩九月西楚霸王击彭越解题曰按夲𫝊项羽击陈留外黄不下数日降羽悉令男子年十五以上诣城东欲阬之外黄令舎人儿年十三往説羽曰彭越彊刧外黄外黄恐故且降待大王大王至又皆阬之百姓岂有所归心哉从此以东梁地十余城皆恐莫肯下矣羽然其言乃赦外黄当阬者而东至睢阳闻之皆争下髙宻觧题曰今宻州髙密县氾水解题曰颜师古曰臣瓉以氾水在成臯城东此説得之音祀髙帝即位于汜水之阳此水在济隂音敷劔反汉王复取成臯与西楚霸王皆军广武解题曰按夲纪楚汉乆相持未决丁壮苦军旅老弱罢转输余见通鑑孟康曰于荥阳筑两城而相对名为广武城在敖仓西三皇山上括地志云东广武西广武在郑州荥阳县西二十里西征记云东广武西广武各在一山头相去百歩汴水从广涧中东南流今涸无水城各有三面潍水解题曰颜师古曰潍水出瑯邪北经县东北经台昌入海史记正义曰括地志云潍水今俗谓百尺水在密州髙密县即汉韩信夹潍水战䖏田横奔彭越解题曰田横亡走梁归彭越彭越是时居梁地中立且为汉且为楚汉初为筭赋觧题曰如淳曰汉仪注民年十五以上至五十六出赋钱人百二十为一筭为治库兵车马北貉燕人致枭骑助汉解题曰颜师古曰貉在东北方三韩之属皆貉类也军士死者吏为棺歛解题曰髙帝八年复下是令汉以周昌为御史大夫解题曰代其从兄苛也昌为人彊力敢直言自萧曹等皆卑下之西楚与汉约中分天下以鸿沟为界解题曰史记正义曰应劭云在荥阳东南二十里文颖曰于荥阳下引河东南为鸿沟以通宋郑陈蔡曹卫与济汝淮泗㑹于楚即今官渡水也张华云大梁城在浚仪县此县西北渠水东经此城南又北屈分为二渠其一渠东南流始皇凿引河水以灌大梁谓之鸿沟楚汉㑹此䖏也其一渠东经阳武县南为官渡水按张华此説是西楚归太公吕后解题曰事在通鑑延平陈氏曰待其少助食尽然后遣侯生得其时矣大事记解题巻八大事记钦定四库全书大事记解题巻九宋吕祖谦撰急复进兵收取荥阳据敖仓之粟塞成臯之险杜太行之道距蜚狐之口守白马之津以示诸侯形制之势乃复谋取敖仓四年十月汉击杀曹咎司马欣于汜水汉王引兵渡河复取成臯军广武就敖仓食项羽还相守广武伏弩射中汉王汉王入成臯韩信击杀龙且于潍水遂灭齐汉王疾愈西入关留栎阳四日复如广武项羽少助食尽与汉约中分天下九月楚解而东归五年十月汉王用留侯陈平计追项羽十二月灭楚垓下还至定陶二月即位此髙帝既败彭城复图项羽终于灭楚首尾三年之所歴也春正月遂立齐王信为楚王解题曰令曰楚地已定义帝亡后欲存䘏楚衆以定其主齐王信习楚风俗更立为楚王二月甲午即皇帝位于定陶汜水之阳解题曰诸侯上疏曰楚王韩信韩王信淮南王英布梁王彭越故衡山王吴芮赵王张耳燕王臧荼昩死再拜言大王陛下先时秦为亡道天下诛之大王先得秦王定关中于天下功最多存亡定危救败继绝以安万民功盛徳厚而位号比拟亡上下之分大王功徳之着于后世不宣昩死再拜上皇帝尊号汉王曰寡人闻帝者贤者有也虚言亡实之名非所取也诸侯王固请汉王曰诸侯王幸以为便于天下之民则可矣于是诸侯王及太尉长安侯臣绾等三百人与博士稷嗣君叔孙通谨择良日二月甲午上尊号汉王即皇帝位于汜水之阳五峯胡氏曰纣桀秦政皆穷天下之恶百姓之所共恶故商周刘汉因天下之心伐而代之百姓亲附居之安乆所谓仁义之兵也魏晋以来莫不假人之柄而有隳三纲之罪仁义不立纲纪不张无以缔固民心而欲居之安乆可乎封故衡山王吴芮为长沙王故粤王无诸为闽粤王解题曰芮为项羽所废至是以长沙豫章象郡桂林南海立芮为长沙王是时豫章属黥布象郡桂林南海皆属赵佗芮之所有者独长沙耳无诸与粤东海王揺从诸侯灭秦项羽主命不王也以故不佐楚汉击项籍无诸揺帅粤人佐汉至是复立无诸为闽粤王王闽中故地都冶独揺未封帝西都洛阳解题曰按史记本纪髙祖欲长都洛阳齐人刘敬说及留侯劝上入都关中夏五月兵皆罢归家解题曰自屯卫之外各还农畆也复诸侯子在关中者十二岁解题曰即汉二年集栎阳为卫者也诏曰诸侯子在关中者复之十二岁其归者半之又曰诸侯子及从军归者甚多髙爵然则诸侯子为卫意者亦有更代矣民聚保山泽者今各归其县复故爵田宅解题曰诏曰民前或相聚保山泽不书名数今天下已定令各归其县复故爵田宅吏以文法敷训辨告勿笞辱此还定安集之大政也自卖为人奴婢者免为庶人解题曰诏曰民以饥饿自卖为人奴婢者皆免为庶人古者良贱有定品良者世为良贱者世为贱以饥饿自卖者本良人也既非气类之本卑又非刑辟之收坐不幸兵荒而䧟身于此遂将为百世贱人尸此责者其谁乎髙帝之诏可谓眞知作民主之职矣诏守尉长吏善遇髙爵解题曰诏曰军吏卒㑹赦其亡罪而亡爵及不满大夫者皆赐爵为大夫故大夫以上赐爵各一级其七大夫以上皆令食邑非七大夫以下皆复其身及戸勿事又诏曰七大夫公乘以上皆髙爵也诸侯子及从军归者甚多髙爵吾数诏吏先与田宅及所当求于吏者亟与爵或人君上所尊礼乆立吏前曾不为决甚亡谓也异日秦民爵公大夫以上令丞与亢礼今吾于爵非轻也吏独安取此且法以有功劳行田宅今小吏未尝从军者多满而有功者顾不得背公立私守尉长吏敎训甚不善其令诸吏善遇髙爵称吾意且亷问有不如吾诏者以重论之时兵皆罢还家故有是诏置酒雒阳南宫解题曰臯陶之陈谟曰在知人在安民髙帝论得天下之繇独以用三杰自许而自起丰沛以来与民休息之志贯于幽明其大畧可谓合矣史记正义曰括地志云南宫在雒州雒阳县东北二十六里洛阳故城中舆地志云秦时已有南北宫以此考之秦虽都关中犹放周东都之制建宫阙于洛阳髙帝之西洛阳名为郡而终西京之世实以为别都赵渉劝周亚夫出武关抵雒阳直入武库击鸣鼓霍光以丞相车千秋子为雒阳武库令更始自洛阳而西初发李松奉引马惊奔触北宫铁柱门光武降朱鲔入洛阳幸南宫却非殿遂定都然则自髙帝迄于王莽洛阳南北宫武库皆未尝废周公卜宅之意固非后世所能喻至于天下之形势则始皇李斯髙帝张良盖深识之矣召故齐王田横未至雒阳三十里自杀解题曰彭越既受汉封横入海居岛中髙帝遣使召之诏卫尉郦商曰齐王横即至人马从者敢动摇者致族夷横至尸乡廐置自刭致堂胡氏曰横不肯北靣汉祖以同列为王之故志亦壮矣然天下岂有俱王俱帝之理岂有四海无君之道吕政之时藏器以待可也胡亥之时合从而起可也至汉祖出可以委质矣汉祖而不可事则谁可事者此所谓可以无死死伤勇者也帝西都关中解题曰娄敬建入关之策则是至言周公营洛邑有徳则易以王无徳则易以亡乃战国陋儒之说而论周秦形势初未尝考也丰镐本文武成康之所都平王东迁始以封秦耳敬所谈秦之形势乃周之形势也秦汉间人多不学但据目见言之东迁以前全盛之周则识之者鲜矣羣臣皆山东人争言洛阳东有成臯西有殽渑倍河乡伊洛其固亦足恃髙帝独非山东人乎与项羽富贵不归故乡之见异矣六月大赦天下解题曰正月之赦为项籍灭而下也六月之赦为定都关中而下也赵景王耳长沙文王吴芮皆薨解题曰太史公序𫝊曰塡赵塞常山以广河内弱楚权明汉王之信于天下作张耳陈余列𫝊汉书赞曰昔髙祖定天下功臣异姓而王者八国张耳吴芮彭越黥布臧荼卢绾与两韩信皆徼一时之权变以诈力成功咸得裂土南靣称孤见疑彊大懐不自安事穷势廹卒谋叛逆终于灭亡张耳以智全至子亦失国唯吴芮之起不失正道故能𫝊号五世以无嗣絶庆流支庶有以矣夫着于甲令而称忠也使樊哙以丞相将兵攻代解题曰臧荼之余党尚在代地故假樊哙丞相之名以讨之至于七年使樊哙留定代地则匈奴韩王信之余冦耳项籍故将利㡬反帝自击破之解题曰按史记本纪利㡬者项氏之将项氏败利㡬为陈公不随项羽亡降髙祖髙祖侯之颍川髙祖至雒阳举通侯籍召之而利㡬恐故反后九月治长乐宫于长安解题曰长安即秦咸阳也按史记大事记髙帝六年更命咸阳曰长安然卢绾传云绾封为长安侯长安故咸阳也则长安为咸阳别名乆矣是时髙祖虽西入关尚居栎阳方营宫室于长安谋徙都也汉太祖髙皇帝六年冬十月令天下县邑城解题曰始皇并诸侯而堕壊城郭髙帝定天下而令县邑城心量之广狭世祚之短长于是可卜矣十二月帝游云梦㑹诸侯于陈执楚王韩信走日赦天下帝还至雒阳赦韩信封为淮隂侯解题曰按史记汉书㑹诸侯于陈楚王信迎即因执之是日诏曰天下既安豪杰有功者封侯新立未能尽图其功身居军九年或未习法令或以其故犯法大者死刑吾甚怜之其赦天下后十余日封韩信为淮隂侯甲申始剖符封大功臣三十余人为彻侯解题曰按本纪甲申始剖符曹参等为通侯史记留侯世家六年上上封大功臣二十余人其余日夜争功不决未得行封春正月丙午分楚地为二国以淮东东阳鄣吴三郡五十三县封从兄将军贾为荆王以淮西砀薛郯三郡三十六县封弟文信君交为楚王壬子以云中鴈门代三郡封兄宜信侯喜为代王以胶东胶西临淄济北博阳城阳六郡七十三县封子肥为齐王解题曰按本纪诏曰齐古之建国也今为郡县其复以为诸侯将军刘贾数有大功及择寛惠修洁者王齐荆地春正月丙午韩王信等奏请以故东阳郡鄣郡吴郡五十三县立刘贾为荆王以砀郡薛郡郯郡三十六县立弟文信君交为楚王壬子以云中鴈门代郡五十三县立兄宜信侯喜为代王以胶东胶西临淄济北博阳城阳郡七十三县立子肥为齐王以曹参为齐相国解题曰按本𫝊髙祖以长子肥为齐王庶长子也而以参为相国参之相齐齐七十城天下初定悼惠王富于春秋参尽召长老诸先生问所以安集百姓而齐故诸儒以百数言人人殊参未知所定闻胶西有盖公善治黄老言使人厚币请之既见盖公盖公为言治道贵清静而民自定推此类具言之参于是避正堂舎盖公焉其治要用黄老术故相齐九年齐国安集大称贤相参入相汉属其后相曰以齐狱市为寄慎勿扰也后相曰治无大于此者乎参曰不然夫狱市者所以并容也今君扰之姦人安所容乎吾是以先之诸侯得自除御史大夫羣卿以下衆官如汉朝解题曰髙五王𫝊赞曰悼惠之王齐最为大国以海内初定子弟少激秦孤立亡藩辅故大封同姓以镇天下时诸侯得自除御史大夫羣卿以下衆官如汉朝汉独为置丞相自吴楚诛后稍夺诸侯权左官附益阿党之法设其后诸侯唯得衣食租税贫者或乘牛车徙韩王信国于太原解题曰韩王信故韩襄王孽孙也长八尺九寸从入汉中说汉王曰士卒皆山东人竦而望归及其锋东乡可以争天下汉王还定三秦乃许王信先拜为韩太尉将兵畧韩地信急攻韩王昌昌降汉乃立信为韩王常将韩兵从汉王使信与周苛等守荥阳楚拔之信降楚已得亡归汉汉复以为韩王竟从击破项籍五年春与信剖符王颍川颍川韩旧国也故徙之三月封雍齿为什方侯解题曰按年表雍齿以赵将前三年从定诸侯齿故沛豪有力与上有隙故晚从什方今汉州什方县定功行封解题曰按史记本纪以刘贾为荆王弟交为楚王子肥为齐王乃论功与诸列侯剖符行封至是始徧封功臣也又作元功十八人位次解题曰酇侯萧何第一平阳侯曹参第二宣平侯张敖第三绛侯周勃第四舞阳侯樊哙第五曲周侯郦商第六鲁侯奚㳙第七汝隂侯夏侯婴第八颍隂侯灌婴第九阳陵侯傅寛第十信武侯靳歙第十一安国侯王陵第十二棘蒲侯陈武第十三清河侯王吸第十四广平侯薛欧第十五汾隂侯周昌第十六阳都侯丁复第十七曲成侯虫达第十八髙后二年诏丞相陈平尽差列侯之功录第下竟藏诸宗庙副在有司然则自十九以下皆平所定也平之第在四十七其自处固善而留侯之第尚在六十二何耶盖平以智自将固不与功臣争先若留侯澹然事外虽序曲逆之前亦所不愿也髙帝素谅其雅意在当时先后必畧有定次至髙后世特因其旧而铨品之耳张良杜门不出解题曰按本传汉六年先载劝封雍齿次载劝都关中次载入关道引不出通鑑从本纪移劝都关中于五年既得之矣然并移杜门不出于五年则非也六年尚从帝至洛阳劝封雍齿岂得谓之杜门不出哉今从本𫝊载于今年夏五月丙午尊太公为太上皇解题曰上归栎阳五日一朝太公太公家令说太公曰天无二日土无二王皇帝虽子人主也太公虽父人臣也柰何令人主拜人臣如此则威重不行后上朝太公拥篲迎门却行上大惊下扶太公曰帝人主柰何以我乱天下法于是上心善家令言赐黄金五百斤夏五月丙午诏尊太公曰太上皇盖用秦追尊庄襄王之制也立大市于长安解题曰既治长乐宫复作大市朝市之制僃矣以张苍为主计解题曰按列传张苍以代相迁为计相一月更以列侯为主计四岁设兵张旗志𫝊曰趋殿下郎中侠陛陛数百人功臣列侯诸将军军吏以次陈西方东乡文官丞相以下陈东方西乡大行设九賔胪句传于是皇帝辇出房百官执职传警引诸侯王以下至吏六百石以次奉贺自诸侯王以下莫不震恐肃敬至礼毕复置法酒诸侍坐殿上皆伏抑首以尊卑次起上夀觞九行谒者言罢酒御史执法举不如仪者辄引去竟朝置酒无敢讙譁失礼者拜通为奉常赐金五百斤通因进曰诸弟子儒生随臣乆矣与共为仪愿陛下官之髙帝悉以为郎通出皆以五百金赐诸生诸生乃喜曰叔孙生圣人知当世务九年徙为太子太傅孝惠即位乃谓通曰先帝园陵寝庙羣臣莫习徙通为奉常定宗庙仪法及稍定汉诸仪法诸仪法皆通所论着也命萧何次律令韩信申军法张苍定章程解题曰按本纪天下既定命萧何次律令韩信申军法张苍定章程叔孙通制礼仪今并载于叔孙通朝仪之后是时韩信以列侯奉朝请张苍以主计居相府也前汉刑法志曰髙祖初入关约法三章其后四夷未附兵革未息三章之法不足以御姦于是相国萧何攈摭秦法取其宜于时者作律九章晋刑法志曰汉承秦志萧何定律益事律兴廐戸三篇合为九篇叔孙通益律所不及傍车十八篇此萧何次律令之大畧也汉艺文志军礼司马法百五十五篇意者韩信之所申与律歴志曰汉兴北平侯张苍首律歴事方纲纪大基袭秦正朔用苍言用颛顼厯比于六厯疏濶中最为微近而朔晦月见弦望满亏多非是如淳曰章厯数之章术程者权衡斗桶丈尺之法式帝北征韩王信于铜鞮信走匈奴遂征匈奴至平城为匈奴所围七日用陈平计得出解题曰按列传冒顿佯败走引汉兵髙帝欲击之御史成谏曰不可夫匈奴兽聚而鸟散从之如搏景今以陛下盛徳攻匈奴臣窃危之髙帝不听于是汉悉兵多歩兵三十二万北逐之髙帝先至平城上白登歩兵未尽到冒顿围髙帝于白登七日西方尽白东方尽䮾北方尽骊南方尽骍马用护军中尉陈平竒计使单于阏氏解围其计祕世莫得闻平言于上曰胡者全兵请令彊弩𫝊两矢外乡徐行出围入平城天下歌之曰平城之下亦诚苦七日不食不能彀弩平城汉晋属鴈门郡后魏道武都平城置司州代尹孝文迁都洛阳改代尹曰万年尹后周改曰云中县隋开皇初改曰云内属马邑郡唐贞观十四年以为云州天寳元年改为云中郡春令郎中有罪耐以上请之民产子复勿事二岁解题曰重宿卫毓生齿也应劭曰轻罪不至于髠完其耏髩故曰耏古耐字从彡发肤之意也杜林以为法度之字皆从寸后改如是言耐罪以上皆当先请也耐音若能如淳曰耐犹任也任其事也师古曰依应氏之说耏当音耐如氏之解则音乃代反义亦两通功臣侯表宣曲侯通耐为鬼薪则应氏之说斯为长矣勿事不役使也二月帝至长安遂定都丞相以下自栎阳徙治长安解题曰帝自雒阳竟至长安定都丞相以下与居留百司皆自栎阳来徙治也治未央宫立东阙北阙前殿武库太仓解题曰按史记长乐宫成自栎阳徙长安是迁都之始天子居长乐宫也及未央宫成则遂为天子之常居而长乐则太后多处之师古曰未央宫虽南向而上书奏事谒见之徒皆诣北阙公车司马亦在北焉是则以北阙为正门而又有东门东阙至于西南两靣无门阙矣盖萧何初立未央宫以厌胜之术理宜然乎水经注渭水迳长安城北又东合昆明故渠故渠东迳未央宫北萧何堑龙首山而营之山长六十余里头于渭尾达樊川头髙二十丈尾渐下髙五六丈土色赤而坚北有𤣥武阙即北阙也东有苍龙阙阙内有阊阖止车诸门未央宫东有宣室玉堂麒麟含章白虎凤凰朱雀鹓鸾昭阳诸殿天禄石渠麒麟三阁未央宫北即桂宫也周十余里内有光明殿走狗台柏梁台旧乘复道用相迳通故渠出二宫之间谓之明渠明渠又东歴武库北旧樗里子葬于此汉长乐宫在其东未央宫在其西武库直其墓明渠又东迳汉长乐宫北本秦之长乐宫也周二十里殿前列铜人殿西有长信长秋永夀永昌诸殿置宗正官以序九族解题曰宗正秦官髙帝始复置之也本纪赞曰春秋晋史蔡墨有言陶唐氏既衰其后有刘累学扰龙事孔甲范氏其后也而大夫范宣子亦曰祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏范氏为晋士师鲁文公世奔秦后归于晋其处者为刘氏刘向云战国时刘氏自秦获于魏秦灭魏迁大梁都于丰故周市说雍齿曰丰故梁徙也是以颂髙祖云汉帝本系出自唐帝降及于周在秦作刘渉魏而东遂为丰公丰公盖太上皇父其迁日浅坟墓在丰鲜焉此汉之族系也夏四月帝如洛阳解题曰按本纪行如雒阳秦汉谓乘舆为行如始皇纪行所幸有言其处者罪死是径指乗舆为行也以陈豨为赵相国监赵代边兵解题曰按卢绾传上至平城还豨以郎中封为列侯以赵相国将监赵代边兵边兵皆属焉又髙帝讨豨之诏曰豨尝为吾使甚有信代地吾所急故封豨为列侯以相国守代然则髙帝自平城还即封豨为列侯以赵相国监赵代兵守代以备匈奴也今载于平城还之年是时赵虽有旧相贯髙赵午乃张耳故客非汉所置况豨本守代止借赵相国之名以镇服赵兵耳初不预赵国之政也其后汉命周昌为赵相国则豨不与赵政矣汉太祖髙皇帝八年冬帝东击故韩王信余冦于东垣还过赵赵相贯髙谋为逆不果解题曰自雒阳往击也东垣今眞定府眞定县以建武侯靳歙为车骑将军解题曰按本𫝊靳歙以骑都尉从击代攻韩王信平城下还军东垣有功迁为车骑将军十二月帝至自东垣解题曰自东垣还长安也复吏卒至平城者终身解题曰按本纪令吏卒从军至平城及守城邑者皆复终身勿事髙帝重酬平城之功隋炀帝不行鴈门之赏事同而报异此其兴亡之判与令贾人毋得衣锦绣绮縠絺纻罽操兵乘骑解题曰颜师古曰贾人坐贩卖者也绮文缯也即今之细绫也絺细葛也纻织纻为布及疏也罽织毛若今毼及氍毹之类操持也兵凢兵器也乘驾车也骑单骑也叔向对韩宣子曰绛之富商韦藩木楗以过于朝唯其功庸少也而能金玉其车文错其服而无寻尺之禄无大绩于民故也秦始皇并天下始重商贾乌倮以畜牧比封君与朝请蜀寡妇清擅丹宂之利以为贞妇而客之先王崇本抑末之意亡矣至是始复旧制焉管子制国以为二十一乡工商之乡六士乡十五盖三代兵出于农而工商不预焉虽霸者不敢改也髙帝击陈豨问豨将皆故贾人上曰吾知与之矣乃多以金购豨将豨将多降其有见于此乎秋八月吏有罪未发觉者赦之解题曰民庻及吏罪已发觉者不与汉太祖髙皇帝九年冬十月未央宫成淮南王英布梁王彭越赵王张敖楚王交及羣臣朝于未央宫置酒前殿帝奉玉巵为太上皇夀解题曰按本纪去年九月行自雒南至淮南王梁王赵王楚王皆从即今岁朝贺之诸侯也史记本纪曰未央宫成髙祖大朝诸侯羣臣置酒未央前殿髙祖奉玉巵起为太上皇夀曰始大人常以臣无赖不能治产业不如仲力今某之业所就孰与仲多殿上羣臣皆唿万岁大笑以为乐将相年表大事记全载此文仲去年自代王废为列侯奉朝请在京师是时固在坐也遣刘敬奉宗室女翁主名为长翁主以妻匈奴单于解题曰颜师古曰诸王女曰翁主者言其父自主婚十二月徙楚昭氏屈氏景氏懐氏齐田氏及燕赵韩魏强族于关中解题曰虞书之序曰帝釐下土方设居方别生分类作汨作九共九篇槀饫其书虽亡然一视同仁类族辨物之意盖可见矣秦始皇并六国徙天下豪强于咸阳十二万户自以为彊榦弱枝而项梁田儋辈乃出于所徙之外髙祖刘敬又从而效之盖不能以天下为一家中国为一人其势固至于此也颜师古曰今髙陵栎阳诸田华隂好畤诸景及三辅诸屈诸懐尚多皆此时所徙诏丙寅前殊死以下皆赦之解题曰丙寅肆赦之日也丙寅以前若今降赦云昧爽以前也按刘羲叟长歴是嵗十二月己巳朔二月戊辰朔然则丙寅者正月二十八日也以张敖故臣田叔孟舒等十人为郡守诸侯相解题曰按史记列𫝊叔喜劒学黄老术于乐巨公所叔为人刻廉自喜喜游诸公赵人举之赵相赵午午言之赵王张敖所赵王以为郎中数岁切直厉平赵王贤之未及迁㑹诏捕赵王及羣臣反者叔等自髠钳随王至长安贯髙事明白赵王敖得出废为宣平侯乃进言叔等以丞相萧何为相国解题曰按史记留侯从上击代出竒计马邑下及立萧何相国所与上从容言天下事甚衆非天下所以存亡故不着汉书音义曰何时未为相国劝髙祖立之罢渭南河上中地郡复𨽻内史解题曰按史记本纪项王立章邯为雍王王咸阳以西立司马欣为塞王王咸阳以东至河立董翳为翟王王上郡三分关中以距塞汉王汉二年汉王定三秦置陇西北地上郡渭南河上中地郡又按汉地理志百官表渭南河上郡属塞国中地郡属雍国皆故秦内史地髙帝定三秦分为三郡渭南即景帝右内史武帝京兆尹之地也河上即景帝左内史武帝左冯翊之地也中地即景帝右内史武帝右扶风之地也盖秦内史掌治京师项羽分其地以为雍塞二国髙帝分以为渭南河上中地三郡至是定都关中故复秦治合而为一焉以御史大夫周昌为赵丞相解题曰按本传赵尧为符玺御史赵人方与公谓御史大夫周昌曰君之史赵尧年虽少然竒士君必异之是且代君之位昌笑曰尧年少刀笔吏耳何至是乎居顷之尧侍髙祖髙祖独心不乐悲歌羣臣不知上所以然尧进请问曰陛下所为不乐非以赵王年少而戚夫人与吕后有隙僃万岁之后而赵王不能自全乎髙祖曰我私忧之不知所出尧曰陛下独为赵王置贵彊相乃可髙祖曰然吾念之欲如是而羣臣谁可者尧曰御史大夫昌其人坚忍伉直自吕后太子及大臣皆素严惮之独昌可髙祖曰善于是召昌谓曰吾固欲烦公公彊为我相赵昌泣曰臣初起从陛下陛下独柰何中道而弃之于诸侯乎髙祖曰吾极知其左迁然吾私忧赵念非公无可者公不得已彊行于是徙御史大夫昌为赵相既行乆之髙祖持御史大夫印弄之曰谁可以为御史大夫者熟视尧曰无以易尧遂拜尧为御史大夫汉太祖髙皇帝十年冬十月淮南王英布燕王卢绾荆王贾梁王彭越楚王交齐王肥长沙王吴臣朝于长乐宫解题曰按年表是岁长沙成王吴臣之五年臣者芮之子也史记本纪今本臣误作芮夏五月太上皇崩于栎阳宫秋七月癸卯葬太上皇于万年楚王梁王皆来送葬赦栎阳囚解题曰按通鑑考异汉书五月太上皇后崩七月癸卯太上皇崩葬万年荀纪五月无后字七月无崩字盖荀朂之时汉书本尚未讹谬也颜师古曰三辅黄图云髙祖初居栎阳故太上皇因在栎阳十年太上皇崩葬其北原起万年邑置长丞臣瓒曰万年陵在栎阳县界故特赦之八月令诸侯王立太上皇庙于国都解题曰郡国置别庙始于此九月赵相国陈豨反于代帝北征次于邯郸解题曰史记本纪书赵相国陈豨反代地汉书本纪作代相国非也自代王刘喜之废不复置王其地皆入赵故眀年择立代王之诏曰代地居常山之北与夷狄边赵乃从山南有之逺是时安得有代国乎陈豨虽为赵相国特监赵代兵守边耳至于民事则周昌治之也按列传本纪上欲自击陈豨信武侯周緤泣曰始秦攻破天下未曾自行今上常自行是为亡人可使者乎上以为爱我赐入殿门不趋上自东至邯郸上喜曰豨不南据邯郸而沮漳水吾知其无能为矣赵相周昌奏常山二十五城亡其二十城请诛守尉上曰守尉反乎对曰不上曰是力不足无罪上令周昌选赵壮士可令将者白见四人上嫚骂曰竖子能为将乎四人慙皆伏地上封各千戸以为将左右谏曰从入蜀汉伐楚赏未徧行今封此何功上曰非汝所知陈豨反赵代地皆豨有吾以羽檄征天下兵未有至者今计唯独邯郸中兵耳吾何四千戸不以慰赵子弟皆曰善又求乐毅有后乎得其孙叔封之乐乡号华成君诏县道官狱疑者各谳所属不能决者移廷尉廷尉不能决者以闻解题曰按刑法志髙皇帝十年制诏御史狱之疑者吏或不敢决有罪者乆而不论无罪者乆系不决自今以来县道官狱疑者各谳所属二千石官二千石官以其罪名当报之所不能决者皆移廷尉廷尉亦当报之廷尉所不能决谨具为奏傅所当比律令以闻髙帝眀恤庻狱简而要大而周可谓知君道矣郡国二千石所能断者既下县道论决其不能决而上之廷尉者盖无㡬矣廷尉所能断者既下郡国论决其不能决而奏之天子者盖絶无而仅有矣体统既眀不待衡石程书斋居决事而天下自无一夫之寃彼秦皇汉宣之流矜其小慧悉取四方之奏谳而自治之有司拱手倚成于上积栋充宇岂区区两目所能徧察哉汉太祖髙皇帝十一年冬十月帝在邯郸大破陈豨军以周勃为太尉定代地春正月淮隂侯韩信谋反长安夷三族故韩王信与匈奴据参合樊哙柴武击斩之帝还雒阳解题曰以史记汉书纪传考之陈豨始与淮隂侯有反谋后以招賔客为周昌所按遂不自安而韩王信又遣王黄等诱之遂反于代地邯郸以北皆䧟于豨髙帝既驻跸邯郸以扼之沛中故人任敖为上党守复坚守不下故豨不能南今年冬羽檄所徴天下兵既集车骑将军靳歙并将梁赵齐燕楚车骑击豨所署丞相敞破之遂降曲逆豨将张春将卒万余人渡河攻聊城汉将军郭蒙与齐将击大破之太尉周勃取道太原入定代地至马邑马邑不下攻残之豨与韩王信赵利军于楼烦勃复击破之豨复使利守东垣利者赵苖裔韩王信初反时立以为王者也故髙帝亲击之降其城更名东垣曰眞定春正月淮隂侯之谋泄诛于长安韩王信引胡骑入居参合为豨应援为樊哙柴武所屠王黄等其麾下受购赏皆生致之豨虽犹存然衆散援亡不日可擒故留周勃樊哙定代地而帝班师还雒阳焉眀年冬勃与哙斩豨于灵丘封子恒为代王颇取山南太原之地益属代代之云中以西为云中郡解题曰按本纪诏曰代地俱常山之北与夷狄边赵乃从山南有之逺数有胡冦难以为国颇取山南太原之地益属代代之云中以西为云中郡则代受边冦益少矣王相国通侯吏二千石择可立为代王者燕王绾相国何等三十三人皆曰子恒贤知温良请立以为代王都晋阳史记书分赵山北立子恒以为代王子长少游四方识舆地之大势故其书法简眀得主名山川之余意如此类非一汉书多改之盖班氏所未达也秦汉之间称山北山南山东山西者皆指太行太行在汉属河内郡埜王山阳之间在今属懐州在天下之中故指此山以表地势焉二月立郡国朝献口赋法解题曰按本纪诏曰欲省赋甚今献未有程吏或多赋以为献而诸侯王尤多民疾之令诸侯王通侯当以十月朝献及郡各以其口数率人岁六十三钱以给献费诏郡国求贤解题曰按本纪诏曰盖闻王者莫髙于周文霸者莫髙于齐桓皆待贤人以成名今天下贤者智能岂特古之人乎患在人主不交故也士奚繇进今吾以天之灵贤士大夫定有天下以为一家欲其长乆世世奉宗庙亡絶也贤人已与我共平之矣而不与吾共安利之可乎贤士大夫有肻从我游者吾能尊显之布告天下使眀知朕意御史大夫昌下相国相国酇侯下诸侯王御史中执法下郡守其有意称明徳者必身劝为之驾遣诣相国府署行义年有而勿言觉免年老癃病勿遣二月废梁王彭越为庶人徙蜀寻夷三族解题曰遣使掩梁王梁王不觉捕梁王囚之雒阳此所谓反形未具者也使其欲反岂单使所能掩捕哉髙帝非不察此特欲因事除之耳以韩彭之气畧皆毙于吕后之手味妾谨与俱来之语此固绛侯陈平慑服而不敢动者与蒯彻之辨栾布之节固足以免身然帝亦深有动乎其中也太史公曰彭越虽故贱然已席巻千里南靣称孤喋血乗胜日有闻矣懐畔逆之意及败不死而虏囚身被刑戮何哉中材已上且羞其行况王者乎彼无异故智畧絶人独患无身耳得摄尺寸之柄其云蒸龙变欲有所㑹其度以故幽囚而不辞云子长有秦汉间侠气故有论每如此使子长而知道则其所感将有大者焉不必于此深嗟而屡叹也分梁地为二国立子恢为梁王子友为淮阳王解题曰按本纪三月梁王彭越谋反夷三族诏曰择可以为梁王淮阳王者燕王绾相国何等请立子恢为梁王子犮为淮阳王罢东郡颇益梁罢颍川颇益淮阳既分梁地为二国以其地狭故少割二郡地以益之也二郡既罢则所割之余地皆入旁郡矣地理志二郡不书髙帝世尝罢而史记年表载髙祖封诸侯王汉独有十五郡东郡颍川亦在其中岂非未㡬即复为郡与五月遣陆贾立秦南海尉赵佗为南粤王解题曰按列传本纪秦灭赵佗击并桂林象郡自立为南粤武王髙帝已定天下为中国劳苦故释佗不诛十一年诏曰粤人之俗好相攻击前时秦徙中县之民南方三郡使与百粤杂处㑹天下诛秦南海尉佗居南方长治之甚有文理中县人以故不耗减粤人相攻击之俗益止俱赖其力今立佗为南粤王使陆贾即授玺绶佗稽首称臣陆生归报拜太中大夫陆贾时时前说称诗书髙帝骂之曰乃公居马上而得之安事诗书陆生曰居马上得之宁可以马上治之乎且汤武逆取而顺守之文武竝用长乆之术也昔者吴王夫差智伯极武而亡秦任刑法不变卒灭赵氏向使秦已并天下行仁义法先圣陛下安得而有之髙帝不怿而有慙色乃谓陆生曰试为我着秦所以失天下吾所以得之者何及古成败之国陆生乃麄述存亡之徴凡着十二篇每奏一篇髙帝未尝不称善左右唿万岁帝有疾樊哙排闼问疾解题曰唐赵伯循曰君终必于正寝就公卿也大位姦之窥也危病邪之伺也若蔽于隠是女子小人得行其志矣然则樊哙之排闼其益岂小哉且疾而恶见人者气使之然也闻樊哙之言笑而起者志壹之动气也谁谓髙帝不可以学乎秋七月淮南王英布反击杀荆王刘贾并其地北渡淮击楚楚王交走入薛解题曰昔君文武丕平富不务咎底至齐信用昭朙于天下则亦有熊罴之士不二心之臣保乂王家用端命于上帝皇天用训厥道付畀四方髙帝熊罴之士披猖一至于此无乃于丕平富底至齐信之理有所未足与方布之反天下震动而根本不揺亦其不务咎之意天实临之故也帝自征英布发关中巴蜀兵为皇太子卫军覇上赦天下死罪以下皆从军解题曰髙帝自即位以来大调发无过此者盖发王郡北地陇西车骑巴蜀材官及中尉卒为皇太子卫则内史兵籍皆调以南征而京师南北军悉从帝以出矣又徴诸侯兵又赦天下死罪以下皆从军出师之盛前此所未有也观出师之盛则布兵势之张从可知矣汉太祖髙皇帝十二年冬十月大破英布军于蕲西布走渡淮数止战不利与百余人走江南长沙王吴臣诱杀之于番阳解题曰按史记年表下相侯冷耳以楚丞相坚守彭城距布军功侯二千戸方楚王交已败髙帝军未至布所以不能遽北者繇冷耳坚守彭城以扼其冲也蕲即陈渉所起之蕲髙帝约非刘氏不王而长沙独以异姓介于其间所谓着于甲令而称忠者也非特录芮之忠而臣亦与焉太史公曰英布者其先岂春秋所见楚灭英六臯陶之后哉身被刑法何其拔兴之㬥也项氏之所坑杀人以千万数而布尝为首虐功冠诸侯用此得王亦不免于身为世大僇祻之兴自爱姬殖姤生患竟以灭国帝还过沛置沛宫复其民世世无所与解题曰文中子曰大风安不忘危其霸心之存乎秋风乐极哀来其悔志之萌乎周勃樊哙定代郡鴈门云中地斩陈豨于当城解题曰当城属代郡省太尉官解题曰按年表十一年绛侯周勃为太尉后官省按勃以太尉平代盖事迄而罢也更以荆为吴国立兄喜之子沛侯濞为吴王解题曰按本纪列传诏曰吴古之建国也日者荆王兼有其地今死亡后朕欲复立吴王其议可者长沙王臣等言沛侯濞重厚请立为吴王濞髙帝兄仲之子也髙帝立仲为代王匈奴攻代仲不能坚守弃国间行走雒阳自归天子不忍致法废为合阳侯子濞封为沛侯黥布反髙祖自将往诛之濞年二十以骑将从破布军荆王刘贾为布杀无后上患吴㑹稽轻悍无壮王镇之诸子少乃立濞于沛为吴王三郡五十三城十一月帝过鲁以太牢祠孔子解题曰按孔子世家孔子葬鲁城北泗上弟子及鲁人往从冢而家者百有余室因命曰孔里鲁世世相𫝊以岁时奉祠孔子冢而诸儒亦讲礼乡饮大射于孔子冢孔子冢大一顷故所居堂弟子内后世因庙藏孔子衣冠琴车书至于汉二百余年不绝髙皇帝过鲁以太牢祠焉诸侯卿相至常先谒然后从政太史公曰诗有之髙山仰止景行行止虽不能至然心乡往之余读孔氏书想见其为人适鲁观仲尼庙堂车服礼器诸生以时习礼其家余低回留之不能去云帝欲以赵王如意易太子张良叔孙通谏不听太子侍燕东园公甪里先生绮里季夏黄公皆从帝见之大惊遂止解题曰按留侯世家留侯杜门不出岁余上欲废太子立戚夫人子赵王如意大臣多谏争未能得坚决者也吕后恐不知所为人或谓吕后曰留侯善画计策上信用之吕后乃使建成侯吕泽刼留侯曰君常为上谋臣今上欲易太子君安得髙枕而卧乎留侯曰始上数在困急之中幸用臣䇿今天下安定以欲易太子骨肉之间虽臣等百余人何益吕泽强要曰为我画计留侯曰此难以口舌争也顾上有不能致者天下有四人四人者年老矣皆以为上慢侮人故逃匿山中义不为汉臣然上髙此四人今公诚能无金玉璧帛令太子为书卑辞安车因使辩士固请宜来来以为客时时从入朝令上见之则必异而问之上知此四人贤则一助也于是吕后令吕泽使人奉太子书卑辞厚礼迎此四人四人至客建成侯所十二年上从击破布军归疾益甚愈欲易太子留侯谏不听因疾不视事叔孙太傅称说引古今以死争太子上佯许之犹欲易之及燕置酒太子侍四人从太子年皆八十有余须睂皓白衣冠甚伟上恠之问曰彼何为者四人前对各言姓名曰东园公甪里先生绮里季夏黄公上乃大惊曰吾求公数岁公辟逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬士天下莫不延颈欲为太子死者故臣等来耳上曰烦公幸卒调护太子四人为夀已毕趋去上目送之召戚夫人指示四人曰我欲易之彼四人辅之羽翼已成难动矣吕后眞而主矣戚夫人泣上曰为我楚舞吾为若楚歌歌曰鸿鹄髙飞一举千里羽翮已就横絶四海横絶四海当可奈何虽有矰缴尚安所施歌数阕戚夫人嘘唏流涕上起去罢酒竟不易太子者留侯本招此四人之力也程氏易𫝊曰坎六四纳约自牖自牖言自通朙之处人臣以忠信善道结于君心必自其所朙处乃能入也人心有所蔽有所通所蔽者暗处也所通者朙处也如汉祖戚姬将易太子是其所蔽也羣臣争之者衆矣嫡庶之义长幼之序非不朙也如其蔽而不察何四老者髙祖素知其贤而重之此其不蔽之眀心也故因其所眀而及其事则悟之如反手且四老人之力孰与张良羣公卿及天下之心其言之切孰与周昌叔孙通然而不从此者繇攻其蔽与就其朙之异耳致堂胡氏曰子房引致四皓羽翼储宫方之齐桓公㑹合八国定王世子事简而力不劳其绩尤伟而世之君子反致疑焉谓审有此是子房为子结党以拒父是盖未尝知圣人深许首止之盟而称管仲相齐一匡天下之美也且子房时然后言言必有益而前史谓良与帝言前后甚多非天下所以治乱安危者故不载呜唿良岂有费言哉下相国萧何廷尉即赦出之解题曰按世家汉王与项羽相距京索之间上数使使劳苦丞相鲍生谓丞相曰王㬥衣露盖数使使劳苦君者有疑君心也为君计莫若遣君子孙昆弟能胜兵者悉诣军所上必益信君于是何从其计汉王大说上已闻淮隂侯诛益封何五千戸令卒五百人一都尉为相国卫诸君皆贺召平独弔召平者故秦东陵侯秦破为布衣贫种瓜于长安城东瓜美故世俗谓之东陵瓜从召平以为名也召平谓相国曰祸自此始矣上㬥露于外而君守于中非被矢石之事而益君封置卫者以今者淮隂侯新反于中疑君心矣夫置卫卫君非以宠君也愿君让封勿受悉以家私财佐军则上心说相国从其计髙帝乃大喜汉十一年秋黥布反上自将击之数使使问相国何为相国为上在军乃抚循勉力百姓悉以所有佐军如陈豨时客有说相国曰君灭族不乆矣夫君位为相国功第一可复加哉然君初入关中得百姓心十余年矣皆附君常复孳孳得民和上所为数问君者畏君倾动关中今君胡不多买田地贱贳贷以自污上心乃安于是相国从其计上乃大说上罢布军归民道遮行上书言相国贱强买民田宅数千万上至相国谒上笑曰夫相国乃利民民所上书皆以与相国曰君自谢民君臣之间每如此则其为民请苑安得不疑其收人心乎王卫尉之言眀于大体眞宜在人主左右者也帝召燕王卢绾不至春二月使樊哙击之立子建为燕王解题曰按本纪诏曰燕王绾与吾有故之如子闻与陈豨有谋吾以为亡有故使人迎绾绾称疾不来谋反朙矣燕吏民非有罪也赐其吏六百石以上爵各一级与绾居去来归者赦之加爵亦一级诏诸侯王议可立为燕王者长沙王臣等请立子建为燕王立南武侯织为南海王不克就国解题曰按本纪诏曰南武侯织亦粤之世也立以为南海王髙帝已封赵佗为南越王王桂林象郡南海三郡今又分南海以封织者盖蛮夷贵种姓织既粤之世辅以中国之威佗必不能拒所以拔其地杀其势也考南越𫝊无织就国之事盖㑹髙帝崩不及纳之耳三月诏不义擅起兵者天下共诛之解题曰按本纪诏曰吾立为天子帝有天下十二年于今矣与天下之豪士贤大夫共定天下同安辑之其有功者上致之王次为列侯下乃食邑而重臣之亲或为列侯皆令自置吏得赋歛女子公主为列侯食邑者皆佩之印赐大第室吏二千石徙之长安受小第室入蜀汉定三秦者皆世世复吾于天下贤士功臣可谓亡负矣其有不义背天子擅起兵者与天下共伐诛之布告天下使明知朕意时反者数起故有是诏刑白马与羣臣盟非刘氏不得王非有功不得侯不如约者天下共诛之是时同姓王者九国唯长沙王吴臣以异姓特王天子所有者凡十五郡解题曰按史记汉兴以来诸侯年表太史公曰殷以前尚矣周封五等公侯伯子男然封伯禽康叔于鲁卫地各四百里亲亲之义褒有徳也太公于齐兼五侯地尊勤劳也武王成康所封数百而同姓五十五地上不过百里下三十里以辅卫王室管蔡康叔曹郑或过或损厉幽之后王室缺侯伯强国兴焉天子微弗能正非徳不纯形势弱也汉兴序二等髙祖末年非刘氏而王者若无功上所不置而侯者天下共诛之髙祖子弟同姓为王者九国唯独长沙异姓而功臣侯者百余人自鴈门太原以东至辽阳为燕代国常山以南太行左转度河济阿甄以东薄海为齐赵国自陈以西南至九嶷东带江淮谷泗薄㑹稽为梁楚吴淮南长沙国皆外接于胡越而内地北距山以东尽诸侯地大者或五六郡连城数十置百官官观僭于天子汉独有三河东郡颍川南阳自江陵以西至蜀北自云中至陇西与内史凡十五郡而公主列侯颇食邑其中何者天下初定骨肉同姓少故广疆庶孽以镇抚四海用承卫天子也汉定百年之间亲属益疎诸侯或骄奢憷邪臣计谋为滛乱大者叛逆小者不轨于法以危其命殒身亡国天子观于上古然后加惠使诸侯得推恩分子弟国邑故齐分为七赵分为六梁分为五淮南分三及天子支庶子为王王子支庶为诸侯百有余焉吴楚时前后诸侯或以适削地是以燕代无北边郡吴淮南长沙无南边郡齐赵梁楚支郡名山陂海或纳于汉诸侯稍微大国不过十余城小侯不过数十里上足以奉贡职下足以供养祭祀以蕃辅京师而汉郡八九十形错诸侯间犬牙相临秉其阸塞地利强本榦弱枝叶之势也尊卑眀万事各得其所矣汉书功臣表曰汉克项羽始论功而定封讫十二年侯者百四十有三人时大城名都民人散亡戸口可得而数裁十二三是以大侯不过万家小者五六百戸封爵之誓曰使黄河如带泰山如厉国以永存爰及苖裔于是申以丹书之信重以白马之盟始未尝不欲固根本而枝叶稍落也故逮文景四五世间流民既归戸口亦息列侯大者至三四万户小国自倍富厚如之子孙骄逸㤀其先祖之艰难多䧟法禁陨命亡国云子孙讫于孝武后元之年靡有孑遗耗矣罔亦少宻焉夏四月诏陈平灌婴将十万衆屯荥阳解题曰陈平既执樊哙未至京师闻髙帝崩乃驰传先去逄使者诏平与灌婴屯于荥阳按本纪郦商劝审食其发䘮之辞曰陈平灌婴将十万守荥阳则守荥阳之诏乃髙帝未崩前所下也帝以天下新定恐易世之际人心或动揺故以信臣重兵镇南北之冲也甲辰帝崩于长乐宫丁未发䘮大赦天下五月丙寅葬长陵皇太子羣臣反至太上皇庙谥曰髙皇帝解题曰按本纪夏四月甲辰帝崩于长乐宫卢绾闻之遂亡入匈奴吕后与审食其谋曰诸将故与帝为编戸民北靣为臣心常鞅鞅今乃事少主非尽族是天下不安以故不发䘮人或闻以语郦商见审食其曰闻帝已崩四日不发䘮欲诛诸将诚如此天下危矣陈平灌婴将十万守荥阳樊哙周勃将三十万守燕代比闻帝崩诸将皆诛必连兵还向以攻关中大臣内畔诸将外反亡可硚足待也审食其入言之乃以丁未发䘮大赦天下五月丙寅葬长陵已下皇太子羣臣皆反至太上皇庙羣臣曰帝起细微拨乱世反之正平定天下为汉太祖功最髙上尊号曰髙皇帝太史公曰夏之政忠忠之弊小人以野故殷人承之以敬敬之弊小人以鬼故周人承之以文文之弊小人以僿故救僿莫若以忠三王之道若循环终而复始周秦之间可谓文敝矣秦政不改反酷刑法岂不谬乎故汉兴承敝易变使人不倦得天统矣朝以十月车服黄屋左纛葬长陵子长之论即仲舒用夏之忠之论也非特子长仲舒为然汉初豪杰萧曹绛灌之徒大意亦莫不然也子长于夏纪举孔子正夏时于殷纪举孔子善殷辂圣人损益四代之大意不可谓不畧窥之矣惜乎其不舒究之也是日太子嗣位是为孝惠皇帝解题曰惠纪丙寅太子即皇帝位盖葬之日既见太上皇庙始即位也按史记本纪是时髙祖八子长男肥孝惠兄也异母肥为齐王余皆孝惠弟戚姬子如意为赵王薄夫人子恒为代王诸姬子子恢为梁王子友为淮阳王子长为淮南王子建为燕王髙祖弟交为楚王兄子濞为吴王非刘氏功臣番君吴芮子臣为长沙王尊皇后曰皇太后解题曰按外戚𫝊汉兴因秦之称号帝母称皇太后祖母称太皇太后适称皇后妾皆称夫人又有美人良人八子七子长使少使之号焉至武帝制倢伃娙娥傛华充依各有爵位而元帝加昭仪之号凢十四等云昭仪位视丞相爵比诸侯王倢伃视上卿比列侯娙娥视中二千石比关内侯傛华视眞二千石比太上造美人视二千石比少上造八子视千石比中更充依视千石比左更七子视八百石比右庶长良人视八百石比左庶长长使视六百石比五大夫少使视四百石比公乘五官视三百石顺常视二百石无㳙共和娱灵保林良使夜者皆视百石上家人子中家人子视有秩斗食云五官以下葬司马门外诏髙爵宗室外戚民老者幼者有罪寛其刑解题曰按本纪爵五大夫吏六百石以上及官皇帝而知名者有罪当盗械者皆颂系上造以上及内外公孙耳孙有罪当刑及当为城旦舂者皆耐为鬼薪白粲民年七十以上若不满十岁有罪当刑者皆完之诏吏六百石以上其家唯给军赋故吏尝佩二千石官印者亦如之解题曰按本纪诏曰吏所以治民也能治其事则民赖之故重其禄所以为民也今吏六百石以上父母妻子与同居及故吏尝佩将军都尉印将兵及佩二千石官印者家唯给军赋他无有所与汉制三公之子不免戍边故军赋之外乃有所蠲焉惠纪所载即位后所施行者有三一曰复田租十五税一二曰髙爵宗室外戚民老者幼者有罪寛其刑三曰蠲吏六百石故吏二千石以上杂赋熟味此三条则萧何辅惠帝之初政盖可识矣汉孝惠皇帝元年冬改诸侯王相国为丞相解题曰史记大事记书除诸侯丞相为相按汉书百官表景帝中五年改诸侯王丞相为相则荀氏汉纪所书是也今从之令民买爵赎罪解题曰金作赎刑见于帝典以罪在可疑既不忍残其肌肤又不忍流之裔土故使出金以赎罪上之人非利之也今惠帝之令民有罪得买爵三十级以免死罪是时爵一级直钱二千三十级为钱六万入官既多于古又与爵以诱之富者虽其罪无疑以纳金而获免贫者虽其罪可疑以无金而受刑失古意矣爵级虽起于战国然用以赏有功尚有说焉及此令之下豪强肆其姦宄不过蠲六万钱非唯免死子弟亲党皆得加爵此何义乎甚矣萧何之不思也赐民爵戸一级解题曰自秦以来赐民爵者或以力役或以征伐或以迁徙未有普赐天下民爵者也普赐天下民爵自惠帝始是后及于武帝凢初改元莫不普赐民爵昭帝以后史始不书未知遂废而不举欤亦史以为常事而不书欤荀氏汉纪曰赐民爵初元年故也凢赐民爵所以宣恩惠慰人心也此汉人之论也为政而欲人人恱之岂政体哉萧何之相汉于时务之要则知之矣三代之政体盖未之讲也赐郦侯吕台父周吕侯泽谥曰令武解题曰按史记本纪夏诏赐郦侯父追谥为令武侯以年表考之郦侯吕台也台之父周吕侯泽太后之兄尝从髙帝征伐者也王诸吕之兆盖见于此班氏本纪删之始作长安城西北方解题曰萧何建都长安兵革未息未及城也至是叛乱既平始板筑焉始于西北方先所急也是后间一岁乃兴役凢三调发而城始成所以休民力也以三年五年考之发长安五百里内男女十四万六千人城长安三十日罢地近则赍送弗劳人衆则大事易集罢速则农事不违虽当曹参为相时实何之规模汉孝惠皇帝二年齐王献城阳郡为长公主汤沐邑尊公主为太后解题曰方鲁元公主无恙时止号长公主观娄敬请和亲与髙帝问答之辞可见也及其死也始以齐所献城阳郡为鲁国封其子偃为鲁王谥公主曰鲁元太后凢公主生前称鲁元公主者皆史家追书耳颜师古曰如淳以张敖子偃为鲁王故公主得为太后此说非也盖齐王忧不得脱故从内史之言请尊公主为齐太后以母礼事之用恱媚吕太后耳若鲁元以子为鲁王自合称太后何待齐王尊之乎据张耳𫝊髙后元年鲁元太后薨后六年宣平侯敖薨吕太后立敖子偃为王以母为太后故也是则偃因母为齐王太后而得王非母因偃乃为太后也陇西地震解题曰按荀氏汉纪陇西地震天开东北广十余丈长二十余丈本志曰地动隂有余天裂阳不足人主微之应秋七月辛未相国萧何薨解题曰按东观汉纪萧何墓在长陵东司马门道北百歩盖陪葬也功臣表云以客初从入汉为丞相僃守蜀及关中给军食佐上定诸侯为法令立宗庙侯八千戸此当时有司论功之语也太史公曰萧相国何于秦时为刀笔吏录录未有竒节及汉兴依日月之末光何谨守管籥因民之疾秦法顺流与之更始淮隂黥布等皆以诛灭而何之功勲烂焉位冠羣臣声施后世与闳夭散宜生等争烈矣汉孝惠皇帝三年夏五月立闽越君揺为东海王解题曰按列𫝊孝惠三年举髙帝时粤功曰闽君揺功多其民便附乃立揺为东海王都东瓯世号曰东瓯王武帝既灭东瓯地入㑹稽郡东汉永和三年以㑹稽郡章安县之东瓯乡置永宁县今为温州永嘉县六月发诸侯王列侯徒𨽻二万人城长安解题曰京师有大役既不欲劳逺方之民又不欲使诸侯不预故发诸侯王列侯徒𨽻二万人以补今春大役之余功焉调发止于徒𨽻则良民弗知都数止于二万特以示诸侯均休共戚之意且使耳目习熟后有兴发不至扞格而已其心可谓仁其虑可谓逺矣此平阳侯秉政之时也读史者第谓参能遵萧何之约束而已抑不知立约束固不易遵约束亦岂眞不事事者所能办哉观此一条可以少悟矣按史记本纪三年方筑长安城四年就半盖元年萧何特经始于西北方而已今年春始发畿内民十四万人大筑其半夏又发诸侯徒𨽻补治之渉眀年其半始就耳秋七月都廐灾解题曰按百官表太仆属官有大廐未央家马三令又骑马骏马二令又龙马驹槖泉騊駼承华五监长又边郡六牧师菀令又牧槖騉令皆属焉大廐者天子之法廐即此所谓都廐也未央是时天子居未央宫供天子之用也家马供天子之私用非戎祀军国所须故谓之家马也骑马骏马其所用虽未可详考然非天子之所御也龙马以下五监皆牧养之所也边郡六牧师菀汉官仪所谓牧师诸菀三十六所分置北边西边养马三十万头是也牧槖师古云牧养槖驼也騉尔雅云騉趼善陞甗郭璞谓甗山形似甑上大下小騉如研而徤上山秦时有騉苑是也此西都马政之大畧也蜀湔氐反击平之解题曰按史记西南夷𫝊西南夷君长以什数夜郎最大其西靡莫之属以什数滇最大自滇以北君长以什数卭都最大此皆魋结耕田有邑聚其外西自同师以东北至楪榆名为嶲昆眀皆编发随畜迁徙毋常处毋君长地方可数千里自嶲以东北君长以什数徙筰都最大自筰都东北君长以什数冉䮾最大其俗或土着或移徙在蜀之西自冉䮾以东北君长以什数白马最大皆氐类也此皆巴蜀西南外蛮夷也所谓湔氐特其一种耳汉孝惠皇帝四年冬十月壬寅立长公主女张氏为皇后解题曰荀氏汉纪曰夫妇之际人道之大伦也诗称刑于寡妻至于兄弟以御于家邦易称正家道家道正而天下大定矣姊子而为后昏于礼而黩于人情非所以示天下作民则也羣臣莫敢谏过哉春正月举民孝弟力田者复其身解题曰此曹相国之政也三月甲子皇帝冠赦天下解题曰帝年十七即位至是年二十一省法令妨吏民者解题曰此曹相国之政也除挟书律解题曰秦律敢有挟书者族秦亡此禁虽弛然犹载于律至是始除之立原庙渭北解题曰按叔孙通𫝊惠帝为东朝长乐宫及间往来数跸烦人迺作复道方筑武库南通奏事因请间曰陛下迺何自筑复道髙帝寝衣冠月出游髙庙子孙奈何乘宗庙道上行哉惠帝惧曰急坏之通曰人主无过举愿陛下为原庙渭北衣冠月出游之致堂胡氏曰天子七庙致其诚敬足矣而又作原庙云益广大孝之本则通之妄也其言曰人主无过举有七庙又作原庙非过举乎且衣冠出游于礼何据中庸记宗庙之礼陈其宗器设其裳衣非他所也谓庙中也非他时也谓祭祀之时也今以死者衣冠月出游之于礼媟矣然则通所以谏帝者无一而可则不若帝以数跸烦民而筑复道之为是也使后世有致隆于原庙而简于太庙则通说启之矣长乐宫鸿台灾雨血于宜阳秋七月乙亥未央宫凌室灾丙子织室灾解题曰荀氏汉纪曰洪范者天人之大法本于五行通于五事善恶吉凶之应于是在矣五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑田猎不宿饮食不享出入不节夺民农时及有姦课则木不曲直弃法律逐功臣杀太子以妾为妻则火不炎上好治宫室饰台榭内淫乱犯亲戚侮父兄则稼穑不成好攻战轻百姓乱饰城郭侵边境则金不从革简宗庙不祷祀废祭祀逆天时则水不润下五事一曰貌二曰言三曰视四曰听五曰思木为貌貌曰恭恭作肃肃时雨若厥福攸好徳貌失厥咎狂厥罚常雨厥极恶时则有服妖时则有龟孽时则有鸡祻时则有下体生于上之疴时则有青眚青祥惟金沴木金为言言曰从从作乂乂时旸若厥福康宁言失厥咎僭厥罚常旸厥极忧时则有诗妖时则有介虫之孽时则有犬祸时则有口舌之疴时则有白眚白祥惟火沴金火为视视曰眀眀作哲哲时燠若厥福夀视失厥咎舒厥罚常燠厥极疾时则有草妖时则有蠃虫之孽时则有羊祻时则有目疴时则有赤眚赤祥惟水沴火水为听听曰聪聪作谋谋时寒若厥福富聪失厥咎急厥罚常寒厥极贫时则有鼓妖时则有鱼孽时则有豕祻时则有耳疴时则有黒眚黒祥惟土沴水土为思思曰心心曰叡叡作圣圣时风若厥福考终命思失厥咎雾厥罚常风厥极凶短折时则有脂夜之妖时则有华孽时则有牛祻时则有腹心之疴时则有黄眚黄祥惟金木水火沴土皇之不极厥咎厥罚常隂厥极弱时则有射妖时则有蛇龙之孽时则有马祻时则有下人伐上之疴时则有日月乱行星辰逆行此洪范之大体也荀氏所载皆伏生刘向及京房之说也虽支离漫衍浸入于巫史然其大体出于庶徴故不可忽也汉孝惠皇帝五年冬十月雷桃李华枣实解题曰荀氏汉纪曰常燠也八月己丑相国平阳懿侯曹参薨解题曰按功臣年表以中㳙从起沛至覇上侯以将军入汉以左丞相出征齐魏以右丞相为平阳侯万六百户太史公曰曹相国参攻城野战之功所以能多若此者以与淮隂侯俱及信以灭而列侯成功惟独参擅其名参为汉相国清静极言合道然百姓离秦之酷后参与休息无为故天下称其美矣九月长安城成解题曰今年正月再发男女十四万五千人复城其半则城既成矣书于九月者至是余功始毕也但书城成不书有所调举者余功至微有司之所能具役不及民也汉孝惠皇帝六年冬十月诸侯王以都城成来贺解题曰按史记本纪六年城就诸侯来㑹十月朝贺以安国侯王陵为右丞相曲逆侯陈平为左丞相解题曰髙帝疾甚吕后问萧相既死谁令代之上曰曹参可问其次曰王陵可然少戆陈平可以助之陈平知有余然难独任周勃厚重少文然安刘氏者必勃也可令为太尉去秋曹参既薨故复秦两相之制以陵为首相以平为次相又复置太尉官以周勃为之皆按髙帝之遗言而行之也观此则吕氏之邪谋生于惠帝即世之后眀矣遣张良立齐太子襄为齐王赦齐境内解题曰按齐哀王遗诸侯王书曰悼惠王薨惠帝使留侯张良立臣为齐王然则汉诸侯王之继世必待天子之使命之而后立也以留侯之重又当其季年乃亲为此行者盖齐之地势号为东西秦汉朝待之不与他藩国同故屈元老以策命之又特赦于境内非常例也史记大事记书八月赦齐今併书于此匈奴单于冒顿为书嫚太后樊哙请击之从季布议而止解题曰通鑑载于三年按匈奴𫝊冒顿为书遗髙后髙后大怒召丞相平及樊哙季布等议今移于陈平拜相之后令民得卖爵解题曰许以已之爵卖与他人也贾谊说文帝曰失时不雨民且狼顾岁恶不入请卖爵子髙帝既尝以饥馑令民得买子矣然则今岁之许民卖爵其亦岁恶与民女子年十五以上至三十不嫁五筭解题曰按本纪女子年十五以上至三十不嫁五筭应劭曰国语越王勾践令国中女子年十七不嫁者父母有罪欲人民繁息也汉律人出一筭筭百二十钱唯贾人与奴婢倍筭今使五筭罪讁之也夏六月舞阳侯樊哙薨解题曰方髙帝之疾笃忧赵王如意不容于吕氏谗者以哙与吕氏有连因其形而谮之故帝㬥怒遂欲诛之耳以哙之伉健而吕嬃又为之内苏眀允谓髙后之末尚在则吕禄不可绐太尉不得入北军盖得之矣然髙帝欲诛哙之意乃为戚氏计非为刘氏计也立西市修太仓解题曰大市萧何所作盖所谓东市也史记大事记书立太仓按萧何已作太仓今从汉书本纪留文成侯张良薨解题曰按功臣年表以廐将从起下邳以韩申徒下韩国言上张旗志秦王恐降解上与项羽之郄为汉王请汉中地常计谋平天下侯万戸汉孝惠皇帝七年冬十月诏灌婴将车骑材官屯荥阳解题曰髙帝之将崩也遣陈平灌婴将兵屯荥阳今岁首天下无变而调发十万衆鎭荥阳者盖惠帝以赵王如意戚夫人死日饮为滛乐不听政因有病至是病必侵故踵髙帝旧事复遣灌婴焉秋七月戊寅帝崩于未央宫解题曰汉书赞曰孝惠内修亲亲外礼宰相优宠齐悼赵隠恩敬笃矣闻叔孙通之谏则惧然纳曹相国之对而心说可谓寛仁之主遭吕后亏损至徳悲夫太后使吕台吕禄吕产将南北军解题曰按史记本纪孝惠帝崩发䘮太后哭泣不下留侯子张辟疆为侍中年十五谓丞相曰太后独有孝惠今崩哭不悲君知其解乎丞相曰何解辟疆曰帝毋壮子太后畏君等君今请拜吕台吕产吕禄为将将兵居南北军及诸吕皆入宫居中用事如此则太后必安君等幸得脱祻矣丞相乃如辟疆计太后说其哭乃哀吕氏权繇此起李徳裕穷愁志曰杨子美辟疆之觉陈平非也若以童子肤敏善揣吕氏之情竒之可也若以反道合权以安社稷不其悖哉授兵产禄庶㡬刘氏皆因辟疆启之观髙祖遗言吕后制其大事可谓谋无遗虑矣以王陵有廷诤之节置以为相周勃堪寄託之任令本兵柄况外有齐楚淮南盘石之固内有朱虚东牟肺腑之亲是时产禄皆匹夫耳吕后虽不在哀将相何至危惧必当忧伤不食自促其夀岂能为将相之害哉汉髙曰非刘氏而王者天下共击之此虑属在吕宗矣何可背之厥后称制八年产禄之封植固矣若平勃二人溘先朝露则刘氏之业必归吕宗及吕后之殁刼郦商以绐吕禄计亦窘矣周勃虽入北军尚不敢诵言诛诸吕岂不艰哉赖产禄皆徒𨽻之人非英杰之士傥才出于世岂受其绐说哉嗟乎与其图之难岂若制之易繇是而言平勃用辟疆之计斯为谬矣徳裕之论唯忠诚足以格其邪心威重足以寝其非气畧足以折其姦谋为能与于此茍于是三者有所未足焉则王陵之愤发陈平之逶迤皆审于自量者也或曰以陈平之谋济王陵之戆其可乎曰平世固可以长短相济至于临天下之大变非凑补缀缉所能办也或者又曰若如徳裕之说陈平死于吕后之前则奈何曰繇其上者简而易繇其次者险而艰理固然也人不可小成学不可轻用任重道逺死而后已曾子岂茍云乎哉九月辛丑葬安陵皇后张氏名后宫子为太子至是即位谒髙庙解题曰春秋书子同生所以严正适重国本也考于左𫝊以太子生之礼举之接以大牢卜士负之士妻食之公与文姜宗妇命之其严如此盖一国之本当与一国公之也惠帝为四海神民之主而冢适所出暧昩莫知其从来纵使非吕氏子亦何以解天下之疑乎此所以社稷将覆而幸存也惠帝𫝊髙庙太宗之重而失軄至此岂可诿之母而逃其责哉太后临朝称制大赦天下解题曰前此秦宣太后之属虽内秉大权犹外假人主之号令而行也吕太后在惠帝世盖亦如此至是出临朝自称制以号令天下所谓少帝者不复预事矣汉髙皇后吕氏元年解题曰此少帝之元年也而史记汉书皆以为髙后元年者盖四年太后废少帝立恒山王为帝以太后制天下事不复改元则此元固可以谓之髙后之元也冬十一月甲子以右丞相王陵为帝太傅左丞相陈平为右丞典客辟阳侯审食其为左丞相食其不治事监宫中太傅王陵谢病免解题曰按百官表太傅古官髙后元年初置金印紫绶后省以王陵免而省也本𫝊曰吕太后怒佯迁陵为帝太傅实不用陵陵怒谢病免杜门竟不朝请七年而卒陵与陈平竝为相方张辟疆劝陈平授诸吕兵柄之时陵固在旁胡为不引大义以正之失此大㡬至议王诸吕始抗言力争亦噬脐矣忠有余而识不足此髙帝所以谓之戆也春正月除三族辠妖言令解题曰除秦法也置孝弟力田官一人秩二千石解题曰汉初君臣大意如此至是始设官耳耕战者秦孝公商鞅之规摹也孝弟力田者髙帝萧何之规摹也使于孝弟力田深探其本而张其纲纪岂止革秦之㬥而已哉此盖大司徒之軄而止以二千石掌之其任轻矣夏四月长公主薨立公主子张偃为鲁王谥公主曰鲁元太后解题曰按髙后六年宣平侯张敖卒是时敖尚无恙而封其子偃为鲁王者盖为继公主之后也敖既死始从公主之谥追封为鲁元王不使子继父而使子继母不使妇从夫而使夫从妇悖于三纲甚矣辛卯立孝惠后宫子强为淮阳王不疑为恒山王山为襄城侯朝为轵侯武为壷关侯割齐之济南郡为吕国立郦侯吕台为吕王解题曰按史记本纪四月太后欲侯诸吕乃先封髙祖之功臣郎中令无择为博城侯齐丞相夀为平定侯少府延为梧侯乃封吕种为沛侯吕平为扶柳侯张买为南宫侯太后欲王吕氏先立孝惠后宫子为王封大臣请立郦侯吕台为吕王建成康侯吕释之卒嗣子有罪废立其弟吕禄为胡陵侯续康侯后五月赵王宫丛台灾解题曰师古曰连聚非一故名丛台盖本六国时赵王故台也在邯郸城中郦道元水经注刘劭赵郡赋曰结云阁于南宇立丛台于少阳今遗基旧墉尚在是时赵王如意既鸩死淮阳王友继王赵又幽死梁王恢继王赵又为其后偪死御史大夫赵尧抵罪以上党守任敖为御史大夫解题曰吕后怨赵尧如此而终惠帝之七年居位如故者盖犹未敢肆也按任敖𫝊髙祖常避吏吏系吕后遇之不谨任敖素善髙祖怒击伤主吕后吏御史大夫副贰丞相者也用人如此无逺畧矣汉髙皇后吕氏二年春正月诏定列侯朝位解题曰按本纪诏曰髙皇帝匡饬天下诸有功者皆受分地为列侯万民大安莫不受休徳朕思念至于乆逺而功名不着亡以尊大谊施后世今欲差次列侯功以定朝位藏于髙庙世世勿绝嗣子各袭其功位其与列侯议定奏之丞相臣平言谨与绛侯臣勃曲周侯臣商颍隂侯臣婴安国侯臣陵等议列侯幸得赐餐钱奉邑陛下加惠以功次定朝位臣请藏髙庙奏可又按史记本纪七年秋太后使使告代王欲徙王赵代王谢愿守代边太傅产丞相平等言武信侯吕禄上侯位次第一请立为赵王盖髙帝定十八侯位次萧何第一曹参第二张敖第三周勃第四今年尽定诸侯朝位萧曹皆死必逓迁张敖为第一敖既死遂以禄补其处耳乙卯地震羌道武都道山崩解题曰服䖍曰县有夷蛮曰道师古曰羌道属陇西郡武都道属武都郡楚王遣子郢客入都受业齐王遣弟章入宿卫夏五月丙申封郢客为上邳侯章为朱虚侯以郢客为宗正又以吕禄女妻章解题曰诸侯子入京师受业及宿卫皆三代之制也国语载宣王欲得国子之能导训诸侯者樊穆仲曰鲁侯孝王曰然则能训治其民矣乃命鲁孝公于夷宫史记楚世家载楚子熊绎与鲁公伯禽卫康叔子牟晋侯燮齐太公子吕伋俱事成王即其事也按列𫝊年表楚元王交时尝与鲁穆生白生申公俱受诗于浮邱伯伯者荀卿门人也及秦焚书各别去髙后时浮邱伯在长安元王遣子郢客与申公俱卒业髙后二年封上邳侯为宗正盖以其宗室之贤而用之也汉制非刘氏不为宗正齐哀王二年弟章入宿卫于汉髙后封为朱虚侯妻以吕禄女章有才武故厚结之髙后欲王吕氏故诸刘之望皆见厚则天欲帝武氏故诸李之望皆见屠行八铢钱解题曰应劭以八铢即秦半两钱按律歴志二十四铢为两盖八铢钱比半两钱其轻四铢比榆荚钱则甚重耳是时民患荚钱太轻故行此钱封酇文终侯萧何夫人同为酇侯解题曰按年表萧何薨子哀侯禄嗣孝惠六年禄薨无后髙后二年封何夫人同为酇侯孝文元年罢更以何少子筑阳侯延为酇侯妇人自古无封侯者至是吕后以女主称制故亦使臣下效之焉反逆内外之位其乱甚矣汉髙皇后吕氏三年夏江水汉水溢流民四干余家解题曰按水经及注大江出岷山东南在蜀郡氐道县江水出崃歴荆门江陵华容至江夏沙羡县西北沔水从北来注之沔水出武都沮县东狼谷中水出鲋嵎山沔水东南流注汉曰沮口所谓沔汉者也东迳沔阳南郑西城钖县襄阳南过宜城县都县石城竟陵又东南与阳口合至江夏沙羡县北南入于江以此考之则所谓江水汉水之溢者必在江陵江夏之间也伊水洛水溢流千六百余家解题曰按水经注洛水出京兆上洛县讙举山东迳熊耳山北禹贡所谓导洛也东北过卢氏县南过宜阳河南又东过洛阳南伊水从西来注之伊水出南阳县西荀渠山东北过陆浑县至洛阳县南北入于洛汝水溢流八百余家解题曰按水经及注汝水西出鲁阳县之大孟山黄柏谷西即卢氏界也其水东流至尧山西岭下水流两分一水东迳尧山南为水一水东北出为汝水东南过颍川郾县又东南过汝南上蔡县又东至原鹿县南入于淮汉髙皇后吕氏四年丙申封淮阳丞相吕胜为赘其侯楚丞相吕更始为滕侯吕忿为吕成侯太中大夫吕它为俞侯舞阳武侯樊哙夫人吕嬃为临光侯解题曰按史记惠景间侯者表髙后四年四月丙申封侯者十人併与本纪所书吕数之则为十一人凡十一人之中而诸吕居其五焉其余六人中邑侯朱通则以为吕国丞相而封也松兹侯徐厉则以为恒山王义丞相而封也成陶侯周信则以从髙帝起为吕氏舎人自河南守而封也山都侯王恬启则以为梁国丞相而封也醴陵侯越则以为长沙国丞相而封也梁王髙帝诸姬子长沙王异姓亦得皆封者盖吕胜吕更始朱通徐厉皆以诸侯王相封故併封赵长沙国相以自解耳犹子产复伯有后併与子孔之后复之之意也史记本纪书封诸吕为侯及诸侯丞相五人其有㫖哉独封卫尉卫无择为乐成侯者不知其说抑或以其亲近而封之与以平阳侯曹窟为御史大夫解题曰参之子也禁南越关市铁器解题曰四夷不王中国闭关以絶之然后贸易有禁今他方奉贡职而有司乃有此请宜其叛也或曰不禁之是遗之以戎器之资有司之请岂为过哉曰釜以㸑镈以田铁岂特用于戎器哉推王者无外之心勿禁之可也茍必欲禁之犹当于初受封之时眀立条约佗受封十余年乃始为之禁安得不反侧哉汉髙后吕氏五年九月发河东上党骑屯北地解题曰今环庆泾原灵武之地初令戍卒岁更解题曰诗曰昔我徃矣杨柳依依今我来思雨雪霏霏则周初之戍期一年半而更也齐襄公使连称管至父戍葵丘曰𤓰时而往及𤓰时而代则春秋时之戍期一年而更也秦末汉初之戍期虽不可得而考然兵革竝起势必淹乆至是天下无事故令戍卒岁更也汉髙皇后吕氏六年秩长陵令二千石六月城长陵解题曰吕后负髙帝之付託而区区封崇塜墓虽牝鸡晨鸣而妾妇之态于是乎见矣颜师古曰张晏谓起县邑故筑城非也黄图云长陵城周七里百八十歩因为殿垣门四出及便殿掖庭诸官寺皆在中是即就陵为城非止谓邑居也匈奴冦狄道攻阿阳解题曰颜师古曰狄道属陇西阿阳天水之县也行五分钱解题曰髙后二年以荚钱之轻行八铢钱至是又以八铢之重行五分钱应劭曰所谓荚钱者汉髙皇后吕氏七年己丑晦日有食之既昼晦解题曰日行迟月行速每二十九日半月已行天一周与日相及聚㑹共舎一岁凡十二㑹故一岁凡十二朔方其共合也月体掩日则下土望之若为物所食因以食名之此歴家所谓合朔也史之所载或食于晦或食于月二日者歴法差也按荀氏汉纪日有中道月有九行中道一曰黄道南至东井北至牵牛东至角西至娄夏至至东井去极近故晷短立八尺之表而晷长一尺五寸八分冬至至于牵牛去极逺故晷长立八尺之表而晷长一丈三尺一寸四分春分西至娄去极中秋分东至角去极中立八尺之表而晷长七尺三寸六分日为阳阳用事则日进而北昼进而长阳胜故为温暑隂用事则日退而南昼退而短隂胜故为寒凉洪范曰日月之行则有冬有夏有寒有暑此之谓也若日南北失度晷进而长则为寒退而短则为暑人君急则日晷进而疾舒则日晷退而缓故曰急恒寒若舒恒燠若月有九行者黑道二出黄道北赤道二出黄道南白道二出黄道西青道二出黄道东立春春分从青道立夏夏至从赤道立秋秋分从白道立冬冬至从黒道青赤出阳道白黒出隂道若月失道而妄行出阳道则旱风出隂道则隂雨凡灾异所起或分野之国角亢氐韩郑也房心宋也尾箕燕也斗牛吴也牵牛须女越也虚危齐也营室东壁卫也奎娄鲁也胃昴毕赵也觜参魏也东井鬼秦也柳星张周也翼轸楚也夏五月追尊太上皇妃昭灵夫人曰昭灵后解题曰按本纪诏曰昭灵夫人太上皇妃也武哀侯宣夫人髙皇帝兄姊也号谥不称其议尊号丞相臣平等请尊昭灵夫人曰昭灵后武哀侯曰曰武哀王宣夫人曰昭哀后陆贾说丞相陈平与太尉周勃相结解题曰延平陈氏曰陆贾直入坐而陈平不见其念之深者虑社稷也心术如此可谓忠矣秋使使告代王恒欲徙王赵恒谢愿守代边乃立武信侯吕禄为赵王解题曰文帝弃外奉北藩于代所以得安于吕氏之时也郄徙赵之命可谓识事㡬矣按史记本纪太傅产丞相平等言武信侯吕禄上侯位次第一请立为赵王太后许之追尊禄父康侯为赵昭王九月燕灵王建薨太后杀其子国除解题曰欲取其国封吕通也南越侵长沙遣隆虑侯周灶击之解题曰按南粤𫝊南越王发兵攻长沙边败数县髙后遣将军隆虑侯灶击之㑹暑湿士卒大疫兵不能隃岭岁余髙后崩即罢兵汉髙皇后吕氏八年冬十月辛丑立吕肃王子东平侯通为燕王解题曰台之子也春三月太后祓还遂病解题曰按汉书五行志祓霸上还过枳道见物如苍狗撠髙后掖忽而不见卜之赵王如意为祟遂病掖伤而崩然则如意犹能为妖乎曰志正气平人之常也志有所深慊方气之盛犹隠伏而未见及其气衰则惑易亦何所不有哉夏四月丁酉封中大谒者张释为建陵侯诸中官宦者令丞皆为关内侯解题曰西汉宦者无封侯者惟张释以劝王诸吕而封按年表髙后八年九月夺侯盖诸吕既诛而夺其爵也其余为关内侯者必同时除其封也释虽夺侯犹为宦者令后九月晦文帝自代邸入宫释与有劳焉盖释多竒计故陈平因任之以安辑宦寺亦未尝如后世急于济难假之封爵以乱百世之典彛也方诸吕喋血之时释岂特不敢有建陵之章绶哉虽宦者令亦不敢自保也平以至公夺其非据之封以用才存其旧守之职释戴恩效死之不暇矣然则平之所以能扶国命于将倾者盖有以也秋七月以赵王吕禄为大将军将北军吕王产居南军解题曰惠帝之崩固已命台禄产将南北军已而相继封王至是髙后为身后计复命禄产以王而领禁兵也辛巳太后崩于未央宫解题曰太史公曰孝惠皇帝髙后之时黎民得离战国之苦君臣俱欲休息乎无为故惠帝埀拱髙后女主称制政不出房戸天下晏然刑罚罕用罪人是希民务稼穑衣食滋殖遗诏赦天下以产为相国禄女为帝后解题曰按史记外戚世家孝惠帝崩天下初定未乆继嗣不眀于是贵外家王诸吕以为辅而以吕禄女为少帝后欲连固根本牢甚然无益也合葬长陵解题曰关中记曰髙祖陵在西吕后陵在东汉帝后同营则为合葬不合陵也诸陵皆如此皇览曰髙帝吕后山各一所也以左丞相审食其为帝太傅解题曰按史记本纪以左丞相审食其为帝太傅盖知吕氏之将败以智免也其陆贾朱建之计乎八月丙午齐王举兵讨吕氏西攻吕国之济南相国吕产使灌婴击齐婴留屯荥阳与齐连和九月庚申太傅周勃入北军使朱虚侯章入宫杀吕产及长乐卫尉吕更始诸吕无少长皆斩之辛酉废鲁王张偃为南宫侯壬戌复以帝太傅审食其为丞相戊辰徙济川王太为梁王立赵幽王子遂为赵王遣朱虚侯章告齐王罢兵灌婴兵亦罢荥阳而归诸大臣迎立代王恒后九月己酉晦至长安废少帝代王即皇帝位是为文帝诛髙后所名惠帝子𢎞朝武太以代中尉宋昌为卫将军镇抚南北军代郎中令张武为郎中令赦天下赐民爵戸一级女子百戸牛酒酺五日解题曰按史记本纪列𫝊髙后崩禄产皆居长安中聚兵以威大臣欲为乱畏髙帝故大臣绛灌等未敢发朱虚侯妇吕禄女隂知其谋恐见诛乃隂令人告其兄齐王欲令发兵西诛诸吕而立朱虚侯欲从中与大臣为应齐王与其舅父驷钧郎中令祝午中尉魏勃隂谋发兵齐相召平弗听八月丙午齐王欲使人诛相相召平乃反举兵欲围王魏勃绐召平曰王欲发兵非有汉虎符验也勃请为君将兵卫王召平信之乃使魏勃将兵围王宫勃既将兵使围相府召平曰嗟乎道家之言当断不断反受其乱遂自杀于是齐王以驷钧为相魏勃为将军祝午为内史悉发国中兵使祝午东诈琅邪王曰齐王自以儿子年少不习兵革之事愿举国委大王大王自髙帝将也习战事齐王不敢离兵请大王幸之临菑见齐王计事琅邪王西驰见齐王齐王留琅邪王使祝午尽发琅邪国兵併将之琅邪王既见欺不得反国乃说齐王曰大王当立泽于刘氏最为长年大臣固待泽决计今大王留臣无为也不如使我入关计事齐王乃具车送琅邪王琅邪王既行齐遂举兵西攻吕国之济南于是齐王遗诸侯王书曰孝惠崩髙后用事春秋髙听诸吕擅废帝更立又比杀三赵王灭梁赵燕以王诸吕分齐为四忠臣进谏上惑乱弗听今髙后崩而帝春秋富未能治天下固恃大臣诸侯而诸吕又擅自尊官聚兵严威刼列侯忠臣矫制以令天下寡人率兵入诛不当为王者汉闻之相国吕产等乃遣颍隂侯灌婴将兵击之灌婴留屯荥阳使使谕齐王及诸侯与连和以待吕氏变共诛之乃西取其故济南郡亦屯兵于齐西界以待约吕禄吕产欲发乱关中欲待灌婴兵与齐合而发太尉勃不得入军中主兵郦商子寄与吕禄善绛侯乃与丞相陈平谋令其子寄绐说吕禄归将印之国吕禄信郦寄日与出游猎过其姑吕大怒九月庚申旦平阳侯窋行御史大夫事见相国产计事郎中令贾夀使从齐来具以灌婴与楚合从欲诛诸吕告产乃趣产急入宫平阳侯颇闻其语乃驰告丞相太尉太尉欲入北军不得入襄平侯通尚符节乃令持节矫内太尉北军太尉复令郦寄与典客刘揭先说吕禄曰帝使太尉守北军欲足下之国急归将印辞去不然祻且起吕禄以为郦寄不欺已遂解印属典客太尉行至将军吕禄亦已解上将印去太尉遂将北军入军门行令军中曰为吕氏右襢为刘氏左襢军中皆左襢为刘氏然尚有南军丞相平乃召朱虚侯佐太尉太尉令朱虚侯监军门令平阳侯告卫尉毋入相国产殿门吕产不知吕禄已去北军乃入未央宫欲为乱殿门弗得入徘徊徃来平阳侯恐弗胜驰语太尉太尉尚恐不胜诸吕未敢诵言诛之乃遣朱虚侯谓曰急入宫卫帝朱虚侯请卒太尉与卒千余人入未央宫门遂见产廷中日餔时遂击产产走天风大起以故其从官乱莫敢鬭逐产杀之郎中府吏厠中朱虚侯已杀产帝命谒者持节劳朱虚侯朱虚侯欲夺节信谒者不肯朱虚侯则从与载因节信驰走斩长乐卫尉吕更始还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕无少长皆斩之辛酉捕斩吕禄而笞杀吕嬃使人诛燕王吕通而废鲁王偃壬戌以帝太傅审食其复为左丞相戊辰徙济川王王梁立赵幽王子遂为赵王遣朱虚侯章以诛诸吕事告齐王令罢齐兵灌婴在荥阳闻魏勃本教齐王反既诛吕氏罢齐兵使使召责问魏勃灌婴兵亦罢荥阳而归诸大臣相与隂谋曰少帝及梁淮阳常山王皆非眞孝惠子也吕后以计诈名他人子杀其母飬后宫令孝惠子之立以为后及诸王以彊吕氏今皆已夷灭诸吕而置所立即长用事吾属无类矣不如视诸王最贤者立之或言齐悼惠王髙帝长子今其适子为齐王推本言之髙帝适长孙可立也大臣皆曰吕氏以外家恶而㡬危宗庙乱功臣今齐王母家驷钧钧恶人也即立齐王则复为吕氏欲立淮南王以为少母家又恶乃曰代王母家薄氏君子长者且代王又亲髙帝子于今见在且最为长以子则顺以善人则大臣安乃相与共隂使人召代王代王使人辞谢再反然后乗六乗传后九月晦日己酉至长安渭桥羣臣拜谒称臣代王下车拜太尉勃进曰愿请间言宋昌曰所言公公言之所言私王者不受私太尉乃跪上天子玺符代王谢曰至代邸而议之遂驰入代邸羣臣从至丞相陈平太尉周勃大将军柴武御史大夫张苍宗正刘郢朱虚侯刘章东牟侯刘兴居典客刘揭皆再拜言曰子𢎞等皆非孝惠帝子不当奉宗庙臣谨请与隂安侯列侯顷王后与琅邪王宗室大臣列吏二千石议曰大王髙帝长子宜为髙帝嗣愿大王即天子位代王曰奉髙帝宗庙重事也寡人不佞不足以称宗庙愿请楚王计宜者寡人不敢当羣臣皆伏固请代王西向让者三南向让者再遂即天子位羣臣以礼次侍乃使太仆婴与东牟侯兴居清宫前谓少帝曰足下非刘氏不当立乃顾麾左右执㦸者掊兵罢去有数人不肯去兵宦者令张释谕告亦去兵滕公乃召乗舆车载少帝出奉天子法驾迎于代邸皇帝即日夕入未央宫有谒者十人持㦸卫端门曰天子在也足下何为者而入太尉谕谒者十人皆掊兵而去遂入而听政夜拜宋昌为卫将军镇抚南北军以张武为郎中令行殿中还坐前殿于是下诏书曰间者诸吕用事擅权谋为大逆欲以危刘氏宗庙赖将相列侯宗室大臣诛之皆伏其辜朕初即位其赦天下赐民爵一级女子百戸牛酒酺五日大事记解题巻九大事记钦定四库全书大事记解题巻十宋吕祖谦撰汉孝文皇帝元年冬十月庚戌徙立故琅邪王泽为燕王解题曰泽少帝时为齐王所诈失国自归长安故史记本纪书故琅邪王汉书削故字辛亥皇帝即阼谒高庙解题曰曲礼曰践阼临祭祀内事曰孝王某外事曰嗣王某践履也阼东阶也主人所升降也士冠礼注云阼犹酢也所以答酬賔客也天子祭祀唯至尊独升东阶羣臣皆繇西阶也周康王将受顾命繇賔阶隮者未即位不敢当主也文帝已即位故初谒髙庙即阼阶而升史记书即阼志其正位居尊之始也汉书削即阼二字尊代太后曰皇太后壬子遣太后弟车骑将军薄昭奉迎于代解题曰按史记外戚𫝊髙祖崩诸御幸姬戚夫人之属吕太后怒皆幽之不得出宫而薄姬以希见故得出从子之代为代王太后太后弟薄昭从如代为代太中大夫车骑之拜盖在文帝即位后也增丞相陈平太尉周勃朱虚侯章等封邑解题曰按史记本纪皇帝曰吕产自置为相国吕禄为上将军擅矫遣灌将军婴将兵击齐欲代刘氏婴留荥阳弗击与诸侯合谋以诛吕氏吕产欲为不善丞相陈平与太尉周勃谋夺吕产等军朱虚侯刘章首先捕吕产等太尉身率襄平侯通持节承诏入北军典客刘揭身夺赵王吕禄印益封太尉勃万戸赐金五千斤丞相陈平灌将军婴邑各三千戸金二千斤朱虚侯刘章襄平侯通东牟侯刘兴居邑各二千戸金千斤封典客揭为阳信侯赐金千斤吕氏所夺齐楚地皆归之解题曰齐地城阳济南琅邪三郡也楚地当攷十二月除收帑诸相坐律令解题曰髙后除三族罪而收坐父母妻子同产之律犹在至是乃除之按刑法志诏丞相太尉御史法者治之正所以禁㬥而卫善人也今犯法者已论而使无罪之父母妻子同产坐之及收朕甚弗取其议左右丞相周勃陈平奏言父母妻子同产相坐及收所以累其心使重犯法也收之之道所繇来乆矣臣之愚计以为如其故便文帝复曰朕闻之法正则民悫罪当则民从且夫牧民而道之以善者吏也既不能道又以不正之法罪之是法反害于民为㬥者也朕未见其便宜熟计之平勃乃曰陛下幸加大惠于天下使有罪不收无罪不相坐甚盛徳臣等所不及也臣等谨奉诏尽除收相坐法其新垣平谋为逆复行三族之诛繇是言之风俗移易人性相近而习相逺信矣夫以孝文之仁平勃之知犹有过刑谬论如此甚也而况庸材溺于末流者乎春正月有司请蚤建太子诏曰其安之有司三请乃立长子启为太子赐天下民当为父后者爵一级解题曰按景帝纪注景帝年三十二即位然则文帝之元年景帝方十岁耳平勃所以亟请建太子者惩惠帝继嗣不眀之祸也文帝所以固让者盖践阼之始惧不克胜所言皆发于中心非好名也至于言楚王吴王淮南王特因有司有豫建之请故答以近亲贤王尚多岂为不豫而已亦非为禅让不情之语也有司之言曰髙帝亲率士大夫始平天下建诸侯为帝者太祖诸侯王及列侯始受国者亦皆为其国祖子孙继嗣世世不絶天下之大义也故髙帝设之以抚海内然则当时之廷臣盖其知此者矣因赐天下民当代父后者爵各一级颜师古韦昭以谓虽非已生正嫡但为后即赐之爵文帝以立子为后不欲独飨其福故赐天下为父后者爵三月立太子母窦氏为皇后赐天下鳏寡孤独穷困髙年孤儿布帛米肉解题曰按史记本纪有司请立皇后薄太后曰诸侯皆同姓立太子母为皇后皇后姓窦氏上为立后故赐天下鳏寡孤独穷困及年八十以上孤儿九岁以下布帛米肉各有数古者天子必娶于诸侯是时汉诸侯皆刘氏故不得已援母以子贵之义立母为皇后汉书削诸侯皆同姓之语失其㫖矣赐天下鳏寡孤独穷困即汉书所载振贷之诏也及年八十以上孤儿九岁以下布帛米肉各有数即汉书所载存问长老之诏也汉书录其文史记载其故也选皇后兄弟师傅賔客解题曰按申屠嘉传张苍免相孝文帝欲用皇后弟窦广国为丞相曰恐天下以吾私广国广国贤有行故欲相之广国少为人所畧卖为奴晚节其贤至此岂非择师傅賔客之力乎古者天子诸侯不内娶故教养外戚之法无传焉封建既废外戚未必世族尤不可不教养也平勃亲经吕氏之祸故知其为急务耳东京虽置四姓小侯学而窦宪梁冀㡬危社稷得非未尝选长者士之有节行者与居居训导之任者特章句之陋儒夏四月齐楚地震二十九山同日崩大水溃出解题曰致堂胡氏曰文帝当阳而有此大异何也或以为吕氏盛隂余气所感如公孙𢎞所言汤旱为桀之余虐也非耶曰天地之变非一端尽以为人事致之则如五行穿凿附㑹泥而不通使人不之信者多矣尽以为气数适然不可致诘则古人有修徳正厥事反灾祥召和气者班班可考也要之为天下主父天而母地父母震怒颜色异常人子当祇栗恐思所以平格不当指为情性所发而遂已也吕氏之祸既已往矣未来之应庸可忽诸然文帝方以徳化天下尚俭素务敦朴爱民如子惟恐伤之所以有灾异之徴而无其应乎令郡国无来献令民赋四十丁男三年而一事解题曰按贾捐之传孝文皇帝闵中国未安偃武行文民赋四十丁男三年而一事时有献千里马者于是还马与道里费而下诏曰朕不受献也其令四方毋求来献当此之时逸游之乐絶竒丽之赂塞郑卫之倡微矣夫后宫盛色则贤者隠微佞人用事则诤臣杜口而文帝不行故谥为孝文庙称太宗修代来功封卫将军宋昌为壮武侯解题曰文帝自代邸入未央宫是夜即收兵权付之藩国旧臣盖习见髙祖袭夺韩信军遂以为处大事当如此虽有为上易知之说示人不广之说亦不暇恤也至于即位半年之后始修代来功所封者独宋昌一人必以为此乃已事固可以伸吾谦抑之素志也自今观之文帝之时非楚汉未定之际平勃之为人非飞扬跋扈之才使髙帝而在亦必不以此待之矣然则资禀之不大者岂特大舜临下以简之徳未易识哉虽髙帝屈群策之畧亦莫知其涯涘也按惠景间侯者表壮武侯宋昌中元四年夺侯国除不载其繇正使有罪不能全䕶先帝功臣孝景亦未可无责也史记十表意义𢎞深始学者多不能达今附见于此三代世表以世系为王所以观百世之本支也十二诸侯年表以下以地为主故年经而国纬所以观天下之大势也髙祖功臣侯年表以下以时为主故国经而年纬所以观一时之得失也汉兴以来将相名臣年表以大事为主所以观君臣之軄分也以百世本支言之黄帝之初先列谱系以祖宗为经以子孙为纬则五帝三代皆出于黄帝可知矣周成王之后详列诸侯以世为经以国为纬则亲疎之相辅可知矣帝颛顼以下周武王以上有经而无纬止列世系而大治乱附焉则正嫡旁支之继统皆可知矣以天下大势言之如髙帝五年韩信王楚英布王淮南卢绾王燕张耳王赵彭越王梁韩王信王太原吴芮王长沙则天下之势异姓强而同姓未有封者也如髙帝六年髙祖弟交王楚髙祖子肥王齐英布王淮南卢绾王燕张敖王赵彭越王梁髙祖兄喜王代吴芮王长沙则天下之势异姓与同姓强弱亦畧相当也如髙祖十二年髙祖弟交王楚髙祖子肥王齐髙祖兄子濞王吴髙祖子长王淮南髙祖子建王燕髙祖子如意王赵髙祖子恢王梁髙祖子友王淮阳髙祖子恒王代吴芮王长沙则天下之势同姓甚强而异姓絶无而仅有也以当世得失言之如髙祖功臣年表髙祖功臣侯者一百四十三至文帝之世存者一百二十五至武帝时存者七十一则时之守先典待旧勲孰得孰失皆可知矣如惠景间侯者表建元之后存者二国太初以后又皆国除则时之政事孰缓孰急皆可知矣如建元以来侯者表元光侯者四元朔侯者二十元狩侯者十三皆以匈奴封元鼎侯者十六以匈奴南粤封元封侯者十七以东越瓯骆南粤朝鲜西域封则时之用兵孰多孰少皆可知矣建元以来王子侯者表元光侯者七元朔侯者一百二十七元狩侯者二十五元鼎侯者三则时之分封诸侯子弟施行次第皆可知矣以君臣之軄分言之如髙帝元年大事记沛公为汉王之南郑还定雍而相位书萧何守汉中御史大夫位书周苛守荥阳髙帝九年大事记未央宫成置酒前殿帝奉玉巵上太上皇夀曰今臣功孰与仲多而相位书萧何为相国御史大夫位书周昌为赵丞相则君臣之軄分或得或失皆可知矣彼班氏作汉史茍欲自出机轴尽变子长之例分异姓王同姓王为两表汉初亲疎相错之意不复见同姓诸侯王表废年经国纬之制王子侯以下诸表废国经年纬之制徒列子孙曾𤣥世数是特聚诸家之谱谍耳天下大势当世得失泯然莫可考何名为表哉太史公诸表秦楚之际月表此一时也汉兴以来诸侯年表此又一时也至于以节目论之则髙祖功臣年表与惠景间侯者表异矣惠景间侯者表与建元以来侯者表异矣建元以来王子侯者表断自建元其亦有以矣彼班氏分诸侯王为两表智不相近理固应尔至于王子侯起于髙祖则史家之常例也至于中分西汉诸帝之功臣以髙惠髙后文为一巻景武昭宣元成为一巻特以巻帙重大析之耳别外戚恩泽侯自为一表虽颇有意然其所发眀者亦狭矣百官公卿表上巻叙官制㳂革固有益于世若下巻所谓表者削去大事不记则所书者止于公卿拜罢月日而已并载九卿虽为繁碎犹非其大失也古今人表以区区一夫之见而欲定生民以来圣贤愚智之等差其不知量亦甚矣孔子曰盖有不知而作之者我无是也有㫖哉从髙帝入汉中者列侯益封二千石以上赐食邑解题曰追修髙祖时遗功臣也按史记本纪上曰列侯从髙帝入蜀汉中者六十八人皆益封各三百戸故吏二千石以上从髙帝颍川守尊等十人食邑六百戸淮阳守申屠嘉等十人五百戸卫尉定等十人四百戸封淮南王舅父赵兼为周阳侯齐王舅父驷钧为清郭侯秋八月辛未右丞相勃免左丞相平专为丞相解题曰自是专置一相武帝征和二年虽诏分丞相长史为两府以刘屈氂为左丞相然右丞相竟未尝拜也遣陆贾谕南越赵佗谢罪去帝号解题曰按南粤传文帝元年诏丞相平举可使南越者平言陆贾先帝时使粤召贾为太中大夫谒者一人为副使赐佗书曰皇帝谨问南粤王甚苦心劳意朕髙皇帝侧室之子弃外奉北藩于代道里辽逺壅蔽朴愚未尝致书髙皇帝弃群臣孝惠皇帝即世髙后自临事不幸有疾日进不衰以故誖㬥乎治诸吕为变故乱法不能独制乃取它姓子为孝惠皇帝嗣赖宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在眞定者已遣人存问修治先人冢前日闻王发兵于边为冦灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亾十朕不忍为也朕欲定地犬牙相入者以问吏吏曰髙皇帝所以介长沙土也朕不得擅变焉吏曰得王之地不足以为大得王之财不足以为富服领以南王自治之虽然王之号为帝两帝竝立亾一乗之使以通其道是争也争而不让仁者不为也愿与王分弃前患终今以来通使如故故使贾驰谕告王朕意王亦受之毋为冦灾矣上褚五十衣中褚三十衣下褚二十衣遗王愿王听乐娱忧存问邻国陆贾至南粤王令国中曰吾闻两雄不俱立两贤不竝世汉皇帝贤天子自今以来去帝制黄屋左纛因为书称蛮夷大长老夫臣佗昩死再拜上书皇帝陛下老夫故粤吏也髙皇帝幸赐臣佗玺以为南粤王使为外臣时内贡軄孝惠皇帝即位义不忍绝所以赐老夫者厚甚髙后自临用事近细士信谗臣别异蛮夷出令曰毋予蛮夷外粤金铁田器马牛羊即予予牡毋与牝老夫处僻马牛羊齿已长自以祭祀不修有死罪使内史藩中尉髙御史平凢三辈上书谢过皆不反又风闻老夫父母坟墓已败削兄弟宗族已诛论吏相与议曰今内不得振于汉外亾以自髙异故更号为帝自帝其国非敢有害于天下也髙皇后闻之大怒削去南粤之籍使使不通老夫窃疑长沙王谗臣故敢发兵以伐其边且南方卑溼蛮夷中西有西瓯其衆半羸南面称王东有闽越其衆数千人亦称王西北有长沙其半蛮夷亦称王老夫故敢妄窃帝号聊以自娱老夫身定百粤之地东西南北数千万里带甲百万有余然北面而臣事汉何也不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不听钟鼔之音者以不得事汉也今陛下幸哀怜复故号通使汉如故老夫死骨不腐改号不敢为帝矣谨北面因使者献白璧一双翠鸟千犀角十紫贝五百桂蠧一器生翠四十双孔雀二双昩死再拜以闻皇帝陛下陆贾还报文帝大说遂至孝景时称臣遣使入朝请然其居国窃如故号其使天子称王朝命如诸侯齐哀王襄薨立太子则为王解题曰按世家文帝元年齐哀王卒太子则立是为文王以贾谊为太中大夫解题曰按本𫝊贾谊雒阳人也年十八以能诵诗书属文称于郡中河南守吴公闻其秀材召置门下甚幸爱文帝初立闻河南守吴公治平为天下第一故与李斯同邑而尝学事焉徴以为廷尉乃言谊年少颇通诸家之书文帝召以为博士是时谊年二十余最为少每诏令议下诸老先生未能言谊尽为之对人人各如其意所出诸生于是以为能文帝说之超迁岁中至太中大夫汉孝文皇帝二年冬十月丞相曲逆献侯陈平薨解题曰太史公曰陈丞相平少时本好黄帝老子之术方其割肉俎上之时其意固已逺矣倾侧扰攘楚魏之间卒归髙帝常出竒计救纷纠之难振国家之患及吕后时事多故矣然平竟自脱定宗庙以荣名终称贤相岂不善始善终哉非知谋孰能当此者乎诏列侯各之国解题曰按本纪诏曰朕闻古者诸侯建国千余各守其地以时入贡民不劳苦上下驩欣靡有违徳今列侯多居长安邑逺吏卒给输费苦而列侯亦无繇教训其民其令列侯之国为吏及诏所止者遣太子癸卯晦日有食之诏求言举贤良方正罢卫将军军省太仆马解题曰按本纪诏曰朕闻之天生民为之置君以养治之人主不徳布政不均则天示之灾以戒不治乃十一月晦日有食之适见于天灾孰大焉朕获保宗庙以微眇之身託于庶民君王之上天下治乱在予一人唯二三执政犹吾股肱也朕下不能治育群生上以累三光之眀其不徳大矣令至其悉思朕之过失及知见之所不及匄以启告朕及举贤良方正能直言极谏者以匡朕之不逮因各敇以职任务省繇费以便民朕既不能逺徳故然念外人之有非是以设备未息今纵不能罢边屯戍又饬兵厚卫其罢卫将军军太仆见马遗财足余皆以给传置颍隂侯骑贾山上书言事解题曰按列传贾山颍川人也祖父袪故魏王时博士弟子也山受学袪所言渉猎书记不能为醇儒尝给事颍隂侯为骑孝文时言治乱之道借秦为谕名曰至言其辞曰臣闻为人臣者尽忠竭愚以直谏主不避死亾之诛者臣山是也臣不敢以乆逺谕愿借秦以为谕唯陛下少加意焉夫布衣韦帯之士修身于内成名于外而使后世不絶息至秦则不然贵为天子富有天下赋歛重数百姓任罢赭衣半道群盗满山使天下之人戴目而视倾耳而听一夫大謼天下向应者陈胜是也秦以熊罴之力虎狼之心蚕食诸侯并吞海内而不笃礼义故天殃已加矣臣昩死以闻愿陛下少留意而详择其中臣闻忠臣之事君也言切直则不用而身危不切直则不可以眀道故切直之言眀主所欲急闻忠臣之所以蒙死而竭知也地之硗者虽有善种不能生焉江臯河濒虽有恶种无不猥大昔者夏商之季世虽关龙逄箕子比干之贤身死亾而道不用文王之时豪杰之士皆得竭其智刍荛採薪之人皆得尽其力此周之所以兴也故地之羙者善养禾君之仁者善养士古者圣王之制史前书过失工诵箴谏瞽诵诗谏公卿比谏士传言谏过庶人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执酱而餽执爵而酳祝饐在前祝鲠在后公卿奉杖大夫进履举贤以自辅弼求修正之士使直谏故以天子之尊尊养三老视孝也立辅弼之臣者恐骄也置直谏之士者恐不得闻其过也学问至于刍荛者求善无餍也商人庶人诽谤已而改之从善无不听也诗曰匪言不能胡此畏忌听言则对谮言则退此之谓也济济多士文王以宁天下未尝亾士也然而文王独言以宁者何也文王好仁则仁兴得士而敬之则士用用之有礼义故不致其敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亾数死则徃弔哭之临其小歛大歛已棺涂而后为之服钖衰麻绖而三临其丧未歛不饮酒食肉未葬不举乐当宗庙之祭而死为之废乐故古之君人者于其臣也可谓尽礼矣服法服端容貌颜色然后见之故臣下莫敢不竭力尽死以报其上功徳立于后世而令闻不忘也今陛下使天下举贤良方正之士选其贤者使为常侍诸吏与之驰敺射猎诸侯闻之必怠于政矣陛下即位损食膳不听乐减外徭卫卒止岁贡省廐马以赋县𫝊去诸苑以赋农夫出帛十万余匹以振贫民礼髙年九十者一子不事八十者二筭不事赐天下男子爵大臣皆至公卿发御府金赐大臣宗族无不被泽者赦罪人怜其亡发赐之金怜其衣赭书其背父子兄弟相见也而赐之衣平狱缓刑天下莫不说喜是以元年膏雨降五谷登此天之所以相陛下也刑轻于它时而犯法者寡衣食多于前年而盗贼少此天之所以顺陛下也诗曰靡不有初鲜克有终臣不胜大愿愿少衰射猎以夏岁二月定眀堂造大学修先王之道风行俗成万世之基定然后唯陛下所幸耳春正月丁亥亲耕籍田解题曰按本纪诏曰夫农天下之本也其开籍田朕亲率耕以给宗庙粢盛民讁作县官及贷种食未入入未僃者皆赦之三月立赵幽王少子辟疆为河间王朱虚侯章为城阳王东牟侯兴居为济北王皇子武为代王参为太原王揖为梁王解题曰按史记本纪三月有司请立皇子为诸侯王上曰幽王幽死朕甚怜之已立其长子遂为赵王遂弟辟疆及齐悼惠王子朱虚侯章东牟侯兴居有功可王乃立赵幽王少子辟疆为河间王以齐剧郡立朱虚侯为城阳王立东牟侯为济北王皇子武为代王子参为太原王子揖为梁王以太中大夫石奋代张相如为太子太傅解题曰按本传孝文时官至太中大夫无文学恭谨举无与比东阳侯张相如为太子太傅免选可为傅者皆推奋为太子太傅张释之问文帝东阳侯张相如何如人也然则相如当时共推以为长者文帝太子师傅之选盖如此五月除诽谤妖言律解题曰贾谊论秦曰忠谏者谓之诽谤㴱计者谓之妖言然则秦律也颜师古曰髙后元年诏除妖言之令今此又有妖言之罪是则中间曾重复设此条也九月初与郡国守相为铜虎符竹使符解题曰兵符郡付之守国独付之以相何也汉制诸侯不得自发兵也齐魏勃绐齐相召平曰王欲发兵非有汉虎符验也然则文帝以前盖有虎符矣此谓之初作者岂非用铜于此始乎应劭曰铜虎符第一至第五国家当发兵遣使者至郡合符符合乃听受之竹使符皆以竹箭五枚长五寸镌刻篆书第一至第五张晏曰符以代古之圭璋从简易也师古曰谓各分其半右留京师左以与之汉孝文皇帝三年绛侯周勃免丞相就国解题曰以率列侯之国为名而罢之也勃功成不退固非人主所能乆安观袁盎之进说盖亦有助焉按史记袁盎传盎楚人也其父故为群盗徙处安陵髙后时盎尝为吕禄舎人及孝文帝即位盎兄哙任盎为郎绛侯为丞相朝罢趋出意得甚上礼之恭常目送之袁盎进曰陛下以丞相何如人上曰社稷臣盎曰绛侯所谓功臣非社稷臣社稷臣主在与在主亾与亾方吕后时诸吕用事擅相王刘氏不絶如带是时绛侯为太尉主兵柄弗能正吕后崩大臣相与共畔诸吕太尉主兵适㑹其成功所谓功臣非社稷臣丞相如有骄主色陛下谦让臣主失礼窃为陛下不取也后朝上益庄丞相益畏已而绛侯望袁盎曰吾与而兄善今儿廷毁我盎遂不谢及绛侯免相之国国人上书告以为反征系清室宗室诸公莫敢为言唯袁盎眀绛侯无罪绛侯得释盎颇有力绛侯乃大与盎结交李徳裕穷愁志云袁盎之对见勃自徳其功有以激之也非至理笃论此言足以惑文帝聪眀伤仁厚之政俾其君有薄宗臣之意竟使周勃大功皆弃非罪见疑可为长叹息也当吕后之世惠帝已殂少帝非刘氏陈平用辟疆之计权王产禄绛侯若不与之同心而制其兵柄必繇此而阶乱矣则刘氏安危未可知也其后绛侯系请室盎虽眀其无罪所谓䧟之死地而后生之徒有救焚之力且非曲突之义杨子称盎忠不足而谈有余斯言当矣善哉贾生之说谕堂陛之峻髙者难攀卑者易凌文帝感悟养臣下有节有以见贤人用心致君精识若袁公者难与竝为仁矣以太尉颍隂侯灌婴为丞相罢太尉官属丞相解题曰灌婴功名次于周勃者也故以代之罢太尉官属丞相则兵柄归相府矣城阳王章薨立子喜为城阳王解题曰章既薨子孙𫝊王玺者十世至王莽篡位始絶章平日所存盖可知矣赤睂起军中常有齐巫鼓舞祠城阳景王以求福助巫狂言景王大怒曰当为县官何故为贼军中惊动樊崇等求景王后得七十余人唯盆子为近属乃立之大乱之世妖诞竝兴固无足恠然章之余威震于青齐亦可见也淮南王长杀辟阳侯审食其解题曰按列传淮南厉王长者髙祖少子也其母故赵王张敖美人髙祖八年从东垣过赵赵王献之美人厉王母得幸焉有身赵王敖弗敢内宫为筑外宫而舎之及贯髙等谋反柏人事发觉并逮治王尽收捕王母兄弟美人系之河内厉王母亦系告吏曰得幸上有身吏以闻上上方怒赵王未理厉王母厉王母弟赵兼因辟阳侯言吕后吕后姤弗肯白辟阳侯不彊争及厉王母已生厉王恚即自杀吏奉厉王诣上上悔令吕后母之而葬厉王母眞定眞定厉王母之家在焉父世县也髙祖十一年十月淮南王黥布反立子长为淮南王王黥布故地凢四郡上自将兵击灭布厉王遂即位常心怨辟阳侯及孝文帝三年入朝甚横乃徃请辟阳侯即自袖铁椎椎辟阳侯令从者魏敬刭之厉王乃驰走阙下肉袒谢曰臣母不当坐赵事其时辟阳侯力能得之吕后弗争罪一也赵王如意子母无罪吕后杀之辟阳侯弗争罪二也吕氏王诸吕欲以危刘氏辟阳侯弗争罪三也臣谨为天下诛贼臣辟阳侯报母之仇伏阙下请罪孝文伤其志为亲故弗治赦厉王五月匈奴冦北地上郡居河南帝幸甘泉命丞相灌婴将车骑八万五千击之于髙奴匈奴败去解题曰按本纪五月匈奴入北地居河南为冦帝初幸甘泉六月帝曰汉与匈奴约为昆弟毋使害边境所以输遗匈奴甚厚今者右贤王离其国将衆居河南降地非常故徃来近塞捕杀吏卒驱保塞蛮夷令不得居其故陵轹边吏入盗甚敖无道非约也其发边吏骑八万五千诣髙奴遣丞相颍隂侯灌婴击匈奴匈奴去发中尉材官属卫将军军长安解题曰帝将亲击匈奴故发兵卫守长安也独发中尉材官者用征黥布故事也卫将军其宋昌欤帝自甘泉之髙奴因幸太原解题曰自甘泉之髙奴劳丞相军也自髙奴之太原驻跸为丞相军声势徙代王武为淮阳王太原王参为代王以太原国地尽与代解题曰史记大事记今年书以地尽与太原太原更号代汉同姓诸侯王表亦书代王武文帝三年徙为淮阳王太原王参文帝三年更为代王盖文帝自代王立为天子析旧国为二以封二子至是匈奴入冦内奉两王外御强敌事力不支故移武王淮阳使参尽有全代之地所以省供亿之劳专战守之僃也济北王兴居反罢丞相兵以陈武为大将军帅四将军十万衆击之复以祁侯缯贺为将军军荥阳解题曰兴居觖望而反欲袭荥阳亦知战国秦汉以来天下之常势矣然区区祖䇿士之余说欲用之于人民乐业之时闻车驾暂出遂生觊觎其识畧非城阳匹也文帝亟罢丞相击匈奴之兵拜棘蒲侯陈武为大将军击济北昌侯卢卿共侯卢罢师寗侯魏遫深泽侯赵将夜皆为将军属武又别遣祁侯缯贺将兵屯荥阳应之如是汲汲者虑其万一豕突南北之冲虽不能为社稷大忧岂不甚费经理也文帝可谓知兵矣以太中大夫贾谊为长沙太傅解题曰本𫝊曰贾生以为汉兴至孝文二十余年天下和洽而固当改正朔易服色改制度定官名兴礼乐乃悉草具其仪法色尚黄数用五为官名悉更秦之法孝文帝初即位谦让未遑也诸律令所更定及列侯悉就国其说皆自贾生发之于是天子议以为贾生任公卿之位绛灌东阳侯冯敬尽害之乃短贾生曰洛阳之人年少初学专欲擅权纷乱诸事于是天子后亦疏之不用其议乃以贾生为长沙王太傅按谊至长沙三年始作鵩赋首称单阏之岁盖丁卯岁也若载谪贾谊于丁卯年则绛侯已就国灌婴已死无繇谮之今附于甲子岁之末汉孝文皇帝四年春正月甲午以御史大夫北平侯张苍为丞相解题曰按列𫝊自汉兴至孝文二十余年㑹天下初定将相公卿皆军吏张苍为计相时绪正律歴以髙祖十月始至覇上因故秦时本以十月为首岁弗革推五徳之运以为汉当水徳之时尚黒如故吹律调乐入之音声及以比律令若百工天下作程品至于为丞相卒就之故汉家言律歴者本之张苍苍本好书无所不观无所不通而尤善律歴张苍徳王陵王陵者安国侯也及苍贵常父事王陵陵死后苍为丞相洗沐常先朝陵夫人上食然后敢归家召河东守季布至邸罢归郡解题曰郡国皆有邸所以通奏报待朝宿也旧臣于季布皆不能尽其用文帝之度不𢎞矣以安丘侯张说为将军击匈奴出代解题曰按史记年表张说初属魏豹以执铍入汉以司马击籍以将军定代侯然则说髙帝时常击匈奴者也匈奴单于冐顿请和亲许之解题曰按史记匈奴传济北王反文帝归罢丞相击胡之兵其眀年单于遗汉书曰天所立匈奴大单于敬问皇帝无恙前时皇帝言和亲事称书意合欢汉吏侵侮右贤王右贤王不请听后义卢侯难氏等计与吏相距絶二主之约离兄弟之亲皇帝让书再至发使以书报不来汉使不至汉以其故不和邻国不附今以小吏之败约故罚右贤王使之西求月氏击之以天之福吏卒良马强力以夷灭月氏尽斩杀降下之定楼兰乌孙唿揭及其旁二十六国皆以为匈奴诸引弓之民并为一家北州已定愿寝兵休士卒养马除前事复故约以安边民以应始古使少者得成其长老者安其处世世平乐未得皇帝之志也故使郎中系雩浅奉书请献橐驼一匹骑马二匹驾二驷皇帝即不欲匈奴近塞则且诏吏民逺舎使者至即遣之以六月中来至薪望之地书至汉议击与和亲孰便公卿皆曰单于新破月氏乗胜不可击且得匈奴地泽卤非可居也和亲甚便汉许之夏五月复诸刘有属籍家无所与赐诸侯王子邑各二千戸解题曰属籍宗正所掌也按髙纪赞髙祖即位置祠祀官则有秦晋梁荆之巫以此放之诸刘散在四方非一族也诸侯王子谓未封侯者也所赐之邑就分本国之戸而禄之也秋九月绛侯周勃下廷尉赦复爵邑解题曰延平陈氏曰孝文逮捕周勃诚过矣然勃以河东守尉行县至绛自畏恐诛常被甲令家人持兵以见之使汉以无罪加诛被甲持兵可以免乎逮捕之辱亦有以自取之也绛侯既出曰吾尝将百万军然安知狱吏之贵乎贾山曰震之以威压之以重虽有尧舜之智孟贲之勇岂有不摧折者哉如是则人主不得闻其过而社稷危矣夫欲不以威重震压士大夫者莫若眀愼用刑而不留狱不然则狱吏贵于大臣作顾成庙解题曰用秦始皇作极庙故事也应劭曰文帝自为庙制度卑狭若顾望而成犹文王灵台不日成之故曰顾成贾谊曰因顾成之庙为天下太宗与汉无极如淳曰景帝庙号徳阳武帝庙号龙渊昭帝庙号徘徊宣帝庙号乐游元帝庙号长夀成帝庙号阳池汉孝文皇帝五年夏四月更造四铢钱除盗铸钱令使民得自铸解题曰以五分钱太轻而更之也贾谊谏曰铜布于天下其为祸博矣今博祸可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反于耕田三矣铜毕归于上上挟铜积以御轻重钱轻则以术歛之重则以术散之货物必平四矣以作器以假贵臣多少有制用别贵贱五矣以临万货以调盈虚以收竒美则官富实而末民困六矣制吾弃财以与匈奴逐争其民则敌必懐七矣上不听贾山亦上书谏以为变先帝法非是章下诘责其后复禁铸钱云汉孝文皇帝六年十一月淮南王长谋反废迁蜀严道至雍死解题曰按汉书史记列传长骄恣不用汉法文帝令帝舅薄昭与厉王书谏数之曰法二千石缺辄言汉补大王逐汉所置而请自置相二千石皇帝骩天下正法而许大王甚厚大王欲属国为布衣守冢眞定皇帝不许使大王无失南面之尊甚厚不求守长陵而求之眞定先母后父不谊数逆天子之令不顺言节行以髙兄无礼亾之诸侯㳺宦事人及舎匿者论皆有法其在王所吏主者坐今诸侯子为吏者御史主为军吏者中尉主客出入殿门者卫尉大行主诸从蛮夷来归谊及以亡名数自占者内史县令主相欲委下吏无与其祸不可得也王若不改汉系大王邸论相以下为之奈何王得书不说六年令男子但等七十人与棘蒲侯柴武太子竒谋以辇车四十乗反谷口令人使闽越匈奴事觉治之使使召淮南王淮南王至长安丞相臣张苍典客臣冯敬行御史大夫事宗正臣逸廷尉臣贺盗贼中尉臣福昧死言淮南王长废先帝法不听天子诏居处无度为黄屋盖乗舆出入拟于天子擅为法令不用汉法及所置吏以其郎中春为丞相聚收汉诸侯人及有罪亡者匿与俱为治家室赐其财物爵禄田宅爵或至关内侯奉以二千石所不当得欲以有为大夫但士伍开章等七十人与棘蒲侯太子竒谋反欲以危宗庙社稷使开章隂告长与谋使闽越及匈奴发其兵开章之淮南见长长数与坐语饮食为家室娶妇以二千石俸奉之开章使人告但已言之王春使使报但等吏觉知使长安尉竒等徃捕开章长匿不与与故中尉简忌谋杀以闭口为棺椁衣衾葬之肥陵邑谩吏曰不知安在又佯聚土树表其上曰开章死埋此下及长身自贼杀无罪者一人令吏谋杀无罪者六人为亡命弃市罪诈捕命者以除罪擅罪人罪人无告劾系治城旦舂以上十四人赦免罪人死罪十八人城旦舂以下五十八人赐人爵关内侯以下九十四人前日长病陛下忧苦之使使者赐书枣脯长不欲受赐不肯见拜使者南海民处庐江界中者反淮南吏卒击之陛下以淮南民贫苦遣使者赐长帛五千匹以赐吏卒劳苦者长不欲受赐谩言曰无劳苦者南海王织上书献璧皇帝忌擅燔其书不以闻吏请召治忌长不遣谩言曰忌病春又请长愿入见长怒曰女欲离我自附汉长当弃市臣请论如法制曰朕不忍致法于王其与列侯二千石议臣苍臣敬臣逸臣福臣贺昩死言臣谨与列侯吏二千石臣婴等四十三人议皆曰长不奉法度不听天子诏乃隂聚徒党及谋反者厚养亡命欲以有为臣等议论如法制曰朕不忍致法于王其赦长死罪废勿王臣苍等昧死言长有大死罪陛下不忍致法幸赦废勿王臣请处蜀郡严道卭邮遣其子母从居县为筑盖家室皆廪食给薪菜盐豉炊食器席蓐臣等昩死请请布告天下制曰计食长给肉日五斤酒二斗令故美人才人得幸者十人从居他可尽诛所与谋者于是乃遣淮南王载以辎车令县以次𫝊是时袁盎谏上曰吾特苦之耳今复之县𫝊淮南王者皆不敢发车封淮南王乃谓侍者曰谁谓乃公勇者吾安能勇吾以骄故不闻吾过至此人生一世间安能邑邑如此乃不食死至雍雍令发封以死闻上哭甚悲谓袁盎曰吾不听公言卒亡淮南王盎曰不可柰何愿陛下自寛上曰为之奈何盎曰独斩丞相御史以谢天下乃可上即令丞相御史遂考诸县𫝊送淮南王不发封餽侍者皆弃市袁盎𫝊载盎解文帝之辞曰陛下有髙世之行者三此不足以毁名持区区辨士捭阖之浮说以导谀主听虽能少解帝意然蛊其心者亦深矣文帝问其䇿而盎乃曰淮南王有三子唯在陛下耳其后分淮南地王其三子实基于此贾谊上疏力争而盎则开之盎之所以事文帝其所益不若所损之大也帝幸上林中郎将袁盎却愼夫人坐解题曰按本传上幸上林皇后愼夫人从其在禁中常同席坐及坐郎署长布席袁盎引却愼夫人坐慎夫人怒不肯坐上亦怒起入禁中盎因前说曰臣闻尊卑有序则上下和今陛下既已立后愼夫人乃妾妾主岂可与同坐哉且陛下幸之即厚赐之陛下所以为慎夫人适所以祸之陛下独不见人彘乎于是上乃说召语慎夫人慎夫人赐盎金五十斤通鑑载此事于三年以本𫝊考之文帝即位盎兄哙任盎为中郎至淮南王迁蜀始书盎为中郎将则二年尚未迁为将不得引郄慎夫人坐也今从本传载于淮南王事之后遣中大夫意使匈奴顷之冐顿死子稽粥立号老上单于复以宗室女为公主妻单于解题曰报系雩浅之事也按本𫝊前六年汉遗匈奴书曰皇帝敬问匈奴大单于无恙使郎中系雩浅遗朕书愿寝兵复故约以安边民朕甚嘉之此古圣王之意也汉与匈奴约为兄弟所以遗单于甚厚倍约离兄弟之亲者常在匈奴然右贤王事已在赦前单于勿深诛单于若称书意眀告诸吏使无负约有信敬如单于书使者言单于自将伐国有功甚苦兵事服绣祫绮衣绣袷长𥜗锦袷袍各一比余一黄金饰具带一黄金胥纰一绣十匹锦三十匹赤地绿缯各四十匹使中大夫意谒者令肩遗单于后顷之冐顿死子稽粥立号曰老上单于老上稽粥单于初立孝文皇帝复遣宗室女公主为单于阏氏使宦者燕人中行说傅公主说不欲行汉强使之说曰必我行也为汉患者汉孝文皇帝七年冬十月令诸侯王子列侯母妻及二千石无得擅徴捕解题曰按本纪令列侯大夫人夫人诸侯王子及吏二千石无得擅征捕盖汉初法制未定诸侯母妻子征捕纷然吏二千石亦擅征捕不繇所属至是始限之也初置南陵解题曰用秦始皇骊山故事也以文帝之贤而作庙起陵皆蹑亡秦之迹岂当时在廷之臣智皆不足以及此与覇陵在长安南王粲所谓南登覇陵岸回首望长安者也始作未有名故谓之南陵按史记大事记九年以芷阳乡为覇陵是时始有名六月癸酉未央宫东阙罘罳灾解题曰晋灼曰东阙之罘罳独灾也颜师古曰罘罳谓连阙曲阁也以覆重刻垣墉之处其形罘罳阙之屏也按王莽传壊渭陵园门罘罳曰毋使民复思也则罳兼取思之训故有复思之说召长沙王太傅贾谊入见迁以为梁王太傅解题曰按本𫝊贾生为鵩赋后岁余贾生征见孝文帝方受釐坐宣室上因感鬼神事而问鬼神之本贾生因具道所以然之状至夜半文帝前席既罢曰吾乆不见贾生自以为过之今不及也居顷之拜贾生为梁懐王太傅梁懐王文帝之少子爱而好书故令贾生傅之汉孝文皇帝八年梁太傅贾谊陈政事解题曰按谊疏及按本传谊数上疏陈政事多所欲匡建其大畧曰臣切惟事势可为痛哭者一可为流涕者二可为长太息者六以传所序考之则纂集谊前后所上疏合为此篇以疏之辞考之则纲条相应又似一时所上何也盖痛哭流涕太息之目必一疏所条画班氏又取它疏以义类相从附之于其间耳如痛哭一条称淮南厉王之谥而厉王追谥置园在文帝十二年又称冯敬匕首䧟其胸而冯敬之死当在文帝十三年两者皆非谊初为梁王太傅时事凢此类皆班氏所附入也可为痛哭者一谓诸侯强大也可为流涕者二谓匈奴谩娒侵掠有可制之策而不用也可为长太息者有六见于史者有三变风俗也教太子也体貌大臣也谊之所论大抵以事迹之可见者为先后缓急之次至于引君当道者则独阙焉太史公曰贾谊晁错眀申商熟味此疏蔼然有洙泗典刑未见为申商者读至于诸侯王皆衆髋髀释斤斧之用而欲婴以芒刅不缺则折数语而后知之孟子告万章曰子以为有王者作将比今之诸侯而诛之乎其教之不改而后诛之乎孔孟之学盖如此夏封故淮南王长子四人为列侯解题曰按史记列𫝊孝文八年上怜淮南王淮南王有子四人皆七八岁乃封子安为阜陵侯子勃为安阳侯子赐为周阳侯子良为东成侯汉孝文皇帝十年将军薄昭有罪自杀解题曰按外戚恩泽侯表轵侯薄昭十年坐杀使者自杀帝临为置后按绛侯世家勃之益封受赐尽以予薄昭是时盖文帝元年也方帝即位之始昭受大臣重赂而莫之禁则稔其恶者非一日矣帝幸上林拜虎圈啬夫为上林令谒者仆射张释之谏乃止解题曰通鑑载于三年以本𫝊考之荀氏书于此年是也按本𫝊释之有兄仲同居以訾为骑郎事孝文帝十嵗不得调无所知名释之曰乆宦减仲之产不遂欲自免归中郎将袁盎知其贤惜其去乃请徙释之补谒者释之既朝毕因前言便宜事文帝曰卑之毋甚髙论令今可施行也于是释之言秦汉之间事秦所以失而汉所以兴者乆之文帝称善乃拜释之为谒者仆射释之从行登虎圏上问上林尉诸禽兽簿十余问尉左右视尽不能对虎圏啬夫从旁代尉对上所问禽兽簿甚悉欲以观其能口对响应无穷者文帝曰吏不当若是邪尉无赖乃诏释之拜啬夫为上林令释之乆之前曰陛下以绛侯周勃何如人也上曰长者也又复问东阳侯张相如何如人也上复曰长者释之曰夫绛侯东阳侯称为长者此两人言事曾不出口岂效此啬夫喋喋利口㨗给哉且秦以任刀笔之吏吏争以亟疾苛察相髙然其敝徒文具耳无恻隠之实以故不闻其过陵迟而至于二世天下土崩今陛下以啬夫口辩而超迁之臣恐天下随风靡靡争为口辩而无其实且下之化上疾于景响举错不可不审也文帝曰善乃止不拜啬夫上就车召释之参乘徐行问释之秦之敝具以质言至宫上拜释之为公车令紫微吕氏本中曰世之治也君子在上位而其说行世之不治君子在下位而其说隠夫说非隠也上之人不能显其言而用之也虽然君子为是非一人之私言也天下之公论也天下之公论不能尽隠不行于上必𫝊于乡党闾里而世之好事者常必相与珍贵而扶持之及世之有为则必质前日不用之说以为治取乡党闾里之所珍贵而扶持者达之于朝廷施之于四海其效可覩也当汉之治其用人必先曰长者举事必先曰大体懐王之遣诸将入关也曰不如更遣长者扶义而西今诚得长者徃无侵㬥宜可下于是独以髙祖素寛大长者卒遣髙祖文帝初立召田叔问曰公知天下长者乎对曰臣何足以知之上曰公长者宜知之叔顿首曰故云中守孟舒长者也并论孟舒所以为长者张释之问文帝陛下以绛侯周勃何如人也上曰长者又复问东阳侯张相如何如人上复曰长者直不疑张欧之徒皆以长者处官世皆亦长者子之及宣帝恱龚遂之对曰君安得长者之言而称之此皆汉之治用人必先长者騐也袁盎当文景之世常引大体慷慨汲黯事武帝亦引大体不拘文法太史公𫝊酷吏称自郅都杜周之属皆以酷吏为声郅都伉直引是非争天下大体田蚡与窦婴争辩韩安国数蚡何其无大体也及邴吉为相尝出逄清道群鬬死者不问问牛喘吐舌者恐时气失节有所伤害掾吏服吉知大体皆汉之治举事必先大体騐也用人必先长者举事必先大体此固汉之所以为治而非汉之君臣建为此言也因秦之世其说不行而为乡党闾里珍贵而扶持之者汉知天下公论所主取而用之尔方秦之末其用人先苛察亟疾以㨗给为务以相先为能以衆论为陋而不取以在下者为相阿党朋比而不用其举事不以长逺重厚为计而不可拔者计其入不考其出便于今不谋于后安于上不问其下之当否也持重者以为可鄙简朴者以为可厌秦之治如此宜夫二说之不用也呜唿说之不用弃于上而隠于下为上者不可不察也诸侯王皆来朝解题曰史记大事记今年书诸侯王皆来朝然则吴王称疾不朝其犹在是岁之后欤遣太常掌故鼌错徃济南伏生所受尚书解题曰史记本𫝊曰伏生者济南人也故为秦博士孝文帝时欲求能治尚书者天下无有乃闻伏生能治欲召之是时伏生年九十余老不能行于是乃召太常使掌故鼌错徃受之秦时焚书伏生壁藏之其后兵大起流亡汉定伏生求其书亡数十篇独得二十九篇即以教于齐鲁之间学者繇是颇能言尚书诸山东太师无不渉尚书以教矣史失其年按鼌错𫝊错受尚书伏生所还因上便宜事以书称说诏以为太子舎人门大夫家今载于拜家令之前年汉孝文皇帝十一年冬十一月帝幸代春正月帝至自代解题曰警边僃省潜藩也夏六月梁懐王揖薨无子国除解题曰按史记梁世家懐王最少子幸异于他子徙淮阳王武为梁王北界泰山西至髙阳四十余县又徙城阳王喜为淮南王解题曰按列𫝊梁王胜死亡子贾谊上疏曰陛下所以为蕃扞及皇太子之所恃者唯淮阳代二国耳代北边匈奴与彊敌为邻能自完则足矣而淮阳之比大诸侯廑如黒子之着靣适足以饵大国耳人主之行异布衣布衣者饰小行竞小亷以自託于乡党人主唯天下安社稷固不耳髙皇帝瓜分天下以王功臣反者如猬毛而起以为不可故蔪去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功今淮南地逺者或数千里越两诸侯而县属于汉其吏民繇役徃来长安者自悉而补中道衣敝钱用诸费称此其苦属汉而欲得王至甚逋逃而归诸侯者已不少矣其势不可乆臣之愚计愿举淮南地以益淮阳而为梁王立后割淮阳北边二三列城与东郡以益梁不可者可徙代王而都睢阳梁起于新郪以北着之河淮南包陈以南揵之江则大诸侯之有异心者破胆而不敢谋梁足以扞齐赵淮阳足以禁吴楚陛下髙枕终亡山东之忧矣此二世之利也臣闻圣主言问其臣而不自造事故使人臣得毕其愚忠唯陛下财幸文帝于是从谊计乃徙淮阳王武为梁王北界泰山西至髙阳得大县四十余城徙城阳王喜为淮南王抚其民博士鼌错论太子未知术数拜为太子家令解题曰按本𫝊错学申商刑名于轵张恢生所与雒阳宋孟及刘带同师以文学为太常掌故错为人陗直刻深太常遣错受尚书伏生所还因上书称说诏以为太子舎人门大夫迁博士又上书言人主所以尊显功名扬于万世之后者以知术数也故人主知所以临制臣下而治其衆则羣臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行僃矣此四者臣窃为皇太子急人臣之议或曰皇太子亡以知事为也臣之愚诚以为不然窃观上世之君不能奉其宗庙而刼杀于其臣者皆不知术数者也皇太子所读书多矣而未深知术数者不问书说也夫多诵而不知其说所谓劳苦而不为功臣窃观皇太子材髙智竒驭射伎艺过人絶逺然于术数未有所守者以陛下为心也窃愿陛下幸择圣人之术可用今世者以赐皇太子因时使太子陈眀于前陛下裁察上善之于是拜错为太子家令以其辨得幸太子太子家号曰智囊汉初黄老申韩世有𫝊授观此𫝊及乐毅𫝊赞皆可考也独儒者无闻焉故髙祖以来黄老申韩迭用于世而儒者独不用殆非专时君之罪也太史公曰自曹参荐盖公言黄老而贾生晁错眀申商公孙𢎞以儒显其所感者深矣匈奴冦狄道从鼌错议募民徙塞下解题曰按本纪匈奴冦狄道又按鼌错𫝊是时匈奴彊数冦边止发兵以御之错时上言兵事曰臣闻汉兴以来胡虏数入边地小入则小利大入则大利髙后时再入陇西攻城屠邑敺畧畜产其后复入陇西杀吏卒大冦盗窃闻战胜之威民气百倍败兵之卒没世不复自髙后以来陇西三困于匈奴矣民气破伤亡有胜意今兹陇西之吏頼社稷之神灵奉陛下之眀诏和辑士卒底厉其节起杀伤之民以当乗胜之匈奴用少击衆杀一王败其衆非陇西之民有勇怯乃将吏之制巧拙异也故兵法曰有必胜之将无必胜之民繇此观之安边境立功名在于良将不可不择也臣又闻用兵临战合刃之急者三一曰得地形二曰卒服习三曰器用利臣又闻小大异形强弱异势险易异备夫卑身以事强小国之形也合小以攻大敌国之形也以蛮夷攻蛮夷中国之形也今匈奴地形技艺与中国异上下山坂出入溪涧中国之马弗与也险道倾仄且驰且射中国之骑弗与也风雨罢劳饥渴不困中国之人弗与也此匈奴之长技也若夫平原易地轻车突骑则匈奴之衆易挠乱也劲弩长㦸射疏及逺则匈奴之弓弗能格也坚甲利刃长短相杂游弩徃来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地鬭劔㦸相接去就相薄则匈奴之足弗能给也此中国之长技也今降胡义渠蛮夷之属来归谊者其衆数千饮食长技与匈奴同可赐之坚甲絮衣劲弓利矢益以边郡之良骑令眀将能知其习俗和辑其心者以陛下之眀约将之即有险阻以此当之平地通道则以轻车材官制之两军相为表里各用其长技衡加之以衆此万全之术也𫝊曰狂夫之言而眀主择焉臣错愚陋昩死上狂言唯陛下财择文帝嘉之乃赐错玺书宠答焉曰皇帝问太子家令上书言兵体三章闻之书言狂夫之言而眀主择焉今则不然言者不狂而择者不眀国之大患故在于此使夫不眀择于不狂是以万听而万不当也错复言守边僃塞劝农力本当世急务二事曰胡人食肉饮酪衣皮毛非有城郭田宅之归美草甘水则止草尽水竭则移今使胡人数处转收行猎于塞下或当燕代或当上郡北地陇西以候僃塞之卒卒少则入陛下不救则边民絶而有降敌之心救之少发则不足多发逺县才至则胡又已去聚而不罢为费甚大罢之则复入如此连年则中国贫苦而民不安矣陛下幸忧边境遣将吏发卒以治塞甚大恵也然令逺方之卒守塞一岁而更不知胡人之能不如选常居者家室田作且以僃之以便为之髙城深堑具蔺石布渠答复为一城其内城间百五十歩要害之处通川之道调立城邑毋下千家为中周虎落先为室屋具田器乃募罪人及免徒复作令居之不足募以丁奴婢赎辠及输奴婢欲以拜爵者不足乃募民之欲徃者皆赐髙爵复其家予冬夏衣廪食能自给而止郡县之民得置其爵以自增至卿其亡夫若妻者县官买予之人情非有匹敌不能乆安其处塞下之民禄利不厚不可使乆居危难之地胡人入驱而能止其所驱者以其半予之县官为赎其民如是则邑里相救助赴胡不避死非以徳上也欲全亲戚而利其财也此与东方之戍卒不习地势而心畏胡者功相万也上从其言募民徙塞下错复言陛下幸募民相徙以实塞下使屯戍之事益省输将之费益寡甚大惠也下吏诚能称厚惠奉眀法存䘏所徙之老弱善遇其壮士和辑其心而勿侵刻使先至安乐而不思故乡则贫民相慕而劝徃矣臣闻古之徙逺方以实广虚也相其隂阳之和尝其水泉之味审其土地之宜观其草木之饶然后营邑立城制里割宅通田作之道正阡陌之界先为筑室家有一堂二内门戸之闭置器物焉民至有所居作有所用此民所以轻去故乡而劝之新邑也为置医巫以救疾病以修祭祀男女有昏生死相䘏坟墓相从种树畜长室屋完安此所以使民乐其处而有长居之心也臣又闻古之制边县以僃敌也使五家为伍伍有长十长一里里有假士四里一连连有假五百十连一邑邑有假候皆择其邑之贤材有护习地形知民心者居则习民于射法出则教民于应敌故卒伍成于内则军政定于外服习以成勿令迁徙所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也一大治则终身创矣欲立威者始于折胶来而不得困使得气去后未易服也汉孝文皇帝十二年冬十二月河决东郡酸枣溃金隄兴卒塞之解题曰按河渠书汉兴三十九年孝文时河决酸枣东溃金隄酸枣今开封府酸枣县白马今滑州白马县春正月赐诸侯王女邑各二千戸解题曰四年既赐诸侯王子邑各二千戸故亦赐其女也二月出惠帝后宫美人令得嫁解题曰惠帝之崩至此二十年矣以文帝之仁始得出嫁然则定制未立事之遗落者多矣三月除关无用𫝊解题曰张晏曰𫝊信也若今过所也如淳曰两行书缯帛分持其一出入关合之乃得过谓之𫝊也师古曰张说是也古者或用棨或用缯帛棨者刻木为合符也鼌错请募民入粟于边拜爵免罪从之赐农民今年租税之半解题曰荀氏论曰圣王之制务在纲纪眀其道义而已若夫一切之计必推其功义度其时宜不得已而用之非有大故则不繇之按食货志鼌错复说上曰民贫则奸邪生贫生于不足不足生于不农不农则不地着不地着则离乡轻家民如鸟兽虽有髙城深池严法重刑犹不能禁也今农夫五口之家其服役者不下二人其能耕者不过百畮百畮之收不过百石春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间亡日休息又私自送徃迎来弔死问疾飬孤长幼在其中勤苦如此尚复被水旱之灾急政㬥虐赋歛不时朝令而暮改当其存者半贾而卖亡者取倍称之息于是有卖田宅鬻子孙以偿债者矣而商贾大者积贮倍息小者坐列贩卖操其竒赢日游都市乗上之急所卖必倍故其男不耕耘女不蚕织衣必文采食必粱肉亡农夫之苦有仟伯之得因其富厚交通王侯力过吏埶以利相倾千里游敖冠盖相望乗坚策肥履丝曳缟此商人所以兼并农人所以流亡者也今法律贱商人商人以富贵矣尊农夫农夫以贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此则富人有爵农民有钱粟有所渫夫能入粟以受爵皆有余者也取于有余以供上用则贫民之赋可损今令民有车骑马一匹者复卒三人车骑者天下武备也故为复卒神农之教曰有石城十仞汤池百步带甲百万而亡粟弗能守也以是观之粟者王者大用政之本务令民入粟受爵至五大夫以上乃复一人耳此其与骑马之功相去逺矣于是文帝从错之言令民入粟边六百石爵上造稍増至四千石为五大夫万二千石为大庶长各以多少级数为差错又言边食足以支五嵗可令入粟郡县矣足支一嵗以上可时赦勿收农民租上复从其言乃下诏赐民十二年租税之半遣谒者劳赐三老孝者悌者力田亷吏县以戸口率置三老孝悌力田常员解题曰按本纪诏曰孝悌天下之大顺也力田为生之本也三老衆民之师也亷吏民之表也朕甚嘉之此二三大夫之行今万家之县云无应令岂实人情是吏举贤之道未僃也其遣谒者劳赐三老孝者帛人五匹悌者力田二匹亷吏二百石以上率百石者三匹及问民所不便安而以戸口率置三老孝悌力田常员令各率其意以道民焉追谥故淮南王长为厉王解题曰按史记淮南衡山列𫝊孝文十二年民有作歌歌淮南厉王曰一尺布尚可缝一斗粟尚可舂兄弟二人不相容上闻之乃叹曰尧舜放逐骨肉周公杀管蔡天下称圣何者不以私害公天下岂以我为贪淮南王地邪乃追尊谥淮南王为厉王置园陵如诸侯仪汉孝文皇帝十三年五月除肉刑解题曰按史记本纪汉书刑法志五月齐太仓令淳于公有罪当刑诏狱逮徙系长安淳于公无男有五女当行㑹逮骂其女曰生子不生男缓急非有益也其少女缇萦自伤泣乃随其父至长安上书曰妾父为吏齐中皆称其亷平今坐法当刑妾伤夫死者不可复生刑者不可复属虽复欲改过自新其道无繇也妾愿没入为官婢赎父刑罪使得自新书奏天子天子怜悲其意乃下诏曰盖闻有虞氏之时画衣冠异章服以为僇而民不犯何治之至也今法有肉刑三而姦不止其咎安在非乃朕徳之薄而教不眀与吾甚自愧夫训道不纯而愚民䧟焉诗曰岂弟君子民之父母今人有过敎未施而刑已加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不徳也岂称为民父母之意哉其除肉刑有以易之及今罪人各以轻重不亡逃有年而免具为令丞相张苍御史大夫冯敬奏言肉刑所以禁姦慝其所繇来者乆矣陛下下眀诏怜万民之一有过被刑者终身不息及罪人欲改行为善而道亡繇至于盛徳臣等所不及也臣谨议请定律曰诸当完者完为城旦舂当黥者髠钳为城旦舂当劓者笞三百当斩左趾者笞五百当斩右趾及杀人先自告及吏坐受赇枉法守县官财物而即盗之已论命复有笞罪者皆弃市罪人狱已决完为城旦舂满三岁为鬼薪白粲鬼薪白粲一岁为𨽻臣妾𨽻臣妾一岁免为庶人𨽻臣妾满二岁为司冦司冦一岁及作如司冦二岁皆免为庶人其亡逃及有罪耐以上不用此令前令之刑城旦舂岁而非禁锢者如完为城旦舂岁数以免臣昩死请制曰可是后外有轻刑之名内实杀人斩右趾者又当死斩左趾者笞五百当劓者笞三百率多死盗杀御史大夫冯敬解题曰按贾谊疏诸王虽名为臣实皆有布衣昆弟之心汉法令非行也虽行不轨如厉王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬者适启其口匕首已䧟其胷矣百官表虽不载敬死之年然肉刑议尚有敬名而贾谊𫝊亦称梁王死后岁余谊亦死是敬之见杀必在贾谊前无疑也故梁王太傅贾谊卒解题曰按贾谊𫝊梁王胜坠马死谊自伤为傅无状常哭泣后岁余亦死贾生之死年三十三矣后四岁齐文王薨亡子文帝思贾生言乃分齐为六国尽立悼惠王子六人为王又迁淮南王喜于城阳而分淮南为三国尽立厉王三子以王之后十年文帝崩景帝立三年而吴楚赵与四齐王合从举兵西乡京师梁王扞之卒破七国至武帝时淮南厉王子为王者以国亦反诛孝武初立举贾生之孙二人至郡守贾嘉最好学世其家六月除田租解题曰用鼌错鬻爵之策积粟既多故除田之租税也荀氏论曰古者什一而税以为天下之中正今汉民或百一而税可谓鲜矣然富强富人占田逾侈输其赋太半官收百一之税民收太半之赋官家之惠优于三代豪强之㬥酷于亡秦是上惠不通威福分于豪强也今不正其本而务除租税适足以资富强夫土地者天下之大本也春秋之义诸侯不得专封大夫不得专地今豪民占田或至数百千顷富过王侯是自专封也买卖繇已是自专其地也孝武时董仲舒尝言宜限民名田至哀帝时乃限民田不得过三十顷虽有其制卒不得施行然三十顷有不平矣且夫井田之制宜于民衆之时地广民稀勿为可也然欲废之于寡立之于衆上地既富列在豪强卒而规之竝有怨心则生纷乱制度难行繇是观之若髙帝初定天下及光武中兴之后民人稀少立之易矣就未悉备井田之法宜以口数占田为立科限民得耕种不得买卖以赡贫弱以防兼并且为制度张本不亦宜乎虽古今异制损益随时然纪纲大畧其致一也本志曰古者建步立畆六尺为步步百为畆畆百为夫夫三为屋屋三为井井方一里是为九夫八家共之各受私田百畆公田十畆是为八百八十畆余二十畆以为庐舎出入相友守望相接疾病相救民受田上田夫百畆中田夫二百畆下田夫三百畆岁更耕之自爰其处其家衆男为余夫亦以口受田如此士工商家受田五口乃当农夫一人有赋有税税谓公田什一及工商衡虞之入也赋谓供车马兵甲士徒之役也民年二十受田六十归田种谷必杂五种以备灾害田中不得有树以妨五谷力耕数耘收获如冦盗之至还庐种桑菜茹有畦瓜瓠果蓏殖于疆易鸡豚狗彘无失其时女修蚕织五十可以衣帛七十可以食肉五家为比五比为闾四闾为族五族为党五党为州五州为乡乡万二千五百戸比长位下士自此以上稍登一级至乡为卿矣于是闾有序而乡有庠序以眀教庠以行礼而视化焉春令民毕出于野其诗云同我妇子馌彼南畆田畯至喜冬则毕入于邑其诗云嗟我妇子曰为改岁入此室处春将出民闾首平旦坐于右塾比长坐于左塾毕出而后归夕亦如之入者必持薪樵轻重相分班白不提挈冬民既入妇人同巷夜绩女工一月得四十五日功必相从者所以省费燎火同巧拙而合习俗也男女有不得其所者因而相与歌咏各言其情是月余子亦在序室八嵗入小学学六甲五方书计之事十五入大学学先圣礼乐而知君臣之礼其秀异者移乡学学于庠序庠序之异者移国学学于小学诸侯岁贡小学之异者移于天子之学学于大学命曰造士然后爵命焉孟春之月群居将散行人振木铎以徇于路以採诗献之太师比其音律以闻于天子三年耕则余一年之畜故三年有成成此功也故王者三载考绩三考黜陟九年耕余三年之食进业日升谓之升平三升曰泰二十七年余九年食谓之泰平而王业大成刑措不用王道兴矣故语曰如有王者必世而后仁书曰天秩有礼天罚有罪故圣人因天秩而制五礼因天罚而制五刑建司马之官设六军之衆因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里故四井为邑邑四为丘丘十六井有戎马一匹牛三头四丘为甸甸六十四井有戎马四匹兵车一乗牛十二头甲士三人歩卒七十二人干戈备具是谓司马之法一同百里提封万井除山川坑堑城池邑居园囿术路三千六百井定出赋六千四百井戎马四百匹兵车百乗此卿大夫采地之大者是谓百乗之家一封三百一十六里提封十万井定出赋六万四千井戎马四千匹兵车千乗此诸侯之大者谓之千乗之国天子畿方千里提封百万井定出赋六十四万井戎马四万匹兵车万乗戎马车徒干戈素具春振旅以蒐夏拔舎以苖秋治兵以狝冬大阅以狩皆于农隙以讲事焉五国为属属有长十国为连连有率三十国为卒卒有正二百一十国为州州有牧牧有连率比年简车徒群牧五年大简车徒此先王制土定业班民设教立武足兵之大法也除戍卒令解题曰按史记大事记是年除肉刑及田租税律戍卒令盖用鼌错募民戍边之策应募者衆不必劳平民更戍也汉孝文皇帝十四年冬匈奴老上单于稽粥十四万骑攻朝那萧关杀北地都尉孙卭遂至彭阳候骑至雍甘泉以周舎为卫将军张武为车骑将军将车千乗骑十万屯长安旁以僃长安以昌侯卢卿寗侯魏遫隆虑侯周灶皆为将军屯上郡北地陇西张相如为大将军董赤栾布为将军大发车骑以击匈奴匈奴遁走出塞解题曰中行说之谋也按史记汉书本纪列𫝊中行说降匈奴单于甚亲幸之匈奴好汉缯絮食物中行曰匈奴人衆不能当汉之一郡然所以强者以衣食异无仰于汉今单于变俗好汉物于是说教单于左右疏记以计课其人衆畜物汉遗单于书牍以尺一寸中行说令单于遗书以尺二寸牍及印封皆令广大长倨傲其辞汉使或言曰匈奴父子乃同穹庐而卧父死妻其后母兄弟死尽取其妻妻之无冠带之饰阙庭之礼中行说曰匈奴之俗人食畜肉饮其汁衣其皮畜食草饮水随时转移故其急则人习骑射寛则人乐无事其约束轻易行也故匈奴虽乱必立宗种今中国虽阳不取其父兄之妻亲属益疎则相杀至乃易姓皆从此类且礼义之敝嗟土室之人顾无多辞令喋喋佔佔冠固何当日夜教单于候利害处汉孝文皇帝十四年匈奴单于十四万骑入朝那塞萧关杀北地都尉卭虏人民畜产甚多遂至彭阳使竒兵入烧回中宫候骑至雍甘泉于是文帝乃遣三将军军上郡北地陇西中尉周舎为卫将军郎中令张武为车骑将军军渭北车千乗骑卒十万帝亲自劳军勒兵申教令欲自将征匈奴群臣谏不听皇太后固要上乃止于是以东阳侯张相如为大将军成侯董赤为前将军内史栾布为将军大发车骑往击胡单于留塞内月余乃去汉逐出塞即还以中郎署长冯唐为车骑都尉赦囚徒魏尚复以为云中守解题曰按列𫝊冯唐者其大父赵人唐以孝着为中郎署长事文帝文帝辇过问唐曰父老何自为郎家安在唐具以实对文帝曰吾居代时吾尚食监髙袪数为我言赵将李齐之贤战于鉅鹿下今吾每饭意未尝不在鉅鹿也父知之乎唐对曰尚不如亷颇李牧之为将也上曰何以唐曰臣大父在赵时为官卒将善李牧臣父故为代相善赵将李齐知其为人也上既闻㢘颇李牧为人良说而拊髀曰嗟乎吾独不得亷颇李牧为吾将吾岂忧匈奴哉唐曰主臣陛下虽得亷颇李牧弗能用也上怒起入禁中当是之时匈奴新大入朝那杀北地都尉卬上以胡冦为意乃卒复问唐曰公何以知吾不能用亷颇李牧也唐对曰臣大父言李牧为赵将居边军市之租皆自用飨士赏赐决于外不从中覆也委任而责成功故李牧乃得尽其志能今臣窃闻魏尚为云中守其军市租尽以飨士卒出私飬钱五日一椎牛飨賔客军吏舎人是以匈奴逺避不近云中之塞虏曾一入尚率车骑击之所杀甚衆夫士卒尽家人子起田中从军安知尺籍伍符终日力战斩首捕虏上功幕府一言不相应文吏以法䋲之其赏不行且云中守魏尚坐上功首虏差六级陛下下之吏削其爵罚作之繇此言之陛下虽得亷颇李牧弗能用也文帝说是日令冯唐持节赦魏尚复以为云中守而拜唐为车骑都尉主中尉及郡国车士七年景帝立以唐为楚相免武帝立求贤良举冯唐时年九十余不能复为官乃以唐子冯遂为郎太史公曰张季之言长者守法不阿意冯公之论将率有味哉有味哉语曰不知其人视其友二君之所称诵可着廊庙书曰不偏不党王道荡荡不党不偏王道便便张季冯公近之矣荀恱论曰以孝文之明本朝之治百寮之贤而贾谊见逐张释之十年不见省用冯唐白首屈于郎署岂不惜哉夫以绛侯之忠功存社稷而犹见疑不亦痛乎夫知贤之难用人不易忠臣自古之难也虽在眀世且犹若兹而况乱君闇主者乎然则屈原赴湘水子胥鸱夷于江安足恨哉周勃质朴忠诚髙祖以为安刘氏者必勃也既定汉室建立明主眷眷之心岂有异哉狼狈失㨿块然囚执俛首抚襟屈于狱吏岂不愍哉夫忠臣之于其主犹孝子之于其亲尽心焉尽力焉进而喜非贪位退而忧非懐宠结志于心慕恋不已进得及时乐行其道故仲尼去鲁曰迟迟而行孟轲去齐三宿而后出境彼诚仁圣之心夫贾谊过湘水弔屈原恻怆动懐岂徒忿怨而已哉与夫茍患失之者异类殊意矣及其傅梁王薨哭泣而从死岂可谓不忠乎然人主不察岂不哀哉及释之屈而思归冯唐困而后达有可悼也此贤臣所以泣血贤俊所以伤心也春三月增诸祀坛场珪币解题曰按本纪诏曰朕获执牺牲珪币以事上帝宗庙十四年于今歴日弥长以不敏不眀而乆抚临天下朕甚自媿其广增诸祀坛场珪币昔先王逺施不求其报望祀不祈其福右贤左戚先民后已至眀之极也今吾闻祠官祝釐皆归福于朕躬不为百姓朕甚媿之其后祠官致敬无有所祈河间文王辟疆薨立子福为河间王解题曰辟疆赵幽王少子二年所封也汉孝文皇帝十五年春黄龙见成纪以公孙臣为博士议改正朔服色夏四月帝幸雍始郊见五帝解题曰按封禅书鲁人公孙臣上书曰始秦得水徳今汉受之推终始𫝊则汉当土徳上徳之应黄龙见宜改正朔易服色色上黄是时丞相张苍好律厯以为汉乃水徳之始故河决金隄其符也年始冬十月色外黒内赤与徳相应如公孙臣言非也罢之后三嵗黄龙见成纪文帝乃召公孙臣拜博士与诸生草改厯服色事其夏下诏曰异物之神见于成纪无害于民嵗以有年朕祈郊上帝诸神礼官议无讳以劳朕有司皆曰古者天子夏亲郊祠上帝于郊故曰郊于是夏四月文帝始郊见雍五畤祠衣皆上赤九月诏诸侯王公卿郡守举贤良能直言极谏者上亲䇿之解题曰按鼌错𫝊诏有司举贤良文学士错在选中上亲䇿诏之曰惟十有五年九月壬子皇帝曰昔者大禹勤求贤士施及方外四极之内舟车所至人迹所及靡不闻命以辅其不逮近者献其眀逺者通厥聪比善戮力以翼天子是以大禹能亡失徳夏以长懋髙皇帝亲除大害去乱从竝建豪英以为官师为谏争辅天子之阙而翼戴汉宗也赖天之灵宗庙之福方内以安泽及四夷今朕获执天下之正以承宗庙之祀朕既不徳又不敏朙弗能烛而智不能治此大夫之所着闻也故诏有司诸侯王三公九卿及主郡吏各师其志以选贤良明于国家之大体通于人事之终始及能直言极諌者各有人数将以匡朕之不逮二三大夫之行当此三道朕甚嘉之故登大夫于朝亲谕朕志大夫其上三道之要及永惟朕之不徳吏之不平政之不宣民之不宁四者之阙悉陈其志毋有所隠上以荐先帝之宗庙下以兴愚民之休利着之于篇朕亲览焉观大夫所以佐朕至与不至书之周之密之重之闭之兴自朕躬大夫其正论毋枉执事乌虖戒之二三大夫其帅志毋怠错曰平阳侯臣窋汝隂侯臣灶颍隂侯臣何廷尉臣冝昌陇西太守臣昆邪所选贤良太子家令臣错昩死再拜言臣窃闻古之贤主莫不求贤以为辅翼故黄帝得力牧而为五帝先大禹得咎繇而为三王祖齐桓得筦子而为五伯长今陛下讲于大禹及髙祖皇之建豪英也退託于不明以求贤良让之至也臣窃观上世之𫝊若髙皇帝之建功业陛下之徳厚而得贤佐皆有司之所览刻于玉版藏于金匮歴之春秋纪之后世为帝者祖宗与天地相终今臣窋等乃以臣错充赋甚不称眀诏求贤之意臣错草茅臣亡识知昩死上愚对其对为謟语以求售世固已多论之然论变法之意才有战不胜者易其地民贫穷者变其业两语极称其美以恱帝之意微见其端以起帝之疑此正错之术数也頼文帝清静寡欲不为其所动耳至于论三王计安天下本人情及亡秦之敝亦不可废也对䇿者百余人唯错为髙䇿当时议论之臣固少与错比其迁为中大夫文帝特竒其材而已观太史公所叙可见也齐文王则河间哀王福皆薨无子国除解题曰齐明年绍封按史记年表河间哀王福元年薨无后国除为郡至孝景前三年复为国汉孝文皇帝十六年作渭阳五帝庙夏四月帝郊见五帝于渭阳以新垣平为上大夫命博士诸生採六经作王制解题曰按史记本纪封禅书赵人新垣平以望气见因说上说立渭阳五庙欲出周鼎当有玉英见于是作渭阳五帝庙同宇帝一殿面各五门各如其帝色祠所用及仪亦如雍五畤夏四月文帝亲拜霸渭之㑹以郊见渭阳五帝五帝庙南临渭北穿蒲池沟水权火举而祠若光辉然属天焉于是贵平上大夫赐累千金而使博士诸生刺六经中作王制复于长门道北立五帝坛解题曰按郊祀志文帝出长门若见五人于道北遂因其直立五帝坛祠以五牢以文帝之清静寡欲一有所溺其惑如此况其下者乎是故人主不可有所欲徙淮南王喜复为城阳王丙寅分齐为六国立悼惠王子杨虚侯将闾为齐王安都侯志为济北王武城侯贤为菑川王白石侯雄渠为胶东王平昌侯卬为胶西王扐侯辟光为济南王又分淮南为三国立厉王子阜陵侯安为淮南王安阳侯勃为衡山王阳周侯赐为庐江王解题曰文帝于贾谊之策一从一违者分齐以王悼惠诸子盖其所欲不王厉王诸子则非其所安也观过知仁亦可谓天资之厚矣天资虽厚不能裁之以义及武帝之世淮南衡山之狱屠戮生民以数万计恃天资而不学其患至此按悼惠王𫝊齐哀王既罢兵归而代王立是为孝文帝文帝元年尽以髙后时所割齐之城阳琅邪济南郡复于齐而徙琅邪王王燕始诛诸吕时朱虚侯章功尤大大臣许尽以赵地王章尽以梁地王兴居及文帝立闻朱虚东牟之初欲立齐王故黜其功二年王诸子乃割齐二郡以王章兴居兴居意自以失职夺功岁余章薨兴居发兵反自杀国除文帝悯济北王逆乱以自灭眀年尽封悼惠王诸子罢军等七人为列侯至十五年齐文王又薨无子时悼惠王后尚有城阳王在文帝怜悼惠王适嗣之絶于是乃分齐为六国尽立前所封悼惠王子列侯见在者六人为王又按史记淮南王𫝊上怜淮南厉王废法不轨自使失国蚤死乃立其三子为王皆复得厉王时地参分之汉孝文皇帝后元年冬十月新垣平诈觉谋反夷三族解题曰受玉柸之献即明皇之徳灵寳也以日再中之说而改元即哀帝之溺夏贺良也治庙汾隂欲祠出周鼎即始皇之祷泗水也与治同道罔不兴与乱同事罔不亡使新垣平之不死汉其殆哉然武帝既诛文成而五利之宠又甚于前文帝自是遂不复信方士之诞盖其天资本非多欲而躭溺尚新故犹可自拔也观其遗诏之首曰盖天下万物之萌生靡不有死死者天地之理物之自然去此才六七年耳所见如出两人人恒过然后能改岂虚言哉至于忿疾新垣平而复三族刑惩艾滛祠而怠于正朔服色郊祀之事则补衮职者之责也春三月孝惠皇后张氏薨于北宫解题曰按史记汉书列𫝊大臣灭吕氏唯独置孝惠皇后居北宫孝文后元年薨葬安陵不起坟诏议民食解题曰按本纪诏曰间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得事多失和鬼神废不享与何以致此将百官之奉飬或费无用之事或多与何其民食之寡乏也夫度田非益寡而计民未加益以口量地其于古犹有余而食之甚不足者其咎安在无乃百姓之从事于末以害农者藩为酒醪以靡谷者多六畜之食焉者衆与细大之义吾未能得其中与丞相列侯吏二千石博士议之有可以佐百姓者率意逺思无有所隐汉孝文皇帝后二年夏帝幸雍棫阳宫解题曰按地理志右扶风雍县棫阳宫昭王起有铁宫是后四年五年皆幸雍盖槖泉祈年诸宫皆在焉故时往游豫也复与匈奴和亲解题曰按史记本纪匈奴𫝊匈奴嵗入边杀畧人民畜产甚多汉患之乃使人遗匈奴书单于亦使当戸报谢复言和亲事孝文帝后二年使使遗匈奴书曰皇帝敬问匈奴大单于无恙使当戸且居雕渠难郎中韩辽遗朕马二匹已至敬受先帝制长城以北引弓之国受命单于长城以内冠带之室朕亦制之使万民耕织射猎衣食父子无离臣主相安俱无㬥逆今闻渫恶民贪降其进取之利倍义絶约忘万民之命离两主之驩然其事已在前矣书曰二国已和亲两主驩说寝兵休卒养马世世昌乐闟然更始朕甚嘉之圣人者日新改作更始使老者得息幼者自长各保其首领而终其天年朕与单于俱繇此道顺天恤民世世相𫝊施之无穷天下莫不咸便汉与匈奴邻敌之国匈奴处北地寒杀气早降故诏吏遗单于秫蘖金帛丝絮他物嵗有数今天下大安万民熈熈朕与单于为之父母朕追念前事薄物细故谋臣计失皆不足以离兄弟之驩朕闻天不颇覆地不偏载朕与单于皆捐性细故俱蹈大道堕坏前恶以图长乆使两国之民若一家子元元万民下及鱼鼈上及飞鸟跂行喙息蠕动之类莫不就安利而辟危殆故来者不止天之道也俱去前事朕释逃虏民单于无言章尼等朕闻古之帝王约分明而无食言单于留志天下大安和亲之后汉过不先单于其察之单于既约和亲于是制诏御史曰朕不眀不能逺徳是以使方外之国或不宁息夫四荒之外不安其生封畿之内勤劳不处二者之咎皆自于朕之徳薄而不能逺达也间者累年匈奴竝㬥边境多杀吏民边臣兵吏又不能谕吾内志以重吾不徳也夫乆结难连兵中外之国将何以自宁今朕夙兴夜寐勤劳天下忧苦万民为之怛惕不安未尝一日忘于心故遣使者冠盖相望结轶于道以谕朕意于单于今单于反古之道计社稷之安便万民之利亲与朕俱弃细过偕之大道结兄弟之义以全天下元元之民和亲已定始于今年八月戊辰丞相张苍免庚午以御史大夫关内侯申屠嘉为丞相封故安侯解题曰按张苍𫝊苍任人为中候大为姦利上以让苍苍遂病免苍为丞相十五岁而免孝景前五年苍卒年百有余嵗子康代侯八年卒子类代为侯八年坐临诸侯丧后就位不敬国除申屠嘉者梁人以材官蹶张从髙帝击项籍迁为队率从击黥布军为都尉孝惠时为淮阳守孝文帝元年举故吏士二千石从髙皇帝者悉以为关内侯食邑二十四人而申屠嘉食邑五百戸张苍已为丞相嘉迁为御史大夫张苍免相孝文帝欲用皇后弟窦广国为丞相曰恐天下以吾私广国广国贤有行故相之念乆之不可而髙帝时大臣又皆多死余见可者乃以御史大夫嘉为丞相因故邑封为故安侯是时太中大夫邓通方隆爱幸丞相入朝而通居上傍有怠慢之礼丞相奏事毕因言曰陛下爱幸臣则富贵之至朝廷之礼不可以不肃上曰君勿言吾私之罢朝坐府中嘉为檄召邓通诣丞相府不来且斩通通恐入言文帝曰汝第徃吾今使人召若通至丞相府免冠徒跣顿首谢嘉坐自如故不为礼责曰夫朝廷者髙皇帝之朝廷也通小臣戯殿上大不敬当斩吏今行斩之通顿首首尽出血不解文帝度丞相已困通使使者持节召通而谢丞相曰此吾弄臣君释之邓通既至为文帝泣曰丞相㡬杀臣星陨梁野解题曰按天文志八月天狗下梁野天狗状如大流星有声其下止地类狗所坠及望之火光炎炎中天圜如数顷田汉孝文皇帝后三年匈奴老上单于稽粥死子军臣立为单于解题曰按史记列𫝊老上单于稽粥死子军臣立为单于既立孝文皇帝复与匈奴和亲而中行说复事之秋大雨四十五日解题曰按荀恱汉纪秋大雨昼夜不絶四十五日蓝田山水出流五百余家汉水出壊民室八千余家杀三百余人史记大事记是年书置谷口邑其事多不可考按地理志谷口邑在左冯翊九山在西有天齐公五牀山仙人五帝祠是时帝频嵗游幸然则谷口置邑或者亦为游豫设汉孝文皇帝后四年五月赦天下免官奴婢为庶人解题曰为日食而下也免官奴婢为庶人盖特恩非赦例也以中郎将张释之为廷尉解题曰百家表文帝前三年书中郎将张释之为廷尉按本𫝊释之事孝文帝十嵗不得调无所知名欲自免归中郎将袁盎知其贤惜其去乃请徙释之补谒者则拜廷尉不在前三年明矣本𫝊载释之为廷尉当犯跸盗髙庙玉环两狱其下云当是时中尉条侯周亚夫与梁相山都侯王恬开见释之持议平乃结为亲友张廷尉繇此天下称之周亚夫文帝后六年始为中尉若移释之为廷尉于后三年则与周亚夫为中尉之年相近班固作表去文帝时已二百年恐简编漫灭误以后三年为前三年耳今书于后三年之末或曰百官公卿表后元年书廷尉信孝景元年书廷尉欧中间无为廷尉者本纪景帝元年七月诏议吏受所监临饮食财物法廷尉信又在议中然则廷尉信自文帝后元年拜官至景帝元年七月尚在职七月后始以张欧代之岂可置释之为廷尉于后三年乎曰年表后元年虽书廷尉信而后七年又书奉常信则既徙为他职矣景帝元年议刑名复书廷尉信是信自廷尉而迁奉常又自奉常而还故官迁徙徃来表皆不载则漏缺多矣安知非后三年以前信已徙他官而释之补其处乎又安知景帝元年七月以前释之已出为诸侯相然后复用信信就职未㡬而易以张欧乎大抵迁官徙职一徃一来嵗月既逺安能悉得其眞而年表世尤罕读无复善本故不胜其舛误也汉孝文皇帝后六年冬匈奴絶和亲大入上郡云中以中大夫令免故楚相苏意郎中令张武为将军屯飞狐句注北地又以河内守周亚夫宗正刘礼祝兹侯徐厉为将军屯细柳霸上棘门数月匈奴去亦罢解题曰按匈奴𫝊军臣单于立岁余匈奴复絶和亲大入上郡云中各三万骑所杀畧甚衆于是汉使三将军屯北地代屯句注赵屯飞狐口缘边亦各坚守以备胡冦又置三将军军长安西细柳渭北棘门霸上以僃胡胡骑入代句注边烽火通于甘泉长安数月汉兵至匈奴亦逺塞汉兵亦罢夏四月大旱蝗解题曰按本纪夏四月大旱蝗令诸侯无入贡弛山泽减诸服御狗马损吏员发仓庾以振民民得卖爵汉孝文皇帝后七年夏六月己亥帝崩于未央宫解题曰太史公曰孔子言必世而后仁善人之治国百年亦可以胜残去杀诚哉是言汉兴至孝文四十有余嵗徳至盛也廪廪乡改正服封禅矣谦譲未成于今呜唿岂不仁哉自汉兴至孝文以下子长专为武帝发也虽意有所偏亦可谓中武帝之病矣班孟坚赞尽用史记孝文皇帝从代来即位二十三年一章而自增两语云断狱数百㡬致刑措复采呜唿仁哉四字以结之失其㫖矣遗诏短丧解题曰按遗诏曰其令天下吏民令到出临三日皆释服毋禁取妇嫁女祠祀饮酒食肉者自当给丧事者皆无践绖带无过三寸毋布车及兵器毋发人男女哭临宫殿宫殿中当临者皆以旦夕各十五举声礼毕罢非旦夕临时禁毋得擅哭已下服大红十五日小红十四日纤七日释服佗不在令中者皆以此令比率从事布告天下使明知朕意霸陵山川因其故毋有所改归夫人以下至少使令中尉亚夫为车骑将军属国悍为将屯将军郎中令张武为复土将军发近县见卒万六千人发内史卒万五千人藏郭穿复土属将军武荀恱论曰书云髙宗谅闇三年不言孔子曰古之人皆然三年之丧天下之通丧繇来者尚矣今而废之以亏大化非礼也五峯胡氏曰行而有悖于天有累于身虽父令不可从也从之则成父之小欲而隳父之大仁君子不谓之孝况三年之丧仁人君子所以事天成身之本非父之所得令者乎乙巳葬霸陵上谥曰孝文皇帝太子即位于髙庙丁未袭号曰皇帝解题曰史记书即位其例有二文帝至代邸西乡让者三南向让者再遂即天子位此即受朝南面之位也此所载乙巳太子即位于髙庙此即庙见阼阶之位也文帝自外入故先即帝位然后即阼谒庙景帝继先君之丧故既葬先即阼谒庙然后即帝位然以左𫝊攷之晋悼公自周入晋事体与文帝同先朝于武宫五日而后即位于朝未有不见庙而遽临群臣者此陈平周勃不学之过也乙卯封皇太后弟窦广国为章武侯兄子窦彭祖为南皮侯解题曰髙祖即帝位之后吕后兄弟封者二人皆以从征伐之功非专为外戚也文帝即位后薄太后兄弟封者一人亦以从代来之功也景帝初即位首败非有功不侯之约以宠母家亦何面目入髙庙乎然考其本末窦太后盖亦有力焉窦太后欲侯皇后兄王信帝让曰始南皮及章武先帝不侯及臣即位乃侯之信未得封也窦太后曰人生各以时行耳窦长君在时竟不得侯死后乃其子彭祖顾得矣吾甚恨之帝趣侯信也以此观之则两侯出于窦太后之意朙矣使景帝事母以其道必不逄迎其私意以成其过此责在帝不在太后也长沙王吴着薨无子国除解题曰按汉兴以来诸侯年表长沙靖王着二十一年来朝薨无后国除汉孝景皇帝元年冬十月尊髙皇帝为太祖孝文皇帝为太宗令郡国皆立庙解题曰按本纪诏曰盖闻古者祖有功而宗有徳制礼乐各有繇歌者所以发徳也舞者所以眀功也髙庙酎奏武徳文始五行之舞孝文皇帝临天下通关梁不异逺方除诽谤去肉刑赏赐长老收恤孤独以遂群生减耆欲不受献罪人不孥不诛亡罪不私其利也除官刑出美人重絶人之世也朕既不敏弗能胜识此皆上世之所不及而孝文皇帝亲行之徳厚侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭徳之舞以眀休徳然后祖宗之功徳施于万世永永无穷朕甚嘉之其与丞相列侯中二千石礼官具礼仪奏丞相臣嘉等奏曰陛下永思孝道立昭徳之舞以眀孝文皇帝之盛徳皆臣嘉等愚所不及臣谨议世功莫大于髙皇帝徳莫盛于孝文皇帝髙皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子所献宗之庙请宣布天下制曰可春正月诏听民徙寛大地解题曰春正月诏曰间者歳比不豋民多乏食夭絶天年朕甚痛之郡国或硗陿无所农桑畜或地饶广荐草莽水泉利而不得徙其议民欲徙寛大地者听之史记文帝纪多载诏书入景纪则皆不载盖以为不足载也其㫖微矣刘氏士畧太史公百三十篇十篇有录无书汉书太史公𫝊亦如之以张晏所列亡篇之目较之史记或其篇具在或草具而未成惟武帝一篇亡耳司马贞索隠信张晏之说遂为景纪后人取班书补之是殆不然学者合取司马氏班氏二纪观其书法则才识髙下可黙喻矣今各随事辨之卫宏汉书旧仪注曰司马迁作本纪极言景帝之短及武帝之过武帝怒而削去之卫宏与班固同时两纪俱亡景纪所以复出者武帝特能毁其副在京师者耳藏之名山固自有他本也武纪终不见者岂非指切尤甚虽民间亦畏祸而不敢藏乎匈奴入代遣御史大夫陶青至代约和亲解题曰按史记本纪匈奴入代与约和亲汉书止书御史大夫青至代下与匈奴和亲而不书入代使匈奴不入代则陶青至单于之庭约和可也何繇止于代下乎五月复收民田半租三十而税一解题曰按食货志文帝除民田之租税后十二嵗孝景二年令民半出田租三十而税一也以太中大夫周仁郎中令张欧为廷尉中大夫鼌错为左内史解题曰周仁以尝为太子舎人而拜郎中令张欧以事太子而为廷尉鼌错以太子家令而拜内史景帝初元除拜如此既示天下以不广矣若㴱攷之仁本医工贱品乃以代先帝亲信之张武武虽非宋昌比犹代国二千石也张释之为廷尉天下所称反以宿憾黜之岂欧所能继乎至于鼌错之除则社稷安危所系也文帝置错于东宫其害始见矣大中大夫邓通免寻坐盗出徼外铸钱没其家解题曰通之贪佞苟复尊宠之适所以成父之恶为景帝疎逺之可也今必置之死地其薄于孝可知削赵王遂河间郡胶西王卬六县解题曰内史鼌错之谋也按史记吴王濞列𫝊削吴豫章郡㑹稽郡前二年赵王有罪削其河间郡胶西王卬以卖爵有姦削其六县吴王削地书至即反前二年当书于此年是时鼌错已为内史矣大事记解题巻十大事记钦定四库全书大事记解题巻十一宋吕祖谦撰汉孝景皇帝二年令天下男子二十始傅解题曰颜师古曰旧法二十三今此二十更为异制也傅读曰附春三月甲寅立皇子德为河间王阏为临江王余为淮阳王非为汝南王彭祖为广川王发为长沙王解题曰按五宗世家德阏皆栗姬子也余非皆程姬子也彭祖贾夫人子也发唐姬子也荣乃栗姬长子而不立者将建储故也河间国都乐成今河间府乐夀县临江国都江陵今江陵府淮阳国都陈今陈州宛丘县汝南国都平舆今蔡州平舆县广川国都信都今冀州信都县长沙国都临湘今潭州长沙县六月丞相故安节侯申屠嘉薨解题曰自嘉之死汉相之威权遂夺矣御史大夫虽副贰丞相之官今鼌错为之陶青特充位而已体统不正盖自此始秋与匈奴和亲解题曰修去年代下之约也八月丁未以御史大夫开封侯陶青为丞相解题曰按史记列传自申屠嘉死之后景帝时开封侯陶青桃侯刘舎为丞相及今上时柏至侯许昌平棘侯薛泽武疆侯庄青翟髙陵侯赵周等为丞相皆以列侯继嗣娖娖廉谨为丞相备员而已无所能发明功名有着于当世者彗星出东北雨雹于衡山荧惑逆行守北辰月出北辰间嵗星逆行天庭中解题曰史记景帝纪载灾异甚悉汉书皆畧之岂非以既见五行志不复重出欤失其㫖矣汉孝景皇帝三年冬十月梁王武来朝詹事窦婴以病免太后除婴门籍解题曰按史记梁孝王世家二十五年复入朝是时上未置太子也上与梁王燕饮尝从容言曰千秋万岁后传于王王辞谢虽知非至言然心内喜太后亦然其春吴楚齐赵七国反皇太后皇后太子各置詹事是时窦婴必为太后詹事故于母子燕饮之际得以举罚爵也婴虽免官犹以外戚通门籍窦太后恶其正论故併与门籍除之禇先生曰臣为郎时闻之于宫殿中老郎吏好事者称道之也窃以为今梁孝王怨望欲为不善者事从中生今太后女主也以爱少子故欲令梁王为太子梁王上有太后之重骄蹇日久数闻景帝好言千秋万世之后传王而实不行大臣不时正言其不可状阿意治小私说意以受赏赐非忠臣也茍如魏其侯窦婴之正言也何以有后祸楚王戊来朝削其东海郡解题曰按世家戊立二十年冬坐为薄太后服私姦削东海郡春戊与吴王合谋反削吴王豫章㑹稽郡吴王濞楚王戊赵王遂胶西王卬济南王辟光菑川王贤胶东王雄渠反南连越北连匈奴吴楚围梁胶西济南菑川胶东围齐帝以中尉周亚夫为太尉将三十六将军击吴楚故詹事窦婴为大将军屯荥阳曲周侯郦寄击赵将军栾布救齐赦天下斩御史大夫鼌错以谢七国周亚夫壁昌邑南以梁委吴而絶其粮道二月吴楚食尽引去亚夫追击大破之楚王戊自杀三月东越斩吴王濞于丹徒栾布败诸侯兵解齐围齐王将闾自杀胶西王卬济南王辟光菑川王贤胶东王雄渠皆伏诛立齐太子寿为齐王夏六月乙亥徙淮阳王余为鲁王汝南王非为江都王立子端为胶西王胜为中山王宗正礼为楚王秋九月郦寄栾布灭赵赵王遂自杀解题曰按史记本纪吴王濞楚王戊赵王遂胶西王卬济南王辟光菑川王贤胶东王雄渠反发兵西乡天子为诛鼌错遣袁盎谕告不止遂西围梁上乃遣大将军窦婴太尉周亚夫将兵诛之汉书本纪则曰吴王濞胶西王卬楚王戊赵王遂济南王辟光菑川王贤胶东王雄渠皆举兵反大赦天下遣太尉亚夫大将军窦婴将兵击之斩御史大夫鼌错以谢七国二月壬子晦日有蚀之诸将破七国斩首十余万级追斩吴王濞于丹徒胶西王卬楚王戊赵王遂济南王辟光菑川王贤胶东王雄渠皆自杀合二纪而观之叙次之先后去取之详畧孰优孰劣必有能辨之者矣吴王遗诸侯书曰吴王刘濞敬问胶东王胶西王菑川王济南王赵王楚王淮南王衡山王庐江王故长沙王子幸教寡人以汉有贼臣无功天下侵夺诸侯地使吏劾系讯治以僇辱之为故不以诸侯人君礼遇刘氏骨肉絶先帝功臣进任姦宄诖乱天下欲危社稷陛下多病志失不能省察欲举兵诛之谨闻教敝国虽狭地方三千里人虽少精兵可具五十万寡人素事南越三十余年其王君皆不辞分其卒以随寡人又可得三十余万寡人虽不肖愿以身从诸王越直长沙者因王子定长沙以北西走蜀汉中告越楚王淮南三王与寡人西靣齐诸王与赵王定河间河内或入临晋闗或与寡人㑹雒阳燕王赵王固与胡王有约燕王北定代云中抟胡衆入萧闗走长安匡正天下以安髙庙愿王勉之楚元王子淮南三王或不沐洗十余年怨入骨髓欲一有所出之久矣寡人未得诸王之意未敢听今诸王茍能存亡继絶振弱伐暴以安刘氏社稷之所愿也敝国虽贫寡人节衣食之用积金钱修兵革聚谷食夜以继日三十余年矣凡皆为此愿诸王勉用之寡人金钱在天下者徃徃而有非必取于吴诸王日夜用之弗能尽有当赐者告寡人寡人且徃遗之敬以闻七国反书闻天子天子乃遣太尉条侯周亚夫将三十六将军徃击吴楚遣曲周侯郦寄击赵将军栾布击齐大将军窦婴屯荥阳监齐赵兵拜袁盎为太常吴王弟子德侯通为宗正及鼌错已诛遣盎奉宗庙宗正辅亲戚使告吴条侯将乘六乘传会兵荥阳亚夫旣发至覇上赵渉遮说亚夫曰吴王素富懐辑死士乆矣此知将军且行必至间人于殽黾阸陿之间且兵事上神密将军何不从此右去走蓝田出武闗抵雒阳间不过差一二日直入武库击鸣鼔诸侯闻之以为将军从天而下也太尉如其计至雒阳使吏搜殽黾间果得吴伏兵乃请渉为护军太尉乘传车将至河南得剧孟喜曰七国反吾乘传至此不自意全又以为诸侯已得剧孟剧孟今无动吾据荥阳荥阳以东无足忧者至淮阳问父绛侯故客邓都尉曰䇿安出客曰吴兵鋭甚难与争锋楚兵轻不能乆方今为将军计莫若引兵东北壁昌邑以梁委吴吴必尽锐攻之将军深沟髙垒使轻兵絶淮泗口塞吴饟道彼吴梁相敝而粮食竭乃以全强制其罢极破吴必矣条侯曰善从其䇿枚乘说吴王曰天子闻吴率失軄诸侯愿责先帝之遗约今汉亲诛其三公以谢前过今大王还兵疾归尚得十半不然汉知吴之有吞天下之心也赫然加怒遣羽林黄头循江而下袭大王之都鲁东海絶吴之饟道梁王饬车骑习战射积粟固守以备荥阳待吴之饥大王虽欲反都亦不得已夫三淮南之计不负其约齐王杀身以灭其迹四国不得出兵其郡赵囚邯郸此不可掩亦已明矣大王已去千里之国而制于十里之内矣张韩将北地弓髙宿左右兵不得下壁军不得大息臣窃哀之愿大王熟察焉吴王不用乘䇿二月中吴王兵旣破败走于是天子制诏将军曰盖闻为善者天报之以福为非者天报之以殃髙皇帝亲垂功德建立诸侯幽王悼惠王絶无后孝文皇帝哀怜加惠王幽王子遂悼惠王子卬等令奉其先王宗庙为汉藩国吴王濞倍德反义诱受天下亡命辠人乱天下法称病不朝二十余年有司数请濞罪孝文皇帝寛之欲其改行为善今乃与楚王戊赵王遂胶西王卬济南王辟光菑川王贤胶东王雄渠约从反为逆无道起兵以危宗庙贼杀大臣及汉使者迫劫万民夭杀无罪烧残民家掘其丘冢甚为暴虐今卬等又重逆无道烧宗庙卤御物朕甚痛之朕素服避正殿将军其劝士大夫击反虏者深入多杀为功斩首捕虏比三百石以上者皆杀之无有所置敢有议诏及不如诏者皆腰斩太史公曰吴王之王繇父省也能薄赋歛使其衆以擅山海利逆乱之萌自其子兴争技发难卒亡其本亲越谋宗竟以夷陨鼌错为国逺虑祸反近身袁盎权说初宠后辱故古者诸侯地不过百里山海不以封毋亲夷狄以䟽其属盖谓吴邪毋为权首反受其咎岂盎错邪皇极经世书七国平梁孝王霸有东土赐民爵一级解题曰以七国平故也汉孝景皇帝四年春复置诸闗用传出入解题曰应劭曰文帝十一年除闗无用传至此复用传以七国新反备非常夏四月己巳立子荣为皇太子彻为胶东王解题曰荣景帝长子也彻武帝也按五宗世家景帝子凡十三人为王而母五人同母者为宗亲栗姬子曰荣德阏程姬子曰余非端贾夫人子曰彭祖胜唐姬子曰发王夫人儿姁子曰越寄乘舜独不数武帝者承宗庙大统故不别而为宗也史记帝纪书立太子而不着名盖言荣长子当主七鬯天下所共知不待名也六月赦天下赐民爵一级解题曰以立太子故也徙汝南王非为江都王赐梁王武汝南王非天子旌旗觧题曰按世家江都易王非以孝景前二年用皇子为汝南王吴楚反时非年十五有材力上书愿击吴景帝赐非将军印击吴吴已破徙为江都王治吴故国以军功赐天子旌旗梁孝王亦以破吴有功故有是赐景帝之意不过假至亲光宠以鎭服南方耳然天子旌旗岂假人之具哉二王卒皆骄纵或累其身或杀其子盖爱之者非其道也秋七月临江哀王阏薨无后国除解题曰自七国平后诸侯有名而无实其始终皆不载有故则书后九月更以弋阳为阳陵解题曰景帝夀陵也属左冯翊徙衡山王勃为济北王庐江王赐为衡山王解题曰处勃于爽垲以赏其贞信徙赐于江北以防其交通其名虽异然大意不欲淮南诸子近越耳淮南王安所以不徙者以地不与越接也汉孝景皇帝五年冬十月戊戍晦日有食之解题曰本纪书于四年末盖太初以正月为岁首之后所追记也班氏因其误而失于釐正耳今移于五年之首中四年末本纪又书十月戊午日有食之亦误也夏五月丁卯封长公主子蟜为隆虑侯解题曰按年表长公主嫖子也嫖窦太后女景帝诸羙人皆因长公主见栗姬太子子荣之斥王皇后武帝之立长公主有力焉史记本纪特书其子封侯以着其权宠也汉书削之遣公主嫁匈奴单于解题曰自髙帝以来以宗室女名之公主嫁匈奴非帝女也汉孝景皇帝六年秋九月皇后薄氏废解题曰两汉废后自此始后九月伐驰道树塡兰池解题曰列树以表道古制也伐之非矣塡兰池虽不知其故然塞池以为陆岂小役哉春秋书毁泉台谷梁氏以为自古为之今毁之不如勿处之而已矣正此意也史记载于本纪所以讥景帝废古制劳民力汉书削之汉孝景皇帝七年冬十月梁王武来朝解题曰按汉兴以来诸侯年表是年太子荣废为王梁孝王来朝乃梁孝王之二十九年也本传曰二十九年十月梁孝王入朝景帝使使持节乘舆驷马迎梁王于闗下既朝上䟽因留以太后亲故王入则侍景帝同辇出则同车游猎射禽兽上林中梁之侍中郎谒者着籍引出入天子殿门与汉宦官无异十一月上废栗太子窦太后心欲以孝王为后嗣大臣及袁盎等有所闗说于景帝窦太后议格亦遂不复言以梁王为嗣事繇此以事祕世莫知乃辞归国十一月乙丑废皇太子荣为临江王解题曰史记本纪书废栗太子系以母姓者言繇母失宠而废也按窦婴传四年立栗太子以婴为傅七年栗太子废婴争弗能得谢病屏居蓝田南山下数月诸窦賔客辨士说莫能来梁人髙遂乃说婴曰能富贵将军者上也能亲将军者太后也今将军傅太子太子废争不能拔又不能死自引谢病拥赵女屏间处而不朝秖加怼自明扬主之过有如两宫奭将军则妻子无遗类矣婴然之乃起朝请如故婴守节不终虽有愧于张湛然犹知保傅之职者也中尉卫绾免以济南太守郅都代之解题曰按列传诏绾击吴楚有功拜为中尉景帝废太子诛栗卿之属上以为绾长者不忍乃赐绾告归而使郅都代捕栗氏酷吏传曰是时民朴畏罪自重而都独先严酷致行法不避贵戚夏四月乙巳立胶东王太后王氏为皇后丁巳立胶东王彻为皇太子觧题曰景帝在而称太后者妾贱不敢体至尊故系于其子之国而称太后也史记本纪先书立胶东王太后为皇后次书立胶东王为太子其书法可谓正矣班氏书立皇后王氏第循常例而已以故中尉卫绾为太子太傅解题曰按本传上立胶东王为太子召绾拜为太子太傅景帝欲治栗氏则以绾为非击㫁之才而免之旣立太子则又以绾为醇谨而为太子太傅岂非窃取孔子论孟公绰之意乎然人固有貌似而不同者绾特醇谨无它耳非文帝用万石君东阳侯之比也汉孝景皇帝中元年觧题曰为立太子而改元也夏四月赦天下赐民爵一级解题曰亦为立太子而下也史记本纪书除禁锢盖常赦所不及也封故御史大夫周苛孙平为绳侯故御史大夫周昌子左车为安阳侯解题曰録忠臣继絶世也原都雨雹大者尺八寸解题曰失其地汉孝景皇帝中二年春二月定诸侯薨葬立嗣之制解题曰始为定制因以抑损之也按本纪令诸侯王薨列侯初封及之国大鸿胪奏谥诔䇿列侯薨及诸侯太傅初除之官大行奏谥诔䇿王薨遣光禄大夫弔襚祠赗视䘮事因立嗣子列侯薨遣太中大夫弔祠视䘮事因立嗣其薨葬国得发民輓䘮穿复土治坟无过三百人毕事匈奴入燕解题曰按史记本纪匈奴入燕遂不和亲三月临江王荣下中尉府自杀国除解题曰按史记本纪召临江王来即死中尉府中而汉书本纪乃书曰临江王荣坐侵太宗庙地征诣中尉自杀史记所以不书所坐者盖谓此特姑为之名其实召来使酷吏杀之耳班氏乃用他诸侯眞有罪例亦何所发明哉景帝深刻少恩既已废荣而又必欲杀之郅都敢直谏虽非可授以风指者然麄厉庸暗如鹰犬唯主所用茍下之中尉府则都治之必不遗力帝固知其可使也窦太后闻之怒以危法中都虽暂免归景帝复拜为鴈门太守匈奴至为偶人象郅都令骑驰射莫能中见惮如此匈奴患之窦太后乃竟中都以汉法景帝曰都忠臣欲释之窦太后曰临江王独非忠臣邪于是遂斩郅都观此则景帝之情可见矣史记大事记又书临江王征自杀葬蓝田燕数万为啣土置冢上其逆天理悖人心志壹之动气至于如此秋七月更郡守为太守郡尉为都尉解题曰守之加太尉之加都皆隆其名也是时方收诸侯之权隆此所以杀彼也梁王武使人刺杀故楚相袁盎诣阙谢罪解题曰按史记汉书列传齐人公孙诡多竒邪计初见王赐千金官至中尉梁号之曰公孙将军梁内史缺孝王新得公孙诡说之欲请以为内史窦太后闻乃诏王以韩安国为内史公孙诡与羊胜说孝王求为帝太子及益地事上立胶东王爲太子梁王怨袁盎及议臣乃与公孙诡羊胜之属隂使人刺杀袁盎及他议臣十余人刺者至闗中问袁盎诸君誉之皆不容口乃见袁盎曰臣受梁王金来刺君君长者不忍刺君然后刺君者十余曹备之梁刺客后曹辈果遮刺杀盎安陵郭门外刺之置其劒劒着身视其劒新治问长安中削厉工工曰梁郎某子来治此劒以此发觉景帝遂闻诡胜等计画乃遣使捕诡胜等必得内史韩安国闻诡胜匿孝王所入见王泣请死王曰何至此安国泣数行下曰大王自度于皇帝孰与太上皇之与髙皇帝及皇帝之与临江王亲孝王曰弗如也安国曰夫太上临江亲父子之间然而髙帝曰提三尺劒取天下者朕也故太上皇终不得制事居于栎阳临江王适长太子也以一言过废王临江用宫垣事卒自杀中尉府语曰虽有亲父安知其不为虎虽有亲兄安知其不为狼今大王犯上禁挠明法太后日夜涕泣幸大王自改而大王终不觉寤有如太后宫车即晏驾大王尚谁攀乎王乃令诡胜皆自杀出之梁王始与有谋邹阳争以为不可故见谗枚先生严夫子皆不敢谏及梁事败诡胜死孝王恐诛乃思阳言深辞谢之赍以千金令求方畧解罪于上者阳素知齐人王先生年八十余多竒计即徃见语以其事王先生曰难哉人主有私怨深怒欲施必行之诛诚难解也以太后之尊骨肉之亲犹不能止况臣下乎昔秦始皇有伏怒于太后群臣谏而死者以十数得茅焦为廓大义始皇非能说其言也乃自强从之耳茅焦亦仅脱死如毛氂耳故事所以难者也今子欲安之乎阳曰邹鲁守经学齐楚多辩知韩魏时有竒节吾将歴问之王先生曰子行矣还过我而西邹阳行月余莫能为谋还过王先生曰臣将西矣为如何王先生曰吾先日欲献愚计以为衆不可盖窃自薄陋不敢道也若子行必徃见王长君士无过此者矣邹阳发寤于心曰敬诺辞去不过梁径至长安因客见王长君长君者王羙人兄也邹阳留数日乘间而请曰窃闻长君弟得幸后宫天下无有而长君行迹多不循道理者今袁盎事卽穷竟梁王恐诛如此则太后怫郁泣血无所发怒切齿侧目于贵臣矣长君诚能为上言之得毋竟梁事长君必因自结于太后鲁公子庆父使仆人杀子般狱有所归季友不探其情而诛焉庆父亲杀闵公季子缓追逸贼春秋以为亲亲之道也鲁哀姜薨于夷孔子曰齐桓公法而不谲以为过也以是说天子徼幸梁事不奏长君曰诺乘间入而言之是时文吏穷反端颇见太后不食日夜泣不止景帝甚忧之问公卿大臣大臣以为遣经术吏徃治之乃可解于是遣田叔徃治之然后得释因上书请朝汉孝景皇帝中三年冬十一月罢诸侯御史大夫官觧题曰颜师古曰所以抑损其权十二月匈奴王徐卢等七人降皆封为列侯解题曰外国归义封者始于文帝世弓髙襄成两侯然二人者皆韩王信子孙本皆中国之人能自㧞于匈奴率其衆复归中国封之不为过也彼徐卢等本匈奴酋长景帝乃欲侯之以劝后丞相亚夫之议虽若迂濶其用意则远矣景帝所以显沮之者以向者引正义裁后兄王信之封无辞以屈之故发愤于此也人主不敢专封爵必与大臣共之盖古之成法景帝欲行其意而轻废之此亚夫所以谢病也自是以后人主益行其意封爵纷然丞相亦不复以此为职守矣春三月丁巳封子乘为清河王解题曰按地理志清河王都清阳今恩州清河县夏四月旱禁酤酒解题曰文帝诏曰为酒醪以靡谷者多岁旱而禁酒意盖在此也秋九月丞相周亚夫免以御史大夫桃侯刘舎为丞相解题曰亚夫既以守职忤意免代之者其选可知矣汉孝景皇帝中四年春三月作德阳宫解题曰臣瓒曰是景帝也帝自作之讳不言庙故言宫秋赦徒作阳陵者觧题曰按本纪赦徒作阳陵者死罪欲腐者许之盖以犯罪抵死者多故愿就宫刑者特免其死也然则景帝作寿陵徒役之衆刑辟之烦亦可知矣赦有及天下者有及一方者有及一所者此赦止及阳陵一所它县不与也汉孝景皇帝中五年冬十月戊午日有食之解题曰本纪书于去年末今移于此说见前五年夏五月甲戌封皇后兄王信为盖侯解题曰周亚夫免相旣二年而王信始封侯公议之可畏如此六月丁巳赦天下赐民爵一级大水解题曰肆赦赐爵不知其繇史记本纪书六月丁巳赦天下赐爵一级天下大潦然则恩霈或为水潦而下与令诸侯王不得治国更名诸侯丞相为相它官皆损其员解题曰诸侯王既不得治国则建空名于一国之上不为士民所尊埶与富室亡异矣汉初诸侯王国置官一如天朝固僭儗太过今悉减黜之简陋不复成邦与郡县殆无以异也方是时惩艾七国之祸惟恐诸侯之不轻及王莾簒逆诸侯王厥角稽首奉上玺韨惟恐在后其兆实见于此是故为治者以执中为难按百官表诸侯王髙帝初置金玺盭绶掌治其国有太傅辅王内史治国民中尉掌武职丞相统衆官卿大夫都官如汉朝景帝中五年令诸侯王不得复治国天子为置吏改丞相曰相省御史大夫廷尉少府宗正博士宫大夫谒者郎诸官长丞皆损其员秋九月诏诸狱疑辄谳之解题曰按本纪诏曰法令度量所以禁暴止邪也狱人之大命死者不可复生吏或不奉法令以货赂为市朋党比周以苛为察以刻为明令亡罪者失职朕甚怜之有罪者不伏罪姦法为暴甚亡谓也诸狱疑若虽文致于法而于人心不厌者辄谳之此诏则善矣然以苛为察以刻为明必有所自不反其本而治其末虽勤无益也司马子长不载景帝诸诏其有以哉汉孝景皇帝中六年冬十月梁王武来朝解题曰按世家三十五年冬复朝上疏欲留上勿许归国六月中病热六日卒自杀袁盎之后凡再朝京师其始也帝至与同车辇其后也上疏欲留勿许友爱日疎恩数日薄宠之旣过而摧折之复骤斯其所以忧死与十二月改诸官名解题曰按史记本纪更命廷尉为大理将作少府为将作大匠主爵中尉为都尉长信詹事为长信少府将行为大长秋大行为行人奉常为太常典客为大行治粟内史为大农以大内为二千石置左右内官属大内后元年冬更命中大夫令为卫尉定铸钱伪黄金弃市律解题曰应劭曰文帝五年听民放铸律尚未除先时多作伪金伪金终不可成而徒损费转相诳燿穷则起为盗贼故定其律也春二月乙卯帝幸雍郊五畤解题曰自文帝诛新垣平后至是始复郊五畤按封禅书孝景即位十六年祠官各以岁时祠如故无有所祈夏四月梁孝王武薨立其子买为梁王五月丙戌分梁地立孝王子明为济川王彭离为济东王定为山阳王不识为济阴王解题曰尽封其子所以慰太后之心𤓰分其地所以析尾大之势定长吏车服之制解题曰按本纪诏曰夫吏者民之师也车驾衣服宜称吏六百石以上皆长吏也亡度者或不吏服出入闾里与民亡异令长吏二千石朱两轓千石至六百石朱左轓车骑从者不称其官衣服下吏出入闾巷亡吏体者二千石上其官属三辅举不如法令者皆上丞相御史请之先是吏多军功车服尚轻故为设禁西汉之俗乐易有余而节亷不足观陈遵过左阿君之事虽至季世此俗尚未改也匈奴入鴈门上郡解题曰按匈奴传孝景帝复与匈奴和亲通闗市给遗匈奴遣公主如故约终孝景时时小入盗边无大冦然则今年与后二年之冦皆非大入也以寗成为中尉解题曰五峯胡氏曰汉景以郅都寗成为中尉以严酷治宗室贵戚人人惴恐夫亲亲尊尊之道必选天下有节行贤德之人为之师傅为之交游则将有大人君子可为天下用何有忧其犯法耶城阳共王喜薨解题曰城阳景王章之子也吴王濞之反发使约齐菑川胶东济南济北皆许诺而曰城阳景王有义攻诸吕勿与事定分之耳章死虽乆忠烈凛然七国尚不敢汚其子以非义孰谓其生而觖望乎如喜之秉节守职亦克肖其父者也汉孝景皇帝后元年解题曰不知改元之繇当考春正月诏狱谳不当不为失解题曰景帝虽深刻然承文帝之后故恤刑之诏屡下焉三月丁巳赦天下赐中二千石诸侯相爵右庶长夏大酺五日民得酤酒解题曰以改元而行庆赐也赐中二千石诸侯相爵如淳所谓虽有尊官未必有高爵故赐之其说是也茍官髙而爵卑一旦去官虽繇役而不免也中三年以旱禁酤酒至是除其禁八月壬辰以御史大夫建陵侯卫绾为丞相条侯周亚夫下狱死解题曰按本传绾代桃侯舍为丞相朝奏事如职所奏然自初宦以至相终无可言帝以为敦厚可相少主尊宠之赏赐甚多谯郡张氏曰景帝称窦婴沾沾自喜多易不足以任宰相持重乃相卫绾夫自喜多易不足以持重是也而求持重者必如绾则已甚矣绾车戯之贱士也其椎鲁庸钝偶似夫敦厚长者之形耳夫敦厚之士其用之也必有䝉其利者矣岂谓其无是非可否如偶人者哉茍以是为长者而用之则世之持重者多矣夫恶马之奔踶也求其无奔踶可也得偶马而爱之可乎帝之恶周亚夫也曰此鞅鞅者非少主臣也卒杀之夫天下之情其未见于利害之际者举不可知而要之易刼以埶者易动以利不轻许人之私者不轻行其私亚夫之不纳文帝于细栁与夫不肻侯王信可谓不可以势刼而无私意矣伏节死义与夫见利而心不动非轻势而灭私者莫能可与相少主共危难者意非亚夫不可而帝乃反之是徒以刚劲不茍其形若难制而嫚上者故杀之而不疑呜唿景帝者求人于形似而失之者也昔者髙祖求傅如意者而不可得得一周昌能强项靣折而髙祖遂以赵委之夫昌之不能脱如意于死其势盖有所迫而所以任昌者固相危弱之道也嗟夫周昌以此见取而亚夫乃用是不免则景帝之与髙祖其观人也亦异矣汉孝景皇帝后二年冬十月省彻侯之国解题曰史记列侯表各书元年盖汉初封列侯犹有君国子民之意也故文帝遣列侯就国之诏曰古者诸侯建国千余各守其地今列侯多居长安吏卒给输费苦而列侯亦无繇教训其民然则岂徒使之利租税之入而已哉景帝旣不令诸侯王治事故亦省彻侯之国自是之后事权皆在其相所谓侯国者亦与县邑无异矣以岁不登禁内史郡不得以粟食马令徒𨽻衣七緵布解题曰按史记本纪令内史郡不得食马粟没入县官令徒𨽻衣七緵布止马舂为岁不登禁天下食不造岁此皆自古荒政之遗法与曲礼玉藻谷梁相出入班史止载食马粟一事余皆不书夏五月诏赀筭四得官解题曰按本纪诏曰人不患其不知患其为诈也不患其不勇患其为暴也不患其不富患其无厌也其唯廉士寡欲易足今訾筭十以上乃得官廉士筭不必衆有市籍不得官无訾又不得官朕甚愍之訾筭四得官亡令廉士乆失职贪夫长利租长陵田解题曰长陵禁耕地必广景帝赋以与贫民使奉陵邑可也今书曰租长陵田是利其租入而已奉先之意衰矣汉孝景皇帝后三年春正月诏劝农桑禁采黄金珠玉解题曰景帝习见汉初重本抑末之意故劝农之诏屡下焉按本纪诏曰其令郡国务农桑益种树可得衣食物吏发民若取庸采黄金珠玉者坐赃为盗二千石听者与同罪甲寅皇太子冠解题曰景帝以甲子崩相距才十日耳盖武帝方十六未冠故亟加元服也甲子帝崩于未央宫解题曰太史公曰汉兴孝文施大德天下懐安至孝景不复忧异姓而鼌错刻削诸侯遂使七国俱起合从而西郷以诸侯大盛而错为之不以渐也及主父偃言之而诸侯以弱卒以安安危之机岂不以谋哉子长之赞如此轻重抑扬之意可见矣班孟坚乃谓周云成康汉言文景岂有㫖哉癸酉葬阳陵解题曰臣瓒曰自崩及葬凢十日阳陵在长安东北四十五里上谥曰孝景皇帝解题曰用史记文帝纪例书丙子太子卽位解题曰按史记大事记书正月甲子孝景崩二月丙子太子立景帝以癸酉葬武帝以丙子立用惠帝以来既葬即位之典也班氏景纪书甲子帝崩武纪又书甲子太子即皇帝位是崩之日遽即位也其误甚矣盖武帝享国多歴年所招方士求长年恤典废而不讲受遗大臣如霍光辈皆不学少文故武帝以丁卯崩明日戊辰昭帝遽卽位是后元之继宣成之继元哀之继成皆以葬前正位号自古旣葬卽位之礼遂废矣班氏徒习见汉中叶以后故事不复知先王之典制谬误若此比者非一条也三月封皇太后同母弟田蚡为武安侯胜为周阳侯解题曰景帝封后弟已非故典武帝又封母之异父同母弟恩亦滥矣汉孝武皇帝建元元年解题曰按封禅书有司言元宜以天瑞命不宜以一二数一元曰建二元以长星曰光三元以郊得一角兽曰狩云然则元狩以前年号皆史官追书也颜师古曰自古帝王未有年号始起于此冬十月举贤良方正之士辕固以老罢归以董仲舒为江都相庄助为中大夫治申韩苏张之言者皆罢之解题曰按本纪列传冬十月诏丞相御史列侯中二千石二千石诸侯相举贤良方正直言极谏之士辕固孝景时为博士窦太后好老子书召问固曰此家人言耳太后怒曰安得司空城旦书乎乃使固入圏击彘景帝知太后怒而固直言无罪乃假固利兵下固刺彘正中其心彘应手而倒太后黙然亡以复罪后景帝以固廉直拜为清河太傅疾免武帝初即位复以贤良征诸儒多嫉毁曰固老罢归之时固已九十余矣公孙𢎞亦征反目事固固曰公孙子务正学以言毋曲学以阿世董仲舒少治春秋孝景时为博士下帷讲诵弟子传以乆次相授业或莫见其靣盖三年不窥园其精如此武帝即位举贤良文学之士前后百数而仲舒以贤良对䇿焉春二月赦天下赐民爵一级年八十复二筭九十复甲卒解题曰张晏曰二筭复二口之筭也复甲卒不豫革车之赋也行三铢钱解题曰颜师古曰新壊四铢钱造此钱也重如其文见食货志夏四月诏民年九十以上复子若孙令供养解题曰按本纪诏曰古之立教郷里以齿朝廷以爵扶世导民莫善于德然则于郷里先耆艾奉髙年古之道也今天下孝子顺孙愿自竭尽以承其亲外迫公事内乏资财是以孝心阙焉朕甚哀之民年九十以上已有受鬻法为复子若孙令得身帅妻妾遂其供飬之事五月诏修山川祠解题曰此武帝祷祠之始也按本纪诏曰河海润千里其令祠官修山川之祠为岁事曲加礼六月丞相卫绾免丙寅以魏其侯窦婴为丞相武安侯田蚡为太尉赵绾为御史大夫王臧为郎中令解题曰按史记列传武安侯田蚡者孝景后同母弟也生长陵魏其已为大将军后方盛蚡为诸郎未贵徃来侍酒魏其跪起如子姪及孝景晚节蚡益贵幸为太中大夫孝景崩即日太子立称制所鎭抚多有田蚡賔客计策蚡弟田胜皆以太后弟孝景后三年封蚡为武安侯胜为周阳侯武安侯新欲用事为相卑下賔客进名士家居者贵之欲以倾魏其诸将相建元元年丞相绾病免上议置丞相太尉籍福说武安侯曰魏其贵乆矣天下士素归之今将军初兴未如魏其即上以将军为丞相必让魏其魏其为丞相将军必为太尉太尉丞相尊等耳又有让贤名武安侯乃㣲言太后风上于是乃以魏其侯为丞相武安侯为太尉籍福贺魏其侯因弔曰君侯资性喜善疾恶方今善人誉君侯故至丞相然君侯且疾恶恶人衆亦且毁君侯君侯能兼容则幸乆不能今以毁去矣魏其不听魏其武安俱好儒术推毂赵绾为御史大夫王臧为郎中令秋七月诏省卫士万人罢苑马以赐贫民解题曰按汉书诏曰卫士转置送迎二万人其省万人罢苑马以赐贫民征鲁申公议立明堂帝问以政事对曰为治者不在多言顾力行何如耳解题曰申公在汉初诸儒中进退出入盖多可议然其对武帝简实要切一言而尽帝终身之病彼陆沉巖谷不为时用者其所存殆未可量度也按儒林传王臧赵绾皆受诗于申公绾臧请天子欲立明堂以朝诸侯不能就其事乃言师申公于是天子使使束帛加璧安车驷马迎申公弟子二人乘轺传送又征枚乘道死解题曰按列传乘游梁梁客皆善属辞赋乘尤髙武帝自为太子闻乘名及即位乘年老乃以安车蒲轮征乘道死诏问乘子无能为文者后乃得其孽子臯观征枚生之意宜其申公落落难合也内史寗成抵罪髠钳解题曰按贾谊传谊上䟽帝深纳其言飬臣下有节是后大臣有罪皆自杀不受刑至武帝时稍复入狱自寗成始汉孝武皇帝建元二年冬十月淮南王安来朝解题曰按本传淮南王安为人好读书鼓琴不喜弋猎狗马驰骋亦欲以行阴德抚循百姓流誉天下时时怨望厉王死时欲畔逆未有因也又建元二年淮南王入朝素善武安侯武安侯时为太尉乃逆王霸上与王语曰方今上无太子大王亲髙皇帝孙行仁义天下莫不闻即宫车一日晏驾非大王当谁立者淮南王大喜厚遗武安侯金财物阴结賔客抚循百姓为畔逆事御史大夫赵绾郎中令王臧下狱死丞相窦婴太尉田蚡免以石建为郎中令弟庆为内史解题曰按史记列传魏其武安俱好儒术推毂赵绾为御史大夫王臧为郎中令迎鲁申公欲设明堂令列侯就国除闗以礼为服制以兴太平举适诸窦宗室无节行者除其属籍时诸外家为列侯列侯多尚公主皆不欲就国以故毁日至窦太后太后好黄老之言而魏其武安赵绾王臧等推隆儒术贬道家言是以窦太后滋不恱魏其等及建元二年御史大夫赵绾请无奏事东宫窦太后大怒得赵绾王臧之过以让上上因废明堂事尽下赵绾王臧吏皆自杀而免丞相太尉申公亦疾免以归万石君家以孝谨闻乎郡国虽齐鲁诸儒质行皆自以为不及也王臧以文学获非窦太后以为儒者文多质少今万石君家不言而躬行乃以长子建为郎中令庆为齐相齐国皆慕其家行不言而齐国大治为立石相祠申公既为楚王戊胥靡归鲁退居家教不出絶賔客可谓深自惩艾矣独以诗经为训疑者则阙不传可谓有古经师之模范矣彼赵绾王臧虽尝北靣称弟子观其请毋奏事东宫触窦太后之怒遂以姦利见诛轻浅浮伪一至于是方在门时岂无可见者乎为申公者闻其进用盍以辱吾道为忧可也今反依借之以兴礼乐一举而有三失焉乐其意向之同而不深考其实一也眩于名位而忘其人之素二也黾勉庶几行志而不守初见武帝之正对三也得非自反尚未深格局尚未进志虽及之而力尚未足以守之邪此儒者之大戒也厌空言者必尊实行绾臧既败之后石建兄弟遂以孝谨竝用事势相激无足恠者虽然吾窃有感焉隂长则阳消小人进则君子退至于孝谨之人本非儒者之敌乃良资羙质教所当先施者也儒者旣无实行非特不足以启廸之反使世俗崇奖之以为讪薄儒者之具茍儒者自名以为君子而指彼为小人可不可耶初置茂陵邑解题曰应劭曰武帝自作陵也颜师古曰黄图云本槐里之茂郷也地理志属右扶风汉孝武皇帝建元三年冬十月代王登长沙王发中山王胜济川王明来朝解题曰按列传武帝初即位大臣惩吴楚七国行事议者多怨鼌错之策皆以诸侯连城数十泰强欲稍侵削数奏暴其过恶诸侯王自以骨肉至亲先帝所以广封连城犬牙相错者为盘石宗也今或无罪为臣下所侵辱有司吹毛求疵笞服其臣使证其君多自以侵寃建元二年代王登长沙王发中山王胜济川王明来朝天子置酒胜闻乐声而泣问其故胜对曰臣闻悲者不可为絫欷思者不可为叹息故髙渐离击筑易水之上荆轲为之低而不食雍门子壹微吟孟尝君为之于邑今臣心结日乆每闻㓜眇之声不知涕泣之横集也夫衆喣漂山聚蟁成靁朋党执虎十夫桡椎是以文王拘于羑里孔子阨于陈蔡此乃蒸庶之成风增积之生害也臣身逺与寡莫为之先衆口铄金积毁销骨丛轻折轴羽翮飞肉纷惊逢罗潸然出涕臣闻白日晒光幽隠皆照明月曜夜蟁蝱宵见然云烝列布杳冥昼昬尘埃抪覆昧不见泰山何则物有蔽之也今臣雍阏不得闻谗言之徒蠭生道辽路逺曽莫为臣闻臣窃自悲也臣闻社鼷不灌屋䑕不熏何则所託者然也臣虽薄也得䝉肺腑位虽卑也得为东藩属又称兄今群臣非有葭莩之亲鸿毛之重羣居党议朋友相为使夫宗室摈郄骨肉氷释斯伯竒所以流离比干所以横分也诗云我心忧伤惄焉如擣假寐永叹唯忧用老心之忧矣疢如疾首臣之谓也具以吏所侵闻于是上乃重诸侯之礼读中山王胜之对则王氏移汉之兆见矣读临菑王植之奏则司马氏移魏之祸成矣使汉武魏明深有动乎其中融彼此合内外而中持衡焉庶乎其可也今屑屑毛举细故以塞责岂足以回天下之大势哉春河水溢于平原大饥人相食解题曰颜师古曰河溢之处损害田亩故大饥初作便门桥解题曰茂陵之侈于此可见颜师古曰便门长安城北靣西头门即平门也古者平便皆同字于此道作桥跨渡渭水以趋茂陵其道易直即今所谓便桥是其处也便读如本字废济川王明为庶人迁房陵国除解题曰按史记年表明梁孝王子也坐射杀中傅废迁房陵应劭曰中傅宦者也闽越围东瓯遣庄助发兵救之遂徙其衆于江淮间解题曰武帝四夷之功始于此按史记列传建元三年闽越发兵围东瓯东瓯食尽困且降乃使人告急天子天子问太尉田蚡蚡对曰越人相攻击固其常又数反覆不足以烦中国徃救也自秦时弃弗属于是中大夫庄助诘蚡曰特患力不能捄德弗能覆诚能何故弃之且秦举咸阳而弃之何乃越也今小国以穷困来告急天子天子弗振当安所告愬又何以子万国乎上曰太尉未足与计吾即位之初不欲出虎符发兵郡国乃遣庄助以节发兵㑹稽㑹稽太守欲拒不为发兵助乃斩一司马谕意指遂发兵浮海捄东瓯未至闽越引兵而去东瓯请举国徙中国乃悉举衆来处江淮之间将相表大事记曰东瓯王广武侯望率其衆四万余人来降处庐江郡望者东瓯王之名也广武侯者既降汉所封也始为㣲行起上林苑解题曰按东方朔传建元三年㣲行始出常用饮酎已八九月中与侍中常侍武骑及待诏陇西北地良家子能骑射者期诸殿门故有期门之号自此始㣲行以夜漏下十刻乃出常称平阳侯时夜出夕还后赍五日粮会朝长信宫上大驩乐之是后南山下乃知㣲行数出也然尚迫于太后未敢逺出丞相御史知指乃使右辅都尉徼循长杨以东右内史发小民共待㑹所后乃置更衣从宣曲以南十二所中休更衣投宿诸宫长杨五柞倍阳宣曲尤幸于是上以为道逺劳苦又为百姓所患乃使太中大夫吾丘寿王与待诏能用筭者二人举籍阿城以南盭厔以东宜春以西提封顷亩及其贾直欲除以为上林苑属之南山又诏中尉左右内史表属县草田欲以偿鄠杜之民吾丘寿王奏事上大恱称善时东方朔在傍进谏曰臣闻谦逊静悫天表之应应之以福骄溢靡丽天表之应应之以异今陛下累郎台恐其不髙也弋猎之处恐其不广也如天不为变则三辅之地尽可以为苑何必盭厔鄠杜乎奢侈越制天为之变上林虽小臣尚以为大也夫殷作九市之宫而诸侯畔灵王起章华之台而楚民散秦兴阿房之殿而天下乱粪土愚臣忘生触死逆盛意犯隆指罪当万死不胜大愿愿陈泰阶六符以观天变不可不省是日因奏泰阶之事上乃拜朔为太中大夫给事中然遂起上林苑如寿王所奏云汉孝武皇帝建元四年南越王赵佗死其孙胡立为南越王解题曰按史记列传佗建元四年卒佗孙胡为南越王皇甫谧曰时汉兴七十年佗盖百岁矣汉孝武皇帝建元五年置五经博士解题曰按赵岐孟子题辞孝文皇帝欲广㳺学之路论语孝经孟子尔雅皆置博士后罢传记博士独立五经而已讫今诸经通义得引孟子以明事谓之博文以此言考之孝文尚置传记博士安有独遗五经之理本纪是岁书置五经博士者非始置也即岐所谓独立五经罢传记博士之时也然尔雅专载训诂治经者所当通习故不必专置博士至于论语孝经孟子于学者最为切要孝文立之当矣武帝有感于董仲舒之言奋然罢黜百家而不深考其实遂使三书下同传记之列岂不过甚矣哉大事记解题卷十一大事记钦定四库全书大事记解题卷十二宋吕祖谦撰汉孝武皇帝建元六年春二月乙未辽东髙庙灾夏四月壬子髙园便殿火解题曰天火曰灾人火曰火按董仲舒传仲舒为江都相中废为中大夫先是辽东髙庙长陵髙园便殿灾仲舒居家推说其意草槀未上主父偃候仲舒私见嫉之窃其书而奏焉上召视诸儒仲舒弟子吕歩舒不知其师书以为大愚于是下仲舒吏当死诏赦之仲舒遂不敢复言灾异五月丁亥太皇太后窦氏崩解题曰按外戚传窦太后好黄帝老子言景帝及诸窦不得不读老子尊其术太后后景帝六岁凡立五十一年元光六年崩合葬霸陵六月癸巳丞相许昌免以武安侯田蚡为丞相绌黄老之言复申刑名百家之禁延文学儒者以百数解题曰武帝即位之初已罢申韩苏张之言至于黄老以窦太后之故未敢废也至是始禁之按史记儒林传武帝即位赵绾王臧之属明儒学而上亦郷之于是招方正贤良文学之士自是之后言诗于鲁则申培公于齐则辕固生于燕则韩太傅言尚书自济南伏生言礼自髙堂生言易自菑川田生言春秋于齐鲁自胡母生于赵自董仲舒及窦太后崩武安侯田蚡为丞相绌黄老刑名百家之言延文学儒者数百人闽越王郢攻南越遣大行王恢大司农韩安国击之闽越王弟余善杀郢谢罪立无诸孙丑为越繇王余善为东越王解题曰武帝即位以来举兵者再矣三年严助浮海之役以窦太后在上尚未敢以虎符发兵也及是嵗窦太后既崩遂命两九卿将兵十万分两道击闽越其志益肆矣然是两役者皆兵未血刄而功已成此武帝所以益轻用兵与使用兵之初即遇坚敌未必不为天下之福也以东海太守汲黯为主爵都尉解题曰按史记本传黯以父任孝景时为太子洗马以庄见惮孝景帝崩太子即位黯为谒者迁为荥阳令黯耻为令归田里上闻乃召拜为中大夫以数切谏不得乆留内迁为东海太守黯学黄老之言治官理民好清静择丞史而任之其治责大指而已不苛小黯多病卧闺内不出嵗余东海大治称之上闻召以为主爵都尉列于九卿治务在无为而已引大体不拘文法黯内行修洁好直谏数犯主之颜色常慕傅伯袁盎之为人也善灌夫郑当时及宗正刘弃亦以数直谏不得乆居位当是时太后弟武安侯蚡为丞相中二千石来拜谒蚡不为礼然黯见蚡未尝拜常揖之天子方招文学儒者上曰吾欲云云黯对曰陛下内多欲而外施仁义奈何欲效唐虞之治乎上黙然怒变色而罢公卿皆为黯惧上退谓左右曰甚矣汲黯之戆也与匈奴和亲解题曰王恢之议实探帝意所以屈于韩安国者盖帝重违衆议而姑许之和亲也故间一岁有马邑之役焉遣唐䝉通西南夷置犍为郡解题曰按地理志犍为郡武帝建元六年开应劭曰故夜郎国今嘉州又按西南夷列传建元六年大行王恢击东越东越杀王郢以报恢因兵威使番阳令唐䝉风指晓南越南越食䝉蜀枸酱䝉问所从来曰道西北牂柯牂柯江广数里出番禺城下䝉归至长安问蜀贾人贾人曰独蜀出枸酱多持窃出市夜郎夜郎者临牂柯江江广百余歩足以行船南越以财物役属夜郎西至同师然亦不能臣使也䝉乃上书说上曰闻夜郎所有精兵可得十余万浮船牂柯江出其不意此制越一竒也诚以汉之彊巴蜀之饶通夜郎道置吏易甚上许之乃拜䝉为郎中将将千人食重万余人从巴蜀筰闗入遂见夜郎侯多同䝉厚赐喻以威德约为置吏使其子为令夜郎旁小邑皆贪汉缯帛以为汉道险终不能有也乃且听䝉约还报乃以为犍为郡汉孝武皇帝元光元年冬十一月初令郡国举孝廉解题曰按董仲舒传仲舒对䇿推明孔氏抑出百家立学校之官州郡举茂材孝廉皆自仲舒发之此举孝廉秀才之始也犹有乡举里选诸侯贡士之遗法焉自汉至隋虽时有污隆法有臧否其源流要出于古至炀帝始变之五月诏举贤良文学帝亲䇿之解题曰本纪曰于是董仲舒公孙𢎞等出焉按公孙𢎞元光五年擢第犹在此诏后若董仲舒帝卽位之初以贤良对䇿拜江都相中废为中大夫坐论髙庙髙园殿灾下吏皆在此诏前本纪误矣天星尽揺解题曰按天文志元光中天星尽揺上以问候星者对曰星揺者民劳也主父偃徐乐严安上书言事皆以为郎中解题曰三子论征伐四夷之害与时事背驰武帝亟召见奖擢之盖所以开忠谏之路广异同之议也世言穷兵黩武者必曰秦皇汉武使三子者奏疏于始皇之朝必干诽谤之辟矣一存一亡其分在此通鑑载于元朔之元盖附见于分封诸侯王子弟之前一年以主父偃窃奏董仲舒髙园殿对考之髙园殿火在建元六年距元朔改元八年若主父偃果以是年初召见前此未尝见武帝安得窃仲舒草藁而奏之若召见亲近之后方窃奏仲舒奏藁则仲舒亦不应追论七八年前灾异也况田蚡死已乆仲舒所谓贵而不正者果安所指乎按主父偃传元光元年西入闗见卫将军卫将军数言上上不省资用乏留诸侯賔客多厌之乃上书阙下朝奏暮召是岁去髙园殿火才一年耳仲舒之草奏论说盖其时也偃方以口舌鼎贵忌仲舒能出已右而䧟之亦好进者之常态今移三子上书于此年之末庶几于事为合汉孝武皇帝元光二年帝幸雍祠五畤始亲祠灶遣方士入海求蓬莱解题曰按封禅书上乡儒术招贤良赵绾王臧等以文学为公卿欲议立明堂城南以朝诸侯草廵狩封禅改歴服色事未就㑹窦太后㣲伺得赵绾等姦利事召案绾臧自杀诸所兴为皆废后六年窦太后崩其明年征文学之士明年上初至雍郊见五畤后常三岁一郊是时上求神君舎之上林中蹏氏观神君者长陵女子以子死见神于先后宛若宛若祠之其室民多徃祠是时李少君亦以祠灶谷道却老方见上上尊之夫绾臧儒者也明堂盛礼也宛若妖巫也祠灶贱事也论其名则有邪正髙下之殊论其实则皆出于帝之多欲而已司马子长竝载于封禅书而无所轻重其有㫖哉立太乙祠解题曰太乙之名古无有也古之医者观八风之虚实邪正以治病因有太乙九宫之说其说具于鍼经虽执技者支离漫衍浸失其本然尚止施于医也今谬忌所奏太乙方曰天神贵者太乙太乙佐曰五帝古者天子以春秋祭太乙东南郊用太牢具七日为坛开八通之鬼道是果安所从授哉夏六月从王恢议将三十万衆屯马邑谷中诱击单于不克恢下狱死解题曰按列传武帝即位明和亲约束厚遇闗市饶给之匈奴自单于以下皆亲汉往来长城下明年鴈门马邑豪聂壹因大行王恢言匈奴初和亲亲信邉可诱以利致之伏兵袭击必破之道也帝乃召问公卿曰朕饰子女以配单于币帛文锦赂之甚厚单于待命加嫚侵盗无已邉境数惊朕甚闵之今欲举兵攻之何如大行恢对曰陛下虽未言臣固愿效之臣闻全代之时北有强胡之敌内连中国之兵然尚得飬老长幼种树以时仓廪常实匈奴不轻侵也今以陛下之威海内之一天下同任又遣子弟乘邉守塞转粟輓输以为之备然匈奴侵盗不已者无它以不恐之故耳臣窃以为击之便御史大夫安国曰不然臣闻髙皇帝尝围于平城匈奴至者投鞌髙如城者数所平城之饥七日不食天下歌之及解围反位而无忿怒之心夫圣人以天下为度者也不以已私怒伤天下之功故遣刘敬奉金千斤以结和亲至今为五世利孝文皇帝又尝壹拥天下之精兵聚之广武常谿然终无尺寸之功而天下黔首无不忧者孝文寤于兵之不可宿故复和亲之约此二圣之迹足以为效矣臣窃以为勿击便恢曰不然臣闻五帝不相袭礼三王不相复乐非固相反也各因世宜也且髙祖身被坚执锐䝉雾露沐霜雪行几十年所以不报平城之怨者非力不能所以休天下之心也今邉境数惊士卒伤死中国槥车相望此仁人之所隠也臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也且自三代之盛夷狄不与正朔服色非威不能制彊弗能服也以为逺方絶地不牧之民不足烦中国也且匈奴轻疾悍亟之兵也至如猋风去如收电畜牧为业弧弓射猎逐兽随草居处无常难得而制今使邉郡乆废耕织以支胡之常事其埶不相权也臣故曰勿击便恢曰不然臣闻鳯鸟乘于风圣人因于时昔秦缪公都雍地方三百里知时宜之变攻取西戎辟地千里并国十四陇西北地是也及后䝉恬为秦侵胡辟数千里以河为竟累石为城树榆为塞匈奴不能饮马于河置熢燧然后敢牧马夫匈奴独可以威服不可以仁畜也今以中国之盛万倍之资遗百分之一以攻匈奴譬犹以强弩射且溃之痈也必不留行矣若是则北发月氏可得而臣也臣故曰击之便安国曰不然臣闻用兵者以饱待饥正治以待其乱定舍以待其劳故接兵覆衆伐国堕城常坐而役敌国此圣人之兵也且臣闻之冲风之衰不能起毛羽强弩之末不能入鲁缟夫盛之有衰犹朝之必莫也今将巻甲轻举深入长驱难以为功从行则廹胁衡行则中絶疾则粮乏徐则后利不至千里人马乏食兵法曰遗人获也意者有他缪巧可以禽之则臣不知也不然则未见深入之利也臣故曰勿击便恢曰不然夫草木遭霜者不可以风过清水明镜不可以形逃通方之士不可以文乱今臣言击之者固非发而深入也将顺因单于之欲诱而致之邉吾选枭骑壮士隂伏而处之以为之备审遮险阻以为其戒吾埶已定或营其左或营其右或营其前或絶其后单于可禽百全必取上曰善乃从恢议以御史大夫安国为䕶军将军诸将皆属约单于入马邑纵兵王恢李息别从代王击辎重于是单于入塞未至马邑百余里觉之还去上怒恢不出击单于辎重下恢廷尉自杀匈奴絶和亲攻当路塞解题曰按太史公建元以来侯者年表云匈奴絶和亲攻当路塞闽越擅伐东瓯请降二夷交侵自是后遂出师北讨强胡南诛劲越将卒以次封矣汉孝武皇帝元光三年河徙从顿丘入勃海解题曰按水经注禹贡曰夹右碣石入于河山海经曰碣石之山绳水出焉东流注于河河之入海旧在碣石今川流所导非禹渎也周定王五年河徙故渎故班固曰商竭周移也顿丘今开德府澶州濮阳清丰两县汉渤海郡在渤海之濵今沧棣霸濵诸州之地是也所谓渤海者海之近北诸州者是也夏五月河决濮阳瓠子注鉅野通淮泗汎郡十六解题曰今开德府濮阳县有瓠子口瓠子河名也济州鉅野县东北有大野泽即鉅野也汉孝武皇帝元光四年冬十二月杀魏其侯窦婴解题曰按列传窦婴已为大将军方盛田蚡为诸曹郎未贵往来侍酒婴所跪起如子姓及蚡为丞相婴失窦太后益䟽不用无埶诸公稍自引而怠骜唯灌夫独否故婴墨墨不得意而厚遇夫也灌夫字仲孺颍隂人也吴楚反时父战死汉法父子俱有死事得与䘮归夫不肯随䘮归被甲持㦸驰入吴军至戯下所杀伤数十人以此名闻天下武帝即位以为淮阳天下交劲兵处故徙夫为淮阳太守入为太仆徙为燕相夫为人刚直使酒诸埶在已之右欲必陵之士在已左愈贫贱尤益礼敬与钧家累数千万食客日数百人夫家居卿相侍中賔客益衰及窦婴失势亦欲倚夫引绳排根生平慕之后弃者夫亦得婴通列侯宗室为名髙两人相为引重其游如父子然夫尝有服过丞相蚡蚡从容曰吾欲与仲孺过魏其侯㑹仲孺有服夫曰将军乃肯幸临况魏其侯夫安敢以服为解请语魏其具将军旦日蚤临蚡许诺夫以语婴婴与夫人益市牛酒夜洒扫张具至旦平明令门下候伺至日中蚡不来婴谓夫曰丞相岂忘之哉夫不怿乃驾自徃迎蚡蚡特前戯许夫殊无意往夫至门蚡尚卧也于是夫见曰将军昨日幸许过魏其魏其夫妻治具至今未敢尝食蚡悟谢曰吾醉忘与仲孺言乃驾往往又徐行夫愈怒及饮酒酣夫起舞属蚡蚡不起夫徙坐语侵之婴乃扶夫去谢蚡蚡卒饮至夜极驩而去后蚡使籍福请婴城南田不许夫闻怒骂福福恶两人有隙乃谩好谢蚡蚡闻婴夫实怒不予亦怒曰魏其子尝杀人蚡活之蚡事魏其无所不可爱数顷田且灌夫何与也吾不敢复求田繇此大怒元光三年春蚡言灌夫家在颍川横甚民苦之请案之上曰此丞相事何请夫亦持蚡隂事为姦利受淮南王金与语言賔客居间遂已俱解夏蚡取燕王女为夫人太后诏召列侯宗室皆往贺婴过夫欲与俱夫谢曰夫数以酒失过丞相丞相今者又与夫有隙婴曰事已解强与俱酒酣蚡起为寿坐皆避席伏已婴为寿独故人避席余半膝席夫行酒至蚡蚡膝席曰不能满觞夫怒因嘻笑曰将军贵人也毕之时蚡不肯行酒次至临汝侯灌贤贤方与程不识耳语又不避席夫无所发怒乃骂贤曰平生毁程不识不直一钱今日长者为寿乃效女曹儿呫嗫耳语蚡谓夫曰程李俱东西宫卫尉今衆辱程将军仲孺独不为李将军地乎夫曰今日斩头穴匈何知程李坐乃起更衣稍稍去婴去戯夫夫出蚡遂怒曰此吾骄灌夫罪也乃令骑留夫夫不得出籍福起为谢案夫项令谢夫愈怒不肯顺蚡乃戯骑縳夫置传舎召长史曰今日召宗室有诏劾灌夫骂坐不敬系居室遂其前事遣吏分曹逐捕诸灌氏支属皆得弃市罪婴言灌夫醉饱事不足诛上然之赐婴食曰东朝廷辨之婴东朝盛推夫善言其醉饱得过乃丞相以他事诬罪之蚡盛毁夫所为横恣罪逆不道婴度无可奈何因言蚡短蚡曰天下幸而安乐无事蚡得为肺腑所好音乐狗马田宅所爱倡优巧匠之属不如魏其灌夫日夜招聚天下豪杰壮士与论议腹诽而心谤卬视天俯画地辟聣两宫间幸天下有变而欲有大功臣乃不如魏其等所为上问朝臣两人孰是主爵都尉汲黯是魏其内史郑当时是魏其后不坚余皆莫敢对于是上使御史簿责婴所言灌夫颇不讐劾系都司空孝景时婴尝受遗诏曰事有不便以便宜论上婴乃使昆弟子上书言之幸得召见书奏案尚书大行无遗诏诏书独藏婴家婴家丞封乃劾婴矫先帝诏书罪当弃市十月悉论灌夫支属婴良乆乃闻有劾即阳病痱不食欲死或闻上无意杀婴复食治病议定不死矣乃有飞语为恶言闻上故以十二月晦论弃市渭城太史公曰魏其武安皆以外戚重灌夫用一时决䇲而名显魏其之举以吴楚武安之贵在日月之际然魏其诚不知时变灌夫无术而不逊两人相翼乃成祸乱武安负贵而好权杯酒责望䧟彼两贤呜唿哀哉迁怒及人命亦不延衆庶不载竟被恶言呜唿哀哉祸所从来逺矣汉孝武皇帝元光五年冬十月河间王德来朝献雅乐春正月薨谥曰献解题曰按列传河间献王德修学好古实事求是从民得善书必为好写与之留其真加金帛赐以招之所得书皆古文先秦旧书周官尚书礼礼记孟子老子之属皆经传说记七十子之徒所论其学举六艺立毛氏诗左氏春秋博士武帝时献王来朝献雅乐立二十六年薨巴蜀吏卒治西南夷道解题曰按史记列传夜郎听唐䝉约还报乃以为犍为郡发巴蜀卒治道自僰道指牂柯江发巴蜀吏卒千人郡又多为发转漕万余人用兴法诛其渠帅巴蜀民大惊恐上闻之乃使相如责唐䝉等因谕告巴蜀民以非上意相如还报唐䝉治道二岁道不成士卒多物故费以巨万计治鴈门阻险解题曰颜师古曰所以为固用止匈奴之冦乙巳皇后陈氏废解题曰按史记汉书外戚传陈皇后母大长公主景帝姊也数让武帝姊平阳公主曰帝非我不得立而弃捐吾女壹何不自喜而倍本乎平阳公主曰用无子故废耳陈皇后坐巫蛊祠祭祝诅赐䇿曰皇后失序惑于巫祝不可以承天命其上玺绶退居长门宫巫蛊之祸盖始于此以张汤为太中大夫与赵禹定律令解题曰按史记酷吏传汤给事内史为寗成掾以汤为无害言大府调为茂陵尉治方中武安侯为丞相征汤为史时荐言之天子补侍御史使案事治陈皇后蛊狱深竟党与于是上以为能稍迁至太中大夫与太中大夫赵禹共定诸律令作见知吏傅得相监司用法益刻盖自此始太中大夫宿卫之官而使之定律令武帝时近臣夺有司之职类如此征贤良文学擢公孙𢎞为博士寻以为左内史解题曰按列传武帝初即位招贤良文学士是时𢎞年六十以贤良征为博士使匈奴还报不合意上怒以为不能𢎞乃移病免归元光五年复征贤良文学菑川国复推上𢎞𢎞谢曰前已尝西用不能罢愿更选国人固推𢎞𢎞至太常诏䇿诸儒𢎞对曰臣闻之仁者爱也义者宜也礼者所履也智者术之原也致利除害兼爱无私谓之仁明是非立可否谓之义进退有度尊卑有分谓之礼擅杀生之柄通壅塞之涂权轻重之数论得失之道使逺近情伪必见于上谓之术凡此四者治之本道之用也皆当设施不可废也得其要则天下安乐法设而不用不得其术则主蔽于上官乱于下此事之情属统垂业之本也臣闻尧遭鸿水使禹治未闻禹之有水也若汤之旱则桀之余烈也时对者百余人太常奏𢎞第居下䇿奏天子擢𢎞对为第一召见容貎甚丽拜为博士待诏金马门𢎞复上疏曰陛下有先圣之位而无先圣之名有先圣之民而无先圣之吏是以势同而治异先世之吏正故其民笃今世之吏邪故其民薄政弊而不行令倦而不听夫使邪吏行弊政用倦令治薄民民不可得而化此治之所以异也臣闻周公旦治天下期年而变三年而化五年而定唯陛下之所志书奏天子以册书答曰问𢎞称周公之治𢎞之材能自视孰与周公贤𢎞对曰愚臣浅薄安敢比材于周公虽然愚心晓然见治道之可以然也夫虎豹马牛禽兽之不可制者也及其教训服习之至可牵持驾服唯人之从臣闻揉曲木者不累日销金石者不累月夫人之于利害好恶岂比禽兽木石之类哉期年而变臣𢎞尚窃迟之上异其言时方通西南夷巴蜀苦之诏使𢎞视焉还奏事盛毁西南夷无所用上不听每朝㑹议开陈其端使人主自择不肯靣折庭争于是上察其行愼厚辨论有余习文法吏事縁饰以儒术上说之一岁至左内史𢎞奏事有所不可不肯庭辩尝与主爵都尉汲黯请间黯先发之𢎞推其后上常说所言皆听以此日益亲贵尝与公卿约议至上前皆背其约以顺指汲黯庭诘𢎞曰齐人多诈而无情始为与臣等建此议今皆背之不忠上问𢎞𢎞谢曰夫知臣者以臣为忠不知臣者以臣为不忠上然𢎞言𢎞为人谈笑多闻常称以为人主病不广大人臣病不俭节飬后母孝谨后母卒服䘮三年汉孝武皇帝元光六年冬初筭商车解题曰按本纪元狩四年初筭缗钱平凖书载公卿奏章曰异时筭轺车贾人缗钱皆有差请筭如故所谓异时即指今年事也请筭如故者中间尝罢之也武帝承文景富庶之后即位甫一纪耳征利已至于此然则府库之积其可恃哉兴利之臣不知为谁是时郑当时为大农以他日荐桑𢎞羊咸阳孔仅之事观之益疑也政使非其建白可亦负奉行之责矣春穿漕渠通渭解题曰按河渠书是时郑当时为大农言曰异时闗东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田此损漕省卒而益肥闗中之地得谷天子以为然令齐人水工徐伯表悉发卒数万人穿漕渠三岁而通通以漕大便利其后漕稍多而渠下之民颇得以溉田矣秋匈奴入上谷遣车骑将军卫青出上谷骑将军公孙敖出代轻车将军公孙贺出云中骁骑将军李广出鴈门广敖失师贺亦无功唯青颇斩首虏赐爵闗内侯解题曰匈奴传书秋汉使四将军各万骑击胡而本纪书于春按匈奴常以秋冬入邉当以匈奴传为正本纪载赦鴈门代郡军士诏曰遭虏之方入将吏新㑹上下未辑代郡将军敖鴈门将军广所任不肖校尉又背义妄行弃军而此此广敖所以败也卫青以恩泽初为将麾下必皆精骑非若广敖所领新乌合之衆又所出适领不当强虏之锋故仅得首虏借手以报是时武帝盛欲贵青使麄应封爵之科则赏之者必不止于闗内侯矣此功虽不足道然出将之初衆皆被谴已独见褒胆气渐张累出之捷实基于此遣司马相如通卭都置一都尉十余县解题曰按西南夷司马相如传相如谕告巴蜀还报是时卭筰之君长闻南夷与汉通得赏赐多多欲愿为内臣妾请吏比南夷天子问相如相如言卭筰冉䮾者近蜀道亦易通秦时尝通为郡县至汉兴而罢今诚复通为置郡县愈于南夷天子以为然乃拜相如为中郎将建节往使副使王然于壸充国吕越人驰四乘之传因巴蜀吏币物以赂西夷略定西夷卭筰冉䮾斯榆之君皆请为内臣除邉闗闗益斥西至沬若水南至牂柯为徼通零闗道桥孙水以通卭都为置一都尉十余县属蜀还报天子天子大说相如难蜀父老辞云汉兴七十有八载徐广以为元光元年盖自高祖元年数之正当此数延平陈氏曰唐䝉请通夜郎以制越武帝许之至巴蜀民惊恐则曰非上意也知其举动之非是以归过于下使相如还报深陈百姓之苦以成人君悔作之羙不亦善乎纵不能尔又陈卭筰以斥邉徼为务夫太守郊迎县令负弩先驱临卭诸公因门下交驩而卓王孙叹尚其女之晚相如所以愿有事于蜀也西南夷始置邮亭解题曰按史记大事记南夷始置邮亭盖唐䝉通西南夷治夜郎道始成故置邮亭比内郡焉为董偃置酒宣室中郎东方朔谏曰宣室者先帝之正处也淫乱之渐其变为簒诏更置酒北宫解题曰淫乱之渐其变为簒此至言也使武帝如陈灵则朔必干洩治之诛矣董君之宠繇是日衰此汉之所以未亡也通鑑载于元光五年按列传年表堂邑侯陈午以孝文三年嗣侯尚馆陶公主四十八年薨则五年午尚未死也今移于午薨之年汉孝武皇帝元朔元年冬匈奴盗邉以卫尉韩安国为材官将军屯渔阳解题曰本纪书于去年之秋按匈奴传去年秋汉使四将各万骑击胡其冬数千人盗边渔阳尤甚是时汉尚以十月为岁首所谓其冬即今年之岁首也又按韩安国传徙为卫尉而将军卫青击匈奴破龙城明年安国为材官将军屯渔阳与匈奴传所载合今书于今年十一月诏议二千石不举孝㢘者罪解题曰按本纪诏曰公卿大夫所使总方畧壹统类广教化美风俗也夫本仁祖义褒德禄贤劝善刑暴五帝三王所繇昌也朕夙兴夜寐嘉与宇内之士臻于斯路故旅耆老复孝敬选豪俊讲文学稽参政事祈进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或阖郡而不荐一人是化不下究而积行之君子雍于上闻也二千石官长纪纲人伦将何以佐朕烛幽隐劝元元厉蒸庶崇乡党之训哉且进贤受上赏蔽贤䝉显戮古之道也其与中二千石礼官博士议不举者罪有司奏议曰古者诸侯贡士一适谓之好德再适谓之贤贤三适谓之有功乃加九钖不贡士一则黜爵再则黜地三则黜爵地毕矣附下罔上者死附上罔下者刑与闻政而无益于民者斥在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风易俗也不举孝不奉诏当以不敬论不察廉不胜任也当免子据生春三月甲子立夫人卫氏为皇后解题曰按史记外戚世家卫皇后字子夫生㣲矣盖其家号曰卫氏出平阳侯邑子夫为平阳主讴者武帝初即位数岁无子平阳主求诸良家子女十余人饰置家武帝祓霸上还因过平阳主主见所侍美人上弗说既饮讴者进上望见独说卫子夫主因奏子夫奉送入宫凡生三女一男男名据于是立卫子夫为皇后及卫后色衰赵之王夫人幸有子为齐王王夫人早卒而中山李夫人有宠有男一人为昌邑王李夫人早卒其兄李延年以音幸号恊律恊律者故倡也及李夫人卒则有尹媫妤之属更有宠然皆以倡见非王侯有土之女士不可以配人主也司马子长所以殷勤论此者盖后宫必择族类乃百王之大法治乱存亡之所从出其可忽哉及班孟坚润色以为外戚传则多刋落之矣赦天下解题曰为立皇后而下也按本纪诏曰朕闻天地不变不成施化隂阳不变物不畅茂易曰通其变使民不倦诗云九变复贯知言之选朕嘉唐虞而乐殷周据旧以监新其赦天下与民更始诸逋贷及词讼在孝景帝后二年以前皆勿听治秋匈奴入辽西渔阳鴈门遣将军卫青出鴈门将军李息出代获首虏数千级解题曰按匈奴传秋匈奴二万骑入汉杀辽西太守略二千余人又败渔阳太守军千余人围将军韩安国安国时千余骑亦且尽㑹燕救至匈奴乃去又入鴈门杀略千余人于是汉使将军卫青将三万骑出鴈门李息出代郡得首虏数千又按史记韩安国传安国捕生虏言匈奴逺去即上书言方田作时请且罢军屯罢军屯月余匈奴大入上谷渔阳安国壁乃有七百余人出与战不胜复入壁匈奴虏略千余人及畜产而去天子闻之怒使使责让安国徙安国益东屯右北平是时匈奴虏言当入东方安国始为御史大夫及䕶军后稍斥䟽下迁而新幸壮将军卫青等有功益贵安国既疎远黙黙也将屯又为匈奴所欺失亡多甚自愧幸得罢归乃益东徙屯意忽忽不乐数月病欧血元朔二年中卒东夷薉君南闾等率二十八万人降置苍海郡解题曰按后汉东夷传濊北与高句骊沃沮南与辰韩接东穷大海西至乐浪濊及沃沮句骊本皆朝鲜之地也汉初燕人卫蒲自王朝鲜传国至孙右渠元朔元年濊君南闾等畔右渠率二十八万口诣辽东内属武帝以其地为苍海郡数年乃罢武帝始南击闽越次西通夜郎次北击匈奴今年复受东夷濊君之降则四邉皆骚动矣燕王定国有罪自杀国除解题曰本纪通鑑载于二年按主父偃传偃迁中大夫尊卫皇后及发燕王定国隂事偃有功焉大臣皆畏其口赂遗累千金元朔中偃言齐王内有淫泆之行上拜偃为齐相偃始为布衣时尝游燕赵及其贵发燕事赵王恐其为国患欲上书言其隂事为居中不敢发及其为齐相出闗即使人上书言其阴事告偃受诸侯金然则齐王燕王之死非一岁事也史记年表载齐王死于元年燕王死于二年今从之汉孝武皇帝元朔二年冬赐淮南王菑川王几杖母朝解题曰淮南王安菑川王志也安淮南厉王子志齐悼惠王子皆髙帝孙而武帝之诸父行也是时衡山王赐亦髙帝诸孙而几杖之赐独及二人者盖安有文学之名志有坚守不从七国之功也按年表菑川王志以孝文十六年立元光五年薨今王乃其子建嗣位之三年无繇免其朝谒盖志之赐几杖在前史家并书于此时春正月诏诸侯王得分土封子弟为列侯解题曰用主父偃之䇿也按本纪诏曰梁王城阳王亲慈同生愿以邑分弟其许之诸侯王请与子弟邑者朕将亲览使有列位焉盖因二国之请而遂宣布天下不欲自汉朝发端也太史公曰盛哉天子之德一人有庆天下赖之匈奴入上谷渔阳遣车骑将军卫青击走之遂取河南地置朔方五原郡解题曰即䝉恬所取河南地也秦亡地复入于虏至是始归中国焉本纪书置朔方五原郡是二郡皆新取也地理志载朔方郡武帝元朔二年开五原郡秦九原郡武帝元朔二年更名若如志所言则朔方新取五原特更名耳以五原郡诸县考之稠阳有头曼城则其地亦尝为虏取矣志止谓之更名者岂非郡地虽多为虏所取而郡名尚存乎武帝尽复郡境易以新名纪虽谓之置亦可也按卫青传青复出云中封青为长平侯青校尉苏建为平陵侯张次公为岸头侯使建筑朔方城上曰匈奴逆天理乱人伦暴长虐老以盗窃为务行诈诸蛮夷造谋籍兵数为边害故兴师遣将以征厥罪诗不云乎薄伐猃狁至于太原出车彭彭城彼朔方今车骑将军青度西河至高闗获首虏二千三百级车辎畜产毕收为卤已封为列侯遂取河南地按榆溪旧塞絶梓岭梁北河讨蒲泥破符离斩轻锐之卒捕伏听者三千一十七级执讯获丑敺马牛羊百有余万全甲兵而还益封青三千八百户夏募民徙朔方十万口解题曰以实新邉也齐厉王次昌自杀无后国除族诛齐相主父偃解题曰主父偃为武帝谋治齐王之罪而并其国所以得为齐相及既杀齐王武帝反大怒何耶盖始虽利其言及其为之已甚背理伤义则恻怛之心不期生而自生也按菑川王传元朔中齐国絶悼惠后唯有二国城阳菑川地比齐武帝为悼惠王冢园在齐乃割临菑东圜悼惠王冡园邑尽以予菑川令奉祭祀岂非武帝有所深愧于其中欤御史大夫张欧告老解题曰欧之归老汉初所谓寛大长者于是尽矣按列传自欧为吏未尝言按人专以诚长者处官官属以为长者亦不敢大欺上具狱事有可郄郄之不可者不得已为涕泣靣而封之其爱人如此老病笃请免于是天子亦䇿罢以上大夫禄归老于家家于阳陵太史公曰仲尼有言曰君子欲讷于言而敏于行其万石建陵张叔之谓邪是以其教不肃而成不严而治子长之语亦少褒矣得非激于公孙辈文多实少有为而发与帝欲以孔臧为御史大夫臧请为太常典家业从之解题曰武帝尊乡孔氏表章六经臧亲为圣人之后遇时如此乃逡廵不就大位方欲纲纪古训以示来嗣其必有以也帝其可不深省乎臧进退可度出言有章眞孔氏子孙也汉孝武皇帝元朔三年族诛郭解解题曰游侠始于王政之不行而盛于战国之末虽以始皇之暴隳名城杀豪杰不能少杀其势田横之死自杀者至五百人私义之胜亦极矣文景以来累加诛揃然其锋犹未衰也至于武帝势平文胜禁网日密自郭解之诛而天下无大侠矣班固荀恱之论固不可易而司马迁讪薄拘学乃豪侠之情儒者不可不知也按郭解传御史大夫公孙𢎞当解大逆无道今附载于公孙𢎞除日之后春罢苍海郡解题曰从公孙𢎞之请也三月赦天下解题曰按本纪诏曰夫刑罸所以防姦也内长文所以见爱也以百姓之未洽于教化朕嘉与士大夫日新厥业祇而不解其赦天下是时方用张汤为廷尉虽播告之修尚何益哉张骞使月氏还以为太中大夫解题曰骞身所至者大宛大月氏大夏康居而传闻其旁大国五六具为天子言其地形所有西域之议始于此六月庚午皇太后王氏崩解题曰武帝母也罢西夷独置南夷两县一都尉城朔方城解题曰𢎞之欲罢朔方苍海西南夷皆良䇿也以𢎞之智岂朱买臣浮辩所能屈哉以武帝攘斥匈奴之意方盛故阳为不胜耳其请罢西南夷苍海专奉朔方殊非小补也𢎞虽号阿谀犹能小行其意视后世之阿谀者犹庶几焉汉孝武皇帝元朔五年冬十一月乙丑丞相薛泽免以御史大夫公孙𢎞为丞相封平津侯解题曰按本传先是汉帝常以列侯为丞相唯𢎞无爵上于是下诏曰朕嘉先圣之道开广门路宣招四方之士盖古者任贤而序位量能以授官劳大者厥禄厚德盛者获爵尊故武功以显重而文德以行褒其以髙成之平津郷户六百五十封丞相𢎞为平津侯其后以为故事以汲黯为右内史董仲舒为胶西王相解题曰按列传是时汉方征匈奴招懐四夷汲黯务少事承上间常言与胡和亲无起兵上方向儒术尊公孙𢎞及事益多吏民巧弄上分别文法汤等数奏决谳以幸而黯常毁儒靣触𢎞等徒懐诈饰智以阿人主取容而刀笔吏专深文巧诋䧟人于罪使不得反其眞以胜为功上愈益贵𢎞汤𢎞汤深心疾黯虽天子亦不说也欲诛之以事𢎞为丞相乃言上曰右内史界部中多贵人宗室难治非素重臣不能任请徙黯为右内史为右内史数岁官事不废董仲舒为人廉直是时方外攘四夷公孙𢎞治春秋不如董仲舒而𢎞希世用事位至公卿董仲舒以𢎞为从谀𢎞疾之乃言上曰独董仲舒可使相胶西王胶西王素闻董仲舒有行亦善待之董仲舒恐乆获罪疾免居家至卒终不治产业以修学着书为事故汉兴至于五世之间唯董仲舒名为明于春秋汉书列传云仲舒在家朝廷如有大议使使者及廷尉张汤就其家而问之其对皆有明法匈奴冦朔方遣卫青率六将军击之还拜青为大将军解题曰卫青为将至是三出击匈奴龙城之役才斩首虏数百初不足言唯二年取朔方地与今年围右贤主为大捷耳青遂正位大将军益封八千七百户而诸子列校皆封侯尊宠于是乎极矣明年霍去病遂兴夏六月置博士弟子员解题曰前此博士虽各授徒而无考察试用之法至是官始为置弟子武帝赞所谓兴大学也太史公曰余读功令至于广厉学官之路未尝不废书而叹也曰嗟乎夫周室衰而闗雎作幽厉微而礼乐壊诸侯恣行政繇强国故孔子闵王路废而邪道兴于是论次诗书修起礼乐适齐闻韶三月不知肉味自卫反鲁然后乐正雅颂各得其所世以混浊莫能用是以仲尼于七十余君无所遇曰茍有用我者期月而已矣西狩获麟曰吾道穷矣故因史记作春秋以寓王法其辞㣲而指博后世学者多録焉自孔子卒后七十子之徒散游诸侯大者为师傅卿相小者友教士大夫或隐而不见故子路居卫子张居陈澹台子羽居楚子夏居西河子贡终于齐如田子方叚干木吴起禽滑釐之属皆受业于子夏之伦为王者师是时独魏文侯好学后陵迟以至于始皇天下竝争于战国儒术旣绌焉然齐鲁之间学者独不废也于威宣之际孟子荀卿之列咸遵夫子之业而润色之以学显于当世及至秦季世焚诗书坑儒士六艺从此缺陈渉之王也而鲁诸儒持孔氏之礼噐徃归陈王于是孔甲为陈渉博士卒与渉俱死陈渉起匹夫驱瓦合适戍旬月以王楚不满半嵗竟灭亡其事至㣲浅然而缙绅先生之徒负孔子礼器徃委质为臣者何也以秦焚其业积怨而发愤于陈王也及高皇帝诛项籍举兵围鲁鲁中诸儒尚讲诵习礼乐弦歌之音不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经艺讲习大射郷饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝惠吕后时公卿皆武力有功之臣孝文时颇徴用然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位公孙𢎞以春秋白衣为天子三公封以平津侯天下之学士靡然乡风矣公孙𢎞为学官悼道之鬰滞乃请曰丞相御史言制曰盖闻导民以礼风之以乐婚姻者居室之大伦今礼废乐崩朕甚愍焉故详延天下方正博闻之士太常议与博士弟子崇郷里之化以广贤材焉谨与太常臧博士平等议曰闻三代之道乡里有教夏曰校殷曰序周曰庠其劝善也显之朝廷其惩恶也加之刑罚故教化行也建首善自京师始繇内今陛下开大明配天地本人伦劝学修礼崇乡里之化以广贤材开太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一岁皆辄试能通一艺以上补文学掌故缺其高第可以为郎中者太常籍奏即有秀才异等辄以名闻其不事学若不材及不能通艺辄罢之而请诸不称者罸臣谨按诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼掌故以文章礼义为官迁留滞请选择其秩比二百石以上及比百石通一艺以上补左右内史大行卒史比百石以下补郡太守卒史皆各二人邉郡一人先用诵多者若不足乃择掌故补中二千石属文学掌故补郡属备员请着功令他如律令制曰可自此以来则公卿大夫士吏斌斌多文学之士矣汉孝武皇帝元朔六年赦天下解题曰为伐匈奴而下也夏四月卫青复将六将军絶幕斩首虏万余右将军苏建前将军赵信为单于所败信降匈奴建尽亡其军唯票姚校尉霍去病有功封冠军侯解题曰按本传右将军蘓建尽亡其军独以身得亡去自归大将军大将军问其罪正闳长史安议郎周霸等建当云何霸曰自大将军出未尝斩禆将今建弃军可斩以明将军之威闳安曰不然自归而斩之是示后无反意也不当斩大将军曰青幸得以肺腑待罪行间不患无威而霸说我以明威甚失臣意且使臣职虽当斩将以臣之尊宠而不敢自擅专诛于境外而具归天子天子自裁之于是以见为人臣不敢专权不亦可乎军吏皆曰善遂囚建诣行在所大将军姊子霍去病年十八幸为天子侍中善骑射再从大将军受诏与壮士为票姚校尉与轻勇骑八百直弃大军数百里赴利斩捕首虏过当于是封去病为冠军侯是岁失两将军军亡翕侯军功不多故大将军不益封赐千金是时王夫人方幸于上寗乘说大将军曰将军所以功未甚多身食万户三子皆为侯者徒以皇后故也今王夫人幸而宗族未富贵愿将军奉所赐千金为王夫人亲寿大将军乃以五百金为寿天子闻之问大将军大将军以实言上乃拜寗成为东海都尉六月置武功爵解题曰按平凖书大将军将六将军仍再出击胡得首虏万九千级捕斩首虏之士受赐黄金二十余万斤虏数万人皆得厚赏衣食仰给县官而汉军之士马死者十余万兵甲之财转漕之费不与焉于是大农陈藏钱经耗赋税既竭犹不足以奉战士有司言天子曰朕闻五帝之教不相复而治禹汤之法不同道而王所繇殊路而建德一也北邉未安朕甚悼之日者大将军攻匈奴斩首虏万九千级留蹛无所食议令民得买爵及赎禁固免减罪请置赏官命曰武功爵级十七万凡直三十余万金诸买武功爵官首者试补吏先除千夫如五大夫为其有罪又减二等爵得至乐卿以显军功军功多用越等大者封侯卿大夫小者郎吏吏道杂而多端则官职耗废汉孝武皇帝元狩元年冬十月帝幸雍祠五畤获一角兽解题曰按列传上幸雍祠五畤获白麟一角而五蹄时又有竒木其枝旁出輙复合于本上上异此二物博谋羣臣终军上对曰宜因昭时令日改定告元苴白茅于江淮发嘉号于营丘以应缉熈今野兽并角明同本也衆支内附示无外也若此之应殆将有解编髪削左衽袭冠带要衣裳而䝉化者焉斯拱而俟之耳对奏上甚异之繇是改元为元狩后数月越地及匈奴名王有率衆来降者时皆以军言为中淮南王安衡山王赐谋反自杀解题曰按史记汉书列传淮南王安为人好书招致賔客方术之士数千人作为内书二十一篇外书甚衆又有中篇八巻言神仙黄白之术亦二十余万言时武帝好艺文以安属为诸父辩博善为文辞甚尊重之每为报书及赐常召司马相如等视草乃遣每宴见谈说得失及方技赋颂昏暮然后罢安时时怨望厉王死时欲畔逆未有因也及建元二年入朝武安侯与王语曰方今上无太子大王亲高皇帝孙行仁义天下莫不闻即宫车一日晏驾非大王当谁立者淮南王大喜厚遗武安侯金财物阴结賔客抚循百姓为畔逆事诸辨士为方畧者妄作妖言謟谀王王喜多赐金钱而谋反滋甚淮南王有女陵慧有口辨王爱陵常多予金钱为中诇长安约结上左右王有孽子不害最长王不爱王后太子皆不以为子兄数不害有子建材高有气常怨望太子不省其父又怨时诸侯皆得分子弟为侯而淮南独二子一为太子建父独不得为侯建阴结交欲告败太子建具知太子之谋欲杀汉中尉即使所善寿春庄芷以元朔六年上书于天子曰淮南王孙建材能高淮南王王后荼荼子太子迁常疾害建建父不害无罪擅数捕系欲杀之今建在可征问具知淮南阴事书闻上以其事下廷尉廷尉下河南治是时故辟阳侯孙审卿善丞相公孙𢎞怨淮南厉王杀其大父乃深购淮南事于𢎞𢎞乃疑淮南有畔逆计谋深穷治其狱廷尉以王孙建辞连淮南王太子迁闻上遣廷尉监因拜淮南中尉逮捕太子至淮南淮南王闻与太子谋召相二千石欲杀而发兵召相相至内史以出为解中尉曰臣受诏使不得见王王念独杀相而内史中尉不来无益也即罢相王犹豫计未决太子念所坐者谋刺汉中尉所与谋者已死以为口絶乃谓王愿㑹逮王亦愈欲休即许太子太子即自刭不殊伍被自诣吏因告与淮南王谋反反踪迹具如此安自刭国除为九江郡衡山王赐元光六年入朝其谒者衡庆有方术欲上书事天子王怒欲劾庆死罪彊笞服之衡山内史以为非是却其狱王使人上书告内史内史治言王不直王又数侵夺人田壊人冢以为田有司请逮治衡山王天子不许为置吏二百石以上衡山以此恚谋反使子孝客枚赫陈善作绷车镞矢衡山王非敢效淮南王求即天子位畏淮南起并其国以为淮南已西发兵定江淮之间而有之淮南王反衡山王淮南王弟当坐收有司请逮捕衡山王天子曰诸侯各以其国为本不当相坐沛郡求捕所与淮南谋反者未得得陈喜于衡山王子孝家孝自告谋反王自刭国除为衡山郡又按平凖书自公孙𢎞以春秋之义䋲臣下取汉相张汤用峻文决理为廷尉于是见知之法生而废格沮诽穷治之狱用矣其明年淮南衡山江都王谋反迹见而公卿寻端治之竟其党与而坐死者数万人长吏益惨急而法令明察当是之时招尊方正贤良文学之士或至公卿大夫公孙𢎞以汉相布被食不重味为天下先然无益于俗稍骛于功利矣夏四月赦天下丁卯立子据为皇太子遣谒者廵行天下赐孝弟力田老耄孤寡帛各有差解题曰按本纪夏四月赦天下丁卯立皇太子赐中二千石爵右庶长民为父后者一级诏曰朕闻咎繇对禹曰在知人知人则哲惟帝难之盖君者心也民犹支体支体伤则心㦧怛日者淮南衡山修文学流货赂两国接壤憷于邪说而造簒弑此朕之不德诗云忧心惨惨念国之为虐已赦天下涤除与之更始朕嘉孝弟力田哀夫老眊孤寡鳏独或匮于衣食甚怜愍焉其遣谒者廵行天下存问致赐曰皇帝使谒者赐县三老孝者帛人五匹乡三老弟者力田帛人三匹年九十以上及鳏寡孤独帛人二匹絮三斤八十以上米人三石有寃失职使者以闻县郷即赐毋赘聚复事西南夷解题曰按史记西南夷传元狩元年博望侯张骞言大夏在汉西南慕中国患匈奴隔其道诚通蜀身毒国道便近又按大宛传汉以来大夏道始通滇国初汉欲通西南夷费多道不通罢之及张骞言可以通大夏乃复事西南夷汉孝武皇帝元狩二年三月戊寅平津献侯公孙𢎞薨壬辰以御史大夫乐安侯李蔡为丞相解题曰按公孙𢎞传凡为丞相御史六岁年八十终丞相位其后李蔡严青翟赵周石庆公孙贺刘屈氂继踵为丞相自蔡至庆丞相府客馆丘虚而已至贺屈氂时壊以为马廐车库奴婢室矣唯庆以惇谨复终相位其余尽伏诛廷尉张汤为御史大夫解题曰按史记张汤传汤兄事赵禹禹为人㢘倨为吏以来舎毋食客公卿相造请禹禹终不报谢务在絶知友賔客之情孤立行一意而已见文法輙取亦不覆按求官属阴罪汤为人多诈舞智以御人始为小吏干没与长安富贾甲田鱼翁叔之属交私及列九卿收接天下名士大夫已心内虽不合然阳浮慕之是时上方乡文学汤决大狱欲傅古义乃请博士弟子治尚书春秋补廷尉史亭疑法即上意所欲罪予监史深酷者即上意所欲释与监史轻平者丞相𢎞数称其美及治淮南衡山反狱皆穷根本严助及伍被上欲释之汤争曰伍被本画反谋而助亲幸出入禁闼爪牙臣乃交私诸侯如此弗诛后不可治于是上可论之其治狱所排大臣自为功多此类于是汤益尊任迁为御史大夫以冠军霍去病为骠骑将军击匈奴得休屠王祭天金人获首虏万八千余级解题曰按本传元狩三年春为骠骑将军将万骑出陇西有功上曰骠骑将军率戎士隃乌盭讨遫濮渉狐奴歴五王国辎重人衆摄詟者弗取几获单于子转战六日过焉支山千有余里合短兵鏖臯兰下杀折兰王斩卢侯王锐悍者诛全甲获丑执浑邪王子及相国都尉㨗首虏八千九百六十级收休屠祭天金人师率减什七益封去病二千二百户夏得马余吾水中南越献驯象能言鸟解题曰大宛南越之师盖兆于此召康公珍禽竒兽之戒至是验矣礼乐志载元狩三年马生渥洼水中作太乙之歌按本纪元鼎四年秋马生渥洼水中作寳鼎天马之歌五年诏曰冀州睢壤乃显文鼎获荐于庙渥洼水出马朕其御焉然则渥洼出马盖与汾阴出鼎同年礼乐志以为元狩二年者盖元狩二年马出余吾水中当时司马相如之徒必亦尝作歌所以误载于元狩耳史记乐书载渥洼马歌汲黯諌辞元狩四年汲黯已在淮阳所諌未必余吾马歌而史不载也立乐府以宦者李延年为恊律都尉解题曰太乐令丞所职雅乐也乐府所职郑卫之乐也乐府虽郑卫之声然天子所常御上至郊庙咸用焉李延年至佩二千石印绶其尊宠非太乐之所可班矣按礼乐志武帝出乐府采诗夜诵有赵代秦楚之讴以李延年为协律都尉多举司马相如等数十人造为诗赋畧论律吕以合八音之调作十九章之歌通鑑附于明年马出渥洼水后今既从本纪载得马于此年亦移立乐府于此遣骠骑将军霍去病合骑侯公孙敖出北地卫尉张骞郎中令李广出右北平击匈奴去病至祁连山斩首虏三万余级益封五千户禆将三人皆封侯敖骞失期当死赎为庶人广军几没无赏解题曰是时汉侯爵首虏中率则得之故霍去病禆将赵破奴辈皆计捕虏之数以封侯而李广以四千骑当左贤王四万衆气畧凛然从文吏之议才得免责而已秋匈奴昆邪王将四万余人来降置五属国以处之解题曰按平凖书浑邪王率数万之衆来降于是汉发车二万乗迎之既至受赏赐及有功之士是嵗费凡百余巨万胡降者皆衣食县官县官不给天子乃损膳解乗舆驷出御府禁藏以赡之又按霍去病传天子嘉骠骑之功曰骠骑将军去病率师攻匈奴西域王浑邪王及厥衆萌咸相犇率以军粮接食并将控弦万有余人诛獟駻获首虏八千余级降异国之王三十二人战士不离伤十万之衆咸懐集服仍与之劳爰及河塞庶几无患幸既永绥矣以千七百户益封骠骑将军减陇西北地上郡戍卒之半以寛天下之繇居顷之乃分徙降者邉五郡故塞外而皆在河南因其故俗为属国以方士齐人少翁为文成将军作丼泉宫解题曰按封禅书郊雍获一角兽明年少翁以鬼神方见上拜文成将军以客礼礼之文成言曰上即欲与神通宫室被服非象神神物不至乃作画云气车及各以胜日驾车辟恶鬼又作丼泉宫中为台室画天地太乙诸鬼神居岁余其方益衰乃伪为帛书于是诛文成将军隐之获一角兽之明年即元狩二年也其诛从通鑑书于四年汉孝武皇帝元狩三年夏立胶东康王少子庆为六安王解题曰以寄忧死故复特封其少子也封故相国萧何曾孙庆为酇侯解题曰按史记年表元朔二年酇侯胜坐不敬絶元狩三年封何曽孙庆为侯凢絶七年作昆明池解题曰按本纪发谪吏穿昆明池师古曰谪吏吏有罪者罚而役之臣瓒曰西南夷传有越嶲昆明国有滇池方三百里汉使求身毒国而为昆明所闭今欲伐之故作昆明池象之以习水战在长安西南周回四十里汉孝武皇帝元狩四年冬造白金皮币罢半两钱行三铢钱解题曰按史记张汤传汉大兴兵伐匈奴山东水旱贫民流徙皆仰给县官县官空虚于是承上指请造白金及五铢钱笼天下盐鐡排冨商大贾出告缗令鉏豪强兼并之家舞文巧诋以辅法汤每朝奏事语国家用日晏天子忘食丞相取充位天下事皆决于汤百姓不安其生骚动县官所兴未获其利姦吏并侵渔于是痛绳以罪则自公卿以下至于庶人咸指汤汤尝病天子至自视病其隆贵如此又按平凖书县官大空而富商大贾或蹛财役贫转毂百数废居居邑封君皆低首仰给冶铸煑盐财或累万金而不佐国家之急黎民重困于是天子与公卿议更钱造币以赡用而摧浮淫并兼之徒自孝文更造四铢钱至是嵗四十余年从建元以来用少县官徃徃即多铜山而铸钱民亦间盗铸钱不可胜数钱益多而轻物益少而贵乃为皮币白金销半两钱铸三铢钱以东郭咸阳孔仅为大农丞桑𢎞羊为侍中解题曰按平凖书以东郭咸阳孔仅为大农丞领盐鐡桑𢎞羊用事侍中咸阳齐之大煑盐孔仅南阳大冶皆致生累千金故郑当时进言之𢎞羊洛阳贾人子以心计年十三侍中故三人言利事析秋毫矣汉人多言汲郑其实当时非黯比也黯奋不顾身以折功利之冲当时乃荐咸阳仅培克之魁以济武帝之慾乌得竝称哉初筭缗钱解题曰亦张汤之谋也按平凖书公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出于南畆商贾滋衆贫者蓄积无有皆仰县官异时筭轺车贾人缗钱皆有差请筭如故诸贾人末作贳贷卖买居邑稽诸物及商以取利者虽无市籍各以具物自占率缗钱二千而一筭诸作有租及铸率缗钱四千一筭非吏比者三老北边骑士轺车以一筭商贾轺车二筭船五丈已上一筭匿不自占占不悉戍边一岁没入缗钱有能告者以半畀之贾人有市籍者及其家属皆无得借名田以便农敢犯令没入田僮以卜式为中郎解题曰卜式为小忠而不知大体者也其愿输家财半助邉丞相𢎞以为此非人情不轨之臣然报罢之后助县官之心终不衰则非矫饰也惜其未尝讲学故区区以输财为忠是时豪富皆争匿财惟式尤欲助费时势相激故武帝宠式者日厚嫉富豪者日深民中家已上大率破虽假手于桑𢎞羊辈茍无式以形之未必如是之酷也遣大将军卫青骠骑将军霍去病各将五万骑絶幕击匈奴青围单于不克去病封狼居胥山获首虏七万余级益封五千八百户解题曰汉武击匈奴深入大节有四元朔五年卫青围右贤王得人畜数十百万一也元狩二年夏霍去病深入二千余里至祁连山二也其秋霍去病降昆邪王置武威酒泉郡而河西空无匈奴三也今年卫青几获单于霍去病封狼居胥山卤获七万余级四也自是之后汉军希出晚岁李广利虽屡深入然战輙不利终武帝世不过此四大节而已按史记卫将军骠骑传上令大将军青骠骑将军去病将各五万骑歩兵转者踵军数十万而敢力战深入之士皆属骠骑骠骑始为出定襄当单于捕虏言单于东乃更令骠骑出代郡令大将军出定襄单于以精兵待幕北而适値大将军大将军纵左右翼绕单于单于直冐汉围西北驰去汉匈奴杀伤大当骠骑将军出代右北平千余里直左方兵所斩捕功已多大将军军既还天子曰骠骑将军去病率师躬将所获荤粥之士约轻赍絶大幕渉获章渠以诛北车耆转击左大将斩获旗鼓歴渉离侯济弓闾获屯头王韩王等三人将军相国当户都尉八十三人封狼居胥山禅于姑衍登临翰海执卤获丑七万有四百四十三级师率减什三取食于敌逴行殊逺而粮不絶以五千八百户益封骠骑将军又封其所部右北平太守路博德等四人为列侯自大将军围单于之后竟不复击匈奴者以汉马少而方南诛两越东伐朝鲜击羗西南夷以故乆不伐胡又按匈奴传是后匈奴逺遁而幕南无王庭汉度河自朔方以西至令居徃徃通渠置田官吏卒五六万人稍蚕食地接匈奴以北前将军李广自杀解题曰世变有文质而人物有华实汉初人物固非中叶所能用也李广生非其时其留落不偶何足恠哉太史公曰传曰其身正不令而行其身不正虽令不从其李将军之谓也余睹李将军悛悛如鄙人口不能道辞及死之日天下知与不知皆为尽哀彼其忠实心诚信于士大夫也谚曰桃李不言下自成蹊此言虽小可以谕大也卫青霍去病皆加大司马解题曰按百官表元狩四年初置大司马以冠将军之号盖借古官名以为宠非有夏官之实也匈奴请和亲博士狄山与张汤异议遣乗障为匈奴所杀解题曰按张汤传匈奴来请和亲羣臣议上前博士狄山曰和亲便上问其便山曰兵者凶器未易数动高帝欲伐匈奴大困平城乃遂结和亲孝惠高后时天下安乐及孝文帝欲事匈奴北邉萧然苦兵矣孝景时吴楚七国反景帝徃来两宫寒心者数月吴楚已破竟景帝不言兵天下富实今自陛下举兵击匈奴中国以空虚邉民大困繇此观之不如和亲上问汤汤曰此愚儒无知狄山曰臣固愚忠若御史大夫汤乃诈忠若汤之治淮南江都以深文痛诋诸侯别疏骨肉使蕃臣不自安臣固知汤之为诈忠于是上作色曰吾使生居一郡能无使虏入盗乎曰不能曰居一县对曰不能复曰居一鄣间山自度辩穷且下吏曰能于是上遣山乘障至月余匈奴斩山头而去右内史汲黯免以义纵为内史王温舒为中尉杨仆为主爵都尉解题曰汲黯去则汉朝无人矣义纵王温舒杨仆名皆在酷吏传三人分典闗辅民亦不堪命矣有兴利之臣则必有酷吏盖两者相资为用而不可相无者也如桑𢎞羊之徒兴利之臣也义纵之徒酷吏也兼之者其张汤乎汉孝武皇帝元狩五年罢三铢钱行五铢钱初𣙜盐鐡解题曰按平凖书有司言三铢钱轻易姦诈乃更请诸郡国铸五铢钱周郭其下令不可磨取镕焉大农上盐鐡丞孔仅咸阳言山海天地之藏也皆宜属少府陛下不私以属大农佐赋愿募民自给费因官器作煮盐官与牢盆浮食竒民欲擅管山海之货以致富羡役利细民其沮事之议不可胜听敢私铸鐡器煑盐者左趾没入其器物郡不出鐡者置小鐡官使属在所县使孔仅东郭咸阳乘传举行天下盐鐡作官府除故盐鐡家富者为吏吏道益杂不选而多贾人矣又按汉书列传桑𢎞羊自以为国家兴𣙜筦之利伐其功然则孔仅咸阳𣙜盐鐡之时𢎞羊虽幼其画䇿必多也盐鐡之议自管仲始其海王篇曰桓公曰何以为国管子对曰惟官山海为可耳桓公曰何谓官山海管子对曰海王之国谨正盐筴桓公曰何谓正盐筴管子曰十口之家十人食盐百口之家百人食盐终月大男食盐五升少半大女食盐三升少半吾子食盐二升少半此其大厯也盐百升而釡今盐之重升加分强釡五十也升加一彊釡百也升加二彊釡二百也钟二千十钟二万百钟二十万千钟二百万乘之国人数开口千万也禺筴之日二百万十日二千万一月六千万万乘之正九百万也月人三十钱之籍为钱三千万今吾非籍之诸君吾子而有二国之籍者六千万今鐡官之数曰一女必有一鍼一刀若其事立耕者必有一耒一耜一铫若其事立行服连轺輂者必有一斤一锯一凿若其事立不尔而成事者天下无有今鍼之重加一也三十鍼一人之籍刀之重加六五六三十五刀一人之籍也耜鐡之重加七三耜鐡一人之籍也其余轻重皆准此而行此管仲税盐鐡之法也轻重甲篇曰管子谓桓公曰齐有渠展之盐请君伐菹薪煑沸火为盐而积之桓公曰诺十月始正至于正月成盐三万六千钟召管子而问曰安用此盐而可管子对曰孟春既至农事且起大夫无得缮冢墓理宫室立台榭筑墻垣北海之衆无得聚庸而煮盐若此则盐必坐长而十倍桓公曰善行事柰何管子对曰请以令粜之梁赵宋卫濮阳彼尽馈食之也国无盐则肿守圉之国用盐独甚桓公曰诺乃以令使粜之得成金万一千余斤轻重乙篇曰桓公曰衡谓寡人曰请令㫁山木鼓山鐡是可以无籍而用足管子对曰不可今发徒𨽻而作之则逃亡而不守发民则不疾怨上邉竟有兵则懐宿怨而不战未见山鐡之利而内败矣故善者不如与民量其重计其嬴民得其十君得其三杂之以轻重守之以髙下若此则民疾作而为上虏矣以此三篇先考之管仲之盐鐡其大法税之而已盐虽尝官自煮之以权时取利亦非乆行至于鐡则官初未尝冶铸也与孔仅桑𢎞羊之法异矣董仲舒请限民名田不从解题曰按食货志董仲舒言古井田法虽难卒行冝少近古限民名田以赡不足塞兼并之路盐鐡皆归于民去奴婢除专杀之威薄赋歛省繇役以寛民力然后可善治也仲舒死后功费愈甚天下虚耗人复相食荀氏汉纪载𣙜盐鐡董仲舒于去年今併迁于此以汲黯为淮阳太守解题曰黯居淮阳七岁而卒卒后上以黯故官其弟汲仁至九卿子汲偃至诸侯相徙天下姦猾吏民于邉解题曰此始皇之谪戍也赦天下祠寿宫神君解题曰上郡巫所祠也按封禅书天子病鼎湖其召置祠之丼泉病良已大赦置寿宫神君汉孝武皇帝元狩六年杨可告缗右内史义纵坐废格诛解题曰延平陈氏曰义纵在南阳吏民重足一迹其为定襄掩狱解脱郡中不寒而栗专以鹰击为治岂可以治民哉然能以杨可告缗钱为乱民而使捕其党此眞太守之事而武帝诛之非纵无可诛之罪而所以诛之者适非其罪也夏四月乙巳立子闳为齐王旦为燕王胥为广陵王解题曰按三王世家大司马臣去病昧死再拜上疏皇帝陛下陛下过听使臣去病待罪行间宜专邉塞之思虑暴体中野无以报乃敢惟他议以干用事者诚见陛下忧劳天下哀怜百姓以自㤀亏膳贬乐损郎员皇太子頼天能胜衣趋拜至今无号位师傅官陛下恭让不䘏羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯陛下幸察臣去病昧死再拜以闻皇帝陛下三月乙亥御史臣光守尚书令奏未央宫制曰下御史六年三月戊申朔乙亥御史臣光守尚书令丞非下御史书到言丞相臣青翟御史大夫臣汤太常臣充大行令臣息太子少傅臣安行宗正事昧死上言臣谨与中二千石臣贺等议古者裂地立国并建诸侯以承天子所以尊宗庙重社稷也臣青翟臣汤等昧死请立皇子臣闳臣旦臣胥为诸侯王昧死请所立国名制曰朕之不德海内未洽乃以未教成者强君连城即股肱何劝其更议以列侯家之三月丙子奏未央宫丞相青翟御史大夫臣汤昧死言臣谨与列侯臣婴齐中二千石臣贺谏议大夫博士臣安等议曰陛下奉承天统明开圣绪尊贤显功兴灭继絶续萧文终之后于酇褒厉羣臣平津侯等昭六亲之序明天施之属使诸侯王封君得推私恩分子弟户邑钖号遵建百有余国而家皇子为列侯则尊卑相踰列位失序不可以垂统于万世臣请立臣闳臣旦臣胥为诸侯王三月丙子奏未央宫制曰康叔亲属有十而独尊者褒有德也所以抑未成家以列侯可四月戊寅奏未央宫丞相臣青翟御史大夫臣汤昧死言昔五帝异制周爵五等春秋三等皆因时而序尊卑高皇帝拨乱世反诸正昭至德定海内封建诸侯爵位二等皇子或在繦緥而立为诸侯王奉承天子为万世法则不可易臣请立臣闳臣旦臣胥为诸侯王四月癸未奏未央宫留中不下丞相臣青翟太仆臣贺行御史大夫事太常臣充太子少傅臣安行宗正事昧死言臣请令史官择吉日具礼仪上御史奏舆地图他皆如前故事制曰可四月丙申奏未央宫太仆臣贺行御史大夫事昧死言太常臣充言卜入四月二十八日乙巳可立诸侯王臣昧死奏舆地图请所立国名礼仪别奏臣昧死制曰立皇子闳为齐王旦为燕王胥为广陵王四月丁酉奏未央宫六年四月戊寅朔癸卯御史大夫汤下丞相丞相下中二千石二千石二千石下郡太守诸侯相丞书从事下当用者如律令又按汉书列传王夫人生闳李姬生旦及胥六月遣博士褚大徐偃等六人分行郡国解题曰褚大等之出其实以私铸金钱者衆类不能尽诛故遣大等举兼并之徒守相为利者而本纪所载之诏乃以振业鳏寡举笃行之君子为名其末乃姦猾为害者举奏武帝之诏令务为虚饰大抵若此也荀恱汉纪曰诏遣博士六人分廵天下存孤寡䘏废病赈穷乏举独行之君子盖徒信诏文而不考其实也秋九月大司马骠骑将军霍去病薨以其弟光为奉车都尉觧题曰按霍光传去病任光为郎稍迁诸曹侍中去病死后光为奉车都尉大农令颜异坐腹诽诛解题曰致堂胡氏曰秦禁偶语则两人不得相与言矣其后有妖言令则一人而为国家深计者亦不得独献言矣虽然是犹或发之于口或笔之于书得以据证反是为非加之罪辟也若夫腹诽之法探心腹不可刑显而罪之指孝子曰尔欲弑父指忠臣曰尔欲弑君凢所恶者孰不可杀哉汉孝武皇帝元鼎元年解题曰通鑑考异曰汉书武纪此年云得鼎汾水上按封禅书栾大封乐通侯之岁其夏六月汾阴巫锦为民祠魏睢后土营旁得鼎武纪元鼎四年十月幸汾阴十一月立后土祠于汾阴睢上六月得宝鼎后土祠旁恩泽侯表元鼎四年四月乙巳栾大封侯然则得鼎应在四年盖武纪因今年改元而误増此得鼎一事耳非两曽得鼎于汾水上也封禅书天子封泰山反至丼泉有司言宝鼎出为元鼎以今年为元封元年然则元鼎年号亦如建元元光皆后来追改之耳济东王彭离有罪废处上庸国除解题曰梁孝王子也按列传彭离废为庶人徙上庸国除为大河郡孝王支子四王皆絶于身汉孝武皇帝元鼎二年冬十一月御史大夫张汤有罪自杀十二月壬辰丞相庄青翟下狱自杀解题曰按史记张汤传河东人李文尝与汤有郄已而为御史中丞恚数从中文书事有可以伤汤者不能为地汤有所爱史鲁谒居知汤不平使人上蜚变告文姦事事下汤汤治论杀文而汤心知谒居为之上问曰言变事纵迹安起汤佯惊曰此殆文故人怨之谒居病卧闾里主人汤自徃视疾为起居摩足赵国以冶铸为业王数讼鐡官事汤常排赵王赵王求汤阴事谒居尝按赵王赵王怨并上书告汤大臣也史谒居有病汤至为摩足疑与为大姦事下廷尉谒居病死事连其弟弟使人上书告汤与谒居谋共变告李文事下减宣宣尝与汤有郄及得此事穷竟其事未奏也㑹人有盗发孝文园瘗钱丞相青翟朝与汤约俱谢汤念丞相以四时行园当谢汤无与也不谢三长史合谋曰始汤约与君谢已而卖君今欲劾君以宗庙事此欲代君耳吾知汤阴事使吏捕案汤左田信等事辞颇闻减宣亦奏谒居等事天子果以汤懐诈靣欺使八辈簿责汤汤具自道无此不服于是上使赵禹责汤禹至让汤曰君何不知分也君所治夷灭者几何人矣今人言君皆有状天子重致君狱欲令君自为计何多以对簿为汤遂自杀汤死家产直不过五百金皆所得奉赐无他业春作柏梁䑓解题曰按平凖书是时越欲与汉用船战遂乃大修昆明池列观环之治楼船髙十余丈旗帜加其上甚壮于是天子感之乃作柏梁䑓数十丈宫室之修繇此日丽秋九月遣博士中等循行江南振救饥民解题曰按本纪诏曰仁不异逺义不辞难今京师虽未为丰年山林池泽之饶与民共之今水潦移于江南迫隆冬至朕惧其饥寒不活江南之地火耕水耨方下巴蜀之粟致之江陵遣博士中等分循行谕告所抵无令重困吏民有振饥民免其戹者具举以闻是时师旅宫室始兴而忧民如此此武帝所以异于始皇也置水衡都尉官解题曰按百官表武帝元鼎二年初置掌上林苑有五丞属官有上林均输御羞禁圃辑濯钟官技巧六廐辩铜九官令丞初御羞上林衡官及铸钱皆属少府又按平凖书大农筦盐鐡官布多置水衡欲以主盐鐡及杨可告缗钱上林财物衆乃令水衡主上林行赤侧钱罢白金解题曰按平准书郡国多姦铸钱钱多轻而公卿请令京师铸钟官赤侧一当五赋官用非赤侧不得行白金稍贱民不宝用县官以令禁之无益岁余白金终废不行是嵗也张汤死而民不思遣中郎将张骞使乌孙通西域解题曰张骞始说武帝自蜀通西域为昆明所闭及得浑邪王地骞遂自酒泉炖煌通西域焉按西域传西域以孝武时始通本三十六国其后稍分至五十余皆在匈奴之西乌孙之南南北有大山中央有河东西六千余里南北千余里东则接汉阸以玉门阳闗西则限以葱岭其南山东出金城与汉南山属焉其河有两原一出葱岭山一出于阗于阗在南山下其河北流与葱岭河合东注蒲昌海蒲昌海一名盐泽者也去玉门阳闗三百余里广袤三百里其水亭居冬夏不増减皆以为濳行地下南出于积石为中国河云自玉门阳闗去西域有两道从鄯善傍南山北波河西行至莎车为南道南道西踰葱岭则出大月氏安息自车师前王廷随北山波河西行至疏勒为北道北道西踰葱岭则出大宛康居奄蔡焉耆西域诸国土着有城郭田畜与匈奴乌孙异俗又按张骞传骞还拜为大行岁余骞卒后嵗余其所遣副使通大夏之属者皆颇与其人俱来于是西北国始通于汉矣然骞凿空诸后使徃者皆称博望侯以为质于外国矣汉孝武皇帝元鼎三年冬徙函谷闗于新安以故闗为𢎞农县解题曰按本纪冬徙函谷闗于新安以故闗为𢎞农县应劭曰时楼船将军杨仆数有大功耻为闗外民上书乞徙东闗以家财给其用度武帝意亦好广濶于是徙闗于新安去𢎞农三百里十一月令民告缗以其半与之令株送徒入财补郎解题曰元狩四年下告缗之令固曰有能告以其半畀之矣杨可告缗义纵捕为可使者盖虽有畀半之赏而告者犹少故可遣使以督之今年复申严旧令以促之也按平凖书杨可告缗徧天下中家以上大抵皆遇告杜周治之狱少反者乃分遣御史廷尉正监分曹徃即治郡国缗钱得民财物以亿计奴婢以千万数田大县数百顷小县百余顷宅亦如之于是商贾中家以上大率破民偷甘食好衣不事畜藏之产业而县官有盐鐡缗钱之故用益饶矣益广闗置左右辅乃分缗钱诸官而水衡少府大农太仆各置农官徃徃即郡县比没入田田之其没入奴婢分诸苑飬狗马禽兽及与诸官诸官益杂置多从奴婢衆而下河漕度四百万石及官自籴乃足所忠言世家子弟富人或鬬鸡走狗马弋猎博戱乱齐民乃征诸犯令相引数千人命曰株送徒入财者得补郎郎选衰矣正月戊子阳陵园火解题曰景帝陵也常山宪王舜薨太子勃嗣立有罪国除为常山郡以宪王子平为眞定王子商为泗水王解题曰按景十三王传常山宪王舜帝少子骄淫数犯禁上常寛之三十三年薨子勃嗣为王初宪王有不爱姬生长男梲梲以母无宠故亦不得幸于王王后修生太子勃王内多所幸姬生子平子商王后稀得幸及宪王疾甚诸幸姬侍病王后以姤媢不常在辄归舎医进药太子勃不自尝药又不宿留侍疾及王薨王后太子乃至宪王雅不以梲为子数不分与财物郎或说太子王后令分梲财皆不听太子代立又不收恤梲梲怨王后及太子汉使者视宪王䘮梲自言宪王病时王后太子不侍及薨六日出舎太子勃私姦饮酒博戯击筑与女子载驰环城过市入狱视囚天子遣大行骞验问逮诸证者王又匿之吏求捕勃使人致击笞掠擅出汉所疑囚有司请诛勃及宪王后修上曰修素无行使梲䧟之罪勃无良师传不忍致诛有司请废勿王徙王勃以家属处房陵上许之勃王数月废国除月余天子为最亲诏有司曰常山宪王早夭后妾不和适孽诬争䧟于不义以灭国朕甚闵焉其封宪王子平三万户为眞定王子商三万戸为泗水王匈奴伊稚斜单于死子乌维立为单于解题曰按本纪匈奴列𫝊伊稚斜单于立十三年死子乌维立为单于是嵗元鼎三年也乌维单于立而汉武帝始出廵狩郡县其后汉方南诛两越不击匈奴匈奴亦不入邉汉孝武皇帝元鼎四年冬十月帝幸雍祠五畤始廵郡国东度河幸汾阴十一月甲子立后土祠于汾隂脽上至荥阳而还解题曰按本纪四年冬十月行幸雍祠五畤赐民爵一级女子百戸牛酒行自夏阳东幸汾阴十一月甲子立后土祠于汾阴脽上礼毕行幸荥阳还至洛阳诏曰祭地冀州瞻望河洛廵省豫州观于周室邈而无祀询问耆老迺得孽子嘉其封嘉为周子南君以奉周祀秋得马渥洼水中解题曰李斐曰南阳新野有暴利长当武帝时遭刑屯田炖煌界数于此水旁见羣野马中竒异者与凢马偕来饮此水利长先作土人持勒绊于水旁后马玩习乆之代土人持勒绊收得其马献之欲神异此马云从水中出中尉尹齐免徙廷尉王温舒代之以故少府赵禹为廷尉中大夫倪寛为左内史解题曰尹齐张汤使督贼盗斩伐不避贵戚者也今为中尉以不胜任抵罪赵禹条侯以为文深不可居大府者也今为廷尉而治加缓名为平则其时可知矣王温舒治中尉有势家虽有姦如山弗犯无势者贵戚必侵辱舞文巧诋下户之猾以焄大豪于是中尉部中中猾以下皆伏有势者为游声誉此其所以称治也儿寛眇然儒者方用酷吏之时岂宜在内史之选哉武帝政事固有时或出于此也遣安国少季谕南粤卫尉路博德将兵屯桂阳解题曰武帝英主也茍贪区区南越之地至使淫夫诱嫠妇政使无吕嘉之乱岂不为中国万世之辱哉按南粤传元鼎四年汉使安国少季徃谕王王太后罢赤侧钱专令上林三官铸钱解题曰按平凖书张汤死后二嵗赤侧钱贱民巧法用之不便又废于是悉禁郡国无铸钱专令上林三官铸钱既多而令天下非三官钱不得行诸郡国前所铸钱既销废之输其铜三官而民之铸钱益少计其费不能相当唯眞工大姦乃盗为之汉孝武皇帝元鼎五年冬十月帝幸雍祠五畤遂西踰陇登空同北出萧闗猎新秦中以勒邉兵而还解题曰陇或谓之陇坻或谓之陇坂唐谓之陇山今谓之大陇山在汉属天水郡陇县在今属秦州陇城县陇东则为汉三辅陇西则为汉天水陇西诸郡唐陇右之地陇者所以限东西也按陇州乃汉右扶风隃麋汧县之地西魏尝置陇东郡则扶风在陇之东明矣武帝幸雍遂踰陇盖雍亦属右扶风也按平凖书上于是北出萧闗从数万骑猎新秦中以勒邉兵而归新秦中或千里无亭徼于是诛北地太守以下而令民得畜牧邉县官假马母三岁而归及息什一以除告缗用充仞新秦中又按本纪西临祖厉河而还按祖厉属安定郡盖武帝是行所极也十一月辛巳朔旦冬至郊见太一于甘泉㤗畤解题曰雍五畤之祠五帝虽不合于经然犹用之以祀天也至于甘泉太一祠坛则五帝坛圜居其下则又以太一为尊于天帝矣皆方士矫诬不经之说也平凖书曰列火满坛坛旁烹炊具有司云祠上有光焉然则武宣之世所谓神光者皆是物也夏四月赦天下解题曰按南粤传下赦曰天子微弱诸侯力政讥臣不讨贼今吕嘉建德等反自立晏如令罪人及江淮以南楼船十万师徃讨之秋遣伏波将军路博德楼船将军杨仆等击南越解题曰是时卫青尚存而谋帅乃不及焉盖不以小敌烦大将乃武帝之深畧也按南粤传本纪秋卫尉路博德为伏波将军出桂阳下湟水主爵都尉杨仆为楼船将军出豫章下横浦归义越侯严为戈船将军出零陵下离水甲为下濑将军下苍梧皆将罪人江淮以南楼船十万人越驰义侯遗别将巴蜀罪人发夜郎兵下牂柯江咸㑹番禺凢五将出五道其后至番禺成功者独伏波楼船两将耳赐卜式爵闗内侯解题曰按列传吕嘉反式上书曰臣闻主媿臣死羣臣宜尽死节其驽下者宜出钱以佐军如是则强国不犯之道也臣愿与子男及临菑习弩博昌习船者请行死之以尽臣节上贤之下诏曰朕闻报德以德报怨以直今天下不幸有事郡县诸侯未有奋繇直道者也齐相雅行躬耕随牧蓄蕃辄分昆弟更造不为利惑日者比邉有兴上书助官徃年西河嵗恶率齐人入粟今又首奋虽未战可谓义形于内矣其赐爵闗内侯黄金四十斤田十顷布告天下使明知之九月列侯坐献黄金酎祭宗庙不如法夺爵者百六人辛巳丞相赵周下狱死解题曰颜师古曰酎三重酿醇酒也服䖍曰八月献酎祭宗庙诸侯各献金来助祭也按东方朔传微行常用饮酎已八九月中然则酎祭在八九月之间也汉仪注谓诸侯王岁以户口酎黄金于汉庙皇帝临受献金金少不如斤两色恶王削县侯免国是嵗武帝怒列侯不助击南越故捃摭其酎金之恶夺其国盖以汉宗庙之法甚重可假以为名也曷尝有定制哉汉仪注之妄多此类以御史大夫石庆为丞相封牧丘侯解题曰按列传制诏御史万石君先帝尊之子孙孝其以御史大夫庆为丞相封为牧丘侯在位九岁无能有所匡言尝欲请治上近臣所忠减宣罪不能服反受其过赎罪西羌反围枹䍐匈奴入五原杀太守解题曰按后汉西羌传匈奴冐顿兵强破东胡走月氏威鎭百蛮臣服诸羌景帝时研种留何率种人求守陇西塞于是徙留何等于狄道安故至临洮氐道羌道县及武帝征伐四夷开地广境北郄匈奴西逐诸羌乃度河湟筑令居塞初开河西列置四郡通道玉门隔絶羌胡使南北不得交闗于是障塞亭燧出长城外数千里时先零羌与封飬牢姐种解仇结盟与匈奴通合兵十余万共攻令居安故遂围枹䍐汉遣将军李息郎中令徐自为将兵十万余人击平之始置䕶羌校尉持节统领焉羌乃去湟中依西海盐池左右汉遂因山为塞河西地空稍徙人实之汉孝武皇帝元鼎六年冬十二月朝会不置酒解题曰按武帝赐杨仆书曰士卒暴露连岁为朝会不置酒盖此时也遣将军李息郎中令徐自为征西羌平之解题曰按平凖书南越反西羌侵邉为桀于是天子为山东不赡赦天下囚南方楼船卒击南越数万人发三河以西骑击西羌又数万人度河筑令居初置张掖酒泉郡而上郡朔方西河河西开田官斥塞卒六十万人戍田之中国缮道餽粮逺者二千里近者千余里皆仰给大农邉兵不足乃发武库官兵器以赡之车骑马乏絶县官钱少买马难得乃着令令封君以下至三百石以上吏以差出牝马天下亭亭有畜㹀马岁课息令三百石以上吏以差出马解题曰失其年平凖书载于击西羌后今併书于此路博德杨仆灭南越获其王建德相吕嘉以其地为南海苍梧郁林合浦交趾九眞日南珠崖儋耳九郡解题曰按南越传元鼎六年冬楼船将军将精卒先䧟寻陜破石门得越船粟因推而前挫越锋以数万人待伏波伏波将军将罪人道逺会期后与楼船会乃有千余人遂俱进楼船居前至番禺建德嘉皆城守楼船自择便处居东南靣伏波居西北靣会暮楼船攻败越人纵火烧城越素闻伏波名日暮不知其兵多少伏波乃为营遣使者招降者赐印复纵令相招楼船力攻烧敌反駈而入伏波营中犂旦城中皆降伏波吕嘉建德已夜与其属数百人亡入海以船西去伏波又因问所得降者贵人以知吕嘉所之遣人追之以其故校尉司马苏𢎞得建德封为海常侯越郎都稽得嘉封为临蔡侯太史公曰尉佗之王本繇任嚣遭汉初定列为诸侯隆虑离溼疫佗得以益骄瓯骆相攻南越动揺汉兵临境婴齐入朝其后亡国征自樛女吕嘉小忠令佗无后楼船从欲怠傲失惑伏波困穷智虑愈殖因祸为福成败之转譬若紏墨南海郡今广循潮梅惠州之地苍梧郡今梧封贺昭藤龚州静江德庆肇庆府之地郁林郡今郁林邕融象浔贵柳賔横州之地合浦郡今南恩新容髙化雷钦廉州之地交趾今安南国交峯陆州之地九眞郡今化外爱驩长演山福禄州之地日南郡今化外林景州之地朱崖郡今朱崖万安军琼州之地儋耳郡今昌化军之地西南夷反遣中郎将郭昌卫广击灭之以为武都牂柯越隽沈黎文山郡解题曰本纪书驰义侯遣兵未及下上便令征西南夷平之以西南夷传考之则驰义侯因犍为发南夷兵击越且兰君惮逺行乃反杀使者及犍为太守然则所杀使者即驰义侯也汉以南夷杀使者太守之故发巴蜀罪人当击南越者八校尉以击之本纪所书误矣又按西南夷传使王然于以诛南夷兵威风谕滇王入朝今年所灭卭都筰都之属南夷也元封二年所灭劳深靡莫滇王之属西夷也合而言之则总谓之西南夷武都郡今成鳯阶州之地牂柯郡今化外珍承溱费西髙州之地越隽郡今黎州化外嶲州之地沈黎郡汶山郡地理志不载按舆地广记汉武帝置郡既而罢之秋东越王余善反遣韩说王温舒杨仆击之解题曰按东越传天子遣横海将军韩说出句章浮海从东方徃楼船将军杨仆出武林中尉王温舒出梅岭越侯为戈船下瀬将军出若邪白沙延平陈氏曰东越深入张成刘齿以畏懦诛当是时可使者莫如楼船数其五过制駈而使之此武帝用将之术也遣浮沮将军公孙贺出九原匈河将军赵破奴出令居皆二千余里不见虏而还乃分武威酒泉地置张掖炖煌郡解题曰以匈奴遮西域之路率师通之也以齐相卜式为御史大夫解题曰既行酎金之法遂擢式为三公也按平凖书式旣在位见郡国多不便县官作盐鐡铁器苦恶价贵或彊令民卖买之而船有筭商者少物贵乃因孔仅言般筭事上繇是不恱式未得位之前其迹如彼既得位之后其言如此茍非质朴有素世肯恕之哉作六辅渠解题曰按沟洫志自郑国渠起至元鼎六年百三十六岁而儿寛为左内史奏请穿凿六辅渠以益溉郑国傍髙卬之田上曰农天下之本也泉流灌浸所以育五谷也左右内史地名山川原甚衆细民未知其利故为通沟渎畜陂泽所以备旱也今内史稻田租挈重不与郡同其议减令吏民勉农尽地利平繇行水勿使失时汉孝武皇帝元封元年冬十月帝北廵登单于台临北河勒兵十八万匈奴詟不敢出乃入塞罢兵还甘泉解题曰武帝勒兵十八万廵邉单于詟不敢出登封太山无风雨欣然庶几神仙可至意气之盛无如今年遣赵破奴击西域虏楼兰车师王解题曰此武帝用师西域之始也按大宛传自博望侯开外国道以尊贵其后从吏卒皆争上书言外国竒恠利害求使外国亦厌汉使禁其食物而楼兰姑师当空道攻刼汉使王恢等尤甚而匈奴竒兵时时遮击使西国者使者争言外国皆有城邑兵弱易击于是天子遣从骠侯破奴将属国骑及郡兵数万至匈河水欲以击胡胡皆去其明年击姑师破奴与轻骑七百余先至虏楼兰王遂破始师王恢捕得其王因举兵威以困乌孙大宛之属还封破奴为浞野侯恢为浩侯于是酒泉列亭鄣至玉门矣东越杀其王余善降迁其民江淮间虚其地解题曰武帝建元三年灭东瓯今年灭闽越皆徙其民而空其地民有逃遁山谷者后颇出焉乃以闽越地立治县以东瓯地立回浦县皆属㑹稽郡至呉孙氏始以东瓯地置临海郡闽越地置建安郡贬御史大夫卜式为太子太傅以右内史儿寛代之解题曰卜式虽贬秩犹以为太子太傅盖以朴直待之也儿寛劝武帝自制封禅以导谀见用本传云寛为御史大夫以称意任职故乆无有所匡谏于上官属易之初梁相褚大通五经为博士时寛为弟子及御史大夫缺征褚大大自以为得御史大夫至洛阳闻儿寛为之褚大笑及至与寛议封禅于上前大不能及退而服曰上诚知人大号为老儒所见亦如此鲁二生辕固董仲舒诸儒之风衰矣以大农丞桑𢎞羊为治粟都尉领大农置均输平凖解题曰按平凖书元封元年卜式贬秩为太子太傅而桑𢎞羊为治粟都尉领大农代孔仅筦天下盐鐡𢎞羊以诸官各自市相与争物故腾跃而天下赋输或不偿其僦费乃请置大农部丞数十人分部主郡国各徃徃县置均输令逺方各以其物贵时商贾所转贩者为赋而相灌输置平凖于京师都受天下委输名工官治车诸器皆仰给大农尽笼天下之货物贵则卖之贱则买之如此富商大贾无所牟大利则反本而万物不得腾踊故抑天下物名曰平凖天子以为善许之以咸宣为左内史阎奉为水衡都尉解题曰咸宣代儿寛者也史记酷吏传凢十人咸宣亦在其数其末云此十人中其廉者足以为仪表其汚者足以为戒方畧教导禁姦止邪一切亦皆彬彬质有其文武焉虽惨酷斯称其位矣至若蜀守冯当暴挫河东褚广妄杀水衡阎奉朴击卖请何足数哉然则阎奉之徒又酷吏之下者也春正月幸缑氏祭中岳遂东廵海上夏四月帝还登封泰山降禅肃然山改元赦天下复东至碣石九原而还解题曰梁武帝将封会稽禅国山许懋建议曰舜柴岱宗是为廵狩而郑𤣥引孝经钩命决云封于泰山考绩柴燎禅乎梁甫刻石纪号此纬书之曲说非正经之道义也舜五载一廵狩春夏秋冬周徧四岳若为封禅何其数也又如管夷吾所说七十二君燧人之前世质民淳安得泥金简玉结绳而治安得镌文告成夷吾又云惟受命之君然后得封禅周成王非受命之君云何得封泰山禅社首神农即炎帝也而夷吾分为二人妄亦甚矣若圣主不须封禅若凢主不应封禅盖齐桓公欲行此事夷吾知其不可故举恠物以屈之秦始皇封泰山孙皓尝遣兼司空董朝至阳羡封禅国山非盛德之事不足为法然则封禅之礼皆道听所说繇主好名于上臣阿㫖于下也古者祀天祭地礼有常数诚敬之道尽此而备于封禅非所敢闻繇是遂止汉武帝当天下全盛人才辐辏之时曽不闻建此议者岂不惜哉封禅书谓羣儒既已不能辩明封禅事又牵拘谓诗书古文而不能驶则当时议论可想也令吏民入粟补官赎罪罢告缗益嵗漕六百万石赐桑𢎞羊爵左庶长解题曰天子北至朔方东封泰山廵海上并北邉以归所过赏赐用帛百余万匹钱金以巨万计皆取足大农𢎞羊又请令吏得入粟补官及罪人赎罪令民能入粟甘泉各有差以复终身不告缗他郡国各输急处而诸农各致粟山东漕益岁六百万石一岁之中太仓甘泉仓满邉余谷诸物均输帛五百万匹民不益富而天下用饶于是𢎞羊赐爵左庶长黄金再百斤焉是岁小旱上令百官求雨卜式言曰县官当食租衣税而已今𢎞羊令吏坐市列肆贩物求利烹𢎞羊天乃雨秋有星孛于东井又孛于三台解题曰星孛东井星孛三台人之所同见也塡星出如𤓰一夫之所独见也不闻畏天之辞以塡星为徳星明年郊见于衆人所同见者曽莫之省于一夫所独见者乃侈大以为德星以此示下宜乎瑞物之多也汉孝武皇帝元封二年春正月幸缑氏遂至东莱解题曰文成五利诈觉而诛者其言大也公孙卿诈觉而不诛者其言逺也一则骤得富贵一则迁延岁月骤得富贵者其败速迁延岁月其败迟然则卿之为害盖甚于文成五利矣祷万里沙虽以忧民之名而盖求仙之实然犹有所畏也若始皇则肆行而不顾矣夏四月还祠泰山至瓠子塞决河作宣防宫解题曰按河渠书天子既封禅廵祭山川其明年旱少雨天子乃使汲仁郭昌发卒数万人塞瓠子决于是天子已用事万里沙则还自临决河令羣臣从官自将军以下皆负薪寘决河是时东郡烧草以故薪柴少而下淇园之竹以为楗天子旣临河决悼功之不成乃作歌卒塞瓠子筑宫其上名曰宣防而道河北行二渠复禹旧迹太史公曰余南登庐山观禹疏九江遂至于会稽太湟上姑苏望五湖东阚洛汭大邳迎河行淮泗济漯洛渠西瞻蜀之岷山及离碓北自龙门至于朔方曰甚哉水之为利害也余从负薪塞宣防悲瓠子之诗而作河渠书秋作明堂于汶上解题曰按封禅书太山东北趾古时有明堂处处险不敞上欲治明堂奉高旁未晓其制度济南人公玉带上黄帝时明堂图明堂图中有一殿四靣无壁以茅盖通水圜宫垣为复道上有楼从西南入命曰崑崙天子从之入以拜祠上帝焉于是上令奉高作明堂汶上如带图遣楼船将军杨仆左将军荀彘击朝鲜解题曰杨仆从齐浮渤海兵五万人海道也荀彘出辽东陆道也遣郭昌卫广发巴蜀兵平西南夷未服者降滇王以为益州郡解题曰西南夷至是悉平西南夷传所载大国夜郎滇卭都筰都冉䮾白马凢六国武帝之即位之初使唐䝉通夜郎司马相如通卭筰虽名为置郡县然未能有之也及公孙𢎞用事遂罢西南夷其后张骞欲开西域乃复交西南夷终未能服也南越已灭夜郎卭都筰都冉䮾白马五国皆平今岁复降滇王益州郡今成都府路化外姚州汉孝武皇帝元封三年春作角抵戯解题曰西域传赞曰孝武之世图制匈奴服患其兼从西国结党南羌乃表河曲列四郡开玉门通西域以㫁匈奴右臂隔絶南羌月氏单于失援繇是逺遁而幕南无王庭遭値文景𤣥黙飬民五世天下殷富财力有余士马强盛故能睹犀布瑇瑁则建珠崖七郡感枸酱竹杖则开牂柯越嶲闻天马蒲陶则通大宛安息自是之后明珠文甲通犀翠羽之珍盈于后宫蒲稍龙文鱼目汗血之马充于黄门鉅象狮子勐犬大雀之羣食于外囿殊方异物四靣而至于是广开上林穿昆明池营千门万户之宫立神明通天之台兴造甲乙之帐落以隋珠和璧天子负黼依袭翠被冯玉几而处其中设酒池肉林以飨四夷之客作巴俞都卢海中砀极漫衍鱼龙角抵之戯以观视之及赂遗赠送万里相奉师旅之费不可胜计夏朝鲜杀其王右渠降以其地为乐浪临屯莬眞番郡荀彘坐争功诛杨仆免为庶人解题曰朝鲜之灭皆荀彘之功以擅执杨仆不免于诛此武帝之军政也太史公曰右渠负固国以絶祀渉何无功爲兵发首楼船将狭反难离咎悔失番禺乃反见疑荀彘争劳与遂皆诛两军俱辱将率莫侯矣夏旱令天下祠灵星解题曰按封禅书丼泉房中生芝九茎赦天下其明年伐朝鲜夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉武帝信公孙卿之诞为之下诏矫诬上天与王莾以地震为地动何异其所以小异于莾者诏语且疑且信又令天下修髙祖灵星之祠以祈农事未至如莾之无忌惮也汉孝武皇帝元封四年夏大旱关东流民二百万口解题曰按本纪夏大旱民多暍死公孙卿谓干封三年今四年而旱益甚不正其欺罔之罪而行诛何哉流移之多亦繇仍岁之旱也按石庆传元封四年关东流民二百万口无名数者四十万公卿议欲请徙流民于边以适之上以庆老谨不能与其议乃赐丞相告归而按御史大夫以下议为请者庆慙不任职上书愿归丞相侯印乞骸骨上报曰间者河水滔陆泛溢十余郡隄防勤劳弗能陻塞朕甚忧之是故廵方州礼嵩岳通八神以合宣房济淮江历山濵海问百年民所疾苦惟吏多私征求无已去者便居者扰故为流民法以禁重赋乃者封泰山皇天嘉况神物并见朕方答气应未能承意是以切比闾里知吏姦邪委任有司然则官旷民愁盗贼公行徃年觐明堂赦殊死无禁锢咸自新与更始今流民愈多计文不改君不绳责长吏而请以兴徙四十万口揺荡百姓孤儿㓜年未满十岁无罪而坐率朕失望焉今君上书言仓库城郭不充实民多贫盗贼衆请入粟为庶人夫懐知民贫而请益赋动危之而辞位欲安归难乎君其反室庆素质见诏报反室者丑恶之辞也或劝庆宜引决庆甚惧不知所出遂起视事匈奴冦邉遣郭昌赵破奴屯朔方解题曰按匈奴传是岁翕侯信死汉用事以匈奴为已弱可臣从也使杨信于匈奴杨信为人刚直屈强素非贵臣单于不亲匈奴俗见汉使非中贵人其儒先以为欲说折其辩其少年以为欲刺折其气每汉使入匈奴輙报偿汉留匈奴使匈奴亦留汉使必得当乃肯止余并见通鑑汉孝武皇帝元封五年冬帝南廵至南郡望祠虞舜于九嶷亲射蛟江中获之遂北至琅邪春三月至泰山増封祠太乙五帝于明堂配以高祖因朝诸侯受计于明堂赦天下夏还丼泉郊泰畤解题曰按本纪冬行南廵狩至于盛唐望祀虞舜于九嶷登灊天柱山自寻阳浮江亲射蛟江中获之舳舻千里薄枞阳而出作盛唐枞阳之歌遂北至琅邪并海所过礼祠其名山大川春三月还至泰山増封甲子祠高祖于明堂以配上帝因朝诸侯王列侯受郡国计夏四月诏曰朕廵荆杨辑江淮物㑹大海气以合泰山上天见象增修封禅其赦天下所幸郡县毋出今年租赋赐鳏寡孤独帛贫穷者粟还幸丼泉郊泰畤大司马大将军长平烈侯卫青薨解题曰太史公曰苏建语余曰吾尝责大将军至尊重而天下之贤大夫毋称焉愿将军观古名将所招选择贤者勉之哉大将军谢曰自魏其武安之厚賔客天子常切齿彼亲附士大夫招贤绌不肖者人主之柄也人臣奉法尊軄而已何与招士骠骑亦放此意其为将如此初置刺史部十三州解题曰按百官表汉丞相遣史分刺州不常置武帝元封五年初置部刺史掌奉诏条察州秩六百石员十三人又按前后汉地理志武帝开地斥境南置交趾北至朔方之州兼徐梁幽并夏周之制改雍曰凉改梁曰益凢十三部司𨽻校尉部京兆扶风冯翊𢎞农河内河南河东七郡豫州刺史部颍川汝南沛郡梁鲁国凢三郡二国冀州刺史部魏鉅鹿常山清河郡赵平干眞定中山信都河间国凢四郡六国兖州刺史部陈留山阳济阴泰山东郡城阳淮阳东平国凢五郡三国徐州刺史部琅邪东海临淮郡泗水广陵楚国凢三郡三国青州刺史部平原千乗济南北海东莱齐郡菑川胶东高密国凢六郡三国荆州刺史部南阳江夏桂阳武陵零陵南郡长沙国凢六郡一国扬州刺史部庐江九江㑹稽丹阳豫章郡六安国凢五郡一国益州刺史部汉中广汉武都犍为越嶲益州䍧柯蜀郡凢八郡凉州刺史部陇西金城天水武威张掖酒泉敦煌安定北地凢九郡并州刺史部太原上党西河朔方五原云中定襄鴈门上郡凢九郡幽州刺史部勃海上谷渔阳右北平辽西辽东𤣥莵乐浪涿代郡广阳国凢十郡一国交州刺史部南海郁林苍梧交趾合浦九眞日南七郡诏州郡察吏民有茂材异等可为将相使絶国者解题曰武帝以名臣文武欲尽慨然下诏虽未闻应书者然统御英杰鞭箠戎狄之雄畧尚于此见之汉孝武皇帝元封六年春作首山官解题曰文颕曰在河东蒲坂界益州昆明反遣㧞胡将军郭昌击之解题曰按史记大宛传汉既灭越而蜀西南夷皆震请吏入朝于是置益州越嶲䍧柯沈黎汶山郡欲地接以前通大夏乃遣使岁十余辈出此初郡抵大夏皆复闭昆明为所杀夺币财于是汉发三辅罪人因巴蜀士数万人遣两将军郭昌卫广等徃击昆明之遮杀汉使者斩首虏数万人而去其后遣使昆明复为冦竟莫能得通于是自北道酒泉抵大夏以宗室女为公主妻乌孙解题曰乌孙愿得尚汉公主汉元封中遣江都王女妻焉匈奴乌维单于死子乌师庐立解题曰按史记匈奴传乌维单于立十岁死子乌师庐立为单于年少号为儿单于是岁元封六年也自此之后单于益西北左方兵直云中右方兵直酒泉敦煌郡汉孝武皇帝太初元年冬十月帝幸泰山十一月甲子朔冬至祠太乙五帝于明堂解题曰按封禅书十一月甲子朔旦冬至推厯者以本统天子亲至泰山以十一月甲子朔旦冬至日祀上帝明堂毋修封禅其赞享曰天増授皇帝太乙神䇿周而复始皇帝敬拜太乙十二月甲午朔禅髙里解题曰山名在泰山下二月作建章宫解题曰颜师古曰在未央宫西夏五月正歴以正月为岁首解题曰按律歴志武帝元封七年汉兴百二岁矣太中大夫公孙卿壸遂太史令司马迁等言歴纪壊废宜改正朔是时御史大夫儿寛明经术上乃诏寛曰与博士共议今宜何以为正朔服色何上寛与博士赐等议皆曰帝王必改正朔易服色所以明受命于天也创业变改制不相复推传序文则今夏时也于是乃诏御史其以七年为元年遂诏卿遂迁与侍郎尊大典星射姓等议造汉歴乃定东西立晷仪下漏刻以追二十八宿相距于四方举终以定晦朔分至躔离弦望乃以前歴上元泰初四千六百一十七岁至于元封七年复得阏逄摄提格之岁中冬十一月甲子朔旦冬至日月在建星太岁在子已得太初本星度以造汉太初歴乃选唐都分天部洛下闳运筭转歴其法以律起歴又按本纪夏五月正歴以正月为嵗首色上黄数用五定官名恊音律定官名解题曰按百官表太初元年郎中令更名光禄勲大行令更名大鸿胪大农令更名大司农中尉更名执金吾右内史更名京兆尹左内史更名左冯翊主爵都尉更名右扶风诸侯太仆更名曰仆是年初置羽林名曰建章营骑又取从军死事之子孙飬羽林官教以五兵号曰羽林孤儿志又载置中垒屯骑歩兵越骑长水胡骑射声虎贲八校尉奉车都尉驸马都尉农都尉皆武帝初置不载年筑受降城解题曰按史记匈奴传儿单于立汉使两使者一弔单于一弔右贤王欲以乖其国使者入匈奴匈奴悉将致单于单于怒而尽留汉使汉使留匈奴者前后十余辈而匈奴使来汉亦輙留相当是岁汉使贰师将军李广利西伐大宛而令因杅将军敖筑受降城秋八月幸安定解题曰安定郡今泾渭原会四州之地遣贰师将军李广利击大宛解题曰姚定汉等谓宛兵弱汉兵不过三千人即破矣其后发甲卒十八万歴四岁而仅克之盖小人劝人之用兵必易其事而少其数及兵连祸结势不容中止虽武帝之明犹堕其术中而不悟也按西域传大宛去长安万二千五百五十里诅匈奴大宛解题曰按封禅书是岁西伐大宛丁夫人雒阳虞初等以方祠诅匈奴大宛焉巫蛊盖萌芽于此汉孝武皇帝太初二年闰月丁丑以太仆公孙贺为丞相封葛绎侯解题曰致堂胡氏曰宰相人臣所愿为者也武帝多杀至死人不敢以辅佐为荣盖亦少省乎而公孙贺惧祸不拜亦未有自善之䇿也以妻与椒房兄弟而有宠其子骄奢不奉法盗用北军钱千九百万与公主私通而不能禁为木偶祝诅上有恶言而不能发觉而致身诛族夷是则自殆岂独武帝好杀之过哉春秋之诸侯专杀大夫固曰有罪而大夫见杀鲜不有以致之是故仲尼交贬焉五月籍吏民马补车骑马解题曰以征伐多官马少故赋私马以补之汉孝武皇帝太初三年春正月帝东廵海上夏四月还修封泰山解题曰自元封五年修封至是五年睢阳侯张昌有罪国除髙祖功臣至是见侯四人解题曰按史记年表汉兴功臣至太初百年之间见侯五余皆坐法陨命亡国又按汉书年表汉兴功臣子孙讫于孝武后元之年靡有孑遗耗矣大发兵复遣李广利围大宛宛杀其王母寡以谢获善马数十匹解题曰从贰师出敦煌者六万人负私从者不与又发戌甲卒十八万又发天下七科适转车人徒相连属则调发不啻三十万也所得者善马数十匹而已汉孝武皇帝太初四年春李广利军还封海西侯八千户解题曰自是之后汉威行于西域矣从李广利出敦煌者六万人马三万匹军还而入玉门者万余人马千余匹茍非以女宠之故将如荀彘杨仆或死或黜矣执楼兰王诣阙既而遣归国解题曰赦之所以使为汉用也秋作明光宫解题曰颜师古曰三辅黄图云在城中冬始税武闗出入者解题曰按本纪冬徙𢎞农都尉治武闗税出入者以给官吏卒食闗之有征旧矣今始书税出入者岂汉尝罢之与或徒行无所挟者亦税之与当攷汉孝武皇帝天汉元年五月赦天下解题曰为改元而下也秋大搜解题曰按本纪秋闭城门大搜臣瓒曰汉帝年纪六月禁踰侈七月闭城门大搜则搜索踰侈者也守军正丞胡建擅斩监御史释之解题曰武帝待竒士之法如此按列传胡建天汉中守军正丞贫亡车马常歩与走卒起居所以尉荐走卒甚得其心时监军御史为姦穿北军垒垣以为贾区建欲诛之乃约其走卒曰我欲与公有所诛吾言取之则取斩之则斩于是当选士马日监御史与䕶军诸列校坐堂皇上建从走卒趋至堂皇下拜谒因上堂皇走卒皆上建指监御史曰取彼走卒前曳下堂皇建曰斩之遂斩御史䕶军诸校皆愕惊不知所以建亦已有成奏在懐中遂上奏曰臣闻军法立武以威衆诛恶以禁邪今监御史公穿军垣以求贾利私买卖以与士市不立刚毅之心勇勐之节亡以率先士大夫尤失理不公用文吏议不至重法黄帝法曰壁垒以定穿窬不繇路是谓姦人姦人者杀臣谨按军法曰正亡属将军将军有罪以闻二千石以下行法焉丞于用法疑执事不诿上臣谨以斩昩死以闻制曰司马法曰国容不入军军容不入国何文吏也三王或誓于军中欲民先成其虑也或誓于军门之外欲民先意以待事也或将交刃而誓致民志也建又何疑焉建繇是显名荀氏汉纪载于此年汉孝武皇帝天汉二年春帝幸东海还幸回中解题曰东海郡今沂州海州淮阳军地夏五月遣贰师将军李广利击匈奴右贤王于天山还为匈奴所围死者十六七又遣因杅将军公孙敖出西河无所得骑都尉李陵出居延北与单于战斩首万余级陵兵败降匈奴解题曰本纪书夏五月贰师将军三万骑出酒泉又遣因杅将军出西河骑都尉李陵出居延北以列传考之博徳奏言方秋匈奴马肥未可与战臣愿留陵至春上疑陵教博徳上书乃诏博徳与因杅将军出西河陵以九月发出遮虏障然则公孙敖路博徳李陵之出塞皆在秋也本纪以与李广利出师同一事故併书于五月耳陵耻为贰师将辎重盖少年之锐气博德耻为陵后距亦老将之常态若武帝位置陵得其所于博德控制中其情安得有降将䘮师之辱哉老将姦诈非难晓所以武帝既败而即悟至于权衡羣才各尽其用此乃王者用人之大畧惜乎武帝终不察也大史令司马迁下蚕室解题曰初上遣贰师将军出财令陵为助兵及陵与单于相値而贰师功少上以迁欲沮贰师为陵㳺说下迁腐刑武帝宠将卫青霍去病李广利之属名位虽盛而豪杰贱之如粪土如李广父子愈摈抑而豪杰愈宗之分为两党乆矣茍武帝以公灭私消弥衆愤则安得有新旧彼此之隙哉帝既不能自反则必疾视其下懐怒蓄愤有待而发司马迁之言适触其机宜其不免也当是时羣臣皆罪陵迁乃言陵今举事一不幸全躯保妻子之臣随而媒孽其短盖为武帝忠计不暇顾衆怨耳以忠获罪既得为臣之义余何求哉反愤然追咎左右亲近不为一言抑不思左右亲近则迁前日诋以为全躯保妻子者也犹区区望其致力不亦惑乎此学问不足之病也着书百二十篇解题曰古之为史者举其大纲而已尧舜二典是也其后编年以序事如晋之乘楚之梼杌鲁之春秋是也至司马迁始创纪表书传之体焉文中子曰史之失自迁固始讥其失古史之体则当矣然迁固乌可以并言哉迁之学虽未粹感愤舛駮徃徃有之然二帝三王之统纪周秦楚汉之世变孔子孟子之所以异于诸子百家者于其书犹有考焉髙气絶识包举广而兴寄深后之为史者殆未易窥其涯涘也固特因迁之规摹而足成之耳其窜定迁史诸篇汉初豪杰之所存尚未深究况前于此者乎司马贞索隐曰班氏书近代诸儒共所钻仰其为训诂盖亦多门蔡谟集解之时已有二十四家太史公书残文㫁句尤难究详古今为注解者絶希此迁所以慨然发可为智者道之叹也秋大搜解题曰按本纪秋止禁巫祠道中者大搜晋灼曰搜巫蛊也齐楚燕赵盗羣起遣直指使者暴胜之等逐捕以军兴法诛二千石以下解题曰按史记酷吏传自王温舒等以恶为治而郡守都尉诸侯二千石欲为治者其治大抵尽放温舒而吏民益轻犯法盗贼滋起南阳有梅免白政楚有殷中杜少齐有徐勃燕赵之间有坚卢范生之属大羣至数千人又按本纪冬十月诏闗都尉曰今豪杰多逺交依东方羣盗擅自号攻城邑为檄告县趣具食小羣亦以百数又按其谨察出入者余并见通鑑遣开成侯娩将楼兰兵击车师匈奴救之引还解题曰汉用西域兵伐国自此始盖以蛮夷攻蛮夷也汉孝武皇帝天汉三年春二月以执金吾杜周为御史大夫解题曰周为执金吾逐捕桑𢎞羊卫皇后昆弟子刻深上以为尽力无私迁为御史大夫始周为廷尉有一马及乆任事列三公家訾累巨万初𣙜酒酤解题曰是时桑𢎞羊为大司农盖其所建也韦昭曰以木度水曰榷谓禁民酤酿独官开置如道路设木为𣙜独取利也颜师古曰榷者歩渡桥尔雅谓之石杠今之畧彴是也禁闭其事总利入官而下无繇以得有若渡水之榷因立名焉酤音工䕶反彴音酌三月帝幸泰山修封祀明堂因受计还祠常山解题曰按封禅书武帝所兴祠太乙后土三年亲郊祠建汉家封禅五年一修封方士所兴祠各自主其人终则已祠官不主他祠皆如其故武帝封禅其后十二岁而还徧于五岳四渎矣余并见通鑑太史公曰余从廵祭天地诸神名山川而封禅焉入寿宫侍祠神语究观方士祠官之意于是退而论次自古以来用事于鬼神者具见其表里后有君子得以览焉汉孝武皇帝天汉四年遣贰师将军李广利将骑六万歩兵七万出朔方因杅将军公孙敖将万骑歩兵三万出鴈门游击将军韩说将歩兵三万出五原皆战不利引还解题曰自卫霍出师后至是始复大发兵击匈奴夏四月立皇子髆为昌邑王解题曰李夫人之子也秋九月令死罪入赎解题曰按本纪令死罪入赎钱五十万减死一等然则前此虽有赎罪之令未尝许死罪入赎也汉孝武皇帝大始元年春正月徙郡国豪杰于茂陵云阳解题曰本纪作云陵颜师古曰此当言云阳而传冩者误为陵耳茂陵帝所自起而云阳丼泉所居故总使徙豪杰也钩弋赵偼仔死葬云阳至昭帝即位始尊为皇太后而起云陵武帝时未有云陵汉孝武皇帝太始二年春三月更黄金为麟趾褭蹏解题曰武帝老矣而夸符瑞之习犹未衰也按本纪诏曰有司议曰徃者朕郊见上帝西登陇首获白麟以馈宗庙渥洼水出天马泰山见黄金冝改故名今更黄金为麟趾褭蹏以恊瑞焉作白渠解题曰凿六辅渠后十六岁太始二年穿白渠民得其饶歌之曰田于何所池阳谷口郑国在前白渠起后举锸为云决渠为雨泾水一石其泥数斗且溉且粪长我禾黍衣食京师亿万之口言此两渠饶也余并见通鑑汉孝武皇帝太始三年以直指使者江充为水衡都尉解题曰充赵国邯郸人本名齐与赵太子丹忤亡入闗更名充诣阙告太子丹罪天子怒收捕太子丹系魏郡诏狱赵王彭祖上书讼太子罪言充逋逃小臣茍为姦伪激怒圣朝欲取必于万乘以复私怨后虽烹醢计犹不悔臣愿选从赵国勇敢士从军击匈奴以赎丹罪上不许初充召见犬台宫自请愿以所常服冠见上上许之充衣纱縠单衣曲裾后垂交输冠单纚歩揺冠飞翮之缨充为人魁岸容貌甚壮帝望见而异之谓左右曰燕赵固多竒士既至前问以当世政事上说之充因自请愿使匈奴诏问其状充对曰因变制宜以敌为师事不可豫图上以充为谒者使匈奴还拜为直指绣衣使者督三辅盗贼禁察踰侈大见信用威震京师迁为水衡都尉汉孝武皇帝太始四年春三月幸泰山壬午祀髙祖于明堂癸未祀孝景皇帝于明堂甲申修封解题曰高皇旣配上帝则景帝必配五帝也武帝去年登之罘山称万岁今年幸不其祠神人于交门若有乡坐拜者是时帝既深厌方士之诞矣犹不治其罪者亦姑以自诬耳汉孝武皇帝征和元年三月赵敬肃王彭祖薨遣使者立其子昌为赵王解题曰此诸侯王未立太子京师自为择嗣之例也延平陈氏曰武帝以淖子多欲不宜君国子民则君国子民之道武帝非不知也汉孝武皇帝征和二年春正月丞相公孙贺坐巫蛊族诛涿郡鐡官鐡飞二月以涿郡太守刘屈氂为左丞相封澎侯解题曰公孙贺夫人卫皇后姊而敬声皇后姊子既而巫蛊族诛则皇后太子之祸已偪矣百官表书四月贺下狱死五月屈氂为左丞相而刘屈氂传载征和二年春制诏御史故丞相贺狱已正于理其以涿郡太守屈氂为左丞相分丞相长史为两府以待天天下逺方之选夫亲亲任贤周之道也以澎户二千二百封左丞相为澎侯与本纪五行志皆合盖表误也是时虽虚右丞相以待贤者竟不除人闰月诸邑公主阳石公主平阳侯曹宗故长平侯卫伉故因杅将军公孙敖皆坐巫蛊诛解题曰公孙贺之狱所连及也两公主武帝女也曹宗平阳公主之故夫家卫后之所自出也卫伉大将军青之子卫后之弟子也公孙敖卫青贫贱之交亦卫氏之党也至是皇后太子之祸愈迫矣帝幸甘泉解题曰巫蛊之变政以武帝在外父子隔絶使不幸丼泉其祸或未至如是也秋七月使者江充掘蛊太子宫皇太子㨿斩充发兵与丞相刘屈氂战败出奔解题曰按江充传充为水衡都尉坐法免㑹朱安世告公孙贺巫蛊连及阳石诸邑公主皆坐诛后上幸丼泉疾病充因是为奏言上疾祟在巫蛊此公孙贺传所谓起自朱安世成于江充者也余并见通鑑初置城门屯兵解题曰城门屯兵始于此按百官表城门校尉掌京师城门屯兵有司马十二城门候八月辛亥据自杀于湖解题曰班氏赞曰仲尼恶利口之覆邦家书放四罪诗歌青蝇春秋以来祸败多矣昔子翚谋桓而鲁隐危栾书构郄而晋厉弑竖牛奔仲叔孙卒郈伯毁季昭公逐费忌纳女楚建走宰嚭谮胥夫差䘮李园进妹春申毙上官诉屈懐王执赵髙败斯二世缢伊戾坎盟宋痤死江充造蛊太子杀皆自小覆大繇疎䧟亲可不惧哉可不惧哉九月立赵敬肃王少子偃为平干王解题曰武帝兄弟唯赵王彭祖后死故特封其少子焉汉孝武皇帝征和三年遣贰师将军李广利等击匈奴解题曰按轮台诏汉使者乆留不还故遣贰师将军欲以为使者威重此出师之繇也是役虽遣李广利商丘成马通三道伐匈奴然广利实将重兵成与通特以分匈奴兵势尔匈奴闻汉兵大出悉逺其辎重盖用起信之余策也遣开陵侯成娩发楼兰六国兵围车师获其王解题曰成娩天汉二年尝发楼兰兵击车师者也按西域传征和四年遣重合侯马通将四万骑击匈奴道过车师北复遣开陵侯将楼兰尉犁危须凢六国兵别击车师勿令得遮重合侯又按轮台诏前开陵侯击车师时虽胜降其王以辽逺乏食道死者尚数千人李广利深入至郅居水军败降匈奴解题曰按史记匈奴传汉兵之出击匈奴者不得言功多少功不得御有诏捕太医令随但言贰师将军家室族灭使广利得降匈奴余并见通鑑以高寝郎田千秋为大鸿胪族灭江充家作思子宫解题曰壶闗三老上书于太子未死之前其事方急言之为甚难田千秋上书于太子既死之后其事既徃言之为甚易以二人上书较之壶闗三老之书理明义正词顺意笃非千秋可望也然千秋位至卿相盖适逄武帝之悔悟也帝谓千秋曰父子之间人所难言公独明其不然岂壶闗三老上书之时怒气方盛不暇深省欤班氏赞曰易曰天之所助者顺也人之所助者信也君子履信思顺自天祐之吉无不利也故千秋指明蛊情章太子之寃千秋材知未必能过人也以其消恶运遏乱原因衰激极道迎善气傅得天人之祐助云大事记解题卷十二