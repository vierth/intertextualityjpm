云门匡真禅师广录云门匡真禅师广录卷上并序祖灯相继数百年间出类迈伦超今越古尽妙尽神道盛行于天下者数人而已云门大宗师特为之最擒纵舒卷纵横变化放开江海鱼龙得游泳之方把断干坤鬼神无行走之路草木亦当稽首土石为之发光其传于世者对机室录垂代勘辨行录岁久或有差舛今参考刊正一新镂板以永流播益使本分钳鎚金声而玉振峥嵘世界瓦解而氷销必若列派分宗不免将错就错论功纪德已是埋没前贤画样起模适足煳涂后学若是顶门有眼甚处与云门相见熙宁丙辰三月二十五日权发遣两浙转运副使公事苏澥序门人明识大师赐紫守坚集对机三百二十则师上堂良久云夫唱道之机固难谐剖若也一言相契犹是多途况复刀刀有何所益然且教乘之中各有殊分律为戒学经为定学论为慧学三藏五乘五时八教各有所归然一乘圆顿也大难明直下明得与衲僧天地悬殊若向衲僧门下句里呈机徒劳伫思门庭敲磕千差万别拟欲进步向前过在寻他舌头布路从上来事合作么生向者里道圆道顿得么者边那边得么莫错会好莫见与么道便向不圆不顿处卜度者里也须是箇人始得莫将依师语相似语则度语到处呈中将为自己见解莫错会秖如今有什么事对众决择看时有州主何公礼拜问曰弟子请益师云目前无异草有官问佛法如水中月是不师云清波无透路进云和尚从何得师云再问复何来进云正与么时如何师云重叠关山路有官问千子围绕何者为的师云化下住持已奉来问问今日开筵将何指教师云来风深辨进云莫秖者便是么师云错问从上古德以心传心今日请师将何施设师云有问有答进云与么则不虚施设也师云不问不答问凡有言句皆是错如何是不错师云当风一句起自何来进云莫秖者便是也无师云莫错问如何是啐啄之机师云响进云还应也无师云且缓缓问如何是学人的的事师云痛领一问问如何是教外别传一句师云对众问将来师云莫道今日瞒诸人好抑不得已向诸人前作一场狼借忽被明眼人见成一场笑具如今避不得也且问汝诸人从来有什么事欠少什么向汝道无事已是相埋没也须到者箇田地始得亦莫趁口乱问自己心里黑漫漫地明朝后日大有事在尔若根思迟回且向古人建化门庭东觑西觑看是什么道理尔欲得会么都缘是汝自家无量劫来妄想浓厚一期闻人说着便生疑心问佛问法问向上问向下求觅解会转没交涉拟心即差况复有言莫是不拟心是么更有什么事珍重问如何是云门一曲师云腊月二十五进云唱者如何师云且缓缓问如何是祖师西来意师云日里看山问如何是和尚家风师云久雨不晴进云如何是久雨不晴师云晒㫰着问如何是不带眹师云天台普请南岳游山问如何是向上一路师云九九八十一问如何是学人自己师云游山翫水进云如何是和尚自己师云赖遇维那不在问如何是教主师云太无礼生问如何是一代时教师云对一说问如何是正法眼师云普问如何是端坐念实相师云河里失钱河里摝问如何是沙门行师云会不得进云为什么会不得师云秖守会不得问如何是寻常之用师云且那里葛藤去问如何是教意师云尔看什么经僧云般若经师云一切智智清净还梦见未僧云一切智智清净且置如何是教意师云心不负人面无惭色放尔三十棒问如何报得四恩三有去师云抱头哭苍天问如何是正法眼师云粥饭气问如何是三昧师云到老僧一问还我一句来问如何是诸佛出身处师云东山水上行问乞师指箇入路师云喫粥喫饭师云我事不获已向尔诸人道直下无事早是相埋没也更欲蹋步向前寻言逐句求觅解会千差万别广设问难羸得一场口滑去道转远有什么歇时秖此箇事若在言语上三乘十二分教岂是无言语因什么道教外别传若从学解机智秖如十地圣人说法如云如雨犹被诃责见性如隔罗縠以此故知一切有心天地悬殊虽然如此若是得底人道火不能烧口终日说事未尝挂着脣齿未曾道着一字终日着衣喫饭未曾触着一粒米挂一缕丝虽然如此犹是门庭之说须是实得与么始得若约衲僧门下句里呈机徒劳伫思直饶一句下承当得犹是瞌睡汉时有僧问如何是一句师云举问如何是说时默师云清机历掌进云如何是默时说师云嗄进云不默不说时如何师将棒趁问如何是云门剑师云祖问如何是诸佛出身处师云更请一问问如何是露地白牛师云觌机无改路进云放着什么处师云再举不逾尘问如何是尘尘三昧师云桶里水钵里饭问如何是一如体玄师云欠尔一问问如何是玄中的师云𡎺进云如何即是师云速退速退妨他别人问问如何是非思量处师云识情难测问凿壁偷光时如何师云恰问一言道尽时如何师云裂破进云和尚作么生下手拈掇师云拈取粪箕扫帚来问如何举唱即得不负来机师云道什么进云还可来意也无师云且缓缓师云三乘十二分教横说竖说天下老和尚纵横十字说与我拈针锋许说底道理将来看与么道早是死马医虽然如此且有几箇到此境界不敢望尔言中有响句里藏锋瞬目千差风恬浪静伏惟尚飨问如何是透法身句师云北斗里藏身问如何是本来宗师云不问不答问如何是三界唯心万法唯识师云我今日不答话进云为什么不答话师云驴年会么问如何是吹毛剑师云骼又云胔问如何是内外光师云向什么处问学云如何明达师云忽然有人问尔作么生道进云明达后如何师云明即且置还我达来问如何是切急一句师云吃问如何是本来心师云举起分明问如何是衲僧孔窍师云放过一着进云请师道师云对牛弹琴问如何是大乘修行师云一榼在手问如何是一切智智清净师云僧堂入佛殿问如何是不挂脣吻一句师云合取狗口问如何是海印三昧师云尔但礼拜问着待我东行西行问如何转动即得不落阶级师云南斗七北斗八上堂云诸兄弟尽是诸方参寻知识决择生死到处岂无老宿垂慈方便之词还有透不得底句么出来举看待老汉与汝大家商量有么有么时有僧出拟伸问次师云去去西天路迢迢十万余便下座问如何是当今施设师云道即不难鉴从何来问如何是不睡底眼师云不省问如何是不犯之令师云那箇师僧还见么问如何是大人相师乃擎拳问如何是学人切急处师云尔怕我不知问如何是佛法大意师云一佛二菩萨问如何是雪岭泥牛吼师云山河走进云如何是云门木马嘶师云天地黑问如何是兄弟添十字师云我共汝说葛藤问如何是和尚为人一句师云心不负人面无惭色速礼三拜问如何是天然之事师云蹋步向前作什么问如何是教意师云吃嘹舌头更将一问来问如何是七纵八横师云放汝一着上堂云举一则语教汝直下承当早是撒屎着尔头上也直饶拈一毛头尽大地一时明得也是剜肉作疮虽然如此也须是实到者箇田地始得若未且不得掠虚却须退步向自己根脚下推寻看是什么道理实无丝发许与汝作解会与汝作疑惑况汝等且各各当人有一段事大用现前更不烦汝一毫头气力便与祖佛无别自是汝诸人信根浅薄恶业浓厚突然起得如许多头角担钵囊千乡万里受屈作么且汝诸人有什么不足处大丈夫汉阿谁无分独自承当尚犹不着便不可受人欺瞒取人处分才见老和尚开口便好把特石蓦口塞便似屎上青蝇相似鬪咂将去三箇五箇聚头商量苦屈兄弟古人一期为汝诸人不奈何所以垂一言半句通尔入路知是般事拈放一边自着些子筋骨岂不是有少许相亲处快与快与时不待人出息不保入息更有什么身心闲别处用切须在意珍重上堂良久云触目不会道运足焉知路僧问如何是触目菩提师云与我拈却佛殿问如设是最初一句师云九九八十一僧便礼拜师云近前来僧便近前师便打问如何是实学底事师云大好消息进云毕竟是谁家之子师云腊月二十五问承教有言一切智智清净时如何师便唾之进云古人方便又作么生师云来来截却汝脚跟换却汝髑髅钵盂里拈却匙筋拈将鼻孔来进云甚处有许多般师云者掠虚汉便打问如何是禅师云是进云如何是道师云得问如何是一切法皆是佛法师云三家村里老婆盈衢溢路会么学云不会师云非但汝不会大有人不会在问学人簇簇地商量箇什么师云大众久立上堂云尽干坤一时将来着尔眼睫上尔诸人闻与么道不敢望汝出来性燥把老僧打一掴且缓缓子细看是有是无是箇什么道理直饶尔向这里明得若遇衲僧门下好槌脚折若是箇人闻说道什么处有老宿出世便好蓦面唾污我耳目汝若不是箇手脚才闻人举便承当得早落第二机也汝不看他德山和尚才见僧入门拽拄杖便趁睦州和尚见僧入门来便云现成公案放尔三十棒自余之辈合作么生若是一般掠虚汉食人脓唾记得一堆一担搕𢶍到处驰骋驴脣马觜夸我解问十转五转话饶尔朝问至夜答到夜论劫还梦见么什么处是与人着力处似这般底有人屈衲僧斋也道得饭喫堪什么共语处他日阎罗王面前不取尔口解说诸兄弟若是得底人他家依众遣日若未得切莫掠虚不得容易过时大须子细古人大有葛藤相为处秖如雪峯和尚道尽大地是尔夹山和尚道百草头上荐取老僧闹市里识取天子洛浦和尚云一尘才起大地全收一毛头师子全身总是尔把取飜覆思量看日久岁深自然有箇入路此箇事无尔替代处莫非各在当人分上老和尚出世秖为尔作箇证明尔若有箇入路少许来由亦昧汝不得若实未得方便拨尔即不可兄弟一等是蹋破草鞋行脚抛却师长父母直须着些子眼睛始得若未有箇入头处遇着本色咬猪狗手脚不惜性命入泥入水相为有可咬嚼眨上眉毛高挂钵囊十年二十年办取彻头莫愁不成办直是今生未得来生亦不失人身向此门中亦乃省力不虚辜负平生亦不辜负施主师长父母直须在意莫空过时游州猎县横担拄杖一千里二千里走这边经冬那边过夏好山好水堪取性多斋供易得衣钵苦屈苦屈图他一斗米失却半年粮如此行脚有什么利益信心檀越一把菜一粒米作么生消得直须自看无人替代时不待人一日眼光落地前头将何抵拟莫一似落汤螃蟹手脚忙乱无尔掠虚说大话处莫将等闲空过时光一失人身万劫不复不是小事莫据目前俗子尚犹道朝闻道夕死可矣况我沙门合履践何事大须努力珍重问如何是诸佛出身处师云佛前装香佛后合掌问十二时中如何得不被诸境惑去师云三门头合掌问四面森森如何是灵树师云风鸣雨息进云如何是灵树枝条师云晒㫰皮草问如何是触目菩提师云拈却露柱学云露柱岂干他事师云驴年会么问醍醐上味为什么飜成毒药师云𡎺问如何是活师云心不负人学云如何是杀师云三日后不得唱衣学云不杀不活时如何师以拄杖趁出问学人与么来请师实说师云知问金刚为什么倒地师云不着力问杀父杀母佛前忏悔杀佛杀祖向什么处忏悔师云露问不起一念还有过也无师云须弥山问如何是和尚家风师云有读书人来报问学人有疑请师不责从上宗乘事作么生师云三拜不虚问生死到来如何排遣师云在什么处问如来唯一说无二说如何是如来说师云那箇师僧何不问问闇中如何辨主师云务原是什么人坐问学人实问请师实答师云尔作么生辨进云正当与么时如何师云的问从上古德以何为的师云看取舌头上堂云诸和尚子莫妄想天是天地是地山是山水是水僧是僧俗是俗良久云与我拈案山来看便有僧问学人见山是山见水是水时如何师云三门为什么从这里过进云与么则不妄想去也师云还我话头来上堂良久云还有人道得么道得底出来众无语师拈拄杖云适来是箇小屎坑如今是箇大屎坑下座问万法归一一即不问如何是万法师云尔来这里说葛藤瞒我问圣僧为什么被大虫咬师云与天下人作牓样问十二时中如何用心即得不负于上来师云省力进云省力事如何师云省取前话问万机不到处如何知有师云该得么进云日用事如何师云一箭到新罗大汉国里说葛藤问学人拟伸一问还许也无师云佛不夺众生所愿问如何举唱即得不负来机师云痛领一问问千圣功圆冥然时如何击琢师云句里明人问三界中何物胜于佛师云通尔一问问摘叶寻枝即不问如何是直截根源师云速礼三拜问已事未明如何指示师云不避来机还当得么问尽其机来师还接也无师云一问不错学云一问且置师还接不师云细看前话问毘卢向上即不问虚空请师留些子师云把却汝咽喉尔作么生道问如何是学人自己师云一扠一札进云莫便是不师云苏噜苏噜上堂云今日与诸人举一则语大众耸听良久有僧出礼拜拟伸问次师以拄杖趁云似这般灭胡种长连床上纳饭阿师堪什么共语处这般打野榸汉以拄杖一时趁下问大众云集合谈何事师云向下文长付在来日进云便与么去时如何师云堕进云什么处是堕师云长连床上饱喫饭了脱空妄语问灵山一会何似今日师云言中有响学云当今事作么生师云不烦再问问以字不成八字不是未审是什么字师云九九八十一进云学人不会乞师指示师云我又辜尔什么处问从上古德得箇什么便称尊贵师云爱问不爱答进云与么则不假和尚舌头嚼去也师云熨斗煎茶铫不同问和尚为人语话还有未道着底句也无师云说不及进云为什么如此师云秖为如此问大拍盲底人来师还接也无师放身倒问如何是云门山师云庚峯定穴问牙齿敲磕皆落名言如何得不落古人踪师云通机自辨问如何是和尚家风师云皮枯骨瘦问如何是道师云七颠八倒进云为什么如此师云一不得向二不得开问暗室得明时如何师云朗州此去多少上堂云一言才举千差同辙该括微尘犹是化门之说若是衲僧合作么生若将祖意佛意这里商量曹溪一路平沈还有人道得么道得底出来时有僧问如何是超佛越祖之谈师云餬饼进云这箇有什么交涉师云酌然有什么交涉师乃云尔勿可作了见人道着祖师意便问超佛越祖之谈道理尔且唤什么作佛唤什么作祖即说超佛越祖之谈便问箇出三界尔把将三界来有什么见闻觉知隔碍着尔有甚声色法与汝可了了箇什么椀以那箇为差殊之见他古圣勿柰尔何横身为物道箇举体全真物物觌体不可得我向汝道直下有什么事早是相埋没了也尔若实未得箇入头处且中私独自参详除却着衣喫饭疴屎送尿更有什么事无端起得如许多般妄想作什么更有一般底如等闲相似聚头举得箇古人话识性记持妄想卜度道我会佛法了也秖管说葛藤取性过日更嫌不称意千乡万里抛却父母师资作这去就这箇打野榸汉有什么死急行脚去以拄杖便趁下问父母不听不得出家如何得出家师云浅进云学人不会师云深问从上来事请师提纲师云朝看东南暮看西北进云便与么会时如何师云东家点灯西家暗坐问当今一句请师道师云放尔一线道还我一句来问不涉廉纤请师道师云一怕汝不问二怕汝不举三到老僧勃跳四到尔退后速道速道僧便礼拜师便打问万机丧尽时如何师云与我拈佛殿来与汝商量进云岂干他事师咄云这掠虚汉问目前荡尽时如何师云热发作么其僧礼拜而退师云且来且来僧近前师便棒云这掠虚汉諕我问如何是法王主师云叉手着问盲龟值浮木孔时如何师云老僧叉手去也上堂云故知时运浇漓代干像季近日师僧北去言礼文殊南去谓游南岳与么行脚名字比丘徒消信施苦哉苦哉问着黑漆相似秖管取性过日设有三箇两箇狂学多闻记持话路到处觅相似语句印可老宿轻忽上流作薄福业他日阎罗王钉钉之时莫道无人向汝道若是初心后学直须摆动精神莫空记说多虚不如少实向后秖是自赚有什么事近前问学人正在迷途请师一接师云道什么问如何是教意师云答犹未了进云和尚什么处答师云将谓汝灵利问如何是衲僧正眼师云那箇师僧近前来其僧近前师咄云去问如何会得和尚一句师云腊月二十五问教中即不问如何是宗门中事师云既有来问速礼三拜问绝消息处如何履践师云三十年后进云秖今如何师云莫乱统问性源还有语也无师云莫问问佛病祖病将何医师云审即谐进云将何医师云幸有力问百步穿杨请师指的师云答这话去也问言诠不及处如何体会师云对众快礼三拜问竛竮之子如何进步师云目前不辨进云岂无尊贵师云不较多进云作么生师云作么生问凡有言说皆是葛藤如何是不葛藤师云大有人见汝问问急急相投请师指教师云作么生道进云不会请师道师云作么上堂云大众汝等还有郓州针么若有试将来看有么有么众无对师云若无散披衣裳去也便下座上堂大众集定乃以拄杖指云干坤大地微尘诸佛总在里许争佛法觅胜负还有人谏得么若无人谏得待老僧与汝谏看时有僧云请和尚谏师云这野狐精问尽大地人来师如何接师云提纲有路进云莫秖这便是指示不师云合取狗口问时中不明如何得不落缘尘去师云闭门哭苍天问十二时中如何体悉师云不难辨进云还有学人入头处也无师云细看前话问灵山一会迦叶亲闻未审闻箇什么句师云不避来锋速道速道进云是什么句师云掣电之机徒劳伫思问千圣不传古今不历如何是和尚接人一句师云触忤老兄得么进云如何是接人一句师云作么问有何迳要令学人心息师云放尔三十棒问目前坦然时如何师云海水在汝头上进云还着得也无师云向这里脱空妄语问施主设斋将何报答师云量才补职进云不会师云不会即喫饭问如何是向上事师云截却汝肚肠换却匙筋拈将钵盂来看僧无对师云这掠虚汉问如何是佛法大意师云来锋有路问如何是学人转身处师云利问一口吞尽时如何师云我在汝肚里进云和尚为什么在学人肚里师云还我话头来上堂良久云秖这箇带累杀人便下座上堂云道即道了也时有僧出礼拜欲伸问次师拈拄杖便打云识什么好恶这一般打野榸汉总似这箇僧争消得施主信施恶业众生总在这里觅什么干屎橛咬以拄杖一时趁下问牛头未见四祖时如何师云家家观世音进云见后如何师云火里蝍蟟吞大虫问如何是禅师云拈却一字得么问浮桑柯畔日轮未出时如何师云知问背楚投吴时如何师云面南看北斗问六国未宁时如何师云千里何明进云争柰不明何师云赖遇适来道了问如何是本源师云受什人么供养问如何是直截一路师云主山后进云谢师指示师云合取皮袋问曹溪的旨请师垂示师云三十年后问密室玄宫时如何师云倒进云宫中事作么生师云重问万机吐不出时如何师云大众不匿进云犹是学人疑处在师云语覆前机去问要急相应唯言不二时如何师云对众举大众可不知进云如何承当师云驴年问一生积恶不知善一生积善者不知恶此意如何师云烛问远远投师师意如何师云七九六十三进云学人近离衡州师喝云是尔草鞋跟断僧云珍重师喝云静处萨婆诃问如何是学人自己师云一佛二菩萨上堂云汝等诸人傍家行脚皆是河南海北来各各尽有生缘所在还自知得么试出来举看老汉与汝证明有么有么汝若不知老汉瞒汝去也汝欲得识么生缘若在向北北有赵州和尚五台文殊总在这里生缘若在向南南有雪峯卧龙西院鼓山总在这里汝欲得识么向这里识取若不见莫掠虚见么见么若不见且看老汉骑佛殿出去也珍重问六国未宁时如何师云云擎雨色问上无攀仰下无己躬时如何师云藏身一句作么生道僧便礼拜师云放过一着置将一问来僧无语师云这死虾蟇问如何是色即是空师云拄杖敲汝鼻孔问如何是和尚非时为人一句师云早朝牵犁晚间拽把问三乘五性即不问如何是衲僧门下事师云日势稍晚速礼三拜问久值为什么不识师云测问如何是心师云心进云不会师云不会进云究竟如何师咄云静处东行西行问三界唯心万法唯识时如何师云舌根里藏身进云藏身后如何师云苏噜苏噜问如何是途中受用师云七九六十三进云如何是世谛流布师云江西湖南新罗渤海问密室不通风时如何师云响露鸣风进云如何是密室中人师云再陈难辨问直与么来时如何师云照从何立进云不去不来时如何师云前语道什么问进向无门时如何师云三千八百上堂云放尔横说竖说从朝至暮无人塞尔口不放尔说又作么生上堂大众集良久蓦拈拄杖云看看北欝丹越人见汝般柴不易在中庭里相扑供养尔更为儞念般若经云一切智智清净无二无二分无别无断故僧便问如何是一切智智清净师云西天斩头戢臂这里自领出去问挂钖幽巖时如何师云在什么处问如何是深中浅师云山河大地进云如何是浅中深师云大地山河进云如何是深师云朝到西天暮归唐土问迦叶入定时如何师云匿得么进云还见十方不师云好手透不出问真如湛寂妙绝无门时如何师云自机回照进云秖这里如何师云莫错问千般方便诱引归源未审源中事如何师云有问有答速道将来僧应喏师云迢遥也问如何是云门剑师云揭进云用者如何师云苏噜苏噜问如何是祖师西来意师云没即道进云不会师云壮一问问能诠表里时如何师云风不入进云表里事如何师云错问万机俱罢时如何师云冢上生芝草问观身无己观外亦然时如何师云热发作么进云与么则氷消瓦解去也师便打问龙门有意进水无能时如何师云来机即易再举还难进云正与么时如何师云快上堂云我看汝诸人二三机中尚不能搆得空披衲衣何益尔还会么我为汝注破久后到诸方若见老宿举一指竖一拂子云是禅是道拽拄杖打破头便行若不如此尽落天魔眷属坏灭吾宗汝若实不会且向葛藤社里看我寻常向汝道微尘剎土中三世诸佛西天二十八祖唐土六祖尽在拄杖头说法神通变现声应十方一任纵横尔还会么若不会且莫掠虚虽然如此且谛当实见也未直饶到此田地也未梦见衲僧沙弥在三家村里不逢一人师蓦拈拄杖划地一下云总在这里又划一下云总从这里出去也珍重问古人面壁意旨如何师云念七又云定问百不会底人来师如何接师云话堕也进云什么处是话堕师云七棒对十三问承古有言了即业障本来空未了还须偿宿债未审二祖是了未了师云确问从上古德相传何事师云速礼三拜问如何是云门一路师云亲进云如何即是师云颠言倒语作么问承古有言拟心即差如何得不差师云洪机历掌进云后人再问作么生师云迟风难改问三身中阿那身说法师云要问如何是释迦身师云干屎橛问请师提纲宗门师云南有雪峯北有赵州问大彻底人见一切法是空不师云苏噜苏噜问终日切切不得箇入路乞师指箇入路师云当机有路问如何是超佛越祖之谈师云蒲州麻黄益州附子问如何是教意师云撩起来作么生道进云便请师道师云对牛弹琴问玄机一路如何体会师云三十年后问椁示双趺当表何事师云言进云未审师意如何师云紧帩草鞋问不是玄机亦非目击时如何师云倒一说问劫火洞然时如何师云更梦见什么上堂云天亲菩萨无端变作一条楖𣗖拄杖乃划地一下云尘沙诸佛尽在这里说葛藤去便下座上堂云我共汝平展遇人识人与么老婆说话尚自不会每日饱喫饭了上来下去觅什么椀这野狐队仗向这里作什么以拄杖一时趁下问初秋夏末前程忽有人问如何祇对师云大众退后进云过在什么处师云还我九十日饭钱来问学人近到法席未审家风事如何师云不历一问作么生道问十方国土中唯有一乘法如何是一乘法师云何不别问进云谢师指示师便喝问承古有言一尘遍含一切尘如何是一尘师云吃嘹舌头更将一问来问学人不问师还答也无师云将汝口挂壁上不得问一切寻常时如何师云虽然屎臭气熏我我且问尔昼行三千夜行八百尔钵盂里什么处着无对师云脱空妄语汉问如何是教眼师云速礼三拜问承古有言牛头横说竖说不知有向上关棙子如何是向上关棙子师云东山西岭青问如何是露地白牛师云归依佛归依法归依僧进云白牛何在师咄之问树凋叶落时如何师云体露金风问如何是布袋里真珠师云说得么问如何是祖宗的子师云言中有响上堂云夫学般若菩萨须识得众生病即识得学般若菩萨病还有人拣得么出来对众拣看众无语乃云若拣不得莫妨我东行西行上堂云我今日共汝说葛藤屎灰尿火泥猪疥狗不识好恶屎坑里作活计所以道尽干坤大地三乘十二分教三世诸佛天下老师言教一时向汝眼睫上会取去饶汝便向这裹一时明得亦是不着便汉无端跳入屎坑可中于我衲僧门下过打脚折时有三僧一时出礼拜师云一状领过问如何得速超三界去师云如何得速超三界去进云是师云是即休问终日忙忙时如何师云觌机无响路进云作么生师云说不得问一摆净尽时如何师云争柰老僧何进云此是和尚分上师云这掠虚汉问如何是道师云透出一字进云透出后如何师云千里同风问古人道知有极则事如何是极则事师云争柰在老僧手里何进云某甲问极则事师便棒云吽吽正当拨破便道请益这般底到处但知乱统近前来我问尔寻常在长连床上商量向上向下超佛越祖尔道水牯牛还有超佛越祖底道理么僧云适来已有人问了也师云这箇是长连床上学得底不要有便言有无便言无僧云若有更披毛戴角作么师云将知尔秖是学语之流又云来来我更问尔诸人横担拄杖道我参禅学道便觅箇超佛越祖底道理我且问尔十二时中行住坐卧疴屎送尿至于茆坑里虫子市肆卖买羊肉案头还有超佛越祖底道理么道得底出来若无莫妨我东行西行便下座师见僧入来便云瓦解氷消僧云学人有什么过师云七棒对十三问如何是西来意师云长连床上有粥有饭问承古有言道无横径立者皆危如何是道师云普请看问如何是三乘教外一句师云阇黎一问老僧勃跳三千里进云谢师指示师云住住尔道老僧话作么生无对师云三十年后来与汝三十棒问大众云集合谈何事师云諕汝屋里老爷问曹溪一句盖国知闻未审云门一句什么人得闻师云阇黎不闻进云学人亲近得不师云子细踟蹰看上堂云如来明星现时成道有僧问如何是明星现时成道师云近前来近前来僧近前师以拄杖打趁上堂有僧出礼拜云请师答话师召大众大众举头师便下座上堂良久有僧出礼拜师云太迟生僧应喏师云这漆桶上堂云有解问话者置将一问来僧出礼拜云请师鉴师云抛钓钓鲲鲸钓得箇虾蟇僧云和尚莫错师云朝走三千暮走八百作么生无语师便打上堂僧问如何是本源师拈起拄杖云若是提起即向上去也僧又问如何是本源师云南赡部洲北欝单越问普贤为什么骑象文殊为什么骑师子师云我也无象也无师子且骑佛殿出三门去也问如何是教意师云山河大地又云正好辨犹是曲说教意若约提纲即未在问一切智通无障碍时如何师云扫地泼水相公来问随流认得性时如何师云东堂月朗西堂闇问如何是三乘教外别传底事师云尔若不问我即不答尔若问我即朝到西天暮归唐土僧云乞师指示师云一不成二不是问如何是祖师西来意师云青天白日䆿语作么问如何是佛法大意师云日里麒麟看北斗问学人到这里为什么道不得师云野狐窟里坐问不落古今是何曲调师拽拄杖便下座问如何是佛法大意师云面南看北斗问古人斩蛇意旨如何师便打问如何是和尚家风师云阇梨受戒太早问如何是宾中主师云骑一问进云如何是主中主师云叉手着进云宾主相去多少师云如眼如目进云合谈何事师云三九二十七问自到和尚法席不会乞师指示师云截却尔头得么问乞师指示令学人顿息昏迷师云襄州米作么价问二尊相见时如何师云不是偶然上堂云天帝释与释迦老子在中庭里相争佛法甚闹便下座问如何是曹溪的的意师云老僧爱瞋不爱喜进云为什么如此师云路逢剑客须呈剑不是诗人不献诗问二尊相见共谈何事师云不决即道问人天交接其意如何师云对众呈机上堂云和尚子且须明取衲僧鼻孔且作么生是衲僧鼻孔乃云摩诃般若波罗蜜今日大普请便下座问如何是西来意师云山河大地进云向上更有事也无师云有进云如何是向上事师云释迦老子在西天文殊菩萨居东土问父母俱丧时如何师云俱丧且置那箇是尔父母僧云苦痛深师云酌然酌然问如何是大施主师云对机不辨问彻底冥蒙底人来师如何拯济师云两重公案一状领过问说教当为何人师云近前来高声问僧近前问师便打问和尚年多少师云七九六十八进云为什么七九六十八师云我为尔减却五年上堂云和尚子直饶尔道有什么事犹是头上安头雪上加霜棺木里眨眼炙盘上更着艾爝这箇是一场狼借不少也尔合作么生各自觅箇託生处好莫空游州猎县秖欲得揑搦闲言语待老和尚口动便问禅问道向上向下如何若何大卷抄将去𡎺向皮袋里卜度到处火鑪边三箇五箇聚头举口喃喃地便道这箇是公才语这箇是就处打出语这箇是事上道底语这箇是体语体汝屋里老爷老孃噇却饭了秖管说梦便道我会佛法了也将知与么行脚驴年得休歇么更有一般底才闻说箇休歇处便向阴界里闭目合眼老鼠孔里作活计黑山下坐鬼趣里体当便道我得箇入路也还梦见么这一般底打杀万箇有什么罪过唤作打底不遇作家至竟秖是箇掠虚汉尔若实有箇见处拈将来看共汝商量莫空过不识好恶𧩪𧩪詷詷地聚头说葛藤莫教老僧见捉来勘不相当槌折腰莫言不道汝皮下还有血么到处自欲受屈作么这灭胡种尽是野狐群队总在这里作么以拄杖一时趁下问十方薄伽梵一路涅槃门如何是一路涅槃门师云我道不得进云和尚为什么道不得师云是尔举话即得问如何是法说师云大众久立速礼三拜如何是随意说师云晨时有粥斋时有饭如何是随宜说师云三德六味施佛及僧如何是方便说师云是汝鼻孔重三斤半如何是大悲说师云归依佛法僧问生死根源即不问如何是目前三昧师云吃嘹舌头三千里进云今日得遇和尚也师云放尔三十棒问乞师指示师云上大人丘乙巳进云学人不会师云化三千七十士问不离三德六味还有佛法也无师云秖怕尔不问进云请师道师云三德六味施佛及僧上堂云眼睫横亘十方眉毛上透干坤下透黄泉须弥山塞却汝咽喉还有会处么若会得拽取占波国共新罗国鬪额上堂云江西即说君臣父子湖南即说他不与么我此间即不如此良久云汝还见壁么上堂云去去递相钝置有什么了时却问众云我与么道还有过么问如何是祖师西来意师云一不得问进云喏师咄云话也不领问今日供养罗汉罗汉还来也无师云汝若不问我即不道进云请师道师云三门头合掌佛殿里装香问如何是衲僧本分事师云南有雪峯北有赵州进云请和尚不繁辞师云不得失却问学云喏师便打问承古有言会即事同一家不会即离牙擗齿如何得事同一家师云乱走作么上堂云从上来且是箇什么事如今抑不得已且向汝诸人道尽大地有什么物与汝为对为缘若有针锋与汝为隔为碍与我拈将来唤什么作佛作祖唤什么作山河大地日月星辰将什么为四大五蕴我与么道唤作三家村里老婆说话忽然遇着本色行脚汉闻与么道把脚拽向阶下有什么罪过虽然如此据箇什么道理便与么莫趁口快向这里乱道须是箇汉始得忽然被老汉脚跟下寻着勿去处打脚折有什么罪过既与么如今还有问宗乘中话么待老汉答一转了东行西行有僧拟问次师以拄杖噼口打便下座问师子嚬呻时如何师云嚬呻且置试哮吼看僧应喏师云这箇是老鼠啼上堂云我有一句语不敢望尔会还有人举得么良久云将谓胡须赤更有赤须胡便下座上堂云不得已且作死马医向汝道是箇什么是东是西是南是北是有是无是见是闻是向上是向下是与么是不与么这箇唤作三家村里老婆说话是尔有几箇到此境界相当即相当不相当静处萨婆诃便下座上堂云诸方老和尚道须知有声色外一段事似这箇语话诳諕人家男女三间法堂里独自妄想未曾梦见我本师宗旨在作么生消得他信施腊月三十日箇箇须偿他始得任汝勃跳去是尔诸人各自努力珍重问目前无一法还免得生死不师云尔驴年未免得在问如何是道师云去进云学人不会乞师道师云阇梨公验分明何在重判问维摩一默还同说也无师云痛领一问进云与么则同说也师云适来道什么问如何是清净法身师云花药栏进云便与么会时如何师云金毛师子上堂因闻钟鸣乃云世界与么广阔为什么钟声披七条上堂云不可雪上加霜去也珍重便下座上堂云诸方老秃奴曲木禅床上座地求名求利问佛答佛问祖答祖疴屎送尿也三家村里老婆传口令相似识箇什么好恶总似这般底水也难消上堂云人人自自有光明在看时不见暗昏昏便下座师入京在受春殿圣上问如何是禅师云皇帝有勅臣僧对师在文德殿赴斋有鞠常侍问灵树果子熟也未师云什么年中得信道生上堂云尔诸人无端走来这里觅什么老僧秖解喫饮疴屎别解作什么尔诸方行脚参禅问道我且问尔诸方参得底事作么生试举看又云中间諕汝屋里老爷得么向老汉𦜇臀后觅得些子睇唾嚼将为自己便道我解禅解道饶尔念得一大藏教拟作么生去古人事不得已见尔乱走向汝道菩提涅槃是埋没尔是钉橛系却尔又见尔不会向汝道非菩提涅槃知是般事早是不着便也又更觅他注解这般底灭胡种族从上来总似这般何处到今日我向前行脚时有一般人与我注解他是不恶心被我一日觑见是一场笑具是我三五年不死这般灭胡种底一斧打折脚如今诸方大有出世纽揑尔何不去彼中在这里觅什么干屎橛师便下地以拄杖一时打趁下去问如何是万法一决师云莫教失却问问死中得活时如何师云朝行三千夜行八百问大众云集合谈何事师云今日放下令行去也僧礼拜师便打问如何是学人自己师云怕我不知问如何是透法身句师云海晏河清道士问视听无声无形老君说了也云门一句请师指示师云迢然西天路士无语师拟下座士云再请师举扬宗旨师云道得底出来众无对师云与么则辜负请主去也便下座上堂大众集定师乃拈起拄杖云不得已且向这里会取看看三门在露柱上便下座十二时歌夜半子愚夫说相似鸡鸣丑痴人捧龟首平旦寅晓何人日出卯韩情枯骨咬食时辰历历明机是误真禺中已去来南北子日南午认向途中苦日昳未夏逢说寒气晡时申张三李四会言真日入酉恒机何得守黄昏戌看见时光谁受屈人定亥直得分明沈苦海偈颂云门耸剔白云低水急游鱼不敢栖入户已知来见解何劳更举轹中泥药病相治学路医扶篱摸壁小儿戏幽谷不语谁人测管解师承孰不知康氏圆形滞不明魔深虚丧击寒氷凤羽展时超碧汉晋锋八博拟何凭是机是对对机迷辟机尘远远机栖夕日日中谁有挂因底底事隔情迷太阳溢目极玄微谁人说道我渠非句中有路人皆响觌面难遭第一机草岁依山人事稀松下相逢话道奇锋前一句超调御拟问如何历劫违翫古松高云不齐鸿鸧鹤抱几年栖剖㲉同时殊有异羽张腾汉碧霄低万象森罗极细微素话当人却道非相逢相见呵呵笑顾伫停机复是谁话尽途中事言多何省机贵人言是妙上士见知亏大道何曾讨无端入荒草卷来复卷去不觉虚生老上不见天下不见地塞却咽喉何处出气笑我者多哂我者少丧时光藤林荒图人意滞肌尫举不顾即差互拟思量何劫悟咄咄咄力口希禅子讶中眉垂抽顾颂鉴咦云门匡真禅师广录卷上住福州鼓山圆觉宗演校勘云门匡真禅师广录云门匡真禅师广录卷中门人明识大师赐紫守坚集室中语要一百八十五则垂示代语二百九十则室中语要师示众云尽十方世界干坤大地以拄杖一画百杂碎三乘十二分教达磨西来放过即不可若不放过不消一喝师示众云西天二十八祖唐土六祖天下老和尚总在拄杖头上直饶会得倜傥分明秖在半途若不放过尽是野狐精师一日云古来老宿皆为慈悲之故有落草之谈随语识人若是出草之谈即不与么若与么便有重话会语不见仰山和尚问僧近离甚处僧云庐山仰山云曾游五老峯么僧云不曾游仰山云阇梨不曾游山师云此语皆为慈悲之故有落草之谈师有时云若言即心即佛权且认奴作郎生死涅槃恰似斩头觅活若说佛说祖佛意祖意大似将木槵子换却尔眼睛相似举古云闻声悟道见色明心师云作么生是闻声悟道见色明心乃云观世音菩萨将钱来买餬饼放下手云元来秖是馒头师有时云灯笼是尔自己把钵盂噇饭饭不是尔自己有僧便问饭是自己时如何师云者野狐精三家村里汉复云来来不是尔道饭是自己僧云是师云驴年梦见三家村里汉师有时云真空不坏有真空不异色僧便问作么生是真空师云还闻钟声么僧云此是钟声师云驴年梦见么举疎山和尚问僧什么处来僧云岭中来山云曾到雪峯么僧云曾到山云我已前到时是事不足如今作么生僧云如今足也山云粥足饭足无语师云粥足饭足举孚上座参雪峯峯闻乃集众孚到法堂上顾视雪峯便下看知事明日却上礼拜云某甲昨日触忤和尚峯云知是般事便休时有僧问师作么生是触忤和尚处师便打举僧问资福古人拈槌竖拂意旨如何福云古人与么那僧云拈槌竖拂又作么生福便喝出师云古人是什么眼目僧云和尚作么生师云驴年会么僧无对师复召僧来来僧近前师以拂子蓦口打举三平颂云即此见闻非见闻师云唤什么作见闻无余声色可呈君师云有什么口头声色箇中若了全无事师云有什么事体用无妨分不分师云语是体体是语复拈起拄杖云拄杖是体灯笼是用是分不分不见道一切智智清净举一宿觉云幻化空身即法身师拈起拄杖云尽大地不是法身举僧问赵州某甲乍入丛林乞师指示州云喫粥了也未僧云喫粥了也州云洗钵盂去师云且道有指示无指示若道有指示向他道什么若道无指示者僧何得悟去举僧问雪峯乞师指示峯云是什么其僧于言下大悟师云雪峯向伊道什么师有时云平地上死人无数过得荆棘林是好手僧云与么则堂中第一座有长处也师云苏噜苏噜举无情说法忽闻钟声云释迦老子说法也蓦拈起拄杖问僧者箇是什么僧云拄杖子师云驴年梦见师一日云三家村里卖卜东卜西卜忽然卜着也不定僧便问忽然卜着时如何师云伏惟师有时云大用现前不存轨则僧便问如何是大用现前师乃拈拄杖高声唱云释迦老子来也师有时以拄杖打火鑪一下大众眼目定动师乃云火鑪勃跳上三十三天见么见么众无语师云无智人前莫说打尔头破百裂师有时云看看法身变作灯笼超佛越祖之谈从尔脚跟下过也僧云脚跟下认得时如何师云钝置杀我僧云与么则逈然不在者里也师云十万八千举槃山语云光境俱忘复是何物师云直饶与么道犹在半途未是透脱一路僧便问如何是透脱一路师云天台华顶赵州石桥举仰山云如来禅即许师兄会僧便问如何是如来禅师云上大人又拈起扇子云我唤作扇子尔唤作什么僧无语师云扇子上说法灯笼里藏身作么生僧却问如何是和尚禅师叱云元来秖在者里举雪峯唤僧近前来僧近前峯云去师举了问僧尔作么生道得叉手句尔若道得叉手句即见雪峯举三祖云一心不生万法无咎师云秖者里悟了乃拈起拄杖云干坤大地有什么过举一宿觉云一切数句非数句与吾灵觉何交涉师云行住坐卧不是灵觉唤什么作数句举槃山云光境俱忘复是何物师云东海里藏身须弥山上走马复以拄杖打床一下大众眼目定动乃拈拄杖趁散云将谓灵利者漆桶举僧问干峯十方薄伽梵一路涅槃门未审路头在什么处峯以拄杖划云在者里师拈起扇子云扇子勃跳上三十三天筑着帝释鼻孔东海鲤鱼打一棒雨似盆倾相似会么师有时云诸方拈槌竖拂云会么但云莫压良为贱却云是是待伊拟议便打举教云心生种种法生心灭种种法灭乃拈起拄杖云重多少僧云半斤师云驴年梦见举夹山语云百草头上荐取老僧师合掌云不审不审又以拄杖指露柱云夹山变作露柱也看看举仰山问僧近离甚处僧云向南山拈起拄杖云彼中还说者箇么僧云不说山云不说者箇还说那箇么僧云不说山召大德参堂去其僧便去山复召其僧僧应喏山云近前来僧近前山便打师云仰山若无后语争识得人举雪峯唤僧近前来僧近前峯云甚处去僧云普请去峯云去师云此是随语识人举参同契云回互不回互师云作么生是不回互乃以手指板头云者箇是板头作么生是回互师云唤什么作板头举见闻觉知无障碍声香味触常三昧师云一切处不是三昧行时不是三昧有处云声香味触体在一边声香味触在一边见解偏枯举夹山坐次洞山到来云作么生夹山云秖与么师代洞山云不放过又作么生代夹山便喝师又拈夹山云秖与么元来秖在虾蟇窟里又云秖与么也难得举祖师偈云法法本来法师云行住坐卧不是本来法一切处不是本来法秖如山河大地与尔日夕着衣喫饭有什么过又云法本法无法师拈起拄杖云不是本无法举傅大士颂云空手把锄头步行骑水牛师云是尔从向北骑一头水牯牛到这里乃拈起拄杖云不见道千头万头到这里但识取一头举宝公云如我身空诸法空千品万类悉皆同师云尔立不见立行不见行四大五蕴不可得何处见有山河大地来是尔每日把钵盂噇饭唤什么作饭何处更有一粒米来举一切声是佛声一切色是佛色师拈起拂子云是什么若道是拂子三家村里老婆禅也不会举南方禅客问国师此间佛法如何国师云身心一如身外无余师云山河大地何处有也师有时云要识祖师么以拄杖指云祖师在尔头上勃跳要识祖师眼睛么在尔脚跟下又云这箇是祭鬼神茶饭然虽如此鬼神也无厌足师有时云若说菩提涅槃真如解脱是烧枫香供养尔若说佛说祖是烧黄熟香供养尔若说超佛越祖之谈是烧瓶香供养儞归依佛法僧下去师一日拈起拄杖举教云凡夫实谓之有二乘析谓之无缘觉谓之幻有菩萨当体即空乃云衲僧见拄杖但唤作拄杖行但行坐但坐总不得动着举夹山语云百草头上荐取老僧闹市里识取天子又云一尘才起大地全收举雪峯云三世诸佛向火焰上转大法轮师云火焰为三世诸佛说法三世诸佛立地听师因喫茶了拈起盏子云三世诸佛听法了尽钻从盏子底下去也见么见么若不会且向多年历日里会取举槃山语云光非照境境亦非存光境俱忘复是何物师云尽大地是光唤什么作自己尔若识得光去境亦不可得有什么屎光境光境既不可得复是何物又云此是古人慈悲之故重话会语者裹倜傥分明去放过即不可若不放过复举手云苏卢苏卢举傅大士云禅河随浪静定水逐波清师拈拄杖指灯笼云还见么若言见是破凡夫若言不见有一双眼在尔作么生会良久复拈拄杖云尽大地不是浪师有时拈拄杖打床一下云一切声是佛声一切色是佛色尔把钵盂噇饭时有箇钵盂见行时有箇行见坐时有箇坐见者般底作与么去就把棒一时趁散师有时拈起拂子云者里得箇入处去揑怪也日本国里说禅三十三天有箇人出来唤云吽吽特库儿担枷过状举古人道一处不通两处失功两处不通触途成滞师拈起拄杖云山河大地三世诸佛尽在拄杖头上有甚滞碍如今明也暗向什么处去秖者明便是暗一切众生秖被色空明暗隔碍便见有生灭之法举一宿觉云六般神用空不空一颗圆光色非色师拈起拂子云者箇是圆光是色非色唤什么作色与我拈将来看举夹山云百草头上荐取老僧闹市里识取天子师云虾蟇入尔耳朵里毒蛇穿尔眼睛中且向葛藤处会取举十方薄伽梵一路涅槃门师云尔若不识大食国里人在尔眼睫里卖香药举般若经云无二无二分无别无断故师乃指露柱云与般若经相去多少举经云经书呪术一切文字语言皆与实相不相违背师拈拄杖云者箇是什么若道是拄杖入地狱不是拄杖是什么师一日拈拂子摵一下云日月星辰扑落地上见么良久起身云近后突着尔眼睛举十方薄伽梵一路涅槃门师云者箇是屋上头是天手里是拄杖作么生是涅槃门师有时云弹指謦欬扬眉瞬目拈槌竖拂或即圆相尽是撩钩搭索佛法两字未曾道着道着即撒屎撒尿举瓦官参德山瓦官为侍者同入山斫木德山将一椀水与瓦官官接得便喫却山云会么官云不会山又将一椀水与瓦官官接得又喫却山云会么官云不会山云何不成褫取那不会底官云不会又成褫箇什么山云子大似箇铁橛瓦官住院后雪峯去访茶话次峯云当时在德山会里斫木因缘作么生官云先师当时肯我峯云和尚离先师太早其时面前有一椀水峯云将水来官便过与雪峯峯接得便泼却师代云莫压良为贱因斋次将餬饼一咬云咬着帝释鼻孔帝释害痛复以拄杖指云在尔诸人脚跟下变作释迦老子见么见么阎罗王闻说呵呵大笑云者箇师僧相当去不奈尔何若不相当总在我手里师有时以拄杖打床一下云尔若是箇汉忽然者里闻声悟了一切山河大地日月星辰有什么过举洛浦云一尘才起大地全收师云鸟窠拈布毛便有人悟去因喫茶次举一宿觉云三身四智体中圆八解六通心地印师云喫茶时不是心地印乃拈拄杖云且向者里会取举僧问雪峯如何是触目菩提峯云好箇露柱有处云还见露柱么师拈起拄杖云有底体上会事见露柱秖唤作露柱有处道不见有露柱见解偏枯见露柱但唤作露柱见拄杖但唤作拄杖有什么过举僧问灵云佛未出世时如何灵云竖起拂子僧云出世后如何云亦竖拂子师云前头却实后底打不着又云不说出不出何处有一问时节秖如雪峯夏末于僧堂前坐众才集峯拈起拄杖云者箇为中下根人便有僧问忽遇上上人来时如何峯拈起拄杖师云我不似雪峯打破狼借僧便问未审和尚如何师便打举僧问玄沙如何是学人自己沙云是尔自己师云没量大人被语脉里转却有僧问如何是学人自己师云忽然路上有人唤衲僧斋尔也随例得饭喫师因斋次拈起餬饼云我秖供养江西两浙人不供养向北人僧云为什么秖供养江西两浙人不供养向北人师云天寒日短两人共一椀举国师云南方佛法半生半灭此间身心一如身外无余师云唤什么作身心一如又云汝等要识国师底么自代云不可辜负国师去也举肃宗帝请国师看戏国师云有什么身心看戏帝再请国师云幸自好戏师云龙头蛇尾举国师三唤侍者侍者三应国师云将谓吾辜负尔谓知尔辜负吾师云作么生是吾辜负尔处尔若会得也是无端又云作么生是侍者辜负国师处师云粉骨碎身未报得举药山问僧什么处来僧云湖南来山云洞庭湖水满也未僧云未满山云许多时雨水为什么未满云巖代云湛湛地洞山代云什么劫中曾欠少师云秖在这里举雪峯云饭箩边坐饿死人临河渴死汉玄沙云饭箩里坐饿死汉水里没头浸渴死汉师云通身是饭通身是水举僧问资福古人拈槌竖拂意旨如何福云嗄师云雪上加霜举僧问资福如何是一尘入正受福作入定势僧云如何是诸尘三昧起福云尔问阿谁师云这阿师话堕也不知又云前头早是葛藤又道尔问阿谁举茱萸上堂云尔诸人莫向虚空里钉橛时有灵虚上座出众云虚空是橛茱萸便打虚云和尚莫错打某甲萸便归方丈师云屎上加尖僧云和尚适来与么道那师云槌钟谢响得箇虾蟇出来举僧问投子密巖意旨如何子云须是与么人始得赵州云何不与他本分草料师问僧作么生是本分草料僧拟议师便打举古云寂寂空形影师展两手云山河大地何处得也又云一切智通无障碍师云拄杖走到西天却归新罗国里乃敲床云这箇是尔鼻孔举僧问夹山如何是道山云太阳溢目万里不挂片云师云不唤作一句不唤作法身是什么僧问如何是学人自己师云老僧入泥入水僧云某甲粉骨碎身去也师喝云大海水在尔头上速道速道僧无语师代云也知和尚恐某甲不实师有时云直得干坤大地无纤毫过患犹是转句不见一色始是半提直得如此更须知有全提时节师有时云泡幻同无碍一切处不是幻一切处不是无碍师有时云横说竖说菩提涅槃真如佛性总是向下商量直得拈槌竖拂时节亦是横说竖说对前头犹较些子僧问请师向上道师云大众久立速礼三拜举崇寿问僧还见灯笼么僧无语师代云推倒灯笼举赵州问僧什么处去僧云摘茶去师云闭口举法身说法青青翠竹尽是法身未是提纲拈掇时节举有为无三世无为有三世有为是断灭法何处得三世无为有三世不是守寂处法举实学是葛藤言句拈槌竖拂时节于实学犹在半途举三种人一人因说得悟一人因唤得悟第三人见举便回去尔道便回去意作么生复云也好与三十棒举法身喫饭早是剜肉作疮将谓合有与么说话举僧问云居湛然时如何居云不流师云不流说什么湛然又云此是截铁之言举药病相治尽大地是药那箇是尔自己师云遇贱即贵僧云乞师指示师拍手一下拈起拄杖云接取拄杖子僧接得拗作两截师云直饶与么也好与三十棒举翠巖夏末上堂云我一夏已来与师僧说话看翠巖眉毛在么保福云作贼人心虚长庆云生也师云关师有时云不敢望尔有逆水之波且有顺水之意也难得乃举良遂初参麻谷谷见来便去锄草良遂到锄草处谷都不顾便归方丈闭却门良遂连三日去敲门至第三日才敲门麻谷问阿谁良遂云和尚莫瞒良遂若不来礼拜和尚洎被经论赚过一生师云便有逆水之波如今得入是顺水之意亦唤作双放时节又云麻谷问阿谁良遂道莫瞒良遂不是识破麻谷相见时节若不来礼拜和尚洎被经论赚过一生亦知有赚人处自后良遂归京辞皇帝及左右街大师大德再三相留茶筵次良遂云诸人知处良遂总知良遂知处诸人不知师云作么生是良遂知处举心经云无眼耳鼻舌身意师云为尔有箇眼见所以言无不可如今见时不可说无也然虽如此见一切有什么过一切不可得有什么声香味触法举光明寂照遍河沙问僧岂不是张拙秀才语僧云是师云话堕也举僧辞石霜霜问船去陆去僧云遇船即船遇陆即陆霜云我道半途稍难僧无语师代云三十年后此话大行又云临行一句永劫不忘举生法师云敲空作响击木无声师以拄杖空中敲云阿耶耶又敲板头云作声么僧云作声师云这俗汉又敲板头云唤什么作声举僧问石霜教中还有祖师意么霜云有僧云如何是教中祖师意霜云莫向卷中求师代云不得辜负老僧却向屎坑里坐地作什么举石霜云须知有教外别传一句僧问如何是教外别传一句霜云非句师云非句始是句举洞山云须知有佛向上事僧问如何是佛向上事山云非佛师云名不得状不得所以言非举洞山云尘中不染丈夫儿师云拄杖但唤作拄杖一切但唤作一切举法身清净一切声色尽是廉纤语话不涉廉纤作么生是清净又云作么生是法身师云六不收又云三十三天二十八宿举古云如我身空诸法空千品万类悉皆同师云身不可得一切诸法岂是有也所以古人道无情有佛性又云无情不唤作法身说法师有时云光不透脱有两般病一切处不明面前有物是一又透得一切法空隐隐地似有箇物相似亦是光不透脱又法身亦有两般病得到法身为法执不忘己见犹存坐在法身边是一直饶透得法身去放过即不可子细点检来有什么气息亦是病举僧问国师如何是本身卢舍那国师云与老僧过净瓶来僧取净瓶至国师云却安旧处着僧送安旧处又来问如何是本身卢舍那国师云古佛过去久矣师云无眹迹举僧问灌溪久向灌溪到来秖见箇沤麻池溪云尔秖见沤麻池且不识灌溪僧云如何是灌溪溪云噼箭急师云何不与第一机秖对举韦监军见帐子画牛抵树问僧牛抵树树抵牛无对师代云归依佛法僧举老宿问僧闻说雪峯有毬子话是不僧云不见说着宿云闻说有僧云秖是师僧乱举宿云不乱举底事作么生无对师代云某甲新到未曾参堂举佛问外道汝义以何为宗师代外道云者老和尚我识得尔也外道云以一切不受为宗代佛云放过一着佛云汝以一切不受为宗耶代外道云者瞿昙莫教失却问举雪峯云尽大地是尔将谓别更有师云不见楞严经云众生颠倒迷己逐物若能转物即同如来举教云诸法寂灭相不可以言宣师云见定如今说话何处有说不说不见道去不到去来不到来举一切真如含一切师云唤什么作山河大地又云是诸法空相不生不灭不垢不净师或拈拄杖示众云拄杖子化为龙吞却干坤了也山河大地甚处得来师或画圆相云还有人出得么举教云是法住法位世间相常住师云释迦老子甚处去也举僧问投子如何是此经子云维摩法华又问尘中不染丈夫儿时如何子云不着师云不唤作法身不唤作第一义亦为说法亦为说真空师因斋次拈起匙筋云我不供养南僧秖供养北僧时有僧问为什么不供养南僧师云我要钝置伊僧云为什么秖供养北僧师云一箭两垛有僧拈问秖如前意作么生师云好即同荣师或时以拄杖打露柱一下云三乘十二分教说得着么自云说不着复云咄者野狐精僧问秖如师意作么生师云张公喫酒李公醉举古云有惊人之句僧问如何是惊人之句师云响举国师云语渐也返常合道论顿也不留眹迹师云拈槌竖拂弹指时节皆捡点来也未是无眹迹师有时拈拄杖云干坤大地杀活总在这里僧便问如何是杀师云七颠八倒僧云如何是活师云要作饭头僧云不杀不活时如何师便起云摩诃般若波罗蜜师有时云遇人即途中受用乃拈起拄杖云拄杖不是途说话不是途举法身喫饭幻化空身即法身师云干坤大地何处有也物物不可得以空噇空若约点捡来将谓合有与么说话举应化非真佛亦非说法者师曰应化之身说即是法身说亦唤作觌体全真以法身喫法身又云饭不是法身拄杖不是法身师有时云宗门七纵八横杀活临时僧便问如何是杀师云冬去春来僧云冬去春来时如何师云横担拄杖东西南北一任打野榸示众云任尔横说竖说未是宗门苗裔若据宗门苗裔是甚热椀鸣三乘十二分教说梦达磨西来说梦若有老宿开堂为人说法将利刀杀却百千万箇有什么过又云将谓合有与么说话底道理师一日云拈槌竖拂弹指扬眉一问一答并不当向上宗乘僧便问如何是向上宗乘师云地下阎浮大家总道得秖如闹市里坐朝时猪肉案头茆坑里虫子还有超佛越祖之谈么僧云有底不肯师云有底不肯不可商量时便有不商量时便无也若约那箇语话体上会事直言未到见解偏枯师有时云我寻常道一切声是佛声一切色是佛色尽大地是法身枉作箇佛法中见如今见拄杖但唤作拄杖见屋但唤作屋师有时云作而无作用而无用乃拈起拄杖云不是用而无用唤什么作拄杖举丹霞云百骸俱溃散一物镇长灵师云拄杖不可不灵也唤什么作百骸甚处得来举一切贤圣皆以无为法而有差别师云拄杖不是无为法一切不是无为法举志公云鸡鸣丑一颗圆光明已久师云脑后即不问尔三千里外道将一句来举睦州唤僧赵州喫茶入水之义雪峯辊毬归宗拽石经头以字国师水椀罗汉书字诸佛出身处东山水上行总是向上时节云众云直得触目无滞达得名身句身一切法空山河大地是名名亦不可得唤作三昧性海俱备犹是无风匝匝之波直得忘知于觉觉即佛性矣唤作无事人更须知有向上一窍在师有时云一切处无不是说法打钟打鼓时不可不是若与么一切处亦不是有一切处亦不是无又云不可说时即有不说时便无也若约提唱即未在为人门中即得举生死涅槃合成一块乃拈起扇子云是什么不是合成一块得与么不灵利直饶与么也是鬼窟里作活计举僧问南泉牛头未见四祖时为什么百鸟衔花献泉云步步蹋佛阶梯僧云见后为什么不衔花献泉云直饶不来犹较王老师一线道师云南泉秖解步步登高不解从空放下僧云如何是步步登高师云香积世界僧云如何是从空放下师云填沟塞壑师有时云若问佛法两字东西南北七纵八横朝到西天暮归唐土虽然如此向后不得错举举祖师偈云心随万境转转处实能幽僧问如何是转处实能幽师云吃嘹舌头老僧倒走三千里又问如何是随流认得性师云馒头䭔子摩诃般若波罗蜜举玄沙与韦监军茶话次军云占波国人语话稍难辨何况五天梵语还有人辨得么玄沙提起托子云识得这箇即辨得师云玄沙何用繁辞又云适来道什么又云有什么难辨举古人云以空名召空色师云拄杖不是空名召得不是空色唤什么作拄杖不是空名因南泉示众云自小养一头水牯牛拟向溪东放不免食他国王水草拟向溪西放不免食他国王水草不如随处纳些些他总不见复有僧举似师师云南泉水牯牛随处纳些些尔道在牛内纳牛外纳直饶尔向这里说得纳处分明我更问尔索牛在后长庆云尔道古人前头为人后头为人举王大王向雪峯道拟盖一所佛殿去如何峯云大王何不盖取一所空王殿大王云请师样子峯展两手师云一举四十九举报慈赞龙牙偈云日出连山月圆当户不是无身不欲全露有僧问请师全露龙牙拨开帐子云还见么僧云不见牙云将眼来后报慈闻举云龙牙秖道得一半师令僧举我与尔道其僧便举师云我不妨与尔道师有时云诸方尽向绳墨里脱出我者里即不然僧问未审和尚如何师云草鞋三十文买举揽真成立色相宛然一切法不迁僧便问作么生是不迁师云还见灯笼么僧云见师云静处萨婆诃示众云尔等诸人每日上来下去问讯即不无若过水时将什么过有久住僧对云步师深喜之举僧辞大随随问什么处去僧云峨嵋礼拜普贤去随拈起拂子云文殊普贤总在者里其僧画一圆相抛向背后却展两手随云侍者将一贴茶来与者僧师举了云我即不与么有僧云和尚又如何师云西天斩头截臂者里自领出去举黄檗一日举手作揑势云天下老和尚总在者里我若放一线道从汝七纵八横若不放过不消一揑僧问放一线道时如何檗云七纵八横又问不放过不消一揑时如何檗云普复有僧问师如何是七纵八横师云念老僧年老僧云如何是普师云天光回照僧云如何是天光回照师云骼胔少人知师有时云一颗圆光明已久还有人问么僧便问如何是一颗圆光明已久师云西天斩头截臂又云除却须弥山拈却佛殿嵴师一日披袈裟云我抖擞法身也总无对师云汝问我僧便问和尚抖擞法身意旨如何师云我也知尔亲举玄沙示众云诸方老宿尽道接物利生忽遇三种病人来作么生接患盲者拈槌竖拂他又不见患聋者语言三昧他又不闻患痖者教伊说又说不得且作么生按若接此人不得佛法无灵验有僧请益师师云尔礼拜着僧礼拜起师以拄杖便挃僧退后师云尔不是患盲复唤近前僧近前师云尔不是患聋乃竖起拄杖云还会么僧云不会师云尔不是患痖其僧于此有省举古云一言才举大地全收师云且道是什么言自云春鸟啼时西岭上遂令僧尔问我僧便问是什么言师云噫举马大师云一切语言是提婆宗以此箇为主师云好语秖是无人问僧便问如何是提婆宗师云西天九十六种尔是最下种举肇法师云诸法不异者不可续凫截鹤夷岳盈壑然后为无异者哉师云长者天然长短者天然短又云是法住法位世间相常住乃拈起拄杖云拄杖不是常住法举古云一念劫收一切智师拈起拄杖云干坤大地总在上头若透得去拄杖也不见有直饶与么也是不着便举须菩提说法帝释雨华尊者问曰此华从天得耶帝曰弗也从地得耶帝曰弗也从人得耶帝曰弗也从何得耶帝释举手尊者云如是如是师云帝释举手处作么生与尔四大五蕴释迦老子同别举世尊初生下一手指天一手指地周行七步目顾四方云天上天下唯我独尊师云我当时若见一棒打杀与狗子喫却贵图天下太平举禾山示众云有作家战将么出来时有僧出云未审彼中还有也无师云格举僧问雪峯佛未出世时如何峯横案拄杖而坐师云常举德山问维那有几人新到那云八人山云唤典座来一时生按过师拈云更说什么生按过举雪峯勘僧什么处去僧云识得即知去处峯云尔是了事人乱走作什么僧云莫涂污人好峯云我即涂污尔古人吹布毛作么生与我说来看僧云残羹馊饭已有人喫了也师别前语云筑着便作屎臭气代后语云将谓是钻天鹞子元来是死水里虾蟇举韶山勘僧云莫便是多口白头因么因云不敢山云有多少口因云遍身是山云大小二事向甚处疴因云向韶山口里疴山云有韶山口即向韶山口里疴无韶山口向甚处疴因无语山便打师代云这话堕阿师放尔三十棒又代云将谓是师子儿又云韶山今日瓦解氷消举僧到曹溪有守衣钵上座提起衣云此是大庾岭头提不起底僧云为什么在上座手里僧无语师云彼彼不了师代云远向不如亲到又云将谓是师子儿举睦州问僧莫便是清华严么僧云不敢州云梦见华严么僧无语师云门前大狼借生举湖南报慈垂语云我有一句子遍大地僧便问如何是遍大地底句慈云无空缺师云不合与么道别云何不庵外问举南泉示众云昨夜三更文珠普贤相打各与二十棒贬向二铁围山赵州出众云和尚棒教谁喫泉云王老师有什么过州便礼拜师代云深领和尚慈悲某甲归衣钵下得箇安乐举崇寿见僧做餬饼次隔窓问云尔还见我么僧云不见寿云还我餬饼钱来无语师代云和尚礼拜饼鑪好举僧问赵州如何是妙峯顶州云不答尔者话僧云为什么不答州云我若答落在平地师代云俱胝和尚举长庆见僧来云何得无礼师代云某甲罪过又云甲辰乙巳举长庆问秀才云佛教云众生日用而不知儒书亦云日用而不知不知箇什么秀才云不知大道师云酌然不知举僧问睦州灵山还有蛇不州云者蚯蚓师代云白骨连山举长庆拈拄杖云识得这箇一生参学事毕师云识得这箇为什么不住举云巖扫地次道吾云何得太区区生巖云须知有不区区者吾云与么则第二月也巖竖起扫帚云这箇是第几月吾拂袖出去师云奴见婢殷勤举仰山问俗官云官居何位官云推官山乃竖起拂子云还推得这箇么官无语师代云久向和尚举僧到翠巖值巖不在乃下看主事主事云参见和尚也未僧云未主事却指狗子云要见和尚但礼拜者狗子僧无语后翠巖归闻此语云作么生道免得与么无语师代云欲观其师先观弟子举座主就华严讲请翠巖斋巖云山僧有箇问座主若道得即斋巖便拈起餬饼云严具法身么主云具法身巖云与么则喫法身也主无语本讲座主代云有什么过巖不肯东使云喏喏师代云特谢和尚降重空筵举雪峯示众云世界阔一丈古镜阔一丈世界阔一尺古镜阔一尺玄沙指面前火鑪云火鑪阔多少峯云似古镜阔沙云这老汉脚跟未点地在后东使拈问僧为复古镜致火鑪与么大火鑪致古镜与么大西院云与么问人也未可在师云馊饭泥茶鑪举僧问云居山河大地从何而有居云从妄想有僧云与某甲想出一鋋金得么居便休去僧不肯师闻得云已是葛藤不能折合得待伊道想出一鋋金得么拈拄杖便打举闽中韦监军寻常见僧云某甲待官满出江西湖南置一问问杀江西湖南老宿僧云监军作么生问军云不劳手脚僧无语师代云话堕也又云伏惟尚飨举王太傅问北院云古人道普现色身遍行三昧佛法为什么不到北俱卢洲院云秖为遍行所以不到师云如法置一问来举王太尉入佛殿指钵盂问僧这箇是什么钵僧云药师钵尉云秖闻有降龙钵僧云待有龙即降尉云忽遇拏云擭浪来又作么生僧云他亦不顾尉云话堕也玄沙云尽尔神力走向什么处去保福云归依佛法僧百丈作覆钵势师云他日生天莫辜负老僧举地藏问崇寿尔久后将什么利济于人寿云无不利济藏云无一法得利济师云直饶与么也好喫棒又云当时但唤近前来已后教伊无鹐啄处举泉州王太傅问僧上座住甚处僧云半月山傅云忽遇月头月尾又作么生僧无语师代云将谓与么更有与么举龙牙寻常道云居师兄得第二句我得第一句西院云秖如龙牙与么道还扶得也无师云须礼拜云居始得西院云傍观者哂举崇寿问僧还见灯笼么僧云见寿云两箇师代云三头两面又云七箇八箇垂示代语师因不安云打草鞋行脚去无对师云汝问我与汝道僧便问和尚什么处去师云四维上下对机设教去代前语云和尚宜喫姜附汤上堂云札久雨不晴代云一箭两垛或云遇贱即贵遇明即暗代云一起一倒一日云咬齿一句作么生道代云合或云初秋夏末责情三十棒代云某甲如是问僧新罗国与大唐国是同是别代云僧堂佛殿厨库三门上堂云教意提不起过在什么处代云为尔虾蟇活上堂云尔道古佛与露柱相交是第几机无对师云汝问我与汝道僧便问师云一条绦三十文代前语云南山起云北山下雨僧又问作么生是一条绦三十文师云打与一日云商量举觉箇什么代云盐贵米贱或云佛法两字拈却成得箇什么代云死虾蟇或云佛法不用学灯笼露柱欺尔去作么生得不欺尔去代云赵州南石桥北一日云古人面壁闭却门还透得这里么代云这里是什么干屎橛又云一或云般柴来去行住坐卧四威仪中还出得释迦老子鼻孔么代云和尚也是量才补职师或举手云古佛为什么不到这里代云不可降尊就卑因僧设报慈和尚斋师问僧汝道报慈和尚有几身代云今日斋饭如法问僧般柴来去普贤菩萨在什么处代云般柴早是辛苦上堂大众集定云是大过患子细点捡代云不用别人问僧世间是什么人罪最重代云平出一日云古人道一句合头语万劫系驴橛作么生明得免此过代云赵州石桥嘉州大像或云虚空还有长短也无代云这箇师僧得与么肥这箇师僧得与么瘦一日云常徒之见过在什么处代云洎作过中会上堂大众集定云有理不伸死而不弔有理能伸罕遇奇人置将一问来代云过师有时问僧作么生代云少喫或云是尔诸人绕天下行脚不知有祖师意露柱却知有祖师意尔作么生明得露柱知有祖师意代云九九八十一示众云一举不再说作么生是一举又云尔若不相当且觅箇入头路微尘诸佛尽在尔舌头上三藏圣教在尔脚跟下不如悟去好还有人悟得么出来道看代云养子之缘代前语云长安虽乐上堂大众集定云风不来树不动便下座代云树折船沈或云第一句作么生道若道不得作么生得心息代云和尚莫要草鞋拄杖么一日云从上古人作么生辨人代云城地因君置师因摘茶云摘茶辛苦置将一问来无对又云尔若道不得且念上大人更不相当且顺朱代云功不浪施代前语云劳而无功或云今日二十七拈向什么处代云壁上挂问僧三乘十二分教什么人承当得代云沙弥童行一日云汝作么生辨得无碍法代云闲家具或云还有句内藏身么代云领一日云京华还有栋梁也无代云家家观世音或云不相当且顺朱识取好代云因学人置得示众云札即难七九六十三作么生道代云不可总无人去也又云洎合向后道师或云日里来往日里辨人忽然中夜教取箇物来未曾到处作么生取代云瞒却多少人示众云看看佛殿入僧堂里去也代云罗浮打鼓韶州舞上堂拈起拄杖云看看三千大千世界一时摇动便下座代云拽一日云作么生是双明一句代云一箭两垛或云作么生是不瞒人底句代云莫道这箇是瞒人底一日云泥水不分过在什么处代云昨日莫徭人设斋或云日里来往总识尔作么生是影身一句代云某甲亦见日头从东边上一日云尽力作么生道代云五箇餬饼三椀茶或云作么生是平伸一问代云便掴傍僧一日云空不异色作么生道代云园头甚要或云作么生是不沈影底句代云现上堂大众集师良久云久雨不晴代云一槌两当盖覆将来一日云教中有言谤斯经故获罪如是拈却当门齿将经来代云不空罥索或云尔多年在丛林里乃举手便放下云向后不得与么代云若与么便成辜负和尚一日云昨日有一句语不敢望尔会还有人举得么代云蓦又云走杀多少人上堂大众集定云总上来也各自东行西行便下座代云不少或云古人一言悟道触缘见性拈起作么生商量代云云居鼓上蓝钟一日云日里来往上上下下一问一答任汝当荷夹差一问来作么生当荷代云谓言侵早起更有夜行人又云一起一倒又云生在冀州上堂云干坤侧日月星辰一时黑作么生道代云好事不如无师因说事了起立以拄杖击禅床一下云适来如许多葛藤贬向什么处去灵利底即见不灵利底着于热瞒代云雪上加霜示众云日月傍照三天下正照四天下我与尔注破了也一句道将来代云东弗于代西瞿耶尼或云佛法不用道着世间什么物最贵代云莫道这箇是贱底又云干屎橛一日云今日十五入夏也寒山子作么生代云和尚问寒山学人对拾得或云尔诸人傍家行脚还识西天二十八祖么代云坐底坐卧底卧又云少喫因斋次指白兹瓦器云这箇知有超佛越祖之谈代云五九四十五又云和尚自喫饭一日云是尔傍家行脚作么生是不落宾主底句道将来代云便出去或云是尔师僧在江西湖南所在过夏衣钵分付什么人了来代云不是瞒却一人来又云不作大人相一日云非贵贱据什么代云鰕跳不出斗示众云看看杀了也便作倒势云会么若不会且向拄杖头上会取代云龙头蛇尾蛇尾龙头又代作倒势一日云我每日共尔葛藤不能到夜如今在这里置将一问来代云秖恐和尚不答或云作么生是脚跟下一句代云有么师或问僧尔为什么带累我代云某甲带累和尚或云作么生出得这里代云朝游罗浮暮归檀特一日云明己底人还见有己么代云把将来又代展两手或云作么生是蹙舌一句代云和尚秖待某甲道一日云尔师僧绕天下行脚见老和尚开口便上来东听西听何不向洗钵盂处置将一问来代云也知和尚为物之故因见火头公尔辛苦我赏尔这箇拄杖子吞却祖师也无对代云功不浪施又云祸不单行师因披衲衣云古人道披衣盖干坤乃拈起衲衣抖擞云北斗一时黑作么生代云也知和尚出身早又云不道与么去或云佛法还有变易也无代云钵盂鞋履挂杖针筒一日云佛法拈却我不问尔还有识世谛法么代云某甲若道有被和尚领过或云摩㝹显正过在什么处代云有什么过示众云天中函盖干坤目机铢两不涉春缘作么生承当代云一镞破三关师或云南来北往飞禽走兽为什么却有异代云辨却多少人或云尔诸人担钵囊行脚不知有佛法佛殿上蚩吻却知有佛法代云佛殿里装香三门外合掌师或以拄杖一划云微尘诸佛尽在这里还辨得尽么代云日出东方夜落西一日云作么生是扣门一句代云打或云迷本底人触途俱滞悟本底人为什么有四大见代云益州附子建州姜师或云尔诸方爱答话还有透不得底句么代云来或云达磨西来为什么难得儿孙代云放师因说事了起立云尔诸人忽然今夜总悟去早起将刀截却我头我说了也乃拈衲衣抖擞云作么生代云学人不得辜负和尚或云口秖堪喫饭尔道古人拈槌竖拂扬眉动目作么生辨代云伪山笠子江西别又云龙头蛇尾或云佛法中菩提涅槃真如解脱并为增语汝道世谛以何为增语代云闹市里一箇两箇又云菩提涅槃师或云古人道触目是道拈却酱瓮阿那箇是道无对师云苍天苍天代前语云是什么心行或云见即不可子细看代云长安虽乐示众云十五日已前不问尔十五日已后道将一句来代云日日是好日上堂良久云钝置杀人便下座代云不独因看志公颂问僧半夜子心住无生即生死古人意作么生代云不可总作野狐精见解也或云古人道人人尽有光明在看时不见暗昏昏作么生是光明代云厨库三门又云好事不如无一日云佛法大杀有秖是舌头短代云长也又云大斧斫了手摩挱师齐次问僧应是从前丛林学得底言语总拈却尔道我饭作么生滋味代云菜里少盐醋或云是尔诸人行脚须知有隔身句作么生是隔身句代云初三十一或云大智非明真空绝迹还有人明得这箇道理么若有人明得出来道看代云揑问僧常徒底人过在什么处尔与我拈出来代云不可平地生堆阜又云和尚佛法身心何在或云一言才举千差同辙是什么言代云如是我闻又云要道有什么难因见狗子乃打一下云尔为什么咬这露柱代但以脚趯狗子便去举华严经云金色光明云青色光明云尔道我寻常还有这箇时节么代云亦不得屈着和尚因开法堂门云作么生是入门一句有僧云喏师云漆桶无对代云掩面出去代后语云道着一日众集定云莫错认一着便下座代云谢和尚重重相为或云是尔诸人行却须知有入头路还有人道得么出来道看代云也不得辜负和尚示众云中有一宝祕在形山拈灯笼向佛殿里将三门来灯笼上作么生代云逐物意移又云雷起云兴一日云宗门作么生举令代云吽师或云阿耶耶新罗国里打铁火星烧着我指头自代云非但指头师或云从上祖师三世诸佛说法山河大地草木为什么不省去代云新到行人事又云和尚京中喫麫多师或云万法纭纭三世诸佛天下老和尚一时出头过在什么处代云着什么来由一日云忽然有一箇老宿把弓刀按剑入地狱如箭射还有人会得这箇时节么代云钥匙在和尚手里或云古人道难得不错怪人句作么生是不错怪人句代云争塞得人口一日云眼睫横亘十方眉毛上透干坤下透黄泉须弥塞却尔咽喉还有人会得么若有人会得拽取占波共新罗鬪额代云哂或云古人道声香味触常三昧我与尔葛藤乃拈拄杖云这箇拄杖子是三昧尔若识得拄杖子即识得天下老宿又云尔若识得拄杖子未梦见天下老宿脚跟下一茎毛代云和尚不使别人一日云一箭两垛作么生代云长安虽乐或云日谢树无影这箇是佛殿那箇是无影代云洎分南北一日云作么生道得不落第二问代云洪州鞋履一日拈起拄杖云解脱深坑勃跳代云出或云一语明得不要分外代云将谓是天地师或云尘无自性揽真成立作么生是成立底事代云五尺拄杖三尺竹一日云说即天地悬殊不说即眼睫里藏身眉毛上勃跳代云三三或云古人道一语无二语作么生是一语代云早朝粥斋后茶师或拈起拄杖云是尔诸人作么生辨云门云门作么生辨尔诸人代云平问僧佛法还有青黄赤白也无代云东方甲乙木西方庚辛金一日云作么生是尘中辨主代云道州去江华不远师或云有一人问着口似木𣔻有一人问着口似悬河尔道二人过在甚处代云有过即拈出示众云丛林言话即不要作么生是宗门自己代但展两手或云迷身一句作么生道代云何处有也或云目前不溺作么生道代云下不举上示众云江西即说君臣父子湖南即说他不与么我此间总不如是尔还识壁么代云何异一日云作么生是不续再问代云秋风过去春风至因斋时闻鼓声师云释迦老子叫唤也时有僧问未审释迦老子叫唤作么师云尔与么驴年梦见么代云今日喫饭甚是迟或云我今年老七十八也所作事难也良久问僧尔道净瓶年多少无对代云甲子会一日云灵利底人难得作么生是灵利底人代云不妨或云问一答十问十答百底人从什么处来代云西京来一日云会佛法底人共什么人语话代云行者问僧云三藏圣教天下老和尚言语总拈却虾蟇口里道将一句来代云昨日新雷起师举古人道读经千遍纸上见经不识忽然国师问尔作么生又云忽然国师拈起作么生代前语云唵代后语云朝看华严夜读般若或云凡有请问不得离于秖对作么生道代云路逢剑客须呈剑一日云作么生是一句通褒贬代云虽是善因而招恶果或云行住座卧着衣喫饭是法身那箇是尔四大代云和尚今年年尊一日云尔若辨我我辨尔是寻常更有一条作么生辨代云识或云节角语须是箇人始得作么生是节角语代云摩斯咤落水一日云绕天下行脚辨人底人尔道具什么眼代云听水上堂云遇人即鼻孔辽天便下座代云识好恶师或云闹市里道将一句来代便唱声云人家莫点灯火上堂云为众竭力祸出私问代云众祸已除或云照尽一句作么生道代云某甲不欲开虾蟇口师在餬饼寮喫茶云不向汝道罪过无对复云第一须忌火便起去代云大众不得辜负和尚师或云佛法大杀有秖是灸疮痛代云灸疮痛犹可一日云临坑不损人代云也是又云某甲识好恶或云古人道举即易作么生代云以貌取人一日云蓦点是什么时节代云不可道是虾蟇蛤跛或云不是云门罪过便起去代去事不孤起师或云己事若明始消他供养作么生是尔明底事又云举一明三万里崖州代云一切由和尚代前语云饱师或拈起拄杖问僧这箇汝不得道着作么生是衲僧孔窍无对又云尔若道不得向鼻孔里道将一句来代云新罗火铁郓州针又云疋上不足因僧来参师拈起袈裟云尔若道得落我袈裟绻缋里尔若道不得又在鬼窟里座作么生代云某甲无气力或云不明己底人过在什么处代云大人不合如此一日云放下一句无不尽代云养子之缘或云不用指东划西什么人会佛法代云三家村里老翁婆一日云尔若衣钵下坐缚杀尔尔若走上来走杀尔作么生是不停之句代云速或云新罗国里置将一问来代云便请一日云万法从甚处起代云粪堆头师或云第一句作么生道尔若明得陜府铁牛吞却干坤代云谢和尚重重相为一日云作么生是问中具眼代云瞽示众云举一不得举二尔若举二放尔举三代云开师或云天堂地狱镬汤鑪炭盖却尔头三世诸佛总在尔脚跟下三十年后鼻孔辽天代云不可更作野狐精见解也一日云五音六律是有是无代云不可虾蟇窟里作活计师或云一句该通五千余首苏噜萨诃代云三门头打鼓佛殿里行香师或云如今半夏也敲礚处道将一句来师复云蜜怛哩孤密怛哩智又云蜜怛哩孤蜜怛哩智作么生代云口部啉又云礚一日云三十年后会去在代云点儿落节或云头上霹雳即不问尔脚下龙过道将一句来代云朝起云夜降雨师问僧德山便棒尔道学人还有长处也无代云无端一日云一切智智清净中还有生灭么代云夜叉说半偈或云若知去处什么劫中无祖佛代云发示众云作么生是不露锋骨句代云今时人须是明明向道始得师乃有颂不露锋骨句未语先分付进步口喃喃知君大罔措或云十方国土中唯有一乘法尔道自己在一乘法里一乘法外代云入又云是一日云纽半破三针筒鼻孔里道将一句来代云海里使风山上船或云折半列三针筒鼻孔在什么处与我箇箇拈出来看代云上中下或云分疆列土作么生道代云文殊自文殊解脱自解脱师或云衲僧须得巴鼻即识得天下人作么生是衲僧巴鼻代云德山棒示众云浅闻即深悟深闻即不悟代云迷逢达磨或云衲僧须识古人眼作么生是古人眼代云虾蟇跳上天一日云处处道将一句来代云闹市里天子百草头上老僧或云暗道将一句来代云藏头露尾一日云将南作北将北作南作么生道代云由阿谁或云未打板已前道将一句来代云着什么来由一日云以有为有作么生免得去代云患师或云解患非患明得了作么生是眼代云昼见日夜见星一日云明暗为什么不相管代云难为怪笑或云过在什么处得与么难代云辨一日云渺漫不分是什么人分上事代云不可作沙弥行者见解也师或拈起拄杖云莫道老和尚瞒尔贵之与贱纵横十字一时这里会得了莫辜负老僧代云百鸟为子屈又云抑与之与师或云见么自云见又云见什么代云花师举古人云至道无难唯嫌拣择这箇是僧堂这箇是佛殿那箇是不拣择代云何必如此师或云全抽半抽作么生道复云作么生是半抽代云跳出死虾蟇又云作么生是全抽代云案山雷主山雨师或云尔自钝置第一不得错举代云事不孤起一日云识得道得出来道看话端道什么代云识罪或云作么生是不再问底句代云今年春气早夜来阳鸟啼又云佛殿里装香三门前合掌一日云入夏来十一日也还得入头么作么生道代云来日十二师因喫茶拈起茶盏云一口吞尽作么生代云茶又喫却示众云西天二十八祖唐土六祖天下老和尚总出头来过在什么处又云尔在此间三冬两夏忽然出外有人问云门老和尚道什么尔向他道什么代云蓦面唾这野狐精代前语云他不是颠或云古人道从门入者非宝作么生是门代云道得也无用处因闻鼓声云鼓声咬破七条又指僧云抱取猫儿来代云不用别人师问僧行脚事即不问汝三十二相八十种好道将一句来还有人道得么代云怛萨阿竭二千年师或云不问汝丛林言教这箇是天这箇是地以手指身云这箇是我又指露柱云这箇是露柱那箇是佛法代云也大难师在僧堂中喫茶拈起托子云蒸饼馒头一任汝喫尔道这箇是什么代云干狗屎又云茶又喫了也师或云尔还识德山么莫道我压良为贱代云也知和尚因某甲置得师闻斋鼓声云尔道鼓因什么置得代云因皮置得师闻斋鼓声云尔还识得老婆禅么代云鼓声唤喫饭去一日云古人道巧拙具生杀作么生是生杀代云疋上不足疋不有余上堂大众集已师云大众斋去却问僧尔道我教伊去还有过也无代云也不是和尚特地如此师行次以拄杖打露柱一下云新罗天子勃跳上梵天代云无端师或云世谛不要道佛法道将一句来代云父子之情一日云通明底人什么物与么来代云莫教屈着人又云释迦老子须弥山或云古人道朝朝抱佛眠起时还共起尔道见解朦胧底人作么生代云未到问僧云眼中无色识识中无色眼色眼二俱无何能令见色去却古人道将一句来代云把将馒头蒸饼来又云雪上更加霜又云有什么师或云幡竿头倒卓是第几机代云打一日云学佛法底人如恒河沙百草头上道将一句来代云俱师因出门云古人道从门入者非宝汝道从门出者作么生代云一师入堂斋次指圣僧供钵问僧云尔若喫尽又在解脱深坑里尔若喫不尽又不唧𠺕作么生代云大众喫饭次上堂云划断即不可复云尔若不会三十年后莫道不见老僧代云和尚恐人埋没代前语云今日上堂大众着便师或以拄杖打露柱一下云尔作么生不说禅复云埋没人家男女无对自云担枷过状自代前语云争怪得别人师或云湖里鱼变成龙即不问尔作么生是针眼鱼代云点师闻打槌声云妙喜世界百杂碎擎钵盂向湖南城里喫粥代云浴后喫一日云什么语中无世谛什么语中无地狱代云天晴日出雨下雷兴或云平常心是道尔平常道将一句来代云五箇餬饼三箇䭔一日云一句辨邪正忽有人问作么生是辨邪正底句尔作么生道代云西天与此土不同或云今日已前不要今日已后不要正当今日道将一句来代云正好师或云病遇因即瘥尔道遇什么因道得底道看代云尚或云钵盂匙筋与露柱相去多少代云分开好又云寻常得此便一日云当锋一句作么生道代云领或云作么生是辨慈风一句代云识取好一日云迷身一句作么生道代云昨日雷声起今朝阳鸟啼师或云不用勃跳道将一句来代云死蛤跛也无用处一日云作么生是提婆宗代云西天令严此土还较或云汝道何物具四德代云死猫儿又云把不具底来一日云荆棘不彫择道将一句来代云拈放一边或云有一切见底人是什么人代云三家村里纳税汉一日云不占田地道将一句来代云总属和尚或云倒道将一句来看代云诃萨一日云息节一句作么生道代云知时好师或云天下乱走将什么过水代云且晒着师或时拈拄杖作射势云官家进器械来也看看代云和尚不得放过又云僧堂前师或云一夜展脚睡天明道将一句来代云何不快起或云作么生是赤脱一句代云也大无端一日云以有为有此人过在什么处代云苦或云还有不识祖师底人么代云仁义道中又云不患一日云识过无过不识过过也不知代云热或云曹溪路上还有俗谈也无代云二事一时一日云佛法外置将一问来代云一箇便多或云既知来处什么劫中无祖师代云某甲今年不着便或云寸草不生不学禅不学道代云是什么闲或云还有吞不尽句么代云蛇师行次以拄杖打露柱一下云什么处来自云西天来复云来这里作什么自云说佛法乃喝云欺我唐土人又以拄杖打一下便行却拈问僧汝道我意作么生僧便问秖如师意作么生代云不用行主又云师子咬人复问僧秖如当机合下得什么语代云发又云百岁老儿作歌舞一日云蓦札一句作么生道代云因一事长一智或云大藏教将什么辨代云点一日云佛殿为什么不见僧堂代云痛或云衲僧鼻孔即不问汝泥里洗土块道将一句来代但弹指又云衲僧鼻孔又作么生道代云翫山翫水师或问僧作么生是不寂句无对师云汝问我与汝道僧便问作么生是不寂句师云口部代前语云不可向鬼窟里作活计又云作么生是口部代云会此意又云文殊五字或云作么生是入乡随俗底句代云君子可八一日云作么生是提纲一句代云雪峯南赵州北一日云灵苗不动根过在什么处代云误却多少人或云一颗圆光明已久作么生是一颗圆光代云谢和尚重重相为师或云作么生是对明一句代云露师或云非色非声体上明得是第几机代云不可向野狐窟里作活计一日云布幔天网打龙布丝网捞鰕摝蚬尔道螺蚌落在什么处代云具眼师因卸却七条语僧云汝道来生莫不会佛法么僧无语代云和尚幸是大人又云某甲不敢道复云为什么不敢道又云自有和尚在师岁夜问僧饼啖是罗汉药石还将得饆锣䭔子来么无对代云今日东风起师或云尔若不相当且向古人建化门中道将一句来若道不得向异处道将一句来作么生道代云前来犹是可一日云远即照近即明作么生道代云入水始见长人又云更不要也师或拈拄杖云且向这里会也有利益也无利益总不会颟顸佛性儱侗真如代云疋上不足疋下有余一日云万法从什么处起代云不可向和尚道虾蟇口里也因斋时闻鼓声云古人道一切声是佛声唤作佛声唤作鼓声代云和尚道了也又云和尚不宜喫麫因见僧来参师打露柱一下云来这里瞒我代云但打露柱一掴云为人自安一日云至道无难唯嫌拣择作么生是不拣择又云如来妙色身罗罗李代云不出代前语云古人道了也因斋时打帐座一下云这箇喫又打饭床一下云这箇不喫代云一槌两当因般米问僧人担米米担人代云总得又云般米辛苦犹是可又问僧大桥有多少米僧云七十硕师拈起拄杖云七十硕米一时在拄杖头上担将来即得若担不得饿杀尔代云不可为小小一日云有所说野干鸣无所说师子吼我与么是野干鸣作么生是师子吼代云九九八十一师或云埋没两字不用道着代云深领和尚慈悲又云因某甲所置师或云善财入门也作么生道得出去代云朝游罗浮师或云餬饼从尔横咬竖咬不离这里道将一句来代云今日新麫一日云有赏有罚道将一句来代云遇贱即贵天晴日出或云龙潜师溺起自何来作么生是不活底句代云有什么难辨一日云敲礚一句作么生道代云驴生馲𩢷马生骡或云作么生得道断商量代云来年更有新条在恼乱春风卒未休一日云辨得亲疎为什么被亲疎所使代云阿谁置得或云古人道会即途中受用不会即世谛流布完圝道将一句来代云一钱两箇二钱三箇一日云一句道将来代云疋上不足因夏末问僧初秋夏末不触平常道将一句来代云初三十一中九下七师问僧通身是水阿谁喫代云洎与和尚作笑具一日云三日不相见不得作旧时看作么生代云千云门匡真禅师广录卷中住福州鼓山圆觉宗演校勘云门匡真禅师广录云门匡真禅师广录卷下门人明识大师赐紫守坚集勘辨一百六十五则游方语录三十一则遗表遗诫行录并请疏勘辨师见新到云雪峯和尚道开却路达磨来也我问尔作么生僧云筑着和尚鼻孔师云地神恶发把须弥山一掴㪍跳上梵天拶破帝释鼻孔尔为什么向日本国里藏身僧云和尚莫瞒人好师云筑着老僧鼻孔又作么生无对师云将知尔秖是学语之流代无语处云和尚秖恐某甲不实又云逻逻李问新到尔是甚处人僧云新罗人师云将什么过海僧云草贼大败师云尔为什么在我手里僧云恰是师云㪍跳无对代前语云常得此便又云一任㪍跳问新到尔在南岳山借我二百钱为什么不还无对代云今日小出大遇又云今日不着便问僧心法双忘是第几座僧云第二座师云作么生是第一座僧云不敢亏于和尚师不肯代云韶州籴米问僧什么处来僧云摘茶来师云人摘茶茶摘人无对代云和尚道了某甲不可更道师问僧尔是修造那云是师云尽干坤是箇屋作么生是屋主无对师云尔问我与汝道僧便问师云薨代前语云瞒却多少人来师问僧汝是湖南出家那僧云是师云识三门下金刚么僧云不可更识也师云野狐窟里出头无对代云若不出头代初问处云秖是箇泥人又云识得者泥人有甚用处又云念某甲新入众师问僧甚处来僧云礼塔来师云祖师道什么僧云和尚道什么师云将谓是箇灵利汉无对代云秖为仁义道中师问僧甚处来僧提起衲衣师云我问尔甚处来僧云和尚为什么不领话师便打代云且喜代前语云和尚休得也未僧辞师师云尔辞去那云是师云前头江难过僧去一切临时师云苏卢萨诃代前语云临行不可无礼去也代后语云太麁心又云近日世界不好师问僧甚处过夏僧云和尚合知师云我即知僧云且道某甲甚处过夏师云老鼠孔里出头无对代云道着代前语云便出去僧辞师师云莫教败阙僧云和尚有什么事但问师云草贼大败无对代云败也代前语云不少因普请般米了坐次云近日不唧𠺕秖担得一斗米不如快脱去僧云和尚脱向甚处去师云嗄僧拟再问师云钉钉了代云酌然代前语云今日般米困又云尚近师问僧还有灯笼么僧云不可更见也师云猢狲系露柱代云深领和尚佛法深心代前语云好事不如无问僧近离甚处僧云查渡师云蹋破多少草鞋无对代云可惜草鞋又云不虚蹋破草鞋师见饭头云汝是饭头么云是师云颗里有几米米里有几颗无对代云某甲瞻星望月又云福利门中不得不作师因斋次问僧尔是甚处人云淮南人又问一僧尔是甚处人云京兆人师拈起蒸饼云我也无可到尔淮南人也无可到尔京兆人二僧无对师遂拈蒸饼挒转云我惜尔作么生又无对代云不是和尚惜代前语云普同供养又云且留供养和尚问僧看什么经云已有人问了师云尔为什么在我脚下僧云恰是师云伏惟尚飨代云苍天苍天又云将谓韶州无问僧看什么经云般若灯论师云西天金刚座上甚人说佛法僧云和尚合知师云尔梦见么无语代云不独某甲代前语云跳出死虾蟇又云将谓西天无又云堕因斋次问僧喫得几箇餬饼僧云喫得四箇师云尔为什么鼻孔里秖有一茎毛无对师云脱空妄语代前语云直须慎初又须护末因斋次问僧羹受饭里饭受羹里过在什么处道得别有商量无对代云好羹好饭又云不可道和尚虾蟇窟里因僧辞师师下座把僧手云着几钱无对师云尔问我僧便问师云都不直半分钱代云有什么信物送路将来又云临行因见龙藏字问僧龙藏出得箇什么无对师云尔问我与尔道僧便问师云出箇死虾蟇代云屎臭气又云馒头蒸饼因般米次师以拄杖打僧一下云这箇师僧不去般米是不僧云般米入仓了也师云般米入仓了且置阿谁喫饭僧便出去师云脱空妄语汉又拈问僧作么生免得不被主家道得脱空妄语代云为什么压良为贱又云因一事长一智代是不处云和尚着甚来由师在僧堂前问僧这箇钟子是什么物作无对师云尔问我僧便问师云衲僧作代但打钟一下云摩诃般若波罗蜜又云众僧堂前师问修造僧甚处来僧云山上斫木来师云还斫得合盘么僧云和尚放某甲过即道师云放尔过作么生道僧便礼拜师便打代云某甲也漝么又云可惜成功不毁又云斫问僧甚处来僧云般柴来师云维那打鼓不般柴作么生无对代云错领又云可惜般柴工夫又云和尚位处当人某甲参学又云才施少许功劳师问僧甚处来云山下来师云有几人僧云四人师竖起拄杖云总在者里无对代云抑己而已又云误却多少人问僧喫得几箇餬饼云三箇师拈起餬饼云这箇是第几箇无对师云尔问我僧便问师云不出代云欺敌者亡问僧甚处来僧云湖南来师云夏在甚处僧云湖南师云开通寺在甚处僧云不会师云参堂去无对代云喏代初语云和尚远问学人近对又云才始新到师斋次问僧尔道钵盂里多少饭无对代云野又云饱便休又云一杓两杓师见僧斋次问钵盂匙箸拈向一边把将馄饨来无对代云好羹好饭又云休问僧看什么经僧拈起经师云鬼窟里出头僧云和尚见箇什么师云赃物见在无对代云仁义道中不合如此问僧看什么经僧云般若经师云经中道一切智智清净是么僧云是师云尔眼为什么穿过石榴树僧云古人何在师云古人即知是尔不知无对代云大有人不识势师问僧甚处来云岭中来师云夏在甚处僧云招庆师云招庆有何言句僧近前应喏师云一不成二不是无对师云酌然代云秖守是师因斋次拈起馂饀谓僧云拟分一半与尔又却不分僧云为什么不分师云为尔打野榸代云将食与人也不恶又云谢和尚供养又云和尚无端作么师因喫茶次云茶作么生滋味僧云请和尚鉴师云钵盂无底寻常事面上无鼻笑杀人无对师云趁队噇饭汉代云秖守是又代以茶便泼又云且待某甲点一椀茶师问僧甚处过夏僧云和尚合知师云我即知僧云且道某甲甚处过夏师云不消一札代云更不消也问僧看什么经僧应喏师云因什失却僧云某甲甚处失却师云自领出去代云同路又云和尚大人不合自作问僧完圝饼角子即不要尔半截底把将来僧应喏师云这箇是完圝底把将来代云斋与不斋当来无碍又云檀越所修福师问新到什么处来僧云郴州师云夏在甚处僧云荆南分金师云分得多少僧展两手师云这箇是瓦砾僧云和尚莫别有么师云干屎橛一任咬代云若不言瑕争得玉转问僧看什么经僧云瑜伽论师云为甚义堕僧云什么处义堕师云自领出去代云悔不先下手问僧曾讲百法论是不僧云是师云为什么脱空妄语代云事不孤起又云着因为亡僧唱衣次问僧如今唱衣亡僧还向这里么代云劳烦大众不能等候打遍槌去也问僧甚处来僧云般柴来师云般得多少转一宿觉僧云二十转师云尔为什么打落当门齿无对师便打云学语之流代云也知和尚佛法身心又代前语云般柴早是辛苦问僧看什么经其僧却指傍僧云和尚问何不秖对师云露柱为什么倒退三千里僧云岂干他事师云学语之流代云洎合不识势又代珍重便出又云着者非一师在西京时问僧尔是甚处人僧云于阗国人师云还到西天么僧云到师拈起拄杖云掣电之机不问尔还到这里么僧云不会师呵呵大笑代云深领和尚降尊就卑又云将谓此土无又云勋问新到甚处来僧云南岳来师云观音为什么入洞庭湖里去僧云某甲初心不会师云参堂去代云喏又云惑着多少人来又云和尚问观音某甲对弥勒师斋次问僧半夜般柴即不问尔斋时将什么喫饭僧拈起钵盂师以拄杖打落僧无语代云引又云两片皮又云匙箸钵盂手巾单子因喫茶次问僧尔是柴头不僧云是师云更劝一瓯茶代云辛苦受尽又云功不浪施又云和尚念某甲辛苦问僧尔是园头不僧云是师云萝卜为什么不生根无对代云雨水多又云不解悦豫使人问僧尔是甚人僧云知客师云客来将何秖待僧云随家丰俭师云这箇是瓦椀竹箸客来将何秖待僧云谢和尚慈悲师云鰕跳不出斗无对师云尔问我僧便问将何秖待师便打代初问处便打又云一盘饭两椀茶又云贪观天上月师问僧尔是甚处出家僧云赵州孙师云师翁是甚处人代云喫饭老和尚师因见水磨题梁云永为不朽后即破损师问僧既是永为不朽为什么却被水推无对代云不因一事难长一智又云尧舜之君犹稽于化师问僧不惹泥水作么生道代云南山打鼓北山舞因斋次问僧者里还有超佛越祖之谈么僧云有师云什么处去也无对代云新罗国里又云和尚恐某甲不实代前语云喫饭时不合与么道师问柴头尔为什么拽折大梁锯僧云无师云无即休代云彼此又云平地又云也知和尚为头首辛苦师问僧什么处来僧云南岳来师云我此间不曾与人葛藤近前来僧乃近前师云去代云念学人远来又云今日无彩因僧在师前立以拄杖打一下其僧回首师展手云把钱来无对代云若不转头争知后事又云但蓦面唾因入厨问茱头云锅里多少茄子无对师云尔问我与尔道僧便问师云消不得代云一桶又代后语云是因普请师三门下问僧因作什么面目僧云和尚合知师云我即不知僧却问困作什么面目师拈拄杖云遇长即长遇短即短僧云未审困与么道和尚与么道师云我也知尔亲无对代云争知又代前语云老少黄白师问饭头佛是千百亿化身尔每日作饭一杓几箇释迦老子无对代云一僧一升米又云今日斋饭较细问僧甚处来僧云南华塔头来师云祖师有什么言句僧云有师云不得错举僧云请和尚领话师云我道尔一不成二不是代云和尚太杀教令问磨头人打罗罗打人无对代云近来喫麫多又云客来须看贼来须打问僧什么处来僧云南华塔头来师云还见祖师么僧云用见作什么师云尔又去那里作什么僧云有什么过师云既去无过见有什么过无对代云若不如是争知慈悲问僧甚处来僧云赴斋来师云将䞋钱来僧云和尚欠少箇什么师云尔又欠少箇什么僧云不欠少师云不欠少又赴斋作什么无对代云何妨又云趁块问僧尔是向北人僧云是师以一掴无对师云尔问我僧却问和尚甚处人师又以一掴无对代前问处打一掴又代后云仁义道中有僧粥后来见师师云喫粥了也未僧云了也师云咬着露柱么僧云咬着师云看硬着尔无对代云也知和尚恐人不实又云硬阿谁师因开门有僧便入师蓦胸擒住云有什么事僧云有什么事师以一掴无对代云退己进于人为存宾主礼代擒住处云蓦面唾这野狐精又代云因学人置得师指露柱问东京僧尔乡中还有这箇么僧云有师云唤作什么僧云唤作露柱师云三家村里老翁也解与么道无对代云本色师见僧来乃举起拳作打势僧近前作受势师与一掴无对代云便出去又云一彩两赛又代云行因招祸又云谢重重相为问僧甚处来僧云大普请般柴来师云小普请为什么不到无对代云依前又是大普请又云辛苦受尽问新到甚处来僧云不敢师云放尔三十棒无对代云某甲也漝么又云可惜许七间法堂问僧甚处来云荆南来师云夏在什么处僧云分金师云有事相借问得么僧云便请师云鹞子过新罗僧无对代云是于借问处代云鹞子过新罗师在僧尚内喫茶问设茶僧云什么处安排僧指板头云在这里师云尔更设一堂茶始得无对代云近日钱难得又云小财不去大财不来又云上间下板头问僧甚处来僧云郴州师云夏在什么处僧云西禅师云说什么法僧展两手垂两边师便打僧云某甲话在师却展两手无对师打趁出代云便出去问僧甚处来僧云南华礼塔来师云莫脱空僧云实去来师云五戒不持无对代云彼此不出因斋次问僧盂里几饼饼里几盂僧拈起饼师云问着箇老婆无对代云不消又于问处云大众喫饭次师因普请入柴寮云老底不用去还有老底么僧云有师云在什么处僧乃推出一僧师云这箇犹是后生无对代云若与么却普请去始得师因喫茶了云什么人接盏子有僧便接师云村里老翁拜冬至无对代云秖为行仁义却招祸及身有僧来参师问曾听讲来么僧云是师云见说有唯识论是不僧云是师云非非想天说箇什么僧云不会师云且念文书代云禅师爱欺座主又云吽㗶又云维摩头法华尾有僧辞师师云甚处去僧云湖南去师云前头津铺难过僧云某甲有随身公验师云这箇是念上大人无对代云小小村镇不足可言又云和尚太杀代前语云便珍重出去师问新到云把将公验来僧云有人问了也师云由是念上大人僧云莫错师云草贼大败无对代前语云且存仁义代后语云大似村镇头又云久向问僧一切声是佛声一切色是佛色拈却了也与我道僧云拈却了也师云与么说驴年会么无对代云君子一言代初语云狂又云不存少许佛法身心问僧甚处来僧云摘茶来师云摘得几箇达磨代云新茶宜少喫又云因摘春茶不废功力因僧辞师师云甚处去僧云虔上去师云打野榸汉代云珍重又云临行因晒麦问僧晒了也未僧云了也师云馒头从尔横咬竖咬不离这里道将一句来代云新麦麫少喫又云三事蒸作餬饼糖饼问僧看什么经云显扬圣教论师云适来一问为什么照不着僧云什么处照不着师云梦见显扬圣教么代云若不如是争见当人又云照不着师问看经僧表首是什么字僧拈起经师云我也有僧云和尚既有为什么却问师云争奈与么何僧云有什么过师云自屎不觉臭代云今日方知又云德山拄杖紫胡狗又云和尚此问大杀灵利鼓山有小师久在崇寿却归岭中到保福处相看福知来却入帐子内衲衣盖头坐僧云和尚出汗那不对有僧举似师师云见成公案不能折合代云钝置杀人又云草贼大败师问僧看什么经僧云呪师云与么语话未有主在僧云和尚莫错师云自领出去代云便出去问僧我有箇不露锋骨底句作么生有长老云收师云与么道得一半代云深领和尚慈悲又云句𡁠又云洎不别处因修藏问僧作么生是藏僧应喏师云这箇是藏脚还我藏来无对代云争得不修藏又云玉问新到甚处过夏云云盖师云多少人僧云七十人师云尔为什么不在数代云新到分上未受与么又云恐久住瞋问僧甚处来僧云郴州师云尔为什么失脚代云鲁般门下弄大斧又云客是主人相师问僧甚处来云查渡师云尔为什么盖不着僧云和尚莫涂煳某甲师云鰕跳不出斗代云新到便蒙和尚重重严饰又云见面问僧古人道无边剎境自他不隔于毫端新罗日本与这里作么生僧云不别师云入地狱代云不可作地狱见解又云争得玉归问僧尔不得钝置我僧云和尚因什么到与么地师云我钝置儞犹可儞钝置我更杀代云事不孤起又云和尚也大无端又云某甲甚处不下马问僧儞诸人行脚道我知有与我拈三千大千世界来眼睫上着僧云喏师云钱塘为什么去国三千里僧云岂干他事师云者掠虚汉代云和尚倚势欺人又云常得此便问僧甚处来僧云南华塔头来师云还见祖师么僧云南华桥折师云南岳石桥又作么生无对师云学语之流代云便出去又云上也问僧甚处来僧云涅槃堂里来师云亡僧还喫饭么僧云不喫师云活人还喫饭么无对代云一杓两杓又云欠他一箇餬饼也不得又云也能秖对师问僧讲律来是么僧云是师云律钞中说大小乘无分别作么生是无分别无对代云灵树置将一句来师问僧法身还喫饭么僧云诸方老宿不肯法身无形无相作么生喫师云与么道梦见法身么僧云有不肯处作么生师云自不知乃云法身喫饭又代云将谓有衲僧孔窍犹是泼屎泼尿复云酌然百千人中未有一人到此境界自云和尚作么生代云咄这有头无尾汉师问僧三藏圣教古今老和尚凭箇什么照僧云高也着低也着师云儞与么不得代云得与么狼借生因铸钟归山斋了请师打钟师打了大众打师问僧打钟图什么僧云唤和尚喫饭师不肯代云譬如闲又云息苦停酸师入京朝觐归至大桥山门煎茶迎师师喫茶果次僧侍立师语三参随僧云是儞京中无可喫乃拈一楪果子与一僧其僧接得便去又语一僧云我不与儞僧无对师云那里也有也其僧又无对别有僧出云某甲今日也随和尚来请一分得么师云嗄僧云某甲罪过触忤和尚师云我不能唾得儞无对代前语云也知果子少两人共一楪又云未到山便蒙和尚管顾代后语云某甲更是师归山受大众参了乃云我离山得六十七日问儞六十七日事作么生众无对代云和尚京中归无信物又云和尚京中喫麫多因数僧来参师问作什么来云般柴来师云归向北去不得辜负老僧无对复云来来三愚共成一智作么生代云一畆地代前语云不因一事不长一智因斋次云今日喫饭不得迁化去也排比唱衣无对复云儞问我僧便问将什么唱师云驴年摸着么又云我与儞三家村里葛藤更问僧又问师擎起椀云这箇是定州椀子一唱三十文代前语云钱是足陌因斋次问僧儞道人喫饭饭喫人无对师云儞问我与儞道僧乃问师云谢儞答话代前语云不因喫饭难得此言因僧随师出三门师问古人道大用现前不存轨则作么生是不存轨则无对复云儞问我与儞道僧便问师引声云释迦老子来也僧又无对师遂行数步以拄杖打松树一下云嗄嗄会么僧云不会师云儞与么驴年会么代前语云多华树嘲无半子代后语云由是师因见僧量米乃问箩里多少达磨无对师云儞问我僧便问师云斗量不尽代云因一事长一智又代趯却米箩便行因园头请师喫茶师云儞若煎茶我有箇报答儞处无对师云汝问我与汝道园头云请师报答师云多着水少着米代云得人一牛还人一马又云金字茶六百钱一斤师因斋次拈起蒸饼云我这箇秖供养向北人是儞诸人总不得时有僧问某甲为什么不得师云钝置杀人代云某甲犹可代前语云两彩一赛问僧古人道直须一句下悟去作么生僧云直须一句下悟去师云儞为什么鼻孔里秖对我僧云某甲什么处是鼻孔里秖对师云梦见代云某甲慎初和尚护末又云南柯又云少喫又云戒文一切总不犯师问侍者客来将什么接待者无对代云和尚要拄杖即道因岁日在堂中点茶师问僧设罗汉斋得生天福儞得饭喫无对师云儞问我与儞道僧便问为什么与么道师云先来不着便如今着屎泼代前语云非唯施主某甲也蒙因闻鼓声问僧打鼓为什么人无语师云儞问我僧便问师云打鼓为三军不为儞代云柴不办师坐次有僧非时上来师云作什么僧云请益师云儞有什么疑僧云某甲曾问和尚一宿觉般柴柴般一宿觉师乃敲椅子三下云儞作么生会僧云一切临时师乃揎拳云我共儞相扑一交得么无对次日其僧再上值师漱盥次师乃将水椀过与僧云送去厨下着其僧送去了却来师见来乃从后门出去其僧云比来请益却得一口椀问僧作么生是打静一句僧云谁敢出头师云儞问我僧便问师以拄杖划地一下问僧将什么转大藏教僧云莫越于此师云拈却菩提换却涅槃又作么生僧云今日七明日八师云依稀似佛莽卤如僧因僧请喫汤次师云作么生无对师云儞问我僧便问师以汤滴云一滴落地万神俱醉会么僧云不会师云不会即礼拜着因见僧商量次师打床一下僧默然师云作么生是打静一句僧云出头即仁二荅𦤻师云三十年后不得错举因供养罗汉问僧今夜供养罗汉儞道罗汉还来也无无对师云儞问我与儞道僧便问师云换水添香僧云与么即来也师云有什么馒头䭔子速下来师拈拄杖问僧这箇是什么僧云拄杖子师云入地狱师见僧乃召来来僧便来师云苍天苍天僧无语师云苍天本是儞哭为什么却我哭因入菜园见粪堆上牌子问僧道什么僧无对师云儞问我僧便问师云恐人无信问修造庵主云佛殿折了也忽然施主来将何瞻敬庵主合掌师云奴见婢殷勤因闻蚊子叫问僧蚊子吞却祖师也僧云非蚊子吞祖师祖师亦吞蚊子师不肯乃云儞问我僧便问师云何怪香林云为渠有分师问僧近离甚处僧云查渡师云夏在甚处僧云湖南报慈师云甚时离彼僧云去年八月师云放儞三顿棒僧至来日却上问讯云昨日蒙和尚放三顿棒不知过在什么处师云饭袋子江西湖南便漝么去僧于言下大悟遂云某甲自今已后向无人烟处卓箇草菴不畜一粒米不种一茎菜接待十方往来知识与他出却钉去却楔除却膱脂帽子脱却兀臭布衫教伊洒洒地作箇衲僧岂不俊哉师云饭袋子身如椰儿大开与么大口问僧佛法还有长短也无僧云这帘子长五尺师云这箇是帘子那箇是佛法僧云唤什么作帘子师云脱空妄语汉因一日斋晚僧看厨库而立师见乃打一棒僧回首师云文殊普贤香积世界去也问僧看什么经僧云般若经师云作么生是清净僧云共和尚商量了师云驴年梦见又云来来更共儞葛藤蚊幮里藏身东海里鱼勃跳上三十三天作么生僧云和尚与么道即得师云这虚头汉问僧看什么经僧云般若经师云作么生是清净僧云什么处不清净师云绳床入枇杷树里去也见么僧云和尚莫瞒人师云瞒人且置儞道我作么生无对师云这掠虚汉师因见僧在殿角立次乃拍手一下云佛殿露柱走入厨库去也僧回首看师云见儞不会却来秖候佛殿因僧侍立次师云不问有言不问无言儞作么生道僧无语师云儞问我僧便问师唤小师某甲小师应喏师云儞又得箇师弟也师问僧今日般柴那僧云是师云古人道不见一法是儞眼睛乃于般柴处抛下一片柴云一大藏教祇说这箇师于普请处谓众云今日困有解问话底置将一问来若不问向后鼻孔辽天莫道我瞒儞师问僧转金刚经那云是师云一切法即非一切法是名一切法乃拈扇子云唤作扇子是名拈也在什么处从朝至暮颠倒妄想作么因喫茶次问僧色香味触具四尘儞道茶具几尘僧无语师云不得辜负我师因见僧看经乃云看经须具看经眼灯笼露柱一大藏教无欠少拈起拄杖云一大藏教总在拄杖头上何处见有一点来展开去也如是我闻十方国土廓周沙界师问僧从苗辨地因语识人作么生僧云不错师云不敢因僧设斋师云儞是甚处人僧云某处人师云报典座与阿师设斋师因喫茶次问僧曹溪路上还有俗谈也无僧云请和尚喫茶师云静处萨婆诃师问僧餬饼是什么人做僧拈起餬饼师云这箇且放一边长连床上学得来饼饼是甚人做僧云和尚莫瞒某甲好师云这虚头汉师行次一僧随后行师竖起拳云如许大栗子喫得几箇僧云和尚莫错师云是儞错僧云莫压良为贱师云静处萨婆诃师问直岁今日作甚来岁云刈茆来师云刈得几箇祖师岁云三百箇师云朝行三千暮行八百东家杓柄长西家杓柄短作么生岁无语师以拄杖打趁因僧斋归师问斋主有什么供养僧竖起拳师云我这里问儞即恁么僧堂前有人问儞作么生道僧云一切临时师云学语之流师问僧儞作什么僧云涅槃头师云还有不病者么僧云不会师云恁么不会不恁么不会僧无语师云汝问我僧便问作么生是不病者师指傍僧有南雄僧上白㲲一段师云汝道我向什么处着僧无语师代云拄杖头上师却问傍僧儞在南雄时识此僧么僧云识师云唤去茶堂内喫茶师问僧不占田地句作么生道僧云不会师云不会且作韶州客师问僧喫得几箇餬饼僧云忘却师云喫了忘却未喫忘却僧云忘却说什么喫与未喫师云是儞忘却甚处得来师问僧儞从向北来还曾游台么僧云是师云关西湖南还曾见长嘴鸟说禅么僧云不见师拈起拄杖以口作吹势引声云禅禅师问僧甚处过夏僧云和尚实问即道师云作贼人心虚举临济三句语问塔主秖如塔中和尚得第几句主无语师云儞问我主便问师云不快即道主云作么生是不快即道师云一不成二不是师一日从方丈出有僧过拄杖与师师接得却过与僧僧无语师云我今日着便僧云和尚为什么着便师云我拾得口喫饭师问僧甚处来僧云崇寿来师云崇寿有何言句僧云崇寿指橙子谓众云识得橙子周匝有余师云我即不与么僧云和尚又如何师云识得橙子天地悬殊师问堂中首座云儞道干坤大地与汝自己同别首座云同师云一切物命蛾蛘蚁子与儞自己同别首座云同师云儞为什么干戈相待因在醋寮内指云这一瓮醋得与么满那一瓮醋得与么浅僧云人贫智短马瘦毛长师大笑而出问座主讲什么经主云涅槃经师云涅槃具四德是不主云是师拈起椀子云这箇具几德主云一德也无师云古人因甚与么道主云古人与么道如何师敲椀子云会么主云不会师云且讲经着因斋次有僧侍立师云儞还饱也未僧无语师拈拄杖云拄杖却饱游方遗录师初参睦州踪禅师州才见师来便闭却门师乃扣门州云谁师云某甲州云作什么师云已事未明乞师指示州开门一见便闭却师如是连三日去扣门至第三日州始开门师乃拶入州便擒住云道道师拟议州托开云秦时𨍏轹钻师从此悟入师到雪峯庄见一僧师问上座今日上山去那僧云是师云寄一则因缘问堂头和尚秖是不得道是别人语僧云得师云上座到山中见和尚上堂众才集便出握腕立地云这老汉项上铁枷何不脱却其僧一依师教雪峯见这僧与么道便下座拦胸把住其僧云速道速道僧无对雪峯托开云不是汝语僧云是某甲语雪峯云侍者将绳棒来僧云不是某语是庄上一浙中上座教某甲来道云峯云大众去庄上迎取五百人善知识来师次日上山雪峯才见便云因什么得到与么地师乃低头从兹契合师在雪峯时有僧问雪峯如何是触目不会道运足焉知路峯云苍天苍天僧不明遂问师苍天意旨如何师云三斤麻一匹布僧云不会师云更奉三尺竹后雪峯闻喜云我常疑箇布衲师行脚时见一座主举在天台国清寺斋时雪峯拈钵盂问某道得即与儞钵盂某云此是化佛边事峯云儞作座主奴也未得某云不会峯云儞问我与儞道某始礼拜峯便蹋倒某得七年方见师云是儞得七年方见主云是师云更与七年始得师在浙中蕴和尚会里一日因喫茶次举蕴和尚垂语云见闻觉知是法法离见闻觉知作么生有傍僧云见定如今目前一切见闻觉知是法法亦不可得师拍手一下蕴乃举头师云犹欠一着在蕴云我到这里却不会师到共相共相问什么处来师云雪岭来相云要急言句举一则来师云前日典座来和尚何不问他相云典座且置师云箭过新罗师在岭中时问卧龙和尚明己底人还见有己么龙云不见有己始明得己又问长连床上学得底是第几机龙云第二机师云作么生是第一机龙云紧帩草鞋师在岭中时有僧问如何是法身向上事师云向上与儞道即不难汝唤什么作法身僧云请和尚鉴师云鉴即且置作么生说法身僧云与么与么师云此是长连床上学得底我且问儞法身还解喫饭么僧无语后有僧举似梁家庵主主云云门直得入泥入水资福云欠一粒也不得剩一粒也不得师在雪峯与长庆西院商量雪峯上堂云尽大地撮来如粟米粒大抛向面前漆桶不会打鼓普请看西院问师雪峯与么道还有出头不得处么师云有院云作么生是出头不得处师云不可总作野狐精见解也又云狼借不少又云七曜丽天又云南阎浮提北欝单越师一日与长庆举赵州无宾主话雪峯当时与一蹋作么生师云某甲不与么庆云儞作么生师云石桥在向北师与长庆举石巩接三平话师云作么生道免得石巩唤作半箇圣人庆云若不还价争辨真伪师云入水见长人师到洞巖巖问作什么来师云亲近来巖云乱走作什么师云暂时不在巖云知过即得师云和尚乱走作什么师到疎山疎山问得力处道将一句来师云请和尚高声问山便高声问师云和尚早朝喫粥么山云作么生不喫粥师云乱叫唤作么又因疎山示众云老僧咸通年已前会得法身边事咸通年已后会得法身向上事师问承闻和尚咸通年已前会得法身边事咸通年已后会得法身向上事是不山云是师云如何是法身边事山云枯椿师云如何是法身向上事山云非枯椿师云还许学人说道理也无山云许儞说师云枯椿岂不是明法身边事非枯椿岂不是明法身向上事山云是师云法身还该一切不山云作么生不该师指净瓶云法身还该这箇么山云阇梨莫向净瓶边会师便礼拜师到曹山山示众云诸方尽把格则何不与他道一转语教伊莫疑去师便问密密处为什么不知有山云秖为密密所以不知有师云此人作么生亲近山云不向密密处师云不向密密处还得亲近也无山云始得亲近师应喏喏师问曹山如何是沙门行山云喫常住苗稼者师云便与么去时如何山云儞还畜得么师云学人畜得山云儞作么生畜师云着衣喫饭有什么难山云何不道披毛戴角师便礼拜因瑫长老举菩萨手中执赤幡问师作么生师云儞是无礼汉瑫云作么生无礼师云是儞外道奴也作不得师到天童童云儞还定当得么师云和尚道什么童云不会即目前包裹师云会即目前包裹因见信州鹅湖上堂云莫道未了底人长时浮逼逼地设使了得底人明得知有去处尚乃浮逼逼地师下来举此语问首座适来和尚示众云未了底人浮逼逼地了得底人浮逼逼地意作么生首座云浮逼逼地师云首座在此久住头白齿黄作这箇语话首座云未审上座又作么生师云要道即得见即便见若不见莫乱道首座云秖如堂头道浮逼逼地又作么生师云头上着枷脚下着杻座云与么则无佛法也师云此是文殊普贤大人境界师行脚时有官人问还有定干坤底句么师云苏噜苏噜悉哩萨诃师到江州有陈尚书请师斋相见便问儒书中即不问三乘十二分教自有座主作么生是衲僧行脚事师云僧问几人来书云即今同上座师云即今且置作么生是教意书云黄卷赤轴师云这箇是文字语言作么生是教意书云口欲谈而辞丧心欲缘而虑忘师云口欲谈而辞丧为对有言心欲缘而虑忘为对妄想作么生是教意尚书无语师云见说尚书看法华经是不书云是师云经中道一切治生产业皆与实相不相违背且道非非想天有几人退位书无语师云尚书且莫草草十经五论师僧抛却却特入丛林十年二十年尚不奈何尚书又争得会尚书礼拜云某甲罪过师到归宗僧问大众云集合谈何事宗云两两三三僧云不会宗云三三两两师却问其僧归宗意旨如何僧云全体与么来师云上座曾到潭州龙牙么僧云曾到来师云打野榸汉师因干峯上堂云法身有三种病二种光须是一一透得更须知有照用临时向上一窍在峯乃良久师便出问庵内人为什么不见庵外事峯呵呵大笑师云犹是学人疑处在峯云子是什么心行师云也要和尚相委峯云直须与么始解稳坐地师应喏喏干峯示众云举一不得举二放过一着落在第二师出众云昨日有人从天台来却往径山去峯云典座来日不得普请便下座师问干峯请师答话峯云到老僧也未师云与么则学人在迟也峯云与么那与么那师云将谓猴白更有猴黑师到灌溪时有僧举灌溪语云十方无壁落四面亦无门净裸裸赤洒洒没可把问师作么生师云与么道即易也大难出僧云上座不肯和尚与么道那师云儞适来与么举那僧云是师云儞驴年梦见灌溪么僧云某甲话在师云我问儞十方无壁落四面亦无门净裸裸赤洒洒没可把儞道大梵天王与帝释商量箇什么事僧云岂干他事师喝云逐队喫饭汉陈尚书问云居供养主云云居高低于弟子主无语尚书问师师云尚书莫教话堕师在岭中时问一老宿一切时中如何辨明老宿云唤什么作一切时中师云释迦老子道了也弥勒犹自不知又见一老宿上堂云若是商量举觉如当门利剑相似一句下须有杀活始得师出众云和尚上堂多时大众归堂老宿云道什么师云日月易流师在岭中顺维那处起彼时问古人竖起拂子放下拂子意旨如何维那云拂前见拂后见师云如是如是又云是诺伊是不诺伊又云可知礼也师闻洛浦勘僧云近离甚处僧云荆南浦云有一人与么去还逢么僧云不逢浦云为什么不逢僧云若逢即头粉碎浦云阇梨三寸甚密师后于江西见其僧乃问云还有此语不僧云有师云洛浦倒退三千里师在灵树知圣大师会中为首座时僧问知圣如何是祖师西来意圣云老僧无语却问僧忽然上碑合着得什么语时有数僧下语皆不契圣云汝去请首座来洎师至圣乃举前话问师师云也不难圣云着得什么语师云有人问如何是祖师西来意但云师知圣深肯大师遗表伏闻有限色身讵免荣枯之叹无形实相孰云迁变之期既风灯炬焰难留在水月空华何适罔避典彛之咎将陈委蜕之词臣中谢伏念臣迹本寒微生从草莽爰自髫齓切慕空门洁诚誓屏于他缘锐志唯探于内典其或忘餐待问立雪求知困风霜于十七年间涉南北于数千里外始见心猿罢跳意马休驰身隈韶石之云头变楚山之雪以至荣逢景运屡沐天波诘道谈空誓答干坤之德开蒙发滞星驰云水之徒获扬利益之因逈自圣明之泽加以联叨凤诏累对龙庭继奉颁宣重叠庆赐抚躬惆怅殒命何酬不谓臣驽马年衰难胜睿渥遽萦沦于疲瘵唯待尽于朝昏星汉程遥遐眄而才瞻北极波涛去速回眸而已逐东流伏愿凤历长春扇皇风于拂石之劫龙图永固齐寿考于芥子之城臣限余景无时微躬将谢不获奔辞丹阙祝别彤庭臣无任瞻天恋圣激切屏营之至谨奉表以闻遗诫夫先德顺化未有不留遗诫至若世尊将般涅槃亦遗教勅吾虽无先圣人之德既忝育众一方殆尽不可默而无示吾自居灵树及徙当山凡三十余载每以祖道寅夕激励汝等或有言句布在耳目具眼者知切须保任吾今已衰迈大数将绝剎那迁易顷息待尽然沦溺生死几经如是非独于今矣吾自住持已来甚烦汝等辅赞之劳但自知愧耳吾灭后置吾于方丈中上或赐塔额秖悬于方丈勿别营作不得哭泣孝服广备祭祀等是吾切意盖出家者本务超越毋得同俗其住持等事皆仍旧贯接诸来者无失常则诸徒弟等仰从长行训诲凡系山门庄业什物等并尽充本院支用勿互移属他寺教有明旨东西廊物尚不应以互用汝当知矣或能遵行吾诫则可使佛法流通天神摄卫不负四恩有益于世或违此者非吾眷属勉旃勉旃大期将迫临行略示遗诫努力努力好住还会么若不会佛有明教依而行之云门山光泰禅院匡真大师行录集贤殿雷岳录师讳文偃姓张氏世为苏州嘉兴人寔晋王冏东曹参军翰十三代孙也师夙负灵姿为物应世故才自髫齓志尚率己厌俗遂依空王寺志澄律师出家为弟子以其敏质生知慧辩天纵凡诵诸典无烦再阅澄深器美之及长落䰂禀具于毘陵坛后还澄左右侍讲数年赜穷四分旨既毘尼严净悟器渊发乃辞澄谒睦州道踪禅师踪黄檗之裔也知道不偶世引己自处潜居古伽蓝虽揖世高蹈而为世所慕凡应接来者机辩峭捷无容伫思师初往参三扣其户踪才启关师拟入踪托之云秦时𨍏轹钻因是释然朗悟既而谘参数载深入渊到踪知其神器充廓觉辕可任因语之曰吾非汝师今雪峯义存禅师可往参承之无复留此师依旨入岭造雪峯温研积稔道与存契遂密以宗印付师由是回禀存焉师参罢出岭遍谒诸方覈穷殊轨锋辩险绝世所盛闻后抵灵树知圣禅师道场知圣夙已忆其来忽鸣鼓告众请往接首座时师果至先是知圣住灵树凡数十年堂虚首席众屡请命上座知圣不许甞曰首座才游方矣及师至始命首众焉洎知圣将示灭欲师踵其席乃潜书祕函中谓门弟子曰吾灭后上或幸此请以遗上果会驾幸山知圣预测上至乃升堂加趺而终及帝至已灭矣帝询师遗示门人出函奉之上启函得书云人天眼目堂中上座帝乃勅刺史何希范具礼命师以袭法会上于是钦美之累召至阙每所顾问酬答响应帝愈揖服遂赐紫袍师名后徙居云门山鼎革废址大新栋宇师自衡踞祖域凡二纪有半风流四表大弘法化禅徒凑集登门入室者莫可胜纪今白云山实性大师乃其甲也师以干和七年己酉四月十日顺寂夙具表以辞帝兼述遗诫然后加趺而逝寻奉勅赐塔额以师遗旨令置全躯于方丈中或上赐塔额秖悬于方丈勿别营作门人乃依教瘗师于丈室以为塔焉师先付法于弟子实性俾绍觉场佥议为实性已传道育徒乃革命在会门人法球以继师席呜唿世导云灭矣擿植冥行者何所从适哉岳幸参目师之余化知师所为之大略敢不书之以贻方来时己酉岁孟夏月二十有五日雷岳录请疏弟子韶州防御使兼防遏指挥使权知军州事银青光禄大夫检校兵部尚书御史大夫上柱国何希范洎阖郡官僚等请灵树禅院第一座偃和尚恭为皇帝陛下开堂说法上资圣寿者窃以伽跋西来克兴大乘之教达磨东至乃传心印之宗然法炬以烛幽运慈舟而济溺伏惟和尚慧珠奋彩心镜发辉性海深沈不可以识识言泉玄奥不可以智知能造一相之门回出六尘之境灵树禅院者敻古灵踪最上胜概自知圣大师顺世密授付嘱之词皇帝巡狩荣加宠光之命足可以为祇园柱础梵苑梯航缁徒虔心以归依仕庶精诚而信仰希范叨权使命谬治名藩幸逢法匠之风请踞方丈之室愿以广济为益无将自利处怀少狥披蓁之徒伫集如云之众俯从所请即具奏闻师归寂后十七载感梦于雄武军节度推官阮绍庄绍庄梦师以拂子招曰与吾寄语秀华宫使特进李托奏请开塔吾久蔽塔中宜令暂出时托奉使韶阳监修营诸寺因得绍庄之语乃以所梦闻上寻奉勅令韶州刺史梁延鄂同托请云门山开塔果见马容如昔髭䰂犹生遂具表闻奉复奉勅令托迎真身赴阙留内庭供养逾月乃送还塔仍改寺为大觉谥大慈云匡真弘明禅师云门匡真禅师广录卷下颂云门三句语门人住德山圆明大师缘密述函盖干坤干坤并万象地狱及天堂物物皆真现头头总不伤截断众流堆山积岳来一一尽尘埃更拟论玄妙氷消瓦解摧随波逐浪辩口利舌问高低总不亏还如应病药诊候在临时三句外别置一颂当人如举唱三句岂能该有问如何事南岳与天台褒贬句金屑眼中翳衣珠法上尘己灵犹不重佛祖为何人辨亲疎黑豆未生前商量已成颠更寻言语会特地隔西天辨邪正罔象谈真旨都缘未辨明守他山鬼窟不免是精灵通宾主自远趋风问分明向道休再三如不晓消得箇非遥擡荐商量相见不扬眉君东我亦西红霞穿碧海白日绕须弥提纲商量若欲正提纲直须大地荒欲来冲雪刃不免露锋铓据实商量睡来合眼饭来餮起坐终诸勿两般同道尽知言不惑十方剎土目前观委曲商量得用由来处处通临机施设认家风扬眉瞬目同一眼竖拂敲床为耳聋住福州鼓山圆觉宗演校勘板在福州鼓山王溢刊