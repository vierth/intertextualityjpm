藏一话腴提要钦定四库全书子部十蔵一话腴杂家类三提要等谨案蔵一话腴四卷宋陈郁撰郁字仲文号蔵一临川人理宗朝充缉熙殿应制又充东宫讲堂掌书始末畧见其子世崇随隠漫录中世崇载度宗尝赞郁像有文窥西汉诗到盛唐之语宠奖甚至岳珂序称其闭户终日穷讨编籍足不蹈毁誉之域身不登权势之门然刘壎隠居通议有度宗御札跋惜其下访陈郁父子之卑陋又周宻武林旧事载诸色伎艺人姓名所列御前应制者八人姜特立为首而郁居第四则郁亦特立之流惟特立名列宋史佞幸传而郁不与焉似乎未可同日语耳是书分甲乙二集又各分上下卷多记南北宋杂事间及诗话亦或自抒议论珂序又称其出入经史研究本末而风月梦怪嘲戯讹诞淫丽气习凈洗无遗今观所载如谓周子㳺庐山大林寺诗水色含云白禽声应谷清一聫前句是明后句是诚附㑹迂谬殆可笑噱惠洪解杜甫老妻画纸为棊局稚子敲针作钓钩一聨以老妻比臣以稚子比君固为妄诞郁必谓上句比君子之直道事君下句比小人之以直为曲亦穿凿无理所录诸诗亦皆不工其持论如谓孔子不当世家豫让不当入刺客传史记不醇颇涉庸肤谓李虚中以年月日时推命而不知韩愈作虚中墓志其推命实不用时尤失考证然所记遗闻多资劝戒亦未尝无一节之可取焉干隆四十六年十月恭校上总纂官纪昀陆钖熊孙士毅总校官陆费墀原序藏一话腴原序陈藏一以诗文名世眞西山刘漫塘陈习庵交称之余始过其语今观所述话腴博闻强记出入经史硏攷本末则则可法度而风月梦恠嘲谑讹诞滛丽气习浄洗无遗岂非自思无邪三字中践履纯熟致是耶廼知三君子可谓具眼矣甞谓近时江湖诗人多然不夸而诞则空而迂流于谒者皆是惟藏一闭户终日穷讨编籍足不蹈毁誉之域身不登权势之门及叩其中则词源学海浩乎莫之涯涘若藏一岂多得哉诗史曰读书破万卷下笔如有神因爲藏一诵而併书之编首云棠湖翁岳珂肃之藏一话腴内编卷上钦定四库全书藏一话腴内编卷上宋陈郁撰艺祖㣲时日诗云欲出未出光辣挞千山万山如火发湏臾走向天上来逐却残星赶却月国史润饰之乃云未离海峤千山黒才到天心万国明文气卑弱大不如元作辞志慷慨䂓摹逺大凛凛乎已有万世帝王气象也孝庙时一名士解郡文学秩归用押纲赏格循转其词曰尔以师儒之重甘从纲吏之卑尔既不爱其身朕亦何吝于赏勉进一秩以旌厥劳大哉王言不知自策励以副警讽者非士也易于丰噬嗑有雷电之威故皆能折狱若贲无雷之威则小明不足以立事故曰无敢折狱子路片言折狱以其有威也信矣人必有威然后不爲人所慢侮且可以应猝然之变也君子不重则不威立身之本欤左氏传襄九年载鲁穆姜之言曰元者善之长亨者嘉之㑹利者义之和贞者事之干坦然明白后十三年而夫子生则系辞非夫子作也明矣亦左氏之辞多诞乎抑文言非夫子所作乎仁庙时欧阳脩以九月朔拜内相眞西山以端平甲午九月初除内相洪平斋草制云粤我仁祖有若臣脩朝京师于甲午之年拜内相于季秋之朔当时以爲用事精切如此孙冕临江军新淦人擢进士第天禧末守苏州㑹乡里素交罢相以賔傅出判临杭舟泊苏䑓欢欵甚宻谓孙曰老兄淹迟日乆且寛衷予当致拜闻冕正色答曰君二十年出处中书以素交潦倒江湖不预一㸃化笔今事权属它人去庙堂千里爲方面始以此话见说得爲信乎里人愧谢夜半解舟潜遁冕大书一诗于㕔壁拂衣归九华诗云人生七十鬼爲隣已觉风光属别人莫待朝廷差致仕早谋泉石飬闲身去年河北曽逢李今日西淮又见陈寄语苏州孙刺史也须抖擞老精神清节髙操可羞百执事之颜朝廷闻之令再任诏下已归竟不出矣舒之山谷寺前溪有二巨石南之石名诗崖北之石名酒岛盖有逹官与文士赋诗饮酒于石之上因得美名何贪泉很石辱井之不幸耶濂溪周先生倦吟集游庐山大林寺一律云水色含云白禽声应谷清余味其词意则前一句明后一句诚道在是矣象山陆先生四嵗侍父行遇事必问一日或问天地何所穷际曽魁从龙赴省时馆于衢之顺溪题一絶云红照西沉暂解鞍偶然假馆岂求安新丰独酌谁爲侣坐对窻前竹一竿蒋奎重珍未举时雷雨夜赋絶句云电飞窻上明如月雨熘檐前响过泉蠢动有生皆发蛰是龙那得不升天志气不同皆于未大时已见之澹菴胡先生謪新州筑室城南名小桃源而图之且题诗其上云闲爱鹤立木静嫌僧叩门是非花莫笑白黒手能言心逺阔尘境路幽迷水村逢人不湏说自唤小桃源或者谓寓避秦之意然又作小西湖于所居之侧亦寓不忘君之义乎眞西山镇温陵春讲武帐前将官王大受被甲三重发百矢皆中的西山韪之补充正将后月余忽海㓂猖獗令大受将卒五百擒获赵某等三渠魁及从贼百余軰大受归伤重而没赵宗子也始皆疑西山未易处阅数日狱成西山引诸囚入教场缚二渠魁于中掩其心令诸军射箭如猬而贼未死或斩或搥次第而毕惟置赵于傍观之次陵迟二渠魁且以心肝祭大受讫补其二子以指使又配其二女以良壻赏罚兼行士民惊服皆以爲赵可生也事毕西山唿赵而问之赵称宗室不絶西山曰宗室爲贼首则非宗室矣宜正以王法决交嵴二百而卒衆无敢譁大略似诛少正邜时也一时爲诗歌者百数独长溪丞王亦世一絶云凭陵海若玩波神怙恃干坤不杀身刀锯未加先自殒陆梁未有白头人西山大喜荐之于朝后宰建安而卒云米元章冩髙丽经以孔子爲佛颜子爲菩萨余谓元章以字畵名世技痒而书佛经已不能无罪况以异端比拟圣贤乎元章师圣贤也欤非师圣贒者也司马迁史记可谓美矣余恨其学不醇而言多驳焉春秋之法惟诸侯方得世禄虽卿大夫亦不可而以孔子列于世家豫让漆身报徳气节凛凛可畏天下之义士也而列于刺客其作叙传则尊道术而薄六经尚可得谓所学之醇乎南康县外二十里许有刘氏女少而慧父母初以许蔡无故絶蔡而许呉呉亡又以许蔡女曰吾一身而三许人尚何颜登人门户委身于潭而死乡社立贒女祠今存焉戴石屏爲诗以美之云仕有败风节慙魂埋九京幽闺持大义千载树嘉名父不重然诺女能轻死生寒潭堕秋月心迹两清明余谓王俭有文学政事受晋宋髙爵而躬执玺以授齐冯道传爲大臣而甘事数姓曽不若女子之有节谊也愧诸滑州地无尺木沙如掌平唐太守失其名有句云归来莫讶无歌吹脩竹旁邉是滑州又云万沙无寸木逺见它州山平可知矣漫塘刘司令宰字平国早有经世志居官居里遇事精实四方推尚中以微疾不出诏起者再力辞而免甞大字徧书其印纸示终身焉其语曰恠矣病容无食肉相介然褊性无容物量智浅而虑不周材䟱而用则旷不返初服輙启荣望岂但二不可七必弗堪恐一不成万有余䘮故俛焉以归超然自放衣敝袍可无三褫之辱饭蔬食何必八珍之饷隠几余闲杖藜独徃或从田家瓦盆之饮或聼渔父沧浪之唱顾盻而花鸟呈伎言笑而川谷传响优㳺嵗月逍遥天壤路逢扁舟而去者诘之曰汝非覇越之人乎陶天下之中须子致富宜亟去毋乱吾桨遇篮舆而来者揖之曰非不屑见督邮者欤宜亟归有谒乎道者纵得钱付酒家终不若髙卧北窻日傲羲皇之上也眞西山在岳麓书院请蔡季通分讲西山请讲艮其背不获其身行其庭不见其人旡咎蔡云内艮其背不获其身无我也行其庭不见其人无物也内既无我外既无物宜圣人以无咎许之林榕䑓在福州陈止斋作倅请榕䑓讲论语学而第一章林云学而时习之不亦说乎心与道一也有朋自逺方来不亦乐乎道与人一也人不知而不愠不亦君子乎道与天地一也洪内翰迈分教福州请学谕林少颕知己说书林云尧典舜典臯陶谟大禹谟等篇知之爲知之者也作汨作九共九篇槀饫不知爲不知也名山大川登临之胜多在乎西故汝隂之西湖洪蜀永之西山嘉之峨眉巴陵岳阳楼齐安之临臯金陵之赏心白鹭扬之平山堂苏之姑苏䑓荆楚之云梦郢之白雪滁之瑯琊九江之庾楼皆延庚挹辛賔夕阳而导初月彼东北南未必无胜览之地恐不多数耳菱芡皆水物也胡爲菱寒而芡暖盖菱花开必背日芡花开必向日故也桃杏双仁者必杀人其花本五出有六出必双仁而杀人矣反常故也木实之蠧者必不沙烂沙烂者必不蠧而能浮若不浮者亦杀人盖既沙烂则不能藴畜而生虫独不见𤓰至甘而不蠧者以其沙也有物必有理若可穷矣然羲之石脾帖云石脾入水即干出水便湿独活有风不动无风独揺又未可以意穷也非至圣吾谁与归小孤山在宿松县江北岸与江州彭泽接境山形如覆钟髙数十丈山西有小孤庙相对有彭浪矶俗讹山爲小姑矶爲彭郎遂有小姑嫁彭郎之说古诗云倚天巉絶玉浮屠肯爲彭浪嫁小姑又有曰舟中贾客莫漫狂小姑前年嫁彭郎皆因其讹惟陈简夫诗曰山称孤独字庙塑女郎形过客虽知误行人但乞灵可以证谬孔子曰吾执御矣又曰茍有过人必知之何言之逊及言媚灶则曰获罪于天无所祷也何言之厉盖君子发辞宜逊立行宜严不逊则召祸不严则受侮恐伤乎行不得不厉也后世之曰君子者既不逊于言又不厉于行吁近世拜官多爲饰说已可耻矣而朝廷又爲之法曰至某官方许辞免若此则未至某官之前必不许之辞既至某官之后必使之辞是教人爲伪也両府将有除命未下之先必曰押入名最不正盖贒者当以礼进以礼退既可押入必可押出矣有过而贬輙半年不赴章再上矣犹且恬然古者三黜恐不如是此皆进退之名不正褒贬之义不明乃耳当如黄宪闻召即起受官即拜上未闻使之辞下未敢慢所赐雍容中礼义也徐积仲车云曽子之去妻也以蒸蔾不熟孟子之去妻也以恶败鲍永之去妻也以叱狗姑前皆以事辞而去也唐李度支以畜妓陶芳而去妻当时有勑停官及薨亦无追赠今世如李者多矣李文山羣玉吟鹧鸪诗世惟以屈曲崎岖钩辀格磔一聨称不知文山用工正在第五第六句云曽泊桂江深岸雨亦于梅岭阻归程但咏其鸣之时与地鹧鸪明矣其失鹤诗亦然清海蓬壶逺秋风碧落深隠然失鹤之意所谓吟诗必此诗定知非诗人是也近徐山民猿诗赵山中角诗皆得文山之骨髓郑侠介夫未第时读书清凉寺王荆公以中书舍人持服寓江宁声迹相闻然侠未甞徃见荆公使门人杨骥瞷之大雪中侠唿骥共饮酒酣题诗于瑞像合云浓雪暴寒斋寒斋岂怕哉漏随书卷尽春逐酒瓶开一酌招孔孟再斟留赐回醺酣入诗句同上玉楼䑓杨君爲荆公诵此诗公大称赏曰眞好学也且期以髙第治平四年果擢甲科后公参大政侠以疑狱数事爲公谋公皆如其请侠爲监门公行新法侠极言其非不报时荆公有诗曰何处难忘酒君臣㑹遇时髙堂拱尧舜宻席坐臯䕫和气袭万物欢声连四夷此时无一盏辜负鹿鸣诗侠和云何处难缄口熈宁政失中四方三面战十室九家空见佞眸如水闻忠耳似聋君门深万里焉得此言通故宰相之欺终不能胜监门之直云唐太常丞宋沇传汉中王旧说云𤣥宗虽雅好度曲然未甞使蕃汉杂奏天寳十三载始诏诸道调法曲与蕃部新声合作识者异之明年禄山叛元微之立部伎乐府云宋沇甞传天寳季法曲新音忽相和明年十月燕冦来九庙千门尘土涴吁翕如绎如继承长乆之意也促拍衮煞此何义耶君子于是思古城邑交易之地通天下以市言至村落则不然约日以合一阕而退曰墟以虚之日多㑹之日少故西蜀名墟曰痎如疟之间而复作也江南人嫌痎之名未美而取其义节文曰亥故今分宁县治即武寕县村市名常洲亥者分而爲县市也洪刍之识方可验荆呉之俗取寅申己亥日集故亥日爲亥市张祐诗曰野桥逢亥市山路过申洲张籍江南曲有曰江村亥日长爲市山谷诗曰渔收亥日妻到市谢艮斋诗曰己向三长观亥市便从双井问寅菴后湖居士苏飬直以世赏官其子而自相羊三江五湖间遇林泉胜处輙引杯啸咏发见于诗者千余篇绍兴间名达九重累诏不起诗岂穷人哉然考其爲人简易佚荡与人交倾倒无隠情无戚疏贒愚皆知爱慕盖有在于诗之外者甞谓士大夫既抱文才流清誉而复有徳以将之若后湖可也中山刘賔客题夀安甘棠馆云公馆似仙家池清竹迳斜山禽忽惊起冲落半巖花然观四朝闻见録第一条以此诗乃恭孝仪王仲湜游天竺所作岂偶忘之耶李守大异伯珍回医生之书云遗白金三十両奉纳以备橘黄之需始不晓所谓及观世说有枇杷黄医者忙橘子黄医者藏乃知时使然耳脞谈丛録不可不知太白云请君试问东流水别意与之谁短长江南后主曰问君还有几多愁恰似一江春水向东流略加融㸃已觉精彩至㓂莱公则谓愁情不断如春水少游云落红万㸃愁如海青出于蓝而青于蓝矣汪尚书应辰一帖与蜀查侍郎云両䝉赐教輙题申字此一字利害虽无甚轻重而近世官文书以爲差别昔王𢎞中牒袁州以故牒韩退之不敢当况其重于此者乎幸望指挥改正退之所谓伏乞仁慈特令改就常式以安下情者也观此则今人繁文缛礼式有加而情不足者当何如哉马友犯长沙向芗林扞之不敌而溃道遇友别将方舟而来家人軰惶惧知弗脱矣贼指求芗林爱妾妾闻命无惧色自语贼曰必欲我当以车马来贼许之妾即盛饰以待家人骇之然犹谓其徃可以纾难顷刻肩舆至即奋而登既过河望贼舟不甚相逺妾忽语舆卒欲少止羣卒乃弛轿妾一跃入水急援之已絶矣贼相顾不发芗林亦悠然而去云孟子不见诸侯然齐宣梁惠以贽见者不一及其去也尚三宿而不行非不见也不见不闻道不尊贒者矣余甞有赠友之句曰举头莫看王侯面失脚恐爲名利人非使之断不见王侯也傥有能尊贒才而乐闻道将千里而见矣正孟子之遗意陵有木秀甚人无有识其名者俗皆以无名木唿之有士友叶廷珪赋诗中聨云人依清樾摩挲认鸟宿髙枝睥睨看诗中用全书句固有此格湏是十分着题方佳如坡诗云君特未知其趣尔臣今时复一中之盖就题引用极是切当近有赋多景楼者曰逝者如斯未甞徃后之视昔亦犹今于多景乎何干赋呉之灵巖者曰大抵有兴须有废莫论谁是与谁非于巖乎何预赋三髙亭者曰见几而作不终日后世以来无此风于三髙乎何关若不要切题则此三聨凡弔古诗皆可用也惟胄撙齐遭论归赋自省诗中一聨云不可以风霜后叶何伤于月雨余云託物寄情得坡之意三代而降典谟训诰之后有董贾司马迁扬雄二班之文莫可继曰文止于汉八分大𨽻之余钟卫二王之书莫可肩曰书止于晋三百篇徃矣五字律兴焉有杜工部出入古今衣被天下蔼然忠义之气后之作者未之有加曰诗止于唐本朝文不如汉书不如晋诗不如唐惟道学大明自孟子而下歴汉晋唐皆未有能爲天地立心爲生民立极爲万世继絶学开太平者也马融不惟经学精深词藻畅妙观长笛一篇深于音矣其于奕秋尤爲不浅浅围棊赋云怯者无功弱者先亡离离马目连连鴈行踔度间置徘徊中央攻寛击虚横行乱阵收死卒兮无使相迎守视不同爲所唐突深入贪地杀士亡卒狂攘相救先后井没事留变生收拾欲疾皆髙手语也昔鲁共王余画先贒于屋壁以自警凡视聼言动目击道存毋敢一毫妄想知此意则知金盆浴鸽孔雀牡丹张陈满室者胷中之尘不可万斛量也藏一话腴卷上藏一话腴内编卷下钦定四库全书藏一话腴内编卷下宋陈郁撰子曰吾与回言又曰参乎又曰若由也师之称弟子以名也于郑兄事子产于齐兄事晏平仲故曰子谓子产有君子之道又曰晏平仲善与人交子夏曰言㳺过矣子张曰子夏云何曽子曰堂堂乎张也是同朋称其字而不称其名至于师之前虽朋友皆称其名曰赐也何敢望回又曰师与商也孰贒子游曰有澹䑓灭明者是也春秋鲁史也以诸侯之事而书西狩获麟何也盖孔子作春秋用意深微以一字爲褒贬廵狩乃天子之事而诸侯爲之书西狩所以识其僭也諌争难事也汉武帝见严助軰恨得之晚终以诛死公孙霍光任之虽笃实未甞礼之惟于汲黯不冠则不敢见黯之所可敬者可知矣帝岂强爲者哉阳城未甞言遽尔发諌或者大之余谓城居諌职日与屠沽饮一旦悻然强諌酒狂之语尔行且未着諌岂尽嘉乆而不言是不能言也宜其不足以耸君聼吁大人格君心之非黯有焉若城者未闻枉已而直人者也作诗作文非多歴贫愁者决不入圣处三闾阨而骚独歩杜少陵愁而诗冠古今退之欲人辍一饮之费以活已而文起八代上窥至阃孟郊斫山耕水贾岛薪米俱无穷尤甚焉其诗清絶髙逺非常人可到良有以也白石道人姜尧章气貌若不胜衣而笔力足以扛百斛之鼎家无立锥而一饭未甞无食客图史翰墨之藏充栋汗牛襟期洒落如晋宋间人意到语工不期于髙逺而自髙逺黄景说谓造物者不以富贵凂尧章而使之声名焜燿于无穷正合前意甚矣回之贫贱不足忧而学不充道不闻深可虑也岳鄂王飞谢收复河南赦及罢兵表略曰莫守金石之约难充溪壑之求暂图安而解倒垂犹云可也欲长虑而尊中国岂其然乎又曰身居将门功无补于涓埃口诵诏书面有惭于军旅又曰尚作聪明而过虑徒懐犹豫以致疑与无事而请和者谋恐卑辞而厚币者进愿定䂓于一胜期收地于两河唾手幽燕终欲复雠而报国誓心天地当令稽首以称藩未几金渝盟河南复䧟后六十年得金之南迁録见当时金人议论锐意爲取江南之计归三京以诱吾归兵于平地吾保河南则江必虚若吾不守河南则是彼甞见归吾自委弃在遗民当自归曲于吾矣金谋若此鄂武穆之料敌信不妄云徽庙一日幸来夫人合就洒翰于小白团已书七言十四字而天思稍倦顾在侧珰云汝有能吟之客可令续之乃荐邻里太学生既宣入内侍省恭读宸制不知指意乞爲取㫖或续句呈或就书扇左上曰来不喜餐必恶阻也当以此爲词以续于扇续进上大喜㑹将策士生于未奏名径使造庭赐以第焉上御诗曰选饭来时不喜餐御厨空费八珍盘生续曰人间有味俱甞遍只许江梅一㸃酸中兴纪年若隆兴二字实兼法建隆绍兴淳熈则淳化雍熈绍熈则绍兴淳熈庆元则庆厯元祐开禧则开寳天禧端平则端拱太平唐徳宗与李泌议改元徳宗谓本朝之盛无如贞观开元宜各取其一改曰贞元义与今同韩非外储说左上篇云南宫敬子问颜涿聚曰季孙飬孔子之徒所朝服与坐者十数而遇贼者何也曰昔周成王近优侏儒以逞其意而与周召断事是以成其欲于天下季孙今飬孔子之徒所与朝服而坐者十数而与优侏断事是以遇贼故曰不在所与在所与谋又管仲相齐曰臣贵矣然而臣贫桓公曰使子有三归之家曰臣富矣然而臣卑桓公使立于髙国之上曰臣尊矣然而臣䟱乃立爲仲父孔子闻而非之曰泰侈偪上一日管仲父出朱盖青衣置鼔而庭有陈鼎家有三归孔子曰良大夫也余谓成王大圣也与周召断事矣决不近优侏儒近优侏儒矣尚安能与周召断事哉夫子美仲之功与徳直许之以如其仁今也以泰侈逼上而非之又以其朱盖青衣置鼓陈鼎之荣而谓之爲良大夫何夫子褒贬之权衡如是其舛逆也若仲果泰侈逼上岂能成辅伯之功哉吾斯之未能信种师道爲小官时夜赴同寮之集每致薪炭白粲俱行至㑹饮之家或风雨骤冷或宴乆夜长或主人给散俭薄不能满从直之适则隂赐予之他皆羣聚喧嚣声逹于内宾主不安惟师道所部深夜作粥寛饥炽薪爇炭附暖而坐静观诸卒之不肃者忘夜之艾也师道后以文资易右列持重兵变化莫测人心附之于细事可见今世士夫托爲名色同寮真率一樽一合拥妓继博逹旦不休岂知从直皆是禁军听其冻饥于户外呻吟之声盈耳本官尚能乐其乐哉视师道几尘故曰观大节必于细事观立庙必于平日云昌黎唐文章之伯故李翺张籍从之游欧公宋文章之师故苏子美梅圣俞爲之徒善观人者观其所主而端人则取友亦端也唐李渉过皖口之西遇大舰遏其征数十人持兵仗问是何人从者曰李渉博士船也其豪首曰若是李渉闻诗名已乆但希一篇金帛非敢取也李乃赠一絶云暮雨萧萧江上村緑林豪客夜知闻他时不用逃名去世上如今半是君甚矣巫觋之妖爲民害也昔爲河伯娶妇起于秦献公八年初以君甥妻河见六国表后邺爲河娶妇浚道爲山娶妪使不遇西门豹宋均二子犷俗岂易除哉绍兴甲寅南城胡有开字益之来宰分宁先是邑民纽于滛祀僧巫造舟置祀嵗十月大集恶少千百爲羣钲鼔弓矢角勇技于祠下所鬪以死勿讼爲盟约谓之打元斋由此而死者无虚嵗益之下车首革是事焚其舟拘其㓙器且作毁元斋辨以袪民惑而弊乃息涖职三载嵗稔民康絶此风至今日当时刻碑记事犹屹立于紫府观之庑姑苏愚民无贫富薄于奉亲而厚于祀邪者相半洞庭山有村民之黠者以诈鼔愚号爲水仙太保掠人之财贿诱人之妻妾不可胜数爲害数十年使君王实斋追而鞫之殊无异状廼毁坛絶祀于其家黥面鞭背而不发语于是投之江又爲辨惑之文以警衆意苏民必悟而方且交哭于巷望祭于江三四年迎迓僭侈祭设丰腴有加于昔吁益之贒宰实斋贒使补于风教者虽无愧于豹均二子其如苏民之愚有愧于分宁之恶少欤澹庵胡先生于福州佥㕔分扇得一扇画古木间一人骑驴向西南行初见似无思致及有新兴之命方知画爲先兆也先生书一絶于隂云谁向生绡白团扇画将覊客据征鞍南迁万里知前定壁上崖州莫怕看石林云五代离乱无一俊杰而浮屠中乃有云门临济徳山赵州数十軰前軰谓自佛入中国散逸人才岂其然乎六一先生云天下无事时智谋雄伟非常之士无所用其能徃徃伏于山林老死不出故序秘演惟俨之诗曰演状貌雄伟胷中浩然俨退偃一室而言天下事听之终日不厌又皆驰骋文章岂所谓逸才者欤韩昌黎辟佛有文李文公去佛有辨而佛之徒着于图书于壁以诳愚者曰韩参泰颠李师药山盖佛之术惟不知圣人之书者爲其所惑耳使知人伦天分不可灭絶奚堕其妄哉今世王公大人更相施舍供飬谓能植福亦与不读书者同一见合一愚耳东坡宿径山中夜有叩扉者徐问之则云放天灯人归如此则天灯之伪不辨而明真庙朝寝殿侧有古桧秀茂不羣名御爱桧然横碍殿檐真皇意欲去之一夕风雷转折其枝因以爲瑞题咏者多惟福州罗源特奏林垧唐律称㫖云右殿当年欲葺时槎牙髙桧碍檐榱人间斤斧难容手天上风雷爲转枝烟色併来春益重月华饶得夜相宜真皇一驻鸾舆赏从此声名四海知真皇见之即赐号南华翁诗名由此大显今有南华集行于世诗岂负人哉赵昴总管始肄业临安府学困踬无聊頼遂脱儒冠从禁弁升御前应对一日阜陵跸之徳夀宫髙庙宴席间问今应制之臣张抡之后爲谁阜陵以昴对髙庙俯睐乆之知其甞爲诸生命赋拒霜词昴奏所用腔令缀婆罗门引又奏所用意诏自述其梗槩即进呈云暮霞照水水邉无数木芙蓉晓来露湿轻红十里锦丝歩障日转影曈昽向楚天空逈人立西风夕阳道中叹秋色与愁浓寂寞三千粉黛临鑑粧慵施朱太赤空惆怅教妾若爲容花易老烟水无穷髙庙喜之钖银綵加等仍俾阜陵与之转官我朝之奖励文人也如此蔺相如避廉颇卒爲刎颈交盖人臣之有私怨国家之祸也私怨之成其人无贒不肖理无曲直皆当被不忠之刑何者彼诚贒且直则必心存国家无事于争矣凡怨雠必肇于交相胜吾能忘已以下之彼岂有终怒而不吾释者邪相如下廉颇而赵国强㓂恂避贾复而汉业成郭子仪善李光弼而唐室兴此万世人臣之法也蕲州林敏功字子仁学既髙明而服膺中庸故发于言行不爲险怪竒靡守节令终圭璧无玷杜门不出二十年吕居仁録能诗者二十六人号江西宗𣲖昆仲咸在选中名逹九重玺书嘉奨赐号髙隠处士视朝散大夫告词曰尔好学博古遂志山林萧然无爲恬不愿仕朕所嘉尚贲以令名前軰髙尚之士岂如今之朝呉暮越随马扣门者逐逐势利之场以爲荣而言与行大相辽絶哉因作一絶云桞绵轻薄事狂游长被东风舞未休秋桂邃然居月府世间何地不香浮尚书天子之事也终以文侯之命可矣定于夫子乃以费秦三誓系于后盖所以戒周所以警后世也诗有颂盖明徳而告成功文太平之事也删于夫子乃以商颂十二篇终之岂以是盛徳事邪盖不欲絶一代之事因而附之耳故序曰得商颂十二篇非与周室之盛例论也松漠记云有外国人来广东必重译而后辨其语顷有索逋来投有司者译人受债家嘱时适乆旱有僧焚身而祷就诬来投者以爲例欲舍身太守不察其所以竟叱诸卒推而焚之终不能辨生死之机发于译者之口今人秉佥拟之笔专鞫勘之权长史不审而判照判行焉何异外人视译之言而生死哉诸葛武侯荐马超于先主关羽恐其出己右移书问之武侯曰可与翼徳并驱齐衡然非髯将军比也羽闻而喜余谓武侯此语既不掩超之美又有以结羽之心深沉大略可涯涘邪当其兵数败衂时下教曰今非将不善兵不衆而败盖亮未闻过耳诸君攻亮之过则兵决可胜夫人有失谁不懐忌而武侯独愿闻其过岂不诚大丈夫哉故其殒也廖立董允之徒感动涕泣至于呕血盖如武侯之才固不乏而武侯之徳可以伏人心爲间见耳其次谢安见识度量可彷彿相似然安有期服而不废乐于徳有损彼崔浩者輙非武侯浩何人哉敢尔邪荆楚嵗时记云黄姑织女时相见太白云黄姑与织女相去不盈尺皆以牵牛爲黄姑明矣及读李后主诗乃云迢迢牵牛星杳在河之阳粲粲黄姑女耿耿遥相望如此则以织女爲黄姑矣宗坛又云黄姑即河鼔未知孰是汤立贤无方立者举而建之于民上然独称于汤者唐虞以来所用大臣皆世家巨族未有如汤自畎亩中起伊尹为师臣者也景祐中梅中丞知昭州尝为瘴记其畧云仕有五瘴急催暴敛剥下奉上此租赋之瘴也深文以逞良恶不白此刑狱之瘴也昏晨酣宴弛废王事此饮食之瘴也侵牟民利以实私储此货财之瘴也盛陈姬妾以娱声也此帷薄之瘴也有一于此民怨神怒安者必疾疾者必殂虽在辇下亦不可克何但逺方而已仕者不知而归咎于土瘴不亦谬乎此説深中士大夫之疾道乡邹公志完为诗以美之云市门隠去不知年蔽芾甘棠䕃药川五瘴作时虽不染一篇留诫亶其然直须镂板人皆与庶使绵区病可痊更有何方公未説上医医国许心传虎丘之劔池不流天竺之石桥下无泉麓山之力不副天竒灵鹫拥前山不可视逺崃山亦少平地泉出山无深潭乃知物之全能难也况求友择人而欲责全邪萧注字巖夫临江新喻人少有志气年十二侍父之官康州过悦城五龙庙题诗云五龙兄弟古英朋今日拏舟过悦城莫向茅茨久盘屈早施霖雨活苍生御史孔道辅两官侍从见其诗叹曰此子他日未可量也后登庆厯六年第皇祐四年五月作畨禺今为侬智髙所困遂突围出募海上强壮三千人与贼战鬬焚其舟斩首五千级诸道援兵入城竟共殄渠魁九月丙辰注为广南东路都监盗贼公事可谓诗言志矣李易安工造语故如梦令緑肥红痩之句天下称之余爱赵彦若剪綵花诗云花随红意发叶就緑情新緑情红意似尤胜于李云藏一话腴卷下藏一话腴外编卷上钦定四库全书藏一话腴外编卷上宋陈郁撰吕东莱先生在丽泽书院与诸生讲诗至南山前一日诸生欲觇其师立言之㫖及东莱次日升堂诵南山之诗终其篇然后断之曰关雎乐而不滛若南山乐而过于滛者也人皆以爲得体晋重耳少好士年十七有士五人曰赵衰狐偃顚颉司空季子魏武子丽姬之祸遁于狄时年四十三又十二年乃去之卫之齐又五年之曹之楚自秦而反凡十九年时六十二矣其流离逋窜滨于死者数然志不少衰过楚时成王飨之厚曰子即反国何以报寡人曰羽毛齿革子女玉帛即君土所余未知所以报曰虽然何以报不糓曰不得已与君王以兵㑹平原广泽请避王三舍其后卒能威诸侯正中国显名于天下后世此非独得天也实得人也实不失所以立已也故君子不患不得乎天患失人不患不得人患不能自立晋文之事虽无足道者以其好士而进之云髙祖入咸阳王陵聚党数千居南阳不肯从沛公及汉王还击项籍陵乃以兵属汉项羽取陵母置军中陵使者至东向坐陵母欲以招陵陵母私使者曰愿爲老妾语陵善事汉汉王长者无以妾持二心遂伏劔而死母闾巷之贱知存亡去就之大义决死如归其视不嫁之共姜可无愧范増爲羽上客岂不知羽残忍多忌非天下之度而怂恿与汉王争至其言皆不用乃曰孺子不可与谋夺天下者必沛公也其后疑间一行竟以疽死何觉之晚耶不及一妇人远矣周少隠责范之诗曰西楚兴王亦有人半扶炎祚作谋臣老生不觧归明主事去方知是失身彭门左泗右汴负抱齐楚古今豪杰登眺寄慷慨于诗歌者不可悉数惟范司諌一首补纪其全云徐方旧镇多兴废怀古观今思莫收地势北来连海岱天文西转接奎娄竝兴或见称戎国列号元闻属禹州官纪云龙天子学水慿忠信丈人㳺田文故邑髙䑓尽靖节荒坟蔓草稠楚汉定雄分沛郡姬任争长逊滕侯舘平石氏荆蓁合都废韩王雉堞秋剑断白蛇终灭项书传黄石愿封留万重山势通河过十里滩声遶郭流宫殿云中分等级笙歌空里閙哇讴薛能爱上䑓头寺白傅曽题燕子楼若向彭门访遗事我诗吟读当曽逰朱文济昇人善琴入翰林待诏旧琴七絃阮五絃太宗诏文济与蔡裔皆益二絃文济以爲非是上曰古琴絃五増文武爲七今孰曰不可文济曰五絃犹有遗音益之二已足上怒叱之裔益絃如诏又俾文济鼓之文济辞不能上益怒独赐裔绯裔益富文济甚贫上间以金帛置于文济旁以新琴阮命之辞如初复使中贵送二人诣相府诏近臣同聼文济第以琴阮中七絃作古风入松操上以爲有守终亦赐绯文济风骨爽秀如神仙中人上令供奉僧元蔼冩其真留禁中圣眷如此余谓文济以艺进守其所学震之以威而不摄引之以利而不动可谓有常者矣今世假仁义之言作慷慨之色不肯在古人后及临威见利外眩中丧以失其身此文济之狗彘也明之象山士子史本有木犀忽变红色异香因接本以献阙下髙庙雅爱之画为扇面仍制诗以赐从臣荣薿云月宫移就日宫栽引得轻红入面来好向烟霄承雨露丹心一㸃爲君开复古殿又题云秋入幽巖桂影团香深粟粟照林丹应随王母瑶池宴染得朝霞下广寒自是西方争传其本嵗接数百史氏由此昌焉盖史本色深而香冽移之外境则香色俱杀故也庐陵胡公渠甞摄象山宰赋诗云碎琼揉香作肌骨霁日吹红染肤色人间何处有此葩一种风流初未识东隅月户编三千夜脩玉阙瀛洲前拂揺桂子偶坠地雨露培植开华筵史翁移根出葱蒨彫斛持归紫微殿一朝丽质冠百昌御墨分题落团扇何年流转江南乡一本奚翅千金偿分枝接叶色已浅纵有此花无此香絶爱西山佳丽地蔼蔼脩林倚清吹宁论斜日杏花酣未许熈春海棠睡是时金气初髙明宇宙轩豁澄埃氛毒霞绛雪互㸃缀浓芳賸馥飘氤氲鹫峯繁黄今不数破械山僧练裙女试看香御拥红云肃奉云軿逰碧宇携持寳镜吹波金寒光万顷空人心烦君控取红鸾住便恐香魂夜飞去一卉之微香色稍异能动至尊入品题且昌其主可以人而不如木乎孔子曰不知命无以爲君子盖夫子之谓命修已以待天之说非今日推算之谓也唐李虚中始以人初生嵗月日时测其十母十二子相生相尅以逆知人之贵贱休咎若脉诊疾鑑烛形无一毫错世由此遂以推算爲天命本朝夀春冯贯道亦以年月日时逆勘祸福邹道乡诵其验有若离娄之分白黒师旷之听鼔钟以故车马常满门虚中贯道士大夫也不能讲明修已以待天之说而未免爲推算之归况有如今日售术之徒如洪盘洲所谓㶑灔其颜夸诞而佞乎余谓孔子于羣弟子中惟于颜渊曰不幸短命死矣于冉伯牛曰亡之命矣夫可以言命也若仲由之行行若不得其死然犹不足以言命今世之推算者当如何太公兵法所谓十二节者有曰飬其乱臣以迷之进美女滛声以惑之余谓太公老遇文王孟子比之圣人夷攷当时相文武之兵曰戡黎曰侵阮曰肆伐大商不过戎车虎贲三百五伐六伐而止耳曷甞穷兵黩武争杀变诈如后世行诡道哉况乱臣美女之计乎今好兵者必以太公借口又以权衡机策着而爲书是污文武是累太公是侮圣人吁余未之尽信髙沙甓社湖产径寸珠爲淮至寳龚文伯炳世居湄之南焉文伯手抄经史心苦学问一话一言悉主平正世传其诗一聨云万事无心闲日月一杯有味小公侯其轻富贵贱名利立志已可尚然篇不得其全近乃见之云年踰八袠雪䝉头时对亲朋话旧逰万事无心闲日月一杯有味小公侯痴儿粗尔逃讥议家训从来戒刻掊世道渐艰宜勇退爲吾及早理松楸味之则持身教子居易俟命于道尤深知见有子基先入上庠登进士第出入中外持节把麾将大有爲于世文伯教忠之所致欤亦地灵而人杰也洪觉范于猩猩笔诗中平生几量屐身后五车书谓鲁直本用阮孚人生能着几量屐之句以下句非全改人生爲平生且曰若以人生对身后岂不佳哉余谓山谷岂不知人生身后是佳对盖猩猩不可言人故改之耳老妻畵纸爲棊局稚子敲针作钓钩此盖言士君子宜以直道事君而当时小人反以直爲曲故也觉范今以妻比臣稚子比君如此则臣爲母君爲子可乎何不察物理人伦至此耶人言觉范爲僧中龙恐非史越王浩隆兴元年拜平章事兼枢使都督江淮军马张浚与浩俱在上前议邉事浚请上幸建康上顾浩浩曰万乗一动有名则可以臣观之曰亲征乎曰劳军乎曰移跸乎今日兵力未盛民力未苏财力未足三者俱未可谓之亲征而动大军则敌必以大军应我是无故而招数十万人㓂邉谓之劳军则用度当如上皇时当时费缗钱数百千万其它可知六军闻之必喜所赐不如前日必怨望矣若曰移跸未审陛下自与六宫以徃乎借曰上皇欲徃则未有徳夀宫且未知上皇意向臣料上皇未必行也上皇不行陛下安得与六宫徃乎上皇不行乃是亲征即非移跸若曰亲征则有功乃归乎不待有功而归乎三者皆未可也陛下父慈子孝今日岂可跬歩相离耶上始悟谓浚曰都督先临邉俟有功朕何惮行浚又欲取山东又欲取费于民如燕山钱免夫钱浩力争之浚自请于上由是三省枢宻院径以金字牌自命诸将出兵外廷莫之知也五月戊戌浩得邵宏渊状准御前金字牌奉圣㫖择日进兵始知是月甲午师已渡淮矣浩大惊谓康伯曰今出兵数日吾人俱以宰相兼枢使而不得与闻焉焉用相上表力辞乃除浩提举洞霄宫十有四日符离失利大军十三万一夕奔溃上降诏哀痛罪己六月浚上表自劾余谓浚非不忠也特太急耳浩可谓责难于君者矣可谓见逺识㣲之士矣可谓得镇抚四夷之体矣是可爲师出无名之戒云周邦彦字美成自号清真二百年来以乐府独歩贵人学士市侬妓女知美成词爲可爱而能知美成爲何如人者百无一二也盖公少爲太学内舍选年未三十作汴都赋铺张扬厉凡七千言奏之天子命近臣读于迩英阁遂由诸生擢大学正声名一日震耀海内神宗上宾哲宗寘之文舘徽宗列之郎曹皆自文章而得至于诗歌自经史中流出当时以诗名家如晁张皆自叹以爲不及姑以一二篇言之如薛侯马云薛侯河东土豪也以战功累官左侍禁西方罢兵薛归吏部授官带所乗骆马寓武城坊经年不得调覊马库屋下马怒败主人屋时时蹄碎市贩盎器薛悉卖装以偿伤己阨屋因对马以泣邻居李文之爲薛作传同舍赋诗者十一人仆与其一焉薛侯俊健如生猱不识中原生土豪蛇矛丈八常在手骆马蕃鞍云锦袍徃属嫖姚探虎穴狐鸣萧萧风立髪短韀淋血斩将归夜斵坚氷濡马渴中都久住武城坊屋头飬骆如飬羊枯萁不饱篱壁尽狭巷怒蹄盆盎伤只今栖栖守环堵五月樵风吹宿莽千金夜出酬市儿客帐昼眠听戯鼓邉人视死亦寻常笑里辞家登战场铨劳定次屈壮士两眼荧荧収泪光齿坚食肉何曽老骑马身轻飞一鸟焉知不将万人行横槊秋风贺兰道如天赐白云永乐城䧟独王湛曲真夜缒以出真持木爲兵且走且敌前䧟大泽中顾其旁有马而白暂腾上驰去五鼔逹米脂城因以得脱真名其马爲天赐白蔡天启得其事于西人邀余同赋君不见书生镌羌勒兵入羌来薄城束缚急蜡丸飞出辞大家帐下健児纷雨泣凿沙到石终无水扰扰万人如渴蚁挽絙窃出两将军敌箭随来风掠耳道傍神马白雪毛噤口不嘶深夜逃忽闻汉语米脂下黒雾压城风怒号脱身归来对刀笔短衣射虎朝朝出自椎杂寳涂箭创心折骨惊如昨日糓城鲁公天下雄隂陵一跌兵刀穷檥舟不渡谢亭长有何面目归江东将军偶生名已弱铁花暗澁龙文锷缟帐肥刍酬马恩闲望旄头向西落若此凡数百篇岂区区学晚唐者可及耶楼攻媿谓其古镜玉几之铭可与郑圃园相周旋而祷神之文则送穷乞巧之流亚不爲溢美矣拟清真者又当于乐府之外求之沈约传云性不饮酒虽时遇隆重而居处俭素老病数旬革带常移孔以手握臂率计月小半分今世歌咏者必曰沈腰憔悴皆多欲所致以星厯攷之牵牛去织女隔银河七十二度古诗云盈盈一水间脉脉不得语又附㑹以爲滛吾未见好徳如好色者也振鹭载于诗杜樊川以风标公子目之丰度非凡禽比可见矣入诗人之咏者多如文与可两絶清㧞可喜颈细银钩浅曲脚髙緑玉深翘岸上水禽无数有谁似汝风标又云避雨竹间㸃㸃迎风桞下翩翩静依寒蓼如畵独立晴沙可怜近台宁海方元善岳一絶云耸两吟肩似我愁菰蒲叶下一身秋溪风昨夜吹鱼落飞过前滩看水流亦佳甚甞着梅史行于世云蛊之上九不事王侯髙尚其事象曰不事王侯志可则也夫道义之士独立万物之表若不可以一毫外物动其心然岂恝然忘天下不与世同其忧哉盖隠居所以求其志耳伊尹三聘而成格天之功孔明三顾而定兴汉之计重道义乃若是今百世而下闻其风者莫不兴起其志岂不可爲世则大抵富贵功名先入其心者不可与图天下之事也戴石屏之父东臯子平生喜吟身后无遗藳石屏能昌其诗遂搜罗仅得题小园一律云小园无事日徘徊频报家人送酒来惜树不磨修月斧爱花湏筑避风䑓引些渠水添池满移箇柴门傍竹开多谢有情䨇白鹭暂时飞去又飞回乃刋于石屏集之首宋西园之父厉斋居士平生好吟亦无遗藳西园能续父灯因旁搜亦仅得二絶赋食米仓云陋巷颜回独屡空生涯惟在一瓢中太仓腐粟虽山积非义宁甘君子穷赋飬蚕云男必耕耘女必蚕古人尚尔我何贪浴沂时候成春服歌咏来归道味甘亦刋于西园集之首二君之诗雅正同遗篇之多寡同二君之子能传其业同而发挥前人之美亦同使二君之子而弗肯堂二君其能流芳哉近日诗家子弟失其业者不可数故李梅亭云宗文阿买軰于是有愧信然熈宁末年旱诏议改元执政初拟美成上曰羊大带戈不可乂拟丰亨上曰亨字爲子不成惟丰字可用改元元丰因攷字说云止戈爲武花者草木之化人者专于孝而有文者谓之教焉元者太初之中气能固其元则爲完固之完残其所完则爲㓂矣昔人有是说也今言命者有曰丑爲破田戌爲负戈丙丁爲平头辛夘甲申爲悬针亦取字说常以滕强恕命攷之丙戌丙申丙戌丙申平头矣官至侍从而无子金辉命攷之甲午辛夘甲午辛夘悬针矣故初爲海㓂三遭决配后爲都统制赠武义大夫二官人之命且若是况朝廷一年号之重乎字说亦不可不攷昌黎伯和裴晋公东征诗云旗穿晓日云霞杂山倚秋空剑㦸明盖以我之旗况彼云霞以彼之山况我劔㦸回鸾舞鳯格也王勃滕王阁记云物华天寳龙光射牛斗之墟人杰地灵徐孺下陈蕃之榻盖一句之中物华天寳龙光牛斗自爲对谓之贴身对也郑谷弔僧诗云几思闻静话夜雨对禅牀未得重相见秋灯照影堂以后二句对前二句扇对也月中桂诗云根非生下土叶不坠秋风山行云闲寻樵子径偶到葛洪家僧迁居云住山今十载明日乂迁居盖以下土秋风樵子葛洪迁居十载假对也怀古云经来白马寺僧到赤乌年借对也赵紫芝云近方辞地肺本自住天台及子午谷丁夘桥琴心带眼之类的对也余甞因是以糟甲对蜜丁山龟对轩鹤瓶储县令元无粟纸裹书生不识钱赤帜城邉生广武白书树下死龎涓日晷觉都无夘酉书编看不到辛壬盖不但的对而人品事类亦相当体格不止此触类而长之可也王晋公祐创第京师曹门外手植三槐于庭曰子孙必有登第爲三公者已而魏公果爲太保欧阳文忠公作魏公神道碑首载此语人因以三槐王氏称之韩漕使元吉祖居京师之惠政坊植桐于门嵗久木大且异人遂以桐木韩氏称之后着桐隂旧话十卷王氏有别族居建康马粪巷人俱号爲马粪王子曰择不处仁焉得智言君子所居不得不择也今槐桐之美马粪之污厥监不逺李华弔古战场文本于庾信哀江南赋韩愈送穷文本于扬雄逐贫赋李白大鹏赋本于司马相如大人赋而相如大人赋又本于屈原之逺游皮日休桃花赋殆出于舒元舆牡丹赋若栁宗元之乞巧文刘禹钖之问大钧则同时而暗合者也藏一话腴巻上藏一话腴外编卷下钦定四库全书藏一话腴外编卷下宋陈郁撰地上有水比先王以建万国亲诸侯盖天下之至相比而无间可入者莫如水之与地先王之民所以亲其上死其长歴数百年不可乱者其上下之相比盖如此其至也然其所以能如是者亦岂徒善而已哉必有法焉封建是也夫建万国则万国之民各比于其君亲诸侯则万国合爲一以比于天子此其所以相维相附若网在纲深根固蔕不可动揺而后此道成也后世之郡县异于是矣圣人于比之象特发其义而传者多以封建爲圣人不得已且自附于桞宗元之说夫岂未之思乎世论多以阮籍爲放旷不羁之士守礼法者羞言之盖以迹观而不以心察之也余见其沉酣不理若与世违然观汉楚战场则曰时无英雄使稚子成名岂忘虑于世变哉口不臧否然待人以青白眼岂无意于人物哉居丧饮酒食肉然恸哭则呕血数斗岂不情于哀慼哉当其王室不竞强臣擅威戮大臣如刺犬豕故张华卫瓘以清直死嵇康以髙简死王衍以清谈死陆机陆云以俊才死至文帝将求婚钟㑹欲询以时事而致之罪而籍终皆以沉湎避其察微见逺寄托保身非髙出数子之上其能脱屣于祸穽哉吁善观人者当攷其迹而逆察其心乃可也四州昌国县东有洩潭依据山腰深浅不可测宣和中旱甚簿尉刘泌投诗于潭曰未跃天衢卧寂寥碧潭流溢海山腰埋藏头角虽多日鼓动风雷在一朝既若有心成变化岂能无意泽枯焦神踪许爲苍生起愿奋威灵上九霄诗沉而雨作时人异之诗能动天地感鬼神其此之诗欤唐元次山承诏诣京师至汝上逢山龟亦承诏诣京师遂与山龟一例乗邮而至因上书韦陟尚书愿不以朋齿于山龟而以士君子之礼见吁在次山进退则甚轻轩鹤之祸所稔则甚重可不鉴诸樊哙起屠狗一健将耳而其谏㽞秦宫诮责项羽鸿门排闼见帝以强髙祖之暮气当时诸公所不能者亦岂易薄哉还军㶚上此最髙祖全身以得天下之机微哙之谏子房之助吾知其不免矣方项羽降章邯于河北意轻沛公岂谓能先入关哉及关而关闭然后乃知沛公已得秦而拒之此其追懐王忿忿于沛公者毒矣有如复尽据其宫室货寳子女而一无推逊之形可以自解说则旦日合战之祸虽有子房项伯谁能救之故观秦之富贵而弗之顾而秦人信其廉封府库足以自解而项羽亮其诚直取不取听命于项氏使项氏私之而天下多其直此吾所谓全身以得天下之机特发于哙之一言孰谓市屠之子智反若是耶金城记黎常举云欲令梅聘海棠枨子臣樱桃以芥嫁笋但恨时不同耳若牡丹荼䕷杨梅枇杷尽可以爲友爲此说者如或有用吾知其必善铨量人物也洪盘州海棠诗云雨濯呉粧腻风催蜀锦裁自嫌生较晚不得聘寒梅正用前语读四牡之诗当思君臣之义读棠棣之诗当思兄弟之义读伐木之诗思朋友之义读采薇之诗思征伐之义有爲者亦若是乃可也师曰未读论语是这般人读了论语尚只是这般人便是不曽读论语学诗者岂晚唐五字云乎哉羊叔子登岘山慨息谓邹湛曰由来贒逹胜士豋此逺望如我与卿者多矣皆湮没无闻使人悲伤湛曰公徳冠四海道嗣前哲令闻令望必与此山俱传若湛軰乃当如公言耳余观叔子当时擒呉之功未就难得之嵗易流登临有感恐事不成而名无闻叔子之叹岂儿女子之叹耶湛不能于此时壮其辞气以激昻叔子之志相与发愤戮力共事而进溢美之辞以求容悦安知叔子之叹在彼而不在此也道士林灵素以方术显于时有附之而得美官者颇自矜骄或有作灵素畵像诗云当日先生在市㕓世人那识是神仙只因学得飞昇后鸡犬相随也上天曲帅端统兵日有叔父必欲居将列以功名自见力止之不听遂以偏将出战后竟败归端劳伤抚残之余军正以将叔败告谓当伏诛不免委诸法既诛矣端乃成服发丧其祭文曰呜唿斩叔者泾原统制祭叔者姪児曲端尚享士莫不畏服又方秦丞相杀诸公时赵公鼎薨于谪所有名士大夫遣祭于道间秦闻而索之将罗织以罪而其文止叙年月日具位姓名致祭于某官之灵呜唿哀哉尚享而已秦竟不得而罪焉李龙眠有别墅堰流绕之名曰璇源馆馆有亭曰读真盖取龙安山主懐嵩曽于此日读太真经也林和靖题诗其上云僧庐荒落背秋成百尺寒梢子满庭俗客不来髙睡足焚香应䟽太真经此絶今集所遗兰亭之茂林脩竹足以益右军之美而平泉之草木不足以贷賛皇之辜午桥之燠馆凉䑓足以佚晋公之老而金谷之池亭不足以盖季伦之愆信乎园池䑓沼傥无清徳以将之而不知所以乐其乐则自簮芳醉醲之外无它适自梏安撄惰之余无异趣鲜不賛皇季伦若也建炎枢宻聂昌临川人也上庠释褐出身元名山御笔改今名朝廷令徃河北割地尼雅满须昌撤伞而后见昌云彼此皆王臣也平交耳安有撤伞之礼竟不从尼雅满亦莫之屈当时河北百姓不肯割土昌因与敌争战死河北圣恩轸其忠谥曰荣愍见东都事畧昌死未几于东京相国寺廊壁题诗云星流一箭五心摧电掣戈矛两胁开车马乱中颅项噼乌鸢啄后骨成灰有身报国今偿志无计归家漫举哀寂寞孤魂何处着冥冥空筑望乡䑓字画俨然如昌亲染见者皆悯之昌子爲湖北帅司参议孙周臣爲市舶提举孙㴉爲髙邮主簿忠魂英气已死犹生而圣朝赏延不絶岂负人也哉春秋桓公十一年十二月郑师伐宋丁未战于宋杜氏云既书伐宋又书战于宋者以见宋之无信也余谓不然盖宋讳败廼耳春秋爲鲁讳则可若居将帅之任受阃外之寄小胜则告㨗而邀功大败则不言讳过而避罪是欺君也孰谓君可欺乎行都城北五十四里临平湖岸有山山有景星观观有丘真人相祠有丹炉丘本唐人仕甞爲郎弃官学道于此飞昇顾况访之有诗曰五月五日日正午独自骑驴入山坞来到君家不见君下驴倚杖叩君户惊起山童开竹扉黄犬揺尾衔人衣试问先生徃何处云入山中采紫薇平明一去今未归引我池中看钓矶池中数箇白鸥儿见人惯后痴不飞待君归来君未归却复骑驴下翠微句句可图绘也孟子闻乐正子爲政喜而不寐门人问其所以喜则曰正子好善优于天下一不好善谗謟面䛕之人至国欲治可得乎盖小而郡守大而监司上而宰相有直谅多闻之士爲司幕寮属相与咨诹相与扶持相与讲明相与賛助是所以爲善也若曰坐于佥㕔者惟固宠是谋奉承上意书拟迁就是不好善是谗謟面䛕之人矣范文正公曰佥幕湏得可爲我师者爲之正孟子之意也有号楚客者以能词居淮东余甞于冯深居寓馆见十数觧皆滛丽不则之句初无止于礼义者其死也淮安守些之云一从楚客死淮山无颜色吁长淮富英竒其来尚矣䝉冲一炬老瞒裭魄非庐江周瑜而谁正色一叱六馆震惊非歴阳何蕃而孰相楚三月吏无奸邪期思叔敖也守蜀数年俗好文雅舒人文翁也桐乡啬夫治行称最居鄛亚父计谋多竒河南二程道学宗师而坐黄岗包马二公人物冠冕而生肥水它如山阳徐积淮海秦观或以孝节称或以才学显不可悉数近世如龚先董槐丘崇章掞陈梦斗焦炳炎皆以次能谋国者又层见叠出皆山川孕秀神祗阐符奚独以楚客之存亡而爲轻重耶因赋一絶云淮邦产寳皆竒士楚客能词只小夫些语凄凉君自感未应山色独关渠郴之桂阳县东有庙曰九江王所祀之鬼乃英布呉芮共敖也绍兴间刘颔爲守乃论九江王项羽所伪封芮敖追义帝而布杀之放弑之贼岂容庙食遂毁之荆门有伍子胥庙南轩张先生首平之盖子胥呉视之爲忠楚视之爲雠尚安得血食于衆恶之地耶刘张所见前后契合伟哉明之慈溪县西北有庆安寺寺之前有古松夹道绵亘数里望之如苍云其一最巨而竒蜿蜒若龙飞偃如盖临池之上寺后有泉出于深谷僧以巨竹连引行数里支分千松下石池溢入干溪舒龙图亶有诗云门前屏障遶潺湲付与林僧夜定还松盖作云散十里竹龙行雨出千山白公香火莲开后谢氏池塘草梦间我亦鳯凰䑓上客图闲却笑未能闲其后邑长沈时升有造舟之役睥睨兹松将斤焉里士冯文学輗作诗以遗沈頼以不伐松因诗而夀焉曰寒松一干老苍苍古寺门前嵗月长匠伯偶图舟楫利禅翁方患斧斤伤得全此日同齐栎勿剪他年比召棠可但与君期乆逺相将俱列大夫行元祐初起范蜀公于家辞表云六十三而致仕固不待年七十九而造朝岂云知礼史越王有表中自序云逡廵嵗月七十有三补报干坤万分无一语意相类白石姜尧章竒声逸响卒多天然自成一家不随近体有诗说行于世三数十年来曽景建刘改之张韩伯翁灵舒赵紫芝徐无竞髙菊磵诸公俱已矣自余以诗鸣者皆非能专续白石之灯惟鄱阳张东泽受诀白石攻研澄洁骎骎欲遡太白而上之余甞观东泽家本二千石而瓶不储粟身本贵逰子而癯如不胜衣举世阿附而日夜延骚人韵士论说古今客退吟余寄趣徽轸曽不一毫预尘世事盖所飬相似所吟亦不相违信诗人之杰不可不尚友也司马迁谓袁盎仁心爲质引义慷慨余谓盎隂持变诈阳爲忠直之人耳盎与晁错有隙七国之变盎独宣言于庭曰不足忧也疑若有必胜之策及景帝屏人语但言斩错以谢七国则兵可不血刄而罢及既斩错而七国之兵亦不退是假天子之威以报私怨耳岂仁心耶安禄山之乱哥舒翰与贼将崔干祐战潼关见黄旗军数百队官军以爲贼贼以爲官军相持久之忽不知所在当时昭陵奏陵内是日石马皆汗流故李义山美李晟平朱泚诗云天教李令心如日可待昭陵石马来余谓诗固佳矣岂可待石马来耶甞在京口有客传贺新郎一曲乃为东阃赵先生夀者竒甚失意扶炎宋爲吾皇维衡岳孕长沙星梦社稷勲庸天地窄不数智名功勇要自有胷中妙用擎着东南天一柱㸔邉民买犊归耕种官职昜此身重黄封己见传宣送恰春来洪钧初转紫枢归拱嵗嵗玉楼春噀处慧质明粧环拥正弟劝兄酬欢动一寸丹心坚似鐡待磨崖勒就浯溪颂笼尾道接天踵余谓竒则竒矣然当今九重奠枕东阃坐镇淮右岂宜更待勒浯溪之颂耶传曰尽美矣未尽善也此诗此词之谓欤容斋随笔云今之州县移徙改割徃徃或失其故名或州异而县不同者如建昌军在江西而建昌县乃𨽻南康南康军在江东而南康县乃𨽻南安南安军在江西而南安县乃𨽻泉州欝林爲州欝林县𨽻贵州桂阳爲军桂阳县𨽻栁州余因攷之西汉地理志所载县名重复亦多如清河临淮之两东阳东海临淮之两开阳齐及东莱之两临朐济南南阳之两朝阳颍川汝南之两定陵平原瑯琊之两平昌临淮东莱之两昌阳武都五原之两武都鉅鹿常山之两曲阳五原代郡之两安阳山阳泰山之两平阳代郡勃海之两平舒清河定襄之两武城以至泰山东都东海犍爲之爲武阳者四又不可不知也黄东浦题二十四字于寓居壁间云气韵闲旷言词精慎威仪端濶动作详雅酬应温恪接纳谦洽字画宏楷每访之一见使人肃然加敬前軰践履盖如此冩照非畵科比盖冩形不难冩心惟难冩之人尤其难也夫帝尧秀眉鲁僖司马亦秀眉舜重瞳项羽朱友敬亦重瞳沛公龙颜嵇叔夜亦龙颜世祖日角唐髙祖亦日角文皇鳯姿李相国亦凤姿尼父如䝉魌阳虎亦如䝉魌窦将军鸢肩骆宾王亦鸢肩杨食我熊虎之状班定逺乃虎颈司马懿狼头周嵩乃狼肮若此者冩之似足矣故曰冩形不难夫冩屈原之形而肖矣傥笔无行吟泽畔懐忠不平之意亦非灵均冩少陵之貌而是矣傥不能笔其风骚冲澹之趣忠义杰特之气峻洁葆丽之姿竒僻赡博之学离寓放旷之懐亦非浣花翁盖冩其形必传其神传其神必冩其心否则君子小人貌同心异贵贱忠恶奚自而别形虽似何益故曰冩心惟难夫善论冩心者当观其人必胷次广识鉴髙讨论博知其人则笔下流出间不容髪矣傥秉笔而无胷次无识鉴不察其人不观其行彼目大舜而性项羽心阳虎而貌仲尼违其人逺矣故曰冩之人尤其难本朝士大夫㳺戯笔墨者自坡仙叔党文与可杨补之米元晖廉宣仲而次遗妙皆爲世寳二十年来徐抱独苏希亮髙菊磵赵子固周肖白亦各寄兴于畵世亦争传惟冩照入神今仅叶苔矶一人而已盖苔矶读唐诗数百家落笔有惊人句日与褒鄂人物逰汎江湖吟人未识则讨论之既识则冩之今积数卷每一卷舒如亲与诸吟人谈笑觞咏穷逹夷险洞见肺肝皆不能隠真冩心者矣唐摩诘诗人也前軰谓其畵中有诗诗中有畵其与苔矶同一志趣欤故曰冩照非畵科比冩形不难冩心惟难冩之人尤其难者良有以也诗云泾以渭浊东坡云泾水一不其泥数斗是泾不自知其浊而反以渭爲浊也惟杜少陵曰回首清渭滨深得其㫖冯深居题道士郑渭滨诗卷云江湖曽是饮清波笔染霜华秋最多梦里诵君新句子觉来无奈月明何竹爲植物出地不肤寸与凡草木同及觧萚柯叶横出干三四丈畸焉益凡卉秋受霜冬被雪藁折毁裂如无生独此君方婵娟整秀坐视霜雪而自若岂凡草木比哉故君子亦若是平居应接交逰诩诩怡怡若庸人也倐事有不可于心人皆戚戚我独愕愕物悉流矣身独止焉是亦此君之不以霜雪而改柯昜叶也子猷曰不可一日无此君苏长公曰无竹令人俗岂爲观美耶借竹以飬性不爲俗子之归耳古今诗人风流意度清节髙趣政自不凡如竹可爱使人一见洒然意消余得俗子之诗曰俗子俗到骨一揖已溷人不知此曹面何得有许尘正子猷长公之所畏避者也颜氏家训云江南闾里间士大夫有不学者羞爲鄙朴道听涂说强事餙辞唿徴质爲周郑谓霍乱爲博陆上荆州必称崃西下扬都要云海郡言食则餬口道钱则孔方问移则楚丘论婚则燕尔及王则无不仲宣语刘则无不公干若此之类转相祖述讹以传讹问之则不知源流施之则时复失所殊可笑而不可化也平江里巷传习唿营妓之首曰丁魁朱魁谓城之门曰阊关齐关若然则黄魁卫魁贵贱不分雌雄莫别而涌金关候潮关与凾谷关大散关杂称之亦莫知是何地头矣是亦可笑而不可化者矣藏一话腴巻下