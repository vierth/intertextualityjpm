小山词提要钦定四库全书集部十小山词词曲类一提要等谨案小山词一巻宋晏几道撰几道字叔原号小山殊之幼子监颍昌许田镇熙宁中郑侠上书下狱悉治平时所往还厚善者几道亦在数中从侠家搜得其诗裕陵称之始令放出事见侯鲭録黄庭坚小山集序曰其乐府可谓侠邪之大雅豪士之鼓吹其合者髙唐洛神之流其下者岂减桃叶团扇哉又古今词话载程叔㣲之言曰伊川闻人诵叔原词梦魂惯得无拘检又踏杨花过谢桥曰鬼语也意颇赏之然则几道之词固甚为当时推挹矣马端临经籍考载小山词一巻并録黄庭坚全序此本佚去庭坚序惟存无名跋后一篇又似几道词本名补亡以为补乐府之亡单文孤证未敢遽改姑仍旧本题之至旧本字句往往讹异如泛清波摘遍一阕暗惜光隂恨多少句此刻于光字上误増花字衍作八字句词滙遂改隂作饮再误为暗惜花光饮恨多少如斯之类殊失其真今併订正之焉干隆四十六年五月恭校上总纂官纪昀陆钖熊孙士毅总校官陆费墀小山词小山词钦定四库全书小山词宋晏几道撰临江仙鬬草堦前初见穿针楼上曾逢罗裙香露玉钗风靓粧眉沁绿羞艳粉生红流水便随春逺行云终与谁同酒醒长恨锦屏空相寻梦里路飞雨落花中又身外闲愁空满眼中欢事常稀明年应赋送君诗细从今夜数相㑹几多时浅酒欲邀谁劝深情唯有君知东溪春近好同归栁垂江上影梅谢雪中枝又淡水三年欢意危絃几夜离情晓霜红叶舞归程客情今古道秋梦短长亭绿酒尊前清泪阳闗叠里离声少陵诗思旧才名云鸿相约处烟雾九重城又浅浅余寒春半雪销蕙草初长烟迷栁岸旧池塘风吹梅蕋闭雨细杏花香月坠枝头懽意从前虚梦髙唐觉来何处放思量如今不是梦真箇到伊行又长爱碧䦨干影芙容秋水开时脸红凝露学娇啼霞觞熏冷艳云髻袅纤枝烟雨依前时候霜樷如旧芳菲与谁同醉采香归去年花下客今似蝶分飞又旖旎仙花解语轻盈春栁能眠玉楼深处绮窗前梦回芳草夜歌罢落梅天沉水浓熏绣被流霞浅酌金船绿娇红小正堪怜莫如云易散须似月频圆又梦后楼台高鎻酒醒帘幕低垂去年春恨却来时落花人独立微雨燕双飞记得小苹初见两重心字罗衣琵琶絃上説相思当时明月在曾照彩云归又东野亡来无丽句于君去后少交亲追思往事好沾币白头王建在犹见咏诗人学道深山空自老留名千载不干身酒筵歌席莫辞频争如南陌上占取一年春蝶恋花巻絮风头寒欲尽坠粉飘红日日香成阵新酒又添残酒困今春不减前春恨蝶去鸎飞无处问隔水髙楼望断双鱼信恼乱秋波横一寸斜阳只与黄昏近又初捻霜纨生怅望隔叶鸎声似学秦娥唱午睡醒来慵一饷双纹翠簟铺寒浪雨罢苹风吹碧涨脉脉荷花泪脸红相向斜贴绿云新月上弯环正是愁眉様又庭院碧苔红叶徧金菊开时已近登髙宴日日露荷凋绿扇粉塘烟水澄如练试倚凉风醒酒面雁字来时恰向层楼见几㸃䕶霜云影转谁家芦管吹秋怨又喜鹊桥成催鳯驾天为欢迟乞与初凉夜乞巧双蛾加意画玉钩斜傍西南挂分钿擘钗凉叶下香袖凭肩谁记当时话路隔银河犹可借世间离恨何年罢又碧草池塘春又晩小叶风娇尚学娥粧浅双燕来时还念逺珠帘绣户杨花满绿柱频移絃易断细看秦筝正似人情短一曲啼乌心绪乱红颜暗与流年换又碾玉钗头双鳯小倒晕工夫画得宫眉巧嫩麴羣胜鸳鸯绣字春衫好三月露桃春意早细看花枝人面争多少水调声长歌未了掌中盃尽东池晓又醉别西楼醒不记春梦秋云聚散真容易斜月半窗还少睡画屏闲展吴山翠衣上酒痕诗里字㸃㸃行行总是凄凉意红烛自怜无好计夜寒空替人垂泪又欲减罗衣寒未去不巻珠帘人在深深处残杏枝头花几许啼红正恨清明雨尽日沉香烟一缕宿酒醒迟恼破春情绪逺信还因归燕误小屏风上西江路又千叶早梅夸百媚笑面凌寒内样粧先试月脸氷肌香细腻风流新称东君意一稔年光春有味江北江南更有谁相比横玉声中吹满地好枝长恨无人寄又金剪刀头芳意动綵蕋开时不怕朝寒重晴雪半消花䰒𩮰晓籹呵尽香酥冻十二楼中双翠鳯缈缈歌声记得江南弄醉舞春风谁可共秦云已有鸳屏梦又笑艳秋莲生绿浦红脸青腰旧识凌波女照影弄籹娇欲语西风岂是繁华主可恨良辰天不与才过斜阳又值黄昏雨朝落暮开空自许竟无人解知心苦又碧落秋风吹玉树翠节红旌晚过银河路休笑星机停弄杼鳯帷已在云深处楼上金鍼穿绣缕谁管天边隔歳分飞苦试等夜䦨寻别绪泪痕千㸃罗衣露又碧玉高楼临水住红杏开时花底曾相遇一曲阳春春已暮晓莺声断朝云去逺水来从楼下路过尽流波未得鱼中素月细风尖垂柳渡梦魂长在分襟处又梦入江南烟水路行尽江南不与离人遇睡里销魂无説处觉来惆怅佳期误欲尽此情书尺素浮雁沉鱼终了无凭据却倚鲲絃无别绪断肠移破秦筝柱又黄菊开时伤聚散曾记花前共説深深愿重见金英人未见相思一夜天涯逺罗袖同心闲结徧带易成双人恨成双晚欲写彩笺书别怨涙痕早已先书满鹧鸪天彩袖慇懃捧玉钟当年拚却醉颜红舞低杨叶楼心月歌尽桃花扇影风从别后忆相逢几回魂梦与君同今宵把银缸照犹恐相逢是梦中又一醉醒来春又残野棠梨雨泪䦨干玉笙声里鸎空怨罗幙香中燕未还终易㪚且长闲莫敎离恨损朱颜谁堪共展鸳鸯锦同过西楼此夜寒又梅蕋新籹桂叶眉小莲风韵出瑶池云随绿水歌声转雪绕红绡舞袖垂伤别易恨欢迟惜无红锦为裁诗行人莫便销魂去汉渚星桥尚有期又守得莲开结伴游约开萍叶上兰舟来时浦口云随棹採罢江边月满楼花不语水空流年年拚得为花愁明朝万一西风劲争尚朱颜不奈秋又鬬鸭池南夜不归酒䦨纨扇有新漓云随碧玉歌声转雪绕红绡舞袖回今感旧欲沾衣可怜人似水东西回头满眼凄凉事秋月春风岂得知又当日佳期鹊误传至今犹作断肠仙桥成汉渚星波外人在鸾歌鳯舞前欢尽夜别经年别多欢少奈何天情知此㑹无长计咫尺凉蟾亦未圆又题破香笺小砑红诗多逺寄旧相逢西楼酒面垂垂雪南苑春衫细细风花不尽栁无穷别来欢事少人同凭谁问取归云信今在巫山第几峯又清颕尊前酒满衣十年风月旧相知凭谁细话当时事肠断山长水逺诗金鳯阙玉龙墀看君来换锦袍时姮娥已有慇勤约留着蟾宫第一枝又醉拍春衫惜旧香天将离恨恼疎狂年年陌上生秋草日日楼中到夕阳云𣺌𣺌水茫茫征人归路许多长相思本是无凭语莫向花笺费泪行又小令尊前见玉箫银灯一曲太妖娆歌中醉倒谁能恨唱罢归来酒未消春悄悄夜迢迢碧云天共楚宫腰梦魂惯得无拘检又踏杨花过谢桥又楚女腰肢越女顋粉圆双蕋髻中开朱絃曲怨愁春尽渌酒盃寒记夜来新掷果旧分钗冶游音信隔章台花间锦字空频寄月底金鞍竟未回又十里楼台倚翠微百花深处杜鹃啼慇勤自与行人语不似流鸎取次飞惊梦觉弄晴时声声只道不如归天涯岂是无归意争奈归期未可期又陌上蒙蒙残絮飞杜鹃花里杜鹃啼年年底事不归去怨月愁烟长为谁梅雨细晓风微倚楼人听欲沾衣故园三度羣花谢曼倩天涯犹未归又晓日迎长嵗歳同太平箫鼓间歌钟云髙未有前村雪梅小初开昨夜风罗幙翠锦筵红钗头罗胜写宜冬从今屈指春期近莫使金尊对月空又小玉楼中月上时夜来唯许月华知重帘有意藏私语双烛无端恼暗期伤别易恨欢迟归来何处騐相思沈郎春雪愁销臂谢女香膏嬾画眉又手捻香笺忆小莲欲将遗恨倩谁传归来独卧逍遥夜梦里相逢酩酊天花易落月难圆只应花月似欢缘秦筝若有心情在试写离声入旧絃又九日悲秋不到心鳯城歌管有新音风凋碧栁愁眉淡露染黄花笑靥深初见雁已闻砧绮罗樷里胜登临须交月户纤纤玉细捧霞觞滟滟金又碧藕花开水殿凉万年枝外转红阳昇平歌管随天仗祥瑞封章满御床金掌露玉炉香歳华方共圣恩长皇洲又奏圜扉静十様宫眉捧夀觞又绿橘梢头几㸃春似留香蕋送行人明朝紫鳯朝天路十二重城五碧云歌渐咽酒初醺尽将红泪溼湘帬赣江西畔从今日明月清风忆使君生查子金鞍美少年去跃青骢马牵系玉楼人绣被春寒夜消息未归来寒食梨花谢无处説相思背面秋千下又轻匀两脸花淡埽双眉栁㑹写彩笺时学弄朱絃后今春玉钏寛昨夜罗裙皱无计奈情何且醉金盃酒又闗山魂梦长鱼雁音尘少两鬓可怜青只为相思老归傍碧纱窗説与人人道真箇别离难不似相逢好又坠雨已辞云流水难归浦遗恨几时休心抵秋莲苦忍泪不能歌试托哀絃语絃语愿相逢知有相逢否又一分残酒霞两㸃愁蛾晕罗幙夜犹寒玉枕春先困心情剪綵慵时节烧灯近见少别离多还有人堪恨又轻轻制舞衣小小裁歌扇三月栁浓时又向津亭见垂泪送行人溼破红粧面玉指袖中弹一曲清商怨又红尘陌上游碧栁堤边住才趂彩云来又逐飞花去深深美酒家曲曲幽香路风月有情时总是相逢处又长恨渉江遥移近溪头住闲荡朩兰舟卧入双鸳浦无端轻薄云暗作亷纤雨翠袖不胜寒欲向荷花语又逺山眉黛长细栁腰肢袅籹罢立春风一笑千金少归去鳯城时説与青楼道徧看颕川花不似师师好又落梅亭榭香芳草池塘绿春恨最闗情月过䦨干曲几时花里闲看得花枝足醉后莫思家借取师师宿又狂花顷刻香晩蝶纒绵意天与短因缘聚散常容易传唱入离声恼乱双蛾翠游子不堪闻正是𠂻肠事又官身几日闲世事何时足君貌不长红我鬓无重绿榴花满香金缕多情曲且尽眼中欢莫叹时光促又春从何处归试向溪边问岸栁弄娇黄陇麦回青润多情美少年屈指芳菲近谁寄岭头梅来报江南信南乡子渌水带青潮水上朱䦨小渡桥桥上女儿双笑靥妖娆倚着䦨干弄栁条月夜落花朝减字偷声按玉箫栁外行人回首处迢迢若此银河路更遥又小蕋爱春风日日宫花花树中恰向栁绵撩乱处相逢笑靥傍边心字浓归路草茸茸家在秦楼更近东醒去醉来无限事谁同説着西池满面红又花落未须悲红蕋明年又满枝唯有花间人别后无期水濶山长雁字迟今日最相思记得攀条话别离共説春来春去事多时一㸃愁心入翠眉又何处别时难玉指偷将粉泪弹记得来时楼上烛初残待得清霜满画栏不惯独眠寒自解罗衣衬枕檀百媚也应愁不睡更䦨恼乱心情半被闲又画鸭嬾熏香绣茵犹展旧鸳鸯不似同衾愁易晓空床细剔银灯怨漏长几夜月波凉梦魂随月到兰房残睡觉来人又逺难忘便是无情也断肠又眼约也应虚昨夜归来鳯枕孤且据如今情分里相期只恐多时不似初深意託双鱼小剪蛮笺细字书更把此情重问得何如共结因缘久逺无又新月又如眉长笛谁敎月下吹楼倚莫云初见雁南飞谩道行人雁后归意欲梦佳期梦里闗山路不知却待短书来破恨应迟还是凉生玉枕时清平乐留人不住醉解兰舟去一棹碧涛春水路过尽晓鸎啼处渡头杨栁青青枝枝叶叶离情此后锦书休寄画楼云雨无凭又千花百草送得春归了拾翠人稀红渐少叶底杏青梅小小琼闲抱琵琶雪香微透轻纱正好一枝娇艳当年独占韶华又烟轻雨小紫陌香尘少谢客池塘生绿草一夜红梅先老旋题罗带新诗重寻杨栁佳期强半春寒去后几畨花信来时又可怜娇小掌上承恩早把镜不知人易老欲占朱颜常好画堂秋月佳期藏钩赌酒归迟红烛泪前低语绿笺花里新词又红英落尽未有相逢信可恨流年凋绿鬓睡得春酲欲醒钿筝曾醉西楼朱絃玉指梁州曲罢翠帘高卷几回新月如钩又春云绿处又见归鸿去侧㡌风前花满路冶叶倡条情绪红楼桂酒新开曾携翠袖同来醉弄影娥池水短箫吹落残梅又波纹碧皱曲水清明后折得疎梅香满袖暗喜春红依旧归来紫陌东头金钗换酒销愁栁影深深细路花梢小小层楼又西池烟草恨不寻芳早满路落花红不埽春色渐随人老逺山眉黛娇长清歌细逐霞觞正在十洲残梦水心宫殿斜阳又蕙心堪怨也逐春风转丹杏墙东当日见幽㑹绿窗题徧眼中前事分明可怜如梦难凭都把旧时薄倖只消今日无情又么絃写意意密絃声碎书得鳯笺无限事犹恨春心难寄卧听疎雨梧桐雨余淡月朦胧一夜梦魂何处那回杨叶楼中又笙歌宛转台上呉王宴宫女如花倚春殿舞绽缕金衣线酒䦨画烛低迷彩鸳惊起双栖月底三千绣戸云间十二琼梯又暂来还去轻似风头絮纵得相逢留不住何况相逢无处去时约略黄昏月华却到朱门别后几畨明月素娥应是消魂又双纹彩袖笑捧金船酒娇妙如花轻似栁劝客千春长夀艳歌更倚疎弦有情须醉樽前恰是可怜时候玉娇今夜初圆又寒催酒醒晓陌飞霜定背照画帘残烛影斜月光中人静锦衣才子西征万重云水初程翠黛倚门相送鸾肠断处离声又莲开欲徧一夜秋声转残绿断红香片片长是西风堪怨莫愁家住溪边採莲心事年年谁管水流花谢月明昨夜兰船又沉思暗记几许无凭事菊靥开残秋少味闲却画栏风意梦云归处难寻微凉暗入香襟犹恨那回庭院依前月浅灯深又鸎来燕去宋玉墙东路草草幽欢能几度便有系人心处碧天秋月无端别来长照闗山一㸃厌厌谁㑹依前凭㬉䦨干又心期休问只有尊前分勾引行人添别恨因是语低香近劝人满酌金钟清歌唱彻还重莫道后期无定梦魂犹有相逢玉楼春秋千院落重帘莫彩笔闲来题绣戸墙头丹杏雨余花门外绿杨风后絮朝云信断知何处应作襄王春梦去紫骝认得旧游踪嘶过画桥东畔路又小颦若解愁春莫一笑留春春也住晩红初减谢池花新翠已遮琼苑路湔裙曲水曾相遇挽断罗巾容易去啼珠弹尽又成行毕竟心情无㑹处又小莲未解论心素狂似钿筝絃底柱脸边霞㪚酒初醒眉上月残人欲去旧时家近章台住尽日东风吹栁絮生憎繁杏绿隂时正碍粉墙偷眼觑又风帘向晓寒成阵未报东风消息近试从梅蒂紫边寻更遶栁枝柔处问来迟不是春无信开晓却疑花有恨又应添得几分愁二十五絃弹未尽又念奴初唱离亭宴㑹作离声勾别怨当时垂泪忆西楼溼尽罗衫歌未徧难逢最是身强健无定莫如人聚散已拚归袖醉相扶更恼香檀珍重劝又玉真能唱朱帘静忆上双莲池上听百分蕉叶醉如泥却向断肠声里醒夜凉水月铺明镜更看娇花闲弄影曲终人意似流波休问心期何处定又阿茸十五腰肢好天与怀春风味早画眉匀脸不知愁殢酒熏香偏称小东城杨柳西城草㑹合花期如意少思量心事薄轻云绿镜台前还自笑又初心已恨花期晩别后相思长在眼兰衾犹有旧时香毎到梦回珠泪满多应不信人肠断几夜夜寒谁共㬉欲将恩爱结来生只恐来生缘又短又雕鞍好为鸎花住占取东城南陌路尽敎春思乱如云莫管世情轻似絮古来都被虚名误宁负虚名身莫负劝君频入醉乡来此是无愁无恨处又一尊相遇春风里诗好似君人有几吴姬十五语如弦能唱当时楼下水良辰易去如弹指金盏十分须尽意明朝三丈日髙时共拚醉头扶不起又琼酥酒面风吹醒一缕斜红临晩镜小颦微笑尽妖娆浅注轻匀长淡净手挼梅蕋寻香径正是佳期期未定春来还为箇般愁瘦损宫腰罗带又清歌学得秦娥似金屋瑶台知姓字可怜春恨一生心长带粉痕双袖泪从来嬾话低眉事今日新声谁㑹意坐中应有赏音人试问回肠曾断未又旗亭西畔朝云住沉水香烟长满路柳隂分到画眉边花片飞来垂手处籹成尽任秋娘妬袅袅盈盈当绣户临风一曲醉腾腾陌上行人凝恨去又离鸾照罢尘生镜几㸃吴霜侵绿鬓琵琶絃上语无凭荳䓻梢头春有信相思拚损朱颜尽天若多情终欲问雪窗休记夜来寒桂酒已销人去恨又东风又作无情计艳粉娇红吹满地碧楼帘影不遮愁还似去年今日意谁知错管春残事到处登临曾费泪此时金盏直须深看尽落花能几醉又斑骓路与阳台近前度无题初借问㬉风鞭袖尽闲垂微月帘栊曾暗认梅花未足凭芳信絃语岂堪传素恨翠眉绕似逺山长寄兴此愁颦不尽又红绡学舞腰肢软巧织舞衣宫様染织成云外雁行斜染作江南春水浅露桃宫里随歌管一曲霓裳红日晩归来双袖酒成痕小字香笺无意展又当年信道情无价桃叶尊前论别夜脸红心绪学梅籹眉翠工夫如月画来时醉倒旗亭下知是阿谁扶上马忆曾挑尽五更灯不记临分多少话又採莲时候慵歌舞永日闲从花里度暗随苹末晓风来直待柳梢斜月去停桡共説江头路临水楼台苏小住细思巫崃梦回时不减秦源肠断处又芳年正是香英嫩天与娇波长入鬓蕋珠宫里旧承恩夜拂银屏朝把镜云情去住终难信花意有无休更问醉中同尽一盃欢归后各成孤枕恨又轻风拂柳氷初绽细雨销尘云未散红窗青镜待籹梅绿陌髙楼催送雁画罗歌扇金蕉醆记得寻芳心绪惯鳯城寒尽又飞花歳歳春光常有限减字朩兰花长亭晩送都似绿窗前日梦小字还家恰应红灯昨夜花良时易过半镜流年春欲破往事难忘一枕髙栖到夕阳又留春不住恰似年光无味处满眼飞英弹指东风太浅情筝絃未稳学得新声难破恨转枕花前且伴香红一夜眠又长杨辇路绿满当年携手处试逐春风重到宫花花树中芳菲遶徧今日不如前日健酒罢凄凉新恨犹添旧恨长洞仙歌春残雨过绿暗东池道玉艳藏羞媚頳笑记当时已恨飞镜欢疎那至此仍苦题花信少连环情未已物是人非月下疎梅似伊好澹秀色黯寒香粲若春容何心顾闲花凢草但莫使情随歳华迁便香隔秦源也须能到菩萨鬘来时杨柳东桥路曲中暗有相期处明月好因缘欲圆还未圆却寻芳草去画扇遮微雨飞絮莫无情闲花应笑人又箇人轻似低飞燕春来绮陌时相见堪恨两横波恼人情绪多长留青鬓住莫放红颜去占取艳阳天且敎伊少年又鸎啼似作留春语花飞鬬学回风舞红日又平西画帘遮燕泥烟花还自老绿境人空好香在去年衣鱼笺音信稀又春风未放花心吐尊前不拟分明语酒色上来迟绿须红杏枝今朝眉黛浅暗恨归时逺前夜月当楼相逢南陌头又娇香淡染胭脂雪愁春细画弯弯月花月镜边人浅籹匀未成佳期应有在试倚秋千待满地落英红万条杨柳风又香莲烛下匀丹雪籹成笑弄金阶月娇面胜芙容脸边天与红玳筵双羯鼓唤上华茵舞春浅未禁寒暗嫌罗袖寛又哀筝一弄湘江曲声声写尽湘波绿纤指十三絃细将幽恨传当筵秋水慢玉柱斜飞雁弹到断肠时春山眉黛低又江南未雪梅花白忆梅人是江南客犹记旧相逢淡烟微月中玉容长有信一笑归来近怀逺上楼时晩云和雁低又相逢欲话相思苦浅情肯信相思否还恐谩相思浅情人不知忆曾携手处月满窗前路长到月来时不眠犹待伊阮郎归粉痕闲印玉尖纤啼红傍晓奁旧寒新㬉尚相兼梅疎待雪添春冉冉恨厌厌章台对巻帘箇人鞭影弄凉蟾楼前侧㡌檐又来时红日弄窗纱春红入睡霞去时庭树欲栖鵶香屏掩月斜收翠羽整籹华青骊信又差玉笙犹恋碧桃花今宵未忆家又旧香残粉似当初人情恨不如一春犹有数行书秋来书更疎衾鳯冷枕鸾孤愁肠待酒舒梦魂纵有也成虗那堪和梦无又天边金掌露成霜云随雁字长绿盃红袖趂重阳人情似故乡兰佩紫菊簪黄慇懃理旧狂欲将沉醉换悲凉清歌莫断肠又晓籹长趂景阳钟双蛾着意浓舞腰浮动绿云秾樱唇半㸃红怜美景惜芳容沉思暗记中春寒帘幙几重重杨花尽日风浣溪沙二月春花厌落梅仙源归路碧桃催渭城丝雨劝离盃欢意似云真薄倖客鞭揺柳正多才鳯楼人待锦书来又卧鸭池头小苑开暄风吹尽北枝梅长莎软路几萦回静选绿隂鸎有意谩随游骑絮多才去年今日忆同来又二月风和到碧城万条千缕绿相迎舞烟弄日过清明籹镜巧眉偷叶様歌台妍曲借枝名晩秋霜霰莫无情又白纻春衫杨栁鞭碧蹄骄马杏花鞯落英飞絮冶游天南陌㬉风吹舞榭东城凉月照歌筵赏心多是酒中仙又床上银屏几㸃山鸭炉香过琐窗寒小云双枕恨春闲惜别谩成良夜醉解愁时有翠牋还那回分袂月初残又绿柳藏乌静掩关鸭炉香细琐窗闲郡回分袂月初残惜别谩成良夜醉解愁时有翠牋还欲寻双叶寄情难又家近旗亭酒易酤花时长得醉工夫伴人歌扇嬾籹梳户外绿杨春系马床头红烛夜唿卢相逢还解有情无又日日双眉鬬画长行云飞絮共轻狂不将心嫁冶游郎溅酒滴残歌扇字弄花熏得舞衣香一春弹泪説凄凉又楼上灯深欲闭门梦云㪚处不留痕几年芳草忆王孙白日䦨干依旧绿试将前事倚黄昏记曾来处易销魂又午醉西桥夕未醒雨花凄断不堪听归时应减鬓边青衣化客尘今古道柳含春意短长亭鳯楼争见路傍情又一様宫籹簇彩舟碧罗团扇自遮羞水仙时在镜中游腰自细来多态度脸因红处转风流年年相遇绿江头又已拆秋千不奈闲却随蝴蝶到花间旋寻双叶揷云鬟几褶湘裙烟缕细一钩罗袜素蟾弯绿笺红豆忆前欢又闲弄筝絃嬾系裙铅华销尽见天真眼波低处事还新怅恨不逢如意酒寻思难值有情人可怜虚度锁窗春又团扇初随碧簟收画帘归燕尚迟留靥朱眉翠喜清秋风意未应迷狭路灯痕犹自记髙楼露花烟叶与人愁又翠阁朱䦨倚处危夜凉闲捻彩箫吹曲中双鳯已分飞绿酒细倾销别恨红笺小写问归期月华风意似当时又唱得红梅字字香栁枝桃叶尽深藏遏云声里送雕觞才听便拚衣袖溼欲歌先倚黛眉长曲终敲损燕钗梁又小杏春声学浪仙疎梅清唱替哀絃似花如雪绕琼筵腮粉月痕籹罢后脸红莲艳酒醒前今年新调得人怜又铜虎分符领外台五云深处彩旌来春随红斾过长淮千里袴襦添旧㬉万家桃李间新栽使星回首是三台又浦口莲香夜不收水边风里欲生秋棹歌声细不惊鸥凉月送归思往事落英飘去起新愁可堪题叶寄东楼又莫问逢春能几回能歌能笑是多才露花犹有好枝开绿鬓旧人皆老大红梁新燕又归来尽须珍重掌中盃六么令绿隂春尽飞絮遶香阁晩来翠眉宫様巧把逺山学一寸狂心未説已向横波觉画帘遮匝新翻曲妙暗许闲人带偷搯前度书多隐语意浅愁难荅昨夜诗有回纹韵险还慵押都待笙歌㪚了记取留时霎不消红蜡闲云归后月在庭花旧阑角又雪残风信悠飏春消息天涯倚楼新恨杨柳几丝碧还是南云雁少锦字无端的寳钗瑶席彩絃声里拚作尊前未归客遥想疎梅此际月底香英拆别后谁绕前溪手拣繁枝摘莫道伤髙恨逺付与临风笛尽堪愁寂花时往事更有多情箇人忆又日髙春睡唤起嬾装束年年落花时候惯得娇眠足学唱宫梅便好更㬉银笙逐黛蛾低绿堪敎人恨却似江南旧时曲常记东楼夜雪翠幕遮红烛还是芳酒盃中一醉光隂促曾笑阳台梦短无计怜香玉此欢难续乞求歌罢借取归云画堂宿更漏子槛花稀地草徧冷落吹笙庭院人去日燕西飞燕归人未归数书期寻梦意弹指一年春事新怅望旧悲凉不堪红日长又柳间眠花里醉不惜绣裙铺地钗燕重鬓蝉轻一双梅子青粉笺书罗袖泪还有可怜意遮闷绿掩羞红晩来团扇风又栁丝长桃叶小深院断无人到红日淡绿烟晴流鸎三两声雪香浓檀晕少枕上卧枝花好春思重晓籹迟寻思残梦时又露华髙风信逺宿醉画帘低卷梳洗倦冶游慵绿窗春睡浓綵条轻金缕重昨日小桥相送芳草恨落花愁去年同倚楼又出墙花当路栁借问芳心可否红解笑绿能颦千般恼乱春北来人南去客朝莫等闲攀折怜晚秀惜残阳情知枉断肠又欲论心先掩泪零落去年风味闲卧处不言时愁多只自知到情深俱是怨惟有梦中相见犹似旧奈人禁偎人説寸心御街行年光正似花梢露弹指春还莫翠眉仙子望归来倚徧玉城珠树岂知别后好风凉月往事无寻处狂情错向红尘住忘了瑶台路碧桃花蕋已应开欲伴彩云飞去回思十载朱颜青鬓枉被浮名误又街南绿树春饶絮雪满游春路树头花艳杂娇云树底人家朱戸北楼闲上疎帘髙巻直见街南树栏干倚尽犹慵去几度黄昏雨晩春盘马踏青苔曾傍绿隂深驻落花犹在香屏空掩人面知何处浪淘沙高阁对横塘新燕年光柳花残梦隔潇湘绿浦归㠶看不见还是斜阳一笑解愁肠人㑹蛾籹藕丝衫袖郁金香曵雪牵云留客醉且伴春狂又小绿间长红露蕋烟樷花开花落昔年同惟恨花前携手处往事成空山逺水重重一笑难逢已拚长在别离中霜鬓知他从此去几度春风又丽曲醉思仙十二哀絃秾蛾叠柳脸红莲多少雨条烟叶恨红泪离筵行子惜流年鶗鴂枝边吴堤春水舣兰船南去北来今渐老难负尊前又翠幕绮筵张淑景难忘阳闗声巧遶雕梁美酒十分谁与共玉指持觞晓枕梦髙唐略话衷肠小山池院竹风凉明夜月圆帘四卷今夜思量诉衷情种花人自蕋宫来牵衣问小梅今年芳意无数何似应枝开凭寄语谢瑶台客无才粉香传信玉盏开筵莫待春回又净楷籹脸浅匀眉衫子素梅儿方无心绪梳洗闲淡也相宜云态度柳腰肢入相思夜来月底今日尊前未当佳期又渚莲霜晓坠残红依约旧秋同玉人团扇恩浅一意恨西风云去住月朦胧夜寒浓此时还是泪墨书成未有归鸿又凭觞静忆去年秋桐落故溪头诗成自写红叶和恨向东流人脉脉水悠悠几多愁雁书不到蝶梦无凭谩倚高楼又小梅风韵最妖娆开处雪初消南枝欲附春信长恨陇人遥闲记忆旧江臯路迢迢暗香浮动疎影横斜几处溪桥又长因蕙草记罗裙绿腰沉水熏䦨干曲处人静曾共倚黄昏风有韵月无痕暗消魂拟将幽恨试写残花寄与朝云又御纱新制石榴裙沉香慢火熏越罗双带宫样飞鹭碧波纹随锦字叠香芸寄文君系来花下解向尊前谁伴朝云又都人离恨满歌筵清唱倚危絃星屏别后千里重见是何年骢骑稳绣衣鲜欲朝天北人欢笑南国悲凉迎送金鞭碧牡丹翠袖疎纨扇凉叶催归燕一夜西风几处伤髙怀逺细菊枝头开嫩香还徧月痕依旧庭院事何限怅望秋意晩离人鬓华将换静忆天涯路比此情犹短试约鸾笺传素期良愿南云应有新雁望僊楼小春花信日边来未上江梅先拆今歳东君消息还自南枝得素衣染尽天香玉酒添成团色一自故溪疎隔肠断长相忆行香子晩绿寒红芳意匆匆惜年华今与谁同碧云零落数字征鸿看渚莲凋宫扇旧怨秋风流波坠叶佳期何在想天敎离恨无穷试将前事闲倚梧桐有销魂处明月夜锦屏空㸃绛唇花信来时恨无人似花依旧又成春瘦折断门前柳天与多情不与长相守分飞后泪痕和酒沾了双罗袖又明日征鞭又将南陌垂杨折自怜轻别拚得音尘絶杏子枝边倚徧䦨干月依前缺去年时节旧事无人説又碧水东流谩题凉华津头寄谢娘春意临水颦双翠日日骊歌空费行人泪成何计未知浓醉闲掩红楼睡又籹席相逢旋匀红泪歌金缕意中曾许欲共吹花去长爱荷香柳色殷桥路留人住淡烟微雨好箇双栖处又湖上西风露花啼处秋香老谢家春草唱得清商好笑倚兰舟转尽新声了烟波渺莫云稀少一㸃凉蟾小少年游绿勾䦨畔黄昏淡月携手对残红纱窗影里朦胧春睡繁杏小屏风须愁别后天高海阔何处更相逢幸有花前一盃芳酒归计莫匆匆又西溪丹杏波前媚脸珠露与深匀南桥翠柳烟中愁黛丝雨恼娇颦常年此处闻歌殢酒曾对可怜人今夜相思水长山逺闲卧送残春又离多最是东西流水终解两相逢浅情终似行云无定犹到梦魂中可怜人意薄于云水佳㑹更难重细想从来断肠多处不与这番同又西楼别后风髙露冷无奈月分明飞鸿影里捣衣砧外总是玉闗情王孙此际山重水逺何处赋西征金闺魂梦枉叮咛寻尽短长亭又雕梁燕去裁诗寄逺庭院旧风流黄花醉了碧梧题罢闲卧对髙秋繁云破后分明素月凉影挂金钩有人疑澹倚西楼新様两眉愁虞美人闲敲玉镫随堤路一笑开朱户素云凝澹月婵娟门外鸭头春水朩兰船吹花拾蕋嬉游惯天与相逢晩一声长笛倚楼时应恨不题红叶寄相思又飞花自有牵情处不向枝边坠随风飘荡已堪愁更伴东流流水过秦楼楼中翠黛含春怨闲倚䦨干遍自弹双泪惜香红暗恨玉颜光景与花同又曲䦨干外天如水昨夜还曾倚初将明月比佳期长向月圆时候望人归罗衣着破前香在旧意谁敎改一春离恨嬾调絃犹有两行闲泪寳筝前又疎梅月下歌金缕忆共文君语更谁情浅似春风一夜满枝新绿替残红苹香已有莲开信两桨佳期近採莲时节定来无醉后满身花影倩人扶又玉箫吹徧烟花路小谢经年去更敎谁画逺山眉又是陌头风细恼人时时光不解年年好叶上秋声早可怜蝴蝶易分飞只有杏梁双燕毎来归又秋风不似春风好一夜金英老更谁来凭曲䦨干唯有雁边斜月照闗山双星旧约年年在笑尽人情改有期无定是无期説与小云新恨也低眉又小梅枝上东君信雪后花期近南枝开尽北枝开长被陇头游子寄春来年年衣袖年年涙堪为今朝意问谁同是忆花人赚得小鸣眉黛也低颦又溼红笺纸回纹字多少柔肠事去年双燕欲归时还是碧云千里锦书迟南楼风月长依旧别恨无端有倩谁横笛倚危栏今夜落梅声里怨闗山又一絃弹尽仙韶乐曾破千金学玉楼银烛夜深深愁见曲中双泪落千金从来不奈离声怨几度朱絃断未知谁解赏新音长是好风明月暗知心採桑子秋千散后朦胧月满院人闲几处雕䦨一夜风吹杏粉残昭阳殿里春衣就金缕初干莫信朝寒明日花前试舞看又花前独占春风早长爱江梅秀艳清盃芳意先愁鳯管吹寻香已落闲人后此恨难裁更晩须来却恐初开胜未开又芦鞭坠徧杨花陌晩见珍珍疑是朝云来作髙唐梦里人应怜醉拂楼中㡌长带歌尘试拂香茵留解金鞭睡过春又日高庭院杨花转闲淡春风昨夜匆匆颦入遥山翠黛中金盆水冷菱花净满面残红欲洗犹慵絃上啼乌此夜同又日髙庭院杨花转闲淡春风鸎语惺愡似笑金屏昨夜空娇慵未洗匀粧手闲印斜红新恨重重都与年时旧意同又征人去日慇懃嘱莫负心期寒雁来时第一传书慰别离轻风织就机中素泪墨题诗欲寄相思日日髙楼看雁飞又花时恼得琼枝瘦半被残香睡损梅粧红泪今春第一行风流笑伴相逢处白马游缰共折垂杨手捻芳条説夜长又春风不负年年信长趂花期小锦堂西红杏初开第一枝碧箫度曲留人醉昨夜归迟恨短凭谁鸎语慇懃月落时又秋来更觉销魂苦小字还稀坐想行思怎得相看似旧时南楼把手凭肩处风月应知别后除非梦里时时得见伊又谁将一㸃凄凉意送入低眉画箔闲垂多是今宵得睡迟夜痕记尽窗间月曾误心期凖拟相思还是窗间记月时又宜春苑外楼堪倚雪意方浓雁影㝠蒙正共银屏小景同可无人解相思处昨夜东风梅蕋应红知在谁家锦字中又白莲池上当时月今夜重圆曲水兰船忆伴飞琼看月眠黄花绿酒分携后泪溼吟笺旧事年年时节南湖又採莲又高吟烂醉淮西月诗酒相留明日归舟碧藕花中醉过秋文姬赠别双团扇舟泻银钩散尽离愁携得清风到别州又前欢几处笙歌地长负登临月幌风襟犹忆西楼着意深鸎花见尽当时事应笑如今一寸愁心日日寒蝉夜夜砧又无端恼破桃源梦明月青楼玉腻花柔不学行云易去留应嫌衫袖前香冷重傍金虬歌扇风流遮尽归时翠黛愁又年时此夕东城见欢意匆匆明日还重却在楼台缥缈中垂螺拂黛清歌女曾唱相逢秋月春风醉枕香衾一歳同又双螺未学同心绾已占歌名月白风清长倚昭华笛里声知音敲尽朱颜改寂莫时情一曲离亭借与青楼忍泪听又西楼月下当时见粉泪偷匀歌罢还颦恨隔炉烟看未真别来楼外垂杨缕几换青春倦客红尘长记楼中粉泪人又非花非雾前时见满眼娇春浅笑微颦恨隔重帘看未真殷勤借问家何处不在红尘若是朝云宜作今宵梦里人又当时月下分飞处依旧凄凉也㑹思量不道孤眠夜更长泪痕搵徧鸳鸯枕重绕回廊月上东窗长到如今欲断肠又湘妃浦口莲开尽昨夜红稀嬾过前溪闲舣扁舟看雁飞去年谢女池边醉晩雨霏微记得归时旋折新荷葢舞衣又别来长记西楼事结徧兰衿遗恨重寻絃断相如绿绮琴何时一枕逍遥夜细话初心若问如今也似当年着意深又红窗碧玉新名旧犹绾双螺一寸秋波一斛明珠觉未多小来竹马同游客惯听清歌今日蹉跎恼乱工夫晕翠蛾又昭华鳯管知名久长闭帘栊日日春慵闲倚庭花晕脸红应从金谷无人后此㑹相逢三弄临风送得当筵玉醆空又金风玉露初凉夜秋草窗前浅醉闲眠一枕江风梦不圆长情短恨难凭寄枉费红笺试拂么絃却恐琴心可倩传又心期昨夜寻思徧犹负慇勤齐斗堆金难买丹诚一寸真须知枕上尊前意占得长春寄语东邻似此相看有几人踏莎行柳上烟归池南雪尽东风渐有繁华信花开花谢蝶应知春来春去鸎能问梦意犹疑心期欲近云笺字字萦方寸宿籹曾比杏腮红忆人细把香英认又宿雨收尘朝霞破暝风光暗许花期定玉人呵手试籹时粉香帘幙隂隂静斜雁朱絃孤鸾绿镜伤春误了寻芳信去年今日杏墙西啼鸎唤得闲愁醒又绿径穿花红楼压水寻芳误到蓬莱地玉颜人是蕋珠仙相逢展尽双蛾翠梦草闲眠流觞浅醉一春总见洲事别来双燕又西飞无端不寄相思字又雪尽寒轻月斜烟重清懽犹计前时共迎风朱户背灯开拂檐花影侵帘动绣枕双鸳香苞翠鳯从来往事都如梦伤心最是醉归时眼前少箇人人送留春令画屏天畔梦回依约十洲云水手捻红笺寄人书写无限伤春事别浦高楼曾谩倚对江南千里楼下分流水声中有当日凭高泪又採莲舟上夜来隄觉十分秋意懊恼寒花暂时香与情浅人相似玉蕋歌清招晩醉恋小桥风细水溼红裙酒初消又记得南溪事又海棠风横醉中吹落香红强半小粉多情怨杨花仔细把残春看一抹浓檀秋水畔缕金衣新换鹦鹉盃深艳歌迟更莫放人肠断清商怨庭花香信尚浅最玉楼先㬉梦觉春衾江南依旧逺回纹锦字暗剪谩寄与也应归晩要问相思天涯犹自短长相思长相思长相思若问相思甚了期除非相见时长相思长相思欲把相思説似谁浅情人不知醉落魄满街斜月垂鞭自唱阳闗彻断尽柔肠归思切都为人人不许多时别南桥昨夜风吹雪短亭下征尘歇归时定有梅堪折欲把离愁细捻花枝説又鸾孤月缺两春惆怅音尘絶如今若负当时节信道懽缘枉向衣襟结若问相思何处歇相逢便是相思彻尽饶别后留心别也待相逢细把相思説又天敎命薄青楼占得声名恶对酒当歌寻思着月戸星窗多少旧期约相逢细语初心错两行红泪尊前落霞觞且共深深酌恼乱春宵翠被都闲却又休休莫莫离多还是因缘恶有情无奈思量着月夜佳期近写香笺约心心口口长恨昨分飞容易当时错后期休似前欢薄买断青楼莫放春闲却西江月愁黛颦成月浅啼籹印得花残只消鸳枕夜来闲晓镜心情便嬾醉㡌檐头风细征衫袖口香寒绿江春水寄书难携手佳期又晩又南苑垂鞭路冷西楼把袂人稀庭花犹有鬓边枝且揷残红自醉画幕凉催燕去香屏晓放云归依前青枕梦回时试问闲愁有几武陵春绿蕙红兰芳信歇金蕋正风流应为诗人多怨秋花意与销愁梁王苑路香英密长记旧嬉游曾看飞琼戴满头浮动舞梁州又九日黄花如有意依旧满珍樷谁似龙山秋兴浓吹㡌落西风年年歳歳登髙节懽事旋成空几处佳人此㑹同今在泪痕中又烟栁长堤知几曲一曲一魂销秋水无情天共遥愁送朩兰桡熏香绣被心情嬾期信转迢迢记得来时倚画桥红泪满鲛绡解佩令玉堦秋感年华暗去掩深宫团扇无情绪记得当时自剪下机中轻素㸃丹青画成秦女凉襟犹在朱颜未改忍霜纨飘零何处自古悲凉是情事轻如云雨倚么絃恨长难诉泛清波摘遍催花雨小着柳风柔都似去年时候好露红烟绿尽有狂情鬬春早长安道秋千影里丝管声中谁放艳阳轻过了倦客登临暗惜光隂恨多少楚天渺归思正如乱云短梦未成芳草空把吴霜鬓华自悲清晓帝城杳双鳯旧约渐虚孤鸿后期难到且趂朝花夜月翠尊频倒归田乐试把花期数便早有感春情绪看即梅花吐愿花更不谢春且长住只恐去春去花开还不语此意年年春㑹否绛唇青鬓渐少花前语对花又记得旧曾游处门外垂杨未飘絮河满子对镜偷匀玉筯背人学写银钩系谁红豆罗带角心情正着春游那日杨花陌上多时杏子墙头眼底闗山无奈梦中云雨空休问看几许怜才意两蛾藏尽离愁难拚此回肠断终须销定红楼又绿绮琴中心事齐纨扇上时光五陵年少浑薄倖轻如曲水飘香夜夜魂销梦崃年年泪尽啼湘归雁行边逺字惊鸾舞处离肠蕙楼多少铅华在从来错倚红籹可羡邻姬十五金钗早嫁王昌于飞乐晓日当帘睡痕犹占香腮轻盈笑倚鸾台晕残红匀宿翠满镜花开娇蝉鬓畔揷一枝淡蕋疎梅毎到春深多愁饶恨籹成嬾下香阶意中人从别后萦系情怀良辰好景相思字唤不归来愁倚栏令凭江阁看烟鸿恨春浓还有当年闻笛泪洒东风时候草緑花红斜阳外逺水溶溶浑似阿莲双枕畔画屏中又花隂月栁梢鸎近清明长恨去年今夜雨洒离亭枕上怀逺诗成红笺纸小砑吴绫寄与征人敎念逺莫无情又春罗薄酒酲寒梦初残欹枕片时云雨事已闗山楼上斜日䦨干楼前路曾试雕鞍拚却一襟怀逺泪倚栏看破阵子栁下笙歌庭院花间姊妹秋千记得青楼当日事写向红窗夜月前凭谁寄小莲绛蜡等闲陪泪吴蚕到了纒绵绿鬓能供多少恨未肯无情比断絃今年老去年好女儿绿徧西池梅子青时尽无端尽日东风恶更霏微细雨恼人离恨满路春泥应是行云归路有闲泪洒相思想旗亭望断黄昏月又依前误了红笺香信翠袖欢期又酌酒殷懃尽更留春忍无情便赋余花落待花前细把一春心事问箇人人莫似花开还谢愿芳意且常新倚娇红待得欢期定向水沉烟底金莲影下睡过佳辰两同心楚乡春晚似入仙源拾翠处随流水踏青路暗惹香尘心心在柳外青帘花下朱门对景且醉芳樽莫话销魂好意思曾同明月愁滋味最是黄昏相思处一纸红笺无限啼痕满庭芳南苑吹花西楼题叶故园欢事重重凭䦨秋思闲记旧相逢几处歌云梦雨可怜流水各西东别来久浅情未有锦字系征鸿年光还少味开残槛菊落尽溪桐谩留得尊前淡月西风此恨谁堪共説清愁付绿酒盃中佳期在归时待把香袖看啼红风入松柳隂庭院杏梢墙依旧巫阳鳯箫已逺青楼在水沉难复㬉前香临镜舞鸾离照倚筝飞雁辞行坠鞭人意自悽凉涙眼回肠断云残雨当年事到如今几处难忘两袖晓风花陌一帘夜月兰堂又心心念念忆相逢别恨谁浓就中懊恼难拚处是擘钗分钿匆匆却似桃源路失落花空记前踪彩笺书尽浣溪红深意难通强懽殢酒图消遣到醒来愁闷还重若是初心未改多应此意须同秋蕋香池苑清隂欲就还傍送春时候眼中人去欢难偶谁共一盃芳酒朱䦨碧砌皆如旧记携手有情不管别离久情在相逢终有又歌彻郎君秋草别恨逺山眉小无情莫把多情恼第一归来须早红尘自古长安道故人少相思不比相逢好此别朱颜应老思逺人红叶黄花秋意晩千里念行客飞云过尽归鸿无信何处寄书得泪弹不尽临窗滴就砚旋研墨渐写到别来此情深处红笺为无色鳯孤飞一曲画楼钟动宛转歌声缓绮席飞尘座满更小待金蕉㬉细雨轻寒今夜短依前是粉墙别馆端的懽期应未晩奈归云难管庆春时倚天楼殿昇平风月彩仗春移鸾丝鳯竹长生调里迎得翠舆归雕鞍游罢何处还有心期浓熏翠被深停画烛人约月西时又梅梢已有春来音信风意犹寒南楼莫雪无人共赏闲却玉栏干慇懃今夜凉月还似眉弯尊前为把桃根丽曲重倚四弦看喜团圆危楼静锁窗中逺岫门外垂杨珠帘不禁春风度解偷送余香眠思梦想不如双燕得到兰房别来只是凭髙泪眼感旧离肠忆闷令取次临鸾匀画浅酒醒迟来晩多情爱惹闲愁长黛眉低歛月底相逢见有深深良愿愿期信似月如花须更交长逺梁州令莫唱阳闗曲泪溼当年金缕离歌自古最消魂于今更在魂销处南桥杨柳多情绪不系行人住人情却似飞絮悠扬便逐春风去燕归来莲叶雨蓼花风秋恨几枝红逺烟收尽水溶溶飞雁碧云中衷肠事鱼笺字情绪年年相似凭高双袖晚寒浓人在月桥东补亡一编补乐府之亡也叔原往者浮沉酒中病世之歌词不足以析丑解愠试续南部诸贤余绪作五七字语期以自娱不独叙其所怀兼写一时盃酒间闻见所同游者意中事尝思感物之情古今不昜窃以谓篇中之意昔人所不遗第于今无传尔故今所制通以补亡名之始时沈十二亷叔陈十君宠家有莲鸿苹云品清讴娱客毎得一解即以草授诸儿吾三人持酒听之为一笑乐已而君宠疾废卧家亷叔下世昔之狂篇醉句遂与两家歌儿酒使俱流转于人间自尔邮传滋多积有窜易七月已已为髙平公缀缉成编追维往昔过从饮酒之人或壠朩已长或病不偶考其篇中所纪悲欢合离之事如幻如电如昨梦前尘但能掩巻怃然感光隂之易迁叹境缘之无实也小山词