书仪目録钦定四库全书经部四书仪目录礼类六卷一表奏公文私书家书卷二冠仪卷三㛰仪上卷四㛰仪下卷五丧仪一卷六丧仪二卷七丧仪三卷八丧仪四卷九丧仪五卷十丧仪六提要钦定四库全书经部四书仪礼类六提要等谨按书仪十卷宋司马光撰考隋书经籍志谢元有内外书仪四卷蔡超有书仪二卷以至王宏王俭唐瑾皆有此着又有妇人书仪八卷僧家书仪五卷盖书仪者古私家仪注之通名崇文总目载唐裴茞郑余庆宋杜有晋刘岳尚皆用斯目光是书亦从旧称也凡表奏公文私书家书式一卷冠仪一卷婚仪二卷丧礼六卷朱子语録胡叔器问四先生礼朱子谓二程与横渠多是古礼温公则大抵本仪礼而叅以今之所可行者要之温公较穏其中与古不甚逺是七分好又与蔡元定书曰祭礼只是于温公书仪内少増损之云云则朱子固甚重此书后朱子所修祭仪为人窃去其稿不传则此书为礼家之典型矣马端临文献通考载其父廷鸾之言谓书仪载妇入门之日即拜先灵废三月庙见为非礼引朱子语録以为惑于陈鍼子先配后祖一语又谓檀弓明载殷练而袝周卒哭而袝孔子善殷而云周已戚书仪载袝庙在卒哭后于礼为太遽案杜预左传注谓逆妇必先告庙而后行故楚公子围称告荘共之庙郑忽先逆妇而后告庙故谓先配而后祖其事与庙见无闗光未必縁此起义又古者三月庙见乃成为妇故有反马之礼有未及三月而死则仍归塟母家之礼后世于亲迎之日即事事成其为妇三月之内设有乖忤断不能离婚而逐之设有殀折断不能举柩而返之也何独庙见之期坚执古义乎至于殷练而袝孔子善之其说虽见檀弓考宋史礼志所载袝庙之仪实从周礼国制如是士大夫安得变之亦未可以是咎光也他如深衣之制朱子家礼所图不内外掩袭则领不相交此书释曲祫如矩以应方句谓孔疏及后汉书马融传注所说似于颈下别施二衿映所交领使之正方如今时服上领衣不知领之交㑹处自方疑无他物云云阐发郑注交领之义最明与方言衿谓之交郭璞注为衣交领者亦相符合较家礼所说特为详确斯亦光考礼最精之一証矣礼记大全檀弓忌日不乐条下载刘璋之说引司马氏书仪忌日则去华饰之服荐酒食云云此本无之然此本首尾完具尚从宋本翻雕不似有所阙佚者或刘璋偶误记欤干隆四十六年五月恭校上总纂官纪昀陆钖熊孙士毅总校官陆费墀书仪卷一钦定四库全书书仪卷一宋司马光撰表奏表奏元丰四年十一月十二日中书札子据详定官制所修到公式令节文表式臣某言臣某诚惶诚惧顿首顿首辞谨奉表称谢以闻臣某诚惶诚惧顿首顿首谨言年月日具位臣姓名上表右臣下奏陈皆用此式上东宫牋亦倣此但易顿首为叩头不称臣命妇上皇太后皇后准东宫牋称妾奏状式某司某事右谨録奏闻谨奏乞降付去处年月日具位臣姓名状奏右臣下及内外官司陈叙上闻者并用此式在京臣竂及近臣自外奏事兼用札子前不具官事末云取进止用牓子者惟不用年不全幅不封余同状式皆先具检本司官画日亲书付曹司为案公文申状式某司某事右谨具状申某司谨状年月日具官封姓名状右内外官司向所统属并用此式牒式某司牒某司某事牒谨牒年月日牒列位右门下中书尚书省以本省枢密院以本院事相移及内外官司非相管隷者相移并用此式诸司补牒亦同惟于年月日下书书令史名辞末云故牒官虽统摄而无状例及县于比州之类皆曰牒上于所辖而无符帖例者则曰牒某司不阙字私书上尊官问候贺谢大状具位姓某右某谨具状上问尊候谨状年月日具位姓某状状上某位具位姓某谨封与平交平状具位姓某右某启谨奉状起居㐲惟照詧谨状月日具位姓某状用靣签具位姓某谨封上书月日具位某顿首再拜上书某位执事不宣某顿首再拜某位执事启事具位姓某右某启谨奉启事陈闻伏惟尊慈俯赐鉴念不宣谨启月日具位姓某启上某位具位姓某启上谨封上尊官时候启状某启晷度推移日南长至伏惟某位膺时纳祐与国同休某即日蒙恩事役所縻未获趋拜门庭伏乞上为庙朝善保崇重下诚不任詹依恳祷之至谨奉状陈贺不宣谨状月日具位姓某状上某位谨空谨谨上某位具位姓某状封上稍尊时候启状某启伏惟某位膺时纳祐罄无弗宜某即日䝉免未由觐展伏冀顺时善加保养卑情不任勤祷之至谨奉状陈贺不宣谨状月日粗衔姓某状上某位谨空状上某位粗衔姓某谨封与稍卑时候启状某启恭惟某位膺时纳祐罄无弗宜某即日幸如宜未由展奉惟冀顺时善加保爱用慰逺怀谨奉状不宣谨状月日粗衔姓某状上某位状上某位粗衔姓某谨封上尊官手启某惶恐顿首再拜谨奉启不备某惶恐顿首再拜某位月日谨空谨谨上某位某启封别简某启某顿首再拜上稍尊手启某再拜谨奉启不宣某再拜某位月日启上某位某谨封与平交手简某启不宣某顿首某位日手启上某位某谨封与稍卑手简某启不宣某咨白某位日简呈某位某谨封谒大官大状具位姓某右某谨诣门屏祇候起居某位伏聴处分谨状年月日具位姓某状谒诸官平状具位姓某右某祇候起居某位谨状月日具位姓某状平交手刺某爵某里姓某専谒见某位月日谨刺名纸取纸半幅左卷令𦂳实以线近上横繋之题其阳靣云乡贡进士姓名家书上祖父母父母某启孟春犹寒伏惟某亲尊体起居万福某在此与新妇以下各循常乞不赐逺念未由省侍伏乞倍加调䕶下诚不任瞻恋之至谨奉状不备孙某再拜上某亲谨谨上某亲孙某状封孙粗衔某谨重封上内外尊属改起居为动止省侍为觐省调䕶为保重瞻恋为赡仰几前为座前姪甥壻随所当称惟与妻之父母书不称新妇称封邑无封邑则改新妇以下为家中骨肉余皆如上父母书上内外长属改尊体起居万福为动止康和乞不赐逺念为幸不念及省侍为㕘省伏乞倍加调䕶为为国保燮下诚不任瞻恋之至为卑情不胜依恋弟妹内外弟妹随所当称几前为左右状为启余如上父母书启上某亲弟某谨封与妻书某咨春寒动履清胜某此粗遣免不悉某书逹某邑封月日书逹某邑封某谨封与内外卑属几弟春寒想与诸尊㓜休宜兄此粗常不悉兄报某亲月日书寄几弟兄手书粗衔姓押重封与㓜属书告几某官春寒想汝与诸尊㓜吉健翁此与骨肉并如常不具翁告几某官月日书付几某官翁封与子孙书告名春寒想汝与诸㓜吉健吾此与骨肉并如常不具翁告名委曲付名翁封粗衔姓押重封与外甥女壻书某咨春寒想与尊㓜如宜某此粗常不悉某咨姓甥某官月日妇人与夫书妾启春寒动止康和妾即此䝉免诸㓜无恙不宣妾上某官月日状上某官邑封某氏妾谨封与仆隶委曲姓名不具委曲付姓名委曲付姓名押封书仪卷一书仪卷二钦定四库全书书仪卷二宋司马光撰冠仪男子年十二至二十皆可冠必父母无期已上丧始可行之其礼主人盛服亲临筮日于影堂门外西向若不吉则更筮他日前期三日筮宾如求日之仪乃遣人戒宾曰某有子某将加冠于其子首愿吾子之教之也賔对曰某不敏恐不能供事以病吾子敢辞主人曰某愿吾子之终教之也賔对曰吾子重有命某敢不从前一日又遣人宿賔曰某将加冠于某之首吾子将莅之敢宿賔对曰某敢不夙兴其日夙兴賔主人执事者皆盛服执事者设盥盆于㕔事阼阶下东南有台帨巾在盆北有架陈服于房中西牖下东领北上公服靴笏次旋襕衫次四䙆衫腰带栉篦总幧头席二在南公服衫设于椸靴置椸下笏腰带篦栉总幧头置卓子上酒壶在服北次盏注亦置卓子上幞头帽巾各承以盘蒙以帕主人执事者三人执之立于堂下西阶之西南向东上賔升则东向主人立于阼阶下少东西向子弟亲戚立于盥盆东西向北上摈者立于门外以俟賔将冠者双紒袍勒帛素屐在房中南向賔至赞者从之立于门外东向赞者少退摈者以告主人主人迎賔出门左西向再拜賔荅拜主人与赞者相揖不拜又揖賔乃先入门賔并行少退赞从賔后入门賔主分庭而行揖让而至阶又揖让而升主人由阼阶先升立于阶上少东西向賔由賔阶继升立于阶上少西东向赞者盥手由賔阶升立于房中西向摈者取席于房布之于主人之北西向将冠者出房立于席北南向賔之赞者取栉总篦幧头置于席南端兴席北少东西向立賔揖将冠者将冠者即席西向坐为之栉合紒施总加幧头賔降主人亦降立于阼阶下賔礼辞賔盥手毕主人一揖一让升自阼阶賔升自西阶皆复位賔降西阶一等执巾者升一等授賔賔执巾正容徐诣将冠者席前东向祝曰令月吉日始加元服弃尔㓜志顺尔成徳寿考维祺介尔景福乃跪为之着巾兴复位赞者为之取篦掠发冠者兴宾揖之适房服四䙆衫腰带出房南向良久賔揖之即席跪賔盥如初降二等受帽进祝曰吉月令辰乃申尔服谨尔威仪淑慎尔徳眉寿万年永受胡福加之复位如初兴賔揖之适房服旋襕衫腰带正容出房南向良久賔揖之即席坐賔盥如初降三等受幞头进祝曰以岁之正以月之令咸加尔服兄弟具在以成厥徳黄耉无疆受天之庆彻帽賔加幞头复位如初冠者兴賔揖之适房改服公服若靴襕正容出房立南向主人执事者受帽彻栉篦席入于房摈者取席布于堂中间少西南向赞者取盏斟酒于房中出房立于冠者之南西向賔揖冠者就席冠者立于席西南向賔受盏于赞者诣席前北向祝曰㫖酒既清嘉荐令芳拜受祭之以定尔祥承天之休寿考不忘冠者再拜于席西升席南向受盏賔复位东向荅拜冠者即席南向跪祭酒兴就席末坐啐酒兴降席授賛者盏南向再拜賔东向荅拜冠者入家拜见于母母受之賔降阶东向主人降阶西向冠者降自西阶立于西阶东南向賔字之曰礼仪既备令月吉日昭告尔字爰字孔嘉髦士攸宜宜之于嘏永受保之曰伯某甫仲叔季惟所当冠者对曰某虽不敏敢不夙夜祇奉賔请退主人请礼賔賔礼辞许乃入设酒馔延賔及摈赞如常仪酒罢賔退主人酬賔及赞者以币仍拜谢之于賔之请退也冠者东向拜见诸父诸兄西向拜赞者赞者荅拜入见诸母姑姊诸母姑姊皆为之起遂出见于乡先生及父之执友冠者拜先生执友皆荅拜若有诲之者则对如对賔之辞且拜之先生执友不荅拜若孤子冠则明日量具香酒馔于影堂冠者北向焚香跪酒俛伏兴再拜而出笄女子许嫁笄主妇女賔执其礼行之于中堂执事者亦用家之妇女婢妾戒賔宿賔之辞改吾子为某亲或邑封陈服止用背子无篦幧头有诸首饰席一背设于椸栉总首饰置卓子上冠笄盛以盘蒙以帕执事者一人执之摈立于中门内将笄者双紒襦主妇迎賔于中门内布席于房外南靣賔祝而加冠及笄赞者为之施首饰宾揖笄者适房改服背子既笄所拜见者惟父及诸母诸姑兄姊而已余皆如男子冠礼堂室房户图右为西前为南门堂室后为北房左为东深衣制度深衣之制用细布短无见肤长无被土续衽钩边袪尺二寸衣要三袪缝齐倍要袼之髙下可以运肘袂之长短反诎之及肘裳有十二幅交解裁缝袂微圆交领方深衣又曰负绳及踝以应直又曰齐如权衡以应平缘用黑缯縁广寸半祫广二寸𤣥冠𤣥冠亦名委貌如今道士冠而漆之幅巾用黑缯方幅裂缉其边大带用白缯广四寸裌缝之黑缯饰其绅纽约用组广三寸长与绅齐黑履白縁夏用缯冬用皮书仪卷二书仪卷三钦定四库全书书仪卷三宋司马光撰㛰仪上男子年十六至三十女子十四至二十身及主㛰者无期以上丧皆可成㛰必先使媒氏往来通言俟女氏许之然后遣使者纳采纳采前一日主人以香酒脯醢先告于影堂主人北向立焚香酹酒俛伏兴立祝怀辞由主人之左进东向搢笏出辞跪读之曰某之子某敢告祝兴主人再拜出撤阖影堂门乃命使者如女氏女家主人亦告于祖弥曰某之女某将嫁于某氏如壻父之仪其日日出使者盛服执生鴈左首饰以缋止于女氏之门外门者入告女家主人盛服出迎揖让入门揖让升堂主人立阼阶上西向賔立西阶上稍北东向賔曰吾子有恵贶室某也某有先人之礼使某请纳采主人对曰某之子惷愚又弗能教吾子命之某不敢辞北向再拜賔避席立不荅拜主人賔皆进就两楹间并立南向賔授鴈主人受之以授执事者乃交授书纳于怀退各以授执事者賔降出门东向立问名主人降阶立俟于门内之东西向使摈者出请事賔曰请问名摈者入告主人出延賔賔执鴈复入门与主人揖让升堂复前位賔曰某既受命将加诸卜敢问女为谁氏对曰吾子有命且以备数而择之某不敢辞女子第几賔授鴈交授书降出主人立于门内如初摈者出延賔曰请醴从者对曰某既得将事矣敢辞主人曰敢固以请賔曰某辞不得命敢不从遂入与主人揖让拜起饮酒三行或设食以退如常仪纳吉纳吉用鴈賔曰吾子有贶命某加诸卜占曰吉使某也敢告主人对曰某之子不教惟恐弗堪子有吉我与在某不敢辞纳币纳币用杂色缯五匹为束两鹿皮使者执束帛执事者二人执皮反之令文在内左手执前两足右手执后两足随賔入门及庭三分之一而止北向西上賔与主人揖让升堂賔曰吾子有嘉命贶室某也请纳币主人对曰吾子顺先典贶某重礼某不敢辞敢不承命于賔之致命也执皮者释外足复之令文在外于主人之受币也主人之执事者二人自东来出于执皮者之后受皮于执皮者之左逆从东出余如纳吉礼请期请期用鴈賔曰吾子有赐命某既申受命矣使某也请吉日主人曰某既前受命矣惟命是聴賔曰某命某聴命于吾子主人曰某固惟命是聴賔曰某使某受命吾子不许某敢不告期曰某日主人曰某敢不谨须余如纳币礼亲迎前期一日女氏使人张陈其壻之室及期壻具盛馔设盥盆二于阼阶东南皆有巾盥盆中央有勺设倚桌各二于室中东西相向各置盃匕箸蔬菓于桌子上罩之酒壶在东席之后墉下置合卺一注于其南桌子上又设酒壶于室外亦一注有盃又设酒壶盃注于堂上初婚壻盛服主人亦盛服坐于堂之东序西向设壻席于其西北南向壻升自西阶立于席西南向赞者取盃斟酒执之诣壻席前北向立壻再拜升席南向受盃跪祭酒兴就席末坐啐酒兴降西授赞者盃又再拜进诣父座前东向跪父命之曰往迎尔相承我宗事勉率以谨若则有常子曰诺惟恐弗堪不敢忘命俛伏兴再拜出乗马至于女氏之门外下马俟于次女家亦设酒壶盃注于堂上于壻之将至女盛饰姆相其礼奉女立于室户外南靣姆在其右从者在后父坐于东序西向母坐于西序东向设妇席于母之东北南向赞者醮以酒如壻父醮子之仪姆导女出于母左父少进命之曰戒之谨之夙夜无违尔舅姑之命母送女至于西阶上为之整冠敛帔命之曰勉之谨之夙夜无违尔闺门之礼诸母姑嫂姊送于中门之内为之整裙衫申以父母之命曰谨聴尔父母之言夙夜无愆父既醮女即先出迎婿于门外揖让以入壻执鴈以从至于㕔事主人升自阼阶立西向壻升自西阶北向跪置鴈于地主人侍者受之壻俛伏兴再拜主人不荅拜姆奉女出于中门壻揖之降自西阶以出妇从后主人不降送壻至妇氊车后之右举帘以俟姆辞曰未教不足与为礼也壻乃自车右由车前过立于左辕侧姆奉妇登车下帘壻右执䇿左抚辕行驱车轮三周止车以俟壻乘马在前妇车在后亦以二烛前导壻先至㕔事妇下车揖之遂导以入妇从之执事先设香酒脯醢于影堂舅姑盛服立于影堂之上舅在东姑在西相向赞者导壻与妇至于阶下北向东上主人进北向立焚香跪酹酒俛伏兴立祝怀辞由主人之左进东靣搢笏出辞跪读之曰某以令月吉日迎妇某婚事见祖弥祝怀辞出笏兴主人再拜退复位壻与妇拜如常仪出撤阖影堂前赞者导壻揖妇而先妇从之适其室壻立于南盥之西妇立于北盥之西皆东向妇从者沃壻盥于南壻从者沃妇盥于北帨巾毕揖而行升自西阶妇从者布席于阃内东方壻从者布席于西方壻妇踰阃壻立于东席妇立于西席妇拜壻荅拜壻揖妇就坐壻东妇西壻从者彻羃置馔壻妇皆先祭后食食毕壻从者启壶入酒于注斟酒壻揖妇祭酒举饮置酒举殽又斟酒举饮不祭无殽又取卺分置壻妇之前斟酒举饮不祭无殽壻出就他室姆与妇留室中乃彻馔置室外设席壻从者馂妇之余妇从者馂壻之余壻复入室脱服妇从者受之妇脱服壻从者受之烛出于壻妇之适其室也主人以酒馔礼男賔于外㕔主妇以酒馔礼女賔于中堂如常仪不用乐书仪卷三书仪卷四钦定四库全书书仪卷四宋司马光撰㛰仪下妇见舅姑妇明日夙兴盛服饰俟见舅姑执事者设盥盆于堂阼阶下帨架在北兄弟姊妹立于盆东如冠礼男女异列男在西女在东皆北上平明舅姑坐于堂上东西相向各置卓子于前赞者见妇于舅姑妇北靣拜舅于堂下执笲实以枣栗升自西阶进至舅前北向奠于卓子上舅抚之侍者彻去妇降又拜舅毕乃拜姑别受笲实以腶脩升进至姑前北向奠于卓子上姑举之以授侍者妇降又别执事者设席于姑之北南向设酒壶及注盃卓子于堂上妇升立于席西南靣赞者醴妇如父母醮女之仪妇降西阶就兄弟姊妹之前其长属应受拜者少进立妇乃拜之无贽拜毕长属退㓜属应相拜者少进相拜毕退无贽妇退休于其室至食时行盥馈之礼妇家具盛馔酒壶妇从者设蔬果卓子于堂上舅姑之前设盥盆于阼阶东南帨架在东妇盥于阼阶下执馔自西阶升荐于舅姑侍立于姑之后馔有继至者侍者𫝊致于西阶不尽一级妇往受之荐于舅姑侍者彻余馔置于旁侧别室舅姑侍者各置一卓子上食毕妇降拜舅升洗盃斟酒置舅卓子上降俟舅举酒饮毕又拜遂献姑姑受而饮之余如献舅之仪妇升彻饭侍者彻其余皆置别室妇就馂姑之馔毕妇从者馂舅之余壻从者馂妇之余舅姑共飨妇于堂上设席如朝来礼妇之位妇升立于席西南向赞者取盃斟酒授妇皆如朝来礼妇之仪舅姑先降自西阶妇降自阼阶壻见妇之父母明日壻往见妇之父母皆有币妇父迎送揖让皆如客礼拜即跪而扶之入见妇母妇母阖门左扉立于门内壻拜于门外次见妻党诸亲拜起皆如俗仪而无币见诸妇女如见妇母之礼妇家设酒馔壻如常仪居家杂仪凡为家长必谨守礼法以御羣子弟及家衆分之以职授之以事而责其成功制财用之节量入以为出称家之有无以给上下之衣食及吉凶之费皆有品节而莫不均壹裁省冗费禁止奢华常须稍存赢余以备不虞凡诸卑㓜事无大小毋得専行必咨禀于家长凡为子妇者毋得畜私财俸禄及田宅所入尽归之父母舅姑当用则请而用之不敢私假不敢私与凡父母有过下气怡色柔声以谏谏若不入起敬起孝説则复谏不説与其得罪于乡党州闾宁熟谏父母怒不説而挞之流血不敢疾怨起敬起孝凡为人子弟者不敢以富贵加于父兄宗族凡为人子者出必告反必靣有賔客不敢坐于正㕔升降不敢由东阶上下马不敢当㕔凡事不敢自拟于其父凡父母舅姑有疾子妇无故不离侧亲调甞药饵而供之父母有疾子色不满容不戏笑不宴游舍置余事専以迎医检方合药为务疾已复初凡子事父母父母所爱亦当爱之所敬亦当敬之至于犬马尽然而况于人乎凡子事父母乐其心不违其志乐其耳目安其寝处以其饮食奉养之㓜事长贱事贵皆倣此也凡子妇未敬未孝不可遽有憎疾姑教之若不可教然后怒之若不可怒然后笞之屡笞而终不改子放妇出然亦不明言其犯礼也子甚宜其妻父母不悦出子不宜其妻父母曰是善事我子行夫妇之礼焉没身不衰凡为宫室必辨内外深宫固门内外不共井不共浴堂不共厠男治外事女治内事男子昼无故不处私室妇人无故不窥中门有故出中门必拥蔽其靣男子夜行以烛男仆非有缮修及有大故亦必以袖遮其靣女仆无故不出中门有故出中门亦必拥蔽其靣铃下苍头但主通内外之言𫝊致内外之物毋得辄升堂室入庖厨凡卑㓜坐而尊长过之则起出遇尊长于涂则下马不见尊长经再宿以上则再拜五宿以上则四拜贺冬至正旦六拜朔望四拜凡拜数或尊长临时减而止之则从尊长之命吾家同居宗族衆多冬正朔望宗族聚于堂上丈夫处左西上妇人处右东上皆北向共为一列各以长㓜为序共拜家长毕长兄立于门之左长姊立于门之右皆南向诸弟妹以次拜讫各就列丈夫西上妇人东上共受卑㓜拜受拜讫先退后辈立受拜于门东西如前辈之仪若卑㓜自逺方至见尊长遇尊长三人以上同处者先共再拜叙寒暄问起居讫又三再拜而止凡受女壻及外甥拜立而扶外孙则立而受之可也凡节序及非时家晏上寿于家长卑㓜盛服序立如朔望之仪先再拜子弟之最长者一人进立于家长之前㓜者一人搢笏执酒盏立于其左一人搢笏执酒注立于其右长者搢笏跪斟酒祝曰伏愿某官备膺五福保族宜家授㓜者盏注返其故处长者出笏俛伏兴退与卑㓜皆再拜家长命诸卑㓜坐皆再拜而坐家长命侍者徧酢诸卑㓜诸卑㓜皆起叙立如前俱再拜就坐饮讫家长命易服皆退易便服还复就坐凡子始生若为之求乳母必择良家妇人稍温谨者子能食饲之教以右手子能言教之自名及唱喏万福安置稍有知则教之以恭敬尊长有不识尊卑长㓜者则严诃禁之六嵗教之数与方名男子始习书字女子始习女工之小者七嵗男女不同席不共食始诵孝经论语虽女子亦宜诵之自七嵗以下谓之孺子早寝晏起食无时八嵗出入门户及即席饮食必后长者始教之以谦让男子诵尚书女子不出中门九嵗男子读春秋及诸史始为之讲解使晓义理女子亦为之讲解论语孝经及列女传女戒之类略晓大意十嵗男子出就外傅居宿于外读诗礼传为之讲解使知仁义礼智信自是以徃可以读孟荀扬子博观羣书凡所读书必择其精要者而诵之其异端非圣贤之书传宜禁之勿使妄观以惑乱其志观书皆通始可学文辞女子则教以婉娩聴从及女工之大者未冠笄者质明而起总角靣以见尊长佐长者供养祭祀则佐执酒食若既冠笄则皆责以成人之礼不得复言童㓜矣凡内外仆妾鸡初鸣咸起栉总盥漱衣服男仆洒扫㕔事及庭铃下苍头洒扫中庭女仆洒扫堂室设倚卓陈盥漱栉靧之具主父主母既起则拂床襞衾侍立左右以备使令退而具饮食得间则浣濯纽缝先公后私及夜则复拂床展衾当昼内外仆妾惟主人之命各从其事以供百役凡女仆同辈谓长者为姊后辈谓前辈为姨务相雍睦其有鬬争者主父主母闻之即诃禁之诃禁之不止即杖之理曲者杖多一止一不止独杖不止者凡男仆有忠信可任者重其禄能干家事次之其専务欺诈背公徇私屡为盗窃弄权犯上者逐之凡女仆年满不愿留者纵之勤旧少过者资而嫁之其两靣二舌构虚造谗离间骨肉者逐之屡为盗窃者逐之放荡不谨者逐之有离叛之志者逐之书仪卷四书仪卷五钦定四库全书书仪卷五宋司马光撰丧仪一初终疾病迁居正寝内外安静以俟气絶男子不絶于妇人之手妇人不絶于男子之手既絶诸子啼兄弟亲戚侍者皆哭各尽哀止哭复侍者一人以死者之上服左执领右执腰就寝庭之南北靣招以衣唿曰某人复凡三唿毕卷衣入复于尸上然后行死事立丧主主妇䕶丧司书司货易服既复妻子妇妾皆去冠及上服被髪男子扱上衽徒跣妇人不徒跣男子为人后者为本生父母及女子已嫁者皆不被髪徒跣但去冠及上服凡齐衰以下内外有服亲及在丧侧给事者皆释去华盛之服着素淡之衣讣告䕶丧司书为之发书讣告于亲戚及僚友沐浴饭含袭将沐浴则以帷障卧内侍者设牀于尸所卧牀前纵置之施箦席簟枕不施氊褥迁尸于牀上南首覆之以衾侍者握坎于屏处洁地陈袭衣裳于堂前东北借以席西领南上幅巾一充耳二用白鑛幎目一用帛方尺二寸握手用帛长尺二寸广五寸深衣大带屐若襚衣有余则继陈而不用又陈饭含沐浴之具于堂前西壁下南上钱三实于小箱米二升实于盌沐巾一浴巾二设于䈂栉置于卓子上侍者汲新水淅米令精复实于盌侍者以沐浴汤入主人以下皆出立于帷外北靣侍者沐髪栉之晞之以巾撮为髻举衾而浴拭之以二巾翦爪如平时其沐浴余衣及巾栉皆弃于坎遂筑而实之侍者别设袭牀施荐席氊褥枕如平时先置大带深衣袍袄汗衫袴袜勒帛里肚之类于其上遂举以入置浴牀之西迁尸于其上悉去病时衣及复衣易以新衣但未着幅巾深衣屐移置堂中间卑㓜则各于其室中间执事者置脯醢酒于卓升自阼阶祝盥手洗盏斟酒奠于尸东当腢巾之主人坐于牀东奠北衆男应服三年者坐其下皆西向南上借以稾同姓男子应服期者坐其后大功以下又以次坐其后皆西向南上尊行坐于北壁下南向西上借以席荐各以服重轻昭穆长幼为叙主妇及衆妇女坐于牀西借以稾同姓女子应服期以下坐于其后尊行坐于牀西北壁下南向东上借以席荐亦各以服重轻昭穆长幼为叙如男子之仪妾婢立于妇女之后异姓之亲丈夫坐于帷外之东北向西上妇人坐于帷内之西北向东上皆借以席有服者在前无服者在后各以尊卑长㓜为叙若内丧则同姓丈夫尊卑坐于帷外之东北向西上异姓丈夫坐于帷外之西北向东上自既复之后男女哭擗无数至是始就位而哭尽哀止主人出左袒自靣前扱于腰之右盥手洗盏执箱以入侍者一人揷匙于米盌执以从置于尸西又一人执巾以从彻枕以巾覆靣主人就尸东由足而西牀上坐东靣举巾以匙抄米实于尸口之右并实一钱又于左于中亦如之主人袭复位侍者加幅巾充耳设幎目纳屐乃袭深衣结大带设握手覆以衾铭旌铭旌以绛帛为之广终幅三品以上长九尺五品以上八尺六品以下七尺书曰某官某公之柩以竹为杠长凖铭旌置屋西阶上魂帛魂帛结白绢为之设椸于尸南覆以帕置倚卓其前置魂帛于倚上设香炉杯注酒果于卓子上是为灵座倚铭旌于倚左侍者朝夕设栉颒奉养之具皆如平生俟葬毕有祠板则埋魂帛洁地弔酹赙襚凡弔人者必易去华盛之服作名纸右卷之系以线题其阴面曰某郡姓名慰同州之人则但云同郡皆不着官职先使人通之主人未成服则䕶丧为之出见宾曰窃闻某人薨没如何不淑因再拜䕶丧答拜曰孤某遭此凶祸䝉慰问以未成服不敢出见不胜哀感使某拜又再拜宾答拜自余如常仪其所赙襚者则先遣人以书致之然后往弔既弔而致之亦可也凡赙襚之物执事者必先执之北面白尸柩然后白主人次白䕶丧以授司货书于别册而蔵以待丧用其同族有服之亲赙襚之物不白主人以通财故也若主人已成服则衰绖杖哭而宾进弔主人曰某罪逆深重祸延某亲䝉赐慰问不胜哀感稽颡而后拜宾答拜主人置杖坐兀子不设坐褥或设白褥茶汤至则不执托子宾退释杖而送之其非三年之丧未成服则小帽勒帛既成服则服其服而出辞云私门不幸某亲丧亡䝉赐慰问不胜哀感拜而后稽颡余皆如常仪凡弔人者必有慼容若宾与亡者为执友则入酹名纸既通丧家于灵座前炷香浇茶斟酒设席褥家人皆哭若主人未成服则䕶丧出延宾曰孤某须矣宾入至灵前哭尽哀乃焚香再拜跪酹茶酒俯伏兴再拜主人披髪徒跣扱上衽自椸左哭而出宾东向弔主人西向稽颡再拜宾答拜主人兴进谢曰某罪逆深重祸延某亲䝉赐沃酹不胜哀感又再拜宾答拜宾主相向哭尽哀宾先止寛释主人曰修短有命痛毒奈何望抑损孝思俯从礼制揖而出主人不送哭而反䕶丧为之送宾若主人已成服则自出受弔毕若宾请入酹则主人命炷香斟茶酒于灵座前家人皆哭主人揖宾遂导宾哭而入宾亦哭而入至灵座前主人立于宾东北向立哭宾酹如上仪酹毕主人西向谢宾曰已辱临弔重烦沃酹不胜哀感稽颡再拜宾答拜相向哭寛释如上仪宾出主人送至听事如常仪自有三年之丧则不出弔人期丧十一月以后可以出弔如有服而将往哭之则服其服而往凡弔及送丧葬者必助其丧事而勿扰也小歛厥明陈小敛衣于堂东北下以席设桌子于阼阶东用置馔及盃注于其上羃之以巾设盥盆二帨巾各二于馔别以桌子设洁涤盆新拭巾于其东具括髪麻免布及髽麻设小敛牀施荐席氊褥于西阶之西执事者铺绞复衾小敛衣于牀或颠或倒取方而已上衣不倒执事者举牀自西阶升堂设于中间袭状之南乃迁袭奠卓子棺椁大敛殡即又揣其空缺之处卷衣塞之务令充实不可摇动慎勿以金玉珍玩置棺中启盗贼心收衾先掩足次掩首次掩左次掩右令棺中平满主人主妇凭哭尽哀妇人退入幕下然后召匠加盖下钉彻小敛牀役者累墼涂殡讫祝取铭旌设跗立于宾东复设灵座于故处主人以下皆复位如故凡动尸举柩主人以下哭擗无筭祝帅执事者盥手举新馔自阼阶升置灵座前祝焚香洗盏斟酒奠之卑㓜再拜哭皆如小敛奠之仪主人以下各归其次留妇人两人守殡共止代哭者书仪卷五书仪卷六钦定四库全书书仪卷六宋司马光撰丧仪二闻丧奔丧始闻亲丧以哭答使者尽哀问故又哭尽哀裂布为四脚白布衫绳带麻屦遂行日行百里不以夜行惟父母之丧见星而行见星而舎道中哀至则哭避市邑喧繁之处望其州境哭望其县境哭望其城哭望其家哭入门升自西阶至殡前再拜哭尽哀乃就位方去冠及上服被髪扱衽徒跣如始死之仪诣殡东西靣坐哭尽哀乃就东方袒括髪又哭尽哀大夫妇人之待之也皆如朝夕哭位无变也既哭奔丧者复着布四脚布衫拜诸尊长及受诸卑㓜拜皆哭尽哀明日后日朝夕哭犹袒括髪至家四日乃成服而朝哭有弔賔至则出见之可也若未得行须应过三日以上者则为位不奠被髪扱衽徒跣皆如始死之仪明日斩衰者袒括髪齐衰以下袒免代哭皆如小敛之仪闻丧后四日成服而朝哭皆如在家之仪道中及至家惟不去冠及上服被髪扱衽徒跣袒括髪其余皆如未成服之仪入门至殡前北靣再拜哭尽哀拜诸尊长又受诸卑㓜拜皆哭尽哀弔賔至即出见之若奔丧者不及殡则先之墓望墓而哭至墓北靣哭尽哀再拜在家丈夫之待之也即位于墓左妇人墓右皆哭尽哀未成服者去布四脚及布衫袒括髪于墓东南即本位又哭尽哀复着布四脚衫拜尊长及受卑㓜拜如上仪遂归至家入门去布四脚及布衫袒括髪至灵座前北靣哭尽哀余如未𦵏之仪已成服者不袒括髪齐衰以下闻丧则为位而哭若奔丧则释去华盛之服装办即行缓速惟所欲既至齐衰望乡而哭大功望门而哭小功以下至门而哭入门始至殡前北向哭尽哀再拜乃易所服之服即本位又哭尽哀乃见诸尊长及卑㓜拜哭如主人仪若不奔丧则齐衰始闻丧三日中朝夕为位㑹哭四日之朝成服又为位㑹哭大功以下始闻丧为位㑹哭成服又为位㑹哭自是每月朔为位㑹哭月数既满次月朔为位㑹哭遂除服其闻丧至各哭固无常准齐衰以上自有丧以来亲戚未尝相见者既除服而相见不变服各哭尽哀然后叙拜饮食凡初丧诸子三日不食期九月之丧三不食五月三月之丧再不食或一不食亲戚邻里必为糜粥以饮食之尊长勉之强之亦可少食足以充虗续气而已既敛诸子食粥妻妾及期九月之丧疏食水饮不食菜果五月三月之丧既𦵏食肉饮酒不与人乐之父母之丧既虞卒哭疏食水饮不食菜果小祥食菜果大祥食肉饮酒期九月之丧既𦵏食肉饮酒不与人乐之若有疾虽父母之丧食肉饮酒疾止复初五十不极毁瘠六十不毁瘠七十唯衰麻在身饮酒食肉处于内丧次中门之外择朴陋之室以为丈夫丧次斩衰寝苫枕块不脱绖带不与人坐焉非时见乎母也不入中门既虞寝有席枕木二十七月除服而复寝齐衰寝有席大功以下异居者既殡可以归其家犹居宿于外三月而后复寝妇人次于中门之内别室或居殡侧虽斩衰不寝苫但彻去帷帐衾褥之类华丽者可也男子无故不入中门妇人不得辄至男子丧次五服制度斩衰用极麄生布为之不缉衣缝向外裳缝向内裳前三幅后四幅每幅作皆屈两边相着空其中负版方一尺八寸在背上缀于领下垂放之辟领方四寸置于负版两旁各搀负版一寸亦缀于领下衰长六寸广四寸缀于前衿当心衣长过腰足以掩裳上际衽用布三尺五寸留上一尺正方不破旁入六寸乃向下邪裁之一尺五寸去下畔亦六寸横断之留下一尺正方以两正方左右相沓缀于衣两旁垂之向下状如燕尾掩裳旁际冠比衰布稍细广三寸跨顶前后以纸煳为材上裹以布为三皆向右纵缝之两头皆在武下向外反屈之缝于武用麻绳一条从额上约之至顶后交过前各至耳于武上缀之各垂于頥下结之有子麻纽为首绖其大一扼左本在下五分去一以为腰绖两股相交两头结之各存麻本散垂三尺其交结处两旁各缀细白绢带系之使不脱又以细绳带系于其上为父截竹为杖高齐其心本在下着麄麻屦妇人亦用极麄生布为大袖及长裙布头恶竹髪布葢头麄麻屦衆妾以背子代大袖子为母杖上圆下方亦本在下布带妇为姑亦缉其衣裳无子麻为绖余皆如父与舅余亲齐衰以布稍麄者为寛袖襕衫稍细者为布四脚其制如幅巾前缀二大脚后缀二小脚以覆髻自额前向顶后以大脚系之大暑则屈后小脚于髻前系之谓之幞头布带麻屦妇人以布稍细者为背子及裙露髻生白绢为头葢头着白屦大功小功缌麻皆用生白绢为襕衫系黒鞓角带大功以生白绢为四脚妇人以生白绢为背子及裙大功露髻以生白绢为头葢头小功缌麻勿着华采之服而已凡缉者皆向外捻之凡齐衰以下皆当自制其服而往㑹丧今人多忌讳皆仰丧家为之丧家若贫亲戚异居者自制而服之礼也三年之丧既𦵏家居非馈祭及见賔客服白布襕衫白布四脚白布带麻屦亦可也小祥则除首绖负版及衰大祥后服皂布衫垂脚黪纱幞头脂皮爁铁或白布裹角带若重丧未满而遭轻丧则制轻丧之服而哭之月朔辄为位服而哭之既毕返重服其除之也亦服轻服若除重丧而轻未除则服轻服以终其余日父母之丧不当出若为丧事及有故不得已而出则乗朴马布裹鞍辔五服年月略斩衰三年子为父嫡孙为祖承重父为嫡长子妇为舅为人后者为所后父妻为夫妾为君齐衰三年子为母嫡孙承重祖卒为祖母母为嫡长子妇为姑齐衰杖期子为嫁母出母报夫为妻齐衰不杖期为祖父母为伯叔父母为兄弟为衆子为兄弟之子为嫡孙为姑姊妹女在室为人后者为其父母报女适人者为父母妾为嫡妻为夫兄弟之子舅姑为嫡妇齐衰五月为曾祖父母齐衰三月为高祖父母大功九月为从兄弟为庶孙为女姑姊妹兄弟之女适人者女适人者为伯叔父母兄弟妷为人后者为其兄弟姑姊妹为衆子妇为兄弟子之妇为夫之祖父母伯叔父母兄弟子之妇小功五月为从祖祖父母为兄弟之孙为从祖父母为从兄弟之子为从父兄弟之子为从祖兄弟姑姊妹为从祖祖姑为外祖父母为舅为从母为甥为夫兄弟之孙为夫从父兄弟之子为夫之姑姊妹女为兄弟妷之妻为娣姒归报为同异父兄弟姊妹为兄弟妻为夫之兄弟缌麻三月为三从兄弟为曾祖之兄弟姊妹服为祖之从父兄弟姊妹服为父之再从兄弟姊妹服为外孙为曾孙元孙为从母之子为姑之子为舅之子为曾祖兄弟之妻服为祖从父兄弟之妻服为父再从兄弟之妻服为庶孙之妇为庶母为乳母为壻为妻之父母为夫之曾祖高祖父母为夫之从祖祖兄弟及妻服为夫之从兄弟之妻为从父兄弟子之妇为夫之外祖父母服为夫之从父兄弟子之妇为父之从父姊为夫之舅及从母为姊妹子之妇为甥之妇成服大敛之明日五服之人各服其服入就位然后朝夕奠夕奠自成服之后朝夕设奠朝奠日出夕奠逮日如平日朝餔之食加酒果月朔则设馔皆褰帷幔用素器执事者具新馔于阼阶东主人以下各服其服入就位尊长坐哭卑幼立哭祝帅执事者盥手彻旧馔置座西南乃设新馔于灵座前止哭祝洗盏斟酒奠之复位卑幼皆再拜哭尽哀归次夕奠将至然后彻朝奠朝奠之将至然后彻夕奠各用罩子书仪卷六书仪卷七钦定四库全书书仪卷七宋司马光撰丧仪三卜宅兆葬日既殡以谋葬事既择地得数处执事者掘兆四隅外其壤掘中南其壤莅卜或命筮者及祝执事者皆吉冠素服执事者布卜筮席于兆南北向主人既朝哭适兆所立于席南当中壤北向免首绖左拥之莅卜筮者立于主人之右北向卜筮者东向执龟筴进南靣受命于主人莅卜者从旁命之曰孤子姓名为父某官度兹幽宅无有后艰卜筮者许诺右旋就席北靣坐述命指中封而卜筮占既得吉则执龟筴东向进告于莅卜筮者及主人曰从主人绖哭若不从更卜筮他所如初仪兆既得吉执事者于其中壤及四隅各立一标当南门立两标祝帅执事者入设后土氏神位于中壤之左南向置倚卓盥盆帨架盏注脯醢皆如常日祭神之仪告者与执事者皆入序立于神位东南重行西向北上立定俱再拜告者盥手洗盏斟酒进跪酹于神座前俯伏兴少退北向立搢笏执词进于神座之右东靣跪念之曰维年月朔日子某官姓名敢昭告于后土氏之神今为某官姓名营建宅兆神其保佑俾无后艰谨以清酌酺醢祇荐于神尚飨讫兴复位告者再拜出祝及执事者皆西向再拜彻馔出主人归殡前北靣哭卜筮𦵏日于三月之初主人先与賔议定可𦵏日三日执事者布卜筮席于殡门外闑西北向主人既朝哭与衆主人出立于殡门外之东壁下西向南上阖东扉主妇立于其内主人进立于门南乃北向免首绖左拥之莅卜筮者立主人东北乃西向卜筮者执龟筴东向进受命于莅卜筮者命之曰孤子某将以今月某日卜𦵏其父某官考降无有近悔卜筮者许诺右旋就席西向坐述卜筮不吉则又兴受命述命再卜占既得吉兴告于莅卜者及主人曰某日从主人绖与衆主人皆哭又使人告于主妇主妇亦哭主人与衆主人入至殡前北向哭遂使人告于亲戚僚友应㑹𦵏者穿圹𦵏有二法有穿地直下为圹置柩以土实之者有先凿埏道旁穿土室撺柩于其中者临时从宜凡穿地宜狭而深圹中宜穿挽土宜用两辘轳重物上下宜用革车或用鹰架木人上下宜用秋千板或用兀子下板宜用四绋及窆牀或用鹰架木下之亦可也碑志志石刻文云某官姓名某州某县人考讳某某官某氏某封某年月日生叙歴官迁㳄某年月日终某年月日𦵏子男某某官女适某官某人若直下穿圹则寘之便房若旁穿为圹则寘之圹门墓前更立小碑可高二三尺许大书曰某姓名某更不书官明器下帐苞筲祠版明器刻木为车马仆从侍女各执奉养之物象平生而小多少之数依官品下帐苞筲醯醢甖以桑木为祠版启殡启殡之日夙兴执事者纵置席于影堂前阶上及听事中央仍帷其听事备功布长三尺五服之亲皆来㑹各服其服入就位哭执事者迁灵座及椸于旁侧祝凶服执功布止哭者北向立于柩前抗声三告曰谨以吉辰启殡既告内外皆哭尽哀止妇人退避于他所主人及衆主人辑杖立视启殡祝取铭旌置灵座之侧役者入彻殡涂及墼扫地洁之祝以功布拂去棺上尘覆以裌衾役者出妇人出就位立哭执事者复设椸及灵座于故处乃彻宿奠置新奠如常日朝夕奠之仪朝祖役者入妇人退避主人立视如启殡役者举柩诣影堂前祝以箱奉魂帛在前执事者奉奠及倚卓㳄之铭旌次之柩次之主人以下皆从哭男子由右妇人由左重服在前轻服在后各以昭穆长㓜为叙侍者在末无服之亲男居男之右女居女之左不与主人主妇并行妇人皆葢头至影堂前置柩于席北首役者出祝帅执事者设灵座及奠于柩西东向主人以下就位立哭尽哀止役者入妇人退避祝奉魂帛导柩右旋主人以下哭从如前诣听事置席上南首设灵座及奠于柩前南向余如朝祖主人以下就位坐于柩侧借以荐席如在殡宫乃代哭如未殡之前亲賔奠赙赠賔客欲致奠于其家者以饭牀设茶果酒馔于其庭暑则覆之以幄将命者入白主人主人绖杖降自西阶待于阼阶下西向賔入家人皆哭賔叙立于馔南北向东上置卓子于賔北炷香浇茶实酒于注洗盏斟酒于其上上賔进烧香退复位与衆賔皆再拜上賔进跪酹茶酒俯伏兴賔祝执祝辞出于上賔之右西向读之曰维年月日某官某谨以清酌庶羞致祭于某官之灵尚飨祝兴賔再拜进诣主人前东向北上上賔止主人哭主人稽颡再拜賔答拜主人哭而入䕶丧延賔坐于他所茶汤送出如常仪祝纳酒馔及祝辞于丧家若奠于轝所经过者设酒馔于道左右或有幄或无幄望柩将至賔烧香酹茶酒祝拜哭柩至少驻主人诣奠所拜賔哭从柩而行余如上仪奠于墓所皆如在其家之仪其亲賔赙赠皆如始死之仪而不禭书仪卷七书仪卷八钦定四库全书书仪卷八宋司马光撰陈器轝夫陈器于门外方相在前次志石次椁次明器次下帐次上服次苞次筲次醯醢次酒次铭旌次灵舁次大轝大轝旁有翣贵贱有数祖奠执事者具祖奠酒馔如殷奠其日餔时主人以下卑㓜皆立哭祝帅执事者设酒馔于灵前祝奠讫退北靣跪告曰永迁之礼灵辰不留谨奉柩车式遵祖道俛伏兴余如朝夕奠仪主人以下复位坐代哭以至于发引遣奠厥明执事者具遣奠轝夫纳大轝于聴事前中庭执事者彻祖奠祝奉迁灵座置旁侧祝北靣告曰今迁柩就舆敢告妇人避退召轝夫迁柩乃载男子从柩哭降视载妇人犹哭于帷中载毕祝帅执事迁灵座于柩前南向乃设遣奠惟妇人不在余如朝夕奠之仪执事者彻所奠之脯置舁牀上史执赙赠歴立于柩左当肩西向祝在史右南向哭者相止跪读赠歴毕与祝皆退执事者彻遣奠祝奉魂帛升灵舁焚香妇人盖头出帷降阶立哭有守家不送葬者哭于柩前尽哀而归卑㓜则再拜辞在涂柩行自方相等皆前导主人以下男女哭歩从如从柩朝祖之叙出门以白幕夹鄣之尊长乗车马在其后无服之亲又在其后賔客又在其后皆乘车马出郭不送至墓者皆辞于柩前卑㓜亦乘车马涂中遇哀则哭无常凖及墓掌事者先张灵幄于墓道西设倚卓又设亲戚賔客之次男女各异又于羡道之西设妇人幄蔽以帘帷柩将及墓亲戚皆下车马歩进灵帷前祝奉祠版箱及魂帛置倚上设酒果脯醢之奠于其前巾之大轝至墓道轝夫下柩举之趣圹主人以下哭歩从掌事者设席于羡道南轝夫置柩于席上北乃退掌事者陈明器下帐上服苞筲醯醢酒用饭牀于圹东南北上铭旌施于柩上賔客送至墓者皆拜辞先归主人拜賔客賔客荅拜下棺主人及诸丈夫立于埏道东西向主妇及诸妇人立于埏道西幄内东向皆北上以服之重轻及尊卑长㓜为叙立哭轝夫束棺乃窆诸子辍哭视窆既窆掌事者置上服铭旌于柩上慎勿以金玉珍玩入圹中为亡者之累主人赠用制币𤣥纁束置柩旁再拜稽颡在位者皆哭尽哀匠以塼塞圹门在位者皆还次掌事者设志石藏明器下帐苞筲醯醢酒于便房以版塞其门遂寔土亲戚一人监视之至于成坟祭后土掌事者先于墓左除地为祭所置倚卓祭具等既塞圹门告者吉服与祝及执事者俱入行事惟改祝辞某官姓名营建宅兆为某官封谥窆兹幽宅余皆如初卜宅兆祭后土之仪题虞主执事者置卓子设香炉酒盏注于灵座前置盥盆帨巾于灵座西南又置卓子于灵座东南西向设笔砚墨于其上主人立于灵座前北向祝盥手出祠版卧置砚卓子上借以褥使善书者西向立题之祝奉祠版立置灵座魂帛前籍以褥祝炷香斟酒酹之讫执辞跪于灵座东南西向读之曰孤子某敢昭告于先考某官形归窀穸神返室堂虞主既成伏惟尊灵舍旧从新是凭是依怀辞兴复位主人再拜哭尽哀止祝藏魂帛于箱箧灵舁上乃奉祠版韬借匣之置其前炷香执事者彻灵座遂行反哭灵舁发行亲戚以叙从哭如来仪出墓门尊长乗车马去墓百歩许卑㓜亦乗车马徐行勿疾驱哀至则哭及家望门俱哭掌事者先设灵座于殡宫灵舁至祝奉祠版置匣前借以褥主人以下及门下车马哭入至聴事主人升自西阶丈夫从升如柩在聴事之位立哭尽哀止妇人先入立哭于堂如在殡之位尽哀止执事者彻帘帷賔客有弔者主人拜之賔客答拜主人入诣灵座与亲戚皆立哭如在殡之位尽哀止宗族小功以下可以归大功异居者亦可以归虞祭柩既入圹掌事者先归具虞馔是日虞主人以下皆沐浴执事者设盥盆帨巾各二于西阶西南东上东盆有台帨巾有架在盆北主人以下亲戚所盥也其西无台架执事者所盥也设酒一瓶于灵座东南旁置卓子上设注子及盏一别置卓子于灵座前设蔬果匕筯茶酒盏酱楪香炉主人及诸子倚杖于堂门外与有服之亲皆入尊长坐哭如反哭位卑㓜立哭于灵座前斩衰为一列最在前齐衰以下以次各为一列无服之亲又为一列丈夫处左西上妇人处右东上各以昭穆长㓜为叙皆北向婢妾在妇人之后项之祝止哭者主人降自西阶盥手帨手诣灵座前焚香再拜退复位及执事者皆盥手帨手执事者一人升开酒拭瓶口实酒于注取盏斟酒西向酹之祝帅余执事者奉馔设于灵座前主人进诣酒注所北向执事者一人取灵座前酒盏立于主人之左主人左执盏右执注斟酒授执事者置灵座前主人进诣灵座前执事者取酒盏授主人主人跪酹执事者受盏俛伏兴少退立祝执辞出主人之右西向跪读之曰维年月日朔日孤子某敢昭告于先考某官日月不居奄及初虞夙兴夜处哀慕不宁谨以㓗牲柔毛嘉荐普淖明齐溲酒哀荐祫事尚飨祝兴主人哭再拜退复位哭止主妇亚献亲戚一人或男或女终献不焚香不读祝余皆如初献之仪毕执事者别斟酒满沥去茶清以汤斟之主人以下皆出祝阖门主人立于门左卑㓜丈夫在其后主妇立于门右卑㓜妇人在其后皆东向尊长休于他所如食间祝立于门外北向告启门三乃启门主人以下皆入就位祝立于主人之右西向告利成敛祠版韬借匣之置灵座主人以下皆哭应拜者再拜尽哀止出就次执事者彻馔祝取魂帛帅执事者埋于屏处絜地遇柔日再虞质明祝出祠版置灵座主人以下行礼改祝词云奄及再虞哀荐虞事余皆如初虞之仪遇刚日三虞改祝词云奄及三虞又云哀荐成事余如再虞卒哭三虞后遇刚日设卒哭祭其日夙兴执事者具馔如时祭陈之于盥帨之东用卓子蔬果各五品脍炙羮殽轩脯醢庶羞面食米食共不过十五品器用平日饮食器设𤣥酒一瓶于酒瓶之西主人既焚香帅衆丈夫降自西阶衆丈夫盥手帨手以次奉肉食升设灵座前蔬果之北主妇帅衆妇女降自西阶盥手帨手以次奉面食米食设于肉食之北主人既初献祝出主人之左东向跪读祝词改虞祭祝词云奄及卒哭又云哀荐成事来日跻祔于祖考某官既启门祝立于西阶上东向告利成余皆如三虞之仪祔卒哭之来日祔于曽祖考内外夙兴掌事者具馔三分如时祭设曽祖考妣坐于影堂南向设死者坐于其东南西向各有倚卓设盥盆帨巾于西阶下设承版卓子于西方火炉汤缾火筯在其东其日夙兴设𤣥酒酒缾盏注卓子于东方设香卓于中央置香炉炷香于其上质明主人以下各服其服哭于灵座前奉曽祖考妣祠版匣置承祠版卓子上出祠版置于坐借以褥次诣灵座奉祠版匣诣影堂主人以下哭从如从柩之叙至影堂前止哭祝奉祠版置于坐借以褥主人及诸子倚杖于阶下与有服之亲尊长卑㓜皆立于庭以服重轻为列丈夫处左西上妇人处右东上各以昭穆长㓜为叙皆北向婢妾在妇人之后位定俱再拜其进馔先诣曽祖考妣前设之次诣亡者前设之主人先诣曽祖考妣前北向跪酹酒俛伏兴少退立祝奉辞出主人之左东向跪读曰惟某年月日子曽孙某敢以柔毛嘉荐普淖明齐溲酒适于曽祖考某官隮祔孙某官尚飨祝兴主人再拜不哭次诣亡者前东向跪酹酒俛伏兴少退立祝读曰惟年月日孝子某敢用柔毛嘉荐普淖明齐溲酒哀荐祔事于先考某官适祖考某官尚飨祝兴降位主人再拜不哭降复位亚献终献皆如主人仪惟不读祝祝阖门主人以下出侍立于门左右不哭如食间祝告启门三及启门主人以下各就位祝东向告利成主人以下不哭皆再拜辞神祝先纳曽祖考妣祠版于匣奉置故处次纳亡者祠版于匣奉之还灵座主人以下哭从如来仪至灵座置之哭尽哀止书仪卷八书仪卷九钦定四库全书书仪卷九宋司马光撰丧仪五小祥将及期年先以栗木为祠版并趺皆如桑板之制考以紫囊妣以绯囊盛之各有借褥贮于漆匣于十一月之末主人设香炉炷香卜筮日于影堂外西向先择日于来月下旬卜筮之不吉次择中旬不吉次择上旬既得吉日主人焚香于灵座前北向立祝执辞出于主人之左东向读曰孝子某将以来月某日祇荐常事于先考某官占既得吉敢告既读卷词怀之兴复位主人再拜退小祥前一日主人及诸子俱沐浴栉髪翦爪衆丈夫洒扫涤濯主妇帅衆妇涤釡鼎具祭馔如时祭丈夫妇人各设次于别所置练服于其中执事者置卓子设香炉酒盏注于灵座前置盥盆帨巾于灵座西南别设座于灵座前卓子之右东向别置卓子于灵座东南西向置栗版匣及笔砚墨于其上主人立于灵座前北向使善书者西向立题栗版毕以蜡涂炙令入理刮拭之复纳于匣祝盥手奉桑板置于东向之座次奉栗版置于灵座旧位出之借以褥主人盥手焚香斟酒酹之退少立祝执辞出读曰年月日孝子某敢昭告于先考某官来日小祥栗主既成伏惟尊灵舍旧从新是慿是依祝兴主人再拜哭尽哀明日夙兴执事者设元酒一瓶酒一缾刀子拭布酒盏注于卓子上在东阶之上西向设香卓子于灵前堂中央置香炉香合香匙于其上装灰饼设火炉汤瓶火筯于西阶上对酒瓶设盥盆二于西阶下各有帨东上乃具馔陈于堂门外之东质明主人倚杖于门外入与期亲各服其服坐立哭于灵前如虞祭之位哭尽哀主人及期亲出就次易练服及吉服复入就位哭顷之祝止哭者主人盥手焚香如虞祭帅衆丈夫设肉食主妇帅衆妇女设面食米食如卒哭执事者开酒主人斟酹酒如虞祭祝执辞读曰年月日孝子某敢昭告于先考某官日月不居奄及小祥夙兴夜处小心畏忌不惰其身哀慕不宁敢用柔毛嘉荐普淖明齐溲酒荐此常事于先考某官尚飨祝兴主人再拜退复位哭止亚终献阖门启门复入就位皆如虞祭祝东向告利成如卒哭祝敛栗版韬借匣之置灵座主人以下哭拜出就次执事者彻馔如虞祭祝取桑版匣帅执事者彻东向坐埋桑主匣于屏处㓗地大祥再期而大祥于二十三月之末主人卜如小祥礼丈夫妇人各设次于别所置禫服其中其日夙兴执事者设酒馔香火盥器皆如小祥质明主人与未除服者入就位于灵前立哭尽哀出就次易禫服复入就位哭顷之祝止哭者主人降盥手焚香如虞祭帅衆男设肉食主妇帅衆妇女设面米食如卒哭执事者开酒主人斟酹酒如虞祭改小祥祝词云奄及大祥又曰荐此祥事惟不改题栗主埋桑主外其余如小祥之仪祭毕迁影堂及祠匣于影堂彻灵座断杖弃之屏处禫祭大祥后间一月禫祭是月之中随便择一日设亡者一位于中堂祝奉祠版匣置于座出之借以褥主人以下不改服入就位俱立哭祝止哭主人降盥手焚香如虞祭帅衆设肉亦同卒哭礼执事开酒主人斟亦如虞祭礼拜不哭改大祥祝词云奄及禫祭又云祗荐禫事亚终献阖门启门复入就位皆如虞祭而不哭祝东向告利成主人以下应拜者再拜哭尽哀祝匣祠版奉之还于影堂主人以下从至影堂不哭退执事者彻馔居丧杂仪檀弓曰始死充充如有穷既殡瞿瞿如有求而弗得既葬皇皇如有望而弗至练而慨然祥而廓然又颜丁居丧始死皇皇焉如有求而弗得及殡望望焉如有从而弗及既葬慨焉如有不及其反而息杂记孔子曰大连少连善居丧三日而不怠三月不解期悲哀三年忧丧服四制曰仁者可以观其爱焉知者可以观其理焉强者可以观其志焉礼以治之义以正之孝子弟弟正妇皆可得而察焉曲礼曰居丧未葬读丧礼既葬读祭礼丧复常读乐章檀弓大功废业或曰大功诵可也杂记三年之丧言而勿语对而不问丧大记父母之丧非丧事不言既葬与人君言王事不言国事大夫士言公事不言家事檀弓髙子臯执亲之丧未尝见齿杂记䟽衰之丧既葬人请见之则见不请见人小功请见人可也又凡丧小功以上非虞祔练祥无沐浴曲礼头有疮则沐身有疡则浴丧服四制百官备百物具不言而事行者扶而起言而后事行者杖而起身自执事而后行者靣垢而已凡此皆古礼今之贤孝君子必有能尽之者自余相时量力而行之可也讣告书尊卑长㓜如常日书仪粗生纸直书其事勿为文饰致赙襚状具位姓某某物若干右谨専送上某人灵筵聊备赙仪伏惟歆纳谨状状上某官具位某谨封谢赙襚书具位某某物若干右伏蒙尊慈以某某亲违世特赐赙仪下诚不任哀感之至谨具状上谢谨状年月日具位某状上某位某谨封慰大官门状某位姓某右某谨诣门屏祗慰某位伏聴处分谨状年月日具位某状慰平交某位姓某右某祗慰某官谨状月日具位姓某状慰人名纸形如常但题其阴靣云某郡姓名慰慰人父母亡䟽状某顿首再拜言不意凶变先某位奄弃荣养承讣告惊怛不能己巳伏惟孝心纯至思慕号絶何以堪居日月流速遽踰旬朔哀痛奈何罔极奈何不审自罹荼毒气力何如伏乞强加粥俯从礼制某事役所縻未由奔慰其于忧恋无任下诚谨奉䟽伏惟鉴察不备谨䟽月日具位姓某䟽上某位大孝䟽上某位具位姓某谨封䟽上某所某位具位某谨封父母亡荅人状某稽颡再拜言某罪逆深重不自死灭祸延先考攀号擗踊五内分崩叩地呌天无所逮及日月不居奄踰旬朔酷罚罪苦无望生全即日蒙恩祇奉几筵苟存视息伏承尊慈俯赐慰问哀感之至不任下诚末由号诉不胜陨絶谨扶力奉䟽荒迷不次谨䟽月日孤子姓某䟽上某位谨空䟽上某位孤子姓某谨封重封与居忧人启状某启日月流迈奄踰旬朔伏惟孝心追慕沈痛难居孟春犹寒起居支福某即日蒙恩伏乞节哀顺变俯从礼制某事役所縻未由拜慰其于忧恋无任下诚谨奉状伏惟鉴察不备谨状月日具位姓某状上某位居忧中与人䟽状某叩头泣血言日月流速屡更晦朔攀慕号絶不自胜堪孟春犹寒伏惟某位尊体起居万福某酷罚罪苦无复生理即日蒙恩祇奉几筵苟存视息未由号诉陨咽倍深谨扶力奉䟽慰人父母在祖父母亡启状某启祸无故常尊祖考某位奄忽违世承讣惊怛不能己巳伏惟孝心纯至哀恸摧裂何可胜任孟春犹寒未审尊体何似伏乞深自寛抑以慰慈念某事役所縻未由趋慰其于忧想无任下诚谨奉状祖父母亡荅人启状某启不图凶祸先祖考奄忽弃背痛苦摧裂不自胜堪専介临门伏蒙尊慈特赐书尺慰问哀感之至不任下诚孟春犹寒伏惟某位尊体起居万福某即日侍奉幸免他苦未由诣左右展洩徒増哽塞谨奉状上谢不宣谨状慰人伯叔父母姑亡某启不意凶变尊伯父某位奄忽倾逝承讣惊怛不能己巳伏惟亲爱敦隆哀恸沈痛何可堪胜孟春犹寒尊体何如伏乞深自寛抑以慰逺诚某事役伯叔父母姑亡荅人慰某启家门不幸几伯父奄忽弃背摧痛酸楚不自堪忍伏蒙尊慈慰人兄弟姊妹亡比慰人伯叔父母亡启状但改尊伯父为尊兄亲爱为友爱兄弟姊妹亡荅人慰比伯父母亡荅人状但改几伯父为家兄改弃背为丧逝余并同慰人妻亡此慰人伯叔父母亡状但改尊伯父为夫人郡县君即改倾逝为薨逝改惊怛为惊愕改亲爱敦隆为伉俪义重改哀恸为悲悼余并同妻亡荅人比伯叔父母亡荅人但改家门为私家几伯父奄忽弃背为室人奄忽丧逝摧痛为悲悼余并同慰人子姪孙亡某启伏承令子某位遽尔天没不胜惊怛伏惟慈爱隆深悲恸沈痛何可堪胜余并同慰人伯叔父母状改寛抑为抑割子孙亡荅人状比妻亡荅人慰启但改私家为私门室人奄忽丧逝为小子某遽尔夭折改悲悼曰悲念余并同裴郑又有慰外祖父母舅姨妻父母外甥三殇及僧尼并亲戚相弔等书今并删去书仪卷九书仪卷十钦定四库全书书仪卷十宋司马光撰丧仪六祭凡祭用仲月主人及弟子孙皆盛服亲临筮日于影堂外主人西向立衆男在其后共为一列以长㓜为叙皆北上置卓子于主人之前设香炉香合及蓍于其上主人搢笏进焚香熏而命之曰某将以某日诹此嵗事适其祖考尚飨乃退立以蓍授筮者令西向筮不吉则更命曰既得吉日乃入影堂主人北向子孙在其后如门外之位西上主人搢笏进焚香退立祝怀辞出于主人之左东向搢笏出辞跪读之曰孝孙具官某将以某日祇荐嵗事于先祖考妣占既得吉敢告卷辞怀之执笏兴复位主人再拜皆出前期三日主人帅诸丈夫致齐于外主妇帅诸妇女致齐于内虽得饮酒而不至乱食肉不茹荤不弔丧不聴乐凡凶秽之事皆不得预専致思于祭祀前期一日主人帅衆丈夫及执事者洒扫祭所涤濯祭器设倚卓考妣并位皆南向西上主妇帅衆妇女涤釡鼎具祭馔时蔬时菓各五品脍炙羮殽轩脯醢庶羞面食米食共不过十五品执事者设盥盆有台于阼阶东南帨巾有架在其北又设盥盆帨巾无台架者于其东明日夙兴主人以下皆盛服主人主妇帅执事者诣祭所于每位设蔬果各于卓子南端酒盏匕筯茶盏托酱楪于卓子北端执事者设𤣥酒一瓶酒一瓶于东阶上西上别以卓子设酒注酒盏刀子拭布于其东设香卓于堂中央置香炉香合于其上装灰缾设火炉汤瓶香匙火筯于西方对缾实水于盥盆质明庖者告馔具主人主妇共诣影堂二执事者举祠版笥主人前导主妇主妇从后衆丈夫在左衆妇女在右从至祭所置于西阶上火炉之西向主人主妇盥手帨手各奉祠版置于其位先考妣后主人帅衆丈夫共为一列长幼以叙立于东阶下北向西上主妇帅衆妇女如衆丈夫之叙立于西阶下北向东上执事者立于其后共为一列亦西上位定俱再拜主人升自阼阶立于香卓之南搢笏焚香再拜降复位祝及执事者皆盥手帨手执事者一人升开酒拭瓶口实酒于注子取盏斟酒西向酹庖人先用饭床陈馔于盥帨之东衆丈夫盥手帨手主人帅之脱笏奉肉食主人升自阼阶衆丈夫升自西阶以设次于曽祖考妣祖考妣考妣神座前蔬果之北降执笏复位衆妇女盥手帨手主妇帅之奉面食升自西阶以次设于肉食之北降奉米食升自西阶以次设于面食之北降复位主人升自阼阶诣酒注所西向立执事者一人左手奉曽祖考酒盏右手奉曽祖妣酒盏一人奉祖考妣酒盏一人奉考妣酒盏皆如曽祖考妣之次就主人所主人搢笏执注以次斟酒执事者奉之徐行反置故处主人出笏诣曽祖考妣神座前北向执事者一人奉曽祖考酒盏立于主人之左一人奉曽祖妣酒盏立于主人之右主人搢笏跪取曽祖考酒酹之授执事者盏返故处主人出笏俛伏兴少退立祝怀辞出主人之左东向搢笏出辞跪读之曰维年月日孝子曽孙具位某敢用柔毛嘉荐普淖用荐嵗事于曽祖考某官府君曽祖妣某封某氏配尚飨祝卷辞懐之执笏兴主人再拜次诣祖考妣考妣神座皆如曽祖考妣之仪祝辞之异者祖曰孝孙荐嵗事于祖考妣父曰孝子荐嵗事于考妣献毕祝及主人皆降位次亚献终献盥手帨手升自西阶斟酒酹酒皆如上仪惟不读祝既遍主人升自东阶脱笏执注子徧就斟酒盏皆满执笏退立于香卓东南北向主妇升自西阶执匕扱黍中西柄正筯立于香卓西南北向主人再拜主妇四拜执事者一人执器沥去茶清一人随以汤斟之皆自西始毕皆出祝阖门主人立于门东西向衆丈夫在其后主妇立于门西东向衆妇皆在其后如食间祝升当门外北向告启门三乃启门执事者席于𤣥酒之北主人入就席西向立祝升自西阶就曽祖位前搢笏举酒徐行诣主人之右南向授主人搢笏跪授祭酒啐酒执事者授祝以器祝受器取匕抄诸位之黍各少许置器中祝执黍行诣主人之左北向嘏于主人曰祖考命工祝承致多福于汝孝孙来汝孝孙使汝受禄于天宜稼于田眉寿永年勿替引之主人置酒于席前执笏俛伏兴再拜搢笏跪受黍甞之实于左袂执事者一人立于主人之右主人授执事者器挂袂于手指取酒卒饮执事者一人立于主人之右受盏置酒注旁一人立于主人之左执盘置于地主人写袂中之黍于盘执事者授以出主人执笏俛伏兴立于东阶上西向于主人之受黍也祝执笏退立于西阶上东向主人既就位祝告利成降复位于是在位者皆再拜主人不拜主人降与在位者皆再拜主人主妇皆升奉祠版纳于椟笥妣先考后执事者二人举之导从归于影堂如来仪主妇还监彻执事者彻祭馔返于厨𫝊于宴器主妇监涤祭器藏之主人监分祭馔为胙盘品取少许同置于合并福酒皆缄之遣仆执书归胙于亲友之好礼者执事者设馂席男女异座主人与衆丈夫坐于堂主妇与衆妇女坐于室设倚卓𬞞果醢醯酱酒盏匕筯毕入酒于注庖者温祭馔男尊长就坐衆男献寿叙立向尊长如祭所之位而男女皆以右为上衆丈夫以长者少进执事者一人执酒注立于右一人执酒盏立于左长男搢笏跪右手执注左手执盏斟酒祝曰祀事既成祖考嘉飨伏愿备膺五福保族宜家执注者退执盏者置酒于尊长之前长男俛伏兴退复位与衆丈夫俱再拜兴立尊长命执事者取酒注及长男酒盏置于前自斟之祝曰祀事克成五福之庆与汝曹共之执事者以盏致于长男长男搢笏跪受以授执事者置其位俛伏兴立尊者命执事者徧斟衆丈夫酒毕长男及衆丈夫皆再拜尊者命坐乃就坐衆女献女尊长于室女尊长酢衆妇女立斟立授不跪余皆如衆丈夫之仪饮毕执事者献肉食毕衆妇女诣堂献男尊长寿及尊长酢长女长女立斟立受不跪余皆如衆丈夫之仪衆丈夫诣室献女尊长寿如堂上之仪执事者荐面食衆执事者献男女尊长寿如妇女而不酢执事者荐米食时候泛行酒间以祭馔盏数惟尊长之命凡归胙及馂若酒不足则和以他酒馔不足则继以他馔既罢据所酒馔主人颁胙于外仆主妇颁胙于内执事者徧及微贱其日皆尽凡祭主于尽爱敬之诚而已疾则量筯力而行之少壮者自当如仪影堂杂仪主人以下皆盛服男女左右叙立如常仪主人主妇亲出祖考置于位焚香主人以下俱再拜执事者斟祖考前茶酒以授主人主人搢笏跪酹茶酒执笏俛伏兴帅男女俱再拜次酹祖妣以下皆徧纳祠版出彻月望不设食不出祠版余如朔仪影堂门无事常闭每旦子孙诣影堂前唱喏出外归亦然出外再宿以上归则入影堂每位各再拜将逺适及迁官大事则盥手焚香以其事告退各再拜有时新之物则先荐于影堂遇水火盗贼则先救先公遗文次祠版次影然后救家财归胙于所尊书某惶恐启今月某日有事于祖考谨遣归胙于执事伏惟尊慈俯赐容纳某惶恐再拜某人复书某咨吾子孝享祖考不専有其福施及老夫感慰良深某咨某人平交书某启今月某日有事于祖考谨遣归胙伏惟留纳某再拜某人复书某启伏承某人孝享祖考不専有其福施及贱交不胜感戢某再拜某人降等书某咨今月某日有事于祖考今遣致胙某咨某人复书某惶恐启伏承某人孝享祖考欲广其福辱及贱子过蒙恩私不胜感戴之至某惶恐再拜某人封皮如常日启状仪书仪卷十