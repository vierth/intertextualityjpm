清先正事略选清李元度撰清先正事略选卷三黄宗羲孙奇逢李颙顾炎武王夫之陆世仪张履祥张尔岐陈瑚高世泰沈国模刁包谢文洊沈昀应撝谦胡承诺李生光朱用纯刘原渌汪佑万斯大万斯同毛奇龄魏禧王猷定丁澎黄宗羲黄梨洲先生宗羲字太冲浙江余姚人明御史忠端公尊素长子忠端为杨左同志以劾魏阉死诏狱庄烈帝即位先生年十九袖长锥人都讼狱至则逆阉已磔即具疏请诛曹钦程李实会庭鞫许显纯崔应元先生对簿出所袖锥锥显纯流血被体又殴应元拔其须归祭忠端神主前又锥杀牢卒叶咨颜仲文盖忠端绝命二卒手也时钦程已入逆案实诉辨原疏非己出阴致三千金贿先生求勿质先生发其事复于对簿时锥之狱竟偕诸忠子弟设祭狱门哭声达禁中庄烈帝叹曰忠义孤儿可念也先生归益肆力于学经史百家无所不窥愤科举之学锢人思所以变之既尽发家藏书读之不足则钞之同里世学楼钮氏澹生堂祁氏南中则千顷斋黄氏绦云楼钱氏且建续钞堂于南雷以承东发之绪山阴刘忠正公倡道蕺山奉忠端遗命从之游而是时越中承海门周氏之绪余援儒入释石梁陶氏奭龄为之魁姚江之绪大坏先生约吴越中高材生力摧其说故蕺山弟子如祁忠敏公彪佳章给事正宸皆以名德重而四友御侮之助必首先生蕺山之学专言心性而漳浦黄忠端公兼及象数人比之程邵两家先生曰是开物成务之学也乃出所学律历诸书相质证弟宗炎宗会并负异才先生自教之有东浙三黄之目及周延儒再召谋翻逆案起马士英督凤阳为阮大铖地于是南太学诸生作留都防乱公揭斥大铖陈公子贞慧沈征君寿民吴秀才应箕沈上舍士桂共议东林子弟推无锡顾杲居首珰祸诸家推先生为首余以次列名戊寅秋七月事也壬午先生入都延儒欲荐为中书舍人力辞免偶游市中闻铎声曰非吉声也遂南下已而大清兵果入塞甲申难作大铖骤起南中案揭中姓氏得百四十人将尽杀之先生同里有阉党首劾刘忠正公及其三大弟子则祁章二公暨先生也先生与杲并逮太夫人叹曰章妻滂母乃萃吾一身耶会大兵下南都先生得免跄踉归浙东时忠正公已死节弟子多殉之而孙公嘉绩熊公汝霖以一旅之师画江而守先生纠里中子弟数百人从之号世忠营请以布衣参军事不许授职方郎寻改御史作监国鲁元年大统历颁之浙东马士英奔方国安营欲入朝众言其当诛熊公恐其挟国安为患也好言慰之先生曰诸臣力不能杀耳春秋之孔子岂能加于陈桓但不谓其不当诛也熊公谢焉又遗书王之仁曰诸公何不沈舟决战由赭山直趋浙西而日于江上鸣鼓攻其有备盖意在自守也蕞尔三府以供十万之众必不支何守之能为闻者皆韪其言而不能用惟熊公尝再以所部西行下海盐至是孙公以火攻营卒付先生与王正中合军得三千人正中者之仁从子也以忠义自奋先生深结之使之仁不得挠军事职方郎查继佐军乱先生定之掣以西遂渡海札潭山陈太仆潜夫以军同行议由海道入太湖招吴中豪杰抵乍浦约崇德义士孙奭等内应会大兵纂严不得前而江上已溃公归入四明山结寨自固余兵尚五百人先生驻兵杖锡寺微服出访监国戒部下善与山民结部下不尽遵节制山民畏祸潜爇其寨部将茅瀚江涵死之先生无所归捕檄累下携子弟入潭中己丑间监国在海上乃与都御史方端士赴之授左副都御史亡何大兵围健跳城中危急置靴刀待命会荡湖伯阮骏救至得免时诸帅之悍甚于方王文臣稍异同其间立致祸熊公以非命死刘公中藻以失援死钱公肃乐以忧死先生既失兵日与吴尚书钟峦坐舟中正襟讲学暇则注授时泰西回回三历而已先生之从亡也太夫人尚居故里当事录其家口先生曰方寸乱矣吾不能为姜伯约也乃陈情变姓名间行归家是年监国自健跳至翁洲复召先生副冯侍郎京第乞师日本抵长埼不得请自是东迁西徒无宁居而浙中当事得名籍与海上有连者即行猕薙先生于故国位在列卿江湖侠客多来投而冯侍郎等结寨杜岙即先生旧部风波震撼无虚日先生犹挟帛书欲招婺中镇将南援时方捕诸寨之通海者山寨诸公相继死弟宗炎坐与冯待郎相通刑有日矣先生以计脱之辛卯遣间使入海告警令为之备甲午定西侯张名振间使至被执又名捕先生丙申慈水寨主沈尔绪祸作亦以先生为首其得不死皆有天幸先生气不慑也其后海上倾覆先生无复望乃奉太夫人返里门毕力着述而四方请业之士渐至矣自言受学蕺山时颇喜为气节斩斩一流患难后始多深造而追恨为过时之学丁未复举证人书院申蕺山之绪已而之鄞之海宁巡抚张公以下皆请开讲先生不得已应之先生谓明人讲语袭语录之糟粕不以六经为根柢教学者必先穷经而求事实于诸史又谓读书不多无以证斯理之变化多而不求诸心则为俗学盖先生以濂洛之统综会诸家横渠之礼教康节之象数东莱之文献艮斋止斋之经术水心之文章莫不旁推交通自来儒林所未有也康熙戊午诏征博学鸿儒叶学士方霭拟疏荐陈庶常锡嘏曰是特使先生为叠山九灵之杀身也力止之会修明史徐学士元文谓先生非可召试者然或可聘之修史乃与兴化李公清同征诏督抚以礼敦遣先生固辞朝廷知不可致特诏浙中督抚抄先生着述关史事者送京师徐公延先生子百家及万处土斯同万明经言任纂修皆先生门人也先生以书报徐公且谐之曰昔闻首阳山二老托孤于尚父遂得三年食薇颜色不坏今吾遣子从公可以置我矣当是时圣祖表章儒术大臣多鉅人长德顾皆以不能致先生为恨魏公象枢曰生平愿见不得者三人夏峰梨洲二曲也汤公斌曰黄先生论学如大禹导水导山脉络分明吾党之斗杓也庚午徐尚书干学侍直上访及遗献复以先生对且言曾经臣弟元文疏荐老不能来上曰可召至京朕不授以事即欲归当遣官送之徐公对以笃老无来意上叹息不置先生卒于康熙乙亥秋年八十有六初营生圹于忠端墓旁中置石床无椁椁作葬制或问援赵邠卿陈希夷例戒身后无得违命盖自以遭家国之变期于速朽而不欲显言其故也所着有明儒学案六十二卷三百年儒林之薮也易象数论六卷力辨河洛方位图象之非授书随笔一卷则阎征君若璩问尚书而告之者春秋日食历一卷辨卫璞所言之谬律吕新义二卷则常取余杭竹管肉好停匀者断之为十二律及四清声试之因广其说者也又以蕺山有论语大学中庸解独阙孟子乃疏为孟子师说四卷尝欲重修宋史未就存丛目补遗三卷辑明史案二百四十四卷赣洲失事纪一卷绍武争立纪一卷四明山寨纪一卷海外痛哭纪一卷日本乞师纪一卷舟山兴废一卷沙定洲纪乱一卷赐姓本末一卷又汰存录一卷纠夏考功幸存录者也历学则少有神悟及在海岛古松流水布算簌簌常言句股之法乃周公商高之遗而后人夫之使西人得以窃其传有授时历注一卷大统历推法一卷授时历假如一卷西历回历假如各一卷外尚有气运算法句股图说开方命算测圜要义共若干卷其后梅征君文鼎本周髀言历世警为绝学实先生开之南雷文案十卷外集一卷吾悔集四卷撰杖集四卷蜀山集四卷子刘子行状二卷诗历四卷忠端祠神弦曲一卷后分为南雷文定凡五集晚年又定为南雷文约合之得四十卷明夷待访录二卷留书一卷则王佐之略顾先生炎武见而叹曰三代之治可复也思旧录二卷中多历史之文又选明文案广之为明文海共四百八十二卷阅明人文集二千余家自言与十朝国史相首尾而别属李征君邺嗣为明诗案未成而李卒又辑宋元儒学案以志七百年儒苑门户又尝读宋文监元文抄以补苏吕二家之阙未成编卒又以蔡正甫之书不传作今水经其余四明山志台宕纪游匡庐游录姚江文略姚江琐事补唐诗人传病榻随笔黄氏宗谱黄氏丧制及自着年谱共若干卷先生文不名一家晚年忽爱谢皋羽所处之境同也虽不赴征车而史局大议必咨先生历志出吴检讨任臣之手总裁千里遗书乞审正而后定尝论宋史别立道学传为元儒之陋明史不当仍其例朱检讨彝尊适有此议汤公斌出先生书示众遂去之于国难诸公表章尤力至遗老之以军持自晦者久之或嗣法开堂先生曰是不甘为异姓之臣者反臣为异姓之子也故所许止四明周囊云一人弟宗会晚年好佛为反覆言其不可于二氏之学虽其有托而逃者犹不少宽焉晚年益好聚书所抄自鄞之天一阁范氏歙之丛桂堂郑氏禾中倦圃曹氏最后则吴中传是楼徐氏然常戒学者当以书明心无玩物丧志也子百家字主一能世其学又从梅定九问推步法着句股短测解源二卷宗炎字晦木世称立谿先生祟祯中以明经贡太学学行与伯兄梨洲埒而奡岸几过之己卯秋试报罢与弟宗会约闭关尽读天下之书而后出画江之役步迎监国于蒿坝兄弟毁家率子弟僮仆荷戈妇女皆执爨以饷所谓世忠营也梨洲西下海昌先生乃留龛山治辎重事败狂走入四明山为冯侍郎京第参军事奔走诸寨间顺治庚寅山寨军歼被缚侍郎之嫂先生妻母也匿其家事发当论死梨洲还至鄞谋以计活之冯尚书子道济故人也慨然任其责临刑日晡矣道济潜载死囚随之亡何火忽灭暗中有突出负先生去者不知何许人也火至以囚代之冥至十里许始息肩则万户部履安白云庄也负之者户部子程也时诸遗民毕集解缚置酒忽管弦声出隔岸先生掉小舟往因自取琴弹之曰广陵散幸无恙侍郎故部寻复合先生仍左右之慈湖寨主沈尔绪又以孥寄丙申再遭名捕梨洲叹曰死矣故人朱湛侯诸雅六力救之免遂提药笼游海昌石门间或以古篆为人镌石印或用李思训赵伯驹书法鬻之以自给浙西传为黄高士书争购之生平作诗几万首沈冤凄结晚稍颓唐于象纬律吕轨革士遁之学皆有神悟着周易象辞二十一卷寻门余论二卷图书辨惑一卷力辟先天太极图说之非谓周易未经秦火不应独禁其图转为道家藏匿二千年至陈搏而始出谓搏之图书乃道家养生之术与元陈应涧说合谓周子太极图说图杂以仙真说冒以易道亦与朱竹垞毛西河所考略同晚年以石涵锢所着述于其中语其子曰有急则埋之丙舍如其言子卒遂莫知所在宗会字泽望号缩斋学者称石田先生所学同性尤狷介国变后隐于浮屠浪游名山以疾终生平读书一再过不忘日必尽百页在事则次日倍其常课自经史四部外释道二藏未常不一周也诗文古澹而有根据所着曰缩斋集见原书卷二十七页二上孙奇逢先生讳奇逢字启泰一字钟元直隶容城人晚讲学苏门之夏峰学者称夏峰先生少与定兴鹿忠节公善继友以圣学相砥砺年十四谒杨尚宝补庭补庭问设在围城中内无储彳侍外无救援当若何先生应声曰效死勿去补庭忠愍公子也十七举万历庚子乡试居京师与左忠毅公光斗魏忠节公大中周忠介公顺昌相尚以气节丁内外艰丧葬一准古礼率兄弟庐墓凡六年学使李蕃以纯孝疏旌其门家故贫日食常不继尝与鹿忠节论学自辰至日昃始得豆面作羹怡然无不足之色自言从忧患困郁中默识心性本原生平得力实在此天启五年逆阉魏忠贤乱大政兴钩党狱左忠毅魏忠节周忠介先后被逮左公弟光明魏公子学洢皆主鹿氏鹿忠节之父正世所称鹿太公者也与先生及新城张果中各出身营救当是时高阳孙文正公承宗以枢辅督师榆关鹿忠节以职方郎赞军事初尝约先生至军中遍览山海形势孙公将疏请任以赞画先生语茅元仪曰古未有将相不合能立功于外者公信不愧吉甫矣奈时不可何乃辞归至是为书抵孙公使季弟奇彦及正孙化麟赍以往书略曰左魏诸君子清风大节必不染指以庇罪人此何待言独以然类之宗直臣之首横被奇冤自非有胸无心谁不扼腕惟桑与梓固浮邱旧莅地也遗爱在人不止门墙之士兴歌黄鸟昔庐次楩一莽男子耳谢茂秦以耳少布衣行哭燕市调元美等曰诸君子不生为虑生地乃从千载下哀湘而吊买乎李献吉在狱何仲默致书杨邃庵求为引手康德涵义激同调至不自爱其名浮邱廓园之品固当直踞献吉何次楩之敢望某等无哭诉尚负惭于茂秦执事功德前无邃庵怜才扶世之盛稍一引手且有出德涵上者况诸君子以道义臭味之雅受知于执事最深且久岂无意乎孙公得书具疏请入朝面陈机务忠贤大惧谓且兴晋阳之甲夜遶御床泣遂以严旨遏诸途寻诬左魏受熊经略赃各榜追之左尝督学三辅又治屯田有惠政先生与鹿太公及果中谋设匦建表于门曰愿输金救左督学者听于是投匦者云集得金数千赍入都而左魏已先毙杖下明年忠介公逮至拟赃五千先生复为营画得金数百而忠介复杖毙矣乃皆经纪其丧且按籍还金时逻校严急土大夫触手糜烂容城去京师不二百里举旛击鼓众皆为先生危而忠贤左右皆近畿人夙重先生质行无不阴为之地者以故卒免祸左魏遗骨借以归海内有范阳三烈士之称谓先生及正果中也先生义声震一世御史黄宗昌给事中王正志交荐之屡征不起崇祯九年大清兵薄容城先生率兄弟族党入城与有司及荐绅分城守御先生独领西北隅雉堞久圮兵突至随御随筑邻邑多陷而容城独完巡抚张其平上其事诏优秩擢用会南都兵部尚书范公景文亦以赞画军务驰聘先生俱辞之时畿内盗贼数骇先生率子弟门人入易州五公山结茅双峰戚族相依者数百家乃饬戎器彳侍糗粮部署守御又以其暇赋诗习礼弦歌声相闻寇盗屏迹时以方田子春之在无终山焉国朝顺治初祭酒薛公所蕴具疏让官以许文正相拟遂有旨以国子监祭酒征有司敦趣卒固辞兵部侍郎刘公余佑巡按御史柳寅东陈蜚交章荐皆坚卧不应自有明及本朝前后十一征不起天下士识与不识皆称曰征君晚岁渡河幕苏门百泉之胜且为康节鲁斋讲学地水部郎马光裕奉以夏峰田庐遂移室筑堂曰兼山读易其中率子弟躬耕四方来学愿留者亦授田使耕所居成聚公卿持使节过卫源辄屏驺从以一见先生为快而睢州汤文正公斌官岭北道告养归途从受业凡十年始先生与鹿忠节讲学以象山阳明为宗晚更和通朱子之说其持身务自刻砥而与人无町田奚每晨起谒先祠毕澄心端坐虽疾病未尝有惰容有问学者随其高下浅深必开以性之所近使自力于庸行上自公卿大夫及野人牧竖工商隶圉武夫悍卒壹以诚意接之用此名在天下而人无忌嫉者山中花放邻村争置酒相邀咸知爱敬居夏峰二十五年卒年九十有二康熙十四年四月二十一日也先生尝语学者吾始自分与杨左诸贤同命及涉乱离犯死者数矣而终无恙是以学贵知命而不惑也其学以慎独为宗而于人伦日用间体认天理尝言喜怒哀乐中节视听言动合礼子臣弟友尽分乃终身行之不能尽者又自言七十以往每阅十年而功加密惟独知之地不敢自欺无或懈而已着有四书近指读易大旨书经近旨圣学录两大案录甲申大难录家礼酌岁寒居答问孝友堂家乘畿辅甲州人物考取节录孙文正公年谱乙丙纪事又着理学宗传表周程张邵朱陆薛王及罗念庵顾泾阳为十一子别为诸儒考附之盖出独见非依傍旧闻者比也河南北学者岁时奉祀百泉书院易州学者就故宅为双峰书院而容城与刘静修杨忠愍同祀保定与孙文正鹿忠节并祀道光八年诏从祀孔子庙庭弟奇彦顺治中以贡生知武城县有声子六四子博雅最着名孙淦康熙壬戌进士官中书以孝闻博雅字君侨幼端重不苟嬉笑甲申后屏举子业绝意仕进征君迁苏门君独留贫无以炊赊柿饼以供母徒步奉至苏门征君抚之喜作诗劳之母病不交睫不解襟带者三旬余及卒为孺子泣三年不见齿征君年渐高偕兄弟朝夕上食祝哽噎夜则更卧床前候其欠伸未尝顷刻离时从征君游者日众有数百里或数千里至者君设榻供食各得其宜征君晚年重听诸弟子问难必借君转达反覆开示不厌征君着书不下数百卷常数易稿皆君手书字体古健无一笔苟康熙八年诏举山林隐逸郡守程启朱以君名上之大府君以父年老力辞亡何征君卒偕兄望雅弟韵雅庐墓三年哀毁骨立葬祭以礼君德器纯粹与人交和易可亲见人一善赞扬不去口人有过不显言默然端坐间引一二古语相感发听者耸然多见省改问以时事似不甚别白谈古今成败得失了若指掌也韵雅坐事被逮系刑部狱凡五年将远徙君具橐饘以从病致药饵至更周恤其同系者幸朝夕相顾视君故贫竭产供弟故交所赠遗皆拒不纳同难有械系者君以蹇驴让之徒步烈日两足皆肿尝遇暴风雨失道几溺死饥渴困顿遂病每假寝口中喃喃皆其弟事也顷之竟不起弥留犹张目曰吾弟免矣遂卒年五十有五不数日弟事渐解竟免流徙士大夫高其义称文孝先生所着曰约斋集子汉有文名魏君一鳌字莲陆直隶新安人夏峰高第弟子也尝宦山西官知州有惠政搜访隐逸折节下士及去官匹马双僮而已莲陆与清苑高鐈范阳耿极等从征君游最早遭时丧乱患难与共者余三十年及征君迁苏门莲陆自山右归率间岁一至每至必数月留后构雪亭于夏峰为征君订正年谱白雪盈山孤灯午夜上下古今视千秋如旦暮及门问答语莲陆为多所着曰雪亭梦语汤潜庵先生官京师时莲陆常策蹇访之见潜庵绳床破被数椽不蔽风雨慨然曰此犹见雪亭风味也因出梦语读之属潜庵为之序初征君命莲陆辑北学编寻命潜庵辑洛学编潜庵尝以雪亭比朱子之寒泉精舍云见原书卷二十七页一上李颙先生先世无达者父可从字信吾以壮武从军为材官崇祯壬午督师汪公乔年讨贼信吾从监纪孙兆禄以行临发抉一齿与其妇彭曰战危事不捷当委骨沙场子其善教儿矣亡何督师死事信吾卫监纪不克亦死彭闻欲身殉以子幼制泪抚之然无以为生或谓彭曰可命儿佣取直以养或令给事县庭彭不可令先生从师学修脯不具皆谢之彭曰经书固在何必师时先生年十六粗解文义母夫人日言忠孝节义事以督之母子相依或数日不举火泊如也先生以昌明关学为己任家无书从人借读自经史百家至二氏之书无不观其论学曰天下大根本人心而已矣大肯綮提醒天下之人心而已矣是故天下治乱视人心人心邪正视学术凡学在反身道在守约功在悔过自新而必自静坐观心始静坐乃能知过知乃能悔悔乃能自新又言学者当先观象山慈湖阳明白沙之书阐明心性直指本初以洞斯道之大源然后取二程朱子及康斋敬轩泾野整庵之书玩索以尽践履之功否则醇谨者乏通慧颖悟者杂异端无论言朱言陆皆于道未有得也于是关中士争向先生问学关学自横渠后三原泾野少墟累作累替至先生而复盛当事慕其名踵门求见力辞不得则一见之终不报谒曰庶人不可入公府也再至并不复见有遗馈者虽十反亦不受或曰交道接礼孟子不却唯何甚曰我辈百不能学孟子即此一事稍不守孟子家法何害当事请主关中书院先生尝谋为冯恭定公设俎豆勉就之已而深悔急去之陕抚白君欲荐诸朝哀吁得免督学许君孙荃议进其所着书亦不可然关中利害在民者未常不为当事力言也少墟高弟隐沦不为世所知者言之当事表其墓以传之初母夫人葬信吾之齿曰齿冢以待身后合葬先生屡欲之襄城招魂以母老不敢远出乙巳母夫人卒庚戌徒跣之襄城遍觅遗蜕不得乃为文祷于社服斩衰尽夜哭不绝声泪尽继以血襄城令张允中出迎请适馆不可乃亦为之祷卒不得先生设招魂之祭狂号允中请立信吾祠且造冢故战场以慰孝子心扬州守骆钟麟前令盩厔时师事先生者也闻先生至襄城谓祠事未能旦夕竟请南下谒道南书院以发顾高诸公书且讲学以慰东林学者之望先生应之从者云集开讲于无锡于江阴于靖江宜兴昼夜不获休忽静中涕下如雨搥胸自詈曰不孝汝此行为何事竟喋喋于此间尚为有人心者乎虽得见高顾诸公书何益中旦不寝即戒行时祠事且毕急诣襄城宿祠下夜分鬼声大作凄怆悲凉盖先生祝于父祠愿以五千国殇魂同返关中故也允中乃为先生设祭上祀督师汪公监纪孙公配以信吾下设长筵遍及死事者先生伏地大哭观者皆哭于是立碑曰义林奉招魂之主取冢土而归告于母墓附齿冢中更持服如初丧昆山顾宁人作襄城纪异诗传写遍海内癸丑陕督鄂善以隐逸荐先生誓死辞书八上皆以病为解得旨俟病愈敦促入京自是大吏岁岁来问起居先生遂称废疾长卧不起戊午部臣以海内真儒荐有旨召对时词科荐章遍海内先生独被昌明绝学之旨中朝必欲致之大吏趣行益急先生固称疾笃舁其床至得省大吏亲至榻前怂惥先生绝粒六日至欲拔佩刀自刺于是诸官属大骇得予假治疾先生叹曰生我名者杀我身是皆生平洗心未密不能自晦之所致也当道知其不可屈姑置之自是荆扉反锁不复与人接惟顾宁人至则款之已而天子西巡将召见命陕督传旨先生惊泣曰吾其死矣辞以废疾不至遣子慎言诣行在进所着四书反身录二曲集御书关中大儒四字以宠之先生学极博常着十三经纠缪廿一史纠缪及象数诸书既自以为近于口耳之学不复示人惟以反身录示学者晚年迁富平学者日至然或才士着书满家先生竟扃户不纳积数日怅然去或出自市廛下户先生察其心之不杂引而进之当是时北则孙先生夏峰南则黄先生梨洲西则先生时论以为三大儒然夏峰自明时已与杨左诸公为石交其后孙高阳相国折节致敬易代后声名益大梨洲为忠端之子蕺山之高弟又从亡海上资望皆素高先生起自孤童上接关学六百年之统寒饥清苦中耿光四出无所凭借拔地倚天视二先生为尤难云先生名颙字中孚自署曰二曲土室病夫陕西盩厔人子二慎言慎行慎言以门户故出补诸生终不与科举后以选拔贡太学亦不赴先生晚年因兵氛迁寓富平与富平李因笃郿县李柏称关中三李门人王心敬能传其学柏字雪本少孤贫稍长读小学曰道在是矣遂尽焚帖括而日诵古书家人强之应试遂出走西踰汧南入栈道东登首阳拜夷齐墓复以母命就试补诸生旋弃巾服入太白山读书十年成大儒公卿多欲荐之度不获行己志卒辞谢昕夕讴吟拾山中槲叶书之门人都其集曰槲叶集山居力耕日食粥或半月食无盐竟夷然不屑也常言古之人有七日不火食者有三旬九餐者有食木子橡栗者有屑榆者有一日长坐者有十九年餐毡啮雪者盖有主于中不动于外所谓不忘沟壑也其高寄绝俗类此年六十六卒子曰崧女适二曲子慎言心敬字尔缉号澧川鄠县人少传二曲之学二曲集二十二卷皆其所摭次也少为邑诸生岁试提学遇之不以礼发愤脱巾帻去遂出其籍雍正中诏举贤良方正总督额忒伦年羹尧先后上章荐两征不赴及羹尧为大将军复招之卒谢不往羹尧败出其门下者皆絓误或禁锢终身澧川不与也朱高安督学关中数造庐请益焉澧川学问淹通有康济之志集中论选举军饷马政区田法圃田法井利说诸篇皆可坐言起行非空谈心性者比子某以知县入都世宗见而嘉之曰若孺子故日不凡干隆元年蒲城进士某应廷试大学士鄂尔泰公问澧川安否进士素昧澧川不能对鄂公笑曰若不识关中儒者乃亦成进士耶秦中新除大吏来及皇华过境鄂公必寄声候澧川动定其见重当世如此生平论学以明新止至善为归着有澧川集关学编澧川易说江汉书院讲义及语录孙先生景烈者字西峰武功人也少举于乡为商州教官勤于课士不受诸生一钱雍正中举贤良方正干隆己未成进士授检讨以言事忤旨放归深自韬晦陈文恭抚陕奉诏举经明行修之士将以西峰应固辞主关中书院教生徒以克己复礼居平虽盛暑必肃衣冠韩城王文端杰入其室弟子也尝曰先生冬不罏夏不扇如邵康节学行加薛文清为关中学者宗有自来矣又郿县冯先生云程字海鹍号峪泉子生七岁而孤感奋自立尝谓生平有友五人同邑则雪木李子盩厔则名世赵子鄠县则澧川王子晚得一人为盩厔司训刘子又继得潇洒之文方白赵子二曲先生为之传又同时有盩厔惠含贞先生思诚武进陆俊公先生卿鹄二曲皆为之传盛称其学行云见原书卷二十七页三上顾炎武亭林先生初名绦字宁人江南昆山人乙酉改名炎武自署蒋山佣本生父同应有同祖弟曰同吉早世聘王氏未婚守志以先生为之后母夫人最孝常断指疗姑疾祟祯九年旌于朝丁亥夏避兵常熟年六十矣谓先生曰我虽妇人然受国恩矣遇变我必死之于是先生方应邑令杨永言之辟与嘉定吴其沆同里归庄共起兵奉故郧抚王永祚以从夏文忠允彝于吴中鲁王监国授先生兵部司务事既不克永言行遁去其沆死之先生与庄幸得脱母夫人闻两京皆破遂不食卒遗命诫先生勿事二姓次年唐王起闽中以职方郎召先生欲赴之念母未葬不果次年几豫吴兆胜之祸更欲赴海上道梗不前庚寅有怨家欲陷之乃变衣冠作商贾游京口又游禾中次年之旧都谒孝陵癸丑再谒其冬又谒而图焉顾氏有三世仆曰陆恩叛投里豪丁酉先生四谒孝陵归持之急乃欲告先生通海先生亟往擒之数其罪湛之水仆婿复投里豪以千金贿太守欲杀先生势危甚有代乞援于钱牧斋者牧斋欲先生自称门下乃许之其人知必不可而惧失援乃私自书刺与之先生急索刺还不得则列揭通衢自白牧斋亦笑曰宁人之卞也会故相路文贞振飞之子泽溥为白其事于是先生浩然有去志至是五谒孝陵乃东行垦田于章邱之长白山下以自给戊戌遍游北畿出山海关归至昌平拜谒长陵以下次年再谒又念江南山水有未尽者复归六谒孝陵东游至会稽次年复北谒思陵由太原大同入关中至榆林是岁浙中史祸作先生幸得脱甲辰四谒思陵毕垦田于雁门之北五台之东初先生之居东也其地湿不欲久留每言马伏波田畴皆从塞上立业欲居代北尝曰使吾泽中有牛羊千江南不足怀也然又苦其地寒乃经营创始使门人辈司之而身出游丁未之淮上次年自山东入京师莱之黄氏有奴告其主所作诗者多株连复以吴中陈济生所辑忠义录指为先生作首之书中有名者三百余人先生闻之驰赴山东自请勘颂系数月富平李因笃亲至历下解之狱白复如京师五谒思陵自是往还河北诸边塞者凡十年丁巳六谒思陵始卜居陕之华阴始先生遍观四方心耿耿未下谓秦人慕经学重处士持清谈实他邦所少而华阴绾毂关河之口虽足不出户而能见天下之人闻天下之事有警入山守险不过十里之遥若志在四方则一出关门亦有建瓴之便乃定居焉王征君宏撰筑室延之先生置田五十亩于华下供晨夕而东西开垦所入别贮之以备有事又饵沙苑蒺黎而甘之曰啖此久不肉不茗可也熊公赐履方任史事以书来招答曰愿以一身谢公最下则逃之世外惧而止戊午鸿词科诏下诸鉅公争欲致之先生以死辞次年修明史又欲荐之贻书叶学士方蔼誓以身殉始得免华下诸生请讲学谢之曰近日二曲徒以讲学故得名遂招逼迫几凶死名之为累甚矣况东林覆辙有进于此者乎少读宋史刘忠肃传曰士以器识为先一命为文人无足观矣即终身谢绝应酬文字李二曲求为其母传之再三终谢之尝曰文不关乎经术政理之大不足为也韩公起八代衰若但作原道谏佛骨表平淮西碑张中丞传后序诸篇而一切谀墓之文不作岂不诚山斗乎今犹未也其论学则曰诸君关学之余也横渠蓝田之教以礼为先孔子尝曰博学于文约之以礼而刘康公云民受天地之中以生所谓命也是以有动作威仪之则然则君子为学舍礼何由近日讲学家专以聚徒立帜为心而其教不肃方将赋茅鸱之不暇何问其余寻以乙未春出关观伊洛历嵩少曰五岳游其四矣会年饥渡河至代北复还华下先生既负用世之略不得一遂所至辄小试之垦田度地累致千金故随寓即饶足徐尚书干学兄弟甥也未遇时先生振其乏至是鼎贵为东南人士宗累书迎先生南归请居以别业皆不至庚申其妇卒于崑山寄诗挽之而已康熙二十年卒于华阴年六十有九无子以从孙淇慎后高弟吴江潘耒刊布其遗书先生耿介绝俗双瞳子中白而边黑见者异之最与归庄善少共游复社有归奇顾怪之目于书无所不窥尤留心经世学历观廿一史明十三朝实录天下图经说部以至公移邸钞之属有关民生利害者随录之又参以躬所闻见曰天下郡国利病书别一编曰肇域志最精韵学能据遗经以正六朝唐人之失据唐人以正宋人之失有音学五书李文贞光地自汉晋以来所未有性喜金石文所至必躬自蒐访有金石文字记晚益笃志六经谓经学即理学也自有舍经学言理学者乃堕于禅学而不自知故持论悉本朱子之说而归咎于上蔡横浦象山甚峻有书曰下学指南其平时论学曰博学于文曰行己有耻谓自一身以至天下国家皆学之事自子臣弟友以至出入往来辞受取与之间皆有耻之事不耻恶衣恶食而耻匹夫匹妇之不被其泽故日万物皆备于我矣反身而诚其日知录三十卷尤终身经诣之书凡经史粹言皆具焉自言有王者起将以见诸行事而跻斯治于古治之隆而未敢为近人道也先生出游以马二骡二载书随所至厄塞皆唿老兵退卒询曲折或与平日所闻不合则即旅舍中发书勘之或经行平原大野无足措意则马上嘿诵诸经注疏偶有遗忘即又发书熟复之汪钝翁尝言经学修明者吾得顾子亭林李子天生内行醇备者吾得魏子环极梁子曰缉先生广之曰学究天人确乎不拔吾不如王寅旭读书为己探赜洞微吾不如杨雪臣独精三礼卓然经师吾不如张稷若萧然物外自得天机吾不如傅青主坚苦力学无师而成吾不如李中孚险阻备尝与时屈伸吾不如路安卿博闻强记群书之府吾不如吴任臣文章尔雅宅心和厚吾不如朱锡鬯好学不倦笃于朋友吾不如王山史精心六书信而好古吾不如张力臣所着书又有左传杜解补正九经误字石经考吴韵补正昌平山水记山东考古录京东考古录亭林诗文集及二十一史年表历代帝王宅京记皆行于世力臣名弨山阳人精六书贫而嗜古尤究心金石搜讨靡遗尝登焦山乘江潮归壑入岩下仰读瘗鹤铭证为顾况书援据甚核后以聋废而考证弥勤亭林音学五书力臣所写定也任臣吴姓名志伊仁和人志行端悫博闻强识兼精天官乐律康熙己未召试博学鸿儒授检讨承修明史历志撰十国春秋百十四卷广搜博引可称淹贯又撰山海经广注字汇补周礼大义礼通春秋正朔考辨托园诗文集诸书见原书卷二十七页四下王夫之先生姓王氏讳夫之字而农号姜斋湖南衡阳人父朝聘副贡生以文学知名先生少负异才读书十行俱下年踰冠与兄介之同举崇祯壬午乡试以道梗未与计偕明年张献忠陷衡州士类多污伪命其不屈者投之湘江先生走匿南岳双髻峰下贼执其父以为质先生自引刀刺其肢体舁往易父贼见其重创也免之父子俱得脱十七年北京陷先生涕泣不食者数日明年王师下金陵唐桂二王相继称号督师何公腾蛟屯长沙堵公允锡驻常德两公颇不相能先生忧之上书监军章公旷请调和南北两军防溃变章公不能用诸镇卒奔覆章公以忧死顺治四年王师下湖南先生走桂林大学士瞿公式耜疏荐于桂王先生以父忧请终制服阕授行人是时桂王建国肇庆旋移驻武冈走靖州柳州大学士严公起恒皆从已复从至肇庆时朝端水火有吴党楚党之目主吴者为朱天麟张孝起吴贞毓堵允锡王化澄诸人主楚者为金堡丁时魁刘湘客袁彭年蒙正发诸人又其时李成栋新附于王朝政皆决于其子元允堡等五人附之吴党目为五虎严公居其间不能有所匡正王在梧州贞毓等十四人合疏攻五虎下湘客等于狱将置之死先生走告严公曰诸臣弃墓坟捐妻子崎岖从王而以党人杀之则志士将解体谁与共危亡者严公感其言跽王舟力救贞毓等并恶之是时化澄已为言者劾去贞毓等请召还因与合攻严公先生亦三上疏劾化澄化澄恚甚必欲杀先生以救得免返桂林复依瞿公寻闻母病间道归至则母已前卒其后瞿公殉节桂林严公被害南宁先生知事愈不可为遂决计老牖下已而缅甸亦覆没先生益自悔匿浪游郴永涟邵间所至人士慕从辄辞去最后归衡阳之石船山筑土室曰观生居晨夕杜门学者称船山先生所着有周易内传十二卷发例一卷周易大象解一卷周易稗疏四卷周易考异一卷周易外传七卷书经稗疏四卷尚书引义六卷诗经稗疏四卷诗经考异一卷诗广传一卷礼记章句四十九卷春秋稗疏二卷春秋家说七卷春秋世论五卷续春秋左氏博议二卷四书训义三十八卷四书稗疏二卷四书考异一卷读四书大全说十卷说文广义三卷读通监论三十卷宋论十五卷张子正蒙注九卷思问录内篇一卷外篇一卷俟解一卷噩梦一卷黄书一卷识小录一卷老子衍一卷庄子解三十三卷龙溧夜话一卷愚鼓歌一卷相宗络索一卷楚辞通释十四卷姜斋文集十卷诗集十卷诗余三卷诗话三卷外集四卷夕堂永日八代文选十九卷共计三百二十四卷其着录于四库者曰周易稗疏考异尚书稗疏诗稗疏考异春秋稗疏凡六种存目于四库者曰尚书引义春秋家说凡二种先生论学以汉儒为门户以宋五子为堂奥其所作大学衍中庸衍皆力辟致良知之说以羽翼朱子而于正蒙一书尤有神契谓张子之学上承孔孟如皎日丽天无幽不烛惜其门人未有殆庶者而当时鉅公如文富司马诸公张子以布衣贞隐无由资其羽翼其道之行曾不逮邵康节之数学是以不百年而异说兴于是究观天人之故推本阴阳法象之原就正蒙精绎而畅衍之与自着思问录二篇皆本隐之显原始要终炳然如揭日月至其扶树道教辨上蔡象山姚江之误或疑其言稍过然议论精严粹然皆轨于正也先生生当鼎革甲申后崎岖岭表发谠论攻憸邪备尝艰险既知事不可为乃退而着书窜伏穷山四十余年一岁数徙其处故国之戚生死不忘康熙十八年吴逆僭号于衡伪僚有以劝进表相属者先生曰亡国遗臣所欠一死耳今安用此不祥之人哉遂逃入深山作祓禊赋吴逆平大吏闻而嘉之属郡守馈粟帛请见先生以疾辞未几卒葬大乐山之高节里自题墓碣曰明遗臣王某之墓当是时海内儒硕推容城盩厔余姚昆山先生刻苦似二曲贞晦过夏峰多闻博学志节皎然不媿黄顾两君子然诸先生肥遯自甘声望益炳虽荐辟皆以死拒而公卿交口天子动容其着述易行于世惟先生窜身猺峒席棘饴茶声影不出林莽门人故旧又无一有气力者为之表章殉后四十年其子敔抱遗书上之督学宜兴潘太史宗洛因缘得入四库上史馆立传儒林而其书仍不传道光庚子族孙世佺始刻行咸丰四年毁于兵燹同治二年曾中丞国荃复捐俸重锓焉本朝经学家后先生而起者无虑百十人所言皆有根柢然有矜为创获不知为先生所已言者四库总目于春秋稗疏中曾论及之实未易一二数也兄介之字石子号石崖乡举后值国变遂隐居不出先先生卒着有周易本义质四卷诗经尊序十卷春秋四传质十二卷子敔字虎止操履高洁博学有文名康熙朝贡生与邵阳车无咎王元复攸县陈之駓称楚南四家又称楚中三王谓虎止与能愚及汉阳王戬伯也潘太史视学楚南延虎止入幕与宜兴储大文善晚筑湘西草堂着有蔗畦存稿笈云草学者称蔗畦先生见原书卷二十七页五下陆世仪本朝诸儒恪守程朱家法者推二陆先生为正宗二陆者一清献公一桴亭先生也先生名世仪字道威江苏太仓州人少即笃志圣贤钱忠介公肃乐牧太仓时一见奇之曰他日必以魁儒名世刘念台先生讲道蕺山张受先常约先生往受学先生即赴之受先不果终身以为憾时流寇日炽先生谓平贼在良将又在良有司宜大破成格凡进士举贡监诸生不拘资地但有文武干略者辄与便宜委以治兵积粟守城之事有功即以为其地之牧令如此则将兵者所至皆有唿应今拘吏部法重以贿赂随在充数是卖封疆也时不能用明亡尝上书南都不见听又常参人军事既解凿地宽可十亩筑亭其中高卧闭关谢客其自号桴亭以此风波既定至四明哭忠介归始应诸生之请讲学东林已讲于毘陵复归讲于里中当事者屡欲荐之力辞免叶敦艮者字静远浙之西安人蕺山高弟也千里赂书讨论先生喜曰证人尚有绪言吾得慰未见之憾矣先生少常从事养生之说有所得矣既而翻然悟乃亟弃之作格致篇以自考曰敬天者敬吾之心也敬吾心如敬天则天人可合一矣故敬天为入德之门及读薛文清书有云敬天当自敬心始乃叹曰先得我心哉先生教人先小学后大学以立志居敬为本以圣经八条目为程朱敦守礼法讲明实用然后渐进于天人之机旁及百家之言其先后次序悉朱子遗法也所着思辨录凡十四类前集曰小学曰大学曰立志曰居敬曰格致曰诚正曰修齐曰治平后集曰天道曰人道曰诸儒曰异学曰经子曰史籍自象纬律历以至礼乐兵农刑政河漕盐屯诸务以及历代儒先之异同得失旁及异端莫不穷究其所以然而立论一归醇正清献公常序而刻之其景仰者至矣先生自序生平谓得力于理先于气一言于理气之间尽心体验始知太极为理两仪为气人之义理本于太极气质本于两仪理居先气居后理为主气为辅条理判然既而悟理一分殊之旨恰与罗整庵之言合便洒然觉理气融洽性原无二然未察及人与物性同异处也既而知人与万物之所以同又知人与万物之所以异于朱子所云论万物之一原则理同而气异论万物之异体则气犹相近而理绝不同二语大有契入于是又识得天地万物本同一体处然而性善之说则终以先入之言为主以为孟子说善止就天命之初继之者善处论未敢说到成之者性既而悟成之者性以前着不得性字既云成之者性便属气质既属气质何云性善于是旷览天人之原博观万物之际见夫异异而同同者始知性为万物所同善为人性为独性善之旨正不必离气质而观也乃取孟子前后论性语反覆读之始知孟子当日止就气质中说善而程朱以后尚未之能晰也于是又取宋五子之言观之周则无不吻合程朱间有一二未合而合者常八九也周子太极图说惟人也得其秀而最灵形既生矣神发知矣形生质也神发气也形生神发而五性具是有气质而后有性也可见不落气质不可谓之性一言性便属气质矣先生不喜新会余姚之学顾能洞见其得失之故而平心以论之尤足废诸家纷争之说其论白沙曰世人多以白沙为礼宗非也白沙曾晰之流其意主于洒脱闭旷以为受用不屑苦思力索其静中养出端倪之说亦本中庸然不言戒惧慎独而惟咏歌舞蹈以养之则近于手持足行无非道妙之意矣白沙与敬斋俱学于吴康斋本皆以居敬为主故其诗曰吾道有宗主千秋朱紫阳说敬不离口示我入德方后来自成一家始以自然为宗而敬斋则终身无所转移是以有狂狷之分也究之所谓自然者诚也稍有不诚则粉饰造作便非自然而或者以率略放达为自然非也其论阳明曰阳明之学原自穷理读书中来但才气过高终属聪明用事其言朱子格物之非谓尝以庭前竹试之七日而病是则禅家参竹篦之法原非朱子格物之说阳明自误会耳阳明意主简易直捷以救支离之失故聪明者喜从之而一闻简易直捷之说则每厌读书穷理之繁动云一切放下而居敬之功弛矣故阳明在圣门狂者之流门人昧其苦心以负之耳其论整庵曰阳明讲学在正德甲戌乙亥间整庵困知记一书作于嘉靖戊子己丑之际整庵自谓年垂四十始志学正阳明讲学时也其后致良知之说遍天下而整庵书始出然则非阳明讲学则整庵将以善人终其身而是书且不作朋友切磋之功其可少哉阳明工力不逮整庵之半整庵才气不逮阳明之半于整庵吾恨其聪明少于阳明吾恨其聪明多其论阳明弟子曰姚江弟子必以绪山为巨擘其序传习录谓师亡未及三纪而微言日以沈晦岂非吾党身践之不力而多言有以病之耶此盖为龙溪而发而救正王学末流之功甚大是不负阳明者绪山也终背阳明之教者龙溪也又常语学者曰世有大儒决不别立宗旨譬之大医国手无方不备岂尝沾沾然执一海上方而谓舍此更无方无药哉今之谈宗旨者皆海上方也所着自思辨录外有宗礼典礼折衷通治乡三约甲由臆仪城守要略八阵法门先儒语录集成明儒语录集成礼衡易窥诗监书监春秋考论读史笔记考德录诸书同州共学者曰盛先生敬江先生士韶敬字宗傅号寒溪长桴亭先生一岁年十五过桴亭一见即甚相得与同学者三年厌薄声华不事举子业后罹家厄流离播徙去稍远至祟祯丙子始与桴亭及陈子确庵江子药园有讲学之举时绝学初兴虑惊世骇俗深用韬秘四人者风雨联床或横经论难或即事穷理反覆以求一是甚有商榷未定彻夜忘寝质明而后断或先断而复辨者既而同志渐多旬月皆有常会必讲贯终日凡身心性命之奥天文地利河渠兵法之学太极阴阳鬼神之秘儒释之辨经史百家之赜罔弗根究本末要于中正讲论之乐常恨古人不及见之退则仿先儒读书记之法各有所录但日不着录即互相纠以为学问进退之别桴亭所着思辨录皆十二年间俛读仰思有所见则疾书以自识其所得者也顾其所纪皆随笔无伦次寒溪与药园乃篆辑精要类分而书之药园名士韶字虞九其学以桴亭为归所纂思辨录辑要寒溪既序其体例药园复序之其略曰自结绳以降太昊始之皇农诸圣人继之而集诸圣之大成者有孔子汉唐以降濂溪始之洛闽诸大儒继之而集诸儒之大成者有朱子然自朱子以后群言淆乱莫知折衷其溺于词章牵于训诂者无论已自禅学盛而二氏标榜于是异学与正学争自心宗盛而三教合一于是儒者与儒者争浸淫至于末季所推儒门巨擘大约为异端立赤帜耳或树敌门外或操戈室中其指似异其害实同也桴亭之为是书无间寒暑无间穷达无间治乱盖十二年如一日皆为卫道计耳则继朱子而集大成者桴亭何多让焉呜唿此心同也此理同也桴亭言之而天下万世之人诵之习之或从而歌舞咏叹之以是为桴亭功桴亭言之而天下万世之人疑之阻之或从而讪笑诟厉之以是为桴亭罪而皆无容心也道存与存道亡与亡听之天而已矣庶几藏之名山传之其人以俟天下万世之知桴亭而能读是书者见原书卷二十七页六下张履祥先生名履祥字考夫居桐乡之杨园村学者称杨园先生九岁丧父擗踊袒括如成人母夫人训之成立尝中酒母责之且谕曰孔孟亦是两家无父儿止为肯学好人便成大圣大贤尔勿自弃也年十五补邑诸生耻入社读小学近思录有得作愿学记渡江而东拜刘念台先生门下闻甲申三月之变缟素不食携书簏步归杨园隐约闇修益肆力程朱之书觉人谱独体之说犹近阳明然以师故不敢言也澉湖何商隐延之家塾出传习录请评先生不敢任既而馆语水主人以请复辞之后数年始毅然奋笔条分缕析直抉其所以然盖自此出而闲辟录困知记学蔀通辨皆所谓择焉不精者矣吴江张嘉玲弃诸生从先生游资独敏故所诣弥粹先生自乱后益杜门寡交病当世讲学者骋口辩沽虚名故于来学之士未尝受其拜一以友道处之与苕上凌渝安沈石长及商隐交最笃往复终身无间平居虽盛暑方巾深衣端拱若泥塑或舟行百里坐不少欹晚年写寒风伫立图自题以见志尝云三代以上折衷于孔孟三代以下折衷于程朱于通监纲目朱子文集语类晨夕不去手旁及读书居业二录童蒙训鲁斋集皆有评本辑刘子粹言于师门有补救之力念台之子伯绳辑先人遗书多折衷于先生时黄太冲方以绍述蕺山鼓动天下先生曰此名士非纯儒也痛先世殡宫以贫不能早葬毁于盗虽罪人既得斩首祭墓袒衣犹麤麻卒于康熙十三年年六十有四遗命以衰殓濮川布衣陈梓为作传辑年谱门人祝洤汇刻其全集目次凡十六曰经正录曰愿学记曰问目曰备忘录曰诗曰书曰初学备忘曰学规曰训子语曰答问曰门人所记曰言行闻见录曰近古录曰近监曰丧葬杂说曰农书先生恪守紫阳居敬穷理之训实体诸人伦日用间在前明为薛胡之后劲在本朝为清献之前茅身处草野日抱嫠忧荒江寂寞中惴惴念乱其心固未尝一旦忘天下也尝言人自着衣至于解衣终日之间所言所行须知有多少过差自解衣至于着衣终夜之间所思所虑须知有多少邪妄有则改之此为修身第一事又曰为学自不欺始不欺自亲长始于亲长忍用其欺安往而不欺者又曰朱子精微象山简率薛胡谨严陈王放旷今人多舍朱从陆尊陈王诎薛胡固由人情便简率而苦精详乐于放旷而畏谨严亦缘百余年来阳明之学大行遂以先入之言为主虽间读程朱书亦止本陆王之意指摘其短长而已此种习尚不变窃忧生心害政之祸未有艾也又曰学者舍稼穑别无治生之道能稼穑则无求于人而廉耻立知稼穑艰难则不敢妄取于人而礼让兴廉耻立礼让兴而世道可以复古矣故其所补农书皆得诸身试者何商隐名汝霖武原人凌渝安名克贞沈石长名磊皆乌程人吴嘉玲字佩葱一字岵瞻陈梓字古民祝洤字人斋海昌人商隐常言杨园学术至正言行无疵至其不言而饮人以和与人并立而使人化尤莫知其所以然也凌先生曰杨园闇修一室而闻风者悦服觌德者心醉惟其诚耳陈古民曰先生纯粹如敬轩而研穷精核谨饬如敬斋而规模宏远人斋祝氏既刻其遗书复择粹语为一编曰淑艾录以示学者陆清献公未获与先生相接及见其遗书乃心折焉见原书卷二十七页七下张尔岐齐鲁自伏生辕固而还至东京之末康成郑氏始为诸经笺注号称经师爰及北宋乃有泰山孙明复徂徕石守道特起为人伦师表越六百年复有蒿庵张先生先生名尔岐字稷若济阳人明季为诸生入本朝隐居求志当正学昌明之日博综载籍以笃志力行为本性孝友服亲丧三年号泣不辍殡葬皆遵古礼以沃产让两弟为代纳赋税三十余年及易箦独属子代纳以终二弟之身为其有废疾也卒于康熙十六年年六十有六当是时孙钟元讲学苏门黄梨洲标宗姚江皆出入白沙阳明间先生独守程朱说不少变海内君子如桐乡张考夫太仓陆道威各以韦布躬行任斯道之重先生缟纻未通而风期合辙隐然有以开陆清献张清恪之先故崑山顾亭林亦时以康成泰山徂徕三先生相勖先生闭户着书所与游自亭林外惟长山刘友生乐安李象先关中李二曲王山史四人而已干隆中诏征海内遗书其乡人以先生着书上当事进册府海岱经生益知先生为三先生以后一人吴江陆朗夫陈臬山建蒿庵书院以祀先生而额其堂曰辨志取先生所论着以立教也其辨志略曰人之生未始有异也而卒至大异者习为之也习之所以异志为之也志异而习以异习异而人以异故志乎道义未有入于货利者也志乎货利未有幸而为道义者也志道义则每进而上志货利则每趋而下其端甚微共效甚巨舜跖之分利与善之间而已人之所以孳孳而为者志在故耳志之为物往而必达图而必成及其既达则不可以返也既成则不可以改也于是为舜者安享其为舜为跖者纵自悔其为跖而已莫可致力矣所志者殊也世之诵周公孔子之言者肩相比也周孔之教未闻有见诸行事者岂少而习之长而忘之与毋亦诵周孔而志不在周孔也志不在周孔则所志必货利矣以志在货利之人而乘富贵之资制斯人之命吾悲民生之日蹙也志之定于心也如种之播于地也种粱菽则粱菽种乌附则乌附矣雨露之滋培壅之力各于所种以成效焉粱菽成则人赖以养乌附成则人被其毒学不正志而勤其占毕美其文辞以售于世则所学皆其毒人自利之借也呜唿学者一日之志天下治乱之源生人忧乐之本矣且夫志在道义未有不得乎道义者也穷与达均得焉志在货利未必货利之果得也而道义已坐失矣孟子曰求在我者也是求有益于得也求在外者也是求无益于得也能审乎内与外之分必得与不必得之数可以定所志矣其中庸论略曰中庸云者赞礼之极辞也中庸书礼之统论约说也夫礼抑人之盛气抗人之懦情以就于中天下之人质之所不便皆不能安不安恐遂为道裂指礼之物而赞以坦易之辞以究其说于至深至大至尽之地所以坚守礼者之心而统之一途也由礼而后喜怒哀乐皆可以中节中节而后可以为中庸故其言始之天命以着从来曰斯礼也命与性先之矣不然不汝强也极之彝伦典则以表大业曰斯礼也帝王之所考名教之所责无之或二也要之诚明以立本事曰斯礼也非明无以通微非诚无以正隐非所以为外也于是使愚不肖者知所跂而贤智者亦厌其意而不敢求多焉此中庸之书所终继六经而鞭其后也尽六经之说而后可以究理之说而后可以究中庸之说中庸者礼之统论约说非其详者也而孔子之告颜子曰克己复礼为仁仁不得礼无以为行并无以为存也吾故断以为中庸必有所指而所指断乎其为礼也汉儒取以记礼为得解矣先生所着有夏小正传注一卷礼仪郑注句读十七卷仪礼考注订误一卷弟子职注一卷周易说略四卷春秋传义四卷蒿庵集三卷蒿庵闲话三卷顾亭林尝曰独精三礼卓然经师吾不如张稷若又曰稷若所着礼仪郑注句读根本先儒立言简当以不求闻达故无当世名然书实可传使朱子见之必不仅谢监岳之称许也同时有孙先生若群者淄川人也少励品学言动皆有则乡里称小圣人早岁成进士谒选京师任侍郎克溥延之课子坐易易床食不兼豆虽盛暑亦衣冠危坐如见大宾侍郎知其二子应童子试时山左学使与侍郎交善将为之地而不知二子名屡欲问之惮其严终不敢发喜评隲穷通寿夭皆能以文决之康熙癸丑知交城县事遣其子归淄就昏去后见其近作时艺叹曰吾子其不反矣归后竟卒治交多异政秩满迁四川知州卒于官见原书卷二十七页八上一陈瑚先生讳瑚字言夏号确庵江苏太仓人明季为诸生与同里陆桴亭先生讲明义理经济之学桴亭作格致编首提敬天二字以证千圣心法先生由此用力深得要领着圣学入门书分小学为六曰入孝曰出弟曰谨行曰信言曰亲爱曰学文分大学为六曰格致曰诚意曰正心曰修身曰齐家曰治平小学先行后知大学先知后行小学之终即大学之始而每日课程即以敬怠善过自考又以全史浩繁难读乃编为四大部以政事人文别之政部分曹事部分代人部分类文部分体手书巨帙各数十略能背诵又旁通当世之务河漕农田水利兵法阵图无不研贯暇则横槊舞剑弯弓注矢击刺妙天下崇祯壬午举于乡赴礼部试不第归时娄江湮塞水旱洊至民大饥先生上当事救荒书其预备之政四曰筑围岸开港浦广树艺豫积储防挽之政四曰慎炎眚早奏报惩游惰劝节省补苴之政四曰通商劝分兴役弭乱轸恤之政四曰招流亡缓征索审刑狱恤病囚又陈支吾三议其议食四条曰劝义助劝转输招商米优米肆议兵八条曰严保甲练乡民设侦探劝习射练夫役练牙兵备城守之人备城守之器议信六条曰励士节和大户巡郊野安典肆清狱囚严督察又上巡抚王开江书一审势二经费三役兵四实法皆精切可施行而时不能用自言其学如医之治病求之于古犹治方药也求之于今犹切脉也按脉以求病按病以定方按方以用药故百发不爽然主人讳疾则良医亦束手矣明之后绝意仕进父病刺血书疏吁天乞身代父卒遗产悉让之弟避兵行遯不交人事尝寓崑山之蔚村村田沮洳导里人筑围岸御水用兵家束伍法不日而成至今赖之晚益困窭常至绝食终不肯干人尝初冬骤寒客有重裘者知先生单袷欲解以赠竟夕不敢言退而曰乃知今世复有陈无己也康熙十四年卒年六十有三先生之学博大精深以经世自任其论学有曰国家之盛衰视人才之消长人才之消长视教化之兴废教化兴废之关人心生死之会也人心不死则天命流行而干坤立人心死则天命不行而干坤亦几乎毁矣治乱之故岂非人心为之哉其论日省敬怠曰君子庄敬日强安肆日偷小学不由乎敬则无以涵养乎本原而谨乎洒扫应对之节与诗书六艺之教大学不由乎敬则无以开发聪明进修德业而致明德新民之功敬也者圣学之所以成始而成终也有内敬主一无适是也有外敬整齐严肃是也有静时之敬戒慎不睹恐惧不闻是也有动时之敬喜怒哀乐发皆中节是也有一日之敬终日干干夕惕若是也有一息之敬终食之间不违仁是也有统体之敬钦明恭己圣敬日跻缉熙敬止是也有物物之敬手容恭足容重非礼勿视听非礼勿言动是也故容有善而未必敬者矣未有敬而不善者也其论理财曰管子富国之法大约笼山泽之利操轻重之权在上不在下使富商大贾无所牟利桑孔之徒师其意以为均输平准之法而不知其合变可也管子霸道也可施之一国不可施之天下苟利吾国邻国虽害不恤也为天下则不然此有余彼不足不足者亦王士也此享其利彼受其弊弊者亦王民也故桑孔用之汉而耗王吕用之宋而亡其论申韩曰申韩刑名之学刑者刑也其法在审合形名故曰不知其名复修其形形名参同用其所生又曰君操其名巨效其形形名参同上下和调盖循名责实之谓今直以为刑法之刑过矣所着书自圣学入门外有蔚村讲规社学事宜开江筑围书菊窗随笔荒政全书今不传见原书卷二十八页一上高世泰高先生世泰字汇旃无锡人忠宪公攀龙从子也少侍忠宪讲席笃守家学晚年以东林先绪为己任葺道南祠丽泽堂于梁溪与高紫超等讲习其中祁州刁先生包往返论学尤莫逆学者有南梁北祁之称孝感熊文端出先生门下仪封张清恪平湖陆清献亦常与东林讲会歙人汪学圣者所学近禅既至东林乃大悟前失其同乡吴慎施璜汪燧汪知默陈二曲胡棩去木江佑朱宏辈方讲朱子之学于紫阳书院因学圣以问业东林志相得乃作紫阳通志录紫超名愈忠宪公兄孙也十岁读忠宪遗书即知向学既壮补诸生日诵遗经及先儒语录谨言行植身艰苦尝言士求自立当自不忘沟壑始事亲孝父晋侯嗜酒食必具酒肉出就人饮每遣僮往候而已屏立路旁俟与主人别则趋而掖以归以为常先后居亲丧不饮酒食肉不内寝两兄皆前卒抚其孤子女为之昏嫁晚年益穷困尝餟粥七日矣方挈其子登城眺望意充然乐也张清恪抚苏时延主东林书院讲会以疾辞有司馈之人参不受平居体安气和虽子弟未尝诃谯终日危坐不欠伸盛暑不裸跳与人食不越簋下箸有忿争者至其前辄愧悔县人好以道学相诋言共独至先生佥曰君子人也卒年七十有八生平于取与之介最严年七十时门弟子制冠为寿犹却之顾栋高尝从先生游说经娓娓忘倦所撰朱子小学注干隆中尹学使会一以小学取士颁行其书又着周易偶存春秋经传日抄春秋类春秋疑义仪礼丧服或问周礼疏义诸书东林为高忠宪顾端文两公讲学地得诸君恪守遗规其绪言益不泯于世同县顾枢字所止一字庸庵端文公宪成孙也明天启中举人少从忠宪讲朱子之学入国朝韬形遁迹不入城市不赴讲会惟心体力行而已淹贯五经尤深于周易尚书晚作易稿折衷至当尝曰吾祖于易最精独无着述小子可妄穿凿乎于明儒服膺薛胡而谓陈王不免差失又谓端文主无欲忠宪主格物并直接宋儒其议论之醇正可知矣同时山阴刘念台先生之子汋字伯绳亦以清介力学称方念台先生家居讲学时诸弟子闻教未达多私于伯绳伯绳应机开譬闻者莫不洒然及先生死国难明唐鲁二王皆遣使祭且荫以官伯绳皆辞之曰父死敢因为利既葬杜门绝人事着礼经考次一书以竟父业有司或请见虽通家故旧亦峻拒之副使王尔禄故念台门下士以金三百请刻公遣书不受语使者曰幸为我辞大夫出处殊途无相强居蕺山小楼二十年所与接惟史子虚恽仲升辈数人耳或劝举讲会不应临卒戒其子曰若等安贫读书守人谱以终身足矣所卧榻假之祁氏病革强起易之曰吾岂可终于祁氏之榻门人私谥曰贞孝先生吴慎字徽仲歙诸生也于书无所不读而尤尽心于宋五子书着书三十余种其行世者有周易粹言大学中庸章句翼论学以敬为主自号曰敬庵初游梁谿时东林书院尚守忠宪家法徽仲与其州人施虹玉无锡张秋绍等同受业高汇旃先生春秋释奠毕升堂开讲威仪秩然见者莫不敛容倾听也已而归歙会讲紫阳还古两书院兴起者众施虹玉名璜休宁人少应郡试见乡先生讲学紫阳瞿然曰学者当如是矣遂弃举业发愤自力于躬行每会讲先一日斋宿务设诚以感人教学者以九容养外九思养内已而游梁谿事高先生将归与高先生期某年月日当赴讲及期高先生设榻以待或曰千里之期能必信乎高先生曰施生笃行君子也如不信者吾不复交天下士矣言未既虹玉挈其子儋囊至矣着思诚录小学近思录发明行于世汪燧字文仪居徽之金城里年十六即手录先儒书昕夕观省既长笃于躬行一言动必秉成法所着书甚多一以洛闽为宗其读易质疑尤见推于时卒年七十有四张夏字秋绍无锡人隐居菰川之上孝友力学初受业马文肃公世奇之门已而入东林书院其为学先经后史博览强记而归本自治高先生既歾推秋绍主讲席汤文正公抚江苏与秋绍论学韪之延至苏州学宫讲孝经小学退而着孝经解义小学瀹注及洛闽源流录年八十余卒又严先生瑴者字佩之号生轩亦无锡人家贫屏迹不出性孝友笃学好古经史百家靡不究尤潜心于易春秋尝课其弟谷曰读书以明道也吾自得高子遗书所学乃有归宿既与同志讲道东林高君汇旃推为主席重修道南祠辑忠宪年谱高子节要东林书院志诸书学使慕其名贻以额曰力扶正学终不一报谒也着有生轩易说易同春秋论春秋集说尚书讲义四书讲义生轩存稿以布衣终见原书卷二十八一下沈国模有明余姚王文成公讲致良知之学弟子遍天下后或不轨师说为訿议于世而同邑传其学者推徐曰仁钱绪山洪湖今闻人邦再传而得沈先生国模国模字求如余姚诸生少以明道为己任尝从蕺山刘子会讲证人社归辟姚江书院与史子虚管霞标辈申明良知之说其所学或以为近禅而言行敦洁较然不欺其志故推纯儒明亡闻刘子绝粒死哭之恸已而讲学益勤初山阴祁忠敏公彪佳与先生善忠敏以御史出按江东一日杖杀巨憝数人会先生至欣然以告先生字祁曰世培亦曾闻曾子云哀矜勿喜乎忠敏后尝语人吾每虑囚必念求如恐仓卒喜怒过当也顺治十三年卒年八十有二子虚名孝咸余姚人继求如先生主姚江书院尝曰空谈易对境难于居处恭执事敬与人忠三语精察而力之其庶几乎家贫日食一粥泊如也醇洁之士多归之卒年七十有八顺治十六年也管霞标者名宗圣亦余姚人为人孝友忠亮强气自克言动必准于礼乡人化之孙少保矿始与霞标为文字交既从讲圣学喟然叹曰向嗜读左国秦汉百家书先生为我洗尽矣自沈史歾后书院辍讲垂十年而县人韩仁父继之仁父名当求如弟子也其学兼综诸儒以名教经世兢兢儒佛之辨居贫未尝向人称贷每言立身必自节用始出陆梭山居家制用篇授学者曰能仿此亦自足用何更外求为临讲必默对良久始发语闻者辄内媿汗下退而相语曰比从韩先生来不觉自失时又有邵曾可者字子唯性孝友恺悌少颇好书画一日读孟子至伯夷圣之清者也遂涣然释去姚江书院之立也人颇迂笑之子唯厉色曰不如是便虚度此生遂往学同侪请业者多辨难子唯独默然竟夕初以主敬为学后专提致知师事子虚甚谨晨走十余里叩床下问疾不食而反月余亦病同人推其诚笃卒年五十有一子唯生贞显字鹤间鹤间生廷采字允斯又字念鲁学者称念鲁先生九岁读史即操椠为徐达常遇春传有法祖自外归偶举宋儒语语之念鲁兴曰其人安往邪愿得而事之祖以为有志即为具衣冠送之姚江书院是时求如先生年八十矣岁必一再至书院为诸生设讲念鲁立阶下听久之执卷请曰孩提不学不虑尧舜不思不勉同乎求如叹曰孺子知良知矣能敬以恕吾何加焉自是从韩先生孔当受业初读传习录无所得既读刘公念台人谱曰善哉吾知学王氏学者所始事矣年二十为县学生耻为应举之文入则读古书出则古衣冠行市中末尝旁视居丧不作佛事营窀穸必诚必信一恸尽哀当是时书院诸先生相次歾念鲁抱遗书于荒江斥海之滨守其师说不变然贫无以自存走嘉兴课童子自给居数年有施博者与论学于放鹤洲念鲁曰天泉四言阳明本无极之说儒也龙溪浸淫无生之旨释也不得以彼病此博肃拜曰博老矣惟吾子崇尚正学幸自爱蠡吾李刚主贻书论明儒同异念鲁答曰致良知者主诚意阳明而后愿学蕺山其自信如此初宛平孙侍郎承泽孝感熊相国赐履先后以辟王氏学为己任朝野之士譁然从之念鲁曰是不足与辨顾在力行耳尝从同县黄先生宗义问干凿度算法会稽董先生玚受阵图保定王先生正中学西历施将军琅征台湾遇念鲁于西湖纵谈沿海要害施奇之请与俱不赴间游镇江与梁总兵化凤讲击刺之法一月而尽之淮安从防河卒问河淮离合状北访黄河故道西走潼关喟然曰土则古所耕也而水利亡矣奈何会邑人修复姚江书院用礼币致之先一日戒众厥明诸子及地方吏毕至释菜于先贤如礼出即讲堂南向坐童子歌诗阕为讲易艮卦闻者肃然父老皆喜曰数十年今见此也寻游京师商邱宋至鄞万经欲招入一统志馆念鲁谢曰老矣遂归康熙五十年卒年六十有四先生貌丰目有光纻袍布履门庭洁如居家必正坐酒酣谈忠孝事人人感动平生笃于三党养老姑终其身馆陶家堰时邻妇诎声数出于梱闻邵先生过辄止一年而改行乡里童子遭于道必拱手立然俗士辄貌敬之而迂先生莫肯传其学既倦游无所遇私念师友渊源思及身而斩也乃思托着述以自见以为阳明扶世翼教作王子传蕺山功主慎忠清坚苦作刘子传王学盛行务使合于矩准作王门弟子传金铉祁彪佳黄宗义张兆鳌等奉教守师说作刘门弟子传又作宋明遗民所知传姚江书院传及倪文正施忠愍诸传门人刻其遗文为思复堂集二十卷又姚江书院志略凡四卷王朝式字金如山阴人亦求如弟子也尝入证人社念台先生主诚意君守致知曰学不从良知入必有诚非所诚之蔽念台称其志愿大而骨力坚所成就未可量祟祯末浙中大饥金如倡赈粟全活甚众时天下大乱将走四方求奇杰士谋治安战守策不果行顺治初卒年三十有八见原书卷二十八页二上刁包先生讳包字蒙吉晚号用六居士直隶祁州人父克俊乐善好施与学者称贞惠先生先生生而颖异敦尚质行年二十有五举明天启丁卯乡试以古文鸣于京辅既再上春官不第遂弃举子业力以斯文为己任于城隅辟地为斋曰潜室亭曰肥遯日闭户读书其中无间寒暑学者宗焉执经之履满户外甲申国变设庄烈愍皇帝主于所居之顺积楼服斩衰朝夕哭临如礼伪命敦趣先生以死拒几及于难会贼败得解入国朝遂不仕日取四子五经及宋元以来诸儒书反覆寻究积二十年不勌其学以谨言行为要以程朱为宗旨尝谓君子守身之道三曰言语不苟曰取与不苟曰出处不苟尤笃好梁溪高忠宪之书曰不读此几虚过一生遂置主奉之如事贞惠礼偶有过举必展谒悔谢曰某不肖甚愧吾父师不可为子不可为人其勇于自克如此先是贞惠卒三日勺水不入口母哭慰之始勉进一溢米须发尽白杖而后起丧祭一准礼经既葬庐于中庭檐下三年不饮酒食肉不入内室每朔望忌辰悲号感行路年六十有七以居母忧毁悴致不起将卒时肃衣冠起坐命告辞贞惠及忠宪主问家事不答徐曰吾胸中无一事行矣遂瞑学者私谥文孝先生生平木讷似不能言及大义所在则正色而谈上下皆倾听州有大事不能决者必待先生一言为断明季流贼犯州城先生毁家倡众誓固守城得不破时有二珰主兵事探卒报贼势张甚二珰怒其惑众将斩之先生厉声曰必杀彼请先杀包乃止二珰相谓曰使若居官者其不为杨左乎贼既去流民载道设屋聚养之病者给医药全活尤多有山左难妇七十余人择老成家人护以归临行八拜以重托家人皆感泣竭力卫送历六府尽归其家尤笃于故旧然诺不苟与东林诸君子及魏尚书环极为神交各以所得相质证孙夏峰征君迁苏门道出祁州先生留讲学于家者三月每晨起诵易一周辄重帘静坐以为常所着易酌十二卷四书翼注十六卷斯文正统十二卷辨道录八卷潜室札记二卷用六集十二卷先生卒后无锡学者祀诸道南祠子再濂字静之自为诸生即弛置科举业从父友五公山人王余佑及颜习斋游手录父遗书又贰之以质四方之学者平湖陆清献公尝与静之书乞借抄用六集斯文正统辨道录诸书静之年逾六十复手录付诸子且诫之曰昔蔚州魏公持节巡京畿余以故人子独被渥洽邻邑人遂籯金而请事余掩耳走菑然若秽污之及吾体也汝曹他日登仕籍若以官富家吾生不受其养死不享其祭惟先人遗书未刻者尚百余万言必约身而次第布之其后仲子承祖登康熙乙未进士累官至江西布政使果尽刻诸遗书行世五公山人者字介祺保定新城人也父延善邑诸生尚气谊当明末散万金产结客有子三长余恪季余严山人其仲也出嗣世父建善令鲁山会闯贼陷京师山人自鲁山归父率三子与雄县马鲁建义旗传檄讨贼时容城孙征君奇逢亦起兵共恢复雄新容三县斩其伪官未几贼败大清师入山人父为仇家所陷执赴京三子将从余恪以山人后世父不可死挥余严为复仇计遂独身赴难父子死燕市余严归率壮士入仇家歼其老稚三十口无孑遗名捕甚急会上官有知其枉者力为解乃免于是山人奉鲁山公隐易州之五公山少励志行尝受业于孙征君学兵法国变后更从征君讲性命之学隐居教授不求闻达荐绅先生往往构讲堂具安车币迎受业从游至数百人山人负文武才教人以忠孝务实学尝汇古人经世事为居诸编十卷八阵图一卷万胜车图说一卷兵民经略图一卷又涌幢草三十卷文集三十二卷王崑绳李刚主读其遗书至抚卷太息曰此诸葛武乡之流也卒年七十学者私谥文节先生山人与刁蒙吉先生为石交静之游其门最久同时有磁州张先生者名溍字尚若年十二为诸生顺治己丑进士壬辰选庶吉士与汤文正公共砥砺为圣贤之学性至孝闻母病即乞养归躬侍汤药母病遂瘥后连丁内外艰哀毁骨立丧葬皆如礼服阕赴补适有词林外转之命同人错愕君怡然归键户读书穷究身心性命之理萃古人格言懿行以勉子弟家居二十年不妄交游惟与孙征君往复论辨无虚日尝曰真学问在行谊若知而不行犹弗知也又曰除忠孝伦常外别无道学其所得可知矣年五十有八卒着有澹宁集十卷见原书卷二十八页三上谢文洊谢先生文洊字秋水号约斋江西南丰人生当明季见天下方乱慨然有出世志遂弃诸生入广昌之香山阅佛书一日午坐忽如鸟飞出笼游太虚中自此神气洒然异常时既读龙溪王氏书服之复读王阳明书自信益笃遂与同邑李萼林邵睿明讲阳明之学会于新城之神童峰有王圣瑞者力攻阳明先生与争辩累日为所动取罗整庵困知记读之始一意程朱辟程山学舍于城西名其堂曰尊洛着大学中庸切己录及讲议数十篇发明张子主敬之旨以为为学之要畏天命一一言尽之矣圣人一生战兢惕厉曰顾諟天之明命曰上帝临汝无贰尔心曰昊天旦明出王游衍无非畏天命之心法也学者当常提此言注目而视惟此倾耳而听惟此稍有一念之私急当痛悔速自洗涤以无犯帝天之怒久之人欲净尽上下同流乐天境地可得而臻也时宁都易堂九子星子髻山七子俱以文章节概名天下而先生独反己闇修务求自得其程山十则亦以躬行实践为主髻山宋之盛过访程山遂约易堂魏禧彭任会讲旬余于是诸子皆推让程山谓其笃躬行识道本同县甘京字健斋与先生为友已而服之诚也遂师之康熙二十年先生病自为墓志卒年六十有七所着又有初学先言大臣法则左传济变录诗文集诸书宋之盛字未有星子人少孤事两兄如父崇祯己卯举于乡应礼部试不第归结庐髻山足不入城市以讲学为己任其学以明道为宗识仁为要于二氏微言奥旨皆能抉摘异同非若世之辟异论者舍精而攻其觕也与约斋交最笃晚读胡敬斋居业录持敬之功益密戊申五月卒同邑有查小苏者亦弃诸生山居不出年九十而终甘京字健斋南丰人初为诸生后弃举子业与同邑封浚曾曰都师事谢约斋值邑荒乱特请免荒税蠲赋税赈饥平寇乡人赖之浚曰都均以学行为乡里所矜式章慥字仲实南城人明诸生隐居华子冈灌园养母与程山论学有针芥之投程山每心折焉好读史衡论精审发前人所未发着二十一史童观集阅史偶谈若干卷魏叔子称其发微阐幽大有功于后学黄采字亮工南城人孩提时大父训以小学近思录及圣贤事蹟辄忻然听受稍长言动不苟师事程山笃志力学事父母纯孝继母周得狂易疾扶持三十余年如一日及卒亮工年迈矣仍哀恸尽礼居家以小学家礼倡引后进风俗为一变与弟暾以学道相劝勉着有圣图愿学录圣学汇编卒年八十有四子湘丙午举人官信丰教谕既歾丰人祠祀之黄熙字维缉约斋同县人顺治中进士官临川教谕乞养归居父忧哀感行路蔬食三年母丧未葬邻不戒于火延燎将及维缉抚棺大恸愿身同烬俄风返火息约斋于并世人少许可独引君为入室弟子云－－见原书卷二十八页三下沈昀沈先生字甸华其后改名昀字朗思浙江仁和人年十六受知黎学使元宽时山阴刘忠正公讲学蕺山先生渡江往听讲而应先生潜斋和之甲申之变弃诸生刻苦自厉其学以诚敬为宗以适于用为主而力排二氏曰其精者傍吾儒其异者不可一日容也闻四方士有贤者辄书其姓氏冀得一见之然不肯妄交于取与尤介授徒自给三旬九食以为常尝绝粒数日取阶前马兰草食之有闻之者馈米数斗不受固请则固辞时先生饿甚宛转辞谢益困遂仆于地其人皇駴去良久始苏笑曰其意良可感然适以困老夫耳尝展蕺山墓徒步往来西陵里中子弟习知先生清节亦有好事者谋继粟肉卒不敢前以先生必不受也潜斋叹曰生平于辞受一节自谓不苟然视沈先生犹媿之以末世丧礼不讲辑士丧礼说荟萃先儒之论定其可行者以授弟子陆寅又辑四子略五子要言家法论升降编言行录居求编皆粹然儒者之言蕺山身后弟子争其宗旨各有烦言先生曰道在躬行但腾口说非先师所望于吾曹也疾革门人问曰夫子今日何如先生曰心中无一物惟知诚敬而已卒年六十有三无以为殓潜斋经纪其丧不知所为涕泣不食或问之则曰吾不敢轻受赙襚以玷先生也潜斋弟子姚敬恒趋问曰如某可以殓先生乎潜斋曰子笃行沈先生夙所许殆可也于是姚生遂殓先生葬之湖上子二毅中纯中皆承家学敬恒名宏任钱塘人少孤母贤妇也敬恒不应科举隐市廛其母偶见敬恒贸丝银色下劣愠甚曰汝亦为此恶行乎敬恒长跪谢愿得改行乃受学应先生日诵大学一过一言一行服膺师说过事必归于忠厚潜斋不轻受人物惟敬恒之馈不辞曰吾知其非不义中来也然敬恒不敢多有所将每时其乏而致之终其身不倦潜斋歾敬恒执丧如古师弟子之礼姚江黄先生晦木于人鲜可意者独许敬恒曰是独行传中人也晚年以非罪陷缧绁宪使虑囚入狱敬恒方朗诵大学宪使异之入其室案上皆程朱书也与之坐语大惊即日释之然敬恒卒以贫死平生但事躬行不着书故鲜知者见原书卷二十八页四上应撝谦潜斋先生姓应氏讳撝谦字嗣寅仁和人也父尚伦故孝子先生生而有文在手为八卦左耳重轮右目重瞳少即以斯道为己任偕同志虞畯民张伏生蒋与恒为狷社取有所不为也最后交沈朗思尤称莫逆母病服勤数年母怜之曰吾为若娶妇以助若先生终不肯入私室母卒除丧始成礼于遗经皆实践而力行之终身无疾言遽色每倦而休则端坐瞑目寤则游息徐行所居仅足蔽风雨箪瓢屡空恬如也一日见梁上白蛇堕地曰此兵象也奉亲逃之山中既遭丧乱自以故国诸生绝志进取益尽力着书康熙戊午阁学李公天馥项公景襄以博学鸿儒荐先生轝床以告有司曰某非敢却聘实病不能行耳或举泰山孙明复尝从石介请以成丞相之贤谓不必果于却荐先生曰我不能以我之不可学明复之可乃免征范忠贞公承谟继抚浙又欲荐之先生遂称废疾海宁令许酉山请主讲席造庐者再不见既而曰是非君子中庸之道也扁舟报谒许大喜曰应先生其许我乎先生逡巡对曰使君学道但从事于爱人足矣彼口说者适足以长客气也许嘿然不怡既出先生解维疾行曰使君好事必有束帛之将拒之且益其愠受之则非心所安也杭州守嵇君宗孟数式庐欲有所赠嗫嚅未果及见所作旡閟先生传乃不敢言后以志局请先生辞之则请下榻郡斋数日以请益先生但一报谒而已同里姜御史图南视鹾归于故旧皆有馈尝再致先生不受偶遇诸涂方盛暑先生衣木棉衣蕉萃踯躅御史归投以越葛二端曰雅知先生不受人丝粟然是戋戋者非自盗泉来也先生谢曰笥尚有絺绤昨偶感寒欲其汗耳竟还之先生坐卧小楼中一几一榻书册外无长物弟子甚多因以楼上楼下为差如马融例里中一少年使酒忽扣门求听讲先生许之居三日不胜拘苦去使酒如故偶醉持刀欲击人汹汹莫能阻忽有人曰应先生来其人颇失魄投刀垂手汗浃背先生抚之曰一朝之忿何至此盍归乎其人俯首谢过去先生卒于康熙二十六年春秋六十有九病革尚手辑周忠毅公传未竟而卒平生不喜陆王之学其论性论太极于程朱亦不尽同如论易谓孔子得易之干老子得易之坤又谓伏羲之易干在上以天为主得之不得有命非人之所能也先天之事也后天之易作于文王离在上以心为主殀寿不贰修身以俟之易凶为吉所以立命也故所着周易集解皆独具心得之言他若诗传翼书传拾遗春秋传考礼乐汇编古乐书论孟拾遗学庸本义孝经辨定幼学蒙养编朱子集要潜斋集凡十余种各有精义又撰教养全书四十一卷分选举学校职官田赋水利国计漕运治河师役盐法十考略仿文献通考例而明代事实尤详又有性理大中二十八卷其论次阳明言行一卷附焉平湖陆清献公为之序谓当自为一书不当附性理后因表而出之曰王学考清献尝两会先生于武林与论学术源流甚契先生亦命二子访清献于西湖寓次其卒也清献祭以文略言先生高风峻节可比许由陶潜然许虽高洁文采无闻陶之文采表着矣而耽于麴蘖不可以为训惟先生闳览博物淡泊宁静许之所无先生有之陶之所有先生无之为足高视古今云先生歾后河阳赵公士麟仪封张公伯行刻其遗集行世门人凌嘉印字文衡沈士则字志可姚宏任字敬恒能傅其学有秦定叟先生者讳云爽字开地着紫阳大旨八卷专为纠阳明晚年定论而作也书分八门曰朱子初学曰论已发未发曰论涵养本源曰论居敬穷理曰论致知格物曰论性曰论心曰论太极而阳明之论亦间载以资互证焉见原书卷二十八页四下胡承诺胡先生承诺字君信号石庄湖北天门人明崇祯末举于乡入国朝隐居不仕卧天门巾柘间穷年诵读书无所不窥而深自韬晦足不出门户生平无讲学名而析理至精论事尤极平实着译志六十一篇绎志者绎己所志也凡圣贤帝王名臣贤士与凡民之志业莫不兼综条贯原本道德切近人情酌古而宜今为有体有用之学其目曰志学曰明道曰立德曰养心曰修身曰言行曰成务曰辨惑曰圣王曰睿学曰至治曰治本曰任贤曰去邪曰大臣曰名臣曰谏诤日功蹟曰使治曰选举曰朋党曰辨奸曰教化曰爱养曰租税曰杂赋曰导河曰敕法曰治盗曰三礼曰古制曰建置曰祲祥曰兵略曰军政曰武备曰名将曰兴亡曰凡事曰立教曰论交曰人道曰出处曰取与曰慎动曰庸行曰父兄曰宗族曰夫妇曰祀先曰奉身曰养生曰经学曰史学曰着述曰文章曰杂说曰兼采曰尚论曰广微曰自叙凡二十余万言先生自拟其书于徐干中论颜之推家训然其精粹奥衍非二书所及也李君念慈序称先生尚有续书说一若干卷与是书相表里又称有菊佳轩诗宏深博奥不屑为新颖秀发以趋时尚今皆不传楚北学者后有陈大章刘梦鹏大章字仲夔黄冈人康熙二十七年进士选庶吉土深于毛诗着诗传名物集览十二卷征引既众可资博览梦鹏字云翼蕲水人干隆十六年进士官饶阳知县着春秋义解十二卷大旨探本公谷谓公谷属辞比事义不诡于儒者其斥左氏也持论甚辨见原书卷二十八页五上李生光李先生讳生光字闇章山西绦州人未冠为诸生闻辛聘君倡学河汾遂往受业质疑问难无虚日生平笃于躬行事亲至孝聘君深重之甲申之变先生北向痛哭楚其青衿自号汾曲逸民构草堂日夕燕处其中读书自得诸弟子罗列其下谈经课艺外训以二南大义程朱微言所成就者众着有儒教辨正崇正黜邪编凡万余言卫道之力甚勇又着正气犹存西山阁笔友于集诸书皆直写胸肊以浅近语寓觉世牖民之意其处子吟曰东邻有处子夙明列女篇字人尚未嫁而乃失所天痛兹生命薄守贞期自全毁容绝膏沐矢志穷益坚爱人贵以德姑姊莫相怜侃辞谢媒妁何用日諓諓是可以见先生之志矣同州党先生成字宪公号冰壑其学以朱子为宗以明理去私为本生平不求人知人即知而乐道之终非其志也州守前后表宅里士大夫公举纯孝举实学州守贳其租庸先生皆若罔闻知魏敏果公屡遗书商学业说士品太守袁公礼币式闾敦请开讲范彪西先生曾扬之于观察张公郡守梁公先生闻之皆逊谢意甚不怿时以古狷者推之其辨朱陆异同谓论者多以陆为尊德性朱为道问学此言殊未然盖朱子之道问学实以尊德性也陆氏则自锢其德性矣何尊之可云陆子尝曰不求本根驰心外物理岂在于外乎此告子义之学也朱子曰本心物理原无内外以外物为外者是告子义外之学也即此数语可以见二家之异同矣若粗论其同二家皆欲扶世教皆欲崇天理去私欲其秉心似无大异者而实究其学宗则博文约礼者孔颜之家法屡见于论语朱子得其正矣陆氏乃言六经皆我注脚又言不识一字管取堂堂作大丈夫岂不偏哉先生之语气和平而辩论精当类如此又陶先生世征字视庵亦绦州人与李闇章党冰壑两先生同学平生愿学孔子尝言一部论语皆神命脉之所存久之觉夫子之真面目跃然欲出恍若亲承提命者然可谓极羹墙之慕矣－－见原书卷二十九页一上朱用纯朱先生用纯字致一江苏崑山人父集璜明季诸生贡太学大兵下江东城陷不屈死先生慕王裒攀柏之义自号曰柏庐隐居味道以诸生老其学确守程朱知行并进而一以主敬为程长洲徐昭法与先生友屡以书问学辨析甚至居平精神纯谧动止有常晨起谒家庙退即庄诵孝经数手书其文教学者置义田修墓祭友爱诸弟白首无间遇事变崭然不挠自言看得天理熟当机立应如离弦之矢更不疑义更不矜张行所无事康熙十七年或欲以鸿博荐固辞乃免其后有司欲举为乡饮宾亦弗应有来学者必先授以小学近思录继进之以四子书每岁孟春率诸弟子行释奠先师礼礼毕讲四子书进止肃恭诚意激发兴起者甚众已又患学者空言无实得复作辍讲语反躬自责言尤痛切其论学未尝争持异同曰知所当知行所当行可矣他非所暇也二十年卒七十有二前歾之三日设先人位强起拜于堂曰吾可告无罪于先人矣顾弟子曰学问在性命事业在忠孝勉之哉有愧讷集及大学中庸讲义行于世所着治家格言尤脍炙人口云同时有顾滋畇者名培无锡人也少善病母忧其不寿命习长生家言颇得导引术年二十五从宜兴汤先生之锜问业始幡然有志于学汤先生歾有弟子曰金敞先生筑其学山居以延敞昕夕讲习遵高子静坐法以整齐严肃为入德之方默识未发之中久之遂笃信性善之旨动静语默无非学矣晚岁四方来学者益众春秋大会山居行复七旧规有请益者教以默识未大原实体诸伦物七日期毕释奠于先师习礼歌诗岁以为常张清恪抚吴时诣东林讲学颇疑静坐之说先生往复千言畅高子之旨其言甚辨清恪不能难也年七十有九卒又潘先生天成字锡畴号铁庐溧阳人寄食桐城为安庆府学生幼与父母避仇相失年十五乞食寻亲往来徽宁万山中行且哭每至一村持鼓上兆下大唿作乡语观者辄笑至江西界母金氏闻声自巷中出遂相持哭迎父母归佣贩以养备极艰苦亦从汤先生之锜游称高座弟子亦请业于梅征君文鼎遂为绩学之儒年七十四竟穷饿以死遗书铁庐集五卷其门人荆溪许重炎传其学谋葬之且刻其集得征入四库锡畴之学源出姚江以养心为体以经世为用出自寒门天性真挚品最高洁而精神坚苦足以维风俗而励人心四库书提要称为义理文章莫大乎是卒祀郡邑忠孝祠之锜字世调至性纯笃居亲丧一循古礼就地寝苫事诸父如父于儒先书无不读而以周子主静之说为宗以子臣弟友为教当事延主东林延陵诸讲席不就有询朱陆异同者则曰顾力行何如耳多辩论何益其卒也整襟危坐而逝金敞字廓明靖明人好高顾遗书以圣人为必可学师事汤世调长世调三岁执礼甚恭后居无锡与同志静坐读书兴起者甚众王哲生字醇叔崑山人柏庐先生弟子也康熙壬戌进士官编修授职七月告养归绝意仕进读书敦行检望日重两任邑中清丈田亩事先后为巡抚汤公斌宋公荦所推重表章前哲扶持桑梓皆不遗余力着懿言日录张清恪称其精深博大比之抑戒云见原书卷二十九页一上刘原渌刘先生名原渌字崑石号直斋山东安邱人生五岁问身所从来父奇之十四岁而孤事母至孝遇难负母而逃卒免祸明末盗贼蜂起先生与其仲兄率乡人垒而守闭妇女一室中约战败则火之及贼薄垒乡人多被创死仲兄身中九矢斗益力先生从之发数十矢矢尽仲兄麾之去先生大唿曰离兄一步非死所也卒斩首二获马六贼遁一乡得全乱定经营土疆力耕致富已而尽推膏腴与仲兄分其余为长兄立后赡其亡姊家大购经史闭关读书初阅养生家言喜之既读宋儒语录乃笃信朱子之学反覆推究四十余年于明学薛文清于本朝学陆清献其余不以为是也常曰学者居敬穷理二者皆法文王而已矣小心翼翼昭事上帝居敬之功也不识不知顺天之则穷理之功也又曰读书乃身上之用而人以为纸上之用居官乃辛苦之时而人以为快乐之时衰年正勤学之日而人以为养安之日科第本消退之根而人以为长进之根皆可叹也每五更起谒祠堂退居一室与诸弟子讲论常至夜分月为讲会兴起者甚众请于有司建朱子祠东郊春秋祀焉以丧祭礼废俗日偷乃酌古今之宜定为品式祭必严斋戒莅事极虔仲兄疾吁天祈以身代兄卒七日中止三食久之一邑皆化于礼又为乡人置义仓煮粥以食饥人常言人与我一天而已何畛域之有焉年八十二有疾当祭朱子强起拜于庭闷绝良久始苏康熙三十九年卒撰读书日记六卷近思续录四卷冷语三卷其冷语中诋刘安世为佥壬等于章惇邢恕则以其与伊川不协之故而未读宋史尽言集也继先生而起者有潍县姜云一胶州法镜野等皆以学行称云一名国霖少有至性父游京师病云一往省则已歾无钱市棺以敝衣一袭裹父尸身负之乞食而还族人醵金以葬母善怒怒则致疾云一百计解之一日怒甚云一跪膝前作小儿嬉戏状持母手挞其面母笑而罢自是不复怒时云一年五十矣师事昌乐周先生士宏士宏有高致常与云一至莒乐其山水家焉死即葬于莒云一筑室其侧家极贫七十外犹躬耕年饥率二日一食貌转腴莒人恐其饿死闻于官而遗之粟居常肃衣冠谨言语竟日危坐无颓容人或非毁之至面诮夷然不为动昌乐阎怀庭问云一喜读何书曰论语二十篇终身味之不尽也自言年四十始能不以贫富撄其心五十始能不以死生动其心云镜野姓法氏名坤宏曾祖若直康熙己未举鸿博官布政使先生性恬静不谐俗遂自号迂斋少读先儒书未厌也既得传习录大喜以为如己意所出故其学以阳明为宗以不自欺为本阎怀庭常辨之镜野曰此无事口谈也譬之饮食得其甘者果其腹饫其精者泽其体徒谍谍然为他人辨是非所谓舍灵龟观朵颐也干隆六年举人观大理评事卒年八十有七着春秋取义测及纲目要略同时齐鲁间学者又有潍县刘君以贵德州梁君鸿翥安邱张君贞益都李君文藻寿光王君允中彬彬乎称盛焉见原书卷二十九页一下汪佑汪先生佑字启我号星溪安徽休宁人十岁读四子书至孔子作春秋孟子闲圣道章夜屡梦天日晦冥举手扪之觉而询诸师师曰此皆圣道之榛莽杨墨之流祸汝今所读正人心息邪说孟子良谓此也稍长慕刘因氏所评周程张邵朱吕之说谓幸生朱子之乡遂愿私淑以终身焉笃好小学近思录遵朱子半日静坐半日读书法明崇祯末寇事棘先生忧之着平寇十六策思效伊川诣阙上书故事以时不可为不果上遂隐居事亲学日进友人杨景陶邀赴还古书院会讲先生见所讲多杂陆王之说乃与同人发明程朱正学会汪君觉斯倡复天泉书院讲会先生见汪君所学甚正遂授以陈清澜学蔀通辨互相考究尝曰有善无恶性之体有善有恶情之动知善知恶为良知为善去恶为良能扩而充之尽其才穷理尽性至于命斯为大中至正斯为至诚旡妄乃阳明宗旨反以无善无恶为心之体何耶顾端文有言释氏三藏十三部五千四百八十卷一言以蔽之曰无善无恶其害可胜言哉紫阳书院正吾党讲学明道坛坫之地乃与汪正叔江卫道汪月岩胡匏更吴敬庵汪石樵吴慎先汪括斋朱济臣陈书四谢兼善诸君振兴紫阳大会订六邑同人岁以朱子生日行释菜礼学三日讲一遵白鹿洞遗规严斥歧趋循正规此外若休城四孟会白岳圣诞会各邑塾月讲会皆不惮远涉应期必赴盖先生自遯世以后视富贵如浮云避势利如蛇蝎格格不谐于俗者四十年而一时同人皆知崇尚正学则为功多矣所着有诗传阐要易传阐要礼记问答礼记订讹大乐嘉成四书阐要四书讲录五子近思录四子近思翼明儒崇正录明儒通考明儒性理汇编史笔记星溪文集日记家训诸书而尤邃者明儒通考一书读择精而语详高汇旃先生千里借钞以为得见此书虽暝目而无憾云子监安贫读书能嗣其家学见原书卷二十九页四上万斯大万先生斯太字充宗浙江鄞人始祖斌明初从龙得功斌子钟世袭指挥又四传至淮安总兵表以儒将私淑新建之学世称鹿园先生又二世至福建总兵邦孚生户部主事泰先生父也户部八子皆受业梨洲先生之门称高座弟子长子斯年自少为钱忠介所深契避乱必载书行昼则偕老农杂作夜拥书集子弟讲习成就者多第五子斯选字公择躬行实践为同堂领袖尝言宋儒自游杨后虽朱陆大贤不免夹染二氏至明儒尤甚其于诸儒书弹驳疵颣至数千万言梨洲以为吴康斋之流所着曰白云集第七子斯备字允诚李杲堂征君邺嗣女夫也与征君唱和二十年相依如左右手着有深省堂集第八子斯同自有传先生其第六子生逢丧乱不事科举业湛思诸经以为非尽通诸经不能通一经非悟传注之失不能通经非以经释经亦无由悟传注之失于是融会考证奉正朔以批闰位百注遂无坚城举诸家聚讼条分而缕析之划如也尤精春秋三礼排纂说礼之言较卫正叔为尤博正叔无所折衷先生则批却导窾言之了了为书三百卷其别出者曰学礼二疑二卷周官辨非二卷仪礼商二卷礼记偶笺二卷梨洲皆序而行之又辑春秋二百四十卷毁于火晚年复辑绝笔于昭公临终曰吾魂魄犹彷佛与刘原父诸人论季武子立后一事其覃精如此浙东经术自深宁东发两先生后明初黄南山杨镜川能承其绪其后寖衰矣得梨洲及先生而一振其辨正商周改月改时周诗周正及兄弟同昭穆皆极精确为人刚毅嗜义若饥渴张公煌言死国难弃骨荒郊先生葬之南屏山乞梨洲志墓春秋野祭效西台之哭父友陆文虎甬中所称陆万是也文虎无后两世丧皆未葬先生葬其六棺尝游武林之玉笼山见张缙彦神主碎之观者咸辟易李杲堂尝言说经无双名擅八龙昔有慈明今见充宗其推服者至矣卒于康熙癸亥七月年五十有一外着有丁灾甲阳草各一卷万氏家谱十卷子经字授一别字九沙自幼濡染家学一切世俗之占毕末由至前于是授经说数百万言于父及诸父受明史纪传三百卷及列代史表数十种于季父及其从兄言而又讲性理于应征士嗣寅求汉隶源流于郑君谷口考地理笺释于阎征士百诗其学益奥博无涯涘以康熙癸未进士选庶吉士授编修方先生苞时以南山集牵连诏下狱莫能保出之者九沙奋然送状西曹遂释之举朝高其义典试山西得孙公嘉淦一见推挹卒成魁儒又尝识杭君世骏全君祖望于髫年以为郑渔仲之流世称其有人伦监视学黔中还朝为忌者所中有通州修城之役家既罄萧然如布衣时卖所作隶字得钱给朝夕乃增补充宗先生礼记集解凡数万言以春秋定哀二公未毕续纂数万言又订从兄言尚书说辑成一编以成万氏经学又重修季野先生列代纪年及从兄言明史举要以成万氏史学虽疏食不给而见义尝必为苍水张公墓道将圮竭力修之岁必设祀墓故充宗先生所营葬者也会诏举鸿词科赵侍郎殿最荐之已而三禅馆开李侍郎绂又欲荐使成其父书皆以老不赴晚年家毁于火先世遗书皆烬焉年八十有三卒言字贞一号管村少以古文名随诸父在讲社中最精博梨洲先生深器其文谓能抚震川之古淡而加以剡源之色泽季野先生亦云使吾有尔笔班马不难到矣以副贡被召修明史独成崇祯长编一书出为五河知县忤大吏论死寻得免所着曰管村集见原书卷三十二页二上万斯同万先生斯同字季野学者称石园先生浙江鄞人户部郎泰第八子生而异敏读书过目不忘八岁在客座中背诵杨子法言终篇不失一字顾跅弛不驯户部闭之空室中先生窃视架上有明史料数十册读之甚喜数日而尽又见经学诸书皆尽之既出时时随诸兄后听其议论会家课先生欲豫焉诸兄笑曰汝何知先生曰观诸兄所为易与耳因杂出经义目试作之千言立就持之泣以告户部曰几失吾弟户部亦愕然曰几失吾子遂从梨洲先生游为高第弟子与闻蕺山刘氏之学以慎独为主以圣贤为必可及时甬江有五经会先生年最少遇疑义辄片言折之尝守先儒戒以为无益之书不必观无益之文不必作遂专意古学博通诸史尤熟于明代掌故康熙戊午诏征博学鸿儒巡道许鸿勋以先生荐力辞免明年修明史徐相国元文延至京师时史局中征士例食七品俸称纂修官先生请以布衣参史局不署衔不支俸许之诸纂修以稿至主者皆送先生覆审览毕谓侍者曰取某书某卷某叶有某事当补入某事当参校如言取至无爽者徐公罢继之者张公玉书陈公廷敬王公鸿绪皆延请有加礼明史稿五百卷先生手定也先生病唐以后史官设局分修之失尝曰昔迁固才既杰出又承父学故事信而言文其后专家之学才虽不逮犹未至如官修者之杂乱也官修之史仓猝成于众人不暇择其才之宜与事之习是犹招市人而与谋室中之事也吾辞史局而就馆总裁所者惟恐众人分操割裂使一代治乱贤奸之迹昧晦而不明耳又尝语方侍郎苞曰史之难为久矣非论其世知其人具见其表里则吾以为信而人受其枉者多矣吾少馆某氏其家有列朝实录吾默识暗诵末敢有一言一事之遗也长游四方从故家求遗书旁及郡志邑乘杂家志传之文莫不网罗参互而要以实录为指归盖实录者直载其事与言而无所增饰者也因其世以考其事核其言而平心察之则其人之本末十得八九矣然言之发或有所由事之端或有所起而其流或有所激则非他书不能具也凡实录之难详者吾以他书证之他书之诬且滥者吾以所得于实录者裁之子盍就吾所述约以义法而经纬其文他日书成曰此四明万氏所草创也吾死不恨矣盖先生以遗民自居而即任故国之史事以报故国其至京师特以群书有不能自致者必资有力者以成之其心事类元遗山其洁身非遗山所及也其后干隆中大学士张公廷玉等奉诏刊定明史皆以史稿为本而加增损焉先生之志于是为不负矣其初至京师也时议意其专长在史及徐尚书干学居忧请先生纂读礼通考自国恤及家礼十四经之笺疏廿一史之志传汉唐宋诸儒之文集说部无或遗者又以其余为丧礼辨疑四卷庙制折衷二卷乃知先生故深于经徐公因请编成五礼之书二百余卷当是时京师耆彦云集各以所长自见而先生最闇淡自王公以下争相从问古仪法月再三会听讲者当数十人录所闻共讲肄莫不唿曰万先生而先生与人还往其自署祗曰布衣万斯同未尝有他称也故督师之姻人方居要津乞史馆于督师少宽假先生屡数其罪以告之有运饷官以弃运走道死其孙以赂乞入死事列先生斥之父友冯侍郎跻仲诸子没入勋卫家先生赎而归之以康熙壬午夏卒于王尚书史局中年六十门人私谥曰贞文先生于前史体例贯穿精熟指陈得失洞中肯綮刘知几郑樵不能及也马班史皆有表而后汉三国以下无之刘知几谓无关得失先生则曰史之有表所以通纪传之穷有其人已入纪传而表之者有未入而牵连以表之者表立而后纪传之文可省读史不读表非深于史者也所着补历代史表六十卷又纪元汇考四卷安季忠义录十六卷南宋六陵遗事一卷庚申君遗事一卷河源考二卷河渠考十二卷儒林宗派八卷石经考二卷石鼓文考二卷群书疑辨十二卷书学汇编二十二卷周正汇考八卷历代宰辅汇考八卷石园诗文集二十卷而明史稿及读礼通考别为书先生在京师携书十数万卷及卒旁无亲属编修钱名世以弟子为丧主兼取其书去时论薄之见原书卷三十二页三上毛奇龄先生名奇龄字大可一字齐于又名甡字初晴学者称西河先生萧山人生时母张梦番僧持度牒入门四岁母口授大学即成诵乃授书使循所读自认之一再周无不识者时以篇首后厚后三字形异音同为问具语之即欣然以解既就塾读论语集注至有子孝弟章愀然请罢读问何故则曰性中止有仁曷尝有孝弟此言不忍闻也师大奇之总角补诸生与伯兄万龄齐名人唿小毛生华亭陈公子龙评为才子之文会明亡哭学宫三日时山贼起先生窜身城南山与同县沈禹锡包秉德蔡仲光为四友筑土室读书其中顺治三年王师下江南杭州不守山阴郑秀才遵谦与余姚熊给事汝霖孙副使嘉绩上虞徐尚书人龙括闾左为民兵截江抗王师会武宁侯王公之仁保定伯毛公有伦初以备倭军宁波至是引军西与民兵合号西陵军共推鲁王监国保定伯至萧山移檄购大小毛生徐尚书荐授先生监军推官力辞之当是时马士英奉故福王太后奔杭州窜方国安军中号方马军与西陵军相犄角先生谓保定曰方马国贼也明公为东南建义旗何可与二贼共事请绝之国安闻言大恨欲甘心焉几被获脱之龛山时保定弟有俶为靖南将军军龛山也唐王建号福州黄公道周以蜡书招先生又辞之亡走山寺祝发披缁匿坑中王师破江东戮留发者先生以髡免归母夫人泣曰吾向梦僧寄度牒生儿今竟然矣先是明季士林好为社先生品目过严峻人多忌之至是选越城诗会稽庶常王自超从贼中归投以十诗选其四中有郓城夜走及哭周介生赴西市作先生以右丞司户评其篇庶常大恚谓诬其从贼乃聚诸出社者首先生抗命今复抗试且以浮屠居士林骫壤名教罪当死谳者察其枉得不坐顺治八年复诸生籍怨家犹汹汹布政使张某以从贼归命为今官构者谗先生张大恨属提学仍黜其籍先生尝效元人作词曲自娱提学摘其语以为讪谤谋讦而杀之制府冤之置不问仇者愤不得雪适姻戚有负丁责者忽擢先生于途责以代偿拥而渡江邻人追至西陵渡纂之还次日购道殣横所纂处谓毛生聚众杀营兵籍捕四出乃变姓名为王士方将出亡仲兄锡龄出周易泣授曰古贤处忧患必知易汝知此足矣先生跽受教乃避地靖江之海陵逾月渡淮饮古人所有客目摄之酒半牵之入旁舍劳问则故靖南将军有俶也具言保定死武宁已殉节而己以亡军幸免将要赴彭城值山阳令朱禹锡闻先生至款之而吏部郎张新标有名园中秋夜会客数十人伎乐合作先生倚醉扣盘赋明河篇凡六百余言及旦传写殆遍施愚山参议还自京师见之惊曰此必吾友毛生者也于是之齐之楚之郑卫梁宋作续哀江南赋万余言尝登嵩山越数峰远望凄怆不能上曰吾力衰矣伤哉贫且多难芒芒者安归乎乃复之禹州寓故怀庆王邸之白云楼作白云楼歌未匝月都下伎馆酒楼竞传唱仇者侦知之去之嵩山匿道士土室中苦无书夜起旁徨假寝而泣梦有告之者曰盍之嵩阳问之踰月过嵩阳庙市无书惟高笠僧贻书一帙则古也先生忆梦心动叩所自来曰吾辽人也天启末全家死于兵遂祝发窜海滨少受学义州贺凌台先生凌台为贺黄门钦之孙讲学医巫闾以大学古本授予曰古学之失传由不知本也大学不云壹是皆以修身为本乎本该体用而统心意及家国天下必正心诚意而学乃有体必齐家治国平天下而学乃有用北宋祖陈博之学讲性命而略事为则专内遗外不知有身南宋宗程颐之学就事物以求心性则登枝逐流并不知有本夫格物者絜量本末本诸身也致知者审度先后以身先之也中庸以诚意为诚身孟子以存心为养其大体是正心诚意无非身也先生受学心契之已而应湖西施参议之招设讲鹭洲书院楚人杨洪才耻庵来讲姚江之学使君雅不善姚江谓不宜舍事物求心性耻庵不之辨会午食使君曰不迁怒实难吾昨责官庖以阙供也今又责之直迁怒矣宜何以治之耻庵乃举手肃四座曰若此者可仍求之事物否时四座阗然先生大悟即下拜曰受教矣归而惺然坐通夜不寝踰年客崇仁又客淮西留三年淮人有知小毛生者先生曰吾非小毛生乃毛牲也是时赦屡下先生祸已解康熙十七年诏举博学鸿儒先生入都冯文毅溥辟馆相待而李文定天馥留先生主其家时应召者骈集冯公大会城东万柳堂先生援笔作万柳堂赋推座客第一及试圣祖方幸霸州携诸卷亲览翼日下三相国公阅上忽问曰娲皇补天事信乎盖先生卷中用此语也众未对冯公奏淮南子有之上曰徙记事邪则楚词列子早及之何止淮南第未知传信何如耳冯公复奏赋主铺张古籍宜可用于是先生列上卷授检讨纂修明史阄题得宏正两朝纪传具草二百余篇时圣祖精韵学剖晰精严关中李检讨因笃与吴门顾处士炎武竭终身之力讲音韵然卒狃于陆氏切韵二百八部之说先生诎之尝与检讨饮文定宅论韵不合李公曰吾少读箕子麦秀歌恶其无韵故凡遇论韵者吾必曰能押是则言敢请检讨未即对先生曰禾黍油油者尤也不与我好则萧肴豪尤之通也好者尤三声也有证乎曰有诗云无言不雠无德不报请益曰易云同声相应同气相求水流湿火就燥公曰善检讨笑曰韵有四声未闻三声也先生曰四声起于齐周颙而沈约成之古无有也古人自为韵而多以平上去三声韵互相通押谓之三声不读虞廷赓歌有股肱起元首喜百工熙乎不读蔓章诗有零露漙清扬婉适我愿彤弓诗有受言藏中心贶一朝飨乎公与检讨乃大服先生着古今通韵十二卷进呈上幸南海子携书行览之称善有旨宣付史馆并饬礼部知其事其后岭南杨生进沈约原韵十六卷上疑其伪特命取皇史宬所藏通韵本付阁臣参校以不合斥去丹陛乐者黄门鼓吹曲也设笋簴于午门旁太常典之而其曲多误上命更定之掌院陈公廷敬以列代乐章配音乐议属先生条上多所采用先生于音律有神悟二十三年上谕群臣以径一围三隔八相生之法先生遂极意搜讨作圣谕乐本解说皇言定声录及竟山乐录思进之太常众阻之三十八年上复南巡先生进乐本解说刻本诏传先生至行在朝门奖劳并敕改刻本讹字宣付专行时蠡吾李王恭走三千里受业凡三日尽得其五音二变四清七调九声十二管并器色旋宫之法先生大惊遂尽出所着令校辑焉时值北郊定配位太常卿徐元珙谓南郊南向则三祖配位固宜以东设西向为一配西设东向为二配又东设西向为三配其日月星辰诸配亦皆始东设而次西设何则以崇左也至北郊北向则向所为左者今在右矣乃三祖配位一如南郊始东设而次西设其山林川泽亦如之则在昭穆为颠倒而在左右为偏戾于礼不合疏上诏学士徐公干学韩公英议覆上实无改意而翰林官多各持一议李文定特召问先生先生曰南部尚左故南向而配先左此东设者南向之左也北郊尚右故北向而配先右此东设者北向之右也曰此亦有言之者矣特以左右言则一左一右似乎有分而以东西言则一东也天下有南北异向而一东一西可同偏之礼乎曰有之在何经曰在曲礼礼曰席南向北向以西方为上东向西向以南方为上语未竟李公抚掌曰有是哉经之无所不备也然则仍旧贯而已矣议遂定先生寻乞病归越三年圣祖南巡谒禹陵先生迎驾西陵渡上遥见先生遣侍卫劳问比还送驾上驻马问所苦复劳之去及三巡江淅先生谒行在年老矣命起立勿跪且赐御书一幅时皇太子随驾亦赐书屏联各一其蒙恩遇如此先生尝痛易学未明太史占筮见之大传及春秋传者并失传而仲兄有五易之说以移易为文王孔子造卦象词为春秋史官立变解占所自始遂推衍其义作仲氏易三十卷推易始末四卷春秋古筮书三卷河洛原舛编一卷太极图说遗义一卷易小帖八卷易韵四卷尚书广听录五卷舜典补亡一卷古文尚书冤词八卷国风省篇一卷毛诗写官纪四卷诗札二卷诗传诗说博义五卷白鹭洲主客说诗一卷婚礼辨正一卷庙制折衷二卷大小宗通绎二卷辨定祭礼通俗谱五卷丧礼吾说篇十卷春秋毛诗传三十六卷春秋条贯篇十一卷春秋属辞比事记十卷春秋简书刊误二卷论语稽求篇七卷大学证文四卷大学知本图说一卷四书賸言四卷圣朝乐本解说二卷皇言定声录八卷竟山乐录四卷大学问一卷孝经问一卷周礼问二卷明堂问一卷学校问一卷郊社禘祫问一卷经问十八卷彤史拾遗六卷武宗外纪一卷后鉴录七卷蛮司合志十五卷古今通韵十二卷后观石录二卷越语肯綮录二卷萧山县志刊误三卷湘湖水利志三卷杭州志三诘三误辨一卷杭州治火议一卷诗话八卷词话三卷天问补注一卷曾子问讲义四卷韵学要指十一卷策问三卷表一卷杂说十卷文一百三十三卷诗五十六卷合四百九十有八卷先生少负奇才说经长于辨驳多与宋儒凿柄而雄辨足以济之晚益乐易好奖借后进或疑其历诋古人使气难近及亲炙乃爽然出意外侍使曼殊艳而工诗诸名士为文张之晚岁悼亡忽忽不自得先生每作诗文必陈书满前及伸纸疾书或反不用一字夫人陈氏心妒以曼殊故辄詈于人前曰公等以毛大可为博学耶渠作七言八句亦必獭祭乃成先生笑曰握笔一次展卷一回积久自能赅博妇言不足听也尝僦居屋三间左右庋图史寓眷属而中为客次先生日着书其间笔不停挥请业者环坐问随答井井无一误夫人在室中时或诟詈先生复还诟之殆五官并用者始宁女士徐昭华读灏中集感叹愿受业称都讲焉琉球使者过杭州以兼金购文集且求见先生其名动海外若此自明以来申明汉儒之学使儒者不敢以空言说经实先生开其先路其文纵横博辨傲睨一世与其经说相表里自成一格不可以绳尺求然议论独到处卒不可废诗次于文要亦我用我法不屑随人步趋者卒年八十有五以兄子远宗后康熙庚午进士弟子陆邦烈盛唐王锡章大来等着录者甚众邦烈字又超平湖人尝取先生经说所载为圣门释非录五卷谓圣门口语未可尽非云见原书卷三十二页四上魏禧宁都三魏伯曰祥字善伯改名际瑞季曰礼字和公而叔子先生禧尤着先生字冰叔号裕斋父兆凤字天民以孝闻居丧哀毁如古礼家故饶于财好施与急人之难逾于己崇祯初荐学征辟皆不就学者称之曰征君先生负异禀年十一为诸生甲申之变愍帝死社稷先生号恸日哭临县庭愤咤不欲生谋从曾给事应遴倡义兵不果乃弃诸生服隐居教授先生形干修颀负才略善擘画理势事前决成败悬策而后验者十常八九方流贼之炽也承平久人不知乱且谓寇远猝难及先生独忧甚移家翠微峰峰距宁都四十里四面削起百余丈中经坼自山根至顶若斧噼然缘坼凿磴道梯而登因置闸为守望士友稍稍依之而彭士望林时益亦至皆与先生立谈定交挈妻子来家翠微世所称易堂诸子也其后数年宁都被寇翠微峰独完先生既谢诸生益肆力古文辞喜读史尤好左氏传及苏洵其为文主识议凌厉雄杰遇忠孝节烈事则益感慨摹画淋漓年四十乃出游涉江逾淮至吴越思益交天下奇士于吴门交徐枋金俊明西陵交汪沨乍浦交李天植常熟交顾祖禹毘陵交恽日初杨瑀方外交药池藁木皆遗民也当是时南丰谢文洊讲学程山星子宋之盛讲学髻山弟子着录者皆数十百人与易堂相应和论者谓西江自欧阳邹魏宗阳明讲性学陈艾依复社工帖括其声力气焰皆足动一时易堂起独以古文实学为归风气一振由先生为之领袖云康熙戊午诏举博学鸿儒先生被征以疾辞有司督催就道不得已舁疾至南昌就医巡抚疑其诈以扳扉舁至门先生絮被蒙头卧称疾笃乃放归后二年赴杨州故人约卒于仪征年五十有七其妇谢氏绝食十三日以身殉彭躬庵及其未死时执贽拜床下奉为女师易堂九子自三魏及躬庵确斋外曰李腾蛟邱维屏彭任曾灿敦古友谊如骨肉子弟无恒父师高僧无可尝至山中叹曰易堂真气天下无两矣无可明检讨方公以智也凡戚友有难进之言或处人骨肉间先生批却导窾一言辄解其纷或讶之先生曰吾每遇难言事必积诚累时与其精神相贯注夫然后言所着有文集日录左传经世诸书伯子性敏善强记为诸生于兵刑礼制律法皆能穷析原委遇难事剖决如流客潮镇刘伯禄幙时大兵围潮久不下主兵者怒约城下曰尽屠之伯子力言于刘刘叩头力请乃免范忠贞公抚浙礼为上客凡蠲荒赈饥诸善政伯子宣力为多康熙丁巳贼将刘大任踞赣当事议抚之大任扬言非魏善伯来吾不信也时伯子客总兵哲尔肯所遂遣之友人及诸弟皆劝弗往伯子慨然曰乡邦之祸烈矣愿拌此身图之遂往甫入营官兵遽从东路急攻大任疑卖己曰先生来将为贾林乎抑效郦食其也伯子无以应被拘留十月大任变计走降闽拔营日伯子遂遇害子世杰字兴士邑诸生闻变徒跣往迎丧拔佩刀自刎左右持之遂日夜椎胸哭死血结少腹下目上眴偻不能立唿号二十日而死年三十有三人比之何炯谢兰云伯子着文集十卷杂俎五卷兴士所着曰梓室诗文集季子少叔兄五岁父命叔子授以书笞骂皆乐受曰叔兄爱我也比弱冠更刻苦自励学日进两兄俨然以畏友待之既弃诸生乃益事远游历闽粤渡海达琼崖北抵燕京返辙夷门过洛阳南浮汉阅沔入秦关涉伊水经凤滁道中足迹几遍天下所至必交其贤豪寻访穷岩遗佚之士尝省故人于韩城往观砥柱三门闻高士彭荆山居华山绝崄直上四十里手铁纽蹑飞磴访之高韩昌黎痛哭处十里慷慨性好义所得金辄随手尽居翠微峰顶榜曰吾庐更以自号年六十六卒有诗古文集子世效字昭士世俨字敬士皆有集能世其家见原书卷三十七页一上王猷定王先生猷定字于一号轸石江西南昌人选拔贡生父时熙明进士官太仆卿天启中名在东林先生工诗古文为人倜傥自豪少时驰骋心伎狗马陆博神仙迂怪之事无所不好故产为之倾晚寓淅中西湖僧舍为文多郁勃如殷雷未奋又如崩崖压树枒槎盘礡旁枝得隙突然干霄书法亦重一时自明季公安竟陵之说盛行文体日琐碎先生与新建陈士业徐巨源欧阳宪万辈均能独开风气所着曰四照堂文集士业陈姓名宏绪号石庄父道亨明进士官兵部尚书杨忠烈涟以劾魏阉削籍公抗疏申救不纳遂投劾归卒赠太子少保谥清襄士业性警敏家集书万卷昼夜讲肄以任子荐授晋州牧时真定属邑多被兵阁臣刘宇亮出督师欲移师入晋州士业拒不纳遂被劾缇骑逮问士民哭阙下颂其保城功得释谪湖州经历署长兴孝丰二县事有惠政寻免归入本朝屡荐不起居章江辑宋遗民录以见志着有石庄集恒山存稿寒衣集周易备考诗经尚书义等书巨源名世溥姓徐氏父良彦明进士官宣大巡抚忤崔魏削籍戍清浪崇祯初起大理卿迁工部侍郎巨源年十六补诸生时东乡艾南英以文名与巨源约为兄弟江左钱谦益姚希孟里中万时华辈皆以杓斗归之明南赣巡抚潘曾纮得祥符王维俭所修宋史属巨源及晋江曾异撰重加更定巨源才雄气盛一往自遂屡踬于锁闱入本朝遂绝意进取顺治初溧阳相枋政欲修征辟故事直指使亲式其闾又作手书遗司理持礼币往山中致之拒不纳所着曰榆溪集欧阳宪万名斌元幼奇慧读书目十行下终身不忘为诸生受知学使蔡忠襄懋德侯忠节峒曾二公皆礼以国士姜公曰广杨公廷麟尤相推重称为奇才博学王景略之亚与乐平王纲南昌彭士望为兄弟交讲求经济以学业相砥镞尝为南左司马吕公大器草疏劾马士英二十四大罪又尝佐督师史公可法幕府史公荐擢推官士英知吕疏出君手衔之摈弗用寻归隐顺治乙丑卒年四十四有文集十二卷见原书卷三十七页三下丁澎丁君名澎字飞涛号药园浙江仁和人顺治十二年进士官礼部郎中少有隽才与弟景鸿氵荣并称三丁吴梅村赠诗有兄弟文章入选楼之句早岁有白燕楼诗流传吴下士女争采摭以书衫袖婺州吴器之赠诗云恨无十五双鬟女教唱君家白燕楼其为时倾倒若此初与同里陆圻柴绍炳毛先舒孙治张纲孙吴百朋沈谦虞黄昊陈延会诸君称西冷十子通籍后与宋荔裳施愚山张谯明周釜山严灏亭赵锦帆酬唱日下又号燕台七子后以事牵累谪居塞上者五年卜筑东冈躬自饭牛吟啸自若所作诗语多忠爱无怨诽之意其所养可知矣着有扶荔堂集陆圻字丽京一字讲山居钱塘少与弟阶培感以文章经世自任海内称三陆又与陈君子龙等为登楼社世号西陵体事亲孝刲股疗母病久而知医庄钟史祸作丽京与查继佐范骧皆被株连事白叹曰今幸得不死奈何不以余生学道耶弟培进士官行人死甲申之难丽京亲歾后弃家远游不知所终子寅往来万里寻之数年卒不得竟以死时称其孝丽京生平不言人过有语及者辄曰我与汝姑自尽毋妄议他人为着有威凤堂集西陵新语诗礼二编柴绍炳字虎臣号省轩在西冷十子中文名最着持躬尤端谨有省轩集毛先舒字稚黄一字驰黄出陈卧子先生门又尝从念台刘子讲学其诗音节浏亮有七子余风着声韵丛说韵学通指韵白匡床譔书圣学真语小匡文钞思古堂集螺峰说录东苑文钞蕊云晚唱诸集与西河鹤舫齐名时人谓曰浙中三毛文中三豪毛鹤舫名际可字会侯遂人顺冶十五年进土官彰德府推官其学不及西河之博亦不至如西河之悍僻古文瓣香南丰所着曰松皋全集孙治字宇台钱塘人以着述称于时其文如商彝周鼎剥蚀之余光怪益露生平笃友谊陆骧武死以孤女托为择吴检讨任臣妻之又为立嗣以甥女嫁焉吴锦雯宰南和客死往经纪其丧着有监庵集张纲孙字祖望改名丹钱塘人美须髯恬淡不乐交游好为诗古文词喜山水穷幽蹑险其诗悲凉沈远有小雅之遗论诗谓少陵七律能用比兴他人虽极工链不过赋耳所着曰秦亭集吴百朋字锦雯举人官南和知县少奇敏读书五行并下为文数千言立就居官有异政歾后百姓立祠祀之着有朴庵集沈谦字去矜少颖慧工诗古文初喜温李后乃循汉魏以窥盛唐其意贞而不滥其声和而不流着东江草堂集虞黄昊字景明钱塘人康熙丙午举人官教谕十岁即善属文尝薄柳州乞巧文更作辞巧文识者知其远到见原书卷三十七四下清先正事略选卷四沈光文徐枋沈寿民汪沨郭都贤何宏仁李天植邵以贯余增远恽日初祁班孙陆宇火鼎周元懋傅山张怡李灌夏汝弼唐访张盖李世熊董说芮城李魁春陈南箕邓大临张若化夏道一杜浚王大经吴光陈五簋八大山人一壶先生沈光文乌虖沧桑改革之际贞臣遗老托而逃者众矣而踪迹莫奇于四明沈先生先生名光文字文开一宇斯庵鄞人也少以明经贡太学乙酉豫于画江之师授太常博士丙戌浮海至长垣再豫琅江诸军务晋工部郎戊子闽师溃而北扈从不及闻粤中方建号乃走肇庆累迁太仆卿阳航海至金门闽督李率泰方招徕故国遗臣密遣使以书币招之先生焚其书返其币时粤事不可支先生遂留闽思泉州之海口浮家泛宅忽飓风大作舟人失维飘泊至台湾时郑成功尚未至台湾为荷兰所占据先生从之受一厘以居极旅人之困勿恤也遂与中土音耗绝海上亦无知先生生死者辛丑成功克台湾知先生在大喜以客礼见时海上诸遗老多依成功入台亦以得见先生为喜握手相劳苦成功令麾下致饩且以田宅赡之亡何成功卒子锦嗣颇改父之臣与政军亦日削先生作赋有所讽或谗之几至不测乃变服为浮屠逃入台之北鄙结茅罗汉门山中以居或以好言解之于锦得免山旁有伽熘湾者番社也先生于其间教授生徒不足则济以医叹曰吾廿载飘零绝岛弃坟墓不顾者不过欲完发以见先皇帝于地下耳而卒不克命夫已而锦卒诸郑复礼先生如故癸丑王师下台湾诸遗臣皆物故先生亦老矣闽督姚启圣一招之先生辞姚公贻书问讯曰管宁无恙因许遣人送先生归鄞会姚公卒不果而诸罗令季麒光贤者也为粟肉之继旬日一候门下时耆宿已尽而寓公渐集乃与宛陵韩文奇关中赵行可无锡华衰郑廷桂榕城林奕丹山阳宗城螺阳王际慧等结诗社所称福台新咏者也寻卒于诸罗葬焉后人遂居台蕃衍成族先生居台三十余年目见郑氏三世盛衰前此诸公述作多佚于兵燹惟先生得保天年于承平后海东文献推为初祖所着花木杂记台湾赋东海赋檨赋桐花赋古今体诗志台湾者皆取资焉邑子全谢山尝令游台者访先生文集竟得之以归凡十卷录入甬上耆旧诗乌虖先生依依故园与蔡子英之在漠北同然以子英之才岂无述作卒委弃于绝域识者惜焉先生灵光岿然得以其集重见于世为台人破荒亦少慰虞渊之恨矣同时有张先生士木郁者惠安人崇祯癸酉副榜明亡遯迹台湾居东安坊杜门不出日以书史自娱辟谷三年惟食茶果寿至九十九乃终见原书卷四十六页一下徐枋先生姓徐氏名枋字昭法江苏长洲人俟斋其别字也父忠节公汧崇祯戊辰进士官谕德南都立迁少詹事屡疏诋马阮为所龁乞病归乙酉六月苏州破正衣冠投虎邱新塘桥下死之先生弱冠举崇祯壬午乡试忠节公将殉国先生号泣欲从死忠节曰吾不可以不死若长为农夫以没世可也自是隐居终其身足不入城市初避地汾湖已迁芦区迁金墅往来灵岩支硎间终于涧上草堂地当天平山麓后人就草堂立祠祀焉先生与宣城沈寿民嘉兴巢鸣盛称海内三遗民性峻洁键户不与人接书法孙过庭昼宗巨然间法倪黄自署秦余山人海内得其遗墨争宝之蔡制军毓荣慕其名具书币属其友人通意却之汤文正抚吴屏驺从徒步造门者再卒不见叹息而返所往来惟寿民及莱阳姜实节崑山朱用纯同里杨旡咎山阴载易宁都魏禧门弟子吴江潘耒暨南岳僧洪储数人而已黄冈杜浚于并世人独重先生及寿民自愧不如先生耐寒饥不纳人一丝一粟惟洪储时急而周之曰此世外清净食也尝绝粮数日黄九烟造之出画箑俾鬻于市无售者比曰此黄九烟诗画也乃得银数钱归而先生及九烟皆怒以为泄九烟名趣返其值先生豢一驴甚驯通人意日用间有所需则以所作书画卷置簏于驴背驱之驴独行及城闉而止不阑出一步见者争趣之曰高士驴至矣亟取卷以日用所需物如其指备而纳诸簏以为常康熙三十三年卒年七十有三遗命不受吊商邱宋荦时抚吴以不得一致赙襚于先生为憾所着居易堂集二十卷文辞健拔意在扶植世教无一谀墓酬应之作又有二十一史文汇通监记事类聚读史稗语读史杂钞建元同文录管见等书子文止文行有父风早卒戴易字南山山阴人少从刘念台先生学游吴门年七十余矣与先生一见相得称老友先生歾仅一孙饘粥不继谋葬诸祖莹不获南枝曰吾特为俟斋任此事相度经年得地于邓尉之西真如坞谓潘耒曰地在梅花深处与高士宜第索直三十金耒先以十金成券会有黄山之游南枝募于人无应者乃矢愿卖字以给之南枝故善八分书非其人不可得至是榜于门每幅一钱赀遂集又相旁地并卖之耳南枝贫无隔宿炊冬月常衣绤其贸字也铢积寸絫不妄费一钱一苍头饥不能忍辄逃去己则寄食僧舍中语及徐先生必流涕云巢鸣盛字端明号崆峒幼孤事母至孝祟祯丙子举于乡甲申明亡母亦歾即筑室于墓颜其草堂曰永思阁曰止阁而自号止园三十七年跬步不离墓次康熙十九年卒年七十俟斋为定私谥曰贞孝先生洪储字退翁兴化李氏子出家住灵岩最久南都覆吴越兴义旅退公实左右之辛卯被逮诸义士争救之久而免好事如故或戒之曰忧患得其宜汤火亦乐国也俟斋先生曰每岁三月十九日退翁必素服焚香北向挥涕拜二十八年如一日耳退公嗣法弟子满天下其最曰正志故大学士嘉鱼熊公开元也初入山执爨事退公一见辄知为非常人其次曰宣城沈麟生故监司寿狱子寿狱死国事麟生抱王裒之痛遂祝发事退公后居姚江名大瓠见原书卷四十五页一上沈寿民耕岩姓沈氏讳寿民字眉生世为宣城人性孤峭不妄言笑为文好深湛之思江右艾千子至宛陵盛称之一时声华之盛江上二沈遂与吴中二张埒二张谓天如受先二沈谓崑铜及先生不以名位为甲乙也明崇祯丙子诏行保举法巡抚张国维以先生应诏时流寇躏中原特起杨嗣昌于苫块倚以办贼而嗣昌以熊文灿之招抚为尝试逍遥司马堂先生伏阙上疏谓纲常正而后可以正世风金革夺情乃陋儒之曲说即嗣昌迫于君命亦应躬历戎行枕戈衽甲而乃支吾旦夕安坐京师军旅之寄一付诸文灿以招抚为上策天下有不杀人而能生人者乎有授柄于贼而能摄贼者乎将来酿祸误国嗣昌之肉其不足食矣疏为通政所格再上留中不报黄忠端公道周叹曰此何等事朝臣不言而草野言之乎吾辈愧死矣于是台臣何楷钱增林阑友词臣刘同升赵士春相继劾嗣昌最后忠端有廷辩之事皆先生发其端也先生上书报罢遂弃经生业与周鹿鏕掩关求王佐之学所从游者数百人无何而党祸作阮大铖者魏阉义儿也以新声高会招来天下士冀复起先生于劾嗣昌疏中及之于是顾杲吴应箕等推先生之意作留都防乱揭以攻之大铖恨甚及得志按揭中姓名将尽戮之而以先生为首先生变姓名入金华山中南都亡遂匿迹深山采藜藿以自食有知而饷之者皆峻却曰士不穷无以见义不奇穷无以明操郡守朱元锡致十金辞不获庋置壁中三年未尝一发视也溧阳陈名夏雅善先生既入相府特疏荐之遣使寓书先生不发函对使焚之溧阳意犹未已先生遗书曰龚胜谢枋得智非不若皋羽所南也而卒殒躯者由多此物色耳今之荐仆者直欲死仆耳溧阳叹息止自是避人愈坚足不履城市者三十年当事或邀之及半道望望然去康熙乙卯五月卒年六十九疾革命门人刘尧枝施闰章载笔曰以此心还天地此身还父母此学还孔孟语毕而瞑生平重然诺友人周梅骨死海外子幼先生渡海葬之鹿溪之没也藐孤为逋负所逼先生鬻田以偿始有完卵与黄梨洲交最笃别四十余年矣临没为书永诀去易箦十有三日耳遗集若干卷闲道录若干卷见原书卷四十五页一下汪沨汪先生讳沨字魏美浙江钱塘人少孤贫力学与人落落寡谐人号曰汪冷举崇祯己卯乡试与同县陆公培齐名太守钱君以女妻之初盛饰入门先生诫之乃屏侍婢以疏布躬操作明亡遂弃科举姻党欲强之试礼部出千金视其妻俾劝驾其妻曰吾夫子不可劝吾亦不屑此金也嗣因兵乱奉母入天台海上师起群盗满山谷始反钱塘侨寓北郭外室如悬磬处之晏如当是时湖上有三高士之目先生其一也当事皆重之监司卢高尤下士一日遇先生于僧舍问汪孝廉何在先生曰应适在此今已去矣卢怅然不知应者即先生也卢尝遣人通殷勤于三高士约置酒湖船以世外礼相见其二人幅巾抗礼卢相得甚欢惟先生不至为恨事已知其在孤山放船就之终排墙遁去先生不入城市有司或以俸金为寿不得却埋之里贵人请墓铭馈白金拒勿纳始居孤山迁大慈庵又迁宝名院匡床布被外残书数卷键户出或返或不返莫可踪迹遇好友饮酒一斗不醉气象潇洒尘事了不关怀然夜观干象昼习壬遁知其耿耿者犹未下也康熙丁酉黄先生梨洲遇之于孤山颇讲龙溪调息法各赋诗三章明年同至葛仙祠又明年笑鲁庵中坐月至三更是夜寒甚庵中止布被一先生与梨洲两背相摩得少暖气明日梨洲入云居访仁庵先生矢不入城至清波门别去魏叔子自江西来访先生谢勿见叔子留书曰魏美足下吾宁郡魏禧也欲与子握手一痛哭耳足下以寻常游客拒之则可谓失人先生省书大惊一见若平生欢临别执手泣下先生尝从愚庵和尚究出世法叔子曰君事愚庵谨岂有意为其弟子耶先生曰吾甚敬愚庵然今之志士多为释氏牵去此吾所以不肯也乙巳七月三十日终于宝石僧舍年四十有八临歾举书卷焚之诗文无一存者起视日影曰可矣书五言诗一章投笔就寝而逝诗曰大化无停晷道术久殊辙住世守顽形问途犹未彻至人本神运可会不可说冰泮水还清云开月方洁一旦破樊笼逍遥从此别见原书卷四十五页一下郭都贤些庵先生姓郭氏名都贤字天门湖广益阳人父譓以乡贡知开县夙有志于道学从吉州邹先生守益游最久先生幼颖异天启二年进士授行人尝册封闽藩七年分校顺天乡试得史可法等六人历官员外郎出为四川参议督江西学政分守岭北道崇祯十五年巡抚江西黜贪墨奖循吏汲汲如不及时张献忠已逼境贼骑充斥先生昼夜缮守御兵饷无措乃大曾属僚凡官司一应供给皆捐以助饷左良玉屯兵九江骄蹇观望先生恶其淫掠檄归之而自募士兵为戍会有尼之者遂乞病弃官入庐山逾年北京陷悲愤不食南都建号史公开阃扬州荐授南京操江辞不赴桂王立肇庆以兵部尚书召而先生已祝发为僧矣先是洪承畴坐事落职先生奏请起用至是承畴入本朝经略西南以故旧谒先生于山中既得见馈以金不受奉携其子监军亦坚辞先生见承畴时故作目眯状承畴惊问何时得目疾先生曰始吾识公时目故有疾洪默然宁都魏禧先生抚江西时所得士也禧尝上书曰先生抱道履德二十年间所着述之文与所交游造就之士必有伟论奇文足以振天下之聋聩开后世之太平者其推重如此论者谓先生门下史忠正之节义经济魏叔子之文章得一已足不朽可想见师友渊源之盛矣先生笃至性哀乐过人严而介风骨崭然博学强识工诗文书法瘦硬兼善绘事写竹尤入妙人得其片纸只字争珍奇之祝发后号顽石又号些庵茹苦无定居初依熊鱼山尹洞庭于嘉鱼住梅熟庵已流寓沔阳筑补山堂前后十九年归结草庐桃花江复以诗累客死江宁承天寺有女名纯贞许字黔国公沐氏国变后音问梗绝遂终于家纯贞能诗自署曰郭贞女先生所着有衡岳集止庵集秋声吟西山片石集破草鞋集补山堂集些庵杂着等书时有陶密庵者与齐名陶先生汝鼐字仲调一字燮友宁乡人也少奇慧甫龀应童子试督学徐亮生惊喜得异才拔冠湖南数郡崇祯九年充拔贡生会上幸太学群臣请复高皇积分法祭酒顾九畴奏荐先生才庄烈帝特赐第一诏题名勒石太学除五品官不拜乞留监肆业癸酉举于乡两中会试副榜南渡后由翰林待诏改职方郎任监军复授检讨南都覆先生剃发沩山号忍头陀生平内行笃父歾哀慕终身事母曲尽孝养处族党多厚德尝为人雪奇冤冒险难活千余人然不自言也诗古文有奇气书法险劲名动海内有楚陶三绝之目所与游皆天下名士而与些庵先生尤笃着有广西涯乐府嚏古集寄云楼集褐玉堂集嘉树堂集若干卷些庵为序之有生同里长同学出处患难同时同志之语楚南遗献以些庵密庵两先生为最着云同时郭金台字幼隗湘潭人本姓陈氏恪勤公之祖也年十二遭家难匿中表郭氏得脱郭初无子遂子之生而状貌奇伟见者目为异人弱冠有声黉序居家孝友渊默至慷慨谈天下事议论风生诸监司郡县旌币踵至吉藩延至邸馆置醴赋诗常为倒屣崇祯己卯壬子两中副榜会举行积分法屡荐不起例授官亦不就隆武南渡登乡举督师何公腾蛟巡怃堵公允锡先后论荐授职方郎中再起监司佥事皆以母老辞时献贼既陷湖湘闯贼溃卒复相继蹂躏县百里无人烟乃请于督师命偏裨练乡兵为守御全活以万计晚归隐衡山着书授徒口不谈世事惟论列当时殉难诸人辄欷歔流涕及卒自题其阡曰遗民郭金台之墓见原书卷四十五页二上何宏仁先生名宏仁字仲渊浙江山阴人陶文简公望龄甥也幼习外公教复从念台刘忠正公游明崇祯丁丑进士官建平令有异政岁久旱大江以南飞蝗食禾殆尽独不入建平界未几以忧去蝗遽入北乡民益神之寻任高要县兴水利清关榷方锐欲有所施设复以父艰归随遭甲申之乱浙东事起强以御史召不得已就职建白数万言或行或不行而事势已不可支矣丙戌五月江上师溃公弃官至剡之白峰自恨不及从亡作诗投崖而绝久之复苏土人守之得不死随披剃从方外游入陶介山事山主云藏禅师随众樵汲昼夜作苦同事者为先生难之先生曰吾视出没风涛间眴息生死者何如而敢言劳苦哉然先生犹谓去人境不远复瓢笠往来缙云义乌诸山与樵翁衲子侣行歌独哭从此游益远入山益深崎岖崖堑醯盐并绝所过皆留诗纪岁月遇高僧郭莲峰李征君秘霞结尘外之友馆留崇圣寺藜床风雨三人者相对嘿语终日人不测其所以居数月而疾作先是己丑四月先生谓李征君曰居此久幸稍安顾此中常有戚戚者行别子飞锡白云之乡耳今留一函与家人诀迟其来则示之至是病困令出所缄书读之曰吾茹荼赍志忝厥所生毁伤莫赎于国为不忠于家为不孝死后勿棺敛我当暴棺三日以彰不忠之罪三日后火化入塔勿祔葬先陇以彰不孝之罪读竟而绝推先生之心盖无日不以为悲而得死之乐也然其家仍返葬会稽玉几之祖阡以先生本非出世者从初志也癸未进士余公增远者字若水志节士乱后躬耕山中自匿迹不与人接先生之葬玉几山也公子拜求其题主余公即许诺至期以舟迎之来不赴顷之自棹一小艇径诣墓侧取旧衣冠拜墓上事讫下山不交一辞主人使客等共延恳留饮则舟中已庋粥一盂羹莱一豆取啜毕急解维去会葬者百余人皆目送叹息谓非先生高节余公且不易致云见原书卷四十五页二下李天植李因仲讳天植学者称蜃园先生浙江平湖人先世多隐德崇祯癸酉举于乡性萧散自得视世事泊如也尝曰无欲则心清心清则识朗识朗则力坚时时以诲学者癸未子诸生观卒先生自以有隐慝痛自刻责遂绝意仕进改各确字潜夫国变后家具荡然遂与妻别隐陈山绝迹不入城市训山中童子自给自署曰村学究老头陀居山十年有僧开堂以避喧始返其蜃园卖文自食不足则与其妻为梭鞋竹筥以佐之好事者约月供薪米力辞不受有司慕其高往访之辄踰垣避所着诗文皆吊甲申以来殉节者蜃园者乍浦胜地可望见海市者也又十年家益困不复能有其园寄身僧舍戚友赎蜃园归之始复与妻居时年七十矣子震亦弃诸生非义一介不取二老相对时绝食则叹曰吾生本赘耳待尽而已有馈食者非其人终不受或问以身后曰杨王孙之葬何必棺也又十年蜃园仅存二楹两耳聋又苦下坠终日仰卧客至以粉版书相问答魏叔子来自江西造其庐先生视姓氏则强起张目视之泣叔子亦泣时方绝粮叔子探囊得银半两赠之五反不受固以请曰此非盗跖物也始纳之买米为炊共食而别叔子属周布衣员曹侍郎溶纠同志为之继粟且谋其身后事吴门徐昭法闻之曰李先生不食人食听其以饿死可也已而先生果坚拒未几卒叔子闻之曰吾浅之乎为丈夫已乍浦有郑婴垣者孤介绝俗与先生称金石交先二年冻死雪中至是先生以饿死临歾曰吾无愧于老友矣时康熙十一年也年八十有二葬牛桥所着蜃园集佚惟续修乍浦九山志世有传本又有刘剩庵者名永锡字钦尔魏县人亦先生友也崇祯丙子举人授长洲教谕署崇明县事庭无留狱未几遭鼎革隐居相城有大吏造其庐欲强之出剩庵袒褐疾视曰我中州男子年二十渡漳河登大丕跃马鸣鞘两河豪杰谁不知我乃以此相逼将谓我畏死邪取壁上剑将自刎门人抱持之得解寻移居阳城湖之滨率妻女织席以食累日不举火有遗之粟者非其人不受老奴从魏县来劝之归曰室庐故在也剩庵曰吾非不欲归奉君命来此君亡义不可归耳乃命其子偕老奴归时岁荒得食愈艰杂糠籺作食妻病不能下咽竟饿死一女许字同邑某氏子某氏宦于粤音问阻绝十余年至是请于父曰儿不辰遭家国之变翁家存亡不可知留此身以累大人无为也遂自经死而其子之归中途亦死于盗是日凶问适至剩庵既无家乃买破船一往来江湖间时从诸遗老游尝泛舟中流鼓枻而歌曰白日坠兮野荒荒逐凫雁兮侣半牛羊壮士何心兮归故乡风水荡激歌声伊郁闻者哀之钱牧斋念其穷招之往剩庵曰彼为党魁受主眷枚卜时天子以伊传期待今岂期之邪卒不往后数年以穷饿死友人陆元泓葬诸虎邱之山塘元泓字秋玉常熟人以志节自励图己像于水墨尺幅中自号水墨中人见原书卷四十五页三上邵以贯邵先生名以贯字得鲁余姚人性狷洁明季石梁陶文觉公之学盛行姚中沈求如史子虚其高第也顾颇参以禅悟先生亦从之游独讲求有用之学岁饥纠同志为义仓桑梓德之已而国难作先生欲死之以母老不果遂祝发为头陀狂走入雪窦山中妙高台僧道岩者故鄞广文张廷宾亦姚产而沈史讲会中人也先生依之苦身持力不与人接鄞故都御史高公斗枢物色得之曰异人也遗其二弟从之游周公囊云亦以僧服居白坑时时过从寻以省母返居潭上园黄忠端公仲子泽望志节夙与先生近至是来居园中夜共读谢皋羽游录而慕之曰方今豺虎满天下五岳之志不可期矣四明二百八十峰近在卧榻峰峰有吾两人屐齿于是始遍走山中然山寨方不靖所在多逻卒而二公冠服奇古频遭诘难顾不以为苦亡何入绝谷不知所向方茫然求故道不可得俄而峰回路转松竹梧桐甚盛有鸡犬声趣就之茅舍一椽中有幅巾者出问客何来则语之以里宅笑曰吾亦姚人避世居此不虞君之涉吾地也乃止宿则告曰是为石屋山仆故孙公硕肤监军陈从之也孙公死海上吾无所依来此山中遂与人世绝因而相顾叹曰是真桃源矣泽望尝曰得鲁自甲申后辅颊间无日不有泪痕其稍开口笑者则游山耳未几泽望卒先生无所向是益卞急弃家投四明山之杨庵时尚有一妾先生去亦为尼庵中每日晨昏各上堂礼佛此外虽茗粥不相通久之皆卒于庵先生诗文甚富散佚无存者见原书卷四十五页三下余增远余先生讳增远字谦贞一字若水会稽人明崇祯癸未进士除宝应知县刘泽清开府淮南凌轹郡县吏先生投牒弃官归画江之役补礼部主事迁郎中事去逃之山中郡县逼之出见乃舆疾城南以死拒久之事得解草屋三间不蔽风雨以鳖甲承漏聚村童五六人授以三字经卧榻之下牛宫鸡土桀无下足处晨则秉耒出与老农杂作未尝因其贵人而让畔也同年生王天锡为海防道欲与话旧先生以疾辞天锡披帷直入先生拥衾不起曰不幸有狗马疾不得与故人为礼天锡执手劳苦出门未数武则已与一婢子担粪灌园矣天锡遥望见之叹息去冬夏一皁帽虽至昵者不见其科头先生慨世路偪仄遂疑荀卿性恶之说为确至欲着论以非孟康熙己酉十月卒年六十有五盖二十有四年不出城南一步也疾革黄先生梨洲造其榻前欲为切脉先生笑曰某祈死二十年以前反祈生二十年之后乎梨洲泫然而别同时有周唯一先生者名齐曾字思沂鄞人先生同年进士也知广东顺德县事变社仓为义田而以社仓之法行之又仿西北弓箭社法修仆区沈命之术盗口口无脱者国变后弃官归遯入剡源尽去其发为发冢架险立瓢榜曰囊云自称无发居士剡源饶水石与山僧樵子出没瀑声口影间天锡求见拒之曰咫尺清煇举目有山河之异不愿见也为诗文机锋电激汪洋自恣寓言十九然清苦自立胸中兀然有所不可与若水先生无二也梨洲尝仿叶水心志陈同甫王道甫之例为两先生合志其墓云见原书卷四十五页三下恽日初先生讳日初字仲升号逊庵武进人也举崇祯六年乡试副榜久留京师十六年应诏上备边五策不报知时事不可为乃归携书三千卷隐天台山中三年而两京亡唐王立福州鲁王亦监国绍兴吏部侍郎姜垓荐先生知兵鲁王遣使聘之先生意以监国为不然固辞不起犬清兵下浙避走福州福州破走广州广州复破乃祝发为浮图曰明昙已复至建阳是时大兵席卷浙闽粤三行省唐王被执死鲁王亦败走海外湖广何腾蛟江西杨廷麟等皆前后破灭而明遗臣民尚拥残旅遥奉永明王金坛人王祈聚众入建宁属县多响应于是建阳士民数百人噪于先生之门固请不得至建宁见王祈非初志也先生曰建宁入闽门户能守则诸郡安然不厄仙霞关建宁终不守也欲取仙霞宜先取浦城乃遣长子桢随副将谢南云先趋浦城失利皆死而御史徐云兵连入数州县甚锐先生说令夜袭浦城自督兵继进会大雷雨人马冲泥淖行不能速将至城下已黎明军遂溃大清总督陈锦李率泰统重兵来围建宁永明王使兵部尚书揭重熙赴援先生上书揭公请迳取浦城断仙霞岭饷道徐与围中诸将夹击之揭公至邵武不能进建宁遂破王祈力战死先生收散卒走广信寻入封禁山中数月粮尽喟然曰天下事坏散已数十年不可救正然庄烈帝殉社稷薄海茹痛小臣愚妄谓即此可延天命今乃至此徒毒百姓何益遂散众独行归常州久之张煌言与郑成功军薄江宁败走讹传张公弟凤翼乃先生门人从师匿县官将收捕先生色如常曰吾当死久矣既而事解卒年七十有八康熙十有七年戊午也先生少与杨廷枢钱禧交为文章纵丽于百氏无所不窥尤喜宋儒书及从刘念台先生游学益进尝上书申救念台义声震天下丙戌以后累至山阴哭祭为之行状近十万言晚岁不得已归常州仍服浮图服而言学者多宗之无锡高世泰忠宪公从子也重葺东林书院先生与同志习礼其间知常州府骆钟泰屡求见不纳去官后与一见言中庸要领喜而去曰不图今日得聆大儒绪论也次子垣在建宁被掠而不知所终三子格恽格字寿平后以字行改字正叔自号东园草衣生又曰白云外史既老称南田老人陈锦破建宁时年才十三被掠锦无子其妻爱其聪颖子之后从锦游杭之灵隐寺遇逊庵于途逊庵因与寺主谛晖谋俟锦妻入寺绐言此子宜出家不然且死锦妻故佞佛留之寺中泣而去自是始得归以父兄忠于明不应举惟攻古文辞其于画天性也山水学王蒙既与常熟王翚交曰君独步矣吾不为第二手遂兼用徐熙黄荃法画花鸟自为题识书之世称南田三绝宋尚书荦曰南田画吾暗中摸索能辨之王太常时敏遣使招之以方出游不时至至则太常已病革喜甚榻前一握手而逝家甚贫风雨常闭门饿然非其人不与画视百金犹土芥也所居殴香馆倡酬皆一时名宿卒年五十四着有南田集见原书卷四十六页一上祁班孙先生讳班孙字奕喜小字季郎山阴人祁忠敏公次子也忠敏讳彪佳明苏松巡抚少从刘忠正公游南都破死节有子二长理孙以大功兄弟次其行称祁五公子而唿先生为六公子初忠敏夫人商氏尝梦老衲入室生公子美姿容白如瓠而双足重趼颇恶劣日能行数百里又时时喜趺跏娶朱氏故少师忠定公燮元女孙也忠敏靖节之月东江兵起恩恤诸忠而忠敏赠兵部尚书祁氏群从之长曰鸿孙故尝与忠敏同受业蕺山至是将兵江上思以申忠敏之志而先生兄弟倾家饷之事去先生之妇翁戒曰勿更从事于焦原矣不听祁氏自夷度先生以来藏书甲江南其诸子尤豪喜结客讲求食经四方簪履麇集及先生兄弟以故国乔木自任屠沽浮贩之流兼收并蓄家居山阴之梅墅其园亭在寓山柳车踵至登其堂复壁大隧莫能诘也慈溪布衣魏耕者狂走四方思得一当为毫社计桑榆先生兄弟则与之誓天称莫逆耕之谈兵也有奇癖非酒不甘非妓不饮礼法之士莫之许先生独以忠义故曲奉之时其至则盛陈越酒唿若耶溪娃以侑觞又发淡生堂壬遁剑术诸书供采择又遍约同里诸遗民如朱士稚张忠道辈以疏附之或告变于浙之幕府刊章四道捕耕有首者曰苕上乃其妇家山阴之梅墅乃其死友所啸聚大帅急发兵果得之缚先生兄弟去既谳兄弟争承祁氏客谋曰二人并命不更惨乎乃纳赂而宥其兄先生遣戍辽左其后理孙竟以痛弟郁郁死而祁氏家为之破然君子则曰是不愧忠敏子也当是时禁纲尚疏宁古塔将军得赂则弛约束康熙丁巳先生脱身遁归里社中渐物色之乃祝发于吴之尧峰寻主毘陵马鞍山寺所称咒林明大师者也好议论古今不谈佛法每及先朝则掩面哭泣然终莫有知之者癸丑十一月十一日忽沐浴曳杖绕堂曰我将西归入暮端坐逝发其箧有东行风俗记紫芝轩集且得其遗教欲归祔乃知为山阴祁六公子自关外来者遂得返葬先生性好奇其东归也留一妾焉披缁时亦累东游东人或与谈禅受其法称弟子尝曰宁古塔麻菇天下第一吾妾所居篱下出者又为宁古塔第一令人思之不置东人至今诵其风流妇朱最工诗其来归也与君姑商夫人姒张氏小姑湘君时相唱和商夫人字冢妇曰楚纕字介妇曰赵璧以志闺门之盛先生被难朱尚盛年孤灯缁帐数十年未尝一出厅屏自先生兄弟歾淡生堂书星散论者谓江东文献大厄运也见原书卷四十六页一下陆宇火鼎先生姓陆氏名宇火鼎字周明浙之鄞人也父世科明大理卿先生少与钱忠介公肃乐共学慷慨有大志忠介江上之师先生实左右之祥兴航海风帆浪楫得栖迟金鳌牡蛎间皆一时遗臣烈士出死力奉之以终剩水残山之局虽侧踵焦原糜躯湛族不计也方事之殷余姚黄先生昆弟亦尝戮力共事先生尝偕其客十数人过梨洲与共计画客皆四方知名士梨洲亦间至其城西田舍田舍复壁柳车杂宾死友每食咄嗟立办仰视天俛画地耿耿者未尝一日忘其后梨洲知事不济自屏于穷山先生亦不相闻问然喜事乃益甚江湖间多传其姓名以为异人康熙癸卯先生为降卒所诬捕入省狱狱具先生竟得脱归未至寓而卒先生既以好事捧其家产室中所有惟草荐败絮及古书数百卷讣闻家人扫除其室得布囊于乱书之下发之则人头也其弟春明识其面目捧之而泣曰此故少司马笃庵王公头也初司马兵败悬首于甬之城阙先生思收瘗之每徘徊其下一日见暗中有顿首而去者迹之走入破屋先生曰子何人对曰吾渔人也先生曰子必有异无吾隐其人曰余毛明山曾以卒伍事司马今不胜故主之感耳先生相与流涕共诣江子云计所以收其头者江子云者故尝与先生共学又钱忠介部将也失势家居会端阳竞渡游人杂沓子云红笠握刀从十余人登城游熙至枭头所问守卒曰谁戴此头也者卒以司马对子云佯怒曰嘻吾怨家也亦有今日邪拔刀击之绳绝堕地先生及明山已豫立城下方是时龙舟噪甚人无回面易视者先生以身蔽明山拾头杂稠人而去先生得头祀之书室盖十有二年矣而家人无知者至是春明始瘗之昔李固死汝南郭亮左提章钺右秉鈇锧诣阙上书乞收其尸南阳董班亦往哭固殉尸不肯去栾布奏事彭越头下祠而哭之彼皆门生故吏故冒死不复顾先生于司马非有是也后感其忠义遂不措撄当世之文纲岂不尤贤乎哉始先生读书时有弟子讼师师不直先生诣文庙伐鼓恸哭卒直其师而后止归震川尝叙唐钦尧之争同舍生之狱以为苟生两汉时即此可以显名当世在先生视之寻常琐节耳先生卒后梨洲先生志墓石其文固不后震川也先生有子二女适同邑万斯大见原书卷四十六页二上周元懋周先生讳元懋字柱础别字德林鄞县人尚书文穆公应宾犹子也以文穆任累官南京屯部郎中榷扬关奉使蜀中归出知贵州思南府母忧未赴任而国难作先生跌宕自喜初欲以文章发名成业及受门资之宠非其好也都御史廖大亨曰门资岂足屈人在人自主耳李卫公非起家任子者乎唐中叶宰相无其匹矣先生乃大喜鲁王建国东江先生服未阕钱忠介公招之固辞不出而破家输饷无少吝丙戌六月家人自江上告失守先生恸哭自沈于水以救得苏乃祝发入灌顶山中先生故善饮至是益纵酒又不喜独酌唿山僧不问其能饮与不强斟之夜以达旦山僧为所苦皆逃匿则唿樵者与饮樵者以日暮长跪乞去固持之寻亦逃先生无与共则斟其侍者已而侍者醉卧乃唿月酹之月落唿云酹之灌顶去先生家且百里酒不时至又穹山难觅酒徒乃返其城西枝隐轩每晨起辄唿子弟饮子弟去则唿他人或其人他去则唿酒极之于所往斟之不遇则执途之人斟之于是环所居浮石十里间望见先生者相率引避不得已乃独酌先生既积饮且病劝止酒者无算辄张目不答或叱之去惟江湖侠客以事投止者虽酣醉时辄蹶然起接之无失词罄所有输之惟恐后也以是尽毁其家庚寅呕血不可止竟卒年四十妻俞亦以毁卒前太常博士王公玉书哭之曰德林兀然狂放于麴糵间箕踞叫号俾昼作夜几不知身在何处身外有何天地舍此之外不知吾身置何所昔人诗云酒满通夜力事满五更心德林烂然长醉盖期于无复醒时以自全也先生不死于水而死于酒其宋皇甫东生之流与浮石周氏国变后披缁者三人通城佯狂以死所谓颠和尚者也顺德苦身持力毕生不入城市所谓苦和尚者也而先生独以醉和尚称见原书卷四十六页二下傅山阳曲传先生山字青竹改字青主别署公之它亦曰朱衣道人又字啬庐六岁啖黄精不乐谷食强之乃复饭少与孙公傅庭共学读书过目成诵明季天下乱诸号为搢绅先生者多腐恶不足道愤之乃坚苦持气节不少媕婴提学袁公继咸为巡按张孙振所诬孙振阉党也先生约同学曹良直等诣通政使三上书讼之不得达乃伏阙陈情事时巡抚吴公甡亦直袁竟得雪先生以此名闻天下马文忠世奇为作传以为裴瑜魏劭复出既曹公任兵科先生贻书曰谏官当言天下第一等事以不负故人之期曹公愯然即疏劾首辅周延儒锦衣卫骆养性直声震一时先生家世以学行师表晋中得其山川雄深之气思见诸实用时蔡忠襄懋德抚晋寇已亟讲学三立书院亦及军政军器之属先生往听之曰迂哉公言非可起而行者也甲申国变梦天帝锡之黄冠乃衣朱衣居土穴养母明年袁公自九江羁燕邸以难中诗遗先生曰不敢愧友生也先生省书恸哭曰呜唿吾亦安敢负公哉甲午以牵连被逮抗词不屈绝粒九日几死门人有以奇计救之者得免然先生深自咤恨谓不若速死为安而其仰视天俯画地者未尝一日止如是者二十年天下大定始以黄冠自放稍稍出土穴与客接有问学者则告之曰老夫学庄列者也仁义礼乐即强言之亦不工又雅不喜欧公以后之文曰是所谓江南之文也平定张济者亦遗民以不谨得疾死先生抚其尸哭之曰今世之醇酒妇人以求必死者有几人哉呜唿张生是与沙场之痛等也又自叹曰弯强跃骏之骨而以占毕朽之是则埋吾血千年而碧不可灭者或强以宋诸儒之学则曰必不得已吾取同甫先生工篆隶书画弱冠学晋唐人不能肖得松雪墨蹟稍习之遂乱真矣已而乃愧之曰是如学正人君子辄苦其难近降与匪人游不觉日亲于是复学颜太师谓书宁拙毋巧宁丑毋媚宁支离毋轻滑宁真率毋安排君子谓先生非止言书也赵秋谷推先生书为本朝第一顾深自爱惜不轻为人写母丧贵官致赙作数行谢之贵者喜曰此一字千金也吾求之三年矣先生既绝世事而家传故有禁方乃资以自活子曰眉字寿髦能养志每日樵山中置书担上休歇则取书读之中州有吏部郎者故名士访先生问郎君安在先生曰少需之且至矣俄有负薪归者先生唿曰孺子来前肃客吏部颇惊抵暮先生令伴客寝则与叙中州文献滔滔不置吏部或不能尽答也诘朝谢先生曰吾甚惭于郎君先生喜苦酒自称老蘖禅眉乃自称小糵禅或时出游眉与子共挽车暮宿逆旅仍篝镫课读经吏骚选诸书诘旦必成诵乃行否则予杖故先生家学大河以北莫有窥其籓者尝批集古录曰吾今乃知此老真不读书也康熙戊午诏举博学鸿儒给事中李宗孔以先生荐时年七十有四矣眉已前卒固辞不可乃称疾有司令役夫舁其床以行二孙侍将至克师三十里以死拒不入城于是冯相国溥首过之公卿毕至先生卧床不具迎送礼魏公象枢乃以其老病上闻诏免试放还山先生与杜征君越尤笃老命各加中书舍人以宠之冯公乃诣先生曰恩命逾常格其强入一谢先生不可冯公令宾客百辈说之遂称疾笃乃使人舁以入望见午门泪涔涔下冯公强掖之使谢则仆于地魏公进曰止止是即谢矣翼日归相国以下皆出城送之先生叹曰今而后其脱然无累哉既而曰使后世或妄以刘因辈贤我且死不瞑目矣闻者咋舌自京师归大吏咸造庐请谒先生自称曰民冬夏着一布衣帽以毡或曰君非舍人乎不应也及卒以未衣黄冠殓所着霜红龛集十二卷眉诗附焉先生尝走平定山中为人视疾失足堕崩岩仆大惊哭曰死矣先生旁皇四顾见有风峪甚深中通天光百二十六石柱林立则高齐所书佛经也摩挲终日出欣然忘食其嗜奇如此顾宁人尝曰萧然物外自得天机吾不如傅青主见原书卷四十六页二下张怡张先生怡字瑶星初名鹿征上元人父可大明季总兵登莱死国难先生以诸生授锦衣卫千户甲申流贼陷京师遇贼将不屈械系将肆掠其党或义而逸之久之始归故里其妻已前死独身寄摄山僧舍足不入城市乡人称白云先生当是时三楚吴越耆旧多立名义以文行相高惟吴中徐昭法宣城沈眉生躬耕穷乡虽贤士大夫不得一见其面然而有楮墨流传人间先生则躬樵汲口不言诗书学士词人无所求取四方冠盖往来日至兹山而不知山中有是人也方处士仲舒余处士公佩岁时问起居入其室架上书数十百卷皆所着经说及论述史事请贰之勿许曰吾以尽吾年耳已市二瓮下棺则并藏焉卒年八十有八平生亲故夙市良材为具棺椁疾革闻而叹曰昔先将军致命危城无亲属视含殓虽改葬亲身之椑未能易也吾忍乎顾从孙某趣易棺定附身衾衣乃卒干隆初诏修三礼求遗书从孙某以书诣郡太守命学官集诸生写之久之未就书遂无傅者见原书卷四十六页三下李灌先生名灌字向若陕西合阳人幼警敏读书日尽数千言明崇祯癸酉举人甲申之难痛哭北上与吕孝廉得璜约同死王事渡河如晋其父以书止之乃不果弃家东渡至北郭寺遂剃发为僧放浪太华黄河间入山采药或累岁不知所向或黄冠缁衣行哭都市识者曰此必李子向若也迹之果然已翩然遁矣国初征书累下皆引疾不起行踪奇诞多寄迹僧房梵宇与田夫牧竖伍又自结茅庵于河浒终岁屡空晏如也性至孝负经济才博极秘纬诗文清雄奇宕自成一家与人言闳衍浩渺一归本于忠孝长吏求一见不可得晚岁于乳罗山凿石室以居得田数十亩名小桃花源居数月遁去尝游华山至落雁峰方移目有异人飞空而至与语久之且曰要知未来但观已往语似有道者先生卒云中郭君匡庐为题碣曰逸民李向若先生之墓路征君振飞书也同时甯柏岩者名浤字季腾自号甯鸠山人与先生同邑少补诸生性古执木强言动不苟邑贤令范公器之招入西河书院日与讲学论文雅好古工考证发明四礼于丧祭尤笃国变后尽室入山家卧虎冈之北谷为土室终岁尸居其中闲或登梁山临清泉鸣琴寤歌非其人即避去足迹不入城市者垂五十年见原书卷四十六页三下夏汝弼夏先生汝弼字叔直号莲峰一号莲冠道人湖南衡阳人也生有异禀明季为诸生刚介负气鼎革后佯狂高蹈无定踪岁丁亥衡湘兵乱忽有称莲冠道人者携一童子囊琴至湘乡之车架山僦僧楼而止焉日就古木鸣泉间借危石弹琴舒啸已登白石峰铜梁山观瀑布辄数日不返问其姓氏不对人亦莫能测也邑士萧常赓见而识之延至家或歌或哭与语及时事即闭目不答居月余辞去莫知所往后闻其挈家入九嶷山绝粒死先生与王船山交最挚有遗诗曰车架山同夕堂作夕堂船山自号也船山集中与先生唱和诗尤多车架山在湘乡西南九十里其对峙者曰白石峰先生尝与船山同游峰巅为之记其略曰夫以是峰之特立出于群山之表而其上苍苍无穷者且如彼是果有所谓天耶抑无所复名之而姑谓之天耶天者果有所帱欤则亦宜有所不帱者存何居乎其必帱之荒远而始以为大乎则吾未知其定有天焉者否也于是两人者选石而坐不能去不能留歌无声言无谓相视久之不得名其故日已晚矣乃遵所登之路而返读者谓不减楚骚天问云同县有郭季林先生者各履跹崇祯壬午举人国变隐居石狮岭下足不入城市竹坞药栏日吟啸其中自乐所着涉园草王船山南窗漫记中盛称之今不传见原书卷四十七页一上唐访唐先生访字周之号汲庵湖南武陵人以桂林籍中崇祯壬午乡试第一瞿忠宣公式耜见所对五策诧为异人永明时特疏奏授庶吉士掌制诰备顾问上六代中兴法戒书奉敕入楚南联络勋镇既知事不可为乃痛哭祝发筑食苦庵以终号食苦和尚自为之记其略云和尚早遭荼苦十岁遭父冤中遭刖已伸复蹶今蹶已甚和尚所遭尚未有艾也和尚三游燕四入雒一过秦再历吴越晋赵闽粤乃返楚赋帝京记华山访侯嬴豫让墓吊姑苏之台问五湖之棹渔舟不返屈宋同归每入名山喜独游夜游雨游雷游雪游石喜蠢僧喜瘦喜燃炬夜坐大石上喜卧佛阁反锁鬼叩门饥鼠窜瓦喜与古人遇牵其裾平反其狱不受古人欺和尚喜筑庵凡遇山水佳处诛茅葺竹负土洗石扶石起对立如人与揖与诙语与默坐然后置庵庵成居十余日即厌弃别徙如前庵前高竹数本短竹百数十本庵侧水高二尺来自二溪至庵合去复分野草无算白鸭一足跛庵后峻岭无人迹有木客有大猿时似老翁咳穷奇貙貘鼠主鼯豸殳貜猩猩狒狒元兔白麑之属无算和尚以有明万历四十五年十月朔二日生行年三十又一岁又八十八日为戊子元旦筑食苦庵成乃告母兄及妻妾暨友人自今以往唿我食苦和尚以戊子元旦始元旦后六十九日寒食前一日记又瞿天门先生者名龙跃汲庵同县人也崇祯时拔贡性嗜游兀傲自喜鼎革后常出亡不归所至有题咏自镌绝壁上纳稿瓢中自号一杓行脚道人诗有奇气多棘塞之音与汲庵相返见原书卷四十七页一上张盖张先生盖字覆舆一字命士直隶永年人少敦气质以能诗闻工草书甲申之变谢去学官弟子悲吟侘傺遂成狂疾尝游齐晋楚豫间归自闭土室中饮酒独酌醉辄痛哭虽妻子不得见惟同里申涵光鸡泽殷岳至则延入土室谈甚洽其为诗哀愤过情恒自毁其稿或作狂草累百过至不可辨识乃已久之狂益甚竟死涵光辑其遗稿仅得百篇其五言诗尤高简力诣古人涵光字和孟一字凫盟父节愍公佳允死国难凫盟少以诗名河朔间与殷岳张盖称畿南三才子以理学训其两弟皆能立身扬名明亡后绝意进取晚年名益高着有聪山集荆园少语诸书岳字宗山鸡泽举人父太白明末官陕西副使忤杨嗣昌坐法死狱中宗山上疏为文乞骸骨比归而京师陷遂入西山与其弟渊谋举义事泄渊被害宗山匿凫盟家得免顺治初吏部按旧籍除知睢宁县甫之任凫盟劝之归慨然曰吾岂肯以一官易吾友哉遂投劾归与凫盟晨夕唱和相乐也其能诗自魏晋以下屏不观尤不喜律诗所作惟古人体莽莽然肖其为人见原书卷四十七页一下李世熊先生姓李胜国诸生也福建宁化人名世熊字元仲自号寒支子少豪宕不羁自经史子集及秦汉唐宋近代百家无所不览独好韩非屈原韩愈之书故其为文沈深峭刻奥博离奇如悲如愤如哭如笑虽非盛世和平之音盖自称其所遇也当天启崇祯间金瓯未缺若预知有甲申以后事者每论古今兴亡儒生出处及江南北利害备兵屯田水利诸大政辄慷慨欷歔惓惓有所属望为诸生时九试冠同列典闽试者争欲物色李生为重竟不可得我朝定鼎闽中尚拥唐王未归命故大学士黄公道周何公楷并荐先生征拜翰林博士辞不赴尝上书刘念台先生悲愤时事及念台靖节走福州请褒恤时间其孤嫠丁亥王师入闽序应岁贡辞自是杜门居绝迹尘市有齮龁于郡帅者帅遣某生移书逼入郡先生复之曰天下人无官者十九岂尽来高尚书谓不出山虑有不测祸夫死生有命岂遂悬于要津且某年四十八矣诸葛瘁躬之日仅少一年文山尽节之辰已多一岁何能抑情违性重取羞辱哉时蜚语沸腾先生矢死不为动疑谤亦释先生既以文章气节着一时名大震卒卯壬辰间建昌溃贼黄希孕剽掠过宁化有卒摘先生园中二橘希孕立鞭之驻马园侧视卒尽过乃行粤寇至燔民屋火及先生园其魁刘大胜遣卒扑救曰奈何坏李公居当是时虽盗贼亦知有寒支先生矣先生积垒块胸中每放浪山水以写其牢骚不平之概尝诣西江交魏叔子彭躬庵诸君相与泛彭蠡登庐山绝顶追维闯贼横行时事太息流涕不自知其所以然也乙卯耿精忠反遣伪使敦聘先生严拒之自春徂冬坚卧不起乃得免先生自国变后山居四十余年乡人宗之有为不善者曰无使李公知也晚自号媿庵颜其斋曰但月所着寒支集宁化县志钱神志史感物感本行录经正录各如干卷年八十有五卒于家见原书卷四十七页一下董说董先生名说字雨若号俟庵又字月函浙江乌程人前明尚书份曾孙也负异才年十七为诸生撰夕惕篇以自厉尝受三易之学于石斋黄子国变后祝发为僧号南潜从继起大师受佛戒尽焚其少作继起者兴化理宏储退翁也本李氏父兆嘉耻与贼自成同姓命之曰吾祖皋陶为大理氏所由出也其复氏理退翁遭国变出家浙东起事诸亡命者为主之多画策连染几及祸于是徒众皆走而先生独从不去先生所与共事继起者为蘖庵大瓢蘖庵者明大学士嘉鱼熊公开元大瓢者宣城沈公麟生其父寿岳以故监司死节者也先生虽遁于僧顾癖嗜文字老益笃相与赏析者若江夏黄周星吴徐枋金俊民顾芩吴江顾有孝徐崧乌程韩曾驹嘉兴巢鸣盛桐乡张履祥皆遗老遁世无閟而皆与先生善先生所着书有易发八卷河图挂版诗律表各一卷周礼纬律吕考岁差考分野发六书发甲申野语补船长语梦史残雪录扫叶录西荒诗拂烟集丰草庵宝云诸集凡三十余种合题曰补樵书补樵亦先生自号也先生往来浔溪尧峰间不常住持述退翁之言欲其无所系而道行教立也其诗清淡荒远草书尤奇逸其首阳咏曰草笠古须眉首阳一樵子担柴入都城闲话青峰里云有两男儿饥死西山趾白发齐太公泪滴青苹水还顾召公言采薇人已矣读者可以知其寄托焉见原书卷四十七页二上芮城芮先生城字岩尹江苏溧阳人少负异才博极群书文行为一时冠陈名夏马世俊皆师事之及明亡弃诸生躬耕穷山中高隐杜门足不履城市者四十年名夏以大学士归乡求一见卒不可得贻书候问亦不发视曰山泽之月翟一与贵人接便丧所守矣时人目为真隐顺治十七年海寇犯江宁重先生名礼聘之先生峻谢不往所着有易象传解四诗正言礼记通识纲目分注拾遗沧浪吟等书与同县汤泰亨善析疑问义无虚日泰亨亦高士隐白盘山岁遇君亲子卯日辄屏食坚卧不起年八十五自知死期别亲友手题墓志沐浴而逝又有戴先生笠徐先生白皆吴江人同以高逸着笠字耘野明诸生国变后入秀峰山为僧旋反初服隐居朱家港教授生徒土屋三间炊烟有时绝而编纂不辍潘检讨耒实出其门白字介白亦弃诸生隐灵岩山之上沙种蔬蓺果捃摭以自给诗画萧疏无俗韵故旧至扫叶烹泉而已三十年未尝出山一步也见原书卷四十七页二上李魁春李先生魁春字元英晚号筠叟长洲人故明诸生与潜忠先生许玉重以舅甥为莫逆交当是时流冠披猖中原播荡先生与潜忠论古今节义事眦裂发竖恨不能以诸生效死疆场间甲申之变庄烈帝凶问至北向号哭家人知其有死志日夕环守不得死后闻潜忠死叹曰玉重死我何颜独生既生而无以妥玉重魄我益滋戾乃收其骨葬白公堤畔抚恤其家福王南渡与同学白同路赠翰林典籍私谥曰潜忠不负同志也先生死志未遂故身虽存而心实等于死方袍角巾屏迹郊野时直指李某按吴重先生名微服过访相见道姓名知前进士赫然为达官者也直指示劝驾意先生曰昔尧称则天不屈颍阳之高武称尽美能全孤竹之洁扬子云曰鸿飞冥冥弋人何慕焉今鸿已冥矣弋人犹不忘慕耶愿全薛方逢萌之节拜赐实多否则有死而已且君子爱人以德既已自误又复误人知公不为也直指惭谢去继以高隐鸿儒额相赠先生笑而裂之遂宁李石如先生令长洲弃官后侨寓吴门往来无间时沈君钦奇亦弃诸生与刘剩庵及先生善三人者或终日相对默坐或慷慨歌泣外人莫能测也先生喜种竹方曲屏障悉画竹名其斋曰竹隐盖别有寄托非山涛王戎意也生平纂述甚富鼎革后委诸烬今存春秋三传订疑行于世卒于康熙丁巳年八十见原书卷四十七页二上陈南箕陈先生名南箕字狂农江西安福人举崇祯丙子副榜甲申之变欲以身殉国不果遂弃妻子入欧公山山界江楚间悬崖峭壁人迹所不到先生与弟觏偕隐其中二十余年几与人世隔性奇癖厌俗尝不语有所欲则弟视其顾盻指画辄喻意间有来访者与之言不应拱揖而已或贻以书不发视即焚之偶有题咏亦未尝存稿衣垢敝不澣濯糜粥不充恬如也觏字二止丙子举人偕兄隐兄殁恸甚仍独处万山中手一编不辍人罕见其面邑令张召南心慕之凌晨徒步往访以一役自随入门阒无人问奚僮以深入穷岩对召南喟然曰固知尔主不我见也但得一登堂足矣先生弱冠时即与弟同营墓域为左右穴中通以棂冀死后得时相见暇则携书挈壶读且饮于穴中其旷达如此见原书卷四十七页二下邓大临先生名大临字起西一号丹邱常熟人曾祖黻明嘉靖中举于乡以母老不上春官及母服除仍不上曰吾向以母在不往今往是利母之殁也时称为真孝廉先生幼孤稍长能力学受业江阴黄介子毓祺之门顺治乙酉江阴城坚守不下介子与其门人起兵竹塘应之先生募兵崇明事败介子亡命淮南以官印印所往来书为人告变捕入金陵狱先生职纳橐饘狱急介子以其所着小游仙诗圜中草授先生坐化而逝当事戮其尸先生号泣守丧赎其首并棺殓送归当时称介子之门有徐趋邓大临趋则抗节而死者也先生自师死后遍走江湖欲得奇才剑客而友之卒无所遇岁辛丑余姚黄太冲先生读书双瀑院先生忽造访双瀑在万山中人迹殆绝太冲问子何以知之笑不答问其所自甬东视其行巾帣作道士装曰吾已窜身为黄冠矣唱和旬日与偕至武林先生上玉皇山去甲辰太冲至虞山先生以精舍馆之道侣数人曰张雪崖顾石宾皆遗民也随访熊先生鱼山于乌目李先生肤公于赤岸皆先生导之比太冲返棹先生送至城西杨忠烈祠下挥涕别后遂独游名山卒侘傺而死论者谓桑海之交逃于禅者多矣黄冠中绝少先生在元门苦身持力心耿耿者未尝一日下可谓无愧师门矣昆山顾景范尝为作传太冲志其墓而铭之以比西汉杨匡云见原书卷四十八页一上张若化张先生若化字雨玉号苍峦福建漳浦之丹山人弱冠师事黄忠端公得闻明诚之学崇祯丙子举于乡两上公车不第而弟若仲以庚辰捷南宫因留京师时忠端公以言事下北寺狱先生微服杂厮役中时时进狱问起居左右之燕都陷唐王入闽征拜御史数月乞归事父母以志养食贫茹苦尝捣柏叶代园蔬诸孙尝之喀喀不下咽先生茹而甘之山居四十年足不及城市未尝以姓名通有司励志独行不标讲学名疾恶守义檩不可犯虽骨肉至亲不少假而恻隐所周悉力于人者不少靳时值兵荒盗贼蜂起群相戒曰慎勿犯张公庐终其身盗不入境乡人多依以避难丹山在群山中巉岩阻绝日夕云雾往来茅茨数椽上漏下湿豺虎交横时曳杖登陟徜徉泉石间啸歌自得年六十六正襟危坐无疾而终子士楷能继父志隐居不仕潜心性命之学称儒宗焉若仲字声玉号次峦其学以不欺为本一嚬笑不苟作止语默持以敬若性成焉崇祯丙子与兄苍峦同举于乡庚辰成进士例选州牧性廉静不愿任烦剧改授益府长史居官清俭简实益藩敬礼之以母病乞休归母殁庐墓三年鼎革后山居五十年清修独善艺圃一区果蔬薯蓣度给宾祭余悉种梅竹栽莳灌溉身自为之时蓑笠牵犊饭陇亩与野夫杂处晚岁益务为敦笃饮人以和遇乡里有争讼劝之以诚久而化焉邑滨海有蝗起群飞蔽天触禾稼草木叶噉立尽民多聚泣或泥首禳之独先生所居数里外无蝗患里赖以安时康熙二十九年也丁卯秋夜风雨大作居屋尽拔先生独寝地上黎明人视之毛发为竦年八十四岁以寿终乡人称其兄弟为丹山二先生同祀乡贤祠见原书卷四十八页一上夏道一夏先生道一字元真直隶大名人明崇祯中举人性高洁两上春官不第辄隐居自放甲申后绝意仕进率子躬耕削迹不入城市食不给每操斤斧作纺车自鬻或携妇绩线易薪米市人利其精细争购之口不言值得钱入怀袖辄短衣行歌旁若无人家居自为诗文写赫蹄寸许有窥之者即投之水火诸子皆不令读书鞭牛负薪而已同时畿辅间以高逸着者曰李潜夫张三明与杜紫峰孔昭字潜夫蓟州人性孤峭前崇祯癸未进士见时事日非不赴廷对以所给牌坊银百二十两留助军需去隐盘山甲申都城陷白衣冠哭田间者三载入本朝贞隐不出会诏求遗贤巡抚列名以荐得旨召用谢不赴事母至孝尝刲股愈母疾妻王氏于蓟州城陷时殉节义不再娶平居教授生徒所成就者众及卒门人私谥安节先生翼星姓张氏字三明左卫人崇祯末举人精理学尤长于易家贫不仕隐于卜肆日获百钱以自给衣履常不完盛夏犹峨冠毡笠晏如也从弟元锡官总制屡迎不一往有所遗择其小且劣者受之其孤介类此杜越字君异号紫峰容城人邑诸生为同郡鹿忠节公高弟与孙夏峰征君友互相砥砺学成不求闻达毅然以继往开来为任家贫布衣蔬食授徒自给一时才俊士无近远咸师事之康熙十七年诏举博学宏词科有荐先生者征至都以老疾乞归见原书卷四十八页一下杜浚杜先生浚字于皇号茶村湖北黄冈人明季为诸生避乱居金陵少倜傥尝欲赫然着奇节既不得有所试遂刻意为诗以此闻天下然不欲以诗人自居也于并世人独重宣城沈眉生吴中徐昭法自愧不如其在金陵与方君仲舒善且晚过从非甚风疾雨无间仲舒望溪先生父也金陵为冠盖辐辏之冲诸公贵人求诗名者踵至先生多谢绝钱牧斋尝造访至闭门不与通惟故旧或守土吏徒步到门则偶接焉门内为竹关先生午睡或治事则外键之关外设座约客至视键闭则坐而待不得叩关虽大府至亦然及功令有排门之役有司注籍优免先生曰是吾所服也躬杂厮舆夜巡绰众莫止嗜茗饮尝言吾有绝粮无绝茶既有花冢因此拾残茗聚封之谓之茶邱年七十有七卒于扬州丧归故人谋卜兆子世济曰吾有亲而以葬事辱二三君子是谓我非人也亡何世济亦卒又数年陈公苍洲来守金陵始葬诸蒋山北梅花村先生诗最富世所传不及十一手定者四十七册吴梅村尝言吾五言律得茶村焦山诗而始进阎百诗于时贤多所訾謷独许先生五律称为诗圣已刻者曰双雅堂集弟芥字苍略号些山明季诸生与兄茶村避乱同居金陵二先生行身略同而趣各异茶村峻廉隅孤特自遂遇名贵人必以气折之于众人未尝接言语用此丛忌嫉然名在天下诗每出远近争传诵之先生则退然自同于众人所着诗歌古文虽子弟弗示也方壮丧偶遂不复娶所居室漏且穿木榻敝帷数十年未尝易室中终岁不扫除每日中不得食儿女啼号客至无酒浆意色间无几微不自适者行于途尝避人不中道与人言虽儿童厮舆惟恐或伤之也后茶村七年卒年亦七十有七有些山集见原书卷四十八页一下王大经王先生大经字伦表江苏东台人好学励名节明季尝应童子试鼎革后授徒养亲不复出康熙间巡盐御史魏双凤见先生文曰当世轶才也荐诸朝辞不起会诏举博学宏词科太仆卿郝君浴将荐先生力辞乃得免尝为巢父许由论曰天下何为而乱也王子曰乱生于求求生于欲多所欲则多所求强者求之以兵戈弱者求之以色笑人求之以智力诈伪物求之以爪牙角毒于是有败伦坏纪寡廉鲜耻伤类圮族剥肤横噬伏尸流血之事而天下乃驯至于大乱尧舜治乱之圣人也其为道孜孜皇皇己饥己溺诚恐天下后世有急功利骛声华者必借口尧舜以阴济其欲而明骋其求天于是生许由巢父使与尧舜并世而处有尧舜而养人之欲给人之求使天下安然各得其所欲各遂其所求而天下之乱以治有许由巢父而一无所欲一无所求使天下之贪者廉躁者静竞者让澹焉各怀一无欲无求之意以去泰去甚而天下之乱又以治然则尧舜巢许者皆治乱之圣人也孔子之赞尧舜也曰巍巍不与曰荡荡无名彼尧舜者绝不以天下介其中而不翦不斲监门臣虏尧舜之心旷然一巢许之心也其所异特用耳虽然尧舜以有用为用而许由巢父以无用为用终不可谓尧舜有巢许之心巢许遂无尧舜之用也是故尧舜巢许者皆治乱之圣人也嗟乎大庭栗陆之世其民沕沕穆穆老死不相往来人人皆许由巢父也自世道渐降大朴渐漓而嗜欲日开营求日甚膺时遘会者乘便邀利而无真事功授徒讲学者希荣稽古而无真学术砥饬高行者世味日深而无真名节则皆巢许之罪人也不观南阳之卧龙乎澹泊明志宁静致远方其躬耕陇亩若将终身及应聘而出卒能辅昭烈定汉室称王佐才继而托孤寄命鞠躬尽瘁推古今臣节第一呜唿孔明天下奇才吾不难其才而难其用才之心然则孔明者有巢许之心而出为尧舜之用者也使无其心纵有才亦不可用国家尚何赖有才臣哉故吾谓学尧舜者必先自学巢许始先生所着有周易释笺毛诗备考三礼折衷四书逢源录史论字书正讹医学集要诸书皆佚惟文集八卷存又尝辑泰州中十场志十卷重修靖江县志十八卷卒年七十二见原书卷四十八页二上吴光先生姓吴氏名光字与岩武进人十龄丧母哀毁如成人几灭性比就傅日诵数千言有文名久之厌帖括究心经济务为有用之学所论着自成一家言甲申之变恸哭求死不得取所拟时务策并杂着火之自是绝意人事结庐于东僻壤日闭门读易倦则徐步陇亩与田夫禽叟较量晴雨话桑麻嗒焉自放于山水间大吏物色之坚谢弗出作野翁传以见志其略曰野翁无姓氏问其年亦不记甲子性不喜城市虽居城市胸中自谓有邱壑也故自号曰野翁翁为人少可而多怪落落然寡谐然实平易近情虽樵夫牧竖未尝有所忤少读书得古人大意晚年一切束高阁编茅插篱庐于中田桑拓间将终身焉不复问人间世亦不复知有人间世或讶其作苦翁笑曰吾自乐此不疲也暇则把壶自倾不觉歌唿乌乌而翁更未尝以诗酒问世所最适意者荆扉尽掩抱膝静坐曰吾今日犹能置身羲皇以上也摽技野鹿庶未远乎既自号野翁人亦称之曰野翁野翁云先生所着有弄丸吟一卷大学格致辨一卷论孟合参一卷中庸说一卷读书录钞二卷五愿斋文集耕娱集遂初集野翁记共若干卷而易粕十卷兼穷象数义理所得尤深与盩厔李二曲先生善二曲为作传以比吴康斋所述之龙潭老人焉见原书卷四十八页二上陈五簋陈先生名五簋字逸子湖南攸县人父来学兄弟骂贼死甚烈逸子终身痛之性兀傲意所不可虽贵人必面折其非少补弟子员国变后痛君亲之难遂祝发号南云行脚一号衲拾残钱受之宗伯吴梅村宫詹与先生结方外交相唱和工诗广致书画古玩尝游吴越行笈一肩瓶钵外皆经史书籍意气慷概有古侠士风其胸中浩浩落落嬉笑怒骂皆别有故人莫能恻也年五十五卒于西泠湘潭王山长为之传同时有朱子昭者与齐名子昭名之宣湘阴人少有学行负气节鼎革后隐于樵自号砍柴行者戊子义师之役楚人多与其谋事后因之成大狱湖湘遗老株连系类者三百余人子昭与焉狱数年始解集中有释系奉别陶密庵年丈诗指其事也李先生尝之字百艰湖南平江人家天岳山之麓明季为诸生入本朝弃巾服躬耕读书生负异才有智略兼精壬遁术绥远将军蔡毓荣耳其名敦聘入幕府削平黔滇先生谋居多功成拟奏授官力辞归见亲知贫寠者立解装周之随手亲尽遂遍游衡岳九嶷武当天台武夷诸名山居武夷最久与高僧遗老结方外交工诗古文书得晋人神韵人争宝之着有百艰诗文集及布帆集破草鞋等集见原书卷四十八页二下八大山人八大山人者逸其名故明宗室也为诸生世居南昌弱冠遭国变弃家遁奉新山中祝发为僧住山二十年从学者常百余人临川令胡君亦堂闻其名延之官舍年余意忽忽不自得遂发狂疾忽大笑忽痛哭竟日一夕裂其浮屠服焚之还走会城独身佯狂市肆间尝戴布帽曳长领袍履穿踵决拂袖蹁跹行市中儿随观哗笑人莫识也其侄某留止其家久之疾良已山人工书法行楷学大令鲁公狂草颇怪伟亦喜画水墨芭蕉怪石花竹及芦雁汀凫翛然无俗韵人争宝之饮酒不能尽二升然喜饮贫士或市人屠沽邀之饮辄往往饮辄醉醉后墨沈淋漓不甚自爱惜数往城外僧舍雏僧争嬲之索画至牵袂捉衿不拒也士友馈遗之亦不辞然贵显人欲以数金易一石不得或持绫绢至直受之举怀数语谓将以为韈以故贵显人求山人书画乃反从贫士山僧屠沽酒儿购之一日忽大书哑字署其门自是对人不交一言然善笑而喜饮益甚或招之饮则缩项抚掌笑声哑哑然又喜为藏钩拇阵之戏睹酒胜则笑哑哑数负则拳胜者背笑愈哑哑不可止醉则往往泣下邵青门客南昌见山人于北兰寺握手熟视大笑夜宿寺中翦烛谈索笔书几上相酬答山人有诗数卷藏箧中秘不令人见题跋尤古雅间杂以幽涩语不尽可解尝与北兰寺僧澹公数札不减晋人语也山人面微頳丰下而少须初为僧号雪个后更号曰人屋曰驴汉最后号八大山人云山人负重名世多知之然竟无知山人者山人胸次滂浡郁结别有不能自解之故如巨石窒泉湿絮之遏火无可如何乃忽狂忽喑隐约玩世假令山人遇方凤谢翱吴思齐辈其搤捥痛哭当何如也而世乃目之曰狂士曰高人浅之乎知山人矣悲夫见原书卷四十八页二下一壶先生一壶先生者不知其姓名亦不知何许人盖前明遗老若雪庵和尚补锅匠之流亚也衣破衣戴角巾徉狂自放常往来登莱间爱劳山之胜居数载去久之复来莫可得而迹也好饮酒每行以酒一壶自随人称之曰一壶先生知之者饮以酒即留宿其家间一读书辄欷歔流涕而罢不能竟读也与即墨黄生莱阳李生善两生知其非常人皆敬事之或就先生宿或延先生主其家然先生对两生每瞠目无语辄曰行酒来余为生痛饮两生度其胸中有不平之思而外自放于酒尝从容叩之不答一日李生策蹇山行望见桃花数十株盛开临深溪一人独坐树下心异之曰其一壶先生乎比至果先生也方提壶下马与先生共饮醉别去先生踪迹既无定或留久之乃去去不知所之已而又来康熙二十一年去即墨久矣忽又来居一僧舍视其容貌蕉萃神气惝恍异前时问其所自来不答每夜半即放声哭哭竟夜阅数日自经死时年垂七十见原书卷四十八页三上清先正事略选卷五钱秉镫全祖望刘献廷叶燮陈恭允孙枝蔚王士桢钱秉镫钱先生澄之字饮光原名秉镫安徽桐城人生当明季弱冠时有御史某阉党也巡按至皖盛威仪谒孔子庙诸生方出迎先生忽前扳车而搅其帷众莫知所为御史大骇命停车而溲溺已溅其衣矣先生徐正衣冠昌言以诋之驺从数十百人皆相视莫敢动而御史方自幸脱于逆案惧其声之着也漫以为病狂而舍之先生由是名闻四方与云间陈卧子夏彝仲嘉善魏学渠交最深又尝问易于黄石斋先生着田间易学十二卷初从京房邵康节入故言数颇详盖石斋之余绪也后乃兼求义理大旨以朱子为宗又着田间诗学十二卷谓诗与尚书春秋相表里必考之三礼以详其制作征诸三传以审其本末稽之五雅以核其名物博之竹书纪年皇王大纪以辨时代之异同与情事之疑信即今舆记以考古之图经而参以平生所亲历其书以小序首句为主所采诸儒论说自注疏集传外凡二十家持论精核于名物训诂山川地理言之尤详云先生少以经济自负常思冒危难以立功名及归自闽中遂杜足田间课耕以自给年八十有二而终同县方中通字位伯明检讨以智之次子也明之中叶以博洽着者称杨慎而陈耀文起与之争然慎有伪说以售欺耀文好蔓引以求胜次则焦竑亦善考证而习与李贽游好牵缀佛书伤于芜杂惟密之先生崛起崇祯中博极群书考据精核迥出其上风气既开国朝亭林百诗锡鬯诸君相沿而起一扫悬拟之空谈密之传通雅十二卷穷源竟委词必有征中通承其家学以博综称善数度衍二十四卷附录一卷其书有数原律衍几何约珠算笔算筹算尺算诸法复条列古九章名目引御制数理精蕴推阐其义其几何约及珠算等大抵裒集诸家之长而增损润色勒为一编又撰物理小识十二卷及浮山文集中通弟中履着古今释疑十八卷虽不及通雅之精核然学有渊源故不为弇陋也见原书卷三十二页三下全祖望先生姓全氏名祖望字绍衣一字谢山浙江鄞县人生有异禀书过目不忘年十四补弟子员应行省试以古文谒查初白编修编修许为刘原父之俦充选贡入都上书方侍郎苞论丧礼或问侍郎大异之声誉顿起寻举顺天乡试出曹公一士门临川李侍郎绂见其行卷叹曰此深宁东发后一人也干隆元年举博学鸿词即以是科成进士选庶吉士不与鸿博试时词科尚未集临川以问先生先生为疏记四十余人各列所长以告会首辅张文和与临川相恶又屡招先生不赴以此深嫉之二年散馆先生列最下等以知县候选方侍郎欲荐入三礼馆辞之归不复出初见江阴杨文定公公称其博而勉以有用之学先生曰以东莱止斋之学朱子尚讥之何敢言博公曰但见及此则进矣先生既归贫且病饔飧不给而好学益厉人有所馈皆峻辞屡主蕺山端溪诸书院成就人材甚众有闲益广修枌社掌故桑海遗闻表章节义如不及重登范氏天一阁搜金石旧搨编为碑目且钞其秘书经扬州居马氏畲经堂成困学纪闻三笺论者谓在百诗义门二家之上至湖上适杭堇甫以闰重三日修禊事至者四十二人先生与焉遂访方侍郎于湄园时方年八十矣犹七冶仪礼戒先生不当为汗漫游隙勾山太仆再以书来速出山梁芗林少师拟特疏荐皆力辞之贻诗以见志二十年七月卒于家年五十有一先生负气忤俗有节概相传为钱忠介公肃乐后身其学渊博无涯涘于书靡不贯穿在翰林与临川共借永乐大典读之每日各尽二十册时开明史馆复为书六通遗之南归后修南雷黄氏宋元儒学案七校水经注续选甬上耆旧诗撰丙辰公车征士小录及词科摭言先之以康熙己未百八十六征士而接以干隆丙辰书未卒业在端州释奠礼成祀白沙以下二十有一人从前未有之典也先后答弟子董秉纯张炳蒋学镛卢镐等所问经史录为经史问答凡十卷足启后学卒后秉纯等裒其文为鲒埼亭集又所着有汉书地理志稽年古今通史年表见原书卷三十四页三上刘献廷刘继庄者名献廷字君贤顺天大兴人先世本吴人寓吴江者数十年卒焉其学主于经世自象纬律历边塞关要财赋军政之属旁及岐黄释老家言无不穷究昆山徐尚书好士多藏书大江南北宿老争赴之先生游其间别有心得万征君季野于书无所不读独心折先生引参明史馆事顾君景范黄君子鸿长于舆地亦引先生参一统志事先生谓诸公考古有余而未切实用其论向来方舆书大抵详于人事而天地之故概未有闻当于疆域前别添数则先以诸方之北极出地为主定简平仪之制度为正切线表而节气之后先日蚀之分秒五星之陵犯占验皆可推矣诸方七十二候多不同如岭南之梅十月开已桃李腊月已开而吴下梅开于惊蛰桃李开于清明相悬若此今世所傅七十二候本诸月令乃七国时中原之气候今之中原已与七国之中原不合则历差为之宜于南北诸方细考其气候详载之为一则则夭地相应之变迁可以求其微矣燕京吴下水皆东南流故必东南风而后雨衡湘水皆北流故必北风而后雨山水之向背分合皆当按籍而列之而风土之刚柔暨阴阳燥湿之征可次第求矣诸方有土音又有俚音盖五行气韵所宣之不同各谱之为一则合之土产则诸方人民性情风俗之微皆可推而见矣其论水利谓西北乃二帝三王之旧都二千余年未闻仰给于东南何则沟洫通而水利修也自刘石云扰以讫金元人皆草草偷生不暇远虑相习成风不知水利为何事故西北非无水也有水而不能用也不为民利乃为民害旱则赤地千里潦则漂没民居无地可潴无道可行人固无如水何水亦无如人何虞学士始奋然言之郭太史始毅然行之未几竟废三百年无过问者有圣人出经理天下必自西北水利始西北水利莫详于水经郦注虽时移势易十犹可得六七郦氏略于东南人以此少之不知水道之当详正在西北拟取列史中关于水利农田战守者各详考其所以附以诸家之说以为之疏俾施行者有所考镜又言通监纲目非朱子亲笔故多迂而不切而关系重者反遗之当别作纪年一书凡先生所撰着其运量皆非一人一时所能成故多未就也生平自谓于声音之道别有所窥足穷造化之奥百世而不惑尝作新韵谱自华严字母悟入而参之以天竺陀罗尼泰西蜡顶话小西天梵书暨天方蒙古女真等音又证以辽人林益长之说而益自信同时吴修龄自谓苍颉以后一人先生则曰是其于天竺以下书皆末得通而但略见华严之旨者也先生之法先立鼻音二以鼻音为韵本次定喉音四为诸韵之宗以喉音互相合凡得音十七喉音与鼻音互相合凡得音十又以有余不尽者三合之凡得音五共三十二音为韵父而韵历三十二音为韵母横转各有五子万有不齐之声摄于此矣尝欲谱四方土音以穷宇宙元音之变乃取新韵谱为主而以四方土音填之逢人皆可印证盖是书多得之大荒以外囊括浩博学者或骤见而未能通也先生与梁质人王昆绳友所严事者曰梁溪顾畇滋衡阳王而农而尤心服者曰南昌彭躬庵所自着曰广阳杂记见原书卷三十二页五下叶燮叶先生燮字星期号己畦江苏吴江人籍浙之嘉善康熙九年进士知宝应县修决堤免无名之税出诬服杀人者直仇陷附逆而冀没其田庐者以伉直不容于上官不二年落职欣然曰吾与廉吏同登白简荣于迁除矣时嘉定令陆清献公同被劾也既归筑室横山下学者称横山先生着有己畦文集二十卷诗集十卷其论文谓议论不蹈袭前人卓然自吾立方为立言论诗曰生曰新曰深凡一切庸熟陈腐浮浅语须一扫空之所作诗意必钩元语必独超宁不谐俗不肯随俗于同时诸家外能拔戟自成一队时吴中称诗者多宗范陆究所猎者范陆之皮毛耳先生着原诗内外篇四卷力排其非吴人士始多訾謷之既歾乃争从其说汪编修琬居尧峰说经硁硁与先生持论凿枘门下士亦互相诋諆汪歾先生曰吾向不满汪氏文亦谓其名太高意气太盛故麻列其失以规之非谓其缪盩于圣人也且汪歾谁讥弹吾文者乃取向所摘汪文短处悉燔之沈归愚尚书少从受诗法守之不变王新城司寇尝致书先生称其独立起衰后见归愚诗复称赏之曰横山门下尚有诗人其推重若此同时同县以诗文着称者自甫草稼堂诸君外有顾茂伦钮玉樵李实君顾湘南诸君顾有孝字茂伦吴江诸生居钓雪滩以选诗为事唐律及国朝近体诗皆有选本名满大江南北钮琇字玉樵官知县博雅多闻所着觚剩能举见闻异词者折衷之可补正史之阙诗亦变之遗着有临野堂集李实君名重华雍正甲辰进士官编修天赋俊才复得张匠门指授性好游入巴蜀客山左留览秦关楚塞登临凭吊诗益嵚嵚历落得江山之助着有玉洲诗集其诗话二卷可与昌谷谈艺录并传顾湘南名我锜邑廪生鄂文端任江苏布政时以古学试士得五十三人湘南为冠遂有南邦黎献集之刻后开博学鸿词科乃文端奏请若为湘南设也及诏下而湘南歾矣有才无命文端叹息弥襟所着曰湘南诗集见原书卷三十八页二上陈恭允岭南三家首陈先生元孝而屈翁山梁药亭次之元孝名恭允顺德人父邦彦明季以阁部殉难时先生才十余岁比长遂隐居不仕自号罗浮布衣与李元仲魏叔子季子彭躬庵诸看善皆遗民也工诗古文兼精书法未冠赋姑苏怀古诸诗倾动一时名大起其诗清迥拔俗得唐贤三昧古体间入选理一时习尚无所染着有独漉堂集王渔洋赵秋谷二公至岭南于广州诗人尤推重先生其后杭堇甫来主讲席题先生遗像倾服尤甚洪稚存论岭南三家有句云尚得古贤雄直气岭南犹似胜江南其推挹至矣翁山屈姓名大均番禺人着有翁山诗集子明洪字甘泉贡生官教谕亦以能诗闻梁药亭名佩兰字芝五南海人童时日记数千言通经史百家年二十六领顺治十四年乡试解额诗名已播海内康熙二十七年成进士选庶吉士同榜均以前辈事之明年即假归周游名山与海内诸名宿相酬唱渔洋竹垞及潘次耕皆推重之着有六莹堂集见原书卷三十八页二下孙枝蔚关中人文自中孚雪木天生三李外推孙先生豹人先生名枝蔚三原人豹人其字也世为大贾业盐荚甲申之乱年二十有四散家财求壮士起义不果只身走江都折节读书遂以诗文名天下年六十举鸿词科时有奔竞执政之门者先生耻焉求罢不允促入试不终幅而出会特诏布衣处士有文学素着老不任职事者授京衔以宠其行及格者八人先生与焉部议正字衔圣祖少之予中书舍人初吏部集验于庭独卧不往旋被敦促乃遂巡入主爵者见其须眉皖白引使前曰君老矣先生正色曰未也我年四十时即如此且我前以老求免试公必以为壮今我不欲以老得官公又以我为老殊可怪也当事愕谢卒以老官之先生性伉直前初以世乱好谈兵家毁于贼自京师归复居江都所着曰溉堂集从游者皆有声海内而王又旦为最着又旦合阳人字幼华弱冠举于乡令潜江履亩定赋杜豪强侵占葺长堤拄汉水决啮建传经书院筑说诗台豹人时居江都迎之受诗比入为给事中诗名已与豹人埒疏陈湖北堤工协济之害令荆郢分界治堤以绝委卸典试广东还过南海花山建议于其地设县治夺盗渊薮皆报可朱竹坨称其能诗能兼综唐宋人之长年五十一卒于官有黄湄诗集当是时关西之士耻效章句皆以通经学古为尚其卓然名家者泾阳则有李念慈张恂念慈字屺瞻尝为令荐博学鸿词不第隐居峪口山诗曰峪口山房集恂字稚恭一字壶山以进士为江南推官善画落笔片纸值千钱与三李豹人黄湄辈往还酬答而名稍后惟华阴王宏撰朝邑李楷与三李等齐名楷字叔则一字岸翁着河滨全集由举人令宝应以直废康熙二年买抚军汉复请董陕志宏撰尚为诸生从叔则编摩叔则善古赋文朴茂钱牧斋亟称之着书百卷文名冠一时人称河滨夫子宏撰字无异一字山史与三李同时于叔则为后进而叔则独喜从山史游山史读书华山顾亭林尝主其家共建朱子祠于云台观好易精图象学者宗之得一言以为重凡碑版志铭非三李则山史而山史工书法故尤多于三李焉又有屈复者字见心号悔翁蒲城人也年十九试童子第一忽弃去走京师学诗者多从之游先生作客约不迎送不作寒暄语其论诗于兴赋比之外专以寄托为主谓陶之饮酒郭之游仙谢之登山左之咏史彼自有所以伤心之故而借题发之未可刻舟而求剑也张尚书廷枢欲上章荐力辞不就干隆元年杨尚书超曾举应鸿词科杨未见屈屈亦不报谢所着弱水集甚富无子妻死不再娶人以比林和靖云见原书卷三十八页三下王士桢国家文治轶前古扦雅扬风鉅公接踵出而一代正宗必以新城王公称首公以诗鸣海内五十余年士大夫识与不识皆尊之为泰山北斗当开国时人皆厌明代王李之肤廓钟谭之纤仄公以大雅之材起而振之独标神韵笼盖百家其声望足以奔走天下虽身后诋諆者不少然论者谓本朝有公如宋之东坡元之道园明之青邱屹然为一代大宗未有能易之者也公官郎中时遭遇圣祖留意古学者召对阁臣从容问在廷中博学能诗文者孰为最于是李公霨冯公溥陈公廷敬张公英交口荐公特诏公赋诗称旨次日传谕王士桢诗文兼优着以翰林官用遂改侍讲寻转侍读入直南书房尝征其诗录进三百篇曰御览集国朝汉人由部曹改词臣自公始公薨后五十余载当干隆之三十年高宗特旨以公绩学工诗在本朝诸家中流派较正从前未邀易名之典宜示褒荣以为稽古者劝遂赐谥曰文简可谓不世之遭久益论定矣然公历官诸政蹟及生平风节实与文章足并垂天壤未可轩轾论也公之司理扬州也朝命侍郎叶成格驻江宁治通海寇狱罗织甚众公力保全良善严反坐以息诬陷扬故有钦赃积逋二万余金前任以考成故重督之逮系者众公至恻然曰此沟中瘠耳虽日敲朴何益悉纵遣之而手疏募诸当事自监司郡守及属邑悉割俸代输不足则募诸商人诸商故以海寇狱德公倾赀恐后又不足则言于巡抚具疏请豁免于是积逋一清在扬五年完大案八十有三雪高邮居烈妇向氏冤人称神君公既由司理起家复以大司寇致政与列官相终始每谳狱必多方以求其生尝会议闵焕郭振与窦子章狱三人皆以救父故持金刃杀伤人论重辟公曰此当其论救父与否不当以梃刃论轻重也遂得改缓决任副宪时又尝争杨成狱贰户部时又论聊城于相元太平王训齐河房得亮狱俱减等而衡阳左道萧儒英则又争而必致之法徐起龙为曹氏所诬则释徐而罪曹案其所与私者皆伏法其慎于用刑多类此公为政能持大体以和平养士气清不戾俗和而有执故长成均则整饬教条杜请托所奖拔如金居敬汤右曾查升陶元淳惠周惕辈皆时名人又疏请定文庙祀典舞用八佾笾豆十二并增从祀先儒一时皆韪其论及掌邦宪则絜持纲维戒言者不得毛举细故会廷议裁御史员额公力争以为天子耳目官可增不可减奏上卒从公议在计部时秦中方大饥开入粟例公预戒所司不得以一呈一稿至前先后七年皭然无所与其管理钱法也例故有样钱公立禁革之其榷关清江浦也船厂有陋例言于漕帅尽罢之公与睢州汤文正公初未识面会征博学鸿儒公言于魏公象枢曰公以学行闻天下荐士不当以文艺必如汤君者乃可应诏人知汤公之荐由魏公而不知自公发之也生平自重其诗不轻为人作内大臣明珠称寿有大僚某手金笺请得一诗以侑觞公曰曲笔以媚权贵君子不为也力辞之公之干济风节若此而世不尽知为诗名所掩耳公讳士桢字贻上号阮亭别自号渔洋山人世为新城右族年十八中顺治八年乡试祖方伯公象晋年九十有一犹及见之以家藏邢太仆书白鹦鹉赋赐公十五年举会试越三年选授扬州推官康熙三年总督郎公廷佐总河朱公之锡先后疏荐公擢礼部主事累迁郎中榷清江关十一年典四川乡试母忧归旋补户部郎中十七年特擢侍读寻迁祭酒二十三年晋少詹事奉命祭告南海明年丁父忧二十九年由原官迁左副都御史充经筵讲官晋兵部督捕侍郎三十年充会试副考官调户部侍郎三十五年命告祭西岳西镇江渎三十七年擢左都御史复命直南书房编御制文集明年迁刑部尚书前后赐御书带经堂信古斋匾额各一四十三年坐谳狱失出罢官时公年七十一矣四十九年上眷念在籍诸老臣命复职五十年五月薨于里第年七十有八公八岁能诗频梦五色小鸟如凤凰飞绕左右又屡梦人赠古墨口鼻之有异香人以为文字之祥少游历下集诸名士于明湖赋秋柳诗和者数百人在京师与汪苕文程周量刘公甬戈梁曰缉叶子吉彭羡门李圣一董文骥等以诗相倡和在扬州与林茂之杜于皇孙豹人方尔止等修禊红桥又与陈其年邵潜夫等修禊如皋冒氏之水绘园每公暇辄召宾客泛舟载酒平山堂吴梅村云贻上在广陵昼了公事夜接词人盖实录也迄官礼部复与李湘北陈午亭宋牧仲及汪程刘梁等为文社时宋荔裳施愚山曹顾庵沈绎堂皆在京师与公兄弟酬唱无虚日又尝奉使南海西岳遍游秦晋洛蜀闽越江楚间所至访其贤豪考其风土遇佳山水必登临融怿荟萃一发之于诗故其诗能尽古今之奇变蔚然为一代风气所归公典顺天试与韩文懿共事典辛未会试与张文贞陈文贞李文贞共事所得士为杨文定陈恪勤黄侍郎惠研溪等晚直南书房与张文端陈文贞共事皆极九等人表之最可想见一时之盛云公所着有带经堂集九十二卷渔洋诗话三卷蜀道驿程记二卷皇华纪闻四卷粤行三志三卷池北偶谈二十六卷陇蜀余闻二卷秦蜀驿程后记二卷古欢录八卷居易录三十四卷浯溪考二卷感旧集香祖笔记分甘余话北征日记各如干卷又有唐贤三昧集唐绝人万首句唐诗十选诸书皆行世见原书卷六页一上附录原序一原序二原书凡例原序一余尝以大清达人杰士超越古初而纪述阙如用为叹憾道光之末闻嘉兴钱衎石给事仿明焦竑献征录为国朝征献录因属给事从子应溥写其目录得将相大臣循良忠节儒林文苑等凡八百余人积二三百卷借名人之碑传存名人之事蹟自别京师久从征役而此目录册者不可复睹同治初又得邬陵苏源生文集具述其师钱给事于征献录之外复节录名臣为先正事略于是知钱氏颇有造述不仅钞纂诸家之文矣又二年而得吾乡李元度所着先正事略命名乃适与钱氏相合前此二百余年未有成书近三十年中钱氏编摩于汴水次青成业于湖湘斯足征通儒意趣之同抑地下达人杰士其灵爽不可终閟也自古英哲非常之君往往得人鼎盛若汉之武帝唐之文皇宋之仁宗元之世祖其时皆异材勃起俊彦云屯焜耀简编然考其流风所被率不过数十年而止惟周之文王暨我圣祖仁皇帝乃阅数百载而风流未洙周自后稷十五世集大成于文王而成康以洎东周多士济济皆若秉文王之德我朝六祖一宗集大成于康熙而雍干以后英贤辈出皆若沐圣祖之教此在愚氓亦似知之其所以然者虽大智莫能名也圣祖尝自言年十七八时读书过劳至于咯血而不肯少休老耄而手不释卷临摹名家手卷多至万余写寺庙扁榜多至千余盖虽寒畯不能方其专北征度漠南巡治河虽卒役不能踰其劳祈雨祷疾步行天坛并醢酱虀盐而不御年逾六十犹扶病而力行之凡前圣所称至德纯行殆无一而不备上而天象地舆历算音乐考礼行师刑律农政下至射御医药奇门壬遁满蒙西域外洋之文书字母殆无一而不通且无一不创立新法别启津途后来高才绝艺终莫能出其范围然则雍干嘉道累叶之才虽谓皆圣祖教育而成谁曰不然今上皇帝嗣位大统中兴虽去康熙时益远矣而将帅之乘运会立勋名者多出一时章句之儒则亦未始非圣祖余泽陶冶于无穷也如次青者盖亦章句之儒从事戎行咸丰甲寅乙卯之际与国藩患难相依备尝艰险厥后自领一队转战数年军每失利辄以公义纠劾罢职论者或咎国藩执法过当亦颇咎次青在军偏好文学夺治兵之心力有如庄生所讥挟策而亡羊者久之中外大臣数荐次青缓急可倚国藩亦草疏密陈李元度下笔千言兼人之才臣昔弹劾太严至今内疚惟朝廷量予褒省当时虽为吏议所格天子终右之起家复任黔南军事师比有功超拜云南按察使而是书亦于黔南告成圣祖有言曰学贵初有决定不移之志中有勇勐精进之心末有坚贞永固之力次青提兵四省屡蹶仍振所谓不移者非耶发奋着书鸿编立就亦云勇勐矣愿益以贞固之道持之寻访钱氏遗书参订修补矜链岁年慎褒贬于锱铢酌群言而取衷终成圣清鉅典上跻周家雅颂誓诰之林其尤足壮矣哉同治八年三月曾国藩原序二李习之尝叹魏晋以后文字黑乚昧虽有殊功伟德非常之迹亦暗郁而不章而昌黎韩子则尝欲作唐一经垂之于无穷诛讦谀于既死发潜德之幽光论者谓其书若成当不在龙门扶风下惜乎其未就也宋朱子撰言行录取并世名臣事蹟件系而条缀之为后世法文虽不迨昌黎而扶翼世教厥功楙矣嗣是杜大珪有名臣碑传录苏天爵有元名巨事略徐鈜有明名臣琬炎录项笃寿有今献备遗皆祖述朱子之意以成书者也我国家列圣相承重熙累洽炳焉与三代同风二百余年名卿鉅儒鸿达魁垒之士应运而起者不可殚数其訏谟政绩具在国史类非草野之士所能窥而其遗闻佚事嘉言懿行往往散见于诸家文集中特未有荟萃成书以备掌故而为征文考献之助者耳元度山居多暇遍阅本朝人文集遇伟人事蹟辄手录之积久成先正事略六十卷分名臣名儒经学文苑遗逸循良孝义七门人为一传计五百人附见者六百有八人亦当世得失之林也每空山月上一镫荧然披吟斗室中如与诸鉅公才人节士联襼掎裳亲承其謦欬而上下其议论也如临泰华嵩衡黄河瀚海之高深莫测其颠委也如罗列商彝周鼎天球宏璧古光出几案莫敢逼视也昔归震川自恨足迹不出里闬所见无奇节伟行以发摅其文章之气今元度放废归田得纲罗散失以成此编可谓极尚友之乐矣稿甫脱适奉于役黔东之命以两年心力所萃不忍敝帚弃之也爰付诸剞劂氏客有议其去取失当且葱促成书虑挂一而漏万者应之曰是固然然以朱子之贤手订言行录如进王荆公黜刘忠定之类吕东莱汪玉山皆不谓然即朱子亦自谓尚多谬误况下此乎太史公作列传二千年中仅七十篇循吏儒林则皆止数人耳未有议其疏漏者也惟是本朝治迹磊磊轩天地远迈唐宋元明世苟有昌黎习之考亭其人者出其文章以润色鸿业斯不负千载一时之盛若蒙者所述虽皆奇节伟行文不足以张之终为震川所窃笑耳抑又闻苏文定公曰古之君子不用于世必寄于物以自遣然则是编亦寄焉耳矣何庸深校其得失哉客既退遂笔之简端用以就正海内君子焉同治五年三月既望平江李元度自序原书凡例一我朝治跻隆古主圣臣贤一时名公鉅卿鸿生硕儒后先辈出立德立功立言皆足传之不朽惟国史藏在皇草野无从征考承书之士语及国家掌故先正典型往往知其名而莫能详其事实良由文献所征无专书以资考证也是编就昭代先正分名臣名儒经学文苑遗逸循良孝义七门采其勋绩议论嘉言懿行各着于篇用以备遗忘而资观感而列圣深仁厚泽稽古右文亦随事可以想见使读者油然生忠孝之心焉一各事蹟皆采自私家传志郡邑志乘间及说部仍正以国史列传有合十数篇为一篇者其间穿穴联剟颇费匠心用此亦不免稍失之繁律以史法及金石文字例几可省其半以事实所关宁详毋略宁密毋疏昔全谢山表章前哲动辄数千言意在使后之秉笔者据为底本区区之私窃附于此云尔一叙述当代事蹟与史例不同史无论贤奸但有关系者皆列之是编仿名臣言行录例专主扬善故所录皆粹然纯诣惟附见者其例稍宽一我朝肇兴东土开国佐命之英皆天潢贵胄位列亲藩未敢援入先正之列即翊运勋臣之侑飨太庙者若信勇公费英东宏毅公额亦都武勋王扬古利等皆立功天命天聪祟德间在世祖统壹区夏之先故论入关后宣力文臣以范文肃公为始武臣以图昭勋分为始而信勇公宏毅公武勋王各事蹟又皆详列于其子若孙之传首俾阅者备悉源流一名臣一门内而阁部外而封圻其势不能遍录是编所述大约曾祀贤良名宦祠及有殊绩异政列入一统志者然终囿于见闻不免挂漏为憾尝有伟烈鸿名夙所钦慕因未得其事状无从登入拟选续编以臻详备一满汉名臣有祖孙父子兄弟群从并跻九列者略仿史记世家例汇列之以彰乔木世臣之盛一本朝名儒约分二派其恪守程朱家法者陆清献陆桴亭张杨园诸先生也其兼宗陆王而不倍于程朱者孙夏峰汤文正李二曲诸先生也清献之学洵属正宗其救正王学末流之功甚大近儒何丹畦续理学正宗唐镜海着学案小识皆推二陆为直绍洛闽之统然彭尺木程鱼门尝议清献攻击陆王太过未脱讲学家习气宗之者盖弥甚焉唐氏学案既摈夏峰不录复深致鄙夷其亦门户之见而已矣夫一贯之旨曾子自行入子贡自知入其有得于圣道一也伯夷之清柳下惠之和孟子皆推为圣未尝是此而非彼也是编不分门户渊源所在各以类从其议论之相反而适可以相救者均详列之以俟后之君子论定焉一本朝经学亦分二派其专宗汉学以诋程朱之隙者毛西河惠定宇戴东原诸先生也其义理宗程朱仍博济汉唐注疏者李安溪方望溪姚姬传诸先生也自前明中叶士皆敝精力于帖括而根柢之学阙焉本朝兴仆学始辈出顾亭林阎百诗开风气之先自后鉅儒接踵长洲惠氏高邮王氏嘉定钱氏三世皆以经术鸣汉学于是极盛然江子屏作汉学师承记凡稍近宋学者皆摈之阮文达刻皇清经解千四百余卷而安溪望溪之着述一字不收盖几于分茅设蕝一时风气所趋遂专以搜残举碎为功诋宋儒为空疏掊击不遗余力抑又过矣夫汉儒之训诂宋儒之义理相须而行阙一不可其激而互相胜负者皆末流之失也缅惟列圣作君作师御纂诸经主宋儒之说而兼采汉唐注疏可谓拆衷至当矣是编不论汉学宋学家皆详录其议论着述凡以屏除门户之见而已一国初文章家以宋牧仲所撰侯魏汪三家称最其后作者代兴无美弗备自望溪出而古文之义法特严刘海峰姚姬传继之遂有桐城派之目然姚氏古文辞类纂于八家及震川后继录望溪是矣又专录海峰一若桐城外举无足与于斯道者似亦未离门户之见是编凡卓然成家者皆列之昔吾有先正其言明且清正复不拘一格耳一国初诗家推渔洋为大宗荔裳愚山秋谷竹垞初白诸家联鏕接轸前后两词科作者林立近人张南山辑诗人征略采摭綦详兹就其尤着者登之然疏漏实尚多也一国初遗老如徐俟斋沈眉生李蜃园诸先生蝉蜕鸿冥皭然不滓孔子所谓逸民几无愧焉录之以见天爵自尊百世下犹可廉顽而立懦也至熊鱼山方密之诸公事蹟已附见明史故不复登一循吏必详着其政事风节使阅着知所效法可以坐言起行一孝义一门仅就最着者录之以阐幽光维世教虽所录无多然一代正史均不过数十人或十数人固无庸见少也一天文历算之学亦莫精于本朝盖由圣祖天亶聪明秘参造化而梅定九陈泗源诸君又足以阐发之遂成绝诣阮文达作畴人传采录至二百余人兹仅录定九泗源及薛义甫王寅旭数君于经学中以见其概如欲观其全则有畴人传在一照史志例尚须立忠义列女二门然忠义之逴着者多已列入名臣中近岁军兴以来死事者众因未有成书无从采辑至列女不在先正之例故从阙如一所分门类不过举重而言如汤文正陆清献张清恪杨文定沈端恪蔡文勤诸公应入名儒王文肃秦文恭胡文良阮文达诸公应入经学王文简韩文懿钱文端沈文悫王兰泉诸公应入文苑惟以宫跻九列有勋业可纪故皆列名臣他若梨洲亭林而农亦名儒亦经学愚山刚主亦名儒亦文苑谢山西庄竹汀渊如稚存亦经学亦文苑竹垞姬傅亦文苑亦经学叔子躬庵亦文苑亦遗逸青主茶村亦遗逸亦文苑名虽区分实则无容拘泥况经学本在儒林中尤属分而不分也一非史官不应为人作传古人有言之者矣归震川谓古作汝南先贤传襄阳耆旧传者皆非兰台石室之臣也此论出而纪事之例始宽而恽子居则谓大传非文集体昌黎传陆赞阳城俱不入本集中爰变其名曰遗事述金实仍传体也是编曰事略亦犹恽氏之意尔一汤文正徐文定陈恪勤事略中所述时相及当事构陷状皆本望溪集外文在当时不无忌讳故未入集近始有搜刻之者然彭尺木汤陈二公行状即已采之盖尺木会见未刻稿耳此外若张清恪等传皆有所本用此益见我圣祖至圣至明百世后犹令人钦服焉一公私着述倘挟恩怨于其间即其书可烧也是编自信无此弊阅者辨之一郢书燕说最足失真如袁简斋所作陈恪勤等传中多舛误彭尺木尝遗书诤之邵青门所作阎典史传魏默深亦尝辨之盖文人习气多不暇核实也是编博观而慎取之不敢沿讹以误后人一古人如班之于马多全袭其辞以后不可毛举缘事蹟未可凭虚而构非故袭旧文也卫正叔纂礼记集说其言曰他人着书惟恐不出于己某此书惟恐不出于人可谓先得我心矣一阮文达创国史儒林传皆就各家纪述集句成篇仍分注所出于下彭尺木名臣儒行吏蹟述亦注明所据之本于篇末示非臆造也是编采书较多未暇一一注明所出然实无一字无来历一各家着述有可考者均详列其书目卷数以备志艺文者之搜讨一地名官名均据本朝书之不从古称其诏谕奏札亦多存其真所谓当时语也至满洲蒙古姓名与春秋时人同其首一字非姓也故标题处皆先谥后名申之曰姓某某氏而文中则仍俗称曰某公不复举其姓以免累赘京江望溪集中皆有此例一元立行中书省于各路明改为布政使司国朝因之而犹沿其称曰省非其实矣洪雅存集中于此盖龂龂焉是编以公私相沿既久姑仍其称一是编经始于甲子三月脱稿于丙寅正月藏书不多采摭未备又以荷戟出山匆促付梓难辞固陋之讥所望海内同志君子时惠邮筒匡其不逮则幸甚