佛说大乘无量寿庄严清净平等觉经无量清净平等觉经后汉支娄迦谶译佛说诸佛阿弥陀三耶三佛萨楼佛檀过度人道经吴支谦译无量寿经曹魏康僧铠译无量寿如来会唐菩提流志译佛说大乘无量寿庄严经赵宋法贤译自汉迄宋同经异译可考见者凡十有二近代流通唯此五本菩萨戒弟子郓城夏莲居会集各译法会圣众第一如是我闻一时佛在王舍城耆阇崛山中与大比丘众万二千人俱一切大圣神通已达其名曰尊者憍陈如尊者舍利弗尊者大目犍连尊者迦叶尊者阿难等而为上首又有普贤菩萨文殊师利菩萨弥勒菩萨及贤劫中一切菩萨皆来集会德遵普贤第二又贤护等十六正士所谓善思惟菩萨慧辩才菩萨观无住菩萨神通华菩萨光英菩萨宝幢菩萨智上菩萨寂根菩萨信慧菩萨愿慧菩萨香象菩萨宝英菩萨中住菩萨制行菩萨解脱菩萨而为上首咸共遵修普贤大士之德具足无量行愿安住一切功德法中游步十方行权方便入佛法藏究竟彼岸愿于无量世界成等正觉舍兜率降王宫弃位出家苦行学道作斯示现顺世间故以定慧力降伏魔怨得微妙法成最正觉天人归仰请转法轮常以法音觉诸世间破烦恼城坏诸欲堑洗濯垢显明清白调众生宣妙理贮功德示福田以诸法药救疗三苦昇灌顶阶授菩提记为教菩萨作阿阇黎常习相应无边诸行成熟菩萨无边善根无量诸佛咸共护念诸佛剎中皆能示现譬善幻师现众异相于彼相中实无可得此诸菩萨亦复如是通诸法性达众生相供养诸佛开导生化现其身犹如电光裂魔见网解诸缠缚远超声闻辟支佛地入空无相无愿法门善立方便显示三乘于此中下而现灭度得无生无灭诸三摩地及得一切陀罗尼门随时悟入华严三昧具足总持百千三昧住深禅定悉覩无量诸佛于一念顷游一切佛土得佛辩才住普贤行善能分别众生语言开化显示真实之际超过世间诸所有法心常谛住度世之道于一切万物随意自在为诸庶类作不请之友受持如来甚深法藏护佛种性常使不绝兴大悲愍有情演慈辩授法眼杜恶趣开善门于诸众生视若自己拯济负荷皆度彼岸悉获诸佛无量功德智慧圣明不可思议如是等诸大菩萨无量无边一时来集又有比丘尼五百人清信士七千人清信女五百人欲界天色界天诸天梵众悉共大会大教缘起第三尔时世尊威光赫奕如融金聚又如明镜影畅表里现大光明数千百变尊者阿难即自思惟今日世尊色身诸根悦豫清净光颜巍巍宝剎庄严从昔以来所未曾见喜得瞻仰生希有心即从座起偏袒右肩长跪合掌而白佛言世尊今日入大寂定住奇特法住诸佛所住导师之行最胜之道去来现在佛佛相念为念过去未来诸佛耶为念现在他方诸佛耶何故威神显耀光瑞殊妙乃尔愿为宣说于是世尊告阿难言善哉善哉汝为哀愍利乐诸众生故能问如是微妙之义汝今斯问胜于供养一天下阿罗汉辟支佛布施累劫诸天人民蜎飞蠕动之类功德百千万倍何以故当来诸天人民一切含灵皆因汝问而得度脱故阿难如来以无尽大悲矜哀三界所以出兴于世光阐道教欲拯萌惠以真实之利难值难见如优昙花希有出现汝今所问多所饶益阿难当知如来正觉其智难量无有障碍能于念顷住无量亿劫身及诸根无有增减所以者何如来定慧究畅无极于一切法而得最胜自在故阿难谛听善思念之吾当为汝分别解说法藏因地第四佛告阿难过去无量不可思议无央数劫有佛出世名世间自在王如来应供等正觉明行足善逝世间解无上士调御丈夫天人师佛世尊在世教授四十二劫时为诸天及世人民说经讲道有大国主名世饶王闻佛说法欢喜开解寻发无上真正道意弃国捐王行作沙门号曰法藏修菩萨道高才勇哲与世超异信解明记悉皆第一又有殊胜行愿及念慧力增上其心坚固不动修行精进无能踰者往诣佛所顶礼长跪向佛合掌即以伽他赞佛发广大愿颂曰如来微妙色端严一切世间无有等光明无量照十方日月火珠皆匿曜世尊能演一音声有情各各随类解又能现一妙色身普使众生随类见愿我得佛清净声法音普及无边界宣扬戒定精进门通达甚深微妙法智慧广大深如海内心清净绝尘劳超过无边恶趣门速到菩提究竟岸无明贪瞋皆永无惑尽过亡三昧力亦如过去无量佛为彼生大导师能救一切诸世间生老病死众苦恼常行布施及戒忍精进定慧六波罗未度有情令得度已度之者使成佛假令供养恆沙圣不如坚勇求正觉愿当安住三摩地恆放光明照一切感得广大清净居殊胜庄严无等伦轮回诸趣众生类速生我剎受安乐常运慈心拔有情度尽无边苦众生我行决定坚固力唯佛圣智能证知纵使身止诸苦中如是愿心永不退至心精进第五法藏比丘说此偈已而白佛言我今为菩萨道已发无上正觉之心取愿作佛悉令如佛愿佛为我广宣经法我当奉持如法修行拔诸勤苦生死根本速成无上正等正觉欲令我作佛时智慧光明所居国土教授名字皆闻十方诸天人民及蜎蠕类来生我国悉作菩萨我立是愿都胜无数诸佛国者宁可得否世间自在王佛即为法藏而说经言譬如大海一人斗量经历劫数尚可穷底人有至心求道精进不止会当克果何愿不得汝自思惟修何方便而能成就佛剎庄严如所修行汝自当知清净佛国汝应自摄法藏白言斯义宏深非我境界惟愿如来应正知广演诸佛无量妙剎若我得闻如是等法思惟修习誓满所愿世间自在王佛知其高明志愿深广即为宣说二百一十亿诸佛剎土功德严净广大圆满之相应其心愿悉现与之说是法时经千亿岁尔时法藏闻佛所说皆悉覩见起发无上殊胜之愿于彼天人善恶国土粗妙思惟究竟便一其心选择所欲结得大愿精勤求索恭慎保持修习功德满足五劫于彼二十一俱胝佛土功德庄严之事明了通达如一佛剎所摄佛国超过于彼既摄受已复诣世自在王如来所稽首礼足绕佛三匝合掌而住白言世尊我已成就庄严佛土清净之行佛言善哉今正是时汝应具说令众欢喜亦令大众闻是法已得大善利能于佛剎修习摄受满足无量大愿发大誓愿第六法藏白言唯愿世尊大慈听察我若证得无上菩提成正觉已所居佛剎具足无量不可思议功德庄严无有地狱饿鬼禽兽蜎飞蠕动之类所有一切众生以及焰摩罗界三恶道中来生我剎受我法化悉成阿耨多罗三藐三菩提不复更堕恶趣得是愿乃作佛不得是愿不取无上正觉我作佛时十方世界所有众生令生我剎皆具紫磨真金色身三十二种大丈夫相端正净洁悉同一类若形貌差别有好丑者不取正觉我作佛时所有众生生我国者自知无量劫时宿命所作善恶皆能洞视彻听知十方去来现在之事不得是愿不取正觉我作佛时所有众生生我国者皆得他心智通若不悉知亿那由他百千佛剎众生心念者不取正觉我作佛时所有众生生我国者皆得神通自在波罗蜜多于一念顷不能超过亿那由他百千佛剎周巡历供养诸佛者不取正觉我作佛时所有众生生我国者远离分别诸根寂静若不决定成等正觉证大涅槃者不取正觉我作佛时光明无量普照十方绝胜诸佛胜于日月之明千万亿倍若有众生见我光明照触其身莫不安乐慈心作善来生我国若不尔者不取正觉我作佛时寿命无量国中声闻天人无数寿命亦皆无量假令三千大千世界众生悉成缘觉于百千劫悉共计校若能知其量数者不取正觉我作佛时十方世界无量剎中无数诸佛若不共称叹我名说我功德国土之善者不取正觉我作佛时十方众生闻我名号至心信乐所有善根心心回向愿生我国乃至十念若不生者不取正觉唯除五逆诽谤正法我作佛时十方众生闻我名号发菩提心修诸功德奉行六波罗蜜坚固不退复以善根回向愿生我国一心念我昼夜不断临寿终时我与诸菩萨众迎现其前经须臾间即生我剎作阿惟越致菩萨不得是愿不取正觉我作佛时十方众生闻我名号系念我国发菩提心坚固不退植众德本至心回向欲生极乐无不遂者若有宿恶闻我名字即自悔过为道作善便持经戒愿生我剎命终不复更三恶道即生我国若不尔者不取正觉我作佛时国无妇女若有女人闻我名字得清净信发菩提心厌患女身愿生我国命终即化男子来我剎土十方世界诸众生类生我国者皆于七宝池莲华中化生若不尔者不取正觉我作佛时十方众生闻我名字欢喜信乐礼拜归命以清净心修菩萨行诸天世人莫不致敬若闻我名寿终之后生尊贵家诸根无缺常修殊胜梵行若不尔者不取正觉我作佛时国中无不善名所有众生生我国者皆同一心住于定聚永离热恼心得清凉所受快乐犹如漏尽比丘若起想念贪计身者不取正觉我作佛时生我国者善根无量皆得金刚那罗延身坚固之力身顶皆有光明照耀成就一切智慧获得无边辩才善谈诸法秘要说经行道语如钟声若不尔者不取正觉我作佛时所有众生生我国者究竟必至一生补处除其本愿为众生故被弘誓铠教化一切有情皆发信心修菩提行行普贤道虽生他方世界永离恶趣或乐说法或乐听法或现神足随意修习无不圆满若不尔者不取正觉我作佛时生我国者所须饮食衣服种种供具随意即至无不满愿十方诸佛应念受其供养若不尔者不取正觉我作佛时国中万物严净光丽形色殊特穷微极妙无能称量其诸众生虽具天眼有能辨其形色光相名数及总宣说者不取正觉我作佛时国中无量色树高或百千由旬道场树高四百万里诸菩萨中虽有善根劣者亦能了知欲见诸佛净国庄严悉于宝树间见犹如明镜睹其面像若不尔者不取正觉我作佛时所居佛剎广博严净光莹如镜彻照十方无量无数不可思议诸佛世界众生覩者生希有心若不尔者不取正觉我作佛时下从地际上至虚空宫殿楼观池流华树国土所有一切万物皆以无量宝香合成其香普熏十方世界众生闻者皆修佛行若不尔者不取正觉我作佛时十方佛剎诸菩萨众闻我名已皆悉逮得清净解脱普等三昧诸深总持住三摩地至于成佛定中常供无量无边一切诸佛不失定意若不尔者不取正觉我作佛时他方世界诸菩萨众闻我名者证离生法获陀罗尼清净欢喜得平等住修菩萨行具足德本应时不获一二三忍于诸佛法不能现证不退转者不取正觉必成正觉第七佛告阿难尔时法藏比丘说此愿已以偈颂曰我建超世志必至无上道斯愿不满足誓不成等觉复为大施主普济诸穷苦令彼诸生长夜无忧恼出生众善根成就菩提果我若成正觉立名无量寿众生闻此号俱来我剎中如佛金色身妙相悉圆满亦以大悲心利益诸品离欲深正念净慧修梵行愿我智慧光普照十方剎消除三垢冥明济众厄难悉舍三途苦灭诸烦恼暗开彼智慧眼获得光明身闭塞诸恶道通达善趣门为众开法藏广施功德宝如佛无碍智所行慈愍行常作天人师得为三界雄说法师子吼广度诸有情圆满昔所愿一切皆成佛斯愿若克果大千应感动虚空诸天神当雨珍妙华佛告阿难法藏比丘说此颂已应时普地六种震动天雨妙华以散其上自然音乐空中赞言决定必成无上正觉积功累德第八阿难法藏比丘于世自在王如来前及诸天人大众之中发斯弘誓愿已住真实慧勇勐精进一向专志庄严妙土所修佛国开廓广大超胜独妙建立常然无衰无变于无量劫积植德行不起贪瞋痴欲诸想不着色声香味触法但乐忆念过去诸佛所修善根行寂静行远离虚妄依真谛门植众德本不计众苦少欲知足专求白法惠利生志愿无倦忍力成就于诸有情常怀慈忍和颜爱语劝谕策进恭敬三宝奉事师长无有虚伪谄曲之心庄严众行轨范具足观法如化三昧常寂善护口业不讥他过善护身业不失律仪善护意业清净无染所有国城聚落眷属珍宝都无所着恆以布施持戒忍辱精进禅定智慧六度之行教化安立众生住于无上真正之道由成如是诸善根故所生之处无量宝藏自然发应或为长者居士豪姓尊贵或为剎利国王转轮圣帝或为六欲天主乃至梵王于诸佛所尊重供养未曾间断如是功德说不能尽身口常出无量妙香犹如栴檀优钵罗华其香普熏无量世界随所生处色相端严三十二相八十种好悉皆具足手中常出无尽之宝庄严之具一切所须最上之物利乐有情由是因缘能令无量众生皆发阿耨多罗三藐三菩提心圆满成就第九佛告阿难法藏比丘修菩萨行积功累德无量无边于一切法而得自在非是语言分别之所能知所发誓愿圆满成就如实安住具足庄严威德广大清净佛土阿难闻佛所说白世尊言法藏菩萨成菩提者为是过去佛耶未来佛耶为今现在他方世界耶世尊告言彼佛如来来无所来去无所去无生无灭非过现未来但以酬愿度生现在西方去阎浮提百千俱胝那由他佛剎有世界名曰极乐法藏成佛号阿弥陀成佛以来于今十劫今现在说法有无量无数菩萨声闻之众恭敬围绕皆愿作佛第十佛说阿弥陀佛为菩萨求得是愿时阿阇王子与五百大长者闻之皆大欢喜各持一金华盖俱到佛前作礼以华盖上佛已却坐一面听经心中愿言令我等作佛时皆如阿弥陀佛佛即知之告诸比丘是王子等后当作佛彼于前世住菩萨道无数劫来供养四百亿佛迦叶佛时彼等为我弟子今供养我复相值也时诸比丘闻佛言者莫不代之欢喜国界严净第十一佛语阿难彼极乐界无量功德具足庄严永无众苦诸难恶趣魔恼之名亦无四时寒暑雨冥之异复无大小江海丘陵坑坎荆棘沙砾铁围须弥土石等山唯以自然七宝黄金为地宽广平正不可限极微妙奇丽清净庄严超踰十方一切世界阿难闻已白世尊言若彼国土无须弥山其四天王天及忉利天依何而住佛告阿难夜摩兜率乃至色无色界一切诸天依何而住阿难白言不可思议业力所致佛语阿难不思议业汝可知耶汝身果报不可思议众生业报亦不可思议众生善根不可思议诸佛圣力诸佛世界亦不可思议其国众生功德善力住行业地及佛神力故能尔耳阿难白言业因果报不可思议我于此法实无所惑但为将来众生破除疑网故发斯问光明照第十二佛告阿难阿弥陀佛威神光明最尊第一十方诸佛所不能及照东方恆沙佛剎南西北方四维上下亦复如是若化顶上圆光或一二三四由旬或百千万亿由旬诸佛光明或照一二佛剎或照百千佛剎惟阿弥陀佛光明普照无量无边无数佛剎诸佛光明所照远近本其前世求道所愿功德大小不同至作佛时各自得之自在所作不为预计阿弥陀佛光明善好胜于日月之明千亿万倍光中极尊佛中之王是故无量寿佛亦号无量光佛亦号无边光佛无碍光佛无等光佛亦号智慧光常照光清净光欢喜光解脱光安隐光超日月光不思议光如是光明普照十方一切世界其有众生遇斯光者垢灭善生身意柔软若在三途极苦之处见此光明皆得休息命终皆得解脱若有众生闻其光明威神功德日夜称说至心不断随意所愿得生其国寿众无量第十三佛语阿难无量寿佛寿命长久不可称计又有无数声闻之众神智洞达威力自在能于掌中持一切世界我弟子中大目犍连神通第一三千大千世界所有一切星宿众生于一昼夜悉知其数假使十方众生悉成缘觉一一缘觉寿万亿岁神通皆如大目犍连尽其寿命竭其智力悉共推算彼佛会中声闻之数千万分中不及一分譬如大海深广无边设取一毛析为百分碎如微尘以一毛尘沾海一滴此毛尘水比海孰多阿难彼目犍连等所知数者如毛尘水所未知者如大海水彼佛寿量及诸菩萨声闻天人寿量亦尔非以算计譬喻之所能知宝树国第十四彼如来国多诸宝树或纯金树纯白银树琉璃树水晶树琥珀树美玉树玛瑙树唯一宝成不杂余宝或有二宝三宝乃至七宝转共合成根茎枝干此宝所成华叶果实他宝化作或有宝树黄金为根白银为身琉璃为枝水晶为梢琥珀为叶美玉为华玛瑙为果其余诸树复有七宝互为根干枝叶华果种种共成各自异行行行相值茎茎相望枝叶相向华实相当荣色光曜不可胜视清风时发出五音声微妙宫商自然相和是诸宝树周其国菩提道场第十五又其道场有菩提树高四百万里其本周围五千由旬枝叶四布二十万里一切众宝自然合成华果敷荣光晖照复有红绿青白诸摩尼宝众宝之王以为璎珞云聚宝饰诸宝柱金珠铃铎周匝条间珍妙宝网罗覆其上百千万色互相映饰无量光炎照耀无极一切庄严随应而现微风徐动吹诸枝叶演出无量妙法音声其声流布诸佛国清畅哀亮微妙和雅十方世界音声之中最为第一若有众生覩菩提树闻声嗅香尝其果味触其光影念树功德皆得六根清彻无诸恼患住不退转至成佛道复由见彼树故获三种忍一音响忍二柔顺忍三者无生法忍佛告阿难如是佛剎华果树木与诸众生而作佛事此皆无量寿佛威神力故本愿力故满足愿故明了坚固究竟愿故堂舍楼观第十六又无量寿佛讲堂精舍楼观栏楯亦皆七宝自然化成复有白珠摩尼以为交络明妙无比诸菩萨众所居宫殿亦复如是中有在地讲经诵经者有在地受经听经者有在地经行者思道及坐禅者有在虚空讲诵受听者经行思道及坐禅者或得须陀洹或得斯陀含或得阿那含阿罗汉未得阿惟越致者则得阿惟越致各自念道说道行道莫不欢喜泉池功德第十七又其讲堂左右泉池交流纵广深浅皆各一等或十由旬二十由旬乃至百千由旬湛然香洁具八功德岸边无数栴檀香树吉祥果树华果恆芳光明照耀修条密叶交覆于池出种种香世无能喻随风散馥沿水流芬又复池饰七宝地布金沙优钵罗华钵昙摩华拘牟头华芬陀利华杂色光茂弥覆水上若彼众生过浴此水欲至足者欲至膝者欲至腰腋欲至颈者或欲灌身或欲冷者温者急流者缓流者其水一一随众生意开神悦体净若无形宝沙映澈无深不照微澜徐回转相灌注波扬无量微妙音声或闻佛法僧声波罗蜜声止息寂静声无生无灭声十力无畏声或闻无性无作无我声大慈大悲喜舍声甘露灌顶受位声得闻如是种种声已其心清净无诸分别正直平等成熟善根随其所闻与法相应其愿闻者辄独闻之所不欲闻了无所闻永不退于阿耨多罗三藐三菩提心十方世界诸往生者皆于七宝池莲华中自然化生悉受清虚之身无极之体不闻三途恶恼苦难之名尚无假设何况实苦但有自然快乐之音是故彼国名为极乐超世希有第十八彼极乐国所有众生容色微妙超世希有咸同一类无差别相但因顺余方俗故有天人之名佛告阿难譬如世间贫苦乞人在帝王边面貌形状宁可类乎帝王若比转轮圣王则为鄙陋犹彼乞人在帝王边也转轮圣王威相第一比之忉利天王又复丑劣假令帝释比第六天虽百千倍不相类也第六天王若比极乐国中菩萨声闻光颜容色虽万亿倍不相及逮所处宫殿衣服饮食犹如他化自在天王至于威德阶位神通变化一切天人不可为比百千万亿不可计倍阿难应知无量寿佛极乐国土如是功德庄严不可思议受用具足第十九复次极乐世界所有众生或已生或现生或当生皆得如是诸妙色身形貌端严福德无量智慧明了神通自在受用种种一切丰足宫殿服饰香花幡盖庄严之具随意所须悉皆如念若欲食时七宝钵器自然在前百味饮食自然盈满虽有此食实无食者但见色闻香以意为食色力增长而无便秽身心柔软无所味着事已化去时至复现复有众宝妙衣冠带璎珞无量光明百千妙色悉皆具足自然在身所居舍宅称其形色宝网弥覆悬诸宝铃奇妙珍异周校饰光色晃曜尽极严丽楼观栏楯堂宇房阁广狭方圆或大或小或在虚空或在平地清净安隐微妙快乐应念现前无不具足德风华雨第二十其佛国土每于食时自然德风徐起吹诸罗网及众宝树出微妙音演说苦空无常无我诸波罗蜜流布万种温雅德香其有闻者尘劳垢习自然不起风触其身安和调适犹如比丘得灭尽定复吹七宝林树飘华成聚种种色光满佛土随色次第而不杂乱柔软光洁如兜罗绵足履其上没深四指随足举已还复如初过食时后其华自没大地清净更雨新华随其时节还复周与前无异如是六反宝莲佛光第二十一又众宝莲华周满世界一一宝华百千亿叶其华光明无量种色青色青光白色白光玄黄朱紫光色亦然复有无量妙宝百千摩尼映饰珍奇明曜日月彼莲华量或半由旬或一二三四乃至百千由旬一一华中出三十六百千亿光一一光中出三十六百千亿佛身色紫金相好殊特一一诸佛又放百千光明普为十方说微妙法如是诸佛各各安立无量众生于佛正道决证极果第二十二复次阿难彼佛国土无有昏闇火光日月星曜昼夜之象亦无岁月劫数之名复无住着家室于一切处既无标式名号亦无取舍分别唯受清净最上快乐若有善男子善女人若已生若当生皆悉住于正定之聚决定证于阿耨多罗三藐三菩提何以故若邪定聚及不定聚不能了知建立彼因故十方佛赞第二十三复次阿难东方恆河沙数世界一一界中如恆沙佛各出广长舌相放无量光说诚实言称赞无量寿佛不可思议功德南西北方恆沙世界诸佛称赞亦复如是四维上下恆沙世界诸佛称赞亦复如是何以故欲令他方所有众生闻彼佛名发清净心忆念受持归依供养乃至能发一念净信所有善根至心回向愿生彼国随愿皆生得不退转乃至无上正等菩提三辈往生第二十四佛告阿难十方世界诸天人民其有至心愿生彼国凡有三辈其上辈者舍家弃欲而作沙门发菩提心一向专念阿弥陀佛修诸功德愿生彼国此等众生临寿终时阿弥陀佛与诸圣众现在其前经须臾间即随彼佛往生其国便于七宝华中自然化生智慧勇勐神通自在是故阿难其有众生欲于今世见阿弥陀佛者应发无上菩提之心复当专念极乐国土积集善根应持回向由此见佛生彼国中得不退转乃至无上菩提其中辈者虽不能行作沙门大修功德当发无上菩提之心一向专念阿弥陀佛随己修行诸善功德奉持斋戒起立塔像饭食沙门悬缯然灯散华烧香以此回向愿生彼国其人临终阿弥陀佛化现其身光明相好具如真佛与诸大众前后围绕现其人前摄受导引即随化佛往生其国住不退转无上菩提功德智慧次如上辈者也其下辈者假使不能作诸功德当发无上菩提之心一向专念阿弥陀佛欢喜信乐不生疑惑以至诚心愿生其国此人临终梦见彼佛亦得往生功德智慧次如中辈者也若有众生住大乘者以清净心向无量寿乃至十念愿生其国闻甚深法即生信解乃至获得一念净心发一念心念于彼佛此人临命终时如在梦中见阿弥陀佛定生彼国得不退转无上菩提往生正因第二十五复次阿难若有善男子善女人闻此经典受持读诵书写供养昼夜相续求生彼剎发菩提心持诸禁戒坚守不犯饶益有情所作善根悉施与之令得安乐忆念西方阿弥陀佛及彼国土是人命终如佛色相种种庄严生宝剎中速得闻法永不退转复次阿难若有众生欲生彼国虽不能大精进禅定尽持经戒要当作善所谓一不杀生二不偷盗三不淫欲四不妄言五不绮语六不恶口七不两舌八不贪九不瞋十不痴如是昼夜思惟极乐世界阿弥陀佛种种功德种种庄严志心归依顶礼供养是人临终不惊不怖心不颠倒即得往生彼佛国土若多事物不能离家不暇大修斋戒一心清净有空闲时端正身心绝欲去忧慈心精进不当瞋怒嫉妒不得贪餮悭惜不得中悔不得狐疑要当孝顺至诚忠信当信佛经语深当信作善得福奉持如是等法不得亏失思惟熟计欲得度脱昼夜常念愿欲往生阿弥陀佛清净佛国十日十夜乃至一日一夜不断绝者寿终皆得往生其国行菩萨道诸往生者皆得阿惟越致皆具金色三十二相皆当作佛欲于何方佛国作佛从心所愿随其精进早晚求道不休会当得之不失其所愿也阿难以此义利故无量无数不可思议无有等等无边世界诸佛如来皆共称赞无量寿佛所有功德礼供听法第二十六复次阿难十方世界诸菩萨众为欲瞻礼极乐世界无量寿佛各以香华幢幡宝盖往诣佛所恭敬供养听受经法宣布道化称赞佛土功德庄严尔时世尊即说颂曰东方诸佛剎数如恆河沙恆沙菩萨众往礼无量寿南西北四维上下亦复然咸以尊重心奉诸珍妙供畅发和雅音歌叹最胜尊究达神通慧游入深法门闻佛圣德名安隐得大利种种供养中勤修无懈倦观彼殊胜剎微妙难思议功德普庄严诸佛国难比因发无上心愿速成菩提应时无量尊微笑现金容光明从口出照十方国回光还绕佛三匝从顶入菩萨见此光即证不退位时会一切众互庆生欢喜佛语梵雷震八音畅妙声十方来正士吾悉知彼愿志求严净土受记当作佛觉了一切法犹如梦幻响满足诸妙愿必成如是剎知土如影像恆发弘誓心究竟菩萨道具诸功德本修胜菩提行受记当作佛通达诸法性一切空无我专求净佛土必成如是剎闻法乐受行得至清净处必于无量尊受记成等觉无边殊胜剎其佛本愿力闻名欲往生自致不退转菩萨兴至愿愿己国无异普念度一切各发菩提心舍彼轮回身俱令登彼岸奉事万亿佛飞化诸剎恭敬欢喜去还到安养国歌叹佛德第二十七佛语阿难彼国菩萨承佛威神于一食顷复往十方无边净剎供养诸佛华香幢幡供养之具应念即至皆现手中珍妙殊特非世所有以奉诸佛及菩萨众其所散华即于空中合为一华华皆向下端圆周匝化成华盖百千光色色色异香香气普薰盖之小者满十由旬如是转倍乃至覆三千大千世界随其前后以次化没若不更以新华重散前所散华终不复落于虚空中共奏天乐以微妙音歌叹佛德经须臾间还其本国都悉集会七宝讲堂无量寿佛则为广宣大教演畅妙法莫不欢喜心解得道即时香风吹七宝树出五音声无量妙华随风四散自然供养如是不绝一切诸天皆赍百千华香万种伎乐供养彼佛及诸菩萨声闻之众前后往来熙怡快乐此皆无量寿佛本愿加威及曾供养如来善根相续无缺减故善修习故善摄取故善成就故大士神光第二十八佛告阿难彼佛国中诸菩萨众悉皆洞视彻听八方上下去来现在之事诸天人民以及蜎飞蠕动之类心意善恶口所欲言何时度脱得道往生皆豫知之又彼佛剎诸声闻众身光一寻菩萨光明照百由旬有二菩萨最尊第一威神光明普照三千大千世界阿难白佛彼二菩萨其号云何佛言一名观世音一名大势至此二菩萨于娑婆界修菩萨行往生彼国常在阿弥陀佛左右欲至十方无量佛所随心则到现居此界作大利乐世间善男子善女人若有急难恐怖但自归命观世音菩萨无不得解脱者愿力宏深第二十九复次阿难彼佛剎中所有现在未来一切菩萨皆当究竟一生补处唯除大愿入生死界为度生作师子吼擐大甲胄以宏誓功德而自庄严虽生五浊恶世示现同彼直至成佛不受恶趣生生之处常识宿命无量寿佛意欲度脱十方世界诸众生类皆使往生其国悉令得泥洹道作菩萨者令悉作佛既作佛已转相教授转相度脱如是辗转不可复计十方世界声闻菩萨诸众生类生彼佛国得泥洹道当作佛者不可胜数彼佛国中常如一法不为增多所以者何犹如大海为水中王诸水流行都入海中是大海水宁为增减八方上下佛国无数阿弥陀国长久广大明好快乐最为独胜本其为菩萨时求道所愿累德所致无量寿佛恩德布施八方上下无穷无极深大无量不可胜言菩萨修持第三十复次阿难彼佛剎中一切菩萨禅定智慧神通威德无不圆满诸佛密藏究竟明了调伏诸根身心柔软深入正慧无复余习依佛所行七觉圣道修行五眼照真达俗肉眼简择天眼通达法眼清净慧眼见真佛眼具足觉了法性辩才总持自在无碍善解世间无边方便所言诚谛深入义味度诸有情演说正法无相无为无缚无脱无诸分别远离颠倒于所受用皆无摄取游佛剎无爱无厌亦无希求不希求想亦无彼我违怨之想何以故彼诸菩萨于一切众生有大慈悲利益心故舍离一切执着成就无量功德以无碍慧解法如如善知集灭音声方便不欣世语乐在正论知一切法悉皆空寂生身烦恼二余俱尽于三界中平等勤修究竟一乘至于彼岸决断疑网证无所得以方便智增长了知从本以来安住神通得一乘道不由他悟真实功德第三十一其智宏深譬如巨海菩提高广喻若须弥自身威光超于日月其心洁白犹如雪山忍辱如地一切平等清净如水洗诸尘垢炽盛如火烧烦恼薪不着如风无诸障碍法音雷震觉未觉故雨甘露法润众生故旷若虚空大慈等故如净莲华离染故如尼拘树覆荫大故如金刚杵破邪执故如铁围山众魔外道不能动故其心正直善巧决定论法无厌求法不倦戒若琉璃内外明洁其所言说令众悦服击法鼓建法幢曜慧日破痴闇淳净温和寂定明察为大导师调伏自他引导生舍诸爱着永离三垢游戏神通因缘愿力出生善根摧伏一切魔军尊重奉事诸佛为世明灯最胜福田殊胜吉祥堪受供养赫奕欢喜雄勐无畏身色相好功德辩才具足庄严无与等者常为诸佛所共称赞究竟菩萨诸波罗蜜而常安住不生不灭诸三摩地行遍道场远二乘境阿难我今略说彼极乐界所生菩萨真实功德悉皆如是若广说者百千万劫不能穷尽寿乐无极第三十二佛告弥勒菩萨诸天人等无量寿国声闻菩萨功德智慧不可称说又其国土微妙安乐清净若此何不力为善念道之自然出入供养观经行道喜乐久习才勐智慧心不中回意无懈时外若迟缓内独驶急容容虚空适得其中中表相应自然严整检敛端直身心洁净无有爱贪志愿安定无增缺减求道和正不误倾邪随经约令不敢蹉跌若于绳墨咸为道慕旷无他念无有忧思自然无为虚空无立淡安无欲作得善愿尽心求索含哀慈愍礼义都合苞罗表里过度解脱自然保守真真洁白志愿无上净定安乐一旦开达明彻自然中自然相自然之有根本自然光色参回转变最胜郁单成七宝横揽成万物光精明俱出善好殊无比着于无上下洞达无边际宜各勤精进努力自求之必得超绝去往生无量清净阿弥陀佛国横截于五趣恶道自闭塞无极之胜道易往而无人其国不逆违自然所牵随捐志若虚空勤行求道德可得极长生寿乐无有极何为着世事譊譊忧无常劝谕策进第三十三世人共争不急之务于此剧恶极苦之中勤身营务以自给济尊卑贫富少长男女累念积虑为心走使无田忧田无宅忧宅眷属财物有无同忧有一少一思欲齐等适小具有又忧非常水火盗贼怨家债主焚漂劫夺消散磨灭心悭意固无能纵舍命终弃捐莫谁随者贫富同然忧苦万端世间人民父子兄弟夫妇亲属当相敬爱无相憎嫉有无相通无得贪惜言色常和莫相违戾或时心诤有所恚怒后世转剧至成大怨世间之事更相患害虽不临时应急想破人在爱欲之中独生独死独去独来苦乐自当无有代者善恶变化追逐所生道路不同会见无期何不于强健时努力修善欲何待乎世人善恶自不能见吉凶祸福竞各作之身愚神闇转受余教颠倒相续无常根本蒙冥抵突不信经法心无远虑各欲快意迷于瞋恚贪于财色终不休止哀哉可伤先人不善不识道德无有语者殊无怪也死生之趣善恶之道都不之信谓无有是更相瞻视且自见之或父哭子或子哭父兄弟夫妇更相哭泣一死一生迭相顾恋忧爱结缚无有解时思想恩好不离情欲不能深思熟计专精行道年寿旋尽无可奈何惑道者众悟道者少各怀杀毒恶气冥冥为妄兴事违逆天地恣意罪极顿夺其寿下入恶道无有出期若曹当熟思计远离众恶择其善者勤而行之爱欲荣华不可常保皆当别离无可乐者当勤精进生安乐国智慧明达功德殊胜勿得随心所欲亏负经戒在人后也心得开明第三十四弥勒白言佛语教戒甚深甚善皆蒙慈恩解脱忧苦佛为法王尊超圣光明彻照洞达无极普为一切天人之师今得值佛复闻无量寿声靡不欢喜心得开明佛告弥勒敬于佛者是为大善实当念佛截断狐疑拔诸爱欲杜众恶源游步三界无所碍开示正道度未度者若曹当知十方人民永劫以来辗转五道忧苦不绝生时苦痛老亦苦痛病极苦痛死极苦痛恶臭不净无可乐者宜自决断洗除心垢言行忠信表里相应人能自度转相拯济至心求愿积累善本虽一世精进勤苦须臾间耳后生无量寿国快乐无极永拔生死之本无复苦恼之患寿千万劫自在随意宜各精进求心所愿无得疑悔自为过咎生彼边地七宝城中于五百岁受诸厄也弥勒白言受佛明诲专精修学如教奉行不敢有疑浊世恶苦第三十五佛告弥勒汝等能于此世端心正意不为众恶甚为大德所以者何十方世界善多恶少易可开化唯此五恶世间最为剧苦我今于此作佛教化生令舍五恶去五痛离五烧降化其意令持五善获其福德何等为五其一者世间诸众生类欲为众恶强者伏弱转相贼残害杀伤迭相吞噉不知为善后受殃罚故有穷乞孤独聋盲瘖痖痴恶尪狂皆因前世不信道德不肯为善其有尊贵豪富贤明长者智勇才达皆由宿世慈孝修善积德所致世间有此目前现事寿终之后入其幽冥转生受身改形易道故有泥犁禽兽蜎飞蠕动之属譬如世法牢狱剧苦极刑魂神命精随罪趣向所受寿命或长或短相从共生更相报偿殃恶未尽终不得离辗转其中累劫难出难得解脱痛不可言天地之间自然有是虽不即时暴应善恶会当归之其二者世间人民不顺法度奢骄纵任心自恣居上不明在位不正陷人枉损害忠良心口各异机伪多端尊卑中外更相欺诳瞋恚愚痴欲自厚己欲贪多有利害胜负结忿成破家亡身不顾前后富有悭惜不肯施与爱保贪重心劳身苦如是至竟无一随者善恶祸福追命所生或在乐处或入苦毒又或见善憎谤不思慕及常怀盗心悕望他利用自供给消散复取神明识终入恶道自有三途无量苦恼辗转其中累劫难出痛不可言其三者世间人民相因寄生寿命几何不良之人身心不正常怀邪恶常念婬妷烦满胸中邪态外逸费损家财事为非法所当求者而不肯为又或交结聚会兴兵相伐攻劫杀戮强夺迫胁归给妻子极身作乐众共憎厌患而苦之如是之恶着于人鬼神明记识自入三途无量苦恼辗转其中累劫难出痛不可言其四者世间人民不念修善两舌恶口妄言绮语憎嫉善人败坏贤明不孝父母轻慢师长朋友无信难得诚实尊贵自大谓己有道横行威势侵易于人欲人畏敬不自惭惧难可降化常怀骄慢赖其前世福德营护今世为恶福德尽灭寿命终尽诸恶绕归又其名籍记在神明殃咎牵引无从舍离但得前行入于火镬身心摧碎神形苦极当斯之时悔复何及其五者世间人民徙倚懈怠不肯作善治身修业父母教诲违戾反逆譬如怨家不如无子负恩违义无有报偿放恣游散耽酒嗜美鲁扈抵突不识人情无义无礼不可谏晓六亲眷属资用有无不能忧念不惟父母之恩不存师友之义意念身口曾无一善不信诸佛经法不信生死善恶欲害真人乱僧众愚痴蒙昧自为智慧不知生所从来死所趣向不仁不顺希望长生慈心教诲而不肯信苦口与语无益其人心中闭塞意不开解大命将终悔惧交至不豫修善临时乃悔悔之于后将何及乎天地之间五道分明善恶报应祸福相承身自当之无谁代者善人行善从乐入乐从明入明恶人行恶从苦入苦从冥入冥谁能知者独佛知耳教语开示信行者少生死不休恶道不绝如是世人难可具尽故有自然三途无量苦恼辗转其中世世累劫无有出期难得解脱痛不可言如是五恶五痛五烧譬如大火焚烧人身若能自于其中一心制意端身正念言行相副所作至诚独作诸善不为众恶身独度脱获其福德可得长寿泥洹之道是为五大善也重重诲勉第三十六佛告弥勒吾语汝等如是五恶五痛五烧辗转相生敢有犯此当历恶趣或其今世先被病殃死生不得示众见之或于寿终入三恶道愁痛酷毒自相燋然共其怨家更相杀伤从小微起成大困剧皆由贪着财色不肯施惠各欲自快无复曲直痴欲所迫厚己争利富贵荣华当时快意不能忍辱不务修善威势无几随以磨灭天道施张自然糺举茕茕忪忪当入其中古今有是痛哉可伤汝等得佛经语熟思惟之各自端守终身不怠尊圣敬善仁慈博爱当求度世拔断生死众恶之本当离三涂忧怖苦痛之道若曹作善云何第一当自端心当自端身耳目口鼻皆当自端身心净洁与善相应勿随嗜欲不犯诸恶言色当和身行当专动作瞻视安定徐为作事仓卒败悔在后为之不谛亡其功夫如贫得宝第三十七汝等广植德本勿犯道禁忍辱精进慈心专一斋戒清净一日一夜胜在无量寿国为善百岁所以者何彼佛国土皆积德众善无毫发之恶于此修善十日十夜胜于他方诸佛国中为善千岁所以者何他方佛国福德自然无造恶之地唯此世间善少恶多饮苦食毒未尝宁息吾哀汝等苦心诲喻授与经法悉持思之悉奉行之尊卑男女眷属朋友转相教语自相约检和顺义理欢乐慈孝所作如犯则自悔过去恶就善朝闻夕改奉持经戒如贫得宝改往修来洒心易行自然感降所愿辄得佛所行处国邑丘聚靡不蒙化天下和顺日月清明风雨以时灾厉不起国丰民安兵戈无用崇德兴仁务修礼让国无盗贼无有怨枉强不弱各得其所我哀汝等甚于父母念子我于此世作佛以善攻恶拔生死之苦令获五德升无为之安吾般泥洹经道渐灭人民谄伪复为众恶五烧五痛久后转剧汝等转相教诫如佛经法无得犯也弥勒菩萨合掌白言世人恶苦如是如是佛皆慈哀悉度脱之受佛重诲不敢违失礼佛现光第三十八佛告阿难若曹欲见无量清净平等觉及诸菩萨阿罗汉等所居国土应起西向当日没处恭敬顶礼称念南无阿弥陀佛阿难即从座起面西合掌顶礼白言我今愿见极乐世界阿弥陀佛供养奉事种诸善根顶礼之间忽见阿弥陀佛容颜广大色相端严如黄金山高出一切诸世界上又闻十方世界诸佛如来称扬赞叹阿弥陀佛种种功德无碍无断阿难白言彼佛净剎得未曾有我亦愿乐生于彼土世尊告言其中生者已曾亲近无量诸佛植众德本汝欲生彼应当一心归依瞻仰作是语时阿弥陀佛即于掌中放无量光普照一切诸佛世界时诸佛国皆悉明现如处一寻以阿弥陀佛殊胜光明极清净故于此世界所有黑山雪山金刚铁围大小诸山江河丛林天人宫殿一切境界无不照见譬如日出明照世间乃至泥犁谷幽冥之处悉大开辟皆同一色犹如劫水弥满世界其中万物沉没不现滉瀁浩汗唯见大水彼佛光明亦复如是声闻菩萨一切光明悉皆隐蔽唯见佛光明耀显赫此会四众天龙八部人非人等皆见极乐世界种种庄严阿弥陀佛于彼高座威德巍巍相好光明声闻菩萨围绕恭敬譬如须弥山王出于海面明现照耀清净平正无有杂秽及异形类唯是众宝庄严圣贤共住阿难及诸菩萨众等皆大欢喜踊跃作礼以头着地称念南无阿弥陀三藐三佛陀诸天人民以至蜎飞蠕动覩斯光者所有疾苦莫不休止一切忧恼莫不解脱悉皆慈心作善欢喜快乐钟磬琴瑟箜篌乐器不鼓自然皆作五音诸佛国中诸天人民各持花香来于虚空散作供养尔时极乐世界过于西方百千俱胝那由他国以佛威力如对目前如净天眼观一寻地彼见此土亦复如是悉覩娑婆世界释迦如来及比丘众围绕说法慈氏述见第三十九尔时佛告阿难及慈氏菩萨汝见极乐世界宫殿楼阁泉池林树具足微妙清净庄严不汝见欲界诸天上至色究竟天雨诸香华佛剎不阿难对曰唯然已见汝闻阿弥陀佛大音宣布一切世界化众生不阿难对曰唯然已闻佛言汝见彼国净行之众游处虚空宫殿随身无所障碍至十方供养诸佛不及见彼等念佛相续不复有众鸟住虚空界出种种音皆是化作汝悉见不慈氏白言如佛所说一一皆见佛告弥勒彼国人民有胎生者汝复见不弥勒白言世尊我见极乐世界人住胎者如夜摩天处于宫殿又见众生于莲华内结跏趺坐自然化生何因缘故彼国人民有胎生者有化生者边地疑城第四十佛告慈氏若有众生以疑惑心修诸功德愿生彼国不了佛智不思议智不可称智大乘广智无等无伦最上胜智于此诸智疑惑不信犹信罪福修习善本愿生其国复有众生积集善根希求佛智普遍智无等智威德广大不思议智于自善根不能生信故于往生清净佛国意志犹豫无所专据然犹续念不绝结其善愿为本续得往生是诸人等以此因缘虽生彼国不能前至无量寿所道止佛国界边七宝城中佛不使尔身行所作心自趣向亦有宝池莲华自然受身饮食快乐如忉利天于其城中不能得出所居舍宅在地不能随意高大于五百岁常不见佛不闻经法不见菩萨声闻圣众其人智慧不明知经复少心不开解意不欢乐是故于彼谓之胎生若有众生明信佛智乃至胜智断除疑惑信己善根作诸功德至心回向皆于七宝华中自然化生跏趺而坐须臾之顷身相光明智慧功德如诸菩萨具足成就弥勒当知彼化生者智慧胜故其胎生者五百岁中不见三宝不知菩萨法式不得修习功德无因奉事无量寿佛当知此人宿世之时无有智慧疑惑所致惑尽见佛第四十一譬如转轮圣王有七宝狱王子得罪禁闭其中层楼绮殿宝帐金床栏窗榻座妙饰奇珍饮食衣服如转轮王而以金系其两足诸小王子宁乐此不慈氏白言不也世尊彼幽絷时心不自在但以种种方便欲求出离求诸近臣终不从心轮王欢喜方得解脱佛告弥勒此诸众生亦复如是若有堕于疑悔希求佛智至广大智于自善根不能生信由闻佛名起信心故虽生彼国于莲华中不得出现彼处华胎犹如园苑宫殿之想何以故彼中清净无诸秽恶然于五百岁中不见三宝不得供养奉事诸佛远离一切殊胜善根以此为苦不生欣乐若此众生识其罪本深自悔责求离彼处往昔世中过失尽已然后乃出即得往诣无量寿所听闻经法久久亦当开解欢喜亦得供无数无量诸佛修诸功德汝阿逸多当知疑惑于诸菩萨为大损害为失大利是故应当明信诸佛无上智慧慈氏白言云何此界一类众生虽亦修善而不求生佛告慈氏此等众生智慧微浅分别西方不及天界是以非乐不求生彼慈氏白言此等众生虚妄分别不求佛剎何免轮回佛言彼等所种善根不能离相不求佛慧深着世乐人间福报虽复修福求人天果得报之时一切丰足而未能出三界狱中假使父母妻子男女眷属欲相救免邪见业王未能舍离常处轮回而不自在汝见愚痴之人不种善根但以世智聪辩增益邪心云何出离生死大难复有众生虽种善根作大福田取相分别情执深重求出轮回终不能得若以无相智慧植众德本身心清净远离分别求生净剎趣佛菩提当生佛剎永得解脱菩萨往生第四十二弥勒菩萨白佛言今此娑婆世界及诸佛剎不退菩萨当生极乐国者其数几何佛告弥勒于此世界有七百二十亿菩萨已曾供养无数诸佛植众德本当生彼国诸小行菩萨修习功德当往生者不可称计不但我剎诸菩萨等往生彼国他方佛土亦复如是从远照佛剎有十八俱胝那由他菩萨摩诃萨生彼国土东北方宝藏佛剎有九十亿不退菩萨当生彼国从无量音佛剎光明佛剎龙天佛剎胜力佛剎师子佛剎离尘佛剎德首佛剎仁王佛剎华幢佛剎不退菩萨当往生者或数十百亿或数百千亿乃至万亿其第十二佛名无上华彼有无数诸菩萨众皆不退转智慧勇勐已曾供养无量诸佛具大精进发趣一乘于七日中即能摄取百千亿劫大士所修坚固之法斯等菩萨皆当往生其第十三佛名曰无畏彼有七百九十亿大菩萨众诸小菩萨及比丘等不可称计皆当往生十方世界诸佛名号及菩萨众当往生者但说其名穷劫不尽非是小乘第四十三佛告慈氏汝观彼诸菩萨摩诃萨善获利益若有善男子善女人得闻阿弥陀佛名号能生一念喜爱之心归依瞻礼如说修行当知此人为得大利当获如上所说功德心无下劣亦不贡高成就善根悉皆增上当知此人非是小乘于我法中得名第一弟子是故告汝天人世间阿修罗等应当爱乐修习生希有心于此经中生导师想欲令无量众生速疾安住得不退转及欲见彼广大庄严摄受殊胜佛剎圆满功德者当起精进听此法门为求法故不生退屈谄伪之心设入大火不应疑悔何以故彼无量亿诸菩萨等皆悉求此微妙法门尊重听闻不生违背多有菩萨欲闻此经而不能得是故汝等应求此法受菩提记第四十四若于来世乃至正法灭时当有众生植诸善本已曾供养无量诸佛由彼如来加威力故能得如是广大法门摄取受持当获广大一切智智于彼法中广大胜解获大欢喜广为他说常乐修行诸善男子及善女人能于是法若已求现求当求者皆获善利汝等应当安住无疑种诸善本应常修习使无疑滞不入一切种类珍宝成就牢狱阿逸多如是等类大威德者能生佛法广大异门由于此法不听闻故有一亿菩萨退转阿耨多罗三藐三菩提若有众生于此经典书写供养受持读诵于须臾顷为他演说劝令听闻不生忧恼乃至昼夜思惟彼剎及佛功德于无上道终不退转彼人临终假使三千大千世界满中大火亦能超过生彼国土是人已曾值过去佛受菩提记一切如来同所称赞是故应当专心信受持诵说行独留此经第四十五吾今为诸众生说此经法令见无量寿佛及其国土一切所有所当为者皆可求之无得以我灭度之后复生疑惑当来之世经道灭尽我以慈悲哀愍特留此经止住百岁其有众生值斯经者随意所愿皆可得度如来兴世难值难见诸佛经道难得难闻遇善知识闻法能行此亦为难若闻斯经信乐受持难中之难无过此难若有众生得闻佛声慈心清净踊跃欢喜衣毛为起或泪出者皆由前世曾作佛道故非凡人若闻佛号心中狐疑于佛经语都无所信皆从恶道中来宿殃未尽未当度脱故心狐疑不信向耳勤修坚持第四十六佛告弥勒诸佛如来无上之法十力无畏无碍无着甚深之法及波罗蜜等菩萨之法非易可遇能说法人亦难开示坚固深信时亦难遭我今如理宣说如是广大微妙法门一切诸佛之所称赞嘱汝等作大守护为诸有情长夜利益莫令众生沦堕五趣备受危苦应勤修行随顺我教当孝于佛常念师恩当令是法久住不灭当坚持之无得毁失无得为妄增减经法常念不绝则得道捷我法如是作如是说如来所行亦应随行种修福善求生净剎福慧始闻第四十七尔时世尊而说颂曰若不往昔修福慧于此正法不能闻已曾供养诸如来则能欢喜信此事恶骄懈怠及邪见难信如来微妙法譬如盲人恆处闇不能开导于他路唯曾于佛植众善救世之行方能修闻已受持及书写读诵赞演并供养如是一心求净方决定往生极乐国假使大火满三千乘佛威德悉能超如来深广智慧海唯佛与佛乃能知声闻亿劫思佛智尽其神力莫能测如来功德佛自知唯有世尊能开示人身难得佛难值信慧闻法难中难若诸有情当作佛行超普贤登彼岸是故博闻诸智士应信我教如实言如是妙法幸听闻应常念佛而生喜受持广度生死流佛说此人真善友闻经获益第四十八尔时世尊说此经法天人世间有万二千那由他亿众生远离尘垢得法眼净二十亿众生得阿那含果六千八百比丘诸漏已尽心得解脱四十亿菩萨于无上菩提住不退转以弘誓功德而自庄严二十五亿众生得不退忍四万亿那由他百千众生于无上菩提未曾发意今始初发种诸善根愿生极乐见阿弥陀佛皆当往生彼如来土各于异方次第成佛同名妙音如来复有十方佛剎若现在生及未来生见阿弥陀佛者各有八万俱胝那由他人得授记法忍成无上菩提彼诸有情皆是阿弥陀佛宿愿因缘俱得往生极乐世界尔时三千大千世界六种震动并现种种希有神变放大光明普照十方复有诸天于虚空中作妙音乐出随喜声乃至色界诸天悉皆得闻叹未曾有无量妙花纷纷而降尊者阿难弥勒菩萨及诸菩萨声闻天龙八部一切大众闻佛所说皆大欢喜信受奉行参考网站佛说大乘无量寿庄严清净平等觉经净空法师专集网站报佛恩网佛说大乘无量寿庄严清净平等觉经解净空法师专集网站报佛恩网佛说大乘无量寿庄严清净平等觉经科註净空法师专集网站大乘无量寿经科会眉註合刊净空法师专集网站