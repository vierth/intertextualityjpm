孝经大义序钦定四库全书经部六孝经大义序孝经类孔门之学惟曽氏得其宗曽氏之书有二曰大学曰孝经经传章句颇亦相似学以大学为本行以孝经为先自天子至庶人一也尧典一篇大学孝经之准也自克明峻徳以至亲睦九族极而百姓之昭明万邦之于变大学之序也孝之为道葢已具于亲睦九族之中矣何也一本故也自是舜以克孝而徽五典禹以致孝而叙彝伦伊尹述成汤之徳一则曰立爱惟亲二则曰奉先思孝人纪之修孰大乎是文武周公帅是而行备见于记礼所载上而宗庙之享下而子孙之保其为孝蔑有加焉功化之盛至使四海之内人人亲其亲长其长一鳞毛一芽甲之㣲无不得所呜唿二帝三王之教可谓大矣孝经一书即其遗法也世入春秋皇纲解纽孔子伤之三复昔者明王孝治之言思之深望之切矣诚使天子公卿躬行于上凡礼乐刑政之具壹是以孝为本则斯道也固天性之自然人心之固有一转移间王道顾不易易乎惜也徒託之空言而仅见于门人记録之书也书存而道可举虽不能行之一时犹可诏之来世今此经之可考者不过汉艺文志而已而其篇次则颜注古文二十二章孔壁所藏本也今文一十八章河间王所得颜芝本而刘向之所参较者也要之出于诸儒傅㑹皆非曽氏门人所记旧文矣唐𤣥宗开元勅议意非不美而司马贞浅学陋识并以闺门一章去之卒启𤣥宗无礼无度之祸而其所制序文至以礼为外饰之所资仁义为后来之渐有不知所谓因心之孝者果何所因而又何自而萌乎学之不讲徳之不修一至于此我徽国文公特起南夏平生精力用工易四书为多至此书则仅成刋误一编注释大义犹有所未及噫人子不可斯须忘孝则此经为天子至庶人一日不可无之书章句已明而文义犹阙顾非一大欠事乎葢尝有志彚集诸家传注以明一经而未果一日余友胡庭芳挈其高弟董真卿访予云谷山中手携孝经大义一书取而閲之则其家君深山先生董君季亨父所辑也其书为初学设故其词皆明白而切实熟玩之则义味精深又有非浅见謏闻所能窥者族兄明仲敬为刋之书塾以广其传此岂惟学者修身齐家之要而有国有天下者亦岂能外是而他有化民成俗之道哉噫滕五十里国耳其君一用之至于四方草偃风动一时行事犹班班有三代之风学问之功用固如此晋武魏文亦天资之美者惜诸臣无识不能有以启道而克大之悠悠葢壤此经之废葢千五百余年人心秉彜极天罔坠岂无有能讲而行之者诚有以二帝三王之心为心则必以二帝三王之教为教矣仁人心也学所以求仁而孝则行仁之本也语曰如有王者必世而后仁愚何幸身亲见之岁在乙巳阳复之月前进士武夷熊禾序旹大徳之九年也提要钦定四库全书孝经大义提要等谨按孝经大义一卷宋董鼎撰鼎有尚书辑録纂註己着録初朱子作孝经刋误但为釐定经传删削字句而未及为之训释鼎乃因朱子改本为之诠解凡改本圈记之字悉为芟除改本辨正之语仍存于各章之末所谓右传之几章释某义者一一顺文衍説无所出入第十三章十四章所谓不解经而别𤼵一义者亦即以经外之义説之无所辨诘惟増註今文异同为鼎所加耳其註稍参以方言如云今有一箇道理又云至此方言出一孝字之类畧如语録之例其敷衍语气则全为口义之体虽遣词未免稍冗而𤼵挥明畅颇能反覆以尽其意于初学亦不为无益也前有熊禾序盖大徳九年鼎子真卿从胡一桂访禾于云谷山中以此书质禾禾因属其族兄熊敬刋行而自序其首序称朱子为桓桓文公案书曰朂哉夫子尚桓桓孔传曰桓桓武貌尔雅曰桓桓烈烈威也均与着书明道无关颇为杜撰又文公字跳行示敬而孔子曽子字乃均不跳行亦殊颠倒以原本所有姑仍其旧録之焉干隆四十年五月恭校上总纂官纪昀陆钖熊孙士毅总校官陆费墀孝经大义孝经大义钦定四库全书孝经大义元董鼎撰孝经仲尼闲居曽子侍坐子曰参先王有至德要道以顺天下民用和睦上下无怨汝知之乎曽子辟席曰参不敏何足以知之子曰夫孝徳之本也教之所由生复坐吾语汝身体发肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身爱亲者不敢恶于人敬亲者不敢慢于人爱敬尽于事亲而徳教加于百姓刑于四海盖天子之孝在上不骄高而不危制节谨度满而不溢高而不危所以长守贵满而不溢所以长守富富贵不离其身然后能保其社稷而和其民人盖诸侯之孝非先王之法服不敢服非先王之法言不敢道非先王之徳行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙盖卿大夫之孝也资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其爵禄而守其祭祀盖士之孝也用天之道因地之利谨身节用以养父母此庶人之孝也故自天子已下至于庶人孝无终始而患不及者未之有也右经一章子曰君子之教以孝也非家至而日见之也教以孝所以敬天下之为人父者教以悌所以敬天下之为人兄者教以臣所以敬天下之为人君者诗云恺悌君子民之父母非至徳其孰能顺民如此其大者乎右传之首章释至徳以顺天下此章今为传之二章子曰教民亲爱莫善于孝教民礼顺莫善于悌移风易俗莫善于乐安上治民莫善于礼礼者敬而已矣故敬其父则子恱敬其兄则弟恱敬其君则臣恱敬一人而千万人恱所敬者寡而恱者衆此之谓要道右传之二章释要道曽子曰甚哉孝之大也子曰夫孝天之经地之义民之行天地之经而民是则之则天之明因地之义以顺天下是以其教不肃而成其政不严而治右传之三章盖释以顺天下子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王治国者不敢侮于鳏寡而况于士民乎故得百姓之懽心以事其先君治家者不敢失于臣妾而况于妻子乎故得人之懽心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下如此诗云有觉徳行四国顺之右传之四章释民用和睦上下无怨曽子曰敢问圣人之徳其无以加于孝乎子曰天地之性人为贵人之行莫大于孝孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来助祭夫圣人之徳又何以加于孝乎故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也右传之五章释孝徳之本子曰父子之道天性君臣之义父母生之续莫大焉君亲临之厚莫重焉不爱其亲而爱他人者谓之悖徳不敬其亲而敬他人者谓之悖礼右传之六章释教之所由生子曰孝子之事亲居则致其敬养则致其乐病则致其忧丧则致其哀祭则致其严五者备矣然后能事亲事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也右传之七章释始于事亲及不敢毁伤子曰五刑之属三千而罪莫大于不孝要君者无上非圣人者无法非孝者无亲此大乱之道也右传之八章子曰君子事上进思尽忠退思补过将顺其美匡救其恶故上下能相亲诗曰心乎爱矣遐不谓矣中心藏之何日忘之右传之九章释中于事君子曰昔者明王事父孝故事天明事母孝故事地察长㓜顺故上下治天地明察神明彰矣故虽天子必有尊也言有父也必有先也言有兄也宗庙致敬不忘亲也脩身慎行恐辱先也宗庙致敬鬼神着矣孝悌之至通于神明光于四海无所不通诗云自西自东自南自北无思不服右传之十章释天子之孝子曰君子之事亲孝故忠可移于君事兄悌故顺可移于长居家理故治可移于官是以行成于内而名立于后世矣右传之十一章释立身扬名及士之孝子曰闺门之内具礼矣乎严父严兄妻子臣妾犹百姓徒役也右传之十二章曽子曰若夫慈爱恭敬安亲扬名参闻命矣敢问从父之令可谓孝乎子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以弗争于父臣不可以弗争于君故当不义则争之从父之令又焉得为孝乎右传之十三章子曰孝子之丧亲哭不偯礼无容言不文服美不安闻乐不乐食㫖不甘此哀戚之情三日而食教民无以死伤生毁不灭性此圣人之政丧不过三年示民有终为之棺椁衣衾而举之陈其簠簋而哀戚之擗踊哭泣哀以送之卜其宅兆而安厝之为之宗庙以鬼享之春秋祭祀以时思之生事爱敬死事哀戚生民之本尽矣死生之义备矣孝子之事亲终矣右传之十四章孝经大义