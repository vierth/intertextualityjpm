维年月日袁桷谨以清酌时羞之奠祭于梅涧先生胡公之灵呜唿司马氏续素王之旨归成万世之标准过高之议始于王霸谓秦汉而下不得并混取法于唐虞之雍熙其见于所行迄无以救其元本习剽窃以为工者絺绘变幻乘虚附近语新意粲过都而疾驰自涯而遽返其不谬者则已为过幸书愈传而学愈陋论愈高而事愈谬纷纷比比孰有尸其责以自任旷百年而一见知畀与者之所靳维先生负渊海之学执事物之枢用功于青云决科之前大究若讷小得若愚网罗搜抉极竹素之秘而其微细委琐犹不遗于初虞袭释例于杜氏着履霜坚冰之旨条分目举而牛李弃地之争党子制父之议前人之有疑者虽取舍有在以明迃叟当时之不得已至于孜孜卫翼拾遗补误亦几乎司马氏之忠臣而无负江上之策不行于老姦蒙昧草野避声却影年运而往知吾道之愈难写心声之悲愤听涧水之潺湲阴阳倚伏何得而非辱何失而非福匪历代消长融会胸臆其何能若是之荩谷甲申之岁先生出崃访先子于城南桷时弱冠气盛望先生之道不知珮玉之利于徐趋驾车之不可脱御也先生微机以抉之再而赧三而竭垂头却立毕志以请业由是始得知︰二千余年之内论事不可以一槩而所谓非三代不陈者实要君以行怪忧患荒落负先生之训相望信宿犹冀往复以自振迅书来自冬属託孔懃谆谆已于期耆之语感多而疑成惧不能以久亲语未脱口而会事已陈一老之不憗斯文之所系而不肖所受之深者恩不止于玉成哀不止于流涕痛遗书之已粹异夫草玄之隘苟志愿之不泯虽少屈而何害扫儿童之哀悼陈一觞以自誓盖事有至难而可成时不可以终逝炳然之书安能久名山之副藏迄垂阐于盛世公之精诚理宁有昧矢兹一言以俟其会溪流奔豗云木黯䨴相此皦如魂兮其返旆也尚享