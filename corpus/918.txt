宁海将军固山贝子功绩录提要钦定四库全书史部七宁海将军固山贝子功绩录传记类二提要等谨案宁海将军固山贝子功绩录一巻不着撰人姓名所记乃惠献贝子富喇塔讨逆藩耿精忠由台州进兵之事富喇塔为追封贝勒篇古子康熙十三年耿精忠据福建反圣祖仁皇帝命富喇塔为宁海将军同奉命大将军康亲王杰书綂兵讨之是年至台州破贼于黄瑞山又连破之紫云山九重寺山十四年败其衆于黄土岭贼将曾养性乘夜遁去遂复黄巖县直取温州浙东底定其详具见宗室王公功绩表𫝊及八旗通志中是书葢即台人所编自十三年四月耿逆初叛至十四年八月贼党自台州遁还温州凡所闻见各举崖畧随条纪录贝子以懿亲受寄尽瘁行间勦逆绥良勲猷懋着其间战功次第自不若国史所载见于奏报者尤为明晰赅备而贝子抚恤军民安辑士庻以及运筹决胜之实闾阎𫝊述覩记颇真以与本𫝊详畧相校亦时有足资叅核者焉书前原有纪畧一篇别记贝子台温二郡战绩又抚嵊事实一篇纪嵊县土冦应贼贝子遣兵讨定之事俱不言何人所撰又平闽功绩闻见录一篇为闽人金泳所作乃记贝子自浙进兵平闽之事其文亦颇详尽谨各仍其旧附录于末以备互攷惟原本各条下俱缀以七言絶句凡九十六首词㫖浅俚无闗考证今并从刋删云干隆四十六年三月恭校上总纂官纪昀陆钖熊孙士毅总校官陆费墀宁海将军固山贝子功绩录宁海将军固山贝子功绩录钦定四库全书宁海将军固山贝子功绩录国朝滇黔平西王吴三桂粤平南王尚之孝闽靖南王耿精忠康熙十二年奉召入觐当年十月吴三桂抗命反尚王亦反耿王于次年三月二十四日叛于闽耿逆叛即起兵冦浙江衢州所属常山等县失䧟时总督李之芳力为捍圉耿逆遣伪左军都督曾养性由福宁州而来将士献城总兵吴万福合家受戮十三年四月间曾养性率冦经温州平阳县游击司廷猷献城逼温郡总兵祖𢎞勲城守副将罗万里副将杨春芳游击魏万侯等战贼败绩温郡接壤黄巖黄鎭阿尔㤗频羽逹督抚两台交移提督塞白理亲援五月二十二日宁波提督塞白理率兵自宁抵台赴温进勦塞体肥胖惮于鞍马至临海桑洲浅瀬平滩塞借舟筏不备希嗾廵抚劾台守髙培不遂不得已乃从宁海薄台才千余骑颇不驯服所至索食甚于索逋民艰于供应恣其骄横羣向塞愬塞置不问延挨多日方行六月初九日冦䧟温州总兵祖𢎞勲城守副将罗万里开门降贼城守副将杨春芳游击魏万侯温处道陈丹赤永嘉知县马琾皆死之塞白理师援温州日行三十里至则已踰五日之期缘塞有幕掾素与闽冦交密早与冦订约勿犯宁波俟事平𫝊檄可定故而后期及塞诣温之舘头地方不渡而还温州遂䧟后掾冒军功即补官东粤索塞厚赆不予掾持塞短塞怒覊其家丁五人手刃其三腹将苦谏乃止由是塞之妄行无忌声遍浙东矣塞于是月十八夜经台即抵宁波二十七日金华山贼䧟僊居知县郑录勲副将汪国祥内外夹击贼冦李云就擒斩之余党潘蒋等仍潜匿于山谷险峻之处二十八日抗州驻防都统周云龙带满兵到台七月冦逼乐清县不战而降乐清乃温郡北邑至大荆七十里大荆至黄巖亦七十里八月初二日冦遂逼黄巖屯扎南门外羽山太平黄巖乡村男女奔窜已受胁制八月初三日总兵阿尔㤗尽部鎭标兵城守兵併象山新昌二营调至兵于是日出战南门外大败初曾养性在温黄巖城守叅将武灏隂已纳欵阳修濠沟假为备御迄冦屯羽山薄南门城下旌旗蔽日鎭标兵城守营兵与象山新昌援兵约五千阿鎭欲决死战初三日强灏同赴敌贼势披猖莫敌遂败折卒一千五百余人诸将仅以身免时灏主降尔㤗欲撤营奔台为灏所制黄人汹涌乘文武官聚议于东门之祠山殿士民沿街塞道长跪乞命求为保全计尔㤗不许降遣蜡书驰报台道提督都统救援周都统遣萨克苏部满兵三百至黄尔㤗恃为心膂拨守西门阿坚意死守八月初八夜城守叅将武灏开东南三门降贼武灏早与贼通因满兵守西城冦从西城杀入满兵即与巷战俱死仅留二人匿城内三清桥陈孟玉家得脱萨克苏自刎贼前军都督李长春亦被满兵击死是晚尔㤗左右皆离叛尚宿南门较塲拥数骑将归署灏挟之偕降养性待尔㤗以甥舅礼改名刘建中为定逺将军黄巖知县熊兆昇江西丰城县人不肯仕伪以伪定逺将军祖𢎞勲掾吏仇维贞管县事城䧟之后人民流亡市井坵墟所有民居俱贼佔住富者勒其供应贫者苦于力役遭伪苛政酷虐非常伪都督曾养性统羣冦屯扎黄巖南门外羽山设大经哆啰帐房十余座称为大营盘中前后䕶卫皆严毎日率羣冦在城东郭外二里许饿虎山脚操练阵图新降士民俱着割辫蓄髪褁以网巾使用铜钱从闽省搬运内铸裕民通寳有土㠘一乡民不肯要钱即斩于市伪将军朱飞熊闽人系水军都督枭獍无比毎赤足不履驾大䑸联络大船自海门排至黄城北门外浮桥飞熊系听曾养性节制不时赴曾养性营盘商酌机宜至则有少年健儿五百人扈之唤曰儿子皆服大红哆啰呢短甲遍体照燿冦容可畏阮姑娘闽人乃系婺妇性最兇残亦带水师冦吾营此妇威勐莫伦举歩如飞遇夜恐人行刺独宿桅斗之上部下之冦皆熬煎桐油磨炼两足有赤脚者有穿名鐡草鞵者怒即杀人水战时本妇輙为先锋九月二十七日伪都督部冦半从黄乡西度二城岭楢溪驻札郡城兴门外江南章家溪等处地方祖𢎞勲阿尔㤗部冦半从黄北乡度黄土岭至郡与养性合兵分三营曾养性居中祖𢎞勲居左阿尔㤗居右养性营盘后有刀斧手五百分布左右名曰后墙十月初十日都统伯穆赫林吉尔㙮布提督叚应举塞白理等率兵过浮桥战于长天洋败绩渠帅曾养性侦王师之将袭夜半整衆以待我师由浮桥登陆甫冲锋而满兵接战贼兵两路一由紫沙岙杀出一从江岸杀来我师急囘贼已将浮桥砍断且马向不善渡津梁负伤者十之一堕溺者且十之四惟台协中军马龙鼓绿旗趋云峯山下抄贼后尾踊跃移时冦恐空国而至悉衆来援战可一更逃归数百人龙徐自将所部突围踰䕶郭岭渡七里江带残兵归郡时居民登髙逺望但见宵火烛天哭声震野几以是夕䧟郡城贼衆唱凯歌班师金鼓欢唿瑯瑯动听十四日僊居又䧟先是僊居为山贼李云所破知县郑录勲佥书汪国祥已经恢复缘周都统援台时带满兵才七百人其半殱于黄巖仅随身三百余人闲身覊旅竖立情浓遂赴僊居欲图进取不虞冦皆闽人为魁首者朱福等强悍十倍于周又因周都统在僊数失民心竟有投牒渠帅数愬之未几冦榜周罪状通衢周惧即遁囘郡遂弃僊居知县郑录勲抱印趋杭十五日収阵亡尸天洋之战本出有心转成挫衂然悔无及冦亦微有恻隠不忍顚越尸伤于十五日在西岸各树标听亲属识认载归一时郡内通衢僻巷无不焚兰爇桂腥血风廻闻者欲呕荐死悼亡悲号日甚自郡南为贼所据沿江六七十里如章家溪龙潭岙等处俱筑土囤与我师隔江而守又水师贼将朱飞熊将大䑸战舰一带沿江停泊于涌泉新亭后泾等处至我师俱从西北陆路坚守提督塞白理等领兵守东路蔡岭龙王山等处坚筑石城安设炮位以通宁波大路都统周云龙等领兵守白㙮了倭山后岭及西路松山留贤等处俱布置营盘排筑土囤以通天台大路布置各营盘开掘深濠暴露朽骨过者太息伪总兵朱福既据僊居遂领贼衆出天台大路以断粮草僊之西北接壤天台若横水紫凝诸村贼踪游奕其间时屯于天封寺寺创于唐制颇𢎞厰遇官兵輙拒战我师竟为所败粮道遂絶二十七日都统周云龙议屠台郡台道杨应魁力争而止周都统以贼东西撘造浮梁急图攻城城内惊惶俱欲逃窜且屡战挫败满兵全活无几绿旗逃囘甚衆疑台人与贼暗通遂议屠台以守新昌頼杨应魁力主不可以台为宁绍门户台失则浙东皆为冦有周云龙又以粮道既絶贼势猖獗急不能守应魁厉声疾唿指文武满汉官兵谓朝廷封疆寸土难失若见危輙弃要我等何用满汉军民咸推为是先周都统弃僊居时应魁争之不能备将僊居若弃必致为贼所据断我粮道等情已密启大将军康亲王暨宁海将军固山贝子览启深器重之以将来计全台者必是人也又应魁到台时至绍之嵊县被山贼数万所困应魁竟以防卒数百人杀出重围人咸服其智勇兼备无颉颃者十一月初四日宁海大将军固山贝子提师援台百姓顶香跪迎遮道延袤六七里外俱告以荒乱惨伤情形贝子恻然动念慰以不必惊惶自有平冦之䇿贝子之莅台也公听并观不狥偏见功疑惟重罪疑惟轻于文员诹以土俗民情于武职毎勉以竖功効力揣测多方徐施方畧井井有条备言天封战败非诸将之怯乃三军之饥即下令慰谕椎牛酾酒大行犒赏谕以务必坚壁固垒愼毋轻举自是诸军皆按甲不动军容肃然民亦頼以安堵秋毫无犯各得安业先是安设各营东尽羊坶坦西极留贤毗连三十里所有民间坟墓俱被开掘濠沟骸骨暴露贝子莅台经过营盘见之不胜哀悯当即𫝊谕诸军嗣后不许摊掘民茔及砍伐松楸违者按以军法又前殉陈之人逺乃辽蓟近则京口杭州等处亦即谕下给以运费令子弟为其父兄仆从为其家主即将骸骨舁囘各遂首邱之望仁哉贝子眞泽及枯骨也㑹当风鹤时人人自危幸贝子到台鎭静调度大慰士民云霓之望亡魂得以安土其恩更莫大焉初十日倍饷给山营诸军陆营诸军依山戍守渐偪沍寒各有怀乡之思杨应魁察其意启于贝子即下令谕倍月饷以给之欢声如雷十二日发台协官兵交监司杨应魁推问周都统以台兵与冦通疑终不觧启贝子发问台副将秦𢎞猷向梗槩通贼并无实蹟应魁以诬启贝子素信应魁公忠其疑顿释贝子令谕邑令王铸鼎按地召集乡兵之首趋辕下饷以酒食金币试有膂力者给以练总札暇则互为守御有事则导官兵先行既为杜奸之计复得地利之宜军前竹木动需千百有司檄练总按户分任尅期以交时称便焉王师压境度支靡常然非径渡灵江莫由䧟敌贝子檄同知祖进朝即西门厢房为船厰董造江舟为上津驾梁计续演水师于东湖贝子恐水兵未谙无以迎敌遂令演习檄有司募水手撡舟演于东湖战舟遂成阵势舟泊城南金鸡巖夜为江流暴涨所驶失去一半贝子唯邑令是问令责管舟民户愿覔舟赎罪贝子笑许之乃披簑笠偕水手沿江号哭见舟所在哭益惨盗诘之还以原船亦贼心变为善心也二十七日增白㙮汛戍兵白㙮寺角枕灵江与了倭山密迩前拨守兵无多恐为冦所据北阻饷道贝子允禆将议晚引歩卒五百协防朝仍掣囘所拨之兵皆绿旂也十二月大雨雪军马皆饥军中斗米三百钱束草钱百文重价无由购自黄天僊三邑为冦所据在地粮草已絶大军所需俱从宁波由桐巖岭运至台城贝子莅台后领满汉大军不下十万月支动輙三万七千余石费苦不赀诸将急欲议战贝子弗许初二日贝子以嵗逼年饥民不聊生𫝊监司杨应魁郡守髙培令王铸鼎转𫝊缙绅议法赈济贝子当发银四百两谕台道守令酌量捐赈併劝有力绅衿亦行倾助在天宁寺煮粥救济嵗尽而止饥民得以存活二十四日贝子令各练总乡兵暂囘卒嵗谕尔等俱系乡人届在嵗暮父母妻子倚闾而望毎名给银一两米三斗即令囘家各乡兵感恩无地愿効力弗去贝子嘉悯之乙卯康熙十四年春王正月朔贝子率百官朝贺礼成命坐赐茶新正大雨连宵军皆苦之十四日元夕禁庆赏贝子令守令可𫝊谕士民大冦对垒防范须严虽値元宵不得庆赏十九日沿江春草方绿牧人驱羣就食贼误为兵驾船努力来御飞报贝子遣兵急迎贼已退矣都统周云龙自带兵来台贝子察其无所建白素不惬意周亦自知无所树立殊苦岑寂竟于别郡觅美人匿军中侍起居后周知贝子风闻即遣去贝子查无实迹又加严饬周始悚然周都统陨于七里崖下是日清晨烟雾迷离冦疑有警隔江发巨礟周都统适单骑自松山囘经七里地势窄狭飞弹击巖石㢠廻中周左耳随陨马下而卒天乎冦乎二十三日贼水师都督朱飞熊弟朱光祖带兵一百余人战船三只投降将伪都督札缴上贝子贝子纳其降赏以功牌安置蔡岭营二十四日早各官启见贝子出独留台道杨应魁僊居令郑录勲商酌机宜二十五日遂拨兵进剿僊居郑录勲密遣牌一面潜行知㑹僊居大路居民速即搬移大兵不日按临恐殃及无辜贼朱福连必中等屯扎在城知我师进剿速报曾养性又遣伪总兵蔡玉树领贼衆二千协守二月初一日辰刻郑录勲为乡导我师统满汉兵克复僊居攻败之余贼杂民处黑白难辨横罹锋镝者不知凡几先是贝子以僊居要地今为贼所据游奕天台地界不时阻我粮道深为可患故于二十四日独留杨应魁郑录勲等共议恢复僊居指画甚善初一日一举即报㨗音初四日贝子谕台道杨应魁查有贼踞城池能预为投降者免其诛戮如有拒敌者一槩不留妇女给军此本朝定例然也但僊民因我兵撤囘被贼廹胁实非甘心从贼与他城失䧟不同原其初情深有可悯该道即谕知县郑录勲查明妇女果有本夫及至亲愿领囘者该县禀明都统即许准赎为此特谕初五日冦营小两山初十日贝子令禁牧卒不许扰害村间清明不禁民人出城祭扫二十九日水冦大䑸陆续进泊小两山议者思效火攻二三两月归燕不巢而去是春燕自南归暂泊梁间终春之季不复葺垒哺雏岂畏兵乎总兵阿尔㤗虽则降冦志图复讐遣一技勇号周千觔者持蜡丸三颗泅江欲入城启贝子致监司杨应魁与其随征子夸兰大被廵江冦兵夜于江面逻获觧冦帅伪总兵崔转觧曾养性发之知其约于三月初七日决战养性当将尔㤗拿觧耿逆绞死又如其字様另写血书蜡丸三函别遣腹心来投改约以初十日出兵为期尔㤗谋为内应养性随将章家溪大营盘羣冦添入小两山营内预为准备贝子监司平素慎于行兵动谋万全早信尔㤗无从冦意其子又在麾下故一时莫察先令水师提督常进功舟师进发海门夹攻竟于初十日夜调满汉兵丁进攻小两山转为冦所败计折满兵三千余汉军亦如之我师大挫是日为立夏节十七日海战大㨗我师未攻小两山时贝子先令提督常进功带满汉水师进发海门是日早冦首朱飞熊輙以身与官兵御胆悍异常常进功所擕鎗手三百名素号谙练迎敌时百发百中战日亭午炎气蒸人飞熊岸帻手持双㦸跃入我舟欲刺进功目被鸟鎗中额而毙羣冦遂败水军功成奏㨗贝子大喜于邸第开䜩行赏有差十九日贝子命祖同知抚恤僊居二十日贝子由东门出廵视各营盘晚从西门入见郊外田尽荒芜不胜扼腕次日传台道杨应魁面谕米价腾涌转输又艰食乃民天可即示各乡兵速囘及时播种毋荒农业四月初旬贝子移邸第于白云山初贝子莅台驻城心叶宦宅冦礟日从城外击入于贝子第内更多震垒故移至城北白云山下扬园攻击如前监司杨应魁启贝子言城中必有奸细隠匿故贼礟因所居对发遂严谕各文员细加察访获得奸人王从龙搜出伪札系冦腹心前已谋入贝子书记并土宄邱文挺等数人戮之于市内有生员叶大魁系从龙主歇实不知情背绑视其行刑讫旋即放囘嗣后军机宻不复洩防范更严十二日水师常提督自海门领师囘营借赛愿为名日演戱营中贝子闻知传谕责其放佚以肃军心十六日贝子亲临教塲看兵先是贝子因春雨连绵甲胄霉烂器械锈湿令各营将主将满汉弁兵挨次调拨入城看騐自十六日至二十七日止毎日亲下较塲细加㸃閲队伍严整军容肃然可观五月五日贝子令听军中酧酢二十八日谕监司杨应魁副将秦𢎞猷遍视各营盘凡屯扎卑湿之地俱着就近移入塽垲处以免霉气薰蒸六月初四日贝子令传满汉文武各员凡有割辫民人听其入城徃来贸易不许盘诘先是贝子商之监司杨应魁自统军以来所有市贸以供军需者已严谕满汉兵丁不许短价强买一粒不取寸草莫拾今访得军中需用物料腾贵非常其中必有阻碍杨应魁即启云郡中需用百物半产自僊天及黄巖沿海地方今居民俱被冦胁割辫僊天虽已平复民人尚不敢入郡故贸易无多需用不给自贝子谕后其逺近逃窜者相率来归不絶于道斗米尺布俱负戴入市城中大有起色僊居天台二县自冦曾养性逼台郡以后山贼蜂起俱假大冦旗号徧满天僊乡村幸贝子恢复僊居山贼惧战星散有洋梵地方居民七十余人被地民出首诬为眞贼贝子发满帅与杨道研讯以无器械为据难以悬坐启贝子概行省释又沿海东路大芬泗淋数十里地方时有冦船挨岸停泊在地居民为贼所制逼勒粮饷居民无奈供应有启贝子请屠之者贝子以事出威胁非其得已令监司杨应魁访实如果情眞拿为首者正法后杨应魁以地民居近沿海与贼船密迩且官兵遥逺救援不及民又以自保身家计首从无可区别贝子云通冦法虽难贷然则将如之何应魁启以大冦在境未除居民多乃无辜槩行诛之似觉不忍贝子大然其言云尔先得我心今尔以片语全活数万生灵其功德可与尔均之矣即徧令满汉各官此后如有不轨之徒自能亷访得实无许尔軰妄启以致反多滋累六月间因僊居已复贼冦已遁路无阻隔粮草转运甚便俱已充足满帅启议进兵贝子以时当酷暑难以兴师不许七月初旬贝子𫝊谕台道以天气渐凉兵屯已乆所属将领以师老纷纷议战今何法可谋全胜前据仙令郑录勲启称僊有别径可通黄巖以抄贼后但事乃走险虽曾密差乡导将地图绘来了然在目又经斟酌再四惟应否可行必须谋出万全该道可託奉令以廵视各营盘为名将图带去与郑录勲备相妥议并亲至该县前所启别径地方度其形势于地若利即启明候夺初十日监司杨应魁奉贝子令从僊居看各营盘囘遂𫝊满汉将帅计议自早晨入见至夜半方出十五日遣满帅穆都统等统大队大兵密从僊居至茅坪岭于二十八日抵黄巖地界经凉蓬宁溪乌巖尾贼之后贼知大恐计无所出于八月初七夜尽行拔营往温州其半从海门驾船而去其半从陆路而去皆罄垒夜奔而自相蹂杀过黄在县经宿一夜即行初八日贝子尽提台郡满汉兵马追至拗岭驻扎至十四日至黄巖又追至乐清温州台州围解自冦曾养性暨水军朱飞熊部衆冦逼台郡以来号称十万黄天仙相继沦䧟兼之遇嵗荒歉土冦蠭起人则蠢蠢势则汹汹若有不可终日者今一旦荡平固我台人之幸实頼圣天子之福也初贝子莅台后値大冦逼城乃不动声色惟急以抚恤残黎为先务且深知监司杨公才识超迈可任器使凡鉅细机宜无一不相筹画而杨公又𢎞毅练逹兼以公忠平恕无一念一事不切民生贝子内则寄以心膂外则视为手足遂能赞立竒勲解我台民倒悬出水火而登之袵席贝子诚为福曜而杨公亦实福星也康熙十四年八月日纪贝子战绩纪畧康熙甲寅闽变四月至平阳游击司定猷縳主以献引伪都督曾养性副都督吴长春伪将军朱飞熊盘踞平阳潜师渡飞云江逾桐岭温鎭祖𢎞勲已私通之佯遣副将杨春芳游击魏万侯迎敌万侯与其子栋俱战没春芳得脱归贼遂进屯郡西山六月初一日𢎞勲集文武于大观亭议降廵道陈丹赤抗声不屈与知县马琾俱被害𢎞勲令其党髙陞李国才等开门迎贼遂入城胁民剪辫加𢎞勲为安逺将军添辖伍营总兵以平阳副将李宫墙改授叅政兼摄督学事聚衆十万八月往攻台郡乐清城守苏木代死之时贝子振师救䕶台州镇扼沿海诸逆纪律严肃指挥攻贼殱吴长春于黄巖朱飞熊水战弹中胷亦毙贼势遂沮贼屯城外掎角一载㑹贼军需不继又数战不利十四年八月初八日遁囘温州贝子统满汉官兵追蹑其后十九日至乐清先是乐民惊避邑中无人又値霖雨旬日海上皆为冦船大兵无由到府于是用乡导夏君周从柟溪沿山出青田渡江抵温州贼由上塘抵御贝子务预令伏兵三百余名藏寳胜寺内大兵佯退至绿嶂地方贼尾追近寳胜寺号砲响处伏兵奋击杀出截住石甲湾贼首尾不能相顾时九月初三日大潮汐候贼被靡溺死石甲湾及杀伤者不可胜计贝子率师越和岭至威宁浅滩扎排过岸时贼艘自郡港起鳞次至青田港下我师用明攻暗渡之法命乔千总带数百兵骑在下冯山上金不絶若有安营不前之状贼了望信为不复进攻不知大军已潜入溪口白括一带直屯郡西山势已扼其项而拊其背贼惊恐退据郡城侦有内变磔春芳并江心寺僧三人置伪户曹员外郎司务等官制裕民通寳钱晋𢎞勲定东伯擢孙可德等为亲军都尉协守郡邑我师抚剿并用遣诸生侯醇招抚死之贼昼夜修砌城垣开濬濠沟外筑木城毎日砲弹雨下十五年二月十六夜曾养性祖𢎞勲发兵数万水陆齐犯贝子授官兵与夸兰大丹母佈等杀败贼兵砲打沉贼船七只杀贼七百有竒溺死不计其数于二更时贼用火逼攻西山贝子亲督大兵酣战至天明满汉官兵奋力追杀贼衆大败奔逃我师追扼将军桥贼衆争不能渡尽堕水中水为不流杀贼二万有余得军资器械无算曾养性几被擒获坠马浮水争命入城死守再不敢出夏五月天气炎热饷运维艰贝子令暂囘师处州养马俟秋髙再举拔寨起行沿途歩歩为营斩贼于毛羊渡击贼于临福山孤溪口更束草为人衣甲如生排立空营内将数坏砲塡药安线丈余线未燃火则揺旗以疑之约军行数里线已燃火则雷发以惊之贼疑有伏遂退囘十余里我师按辔全归六月至处州休养士卒至八月贝子命师进战八月十八日自处州起程时有以先取松阳乗得胜之师再攻石塘为请者贝子独採温镇陈世凯之言谓石塘当四逹之冲为入闽便道破之不仅为东瓯之利乃进攻石塘二十日至石塘岭地方倣隂平袭蜀故事攻其无备出其不意二十一日贝子命陈世凯即刻进兵自统歩骑继发约五皷共抵贼寨是日二更于双岭张村口伐木取路歴级而上天明抵贼寨夺贼龙帜斩寨大进连破九寨贝子驻马于髙山之岭指挥调度于时石塘老巢虽破其衆犹自力战两军迎合更迭六阵始及岭下乗胜连夜渡河贼营放炮不停火光烛天我师奋勇驰击竭一日夜之力破数年坚守之寨烧营七座砍栅二十有八斩首六千有竒获砲十五位衣甲器械累万为都尉连登云等数万之衆剿灭已尽从此耿逆束手乞命东瓯全复两浙疆宇尺寸尽为朝廷之完土者实贝子之伟功丰烈直与日月争光以垂史册而耀无穷云贝子抚功绩事实康熙十三年闽逆倡乱贼冦金国兰胡双竒邢其古杨肆王茂公赵沛卿等乗机窃发而巨魁惟邱恩章俞鼎臣为最分布伪札紏集兇党将肆毒于邑时贝子宁海将军奉命提兵赴台道经邑备闻贼冦联络情形相度山川险要处所示叅将满进贵曰流贼之敢于聚猖獗者以天兵奉讨闽逆巨罪无暇为草冦计今留劲卒一千尔与知府许洪勲协力剿除殱厥巨魁以安兹土其有无知悞入贼党而胁从者宜予招抚冬十一月草冦邢其古流贼赵沛卿以赵亦贤为内应突入城焚毁堂署仓库已几莫保肆行剽掠男妇仓皇避难而流贼杨肆王茂公更统党接踵逞虐知县张逄欢飞报贝子宁海将军军前随檄叅将满进贵遵照指训方畧攻击杀贼一百余人贼首俱各四散奔逃城池得以无恙给把总兵二百防御之又冬十一月草冦伪总兵胡双竒流贼伪都督金国兰分札嵊邑北乡剽掠诸村保而石山豆官庄溪头併上王蒋岸桥长桥等处毒害甚惨士女潜入山谷中贝子将军闻报飞檄知府许洪勲同叅将满进贵都司王德辅宻约分道攻击贼奔蔡山弯九里泉扎住三日官兵追逐之又奔逐至崇仁富润分扎住五日长乐太平开元等处又扎数日贝子将军闻贼溃而复聚乃下令严督于是叅将满进贵知府许洪勲踊跃用命复统兵分击执贼金国兰枭首东郊胡双竒邢其古投诚宥其死令军前出力赎罪夺还所掳掠妇女谕令领囘又冬十二月流贼伪总兵俞鼎臣带贼兵数千人沿江掳掠被害多人叅将满进贵奉贝子宁海将军指训同守备周凤带领马歩兵七百名㑹同县知县张逄欢把总马国常从僊巖攻入知府许洪勲同守备满明侯带领兵二百并鸟鎗人等进大洋岭宻约㑹合奋击流贼大败杀伪副将杨肆伪叅将金光大伪游击伍大全伪把总蒋声生擒伪副将董文昌董茂留为招安共杀贼约七百余人余党皆降所获刀鎗器械无算贼势稍弱知府许洪勲申报贝子将军𫝊谕知县张逄欢安集难民又冬十二月伪都督邱恩章统贼衆数千人扎列贵门山岭赵亦贤王茂公赵沛卿诸贼首又与之合营贝子将军探知贼势复振谓彼衆我寡当以计取于是宻授方畧檄命叅将满进贵知府许洪勲以北路之贼势既平佯令班师归城贼扎贵门若为不知故设宴演戏且邀知县张逄欢及标下属员饮酒作乐贼使窥探遂不设备饮至二更叅将满进贵统兵三路啣枚袭击生擒伪总兵王税伪军师张先知伪副将冯保伪监军郭崇义王志大伪总兵何肆乗伪叅将郭荣伪游击全德祁可能伪司章必显贼首邱恩章王税沛卿等九十一人刑诸市王茂公遁去其余党周明良等二百余人悯其无知释使自新自是而西路之贼始平平闽功绩见闻录康熙甲寅年三月十五日耿精忠执总督范承谟于藩邸而闽变起矣顷刻间马兵四出即闭城门传令箭上书总统大将军靖南王为伐暴弔民事百姓俱令剪辫包网巾从明朝制度有不从者斩司道各官见抚院刘秉政业已从逆衆皆唯唯独知府王之仪知县刘嘉猷因出迎总督俱被戮海道陈启㤗亦被戮合家二十口俱自刎彼时布政司何中魁进京陛见按司席式兵道吕应斗粮道李学诗等俱从逆本日封府库次日遣伪都尉王老虎出城发号施令百姓奔窜四方抢掠无算十六日遣都督曾养性都尉徐𢎞弼等领兵由延建往攻江山县迟数月江山县报㨗耿精忠大喜行赏有差后耿逆以粮草不资逼民间助饷或数千金及数百金不等凡绅衿富户俱被抄没数次拷打不休地丁钱粮毎两加耗五钱屯粮倍之又加派本色以给兵食又加派草料以养马匹又按丁口派丁粮上丁毎丁八两中丁六两下丁四两不等又髙擡盐价按口销盐毎日毎人要食盐二两即要纳价二钱又派长夫毎名二两三两不等计路途逺近以备挑运粮草及火药战具等项每舖五名十名不等又逼民间输铜铸钱文曰裕民通寳毎一文小者算银一分大者算一钱再大者算一两以至二两不用者以军法从事有小民林㨗使不用裕民钱立即弃市是时百姓受耿逆荼毒生不如死望大兵至不啻大旱之望云霓后闻曾养性䧟黄巖县叅将武灏纳欵城守祖𢎞勲集文武于大观亭议降廵道陈丹赤永嘉县马琾皆殉难民益惶恐逆又招集土兵令百姓供养又大索民间铅钖铸鸟鎗炮子百姓不得收租乡间山冦蜂起而钱粮又急如星火民困极矣望大兵至不啻日以为嵗云乙卯春闻大兵至杭与总督李之芳统兵㑹剿等语至秋末闻贝子破嵊县继又闻破天台而逆索饷愈急百物涌贵葢闽地濵海全頼海物接济民食此时海禁甚严咸鱼虾虷之类一无所出饿死者遮道丙辰春闻康亲王同贝子破温州又攻处州甚急逆贻书伊叔耿继美由江西统兵同都督易明等袭抄大兵之后抵五显仙霞二闗坚守不许大兵入闽后闻耿继美不从将书献与康亲王同贝子看贝子喜极即计诱曾养性导康亲王入五显岭贝子由庆元间道取路松溪䟦渉险阻坠崖折指牵所乗马以鞭作杖飱风饮露于炎蒸草泽中仍由仙霞抵建宁府与康亲王㑹合满洲兵破延平封府库籍户口于九月十八日抵福州适海冦郑锦作乱有贼兵三万余设营十四座于小门镇凤山岭上欲攻福省贝子见事势危急与康亲王议立遣頼将军带满洲兵大破贼营一十四座斩首数千一面传檄兴泉汀漳四郡而福省平贝子进光禄邸第康亲王驻西门邸第贝子见百姓绅衿遭耿逆荼毒触目伤惨即传令各旗兵丁不许难为百姓寛缓钱粮平买平籴毋得刻剥民间于是化锋镝为袵席民皆安堵如故贝子之盛德爱民如此宜百姓之朝夕焚香祷祝贝子于亿万斯年讵知贝子以贤劳过度自落二齿后且冒寒暑陡患痢疾医药罔効竟于丙辰年十一月二十七日辰时薨于光禄邸第闻讣之日百姓哭声震天焚香奔叩灵前甚至有呕血昏倒于地者十数人嗟乎非贝子之德入人深感人至何以有此葢贝子之功在浙而德在闽宜闽之人所以讴思不置至十二月出殡西郊百姓犹顶香遮道跪哭佥曰何天夺我贝子之速也贝子若长在吾闽则吾闽之人日受其庇岂不甚幸而今已矣惟有崇祀特祠以报功德于不朽云尔贝子灵榇于丁已年各官䕶送进京康亲王至已未年方班师进京自甲寅春耿逆变后士有絶笔焚书之惨忩下无事将耳目所见闻者笔之于书适王师入闽将平闽功绩附记于末以备叅考未必无少补云时康熙已未九秋云飞金泳记于道山草堂宁海将军固山贝子功绩录