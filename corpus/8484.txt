高峰原妙禅师语录X卍XXX元高峰大师语录序始予乍阅内典得经论并古今杂着共数帙中有大师语惊喜信受如闇逢炬至于今犹然盖自来参究此事最极精锐无逾师者真似纯钢铸就一回展读一回激发人意气俾踊跃淬砺忘倦虽悟处深玄不敢以凡臆窥测而但觉其直截根原脱落窠臼近有慈明妙喜之风远之不下德山临济诸老伟哉堂堂乎可谓照末法之光明幢也独恨大藏未收坊刻尚尠怏怏于胸中者三十年乃今以其旧本重寿诸梓而莲社行人有相顾耳语者谓予旋转万流指归净土柰何复殷勤称赞是编意者念阿弥陀佛不及看万法归一耶遂汹汹摇动嗟乎但了念佛是谁不必问一归何处兹有人焉知生我是父又自疑身从何来闻者宁不绝倒古尊宿云如人涉远以到为期不取途中强分难易诸仁者方便门多归元路一愿勿以狐疑玩愒岁时便应直往疾趋为到家计既到家巳千丈巖七宝池有智主人二俱不受万历二十七年岁次已亥佛欢喜日云栖袾宏谨识X高峰大师语录卷上参学门人编灵隐弘礼重梓湖州双髻庵法语师自咸湻甲戌春就庵示众乃云谈玄谈妙说性说心攒花簇锦巧妙尖新如麻似粟从古至今莫不皆是乘虗接响底汉倚草附木精灵山僧虽是他家种草决定不向遮里藏身既然如是且道今日为众开堂斩新条令一句又作么生喝一喝云符到奉行示众有一物明历历佛祖覰不破大地无人识常在舌头尖尽力吐不出吐得出也是胡饼里呷汁示众有句无句金乌吞玉兔如藤倚树癞马系枯桩树倒藤解一冬烧不尽句归何处石虎当途踞呵呵大笑龙头蛇尾捺倒烂泥里刚刀不斩无罪之人且道沩山过在甚么处乃呵呵大笑下座示众千岭万山雪五湖四海冰清光成一片物物尽皆明且道赵州柏树子云门干矢橛洞山麻三斤毕竟是箇甚么喝一喝云明星当午现犹待晓鸡鸣岁旦示众百年难遇岁朝春姹女梳粧越样新惟有X东村王大姐依前满面是埃尘解制示众九旬把定绳头不容丝毫走作直得箇箇皮穿骨露九零八落冷眼看来正谓掘地讨天千错万错今日到遮里不免放开一线彼此无拘无束东西南北任运腾腾天上人间逍遥快乐然虽如是且道忽遇镬汤炉炭剑树刀山未审如何栖泊良久云恶示众万里不挂片云虗空突出一窍双髻峰𨁝跳上三十三天拄杖子向十字街头扬声大叫且道叫箇甚么以拂子击禅牀云炎炎六月火生冰夜半日轮当午照示众一夏九十日看看又将半面门无位人急着眼睛看冷地蓦相逢脚跟红线断掌内握干坤翻身游碧汉堪笑当年老瑞巖惺惺石上重唿唤乃竖起拂子云大众遮箇是瑞巖主人公耶是临济无位真人耶若也定当得出许你一生参学事毕脱或未然掷下拂子云撒向堦前来朝打算示众五湖春色十分肥正是功圆果满时玉蝶穿花零碎锦黄莺掷柳乱垂丝灵云打失娘生眼备老重添八字眉无限水边林下客谩将竹杖度须弥示众三世诸佛说不到开口道着历代祖师行不到动步踏着行说俱到时如何正好行脚岁旦示众山僧去年三十六今年又添一岁诸人共知拈拄杖云且道拄杖子年多少击禅牀云元正启X祚万物咸新示众举南泉示众云文殊普贤昨夜三更起佛见法见各与二十棒贬向二铁围山所供并实赵州出云棒教阿谁喫泉云过在甚么处一对无孔铁槌州便礼拜泉归方丈苍天中更添怨苦南泉和尚虽则顶门具眼赏罚分明点检将来也是虗空里钉橛若无赵州后语未审如何折合高峰不然忽有人起佛见法见但向他道善哉善哉时节若至其理自彰示众百千诸佛历代祖师乃至天下老和尚以拂子击禅牀一下云总向遮里堕坑落壍还有跳得出底么又击一下云三生六十劫示众举丹霞因过一院值凝寒遂于殿中见木佛乃取烧火向院主偶见诃责曰何得烧我木佛霞以杖拨灰云吾烧取舍利主云木佛何有舍利霞云既无舍利更请两尊再取烧之院主自后眉须堕落师拈云丹霞烧木佛为寒所逼岂有他哉院主眉须堕落偶尔成文何足疑矣若作佛法商量管取入地狱如箭掷拂子下座示众归宗拭却眼睛二祖安心断臂云门拶折一足玄沙𡎺破脚指遮一伙随搂搜汉以拂子云蚤知有遮般消息免见血淋满地示众以拄杖横肩顾左右云大众会么楖𣗖横肩不顾人直入千峰万峰去杭州西天目山师子禅寺法语X至元丁亥冬众请师开堂遂就石室内拈香祝圣罢次拈香云此一瓣香不假壶中日月亦非劫外春风几番亲遭毒手直得八面玲珑如今放下也地摇六震拈来则塞破虗空且道不拈不放一句又作么生喝一喝作女人拜爇向炉中供养前住仰山戴角披毛无鼻孔底老和尚用酬法乳之恩遂就座僧问十方同聚会箇箇学无为此是选佛场心空及第归庞居士恁么道还有为人处也无师云有进云毕竟在那一句师云从头问将来进云如何是十方同聚会师云龙蛇混杂凡圣交参进云如何是箇箇学无为师云口吞佛祖眼盖干坤进云如何是选佛场师云东西十万南北八千进云如何是心空及第归师云动容扬古路不堕悄然机进云恁么则言言见谛句句朝宗师云你甚处见得僧喝师云也是掉棒打月进云此事且止只如西峰今日十方聚会选佛场开毕竟有何祥瑞师云山河大地万象森罗情与无情悉皆成佛进云既皆成佛因甚学人不成佛师云你若成佛争教大地成佛进云毕竟学人过在甚么处师云湘之南潭之北进云还许学人忏悔也无师云礼拜着僧才拜师云师子咬人韩獹逐块师乃竖拂召大众云此是选佛场心空及第归伶俐汉若向遮里见得便见庞居士安身立命处既见庞居士安身立命处便见从上佛祖安身立命处既见佛祖安身立命处便见自已安身立命处既见自已安身立命X处不妨向遮里拗折拄杖高挂钵囊三条椽下七尺单前咬无米饭饮不湿羮伸脚打眠逍遥度日若是奴郎不辨菽麦不分抑不得巳按下云头向虗空里书一本上大人教诸人依样画猫儿去也山僧昔年在双径归堂未及一月忽于睡中疑着万法归一一归何处自此疑情顿发废寝忘餐东西不辨昼夜不分开单展钵疴屎放尿至于一动一静一语一默总只是箇一归何处更无丝毫异念亦要起丝毫异念了不可得正如钉钉胶粘撼摇不动虽在稠人广众中如无一人相似从朝至暮从暮至朝澄澄湛湛卓卓巍巍纯清绝点一念万年境寂人忘如痴如兀不觉至第六日随众在三塔讽经次擡头忽覩五祖演和尚真赞蓦然触发日前仰山老和尚问拖死尸句子直得虗空粉碎大地平沈物我俱忘如镜照镜百丈野狐狗子佛性青州布衫女子出定话从头密举验之无不了了般若妙用信不诬矣前所看无字将及三载除二时粥饭不曾上蒲团困时亦不倚靠虽则昼夜东行西行常与昏散二魔辊作一团做尽伎俩打屏不去于遮无字上竟不曾有一饷间省力成片自决之后鞠其病源别无他故只为不在疑情上做工夫一味只是举举时即有不举便无设要起疑亦无下手处设使下得手疑得去只顷刻间又未免被昏散打作两橛于是空费许多光阴空喫许多生受略无些子进趣一归何处却与无字不同且是疑X情易发一举便有不待返覆思惟计较作意才有疑情稍稍成片便无能为之心既无能为之心所思即忘致使万缘不息而自息六窗不静而自静不犯纤尘顿入无心三昧忽遇喫粥喫饭处管取向钵盂边摸着匙筯不怕瓮中走却鼈此是巳验之方决不相赚如有一句诳惑诸人自招永堕拔舌犂耕现前学般若菩萨必要明此一段大事不惮山高水阔特特来见西峰况兼各各然指然香立戒立愿砺齿磨牙办铁石志既有如是操略如是知见切须莫负自已初心莫负父母舍汝出家心莫负新建僧堂檀信心莫负国王大臣外护心直下具大信去直下无变异去直下壁立万仞去直下依样画猫儿去画来画去画到结角罗纹处心识路绝处人法俱忘处笔端下蓦然突出箇活猫儿来㘞元来尽大地是箇选佛场尽大地是箇自已到遮里说甚庞居士直饶三乘十地胆丧魂惊碧眼黄头容身无地然虽如是若要开凿人天眼目发扬佛祖宗猷更须将自已与选佛场镕作一团飏在百千万亿世界之外转身移步向威音那边更那边打一遭却来喫西峰痛棒大众既是和自已飏了又将甚么喫棒忽有箇不顾性命底汉子闻恁么举出来掀倒禅牀喝散大众是则固是要且西峰师子巖未肯点头在上堂无边剎境自他不隔于毫端十世古今始终不离于当念只如山僧每日在张公洞里横眠竖眠或X歌或咏诸人还知么诸人每日在选佛场前东行西行或嗔或喜山僧还知么若也彼此知得不免分身碓捣拔舌犂耕若也彼此不知管取释迦拱手弥勒归依因甚如此不见道知之一字众祸之门上堂万法归一一归何处乃顾视左右下座上堂尽十方世界是箇钵盂汝等诸人喫粥喫饭也在里许疴屎放尿也在里许行住坐卧乃至一动一静总在里许若也识得达磨大师只与你做得箇洗脚奴子若也不识二时粥饭将甚么喫参元正上堂新年头行新令露柱灯笼急着眼听灶头西南角有片方砖惺惺伶俐伶俐惺惺念兹在兹必恭必敬因甚如此徐十三郎行年本命上堂爱之欲其生恶之欲其死爱恶两重关以拄杖⊕总向遮里起直饶识得根源更买草鞋行脚三十年以拄杖何曾踏着遮里掷拄杖云你有拄杖子与你拄杖子上堂卓拄杖云师子窟师子吼师子儿无前后蓦然直下翻身便解人前开口即今莫有翻身底么掷拄杖云鰕跳不出斗结制上堂大限九旬小限七日麤中有细细中有密密密无间纤尘不立正恁么时银山铁壁进则无门退之则失如堕万丈深坑四面悬崖荆棘切须勐烈英雄直要翻身跳出若还一念迟疑佛亦救你不得此是最上玄门普请大家着力山僧虽则不管闲非X越例与诸人通箇消息㊂∴因从一禅人有省上堂二十余年布箇缦天网子打凤罗龙竟不曾遇着一箇鰕蟹今日不期有箇蟭螟虫撞入网中固是不堪上眼三十年后向孤峰绝顶扬声大叫且道叫箇甚么大地山河一片雪上堂昨夜梦中作得一偈举似大众良久云忘却了也蓦拈拄杖云拄杖子还记得么良久云同坑无异土浴佛上堂举世尊才生下乃一手指天一手指地周行七步目顾四方云天上天下惟吾独尊师云见怪不怪其怪自坏大众会么更听一颂指天指地展戈矛直至如今战不休假使羣灵都杀尽一身还有一身愁祈晴上堂天关久锁不开容日夜滂沱鼓黑风以拂子击禅牀一下云愤性一槌俱击碎顶门迸出一轮红中夏上堂以拂子四十五日前荐得非特日消万两黄金亦乃能应四天下供养四十五日后荐得寸丝滴水也当牵犁拽杷偿他以拂子击禅牀一下云曾经巴崃猿啼处不是愁人也断肠上堂忘却当年密授句枉教一众喫辛苦夜来枕上忽忆着年年五月黄梅雨上堂一叶落天下秋一尘起大地收喝一喝云有意气时添意气不风流处也风流X上堂海底泥牛衔月走巖前石虎抱儿眠铁蛇钻入金刚眼崑崙骑象鹭鸶牵此四句内有一句能杀能活能纵能夺若检点得出许汝一生参学事毕直翁居士至上堂山僧有一奇特因缘未甞轻易拈出今日幸遇直翁证明供养大众良久云美食不中饱人餐冬至上堂阴向鼻端灭阳从眼里生会得箇中意更参三十年上堂夜夜抱佛眠上大人朝朝还共起丘乙己起坐镇相随化三千语默同居止七十士纤毫不相离尔小生如身影相似八九子欲识佛住处佳作仁只遮语声是可知礼也傅大士和声吐出耀古腾今妙上座矢上加尖一场好笑伶俐汉才闻举着如珠在掌如芥投针若是机思迟钝三搭不回昔年吾佛世尊由斯之辈三七思惟计尽情忘不免全身放倒今日山僧到遮里也只得依条攀例按下云头倒转鎗旗就窠打劫直教一箇箇不假乘舟鼓棹游戏如来大圆觉海以拂子打圆相云还见么以拂子击禅牀一下云还闻么苍天苍天正所谓有耳不闻圆顿教有眼不见舍那身说甚长期短期百千万亿阿僧祇鼻孔依前向下垂掷下拂子喝一喝下座普请上堂禅不在参道不须悟动转施为山岳鼓舞孟八郎汉便恁么去争似西峰搬石运土上堂昨夜东西两天目议论狗子有无佛性话尽尽X争之不巳山僧未免出来向他道说有说无总未梦见在于是二边懡㦬而退大众既谓有无俱不是毕竟合作么生八角磨盘空里走三脚驴子弄蹄行因事上堂水中咸味色里胶青决定是有不见其形竖拂子云见其形失却山前一村人眼睛上堂八十日中千说万喻说也说到无说时闻也闻到无闻处既是无说又无闻功成果满凭何举吹龙笛击鼍鼓皓齿歌细腰舞桃花乱落如红雨结制上堂西峰今年结夏有一奇特事不得不告报诸人且道是甚奇特事龙蛇混杂凡圣同居上堂大海无鱼大地无草大富无粮大悟无道若人透此四重关非特亲见高峰眉毛长短鼻孔浅深犹如赫日当空万别千差无不照虽然唤作拂子则触不唤作拂子则背毕竟唤作甚么中夏上堂竖拂子召大众云到遮里进前一步也不得退后一步也不得总不恁么也不得毕竟如何不得不得解制上堂布袋头开餧驴餧马要骑便骑要下便下若到江西湖南撞着焦尾大虫切莫道在西峰度夏上堂喫粥了也洗钵盂去矢上加尖一场败露西峰今日忍俊不禁却要向鹭鸶腿上割股良久云便恁么去开炉上堂竖起拂子云遮些火种自灵山传至西峰巳得二千二百三十余载今日幸遇开炉特为诸人X拈出以拂子吹一吹乃掷下云照顾烧却眉毛冬至上堂良久云一阳来复万物咸新恭惟盲龟跛鼈鬼怪妖精莫问前长后短大家扶起破沙盆腊八上堂黄面瞿昙夜半成道正是唤奴作郎嬴得一场好笑山僧恁么告报也是细姑嫌嫂晚参参须实参悟须实悟动转施为辉今耀古若是操心不正悟处不真粧粧点点鬬鬬钉钉被人轻轻拶着未免唤灯笼作露柱且道如何是实参实悟底消息良久云南山起云北山下雨上堂西峰今日启建圆觉长期有四件切要事告报大众第一不得隔壁听声第二不得暗里偷光第三不得指东话西第四不得閙中取静汝等诸人诚能遵行此令管取克日成功超凡入圣若也不然纵历阿僧祇敢道未彻在上堂举鹅湖和尚示众云未了底人长时浮逼逼地设使了得底人明得知有去处尚乃浮逼逼地上大人丘乙己云门举问首座云适来和尚道未了底人浮逼逼地了得底人浮逼逼地意作么生座云浮逼逼地可知礼也门云首座在此头白齿黄作遮箇语话曲则全座云上座作么生门云要道即得见即便见若不见莫乱道枉则直座云只如堂头和尚道浮逼逼地又作么生门云头上着枷脚下着杻重言不当喫座云恁么则无佛法也亲言出亲口门云此是文殊普贤大人境界是何言欤二老披肝历胆西峰X雪上加霜还见鹅湖也无若道见端的在那一句若道不见誵讹在甚么处具眼底试点出看冬至上堂世间动不动法皆属阴阳迁变蓦拈拄杖云惟有山僧木上座能为万象主不逐四时彫乃靠拄杖云无形本寂寥上堂低头觅天仰面寻地波波挈挈远之远矣蓦然撞着徐十三郎嗄元来只在遮里以手拍膝一下云在遮里腊月三十日到来也是开眼见鬼上堂举香严和尚一日上堂时有僧问不慕诸圣不重已灵如何严云万机休罢千圣不𢹂腊月扇子此时疏山在众作呕声曰是何言欤低声低声严云阿谁众曰师叔严云不肯老僧那出云是胡来胡现严云汝莫道得么山曰道得平地干戈严云汝试道看山云若教某甲道须还师资礼始得赤眼撞着火柴头严乃礼拜举前话问之山曰何不道肯诺不得全草贼大败严云直饶恁么道也须倒疴三十年设使住山无柴烧近水无水喫分明记取棒打石人头嚗嚗论实事后住疏山果如前记大众二老互相屈辱西峰从头解注还分优劣也无若谓不分因甚倒疴三十年若谓分漏逗在甚么处伶俐汉缁素得出非惟截断天下人舌头穿却天下人鼻孔释迦弥勒与你作奴亦不为差其或不然更听一颂洞彻是非如梦幻转身未免堕深坑须知别有通霄路不许时人造次行X上堂拈拄杖召大众云还见么人人眼里有睛不是瞎汉决定是见以拄杖卓一下云还闻么箇箇耳里有窍不是死汉决定是闻既见既闻是箇甚么以拄杖见闻即且止只如六根未具之前声色未彰之际未闻之闻未见之见正恁么时毕竟以何为验以拄杖│吾今与汝保任斯事终不虗也以拄杖三十年后切忌妄通消息靠拄杖下座雪巖和尚忌拈香昔年瞎却我眼今朝穿却你鼻冤冤相报无休莫若克己复礼遂插香以袖掩面作哭声复以坐具搭左肩上作女人拜云非惟和尚同尘免得递相钝置上堂一年巳减五日光影如驹过隙直须如救头然切莫随情放逸卓拄杖云夜来一雨雪消镕万叠青山如洗出元宵上堂参禅须是铁汉着手心头便判只如雪覆千山孤峰不白作么生判掷拄杖云上元定是正月半上堂举百丈和尚问沩山云併却咽喉唇吻道将一句来山云却请和尚道师拈云大小沩山推恶离已今日忽有人问西峰併却咽喉唇吻道将一句来即向他道柴荒米贵忍饥无暇祗对佛涅槃上堂周行七步犹成迹椁示双趺岂易收微雨洒花千点泪淡烟笼竹一堆愁晚参身贫道贫无法可亲一味盲枷瞎棒闻者见者X莫不生嗔卓拄杖云黄金自有黄金价终不和沙卖与人结制上堂西峰今年结夏全然不成保社一日两头薄粥大家忍饥无暇虽有真如佛性菩提涅槃和声掷拄杖云权且飏在师子巖下上堂终日着衣未甞挂一缕丝终日喫饭未甞咬一粒米既然如是且道即今身上着底每日口里喫底是箇甚么到遮里不论明与不明彻与不彻寸丝滴水也当牵犂拽杷偿他何故一片白云横谷口几多归鸟自迷巢上堂若论此事只要当人的有切心才有切心真疑便起真疑起时不属渐次直下便能尘劳顿息昏散屏除一念不生前后际断才到遮般时节管取推门落臼若是此念不切真疑不起饶你坐破蒲团百千万箇依旧日午打三更上堂迷中有悟悟复还迷直须迷悟两忘人法俱遣衲僧门下始有语话分大众既是迷悟两忘人法俱遣共语话者复是阿谁速道速道上堂诸方拈槌竖拂接物利生祇解指虗空说虗空指灯笼露柱说灯笼露柱于是药头无验误人多矣西峰要向未有虗空名字以前说虗空未有灯笼露柱以前说灯笼露柱要使闻者见者𡎺着磕着一得永得一证永证大众未有名字以前毕竟凭何施设以拂子击禅牀一下又连击两下X上堂日正暄春巳暮落花片片随流去拈拄杖云拄杖枝头一点红馨香徧界无人顾大众顾不顾即且止毕竟一归何处掷拄杖下座解制上堂一夏以来诸人懡㦬山僧亦懡㦬懡㦬逢懡㦬彼此无空过今朝圣制告圆不免更说些懡㦬禅嬴得大家俱懡㦬如何是懡㦬禅咄勐火着油煎除夜小参一年三百六十日看看逗到今宵毕十箇有五双参禅禅又不知学道道亦不识只遮不知不识四字正是三世诸佛骨髓一大藏教根源伶俐汉才闻举着如龙得水似虎靠山天上人间纵横无碍然虽如是点检将来犹是遮边底消息若谓那边更那边一着子直饶西天四七唐士二三以至天下老古锥敢保未彻在山僧与么告报忽有箇汉子心愤愤口悱悱出来道高峰高峰你有甚长处开得遮般大口只向他道来年更有新条在恼乱春风卒未休直翁居士施僧鞋上堂以手指云以此施者入无间狱受此施者亦入无间狱施者受者既遭此报汝等诸人还知利害处么以手合掌云难消结制上堂封却拄杖头结却布袋头大家团栾头赤眼火柴头嗄正是冤家共聚头不妨头上更安头以拄杖打散中夏上堂前四十五日何处去焦尾大虫入閙市后四十五日何处来三脚驴子上高台俊鹰快鹞便合乘时跛鼈盲龟徒劳𨁝跳X上堂今年一期有五件好事特为诸人分明揭示第一好僧堂第二好后架第三好知事第四好厨堂第五好衲子若作佛法商量掉棒打月若作世谛流布接竹点天毕竟合作么生师子巖有箇焦尾大虫夜来恶发被山僧噼嵴一棒化为微尘却借陈如尊者四大五蕴以为出入游戏之具你一队瞌睡汉驴年也未梦见在喝一喝下座上堂举风穴和尚因真园头同念法华问讯次穴问真云如何是世尊不说说迦叶不闻闻真云鹁鸠树上啼穴云你作许多痴福作么何不体究言句又问念法华云你作么生念云动容掦古路不堕悄然机穴却顾真园头云你何不看念法华下语念自兹印可名振四方师云山僧昔年侍立先师次亦甞被问此话拟下语间遂遭一顿热棒打出直得三日忍痛不巳大众端的要见二老优劣但将妙上座喫棒处看雪巖和尚忌拈香巴陵设忌三转语西峰单单只一句且道是那一句聻遂插香云逢人切忌错举上堂举凌行婆问浮杯尽力道不得底句分付阿谁杯云浮杯无剩语婆云未到浮杯不妨疑着杯云更有长处不妨拈出婆歛手哭云苍天中更添怨苦杯无语婆云语不知偏正理不识倒邪为人则祸生后有僧举似南泉泉云苦哉浮杯被遮老婆摧折一上婆闻得笑云王老师犹少机关在时有幽州澄一禅X客诣婆乃问南泉为甚少机关婆哭云可悲可痛澄一罔措婆云会么一合掌而立婆云跂死禅和如麻似粟后澄一举似赵州州云我若见遮臭老婆问教伊口哑一云未审和尚作么生问伊州便打一云为甚却打某甲州云似遮般跂死禅和不打更待何时婆闻却云赵州合喫婆手中棒州闻得哭云可悲可痛婆闻乃叹云赵州眼光烁破四天下州闻得令人去问云如何是赵州眼婆乃竖起拳僧回举似赵州州乃有颂与婆云当机觌面提觌面当机疾报尔凌行婆哭声何得失婆有颂答云哭声师巳晓巳晓复谁知当时摩竭令几丧目前机师拈云山僧始者一看将谓总是白拈贼及乎再辨端倪却有浮杯较些子何故不因渔父引争得见波涛佛诞上堂指天指地一棒打杀鸩屎砒霜合造毒药飏在三千世界中不知那箇亲遭着卓拄杖一下结制上堂西峯结制不寻常谷满仓兮僧满堂既得遮些根蒂固大家摇扇取风凉上堂门外有一人用尽机谋要入入不得门里有一人做尽伎俩要出出不得出不得入不得即且置且道门外人与门里人相见时如何愁人莫向愁人说说向愁人愁杀人开炉上堂三千世界作炉百亿须弥为炭生铁铸就禅和炙得通身红烂正恁么时莫有躲得过底么左右顾视云嗄将谓水不能溺火不能焚元来总是一X队烂额焦头汉上堂十五日巳前毯炎畏毯炎畏𣯧𣯧魍魍魉魉十五日巳后巍巍堂堂炜炜煌煌正当十五日虗空为鼓须弥为槌轻轻击动佛祖攒眉即今莫有解击底么以拂子击禅牀云若将耳听应难会眼处闻声方始知荐亡上堂入我法中不论凡圣动转施为咸遵旧令要明少室格外新条蓦拈拄杖云未免借伊鼻孔出气卓拄杖云开甘露门划一画云示甘露味大地众生顿超十地惟有今辰觉成上座营齑报荐考妣二位亡灵不在其内何故掷拄杖云分明一对黄金骨不必栴檀入细雕留两班上堂九旬把定重关今朝放开一线顶门具眼衲僧自合知机识变乃展手云依旧平分局面复举灵云见桃花悟道剌脑入胶盆沩山道从缘入者永无退失咬牙封雍齿玄沙道谛当甚谛当敢保老兄未彻在泣泪斩丁公伶俐汉直饶向遮里见得更买草鞋行脚三十年却来喫西峰痛棒上堂一不成二不是红底桃白底李红红白白不相瞒因甚达磨大师被流支三藏打落当门齿通宁智颜菴主送法被至上堂裁蜀锦翦吴绫披白玉间黄金打成一片时针札不入罗纹结角处线路难寻虽然只如西峰以诸法空为座以拄杖指被云还着得遮箇么靠拄杖云天香影散莓苔石五叶花开薝卜林X结制上堂一百禅和三十州无绳自缚万山头谁是护生谁是杀白云影里铁船浮上堂举雪峰因僧来参峰问甚处来僧云浙中来峰云船来陆来僧云二途俱不涉峰云争得到遮里僧云有甚么隔碍峰打趁出僧后十年再来峰云甚处来僧云湖南来峰云湖南与此间相去多少僧云不隔峰举拂云还隔遮箇么僧云若隔争得到遮里峰亦打出僧住后每见人必骂雪峰同行闻特去相访遂问你因甚骂雪峰遮僧举前两段因缘同行痛骂与伊点破遮僧遂悲泣每于中夜焚香望雪峰礼拜师拈云遮箇公案颇类德山托钵话诸方商量者极多错会者亦不少具眼底但于德山低头处见得便会雪峰打意于巖头不肯处见得便会遮僧骂意又于巖头密启处见得便会同行点破意于巖头抚掌处见得便会遮僧悲泣意又于巖头受记处见得便会遮僧遥礼意西峰今日将二老父父子子缚作一束抛在诸人面前了也诸人要见二老则易要见西峰则难何故有眼无耳垛六月火边坐晚参万法归一一归何处狭路相逢两手分付逴得便行黄河三千年一度清上堂意句不到宗说不通盲龟跛鼈意句俱到宗说俱通盲龟跛鼈西峰恁么告报莫有离此之外别有生涯底么盲龟跛鼈佛诞上堂哌声未绝便称尊搅得三千海岳昏恶水X一年浇一度知他雪屈是酬恩妙湛无为长老至上堂举刘铁磨来参沩山把髻投衙山云老牸牛汝来也引狗入寨磨云来日台山大会有斋和尚还去么癞免牵伴沩山作卧势随邪逐恶磨便出咄直饶逴得便行也是韩獹逐块冬至举僧问古德云一阳来复日长一线未审佛法长多少德云长一线后又有古德云一线长师拈云就窠打劫还他二老本分钳鎚若谓佛法短长端的未梦见在今日忽有人问西峰佛法长多少只向他道东西十万南北八千芗林居士至上堂此事如欲登天目大山相似未到山时不免蕴一座山于八识田中洎至一到所蕴之山恍焉消殒因甚如此竖起拂子云只缘身在此山中复举老子道湛兮似或存吾不知其谁之子象帝之先师拈云咄哉遮汉错下注脚湛兮似或存吾不知其谁之子毗耶城里老维摩上堂举云门大师到干峰云请师答话含血喷人先污自口峰云到老僧也未赤眼撞着火柴头门云恁么那恁么那河里失钱河里摝峰云将谓猴白更有猴黑好手手中呈好手红心心里中红心雪巖和尚忌拈香阿师示寂来弹指恰八载将谓入黄泉面目俨然在大众面目既在拈起香云莫是遮箇么插香云认着依前犹隔海X上堂工夫不到不方圆宽着程途急着鞭但得此心常不昧从教沧海变桑田解制上堂识得拄杖子被拄杖子缚不识拄杖子亦被拄杖子缚卓拄杖云不是弄潮人徒劳遭点额复举金陵则监寺初参青峰问云如何是学人自已峰云丙丁童子来求火后谒法眼眼云曾见甚么人来则云青峰来眼云有何言句则举前话眼云上座作么生会则云丙丁属火以火觅火如将自己觅自己眼云恁么会又争得则云某甲只恁么和尚作么生眼云汝问我我与汝道则云如何是学人自己眼云丙丁童子来求火则于言下顿悟师拈云遮则公案自古至今觅箇不错会底人如星中拣月相似只如则监寺于法眼言下悟去要且不是顺朱具眼底试辨看重阳上堂大抵登高直须亲到万山之顶若不到顶争知宇宙之宽即今莫有到顶者么良久云土旷人稀相逢者少复举慈明和尚每室中以水一盆上札一口剑下着一緉草鞋膝上横按拄杖凡有僧入门便指才拟便棒师拈云大小慈明劳而无功西峰不动一鎗一旗从教𠒎短鹤长何故年年九月九徧地菊花香上堂举永首座同慈明辞汾阳后相从二十年不得休歇一夕围炉夜深明以火筯敲炭召云永首座永首座永咄云野狐精明以手指云讶郎当汉又恁么X去永于言下顿悟师拈云遮箇公案若曰依条直断慈明无端坑陷平人合喫三十棒永首座不合随风倒柂亦当代喫十棒忽有箇抱不平底出来道西峰聻则向他道心不负人面无惭色雪巖和尚忌拈香咄哉老贼偷心未息石灰布袋到处成迹若谓子为父隐毕竟曲不藏直今日因斋庆赞未免乘时拈出上堂一年又过一月今日又从头起循环乌兔如梭百年光阴有几以拄杖卓一下云诸上座休瞌睡直饶火急翻身四大海水早巳倾在汝耳里结制上堂今年龙象颇多权作三堂结夏虽然名字不同是法本无高下中间有箇肉身菩萨现与诸人同结同修同眠同坐若也点检得出说甚黄面瞿昙西来达磨不然且待七月十五却与诸人说破复举僧问云门如何是诸佛出身处门云东山水上行又僧问圆悟如何是诸佛出身处悟云薰风自南来殿阁生微凉师拈云二老虽具顶门正眼悫其本源天地悬隔上堂资生贵图求富参禅贵图求悟求悟若学资生箇箇成佛作祖咄甜瓜彻蒂甜苦瓠连根苦复举僧于马祖前作四画上一画长下三画短云不得道长不得道短离四句答某甲始得祖乃画一画云不得道长不得道短答汝了也后僧举似忠国师师云何不问我师拈云字经三写乌焉成马西峰忍X俊不禁特为诸人改正去也召侍者云分明记取上堂举僧问长庆众手淘金谁是得者庆云有伎俩者得僧云学人还得也无庆云大远在师拈云西峰不然今日忽有人问众手淘金谁是得者只向他道阿谁无分又云学人还得也无犹嫌少在上堂千疑万疑祇是一疑若能决此一疑免教节上生枝即今莫有决得底么若也决得赏你一锭金若决不得亦赏你一锭金何故岂不见道至道无难惟嫌拣择复举僧问法眼声色二字如何透得法眼召大众云若会得遮僧问处透声色也不难师拈云明修栈道暗度陈仓解制上堂拈拄杖卓一下云打开布袋头放出百千牛纵随芳草去终不被人收一日归来重会面半含容笑半含羞大众羞即且止毕竟笑箇甚么又卓一下云休复举芙蓉一日告辞马祖祖云装却包了来与你说一上佛法芙蓉于次日至方丈侍立少顷祖云时寒善为道路芙蓉至法堂上忽然有省师拈云马祖佛法恁么流布拈花微笑命若悬丝今日凡有人来告辞总与草鞋一緉上堂今朝八月一行脚禅和出不识自家珍却向途中觅直饶走徧一百一十城参见五十三善知识功超十地三乘位等释迦弥勒若还来到西峰未免一X棒打折你驴嵴起期上堂山僧久病服药不瘳大众久参于心不悟所以病到筋断骨折处参到情穷理极时一一检点将来全无些子灵验记得去年有一则未了公案今日拟循旧例别剏新条以八十日划地为牢要诸人各各通箇口欵不得将无作有不得指东话西不得举意博量不得拟心凑泊若有箇不顾性命底汉向事未着罪未彰以前一欵尽招西峰拄杖子当为伊据欵结案辞众西峰三十年妄谈般若罪犯弥天末后有一句子不敢累及平人自领去也大众还有知落处者么良久云毫釐有差天地悬隔示禅人三世诸佛历代祖师留下一言半句惟务众生超越三界断生死流故云为一大事因缘出现于世若论此一大事如马前相扑又如电光影里穿针相似无你思量解会处无你计较分别处所以道此法非思量分别之所能解是故世尊于灵山会上临末梢头将三百六十骨节八万四千毛窍尽底掀翻虽有百万众围绕承当者惟迦叶一人而巳信知此事决非草草若要的实明证须开特达怀发丈夫志将从前恶知恶解奇言妙句禅道佛法尽平生眼里所见底耳里所闻底莫顾危亡得失人我是非到与不到彻与不彻发大忿怒奋金刚利刃如斩一握丝一斩一X切断一断之后更不相续直得胸次中空劳劳地虗豁豁地荡荡然无丝毫许滞碍更无一法可当情与初生无异喫茶不知茶喫饭不知饭行不知行坐不知坐情识顿净计较都忘恰如箇有气底死人相似又如泥塑木雕底相似到遮里蓦然脚蹉手跌心华顿发洞照十方如杲日丽天又如明镜当台不越一念顿成正觉非惟明此一大事从上若佛若祖一切差别因缘悉皆透顶透底佛法世法打成一片腾腾任运任运腾腾洒洒落落干干净净做一箇无为无事出格真道人也恁么出世一番方曰不负平生参学之志愿耳若是此念轻微志不勐利毯炎畏毯炎畏𣯧𣯧魍魍魉魉今日也恁么明日也恁么设使三十年二十年用工一如水浸石头相似看看逗到腊月三十日十箇有五双懡㦬而去致令晚学初机不生敬慕似遮般底汉到高峰门下打杀万万千千有甚么罪过今日我之一众莫不皆是俊鹰快鹞如龙若虎举一明三目机铢两岂肯作遮般体态兀兀度时然虽如是正恁么时毕竟唤甚么作一大事若也道得与汝三十拄杖若道不得亦与三十拄杖何故卓拄杖一下云高峰门下赏罚分明兄弟家十年二十年以至一生绝世忘缘单明此事不透脱者病在于何本分衲僧试拈出看莫是宿无灵骨么莫是不遇明师么莫是一暴十寒么莫是根劣志微么莫是汩没尘劳么莫是沈空滞寂么莫是X杂毒入心么莫是时节未至么莫是不疑言句么莫是未得谓得未证谓证么若论膏肓之疾总不在遮里既不在遮里毕竟在甚么处咄三条椽下七尺单前若论此事如大火聚烈𦦨亘天曾无少间世间所有之物悉皆投至犹如片雪点着便消争容毫末若能恁么提持克日之功万不失一倘不然者纵经尘劫徒受劳矣若论此一段奇特之事人人本具箇箇圆成如握拳展掌浑不犯纤毫之力祇为心猿扰扰意马喧喧恣纵三毒无明妄执人我等相如水浇冰愈加浓厚障却自己灵光决定无由得现若是生铁铸就底汉的实要明亦非造次直须发大志立大愿杀却心猿意马断除妄想尘劳如在急水滩头泊舟相似不顾危亡得失人我是非忘寝忘餐绝思绝虑昼三夜三心心相次念念相续札定脚头咬定牙关牢牢把定绳头更不容丝毫走作假使有人取你头除你手足剜你心肝乃至命终诚不可舍到遮里方有少分做工夫气味嗟乎末法去圣时遥多有一等泛泛之流竟不信有悟门但只向遮边穿凿那边计较直饶计较得成穿凿得就眼光落地时还用得着也无若用得着世尊雪山六年达磨少林九载长庆坐破七箇蒲团香林四十年方成一片赵州三十年不杂用心何须讨许多生受喫更有一等成十年二十年用工不X曾有箇入处者只为他宿无灵骨志不坚固半信半疑或起或倒弄来弄去世情转转纯熟道念渐渐生疏十二时中难有一箇时辰把捉得定打成一片似遮般底直饶弄到弥勒下生也有甚么交涉若是真正本色行脚高士不肯胡乱打头便要寻箇作家才闻举着一言半句更不拟议直下便恁么信得及作得主把得定孤迥迥峭巍巍净躶躶赤洒洒更不问危亡得失只恁么捱将去蓦然绳断喫攧绝后再甦看他本地风光何处更觅佛矣又有一偈举似大众急水滩头泊小舟切须牢把遮绳头蓦然绳断难迥避直到通身血迸流生死事大无常迅速生不知来处谓之生大死不知去处谓之死大只遮生死一大事乃是参禅学道之喉襟成佛作祖之管辖三世如来恒沙诸佛千变万化出现世间盖为此生死一大事之本源西天四七唐土二三以至天下老和尚出没卷舒逆行顺化亦为此一大事之本源诸方禅衲不惮劳苦三十年二十年拨草瞻风磨裩擦袴亦为此一大事之本源汝等诸人发心出家发心行脚发心来见高峰昼三夜三眉毛撕结亦为此一大事之本源四生六道千劫万劫改头换面受苦受辛亦是迷此一大事之本源吾佛世尊舍金轮王位雪山六年苦行夜半见明星悟道亦是悟遮一大事之本源达磨大师入此土来少林面壁九载神光断臂于觅心不可得处打失鼻X孔亦是悟遮一大事之本源临济遭黄檗六十痛棒向大愚肋下还拳亦是悟遮一大事之本源灵云桃花香严击竹长庆卷帘玄沙𡎺指乃至从上知识有契有证利生接物总不出悟遮一大事之本源多见兄弟家虽曰入此一门往往不知学道之本源不能奋其志因循度日今来未免葛藤引如上佛祖入道之因及悟道之由以为标格晚学初机方堪趣向且道如何趣向不见古人道若要脱生死须透祖师关毕竟将甚么作关唤作竹篦则触不唤作竹篦则背不得有语不得无语若向遮里着得一只眼覰得破转得身通得气无关不透无法不通头头示现物物全彰无边剎境自他不隔于毫端十世古今始终不离于当念所以水潦和尚见马大师礼拜起拟伸问间被马祖拦胸一踏踏倒起来呵呵大笑云百千法门无量妙义总向一毫头上识得根源去德山见龙潭向吹灭纸烛处豁然大悟次日遂将疏钞于法堂上爇云穷诸玄辨若一毫置于太虗竭世枢机似一滴投于巨壑到遮里有甚么禅道可参有甚么佛法可学有甚么生死可脱有甚么涅槃可证腾腾任运任运腾腾腊月三十日到来管取得大自在去住自由故云自从认得曹溪路了知生死不相干然虽如是竖拂子云且道遮箇是生耶是死耶若也道得便可向无佛处称尊无法处说法其或未然山僧不惧羞惭更与诸人露箇消息掷下拂子云夜冷鱼潜空X下钓不如收卷过残年兄弟家成十年二十年拨草瞻风不见佛性往往皆谓被昏沈掉举之所笼罩殊不知只遮昏沈掉举四字当体即是佛性堪嗟迷人不了妄自执法为病以病攻病致使佛性愈求愈远转急转迟设使一箇半箇回光返照直下知非廓然药病两忘眼睛露出洞明达磨单传彻见本来佛性若据西峰点检将来犹是生死岸头事若曰向上一路须知更在青山外若论此事正如逆水撑船上得一篙退去十篙上得十篙退去千篙愈撑愈退退之又退直饶退到大洋海底掇转船头决欲又要向彼中撑上若具遮般操志即是到家消息如人上山各自努力若论此事如万丈深潭中投一块石相似透顶透底了无丝毫间隔诚能如是用工如是无间一七日中若无倒断妙上座永堕阿鼻地狱法门广无边参禅第一义若真师子儿不入他羣队直下便翻身诸兽皆回避毗卢顶上行生死海中戏佛祖不知名众魔争敢迩奇哉此妙门寂寞无人思若有发初心须具大根器内外绝诸缘屏心立坚志譬如人架屋先须实基址基实屋无倾志坚道成易提箇赵州无截断有无意竖起铁嵴梁急着眼睛覰密密与緜緜丝毫无间弃譬如人倒悬念念更无异日夜苦思量一心求脱离不分东与西寝食都忘记又如初生儿唿唤浑不视用工到那时如人钻火燧X渐见黑黄烟知火必在此切莫顾危亡更须加勐利直待火星飞通身是𦦨炽余虽不会禅也曾恁么试只在剎那间可立而待至顶门眼豁开裂破娘生鼻海竭须弥崩虗空扑落地十方贤圣师尽是眼中剌微笑与拈花可煞不知愧更有葛藤根一千七百事呜唿后代人尽食他残饐若更问如何拳头噼口捶十二时中四威仪内宝剑全提如临大阵才有丝毫念起当急剉之一断永断莫令再续若能如是用工管取干戈永息天下太平有志之士思之遵之夜后参前递相警励此事的要克日成功如善射者仰箭射空复以后箭射前箭筈筈筈承箭箭箭中筈首尾相资上下贯串住于空中经久不堕盖是精进之功决非神力所致凡学般若菩萨亦复如是汝等应当精进如彼射空正恁么时莫有善射底么以拂作弯弓势云看箭参禅一着莫迟疑念念如同救火时烈𦦨亘天浑不顾翻身直造万重围一朝火灭烟消后鼻孔依前向下垂如人负重过急流溪行至中间忽遇黑风暴雨其水愈急其水愈深退亦不能进亦不能拟议之间丧身失命正恁么时合作么生参若论参禅之要不可执蒲团为工夫堕于昏沈散乱中落在轻安寂静里总皆不觉不知非惟虗丧光阴难消施主供养一朝眼光落地之时毕竟将何所靠X山僧昔年在众除二时粥饭不曾上蒲团只是从朝至暮东行西行步步不离心心无间如是经及三载曾无一念懈怠心一日蓦然踏着自家底元来寸步不曾移若谓着实参禅决须具足三要第一要有大信根明知此事如靠一座须弥山第二要有大愤志如遇杀父冤讐直欲便与一刀两段第三要有大疑情如暗他做了一件极事正在欲露未露之时十二时中果能具此三要管取克日成功不怕瓮中走鼈苟阙其一譬如折足之鼎终成废器然虽如是落在西峰坑子里也不得不救咄若论此事无尊无卑无老无少无男无女无利无钝故我世尊于正觉山前腊月八夜见明星悟道乃言奇哉众生具有如来智慧德相又云心佛及众生是三无差别又云是法平等无有高下既无差别亦无高下从上佛祖古今知识乃至天下老和尚有契有证有迟有速有难有易毕竟如何譬如诸人在此各各有箇家业蓦然一日圆光返照思忆还原或有经年而到者或有经月而到者或有经日而到者或有顷刻而到者又有至死而不到者盖离家有远近之殊故到有迟速难易之别然虽如是中问有箇汉子无家业可归无禅道可学无生死可脱无涅槃可证终日腾腾任运任运腾腾若他点检得出释迦弥勒与你提瓶挈钵亦不为分外苟或不然以拂子击禅X牀两下喝两喝云若到诸方切忌错举此事譬如人家屋檐头一堆搕𢶍相似从朝至暮雨打风吹直是无人覰着殊不知有一所无尽宝藏蕴在其中若也拾得百劫千生取之无尽用之无竭须知此藏不从外来皆从你诸人一箇信字上发生若信得及决不相误若信不及纵经尘劫亦无是处普请诸人便恁么信去免教做箇贫穷乞儿且道此藏即今在甚处良久云不入虎穴争得虎子万法归一一何归只贵惺惺着意疑疑到情忘心绝处金乌夜半彻天飞若穷此事用工极际正如空里栽花水中捞月直是无你下手处无你用心处往往才遇遮境界现前十箇有五双打退鼓殊不知正是到家底消息若是孟八郎汉便就下手不得处用心不及时犹如关羽百万军中不顾得丧直取颜良诚有如是操略如是勐利管取弹指收功剎那成圣若不然者饶你参到弥勒下生也只是箇张上座有时热閧閧有时冷冰冰有时如牵驴入井有时如顺水张帆因此四魔更相残害致使学人忘家失业西峰今日略施一计要与诸人扫踪灭迹良久云捷若论此事如登万仞之山一步一步将搆至顶惟有数步壁绝攀跻到遮里须是箇纯钢打就底舍命𢬵身左捱右捱捱来捱去以上为期纵经千生万劫万难千魔此心此志愈坚愈强若是根本不实泛泛之X徒何止望崖管取闻风而退矣示直翁居士终日共谈不二未尝举着一字复问此意如何不免递相钝置父母非我亲谁是最亲者盲龟跛鼈灵利汉向遮里荐得便见无边剎境自他不隔于毫端十世古今始终不离于当念其或未然不妨撇转机轮便就盲龟跛鼈上着些精彩起箇疑情疑来疑去直教内外打成一片终日无丝毫渗漏鲠鲠于怀如中毒药相似又若金刚圈栗棘蓬决定要吞决定要透但尽平生伎俩愤将去自然有箇悟处假使今生吞透不下眼光落地之时纵在诸恶趣中不惊不怖无拘无绊设遇阎家老子诸大鬼王亦皆拱手何故盖为有此般若不思议之威力也然则有诸现业毕竟般若力胜如箇金刚幢子钻之不入撼之不动世人出于豪势门墙亦复如是一切官属吏卒无不畏之又若掷物堕地重处先着目即虽有成住坏空之相如龙脱殻如客旅居其实本主无生无灭无去无来无增无减无老无少自无始劫来至于今生头出头没千变万化未尝移易丝毫许堪嗟一等学人往往多认遮箇识神不求正悟不脱生死置之莫论今生既下此般若种子才出头来管取福慧两全超今越古裴相国李驸马韩文公白乐天苏东坡张无尽即此之类也虽沈迷欲境亦不曾用工才参见善知识一言之下顿悟上乘超越生死虽在尘中游戏三昧不忘佛嘱外护吾门咸载祖灯续佛慧X命此等若不是宿世栽培焉得便恁么开花结子福足慧足是则固是今日山僧却有箇煅凡成圣底药头不假栽培底种子说则辞繁略举一偈欲明种子因熟读上大人若到可知礼盲龟跛鼈亲示净修侍者予假此来二十四年常在病中求医服药历尽万般艰苦争知病在膏肓无药可疗后至双径梦中服断桥和尚所授之丹至第六日不期触发仰山老和尚所中之毒直得魂飞胆丧绝后重甦当时便觉四大轻安如放下百二十斤一条担子相似今将此丹授之于汝汝欲服之先将六情六识四大五蕴山河大地万象森罗总镕作一箇疑团顿在目前不假一鎗一旗静悄悄地便似箇清平世界如是行也只是箇疑团坐也只是箇疑团着衣喫饭也只是箇疑团疴屎放尿也只是箇疑团以至见闻觉知总只是箇疑团疑来疑去疑至省力处便是得力处不疑自疑不举自举从朝至暮粘头缀尾打成一片无丝毫缝罅撼亦不动趁亦不去昭昭灵灵常现在前如顺水流舟全不犯手只此便是得力底时节也更须悫其正念慎无二心展转磨光展转淘汰穷玄尽奥至极至微向一毫头上安身孤孤迥迥卓卓巍巍不动不摇无来无去一念不生前后际断从兹尘劳顿息昏散勦除行亦不知行坐亦不知坐寒亦不知寒热亦不知热喫茶不知茶喫饭不知饭终日獃憃憃地却似箇泥塑木雕底故谓墻壁无殊才有遮X境界现前即是到家之消息也决定去他不远也巴得搆也撮得着也只待时刻而巳又却不得见恁么说起一念精进心求之又却不得将心待之又却不得要一念纵之又却不得要一念弃之直须坚凝正念以悟为则当此之际有八万四千魔军在汝六根门头伺候所有一切奇异殊胜善恶应验之事随汝心设随汝心生随汝心求随汝心现凡有所欲无不遂之汝若瞥起毫釐差别心拟生纤尘妄想念即便堕他圈缋即便被他作主即便听他指挥便乃口说魔话心行魔行反诽他非自誉真道般若正因从兹永泯菩提种子不复生芽劫劫生生常为伴侣当知此诸魔境皆从自心所起自心所生心若不起争如之何天台云汝之伎俩有尽我之不釆无穷诚哉是言也但只要一切处放教冷冰冰地去平妥妥地去纯清绝点去一念万年去如箇守尸鬼子守来守去疑团子欻然爆地一声管取惊天动地勉之勉之示信翁居士大抵参禅不分缁素但只要一箇决定信字若能直下信得及把得定作得主不被五欲所撼如箇铁橛子相似管取克日成功不怕瓮中走鼈岂不见华严会上善财童子历一百一十城参五十三善知识获无上果亦不出遮一箇信字法华会上八岁龙女直往南方无垢世界献珠成佛亦不出遮一箇信字涅槃会上广额屠儿飏下屠刀唱言我是千佛一数亦不出遮一箇信字昔有阿那律陀因被X佛诃七日不睡失去双目大千世界如观掌果亦不出遮一箇信字复有一少比丘戏一老比丘与证果位遂以皮毬打头四下即获四果亦不出遮一箇信字杨岐参慈明和尚令充监寺以至十载打失鼻孔道播天下亦不出遮一箇信字从上若佛若祖超登彼岸转大法轮接物利生莫不皆由此一箇信字中流出故云信是道元功德母信是无上佛菩提信能永断烦恼本信能速证解脱门昔有善星比丘侍佛二十年不离左右盖谓无此一箇信字不成圣道生陷泥犂今日信翁居士虽处富贵之中能具如是决定之信昨于壬午岁登山求见不纳而回又于次年冬拉直翁居士同访始得入门今又越一载赍粮裹糁特来相从乞受毗尼愿为弟子故以连日诘其端由的有笃信趣道之志维摩经云高原陆地不生莲华卑湿淤泥乃生此华正谓此也山僧由是抚之将箇省力易修曾验底话头两手分付万法归一一归何处决能便恁么信去便恁么疑去须知疑以信为体悟以疑为用信有十分疑有十分疑得十分悟得十分譬如水涨船高泥多佛大西天此土古今知识发扬此段光明莫不只是一箇决疑而巳千疑万疑只是一疑决此疑者更无余疑既无余疑即与释迦弥勒净名庞老不增不减无二无别同一眼见同一耳闻同一受用同一出没天堂地狱任意逍遥虎穴魔宫纵横无碍腾腾任运任运腾腾故涅槃经云生X灭灭巳寂灭为乐须知此乐非妄念迁注情识之乐乃是真净无为之乐耳夫子云夕死可矣颜回不改其乐曾点舞咏而归咸佩此无生真空之乐也苟或不疑不信饶你坐到弥勒下生也只做得箇依草附木之精灵魂不散底死汉教中言二乘小果虽入八万劫大定不信此事去圣逾遥常被佛诃直欲发大信起大疑疑来疑去一念万年万年一念的的要见遮一着子下落如与人结了生死冤讐相似心愤愤地即欲便与一刀两段纵于造次颠沛之际皆是勐利着鞭之时节若到不疑自疑寤寐无失有眼如盲有耳如聋不堕见闻窠臼犹是能所未忘偷心未息切宜精进中倍加精进直教行不知行坐不知坐东西不辨南北不分不见有一法可当情如箇无孔铁鎚相似能疑所疑内心外境双亡双泯无无亦无到遮里举足下足处切忌踏翻大海踢倒须弥折旋俯仰时照顾触瞎达磨眼睛磕破释迦鼻孔其或未然更与添箇注脚僧问赵州万法归一一归何处州云我在青州作一领布衫重七斤师云大小赵州拖泥带水非特不能为遮僧斩断疑情亦乃赚天下衲僧死在葛藤窠里西峰则不然今日忽有人问万法归一一归何处只向他道狗䑛热油铛信翁信翁若向遮里担荷得去只遮一箇信字也是眼中着屑示理通上人大抵学人打头不遇本分作家十年二十年遮边那边或参或学或传或记残羮馊饭恶知X恶觉尖尖满满筑一肚皮正如箇臭糟瓶相似若遇箇有鼻孔底闻着未免恶心呕吐到遮里设要知非悔过别立生涯直须尽底倾出三回四回洗七番八番泡去教干干净净无一点气息般若灵丹方堪趣向若是匆匆草草打屏不干纵盛上品醍醐亦未免变作一瓶恶水且道利害在甚么处咄毒气深入答直翁居士书来书置问皆是辨论学人用工上疑惑处当为决之俾晚学初机趣向无滞问平常心是道无心是道此平常心无心之语成却多小人误却多少人往往不知泥中有剌笑里有刀者何啻有掉棒打月接竹点天古人答一言半句如挥吹毛利刃直欲便要断人命根若是箇皮下有血底直下承当更无拟议若撞着箇不知痛痒底从饶髑髅徧地也干没星子事又如石中藏玉识者知有连城之璧不识者只作一块顽石视之大抵要见古人立地处不可向语句上着到且道既不在语句上毕竟在甚处着到若向遮里荐得便知此事不假修治如身使臂如臂使拳极是成现极是省力但信得及便是何待瞠眉竖目做模打样看箇一字倘或不然古云莫道无心云是道无心犹隔一重关何止一重更须知有百千万重在苟不发愤志精进下一段死工夫岂于木石之有异乎凡做工夫到极则处必须自然入于无心三昧却与前之无心天地相越达磨云心如墙壁夫子三月忘味颜回终日如愚贾岛取舍推X敲此等即是无心之类也到遮里能举所举能疑所疑双忘双泯无无亦无香严闻声灵云见色玄沙𡎺指长庆卷帘莫不皆由此无心而悟也到遮里设有毫釐待悟心生纤尘精进念起即是偷心未息能所未忘此之一病悉是障道之端也若要契悟真空亲到古人地位必须真正至于无心三昧始得然此无心汝譬颇明吾复以偈证之不得遮箇争得那箇既得那箇忘却遮箇然虽如是更须知道遮箇那箇总是假箇的的真底聻咄阳𦦨空华通仰山雪巖和尚疑嗣书昔年败缺亲曾剖露师前今日重疑不免从头拈出某十五岁出家十六为僧十八习天台教二十更衣入净慈立三年死限学禅遂请益断桥和尚令参生从何来死从何去于是意分两路心不归一又不曾得断桥和尚说做工夫处分晓看看担阁一年有余每日只如箇迷路人相似那时因被三年限逼正在烦恼中忽见台州净兄说雪巖和尚常问你做工夫何不去一转于是欣然怀香诣北磵塔头请益方问讯插香被一顿痛拳打出即关却门一路垂泪回至僧堂次日粥罢复上始得亲近即问巳前做处某一一供吐当下便蒙勦除日前所积之病却令看箇无字从头开发做工夫一徧如暗得灯如悬得救自此方解用工处又令日日上来一转要见用工次第如人行路日日要见工程不可今日也恁么明日也恁么每日才见入来便问今X日工夫如何因见说得有绪后竟不问做处一入门便问阿谁与你拖遮死尸来声未绝便以痛拳打出每日但只恁么问恁么打正被逼拶有些涯际值老和尚赴南明请临行嘱云我去入院了却令人来取你后竟绝消息即与常州泽兄结伴同往至俗亲处整顿行装不期俗亲念某等年幼又不曾涉途行李度牒总被收却时二月初诸方挂搭皆不可讨不免挑包上径山二月半归堂忽于次月十六夜梦中忽忆断桥和尚室中所举万法归一一归何处话自此疑情顿发打成一片直得东西不辨寝食俱忘至第六日辰巳间在廊下行见众僧堂内出不觉辊于队中至三塔阁上讽经擡头忽覩五祖演和尚真赞末后两句云百年三万六千朝返覆元来是遮汉日前被老和尚所问拖死尸句子蓦然打破直得魂飞胆丧绝后再甦何啻如放下百二十斤担子乃是辛酉三月廿二少林忌日也其年恰廿四岁满三年限便欲造南明求决那堪逼夏诸乡人亦不容直至解夏方到南明纳一场败缺室中虽则累蒙煅炼明得公案亦不受人瞒及乎开口心下又觉得浑了于日用中尚不得自由如欠人债相似正欲在彼终身侍奉不料同行泽兄有他山之行遽违座下至乙丑年老和尚在道场作挂牌时又得依附随侍赴天宁中间因被诘问日间浩浩时还作得主么答云作得主又问睡梦中作得主么答云作得主又问正睡着时无X梦无想无见无闻主在甚么处到遮里直得无言可对无理可伸和尚却嘱云从今日去也不要你学佛学法也不要你穷古穷今但只饥来喫饭困来打眠才眠觉来却抖擞精神我遮一觉主人公毕竟在甚处安身立命虽信得及遵守此语奈资质迟钝转见难明遂有龙须之行即自誓云𢬵一生做箇痴獃汉定要见遮一着子明白经及五年一日寓庵宿睡觉正疑此事忽同宿道友推枕子堕地作声蓦然打破疑团如在罗网中跳出追忆日前佛祖所疑誵讹公案古今差别因缘恰如泗州见大圣远客还故乡元来只是旧时人不改旧时行履处自此安邦定国天下太平一念无为十方坐断如上所供并是诣实伏望尊慈特垂详览室中垂语大彻底人本脱生死因甚命根不断佛祖公案只是一箇道理因甚有明与不明大修行人当遵佛行因甚不守毗尼杲日当空无所不照因甚被片云遮却人人有箇影子寸步不离因甚踏不着尽大地是箇火坑得何三昧不被烧却普说寻常教人做工夫看箇万法归一一归何处公案看时须是发大疑情世间一切万法总归一法一毕竟归在何处向行住坐卧处着衣喫饭处疴屎放尿处抖擞精神急下手脚但恁么疑毕竟一归何处决定要讨箇分晓不可抛在无事甲里不可胡思乱想须要緜緜密密打成一片直教如大病一般喫饭X不知饭味喫茶不知茶味如痴如呆东西不辨南北不分工夫做到遮里管取心华发明悟彻本来面目生死路头不言可知须要世间情念放教轻微道念自然浓厚古人云生处要熟熟处要生闲时不要看经消遣工夫不得成一片只要起身行道急着精神讨箇一归何处着落自然不用看经公案便是一卷不断头经昼夜常转何须又要头上安头若作恁么工夫天龙自然护持何须祈祷但要绝世缘省言语古人道二十年不开口说话向后佛也奈何你不得生死事大无常迅速如人上山各自努力勉之偈曰红尘堆里学山居寂灭身心道有余但得胸中憎爱尽不参禅亦是工夫高峰原妙禅师语录X卍XXX高峯大师语录卷下拈古世尊才生下乃一手指天一手指地周行七步目顾四方云天上天下惟吾独尊云门云我当时若见一棒打杀与狗子喫贵图天下太平师云世尊大似灵龟曳尾自取丧身之兆云门虽则全提正令也是为他闲事长无明当时但于地上划一圆相就圆相中书箇丁字复展两手示之X管取冰消瓦解世尊一日陞座默然而坐阿难白椎云请世尊说法世尊云会中有二比丘犯律行我故不说法阿难以他心通观二比丘遂乃遣出世尊还复默然阿难又白适来为二比丘犯律是二比丘巳遣出世尊何不说法世尊云吾誓不为二乘声闻人说法便下座师云世尊能挽千钧之弩银山铁壁箭箭皆通阿难虽有隐身之术殊不觉髑髅后中箭还有躲得过底么世尊有异学问诸法是常耶世尊不对又问诸法是无常耶亦不对异学曰世尊具一切智何不对我世尊云汝之所问皆为戏论师云异学有言若哑世尊无语如雷遮里见得分明正是增益戏论何故谛听谛听世尊因自恣日文殊三处过夏迦叶欲白槌摈出才拈槌乃见百千万亿文殊迦叶尽其神力槌不能举世尊遂问迦叶汝拟摈那箇文殊迦叶无对师云文殊知底迦叶不知迦叶知底文殊不知彼彼不知且置百千万亿文殊那箇是真底世尊昔在灵山会上拈花示众是时众皆默然惟迦叶尊者破颜微笑世尊云吾有正法眼藏涅槃妙心实相无相微妙法门不立文字教外别传付嘱摩诃迦叶师云世尊扶头迦叶扶尾直至如今擡举不起莫X有共着力者么以两手作扶势云也只兀底世尊于涅槃会上以手摩胸告众云汝等善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子时百万亿众悉皆契悟师云黄面瞿昙四十九年颠之倒之横说竖说贵图末后殷勤殊不知赚他百万亿众生令堕在铁围山下无由解脱马大师因僧问离四句绝百非请师直指西来意师云我今日劳倦不能为你说问取智藏去僧乃问藏藏云何不问和尚曰和尚教来问藏云我今日头痛不能为你说去问取海兄僧遂问海海云我到遮里却不会僧回举似师师云藏头白海头黑师云马师父子一门非特佛口蛇心亦善六韬三略遮僧若无诸葛孔明之作管取丧身失命僧问马祖如何是佛祖云即心是佛师云众中商量皆谓心本是佛佛外无心故云即心是佛苦哉苦哉若作遮般见解明后日喫铁棒有分在既然如是合作么生石压笋斜出崖悬花倒生百丈和尚凡参次有一老人常随众听法一日众退惟老人不退丈问汝何人也老人云诺某甲非人也于过去迦叶佛时曾住此山因学人问大修行底人还落因果也无对云不落因果五百生堕野狐身今X请和尚代一转语贵脱野狐身遂问大修行底人还落因果也无丈云不昧因果老人于言下大悟作礼云某甲巳脱野狐身住在山后敢告和尚乞依亡僧事例丈令维那白槌告众食后送亡僧大众言议一众皆安涅槃堂又无病人何故如是食后丈自领众至山后巖下以杖挑出一死野狐乃依法火葬师云大众前云不落后云不昧还有得失也无若无因甚有堕有脱若有试举出来分明道看有么有么总是一队野狐精莫怪山僧压良为贱忠国师因西天大耳三藏到京云得他心通肃宗帝命国师试验三藏才见忠乃礼拜立于右忠问汝得他心通耶藏曰不敢忠云汝道老僧即今在甚处藏曰和尚是一国之师何得去西川看竞渡船忠良久再问汝道老僧即今在甚处藏曰和尚是一国之师何得向天津桥上看弄胡孙忠第三问藏良久罔知去处忠叱云遮野狐精他心通在甚么处三藏无对师云大小国师平生伎俩总被遮胡僧勘破虽然赖遇圣君证明南泉住庵时一僧到泉乃云某甲上山作务请斋时作饭自喫了却送一分来其僧斋办自喫了却将家事一时打破仍就牀卧泉伺久不来遂归见僧卧泉亦去一边卧僧便起去泉住后云我往前住庵时有箇灵利道者来直至如今不见师云南泉虽则步步踏实未免随人起倒遮僧纵X解饱食高眠决定不知饭是米做高峰恁么告报设有一字妄虗永堕拔舌地狱赵州因僧游台山凡问一婆云台山路向甚处去婆云蓦直去僧才行三五步婆云好箇师僧又与么去后有举似赵州州云待我去勘过遮婆子明日便去亦如是问婆亦如是对州归谓众曰台山婆子我为勘破了也师云遮箇公案若据诸方判断赵州勘破婆子若据高峰点检将来正是婆子勘破赵州毕竟以何为验以手指云蓦直去僧问赵州狗子还有佛性也无州云无师云大小赵州拈出一粒巴豆子搅恼衲僧肠肚设有吞吐得者亦不免丧身失命何故急急如律令僧问赵州万法归一一归何处州云我在青州作一领布衫重七斤师云赵州一段緜密工夫风吹不入雨打不湿惜乎不解相体裁衣翻成钝置高峰则不然忽有人问万法归一一归何处只向他道我二十年前曾向遮里打失一只眼睛至今指鹿为马大众且道与古人相去多少甘贽行者开接待凡有问行者接待不易者云譬如餧驴餧马瑯琊云快把饭来五祖和尚云愿行者长似今日X师云瑯琊和尚美则美矣只是做造怆忙不堪供养五祖和尚不鑑来风一镬淡虀羮可惜着了许多盐醋譬如餧驴餧马只向他道残羮馊饭不劳拈出大众且道与古人是同是别定当得出日消万两黄金不然喫水也须防噎陆亘大夫问南泉弟子家中有片石亦曾坐亦曾卧如今欲䥴作佛得么泉云得得大夫云莫不得么泉云不得不得师云南泉恁么祗对正所谓圣人无常心以百姓心为心也大夫尝问南泉曰弟子家中于一瓶内养得一鹅儿今来长大欲出此鹅且不得打破瓶亦不得损却鹅未审和尚有何方便泉召云大夫大夫应诺泉云出也师云南泉潦倒手眼不亲纵饶出得也是死货高峰只向他道大夫还曾示人么才拟祗对便与乱棒打出非特为遮汉脱却鹘臭布衫要使天下衲僧箇箇解粘去缚庆快平生木平问洛浦一沤未发时如何浦云移舟谙水脉举棹别波澜平不契又问盘龙龙云移舟不别水举棹即迷源平于此有悟后云峰悦和尚云若于洛浦言下悟去犹较些子后来不合向盘龙死水里浸杀师云若不是悦公洎合被他瞒却然虽如是且道盘龙誵讹在甚处移舟不别水举棹即迷源X石巩和尚凡见僧以弓架箭示之一日三平至巩云看箭三平乃拨开胸云此是杀人箭活人箭又作么生巩乃扣弓絃三下平便作礼巩云三十年架一张弓两只箭只射得半箇圣人遂拗折弓箭师云石巩张弓傍若无人三平承箭弄巧成拙然虽如是半箇圣人又作么生落花片片随流水流水无心恋落花雪峰在德山作饭头一日饭迟方晒饭巾次乃见德山自托钵至法堂前峰遂问遮老汉钟未鸣鼓未响托钵向甚处去山便回方丈峰举似巖头头云大小德山不会末后句山闻令侍者唤巖头去问汝不肯老僧那巖遂密启其意山乃休去至明日陞堂果与寻常不同巖至僧堂前抚掌大笑云且喜得老汉会末后句他后天下人不柰伊何虽然如是也只得三年师云佛祖机缘古今公案其中誵讹无出于此或谓巖头智过于师故有密启其意殊不知犯弥天之咎万劫遭殃且道利害在甚么处抚掌大笑云侍者分明记取三十年后有人证明雪峰示众云南山有一条鳖鼻蛇汝等诸人切须好看时长庆出云今日堂中大有人丧身失命云门以拄杖撺向峰前作怕势后僧举似玄沙沙云须是稜兄始得然虽如是我则不然僧云和尚作么生沙云用南山作么X师云雪峰和尚虽惯作窃争柰诸子不善参随未免一场败露至今千载之下恶声犹在僧问夹山如何是夹山境山云猿抱子归青嶂里鸟衔花落碧巖前后法眼道老僧二十年只作境话会师云大众还会么直饶向遮里会得见法眼则易见夹山则难僧问投子如何是十身调御子下绳牀立又有问凡圣相去多少子亦下绳牀立师云一转语天悬地殊一转语言端语的具眼底试辨看声明三藏善别音声刘大王请玄沙验之沙乃将铜火筯敲铁火炉问云是甚么声藏云铜铁声沙云大王莫受外国人瞒师云大小玄沙能所未忘当时赖遇是刘大王若撞着箇本分衲僧管取一场漏逗玄沙坐次见面前地上一点白指问侍者云见么者云见如是三问如是三对沙云你也见我也见因甚么道不会师云大众见即见会即会无复疑矣且道遮一点白决定是箇甚么仙天和尚因一僧参拟作礼次天云野狐儿见甚么了便礼拜僧云老秃奴见甚么了即便与么问天云苦哉苦哉仙天今日忘前失后僧云要且得时终不补失天云争不如此僧云谁甘天呵呵笑云远之远X矣僧以目四顾便出师云一问一答有宾有主尽谓二俱作家若据高峰点检将来遮僧犹自可仙天笑杀人和安通禅师因仰山作沙弥时常唤寂子与我拈牀子来仰持至通云送旧处着复问寂子牀那边是甚么曰无物遮边聻曰无物通又召寂子子应诺通云去师云潦倒和安用心不臧仰山命蹇为魅所着山僧恁么道也是逆风秉炬僧问佛日𢏺禅师如何是毗卢印弼云草鞋踏雪僧云学人不会弼云步步成迹师云佛日和尚虽则不负来机高提祖印殊不知古篆难明致令遮僧遇如不遇若是高峰则不然忽有人问如何是毗卢印但言文不加点又云学人不会伹云要会作么且道与佛日是同是别僧问高安澄禅师旧岁巳去新岁到来还有不受岁者么澄云作么生僧云恁么则不受岁也澄云城上巳吹新岁角窗前犹点旧年灯僧云如何是旧年灯澄云腊月三十日师云大小高安被遮僧随后一逐如鼠入牛角相似直至如今转身不得莫有救得底么且待来年雪窦和尚示众云客从远方来遗我径寸璧中有四箇字字字无人识佛鑑师翁拈云客从远方来遗我径寸璧中有四箇字不必重拈出X师云二大老一人说易一人说难未免见有偏枯高峰则不然客从远方来遗我径寸璧中有四箇字字字无平仄颂古世尊在灵山会上拈一枝花瞬青莲目普视大众时百万人天惟迦叶破颜微笑世尊云吾有正法眼藏涅槃妙心实相无相微妙法门付嘱摩诃迦叶灵山拈出一枝花百万都来是作家惟有饮光犹未瞥那堪眼里又添沙世尊昔因文殊至诸佛集处值诸佛各还本处惟有一女人近彼佛坐入于三昧文殊乃白佛云何此人得近佛坐而我不得佛告文殊汝但觉此女令从三昧起汝自问之文殊遶女人三帀鸣指一下乃托至梵天尽其神力而不能出世尊云假使百千文殊亦出此女人定不得下方过四十二恒河沙国土有罔明菩萨能出此女人定须臾罔明大士从地涌出作礼世尊勅罔明出罔明却至女子前鸣指一下女子于是从定而出两两成羣罪莫穷谩将鼠伎逞英雄当时若作今时世纵使瞿昙也不中达磨大师一日命门人曰时将至矣汝等盍各言所得乎时有道副对曰如我所见不执文字不离文字而为道用祖曰汝得吾皮又尼总持曰我今X所解如庆喜见阿閦佛国一见更不再见祖曰汝得吾肉又道育曰四大本空五蕴非有而我见处无一法何当情祖曰汝得吾骨最后慧可大师出礼拜依位而立祖曰汝得吾髓乃传衣付偈死欵都来一口供情穷理极卒难容若将皮髓论高下争见花开五叶红僧问六祖黄梅意旨甚么人得祖云会佛法人得僧云和尚还得么祖云我不得僧云为甚么不得祖云我不会佛法祖师不会禅夫子不识字棒打石人头嚗嚗论实事僧问马大师离四句绝百非请师直指西来意师云我今日劳倦不能为汝说去问取智藏僧问藏藏云我今日头疼不能为汝说去问取海兄僧问海海云我到遮里却不会僧回举似师师云藏头白海头黑攒花簇锦绝纤尘一度拈来一度新啼得血流无用处不如缄口过残春马大师云即心是佛又云非心非佛杀人犹可恕再犯岂能容贬向无生国千圣不知踪药山久不陞堂院主白云大众久思和尚示诲山云打钟着时众方集药山便下座归方丈院主复白云和尚许为众说法为甚一言不施山云经有经师论有论师争怪得老僧眉毛罅里积山岳鼻孔中藏师子儿南北东西无限X意此心能有几人知沩山云老僧百年后向山下作一头水牯牛左肋书五字云沩山僧某甲此时若唤作沩山僧又是水牯牛唤作水牯牛又云沩山僧某甲且道唤作甚么绿树阴浓夏日长楼台倒影入池塘水晶帘动微风起满架蔷薇一院香甘贽行者因巖头在家过夏一日把针次甘贽前立头乃以针作札势甘遂归着衣拟出礼谢妻乃问翁作甚么甘云不得说妻云有甚事也要大家知甘举前话妻云从此三十年后须知一度喫水一度噎杀人女子闻乃云还知尽大地人性命被奯上座针头上札将去也无幸然无事鼓风涛激起洪波万丈高直得浑家都浸杀至今平地浪滔滔赵州勘婆子自小丹青昼不成年来始觉艺方精等闲掷笔成龙去唤却时人眼里睛赵州三佛泥佛不度水毗岚风忽起大地黑漫漫衲僧争敢视金佛不度炉铁裹夜明珠一槌俱粉碎清光何处无木佛不度火掣开金殿锁内外绝遮栏时人犹懡㦬赵州无字赵州狗子佛性无十分春色播江湖几多摘叶寻枝X客空使洛阳花满途赵州一日在佛殿上见文远侍者礼佛以拄杖打远一下远云礼佛也是好事州云好事不如无礼佛修行不较多何须特地起干戈直饶打得回头后兔子何曾离得窠万法归一一归何处四面洪波万丈深上天无路地无门箇中有理应难诉不是愁人也断魂严阳尊者问赵州一物不将来时如何州云放下着阳云一物不将来放下箇甚么州云看你放不下阳当下大悟吞而复吐冷烟浮月落寒山犹未休重把丝纶轻一掣岂知元只在钩头尼问赵州密密意州以腕上掐一掐尼云和尚犹有遮箇在州云你犹有遮箇在勐虎深藏浅草窠几回明月入烟萝顶门纵有金刚眼未免当头蹉过他临济示众云赤肉团上有一无位真人常在面门出入飒飒秋风满院凉芬芳篱菊半经霜可怜不遇攀花手狼籍枝头多少香僧问兴化四方八面来时如何化云打中间底僧便礼拜化云我昨日赴箇村斋中途遇卒风暴雨却向古庙里躲得过X饥火炎炎烧断肠亲逢王膳不能尝可怜併逐溪流去百亿沧溟透底香肃宗皇帝问忠国师云百年后所须何物忠云与老僧造箇无缝塔帝云就师请塔样忠良久云会么帝云不会忠云吾有付法弟子耽源却谙此事请问之后诏问源源乃有颂云湘之南潭之北中有黄金充一国无影树下合同船瑠璃殿上无知识国师塔样最尖新觌面拈来不露文却被耽源添一线至今描邈乱纷纷陆亘大夫问南泉弟子家中有一片石也曾坐也曾卧拟鑴作佛得么泉云得得亘云莫不得么泉云不得不得杨柳溪边垂绿线黄莺枝上声声啭几多贪玩不知春空使落花千万片灵云见桃花悟道三十年来在梦中生涯丧尽绝行踪自惭一见桃花后依旧漫天鼓黑风玄沙云谛当甚谛当敢保老兄未彻在落花台上重铺锦玛瑙堦前布赤沙情义尽从贫处断世人偏向有钱家夹山和尚示众云我二十年住此山未尝举着宗门中事一日有僧问承和尚有言二十年住此山未曾举着宗门中事是否山云是僧便掀倒禅牀X山休去至明日普请掘一坑令侍者请昨日问话僧来山云老僧二十年来只说无义语今请上座打杀老僧埋向坑中便请便请上座若不打杀老僧上座自着打杀埋此坑中始得其僧归堂装束潜去红轮杲杲正当空昨日今朝事不同尽谓古今都坐断谁知贼过后张弓百丈云汝等为我开田吾为汝说大义僧开田了白云开田巳竟请和尚说大义百丈行数步而立展开两手滞货多年要脱身巧粧绮语说诸人及乎拈出当场卖索价辽天谁敢亲云门垂语云干坤之内宇宙之间中有一宝祕在形山拈灯笼南佛殿里将三门来灯笼上弓絃走马蓦相逢觌面全提未见功拈出轮王三寸铁直教血溅梵天红僧问慈明如何是古佛家风明云银蟾初出海何处不分明银蟾出海照无私处处分明是阿谁见面不须重问讯从教日炙与风吹僧问慈明如何是不动尊明云提不起不动尊提不起茫茫宇宙谁能委秋江清夜月澄辉鹭鸶飞入芦花里李驸马问慈明我闻西河有金毛师子是不明云X驸马甚处得遮消息李喝一喝明云野犴鸣李又喝明云师子吼逆风吹又顺风吹铁眼铜睛争敢窥万古碧潭空界月再三捞摝始应知黄龙三关佛手驴脚与生缘鬼面人头有许般云散碧天孤月朗澄潭彻底影团团五祖演和尚一日持钖遶廊云莫有属牛人问命么众皆无语自云孙膑今日开铺更无一人垂顾可怜三尺龙须唤作寻常破布无端平地起干戈争似属牛人更多满面惭惶无着处低头依旧入烟萝五祖演和尚谢监收上堂人之性命第一须是欲得成此先须防于若是真人一二三四五六圈心肝粉碎髑髅穿若将方木投圆窍丑姥争教得少年补遗若要真正决志明心先将平日胸中所受一切善恶之物尽底屏去毫末不存终朝兀兀如痴与昔婴孩无异然后乃可蒲团静坐正念坚凝精穷向上之玄机研味西来之密旨切切拳拳兢兢业业直教丝毫无间动静无亏渐至深密幽远微细微细极微细处譬如有人远行他方渐渐回途巳至家舍又如鼠入牛角看看走至尖尖尽底又如捉贼讨赃拷至情理X俱尽不动不退无去无来一念不生前后际断卓卓巍巍孤孤迥迥如坐万仞崖头又若停百尺竿上一念才乖丧身失命将至功成九仞切须保任全提忽于经行坐卧处不觉㘞地一声犹如死在漫天荆棘林中讨得一条出身活路相似岂不快哉若是汩没尘劳不求昇进譬如水上之浮木其性实下暂得身轻不堪浸润又如庭中之花虽则色香俱美一朝色萎香灭无复可爱又如农夫之种田虽有其苗而功力不至终不成实便如贫穷乞儿得少为足久久萌芽再发荆棘复生被物之所转终归沈溺无上清净涅槃无由获覩岂不枉费前功虗消信施若是有志丈夫正好向遮里晦迹韬光潜行密用或三十年二十年以至一生终无他念踏得实实落落稳稳当当直教纤尘不立寸草不生往来无碍去住自由报缘迁谢之日管取推门落臼若则恁么纸裹茅缠龙头蛇尾非特使门风有玷亦乃退后学初心如上所述管见莫不皆是藜藿之类饱人不堪供养以俟绝陈之流终有一指之味往往学道之士忘却出家本志一向随邪逐恶不求正悟妄将佛祖机缘古人公案从头穿凿递相传授密密珍藏以为极则便乃不守毗尼拨无因果人我愈见峥嵘三毒倍加炽盛如斯之辈不免堕于魔外永作他家眷属若有未遭邪谬不负初心当念无常迅速痛思苦海沈沦趁二时粥饭见成百般受用便当便好乘时直入莫待临嫁医X瘿此乃从上佛祖之心印无碍解脱之妙门设使机缘不偶工力未充切须舍命忘形勤行苦行至死𢬵生一心不退复有葛藤未尽不免重说偈言此心清净本无瑕只为贪求被物遮突出眼睛全体露山河大地是空花参禅若要克日成功如堕千尺井底相似从朝至暮从暮至朝千思想万思想单单则是箇求出之心究竟决无二念诚能如是施功或三日或五日或七日若不彻去西峰今日犯大妄语永堕拔舌犂耕若论此事如登一座高山相似三面平夷顷刻可上极是省力极是利便若曰回光返照点检将来耳朵依前两片皮牙齿依旧一具骨有甚交涉有甚用处若是拏云攫雾底汉子决定不堕遮野狐窟中埋没自已灵光辜负出家本志直向那一面悬崖峭壁无栖泊处立超佛越祖心办久久无变志不问上与不上得与不得今日也𢬵命跳明日也𢬵命跳跳来跳去跳到人法俱忘心识路绝蓦然踏翻大地撞破虗空元来山即自已自已即山山与自已犹是冤家若要究竟衲僧向上巴鼻直须和座飏在他方世界始得若论此事的的用功正如狱中当死罪人忽遇狱子醉酒睡着敲枷打锁连夜奔逃于路虽多毒龙勐虎一往直前了无所畏何故则为一箇切字用功之际果能有此初心管取百发百中即今莫有中底么以X拂子击禅牀一下云毫𨤲有差天地悬隔若论克期取证如人担雪填井不惮寒暑不分昼夜横也担竖也担是也担非也担担来担去纵使经年越岁以至万劫千生于其中间信得及踏得稳把得定作得主曾无一念厌离心曾无一念懈怠心曾无一念狐疑心曾无一念求满心果能有恁么时节果能具恁么气槩到遮里管取人法双忘心识俱泯形如藁木朽株志若婴儿赤子蓦然担子卒地断嚗地折永嘉道大千沙界海中沤一切圣贤如电拂好与三十痛棒若论此事不假长劫熏修积功累德亦不问贤愚利钝久习初机只贵孟八郎汉不顾危亡得丧发大愤志起大疑情如善财童子参胜熟婆罗门大火聚中投身而入正恁么时人法俱忘心机泯绝左之右之𡎺着磕着不是洞山麻三斤定是云门干矢橛若还毯炎畏毯炎畏𣯧𣯧魍魍魉魉莫道亲见高峰直饶向老胡肚皮里打一遭依前干没一星事偈颂颂赵州无字示陈太尉澄潭千载毒龙蟠倒岳倾湫谁解看直下一刀成两段虗空粉碎髑髅干示如法禅人识得根源认得伊全身犹堕在尘围纵然和座都掀倒尚有烟霞遶翠微X直造悬崖上上关白云影里转身难箇中若使能通变夺食驱耕总是闲如如不动法中王举足无非是道场不到水穷云尽处争知觌面是檀郎示如梦禅人行脚闲处休居静莫住转入转深转幽固纵至深深尽底时更须知有那一步昔日曹溪亲到来今时往往多差互若非丧尽目前机倒岳倾湫无觅处山中四威仪供佛鑑师翁韵山中行步高身尽轻拟飞去惟恐世人惊山中住黯淡云无数誓相期共守无生路山中坐静看空花堕问何为待结团栾果山中卧月落猿啼过正堪眠石定从教破云庵或淡或浓拖雨去半舒半卷逆风来为怜途路无栖泊却把柴扉永夜开示徒学道如初莫变心千魔万难愈惺惺直须敲出虗空髓拔却金刚脑后钉学道之心似镜明纤尘才染便忘形廓然照出娘生面一簇青烟锁翠屏学道如撑逆水舟篙篙着力莫随流忽然失脚翻身去踏断寒江月一钩又示徒X工夫果的有真疑动静寒暄总不知枕子蓦然开口笑钵盂𨁝跳上须弥示湻谦首座持钵千家万家总是维摩丈室十斛百斛无非达磨眼睛若向遮里会得何劳向外经营其或未然咄酒肆淫坊休放过龙宫虎穴要亲临示徒三戒开口动舌无益于人戒之莫言举心动念无益于人戒之莫起举足动步无益于人戒之莫行辞世来不入死关去不出死关铁蛇钻入海撞倒须弥山小佛事若琼上座火举炬云向遮里荐得拈一茎草即是琼楼玉殿不然琼楼玉殿即是一茎草掷下火云剔起眉毛火里看志足净人火生不足死有余灰飞烟灭露全躯便恁么有何拘六月炎炎火一炉志藏净人煅骨一大藏教全体是火若有岭南灵骨便好赤身担荷虽然更入红炉重煅过二正煅座煅骨正上座两不成双一不成只牙齿分明是具骨万煅X炉中色正辉泥牛触碎苍龙窟志光居士火以火打圆相云姑苏水天目山总是维摩不二关烈𦦨光中回首处依稀髣髴似人间广舍上座煅骨取不得舍不得正恁么时如何委悉咄剔起眉毛火里看分明一具黄金骨明山都管火以火打圆相云遮里见得便见山即山水即水大洋海底火星飞天目峰头波浪起不然掷下火云家家门前火把子志明道人火只遮一着子今古无传授惟有明道人始终能保守守铁牛火里翻筋斗得意化主入塔得意忘言逆行顺化常在途中不离家舍弹指一下塔户开了也徧界髑髅无处藏遮里全身俱放下法昙上座火汝名瞿昙佛名法昙分明举似疑则别参掷火云大洋海里火烧龛赞佛祖观音大士大海波心磐陀石上真观净观是相非相如月在天无水不现水月俱捐如何瞻仰咄切忌妄想X达磨祖师开旗展阵入梁邦未覩天颜早巳降纵有神通难转欵翩翩一苇渡长江三空请赞未离西干恶声巳布面壁九年一场败露咦不知赚却多少儿孙直至如今钉桩摇橹自赞师子院明初院主请鼻无两窍眼露双睛十分无面目一味得人憎将正续三世之业等闲籍没向白云千峰之上特地掀腾坐断死关幸自恶声难掩那更被伊描邈转见可怜生呵呵呵三十年后宁无人路见不平大觉禅师祖雍长老请中大仰毒奋师子威平生负重病举世无良医向莲峰插一茎草为少室发千钧机舌头无骨额下生眉唤作开山即错不唤作开山犹非从教后代乱针锥西隐接待师立山主请乌豆眼睛生铁面直向孤峰顶上将无米饭塞断天下衲子咽喉固是家常因甚更教人参箇一归何处吽忆着江南三月天马塍西畔春无数双髻禅庵请恣无明逞人我诽释迦骂达磨虽是赤心返成话堕六年坐铺卖不行至今被人唤作滞货禅人请赞X遮箇村僧只好闻名尾巴才露天下人憎不识巖头密启处刚言悟得仰山禅遮场败露难遮葢留与儿孙万世传卷下行状师姓徐讳原妙苏之吴江人受业秀之密印雪巖钦禅师的嗣生宋戊戌三月二十三日申时受具癸丑宝祐乙卯行脚辛酉得悟丙寅隐龙须苦行九载甲戌迁双髻大元己卯上西峰辛巳入张公洞扁死关不越户十五年学徒参请无虗日僧俗授戒几数万人开山师子大觉元贞乙未腊月朔焚香说偈告众坐亡春秋五十八腊四十三度徒弟几百人以是月二十一日庚申全龛塔于死关之内从治命也孝小师明初嗣法比丘祖雍识行状师讳原妙号高峰吴江人俗姓徐母周氏梦僧乘舟投宿而孕宋嘉熈戊戌三月二十三日申时生才离襁褓喜趺坐遇僧入门辄爱恋欲从之游十五岁恳X请父母出家投嘉禾密印寺法住为师十六薙发十七受具十八习天台教二十更衣入净慈立三年死限学禅一日父兄寻访巍然不顾二十二请益断桥伦令参生从何来死从何去话于是脇不至席口体俱忘或如厕惟中单而出或发函忘扃鐍而去时同参僧显慨然曰吾已事弗克办曷若辅之有成朝夕护持惟谨时雪巖钦寓北磵塔欣然怀香往扣之方问讯即打出闭却门一再往始得亲近令看无字自此参扣无虗日钦忽问阿谁与你拖箇死尸来声未绝即打如是者不知其几师扣愈䖍值钦赴处之南明师即上双径参堂半月偶梦中忽忆断桥室中所举万法归一一归何处话疑情顿发三昼夜目不交睫一日少林忌随众诣三塔讽经次擡头忽覩五祖演和尚真赞云百年三万六千朝返覆元来是遮汉蓦然打破拖死尸之疑其年二十四矣解夏诣南明钦一见便问阿谁与你拖箇死尸到遮里师便喝钦拈棒师把住云今日打某甲不得钦曰为甚么打不得师拂袖便出翌日钦问万法归一一归何处师云狗䑛热油铛钦曰你那里学遮虗头来师云正要和尚疑着钦休去自是机锋不让次年江心度夏迤𨓦由国清过雪窦见西江谋希叟昙寓旦过昙问曰那里来师抛下蒲团昙曰狗子佛性你作么生会师云抛出大家看昙自送归堂暨钦挂牌于道场开法于天宁师皆随侍服劳屡将有所委任辞色毅然终不X可强一日钦问日间浩浩时还作得主么师云作得主又问睡梦中作得主么师云作得主又问正睡着时无梦无想无见无闻主在甚么处师无语钦嘱曰从今日去也不要汝学佛学法也不要汝穷古穷今但只饥来喫饭困来打眠才眠觉来却抖擞精神我遮一觉主人公毕竟在甚么处安身立命丙寅冬遂奋志入临安龙须自誓曰𢬵一生做箇痴獃汉决要遮一着子明白越五载因同宿友推枕堕地作声廓然大彻自谓如泗州见大圣远客还故乡元来只是旧时人不改旧时行履处在龙须九年缚柴为龛风穿日炙冬夏一衲不扇不炉日捣松和糜延息而巳尝积雪没龛旬余路梗绝烟火咸谓死矣及霁可入师正宴坐那伽甲戌迁武康双髻峰盖和庵主攀缘又上一稜层之意也及至学徒云集然庵小难容乃拔其尤者居之丙子春学徒避兵四去师独掩关危坐自若及按堵启户视师则又畴昔雪中之那伽也于是户履弥伙应接不暇乃有楖𣗖横肩不顾人直入千峰万峰去之语己卯春腰包宵遁直造天目西峰之肩有师子巖拔地千仞崖石林立师乐之有终焉之意弟子法昇等追寻继至为葺茅葢头未几慕羶之蚁后集师乃造巖西石洞营小室如舟从以丈衡半之榜以死关上熘下淖风雨飘摇绝给侍屏服用不澡身不薙发截瓮为铛併日一食晏如也洞非梯莫登撤梯断缘虽弟子罕得瞻视乃有三关语以X验学者云大彻底人本脱生死因甚命根不断佛祖公案只是一箇道理因甚有明与不明大修行人当遵佛行因甚不守毗尼倘下语不契遂闭门弗接自非具大根负大志鲜不望崖而退雪巖方住大仰凡三唤师坚卧不起遂有竹篦麈拂及绿水青山同一受记语来授师怀中瓣香始于人天前拈出道风所届日益远遂有他方异域越重海踰万山而来者矣鹤沙瞿提举归敬有年辛卯春得登山一瞻师颜恍如宿契惠然施巨庄赡海众师曰多易必多难吾力弗克胜坚拒之施心弥笃乃命僧议以此田岁入别于西峰建一禅剎请于官而后营之师欲不从不可得也爰得胜地名莲花峰冈脉形势天造地设得请以大觉禅寺为额请祖雍权管寺事田四稔所营亦既什三师有厌世之心矣师患胄疾巳数年然起居饮食待人接物皆未尝废乙未十一月二十六日祖雍偕明初来省师师竟以末后事付嘱遂取两真轴口占二赞乃书之十二月初一日黎明辞众云西峰三十年妄谈般若罪犯弥天末后有一句子不敢累及平人自领去也大众还有知落处者么良久云毫釐有差天地悬隔众皆哀恸不巳至辰巳间说偈曰来不入死关去不出死关铁蛇钻入海撞倒须弥山泊然而寂启龛七日端然如生缁素奔哭者填咽越二十一日庚申塔全身于死关遵遗命也寿五十八腊四十三弟子仅百人受毗尼及请益者数万人示X寂后远迩之人恨不得承颜领诲于塔前恸哭然顶炼臂者犹憧憧不绝师平日以慈悲为人自任其在龙须也有僧若琼焚祠牒从师忽染病师告之曰病中绝缘正好做工夫汝臭皮袋皆委之于我但和病捱去决不相赚且往供给而启发之因其思醋为远乞以归得酒焉复易之往返四十里以济其一啜病亟索浴俯见汤影即有省喜笑如脱沈痾信宿书曰三十六年颠倒今日一场好笑娘生鼻孔豁开放出无毛铁鹞师问如何是娘生鼻孔琼竖起笔师曰又唤甚么作无毛铁鹞琼掷笔而逝或有问子所纪详一而遗众何也乔祖曰被亡而晦恐逸故书师自双峰而至死关风励学者入室不以时每见一期将终上堂诲示谆谆甚至继以悲泣平居诲人世出世法皆恳恳切至輭语咄咄和易如坐春风中使人醉心悦服咸自谓得师意及至室中握三尺黑蚖鞭笞四海龙象则丝毫无少容借来者如登万仞山而跻冰崖雪磴进无所依退无所据莫不凛然失其所执设有不顾性命强争锋者师必据其案欵尽底搜诘破石验璞刮骨见髓勘其深浅真伪定其是非与夺卸僧伽黎痛决乌藤以明正其赏罚尝语学者曰今人负一知半解所以不能了彻此事者病在甚处只为坐在不疑之地自谓千七百则公案不消一喝坐却曲彔牀子及乎被参徒下一喝则不能辩其邪正往往一句来一句去如小儿相扑伎俩相角盖是从前X得处莽卤故也直须参到大彻之地亲见亲证明得差别智方能勘辨得人方能杀活得人此是喫折脚铛中饭底工夫做到未易以口舌争胜负也假如两人从门外来未见其面同时下一喝且道那一箇有眼那一箇无眼那一箇深那一箇浅还辨得出么师之机用不可凑泊下语少所许可其门户险绝如此复念今时学者不能以戒自律纵有妙语亦难取信于人乃有毗尼方便之设焉师寓南竺日尝误踏一笋取而食之其后卖衣告偿析薪擘果见虫复全而置之泸水囊终身不废师之细行涅南山之竹莫能殚姑举是数端以识其梗槩使后之欲见师而不可得者览斯文亦足以景仰遗风于万一云耳良渚信土全从进得师所翦发盛以香奁朝夕供礼一旦光明徧室视奁中舍利累累如贯珠师隐山前后三十年为已为人惟其一出于真实故天下之人若僧若俗若智若愚上而公卿士夫下及走卒儿童识与不识知与不知皆合手加额曰高峰古佛天下大善知识也乔祖自师至西峰即往参觐岁或十余往往必留旬浃承教诏警䇿者至矣示本分钳鎚外时以孔孟老庄微言要旨立难问而启迪之益见师随机设化之方也师未尝握管今语录中有一二偈赞十数颂古皆双峰时所作为弟子窃记者乃若示徒之语一句一字皆前所谓践履真实中流出假言以显道而巳师貌清古体修律常俛首而坐非问道不答闻X说人过则首愈低久病癯甚坡翁省夫禅师病有云瑟瑟寒风露骨耽耽老虎垂头殆为师传神也十数年间两处成道场而未尝过目少干怀焉乔祖从师游最久交诸耆旧最多故知师之出处言行最详师之徒弟明初以掇集之事见嘱不敢以才谫辞敬焚香涤虑拜手以述将求铭于大手笔云谨状塔铭前朝请大夫眉山家之巽撰夫子之道不愤悱则不启发瞿昙之道不勇勐则不精进道固未易知也古之释子山栖林巢草衣木食死灰墙壁其身心而不悔者为一大事耳后之真能为大事者千万人一人高峰是巳师名原妙吴江徐氏子母梦癯僧而娩幼嗜趺坐稍长从嘉禾密印寺老宿法住出家习天台教不契入净慈立死限学禅脇不席食不味见断桥伦令参生从何来死从何去见雪巖钦令参狗子无佛性且问谁拖汝死尸来应声即棒尝疑万法归一一归何处见双径五祖真赞疑始泮从钦南明钦申前问师喝钦拈杖师把住云今日打某甲不得拂袖径出翌旦钦又问万法归一话师云狗䑛热油铛自此当机不逊寻过雪窦见西江谋希叟昙复从钦霅之道场钦时居立僧与偕赴天宁欲浼以事掩耳不顾钦尝问日间浩浩作得主X么师云作得主梦中何如云作得主正睡着时无梦想见闻主在甚处师无语钦嘱云从今不责汝学佛学法只饥饭困眠才觉抖擞精神看此际主人翁竟何在师益警省咸湻丙寅冬入龙须山卧薪饭松风鏖日抟誓欲一着子明白越五载中夜推枕堕地有声廓然大悟会积雪路绝数日人谓师巳矣雪霁宴坐如初甲戌迁武康双髻峰德祐丙子春大兵至师绝食兼旬危坐不动事定户屦纷至己卯春避入西天目之师子严即石洞营小室丈许榜曰死关悉屏给侍服用破瓮为铛併日一食洞梯山以升弟子罕面共筑师子院以居有三关语示众云大彻底人本脱生死因甚命根不断佛祖公案只是一箇道理因甚有明与不明大修行人当遵佛行因甚不守毗尼弗契即拒户不纳会钦寄竹篦拂子法语瓣香拈出道价日隆远方异域问道踵接运副鹤沙瞿君霆发敬慕师一见机契即舍田庄为供师辞不受君舍心益坚俾其徒以田别建一剎食卜莲华距巖可十里请于官扁大觉禅寺以祖雍摄寺事乙未子月二十七日师忽书二真轴以后事嘱明初祖雍腊朔上堂云西峰三十年妄谈般若罪犯弥天末后一句不敢累及平人自领去也大众还有知落处者么良久云毫釐有差天地悬隔别书偈云来不入死关去不出死关铁蛇钻入海撞倒须弥山泊然而逝庚申奉遗命全归死关师嘉熈戊戌三月二十三日生寿五十X八腊四十三弟子百人受戒请益者万数远近奔赴燃香臂顶恸哭填咽师清明枯淡笃志求道顿悟之后屏居穷山跬步不出内心无喘外息诸缘欣然自得为人至慈勤恳诲人善语和易或继以泣及至室中行祖令鞭䇿龙象尽情勘覈丝粟无贷尝戒学者今人负一知半解不能了彻参徒一诘茫然莫辨邪正句来句去如手搏儿盖得处卤莽故也直须大彻亲见亲证明得差别智方解勘辨杀活机用崄峻不可凑泊如此尤矜细行崇戒律虽创两剎目未尝覩师行解真实名震江湖识与不识皆手额赞叹曰古佛善知识也余弱冠从无准翁游师准孙也创院立庄两嘱以记心降久矣诸徒持事状求铭乌得辞铭曰高峰屹立祖孙一律妙年求道力久真积空山夜澄扑地枕声玄关划开宇宙斩新万法归一一归何处热油一句大地起舞西峰死扄余三十龄云包雪笠朋来于门一丝不挂万仞如壁近不可泊远不可即断衲子命了佛祖心手抉重云霁月千林铁蛇入海虗空百碎我作铭诗无在不在音释愒怏悫憧掐辖迤逦X姥谫霅塍扃鐍鏖屦癯瘳睫殚跬