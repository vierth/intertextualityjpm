宏智禅师广录天童觉和尚语录序余顽愚拙疎无所可用独于世味淡薄人我相轻若可学佛者以故自幼喜从僧游间遇本色道人虽未言而意已亲殆若磁石铁之冥契有不可致诘者否则虽日相从邈如也今天童长老觉公则所谓未言而意已亲者始余被罪南迁泊舟庐山之下与师一再邂逅耳而相与之意便如故人去岁罢相东来师过余于四明余复访之于山中语累日益欢甞谓师曰学佛者期于了生死诚可谓一大事矣士大夫间乃有酣饫声色驰骋势利而口舌澜翻说佛说祖自以为有得甚者至以为谭笑之资此何理也余之有意于此事而不敢自欺他时真实处办得少许方敢拈出求师别识也师深肯此言且教余以办道之方余信受焉会师之徒以师语录序为请余既不敢自欺其敢措辞乎姑记与师相从大略以塞其请云绍兴壬子望日退晦居士范宗尹序宏智禅师广录卷第一泗州大圣普照禅寺上堂语录侍者集成编师在长芦受请拈疏示众云言语道断文字性空到这里可谓鲸吞海水尽露出珊瑚枝诸人还会么其或未然更烦知音底人为我说破宣疏罢师于长芦和尚手中接得法衣捧起呈示云西竺头陀长年相待东山行者半夜传通恰至大庾岭头尽力提持不起而今长芦堂上两手分付将来诸人还会箇中消息么一气连枝同盛事光风无影树头春遂指法座云朕兆未兴会要借功明位影响才露还须借位明功诸人还相委悉么跨足已超凡圣表通身不滞有无功便就座僧问数行公命犹烦彩凤衔来一片闲心忽被清风引动祇如祖意高提如何剖露师云风行草偃水到渠成进云洪音一震惊天地四海禅人尽得闻师云谢子证明进云此犹是应时及节因缘祇如寂然不动智已周于十方廓尔无私道已行于乐国又作么生师云知音不在频频举僧问三际泯迹而真假顿空悲智才兴而法轮便转祇如敲唱门中如何得不落今时去师云不答尔这话进云恁么则玉马雪行归半夜混然浑不露纤机师云更须知有转身一路始得进云金鸡啼处三更月玉凤栖时午夜云师云直须恁么师乃云名不得象不得从来清净不受染污本自圆成不劳修证销融万有堂堂稳驭真乘和合众缘处处显扬兹事诸仁者今日山河大地草木丛林与觉上座同时成道一音说法还相证明么良久云相逢会有知音知何必清风动天地陈谢罢复举僧问曹山佛未出世时如何山云曹山不如僧云出世后如何山云不如曹山师云佛与曹山一出一没可谓拈头作尾拈尾作头子细看来是他曹山终是不出世觉上座今日不是颠败家风且要荷檐底事敢问诸人且道别有甚么长处良久云白牛饮尽无源水天晓椉风过玉关久立众慈伏惟珍重当日晚小参示众云护明降迹破家ㄆ宅达磨传心搀行夺市我衲僧家本分事元无一丝头缺少无一丝头分外从本已来灵明廓彻岂假人磨砻岂假人处分真是内无系蚁之丝外无聚蝇之糁还端的么其或未然不免指註去也易外家风未兆时三更黑马上乌鸡而今拨转机轮也剎剎尘尘更是谁陈谢罢复举僧问龙牙蟾蜍无返照之光玉兔无伴月之意时如何牙云尧舜之君犹有化在师云好诸禅德龙牙老子善解逢场作戏混俗和光觉上座今日也恁么去也还相委悉么天共白云晓水和明月秋久立珍重次日辞众陞座云同声相应同气相求同风千里不隔丝头脱尽情尘消息在芦花江上月明秋乍远众慈伏惟珍重入寺上堂云古人道尽十方世界是箇解脱门把手拽不入今日觉上座意要普请诸人入门还有得入者么若也入得便向普光法堂上相见可谓尊宾和合理事圆融且作么生相见还会么幢网宝珠无向背自他光影一时周当日晚小参示众云法随法行法幢随处建立昨时长芦江上而今普照光中衲僧家不可以静躁则不可以去来求步步不将来心心无处所直得正不立玄偏不涉事处处无渗漏密密常现前始得敢问诸人毕竟向什么处见觉上座良久云幽洞不拘关锁意纵横那涉两头人复举赵州问僧曾到此间么僧云曾到州云喫茶去又问僧曾到此间么僧云不曾到州云喫茶去师云到与不到喫茶一样不着机关殊无伎俩且非平展家风岂是随波逐浪唯嫌拣择没分疎识得赵州老和尚上堂云好诸禅德廓尔而灵本光自照寂然而应大用现前木马嘶风不运今时之步泥牛出海耕开空劫之春诸人还相委悉么良久云玉人招手处复妙在回途上堂僧问如何是沩仰宗师云一桊挛跳不出进云如何是临济宗师云一棒一条痕进云如何是云门宗师云目前荐取进云如何是法眼宗师云山河大地大地山河进云如何是曹洞宗师云黑狗烂银蹄白象昆命骑进云未审和尚宗风又作么生师云别时来向尔道师乃云山云冉冉江水茫茫正不居位偏不涉傍显而不露隐而弥彰猿啼古木音声急鹤宿枯松梦寐长上堂举僧问洛浦供养百千诸佛不如供养一无心道人未审百千诸佛有何过无心道人有何德浦云一片白云横谷口几多归鸟尽迷巢师云好兄弟环中辨白量外观光不触尘机妙分真照还会么雪月芦花江上寒晓风飒飒沙鸥语上堂云朔风作寒色爱口流恩光处处相逢遇明明不覆藏山河无隔越草木尽敷扬剎说众生说毘卢舌广长诸禅德尽十方世界山河大地草木丛林祇是毘卢遮那一箇舌头诸人还闻么若向这里闻得犹是建化门头事且道不落化门一句作么生道良久云转身就父无标的拈却花冠不得名上堂云十五日已前有口说不得十五日已后无心却自然正当十五日一句作么生道良久云云笼无缝袄花笑不萠枝上堂云一亘清虚夜正央桂宫老兔冷喷霜混融明暗无分处谁辨箇中偏正方所以道正位虽正却偏偏位虽偏却圆正恁么时作么生辨良久云历历机前双照眼堂堂象外万年身冬至上堂云阴极而阳潜布生成之道虚凝而照旁分建化之缘直得俯仰顺化应接无亏去也诸人还会么镜净谁嫌差别像谷虚自应合同音上堂云明明百草头明明祖师意于他未甞一于我未甞异若祇这便是当头触讳若祇这不是甚处藏避所以道无是无非不即不离三世如来同宣此义敢问诸人且道毕竟是什么义良久云向下文长付在来日长芦书至上堂云灵机未转难窥青白之痕宝印当权密布正偏之位壶中消息劫外春光还他一气连枝须是同身共命明头转侧暗里逢迎直得千里同风去也诸人还体悉得么明月满空天水净弟兄俱在合同舡上堂云居净而弥耀历变而常如本光现象外之身妙应具物中之眼直得头头不滞物物顺真所以道旁分帝命为传持万里山河布正威且作么生是旁分底事还会么月夜金鸡传晓意芳衢步步锦云深复举陈尚书访资福福见来便画一圆相书云弟子恁么来早是不着便更画圆相福便归方丈闭却门师云资福画圆相尚书恁么道岂不是落他资福桊䙌了也资福便归方丈闭却门岂不是落他尚书桊䙌了也可谓一抑一扬一夺一纵各出一只手提撕此事且道是什么事巨鳌饮尽沧溟水留得珊瑚对月明上堂举僧问洞山如何是佛向上人山云非佛师云洞山恁么道直是把断家风不通水泄见闻匪及心迹俱消到这里却须通其变使人不倦直得苍龙蜕骨玉凤生雏且作么生说箇通变底道理还会么清风随棹满明月逐舟来上堂举则监院在法眼会中一日眼问尔在此多少时则云三年眼云尔是后生寻常何不问事则云某甲不敢瞒和尚曾在青峰处得箇安乐眼云尔因甚语得入则云曾问如何是学人自己峰云丙丁童子来求火眼云好语祇恐尔不会则云丙丁属火将火求火将自己觅自己眼云情知尔不会佛法若如此不到今日则躁闷便起至中路却云他是五百人善知识道我不是必有长处却回忏谢便问如何是学人自己眼云丙丁童子来求火则于言下大悟师云前来恁么道却不会后来恁么道却悟去且道关捩子在什么处觉上座有颂丙丁童子来求火南海波斯鼻孔大狤獠舌头会者难直下而今照得破照得破没功过知尔被底穿曾与同床卧廉纤脱尽旧时疑柸影蛇絃留再坐上堂云心不自心始是心眼不见眼始是眼堂堂无影迹历历绝思惟明满环中兔怀夜月翠横海上犀晕秋山直须及尽玄微始解承当底事且道承当底事作么生智不到处切忌道着上堂举僧问洞山和尚病还有不病者么山云有僧云不病者还看和尚否山云老僧看他有分僧云和尚看他时如何山云则不见有病者师云得往得来得来得往我看他有分他看我不然正恁么时如何体悉良久云宿雾尚深无见顶春风常在不萠枝上堂云机轮未动影像俱忘无迹可寻与虚空而合体无家可坐尽法界以成身毘卢顶后看神光舜若体前分活眼正恁么时如何履践良久云手指空时天地转回途石马出纱笼上堂云缘思不到一片灵明廓落无依十方通畅摩竭闭门无法说少林面壁访知音若是本色衲僧未举步前荐取上堂云一不是二不成介然独立法尔双行柳线渐摇风力嫰草针齐上烧痕青一点灵光普天地更嫌何处不分明诸禅德分明处作么生体悉闹里摸着鼻孔忙时换却眼睛上堂云黄阁帘垂难传家信紫罗帐合暗攃真珠正恁么时视听有所不到言诠有所不及如何通得箇消息去良久云梦回夜色依俙晓笑指家风烂熳春上元示众云半夜谁传无尽灯黄梅席上许卢能虚明自照非心力分付丛林了事僧有佛世界以光明为佛事普照今日也恁么去也还会么灯连凤翅当堂照月印娥眉䫌面看上堂云习习春风丝丝春雨一等沾濡十方周普甘草得之甜黄连得之苦天意发丛林檐声闹窓户古德甞云已不迷等闲教坏人男女大众已既不迷为甚教坏人男女还会么出身犹可易脱体道还难参上堂举玄沙云捞笼不肯住唿唤不回头古圣不安排至今无处所据普照门下祇成得箇担版汉到这里却须把得住唤得回退位相承借功相见直得同声相应雅合宫商同道相忘不分堦级还会么鹭鸶立雪非同色明月芦花不似他上堂云不堕虚凝体前运步不迷照用闹里分身可谓独立而不改周行而不殆还会么机丝不挂梭头事文彩纵横意自殊上堂云浩然遍域内无私如阳春箇是万法之生缘也灵照妙环中离染而清净箇是众生之歇地也直须玉线贯金针之穴金针引玉线之蹊方能回互旁参转身通气还会么宝印当风妙重重锦缝开上堂云法界无尘心月圆本光还照未萠前而今直下分明去犹较南泉二十年为甚么如此金屑虽贵落眼成翳参上堂云本明破暝看毘卢顶后之光寂照含虚具舜若身中之眼丝纶未降尊贵难名须凭通事舍人展演邦家号令传出九重之语光生万里之春理借旁分事能圆应直得尘尘见佛剎剎闻经便现宰官身而为说法要垂自家手接引于人且道正恁么时作么生说箇旁分底道理还会么不见九峰道勅遍天下王不流行上堂云心不能缘口不能议直须退步荷担切忌当头触讳风月寒清古渡头夜舡拨转琉璃地参上堂云来雁迁莺尽作观音佛事野花芳草全彰妙德家风了得底人直是骑声跨色越见超闻始与他合且道普贤行履又作么生动容扬古路不堕悄然机上堂云体弥虚而普应用弥实以常如所以古人道青山白云父白云青山儿白云终日倚青山总不知大众既是终日倚为什么却不知还会么野鸟自啼花自笑不干巖下坐禅人大圣菩萨忌日上堂拈香云此一辨香奉为大圣等慈普照明觉国师菩萨圆寂之辰用报恩煇庄严圣化况菩萨盖载道同三际亘一如之体生灵化被十方现应变之身道运等慈智能普照圣力扶持于宗社真心廓大于教门誓与众生同圆种智遂就座示众云当生不生借光现三十六应当灭不灭忘照摄千百亿身祇如绝去来无动静正恁么时向甚么处见大圣菩萨良久云当堂不正坐那赴两头机大洪忌日上堂僧问如何是洪山的的意师云昔年记得而今忘却进云可谓是金鸡朝抱卵玉兔夜怀胎师云三级浪高鱼化龙痴人犹戽夜塘水师乃举洞山问云巖百年后忽有人问邈得师真向他道什么云巖良久云祇这是山伫思巖云价阇梨承当此事也大难他后须是子细山便辞去后云巖忌日洞山挂真僧问云巖道祇这是未审还知有也无山云若不知有争解恁么道若知有争肯恁么道师云老婆心肠盖是养儿之道衲僧手段还他夺父之机知恩报恩句中宛转似肯不肯量外提撕箇是洞山底或有人问普照邈得师真对他道什么良久云心不负人面无惭色上堂云照与照缘混融不二心与心法㳷合无差所以道如珠发光光还自照还会么百草头上闲和尚买尽风流不着钱上堂云云敛长空风日和太平樵牧共高歌衲僧饭饱无他事密密机前弄玉梭所以道琉璃殿上玉女抛梭明月堂前石人抚掌作么生行履得恁么相应去暗里抽横骨明中坐舌头参上堂云水中盐味色里胶青体之有据取之无形用时密密寂处惺惺是诸佛之本觉乃众生之妙灵廓大千而为量破微尘而出经浴佛上堂云清净弥满是法性水真觉灵明是法性身同水是身乃现灌沐边事通身是水方成离垢之缘正恁么时如何辨白良久云如净琉璃中内现真金像上堂云玉机转侧梭头丝路谁分月户挨开域内风光自异金鸡唱晓石女游春翛然鸟道不逢人廓尔大方还独步还知不堕虚凝回途复妙么满头白发离巖谷半夜穿云入市廓享黑举智首座立僧上堂云谁将活眼窥空劫我道宗枝染浩春头角峥嵘藏不得青原门下有祥麟上堂僧问古人道先向那边担荷却来这边揩磨这边揩磨即不问作么生是那边担荷底师云照尽体无依通身不隔越进云恁么则就舡买得鱼偏美踏雪沽来酒陪香师云到这里也无这箇闲声色师乃云万仞崖前攃手始见妙存十字路口现身方能圆应转头异类游步那边活人路上死人行死人口里活人舌还会么妙圆非隐照大用不当机上堂举德上座在曹山山问菩萨在定闻香象渡河出甚么经德云涅槃经山云定前闻定后闻德云和尚流也山云道即太杀道祇道得八成德云和尚作么生山云滩下接取师云德上座真箇识病曹山善解下药若恁么会去许尔有安乐分其或未然不免作死马医去也取涉乎功闻得之的香象渡河大家体悉上堂云寥寥无异辙密密去玄功月转芦花岸水秋吞太空还会么欲识诞生王子父鹤腾霄汉出银笼上堂云法法不隐藏筑着文殊鼻孔步步无处所照彻普贤脚跟祇如毘卢遮那大人相又作么生良久云夜静水寒鱼不食满舡空载月明归上堂举世尊问文殊何不入门来文殊云我不见一法在门外师云文殊大士被释迦老子一问直得迷失四向讨门户不着却道我不见一法在门外玄觉云是门内语门外语诸人还会么赏不给大平之士祸不入慎家之门上堂云百骸俱溃散一物镇长灵白云功尽青山秀青山路转白云迎不曾死不曾生金绳拽转泥牛鼻半夜驱来海上耕上堂举石柱游方到洞山山垂语云有四种人一人说过佛祖一步行不得一人行过佛祖一句说不得一人说得行得一人说不得行不得石柱出众云一人说过佛祖一步行不得者祇是无舌不许行一人行过佛祖一句说不得者祇是无足不许说一人说得行得者祇是函盖相称一人说不得行不得者如断命求活此是石女儿被枷带锁洞山云阇梨分上作么生柱云该通分上卓卓宁彰山云祇如海上明公秀又作么生柱云幻人相逢抚掌呵呵师云一言尽十方万卷该不得一步周八纮驷马追不及直须无舌人解语无足人能行始得说不得行不得直是无气息有甚么用处且道幻人相逢抚掌呵呵又作么生良久云念念攀缘一切境心心永断诸分别上堂云一椎下出生诸佛生即无生微尘中转大法轮转无所转直得念念见物无异相者即真处处闻经不落耳而方妙虽然如是光影门头了事底汉即得祇如宾主未分影像未具时如何履践良久云风云未犯晓天水合同秋圣节上堂云从来尊贵借为诞生一步密移全身合体据太平之本持造化之元等虚空同寿而长灵与日月齐明而无晦圣踵一揆神应万机且道箇人行履作么生玉扆垂衣自端拱万方化洽入无为上堂云寻常一言半句有时解粘去缚有侍攃沙攃土衲僧分上俱为剩法祇如言语道断心行处灭又作么生良久云野云收半夜明月在中峯上堂云性觉妙明本觉明妙与太虚等量与物情同道应色应声随听随眺入三世而非去来混万缘而无正倒还会么云日低时字雁横夜蟾落处孤猿叫上堂举李翱相公问药山如何是道山指天复指净缾云会么相公云不会山云云在青天水在缾师云云在青天水在缾几人错认定盘星药山八字轰开也恰到而今话大行开炉上堂云寒灰发焰旧家风恰恰当人受用中片雪飞来炉上尽通身无像不同功记得雪峯云三世诸佛向火焰里转大法轮玄沙云火焰为三世佛说法三世佛立地听师云向这里身心一如身外无余说底是听底听底是说底方知道目前无阇梨此间无老僧其或未然火炉头参取上堂举僧问清平如何是大椉平云井索僧云如何是小椉平云钱贯僧云如何是有漏平云单篱僧云如何是无漏平云木杓师云贫便贫如范丹拙便拙于盘特要且不可移动不可商量无尔鬪钉处所以道差之毫釐过犯山岳且道毕竟作么生不见道斗满秤槌住上堂云佛病法病佛药法药本色衲僧俱不染着遇饭开口要行移脚自是现成谁能造作可谓言满天下无口过行满天下无怨恶还会么莫把是非来辨我浮生穿凿不相干上堂云万机休罢千圣不携父母非我亲诸佛非我道本色衲僧到这里有一条活路直是生灭不能移差别不能转背尘合觉即物契神诸佛众生本来平等大众既是平等为甚诸佛为永德众生为未然且道肴讹在甚么处不许夜行投明须到参冬节上堂僧问一爻未动时如何师云干三连坤六段进云可谓是卷地朔风寒索索满堂云衲冷湫湫师云正恁么时尔道一阳生也未进云玉兔连云卧金鸡对日啼师云春力不到处枯树亦生花师乃云宗旨旁通要力穷而转步造化交泰政阴极而阳生春缘密布于寒林暖信暗传于枯木直得月生半夜云起空山正恁么时梦中眼活所以道当明中有暗勿以暗相遇当暗中有明勿以明相覩明暗各相对比如前后步还委悉么枯龟背上古爻象艮位依俙变动文谢都监寺上堂云衲僧祇么是家风隐显磨砻入混融师子返掷全归父羚羊挂角不同功所以道动若行云止犹谷神即用而常寂居晦而弥明还会么果满菩提圆花开世界起上堂云寒云密密野雪漫漫路绝千差家迷一色若未到这田地者是须踏步向前若堕此功勋者要须转却了来相见且作么生是相见底事良久云通身无辨处当头不坐功上堂举舡子和尚嘱夹山他后直须藏身处没踪迹没踪迹处莫藏身吾在药山三十年祇明此事师云藏身须要无踪迹碧眼胡僧难辨白没踪迹处莫藏身门门廓达了诸尘独来将谓无俦侣闹里忽然逢故人柳线含金犹畏冷梅花破雪已成春阿侬千眼通身是善应无方处处真且作么生是处处真底事还会么益州附子怀州牛膝上堂云一点环中照极微智无功处却存知缘思净尽无余事半夜星河斗柄垂若向这里着得箇眼即照破生死所以古人道妄息寂自生寂生知自现知生寂自灭了了唯真见且道见箇甚么如珠发光光还自照岁旦上堂云木鸡报晓石女歌春物物咸新人人受岁野老门下却不受贺既不受贺祇如尊宾父子如何得血脉不断去金针玉线如何得相续去还体悉得么良久云转盻雪消峯顶白举头春入烧痕青再入院上堂云脱去还如鸟出笼水云将与旧来同依俙似曲才堪听又被风吹别调中复云来无所从去无所至恁么行履十方着尔不得三界转尔不得毕竟落在甚么处还相委悉么窣堵波前古寺基家风清澹还如故上堂举僧问忠国师教中但见有情作佛不见无情受记且贤劫千佛孰是无情佛耶国师云如皇太子未受位时唯一身耳受位之后国土尽属于王宁有国土别受位乎今但有情受记作佛之时十方国土悉是遮那佛身那得更有无情受记耶师云剎中之佛处处现身佛中之剎尘尘皆尔还体悉得么良久云六国自清纷扰事一人独檀太平基上堂举僧问护国如何是本生父母国云头不白者是僧云未审将何奉献国云慇懃无米饭堂前不问亲师云室生虚白眼照清光犹未是衲僧安身立命处且道毕竟作么生良久云三更月落夜巢寒琼林不宿千年鹤上堂云虚中关捩应处机锋恰恰相投绵绵不断譬如圣王无为垂拱而治贤臣出仕准政而行心协二仪德被万物便能一统天下独踞寰中其如捍御边方尽是臣分上事诸人履道还曾恁么相应么良久云妙印手持烟塞静当阳那肯露纤机上堂云廓尔虚通洞然明白灵光不暗智照无私干戈丛里太平基是自家古来田地搕𢶍推头清净土即衲僧本分家风还相委悉么陋巷不骑命色马回头却着破襕衫上堂云不可以色见不可以声求风定花犹落鸟啼山更幽四衢明自晓六户冷如秋再坐不疑处盃中弓影浮参上堂云一雨一晴底事分明六尘昏扰世界峥嵘一心虚泊万法齐平出得气是尔鼻孔覰得破是尔眼晴还会么有缘不是余朋友无用双眉却弟兄上堂举洞山与密师伯游山见一白兔子走过密云俊哉恰似白衣拜相山云老老大大作这箇语话密云尔又作么生山云积代簪缨暂时落薄师云即日责人旧家富汉兄弟相成尊宾互换突晓途中眼不开夜明帘外机旋转骑牛戴帽异中来百炼真金色不变上堂云孤光转夜自然枯木也生花垂手入廛妙得荒田不拣草可谓世界尔众生尔尘尘尔剎剎尔念念尔于恁么时更无异法还会么机丝不挂梭头事文彩纵横意自殊上堂云未痕青白岂涉离微坐断报化佛头不见成住坏相所以道全身放下始解承当作么生是承当底事良久云十洲春尽花彫残珊瑚树林日杲杲上堂云心月孤圆义天洞晓照中之虚虚中之照不萠枝上鸟初惺无影树头春不老垢衣权挂类中来出门信手拈来草上堂举棱严会上十六开士因僧浴时随例入室忽悟水因既不洗尘亦不洗体中间安然得无所离于是妙触宣明成佛子住师云心不见心机前具眼水不洗水直下通身所以道性水真空性空真水清净本然周遍法界祇如妙触宣明处作么生体悉莫听别人浇恶水要须冷煖自家知举宗首座立僧上堂云栴檀林里秀出一枝薝卜堂中与分半座直得木人招手石女点头度关玉线两岐分细看头尾合缝金针双锁密不露锋铓正恁么时且道甚人辨得良久云还会么可中会有儿孙自解传持家法开启干龙圣节上堂云豁尔转身全体绍父王之业端然垂拱应机付臣子之功可谓道契环中恩流域内自然无为之化不令而行诸人还会么圣人体合干坤道国泰民安正是时上堂云掣鼓夺旗往往光影里走作停机息杼往往死水里浸却衲僧家稳下脚没窠臼莫栖泊月树不啼猿云巢无宿鹤玄微及尽类难齐千手大悲难摸索四洲大圣普照禅寺语录舒州太平兴国禅院语录侍者宗法编师于靖康二年四月二十三日入院上堂僧问如何是宾中宾师云路贫愁杀人进云如何是宾中主师云相逢无对伍进云如何是主中宾师云骑马出金门进云如何是主中主按剑当风谁敢触忤进云向上还有事也无师云有进云如何是向上事师云衲被蒙头万事休师乃云好诸禅德风月满头游践真明之境云山有目坐观清白之家亘古常如通今不变转身行鸟道戴角混时流便能兴盛邦家始解光扬佛事且道作么生行履得恁么相应去良久云金锄不动土灵苗在处生久立众慈伏惟珍重上堂云道圆无缺智应不亏光通浩劫之初影落诸缘之上所以道尘尘尔剎剎尔念念尔法法尔未甞有一丝毫缺少诸人还会么箇中若了全无事体用何妨分不分上堂云化外路穷石人斫额劫前风转玉女摇头箇中消息难通直下锋铓不露所以道动即影现觉即尘生正恁么时作么生通箇消息良久云夜来木马潭中过惊起泥牛翻海潮上堂举僧问鲁祖如何是不言言祖云尔口在甚么处僧云某甲无口祖云寻常将甚么喫饭僧无语祖便打师云步平履稳底崄绝处疑着行玄体妙底平地上喫交鲁祖寻常祇解把定及乎此时却干得转病深用药药过用医方有活得人手段还会么莫谓龙门三级浪而今无限陆沈人上堂云穷万化之渊源得一真之住处体空而了了不涉根门照尽而绵绵全超尘想直得光境俱断心法两忘卓尔独存廊然圆湛生灭去来不我迁变便能应缘无碍静照亡功所以僧问投子如何是和尚安乐处子云丫角女子白头丝师云诸禅德当明有暗当暗有明闹浩浩中静悄悄静悄悄中明历历还委悉么良久云行到水穷处坐看云起时上堂举百丈问沩山併却咽喉唇吻道将一句来山云却请和尚道师云大雄父子许雍容消息传通到劫空寒卧老蟾唿不觉扶疎丹桂月朦胧上堂举夹山在沩山作典坐一日沩问今日喫甚么菜夹云二年同一春沩云好好修事着夹云龙宿凤巢师云尊宾互换枝叶敷荣青白未痕晦明㳷合诸人还辨得么良久云偏正不曾离本位无生那涉语因缘上堂云心无所寄形无所倚足无所履言无所谓不可见而名摸不可得而摩揣森罗等其用太虚同其体至游也类中之仙善应也尘中之异所以祖师道真性心地藏无头亦无尾应缘而化物方便唿为智且作么生是应缘化物底方便智还会么莫怪坐来频劝酒自从别后见君稀上堂僧问如何是向去底人师云白云投壑尽青嶂倚空高进云如何是却来底人师云满头白发离巖谷半底穿云入市廛进云如何是不来不去底人师云石女唤回三界梦木人坐断六门机师乃云句里明宗则易宗中辨的则难良久云还会么冻鸡未报家林晓隐隐行人过雪山上堂云云从龙风从虎雪峯辊毬禾山打鼓到这里意不立玄机不停午恰恰相当用不穷道吾覰破乐神舞师受江州圆通崇胜院请上堂拈拄杖示众云好诸禅德衲僧家拄杖子静也在人人之后动也在人人之前都缘不涉两头所以能应诸变诸仁者且道应诸变时作何面目还会么虎踞龙盘势未休云影山形冷相向陈谢罢复举夹山示众云老僧于古路头置箇选场若是孤进者即放过若是其中人即别有一路阇梨目前无法意在目前他不是目前法非耳目之所到师云夹山可谓买贱卖贵变生造熟祇在面前还会么水向竹边流出绿风从花里过来香辞众上堂云来也恁么来去也恁么去白云送我出山明月随人过渡其间针线细微不是寻常莽卤可谓行人到家少子就父偏圆混处须知不带诸缘岐路转时会要密移一步明明了了是归家底人青青照照是到家底处诸人祇如人到家子就父底时节合作么生话会良久云庐山相讨舒州太平兴国禅院语录江州庐山圆通崇胜禅院语录侍者宗荣编师于建炎元年十月十八日就东林禅寺开堂知府寺丞度疏与师师接得呈示大众云须知即一微尘普容无外方信大千经卷出自其中分明字义炳然切忌见闻迷却诸人若端的恁么去不在叨叨其或未然更烦重举宣疏罢师陞座拈香云此一瓣香恭为祝延今上皇帝陛下万岁万岁万万岁伏愿圣心合道得阴阳造化之元睿算无彊等盖载成平之久次拈香云此一瓣香奉为执政大臣两制侍从知府寺丞通判大夫洎阖府文武寀僚庄严禄算伏愿智照象先体同道久奉一人而尽节育万物以如春致宗庙之内安为法门之外护又拈香云此一瓣香供养随州大洪山第四代淳和尚用酬法乳之恩遂就坐东林长老白推云法筵龙象众当观第一义师云祇如第一义谛又作么生观密密绵绵佛祖在其间不容着眼明明了了师资于当处相与传心不可思议难为话会众中莫有向兴化门头敲唱底么僧问昔日波罗奈国转大法轮甘露洒而群生普润今日大守请师未审有何祥瑞师云朔风吹雨成雪天意傕梅作花进云一雨周沙界群生永夜甦师云在尔分上还有津润也无进云雨中看皓月火里汲清泉师云又向甚处去也进云圆通佛祖上头机玉马垂绦日下嘶师云后五日与尔相见僧问南泉有书与茱萸云理随事变宽廓非外事得理容寂寥非内未审意旨如何师云水向竹边流出绿风从花里过来香进云作家鑪鞴本分钳鎚师云赞叹也赞叹不及师乃云从上诸祖以心印心殊无外得底一毫许法直须照彻根源穷极渊底得坐也水连天岸㳷合秋容旁分也月度星河增明夜魄直是混不得类难齐绝功勋无辨处居寿域于万化之后灵然无根体生缘于一念之前妙存有地到这里可谓从佛口生从法化生得佛法分便乃法随法行法幢随处建立即一如于万变之上住三昧于诸尘之中所以道若般若波罗蜜多清净若一切智智清净无二无二分无别无断故诸禅德还体悉得么良久云机丝不挂梭头事文彩纵横意自殊复举睦州和尚开堂陞坐便问院主在么僧正云在又问首座在么僧正云在又问维那在么僧正云在州云三段不同收归上科余义文长付在来日便下座师云睦州和尚十字打开两手分付若也踏步向前便被当面讳却睦州开堂圆通为尔诸人点捡了也圆通开堂诸人且道毕竟作么生相逢会有智音知何必清风动天地东林长老白椎云谛观法王王王王法如是师便下座师入院上堂云去时踏雪似来时来去途中一色迷妙得转身宾是主宗家正令付全提诸禅德三年前客居此间甚荷山门延遇今日复来应缘扫洒全仗大众道力芘茠与日排遣也诸仁者去时不出户来时不入门清癯山有骨闲澹云无根归家奉祖祢了事还儿孙云水通方士相期报佛恩祇如大觉世尊等虚空遍法界底恩作么生报还委悉么无须锁子藏头弄折脚铛儿出手扶冬节上堂云律枢机转卦象爻分阴中之阳虽生而未兆寂中之用虽照而弥虚到这里须是总生杀之权衡当动静之会要诸人还体悉得么良久云夜明帘外主不落偏正方上堂云月低天晓雪积山寒风树萧萧野云冉冉广长舌相无尔藏缩处净妙法身无尔盖覆处到这里如何得端的相应去还会么蓑衣篛笠卖黄金几处相逢不解唤因雪上堂云好诸禅德同云显瑞大地呈辉祇箇清白家风得似枯寒时节十分莹彻谁知踏雪人迷一色齐平切忌守株自困到这里如何履践得超脱去良久云还会么功尽亡依者转身觉路玄参上堂云内若不动外必不乱箇是丛林知有汉而今识得不为冤自家兵马何须战心因不生境缘断体若虚空勿崖岸霜天皎月上中峯一段光明洗痴暗上堂云衲僧须沥髑髅干透出威音世外看岁月不能迁变处箇人肯共尔同盘参岁旦上堂云千峯寒色也知氷雪迷家触处欢声已贺春风入律其来无像所惠非轻须明至化无为始信大功不宰所以道圣人空洞其怀万物无非我造且作么生体悉得相应去还会么可爱寒梅清照雪未嫌阳鸟巧歌春上堂云好诸禅悳雪满前岐着脚玻王梨地上春生归路藏身翡翠屏中功勋未动已前境迷一色家法相承之处道绝诸隣诸人还会么谋臣勐将今何在万里清风祇自知师在东林上堂云好诸禅德锁断众流雪云同色放行一线尘剎空身借位明功不碍随方作主回涂复妙何妨触处为家头头和合因缘恰恰现成公案所以古人道周遍十方心不在一切处诸人还委悉么良久云幽洞不拘关锁意纵横那涉两头人上堂云生生死死轮回之迹无穷寂寂惺惺真照之机不昧云倚山而是父箇中功就于功月在水而为家直下住无所住离见闻觉知有智非分别心离地水火风有身非和合相所以道四大性自复如子得其母诸禅德作么生行履得恁么相应去还会么霜天月落夜将半谁共澄潭照影寒宝峯师叔迁化上堂云五九四十五春风吹断前山雨行云归去复何心转背飘然无觅处无觅处知不知坐断十方还是谁东弗于代欝单越西瞿耶尼阎浮提上堂云影转体前白云就青山之父光分顶后温风成枯木之春直得八面玲珑十方通畅应机宜而了了顺变化以绵绵所以古人道一句子当明不当照一句子当照不当明一句子当明当照一句子不当明不当照诸禅德作么生体悉得圆满去良久云坐却舌头参活意扭回鼻孔辨生缘参上堂云风不鸣条雨不破块也知春水如蓝羸得春山若黛物芸芸兮谁生谁荣道绵绵兮自买自卖一真圆妙而法法含容万像齐观而心心绝待衲僧家放大光明得大自在劫成也由我相随而成劫坏也由我相随而坏坐断干坤而称尊斡旋阴阳而作宰诸禅德旦道修何功德住何三味尔才踏步向前敢道非公境界上堂云声色见闻闹浩浩恰似儿时鬪百草两家拈出一般般相对无言点头笑好笑好笑人人尽道香严击竹响而明心灵云见桃花而悟道还端的也无当时到即不点而今点即不到开启干龙节上堂云好诸禅德锦云迎日玉殿传春祥光现尊贵之家瑞应兆诞生之事万椉七宝亲曾父子相承九重一人还与弟兄和合诸人还委悉么良久云洪荡温风布炎德熙和韶日洗寒姿天池长老至上堂云虚心能作白云起石柱源头有应不乖明月印天池水面因缘事偶感应道交有时孤峯顶上盘结草菴呵佛骂祖去有时下妙高顶来别峯相见去诸人还体悉得么不居正位要旁来祇箇真金经百炼四月八日上堂云碧琉璃色水澄清紫磨金光身莹明洗净方知不受垢释迦老子此时生若也恁么行履过去未来现在诸佛是恁么时生恁么时沐浴其或未然蹉过了也非唯二千八十年何翅三生六十劫干龙节上堂云尊贵位中尊贵身绵绵不断转金轮剎尘寿量无穷已箇是干坤旧主人开启天申节上堂云体与干坤同寿则无变无沦用与日月竝辉则无晦无缺据尊贵位坐断十方借诞生缘恩均万汇诸人还知箇人作用处么良久云金轮统摄四天下万像圆收一印中上堂云五月半农忙乱插田心是秋成饭却道禾熟不临场祇么任从风雨烂禅和子一身了一身两眼对两眼箇中丝发初无间老狐涎尽复何疑再坐盘中弓落盏天申节上堂云瑞笼云锦须知圣主之诞生宝付金轮还绍父王之至位其尊贵也肯堕二三其寿量也数踰万亿干坤合德日月同光摄十方剎土为一家视四海众生如赤子便乃卷舒无碍纵夺自由顺大道而无为应群机而不忒诸人还委悉么三代而来遵圣化八絃此去沐淳仁师于六月初三日退院辞众上堂云衲僧去就水云姿偶堕夤缘出应时今日又归林壑去得便宜了得便宜诸禅德且作么生是得便宜处良久云此去常专自己事者回不为别人忧江州圆通语录江州能仁禅寺语录侍者法澄编师于建炎二年六月十三日入院上堂云一尘起大地收一花开天下春衲僧变态须是恁么始得便乃一切时一切处任运自在应用无方诸人还委悉么风行草偃水到渠成上堂云好诸禅德念尽智明玉壶引步神虚鑑远宝镜含辉应万化而无当不堕诸数湛一真而独照不外余尘且作么生行履得恁么相应去良久云翡翠踏翻荷叶雨鹭鸶冲破竹林烟上堂举僧问洞山四山相逼时如何山云老僧日前也曾向人家屋檐下过来僧云回顾不回顾山云不回顾僧云未审教渠向甚么处去山云粟畬里去其僧珍重便迁化山以拄杖点云阇梨祇解恁么去不解恁么来师云祇解恁么去沙禽夜宿沧洲树不解恁么来石笋穿开古路苔诸人还体悉得么莫道鲲鲸无羽翼今日亲从鸟道回上堂云淅淅西风歛气浮远天野水一般秋衲僧歇到兹时节坐照寒光湛不流诸禅德祖师道心随万境转转处实能幽且作么生是转处还会么解报山家六户晓须知云树一声鸡真州天宁琳长老下法嗣书师上堂云五叶一花不是寻常春力十方一色何曾特地庄严瑠璃地上转机明月堂前移步正恁么时子有就父之功资有合师之道诸人还体悉得么良久云玉笼放出千年鹤妙辨初移一步时荐道士请上堂云恍恍惚惚其中有物杳杳冥冥其中有精其中之精则无像其中之物则无名应繁兴而常寂照空劫而独灵悟之者剎剎见佛证之者尘尘出经门户开辟也分而为三教身心狭小也局而为二乘真境无涯兮妙观玄览大方无外兮独立周行诸人还会么良久云虚若谷神元不死道先象帝自长生上堂举定上座参临际问如何是佛法的的大意际下禅床与一掌便托开定伫思傍僧云定上座何不礼拜定方礼拜豁然大悟师云黄蘗传来临际用底定上座触着关捩廓然一念忘缘泊尔十方无寄现前不用安排直下何劳拟议不风流处也风流有意气时添意气上堂举洞山云初秋夏末或东或西直须向万里无寸草处去良久云祇如万里无寸草处又作么生去后僧举问石霜霜云出门便是草明安云直是不出门亦是草漫漫地师云出门是草涉芊芊莽莽之闲叶落知秋堕黯黯青青之处到者里须体取机虽转纽印未成文处始得还端的么良久云水明老蚌怀胎后云重苍龙退骨时江州能仁禅寺语录真州长芦崇福禅院语录侍者宗信编师于建炎二年九月十五日入院上堂云恁么时恁么处恁么去恁么时恁么处恁么来其来也内绍到家其去也傍分借路明月练铺江面芦花雪照门头分明祇是箇人宛转归来旧处诸禅德本色汉到者田地更须知有功勋及尽十成时脱去浑身祖祢相承一色后荷担底事诸人还相委悉么良久云机转玉轮干坤静妙叶宝印正当风师于当月二十九日就本州天宁寺开堂发运阁学度疏与师师接得良久云善财弥勒相逢有弹指之缘居士文殊酬对到忘言之处妙在箇中投契还他方外知音也应今正是时会与重宣此义宣疏罢知府学士度疏与师师接得复云随唿而应虚谷有无尽之音对像而形圆鑑有不私之照心心相印法法现成其或未然更烦重举宣疏罢师陞座拈香云此一瓣香恭为今上皇帝陛下万岁万岁万万岁伏愿天地容于圣心日月助于炎德皇基绵远不可穷其方隅寿岳穹崇不可穷其数量体苍苍之至化施物物于淳仁次拈香云此一瓣香奉为执政大臣两制侍从发运阁学知府学士通判寺丞阖府文武寀寮竝愿奉国惟忠赞一人之大业潜心游道体万汇之元功福慧光严寿龄绵久以父母恩而及百姓以佛祖嘱而护丛林又拈香云此一瓣香是祖祢传宗之信乃衲僧取则之时几回举似与人真箇不忘得处供养随州大洪山第四代淳和尚用酬法乳之恩遂就坐天宁长老白椎云法筵龙象众当观第一义师云若论第一义谛又作么生观诸圣宗仰而为师衲僧心传而为祖居混茫之化表出离微之道前无象无名难思难议到者里须知有建化门头敲唱底时节众中莫有了事底衲僧么出来相见时有僧问适来发运疏中道钳鎚在手要须法雨䨦霈正恁么时愿见作家手段师云半夜乌儿头戴雪天明哑子抱头归进云宝印当风妙重重锦缝开去也师云天共白云晓水和明月流进云幸逢席上台星鑑好运灵光第一机师云尔只今问第几机进云霜林玉凤生雏月户金鸡唱晓师云直须恁么僧问昔日兴化道我逢人即不出出即不为人三圣云我逢人即出出即便为人未审二尊宿还有相违处也无师云落霞与孤鹜齐飞秋水共长天一色进云如是则春兰秋菊各自馨香师云又恁么去也进云敢问和尚为复是为人出不为人出师云动容扬古路不堕悄然机进云争奈空生不解巖中坐惹得天花动地来师云今日遭人点捡进云还许学人下箇註脚也无师云许进云截断脚下五色线拈却长芦下马台师云无尔下足处师乃云释迦出世以众生妄想迷封而说种种法达磨西来以底事现成圆满而传密密心说种种法也以楔出楔传密密心也以符合符诸仁者一段光明烂烂月含霜夜一壶爽气沈沈水与天秋空而不空廓然自照有而不有湛兮若存法身圆极而无去来物物难逃其外佛眼洞鑑而一同异尘尘但入其中所以古人道森罗及万象一法之所印若恁么会得方知道一切处是尔自已一切处是尔光明一切处是尔坐道场一切处是尔作佛事虽然如是且道光影俱忘又作么生体悉良久云玉马雪行归半夜羚羊挂角月沈西陈谢罢复举保寿开堂三圣推出一僧保寿便打三圣云恁么为人瞎却镇州一城人眼去在保寿便下座师云禅客相逢自有琢磨之妙作家做处元无刀斧之痕且道正恁么时作么生还会么影草事羸本色汉截流机对当行家天宁长老白椎云谛观法王法法王法如是师便下座上堂云六户不掩从教万法通同四衢无踪祇么一尘不受所以道眼见色与盲等耳闻声与响等便能声色里睡眠声色里坐卧还体悉得么周遍十方心不在一切处上当举僧问洞山亡僧迁化向甚么处去山云火后一茎茆师云虚而灵空而妙光明一点乃生佛之枢机廓彻十方是圣凡之窟宅还会么良久云堪嗟去日颜如玉却叹回时鬓似霜上堂云日照昼月照夜天清而高地厚而下不我处者大功不可逃者至化举起镇州罗卜酬却庐陵米价阿噜勒继萨婆诃佳作人可知礼也上堂云独立不改周行不殆莫嫌满眼诸尘须信唯心三界列千峯而向岳会百川而到海诸禅德恁么会得也卷帘除却障恁么不会也闭户生得碍会与不会商量漆桶依前不快上堂云环中隐照蛰龙吟枯木之云量外真明老兔弄夜轮之魄机前梭路石女能分肘后印章木人得用直得一印印遍虚空法界更无遗余诸人还体悉得么六门通晓意大地绝纤尘上堂云祇箇是家风明明入混融江光芦映月夜色水吞空攃手悬崖下分身万像中回涂登鸟道恰恰是神通庄上回上堂云南亩黄云禾弄穟中洲白雪苇成花归舟恰向其闲过一棹清风夜到家诸禅德长芦寻常不与诸人世谛流布真箇其中行履来且道诸人行履又作么生良久云谁敢压良为贱天宁节上堂云干坤同寿无以穷其岁年物我同心无以分其中外以法为界则无方维以智为身则无向背诸禅德且道箇人作么生行履还会么国付一人敷舜化恩临四海戴尧仁上堂云空劫有真宗声前问已躬赤穷新活计清白旧家风的的三椉外寥寥一印中却来行异类万派自朝东上堂云道绵绵兮用也不勤道绵绵兮寂也不灭二椉困堕于空无众生执迷于分别菩萨区区于进修诸佛唠唠于演说诸禅德一句子妙出三椉一念闲功超万劫水月茫茫兮舟棹闲雪云冉冉兮路岐绝明明灵灵兮唯已自知大辩若讷兮大巧若拙上堂云恰恰无绫缝明明不覆藏鹫岭岂传迦叶少林那付神光现成处处合头句具足人人知见香虚空说法森罗听不挂唇皮解举扬诸禅德十二时中直是满眼满耳了也还体悉得么良久云傍观者哂当局者迷资福和尚到上堂云玉线金针相续难劫壶空处妙投关香林烟暖风排雪月窟氷寒影转山里许借功方得活那时退位不知闲宗家密密绵绵事布施多人莫要悭上堂举僧问古德曹谿路上还有俗谈也无德云六祖是卢行者师云好诸禅德直下无窠窟不用求奇特皓玉本无瑕雕文丧君德上堂云本来田地无涯岸极目寒光成一片消息平沈佛也迷机轮转侧谁能辨看看雪山山下拥蓑人白牛一掣芒绳断参上堂云灵苗发种觉树敷春冷湫湫处却要温和干爆爆时还须津润若能如是便乃能方能圆能曲能直正恁么时如何体悉还会么志公不是闲和尚剪刀常在卧床头岁旦上堂僧问旧年已去新岁到来不审无位真人今日寿年多少师云也须头上添一岁进云恁么则应时纳祐去也师云尔分上作么生进云直得风行草偃水到渠成师云百岁老人分夜灯师乃云淑气成春韶声入律堂堂做处须知户挂凋林密密来时自是花开枯木金鸡报晓玉女登机一段风光大家时节祇如时节若至其理自彰又作么生体得借婆裙子拜婆年买尽风光不着钱噼面来时莫回避箇人里许有生缘参上堂云一言道断不鼓唇皮一担担起不费气力直得口挂壁上也妙照那人意在目前也圆成众事便能默时说说时默用时闲闲时用且道正当用时如何良久云巨灵擡手无多子分破华山千万重上堂举僧问九峯如何是头峯云开眼不觉晓僧云如何是尾峯云不坐万年床僧云有头无尾时如何峯云终是不贵僧云有尾无头时如何峯云虽饱无力僧云直得头尾相称时如何峯云儿孙得力室内不知师云好诸禅德云从龙风从虎客到家水归海头尾平正内外通同八方受敌铁牛机半夜阵圆玄豹变虽然如是也祇是儿孙得力处祇如室内不知又作么生良久云户外有云从断径座中无照胜然灯上堂云剎剎尘尘是我无处藏身到到处处逢渠箇人具眼百草头上闹市门头混不得不随流类不齐绝渗漏须知衲僧做处大用现前普化半颠半狂金牛自歌自舞诸人还会么因风吹火用力不多参上堂举鲁祖凡见僧来便面壁南泉云我寻常向人道空劫已前承当佛未出世时体取尚不得一箇半箇似尔恁么驴年去师云鲁祖为众竭力南泉家丑外扬长芦恁么点捡还更有人点捡长芦么有点捡无点捡即且置鲁祖为人处作么生还会么无底合盘盛不尽穿心椀子钉将来上堂云同中有异功亡就位异中有同在位借功一步密移玄路转全身放下劫壶空隐隐密密玲玲珑珑记取深云须变豹自然死水不藏龙上堂云麟龙不为瑞珠璧不为贵衲僧眼豁开彻见生死蔕生死蔕第一义诸佛心祖师鼻少林传灯灵山授记随高随下何此何彼假诸因缘神通游戏有时五教三椉有时三德六味有时屋里主财有时门头了事处处清白家风人人见成活计正恁么时且道作么生是见成受用底还体悉得么良久云风行草偃水到渠成上堂云一二三四五禾山打鼓金牛舞噼面来时着眼看全身放下休回互诸禅德祇如不回互时作么生良久云千钧才一挽自有发机人上堂僧问记得僧问巴陵如何是提婆宗陵云银椀里盛雪未审此意如何师云犹堕一色在进云恁么则满舡空载月渔父宿芦花师云转却后作么生进云龙得水时添意气虎逢山处长威狞师云且喜勿交涉进云却请和尚道师云欲识诞生王子父鹤腾霄汉出银笼师乃云活计如今付旧人版头疎久又还亲星河月与长江混渺渺清光一色匀底时节落功勋卧稳须知却转身转得了来相识么寒穷面嘴黑皴皴上堂云今日是释迦老子降生之辰长芦不解说禅与诸人画箇样子祇如在摩耶胎时作么生以拂子画祇如以清净水浴金色身时又作么生师画水祇如周行七步目顾四方指天指地成道说法神通变化智慧辩才四十九年三百余会说青道黄指东画西入般涅槃又作么生师画⊕云若是具眼衲僧必也点头相许其或未然一一历过始得上堂云六根返源彻底灵明无颣四大性复通身清净无尘直得绝因缘断相续混古今泯同异诸人还体悉得么灵鸟不萠枝上梦觉花无影树头春上堂云透顶透底彻根彻源底人为甚么跨步时失却路头随高随下合方合圆底人为甚么合眼时失却处所诸禅德作么生履践得通同一贯去良久云好手犹如火里莲他家自有冲天意干龙节上堂云干坤之主海岳之尊密密不间绵绵长存全提造化之柄妙得生成之根箇人寿量也龙施膏雨洗山骨箇人神明也蟾把清霜摩月魂当时舜日下临蒙圣庇从佛学佛今日尧眉上祝是我众知恩报恩上堂云好诸禅德与干坤同其覆载与雨露同其霑濡与草木同其生成与水云同其去就与鬼神同其凶吉与时序同其阴阳所以道万物自有功当言用极处事存函葢合理应箭锋柱正恁么时作么生得函葢箭锋去还会么遍界不曾藏通身无影像上堂云何须更举扬全体露堂堂湿暑时时雨薰风阵阵香秧针初透水痕浅蒲力欲剪柳丝长双六盘中休喝彩分明触事恰相当结夏上堂云一尘具无量剎土一念超无量劫数一身现无量众生一体合无量诸佛所以道以大圆觉为我伽蓝身心安居平等性智恁么则不可以方所为限不可以时分为拘自他和合则水乳相同主伴交参则镜像相照祇如禁足护生又且如何话会良久云心心无异念步步不迷方上堂举僧问鲁祖如何是不言言祖云尔口在甚么处僧云某甲无口祖云寻常将甚么喫饭僧无语祖便打师云祇解握死蛇颈不能捋勐虎须当时待他问尔口在甚么处便与一喝拂袖便行直饶鲁祖全机往往做手脚不及上堂举百丈涅槃和尚问南泉从上诸圣还有不为人说底法么泉云有丈云如何是不为人说底法泉云不是心不是佛不是物丈云说了也泉云某甲祇恁么和尚又如何丈云我不是善智识争知有说不说泉云某甲不会丈云我太杀为尔说也师云好大众王老师葛藤被涅槃和尚截断了也涅槃和尚葛藤且不得动着非唯既往不咎亦乃尽法无民虽然如是还点捡得出么如今夺得连城璧秦主相如尽丧身上堂举僧问智门莲华未出水时如何门云莲华僧云出水后如何门云荷叶师云丛林多作出水未出水莲华荷叶商量我也知尔为蛇画足更有底打传口令有底杓卜听虚声总未得剿绝长芦为尔拈却了也方知道智门是箇无固必汉长芦今日大似巩县茶瓶举首坐立僧上堂云吾家种草古今难针鼻才分度线端混处相期君把手到时不与汝同盘却来大用纵横是向去全功转侧看底事要凭师印可轮回生死不相干上堂举僧问云门杀父杀母佛前忏悔杀佛杀祖向甚么处忏悔门云露师云好诸禅德无稜缝绝廉纤随心自在当处解脱还会么有余一法着不得无余一法也还祛上堂云来无所从去无所向达一理之齐平见诸法之空相晓云散处日明夜雨过时溪涨照体独立兮常住一如应真不借兮森罗万像不须尔更作思惟自有人普同供养师高声唤云大休大歇底禅和子若不受食是尊贵堕上堂云灭而不灭与虚空合体而灵生而不生与森罗同用而妙劫前无朕身后有家鹤梦巢寒耿耿苍林之月龙吟夜永依依枯木之云诸禅德正恁么时无生灭绝去来妙有衲僧行履还体得么良久云烟含碧苇沙头雪风弄白苹江上秋上堂举舡子嘱夹山云直须藏身处没踪迹没踪迹处莫藏身吾三十年在药山祇明此事师云好诸禅德寒巖异草坐着成功明月白云步时分影正当恁么时如何行履良久云幽洞不拘关锁意纵横那涉两头人上堂云好诸禅德云无心而自闲天无际而能宽道无像而普应神无虑而常安随之也不见去迹迎之也不见来端一藏教祇成赞叹三世佛止可傍观烛晓堂虚织妇转机梭路细水明夜静渔老拥蓑舡月寒诸禅德还曾到箇田地箇时节么其或未然不要乱举上堂云大众芝麻压得油粳米炊得饭还我丛林饱参汉衲僧履道贵平怀何必临机争转换活计自然家风成现顺水便风归舟到岸寒山拾得笑呵呵此心分付知音辨真州长芦崇福禅院语录终师小参示众云兄弟机丝不挂木人暗掷金梭文彩未彰石女先提玉印妙明田地岂涉春缘虚莹亭堂宁关晓意正非孤立风前月树猿啼偏岂单行烟外沧洲鹭宿光里锋铓未兆隐时头角峥嵘叶通兼带才疎便见犯锋伤手六门机息是须宛转傍参一色功圆切忌当头印破梦手推开月户转身拨侧玉轮方能出自胸襟始免坐他床榻泥牛运步已萠建化之缘木马嘶风便是利生边事如何履践得恁么相应去良久云还会么钓丝午夜休拈弄风拭湖光水月秋小参云好兄弟若论此事千里同风何彼我之相辽岂形声而能间岸云轻弄白沙树绿含春触处现本光百川同一味尽十方世界而俱是我家即万象森罗而更无别法通身不滞攃手无依转侧相逢合谈何事还相委悉么良久云入门白发笑添雪上岸青鞋从涴泥复云浪爪拏舟雪溅空十年胸际着慈风如今堂上时相见分付饮茶谈笑中记得保福问鹅湖雪峯先师道望州亭与汝相见了也乌石岭与汝相见了也僧堂前与汝相见了也僧堂前则且致望州亭乌石岭什么处相见鹅湖骤步归方丈保福便入僧堂雪窦拈云二老宿是即是祇知雪峯放行且不见雪峯把定祇如觉上座适来与长芦和尚三门前问讯方丈头人事合掌起居曲躬叉手诸人恁么相见也祇是放行且道把定处作么生相见还相委悉么鹤鹭竝头踏雪睡月明惊起两迟疑小参云好诸禅德髑髅前有本来灵照彻毘卢顶𩕳平玉马过关方半夜木鸡唤月恰三更寥寥迹绝全功转历历光生借位明却着弊衣垂化手合同舡子顺流行兄弟此箇田地亘彻古今是尔诸人分上本有底事祇为一念封迷诸缘笼络所以不得自在去劳他先觉建立化门也祇劝尔诸人自休自歇去歇即菩提胜净明心不从人得便知道夜明帘外暗弄机梭明月堂前妙拈针线长天似镜功圆脱彼三缘大地如云过在坐他一色那时拨转触处峥嵘根根尘尘无非佛事行行步步皆是道场恰恰现成无一丝毫移易处到者里祖师无分外授手底法诸佛无分外相传底心元不盈余何甞欠少祇如今左边立诸来檀越右边立长芦衲僧何必参寻禅什么时不具那用忏悔罪什么处得来自然即物契神祇么返常合道莫道未来佛与尔受记何烦过去佛为我证明祇尔箇现在不可得心便是常住无量寿佛诸人若向者里透顶透底彻本彻末体悉得去有什么事其或未然百鸟不来春又过不知谁是到菴人举三祖问二祖云某甲多诸罪障乞师忏悔二祖云将罪来与汝忏三祖云觅罪性了不可得二祖云与女忏罪竟三祖便礼拜师云三祖自倒自起二祖相楼打楼今晚海陵善友问觉上座求忏悔若也向者里心迹俱泯体上无疮名相才兴泥中洗土且毕竟作么生月冷空当午松寒露满襟小参云兄弟十方无壁落从本来元没遮栏四面亦无门祇者里便是人处可谓通途息耗叶路当风其或反侧迟回便是撞头磕额正恁么时作么生良久云玉马雪行归半夜羚羊挂角月沈西复云兄弟三世诸佛不知有点即不到白牯貍奴却知有到即不点何须驰骋神通祇恁荡除知见云开也星象排珠月上也江光铺练懵懂还如痴兀人他家自有通人辨正恁么时且道作么生辨但向道三年一闰小参云兄弟大功才转借为诞生一色若消方名尊贵细中移足鹤出银笼位里回头月铺金地正不孤滞偏自双行放开则三世都无空缺处所以道尽十方世界是尔一只眼尽十方世界是尔自己尽十方世界是尔光明尽十方世界是箇解脱门什么处不是尔成佛处什么时不是尔说法时不见道护明不从兜率降一轮圆满十方周复举僧问青林学人径往时如何林云死蛇当大路劝子莫当头僧云当头时如何林云丧子命根僧云不当头时如何林云亦无回避处僧云正当恁么时如何林云却失也僧云未审向什么处去也林云草深无觅处僧云和尚也须隄防始得林拍手云一等是箇毒气师云者僧解问青林解弄可谓是虚玄不犯回互旁参把定咽喉方为好手触他毒气不是作家且道正恁么时毕竟作么生良久云连头袋子盛将去没底篮儿着取来小参云恁么时恁么处是尔诸兄弟安居田地还端的也未而今事不获己便有重话会语先佛遗范禁足护生祇要诸人不妄行一步不作众生想念罢却机警尽却攀缘一味休歇穷教到底去打教彻头去莫依倚莫停留直使无丝毫粘惹方唤作解作活计底人解绍家业底人所以古人道如人在家三十年愁什么家业不辨祇如云盖问石霜万户俱开即不问万户俱闭时如何霜云堂中事作么生盖无语经半年方来下语云无人接得渠霜云道则太杀道祇道得一半盖云和尚又作么生霜云无人识得渠盖便礼拜兄弟子就父移功圆路转动犯则头角生也丑拙露也直饶琉璃殿上玉女摇头明月堂前石人抚掌也祇是旁参边事到者里三世诸佛瞻望不及历代祖师毁赞不着天下老和尚诠註不到方有少分相应如今欲得恁么去么且把两头攃开中闲放下髑髅前四大后体取就里许携得将来随到处用得恰好方信道十方世界中唯有一乘法更无一滴渗漏直得尘尘剎剎佛佛祖祖莫祇道佛祖在剎尘里安居元祇者便是拟议则话作两橛依俙则不得一如不见云门拈拄杖子示众云拄杖子化为龙吞却干坤了也山河大地甚处得来好兄弟云门拈十方世界在拄杖头上作箇道场尽十方诸佛诸大菩萨一切众生总在拄杖头上结制可谓是一尘入正受诸尘三昧起促一劫以为一日延一日以为一劫岂祇以一夏为时分一处为方所祖不云乎宗非促延一念万年无在不在十方目前若能恁么履践则得相应则知以法界为畔岸以圆觉为伽蓝且道如何是伽蓝中人良久云鹭倚雪巢犹可辨乌投漆立事难明复举僧问洞山寒暑到来如何回避山云何不向无寒暑处去僧云如何是无寒暑处山云寒时寒杀阇梨热时热杀阇梨师云一盘黑白互交罗生杀其中细琢磨樵人疑着当头着不觉腰闲烂斧柯小参云生灭心尽是寂灭露柱怀胎底时节寂灭心起是生灭石女生儿解言说用时万象不盈余休处一真无空缺藤枯树倒笑呵呵依旧清风与明月记得赵州问投子大死底人却活时如何子云不许夜行投明须到师云好兄弟不入门不出户高高山顶立那现身深深海底行不匿迹木人握印当风文彩未形玉女撺梭直下机丝不挂正当恁么时又合如何变弄还会么密移一步六门晓无限风光大地春小参僧问如何是正中偏师云天共白云晓进云如何是偏中正师云水和明月流进云如何是正中来师云莫道鲲鲸无羽翼今日亲从鸟道回进云如何是偏中至师云当机不回互敌面无后先进云如何是兼中到师云宝殿无人不侍立不种梧桐免凤来进云五位已蒙师指示向上还更有事也无师云有进云如何是向上事师云乍可截舌谁敢当头师乃云应缘无滞德用不孤百草头上荐得明明祖师底心六尘堆里拾得的的自家底眼赤肉团上无位真人闹市门头富贵底汉堂堂不昧恰恰现成直饶破二不成一犹是建化门头事不见道皮肤脱落尽唯有一真实恁么时节身不待父母和合道不假天地生成良久云十洲春尽花彫残珊瑚树林日杲杲复举灌溪问末山如何是末山山云不露顶灌云如何是末山主山云非男女等相灌云何不变去山云不是神不是鬼变箇什么灌从此入室师云不是男不是女不是神不是鬼不是佛不是物祇知白云无心谁辨青山在目夜明识取断蛇珠潭寒退下苍龙骨等闲掣断紫丝绦天上人间收不得收不得底事从来没窠窟小参云好兄弟一叶落天下秋一尘起大地收拈起也周偏法界应用无方放下也清净本然虚明绝待衲僧家有时投兔角杖绕天下走去无去相便知道云水是阇梨阇梨是云水有时坐法空座坐断报化佛头住无住相方见得家风是自己自己是家风直得动静二相了然不生恁么也得不恁么也得恁么不恁么总得虽然如是不见道纵然为客乐争似在家贫复举僧问九峯西天夏末多有得道果者和尚此间还有也无峯云有僧云是什么人峯云头戴午夜月脚踏黄金地僧云还转也无峯云作么生不转僧云如何是转峯云今古已闻龙退骨师云不守功不得色玉人未照当台镜石女不登月下机可谓枯木龙吟犹带喜在髑髅眼睛犹带识在直是智不到处路已转时且道合作么生体悉良久云还会么芦荻易分相混雪水天难辨合同秋小参云元是一精明分成六和合所以道在眼曰见在耳曰闻在鼻嗅香在舌谈论在手执捉在足运奔门门通处处显不覆藏勿回互释迦老子分千百亿化身观音大士具八万四千手眼运大神通放大光明现功德相作庄严事然于报化门头即得实际地上总用一点不着祇如四大坏五蕴空六根昏塞七识舍尽平生伎俩总做不得平生知解总忘了也亲属留不住好玩将不去无家可坐无地可安直得无一丝毫许粘缀处且道正恁么时真实人作么生履践还相委悉么良久云夜来云散斗杓垂拈得鼻孔失却口复举定山云生死中无佛即非生死夹山云生死中有佛则不迷生死同往问大梅被一时坐却不许分疎然而公案现成觉上座不免出一只手与噼折去也有处莫依守会要功中移步无处莫停留更须位里转身且道毕竟如何还会么夜月有辉含野渡白云无雨裹秋山小参云好兄弟虚而灵空而妙用处不勤勤寂时还皎皎据一如之本源当千差之会要箇中人无正倒不病不死不生不老唯自证以相应非思惟而能到古渡风清一片秋月色江光冷相照复举洞山和尚在疾僧问和尚病还有不病者么山云有僧云不病者还看和尚也无山云老僧看他有分僧云和尚看他时如何山云则不见有病者师云既不见有病则不见有死亦不见有生亦不见有老四相不能迁三世不能转正恁么时且作么生看他良久云还相委悉么拨开妙净圆明眼识取吉祥安乐人小参云好兄弟清虚之体借路能来差别之缘随心自尽死蛇弄得活骏马牵得回方信得山云冉冉江水滔滔处处入此宗头头无别法正恁么时还相委悉么落霞与孤鹜齐飞秋水共长天一色复举僧问赵州如何是赵州州云东门南门西门北门师云好兄弟赵州四门长开不碍诸方往来十字街头人大叫平铺买卖没相猜恁么见得方知赵州老子与衲僧出眼中金屑断鼻上泥痕了也还端的么月到中秋满风从八月冷小参云好兄弟行行没踪迹石马着金鞭住住不凝停木人敲玉户借功明位用在体处借位明功体在用处直饶恁么履践得十成去犹是傍参边事且道不借借时落在甚么处良久云还相委悉么星前人卧千峯室佛祖无因识得渠复举六祖问让和尚甚处来让云嵩山安国师处来祖云什么物恁么来让经八年方下语云说似一物即不中祖云还假修证否让云修证则不无污染则不得师云从来不相似何处更着得污染来然而拟向则触蹉跎则背且道正恁么时作么生还会么头长三尺知是谁相对无言独足立小参云好兄弟本源无风波真界绝涯畛木人步月归转侧功勋尽衲僧家须到者般田地可谓是金针穴细玉线芒长那时妙智贯联始得十成通畅不碍奔流度刃何劳息杼停机活眼照劫外之身亡机运今时之步方信道众生及国土皆同一法性且道毕竟承谁恩力还相委悉么手指空时天地转回头风月属吾家复举僧问护国如何是和尚本生父母国云头不白者是僧云未审将何奉献国云殷勤无米饭堂前不问亲师云烟水隔时迂疎情在风云会处向去功存直饶同一色成一家尚未与那人体合且道毕竟如何良久云木人夜半言不许外人识小参云地水火风休假借一切不留还脱洒家风廓落等虚空田地虚明非昼夜鸟道须知举足难玄机不许丝头挂同中有异异中同彻底浑沦无缝罅所以黄龙新和尚道鹭依雪巢同中有异乌投黑马异中有同黄龙老子虽是他宗甚得吾家之妙还辨得么金鸡啄破琉璃卵玉兔挨开碧海门复举僧问赵州狗子还有佛性也无州云有僧云为甚撞入者箇皮袋州云为他知而故犯又僧问狗子还有佛性也无州云无僧云一切众生皆有佛性为甚狗子却无州云为他有业识在师云赵州道有赵州道无狗子佛性天下分疎面赤不如语直心真莫怪言麁七百甲子老禅伯驴粪逢人换眼珠小参云好兄弟一亘清虚衲子家十方三世箇生涯光明照夜髑髅眼消息含春枯木花晓色依依云冉冉天容淡淡月斜斜母陀罗臂通身是今日逢场便攃沙诸人还甘得么若是大丈夫汉𠜾剞底人绍乃祖家风入诸佛阃域不肯将荒草埋头葛藤绊足直下磊磊落落孤逈逈峭巍巍赤洒洒露裸裸地去不见道动即影现觉即尘生到者里如经蛊毒之乡水也不得霑他一滴若也傍他门户受他教诏入他行市坐他床榻堪作甚么碧潭似镜不卧苍龙青天无云难藏老兔石女舞袖木人摇头绣靴转侧玉堂寒金鞭回指朱门晓从此花生锦上佛现世间开方便门示真实相不免将无作有破二成三于净洁田地上攃土攃沙就报化门户头不即不离先贤古圣来传语底人后学初机还荐得也未若欲疾相应早成辨把从前知见参学得底商量得底传授得底一时打叠却净辨去莫将一丝头来作鬪钉作安排便见不相似但知识自本来头入彼变化境自然一切处作得主把得住也无一乘可驭也无万行可修也无三界可出也无万法可了尔若道出三界则便坏三界尔若道在三界则便碍三界尔若待了万法则万法纷然尔若待转万法则万法扰尔到此直须不出不在不坏不碍不转不了不纷不扰便见独露底身便是洒落底汉不妨声色里睡眠声色里坐卧绝诸对待常光现前开发觉华超脱情境始信元不修持不曾染污无量劫中本来具足圆陀陀地曾无一毫头许欠少曾无一毫头许盈余觉上坐恁么说话皆是剩语如无孔铁鎚上下楔相似诸人尔道既是知为甚不改还会么相逢不饮空归去明月清风也笑人复举僧问风穴浩浩尘中如何辨主穴云无目山人能揣骨闹市相逢执手惊师云诸仁者心心不触处处相逢祇此间是文殊家风祇者箇是普贤身相不动步游弥勒楼阁不反闻入观音普门觉上座祇知当局者迷不顾傍观者哂更通箇消息去也乃竖起拂子云三世诸佛历代祖师天下老和尚风穴老汉尔者一队禅和子鼻孔总被觉上座拂子穿却还觉么座中亦有江南客休向人前唱𪋞鸪以拂子击禅床一下下座小参云释迦出世屈己徇人达磨西来压良为贱衣传迦叶似是而非法付神光将无作有祇为祖祢不了致令殃及儿孙从此五叶一花诸方分照或全提正按大用大机或借位明功借功明位棒头取证暍下承当拈一茎草作丈六金身于受用中现千手眼或转身异类中行攃手向那边去大都机器不一乃见方便兹多路布罗天葛藤满地设使万里无寸草净地却迷人长空绝点埃青天须喫棒更乃着脚威音路上横身兴化门头步步不触物心心无处所子细点捡将来尽是功勋边事不见古人道诸佛不出世四十九年说祖师不西来少林有妙诀若人识祖佛当处即超越兄弟且道作么生是佛祖未生前当处超越底句还会么臂长衫袖短脚瘦草鞋宽真州长芦崇福禅院语录宏智禅师广录卷第一宏智禅师广录宏智禅师广录卷第二长芦觉和尚颂古拈古集序夫至理超名象之阶真智出思议之外佛佛祖祖相印以心叶叶花花妙严于本门庭峻高而稜稜壁立各绍其宗枝派衍远而浩浩岐流终归于海付区分于杖拂与烹鍊于鑪鎚道任斯人也廓吞纳之胸膺神应求器也具变通之手段为万世之龟噬明觉首唱于其前追千里之骥游阿谁步随于其后长芦和尚摭古德机缘二百则颂以宣其义拈以振其纲扬淮壖两席之光继雪窦百年之踵烂成春意东风暖而山被锦云湛作秋容半夜寒而水怀璧月纵夺有则趣舍何心剪蓁蘙而辟正涂颂见古人之克力震雷霆而破蛰户拈彰底事之全机绵密契同方圆㳷合凿枘不爽斤斧亡痕屈曲相通肖贯珠之丝蚁裴回相附犹布雨之云龙赤肉团独露真常髑髅眼沥干漏识箭锋函盖影草探竿脱功勋而空劫非家垂方便而通身是手洗磨鸾鑑清吹排云梦之氛胶续凤絃雅韵奏雪楼之曲禅人法润集以成编小子嗣宗序而为引建炎三年自恣日叙泗州普照觉和尚颂古侍者法润信悟编举世尊一日陞座文殊白槌云谛观法王法法王法如是世尊便下座颂曰一段真风见也么绵绵化母理机梭织成古锦含春像无奈东君漏泄何举梁武帝问达磨大师如何是圣谛第一义磨云廓然无圣帝云对朕者唯磨云不识帝不契遂渡江至少林面壁九年颂曰廓然无圣来机径挺得非犯鼻而挥斤失不回头而堕甑寥寥冷坐少林默默全提正令秋清月转霜轮河淡斗垂夜柄绳绳衣钵付儿孙从此人天成药病举东印土国王请二十七祖般若多罗斋王问云何不看经祖云贫道入息不居阴界出息不涉众缘常转如是经百千万亿卷颂曰云犀玩月璨含辉木马游春骏不覉眉底一双寒碧眼看经那到透牛皮明白心超旷劫英雄力破重围妙圆枢口转灵机寒山忘却来时路拾得相将携手归举世尊与众行次以手指地云此处宜建梵剎帝释将一茎草插于地上云建梵剎已竟世尊微笑颂曰百草头上无边春信手拈来用得亲丈六金身功德聚等闲携手入红尘尘中能作主化外自来宾触处生涯随分足未嫌伎俩不如人举僧问清源如何是佛法大意源云庐陵米作么价颂曰太平治业无像野老家风至淳只管村歌社饮那知舜德尧仁举僧问马大师离四句绝百非请师直指某甲西来意大师云我今日劳倦不能为汝说问取智藏去僧问藏藏云何不问和尚僧云和尚教来问藏云我今日头痛不能为汝说问取海兄去僧问海海云我到这里却不会僧举似大师大师云藏头白海头黑颂曰药之作病鉴乎前圣病之作医必也其谁白头黑头兮克家之子有句无句兮截流之机堂堂坐断舌头路应笑毘耶老古锥举药山久不陞座院主白云大众久思示诲请和尚为众说法山令打钟众方集山陞座良久便下座归方丈主随后问云和尚适来许为众说法云何不垂一言山云经有经师论有论师争怪得老僧颂曰痴儿刻意止啼钱良驷追风顾影鞭云扫长空巢月鹤寒清入骨不成眠举百丈上堂常有一老人听法随众散去一日不去丈乃问立者何人老人云某甲于过去迦叶佛时曾住此山有学人问大修行底人还落因果也无对他道不落因果堕野狐身五百生今请和尚代一转语丈云不昧因果老人于言下大悟颂曰一尺水一丈波五百生前不奈何不落不昧商量也依前撞入葛藤窠阿呵呵会也么若是尔洒洒落落不妨我哆哆和和神歌社舞自成曲拍手其间唱哩啰举南泉一日东西两堂争猫儿南泉见遂提起云道得即不斩众无对泉斩却猫儿为两段南泉复举前话问赵州州便脱草鞋于头上戴出泉云子若在恰救得猫儿颂曰两堂云水尽分拏王老师能验正邪利刀斩断俱亡像千古令人爱作家此道未丧知音可嘉凿山透海兮唯尊大禹鍊石补天兮独贤女娲赵州老有生涯草鞋头戴较些些异中来也还明鉴只箇真金不混沙举台山路上有一婆子凡有僧问台山路向什么处去婆云蓦直去僧才行婆云好个阿师又恁么去也僧举似赵州州云待与勘过州亦如前问至来日上堂云我为汝勘破婆子了也颂曰年老成精不谬传赵州古佛嗣南泉枯龟丧命因图象良马追风累缠牵勘破了老婆禅说向人前不直钱举云门大师云光不透脱有两般病一切处不明面前有物是一透得一切法空隐隐地似有箇物相似亦是光不透脱又法身亦有两般病得到法身为法执不忘已见犹存堕在法身边是一直饶透得放过即不可子细捡点将来有什么气息亦是病颂曰森罗万象许峥嵘透脱无方碍眼睛扫彼门庭谁有力隐人胸次自成情船横野渡涵秋碧棹入芦花照雪明串锦老渔怀就市飘飘一叶浪头行举地藏问修山主甚处来修云南方来藏云南方近日佛法如何修云商量浩浩地藏云争如我这里种田博饭喫修云争奈三界何藏云尔唤什么作三界颂曰宗说般般尽强为流传耳口便支离种田博饭家常事不是饱参人不知参饱明知无所求子房终不贵封侯忘机归去同鱼鸟濯足沧浪烟水秋举临际将示灭嘱三圣云吾迁化后不得灭却吾正法眼藏圣云争敢灭却和尚正法眼藏际云忽有人问汝作么生对圣便喝际云谁知吾正法眼藏向这瞎驴边灭却颂曰信衣半夜付卢能搅搅黄梅七百僧临际一枝正法眼瞎驴灭却得人憎心心相印祖祖传灯夷平海岳变化鲲鹏只箇名言难比拟大都手段解翻腾举廓侍者问德山从上诸圣向什么处去也山云作么作么廓云勅点飞龙马跛鼈出头来山便休去来日山浴出廓过茶与山山抚廓背一下廓云这老汉方始瞥地山又休去颂曰觌面来时作者知可中石火电光迟轮机谋主有深意欺敌兵家无远思发必中更谩谁脑后见腮兮人难触犯眉底着眼兮渠得便宜举沩山问仰山甚处来仰云田中来山云田中多少人仰插下锹子叉手而立山云南山大有人刈茆仰拈锹子便行颂曰老觉情多念子孙而今惭愧起家门是须记取南山语镂骨铭肌共报恩举麻谷持钖到章敬绕禅床三匝振钖一下卓然而立敬云是是谷又到南泉绕禅床三匝振钖一下卓然而立泉云不是不是谷云章敬道是和尚为什么道不是泉云章敬即是是汝不是此是风力所转终成败坏颂曰是与不是好看桊䙌似抑似扬难兄难弟纵也彼既临时夺也我何特地金钖一振太孤标绳床三绕闲游戏丛林扰扰是非生想像髑髅前见鬼举法眼问脩山主毫釐有差天地悬隔汝作么生会脩云毫釐有差天地悬隔眼云恁么又争得脩云某甲只如此和尚又如何眼云毫釐有差天地悬隔脩便礼拜颂曰秤头蝇坐便欹倾万世权衡照不平斤两锱铢见端的终归输我定盘星举僧问赵州狗子还有佛性也无州云有僧云既有为什么却撞入这箇皮袋州云为他知而故犯又有僧问狗子还有佛性也无州云无僧云一切众生皆有佛性狗子为什么却无州云为伊有业识在颂曰狗子佛性有狗子佛性无直钩元求负命鱼逐气寻香云水客嘈嘈杂杂作分疎平展演大铺舒莫怪侬家不慎初指点瑕疵还夺璧秦王不识蔺相如举僧问云门不起一念还有过也无门云须弥山颂曰不起一念须弥山韶阳法施意非悭肯来两手相分付拟去千寻不可攀沧海阔白云闲莫将毫发着其间假鸡声韵难谩我未肯模胡放过关举地藏问法眼上座何往眼云迤逦行脚藏云行脚事作么生眼云不知藏云不知最亲切眼豁然大悟颂曰而今参饱似当时脱尽廉纤到不知任短任长休剪缀随高随下自平持家门丰俭临时用田地优游信步移三十年前行脚事分明辜负一双眉举云巖扫地次道吾云太区区生巖云须知有不区区者吾云恁么则有第二月也巖提起扫帚云这箇是第几月吾便休去玄沙云正是第二月云门云奴见婢殷勤颂曰借来聊尔了门头得用随宜即便休象骨巖前弄蛇手儿时做处老知羞举巖头到德山跨门便问是凡是圣山便喝头礼拜洞山闻举云若不是奯公大难承当头云洞山老汉不识好恶我当时一手擡一手搦颂曰挫来机总权柄事有必行之威国有不犯之令宾尚奉而主骄君忌谏而臣佞底意巖头问德山一擡一搦看心行举鲁祖凡见僧来便面壁南泉闻云我寻常向他道空劫已前承当佛未出世时会取不得一箇半箇他恁么驴年去颂曰淡中有味妙超情谓绵绵若存兮象先兀兀如愚兮道贵玉雕文以丧淳珠在渊而自媚十分爽气兮清磨暑秋一片闲云兮远分天水举雪峯示众云南山有一条鼈鼻蛇汝等诸人切须好看长庆云今日堂中大有人丧身失命僧举似玄沙沙云须是稜兄始得然虽如是我即不恁么僧云和尚作么生沙云用南山作么云门以拄杖撺向峯面前作怕势颂曰玄沙太刚长庆少勇南山鼈鼻死无用风云际会头角生果见韶阳下手弄下手弄激电光中看变动在我也能遣能唿于彼也有擒有纵底事如今付阿谁冷口伤人不知痛举盐官一日唤侍者与我过犀牛扇子来者云扇子破也官云扇子既破还我犀牛儿来者无对资福画一圆相于中书一牛字颂曰扇子破索犀牛桊挛中字有来由谁知桂毂千年魄妙作通明一点秋举仰山指雪师子云还有过得此色者么云门云当时便与推倒雪窦云只解推倒不解扶起颂曰一倒一起雪庭师子慎于犯而怀仁勇于为而见义清光照眼似迷家明白转身还堕位衲僧家了无寄同死同生何此何彼暖信破梅兮春到寒枝凉飈脱叶兮秋澄潦水举法眼以手指帘时有二僧同去卷帘眼云一得一失颂曰松直棘曲鹤长凫短义皇世人俱忘治乱其安也潜鳞在渊其逸也翔鸟脱绊无何祖祢西来里许得失相半蓬随风而转空舡截流而到岸箇中灵利衲僧看取清凉手段举僧问护国鹤立枯松时如何国云地下底一场懡㦬僧云滴水滴冻时如何国云日出后一场懡㦬僧云会昌沙汰时护法善神向什么处去也国云三门头两箇一场懡㦬颂曰壮志稜稜鬓未秋男儿不愤不封侯翻思清白传家客洗耳溪头不饮牛举风穴在郢州衙内上堂云祖师心印状似铁牛之机去即印住住即印破只如不去不住印即是不印即是时有卢陂长老出问云某甲有铁牛之机请师不搭印穴云惯钓鲸鲵澄巨浸却嗟蛙步𩥇泥沙陂伫思穴喝云长老何不进语陂拟议穴便打一拂子云还记得话头么试举看陂拟开口穴又打一拂子牧主云佛法与王法一般穴云见箇什么牧云当断不断返招其乱穴便下座颂曰铁牛之机印住印破透出毘卢顶𩕳行却来化佛舌头坐风穴当衡卢陂负堕棒头喝下电光石火历历分明珠在盘眨起眉毛还蹉过举僧问大随劫火洞然大千俱坏未审这箇坏不坏随云坏僧云恁么则随他去也随云随他去僧问龙济劫火洞然大千俱坏未审这箇坏不坏济云不坏僧云为什么却不坏济云为同大千颂曰坏不坏随他去也大千界句里了无钩锁机脚头多被葛藤碍会不会分明底事丁宁杀知心拈出勿商量还我当行相买卖举云门垂语云古佛与露柱相交是第几机众无语自代云南山起云北山下雨颂曰一道神光初不覆藏超见缘也是而无是出情量也当而无当巖花之粉兮蜂房成蜜野草之滋兮麝脐作香随类三尺一丈六明明触处露堂堂举仰山问僧甚处人僧云幽州人山云汝还思彼中么僧云常思山云能思是心所思是境彼中山河大地楼台殿阁人畜等物反思思底心还有许多般么僧云某甲到这里总不见有山云信位即是人位未是僧云和尚莫别有指示否山云别有别无即不中据汝见处只得一玄得坐披衣向后自看颂曰无外而容无碍而沖门墙岸岸关锁重重酒常酣而卧客饭虽饱而颓农突出虚空兮风抟妙翅踏翻沧海兮雷送游龙举三圣问雪峯透网金鳞未审以何为食峯云待汝出网来向汝道圣云一千五百人善知识话头也不识峯云老僧住持事烦颂曰浪汲初昇云雷相送腾跃稜稜看大用烧尾分明度禹门华鳞未肯淹虀瓮老成人不惊众惯临大敌初无恐泛泛端如五两轻堆堆何翅千钧重高名四海复谁同介立八风吹不动举风穴垂语云若立一尘家国兴盛不立一尘家国丧亡雪窦拈拄杖云还有同生同死底衲僧么颂曰皤然渭水起垂纶何似首阳清饿人只在一尘分变态高名勋业两难泯举洛浦参夹山不礼拜当面而立山云鸡栖凤巢非其同类出去浦云自远趋风乞师一接山云目前无阇梨此间无老僧浦便喝山云住住且莫草草怱怱云月是同溪山各异截断天下人舌头即不无争教无舌人解语浦无语山便打浦从此伏膺颂曰摇头摆尾赤梢鳞彻底无依解转身截断舌头饶有术拽回鼻孔妙通神夜明帘外兮风月如昼枯木巖前兮花卉长春无舌人无舌人正令全提一句亲独步环中明了了任从天下乐欣欣举马大师不安院主问和尚近日尊位如何大师云日面佛月面佛颂曰日面月面星流电卷镜对像而无私珠在盘而自转君不见钳鎚前百鍊之金刀尺下一机之绢举沩山问仰山忽有人问一切众生但有业识茫茫无本可据子作么生验仰云若有僧来即召云某甲僧回首乃云是什么待伊拟议向道非唯业识茫茫亦乃无本可据山云善哉善哉颂曰一唤回头识我不依悕萝月又成钩千金之子才流落漠漠涂穷有许愁举临际示众云有一无位真人常在汝等面门出入初心未证据者看看时有僧问如何是无位真人际下禅床擒住者僧拟议际托开云无位真人是什么干屎橛颂曰迷悟相返妙传而简春拆百花兮一吹力回九牛兮一挽无奈泥沙拨不开分明塞断甘泉眼忽然突出肆横流师复云险举僧问赵州学人乍入丛林乞师指示州云喫粥了未僧云喫粥了州云洗盋去颂曰粥罢令教洗盋盂豁然心地自相符而今参饱丛林客且道其间有悟无举云门问干峯请师答话峯云到老僧也未门云恁么则某甲在迟也峯云恁么那恁么那门云将谓猴白更有猴黑颂曰絃筈相衔纲珠相对发百中而箭箭不虚摄众景而光光无碍得言句之总持住游戏之三昧妙其间也宛转偏圆必如是也纵横自在举洛浦临终示众云今有一事问儞诸人这箇若是即头上安头若道不是即斩头觅活时首座云青山常举足日下不挑灯浦云是什么时节作这箇说话有彦从上座出云去此二途请师不问浦云未在更道从云某甲道不尽浦云我不管儞道尽道不尽从云某甲无侍者祗对和尚浦便休至晚唤从上座问儞今日祗对甚有来由合体得先师道目前无法意在目前他不是目前法非耳目所到且道那句是宾那句是主若拣得出分付盋袋子从云不会浦云汝合会从云实不会浦喝出云苦哉苦哉僧问和尚尊意如何浦云慈舟不棹清波上剑崃徒劳放木鹅颂曰饵云钩月钓清津年老心孤未得鳞一曲离骚归去后汨𤄷江上独醒人举僧问南阳忠国师如何是本身卢舍那国师云与我过净饼来僧将净瓶到国师云却安旧处着僧复问如何是本身卢舍那国师云古佛过去久矣颂曰鸟之行空鱼之在水江湖相忘云天得志拟心一丝对面千里知恩报恩人间几几举罗山问巖头起灭不停时如何头咄云是谁起灭颂曰斫断老葛藤打破狐窠窟豹披雾而变文龙椉雷而换骨咄起灭纷纷是何物举僧问兴阳剖和尚娑竭出海干坤静觌面相呈事若何阳云妙翅鸟王当宇宙箇中谁是出头人僧云忽遇出头时又作么生阳云似鹘提鸠君不觉御楼前验始知真僧云恁么则叉手当胸退身三步阳云须弥座下乌龟子莫待重教点额痕颂曰丝纶降号令分寰中天子塞外将军不待雷惊出蛰那知风遏行云机底联绵兮自有金针玉线印前恢廓兮元无鸟篆虫文举圆觉经云居一切时不起妄念于诸妄心亦不息灭住妄想境不加了知于无了知不辨真实颂曰巍巍堂堂磊磊落落闹处刺头稳处下脚脚下线断我自由鼻端泥尽君休斵莫动着千年故纸中合药举德山圆明大师示众云及尽去也直得三世诸佛口挂壁上犹有一人呵呵大笑若识此人参学事毕颂曰收把断襟喉风磨云拭水冷天秋锦鳞莫谓无滋味钓尽沧浪月一钩举僧问赵州如何是祖师西来意州云庭前柏树子颂曰岸眉横雪河目含秋海口鼓浪航舌驾流拨乱之手太平之筹老赵州老赵州搅搅丛林卒未休徒费工夫也造车合辙本无伎俩也塞壑填沟举维摩诘问文殊师利何等是菩萨入不二法门文殊师利曰如我意者于一切法无言无说无示无识离诸问答是为入不二法门于是文殊师利问维摩诘言我等各自说已仁者当说何等是菩萨入不二法门维摩默然颂曰曼殊问疾老毘耶不二门开看作家珉表粹中谁赏鉴忘前失后莫咨嗟区区抱璞兮楚庭剜夗士璨璨报珠兮隋城断蛇休点破绝疵瑕俗气浑无却较些举洞山供养云巖真次遂举前邈真话有僧问云巖道只这是意旨如何山云我当时洎错会先师意僧云未审云巖还知有也无山云若不知有争解恁么道若知有争肯恁么道颂曰争解恁么道五更鸡唱家林晓争肯恁么道千年鹤与云松老宝鑑澄明验正偏玉机转侧看兼到门风大振兮规步绵绵父子变通兮声光浩浩举雪峯住菴时有两僧来礼拜峯见来以手托菴门放身出云是什么僧亦云是什么峯低头归菴僧后到巖头头问甚么处来僧云岭南来头云曾到雪峯么僧云曾到头云有何言句僧举前话头云他道什么僧云他无语低头归菴头云噫我当初不向他道末后句若向伊道天下人不奈雪老何僧至夏末再举前话请益头云何不早问僧云未敢容易头云雪峯虽与我同条生不与我同条死要识末后句只这是颂曰切瑳琢磨变态肴讹葛陂化龙之杖陶家居蛰之梭同条生兮有数同条死兮无多末后句只这是风舟载月浮秋水举法眼问觉上座舡来陆来觉云船来眼云船在什么处觉云船在河里觉退后眼却问傍僧云儞道适来这僧具眼不具眼颂曰水不洗水金不博金昧毛色而得马靡丝絃而乐琴结绳画卦有许事丧尽真淳盘古心举曹山问德上座佛真法身犹若虚空应物现形如水中月作么生说箇应底道理德云如驴觑井山云道即太杀道只道得八成德云和尚又如何山云如井觑驴颂曰驴觑井井觑驴智容无外净涵有余肘后谁分印家中不蓄书机丝不挂梭头事文彩纵横意自殊举黄蘗示众云汝等诸人尽是噇酒糟汉与么行脚何处有今日还知大唐国里无禅师么时有僧出云只如诸方匡徒领众又作么生蘗云不道无禅只是无师颂曰岐分丝染太唠唠菓缀花联败祖曹妙握司南造化柄水云器具在甄陶屏割繁碎剪除氄毛星衡藻鑑玉尺金刀黄蘗老察秋毫坐断春风不放高举云巖问道吾大悲菩萨用许多手眼作么吾云如人夜中背手模枕子巖云我会也吾云汝作么生会巖云遍身是手眼吾云道即大杀道只道得八成巖云师兄作么生吾云通身是手眼颂曰一窍虚通八面玲珑无象无私春入律不留不碍月行空清净宝目功德臂遍身何似通身是现前手眼显全机大用纵横何讳忌举雪峯在德山作饭头一日饭迟德山托盋至法堂峯云这老汉钟未鸣鼓未响托盋向什么处去山便归方丈峯举似巖头头云大小德山不会末后句山闻令侍者唤巖头问汝不肯老僧那巖遂密启其意山乃休去至明日陞堂果与寻常不同巖抚掌笑云且喜老汉会末后句他后天下人不奈伊何颂曰末后句会也无德山父子太含胡座中亦有江南客莫向人前唱鹧鸪举密师伯与洞山行次见白兔子面前走过密云俊哉山云作么生密云如白衣拜相山云老老大大作这箇语话密云儞又作么生山云积代簪缨暂时落薄颂曰抗力霜雪平步云霄下惠黜国相如过桥萧曹谋略能成汉巢许身心欲避尧宠辱若惊深自信真情参迹混渔樵举严阳尊者问赵州一物不将来时如何州云放下着严云一物不将来放下什么州云恁么则担取去颂曰不防行细输先手自觉心麁愧撞头局破腰间斧柯烂洗清凡骨共仙游举金刚经云若为人轻贱是人先世罪业应堕恶道以今世人轻贱故先世罪业则为销灭颂曰缀缀功过胶胶因果镜外狂奔演若多杖头击着破灶堕灶堕破来相贺却道从前辜负我举僧问青林学人径往时如何林云死蛇当大路劝子莫当头僧云当头时如何林云丧子命根僧云不当头时如何林云亦无回避处僧云正当恁么时如何林云却失也僧云未审向什么处去也林云草深无觅处僧云和尚也须隄防始得林抚掌云一等是箇毒气颂曰三老暗转柁孤舟夜回头芦花两岸雪烟水一江秋风力扶帆行不棹笛声唤月下沧洲举刘铁磨到沩山山云老牸牛汝来也磨云来日台山大会斋和尚还去么山放身卧磨便出去颂曰百战成功老太平优柔谁肯苦争衡玉鞭金马闲终日明月清风富一生举僧问干峯十方薄伽梵一路涅槃门未审路头在什么处峯以拄杖一画云在这里僧举问云门门云扇子踣跳上三十三天筑着帝释鼻孔东海鲤鱼打一棒雨似盆倾会么会么颂曰入手还将死马医反魂香欲起君危一期拶出通身汗方信侬家不惜眉举米胡令僧问仰山今时人还假悟否山云悟即不无争奈落第二头何僧回举似米胡胡深肯之颂曰第二头分悟破迷快须攃手舍筌罤功兮未尽成胼拇智也难知觉噬脐兔老氷盘秋露泣鸟寒玉树晓风凄持来大仰辨真假痕玷浑无贵白珪举赵州问投子大死底人却活时如何投云不许夜行投明须到颂曰芥城劫石妙穷初活眼环中照廓虚不许夜行投晓到家音未肯付鸿鱼举子昭首座问法眼和尚开堂承嗣何人眼云地藏昭云太辜负长庆先师眼云某甲不会长庆一转语昭云何不问眼云万像之中独露身意作么生昭乃竖起拂子眼云此是长庆处学得底首座分上作么生昭无语眼云只如万像之中独露身是拨万像不拨万像昭云不拨眼云两箇参随左右皆云拨万像眼云万像之中独露身𡁠颂曰离念见佛破尘出经现成家法谁立门庭月逐舟行江练净春随草上烧痕青拨不拨听丁宁三径就荒归便得旧时松菊尚芳馨举僧问首山如何是佛山云新妇骑驴阿家牵颂曰新妇骑驴阿家牵体段风流得自然堪笑効颦隣舍女向人添丑不成妍举僧问九峯如何是头峯云开眼不觉晓僧云如何是尾峯云不坐万年床僧云有头无尾时如何峯云终是不贵僧云有尾无头时如何峯云虽饱无力僧云直得头尾相称时如何峯云儿孙得力室内不知颂曰规圆矩方用行舍藏钝置栖芦之鸟进退触藩之羊喫人家饭卧自家床云腾致雨露结为霜玉线相投透针鼻锦丝不断吐梭肠石女机停兮夜色向午木人路转兮月影移央举华严经云我今普见一切众生具有如来智慧德相但以妄想执着而不证得颂曰天盖地载成团成块周法界而无边折隣虚而无内及尽玄微谁分向背佛祖来偿口业债问取南泉王老师人人只喫一茎菜举僧问夹山拨尘见佛时如何山云直须挥剑若不挥剑渔父栖巢后僧举问石霜拨尘见佛时如何霜云渠无国土何处逢渠僧回举似夹山山上堂云门庭施设不如老僧入理深谈犹较石霜百步颂曰拂牛剑气洗兵威定乱归功更是谁一旦氛埃清四海垂衣皇化自无为举南泉示众云三世诸佛不知有狸奴白牯却知有颂曰跛跛挈挈㲯㲯𣯶𣯶百不可取一无所堪默默自知田地稳腾腾谁谓肚皮憨普周法界浑成饭鼻孔累垂信饱参举进山主问修山主云明知生不生性为什么为生之所留修云笋毕竟成竹如今作篾使还得么进云汝向后自悟在修云某甲只如此上座意旨如何进云遮箇是监院房那箇是典座房修便礼拜颂曰豁落亡依高闲不覉家邦平贴到人稀些些力量分堦级荡荡身心绝是非是非绝介立大方无轨辙举翠巖夏末示众云一夏已来为兄弟说话看翠巖眉毛在么保福云作贼人心虚长庆云生也云门云关颂曰作贼心过人胆历历纵横对机感保福云门也垂鼻欺脣翠巖长庆也脩眉映眼杜禅和有何限刚道意句一齐刬埋没自己也饮气吞声带累先宗也面墙檐版举仰山问中邑如何是佛性义邑云我与尔说箇譬喻如室有六窓中安一猕猴外有人唤云狌狌猕猴即应如是六窓俱唤俱应仰云祇如猕猴睡时又作么生邑乃下禅床把住云狌狌我与尔相见颂曰冻眠雪屋岁摧颓窈窕萝门夜不开寒藁园林看变态春风吹起律筒灰举僧问曹山灵衣不挂时如何山云曹山今日孝满僧云孝满后如何山云曹山好颠酒颂曰清白门庭四绝隣长年关扫不容尘光明转处倾残月爻象分时却建寅新满孝便逢春醉步狂歌任堕巾散发夷犹谁管系太平无事酒颠人举僧问法眼承教有言从无住本立一切法如何是无住本眼云形兴未质名起未名颂曰没踪迹断消息白云无根清风何色散干盖而非心持坤舆而有力洞千古之渊源造万像之模则剎尘道会也处处普贤楼阁门开也头头弥勒举瑞巖问巖头如何是本常理头云动也巖云动时如何头云不见本常理巖伫思头云肯即未脱根尘不肯即永沈生死颂曰圆珠不穴大璞不琢道人所贵无稜角拈却肯路根尘空脱体无依活卓卓举首山示众云第一句荐得与祖佛为师第二句荐得与人天为师第三句荐得自救不了僧云和尚是第几句荐得山云月落三更穿市过颂曰佛祖髑髅穿一串宫漏沈沈密传箭人天机要发千钧云阵煇煇急飞电箇中人看转变遇贱则贵贵则贱得珠罔象兮至道绵绵游刃亡牛兮赤心片片举僧问仰山和尚还识字否山云随分僧乃右旋一匝云是什么字山于地上书箇十字僧左旋一匝云是甚么字山改十字作卍字僧画一圆相以两手托如脩罗掌日月势云是什么字山乃画一圆相围却卍字僧乃作楼至势山云如是如是汝善护持颂曰道环之虚靡盈空印之字未形妙运天轮地轴密罗武纬文经放开揑聚独立周行机发玄枢兮青天激电眼含紫光兮白日见星举僧问云门如何是超佛越祖之谈门云胡饼颂曰胡饼云超佛祖谈句中无味若为参衲僧一日如知饱方见云门面不惭举长沙令僧问会和尚未见南泉时如何会良久僧云见后如何会云不可别有也僧回举似长沙沙云百尺竿头坐底人虽然得入未为真百尺竿头须进步十方世界是全身僧云百尺竿头如何进步沙云朗州山澧州水僧云不会沙云四海五湖王化里颂曰玉人梦破一声鸡转盻生涯色色齐有信风雷催出蛰无言桃李自成蹊及时节力耕犁谁怕春畴没胫泥举龙牙问翠微如何是祖师西来意微云与我过禅版来牙取禅版与翠微微接得便打牙云打即任打要且无祖师意又问临际如何是祖师西来意际云与我过蒲团来牙取蒲团与临际际接得便打牙云打即任打要且无祖师意牙后住院有僧问和尚当年问翠微临际祖师意二尊宿明也未牙云明即明矣要且无祖师意颂曰蒲团禅版对龙牙何事当机不作家未意成褫明目下恐将流落在天涯虚空那挂剑星汉却浮槎不萠草解藏香象无底篮能着活蛇今日江湖何障碍通方津渡有舡车举玄沙到蒲田县百戏迎之次日问小塘长老昨日许多喧闹向什么处去小塘提起袈裟角沙云料掉没交涉颂曰夜壑藏舟澄源着棹龙鱼未知水为命折筯不妨聊一搅玄沙师小塘老函盖箭锋探竿影草潜缩也老龟巢莲游戏也华鳞弄藻举云门云闻声悟道见色明心观世音菩萨将钱买胡饼放下手却是馒头颂曰出门跃马扫搀抢万国烟尘自肃清十二处亡闲影响三千界放净光明举沩山问道吾甚么处来吾云看病来山云有几人病吾云有病者不病者山云不病者莫是智头陀么吾云病与不病总不干他事速道速道山云道得也与他没交涉颂曰妙药何曾过口神医莫能投手若存也渠本非无至虚也渠本非有不灭而生不亡而寿全超威音之前独步劫空之后成平也天盖地擎运转也乌飞兔走举俱胝和尚凡有所问只竖一指颂曰俱胝老子指头禅三十年来用不残信有道人方外术了无俗物眼前看所得甚简施设弥宽大千剎海饮毛端鳞龙无限落谁手珍重任公把钓竿师复竖起一指云看举肃宗帝问忠国师百年后所须何物国师云与老僧作箇无缝塔帝曰请师塔样国师良久云会么帝曰不会国师云吾有付法弟子耽源却谙此事后帝诏耽源问此意如何源云相之南谭之北中有黄金充一国无影树下合同舡琉璃殿上无知识颂曰孤回回圆陀陀眼力尽处高峩峩月落潭空夜色重云收山瘦秋容多八封位正五行气和身先在里见来么南阳父子兮却似知有西竺佛祖兮无如柰何举临际问黄蘗如何是佛法的的大意蘗便打如是三度乃辞蘗见大愚愚问什么处来际云黄蘗来愚云黄蘗有何言句际云某甲三问佛法的的大意三度喫棒不知有过无过愚云黄蘗恁么老婆为尔得彻困更来问有过无过际于言下大悟颂曰九包之雏千里之驹真风度籥灵机发枢噼面来时飞电急迷云破处太阳孤捋虎须见也无箇是雄雄大丈夫举疎山到沩山便问承师有言有句无句如藤倚树忽然树倒藤枯句归何处沩山呵呵大笑疎云某甲四千里卖布单来和尚何得相弄沩唤侍者取钱还者上座遂嘱云向后有独眼龙为子点破去在后到明昭举前话昭云沩山可谓头正尾正只是不遇知音疎复问树倒藤枯句归何处昭云更使沩山笑转新疎于言下有省乃云沩山元来笑里有刀颂曰藤枯树倒问沩山大笑呵呵岂等闲笑里有刀窥得破言思无路绝机关举楞严经云吾不见时何不见吾不见之处若见不见自然非彼不见之相若不见吾不见之地自然非物云何非汝颂曰沧海沥干太虚充满衲僧鼻孔长古佛舌头短珠丝度九曲玉机才一转直下相逢谁识渠始信斯人不合伴举洞山示众云秋初夏末兄弟或东或西直须向万里无寸草处去又云只如万里无寸草处作么生去石霜云出门便是草大阳云直道不出门亦是草漫漫地颂曰草漫漫门里门外君自看荆棘林中下脚易夜明帘外转身难看看几何般且随老木同寒瘠将逐春风入烧瘢举仰山梦往弥勒所居第二座尊者白云今日当第二座说法山乃起白椎云摩诃衍法离四句绝百非谨白颂曰梦中拥衲参耆旧列圣森森坐其右当仁不让犍穉鸣说法无畏师子吼心安如海胆量如斗鲛目泪流蚌肠珠剖谵语谁知泄我机厖眉应笑扬家魂离四句绝百非马师父子病休毉举南泉因陆亘大夫云肇法师也甚奇怪解道天地同根万物一体泉指庭前牡丹云大夫时人见此一株花如梦相似颂曰照彻离微造化根纷纭出没见其门游神劫外问何有着眼身前知妙存虎啸萧萧巖吹作龙吟冉冉洞云昏南泉点破时人梦要识堂堂补处尊举云门大师云干坤之内宇宙之间中有一宝祕在形山拈灯笼向佛殿里将三门来灯笼上颂曰收尽余怀厌事华归来何所是生涯烂柯樵子疑无路挂树壸公妙有家夜水金波浮桂影秋风雪阵拥芦花寒鱼着底不吞𩚵兴尽清歌却转槎举鲁祖问南泉摩尼珠人不识如来藏里亲收得如何是藏泉云王老师与尔往来者是祖云不往来者泉云亦是藏祖云如何是珠泉召云师祖祖应诺泉云去汝不会我语颂曰别是非明得丧应之心指诸掌往来不往来只者俱是藏轮王赏之有功黄帝得之罔象转枢机能伎俩明眼衲僧无卤莽举洞山不安僧问和尚病还有不病者么山云有僧云不病者还看和尚否山云老僧看他有分僧云和尚看他时如何山云则不见有病颂曰卸却臭皮袋拈转赤肉团当头鼻孔正直下髑髅干老毉不见从来癖少子相看向近难野水瘦时秋潦退白云断处旧山寒须剿绝莫颟顸转尽无功伊就位孤标不与汝同盘举临际问院主甚处来主云州中粜黄米来际云粜得尽么主云粜得尽际以拄杖一画云还粜得这箇么主便喝际便打次典座至际举前话座云院主不会和尚意际云尔又作么生座便礼拜际亦打颂曰临际全机格调高棒头有眼辨秋毫扫除狐兔家风峻变化鱼龙雷火烧活人剑杀人刀倚天照雪利吹毛一等令行滋味别十分痛处是谁遭举九峯在石霜作侍者霜迁化后众欲请堂中首座接续住持峯不肯乃云待某甲问过若会先师意如先师侍奉遂问先师道休去歇去一念万年去寒灰枯木去一条白练去且道明什么边事座云明一色边事峯云恁么则未会先师意在座云尔不肯我那装香来座乃焚香云我若不会先师意香烟起处脱去不得言讫便坐脱峯乃抚其背云坐脱立亡则不无先师意未梦见在颂曰石霜一宗亲传九峯香烟脱去正脉难通月巢鹤作千年梦雪屋人迷一色功坐断十方犹点额密移一步看飞龙举同光帝谓兴化云寡人收得中原一宝只是无人酬价化云借陛下宝看帝以两手引幞头脚化云君王之宝谁敢酬价颂曰君王底意语知音天下倾诚葵藿心掇出中原无价宝不同赵璧与燕金中原之宝呈兴化一段光明难定价帝业堪为万世师金轮景燿四天下举僧问洞山三身中那身不堕诸数山云吾常于此切颂曰不入世未循缘劫壶空处有家传白苹风细秋江暮古岸舡归一带烟举僧问云门如何是尘尘三昧门云盋里饭桶里水颂曰盋里饭桶里水开口见胆求知己拟思便落二三机对面忽成千万里韶阳师较些子断金之义兮谁与相同匪石之心兮独能如此举僧问瑯琊觉和尚清净本然云何忽生山河大地觉云清净本然云何忽生山河大地颂曰见有不有翻手覆手瑯琊山里人不落瞿昙后泗州普照觉和尚颂古一百则竟宏智禅师广录卷第二宏智禅师广录宏智禅师广录卷第三真州长芦觉和尚拈古侍者行从集举世尊因自恣日文殊三处过夏迦叶欲摈出文殊才近椎乃见百千万亿文殊迦叶尽其神力椎不能举世尊遂问汝摈那箇文殊迦叶无对师云金色头陀有心无胆当时尽令而行莫道百千万亿文殊祇这黄面瞿昙也与摈出若能如是不唯壁立真风亦令后人知我衲僧门下着尔闲佛祖不得举卧轮云卧轮有伎俩能断百思想对境心不起菩提日日长六祖闻云慧能无伎俩不断百思想对境心数起菩提作么长师云葵花向日柳絮随风举百丈上堂大众方集以拄杖一时打去复召云大众众回首丈云是什么黄蘗上堂大众方集以拄杖一时打去复召云大众众回首蘗云月似弯弓少雨多风雪窦云若是雪窦集众以拄杖打去便休师云下媒求鸽直钩钓鱼各有接物利生底手段若是箇捞笼不住唿唤不回底汉又作么生以拄杖击香台一下举南泉归宗麻谷礼拜忠国师泉于路上画一圆相云道得即去宗于圆相中坐谷作女人拜泉云恁么则不去也宗云是何心行师云我当时若见便与拨却圆相不唯打破南泉窠窟亦乃教归宗无着身处麻谷呈伎俩不得泉云恁么则不去也果然果然举洞山到北巖巖问什么处来山云湖南来巖云观察使姓什么山云不得姓巖云名什么山云不得名巖云还理事也无山云自有廊幕在巖云还出入否山云不出入巖云岂不出入山拂袖出去巖来日侵早入堂召洞山云昨日问上座话不称老僧意一夜不安今请上座别一转语若惬老僧意便开粥相伴过夏山云却请和尚问巖云不出入山云太尊贵生巖乃开粥同过夏师云主张门户自有傍来拱默威严谁敢正视借功施设转位提持全成左右分权不犯尊贵一路还知尊贵处么宝殿无人不侍立不种梧桐免凤来举法灯开堂谓众云山僧本欲跧栖巖窦又缘清凉老人有不了底公案今日出来为他分析僧问如何是不了底公案灯便打云祖祢不了殃及儿孙僧云过在什么处灯云过在我殃及尔师云这僧若是箇汉出来便与掀倒禅床不唯自己有出身之路亦免见祖祢不了殃及儿孙举香严垂语云如人上树口衔树枝手不攀枝脚不踏树下有人问西来意若不对违他所问若对又丧身失命正当恁么时作么生即是有虎头上座云树上即不问未上树请师道香严呵呵大笑雪窦云树上道即易树下道即难老僧上树也致将一问来师云虎头上座是箇恶贼用无义手打不防家直绕本色作家往往做手脚不辨雪窦是别机宜识休咎底汉到这里亦祇得藏身露影还会香严做处么三千剑客今何在独许庄周见太平举僧问风穴语默涉离微如何通不犯穴云长忆江南三月里鹧鸪啼处百花香雪窦云噼腹剜心师云露躶躶圆陀陀直是无稜缝且道风穴无稜缝何似雪窦无稜缝还会么和光惹事刮笃成家举玄沙问镜清古人道不见一法是大过患尔且道不见甚么法清指露柱云莫是这箇法么沙云浙中清水白米从尔喫佛法未梦见在师云镜清当时恁么答玄沙末后恁么道还相契也无然则镜清久不作佛法梦也须是玄沙同参始得举莲华菴主拈拄杖示众云古人到这里为什么不肯住众无语自代云为他途路不得力复云毕竟如何又自云楖𣗖横担不顾人直入千峯万峯去师云负入不负出本色住山人思大吞尽诸佛普眼不见普贤且道病在什么处蓦拈拄杖卓一下云官不容针私通车马举雪峯云饭罗边坐地饿死人无数海水边坐地渴杀人无数玄沙云饭罗里坐饿死人无数海水没头渴杀人无数云门云通身是饭通身是水师云我则不然饭罗里坐胀杀人无数海水没头浸杀人无数以前伤乎不吞以后失乎不吐祇如云门道通身是饭通身是水到这里无尔吞吐处举僧问智门莲华未出水时如何门云莲华僧云出水后如何门云荷叶师云灵龟无卦兆空壳不劳钻举僧问净众莲华未出水时如何众云菡萏满池流僧云出水后如何众云叶落不知秋师云李陵持汉节潘阆倒骑驴举云盖问石霜万户俱开即不问万户俱闭时如何霜云堂中事作么生盖无语经半年方乃云无人接得渠霜云道即大杀道祇道得八成盖云和尚作么生霜云无人识得渠师云稳密田地忌堕功勋贴体衣裳会须脱却宗中辨的量外转机须子细始得同中之异酌然尚带依俙异中之异直是难臻妙极还到石霜父子转侧处么烛晓玉人初破梦夜寒青女未登机举睦州示众云裂开也在我揑聚也在我僧问如何是裂开州云三九二十七菩提涅槃真如解脱即心即佛我且恁么道汝又作么生僧云某甲不恁么道州云盏子落地楪子成八片僧云如何是揑聚州歛手而坐师云睦州用处直是长三短五七纵八横攃在面前抛向脑后不妨奇特然则门庭施设自是一家入理深谈不翅百步举经云若见诸相非相即见如来法眼云若见诸相非相即不见如来师云世尊说如来禅法眼说祖师禅会得甚奇特不会也相许举马祖见僧来便画一圆相云入也打不入也打僧便入祖便打僧云和尚打某甲不得祖靠却拄杖休去师云跨门之机室中之意具眼者分明辨取举僧问广德如何是刢利底人德云维摩不离方丈室文殊未到早先知又问如何是刢利底人德云垢腻汗衫皂角洗又问如何是刢利底人德云古墓毒蛇头戴角师云一句子把定要关一句子不存轨则一句子体用双照若人会得许儞刢利还端的么枯龟妙在孙宾手一灼爻分十字文举雪峯问僧什么处去僧云普请去峯云去师云莫动着动着三十棒云门云随语识人又是为蛇画足举渐源因宝盖来相看源乃卷帘入方丈坐盖下却帘归客位源令侍者传语云远涉不易犹隔津在才语了盖便打一掌者云有堂头和尚在莫打某甲盖云祇为有和尚在所以打儞者回举似源源云犹隔津在师云酌然犹隔津在然则各各彼彼自是一家且作么得同生同死共命连枝去暗里抽横骨明中坐舌头举保福问长庆盘山道光境俱亡复是何物洞山云光境未亡复是何物据二老宿总未剿绝在作么生得剿绝去庆良久福云情知儞向鬼窟里作活计庆云汝又作么生福云两手扶犁水过膝师云俱亡未亡夺人夺境为什么保福不肯长庆太平本是将军建不许将军见太平举干峯示众云法身有三种病二种光须是一一透得更有照用临时向上一窍在云门出云菴内人为什么不知菴外事峯呵呵大笑门云犹是学人疑处峯云子是什么心行门云也要和尚相委峯云直须恁么稳密始得稳坐地门云喏喏师云坐着病在膏肓用着光不透脱直饶儞纵横十字圆转一机也未知有向上一窍在还得稳坐地么到头霜夜月任运落前溪举沩山问仰山子一夏不见上来在下面作何所务仰云某甲锄得一片畬下得一罗种沩云寂子今夏不虚过仰云和尚今夏作什么沩云日中一饭夜后一寝仰云和尚今夏亦不虚过道了乃吐舌沩云寂子何得自伤已命师云少当努力老合歇心这一夏总不虚过为什么仰山道了吐舌若点捡得出祸不入慎家之门举赵州云有佛处不得住无佛处急走过师云沈空滞迹犯手伤风俱未是衲僧去就直须莫入人行市莫坐他床榻正不立玄偏不附物方能把住放行有自由分举临际两堂首座齐下喝僧问际还有宾主也无际云宾主历然师云杀人刀活人剑在临际手里虽然如是当时便与一喝直饶他大逞神通也祇得同声相应举洞山问隐山如何是主中主隐云长年不出户洞云如何是主中宾隐云青山覆白云洞云宾主相去几何隐云长江水上波洞云宾主相见有何言说隐云清风拂白月师云主也云藏顶相宾也雪压眉稜相去也门司有限言说也玉振金声我此四句且道与隐山是同是别丛林具眼者试请辨看举云门云佛法大杀有祇是舌头短后自云长也师云云门大师虽然自起自倒要且车不横推理不曲断举沩山与仰山摘茶次沩云终日祇闻子声不见子形仰便撼茶树沩云子祇得其用仰云未审和尚如何沩良久仰云和尚祇得其体沩云放子三十棒师云沩山仰山父父子子丛林尽道各得一橛殊不知天共白云晓水和明月秋举稜严会上世尊告众云若能推底是汝心则认贼为子脩山主云若能推底不是汝心则认子为贼师云如今推也是子是贼买𢛡相头食鱼去骨举长庆云总似今日老胡有望保福云总似今日老胡绝望师云富嫌千口少穷恨一身多举僧问石霜真身还出世也无霜云不出世僧云争柰真身何霜云琉璃缾子口师云通身及尽彻底无功攃手兴来随处得用还识石霜老汉么当堂无影迹遍界不曾藏举僧问雪峯古㵎寒泉时如何峯云瞪目不见底僧云饮者如何峯云不从口入僧举似赵州州云不可从鼻孔里入僧却问州古㵎寒泉时如何州云苦僧云饮者如何州云死雪峯闻云赵州古佛从此不答话师云扶竖宗椉须还大匠雪峯辨一千五百人善知识身心赵州用一百二十岁老作家手段不妨奇怪如今众中随言定旨乱作贬剥深屈古人然则相席打令似有知音镂骨铭心罕逢明鉴举国师三唤侍者侍者三应国师云将谓吾辜负汝谁知汝辜负吾师云仁义道中师资分上再唿能再应论实不论虚且道有辜负无辜负皓玉无瑕雕文丧德举僧问韶山是非不到处还有句也无山云有僧云是什么句山云一片孤云不露丑师云通身回互不触尊严退位傍提要当宛转还见韶山相为处么尽力推爷向里头举僧问临际如何是吹毛剑际云祸事祸事僧便礼拜际便打僧问巴陵如何是吹毛剑陵云珊瑚枝枝撑着月师云杀人刀一毛不度活人剑一毫不伤有意气时添意气不风流处也风流举洞山垂语云体得佛向上人方有说话分僧问如何是佛向上人山云非佛法眼云方便唿为佛师云二老宿相去多少直是刀刀相似柰何鱼鲁参差到这里须是转劫外机放风前箭横身担荷攃手承当具这般眼目始得还辨得么易分雪里粉难辨墨中煤举脩山主垂语云具足凡夫法凡夫不知具足圣人法圣人不会圣人若会即同凡夫凡夫若知即是圣人师云收得安南又忧塞北到这里实成底事一时飏却始得稳坐地还端的么一等平怀泯然自尽举石梯问侍者什么处去者云上堂斋去梯云我岂不知汝上堂斋去者云除此外别道什么梯云我祇问汝本分事者云若问本分事某甲实是上堂斋公梯云不谬为吾侍者师云放过即不可如今直与扭得鼻孔痛打得骨头出始得免见瞎驴趁大队所以道平地上死人无数透得荆棘林是好手且道适来这僧透得也未多虚不如少实举僧问法眼声色两字如何透得眼云大众若会这僧问处透声色也不难师云从前不了祇因家贼难防直下分明且向草菴止宿举夹山云目前无法意在目前他不是目前法非耳目之所到师云夹山老子解开布袋头将差珍异宝攃向诸人面前了也正当恁么时却作么生路不拾遗君子称美举赵州云把定干坤眼绵绵不漏丝毫我要儞会儞又作么生会师云还端的也未直饶儞这里会得七穿八穴我也知儞出赵州䅚缋不得举镜清问灵云混沌未分时如何云曰露柱怀胎清云分后如何云曰如片云点太清清云祇如太清还受点也无云不对清云恁么即含生不来也云亦不对清云直得纯清绝点时如何云曰犹是真常流注清云如何是真常流注云曰似镜常明清云向上更有事否云曰有清云如何是向上事云曰打破镜来与子相见师云分与未分玉机夜动点与不点金梭暗抛直是一色纯清未得十成安稳且道打破镜来向什么处相见还会么清秋老兔吞光后湛水苍龙蜕骨时举石巩上堂乃张弓架箭三平擘开胸当之巩云一张弓两只箭三十年祇射得半箇圣人师云石巩习气不除三平相席打令却云三十年一张弓两只箭祇射得半箇圣人岂不是以己方人大都不入惊人浪到了难寻称意鱼举僧问云门如何是清净法身门云花药栏僧云便恁么去时如何门云金毛师子雪窦着语云大无端师云贼来须打客来须待云门雪窦二俱作家这里莫有便恁么去者么切忌撞头磕额举僧问曹山子归就父为什么父全不顾山云理合如斯僧云父子之恩何在山云始成父子之恩僧云如何是父子之恩山云刀斧斫不开师云翡翠帘垂丝纶未降紫罗帐合视听难通犯动毛头月昇夜户密移一步鹤出银笼还知么脱身一色无遗影不坐同风落大功举白水垂语云眼里着砂不得耳里着水不得僧便问如何是眼里着砂不得水云应真无比僧云如何是耳里着水不得水云白净无垢师云白水老子可谓大而无外小而无内具足千变万化祇箇赤手空身不受一滴一尘直是满眼满耳还见么立足无闲地知心有几人举石头参同契云回互不回互僧问云门如何是回互门指版头云不可唤作版头僧云如何是不回互门云这箇是版头师云石头舌头无骨云门眼里有筋千古之下声光赫扬如今要把手共行直须恁么始解不恁么然后没交涉还相委悉么少年曾决龙蛇阵老倒还同稚子歌举芭蕉云众云尔有拄杖子我与尔拄杖子尔无拄杖子我夺却尔拄杖子师云尔有则一切有尔无则一切无有无自是当人与夺关芭蕉甚事正恁么时作么生是尔拄杖子举僧问香严如何是道严云枯木里龙吟僧云如何是道中人严云髑髅里眼睛僧举门石霜如何是枯木里龙吟霜云犹带喜在僧云如何是髑髅里眼睛霜云犹带识在师云王居门里臣不出门举大耳三藏得他心通朝见肃宗帝帝命忠国师验之藏见国师便礼拜侧立于右国师云汝得他心通是否藏云不敢国师云汝道老僧祇今在什么处藏云和尚是一国之师何得在西川看竞渡舡国师再问汝道老僧即今在什么处藏云和尚是一国之师何得在天津桥上看弄猢狲国师第三次问老僧即今在什么处藏罔知去处国师叱云这野狐精他心通在什么处师云三藏不见国师则且置尔道国师自知落处么若谓自知则百鸟衔花诸天供养未有休日且道正当恁么时落在什么处举陆亘大夫问南泉弟子家中有一片石有时坐有时卧欲镌作佛得否泉云得陆云莫不得否泉云不得云巖云坐则佛不坐则非佛洞山云不坐则佛坐则非佛师云转功就位转位就功还他洞上父子且道南泉意作么生直是针锥不得举佛前有一女子入定佛勅文殊出定殊乃运神力托上梵天出定不得佛乃云下方有罔明大士能出此定须臾罔明至勅令出定罔明弹指三下女子便出定师云若定若动当人变弄鸿毛轻而不轻大山重而非重还知老瞿昙鼻孔在我手里么举雪峯与三圣行次见一队猢狲峯云祇这猢狲各各皆一面古镜圣云历劫无名何以彰为古镜峯云瑕生也圣云一千五百人善知识话头也不识峯云老僧住持事烦师云当时若见雪峯道瑕生也但近前云喏喏且道何故如此争之不足让之有余举长庆示众云净洁打叠了近前就我索蓦嵴与尔一棒有这一棒到尔尔须具大惭愧若无这一棒到尔尔向什么处会师云死口喫常住饭展脚卧长连床求箇知惭媿者难得还知长庆棒落地处么雷开蛰户电烧尾引出峥嵘头角来举盘山垂语云若言即心即佛今时未入玄微若言非心非佛亦是指踪极则师云有钱不解使解使却无钱且道作么生得十成去娶他年少妇须是白头儿举金峯示众云事存圅盖合理应箭锋拄若人道得金峯分半院与他住时有僧出礼拜峯云休休相见易得好共住难为人师云重赏之下必有勇夫这僧拟乎强取金峯又却不甘还知蚌鹬相持尽落渔夫之手若也辨得圅盖箭锋金峯一院两手分付举僧问曹山佛未出世时如何山云曹山不如僧云出世后如何山云不如曹山师云佛与曹山宾主互换出世不出世各具一只眼未有长行而不住长住而不行还会么幽洞不拘关锁意纵横那涉两头人举云门示众云直得触目无滞达得名身句身一切法空山河大地是名身亦不可得唤作三昧性海俱备犹是无风匝匝之波直得亡知于觉觉即佛性矣唤作无事人更须知有向上一窍在师云宾主不谐二俱有过各与二十棒祇如向上一窍又作么生犀因翫月纹生角象被雷惊花入牙举干峯示众云举一不得举二放过一着落在第二云门出众云昨日有人从天台来却往径山去峯云来日不得普请师云坐断十方千差路绝放开一线万派朝宗二尊宿开拓家风方见衲僧去就还端的么太平天子寰中旨血汗将军塞外心举巖头辞德山山云子什么处去头云暂辞和尚下山去山云子他后作么生头云不忘和尚山云子凭何有此语头云岂不闻智与师齐减师半德智过于师方堪传授山云如是如是善自护持师云德山寻常棒下不立佛祖洎乎到这时节得恁么老婆虽然是养子之缘争免得后人捡责待伊道智过于师方堪传授拽拄杖蓦嵴便打举南泉垂语云王老师牧一头水牯牛拟向溪东去不免官家苗税拟向溪西去不免官家苗税争如随分纳些些总不见得师云南泉牧牛可谓奇特直得一切处关防不得为什么如此是他随分纳些些举黄蘗问百丈从上相承底事和尚如何指示于人丈据坐蘗云后代儿孙将何传授丈云将谓尔是箇人便归方丈师云言满天下无口过行满天下无怨恶还他百丈黄蘗不是不知有且祇要此话大行还会百丈归方丈么林间风叶落化外水天秋举仰山问僧近离甚处僧云庐山仰云曾到五老峯么僧云不曾到仰云阇梨不曾游山云门云此语皆为慈悲之故有落草之谭师云云门虽然识得仰山底里争柰祇知其一不知其二且道仰山意作么生无限风流慵卖弄免人指点好郎君举三圣云我逢人即出出即不为人兴化云我逢人即不出出则便为人师云堕也堕也今日不是减古人声光且要长后人节概若是本色汉提祖师印转铁牛机把拄杖一时穿却方见衲僧手段举声明三藏见闽王王请玄沙验之沙背后以铜火筯敲铁火炉问云是什么声藏云铜铁声沙云大王莫受外国人瞒师云理契则神贫子获衣中之宝情封则物力士失额上之珠三藏祇解瞻前玄沙不能顾后还知么诬人之罪以罪加之举僧问长沙作么生转得山河大地归自己去沙云作么生转得自己归山河大地去师云虽然主宾互换要且泥水不分或然裂转鼻孔恁么不恁么总不得又合作么生如今王令稍严不许人搀行夺市举灌溪垂语云我在临际处得一杓我在末山处得一杓又云十方无壁落四面亦无门露躶躶赤洒洒没可把师云灌溪恁么说话且道是临际处得底末山处得底虽然一箭双雕柰有时走杀有时坐杀且作么生得恰好去揑聚放开都在我拈来抛去更由谁举僧问睦州祖意教意是同是别州云青山自青山白云自白云师云若向这里识得陆州释迦出世达磨西来总是不守本分底汉还识得么臂长衫袖短脚瘦草鞋宽举南园一日自烧浴僧问和尚何不使沙弥童行园抚掌三下僧举似曹山山云一等是箇抚掌拍手就中南园奇怪俱𦙆一指头禅盖为承当处不谛僧却问南园抚掌岂不是奴儿婢子边事山云是僧云向上更有事也无山云有僧云如何是向上事山咄云这奴儿婢子师云识尊卑知贵贱南园是作家分玉石辨金鍮曹山不出世这僧虽解切瑳琢磨也祇向奴儿婢子边着到还知么放矌淋漓两不伤犹是夜明帘外客举云门示众云十五日以前即不问十五日以后道将一句来自云日日是好日师云属虎人本命属猴人相冲举寿圣云月半前用钓月半后用锥僧便问正当月半时如何圣云泥牛踏破澄潭月师云两头得用寿圣作家直下忘功是谁体得放行也互换尊宾把住也不留朕迹还有体得底么玉女夜抛梭织锦于西舍举僧问曹山世间什么物最贵山云死猫儿最贵僧云为什么死猫儿最贵山云无人着价师云曹山物货不入行市子细看来直是一钱不直曹山遇贱则贵我这里遇贵则贱且道还有相违处么举大慈示众云山僧不会答话祇是识病时有僧出慈便归方丈雪窦云雪窦识病不答话或有僧出噼嵴便打师云大慈雪窦二俱作家要且祇顾目前不防脚下或有箇不识好恶不问东西底汉出来便掀倒禅床直饶尔全机大用也祇恐着手脚不辨正当恁么时还有识病底眼么举僧问雪峯声闻人见性如夜见月菩萨人见性如昼见日未审和尚见性如何峯打三下后问巖头头打三掌雪窦云应病与药且打三下据令而行合打多少师云雪窦一期趁快往往后人作行令会却殊不知雪峯巖头是箇无固必汉举云巖院主游石室回巖云汝去入到石室里看为什么便祇回院主无对洞山代云彼中已有人占了也巖云汝更去作什么山云不可人情断绝去也师云低头失却针开眼拾得线线无头而莫度针无穴以难穿到这里鸾胶续絃须是洞山始得举南泉与赵州翫月次州云几时得似这箇去泉云王老师二十年前也曾恁么来师云二十年前且置二十年后又作么生还知王老师行履处么屋里无灵床浑家不着孝举僧问玄沙如何是无缝塔沙云这一缝大小师云见成公案尔若道据欵结案我知尔未识玄沙若有人问长芦祇向道四稜榻地且道识玄沙不识玄沙具眼者辨看举古德垂语云终日拈香择火不知身是道场师云弄精魂汉有什么限玄沙云终日拈香择火不知真箇道场师云奇怪八十翁翁出场屋不是小儿戏且道利害在什么处有智无智较三十里举僧问龙牙如何是祖师西来意牙云待石乌龟解语即向汝道僧问香林如何是祖师西来意林云坐久成劳师云一句子仰之弥高一句子钻之弥坚一句子瞻之在前一句子忽焉在后还辨得么赤心片片知人少觌面堆堆覩者稀举良禅客问钦山一旋破三关时如何山云放出关中主看良云恁么则知过必改山云更待何时良云好箭放不着所在便出山云且来阇梨良回首山把住云一旋破三关即且置试与钦山发箭看良拟议山打七棒云且听这汉疑三十年师云山堆岳积来瓦解氷消法则是人知有与我放出关中主看且合作么生有底道当时便喝当时便掌然则一期瞎用则得要且未是关中主在还体得么当堂不正坐那赴两头机举赵州与远侍者鬪劣不鬪胜州云我似一头驴者云我似驴胃州云我似驴粪者云我似粪中虫州云尔在里许作什么者云过夏州云把将饼子来师云高高标不出低低望不及眼自争先得筹因打劫赢举玄沙示众云诸方尽道接物利生忽遇三种病人来如何接得患盲者拈推竖拂他又不见患聋者语言三昧他又不闻患痖者教伊说又说不得若接此人不得佛法无灵验有僧请益云门门云尔礼拜着僧礼拜门以拄杖桎僧退后云汝不是患盲复唤近前来僧近前门云汝不是患聋乃云会么僧云不会门云汝不是患痖其僧于此有省师云云门平展这僧实酬且道悟在什么处不救之疾难为针艾举僧辞大慈慈问向什么处去僧云江西去慈云将老僧去得么僧云非但和尚更有过于和尚者亦不能将得去师云大慈合伴不着这僧不如独行也须是恁么始得真饶大慈古佛也不柰这檐版汉何且道别有什么长处举僧问石霜咫尺之间为什么不覩师颜霜云我道遍界不曾藏僧复问雪峯遍界不曾藏意旨如何峯云甚么处不是石霜师云石霜雪峯相去多少直是千里万里若有人问长芦遍界不曾藏竟旨向道什么处是石霜举三平颂云秖此见闻非见闻更无声色可呈君箇中若了全无事体用何妨分不分师云正相逢没交涉六户不掩四衢绝踪遍界是光明通身无向背机丝不挂梭头事文彩纵横意自殊举僧辞大随随问什么处去僧云峩眉礼普贤去随竖起拂子云文殊普贤祇在这里僧画一圆相抛向背后随云侍者将一贴茶与这僧师云识法者惧欺敌者亡水中择乳须是鹅王与玄沙见鼓山来画一圆相山云人人出这箇不得沙云情知尔驴胎马腹里作活计山云和尚又作么生沙云人人出这箇不得山云和尚恁么却得某甲为什么不得沙云我得尔不得师云玄沙大似倚势欺人以强陵弱盖他拨得转弄得出两箇一般为什么道我得尔不得是真难掩是伪不冐举雪窦举古德云眼里着砂不得耳里着水不得忽有箇汉信得及把得住不受人瞒祖佛言教是什么热椀鸣声便请高挂盋囊拗折拄杖管取一员无事道人又云眼里着得须弥山耳里着得大海水一般汉受人商量佛祖言教如龙得水似虎靠山却须挑起盋囊横担拄杖亦是一员无事道人复云恁么也不得不恁么也不得然后没交涉三员无事道人中选一人为师师云坐断干坤建立世界和光混俗各有长处且道选那一人为师蓦拈起拄杖云穿过了也举洞山问密师伯作什么密云把针山云把针事作么生密云针针相似山云二十年同行作这语话密云长老又作么生山云大地火发师云大地火发间不容发南海崑崙天寒不袜祖祖相传一头搕𢶍举陈操尚书与众官楼上遥见数僧从远来官云数员禅客陈云不是官云焉知不是陈云待与验过僧至楼下陈云大德僧举首陈云不信道不是官罔措师云陈尚书当面白拈瞒长芦一点不得举雪峯在洞山作典座一日淘米次山问淘砂去米淘米去砂峯云砂米一时去山云大众喫箇什么峯便覆却盆山云子他后别见人去在师云雪峯祇管步步登高不觉草鞋跟断若也正偏宛转敲唱俱行自是言气相合父子相投且道洞山不肯雪峯意在什么处万里无云天有过碧潭似镜月难来举僧问芭蕉有一人不舍生死不证涅槃师还提携也无蕉云山僧粗识好恶师云芭蕉虽然识好恶且不能牵耕夫之牛夺饥人之食如今若有人问长芦便和声打为什么如此我从来不识好恶举大慈示众云说得一丈不如行得一尺说得一尺不如行得一寸洞山云说取行不得底行取说不得底云居云行时无说路说时无行路不行不说时合行什么路洛浦云行说俱不到则本事在行说俱到则本事无师云绝是非没踪迹相逢不识面识面不相逢诸尊宿各有长处如今舌头上无十字关脚跟下无五色线要行便行要说便说若有人问长芦如何是要行便行云步如何是要说便说云啊举水潦和尚问马大师如何是佛法大意马祖与一踏倒水潦豁然大悟起来呵呵大笑云百千法门无量妙义祇向一毫头上识得根源去师云马大师不合放过待伊起来恁么道但问祇这一毫从什么处得来待伊拟议更与一踏举古德云长者长法身短者短法身师云且道舜若多神唤什么作法身良久云还会么不可续凫截鹤夷岳盈壑去也举布袋和尚颂云弥勒真弥勒师云拶破面门分身千百亿师云筑着鼻孔时时示时人师云高着眼时人皆不识师云当面讳却师复云憨皮袋栏街截巷直是无回避处还辨得么脑后见腮莫与往来举赵州云至道无难唯嫌拣择才有语言是拣择是明白老僧不在明白里是汝还护惜也无时有僧问和尚既不在明白里护惜箇什么州云我亦不知僧云既不知为什么道不在明白里州云问事即得礼拜了退师云这僧也如切如瑳不能见机而变赵州也如琢如磨几乎事不解交众中祇管道退身有分殊不知尽力提持还体悉得么焦甎打着连底冻举睦州问武陵长老了即毛端吞巨海始知大地一微尘作么生陵云和尚问谁州云问长老陵云何不领话州云我不领话尔不领话师云睦州武陵总道不领话其间有贪观白浪失却手桡乃竖起拂子云看举南泉因至庄偶庄主预备迎奉泉云老僧居常出入不与他知何夙排辨至于如此主云昨夜土地神报侍者便问既是大善知识为甚却被鬼神觑见泉云土地前更添一分供养着师云长芦则不然若见这庄主恁么道便与捉住云放尔不得何故如此不见道来说是非者便是是非人举僧问洞山时时勤拂拭莫使惹尘埃为什么不得他衣盋山云直饶道本来无一物也未合得他衣盋且道什么人合得僧下九十六转语不契末后云设使将来他亦不受山深肯之雪窦云他既不受是眼将来必应是瞎师云长芦则不然直须将来若不得来争知不受直须不受若不不受争免将来将来底必应是眼不受底真箇是瞎还会么照尽体无依通身合大道拈古一百则竟后序余顷将漕淮南梦僧导至一古寺基有巨栋十数大书其榜曰隰州金碧焕然觉而异之甞语人莫能占后数月主普照者众讼抵狱余生于泗而又从官往来廿余年悯禅席猥冗因欲以振起之其徒走权贵门皆为之地余志终不可夺时雪峯了住长芦与比丘千五百人俱今天童觉居上首与众推出余乃劝请力行祖道无有怖畏远近归依户外屦满他日相见问其乡里则曰隰州人也忽省昨梦若合符节闻者莫不稽首赞叹咸谓此事不可不书而执笔辄嬾退居清江之上二年矣惠慈上人自天童由雪峯持二老书来问讯懃恳出天童拈提古德机缘因记梦事之大略题其后不独可以砥砺禅流且为丛林盛事云绍兴四年十一月廿二日芗林居士向子諲书宏智禅师广录卷第三宏智禅师广录宏智禅师广录卷第四明州天童山觉和尚上堂语录侍者普崇法为编师于建炎三年十一月初二日受请上堂僧问大白峯头祥云冉冉玲珑巖畔瑞气绵绵如何是最初一句师云瑞气绵绵进云此犹是学人道底师云尔舌头是我舌头进云一言该万象一句逗群机师云是那一句进云的的无兼带明明不覆藏师云须是脚跟点地始得僧礼拜师乃云佛法也无如许多般只要诸人一切时中放教身心空索索地条丝不卦廓落无依本地灵明毫发不昧若恁么履践得到自然一切时合一切时应了无纤尘许作尔障碍处便能转千圣向自己背后方唤作衲僧若也倚他门户取他处分受他茶煳岂不是瞎驴趁大队既然如是毕竟如何自是不归归便得五湖烟浪有谁争冬至上堂僧问化纽转枢又是一阳生也干坤那畔还有此箇消息也无师云日月不到处古今无尽时进云寒巖回暖信华笑不萠枝师云犹是门外汉进云作么生是门里底人师云不得名邈僧礼拜师乃云阴极而阳生力穷而位转苍龙退骨而骧玄豹披雾而变要将三世佛髑髅穿作数珠子一穿莫道明头暗头真箇日面月面直饶尔斗满秤平也轮我卖贵买贱诸禅德还会么槃里明珠不拨自转举雪峯问僧甚处去僧云普请去雪峯云去云门云雪峯因语识人师云莫动着动着三十棒为什么如此皓玉无瑕彫文丧德上堂云好诸禅德云容初破雪意已回清光心醉而醒皓色眼迷而转直得全超不借独脱无依里许通宗几人得妙诸禅德箇是密密绵绵转功底时节还体悉得么良久云初平不语痴羊卧消息分明付与谁参上堂云妙存湛湛不为无真照灵灵不为有更向其间退步看白云断处青山瘦参上堂举法眼一日坐次忽指面前帘子时有二僧同去卷法眼云一得一失师云恁么去底错恁么去底亲错时错到底亲时亲见真相识满天下知心能几人上堂云廓净无际而智与之俱普应无方而神与之会智虚也惺惺自照神用也绵绵不勒便能一切时一切处放大光明作大佛事所以道山河无隔越光明处处透又不见道若人欲入佛境界当净其意如虚空远离诸相及诸取令心所向皆无碍作么生行履得恁么相应去水月澹相对松风清未休上堂举洞山问隐山和尚见甚道理便住此山隐山云我见两箇泥牛鬪入海直至而今没消息师云好诸禅德秋疎山瘦月落潭空云水意消功勋路绝且道正恁么时如何体悉玉轮机转笑呵呵直下相逢不相识上堂僧问百草头上罢却平生时如何师云脱体无依活卓卓僧云恁么则遍界不曾藏去也师云识取俱胝一指头僧云一夜落华雨满城流水香师云切忌撞头磕额师乃云三千世界收一印中而字义炳然八万法门在微尘里而科目具足诸禅德俱胝和尚一指头禅三十年受用岂不是十方通畅八面玲珑见成平等游践自在底汉还会么看他热熟和光去做尽风流弄影行参上堂云诸禅德吞尽三世佛底人为甚么开口不得照破四天下底人为甚么合眼不得许多病痛与尔一时拈却了也且作么生得十成通畅去还会么擘开华岳连天色放出黄河到海声上堂举道吾渐源同往一家弔慰源拍棺云生耶死耶吾云生也不道死也不道源云为什么不道吾云不道不道源至中路谓道吾云和尚快与某甲道若不道打和尚去吾云打即任打道即不道源便打师云道吾恁么道已是掩耳偷铃更被烂打一顿大似失钱遭罪诸人还委悉么觉上座有颂生也死也不道不道只知憨狗怒逐块谁见死蛇惊出草着眼家林里许看不萠枝上春阳早上堂云好诸禅德来来去去山中人识得青山便是身青山是身身是我更于何处着根尘为诸人拈却面前案山子了也只如主山顶𩕳上句子又作么生道尔若道得方知适来恁么道犹是客山朝揖边事诸禅德主若不知有客则无应世之方客若不知有主则无出尘之见且道理事圆主宾合时作么生良久云还会么夜半木人敲月户天明凤子笑㘅华上堂云溶溶曳曳山上云潺潺湲湲山下水试问其间云水人更于何处求诸己诸禅德心无所住则法离见闻智无所缘则道超情谓灵云只么悟桃华三十年痴今日慧诸人分上又作么生眼里无筋一世贫参真歇和尚入山上堂僧间相见又无事不来还忆君作么生是相见底事师云白发笑垂顶青眸寒照人进云恁么则眉毛相结鼻头相拄去也师云更须知有同身共命底时节僧云作么是同身共命时节师云刀斧斫不开师云好诸禅德玉林浸月丹山鶵颉顽翔鸣雪苇浮秋白沙雁相随缀字暗中度线妙处投鍼发明心地也共是一灯洞照灵台也更无异影青山父从来卓卓白云儿到处飘飘虽然千里同风那似一丝不隔路岐几绝要须转位流通言语斯穷更与借光施设诸禅德恁么时节恁么处所恁么传持恁么建立也须是恁么人始得敢问诸人作么生是恁么人施设底事还委悉么鹡鸰原上和尚语棠棣枝头烂熳春上堂举庞居士问马大师不与万法为侣是什么人马师云待汝一口吸尽西江水即向汝道师云吸尽西江向汝道马师不肯落荒草三千剎海一成秋明月珊瑚冷相照上堂云里许含明半夜月通犀角其间转动忽地雷华象牙妙在傍参莫触尊贵少林九年面壁家丑不欲外扬二祖三拜立时口讷谁知内敏天童今日也大无端上堂云孤笻长作水云游底事而今放下休一点破幽明历历十分合体冷湫湫暗中须透金针穴转处还藏玉线头劫外家风兹日辨渠侬真与我侬俦上堂云隔墙见角定知是牛隔山见烟定知是火且道诸人定知有底作么生还体悉得么报晓音声捿鸟语漏春消息早梅香上堂举深明二上座见渔人网一鲤鱼透出深云明兄俊哉一似箇衲僧相似明云虽然如此争似当时不撞入网罗好深云尔欠悟在师云万象之中脱体自有生缘一色之后转身须分活路既如此也真是一员衲僧且道衲僧行履处作么生妙握当涂无字印马蹄终不染尘泥上堂僧问如何是祖佛不敢近底人师云华岳连天碧进云如何是鬼神不能恻底人师云黄河辊底流进云如是则西风能堕叶明月解随流师云作么生是衲僧杀活杖子进云和尚何得掩耳偷铃师云斫额望扶桑师乃云好诸禅德暮云迷屋须知灵鸟倦投林晓影转山忽见死蛇惊出草玉女机前梭路绝后还来木人舌上歌声无中唱出空劫壶中稳步威音世外摇头须是知音大家证据只如应变徇缘又合如何行履机丝不挂梭头事文彩纵横意自殊上堂云劫前机肘后印用而无痕空而不尽是谁造作大千出自虚明方寸尔侬欲去泥瘢匠石不悭斤运乃高声唤云解承当底禅和子照管鼻孔举真歇和尚入室上堂云十万里携衣钵而至欲传持默默无言四千里卖布单而来不奈何呵呵大笑锄草瞒他良遂掩门推出韶阳有底据正令而承当有底谢旁提而瞥地京口再参舡子方知师友恩深临济重见大愚始信老婆心切古既如是今亦当然下座大众同往请真歇和尚为众入室上堂云五月五日天中节百草头上看生杀甘草黄连自苦甜人参附子分寒热薰莸难昧双垂爪滋味那瞒初偃月圆明了知心念间摩诃迦叶能分别诸禅德分别底是意迦叶尊者久灭意根圆明了知不由心念且作么生得恰好去人平不语水平不流上堂赵州到云居居云老老大大何不觅箇住处州云教某甲向甚么处住居云山前有古寺基州云和尚何不自在居便休去师云尔也住我也住十方三世一时揑聚月醉云酣离水犀转身触倒珊瑚树上堂僧问万机休罢千圣不携底是甚么人师云金刚际下铁崑崙进云从来无伴侣只么独孤标师云转侧相逢合谈何事进云清风拂白月师云那时一句子历历要旁提进云恁么则贯古通今该天括地去也师云又是驴前马后进云不落驴前马后底又作么生师云古今该不得天地廓难包师乃云好诸禅德本圆本灵亘旷古而有种混太虚而无形劫外家风澹薄壶中田地丕平望时眼力欲断体处心缘未萠云怀雪意兮鹤梦杳杳天作秋容兮鸿飞冥冥唯默默而自照故湛湛而纯清想凝而结成器界知觉而流作众生情多少而岐分六道智大小而区别三乘境真则触处见佛道妙而破尘出经犹明珠而应色似空谷而传声只如超凡入圣转位随缘且道路头在甚么处还体悉得么良久云晓风摩洗昏烟净隐隐青山一线横请维那藏主知客侍者上堂云砧槌未鸣诸佛居何国土机轮未转一乘不属名言宾主混融居士何须更揖家风妥贴国师不必三唿能如是也内绝功勋外无稜角还体悉得么吼月泥牛能入海嘶风木马解游春善权智和尚下法嗣书上堂僧问记得僧问曹山日未出时如何山曰曹山也曾恁么来未审此意如何师云智不到处难下名言进云卷丝轮望远山隐隐拨船头近古岸依依师云到岸时作么生进云帆饱清风棹穿明月师云又是随波逐浪去也进云日出后如何山云犹较曹山半月程又作么生云明白才分生化路箇中消息便成功进云儿孙得力室内不知师云只如室内底人如何亲近进云虚明自照不劳心力师云犹隔云水在进云如何得十成去师云不守珍御始得师乃云万里西来坐少林灯灯相续至如今泥牛鬪里同归海玉线联时妙契鍼未坠绵绵吾祖绪不忘切切老婆心风前一弄无弦曲会有丛林人赏音只如灯灯相续心心相印血脉不断处作么生行履还体悉得么翡翠踏翻荷叶雨鹭鸶冲破竹林烟当晚小参举僧问九峯祖祖相传当传何事峯云释迦悭迦叶富僧云如何是释迦悭峯云无物与人僧云如何是迦叶富峯云国内孟甞君僧云未审相传底事作么生峯云百岁老儿分夜灯师云人人具足箇箇圆成有时点即不到我也为儞不得有时到即不点我也障儞不得诸禅德明中就位脱尽廉纤暗里借功却添光彩还相委悉么苍龙蜕骨月转夜玄豹变文云弄晴上堂僧问如何是向去底人师云寂寥寥没踪迹进云如何是却来底人师云明历历有消息进云如何是不来不去底人师云坐却儞舌头方见我鼻孔进云谢师答话师乃云历代祖机如掣电击钝器不开三世佛辩似悬河灌漏巵不满还知有省力为人处么天寒日短两人共一盌上堂云菩提无树镜非台虚净光明不受埃照处易分雪里粉转时难辨墨中煤鸟归无影树头宿华在不萠枝上开际会风云底时节寒梭出蛰一声雷参上堂云云门优稳身心自解随波逐浪临济变通手段它能影草探竿且道天童门下合作么生开池不待月池成月自来十月旦上堂云开炉岁岁是今朝煖气潜通称我曹可惜丹霞烧木佛翻令院主堕眉毛诸禅德院主只知饥来喫饭且不知有许多般事丹霞只知寒即向火亦不知有许多般事天童门下忽有箇汉恁么出手恁么性燥也与噼嵴便打为甚么如此当断不断反招其乱上堂云蛇钻不入鸟飞不度我道人人在里许三更明月下西山一阵清霜脱寒树参上堂僧问如何是超佛越祖谈师云高则高应低则低酬进云无味谈塞断人口师云今日为甚么塞上人不断进云须信道言满天下无口过师云切忌粘牙师乃举僧问文殊达磨还是祖否殊云不是祖僧云既不是祖何用西来殊云为汝不荐祖僧云荐后如何殊云方知不是祖师云阿那是祖位崇家谱二仪之根万象之母建化门未要转机实际地如何进步青山一线路相通月落寒猿啼断处冬至上堂浮虚境上新新三世迁移坚牢地中隐隐一阳萠动住而无住密运机轮生而无生妙超影事所以借虚空为体以森罗为用普赴四天下供而不勒圆摄一印中空而无外只如生而无生作么生体悉还会么欲问春消息梅华自不知上堂僧问百骸俱溃散一物镇长灵作么生是长灵底物师云湛存群象外卓立万机先进云恁么则家贫遭劫时不能尽底去师云髑髅前皮袋后进云正恁么时是甚么面目师云搭眵汉有甚共语处师乃云肉团无主空劫有家清白十分活计丕平一段生涯月户风高兮云凝古路星河浪静兮夜泛灵槎诸禅德唯心成万法化佛现千华快须拽鼻回香象切忌当头触死蛇上堂云劫火炎炎是事灰劫空空处有灵台更无妍丑成痕垢妍丑俱从箇里来上堂云一性湛圆本地之光明发耀六根互用通身之手眼随宜便能眼处作耳处佛事耳处作鼻处佛事所以道石人机似汝也解唱巴歌汝若似石人雪曲也须和能如是也于一切尘成一切智不见教中道若色处清净若般若波罗蜜多清净若一切智智清净无二无二分无别无断故诸人还体悉得么良久云云山父子能无外水月交情自有缘上堂云夤缘心和合相傀儡棚头呈伎俩打破画屏归去来家山田地还清旷扫断情尘沥干识浪虚明游践兮风月一壶梦冷转身兮雪云万丈上堂举僧问曹山子归就父为甚么父全不顾山云理合如斯僧云父子之恩何在山云始成父子之恩僧云如何是父子之恩山云刀斧斫不开师云明月路口青山屋头退步转功同身共命到者里方有知刀斧斫不开底道理且作么生体悉还会么照尽体无依通身合大道上堂云舌头一脔肉口唇两片皮其间无固必分外莫猜疑赵州古佛云门圣师历历机头不挂丝自然桃李成蹊去那是春风作意吹上堂云深明无底灵异无根案山行尽不见有家识浪沥干不见有已石女掣开金锁錀木人拨动玉轮机方信道从佛口生法化生得佛法分诸人还曾恁么履践得相应么良久云和竿一掣随钩上水面茫茫散月明上堂僧问夹山道猿抱子归青嶂后鸟㘅华落碧巖前法眼云我三十年作境语会不作境语会又作么生师云缺月堕疎林白云抱幽石进云向去不存功却来还得妙师云垛根汉又恁么去也进云不恁么去时如何师云一溪春水夹华流进云只如浮山道犀因翫月纹生角象被雷惊华入牙又且如何师云儞又向胡饼上压汁僧礼拜师乃云柳线垂金莺语滑华棚张锦蝶飞忙见闻里许通消息谁得先生点铁方遂拈拄杖示众云还见么复卓一下云还闻么去却芦头斤两等分上堂举僧问云门杀父杀母佛前忏悔杀佛杀祖向甚么处忏悔门云露师云露超宗越祖人言渠爇返魂香我道伊挝涂毒鼓苦苦更若咬文嚼字规行矩步上唱下随前瞻后顾张三裹帽新有钱富汉不是恁么做上堂云以本际光洗长夜暗以法界智破尘劫疑生灭纷纷而不至真净之家夤缘扰扰而不到圆明之境任它外变独我中虚步入道环体亡幻事所以古人道有物先天地无形本寂寥能为万象主不逐四时凋且道是箇什么良久云鲸吞海水尽露出珊瑚枝上堂云巢知风穴知雨不用安排自成规矩历历靡缘间间何偶乐哉林鸟渊鱼一笑相忘尔汝且道如何体悉恁么相应去还会么会得甚奇特不会也相许请首座上堂素无色而众色尊之在前水无味而众味得之为最道无根荄也普天普地法无定相也或彼或此谷常虚而向能应唿鑑自净而影能随类衲僧真得箇身心大用纵横不可器诸禅德且道阿那箇是不可器底人还体悉得么良久云妙超初念际卓立万机前上堂僧问把定干坤眼绵绵不漏丝毫时如何师云清涵鲸海宽冷射蟾轮窄进云妙明非展照文彩未生前师云作么生是儞觑得破底眼进云犀角一星蟾影透神珠九曲螘丝穿师云更须转位就功旁参回互始得进云直得玉人招手处复妙在回途师云正回途时作么生是妙进云处处绿杨俱堪系马师云此是途中事进云不涉途时如何得用师云蓑衣蒻笠卖黄金到处相逢不解唤僧礼拜师乃云真空不空妙有不有是万象生成之根即二仪造化之母方隅不可定其居劫数不可穷其寿门庭廓净也风色如秋田地虚明也月华如昼达一念之未萠在大功而莫守五路头木马嘶鸣四衢内石牛犇走到处相逢到处渠通身是眼通身手上堂举僧问首山如何是佛山云新妇骑驴阿家牵师云衲僧舌头真箇自由浑仑里许没锥钩轮扁斵工不授子庖丁游刃无全牛上堂云身非尘聚卓卓妙存心非情缘冥冥独学其体也出诸障碍其用也得大自在无去无来非显非晦应色应声亡对亡待馒头胡饼观世音还我当行家卖买上堂云富有万德从教影事峥嵘荡无纤尘把定言思杳绝寂默家风自照真常境界独游拈起也玲玲珑珑千差万别混不得放下也洒洒落落十方三世觅无踪所以古人道捞笼不肯住叫唤不回头古圣不安排至今无所处且道作么生行履得恁么相应去还相体悉么良久云行到水穷处坐看云起时上堂僧问松风流水是观音入理之门野草幽华乃普贤发机之境衲僧做处合作么生师云撒手长安路上行物物头头还自在进云恁么则六户不掩四衢无踪师云眼耳不将来随宜得受用进云观音买胡饼放手是馒头师云儞分上又作么生进云从教塞壑填沟和泥合水师云胡三黑四不相知师乃云一切色不为眼碍文殊门中发机一切声不为耳尘观音门中透彻一切用不为身拘一切应不为事背便于普贤门中出没夺境也如驴觑井夺人也如井觑驴三千世界百亿身不用安排只者是参上堂云华鸟不来空过春牛头山上懒慵人自心净故元无作放下许多间苦辛参结夏上堂云住无住相去来之迹谁与得无得心物我之功自遣圆裹无外十方世界是箇伽蓝平等无差一切众生皆侬眷属百川会海而成一味万法归性而成一家只如护生禁足底意又作么生还会么偏正不曾离本位无生那涉语因缘上堂云眼里拈却翳空中那有华路不什遗君子事民无侵扰太平家参上堂举镜清问僧是甚么声僧云檐头雨滴声清云众生颠倒迷已逐物僧云和尚又作么生清云洎不迷已僧云洎不迷已意旨如何清云出身犹可易脱体道应难师云檐头雨滴声问儞要惺惺直下成已事途中作主盟剎剎见佛尘尘出经擘开华岳连天色放出黄河到海声只如镜清道出身犹可易脱体道应难又作么生还会么风前诸圣难瞒眼会有曹山识镜清上堂云只箇家风八面玲珑斗柄横而河淡梦鹤起而巢空功中退步就位位里移身借功灵灵了了处同中有异湛湛澄澄处异中有同随宜也机轮宛转妙应也关棙虚通所以道佛子住此地即是佛受用经行及坐卧常在于其中诸禅德且道其中事作么生良久云万古碧潭空界月再三捞拢始应知上堂僧问如珠发光光还自照时如何师云珊瑚枝上月三更进云恁么则虚而灵空而妙师云上座髑髅沥得尽也未进云争奈赤心片片师云儞且道威音那畔是甚么人进云乌张三黑李四师云果然沥未尽进云如何得彻底去师云不要强名言师乃云虚净无染霁天无云而秋水无风清白自持玉壶无尘而氷鑑无垢到恁么田地也更须借光施设借路经过与虚空合其心与万象同其用闹嘈嘈处却倒骑牛纷扰扰时能翻着袜诸人且作么生体悉的的纵横皆得妙阿侬元自异中来上堂举鲁祖凡见僧来便面壁南泉云我寻常向人道空劫已前承当佛未出世时体会尚不得一箇半箇似儞恁么驴年去师云鲁祖法出姦生南泉令下诈起天童不是捡点古人也要诸人体悉还会么竿头丝线从君弄不犯清波意自殊上堂云心萠时失口应则差直饶具大神通得大受用要且未与那人合且道不上机境底是甚么人良久云语默不到处古今无尽时上堂云玉麒麟铁昆仑金绳在渠手归步月黄昏参开启天申节上堂云九重尊贵位中人灿灿星图拱北辰活计四时调玉烛家风万世运金轮区分群象布淳化囊括二仪怀至仁算数不能穷寿量南山苍翠镇长春上堂云人平不语水平不流风定华落鸟啼山更幽只么天真无少剩莫于里许着丝头上堂僧问清虚之理毕竟无身时如何师云文彩未痕初消息难传际进云一步密移玄路转通身放下劫壶空师云诞生就父时合体无遗照进云理既如是事又作么生师云历历才回分化事十方机应又何妨进云尘尘皆现本来身去也师云透一切色超一切心进云如理如事又作么生师云路逢死蛇莫打杀无底篮子盛将归进云入市能长啸归家着短衫师云木人岭上歌石女溪边舞僧礼拜师乃云净照而神明见本来之性虚通而妙常观自在之身卓卓无依灵灵绝待绵绵长存也得名无量寿如如持久也故号不动尊非有非无不老不死莹若金波之破夜湛如玉井之涵秋唯证相应言传不到只如正相应底时节有么生良久云还相委悉么万年松径雪深覆一带峯峦云更遮上堂举僧问夹山如何是佛山云此位无宾主僧云寻常与甚么人对谈山云文殊与吾携水去普贤犹未折华回师云不居功不合伴脱体其间过一遍梦觉舡浮明月波眼寒雪拥芦华岸天申节满散上堂云苍苍普覆圆该之至化无为绵绵若存独耀之圣神非虑廓大三千世界平贴家邦延永亿万斯年穹崇寿域居尊贵位借诞生缘游刃应机垂衣作主诸人还知箇人受用处也无尧仁舜孝敷淳化地久天长仰圣明阳山和尚下法眷书上堂云祖华五叶发灵根端的知恩解报恩大仰未忘东寺会玄沙相继雪峯存机梭传处难通路针芥投时有妙门鼻孔放光出气快当年一斵尽泥痕只如师资相契血脉流通恁么时节恁么处所传心手底事作么生体悉良久云脱略要看功后位妙圆须到色前家上堂云一月雨半夏凉莆团禅板坐相当泥牛踏破澄潭月光影芒芒夜未央上堂举僧问赵州万法归一一归何处州云我在青州作一领布衫重七斤又僧问文殊万法归一一归何处殊云黄河九曲师云黄河九曲七斤布衫胡马嘶北越鸟巢南衲僧恰到真常处语不欺人面不惭上堂僧问虚而长灵本光自照时如何师云灵机不动明明妙箇里全窥未兆前进云头戴午夜月脚踏黄金地师云正恁么时如何转侧进云玉人破梦一声鸡转盻生涯色色齐师云只解恁么来不解恁么去进云恁么去时作么生师云也要上人箇里锥剳师乃云四大无尘清净本然体具六根亡偶灵明廓尔神游如疾风之行空似虚舟之驾浪在波也元无避就在我也妙绝将迎所以道圣人空洞其怀万物无非我造会万物为已者其唯圣人乎只如峥峥嵘嵘磊磊落落作么生会得为已去还相委悉么周遍十方心不在一切处上堂云真到劫空明自己有无不堕超生死夜船载月钓沧浪清白传家只如此解夏日上堂云以法为界也能廓彻而绝方隅以智为身也能融而忘彼此蒲团下根生底及尽一丝头则住无住心拄杖头云起底行遍四天下则作无作相如云似鹤恁么去底汉要须知有我方能宾处而尊得坐披衣恁么去底人却须识得渠乃见主中而用所以古人道借功明位用在体处借位明功体在用处衲僧能恁么也身心独脱动静两忘云水是阇黎阇黎是云水诸人还曾恁么履践么饮水鹅能取淳味釆华蜂不损余香上堂举僧问云门初秋夏末前头忽有人问作么生祇对门云大众退后师云大众退后妙超窠臼不用安排何须饤鬪动絃别曲孰知音舒肠沥胆渠开口丛林切莫乱商量三世诸佛不知有中秋日上堂清凉境界一壶爽气涵秋明白身心半夜雾容怀月灵然自然廓尔常虚断生灭之夤缘出有无之情量诸人还到如是田地还能如是游践也无良久云斫尽月中桂清光应更多天宁节上堂云主中之主天中天家势金轮万代传退步不居尊贵位借功却作诞生缘廓虚印上无瑕垢明白机头有转旋劫数不能知寿量湛存象外自绵绵诸禅德还觑得破箇中行履处么良久云独据道枢成父祖主持世界付儿孙范相公入山请陞座举裴相国访黄檗裴指画壁间云画像在这里高僧在什么处檗高声召相公公应诺檗云是什么公于言下有省师云且道裴相国省得箇甚么良久云莫怪坐来频劝酒自从别后见君稀上堂云爱结成身想澄成界从此漂流生死海照彻灵源湛不浑方知幻泡同无碍六门气秋四大缘坏了了一真常自在明月混融兮雪芦眼迷清风相送兮夜舡归快上堂云藏山于泽藏舟于壑一真不可藏怕尔满寥廓传家清白有风规圆陀陀地无稜角上堂举僧问香严如何是道严云枯木里龙吟僧云如何是道中人严云髑髅里眼睛师云若能恁么去言语有所不到思惟有所不及且道作么生行履得相应去还会么风掠烟沙芦拥雪船横野渡水涵秋上堂云朔风拂且吹秋过时节薄寒宜就火拱默威音世外游放闲枯木堂中坐尘劫空时却有家道环虚处元无我灵灵不昧寂而知衣钵少林分付可诸禅德箇是达磨分付二祖底时节时人且道天童有分付无分付良久云人怜贫甚唯存骨我道机疎不惜眉上堂问一点灵然不覆藏明明老蚌夜吞光箇时拨转机轮也体用由来总不妨如何是借功明位用在体处师云光在体时常湛湛体含光处却灵灵进云如何是借位明功体在用处师云纷扰扰时常隐隐闹嘈嘈处却闲闲进云夜月有辉含古渡白云无雨裹秋山师云邯郸学唐步师乃云青山不用白云朝白云不用青山管云常在山山在云青山自闲云自缓诸禅德若恁么体得方知道借功明位用在体处借位明功体在用处体用无私方乃唱道且道作么生是体用无私底时节水向竹边流出绿风从华里过来香上堂云文彩豁空秉佛祖传宗之印光明破暗续人天照世之灯箇时不落思惟底处却能宛转所以舡子和尚道藏身处没踪迹没踪迹处莫藏身吾在药山三十年只明此事诸禅德且道明底是什么事还相委悉么良久云鳌归海殿晚潮落兔过星河夜魄清上堂云去时还复似来时明月芦华夜不迷转棹又归何处去秋光目断水天低上堂举僧问赵州至道无难唯嫌拣择是时人窠窟否州云曾有人问我直得五年分疎不下师云且道赵州是答他话不答他话明眼底人觑得他骨头出天童不免下注脚去也五年分疎不下一句元无缝罅只知推过商量谁信分明酬价玲笼底相知莽卤底相讶宁可与晓事人相骂不可共不晓事人说话上堂云忒团圝不相瞒冬不寒腊下看参上堂云体虚有照镜不对像而常明用密无功珠若在盘而自转夤缘莫能相结生死不可相移所以道当明中有暗勿以暗相遇当暗中有明勿以明相对比如前后步且作么生得与么相应去良久云物外独骑千里象万年松下击金钟上堂一阵清霜千峯寒色里许是谁看转侧家风克绍绍非功抚背忽惊儿脱白所以九峯道绍是功绍了非其功且道作么生履践良久云麁中辨细犹可知细中之细复何稀上堂僧问云歛山寒功勋及尽潭空月没尊贵难窥正恁么时如何行履师云照尽体无依通身合大道僧云坐断舌头路不落二三机师云言前一句子的历极分明僧云宝印当风妙重重锦缝开师云偏正未分时又作么生辨僧云虚不失照照不失虚师云犹是偏正往来时节僧云不涉偏正时作么生师云户外有云从断迳坐中无照胜然灯师乃云空空绝迹一点不昏湛湛亡言一机自转释迦弥勒到箇时节不敢称师达磨老庐到箇处所不敢唤祖诸禅德还会么金鍼双锁备叶路隐全该上堂举僧问石霜如何是和尚深深处霜云无须锁子两头摇师云先行不到末后太过一着中间见也么才形黑白分生杀带累樵人烂斧柯冬至上堂兆前契本绝后归宗籥中之律气潜通枢内之机轮暗动妙发九渊之底恩流万化之端家信出门将见长天回雁字洞云成雨也知枯木起龙吟任它光景推移不碍道人活计诸禅德还相委悉么一气不言含有像万灵何处谢无私请首座上堂氷生野水肃扬北帝之威风雪破溪梅漏泄东君之消息把定也舜若多亦须肤粟惨惨觉寒放行也兢伽女却解闻香氲氲知味规矩那烦刀尺调和岂费盐梅身心妙齐物之能手段具同事之摄正恁么时节顺恁么机宜且道是什么人能了恁么事还相委悉么暖回气象遽多许春在丛林第一枝上堂智虚而明神静而通霁寒转夜霜月行空衲僧做处当如此四方八面俱玲珑参上堂举僧问赵州如何是祖师西来意州云年尽不烧钱师云天童今日不免为诸人噼折去也老老大犬宗师出语元无碑记却云年尽不烧钱讨甚祖师西来意磨洗绝瑕疵咀嚼勿滋味冷地看来伎俩无赵州古佛较些子作么生是赵州较些子处岂不见道不习禅不论义铺箇破席日里睡想料上方兜率天也无如此日炙背忽有箇汉出来我也恁么睡得么但向它道只恐未曾梦见岁旦上堂天宇廓清地区含润膏霖助其湔洗正气副以吹嘘机轮转而妙发元枢管籥调而雅成新律寒巖回暖藁木重甦处处履春人人受岁衲僧分上本自无生野老堂前何须相贺为什么如此干坤合道通无碍草木登荣定有期上堂僧问闻声悟道见色明心知有底人如何通箇消息师云不带根尘来寻常时得用僧云满眼满耳绝毫绝厘师云于其中间作么生透僧云霜钟送落月晓角堕梅华师云又随他声色转去也僧云不随他声色转时如何师云钟鸣角向僧云谢师指示师乃云照眼雪迷净对千峯寒色入林华信暗传一点春恩物汇发萌真机旋转生不生而何累作无作而弗勤不可以动静拘不可以地位着所以道唯一坚密身一切尘中现现虚空身则寥寥无碍现国土身则处处相亲现众生身则心心顺俗现诸佛身则念念证真得一切处旋陀罗尼圆一切种智波罗密诸禅德箇是大自在汉受用底事还相委悉么化权妙在东君手玉尺金刀暗剪裁上堂唯只一真心三缘坐断谁昇沈遂成十法界六道轮回自障碍不见一法即如来方得名为观自在见怪不怪其怪自坏灵从何来圣亦何在拄杖敲时灶堕摧一片虚明绝中外上堂举僧问睦州高揖释迦不拜弥勒时如何州云昨日有人问赶出了也僧云和尚恐某甲不实州云拄杖不在苕菷柄聊与三十师云好大众驱耕夫之牛夺饥人之食方有宗师手段天童不免随后赞叹去也凛凛将军令已行八荒四海要澄清提来剑气干牛斗洗荡氛埃见太平上堂春雨洗园林春风动帘箔百城人已归弹指开楼阁入门俱是佛家风帝网光明相映夺上堂三十六物一时空空空空处自光通转侧末山不露顶非男女相主人翁主人翁借伴能来用莫穷百草头上俱胝老尘尘剎剎是家风只如出没源底往来路头且作么生体悉还会么物外独骑千里象万年松下击金钟参上堂拽石般土打鼓作舞意不立玄机不停午踏破草鞋赤脚行见成底事休回互不回互大龙不受玄沙瞒前面班班元是虎请延寿和尚上堂心心相印叶叶联芳自己光明不覆藏剎剎尘尘如是说广长舌相解敷扬大众作么生得到处如是说还相委悉么水向竹边流出绿风从华里过来香上堂举明安示众云一句子当明隐照一句子当明全照一句子当明叶照隐照不当机全照今时路叶照物外身通明主中主师云叶照转尽功隐照未度世全照不遗机诸人若体悉得到恁么分晓处许尔是箇通身手眼底衲僧其或未然天童锥剳去也钓尽沧波月一钩月低烟树夜维舟寒鸡抖擞唿天晓笑对春风百草柔中外夷犹纵横自由志公不是闲和尚刀尺相将拄杖头上堂僧问譬如沧溟上客梦泛兰舟月渚烟波随情放旷正与么时莫便是及尽处也无师云依稀犹带功髣髴还堕色僧云夜来明月照千峯峯头漫漫还不露师云转身望本家依前白云覆僧云此犹是回照底时节作么生得稳密恁么去师云玉马雪行归半夜羚羊挂角月沈西僧云可谓是无功之功转身就父去也师云正就父时还有消息也无僧云古渡风清夜色寒箇时深深不得妙师云拈却宝华冠脱尽尊贵垢师乃云放却缠牵白牛步稳未登机杼玉女情闲冷淡之姿如暮山之云清明之量如秋潭之月能恁么去也便知默中有味照中有神是诸佛之所传衲僧之本得所以道譬如沧溟上客梦泛阑舟月渚烟波随情放旷诸禅德箇岂不是本来田地子且作么生履践良久云氷壶无底至游人清彻脾肠毛骨爽上堂廓不可得其际湛兮或存妙不可得其名灵然自照释迦以此而掩室净名以此而杜辞少林九年垂一则语诸人还体悉得么夜半木童敲月户天明玉凤笑啣华上堂举长沙一日看大佛名经有一秀才问云百千诸佛但见其名未审居何国土沙云黄鹤楼崔颢题后秀才还曾题未秀曰未曾沙曰无事也好题取一首师云无事题取一首我侬不落他人后略略绰绰思大口醇醇酽酽白家酒醉中犹道未沾唇被人问着还打手不打手三年一闰冬后数九送化主上堂小雪纤纤洗霁色新春冉冉入烧痕三千界现非他物百亿分身有妙门白云儿是青山用青山父是白云根寄语白云数回首青山免见瘦稜稜上堂一雨一晴盖载生成桃华濯锦而丽杨柳弄风而轻决决野泉发向关关林鸟和鸣历历见闻中得妙更嫌何处不分明上堂云开青山横屋头雨住流水涨门底南无家家观世音回避不及鼻相抵非唯鼻相抵亦乃同见同闻同嗅同舐同身同意同得同智诸人且作么生体悉不见道果满菩提圆华开世界起上堂好诸禅德灵云见桃华悟道正是如今底时节诸人各是丈夫汉还有觑得破底眼么明得了底心么如或未然天童为尔下注脚去也灵云却解见桃华老眼如今冷淡些拈却面前案山子柱门路直不横斜上堂一念虚融十方周极万有自平纤尘不立理智心冥兮到家佛祖口闲兮挂壁真境寥寥灵机历历氷鑑无瑕玉壶无隙风磨霁色兮一片寒青水印蟾华兮十分明白出没之渊穷通之域底处发生箇时转侧田地萌针兮暖回园林华绮兮春入无象无私无处无弹指门开见弥勒街坊设乳粥上堂乳粥当年得善生心开成道见明星而今各各恁么去犹较瞿昙半月程诸禅德莫是初八念三相较么莫是前佛后佛相较么莫是他圣我凡相较么若是箇汉亡前后断古今混圣凡一同异直须恁么去还委悉么而今悟道见明星便是如来喫粥处上堂举金刚经中道是法平等无有高下是名阿耨多罗三藐三菩提师云高者高下者下大者大小者小青者青黄者黄方者方圆者圆作么生说箇是法平等底道理诸人一切时如何行履得真箇无高下去其或未然强为锥剳去也人平不语水平不流嘉州大象陜府铁牛莫怪扶桑最先照大都家住海门洲上堂影含宗鑑心生则种种法生步入道场心灭则种种法灭粲粲星罗霁夜英英华吐春时木人密运化机丝毫不爽石女全提空印文彩未彰所以道不一不异无去无来诸禅德作么生行履得恁么相应去六般神用空不空一颗圆光色非色上堂僧问记得僧问赵州如何是祖师西来意州云庭前柏树子未审此意如何师云蓦口便道不要商量僧云若谓当时曾有语可怜辜负赵州心师云尔莫是待与觉铁觜出气么僧云只如今又欠少箇甚么师云料掉勿交涉僧云和尚且道赵州即今在甚么处师云尔问阿谁僧礼拜师乃云风不鸣条雨不破块会不会兮还信采廓廓落落兮大方无外跛跛挈挈兮大功不宰稳稳密密兮心安如海参上堂巍巍堂堂万象之中独露明明历历百草头上相逢我不见有分外底他他不见有分外底我他不外我则声色尘消我不外他则见闻情脱所以道世界尔众生尔尘尘尔念念尔且道如何行履得与么相应去还会么一机冥运道枢静万象影流心镜空上堂举僧问曹山灵衣不挂时如何山云曹山今日孝满师云衲僧做处脱尽功勋超绝情量方有出身底时节又不免向其间指注去也功勋密处转身难转后家风又觉宽黯黯旧山青落眼涣然霜雪洗蓑寒上堂出言思而常妙坐却舌头脱形壳以独灵拈得鼻孔所以道空劫威音前别有一壶天御楼观射猎不是刈茅田正恁么时妙不涉缘影不入世且道其间将甚么人辨白还相委悉么头戴午夜月脚踏黄金地上堂一心万象万象一心不近不远极浅极深与干坤同其覆载与日月同其照临月在船而船船皆月金成器而器器皆金明洁若珊瑚之树芬馨如薝卜之林大用自在也获轮王髻宝正声和合也奏师子絃琴毛发不遗圆融照像之鑑形壳不碍虚通度垣之音能如是也妙超旷古了在如今诸仁者且道如今了底是什么事还会么稳如大地能持物廓若空不挂针持钵归上堂生灭去来本如来藏清净妙明虚融通畅六门我绝攀缘三界渠无身相无生路上底人识取万回和尚参上堂不可得一不可得异我如是也彼如是两茎眉现焰光身百草头扬祖师意归云谁使就青山落华自得随流水上堂举廓侍者问德山从上诸圣向甚么处去也山云作么作么廓云勅点飞龙马跛鼈出头来山便休来日浴出廓过荼与德山山抚廓背一下廓云这老汉今日方始瞥地山又休师云在家尊贵不受一点尘埃蓦路相逢别是一般光彩德山廓侍者皆是十成了事底人为什么被天童捡点还相委悉么衲僧夺得连城壁秦主相如懡㦬归上堂闲若云虚若谷善应无方东西南北局中生杀路才迷烂却斧柯归不得若是箇汉时行即行时止即止去也恁么去去无所去来也恁么来来无所来诸人还体悉得么高提黑白前前着赢尽纵横十字机上堂密密住其中灵然空不空一牛才饮水五马不嘶风位里亡消息机头有变通三千大千事弹指入圆融上堂三界唯心唯心三界一切法空观自在处处光明处处身者回泡幻同无碍吐云如山吞川如海了无毛发居其外万象森罗尽我家只箇虚空肚皮大四月八日上堂佛身光明了无垢性水清净常不浑降生沐浴吉祥事要以大开功德门哆哆和和增口业胶胶缀缀添尘结大家净洗佛浑身彻底洞然明皎洁长时诸佛洗我身今日众僧洗我佛自他供养普齐平唵哦哦曩三婆缚伐曰啰斛上堂时行即行卓然何倚时止即止廓尔独灵历万变而不我求功住一如而不我藏用所以肇法师道戢玄机于未兆藏冥运于即化又不见三祖和尚道宗非促延一念万年无在不在十方目前诸禅德且道作么生履践还相委悉么开池不待月池成月自来上堂举曹山问德上座菩萨在定闻香象渡河出什么经德云涅槃经山云定前闻定后闻德云和尚流也山云道则太杀道秖道得一半德云和尚如何山云滩下接取师云渊默之津皓然之色混处功齐细看转侧昆仑脱手黄金绳鼻孔累垂收不得上堂长者长法身短者短法身虚空已是色大地却非尘觑得破阿那律祖放得稳舜若多神飘飘闲戏白鸥水栩栩梦游蝴蝶春拶头拶面推来也眼里无筋一世贫上堂不可得而有不可得而无寂寂十方坐断寥寥一境清虚妍丑那能瞒净镜青黄莫我染明珠剎海不能关锁月夜来流影在珊瑚参上堂举洞山到兴平便礼拜平云莫礼老朽山云礼非老朽者平云它且不受礼山云它亦曾不礼师云渠非老朽不礼不受威音世前毘卢顶后把定壶中白日长触着匣内青蛇吼良医叮嘱病人服药不如忌口尼请上堂不是心不是物非天非人非僧非俗南北东西莫我寻长短方圆莫我恻牛饮星河兔眠月窟彻底灵明破昏塞末山超拔兮顶相不形铁磨变通兮舌头无骨请前后堂首座藏主上堂吾家日日选场开及第心空有大才莫把桂枝零碎折为他和月抱将来复举洞山示众云欲知此事如人家养得三箇儿子州里须得一箇县里须得一箇村里须得一箇一箇能得屋里钱物用一箇能得外头钱物用一箇不得外头钱物用亦不得屋里钱物用且道那箇合在州里那箇合在县里那箇合在村里有僧出云三箇莫明轻重否山云是僧云如何是此人出身处山云知有却不知有是此人出身处僧云未审此人从今日去也无山云亦从今日去僧云恁么则属功也山云是僧云唤作甚么功山云唤作功就之功僧云此人还知有州里人否山云知有则始解奉重僧云恁么则村里人全明过也山云是僧云如何是此人过处山云不知有唤作闲人是此人过处师云有一人能正规矩内则严净有一人能转机轮外则妙应有一人退一步与屋里人同进一步与外头人合方体得知有却不知有功就之功诸人还会么向去莫教迷一色却来须识借功人结夏上堂诸禅德十方大地是我一箇身便能禁足十方众生是我一箇汉方解护生禁足也步步不妄行护生也心心不妄动所以道以大圆觉为我伽蓝身心安居平等性智我禁足也不碍诸人禁足我护生也不碍诸人护生佛佛到此道同人人住兹法尔还会么彼我空空无障碍自他法法本融通上堂十方法侣共安居云月身心照处虚转侧芦汀飞鹤鹭亡机林壑混樵渔瘢痕若尽光无际丝糁才萠念有余廊下相逢休放喝且容兴化撒珍珠天申节上堂圣仁涵养神智融通等盖载之生成体阴阳之造化大千世界清平也只是一家百亿身云应现也了无别法论其寿则莫穷劫数报其德则犹仰天高诸禅德还知箇人大自在受用处也么机动金轮初转处枢缠彩电诞生时上堂举僧问智门和尚如何是佛门云踏破草鞋赤脚走如何是佛向上事门云拄杖头上挑日月师云踏破草鞋赤脚走拄杖头上挑日月智门真得祖家风放出云门广长舌大智如愚大功若拙用尽工夫参不彻莫于平地上增堆休向虚空里钉橛上堂途中久客忆家山一线蹊通入翠寒望处霁云收素练跨门残月堕金盘十虚俱殒眼方阔三世齐吞肚觉宽变化鲲鹏底时节霄程九万看风搏上堂僧问记得僧问夹山如何是真实之理山云石生无根草山含不动云此意如何师云暗中移步明里藏身进云可谓是虚中不堕应处亡痕师云也须是十成本色汉始得进云学人请问和尚如何是真实之理师云青青黯黯处回明明历历处转师乃云正昼热深夜凉氷壶谁复到中央身心直许摩云月脾肺都将洗雪霜莫守一色处莫坐万年床玉人转侧机捘动细辨里头偏正方送监收上堂举南泉因刈禾次僧问南泉路向甚么处去泉拈起鎌子云我这鎌子三十钱买僧云我不问鎌子南泉路向甚么处去泉云我这鎌子用得快当时三十文钱买南泉门下路岐通寄语行人着精彩着精彩相谩杀衲僧眼被案山碍而今覻破露堂堂大地撮来成一块大众若也如此颗糁漏他不得上堂身里出门门里出身白云能作客明月解随人参上堂举外道问佛不问有言不问无言世尊良久外道云世尊大慈大悲开我迷云令我得入外道退已阿难问佛外道有何所证世尊言如世良马见鞭影而行师云一句超然良马影鞭道出语默理合方圆运斤之妙宾主可怜斵轮之伎父子不传莫将爻象兮相求龟壳才落是非兮底事驴年上堂独立卓卓不为形壳之所拘周行绵绵不为方隅之所碍妙超物表明漏壶中白云之儿风歛寒空霁净青山之父烟含一带秋癯且道作么生得恁么相应去还会么夜明帘外主不落偏正方育王聪和尚遗书至上堂举禾山示众云习学谓之问绝学谓之隣过此二者是为真过时有僧出云如何是真过山云解打鼓师云禾山老汉趁箇时节得做便做育王禅师趁箇时节得休便休所以不打这破鼓诸禅德正恁么撒手便行时且道落在甚么处良久云岸头老碧芦含雪溪上寒清水有秋解夏上堂僧问古者道十方同聚会箇箇学无为此是选佛场心空及第归正恁么时如何师云净尽无所依通身不隔越僧云恁么则白衣拜去也师云又却向今时着到僧云如何得不落今时去师云超然空劫外一点自灵灵僧云此人还落阶级也无师云从来不立象此处莫安名师乃云鑑像谷神云心月影闲闲不宰于功历历无私于应莫问正偏谁论动静自方自圆谁欠谁剩能来异类中行常处那伽大定云水丛林自恣人果如是也须相庆上堂举僧问云门初秋夏末前路忽有人问作么生祗对门云大众退后衲僧去就岂用机关那容体究蓑翁老熟惯波涛桡棹不施舡放熘上堂父母所生眼悉见三千界拈却案山谁我碍直饶全象无全牛未免依前还碍塞衲僧家真庆快物我虚空混成一块更于何处着根尘祇箇堂堂观自在上堂举僧问巖头古帆不挂时如何巖云后园驴喫草师云不展事不投机不徇缘不答话箇是出格辙脱窠臼汉做处诸人作么生委悉平生肝胆向人倾相识犹如不相识上堂体灵自虚黯黯之青山秋瘦用冲无碍瓢瓢之白云昼闲动静之态如然去留之踪自在所以道去来不以象故无器而不形动静不以心故无感而不应诸人还体悉得么偏正不曾离本位无生那涉语因缘上堂举刘端公问云居雨从何来居云从端公问来师云雨从何来不离问处森罗大千出乎方寸照中之虚静中之动衲僧分上常相共寒露濡松夜气清皐禽惊起月巢梦上堂位处功回化佛入十方而普能受供用中体合至人游三界而初不现身如云出岫以无心似月印江而有应如是也不在不失不坏不杂所以教中道一华一佛国一叶一释迦各坐菩提场一时成佛道诸禅德还知根根尘尘在在处处尽是释迦老子受用处么若于转处不留情繁兴永处那伽定天宁节上堂主中主须辨取动犯威严细看规矩贵不可得其名寿不可穷其数四溟潮落露仙山万里云开廓天宇上堂举长庆云宁说阿罗汉有三毒不可说如来有二种语不道无语只是无二种语保福云作么生是如来语庆云聋人争得闻保福云情知尔向第二头道庆云师兄作么生福云喫茶去后来雪窦道无处有月波澄有处无风浪起若有人问天童作么生是如来语向它道阿啰跛跳兆左曩诸禅德道与古人语是同是别诸人若也未会更为噼折去也长庆能守保福能做雪窦手段纵横天童舌头狤獠若也分晓会去与尔把手共行其或未然各自勉力上堂文珠手摩善财顶普贤智满法界身箇是两头得用底只如中间往来又作么生金鸡啄破瑠璃卵玉兔挨开碧落门诸禅德一句子有折合无摸索一句子难回互没忌讳一句子通其变使人不倦若能恁么也始有衲僧大自在受用处还会么苏秦甞佩六国印许由还厌一瓢风了无他相能通变可笑僧繇画志公上堂举僧问南岳让和尚如镜铸像像成后镜明向什么处去让云如大德为童子时相貌何在僧云只如像成后为甚么不鑑照让云虽然不鑑照谩它一点不得师云灵机未动道环先入极理也妙得穷通顺事也聊分借借无象无私何固何必娟娟印水之月魂冉冉在华之春律巍巍堂堂兮炜炜煌煌三千大千兮周行独立上堂环中叶照消息平沈方外独存幽灵绝待绵密不漏宽廓无隅清虚一亘而理绝名言圆满十成也道无稜角诸禅德箇是诸佛涅槃之宅众生安葬之基一切诸法自此发生一切幻缘从此灭尽且道正恁么时节又作么生履践良久云霜天月落夜将半谁共澄潭照影寒上堂举道吾与渐源同往一家弔尉源拍棺云生耶死耶吾云生也不道死也不道见之不取思之难到用息而长灵体虚而自妙寥寥古路无人行雪洗青山觉寒早上堂妙圆一片中虚不我断其知扫尽诸缘外化不我分其用底时内绍绍了非功转处诞生生而发照照中分应应处无心所以道动若行云止犹谷神且作么生得恁么去无心体得无心道体得为心道也休上堂举风穴示众云若立一尘家风兴盛不立一尘家风丧亡师云立一尘作么生受用为甚么野老颦蹙不立一尘作么生受用为甚么野老讴歌又向其间指注去也几许欢心几许愁好看野老两眉头家风平贴清如镜水瘦山空一样秋手段通变身心自由不怕风涛雪拥舟海上三山颓一掣六鳌连落上金钩诸禅德是须恁么体是须恁么用且作么生委悉华岳连天秀黄河辊底流上堂大而无外小而无内合虚空而无欠无余混万象而成团成块不出不在不失不坏我不与物争物不为我碍路逢达道人不将语默对三千界里放光明双六盘中休喝彩参上堂举僧问洞山寒暑到来如何回避山云何不向无寒暑处去僧云如何是无寒暑处山云寒时寒杀阇梨热时热杀阇梨师云若论此事如两家着碁相似尔不应我着我即瞒汝去也若恁么体得始会洞山意天童不免下箇注脚里头看勿暑寒直下沧溟沥得干我道巨鳌能俯拾笑君沙际弄钓竿上堂僧问承师有言随缘不住相应事不触物正恁么时如何师云现身来说法随类观世音进云直得绝踪绝迹师云东说西话作么生辨得箇绝踪迹进云鲸吞海水尽露出珊瑚枝师云又却向甚么处去也进云只如绝踪迹处又作么生师云语带玄而无路舌头谈而不谈进云梭头路细语默难臻师云只恐不恁么师乃云寂寂寥寥清严家法浩浩荡荡光显门庭守家法则失抚会应变之方立门庭则失安稳宴闲之道若也驱耕夫牛夺饥人食须有箇般手段始得只如衲僧家合作么生行履还会么身里出门门里身眼中之物物中眼上堂举僧问云门大师如何是超佛越祖之谈门云胡饼师云云门老子能施设胡饼佛祖俱超越哆哆和和两片皮狤狤獠獠三寸舌不是特地展家风也非投机应时节生铁铸成无孔鎚忒团圞兮难下楔诸禅德且道天童今日是下楔不下楔明眼人辨取上堂皓然雪月净无埃一色功中更放开唤起牧童蓑底梦白牛鼻孔拽教回参上堂无法可说释迦于光耀土而掩门有意相传达磨在少室山而面壁知音者鑑默照者神道契环中而有智游言满天下无口过若能恁么去方知道离文字绝言语清净妙明是诸人本所游践处作么生体悉还会么金鸡啄破瑠璃卵玉兔挨开碧落门冬至日上堂阴阳爻象此为宗杀活机头看变通玉女退身功后位木人引步异中同一尘不受能虚廓万像无遗却混融借得因缘成现用玲珑八面尽家风上堂举庞居士云十方同聚会箇箇学无为此是选佛场心空及第归师云既是无为作么生学若也心空又作么生及第还相委悉么其或未然天童又为分疎去也饮干巨海推倒须弥廓大灵通更是谁馨香秀林栴檀枝哮吼出屈师子儿三千界现一弹指八万门开双用眉知不知为不为道满十处兮心超亿劫影流万象兮气分二仪岁旦上堂宿雨洗去山面尘东君料理山家春浩劫壸中勿新岁枯木巖前有古人寒暑不到以法界为处齿发不老以虚空为身坐间默有相传意川上干无逝去津上堂生不为有动与寂随灭不为无处与智共所以道如镜照像像非外缘如珠发光光还自照因缘有所不到生死有所不及正恁么时如何体悉夜半乌儿头戴雪天明哑子抱头归上堂生灭夤缘不着人一年才尽又逢春森罗借得为他用法界浑仑是我身不受杂毒自然纯真拈却千差亡彼此打成一片没根尘上堂举灌溪问末山如何是末山山云不露顶如何是末山主山云非男女等相溪喝云何不变去山云不是神不是鬼变箇甚么师云非男女之相出有无之量透万机之前超三界之上穷而通简而当松含月兮夜寒溪带雨而春涨上堂僧问龙门一跃雷声震宇宙为霖事若何师云透得过也未僧云直得摇干荡坤振鬣摆尾师云也须是箇般人手段始得僧云古人道一雨所滋根苗有异时如何师云尔是黄连彻蒂苦僧云到者里请师垂示一言师云第一莫要问第二莫要休僧云大千同一润万物尽滋荣师云无根树上还有些子消息也无僧云阴阳不到处百草尽抽芽师云是恁么始得师乃云管籥真风暗度韶春恩如许在芳条志公不是闲和尚柱杖头边有剪刀衲僧家虽无心而浩浩能应虽有应而恰恰无为还能恁么变通也么亡机莫怪冷眉目得用何妨热肺肠上堂莺弄歌喉华弄妍许如春事在门前道冲而用亡机者买尽风流不着钱上堂举刘铁磨访沩山山云孝牸牛汝来也磨云来日台山大会斋和尚还去么山放身卧磨便出师云刘铁磨见紫湖喫拄杖而来便能通变大沩山参百丈踢净瓶之后具此神通语默俱到彼此同风且道二老宿游践处作么生还会么但得琴中意何劳絃上声圣节上堂寿等南山位崇北斗机运象先体同道久明逾日月兮普及幽深德合干坤兮廓无前后四月八日上堂清彻性空水圆明净智身箇中不洗体直下了无尘有成佛有降神有彼岸有迷津哆哆和和此其始胶胶缀缀此其因底时节释迦文恶水蓦头浇莫嗔何须念彼观音力自然还着于本人诸仁者只如抦杓在尔手里时合作么生不因一事不长一智上堂举僧问云门不起一念还有过也无门云须弥山师云不起一念向道须弥舌头一脔肉口唇两边皮云门得用妙如许不落是非知不知上堂僧问记得僧问风穴语默涉离微如何通不犯穴云长忆江南三月里鹧鸪啼处百华新意旨如何师云问东答西舌头无骨僧云风穴岂不是别机宜识休咎底汉师云尔且道风穴意作么生僧云黄金打就玉鹦鹉一声声作鹧胡啼师云适来却圆成而今百杂碎僧云要圆成也不难师云冬不寒腊后看师乃云萧然一念未萠初露柱怀胎辨得无风扫余云月未上霁虚廓净绝方隅道无根神无寄心无像智无缘独立卓卓而不依一切自照灵万物为已者其唯圣人乎正恁么时作么生体悉还会么月逐舟行江练净春随草上烧痕青上堂举石头问长髭甚么处来髭云岭中来头云大庾岭头一铺功德还成就也未髭云成就久矣只欠点眼在头云莫要点眼么髭云便请石头垂下一足髭便礼拜头云尔见甚么便礼拜髭云如红炉一点雪相似师云岭头功德眼倦足等闲垂红炉一点雪直下廓亡依上堂百草头上平生事闹市门前百亿身及尽许如闲影响体明空劫那边人那边人何所有白云断处青山秀绝他缘唯自守结夏须教醭生口有说便是野干鸣无说自然师子吼结夏上堂凡圣通同共一家寂光田地看生涯而今选佛心空去自有丘园开觉华禁足九旬看未举步前处所护生三月体不触物底身心多身在一身中安居一身在多身中辨道所以道诸佛法身入我性我性同共如来合又云以大圆觉为我伽蓝若能恁么去更有甚么事且作么生体悉得与如来合去还相委悉么莫于三界现身相坐断十方明性空上堂妙湛不痕明白自耀合体也不空而有顺事也不碍而通无为而为非住而住云无心而雨谷有神而自空衲僧家能恁么现成能恁么变转能恁么受用能恁么方圆始得一切处应用无亏还相委悉么森罗万像一法印里许更无差别痕天申节上堂三千世界出弹指百亿庄严集化身寿域无疆同道久河沙劫数一成春上堂世尊无说说迦叶不闻闻默默到时良自庆家山元在白云根上堂语处不伤筋骨句中有玄做处不带瘢痕用中得妙能恁么去也自然不见胶胶缀缀纷纷纭纭所以道常寂寂常历历诸佛不求觅众生断消息若能恁么担荷去更有甚么应用不周更有甚么生死可及到恁么时古人又道犹属功在且作么生转得与那人合去还会么户外有云从断径坐中无照胜然灯上堂僧问雁过长空影沈寒水雁无遗踪之意水无沈影之心未审如何行履师云无心道者能如此未得无心也大难僧云鸟道无踪迹虚空绝点痕师云阿尔又作道理去也僧云不作道理又作么生师云皓玉本无瑕彫文丧君德师乃云归根得旨叶落知秋拈得鼻孔失却舌头照彻三世佛之顶𩕳把定历代祖之襟喉玉井涵碧氷壶断流诸法空寂为之座是须坐处不停囚上堂当处出生当处灭尽三世如来相授此印石人放意卧烟寒玉女摇头看晓信参上堂举僧问云门树凋叶落时如何门云体露金风师云雪峯之子德山之孙葛藤牵转难穷根截断众流见源底相应函盖同干坤长长短短无节奏绵绵密密忒鹘仑随波逐浪恁么去上船便到家前门上堂天童一夏与兄弟共住诸人鼻孔出得气快也未若也出得气快三世诸佛与尔把手共行历代祖师与尔同门出入其或未然非唯带累先宗亦乃埋没自己敢问诸人只如鼻孔子且作么生出气还相委悉么青山转处水流月寒叶落时风带秋解夏上堂十五日已前头上不着七宝冠十五日已后脚下掣断五色线头上不着七宝冠正坐不见坐脚下掣断五色线正去不见去正当十五日觑破两头直得君臣道合父子气和瑠璃殿上玉女摇头明月堂前石人抚掌退一步也万仞崖前撒手进一步也百尺竿头转身生灭去来动静出没只在箇时撮聚许多机要放行把住总在我侬且道正恁么时如何还会么先行不到犹迷己末后才过又借功上堂举刘端公问云居雨从何来居云从端公问处来师云端公问处来径直勿迃回善财处处逢弥勒弹指作声楼阁开上堂看看氷鑑净玉壸寒一亘清处擡脚易十分明白转身难混身转却舌头短转却浑身鼻孔宽参上堂举保福与长庆游山次福以手指面前地云只这里便是妙峯孤顶庆云是即是可惜许后举似镜清清云若不是孙公便见髑髅遍野师云活人手段游道工夫须到恁么时节恁么田地始得保福不错行一步长庆不妄说一句当时若不是孙公髑髅遍野有甚么数镜清老镜清老太平治象浑无扰毛发不萠平稳休只箇如如元是道天宁节上堂一人之父百王之师道机有余兮动若四时寿域无疆兮量同二仪大功不宰至化无为妙兮虽喻智也不知箇是诞生王父真实稳密处诸人还体悉得么权挂垢衣云是佛却装珍御复名谁上堂举僧问香严如何是道严云枯木里龙吟如何是道中人髑髅里眼睛师云耳应声而无响眼有照而亡缘旷劫清规里许圆生死死生不到处云磨秋色水连天上堂寒林濡露明月濯波时节恁么衲僧如何廓一念不见有自极十方不见有它遍界通身无背面莫教丝绪落机梭开炉上堂僧问丹霞烧木佛意旨如何师云天寒宜向火拥毳任堆堆僧云夜冷更深更爇一躯去也师云也须照管眉毛始得僧云通身红烂去方始是知音师云为它闲事长无明僧云只如院主为甚么眉须堕落师云也与上座病痛一般僧云不解作客劳烦主人师云还它本色汉手段始得师乃云十月朔风雨肇寒天意作丛席地炉今日开免烧木佛无斟酌大众丹霞无斟酌何似院主无斟酌师复云本合便恁么休却天童忍俊不禁为尔诸人下箇注脚丹霞将错就错院主眉须堕落如聋如盲大家翁搅扰杀尔不要恶上堂举陆亘大夫问南泉和尚姓甚么泉云姓王大夫云王还有眷属也无泉云四臣不昧夫云王居何位泉云玉殿苔生僧举问曹山玉殿苔生意旨如何山云不居正位僧云忽遇八方来朝时如何山云它不受礼僧云何用来朝山云违即斩僧云违是臣分上事未审君意如何山云枢密不得旨僧云恁么则燮理之功全归臣相也山云汝还知君意么僧云外方敢不论量师云深深处细细行隐隐时密密觑若能恁么彻根彻源旁参回互宛转虚玄不触尊贵机横梭度针露线穿所以道句里明宗即易宗中辨的则难正恁么时且道有辨白无辨白若道有辨白又却不密密若道无辨白又却不惺惺正恁么时作么生体悉还会么三藏老人颜似玉万年童子鬓如丝请保宁和尚上堂才形黑白看生缘十字纵横解折旋得势干关冲虎口变通疑杀烂柯仙到者里还有不撞头不磕额底么下座请宁和尚为众说法送监收上堂一日不作一日不食歇者无心获者力分明只箇是家风会得种田博饭喫记得地藏问僧甚么处来僧云南方来藏云南方佛法如何僧云商量浩浩藏云争似我这里栽田博饭喫僧云争奈三界何藏云尔唤甚么作三界师云唯心唯识平出平入金刀之齐玉尺之直尔唤甚么作三界真箇不曾遗颗粒上堂举僧问南泉高揖释迦不拜弥勒时如何泉云昨日有人恁么问趁出了也僧云和尚怕某甲不实泉云柱杖不在苕菷柄聊与三十后来雪窦道南泉只有受璧之心且无割城之意师云捡点将来雪窦也好与三十拄杖何故不见道当断不断反招其乱诸人还会也无天童不免指注去也王老师足意气是是非非荡情谓倚天照雪烂光芒扫尽搀抢千万里荐福专使驰书上堂一枝秀出栴檀林想见馨香慰众心不负老兄开凿力当风子和鹤鸣阴复举阿难问迦叶世尊传金襕外别传何物迦叶召阿难难应诺叶云倒却门前剎竿着师云影略门前倒剎竿箇中消息授传难玲珑侍者能相委盘走明珠珠走盘陆宜人请上堂举陆亘大夫问南泉弟子亲从六合来彼中还有身么泉云分明记取举似作家师云空不可有具足无边际身妙不可亡具足无边际用在天同天在人同人在彼同彼在此同此虽然天人彼此要且不与它合所以主不自主乃能一切处主宾不自宾乃能一切处宾若能恁么去不唯觑破南泉亦知陆大夫出生入死纵横变态不与身拘还体悉得明月随人如有以白云作雨也无心上堂僧问断言语绝思惟处作么生商量师云滴水入石不得僧云㗖啄不入去也师云要尔着箇口嘴作么僧云也要向其间旁通箇消息师云尔试回互道一句子看僧云船从明月波心转家在芦华渡口看师云更须全身放下始得僧云便恁么全身放下时如何师云摸着鼻孔时方是尔自己师举明安颂云莫行心处路莫坐无处功有无二俱离廓然天地空师云功勋消阶级尽尊贵不知名威严莫得近子退步而就父臣转身以合君正恁么时如何体悉机转玉轮侧妙叶正当风上堂举渐源一日坐纸帐内僧至拨开帐子云不审源以目见之良久云会么僧云不会源云七佛已前事为甚么不会师云湛湛不昏绵绵若存三世佛护持为之顶相历代祖传受为之命根且作么生体悉还会么苍头祖父寒居位白发儿孙夜过门上堂道契如如非有非无静也神之在谷应也像之在珠了无所住照不失虚无影杖子两人扶清华临于至鑑深密守于元枢机轮文彩妙穷初霁色廓澄兮秋怀月满秀稜重叠兮云卷山癯上堂举僧问净果如何是本来心果云犀因翫月纹生角象被雷惊华入牙师云不即不离非取非舍自东自西谁上谁下委曲也顺俗亡功蓦直也应真不借且道作么生体悉还会么珠中有火君须信休向天边问太阳上堂举僧问玄沙如何是无缝塔沙云只者一缝大小师云只者一缝大小饱丛林汉分晓点头言语丁宁摆手舌头狤獠不狤獠人人脚下长安道上堂举云居问僧看底是甚么经僧云维摩经居云不问维摩经看底是甚么经师云不问维摩经看底甚么经大千卷出破尘情水中盐味色里胶青机前有路妙难名才形言像迢然去又是泥团换眼睛冬至上堂一阳生万物潜萌隐隐有像寥寥未形蚌肠含妙蕴犀角晕通星密密用细细行本智虚融与理冥露地白牛肥腻饱拥蓑人驾雪山耕上堂今朝腊月二十五衲僧一曲和云门谁将节奏乱孔窍不到瘢痕伤斧斤舌无骨眼有筋方见韶阳老子能拍拍元来浑是令哩鸣啰了逻鸣稜上堂佛佛说法秖成黄叶止啼祖祖传宗还是空拳相吓到者里直须自休歇自悟自明佛是已躬做成法非别人付得若能恁么是大丈夫汉真衲僧自己一段大事诸兄弟且作么生得平平稳稳去但得雪消去自然春到来上堂举赵州问僧曾到此间么僧云曾到州云喫茶去又问僧僧云不曾到州云喫茶去院主问云曾到喫茶去不曾到为甚么亦喫茶去州唤院主主应诺州云喫茶去后镜清问僧赵州喫茶去作么生僧便行清云邯郸学唐步雪窦拈云者僧不是邯郸人为甚么学唐步师云喫茶去喫茶去明明指人无异语家风平展没机关谁道赵州谩院主苦苦苦往往邯郸学唐步恰恰长安道上行分明有眼如天瞽镜清道邯郸学唐步雪窦道者僧不是邯郸人为甚学唐步还会么登机者失欺敌者亡岁旦上堂岁朝坐禅万事自然心心绝待佛佛现前清白十分江上雪谢郎满意钓渔船参上堂万木寒悴此箇不凋三春敷荣此箇不变居二仪之前处诸缘之后魔外纷纷扰扰与之同事在其间周而有余佛祖哆哆和和与之同身于里许默而无作尔动也我自静尔寂也我自行欲同而不得同欲异而不得异只如出没之原底且作么生辨还会么休询造化谁持柄向道因缘我见根上堂举紫胡见刘铁磨来便问汝莫是刘铁磨否磨云不敢胡云左转右转磨云和尚莫颠倒胡便打师云见之不取思之千里刘铁磨既不能见机而变紫胡遂乃倚势欺人且道其间事作么生莫是驱耕夫牛夺饥人食么要且不恁么尔道如何体悉还会么不见道无事上山行一转借问时人会也无鸿福聪和尚入寺上堂僧问正不立玄偏不附物时如何师云金针双锁备叶路稳全该僧云物外独骑千里象万年松下击金钟师云更须跨一步十方能现身僧云手指空时天地转回途石马出纱笼师云超方者委师乃云明月芦华四望连转身人上合同舡借功自有旁参事历历机头看正偏所以道偏不附物正不立玄若恁么行履菩提妙华遍装严随所住处常安乐上堂举洞山问隐山如何是主中主山云长年不出户如何是主中宾山云青山覆白云宾主相去几何山云长江水上波宾主相见有何言说山云清风拂白月师云净不涉缘照不对物用无去来之相混无彼我之心若能恁么去稳稳密密玲玲珑珑还会么宛转虚玄事不彰明暗只在影中圆送化主上堂云无心成何处雨密有味是谁家华一钵上方分得饭归来香气满毘耶须是因缘相凑机感相投正恁么时如何行履一月普现一切水一切水月一月摄到吉祥上堂僧问澄源湛水尚棹孤舟攂鼓转船头向甚么处去师云明月堕寒空青天没飞鸟僧云恁么则洗脚上船去也师云到家一句作么生道僧云待到玲珑巖下即向和尚道师云犹隔津在僧礼拜师乃云轻烟羃羃衲僧家节物迎春气象华流水落华无限意游山消息付长沙记得长沙一日游山归首座问甚处去来沙云游山来座云到甚么处沙云始随芳草去又逐落华回座云大似春意沙云也胜秋露滴芙蕖师云身心一如物我同体不用转山河大地归自己亦不用将自己作山河大地如珠发光光还自照一切时一切处如何得恁么见成受用去还会么千峯势到岳边止万波声归海上消上堂示众举僧问净果如何是本生父母果云头不白者是僧云将何奉献果云殷勤无米饭堂前不问亲师云世梦短劫壶宽底人退步里头看豹变文而雾重龙不卧而潭寒欲使人人双眼冷要须先沥髑髅干昌国归上堂鲲鲸浪里出作清游龙象窟中归来宴坐现前大用也浩浩何妨里许全提也空空无说且作么生得恁么去自是不归归便得五湖烟浪有谁争上堂桃华浪里振脩鳞一跃龙门看化身谛了十方三世事无始的的自家春示众举庞居士问马祖不与万法为侣者是甚么人祖云待汝一口吸尽西江水即向汝道师云吸尽西江向汝道马师家风不草草截流一棹破烟寒天水同秋清渺渺大洪和尚忌辰上堂举马祖忌日南泉挂真烧香次问大众云今日供养先师还来也无时洞山出云待有伴即来泉云虽是后生却堪彫琢洞山云和尚且莫压良为贱师云白云之宾青山伴位里借功看互换无底合盘转手擎穿心盌子通身饭上堂春云堆絮春雨散丝华开笑口柳申眉翻紫燕嚼黄鹂声色丛中有路岐家风鼻孔相摩触不独观音太士知上堂举僧问赵州王索仙陀婆时如何州曲躬叉手雪窦拈云索盐奉马师云雪窦一百年前作家赵州百二十岁古佛赵州若是雪窦不是雪窦若是赵州不是且道毕竟如何天童不免下箇注脚差之毫釐失之千里会也打草惊蛇不会也烧钱引鬼荒田不拣老俱胝只今信手拈来底示众举长庆有时云宁说阿罗汉有三毒不可说如来有二种语不道无语只是无二种语保福云作么生是如来语庆云聋人争得闻福云情知向汝第二头道庆云作么生是如来语福云喫茶去师云第一第二头似有似无句坐断路岐密密绵绵而不通水泄打破窠臼坦坦荡荡而别是风规还会么相识满天下知心能几人上堂主中宾宾中主相合回头看里许明月团团夜正央昆仑抱出珊瑚树上堂水不洗水金不博金眼不见眼心不用心能恁么去不堕根境识那涉去来今迷里忽然逢达磨何曾特地作丛林结夏上堂我住汝亦住我行汝亦行结制顺诸佛禁足护众生金锁无须两头动灵犀有晕中间明泥牛入海恰半夜木鸡唤月看五更云倚山是父子眼约眉为兄弟三世同参成一段合宗家之事大千等量破微尘出自己之经琼林寸寸宝旃檀片片馨物物头头有平出底多许心心法法无外来底一星抹抹挞挞憨皮袋跛跛挈挈常不轻无是无非长默默非凡非圣独惺惺如何游践得么相应蒲团坐倚无他事永日寥寥谢太平示众举僧问清平如何是有漏平云笊篱如何是无漏平云木杓如何是小乘平云钱贯如何是大乘平云井索师云笊篱木杓钱贯井索受用见成家风廓落生涯放得信缘看佛法更于何处着不用安排只么从自然心地常安乐上堂默默相投时节灯灯不断光明其间着脚浑无地望尽玉壶连底清上堂僧问如何是大功一色师云全超无影迹不堕古今机僧云如何是正位前一色师云与十方法常平等在一切处能严然僧云万象森罗同一印全身遍界露堂堂师云真箇恁么即得师乃举镜清问曹山心径苔生时如何山云难得道者清云向甚么处去也山云只见苔生不知向甚么处去师云句里明宗则易宗中辨的则难也须是到箇时节始得色转不见身功亡不知位绝怜大匠一斵泥不犯祖师三尺鼻儿孙去后阿谁共守清贫臣庶退时独自难称尊贵上堂寻常撞搕当面讳却可怜傅大师处处失楼阁参上堂默默而灵妙不涉迹绵绵而用应不循根翡翠盘中之珠不拨自转玻璃镜中之像无受而来若能恁么也兼带妙叶宛转偏圆俱到不思议处且作么生体悉果满菩提圆华开世界起示众举僧问风穴一切诸佛及阿耨多罗三藐三菩提法皆从此经出如何是此经穴云低声僧云如何受持穴云莫染污师云来问此经低声大千卷自尘中出三世佛从口里生天得一以清地得一以宁空无依兮谷不盈摩诃般若波罗密落日渔樵歌太平桶头纳疏请上堂举僧问云门如何是尘尘三昧门云钵里饭桶里水师云尘尘三昧彼彼不外千峯向岳百川赴海更无一法不如来只箇堂堂观自在上堂百城游遍还诣文殊不见其身唯摩其顶诸人还相委悉么老眼就看青嶂骨败鞋行到白云根解夏上堂举洞山示众云秋初夏末兄弟或东或西直须向万里无寸草处去天童道兄弟不东不西亦须向万里无寸草处去既不东不西为甚么向万里无寸草处去还会么去而不去同风千里住而不住一念万年恁么也住无住底功去无去底相空谷有神静而应孤云无心动亦闲所以道佛身充满于法界普现一切群生前随缘赴感无不周而常处此菩提座如何得恁么稳密去偏正不曾离本位无生那涉语因缘送监收上堂地藏栽田博饭南泉买鎌割禾六祖负舂明历历金牛捧钵笑呵呵见成受用分晓来么古人得恁饱参杀尔辈莫嫌辛苦多上堂难难难是遣情难情尽圆明一颗寒大法眼不相谩面前不破案山碍直下无津识浪干开炉上堂木有火伤身人有火伤神木无火不生人无火不成地火风大亦复如是四大普周同法界各各普周无障碍只者普周无碍时自然无坏无不坏作么生行履得到箇时节还会么一粒在荒田不耘苗自秀沙弥请上堂举僧问让和尚如镜铸像像成后光归何处让云如大德作童子时相状向什么处去也师云只者便是非像非镜谁主谁宾何偏何正缝罅莫我欺无孔之槌锱铢莫我定无星之秤蓦拈柱杖作搅势云聊将柱杖搅沧溟令彼鱼龙知水为命上堂须知风动心摇树果见云生性起尘雨霖霖兮日杲杲点头弥勒解分身身里出门弥勒世尊门里出身观音大士入流亡所也能恁么去随时示人也能恁么来诸人行履还到箇般分晓汉做处床头得用剪刀快闹里亡机皮袋憨上堂玉壶着脚四围宽妙处其中转侧看顾鑑功忘鼻孔直津流识尽髑髅干且是甚么时节夜横河汉白霜洗斗牛寒凭侍郎请上堂僧问一丝不隔时如何师云合同船子竝头行僧云其中事作么生师云快刀快斧斫不入僧云如何是的的相逢底句子师云月色和云白天容带水秋僧云只如李相国参药山还的也无师云莽卤汉又恁么去也僧云喏喏师云邯郸学唐步师乃云休去歇去绝言绝虑廓无所依妙无所住转历历之机运绵绵之步神游方外灵台道契环中虚处恁么就也藏身白云云外家恁么回也着脚青山山下路宛转穷通旁参回互十成收得返魂香一等来挝荼毒鼓肯触气于死蛇要捋须于勐虎却借其功不谋而遇枯木龙吟而起云南山豹变披雾律入春筒影流晓户百亿仪分三千体露大经掇出于微尘古佛相交于露柱历代诸祖只箇生涯一切众生同时灭度大用石火迟全机电光遽哆哆和和也问若剪答如裁轰轰磕磕也喝如雷棒如雨洞山佛对三斤麻赵州衫重七斤布道火不我烧唇道水不我濡袴无是无非何规何矩柱杖子里许将来钵袋子那时分付上堂无对无待有兼有带历历物机空空眼界绵绵相柱兮箭锋恰恰相应兮函盖巨海饮毛妙峯纳芥彼不见其有余我方知其无外普明照世约同参补怛落伽观自在示众举镜清问曹山清虚之理毕竟无身时如何山云理即如是事又作么生师云智不到处宛转穷通清云如理如事师云麁中之细细中之麁山云谩曹山一人即得争奈诸圣眼何师云真不掩伪曲不藏直清云若无诸圣眼争知不恁么师云知过而改知非而回山云官不容针私通车马师云骑牛戴帽着鞋衫解行不触今时路上堂劫前运步世外横身真证不可以言传妙契不可以意到正恁么时虚净歛氛白云向寒巖而断灵光破暗明月随夜舡而来所以道当明中有暗勿以暗相遇当暗中有明勿以明相覩且道如何行履偏正不曾离本位无生那涉语因缘上堂僧问雪覆千峯时如何师云滴水滴冻僧云清光寒照眼野色皓迷家师云露地白牛向甚处去僧云在师云又是头角生也僧云毕竟向甚么处去师云底处转身时孤峯元不白师乃云静沈沈明荡荡雪满十方云迷四向一色影里是谁坐着功勋百尺竿头阿尔变通伎俩恁么时须辨几微恁么处须明的当趁不去露地白牛透得过渡河香象彻见其源如指诸掌恁么尽去也无法可传恁么却来也有人相亮参上堂三世诸佛不知有忉忉怛怛扬家丑狸奴白牯却知有跛跛挈挈能自守弄鳖鼻兮忆南山透法身兮藏北斗风飘白雪岭头梅春捻金丝堤上柳天童也要不沾唇三盏清源白家酒诸人若也捡点得出早知今日事悔不慎当初若也放一线道因风吹火用力不多示众举云居问赵州老老大大何不觅箇住处州云教某甲向甚么处住居云山前有箇古寺基州云和尚何不自住师云尔也恁么住我也恁么住作业相似贫相聚十方无壁四面无门遮丑无衣御寒无絮直下不居功箇中看转处釆华蜂集不萌枝卧月鸟栖无影树上堂三寸舌两片唇无始时来赚杀人解弄不教圭角露阿谁参见跛云门僧问香林如何是衲衣下事林云腊月火烧山师云老大丛林快说禅不将禅拄口皮边谷深山远空无像何处人唿应不圆岁旦上堂僧问寒暑交谢新旧推移作么生说箇不迁底道理师云昨宵犹是腊今日又逢春僧云恁么则迁去也师云痴汉着甚死急僧云也要大家知有师云知有底事作么生僧云黄金堤畔柳白云岭头梅师云也须是眼里有筋始得师乃云一头白发几回春方信闲身似痴人直下放教平稳去更将何法作根尘法无根尘心无向背心无向背道合自然道合自然也日日好日年年好年东君刀尺裁华木付与过头杖子禅上堂三界无法何处求心风生虎啸雾起龙吟泥中有刺绵里有针华鸟隔墙相唤甚十分春事到家林示众举定上座问临济如何是佛法大意济下禅床擒住与一掌便托开定伫立傍僧云定上座何不礼拜定方礼拜忽然大悟师云不堕前后独超古今唤回千岁梦飞出九臯禽无捿泊勿猜斟只箇虚空等样心直下一槌光迸散斩新弹子出炉金送化主上堂山谷之响水监之像白云之心太虚之量应机也乍卷乍舒据令也全收全放三千世界尔夤缘百亿分身君伎俩风行空船驾浪施受通同无住相一言相送知不知千僧在儞钵盂上上堂举药山久不陞堂院主白云大众久思示诲请和尚为众说法山令打鼓众方集山陞座良久便归方丈主问云和尚适来许为众说法何不垂示一言山云经有经师论有论师争怪得老僧师云家法简严非二非三月来明湛水云退露寒巖真机自得妙处谁参不是文殊白槌后也应千古屈瞿昙四月八日上堂清净性空水光明法界身依俙辨白处便是诞生人不洗体不洗尘妙触宣明悟水因借问当年向去事如何今日却来亲二千年前此时侯指天指地师子吼云门居乱思大平打杀不妨将餧狗指东话西将无作有恶水泼君君莫嗔而今看尔如何受佛云不受诸受是名正受若恁么也涓滴不落别处示众举僧问赵州学人乍入丛林乞师指示州云喫粥了未僧云喫粥了州云洗钵盂去僧豁然大悟师云喫粥了洗钵去法尔圆成正规矩可怜叶氏怕真龙却怪谢郎欺勐虎本常路真实语这僧且问如何悟从来鼻孔大头垂不用安排兮自着处所上堂言之者失其真离名字相知之者返其愚离心缘相有之者乖其性离影像相无之者伤其躯离寂灭相恁么说话大似泥中洗土块衲僧家毕竟如何体悉还会么和竿一掣随钓上水面茫茫散月明干帘化主请上堂举忠国师问子璘供奉讲得唯识论是否璘云不敢国师云唯识意旨如何璘云三界唯心万法唯识国师指帘云这箇是甚么璘云帘子国师云帘前赐紫对御谈经五戒也不持师云此一段事的的明了还他忠国师始得心无异心而法无异法法无异法而心无异心处处虚通会有六窓风月头头出碍更无一点尘埃参示众举保福与长庆游山次保福指面前地云只者里便是妙峯孤顶庆云是即是可惜许雪窦着语云今日共者汉游山图箇甚么后举似镜清清云若不是孙公便见髑髅遍野师云变大地作黄金搅长河为酥酪保福要恁么无风何须起浪平地岂肯生堆长庆要恁么雪窦意钟鼎刻铭镜清道太平无像且作么生体悉野老不知尧舜力冬冬打鼓祭江神示众举伪山问仰山甚处来仰山云田中来山云田中多少人仰插下锹子叉手而立山云南山大有人刈茆仰拈起锹子便行师云仰山恁么为直下更无别箇沩山恁么道箇中似带旁来且道毕竟作么生殷勤谢子输肝胆委曲还他老肺膓送监主上堂泥泥水水一年农收拾将来碓下舂炊软香分千钵饭肚皮参饱放颓慵且道参饱底是禅是饭又作么生说箇放颓慵底道理岂不见药山道跛跛挈挈百丑千拙且恁么过时毕竟承谁恩力四方八面连架打普应初无颗粒遗示众举洞山云秋初夏末兄弟或东或西直须向万里无寸草处去诸人还体悉得么一色是须转大功不我居珠走碧盘盘走珠直下沧溟取明月吾家自有崑崙奴且道作么生行履天宇豁空云卷雨溪容澄澈水怀秋解夏上堂僧问布袋头开时如何师云一任填沟塞壑僧云一片月生海几家人上楼师云更须跨一步始得僧云直得朝到西天暮归唐土也是脚跟不点地汉师云上座如何免得此过僧礼拜师云千里望乡关师乃云十五日已前恰恰把定抑尔脑门着地十五日已后稍稍放行从伊鼻孔辽天直饶摩挲柱杖儿勘破诸方之祖争似传持钵袋子相联五叶之华恁么说话正是十五日已前十五日已后事且道正十五日又作么生良久云野色更无山隔断天光直与水相通示众云有而不有情尘豁尽而独灵无而不无妙应差殊而不忒所以僧问香严如何是道严云枯木里龙吟如何是道中人严云髑髅里眼睛又僧问风穴如何是道穴云五凤楼前如何是道中人穴云问取隍城便诸人如何履践得始终贯彻表里通同去还会么华蜂酿蜜春脾冻月兔喷霜夜气清持钵归上堂乞食淅西苏与秀人人奉佛家家富收拾几成三万缗尚自不能供众口所以道喫饭须是众口作活须是众力今古相传底消息天童说箇休粮方一日两度钵盂湿云门大师道饭岂不是自已因甚将自已却喫自已有道毛吞巨海芥纳须弥料掉勿交涉作么生道得恰合去拈却根尘方出碍更无丝糁不相通示众举百丈问沩山併却咽喉脣吻道将一句来山云却请和尚道丈云不辞向汝道恐已后丧我儿孙师云却请和尚道三世诸佛也靠倒释迦师净名老毘耶摩竭心相照倦鹤夜移巢灵蛇寒入草正偏转侧兮妙圆兼到施主看经请上堂经云若见诸相非相即见如来法眼云若见诸相非相即不见如来师云作么生行履得十成去功业力争英雄刘项时将太平坐享朴懋羲轩世人上堂举僧问智门莲华未出水时如何门云莲华出水后如何门云荷叶师云莫向枯龟版上锁衲僧开口见心肝莲华荷叶出未出做尽工夫转觉难下嗣法书上堂僧问照世光明即不问传家清白事如何师云清涵鲸海宽冷射蟾轮窄僧云水向竹边流出绿风从华里过来香师云须信龙门无宿客僧云桂枝不零折和月抱将来师云也须亲到一回始得师乃云不得讳有头底当时尔带累别人而今别人带累尔来生我家作业相似针线穿联细中细迦叶阿难不相知人人各自住三昧里许转功勋这边得游戏到底还须彻根蒂望断冥鸿没处秋苍苍一色天连水结夏上堂来选佛场辨行脚事禁足也不可错移一步护生也不可动犯一毛彻见自已全身四大出碍却到本来住处一亘清虚如何履践得恁么相应去擘开华岳倚空翠放出黄河辊底流天申节上堂仁寿之域大方无隅尊贵之人至化无外有如是广大含容之量具如是广大庄严之事且道箇人受用合作么生还相委悉么造化阴阳闲拱手成平天地默垂衣送监收上堂地藏栽田做活计南泉鎌子能收刈日用平怀稳便休自然颗糁无遗弃无遗弃不容易尔也莫亏我我也不亏尔两家宾主平四稜齐塌地风不鸣条雨不破块箇是丛林饱参底牧来纯熟水牯牛捡点将来堕随类曹山云作水牯牛是随类堕大阳道作水牯牛是沙门转身处为什么却成随类堕十年归不得忘却来时道上堂仲秋渐凉蒲团放稳长连床身心澄彻见渊底河汉淡淡秋磨光二祖不短少林不长相传笑杀威音王尔无所得我无所藏四无壁落浑大方万世清规信明白夜寒吐月山苍苍参中秋上堂举马大师与南泉百丈西堂翫月次祖云正恁么时如何西堂云正好供养百丈云正好修行南泉拂袖便行祖云经归藏禅归海唯有普愿独超物外师云经归藏禅归海稽首归依合掌顶戴王老师超物外二十年前恁么来而今去尽闲光彩上堂九月又重阳菊华依旧黄渊明是醉不是酒荡荡游心于大方只如会得底也是箇时节不会底也是箇时节且道于其间作么生辨白还会么冷地看他人富贵等闲不奈幞头何示众举云盖问石霜万户俱开即不问万户俱闭时如何霜云堂中事作么生盖无语后半年下语云无人接得渠霜云道即太杀道只道得八成盖云和尚作么生霜云无人识得渠师云无人接得渠贵逼马相如果来桥上也记得柱头书无人识得渠碁局醉樵夫回头斧柯烂大海一成枯天宁节上堂氷壶清白借功唤作诞生玉玺传家退位名为王父万万年之寿量静亨而尊千千界之因缘动成其子还知箇人受用处么良久云仰之弥高钻弥坚迎之在前随在后示众举仰山梦往弥勒所居第二座尊者白云今日当第二座说法山起白槌云摩诃衍法离四句绝百非谨白仰山举似沩山山云子已登圣位师云玉女依俙夜动机锦丝历历吐梭脐水天湛碧全功堕雪月寒清一色迷诸禅德全功负堕一色犹迷作么生体悉得恰好相应去权挂垢衣云是佛却装珍御复名谁示众举教中道我于然灯佛所实无有法可得然灯佛即为我授记师云是即是也犹较一线在复云释迦自是释迦然灯莫要添些不用烧钱引鬼何须句贼破家尔那里针札不入我这里石上栽华上堂诸见若尽慎勿追寻才有是非纷然失心诸禅德诸见若尽自然一切时平平坦坦巍巍堂堂箇是衲僧普周遍身本具足眼妙圆觉心若有一丝一缕于其间作前作后便见纷纷纭纭且道如何体悉人平不语水平不流示众举清原问六祖当何所务即不落阶级祖云尔曾作甚么来原云圣谛亦不为祖云落何阶级原云圣谛尚不为何阶级之有祖云如是如是师云不落阶级卓卓超出三际曷用安排十方自然畐塞五色线不我羁縻七宝冠是谁严饰上堂举僧问香林如何是衲衣下事林云腊月火烧山师云香林腊月火烧山关楗如今透底难无碍机锋能自在虚空挥剑不成瘢因雪上堂若恁么也难得清光浩荡无瑕隙人言千里本同风我道十方浑一色浑一色须转侧才转侧透关隔透关隔酬尔平生今脱白侬家龟鹤自成仙昨夜龙门无宿客上堂清白传家雪月光玉壶中有转身方情干识尽功勋断不觉全身入帝乡真歇和尚入山上堂举阿难问迦叶世尊传金襕外别传何物迦叶召阿难难应喏叶云倒却门前剎竿着师云一着能回一局碁仙即妙处只些儿点开活眼分生杀不作穷忙死马医倒却门前剎竿着一把推出谁藏缩工夫磨琢老成人圆陀陀地无稜角高丽国持牒侍禁斋僧祝寿上堂以法界为疆域以佛心为因缘统万国而成一家观众生而如赤子齐天地之覆戴也日月光其德等海岳之涵镇也山川朝其宗千万亿绵远之年龄集于寿命一二三生成之物象出自道根无边际之庄严不思议之妙用照然不昧至化难逃廓尔罔遗大功不宰箇是至人受用底大自在三昧所以道无边剎境自他不隔于毫端十世古今始终不离于当念正恁么时作么生体悉还会么万象森罗影现中一颗圆光非内外上堂疋马突出单鎗直入急电光中看转侧疾雷案山忽颓钝汉唵耳不及记得临济道我在先师处喫三顿棒如蒿枝拂相似如今思一顿喫谁为下手时有僧出某甲下手济度柱杖与僧僧拟接济便打师云临济得得求人不到等闲落节这僧草草开口便见容易撞头当时才见恁么道何不便与衲僧手段见之不取千载难忘上堂三十三人不得而为师二十八代不得而称祖衲僧家识得本命元辰敢开恁么大口且道如何体悉亲到劫前空四壁自然体尽见全身岁旦上堂时节之新天地之仁草木荐春爻象之亨阳和之生物汇咸荣玉机之转雾豹之变家风成见居谷之神出轴之云其用不勒且道如何体悉还会么但得雪消去自然春到来举书记藏主立僧上堂一灯分耀百千灯箇事宗家谁也曾少室相传断臂可黄梅分付坠腰能作么生是相传列焰底事还相委悉么田地光明真破夜丛林气象自成春示众举僧问赵州学人乍入丛林乞师指示州云喫粥了未僧云喫粥了州云洗钵盂去师云闻说英雄苦战争四方岐路自难行而今踏着长安道始信家邦久太平示众举教中道毛吞巨海芥纳须弥且道毛如何吞巨海芥如何纳须弥有底道大无大相小无小相一相无相为之实相恁么说话要且无衲僧气息且道衲僧分上又作么生阿侬撞着须菩提一切法中入三昧上堂曾到家山里许看星河濯月霁天寒箇时失却娘生口始信从来鼻孔宽参示众举僧问投子一大藏教还有奇特事也无子云演出一大藏师云演出一大藏明明超过诸缘上随曲随直也流水转山随高随下也虚舟驾浪示众举灵云道三十年来寻剑客几回叶落又抽枝自从一见桃华后直至而今更不疑玄沙云谛当甚谛当敢保老兄未彻师云灵云悟桃华玄沙旁不肯昭昭然此心分明隐隐也放身未稳放得稳八两元来是半斤钩头秤尾能平等送化主上堂一物长灵十方普应骑声跨色超眺越听浩浩也能纵能横如如也能动能静参饱丛林箇样人取饭不问谁家甑佛云常乞是清规一切食中斯正命若也仰口食下口食皆谓之邪命只如以正命食供饱参人时如何满瓶倾不出大地勿饥人上堂一雨霑濡诸根萌动青黄各成其姿长短各随其用绵绵也妙有机丝混混也廓无稜缝若人问我如何敢道不快漆桶上堂一切声是佛声一切色是佛色于其间无纤毫过患还会么莫将赤肉为身相谁把闲尘碍眼睛示众举永嘉道取不得舍不得不可得中只么得师云若于一切法上通身去亦是有所得若于一切用处豁落去亦是有所得且道归根到底不可得中作么生得转色转功家法子芦华明月后相逢供圣施主请上堂心心智通佛佛道同十方圆满八面玲珑施时也三乘教备坐处也一切法空应供而来有不受之受度世而出得无功之功动而常静用时弥冲处处不乖兮水中夜月物物斯应兮华上春风只如教中道佛身充满于法界普现一切群生前一佛身既满法界只如千佛身着在什么处还相委悉么音声不凝调和乐光影相容互照灯上堂因缘和合而生生不可生生影生于形响生于声森罗万象从峥嵘虚空廓落无亏盈杳杳冥冥灵灵明明是其中之精非其外之情见本家旷古之佛得自己广大之经湛兮若存无迹像善恶不我相随行只如分应后又作么生物物现成观自在人人具足常不轻上堂说禅说道虚空钉橛体妙体玄矢上加尖若也三际断四大空上无攀仰下绝己躳内无系蚁之丝外无聚蝇之糁净裸裸赤洒洒正恁么时是箇什么上堂一言触讳法自不容一字入公牛拽不出兄弟汝胸中不得着箇元字脚若有余未尽千生万劫带累汝在藏六直如龟慎缩骨头奈有卦文何有恁么病痛底禅和子更须是透一遍去参天童觉和尚上堂语录宏智禅师广录卷第四宏智禅师广录宏智禅师广录卷第五天童觉和尚小参语录序天童老人蚤以英妙发闻汉东道法寖盛于江淮大被于吴越经行所暨都邑为倾一时名胜之流争趋之如不及也建炎末应缘补处太白之麓海隅斗绝结屋安禅会学去来常以千数师方导众以寂兀如拈株而屦满户外不容终默故当正座举扬或随叩而酬以法要或因理而毕其绪言门人蹑音辄为纪录岁月未几溢于简编惟悟本正脉粗续而仅存大阳本宗几倖干贝而复起阅世三四至是绍隆迅雷当空震彻九地句萌甲拆自然生荣而彼元气洪造初岂有意哉方来学徒读此书而知谷之应声会此旨而同水之传器始信佛及众生皆承恩力岂虚语也哉绍兴丁巳岁除日参学凭温舒序明州天童山觉和尚小参侍者中翼昙像编小参僧问灵云悟桃花意旨如何师云眼力不到处灵云却合头僧云正是青天白日师云灵云见处作么生僧云一见桃花未免眼中着屑师云上座眼里还有筋也无僧云而今不打这鼓笛师云瞎驴趁大队僧云只如玄沙为甚却道谛当甚谛当敢保老兄未彻师云箇是衲僧回互底时节僧云也是腊月扇子师乃云灵云见桃花悟道尽道即物契神託事显理是甚么说话到这里拈却一切眼放下一切身通身恁么来彻底恁么见方与自己心通万象体合是他道三十年来寻剑客几回叶落又抽枝自从一见桃花后直至如今更不疑诸兄弟是渠三十年恁么做尔若今日肯休肯歇肯放肯舍常教豁豁地第一莫将来将来不相似便能骑声跨色超见越闻一切处自在一切处透脱一切处应现一切处圆成何处更有一丝毫隔碍来所以修习空花万行宴坐水月道场降伏镜里魔军成就梦中佛果若是恁么时节岂不是脱然向如幻三昧中恰恰相应去不只是眼见色恁么耳闻声恁么乃至根根尘尘大大小小皆悉恁么岂不见石头和尚道门门一切境回互不回互回而更相涉不尔依位住若向这里透脱根尘洞明法界彼即是此此即是彼更无往来相箇是回互底时节只如不尔依位住又且如何长者长短者短高者高下者下所以道春色无高下花枝自短长玄沙为甚么道谛当甚谛当敢保老兄未彻箇是影草探竿且道毕竟如何无心道者能如此未得无心也大难小参僧问如何是和尚亲切为人底句师云文彩未痕初消息难传际僧云可谓虚明自照不劳心力师云卓卓不倚物灵灵那涉缘僧云莫便是十成底时节也无师云透过那边看方有出身路僧云揭开金锁里头看隐隐风光元自异师云不是那边事僧云如何是那边事师云瑠璃殿上行扑倒须粉碎师乃云诸兄弟若是此一段事且须分晓始得汝若分晓去便能超毘卢越释迦作净妙法身出金刚眼孔儞但歇去歇得尽时灵然不昧更须退步就己方能彻底相应箇时若有独在之照犹带功在岂不见道子归就父为什么父全不顾理合如斯父子之恩何在始成父子之恩如何是父子之恩刀斧斫不开又云诞生王子是须有父才转身时即不见有那时唤作妙尽冥符若是卓卓地体得向箇里移一步如珠发光光还自照却有箇绍底道理又须回头窥本位顾位却回头便能濶步过今时天明不觉晓分照不落影垂应不涉缘着得个身向闹浩浩中洒然不被物杂所以道即此见闻非见闻更无声色可呈君箇中若了全无事体用何妨分不分诸兄弟参禅汉敲骨打髓是恁么地做有一般汉便道未话已前已是道了汝不见道语带玄而无路舌头谈而不谈截断天下人舌头即不无争教无舌人解语又不见僧问古德云如何是和尚本来心古德云犀因翫月纹生角象被雷惊花入牙若是体得明白了便乃跨万法头上不为万法碍到恁么时不立语言不拘影像所以道诸佛不出世四十九年说祖师不西来少林有妙诀诸佛既不出世为什么四十九年说祖师既不西来为什么少林有妙诀须信道是法住法位世间相常住这里不移一丝不动一点那时一句子掷地作金声便知道正中偏一轮皎洁正当天若恁么辨得出在语也妙在默也妙说时常默默时常说便能超四空出三界箇是透脱汉做底且道如何履践得恁么去翡翠踏翻荷叶雨鹭鸶冲破竹林烟小参僧问芦花雪月那时一色还迷野水秋空箇处大功犹在如何得色转功忘去师云往来如得路两处不相妨僧云玉轮机转笑呵呵直下相逢不相识师云又堕大功去也僧云那边不守空王殿争肯耘田向日轮师云早恁么却较些子僧云只如得处恰好时如何师云密密处难言细细中莫动僧云唤得回来通途无碍处又作么生师云是处相逢不隔越千手千眼观世音师乃云是我自家底是儞诸人底是三世诸佛底是六代祖师底各各分上六六三十六这里生心即乖动念即错若有箇汉四稜着地掀斡不动也较些子便能向今时卓卓地了无一法着彼了无一法着我自在人间无往来相彼具足是我我具足是彼法法住自位所以道性自平等无平等者若是恁么去也是一箇了事衲僧更须退步更须就己便知道四大性自复如子得其母这里不着一点不挂一丝拈转谷漏子与虚空合合底是什么若无合者争辨虚空若有合者却成两箇那时明历历地要眼净裸裸地要身拨转机轮便能向今时作用若识得本来头一切心皆是箇心一切法皆是箇法坦然平等恰恰具足便知道果满菩提圆花开世界起若恁么十成时好箇禅和子而今人却道曹洞禅没许多言语默默地便是我也道儞于箇时莽卤我也知儞向其间卜度殊不知虚而灵空而妙岂不见僧问石门如何是和尚家风门云物外独骑千里象万年松下击金钟是恁么行得到恁么透得彻不向死水里浸却又不见僧问梁山莫便是和尚安身立命处也无山云死水不藏龙如何是活水里龙山云碧潭不吐雾儞若识得死底便是箇活汉儞若识得活底便是箇死汉须是向静悄悄处惺惺闹浩浩中历历便知死中常活不被空碍活中常死不被物碍有不是有无不是无芭蕉和尚道儞有柱杖子我与儞柱杖子儞无柱杖子我夺儞柱杖子所以六祖云心地含诸种普雨悉皆萌既悟花情已菩提果自成方知当处出生随处灭尽珍重小参僧问马祖陞堂百丈卷席意旨如何师云也知鼻头犹痛在僧云虽然父子相知也是弄巧成拙师云儞还知痛处也未僧作卷席势师云三汲浪高鱼化龙痴人犹戽夜塘水僧云只如马祖一喝百丈三日耳聋又作么生师云声在耳处耳在声中僧云可谓是根尘脱落消息平沈去也师云切莫强鍼锥僧礼拜师乃云马祖与百丈行次闻野鸭子声祖云是什么丈云野鸭子祖云什么处去也丈云飞过去也祖扭百丈鼻头丈作痛声祖云何曾飞去丈脱然有省次日祖陞堂丈卷席儞看他相见底时节在什么处如今有般汉杜杜撰撰便道儞才陞堂我便卷席有甚么用处直是千里万里百丈后来再参马祖被祖一喝三日耳聋只如马祖一喝还分外着得事么还分外有做道理处么若也箇时承当不下草草地又是业识流注若是坐得断干得开一丝一糁立不得唤甚么作再参马祖其间毫发不容若分外着得些子不唤作三日耳聋不见雪窦道大冶精金应无变色而今有般汉体不到见不彻使钩使锥作道作理埋没自己带累先宗若是洗不净洁脱不了当又向这里添一重去也唤作泥里洗土块后来黄檗问道从上宗乘如何指示百丈良久蘗云不可教后人断绝去也丈云将谓汝是箇人古人也有恁么时节虽离语言而语言具足虽出音响而音响分明为甚么百丈却道我将为汝是箇人有底道默处是岂不见外道问佛不问有言不问无言世尊良久外道赞叹大慈大悲开我迷云令我得入阿难问云外道有何所证便道令我得入世尊云如世良马见鞭影而行又不见肃宗帝问忠国师百年后所须何物国师云为老僧作箇无缝塔帝云请师塔样国师良久云会么帝云不会国师云吾有付法弟子耽源却谙此事请召问之帝问耽源源云湘之南潭之北中有黄金充一国无影树下合同船瑠璃殿上无知识此是诸佛诸祖授手底时节便知道默时一字一点无欠少说时一言一句没分外语默不到处古今无尽时作么生行履偏正不曾离本位无生那涉语因缘小参僧问记得僧问云居僧家毕竟如何居云居山好未审此意如何师云居山好僧云只如未到底人四边无路时如何措足师云且在山下坐僧云忽被他寻得一条活路子又作么生师云曾过得飞猿岭也未僧云一步又一步白云深更深师云又是葛藤漫脚下僧云只如飞猿岭毕竟高多少师云须是本乡人行过来始得僧云过了也师云犹是脚跟不点地师乃云十成稳密汉做处要且无稜缝绝芒角方能圆陀陀地一切处收摄不得便能一切处辊得行有时要道便道恰恰相应所以僧问云居僧家毕竟如何居云居山好有底道山是不变之体青青黯黯处去有甚么交涉有底道白云一重又一重箇是里许时节有甚么交涉若会得者居山好有甚么不得处应机而对随问而酬岂不是恰恰相应底儞若作承当作担荷作佛作法便见不相应是他平常恁么用若是真实衲僧点头相许若不恁么又成千重万重去也古人道一言尽十方丝毫未举扬箇是恁么言便知道山是山水是水人是人法是法世界尔尘尘尔法法尔念念尔这里增减一丝头不得若有一毫道理又是七花八裂去也岂不见道居一切时不起妄念于诸妄心亦不息灭住妄想境不加了知于无了知不辨真实正恁么时如何行履一种平怀泯然自尽小参僧问廓而无际不立一尘湛而独存十方普应正恁么时如何师云也无十方可应僧云如空合空似水归水师云是即便是似箇甚么僧云也要分明指註则箇师云儞试向分明处指註看僧云夜月有辉含古渡白云无雨裹秋山师云正位其间转侧偏位里许归来僧云不涉往来底是什么人师云夜明帘外主僧云白云覆青山青山顶不露师云犹偏正边事僧云不落偏正时如何师云落僧礼拜师乃云本无如许多事做来做去便有如许多事如今却从许多事中减来减去要到无许多事处只尔寻常起灭者是生死起灭若尽即是本来清净底无可指註无可比拟寒山子道吾心似秋月碧潭澄皎洁直得皎皎地如秋月尚恐不是又道无物堪比伦教我如何说既是无物又作么生说所以道不可亦不可此语亦不受谓之逈绝无寄一切处寄不得箇是遍底心安向什么处净裸裸赤洒洒丝毫立不得只如适来上座子问湛而独存十方普应向他道也无十方可应那时还有应底道理么混混地唤作大块若是分晓汉直是玲玲珑珑不分晓汉便见碌碌蔌蔌要须如珠发光光还自照然虽是第二头事却须在第二头辨若有纤毫扰动箇时便随业流转歇得尽处无可歇者即是菩提胜净明心不从人得永嘉大师道取不得舍不得不可得中只么得岂不是八字打开两手分付珍重小参僧问记得僧问韶山是非不到处还有句也无山云一片孤云不露丑意旨如何师云里许有些子难为说向人僧云说着后如何师云头角生也僧云若然者丑拙露去师云异类中来分化事何妨影里却相逢僧云手把过头杖逢春点异花师云还真箇也无僧云直得头头是物物渠师云十年归不得忘却来时路僧云为什么却如此师云直须忘却始得师乃云参禅一段事其实要脱生死若脱生死不得唤什么作禅且道作么生生作么生死作么生脱若一念迷本随情牵在一切处纷纷纭纭胶胶扰扰既从不自由处生还从不自由处死若是分晓汉本无所从来明白恁么用便于一切时一切处脱彻无依万象中出一头地恁时不带四大五蕴来方有出身路子腊月三十日依旧恁么去所谓来无所从去无所至箇时净无夤缘廓无处所三际断六门空所以道恢恢焉晃晃焉逈出思议之表也思不到议不及心念才萌便成流注若是一切心念尽也无天堂到儞也无地狱到儞十方虚空纯净无垢廓然明白惺惺恁么来是诸佛菩萨生处痴爱投种是众生生处其间善恶兼带便成善道恶道若或善恶如浮云起灭俱无处这里生佛立不得六祖和尚道不思善不思恶正当恁么时还我明上座父母未生时本来面目诸兄弟未休休去未歇歇去儞若歇得尽休得稳千圣不可携不可携处是儞自己不要作道理咬言句胡棒乱喝尽是业识流转更若取他处分受他指註又是依草附木直须无师智自然智见性不留佛大悟不存师方有些子衲僧气息且道作么生行履得断生死超凡圣去无影树下合同船琉璃殿上无知识小参僧问严阳尊者问赵州一物不将来时如何州云放下着此意如何师云满头堆拶来通身洗净去僧云拈却根尘一切空廓然遍彻周沙界师云也无遍底道理僧云争柰谷答响而常虚珠发光而自照师云犹是应底时节僧云如何得恰好相应去师云剑去久矣子方刻舟僧问如何是夺人不夺境师云藏尽自己身遍界俱影现僧云如何是夺境不夺人师云廓然扫尽无丝发处处分身遍大千僧云如何是人境俱不夺师云昨日二十九今朝三十日僧云如何是人境两俱夺师云坐却舌头僧礼拜师乃云兄弟有底道三十年二十年三年五年在丛林中恁么做也道我参禅学道若不曾到底有甚么用处儞但只管放教心地下一切皆空一切皆尽箇是本来时节所以道一切皆从心地生除去一切生底还是本来心地者箇心地平等普遍普遍无有不在无有不满既心地上生相尽十方三世无有一毫自外而来俱从箇里发现便知道万法是心光诸缘唯性晓本无迷悟人只要今日了心无形影对缘即照所以假虚空为森罗万象之体假森罗万象为虚空之用一切诸法皆是心地上妄想缘影譬如湛水因风成波唯风灭故动相随灭非是水灭尔心地上存许多善恶等相便是水上波浪风休波灭不是水灭善恶相尽不是心灭本来一段事空不得若是坐禅底人风尘草动自看得出不可道是说经说论此是马鸣祖师恁么道分晓直是分晓诸人若到恁么时节自然恰恰好好古人道百尺竿头坐底人虽然得入未为真百尺竿头须进步十方世界现全身此是全身应现有时夺人不夺境枞枞地在一切法上观世音菩萨将钱买餬饼放下手却是漫头那里得一切闲声色来有时夺境不夺人百草头上识得闹市门头荐取栏街截巷憨皮袋一切处筑着磕着有时人境俱不夺平平坦坦法法见成人平不语水平不流东方来者东方座所以严阳尊者问赵州一物不将来时如何州云放下着尊者云一物既不将来放下箇甚么州云恁么即担取去岂不是恁么时节有时人境两俱夺消息尽稜角没透顶透底如珠发光光还自照是恁么周旋方是箇衲僧若不恁么十二时中向甚么处去来珍重小参僧问如何是针线贯通底时节师云细细行将去密密其中来僧云堪嗟去日颜如玉却叹回时鬓似霜师云撒开两头中间作么生辨僧云家丑不可外扬师云出格一句又如何道僧云到者里脱身一色不守同风师云一亘坐杀僧云记得僧问云居全无学处如何立身居云无立身处僧云佛事何劳居云不同兴化未审此意如何师云恰似上人适来恁么去僧云直是有口难为说师云不同兴化僧礼拜僧问记得云巖问道吾大悲菩萨用许多手眼作么吾云如人夜间背手摸枕子未审此意如何师云无心能作用作用自无心僧云恁么则玲珑八面八面玲珑师云应处不将来通身能变态僧云为甚么道吾却云道即太杀道只道得八成师云分箇遍身与通身底时节僧云只如遍身通身相去多少师云只隔一丝头便成千万里僧云推得一丝头时如何师云恰与那时合师乃云僧问云居全无学处如何立身居云无立身处僧云佛事何劳居云不同兴化到者里着一点子不得是须彻底及尽去无尔作道理辨白处无尔依俙髣髴处如悬崖撒手直下放得尽始与云居做处合只为箇时不同兴化又云巖问道吾大悲菩萨用许多手眼作么吾云如人夜间背手摸枕子箇时具许多手具许多眼更不作前后更不作思惟正恁么能应底是甚么岂不见道在眼曰见在耳曰闻在鼻嗅香在舌谈论在手执捉在足运奔识得谓之佛性不识谓之精魂尔若作道理作安排便是业识流注所以长沙和尚道学道之人不悟真只为从前认识神无量劫来生死本痴人唤作本来人是须彻底回来方解恁么变弄尔若认声色认执捉认咸淡总不是也但放尽识神便与么应如镜照像如谷答响相似是以释迦老子分千百亿身大悲菩萨具千手眼男子身中入正定女子身中从定起一尘入正受诸尘三昧起且道正恁么时如何展翅奔腾六合云搏风鼓荡四溟水小参僧问上无攀仰下绝已躬时如何师云普天匝地僧云处处相逢去也师云尔甚么处撞着来僧云万象之中全身独露师云且道拨万象不拨万象僧云两头俱划断里许自通同师云直和里头也须推倒僧云争奈普天匝地师云须是天童始得僧云恰恰与和尚鼻头相拄师云只箇恰恰也不消得僧云空却万象去也师云空它作么僧云毕竟如何师云天童今日直难分疎僧云骑牛步行把鉏空手师云是恁么却较些子师乃云真实到处廓落无依更唤甚么作十方壁落更唤甚么作三世机缘一尘不受法法同体人人同心只箇自受用身十方无不周遍既知周遍尽法法头上佛佛心中具足本体更有甚么事来只者一尘也是尔本体也是尔本心也是尔本相也是尔本智所以道若色清净若一切智智清净若般若波罗蜜多清净无二无二分无别无断故诸兄弟是须恁么尔还曾空得心缘来么还曾空得身相来么尔若空得尽不只是空那时灵灵历历地虚中明白若恁么时不是空了底时节底也如是表亦如是在尘也如是在法也如是无有诸佛不如是无有众生不如是众生也具足如是诸佛也具足如是众生放得落诸佛提得起是以诸佛与众生同身共命只箇一念元同法界所以道上无攀仰下绝已躬直是磊磊落落浩浩荡荡正恁么时作么生体悉言语道断非去来今珍重小参僧问赵州云至道无难唯嫌拣择才有语言是拣择是明白老僧不在明白里是汝还护惜也无赵州既不在明白里向甚么处去也师云寻常无孔窍箇处绝光芒僧云恁么则处处踏着赵州鼻孔师云又是特地来隔越三千里僧云赵州意作么生师云无稜缝汉方知僧云时有僧出云和尚既不在明白里护惜箇甚么州云我亦不知此僧虽解恁么问大似韩獹趁块师云今日又添一箇僧云学人当时若作者僧但只拈起坐具云某甲寻常不敢触误和尚师云又是上门上户僧云者僧又道和尚既不知为甚么却道不在明白里州云问事即得礼拜了退赵州钉嘴铁舌为甚么却懡㦬而休师云我也分疎不下僧云到这里还有分疎处也无师云莫道天童无分疎洎乎赵州也被靠倒僧云将谓胡须赤更有赤须胡师云只这一句却较些子僧云只如和尚与赵州相去几何师云天童却是隰州人僧云葵花向日柳絮随风师云平常无事好特地作誵讹师乃云衲僧做得到放得稳自然步步踏着无虚弃底工夫句句道着无虚弃底音韵所以赵州道至道无难唯嫌拣择才有语言是拣择是明白老僧不在明白里是汝还护惜也无若是至道无难唯嫌拣择直是没一丝毫特地底时节莫落明白一切放得落有甚么如许多事所以衲僧家才有佛法禅道便好喫痛棒者僧道和尚既不在明白里护惜箇甚么州云我亦不知尔看它答话元来着箇知底道理不得者僧又道和尚既不知为甚么道不在明白里州云问事即得礼拜了退赵州到极则处便能推过这老汉寻常直然无稜缝绝芒角到此几被者僧拶得上壁似乎有稜缝有芒角后来雪窦颂道至道无难言端语端一有多种二无两般天际日上月下槛前山深水寒髑髅识尽喜何立枯木龙吟消未干难难拣择明白君自看它道难难拣择明白君自看这里脱拣择脱明白要与赵州合去兄弟既透过拣择便道天际日上月下槛前山深水寒既透过明白便道髑髅识尽喜何立枯木龙吟消未干这两句却是洞下透明白时节赵州做处直是摸稜所以僧问香严如何是道枯木里龙吟如何是道中人髑髅里眼睛后来僧问石霜枯木里龙吟意旨如何霜云犹带喜在髑髅里眼睛意旨如何霜云犹带识在兄弟尔去体看放教歇去及得尽去消息绝去透得彻去所以道转一色功后看自然便能向一切时中分分晓晓绝渗漏透声色无处所没踪迹便知道兼中至也彻底恁么至兼中到也彻底恁么到只在其间出没俱尽若是其间人知天童今夜大杀漏逗咬牙啮齿杀佛杀祖去也性燥汉真实识得者决定无本据者边也无本据那边也无本据不分晓汉于一切言说又添一重去也诸人分上合作么生若是通方底人其间自有做处珍重小参僧问卷帘目对千峯秀掩室时闻百鸟声正恁么时还有佛法也无师云透过声色了无依一切法中常自在僧云山河及大地全露法王身师云正恁么时作么生承当担荷僧云岂不见道森罗万像古佛家风师云是须子细始得僧云古人道是见非见见非是见目前灯笼露柱作么生说箇非见师云根尘了不倚的的自相通僧云头头尔法法尔师云尔作么生得恁么去僧云事事不将来般般得受用师云也须脚跟点地始得师乃云清净无相妙明绝缘箇一片田地子古今移不得一切法生也自是诸法生了不干它事一切法灭也自是诸法灭了不干它事从本以来底元不曾借借廓大周遍无所不至正恁么时还有畔岸也无若有畔岸即于尔本心自作界至去也正无畔岸时全与虚空合却灵然不是空透顶透底去中间无一尘若恁么也混融不隔越箇是诸佛诸佛出生处箇是山河大地建立处有情也恁么地出生无情也恁么地建立所以道情与无情共一体处处皆同真法界到恁么时山是箇时山水是箇时水森罗万像与尔地水火风皆是箇时建立乃至长短大小方圜等相更无有异才起分别心便成差别相尔心无分别平等与平等更无平等者彻表彻里尽中尽边纯是汝本真所见若心地下有一点疑葢蔽内为筋骸所梏外为山河所眩困踣于迷途局促于辕下若分晓也便能向箇时出出没没正当出没微妙处还体得也无桡棹不施船底脱往来终不带浮囊小参僧问痕垢尽时光始现心法双忘性即真未审此理如何师云廓落了无依灵明唯自照僧云可谓是澄潭月影古庙香炉师云得与么绝消息僧云唯复是心从法显法逐心生师云总不恁么别致一问来僧云且待别时僧问记得僧问风穴语默涉离微如何通不犯穴云长忆江南三月里𪋞鸪啼处百花香未审者里是甚么所在师云超群像出名言僧云露露师云见箇甚么便恁么道僧云争柰赤心片片片片赤心师云言语道断处元非过未今僧云雪窦道噼腹剜心此意如何师云要且无尔着意解处僧云只如和尚道和光惹事刮笃成家又作么生师云怕尔入思惟断人作伎俩僧云还当得者僧问处也无师云似则便相似依俙千万里僧云忽若有人问和尚语默涉离微如何通不犯师云唵阿卢勒继萨婆诃僧云信受奉行去也僧问记得赵州到云居居云老老大大何不觅箇住处州云教某甲向甚么处住居云山前有箇古寺基州云和尚何不自住未审意旨如何师云一切众生俱到此一切诸佛亦复然僧云未审古寺基路头在甚么处师云清涵鲸海宽冷射蟾轮窄僧云露湿千峯冷云笼万树寒师云更须转劫功方与那人合僧云星移月暗无消息客散云楼酒盌干师云正恁么时如何辨白僧云满口氷霜寒彻骨此中消息与谁论师云却较些子师乃云心是根法是尘两种犹如镜上痕尘垢尽时光始现心法双忘性即真到恁么时一切脱落去始得正脱落时彼我俱不着处所所以道周遍十方心不在一切处箇时不是一切心箇时不是一切法所以遍一切处僧问风穴语默涉离微如何通不犯穴云长忆江南三月里𪋞鸪啼处百花香兄弟增一丝毫头不得减一丝毫头不得直是四稜塌地掀干不动若恁么辨得岂不是恰恰现前依俙留情髣髴立会便成路布葛藤去也卒未有净洁分野狐涎直下呕得尽有甚么事兄弟本是如此但心地下不立一尘便知道彼不来此不去中不住若也理会面前事便失却背后事若也理会背后事便失却面前事如不居背面更有甚么事过去心已灭未来心未至现在心空寂便能荡荡地绝痕垢雪窦又道噼腹剜心到者里更锥札不得适来者僧问语默涉离微如何通不犯山僧对它道阿卢勒继萨婆诃是须恁么始得若是分晓汉恰恰道天童十成若不分晓是语言是道理有甚么相应时节又不见赵州问投子大死底人却活时如何投子云不许夜行投明须到若箇时识得便知道当明中有闇勿以闇相遇当闇中有明勿以明相覩一切法尽处箇时了了常存一切法生时箇时空空常寂须知道死中有活活中死赵州又到云居居曰老老大大何不觅箇住处州云教某甲向甚么处住居曰山前有箇古寺基州云和尚何不自住居便休兄弟一切诸佛到此是住处一切众生到此是住处若不到此唤甚么作休歇田地须知当处灭尽从此建立便见当处出生岂不见修山主改葬仪一切诸佛一切众生尽向此处安葬雪峯道兄弟共十字同心着一仪薪尽火灭后密室烂如泥珍重小参僧问田地稳密底人作么生擡脚师云里头移一步明月逐波流僧云进一步时满目光生去也师云正恁么时作么生进僧云劫壶空处转身时里许风光还不堕师云依俙才月出髣髴又星移僧云只如未进步时又向甚么处安身立命师云银河净无浪半夜月横秋僧云神通游戏底人作么生放身师云转盻解归来萧然还就位僧云一切处绝踪迹去也师云且道神通游戏时自合如何僧云灵灵不昧了了常知师云要且未能超脱僧云谁敢特地师云一切处应现丝发不留痕师乃云洞尘劫事只在一弹指间若向一弹指间前后际断箇时俱位不得尘劫已前只是恁么事三世诸佛望尔顶𩕳不着六代祖师觑尔脚跟不到直饶若佛若祖只是旁窥仰赞有分终不敢向当头道着一句子纵尔做尽方便设尽门庭要当头道一句子也不得本色人自住本位乃至一切诸佛出世侵犯我不得一切众魔出兴侵犯我不得尘劫已前者一坐具地是尔自所住处人人到箇时节彼不侵犯我我不侵犯彼洞然法界元无一丝毫隔越箇时识得破便唤作诸佛尔若背觉合尘便是众生境界做得到处更有甚么事来是须稳稳密密平平淡淡去所以道正中来无中有路隔尘埃但能不触当今讳也胜前朝断舌才若是其间过来自然于一切不触直然闹浩浩处要且迢然混不得彼自是彼我自是我惺惺地一条路子荡荡地无人敢向其间作障碍是衲僧行履处直饶如芥子小里许一条路子也恁么大此是尔真心境界乃至若大若小若方若圆具足如是许多妙处若自住若自证自然恁么相应去所以道佛子住此地即是佛受用经行及坐卧常在于其中珍重小参僧问及尽渊源洞明根蒂周旋普应不昧来机如何是正法眼藏带师云衲僧做处深沈里许机丝宛转僧云如何是佛法藏带师云一切文言唱说处祖师诸佛印心时僧云如何是理贯带师云露裸裸赤洒洒超一切僧云如何是事贯带师云明历历常飘飘顺一切僧云如何是理事纵横带师云里许出头来应世分宗施设不同途僧云如何是屈曲垂带师云宛转是非从曲直箇时消息解通风僧云如何是妙叶兼带师云转尽了无依当处全超越僧云如何是金针双锁带师云正去偏来自回互其间消息密全该僧云如何是平怀常实带师云尔问我答时要且无分外僧云九带已蒙师指示向上还有事也无师云恰似合面睡着师乃云诸佛之到处祖师之傅处衲僧之证处众生之得处若也分晓去其间门门户户关关隔隔一时打得透何处不相应所以浮山和尚九带尽是衲僧周旋做处正法眼藏带也是吾祖密密传心处箇时妙不通风灵自有眼照得破提得起穿得过弄得出直然是恰恰好好周旋去佛法藏带也一切语言一大藏教纵横说时无一句分外底所以道四十九年中未甞说一字理贯带也箇时如青天无云湛水无波直下透得过廓无依倚妙绝瘢痕事贯带也物物头头心心法法根根尘尘在在处处无纤毫外来底便能纵纵横横萧萧洒洒唯心自性了无一物理事纵横带也向里头能出外面能归净裸裸赤洒洒没可把便能突出于闹浩浩中明历历处常顺寂寥时节了无闹浩浩者屈曲垂带也尔东我东尔西我西尔南我南尔北我北自住其间元无一点剩法妙叶兼带也那时超宗越格功尽智忘密密有合体底时节方名妙叶金针双锁带也箇时正能来偏偏能来正于其中间未曾应事子能成其父臣能奉其君俱在门里未现相状便解向里头受用平怀常实带也一切诸事遍历得尽方能应事自然堆堆地四稜塌地在僧同僧在俗同俗在高同高在下同下随缘赴感逐浪随波更无特地了不相碍于不碍中自然恰好所以道无心道者能如此未得无心也大难小参僧问记得洞山和尚有三路学鸟道玄路展手如何是鸟道师云应处无踪迹丝毫不碍身僧云如何是玄路师云圆同太虚无欠无余僧云如何是展手师云当机的的用的的用当机僧云只如古人又道解接无根树能挑海底灯未审无根树作么生接师云绝后甦来知音者准师乃云若论箇一般真实底事元离一切有象离一切幻化离一切浮虚方名真实事实相是无相之相真心是无心之心真得是无得之得真用是无用之用若如是也却是箇豁落做处却是箇真实做处一切法到底其性如虚空正恁么时却空它不得虽空而妙虽虚而灵虽静而神虽默而照若能如此先天地先一段事后天地后一段事生死是箇中影象毕竟立生死不得真实到生死底若不恁么随梦幻而流在一切境界殊无些小得力处识得破辨得彻唤得回弄得出在一切诸法同影象而生在一切诸相同幻化而用如电如影如梦如响了无一丝一毫为真为实清净本然箇时周遍法界皆是真净妙明箇时建立所以道法随法行法幢随处建立何处不是诸人放光明何处不是诸人得受用何处不是诸人现神通何处不是诸人作佛事若论带箇谷漏子于一切世间在一切诸法中不被一切诸法碍然而恰恰了生死到底恁么去所以道解接无根树能挑海底灯箇时绝气息处弄得活绝光影处明得出更须跨一步法法皆是自己之所变转如我身中现一切相一切相为我身中庄严箇时亦不见有贫富男女是非得失差别等相为尔诸人有取相有舍相所以不能与虚空合法界等僧到夹山山问从甚么处来僧云洞山来山云洞山有何言句示徒僧云寻常教学人三路学山云何者三路僧云玄路鸟道展手山云实有此语否僧云实有山云鬼持千里钞林下道人悲汝若尽一切法便见十方无壁落四面亦无门都无依倚都无因缘箇时透得岂不是一路学能入世来一切法沾染不得一切法笼络不得岂不是一路学其或青青黄黄指东划西是法住法位世间相常住岂不是一路学须人人真实到恁么时节始得尔若不曾到便被夹山道鬼持千里钞林下道人悲小参僧问功勋及尽光境俱忘时如何师云里头无句读直下却相逢僧云只如正相逢时是甚么面目师云累垂鼻孔长三尺僧云丑陋任君嫌不带烟霞色师云密密其间看转侧那时一步要惺惺生土僧云只如古者道露柱怀胎意旨如何师云依俙还堕功隐约未分照师乃云吾佛法中真实到处直须及尽今时全超空劫向那时脱然放得下十方无壁落一亘绝方隅岂不是露裸裸处于其间辨得出体得妙一切生死影像俱立不得一切道理名言俱着不得于着不得处便是尔浑身便是尔鼻孔岂不见镜清问灵云混沌未分时如何云云露柱怀胎清云分后如何云云如片云点太清清云只如太清还受点也无云不对清云恁么则含生不来也云亦不对清云直得纯清绝点时如何云云犹是真常流注清云如何是真常流注云云似镜长明清云向上还有事也无云云有清云如何是向上事云云打破镜来与子相见兄弟体得尽箇时虽空空它不得方见露柱怀胎底时节明白稍移踪便见片云点太清底时节太清终不受点灵云到者里插舌不得含生不来时直是口门窄直得纯清绝点似镜长明犹是真常流注恁么时有辨白恁么处有智用须知向上更有事在所以道打破镜来与子相见者里出光影断功勋与那人合明安道照尽体无依通身合大道箇是诸佛诸祖真实到处妙中回互玄处转侧生死影像未曾萌此犹是空劫已前事要且未曾与人天相见更须濶移一步于万像中濶浩活处得大受用我此所现身与一切法等我与诸法同出同没同生同死无一事不从箇里出无一法不从箇里生所以道天地同根万物一体若恁么到时有甚么分外底眼根耳识来有甚么分外底色像音响来是衲僧彻表彻里洞中洞边一切皆到底时节将来腊月三十日自然脱体恁么去且道正恁么去时如何张骞寻尽孟津源推倒崑崙没依倚小参僧问二边纯莫立中道不须安意旨如何师云者里无尔下脚处僧云古圣不安排至今无处所师云僧堂中捺粥捺饭是甚么人僧云二六时中直得饱齁齁地师云果然是箇粥饭僧僧云毕竟教它向甚么处着到师云天外更无行底路其间独自要惺惺僧云举头残照在元是住居西师云混处不通风到时无伴侣僧礼拜师乃云一切处收摄不得一切时笼罩不下所以道劳笼不肯住唿唤不回头古圣不安排至今无处所若是恁么做底汉直是普天匝地东西南北四维上下要且无空阙处便劳笼不肯住既劳笼不肯住便唿唤不回头不唯释迦老子达磨大师恁么做若是尔妄想心尽差别事消蓦直恁么去恰恰地不堕第二念正恁么时有甚么向背有甚么物我有甚么彼此直然混不得类不齐何故如此在一切时一切处惺惺历历地不被它盖蔽却不被它笼罩却何处不是上座出身路子所以道万像之中独露身唯人自肯乃方亲昔年谬向途中觅今日观来火里氷若恁么辨得出箇时一丝一糁着不得若有一毫头便被三界碍正恁么时也无三界可出也无三界可入混混地如一颗明珠相似本色衲僧当恁么做珍重小参僧问记得洞山和尚示众云若论此事如人家养得三箇儿子相似州里须得一箇县里须得一箇村里须得一箇如何是州里底人师云尊贵不施设谁人得姓名僧云如何是县里底人师云跨足当门才问路依俙辨白便通风僧云如何是村里底人师云土面灰头恁么来到处堆堆不分外师乃云衲僧做得周旋何患说不着何患行不到尔若不曾真实到来不十成稳密不十成周旋便有欠阙若是箇无欠阙汉诸佛说底只是者箇祖师行底也只是者箇人人分上具足圆满于其中间有承当有担荷有省发有明了箇时忽有间断不能浩荡成一片去唤作履践底人若是箇大丈夫汉做处一疴便了一呕便尽中不留丝间不容发过去心不可得未来心不可得现在心不可得亘十方是箇心尽三世是箇法何不便桶底子脱去只为尔心地下纷纷地是思惟搅搅地是架镂于妄想中胶胶织织安安排排粘粘缀缀甚么时得洒落去尔若向这里脱然放下不见箇身不见箇身箇时满虚空遍法界只是尔一箇自己三世诸佛出世也在尔身中出世一切众生颠倒也在尔身中颠倒乃至三界九地大大小小方方圆圆皆是尔自己身中所现影像所以洞山和尚道若论此事如人家养得三箇儿子相似州里须得一箇县里须得一箇村里须得一箇尔且道那箇是州里底人那箇是县里底人那箇是村里底人若一念净尽去廓落无依去三世诸佛望尔顶相不及也是箇做处了了而明灵灵而知晃晃而耀惺惺历历分分晓晓也是箇做处随高随下照青照黄剎剎尘尘心心法法也是箇做处尔若分晓穿作一穿岂不是衲僧纵横皆到底时节便知道玄中玄超毘卢越释迦体中玄一切处自然普遍句中玄哆哆和和出广长舌岂不是衲僧具足受用底时节是尔做处是我做处是诸佛诸祖做处更有甚么僧俗男女若不被生死转不被境界惑生也在我死也在我脱谷漏子如阅传舍如换衣服相似若是草草地做不到认身为己析物作它既迷本路便失正因去去来来自它隔越若是体得妙照得尽何患不分晓正恁么时如何辨白得恁么成就去岂不见六祖道心地含诸种普雨悉皆萌顿悟花情已菩提果自成小参僧问净极光通达寂照含虚空释迦老子向这里四稜塌地衲僧家作么生干得转师云里头提得纵横用到处无心恰厮当僧云的的无兼带明明不覆藏师云应处全真非借借思量拟议隔千山僧云金锁摇时无触犯碧波心月兔常行师云犹是出未得底时节僧云里许出得时作么生师云路逢死蛇莫打杀为底篮子提将归师乃云佛佛授手祖祖传心也无别人安排一件事也不受它处分一转语衲僧自证自到净而明虚而灵默而神用而沖在里不遗照在外不涉缘只箇惺惺能照底在者边不被诸法转在那边不被寂灭拘所以道迢迢空劫莫能收岂与尘机作系留若能恁么去也生死了不着我因缘了不牵我在生死因缘中恰恰自在生时辊底来更无异相正无异相时在法法真头头准一切诸相即是自心所以道万法是心光诸缘唯性晓若能在一切处一切时不被诸缘笼络是大智慧人破尘出经卷量等三千界只是诸人妙净明心在一切尘一切剎与法界等清净如满月妙明常照烛于诸缘中出一头地古人道即此见闻非见闻更无声色可呈君箇中若了浑无事体用何妨分不分若能恁么去闻声便悟道见色便明心到恁么时不被一切法碍物物皆自己心心绝诸缘何处不成等正觉何处不转大法轮何处不度脱众生何处不入般涅槃若论此事不论僧俗不在久近若尔一念相应照体独立物我皆如在一切时圆陀陀明了了净裸裸赤洒洒堂堂地现前在一切时成佛作祖只为尔放不下自筑界墙便见有自它是尔自碍三界三界岂曾碍尔若自不作障碍便是普遍底身普遍底心是大自在底汉所以古人道一法若有毘卢堕在凡夫万法若无普贤失其境界且道作么生得恰好相应去还会么虚空谁肯挂一物大海自然归百川小参僧问记得僧问夹山如何是道山云太阳溢目万里不挂片云此意如何师云明明皎皎无私曲直下承当不涉缘僧云净裸裸赤洒洒去也师云还曾恁么也无僧云无心体得无心道体得无心道也休师云是箇般人真得自在僧云忽若有人问和尚如何是道又作么生师云十字街头休斫额僧云小出大遇去也师云尔还曾踏着也未僧云相逢不拈出举意便知有师云长安夜夜家家月几处笙歌几处愁僧问记得沩山摘茶次问仰山终日只闻子声不见子形仰山撼茶树意旨如何师云觌面露堂堂全身活卓卓僧云仰山复问沩山沩山良久意旨如何师云截断两头路中间不隔丝僧云其间还有得失也无师云一箇得体一箇得用僧云只如天童朝说暮说为复明体明用师云舌头不出口尔莫乱鍼锥师乃云衲僧家做得妙田地自然稳密受用不妨萧洒有底如俊鹞打鸠相似打着打不着便恁么去有底如钝猫候鼠相似候着候不着只恁么守直饶打得着候得出若体若用自然有箇省发处所以沩山问仰山终日只闻子声不见子形仰山撼茶树沩山云子只得其用仰山云和尚作么生沩山良久仰山云和尚只得其体兄弟得体底人生死摇动不得得用底人纵横留滞不得若也在表不被物碍在里不被寂因往来宛转自然成一家去方知沩山得体仰山得用它家父子有相就底处所亦有相夺底时节若也打得彻去方知沩仰父子俱不虚弃在体时体中得用在用时用中得体所以道借功明位用在体处借位明功体在用处且道总不借时如何偏正不曾离本位无生那涉语因缘小参僧问记得南泉问一菴主如何是庵中主主云苍天苍天此意如何师云今日更添怨苦僧云南泉云苍天即且止如何是庵中主主云会即便会不用忉忉南泉拂袖便行此意又如何师云上座今日太杀忉忉僧云庵主沥干肺胆南泉真箇丈夫师云是恁么也无师乃云若论箇一般事直须是子细直须是分晓稍有一毫头隔越过犯弥天诸佛诸祖证处便是衲僧证处尔若头上有佛有祖作么生得见自己底若见自己底箇时立佛不得立祖不得立人不得立法不得直下廓然一切普遍正放下时纯是箇自己却为甚么唤作佛唤作祖祖不是第二人佛是灵灵净觉底箇是衲僧真实自到时节若是真实自到也方解唤得回来在在处处得用乃至见闻觉知折旋俯仰皆是恁么辊底用无一丝头隔越尔若不到恁么时生时不知甚么处生尽时不知甚么处尽既迷生处即不知有尽处乃至不知地水火风见闻觉知便唤作幻化影像则不见本来人本来人也随分唤作子孙边用所以道我有六兄弟为我成家计尔若不知有便唤作六贼自劫家宝去也眼见色成褫尔庄严家计子耳闻声成褫尔庄严家计子乃至香味触法皆悉恁么地是须分晓始得诸兄弟还曾恁么地来么不见南泉问庵主如何是庵中主主云苍天苍天泉云苍天且止如何是庵中主主云会即便会不用忉忉南泉拂袖便行箇时便乃一把推出用也若有些子佛法道理又却成一切心缘妄想交织见成公案子是须彻根彻源去若无如许多心缘妄想自然出一头地如黄河辊底流相似在眼曰见灵云便见桃花悟道在耳曰闻香严乃闻击竹明心尔寻常闻打鼓也便来赴堂见行食也便知喫饭那时直下恁么去都不作道理何处不相应才有是非纷然失心尔还曾十二时中无道理无思惟来么还曾平常稳密来么既一切皆是尔自己即不见有它相云门大师道饭岂不是尔自己为甚么将自己喫自己时中放得下须是歇尽去若有一丝头即不见底若见底去便见生处所以道及尽去也三世诸佛口挂壁上犹有一人呵呵大笑若识此人参学事毕珍重小参僧问密密绵绵不容着眼明明了了相与传心作么生是传底心师云混时无影像辨处绝踪由僧云宝印当风妙重重锦缝开师云机丝初不挂里许妙无痕僧云心空及第去也师云尔道心空及第时到甚么处所僧云举世尽言无位位当机须辨箇玄玄师云登科任汝登科拔萃任汝拔萃僧云记得僧问道吾如何是学人着力处吾云千人万人唤不回意旨如何师云檐版汉做处僧云如何是学人着力处师云机轮曾未转直下好承当僧问承师适来道机丝初不挂里许妙无痕正恁么时还有辨白也无师云推开明月户气象恰如秋僧云空山云自在片月夜相投师云一色转时还同一色僧云赵州道泥佛为甚么不度水师云消碎尽去也僧云金佛为甚么不度炉师云烹炼尽去也僧云木佛为甚么不度火师云烧爇尽去也僧礼拜师乃云此一段事直须人人自到人人自证可以超出生死可以透过古今可以与佛祖同得所以道一切众生具有如来智慧德相但以妄想执着而不证得尔若离妄想离执着即无一星事如今认地水火风为自己岂不是妄想执着唤甚么作自己只尔思惟分别底是妄想见闻觉知底是妄想直须歇得到空空无相湛湛绝缘普与法界虚空合箇时是尔本身若恁么时明白见得彻如虚空不可挂针相似那时生相已离有甚么死相所以道生灭二元离是名常真实此唤作无生理为渠不可生即无死只如胞胎未具已前着尔在甚么处若道有是甚么相状若道无是甚么相状箇时若似一物即成碍塞不可名不可状能恁么也却到本所住处若不分晓识不破争知恁么来所以劳它诸佛出世祖师建立人人分上具足箇时节无男女差别等相纯一清净妙明唤作真实相一切皆尽便见赵州道泥佛不度水木佛不度火金佛不度炉到这里有因缘底有形相底有名字底俱立不得若是真佛屋里坐箇时三世诸佛仰望不及历代祖师传持不得天下老和尚横说竖说说不着唯是自己深证始得如人饮水冷暖自知唯独自明了余人所不见若向箇时分晓便知道交互明中暗功齐转觉难力穷忘进退金锁网鞔鞔若恁么辨得敲诸佛之骨髓得祖师之命脉若不到恁么时节又入轮回生死去也地狱天堂几时休息只为尔元不曾成佛作祖来尔若曾成佛作祖来流转尔不得明明了了于地狱畜生中皆得自在分明知道俱是我心所现境界所以在地狱中如受三禅乐将箇谷漏子天上人间任运恁么受用若男若女身中亦是成佛作祖相似在一切处迷不得是佛一切处坏不得是法一切处混不得是僧是尔分上具足三宝又不见庞居士道十方同聚会箇箇学无为此是选佛场心空及第归若心地下空寂便是及第底节时若有一丝头即成碍法到者里善恶如尖檐两头脱相似箇时身心广大如法界究竟等虚空的的分晓便知道金枝敲玉户韵出碧霄齐若从此透得出灵灵而知历历而照跨步应世在诸法头上行箇时山不是山水不是水若具足成就山是山水是水小是小大是大到恁么田地甚么时不成道甚么时不说法甚么时不为人甚么时不明己所以雪峯道尽大地撮来如米粟粒大抛向面前漆桶不会打鼓普请看若见得透破一微尘出大千经卷但心地下不着一箇字脚自然一切处通达且道正恁么时如何山河不隔越处处是光明小参僧问应观法界性一切唯心造正恁么时如何师云三界九地甚么处得来僧云法从空处起人向里头参师云果满菩提圆花开世界起僧云可谓是毛吞巨海芥纳须弥师云将三门来灯笼上也不妨僧云只如十法界中阿那箇是最亲底师云不是心不是佛不是物僧云毫端不昧周沙界师云已是迷头认影僧云记得僧问云门如何是法身门云六不收此意如何师云超方者委师乃云箇是甚么所在箇是甚么时节选佛场开也人人向者里心空及第去尔若心地不空一切处便成窒碍尔心地若空更无东西南北净裸裸赤洒洒箇时不以身为身不以心为心此心箇时不立妄想此身箇时不立色聚灵灵自知湛湛常存箇时是甚么还曾辨得么一切法生属因缘一切法灭属因缘须知从本已来灵明廓彻广大虚寂三界九地甚么处得来天地与我同根万物与我一体箇时若覰得破透得过是三世诸佛师六代祖师祖是一切众生母森罗万象山河大地草木丛林皆是自心中所现物便知道身反在于心中若大海之一沤耳尔莫随他影像自然廓落无依所以道四大性自复如子得其母珍重小参僧问古人道雁过长空影沈寒水雁无遗踪之意水无沈影之心未审如何行履师云无心道者能如此未得无心也大难僧云经行鸟道无踪迹坐卧虚空绝点痕师云尔又作道理去也僧云不作道理又作么生师云皓玉无瑕雕文丧德僧云和尚也是作道理师云听事不真唤钟作瓮僧问门庭建立各是一家五派宗风还许学人一一请问也无师云尔试问看僧云如何是云门宗师云开口见胆莫乱商量僧云如何是临际宗师云痛处亲遭黄檗棒省时还领大愚拳僧云如何是曹洞宗师云暗里分回互明中却转身僧云如何是法眼宗师云一言尽十方丝毫未举扬僧云如何是沩仰宗师云桊挛明一点父子却同条僧云五家宗派蒙师指格外玄机事若何师云翡翠踏翻荷叶雨鹭鸶冲破竹林烟师乃云若论参学底事直须做到平常稳密处方能一切处自在一切处超越了无分外底法了无分外底心所以适来僧问雁过长空影沈寒水雁无遗踪之意水无沈影之心若能如是方解异类中行古人恁么说话岂是作道理岂涉思惟情解来自然恰恰无心头头合道盘山和尚道似地擎山不知山之狐峻如石含玉不知玉之无瑕若能如是是真出家汝等诸人还曾恁么履践来么直饶恁么去犹是一切处平常自在受用底时节所谓廛中虽有隐身术争似全身入帝乡是须向里许体得到歇得尽放得落沥得干圆陀陀明历历便知道功尽忘依者转身觉路玄今时兄弟体道多只坐在两头俱成过患不能宛转旁参偏正往来十成受用不见古人道了得生死不了目前病在目前了得目前不了生死病在生死所以雪窦又道田地稳密底佛祖不能知为甚么擡脚不起神通游戏底鬼神莫能测为甚么放脚不下要得周旋相应么直须虚处而灵空时而应藏身处没踪迹没踪迹处莫藏身通其变使人不倦通身手眼恰恰现成方是衲僧得大受用处若能如是也便于云门宗见得洒洒落落哆哆和和了无分外底言语了无分外底佛法便知临际喝下绝机丝棒头开正眼三玄三要宾主历然无尔揍泊处无尔安堵处恁么会得方知法眼做处山高水深松长柏短森罗万象触目遇缘自然出一头地所以沩仰父子千里同风丝毫不隔劝诸人且莫草草须是自家敲骨打髓一一体究分晓始得若是纤毫未透便成窒碍于生死中不能超脱尽被一切语言流转于见闻中不能脱略不能自由不见僧问九峯如何是向去底人峯云寒蝉抱枯木泣尽不回头如何是却来底人峯云芦花火里秀逢春恰似秋如何是不来不去底人峯云石羊逢石虎相见早晚休是须恁么恰恰相应理事贯通往来无碍始得更须知有言语不到处是非不及处所以道一切数句非数句与吾灵觉何交涉且道作么生得如此相应去语带玄而无路舌头谈而不谈珍重小参僧问记得芙蓉和尚有四转语如何是妙唱不干舌师云蛰户不开龙无龙句僧云及尽玄微更无依倚师云相随来处元非影历历回途鸟道玄僧云如何是死蛇惊出草师云却恁么来也不妨僧云手指空时天地转回途石马出纱笼师云头角生也僧云如何免得此过师云天童要免此过不教带累儿孙僧云恁么则一亘死去也师云适来是死句是活句僧云一不得开二不得向师云又是钻龟打瓦僧云如何是解鍼枯骨吟师云箇里惺惺初变动𨚗时消息有端由僧云头戴午夜月脚踏黄金地师云麁汉说甚么闲话僧云作么生是细底事师云灵犀一点通是须恁么去僧云如何是铁锯舞三台师云坐底坐受用立底立承当僧云有星皆栱北无水不朝东师云千里万里勿交涉僧云南斗七北斗八师云早恁么却较些子师乃云衲僧行履周旋衲僧变通宛转一亘坐得死去也万里无云莫便是恁么去也无所以道直得青天白日犹好喫棒是须箇里有一条活路子也不用动作也不用唿唤正是混沌未分时始见露柱怀胎那时见得彻便有超毘卢越释迦底句子向其间恁么辨恁么明恁么晓恁么会是时通一路许尔作承当放一线许尔作担荷转头望本家已是移步了也向移步转头处照得破方知道从里许过来是衲僧行履处是衲僧发明处还曾恁么十成分晓来么若又作变动又作疎通便见相随来也才跨门便入世头头上圆法法上具所以芙蓉和尚道妙唱不干舌用三寸作么分晓汉举着便点头知有又道死蛇惊出草那里突得出脱得过无生路上却作长生去也解鍼枯骨吟在箇里说得一句于其间通得一路点得开辨得出是里许承当时节铁锯舞三台到者里一切处应现一切处圆成一切处作用一切处超越事事通兮物物明达者须知暗里惊若恁么见得彻吾家钵袋子有分付处其或未然天童钵袋子未有分付在珍重小参僧问净裸裸赤洒洒时作么生行履师云空劫已前无所住箇人终不涉思惟僧云桡棹不施船底脱往来终不带浮囊师云且道作么生往来僧云回首松间路依悕月又明师云似即似也是即未是僧云只如往来得妙时如何师云木人夜半穿靴去石女天明戴帽归僧云长天未晓野云横古渡无风夜蟾午师云只如应机通变又合如何僧云手把过头杖逢春点异花师云平地上死人无数僧云毕竟应机时作么生通变师云观音买胡饼放手是漫头师乃云箇是没量大一段事诸佛证此一段事为诸人放光说法祖师悟此一段事为诸人授手传心若是分晓汉不从佛不从祖学禅学道学佛学法唯是自己肯休肯歇肯放肯落是时一丝不沾缀一糁不停留放教与天地合虚空等一切事消烁一切心混融浩浩荡荡是一箇真实人体若是头角尽踪迹绝岐路断心意忘是箇彻头无生无死底时节不教尔退一步亦不教尔进一步三世诸佛同此时证六代祖师同此时悟要箇时惺惺照得破寂寂体得到若识得生底法也即与森罗万象蠢动含灵于其中间皆是箇一道皆是箇一性须是识得初相若不见初相即成参差便属流转诸人还见得初相来么佛是恁么时生祖是恁么时出箇时不识便随地水火风色相音响随大随小随高随下去也箇时若识得移一步是我步得一句是我句所以道一人已过九人亦过一人不过带累九人一切事皆是自己一切法皆是自己眼处作色界佛事耳处作声界佛事香味触法各各作佛事如人六兄弟成褫一家业南泉和尚道我十八上便解成家立业若当时识不破过后望崖赞叹已是剑去久矣更向根境法中揑怪道闻底岂不是佛见底岂不是佛用根境识作道作理直饶尔安排得顺鬪饤得成远之远矣那时做手脚不辨又是七颠八倒向甚么处洗得头面净向甚么处着得手脚稳尔但一念万年去口边白醭去便有相应底时节古人不曾将一言一句向者边为人只教尔了却那边却来者边行履若那边不了将一知一见向者里名邈心地下纷纷扰扰看是多少想念流注一剎那间几番生灭若那边了得生也尽死也尽所以道生灭二元离是名常真实又道闻所闻尽觉所觉空空觉极圆空所空灭生灭既灭寂灭现前到箇时方入圆通境界所以二十五大士所证圆通皆是退步就己至于嗅香观鼻俱有一箇入处要须尽根源彻顶底方是尔住处如今一般汉将禅册子上言语作道作理作佛作法几时得了去尔但常自休歇不将地水火风相随行便常出生死古人道第一莫将来将来不相似若或将来是须飏却严阳尊者问赵州一物不将来时如何州云放下着阳云一物既不将来放下箇甚么州云恁么则担取去兄弟寻常不要担将来便是一箇无事道人三界中不现身相本色汉当恁么去珍重小参僧问东方说法西方听西方说法东方听此意如何师云干用恁么往来作么僧云一波才动众波随师云直饶法界交彻也是费力底衲僧僧云岂不见道一尘入正受诸尘三昧起师云一尘入正受时作么生僧云被和尚一问直得腋下汗流师云诸尘三昧起又合如何僧云东西南北四维上下师云拈却恁么别更道看僧云拈即不无向甚么处着师云者里无尔插舌处僧云东方说法东方听西方说法西方听此意如何师云法法住自位彼彼不相逢僧云似水投水如金合金师云金水投合时作么生僧云直得瞒瞒顸顸去也师云要且不恁么僧云阿师又作么生师云南斗七北斗八僧云东方说法东方不知西方说法西方不知此意如何师云冷湫湫地恁么去僧云似地擎山如石含玉去也师云又向这里着到僧云须知言满天下无口过师云尔且道将甚么作口僧云只在鼻孔下师云只者箇有甚么难识僧云离却者箇唤甚么作口师云思大当时却得用僧云只如东方说法尽十方世界一时说法此意如何师云将灯笼入露柱里移三门过佛殿上僧云通身是遍界是师云终是没安排到底无分外僧云东方不说法尽十方世界俱不说法此意如何师云尔又用者箇舌头作么僧云是是便礼拜师乃云尽十方世界是一箇衲僧移动不得也便能取性说法取性听法随方隅逐处所高高下下触处皆应如皓月普天相似所以道应以比丘身得度者即现比丘身而为说法应以长者居士宰宦婆罗门身得度者即现诸身而为说法何故如此为观世音不作相便能随处应现便能随处度脱衲僧各各具足如是尔但第一莫将身相来第二莫将道理来若是不将身相来一切处能说法若是不将道理来一切处能受用入一切世间法离箇色字不得出一切世间法离箇心字不得世出世间只恁么平等尔还识色法初相来么若识得色法初相山河大地草木丛林东西南北长短高下尽从恁么处来便乃随长随短随高随下不要就上增减一丝毫即是一切色法具足底相尔还识心法初相来么若识得心法初相便能于一切处出一头地恰恰相应历历不混即是一切心法具足底相此犹是应现法界若也坐断一切心拈却一切色退得尽放得落正恁么时是箇甚么诸人还识得根源么还识得本祖么所以僧问文殊达磨还是祖否殊云不是祖僧云既不是祖何用西来殊云为尔不荐祖僧云荐后如何殊云方知不是祖且道作么生是祖瑞光流不灭真气触还生珍重小参僧问记得德山和尚道及尽去也直得三世诸佛口挂壁上犹有一人呵呵大笑未审阿那箇是此人师云通身无影像时其间却有眼在僧云转身踏着铁昆仑方信黑风吹不入师云是须恁么去僧云正风吹不入时还着得一言半句也无师云风吹入也僧云玲珑八面自回合峭峻一方谁敢窥师云正是风头上句僧云只如风后底句又作么生师云天童却忘了僧礼拜师乃云三世诸佛六代祖师只是明心了事底汉阿尔诸人还明得自己心也未还了得自己事也未尔若明得心尔若了得事更无毫发分外底更无毫发欠少底净尽脱得了通身恁么去言语有所不到是非有所不及如热铁上泊蚊子不得了无外因缘了无他影像照与照者二俱寂灭于寂灭中能证寂灭者是尔自己若恁么桶底子脱去地水火风五蕴十八界扫尽无余作么生是尽不得底所以德山圆明大师道及尽去也直得三世诸佛口挂壁上犹有一人呵呵大笑若识此人参学事毕诸兄弟于绝气息时断踪迹处须具眼始得那时历历不沈灵灵绝待便能阔步大方周旋普应入一尘一切尘中坐道场入一处一切处所作佛事至于草木丛林山河大地还有一件一事分外底么都只是尔现形处是尔说法处是尔出身处门门恁么来法法恁么住中间无往来相只者灵明绝待底是诸人自己若与诸法对待即不成自若是身空则眼处空眼处空则色处空以自己合自己于一切法中如空合空似水入水相似何用作分析何用作安堵所以道似地擎山不知山之孤峻如石含玉不知玉之无瑕箇时平等平等无起灭无往来无好恶无取舍恰恰好好是平等相若有少分相触便成碍塞尔若净尽去自然具足放下去自然见成若于一切处百杂碎大大小小方方圆圆见处立色不得全色是见闻处立声不得全声是闻乃至香味触法亦复如是还曾恁么来么若也恁么来方知道性自平等无平等者珍重小参云好兄弟普天一色氷壶未放于春来空劫无尘枯木已含于花信石人休击节玉女罢登机月满寒巖皎皎神光非照雪封古道依依夜色却迷老猿坐折向阳枝灵鸟投栖无影树正恁么时圣凡奚立佛祖难臻化周尘剎绝功勋坐断十方无住相乘时借路撒手回途昆仑未踏月船舷胡地风光传入汉空怀过市冷眼窥人咭嘹舌头话尽平生心事累垂鼻孔何妨摩触家风身里出门门里身眼中之物物中眼见色也头头弥勒闻声也处处观音文殊于无差别智示有差别身普贤于有差别境入无差别定一切处自然正受十二时法尔禅那迷逢达磨更谁同白牯貍奴却知有所以道正位虽正却偏偏位虽偏却圜正偏宛转若支离失却手中珠堕地恁么行履还是本色衲僧也未子细捡点将来犹未是吾家超脱处毕竟如何良久云宝殿无人不侍立不种梧桐免凤来小参云君临臣位犹带凝然子就父时尚存孝养玉关未透正迷一色功勋宝印全提肯露那时文彩还从实际建立化门撒手回途通身无滞所以道法身无相应物而形般若无知对缘而照青青翠竹欝欝黄花信手拈来随处显现了无他自谁作根尘独露本身自然转物心无异心而法无异法法无异法而心无异心不见道佛子住此地即是佛受用常在于其中经行及坐卧兄弟如何履践得与么相应去快须休去歇去有也莫将来无也莫将去现在更有甚么事如人负檐两头俱脱和担飏却始得便是自由底人若不飏却他时异日只成箇负檐汉子去如今说听诚难其人若以四大作说法听法者四大是尘非说听者若以五蕴为说法听法者五蕴是妄非说听者若以虚空为说法听法者虚空属断非说听者兄弟直须一念相应前后际断照体独立物我俱亡明历历圜陀陀露裸裸赤洒洒便是无问而自说若体到如斯田地真听法者正恁么时说听同时能所俱绝曾无如外智能证于如亦无智外如为智所证然后触目绝对待万法无不在是汝心不知非汝心不会不会无不会不知无不知只箇不会知殊特也大奇忆得赵州问大慈般若以何为体慈云般若以何为体州呵呵大笑来日州扫地次慈却问般若以何为体州放下扫帚呵呵大笑兄弟大慈赵州两员古佛一期相见不妨奇绝且作么生商量明中呈伎俩是人猜搏靴里动指头阿谁知有还相委悉么休道神锋藏笑里须知鬼箭落风前小参云好兄弟古者道若论此事譬如沧溟上客梦泛兰舟月渚烟波随情放旷衲僧家须知有者般手段始得于无发地驾没底船月载风行水栖云卧烟波万顷任去任来芦雪一湾乍出乍没不居两岸岂滞中流长天未晓野云横古渡无风夜蟾午若也片帆不挂短棹俄停混融天水无痕清淡家风有在乃竖起拂子云正当恁么时棹竿却在觉上座手里便乃拨云冲雾逆浪截流任运优游纵横变态去也所以道停舟谙水势举棹别波澜然而截断众流之机则诠表不及且如随波逐浪底句又作么生道要会么冬不寒﨟下看今夜寒色忆得僧问曹山雪覆千山为甚么孤峯不白山云须知有异中异僧云如何是异中异山云不堕诸山色师云者僧问处如雏凤离巢不留影迹曹山答时似老龙退骨脱尽廉纤直饶千里同风十方一色未是衲僧放身命处毕竟作么生是衲僧放身命处神物无寻处台盘彻底干小参云诸缘放尽正念无私撒手那边游神真际云山隐隐水月依依堂户深沈机梭暗动六窓未晓皓然一片虚明三际斋平泊尔十方洞照白牛饱于肥腻稳卧雪山丹凤㗸得元珠捿迟玉树混融偏正岂落有无叶路通宗当风得妙全超就位不落尊严回互旁参还承子力独行象外照破劫空未偶他缘单明自己木人功尽低头夜半拾金针石女机回出手天明穿玉线正恁么时十方三世未可言师此土西天谁敢称祖若也泥牛运步木马嘶风氷河焰起火生莲便是入廛垂手信且道如何履践得恁么相应万古碧潭空界月再三捞摝始应知兄弟此箇田地还曾履践得端的也无恁么彻底过来须知有全身应用时节不见云门大师道光不透脱有两般病一切处不明面前有物是一透得一切法空隐隐地似有箇物相似亦是光不透脱法身亦有两般病得到法身法执不忘己见犹存堕在法身边是一直饶透得放过则不可子细捡点将来有甚么气息亦是病诸人还有此病也未若未有此病也须先受过始得若久受此病快须转却只如面前绿水眼底青山还得与自己相应也无若未得相应大杀相碍直饶相应亦有碍在当合如何行履岂不是光不透脱两般病法身受病诸人还知也无直得功齐用细亦须转却设或转尽有甚么气息岂不见僧问洛浦寂是法王根动是法王苗如何是法王浦竖起拂子僧云此犹是法王苗浦云龙不出洞谁人柰何兄弟看他古德不守一隅将一言半句提诱后人甚是径直若是大丈夫汉向这里一呕便尽一疴便了空怀疑膜廉纤作么如今咬一粒米着一片衣直须教脚踏实地自不欺谩若不如是还是欺贤诃圣去也大须子细莫只恁么过时难期了日记得新罗僧问云居是甚么得恁么难道居云有甚么难道僧云请和尚道居云新罗新罗后黄龙新和尚云云居要见新罗僧犹隔海在兄弟也须是黄龙老汉始得觉上座今夜路见不平欲与云居出气子细捡点将来黄龙要见云居犹隔岭在众中莫有为黄龙不甘底么出来与觉上座相见有么若无今夜不免重为噼析去也云居恁么答但恐者僧出不得黄龙恁么道又恐后人归不得觉上座道箇犹隔岭在又作么生切忌将错就错小参云法无去来无动转者有时孤峯顶上坐断十方有时闹市门头分身百亿所以道去来不以象故无器而不形动静不以心故无感而不应恁么说话建化门中即得道人分上总用不着兄弟只如道人行履又复如何记得古人一则公桉举似诸人试商量看昔日意上座问洞山云如如遍居前不如如遍居前山云如如遍居前不如如遍亦居前意云如如遍分其优劣不如如遍分其优劣山云如如遍分其优劣不如如遍亦分其优劣意云何分彼此山云亦分亦不分意云如何是分山云如如遍意云如何是不分山云不如如遍意云莫便是通身不通身边事山云不是者箇道理意云是甚么道理山云是如如遍不如如遍道理复云意上座欲知么一似八十老婆嫁与三岁儿子年虽长大要且被他三岁儿子索唤不得自由后僧举问曹山如何是八十老婆山云纷纷白发连头雪僧云如何是三岁儿子山云不为主僧云为甚么不为主山云不见道三岁儿子一切过不得僧云既是八十老婆为甚么嫁他三岁儿子山云直得似八十老婆始解奉待他师云兄弟举则举了也且作么生履践若是久参高德直下不疑后进初机大须子细觉上座今夜不惜眉毛为蛇画足去也意上座恁么问大似手捉琼枝夜敲玉户唤起人披无缝袄惊他鸟宿不萌枝洞山恁么答可谓蚌膓剖出千年光高举金槌一击碎曹山老子妙尽师承大都家盛人英父严子俊迄至于今宗风未坠家法常存敢问诸人且作么生是曹洞家法要会么长鲸饮尽沧溟水昆仑抱得珊瑚枝小参云一段光明亘古今有无照破脱情尘当头触着弥天过退步承当特地新紫极宫中鸟抱卵银河浪里兔推轮是须妙手携来用百亿分身处处真兄弟此箇田地岂涉春缘其中偏正去来当处离微出入暗中着眼明里藏身借位明功体在用处借功明位用在体处通身及尽撒手那边照用同时人境俱夺却从本地建立得来一切处不存轨则拽来便用无可不可经行坐卧语默动容运大神通作大佛事所以临济入门便喝德山入门便棒打地和尚凡有所问只打地一下俱𦙁和尚凡有所问只竖一指归宗拽石云居般土岂不是大机大用那有留滞与诸人二时上堂开单展钵恰恰不相较只为情生智隔识逐事移背觉合尘附情于物不能自在而今若见若闻若语若默直下脱落去犹是门里出身尘中辨细只如细中之细又作么生记得陆亘大夫问南泉和尚姓甚么泉云姓王陆云王还有眷属也无泉云四臣不昧陆云王居何位泉云玉殿苔生后僧举问曹山玉殿苔生意旨如何山云不居正位僧云忽遇八方来朝时如何山云它不受礼僧云何用来朝山云违即斩僧云违是臣分上事未审君意如何山云枢密不得旨僧云燮理之功全归臣相也山云且道君意作么生僧云方外谁敢论量山云如是如是师云曹山方圜匠手切忌当头者僧始末作家终不触手各解通方回互宛转旁参子细捡点将来犹成奉重堕在功勋未得同身共命一气连枝作么生履践得与它合要会么绍了非功不得色借功却作诞生缘小参云时寒劳动兄弟上来说箇甚么即得若也说佛说祖埋没自己说禅说道带累先宗只恁么散去又劳而无功事不获已且举一则公案大家商量看记得仰山和尚指雪师子云还有过得此色者么云门云当时便与推倒雪窦云只解推倒不能扶起师云此语丛林有底多作机锋相见商量还当也未若不恁么又合如何觉上座今夜不惜两茎眉傍出一只手要与古人相见仰山恁么说话大似一机之绢云门善解裁长雪窦偏能补短三尊宿各有长处衲僧家毕竟取何人作则但愿春风多着力一时吹入我门来若也恁么会去乃有杀活手具通方眼不唯报化门头八面受敌亦乃毘卢顶上十字纵横其或未然不免重说偈言去也衲僧巴鼻圆明绝类直须推倒却要扶起玉马饮干明月泉泥牛耕破玻璃地披毛戴角异中来天上人间能几几明州天童觉和尚小参止宏智禅师广录卷第五宏智禅师广录宏智禅师广录卷第六明州天童觉和尚法语比丘普崇集序廓冲明之鑑而洞照不遗发玄枢之机而信彩必中具正眼濬洪辩者有是哉师居太白峯下龙象蹴踏鎚凿敲击辞意漫演罔不精到或士庶信道而叩其方或云水分卫而请其训列素于前走笔而应即名字而说随诘问而对故为之法语摭其一二聊以编次噫苍苍之虚洋洋之流曾莫造其渊极兹姑纪其录当候妙契神悟者击节而赏音焉田地虚旷是从来本所有者当在净治揩磨去诸妄缘幻习自到清白圜明之处空空无像卓卓不倚唯廓照本真遗外境界所以道了了见无一物箇田地是生灭不到渊源澄照之底能发光能出应历历诸尘枵然无所偶见闻之妙超彼声色一切处用无痕鑑无碍自然心心法法相与平出古人道无心体得无心道体得无心道也休进可寺丞意清坐默游入环中之妙是须恁么参究真实做处唯静坐默究深有所诣外不被因缘流转其心虚则容其照妙则准内无攀缘之思廓然独存而不昏灵然绝待而自得得处不属情须豁荡了无依倚卓卓自神始得不随垢相箇处歇得净净而明明而通便能顺应还来对事事事无碍飘飘出岫云濯濯流涧月一切处光明神变了无滞相的的相应函盖箭锋相似更教养得熟体得稳随处历历地绝稜角勿道理似白牯貍奴恁么去唤作十成底汉所以道无心道者能如此未得无心也大难旷远无畛清净发光其灵而无所碍其明而无所照可谓虚而自明其明自净超因缘离能所其妙而存其照也廓又不可以有无言象拟议也却于箇里枢机旋关捩活随应不勤大用无滞在一切处辊辊地不随缘不堕类向其间放得稳在彼同彼在此同此彼此混然无分辨处所以道似地擎山不知山之孤峻如石含玉不知玉之无瑕若能如是是真出家出家辈是须恁么体取衲僧家枯寒心念休歇余缘一味揩磨此一片田地直是诛鉏尽草莾四至界畔了无一毫许污染灵而明廓而莹照彻体前直得光滑净洁着不得一尘便与牵转牛鼻来自然头角峥嵘地异类中行履了不犯人苗稼腾腾任运任运腾腾无收系安排处便是耕破劫空田地底却恁么来历历不昧处处现成一念万年初无住相所以道心地含诸种普雨悉皆萠既悟花情已菩提果自成渠非修证本来具足他不污染彻底清净正当具足清净处着得箇眼照得彻脱得尽体得明践得稳生死元无根蒂出没元无朕迹本光照顶其虚而灵本智应缘虽寂而耀真到无中边绝前后始得成一片根根尘尘在在处处出广长舌传无尽灯放大光明作大佛事元不借他一毫外法的的是自家屋里事闹里分身触处现前无一点子外来境界二仪同根万象一体顺变任化都不被夤缘笼络便是得大自在底风行月照与物不相碍然后休退更来里许作担荷智转理圆功忘位满不堕尊贵处入流合尘超然独耀方知道绍是功绍了非其功也脱尽头皮透出光影万机不到处千圣不传底唯自照深证密密相应本明破昏真照鑑远有无情量一切超过妙在体前功转劫外便乃随缘合觉不碍诸尘心心不触物步步不在途唤作能绍家业底既然透彻便好亲近去冲虚净怕寒淡纯真恁么打叠了多生陈习陈习垢尽本光现前照破髑髅不容他物荡然宽濶如天水合秋如雪月同色箇田地无涯畛绝方所浩然一片无稜缝更须向里脱尽始得正脱尽时心思口议千里万里尚无辨白底道理更那有指註处也桶底脱汉方信得及所以道唯证相应相应处拨得转入得世游戏三昧历历现前声色影响直下无迹彼我不相往来只为其中无受处只箇无受处包含虚空法界森罗万象无一点遗漏底本色汉当恁么体究衲僧做处彻底不挂毫发豁然莹净如镜照镜无外境界无别尘缘自照历然一切不受唤作就里担荷恁么担荷了智照幽而不昏道合体而无住从无住处应化机宜恰恰不漏的的不染谷神答响风师行空无碍自在勿管带绝朕迹要且灵灵地昧他不得十成游践到箇般田地一切处稳一切处闲露地白牛纯纯一色趁也趁不去须是亲证亲到始得默默自住如如离缘豁明无尘直下透脱元来到箇处不是今日新有底从旧家旷大劫前历历不昏灵灵独耀虽然恁么不得不为当恁么为时直教一毫不生一尘不翳枯寒大休廓彻明白若休歇不尽欲到箇境界出生死无有是处直下打得透了无思尘净无缘虑退步撒手彻底了也便能发光应世物物相投处处恰好所以道法法不隐藏古今常显露衲僧真实处要在履践彻照渊源细中之细混然明莹一色无痕更须转身过里许始得所以唤作能绍家业机丝不挂光影杳绝就父一蹊妙在体处尘滓亡节类泯知之不及回头取证觑破髑髅可中得了便能出化芦花明月古渡船开玉线金针那时机转入世应缘尘尘皆尔法法无他顺风使䑺自然无碍矣诸佛诸祖无异证俱到箇歇处三世断万机寂直下无丝毫许对者佛灵自照妙彻根源识得底里尽分身应事门门放光物物现影便知道尽自箇里流出百草头一切处了无则箇与我作因作缘通身彻底恁么去空无痕迹照非情尘光透静深杳绝瑕垢能恁么自知恁么自了清净妙明田地是本所有者多生不了只为疑碍昏翳自作彰隔廓然智游内忘功勋直下脱略去担荷去转身就位借路着脚灵机妙运触事皆真更无一毫一尘是外来物尔法法自然妙超语路见成不间乃至山林草木未尝不发扬此事觑得破方知广长舌相处处藏缩不得说者即是听者听者即是说者根尘融理智混自他同心法一更向甚么处作分疎虽然恁么透得目前快须收拾归来作屋里活计始得稳坐道游环中至虚忘像净极自明明唯自照向尘境未作根门未痕底处妙得生灭流转之迹泯矣独据造化之本其间丝发影事俱不受唯证相应从此一击大千路开物物头头浑是我放光说法处身分百亿独照而神殊不堕名色里圆应无功鑑净而涵谷虚而答初不累于见闻也真自在无碍游戏三昧若恁么体得何往不利焉通一线有应世对机底眼的的不堕万缘埋没不得月下水风度松光影不我混音声不我休萧然能应超越不羁之像果耳分流随事恰恰不乖犹是透脱尘网未到本家休歇余缘坐空尘虑默而昭净而照虚而容廓而应不与外尘作对了了地独灵到箇田地方识阿祖观身实相观佛亦然若端能体得到自己无外境界则恰恰绝对待出思议佛佛心心精到无二衲僧默游寂住虚灵妙通等太虚度尘劫卓卓亡倚明明非思箇是本所住处机转化分历世应事照无功用无迹闲云流水初不留碍直教纯纯稳稳一切移不得方不随夤缘转也真实体取孙之所生处名祖流之所出处名源彻见其源识得其祖则知未流转已前堆堆地不随生灭夤缘尔虽不随而具有一切影事唤起过来历历地根尘脱知见超不被一切包裹情空想断自然圆明了知飘飘在万象中混它不得诸尘里廓尔有余百千三昧门门庄严法法具足更须取拾归来到旧时处所复其源奉其祖相合而一方见通身去也默默照处天宇澄秋照无照功光影斯断箇是全超真诣底时节源净体灵枢虚机活历历本明其中发现便提得出在事事头上恰恰具足与二仪同万象等坦坦荡荡纵纵横横天同天人同人应其身现其相而为说法能如是体得十成廓然亡所碍者风虎云龙恰恰相随元不着意于其间箇是自然事衲僧变通能以因缘和合政如此也其来而不彰其去而不藏妙入一切处一切处混不得飘飘出万象头上历历在森罗影中了无毛发许间隔混混出应之机的的到家之句却须饱参云断风休秋清月落水天无际底处单明始得道非祖传祖未来时弥纶周匝自然空空不痕灵灵亡偶独照出因缘常活离形谷所以唤作祖唯证相应不可授手佛佛之到以此为极应化分身花花叶叶根根尘尘智入三世万机不我扰一尘不我外妙出大千经卷何处更有影事可得渊湛寂默彻照源底箇处虚而灵廓而明虽有昭然自鑑之像而无影响相偶底时窥得破犹有辨白担荷之功更须退步方诣环中光发其间卓卓独存却解借功名为诞生斯乃出没几微细细明辨既能分身便可御事有印万象之印其印不痕游世对缘自有尘尘三昧底受用其用自冲不可盈满空谷之受云寒溪之濯月不出不在迢然化外更能放教无得无向在在处处还之旧地毫发不曾移动跛跛挈挈百丑千拙鼎鼎地自然圜顺赵州洗钵喫茶不着安排从来成现若如是具眼一一觑得彻方是箇衲僧做处学佛究宗家之妙须清心潜神默游内观彻见法源无芥蒂纤毫作障碍廓然亡像如水涵秋皎然莹明如月夺夜正恁么也昭昭不昏湛湛无垢本来如如常寂常耀其寂也非断灭所因其耀也无影事所触虚白圆净旷劫不移不动不昧能默能知底处行步得稳玉壶转侧一拨机回分身应世世界处所差别境像俱是自所建立与我四大同出何所碍焉既一切不碍彼我无异相自他无别名声色丛中飘飘超诣历历相投所以道山河无隔越光明处处透当恁么体取田地灵明旷古不易企望不得边际丕平不受痕垢向其间游践野云倚山家风闲淡秋水着月境界澄明的的到箇处所便知心田法地是万像出生根源种性不枯花叶遍界所以道一粒在荒田不耘苗自秀道人本无所住白云迷青山之根明月怀流水之腹云开山露月转水寒一段秋容廓彻无际诸尘俱不我到万化寂不我移向其间坐得稳底便能跨步转身应机入世元有超方底句子所谓六户不掩四衢无踪到到处处混不得悄悄地不曾动着十成汉自知去处空廓怀抱与太虚等区分手段与万像齐一尘不分外乃能应变一点不留中方能住禅中既空而能应受不受等外既涉而常虚住无住同衲僧家风于一切处入三昧者当恁么去十方法界起自一心一心寂时诸相皆尽阿那箇是彼阿那箇是我只为箇时无差别相直下一尘不立一念不生透过胞胎前皮袋后一点妙明圜混混地无方隅绝朕迹直是昧不得昧不得处唤作自知只自知处唤作本得了无分外得底毫发许廓然廓然妙存而无像真闻而无响所以道非耳目之所到箇是妙契至到处所其间发光大千影现头头是物物渠俱是衲僧自受用境界要且不借别人家里事要须的的亲证始得吾家种草当如此为了达一切法空则心心自在尘尘透出本来一段光明无处不遍便乃随机而化遇物则宗妙照诸缘廓亡对待松风水月清淡相得无往来心无留滞相要在中虚而有容外应而不扰如春着花如镜照像相似闹浩浩中自然出一头地田地稳密密处活计冷湫湫时便见劫空无毫发许作缘累无丝糁许作障翳虚极而光净圜而耀历历有亘万古不昏昧底一段事若点头知有不随生灭不住断常要变应则与万象森罗同其化要寂住则与二仪盖载同其道出没卷舒一切在我本色汉须恁么收放始得昼见日夜见月不相瞒底时节箇是衲僧平稳行履处自然无稜缝若要恁么平稳去须尽却意根下隐隐地舂织始得要不隐隐么须坐得断放得下及得尽照得彻光影俱忘皮肤脱落根尘净尽自然眼目分明受用具足一切处不管带一切时却相应当明有暗当暗有明孤舟载月夜宿芦花一段光明果然如是净洁冲明眼力不及其涯畛寂寥虚旷心缘不得其方隅实参真到底人信是我本有田地佛魔侵不得尘垢染不得方圆适中履践合度则妙用河沙恰恰相济从箇田地发生从箇田地及尽底事人人皆具但向前为我讨一讨看知有汉点头相悉肘后符能应一切事顶门眼自照独脱身双收双放无中无外大千与我同出三世自然超过空洞无际真照孤明箇时影像俱尽尽不得底幽灵绝待生灭莫得到此田地廓落亡依缘尘不染箇时境界密合函盖箭锋恰恰无爽游戏三昧便属底人受用顶眼肘符是衲僧传授一段事十成体取端得衲僧巴鼻底不凝不流不纯不杂历得干处转机入得闹时具眼通变交彻了了不碍月随流风偃草烂烂靡靡终不我混所以道类不齐超有路应底时节许儞恁么去百草头上收拾归来合作么生得坐披衣向后自看底一段事全无学处要在虚廓身心与大虚等量自然于一切处具足灵灵昧不得历历混不得月随流水雨逐行云了无如许心能成如许事但莫将已碍物自然无物碍儞身心一如身外无余同体同用一性一相根根尘尘直下绝待所以道圣人无己靡所不已恁么现前恁么明白便知道收来放去作一头露地白牛趁也趁不去道人行止流云无心满月普应不为一切所留历历在万像中卓卓出一头地随缘遇触不染不杂与彼同用与我同体言语不能为之传思惟不能为之到超摇绝待宛转亡功妙得于心识情量之外途中受用屋里承当了生死出因缘真见灵然元无所住所以道周遍十方心不在一切处休歇也如大海受百川相似无不到这里一味放行也如长潮乘疾风相似无不来这畔同行岂不是达真源底里岂不是得大用现前衲僧家随机应变恰恰恁么又几曾立心想尘缘来是须十成体取真净不痕功勋及尽𨚗时却无辨处虽无可辨即是全身眼根不自见亦昧它不得底处发光清白通照芦花混雪明月濯秋便有回互之机顾鉴之路勐提将来应用恰好一切处外我不得一切处收我不得超出万象一头地俱胝一指头禅三十年受用不尽得妙者简所以默不与言得用者闲所以应不触物道游神御理固如斯忽向其间着一丝一糁则枢机碍而不通关棙窒而不转空空处含一切有有有处合一段空更有甚么事元元之本冲而无像动而有应当须彻底觑破孤峭峭露堂堂独灵灵明历历都未带一点子外缘唤作单明时节至如与万像同出同没诸尘三昧起处净如海印转若盘珠落落地遍一切钉钉地非异缘可谓独耀无私底时节夜月出而水明春风吹而花发不假功用自然圜具因因缘缘果果报报在其间无分外底更须知道光境俱亡复是何物野僧家风以一钵为生涯指万象为产业此彼相可如镜像水月混融无外先不立我相则物物非他缘一相无相都卢只箇更无别事恁么十成了得应用机前梭路不通象外根尘俱泯箇时却须退步归家方有饱参分云迷一色雪覆千山透过了看始见通身时节履道底人妙出言思直下真实自有肯路又莫着道理廓然㳷合月流诸水风行太虚自然不触不碍超彼照用虽照无痕虽用无迹入三昧于诸尘收万象于一印绝渗漏无走作唤作了事衲僧又须记取还家路子云尽天寒秋疎山瘦箇是本所住处衲僧本有田地清旷丕平望绝崖岸在其间耕云种月明白虚廓自家受用或出或没任收任放直得二仪同其生成万象同其起灭峥峥嵘嵘何所从来寂寂寞寞何所至向可谓虚空不可容纳大地不可擎载妙存不得其形至虚不得其名有无功尽儿圣路绝方有到家时节正恁么时得箇甚么万顷眼寒清照雪好看里许力耕人枯寒身心洗磨田地尘纷净尽一境虚明水月霁光云山秋色青青黯黯湛湛灵灵自照本根不循枝叶箇时底处超迈情缘不限劫数一念万年终无变易从此出应虚谷行云动静自若顺入诸尘常在三昧所以云𨚗伽常在定无有不定时历历妙存灵灵独照揽之不得不可名其有磨之不泯不可名其无出思议之心离影像之迹空其所存者妙妙处体得灵灵处唤得回心月身云随方发现直下没踪迹随处放光明应物不乖入尘不混透出一切碍境照破一切法空于差别缘入清净智游戏三昧何所不可当如是真实体究履空忘缘透照出影一点灵然昭昭不昧三际心绝四大缘尽虚清妙明独耀旷劫衲僧能如是行履则不被生死缚正行履时撒手悬崖无可把捉脚下线断全超一步佛佛祖祖俱不到我真实妙照田地唤作自己箇是绍家业时节才涉思惟又属流转去也虚而长灵净而长照芦花明月清白混然棹入孤舟不妨宛转箇时端的且道是谁急着眼辨游践十成去无中边绝稜角圜辊辊地更当空洞无滓霁秋月寒光明洗夜锦云花丽气象成春关棙虚通机轮转侧俱是衲僧自受用事诸尘不为我翳万法乃是心光步步超方鸟道无滞历历应世谷神不勤其中混不得底意类莫齐剎剎尘尘心心念念初无异相纯一真明箇是却来用中得妙时节若或收卷余缘单明自己磨洗无瑕扫荡绝颣孤明独照默味至游智到环中事隔关外箇是卓卓一段不生灭底须是退步归家欵欵说此话始得衲僧游世当虚廓其心于中无一点尘滓方能善应不为物碍不被法缚堂堂出没其间有自在分才涉意思便成埋没去也要体得纯熟自然游刃万机不相触不相背函盖箭锋恰恰不爽向外解收拾绝渗漏唤作能成家业底汉却从箇处归来白云入谷明月转山有就父同体底时节所以道三人扶一杖卧一床中外了无痕迹混然成一片闲如霁雨之云湛若涵秋之水诸上善人记取箇段事始得吾家一片田地清旷莹明历历自照虚无缘而灵寂无思而觉乃佛祖出没化现诞生涅槃之本处也妙哉人人有之而不能磨砻明净昏昏不觉为痴覆慧而流也一念照得破则超出尘劫光明清白三际不得转变四相不得流化孤耀湛存亘古今混同异为一切造化之母底处发机大千俱现尽是箇中影事的的体取应变底眼游世底身虚而灵寂而照万象中出一头地不被尘土埋没不为夤缘茧络行空月出谷云无心而鑑无私而作为照明为润泽恁么十成脱得净洁用得萧洒唤作门里出身更须体取内绍家业底时节空为座寂为舍妙存非有渠不带缘真照非无渠不堕数独耀环中湛圜量外至游神御大方无隅底处发机自然得无碍变通受用也道人游世应缘飘飘不羁如云成雨如月随流如兰处幽如春在物其为也无心其应也有准箇是了事底汉做处更须回途就父向稳处着脚净处放身独孤标亡伴侣透威音那畔一路子方能尽中边彻顶底杀活卷舒有自由分廓而自灵净而自明能普遍而无取照之功能分晓而无缘想之累出有无表超思议情唯证相应不从人得佛佛祖祖叶叶花花联续底事也应时不取相照处不涉缘便能堂堂不昧只箇家风处处现成任君收拾得皮得髓刚立阶梯缀叶缀花遂成流布衲僧覰得破怪他祖师西来作许多事节外生枝眼里着屑更有般汉刺头做无限伎俩刻舟记剑甚么时得相应而今直下放教落去及教尽去毫发颗糁俱莫停留净洁打叠了自然有透脱处圜混而明灵通而妙便知本来无缺少无遗余语言有所不到闻见有所不及如犀有通如蚌有孕一段光明是自家真实游践处着精神体取佛祖而来元无僧俗但人人有谛当亲证真得处名入佛心宗彻法源底老卢是卖樵汉一到黄梅便道我欲作佛祖碓屋负舂直到心镜绝垢自照历然半夜传衣度大庾岭信衣放下明上座尽力提不起方知箇人亲证真得而今但莫推贤让圣如着衣喫饭念念无异思惟心心不容染污脱身空劫撒手断崖透根尘穷顶底孤明独照廓彻妙存自然心花发明应现剎土何曾间隔变易来便能入异类行鸟道无碍自在矣吾家衲子将以超脱生死须藁身寒念彻鉴渊底虚凝圆照透出四大五蕴与因缘未和合根门未成就胞胎未包裹情识未流浪时着得箇眼何患不了恁么了时祖师鼻孔衲僧命脉把定放行在我有自由分所以道妄息寂自生寂生知则现知生寂自灭了了唯真见大休大歇底口边醭生舌上草出直下放教尽去洗得净洁磨得精莹如秋在水如月印空恁么湛湛明明更须知有转身路子转得身时别无面孔教尔辨白无辨白处却昧不得箇是彻顶透底穷根极源时节千圣万圣无异蹊辙妙在回途借路着脚明中有暗用处无迹百草头闹市里飘飘扬身堂堂运步自然骑声跨色超听越眺恁么混成方是衲僧门下事心本绝缘法本无说佛佛祖祖不获已向第二义门有问答机警就其间剔拨一等钝汉所以德山道我宗无语句亦无一法与人元是人人自到自肯始有说话分但直下排洗妄念尘垢尘垢若净廓然莹明无涯畛无中边圜混混光皎皎照彻十方坐断三际一切因缘语言到此着尘点不得唯默默自知灵灵独耀与圣无异于凡不减元只是旧家一段事何曾有分外得底唤作真实田地恁么证底汉便能应万机入诸境妙用灵通自然无碍矣清净无染是尔身圆照无缘是尔眼身中之眼不涉根门眼中之身不是色聚所以道曾无如外智能证于如亦无智外如为智所证可谓佛是法家底佛法是佛家底法衲僧到者里方知从佛口生从法花生得佛法分还端的么两头俱坐断只箇古今人当恁么体取法语宏智禅师广录卷第六宏智禅师广录宏智禅师广录卷第七明州天童山觉和尚真赞下火侍者清萃法恭编吴傅朋郎中书来甞得李伯时所画震旦第一祖西归像相需以赞说偈寄之其来何求其去无得寂漠度岭兮万里独行清白传家兮九年一默针芥投而妙不可名毫釐差而敝不可塞知过而改知难而退谁去谁来自买自卖当面讳却兮满眼乌华望涯赞之兮隔身鲸海吴兴辩长老以达磨画像请赞长芦驾浪只履西归求支那之法器付屈眴之田衣度九年之缄默印二祖之灵知海犀酣月而晕寒乌带雪而飞机前自得兮顶目四照迷里相逢兮鼻头下垂水着秋清兮湖光湛湛山衔落日兮云锦辉辉宝峯照和尚真赞山拥云腴水怀月昼照彻体前湛存身后机头梭路微分针鼻线芒初透灵涵万象兮彼不遗余坐断十方兮我无渗漏弟子薄坚仁以幅缣写圆悟禅师像径山裕虎丘隆二高弟侍焉绍兴丙辰二月八日予乞食之苏台过其家且出以相示再三有请辄随喜赞云力世佛宗心传我公一拳活计一喝家风影草呈机也三圣却瞎精金出冶也百丈还聋绰绰有裕恢恢而隆阿难迦叶之多闻抖擞目连鹙子之智慧神通真得不借之应大同不宰之功百川曲折兮自然到海万象森罗兮不可逃空法澄上人出长芦了师兄画像求赞傲雪松孤怀云石癯妙存而有也不有独照而无也非无万象勿能逃空王之印众色莫我染灵蛇之珠金鸡啼寒兮晓分夜户玉兔弄魄兮莹彻氷壶从首座画予于松石间求赞孤坐默默倚杖沈沈石怀云而无像松啸风而有音应兮珠盘不拨而自转湛兮玉井随汲而弥深诸尘不受兮十分清气三际无寄兮一片间心禅人写真求赞默默传真如何指陈性月不夜心华长春净有容兮海印应无爽兮谷神觌面相呈讳不得烦君为我洗清贫古㵎退潦寒林着秋山空云自在水净月相投向道底心非世用更嫌何处不风流阿侬是谁恰恰相随眉毛垂眼尾鼻孔压唇皮默默机轮何处转玉人踏破吠瑠璃情间口快眼深鼻隆有时对云水无可展家风梦鹤卧寒兮月魂泣露冥鸿望断兮秋色摩空黄瘦厌厌风规冷严万机间暇一味清恬心宗提简默手段扫廉纤岁寒不变兮虚怀若竹道妙难传兮有口如钳藁寒初不展家风默默神游透劫空百草头边兴化事自然秋色水天同似与不似毫釐千里真与不真大方一尘理无生兮如梦事妙不死也如谷神彻见渊源方是我了知变态无别人身心廓如手段卷舒似华作蜜如井覻驴外不痕兮空印普应中无象兮道环常虚亡机孤坐兮自不为碍把臂同行兮谁敢相疎床倚杖䔧权名住持久默钳口一笑伸眉云水谁相问家风自不知明白宁居兮河空月转寂寥无象兮雨霁天垂貌古骨癯云间月孤相随似有认着还无三千界内谁相外双六盘中不到输胡床寒坐卓卓只箇虚空唱兮万象和道契环中有智游言满天下无口过默默家风云摩霁空露月夜爽天水秋同人传眉目好我道骨头穷华须凝粉蜂房蜜挂毂流魂犀角通谁道物齐俱亡品题欺唇一鼻直盍眼两眉低大千同入印三世未分畦斫额望之不及拟心思也还迷枯坐清严真宗剧谈一明无异相万化是同参牛头转觉病懒鸟喙不用华䘖甘分住山三束篾等闲对客七斤衫画得似谁胡床黪衣默游彷彿去就依俙洞山锦开缝云巖绢下机功亡妙尽看消息野水磨秋白鸟飞面瘦颊凸眉棱眼深默亡所住妙在而今鳞潜寒水鹤梦月林应声应色分身也拍手家家观世音写出梦中身尔道真不真藁寒秋在眼渊默醭生唇道环谁谓无象空谷自来有神父子不传些子妙白首侬家老斵轮画手未相识默心谁与知千峯歛云脚一月濯风漪墙面袖双手对缘横两眉惊龟之缩兮愧有其兆逸鸟之翔兮情亡所覉瘦削而黄惯穷不忙闲情许淡默味能长灵犀之通一点晕老蚌之蕴千年光而今到处相随去头头的的露堂堂大一无外小一无内一兮一兮靡所不在心地净亡尘肉山闲弗碍道环中绝端倪空印里何文彩风凄凄兮秋落远山波烂烂兮月浮沧海默默蒲禅空空世缘谁赓白雪我得青毡万法之机开两拳千僧之檐着一肩戏蝶栩栩兮物齐春梦飞鸿冥冥兮字没秋烟不是恁么形像刚地起模画样从来万法同根究竟虚空等量可中二浙说禅分外三河口强深藏那里也烟蓑卧云大用现前也风舟驾浪画得几成精神许清秋高月转天淡河横出家如有以处世似无情而今闹里相将去拨动眉毛眼更明乔乔楚楚丛林规矩萎萎羸羸枯木风姿宗乘壁挂口师友雪生眉住山事拙束三篾对月机鸣度一丝颠毛间白发眉睫裹青瞳食指一肩重门风四壁空诸根亡偶宗家妙万虑不摇心匠工野水秋自瘦枯山春复肥胡床放得稳默默坐亡机电流柄拂云入田衣位分偏正兮道出离微骨气能朴精神愈憨闲身无所系冷眼莫相瞒远霁摩秋兮天河斗转清霜结夜兮月窟蟾寒双奋拳空一担肩重材本不堪心元无用莺院华香蜂房蜜冻喝时耳朵三日聋扭处鼻头连岁痛口方鼻直眉棱眼深未填沟壑还碍丛林万象无得剩法三世不见间心字雁没而寒烟淡淡华鳞潜而秋水沈沈只箇家风穷而却通于其间内绍外绍在里许转功借功至游而默妙用而冲气温温而春活心湛湛而秋空相随来也兮头头契同发长带雪骨瘦横山身心冷淡云月高间三条蔑束兮道情自藁五叶华开兮春信那悭曲木床头心空默游沙寒黄苇雪风细白苹秋静可久兮山瘠树老动无覉兮云行水流双眉低垂两目清冷着于万象森罗更没一丝缺剩秋霜鹤老梦寒霁月夜摩松顶虚空借得作身万象相随为伴纵横人道十成点捡谁知一半看看青山峥嵘白云零乱里许牧童归未归铁牛一掣金绳断秋生木老水退沙隆眉骨阴晴轻重鼻筒子丑疏通身心霁月踪迹流蓬默坐胡床兮不欲说黑道白闲倚柱杖兮谁能画西指东发将雪白面作茶黄触动眼三角忘言口四方明月松头鹤梦香风莲底龟藏净极发光光自照虚空鸟印不成章恬然正观山空水寒河汉横而斗润云雾歛而秋宽如仇学子兮怒眼三角无位真人兮赤肉一团老觉雪入鬓净若秋摩心寒枯坐曲木缄默饱丛林气韵寥寥兮风清山瘠性灵湛湛兮月落潭深太虚之心万象之身濯濯水中月英英华上春而今到处相逢也眼里无筋一世贫渊默之得不可文墨流应之功不可形容秋入野水月行霁空影像名字且唤天童风日面皮秋山眉目闲情肖水云野性从麋鹿憝憝少室九年草草曹溪一宿穷根彻源出髓敲骨明回老兔宫冷下苍龙窟诸人名邈兮摇手未然万象森罗兮点头具足伎俩俱无身心淡如霁月自分照间云从卷舒匹上不足匹下有余少室谩传衣钵曹溪不识文书一色功回雷云冻开万机俱罢风月转夜空空谷有神欣欣木有春而今何处不分身说时不借口用处不依身天寒绝飞鸟潭净无游鳞点活眼着精神野草闲华自在春雨霁云收山寒水秋心目自照言象俱休满十方而智应廓三世以神游虚空那碍东西壁明月解随南北舟面孔风埃身心冷灰鲸饮海干而珊瑚露龟藏泥暖而芙蓉开向去却来其间变态也掣电轰雷忒杀觉老寒而且藁古巖春迟澄潭秋早心无象也月影未回物不争也风吹便倒只者赤肉一块说甚清奇古怪平生懒似牛头度世憨如布袋不空而空无在而在法法唯心尘尘三昧问渠是假是真两彩而今一赛眉低不愁眼深非恶鼻孔累垂口唇龌龊月明破夜兮野水怀秋霁色摩霜兮间云投壑能错落纵横十字兮妙提一着谁能目眴眉扬每笑手乱脚忙守鲁祖之简默得南泉之平常明心秋月活物春阳铸机器也模范大小据丛林也规矩圆方画工出脱他精神较得些草不萠藏香象匣无缝吼青蛇春雷开众蛰暖律发千华想是平江人见笑去年才去又来耶云树苍苍泉石凿凿倚杖坐其间此心自空廓秋月濯沧溟春风在林薄游鱼下藻玉溪寒字雁没烟天宇阔眼空毛芥不立心空海岳可容便与打成一片尚犹笑道疎踪虚空那挂剑死水不藏龙转色转功家法子芦华明月后相逢怒眉瞋目枯肠空腹面冷莫触气清可掬乘仙搓而棹星河握玉斧而修月毂真见法以唯心妙契神于即物鼻孔脩直眉毛低垂间来一默净扫余思秋水连天摩霁色春风着木见游丝撒开揑聚兮只箇些儿头雪老晒面肉肥些骨寒穷鬼子情淡道人家谤佛谤祖撒土撒沙明月犀玩兮晕通其角迅雷象惊兮文理其牙未把家风兮草草传耶气韵能清眉目似笑深深入大道之环默默守群机之要闹里随缘虚中分照用作家之钳鎚与本分之草料千毳相从兮俱求参饱胡床小小身握尘默而神唤醒旷劫之梦沥干沧海之津霁空摩尘风月重轮群机活活物中眼一点英英华上春觉之微妙未痕朕兆彻造化之源据生杀之要至虚而独存当明而隐照筑筑磕磕兮鼻孔累垂哆哆和和兮舌头狤獠眉棱棱眼烱烱自爱情间人嫌面冷片云出岫之心孤月濯潭之影绝怜百亿分身恰满三千化境赤肉穿多孔臭骨裹闲皮已是不着便更将描画伊一柄拂聊为伴手三世佛谁敢称师鲸怒饮干沧海水月明烂烂珊瑚枝器宇潭潭风骨巖巖云梦之气吞八九嵩少之道落二三守一爻生成之机纽秉诸祖烹锻之鎚钳揑聚放行也肖岳蓄而海涵间兮无寄用也不痕月虽能现影云自不生根活卓卓诸尘莫混明历历旷劫长存相随闹市堆中去普光三昧发门门不以律拘不以禅缚说法口窄默游步阔草木阳春来池塘明月落何妨处处相安着天童比丘还相识不白发寒巖雪青瞳古㵎秋现身不堕类分影也随流他日果能窥顶相晴云似放去山头白云之身寒月之心性灵麋鹿气韵山林不堕两头兮匪明匪暗全超三际兮谁古谁今说也说不破画也画不成慷慨鼻气通快清间眉棱觉轻静不得像动不流情十方三世无安处历历诸缘头上行圆颅方衣静枢活机天空云淡淡潭净月依依十分化事成华木默默氷壶春信归握笻之像对机之身六根摄一处三昧起诸尘蚌肠孕于月明之夜蛰户开于雷动之春箇般手段兮分付善应之人看看静见其端星河斗湿月窟蟾寒体无棱缝用绝痕瘢不须喝彩还赢也已见双双六在盘春山似肥春雪才晞默中有句用也无机不来而来兮非三界之笼络无住而住兮是二仪之范围曲木床稳刺梨杖横揽五宗之家法据万象之主盟秋半风清霁空月明水云模楷兮无禅可说丛林规矩兮不令而行棱眉眼自深阔口笑吟吟峥嵘一片胆疏豁十方心默默春回万象星星雪点孤岑恁么来也兮不用相寻坐曲木床握乌藤杖铸佛祖之楷模活丛林之气象儞莫来虎口撩须谁更敢蛇头揩痒袈裟在肩柱杖入握未动六爻全提一着分身是处相随当面不须讳却笑含口角喜在眉棱一默照源底三乘空葛藤清白濯秋之月光明破夜之灯柱杖有时横膝上箇般面嘴得人憎动而静虚而应专气致柔湛神如凝一住天童十分没兴庐陵米价百念升赵州萝卜半千秤只么郎当住持洎合殃杀性命省不省脑后更将楔钉间云卷雨野水怀秋一心绝待六处不收是箇面嘴兮还相识不胸中事简面上气和白头随我老青眼见人多一身幸且惭愧千钵相从奈何曲木床头坐不语玉蟾推月过星河发白星星心鑑灵灵随机说法应物现形天与之清地与之宁野云曳曳兮山月亭亭家风贫自惭面孔恶人嫌点漆之眼有角截筒之鼻无尖颠毛寒覆雪项瘿暗消盐说妙谈玄兮迟钝口嘴呵佛骂祖兮诳吓闾阎禅床默默无得之得寒淡赋心清贫入骨秋彻鲛人之家霜摩老兔之窟万象影中兮自纵自横百草头上兮随出随没眼低眉棱骨寒肩耸道情间不覉禅胆老能勇流水清而月随青山瘦而云拥诸缘廓净兮拈却头皮一句妙圜兮好看鼻孔且道是何面嘴刚地无风浪起默默间自照心了了倚谁传髓白鸥暮落烟沙秋寒卧芦华明月里是处分身如谷之神有应之月无私之春行将五路开双手一切门头只箇人虚而通用而冲默游量外直照环中云水一身瘠家风四壁空相逢有知己点指识渠侬双目寒青秋水冷冷半颠衰白春雪星星山雾霏霏文豹变松月娟娟梦鹤醒妙应方圜兮了无外法尘缘俯仰兮初不吾经鹤老松孤泉寒石癯镜之对像谷之答唿万缘杂错不是有一点灵明不是无湛存妙应兮机轮活枢冯宣教写真请赞山林之姿水月之像雷潜九地之中春在百华之上随缘半合半开分付全收全放渊默家风纵横伎俩道超情也万法齐平心出碍也十方通畅薄了固保义写予真请赞灵灵而真默默而神眉毛低盖眼鼻孔直欺唇千华上何须问佛百草头自然有春一微尘里也来说法三千界内不碍分身乌墩密印大师仁公真赞唇口能缄眉目如笑应外而冲虚中而照全身放下是全身一点独灵常了了善友陆铨写真请赞野云情态闲秋山风骨瘦真照也默默而灵湛存也绵绵而寿圆蒲曲木兮清白传家老鹤苍松兮岁寒去就赞法云昇律师云容闲而未收月魄湛而不流严净身器也依律而住虚明神宇也唯道而游凛凛清姿兮颠毛覆雪寥寥霁色兮心鑑含秋仗钖为长老写真求赞木老春迟山寒雪早潮退珊瑚林霁空明月晓守默自如对缘恰好得往得来随起随倒龙潭觑破天皇马祖踏着水潦像维那写老病阿师像请赞芙蓉之枝丹山之儿一丝联自信三昧约谁知珊瑚寒月堕影琥珀老松流滋诸缘豁净兮山空秋壮万态变通兮华丽春脂下火为敦上人下火云青天白日大年朝习习柔风在柳条珍重敦禅归去也上船渡口看回潮明了了寂寥寥万劫千生一念超坐断十方无向背底时方见独孤标其或未然伏惟尚向为了尘上座下火云了于无了安有尘尘不自尘安用了尘既消亡了也空此时妙合圆常道大众切莫似止泺困鱼栖芦病鸟绝廉纤处急回头尘尘剎剎无边表为成上座下火云禅人宗成符到奉行弃舍六和合还复一精明如今行主归何处冷落渠家傀儡棚正恁么时且道成上座落在什么处还相委悉么梦鹤不惊明月冷卧龙长畏碧潭清为了知上座下火云灵灵不昧了了常知祖师印可彼当机今日了知端的否莫嫌烧却路行衣为三僧下火云即生死中无生死拈却面前案山子无生死中示生死家家门前火把子火把子本如是未如是德权祖观慧珍今日不须回避为道智上座下火云与么去也古人道智不到处切忌道着觉上座不识好恶向者僧无生路头指註去也有生有灭属因缘泣尽寒枝蜕壳蝉转身一路还知否出草金蛇角指天为二僧下火云义昉与祖濡今日偶同途去如残月下层岭来似白云生太虚羊角从来不是有兔角从来不是无尘境消亡空劫事木人手执夜明符为二僧下火云宗璟义哲六门迹绝旧路重行底时节猿哀枫树霜鹤梦芦华雪一棹清风归去来铁船满载沧溟月为二僧下火云宗因上座庆缉禅师生也同门受业死也一路荼毘生死因缘似有期天水寒清成一色合同船棹碧琉璃诸仁者正恁么时合作么生委悉鹤鹭竝头踏雪睡月明惊起两迟疑为二僧下火云道弁与文俊如今谢世缘不得云堂共除夜相将何处作新年去时欲识正偏路回日重论平实禅岁尽年穷一句子东村王老夜烧钱义上座太忙生时节相催即便行本地生来元有种旧山归去可无程性火真空性空火洞然全体是光明禅人凤翱数尽难逃六处浑无影迹十方不立秋毫好看前路崎岖处难似天台过石桥正恁么时如何泥牛踏破澄潭月头角峥嵘鼻孔高守和化去欲荼毘政是人间禁火时不肯湖山作寒食未知何处着生衣只如此阴已谢彼阴未成一着落在什么处稳驾泥牛耕大海倒骑铁马上须弥江云冉冉草离离华落春残客去时古渡舟横人不见是须记取却来期凝上座知不知水沈沈泥牛稳卧烟羃羃玉凤来仪攂鼓转船天欲晓片帆高挂顺风吹潜山山下石牛儿拣择俱亡步坦夷头角低回来处路洞门窈窕白云飞与么行履犹是元俊直岁向去底事且道转身一路又作么生空劫无安处优昙火里开灭而非灭生而不生髑髅眉底葡萄英木人招手春风暖石女摇头夜气清诸仁者未有长行而不住未有长住而不行性火真空性空火通身一段净光明正恁么时便恁么去明月圆时岐路曾来着弊脱珍白云断处家山却去幕天蓆地七十年一场梦寐一千僧此地因缘好恶莫询今日事死生争奈那人何是生是死不道不道箇事浑崙无孔窍念尽脱钩鱼情起投罗鸟喜上座了不了莫问是非都一扫到家就父却回头冷月依俙烟树钞三界从想有百年成梦游忽尔贼风吹劫火翻然大海灭浮沤高上座赋归休透脱六处撒开两头云山有路平如砥月户无人冷似秋四大分离六门空寂真实底人不出不入分明火后一茎茆切忌相逢不相识菩提棹般若舟死生海里任横流既以风前得妙何妨闹里刺头有手段要去便去随高低作马作牛不见道时中解衔一茎草当处亲近有来由其或未然临崖看虎眼特地一场愁风骨不露水泄不通衲僧行履妙无踪门掩三秋兮人归何处天无四壁兮月上中峯眼光落谷气消六窓不见猕猴跳空索索寂寥寥破屋从他野火烧归去客笑头摇苍鹰掣断紫丝绦正恁么时如何行履良久云坐断两头古渡风恬船到岸细行一步清秋月冷鹤移巢生而不生灭而不灭归去来兮红炉片雪大众四蛇箧坏六贼家破空空空处露裸裸只将者箇参一生还以一生参者箇只者箇是什么良久云通身慧焰放光明性火真空性空火蛇退皮蝉蜕壳一点灵光何缚脱祖随上座衲僧家黑白未分提一着春风吹梦归故乡大道无尘稳下脚今夜寥寥松月寒旧巢不见千年鹤生也不道死也不道深固幽远无人能到今日为了宗上座指出五路头放开一线道正来偏去兮兔浴星河出离入微兮猿啼月峤死活路岐非异道虚而灵兮空而妙赵州曾问卖油翁不许夜行投晓到诸禅德若向者里会得先天地生而不为早后天地生而不为老识取天台把帚人寒巖有雪无人扫无位真人出面门神通游戏日纷纷如今放下󰑁头去大地山河无处存大众且道从什么处去须知云外千峯顶别有灵松带露寒为育王聪和尚起龛云收爽气吞秋老骥放出厩苍鹰掣断鞴妙存群象外机转一丝头向去西风能堕叶却来明月解随流入塔师举骨云悠悠身世梦回休一穴山根痊骨头有力负趋今始觉定知夜壑不藏舟归去来兮记得路不叶落归根天地秋劫外清虚兮自然神照壶中宽廓兮不碍仙游正恁么时当恁么去入塔云人间梦破那边游妙净真明月魄秋理智如如分化迹正偏历历转机头蛰龙须要吟枯木活眼何妨照髑髅记取行行通变路青山黯黯白云浮入塔云缘集成身蕴坏成尘长生路上往来人而今撒手还家也霁色含秋月一轮入塔云智入环中合本真秋霜摩月净无尘十分清白传家事一点灵明旧主人剪断情缘三际梦沥干识浪四溟津是须莫坐他床榻万化枢机妙转轮入塔云形质烧残唯有骨骨头撒却元无物一段灵光不覆藏天上天下皆充塞菩提变通之场涅槃启处之窟随阳雁回兮白云外来破梦鹤飞兮青天里没入塔云骨灰散却断因缘松静风恬月正圆去去去时须记取壶中别是一家天底时节须转旋退时是正进时偏湛明清净毘卢佛不怕尘泥厮辊缠惺惺着恁么去入塔云幻灭非无圆觉非有虚而长灵者谁死而不亡曰寿严风摩洗天容清寒木摇落山骨秀虚明田地归去来半夜长空月如昼宏智禅师广录卷第七宏智禅师广录宏智禅师广录卷第八明州天童山觉和尚偈颂箴铭侍者道京净觉编次韵真歇和尚圆觉经颂一十四首大光明藏衲僧拨转铁牛机默耀灵通底是谁月兔影沈云母地海禽梦卧珊瑚枝韶阳佛法嫌饶舌鲁祖家风解惜眉端坐环中虚白处纵经尘劫箇难移文殊师利菩萨章曼殊大士振真风智洗无明去夙蒙眼瞖才消华自灭灵光独照妄还镕木人步转初归位玉女机回却借功纲领提持看手段门门变态是神通普贤菩萨章侬家活计本天然剎剎尘尘见普贤犀角一星蟾影透神珠九曲蚁丝穿觉非渐次亡稜缝幻自消镕得混圆妙应通身无向背古菱花不染𡟎妍普眼菩萨章谁从普眼道场来天帝堂前珠网开彻底光明成一段箇中清净绝纤埃交罗理事真空观照破根尘不夜台恰恰相应尔时节陶家壁上起梭雷金刚藏菩萨章黄金出鑛断前疑岸走舟安觉所欺动目是渠摇湛水聚萤无我灼须弥瞖消便见飞华尽机迅将知击电迟识得堆堆庵内主外魔那得到藩篱弥勒菩萨章痴根爱种力锄除一段灵明是旧基插草天人深会意拈华尊者笑开眉鱼行大士须珍重布袋憨僧且伏惟处处鼻头相撞磕唯心境界尔谩谁清净慧菩萨章觉了前前非处难而今步步到长安色心㳷合无丝路法性圆融没许般箇事本来元脱洒几人到此出颟顸妄亡起灭功成也应笑风旛动剎竿威德自在菩萨章门开三观莫迟留得路行行到始休鑑像照心无所住楼钟出碍有来由顶中具眼如天主肘后分符似国侯应世度生游幻海月船风棹驾涛头辩音菩萨章妙圆单复绝中边五五机轮互换难絃管调来声律合梭丝织出锦文观身心一一能分应手眼千千不可谩似付盐梅巖叟用和羹无复见醎酸净诸业障菩萨章证悟由来把抦长重重脱处雪加霜众生相在犹流浪寿命根除自息狂退骨龙能将雨去蜕鳞鲲复得风翔郢人斲尽蝇泥也方见元初鼻孔光普觉菩萨章药病相攻双去难心华开发自家禅天真历历非修证日用堂堂岂授传高步丹霄知得计止啼黄叶信成权底时屑屑行泥滓可笑蜗牛自涴涎圆觉菩萨章选场随手取标毬长短期中入社流觉后绳绳机自脱悟来密密类难收十分饱足雪山草一色浑成露地牛风扫水天尘翳尽芦华相照月明秋贤善首菩萨章陀罗尼句觉皇宣一略闻名胜施缘端见髓心相付嘱莫将耳口作流传顿机做处天飞电大器任时海纳川不是老婆情分切肯留文字破尼干总颂木童吟处藁回春箇里庄严功德林垂手断崖知路活藏身空劫忌机沈未翻识浪无多子不挂唇皮有一音佛祖契心言迹外炷香清坐与追寻别洪山预和尚般游念未稳又别住山人雁影水中字云心江上宾同条如是住千里亦成隣深翠一枝玺腐红五合陈回途登鸟道华木故园春别满首座丹山凤窟冷相依惭愧如今羽翼齐云外翔鸣同颉颃林间啄步暂分携玉华㘅处天容晓珠树捿时月影低引喙醴泉期后会殆将新语濯尘泥别环首座雪立空庭畴堕宾丹山握手履芳尘石人破晓初移位玉女羞明却转身去意江湖频挂梦回头棠棣一成春丛林衰色待膏沃侧耳风霆起蛰鳞与楷知仓米坊能者较些些七百僧中独作家半夜传来衣有据机前收得镜无瑕祖师只么闲舂碓若子如今莫撒沙古井先秋念枯冷金绳钓出玉虾蟇与因典座胸中行脚事分明亲见芙蓉缀晚英黑马踏霜元不迹白鱼吹水了无声投机曾弄无须锁出手相扶折脚铛去米去沙还未可要须偏正竝头行与白表白密室分灯光焰焰空壶着月影沈沈谁言古殿今无佛只在其时来梵音十月朔与法上人南谷行拕策鸣林游兴浓要将丘壑醉青瞳黄华尚媚秋余日锦树那禁霜后风转岫蛇行岐屈曲断崖虹卧水丁东谁悭剧味平生事分付饮茶谈笑中一笻双屦征具简幽讨胜友宾捿深与公半夜丘壑语慰我平生麋鹿心倒榻雅成山水梦落泉寒作丝桐音归欤城寺禅肤粟定是流想来家林别觉知藏一从豆颗爆寒灰头角峥嵘顶目开碧玉盘中珠宛转瑠璃殿上月徘徊木人顾影当明去石女披云半夜来偏正功圆须转位入廛垂手类难该与诺侍者梦回茶碗手亲扶雅意沩山转道枢自唤主人醻一诺谁违尊者应三唿死生到日还能否辜负当年是有无妙得古人行履处了无些事作工夫与杲侍者道吾当年不肯道渐源中路没商量先师灵骨今犹在无用扶锹上法堂送通禅者之襄阳疎巢凄冷卧西柯梦觉归思遽许多风雨江头乱雁字家山岛外悬渔蓑白杨村落庞居士青石浮图蕴大哥倦倚苍松坐凉夕兔推明月下星河宗知客虚明一念洗纷埃眼在髑髅眉底开玉凤㗸华春不老金鸡唤月梦初回匣中古剑光干斗壁上寒梭蛰破雷佛祖入廛成化事那嫌榼𣜂鼻头堆与初禅人洞下家风虚一着白牛耕断青山脚而今何处不逢渠鼻孔累垂相撞磕阿剌刺始信从来无缚脱与充维那机梭未动若为颜一点虚灵入道环明月光中窥自己白云影外到家山金鳌转侧夜潮落玉马嘶鸣春信还得手应心无不可脱然时事岂相关送僧归豫章省亲宾茧风枝梦不宁夜堂思对老人星一心归去事萱草千里相求鸣鹡鸰树树丹枫金堕叶丛丛黄苇雪浮汀西山秀骨濯秋雨窓户卷帘分远青与简禅人虚明道洗壮心秋畦服蒙颅下板头定起要看星汉兔回机失却雪山牛与演侍者白鸥定怪盟事寒杖䔧投社不多难苇风华雪秋着岸舡月蓬霜夜转滩丘壑身心徒役梦江湖臭味赋游般他时衣外传来物唤得回头倒剎竿显禅人求颂显处机须隐忙时智自间泥牛初出海玉马复临关寒水澄涵月流云静倚山回途分化抦不作旧家悭蒙禅人丐麦求颂杖头挂钵丐丹丘力破清贫一点忧红雨几番华事老黄云万顷麦家秋对缘手眼通身是应物机轮转处幽归理韶阳餬饼话肚皮束篾饱齁齁送缘上人持钵缘丐人间一钖飞苍巖烟腻雪初晞风丝未许闹禅眼云锦将看落化机自勉丛林供食钵谁嫌尘土翳征衣归来僧饱上方饭相伴春山歌采薇与法上人南谷过黄氏居淡烟苍树水溅溅黄氏初平已得仙满地痴羊不收拾夕阳零乱绕篱眠乱石深云寻野泉老侬怪我地行仙钟情山水醇于酒今夜竹床成醉眠与辅禅人方游捋遍虎髭须空劫壶中探有无风月满头功未转江山入骨病难扶针投芥粒机非爽絃续鸾胶道不枯归去丛林看仪羽丹山出处九包鶵与嵩禅人乌石岭头相见长生路上常逢正是游山时节落华芳草蒙茸次韵端楞伽与生首座缚茨枯坐九江东镜像虚融方寸中舜若多身禅夜看母陀罗臂用时通缘生谁兆有非有寂照自知空不空道契观音斯善应萧萧竹雨杂松风假日山行平生胸中云外峯有闲便与扶瘦笻但知一世丘壑味想得十分猿鸟从明见秋容山洗雨清可人意风吟松归来游兴散不尽谁杵唤月黄昏钟别陆尚书千里同风德不孤心秋觉月照空壶两头坐断何生死一点圆明异有无木马寒嘶青草坞泥牛春种白云区见闻佛事谁迎背用处全机道转枢超然居士得得问道于宝峯祥禅师且欲归歌长篇以谢予偕其行见挽以和渍笔说句继之门门通彻长安道信手拈来还恰好脚跟踏着赵州关丈六金身一茎草我初相会箇中人法法圆通见怀抱杖屦追随来道场不学痴禅事关扫青山白云一径通行行鸟道谁寻讨宝峯师是马馰儿相得而今恨不早吸尽西江居士庞唤回竖指俱胝老泥牛力耕空劫春木人捧出形山宝罢捋虎须归去来荆棘林中任起倒午日丽天光杲杲过王彦与郊居晨露晞时桑柘宿云歛处溪山摩诘画图未卷渊明农事初闲与福州满禅人而今别后记丁宁曹洞家风句未形月满凤林寒不梦年深龟壳灼犹灵沈沈莫触蛇头毒的的须明犀角星便与放开聊展手那时相见望州亭投食山家霜晨䔧杖起孤禅乞食山家图省缘斜径顺风鸣竹火飞甍迷眼映松烟秋羹木鼈有真味午饭树鸡无俗羶谁谓客床卧不稳我无支遁买山钱礼大阳明安塔道中得句佳处轸游念芒鞵笻杖俱溪寒卧虹饿路暗垂云腴冈树鸠唿雨田家鸡告晡此心亮谁语三绕石浮屠教禅人出丐求颂历历枢中转化机出门气象履芳时溪光丽濯红锦段风柳细捻黄金丝空空不碍浑亡我处处相逢却是谁会得宾头卢见佛向人卖弄有长眉妙禅人出丐求颂劫壶浩浩洗魔缘妙处真观自见前的的未萌明实际灵灵无得入深禅风搏海运鲲将蜕月皎沙寒鹭不眠触事投谐能转变何妨大浪驾空船折桂章首座近自双泉来因作句与之家林稳卧一巢云厌作梁家庵底宾折桂手舒寒触月㘅珠眼合梦游春庭除不见雨华鸟麋鹿能来唿谷神五老芳隣归间讯笑谈相对白头新宣和甲辰岁开十日予欲束衣随淮水东下锦官常禅人且合掌请语因留三绝麓华联蕾破春红惭愧无私造化功谁怕满头桩岁月要听啼鸟说家风蔬肠那着一星愁但觉春眠粥似稠梦外寻盟何处是荻州稚子绿排头恬然谁作去留心月下沧波风过林相别相逢定何所明明向道只如今送同座主归上党月兔含清欲喷霜客怀陈习作归翔谁云扫尽名言垢我笑熏成知见香聚石为徒头易点悟空能讲义难量到家握麈随宜说莫对余机挥界方觉海长鲸作蜕翔青天端以背磨光胸中浩浩吞云梦眉际津津秀太行静榻每来成友语孤笻他往咽人肠后将访我先传雁为薙别来三径荒夜明帘外月天霜衲子还家机事忘枯木吟云须内照死蛇含毒更隄防闻琴起舞饮光习放镜迷头演若狂好是重来斵蝇翼祖师鼻孔要生光大明庵留偈略彴横门下转流挂窓山在屋檐头大明古意是时节霜夜月堂帘上钩心知庄求颂耕云种月自由人田地分明契券真黄独将看炊作饭白牛今已牧来纯䦆头活计时时用物外家风处处亲禾黍十分秋可望饱丛林汉着精神与月柬禅人白苹风作江头秋青鸟梦随沙水流清兴十分蓬上月满船载入芦华洲斯适意去来休六鳌合负归来也烟浪雪翻收钓钩纯白禅人求颂明月芦华未得如清光自照本来虚十方坐断须拈帽一色功圆要放锄转背石人归位后擡头玉马过关初尘尘剎剎见身相方信曹山井觑驴泐潭云庵偶作曦色云庵半堵红霜林初暖鸟啼风不知人在萝窓里瞑目炉薰百虑空次韵超然与折桂觉大师兼简方丈老束肚三条篾恬然卧家林机深大仰寂用捷长沙岑空壑溪鸣玉疎筠月漏金东山师叔在此道未浮沈借雪窦韵送超然居士赵表之时在泐潭一口吸尽西江水马师家风擢然起老庞俯伏嗣芳尘古也今也谁如此超然道与若人交南游浩意未相饶风清骨秀眼寒碧玉井氷壶冻不消羌床孤卧净名室无住无依脱虚溢渊然一默乃全提不二门开肖当日佛事圆来作归想出门岐路平如掌到家儿女独圝头相对无言得真赏南麓新居山麓水滨竹木阴我侬懒养静居深一生自足淡中味三际那收闲底心壑云未成出岫意松风能作下滩音十分清兴与谁共想有沃洲支遁林送嵩上人住庵世间尘杂长人瘿归卧萝龛霜月影里许离微妙转功玉壶夜汲瑠璃井吾家语味嚼枯硬醉饱回来双眼冷云水明明得自由六门事外谁关屏禅腹须来竹篾缠好看水牯自耕田布单不卖三千里树耳谁疑二十年一句合头尊旅会十方坐断正偏圆他时投杖来相访且莫穷忙空竖拳烧痕笋蕨富登春谁解看承庵内人天供异华功未尽龙吟枯木病难泯夜禅终作寒蝉蜕昼卧何妨倦鸟伸后日重来勘诸祖阿谁钩上赤梢鳞荣上人发心知罗汉堂辨茶油事乞颂这开梦觉底因缘佛佛心同亡后先一点灵明三世外十分妙净万机前琢磨自得丛林下游戏何妨百草颠尘剎纵横俱化事起家人只奋空拳心上人乞食求颂去去之人乞食心春风浩荡洗丛林松蹊香腻糁黄粉竹坞清癯包玉簪炊󱖊分珠斋钵满净瓶汲月夜塘深归来磨濯光明在向道尘泥不涴金访杨才叔不遇留偈斋舍唿笻起寂下云居寒麓回春寻友于烟染草芒三径暗雪晞麦脚一鉏濡欲求真语涤尘想那畏峭风生粟肤不见诗郎归怅怏清癯时对石菖蒲解首座职事书记相招以偈力辞原鸰能作归唿音暮风堕叶秋在林路沙漠漠水潏潏夜色冉冉山阴阴坐冠多士自省短挽袂乃友相知深乞与高闲偿夙歉闭门稳卧舒疲心偶成示众杨柳斜风力弱芭蕉击雨声寒莫把见闻作对谁将声色相瞒成侍者求颂真源不皱风月兔影澄水枯情但恬如默默饱禅味家风迺廓然当年第一义机轮转有方万化出弹指庚子冬二十八日天意晴和与止上人同南麓行横冈转流长作清响阴溪直木寒无悴容到竹林人家饮茶而还云麓胜处夙未到清行兴锐忘崎嵚谁无瘦杖少扶力我与幽人同赏心壑津软绿自宛转岸树老碧长阴森溪西乞火煮茶去竹里人家斋磬音别五祖山悦众东山聚散亦夤缘华吐芳姿柳锁烟肯处根尘非一一用时手眼恰千千塔中祖有相传事岭外人元不会禅后日能来圆此话未嫌敲枕唤春眠五祖将禅人求颂东风吹断濡华雨淮上秀峯青可数束屦欲寻南北山卷衣又别东西祖渊鱼蒲鸟闹一家汀笋溪蔬甘两箸处处相逢记得么夜寒月在珊瑚树云上人持钵求颂云林风雪暮纤纤滴沥寒声晓断檐一点丐心盟杖屦十分化事入鎚钳霁光如拭月无碍华锦落机春不嫌百亿分身遍尘剎见闻萧洒孰相粘清上人持钵求颂苕霅溪头柳眼青食时持钵众香城诸隣定怪颠毛白久客自怜心境清重念雪寒亲尘语无忘水暖赴鸥盟饱丛林汉深相悉笋蕨春山次第生送广禅人温风促客下云岭触处无心即道游得坐会当明变豹出门须解倒骑牛冲烟笻入青萝径载月船回白鸟洲中外夷犹功迹绝㳷然天水一成秋勤大师访别作句赠之若子能来过我门端知良遂志弥敦微尘破处得经卷万象纷时空眼根与世支离谁恶意怪人棱瘦自秋痕归兴定到家林稳山月流明洗夜昏送金上人之水南里许由来懒荷担百草头上何廉纤半夜对月笑拍手不见喷霜三脚蟾劫空有句妙如许公去谁余对眉语后见太平堂上师敢烦为我分明举送觉禅人明月堂虚客不留衡湘秀处赋清游回途复妙无遗影天水从来一样秋送愿上人归乡溪头买船归鄂渚一櫂清风夜蟾午行尽韶山半月程白云儿就青山父巖头老子末后句此到将知问不语无缝塔前风色高洞然不隔丝毫许丁宁此去快须回吾家之子要全才不坐两头明暗路偏中归去正中来阿呵呵胸次风流知几何自庐山折桂旛竿原下望彭䗍湖握杖过前山僧舍说偈木落山骨瘦水退沙痕隆渔舟弄江日一叶浮软红眼底事不俗道人心若沖旛竿头进步云水展家风出康庐渡江淮山拜诸祖塔道中作澁舟沙水岸棱棱岸上春泥深涴藤回首康山怀结社真情祖室事传灯子孙亹亹雪庭可衣钵绳绳舂屋能坐照少林墙面意湛明心地莹如氷与传道者残毳编衣裹藁形胸中底事独醒醒亡机沖应用时妙活眼冷窥虚处灵语秀锦云春片段气清梅雪晓零星而今功尽牛头懒华鸟不来风扫庭题至游庵兼简庵中道友真实人居遍十方至游处处露堂堂鹅于水器择其乳蜂在华房採得香心鑑照中无垢翳道环虚里见神光能来闹市住三昧鸟度长空迹不彰次韵传道者且游落星院风立沙根肤粟顽冷涵星石水湾湾登舟欲济轩窓底扶槛政疑图画间云拭山容苍玉障日浮江面紫金环回头五老相招我林友无嫌夜扣关怀上人出丐求颂胡床拥毳怯春寒怀丐人行野雪干风信入华披锦段月魂堕水濯金盘净名取饭亡多力慈氏开门只一弹妙得其中佛受用头头成见不相瞒一知殿化佛殿僧堂中灯油求颂佛灯谁我续光明果若莲开大梦醒香草有心持洁白兰膏无脚湛寒青默耕化外那知夜真照壶中不觉冥家世儿孙传底事从教辉耀显门庭亮禅人持钵求颂家林一钖飞炊处青烟微严默起禅板虚通转化机溪寒秋染色月冷夜流辉莫学西山亮此行宜早归初禅人持钵求颂佛事潜通兴化门用时斤斧莫成痕全机超出轮回际一句拔除生死根凉吹洗磨烦袂暑素蟾排逐夜台昏鹅王引饮唯醇味水乳斯分不我浑过般若庵重轩瘦立曲栏头岛屿青微冷枕流望眼解随沙水转赏心真与岸云浮平分野色连延屋点破江光相趁舟般若空宗深得义森罗元不碍人休登云庵廜㢝对碧溪霜草露幽蹊顾我丘壑醉知谁尘土迷萝门窥窈窕云磴履高低猿鸟未相弃伴人烟树捿送传道者归省母氏夜来霜吓橘脐黄乞与归人怀冷香到日跨门须转却白头不是本生娘妙尽功圆转处幽若人真解倒骑牛雨蓑风笠旧行李适意明明百草头圆禅者求颂枯歇身心百不思湛圆自照劫空时妙明智鑑那留垢虚廓灵机未度丝的的髑髅看活眼堂堂尘剎用间眉是须恁么承当去鼻孔累垂识祖师斜川道上望庐山三绝真味酣心倚瘦笻萧骚风啸一蹊松无人共语圆通境笑看云吞石耳峯青山放足溪转腰蓑翁理网儿摇舟力先生畴日骑鱼去岸上人家谁姓陶水从乌石山前转人在斜川岸上行寂漠柴桑古祠下我来无酒酹渊明妙湛大师求颂妙则不粗湛则不浑妙湛而照莹然亡痕云山是主水月无根瘦坐一默虚融六门窍作风籁华含春恩相承箇事子子孙孙次韶谷书记胜果院绝句沙风漠漠卷烟湖默默渔舟似有无五老回看更痴绝渠应怪我得工夫小师慧果丐盐求颂可中滋味欠些些成就庐山笋蕨家丐事子行黄苇渡盟心人在白鸥沙和羹户户俱煎卤扫雪村村欲没靴味及衲僧初偃月圆通只箇是生涯晖禅人丐盐求颂庐山淡薄已多时谁与丛林洗败姿为爱海氷资菜味不嫌春雨破华枝仙陀婆事行行辨舜若多身处处宜快意截流船到岸江头风顺看樯旗送元上人过长芦阿祖江滨插苇枝丛林蕃茂果臻斯师门昆仲知名旧缘法东西得面迟沙上盟寒鸥怪晚屋头字草雁来时月明古渡清铺练千里同风不隔丝登云顶庵崃口倚仗说偈雪梯陟云顶来寻坏衲师破崃水一脉挂松月半规疎旷麋鹿性厌饫丘壑姿眷言携不去迟立倚笻枝景禅人求颂混处还须转侧看底时妙在一丝端闲云卷雨秋空阔明月流辉夜水寒棹破波光华细碎梦惊蓬晓影团圝真机分应头头准却出黄芦把钓竿次韵传道者过香林松烟竹蔼细蹊通清津白石寒珑璁艾禅真是甘蔗种香林再吹薝卜风一溪冷引藩篱外五老秀蹲怀抱中写目轩窓意幽远淡然消息不雷同满化士与圆通大众出丐说偈送之过门衲子上饶人破我胡床默味真道活髑髅前有地用沖赤肉上无尘盟心芦笋白鸥社梦眼华枝蝴蝶春满着圆通无尽意四衢处处主中宾送照禅人之湖南衡岳迎秋翡翠瘦潇湘漾风瑠璃皴夜船载月急如箭归去来兮休问津还南麓旧居枝藤结伴得游娱怀习难宁寻旧居云水梦思孤榻稳山林眼味四窓虚秋衣未絮怯繁雨午饭无盐甘软蔬老境端来偿底志道同巢鸟与渊鱼拜芭蕉情禅师来谒芭蕉大仰孙要明圜相识耽源横山烟雨洗秋骨掠面溪风吹暑痕菖蒲叶瘦水石秀枇杷树密轩窓昏阿谁床头柱杖子乞我欵曲寻云根芭蕉道中雨暗冈头客路炊烟山里人家映水竹鸡䀨䀨飘风字雁斜斜大阳道中耿人胸次佳处借力床头古藤风树叶颓淅淅秋山骨瘦棱棱礼明安塔二偈老阿师卒无嗣石浮屠立有年丁宁金针玉线惭愧鸾胶凤絃石床冷卧禅虎阶芜秋跳草虫有念耿怀陈事无言凄立西风玉壶阁颂风霜磨洗秋空清月浴星河分外明默默玉壶中自照家传清白妙难名送僧归抚州不肯云林伴冷凄疎山归谒矮阇梨非枯桩句如明白会要重来摩伏犀送鹿门宗席头吉祥草织禅家供一片瑠璃滑无缝门掩鳞鳞水不流窓含冉冉云初冻坐寒风月蒲芦秋睡足江湖鸥鸟梦而今卷处追昔人隐隐犹怀鼻头痛箨庵颂玉龙退残鳞编庵事枯兀禅捿锦凤巢道履霜蟾窟饮兹明月津濯彼微尘骨五叶少林春家风未湮没登清凉三山亭絮风花雨一春残未厌兹亭夜倚阑隐隐三山抱江月清凉境界露松寒送圆上人之龙舒赤头老师无拣择𤅬峯染翠吴塘碧明明万法入齐观豁净丝毫元不立道人归作山下宾霜笻笋屦飘孤云到时春满石牛谷蔬蕨是谁相与分举侍者求颂秋风濯烦骨日日觉清省相与事枯禅所养饱正命老蟾浴星河魂魄明耿耿真味入谁肠但知百念冷春意渐深送客至山麓田舍来往道中复逢法上人因作数语以记所见云青桑柳暗山前路麦脚含滋一锄雨阳林桃是旧家春冷眼灵云合头语云阵纤纤洗花雨深竹新闻子规语青山白云吾定居枯膓那着归思虑鸟拳花枝作春语风日焕然晞宿雨水肥山翠木欣欣芳事骈罗不容数华蹊归来鸟啼暮庖舍炊烟卧风缕西窓旧有竹肋床伸足曲肱成栩栩隔年相逢瘦惊许风立溪头少时语缄情客上钓鱼矶四面垂云一蓑雨三印颂示众印空印水印泥无言桃李成蹊随分纳些税赋牧牛溪水东西印泥印空印水疾雷不及掩耳豁然楼阁门开消得轻轻弹指印水印泥印空谁传祖称家风梦眼影迷一色转身体合全功机禅人出丐求颂尘剎分身看化机青烟几处午家炊面墙坐照丛林事持钵丐缘云水饥出谷鸟传春次第漾舟人爱月相随归来定有饱参句笑解枯禅篾肚皮心禅人出丐求颂将看秋早瘦风林禾卷黄云副丐心妙印手中那外物虚空胸次不容针谁家落甑炊香雪后夜归船棹软金洗足蒲团松石上绕篱山水有清音一禅人化盐求颂泥沙淘洗浪煎干一片照人氷雪寒意得试莲浮卤力默知随筯入蔬盘万家婉婉能相助众口调和信不难无像有神聊勘过圆通眼在舌头端寄大洪和尚饮茶作别出萝门相送犹怀握手温断雁几时归缀字浮萍随处卧生根秋风窓外拥芦雪梦冷床头堕月魂尘柄年来疲转徙却思红颗共炊盆送智首座还乡颠毛垂雪堕清贫卧久风林梦转身一境妙明还就父六门虚应却来人凉秋月兔流魂莹湛水云龙蜕骨陈家法儿孙须力振此行未可腐宾宾嵩山老人告行作六偈送之未能老养卧林麓要乞优恩除发须濯足沧浪岁寒事终来清友石菖蒲挽衣苦怪不我住怀事乞成今乃时雷动定知开蛰户春寒无要勒华枝嘤嘤鸟鸣如客情行行柳眼向人青投心旧友春成物汲水前溪月下瓶梦里结忧三变事觉来还喜一成春莺华时节洗衰落不信余寒犹着人服像中情将有得江湖底事勿相忘橘洲白鸟秋成伍渔火尊羹蓬底香应缘分影来池月游世无心出岫云适意归来尖屋底蔬畦还与力鉏勤送渊上人朱丝不用挂烧桐一曲新丰为送公后夜老松风籁静皐禽不见月巢空送平禅人归鄂渚浮舟春水作归征家有良田可饭羹久客回翔云一点旧巢卧看月三更人猜我住尖头屋尔去谁扶折脚铛为问巖头穷鬼子当时何似此时生资圣庵欲过圆通我初浮舟济九江幽寻兰若山苍龙王摩诘画倚檽槛谢灵运诗开绮窓艾禅高谈肖琢玉法身雅论非枯桩梦回便是圆通路月冷上方钟一撞登祥云庵谒东林明首座伐木清哦癖在肠握笻苍磴履重霜玲珑堕壑乳泉向萧瑟到门松吹香高寒夜雨冻一色虚净晓云流五光社散荷枯有遗友目青须发半沧浪与天池信长老晚岁丛林闹苇麻可中着眼辨龙蛇行当五路我能事坐断孤峯渠作家佛法从来如嚼蜡朋俦此去似团沙音书不寄思惟尽千里同风却较些朱熙载作平阴令八十日致仕而归勇退归来适旧游家林禾黍一成秋黄芦雪照沙头屋明月波浮江口舟耕道谁从夫子后逃禅今与老僧俦柴桑试问陶彭泽风味真醇相肖不周秀才出家求颂标心脱帽法丹霞借力堂前刬草些塞上不须嗟失马盃中端欲断疑蛇久怀甘露濯尘骨将意丛林开觉华古渡雪芦明月共一壶秋色属吾家牧童水牯老行步稳蓑郎痴歌笑繁物外初无尘滓胸中别有丘园游司真洞桃华濯锦春水寒洞门窈窕玉勾栏三峯拥翠云吞屋九井扬波雪溅坛象帝先身元老语谷神后事阿谁观羽郎清瘦发半白待乞安期五色丸仲春过龙舒法华山寻诵经道者旧庵支径入穷谷来寻道者庵梵音今默默华雨尚毵𣯶夜白月半屋寒青灯一龛梦随歌吹去借路过江南月禅人出丐求颂踏雪到人家投机的不差月魂通水脉春信入梅华去觅炊香许来宽束篾些上方分佛事先我过毘耶渊禅人出丐求颂渊源彻底碧涵秋谁道寒光凝不流转眄芦华与明月更无一物碍船头去来得妙纵横自由巨鳌犯饵快须掣便是仙山坠也休即觉庵子中居士来访妙峯之西既去作六言五首送之越境能来访我扶笻颇肖游僧得与坐间语味谅其胸底怀氷梦晓寒松挂月心秋古井含津至道百家合辙同风千里成隣欲下前时雪磴重开向日风翎此去丁宁华鸟莫来狼借春庭归来三径春草梦卧一围雨蓑白发暗移玉烛昏窓净洗金波世外道人有在庵中瓶粟无储过客未容空去挽衣相与分蔬送月上人归乡西风木落山露骨秋月在水波濯魂客意归卧四明麓三世佛从禅口吞大千俱坏我不坏三六相昏渠不昏劫空照见造化种回首应物亡尘根夏安居日过实上人东轩时新竹浴雨因作句歌之箨龙出丛林脱锦露新绿昂藏引头角密密均节目娟然尘外姿云雾腻寒玉翠满东窓阴心眼扫恶俗虚静颇道情清癯见风骨惠我不老春为谁无絃曲葛陂蛰时事第恐雷雨促不能留高间双碧淡相瞩再和朱朝奉见寄朅来林下人挂冠脱朝绿身间道愈尊神静碧照目落落我就璞碌碌谁如玉欲学陶渊明高情异浮俗白云无定心青山有奇骨肯从莲社宾共奏无絃曲佛生等一念日劫讵延促倾盖同故人道存聊一瞩拟石牛与悟上人阿牛纯热不鞭牵卧向古源苍树边春谷玉田看去种雪山香草饱来眠背头隆骨任丰载鼻底流津大作川异路行行哮吼处莫忘露地未萌前雨夜宿龙门晓登灵光台礼佛眼塔一跃龙门适旧怀棱棱浪级向人开洗尘云阵浇华雨借力天衢破蛰雷略彴驾溪桃水满浮屠瘗骨玉山颓欲知佛眼无遮障须到灵光不夜台过虎头巖空巖俨若虎头苍云腻巖前草木光竹吐锦萌春雨饱松含黄粉野吹香石床蟠足散征倦道境洗心聊坐忘投饭上方兰若去未能痴学顾长康尘上人出丐求颂轻轻弹指便开门百亿门前百亿身妙应因缘通处处圆明箇事遍尘尘华间峯採黄须蜜柳上莺传青眼春归日相唿满钵饭一时分付饱参人别邹秀才声利明来若梦游肯迃征家宿云栖情高素抱山樊志性淡幽寻松石俦爱我家风清入眼问伊时事点摇头今朝送别还孤坐空对炉烟篆字浮游云栖院作偈与住山琛老禅紫宵峯顶金浮屠风铃扬音闹苍虚玉栏中地稳行道云磴下林新葺庐江山怀抱富不恶霜月轩窓清有余老眼寒青伴耶舍炷香心醉竺仙书与观禅者豁净虚通入觉场体前一段本来光孤禅恰恰如担板默照明明似面墙秋光芦华两岸雪夜寒桂月一船霜迢迢象外行归路雁字低低正夕阳禅人发心丐席求颂万指相从作正观出求卧席着蒲团恬处歛雨野云薄湛若磨风秋水寒卷去犹知鼻头痛坐来方信髑髅干芦花明月阿谁事人在江湖把钓竿吉祥长者草茸茸香软登机棱路通卷去若人呈已事得来与我展家风默游两岸雪芦外瘦坐五湖烟水中未许春眠梦蝴蝶大方引步劫壶空送从上人驰书至京西衲帔蒙头自照人月明堂上转机轮肯传千里鹡鸰语要作十分棠棣春雪岭同风当日事石头束篾旧时麟家林归卧长连稳满眼清光不见身蒋新臣秀才告别作句送之雪屋高寒能我过疎梅清秀雪林柯不屈悭宋楚人语来试宗雷莲社科后会说盟如有以此行洗念入无何春风迟立栏竿曲白雪楼前船弄梭津禅人出化盏橐乞颂喫茶去语落诸方聚首商量柄杷长相席是渠能打令同尘输尔解和光舌头狤獠明无骨鼻孔累垂暗有香盏橐成来圆此话侬家受用恰平常宣和甲辰三月三日山谷寺偶成是时欲下长芦也温风在山谷青紫班芳妍浩然春公心不作彼此偏其来初无像荣事亦自然云容淡如鹤草色齐腻烟竹萌裹豹袴蕨茁引儿拳盘箸富可喜齿颊甘亦便山水濯尘念风云会前缘苇江怀道人拥众几两千顶门眼照世胸中海吞川同雏丹山巢羽成各翔迁而今欲住集相见而忘年执鞭驱竝驾未愧无綵鞯白鸥行作伍水蔬对烹煎抚摩青石牛不得陪高眠将趋皖口市就买莎郎船回首谢诸祖觉法吾所天慧灯耿不夜心花芳枝联后日儿孙辈莫怪森罗前欲渡长芦与琛上人渔家词岸树藤绳欲解维海门蒲席弄清吹舟不澁兴无涯回首𤅬山烟翠姿一苇江头老白眉而今问讯慰相思风静夜月明时满眼寒光下钓丝游龟山和何学士一宿曹溪今迺时永嘉想见未忘兹如何淮风遏行色不得扶杖相参随斯须佳惠玩珠璧璨然倾泻胸中奇词锋明锐许谁敌禅悦清酣还我追约君入社背时事种藕着华春满池道在金兰端未艾回头阅世真儿嬉送慧禅人往上江籴麻米石霜拈处最分明万万千千一粒生归日饭香穿鼻孔相唿作舞下堂行云门煳饼赵州茶里许明明着得些公案见成知味底一千二百衲僧家解开蔑束肚皮宽子去谁忧甑釜寒云水相迎船到岸饱丛林事不相瞒芦华明月水茫茫激箭风舟破冷光亲到庐陵醻米价那时开口便相当去去西江趁便风丁宁底意语庞公归来定是通身饭直下人人识己躬浮舟下淮访龟山禅师霜风猎猎扫平野沙头蓁翳净如燖淮津斜转龟山麓云汉微分雁塔尖篱落梅梢春点点庭除松影月纤纤禅家况是不羁友问讯勤来想未嫌与黄道友人头膏火底心休来预林俦默默游犀晕成时月魄夜雁行断处霁容秋百年分付三椽下万象峥嵘一指头归去懒融无伎俩庵前华鸟莫相求浮舟之昌国谒韩克明知县南风帆腹饱半夜渡沧津鲸海漾新月仙山寻故人浪寒千里雪烟暖十洲春来就昌黎语良惭我効颦冲禅人与翠山出丐求颂归去家山雪未消到时雪后翠棱高豁然直下断三际卓尔箇中抽一毫化钵不妨游幻海虚舟何惮驾惊涛因缘成熟袖双手莫学吾家败酒糟利禅人发心丐开海田檀度夤缘约远寻利他方称出家心丐行端取丛林饱耕耨不嫌泥水深地面丕平春种玉波痕清浅月浮金栽田博饭吾家事一段风规得老琛湛禅人开田求颂衲僧兹欲起家门老牯鞭催泥水浑混处蹈翻明月影转时耕断白云根力田辛苦遵吾祖炊饭馨香饱子孙底事既归蒲坐稳湛圆心鑑夙忘痕小师智宽与国清作丐请语入鄽一钵是生涯来自寒山拾得家晓影玉钩萝户月春丛黄粉蜜房华午炊佛土香传鼻参饱云门饭打牙准拟神通何处借净名居士住毘耶灵上人丐盐求颂熬炼渠经几度难炎炎炉鞴头看可中皓色从来莹直下沧溟吸得干力展家风排淡薄妙将滋味破辛酸道人意满期归也雪拥茅檐不觉寒端禅人丐盐求颂红炉焰里结氷霜收拾侬家妙有方舌本要资云水味鼻端相助蕨薇香扫归茆舍闲堆雪坐照金盘净发光去去道人成底事芳滋许我沃枯肠与孙宣教作别江头五载余海边相访未嫌迃山林意与世几绝丘壑姿逢秋更癯约我道耕新活计辍君诗战老工夫儿婚女嫁谁家事居士有心从马驹隣月堂求颂畦衣我是出尘人卜筑高堂与月隣床上金刀香剪桂箧中玉斧冷修轮寒癯破梦无嫌病清白传家不愧贫门外潮平舡着棹点头老兔静分身善应不触出门云水任茫茫相应相醻许当行一切时无第二念雪峯于此谢灵光大功不宰吾家消息默中看看处虚明霁月寒一色是功须转却石霜端要髑髅干寄石湫童知县溪头茆屋远追陶斗米而今懒折腰汉水丈人甘抱瓮箕山居士厌鸣瓢心秋霁月夜相照鬓雪温风吹不消身世曲肱分付梦遽随蝴蝶到华条上元后二日过谦师庵横溪一径两山分深翠笼葱竹日昏流水漱氷寒有骨闲云歛霁雪无根应容野毳来投饭不管春眠往扣门窓儿薰炉摇篆字龟床尘语对清温应禅人开田求颂飘飘捉杖出烟萝行丐身心遽许多针鼻细中投玉线机头密处度金梭应缘片片云成雨分照团团月在波底意周旋便回首旧巢寒卧雪林柯恭鑑二禅人干浴镬求颂大冶镕金入范看不嫌口阔肚皮宽得来妙触通身眼净放光明赤肉团衲子落成俱受赐檀那相助许投干底心试问楞严友道契圆通只箇般范金为镬沸兰津分付楞严会上宾妙触宣明渠具眼纤尘不受我通身投谐冷暖浑忘水迎合温和似得春炉鞴相催成底器量吞云梦可斯人航海之宝陀访真歇师兄至人亲见古观音化迹今居海上岑烟机外分青嶂骨水天中见白云心潮痕拥岸棱棱雪月魄浮波烂烂金根境一如能所断圆通游践法门深得得来寻真歇兄孤舟扬檝顺潮行重联断雁云中字远赴闲鸥沙上盟新味清油燷紫菜古方淳蜜渍黄菁海山只箇供盘筯一段家风不世情与昌国善友驾潮舟濇岸头沙得与巖僧欵语些梦付庄周窓外蝶疑醒乐广酒中蛇夜堂莫怪云悭月春峤将知雨促华想像旧山归去路照门新锦眼迷家化上人持钵乞颂化事而今尽付君归来还我验儿孙诸尘正受盛于钵一句含胡覆却盆别处见人知雪岭自家喫饭识云门底心肯负檀那力开发真机报施恩端禅人开田乞颂衲僧田地有来端底意相携出问檀春坞耕开云锦晓月津划破练光寒饱期束肚三条篾功就移身百尺竿恰恰相投看规矩谷声鑑像一般般珊知浴求颂妙触宣明不洗尘楞严会上悟心人潜鳞窟宅半篙水枯木形骸一杓春涓滴量同法界性发毛垢净虚空身南园应问聊弹指用处绵绵谷有神传上人丐盐求颂濒海人居不事田生涯清白是家传雷鸣山麓潮横雪津出泥沙卤泛莲氷玉色承杀炼力蕨薇滋借合和缘舌头妙有圆通眼坐断丛林五味禅崇上人求默庵颂默默中居底是庵白槌上首乃同参深明铁磨莫颠倒真见末山非女男坐里水天能湛湛门前华雨任𣯶𣯶一言妙证超名相不惜眉毛笑翠巖雪晴寄刘殿撰羊毡半幅一羗床寒淡家风肖老庞容易着身藏北斗等闲开口吸西江龛灯梵夹香摇几茆屋禅蒲雪照窓方外友于思对尘隐人胸次作舂撞余姚胡氏绣观音求颂线蹊密密度金针一一针针观世音妙净庄严成相好光明感应发身心江横练色月浮水雨灌华枝春在林闻见可中超有路普门处处许相寻丹霞忌日明月清风霁景凉华鲸喷雪水茫茫灵然一点谁人委怀抱千年作夜光鑑维那求月堂颂桂毂谁将玉斧修风帘收卷许相留虚明窓户不知夜清白身心长濯秋鹤梦巢寒松挂壁鱼惊波动水浮钩胡床瘦坐摇香篆净照壶中一默游一禅人出丐求颂一霎山前春雨干丛林气韵洗衰寒水明玉免随征棹线重金鳞上钓竿午钵莫嫌分饭甑千僧无念集蒲团化机妙应头头准手眼通身不着谩过则上人庵归来萝茑挂烟蓑钓月耕云倦也那山上山下吞佛语溪东溪西牧牛歌廿年树耳亡疑着一箇拳头得用么做尽平生闲伎俩赤鳞无奈瓮虀何泉州王道友舍簟乞颂秋入眠床水一方江湖风月坐来凉浮浮爽气仙游去身在苍烟白鸟行真戒大师求颂炷香坐羊毡默默心住禅仙桂萌兔窟神珠媚龙渊湛照自家事出随群动缘应机分手眼不翅有千千谢通讲师五偈并引前年过我得少欵甚慰平日也别后得书并颂以忙迫乞食不暇答秋来气清惠然见访同丘壑般游得不作字招隐良愧后时得得客来窥大方松间目击揖归堂秋横两眼瞳人碧云拥三衣栀子香夺席胸襟君隗礧愕隣须发我沧浪竹床相对夜深语河汉濯磨星斗光五月人间膏火煎清风尘对有夤缘点头顽石能明证借口虚空解讲玄随类佛身分百亿出尘红卷等三千未闲相约蒲禅稳作别又趋华雨筵慰心佛氏未萧条卓卓缁林有俊髦知见香熏舌本利名言垢净眼稜高锦云脚踏冷修月仙峤牵颓闲钓鳌良遂肯从麻谷后声光矫矫壮吾曹一昨书来约见过迟留行李未成那梨黄枣赤秋如许发白眉庞老奈何相伴採薇云腻袜不嫌伐木雨濡蓑对床默默香摇篆霁月夜窓悬女萝乞食因循答教迟想能心照未相疑三年约友共连璧千里同风那隔丝鞭筝嫰黄出泥土槿华寒紫裹藩篱雨驱暑去晚明霁来雁门头字脚垂郑通判母氏赞并引郑禹功博士母氏蔬食五十年于动静四仪专念佛三昧愈老愈勤夙夜匪懈行年七十有二于八月八日鸡鸣之初安坐而逝博士书具告我以是事然人之老縻形茧临蜕得自在无畏者斯正念之力也以无情垢之翳心恶习之兆境圆湛长存虚灵独照梦幻之迹廓然泯矣故地水崩流火风散灭顺履于如如也底事可嘉因说偈为之赞法喜为食慈悲为舍信佛是归视身如借住正念以唯勤趣外尘而无暇机闲万象光中眼活髑髅眉下彼亡也梦蝶露蝉自得也云犀香麝神游真净兮天水同秋心印妙明兮风月破夜机禅人发心丐田历历机梭看转旋衲僧手眼有千千将知白雪上方饭出自黄云负郭田溉灌流金溪口月耕犁卷幕陇头烟和泥合水谁家事参饱元无分外禅虚禅人发心丐田虚廓襟怀作丐游机缘处处定相投开田大义聊舒手得意忘言暗点头白牯耕回山月晓金刀剪断野云秋长连趺坐通身饭一饱分明百不忧早发宁海寿宁道中过奉化晓径风香雨阵红凿崖棱石上梯空劝归鸟语春过半投饭人家日正中山怪翠寒台对偶溪能柔碧剡相通杨华便是浮萍草踪迹又随流水东宿覆船山阻雨枝笻同到覆船巅暂寄笻枝借榻眠山水钩帘知属我烟霞腻枕梦游仙觉来笋窟投蔬筯闲把华房入线编想像玲珑巖下雨春寒犹可卧羊毡行通善友求颂明白家风月洗霜道人寒夜坐绳床安身谁効兔三窟返照自如龟六藏疑若蛇弓蟠酒醆妙同蜂蜜得华房默游宛转臻元极虚廓无涯步大方姚道人乞颂慈悲方便事触处有工夫应变随声色团团盘走珠戚泽民从新正日供三僧求颂君家炊饭辨蔬薇日供畦衣三阿师海上浮柸登岸后云间飞钖过门时伊蒲塞作新香气宾度卢迎老白眉施受等心相称可月随流水下春池时禅人出丐求颂老能碓下米无舂一出相烦作变通阵阵香风看稻熟番番时雨见年丰手携拍板傅大士杖挂剪刀梁志公妙应群机真绝待秋清河淡月行空仙上人出丐求颂缀钵持来勇入鄽家家行结胜因缘三千界重慈悲佛五百生称忍辱仙芳濯丛林春冉冉明随流水月娟娟饱参事与千僧供洗足蒲团枯木禅普渊行者请颂脱尽尘机真出家平持心地是生涯法堂刬草堕僧数舂屋传衣联祖华想变石头山下虎悟空弓影酒中蛇寒枯只么清修去佛种从今却较些妙慧上人求颂妙中有慧独醒醒历历机前自照灵老兔梦寒眠净魄真犀心醉得通星道游剎剎参诸佛智破尘尘出大经顽石点头挥麈尾坐间华雨一番馨宗禅人出匃求颂万指生涯一钵归丛林宗尚默无机道耕自信我寒藁妙用相烦君发挥薜荔藩篱秋蔓衍女萝窓户月依俙时时处处通消息物象都卢入范围小师慧果驰书取雪峯真歇和尚鸟窠闲口聊吹布雪老低头却入庵生死同条末后句也应千里问同参解兄之雪峯礼本师南山去见雪峯师古㵎寒泉瞪目时彻底无痕才识己转身有路复名谁子归父处那求顾云向山来不待吹西舍机鸣聊织锦梭脐阴阴细飞丝与辨庵主夹山钩上得芳鳞不作当年棒喝嗔直向劫前分手眼端能化外拨机轮是须眉底有筋汉方契寰中无舌人彻照自宗知细密任从天下乐忻忻甲寅春之海山雨后访王渊明知县谁问春泥没履牙萝门窈窕绿差斜幽芳松菊渊明径深秀溪山摩诘家默照佛灯寒不掉对缘心鑑净无瑕仍闻懒甚融居士庭鸟几番狼借华禅人发心干钟乞颂木落空山霜夜楼时一撞随风度林岭唤月到萝窓响应虚传谷声飞不碍江梦回天意晓蝴蝶失双双保福传化士乞颂梅福仙游井汲枯而今云水稳禅蒲青原门下藏麟角黄蘗床头捋虎须学子柏庭寒立雪檀家饭甑软炊珠乞归将意丛林煖松食荷衣良藁癯儞上人干造延寿院乞颂丛林百丈有清规特设堂安老病师隐几虚心还自照炷香孤坐绝他思妙穷正念空三世净洗余昏月一墀底意欲从何处问毘耶居士饱相知访黄给事承往宝陀礼普门大士留偈泛舟谁畏海门津丈室来寻彼上人麈语欲求青眼旧友心未爽白头新黄家羊卧藩篱晚梅氏仙游岛屿春餬饼馒头看手段观音妙智在尘尘廓禅人干田求颂廓虚田地绝蓁荆望断玉壶氷鑑平素色依稀云拥耒练光片段月分耕意为衲子延笻履力匃檀那助饭羹将见金牛笑相唤丛林气像不多争送修街坊出匃海上鳌峯裹绮霞梅仙朋旧有生涯清眠梦落三山月和气吹成一县华去驾风舟寻长者来分甑饭入吾家待君归扫余疑膜盃影垂弓不是蛇退天童上太守吴学士三椽五合不求余汨汨营营笑拙疎妄立是非徒喻马乐同彼此解观鱼洗霜骨出山宜瘦答响神藏谷应虚莫涴人间名字垢身云心月本如如卫进可寺丞腊月二十九日招我以蔬饭从容胜集其居之西一堂榜曰六湛意六处休复同一湛然且求语因作偈云风澜未作见灵源六处亡功体湛存诸法性空方得座一弹指响顿开门寒梅篱落春能早野雪櫺窓夜不昏万像森罗心印印根尘超豁妙无痕因雪示随行禅者家家种玉满区区谁裹烟蓑细步趣千里同风休缀缀十方一色尚拘拘梦醒光彩两头断坐稳身心三际无清白传家衲僧事其间转处看工夫符十五郎求颂尘劳排遣廊而明灵照心空合未萌妙尽源穷成本得从来等佛与众生圆虚里许得真游离水犀通一点秋机应无私登鸟道妙同明月静随流岁开八日谒西溪真悟讲师雨华几席自清馨茗盌初收篆缕青柔弄柳条风剪剪冷濡梅蘂雪星星不嫌黄卷闲遮眼有意微尘破出经思大气吞三世佛儿孙未到败门庭云上人持钵乞颂云水千僧共默耕烦君乞食出山行蕨薇夜雨萌寒麓桃李春风织锦城空谷一唿同响应圆珠众色合光明上方此去分香饭为我先须见净名方上人持钵乞颂卷衣破晓下连城意欲分炊往上方僧钵饭归三篾饱蜂房蜜合百华香柳丝莺友调唇滑云锦人家照眼光应变纵横看伎俩随身干木惯逢场与李居士枯禅胸底洗余纷一点虚明湛若存剎剎尘尘成净土华华叶叶发灵根无心颇肖云为润有照浑如月破昏舒卷纵横俱在我箇人真得总持门森禅人持钵求颂森罗万象本同根箇事虚通有化门历历当机元不爽头头大用了无痕妙明田地传家祖参饱丛林委子孙缘就归来墙面坐秋空连水月黄昏立春后五日次本上人韵雪绕楼栏同楚些梅将青子柳柔柯山林臭味入新语风月膺胸遵古科梦付曲肱春困甚乞如胼胟老间何雨师雷伯情多妬收拾陶家壁上梭良禅人干田求颂良田一片望无涯旷古相传佛祖家四至町畦谁作伴中心树子自开华示人鎌样秋云卷催牯鞭声春日斜收拾归来付耕事衲僧气味较些些古上人出丐求颂化门到处大千身古鑑无尘谷有神方信相随混不得堂堂独露是何人江郎中求颂净治心地廓无垠一段光明破夙昏拨转机轮分化事百千三昧见门门雨晴偶作示禅者快雨快晴寒食近峥嵘芳事趁佳辰弄风柳絮疑成雪满地榆钱买得春雷吐英英茶爪露暖班茁茁蕨拳伸桃华眼闹随蝴蝶谁似灵云识故人来上人干延寿院乞颂披蓁卜筑古林阿百丈心于老病多照彻有无方得我缘分生灭不干他谷云冷抱松根石山月明悬屋角萝若子殷勤圆此话毘耶城里问维摩道禅人发心干田乞颂道人欲乞一囊钱为我成褫负郭田浅水驾牛披晓月深云下耒破春烟力耕妙用吾家事坐照真机自己禅寄语檀那好相助年年长得饭僧缘以何学士韵示像侍者茂养高标松抱苓岁寒姿傲雪霜丁萧骚风度山林韵偃蹇气钟丘壑形霁月霁云胸次淡秋山秋水眼棱青磨㙛谁问马师语妙发枯龟一灼灵梦齐求颂香风华雨政纷纷春困何妨聊曲肱三世佛相传寐语觉来无我坏儿孙观知殿化殿堂灯油求颂广堂清白照蒲团相续真灯未许残寂默无声闲口醭光明不掉寸心寒莲开似对秋波浅梦觉浑疑晓漏干十法界身流影事自他交彻镜中看海上人知浴求颂温温气象半篙津匏杓调和冷煖匀直得通身浑是水端知赤肉了无尘风埃面目揩磨净丘壑形骸洗濯春妙触宣明佛子住首楞严会有斯人时司理求颂净磨心鑑绝游尘本际灵明自照神箇里机回圆历历化分百亿大千身行月大师求颂霁明夜永月行空破暗真光默默中一点至灵虚且应十方圆鑑照而沖床头炉篆浮寒紫壁上龛灯对冷红箇里宗乘消息在蒲团纸帐旧家风齐上人发心知罗汉堂求颂修结僧缘清净因青油白茗与乌薪庞眉五百圣尊者行脚一千吾上人云屋芳姿开菡萏地炉煖气卧麒麟睡魔不至蒲禅稳自照光明默默神华亭顾道友儿女俱出家求颂儿儿女女着袈裟留得闲身且在家不作丘坈看觉地当鉏荟蘙种昙华深藏北斗端能许吸尽西江始较些三界脱然亡影像净名居士好生涯送明专使廓落无依合太虚行行何处不逢渠功回冷眼双眉底照尽横身旷劫初大仰默知东寺意玄沙明上雪峯书将归束肚三条篾鈯斧相随到处居月禅人出丐求颂一月在诸水动随来去舟分身能恁么到处恰相投湖海堕全璧鱼龙吞曲钩归来端可庆俱得饱参休应禅人出丐求颂应身随处见尘尘能顺因缘不背真树上虎头呈伎俩毛端师子显精神平生自许得游刃投老难传知斵轮香气满城㷌钵饭丛林一洗浩然春王观察求颂廓虚深净里头看一点至灵珠走盘默默通身明有眼尘尘分应妙无瘢江湖浩浩月随熘华木欣欣春入端变化鲲鹏是时节便乘羊角作风抟赵学士求颂身前身后独灵灵一切如来出此经歇尽狂心便相见水秋天净月亭亭朱干辨求颂磨洗纷尘百念秋湛然源底未分流其间自照因缘外水净娟娟浮月钩久上人出丐乞颂孤禅抖擞起僧毡挂钵寒藤着瘦肩破夜无私看霁月开华不染出泥莲底心众事水云饿何处人家粥饭缘寄语毘耶老居士相投莫怪唤春眠坐禅箴佛佛要机祖祖机要不触事而知不对缘而照不触事而知其知自微不对缘而照其照自妙其知自微曾无分别之思其照自妙曾无毫忽之兆曾无分别之思其知无偶而奇曾无毫怱之兆其照无取而了水清彻底兮鱼行迟迟空阔莫涯兮鸟飞杳杳瑞巖山钟铭并序四明瑞巖山林之胜处也胸虚豁而吞吐风云足舒放而濯磨潮雪开善兰若居其正中碧甍藻栋櫺槛绮疏烂烂相照杖䔧拥衲扣室投筹云水之宾森二千指高平范公佺施巨钟可受四十斛以警寤寐以齐动息俾四方水云闻鲸音而知捿食有处也姑乞铭于予铭曰巨溟之西有古招提来遵鸟道归陟云梯丛林取则毳侣投捿规矩之振刀尺之齐环十二峯翠色珑𤧚大厦众集层楼虚空谁清净施我高平公法窟永器邓山荐铜虚中坚外宣明破晦迎蟾到门送乌下岱杵发有时声扬无碍一念旋闻诸尘自在十方会同一鸣是从华蜂羶螘风虎云龙尊宾成序捿食相容楚楚法子恢恢佛宗月低夜阑霜清晓寒金壶响断玉漏津干梦枕深省禅家正观动随其后静得其端希微妙音无方可寻寄兹鸿韵导彼幽沈鈜鈜击耳冷冷洗心神应在谷风传度林隐隐徐徐反闻厥初根尘亡偶性觉含虚揽之不足纵之有余真明了了净智如如触之而声轰雷吼鲸当处灭尽当处出生化蝶影散债鱼业清山海固深天地成平本际庵铭平等本际非去来今岂堕诸数妙圆一心一心妙圆自照灵然超出生灭混融正偏正偏混融可中忘功鸾腾玉鑑鹤出银笼如是住处佛祖同得同得之宗净名一默至游庵铭长芦第一座臻兄老禅相从久如深造道妙姑以所得之奥柄麈调牧云来衲子兹日语予曰禅家动静游燕常在其中佛束比丘不可肆意独居者屋则尖头箇所谓庵者是也我所住处师可以名之随问而应曰至游夫道人之至游矣履虚极守妙明饮真醇住清白断崖放足空劫转身一得妙存亡绝对待自然出应无方谷响水月尘尘无碍心心一如彼我相忘是非斯泯方圆大小历历不爽能如是也入诸世间真契游戏三昧斯可谓至游矣衲僧之所住处何必缚屋编茨孤兀世外因系以铭曰道人至游了无方所何辨从来何求止住去来迹绝言诠句灭寒水吞空垂云作雪十分明白还须转侧直下相逢箇中谁识识也回头烟冷山秋默默自得绵绵至游至游绵绵后地先天虚空体合万像理圆其间游刃电掣机钝该括十方通同一印一印通同十方混融镜影谷响水月松风应之自然谁正谁偏明明绝虑恰恰周旋归复旧家黄芦放华夜船隐隐桂魄斜斜至游如是真实行履不堕人天何曾云氷家风寥寥无可咬嚼枯藁身心清凉法药相期底处结庵而住量外难窥主中之主如是至游如是真乐传最上机提第一着明州天童山宏智觉禅师广录偈颂箴铭偈颂五位正中偏霁碧星河冷浸干半夜木童敲月户暗中惊破玉人眠偏中正海云依约神山顶归人鬓发白垂丝羞对秦台寒照影正中来月夜长鲲蜕甲开大背摩天振云羽翔游鸟道类难该兼中至觌面不须相忌讳风化无伤的意玄光中有路天然异兼中到斗柄横斜天未晓鹤梦初醒露气寒旧巢飞出云松倒五王子诞生星攒金殿降生时称体宫衣覆雪肌功就转身全合父光中潜拨玉轮移朝生雄心脱略战文场端把烟蓑换龙章葵藿奉君知贵味肯怀归去见严光未生甘分清孤守固穷衡门寥落正西风一鸣便是苍梧凤不意飘流鸥鹭中化生丝纶传得出宸帏宣花春城类莫齐妙握当途无字印马蹄终不染尘泥内生妙龄天嗣自重瞳尊贵威严镇六宫规步从来不出禁阍人祇得颂芳风四宾主宾中宾平生心事结眉头满面风埃鬓已秋大底出门无伎术柰何今日路贫愁宾中主不恋经商利万金晚来古路问家音分明得报尊亲健争柰难平喜惧心主中宾御楼吹角六街明金马将军出禁城阃外化权良有准不伤风物致昇平主中主不动金轮万德全宸苔含月未排班当头讳字寰中禁谁敢依俙犯圣颜四料简夺人不夺境懒问谁持造化权门前春事正喧妍雨晴花色明如锦风暖鸎声滑似絃夺境不夺人厌余客路忽思家鬓发春饶尽雪华月底路岐通着脚归心未稳隔烟霞人境两俱夺罢奏笙篁夜欲阑银河光浸紫微寒星移月暗无消息客散云楼酒椀干人境俱不夺十分花事属歌喉笑入芳尘烂漫游皇道太平无忌讳纵横何处不风流借功明位苹末风休夜正央水天虚碧共秋光月船不犯东西岸须信篙人用意良借位明功六户虚通路不迷太阳影里不当机纵横妙展无私化恰恰行从鸟道归借借不借借识尽甘辛百草头鼻无牵缠得优游不知有去成知有始信南泉唤作牛全超不借借霜重风严景寂寥玉关金锁手慵敲寒松尽夜无虚籁老鹤移栖空月巢针线贯通峩峩青山着秋瘦毛发凋减风骨旧白云乃子久相依清风借力扶出岫人间雨足便归来澹泞寒明同去就箇中消息妙不传白云无心青山寿真身一叶落时天下秋不风流处却风流木人退步金绳断直下无机牵铁牛应身双六盘中信彩赢风行草偃月弯晴栏街截巷憨皮袋弥勒何时不下生门里出身无位真人赤肉团大千沙界着毛端明明不借他家事用处全功祇箇般身里出门放旷还来荆棘林倒骑牛自醉吟吟谁嫌烟雨闹簑笠祇箇虚空不挂针因览仰山小释迦语成唱道二首脱尽诸缘空不空杳无边表喻难同须知月蚌肠中物体取云犀角里通日建化何妨行鸟道回途复妙显家风太平游子归来也云鬓霜眉内转功一念全超旷劫初玉人端坐白牛车目往来历尽傍参妙回首途中物物渠礼三祖智鑑禅师塔道无拣择水深山嶷祖无出没月寒天碧不萌枝上觉华春无影树头灵鸟宅天柱巍峩兮星河泻清石牛哮吼兮洞云生白礼四祖大毉禅师塔祖道已传黄梅妙龄幻泡忽灭白净无形真相堂堂照膏火教音默默鸣风铃老松挂月寒方夜冻鹤巢云梦未醒礼五祖大满禅师塔黄梅果熟白藕花开问唯佛性种异凡胎衣传南岭人将去松老西山我再来两借皮囊成底事一壶风月湛无埃礼投子青禅师塔塔藏玉骨云抱山腰迹尘外泯道光内昭度金针之玉线续凤絃之鸾胶壶春在而花芳枯木夜鹤鸣而月浸孤巢家风清淡兮石牛饮水儿孙秀拔兮天柱摩霄赞芙蓉师祖真凤眼鹤形宗门伟匠量外提撕声前敲唱据令兮长剑倚天应机兮明珠在掌太虚有月兮老兔含霜大海无风兮华鲸吹浪默照铭默默忘言昭昭现前鉴时廓尔体处灵然灵然独照照中还妙露月星河雪松云峤晦而弥明隐而愈显鹤梦烟寒水含秋远浩劫空空相与雷同妙存默处功忘照中妙存何存惺惺破昏默照之道离微之根彻见离微金梭玉机正偏宛转明暗因依依无能所底时回互饮善见药檛涂毒鼓回互底时杀活在我门里出身枝头结果默唯至言照唯普应应不堕功言不涉听万象森罗放光说法彼彼证明各各问答问答证明恰恰相应照中失默便见侵凌证明问答相应恰恰默中失照浑成剩法默照理圆莲开梦觉百川赴海千峯向岳如鹅择乳如蜂採花默照至得输我宗家宗家默照透顶透底舜若多身母陀罗臂始终一揆变态万差和氏献璞相如指瑕当机有准大用不勤寰中天子塞外将军吾家底事中规中矩传去诸方不要赚举净乐室铭色见声求取道未正自得之渊常乐我净其净者常其乐者我是二相资如薪与火我乐无穷净常无终湛存象外智照环中环中自虚非有非无密运灵机妙转玄枢玄枢机转本光瑞现心缘未萌言像何辨其辨者谁了了自知圆该家慧不涉思惟思惟不涉芦花照雪一段光明廓然莹彻莹彻无方初不覆藏乘时则出涉化则昌涉化随宜净乐不移空含海印恰恰无亏无亏之功内外沖融法法绝待门门虚通虚通之门游戏之径脱落根尘芦洒眺听眺听夤缘手眼千千彼亡勤勤我常绵绵绵绵之妙未痕眹兆净中之乐默中之照默照之家净乐之室居安忘劳去华取实取实之铭无得而言善哉摩诘入不二门僧堂记夫灵山之笑温少林之坐寒东西绳绳三十三传老卢授衣盋而逃厥事显着开阖歙张波澜光焰肆口而说肆心而应道传器受源深流长南岳青原代以得人或默有所宗幽潜远遯扫迹世外研究生死松食荷衣巢栖草座晦而不辉持养老成有慕其风师而亲之锄植舂炊釆汲烹瀹溪芼原粟枯藁自甘来远集繁乃建僧堂而统受焉斋卧之华师友同事刳情刲智摈学黜思妙尽心空宗通眼活发越于设施果其能而备也建炎之末人病乱离湘汉江淮兵火燔掠尊宿丛林芜没十八九毳衣瓶钖投栖于东南四明禅席素号小庐山郡东六十里天童道场山纡盘而气幽松偃蹇而皮皴苍壁附萝烟晞而翠腻孤虹枕㵎埃濯而清扬予住山之四年十方来学云趋水赴屋不能容比丘行深遽来白事曰柏庭友于露坐檐宿殆无寻赤与受单盋欲募净信增大其堂得乎予颔之已而匠披于林斧鸣于谷一年余础布楹列梁横桷攒棼橑翼张甍瓦鳞覆前后十四间二十架三过廊两天井日屋承雨下无廧陼纵二百尺广十六丈窓牖床榻深明严洁万指食息超摇容与谋始于绍兴壬子之冬工毕于甲寅之春总费纸钱万五千有奇冬温夏凉昼香夜灯开盋而饭洗足而坐耕牧其间警导以寂秋涵古井春人化机渊兮默成粲兮用光水盈科而流谷随唿而响理契平等智应自然动静威仪针砭相益捡责渗漏磨莹瘢痕淬砺光芒错砻圭角高标远到追武古人丐心施力等不负负噫器劣学弊希易欲速以机械为蹊放荡为诣耕于空言馁无所获战于彊辨胜无所归见闻流习知解汨心佛祖之所呵魔外之得便其疵疠萌薜子治不可缓也登崑崙之丘决河源之水濯肝胆之洿盪心目之翳生灭迹亡而妙存有无辙泯而过量大夜之梦破永劫之疑拔出家之志偿行脚之事辨相从俦侣殆庶几焉天童宏智禅师广录终天童宏智禅师广录卷第八宏智禅师广录宏智禅师广录卷第九真精进而离妄法供养以无疵妙庄严以从缘慧方便而不缚毘卢性空而智身了了普贤毛孔而法界重重仰之高钻之坚涅不缁磨不磷珊瑚瀛海夜潮饮其光明薝卜丛林春律洗其寒色齐物蝶翻乎梦截流鸥赴于盟四明玲珑巖寺束篾住山几三十年众集食贫躬出持钵仍承化士循乞以供写幻仪须鄙语随处见人得助谈柄僧编欲刻家丑莫扬且夫知之者愚言之者失祖证明之亲到佛开演之恐迷面壁灯联心空光发神游其奥灵灵自照而体虚道得其全绵绵若存而用细鼻孔车载不起舌头钳拔不伸祖意穷而通佛事光而备剑挥空而纵横出碍珠受影而趣舍相随云鸟无章风铃自韵秋虫之语木蠧之文相传佛选器同向道宗全说半比丘请为之引绍兴二十七年夏安居日正觉书明州天童觉和尚真赞侍者师俨编六代祖师画像赞并引天童乞食于黄巖用祥上人出六代祖师画像以赞见託原所以为祖者直明第一头事因缘建立皆儿孙分上祖不云乎不与凡圣同躔超然名之曰祖繁枝远派应化机用妙得根源自然随顺斯不言可谕兹幸随喜稽首赞云初祖达磨禅师西付不了东行相讨大乘气遥少林春早九年面壁求人而急三拜髓传得嗣而贤芦华明月夜船转水远天低秋色连二祖大祖禅师立雪齐腰求法断臂有志忘诸躯无心契诸己了了常知其知密微妙不借口的自传衣全功归父底时节拈转虚空绝所依三祖监智禅师道无拣择宗非促延死生外着清白家传觅罪性空廓然大同妙尽亡能境机回却借功虚明自照靡心识海月灵犀夜魄通四祖大医禅师授屈眴衣秉毘卢印师坐西山名称东震蜂服之粉兮春蜜之滋蚌肠之珠兮夜蟾之孕远气呈祥灵枝发旁牛头接得融居士华鸟不来庵外忙五祖大满禅师奇女之儿双峯之嗣传衣世称乎妙龄栽松我愧乎颓齿前后两身古今一心孤鸾风舞玻璃镜长鲸月𩥇珊瑚林钵盂狤獠人将云几夜春坊无碓音六祖大监禅师广南樵夫淮西行者明珠走盘黄金出冶透影像兮凡圣罔得同尘续光明兮家世自然不夜众星之拱斗之魁百川之趋海之下弃钵袋而逃提不起而恳招非风旛之摇示即物之情超叶落归根兮来时无口百千三昧兮九牛一毛天童老师未下笔之前祖师鼻孔一时穿却了也事不获已更拈出这箇语话当面直指使人读是赞无别赞言下知归即自赞也见是祖无别祖可中默契即自祖也夫如是则正佛祖之眉目而风彩不彰五叶一华随处春色鸣唿昼夜孰不与祖师同起同坐一出一没耶仰山云不道见只是不别真歇清了跋四明天童禅师作六代祖师画像赞意真语妙超佛越祖明眼汉笔墨间自别有孔窍非世间文字章句之学所能髣髴也平日甚富恨未尽见之耳后学读此赞廼知大善知识寓妙意于此本可忘乎绍兴癸亥三月初十日老禅士珪书雪窦宗长老兹写师像以授天童知事壁龛而挂之乞语书其上妙藏绝隣毕竟无身也清虚之理真幽灵独神须臾返色也自照之智亲云寒有雪意天远连秋津缘起佛种觉生幻尘语细音柔丹山凤鶵之韵目深眉重檀林师子之颦借位途中宾主借功门里君臣洞水逆流望云巖而半肯曹山颠酒知清税未全贫曲木床头握麈尾心传一句付其人大宁悟长老写师像求赞眼睛活髑髅干妙在离微转处看鱼潜水而秋痕愈碧鹤卧松而月梦犹寒应唿之神居谷随色之珠走盘影响黏谁眉得用斵泥余地鼻无漫万寿晖长老写师像求赞空而无痕绵绵体之若存卓而莫群恰恰用之不勤光明破夜月淡泞出山云无得而得不闻而闻少林之传默默灵山之笑欣欣龙雷相送鱼烧尾豹雾俄披虎炳文齐物飘飘兮流梦似随蝴蝶去亡机荡荡兮清闲还与白鸥分保福萃长老写师像求赞少食枣而齿黄老饱盐而瘿亡兔分月魄入犀角蜂採华滋归蜜房源深流长体明用光巍巍堂堂炜炜煌煌檀篆香消默无语乌藤相伴倚绳床清潭荣长老写师像求赞家山水兮静忘处所友鱼鸟兮动忘尔汝默默之得谁传的的之宗自举氷壶春未回而痕垢无些玉林月已上而清光有许湛存此箇宗乘肯坏人家男女黄梅之钵笑夜偷少室之衣疑浪与方彻地区圆该天宇神发幽而空谷应唿声出碍而霜钟忽杵光孝恭长老写师像求赞问者不亲传者不真默成之性空照而神湛存而无像幽灵而绝隣赫鑪冶而铸其器吹风烟而造其春建立诸幻发明至淳匠手之挥斤刃利蝇泥之去鼻端尘其斵有信其受难人偃蹇之松兮独扶疎于雪试𦤞卼之石兮几破碎于雷瞋能仁翼长老写师像求赞行脚句亲住山迹陈默有余味言还失真金发响而出碍玉雕文以丧纯胸中器宇眉底精神虎生三日食牛气海阔万里吞舟鳞性得全提鼻心传不挂脣白雪家庭兮独立腰齐之士红蕉碁局兮甞观柯烂之人南明慧长老写师像求赞发之白兮苍山雪寒眼之冷兮远水秋还机自转兮夜斗有柄气自清兮星河无澜谷应声而亡像珠受色而不瘢瀛海潮落兮平且净天宇云收兮虚更宽万化起灭兮默见其端祖印渐长老写师像求赞面孔谁传身心自然鑑含万像海吞百川锦机动而綵丝度玉线透而金针联说法借口吓人空拳平等莫移兮任鹤长而凫短纵横从变兮爻坤断而干连净居照长老写师像求赞真乘无门兮佛佛道同面壁有句兮祖祖心空静居方外智入环中借功明寂默借伴入樊笼十方周匝三世混融剎剎尘尘齐说法见闻互换自相通报愿慧长老写师像求赞水秋而清月寒而明万机休罢三际齐平尘消却到法身住幻起还从佛口生长天之覆大地之擎诸祖与之同道众汇与之同行龟毛拂而握竖兔角杖而膝横更无一物借来底招手憨僧作证成能仁仁长老写师像求赞大圆镜性平等智心老兔卧寒兮清炯炯明月之窟长鲸𩥇海兮光漾漾珊瑚之林千里雪翻波渺渺百川潮涨水深深鹏搏鲲蜕壳子和鹤鸣阴随应还游刃相逢有赏音惠首座写师像求赞衰飒仪容僶俛颓慵玲珑巖寺夭矫云松艶冷晚秋菊韵清霜晓钟剎剎尘尘三昧事知音何处不相逢璋监寺写师像求赞杳杳冥冥寒雁影没而秋远烟青寂寂惺惺老蚕茧就而风高叶零天机静时活道环虚处灵瀛之涵崧之镇干之健坤之宁海运鹏搏气宇扬扬而吞舟鱼蜕雾披豹变文章炳炳而啸风虎勐少林之灯未续兮洛阳人腰齐雪庭黄梅之衣欲传兮狤獠祖步移碓桯物不当情而氷凌脚快鳞或烧尾兮电火气腥诸尘崝嵘乎影响三昧游戏于眺聆跛跛挈挈也其行自信哆哆和和也其言不轻家法冷淡子孙宁馨心岁寒而松柏试雪色清白兮河汉含星鸣阴之鹤癯而寿巢莲之龟小而龄棊局未散柯烂樵丁参头智舒与众行者写师像求赞背鲐齿鲵皮鸡发鹤西北出家东南行脚选佛到空觉觉空为人除药病病药夕壑云生秋潭月落偏正机轮方圆枘凿蝴蝶之春梦栩栩而物齐白鸥之野盟飘飘而闲乐妙触无当沖应何作剑之挥空而彼此不痕珠之受影而自他相若气韵巖稜音旨拗斡跛跛挈挈兮有底迃疎哆哆和和兮不空羂索汤寿乡察推写真求赞形仪潦倒气貌寒藁野云自闲巖树谁老性元静而妙存体本真而空了幻世应诸缘荒田不拣草风烟望断兮鸿影冥冥天水相连兮秋容渺渺钱郎中写真求赞胜净明心混融古今河汉之气清秋阔牛斗之光寒夜深机历历兮锦梭吐绪道绵绵兮玉线联针月漾珊瑚海春回薝卜林法法变通手段尘尘出碍胸襟明镜谁嫌差别像空山自答合同音张汉乡写真求赞顶覆白雪眼横碧波清霜濡斗柄古壁挂龙梭少林之华未老曹溪之镜非磨所得几何家传不多饱谙云水三条篾钓尽江湖一片蓑张监税写真求赞幽讨厥初湛存若虚体明无尽气清有余太行之雪厌屋黄河之氷载车豹雾变文之虎龙雷烧尾之鱼风烟濡腻草木光舒根根尘尘了了法法念念如如舂坊行者得衣钵可信心传不在书智宣直岁写师像求赞霜颅雪髭壑眼巖眉崑崙源我据浑沌凿谁持雁行没处秋天阔华气繁时春日迟诸尘出碍妙触无疵禅人并化主写真求赞云横其肩雪覆其颠空空养慧兀兀忘缘月射珊瑚兮海发光而不夜松生琥珀兮根拥膏而有年性惟平等道法自然钤鎚之在握杖拂之当拳豹雾披梓树之野龙雷吼桃华之川云水丛林秋与老成之气韵溪山草木春曾酝酿于风烟儿孙之力学佛祖之家传针线之关度龛灯之焰联向道龙门无宿客而今龟鹤尽成仙气清水秋骨寒木藁青眼柳春深白头山雪早具大人相也空落不惊有大力量也风吹便倒箇些妙处难传向道画工草草松节老刚巖稜早霜鸥闲沙漠漠雁没烟苍苍爻象干连坤断形器规圆矩方闹市相逢聊举似东家杓短西家长渊默湛存道超见闻真照本有妙尽新勋虚谷之神兮大千界满明月之影兮百亿身分无住也浮萍流水自由也飞鸟行云得之有据用之不勤口阔鼻隆神静心空雪芦岸稜远水天秋色同夜寒北斗垂金柄月落西山藏玉弓真机宛转幻住圆融古佛自然交露柱翻手覆手看变通巖壑之间草木之阳春江湖之上风烟之精神发须野雪眉目秋津渊默入寒蟾之窟圆明养老蚌之珍步步入尘门门出身莫愁指端兮焦尾之曲可意钩上兮赤稍之鳞身闲类莫收心静情不流片月自炯炯孤云长悠悠颠毛衰白高山雪眉目寒清古㵎秋把似春风些子妙施于草木十方周太行盘纡黄河泄舒肝胆明洁胸膺廓虚清风未生齿颊白雪已上眉须少林之默无他说黄梅之舂不识书彻见本来人面目名言安敢妄分疎识浪沥干肚皮束宽口翻澜而海阔发垂雪而山寒妙传家法髑髅眼巧幻神通赤肉团相随来也搥凿无瘢山覆雪兮一颠白水深秋兮两眼青卦爻初作象皮骨自成形混沌已前之朴阴阳未判之灵道传不出世佛义备勿开题经应兮云月用也雷霆有守而涵海镇岳无羁而断梗流萍痴坐颓然山空壑干离微出入偏正往还千年琥珀之松兮鹤巢梦冷半夜珊瑚之月兮鲸𩥇波寒全功及尽借路何难转步而回丛林也津津和气放口而说河汉也浩浩翻澜道逢作者谁敢相谩妙传乎真转侧而神赤脚劫空归去路白头借伴却来人无心分物我何处着根尘烟柳莺华闹浩浩太平时节大家春炯炯寒瞳丝丝衰鬓丘壑之姿烟霞之韵据坐而心空森罗而海印中虚也干而成离内动也艮而变震云行而用闲电掣而机迅狤獠人不惹尘埃黄梅祖亲传屈眴兀兀心传了了忘缘叶零白露云散青天玉毂兔推而洗开夜色银笼鹤出而飞度寒烟借功明位借伴入廛应无爽而理之平等用不勤而道之自然相逢识者便与开拳顶雪抗春目寒射人蓑裹江湖雨斗浮河汉津拙忘机兮抱瓮妙不传兮斵轮谷鸟巖华自声色十方普现剎尘身气貌稜稜眉目温温一脉之分派发崑崙之源百川之吞潮落珊瑚之根风烟清远秋之痕草木秀拔春之恩古壁之梭兮蛰龙之骨寒潭之璧兮夜月之魂老发衰髭顶雪颔丝方头似凿钝口如椎相逢闲受用惯喫落便宜蒲鞋价贱陈尊宿浆水钱还王老师法不当情兮平等得定慧之学心无所住兮自然见离微之时松石岁寒云月高闲野雪发须上秋波眉睫间用持智柄静入道环觉心了了幻事斑斑草木精神兮风流自得丛林气像兮春信谁悭雪浸发根秋生眼稜明月泉头客清风楼上僧潮翻麈尾兮蹴踏龙象风旋羊角兮变化鲲鹏主盟佛事最得人憎三河野人两淅社宾湛存该理智妙触出根尘乌藤行脚丛林事鈯斧住山云水身枯木形骸野云踪迹照兮夜色月摩默也潭空秋入三千界露半身九万里成一息随类应缘何翅百亿巖巖山有秋痕淡淡云无宿根入极一默之底出成三昧之门用不勤湛若存澄弗清兮搅不浑漆黑眸子栀黄面皮智静霁月相照身闲野云不羁该抹把手陈尊宿细腻点头王老师针兮线兮明联暗缀音兮律兮自拍独吹尔道是谁芙蓉之孙兮丹出之儿稜稜之山早雪渊渊之水先秋静也虚谷之应动也闲云之流自怜方外专默谁与环中至游云山之姿水月之像大海之容太虚之量受也的的无心应也头头离相随缘有照兮妙而不痕彻底亡依兮空而不荡默有心传休将相观烟巢鹤梦月窟蟾寒静里万缘藏鼻孔笑中百事见眉端而今须发点半白向道丛林历百难只是箇人到处分身万水中间月百华头上春不外一法不受诸尘生处熟也疎处亲默时说也静时神钵盂着饭饱还喜柱杖入拳饥放嗔一相无相虚空等量一身多身物像俱春动也出岫之云静也居谷之神现形说法也剎剎尘尘看看变态毫端春风不泮颠毛雪秋色自摩眸子寒笑添面孔两眉展参饱肚皮三篾宽坐曲木床握乌藤杖铸佛祖之楷模活丛林之气像尔莫来虎口撩须谁更敢蛇头揩痒山寒带雪痕春信入华根造化岂无柄区分自有门出出没没也俱承此恩髑髅历干鼻孔觉宽廓空三际不立毫端面目风霜杀身心水月寒情尘净尽兮万像齐观寒肩自高饥眼较大乌藤瘦握拳曲木默据座无言而独灵有唱而谁和秋摩水色兮清绝瘢痕春入华枝兮妙亡程课衰发半白笑面微红野水秋无像丛林春有功华繁纷梦蝶天远没飞鸿借问分身几许相随南北西东舌头肉一脔口唇皮两片有时说道谈禅忽地轰雷掣电万机影销一色功转本来无物镜非台胡汉不痕何所见风观痴甚形骸老生眉稜阴觉重鼻息静还清二仪未兆一点圆明霜洗斗牛湿秋晴河汉横莫将毫忽痕空性向道环中长太平身心山野面目草灰默说一句明暗全该机流电天上之火动发阳地中之雷变化穷通有许事向道俱从恁么来静据胡床久而愈芳默亡痕黑白贫不觉苍黄住无相兮龟之藏行无章兮鸟之翔月烂烂而鱼吞光华菲菲而蜂採音相随来也触处堂堂眉下眼深额上骨隆说禅口窄受道心空闲闲无伎俩默默有家风片月濯磨秋更白百华点染春能工暗而明虚而盈水天秋色共月昼夜潮平无在不在无生不生诸尘随起倒万化得纵横默默大全兮壁挂闲口堂堂正受兮谁粘恶名这样师僧面目可憎名摸还不似藏覆又何曾虚空阔无工夫挂剑沧海深有伎俩挑灯抖擞头陀备玲珑道者稜入闽借问何如箇能心闲不被身碍饭饱仍嫌口多妙应群机活卓卓默传一句圆陀陀呈似了也还相识么鼻筒直眼眶深默时自觉失却口妙处谁会相传心便与么只如今影中辨取兮户挂凋林这箇仪形丛林饭丁春山有雪发衰白秋水无风眼冷青妙明田地净浊门庭万缘不倚活卓卓一事不着空灵灵把手与药兮谁寻本草问津指源兮自得图经形仪淡如胸腹空虚懒不学佛钝不知书静应诸缘而无外默容万像而有余齐物而梦蝶乐性而观鱼渠正是我兮我不是渠灵灵一物名模不得长鲸居沧海之渊老兔卧明月之窟已展不缩拗直作曲只么赢时会也无不须喝彩兮盘中双六似则不是是则不似动兮行云静兮止水能随缘不堕类百草头上老僧二仪已前自已莫将此箇形骸枉挂他人唇齿静掩双皮喜扬两眉秋容清水色春信闹华枝跛跛挈挈憨憨痴痴摩触家风兮鼻孔累垂闻名不如见面都卢是箇一件风埃闹处常闲行市贵时却贱圆珠不拨转精金久磨炼触犯机锋兮青天流电须发老如眉目清亮秋生野水之中雪照寒山之上湛海之心吞川之量头头不爽机宜处处相投稳当依样画胡卢相逢识也无蹉过了丰城埋剑觑得破合浦还珠发白寒山有雪眼深秋井澄波混沌凿那亡大道崑崙源自发长河一笑十方三世事不妨随处萨婆诃山高早雪水深先秋功勋极处退一步黑白前时羸一筹相随来也还知否南北东西得自由身兮芭蕉口兮葛藤雪乞人天饭光传佛祖灯机活作春像念冷摩风稜金针玉线兮谁我绳绳发作残雪之白目带深秋之寒春山未暖野水无澜家风摩鼻孔好事上眉端三世因缘兮半身而应十方剎海兮一吸而干寒坐无言孤藤在拳片心群像外一句万机前身闲眼活盘滑珠旋虚空故无壁落碍解了十方三世缘道随缘而不变源赴汲而不枯禅悦之食兮饱其腹法空之座兮跏其趺青原自喜有麟角黄檗谁嫌捋虎须野水秋清寒蟾夜明气像能虚白家风自混成鼻快筒直眼瞋角生太空同体而豁落万像同用而峥嵘人间有饭饱皮袋默默憨憨谢太平老态垂垂岁月浸欺半头生白发瘦骨裹黄皮情闲用而活句妙默而知河阔斗寒云静夜天无四壁风披披眉垂而杨口默而方了见源底净极发光月魂排夜色斗气濯秋霜谁嫌眼上瞋生角我道机前影不章面孔何如雪发霜须秋明月窟春发氷壶妙尽还移步功忘聊放锄拈来随处成宗要向道斯人德不孤白发颅上青瞳眉底雪点疎林秋明野水万像自相投一灵还不倚默默一尘入正受历历诸尘三昧起净而纯中无一尘纯而净中有万应眼睛明鼻孔正更将折筯搅沧溟令彼龙鱼知水为命瀛涵崧镇深兮高兮默默之得类之不齐一鼻直两眉低影像尔能半露语言谁得全提少林九年兮痴坐凄凄白发星星骨癯气清雪浸山嵂𡵉秋在水渟泓流琥珀兮㵎松老射珊瑚而波月明影落大千去也何妨触处峥嵘月犀得晕雾豹养文有通有变或合或分夜寒河濯斗山润石生云妙湛体前明历历从交天下乐忻忻不寒不枯而秋颓不净不垢而春来神虚而应机发而回分身慈氏合掌善财弹指作声兮楼阁门开身心清恬面目冷严烟巢寒翠栖鸟梦风漪绿净游鱼潜荡荡兮眺听自妙闲闲兮声色不粘看看气味历艰难百城心胆老三篾肚皮宽秋晚长河淡霜清北斗寒哆哆和和兮休嫌冷语点点闪闪兮定遭热谩霜缣写病姿寒木得春迟山居自肯束三篾尘立每烦颦两眉牛头不懒虎头不痴箇事十成还自知饭塞饥肠衣补破不妨唧𠺕出家儿癯山早寒老木先藁心潜三界空念动一尘眇太虚谁与增添万像何曾欠少止犹谷神唯自知肯把闲身相搅扰无像而像有许模样不真而真只箇形神豁清也千巖万壑而秋光丽也诸尘百草而春恁么来兮处处相亲默默而知灵灵者谁无像而独存鼻孔有句处不挂唇皮夜冷星河阔霜清斗柄垂从缘应世也恰恰相随山林眉目水月身心雪何早而古巖稜秋似先而寒潭深机头锦绪线尾金针谁云道大兮自有知音神静气清心空眼明诸尘中豁落万像里峥嵘去而随来而迎三世竖十方横风吹便倒须相信恰恰谁曾与物争须发衰白雪点寒林眉目冷青秋生古㵎应之有余用之何限风浪不管兮闲似浮鸥水天相连兮远随归雁拙口默默闲身寥寥去住妙提其印死生谁与同条捋须黄檗夺杖芭蕉十方三世兮一句全超传之失真体之而神明白智圆而有照清虚理极而无身心萠法法影落尘尘一段精光华上春是真是假谁相描画似我似谁莫入思惟地方成矩天圆自规三界更无些法剩一身还与十方宜眉目炯炯须发苍苍疎林霑野雪古㵎湛秋光锦缝谁分梭路细针关初透线芒长鹤梦未晓鸟行无章平买平卖兮还他当行深默而耀至虚而灵我亡黑白谁为丹青一点落机纽万缘分化形月下水而明洁云出岫而轻盈善应无方果如此这回随处立门庭兀兀之姿拙钝之师静而亡像动不知时有口要挂壁无机不度丝秋气清而星河淡淡天宇阔而夜斗垂垂是箇面目兮与尔相随气清山秋用光月浮一无所寄六不得收任腾腾而异类活鱍鱍而随流天上天下云水自由孤身云闲老发雪白丛林眼孔清河汉口门窄应时谁外诸缘转处自消一色峥嵘万像森罗向道与他平出赤肉凿窍干骨裹皮自然无我尔道是谁双瞳秋点点两鬓雪丝丝笻倚床头不去诸方行脚口挂壁上欲学古人住持渊默有句真得无师崖蜂春採薝卜华海鸟梦卧珊瑚枝岁寒之姿衰发丝丝明白之传湛存绵绵秋空霁而天连水远夜色冷而河横斗旋平买平卖兮将高就下中规中矩兮随方逐圆像兮非真真兮非像妙明四大之前自出诸缘之上不把一字之心传有吞百川之器量随方普应而不亏的的夜光而在掌默默家风如如规矩妙不可以言传真不可以相取明白月壶廓清天宇物我情忘兮谁分尔汝智须转色净还发光活眼唯自照喜眉为谁扬巍巍堂堂炜炜煌煌莫道侬家兮触事面墙净智而昭昭体空而寥寥天心河淡月欲下松顶雪寒春未消三世迁流兮弹指可断万年长久兮一念全超恁么来也顺风上潮山之寒兮带雪水之清兮含月默而灵兮卓卓妙存静而应兮尘尘光发彻见离微兮任出任没赤肉一团疎通数窍惟色惟声乃听乃眺不借应而即真不外虚而常照长时默坐亡世机万里青天绝飞鸟谓尔画工那得其妙心得而真物应而神幻住三昧觉了诸尘洒洒落落不共法浩浩荡荡无边身明明白白随流月叶叶华华到处春情谓之外兮言路那通形壳之外兮模画那同一方明有月万籁啸而风其应而妙其用而沖图星之拱兮周罗而北流水之向兮曲折而东木石形骸氷雪肝胆一点妙难名十方机未感寒林摇落兮谁捋老虎之须沧海潮干兮谁探老骊之颔默默湛存昭昭元鉴发用也连干断坤缘应也明离暗坎寒着苍山之骨雪压老松之颠形气清而有像心迹泯而亡缘诸尘不受一印周旋大大小小兮方方圆圆神观湛湛和气津津玉㵎流月琼林发春恰恰相融也何此何彼堂堂不在也夺境夺人心空月高发白雪饶气吞百川兮其口如海浪卷万里兮其舌翻潮一句直指三乘独超忽雷破蛰起平地赤脚踏虹登九霄影草笑无术烂柯知有樵眉目十分精神一段巖高雪释迟木老春来缓古㵎明月宾青山白云伴借光何处不分身剎剎尘尘谁解唤默默有得灵灵无依妙穷出没照彻离微万像齐收一印三昧遍在群机而今恁么相随去终日如愚不我违肃萧而秋万化潜收英英而春群汇舒伸天地之间谁造物枢机之发是何人八字眉低四方口阔发色松雪寒目光巖电烁槖籥之空枢机之活其间勿尔安排里许是谁造作影草不彰兮妙触无瘢没身不殆兮长生有药凄然而秋眼冷心休温然而春口笑眉伸了了无分别智恢恢不思议仁亡机返朴得用还淳图画之巧那有其神秋入眼角春生鼻筒钳鎚坚外槖籥虚中世机抱瓮之拙道用斲轮之工蜂採华房兮蜡脾酿蜜犀酣桂毂兮兔鼻流通萎萎嬴嬴跛跛挈挈用绵绵而云行机历历而电掣有时缄口衔枚也学住山束篾生兮不生灭兮不灭秋水之月兮春山之雪身心自然松石亡年春云闲似鹤秋水远连天虚能外应默守家传东西南北一等周旋赤肉一块臭脓一袋何物着乎中有应发于外妙入群机默成三昧箇时撒手断崖前方见浑仑扑不碎教示无辙迹赞之绝涯岸才发名言便成形段月芦混处鸣鸥天水连时没雁而今对现十成向道只得一半清白而游江湖风月之秋变态而神云烟草木之春体之而真用之而淳非佛非祖而能佛能祖非天非人而能天能人四大无埃五蕴外来智慧尚归父因缘初不媒西山寒月下东海夜潮回一一根尘妙触事千千手眼随宜开众生世界了如幻影像那涴吾灵台看看心空骨寒藁木暖未发髑髅津沥干秋入眼角春生鼻端相唿相唤知音会为我门前倒剎竿箇是何人气清骨贫烟霞面目丘壑精神二仪自然一体万像况与同尘床上全威白额虎钩头可意赤稍鳞尔是何人缁衣裹身静住天无四壁机回月带重轮梦蝶境中闲有趣露蝉胸次净无尘相随化事入𢌅井百草头上风烟春貌古而孤气清而癯秋生林壑月在江湖见道之体盈而虚随世之用有而无佛佛祖祖只箇规模静而纯湛而存海日珊瑚树巖松琥珀根家风传父祖事业付儿孙回途妙触了机用箇是百千三昧门寒林气清晚浦潮平自由之像相随而名孤藤拳脱略三篾肚膨亨闹市谁嫌机用熟丛林人道饱参生清白传家湛存授手木落风高水明月昼双瞳冷用眉片舌闲摇口宗通也洞水逆流孝满也曹山颠酒寒雪覆颠闲云拥肩动随尔后静住其前百草头边老僧句千华台上古佛禅法法出碍心心密传百战之疮兮风雨瘢痒九野之耕兮泥水领穿体之湛存潮缩海门用之亡痕春入华根光明射珊瑚之魂波澜派崑崙之源影动非幡声扬度垣静以应繁沖以待喧骐骥之姿千里之奔云梦之量八九之吞斵轮之工兮拟谁授克家之学抱瓮之朴兮将自灌丈人之园岁寒之容高巖雪松清白之胸冷月霜钟种田博饭地藏之春农明镜非台黄梅之夜舂百草头上闲和尚而今何处不相逢本体无生诸尘幻成白发雪漫顶青瞳秋在泓妙触出碍机用超情珠走不留影谷虚还应声默默坐寒唯自照天无四壁月三更神定气平心空智明其机静而自应其用虚而不盈寒潭月落霁夜河横绍了亡祖位借功成佛名建立因缘皆尔尔剎尘世界与众生蛰梭未飞肌肤不把老虎似衰眼力犹威头须霜雪坞舌颊风雷机气爽秋高河汉阔霁寒夜永斗牛辉阴阳爻象天地范围借伴来也相逢庶几二仪同根万物一源机活静枢之臼象成玄牝之门幽而不昏湛而若存用妙触而出碍体至虚而无痕车辙出门而合度桃李成蹊而不言枯木之春蟠桃之辰自然时节不费精神啐啄丹山之凤窟游跃桃华之龙津一机历历三昧尘尘眼中之物物中眼身里出门门里身疎豁性情谷虚而不盈舒散胸肤氷涣而不凝恁么来也触处相应锦云晚晴璧月夜明妙心无住住幻事不生生天际冥冥雁字没潮痕灔灔鲸波平静复湛存潮退珊瑚之根智随用奔派发崑崙之源光风草木献春像霁夜鱼龙吞月魂山向岳奔川趋海吞船浮水柔有力雁没烟冷无痕二三四七传持之句百千万亿变化之门招手授手知恩报恩孤节老全丛林岁寒机用千变时事百难玉经火而愈润莲秀水而常干牛头之懒口挂壁麈尾之辩舌翻澜触事出碍兮虚空挥剑众影不粘兮明珠走盘老节疎踪傲雪之松真智证理吟云之龙饱丛林而彭亨肚善知识而隗磊胸春成万物兮平等无像海吞百川兮自然有容智静用沖道明体空清白转色幽微借功一乘句里那回互百草头上还疎通虎头之顾牛头之融且痴且嬾不谋而同江湖之秋清入双眸草木之春温生两唇髑髅眉底自照眼赤肉团上无位人门门得用薄艺随身观身因缘芭蕉不坚悟世幻化木槿之谢舒丛林之气兮时节长春分密室之灯兮光明不夜应物现形见闻闲暇节稜稜而老松之孤心空空兮脩竹之癯雪霜之气丘壑之躯云水之去就丛林之典模放开来底相识也无余云消于霁虚片月上于秋壶光清岩壑影现江湖类中之异物中之殊虎生三日食牛气马走千里随母驹赏音有以德隣不孤虚空之身兮遍十方古佛之心兮踰三光得之而藏兀然如秋兮百念自凉用之而芳粲然如春兮万像成章德形外徼道在中央剎剎尘尘随应现身百川之月百华之春阿尔随宜手眼快更谁敢议骨头贫道交德隣主主宾宾三世混融据本来而合同六门变通在今日而亡功下钱胡饼案放手馒头笼南山起云兮北山下雨古佛露柱兮互换家风寒雪一颠秋云半肩渊默曲木月行霁天转功能就位借伴还入廛机用也离虚坎实变通也坤断干连无明而明无生而生静枢机活玄牝象成随缘百亿纵横用妙触门门出碍情从身出门即物契神一机历历三昧尘尘逢场且了游戏事向道非无幻化人心空观身眼冷对尘本来无物幻起成春动若行云而应止犹虚谷而神门门随事得三昧机用纵横不倩人秋山癯而清秋水瘦而净万法自齐观一音还普应方圆之器着虚空随来随与无余剩寒巖着雪老木含春独灵空劫眼不碍肉团身枯禅三椽兮自守其默豁净四壁兮谁管其贫森罗万像兮根根尘尘山秋而癯水秋而净得丘壑偃蹇之姿赋猿鸟超摇之性离微彻见根动静该听莹提来万法上看更没一丝头剩性不疎通机不捷敏颓慵陋见闻急快失容忍一默清秋兮芙蓉华开万态浩春兮葛藤蔓引须发沧浪形容寒瘠春林带雪痕云山染秋色光明一点兮蚌有蕴于月华清净八絃兮鸟不飞而天碧其来何从云起孤峯其去何诣月落寒水而今处处相随行的的浑身是眼睛万像森罗互为用不许蝇泥粘鼻孔如珪如璧雕文丧德如云如石坚润是式苍竹无心岁寒色老松有傲霜雪力照破诸缘兮两眼如漆气宇豁落精神萧散尘劫坐空世缘居简闲闲淡淡枯木云沥沥漉漉通身眼森罗万像同条莫道箇人檐板山寒露风稜水瘦褪沙痕劫空须到底用妙不循根宗派谁传衣钵他家自有儿孙清若松篁雪虚明河汉秋深心老节岁寒事稳放胡床默默游寒山骨瘦雪林气清万机寝削一点光明其灵不可像其妙不可名默倚蒲团坐终日尔道何时不太平一片间心十方充塞春律行兮发华秋风歛兮落木谁调谁牧不伤不触万像同放光明太虚了无稜骨中规矩兮东西南北眉目古㵎秋须发寒巖雪去就丛林出身触动葛藤生舌扬拂握拳破关击节雾变豹而草木光雷趁蛟而山石裂轻重之衡妍𡟎之鉴堂堂类而莫齐的的混而不滥身世闲闲情田淡淡秋水澄澄江鸥泛泛一点彻底兮丛林渊源万化夤缘兮葛藤枝蔓视物眼深说禅口快一点不着虚空万化谁分器界应众缘而间六根入诸尘而住三昧其小无内其大无外木老春何晚山寒秋最先渊默有佳处湛存天地前静亡所住动解随缘黄芦淮上东西岸明月渡头南北舡癯而且老寒木未春静而愈明古潭有月天苍苍而无空无缺云闲闲而乍出乍没二仪同根万物一体莫向诸缘分彼此眼深眉长口阔面黄秋月破夜色古㵎含秋光念萌自得出没像功转不落偏正方拈起能来应机用者回触处露堂堂默而不凝照而不流关棙虚而活机轮转处幽闲云淡而无雨野水清而有秋要将平等一如相着在森罗万像头山肥拥云水明濯月动随偏正往来静见离微出没得万像之根源识诸缘之窠窟相随来也不遗毫忽额高耸骨眼深藏神诸缘㳷合一默真醇自得混成物我谁能碎折根尘不来而来不见见会方知音彼上人白发半山雪青瞳两眼秋的的环中意绵绵方外游虚空说法何须口万像森罗自点头默默而游如如而说鱼行㵎底秋鹤梦松头月大智而愚兮大巧而拙颠毛如许白面孔较些肥寒松偃蹇兮雪在顶枯山癯瘠兮春添衣据床握杖雷吼电飞光痕已露也是谁见几须发老白眉目穷愁六窓寒照雪一点冷摩秋干处着脚闹里刺头枢静机活兮全放全收鼻似截筒长目如点漆光据床握柱杖河汉夜来霜云山苍苍水天茫茫烁迦罗眼三角舜若多身十方面目风霜身心春阳用杀活之手段整宗祖之纪纲秋生野水鱼潜稳月在寒松鹤梦长机锋不敏神观不清一点寒灰后三乘热椀鸣历代祖咽喉把定十方心手段放行春风剪剪兮物像英英缄默之妙本光自照鑑物之真眼里有筋出气之快鼻头有窍见道之根德象之要处处相应兮不余不少情态云间身心月寒鼻孔气出快髑髅津沥干鳞龙游跃兮雨翻雷吼鲲鹏变化兮海运风搏妙处难传明明像先光凝雪月秋连水天百亿分身随应事更嫌何处不周旋白发寒巖雪青眸古㵎秋身心明月磨田地河汉清霜洗斗牛识金鍮用锥钩万化区分柱杖头静据胡床间握柱杖正念绝机丝起家无伎俩珠旋翡翠盘中月在珊瑚枝上默时说说时默白云无定心青山有奇骨半夜月移兮老兔推百川潮落兮长鲸没箇住山人平生惯贫寒枯青嶂骨闲淡白云身无影树头兮露鹤梦月不萌枝上兮华蜂採春是箇人欠精神家风青天没四壁事业白云间一身古㵎之津枯木之春水曲折而归大海华次第而趁芳辰默默而坐佛祖勘破水冷鱼潜天空鸟过半夜失却牛平明拾得火乍卷乍舒兮无可不可衲僧顶相不可近向俯而九渊之下仰而重霄之上以法界为疆以虚空为量闹市里释提洹因百草头俱低和尚阿侬家风至穷而通豹变文而雾重龙退骨而潭空指南画北说西道东点头摇手佯狂诈聋颠毛衰白眸子寒青闲口能吞佛虚空解讲经古鑑出匣太阿发硎放得无依用得灵应现般般初无异端春昼华丽月明水寒界方四稜榻地珠圆一向走盘呈似识与不识请君急着眼看深深沈沈心不见心理亡出没妙超古今锦机丝度密无缝玉㵎水流寒有音友约寒山拾得子拍手一笑舒胸襟动若出山云止如居谷神无心千种用有应十方真通气相烦鼻孔说禅不挂口唇谁知默默坐中意长养昙华劫外春静而神默而真方寸绝四壁大千成一尘拈来百草头边看浩荡华华叶叶春貌悴情枯云间月孤诸根影像有百念肺膓无毒蛇头少人揩痒勐虎口是谁捋须有时变态兮电卷雷驱默默工夫心田自锄醭生唇上满泥斵鼻头余少林何曾说话曹溪不识文书谁言伎俩浑无巧自信家风也不疎湛而不浑妙而长存秋水何色野云无根半夜天空河汉净老兔濯濯明月魂写出箇僧冷淡无能默耕田地力锄葛藤入海泥牛绝消息度河月兔有光稜携去尘中成化事更嫌何处不相应默守枯寒心心见端瑠璃井秋光湛湛珊瑚枝月影团团髑髅眼活兮妄识沥干静而无像动而无功湛兮秋下水应也树头风到处随缘成佛事超情只箇是神通视之其夷听之曰希真声真色何是何非春山润而云起秋水澄而月归见闻断痕而外分变化功勋转处而内尽玄微两眼碧一面黄舌头不掉鼻孔难藏老兔静弄魄灵犀通得光历历机感兮何用思量披风兮崇丘翫月兮方舟一身不羁兮太平时节八纮无碍兮清白谁俦间云之动野水之流体万像之平等了一身而自由机轮无滞兮凿枘相投五叶之华三斤之麻外无稜角兮中无孽芽箭石不是虎酒弓不是蛇千里之失兮毫釐之差得非思议兮自谓一曲之士望绝涯畛兮人称大方之家默默之语如如绝虑野水有秋间云无雨十方三世兮无我安排六道四生兮非吾行伍智极而藏静极而光蕉雷之展葵日之芳占宝器而蛮眼碧理华须而蜂股黄中规中矩兮乍圆乍方一亘清虚十分明白借兮是功转兮非色天盖地擎兮体之有余雷轰电掣兮用之不测情未生时如何隔洞见其颜拈却案山影流心鑑智入道环师旷不闻而其声自普离朱不辨而其色非悭一点自然兮妙超过未现在十方平等兮全该内外中间邈之不真传之不神得而无得亲而无亲体离微彻照之智本盖载生成之仁出一二三之数量等千百亿之分身用弥光也物中之眼气专柔也主中之宾澄潭之月苍山之雪清白家风灵明事业秋空净无痕野云闲不彻如今借问旁观且道看何行列体之象先得之自然心空有以道大谁传蟾任珊瑚之树蚌蕴明珠之渊弹指分身兮三千大千漆点两眼雪丝半头嗒然亡耦转处还幽一等高闲兮余云歛霁十方清白兮片月摩秋青山之主兮体本平等白云之宾兮用能自然应有余兮神不可测得其简兮妙不可传秋山骨瘦秋水神清岩松寒更翠㵎月夜还明灵然曲木坐不语四海九州俱太平面目古怪气宇深清涧月夜白松雪寒明舜若之身兮谁前谁后首罗之眼兮不纵不横相随来也流水浮萍天苍苍而云间水深深而月寒妙一点之自得纵四辩以奚殚须发垂白面皮淡黄茶醒睡眼饭塞饥膓情田闲自廓心地净而光云歛山川雨月明河汉霜门门得用亡机械箇事十成谁覆藏发白而老面黄仍病穷地水火风之根得见闻觉知之柄一气专柔诸尘善应魏臭而良橘陈而令尽大地药了调和之治方满虚空身识起灭之缘性静而不纷野而不文丘壑身心麋鹿共江湖风月白鸥分全心之相全相之心写成这箇聊应而今天苍苍兮白鸟没水深深兮红麟沈月钩云饵玉线金针一般料理兮妙出威音是兮不是别兮不别水冷涵秋山寒带雪传家之印兮中间无文常用之针兮两头无穴游世之身云月间说禅之口河汉决自然随顺因缘向道不乖时节发之白兮高峯早雪目之青兮古涧先秋月炯炯兮自有光通犀角草苍苍兮谁能硬桉牛头额颅高眼孔深画工不识谁是知音江湖烂烂兮月还有魄丘壑闲闲兮云自无心几处相逢不会唤蓑衣篛笠卖黄金器宇廓落形像干枯一点彻灵府万年空劫壶青原门下识麟角黄檗床头捋虎须死中还活兮活中还死无中却有兮有中却无天庭宽而祖宗光地阁阔而儿孙昌中间鼻孔自家底出气通快浑不妨坤六短干三长饱丛林汉休雌黄今年蚕食两叶桑目瞳秋炯炯颠发雪毵毵饭塞肚皮饱茶湔舌颊甘龊家有彩机事无堪白牯釐奴却知有而今羸得放痴憨毘卢之口闹嘈嘈普贤之身闲飘飘理无不备事不相饶小舟点点浮烟水柔柳垂垂映竹桥何须魁斗之名高不在山川之气豪有口挂壁亡牛奏刀纵横佛用分付儿曹云水性调丛林气高肚皮束篾版齿生毛十方身虚空样放二升米柱杖头挑蒲寒柳衰融懒顾痴坐稳实踰劫心空佛是谁明而了妙微而入离天清河汉阔露冷斗杓垂借伴而来应供分身在处成规百草头边春浩荡黄莺之语对华枝巖壑之骨洼而隆烟霞之气温而融其默而通其应而冲流云出谷霁月行空十方三世兮南北西东清白之标庄严匪销袁安卧雪许由弃瓢不萌枝上春苒苒无影树下秋寥寥借伴入鄽来卖买相逢莫怪不相饶眉目岩岩身心静恬万机自息一默谁参虚空兮霁云卷谷清白兮夜月濯潭春入丛林兮谩道化工百亿神游浩劫兮底意真超二三鼻直口阔目深眉低灯连少室派接曹溪恰恰混不得堂堂类不齐把手共语出力相携春风浩浩秋风凄凄发白面黄鼻直口方云水精神老丛林气味长青蛇露时星烂烂白鸟没处烟苍苍印空有据印泥成章家家门前柏树子岂独赵州能对扬两限深秀双眉下垂面目严冷身心古锥云水盘游寻常梦于行脚丛林寂默三十年之住持穷河汉于崑崙之椒渊源亲到拈斗杓于混沌之外佛祖犹疑变通不倦施设随宜向道剎尘机用稳却嫌石火电光迟发雪衰白而春昼长目光寒碧而秋波扬采华之滋而蜜蜂忙齐物之梦而蝴蝶狂体空影响机动阴阳玉烛静调天事业薰风披拂水文章诸尘三昧分身十方眼横鼻直气清骨寒手眼外应金篦快身心内照玉壸宽机丝交织兮春华蔟蔟与物齐平兮梦蝶团团性习林泉身心信缘长虹歛雨照雪倚天头头物物随宜说剎剎尘尘各住禅妙触出碍幻成自然无言而言默彻其源无用而用虚含其动理窟之穷通智机之变弄夕阳洲渚白鸥盟韶昼园林蝴蝶梦功转密藏寻踪迹以无方影现益彰历因缘而有常身分尘剎普舌柱梵天长心心不触菩提用法法无依般若光冥冥而觉全真绝学海口自吞驷舌须缩圜混有光兮老蚌之胎空同无物兮枯龟之壳箇事而穷通作家不啐啄语出科模用无稜角丛林笑相看面也萎萎羸羸三棒打不回头也龌龌龊龊精神矍烁化工模邈我转一机谁持六鉴是非生夺璧之谋黑白战烂柯之着霁阔而河横潭空而月落性得渊源穷通自然潭寒龙蜕骨松老鹤成仙无心白云出岫有应明月浮川相逢借伴人间世游戏尘尘三昧缘发须衰白而霜雪益深肌肤苍老而松桂剥皴四十余年而穷通一默百千三昧而游戏诸尘片月在水孤云出山其静而应其动而间体中不欲全露用处只窥一斑重重楼阁门开也弥勒不须轻手弹岩岩之骨兮山癯靡靡之姿兮水腴心无住而乃久德有隣而不孤虚空说法顽石听徒互换证明还了了何烦佛祖费工夫须发衰残空山雪寒眉目清淡野水秋还一念万年了尘劫十方三世同正观翡翠天晴而清虚廓彻珊瑚海月而光焰波澜现形说法应机感笑指俱胝百草端劫外游神环中契真幽灵自照绝学为隣碧瑠璃海半夜月赤珊瑚树长年春专柔一气和光同尘心心不触衲僧事物物无私国土身静之不昏湛而若存动之不浑用而亡痕入见离微之根出游幻化之门赤水之求故罔象而珠得庖丁之伎乃亡牛而刃奔百川碧涨三月红繁海不失于潮信华自得于春恩白云无根青山有稜自得一句妙出三乘和气而春回百草光明而焰续千灯渊默心传诸佛体家风独许少林曾默而非缄辨而罔谈须菩提慧空了了憍尸迦华雨毵毵更与剎尘分手眼何妨机用见鎚钳箇人自得古佛同参云无心而不羁谷有应而相宜寂住通感圆明了知性汪洋而海有受气突兀而山不移百年身后所须物问取南阳忠国师衰形老容瘦竹苍松野食丹山凤云吟枯木龙对机何似当台镜扣应恰如随杵钟了无一物还我卢舂痴钝之师枯藁之姿鼻寒垂涕眼老生黐玉怀石而矩珠养蚌而规长短华枝春次第东西波棹月相随雪发霜髭古岩阿师坐寒空劫眼机活用时眉文殊靠倒维摩诘帝释仰赞须菩提如今喫饭下堂去谁敢等闲欺石梯秋生眉睫雪积颠发见偏正之往来得离微之出没间间霁雨之云烂烂濯波之月相随来也入诸尘妙触门门自超越远山之雪兮发毛衰白大壑之秋兮眼稜寒碧水云肝胆兮佛世之灯丛林事业兮祖宗之脉龙梭锦机金刀玉尺诸尘三昧兮还我自由二仪万像兮与宅平出千年气温琥珀松根半夜光吞珊瑚月魂混沌凿开德云下妙峯之顶崑崙推倒张骞到盟津之源出岫之云意间暇盈科之水流势奔诸尘历历三昧门门妙触应缘还出碍成家事业付儿孙天与之形月皎河横地与之仪山高水低华灯连有据桃李默成蹊十方三世混不得万像森罗类莫齐天之空兮星斗寒海之缩兮潮波还推月之蟾止三脚养雾之豹窥一斑拈出门门问相识知音点头应不悭真见无形真得无名全超影向妙出尘情夜冷露濡而斗湿天空霁阔而河横无住而住无生而生相随却到门门底楼阁关开弹指声松老有骨竹癯无肉雪发覆颠霜眉映目须菩提坐空而谈维摩诘卷辨而默拈来何处不相逢日面佛兮月面佛寒竹癯长苍松老刚身心铁石肝胆氷霜秋天湛湛远连水宾雁冥冥初没行却来借伴随事成章写出老僧形容可憎秋生眼角雪点眉稜胸次有丘壑口头无葛藤功忘自据菩提座照尽谁传般若灯借光施设恰恰相应天童之师顶雪颔丝三篾住山计孤藤横膝时潭寒秋到早空阔月行迟提起宗家无字印门门何处不相宜默而藏妙而光月之轮窄斗之柄长扶来草木春濡绿夺去山川霜落黄相契可处自然成章云水之身丛林之人眉毛长盖眼鼻孔直欺唇等闲西院两声错急快云门一路亲不肯割城还夺璧相如肝胆抑强秦兀然而然湛存象先曹溪昧横画少室还默传体不匿而了了用不勤而绵绵得麟角兮石头足捋虎须兮林际颠壁上如今谩撑起知音自然闻说禅事不在容智不到宗待云雷而陶壁梭蛰授衣钵而卢老逃舂犀通半夜月鹤梦千年松白发苍颜跛挈公时人相笑老龙钟稿木之形谷神之灵水冷看秋色天空垂晓星一点心明兮非台之镜大千卷出兮破尘之经源养而渊灯传未残照分光焰流演波澜暂时还落薄客事岂艰难春上烧瘢绿生草端无心为润云行麓有应不留珠走盘非思量处无住而住离名象时不为而为香象定中渡寒蟾照复移世间了了虚空相人事丛丛混沌眉饱参底句如何举饭罢摩挲篾肚皮出入离微偏正之机变通动静杀活之柄飞流电火兮持林际之威权函盖干坤兮得云门之号令相随百草头边恰恰初无欠剩了心非相了相是心皐禽梦寒琥珀树海月光射珊瑚林影摇风竹响发秋碪万像森罗俱演说宝陀巖上有知音寒淡相依清白住持秋横两目雪覆双眉老兔推月河汉阔宾雁没烟星斗垂穷通有自机用输谁消得而今一瞬不须别唤沙弥默默神澄棱棱气清河汉之月耿耿而不夜蒹葭之风凄凄而有声相逢便说无生话万像森罗作证明佛灯未寒祖华未残其传今到尔其事素来难座须诸法空为句经在微尘破处看而今呈似莫道相谩妙出名象非心非相混融古今是相是心发白晓霜厚眼寒秋水深寄语山形柱杖子大家相伴做丛林识得本真不随生灭霁云磨空秋波濯月头上有骨眼底无肉分影月随流闲心云出谷万缘圆应兮廓周大千一点灵虚兮默照幽独眼冷眉长鼻直气快彼彼常不轻门门观自在寂光而无中妙用而无外谁怕肉团碍世界智明而藏净极而光四大蛇非蛰六窓猴不忙因缘仍善应机用更优长觌面相逢出思议自然随处露堂堂默而耀虚而照借用不悭合体无兆石牛卧而青山寒木马嘶而明月晓有底般人相逢恰好雪洗寒岩兮山林气清秋生烟水兮江湖色明犹净镜兮对诸像似空谷兮随诸声游戏因缘三昧用自然转处不留情眉眼分明风柳柔青心胆纯一野华吐赤了无物碍自由人还得观音妙智力连城不割谁肯休相如却夺秦王璧真非真假非假是影是形成幻成化根门随处拽得回声色自然骑与跨耕翻海月之泥牛游遍春阳之木马发际点白眼眶含青情枯历历智照灵灵形骸如藁木踪迹肖流萍月明四海犀通晕春在百华蜂採馨梨杖横膝衲衣拥肩默为佛事情忘世缘家风空扫四壁活计冷坐三椽见闻声色外相讨破晓青山啼杜鹃是心绝缘寒灰不然是身无我芭蕉不坚独灵兮卓卓湛存兮绵绵春逐华枝长短月随水器方圆碧寒眼脑䵩黑面皮佛魔销铄处自己住持时针或联线机不挂丝风月渡河无夜色水天连霁有秋姿画者不相出脱转见面皮丑恶蜂採百华春不饥兔饮长河夜不渴无事而禅待缘而作一机一警谁与知百发百中絃衔筈是真非相是相非真拈转四大不立一尘体合虚空有自己用周法界无别人一叶落兮天下秋一华开兮天下春贫眉似促饥眼觉大口噤禅游鼻通气快心不萌箇处转机卦未兆阿谁来买应世随缘龊家得彩去就清贫担何苦辛兀默三椽老平生五合陈出家意谓了身住院还相累人野水连天半夜月丛林和气十方春颠发山雪眶瞳水秋月白濯河汉霁寒摩斗牛韶意千华里光风百草头如幻三昧兮妙得优游默默无思闲闲不羁秋濯星河色风吹月荡漪二仪前是我万像里名谁似难去取决定相随额高眼深该抹丛林人惊大胆我自无心默转机梭路谁投钵水针觌面相呈了也擡头何处相寻销口而禅篾腹而饿透出劫空心相微不见秋毫身量大法憙为食法空为座毘耶门户打开少室家风觑破言满天下兮而无口过据胡床握麈柄句中起倒机头偏正真得出思议妙应亡眺听彻二仪万像根源识诸佛历代性命曲直逆顺兮任纵任横长短方圆兮何少何剩默握𤛆尾谁撩虎须天水连秋色魁杓夜转枢应兮鉴像答兮谷唿森罗万像纵横也俱百般千样会归一相一相无相识也无廓与虚空等其量河淡秋清夜寒月亮提携出也来人间明明历历诸缘上性空无根性水无垠应所知量成其梦身闲闲对万像飘飘出诸尘物外有此不名物人间有此没事人面皮微紫眸子深青默臻阃奥妙得门庭彻见二仪成一体明知万像不他形幻起有形智空无名秋生月窟云变干城摩娑百战胝瘢旧向道而今老太平皮苍老松色暗焦桐微尘尘破一印印空大千经卷钟出碍三世佛口谷吞风六门了用双眉有功雪颠未干秋波更寒云门舌不短百丈鼻犹酸心传一灯自光焰口翻四海看波澜间关半世经历百难报道头家休喝彩而今双六已居盘松老皮皴竹癯节稜发白远山雪心明长夜灯回机历历随用腾腾因缘妙触初无碍箇是玲珑岩下僧地水火风因缘会同见闻知觉门户疎通随宜而得用及尽而亡功明白机轮还自转相逢谁识大家翁野雪发须秋山肌肤物齐芳蝶梦情尽露蝉枯迹弭水归海光回星转枢言前荐得犹封壳喝下承当又触途天上天下只箇规模静得其根动应其门家传从佛祖机用付儿孙凿开浑沌派发崑崙借与烟光成草木华华叶叶气温温发衰雪白眼寒秋碧壁立千寻功消一色体得有家风心传亡辙迹少林祖师兮岂会唐言黄梅行者兮不识横画棱眉苍厖壑眼碧双未开蛰户谁识漳江不须狡兔治三窟自有孤猿应六窓运水般柴呈妙用儿孙事业更摐摐雪发霜须风袖烟裾空壳累于可卜木蠧偶以成书豹雾之虎龙雷之鱼变化复何日升腾似有初旧时行履故然改向道而今井觑驴形声幻为闻见智随自然出碍平等何疑莹明而绝累圆应而无疵而今问尔且道是谁霜之须雪之颅竹之腹松之肤河汉拍天岸魁杓旋夜枢珊瑚林月长鲸𩥇琥珀松巢老鹤唿竿头丝线从君弄不犯清波意自殊本无今有觉空幻受真相俨然兮威音之前妙触出碍兮影响之后功极而转身说禅而借口把住也洞水逆流放行也曹山颠酒形骸藁如林壑深居衰发雪松白闲情霜竹虚智游空劫珠胎蚌妙应因缘井觑驴豹雾之虎龙雷之鱼黄梅衣钵绳绳信卢老心传不识书㵎月之孤岩松之癯秋生眉目霜侵发须诸法之相了空寂妙存之性非有无一尘飞巨海片雪点红炉应事头头俱出碍自然妙触角回途兀兀堆堆髑髅眼开全身放下借伴还来一弹指响流通句楼阁门门见善财瘦骨岩岩残毳毵毵坐寒云巘心空月潭虚应亡机而若谷深禅有口而如钳槃珠勿遗其色囊锥不露其尖皇道大平没棱角自然雨五而风三老抱孤踪岁寒之松静含远韵霜晓之钟黄氏之羊起石陶家之梭化龙剎剎尘尘见身相门门何处不相逢颠毛之丝眼角之黐是身颓老与世支离枯禅心了了空劫鼻垂垂晓寒霜结山川薄霁夜月行河汉迟借伴还来机用妙不销弹指知音知形衰柳蒲心老江湖鱼潜波路静鹤梦月巢孤不损色香三昧手粉粘双股理华须高岩之雪兮颠毛衰白远水之秋兮眼棱寒碧气清夜永兮月低斗冷河空兮露泣借伴之机起家之力二仪万像兮相与流通十方三世兮自然平出至微至精无像无名其传也默而成其得也虚而盈夜永斗柄转秋高河汉横人来借问正因字鼠粪无将污我羹心空自灵性了非情玉马寒泉饮泥牛夜月耕尘尘智起物物幻成二仪万像纵横说相与今时作证明颠毛衰薄春山雪作胸襟疎豁海门潮落眉稜高而眼深鼻筒直而口阔幽灵绝待兮曾传祖祢之芳谷神不死兮似得仙家之药相逢别峯弹指开阁憨皮袋截巷栏街臭骨头填沟塞壑青天无涯白云不羁流水抱山转征人踏月归应以比丘得度者箇般形像对来机野云半肩寒雪一颠海树珊瑚月岩松琥珀年眼合觅不见祖心空初不留禅森罗万像纵横说相与证明输我然内非可形外还绝称妙圆一句通变诸乘混十界心而静其念吞三世佛而空其膺真机了了祖意绳绳偏去正来兮闲闲受用圆规方矩兮恰恰相应非默而默不言而言凿混沌朴决崑崙源万像总持句诸尘三昧门法法心心成佛事华华叶叶受春恩了了智空闲闲色融髑髅常干世界鼻孔摩触家风湛湛河源翡翠碧团团海日珊瑚红默默道游灵灵破幽斗魁光转夜河汉气澄秋入世随流门庭甚休青鞋蹈雨俱低老放浪风烟百草头心心无住了了有据河汉横秋斗柄濡露须菩提坐禅憍尸迦雨华蚌含明月兔怀胎勘破少林传底句相承次第皮肉骨髓形分古佛家气出阿祖鼻一根源既还三昧尘全起坦坦荡荡平等心炜炜煌煌自然智须发老而覆霜心念净而发光妙照混三世幽灵空十方口吞诸佛而不为大舌拄梵天而不觉长剎尘无间说鸥鸟不乱行平等是道自然成章妙明绝思廓静无涯智空三际性融二仪借功光历历借伴老垂垂文彩纵横成底事机头初不挂梭丝垂老之姿须发如丝渊默之味耳口无疵秋高河影阔露冷月行迟答唿若谷神之应对事得珠色之随劫壶廓空一句圆通苔生玉殿体露金风妙尽不知处光回还借功鑑像之缘而妙触非受谷神之应而随唿不穷规圆矩方凫矩鹤长落日烟村牧笛平湖月夜鱼榔法法平齐随高就低南日蜀葵向北风胡马嘶年齿垂垂须发丝丝月寒无影树春在未萌枝得失折肱塞人马输赢烂柯樵子棊示现威仪而不起灭尽之定不由心念而自然圆明之知发雪毵毵心老憨憨指南话北破二作三守宗风之符节握佛祖之鎚钳陶形铸器模楷妙迸火流金鑪鞴炎光明不断灯灯夜龛学绝与隣名生实宾少年行脚事老倒住山人拄杖虽无二升米虚空自有十方身一机历历兮三昧尘尘说得一尺行得一尺身非肉团心如墙壁用光眉十方照世眼双碧诸尘三昧兮在我自然万像森罗兮与渠平出巍巍堂堂智不可量炜炜煌煌静自然光松老西山雪河明北斗霜用之而行舍之而藏深林之晦三眠茧绕指之柔百炼刚癯形老残孤节岁寒照顶髑髅眼随缘赤肉团六街三市寻人去相唤门门尽是檀默成用密智空理得历代祖心选同科三世佛口闲挂壁老境侵寻衰残到今霜须雪发春犹浅壑眼岩眉秋更深兀坐㵎阴潭空月沈三乘乘外一印印心师子循行师子吼旃檀围绕旃檀林诸尘说法诸尘听莫道无人为赏音烟苍苍兮白鸟飞水茫茫兮金鳞嬉空杳杳兮智不知觉冥冥兮性所宜包万像而括二仪彻三际而周四维影象累累品类差差发挥元自我点化更由谁方之则矩圆之则规不须特地且么过时兀兀腾腾憨憨痴痴跛跛挈挈而萎萎嬴嬴说通齿豁宗通句活师座心空劫壶步阔就位了无机烂柯曾有着招手相随恁么来百草头边活卓卓性了有余体含太虚心空历历道契如如答响神居谷随缘井觑驴向道尘尘住三昧何妨触处卷而舒形容老癯须发雪敷体明千劫眼性静万机枢变通自古门门活伎俩而今恰恰无一指头禅随处用拈来百草俱胝俱一印印空三乘莫穷智了离微句身分函盖同弥勒驾来楼阁外文殊家住觉城东随身干木到处家风拄杖倚床默而成草夜月通犀角秋空没雁行清写芭蕉雪秀盛芙蓉霜青原价问庐陵米会有知音句厮当默学少林静全本心幽灵绝待虚明自任玉线金鍼世家事鸾胶凤絃山水音随方善应不用相寻其离而入其微而出一弹指响楼阁开身现门门千百亿绝待而灵无得而名就位难辨借功证成合伴应时节随事放光明神歌社舞闲心适块雨条风乐太平理极非身智明自神三缘未作一默含纯回途异类出历诸尘弯弯月下涟漪水剪剪风斜杨柳春野鹤骨癯㵎松皮麁一身闲而云行林壑两眼冷而秋入江湖智到无而有理极有而无齐物蝶翻昼梦随机蜂理华须开口也着合也着风铃发响谷随唿为僧𠜾剞与世支离目瞳青炯炯头发白丝丝劫空有句真得无师借功分照用借位解提持万像森罗一音说何须特地拄唇皮妙存象先圆成自然佛灯焰续祖华芳联野况烟霞老秋痕天水连生无生性住无住缘随分雪分斋一钵不嫌云寄屋三椽明白无根茫茫月魂清虚不浑苍苍秋痕青天固可背负诸佛等闲口吞情空超物物妙触应门门了知初不由心念金色头陀灭意根眸子射人秋㵎之津颠毛衰白霜松之晨赤湖之林潮涨而长鲸𩥇浪丹桂之影月寒而老兔推轮明功借位起幻入尘百草头边有芳信纵横指点自家春无心之心妙超古今无相之相不存情量叶落木而秋开月度山而潮上柳絮之风随葵华之日向默而静专体之妙全情尽性传心空觉圆闲闲游幻世了了应尘缘灯笼露柱浑机用翠竹黄华总说禅尘净无余体明而虚秋高夜永河阔星疎宛转兼而到偏圆卷复舒媚川果若珠含蚌应物何妨井觑驴南台之静中邑之应圆明之知平等之性烂柯碁局樵钓雪华亭艇披丛林明白之襟握云水清凉之柄动自风流闲宜月定心闻况是赏音相廗何妨打令云水孤藤丛林老僧澜翻口角雪点眉棱长春时节相联蘂破夜光明自照灯内无丝而系螘外无糁而聚蝇不起灭定能应繁兴雪发霜须鲵齿鸡肤年侵蒲柳日在桑榆用持智之大柄静守道之元枢而今百草头边用妙得云门一字俱曹洞宗乘老难发兴秋波摇眼角春雪点眉棱一步跨空劫孤心相续灯西母之桃兮秀结三千年实北冥之鲲兮蜕翔九万里鹏珊瑚枝枝撑着月出格云门跛脚僧心心绝缘了了亡年吞佛空三世披经等大千妙观智出碍韶昼春无边齐物竹床蝴蝶梦双飞栩栩华风颠妙而不有空而不无坐寒床下板步转劫前壶返色光初发知音德不孤流长信是盈科水盘走端如受影珠疎齿如鲵皴皮若鸡万机顿削一句全提湛存性海阔圆明心月低有信风雷还破蛰无言桃李自成蹊有应之身无位之人随方而见妙触而神山林森森春在木江湖澹澹秋生津语不投机不展事云门一路从来亲一切相空其后之心一切心空其后之相幽谷云生寒潭月上应因缘平定二仪了幻化森罗万像恰恰不疑如指诸掌清净本然和合因缘涅不缁而磨不磷仰弥高而钻弥坚随之无后迎之无前空空空处亡中边而今信手拈来用头尾相应正复偏身老而衰根钝且迟霁冷河阔天空斗垂圆明三只目受用两茎眉尘剎大千纵横而妙触三尺丈六笑语而相随坐忘是非默见离微佛祖之陶冶天地之范围髑髅眉底眼空劫句中机青原赭色麒麟步药峤金毛师子威相逢捉手大道同归空劫默游灵然破幽潮扬光焰珊瑚月海缩波澜翡翠秋于世无求随缘自由百千三昧门门事潦倒俱胝一指头说真不真说似不似拈转舌头提得鼻空劫家风衲僧田地心心与祖相传佛佛见他出世一尘入正受诸尘三昧起形貌春寒颠毛雪残坐空生灭影静见离微端珊瑚树生玳瑁海明月珠走琉璃盘藏天下于天下兮一性自然平等出世间于世间兮万像谁敢相谩天地含光阴阳化章蔬肠清白枣齿淡黄丛林闲去就云水老行藏百鍊之金柔兮绕指九试之玉温兮截肪随身干木作戏逢场默默灵光堆堆坐忘衲僧事业宗印文章应物空三世随缘遍十方分身不用相回互到处谁能作覆藏巍巍堂堂炜炜煌煌云水老身丛林陈人发毛已雪鼻气犹春平等应缘也心心佛佛自然说法也剎剎尘尘回途复妙弄假像真山带雪而岁寒水含月而夜阑对机转物影草探竿游刃之牛解烂柯之局残西风雨歛烟云净北斗脚垂河汉干形虽老苍事不穷忙味真嚼蜡面冷刮霜撒手行空劫全身入帝乡回头游戏成三昧春上百华蜂釆香曲木坐床乌藤倚旁孤禅一句三世十方青灯含华夜耿耿白鸟欲没天苍苍却来有应出碍无当丘壑精神云水陈人心灯不夜道树长春珠胎养乎老蚌龙雷跃于脩鳞烂烂光辉兮明白之窟稜稜浪级兮桃华之津庄严三昧游戏诸尘默默有句兮祖祖相传心心无住兮灵灵自然石蕴玉而辉山渊含珠而媚川千亿门开弥勒弹三十年用俱胝禅一乘底事百草头边二仪之门万象之根有无难议青白不痕借功承祖祢了事付儿孙採华香负蜜蜂股齐物梦翻蝴蝶魂即相离相知恩报恩太行之雪春不消黄河之月夜更饶家风许清白身世自超摇离微器重出没机调光焰波澜俱满净珊瑚林树涨高潮雪拭晚晴水受秋清天空四壁月冷三更湛存而独立定应而周行二仪之道成且平万像之印虚不盈鸥鸟情间机事外夕阳沙上未寒盟老身且懒居然从简白雪覆颠乌华乱眼心光传祖灯手段破家产到不到赵州喫茶回不回睦州担板借问诸人识也无青山骨秀闲云散枯藁形骸虚明性怀秋河夜月老树苍崖一机色前自宛转万像头上谁安排云门拄杖赵州草鞋性成而不立玄微智诣而难分是非天空云澹泞夜冷月依俙蝴蝶梦魂兮春昼飞而齐物白鸥盟事兮夕阳卧而亡机皴皮似鸡疎齿如鲵诸缘坐断一句全提夜月圆明兮珊瑚海阔晚云破碎兮玳瑇天低肌骨瘦寒气貌衰残坐冷秋生河阔心空月堕潮干善财游历百城了楼阁门开指一弹古岩老僧百事不能饱雪筠林野之姿癯犹高节抱松石岁寒之骨老更苍稜去就且拙唱酬可憎慎严逆流洞水道孝满颠酒曹山曾灵灵而空了了而融正偏之机转佛祖之道同玉井有月氷壸无风儿孙得力成家事影现诸尘三昧中精神自然秋早春先蟠胸丘壑绕齿风烟理无生而心传阿祖神不死而道出诸僊苍黄酢酬兮将军囓镞之日黑白胜负兮樵子烂柯之年默默亡言灵灵见根鼓挝涂毒香烧返魂物物无心影受镜尘尘出碍声踰垣萎萎嬴嬴病起风姿跛跛挈挈老来事业坐稳三际平心空百念绝森罗万象信崝嵘门门三昧从施设发白齿豁鼻垂口阔坐冷月依依气清秋漠漠离微出入门开正偏往来机活双碧耆婆眼有神分明百草头边药慧而能定定而能应空有短长初无欠剩定慧力庄严性相心齐证妙观察智照非功成所作智同圆镜默默而游月冷天秋靡靡而周云行水流身心无畔岸机用有锥钩诸尘三昧纵横句分付之人拄杖头妙了常存幽灵不昏偏正旋枢臼离微见道根微尘破处大经出冷口开时诸佛吞随缘历历得用门门成褫家事分付儿孙影之神物之春莺喉颊之滑滑柳眉目之津津蜂股华须粉蜡脾蜜酿醇等闲谛了游戏事端的还如幻化人湛存不浑灵明不昏派分河汉底流决崑崙源见闻了成一相影响应空六根体本真如能来生灭之界用随生灭却入真如之门丛林参饱三条篾云梦等闲八九吞渊默元成至虚不盈体天地之含光十方昭彻用阴阳之变态万像崝嵘百战瘢知风雨信垂头兀兀老昇平龟兮蓍兮袪执决疑师兮范兮扶斜理差定彻其底慧穷其涯箭撞筈破珠旋影随默成其性慧润其定虚应六窓观通三径善巧开权触机堕穽怪杀者僧药多成病祖祖家传心心印全混沌未受凿威音不得专蕉雷文象齿之所以桂月晕犀角之能然水自竹来兮绿非假借风从华过兮香有因缘像取模画人成幻化得失一阄是非一马建立摐摐权行且且平贴而安放荡而野科臼弗存轨仪何暇饥则飡饱则罢硬而枕软而借出世间于世间藏天下于天下更问如何之乎者也本来无物当处出生白𣯶𣯶之头发乌律律之眼睛谁敢居尊宿僧相奉老成现威仪住灭定随影响放光明玳瑁海深难寻含月之蚌珊瑚林没谁见𩥇潮之鲸兀兀默耕天成地平一心无住住万像不生生起家空劫壶中句借伴今时路上行搅丛林人七八处令行而据握拄杖子四十年师坐而横用之不敝虚而不盈湛乎性源游乎度门动静出碍方圆不痕寒木得春晚雪窓亡夜昏通塞也虚离实坎变化也连干断坤六和合而无功兮脱略三千之界万差别而有据兮齐承一点之恩这箇形容缘报遭逢藏万德于未兆戢六用于无踪雪阵血战玉田历农影响若空谷随扣如霜钟竿头不是风幡动知有此事还卢舂碧㵎之松烟巢之鹤野性闲闲癯身卓卓江含月而练长水连天而秋阔一点分明兮十方虚豁迹像而无纯全而有阴阳不测之神生灭不到而寿十方界聊现半身三世佛不消一口只箇山形拄杖子与君触处相随走目深额耸口方鼻端秋云消兮天青而阔夜月上兮水白而寒看看影像随应兮明珠走盘用得乎眉体全乎鼻香象不群金毛无畏明妙吉之初心入普贤之幻智回途放旷知不知般若光中熟游戏云水之身山林之气不专乎学不游乎艺默坐而心空妙传而道贵西风凄清秋有痕长天碧净云无蒂从来佛祖真宗只么克承家世山光寒点雪水色冷磨秋肝胆古鑑净身世浮萍流罔象而珠得亡牛而刃游瑞凤入网兮连鳌上钩箇般手段兮老不传休渊默而明湛存而妙三世齐平十方圆照月随水而流风入松而啸相逢会有知音向道自然同调鼻直口四方眉低眼三角默默句难传深深谁转脚入挂树之壶天地能阔得烂柯之棊黑白未错如今更不囊藏到处随宜着落了了常知灵灵匪思妙空三世圆包二仪针鼻长通线梭脐细吐丝出谷白云风断送盈科流水月相随普应群机兮自然合宜众流吞海大泽藏山磨云月兮蟾蜍胆冷卧风波兮鸥鸟情间眉目精神画工装点功转玄微了无丝糁秋天清而河气澄明夜水白而月魂潋灔物物头头应化身超出机前有刑典廓然而莹了无余影卓尔而存岂有他痕静非像也彻见其源动顺缘也萌发其根用绵绵兮搅不浑鑑之现像谷之藏神六门随万汇三昧入诸尘月通犀角晕华到蜜房春历历之机果明了更嫌何处不相亲颦而嗔伸而悦默传鼻孔家风用付眉毛时节放下机投展开漏泄十方三世兮同得同参二仪万像兮同听同说止水怀月空山吐云清白自若高间不群丘壑性灵兮猿鹤得伴江湖情味兮鸥鹭相分霜洗斗魁秋生河汉形夭矫而长松参云气澄明而余潦退岸发皑皑而雪山目湛湛而秋潭杖拂老伴丛林饱参万全非一有二破却成三门门虚而正受物物各自禅谈春亭不要间𦵧借华鸟而今罢了衔白发苍颜三篾住山开眼不觉晓静坐不知间善应全机用灵明入道环而今相伴尘中去榆叶青钱莫我悭行起解绝宗全说缺根根尘尘兮元自现成佛佛祖祖兮何劳施设本色当行家赏音箇时节迟日风流转柳腰迁林语软调鸎舌亡牛刃游罔象珠得沙漠漠而鸥寒天苍苍而雁没石上足蟠人间念干秋生眼角喜入眉端丘壑之身心磈磊丛林之肝胆衰残㵎月依俙夜霜濯磨而气韵清白岩松偃蹇朔雪湔洗而精神翠寒行脚屦败住山篾宽点着破灶堕唿回倒剎竿光阴催促三眠茧风雨扪摩百战瘢影像受鑑音声度垣寂默髑髅眼光明赤肉团云锦舒春兮华容光焰潮雷卷雪兮海口波澜挂拂之喝拄杖之窜胡饼漫头有变通而绍祖供职莲华荷叶没科臼而说禅判宦相随学步莫似邯郸鸟巨光长老写真求赞骨寒气羸顶雪颔丝牛首之懒虎头之痴兀兀逃禅处空空选佛时九万鹏风扶羊角千年兔月卧蛾眉门门幻起尘尘智随蝴蝶梦游兮庄生齐物桃华眼冷兮灵云不疑初无稜缝浑莫鍼锥巴陵曾对吹毛剑珊瑚撑月夜枝枝真首座写真求赞觉海元澄性天廓平耳眼空更远息气细而清露寒斗湿秋淡河横丛林底去就百草头光明蛾眉之月兮三千剎海羊角之风兮九万霄程肚皮参饱肝胆老成挥斤容易甚器受太难生为尔一斵鼻垩从教四望人惊教监寺写真求赞胡床一默智游理窟偏正往来离微出没上下混成也二仪之根去来平等也三世之则有时随应诸尘不可说似一物修证不无污染不得震之东兑之西离之南坎之北青州布衫镇州萝卜当家行眼里有筋本色汉舌头无骨小师智临禅客写真求赞云石雪松岁寒之友从晓月霜钟清白之音容自乐也村歌社舞平怀也牧笛归农暴雨卒风潜神堂而避阵吼雷掣电战禅席而交锋十分闲暇一等疎慵青山白云之去就浮萍流水之行踪披雾变文豹吟云蜕骨龙身老艺孤兮难其授子智齐德半兮未可传宗郑成忠写真求赞智不能知识不能识一气轻清䨥瞳冷碧莲开梦觉十方处殒于一时鲲蜕鹏搏九万里成乎一息物我普融自他平出珠受色而不痕剑挥空而何迹须更指响弥勒阁开也许是重深尘剎分身普贤毛孔也初非迫窄王承事写真求赞苍棱羼颜璠玙蕴石而辉山老节岁寒琥珀抱松而永年威音未兴之际混沌欲凿之前丛林大义兮道尊百丈剎海平潮兮月现三千我为尔说法尔为我开田据坐松根石头上知音人信默心传明州天童觉和尚真赞终弟子右奉议郎主管台州崇道观赐绯鱼袋李端民谨施俸资添助开板所期善利增崇禄算绍兴丁丑夏安居日小师比丘智宣募缘开板奉三宝弟子吴兴王守超并女弟子章二十八娘凭小十三娘子共施家财助缘开板各答四恩三有比丘灵岳冲义施财添开板答四恩三有者天童觉和尚真赞终勅谥宏智禅师行业记宣和六年向公子諲使发运事梦僧导至古寺金其牓曰隰州莫测也秋九月泗洲普照王寺阙住持者向公闻长芦第一座僧正觉倡曹洞宗衲子信向具疏与帖请补其处既至问其乡里曰隰州始悟昨梦愈加敬礼师盖自此七坐道场名振天下鸣乎达人大士出应于世为人天师夫岂偶然也哉师姓李氏母赵诞师之夕光出于屋人皆异之七岁诵书日数千言少日遂通五经祖寂父宗道久参积翠老南之子佛陀逊禅师甞指师谓其父曰此子超迈不群非尘埃中人宜令出家异日必为大法器十一岁得度于同郡净明寺本宗十四岁得戒于晋州慈云寺智琼十八岁出游诸方诀其祖曰若不发明大事誓不归矣至晋绛间或以无凭沮师邑尹见师英拔因以所执扇示之曰为我下一转语师应声援笔书偈其上尹大喜为请凭以行渡河之洛坐夏于少室山日撷蔬茹供给病僧蔬且尽则採药苗继之游龙门遇乡僧挽师同归师曰出家行脚本为参寻知识了生死事乡关非所怀也腰包径至汝州香山成枯木一见深所器重一日闻僧诵莲经至父母所生眼悉见三千界瞥然有省急诣丈室陈所悟山指台上香合曰里面是甚么物师曰是甚么心行山曰汝悟处又作么生师以手画一圆相呈之复抛向后山曰弄泥团汉有甚么限师云错山曰别见人始得师应喏喏丹霞淳禅师道价方盛师乃造焉霞问如何是空劫已前自已师曰井底虾䗫吞却月三更不借夜明帘霞曰未在更道师拟议霞打一拂子云又道不借师忽悟作礼霞云何不道取一句子师云某甲今日失钱遭罪霞云未暇得打尔且去时二十三岁矣霞退居唐州大乘师从焉住山昇和尚亦淳之嗣子举师立僧霞住大洪师掌记室宣和三年迁首座时金粟智雪窦宗保福悟凤山钊皆参随之明年分座于庐山圆通照阐提席下真歇住长芦闻师名遣书招之撞钟出迎大众耸观师须眉奇古倾然而黑衣裓破弊履袜皆穿真歇遣侍者易以新履师却之曰吾岂为鞵而来耶真歇与众恳请居第一座时众踰千七百见师年少初亦易之至秉拂老于参请者无不心服又二年住泗洲普照实始出世嗣法淳和尚前此分寺之半为神霄宫而又两淮荐饥齐厨空乏二时所须杂以菽麦师至命纯以秔库僧辞不给师命如初已而檀施填委徽宗皇帝南幸师领众起居上见寺僧千余填拥道左方袍整肃威仪可观异之有旨召师面受圣语还其故寺之半师之受请而未至也僧伽塔相轮中香烟腾空直亘东南师入寺乃止建炎元年住舒州太平又住江州圆通能仁自能仁谢事游云居时圆悟勤禅师住山会长芦虚席大众必欲得师圆悟与安定郡王令袊力勉共行入寺未几知事以乏粮告师不答时大𡨥李在抄界境上领兵入寺无不惶骇师安坐堂上待其来以善言诱之在稽首信服挥其众辇金谷以供众一方亦赖以安建炎三年秋渡江至明州欲泛海礼补陀观音道由天童山之景德寺适阙主者众见师来密以告郡师微闻即遁去大众围绕通夕不得行不得已而受请未几肤人侵犯境内诸寺皆谢遣云游师独来者不拒或以为不可师喻之曰明日𡨥至寺将一空即今幸其尚为我有可不与众共之乎已而𡨥至登塔岭以望若有所见遂歛兵而退秋毫无所犯人皆欢服以为神助伯庠闻师名旧矣岁在戊午教授州学始识其面甞访师自小白舍舟道松阴二十余里雄楼杰阁突出万山之中固已骇所未见入门禅毳万指默座禅床无謦欬者顷侍老先参政遍历襄汉江西南岳未有如是盛也闻之长老尊宿皆云天童旧众不满二百师之来四方学者争先奔凑如飞走之宗凤麟百川之赴沧海今踰千二百众矣来者益多甑釜将藁主者惶惧不知所以为计白师以僧粮垂尽师笑曰人各有口非汝忧也言未既阍者告嘉禾钱氏航米千斛舣于岸矣绍兴八年九月被旨住盐安府灵隐寺将行大众悲号有乌万数亦哀鸣随师踰数时乃散十月有旨还天童前后垂三十年寺屋几千间无不新者异时长芦雪峯僧方盛时各居一堂别为四五天童衲子既多师以己意指授匠者为一堂以处众千二百人悉皆容受雄丽深稳实所创见即两山间障海潮而田之岁入三倍于前凡众所须无不毕具此虽有为事然他人睥睨不敢措手者师优游其间即日趣辨二十七年秋九月忽来城中谒郡僚及素所往来者又之越上谒帅守赵公令詪因遍诣诸檀越家若与之别十月七日还山饭客如常八日辰巳间沐浴更衣端坐告众顾侍者索笔作书遗大慧禅师属以后事又书偈曰梦幻空花六十七年白鸟烟没秋水天连掷笔而逝龛留七日颜貌如生寿六十七僧腊五十三大慧夜得书即至山中以十四日奉师全身葬东谷塔道俗送者增山盈谷无不涕慕自师之逝风雨连日及葬开霁事毕如初师具大慈悲诱接不倦投筹入室潜符密证者不可胜纪师于受施无贪行施无厌岁饥艰食竭已之长兼辍赡众之余赖以全活者亡虑数千万人居常施者金帛满前悉归于众丈室萧然弊衣粝食不破中飡以终其身每薙发聚之必生舍利五色或发贯其中有得堕齿者舍利生生不已葬后人祈祷之或得于茵蓆或得于衣履不常其处寺去水远师凿石为畎子母相衔斋厨浴室无不周遍官家妇人有入寺者欲盥手畎中忽陀跃而出妇人惊倒久之乃苏贵人子馆法堂西酒肉自随或止之不从俄而法鼓雷震堕地贵人子惶惧而去今有震迹存焉一日小行者僵仆于地言曰我护伽蓝神也与太白神角力可令僧众诵呪助我或曰何不以告堂头神曰我闻觉和尚住此十余年矣每至寝堂欲见之即战慄不能前竟未之识也其为文初不经意下笔即成中书舍人潘公良贵请铭大用菴亲为书石叹曰与三祖信心铭相后先矣师去世之五月诏谥宏智禅师塔曰妙光参知政事周公葵为之铭凡师应世之迹见于塔铭者兹不复叙呜乎此特师之事业可形于言者尔若乃妙用纵横不痕不迹全超空劫之前洞彻威音之外不可得而拟议者又非文字之所能载也干道二年六月日左朝奉大夫侍御史王伯庠记比丘悟迁开板戊午年刊记宏智禅师广录卷第九