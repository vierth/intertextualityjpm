昙芳守忠禅师语录X卍XXX昙芳和尚语录叙至正二年昙芳忠公自钟山上迳山四方禅人趋而从者甚众其有得于所闻者口口相语传之四方其徒正茂至临川山中告余以入山诸佛事余闻而叹曰夫说法者当如法说径山其有焉因为题其端巳后三年奉旨来住大龙翔举扬宗风缁素敬仰于是其门人住善权继祖等更辑其崇因蒋山崇禧径山龙翔所说语通为一书名曰五会录其四在建康其一在杭皆最高无上如彼楞伽人登其一巳为希有师所至说法沛然孰能尚之弟子师睿来请为之题辞吾闻昔贤如裴相国述黄檗之心要苏黄门启真净之高风皆定其宗旨不事虗言者也余岂能言之哉甞观达磨之来临济一宗端绪远大宋南渡时圆悟之子有隆有杲皆深荷于正宗力求于继法者也隆之尊严囦寂无眹杲之弘毅若决江河杲菴于洋屿未及一夏发其悟者一十三人近世所未有也而杨岐正脉乃以归诸隆之高弟应庵华焉杲有无我之公隆有得人之实是故自杲而出者千枝万叶X一一光明而应菴之成于二师者宛然可怜也华得密菴杰杰之将寂沈吟久之其侍者进曰师岂有思乎曰非汝所知进曰某窃留岳在此久矣惊喜召岳一见付衣而寂盖此宗之不苟于得人有如此者是为松源一支岳得无得通通得虗舟度度得玉山珍今吾昙芳则珍之弟子也夫以心传心宗无别法随法说法法无定言因言以观法因法以求宗而心心之传由语录而泝之则存乎其人矣呜唿不立文字之宗今如山海不得有无之语巳在言前聊伸鄙辞以为叙引至正六年岁丙戌冬十月既望微笑居士蜀郡虞集叙昙芳和尚语录目次卷上叙建康路崇因禅寺语录建康路蒋山太平兴国禅寺语录集庆路蒋山大崇禧万寿寺语录杭州路径山兴圣万寿禅寺语录卷下X大龙翔集庆寺语录偈颂佛祖真赞自赞附录题䟦行业记塔铭昙芳和尚语录卷上昙芳和尚建康路崇因禅寺语录常州路善权禅寺住持嗣法继祖等编大德九年岁乙巳三月初一日师于首座寮受请指法座云尽大地是箇须弥宝座有甚阶级喝一喝日青天轰霹雳遂登座拈香云此香端为祝延大元世主今上皇帝圣躬万岁万岁万万岁钦愿统圣明如日如月祝睿筭同地同天次拈香云此一瓣香爇向炉中供养前住杭州路景德灵院禅寺佛光海印禅师本师玉山大和尚用酬法乳之恩遂趺座问答竟乃云过去巳过去未来犹未来释迦老子一段大事因缘即今委自新崇因遂展两手云诸人若信得及皇恩佛恩一时报毕其或情尘未尽法执X未忘凤萦金网趋霄汉以无期蛇神护珠蕴风雷而自昧良久点石化为金玉易劝人除却是非难复云适来蒋山和尚白槌云法筵龙象众当观第一义且第一义如何举唱咄不可总作野狐见解上堂尽大地是箇解脱门因甚入不得尽大地是箇宝华王座因甚坐不得青萝夤缘直上寒松之顶白云澹泞出没太虗之中上堂一雨普滋三草二木正法眼藏绝尘沙金色头陀下鸡足击拂子下座上堂举石头垂语云言语动用没交涉药山出众云直得非言语动用亦没交涉石头云我者里针札不入药山云我者里如石上㘽花师云罔象无心珠在掌离娄行处浪滔天遇五示众十二时中不倚一物黑牛卧死水从天降下从地涌出脚跟下好与三十谨白参玄人光阴莫虗度佛诞上堂举云门道释迦老子初生下时周行七步目顾四方指天指地云天上天下唯吾独尊我当时若见一棒打杀与狗子喫贵图天下太平师拈云曾经巴崃猿啼处听得驴鸣也断肠结夏小参顾视大众云你诸人千里万里抛却师僧父母来者里觅佛觅祖你岂不知达磨是老臊胡释迦老子是干屎橛文殊普贤是担屎汉等妙二觉是破执凡夫菩提涅槃是系驴橛十二分教是鬼神簿X拭疮疣纸四果三贤初心十地是守古冢鬼自救不了蓦拈主丈云德山来也遂置主丈处世界如虗空如莲花不着水心清净超于彼上堂诸佛出世祖师西来早是不着便三百五百成群作队说黄道黑指东画西野狐见解拈主丈云观世音将钱买胡饼放下手却是馒头靠主丈下座上堂举僧问赵州如何是毗卢顶相州云自小出家不曾眼华忽有人问青山如何是毗卢顶相只对他道缫成白雪桑重绿割尽黄云稻正青且道与赵州是同是别仰山了堂首座至上堂摩诃衍法离四句绝百非崇因寺里打鼓上堂队队衲僧来队队衲僧去喝上堂举僧问投子枯木里还有龙吟也无投子云我道汝髑髅里狮子吼师颂云枯木老龙吟髑髅师子吼九九八十一面南看北斗解夏小参诸方有为人句青山无为人句诸方有杀人刀活人劒青山无杀人刀活人劒诸方有结有解青山无结无解是汝诸人向者里立地皮下还有血么若约山僧看来三世诸佛不如你六代祖师不如你天下老和尚不如你复云不用思量不用疑目前法法是全提即今休去便休去欲觅了时无了时久立珍重上堂明暗有去来虗空无动转万象既历然一真自忌鑑竖拂释迦老子在拂子头上说大法要放拂云X见汝诸人不会走人露柱里去也喝一喝下座上堂古德道芜湖芜湖见当涂当涂见八月十五夜恰似没柄扇美则美矣似则未似青山则不然开眼开眼见合眼合眼见芜湖与当涂不出广寒殿喝一喝下座上堂五祖道祖师说不着佛眼覰不见四面老婆心为君通一线青山道开口便道着开眼便觑见青山老婆心何曾通一线便下座上堂教中道一人发真归源十方虗空悉皆消殒佛殿𡎺着你鼻孔钟楼塞破你脑门作么生得相应去喝一喝上堂欲识佛性义当观时节因缘时节若至其理自彰静夜钟声随扣击以无亏澄潭月影触波澜而不散恁么也得不恁么也得恁么不恁么总得击拂子师子不食鵰残俊鹰那打死兔下座冬至小参释迦老子眼里无筋达磨大师皮下无血诸人只知从冬数九腊前三白不知昨夜老梅向南一枝冻折以拂子击禅床一下复云少室峰前金凤舞曹溪路上玉鸡啼青山今夜打参鼓留得闲僧立片时请西洲首座上堂卷舒立方外干坤纵横挂域中日月首座打板坐禅长老举扬宗旨寒山拾得扫地装香弥勒释迦搬柴运水便下座元宵进退两序上堂诸佛放光明助发实相义东边X是知事西边是头首法幢于斯建纪纲于斯立千灯续焰虎骤龙骧一花五叶地久天长以拂子击禅牀下座上堂春风日夜扇春雨及时滋曹溪人不来悠悠生我思拍禅床下座上堂清净本然云何忽生山河大地诸禅德山河大地即是上座自已上座自已即是山河大地清净本然周徧一切拊绳床云佛殿走出山门僧堂穿过厨库喝一喝上堂即心即佛非心非佛不是心不是佛不是物桃李火中开黄昏候日出上堂古德道你一念心疑被地碍你一念心痴被水溺你一念心嗔被火烧你一念心喜被风飘乃竖拂云地水火风即今在拂子头上说法听法击拂子云二由一有一亦莫守一心不生万法无咎上堂举云门一日云京华还有栋梁也无自代云家家观世音拈云云门大师大似压良为贱且道青山还有栋梁也无卓主丈云院院烧灯如白昼沈香火底坐吹笙常竭陀绘佛像师说偈示之笔端幻出诸佛像谓是心耶是手耶心手两忘知落处少林春色天涯昙芳和尚建康路蒋山太平兴国禅寺语录常州路善权禅寺住持嗣法继祖等编师于至治元年辛酉正月十七日受行宣政院疏请X入寺据室横按主丈云拟则垛生招箭不拟则十万八千靠主丈云放过一着遂出陞座拈香祝圣罢就坐问答竟乃云法随法行法幢随处建立新蒋山今日开堂一问一答一挨一拶曲循时宜助扬圣化若谓是建立法幢入地狱如箭射岂不见临济谓普化云我欲建立黄檗宗旨汝切须与我成褫普化珍重便下去克符后到临济亦如是问克符亦珍重下去三日后普化上问讯云和尚前日道甚么临济拈主丈打下符又三日上问讯云和尚前日打普化有甚么事济拈主丈亦打下师喝一喝云选佛若无如是眼宗风那得到如今复举世尊一日陞座迦叶白槌云世尊说法竟世尊便下座师云龙袖拂开全体现象王行处绝狐踪上堂万法是心光诸缘唯性晓本无迷悟人只要今日了且道了箇甚么欲得不招无间业莫谤如来正法轮进退两班上堂苦乐逆顺境诸佛从中生曼殊普贤师逆行而顺化伟哉令德人扶持折脚铛煑饭复煑羮二时无缺少芥子突落地虗空成粉碎击拂子便下座上堂千峰列翠万壑争妍谷口鸎啼梁间燕语毗卢心印廓尔无涯正法眼藏流通不绝拈主丈观音菩萨将钱买胡饼放下手却是馒头卓主丈有意气时添竟气不风流处也风流X结夏小参三乘十二分教横说竖说天下老和尚直说曲说总是作死马医现前众等踞菩萨乘脩寂灭行以大圆觉为我伽蓝身心安居平等性智三生六十劫毕竟如何一天月色照无休万壑松风撼庭户复举临济示众云赤肉团上有一无位真人常从汝等诸人面门出入未证据者看有僧便出问如何是无位真人济下禅床擒住云无位真人是甚么干屎橛师拈云诸禅德实未得者切忌麤心临济道无位真人是甚么干屎橛会么鱼跃巳随流水去鸎啼犹带落花回朝廷看藏经满散上堂始从鹿野苑终至䟦提河于是二中间未甞谈一字有底便道玉轴琅函五千贝叶自何而来实谓我所得智慧微妙最第一众生诸根钝着乐疑所盲如斯之等类云何而可度拈主丈瞿昙来也揭日月于觉天布慈音于沙界或现大神通或放大光明捞摝有情度诸苦海巍巍乎荡荡乎无为焉无私焉以此祝圣寿凤历长春以此赞皇图与天同久虽然与么犹未是极则边事且道如何是极则边事卓主丈云野老不知尧舜力冬冬打鼓祭江神复举东印土国王因众僧看经惟般若多罗尊者嘿坐王问云众僧看经尊者为什么不看经尊者云出息不涉万缘入息不居阴界常转如是经百千万亿卷师拈云东印土王与尊者一问一答只知其一不知其二蒋山今日朝廷颁降御香衲僧X家一百七十余员经律论五千四十八卷于七日中从头念过直是上副天心下资黎庶堪报不报之恩共助无为之化上堂归源性无二方便有多门狸奴白牯趂起陜府铁牛踏杀嘉州大像击拂有功者赏谢首座秉拂都寺辨斋上堂三世诸佛六代祖师天下老和尚说不到底句子百味具足日前被我首座都寺一齐拈出直教见者闻者箇箇饱齁齁地去且道山僧还在里许也无卓主丈薰风自南来殿阁生微凉上堂是柱不见柱非柱不见柱是非巳去了是非里荐取好诸禅德释迦老子向是非里转大法轮无有间歇微尘众生向是非里成等正觉无有间歇击拂子下座上堂圆同太虗无欠无余炎炎酷暑氷片交飞遂拈拂子云释迦老子即今向山僧拂子头上东方入定西方起西方入定东方起南方入定北方起北方入定南方起上方入定下方起下方入定上方起掷拂云急着眼覰解夏小参诸佛不出世祖师不西来人人分上犹千日并照廓彻十虗山僧一夏九十日谁敢错悞诸人一丝毫许药山久不上堂院主云大众久思和尚示诲山云打钟着众集药山便归方丈院主云早间蒙和尚许为众说法因甚一言不措山云经有经师论X有论师又争怪得老僧大众还委悉么惯从五凤楼前过手握金鞭贺太平复举僧问南阳忠国师如何是卢舍那国师云与我过净瓶来僧度净缾国师云却安旧处着其僧再理前问国师云古佛过去久矣师拈云白云他自散明月落谁家上堂十五日巳前勐虎生羽翼十五日巳后蛟龙得云雨正当十五日古佛与露柱交参佛殿共山门鬪额参上堂森罗及万象一法之所印拈主丈云尘沙诸佛走入主丈里诸人还见么若也不见为你念灭罪障陀罗尼卓主丈下座迳山庭栢首座同友人至上堂苍苍古庭柏经冬色不凋喜有同人至相看忘寂寥上堂举南泉西堂百丈随侍马祖翫月次祖云正与么时如何丈云正好脩行西堂云正好供养南泉拂袖便行祖云经归藏禅归海惟有普愿独超物外师拈云甜瓜彻蔕甜苦瓠连根苦上堂从上先圣向镬汤炉炭里成等正觉刀山劒树上成等正觉拈主丈主丈子只今向诸人眼睫里成等正觉卓主丈下座腊月八日玉山和尚忌拈香奋无明三毒白仁二幻到死百万灵山不顾见你天下丛林不顾见你一炷兜楼一椀茶冤有家兮债有主晦机和尚遗书至上堂举僧问古德南泉迁化向什X么处去德云石头作沙弥时参见六祖僧云不问石头作沙弥时参见六祖南泉迁化向什么处去德云教伊寻思去师云古德与么答话雨洒不着风吹不入忽有人问蒋山晦机迁化向什么处去只向它道常住今日设斋待云不问常住今日设斋晦机迁化向什么处去又向它道供养佛法僧且道与古人是同是别一曲两曲闻不闻悲风流水多呜咽上堂有漏笊篱无漏木杓碧眼黄头取性卜度开炉上堂教中道居一切时不起妄念于诸妄心亦不息灭住妄想境不加了知于无了知不辨真实师颂云地炉新种火窻户更重封黄昏一觉睡不觉五更钟上堂实际理地不受一尘万行门中不舍一法冬至令辰伏惟首座大众尊候纳福下座上堂举南阳忠国师问紫璘供奉城南草作何色紫璘云黄色又问童子城南草作何色童子云黄色国师云者童子亦可帘前赐紫对御谈玄师拈云大小紫璘被国师热瞒何不道灵山授记也未到此遇五上堂是日巳过命亦随减曹溪路上初无俗谈便下座上堂举涅槃会上广额屠儿放下屠刀便言我是千佛一数世尊云如是如是善自护持师颂云优钵罗华最胜幢屠刀放下恰相当天生伎俩能奇特千个元来五百䨥X除夜小参智眼洞明十方通畅东胜身洲打鼓西瞿耶尼晚参东海鲤鱼吞却海西河师子口门大金刚唤起足行神还却赵州行脚债击拂子恼乱春风卒未休来年更有新条在昙芳和尚集庆路蒋山大崇禧万寿寺语录天历元年戊辰十月初一日特奉圣旨颁降御香到寺命师住持两山师出陞上拈香祝圣谢恩毕就坐问答竟乃云斩新日月特地干坤三千年黄河澄清五百载圣人出现尧眉八釆舜目重瞳天中之天圣中之圣道齐皇觉化洽无私一句当阳大家荐取乃厉声云天下名山江南第一钦奉圣旨立大崇禧万寿寺额上堂天开地辟古皇基虎踞龙蟠拥翠微三𨔝金鉏新雨露天华无数袭龙衣钦惟圣天子入正大统旋降玺书揭示九重日月拓开掌上干坤尧日与佛日同辉慈风并皇风溥扇遂拈主丈画一画云虗空可量风可系无能尽说圣功德宣封宝公大士加普济圣师崇禧寺像成开光明师执笔云饥鹰窠里出头来天上人间不可陪擘破面皮轻漏泄大千沙界起风雷应以菩萨身得度者即现菩萨身而为说法应以国王身得度者即现国王身而为说法钦奉纶音特加圣号庄严慈像永副归依神光不昧自古自今一句无私盖天盖地以笔作点眼势云莫言不是僧繇手须信皇恩似海深X特授佛海普印大禅师号转藏经满散上堂始从鹿野苑终至䟦提河于是二中间未甞谈一字释迦老子岂欺人哉于斯明得便见未离兜率巳降王宫未出母胎度人巳毕直得尧风荡荡舜日昭昭百草头边全彰海印大士挥玉尺春满凤凰池赵州绕禅床一天新雨露到者里流通句内足可观光若约衲僧门下直是未在旦道衲僧门下有甚长处卓主丈云擘开华岳连天秀放出黄河到海清达磨忌拈香廓然无圣丽天杲日分髓分皮徧地荆棘千古万古成狼借上堂诸佛大圆鑑内外无瑕翳两人同得见心眼皆相似拈主丈者个是主丈子那个是大圆鑑若也明得内外无瑕翳若也不明得却被主丈子穿却鼻孔去也下座上堂举云门问僧甚处来僧云江西门云江西一队老汉寐语住也未僧无语师召大众云者僧无语且置云门老汉面皮厚多少上堂举洛浦为临济侍者侍立次济问云从上一人行棒一人行喝未审那个亲浦云总不亲济云亲底事作么生浦便喝济便打师拈云诸方尽谓箭锋相拄啐啄同时争柰蹉过二大老会么鸖有九臯难翥翼马无千里谩追风上堂拈主丈云拄杖子有时象王回顾有时狮子嚬呻卓主丈且道是象王回顾是师子嚬呻靠主丈云X龙蛇易辨衲子难瞒朝京回上堂心随万境转转处实能幽随流认得性无喜亦无忧山僧三月十七日黄金殿上亲奉龙颜捧丹诏出九重恩逾沧海衣金襕主一剎光贲丛林今日归来挝鼓陞堂以慰众望正与么时且知恩报恩一句作么生道卓主丈蒲团静倚无余事永日寥寥贺太平复举宋太宗因僧朝见问云卿是甚处僧僧对云庐山卧云菴太宗云卧云深处不朝天因甚到者里僧无对师颂云卧云深处不朝天虎啸龙吟岂偶然撼动杖头古刀尺少林春满九重天至顺二年辛未三月特奉圣旨复还马司寨罗汉梅山等庄田师出陞座拈香祝圣谢恩毕复举东山云山前一片闲田地叉手叮咛问祖翁几度卖来还自买为怜松竹引清风师云东山老人恢张祖业不妨好手崇禧者里有条攀条无条攀例且贵不坠冗几豕声亦成一颂山前一片闲田地风月何曾属别人二百年来到今日九天雨露一番新特为新命灵隐竺田和尚上堂茫茫普热纷纷下雪百川倒流圣凡路绝人从幽州来接得杭州信报道西天小朵峰走入衲僧鼻孔里奋狮子爪牙哮吼一声野干狐狼一时屏迹虽然亦未是全提时节且如何是全提时节良久云楼观沧海日门对浙江潮X开炉上堂举百丈令沩山看炉中有火也无沩拨云无丈亲自拨得少火夹起云汝道无者个聻沩山忽契悟作礼百丈云欲识佛性义当观时节因缘时节若至其理自彰师颂云唤醒沩山水牯牛因缘时节谩相酬炉中火种星儿子閙热丛林卒未休上堂举古德云乘时盖却屋趂晴刈却禾输纳王租了鼓腹唱讴歌古德此语正抓着山僧痒处诸仁者莫是山门屋未盖诸庄稻未收么若与么非独蹉过古人要且不知今日之事所以道若无智眼非常之旨几无闻矣上堂良久顾视大众云便与么去如天普盖似地普擎净倮倮绝承当赤洒洒没窠臼拟涉思惟白云万里下座上堂举梁武帝请傅大士讲经大士以尺挥按一下武帝愕然宝公云会么帝云不会宝公云大士讲经竟师颂云大士讲经竟山深水亦深豊干骑勐虎拾得咲吟吟上堂天得一似清地得一以宁圣人得一永镇干坤卓主丈南山起云北山下雨上堂召众云日前卒风暴雨飞沙折木还有来处也无若有来处即今在甚么处若无来处许多境界如何销融以主丈画一画下座冬至小参诸法空无相佛种从缘起拈主丈云主丈子化作摩醯首罗向三十三天说秘密王三昧卓主X丈云冬前冬后沙飞石走复举杨岐和尚示众云杨岐乍住屋壁疎满床尽撒雪珍珠缩却项暗嗟吁翻忆古人树下居师拈云杨岐和尚大似家无儋石之储要与陶朱公鬦富若也会得方可称其儿孙其或未然有寒暑兮促君寿有鬼神兮妬君福西源达首座住移忠上堂鹫岭拈花迦叶微咲世尊云我以正法眼藏微妙法门付嘱摩诃大迦叶少林九年面壁二祖立雪安心洎乎礼三拜依位而立达磨云汝得吾髓自此唤作以灯传灯以心印心一人传虗万人传实后来临济辞黄檗檗问甚么处去济云不是河南便是河北黄檗便打济接住遂与一掌黄檗呵呵大笑云侍者将先师禅板拂子来济云侍者将火来黄檗云子但将去巳后坐却天下人舌头哑子喫苦瓜大家厮淈突新命移忠西源长老久居板首表率人天巳具向上爪牙作家手段兹以时节既至大丞相符命自来驩动丛林声播海内古德道未有长行而不住未有长住而不行欲益无所益欲为无所为宜作舟航广度群品虽然且山僧末后一句如何举似莫负王臣外护恩好与佛祖作头抵上堂难难世事由来无两般易易日面月面超言义也不难也不易文殊普贤观音势至元宵上堂山河无隔碍光明处处通佛殿上烧香三门头合掌寒山拾得大咲掀天一对金刚两脚踏地拍禅床下座X上堂身心清净诸境清净诸境清净身心清净崇禧者里波波挈挈百丑千拙且与么过谢嘉议大夫尚刘二总管奉旨到寺塑佛及诸圣像上堂拈主丈具足无量胜妙智拓开浮幢王剎海或现诸佛相好身或现菩萨众妙相或现金刚天王神地水火风男女像种种变化极无尽各转微尘妙法轮欢动上下及四维声撼九重天帝阙闻见咸发欢喜心皇恩佛恩无穷尽普愿天地诸有情同证无上玅菩提卓主丈一下上堂坐深井者不知太虗之宽广忘偏见者方明至理之圆融临济掌黄檗黄檗掌百丈国清才子贵家富小儿娇玉泉天云长老通书上堂扑灭鹫峰灯翟支瞎摩醯眼伟哉担板汉是吾堂中简少室峯前九天雨露曹溪路上三佛场开兹者玉泉堂头天云禅师不外老拙远发先驰叙陈法乳有光先宗是长老不忘吾之道义也挥怒枕掷云峰大慈明之道于天下是长老吾之积翠也指临济喫痛棒作阴凉大树覆荫天下人是长老吾之睦州也既无心而出岫乃饮水以知源遂拈主丈且道北山主丈子有分付耶无分付耶若道有分付辜负宗乘若道无分付埋没自已掷主丈云龙蛇易辨衲子难瞒上堂老僧衰病不能与诸人说得拈主丈云主丈子与诸人说去也靠拄杖下座X上堂目前无法意在目前寒云笼华岳不是目前法非耳目之所到红日上搏桑与么也不得不与么也不得与么不与么总不得青山只解磨今古流水何曾洗是非上堂举五祖和尚道数日巳来连绵大水所到之处皆有损伤曹溪一滴弥满人间衲僧一吸鼻孔辽天既是名字相同因甚损益有异谁知远烟浪别有好商量师颂云曹溪一滴深衲僧鼻孔长薰风自南来殿阁生微凉结制小参莫行心处路休挂本来衣何须便与么切忌未生时释迦老子在汝舌尖上转大法轮达磨大师在汝脚跟下转大法轮无迷底法无悟底法无不迷不悟底法钟山寺里打鼓四大部洲同参拈拄杖却烦主丈子与诸人说安居偈十方同聚会箇箇学无为此是选佛场心空及第归卓主丈复举麻谷到章敬处绕床三匝振钖一下卓然而立章敬云是是又到南泉处亦然泉云不是不是麻谷云章敬道是和尚为甚么道不是泉云章敬是是汝不是此是风力所转终成败坏师拈云龙象蹵踏非驴所堪上堂教中道大通智胜佛十劫坐道场佛法不现前不得成佛道拈主丈者个是现前底佛法卓主丈者箇是所成底佛道还见大通智胜佛么良久云寒鴈一声至砧杵万家秋西印祖首座出世兴教上堂向上一路千圣不传未X曾亲近早隔大千只贵一一从自已胷襟流出葢天盖地三世诸佛六代祖师天下老和尚只为你作箇证明底人新命兴教西印禅师赵州之文远也灵树之云门也时节既至其理自彰发大机显大用西天东土一印印定卓主丈云天香云外飘风雷撼灵径上堂祖师道至道无难唯嫌拣择但莫憎爱洞然明白三祖大师道则太煞道了也且独龙冈吞却讲台是第几机喝一喝下座特旨驰驿平江交割拨赐田把归寺上堂动若行云止犹谷神既无心于彼此岂有象于去来山僧钦奉圣旨特往平江交割拨赐田土一去一来四十余日诸禅德且道是有去来耶无去来耶若道有去来未具衲僧眼在若道无去来未具衲僧眼在毕竟如何客路如天远皇恩似海深上堂今朝五月初一万法本来空寂山前二麦巳熟监收莫教狼籍街坊善巧化人軄务荷担竭力长老住持事繁讨甚衲僧气息一队古佛参堂去上堂扫除佛祖玄关拈却衲僧巴鼻今朝初一明朝初二便下座上堂事无碍理无碍理事无碍事事无碍师子咬人狂狗逐块八月十二日文宗皇帝圣忌满散藏经上堂一念普观无量劫无去无来亦无住如是了知三世事超诸方便成十力故我文宗皇帝道高一代功盖百王X无灭无生历千劫而不古若隐若显连百福而长今兹焉讳日斯临现前众等披阅一大教用资圣驾住持臣僧陞宇此座举唱宗乘一句全提分明举似卓主丈三十三天扑帝钟大元国里日卓午江心北隐和尚华藏西洲和尚至上堂祖庭寂寞甚弟兄能几人弹指十年别唯喜道弥尊遂拈主丈云我本无心有所希求今此法王大宝自然而至诸禅德法王大宝既至诸人还见么卓主丈华藏海中不动摇吞烁干坤迥然照端长老住宜兴保安上堂举赵州示众云我者里有出窟师子有在窟师子只是难得师子儿时有僧弹指州云是什么僧云师子儿州云我唤作师子早巳罪过你更趯踏在师拈云赵州老老大大作者个语话山僧者里也有出窟师子也有在窟师子也有师子儿卓主丈悬崖返掷真堪畏直得清风𨔝四维上堂开眼不要尿床合眼不要瞌睡放出云门赵州把住德山临济七十三八十四衲僧鼻孔大头垂业识茫茫无本据喝一喝上堂久晴不雨一雨便晴旷大劫事廓尔分明擎叉打地摇铃辊毬总落第二结夏小参挂搭不必谢茶坐不必讲人我山至高而自摧是非海至深而自竭况我三佛觉场大人境界释迦弥勒提缾换水文殊普贤扫地添香山边水边一声幽鸟千峰外巖间松下数片白云相共闲法法X全彰头头曾现一夏九十日一日十二时敢问诸人如何保任咄黄檗树头讨甚蜜菓上堂孟冬薄寒仲夏渐热少室老臊胡何曾有妙诀黄龙道说玄说妙乃太平之姦贼行棒行喝乃乱世之英雄诸禅德不贪香饵味可谓碧潭龙上堂举南泉示众云王老师卖身去也还有人买么时有僧出云某甲买泉云不作贵不作贱你作么生买僧无语师拈云者僧胆大心麤龙头蛇尾待它道不作贵不作贱你作么生买何不向它道寒时与你衣着饥时与你饭喫灵隐竺田和尚遗书至上堂一切佛涅槃无有涅槃佛无有佛涅槃远离觉所觉去年腊月十四日小朵峰忽然背翻筋斗𡎺碎无生国鼻孔舜若多神忍痛不禁直得泪洒千峯云愁大野今年臈月十四日痛定方甦小朵峰依旧干坤独露无生国处处流辉舜若多神欢喜不彻蓦拈主丈云诸行无常是生灭法生灭灭巳寂灭为乐除夜小参头陀石被莓苔褁是大神呪掷笔峯遭薜茘缠是大明呪罗汉院里一年度三个行者是无上呪归宗寺里参退喫茶是无等等呪拈主丈三世诸佛归宗鼻孔总被蒋山主丈子一串穿却卓拄杖来年更有新条在恼乱春风卒未休至正辛巳三月旦退院上堂动若行云止犹谷神既无心于彼此宁有象于去来古人与么未出常情东X家作驴西家作马要骑便骑要下便下却较些子复云二十余年住此山住时容易退时难今朝难易都抛却一箇闲人天地间昙芳和尚迳山语录叙至正壬午四月蒋山昙芳大禅师受请上径山道德誉望大惬舆情台省胥庆禅衲奔凑咸颂得人东南丛林为之改观而江外僻左越再岁之七月因其门人正茂之来临川始得其入院上堂小参入室等语而读之为之叹曰去佛二千年有此大善知识出现于世大施法雨广济羣品沛然莫之能御如优昙花时一现耳昔大慧前住径山从之学者几二千人今师到山支危补漏百废具兴四方来者计千数百有大慧过半之盛官府清约连岁丰稔无雀角鼠牙之害安食以居今其僧堂亦五六十年于兹矣师为木栈以隔山雾土溽之湿居者安然则亦近时之所绝无而仅有者也向者大慧作千僧阁以广连床斋粥之所李汉老参政为之记曰非成阁之难致其众之难非致其众之难道行而不能使其众不至之难也一阁之成在公不足道而所以记之者独喜其道行而众从之今师之视大慧可谓兼二难矣而学徒以垂手发药望于师者岂不在是编乎然佛无二法而为之师者其进退缓急则有时节因缘者焉当大慧时其徒讥毁以相胜其来者或自谓亲证或自谓X罢参安得不高峻以折其我慢行正令以绝其邪原是如选锋破阵不以雷电震惊为嫌也今昙芳之时请益怀疑之士伥伥然莫之所归从求一盂一席之安以从事其学得其所者或寡矣双迳险绝不惮高远云从川涌而至者岂有它哉非汪洋充弘而无以容其来非明白直截而无以顺其入故师之立言所谓因时而制宜据病而对治者欤是以渊博如沧溟慈航之发无碍平实如陆地大车之载易从此则与大慧同条而共贯者乎师之始入院也盖曰自国一大慧以来诸大尊宿罗龙网凤于兹焉师之所以担荷大事者可知矣噫方便接人师各有道直心妙悟则在学人是故昔之有得者风声竹色皆足感发悠悠之徒虽以大慧之勐厉犹或失之师之从容开广以待其自得其意岂不深远乎吾闻此山有神龙焉助其行化师昔游兹山与十人者俱至祠下其年长自负者持杯珓掷之曰我当后住此山则得吉卜九人者皆不得师勉从众意一掷得吉卜今师果来住此山道行而众集神明固默相其前定者乎今师年巳七十耳聪目明视在蒋山时尤为清徤说法无虗日继此而编录者当不止此传录之语尚得而观之从茂之请书此以为径山语录叙至正三年岁癸未秋前奎章阁学士翰林侍讲学士通奉大夫知制诰同脩国史雍郡虞集拜题X昙芳和尚杭州路径山兴圣万寿禅寺语录常州路善权禅寺住持嗣法继祖等编师于至正二年岁壬午四月二十四日入院据室云天下老和尚尽向者里布缦天网打凤罗龙新迳山合作么生拈主丈画一画师子窟中无异兽象王行处绝狐踪拈省台院三疏拈起示众云二千年前金口付嘱二千年后直为流通风从虎兮云从龙指法座云向上一路千圣不传今日新径山放憨去也须弥灯王且过那边遂陞拈香云此一瓣香爇向宝炉端为祝延大元圣主今上皇帝圣躬万岁万岁万万岁钦愿陛下圣明如日月睿筭等干坤八方歌有道之君四海乐无为之化次拈香云此香爇向炉中供养皇天之下一人之上西天佛子大元帝师大和尚殿下恭愿长为佛法之栋梁永作皇朝之师范次拈香云此香爇向炉中奉为江浙等处行中书省官江南诸道行御史台官行宣政院官浙西道肃政兼访司官杭州路达鲁花赤总管府官洎文武官班等资陪台筭伏愿曰福曰寿乃武乃文柱石皇元金汤佛法次怀中拈出香云此一瓣香爇向炉中供养虎丘正传第七世佛光海印大禅师前住景德灵隐禅寺本师玉山大和尚非唯报德酬恩也X要递相钝置遂歛衣趺坐垂语师乃拈起袈裟角示众云三世诸佛也与么六代祖师也与么天下老和尚也与么新迳山也与么现前僧俗也与么于已无事勿得妄求妄求而得得亦非得毫𣯛系念三涂业因瞥尔情生万劫羁鎻喝一喝复举马大师附书与国一祖师师开缄见一圜相遂于中着一点就封回南阳忠国师闻云钦师犹被马师惑师拈云二大老弄者一点子直与日月争明只如国师道钦师犹被马师惑又作么生卧龙才奋迅丹凤亦翱翔当晚小参心随万境转转处实能幽趂起子胡狗辊𨔝雪峰毬直得释迦老子一手指天一手指地芭蕉和尚呵呵大笑云你有主丈子我与你主丈子你无主丈子我夺却你主丈子大小芭蕉巧尽拙出径山则不然你有拄杖子我也与你拄杖子你无主丈子我也与你主丈子只是不得孤负老僧复举先径山有五百众少人参请每日绕佛殿前大树行道念观音菩萨接人与黄檗是同参寄书与檗具言是事檗令临济去曰你到彼作么生济云某甲自有方便济到迳山装腰包直上法堂径山才举头济便喝山拟开口济拂袖便行寻有僧问云适来者僧因甚便喝和尚山云者僧从黄檗来你要知自去问取是时五百众大半分散师拈云临济大师具生杀之权未免落它迳山圈缋莫道当时五百众大半X分散直饶五百众一时分散未称径山全提在良久去只见波涛涌不见海龙宫上堂举盘山和尚道心月孤圆光吞万象光非照境境亦非存光境俱忘复是何物师云追风木马嘶长夜吼月泥牛海底行上堂古德道我立地待汝搆取我坐地待汝搆取德山入门便棒临济入门便喝如将梵位直授凡庸更若踌躇醍醐毒药下座上堂举僧问赵州如何是祖师西来意州云庭前栢树子僧云和尚莫将境示人州云我不将境示人僧云如何是祖师西来意州云庭前栢树子师颂云庭前柏树势参天话落丛林巳有年江北江南杜禅客问来问去口皮穿进退两序上堂一进一退有礼有乐发大机显大用据虎头收虎尾德山先锋临济殿后迳山老聻行到水穷山尽处坐看云起太虗空上堂举芭蕉和尚示众云你有主丈子我与你主丈子你无主丈子我夺却你拄杖子师拈云芭蕉主丈子固是与夺分明争似迳山者里一切置之不问何故雾豹泽毛未甞暇食灵禽养勇终待惊人上堂信手拓开妙喜世界一千七百自已丛林井底蓬尘飞上天山上鲤鱼钻入海上堂举南泉和尚道我十八上便解作活计赵州和尚道我十八上便解破家散宅师云诸禅德解作活X计底便解破家散宅解破家散宅底便解作活计若到径山门下总与明窻下安排三十年后却不得道见迳山来解夏小参海晏河清时康道泰法随法行法幢随处建立四月十五日径山比丘守忠谨遵佛勅三月安居百亿四天下若凡若圣情与无情尽向凌霄峰顶结却布袋头无一法从外入无一法从内出各各识自本心见自本性悟自本法今当七月十五日解却布袋头个个如师子游行个个如象王回顾不疑佛不疑祖卓主丈甜瓜彻蒂甜苦瓠连根苦上堂俱胝竖指秘魔擎叉道吾舞笏归宗斩蛇是真精进是名真法供养如来下座上堂举僧问长沙如何是陀罗尼沙指禅床左边云这箇师僧却诵得僧云别有人诵得否沙指禅床右边云这箇师僧亦诵得僧云某甲为甚不闻沙云岂不见道真诵无响真听无闻僧云恁么则音声不入法界性也沙云离色求观非正见离声求闻是邪闻师云大小长沙费力不少上堂进一步悬崖千尺退一步荆棘万里进退两途俱瞥脱德云不在妙高峰佛成道上堂释迦老子于正觉山前打失眼睛鼻孔却向鹿野苑中拾得口喫饭你辈诸和尚子那里知得下座上堂举脩山主参地藏藏问近离甚处脩云南方藏X云南方佛法近日何如脩云商量閙浩浩地藏云争似我者里栽田博饭喫师颂云栽田博饭喫日用无偏颇输纳王租了鼓腹唱讴歌除夜小参一年三百六十日今夜正是结交头释迦老子达磨大师天下老和尚情与无情尽向者里挨肩并足侧聆处分击拂今岁今宵尽明年明日来复举北禅示众云年穷岁尽无可与诸人分岁烹个露地白牛烧榾柮火唱村田乐免得倚它门户傍它墻刚被时人唤作郎师拈云北禅固是别甑炊香未免破耗常住迳山者里应时纳祐只贵随家丰俭召大众云千门万户曈曈日何必新桃换旧符客至并谢监收上堂主中宾宾中主宾主交参云龙风虎昨朝庄上解发斋粮今日诸方名胜俱至阿呵呵观世音菩萨将钱买胡饼放下手却是达磨大师遗下一只履喝一喝上堂春山叠乱青春水漾虗碧少室无门户曹溪绝消息拈主丈东风一阵来满地花狼借上堂举沩山问仰山甚处来仰山云田中来沩山云田中多少人仰山插锹叉手而立沩山云南山大有人刈茆仰山拽锹而去师颂云插锹叉手立拽锹即便行无绳自缚汉日午打三更佛涅槃上堂百千法门同归方寸河沙妙德总在心源释迦老子道若谓吾灭度非吾弟子若谓吾不灭度亦非吾弟子击拂子云珊瑚枕上两行泪半是思X君半恨君䨥林友云和尚至上堂今朝三月十有五五峯击动盐官鼓双林大士讲经竟云从龙兮风从虎赵州茶云门普明眼衲僧莫莽卤击拂子下座结制小参十方同聚会你面前无我我面前无你个个学无为头峥峥尾挈挈此是选佛场澄潭不许苍龙蟠心空及第归徒遭点额庞居士得力句子迳山今夜尽情与它勦绝了也五台山上云蒸饭佛殿阶前狗尿天剎竿头上煎鎚子三箇猢狲夜簸钱喝一喝下座上堂四月巳过复五月蜡人成氷鹅护雪黄梅石女咲呵呵少室铁牛惊吐舌床头主丈忽𨁝跳欢喜赞叹无量阿僧祇劫诸禅德且道赞叹个甚么良久云一夜雨滂澎百川閙聒聒上堂举古德道结夏巳半月了也寒山子作么生又道结夏巳半月了也水牯牛作么生师拈云迳山结夏恰半月寒山子水牯牛啸月眠云饥飡渴饮似地擎山不知山之孤峻如石含玉不知玉之无瑕上堂举天亲菩萨从内宫下无着菩萨问云人间四百年彼天为一昼夜弥勒于一时中成就五百亿天子证无生法忍未审说甚么法天亲云说者箇法只是梵音清雅令人乐闻师拈云无着善问天亲善答累它补处慈尊至今坐在𡏖𡒁堆头迳山亦于一时中成就五百个衲子证自在神通且道说甚么法良X久云适逢中夏丛林暑假上堂举僧问云门秋初夏末前程忽有人问将何祗对门云大众退后僧云有甚么过门云还我九十日饭钱来师颂云饭钱还未了世路又忩忩万里八九月一身西北风冬至上堂鲁史书云汉宫添线五湖龙象交参第一义谛作么举履兹佳旦恭惟首座大众各各尊侯动止多福上堂向上一路何处寻讨饥来喫饭寒来着袄金粟通身是病文殊一见便好大众天寒不宜久立各自归堂向火上堂举僧问归宗如何是佛宗云我与汝说汝还信得及么僧云和尚诚言焉敢不信宗云只汝便是僧云如何保任宗云一翳在眼空华乱坠师拈云藕丝窍里跨鵾鹏蟭螟眼中放夜市上堂举沩山问云巖云如何是药山大人相云巖云涅槃后有沩山云如何是涅槃后有巖云水洒不着巖却问沩山云如何是百丈大人相沩山云巍巍堂堂炜炜煌煌声前非声色后非色蚊子上铁牛无你下觜处师颂云三十二相八十种好水洒不着切忌落草蚊子上铁牛未免成懊恼休懊恼天上人间何处讨遇五示众鉏畬种粟㘽田博饭衲僧家本分上事考钟伐鼓普请上堂视堂户不啻牢禁又何如哉诸禅X德未明心地印滴水也难消上堂一夏九十日龙门无宿客三处度夏七佛师愁杀摩诃老迦叶以拂子击禅床一下野色更无山隔断天光直与水相通解制小参翠巖一夏与兄弟东语西话落尽眉毛不觉精神十倍临济遭黄檗打趂中途疑着此事再回终夏换却多少鹘眼鹰睛云门道和尚子莫妄想天是天地是地山是山水是水僧是僧俗是俗良久云与我拈按山来木人拍板云中立石女吹笙水上行僧便问学人见山是山见水是水时如何门云三门为什么骑佛殿从者里过西风一阵来落叶两三片僧云与么则不妄想也门云还我话头来山头石虎吼声干海底骊龙拗角折遂以主丈画一画喝一喝除夜小参无边剎境自它不隔于毫端十世古今始终不离于当念山僧与诸人共汎一只无底铁舡释迦千百亿化身坐舡头文殊堂里万菩萨坐舡尾打盐官鼓唱德山歌然后穿过东弗于逮也住千百亿劫北郁单越也住千百亿劫西瞿耶尼也住千百亿劫南赡部洲也住千百亿劫却回转迳山寺里法堂上坐底依然自坐立底依然自立是汝诸人还信得及么良久云今夜今宵尽明年明日回寒随一夜去春逐五更来月讲主火日出连山月圆当户大士讲经竟觌面无回互掷火把云火中鳖鼻蛇蛟杀人无数X灵都寺火无种灵苗火里㘽江南江北尽花开栗蓬突出三千颗嚝劫无明当下灰月上座火通身是病通身是药病去药除千峰月落火里铁蛇横头戴黄金角昙芳和尚语录卷上昙芳守忠禅师语录X卍XXX昙芳和尚语录卷下昙芳和尚大龙翔集庆寺语录常州路善权禅寺住持嗣法继祖等编师于至正五年乙酉正月在迳山寺特奉圣旨取二十九日入院据室拈主丈云天下老和尚来也以主丈画一画释迦老子达磨大师退后退后遂出陞座拈香祝圣云此一瓣香爇向宝炉端为祝延大元圣主当今皇帝圣躬万岁万岁万万岁陛下恭愿道合两仪明逾二曜本支百世寿考万年遂歛衣敷坐问答竟乃云吾本来兹土传法救迷情一花开五叶结果自然成大众还见么古释迦不先新弥勒不后五风十雨共乐昇平樵唱渔歌均陶至化摩竭掩室净名杜词咲杀傍观德山入门便棒临X济入门便喝总是祭鬼神茶饭新龙翔到来合作么生卓主丈一下是处是弥勒无门无善财行台御史大夫也灭怯台率僚属祈雨请师陞座师云欲识佛性义当观时节因缘时节若至其理自彰竖拂子云看看娑竭罗龙王即今在龙翔拂子头上现大自在身油然作云沛然下雨三世诸佛没觜六代祖师没觜天下老和尚没觜击拂子下座上堂不思议解脱力妙用恒沙也无极四大部洲森罗万象佛殿山门灯笼露柱𡎺着𡏖着释迦弥勒狸奴白牯昼夜交参汝等诸人更觅甚第二椀上堂举僧问赵州如何是道州云墻外底僧云我不问者个道州云你问甚么道僧云大道州云大道透长安师颂云堂堂大道透长安一片皇恩似海宽六月龙河翻白浪江南江北普天寒上堂有佛处不得住好与三十无佛处急走过好与三十便下座上堂举云门道世尊初生下时周行七步目顾四方指天指地云天上天下惟吾独尊我当时若见一棒打杀与狗子喫贵图天下太平师拈云真师子儿善师子吼元旦上堂大哉干元至哉坤元拈主丈云添一丝毫不得减一丝毫不得卓主丈云云净日月正雪晴天地春元宵上堂观色即空成大智故不住生死观空即色X成大悲故不证涅槃过去须弥灯王在你诸人顶𩕳上放光动地炽然说法林木池沼皆演法音交光相罗如宝丝网诸人还信得及么良久云君子可八上堂拈主丈三脚驴子弄蹄行金毛狮子大哮吼今朝突出主丈头一一面南看北斗卓主丈下座上堂无上法王有大陀罗尼名为圆觉流出一切清净真如菩提涅槃拈拄杖云拄杖子化作忿怒那咤涌身空中现十八变作师子吼是汝诸人还见么若也不见向汝诸人眼睫里说黄道黑去也卓主丈喝一喝下座上堂请新仲铭充书记并谢琏真大师人从大都来接得海南信报道番阳湖吞却峨眉峰直得文殊菩萨向龙河拂子头上转大法轮击拂云钟王字画入木三分李杜文章光燄万丈便下座上堂举雪峰示众云南山有一条鳖鼻蛇汝等诸人切须好看长庆出云今日堂中大有人丧身失命云门以主丈撺向雪峰面前作怕势玄沙云用南山作么师颂云南山鼈鼻蛇伤人毒无药清风数百年夜来生两角拟议即丧身不拟议也着结制上堂十方同聚会白云万里箇箇学无为白云万里此是选佛场白云万里心空及第归白云万里一句子勐虎生羽翼一句子蛟龙得云雨一句子全无巴鼻一句子分文不直一一辩得出许你罢参若也总道白云万里莫谤山僧好下座X上堂旃檀丛林旃檀围绕荆棘丛林荆棘围遶有时旃檀丛林荆棘围绕有时荆棘丛林旃檀围绕诸人出入其中还有自在分么以主丈画一画云水落石头出林深草木香上堂裩无裆袴无口头上青灰三五斗说甚三十二相八十种好便下座解夏小参我观如来前际不去后际不来今亦无住诸禅德九十日向甚处安身立命若也知得曼殊大士三处度夏杲日丽天仰山鉏一片畬下一箩粟斩丁截铁若也不知坐底是铁床吞底是热铁莫言不道解制上堂禁足九旬圣制斯满东弗于代依旧东弗于代西瞿耶尼依旧西瞿耶尼南瞻部洲依旧南赡部洲北郁单越依旧北郁单越以拂子击禅床云昼夜舒光照有无痴人唤作波罗蜜中秋上堂举马祖大师与南泉西堂百丈翫月次祖云正与么时如何丈云正好脩行堂云正好供养南泉拂袖便行祖云经归藏禅归海惟有普愿独超物外师颂云父子相从步广寒弄他光影太无端何如只似寻常见银汉无声转玉盘请移忠达西源翠微性天之二长老充前后堂首座上堂拈起住山鈯斧子龙河风月属平分一千五百随高步肘后灵光耀顶门复举僧问翠微如何是佛法大意微云与我过禅板来僧度禅板微接得便X打又问临济如何是佛法大意济云与我过蒲团来僧度蒲团济接得便打师拈云大众者僧与么问翠微临济二大老与么答为复照用同时为复别有长处蓦拈主丈卓二下选佛若无如是眼宗风那得到如今上堂举僧问云门树彫叶落时如何门云体露金风师颂云树凋叶落问云门咲里旋干复转坤朱夏火云归碧洞清秋玉露滴金盆上堂举丰干游五台问寒山拾得云你共我去游五台便是我同流若不共我去游五台不是我同流山云你去作甚么丰干云礼文殊山云你不是我同流师拈云寒山拾得与丰干虽不是同流于中有些相似处诸禅德会么落霞与孤鹜齐飞秋水共长天一色下座上堂朔风吹沙枯梢号寒少林面壁九年冻饿累及长庆坐破七个蒲团却道向卷帘处悟入吽吽上堂教中道凡所有相皆是虗妄若见诸相非相即见如来现前僧俗是虗妄山河大地是虗妄日月星辰是虗妄诸相非相是虗妄释迦老子在甚么处以拂子击绳床下座退院上堂今日记得去年来去年定着今朝去拈主丈楖𣗖横肩不顾人直入千峰万峰住师于至正丙戌三月旦退归龙蟠庵伺朝命七月十三日寺灾行台大夫纳璘高公率僚属X起师再住取十五日入院署事明年春寺成上堂金剎龙翔天上去夜摩兜率驾云来斧斤不动浑如旧楼阁重重次第开上堂举僧问云门不起一念还有过也无门云须弥山师颂云堪咲云门老古锥口头突出五须弥十方世界清平了更把纲宗说向谁大殿塑三世佛开光明佛事皇元开创法王宫三世如来显大功瞬息巳归兜率去擡眸宫殿又重重大众大觉世尊圣像今日开光明且道有光明可开耶无光明可开耶若道有佛身无为不堕诸数若道无爪甲画佛像无量胜功德于斯明得真佛现前倘或未然更须点出遂以笔作点眼势云九十七种大人相一道神光万境闲太子梁王潜邸时甞到蒋山与师语次问云所谓蒋薄粥者何也对云将谓太子忘却又问云所谓衲僧家三只袜者何也对云国内山川都踏徧今朝亲到梵王家泰定乙丑蒋山回禄一日问师曰寺既火矣佛依何住师对云古佛过去今佛再来又问云兴复如何师对云赖有大檀越在王颔之及登宝位召师面见赐坐复理前问命史官虞集等书之偈颂文宗皇帝潜邸时登钟山亲自举鉏开山崇禧命师说偈师恭对偈云金鉏三举帝基宽百亿山河掌上观千古钟山增X瑞气恩光雨露满龙蟠贺东林盛藏主拨转如来正法轮还他本色社中人炉峰跳出藕丝窍咲倒憨痴老鴈门谢平险崖惠衣森罗万象体融通今古难施盖覆功突兀一座何处起雨余清晓白云封寄城中道友冯松山空诸所有有非有实诸所无无本无十字街头石幢子炽然说法度三涂送僧之江西江上青山来叠叠脚头官路去迢迢马驹踏杀人无数少室宗风未寂寥示蟾光二禅人参方空里蟾光撮得么目前机境绝誵讹曹溪少室浑崘句雨洗秋林落叶多钟阜不行摩竭令电光石火早三千肩横一钖出门去它日诸方莫妄传赠侍仪司舍人张仲德有子出家宜向善无心为禄盍归畊目前万法皆虗妄莫把闲情污道情送庆禅人之浙庆快平生事若何泥牛哮吼木人謌二三四七无玄旨百越三吴秋意多X赠鲁国公赵迂轩子清远太守海肃波澄玉宇宽光风霁月属谁看父翁勋业无今古九曲溪头竹万竿示徒弟蕙监寺三脚驴儿解弄蹄丛林千古见风规等闲一咲钟山顶尺二眉毛颔下垂奉诏入京舟次徐州和广智韵金钖重擕入帝京无穷秋色助行程黄河岸上西风急擂鼓船头发五更示聪净头履真践实空王子见色明心了事人壁角落头生柄帚花开烂熳却前春陈同知奉勑制纳失失法衣说偈为赠莫只量人须自量一针锋下一封疆老僧不动古刀尺百亿干坤雨露香赠奉训大夫赵安道奉旨钟山绘佛像笔底功超造化先纵横妙用是心传一新钟阜龙蟠寺雨露恩光亿万年示颕侍者游方当阳炟赫无文印百鍊精金小艶诗意句一时俱不到脚尖踢出五须弥赠清真居士纯清绝点到真常白藕花开徧界香曲几团蒲消永日无穷风月满轩窻X送传侍者归蜀省师金鸡鼓翅玉阑干纷碎虗空铁一团伸出古灵揩背手锦江无地着波澜送心侍者之京国师三唤便三酬一片恩光触处周万里中原平似掌好擕金钖御街游赠岳禅人书华严经毕游浙主丈头波腾岳立毫端上香水浮空楚天木落千峰外楼阁重重夕照中赠地僊老僧造个无缝塔突兀无阴阳地中南北东西都是向瑠璃殿上日堂空送恢首座归乡衲卷寒云出定林万峰秋色壮归心摩诃衍法离言说吞烁干伸自古今送天之性长老首座軄满回翠微天宫内院提纲要照用䨥行小释迦吴水越山秋色里微尘佛剎法王家示润知客虽是门头户底事应用还它过量人眼里有筋皮有血一瓯春茗便通神示脩禅人勤脩戒定出家儿七尺单前佛祖机铁铸嵴梁三十载德山临济浪头低X送华藏性维那金槌击开华藏海波心七十二峰青可怜童子贪程速烟水茫茫百十城子威御史北上赋雪林以赠残臈欣逢骢马回祥光瑞气满空来玉阶千树银花合好献丰年万寿杯谢事蒋山咲隐和尚以偈见贺次韵奉答五湖龙象绝咨参我亦何曾解指南主丈一条狞似虎且随老倒卧东菴笑隐和尚贺偈附录灵源谢事归昭默积翠高风继老南今日钟山龙象众忍闻挝鼓送归庵赠深讲主自已深深大宝藏性空便是法王家茫茫更觅祖师意白玉无瑕却有瑕送何山俊侍者兼东月江和尚小谿深处是何山中有高人为法檀吹起布毛些子力山河大地骨毛寒送睿侍者达磨不曾来东土二祖亦不往西天南阳三度唤侍者虎骤龙骧几百年送玉藏主玉露灢灢钟阜月秋风飒飒楚江云道人去住浑无碍一片清光远共分X次灵石和尚韵送嘉兴天宁嵩维那九十之翁送子游龙蟠虎踞岂堪酬高峰盘结草菴去佛祖如何敢出头寄江心无言和尚四七二三水底月江上一翁谁与俦老我此生成拙计三回拨火觅浮沤谢迳山行中仁书记寄手书华严经至蒋山无边剎境一毫端字字如珠转玉盘五十三人休寐语龙华师主莫相瞒辱示妙偈捧玩无巳谨柝为四首录呈座下以报盛德寓庐山东林比丘至仁再拜无边剎境一毫端童子当年被热瞒庐阜腊残梅蕋白钟山云尽月光寒字字如珠转玉盘黄金殿上见龙颜昙花香徧三千界坐镇江南第一山五十三人休寐语大地撮来无寸土金声玉振破砂盆夜半日轮正卓午龙华师主莫相瞒教海波澜彻底干帐里真珠三百颗明明撒出与人看佛祖真赞出山相午夜明星换却眼睛摩竭掩室法出姧生X布袋和尚守个破布袋下生是几时手面弄光影街头吓小儿水月观音天上月水底月或暗或明或圆或缺白华巖上初无说净缾杨柳偏饶舌维摩居士卧病毗耶离几乎成滞货七佛祖师来一时俱领过四顾丈室何寥寥容尽三万二千师子座文殊问疾图傍人看你两个语默俱成话堕病痛若也无人知毗耶离城且孤坐赵州和尚天下赵州法王中尊超今迈古吞烁干坤东门西门南门北门郁山主堪咲茶陵老骑驴入荒草一趺起来时千峰日杲杲虗谷和尚卍字堂前斩钉截铁凌霄峰顶电掣雷轰下九重之丹诏灭灵鹫之真灯夫是之谓圜鑑禅师海内一僧晦机和尚大雄白頟虎南山鳖鼻蛇慈悲胜菩萨忿怒逾那咤谓是佛智捏目生花谓非佛智特地随邪一千七百随高步靠倒西天小释迦X无外和尚瓯峰之顶幕阜之中兴云居云现黄龙龙夫是之谓佛日直下无外禅师灭却济北一宗咲隐和尚拗折妙喜黑漆竹篦引得衲僧都不喜见换斗移星日面月面三奉诏旨声撼九重坐断千差聊通一线一溪和尚道德行解天子褒称千岁宝掌一笑起迎居顶之道炳如日星我作是说万象侧聆先师玉山和尚眼里有珠舌头无骨用祖翁黑豆法验天下衲僧握临济金刚王显宗门标格有时独龙岗上铁壁银山有时灵鹫山中银山铁壁忽然石女怀胎生下三箇五逆且道是谁守忠志贤良弼祭三塔性古禅文维至治三年岁癸亥十月初二日嘉兴路三搭景德禅寺住持古禅法兄大和尚讣音远至蒋山禅寺住持法弟比丘守忠谨以清羞香茗之奠致祭于灵几之前曰呜唿先师之道譬若泰山北斗人皆仰而望之昔居冷泉登其门者不可数计而真能得其道者鲜矣惟兄参侍日久操守端洁彻证明白真能得先师之道者乎吾昔备员崇因虽不能行先师之道而竞竞业业未甞少怠兄时阁钖冷泉不惮千里远来X相访青镫夜雨剧谈先师之道兄弟之谊蔼如也厥后兄亦应景德之命私心有所赖焉而能张先师之门行先师之道者非兄其谁欤自吾来北山日以应酬多故书问嚝缺恃兄之在焉必有后会之期岂料得疾俄顷竟成诀别而今而后张先师之门行先师之道者果何人哉兄其有知必以吾言之悲也讣音远至有膓如割山空月冷鹤怨猨惊酌明水以设祭叱中情以矢辞灵其不昧斯焉告之自赞祖首座请人天眼目独角祥麟倒用西祖印白日怒雷犇瓦砾场中琼楼玉殿大洋海里簸土扬尘亲把一枝无孔笛玉阶吹起少林春徒弟茂宗请万派朝宗千峰到岳咄哉僧繇如何描貌北山松下威音前父子虽亲妙不传智昱都寺请踞猊床挥麈尾万象听说禅虗空还共举杨岐栗棘蓬东山暗号子莫怪不相当对面隔千里杨云巖居士请是真非真是相非相如太虗空具含万象识得渠侬面目不出毗耶方丈成都昭觉坚长老请惟一坚密身一切尘中见水洒不着处北山曳杖步X松阴和泥合水时顶门突出十二面是它克家儿决定不喜见福州西禅成长老请手里轮珠百单八胸中三毒无时发有时向瓦砾堆上现琼楼有时把衲僧顶门眼翟支瞎若人知得渠落处许你分身徧尘剎婺州上巖明长老请胷中空洞洞身外意闲闲不知有甚么长处九重城里动龙颜一藏主请握黑蛇踞猊座未开口先话堕三世诸佛六代祖师天下老和尚俱成滞货万峰春晓显全提匝地清风更有谁圣监寺请三脚驴子弄蹄行踢出圣谛第一义咄哉僧繇画不成丛林千古为祥瑞圣泉别峰异长老请三佛场中无非过量倒握龟毛佛魔俱丧谓是昙芳分明是谤谓非昙芳又却成诳与么不与么佛手驴脚不与么却与么灰头土面眨得眼来别峯相见灌溪崟长老龙门万仞高灌溪噼箭急巨辟两重关掉臂径直入木马嘶曹谿铁牛眠少室一时分付别峯长老碧眼黄头仰望不及更有一着银山铁壁X定林持长老请定林古寺势参天横界东南一道泉不涉纤毫相见了人间天上错流传祖山复古恢长老请一生担板如何复古坐断龙蟠雨露新凌霄峰顶日卓午倒握龟毛横拈鈯斧等闲放山草里大虫几乎吓杀双峰老祖幻住月千江画中峯和尚与师同帧请赞独龙岗上幻住菴中镜容古佛天目幻翁如春行万国似月照当空有时独踞师子巖有时坐断凌霄峯用黑豆法名扬四海敲破砂盆声动九重千江有水千江月摧邪显正定纲宗昙芳和尚语录卷下时贤赞师真附录中书平章鲁国公赵世延字子敬日乘玉象优昙始芳天飞龙渊钟山增重际风云于尺五沛雨露于十行兹固奇遇莫非宿植德本若夫大圆镜里寻无迹一月千江悉现前定林竹树老参天翰林承旨张起巖字梦臣X山形磊嵬雷音洪畅禅林楩柟法门龙象续宝梵二千载之祖灯现人间百二十之寿相休休其心汪汪其量郁攸扇虐不挠性天金界鼎新咸出意匠王臣归依缁素敬仰何魁梧硕大之体而见之若此岂满而不盈抑谦之是上也翰林承旨欧阳玄字原功金轮王佛一出世优钵昙芳一度开师子座中相识旧凤凰池上等闲来林学士虞集字伯生当龙蟠虎踞之间作凤翥鸾停之势巾钵九重之前席刀尺千年之后身如优昙花芬芳匝地拟寻水月澄空影万仞匡庐只么青北山云起南山雨曾护神龙出古潭宴坐道林三十载大千世界识优昙龙蟠虎踞青山古雪竹霜筠宴坐深欲识此山真面目优昙花发妙明心㘽松得松种玉得玉千岁之苓万金之璞起而为人宗风历然不动不依神变现前说法如云慈风爱日江海中间具足第一我闻菩提住世久如龙吟海底凤舞天衢翰林学士揭奚斯安曼硕当中国今圣人之时行西方古圣人之教在山则真龙下临出山则勐虎长啸所以感风云之际会岂在声音与咲貌说与半山明月千载与师相照X翰林学士黄缙字晋卿稽首优昙发现时百千万劫至于斯谈玄落落超今古天历年间帝者师奎章阁监书博士柯九思字敬仲寂然趺坐大振宗风于定慧中真空不空彼优昙花芳性香洁花随相幻其芳不歇故于图画现此金光由无人我云无亦忘至若持愿力兴大剎而无所住着岂人天之小果也被宠光承异数又如白月之在云每无所不可也监御史察仞字士安花发优昙海藏法演兜率天宫金襕赐先皇之宠命玉麈阐大士之圆通色空万象光炯䨥瞳是所谓人中之凤僧中之龙大善知识者也大龙翔住山大䜣河汉流天非舟楫之能济麟凤在野岂网罗之可羁故山林可傲于钟鼎以道德为之蓍龟钖号既同即圆悟际中兴之主嘉名适合如南阳称一国之师大江以南钟山之陲涌五天之楼观陶万化于钳鎚功成不居委之若遗维兹凌霄之独步盖有吾祖之遗规亦将风动群公求骏骨于月窟云屯万衲期鵾化于天地也径山住山行端屹济北一枝之秀浚松源五派之清黄金殿上谒天子高拥方袍出凤城X灵隐住山悟心鹫峯一灯聩翁五世话行江国如三佛全盛之时道叶天人实千古明良之会弹指顷现宝王剎为叔世建大宝幢万古丛林有耿光住山如砥巍巍堂堂煌煌僧中之宝法中之王玉振金声续破沙盆六传之逸响霜饕雪虐粲优钵罗五叶之奇芳言法华曾昇御榻光佛照七宿观堂视名闻利养如垢衣粪土以慈悲喜舍为河筏津梁气吞万衲眼盖诸方赞叹莫能及描貌未相当父子不传真秘诀凌霄峰顶发天香育王住山正印广大慈悲妙圆超悟芳绽优昙门开甘露愿力弘深实镜容大士之载来道德穹窿感圣主贤臣之外护名高国一凌霄峯顶大坐当轩爵重南阳濯锦江头看人竞渡安而不危深而且固作大法之栋梁为天香之嫡嗣夫是之谓天下迳山千僧门中之宗主者也赫赫龙翔深深龙渊优昙钵花香闻于天一笻入觐对御谈玄云龙风虎开大法筵天命之性焰续芳联瑞世翠微坐法王毡行师之道握佛祖权绘师寿相面目凛然登南阳爵同赵州年X舍利赞附录前阿育王住山正印大哉广慈妙圆超悟福慧两全道风四播末后一着烜赫光辉灰飞烟灭玉转珠回如隆庆闲如老真净设利粲然五色晶莹伟哉昙芳不让古贤烟所至处八万四千天然之孙天香之嗣跨灶冲楼超佛越祖黄金一国潭北湘南藏无缝塔万古优昙平江路灵巖住山清欲噫广慈迺如是体无生具真智证寂灭益昌炽当茶毗香为𧂐烟所及成舍利灿五色绝精粹求而获竞悲喜后来者哀莫既躃而踊歔以欷抉烬泥忽流洒在古人鲜克尔今何时有如此痛法门日弥顇使吾徒籍光愤赞以辞贻厥嗣题䟦广慈圆悟大禅师五会禅录如师子一滴乳迸散十斛驴乳又如龙王一滴雨普润三千大千所以道重王臣名喧寰宇天香老伯冲楼跨灶者唯师一人而巳临济德山也须让他出一头地始得X庆元路育王禅寺住持法弟比丘正印拜题先师和尚实无此语切忌向印板上流传读者了知开口不在舌头上先师之道行矣常州路善权禅寺住持嗣法比丘继祖九拜前侍仪司舍人张惟新同妻邵氏妙真助净财绣梓嘉兴路天宁万寿禅寺藏司比丘觉慧拜书嘉兴路天宁万寿禅寺住持万金缘有元大中大夫佛海普印广慈圆悟大禅师忠公行业记师讳守忠字昙芳以至元乙亥十月一日生南康都昌黄氏九岁志求出家母弗许亲族劝母遂其志于是从玉山珍禅师于云居十二祝发既受具出游方至蒋山留二夏过天禧官讲听法华闻辄解了主讲佛光法师服其颕悟称曰再来人也时䥫山琼公道震吴中往咨叩就见蒙山异公公问乡里师云都昌曰舡来陆来曰二俱不涉公展两手师瞠目视之遂同居休休庵久之拜虎巖伏公于径山軄其纲维一年往育王见东巖日公命典藏不就乃省玉山于灵隐玉山举庭前栢树子话师言下尽释所疑辞归见X海印如公于临江惠力甚驩复至金陵崇因远峰宏公迎居第一座峰迁保宁众推师继席开堂为玉山之嗣至治辛酉春江浙行中书省丞相脱欢公领行宣政院事迁师蒋山泰定乙丑正月寺燬而太子梁王适至金陵翌日登山问师云寺既火矣佛依何住对曰古佛过去今佛再来又问兴复如何对曰赖有大檀越在王颔之明年冶铜为大钟王解指碧珠既成而珠宛在钟欵皇帝万岁上色加明莹王与师登宝珠峰见后麓平衍林木深蔚可建精蓝命累石识其地它日躬举䦆开基出金币作殿宇手书崇禧为頟未几王有江陵之行不乐师为祷宝公得吉王指天日誓有以报灵贶巳而归登大宝是为文宗皇帝天历元年秋遣使至山加宝公号曰道林真觉慈应惠感普济圣师暨珠伽黎授师号曰佛海普印大禅师改崇禧为崇禧万寿赐经一藏白金器五百两黄金五十两纳失失旛二首是时改潜邸为大龙翔集庆寺勅行御史台择开山者以师应选师力辞举中天竺䜣公以代二年春加师大中大夫广慈圆悟大禅师住持崇禧蒋山商议营缮都司事至顺元年秋御史中丞赵世安传旨召师与龙朔䜣公赴京九月九日国师妙总统吏部尚书王士弘引见于奎章阁赐坐劳问命大禧宗禋院供日廪膳钖金缕衣貂裘从行以教等赐有差次见皇后大子礼遇隆洽谒帝师贶以X土番贡米寻奉旨颁香五台至日祥光现还奏赐纳失失袈裟二年元旦朝大明殿赐金襕衣帝在金陵甞问师薄蒋粥及三只袜者至是复问师如前帝顾史官虞集书之复勑集撰蒋山寺碑三月日奏复马司庄之沦于豪民者就乞还山帝坚留辞至再四乃命留守张金家奴设燕于圣安寺大司徒撒迪监视给内器皿极其陈设明日赐钞百定白金百两帝师赆毳衣罽帽等四月八日遣中丞赵世安再赐钞五百定给驿马十疋传车二两仍勑所经官府卫送既还山以所赐大兴营构穹楼伟殿殆若天降未几遣宣政院使韩家奴赐钞五千定割平江上田五十顷蠲两寺田赋勑素士尚刘二总管绘者赵院判造佛菩萨神像三人者皆国手非奉旨不能致也帝上僊师建水陆七昼夜以报散之夕师升座宣法要有甘露之祥今上龙飞之初屡降褒护之旨及金币之钖太后又赐黄白金各百两云南金二十两钞二百定织文二十疋至正元年春退处龙蟠庵明年高公纳璘为行院使首以径山聘师命三返乃起寺积废宿逋山崇浙右臣族闻师至争馈粮赡学者众逾二千五年乙酉春行台奉旨移师住龙翔江浙丞相朵而只公亲为敦请即日乘传至金陵众随至无所容明年告老于朝居广慈菴俟命七月寺火时高公为行台大夫勉师曰此先皇潜邸江南寺兹第一今X燬非师孰能复师曰吾责其可乃大市材鸠工众宇一时皆作不再期而落成八年戊子十月二十八日感微疾召门弟子曰汝等宜力吾道以无负国家崇奉之意勉之吾逝矣先一日书偈云遮个臭皮袋触目无滞碍一死便烧埋不要和人赛台府诸司各致奠士庶率财作大会七日至然顶臂香为供者舆龛出东门倾城伎乐皆至送者数万人阇维火五色大夫星吉公命万户以兵环视薪尽而顶骨牙齿目睛数珠皆不坏舍利无筭烟所至林木皆累累如缀樵牧连枝取鬻诸市弟子大琛等奉藏龙蟠不动塔大机等又分塔于径山凌霄峯下师身长七尺五寸伟然魁特吐音如钟平居寡言出语无非指示王公贵人一见聆其绪论不自知其膝之屈也每出城府士民争迎拜恐后称为活宝公开示学者不假辞色号铁面然人人亲服应酬偈语未尝起草引纸疾书而文理严正雄浑五会录可见也师初游方与竺源盛公偕行源后山居淮西道大鸣于时师常欲强度江而不能则屡分赐物以奉复举于蒋山以代已师居崇因十五年蒋山二十年凡寺钱粟壹不经意听令軄司出内而赢羡狼戾师去继者稍加撙束而帑庾日益耗矣一日宝街有牵羊就屠者师见倍偿其直而纵诸山屠寻改业自是官贵多以羊鹿鴈雉于师所纵焉曰放生云径山华严阁火延燎数百间随复旧加雄丽龙翔之再造也倾已槖得钞五百定X为倡蒋山之役亦然此施者之所以信而成之所以易欤师勤于为众四事之奉务为丰美已则坏衣粝食澹如也初文宗意师服御必华侈一日微行直造卧内则破幔纸衾而巳加叹以去师于世典虽不留意然一经目则终身不忘至于史记亦能倍诵对人辄成篇举不差一字都昌于吾鄱为隣境师之族居境上与吾家甚迩师居龙翔予厕参徒之列三年于师道德言行之懿盖所谓亲闻而见之者也近世大尊宿纪录往往出于贵公显人贵公显人任其好恶笔削失实今因其门人毗陵翠微住持仁性之请乃以所闻见之大者而直书之不敢一字褒贬焉庶几后世有所据信师生之时与临终之日多有灵瑞嫌涉异不书至正九年巳丑春二月八日参学比丘克新撰中顺大夫江南诸道行御史台都事刘贞书元故大中大夫佛海普印广慈圆悟大禅师大龙翔集庆寺长老忠公塔铭至正八年岁戊子十月廿又八日广慈圆悟大禅师示寂于大龙翔集庆寺之方丈先一日召诸弟子留偈云这个臭皮帒触目无滞碍一死便烧埋莫要和人赛诘旦复告之曰汝等继自今宜勇勐精进绍隆X先圣之道庶毋负国朝崇重吾教之心言巳翛然而逝有顷容貌神釆烨然如黄金色停龛七日江南行台御史大夫星吉公率文武诸司致奠诸好善者相率出赀作斋会七昼夜有然身以灯炷香顶臂尽其诚敬而作供养十一月五日龛出城东有司具仪从伎乐送者数万人有衣麻扶杖哀号懊恼𨓏返若有所失焉者阇维将既回风凝烟至宝公塔顶为五色盖宛然空中薪尽火灭五色舍利无筭烟所着林木舍利缀叶上如珠大者如菽颅骨齿牙目睛乃生前所持念珠俱不坏弟子大琛等奉藏于龙蟠菴之不动塔迳山大机等又分塔于凌霄峯下僧腊五十又六世寿七十又四门人玉泉住持福祐等奉书及行实来浏请余铭其塔辞不获乃序而为之铭禅师名守忠字昙芳江西南康都昌之黄金黄氏子也诞时多灵异九龄恪慕舍俗母弗许辄连日不食亲族屡请于其母乃从其志礼云居玉山珍禅师为师年十一祝发受具足戒姿儿魁伟气宇超然徧游诸方至蒋山留二年至天禧官讲听讲法华诸经悉了其义住山佛光法师识之谓众曰斯人真再来人也入吴礼觉菴真公于承天见铁山琼公蒙山异公于休休异公问师乡里师曰江西都昌曰船来陆来曰二途不涉公展两手师瞠目视之遂同居焉久之𨓹迳山见虎巖伏公公一见器异命掌纲维一年又往育王见东巖日公公留典藏教不就遇竺源盛公偕行X过雪窦见野翁同公度夏秋还灵隐省师玉山山一日入室次举僧问赵州如何是祖师西来意州云庭前柏树子师一历耳根豁然大悟山为印可久之至临江惠力见海印如公往来诸禅师间机语投合所至尊敬复还建康至崇因分座训徒适远峯宏公迁保宁众推禅师补其席开堂说法乃嗣玉山盖本诸源委也由是道价日重至治辛酉春江浙行省左丞相脱欢公领行宣政院事素闻禅师高行移住蒋山泰定乙丑正月廿四日太子梁王至建康是夕寺菑明日王诣寺问师曰兴复若何师对曰赖有大檀越在王颔之明年范铜作大钟王以宝珠施入冶炉既成而宝珠莹然在钟欵万岁上又问师曰寺既燬矣佛依何住师对云古佛过去今佛再来王大喜王一日与师登宝珠峯见峰后云雾滃起降即其地四顾林麓深秀谓师曰是可为精舍命从者叠石表识之它日王再至躬自举鉏命师说偈王遂以锄㓨地开基施财嘱师建梵宇名曰崇禧大书崇禧二字𢌿师令留寺自是每至必留连问辩多举宗门语为问王一日问师云衲子所谓蒋薄粥者何也师对曰将谓殿下忘却问又曰所谓衲僧家三只袜者何也师对曰国内山川俱踏遍今朝亲到梵王家王为之嗒然相视致和元年戊辰秋王入登大宝改元天历上遣使函香至蒋山谢宝公兼劳师师先一夕梦神人惠以一印X早作而使者至赐金绮袈裟授师佛海普印大禅师改崇禧为大崇禧万寿寺赐经一藏白银器五百两黄金五十两纳失失旛二首有旨以金陵潜邸造大龙朔集庆寺上命禅师开山师举中天竺长老大䜣代之回奏称上意二年春上遣使特授师大中大夫广慈圆悟大禅师住持大崇禧万寿兼领蒋山太平兴国禅寺商议集庆万寿营缮都司事至顺元年御史中丞赵世安传旨召师与大龙翔䜣公乘驿入京既至国师妙总统吏部尚书王士弘引见上于奎章阁赐坐温问命大禧宗禋院给日膳资用及诸从行各有差有旨见皇后大子申命大夫撤迪平章赵世延留守张金家奴具珍馔供祁寒上以貂裘衣师从行皆赐衣绵谒见帝师礼遇隆至馈以土蕃所贡御米寻奉旨见西天指空和尚偕䜣公乘传之五台礼文殊大士覩祥光而归敷奏称旨赐纳失失袈裟二年辛未正旦朝大明殿赐金襕袈裟勑学士虞集撰重兴蒋山寺记及大书广慈菴洎诸殿堂扁三月十八日奏辞乞归上固留辞不巳上乃允所请唿师之字而劳之上命留守设盛燕祖饯于圣恩寺给内府器皿乐伎复命大司徒撒迪押燕明日赐中统钞百定白金百两勑通政院给驿马十疋传车二辆帝师馈茜帽禅衣段疋表里各一所请江南诸寺护持法旨四月五日奉特旨蠲免蒋山X田地租粮八日上遣中丞赵世安再赐中统钞五百定命师函香还山继遣宣政院使韩家奴赐钞五千定遣赵院判尚刘二总管塐绘诸佛菩萨神像皆当世绝艺也四年癸酉秋上宾天太后述先朝之志两遣使赐黄白金各百两云南叶金二十两钞二百定织文二十疋元统初今上皇帝登极赐玺书侑以御香金币至正元年辛巳三月旦禅师升堂鸣鼓集众说偈辞蒋山归龙蟠庵为终老计二年三月菴前夫容忽一树盛开众皆惊讶四月江浙行省左丞相别怯儿普化公行宣政院使纳璘高公差宣使持省院䟽文起禅师住迳山禅师辞甚坚请者不绝故勉为之行留三年有成绩复辞省院督有司以礼登山固留之五年正月今上皇帝特旨命禅师陞住大龙翔集庆寺遣使函香礼请中台大夫亦怜真班及省院诸司具疏咸至以官舟护送至建康六年三月禅师退居广慈庵俟朝命台官率有司请数四益勤禅师力辞如初七月寺菑南台大夫纳璘率僚属诣广慈菴谓师曰国朝江南建寺惟此一寺为盛今遇菑变非有道行愿力者孰能兴复之禅师恻然念先皇厚恩即起主寺事首倾衣钵市木鸠工重为兴造七年寺成八年戊子九月二十八日禅师登蒋山宝公塔辞宝公谓其𨓹来金陵四十余年与大士若有夙世缘契庇赖盖终身焉过龙蟠菴以菴事付嘱其徒弟X奇伟等复还龙翔距其逝期恰先一日也禅师智圆而行满识朗而学纯言简而要机静而应作为偈颂无禅流夸大张磔之言有祖师平易坦实之旨其往崇因除积弊而新之法席鼎盛埒于名蓝其住蒋山岁月最久寺遭郁攸愿力所成殿堂楼阁门庑及它屋以间计者数千轮奂具美其住迳山宿逋累万曾未期月仓库充羡土木皆作堂单满千七百说法行道有光前闻其住大龙翔复罹郁攸前规壮丽费出有实假民力禅师兴造费出常住力从僦佣而旧观悉复众称其难它如宝公大士如谥普济圣师赐珍珠僧伽衣宝器二十事复罗汉庄沦于司马寨者皆禅师所奏梅山华严福寿大义等田累岁质当于富民者禅师悉经营以复常住大崇禧赐平江田五十顷及蠲芦荡之税亦自禅师开陈生平所成事功与天朝恩赐光宠它人莫不企慕在禅师无秋毫自衒之意所得赐物悉以归公斋施余资遇人空乏辄以济急示寂之日所存惟三衣巾钵古玩图籍数事而巳禅师遡于玉山而上为松原岳禅师五世法孙所度弟子传法住山若干人诸方办事若干人门人编集其遗文名曰五会录行于世禅师生前遭遇不留于心末后光明能豫知之而恐其徒有尚人之志故临终四句之偈前两句斥其幻躯后两句嘱其莫赛赛何事乎师旨深矣铭曰汇泽汤汤孕秀钟瑞钟阜峨峨蕴祥储异扶舆千载X惟师致焉或赐以金或命以官命不敢拒赐不敢辞富贵在天岂我所知不贱为贵不贫为富不自贱自贫则我所固有五会弘愿声雄诸方曰我佛之力天子之光嗟彼月矣泝日有辉日魄主死天则不违不违者天不昧者性现月本体圆满端正我铭古人证以古月诸佛现前不作断灭龙蟠凌霄有窣堵波师志无竞我铭巳多至正九年已丑四月八日前翰林学士承旨荣禄大夫知制诰兼脩国史冀郡欧阳玄撰奉议大夫前淮安路海宁州知州古汴赵雍书中大夫婺州路总管兼管内劝农事中山赵俨篆頟光禄大夫江南诸道行御史台御史大夫星吉立石