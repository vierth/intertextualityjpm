卷一国朝名臣序颂帝王之兴必有不世出之人豪以自赴云龙风虎之会易所谓圣人作而万物睹者是已我皇元受天明命抚安方夏天戈所指万方毕从是故一鼓而诸部服再鼓而夏人纳款三鼓而完颜氏请降四鼓而南宋平东西止日之出入罔不洽被声教共惟帝臣虽睿谋雄断动无不胜亦赖熊罴之士不二心之臣有以诞宣天威故功成治定若是之神速也自今观之陷阵攻城无战弗克则有若鲁国忠武王之伦面折廷诤丕赞皇猷则有若耶律文正王之属斟酌百王恢宏文教则有若许文郑公之流其他智士谋臣袂接肩摩殆未可以一二数稽之于书在虞则有四岳九官十二牧以亮天功在商则有六臣保摐有殷礼陟配天在周则有五臣为辅以克修和我有夏以皇朝媲之未足多让夫以明良相逢如此之盛治功告成又如此之懿意谓有以宣着鸿猷勒之琬琰昭示无极逮兹百年而颂声不作非甚阙典与汉唐之臣本无足议陆机吕温尚浓墨大书为之颂赞况逢今日昌熙之运安可默默濂窃不自揆辄取行事着明熟于耳目者自鲁国忠武王而下凡二十二人人各为颂虽立言不文亦颇谓能美盛德之形容使读之者知列圣之勤劳诸臣之忠荩王业之成匪一朝夕其于治道似不为无所助也第以金匮石室之藏远在天上有非遐方陋儒所得窥故其所颂止此而已非敢有所略也鲁国忠武王木华黎阿难之河白气如虹王生其中虎首虬须为天下雄光辅帝极宪天惟聪如鹰之扬如飙之发如云之从右执大斧左櫜彤弓铁垒层层一噼而崩遹骏有声诸部用平相彼完颜逞于淫凶我伐用张旗鼓有容僵尸百余里浍河为红太行以南敛手就降帝录其功钖茅土之封丹书铁券与国始终传世于无穷淮忠武王伯颜淮王桓桓凝峻寡言一言之间如雷破山及履上台四国尔瞻誓师南征大乱汝戡三军飞渡目无江南前扼其吭宋胆自寒老枭既夜遁直捣临安俘厥君臣大敷帝仁皞皞熙熙市肆不移宋鼎已易而民弗知崇德报功王谦让弗居此天子德威臣何能为古有曹彬于王见之楚国武定公阿里海涯于维楚公既勇且武手挺白矛能舂勐虎建谋于廷谓宋疆可平王师出征公实在行陷阵攻城风驰霆轰一驾而襄鄂下再驾而吴楚宁山獠洞猫被毳荷毡亦归王明士出其门咸为国桢能黼黻皇灵呜唿楚公盖世之雄广平贞宪王玉普倬彼武忠驱猋驾云来奔真龙无谟不宜无战不从有孙烈烈劲气直节雷霆之下孰不殒灭王不震不慑宗藩构难变生肘腋帝命出师三战三捷鹤驭上宾众言沸腾王静以镇之神器弗倾玉带宝衣用旌尔能社稷之臣繄王之伦河南武定王阿术河南之先世有大勋列阵蟾河强部褫魂火炬夜爇回鹘乃奔乃蹴汴京以洗妖气西南夷不庭即勒锐兵以讨以征金鼓震天跃入其城缚段智兴及生河南沈几有智挺英毅之气瞋目一叱万人皆废顾彼江南一弹丸之地恭行天诛羽书日驰卒献馘京师九土茫茫来享来王开元祚于无疆淇阳忠武王月赤察儿将门出将一气之传有如淇阳不负其先威容言言望之如神亲属櫜宿卫帝宸白斥大奸拔去祸根金山之阴蚁附蜂屯王鞠其军以绥远人以镇北门以靖大藩宠赉加厚铸印如斗休有烈光千载弗亡句容武毅王土土哈西北绝域有山峨峨襟带二河其人鸷勐如虎负戈况我勾容人中之杰来辅真元孰得而遏从六军北伐应变如神有坚必拔成杭海之烈譬如太阿百炼不折无愧臣节耶律文正王楚材惟楚有材晋实用之达人先知曰千里驹堂堂中书执政之枢相我太宗拓开鸿基拱立龙庭上陈帝谟三灵协和万象昭苏舒吾阳和脱彼剪屠人文褰开民献争趋于变时雍上登黄虞厥功何如请视鼎彝杨忠肃公惟中西域小邦以险自婴帝命杨公往宣威灵雷霆震惊风云流行孰敢不来庭秉越而南椎结卉裳惧不能兵恒山蘖牙盘据大明公仗节而唿巢穴用倾鼎湖遗弓干纲解纽公以两手上扶日月不欹不昃小大毕达海外有截卒成帝业汪义武王世显金运之熄亳社已屋谁栅石门巡阵恸哭时维汪王义不负国国亡三秋将焉寘力神元龙兴六合有恭遂乘刚风来朝帝侧出其所蕴以效劳绩乃截嘉陵乃践大安乃擒劲帅撤蜀之藩王之出矣提戟而前气吞三军王之旋矣雅歌投壶右琴左尊既武且文懿哉元勋张献武王弘范真人开天时乘六龙麾斥八极群雄云从剑气上冲日星晦蒙宋人不恭假息海邦帝命张王汝师汝将汝拔樊襄汝渡大江汝揭义旗以受其降王既受命横槊上马鸷击隼翔有夫甚武直奋大刀众莫敢当王迎刺之应手断肮军气益扬大声震天敌有手若亡遂籍其土疆遗爝未息厥势犹强帝壮王之威复命往征宝剑名甲钖自尚方一麾而殒海波镜平崖山苍苍武功洸洸刘文正公秉忠贤者在世视时诎信挂瓢武安绝世离群幡然而起风跃云乃垒乃城乃阙乃庭乃建滦京滦京之封龙冈郁冲王气所钟伊刘公是庸作皇邑土中敷文教万邦车书来同车书来同维公之功史忠武王天泽谆谆忠武有力如虎斩将搴旗疾行如飞统诸侯大兵前无坚城马不留影士不留行枭李擒葛氛祲肃清凶鸷既锄残惸亦宁春生秋杀以奠邦经以严邦刑维忠武有勇大敌不恐惟忠武有慈服即弗诛维忠武有节始终弗涅纪功旗常为邦之光廉文正王希宪天启景运挺生人豪豹略龙韬唿吸风涛英英廉公才雄气骞力捧潜龙上升九天诞彰皇威关陇晏然广厦细毡嘉猷日宣出镇辽霫强宗震叠移节荆湖民气遂苏连征大猾正气烈烈式扬式发则莫我敢遏大星煌煌西流于堂天下之伤窦文正公默有卓窦公而驯雍雍而惇炳炳而文大衣垂绅似不能言及摧权奸执将排山纲常之陈若白日照耀天下至今有赫大道既明旁艺亦精九箴所及以死为生其学之醇其志之忠宜耄矣之嗟发自帝衷姚文献公枢奕奕龙泉神彩内明视之如空其锋所指无物不断捷疾如风媲之文献雄姿英发靡有不同在前无古在后无今有志卓卓倡道苏门上溯泗沂下探关洛施于有政蔚为王佐务尽忠谔立经陈纪礼贤黜邪风动四方大开文明辇致雅乐实自鲁邦不杀之谏昼夜谆谆舌不得藏治定功成浑然无迹莫窥所存左许右窦三人同心扶干植坤如带如砺信誓弗渝永世有闻许文正公衡濂洛之学传自武夷重徽叠照日星昭垂逮我许公尊闻行知若亲抠衣寒泉之麋张皇幽眇厘析毫丝如皋陶淑问毕其情辞如后羿注矢不失其驰既入阃域遂升堂基横经胄监衿佩锵如祛其人私牖其天彝释其偏歧捝其九衢德成材达昭用于时黼黻帝治甄陶泰熙明体适用公实庶几无德弗报四海祝尸呜乎许公百世之师吴文正公澄紫气蝉联神物蜿蜒有开必先山川降神自元而贞笃生哲人慎斯勤斯绝乎等夷于道早知厉如秋霜煦如春阳何德之昌抱膝而居气盖八区阏而弗舒玩心神明操觚弗停兴卫圣经学徒是依毛之有麒甲之有龟璟其渊冲以消吝封心熙气融大明当轩屡聘益尊施教成均北许南吴先后合符人文之敷董忠献公文炳伊龙虎君实生群英一吹一嘘霜露变更长江天堑其险莫前公挟二季破浪争先横行而旋喜动帝颜戟手指天焦山万艘栉比云浮公大唿突阵蛟泣龙愁横尸蔽江水为不流淮城虽筑敌气未龙矢石四集贯公臂及胁公拔去之督战益力韩彭之勇良平之谋方之于公吾不知其孰优郝文忠公经瞻彼郝公上师孔颜挺然一气立天地间衔命出使仗节弗屈十有六龄有如一日楗门堑垣不翅狱庭臣节甚重万死实轻吐其崛奇见于直笔奸雄虽亡诛之则力汉有苏武啮毡海上郝公继之双璧相望程文献公鉅夫巍巍世祖度越百王义声神威抚壹宇疆公起从之仗义激昂咸韶皇度衮冕宪章乘传来南绣衣焜煌玉札牛溲药笼并藏出而医国小大毕张吐握见贤如渴得浆虽居銮坡不异庙堂以顺为期以柔居刚式宪且文于烨其光刘文静公因先生之心岳镇川澄先生之操玉温石贞先生之学寤寐六经岐阳之凤鲁郊之麟和气袭人盎然阳春发周孔性情挹其深醇或出或潜与道周旋九京可作吾为执鞭皇太子受玉册颂至正十五年春三月丁亥朔越八日甲午皇帝命太尉汪家奴持节授皇太子玉册及冕服九旒在廷臣邻莫不骏奔东朝恭行大礼越翼日乙未复诣大明殿俯伏拜舞举觞上千万岁寿百僚具欣无间小大佥曰我太祖圣武皇帝茂昭宝训预建冢嫡嗣服继统累叶上承灵贶罔敢或违今我皇帝春秋方殷即定元良以绍隆丕构其神谟睿断与雷霆同其英烈山岳同其雄高河海同其幽深求之前古敻无与比于乎盛哉然以万国至众王器至重豫定则治否则乱治乱所关不翅一反掌之易布在方策盖可见已奈何为人上者不尔之思祸乱相寻有不忍言惟我皇帝圣神文武与天同运而不以四海自私惟皇太子刚果温文与圣合德而足膺主鬯之寄明两作离照耀无穷对越天地之耿光丕承祖宗之休烈是可以无愧者矣易曰主器莫若长子记曰一人元良万国以正其是之谓乎臣濂遐方贱士躬闻大庆不敢喑无声歌谨遵诗人美盛德之义而作颂曰皇明御宇图治靡宁邦本既建万国以正仰瞻紫微中居帝座前星煌煌厥象斯着圣人法天夙夜弗违爰升上嗣以弼大基春日载阳洊雷出震龟协筮从降兹大训乃敕近臣持节而驰钖以玉册冕服九旒帝曰休哉神器甚重继体之思朕敢不悚汝宜敬事勿懈益恭服兹宠嘉祗谒太宫勿谓天高征应甚速勿谓宫深千里在目若军若国汝抚汝监流祚无穷朕心乃安皇储翼翼拜手稽首臣敢不勖以主鬯卣百僚萃止冠弁之峨舞蹈不足继以咏歌四海之命悬于元冢少阳位隆不震不动何威弗宣何气弗清太白敛芒天高日明微臣作颂流播盛德勒之贞珉垂示千亿皇太子入学颂至正九年某月日皇帝开端本堂命皇太子肄业其中致圣功也前期一日司经设帝座于堂中南面朱几在其南芗俎又在朱几南俎前有筵复设皇太子位于坐西东面太子太傅位于坐东西面谕德赞善二人文学一人位在太傅之东阶西面北上厥明司经以裕皇所御圣典置朱几上公卿子从学者分东西序立堂南北面以中为上正字一人司经一人对立两序端以劾不如仪者赞者导皇太子就位立谕德以下亦如之皇帝遣使者来致命在位者皆北面立受以次出堂门外望北阙再拜者二复初位赞者又导皇太子至芗俎南北面立升筵再拜就筵北跪焫芗于炉者三少退又再拜复位立如初凡拜若跪公卿子咸从司经以圣典还阁几与俎皆彻皇太子即位坐谕德以下皆坐公卿子别设几席于谕德位西皆再拜赞者引齿最长者一人执贽自门左入即席跪奠贽于几复位如初又再拜拜已执斝以升执尊及脯醢者从诣谕德西东面立注酒于斝即席跪行一献礼从者荐脯醢赞善文学亦如之少退执事者勺酒授谕德以酢献者复位如初皆再拜赞者退司经设授读位正字一人执策启皇太子受经一人诣谕德请授经至位东西相向坐授受已复位如初惟皇帝丕式先王成宪敷佑四方帝求俊彦用迪皇太子以学惟敬惟慎如此其至实万世无疆之休敢拜手稽首而献颂曰于赫皇帝日照月临飙驰霆轰克威克明国本既定万方靡弗承乃命官师乃辟宫学侯咨侯度侯究侯宅于彼有庶宫学峨峨龙楼之阿奕奕其楹侐侐其庭既穆且贞皇帝曰噫莽莽九围此实其基其基何居有书有诗羽籥干戈亦以其时尔尚勖哉毋越我彝我心我縻毋隳我维我善我师上窥黄虞百度惟熙皇储曰都敢不敬恭以养其蒙以徼其功以达于家邦旭日煌煌出自东方銮车彭彭青旗阳阳佩玉锵锵跻彼新堂载诵载弦或舞以扬帝命罔敢荒维幅员既长维天命靡常匪德曷臧兢兢皇皇寤寐弗忘于赫皇帝诒谋宁止皇储则之学又烝止百禄盈止庶绩凝止庶绩凝止万世期无已拟晋武帝平吴颂惟咸宁五年冬十有一月皇帝将举兵伐吴乃集多士于庭而训之曰惟皇天孚佑有晋俾克君临万方尔万方有众罔敢有肆厥志朕犹夙夜祗惧若将坠于深渊唯恐一夫不获以越前王彝宪商书曰民非后罔克胥匡以生后非民罔以辟四方朕曷敢荒宁今吴王皓舍我民弗靖唯酒暨色淫酗无厌大开苑囿起土山楼观殚极工艺肆厥威如虎狼群臣有正视者辄杀无赦神怨人怒皓有耳若罔闻知则亦弗畏天降威命上帝震怒集厥命于朕躬不敢不正敢用吉玉宣璧昭告于上天神后帅尔有众底天之罚尔亻由尔为王子国之休戚与尔同之尔督徐州诸军以出涂中尔浑戮力王室简在朕心尔督扬州诸军以出大江之西尔预夙以嘉谟告朕朕极不忘尔尚克践前言以成厥勋荆州诸军尔其督之以出江陵尔浚尔作大舰欲有事于皓多历年所今维其时非尔弗克终厥图益梁诸军尔其监之以下巴蜀尔彬帅其部曲以从尔奋尔戎世号忠贞各将尔师以出夏口以出武昌尔充为使持节假黄钺大都督以冠军尔济副之呜唿尔有众尚修乃干戈峙乃糗粮齐乃士伍勿丧厥纪律惟尔贤往敷朕威灵越厥君臣宜执俘之献于大庙勿大肆杀戮惟尔贤呜唿朕岂有爱于吴土疆闵我民罹辜诞以尔多方殄歼乃仇尔尚兢兢怀保若抚雏兵戎所指弗使致厥伤俾朕膏泽布于下民时乃功尔不听朕言朕则孥戮女尔其念哉太康九年春安东将军浑出横江所向皆克二月龙骧将军濬克西陵镇南大将军预遣将渡江自进克江陵沅湘以南诸郡皆望风送印绶预分兵益濬建威将军戎遣将与濬合攻武昌降之三月濬以舟师入石头皓面缚舆榇诣军门降克州四郡四十三户五十二万三千兵二十三万夏四月赐皓爵归命侯遣使行荆扬除吴苛政诏增充浑邑八千户进浑爵为公濬辅国大将军预戎皆封县侯诸将赏赐有差以伐吴之役实始于巨平侯祜祜既卒策告其庙封其夫人为万岁乡君食邑五千户复诏博士臣某刻石纪功昭示万世子孙以绍有晋无穷之基弗敢坏颂曰煌煌有晋宠绥下民欲俾万方均囿至仁吴人不恭据彼海濒残虐是逞若火四焚帝怒斯赫命将徂征龙盾虎照耀日星士气如虹吞厥南土长江天堑一朝飞渡吴人震惊流汗浃背岂伊神武自天而坠帝命将臣汝戒汝师汝敌则刘降宜舍之皓既面缚余敢不释万里虽远天威咫尺青盖委蛇入于洛中夙发其祥昭此武功皇华载遣六辔耳耳诞布阳和以消阴曀旋干转坤六合一家文恬武嬉浑浑无涯有功者赏载颂载钖赤芾桓圭帝不之惜惟帝神武能屈群策拓开蛮荒揭此日月帝德流衍颂声斯播授之乐师以荐郊庙天台教宗圆具图颂三千性相百界千如此天台教观第一义也有能于此悟入融万法而归一心即一心而达三谛其近于佛之知见乎比邱法咸示濂圆具图像于是合掌作礼而说颂曰我观妙境不思议三千性相恒宛然心佛众生本无二不为迷悟有增减大充法界小尘沙一一具此无量法须知一念即三千三千一念亦如是譬如悬空十宝镜镜前爇一光明灯一灯偏入一切处一切摄归一灯内光光涉入了不碍互偏互融无尽藏此境即空即假中而亦不落空假中非先非后非异时举一即三三即一事理俱摄无差殊修性齐照亦不别五佛开显大车譬只此一乘圆具旨若祗观心不观具乃以一观分二家或约三谛作二造有昧圆融秘密义妄嗔染净无异观是非能析亦双泯偏虚空界尽法身一法外求即邪道唯此如来正法门有非语言能拟议大海可饮风可捕历劫赞叹莫能尽西域军中获角端颂我太祖皇帝之龙兴也灵承帝命宠绥四方克烈既臣乃蛮攸服远近诸国往往向风内附而东印度远在西域之陲负固不庭帝乃震怒移六师以征之师次铁门关之下厥有神物麕身而马尾独角而绿文曶人语曰王师宜早还帝因访问近臣耶律楚材楚材对曰是兽名角端能日行万八千里其见则恶杀之象殆天使之告陛下耶帝即日下诏班师臣濂谨稽诸传记角端有二焉其一状类貊角在鼻上中作弓今鲜卑及胡休多国尚或有之其一能晓四夷语圣人在上明达方外幽远之事始奉书而至此则自周秦以来历千余年之久绝未之闻而独于神元见焉岂非圣德有以动天灵异之物莫不自至也欤汉元狩初武帝行幸雍祠五畤获兽一角而足有武蹄协律都尉李延年及司马相如之流尚竭其心思播诸乐歌千载之下令人读之有若亲生其时而观其事者矧今之所获古所未有使延年相如辈得际今日休明之治则其咏歌圣德于无疆者又未知其何如也臣濂虽不敏其可已于辞乎谨拜手稽首而献颂曰于赫太祖肇基龙荒手持黄钺日靖四方飙飞云流无敌弗剪孰敢不恭以贻诛狝维彼印度疏勒之西敢抗六师大命卒迷帝乃震怒爰饬其旅尔祃尔牙尔桴尔鼓龙旗载扬列星光光指于西疆白日为黄乃有神兽麕身骥尾独角桓桓人立而语帝询近臣厥兽何灵近臣有言角端其名天子好仁奉书而至曷释戈矛绥以文治帝曰俞哉我师亟还尔弓则櫜尔矢则有声鸑鸑震撼四国垂衣龙庭化行绝域九有之臣载忭载唿天地动色神人俱愉惟我太祖祗承上帝帝度其心纯一不二惟我太祖乃武乃神戢暴遏刘绥我下民惟我太祖恪慎天戒曾不移时戎车返旆神兽之来自天降祥匪天降祥帝德之昌孰其媲之古圣有作龙马出河神龟浮洛黄文之犀九真之麟何世不有匪德之因皇灵赫奕覆冒下土鱼鳖咸若鸟兽率舞曷其基之自兹始之茫茫八区莫敢不来惟德动天荐兹嘉瑞小臣勒词来贻世世豫章铁柱颂豫章郡铁柱二旌阳令南昌许逊敬之铸以镇蛟者也郡地滨于江水虫骋妖故民多江祸旌阳与西安吴勐世云用正一斩邪三五飞步之术追歼其神于长沙复惧遗孽洊兴使物治铁厌其窟宅一在西山双岭南湮没已久一在牙城南井迄今犹存柱出井外仅尺下施八索谓能钩锁地脉云唐节度使严譔来为郡将发视之未及咫烈风雷雨江水暴溢譔恐而止其见于道家书者如此濂窃闻之周有壶涿氏掌取水虫若欲杀其神则以牡絜牛贯象齿而沉之则其神死渊为陵神谓龙罔象之属也古盖有其术矣矧单阳则飞制以重阴乃伏而不动铁阴而蛟阳者也斯柱之建其亦沉絜象之遗意与于戏豫章之民与蛟不两立微旌阳西安民其鱼矣濂虽不敏谨徇郡守某之请勒文柱下以颂神功于亿万载颂曰吴楚合域翼轸分经南昌巨都蛟孽所庭咮攓波谲脽运涛萦夫诸兽验胜遇禽征沈灶蛙产蚀阜泓成灵伯应历鬼宪宣刑岳箓三辰斗剑七星挥斥电战刉割霆升河眚黑廓川液红星轨天设镇冶金建楹祝融主焰阏伯司型八神钖羡五官储精上旋圆枢下铤方扃溟妃捧鉴渊后持衡飙笙鹤濑月吹凫汀仙旍周紫童节流青元勋潜沕素牒晶荧龟山铁跂龙鼎文铭翊扶鸿宰斡运清宁泰山可砺灵柱弗倾大还龙虎丹赞龙虎丹赞为予友郑源氏作源因读金碧古文龙虎上经有悟大还之旨用之修炼节节有奇验复以其玄秘也请予白之作是赞赞凡四章苞干灵一人身苞精气妙与玄化并一神管摄之铅汞各流行神所栖止处实为天地中阖辟类两扉循环不竭穷廓然含冲虚独立不以形是即真息根强名帝乙庭静极必自显内境垂白芒或想为连环无乃丧其常斡化纽二凝神入紫虚冲然抱一居青龙郁上升白虎为熬枢牝牡既相从蒸润如流酥鄞鄂一以固温养成子珠销籞离中阴坎阳复来随纯刚号为干潜跃契道符郁罗萧台中服霞漱云腴阅历无穷年永共溟涬俱考火记三鼎炉干坤枢匡郭水火魂戊己居土官一气中夜存火候十二时暮蒙复朝屯专气而致柔绵绵日相因刑德务并进文武须错陈薰蒸洽太和天机盎神津三元与五气一一返其根后天不能雕长为万象尊稽曲征四三千六百门尽随魑鬽场雌雄铸为剑日月吸光晶尾闾闭元液九鼎运女英三逊及五假八石巧煎烹如此之举措难可一二名阴魔夺人命遗尸莽纵横寒飙动罗酆时有鬼啸声方知涉有为不可学长生滕奉使赞齐人王蠋有言曰忠臣不事二君烈女不更二夫女之从人一与之醮当终身不改譬之白璧小有玷辱人将斥去而不之顾臣之事君也其理亦同故蠋特并言之事两夫者虽辨如虞姬智处邓曼吾知其决非良妇事二君者虽功如汾阳才如屈平吾知其决非良臣呜唿使此义昭如白日人臣安肯怀二心而国安有丧亡之祸哉东阳滕茂实当宋靖康初以太学正与佥书路允迪奉使于金议割三镇太原寻奉密诏据城不下金人怒囚之云中钦宗北迁茂实谒见涕泣请从行主者不之许其后允迪南归茂实独留雁门终身不再仕临没令以黄幡裹尸而葬仍刻石识云宋使者东阳滕茂实墓此殆不事二君者欤当是时有宇文虚中者亦以黄门侍郎使金见留遂改节易行反面事虏其后虽欲夺兵仗南奔而自赎卒亦不逃君子之讥其视吾茂实果何如也茂实已矣人至今想其遗节如神龙不可得见至视虚中辈不啻若鬼蜮犬豕有识妾妇亦羞闻之此无他人心天理终不可诬也乃作滕奉使赞用规事君而有二心者赞曰汉有苏武奉使不屈滕公配之有声烈烈黄幡裹尸以全臣节如璧之白弗缁弗缺其人虽亡精神不灭上游帝所凌厉日月降臣见之肝碎胆裂敢述赞辞勒在贞碣溟涬生赞溟涬生者于江廖应淮海学也抱负奇气好研摩运世推移及方技诸家学年三十游杭上疏言丁大全误国状大全怒中以法配汉阳军生荷校行歌出都门道傍观者啧啧壮之抵汉江滨遇蜀道士杜可大揖曰子非廖应淮耶生愕然曰道士何自知之可大曰宇宙太虚一尘尔人生其间为尘几何是茫茫者尚了然心目间矧吾子耶然自邵尧夫以先天学授王豫天悦天悦死无所授同葬玉枕中未百年而吴曦叛盗发其冢得皇极经世体要一篇内外观象数十篇余贿盗得之今余五十年数当授子吾俟子亦久矣乃言于上官脱其籍尽教以冢中书其算繇声音起生神鉴颖利可大指画未到者生已先意逆悟可大自以为不及学既成去隐宣歙间遇余安裕戈阳将教之安裕劝生业中庸生瞠目厉声曰俗儒几辱吾康节于地下矣复去之杭客贺外史家昼市大衍数夜沽酒痛饮饮即吐吐复饮不醉如泥弗休醉中尝大叫曰天非宋天地非宋地奈何奈何语闻贾似道遣客叩之生曰毋多言浙水西北发白时是其祥也似道未解复召至屏人与语生曰明公宜自爱不久宋鼎移矣似道恶其言掩耳走生亦径出过曾渊子家索酒轰饮酒酣作婴儿啼曰大厦将焚燕犹呢喃未已耶复赋歌以见意都人士闻之竞指以为怪民不与接独太学生熊晞望犹时造其庐生私执熊手谓曰吾端居曾楼闻空中戎马百万来人鬼作哭泣声壬申襄樊陷甲戌宫车宴驾乙亥长江飞渡似道亦殛死临漳丙子三宫播迁诸王大臣皆南北乱走嘘吸事耳子不去欲何为居亡何宋事日非沿江州郡望风奔溃生大恸曰杀气又入闽广中吾不知死所矣遂遁去其言无一不验后四年病死处州学中年五十二无子唯一义女从之生宗尧夫先天之学颇自谓知易每见诸易师传疏不问浅深辄讪驳以为乐及论后天则尊羲画为经彖爻系辞为传黜文言彖象二传为九师之言且谓说卦非圣笔不能作上下系乃门人所述序卦直汉儒记尔盖生聪明绝人未闻道而骤语数故其论经多失中然性使酒难近又好讦人阴私人面颈发赤不顾罕有从其学者唯国子簿吴浚进士彭复乐师之浚不卒业复屡受唾斥不怨生将遁时召复至口发例手布筹虽平昔所靳若终身不示人者一举授复复后又授鄱阳傅立云或曰生濒死语女曰吾死后一月中朝命山姓鸟名使者来征吾及傅立立当过予门汝可出藏书示之立当以此致大官后皆如其言所谓山姓鸟名崔鹏飞也生所着书有玄玄集历髓星野指南象喻统会声谱画前妙用数十万言今犹间传于世赞曰龙图成章有文从衡以濬以明以泄其藏以奠乎玄黄昔我素王韦编三绝坠绪微茫谁其我缀我参我腴九师襄之我苞我晶百氏攘之如河之浑如曀而昏如治丝以棼天未降割一发攸存维洛有士居于百原超神冲漠凝于画先数往知来小大斯甄莫峻匪厓我陟其颠莫深匪渊我瀹其泉简材以畀非隐弗传有冥者冢卒昭以宣或得其角载神于言炎炎宋箓维其讫矣长星蚀柳色之赤矣眚祥见征土发矣朋昏以世莫之戚矣鱼在在鬵尚其息矣维生之知中如沸羹彼惛弗知覆谓我狂我狂如何我忧孔多我山我河我用弗磨俾沦胥以讹我酒既嘉我瑟又和我宁不啸歌北风其凉旗央央我车庞庞荡荡江流杭之如陆有腥其秽流血沃沃海氛方殷其何能目人有恒言风雨漂摇夏宇障之涉于大川烝徒楫之楫副宇挠孑孑焉依国武斯坠不知攸戒日陨弗升虽昼作夜鸮舞于林鬼瞰于舍孰投是艰曾莫之艾乃濬乃惊乃瞻乃行乃遁死于冥卷生之为胡乃神以着征之古圣匪程伊度何以言之卒沦于数一曲之淹不通其故易道既泯数亦不类激赞于生发我长喟月出皎兮在天之心在天之心何古何今余自幼即见长老谈溟涬生事近见李淦性学及戚光子实所造文又知生为详以生之精艺如此而修宋史者不列之方技传中殊可憾也故予愍之特序之又伤易道之微激而赞之惜乎予文芜陋不能永生也然予情亦至矣濂志观音大士观瀑像赞南瞻部洲东新罗国有一刍号曰灵囦以三昧力于一毫端现大士相其相云何宝冠华軿素衣缤繙翘足而坐于崖石间其崖东边有一石狭中有水下注无际其水微妙如娑罗林自根而茎自茎而条前后相续无间断者大士旁睨容颜端严举手指水不喜不愠沙门似杞具大辨才睹是相已五体投地而作是言水之怒者无如流瀑飞空直下其长或至一千余仞或至三万及无算数斗岩射壑昼夜六时无有暂舍虽神鬼众闻其音声亦生怖畏譬诸众生旷大劫来以迄今兹无明所覆造诸恶业火性所激触山抵石以至殒命肝脑涂地方其怒时尽十方界日月星宿霞电云露尽十方界山林坟衍草木鸟兽尽十方界州邑楼阁民人聚落了无所见以何因缘怒所激故怒火所爇有明皆丧大士所指因水以喻明觉真性慈悯方便最为第一尔时千越有一长者鄢波索迦闻沙门言瞻仰赞叹善哉善哉沙门当知不识水性因石而怒为复石怒缘水乃见或水石中各有怒性谓水之性其怒因石怒在水外水性无怒长江鼓涛怀山荡陆其势可怖非关于石谓石之性其怒因水怒在石外石性无怒悬崖下崩飞电系丸声闻百里非关于水谓水与石各有怒性一鳞不生倒涵太虚内外若镜不见有怒屹立弗磨苔蚀藓封万古如一怒从何起沙门当知法界无边空为本性性中本空中实非空万物荡摩展转成妄如水流跃非水之性舍彼二者欲求水性了不可得如石裂籞非石之性舍彼二者欲求石性亦不可得如是思惟微尘国土山河大地或净或垢皆吾法身诸佛菩萨天龙八部夜叉罗刹有情无情皆吾法性性中所具不遗一物一物不留法界众生无明烦恼即是如来正偏知觉善思念之此乃大士因水以喻明觉真性沙门闻我所说妙法欢喜踊跃异口同音共说无上伽陀章句稽首毗卢华藏海无量光明遍一切本来清净无染着凡夫逐妄以迷真有如空里本无华空里华生由眼翳华生华灭刹那间空相如如元不动愿凭大士般若力脱此八万尘劳门纵如瀑流千万变转物不为物所转矧兹幻象出毫端境相了知非实有因非实有悟真空即证如来大圆智采苓子赞荣阳郑仲德有隠操尝采苓九蓝山间因自号采苓子斯赞之所由作也赞曰彼采苓者肥遯之士皦皦霞外不容纎滓白月入怀凉飔泝櫺髙视一世何虑何营匡山居士真赞紫眼有稜足以洞视千古长髯如㦸足以畏詟百壬或建大将旗鼓而殄殱于妖沴或被处士冠服而容与于云林可显可晦载浮载沉一委顺于外物初无累于贞襟县千寻之丹厓莫踰其峻潴万仞之重渊㒺测其深抱忠义之志而耿耿自信所谓不变不改若百鍊之精金者邪华严经赞上人幻灭严持梵行欲求无上真如之道尝自念言华严大经实中天调御第一时所谈一乘顿教化为尊胜欲爇松为煤入以香药捣和成剂以书此经而彼松煤者假物所就具黑暗相有染白法欲煅汞为丹承以空露研润如法以书此经而彼汞丹者炫燿可观能育人自非助道者欲推赤金素银亷薄如纸复粉为涯以书此经而彼金若银虽曰重寳外尘为体初不自内以是思惟身外诸物若胜若劣若非胜非劣若一若多若非一非多皆不足以称此殊利维我一身内而心膂肺肝外而毛发肤爪资血以生资血以成资血以长资血以至壮老暨死是则诸血衆生甚爱如梵摩尼一滴之微莫肯舍者我今誓发𢎞愿于世尊前以所难舍而作佛事从十指端刺出鲜丹盛于清净器中养以温火澄去白液取其真纯蘸以霜毫志心缮冩满八十巻尊阁益寿禅居昔者乐法比丘当无物时欲闻佛语了不能得乃信婆罗门言以皮为纸以骨为华以血为墨愿书一偈况今千百妙颂十万正文不止于一纵捐躯命以报佛思无足为异于血何吝唯愿法界有情或见或闻证入杂华藏海证入杂华藏海已即得六根清净得六根清净已即得自性清净得自性清净已即得四天下微尘刹土中一切衆生皆悉清净无相居士未出母胎母梦异僧手冩是经来谓母曰吾乃求明延寿宜假一室以终此巻母梦觉已居士即生今逢胜因顿忆前事于是亲五分妙香香云轮囷结为寳网编覆经上乃复合爪向佛散华作礼而称賛曰杂华净智海九㑹之所说一音所演唱十处放光眀信解行证门总摄无复余如是具五周如是辨六相如是分十𤣥妙义皆充足以至四法界二十重华藏无边香水海教条有差别性相子无碍圆融与行布非异亦非同一可为无量无量亦为一重重无有尽是为功徳聚如来最上乘龙宫所秘藏上人出身血严饬书此经于一滴中中普含十方界于一一界中普现光眀台于一一台中普成狮子座于一一座中普见分身佛如上无数佛皆具大威德睂间白毫光徧满一切处共宣大乘法闻者应解脱譬如日月生照三千大千悉见种种色法能破暗故譬如大洋海波平乃如掌无邱陵堆阜法能平等故譬如阳春至大地尽发生诸根各萌芽法能霑漑故譬如梵志梦一梦千刼事不过刹那间法能融摄故譬如子忆母未见心已至形神皆两㤀法能无离故譬如黄金色金色不相分金亡即色空法能不二故譬如石性坚初不从外得石性自圆满法无修证故能如斯见解见经不见血若加精进力见佛不见经及至成道已见性不见佛我性如虚空了无能见者无见中有见全体即呈露茍执于所见亦非我本性见见二俱泯此为真见见真见复何有性本无物收一心归命礼袛夜以为赞诸妙楼阁门弹指一时启十八应真赞卷二太白丈人传文中子学既成慨然有济苍生之心欲尊王道推霸略稽今验古建太平十二策与河东薛收西游长安见隋君道经太白山息于灌木之阴有丈人自东来缊袍无表颜色肿哙肩负束刍去文中子靳十步弛担箕踞而坐两手搔爬眼视云汉若四傍无一人者搔已曶指文中子谓收曰彼凤颈龟背须垂至腰者为谁收对曰河汾王夫子也曰其王通耶曰然曰将何之曰夫子忧世未治以策西见隋君耳丈人大笑不止文中子异之乃抠衣趋前揖而问曰丈人何哂通也岂通未闻先王之道不足以咸和万民乎丈人曰不然也岂八埏之大利害如牛毛有非一士之舌可尽乎丈人曰不然也岂上天未欲平治天下而下民不当见大道之行乎丈人曰不然也曰三者既非敢问丈人所哂者何事耶丈人曰嘻何子愚之甚也夫具人之体服人之服食人之粟脱使稍有知孰不欲尧舜君民哉是有道焉不可苟而就也文中子曰其道何如丈人曰道有三其上焉者燮和干坤经纬星辰枢机四时官辖五行执天之德以牖帝明以达帝聪然其自任以斯道之重非人君北面而事之不复轻出出则必为帝者师若尧之君畴舜之务成昭禹之西王国是已其次焉者以六合为一家以四海为翰蕃以五岳为封镇以元后为父母以臣邻为伯仲以蒸庶为赤子煦以深仁财以正义防以峻礼陶以至乐威以严刑式以庶政治天下可运之掌上然亦不轻于自试必待王者致敬尽诚而后起而佐之否则乐耕渔以终其身若汤之伊尹周之太公望是已其下焉者仿佯局束哫訾栗斯不远千里衒己求媚君门如天无路可陟俯伏阙下魄遁神疲阍隶见诃不敢出气此不自重惜而徇时射利者之所为若齐王之门操瑟而售者是已今子之西来也欲为君畴务成昭西王国乎欲学伊尹太公望乎抑欲同售瑟于齐王之门者乎子须麋具在宁不知所自处也且子独不闻之三家之市有处子焉必待行媒始相知名又必待纳采问名纳吉纳征请期亲迎而后始成昏不然是奔也虽国人皆知贱之矣子今负策而干进恐与不待聘而奔者无大相远也况隋君天性沈猜不悦诗书废弃学校杀戮元勋溺宠废嫡惟妇言是用惟刻薄毒痡之法是崇是嗜萧墙之祸起在旦夕子尚欲行王道乎言暴虐于汤武之世必见诛谈仁义于桀纣之朝必见黜何也时不同也子如解吾言即请东辕毋西向不然子其行哉文中子曰丈人之论至矣通何敢不敬承明训然窃有疑焉愿丈人卒教之也昔孔子大圣也车辙环于诸国栖栖遑遑如丧家之狗至再逐于鲁削迹于卫穷于齐围于陈蔡而卒不悔者诚畏天命而悲人穷也今丈人教通以不仕然则孔子不足法欤丈人曰是何言与是何言与在孔子则无可无不可下孔子一等则可其所可不可其所不可子自视其孔子耶抑下孔子一等者耶昔鲁男子善学柳下惠者盖以其不可而学其可也予闻子尝受书于李育学诗于夏典问礼于关子明正乐于Ａ汲考易于王仲华而其知顾出鲁男子下予窃为子不取也夫不察时而冒进谓之瞽施之不当其可谓之愚不度德量力而强行谓之固枉己从人谓之贼沦溺儃回而弗止谓之淹瞽则不达愚则不周固则不变贼则不正淹则不振是五垢者子皆躬蹈之宜乎有疑于予予去子矣予去子矣丈人言毕负刍而行文中子面如死灰远望丈人南行不见其背目犹不暂舍薛收进曰夫子何慕之深耶收闻不合先王不顺礼义谓之奸言虽辩君子不听彼丈人不过奸言而辩者尔初未闻先王之道夫子冲冒风露跋涉而至此终不因其说而中返乎文中子遂行至隋隋君御太极殿文中子以太平十二策上之隋君下公卿议公卿多不悦文中子退而叹曰丈人其至人哉于是赋东征之歌而归着续经数万言君子曰甚哉出处之难也以河汾之贤操经纶之具施之天下何不可者而丈人方诋其自售龂龂不恕况其下者乎甚哉出处之难也白牛生传白牛生者金华潜溪人宋姓濂名尝骑白牛往来溪上故人以白牛生目之生躯干短小细目而疏髯性多勤他无所嗜惟攻学不怠存诸心着诸书六经与人言亦六经或厌其繁生曰吾舍此不学也六经其曜灵乎一日无之则冥冥夜行矣生学在治心道在五伦自以为至易至简或笑其迂生曰我其迂哉我若迂孟子则迂之首矣生好着文或以文人称之则又艴然怒曰吾文人乎哉天地之理欲穷之而未尽也圣贤之道欲凝之而未成也吾文人乎哉或求学文生曰其孝弟乎文则吾不知也生不肯干禄或欲挽之使出生曰禄可干耶仕当为道谋不为身谋干之私也生安于义命未尝妄有所为或疑其拙生曰我契以天不合以人是乃巧之大者拙乎哉生慕孔颜之乐如聆钧天之乐如获蹄之金言及之手足舞蹈不已或以为狂生曰吾能知之恨未能允蹈之奚其狂生幼多疾常行服气法或诮其欲久生生曰盗跖甚夭颜子甚寿子知之乎或人不答生曰窃阴阳之和以私一己服气矣运量元化节宣四时服气乎生虽贫喜色常溢眉宇间或诘之生曰吾内足乐也内既足乐无人非无鬼责得亦乐失亦乐我何忧哉生御恶衣粗馔安之或虑其诈生曰锦衣与卉服虽异暖则一糟核与淳熬固殊饱则均何诈为生不贵贵人不贫贫人或尤其无别生曰贵自贵尔于我何加焉贱自贱尔于我何损焉生遇物以诚三尺之童莫之敢欺或讥其同生曰我道盖如是同不同弗知也生不享外神唯事其先甚谨或谓其报本耶生曰非惟报本也以气感气吾先以之外人何预哉生多读台衡贤首慈恩诸家书或谤其偏生曰我虽口之未尝心之也何其偏生当情意调适辄悬特磬于虡亲击以铁籈瞑目侧耳而听自以为达制乐之原或笑之生曰此蒉桴土鼓之遗声也五音繁会则末矣生好着屐登山遇境胜处注目视弗释或恶其癖生曰吾于峦容川色见三代之精华不忍舍也生年四十有六发无白者日坐一室中或澄思终日或执笔立言动以贤圣自期其中之所存者人固莫能识也适有画史貌生之骑白牛者生大笑以为得其真故自疏其事如左曰白牛生传云赞曰生妄人也哉言其文弗能成章言其道则又邈乎未之见也犹自语诸心曰我学古人我学古人不亦悖且戾乎朱环传朱环字君玉婺之义乌人汉槐里令云四十代孙也赤子时无儿啼声仲父桂奇之养为子桂后生璧及宗周因外环环益孝谨凡劳事皆服行不知有寒暑时境内多盗白昼出道上劫人财桂有金数百两与璧谋瘗窖中璧夜发去反诬环所为桂怒褫环襦棨立之大雪中一日夜不使去环恂恂谢过无一言辨其冤桂犹日虐环五六年间濒死者数四恒顺受之不怨桂死遇璧益厚璧子庆多暴或遂嫁以杀人罪环忧不能食竭私财救之庆获免环善读书宝祐间尝举进士年八十六终于家子元女寿元字子初性警敏绝人至元末有盗数千起缙云过永康置寨崃源山山抵元家甚迩盗将劫元父环及环兄遇魁为谋帅元闻遽归告二翁速避寇不听复涕泣谏翁骂曰竖子不解事江南内附久谁敢叛耶设有寇不过鼠窃狗偷何足病元自度贼若缚翁去则是翁从贼反官坐以法虽有百喙莫能白为今之计者孰若杀贼自明乃与役夫傅参谋执刃伏垣下或止之曰贼势张甚汝不畏作菹醢耶元曰吾知有亲尔若得白亲以无罪虽万死不恨会贼侦骑至竟斫杀二人枭首市中以血手入示翁负之北逃贼平翁竟无罪寿生有淑姿年既长归金华戚象祖台寇杨镇龙反西攻婺州宗王瓮吉及浙东宣慰使史弼捕获之械至州城将鞫其反状寿父环有亡奴在械中奴尝怨环挝伤欲连环出赀助镇龙时史怒寇甚凡狱辞所引必尽杀乃止环子元疾病不能起乃视寿泣寿曰昔缇萦能救父命我独非人耶乃走告法曹掾冯耿贤曰妾父无罪亡奴欲诬以不道倘事不得直一家枉作泉下鬼闻君素长者独不能相活乎言讫泪如雨冯怒曰此事岂汝女子所知寿哀祈益切冯为恻然良久挥寿去曰尔但归吾知所处矣明日使吏椎碎奴口不果诬赞曰昔尹吉甫子伯奇无罪为后母谮而见逐履霜中野作履霜操其辞多怨伤濂窃谓伯奇不必尔也父母恶之劳而不怨何假于辞哉今环之无罪与伯奇同环裸身立大雪中则又非若履霜比也乃能顺受之而无怨不贤而能之乎古之所谓纯孝者环盖近之矣元为亲故拔剑斫贼而不知有身寿虽女子亦能脱父命于虎口皆环身教之然也人之行莫大于孝孝有如环之父子可使无闻哉因具列之于篇张义妇传义妇张氏济南邹平人年十八归戍卒李午午同从子零出戍七闽未几午死张独事舅姑父母生养死葬无遗礼复痛夫死数千里外枯骨未知所归乃往卧冰上唿天祝曰天乎妾夫何罪妾夫何罪生既不见父母死又不能归葬父母之傍使无妾即已妾在敢爱死乎天若许妾取夫骨虽寒甚当得不死逾月竟不死乡人异之为闻于县给过所遣之至闽零犹在问夫葬地则榛莽四塞不可识张哀恸几绝夫忽降于童与张语生前事甚悉且示骨在处张如其言发得之持骨祝曰尔信妾夫耶入口当融如冰雪粘如胶已而果然官义之为上于大府请复其家使零护丧归济南金华宋濂曰濂闻长老言庐陵有赵应祥者父行贾死利津乱葬丛冢间应祥求之恸哭七日夜不得乃解发系马鞍上祝曰天若有知行至父墓鞍即堕未几鞍堕发而视之果父也葬时所题名氏犹存此与义妇之事颇类传曰孝悌之至通于神明此之谓夫谢烈妇传谢烈妇芾婺之金华人年十三适兰溪吴履奉尊长处先后以礼性勤而刚事非义毅然执弗行鞠抚众雏纫箴补缀常至夜分虽血贯指不自宁履贫而宦游家政虽萧条芾能弗坠戊戌春三月西师破睦州游骑日压境上芾惧急谓履曰妾闻西师铁骑逾十万数出则尘埃蔽天白日为黄既得睦必东窥婺谓其不至者妄也卿读书号男子宜察知之妾衰瘦如鬼旦暮祸及决不能挈弱幼远遁曷若先买舟东下为上计否则归妾母家母家南有池即有急以身喂鱼鳖尔誓不受污以病君也履重于行绐曰勿恐有履在也冬十月二日丁卯履出城南芾复申前言且促履曰宜急旋稍缓噬脐无及矣履复答如初越四日辛未芾见溃军被血衣东奔不绝谓媵人曰事急矣候鸡再号裹粮挟季女以东媵人负小儿从明日壬申力惫甚芾犹手牵女且行且泣曰汝父不得复见矣吾与汝死即死耳身不可失也遂避入金华山中媵人后视芾不相及弃小儿道上亦泣去已而游兵四出赤帜遍山泽东西作唿啸声掳女妇无算芾度不可免力疾扪萝而上抱女投崖下死履归求之浃日始得尸母与女相向其貌如生时呜唿人极之所由建者三纲也使臣子之于君父皆如芾之弗畔其夫国家安有丧乱之祸哉呜唿世之号士君子者平居暇日高自称誉无不曰我学周公仲尼之道苟指为妇人女子则勃然怒去一旦君父有难辄或窜或伏不翅狐兔以妇人女子之弗如抑又何说也然自兵兴以来女妇以节着者亦颇见之未有若芾之烈者也烈固烈矣夫岂乐死恶生者哉诚以义塞于内与其生而抱愧宁若死而就安推其所志神明可通金石可贯衡岳之层云可开非细故也彝伦风教于是所系为甚重濂故为文道其事使濂言行人心或不亡者当自省矣呜唿彼有家而奉箕帚者孰非人妇孰非人妇哉赞曰戊戌之变濂女弟祼亦以秉节沈渊死后烈妇特三十有六日尔濂悲之泪落弗止闻有如祼者必谨叩之或历其地以访焉间尝过金华山中问烈妇投崖处悲风四集林木怒立犹凛凛有生气岂其贞魂烈魄犹足以感人耶烈妇虽死其弗死矣夫郑氏孝友传郑绮字宗文白麟二十世孙也其先居荥阳凝道迁歙自牖迁睦淮迁浦阳今为浦阳感德乡人淮绮之祖也绮通春秋谷梁学撰合经论数万言事父母孝父照以非罪系狱当入死绮上疏郡守钱端礼请以身代端礼察之白其诬母张病风挛绮保持若婴儿袒适厕必抱就之三十年不懈绮生闻闻生运运生政政生德珪德璋至元中仇家倾德璋以死罪将械送扬州德珪毅然代其行德珪生文嗣自绮至文嗣凡同居六世历二百年咸如绮在时至大二年秋九月乡老黄汝霖等言于县县上其事廉访使加审按焉文达中书礼部四年春二月准式旌表门闾文嗣生鉴鉴生渭渭生挺皆善守合数千指无异心者重纪至元元年冬十二月太常博士柳贯与乡校群士又上状请如故事复其家从之初文嗣既没德璋子大和司家事严而有恩虽家庭中凛如公府子弟稍有过颁白者犹鞭之每遇岁时大和坐堂上群从子皆盛衣冠雁行立左序下以次进拜跪奉觞上寿毕皆肃容拱手自右趋出足武相衔无敢参差者见者唶唶嗟慕谓有三代遗风虽石奋之家亦所不及名闻天下自大丞相及台院诸公卿多赋诗美其行部使者武威余阙行县以其孝友七郡或莫之先书东浙第一家以褒嘉之皇太子在青坊闻其事而叹曰此国家之祥瑞也复亲御翰墨畀以凤麟二大字翰林学士承旨欧阳元为之赞勒石以传大和性正方不奉浮屠老子经像冠昏丧祭必稽朱熹家礼而行子孙从化孜孜孝谨不识廛市嬉戏事执亲丧哀戚甚三年不御酒肉食货田赋之属各有所司无敢私凡出纳虽丝毛事咸有文可覆浃日则会不公则监视发之诸子昼趋功入夜辄聚坐棣华轩中温温语笑至更余始休虽多列显仕或入侍经筵出持使节不敢挟此有一毫自骄意诸妇唯事女红不使豫家政宗族里闾以恩怀之各有差内外极严舆台通传不敢越堂限家畜两马一出则一为之不食人以为行义所感有家范三卷传于世赞曰史氏之言多有不足取信者濂少时尝读唐书宰相世系表谓白麟之后不传私窃信之及观司空图荥阳记则曰白麟生师慎师慎生怀芬怀芬生膋膋生斌卿斌卿生唐青州刺史庶庶生侍中徽徽生大理卿鄘鄘生幰幰生给事中谟谟生宣州观察使回又观郑燮生遂安谱则曰回生弘弘生垣垣生倕倕生子袭子袭生扈扈生宋歙县令凝道凝道生殿中侍御史自牖自牖生秘阁校理安仁安仁生淮淮生照照生冲素处士绮绮即传之所书者也其承传次第灼灼可信如此恶睹其所谓不传者哉考征不广而欲以一人之见闻定百载之是非难矣此传作于至正初已刻浦阳人物记孝友篇中近板毁于火因重钞于此以励民俗云濂志吾衍传吾衍字子行杭人也意气简傲不为公侯屈色常自比郭忠恕居生花坊一小楼客至僮辄止之通姓名使其登乃登廉访使徐琰一日来见衍从楼上唿曰此楼何敢当贵人登耶愿明日谒谢使节琰素重衍笑而去生徒从衍游者常数十百人衍坐童子地上使冠者分番下授之时出小青凉伞教之低昂作舞势或对宾游谈大噱解发濡酒中为戏群童皆肃容莫敢动衍左目眇又跛右足一俯一仰妩媚可观宛有晋宋间风致畜两钱如意日持弄之或倚楼吹洞箫数曲超然如忘世者性好讥侮文学士独推服仇远及胡之纯长孺兄弟谓百年间所无有初衍年四十未娶买酒家女为妾至大三年秋或讼女尝为己妻官为逮女母母死复逮母后夫夫主衍家会其伪券事觉连及衍衍固弗知也逻卒辱衍南出数百步录事张景亮识之叱曰是不知情何摄也即遣归或有诉衍丞相府事下杭府治腊月未尽二月甲子衍持诗别仇远竟去不知所之明年三月辛酉卫天隐以六壬筭之得疾子丑顺流相曰是骨朽渊泥久矣多宝院僧故从衍学为诗闻其死哭甚哀招衍魂葬之西湖上衍通声音律吕之学善效李贺诗工隶书尤精于小篆其志不止秦唐二李间宛邱赵期颐以书名世得之衍者为多其所着书有尚书要略听玄造化集九歌谱十二月乐辞谱重正卦气楚史梼杌晋文春秋道书授神契说文续解石鼓咀楚文音释闲中编竹素山房诗世多传为说者曰衍之才高矣使其能自贬以入绳墨则其所进孰敢抗之哉今所学仅若是固可尚也亦可悲也虽然衍亦奇士也夫余左丞传余阙字廷心一字天心唐兀氏世居武威父沙刺藏卜官合肥遂为合肥人母尹氏梦异人生阙阙生而发尽白家贫年十三始能就学嗜欲甚浅不知有肉味惟甘六艺学若饴嗜之不厌岁环攻之与河南张恒游恒临川吴澄弟子善谈名理阙之学因绝出四方擢元统癸酉进士第授同知泗州事泗濒淮民豪弗驯令蚀人土田官籍之多以诬去阙绳尤暴者数十不敢哗廖甲与舒乙竞田廖焚舒庐舍舒妇偶母子同死遂置灰烬中诬之阙为白其事泗无麦民以乏故事弗闻阙上之中书定为令凡无麦者减赋代还长老争进金为寿阙谢去后阙往桐城道逢故民皆罗拜马首相随信宿而别俄召入应奉翰林文字转中书刑部主事三月之间疏涤冤滞狱五百上官忌其才议浸不合阙上宰相书言状又不报投袂而归居亡何复召修辽宋金三史拜监察御史上疏言守令最近民欲万国治责守令反是政庞宜用殿最法力行之便上从之藩王府诸校白昼夺金道上势如狼阙鞭遣六十人上思治切议遣奉使巡察郡国阙言奉使恒无状所至处食饮供张如事至尊曾不能宣上忧恤元元之意宜亟罢之阙后补外会奉使者亦至执阙臂曰诚如君言知阙忠亮不怨阙在位知无不言言峭直无忌人劝阙少辟祸阙曰吾纵惛岂不知批逆鳞为危委身事君身虽杀弗悔也改中书礼部员外郎阙议复古礼乐其言精凿有征闻者斥为迂阔弗用安西郭氏女受聘未行会夫卒郭自缢死有司请旌其门阙以过于中庸不可以训格不下出为湖广行省左右司郎中广西多峻山负粟输官者厄于道险费常倍阙命以为帛代输右丞沙班怙权自用多录其私人阙每抗辞沮之会莫徭蛮反当帅师又止不行无敢让之者阙扬言于庭曰右丞当往受天子命为方岳重臣不思执弓剑讨贼乃欲自逸耶右丞当往沙班曰郎中语固是如刍饷不足何阙曰右丞第往此不难致也阙下令趣之三日皆集右丞行章宣慰伯颜以婆律香贽阙阙觉重辟之香中果胎黄金章叹曰余贽达官多矣洁如冰壶唯余公一人复以集贤经历召入预修本朝后妃功臣传迁翰林待制出佥浙东道廉访使事发奸撝伏聪察若神州县闻阙至贪墨吏多解印绶去婺定赋无艺役小大各违度阙遴官履亩实之徭赋平衢士无养以没入田分隶学官郡长燕只吉台肆毒残衢民民重足立阙鞫治之狱上行御史台台臣与其有连反以事劾阙阙归青阳山已而丁尹氏忧阙日夜悲号有甘露降于墓君子以为孝感至正壬辰天下兵动平章政事晃忽儿不花方统戎淮南承制起阙权淮西宣慰副使分治安庆安庆距城皆盗栅人争谓不可往阙毅然请行从间道入推赤心待人罢其苛赋转粟以哺饿夫八社民翕然归阙知民可用乃帅之破双港寨寨甚固小路若发阙被甲荷戟直前贼空寨出斗杀伤相当至日昃贼殊死战阙不胜退复收散卒誓曰死则死此尔何生为一鼓而进大破之诸寨畏威次第降阙益缮城浚濠砺矛戈分屯耕郊外田民惧不能者遣军士护之耕贼来辄与战一日贼四合旌旗蔽野鼓噪之声震天地阙纵枭骑数十大喊而出贼势披靡遣兵击之斩首数千级当是时淮东西皆陷独安庆岿然存贼来战又数败贼衔之伪作尺牍通城中诸大姓约期日反冀阙捕戮之阙曰我民安有是命悉焚去贼计穷复令阙故人衡鼎许大明以甘言说降阙命牵出以铁椎击碎齿颊悬其皮东门灊山有虎伤人阙造文檄山神使驱虎虎出境不害功上朝廷俾为真升同知淮西宣慰副都元帅赐以上尊及黄金束带江西诸官军动号数万掠玉帛杀婴儿置戟上以戏沿江州郡患苦之独不敢近城下即近出师捣退之或服其义至有来归充将校者溪河兵屯浔阳命使者帅壮士百辈腰刀直入胁主供亿阙叱左右收缚付狱且上疏言猫獠素不被王化其人与禽兽等不宜使入中国他日为祸将不细后竟如阙言转淮南行省参知政事寻改右丞赐二品服阙益自奋誓以死报国立旌忠祠以厉将佐时集祠下大声谓曰男儿生则为韦孝宽死则为张巡许远不可为不义屈意气慷慨甚丁酉冬贼大集诸部围城战舰蔽江而下樵饷路绝兵出数失利戊戌正月七日城陷阙犹帅众血战身中三矢贼唿曰余将军何在吾将官之有生致者予百金阙戟手骂曰余恨不得嚼碎汝肉吐喂乌鸢宁复受汝官耶贼怒举长枪欲刺阙阙遂自刭沈水死年五十六其妻耶卜氏闻之亦率其子得臣女福章赴水死诸将卒恸曰余将军不负国我等可负余将军耶从而死者千余人朝廷知其忠赠阙荣禄大夫江浙行省平章政事谥曰忠愍追封夏国公阙为人刚简有智无职不宜为为即有赫赫名所至荐贤旌孝义如恐后每解政开门授徒萧然如寒士五经悉为之传注多新意诗文篆隶皆精致可传赞曰于戏阙其人豪也哉独守孤城逾六年小大二百余战战必胜其所用者不过民间兵数千初非有熊虎十万之师直激之以忠义故甘心效死而不可夺也虽不幸粮绝城陷以死而其忠精之气炯炯上贯霄汉必灿为列星流为风霆散为卿云凝为瑞露阙虽死而其不死者固自若也然而阙死于君而能使妻死于夫子死于父忠孝贞节萃于一门较之晋卞壶家又似过之矣于戏阙果人豪也哉余来江左见其门生故吏言阙事多至泣下因想见战守处江流有声而断云落日凄迷于莽苍间犹足以动人悲思因掇其行事成传以示为人臣者濂既作余廷心传又见其门人汪河言当廷心死时其妾满堂生一子甫晬弃水滨有伪万户杜某唿曰此必余参政子是种也良不可杀竟捐所钞诸物怀子以去今三岁矣人或戏子曰汝父何在子横指拂喉曰如此矣此一事也池州判官李宗可蕲人也李尝文身又号为花李善槊视贼欲吞廷心兄尝以女归之及来舒命权义兵万户统新军守水寨前后多战功贼来破城李横槊入贼中杀死甚众闻廷心死驰马还家聚妻孥谓曰余相公死国吾亦义不屈汝等毋不死为人所鱼肉拔剑无大小尽杀之出解甲据胡床中坐取酒饮至醉复衣甲自刎死此一事也呜唿仁者宜有后而义烈之士声光可流于无穷濂虽不文唯恐其失坠也故复附着于篇哀志士辞奇俊之士无世不生特时人弗识之或识之而弗能用或用之而弗能尽其才所以声光不流于当时事业不白于后世予窃悲之庚寅之夏因览元好问所录入之诸儒自辛愿而下凡五人见其气节刚方言论磊落实所谓奇俊之士者也虽其行事或未能无过终非龌龊陈腐恹恹不振者所可冀其万一然恨其有志而不能遂也因掇其大略隶于各人之下又从而哀之以辞辛愿辛愿敬之福昌人年二十五始知读书音义有不通者搜访百至必通而后已由是博极群书且善于文辞尤以是非黑白自任每读人诗必为探源委发凡例解络脉审音节辨清浊权轻重片善不掩微嵒必指如老吏断狱文峻网密丝毛不相贷虽贻人怒骂不恤也性疏宕不修威仪贵人延客愿麻衣草屦足胫赤露坦然于其间剧谈豪饮旁若无人家甚贫众雏嗷嗷张口待哺素负高气又不能从俗俯仰其枯藁憔悴流离顿踣一假诗以鸣虽百沮之余其耿耿自信者不少变元光初李献能元好问在孟津愿往见之献能为设美馔愿放策叹曰平生饱食有数每见吾二弟必得嘉食明日道路中又当与老饥相抗去矣会有一日辛老子僵仆柳泉韩城之间以天地为棺椁日月为含襚狐狸亦可蝼蚁亦可耳闻者悲之辞曰天生尔才胡不汝骋麻衣如墨下不掩胫下不掩胫不过寒我我食无所我生其可水岂无藻山岂无薇苟非吾有我敢采之市魁屠伯彼岂无食我腹虽虚我腰肯折抱节而终我则奚憾乌鸢蝼蚁上下何辨尔贫固甚尔守则多不义而富其如尔何李汾李汾字长源平晋人旷达不羁好以奇节自许避乱入关关中无一人敢与相轩轾者元光末用荐书得从事史馆从事职名谓之书写特抄书小史耳汾素高亢不肯屈世乃今以斗食故人以府史畜之殊不自聊馆中诸人又多新进小生史家凡例或未能尽知就其所长有不满汾一笑故刊修之际汾在傍则蓄缩惨沮握笔不能下汾正襟危坐诵左丘明司马迁文或数百言音吐甚洪畅诵毕顾四坐曰看秉笔诸人积不平乃以嫚骂官长讼于有司证左相半逾年不能决右丞师中遣东曹掾置酒和解之寻入关驱马来京师日以马价佐欢道逢怨家则画地大数而去会恒山公武仙在邓汾往说之署行尚书省讲议官既而参知政事思烈与仙相异同惧汾言论遂害之汾孝友廉介过人者甚多宁寒饿而死终不作寒乞声向人又善为诗清壮磊落有幽并豪侠慷慨之气人以是称焉辞曰奎星光光今何其昏大河东流遑恤无人金匮石室藏我册书岂伊群儿所堪秽之我言弗信弗信从汝丘明虽鬼其文不死既不我嘉覆谓我僭我视我觚有泪如霰黄雾四塞黑白谁分彩凤无华山狸有文悠悠苍天曷其有常自古莫不然尔又何伤刘昂霄刘昂霄字景玄一字季房陵川人聪敏绝人或戏取市家日历鳞杂米盐者令读之一过目无脱遗者故其学无所不窥六经百氏外世谱官制与兵家成败为最详为人细瘦似不能胜衣好横策兀坐掉头吟讽幅巾奋袖谈辞如云四筵耸听噤不得语遇其饮酒眼花耳热后其锋愈不可当不知去古谈士为远近余子不论也尝用门资叙调庆阳军器库使不就诸公方荐试宏辞未几卒辞曰陋儒拘拘以简为常目视环堵不知有四方狂澜既倒谁复回之气盖一世独尔能之上自黄虞下迨五季一隙必烛何有幽邃或触其机谈辞如云谁非男子有舌无声我岂夸多我岂斗靡一物不知吾儒所耻独立千古上溯寥绝尔身虽穷尔名岂灭雷渊雷渊字希颜别字季默浑源人崇庆二年进士授泾州录事不赴改东平府录事以劳绩遥领东阿县令东平河朔重兵处也骄将悍卒不可制渊出入军中偃然不为屈不数月家有渊画像虽大将亦不敢以书生遇之调徐州观察判官召为荆王府文学兼记室参军转应奉翰林文字同知制诰兼史院编修官拜监察御史巡行河南榜掠赃吏风采凛凛蔡下一兵与权贵人有连时以药毒民家牛马以小直胁取之渊捕得数以前后罪杖杀之老幼聚观交口称快然亦坐是失官寻用宰相侯莘卿荐除太学博士再迁应奉终于翰林修撰累官大中大夫先是正大间北兵突入倒回谷势甚张平章芮公逆击之突骑退走填压谷溪中不可胜算诸将议不定释之勿追渊请急歼之主兵者不能用后闻北兵狼狈而西马多不暇入御始悔不从渊言渊学甚博文甚奇为人躯干雄伟髯张口哆颜渥丹眼如望洋遇不平则疾恶之气见于颜间或嚼齿大骂不休虽痛自摧折卒亦不能变也食兼三四人饮至数斗不乱生平慕孔融田畴陈元龙之为人虽其文章号一代不数人在渊仍为余事耳渊之友高廷玉李纯甫亦以奇节自负人号之为三杰云辞曰尔心之劲尔气之刚嫉恶如仇不问暴强将指出巡面冷如铁霜简所加邪蒿即折才岂止斯兵算又长眼见千里孰曰不明志不获伸多士短气其书徒存九原能起埃风四来式脂式韦有髯如戟妾妇之为我俗之昏谁复继君茫茫九州敢谓无人雷琯雷琯字伯威坊州人志英迈博学能文以荐书从事史馆调入作司使初并州李汾与琯同在馆中以高蹇得罪琯往送之信陵携酒酹魏公子坟握手痛饮后去客阳夏以鞭击酒壶作楚声歌自言去国十年甲兵满天地短衣匹马来自西北将起楚汉间奇才剑客与游而不可得当是时金已迁汴大河以北东尽山东西抵关辅大军长驱徙少壮数百人杀之居庸关外自黄河洛阳三门析津至丕之源雀镇凡二千余里潼关一带西南边山大小关隘亦一千余里各分地界统以总帅夜则传令坐守冬则燃草敲冰兼以关辅大饥秦民死者相枕借琯皆悲之作商歌十章写其情曰秦予父母国也而一至此乎竟泪下不能食乃出奇策白宰相宰相不能听琯去不知所之辞曰北风泱泱海水为竭俯窥神京不隔一发举鞭击壶歌声愈苦来自西北短衣匹马我泪既尽以血继之天门九重曾莫闻知孰秉国钧我将自荐反谓我狂斥去如箭商颜有芝烨烨蕤蕤可以葆神可以乐饥长往不返谁甘幽深赤日在天廉我明心孤愤辞中州人士有无罪而被废斥者识与不识咸冤之濂因本其志为着孤愤之辞使世之用法不慎者读焉其或知所惧也辞曰哀予生之匪淑兮耿郁纡其谁语恐此心之难白兮假微词以自吐曩有志乎学古兮指前修以作则非秋兰奚敢纫兮非申椒吾焉食仗所履之正直兮谓无施而不可悲世涂之崄巇兮曶独中兹危祸胡萋斐之小文兮竟成之于贝锦刚指方以为圆兮揆人情为已甚伊翩翩之公子兮余素得而友之握手以示肺肝兮若断金而弗疑何中心之多变兮一旋踵而弗予识既挤予于坑阱兮复弯弓而下石汝面目之无怍兮曾何谋之弗深纵祸予其曷伤兮吾惧戕汝之良心睹日月之光昭兮闻雷霆之隐耽予固不足畏兮汝宁不畏于天天道微而难索兮斯焉足以责汝彼黄鸟之嘤嘤兮犹求友而弗止将七尺之美躯兮乃一禽之不如予固约结而罔措兮又为汝而歔欷嗟受命之蹇亻产兮岂独汝之为尤蛟龙斗于深渊兮宁无损于鳅鲦汝虽不我陷兮予安往而逃囚唯饮泣而无所诉兮伤予罪之不当苍天之至明兮独不鉴我之幽枉皎皎之白璧兮佥訾其为燕石也纤纤之素缟兮反谓其如玄漆也欲力诋以深文兮其奚患于无辞咎繇之不吾出兮眼有泪而谁知誓剖心以自明兮念父母之所遗苟雉经于沟渎兮虑君子之见嗤夜漫漫而不旦兮悲风飒其四来秋虫响于空阶兮似助予之悲哀六合之至广兮寘一身而无所魂恍恍若有忘兮虽生存而如死昔公冶之所遭兮夫何有于不仁在缧绁而非罪兮亦鲁叟之所称果自反而弗疚兮纵遇辱其如荣浮云过而日洁兮春冰释而水清外累不足以为惧兮惧吾德之未明意欣欣以超绝兮振冠缨而起行取瑶琴以弹之兮有和衎之新声乐天命以自度兮究年岁而不再更陈子章哀辞呜唿吾子章竟止于斯耶始予游学诸暨之白湖而子章实来予因获与子章交当是时四方来者类多纨绮之子喜眩文绣以自媚不争悦趋之独予之贫短衣才能至骭冷处前庑下四壁萧然谁复见顾者惟子章与予灯影相望而读书之声相接也予时学未闻道心颇不能平子章尝慷慨厉予曰子量隘矣是焉足以污子哉子章好使气人稍加昵白眼视之至其去乃已予因用子章厉予者厉之子章矍然谢曰是善教我子章自是与予居至欢也予既还金华子章亦去越二年予再见子章于乌伤更相劳苦子章握手顾予曰子之贫尚尔耶子但力学天殆不能贫子也予观子章貌加壮其厉予一如诸暨时未几予复西还金华又二年予束书寓浦阳子章闻之喜以书来曰予昔在诸暨与子居仅四月而别在乌伤未十日而别今子来浦阳浦阳予父母邦也予家距子之所寓不百里庶几与子少相羊乎予亦喜当与子章时相见也又三年子章未尝一来予窃怪之因询子章所尝往来者具道子章病咯血气厌厌不振予谓是疾势虽迫人得良医可已未始为吾子章忧又四年子章竟死呜唿吾子章竟止于斯耶予之交友固多矣如子章者宁几人哉积十二年之久仅能再见之盖以子章春秋始壮予虽少长亦不过二三年其与子章游未晚也岂知子章遽先予而弃去乎予蚤知子章若是又敢忧百里之远不与子章周旋乎子章已矣孰能相予之善孰能指予之疵哉予虽欲不哀子章不可得已因从而着其辞子章讳璋姓陈氏子章字也浦阳人辞曰已乎子章天赋尔材而钟尔精宜乎辉赫其声光振拔其华英不秩登于百石亦名荐于九卿奈之何单襦短褐不知圭组之贵藜羹糗饭莫沾鼎沴之荣虽足鋋乎敝屣神惫乎篝灯竟不少用而遂潜辉韬迹于泉扃则吾子章何如勿生已乎子章白杨萋萋宿草莽莽悲泉咽而不流寒云郁而欲聚以吾子章之才之淑而遽下制于一抔之土宁不使予抚遗文而增嘅想音容而恻楚也耶呜唿唏矣王季楚哀辞王仲淮季楚越人也其父艮尝检校江浙行中书政成谒选京师时季楚年方二十余请从行既至有多季楚才者荐其名辽阳行中书授季楚大宁路儒学正未几以病卒检校君哭之甚哀既请国子监丞陈公旅撰铭揭墓上复谓其甥方泗曰予深哀仲淮既不能寿而又客死其二子基始八岁塾始一岁傫然也仲淮有知其能瞑目乎闻汝交友多能文盍求辞以哀仲淮且慰我泗来为濂言濂窃悲之初濂见季楚于泗家眉目秀整每言辄牵引史传几若贯通者濂方意其必进用于时今若是世之人欲以智力相雄长而不知止者果何如耶辞曰冥冥玄化孰尸其权胡予其才而不予其年呜唿思美人辞吾乡吕成公实接中原文献之传公殁始余百年而其学殆绝濂窃病之然公之所学弗畔于孔子之道者也欲学孔子当必自公始此生乎公之乡者所宜深省也嗟夫公骨虽朽公所着之书犹存古之君子有旷百世而相感者况与公相去又如此之甚近乎闻而知之盖必有其人矣托物引类作思美人辞辞曰惟美人之愔嫕兮赋夸质于自然修蛾规而凝黛兮曼目转以成諲妥鬓发而如云兮靥辅巧以承权纤腰秀颈若鲜卑兮容都曼而体便娟宝璐萦而右绕兮桂徽媠以半偏悬明月以缀佩兮错木难而傅冠向瑶台而微步兮意憺静以贞闲宓妃之伦折芳馨以相遗兮复容与乎江干势翩翩其鹔举兮若游龙之在渊胡人间不可以久留兮遂凌厉乎高寒冯道纪以为御兮炼天和而为飧径驱驭于阳阴兮时上下乎星辰欸予生之何晚兮不一觌于芳仪念夸嫭之鲜双兮溯回飙而曾思欿愁悴而委惰兮气涫沸以如炊道苟可以遌之兮视万里犹门墀登岖嵚而骋望兮正晨旭之苍凉气曀豁而闿朗兮莽山川之纵横树轮盘纠而柴鹴兮飗草藿靡以相望丰狐思群而永嗥兮文沄慕类以徐翔企精爽之不徕兮空云龙之将将蹇侘傺而望兮耀灵曶其西藏降崇丘而临旷野兮循故辙以东归向阑楯而徙倚兮境外婴而愁内滋新蟾皎以出天兮想纤美之曲眉繁星烂而成文兮怀绣帔之陆离苍灏廓落而无滓兮思玉体之弗缁拂兰袖而起步兮复经纬乎空庭苦鸿雁之廱廱兮厌羽虫之薨薨撼户以悲恻兮惕瞀容而弗自胜转曲牖而入堂坛兮牉独坐对乎华镫镫影摇曳如鸟旃兮象中心之靡宁寒厖狺狺而竞吠兮耳恍闻于跫音疾倒屣以启关兮飙斗叶于枯岑缥绵绵而莫抒兮托幽寄于瑶琴琴声咽而思深兮类孤鹤之鸣阴更寂寞以将阑兮斗杓旋而向东舒枕衾而就榻兮期梦寐以潜通精气注以弗释兮桥有物而衡中息纚纚以方微兮魂翕翕而上征造旬始而谒太仪兮群灵缤其若丛氛旄溶以随猋兮凤旍沛而婴空驭象车而秉虬节兮鞭列缺以斥丰隆豹纛熊幡聿皇以奋兮樛流纡谲郁以相蒙左右卫动以绷睘兮倏胂倩浰云滃而雷舂回穴幡纚汩以卉歙兮吸嚊潚率蔼以蒙鸿穆眇眇以前迈兮翩衯衯而弗止莽冥冥以无垠兮势皇皇而迤靡超氛埃而淑邮兮竟按辔乎朱陵长丽举噣以向日兮有赫戏之华文扬芒熛以上猋兮粲重离之丹门炫赤玉之宝章兮列八龙之威神东趋于苍极兮青雕纷其并迎群神丹尉以方飨兮奏灵和之凤笙四酎芬而冻饮兮晕玉色而带纻揖素威以升皓宫兮盼四极之浮浮蓐收顾余而破颜兮钖镂琼之华钩谓贞白以眉守兮合左契于伊周折寒门而烛玄冥兮朔纮飒以吹裘有夫元巾而擐甲兮握灵蛇以为驱重阴沍而未启兮肃元氛之幽幽四方非不可居兮怅所思之莫余睹驰两毂如飞丸兮又滔滔而遐逝灵氛告余以吉故兮子何为兮独愁若彼中天之有居兮隔人世之风雨吾将导子之一至兮庶弗愆于恒素怊忽荒以从之兮驾刚飙以径度曶光炎之炘炘兮纚郁决而不可正视雕甍彤楹屹以上起兮浏滥宏惝云谲而波诡连卷欐佹杳以轧芴兮崴魁幼眇矗以高峙中洞房之沕穆兮乃美人之攸居使曼姬为予通讯兮俨再拜乎堂垂曶朱扉之洞开兮移玉趾之委蛇珠明玉洁不足以为喻兮光照耀乎东西吐芳辞以若兰兮意勤勤而告余曰皇降灵兮昭质弗沫毋染尔秽兮昧厥施纫药襦兮曳茝旆结蕙筜兮张椒帏勺桂浆兮咽荪麋索胡绳兮畦揭车集众芳以远蒸兮羌郁郁而斐斐余俯首而敬听兮书鞶绅以自规海色动而报曙兮陶去幽而开寤虽嘉辞之盈耳兮邈若人其何处遂扪膺以沈思兮独处而缭戾也诚因言以会心兮将神交于千载也亘天地而无初终兮惟我民之秉彝道宏敷于上下兮必有人而系之往者固不可作兮幸方册之昭如日参验于厥躬兮若面命而耳提跛鳖之蹒跚兮固难齐于六骥能孳孳而弗怠兮亦千里之可至余虽质灊而力单兮敢不沾沾而奋厉带钩矩而佩衡兮撤蔀蒙而袪罻期有形以必践兮始俯仰而无愧纵不得美人以与之游兮又何异同功而并世予既为此辞尝录一通寄王贤良贤良盖有志同予学吕者书以识之庸俟异日各考其学之成也东湖先生方君招魂辞至正元年春东湖先生年过九十貌加癯而神益腴一旦合贤士大夫于庭先生被古冠衣出肃宾升堂已复揖宾咸东向坐顾外孙杨恒执豆笾乃从容举觯而扬言曰老夫耄矣其去人间世不远矣私自念阴阳之运相摩相荡而人实借是以成形有生者必有死暂聚者必终散尝昧昧思之上自头颅齿发下自肩髀腰膂不知何者为可借何者为可恒乃欲长生阅世而不死乎予每读古书见所谓豪杰之士不可胜数或提三尺剑拥百万兵喑恶叱咤而江水为之起涌或掉三寸舌高轩结驷游骋于诸侯之间亦足以慑强而下敌若而人其材略雄矣其精魄劲矣吾将求而与之游则已荡为飘氛而无所诘矣呜唿世之人凡以有涯之身与无涯敌者皆可悲也是以荣启期林颣之徒有见乎此或被索鼓琴或行畦拾穗虽至老死不以戚戚少婴其心予窃慕之尝闻古有虞嫔之章盖群歌以挽榇于涂与其施诸死后之鬼孰若予亲见之贤士大夫若不予弃宜赋诗以挽予予当乘安车而出使善音者道予而歌予且击轮为节以应之是未必遽减于秦淮海也贤士大夫若从予言愿举此觯为贤士大夫寿众皆曰然先生既行觯已又举觯言曰贤士大夫固挽我矣予又闻古之人有遭谗放逐者或闵其魂魄离散而不复还作辞以招之其人初未尝死也予虽无放逐之忧而其精神皆已斁竭筋骸皆已罢惫顾未死耳幸未死有能辞以招我庶几翩然自适与夫既死而有灵亦御云龙而一下听之又未必不然而笑也此非属吾景濂而谁为愿举此觯为吾景濂寿濂又曰然于是贤士大夫执觯以酢先生且各撰歌诗一章以进濂因制为招魂辞云先生名寀字德载姓方氏越之暨阳人其行事大略见于延陵吴公所着碑铭辞曰魂兮归徕毋远征些上下八极皆蒙冥些华山如云倚空青些下有芝房炳明灵些白间绮疏紫檀扃些铜龙承枢吐赤瑛些绣帷高褰耀辎軿些绿蛇卫毂若流星些淳熬熊胹溢鼎郄些狼臅凝膏如玉晶些九霞玄冠五彩綎些麟衫麑裘光荧荧些珩璜合节锵珑玲些离洒巢和一齐鸣些折嘂飘发繁声些赵舞激风肖霓旍些秦歌嫚回折悬璎些室中百具无一不精些中天化居能及此清宁些魂兮归徕不越故庭些郑仲昭字辞诗云倬彼云汉昭回于天说者谓云汉天河也夜晴则天河明其光随天而转也云汉然矣揆于心之灵明其有弗同者乎予友浦汭郑君以汉为名内翰柳先生字之曰仲昭间来征予言予闻制字必有祝于是稽诸诗义而补之以辞辞曰五礼攸建冠为之先备物祗事无一或愆筮期宿宾列器布筵弁间皮爵裳错黄元组缨属缺韎韐用延尊有禁柶觯斯甄离肺充鼎干胏实笾嘉爵既祭工祝乃前造字命辞厥义则宣维天有汉灏气成川冲角奠轸贯乎宿缠夜翳既敛若练在县随时运行素色连娟征诸人心同此鲜森列万象遍烛八埏出王游衍与天周还有美郑君世胄蝉联十世同炀义闻四传君实缵之佥曰象贤图之回之家政尔肩泰之昭之先绪愈绵惟廉则砺惟温则瑄处乎正中有赫其平汉名昭字佩服允坚一理是循顾諟匪偏相彼先民日夕干干一事或悖六凿相挻君宜自勖弗懈益虔器服有铭在古则然敢补祝辞以代韦弦赵广字辞浦汭赵志道氏衣冠之望族也有子曰广来求予为之字予谓广之文从广从黄广则因厂为屋象对刺高屋之形而黄则谐声也许慎以屋之大者为广实有容受之义焉请以子容字之何如志道曰善矣乃为之辞曰人之隘也尔则广之人之拒也尔则容之惟广惟容吾将见尔德之丰诸暨孝妇杨方石表辞呜唿是惟孝妇方氏之墓夫孝未易称余独归之孝妇而不靳者将以愧为人妇之不孝者也孝妇姓方氏讳迎越之暨阳人生二十七岁归同里杨君敬敬有母何氏孝妇左右就养唯恐违其志何病腑道涩不能亲御偃溷孝妇浸之汤盆中以指探出之积岁之久手文皆龟裂而孝妇未尝有倦色昔人有为亲浣厕窬者史臣尚以为难载之于策矧孝妇之事尤人所难者耶人之所难者且若是则孝妇其他之行弗问而可知也呜唿是尚不得为孝妇矣乎使如此而不得为孝则夫勃谿而不恭者乃足为孝乎予自成童时读刘向所传古孝妇事以为斯世何为无此人心虽未敢必其无然历三十余年卒不能一逢呜唿余岂意今于暨阳乃见之也暨阳距予金华仅二百里予昔尝两至其处而不知有孝妇至今始得知之呜唿予又意世之如孝妇者夫岂少哉特以不遇于君子故湮灭草莱而人弗闻之耳其弗闻者予固无如之何其幸而得闻者可不大书揭之崇阡以愧人妇之不孝者耶非为愧人妇也抑将愧人子也孝妇性俭慈颇知读书尝鬻田教子父德载母张皆宦族年六十一生二子恒慧其卒以至正二年九月五日其葬于马鞍山以三年十二月二十二日云蒋季高哀辞至正丁酉秋七月壬午濂畏暑被发行青松间忽有客自东阳来曰蒋季高氏殁矣濂闻已哭之哀哭已进客问状客曰前月戊辰季高以事如县中己巳即有滞下之疾昼夜之行余百久之热发体中如火其兄伯康惧亟唿医视之医至脉已绝矣自己巳至今月甲戌仅六日而遽至于亡濂闻已复哭之哀乃尤天曰呜唿悲乎不知何繇而夭吾季高乎使季高其行负天地愧神明夭之可也季高恂恂儒者非其道弗言也非其道弗为也言其事亲则孝而恭处伯仲则穆而和交朋友则信而贞遇族姻则惇而庄接闾党则惠而慈求其致夭之繇无有也今季高何为乃遘尔乎岂高高在上果不可必乎抑其视梦梦不能别善恶乎所谓天道常与善人其尚足征乎呜唿悲乎初濂年二十余颇嗜学闻文懿许公弟子三衢方先生以性理学讲授东阳之南溪徒步往从之游先生所主盖蒋君子晦家子晦季高父也濂因获交季高父子间时季高尚未冠即能执经问难进退雍容肌肉若玉雪可爱岁几何既哭其父今又哭季高焉则夫人世如传舍者可不信乎呜唿悲乎季高笃意于学方先生既殁复负笈师事侍讲黄公会濂亦执洒扫之役于公门与季高交益密季高日出所为文皆雅驯可传诵濂甚敬之每一会绣湖上辄握手吐肺肝间酒酣气豪竞出慷慨背俗语季高喜益与濂亲季高善辨说衮衮数千言不休濂不能屈每务力胜之于是各大笑而止且曰良会不可数一嘻笑一怒骂皆别后之相思当时出此言亦以为常岂知别后之相思者乃为死后之相哀乎心虽如铁石其不为季高一酸辛乎呜唿悲乎去年之春季高有书来曰东西二岘山无君足迹十年矣纵不为吾行其可贻山灵之所笑乎濂方闭户着书跬步弗妄出不及如季高言濂所居实浦汭青萝山山中林樾苍润孤猿野鹤见人了无惊猜意而梅花泉又极可饮濂自念虽不能为季高往季高清俊士折简招之或可一来当共饮水哦诗或投壶白云间亦一乐也岂知季高遽弃濂而长逝乎岘山之苍翠固在眼宁不对之堕泪如襄阳乎虽欲重登顾后瞻前而季高不见又宁不为之感慨乎呜唿悲乎季高之太夫人年逾八十母夫人发亦种种而三子方累累在疚长者仅七龄幼者尚居乳哺中惸然可念季高之死两目能遽瞑乎呜唿悲乎季高已矣濂将摭季高群行为书以信后世适有故未及为姑撰哀辞一通焚之于墓以写中心之悲季高其能有知乎抑无知乎岱岳可移瀛海可填濂之哀吾季高者尚何时而已乎呜唿悲乎呜唿悲乎季高讳允叔季高其字也卒时年二十九云辞曰有木蕤蕤兮呜唿将鬯其施兮呜唿霜雪何为兮呜唿竟从而折之兮呜唿天者不可知兮呜唿千载之悲兮呜唿赠医师贾生序卷三燕书四十首玄黄之间事变无垠辩士设喻以风以陈质往旧开今新作燕书四十首晋侯将伐楚楚子甚惧召六卿讯之曰楚国虽小自若敖蚡冒至于武文威棱气焰慑彼诸姬今晋君不道乃谋兵入我是蔑寡人而死二三子也寡人耄矣不复亲帅三军以逆坚乃城郭以迟晋人不亦可乎王孙由于对曰然易有之王公设险以守其国非险国孰与守盍图诸虽然城郭有时而堕也楚国之南有方城焉其东有汉水焉晋人虽众将焉用之虽然山川之阻亦可逾也若使舅犯守郢先轸保郧叔肹御云中荀偃扼直辕谁敢侮予虽然此犹以力言也齐民毒吾赋久若绥之以仁驭之以宽绳之以礼则封内之民德君以死守矣虽然是保民也非保国也楚子曰何谓保国王孙由于曰君务上尊天王下睦四邻分昭于上势定于下上下有序畴敢构兵是保国也楚子曰善于是遣公子结如京师左司马戍聘于齐鲁诸大国晋侯闻之谓诸大夫曰楚国方尊王睦邻而以兵入其境不祥遂退师君子曰甚哉分之大也分为天则定乃靡乱何有兵祸哉易不云乎六二之吉顺以则也失则凶矣燕与齐方睦齐人以燕不虞其入也将侵之武安君闻之走告燕文公曰齐将不利于我公宜谋之文公曰寡人所谓晋楚大国尔齐何能为哉武安君曰不然也臣尝至豚泽豚泽之人养蜀鸡有文而赤翁有群周周鸣忽晨风过其上鸡遽翼诸晨风不得捕去已而有乌来与同啄鸡视之兄弟也与之下上甚驯乌忽衔其飞去鸡仰视怅然似悔为其所卖也夫巫崃之险不能覆舟而覆于平流羊肠之曲不能仆车而仆于剧骖此无他福生于所畏祸起于所忽也文公曰子诚过虑哉不听未几齐果攻燕取十城君子曰蜂虿且有毒况上国乎燕人为不知矣齐路寝坏桓公欲新之召工师翰具材工师翰伐巨木于营丘山中若藲若闪若魄旄若豫章无疵取而泛之河蔽流而下工师翰麾众徒操剞劂斫之运绳尺剫之阁阁然橐橐然声达乎临淄之郊越五月路寝成桓公环视之东阿之楹有用樗者恒公让工师翰曰樗散木也肤理不密沈液弗固嗅之腥爪之不知所穷为秩为枨且不可况为负任器耶工师翰对曰臣之作斯寝也嘉木以为脩文以荐址画藻以奠井坚垩以厚墉陶甓以饰黝臣窃以为尽善矣惟东阿之楹缺以一樗足之不虞君之见让也桓公曰寝之巩者在杗廇承杗廇者在桴借桴惟楹耳一楹蠹则倾隳奈何不让工师翰曰臣闻国犹寝也一楹蠹则无寝若众壬进尚可有国乎桓公曰不可也工师翰曰君既知不可何为察其小而遗其大也桓公曰不知也工师翰曰臣请为君言之擅执国柄者有雍巫焉成内食之奸者有彝鼓初焉长君之欲者有寺人貂焉外恶诸侯而凶德弗革者有开方焉是众楹皆蠹矣路寝能独存耶桓公悟曰敬诺于是解四子政而召管敬仲任之齐国大治君子曰工执艺事以谏忠矣断而行之者非勇欤宜其上下相亲霸业底定书曰从谏勿咈桓公有焉易曰纳约自牖工师翰近之矣楚庄硚过商丘之墟闻司鸿氏之妻婴美而艳杀司鸿氏攘之未几又将室卫人之白闾白闾宜卫人不从引锥自刺左右夺锥免硚怒欲枭卫人白闾曰卫人厚我若此勿以妾故伤卫人也泣而往白闾得幸久竟忘卫人恩己请曰卫人女弟容颜夸嫭肌肤若琢玉善为阳阿七盘之舞翩翻如龙旋见者欲死君强委禽焉可妻也硚从之至硚绝怜爱终不自怿婴则日媚硚作狐狗态硚或一破颜辄出骄人曰主君赠我以笑矣主君面目有光唇如缴丹齿如齐贝音中黄钟其美丈夫哉悔相从不夙也虽然今幸得侍巾栉者殆天畀我宠乎言已手足皆乱无主白闾尤善媚其骄人比婴有过无不及焉已而硚专白闾甚恚往诟曰而溷彘耳遽忘德吾乎不然吾专我主君也婴继詈尤力起避之白闾与婴逐噪不已问婴曰而昔有良人乎无也曰有曰今何在曰人杀之矣曰孰杀之曰主君也曰然则主君而仇也而弗能报反争一旦之宠不亦傎乎婴不能答白闾遽曰妾夫子固在也曰而夫子固在而心傥未死曾记泣别时言乎白闾抱大恸与婴亦泣下不能仰视君子曰大侠出南海中杀人肝为脯妻其女妇事与庄硚正同南海之人无缚之者反北面事之争权而矜宠已焉哉天实为之谓之何哉顿国之大夫权闻黄帝与蚩尤战制角以象龙鸣乐之刳桐而髹锢焉画为龙文日习焉其音郁纡而回旋优优焉廱廱焉可听若能通乎元潜者大夫吹向南山之湫以感龙湫中三足能闻角鸣意人将醢己呀然号林木皆动大夫大惊谓真龙吟也走谓公之奇曰真龙之鸣业业如灵鼓前后相续宛潬不能休吾向学者殆非也请改而习诸何如公之奇曰子所闻者能也非龙也龙之鸣人鲜能闻子之角固伪也今子又以能为龙益伪矣舍伪而学伪奚择焉君子曰世之法孔子断断兮自谓得其宗者若真龙出鸣则骇矣郑伯卒庶孽夺正公子五争及厉公自栎入国将尽刘诸公族悬剑于国门且下令曰敢争者斩子俞弥方病闻之叹曰是何亡国之政也乃令左右扶见公未至公遥唿曰大夫力疾而见寡君非欲尝国门剑乎声色俱厉子俞弥阳惊曰何谓也公语之故子俞弥曰君能如此过文王远矣臣顿首贺且不暇况敢争乎公解颜曰寡君焉能过文王也曰臣言不悖君实过之公曰大夫言何易也虽然幸卒言之子俞弥曰君之过文王者无他威胜也公悦前子俞弥问曰文王初伐犬戎次伐密须次伐耆邗次伐崇侯虎而作丰邑自岐徙都之其威盛矣大夫乃谓寡君胜之其故何耶子俞弥曰文王之威能行天下而独不行于周宗故其孙子之蕃兄弟之国者十有五人姬姓之国者四十人此无他亲亲也今君欲兵之非威胜文王乎公艴然见乎色曰大夫言固善如仪之党何子俞弥曰郑之公族尽二人党耶君奈何歼之臣所居之南有山曰阳都之山甚深群熊萃焉熊性恶血偶度绝壑棘刺胁血见若濡缕熊亟爪之血愈滋爪之不已肤成坎原原如泉涌熊不能禁剜去其肤而血弗息竟擢肾肠以死郑之公族犹一体也今因公子五争不问小大尽刘无乃与前事类耶公矍然失声曰吾过矣吾过矣遂下城门之剑置诸公族不论君子曰郑厉公之愎谏谁能犯焉子俞弥反覆言之而公弗格者以顺入以正出也内经曰寒因寒用热因热用其始则同其终则异于戏岂特医师之为然哉蔡人有列宗子泓性好洁恶人口过人与语遥答之且答且唾人进寸则退尺以避沐浴必十更汤收湿不以巾溯风干之掘坎为匽而轩其上下疏河水随随流欲行人道汲井泉前后濯大雪不废妻因病寒死然好嗅女妇足纨足纨若行幐缠三周而覆涌泉善垢或解之其臭逆鼻人不哕即吐子泓独乐之骄人曰是何郁金之腴也婆律之润也椒兰之郁也置诸袖中饭不甘嗅之神度弗爽嗅之怒不舒懑不释也又从而嗅之濒死召其子曰吾死矣粢盛芗合不尔求也嘉荐普淖弗汝觊也能时致足纨于柩前孝莫大焉蔡大夫闻而笑之君子曰古语有之大洁者必有大污其子泓之谓乎鲁之老父相与谋造狐白之裘纫之以密箴缘之以画纯佩之以长褑熨之以榆火择彤笥承之趋鲁君之庭而致辞曰吾侪小人得有阖庐以蔽风雨者非君赐与出作入息而鼓腹酣歌者非君赐与男播于畴妇馌于郊以遂其生者非君赐与吾闻上德不报于人为无礼于德为愆义不祥莫大焉请以是为玉体之共谨再拜以献鲁君曰寡人闻之君犹本也民犹支也君所以庇民如本之养支也尔二三老父之无衣宜于寡人乎是给今倒行而逆施之无乃不可乎敢辞二三老父又相与谋曰是服之不华无以彰君之德也盍更诸于是以锦为衣绣以五色龙章鞶以朱丝襮以华黼有文烂如也又复趋鲁君之庭而致辞曰臣等不佞长于蒿莱之野未尝受教于君子不知以礼事君夫因物以合矩矩谓之章缘文以显义义谓之范君有至德而惟皮革之物是供非合显之意谨更之惟君图焉公曰鲁国虽小尚敢私一裘乎礼若可受絁布惟盈如其不然五采奚益敢固辞二三老父又相与谋曰吾君诚贤君其不受者非有他也不欲重烦吾民我等当爱之以德可也又进而致辞曰君之中心臣等幸已知之有君无臣世谓乱国臣不敢以亵服污于执事愿以仁义为衣道德为领忠信为绅廉知为缘使君服之长有兹鲁国先公社稷永有攸赖不亦可乎公曰寡人敢不承教君子曰鲁之老父何其善爱君哉其气和其辞婉以周其情恳愿而有依鲁君应之若黄钟大吕弦歌干扬洋洋乎相宣泠泠乎相应也君臣如此鲁欲不治得乎礼曰无体之礼上下和同此之谓也腹击至赵赵苫成常与之出游指河山曰畛畛乎有截也指民物曰棼棼乎众多也指兵府曰矛戟犀利也指内藏曰玉帛充刃也大夫上国也宁有匹于是乎腹击曰敝邑索甚安能及此然有一说焉为君陈之可乎曰可曰南海之滨有昭支昷者居蛟汭之丘汭不产牛有绳童来者大如獒其角茧尔栗尔昭支昷怖曰是何物也其友伯昏氏告曰此谓童牛易称童牛之牿是也昭支昷曰吾见貌牛者形咫尺耳其大有若斯乎恳其人购以归骄其比邻矜其舆皂自以为无敌也他日宁宣子过焉谓之曰是未足为大也高凉之山有牛曰畟其有黄其尾玄其色类乎卷其肉重三百余斤子盍致之昭支昷复往购以归又自以为无敌也他日爰子旃过焉谓之曰是未足为大也空宾之林有牛曰旄赤鬛垂髀绀氂蔽膝体长而多力其肉重六百斤子盍致之昭支昷复往购以归又自以为无敌也他日倨无膝过焉谓之曰是未足为大也巴崃之中有牛曰犘其毛拳然其睛煜然其角觺然其肉重一千斤子盍致之昭支昷复往购以归又自以为无敌也他日梁都之舟过焉谓之曰是未足为大也合浦之间有牛曰犎项肉上葵龙胡下绥迅行如飞其肉重三千斤子盍致之昭支昷复往购以归且诧人曰如此尚有可敌者耶岸舞焉悦嚣嚣然自溢也他日公孙伯光过之昭支昷出牛雠之公孙伯光曰是犹未足为大也岷峨之谷有牛曰犩钅敻荡以为顶鹄象以为跟雕璧以为背填脂以为尻其肉重七千斤子盍致之昭支昷惑曰有是哉虽然且将验之迨至果如伯光言因叹曰使人不我告我终矜童牛大于天下牛也赵之河山民物府藏较之胡海固为大国也比之齐晋则不及矣齐晋比赵固为大国也较之秦楚则雄强不如之矣君勿自足自足则骄骄则轻轻则残民以逞国欲治得乎苫成常舌本强不能对君子曰人自狭者其不可哉齐景公惩奢而好俭诸大夫复日浸乎淫靡然惧景公之知矫情事焉每入朝驾羸马朴车以从衣恶甚冠缨殆欲绝也齐景公谓其诚也怜焉召群臣曰寡人使子囊带赐尔等锦衣一袭及鞞奉容刀各一以为身章而等毋过俭也皆对曰臣等借君威灵得从大夫之后食虽弗凿不我馁也衣虽弗华未尝冽也愿君久有此土俾万子孙食君之俭传曰俭德之共也共则一和俭则从康从康则豫一和则辑唯君图之景公悦一日出游会诸大夫飨于鹿门入而观焉其车则泽而焕也其马则矫而腾也其服食器用则丰明精腴也景公以其绐己大怒曰叱嗟而吾臣也敢尔乎尽收而戮之君子曰书云作伪心劳日拙其齐大夫之谓乎秦昭王即位之三年中外士多去昭王患之谓阳山君曰寡人遇士不为不至矣先饥而之未冻而裘之寡人何负于士士之相视如弁髦将絷维之耶益离其心欲任其所之耶则去者日多矣弗禁国将空奈何阳山君曰君何患焉夫王孙非重甗不栖非山实不食非族林不悬闻人声则逸弋人饵而粟之诏而驯之命之舂人立而下上其手命之水负壶出汲命作兜离桑林之舞则冠带踉跄而起夫王孙类夫人者犹可也至于甝虪则噬人之物仰首则百兽慑掉尾则林木震啸咆则阴猋四发非惟不可近矧敢狎猎人羉而缚之习而安之相与作角抵之戏跨项编项或翻出蹯下无所不至甝虪亦灵兽犹可也至于伯赵禽中微者尔技人引而罗之扰而柔之抟土为人兽神鬼面而空其中衣与皮如之令其为鬼则冒鬼面服鬼衣以出跳踉偃仆如画至于人兽神皆然伯赵虽微犹禽属也至于蚍蜉则虫之至微者也形大于粟其目鼻入微不可见眩人以彘肢诱而致之集于干壶玄与黄异贮序而教之布髹几于庭置二壶其上振鼓三初则玄黄皆出再则各成列奋首摇鬛相向三则纷纭交不可辨闻钲声各退入壶不乱夫王孙甝虪兽也伯赵禽也蚍蜉虫也皆口不能言冥顽不灵其可服而制之者奠心志宁嗜欲故也况士灵于万物者乎且士者国必资以成治者也昔我先君缪公西取由余于戎东得百里奚于宛迎蹇叔于宋求丕豹公孙支于晋遂成霸业臣窃闻之先君尝语群臣曰林繁则众禽来栖海宽则大鱼来游寡人之待士亦以宽故剑舄乃麕至耳今王之驭下如束涩昼不得宁夜不得息来者如入囊有入无得出者臣亦将去之况他人乎王若以诚待士纵其去来不问士若不至当磔臣以示不悔也昭王曰善邻国闻之士之来归者千余人君子曰君子怀材抱艺孰不欲自见哉特患遇之非其道故避去尔礼云举贤而容众毁方而瓦合言宽裕也君子亦何心哉齐顷公欲赋民一丘出车一乘不从者死袁娄宰泣曰敝邑之赋急矣四丘一乘尚弗支也况倍三乎吾宁死尔不忍死民也弗奉令公使使者让宰且召与使者俱宰至见公顿首请曰臣无罪卢蒲就魁在侧斥曰汝恶得无罪立国养民古也瘠民肥国今也胡不朘民膏血以媚公尔罪一也公既弃民汝反欲爱民使诸侯不敢侵伐尔罪二也通国之宰皆徇公欲尔独以正自匡而欲死之尔罪三也汝恶得无罪公笑而释之君子曰古者谏有五有正谏有降谏有忠谏有戆谏有讽谏若卢蒲就魁之言其殆讽谏也欤韩帅师伐魏入舞阳魏人避之韩将公仲曰夫魏易摇之国也今弗斗盖弱我矣再帅师进必下一二城公叔曰不然魏国虽小许鄢在其南西河络其北长城界其西淮颍出其东是所谓险阻国也今无故我弱盖有伏甲焉譬犹越人阱鼠鼠好夜窃粟越人置粟于盎恣鼠啮不顾鼠唿群类入焉必饫而后反越人乃易粟以水浮糠覆水上而鼠不知也逮夜复唿群次第入咸溺死魏以舞阳饵我是置粟于盎也无乃不可乎弗听未几伏甲四起韩师歼焉公仲仅以身免君子曰公叔可谓智士哉所谓智者察见隐微无所遁其情尔魏人无故而弃舞阳岂力弱哉盖诱我也公仲遽信之何耶老子曰将欲夺之必固与之其魏人之谓矣晋栾氏世为晋卿以财名至栾雩益务侈靡狗马声色无不好借之举火者百家无规之者媚惑惟恐不亟求獒西旅访神马渥洼征乐姬燕赵出则行马拥犬还则吹竹弹丝为长夜饮酒酣连臂踏歌曰北邙之阴白杨悲止今我不乐日月驰止卷发衰止饮酒沱止我心和止无日不然盖藏皆空而为乐不厌雩觉召所嬖谓曰吾乐已太康家力不向单乎辄绐之曰鱼雁满薮泽羊牛溢郊金帛珠玉充积库藏何谓单乎雩复悦雩妻蓼媛骂曰蛲蛔所借以生者在人肠胃中也噆其血日夜不止人因病厉死人死即蛲蛔亦藁矣尔曹借吾家举火旦旦蛊而伐之我家亡汝家得独存乎众畏蓼言以计去之嬖乱益甚雩以贫死百余家皆散为丐君子曰山之阳有桑群虫穴之昼夜啮弗止桑沈液干而悴虫亦无生者虫其栾氏之客欤使戒蓼言亦何至于丐哀哉楚有斫子般者貌肃而言庄言则必称先王国人皆以为修洁人也一日饮薳启彊家而沈尹寿师祁犁与焉师祁犁与沈尹寿语语近亵斫子般怒曰若等陷女蛊若渠略出入秽坏虽鬼见亦唾也尚敢扬言俎豆间乎众皆色沮言未既有艳姬过门斫子般起更衣忽见夫握刀趋甚疾众随之观则所追者正斫子般也初斫子般通于姬姬知饮薳启彊家过而目招之斫子般将尾而私焉不虞良人见也沈尹寿拊膺叹曰天下宁复有是耶天下宁复有是耶薳启彊尤之曰子何见之晚也昔纪侯好狙使狙师教焉狙师脱土肖人貌饰之冠九山之冠衣结霞之衣蹑文鸾之履升降周旋人也拜立坐跪人也狙师度可用进纪侯纪侯观之乐举觞觞焉狙饮已竟跳掷裂冠裳遁去盖狙假人貌饰形也其心狙也因物则迁尔子何怪斫子般哉今之世假称先王以文奸言者衣袂相属也子何怪斫子般哉君子曰天之高也日月之昭也星辰之远也涉天之家咸得测焉独人心之变尧舜有难知者观斫子般之事可为寒心矣齐西王须善贾海出入扶南林邑顿逊群蛮中贸迁诸宝若毒冒颇黎火齐马脑之类白光烨烨然遇东风覆舟附断桅浮沈久之幸薄岸被湿行彝阴山中山幽不见日常若雨将压地西王须自分必死寻嵌窦绝气庶遗胔不为乌鸢饭未入猩猩自窦中出反覆视意若怜之者取戎叔雹葖委萎诸物指之食西王须方馁甘之窦右有小洞栖新毳厚尺余甚温让西王须猩猩独卧于外大寒不自恤语言虽殊朝夕咿作声似慰解状如是者一年不懈忽有余艎度山下猩猩犹急挟西王须出送之登及登则其友也猩猩犹遥望不忍去西王须因谓其友曰吾闻猩血可染罽经百年不蔫是兽也腯刺之可得斗许盍升岸捕之其友大骂曰彼兽而人汝则人而兽也不杀何为囊石加颈沉之江君子曰负恩背义人弗戮鬼斯戮之矣西王须之见杀也宜哉虽然西王须固可杀犹施于异类也类同者亦有之岂惟类同而同气者亦或有之奈之何哉天王之法尚在吾当执刑书以往玉戭生与三乌丛臣朋玉戭生曰吾侪宜自厉异时立朝势人之门足毋陟也三乌丛臣曰此余切齿腐心者盍誓诸玉戭生喜乃歃血誓曰二人同心毋循利毋訹有位毋附厥憸壬而移其行有违此盟明神殛之居亡何共仕于晋玉戭生复申前誓三乌丛臣曰言犹在耳何敢忘也时赵宣子得君诸大夫日奔走其庭三乌丛臣既悔复恐玉戭生知之又不得不往也鸡初鸣即去候宣子入门有危坐东荣者举火照之则玉戭生也各惭而退君子曰二子贫贱时其盟诚良及登禄仕遽变其初志何耶利害战于中位势憷于外故也士君子养于山林而坏于朝廷昔人之叹其有感哉武安君说六国从亲以孤秦秦惠王患之使犀首期齐魏与共伐赵以败从约赵肃侯使使臣说齐魏之君曰臣之东邻有长潴君其妻终葵夫人妒虐其侍姬长潴君苦之长潴君之友六人家有如夫人者三和而不争长潴君泣而诉焉六人者各遣其妻载饔饩以食夫人且解之曰人所贵于妇者能乐其夫子尔长潴君年将耄矣宜安之今因帷薄之故以伤其心可不可乎夫人答曰妾不佞不知明训不能奉夫子致辱玉趾贲于兹敝庐有命敢不敬从然窃有辞焉长潴君实耄子且幼未能胜洒扫所恃以无恐者长潴君存耳苟一旦溘先朝露吾属将操觚丐于道路长潴君精神几何宝之爱之惟妾尔侍姬惟欲是从长潴君若死其目岂有泪耶肉未及寒已思移他家矣妾虽愚宁复计帷薄事乎六人之妻各归逐其如夫人者今六国合从将以摈秦秦遣衡人一訹从约顿解而惟秦之令是从不亦难哉且说士之口是非纷乱唯其所命皆傅理善惑大王不可不察也齐魏之君皆曰善于是遣使至诸国从约复成君子曰七国之君甚矣无识也随辨士之舌以为东西辨士升国势降矣故当时谓无士为无国传曰眩白为黑倒上为下其士之谓欤鬷夷子谓魏力叔牟曰越山之中多蒙颂玃父而牛尾狸亦产焉狸与肉间错味旨甚当林实秋肥狸日饫之其毛泽泽狸自料为人所忌穴山为宫树石为栅聚箨为墉昼伏夜动无隙可寻老猎师嗾犬踪迹之毁栅坏墉而烟其宫狸不能烟也闭目冒火出犬随毙之力叔牟曰狸何罪哉鬷夷子曰狸何罪哉利其肉之脆也高国氏以富见祸人以为无辜殊不知从己召也高国氏亦牛尾狸哉君子曰匹夫无罪怀璧其罪信矣楚放宜咎者善为鹯学未三月皆驯纵之扬则扬唿之降则降指鹙鸧凫鹄使之击则击无不如志西邻有终利之伊争能宜咎欲学之求鹯于太阴山使调鹰奴囚之七月有鸧过焉命鹯搏之鸧惊坠鹯亦坠对立闪枝上招之矫矫然逝矣余者瘦死过半终利之伊甚惭往宜咎曰子何术而使鹯驯也宜咎曰吾亦何术哉予初得之也冠之以笼胄束之以绦旋严之以鼓鼙承之以鞲帣振之以銮和使其目无邪视神无外驰时其饥也和水肉以炙之廉其餍也咽羽毛以泄之于是其天者全不知有人人亦鹯比故命击则击命止则止今子畜之以人不以禽乖戾其性情动摇其筋骸逆乱其血紊伤其羽翮不适其饥饱神既不完天者皆丧矣又乌能如人志哉唯恐其不纵也纵则扬去尔吾亦何术哉所用与子异尔终利之伊再拜曰吾因问调鹯而得驭将之术也君子曰岂惟驭将哉治民亦犹是尔楚将伐鲁取其地召诸大夫问焉辟闾巫臣曰可神子鱼曰不可楚子病之请言其故辟闾巫臣曰鲁公失政季氏得民公伐之弗胜次于阳州齐侯唁公于野井而不能讨鲁之臣子枕戈待旦莫敢发者畏季氏威也君将求逞诸侯而徼福周公之庙奈何不伐臣故曰可神子鱼曰周室东迁列国失序若声罪加之以兵何君不可攻何国不可伐楚之视鲁犹齐晋之视楚也鲁可伐也楚能免焉臣故曰不可辟闾巫臣曰鲁弃周礼惟强弱是视当齐肇伯衣裳之会九兵车之会四鲁鲜不与闻晋文率诸侯会于温以臣召君不可以训亦仆仆而往不遑宁处其蔑我楚国则曰是荜路篮缕之邦可与行典礼乎楚国之民含怒日久非特君也康王即世鲁公虽与二三丈夫辱临楚郊实憷于势非中诚也不伐何以示远臣故曰可神子鱼曰周公相王室尹天下于周为睦分鲁公以大辂大旗夏后之璜封父之繁弱殷民六族使帅其宗辑其分族将其丑类以法则周公用即命于周其德至今未泯也夫修惠以怀人人谁弗亲逞威以上人人孰能辑今以鲁不我与而兵之以示远其无乃非德惠也乎臣故曰不可辟闾巫臣曰受姓定封孰非懿亲诸姬存者其可数也或明德之弗崇则弗足以存且臣闻之立德敷政立义和民德天之明也义地之制也君人者则天之明法地之制以洽和民人古之道也今鲁之公室弱民罹荼毒若入火无所避之弃而不伐不亦左乎臣故曰可神子鱼曰王灵虽微天下共主楚国固强终人臣也以君伐臣是谓布义以臣伐君是谓悖政四海弗靖职此之由若以师宿于鲁境东诸侯告于天王使一介之使以让君曰鲁也弱诸臣畔之致使其君越在草莽不能事宗庙诸姬窃忧之君为大国不唯其难之靖而土地是图或为执事羞天王命我诸姬亦既有辞当以公徒三万与君周旋于龟蒙之墟君其图焉不知君将何辞以对也臣故曰不可辟闾巫臣曰天王崩王室乱刘子单子以王勐居于皇自救且不及况能馁我鲁乎五侯九伯桓公实征之以臣伐君非一朝夕今楚之霸与齐代兴我若讨鲁之罪东诸侯震叠不暇其能有辞乎臣故曰可神子鱼曰鲁之为国密迩于齐又甥舅也王室固多难鲁之君子或借齐余威以安靖之楚师进焉诸姬必忿将为楚患是无故勤诸侯也如或还也劳师千里縻厥糗粮触冒风露何益于国臣故曰不可楚子曰巫臣之言良欲帅师东闻齐侯取郓居昭公乃止君子曰春秋大夫类多能言而丽乎理者何其寡也季氏逐君诸侯莫不闻楚能告天王致讨桓文之功可继也神子鱼乃力遏之巫臣不务出此乃凌蔑我王室惓惓以威远为言二者胥失也楚之为楚其不竞也宜哉宋襄公继霸将与楚子会于盂以乘车往而不设兵备通国人皆忧之莫敢言昆吾之叟曰君安则臣宁君设有难宋社且不血食吾属将焉置诸请昧死言焉俟宋襄公出歌而遏之曰有虓者貔其毛栩栩冠弁而揖吾不知死所密密者阹鳞鳞者矛仡仡者夫始可貔与居貔乎貔乎良足畏乎君何之乎襄公怪之召而问焉昆吾之叟对曰闻君将与楚子会有诸曰然曰闻君武备弗之戒有诸曰然曰礼务从时政在体要佩玉锵锵不可薪于山荷戈与祋不可酬于庙其理然也今楚人貔而冠者也君欲以文德合之其术迂矣君之莅政动法文王使文王遇貔亦使勇士操戟逐之未必朝服与之揖也襄公曰人皆相率约君以礼子奈何欲兴戎乎坛坫之间玉帛交错而使甲士厕之人其谓我何不听往与楚子会楚子以兵车至执襄公君子曰宋襄公为万世笑者以胶柱而鼓瑟也胶柱而鼓瑟且不可况往会强国而不知变乎郑人有爱惜鱼者计无从得鱼或汕或涔或设饵笱之列三盆庭中且实水焉得鱼即生之鱼新脱罔罟之苦惫甚浮白而喁逾旦鬛尾始摇郑人掬而观之曰鳞得无伤乎未几糁而食复掬而观之曰腹将不厌乎人曰鱼以江为命今处以一勺之水日玩弄之而曰我爱鱼我爱鱼鱼不腐者寡矣不听未三日鱼皆鳞败以死郑人始悔不用或人之言君子曰民犹鱼也今之治民者皆郑人也哉楚万语不更先生曰鼩之在田也弹丸欲击卢犬欲磔山狸欲咬鼩苦之其黠者乃往依稷焉稷社之配也世谓之稷鼠人不敢图意而之野巢也乌鸢啄其掞鸠残其躯伯赵夺其室亦不能一朝居意而近人而家于宫则舒然安矣夫物尚有知人或失所依何耶不更先生曰若是余将焉依万曰仁义汝稷也礼乐汝宫也人依乎仁义礼乐其孰曰不然不更先生泠然而悟君子曰人之智岂不物若哉物之专人则扰而离也诗云依彼平林有集维沄沄非平林固不集也人孰不智哉楚共王有照乘之珠爱之甚函以金检命左右负以随时出玩之游于云梦之泽失焉共王不悦下令国中曰有获吾珠者予以万家之邑楚国臣无小大咸索珠简茅淘土哄哄者三月竟不得更数年繁阳之子牧犊于泽有气青荧起菅中视之珠也椟以献共王不食言乃赐之邑君子曰仲尼既没珠之失二千年矣求者非一世一人而弗获之一旦乃入牧犊者之手可以人贱忽其珠哉卫灵公问治国之要于蘧伯玉曰寡人之国不为小矣久而不治欲帅虎士以御四封何如蘧伯玉曰可也非其要也曰遣使致聘以修邻好何如曰可也非其要也曰慎简百僚毋旷厥官何如曰可也非其要也曰社阏文谒勿使行政何如曰可也非其要也曰斥摈奸回崇厥正士何如曰可也非其要也曰俭德是共屏弃淫侈何如曰可也非其要也曰怀保小民夙夜匪懈畏之如天敬之如神绥之如子何如曰斯其至矣有民斯有国有国斯有君民者君之天也君之则君舍之则独夫耳可不畏哉公曰善哉言乎君子曰蘧伯玉之言其有激哉君者主民民之从君犹水朝宗振古然也而曰民为君之天何耶虽然天之生民使君主之不使虐之虐之非君也是则君为民立民亦重矣哉赵成阳堪其宫火欲灭之无阶可升使其子朒假于奔水氏朒盛冠服委蛇而往既见奔水氏三揖而后升堂默坐西楹间奔水氏命傧者设筵荐脯醢觞朒朒起执爵啐酒且酢主人觞已奔水氏曰夫子辱临敝庐必有命我者敢问朒方白曰天降祸于我家郁攸是崇虐焰方炽欲缘高沃之肘弗加翼徒望宫而号闻子有阶可登盍乞我奔水氏顿足曰子何其迂也子何其迂也饭山逢彪必吐哺而逃濯溪见鳄必弃履而走宫火已焰乃子揖让时耶急舁阶从之至则宫已烬矣君子曰迂儒偾事往往类此是何可胜道人以经济自负临事之际或不知急缓以至覆亡亦何其谬哉中山君嬖梁其生生蹇亻产而椎鄙尽国中无过者唯中山君宜之一朝不见辄若有所失语大夫旃曰梁其生其智人哉何为能安我也大夫旃曰心成怜白发玄情弗怡艳色媸从古然也中山君曰何哉大夫旃曰君闻癸北子之为人乎子慎妃耦十年不遂恒郁郁离居曲逆有丑女眇左目疹瘢如丛珠且黑而羸曲逆人过而不睨丑女怒去从师学击筑弹坎篌三年精其技又善为北里之舞以惑人子一见大悦致厚币聘以归字曰玄姬朝筑焉莫坎篌焉嬖之甚子稍出游归必熟视其面无不妍者反笑世人多一目云其友宛爰都怜之为致赵女光艳皦照人世谓闾须白台不能似之子逐出曰何物丑类敢侪吾玄姬所谓玄姬其君之智人欤中山君笑曰大夫言过矣君子曰中山君之蔽一至是乎妍媸最易辨且不可况其他乎世道既污以佞为贤以正直为憸邪者皆是也尚何暇中山君之笑哉尚何暇中山君之笑哉宋大心钩与公玉乘无庸伯仇同居于乘丘大心钩学内圣外王之道淫淫而洽于心公玉乘迂之曰子之道古也不宜于今是翠黄擒鼠也千不得一焉乃舍去学假仁定霸之术三年而足之无庸伯仇又尤之曰子病大心钩善矣子道亦未为得是使韩卢捕鼠百而一中焉予所业则异于是公玉乘曰何术也曰捭阖之术也仪秦之舌申韩之法轸到之略也放之一邑则一邑服放之一国则一国准放之天下则天下从是使蒙贵袭鼠也十不失一焉大心钩公玉乘疑之相与说于秦王大心钩进曰王道如春煦妪兆民无迹可窥均囿至仁王假臣以三十年鸿化覃于迩遐矣王曰子之言美矣惟黄虞能致之尔寡人不能伺也目公玉乘言公玉乘进曰揣摩地势明王之制义融于人己蚀其利王假臣以十年霸业可定矣王曰子之言良矣惟桓文能行之尔寡人不能学也无庸伯仇见二人所对不合于是不待王见问目如明星风雷隐隐起舌间利害粲如也言已且继曰愿王假臣五月之久四海诸侯皆惧膝行而来朝矣王大悦曰此寡人夙夜不敢忘者也即命为上大夫与闻国政公玉乘去之齐不遇又之宋之卫无客之者晋人闻而召之亦为大夫大心钩辙环诸侯皆不售老死垂丘一如无庸伯仇之言君子曰羽籥于戚之舞不可施郑卫之邦亦犹子女优杂之戏不可陈齐鲁之俗大心钩欲行先王之道于春秋之世难矣哉晋定公好以位骄人扬食我谏曰东海有巨鱼名王鲔焉不知其大多少赤帜曳曳见龛赭间则其鬛也王鲔出入海中鼓浪喷沫腥风盖翛翛然云逢鲣必吞日以十千计不能餍出游黑水洋海舶聚洋中者万王鲔一喷皆没不见其从雄行海间孰敢向问之者溯潮上罗刹江潮退胶焉矗若长陵江滨之人以为真陵也涉之当足处或战大骇斫甲而视王鲔之肌乃架栈而脔割之载数百艘乌鸢蔽体群啄之各饫夫王鲔之在海也其势为何如一失其势欲为小且不可得位其可恃乎哉定公曰寡人已知之矣子姑就舍君子曰德称其位者恒下人反是则骄是何也德则虚不德则盈虚则能容盈则覆理也传曰君子以虚受人又曰日中则昃可不信夫齐侯再伐山戎宾胥无问曰闻君将有事山戎然乎非与公曰然何如曰以臣观之可伐者五不可伐者一公惊曰何谓也曰谋夫孔多可伐者一也矛戟铦利幡帜精明可伐者二也既廪充刃饷弗绝无仰于邻可伐者三也卒乘辑睦队伍成列不战则已战无不克可伐者四也大而陈蔡宋卫小而邾邓杞薛皆与国也奔号承令匍匐恐后可伐者五也以此言之止君勿行者惑也臣窃有私焉夫山戎蕞尔之邦也使诚有罪君亦既伐之矣奈何再乎为土地耶海滨千里君悉有之何爱僻远之野以广君土疆为民人耶衣冠剑舄充斥君之境上何爱魋结卉裳之俗以乱我边陲为一战可以定伯耶君已帖陈服郑亲鲁而攘楚矣何假乎山戎今再帅师徒使斯民肝脑润草莽枯胔暴原野耳夫争地以战残民以逞非仁君也非仁君不足以霸诸侯此不可伐一也齐侯曰大夫言固善山戎屡悖寡人奈何宾胥无曰熊罴豺虎并家于山蛟鼍鱼鳖俱穴于渊九彝百蛮均宅于仁君务仁德之修独不能容一山戎乎容之则来庭伐之则叛去力不胜德故也君请改图焉齐侯曰大夫之言善止君子曰桓公贤君哉不然何闻义则服如此也南文子任卫国之政察见渊鱼人莫不畏之一旦忽若狂易者以足衣为巾以冠缨苴履以食豆而羹箪百物靡不反者卫君深忧之亲枉驾文子之闾问曰先生病耶曰臣非敢病也曰先生非病何反悖若是耶曰臣非敢反悖也效尤也曰何谓效尤曰今国中法制不定上下无章骁暴者字民孱夫操弓矢出斗是箪受羹而豆盛食也贵戚之卿混乎舆台是履苴冠缨也髡钳之伦升于上士是巾足衣也举国反易而无一人悟者君顾独忧臣乎臣实病亦一身尔如国何卫君曰目能察白黑而不见其睫心能识壮耄而不觉其形自蔽之患也请为先生更诸君子曰南文子托疾以悟卫君美矣卫君闻之即有心目之喻亦易悟也哉诗曰鹤鸣于九皋声闻于天此之谓也渔者庶其廉与妇竞绝数月不通于越入楚兵大掠各东西匿死生不相恤人诤庶其廉盍聚诸辄谢去一日渔于海获甲虫曰鲎雌雄相负虽风涛不解庶其廉悔曰是物也人或不如可乎归召妇与居礼之终身君子曰阴阳合而大化彰寒暑正而岁功成夫妇和而家政理天道也亦人道也俗降世污有反目至死弗觌者不亦悲夫视庶其廉之能悔抑又贤矣秦有尊卢沙者善夸谈居之不疑秦人笑之尊卢沙曰勿予笑也吾将说楚以王国之术翩翩然南迨至楚境上关吏絷之尊卢沙曰慎毋絷我我来为楚王师关吏送诸朝大夫置馆之问曰先生不鄙夷敝邑不远千里将康我楚邦承颜色日浅未敢敷布腹心他不敢有请姑闻师楚之意何如尊卢沙怒曰是非子所知大夫不得其情进于上卿瑕瑕客之问之如大夫尊卢沙愈怒欲辞去瑕恐获罪于王亟言之王趣见未至使者四三往及见长揖不拜唿楚王谓曰楚国东有吴越西有秦北有齐与晋皆虎视不瞑臣近道出晋郊闻晋约诸侯图楚刑白牲列珠槃玉敦歃血以盟曰不祸楚国无相见也且投璧祭河欲渡王尚得奠枕而寝耶楚王起问计尊卢沙指天曰使尊卢沙为卿楚不强者有如日王曰然敢问何先尊卢沙曰是不可以空言白也王曰然即命为卿居三月无异者已而晋侯帅诸侯之师至王恐甚召尊卢沙却之尊卢沙瞠目视不对迫之言乃曰晋师锐甚为王上计莫若割地与之平耳王怒囚之三年劓而纵之尊卢沙谓人曰吾今而后知夸谈足以贾祸终身不言欲言扪鼻即止君子曰战国之时士多大言无当然往往借是以媒利禄尊卢沙亦其一人也使晋兵不即至或可少售其妄未久辄败亦不幸矣哉历考往事矫虚以诳人未有令后者也然则尊卢沙之劓非不幸也宜也宋有白冥子旗耕于渠蒢之野得石焉圆而皙肉且倍好上有蒲谷文子旗熟视之曰质如截昉泽而有章其璧也哉孚尹旁达廉而不刿其璧也哉无功而家大宝者祸当献诸朝于是沐浴冠带言于周王曰臣渠蒢之贱夫也偶挈耒耜以耕窃不自意地不爱宝获嘉璧焉臣不敢私闻王将有事上帝方明六玉阙其一焉敢献诸下执事王使大夫窾受璧荐诸玉尹玉尹曰嘻是珉也却还之子旗抱石叹曰吾闻有道之朝是与非别白绣衣虽华不鬋以补冠太阿虽钝不季以割牲今强谓璧为珉可不可乎楚丘丈人过而视之曰子旗其幸矣哉子旗怒曰何幸也曰卞和以玉献尚遭刖况尔荐珉者乎子旗终不悟君子曰士以真材衒且犹不可假才能自致与呜唿世不特一子旗也越人甲父史与公石师交甲父史能计而弗决公石师善决而计疏各合其长事无留行人两而一心也因语相侵离去政辄败密须奋泣谏二人曰君不闻海虫有水母乎水母无目资虾以行虾亦资水母食两不能无也水母姑置之又不闻有琐吉乎腹藏蟹饥则蟹出求食归则琐吉饱否乃死蟹失所巢亦两不能无也琐吉姑置之又不闻夏屋有蟩鼠乎与邛邛巨虚比为邛邛巨虚啮甘草即有难邛邛巨虚负而走亦两不能无也蟩鼠姑置之又不闻西域有共命之鸟乎枳首一体性多妒饥则争啄一俟其瞑餐毒草害之及下嗌皆毙亦两不能无也是皆山海虫尔不足怪虽人亦有之北方有比肩之民迭食而迭望失一则死亦两不能无也今二人甚类之其所异者彼以形此以事尔奈何离去奈何离去二人相顾曰微奋言吾等将愈败欢焉如初君子曰十二官各有所司必相资以成体况尺有所短寸有所长何可自用乎密须奋可谓善讽矣猗于皋闻尾勺氏畜豹善捕兽以双白璧易之且肆筵召所与游者饮出豹于庭而譝其能于是治金为绳系之文罗日割牲啖之居亡何有硕鼠过宇下急解豹毙之豹视鼠若不见猗于皋怒詈之他日又有鼠过焉猗于皋复纵之豹遇鼠如初猗于皋怒鞭之豹辄嗥猗于皋愈鞭之易以缧绁置之牛羊栈中日以糟豹丧欲泣猗于皋之友安期子佗闻之诮曰吾闻巨阙虽利补履不如利锥锦绮虽丽供不如尺布文豹虽鸷擒鼠不如狸狌子何愚也曷不用狸搦鼠而纵豹捕兽哉猗于皋说如其言未几狸捕鼠且尽豹获獐鹿麃麂以归无算者君子曰兽固善捕亦各有所能至于用人乃违其才何耶楚多鹑善格如胶弗之解大夫黎嗜之偶使韩遂挟以行左右言于韩君君说之令国中罗鹑与格皆不胜君以韩无鹑愧之无钩大夫曰夫鹑海内所有也而韩独无乎然而能格与否在所择焉尔今衣褐而班文鹑也翁鳞而尾佳鹑也刀啄而剑距鹑也鹑则鹑矣求能格者几何虽然此不足道也国中圆冠方屦尧行舜趋者皆士也能与君排难解纷者复几何能否在君不在物也君说择善鹑与黎格卒大胜韩因此而得择士之法君子曰古语有云羊质而虎皮见草悦见豺战士鲜不类之然岂无真虎哉亦患人君不能用耳楚帅师伐晋晋人恐严甲兵以待楚入河阳退师未几又入如是者三晋侯疑朝群臣问焉伯瑕对曰楚诱我也急宜驱弗驱必深入存亡不可期晋侯曰子计疏矣伯瑕恚曰君如弗纳臣言臣终不能俘随君请先去之晋侯斥之问步毅步毅对曰楚非昔楚矣执政众乖内嬖日盛曳绮縠而副玉珈者后宫千人旦讴莫酣惟日不足焉能及我问士渥浊士渥浊对曰毅言固当亦知其一未知其二者也楚西有秦难东诸侯则齐郑鲁卫枕戈待隙独吾国有新丧未暇攻彼虞我兵起五国必应之故先动相制耳不足虑也问范对曰如二大夫言问韩起韩起大笑绝缨晋侯变色曰大夫笑寡人乎起对曰老臣何敢笑君实笑雁奴不知也晋侯曰何谓也曰具区之泽白雁聚焉夜必择栖恐人弋己也设雁奴环巡之人至则鸣群雁借是以瞑泽人熟其故爇火照之雁奴戛然鸣泽人遽沉其火群雁皆惊起视之无物也如是者四三群雁以奴绐己共啄之未几泽人执火前雁奴不敢鸣群雁方寐一网无遗者今楚师进退三执火之谓也君何不少察之乎晋侯曰人不当如是哉于是大严守备楚子闻之曰勿谓晋无人不敢侵君子曰晋侯其善谋哉集众人之虑必有一长者及韩起献计楚人知悉其情遂退师诗云先民有言询于刍荛况士乎宋剔成君自高视群臣皆下有谏者辄拒曰尔欲上我耶毋不已也指所佩剑曰惧此乎皆怖汗而退欲造九成台于雍丘之郊恐群臣言戒门者毋纳士纳则死北殷子且谓门者曰吾将见吾君门者沮之子且坚欲入且曰吾事君十年岂不知君君所甚恶者谏耳吾不谏则已何沮也曰子既不谏欲入何为曰吾善为鸡戏将以悦君也门者入白剔成君君召至子且鼓肱为翼胶胶而长鸣鸣已急趋出气甚畅君怪之趣使还问曰子人耳乃效鸡鸣何也曰臣尊鸡甚故效之曰何故尊之曰臣以尧舜之知或不如也曰是何言与是何言与寡人闻非圣人者无法况方之异类乎曰臣焉敢非圣人窃有疑也道蔽天地者尧德极万世者舜皆古圣人也今谓其知不鸡若者诚过乎激然风雨晦冥能司晨不愆度者尧舜能之乎曰不能也曰尧舜虽大圣司晨必以鸡乎曰固也曰君知如此奈何尽下群臣无若鸡者乎君喜曰群臣无言及兹者今乃始闻之寡人有过子宜力谏也曰君令臣谏臣不敢隐今赋急民单环四封皆强敌夙夜忧勤且惧不免况事游观乎曰寡人不敢也曰君曰不敢而造九成之台何也剔成君即日罢其役君子曰日之行昼天下无不照月之行夜万国无不明然日月之光有所不及者一灯之微足补其功此盖子且鸡喻之说也余为燕书四十篇盖取郑人误书举烛之义读者好之谓有秦汉风余独愧汗弗止者何也自婴忧患以来神情销沮见于觚翰之中气苶而辞荒恶在其能秦汉也不犹优孟之似孙叔敖哉至正丁酉夏五月记拟答魏抃绝秦书昔我嬴秦实长西戎献公不我鄙夷以伯姬归我穆公穆公不敢忘献公薨国内不靖群公子出奔穆公惧大国社稷之陨会齐人纳惠公于晋惠公许以河外列城五东尽虢略南及华山内及解梁城言犹在耳乃即背之会晋荐饥来乞粜于我诸大夫恶惠公二三其德也欲乘机伐之穆公则曰其君是恶其民何罪于是乎输粟于晋自雍及绛相继不绝未几秦亦饥穆公又曰晋君其能恤我民矣乎遣使之晋惠公弗念穆公之施绝而弗与穆公不得已有韩原之师相从惠公而西虽然岂敢以至即改馆馈七牢焉使归于国及晋再饥穆公又饩之粟惠公薨怀公遣师军于庐柳威灵所加孰不畏之我穆公忘己之弱使公子絷如晋师天诱其衷退军于郇文公遂入曲沃朝于武宫吕郄畏逼将焚公宫以图不轨穆公知之乃潜会文公于王城诱而杀之文公即位来逆夫人嬴氏穆公以晋国大臣未附俾三千人卫之以归微我穆公惠文之能有国未可知也则是我有大勋于晋岂惟诸侯知之皇天后土实与闻焉文公当不忘我旧德戮力同心以辅王室子带之乱天王出居于郑使左鄢父来告难亦使简师父以告于晋我穆公左执鞭弭右属櫜鞑亲帅师屯于河上以迟文公文公恐我分其绩也乃辞我师而下纳王于成周杀太叔于隰城而独受阳樊温原攒茅之田我穆公不敢言文公自是信宣于诸侯虞夏商周之胤莫不震叠相率而朝于晋非为秦也文公又以诸侯方睦欲修旧怨于郑穆公畏文公之威不我自宁急出师军氾南郑伯恐使烛之武来言曰君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之穆公闻其言而惧结盟而还文公薨襄公即位穆公有事于郑未尝以一矢犯晋疆场襄公蔑弃我穆公以墨衰即戎败我于殽殄歼我卒徒系累我三帅我穆公亦不唯晋之怨乃自悔过誓告于群臣然犹愿徼灵于惠文以事我襄公襄公不察我之诚又帅宋陈郑三国之师取汪及彭衙国中之人怒曰晋不报德则已乃日事干戈是欲滕薛我也将悉敝赋以待于郊亦冀晋人遣一介行李之来修复旧好襄公唯力是恃又伐我围邧新城襄公薨穆公亦即世晋人以国家多难欲立长君使先蔑士会如秦逆公子雍我康公唯穆公之事是效多帅徒卫以纳之晋人遽食前言而立灵公又败我于令狐自时厥后又取我少梁又战我于河曲康公薨共公即位灵公亦悔于厥心欲求成于我又不明言以侵崇急我我共公恶其诡道弗敢与成灵公薨景公即位景公不务抚绥秦民又迫我于辅氏景公薨君嗣厥位寡人谓二三大夫曰我两国匪以玉帛相见而以兴戎寡人之耻也盍行成乎君亦降心相从会于令狐而盟于河之东西口血未干又使郄甗乞师于鲁欲以伐我且以蔓辞以文致我罪寡人闻之困兽犹斗况国乎君既有意督过矣寡人亦何爱一国士卒不与君周旋左右乎君若惠顾前好唯令狐之盟是申是寻亦唯命锻乃戈矛备乃弓矢俾两君相见于野亦唯命寡人敢帅西方之诸侯俯伏以听唯执事其进退之补范少伯辞越王书臣闻知足不辱知止不殆古之明戒也臣虽不佞窃尝从事斯语敢白其私于下执事唯君王加察焉臣本南阳一布衣自谓衰贱未尝世禄故饮食则甘天下之无味居则安天下之贱位被发佯狂不与于世而君王待之过礼置诸群臣之列臣日夜心计之一介狂士而上辱君王之知如此当尽瘁以事国即于国事无所建白设有不幸誓伏剑结缨以报称万一言虽不出诸口上帝鬼神实鉴临之夫椒之役夫差介其人民之众以残伐吾邦夷吾宗庙邦为空棘君王以余兵五千保栖会稽下守溟海唯鱼鳖是见困亦甚矣夫差不道复追而围之大夫种膝行顿首请成夫差听申胥谗毅然不许君王恚甚至欲杀妻子燔宝器触战以死臣时在左右忧惧不知所为亦屡思克践前志所以未忍即死者将有所图也幸赖先王之灵夫差悔过卷旆而旋君王既反国臣亦得效犬马奔走与大夫柘稽为质于吴夫差畏君王之威不敢久留臣遣之东归君王因与臣及大夫种谋以复仇为事食不杀而餍衣服纯素不袀不玄内饬其政外事诸侯如是者二十余年始发习流二千教士四万人君子六千人诸御千人有事于吴及其平而还后四年复往伐焉败之于囿又败之于郊又败之于津如是三战三北遂围之栖夫差姑胥之山夫差使王孙骆肉袒膝行请成君王弗之许乃被五胜之衣带步光之剑仗屈卢之矛瞋目大言以执之夫差惧太息四顾引剑而死君王乃北渡淮与齐晋诸侯会于徐州致贡于周周元王使人致胙命为伯当是时越兵横行江淮东诸侯毕贺初君王之在会稽其辱为已甚臣岂不知主忧则臣劳主辱则臣死其不能即死者为此事也借君王之威武二三大夫之用命一雪其仇始愿从会稽之诛君王怜臣之愚不赐臣以死乃欲与臣分国而治且臣闻之四时之序成功者去天之道也功成名遂身退明哲之事也持禄固位知进而不知退危亡之道也昔晋大夫祈奚为中军尉请老而归身名俱全人以为知分申侯有宠于楚郑之君楚郑之君唯其言之是听无不可者卒致首领不保为天下万世笑何也不能退也况臣起自布衣幸得侍卫左右何功于越而称上将军大名之下难以久居若恋执宠荣而沈溺不返不有人祸必有天殃君王幸察臣知止知足之意赐臣骸骨得乘扁舟出三江入五湖去耕东海之滨则志愿毕矣唯君王留意焉五炁大有宝书陵梵骞辰五炁大有宝书为句曲外史陈太虚作太虚性好道合丹鹤台涧中闻余尝究大洞真诸部书求发其秘予因揽精搴华为辞五章托于中黄灵君序以告焉然而语各有征意皆有寓太虚慎览之则玄玄之道毕矣序曰玄玄浩劫龙汉开天中黄灵君三景之尊运动玉枢道合大始神化元幽莫知其几据白坐敷演妙音陵梵骞辰分合五炁五炁郁勃凝为天章九始东炁龙文流元瑶华洞阳王都回先太黄开清二象渊通空清净霐上炙五冲三微南炁神文委精堂曜焕户观明启庭八都录图十泽应征上下蓊蓂神驾肃征七华西炁策文命基象极载御璇房荐釐天元危宫六天上书寒灵之府日阖以舒五威北炁皇文驭刚孝芒宸居梵度翕章郁阴绝密明都皓良泉曲宵台煜煜吐阳一元中炁玉文养和上无宛黎下爽龙阿虚皇元老于此啸歌神母亭毒万有乃多青赤白黑从横纠错黄氛间中八角布耀景灵散焕潜运勃英堪舆停轮日月避舍郁纷份罗光偏璇极元阳玉匮九灵元篇大有宝书实垂玉简飞元上仙惟耀魄宝或灵威抑或赤熛怒或白招矩或协光纪或含枢纽昼夜动行游神黄宁朱炽下藏冥元上升凝合妙真洽于太神与道为祖周流八津罗明皇真蒙翳大神龙变巴元劫仞之神元康和畅出入七门神风流烟归于无明无方无象无景无声无兆无朕无幽无明廓落单郁皇明流泠大微扈卫紫垣鬯英可以度世可以延龄可以阏邪可以辟兵藏之金室龙鬼守扃勿授下士以亵我天经焉东方延蓝渺郁康弥浮皇洞真青炁九始龙文太清混微天一芽至神旁魄飞九遐灵腴上浮三素遮神霄赤明生玉葩阳林褰开洞真过紫充藏胞晕幽霞帝真导肥上范和翠元交生象胚华轮化无方正不邪生生不恤年劫多南方帝漻禅育郁罗干那洞神赤炁三微神文太明开景标朱陵大化坱圠物以神星马在皂鹑吻伸绛泉上卷华池津梵英公子司炎垠华阙阳堂风火轮自然元照符明真繁想刊落曜中根遥翰轻迅上天阍赤混宝瀣资精元西方颢凝飞元雍观龙炎洞精白炁七华策文太素皇梵扬金晶白藏御序肃五兵空洞浮寥元极并散华潜收哺飞明紫阳琼蕤割辰衡璇关起爽归元璎嘉穟还结真一庭泰元左右栖八灵昏昏默默中有精须延勿使霆鬼侦北方爽朗兜术大演潇图洞明黑炁五威皇文太冥浩阿君四蒙清泠使者都大宫玉灵玄胄四日彤缠以长蛇涩欲封寒庭幽闺压罗酆双馆阴闭关元通骞爽回翳神自雄浮游反命蕴冲容离罗来居百灵从出入三际应无穷中央阿奕流华曜驾回飙洞灵黄炁一元王文黄房渊元围中规悬空特立无东西虚元焕落含浮黎中扃束纽北极齐神辉旁射婴素太乙流珠混若黄宁练胎元命稽阴阳大分和天倪鬼户闯入日啸啼至士闻道当勿迷答章秀才论诗书濂白秀才足下承书知学诗弗倦且疑历代诗人皆不相师旁引曲证亹数百言自以为确乎弗拔之论濂窃以谓世之善论诗者其有出于足下乎敢然不敢从也濂非能诗者自汉魏以至于今诸家之什不可谓不攻习也荐绅先生之前亦不可谓不磨切也揆于足下之论容或有未尽者请以所闻质之可乎三百篇勿论已姑以汉言之苏子卿李少卿非作者之首乎观二子之所着纡曲凄惋实宗国风与楚人之辞二子既没继者绝少下逮建安黄初曹子建父子起而振之刘公干王仲宣力从而辅翼之正始之间嵇阮又叠作诗道于是乎大盛然皆师少卿而驰骋于风雅者也自时厥后正音衰微至太康复中兴陆士衡兄弟则效子建潘安仁张茂先张景阳则学仲宣左太冲张季鹰则法公干独陶元亮天分之高其先虽出于太冲景阳究其所自得直超建安而上之高情远韵殆犹大羹充郄不假盐醯而至味自存者也元嘉以还三谢颜鲍为之首三谢亦本子建而杂参于郭景纯延之则祖士衡明远则效景阳而气骨渊然骎骎有西汉风余或伤于刻镂而乏雄浑之气较之太康则有间矣永明而下抑又甚焉沈休文拘于声韵王元长局于褊迫江文通过于摹拟阴子坚涉于浅易何仲言流于琐碎至于徐孝穆庾子山一以婉丽为宗诗之变极矣然而诸人虽或远式子建越石近宗灵运玄晖方之元嘉则又有不逮者焉唐初承陈隋之弊多尊徐庾遂致颓靡不振张子寿苏廷硕张道济相继而兴各以风雅为师而卢昇之王子安务欲凌跨三谢刘希夷王昌龄沈云卿宋少连亦欲蹴驾江薛固无不可者奈何溺于久习终不能改其旧甚至以律法相高益有四声八病之嫌矣惟陈伯玉痛惩其弊专师汉魏而友景纯渊明可谓挺然不群之士复古之功于是为大开元天宝中杜子美复继出上薄风雅下该沈宋才夺苏李气吞曹刘掩颜谢之孤高杂徐庾之流丽真所谓集大成者而诸作皆废矣并时而作有李太白宗风骚及建安七子其格极高其变化若神龙之不可羁有王摩诘依仿渊明虽运词清雅而萎弱少风骨有韦应物祖袭灵运能一寄秾鲜于简淡之中渊明以来盖一人而已他如岑参高达夫刘长卿孟浩然元次山之属咸以兴寄相高取法建安至于大历之际钱郎远师沈宋而苗崔卢耿吉李诸家亦皆本伯玉而宗黄初诗道于是为最盛韩柳起于元和之间韩初效建安晚自成家势若掀雷抉电撑决于天地之垠柳斟酌陶谢之中而措辞窈眇清妍应物而下亦一人而已元白近于轻俗王张过于浮丽要皆同师于古乐府贾浪仙独变入僻以矫艳于元白刘梦得步骤少陵而气韵不足杜牧之沈涵灵运而句意尚奇孟东野阴祖沈谢而流于蹇涩卢仝则又自出新意而涉于怪诡至于李长吉温飞卿李商隐段成式专夸靡曼虽人人各有所师而诗之变又极矣比之大历尚有所不逮况厕之开元哉过此以往若朱庆余项子迁李文山郑守愚杜彦之吴子华辈则又驳乎不足议也宋初袭晚唐五季之弊天圣以来晏同叔钱希圣刘子仪杨大年数人亦思有以革之第皆师于义山全乖古雅之风迨王元之以迈世之豪俯就绳尺以乐天为法欧阳永叔痛矫西昆以退之为宗苏子美梅圣俞介乎其间梅之覃思精微学孟东野苏之笔力横绝宗杜子美亦颇号为诗道中兴至若王禹玉之踵徽之盛公量之祖应物石延年之效牧之王介甫之原三谢虽不绝似皆尝得其仿佛者元祐之间苏黄挺出虽曰共师李杜而竞以己意相高而诸作又废矣自此以后诗人迭起或波澜富而句律疏或煅炼精而情性远大抵不出于二家观于苏门四学士及江西宗派诸诗盖可见矣陈去非虽晚出乃能因崔德符而归宿于少陵有不为流俗之所移易驯至隆兴干道之时尤延之之清婉杨廷秀之深刻范至能之宏丽陆务观之敷腴亦皆有可观者然终不离天圣元祐之故步去盛唐为益远下至萧赵二氏气局荒颓而音节促迫则其变又极矣由此观之诗之格力崇卑固若随世而变迁然谓其皆不相师可乎第所谓相师者或有异焉其上焉者师其意辞固不似而气象无不同其下焉者师其辞辞则似矣求其精神之所寓固未尝近也然唯深于比兴者乃能察知之尔虽然为诗当自名家然后可传于不朽若体规画圆准方作矩终为人之臣仆尚乌得谓之诗哉是何者诗乃吟咏性情之具而所谓风雅颂者皆出于吾之一心特因事感触而成非智力之所能增损也古之人其初虽有所沿袭末复自成一家言又岂规规然必于相师者哉呜唿此未易为初学道也近来学者类多自高操觚未能成章辄阔视前古为无物且扬言曰曹刘李杜苏黄诸作虽佳不必师吾即师师吾心耳故其所作往往猖狂无伦以扬沙走石为豪而不复知有纯和冲粹之意可胜叹哉可胜叹哉濂非能诗者因足下之言姑略诵所闻如此唯足下裁择焉不宣濂白答郡守聘五经师书十一月二十七日承遣使者来山中赐以书币强濂为五经之师闻命惊愕不知所云虽然执事之意则甚善也昔舒人文翁为蜀郡守招下县年少者为学官弟子每行县益从学官诸生明经饬行者与俱蜀地大化比齐鲁焉执事亦舒产是宜汲汲孜孜欲追躅于文翁也然而兴学在乎明经明经在乎选傅得良傅则正鹄设而射志定土范齐而铸器良声流教溢俗转风移反是则政堕矣此则执事不可不慎者也濂也不敏幼即多病若艺黍稷与肇牵车牛远服商贾之事皆力所不任靖自念之吾将何执以阅世乎适家藏古书数千卷因取翻阅习久成性遂不欲弃去然亦借是以自遣耳非有所能也是故家庭之间未尝以知经称之岂直家庭哉至于乡党州闾亦未尝谓其通经也执事者不之察一旦强儒之使服深衣大带张拱徐趋于讲堂之上吾恐人无不笑之而所笑者又恐不止于区区也执事何为欲强之乎况五经自孟氏后无兼通之者如施雠之易大小夏侯之书辕固韩婴之诗尹更始之春秋庆普郑兴之礼各仅仅成家而已濂视数子之间曾不足负羁绁以从执事采浮华而忘本实但见耳目具者辄聘以为师执事倡之曰某可师也左右畏威莫敢谏白又从而和之曰某实可师也所以滥及于濂濂纵不顾清议曲徇执事意而匍匐从之衿佩森如立竹执经问难欲屏之耶则所职何事欲应之耶则环视其中枵然无所有其于窘迫实有不堪执事何为欲强之乎古之通经者非思腾簸口舌以聋瞽时俗实欲学为忠孝而孝者又百行之冠冕苟于孝道有阙则虽分析经义如蚕丝牛毛徒召辱耳阳城为学官时谓诸生曰凡学者学为忠与孝也诸生有不省亲者乎其有不省亲者即斥去之此古人龟鉴也濂严父年垂八十旦莫弄雏亲侧以尽爱日之诚犹惧不足乃使弃之以临诸生诸生将何以取法乎诸生尚不欲久去膝下况为师者乃可尔乎世岂无阳城将何面目以见之也执事何为欲强之乎师严然后道尊理势然也濂以轻浮浅躁之资习懒成癖近益之以疏顽不耐修饬乱发被肩累日不冠时同二三友徒跣梅花之下轰笑竟日不然则解衣偃卧看云出岩扉中有类麋鹿然见人至辄惊遁欲危坐一刻亦不可得自知获罪名教痛思惩艾卒不可变此执事素所知非今日造此饰词如此之人不弃绝则已安可使仪刑后进执事何为欲强之乎濂虽不能造文性乐之甚当操觚沈思时阖扉凝坐不欲闻步履声虽犬猫不使之近即近辄拊几大唿人咸指为狂易传以为笑傥章不能就击磬绕室中行或使小苍头简发如捕虱状或摩搔膺腹使气隆隆然降升乃已若一入城市众人丛居又无邃房曲阁可下笔笔未书半行狙伺猿视大鸣小噪败人兴趣宁失万金之产乃不怨苟废此乐不如无生执事何为欲强之乎平生朴戆视人世百为颠倒变幻动如神鬼或握手视肺肝乃宿刀剑之惨或斗争纷不可解则暗敦玉帛之好如此之类不一而足明以告我尚不能通晓况启之以端欲使其揣摩测度耶自料决不能与此辈周旋苟与之相周旋宁免其见卖乎况兼目有短视疾虽月下可读蝇头之字距寻尺间白昼则不见人不相知者必以我为简非挟人以济如水母之目虾必有祸我者素无所仰于人不知奚故而自求苦乃如此执事何为欲强之乎又自婴祸患以来得怔忡疾见一夫负戟而趋心辄惊怖若杵击下上面无色泽口噤不能对人近年衰孱日甚酬答稍烦则肩髀颓堕重如压石急唿枕熟寐一二时然后渐复其旧自度亦不久在人世者所居之北有一峰峻甚俗以其如冯翊夏阳之山因号曰小龙门其间多闲旷之地思诛茆架草室三间以奉老亲则志愿毕矣此足一出众事皆弃尝日夜计之与执事相契亦欢甚初无不共戴天之仇执事何为欲强之乎昔者卫人有西乞牟问褚师仑曰世传五凤信祥征乎曰有东方则发明南方则焦明西方则肃爽北方则幽昌其见或有孽焉唯中央号凤凰乃至瑞耳曰可获之乎曰否有德则见岐山之阳尔非可以力致也褚师弗之信出千金号诸岐山之阳岐山民疑之罗彩沄售焉褚师持归夸诸人人皆笑之执事之所为无乃有类于是乎吾婺为东莱倡道之邦而龟山考亭之正宗又往往传诸学者故阀阅之家多尊道德而浅功利据案谈经比比皆是执事不彼之即而独此是强岂弃瑞凤而爱彩沄乎古人有云经师易得人师难遇执事于易得者尚不鉴其伪真况所谓难遇者耶窃为执事不取也虽然执事孜孜汲汲以兴学为意何让乎蜀之文翁但未能选良师傅其术为少疏耳今之为守牧者不为不多也而溺冠跨项亦有之矣如执事者又何可少哉又何可少哉濂非明经者愧不能成执事之意化吾邦如齐鲁故历疏鄙衰之不可强者如此惟执事采择焉傥嬲之不制则黄冠野服负亲而逃东海之上岂能悖性徇物亹随人作上下耶礼币随使者还千万情辞笔不可尽卷四太乙玄征记金华宋濂赋质甚弱十日九疾生产作业之事皆力有所不任唯日学操觚造为文章精思弗得罢极就寝梦一老父白发鬅鬙与雪斗洁身被黄服手支青藜杖徐徐而前招濂谓曰若何疲思之甚耶吾乃太乙之精在皇汉时曾降天禄阁以洪范五行授刘向若今意有何图第言之吾当有以处若也濂再拜曰下土虮虱臣不自料得接休光以沐浴神化亦既幸矣复不以臣之微贱使吐其情辞臣虽无知敢不精白一心以承灵贶臣受气于天孱弱而蒙庚戌之岁律中应钟日在于氐地寒以风母妊七月臣体即降生未五龄百疾交攻热火郁木邪沴制阳肝气动摇手牵目瞠谒医视之谓为瘛毒艾焮肤其苦莫膺虽脱于虎口筋骸弗强有牛负轭有在场力既弗任田卒秽荒幸有书一束尘啮蠹戕振拂驱剔以佩以藏以嘬以尝以求其方疲精竭思攻为文章穷年矻矻恒不知变更太乙曰吾闻心有所溺者必有所甚乐也若之所嗜如是将乐之耶抑弗获已也濂曰臣为文之时独潜阖庐五官内守形若橛株凡虑既澄运思希夷上升层霄下入重垆缊庶汇弥布大区自形自色匪可数知一一摄之若禽在笯若兽在周阹纵健距捷羽曾不得离其范围及夫意畅气熙与神合机岳荡河翻雷椎霆驱倏尔阴合然阳施鬼出电入载正载奇万紾千变莫穷端倪虽身执台枢腰悬金鱼膳羞熊蹯居饰璇题入则丽姝吹竹弹丝出则戎士负弩曳旗亦不足以逾其适臣实乐之初非有弗获已也太乙曰若乐则乐矣古之人亦有业是者乎濂曰有之虽更仆不可尽也请陈其略昔有巨儒曰太史迁豪气孤阔视无前执笔着书动数万言秘之金匮及藏名山至今文光上烛九天董生三策扬雄太玄相如大人退之五原若修若轼若巩之贤各有论着焜耀后先虎凤腾跃韶钧相宣汗澜卓踔盘纡蝉连业之既专厥功乃全其功何居时磨琢之耔之获之湘之瀹之炊之酌之使心乐之一日不治若芒刺肌六气昏昏精神不来由是观之古之人所业其亦有以哉太乙曰嘻若言陋矣知冠角髯胡之为象而不知弁冕缨之制知糗饭藜羹之为美而不知淳熬肝之味知吴楚艳之为曲而不知夏武勺之音若言陋矣濂于是怃然自失膝行而进俯首至地且拜且祈曰臣不佞窃受教于先生长者学文二十余年自意已造其极不知犹未也夫井鱼固不足以语大夏虫固不足以语寒幸察臣之诚怜臣之愚授臣以要道使臣闻之虽即死无憾太乙愀然不答濂复殷勤致辞俯伏俟命历一时之久太乙三叹而后言曰上堪下舆惟人中居厥初芒芠瞢未有知野鹿标枝蚩蚩狉狉圣人者出扶弼教基揭我日月烛我冥馗所谓建生民极立天地心者是不有其道欤道虽无形揆文可知典谟浑淳卦画闳奇雅颂恢张礼乐威仪春秋谨严衮褒钺铢不由于此去道远而舍其根荄玩其葩叶而何以史迁诸子为且非文不行非文不章天子非文曷风四方诸侯非文莫守其邦卿大夫非文身郁不扬士庶人非文卒遏于乡故云文者干坤之粹精也阴阳之灵和也四时之衡石也百物之錧鎋也中国之采章也四裔之仪法也可不务乎彼辨博驰骋以邪夺正是诬世也卑辞甘言借威取宠是媚权也佞墓受金是非舛缪是罔利也气亡魄丧恹恹不振是萎苶也抽青媲白眩人耳目是聋瞽也若此者弗可枚举其文乎哉其文乎哉吾前之所谓文则异于是矣充于一身和顺内积英华外发达于四国民物阜康政教鬯洽笔之于书则可为天下后世法传曰有德者必有言若之志勤矣其亦慎所学哉言讫四方晦冥飙风上行仰视天门如有火光反而顾之太乙已亡濂惊而寤不知其为何祥也乃召日者占之日者端椟出蓍左右揲之挂而扐之遇复之离曰是谓后得而先迷百折旁歧伥伥安归虽车坚马肥终九颠而一濆或道之于崇期载旌以驱历国过都膳宰致饩司里授庐不亟不徐直抵夫玄圣之所居盖复者不远复也而重离又文明之象也此殆示子学文玄征乎濂于是惕然悟悉燔毁笔砚取六艺惣温之未几学果进华川书舍记华川书舍者乌伤王君子充学文之所也乌伤有大泽曰华川唐武德间尝置华川县不久而县废今之所谓绣湖者即其地也子充之居直湖之阴犹系之以旧名志乎古也子充之志乎古岂止此而已哉上自群圣人之文下逮诸子百家之文咸萃舍中日冥搜而精玩之大肆其力于文愈出而愈无穷以濂同受经于侍讲黄先生之门也请为记书于舍壁濂虽稍长于子充视子充之辞锋横厉百未能及一纵强颜欲记之将何所云耶虽然子充弱冠时濂见其文辄曰子充他日当以文知名今始十年而子充名动荐绅间识者遂以濂为知言濂虽不文宁不为子充一言乎呜唿文岂易言哉日月照耀风霆流行云霞卷舒变化不常者天之文也山岳列峙江河流布草木发越神妙莫测者地之文也群圣人与天地参以天地之文发为人文施之卦爻而阴阳之理显形之典谟而政事之道行味之雅颂而性情之用着笔之春秋而赏罚之义彰序之以礼和之以乐而扶导防范之法具虽其为教有不同凡所以正民极经国制树彝伦建大义财成天地之化者何莫非一文之所为也自先王之道衰诸子之文人人自殊管夷吾氏则以霸略为文邓析氏则以两可辨说为文列御寇氏则以黄老清净无为为文墨翟氏则以贵俭兼爱尚贤明鬼非命尚同为文公孙龙氏欲屈众说则又以坚白名实为文庄周氏则又以通天地之统序万物之性达死生之变为文慎到氏则又以刑名之学为文申不害氏韩非氏宗之又流为深刻之文鬼谷氏则又以捭辟为文苏秦氏张仪氏学之又肆为纵横之文孙武氏吴起氏则又以军刑兵势图国料敌为文独荀况氏粗知先王之学有若非诸子之可及惜乎学未闻道又不足深知群圣人之文凡若是者殆不能悉数也文日以多道日以败世变日以下其故何哉盖各以私说臆见哗世惑众而不知会通之归所以不能参天地而为文自是以来若汉之贾谊董仲舒司马迁扬雄刘向班固隋之王通唐之韩愈柳宗元宋之欧阳修曾巩苏轼之流虽以不世出之才善驰骋于诸子之间然亦恨其不能皆纯揆之群圣人之文不无所愧也上下一千余年惟孟子能辟邪说正人心而文始明孟子之后又惟舂陵之周子河南之程子新安之朱子完经翼传而文益明尔呜唿文岂易言哉自有生民以来涉世非不远也历年非不久也能言之士非不伙且众也以今观之照耀如日月流行如风霆卷舒如云霞唯群圣人之文则然列峙如山岳流布如江河发越如草木亦惟群圣人之文则然而诸子百家之文固无与焉故濂谓立言不能正民极经国制树彝伦建大义者皆不足谓之文也士无志于古则已有志于古舍群圣人之文何以法焉斯言也侍讲先生尝言之子充亦尝闻之濂复取以为子充告者诚以子充将以文知名于世不可不以群圣人之文为勉也濂家芙蓉山之阳距子充之居不二舍而近他日谒子充于湖之阴仰观俯察天地之文退坐书舍中又参之以群圣人之文则濂与子充各当有所进也子充以濂言为然乎虽然濂言夸矣子充幸为我删之释氏护教编后记西方圣人以一大事因缘出现于世自从鹿野苑中直至于跋提河演说苦空无量妙义障机钝利分为顿渐无小无大尽皆摄入萨婆若海既灭度后其弟子阿难陀多闻总持有大智慧结集为修多罗藏而诸尊者或后或先各阐化源优波离集四部律谓之毗尼金刚萨埵于毗卢遮那前亲受瑜珈五部谓之秘密章句无着天亲频升知足天宫咨参慈氏相与造论发明大乘谓之唯识宗旨西竺龙胜以所得毗罗之法宏其纲要谓之中观论炖煌杜法顺深入华严不思议境大宣玄旨谓之华严法界观毗尼之法魏嘉平初昙柯罗合持僧祗戒本至洛阳而昙无德昙谛等继之立羯磨法唐南山澄照律师道宣作疏明之四分律遂大行是为行事防非止恶之宗萨埵以瑜珈授龙勐勐授龙智智授金刚智唐开元中智始来中国大建曼荼罗法事大智道氤大慧一行及不空三藏咸师尊之是为瑜珈微妙秘密之宗唐贞观三年三藏玄奘往西域诸国会戒贤于那兰佗寺因受唯识宗旨以归授慈恩窥基基乃网罗旧说作广制疏论是为三乘法相显理之宗梁陈之间北齐惠闻因读中观论悟旨遂遥礼龙胜为师开空假中三观心观法门以法华宗旨授慧思思授天台国师智授灌顶顶授智威智威授惠威惠威授玄朗朗授湛然是为四教法性观行之宗隋末顺以法界观授智俨俨授贤首法藏至清凉大统国师澄观追宗其学着华严疏论数百万言圭峰宗密继之而其化广被四方是为一念圆融其德之宗瑜珈久亡南山亦仅存其盛行于今者唯天台慈恩贤首而已此则世之所谓教者也世尊大法自迦叶二十八传至菩提达摩达摩悲学佛者缠蔽于竹帛间乃宏教外别传之旨不立文字而见性成佛达摩传慧可可传僧璨璨传道信信传弘忍忍传曹溪大鉴禅师慧能而其法特盛能之二弟子怀让行思皆深入其阃奥让道一一之学江南宗之其传为怀海海传希运运传临济慧照大师义玄玄立三玄门策厉学徒是为临济之宗海之旁出为沩山大圆禅师灵佑佑传仰山智通大师慧寂父唱子和微妙玄机不可凑泊是为沩仰之宗思传希迁迁之学湖南主之其传为道悟悟传崇信信传宣鉴鉴传义存存传云门匡真大师文偃偃之气宇如王三句之设如青天震雷闻者掩耳是为云门之宗元妙师备偃之同门友也其传为桂琛琛传法眼大师文益虽依华严六相唱明宗旨迥然独立不涉凡情是为法眼之宗迁之旁出为药山惟俨俨以宝镜三昧五位显诀三种渗漏传昙晟晟传洞山悟本大师良价价传曹元证大师本寂而复大振是为曹洞之宗法眼再传至延寿流入高句骊仰山三传之芭蕉彻当石晋开运中遂亡弗继云门曹洞仅不绝如线唯临济一宗大用大机震荡无际若圣若凡无不宗仰此则世之所谓禅者也呜唿教之与禅本无二门依教修行盖不出于六度梵行而禅定特居其一由众生根有不齐故先佛示化亦不免有异耳奈何后世各建门庭互相盾矛教则讥禅滞乎空寂禅则讥教泥乎名相借借纷纷莫克有定是果何为者耶此则教禅异涂犹可说也自禅一宗言之佛大胜多与达摩同学禅观达摩则远契真宗胜多所见一差遂分为有相无相定慧戒行无得寂静六门非达摩辟之安能至今廓如也慧能与神秀同受法于弘忍能则为顿宗秀则别为渐宗荆吴秦洛各行其教道一神会又同出于能者也道一则密受心印神会则复流于知解一去弗返而其末流若大珠明教慈受辈尚何以议为哉自教一宗言之慈恩立三教天台则分四教贤首则又分五教粗妙各见渐圆互指终不能归之一致可胜叹哉此虽通名为教各自立宗犹可说也自夫本教之内言之律学均以南山为宗真悟智圆律师允堪着会正记等文识者谓其超出六十家释义之外何不可者至大智律师元照复别以法华开显圆意作资持记又与会正之师殊指矣不特此也四明法智尊者知礼孤山法慧大师智圆同祖天台同学止观真妄之异观三谛之异说既已牴牾之甚霅川仁岳以礼之弟子又操戈入室略不相容谏书辩谤之作逮今犹使人凛然也其他尚可以一二数之哉呜唿毗卢华藏圆满广大遍河沙界无余而余非相而相非缘而缘非同而同非别而别苟涉思惟即非圣谛又何在分教与禅之异哉又何在互相盾矛业擅专门哉又何在操戈相攻遽背其师说哉虽然适长安者南北异涂东西殊辙及其所至未尝不同要在善学者慎夫所趋而已比丘永寿尝以闽僧一源所着护教编示予自大迦叶至于近代诸师皆有传赞文辞简古诚奇作也寿独惜其不着教禅承传同异之详请予为记以补其阙略予因以所闻疏之如右文繁而不杀者欲其事之着明盖不得不然也浦江县新建尉司记浦江尉司在县西一百步岁久就圮至正庚寅大梁刘师稷以主簿摄尉事始作正厅未成而刘去明年辛卯新安洪在来为尉完之且新其门楼又明年壬辰建厅之前轩暨吏士之舍又明年癸巳造濯心亭屋以间计者若干役功若干糜钱若干濂惧后来者不知其劳也乃文其事于石俾相继葺之贞一道院记贞一道院者浦江戴君性中所建以奉玄武神者也初性中尝习法令于江浙行中书有事如金陵舟渡大江至中流忽黑风吹舟荡摇欲覆幸不覆而水入者二尺会天大寒冰生衣上淅淅有声如此者三日夜风既不止又不能火食唯取醇酎饮之俟死而已怖中计无所出乃北向稽首号诸神曰神当有以哀我即使我无死誓作宫以报神休时夜正黑有天光自樯端下烛烨然如灯仿佛见黑衣神披发按剑以足蹴舟迅行如飞迨明已薄江岸噫亦异矣儒者之正论恒以为玄武乃北方七宿之象而传记之所谓龟也或曰龟与蛇也古之人出师必象天文而作陈法故画龟蛇于而与交龙之旂熊虎之旗鸟隼之并掌于司常仪礼之家独谓龟蛇为玄武者玄则以其色之黑武则以其有甲能御侮也玄武之见于用者盖如此宋有天下尊崇圣祖以其嫌名玄朗故改玄为真初非有所谓神也道家者流欲奇其事谓神有名字里居一何悖耶性中之所见其有无未可必也濂则以为不然冲漠无朕而万象森然已具者非心之谓也心则神之所舍无大不包无小不涵虽以天地之高厚日月之照临鬼神之幽远举有不能外者故其精诚所召挥戈指天白日退舍拔刀斫山飞泉涌地亦感应之常理耳何足异乎此既不足异何独于性中之所见而疑之乎世之好奇者既听于茫昧不可致诘之神而激者反之于正又一切绝之于无有呜唿不亦两失也哉道院之额教主嗣天师之所署始事于某年某月日讫功于某年某月日费钱若干缗为屋凡几楹间抟土象玄武神于中黑衣翩翩披发按剑而坐盖志所见也先夫人木像记先夫人既殁之九年予妻贾专朝夕思之不少置间告予曰妾生二十二年而归君妾之姑已四十有九岁妾母方氏亦五十有四岁后君念妾之母老而兄弟多故乃迎养于家当是时二老人苍颜白发共坐堂上妾与君沽酒买鱼以奉其欢更阑烛尽犹连觞引满而语笑声不休君时尝语妾曰吾虽贫而老亲之欢如此吾退而安寝矣后十三年而妾之姑竟亡初姑未亡时妾子瓒始十三岁姑尝抚瓒顶谓曰吾年耄矣或幸见汝之有子吾死亦瞑目也又三年君自金华迁浦阳妾与母从之来今妾母七十有五岁瓒亦娶妇生子而妾姑之墓木拱矣思欲如昔时共君奉觞上寿其又可得耶每念及此辄涕泗交颐然恨无以自慰也欲刻木为像以事之凡遇疏食菜羹必祭使死者而有知亦当翩然而来享也虽然此岂妾之敢知哉不过尽其心焉尔矣予谓之曰昔之孝子有丁兰者事母至孝及母亡而思之不置乃刻木事之此盖丈夫子之事子以一女妇能行之亦可谓贤矣虽然不必尔也古者既葬而反虞虞主用桑期年而练祭练主用栗所谓主者主乎神者也设主之外无有刻像事之者也予之思亲岂不尤切于子哉礼若可为则予为之也久矣专曰是固然矣世俗媚浮屠神者尚饰像奉之而况妾之姑乎妾不若是其心终皇皇焉君幸有以如妾之意也予不能拒于是命工人刻像以遗之并录其问答之辞书于像龛之北以示子孙先夫人姓陈氏讳贤时金华潜谿人浦阳善应精舍记我大雄氏说法度生凡其住处众所依止以是因缘成大兰若象教东渐遂建道场涌殿飞楼在在而是其中亦有折一茎草插标立坛作佛事者小大虽殊及其借是明自心性如指指月指有短长因指见月了无有异浦阳山中有一沙门号曰景岑发大弘愿自无始劫以迄于今或神或天或阿须伦泥黎旁生并诸鬼趣随业之所感轮转不息所以者何为贪欲故贪故不舍不舍故有我今思维咸悉弃去构为梵居见者闻者皆大欢喜输田荐货奔走承事大德乙巳迨于丁未凡三寒暑以溃于成殿庭靓饬门庑峻黑风飘船舫流入罗刹国躯命不能保此以何因缘盖为贪欲故由贪渐滋蔓业障永不净我今建梵居皈依大悲人幡盖及床坐一一尽庄严借是象教力欲舍诸所有所有既空故空空亦无有譬如大圆镜中放无量光不去亦不来不内亦不外如如屹不动随物悉现形苟涉世间相执此有漏因何以能出离汝等比丘众当听我所说于一刹那间成此无上道集贤大学士吴公记先公讳直方字行可姓吴氏其先毗陵人一迁于鄱再迁于睦三迁浦阳之新田唐干宁初有讳公养者又迁县西尊仁里至先公十五世曾祖讳闻赠中奉大夫福建道宣慰使护军追封渤海郡公妣盛氏追封渤海郡夫人祖讳蕃累赠资善大夫太常礼仪院使上护军追封渤海郡公妣沈氏追封渤海郡夫人父讳伯绍累赠翰林学士承旨荣禄大夫柱国追封渤国公妣金氏追封渤国夫人先公自幼有大志笃意儒学及壮游京师主留守马扎儿台家教其子脱脱及也先帖木儿元统间脱脱为御史中丞以先公尝用说书事明宗于潜邸奏除江浙等处儒学提举中书易为副提举阶将仕佐郎先公年已六十一矣未上御史台改授将仕郎海北广东道肃政廉访司管句承发架阁库兼照磨迁中政院管句承发架阁库复升长史阶咸如故重纪至元末庙堂用事者颇擅威福上与大臣谋罢其政柄先公实协赞之上念其功召至便殿钖以黄金系带超拜集贤直学士就转侍讲学士未几升学士历亚中中奉资善三阶大夫会脱脱入相中书国有大政令多咨先公而后行先公每引古义告之言无不听民被其泽为多先公以年及致仕上章乞骸骨遂以集贤大学士荣禄大夫食俸赐终身俄又赐田一千九百余亩寻谢不受先公前娶盛氏先十七年卒后娶金李二氏金氏封渤国夫人子男二长莱字立夫延祐庚申以春秋经预乡荐后用御史察举为饶州路长芗书院山长博学能文为世闻人亦先十七年卒次即志道崇文监丞奉训大夫孙男三长士谔婺州路金华县儒学教谕次士谧次存仁曾孙男三长中次平次弇曾孙女一申先公生于宋德祐乙亥十一月二十四日庚寅薨于今至正丙申七月十二日庚寅享年八十有二卜以是年八月十二日庚申葬德政乡后吴山徐坞之原距承旨公墓左五十步而近呜唿褒叙令德是在世之立言君子非不肖孤所敢僭姑序世系及历官次第纳诸玄堂别录其副以藏于家庶几后人知所考焉呜唿痛哉孤子志道泣血谨记蜀墅塘记义乌县南四十里有塘曰蜀墅焉周围凡三千六百步东西北皆岸山山之水合七十二流入于塘而南出南有蜀山突然中起昔人因据山作堤障水以溉田山之东其修七百尺有奇广如修之数而杀其五之四深如广之数而又杀其三之二山之西其修如广之数而稍加强焉堤之中刳木为三窦以泄水水之所溉田至六千亩而赢至正四年夏水暴而堤坏田遂不稔丹溪朱君震亨悯农之告病也白于县县尹周侯自强为下其事命双林巡检张某来视役震亨遂尽召有田之民履其亩而使之输其力荐货有差复出役夫之功一千以为众倡众说趋之一听震亨之经画补其阙遗增以崇高筑其址加辟而渐杀其上堤之西垂凿石为斗门视水溢干而时畜泄之门之上架徒杠以便行者木窦易坏则易以坚石且定为高下之穴使欲水者先后有程而不紊复惧历岁之久而堤弗固也请于掌塘事者中析粥鱼之利而嗣葺之凡用钱四千缗夫一万功经始于五年秋八月庚申逾三月乃告成里耆朱仁杰等来谓濂曰震亨之兴是役也初无一弓之田以徼塘利其夙夜尽瘁而不舍者果何为哉凡欲利吾农也我不敢忘愿吾子记之濂闻海陵胡公瑗之在湖学也置经义治事之斋教授诸生至于水利之属亦无不习而通之故其门人皆有适于世用今震亨之学出于金华许先生谦先生之六世祖实尝从海陵游其家学相传至先生为尤盛宜吾震亨见诸行事者有足观哉世之人方高谈性命以聋世瞽俗听之虽若可与有为一遇小利害辄颠倒裳衣不知所措视震亨无所为而利民者何如也盍亦知所警哉震亨字彦修有长材县尝下括田之令唯震亨行之无扰云游钟山记钟山一名金陵山汉末秣陵尉蒋子文逐贼死山下吴大帝封曰蒋侯大帝祖讳钟又更名蒋山实作杨都之镇诸葛亮所谓钟山龙蟠即其地也岁辛丑二月癸卯予始与刘伯温夏允中二君游日在辰出东门过半山报宁寺寺舒王故宅谢公墩隐起其后西对部娄小丘部娄盖舒王病湿凿渠通城河处南则陆修静茱萸园齐文惠太子博望苑白烟凉草离离蕤蕤使人踌躇不忍去沿道多苍松或如翠盖斜偃或蟠身矫首如玉虺搏人或捷如山猿仰臂掬涧泉饮相传其地少林木晋宋诏刺史郡守罢官者栽之遗种至今抵圜悟关关宋勤法师筑太子曲国寺在焉梁以前山有佛庐七十今皆废唯寺为盛近毁于兵外三门仅存自门左北折入广慈丈室谒钦上人上人出三人自为宾主适松华正开黄粉毵毵触人捉笔联松华诗诗未就予独出行幽道间会章君三益至遂执手止翠微亭登玩珠峰峰独龙阜也梁开善道场宝志大士葬其下永定公主造浮图五成覆之后人作殿四阿铸铜貌大士实浮图浮图或现五色宝光旧藏大士履神龙初郑克俊取入长安殿东木末轩舒王所名俯瞰山足如井底出度第一山亭亭颜米芾书亭左有名僧娄慧约塔塔上石其制若圆楹中斫为方下刻二鬼擎之方上书曰梁古草堂法师之墓有融匾法定为梁人书复折而西入碑亭碑凡数辈中有张僧繇画大士相李白赞颜真卿书世号三绝又东折度小涧涧前下定林院基舒王尝读书于此院废更创雪竹亭与李公麟写舒王像洗砚池亦皆废又北折至八功德水天监中胡僧昙隐来栖山龙为致此泉今甓作方池池上有圆通阁阁后即屏风岭碧石青林幽邃如画前乃明庆寺故址陈姚察受菩萨戒之所又东行至道卿岩道卿叶清臣字也尝来游故名有僧宴坐岩下问之张目视弗应时雉方桴粥闻人声戛戛起岩草中从此至静坛多臧矜先生遗迹复西折过桃花坞询道光泉舒王所植松已游唯泉绀净沈沈如故日将夕章君上马去予还广慈二君熟寐方觉唿灯起坐共谈古豪杰事厕以险语听者为改视明日甲辰予同二君游崇禧院院文皇潜邸时建从西庑下入永春园园虽小众卉略具揉柏为麋鹿形柏毛方怒长翠濯濯可玩二君行倦解衣覆鹿上挂冠鼠梓间据石坐主僧全师具壶觞予不能酒谢二君出游夏君愕曰山有虎近有僧采荈虎逐入舍僧门焉虎爪其颧颧有瘢可验子勿畏往矣予意夏君绐我挟两驺奴登惟秀亭亭宜望远惟秀永春皆文皇题榜涂以金又折而东路益险予更芒曈倚驺奴肩踸踔行息促甚张吻作锯木声倦极思休不问险湿牒牒据顿地视燥平处不数尺两足不堕久之又起行有二台阔数十丈上可坐百人即宋北郊坛祀四十四神处问蒋陵及步夫人冢无知者或云在孙陵冈至此屡欲返度其出已远又力行登慢坡草丛布如毡不生杂树可憩思欲借裀褥卧不去坡古定林院基望山椒无五十弓不翅千里远竭力跃数十步辄止气定又复跃如是者六七径至焉大江如玉带横围三山矶白鹭洲皆可辨天阙芙蓉诸峰出没云际鸡笼山下接落星涧涧水滮滮流玄武湖已堙久三神山皆随风雨幻去西望久之击石为浩歌歌已继以感慨又久之傍崖寻一人泉泉出小窾中可饮一人继以千百弗竭循泉西过黑龙潭潭大如盎有龙当可屠侧有龙鬼庙颇陋由潭上行丛竹翳路左右手开竹身中行随过随合忽腥风逆鼻群鸟哇哇乱啼忆夏君有虎语心动急趋过似有逐后者又棘针钩衣足数踬咽唇焦甚幸至七佛庵庵萧统讲经之地有泉白乳色即踞泉璟饮衫袂落水中不暇救三咽神明渐复庵后有太子岩一号昭明书台方将入岩游庵中僧出肃回有新瘢询之即向采荈者心益动遂舍岩问别径以归所谓白莲池定心石宋熙泉应潮井弹琴石落人池朱湖洞天皆不复搜览还抵永春园见肴核满地一髫童立花下问二客何在童云迟公不来出壶中酒饮且赋诗大号酒尽径去矣予遂回广慈二君出迎夏君曰子颜色有异得无有虎恐乎予笑而不答刘君曰是矣子幸不葬虎腹当唿斗酒涤去子惊可也遂同饮饮半酣刘君澄坐至二更或撼之作舞笑钓之出异响畏胁之皆不动予与夏君方困睫交不可擘乃就寝又明日乙巳上人出犹未归欲游草堂寺雨丝丝下意不住乃还按地里志江南名山唯衡庐茅蒋蒋山固无耸拔万丈之势其与三山并称者盖为望秩之所宗也晋谢尚宋雷次宗刘勔齐周颙朱应吴包孔嗣之梁阮孝绪刘孝标唐韦渠牟并隐于此今求其遗迹鸟没云散多不知其处唯见荛儿牧竖跳啸于凄风残照间徒足增人悲思况乎人事往来一日万变达人大观又何足深较予幸与三君得放怀山水窟一刻之乐千金不以易也山灵或有知当使予游尽江南诸名山虽老死烟霞中有所不恨他尚何望哉他尚何望哉章君约重游未遂因历记其事一寄二君一遗上人云玉壶轩记玄黓摄提格律中夷则白月流天牵牛正中商飙袭人仙华羽客凝神黄宫忽翛然遐征西至离萦之山其山高三百五十有八丈而翠河之水出焉其阳多于琪树多瑶草多婴垣之英赤蕤而素茎皆生玉荣其光熊熊其气魂魂其阴有五华之木产实如樱丹腴而长毫其垂屯屯胶胶神麟炎尸之厥容类虬枳首而六眸其音如榴山河之间有洞房焉中外纯素圆若嘉瓠太灏流晶以雪为城见费仙人从一老父酣觞其中寤而思之不知何祥也于是以归藏筮之遇干之离其繇曰至象有容豁落无隅浑沦中苞西华流储超乎元素造物之初有玉壶之象焉已而游句曲洞天望积金峰北云勃勃如练起谷中散为五色霞东去乃指曰是必有异因蹑屐寻之一室然宛如神游所睹者有仙翁年七十余冠绿敖之冠被三真朝斗之衣欣然出速予往与之揖且告之故仙翁笑曰若子所言乃蒙庄所谓外而不内者也子曾谓吾之玉壶果在此耶溟涬之先忽荒眇绵洞明两极混合上玄大如黍珠含乎方圆然犹以迹言也况乎大道无名主宰万汇郁纷罗森有不出是壶之外者是何也至人以白为室以圆为家以虚为质以润为华子曾谓吾之玉壶果在此耶仙华羽客瞪然视愕然惊曰费仙人之从饮者无乃翁也耶吾向所见漓萦之山翠水之河不其涉幻化耶幻隐而真始显耶仙翁不答笑而去问诸左右仙翁姓蒋名应琪金坛人海云先生弟子通玄学兼究孔墨诸家言金陵学道之士恒推为巨擘云龙渊义塾记至正十三年九月某甲子栝苍章君溢新建龙渊义塾成龙渊即龙泉避唐讳更以今名相传其地即欧冶子铸剑处至今有水号剑溪焉山深而川阻与通都大邑相去远或二三百里虽至近亦且半之乡闾之子弟无所于学章君之先世尝以为病谋创桂山仙岩两书院以无恒产未几而皆废章君深忧之与诸子计曰无田是无塾也其奚可哉遂撙节凡费而用其余斥田至一百五十亩其妻党陈京兄弟闻之以曾大父抃斋先生所遗二百三十亩有畸来为之助章君曰吾事济矣乃卜地官山之阴创燕居以奉先圣而先师为之配春与秋行释菜之礼旁列四斋曰逊敏曰知通曰敬乐曰博约以居弟子员后敞正义堂月旦十五日鸣鼓集多士以申饬五伦之教前建大门榜之曰龙渊义塾甓其修涂以达于东西灌木嘉篁前后蔽荫盖郁然云岁聘经行修明之士以为讲师诸生业进者月有赏才颖家单不能裹粮者资之使成其不帅教者罚及之田赋之出入主塾事者司焉日用有籍月考朒赢岁一会其数有余则他贮益斥田以广其业石华象溪二所复设别塾以教陈氏族子之幼者俟其长乃赴龙渊受业此其大凡也江浙行省参知政事石抹公闻而嘉之檄本郡免其科繇俾无有所与章君既列条教序而刻诸石复惧来者不能保其终也伻来请濂记之惟古者之建学也虽其为制有小大之殊而所以导民衷扶世防者则一而已龙泉旧为浙水东文献之邦水心叶氏正则西山真氏希元实后先以学鸣声感气求籁鸣机动掇巍科而典雄藩者声华相望一时文物固尝盛矣距今未及百年而继之者何其鲜也岂俗尚不同遽有古今之异哉亦系乎学之兴衰为何如尔章君有见于斯不效时俗封殖吝固以为肥家之计乃辟塾聘师以克绍先世之徽猷其立志甚宏而为功甚溥陈京兄弟乐善好义以助其成自非抃斋涵濡之泽亦岂能至于是哉章君之子若孙当夙夜以继志为事毋丰己以自私毋蠹糵其间以启争端毋狎非类而斁厥彝训毋植朋党而互相低昂庶几不负章君之意脱有违于是陈氏之中有端亮者宜匡正之陈氏或不我屑也则乡尹里师岂无勇于为义者咸得纠之乡尹里师又不我屑也则县大夫之贤者宜扶树而振发之是则章君之塾可相传于无穷虽然无以远虑为也夫具人之形体也孰无人心哉苟读濂文宜战兢保守之弗暇矧敢坏因书之以为记是岁十月具官宋濂记看松庵记龙泉多大山其西南一百余里诸山为尤深有四旁奋起而中窊下者状类箕筐人因号之为匡山山多髯松弥望入青云新翠照人如濯松上薜萝纷纷披披横敷数十寻嫩绿可咽松根茯苓其大如斗杂以黄精前胡及牡鞠之苗采之可茹吾友章君三益乐之新结庵庐其间庵之西南若干步有深渊二蛟龙潜于其中云英英腾上顷刻覆山谷其色正白若大海茫无津涯大风东来辄飘去君复为构烟云万顷亭庵之东北又若干步山益高峰峦益峭刻气势欲连霄汉南望闽中数百里嘉树帖帖地上如荠君复为构唯天在上亭庵之东南又若干步林樾苍润空翠沈沈扑人阴飔一动虽当烈火流金之候使人翛翛有挟纩意君复为构清高亭庵之正南又若干步地明迥爽洁东西北诸峰皆竞秀献状令人爱玩忘倦兼之可琴可奕可挈尊罍而饮无不宜者君复为构环中亭君诗书之暇被鹤氅衣支九节筇历游四亭中退坐庵庐回睇髯松如元夫巨人拱揖左右君注视之久精神凝合物我两忘恍若与古豪杰共语千载之上君乐甚起穿谢公履日歌吟万松间履声锵然合节与歌声相答和髯松似解君意亦微微作笙箫音以相娱君唶曰此予得看松之趣者也遂以名其庵庐云龙泉之人士闻而疑之曰章君负济世长才当闽寇压境尝树旗鼓砺戈矛帅众而捣退之盖有意植勋业以自见者今乃以看松名庵若隐居者之为将鄙世之胶扰而不之狎邪抑以斯人为不足与而有取于松也金华宋濂窃不谓然夫植物之中禀贞刚之气者唯松为独多尝昧昧思之一气方伸根而蕴者荄而敛者莫不振翘舒荣以逞于一时及夫秋高气清霜露既降则皆黄籞而无余矣其能凌岁寒而不易行改度者非松也耶是故昔之君子每托之以自厉求君之志盖亦若斯而已君之处也与松为伍则嶷然有以自立及其为时而出刚贞自持不为物议之所移夺卒能立事功而泽生民初亦未尝与松相悖也或者不知强谓君忘世而致疑于出处间可不可乎濂家青萝山之阳山西老松如戟度与君所居无大相远第兵燹之余峦光水色颇失故态栖栖于道路中未尝不慨然与怀君何时赋归濂当持石鼎相随采黄精茯苓烹之于洞云间亦一乐也不知君能余从否乎虽然匡山之灵其亦迟君久矣孔子庙堂议世之言礼者咸取法于孔子然则为庙以祀之其可不稽于古之礼乎不以古之礼祀孔子是亵祀也亵祀不敬不敬则无福奈何今之人与古异也古者将祭主人朝服即位于阼阶东西面祝告利成主人立于阼阶西面尸出入主人降立于阼阶东西面此皆主人之正位也卒脀祝盥于洗升自西阶主人盥升自阼阶祝先入南面主人从户内西面祝酌奠主人西面再拜稽首皆为几筵之在西也尸升筵主人西面立于户内拜妥尸尸醋主人主人西面奠爵拜皆为尸之在西也汉晋春秋所载章帝元和二年幸鲁祠孔子帝升庙西面再拜开元礼亦谓先圣东向先师南向三献官皆西向是犹未失古之意也今袭开元二十七年之制迁神于南面而行礼者北面则非神道尚右之义矣古者造木主以栖神天子诸侯之庙皆有主卿大夫士虽无之大夫束帛以依神士结茅为菆无有像设之事开元礼亦谓设先圣神座于堂上西楹间设先师神座于先圣神座东北席皆以莞则尚扫地而祭也今因开元八年之制抟土而肖像焉则失神而明之之义矣古者灌用鬯臭郁合鬯臭阴达于渊泉既灌然后迎牲致阴气也萧合黍稷臭阳达于墙屋故既奠然后爇萧合膻芗盖求神于阴阳也今用熏芗代之庸非简乎古者朝觐会同与凡郊庙祭飨之事皆设庭燎司烜共之火师监之其数则天子百公五十余三十以为不若是则不严且敬也今以秉炬当之庸非渎乎古之有道有德者使教焉死则以为乐祖祭于瞽宗此之谓先师若汉礼有高堂生乐有制氏诗有毛公书有伏生之类也又凡始立学者必释奠于先圣先师释奠必有合有国故则否谓国无先圣先师则所释奠者当与邻国合若唐虞有夔伯夷周有周公鲁有孔子则又淘奠之不合也当是时学者各自祭其先师非其师弗学也非其学弗祭也学校既废天下莫知所师孔子集群圣之大成颜回曾参孔伋孟轲实传孔子之道尊之以为先圣先师而通祀于天下固宜其余当各及其邦之先贤虽七十二子之祀亦当罢去而于国学设之庶几弗悖礼意开元礼国学祀先圣孔子以颜子等七十二贤配诸州但以先师颜子配今也杂置而妄列甚至荀况之言性恶扬雄之事王莽王弼之宗庄老贾逵之忽细行杜预之建短丧马融之党附势家亦厕其中吾不知其为何说也古者立学专以明人伦子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也今一切置而不讲颜回曾参孔伋子也配享堂上颜路曾点孔鲤父也列祀庑间张载则二程之表叔也乃坐其下淳祐初张居程上后因国子监集议再定张遂居程下颠倒彝伦莫此为甚吾又不知其为何说也古者士之见师以菜为挚故始入学者必释菜以礼其先师其学官四时之祭乃皆释奠今专用春秋亦非释奠有乐无尸而释菜无乐是二者之重轻系乎乐之有无也今则袭用魏汉律所制大晟之乐乃先儒所谓乱世之音者也其可乎哉古者释奠释菜名义虽存其仪注皆不可知唐开元礼仿佛仪礼馈食篇节文为详所谓三献各于献后饮福即尸酢主人主妇及宾之义也今惮其烦唯初献者得行之其可乎哉呜唿学校者礼之所自出犹河渎之宗瀛海也犹山岳之祖昆仑也今乃舛缪若是则其他可知矣礼固非士庶人之所敢议有人心者孰能默默以自安乎虽然此姑言其略尔若夫庙制之非宜冕服之无章器用则杂乎雅俗升降则昧乎左右如此类甚多虽更仆不可尽也或者则曰子之言信辨矣建安熊氏欲以伏羲为道统之宗神农黄帝尧舜禹汤文武各以次而列焉皋陶伊尹太公望周公暨稷契夷益傅说箕子皆可与享于先王天子公卿所宜师式也当以此秩祀天子之学若孔子实兼祖述宪章之任其为通祀则自天子下达矣苟如其言则道统益尊三皇不汩于医师太公不辱于武夫也不识可乎昔周有天下立四代之学其所谓先圣者虞庠则以舜夏学则以禹殷学则以汤东胶则以文王复各取当时左右四圣成其德业者为之先师以配享焉此固天子立学之法也奚为而不可也谥议传曰物生而后有象象而后有滋滋而后有数数成而文见矣是则文者固囿乎天地之中而实能卫翼乎天地品裁六度叶和三灵敷陈五彝开道四德何莫非文之所为而所谓文者非他道而已矣故圣人载之则为经学圣人者必法经以为文譬之于木经其区干者欤文则其柯条者欤安可以歧而二之也自史氏失职以训诂列之儒林以辞章书之文苑虽欲昭后世之弊而失之古义益远矣有如长芗书院山长吴公先生风裁峻明才猷允茂漱六艺之芳润为一代之文英纂述之勤汗简日积于诗书则科分脉络而标其凡于春秋则脱略三传而发其蕴于诸子则研核真伪而极其精于三史则析分义例而严其断藻缋所及无物不华汪如长江峻如乔岳激如雷电和如春阳其妙用通于造化其变通莫拘若应龙之不可羁观其所志直欲等秦汉而上之凡流俗剽窃无根之学孱弱不振之章皆不足闯其藩垣而逐其轨辙者也呜唿盛哉门人学子佥曰经义玄深非渊而何文辞贞敏非颖而何于是私谥曰渊颖先生云门人金华宋濂等谨议泰和之气缊盘薄于堪舆间沛为甘泽凝为卿云发为三秀醴泉产为祥麟威凤及其钟于人也为慈祥岂弟之君子足以仪世而导俗足以惇薄而还淳其为邦家之华道术之寄盖甚不细也有若金华闻人先生以惇庞之资卓绝之识屏去流俗凡近之见期造正大高明之庭言其植志则以三德六行为本原而凉偷之事弗为也言其讲学则以四书五经为标准而非圣之书不习也言其攻辞则以文字从职为载道之用而斥钩章棘句为非学也言其训人则以真实不欺为凝道之端而指出口入耳为小夫也由其渊源深而培养厚故其功用茂而运量宏教铎所临衿佩翕集得诸观感之际丕冒薰蒸之中由是冲鬯其性情由是陶熔其气质粹矣成德之彦归诸果行之功若非硕学之敷施曷收醇儒之效验如此也以此观之其守道之笃独立弗迁不亦凝乎其光辉昭着由内达外不亦熙乎谨用合辞私谥曰凝熙先生庶几可以景行先哲而嘉惠方来云尔门人同里宋濂吴履等谨议六经论六经皆心学也心中之理无不具故六经之言无不该六经所以笔吾心之理者也是故说天莫辨乎易由吾心即太极也说事莫辨乎书由吾心政之府也说志莫辨乎诗由吾心统性情也说理莫辨乎春秋由吾心分善恶也说体莫辨乎礼由吾心有天叙也导民莫过乎乐由吾心备人和也人无二心六经无二理因心有是理故经有是言心譬则形而经譬则影也无是形则无是影无是心则无是经其道不亦较然矣乎然而圣人一心皆理也众人理虽本具而欲则害之盖有不得全其正者故圣人复因其心之所有而以六经教之其人之温柔敦厚则有得于诗之教焉疏通知远则有得于书之教焉广博易良则有得于乐之教焉洁静精微则有得于易之教焉恭俭庄敬则有得于礼之教焉属辞比事则有得于春秋之教焉然虽有是六者之不同无非教之以复其本心之正也呜唿圣人之道唯在乎治心心一正则众事无不正犹将百万之卒在于一帅帅正则靡不从令不正则奔溃角逐无所不至矣尚何望其能却敌哉大哉心乎正则治邪则乱不可不慎也秦汉以来心学不传往往驰骛于外不知六经实本于吾之一心所以高者涉于虚远而不返卑者安于浅陋而不辞上下相习如出一辙可胜叹哉然此亦皆吾儒之过也京房溺于名数世岂复有易孔郑专于训诂世岂复有书诗董仲舒流于灾异世岂复有春秋乐固亡矣至于小大戴氏之所记亦多未醇世又岂复有全礼哉经既不明心则不正心既不正则乡闾安得有善俗国家安得有善治乎惟善学者脱略传注独抱遗经而体验之一言一辞皆使与心相涵始焉则戛乎其难入中焉则浸渍而渐有所得终焉则经与心一不知心之为经经之为心也何也六经者所以笔吾心中所具之理故也周孔之所以圣颜曾之所以贤初岂能加毫末于心哉不过能尽之而已今之人不可谓不学经也而卒不及古人者无他以心与经如冰炭之不相入也察其所图不过割裂文义以资进取之计固不知经之为何物也经而至此可不谓之一厄矣乎虽然经有显晦心无古今天下岂无豪杰之士以心感心于千载之上者哉隋室兴亡论昔周室暗弱静帝幼冲高祖以外戚之尊入握朝权都督诸军遂假黄钺开丞相府当是时宗藩大臣心志弗平五王连谋三方称乱高祖咸得剪夷之始有轻睨周鼎之心自进爵隋王加九钖寻受周禅而即皇帝位于是修明庶政绥抚远夷经营四海至日昃不遑暇食高綍苏威李德林之属调驭于内杨素韩擒虎贺若弼之徒折冲于外规模日盛遂萌平陈之谋张皇六师直捣金陵陈人胆破叔宝敛手就擒天下自是归于一统东底大海南抚交趾西连且末北极五原莫不禀受正朔愿为臣妾开皇仁寿之间人物阜繁号为极治及炀帝嗣位借承平之休运慕秦皇汉武之为人治宫室而务侈靡使绝域而勤远略市武马而困烝庶御龙舟而般游无度自以为日月所照雨露所及孰敢不臣高句骊一岛夷怒其不恭亲总大兵一百十三万分十二军并发旌旗弥亘千里近古出师之盛未有之也意谓狼噬玄菟之野鸱张扶余之境电扫襄平之墟未几麦铁杖死辽东宇文述败萨水而九军先后陷焉曾不悔祸益务兴戎府库空竭头会箕敛而民益不堪命由是盗贼蜂起王薄发长白张金称聚河曲林士宏据九江杜伏威掠江淮翟让出阳城似此之类不可胜计而海内四分五裂矣江都之幸犹自沈湎声色惟日不足度其不免乃欲摩颈自斫卒致血溅御衣而身亦随殒非天下之至愚孰能与于此哉当其指麾群雄叱咤之间风骇云流而混六合于一家何其雄也身死肉未及寒而邦国荡覆子孙诛戮殆尽反不如弘农一布衣时又何其削也君子论祸败之几不起于炀帝之日而基于高祖之时何也盖天下大物也可以德持不可以力竞使高祖以德结人心虽炀帝昏荒之甚其败亡未必若斯之速也夏有太康殷有雍己河亶甲周有幽厉而宗祀不绝者禹汤文武之德未斩也是故采章文物不足为之盛金城汤池不足为之固长枪大剑不足为之利士马精强不足为之勇玉帛充刃不足为之富其足以赖而长存永治者非德何以哉惜高祖不可语此徒以力竞也悲夫河图洛书说或问于宋濂曰关子明云河图之文七前六后八左九右洛书之文九前一后三左七右四前左二前右八后左六后右邵尧夫云圆者星也历纪之数其肇于此乎方者土也画州井地之法其肇于此乎是皆以十为河图九为洛书唯刘长民所传独反而置之则洛书之数为十河图之数为九矣朱子发深然其说历指序其源流以为濮上陈抟以先天图传种放放传穆修修传李之才之才传邵雍放以河图洛书传李溉溉传许坚坚传范谔昌谔昌传刘牧修以太极图传周敦颐敦颐传程颢程颐其解易大传大概祖长民之意至于新安朱元晦则又力诋长民之非而遵关邵遗说且引大戴礼书二九四七五三六一八之言以证洛书以为大传既陈天地五十有五之数洪范又明言天乃钖禹洪范九畴则九为洛书十为河图夫复何疑其说以经为据似足以破长民之惑临邛魏华父则又疑元晦之说以为邵子不过曰圆者河图之数方者洛书之文且戴九履一之图其象圆五行生成之图其象方是九圆而十方也安知邵子不以九为图十为书乎朱子发张文饶精通邵学而皆以九为图十为书朱以列子为证张以邵子为主干凿度张平子传所载太乙下行九宫法即所谓戴九履一者则是图相传已久安知非河图也及靖士蒋得之着论以先天图为河图五行生成数为洛书戴九履一图为太乙下行九宫华父则又以为刘取太乙图为河图诚有可疑先天图卦爻方位缜密停当乃天地自然之数此必为古书无疑乃仅见于魏伯阳参同陈图南爻象卦数犹未甚白至邵而后大明得之定为河图虽未有明证而仆亦心善之则是华父虽疑元晦之说而亦无定见也新安罗端良尝出图书示人谓建安蔡季通传于青城山隐者图则阴阳相合就其中八分之则为八卦书则画井文于方圈之内绝与前数者不类江东谢枋得又传河图于异人颇祖于八卦而坎离中画相交似于方士抽坎填离之术近世儒者又有与太极图合者即河图之说又有九十皆河图而有一合一散之异洛书既曰书而决非图之说夫图书乃儒者之要务若数者之不同何也濂应之曰群言不定质诸经圣经言之虽万载之远不可易也其所不言者固不强而通也易大传曰河出图洛出书圣人则之书顾命篇曰河图在东序论语子罕篇曰河不出图其言不过如是而已初不明言其数之多寡也言其数之多寡者后儒之论也既出后儒宜其纷纭而莫之定也夫所谓则之者古之圣人但取神物之至着者而画卦陈范苟无图书吾未见其止也故程子谓观象亦可以画卦则其他从可知矣初不必泥其图之九与十也不必推其即太乙下行九宫法也不必疑其为先天图也不必究其出于青城山隐者也不必实其与太极图合也唯刘歆以八卦为河图班固以洪范初一至次九六十五字为洛书本文庶几近之盖八卦洪范见之于经其旨甚明若以今之图书果为河洛之所出则数千载之间孰传而孰受之至宋陈图南而后大显邪其不然也昭昭矣或曰子之所言善则善矣若郑康成据春秋纬文所谓河以通干出天苞洛以流坤吐地符河龙图发洛龟书感河图有九篇洛书有六篇者将果足信乎濂曰龟山杨中立不云乎圣人但言图书出于河洛何尝言龟龙之兆又何尝言九篇六篇乎此盖康成之陋也此所以启司马君实及欧阳永叔之辨而并大传疑非夫子之言也或云杨雄核灵赋云大易之始河序龙马洛贡龟书长民亦谓河图洛书同出于伏羲之世程子亦谓圣人见河图洛书而画八卦然则孔安国刘向父子班固以为河图授羲洛书钖禹者皆非欤濂曰先儒固尝有疑于此揆之于经其言皆无明验但河图洛书相为经纬八卦九章相为表里故蔡元定有云伏羲但据河图以作易则不必预见洛书而已逆与之合矣大禹但据洛书以作范则亦不必追考河图而已暗与之符矣诚以此理之外无复他理也不必置疑于其间也或曰世传龙图序谓出于图南若河图由图南而传当以龙序图解河图可也而容城刘梦吉力辨其讹焉何哉濂曰龙图序非图南不能作也是图南之学也而非大易河出图之本旨也八卦之设不必论孤阴与寡阳也不必论已合之位与未合之数也或曰然则易之象数舍河图将何以明之濂曰易不云乎大衍之数五十其用四十有九又曰干之策二百一十有六坤之策百四十有四此固象数之具于易然也不必待河图而后明也卷五体仁守正弘道法师金君碑吴之长洲有为老子之学者曰金君讳善信字实之家故儒也曾大父曰大父曰往父曰焕漳州路龙溪县尹母沈氏顾氏龙溪之墓故翰林侍讲学士揭公实为之铭君幼凝静少长好虚无之说欲辞父母去而求师父母不可授以家事而羁縻之君应酬少闲辄取老子书反覆玩味久而曰老子之教初不必毁形绝世若今人之为也吾党如莲花生污秽外接世缘内无所构斗何必去父母哉既止不行且纳妇有子矣乃曰父母留我者我无不尽其责古之至人虽不必草衣而木食岩栖而穴处然学必有师我将从有道者就正焉时玄妙观有张雷师生不识钱数能以符箓捕逐鬼神君甚敬之由是冠其冠而为之执弟子礼已而闻莫先生洞一者嗜酒醉辄诟骂人虽王公不避时时唿云役雷狎亵如儿戏然君知其有道者则延致而尊事之有所折辱未尝为之动色或毁其所甚爱之物亦不以为意先生知君信之笃悉授以不传之秘他弟子不得者君尽得之遂建仁寿观于城东北隅日与其徒研覆妙旨凡旁门小道力排斥不少置其言以为心神至虚无所汩没气定光出诸阴销尽诸阳自集盖有形者阴无形者阳阳益胜阴气益调精我得清净去道无难矣知之不亲见之不明枯藁于山林何益乎盖其造道本末可见者如此君初为子弟时无私蓄既壮能使赀倍其旧乡里有纠纷不可解辄为揣摩洞见底里类使之以柔退不争取胜遇时之名流必加敬礼有不给则周之未尝务遗世独立以为高而其襟度特为冲旷辟一室植桂树若干本于其前题曰桂轩列一二古图画徜徉其中飘飘焉神仙人也故贤士大夫多乐与之游君年虽高而视听步履如强壮一日唿左右谓曰吾死矣遂奄然而逝非真有所得恶能处生死之际若是哉君生于宋咸淳九年十二月十一日卒于今至顺二年二月一日年五十有九以其年三月某日奉道蜕葬武丘乡半塘之原君所自营也君妻温氏事舅姑克尽妇道教育其子若女克尽母道人莫不称之子三人大亨大振大谦惟大谦为温氏出女四人孙男女合若干人葬后十七年大谦始以建安陈方之状来征铭昔老子尝为周柱下史周之旧典礼经无不知之非弃绝人伦者也至其以无为清净为教汉人用之而天下以治岂无益之学哉老子远矣今道家者流所宗汉天师张氏既举贤良方正节言极谏其子若孙或征为黄门侍郎或辟为丞相掾祚胤相承逮今千有余岁不绝有能遵其轨范无废人间事而有以究夫道之所存不亦善学老子者乎是可铭也已始君受知嗣天师留国公起为广德路道录仍提点仁寿观畀之号曰体仁守正弘道法师且以闻于朝再下玺书为之加护予既备着君之道至于出处之大概亦不得而略也铭曰老子有云修之于家其德有余历世既久袭讹踵伪寝迷厥初归洁其身长往不返木石与居有美一人清风峻标列仙之儒养生有道不断外缘神明内腴谓人一心无挠无杂漠然冲虚涤除玄览抱一不二方与道俱惟是所存久而愈晰百世不渝有崇斯丘表以石章过者式诸官岩院碑浦江县东南三十五里有山穹然拔起于众峰之间者曰康侯山又曰官岩山俗以其形蹲踞如狮子又称之曰狮子岩从岩趾斜入六百余步崖木回环最号幽邃有古招提在焉梁大同间比丘尼元净始建院岩北石洞前号曰安和后更名兜率至唐会昌之季毁于火其故基至今犹存咸通初祖灯大师自越之上虞飞钖而来遂缚禅岩内会岁旱独上绝顶祈请捐身投崖下而卒俄顷大雨火化得五色舍利民感之就岩之西为建今院八年丁亥因山赐额为官岩云灯之事备载洪遵郡志中而比丘之经始则出于县民蒋氏之所私纪年世辽邈莫考其详所可考者宋大中祥符癸丑重建释迦宝殿天福己未刻木为诸菩萨护法神王诸像景定庚申妙空大师智印尝出主杭之旌德显庆教寺以衣盂之资命其徒六人造经钟二楼暨圆通堂方丈三门两庑之属复闻于朝以奉仁烈皇后杨氏神御院益增重国朝延祐丙辰院僧宗胜建普贤大王阁明年丁巳宗尚悉易殿之楣楹新其四檐而加辟焉复抟土益旧木像礲石为床座而妥置之使与殿称至顺壬申景辉作潮音堂于殿之北墉至正癸未毕光宝阁成越三年丙戌集僧之堂又成明年丁亥香积之室又成其费一出于众僧唯阁之役颇殷赖邑人姓洪君荣助之而始就荣之二弟盛兴复为创鹫峰潜碧两亭自是院之规制一如大伽蓝四方人士来观来游但见穹楼杰阁飞动于苍烟凉翠间恍若登耆阇崛山亲逢如来法会之未散莫不欢欣赞咏得未曾有比丘普安曾不以是为既完且谓自祥符癸丑至今历三百四十有三年其中更几世几人始克致有于是苟不图文刻诸贞珉则后来者何以知其艰哉乃以乌伤朱君烈所述颠末走青萝山中而求濂为之记濂所居距岩不十里而近一出户辄望见之当天朗气清时尝同二三子扪萝攀葛而上俯瞰县北岩坑仙华诸峰如万马东行或驻或跃而浦阳江之水蜿蜿蜒蜒又如白龙南飞一泻数十里绕岩腹而去周围原野星罗棋布诸池沼厕其中直小瓯耳方唿酒放歌天风自东北起四山鳞甲一时皆动同游或战掉不能留诚天地间胜绝之地也宜为有道浮屠之所都而兴仆补坏代不乏人也濂因弗辞而为之记系之以诗曰狮子之岩下瞰巨江涵灵茹和吐阴纳阳不有大雄曷擅奇绝平地涌成琉璃宫阙谁操化机寂我鼓钟若龙若象遁栖无踪有大导师飞钖而至以清净身化为甘雨我民咸言盍报有年一弹指顷楼阁现前历年四百何以弗坠世有长材愈作愈丽阳马四柧棱高翔金浮翠流辉辉煌煌观者如登妙庄严域见种种光暨种种色惟世间相起灭弗停中不灭者永劫犹存矧是有为俱系虚妄当悟以心毋取于相若事若理本无二门苟涉分别即非一真我述我文镌诸坚石后千万年与山无极渊颖先生碑浦阳江之上有大儒曰渊颖先生吴公以精深玄懿之学发沉雄奇绝之文阖阴辟阳出神入鬼纵横变化其妙难名生虽弗克显融以伸其志既没而言立浩浩穰穰其书满家信一代之伟人足以播芳猷于弗朽者也先生讳莱字立夫姓吴氏其先毗陵人一迁于番再迁于睦三迁婺浦江之新田唐干宁初有讳公养者又迁县西之吴溪实德政乡尊仁里也高祖讳闻赠中奉大夫福建道宣慰使护军追封渤海郡公妣盛氏追封渤海郡夫人曾祖讳蕃累赠资善大夫太常礼仪院使上护军追封渤海郡公妣沈氏追封渤海郡夫人祖伯绍累赠翰林学士承旨荣禄大夫柱国追封渤国公妣金氏追封渤国夫人父讳直方集贤大学士荣禄大夫致仕妣盛氏初盛夫人怀娠始七月翰林公忽梦西域神人飞空而来直止夫人之寝心异之越翼日先生遂生因名曰来夫人颇知书年四岁授以孝经论语春秋谷梁传随口成诵七岁善属文有奴仆命骚之言岩南先生方公凤见而奇之曰此邦家材也取南山有台诗中语更今名族父幼敏家素多书先生时出与群童敖私挟一编以归尽夜读竟又复往易或以闻于幼敏迫而观之乃班固汉史也幼敏指谷永杜邺传谓曰尔窃观吾书能记是当不尔责先生琅然诵之至终篇一字不遗幼敏以为偶熟此卷三易他编其诵皆如初乃尽出所藏书畀之读岩南益异之许以孙女妻焉且授易书诗三经义暨秦汉而下诗文章大家先生一览即悉其指趣岩南退谓人曰明睿如吴某虽汝南应世叔政不足多也自是以来先生博极群书至于制度沿革阴阳律历兵谋术数山经地志字学族谱之属尤无所不通矣时朝廷将有事于东夷即自奋曰此小丑耳何必上勤王师使某持尺书谕之足矣因撰疏论其事会病不果上延祐间贡举法行有司以先生名上豫章熊公朋来巴西邓公文原及吾郡胡公长孺主去留士此三数公辈行老成学术淹贯自非博古该今明体适用咸惧不得在兹选而先生与焉于是东经齐鲁梁楚之郊北抵燕每遇中原奇绝处辄瞪然长视平冈灌莽一望千里昔人歌舞战争之地壹皆前迎后却毕在尘沙霜露中遂与当涂李翼余姚方九思临川傅斯正贳酒高歌天寒风急毛发上竖自谓绰有司马子长遗风寻以论议不合于礼官退归田里出游海东洲历蛟门崃过小白华山登盘陀石着观日赋以见志还寓同县陈士贞家士贞之居与龙湫五泄邻榛篁蒙幂似不类人世先生日啸咏其中畅然自得或至莫忘返游览之暇不废纂述重取春秋传五十余家各随言而逆其意一以理折衷之譬犹法家奏谳传逮爰书既得其情而曲直真伪无所隐至若繁露释例纂例辨疑微旨折衷权衡意林通旨之类皆有论着复谓孟子乃亚圣之大才司马迁不当使与邹衍淳于髡慎到荀卿墨翟尸佼长卢同传因删去诸子益以万章公孙丑之徒作孟子弟子列传古今乐府不同郭茂倩不当但取标题无时世先后就其所次辨其时代使各成家名乐府类编古之赋学专尚音律必使宫商相宣征羽迭变自宋玉而下唯司马相如杨雄柳宗元能调协之因集四家所着名楚汉正声其他着述若此者众不能殚举也四方学士慕其声光多负笈从之游先生遇之恒若抚子姓羞服有不给者周之监察御史许君克学行部浙东以茂才荐署饶州路长芗书院山长未行而疾作裹风挟沴血交袭颜面壅黑两胫罢孱不可越户限重纪至元六年先生年四十四栖迟衽席愈不自振忽梦作童汪踦赞觉谓人曰汪踦殇者也予自婴疾以来何药不尝而势革若此今岁殆不起耶夏四月九日竟卒于家遗命治丧不用浮屠法诸生胡邦翰郑铭等来相治后事二子士谔士谧以至正九年十一月二十四日奉柩窆乡之盉坞去家南五里而近及门之士以其经义玄深而文辞贞敏也私谥曰渊颖先生郡太守县大夫复各祠之于学宫云先生自少有大志专思泽物不欲以文士名每慕张宣公为人推明义利虽一毫不苟取表里一致与人游欢然有恩愈久愈固身虽羸弱若不胜衣双瞳碧色烂烂如岩下电见者改容鉴裁精绝人以古诗文试之先生察其辞气即知其为某代某人所作当其赋咏捷如雨风一日于故人家见几上堆剡纸数十番戏为长歌顷刻而尽属对严巧文采缛丽观者惊以为神谓非人所能及所着书有尚书标说六卷春秋世变图二卷春秋传授谱一卷古职方录八卷孟子弟子列传二卷楚汉正声二卷乐府类编若干卷唐律删要若干卷文稿六十卷别如诗传科条春秋经说胡氏传考误未完夫自文气日卑士无真识往往倚人之论以为低昂其推古之作者则曰雄浑赡富唯有汉之文为然淳质雅奥亦唯有汉之文为然今之从事艺文者如之何可及也呜唿岂其然哉苟以先生诸作置之司马迁相如刘向王褒之间吾知其未必有愧也第以数与时违弗沾一命以至于死不能显白于世所幸雄篇巨册彪炳烜着有如日星尚当藏诸名山以俟后世之知扬子云者铭曰大火焞焞司于南辰重明宣昭神之伸也有赫厥灵郁纷轮囷敷为至文降于人也斧藻交横黼黻斯皇变化凌厉动无方也云流猋行品汇咸亨于煜其光寂无声也胡积之腴不显其施返于混茫朱鸟之区也骑箕之精上为列星发天之符合地真也石室之藏雄文吐芒鬼神呵卫禁不祥也泰华嶙峋长河奫沄永世有耀与之俱存也黄文献公祠堂碑星辰之昭乎上者天之文河岳之列于下者地之文经纬乎两间而丕昭至道者人之文人之文虽若有不同或得之者亦足以配二仪而常存后万物而弗凋盖以长庚之精峨眉之神皆降而为命世之神所以能轧摩日月扶植鸿化以震荡乎一世故虽其魄已丧其神不亡乘一气于太虚间鼓舞变化随雨露风霆而着形焉尸而祝之实有不得不然者矣有若乌伤黄文献公其殆庶几乎公之方妊母夫人梦大星煜煜然坠于怀及其生也绣川之水为之一清是盖星灵川祥所融凝而成者故公遂以文章鸣一时侍讲经筵阐明圣学掌宣皇制黼黻太平昭回云汉之章衣被乎草木人文化成之效于斯为盛是则公虽薨而其耿耿不没者固将游神太清在帝左右而祠之不设非甚缺典欤濠梁胡侯惟信来为县刚明正直不可干以私行之既久政通人和屡谒公之墓下凉纮动木怅然而有遐思即下令禁其樵采复辑公之遗文刻梓传世侯犹谓未足以交神明乃请于上官筑祠于绣川之滨堂庭穆如门庑清谧象设有严丹雘焜耀落成之日侯具牲酒盛服致祭公之孙子邦之群彦咸从侯后精诚格孚契乎冲漠焄蒿凄怆如将见之祭毕而燕笾豆静嘉肴核维旅鸿休诞昭秩秩雍雍四方之士来游来瞻佥以为侯之为政知所风厉而公之灵爽永有攸栖矣或者则曰人死则其气斯尽古者祭乡先生于社不过崇德报功为人劝尔子曰其神不亡无乃涉于诞耶曰呜唿是未知鬼神之情状者也世之强夫志士用物精多尚能昭着灵响庙食百世况钟天地灵长之气而发为文章之英者乎其不随世而磨灭者决矣至若庸夫凡氓其德不显其鬼不灵则当如此言尔初祠之成同门友王君袆既为纪其岁月公之子梓从子枟从弟鲁暨甥刘某陈某谓侯是举有关于名教之重而非私于一家又请濂详文其事于石以昭侯之善与此祠相为终始濂按春秋书事之法辞有重复而不杀者因窃取斯义而为之记复系之以诗曰大星煜煜流光晶川后敛滓若镜澄发为五色文章英上骑日月薄太清唿吸雨露鞭风霆在帝左右持文衡交龙降升藻火明生色灿烂丹凤翎万物承被流华荣一气阖辟不可名玄功敛迹归杳冥其魄虽离神则形元元直与玄化并有祠翼然妥幽灵阳乌高耸觚棱庭宇沕穆森巨楹岁时奠祭输精诚牲牷肥腯酒洁馨倏阳忽阴谁使令有神来下风泠泠若乘玄麟紫霞軿降尔百福响然凭邹鲁礼乐当洊兴春秋报事垂千龄门人前史官金华宋濂撰温忠靖王庙堂碑岁在阏逢涒滩斗杓直寅其日某家子东家道士储祥曦新作温忠靖王庙成后十有一年太史氏濂为之记曰太虚之间一降一升而能橐籥于无穷者非气母也耶气母之所孕其出无根其入无门而其应也甚神人能察乎阴阳之变而不凝滞于物者其知鬼神之情状矣乎王姓温氏名琼字永清温之平阳人父民望尝中明经甲科年耄无嗣与妻张道辉昼夜吁告上帝一夕张梦一神手擎火珠自天门而来谓曰吾乃大火之精将降胎为人张觉赤光被体中犹喜喜然因有妊以唐长安二年五月五日午时生其左腋有霆篆二十四右半之七岁习禹步为罡十四通五经百氏及老释家言二十六举进士不第乃拊几叹曰吾生不能致君泽民死当为泰山神以除天下恶厉耳复制二十六神符授人曰持此能主地上鬼神言已忽幻药叉象屹立而亡蜀叶天师后用其符除沴气之为人菑者仿佛见王衣赭袍握宝剑乘追风骏下之劾名之家遂皆祠王以祈灵响焉王初封翊灵昭武将军正佑侯其曰正福显应威烈忠靖王则宋季之累加也王之事行见于传记者如此自荐绅先生言之可谓怪神之极殊不知气母之所孕入奇出神靡所不有蜚龙感而异人生玄象应而神迹着盖不可一二计惟夫偏盭或足以病民故必降刚明方直者而祛斥之此亦天之恒道非所谓怪也古之圣神体天以训民铸鼎象物使民知神奸故入川泽山林魑魅魍魉莫能逢之奈何气漓俗微御阴阳通神明之术不传方士之徒遂得窃其机权而用之世之昧者不知出于古圣神遗法咸归诸道家往往鄙其谲诞不经呜唿是果谲诞不经者耶非耶系之以诗曰南离有赫大火神下上六气凌三辰灵龙乘軿辅以云被发下降瘴海滨帝出乎震物以伸约束百鬼主地门神往从之势翩幡豹绛衫紫纟玺巾七斗直剑火晕轮岳祗渎鬼争骏奔厉或凭人叱使泯弼赞玄化归一钧东嘉之山翠嶙峋作宫翼翼鸾凤牲牢充腯酒郁煴挺然正气扶干坤山明泽媚日燕昷元故荣禄大夫陕西等处行中书省平章政事康里公神道碑铭至正元年五月二十有八日故荣禄大夫陕西等处行中书省平章政事康里公以疾薨于京师之私第享年五十有一某月日其子某即奉柩葬于宛平县东安先茔之次后十有六年始奉门生杨迪所为状不远五千里俾某勒铭于神道之碑某自退休以来志念凋耗疾病侵凌凡以文来谒者率皆谢绝重念昔尝待罪太史职在论撰公之行能劳烈实应铭法又不敢以衰耄为辞谨考次而铭之公讳回字子渊世为康里部大人族康里古高车国也我太祖皇帝亲征而略定其地故其国人往往来效勋庸以致显荣若公家其一也曾祖海蓝伯赠光禄大夫某官柱国追封河东郡公妣蒙古某氏追封河东郡夫人祖燕真赠推诚寅亮一德翊运功臣太傅开府仪同三司河南江北等处行中书省左丞相上柱国追封晋国公谥忠献妣金氏追封晋国夫人考不忽木昭文馆大学士荣禄大夫平章军国事行御史中丞领侍仪司事赠纯诚佐理同德翊戴功臣太师开府仪同三司上柱国追封东平王谥文贞妣寇氏追封鲁国夫人王氏追封鲁太夫人初文贞尝从许文正公游亲传其正学施于有政蔚为名臣故公自幼习闻家庭之训于经史精微政治得失多所研究业既成以大臣子宿卫禁中成宗嘉其寅畏从台臣之请命公为集贤学士以年幼辞不受大德末复用荐者言擢公朝列大夫太常少卿先是膰肉之颁无法临事多纷纭有力者恒负之而去公为立契勘以定其数小大百司依数致膰朝廷为之肃然转太常卿进阶嘉议大夫未几改寺为院升公为使公辞武宗正位宸极人情未安乃选藩邸旧臣出使四方以布宣威德唯公所历最远复命最先上悦深被奖眷盗发海滨有梗漕运丞相议设康里卫分镇其地且命公为寓户公曰弭盗在用贤不必设卫分屯以虚糜廪粟丞相然之事遂寝至大初调大司农卿公又以疾辞台臣以风纪之司不振奏选廷臣付以持节之任公一日入侍上问及之公对曰中台表也诸道景也表正则景正陛下宜慎简正人以镇中台次用刚毅有为者以使诸道则群有司知畏法矣上曰卿言得之然非卿莫能胜其任即日除公山南江北道肃政廉访使公至振肃宪度治劾暴强风采凛凛属部有妇人以杀夫系狱狱已具公疑其冤重鞫之乃其夫仇家所杀立破械出妇而坐仇家以刑同列以贪墨相尚而反恶公之独洁语数侵公公叹曰吾安能与若曹抗衡哉宁谨避之耳遂去官居亡何皆以赃败人服公之先见至大末改江南诸道行御史台治书侍御史时御史大夫怙权自尊凡议事自中丞以下皆侍立候颜色莫敢相可否公独坐与之辨事有不直每执法折之大夫欲变干勒氏狱及黜知印静甲以用其私人公咸力争其非大夫衔公甚及其还朝仁宗问台臣优劣丞以危言中公上不答大夫言之不已上怒唾其面出之即遣中使赐以上尊复迁淮西江北道肃政廉访使庐州从事以受赇被逮累讯不引伏公一问即吐实曰某信有罪所不即伏者以诸使者与某无大相远或迁延冀苟免耳明公即至烛下若日尚何言遂伏其辜会朝廷遣省臣奉使河南僚佐有误射飞鸧系禁物者即上之大官奉使以其不敬劾免之公抗言曰彼误中禁物已贡京师复何罪奉使代天子南巡举贤黜邪咨询民瘼绝不见之事为顾以执公手曰微子渊多闻吾几失对矣上愤先朝枋臣舞法不及诛而毙诏法司磔其尸以徇公奏曰斯人元恶万磔莫赎但时方春初群汇发育岂为戮一遗骸以伤天地之和哉上称善上欲选校人材丞相命百工各举所知有以宦者子为言者公曰君不见左悹杨复光之事乎上重惜名爵虽宰执官阶各降一等君乃欲进此鼠辈耶丞相闻公语叱之使出高丽嗣王兄弟弗睦上欲废其国为郡县公曰是不当废宜遣使谕之使改过自新谕之不从然后择其宗室之贤者而立之尔丞相偕公入奏上不听复叩头力诤久之乃允留司徒以曹梦炎讼田受赂上怒欲赐之死公曰受赂而按田不实罪准枉法论不至于死丞相入奏如公言上疑其私欲穷建斯议者或遽进曰是回回参议也上素知公守法律特释公不问然怒司徒挠法卒杀之公见上上曰朕虽不用卿言知卿之忠也宠遇弥渥湖广省臣尝出兵讨杀洞酋及以贿败上欲置之极刑公曰赃罪应杖律无置死之科况有功可赎过乎不然适足快夷獠心非御将之良术也卒从公议得以不死会日食上问其故朝臣泛引汉晋事以天道悠远为言公对曰日者君象也君不修德则天垂鉴戒方今经理田赋劳师边境无罪杀杨朵儿只萧拜住皆足以致天变唯陛下念之上韪其言镇戍官犯法旧从行中书总制者决罚后改隶枢府事多违忤凡条具机务以国书译为奏目前是敷绎多剀切详致后率简略不敢尽言公皆请复其旧公在中书与议天下大事刚正峭直略无顾忌至于进贤退不肖正法术厚风俗之属与丞相言之尤力丞相尝称公有经济才且谓人曰吾以非才备位宰辅每惭见子渊适有除拜左右阚公在告趋丞相以闻丞相迟之暨公起示以铨目公简去庸懦及有罪者十有二人丞相顾左右曰吾所以迟迟者为是故也丞相退朝诸佐皆送至私第习以为常公曰是不过鼓为谄媚耳均人臣也于礼何稽乎独不往丞相益贤之英宗崩晋王践祚时公在京城俄有旨捕斩廷臣公惧其有变即夜宿中书与大臣定谋天初明就其家执之如缚狐兔无一得脱者泰定初廷议及海漕事公以廪积方饶奏减粮数以舒东南民力上可其奏拜太子詹事丞进阶中奉大夫公上疏言太子国家之本宜择正人如赞善王恂谕德刘因者导辅庶几他日可望三代之治上命妙选东宫僚属公举方正之士以闻憸人有来位公上者遂移疾而去改山东东西道肃政廉访使未上升翰林侍讲学士知制诰同修国史公与时相议不合辞迁江浙等处行中书省右丞进阶资德大夫以病免归晋王崩明宗在北藩未至中外危疑群臣会议不决公曰处变异于处常神器久虚非国家之福也皇弟宜居摄以防他变众论乃定文宗立拜荣禄大夫宣政院使公上言乞沙汰僧道以革游食之弊其所有田宜同民间征输擢中书右丞幸臣有以利啖公者曰某氏珍宝田宅咸没入于官吾属索之宜无不得者公正色曰既入官即府藏中物尚可觊觎耶况官食非贫纵贫亦士之常也其人怒而止太师太平王权势炽焰炙手可热公视之澹如面折廷诤謇謇不少贬故大臣多不乐公者谋出公于外乃除今官公度为时不容力辞还第顷之闻明宗陟方涕泗交颐不能食自是杜门读书不出者凡数年今上皇帝入继大统夙夜图治方征用老成而公薨矣为震悼者久之寻赐钞二万五千缗以恤其家公先配史氏王氏俱前卒无子并封渔阳郡夫人再娶崔氏封齐国太夫人子男五人祐童太中大夫济宁路总管兼管内劝农事崔氏出也孛蛮台入备宿卫夫及调帖木烈思中奉大夫江南诸道行御史台治书侍御史孛罗奉训大夫河间路献州达鲁花赤兼劝农事皆侧室蒙古乃蛮氏出也脱脱木儿国子生侍姬高丽氏出也某某某皆先卒女四人长涌某阶福建亳州翼万户廉和尚次许某阶江南行台御史中丞吴释未婚而夭次适宣寿次适某阶监察御史买买孙男三人完者不花某阶某判官太禧奴至正甲午进士将仕郎太常礼仪院太祝福寿尚幼孙女一人元童亦先卒曾孙男二人也先帖木儿某俱幼公敦默寡言笑从幼至老嗜学不倦于书无所不读而尤深于易故其见于文章不为崭绝深刻之辞而理致自然渊永人以善书射称公不知特其余事耳公弟夔字子山亦以文学政事致位二品世号为双璧公家法严峻虽极寒隆暑必正衣冠而处子山旦夕燕见不命之坐不坐也训诸子动必由礼以学业未成不听其仕故终公之身无禄食者家素贫尝扈从上京将发成宗怜之赐钞一万五千缗公力辞强之乃受在淮西藩王有以米三百石为馈者公谢弗受王以为有父风自赐第为势官所夺终身僦屋以居无微见于颜面平生下士弗厌虽布衣遇之不异公侯世有陷为人奴者公为出金赎之置于宾馆卒成名儒性不乐异端之说仁宗以三教异同为问公对曰释氏以明心见性为宗道家以修真炼性为务皆一偏一曲足乎自已至于儒者之学则修己治人以仁义化成天下此所以万世不可易而帝王所宜究心者也上为之嘉叹公饮酒不过三觞上知公贤虽侍燕殿中亦不夺其志其见亲礼如此晚以道之行止系于时乃以时斋自号云某惟自古帝王必有世臣之家敷布皇灵式宣鸿化以共底时雍之治若汝南之袁颍川之陈是已公家自文贞左右两朝殊绩奇勋照耀简册公之兄弟起而继之峻跻华要茂建丕猷益有光于前人至子若孙复克缵承惟谨或以长材出膺郡寄或从科目入属奉常而今治书侍御史尤以功名自砥砺所至辄烈烈有声人以象贤称之诗所谓济济多士书所谓世笃忠贞服劳王家者非公家之谓与嗟夫躬亲俪美于前而又使嗣人匹休于后非盛德之士不能公实有焉媲之袁陈未足多让泽流后裔讵有既耶是宜播之声诗刻之乐石使后世之士知我朝名臣有如此者不亦扬休无极矣乎铭曰圣王御天万方骏奔秉德宣猷厥有世臣猗康里氏远昭世序迨于文贞克膺帝辅公起承之奕奕其昌宿卫禁宸日受龙光洊典秩宗受膰以牍五持使节拜宪屡肃何奸不锄何污不澄严霜之下恶草不生暨参庙论正气莫夺方之太阿百剉不折上简主知选贰宫端袖中谏疏言人所难乃候北门乃莅南国乃宣院政乃登丞弼垂绅正笏屹立龙墀决定大疑为国蓍龟佥壬忌之有芒在背俾服大藩出居于外公则夷然归休于家何以为娱遗书五车皇明丽天无物不被将询黄发以敷至治彼苍者旻胡不皞遗一鉴之亡四国之悲公虽云亡公多孙子益伉其门重珪叠组东安之原马鬛其封骏发尔祥其来不穷河山带砺勋在盟府史臣勒辞永诏千古元故朝列大夫知婺州路总管府事致仕赵侯神道碑铭于乎濂尚忍铭我赵侯也耶初侯未亡时尝谓濂曰生平交友虽多唯待制柳公侍讲黄公相知为深二公既已即世吾子其高第弟子也宜有以知我我死子必铭之濂辞不敢当言未几侯以执节不回遇害而至于死死后三月其子友直复衰绖踵门拜且泣曰先子将终时无他言但以必得先生铭为请先生若重辞先子之目将不瞑于地下矣濂闻之与之对哭失声于乎濂尚忍铭我赵侯也耶虽然侯不以濂为不肖每以忘年交视之至其没也复使执笔以从二公之后其知濂厚矣纵不能文可不具列群行以白侯于不朽耶谨按状侯名良胜后更名大讷字敬叔姓赵氏先世有属籍于宋其讳元俨者实熙陵之第八子封周王谥曰恭肃恭肃生允良封定王定王生崇绛赠太师安康郡王谥曰孝荣孝荣生仲鑛奉国军节度使封南阳侯南阳生士翮赠武节大夫南渡初自开封迁家睦州武节生不玷武义郎因添差监婺州浦江县税务复徙居浦江为浦江人武义生善近训武郎训武生汝迁从义郎从义生崇会稽县尉县尉生必班累赠奉训大夫庆元路昌国州知州飞骑尉追封浦江县男则侯之父也侯少闿敏通蒙古字学遂以译曹掾起家补泉州录事泉为宝货之府大商巨室犬牙而居侯不少徇大盗弄兵宁都焚城杀守吏势张甚州之无赖男子帅众应之遂谋来攻城侯令沿河作大栅以遏其冲简强丁数百乘城侯骑白马奋唿后先士气百倍寇度不可攻而退中书遣使者造海舟十五艘期五十日成官降钱不与材等民相顾大惊畏使者不敢发一辞侯独列民贫困状请益之民为侯生立祠贾胡及恶少年挟帅臣之威肆行市区与文学掾分争挝之出血侯缚使赴狱转兴化录事官赋多隐弊岁勒受役者代输侯搜旧官书验之则邻县民产也民服罪大姓数十家倚权贵人久不应科繇侯役之无所遗屡以重势撼侯侯不为动浮屠镜空争长镜击死瘖儿诬之儿忽苏空执送官官受赂出镜罪部使者以其牒下侯镜狱遂成越一年摄莆田县事县僧慧与子华竞令人杀婴孩中子华吏入子华死侯廉得实白其冤亭民以兵器私斗诉官互以计相倾三年不决侯悯其毁家各傅以轻法拜舞而去改漳州路龙溪县尹俗尚鬼垒石作祠以奉紫衣神黠民将为奸利必杀犬来祭侯投神江中移其石以修孔子庙庭畬丁洞獠杂居县境上官稍侵之辄执兵暴掠至烦大军终年屯不解侯调御有道不敢为变富民苏甲怙势杀人行赇郡守没其罪侯抱案诣府历斥其奸守盛怒陷侯以重罪上官察非实侯获免税册多虚额应役之家咸破侯于实税中十加一而均输之桑门清真共斗清不胜遂挝死人陷真连坐者余百侯独正清以法余皆释之侯秩满归争遮道持金为谢侯却去弗受民为树碑柳营江上奸胥利兴作常借为媒遍侵闾右民侯曰吾不久当更毋遗患后人也凡官廨悉新之兴大役而民不知咸以为神或出远郊父老携子弟聚观各举手加额曰吾父母也其为人爱慕如此调泉州路永春县尹仅四月以昌国忧去官未终丧改福州路侯官县尹不赴俄迁温州路永嘉县尹转运司以盐壅不行计民口赋之吏遂并缘为病侯令富人买而售于民民安而课登旁州县列诉于府请如侯法瑞安何良伪为官书指平民私贩盐司逮捕急民自杀者三人事下侯治徙良于汀州巡逻小兵如良为者甚众侯复痛惩乃已州城枕大江水暴岸善崩侯出新意并江数千尺列植大木先障以其芒杀浪势次填沙土而甃以石迨今不坏古田赋重耕者多远窜侯命役人与田邻合耕而入其粟亭户兵甲侵官民田数千亩有奇侯罪兵而复之陈孝子墓久不治侯为建亭树表以劝其俗赈荒之粟积至五千斛遇善岁不散侯恐吏巧夺也各唿主名给还除温台等处海运千户未上丁母夫人忧改知吉安路永新州阶从仕郎四转至奉训大夫永新民素横势出守吏上每论役甲乙相哗数月不定侯厘正版籍列为十年使之次第相承素巧避者不能脱苟有办集又度其力薄厚为差官赋视常岁辄早登民以死状闻官案验之卒吏千余从行民逃匿数里无烟火侯与一二吏出田井晏然官每恶尸弗近一听吏侯忧吏奸亲临场诘验无难色鹄湖罗陂皆群盗渊薮时出钞道为过客患昔尝置戍军要莫能禁侯出奇计剪其渠魁八人余党奔溃彭源险远视罗陂夺攘尤甚侯令巡检移镇其地盗风为止乡饮酒之礼久废大比侯率多士行之盛冠衣自南馆入学宫正容耦进先后不乱舍菜已宾主就位献酬有节揖拜有容观者叹悦在官二年告老解印绶而归将归民怅怅如有所失争诣省宪二府乞留侯固辞不可百里之间嗟惜赞颂之声交于道路至有署侯爵号事之如神明者侯既归中书以闻命以同知婺州路总管府事致其事阶升朝列大夫侯遂优游里闾与宾朋过从扶杖徒行俨如布衣时县大夫问政直告以利害匡救其失为多至正壬辰中原兵大作蔓延江南江浙行中书数遣大将统军来过侯告之以恤民止杀言多听戊戌三月丙辰睦州破六月乙酉兵入浦阳侯仓黄未及避有被甲持戟而入者自称徐将军闻侯有重名以甘言诱之使降侯曰吾为元朝老臣唯有一死报国耳毋多言徐知不能屈去继有至者强其行以见主帅侯曰吾老不能步复使之乘马侯曰吾不能乘遂遇害幸不死创甚至七月丁巳竟殁越三日庚申葬于县东五里之冈士大夫莫不为之出涕帅阃具侯死节请褒赠于朝文虽上不报侯享年八十有一母黄氏县之士族累封浦江县君娶同邑张氏生男子六人友诚友进友淳友恭友年友谅友诚早卒友淳福建行省宣使女二人永嘉县尉龙泉季某之子某瑞安唐彦骥其婿也次娶永嘉许氏忠简公景衡七世诸孙女累封浦江县君生男子一人友仁少房武林周氏生男子二人友保早卒友闻去家为道士河西张氏生男子三人友直友端友毅皆业儒友端早卒侍姬李氏生女一人适朝列大夫建德路同知总管府事吴薰之子桷桷能文辞孙男七人季祐季宝季真季道季宁季能季明孙女六人皆未行曾孙男一人道贞侯局度精明济之以廉刚所至以锄强梗闻吏卒畏威无敢出乡元豪宿猾咸相告引去至于兴学校治水利之事尤加之意学田夺于民间者必复之陂湖或不筑躬视其成虽大暑寒弗避侯生平不识请谒义所当为虽尊官显人势相统属者有不暇逊常自诵曰我有命在天不以柔媚而得不以刚直而失男子之膝可易屈耶君子韪其言侯年既耄宾客故人多勉侯为子孙计何为久自苦侯笑曰吾在泉时宝货俯地可拾尚弗顾今肯尔耶于乎何其贤也士君子能建治功于隆平之日而或不能保大节于危难之时盖为政以及物者易而杀身以成仁者难侯自历官县州以循良之吏着名及至见危授命又如严霜烈日可畏可仰不贤而能之乎侯之家食尚若此使当大藩之寄其不能为城郭封疆死守乎执德弗回至死不变在古者犹鲜能况今人乎贾子所谓顾行而忘利守节而伏义者非侯其谁也是宜铭铭曰天地正气随时降升明为日月流为风霆我人得之挺然自生直养无害与我道并在子死孝在妇死贞在臣死忠弗挠弗倾苟无是焉欿然不宁言言赵侯万人之英历仕州邑以治剧称大错节不与刃争和而阳春肃而秋刑慑伏暴强抚绥嫠惸吏有师傅民有父兄迨于悬车方洋里闳崇论竑议有轰其听镇哗遏浮方借老成太白吐芒遭时抢攘侯誓弗屈竟死于兵忠精耿耿上摩日星非气之正其何以能五里之冈有山若城巨碑巍巍太史勒铭高风凛然百世可征诗冢铭番有奇男子曰鲁脩学诗李存先生先生以文雄江东独才脩脩有诗朋十人皆缘情善赋番数罹兵燹脩惧其诗失传埏埴为甓刻瘗山中瘗已请太史宋濂勒铭其上铭曰河清岳明效坤之灵何蕤绥兮鸟文龙章于粲其英昌厥辞兮冥智敛真返诸至神薶黄垆兮泄为醴泉三秀千眠合贞符兮番山可夷番川可移道如初兮陈彦正丹室铭陈君彦正家在浦阳大山间实与龙湫五泄为邻岩峦回互林木荟翳绝不类人世彦正日走其下当夜静月白时辄登高危坐冥然长思欲求古仙人与游而不可得每天风翛翛作声辄以为王子乔韩众辈真蹑凤吹箫而来也如是者数年一旦有贝君一默者过之谓曰子若是甚无益也子欲求之盍学长生乎一气孔灵凝之者神神之攸庭黄房窈冥绵绵若存是为天根子能有意于斯古仙人不难致也彦正乐其说之美乃稽首再拜膝行而前曰某不敏窃妄意浮游尘埃之外不自期凡质之未易化也先生不以为非而辱教之愿终身服役为弟子敢问其所欲者何先贝君复曰吾道贵清静吾养神丹鸡犬不可近子盍别为丹室以处我彦正欣然从之乃即所居之东若干步作室一间中设一榻贝君与彦正对坐其中而钥其所从之门外不可入内不可出前留一窍以纳浆食后通一窦以传便液盖将专一心志以绝外慕云室既成彦正录贝君之言以告濂曰子宜为我广而铭之濂闻古仙人之往来多在霍撞五岳金庭洞阳赤水仙都诸山考之九微志可见已五泄处越水之滨固不足以附丽诸名山而齐之谢元卿曾采药其中后竟仙去濂尝至其处乘风放歌便觉精神遐漂驾灏气于溟涬莽苍之间惜不得元卿辈与之共语怅然而还今闻彦正结室其旁又得贝君为之依归焉得无歆艳乎因不辞彦正之请而备书贝君之言广其意而为之铭铭曰天地构精日月撢持雌阴黄包雄阳元施内有太虚明灵所都是谓规中执神之机超乎群品不分精粗古之真人日与之俱三华生津五气布基水虎敛魄火龙藏珠金华先倡白液后追阖辟泥丸天行空飞入火蹈水不爇不濡或婴霓幢或翳凤杳然玄化莫知所如五泄之山蛟龙所居下有隐者山泽之臞乃连曲房乃列鼎炉浮游黄宫神光舒舒蛮君背剑鬼伯执殳以呵弗祥以卫不虞养尔神婴出有入无定见金童手持简书致上帝命召还玉枢尚慎旃哉勿亟勿徐我作斯铭勒之座隅佛慧圆明广照无边普利大禅师塔铭少林氏之道七传至慧照大师而别为一宗设三玄门演畅宗乘权实兼行照用双至四方从者雷动海涌逮乎宋季其道浸微惠朗钦公起而任之竖大法幢屹然为东南之标准广济妙公亲承法印据狮子岩建立死阕鲜有升其门者唯智觉本公深造阃奥以大辨才通博无碍慈泽普滋遍一切处其入室弟子以十数计若今佛慧圆明广照无边普利大禅师则其一人也师讳元长字无明一号千岩越之萧山县许贤乡人族姓董氏世以书诗为业父讳九鼎母何氏晚而生师欲弃之嫂谢氏鞠以为子七岁即就外傅诸书经目辄成诵出入蹈矩循矱有若成人其父喜曰是子当以文行亢吾宗乎师之诸父昙芳学佛于富阳法门院欲乞师为嗣谢氏不从未几师遘疾甚革谢氏祷于观音大士曰佛幸我慈俾此儿弗死令服洒扫役终身祷已师汗下而愈遂使从芳游时师年始十七益求良师友摩切九流百氏之言已而曰此非出世法也复从授经师学法华经至药王品问曰药王既然二臂曷为复现本身耶授经师异之年十九剃发受具戒走武林习律于灵芝寺律师问曰八法往来片无乖角何谓也师曰胡不问第九法乎律师曰问律而答以禅真大乘法器也会行丞相府饭僧师随众入本公亦在座遥见师即唿谓曰汝日用何如师曰唯念佛尔公曰佛今何在师方拟议公厉声叱之师遂胡跪作礼求示法要公以狗子无佛性之语授之继往缚禅灵隐山中雪庭传公召师掌内记师下笔成章五采交粲见者叹服俄弃归法门随顺世缘殆将十载一旦忽喟然曰生平气志充塞干坤乃今作瓮里醯鸡耶复造灵隐跏趺危坐胁不沾席者三年因往望亭闻鹊声有省亟见本公具陈悟因公复斥之师愤然来归夜将寂忽鼠翻食猫之器堕地有声恍然开悟觉身跃起数丈如蝉蜕污浊之中浮游玄间上天下地一时清朗披衣待旦复往质于公公问曰赵州何故云无师曰鼠餐猫饭公曰未也师曰饭器破矣公曰破后云何师曰筑碎方甓公乃微笑祝师曰汝宜善自护持复遁岩穴时节若至其理自彰师既受付嘱乃隐天龙之东庵耽悦禅味不与外缘有二蛇日来环绕座下师为说三皈五戒蛇矫首低昂作拜势而去师自是声光日显笑隐公方主中竺法席力荐起之江浙行省丞相脱欢公时领宣政院事亦遣使迫师出世师皆不听居亡何诸名山争相劝请师度不为时所容与弟子希昇杖钖逾涛江而东至乌伤之伏龙山见山形如青莲花乃卓钖岩际誓曰山若有水吾将止焉俄山泉溢出作白乳色师遂依大树以居实泰定丁卯冬十月也初伏龙山有禅寺号圣寿其废已久当师入山时乡民咸梦有异僧来遂相率登孱颜披蒙幕以访焉见师晏坐不动各持食饮之物献之邑大姓楼君如浚楼君一得各为伐木构精庐以安师寻因旧号建大伽蓝重楼杰阁端门广术辉映林谷内而齐鲁燕赵秦陇闽蜀外而日本三韩八番罗甸交趾留仇莫不奔走膜拜咨决心学留者恒数百人至有求道之切断臂师前以见志者师各随其根性而为说法譬如一雨所施小大根茎悉获沾润王公大臣向师之道如仰日月名倾朝廷三遣重臣降名香以宠嘉之江淮雄藩名宣让王则下令加护其教若镇南王则亲书寺额赐僧伽黎衣及普应妙智弘辨禅师之号帝都亦再降旨俾势家无有所侵陵仍更号曰佛慧圆鉴大元普济大禅师资政院又为启于东朝命朝臣制令号并金法衣以赐焉至正丁酉夏六月十四日师示微疾索浴更衣会众书偈云平生饶舌今日败阙一句轰天正法眼灭遂投笔而逝春秋七十四夏五十六是日午时其弟子德亨德馨等用陶器函盖奉全身瘗于青松庵悲恸眷恋声撼岩壑太师中书右丞相脱脱公建大寿元忠国寺为皇太子祝釐之地欲奏起师为住持适有自江南来者言师示寂乃止师疏眉秀目丰颐美髯才思英发超越丑夷顷刻千偈包含无量妙义得其片言皆珍袭宝护惟谨语录若干卷和智觉拟寒山诗若干首皆刻梓行于丛林世之论者谓师践履真实谈辨迅利或无愧于智觉云濂初往伏龙山见师师吐言如奔雷时濂方尚气颇欲屈之相与诘难数千言不契而退越二年又往见焉师问曰闻君阅尽大藏教有诸濂曰然曰耳阅乎抑目观也曰亦目观尔曰使目之能观者君谓谁耶濂扬眉向之于是相视一笑自时厥后知师之道超出有无实非凡情之可窥测因缔为方外之交垂三十年其激扬义谛往来尺牍之在箧衍者墨尚湿也虽缠于世相不能有所证入而相知最深铭非濂为而孰宜为之铭曰天目岩岩中设死关岂无来者望门而还言言智觉伏剑深入师子长号百兽咸蛰伊谁嗣之惟千岩师彼硕者鼠爰契我机一钖行云遁藏空谷明珠自护不受人触世虽不闻灵蛇先知矫首听法为说三归我将辞名文彩或露足踏飞涛一夕东度龙峰郁环如青莲花我栖其间指树为家兆之所形孰曰无象有来兟兟且馌且饷化被草莽为梵王宫金银琉璃绚烂太空四方风动无不稽首师我檀度愿垂摄受群聋正酣昼夜沈冥法音方震万耳皆惊璨璨珠玑喷落人世神鬼莫窥天龙交卫有宠自天钖予便蕃金衣宝薰耀于祗园外护之严罔敢干令慧照之宗于斯为盛乘化而逝人天慕哀妙相如如初无去来既无去来何有增减太史勒铭以昭元范惠香寺新铸铜钟铭浦阳有大兰寺在白麟溪之滨者曰香严创建于东晋时年代辽邈所铸之钟或成或坏不能尽知其可知者宋宝元间继隆大师实为之隆尝走汴京得中宫赐铜为助而兵部侍郎胡公则力相其事至庆历甲申钟始成越七十有八年睦寇至毁焉时宣和辛丑之春二月也普照大师子文即帅其众而继为之至甲辰冬十月钟复成卷六元故翰林待制承务郎兼国史院编修官柳先生行状本贯婺州路浦江县通化乡胡塘里曾祖蕴妣童氏祖补之宋迪功郎嘉兴府崇德县主簿妣金氏考金宋忠翊郎高邮军高邮县令元赠奉训大夫淮安路泗州知州飞骑尉追封浦江县男妣俞氏追封浦江县君先生讳贯字道传姓柳氏其先出于有熊至展禽仕鲁为士师食采柳下因以为姓自后子孙浸盛世家河东宋建炎中先生七世祖铸始从赵忠简公鼎自河东迁杭子森复自杭迁婺之浦江森三传至蕴生崇德县主薄补之崇德生高邮县令金高邮先生父也先生素有异质虽未成人时即不苟取尝随高邮游神祠拾人所遗金珠可直万缗密伺其求而还之高邮惊异甫及冠遣受经于兰溪仁山金公履祥仁山远宗徽国朱文公之学先生刻意问辨即能究其旨趣而于微辞奥义多所发挥既又从乡先生方公凤与粤谢公翱栝吴公思齐游历考先秦两汉以来诸文章家大肆于文开阖变化无不如意先生曾不自以为足复裹粮出见紫阳方公回淮阴龚公开南阳仇公远句章戴公表元永康胡之纯长孺兄弟益咨叩其所未至诸公皆故宋遗老往往嘉先生之才无不为之倾盖隆山牟公应龙得太史李心传史学端绪且谙胜国文献渊源之懿仪章官簿族系如指诸掌先生又往悉受其说自是先生之学绝出而名闻四海矣国朝大德四年庚子先生年三十一始用察举为江山县学教谕至大元年戊申迁昌国州学正江山乃大山穷绝之境昌国则邈焉云海岛屿中先生皆以诗书变其俗考满至京中书左丞张公思明一见辄器重俾诸子师事之当时号为名公卿者争相延誉如恐弗及吴文正公澂尝语人曰东阳柳君卿云甘雨也天下士将被其泽程文宪公巨夫以墨一丸授之曰文章正印今属子矣延祐四年丁巳先生年四十八铨曹以士论所归特除湖广等处儒学副提举未上六年己未改国子助教阶将仕佐郎至治元年辛酉升博士转将仕郎诸生敬之如神明其后散之四方几千余人去为良御史名监司者甚众泰定元年甲子先生年五十五迁太常博士升征仕郎时方承平稽古礼文之事次第并举遇有所讨论先生为权准古今敷绎详致廷议莫不多之勋戚大臣请谥者三百余人文移山积先生为之质正定名三月而毕临江守李侯倜为部使者所劾他使者力辨其诬后官至集贤侍讲法应得谥其子欲入金没临江事先生辞之卒明其非罪柄国者欲以其祖配享孔子庙礼官承望风旨唯恐有忤先生毅然持不可事遂寝有神降于洺郡长吏列上仪曹请钖封爵中书下其事先生以为神奸能鼓民不治将乱请檄所部禁戢之沅陵岁贡包茅四十余匦茅轻舟摇押行吏多沈江死先生建言请损其三之二附他贡以输浙东西每三岁更造漕舟民甚苦之舟一渗辄弃不视先生白相臣建船司以修治之其当新者听给没入赃吏钱毋病民会有力沮者不行监察御史马公祖常荐先生堪任风宪章再上弗报三年丙寅先生年五十七以文林郎出为江西等处儒学提举龙兴郡学久废不治先生请宰府新之延聘名儒孙辙为学者师士风为之复振他书院不籍于礼官者亡虑数十其出纳布粟从提举署主领一员司之有力者常行货求檄至则干没为奸先生尽罢遣分隶所在学官提举朝夕膳岁进米凡八十石皆取于诸生饩廪中先生谢不受后来莫有敢追袭其弊者黄冠师建三灵庙以侵学地浮屠据东湖书院田二百二十亩而赢先生皆为复之葺汉先贤徐孺子墓立宋高士苏云卿祠古碑碣所纪有关于名教者必访求而重刻之凡可以扶世导民者无不为也丰城学徒挟奸以持校官短长时主教者又不知以职自振每用计相倾先生各坐以其罪闻者心服南康仓吏坐飞粮株连逮系者百余家省宪二府檄先生谳其狱先生为钩擿隐伏所平反者甚多满秩而归杜门不出者十余年完庐数间仅蔽风雨而粥或不继先生处之裕如也先生虽居岩壑海内仰之犹如鲁泰山作镇海隅莫不以其出处为斯文隆替之候风纪行部必过门承问而去至正元年辛巳先生年七十二朝廷更化征用老成台阁近臣有以先生名闻于上者于是有旨以翰林待制承务郎兼国史院编修官起先生于家先生即冠带见使者退谓人曰吾今幸亲禁近得陈尧舜之道以赞太平之治死不恨矣会贡举法复行江浙行中书留主文衡二年壬午夏五月至官仅七阅月竟以一病不起实冬十一月九日而先生年七十三矣省台枢府而下皆来归赙馆阁之士至于洒泣集贤大学士吴公直方国子博士吴公师道与经筵检讨危公素共经纪丧事御史中丞张公起岩在成均为同僚友至是哭之尤哀冢孙颖奉灵而南还诸公相与陈奠都门见者皆咨嗟陨涕三年癸未冬十二月二十一日与夫人盛氏合葬通化乡荆山之阡盛氏累封浦江县君先十二年卒子男三卤同因孙男三颖穆夭女一所着书有文集若干卷金石竹帛遗文若干卷近思录广辑三卷字系二卷藏于家先生局度凝定燕居默坐端严若神即之如入春风中久与之处未尝见疾言遽色虽有桀骜者瞻其德容莫不气夺而意消孝友本乎天性季弟实出为人后遇之有恩不翅在家者生平以奖进人材为己任谆谆劝诱至老不倦人有一善播之惟恐不亟士类咸乐归之读书博览强记自礼乐兵刑阴阳律历田乘地志字学族谱及老佛家书莫不通贯国朝故实名臣世次言之尤为精详善楷法工篆籀京兆杜公本谓其妙处不减李阳冰为文章有奇气舂容纡徐如老将统百万雄兵旗帜鲜明戈甲焜煌不见有喑呜叱咤之声若先生者庶几有德有言为一代之儒宗者矣先生既没同门友戴良既着哀颂一篇以泄无穷之悲复恐先生之群行湮没无以显白于来世俾濂状之濂虽不敏受先生之教为深因不让而搜罗缺逸评骘成章以附家乘之后虽言之不文幸无愧辞他日太常特为定谥史官特为立传尚有采于此云谨状至正五年十月日门人金华宋濂状元故集贤大学士荣禄大夫致仕吴公行状曾祖讳闻皇赠中奉大夫福建道宣慰使护军追封渤海郡公妣盛氏追封渤海郡夫人祖讳蕃皇累赠资善大夫太常礼仪院使上护军追封渤海郡公妣沈氏追封渤海郡夫人父讳伯绍皇累赠翰林学士承旨荣禄大夫柱国追封渤国公妣金氏追封渤国夫人本贯婺州路浦江县德政乡尊仁里年八十二公讳直方字行可姓吴氏初名佐孙后避十世祖讳而更以今名其先出自毗陵毗陵吴之延陵乃季子之采邑也自时厥后一迁于鄱阳再迁于严陵三迁于婺之浦阳浦阳北鄙有里曰新田去今县治二十余里吴氏之先祖家焉其冢犹在大楼山之原历三传有一翁始生六子其介子公养唐干宁初又迁县西吴溪上公养生伯胜伯胜生文昌文昌生承倚承倚生佐佐生崇崇生子罝子罝生嗣明嗣明生元礼元礼生景行景行生玑玑生宣慰公闻世隐于农而能以诵诗读书为务委祉垂休有自来矣闻生太常公蕃字衍之以贸迁有无稍出游梁楚间晚而无子以二从兄迪功郎英之季子伯绍为之后伯绍实承旨公一名宝字伯玉公之父也公生四岁渤海郡夫人没七岁而渤国夫人卒十岁而太常公亦捐馆舍公独与承旨公居承旨公宽厚长者强宗右姓时侵苦之至夺其土田承旨公莫能谁何益衰削不振公时虽在童孺痛彻心髓仰天自誓曰彼之陵轹我者利其孤幼也予稍长不能扬眉出一语向人岂丈夫也哉遂自力于学宗人幼敏家多纳名士大夫乡先生方公凤粤谢公翱栝吴公思齐咸寓与处或谈名理及古今成败治乱或相与倡酬歌诗公每出侍侧闻其言有会心处辄记之终身不忘入坐书塾凝然如痴也至晚各散去犹执卷呻吟弗辍偶婴蛊疾诸医不能疗数至困殆如是者十年人为公危有相者谓曰子貌广贵甚疾且亡害何不游学以畅其怀乎能如吾言病不药而自已公然之乃入郡城习吏事于帅阃不数月其疾果瘳闻钱塘为东南都会而行中书莅焉一时人物之所萃复谋往游居数年而莫有用之者公叹曰王侯将相宁有种耶吾殆俟时也此而不遇岂别无其地乎于是不告戚姻交友直走京师日与贵公卿接所见益恢宏而所守益凝定第困于在下而峻登枢要者又讳问布衣只影翩翩于五千里外恶衣菲食或不能继凡历二十有六年而落魄益甚矣其刚劲不屈之气初不肯少贬以徇流俗或悯公劝其南归公笑曰生为寄死为弃何分冀北与江南乎掉头去不顾大德中会有旨粉黄金为泥书毗卢大藏经礼部选笔札端谨者充公在选中以劳当得一官未几罢延祐初明宗在潜邸用大臣荐入备说书已而出幸北藩又罢去泰定元年奉省檄为上都儒学正迨之官已为代者所先时太师德王马札儿台留守滦京闻公气宇恢廓延而与之语大悦以为南阳诸葛孔明亦不是过因聘入宾馆使教其二子长则中书右丞相脱脱次则御史大夫也先帖木儿公遂留德王家后德王日益贵显事有难决者必质问而后行如卜蓍龟无少爽者德王益敬之遇休沐日必与公对语终日德王曰吾与他儒生语辄欠伸思睡今与君言有若聆钧天广乐终日而不知倦君诚奇士哉语已熟视公连称赛银者再赛银华言所谓好也元统二年丞相方执法中台以公在先朝有讲说之劳言于上命为江浙等处儒学提举与对品阶中官难之拟授副提举阶将仕佐郎未及上重纪至元二年御史台改授将仕郎海北广东道肃政廉访司承发架阁兼照磨而公年已六十二矣三年迁宣政院架阁管勾四年至官仅三月升本院长史公尽心弗懈出纳惟允中宫数有白金束帛之赐远国遣使欲献群马以徼求厚价同列以为利争言之公揣其道途所经屡涉海洋非二年不能到纵到马亦病死不能多力却去之六年丞相之从父秦王伯颜方秉钧轴恃其有定策功专权自恣悉变乱旧章出入拥重兵以自卫中外危疑上深患之丞相时为御史大夫乃召之问计丞相以谋于家为对公曰大夫失言几事不密则害成矣丞相惊曰谋将安出公曰宜亟黜之以谢天下丞相以亲嫌辞公曰传有之大义灭亲大夫知有朝廷耳家固不宜恤丞相曰事不成奈何公曰事不成天也一死复何惜即死亦不失为忠义耳丞相顿足曰吾意决矣乃入奏久之未敢动适秦王侍皇太子出猎柳林丞相欲发公曰皇太子在军中脱挟之以生他变何以处之丞相悟急白太后传旨趣以归闭京城自守遣使持诏散遣诸军出秦王为河南行省丞相一反旧政民大说上多公协赞功召对便殿慰谕甚至会内臣以玉盘进馔辍以食公特超一十余阶授公集贤直学士亚中大夫七年改本院侍讲学士进阶中奉大夫复召入龙光殿钖以黄金束带丞相亦自是进位台司国有大事上命必定于公公亦慨然以泽被斯民为己任有知无不言言之丞相无不行天下翕然比后至元之治于前至元公之功居多然公谦抑未尝与人言故人不可知所可知者其与议中书时一二事而已科举废已久公力言丞相曰科举之行未必人人食禄且缘此而家有读书之人人读书则自不敢为非其有系于治道不小丞相因复奏之二浙民食盐病民为甚其直渐增至数倍民不堪命公为言之减其额而下其估他如楮币铜钱相榷之宜有司公田多科之扰官寺建设之冗繁江南雇役之长利公咸一一建白多已见于行事拜集贤学士阶资善大夫居亡何以年及谢事上章乞骸骨遂以集贤大学士荣禄大夫致仕食俸赐终身俄又赐田一千九百余亩寻谢不受先是御史言公躐进官阶夺其诰命至是察官辨其诬复之公生于宋德祐乙亥十一月二十四日庚寅薨于今至正丙申七月十二日庚寅享年八十有二以薨后一月葬于德政乡后吴山徐坞承旨公之墓左实八月十二日庚申也公前娶盛氏先十七年卒后娶金李二氏金氏累封渤国夫人子男二长莱字立夫九岁善属文博通经史百家众流之言蔚为儒宗文师延祐庚申以春秋预乡荐后用御史察举为饶州路长芗书院山长四方学者尊之私谥曰渊颖先生亦先十七年卒次志道崇文监丞奉训大夫孙男三长士谔婺州路金华县儒学教谕次士谧次存仁曾孙男三长中次平次弇曾孙女一申公读书欲通大义务在力行不屑为区区章句之学其于鲁论言忠信及事君能致其身之语尤深有契悟终身言必思践至于国家有急辄欲忘躯徇之而不以为难经史格言可以断大事决大疑者皆谨记之故其临事未尝少惑善评文词词林宗工与公游者以所草诏令示之公为指其瑕疵极中事情人皆叹服性尚风义德王夫人薨公年已八十不惮鲸波之险亲往京师行吊祭之礼尤人情之所难公深沉有谋绝不事表襮人但见其坚凝醇笃有若懦忄耎不知遇事快利若风鹘掠林健帆挟舟以飞也承旨公薨墓碑未立丞相欲为奏敕词臣撰文以遗之公曰先君隐约田间少见于事为若挟天子威命以弥文夸侈之固无不可是非以诚遇先君也卒辞之乃自叠巨石十五成为碑大书所封官号复列幼时辛苦艰难与其自誓之意刻诸石阴且谓人曰此吾所以酬素志也公家食将十年跬步不妄出终日正衣冠危坐或至夜分未尝有惰怠容宾至则相与剧谈当世之务玉贯珠联闻者解颐方岳重臣仰慕声光遣使执馈食之礼州县大夫俯伏迎拜惟恐不恭四海之内虽愚夫愚妇亦皆能道公名字而公初无自骄之色遇乡党有如贫贱时官府事一发不相涉傔从或以恶言加人辄缚致有司杖之生平不惑于堪舆家诳诞无验之说遗言随地而葬但毋使土亲肤又以无大功业不必乞铭于人以为识者之所讪鄙乃自序历官世第而系之以辞曰余生虽艰非有所觊漫游京华旅食三纪际时休明偶膺禄仕位跻极品恩封三世儒者之荣于斯为至报上一诚如水东注树碑自铭以诏来裔人以为实录云夫天之生材欲振之张之以昌大其支必抑之敛之以培植其本譬之于物其荣腴流鬯于发生之日者皆出于严冰霜雪摧折之余盖养之不厚则发之不茂其势然也公以惇庞宏硕之资蕴康济经纶之具司造物者特晦之于少龄而显之于耄年其意亦犹是尔故公之施于用也笃固而不摇勇鸷而善断虽职居散地实密赞化机一反掌之顷国势奠安权奸自是而屏迹政治自是而康乂古之所谓社稷臣者于公殆庶几矣然自圣元混一四海垂及百年大江之南韦布之士品登第一而以劳烈自见者豫章程文宪公文海吴兴赵文敏公孟頫长沙欧阳公玄及公为四人或以文章显融或以政事着称事固有殊道则一也其没而不返者既皆有所论述以表见于世公其可独少乎公之子志道及其孙士谔恪奉先戒不敢乞铭于人以濂尝受业渊颖先生之门而志道又从濂学最久因以事状惓惓为请濂也不文幸获受知于公虽契家子姓特容以宾礼见义固不敢辞谨采天下之人所尝言者为文一通附诸家乘之末不敢抗之以为高按之以从卑惟务称其实而已他时执史笔者尚有考于斯焉至正丙申八月将仕佐郎新翰林国史院编修官宋濂述故翰林侍讲学士中奉大夫知制诰同修国史同知经筵事金华先生黄公行状先生讳字晋卿姓黄氏黄为婺名族至宋太史公庭坚族望尤着太史之从父昉生景珪俱来浦江景珪生琳娶忠简宗公泽之女弟始迁于义乌琳生中辅力学尚气节当秦桧柄国士有议己者辄捕杀犹奋然题乐府太平楼上有剑欲斩佞臣头之语人至今诵之晚以转运使荐当得官命垂下而卒中辅生绍祖绍祖生伯信于先生为高祖迪功郎累赠朝散大夫妣宗氏忠简公四世诸孙女累封安人曾祖梦炎淳祐十年进士仕至朝散大夫行太常丞兼枢密院编修官兼权左曹郎官以朝请大夫致仕妣陈氏累赠宜人继方氏祖堮方出也以进纳恩补承节郎入国朝弗仕今累赠嘉议大夫礼部尚书上轻车都尉追封江夏郡侯妣徐氏淳祐七年进士奉议郎两淮宣抚大使司干办公事彬之女今追封江夏郡夫人父铸以朝请府君遗泽补将仕郎今累赠中奉大夫江浙等处行中书省参知政事护军追封江夏郡公妣童氏承信郎监嘉兴府鲍郎盐场伯永女今追封江夏郡夫人初迪功郎府君之外孙女王氏归儒林郎两浙西路提举常平茶盐司干办公事应复实生中奉府君俾育之以为儒林公安吉宦家嘉定十六年进士朝奉郎伯虎其父也庆元二年进士上中大夫宝谟阁太府少卿晔其大父也童夫人妊先生时梦大星煜煜然坠于怀历二十四月以至元十四年冬十月一日始生甫晬即自免乳徐夫人抱而育之比成童不妄逾户阈授之以诗书不一月皆成诵迨学为文下笔顷刻数百言常着吊诸葛武侯辞前大学内舍刘君应龟朝请府君之外孙也见而叹曰吾乡以文辞鸣者喻叔奇兄弟尔是子稍加工不其与之抗衡乎因留受业弱冠西游钱塘前代遗老与巨公宿学先生咸得见之于是益闻近世文献之泽暨还故居从仙华山隐者方君凤游为歌诗相倡和绝无仕进意其友叶君谨翁力挽之出大德五年举教官七年举宪吏就试皆中其选已而复退隐于家延祐元年贡举之法行县大夫又强起先生充贡乡闱时古赋以太极命题场中作者往往不脱陈言独先生词致渊泳绰然有古风特置前列二年上春官复在选中及奉大对惓惓以用真儒行仁义为言辞甚剀切读卷者以其颇涉于激缀之末第奉上旨赐同进士出身主选吏以为白身补官散阶当下二等上命特与对品阶授将仕郎台州路宁海县丞仅逾再期会有诏改盐法江浙行中书承制迁两浙都转运盐使司石堰西场监运事闻命仍旧阶居其职阅四载以功超一资升从事郎绍兴路诸暨州判官至顺二年用故御史中丞马公祖常之荐入为应奉翰林文字同知制诰兼国史院编修官进阶儒林郎丁外忧去官服阕转承直郎国子博士经六年之久请补外换奉政大夫江浙等处儒学提举至正三年春先生始六十有七不俟引年亟上纳禄侍亲之请绝江径归俄有旨命预修辽金宋三史丁内忧不赴服除以中顺大夫秘书少监致仕居四岁故湖广行省平章公朵尔直班今中书左丞相太平开府公力交荐之被上旨着致仕仍旧阶除翰林直学士知制诰同修国史七年夏六月至上京中书传旨擢无经筵官召见慈仁殿慰问良久八年夏四月升侍讲学士知制诰同修国史同知经筵事进阶中奉大夫九年夏四月洊上章求归田里不俟报而行上闻之遣使者追及武林驿敦迫还京复供前职十年夏四月始得谢南还行中书为言于朝给以半俸终身公牍已具而未及上十七年秋七月今江浙左丞相金紫公达世贴睦迩时方承制司黜陟之柄移书起先生咨议省事以疾力辞闰九月五日薨于绣湖之私第享年八十有一学士大夫闻之俱流涕曰黄公亡矣一代文章尽矣门弟子刘涓王宋濂傅藻等咸来相治后事以是月十八日葬于县东北三里崇德乡东野之原距嘉议府君之墓仅十步娶王氏嘉熙二年甲科进士从事郎昭庆军节度掌书记渊金之曾孙文林郎监沿江制置副使司造船场沂之孙将仕郎桂之女今累封江夏郡夫人先一年卒及是始合葬焉子男一人梓用荫入官初授忠显校尉绍兴路同知余姚州事女一人适惠州学正陈克让俱先卒孙男四人瑄琛珣所着书有日损斋初稿三卷续稿三十卷义乌志七卷笔记一卷传学者先生在宁海时县地濒于盐场而亭户恃其不统于有司肆毒害民民不敢正视编氓之隶漕司洎财赋府者亦谓各有所凭横暴尤甚先生皆痛绳以法吏惧以利害白弗顾也有后母与僧通而鸩杀其夫者反诬夫前子所杀狱将成先生变衣冠阴察之具知其奸伪卒直其冤远近以为神明巡兵捕盐贩者急遂沉盐于河帅众以拒巡兵怒乃取他私贩事以实之民有在盗籍者谋为劫夺未行邑大姓执之以图中赏格初无获财之左验事皆久不决先生为之疏剔以其狱上各论如本条免死者三十余人部使者董君士恒行县廉知先生有治状事悉诿焉先生为黜其以贿败者上百户一人县吏二人在官无禄者四十余人愚民以婚田斗竞往诉咸下其状多至数十百先生录其当问者即不当问者遣之先生明习律令世以法家自专者有弗如也凡经其论定翕然畏服不敢重有辞岁大旱祷于灵湫有白龙蜿蜒见湫中已而黑云四兴大雨如注县以有年在石堰视亭场为尤艰居是官者常以秤盘拆阅及不能检防私鬻被谴先生规措有法无毫分入于吏议在诸暨其俗素号难治先生不加鄙夷一导以善政民多从化捕盗司屋坏撤而改作无敢后期巡海官舸例以三载一新费出于官而责足于民有余则总其事者私焉先生适莅是役撙节浮蠹以余钱还之争欢唿而去奸民以伪钞钩结党与胁攘民财官若吏听其诈挟之以往新昌嵊县天台宁海东阳诸县株连所及百余家民受祸至惨郡府俾先生鞠治一问皆引伏狱具官吏除名同谋者各杖之有捕盗卒阴置伪钞板于良民家乃白于官往索之恶少年持挺从者近百人先生遇于野诘从吏曰弓卒额止三十安得此曹耶可缚送于州闻者遁走有盗系钱塘县狱游民赂狱吏私纵之假署文牒发兵来为向导逮捕余二千余家先生疑而讯焉悉得其情以正盗宜得重议持伪文书来者又非州民俱械还钱塘诬者自明奉省檄监税杭州先生御之以宽商旅四集仅阅三月增钱十二万缗有奇在成均视弟子如朋友未始以师道自居轻纳人拜而人来受学者滋益恭业成而仕皆有闻于世时人欲增设礼殿配位四配位合东坐而西向学官或议分置于左右同列不敢争先生独面折之其人恚甚日坐堂上以危语相加御史恶其无礼逐去之乃克如先生言在禁林会修本朝后妃功臣传先生为条陈义例多所建明士类服其精允进讲经筵者三十有二经筵无专官曰领曰知咸宰执近臣讲文之述率属先生订定非有关于治道之大者不敢上陈其启沃之功为多上嘉其忠数出金织纹段赐之始先生尝预考江浙江西上都乡试江浙则三往而一主其文衡至是被上旨考试礼部寻又为廷试读卷官前后所甄拔者尽知名之士先生天资介直绝不事造请逢覃官者一减资者五铨曹或失于收叙亦不自言在州县间唯以清白为治一钱不受于民所至无圭田月俸弗给每鬻产以佐其费及升朝行挺立无所附足不妄登巨公势家之门君子称其清风高节如冰壶玉鉴纤尘不污先生性笃孝于亲亲殁营冢域于三釜山有乳虎驯狎之异山去所庐十里月旦望必展省大暑寒不易先世遗文岁久或有残缺极力搜访补缀成编家居不谈米盐细务与公府短长邑长吏来谒乡邻有急觊得片言为援辄峻却之尤不轻于荐引或讥其绝物先生谕曰公朝爵禄将以待贤者岂为吾私亲设哉先生贵而能贫虽位至法从萧然不异布衣时又寡嗜欲甫临强仕之年即独榻于外给侍于左右者二苍头而已遇佳山水则觞咏其间终日忘去其冲旷简远之情使人挹之鄙吝顿消与人交任真无钩距不事矫饰以为容悦而诚意独恳至然刚中少容触物或弦急霆震若未易涯涘不旋踵间煦如阳春曾不少留碍焉先生之学博极天下之书而归于至精有问经史疑难古今因革与夫制度名物之属旁引曲证语蝉联不能休至于剖析异同谳决是非多先儒之所未发见诸论着一本乎六艺而以羽翼圣道为先务然其为体布置谨严援据精切俯仰雍容不大声色譬之澄湖不波一碧万顷鱼鳖蛟龙潜伏而不动渊然之色自不可犯中统至元以来如先生者二三人而已故凡国家典册诏令及勋贤当得铭者必命先生为之海内之士与浮屠老子之流以文为请者日集于庭力麾之而弗去一篇之出家传人诵虽绝徼殊邦亦皆知所宝爱雅善真草书人有得其片幅者必藏弆以为荣世之评议者谓先生为人高介类陈履常文辞温醇类欧阳永叔笔札峻逸类薛嗣通识与不识佥无间言呜唿先生生当六合混一之时钟河岳英灵之气积之既厚所用亦宏仁皇肇开科举之初即以儒学自奋历仕五朝晚乃入侍今天子掌述帝制劝讲经帷嶷然独任斯文之重天下学士咸所师法遂使有元之文章炳耀铿鸑直与汉唐侔盛先生之功固不细矣至于出处大节尤人所难能者年未七帙而谢事暨群公力荐起之俄复控辞上方眷待之深再召还朝未几又辞其难进易退之风真足以廉顽而立懦揆之古圣贤之道盖无愧也若先生之所自立者岂不绰绰可传于后哉先生之薨在法当钖谥立传某从先生游垂二十年知先生为最深因辑任官行事为书一通上于太常国史然巨细详记不敢效古书法为简严者欲其事之白以俟芟摭也谨状至正十七年十月一日门人金华宋濂状故凝熙先生闻人公行状公讳梦吉字应之以讳行姓闻人氏相传出于汉太子舍人通其后裔迁居于蜀有讳韶者为婺之金华县令遂为婺人县令生逸孙以儒学教授温州娶王先生诜之女生子能传父经为知名士号桂山翁翁生始三岁而教授君亡王后去适项氏翁鞠于其家因从其姓及长娶刘侍郎诸孙女而生公乃以公还氏闻人云初乡先达定庵鲁斋二王公崇尚伊洛之学金鸣而玉应宫奏而商宣倡明道学号为极盛翁往来咨叩而得之定庵者为最深翁知公有异质父子自为师友昼夜饬厉之公亦上承翁志不出郊者十年一日有约游城南者所藏黑履久弗御革底为穿故凡七经传疏悉手钞成帙义理所在深体密察微如蚕丝牛毛剖析靡遗积之既久神会心融训诂之说有分不定于一者公别其是非如辨黑白四方学徒或执诸经问辨公为历陈众义而折衷之不烦余力譬犹屠牛坦一朝解十二牛而芒刃不顿君子称之泰定丙寅公以尚书举于乡上礼部不利公无几微见于颜面益进修弗懈时有司以解额太严不足厌士论别选文理优者为副榜公后连中焉海右宪府知公学行欲辟书吏公辞重纪至元初山东李公絅持部使者节来浙东知公不可吏乃荐为校官初授处学录转衢之西安县学教谕昌国州学正名上铨曹改泉州路学教授某郡李君国凤方经略江南得承制专封拜君尝从公游知位不称其德擢为福建等处儒学副提举公力辞朝廷寻以年久当升除庆元路总管府知事未上以壬寅岁三月丁未卒于永康之寓舍上距所生癸巳之年凡七十载娶胡夫人无嗣以弟之子亨享为后二女长曰贞适唐寿道说斋之五世孙次曰艮适胡裕夫人之侄也以是年八月一日权厝于合德乡之原礼也公之学一以诚为本涵养既驯内外一致故其气貌类玄文之玉温润而泽绝无纤瑕而孚尹焕发于外者煜如白虹能令人爱恋弗厌下帷讲授前后授学者数逾二十各随其资而裁辅之多有跻仕者性行恬冲公卿之家意欲邀致每避谢弗往门庭之间草积不剪虽当铄金之暑折胶之寒正襟危坐渊然若有思终日未尝倾侧其诲学者必先道德而后文艺故于辞章若不经意时而出之文义深郁亦粲然可观江左名士邓某以儒者之学自任尤知爱公谓公门弟子曰今时学子德未能立而溺志修辞组织华彩沽钓声誉实德且病矣如吾梦吉诚高世之轨范哉人以为知言公既没及门之士以公执醇弗变而含和有耀也私谥曰凝熙先生仍告郡太守祠公于学宫前原道书院吴履前进士仁和丞唐元嘉从公为甚久犹患粹行不昭于世条而列之俾濂铨次成书锲梓以传某实无似曩因张教授继之拜公于函丈公一见遇之如子侄所以整摄其威仪詟磨其问学者无不至也第以患难相仍业不加修有悖于公之所教又安能道盛德之十一哉虽然不敢辞也谨用刊落葩藻直序事迹以俟传儒林者跋清源国师所书栖霞碑唐摄山栖霞寺律大师碑华严疏主清凉国师所书也国师越之会稽人飞来山宝林寺实其得度故处今住山同公旧读裴相国所撰妙觉塔铭而知国师得二王之笔法又闻赵魏公称国师字画之妙而知相国之言为可征每叹其书罕传于世今年春出游吴中始从报恩万岁寺住上人得此墨本归而刻诸石属余志于下方谨按国师以大历三年受诏入内译经为润文大德是年三月二日律师示寂而碑之建在明年三月十二日今去之已五百八十年睹其遗刻法度森严神采奋发而国师之德容犹可借是想见也国师世寿百有二书此时甫三十有一或者妄计其晚岁安住毗卢华藏必不复作如是游戏事余窃不敢谓然法身大士应化人间于一毫端现诸万象卷舒无碍寂用常如尘心交入无非法果览者毋徒弊弊焉索之于形迹之间庶几目击而道存也跋郑生琴谱后宋季言琴学者多宗大理少卿杨公缵缵淳祐中人最知琴一闻琴声即能别其今古每恨嵇康遗音久废与其客毛敏仲徐天民力求索之历十余年始得于吴中何仲章家缵因共定调意操凡四百六十有八为紫霞洞谱一十三卷自时厥后徐之弟子金汝砺复深忧其学不传乃取缵所未及者五音各出一调一意一操总为十五名之曰霞外谱而康之遗音至是无余憾矣东白何君巨济尝受学于徐之父子而浦阳郑生瀛又受学于何君瀛因辑录手弹者分正外二调为谱各一卷虽不皆与汝砺所着者合要其源委有自来矣近赵魏公号通音律自谓学琴终身不悟其趣呜唿琴亦难能也哉瀛尚勉之瀛尚勉之跋东坡所书眉子石砚歌后右苏长公所书眉子石砚歌一卷卷后题云开府密国公家藏又有跋文一通中引漳水野翁言甚悉末但书樗轩二字亦不着其名氏郑君仲舒以读者或未之知也持以相示俾濂得以详识之濂按苏公此歌为胡作傅藻述公纪年其所为诗岁月多可知独在翰林日莫能定其先后盖公以元祐元年丙寅十月十二日入翰林知制诰四年己巳二月三上章乞越州三月始得旨以龙图阁学士左朝奉郎知杭州此歌之作龙溪钱氏谓在元祐初年其必有所考矣密国公者金之宗室名字子玙兴陵之孙越王之长子所谓樗轩即其号也能诗文家藏法书名画几与中秘等赵侍读杨礼部雷御史诸公皆推重之漳水野翁者武宁军节度使郦琼之子名权字子舆安阳人故以漳水自称亦能诗文以门资叙宦不达朝廷高其材明昌初以着作郎召之是两人者皆尊尚苏学故宝爱其书尤为至观其所鉴赏之言盖可见矣然自海内分裂洛学在南川学在北金之慕苏亦犹宋之宗程又不止宝爱其书而已呜唿士异习则国异俗后之论者犹可即是而考其所尚之正偏毋徒置品评于字画工拙之间也跋重刻吉日癸巳碑赵之赞皇有吉日癸巳四字在坛山崖石间世传为周穆王书宋皇祐四年九月宋景文公自亳迁镇阳过赵始遣人访得之今刘庄者因凿移郡厅笔力雄峭有剑拔弩张之势其吉日字往往与周淮父卣伯硕父鼎齐侯钟诸款识合实二千年奇迹也欧阳文忠公家藏金石遗文甚多其最远者唯毛伯伯冏二敦铭及此文而已赵明诚继着金石录独以笔画类小篆为疑今用周宣王时石鼓文考之其字形多如小篆恐当时与古文科斗书兼行至李斯始以此擅其名尔明诚已信石鼓为周人之书何独于此而疑之耶濂既手摹刻于浦阳山房恐人惑也又不得不辩跋耶律文正王送刘阳门诗后右送刘阳门诗一章中书耶律文正王楚材之所作也王生于金明昌元年庚戌贞祐三年丁亥始归国朝今诗后写云庚子之冬则王年已五十一岁其事太祖太宗两朝亦一十有五年矣然不书曰某年而直题以庚子者盖是时政尚简实未有所谓纪元之事也距庚子不过二年而王薨矣此盖其晚年所作字画尤劲健如铸铁所成刚毅之气至老不衰于此亦可想见阳门诸孙师稷来为浦江主簿以此卷求题因为疏其岁月如此若王之大节天下之人皆能诵言之兹不复云跋葛庆龙九日登高诗后江乘沈元督道士持草书九日登高古诗一卷谒余诗后不着氏名但题越台洞主四字道士怅然曰吾爱此卷甚见当世巨儒多叩之鲜有知者闻公素称该洽愿有以识焉予恶足以语此颇记谢先生言越台洞主名庆龙姓葛氏庐山人久居越中能为诗诗务出不经人道语甚者钩棘不可句每客诸公贵人诸公贵人燕飨方乐或为具纸无问生熟连幅十余庆龙睥睨其间酒酣落笔飒飒不自止皆鹏海怒起无际然为人简躁喜面道人过一有所忤即发泄无留隐非知其磊落无他肠多疏之惟嗜闻音乐又不甚解居一室杂悬药玉磬铃醉后自扬扇撼之闭目坐听殷殷有声至睡熟扇堕乃罢晚尤落魄依王主簿居初越台有石洞樵猎过者必祝以为有神庆龙悦之刻己像洞前自称为飞笔仙人越台洞主死之日遗言王主簿我死当葬我葬我必于是洞且用仪卫鼓吹为导使樵猎祝我如祝山神庆龙初为浮屠中更衣道士服晚又入儒人莫测其意出语颇涉玄怪恍惚不可辨君子谓其为诗之仙鬼云今观此卷所作虽杂于幽涩而其奇气横发直欲骑日月薄太清视争工于组织纫缀间者不翅猿鹤之于虫沙有如庆龙何可少也何可少也余故备道谢语书而归之使知庆龙非跹跹媚学辈可及则其不为庆龙者又可得耶跋何道夫所着宣抚郑公墓铭右宋资政殿学士郑忠愍公墓志铭一通秘监何耕道夫之所撰也道夫广汉人故知公治蜀之事为悉而公之行能劳烈亦独于蜀为最着绍兴中公为川陕宣抚副使患蜀之困于漕运也乃于关外四州及兴州大安军行营田之法所营至二千六百十二顷除粮种分给外实入官十四万一千四十九斛而金州垦田五百六十七顷岁入万八千六十余斛不与焉志中所谓移司益昌以便馈运继修营田之政是也蜀虽罢兵而财用不足岁计犹阙钱七百七十八万缗公奏增印钱引四百万复患无钱以权之即利州铸钱岁十万缗以救钱引之弊率费二千而得千钱置官六人兵匠五百人岁用监官钱七万缗四路称提钱十四万缗为铸本其后增至十五万蜀中因此优裕宣总所桩积钱五千余万缗其余苛赋一切裁削志中所谓减科敛至七百万缗是也公在阃时吴武顺璘以右护军都统制驻武兴郭恭毅浩以枢密院都统制驻汉阴杨襄毅政以宣司都统制居汉中皆拥强兵自卫势与大帅抗莫敢吐一语相可否公恩威并立独能帖服之如犬羊每入谒必先庭揖然后就坐志中所谓三大将拱手侧足奉命惟谨是也呜唿公治蜀六年而能俾财用足横敛减悍将服其效乃章章如此使久于其职又将何如也奈何天未厌乱奸桧得秉钧轴忌公不附己而窜逐以死悲夫然公之见忌于桧士大夫皆能诵之至于道夫亦为桧之所忌则或者未必尽知之也道夫尝为类省试第一故事榜首不赴大对者赐进士及第恩数视殿试第三人盖优之也桧方欲沮张魏公而道夫对策历论蜀人难进易退之节有高视天下窃笑之语桧嫉之乃谕礼部令奏但赐进士出身道夫亦视之澹如未尝一践贵人门登第三十年始召为仓部郎累迁至祭酒乡人赵温叔为相雅欲相钩致亦不肯就及温叔罢蜀人为所引者皆被逐独道夫不染物议使其居公之位其尚肯屈志以附桧乎虽职位不同功绩遂异道夫清峻之节未必有愧于公也然则公之墓志非道夫为之孰可为之哉公之子德肖不求之他人而属之道夫良有以也吾友彦渊氏公之九世孙以叶史君昌父所书此册求题故濂以所闻疏公治蜀之绩而详及道夫之事使览者知士大夫立身以名节自砥砺有不随世而磨灭者必将惕然自省也道夫以淳熙辛丑春始拜朝请大夫试秘书监之命其秋辄求去乃除知潼川府今以秘书系衔则志又作于是岁春夏之间无疑史君公同郡人果斋俞先生之高第弟子虽南康之节不完然字画尽佳鲜于伯机谓其极善用笔至欲下拜而此册尤其得意书可宝也因并及之至正十八年三月二十五日里后学宋濂谨题跋匡庐社图右匡庐十八贤图一卷上有博古堂印识不知何人所作描法学马和之人物布置则仿佛东林石刻而韵度过焉其二人相向立一人戴黄冠手触人袂而扬眉欲吐言者道士陆修静也一人敛容而听之者法师慧远也其一人冠漉酒巾被羊裘杖策徐行而萧散之气犹可掬者陶元亮也其一人蹑曈抠衣笑指元亮者毕颖之也其一人执羽扇宴坐芭蕉林下者远之弟慧持也其一人与持对坐合爪竖二指者僧跋陀也其一人俯仰其手操麈尾拂坐陀下者宗少文也其一人居持右低首作礼而为貌甚恭者僧昙顺也其一人背披衣行一人持铁如意一人展卷读一人美髯而反顾者则刘程之雷仲伦周道祖也余则余忘之矣又颇记程之莲社文云岁在摄提格七月戊辰朔二十八日乙未慧远命正信之士豫章雷次宗等百有二十三人集于庐山般若台精舍修西方净土之学今所画止十八人取着名于时者也人数增减相传有不同者所记异辞也或疑修静与远不共时者盖晋有两修静此正世称简寂先生也当是时晋室日微上下相疑杀戮大臣如刈草菅士大夫往往不仕托为方外之游如元亮道祖少文辈皆一时豪杰其沈溺山林而弗返者夫岂得已哉传有之群贤在朝则天下治君子入山则四海乱三复斯言抚图流涕跋俞先辈所述富春子事实后宋季时有孙君者其先居富春因自唿富春子七岁而病瞽遇异人授以音律推五数播五行之术其于万物始终盛衰恒于音决之周垣未第时坐于观桥市肆厉声诟仆孙君闻其声往揖之曰状元何怒耶周以其绐己不答后果擢进士第一杨克斋同邓中山游虎林会孙君亦至杨戏君曰我何如人孙君曰公贵人也曰我食禄乎抑白衣也曰公自庆元初类试调泸川尉浮沈久之历知晋果二州矣何谓白衣杨大惊复问曰吾禄止是乎或未也曰不久即迁大理少卿再典一大藩却从方外之士游耳已而由理官以直宝谟阁知重庆府遂主管千秋鸿禧观以终江子远舍选出身教授池州负气好凌人当路恶之欲诬以罪孙君曰不可子远虽少未易轻蔑二十年后必秉国钧也其后言辄验程吉公集客命孙君次第听其声听已历指曰此异时朝士也此异时院辖也此异时法从也此异时执政也旁有韦布之士刘姓者闻其语夸笑之孙君曰汝何人乃敢尔耶或曰毋相慢此秘书丞刘公也孙君曰太白山老儒生耳乌能入秘书众一笑而罢吉公籍记其言无一人差者其神奇往往类此惜乎为史嵩之所忌谪死远方今去孙君未百余年故老凋落殆尽人罕有知其事者伏观俞先生用中所述犹可见前辈闻见闳肆有非安于寡陋者所可企及如濂不敏于先生无能为役今因孙君六世孙朝可求题遂以旧闻附于先生论着之后以补其所未足焉若夫孙君所言赵录已讫王元春典乡郡李全贡玉柱斧及诈假布囊四事太史氏尝录之今不敢渎告之也孙君名守字劳先生谓为高荣意其笔误或别有依据云跋文履善手帖后右少保文信公手帖知赣州日六月所发公自为贾师宪所忌咸淳壬申即援钱若水例上休致之请明年癸酉绍陵特起公提点湖南刑狱又明年甲戌改知赣州公年始三十有九尔守赣仅逾年当德祐乙亥之秋即帅勤王之师来赴临安所谓六月正甲戌之六月也后一年丙子宋亡又二年戊寅公在潮为王惟义所执又四年壬午公以忠死于燕则国朝至元十九年也距作此帖时盖九阅寒暑矣丙申春客有以悦生堂兰亭本求跋者上有师宪题记余因斥去不暇顾未几胡君忽出此卷相示再拜起观恍若见宝玉大弓于先王之世谛玩不能释手于戏善恶之在人心其不可磨灭者如此虽千万世不易也深可畏哉跋长春子手帖右长春真人邱公与其弟子宋道安手帖首言吾宗承传次第非一朝夕者盖自东华少阳君得老聃之道以授汉钟离权权授唐进士吕岩辽进士刘操操授宋之张伯端伯端授石泰泰授薛道光道光授陈抩抩授白玉蟾玉蟾授彭相此则世所号南宗者也岩授金之王鋋鋋授七弟子其一即公余曰谭处端曰刘处元曰王处一曰郝大通曰马钰及钰妻孙不二此则世所号北宗者也又言全真之名自知明君始者知明哲之字也咸阳大魏村人凡三易名字初为中孚允乡再为世雄德威合今为三也大定丁亥闰七月十八日知明抵宁海州钰之夫妇首师事之遂筑室于其南园题曰全真庵四方学者咸集自是凡宗其道者皆号全真道士云又言已至大雪山之阳栖霞之事如何者栖霞观名也公以兴定己卯受诏见我元太祖皇帝于祭蛮国弟子十八大师皆从庚辰二月入燕城辛巳三月逾岭而北七月至阿不罕山留道安等九人立栖霞观壬午四月见止大雪山之阳癸未五月辞归帖言已至雪山则决在壬午岁夏秋所遗也公虽寄迹老子法中而心实欲匡济斯民天道好生恶杀之言未尝去口是以上简帝知宠赉优渥金虎玉符照耀林谷亦可谓极外臣之荣矣观是帖者尚当如天书云篆改瞻易视毋徒弊弊焉置议于笔墨之间可也公名处机字通密世居登州初隐昆仑山烟霞洞后主京师长春宫尝自号曰长春子云至正甲申三月乙卯日濂记跋叶信公五帖后东阳许仲文以先世所藏西涧先生叶公镇之五帖示濂濂颇记先生以咸淳壬申除少傅右丞相兼枢密使不拜诏授少保观文殿大学士醴泉观使甲戌十月改知庆元府沿海制置大使又不拜未几召为少师太乙宫使今第一帖第二帖以少保观文等入衔则壬申癸酉所遗正许君初权宁海令时也第三帖言许君爱人戢暴及荐牍之事虽不知为何时当在许令莅官之日计稍后于前二帖尔第四帖即前帖内幅其第五帖先生与弟竹友家书末言许权今解印去则最后者也窃惟先生正位台司屡挫权奸直言峻行无让古人在田里时乃独惓惓于一许令令之神明之政亦能上答先生之知上不傲下下能承上虽当宋季其气象犹非后世所及令之子孙能宝藏五帖于兵燹之余其亦贤者之泽哉旅邸无书可稽姑即旧闻疏之不能保其无差舛也令讳元沐号东泉景定壬戌方山京榜擢进士第云史官金华宋濂题跋三官祠记右揭文安公所造曲阿三官祠记凡七百有余言今藏道士白虚颢家虚颢装潢成卷俾予识其后按汉熹平间汉中有张修为太平道张角张鲁为五斗米道其法略同而鲁为尤盛盖自其祖陵父衡造符书于蜀之鹤鸣山制鬼卒祭酒等号分领部众有疾者令其自首书氏名及服罪之意作三通其一上之天着山上其一埋之地其一沉之水谓之天地水三官三官之名实昉于此也夫至高者天至厚者地水纵大亦两间一物尔何得与天地抗哉今并称之为三是必有其说矣公执文章政柄唿噏一世乃议不及此而铺张鬼神之情状一切归诸道家公之立言诚未易窥测哉虚颢往南阳见着绛帕头鼓琴焚香者幸以公文问之跋法华经乌伤溪上有一居士傅姓权名欲报母德无以自效一旦思惟如妙法华实经中王至诚归依当得分愿乃笔成卷乃鸠众缘锲于文梓用广流通无相居士欢喜赞叹为说偈曰如来三轮不思议五时演说度迷情惟此法华真正门独能废权而立实四味之粗皆已尽一乘之妙乃圆融从兹无二亦无三是则名为最上乘若曰小大不相即不识何以摄群机欲畅如来之本怀舍此莫求真实义粤自三译来震旦塔庙在在放光明譬如日月行中天不分净秽皆照了须知不假身外求心佛众生元不别常境如如本无相常智寂寂亦无缘三观三谛皆现前不分后先与中外居士欲报慈母德缮书入梓以流通一一毫端现诸佛炽然说法遍十方见闻无不起信心共入毗卢华藏海跋戒环师首楞严经解后首楞严经其立题凡三一名编如海妙莲华王十方佛母一名悉怛多般怛罗即白伞盖无上宝印清净海眼灌顶章句合今题而为三其本指则五以人法为名常住真心为体圆通妙家为宗返妄归真为用上妙醍醐为教大概欲使众生开圆解立圆行登圆位证圆果而已若稽其何时所说其在法华开权显实之后涅槃扶律谈常之前乎盖波斯琉璃之异代持地耶输之所证左右参验诚足取信所以长水璇孤山圆长庆蠙泐潭月诸师号为科判名家未敢有易斯说者予在虎林见五台沙门善摄解本独判楞严在槃若之后法华之前心虽奇其说而颇意其为一人之私言今观温陵戒环师所论正与善摄同其谓阿难既于法华诸漏已尽不应于楞严未尽诸漏而经中言最后垂范实楞严法会之最后非临灭之最后者尤发善摄之所未发余窃自叹玄理之在人心虽南北之殊风土颇异而其不随物以变迁者未尝不同惜余儒家者流弗悟健相分别之理无以知其孰浅而孰深也谨用识其立题本旨及异同之说于卷末具金刚观察智者当能有以决之跋金刚经后先佛所说大部般若合六百卷凡四处一十六会而此金刚经实当第二处第九会第五百七十七卷姚秦鸠摩罗什此云童寿天竺人始用华言翻定元魏菩提流支陈真谛随笈多唐玄奘义净相继各有所译号为六家唯什本详略适中甚得义趣而梁萧统复分第为三十二故今特盛行于世其二十一分增多六十二字即非什本而后人据五译以钞入之尔世之名僧达贤铨释此经殆且百家独无着天亲二论师配一十八住断二十七疑允合先佛微妙第一真实了义濂欲据之作集解一部病于烽火未息志莫能遂因缮录成卷置巾箱中朝夕玩绎庶几了空名相洞明觉地他日于一毫端现诸万象破种种迷成种种智尚未为晚也非非子县解篇引非非子庐于仙华山下幼不嗜书读鲁论未终篇弃去寻学炼金碧九还宝丹斫丹房如方榻中仅容坐而述古仙人辞于四周澄坐其间身如藁木不动或睡睫不能禁辄下榻僵立达旦如斯者七岁凡堪舆气化之原事物盈亏之数神鬼幽显之秘似不能越其范围又久之若有物鲠其中芒角森然胶刺肺腑必吐去乃畅于是濡毫着书煜然成文老生宿儒或有所未及而其藻思之奋发若山下出泉涓涓而不断若独茧之抽愈出而愈不穷既成书自号之曰非非子县解云金华宋濂读而疑之曰子自称为非非孰非之耶以为人之非子耶则子为非而人为是以为子之非人耶则子为是而人为非非者固非而非之者不尤非非耶是故有是则有非无非则无是是其所非非其所是非其是是是其非非是是者固二而非非者果能一耶辟诸髹几焉人以其文墨墨也而不知其质皦也皦者谓之白如其墨墨者何墨墨者谓之黑如其皦者何惟黑惟白惟白惟黑惟白而黑黑非白乎惟黑而白白非黑乎亡白白则黑黑有有黑黑则白白无欲白白而黑黑宁黑白而白黑也虽然此犹以迹言也吾本为白而黑何加焉吾本无黑而白何形焉是谓白黑忘矣白黑忘而有无齐矣有无齐而是非泯矣是非泯而非非者绝矣非非者绝则天与人凝而合矣此之谓葆纯此之谓熙神此之谓物冥若是何如非非子笑曰始吾学道物我而我物也继而唯我我在今则吾丧我矣我我且不我又何有非非者乎子言良信也濂亦莞尔一笑为系其说于篇端非非子郑姓源名婺浦阳人生贵人家能坚厉入道大夫士服其操行奇劲云续志林小引志以林名者何言多也所谓林者豫章鼠梓杉桂棫榎之属皆在焉通曰林而不别言之何明所志之不一也所志不一其言续者何昔之君子尝掇以名书续之所以继也继则继矣其不同者何一以资多识一以牖民衷所以异也文垂世行远者彬彬然谐彪彪然炳斯可矣子直而不婉奈何天文之昭也地文之着也人文之烜也我则不敢知今之所书其事核其辞质其理足为天下劝如斯而已矣吾闻古者左史记言右史记事职也故国无小大皆有之子职非史也其躐而僭之何史官失职久矣国乎史曷若家乎史国私而家公也使天下之人家得史之人庶乎知法戒也奚僭为然则子所书皆善也劝矣如惩何善恶备书史也舍恶录善志也善者劝恶者惩矣曷为而不可也斯志也其言或不能尽征者何所见异辞所闻异辞所传闻异辞信其信疑其疑可也般若波罗蜜多心经文句引实际理地不染一尘固在于心明万事门中不离一法必资于言解此古今之通义也昔我三界大师从兜率天化成白象贯日之精降神于维罗卫国苦行于伽阇山中得无上道成最正觉盖悯大地众生不知真性染缠使以成有漏逐色声以陷诸妄汩没死生弗能解脱于是坐宝莲华师子之坐演说无上甚深妙法开顿渐之正门垂权实之秘教其第四时广宣诸般若经而大部般若合六百卷凡四处一十六会所说显之以五蕴以总其纲申之以十二处以核其变广之以十八界以极其趣小无不该大无不统诚所谓冥衢之灯烛业海之方舟也撮其枢要实惟心经是经凡三译今世所传二百五十八言者乃贞观间三藏法师玄奘所翻摄须弥于一毫芒敛溟渤于一涓滴其神功浩浩乎不可思议是以历代宝之如摩尼珠为之注释凡百十家溺教文者曲引傍喻自相疑难其失也芜尊禅义者逐字为训辞荒意幻其失也鄙务高深者独研大旨尽去微文其失也简安浅陋者不知次序前后失伦其失也杂殊不知了空法尘聿依佛智皆不出于是经虽法华十万余言华严四天下微尘数品广略固殊旨义无二奈何以至精至微之典而以小德小智之见轻测真乘妄谈般若也哉如濂不敏粤自壮龄颇阅三藏诸文于是不量芜陋为之训解芜者剔之鄙者推之略者补之杂者一之裁成文句一卷总数千言宿学之士其亦何事于斯庶以便初机者尔或者则曰三千性相尽属空名一实境界诸念不立何为执滞于教体之间哉是不然渡巨河者必用筏以济见明月者须假指以标若欲废法观空因空显性何异采苹于山陬而求鱼于木末也不亦傎乎虽然灵光独耀迥脱根尘体露真常不拘文字苟徒随语生解其去一真薄伽梵地盖益远矣忘白马之旧驮焚青龙之新钞必有盖世人豪者兴濂日望之至正元年正月朔日幅巾男子金华宋濂引七儒解儒者非一也世之人不察也有游侠之儒有文史之儒有旷达之儒有智数之儒有章句之儒有事功之儒有道德之儒儒者非一也世之人不察也能察之然后可入道也卷七诸子辩诸子辩者何辩诸子也通谓之诸子何周秦以来作者不一姓也作者不一姓而其立言何人人殊也先王之世道术咸出于一轨此其人人殊何各奋私知而或盭大道也由或盭大道也其书虽亡世复有依仿而托之者也然则子将奈何辞而辩之也曷为辩之解惑也鬻子一卷楚鬻熊撰熊为周文王师封为楚祖者书二十二篇盖子书之始也艺文志属之道家而小说家又别出十九卷今世所传者出祖无择所藏止十四篇崇文总目谓其八篇已亡信矣其文质其义弘实为古书无疑第年代久邈篇章舛错而经汉儒补缀之手要不得为完书黄氏疑为战国处士所托则非也序称熊见文王时年已九十其书颇及三监曲阜时事盖非熊自着或者其徒名政者之所记欤不然何其称昔者文王有问于鬻子云管子二十四卷齐大夫管夷吾撰夷吾字仲其书经刘向所定凡九十六篇今亡十篇自牧民至幼官图九篇为经言五辅至兵法八篇为外言大匡至戒九篇为内言地图至九变十八篇为短语任法至内业五篇为区言封禅至问霸十三篇为杂篇牧民解至明法解五篇为管子解臣乘马至轻重庚十九篇为管子轻重予家又亡言昭修身问霸牧民解轻重庚五篇止八十一篇题云唐司空房元龄注或云非也尹知章注是书非仲自着也其中有绝似曲礼者有近似老庄者有论伯术而极精微者或小智自私而其言至卑污者疑战国时人采掇仲之言行附以他书成之不然毛嫱西施吴王好剑威公之死五公子之乱事皆出仲后不应豫载之也朱子谓仲任齐国之政又有三归之溺奚暇着书其说是矣先儒之是仲者称其谨政令通商贾均力役尽地利既为富强又颇以礼义廉耻化其国裕如心术白心之篇亦尝侧闻正心诚意之道其能一匡天下致君为五伯之盛宜矣其非仲者谓先王之制其盛极于周后稷公刘大王王季文武成康周公之所以制周者非一人之力一日之勤经营之难积累之素况又有出于唐虞夏商之旧者矣及其衰也而仲悉坏之何仲之不仁也呜唿非之者固失而是之者亦未为得也何也仲之任术立伯假义济欲纵能致富强而汲汲功利礼义俱丧其果有闻正心诚意之道乎周自平王东迁诸侯僭王大夫僭诸侯文武成康周公之法一切尽坏列国尽然非止仲一人而已也然则仲何如人曰人也功首而罪魁者也曰侪之申韩鞅斯之列亦有间乎曰申韩鞅斯刻矣而仲不至是也原其作俑之意仲亦乌得无罪焉薄乎云尔晏子十二卷出于齐大夫晏婴汉志八篇但曰晏子隋唐七卷始号晏子春秋与今书卷数不同崇文总目谓其书已亡世所传者盖后人采婴行事而成故柳宗元谓墨氏之徒有齐人者为之非婴所自着诚哉是言也老子二卷道经德经各一凡八十一章五千七百四十八言周柱下史李耳撰耳字伯阳一字聃聃耳漫无轮也或称周平王四十二年以其书授关尹喜今按平王四十九年入春秋实鲁隐公之元年孔子则生于襄公二十二年自入春秋下距孔子之生已一百七十二年老聃孔子所尝问礼者何其寿欤岂史记所言老子百有六十余岁及或言二百余岁者果可信欤聃书所言大抵敛守退藏不为物先而一返于自然由其所该者甚广故后世多尊之行之视之不见名曰夷听之不闻名曰希搏之不得名曰微道家祖之谷神不死是谓玄牝玄牝之门是谓天地根神仙家祖之吾不敢为主而为客不敢进寸而退尺是谓行无行攘无臂仍无敌执无兵祸莫大于轻敌轻敌几丧吾宝故抗兵相加哀者胜矣兵家祖之道冲而用之或不盈渊乎似万物之宗挫其锐解其纷和其光同其尘湛兮似若存吾不知谁之子象帝之先庄列祖之将欲翕之必固张之将欲弱之必固强之将欲废之必固兴之将欲夺之必固与之申韩祖之以正治国以奇用兵以无事取天下张良祖之我无为而民自化我好静而民自正我无事而民自富我无欲而民自朴曹参祖之聃亦豪杰士哉伤其本之未正而末流之弊至贻士君子有虚玄长而晋室乱之言虽聃立言之时亦不自知其祸若斯之惨也呜唿此姑置之道家宗黄老黄帝书已不传而老聃亦仅有此五千言为其徒者乃弃而不习反依仿释氏经教以成书开元所列三洞琼纲固多亡缺而祥符宝文统录所记若大洞真若灵宝洞玄若太上洞神若太真若太平若大清若正一诸部总四千三百五十九卷又多杂以符咒法箓丹药方技之属皆老氏所不道米巫祭酒之流犹自号诸人曰吾盖道家吾盖道家云文子十二卷老子弟子所撰不知氏名徐广曰名抃李暹曰姓辛葵丘濮上人号曰计然范蠡师事之裴掞曰计然姓辛字文子其先晋国公子也孟康曰姓计名然越臣也蔡谟曰计然者范蠡所着书篇名非人也谓之计然者所计而然也颜师古曰蔡说谬矣古今人表计然列在第四等计然一名计妍吴越春秋及越绝书并作计倪倪与妍然三音皆相近故讹耳由是观之诸说固辩矣然是书非计然之所着也予尝考其言一祖老聃大概道德经之义疏尔所谓体道者不怒不喜其坐无虑寝而不梦见物而名事至而应即载营魄抱一专气致柔涤除玄览也所谓上士先避患而后就利先远辱而后求名故圣人常从事于无形之外而不留心于已成之内是以祸患无由至非誉不能尘垢即知白守黑知雄守雌知荣守辱之义也所谓静则同虚则通至德无为万物皆容即道常无为而无不为侯王若能守万物将自化也所谓道可以弱可以强可以柔可以刚可以阴可以阳可以幽可以明可以包裹天地可以应待无方即道冲而用之或不盈渊乎似万物之宗也其他可以类推盖老子之言弘而博故是书杂以黄老名法儒墨之言以明之毋怪其驳且杂也计然与范蠡言皆权谋术数具载于书绝与此异予固知非着是书者也黄氏屡发其伪以为唐徐灵府作亦不然也其殆文姓之人祖老聃而托之者欤抑因裴氏姓辛字文子之说误指为范子计然十五卷者欤关尹子一卷周关令尹喜所撰喜与老聃同时着书九篇颇见之汉志自后诸史无及之者意其亡已久矣今所传者以一字二柱三极四符五鉴六匕七釜八筹九药为名盖徐蒇子礼得于永嘉孙定未知定又果从何而得也前有刘向序称盖公授曹参参薨书葬孝武帝时有方士来上淮南王安秘而不出向父德治淮南王事得之文既与向不类事亦无据疑即定之所为也闲读其书多法释氏及神仙方技家而借吾儒言文之如变识为智一息得道婴儿蕊女金楼绛宫青蛟白虎宝鼎红炉诵咒土偶之类聃之时无是言也其为假托盖无疑者或妄谓二家之说实祖于此过矣然其文虽峻洁亦颇流于巧刻而宋象先之徒乃复尊信如经其亦妄人哉亢仓子五卷凡九篇相传周庚桑楚撰予初苦求之不得及得之终夜疾读读毕叹曰是讹书也剿老庄文列及诸家言而成之也其言曰近代以文章取士则剪巧绮褴益至而正雅典实益藏夫文章取士近代之制战国之时无有也其中又以人易民以代易世世民太宗讳也伪之者其唐士乎予犹存疑而未决也后读他书果谓天宝初诏号亢桑子为洞灵真经求之不获襄阳处士王士元采诸子文义类者撰而献之其说颇与予所见合复取读之益见其言词不类因弃去不复省农道一篇虽可读古农家书具有之或者谓可孤行吾亦不知其为何说也邓析子三卷郑人邓析撰析操两可之说设无穷之辞当子产之世数难子产之法子产卒后二十一年驷蒨为政杀邓析而用其竹刑夫析之学兼名法家者也其言天于民无厚君于民无厚父于子无厚兄于弟无厚刻矣夫民非天弗生非君弗养非父弗亲非兄弗友而谓之无厚可乎所谓不能屏勃厉全夭札执穿窬诈伪诛之尧舜位为天子而丹朱商均为布衣周公诛管蔡岂诚得已哉非常也变也析之所言如此真不法先王不是礼义而好治怪说者哉其被诛戮宜也非不幸也鹖冠子楚人撰不知姓名尝居深山以鹖羽为冠着书四卷因以名之其书述三十变通古今治乱之道而王瑽篇所载楚制为详立言虽过乎严要亦有激而云也周氏讥其以处士妄论王政固不可哉第其书晦涩而后人又杂以鄙浅言读者往往厌之不复详究其义所谓天用四时地用五行天子执一以守中央此亦黄老家之至言使其人遇时其成功必如韩愈所云黄氏又谓韩愈猎取二语之外余无留良者亦非知言也士之好妄论人也如是哉陆佃解本十九篇与晁氏削去前后五卷者合予家所藏但十五篇云子华子十卷程本撰本字子华晋人曰魏人者非也艺文志不录予尝考其书有云秦襄公方启西戎子华子观政于秦又稽庄周所载子华子事则云见韩昭僖侯夫秦襄公之卒在春秋前而昭僖之事在春秋后前后相去二百余年子华子何其寿也其不可知者一孔子家语言孔子遭齐程子于郯程子盖齐人今子华子自谓程之宗君受封于周后十一世国并于温程本商季文王之所宅在西周当为畿内小国温者周司寇苏忿生之所封周襄王举河内温原以赐晋文公温固晋邑也孰谓西周之程而顾并于河内之温乎地之远迩亦在可疑其不可知者二后序称子华子为鬼谷子师鬼谷战国纵横家也今书绝不似之乃反类道家言又颇剿浮屠老子庄周列御寇孟轲荀卿黄帝内经春秋外传司马迁班固等书而成其不可知者三刘向校定诸书咸有序皆渊悫明整而此文独不类其不可知者四以此观之其为伪书无疑或传王摐性之姚宽令威多作赝书而此恐出其手理或然也然其文辞极舂容而议论焕发略无窘涩之态故尤善惑人人溺文者孰觉其伪哉列子八卷凡二十篇郑人列御寇撰刘向校定八篇谓御寇与郑缪公同时柳宗元云郑缪公在孔子前几百载御寇书言郑杀其相驷子阳则郑繻公二十四年当鲁缪公之十年向盖因鲁缪公而误为郑尔其说要为有据高氏以其书多寓言而并其人疑之所谓御寇者有如鸿蒙列缺之属误矣书本黄老言决非御寇所自着必后人会萃而成者中载孔穿魏公子牟及西方圣人之事皆出御寇后天瑞黄帝二篇虽多设辞而其离形去智泊然虚无飘然与大化游实道家之要言至于杨朱力命则为我之意多疑即古杨朱书其未亡者剿附于此御寇先庄周周着书多取其说若书事简劲弘妙则似胜于周间尝熟读其书又与浮屠言合所谓内外进矣而后眼如耳耳如鼻鼻如口无弗同也心凝形释骨肉都融不觉形之所倚足之所履非大乘圆行说乎鲵旋之潘为渊止水之潘为渊流水之潘为渊滥水之潘为渊沃水之潘为渊沈水之潘为渊雍水之潘为渊汧水之潘为渊肥水之潘为渊非修习教观说乎有生之气有形之状尽幻也造化之所始阴阳之所变者谓之生谓之死穷数达变因形移易者谓之化谓之幻造物者其巧妙其功深固虽穷难终因形者其巧显其功浅故随起随灭知幻化之不异生死也始可以学幻非幻化生灭说乎厥昭生乎湿醯鸡生乎酒羊奚比乎不笋久竹生青宁青宁生程程生马马生人人久入于机万物皆出于机皆入于机非轮回不息说乎人胥知生之乐未知生之苦知死之恶未知死之息非寂灭为乐说乎精神入其门骨骸反其根我尚何存非圆觉四大说乎中国之与西竺相去一二万里而其说若合符节何也岂其得于心者亦有同然欤近世大儒谓华梵译师皆窃庄列之精微以文西域之卑陋者恐未为至论也曾子孔子弟子鲁人曾参所撰也汉志云十八篇唐志云二卷今世所传自修身至天圆凡十篇分为二卷与唐志合视汉则亡八篇矣其书已备见大戴礼中予取而读之何其明白皎洁若列星之丽天也又何其敷腴谆笃若万卉之含泽也传有之有德者必有言信哉七十而从心进学之序七十免过勉人之辞其立言迥然不同也周氏不察而讥之过矣君子爱日诲学者也一日三省自治功也语有详略事有不同也高氏以辞费诮之亦何可哉或谓大孝篇有及乐正子春事固出后人所辑而非曾子所自着则庶几也言子三卷言子名偃字子游吴人孔门弟子近新昌王爚裒论语书所载问答而为此书不知者直谓为偃所自着盖非也大抵古书之存于今者多出于后人之手如孔子家语谓为孔安国所录壁中之文往往多钞左传礼记诸书特稍异其辞耳善读者固不敢与之世传贾谊新书谓谊所作亦不过因过秦论吊湘赋而杂以汉书中语足之似非谊本书也此犹有所附丽而然古三坟书亡已久宋毛渐特出之山坟则言君臣民物阴阳兵家谓之连山气坟则言归藏生动长育止杀谓之归藏形坟则言天地日月山川云气谓之干坤与先儒所言三易大异阴符古无是书唐李筌特出之以为黄帝所作皆取兵家谲诞不经语而文以奇涩之辞又妄说太公范蠡鬼谷张良诸葛亮等训注皆凿空扇虚以惑世尤使人惊愕不止是果何为者哉予读言子之书于是乎有感子思子七卷鲁人孔伋撰子思伋字也避孔子不敢称姓故曰子思子然亦后人缀缉而成非子思之所自着也中载孟轲问牧民之道何先子思子曰先利之轲曰君子之告民者亦仁义而已何必曰利子思子曰仁义者固所以利之也上不仁则不得其所上不义则乐为诈此为不利大矣他日孟轲告魏侯以仁义盖深得子思子之本旨或者不察乃遽谓其言若相反者何耶慎子一卷慎到撰到赵人见于史记列传中兴馆阁书目乃曰浏阳人浏阳在今潭州吴时始置县与赵南北了不相涉也误也汉志云四十二篇唐志云十卷不言篇数崇文总目言三十七篇今所存者唯威德因循民杂德立君人五篇耳威德篇曰立天子以为天下非立天下以为天子也立君以为国非立国以为君也立官长以为官非立官以为官长也民杂篇曰大君者太上也兼畜下者也下之所能不同而皆上之用也是以大君因民之能为资尽包而畜之无取去焉君人篇曰君人者舍法而以身治则诛赏予夺从君心出矣然则受赏者虽当望多无穷受罚者虽当望轻无已皆纯简明易类非刑名家所可及到亦稷下能言士哉庄周荀卿称之一则曰慎到二则曰慎到虽其术不同亦有以也庄子十卷战国时蒙人漆园吏庄周撰内篇七外篇十五杂篇十一总三十三篇其书本老子其学无所不窥其文辞汪洋凌厉若乘日月骑风云下上星辰而莫测其所之诚有未易及者然所见过高虽圣帝经天纬地之大业曾不满其一哂盖仿佛所谓古之狂者惜其与孟轲氏同时不一见而闻孔子之大道苟闻之则其损过就中岂在轲之下哉呜唿周不足语此也孔子百代之标准周何人敢掊击之又从而狎侮之自古着书之士虽甚无顾忌亦不至是也周纵日见轲其能幡然改辙乎不幸其书盛传世之乐放肆而惮拘检者莫不指周以借口遂至礼义陵迟彝伦斁败卒踣人之家国不亦悲夫金李纯甫亦能言之士着鸣道集说以孔孟老庄同称为圣人则其沈溺之习至今犹未息也异说之惑人也深矣夫盗跖渔父让王说剑诸篇不类前后文疑后人所剿入晁氏谓孔子没道术散老子始着书周起而羽翼之老子着书在孔子未没之先墨子三卷战国时宋大夫墨翟撰上卷亲士修身所染法仪七患辞过三辨七篇号曰经中卷尚贤三篇下卷尚同三篇皆号曰论共十三篇考之汉志七十一篇馆阁书目则六十一篇已亡节用节葬明鬼非乐非儒等九篇比今书则又亡多矣墨者强本节用之术也予尝爱其圣王作为宫室便于主不以为观乐之言又尝爱其圣人为衣服适身体和肌肤非荣耳目而观愚民之言又尝爱其饮食增气充虚强体适腹之言墨子其甚俭者哉卑宫室菲饮食恶衣服大禹之薄于自奉者孔子亦曰奢则不逊俭则固然则俭固孔子之所不弃哉或曰如子之言则翟在所取而孟子辞而辟之何也曰本二鬼谷子三卷鬼谷子撰一名元微子鬼谷子无姓名里居战国时隐颍川阳城之鬼谷故以为号或云王誗者妄也长于养性治身苏秦张仪师之受捭阖之术十三章又受转圆胠箧及本经持枢中经三篇转圆胠箧今亡梁陶宏景注刘向班固录书无鬼谷子隋志始有之列于纵横家唐志以为苏秦之书大抵其书皆捭阖钩箝揣摩之术其曰与人言之道或拨动之令有言以示其同或闭藏之使自言以示其异捭阖也既内感之而得其情即外持之使不得移钩箝也量天下之权度诸侯之情而以其所欲动之揣摩也是皆小夫蛇鼠之智家用之则家亡国用之则国偾天下用之则失天下学士大夫宜唾去不道高氏独谓其得于杨老阖辟翕张之外不亦过许矣哉其中虽有知性寡累知命不忧及中稽道德之祖散入神明之颐等言亦恒语尔初非有甚高论也呜唿曷不观之仪秦乎仪秦用其术而最售者其后竟何如也高爱之慕之则吾有以识高矣孙子一卷吴孙武撰魏武帝注自始计至用间凡十三篇艺文志乃言八十二篇杜牧信之遂以为武书数十万言魏武削其繁剩笔其精粹以成此书按史记阖闾谓武曰子之十三篇吾尽观之其数与此正合汉志出史记后牧之言要非是武齐人吴阖闾用以为将西破强楚入郢北威齐晋显名诸侯叶适以不见载于左传疑其书乃春秋末战国初山林处士之所为予独不敢谓然春秋时列国之事赴告者则书于策不然则否二百四十二年之间大国若秦楚小国若越燕其行事不见于经传者有矣何独武哉或曰风后握奇经实行兵之要其说实合乎伏羲氏之卦画奇正相生变化不测诸葛亮得之以为八阵李靖得之以为六花阵而武为一代论兵之雄顾不及之何也曰兵势篇不云乎战者以正合以奇胜战势不过奇正奇正之变不可胜穷奇正相生如循环之无端九地篇又不云乎用兵者譬如率然率然者常山之蛇也击其首则尾至击其尾则首至击其中则首尾俱至斯固风后之遗说也曾谓其不及之可乎呜唿古之谈兵者有仁义有节制至武一趋于权术变诈流毒至于今未已也然则武者固兵家之祖亦兵家之祸首欤吴子二卷卫人吴起撰起尝学于曾子其着书曰图国料敌治兵论将应变励士凡六篇夫干戈相寻至于战国惨矣往往以智术诈谲驰骋于利害之场无所不用其至若无士矣起于斯时对魏武侯则曰在德不在险论制国治军则曰教之以礼励之以义论天下战国则曰五胜者祸四胜者弊三胜者霸二胜者王一胜者帝数胜得天下者稀以亡者众论为将之道则曰所慎者五一曰理二曰备三曰果四曰戒五曰约何起之异夫诸子也此所以守西河与诸侯大战七十六全胜六十四辟土四面拓地千里宜也较之孙武则起几于正武一乎奇其优劣判矣或者谓起为武之亚抑亦未之思欤然则杀妻求将啮臂盟母亦在所取乎曰姑舍是尉缭子五卷不知何人书或曰魏人以天官篇有梁惠王问知之或曰齐人也未知孰是其书二十四篇较之汉志杂家二十九篇已亡五篇其论兵曰兵者凶器也争者逆德也将者死官也故不得已而用之无天于上无地于下无王于后无敌于前一人之兵如狼如虎如风如雨如雷如霆震震冥冥天下皆惊由是观之其威烈可谓莫之婴矣及究其所以为用则曰兵不攻无过之城不杀无罪之人夫杀人之父兄利人之货财臣妾人之子女此皆盗也又曰兵者所以诛暴乱禁不义也兵之所加者农不离其田业贾不离其肆宅士大夫不离其官府故兵不血刃而天下亲呜唿又何其仁哉战国谈兵者有言及此君子盖不可不与也宋元丰中是书与孙吴二子司马穰苴兵法黄石公三略吕望六韬李卫公问对颁行武学号为七书孙吴当是古书司马兵法本古者司马兵法而附以田穰苴之说疑亦非伪若三略六韬问对之类则固后人依仿而托之者也而杂然浑称无别其或当时有司之失欤尹文子二卷周尹文撰其书言大道似老氏言刑名类申韩盖无足称者晁氏独谓其亦宗六艺数称仲尼其叛道者盖鲜呜唿世岂有专言刑名而不叛道者哉晁失言矣仲长统序称其出于周尹氏齐宣王时居稷下与宋抃彭蒙田骈同学于公孙龙按龙客于平原君君相赵惠文王宣王死下距惠文王之立已四十余岁是非学于龙者也统卒于献帝让位之年而序其黄初末到京师亦与史不合呜唿素问以为黄帝所作而有失侯失王脱营不医之文殊不知秦灭六国汉诸侯王国除始有失侯王者六韬谓出于周之吕牙而有避正殿之语殊不知避正殿乃战国后事尔雅以为周公所制而有张仲孝友之言殊不知张仲乃周宣王时人予尝验古书真伪每以是求之思过半矣又况文辞气魄之古今绝然不可同哉予因知统之序盖后人依托者也呜唿岂独序哉商子五卷秦公孙鞅撰鞅卫之庶孽封于商故以名书汉志二十九篇陈氏谓二十八篇予家藏本二十六篇其第二十一篇亡鞅好刑名之学秦孝公用之遂致富强后卒以反诛今观其术以劝耕督战为先务垦草之令农战之法至严至峻也然不贵学问以愚民不令豪杰务学诗书其毒流至嬴政遂大焚诗书百家语以愚天下黔首鞅实启之非特李斯过也议者不是之察尚摘其商农无得籴粜贵酒肉重租之语以为疵病是犹舍人杀夺之罪而问其不冠以见人果何可哉公孙龙子三卷疏府白马指物通变坚白名实凡六篇汉志六十四篇其亡已多矣龙赵人平原君客也能辨说伤明王之不兴疾名器之乖实以假指物以混是非冀时君之有悟而正名实焉予尝取而读之白马非马之喻坚白同异之言终不可解后屡阅之见其如捕龙蛇奋迅腾益不可措手甚哉其辨也然而名实愈不可正何邪言弗醇也天下未有言弗醇而能正苟欲名实之正亟火之荀子十卷赵人荀卿撰卿名况汉志避宣帝讳作孙卿刘向校定除其重复者三十二篇为十二卷题曰新书唐杨倞为之注且更新书为荀子易其篇第析为二十卷卿以齐襄王时游稷下距孟子至齐五十年矣列于大夫三为祭酒去之楚春申君以为兰陵令以谗去之赵与临武君议兵入秦见应侯昭王以聘反乎楚复为兰陵令既废家兰陵以终乡先正唐仲友云向序卿事本司马迁于迁书有三不合春申君死当齐王建二十八年距宣王八十七年向言卿以宣王时来游学春申君死而卿废设以宣王末年游齐年已百三十七矣迁书记孟子以惠王三十五年至梁当齐宣王七年惠王以叟称孟子计亦五十余后二十二年子之乱燕孟子在齐若卿来以宣王时不得如向言后孟子百余岁田忌荐孙膑为军师败魏桂陵当齐威王二十六年距赵孝成王七十八年临武君与卿议兵于王前向以为孙膑倞以败魏马陵疑年马陵去桂陵又十三年矣崇文总目言卿楚人楚礼为客卿与迁书向序驳益难信其论殊精绝然况之为人才甚高而不见道者也由其才甚高故立言或弗悖于孔氏由其不见道故极言性恶及讥讪子思孟轲不少置学者其亦务知道哉李斯虽师卿于卿之学懵乎未之有闻先儒遂以为病指卿为刚愎不逊自许太过之人则失之矣韩子二十卷者韩非所撰非韩之诸公子也喜刑名法术之学而归其本于黄老与李斯同事荀卿以书干韩王不用乃观往者得失之变作孤愤五蠹内外储说林说难五十五篇计十余万言秦王见而悦之急攻韩得非斯自以不如非忌之谮于秦王下吏使自杀非惨激人也君臣父子夫妇之间一任以法其视仁义蔑如也法之所及虽刀锯日加不以为寡恩也其无忌惮至谓孔子未知孝悌忠信之道谓贤尧舜汤武乃天下乱术谓父有贤子君有贤臣适足以为害谓人君藏术胸中以倡众端而潜御群臣噫是何言欤是何言欤是亦足以杀其身矣燕丹子三卷丹燕王喜太子此书载其事为详其辞气颇类吴越春秋越绝书决为秦汉间人所作无疑考其事与司马迁史记往往皆合独乌头白马生角机桥不发进金掷蛙脍千里马肝截美人手听琴姬得隐语等事皆不之载周氏谓迁削而去之理或然也夫丹不量力而轻撩虎须荆轲恃一剑之勇而许人以死卒致身灭国破为天下万世笑其事本不足议独其书序事有法而文彩烂然亦学文者之所不废哉孔丛子七卷中兴书目称汉孔鲋撰鲋该览六艺秦并天下召为鲁国文通君拜太傅及焚书令行乃归藏书屋壁自隐嵩山陈涉起聘为博士迁太师仕六旬以言不用托目疾退老于陈而着是书年五十七卒则固非汉人矣又称一名盘盂艺文志有孔甲盘盂二十六篇本注谓黄帝史或谓夏帝时人此书称子鱼名鲋陈人或谓之子鲋或谓之孔甲孔甲姓名偶同又决非着盘盂者也其殆孔氏子孙杂记仲尼子思子上子高子顺子鱼之言行者欤其第七卷则汉孔臧以所着赋与书谓之连丛附于卷末嘉祐中宋咸为之注虽然此伪书也伪之者其宋咸欤王士元伪作亢桑子而又自为之注抑此类欤近世之为伪书者非止咸也若阮逸关朗易传李靖问对若张商英素书若戴师愈麻衣易亦往往不能迷明者之目竟何益哉今观是书记问篇所载有子思与孔子问答语子思年止六十二鲁穆公同时人穆公之立距孔子之没七十年子思疑未长也而何有答问哉兼之气质萎弱不类西京以前文字其伪妄昭然可见或者谓其能守家法不杂怪奇历战国秦汉流俗而无所浸淫未必然也未必然也淮南鸿烈解二十一卷汉刘安撰安淮南厉王长之子招致苏飞李尚左吴田由雷被七披伍被晋昌等八人及诸儒大山小山之徒讲论道德总统仁义着内书二十一篇李氏书目云第七第十九亡崇文总目云存者十八篇今所传原道俶真天文地形时则冥览精神本经主术缪称齐俗道应濬论诠言邱略说山说林人间务修泰族等训连卷末要略共二十一篇似未尝亡也又有中篇八卷言神仙黄白之术又有外书三十三篇汉志与内书同列于杂家中外书余皆未见淮南子多本文子而出入儒墨名法诸家非成于一人之手故前后有自相矛盾者有乱言而乖事实者既曰武王伐纣载尸而行海内未定故不为三年之丧又曰武王欲昭文王之令德使戎狄各以其贿来贡辽远未能至故治三年之丧殡两楹以俟远方三代时无印周官所掌之玺节郑氏虽谓如今之印章其实与犀角虎人龙符旌诸节并用不过手执之以表信耳今乃曰鲁国召子贡授以大将军印如是之类不能尽举也昔吕不韦相秦亦致辩士使人人着所闻集论以为十二记六论八览其说虽未纯要其首尾以类粲然成一家言非淮南之杂也古人论立言者汉不如秦秦不如周信矣哉扬子法言十卷汉扬雄撰凡十三篇篇各有序通录在卷后景祐初宋咸引之以冠篇首或谓始于唐仲友非也自秦焚书之后孔子之学不绝如线雄独起而任之故韩愈以其与孟荀并称而司马光尤好雄学且谓孟子好诗书荀子好礼扬子好易孟文直而显荀文富而丽扬文简而奥惟简而奥故难知其与雄者至矣是法言者为拟论语而作论语出于群弟子之所记岂孔子自为哉雄拟之僭矣至其甚者又撰太玄以拟易所谓首冲错测摛茔数文掜图告之类皆足以使人怪骇由其自得者少故言辞愈似而愈不似也呜唿雄不足责也光以二代伟人乃胶固雄学复述潜虚以拟玄抑又何说哉余因为之长叹雄之事经考亭朱子论定者则未遑及也抱朴子晋葛洪撰洪字稚川着内篇二十卷言神仙黄白变化之事外篇十卷驳难通释洪深抱朴子溺方技家言谓神仙决可学学之无难合丹砂黄金为药而服之即令人寿与天地相毕乘云驾龙上下大清其他杂引黄帝御女及三皇内文劾召鬼神之事皆诞亵不可训昔汉魏伯阳约周易作参同契上中下篇其言修炼之术甚具洪乃时与之戾不识何也洪尝自言马迹山中受九鼎金液二经于郑君郑君名隐又得之葛仙公元元洪从祖也其后郑君知江南将乱负笈持药东投霍山莫知所在亦不识其仙欤否也洪博闻深洽江左绝伦为文辞虽不近古纡徐蔚茂旁引而曲证必达己意乃已要之洪亦奇士使舍是而学六艺夫孰御之哉惜也刘子五卷五十五篇不知何人所作唐志十卷直云梁刘勰撰今考勰所着文心雕龙文体与此正类其可征不疑第卷数不同为少异尔袁孝政谓刘书孔昭伤己不遇遭天下陵迟播迁江表故作此书非也孝政以无传记可凭复致疑于刘歆刘勰刘孝标所为黄氏遂谓孝政所托亦非也其书本黄老言杂引诸家之说以足成之绝无甚高论末论九家之学迹异归同尤为鄙浅然亦时时有可喜者清神章云万人弯弧以向一鹄鹄能无中乎万物眩曜以惑一生生能无伤乎三复其言为之出涕文中子中说十卷隋王通撰通字仲淹文中盖门人私谥因以名其书世之疑通者有三一云唐书房杜传中略不及其姓名此书乃阮逸伪作未必有其人按皮日休着文中子碑谓通生乎陈隋之世以乱世不仕退于汾晋序述六经敷为中说以行教于门人皮唐人也距隋为近其言若此果无是人乎书果逸之伪作乎一云通行事于史无考独隋唐通录称其有秽行为史官所削然史氏之职善恶毕书以为世法戒人有秽行见诸简策者多矣何特削通哉一云房杜李魏二温王陈辈未必其门人脱有之何不荐诸太宗而用之隋大业十三年五月通已先卒将焉荐之刘禹钖作王华卿墓志载其家世行事有曰门多伟人虽未可必其为房杜诸公要不可谓非硕士也第其书出于福郊福畤之所为牵合傅会反不足取信于人如仁寿四年通始至长安李德林卒已九岁而书有德林请见之语江都有变通不及闻而书有泫然而兴之言关朗在太和中见魏孝文自太和丁巳至通生之岁开皇四年甲辰一百七年矣而书谓问礼于关子朗此最为谬妄者也噫孟子而下知尊孔子者曰荀扬扬本黄老荀杂申商唯通为近正读者未可以此而轻訾之天隐子八篇不知何人所作唐司马承祯为之序承祯字子微尝着坐忘论此书言长生久视之法与之相表里岂天隐子即承祯欤洪兴祖谓承祯得天隐子之学岂或别有考欤玄贞子两见唐志一云十二卷一云二卷予所藏者外篇三卷尔计必有内篇而此非全书也唐张志和撰韦诣作内解志和字子同金华人始名龟龄年十六擢明经以策干肃宗特见赏重命待诏翰林授左金吾卫录事参军因赐名后坐事贬南浦尉会赦还以亲既丧不复仕居江湖自称烟波钓徒着元真子亦以自号其书多偏曲之论无足采所可采者其隐操亦卓卓云金华子三卷刘崇远撰或云崇远唐人或云五代人仕至大理司直其为人莫可考其为书录唐大中后事盖驳乎不足议也昔刘向采传记百家之言撮其正词美义可为劝戒者以类相从为说苑新序二书最为近古识者犹病其徇物者多自为者少况崇远乎哉金华子崇远所自号盖有慕皇初平云齐丘子六卷一名化书言道术德仁食俭六化为甚悉世传为伪唐宋齐丘子嵩作张来题其后遂云齐丘犬鼠之雄盖不足道其为化书虽皆浅机小数亦微有见黄老之所谓道德其能成功有以也呜唿是书之作非齐丘也终南山隐者谭峭景升也齐丘窃之者也其云能得一者天下可以理老氏说也魂魄魅我血气醉我七窍囚我五根役我释氏说也心冥冥兮无所知神怡怡兮无所之气熙熙兮无所为万虑不能惑求死不可得神仙家说也非浅机小数比也使齐丘知此则何为不得其死也其文高简关尹子可亚也实微有见于黄老所谓道德者也聱隅子二卷蜀人黄晞撰晞宋仁宗时人着歔欷琐微论十篇篇有小序造文效扬雄王通二氏而造理不能逮其谓张良得圣人之安萧何得圣人之变刘向得圣人之力者似不可哉黄氏间采其语谓二氏反有所不及非知言也然自五季以来士习极陋而文亦随之入宋殆将百年而犹未大振晞独知辞赋戾乎治具声偶甚乎倡优确然立论以成一家言真豪杰士哉真豪杰士哉周子通书四十章本号易通春陵子周子惇颐之所着也自孟子没孔子之学不传千载之下独周子得之以授二程氏遂大白于天下安定胡宏有云一回万古之光明如日丽天将为百世之利泽如水行地其论不亦至哉第每篇之首宏辄加以周子曰三言而损其旧有篇名失其旨矣是书文虽高简体实渊悫诚可上继孟氏非余子比也然莫知其师傅之所自彼妄男子谓同胡文恭公受学于鹤林寿涯师者固为诡诞而云传太极图于穆修修传先天图于种放放传于陈抟者亦恐知周子未尽也其殆不阶师授超然独觉于千古之上者欤子程子十卷一名程子粹言乃程颐叔子书盖其门人杨时变语录而文之者也前有序不着氏名东阳厉髯翁云相传为广汉张栻作序称得诸子高子家传以其卷次不分编类不别因离为论道论学论书论政论事天地圣贤君臣心性人物十篇欲其统而要非求类夫论语之书也予取观之实皆叔子之言而伯子之说附焉辞极峻古虽间有稍离真者亦不远矣览者尚慎择之哉至正戊戌春三月丙辰西师下睦州浦阳壤地与睦境接居民震惊多扶挈耄倪走傍县予亦遣妻孥入勾无山独留未行日坐环堵中块然无所为乃因旧所记忆者作诸子辩数十通九家者流颇具有焉孔子门人之书宜尊而别之今亦俯就其列者欲备儒家言也始之以鬻子终之以周程者欲读者有所归宿也其中疏剔排亦窃自谓有一发之见第以家当屡徙之余书无片牍可以稽质不能必其无矛盾也夏六月壬午仅克脱稿越三日乙酉而浦阳平矣余遂竭厥趋勾无惊悸稍定俾仲子遂录之如右于戏九家之徒竞以立异相高莫甚于衰周之世言之中道者则吾圣贤之所已具其悖义而伤教者固不必存之以欺世也于戏邪说之害人惨于刀剑虐于烈火世有任斯文之寄者尚忍淬其锋而膏其焰乎予生也贱不得信其所欲为之志既各为之辨复识其私于卷末学孔氏者其或有同予一嘅者夫秋七月丁酉朔金华宋濂记寓言齐桓公因过葵丘葵丘人掘地得铁剑以上厄于土蚀甚桓公力耆之命左右砺以密砥沃以鸟膏虽日切劘下上而鳞然若痏痂者犹故也持以示隰朋隰朋曰是谓太白之精西方之英北斗上布中炯外空不用则已用不留行是盖诸侯之神物也复示开方开方曰隰朋之言良是昔我太公尝得宝剑于渭之阳名曰龙光命太史占之其繇有曰金以至刚象以武功大启尔封东海之邦历年八百乃终迄今卒受国于齐君之所获与太公无异是殆天欲昌齐伯业乎昌之必自葵丘始管夷吾不言而出桓公召而问曰寡人得宝剑左右皆吾誉子独无一言何也夷吾曰君暗而臣佞臣尚何言桓公曰何故夷吾曰君势隆则谄谀日至谄谀日至则危亡之道也彼隰朋开方者岂不知三尺枯铁冶锻之家皆有之今敢面欺于君是君有重势以临之也古之贤王好善而忘势者果何为哉桓公足地曰微汝言寡人不及此势之所至可畏哉晋景朝出见饭牛者且行且歌意轩轩若自得命韩厥唿而问之女衣才至骭曾无衮绣之华出牧于野曾无文轩之载女果何乐而行歌若是也饭牛者曰此吾所以乐也吾岂欲异于人哉顾衮绣之荣适以囚吾身文轩之美适以械吾体故绝去而弗求也吾岂欲异于人哉人过百龄其速若一日耳舞而婆娑行而浩歌寤而蕤蕤寐而鱼鱼以此优游卒岁不亦安乎生杀之柄弗累于手安危之机弗系于心朝夕所虑者牛之饥得青刍一束则吾事济矣不亦足乎既安且足其视列车千乘积粟万钟皆外物也泊然与化俱冥矣不亦达乎有此三者而欲持以易彼非惑欤韩厥曰女自谋则善矣如苍生何饭牛者不答笑去卫人有齐丘生者年五十生一子爱之食寝非子在侧弗安弗饱偶渡河溺死齐丘像其貌而哭甚哀其友子人丙晓之曰鲁人有爱狻猊者狻猊产徼而中国不可得乃使人貌之而日视之终不得一见之尔之所哀得无类是乎齐丘闻之愈悲子人丙之兄骂曰尔恶识死生之变哉宜乎不尔听而愈悲也乃走告齐丘曰太虚之门气有屈信生生死死一耳尔容何力哉古之达人委之顺之由之全之不逆命不沮化不祈内福不辟外祸不知天之为人人之为天也且尔之死生亦纵浪大化中未知津涯尚何暇恤尔之子哉齐丘收泣谢曰喻之矣商于子家贫无犊以耕乃牵一大豕驾之而东大豕不肯就轭既就复解终日不能破一畦甯毋先生过而尤之曰子过矣子过矣耕当以牛以其力之巨能起块也蹄之坚能陷淖也豕纵大安能耕耶商于子怒而弗应甯毋先生曰诗不云乎乃造其曹执豕于牢言将以为肴今子以之代耕不几颠之倒之乎吾悯而诏子子乃反怒而弗答何也商于子曰子以予颠之倒之予亦以子倒之颠之吾岂不知服田必以牛亦犹牧吾民者必以贤不以牛虽不得田其害小不以贤则天下受祸其害大子何不以尤我者尤牧民者耶甯毋先生顾谓弟子曰是盖有激者也雍丘有北宫殖操舟捕鱼蚌自给夜宿河滨忽获夜光之珠明照百步外雍丘之人以北宫殖得奇宝也争刺羊豕往贺之曰自若居雍丘出则操舟入则舍舟其衣罔罔尔其食扈扈尔宋人之窭者未有过于若也若今一旦得奇宝奇宝者世之所珍何欲不餍哉宋大夫闻之亦往贺曰宋君欲求照乘之珠十枚既有其九环宋国之疆而诏之无有应者不意若得之河滨也若当笼以阿钖贮以宝椷吾挈若西献之贵与富弗须口也北宫殖将行其父始还自秦北宫殖具以告其父哭曰予居雍丘十世矣安于一舟今以是珠献必致贵富贵富则骄骄则暴暴则乱乱则危危则大坏而后已求如今日操舟尚可得耶吾安用是为也吾安用是为也碎之萝山杂言濂自居青萝山山深无来者辄日玩天人之理久之似觉粗有所得作萝山杂言君子之道与天地并运与日月并明与四时并行冲然若虚渊然若潜浑然若无隅凝然若弗移充然若不可以形拘测之而弗知用之而弗穷唯其弗知是以极微唯其弗穷是以有终至虚至灵者心视之无形听之无声探之不见其所庐一或触焉缤缤乎萃也炎炎乎爇也莽莽乎驰弗息也若不以畏为君而欲辔之勒之检之柙之苞之涵之是犹教猿学礼也不亦左乎子不见婴儿乎目不留采色故明全耳不留音声故聪全舌不留苦甘故味全君子则之养其聪晦其明忘其味是之谓通原通原则几乎圣人不用则已用则为天下独六经皆故迹新入之机不同其机确确其履濯濯其机采采其履昧昧甚哉其机也人以文视经斯缪已善察机者其以质视经乎绵绵棼棼乃政之分纯纯谧谧乃政之一是故圣人驯而弗扰靖而弗逸明而弗察勤而弗烦弗扰故民舒弗逸故民宁弗察故民宽弗烦故民裕四者有失则天下受其害守正莫过于一一故弗贰弗贰则明明则神神则无不通天下之能事毕矣是故圣人之学贵一天下一物也譬之千钧乌获能举之力不获若则或压焉或偾焉甚可畏也然则举天下有要乎曰有德以怀之刑以威之阴阳相摩昼夜相环善恶相形枭凤相峙粱藜相茂势也亦理也君子欲尽绝小人得乎哉鸟之羽者两其足兽之角者去其齿天地生物尚有不能而况众人乎故曰功有所不全力有所不任才有所不足行遇刃者必避食逢鸩者必舍惧害己也丽色藏剑厚味腊毒则弗之察愚矣鸡司晨犬警夜虽尧舜不能废人有弃小善而弗采者非道哉以文徼名名必隳以货徇身身必亡隳故无成亡因有争唯君子知名不可徼身不可徇是谓守素守素则治治乃昭昭乃纯纯乃诚内修不暇奚事外欲皦皦兮不缁容容兮不知其所穷如拥鉴如持衡随好恶轻重而应焉其君子之心也哉天无言而生杀遂伸兮则荣屈兮则悴亦何容力哉故君子与天合德不察察以自恃乎不默默以求全乎不赫赫以鸷翔乎不缩缩以雉伏乎能纯一乎能绝外诱乎能山立而海受乎如是者谓之近道彼因气强吾以义刚彼因气弱吾以仁柔刚柔强弱之间不容一发知者行之是谓得天不肖者悖之是谓失天人有奔走而求首者或告之曰尔首不亡也指以示之泠然而悟学者之于道亦然世求圣人于人求圣人之道于经斯远已我可圣人也我言可经也弗之思耳天下之事或小或大或简或烦或亏或赢或同或异难一矣君子以方寸心摄之了然不见其有余以术干禄者败以财树家者祸以势临人者辱以安自恃者危以学自眩者禽以行自翘者伪是六疾也慈则和俭则裕勇则决明则远容则聚是五懿也去六疾行五懿方有为于天下书客言天台李某遇盗官为购捕之有刀镊工出簪珥粥诸市市魁执送官工具言私于李东邻女得之官逮女问状女战栗不能言工曰尔毋佯惧为也尔左乳有瘢可验官覆之信然女恚自刭死死三月始得真盗初女童子时常用工剃发故知女瘢工怨女嫁时不偿其劳陷之黄岩少年尝游于博徒一日饮市上市人携虚箧与博不胜驰而去少年惭其绐己蹑至大泽中杖之仆地有一翁挟子过焉意其病厥也扶还其家未至而气绝市人家缚翁父子入官子哀恸不伏翁谓子曰儿毋用苦吾老矣自度在世无几愿易儿也子闻之辄自陈杀市人状甚悉官用纵翁归翁念儿冤也自经死为说者曰汉张释之为廷尉天下无冤民呜唿今之从政者其释之也哉琴谕客有为予言楚越之交恒多山山民齐氏者不识琴问人曰何谓琴或告之曰琴之为制广前狭后圆上方下岳首而越底被之以丝则铿铿然泠泠然可听也齐悦曰是知琴也一日适通都大邑见负筑来者亟趋视之惊曰是不类广前狭后圆上方下者耶反侧视之良久又曰是不类岳首而越底者耶以指横度之则亦有声出丝间复曰是又不类铿铿泠泠之可听者耶遂力致其人而归师之三年早夜不辍自以为尽其技也乡之告者偶过焉闻其声辄瞿然曰子习者筑也非琴也不然何若是嘈杂淫哇也因出琴鼓一再行齐民闻之蹙额曰子绐我矣子绐我矣澹乎若大羹玄酒朴乎若蒉桴土鼓不足乐也予所嗜者异乎是若鸾凤之鸣若笙箫之闲作若燕赵美人之善讴吾不知子琴之为筑吾筑之为琴也请终乐之嗟夫琴之为器人所易识山民乃以筑当之则夫误指乡愿为君子日爱之而不知厌者尚何怪乎感斯言作琴谕秦士录邓弼字伯翊秦人也身长七尺双目有紫棱开合闪闪如电能以力雄人邻牛方斗不可擘拳其嵴折仆地市门石鼓十人舁弗能举两手持之行然好使酒怒视人人见辄避曰狂生不可近近则必得奇辱一日独饮娼楼萧冯两书生过其下急牵入共饮两生素贱其人力拒之弼怒曰君终不我从必杀君亡命走山泽耳不能忍君苦也两生不得已从之弼自据中筵指左右揖两生坐唿酒歌啸以为乐酒酣解衣箕踞拔刀置案上铿然鸣两生雅闻其酒狂欲起走弼止之曰勿走也弼亦粗知书君何至相视如涕唾今日非速君饮欲少吐胸中不平气耳四库书从君问即不能答当血是刃两生曰有是哉遽摘七经数十义叩之弼历举传疏不遗一言复询历代史上下三千年纚纚如贯珠弼笑曰君等伏乎未也两生相顾惨沮不敢再有问弼索酒被发跳叫曰吾今日压倒老生矣古者学在养气今人一服儒衣反奄奄欲绝徒欲驰骋文墨儿抚一世豪杰此何可哉此何可哉君等休矣两生素负多才艺闻弼言大愧下楼足不得成步归询其所与游亦未尝见其挟册呻吟也泰定末德王执法西御史台弼造书数千言袖谒之阍卒不为通弼曰若不知关中有邓伯翊耶连击踣数人声闻于王王令隶人捽入欲鞭之弼盛气曰公奈何不礼壮士今天下虽号无事东海岛彝尚未臣顺间者驾海舰互市于鄞即不满所欲出火刀斫柱杀伤我中国民诸将军控弦引矢追至大洋且战且却其亏国体为已甚西南诸蛮虽曰称臣奉贡乘黄屋左纛称制与中国等尤志士所同愤诚得如弼者一二辈驱十万横磨剑伐之则东西止日所出入莫非王土矣公奈何不礼壮士庭中人闻之皆缩颈吐舌舌久不能收王曰尔自号壮士解持矛鼓噪前登坚城乎曰能百万军中可刺大将乎曰能突围溃阵得保首领乎曰能王顾左右曰姑试之问所须曰铁铠良马各一雌雄剑二王即命给与阴戒善槊者五十人驰马出东门外然后遣弼往王自临观空一府随之暨弼至众槊并进弼虎吼而奔人马辟易五十步面目无色已而烟尘涨天但见双剑飞舞云雾中连斫马首堕地血涔涔滴王抚髀欢曰诚壮士诚壮士命勺酒劳弼弼立饮不拜由是狂名振一时至比之王铁枪云王上章荐诸天子会丞相与王有隙格其事不下弼环视四体叹曰天生一具铜筋铁肋不使立勋万里外乃藁死三尺蒿下命也亦时也尚何言遂入王屋山为道士后十年终史官曰弼死未二十年天下大乱中原数千里人影殆绝玄鸟来降失家竞栖林木间使弼在必当有以自见惜哉弼鬼不灵则已若有灵吾知其怒发上冲也卷八广薛季昶对张柬之语神龙元年春正月秋官侍郎张柬之天官侍郎崔元晖中台右丞敬晖司刑少卿桓彦范相王司马袁恕己举兵讨武氏之乱张易之昌宗伏诛中宗复位洛州长史薛季昶乘间言于柬之曰侍郎举义兵剪除奸雄匡复帝室使四海苍生再见唐家日月其事甚伟而季昶无一言以为贺者侍郎亦知其意乎柬之曰不知也季昶曰仆亦谓侍郎不知也侍郎若知则其所设施当不止此侍郎幸听仆仆请披肝沥胆为侍郎言之昔我高祖提三尺剑起晋阳辅以太宗之神武将帅之忠烈然后能缚世充于东都戮建德于河朔剪黑闼于山东收李密于黎阳诛萧铣于江陵昼不得息夜不得寐蚁虱生于铠胄之间盖出万死一生百战而有天下此无他欲为贤子神孙建万世不拔之业耳今武氏以妾媵之微黜夺帝位断王皇后萧淑妃手足投酒瓮中石诸宗室朝明堂恣行杀戮御则天楼大赦天下革唐号为周易服色置社稷立宗庙身被衮冕手秉大珪自称曰天册金轮大圣皇帝南面而朝群臣自天地始分以至于今未尝有也侍郎竖义旗以复辟为辞但杀二张而释武后弗图譬舍豺狼而问狐狸何以厌服天下人心仆窃为侍郎弗取也侍郎若听仆计集百辟卿士执武后献诸太庙数其过恶取太宗黄钺斩之以谢天下凡武氏之在中外者无小大皆尽杀无赦庶几少慰先帝在天之灵而侍郎高义亦不在伊尹周公下侍郎能留意乎柬之曰吾业与元晖等谋亦尝如长史言但武后倒持天柄二十有一年生杀废置皆自其手出三公九卿惟知有武氏勇将精兵亦惟知有武氏万邦黎庶亦惟知有武氏脱有一人号于众曰天后且尔将何所置吾属乎则吾作齑粉矣季昶曰不然武后负滔天之恶海内虽畏其威忠义之心人孰无之其专制之初李司马起兵扬州奋臂一唿得胜兵十余万山东豪杰皆蒸麦为粮伸锄为兵以俟南军之至当时天下尚愤惋如此况今日乎侍郎朝玄武门而入不过羽林兵五百人耳诛二张如杀狐兔无一人敢动者则人情可知也侍郎即诛武后天下有不帖帖者当使铁钩钩吾舌悬于长安城上以为乱言者之戒柬之曰汉之吕后与武后无大相远平勃虽将南北军未闻诛之岂不以诛之为弗是耶季昶曰武后之罪浮于吕后万万吕后虽杀孝惠子尽封诸吕为王未尝敢移汉鼎今武后肆行不道赖皇天后土未绝唐祚使侍郎得竭忠其间不然则天下非复唐有欲持一卮酒滴献陵土且不可得侍郎尚欲同之乎柬之曰武后母也今天子子也以子罪母纵快忿一时如万世公义何季昶曰传有之人臣无将将则必诛设有人焉招纳亡命而欲睥睨神器侍郎必尽杀之乃已是何也乱臣贼子决不可赦也武后于唐大义已绝不过一乱贼耳二三大臣为国家讨贼宜从先帝之法岂上所得预闻当此之时宗庙社稷为重武后为轻能杀之乃所以伸公义也柬之曰吾为唐家老臣即旦暮死恨无以借手见先帝于地下今幸诛二凶复国号曰唐便当上章乞骸骨归老故山他固不识也季昶见柬之不能听其言气怒甚目光如炬大声谓柬之曰此事姑置之二凶虽诛诸武封建如旧日夜切齿恨不碎嚼侍郎之骨况三思又得幸于上傥白上罢政事矫制杀侍郎等若反掌耳侍郎尚不知动念乎柬之曰大事已定彼犹几上肉耳夫何能为上素勇烈当使自诛之以张天子之威耳长史固不必过虑也季昶退弹指叹曰唉吾以柬之为天下人豪故往告之乃若是乃若是吾不知死所矣二月上命三思为司空五月赐柬之等王爵罢其政柄二年六月各贬为远州司马未几皆为三思所杀如季昶言志释寄胡征君仲申华容孝廉与广平文学遇于神明之台孝廉问曰予缔子交已越二纪其貌固狎其志则未之闻也子能为我扬榷古今而释之乎文学曰走也不敏长自岩穴鹤毳编襦土芝缊食动趾踉跄发辞謇吃忽挟缃缥去历都邑见者大噱指为木刻错愕周章无地寄迹独孝廉暖我以温颜前我以重席迪我以三古之芳猷期我以九能之至域拜孝廉之贶厚矣孝廉有问敢对以臆寓形霄壤不翅蠛蠓时幻岁迁电灭鸟空唯极所适其乐则鸿出游大泽才气雄鼻尖出火耳后生风金张前驱许史后从牵黄臂苍箙矢韔弓仰落双雕俯扼长熊毛血旁洒尘坌四封入据邃馆庭实惟供罍尊旁午豆俎衡从肉腴舍春酎晕移童器周八音律合六同部分立坐筵布西东绿华白台南威紫冲靥辅寄牙瑰质姣容歌喉撼尘舞袖翩龙其有事固日新而弗足也窃有志焉孝廉能许之乎孝廉曰欲败度纵败礼古人所戒子岂宜蹈之愿闻其他文学曰班生投毫令名煌燿终童请缨其齿甚少不有焰焰孰潜其爝非勒铭于燕然必建标于粤徼轩冕以之蝉联绅笏以之夸尞卫霍拥令樊陈执纛公子扫门王孙媚灶霜露系乎吹嘘予夺视其愠笑其锐也若孟劳之出鲁桡其重也如天球之镇周庙天下学士挥汗为雨联袂成帷莫不仰遗光而企末照其视处环堵厄藜藿击壶而越吟倚柱而吴啸卑卑南阳之耕落落滋泉之钓口心共语影形相吊不亦大有径庭乎孝廉曰功高者身危位隆者名丧此众人之所嗜而君子之所慎也文学曰神封灵壤作镇下方会稽衡华沂岱岳常霍及医闾分布九疆总三条于中区限两戒于外邦他若沧涨荡浮青瀚混茫包天裹地循环相通其间怪伟靡可数详天孙岳长水伯渎宗昴宿宝符之贵玄龟青鲤之章金箧玉策之探日月圭璧之藏或隐而晦或露而彰走将简徒御戒楼航濯足于咸池晞发于榑桑豁氛埃于人瑕发忠信于天光苍水之使稷丘之君庶一问之勺鼎湖而想遗弓履河洛而思圣勋也孝廉曰山川形胜固足以廓子耳目昌子文辞然非至焉子毋徒取则于太史迁也更请大之文学曰去圣逾远学术纷披控名责实礼度是师上下有叙隆杀异宜苛察缴绕弗失丝厘贵俭兼爱上贤右鬼采椽不斫型簋唯土啬然自守与孔齐轨权事制宜诡行遁辞移阴转阳入神出奇变化阖辟千目莫窥秉要执本立为经制法无常形事无成势洞究群情为万物主仪节或愆峻刑弼之肃如晨霜犯者裂肌仲鞅非到挟之以驰因彼天时以施教令若仪若象测度以定纪纲载明是谓大顺食天所寓邦本所资山泽平地相厥攸宜八政之首着于经彝揣摩国纪宣明帝治或合或兼本末毕具凡有猷为罔越宪制若是喧濬泣猋讯雷震撼乎四极充斥乎九垓皞皞乎海水起立而应龙天飞也戋戋乎五兵杂陈而神授握机也芒芒乎旷野万里而列井布棋也走欲遍索其说而试之不识可乎孝廉曰夫子没而微言绝诸子百氏人人殊未有能一之者也文学曰戡定惟武亦国之程其书漫衍四类是绳阴阳权谋伎巧势形其目胪列繙繙缤缤九宫八门六甲五神军轨兵钤星式雷经金鸡玉狗风角鸟情制器尚精动合神机胄铠罗陈戈戟交施渠答距堙鹜冥扶胥象车雀杏行马飞凫武衡大橹耳长殳云火万炬浑脱全躯策全器良其用益张营察六形旂按五方天地定位风云流行龙虎腾趠鸟蛇翼骧正正奇奇魏魏堂堂赫赫赩棱棱璜璜以守则固以击则扬或追北于函谷或喋血于太行或徇地于临淄或陷坚于昆阳是亦英雄之壮观也走窃乐之不知饥渴之在己也孝廉曰兵者不祥之器圣人不得已而用之子服儒衣谈儒书又焉用尔为文学曰粤厥轩辕游心太初上超鸿沆下入渺弥有窃其余亦神其躯文宾履生师皇马医玉柱丹砂骑鸣龙师木羊葛由神泉鹿皮折足山图赭衣服闾女丸素书赤斧碧鸡朱璜瘕脱元俗质虚心存冲寥迹入佹奇五性既绝九患亦除三阶有严七变无亏身升紫宫位纪琳书阴隆伏骨目炯四规执东象之玉文契九赤之班符御跻虚之龙袜服太极之麟芝入火不爇入水不濡入石不阂入木不拘云卧天行神潜灵飞是盖与天为徒又不特致治于无为也当辟我石室寝我世机服我胎息杀我虫尸洗伐我毛髓销解我肤肌睹铜狄而摩挲约令威而来归不知能成其志否乎孝廉曰圣人不师仙使其可为则周孔为之矣文学曰荒荒遗文或伪或真学徒巧辨或正或舛先出者堙后出者存何老生怨尤而异师是嗔藏之名山编简乃完何传授有绪而鱼鲁或残汲冢一启虫书再睹何怪言放纷而弗齐于古纬候相传内学是尊何列国宝书而尽阅其文僭辞窃义聋俗簧世日新月巧动莫之制衡错摛莹方州部家何立言艰深而莫究津涯始生终通生育及资何其象不一而数皆九为原荧丱冢名性气体何图指不殊而重摹迭拟触类而言何莫非此沾沘动喙徒见其鄙走将钩其庞鸿掠其纤微悬空明之金鉴俾无遁于妍媸能若是是亦足矣孝廉曰此粗近之然滞于传注童习白纷若华蝉死生其间亦奚益哉文学曰孟轲氏殁世乏真儒师师萌庶伥伥奚归孰廓我蒙孰砭我愚群言孔多契真者谁欲操腐舰以泛具区欲络盲象以驾鼓车纵有智巧宁不殆而呜唿噫鋋一何寥乎九圣之神于昭于天九圣之心存之于文又何昭乎呜唿噫鋋枿葹盈室何有芳荪繁星烂宵孰知朝暾宁不使我怡怡而愮愮乎帝降民衷德与天一胡不自贵葩藻是溺颠倒首足淆混白黑弃其瓒槃宝厥瓦鬲拊膺自伤泪血交积誓劀宿秽以刬末习驾舂陵以为舟鼓关洛而为楫张武夷以为帆期洙泗之可涉夙兴夜寐偟偟业业凛然如上帝之在目睫若是何如孝廉曰此仆素昔之所究心者也幸与子同之于是执手降台相视而笑笑已继之以歌曰真儒不生世阴阴兮擿埴索涂愈幽深兮炯其灵根无古今兮超彼九元离浊氛兮攀渊追骞乘赤麟兮文之兴丧负以身兮任重道远何时而止兮朝斯夕斯相期于没齿兮颜率求鼎难秦兴师临周而求九鼎周王患之以告颜率颜率曰大王勿忧也臣请正大义以却其军率乃诣秦君长揖言曰周之与秦势虽若敌国其分则君臣也率闻君伐臣则有之矣自非弑逆未闻以臣伐君也不知君之兴师而涉邦畿也何故天子谨使使臣问诸左右秦君曰无他意也寡人窃闻九鼎四海之厚宝也诚愿得一观焉然恐周之执事不察敝国之情乃盛陈师卫以备不虞耳寡人人臣也岂敢称乱率曰率意君忘其为人臣也今幸弗忘甚善率尝适蔡蔡人有事其主者其主有龙渊之剑蔡人操刃与戟逐而夺之或谏曰此汝主也汝何得乃尔独弗畏不义之名乎蔡人曰吾见龙渊不见主也彼犹不见主故肆行而无忌惮君今知为人臣而兴师求九鼎焉何也君不闻齐晋之事乎齐地方千里带甲数十万天王尝赐太公履东至于海西至于河南至于穆陵北至于无棣五侯九伯皆得专征迨桓公之兴平宋折郑帖服荆楚威行诸侯天下莫强焉尚款款以尊周为事未尝敢求九鼎也晋地亦方千里带甲亦数十万掎以太行之高起以首阳之雄迤以黄河之深靡以大陆之广所谓表里山河之固晋实有之文公借累世之盛侵曹伐卫大战于城濮而楚师败绩列国畏威无敢不从然犹一曰尊王室二曰尊王室亦不敢求九鼎也今君欲行霸术不思法桓文而首惟不轨是图率恐诸侯有以议君也且君有不义者三以臣帅兵而劫天子不义一也鼎乃先王重器而敢睥睨之不义二也肆虎狼之威志在丘墟宗庙不义三也六国怨秦之虐日夜共谋洹水之上恨无其名以兴师设知君有尔韩必遣三将军出宜阳赵魏与韩唇齿之邦必注强弓跖劲弩助之燕虽稍弱势不能以独宁四国合一精兵当不下三百余万齐为山东大国亦必驱其众西向殽函楚见诸侯并起其雄吞之志益暴又必急趋捣武关君虽有百二之险举六豹而啖一牛不至血肉狼籍不止也率窃为君危之夫鼎者又以昭夫德也苟无其德虽得之必亡之昔夏之盛也贡金九牧铸鼎象物百物而为之备使民知神奸用能协于上下以承天休桀有昏德鼎迁于商商纣暴虐鼎迁于周周德虽衰天命未改君尚可力求之耶楚庄之强君之所闻也因伐六浑之戎遂来问鼎之重轻王孙满一言却之辄俯首莫敢吐气者岂力有不足哉诚畏负不义之名也君世有功于天王今其所为可不如蛮荆之长乎为君之计莫若告于众曰寡人不敏昧厥君臣大分帅尔有众欲观鼎于周周之大夫弗以寡人为不谷肫肫然喻之寡人虽至愚亦已藏之中心矣尔众宜解甲韬戈从寡人寡人幸至于庙当举觯自罚复告于太史书之以旌寡人之过君能如此则改过不吝之成汤又见于今日也君德孰加焉秦君闻之赧然谢颜率曰子之言良是也即日罢兵西还为说者曰秦师求鼎之事虽急使率以是大义折之秦纵暴必能退师初不待陈臣思将兵以救之也既不能然复以八十一万人挽鼎诳齐率真小人哉呜唿大义不明久矣岂独率一人之为然哉呜唿大义不明久矣述玄天地之间有玄玄之道焉塞八区宰六幕茫乎大化莫见其迹窈冥忽荒之中而有神以为之枢其神何如洞乎无象漠乎无形瞻之弗睹聆之弗闻履冰弗寒炙日弗温故巍然高而不知其际邃然深而不知其止恢然大而不见其外藐然细而不见其内其施之于用也能覆能载能阴能阳能静能动能柔能刚能上能下能圆能方能舒能惨能翕能张毛者亦以之而趋羽者亦以之而翔甲者亦以之而出鳞者亦以之而行凡有血气者莫不借是以存所谓不依形而立不待力而强不以生而存不随死而亡者也故古之圣人能养而全之守一处和若蛰龟然一故弗杂和故弗戾久而行之其道乃至盖惧其摇而散也乃啬其精恐其劳而汩也乃定其神虑其躁而失常也乃宁其气而弗撄精与气合其神则凝然后驾太清以为舆指溟涬以为盖倚日月以为轮运六气以为辕化莽苍以为马直远游乎无穷之门虽鬼神不能测其机而况于人乎人皆有之而不能之者则眼之精疲于五色耳之精没于五声鼻口之精散于臭味四肢之精削于运用精既散矣气随竭矣神虽弗离将安傅之矣卒俯首就毙如慕光之趋火其亦可悲也欤呜唿混沦在上者谓之天磅礴在下者谓之地中立两间者谓之人天地不死而人皆死者何也不知有玄玄之道故也因本黄老氏余论作述玄书白衢州三衢沈君持正来为乌伤文学椽予谒之持正盛称其守白侯之贤予问之曰侯定科繇如何曰衢为州虽据东浙上游厥田惟下下入赋以斛计仅三万三千有奇豪有力者兼并且善避役役多在贫人侯察其奸令民自实田以田定赋一州服其平侯律己何如曰侯清约甚饮衢水外一物不烦衢民每旦徒行入府署野夫不识与争道不问廷有斗民立为疏直枉皆免冠叩头谢长子自沔阳来越旬即遣归唯一童给侍朝夕未几亦遣侯驭吏若隶何如曰吏抱案立左右唯侯言是裁不敢以意出入之隶人数不逾九凡冒隶名巡聚落以病人者悉罢去去年春藩府以善治闻天子嘉之遣使赐束帛衢人咸为侯荣予问已顾谓二三子曰此南阳白景亮明甫也明甫自征东行省译曹掾起家四转而来为是州甚有惠政昔予闻兰溪吴德基言若此今持正又盛称其贤故予屡问之持正言与德基同则白侯之贤信已使牧郡国者皆得如侯则下民之瘼庶几其有瘳乎说玄凝子玄凝子密人往来吴越间人问姓名不答迫之以指就案画玄凝二字人因称之曰玄凝子云初凝年十三时牧猪东海上有道士佩剑过之授药一丸赤如火吞之即弃猪随道士去涉瞿塘上滟滪入青城山坐白龙洞中洞前大雪高三四尺凝居之若温时下山敲冰濯足涧中戏折涧竹窍而吹之学凤凰鸣道士闻之笑曰孺子之呆一至此乎未几道士去三神山采药凝欲从不可独处洞一年或三月不食即食不过黄精石芝尝芝鬼城下有白虎向南行凝往执其尾跃上虎嵴趋一里所舍去反白月射洞底秋风四鸣因思故乡菊花酒且熟遂还密人见凝眼有碧焰意其已仙而凝弗是也人见凝者辄赠诗运笔如风字或类霆书鬼篆不可识俄道士复至与饮琅琊台上大醉竟同去不知所之道士眉长八九寸双目深髯怒张如戟人疑为古仙人云为说者曰齐地自古多方士争言有禁方能神仙而少翁栾大尤善惑虽汉武雄才亦所不免今凝固齐产也岂其山川之灵有以致之欤呜唿使上之人有好凝者其不少翁栾大也寡矣先王之世以左道惑众者必拘杀于司寇必有旨哉必有旨哉删古岳渎经维禹治水三至桐柏山惊风迅雷石号水鸣五伯拥川天老肃兵雄干持旄龙鸿敕轩阏不能兴禹乃震怒召集百灵蒐命夔龙桐柏千君稽首请命罔不惟寅神令所射激如欃枪乃縻鸿蒙乃囚章商乃絷兜卢皇威载扬犁娄卒刘势不敢争彼无支祈力逾九象厥形肖猿目有电光量淮度江办捷从衡授之童律童律莫当授之乌木田木田遂臧授之庚辰庚辰扼其亢络以铁绳慑如犬羊系诸淮阴龟山之旁木魅水精洞妖石祥奔号万数若有丧亡淮流汤汤入海既平民用靖康直达外方至于陪尾无壅弗通率惟厥常以昭于无疆世传元和九年李公佐游洞庭登包山与隐者周焦君探林屋洞得古岳渎经第八卷今观其文虽奇而未醇窃意即公佐焦君所造以玩世者戏删润其辞集古鼎文写之以寄吴君濬仲濬仲盖深于古学者也铸窳器与方乳曲文大鬲争妍其自知不可哉兰亭觞咏图记兰亭觞咏图一卷相传为李公麟所画观其运意状物极有思致似非公麟不能先画兰亭一所俯临清流上甚幽靘四面皆帘帘半卷旁周栏楯中设方几几上研墨各一纸三二成轴一布几间有美丈夫坐几后冠竹箨冠服大布衣右手操翰冥然若遐思疑羲之草序时也后列二童一侍侧一吹火爇鼎鼎水沸将瀹汤前一童傍栏睨溪溪中白鹅三一去一反顾一飞起波面厕二鹅间溪上皆崇山峻岭有水自中出三级水西置酒尊四一童左手执袂右入尊勺酒一童执觞一童执壶夹左右立尊前有案列觞五觞各有舟如荷叶二童执觞流于溪一童伛立其后举觞次第授之旁有小梃觞泊岸触之使逝又西有石磴磴上覆舟一列觞三一童执壶注觞中一童取酒盗饮次画郡功曹魏滂右将军王羲之滂左执卷回顾羲之伸右手欲受卷观羲之左持卷授滂未授右执翰凝视若将涂窜然风流之状犹可仿佛想见次画散骑常侍郄昙左右手展卷自诵次画荣阳桓伟余杭令谢藤伟坦腹坐左手掀髯气甚豪右执卷倚大带间藤解襟盘礴诗思久未属握拳作欠伸势次画侍郎谢瑰左持卷当膺右握翰抚膝上次画王凝之颍川庾友王涣之凝之袒两肩左手垂砚侧右执卷授友友袒如凝之方轴纸作卷卷末纸参差以掌齐之涣之袒如友两手抱膝微吟次画行参军事邛邱旄袒裼如涣之伸一足坐举手取觞饮次画余杭令孙统琅琊王友谢安行参军曹茂府主簿任凝统翘左足交两手着膝安翘右足左手压砚令不动右揩墨作汁二人相向坐茂两手执纸直垂辗转轴之凝袒衣露左臂压膝上翘一足如统旋首顾茂目光炯然次画左司马孙绰敛衽危坐若泊然无所为者次画颍川庾蕴年甚耄坐久思起右手据地一童挟左臂扶之次画行参军杨模衣半袒单足起立屈一足扬双袖向前翩翩如舞次画王献之王肃之镇军司马虞说任城吕系府主簿后绵献之襟袖半敞垂右手着地左按膝肃之困睫不可擘一手捻纸作针刺鼻令嚏说袒半衣两手展卷读系向说右手据席左绕出背后搁膝上臂露者半俯身就说作听状绵足心并翘一足两手持卷夹膝身微侧次画参军孔炽坦腹仰面视霄汉翘一足左持卷枕膝右据地傍一童伏溪畔以小梃致觞欲饮炽次画参军刘密袒衣坐左手执袂右入水微波动指间前有觞泛流而下欲取之旁有覆觞流去次画王元之永兴令王彬之郡五官谢绎王微之元之展卷斜视露左手右不见彬之与元之对袒肩坐伸手措卷绎亦袒垂左臂右执翰压臂臂痒将搔之微之左擎卷至颧右操翰欲写未写次画府功曹劳夷行参军徐丰之夷丰之相向夷左执觞右手夹觞侧若献丰之丰之面仰视揎袖至腕上势粗甚右手向身北取觞似欲酬夷者次画长岑令华耆右执觞未饮左捻髭旁睨丰之洋洋有喜色次画徐州西平曹华右执卷侧身欲读左手隐次画王蕴之镇国大将军掾卞迪司徒左西属谢万彭城曹嵒任城吕本蕴之箕踞坐交臂两膝间一握拳一舒掌掌覆拳背迪半欹举手迎觞欲取万肩半坦左按纸右在肘下侧目视迪嵒伸右足左持觞顾本本翘一足屈臂拄膝持翰贴耳上头微仰若苦吟者次画上虞令华茂山阴令虞谷中军参军孙嗣茂袒肩右执翰垂下欲掷转首共谷语谷袒衣与茂同右持觞浮茂嗣拊掌大笑一足踞次画陈郡袁峤之行参军王丰之丰之展卷仰首读背微伛峤之双掌相向舞似对之击节者次画二垂柳夹石桥桥有扶阑二童度桥上一持器疑贮觞者一倚阑戟手指溪中溪左右各一童操小梃邀觞舟收之其侧有覆觞二舟两别有一童出柳下身半露自兰亭至石桥溪水诘曲流如龙奔溪右二十人溪左二十有二人其中冠者十有二人巾者三十人衣皆褒加绅各地坐借以方裀或熊虎皮研纸墨笔各具有诗者各系人傍两篇成者十有一人一篇成者十有五人不成者十有六人其状人人殊诚可谓善画者已今去永和癸丑不翅千有余年计其一时人物之盛清标雅致浮动于左尊右俎间犹可即此图以想见其事然而俯仰今昔时异世殊崇山峻岭固不改于旧而昔人果安在哉后之人欲见有不可得徒想像于图画中亦足悲矣噫世间万事往往如是是何足深道唯辞章劳烈足以传世于无穷其人虽死犹不死也如王谢诸人是已使公麟复生尚得描貌之乎予见此卷于友人家因借归记其事如右时一观焉则有不胜感慨者矣演连珠连珠者兴于汉章之世班固贾逵傅毅咸受诏作之其后陆士衡演之司空徒徐铉晏殊宋庠又从而效之然其为体不指说事情必假喻以达其旨而览者微悟合于古诗讽兴之义有足取者作演连珠五十首盖闻忠臣徇国不惜于躯命烈士爱君竟忘其首领是以左毂之鸣车右伏剑越甲之至雍门刎颈盖闻鹰鹯巢林鸟雀为之不栖松柏在冈蒿艾为之不植是以君子居乡憸壬革面正士立朝奸雄敛迹盖闻志于贞节者浮名不足以累其真志于恬泊者好爵不可以乱其性是以子陵乐富春之耕干木辞于陵之聘盖闻天矩有定人谋莫移或顺之而从吉或反之而致凶是以鹤颈固长截之则恐凫颈虽短续之则悲盖闻事贵审机行当寡尤大易慎辨早之戒春秋严谨始之谋微必驯于显极鸿每事于纤求是以蜰灊一出潜鱼尽怖霜钟初动巢鸟咸忧盖闻龙升云随虎吼飙兴丰泽剑飞徕山东之冠履晋阳戈指集冀北之簪缨是以气志吻契精神合并桑阴不徙而大功立戎衣一御而四海平盖闻体微而劲者或足以交戕形庞而武者或失于见制小大每失于相形刚弱乃拘于所畏是以豺舌虽狭而有杀虎之能鼠牙虽尖而有害象之技盖闻资地以成恒丽形于名岳向阳而集唯借饮于醴泉物以类而方聚德必均而可肩是以五色神芝肯鬯灵于朽壤九苞彩凤笑吓鼠之乌鸢盖闻外味不加则形气日削内养有道则神明自腴苟譬诸物若契以符是以脾析一停犘牛即仆中夷既涸騑刀成枯盖闻赏物在精取财有道毫发异观天渊殊造是以峄阳之桐惟伯牙能知其良乌号之弓必由基方领其妙苟徒妄粥而暗投曷若藏音而收耀盖闻旭日才升于上元则沈霾斯屏疾霆或振于后土则魑魅潜惊何则大明足以着宣天德大威足以遹昭天声是以两观之诛尼父与政三叔之乱姬旦东征盖闻殷商久旱有备而无虞郑国屡菑知警而弗复是以阳德载乎气化玄邈难知治忽系乎人谋昭明可究盖闻人畜木难轻如尺布家藏敝帚重若千金何权度之遽失斯沈痼之已深是以自珍而蔑人者不行于匹妇中虚而徇礼者可化于百壬盖闻青霞白凤之文奚关治化黄马碧鸡之辨颇类俳优哀弥文之丧质致末俗之效尤是以六艺之科法莫严于炎汉三缄其口铭式播于成周盖闻争雄角胜者常贵于权谋伐罪吊民者必资于仁义由王霸之或殊遂正偏之顿异是以汤武之师若日照而月临桓文之兵如风飞而雷励盖闻翔蝇饱偃溷之腴如甘芳饵艾豭处污蔑之窟若寝文茵缘局气而不变乃反物而独称是以锢于陋习苦良易置同乎衰世妍丑奚分盖闻负道推公者欲举善以同人挟智自私者恒患贤之压己以其量之隘弘验其人之臧否是以五弓之陵莫齐泰华之冈一蹄之涔难媲沧溟之水盖闻神秘启圣龙图出河生卦爻之参错见阴阳之荡摩弘参玄化丕叶太和是以梏于谶纬者诬絺绣于轻缟拘于术数者量瀛海以元蠡盖闻大钧司播何奇不有通神广揽厥识惟贞若限一己之陋将失百物之情是以南徼流泉人饮之而化蟒西戎羊角土种之以成形盖闻九圣有作悬中天之两曜七经垂训烛万古之重冥移擿埴以索涂咸履榘而蹈绳是以采章文物因兹而昭焕礼义廉耻借是以修明盖闻有感斯应无暗弗章或声音之相召或物我之两忘是以瓠巴援琴而鼓则游鱼出听曾子倚山而啸则飞鸟下翔盖闻寰宇至博当百工共理庙社至重非一士可图是以尺薪不能温镬水寸冰不足寒庖厨盖闻哲士穷机必售其所嗜纯臣强识必揆其所当是以文绣虽华犬冒之而弃去毛嫱虽美鱼见之而深藏盖闻正色在廷固资于謇谔婉容而谏尤贵于优柔盛怒无逆鳞之批易志有解颐之休是以叔向善辞故不杀搏絺之竖晏婴能讽故卒出斩竹之囚盖闻士必因其才则可以致使器必称夫用则可以致亨若反是道将毁于成是以泗滨之梓不能以为笛云梦之竹不足以为筝盖闻善事国者不以私废公善为臣者不以怨弃义是以解狐之引伯柳上党则安舅犯之举子羔西河则治盖闻地随天偏气因方异既爽中和则流隐翙是以由首之山曾雪常凝寿麻之国大暑倍炽盖闻志或不持乱靡有定甘于遂欲如染饧饴之鼎涩于从善如蹈刀锯之阱是以善妒者弗服秦室之木善淫者不厌太仓之令盖闻玄黄载析品象攸凝兆人文以宣其用乂粒食以遂其生是以鱼游翠妫而录图至天雨嘉粟而帝农耕盖闻天兆既朕神符有尚叶二仪之泬缊含三辰之融盎有开必先揆理无妄是以赤龙感河而尧生白气贯月而汤降盖闻处平则通行危则蹇厥志弗回斯力乃衍是以鱼升龙门难于拾级车上太行难于薄险盖闻是非易轨白黑倒置势有不一时随所值是以齐女虽艳反以丑闻秦士虽贱卒以贵遇盖闻唯气应时其则弗爽唯神体物其用乃周是以橐籥顺虚而鼓动关键乘时而启抽故人心或变壮士歌而怨夫哭物化有定秦女悲而秋士忧盖闻善言物情者否固有泰能察人理者诎或弗信是以道不济而戎夷寒死志不行而东郭长贫盖闻形采未彰者竟忘其窳陋事功未白者谁察其隆高是以鬋饰自矜临淄水始知其丑威棱素敛破昆阳始知其豪盖闻事贵适用物宜近观或恒而曶变终背易而由艰是故寒者不贪双璧而思短褐饥者不愿千金而美一餐盖闻九五飞龙三灵叶瑞大德有贞至神攸驭是以帝尧即政景星出翼成汤临宇飞煌挟驭盖闻惟皇建极为世彝制变鹿豕之俗则竭力以行道出鱼鳖之民则忘身而徇世是以通河汉者首无发而股无毛赞天地者心有经而膂有纬盖闻民既大安则乐世如砥策能戡乱则目牛无全是以勺酒郁摇势在克殷之后甲兵未动胜居服夏之先盖闻中心弗妄大信孚如验千里之违应在片言之是非是以史佚正辞以实桐叶之戏晏子佯对而发海枣之疑盖闻葆熙石窦任运陵扃左阖右开以揽二仪之秘仰观俯察以尽万品之情何则行废安于否泰动静视乎屯亨是以虞舜大圣犹礼于支父神禹至治犹优于伯成盖闻一馈七起者文命之急士一沐三握者姬旦之下贤是以庶绩用乂灵贶斯甄故自长而短人者国必仆自贤而愚人者身必颠盖闻天人协合上下盘魄参神运之回旋资气化于冲漠是以君致尊而制命则日月贞明臣守卑而介道则雨旸时若盖闻崇庳别方鸿琐殊器其性有差其量则异是以虾蟹之朋莫希云龙之轨燕雀之俦难知鸿鹄之志盖闻明圣有作问道无方之具茨而事大隗适东岱以奉中黄是以下绥定于黎庶上燮和于阴阳故冲默之德蟠乎无际渊微之应覃乎无疆盖闻善行兴邦嘉言作则法缘之以革奸人依之而建德是以闻一言之当如得万人之兵获一士之贤如得千乘之国盖闻择食者在验其醇窳观人者在察其邪良是以乌喙虽可充肠茹之则身灭憸邪虽可任事用之则国亡盖闻昭悬景于天则暴威不作鼓飞廉之气则柔慝自退是以白日扬光雷车避藏祥飙鼓籁元云掩旆盖闻淡颜钝舌不合于污世戆楫痴步取憎于流俗宁采绿于涧阿肯逐轨于朝曲是以择林而遁者甘西山之饿知命不忧者免穷途之哭盖闻至道玄妙非气象可局灵化潜融非轨辙可制若鱼兔之已得则筌蹄之可离是以协三才而贯十端宰一心而统万汇序俞神君灵迹神君姓俞氏不知其名与州里所居相传唐末时来勾吴主上林里吴妪家以播鼗粥笄珥为事出言隐显不常颇类神鬼语或张盖行赤日中必雨否则雨虽甚必霁近枫桥十里所有溪善溢咫尺若千里涉者告病神君释芒硚掷之后遂涸性喜鸑柳帻闲手植园蔬一夕亦尽化为柳人异之唿为柳仙人云阅三载忽谓妪曰吾乃柳星之精被谪来人间期满当逝即逝毋棺我合二瓮瘗之山陬他日庙食勿用牺牲为荐吾将利尔后人也妪从其言瘗毕土人畬山火误延其家时方长夏俄有积雪数寸覆之人益惊异相唿作新庙凡水旱及螟螣害稼厉鬼为凶菑咸奔走神君熙宁中郡守以事谒庙下举觞奠酒且再拜及兴觞已竭复勺中分而亡其半余酒若墙峙弗倾宣和间方腊作乱声摇浙东西恶少年欲啸众从之神君降于巫曰上帝檄吾帅九天神兵破贼此曹宜速改弗改必令作齑粉未几人自衢来言贼闻潇潇风水声疑有铁骑百万自天而下咸弃戟遁官军遂平之绍兴初高宗驻跸会稽监察御史娄寅亮衔上命请雨致辞未毕天大雷电以风雨随至神君于雨旸若果司之者他有祷辄应类此而乌伤大雄二事尤异十三年夏不雨诸暨县令辇神君像于大雄佛刹祈焉始至日焰焰欲然少则片云当空飞雪着瓦有声雪止雨即澍乌伤有数豪右田相环约同请神君雨一不从曰吾田幸居中岂有上下沾润而弗及者神君戏之独弗雨其田括士张溥随计上礼部以梦卜得失神君报之验甚由是远迩敬畏尊之视天神非斋戒不敢入或御荤肉故慢神君者多呕血死盖神君不近腥秽庙前有小涧至今鱼鳖不敢入云史官曰天历初余在外姻贾氏家见象土龙致雨弗验即往号诸神君居亡何云滃然兴转旋如车轮雪花飞舞空中已而大雨明日又雨而不号神君者雨固弗及也余窃神之及来勾吴闻荐绅先生缕述神君加详因趋上林谒神君祝史道予至瘗瓮处有树二章润泽若新沐世传舁瓮之木所化阴风犹冷冷动人学者多疑于鬼神若考神君之事可不信乎传言五星之精能下化为人呜唿非独五星然也拟汉使谕郡国击邯郸檄惟高皇帝提三千卒起自丰沛赤帜一挥而天下底定累洽重熙至于孝平皇帝藐在幼冲委制新都侯莽久秉国钧遂致潜萌异图僭奸天位四海豪杰怨怒切骨至有枕戈待旦而弗寐者义旗始竖持剑之士动以万数不一二年直捣长安众共诛莽天地为之开明日月为之宣昭神祇为之鬯舒尔吏民之所共知