清异录提要钦定四库全书子部十二清异録小説家𩔖三提要等谨案清异録二卷宋陶谷撰谷字秀实邠州新平人本唐彦谦之孙后避晋讳改陶氏仕晋为知制诰仓部郎中仕汉为给事中仕周为兵部侍即翰林承旨入宋仍原官加户部尚书事迹具宋史本传是书皆採摭唐及五代新颕之语分三十七门各为标题而注事实縁起于其下陈振孙书録解题以为不𩔖宋初人语胡应麟笔丛尝辨之今案谷虽入宋实五代旧人当时文格不过如是应麟所云良是惟谷本北人仅一使南唐而花九品九命一条云张翊者世本长安因乱南来先主擢置上列乃似江南人语是则稍不可解耳岂亦杂録旧文删除未尽耶所记诸事如出一手大抵即谷所造亦云仙散録之流而犹不伪造书名故后人颇引为词藻之用楼钥攻媿集有白醉轩诗据其自序亦引此书则宋代名流即已用为故实相沿既久遂亦不可废焉干隆四十三年五月恭校上总纂官纪昀陆钖熊孙士毅总校官陆费墀总目钦定四库全书子部十二清异録总目小説家𩔖三卷上天文门地理门君道门官志门人事门女行门君子门么么门释族门宗门草木门竹木门百花门百菓门蔬菜门药品门禽名门兽名门百虫门鱼门卷下肢体门作用门居室门衣服门装饰门陈设门器具门文用门武器门酒浆门茗荈门馔羞门薫燎门丧塟门鬼门神门妖门清异录卷上钦定四库全书清异録卷上宋陶谷撰天文龙润李煜在国时自作祈雨文曰尚乖龙润之祥跋扈将军隋炀帝泛舟忽隂风颇𦂳叹曰此风可谓跋扈将军竒水雨无云而降非龙而作号为竒水天公絮云者山川之气今秦陇村民称为天公絮赤真人周季年东汉国大雪盛唱曰生怕赤真人都来一夜春后大宋受命吼天氏吕圜贫秋深大风隣人朱録事富而轻圜后疉小纸掷圜前云吕圜洛师人也身寒而徳备一日吼天氏作孽独示威于圜圣琉璃王衍伶官家乐侍燕小池水澄天见家乐应制云一段圣琉璃艳阳根伪闽中书吏韦添天字谜云露头更一日真是艳阳根碧翁翁晋出帝不善诗时为俳谐语咏天诗曰髙平上监碧翁翁地盖王彪天赋云溥为地盖浩作星衢润骨丹开元时髙太素𨼆商山起六逍遥馆晴夏晩云中秋午月冬日方出春雪未融暑簟清风夜阶急雨各制一铭晩云云作万变图先生一笑冬日云金锣腾空映白醉春雪云消除疫疠名润骨丹清风云醒骨真人六月惠然冷飞白老伶官黄世明常言逮事庄宗大雪内宴敬新磨进词号冷飞白天公玉戱比丘清传与一客同入湖南客曰凡雪仙人亦重之号天公玉戯花鞴扇俗以开花风为花鞴扇润花雨为花沐浴至花老风雨断送盖花刑耳惊世先生惊世先生雷之声也千里镜电之形也千里烛道士王致一曰我平生不曾使一文油钱在家则为扇子灯出路则为千里烛意其日月也迷空步障世宗时水部郎韩彦卿使髙丽卿有一书曰愽学记偷抄之得三百余事今抄天部七事迷空步障威屑教水冰子气母屑金秋明大老地理黄金母汾晋村野间语曰欲作千箱主问取黄金母意谓多稼厚畜由耕耘所致空青府契丹东丹王突欲买巧石数峰目为空青府圆光石赵光逢奴往淮壖偶得一石四边玲珑𩔖火光逢爱之名曰圆光石𨼆士泥秣陵孟娘山土正白色曰白墡土周护始调涂其四堵因唿𨼆士泥宠桑维翰夀辰韦潜徳献太湖石一块上有镌字金饰曰宠琉璃变刘东叔赋臈月雨云且雨且冻山径滑是谁作此琉璃变四时节桂林一日之间具四时之气迁谪者恶之号为四时节节木汴州广陵东南一都会凡百颇𩔖京师号节木汴州地上天宫轻清秀丽东南为甲富兼华夷余杭又为甲百事繁庶地上天宫也青铜海汴老圃纪生一鉏芘三十口病笃唿子孙戒曰此二十畆地便是青铜海也七絃水武夷山有石如立壁巅𨼆一泉分七派山僧颠坚名为七絃水小蓬莱违命侯苑中凿地广一顷池心疉石𧰼三神山号小蓬莱麦家地理臈雪熟麦春雪杀麦田翁以此占丰俭为麦家地理十辛积麦以十辛良下子不得过三辛收发不得过三辛上塲入仓亦用辛日君道萧闲大夫刘鋹僣立奢丽自恣在宫中自称萧闲大夫候窻监南汉刘晟殿侧置宫人望明窻以候晓宫人谓之候窻监仁炉义䩱道薪徳火周杜良作唐太宗画像賛云仁炉义䩱道薪徳火摘𤓰手人君号能用才者莫如唐太宗然瀛洲十八人许敬宗乃得与如摘𤓰手耳取之既多其中不容无滥扫国真人隋裴寂待选京都一日郊饮遇老人画地上沙土曰扫国真人又曰玉环天子又曰兵丹上圣告寂云三百年中最雄者此三人耳寂醉卧及醒已失老人矣后人䌷绎其名扫国者太宗之刬平僣暴也玉环太真妃子字𤣥宗以妃而召乱玉环天子是𤣥宗明矣宪宗始以兵定方镇之强终以丹躁灭身兵丹之目其宪宗之谓乎避贤招难存三奉五皇帝昭宗丁不可为之时遭无所立之地人戯上尊号曰避贤招难存三奉五皇帝葢帝常曰朕东西所至祸难随之愿避贤者路三谓三主帝后及杨栁昭仪五谓全忠行瑜克用茂贞韩建彩局儿开元中后宫繁衆侍御寝者难于取舍为彩局儿以定之集宫嫔用骰子掷最胜一人乃得专夜宦珰私号骰子为剉角媒人大昬元年王曦绍僣号梁闽越淫刑不道黄峻曰合非永隆恐是大昏元年孟蜀弔伐孟蜀隳危大军弔伐伪昶遣皇太子𤣥诰平章事王昭逺统兵捍御𤣥诰乳臭子昭逺仆厠材太祖叹曰孟昶都无股肱爪牙其亡不晩矣紫明供奉武帝宣内供奉赐坐食甘露毬蜜捣山药油浴既退侵夜宫嫔离次上独映琉璃灯笼观书乆之归寝殿王才人问官家今日以何消遣上曰緑罗供奉已去皂罗供奉不来与紫明供奉相守熟读尚书无逸篇数遍朕非不能取热閙快活正要与絃管尊罍暂时隔破容易郎君晋少主志于富贵才进姓名即问几钱拜官赐职出于谈笑幸臣私号容易郎君大体双刘鋹昏纵角出得波斯女年破𤓰黑腯而慧艳善淫曲尽其妙鋹嬖之赐号媚猪延方士求健阳法乆乃得多多益办好观人交选恶少年配以雏宫人皆妖俊美健者就后园禠衣使露而偶鋹扶媚猪延行览玩号曰大体双又择新採异与媚猪对鸟兽见之熟亦作合官志风力相国越公杨素专恣既乆包藏可畏四方寒心不敢直指故以风力相国槩之润家钱南汉地狭力弱事例卑猥州县时会僚属不设席而分馈阿堵号润家钱分身将梁将葛从周忠义骁勇每临阵东西南北忽焉如神晋人称为分身将肉雷来绍乃唐酷吏俊臣之裔天禀鸷忍以决罚为乐甞宰郃阳生灵困于孽手创造铁绳千条或有令不承则急縳之仍以其半搥手往往委顿每肆枯木之威则百囚俱断轰响震动一邑时唿肉雷百和恭军𡊮𧰼先判衢州时幕客谢平子癖于焚香至忘形废事同僚蘓收戯刺一札伺其亡也而投之云鼎炷郎守馥州百和叅军谢子平撷金炼玉束雪量珠王播拜诸道盐鉄转运使祕书丞许少连贺启撷金炼玉束雪量珠玉葺金卤伪唐徐履掌建阳茶局弟复治海陵盐政监检烹炼之亭牓曰金卤履闻之洁敞焙舍命曰玉葺赤心榜张聿宰华亭治政凛然凡有府使赋外之需直榜邑门民感其诚指为赤心榜小宰羊时戢为青阳丞洁已勤民肉味不给日市豆腐数箇邑人唿豆腐为小宰羊抱冰公事蒙州立山县丞晁觉民自中原避兵南来因仕覇朝食料衣服皆市于隣邑一吏专主之既囬物多毫末皆寘诸狱当其役者曰又管抱冰公事也牛皮绷铁鼓蘓州録事叅军薛朋龟亷勤明察胥吏唿为牛皮绷鉄皷言难缦也软绣天街本朝以亲王尹开封谓之判南衙羽仪散从灿如图画京师人叹曰好一条软绣天街近日士大夫骑吏华繁者亦号半里娇人间第一黄伪唐赃臣禇仁规窃禄泰州刺史恶政不可缕举有智民请吻儒为二诗皆𨼆语凡写数千幅诣金陵粘贴事乃上闻诗曰多求囊白昩苍苍兼取人间第一黄云云白黄𨼆金银字脯掾何敬洙帅武昌时司仓彭湘杰习知膳味就中脯腊尤殊敬洙檄掌公厨郡中号为脯掾裹头氷宋城主簿祝天贶励已如氷玉百姓唿为裹头冰天贶去后和甄来尉颇得天贶余味加以儒而文民间语曰去了裹头冰却得一段着脚琉璃名字副车邓州别驾令狐上选政贪性踈百姓唿名字副车人事閙侯侯元亮马氏时湖湘宰退居长沙门常有客宴会无虚日人目为閙侯九龙烛杜黄裳当宪宗初载深谋宻议眷礼敦优生日例外别赐九龙烛十挺呷大夫家述常聿修仕伪蜀为太子左賛善大夫西人皆滑稽聿修伺述酒瓮将竭叩门求饮未通大道已见罍耻濡笔书壁曰酒客干喉去唯存呷大夫九福天下有九福京师钱福眼福病福屏帷福吴越口福洛阳花福蜀川药福秦陇鞍马福燕赵衣裳福蠭窠巷陌四方指南海为烟月作坊以言风俗尚淫今京师鬻色戸将及万计至于男子举体自货进退恬然遂成蠭窠巷陌又不止烟月作坊也手民木匠总号运金之艺又曰手民手货鼎社广顺三年以柴守礼子荣为皇子拜守礼太子少保致仕皇子即位是为世宗守礼居西洛与王溥王彦超韩令坤之父结友嬉游裘马衣冠僣逼逾制当时人为一日具设乐集妓轮环无已谓之鼎社洛下多妙妓守礼日㸃十名以片纸书姓字押字大如掌使人持唿之被遣者诣府尹出帋呈示尹从旁佥字妓见纸画时争到买唤子号曰鼎社到头菴主彻底门生魏仁浦长百僚提奖单𨼆巗至列即又附他相仁浦不恱一日浮屠仁普来乞山资留饭而𨼆巖至以束素赠别顾仁普曰到头菴主彻底门生今昔所难即而勉之𨼆巖面不𩔖人唯唯而退女及第齐鲁燕赵之种蚕收茧讫主蚕者簮通花银碗谢祠庙村野指为女及第钱井经商僦屋出钱号曰痴钱故僦赁取直者京师人指为钱井经商不动尊宣武刘钱民也铸铁为筭子薄游妓求钗奁刘子辞之姥曰郎君家库里许多青铜教做不动尊可惜烂了风流抛散能使几何刘子云我爷唤筭子作长生铁况钱乎彼日日烧香祷祝天地三光要钱生儿绢生孙金银千百亿化身岂止不动尊而已为人父者闻此可以少戒瓯宰广席多宾必差一人惯习精俊者充瓯宰使举职律衆金撘膝温韬少无赖拳人几死市魁将送官谢过魁前拜逾数百魁释之韬每念之以为耻既贵达拍金薄为撘膝带之曰聊酬此膝郑世尊或曰不肖子倾产破业所病不瘳其终奈何司马安仁曰为郑世尊而已又问何谓曰郑子以李娃故行乞安邑几为馁鬼佛世尊欲与一切衆生结胜因缘遂于舍卫次第而乞合二义以名之非不肖子尚谁当乎三债三恱桑维翰草莱时语友人吾有富贵在造物未还三债是以知之上债钱货中债妓女下债书籍既而鉄砚功成一日酒后谓亲宻曰吾始望不及此当以数语劝子一杯其人满酌而引公云吾有三恱而持之一曰钱二曰妓三曰不敢遗天下书公徐云吾衒露太甚自罚一觥女行胭脂虎朱氏女沉惨狡妬嫁为陆慎言妻慎言宰尉氏政不在已吏民语曰胭脂虎冠子虫俗骂妇人为冠子虫谓性若虫蛇有伤无补补阙灯檠兾时儒李大壮畏服小君万一不遵号令则叱令正坐为绾匾髻中安灯盌燃灯火大壮屏气定体如枯木土偶人诨目之曰补阙灯檠黑心符一妻不能御一家从可知以之卿诸侯一国从可知以之相天子天下从可知盖夫夫妇妇而天下正正家而天下定矣惟女子小人为难养近之则不逊逺之则怨论语之教也牝鸡之晨惟家之索书之训也无攸遂在中馈易之戒也能循法度则可以承先祖共祭祀诗之劝也威公纵文姜丧躯而几亡鲁髙祖畏吕氏召乱而几亡汉文帝牵掣于独孤废嫡长立致大业之倾髙宗溺惑于武媚故失威权阶大周之僣万乘尚尔况庶人乎又况讲再醮备继室既无结发之情常有扶筐之志安得福祥免祸幸矣闵家以芦絮示薄许氏以鉄杵表酷其事歴歴可见为夫者耽少姿入巧言房箦之间夜以继日纒爱纽情牢不可拔妻计日行夫势日削如钳碍口噤不得声如络冐头痴不得动如杻械被身束缚囚繋不得自由而至寒热饥饱在彼不在我出入起居在彼不在我使为不信惟命使为不义惟命使为不忠惟命使为不慈惟命使躬行残忍刻薄之所不为惟命唿令杀人则恨头落之迟唿令自杀则恐刀来之晚极口骂辱焉迎以笑嬉尽力决挞焉连称罪过数以犯再拜谢之役以事健步办之曰䑛吾痔诺而趋曰尝吾便跪而进上不知有亲知有吾妻而已下不省有幼省有吾妻而已人方以谓古不闻今不见彼尚且流汗积踵吐血逾胸悚惧慞惶战栗振掉惟恐妻语之厉而色之庄也其效伊何有家则妻擅其家有国则妻据其国有天下则妻指麾其天下令一县则小君映帘守一州则夫人并坐论道经邦奋庸熙载则于飞对内殿连理入都堂粉黛判赏罚裙襦执生杀矣世虽晩犹有是非俗虽浇犹分善恶有臣如此君必乱之有朋如此朋必絶之有闾里如此隣必去之有民如此官必刑之有子如此父母必号泣而摈之有同气如此兄弟必纷纭而舍之有父如此有祖如此有伯叔如此子孙侄如此必色变心移东西南北而避之妇人遂启口为云雾发喉为雷霆展身为电转身为风诬春为秋改白为黑指呉作越号女作男无力龃龉喜不自胜喜在其间愚以度日坐以待尽或十年或六七年或二三年齿髪且衰夀命且尽货均彼巻而懐之则聨秦合晋之事萌而请媒通聘之迹见矣昏丈夫君已不用友已不齿乡已不録兄弟不亲子孙不集人非髙于泰山鬼责深于沧海其家墟矣老方悲其墓臭矣死尤辱妻而继焉有格言也就夫言之乃并枕于莵连盘野葛就子孙言之乃通心鑚彻骨锥就朋友亲族言之乃一轮车四墻屋甚者至于杀夫首子祸绵刀锯寃着市曹祭祀絶而门庭芜然世人恬为之悟且畏者曾无也吾年六十目见耳闻不可算数今训汝等有妻固所不免当待之如宾客防之如盗贼以徳易色修已率下妻既正子孙敢不正乎万一不幸中道鼓盆巾栉付之侍婢米盐畀之诸子日授方畧坐享宴安又或无嗣孤单则宜归老弟姪以心与之孰敢不尽若更重昏续娶定见败身殒家至时亲友不欲言子孙不敢谏兼巳惑巳悮难信难处岂知吾熟谙而预言之龟鑑在前无复缕缕立石中寝永戒来裔稍越吾言祖先神明共赐诛殛百世循之真万金之良药也右莱州长史于义方黑心符一巻録以传后黑心者继妇之徳名也陶氏子孙其戒之哉水香劝盏扈戴畏内特甚未仕时欲出则谒假于细君细君滴水于地指曰不干须前归若去逺则燃香印掐至某所以为还家之验因筵聚方三行酒戴色欲逃遁朋友黙晓譁曰扈君恐砌水𨼆形香印过界耳是当罚也吾徒人撰新句一联劝请酒一盏衆以为善乃俱起一人捧瓯吟曰解禀香三令能遵水五申逼戴饮尽别云细弹防事水短爇戒时香别云战兢思水约匍匐赴香期别云出佩香三尺归防水九章别云命繋逡廵水时牵决定香戴连沃六七巨觥吐呕淋漓既上马羣譟曰若夫人恠迟但道被水香劝盏留住君子髯佛滑州贾宁性仁恕赈饥救患耆稚爱慕之以宁多髯遂皆以髯佛唿之老鸦陈巴陵陈氏累世孝谨乡里以老鸦陈目之谓乌鸦能反哺也返生钱宣城儒士林脩已深方脉治病不求报谢人致馈再三哀恳则留百余一时人名为返生钱泰火否炉蒲中赵节博赡刚直乡人敬之尝作炉火诗云近冬附火为泰火透春拥炉成否炉用否随时有轻重进身君子合知无天梳日帽唐𨼆君子田游巖一日冬晴就汤泉沐发风于朝晖之下适所亲者至曰髙年岂不自爱而草草若是耶游巗笑而答曰天梳日帽他复何需安富大夫岐下梁撝以市𨼆为乐有府从事来见将为言于岐帅而官之撝怒府从事徐曰先生之量未易量也人之贫者富之人之病者安之人之贱者贵之人视先生贱且病之穷叟耳而皆反其所乐而今而后敢以安富大夫目先生棣友范阳窦禹钧生五子子仪等友爱天至仪曰吾与汝等离兄弟之拘牵真棣友也百悔经闽士刘乙尝乘醉与人争妓女既醒惭悔集书籍凡因饮酒致失贾祸者编以自警题曰百悔经自后不饮至于终身乐天羮七百二十碗周维简𨼆洪州西山尝云得米三四石乐天羮七百二十碗足了一年支费虚饤玲珑石镇羊游士藻为晋王记室予过其居知昨夜命客问食品曰第一虚装玲珑石镇羊予曰好改作饤字便是一句诗士藻令取夜来食目对面涂注云吾平生以顺人情为佛事独违学士可乎么么虫使庄宗时伶官朱国宾天姿乖狠衆皆畏恨以其闽人号为虫使腹兵荆楚贾者与闽商争宿邸荆贾曰尔一等人横面蛙言通身剑㦸天生玉网腹内包虫闽商应之曰汝辈腹兵亦自不浅盖谓荆字从刀也凿空大使驾险三郎桂州衙内都知兵马使蒋刚善迎合上官剥兵刻民诳妄诈欺运以智数刚序行第三时号凿空大使驾险三郎瓮精螺川人何画薄有文艺而屈意于五侯鲭尤善酒人以瓮精诮之释族的乳三神仙太祖陈桥时太后方饭僧于寺惧不测寺主僧誓以身蔽上受禅赐的乳三神仙引饭大师禅家未粥饭先鸣槌维那掌之藂林目浄槌为引饭大师维那为栾槌都督钵盂精行脚僧惊举子驴举子不忿僧曰麻衣鬼着汝何时㑹林举子扬鞭曰钵盂精且理㑹取养命圆扫地和尚王建僣立后有一僧常持大帚不论官府人家寺观遇即汛扫人以扫地和尚目之建末年于诸处写六字云水行仙怕秦川后王衍秦川之祸方悟水行仙即衍字耳双捻布长安素上人四时止双捻布为三衣执一鬼脚杖而已寄生囊梓潼双灯寺僧书一颂曰撞来好箇寄生囊云云趺坐而化寒灰道者俞郢𨼆天童山大寒则于厨内取麸火一器亦纳直于主者唿寒灰道者全利头僧举能素苦白秃疮痂煳顶禅人皆唿为寒灰道者泥融觉比丘无染游庐山春雨路滑忽仆石上由是洞见本原士大夫称为泥融觉砑金虚缕沉水香纽列环晋天福三年赐僧法城跋遮那王言云勑法城卿佛国栋梁僧坛领袖今遣内官赐卿砑金虚缕沉水香纽列环一枚至可领取无无老沙门爱英住池阳村示人之语曰万论千经不如无念无营时郡娼满莹娘多姿而富情真妓女中麟凤进士张振祖以无念无营有情有色制一聨云门前艹满无无老床底钱多有有娘猪羊三昧寃胊僧行修食必大炙人戏之云修院主猪羊鸡鸭三昧正受紫织方获嘉秃士贯微僣奢如贵要子弟旋织小叠胜罗染椹服号紫织方麫忠蒸雪㑹乃道忠行化余杭一钱不遗专供灵𨼆海衆月设一斋延僧广备蒸作人人喜曰来日赴忠道者蒸雪㑹忠之化人惟曰买麫故称麫忠舟航化𤣥奘论道释云道有为宗舟航化佛无为宗虚空化汤饼藏油虀饱喫佛无念苦行比丘也食量延数人楚大韶延僧既旅集大韶长子以长纸书汤饼藏油虀饱喫佛榜念坐处念不动声色如法饮食而退梵嫂相国寺星辰院比丘澄晖以艳倡为妻每醉㸃胸曰二四阿罗烟粉释迦又没头发浪子有房室如来快活风流光前絶后忽一少年踵门谒晖愿置酒叅㑹梵嫂晖难之凌晨但见院牌用纸漫书曰勑赐双飞之寺偎红倚翠大师李煜在国微行娼家遇一僧张席煜遂为不速之客僧酒令讴吟吹弹莫不髙了见煜明俊醖借契合相爱重煜乘醉大书右壁曰浅斟低唱偎红倚翠大师鸳鸯寺主𫝊持风流教法乆之僧拥妓入屏帷煜徐步而出僧妓竟不知煜为谁也煜尝宻谕徐铉铉言于所亲焉僧旂佛伞龙兴寺檀越舍幡盖文云僧旂交舞丁当起于风铃佛伞髙擎焜耀生乎日鑑其造语脱落寻常轨辙而不书谁人制撰三只韈去习者云行至峨眉山而𨼆蓄三只韈常穿二补一岁乆裂帛交杂望之葺葺焉自唿为狮子韈五百斤铁蒸胡汴州封禅寺有铁香炉大容三石都人目之曰香井炉邉鎻一木柜窍其顶游者香毕以白水真人投柜窍寺门收此以为一岁麦本他院释戏封禅房袍曰贵刹不愁斋粥世尊面前者五百斤鉄蒸胡好一件坚牢常住肉香炉肉灯台齐赵人好以身为供养且谓两臂为肉灯䑓顶心为肉香炉宗饕餮近世事道者不务寡欲多捜黄白术贪婪无厌宜谓之饕餮花饼道人五朝泉州有贫士行乞得钱尽买花麻饼食之羣小儿唿为花饼道人长生箓华隂士人子别庄在老鵶谷因收刈与宻友饮夜醉乗月出庄信步似十余里至一宫殿中皆妆妇人玉宇寳䑓上安玉匣大标金字曰长生箓二人覩一金翠双鬟女发书读之曰九琳上魔伯校玉书先春法师长养三天花木并増筭五千年二人失声忽然不见身在乱石乔木间耳太飞丸吴毅临卭人以多疾斋祷于青城山紫极院置坛设醮科仪毕假寐斋㕔梦天人称自剪刀馆来授一竹简题曰太飞丸鍊心法用盐解人一物注曰世间白蝙蝠是其制合之节甚详仍戒以絶嗜慾方可服氤氲大使朱起家居阳翟年踰弱冠姿韵爽逸伯氏虞部有女妓宠宠艳秀明慧起甚留意宠尤系心缘馆院各别种种碍隔起一志不移精神恍惚有宻友诣都辇起送至郊外独回之次逄青巾短袍担笻杖药篮者熟视起曰郎君幸值贫道否则危矣起骇异下马揖之青巾曰君有急直言吾能济起再拜以宠事诉青巾笑曰世人隂阳之契有缱绻司总统其长官号氤氲大使诸夙缘㝠数当合者须鸳鸯牒下乃成虽伉俪之正婢妾之㣲买笑之畧偷期之秘凡交㑹华戎配接率由一道焉我即为子嘱之临去篮中取一扇授起曰是坤灵扇子凡访宠以扇自蔽人皆不见自此七日外可合合十五年而絶起如戒往来无阻后十五年宠疫病而殂青巾盖也飱和阁太上明堂𤣥宗上经清斋休粮存日月在口中赵威伯受法于范丘林行挹日月之道内景注载上清紫虚吞日月气法蜀天师杜光庭所庐作飱和阁奉行如上事草香祖兰虽吐一花室中亦馥郁袭人弥旬不歇故江南人以兰为香祖昌九宜春太守虞杲郡斋植昌蒲五槛次子梦髯翁自号昌九言愿赐保养璎珞藤终南山出璎珞藤软碧可爱叶甚小有子累累然纒固其上真似璎珞科名草杜荀鹤舍前椿𣗳生芝草明年及第以漆彩餙之安几砚间号科名草蕉迷南汉贵珰赵纯节性惟喜芭蕉凡轩窗馆宇咸种之时称纯节为蕉迷草帝青城山叟谢调芭蕉歌畧云草中一种无伦比琐屑蒿莱望帝尊扇子南海城中蘓氏园幽胜第一广主尝与幸姬李蟾妃㣲至此憇酌绿蕉林广主命笔大书蕉叶曰扇子仙蘓氏于广主草宴之所起扇子亭緑天懐素居零陵菴东郊治芭蕉亘帯几数万取叶代纸而书号其所曰緑天菴曰种纸厥后道州刺史追作緑天铭馨列侯唐保大二年国主幸饮香亭赏新兰诏苑令取沪溪美土为馨列侯壅培之具萧寒郡假节侯芦之为物大𩔖此君但霜雪侵陵改素为愧耳故好事君子号芦为萧寒郡假节侯䕶阶君子常保衡唿麦门冬鹿葱为䕶阶君子金䔲玉簮为緑庄严一元木公瓦松秽屋为不材之草有门生离合为四字曰一元木公实不称名瓦松盖白日登天可以下视百草矣緑衣元寳苔一名地钱一名緑衣元寳王彦章葺园亭垒坛种花急欲苔藓少助野意而经年不生顾弟子曰叵耐这緑抝儿土三材葛为世用花入药根参果蓏筋备纫织土生而具三材亦草中之白眉緑参差芭蕉诗最难作胡邰阳嵪一篇云野人无帐幄爱此緑参差云云木緑卿王彪临池赋云碧氏方澄宅龟鱼而荡漾緑卿髙拂宿烟雾以参差节氏三堂人家石柱础有文曰虚中子生成记初云虚中子姓节氏化龙之后也隔十数字云与笙箫令寿鬛支离叟坚文同志莫逆又其后云生子茁封甘锐侯余皆漫灭不存疑是昔人种竹记圆通居士比丘海光住庐山石虎菴夜梦人长清痩而斑衣言舍身为菴中供养具俄窗外竹生一笋花紫箨如梦者之衣既成竹六尺余无节黄緑莹浄江州太守闻之意将夺取竹一夕自倒太守寻罪去光乃用为拄杖目曰直兄光来都下予因见之光云梦者自称圆通居士予遂小篆此四字于杖之首令黒漆之丁香竹荆南判官刘彧弃官游秦陇闽粤箧中收大竹拾余颗每有客则斫取少许煎饮其辛香如鸡舌汤人坚叩其名曰谓之丁香竹非中国所产也平头笋海南岛中一𩔖笋极腴厚而甚短岛人号平头笋天亲竹秦维言双竹自是一种有成林者因出三拄杖两岐后问浙人云此是天亲竹有时出一畨双笋故例皆分岐亦非年年有之不平生崔凤蹉跎失志洛南天庆观颇幽雅常陪友生夏月招凉于古槐下戯曰予不登九品此槐不得为手版想亦助不平也是后朋从唿槐为不平生锦心氏绣腹郎懿宗时求老槐于城北笔头谷李殊庄亦不下百年矣𣗳腰刻小字一曰锦心氏一曰绣腹郎云殊之祖爱甚故刻记之浅色沉同光中秦陇野人得柏𣗳解截为版成器物置宻室中时馨芳之气稍𩔖沉水初得而焚之亦不香盖性不宜火此浅色沉耳木张荐明𨼆乐山林有古松十余株谓人曰予人中之僊此木中之僊也文章𣗳张曲江里第之侧有古柘尝因狂风发其一根解为器具花纹甚竒人以公之手笔冠世目之曰文章𣗳三义亭同州邰阳县刘靖家兄弟不异居宅旁榆𣗳生桑西廊梧桐生糓枝明年坟中白杨生桧并欝茂相若乡人号榆为义祖桐为小义白杨为义孙分先后也县令出官钱为修三义亭漏春和尚新栽栁𣗳必用泥固济其木颇𩔖比丘顶相元伯玉宅前揷栁初春吐芽伯玉曰且得漏春和尚一一无恙盖取杜子美漏泄春光有栁条之句通天笋衡州人家竹林中生五笋彻梢无节目观者神之名通天笋蚱蜢竹江湖间有一种野竹其叶纠结如虫状山民曰此蚱蜢竹也鞾鞵𣗳金乡路上一老榆往来者就𣗳下易草屦例以其旧悬而去行人指为鞾鞵𣗳省便珠释知足尝曰吾身炉也吾心火也五戒十善香也安用沉檀笺乳作梦中戏人强之但摘窗前柏子焚爇和口者指为省便珠佛影蔬新罗论迦逻岛有笋曰佛影蔬中国虽大无此一种邉㓜节余为笋効傅休奕作墓志曰邉幼节字脆中晋林琅玕之裔也以汤死建隆二年三月二十五日立石花小南强南汉地狭力贫不自揣度有欺四方傲中国之志每见北人盛夸岭海之强世宗遣使入岭馆接者遗茉莉文其名曰小南强及本朝鋹主面缚伪臣到阙见洛阳牡丹大骇叹有搢绅谓曰此名大北胜睡香庐山瑞香花始缘一比丘昼寝磐石上梦中闻花香烈酷不可名既觉寻香求之因名睡香四方竒之谓乃花中祥瑞遂以瑞易睡独立孟昶时每臈日内官各献罗体圏金花𣗳子梁守珍献忘忧花缕金于花上曰独立僊锦洞天李后主每春盛时梁栋窗壁柱拱阶砌并作隔筒宻揷杂花榜曰锦洞天黄玉玦钱俶以弟信镇湖州后圃芙蓉枝上穿一黄玉玦枝梢交杂不知从何而穿也信截干取玦以献人谓真僊来游留此以惊世耳百叶僊人洛阳大内临芳殿庄宗所建牡丹千余本其名品亦有在人口者具于后百叶僊人月宫花小黄娇雪夫人粉奴香蓬莱相公卵心黄御衣红紫龙盃三云紫盘紫酥天王子出様黄火㷔奴太平楼阁玉鸡苗东平城南许司马后圃蔷薇花太繁欲分于别地栽揷忽花根下掘得一石如鸡状五色灿然郡人遂唿蔷薇为玉鸡苗楼罗厯刘鋹在国春深令宫人鬬花凌晨开后苑各任採择少顷勑还宫鎻苑门膳讫普集角胜负于殿中宦士抱闗宫人出入皆捜懐袖置楼罗厯以验姓名法制甚严时号花禁负者献耍金耍银买燕鼎文帔许智老居长沙有木芙蓉二株庇可畆余一日盛开宾客盈溢坐中王子懐言花不踰万若过之受罚指所携妓贾三英胡锦鼎文帔以酬直智老命仆厠羣採凡一万三千余朶子懐褫帔纳主人腼而黙遁十二香吴门于永钖专好梅花吟十二香诗今録其名意万𨕖香水玉香二色香自得香扑凸香筭香富贵香混沌香盗跖香君子香一寸香使者香紫风流庐山僧舍有麝囊花一藂色正紫𩔖丁香号紫风流江南后主诏取数十根植于移风殿赐名蓬莱紫婪尾春胡嵪诗缾里数枝婪尾春时人罔喻其意桑维翰曰唐末文人有谓芍药为婪尾春者婪尾酒乃最后之盃芍药殿春亦得是名金刚不壊王懿宗赏花短歌云长生白乆视黄共拜金刚不壊王谓菊花也雨天三昩闽昶春余宴后苑飞红满空昶曰弥陀经云雨天曼陀罗华此景近似今日观化工之雨天三昩宜召六宫设三昩燕花经九品九命张翊者世本长安因乱南来先主擢置上列时邦西平昌令卒翊好学多思致尝戏造花经以九品九命升降次第之时服其允当一品九命兰牡丹䗶梅酴醿紫风流二品八命琼花蕙巖桂茉莉含笑三品七命芍药莲薝卜丁香碧桃垂丝海棠千叶四品六命菊杏辛夷豆蔲后庭忘忧樱桃林禽梅五品五命杨花月红梨花千叶李桃花石榴六品四命聚八金沙寳相紫薇凌霄海棠七品三命散水真珠粉团郁李蔷薇米囊木𤓰山茶迎春玫瑰金灯木笔金凤夜合踯躅金钱锦帯石蝉八品二命杜鹃大清滴露刺桐木兰鸡冠锦被堆九品一命芙蓉牵牛木槿葵胡葵鼓子石竹金莲花九钖警忘録载罗虬撰花九钖然亦须兰蕙梅莲軰乃可披襟若夫容踯躅望山木野草直惟阿耳尚钖之云乎重顶帷金错刀甘泉玉缸雕文䑓座画图翻曲美醑新诗五宜对花焚香有风味相和其妙不可言者木犀宜龙脑酴醿宜沈水兰宜四絶含笑宜麝薝卜宜檀韩熙载有五宜说瀛洲玉雨司空圗菩萨蛮谓梨花为瀛洲玉雨严山圭木韩㳟叟离合巗桂二字为严山圭木慈恩傅粉緑衣郎陶子召客于西宅为酴醿开尊无以侑劝请坐人各撰小名得有思致者七是日十一客费麴生八斗夜三鼓而罢家并有酴醿酒肉如吾十二人之乐没世不可得赛白蔓君四字天花花圣人慈恩傅粉緑衣郎独步春沈香宻友百宜枝杖酴醿木香事事称宜故卖揷枝者云百宜枝杖此洛社故事也花腊脂粉流爱重酴醿盛开时置书册中冬间取以揷鬂盖花腊耳香琼绶带薛熊赏酴醿诗云香琼绶带雪缨络花太医蘓直善治花瘠者腴之病者安之时人竞称为花太医擡举牡丹法常以九月取角屑硫黄碾如麫拌细土挑动花根壅罨入土一寸出土三寸地脉既煖立春渐有花蕾生如粟粒即搯去惟留中心一蕋气聚故花肥至开时大如盌面兰花第一香兰无偶称为第一洛白扬红汴黄江紫瑞香有洛白扬红汴黄江紫花之变极矣菓瑞圣奴天寳年内中柑𣗳结实帝日与贵妃赏御唿为瑞圣奴余甘尉邺中环桃特异后唐庄宗曰昔人以橘为千头木奴此不为余甘尉乎梅檀冯长乐别墅有数种梅檀紫粉分心软带之𩔖冷金丹来禽百枚用蠭蜜浸十日取出别入蠭蜜五斤细丹砂末二两搅拌封泥一月出之隂干名冷金丹饭后酒时食一两枚其功胜九转丹省事三北方莲实状长少味出藕颇佳然止三孔用汉语转译其名曰省事三蜜父蜡兄建业野人种梨者诧其味曰蜜父种枇杷者恃其色曰蜡兄青灰蔗甘蔗盛于吴中亦有精粗如崑崙蔗夹苗蔗青灰蔗皆可炼糖桄榔蔗乃次品糖坊中人盗取未煎蔗液盈盌啜之功徳浆即此物也金香大丞相庄宗小酌进新橘命诸伶咏之唐朝美诗先成曰金香大丞相兄弟八九人剥皮去滓子若箇是汝人帝大笑赐所御软金盃赤志翁予尝以鸭卵及莲枝一捻红饷符昭逺介还送一诗云圣胎初出赤志翁丑杖旁扶赤志翁河东饭晋王尝穷追汴师粮运不继蒸栗以食军中遂唿栗为河东饭鸡冠枣睢阳多善枣鸡冠枣宜作脯醍醐枣宜生啖或谓枣是圣花儿红云宴岭南荔枝固不逮闽蜀刘鋹每年设红云宴正红荔枝熟时玉枕藷岭外多藷间有发深山䆳谷而得之者枚瑰连属有数十斤者味极甘香人多自食未尝货于外本名玉枕藷又号三家藷土麝香甞因㑹客食𤓰言最恶麝香坐有张延祖曰是大不然吾家以麝香种𤓰为乡里冠但人不知制伏之术耳求麝二钱许懐去后旬日以药末搅麝见送每种𤓰一窠根下用药一捻既结破之麝气扑鼻次年种其子名之曰土麝香然不用药麝止微香耳掌扇冈樱桃素盛睢阳地名掌扇冈尤繁妙有一𣗳收子至三石者东韦李东韦李朔方处处有云韦氏中东嵴之孙种来得名天公掌淇薯药称最大者号天公掌次者号拙骨羊月一盘蜀孟昶月旦必素飡性喜薯药左右因唿薯药为月一盘四十团贾人自岭外还得一枝龙眼已盐干凡四十团共千枚至荆南献髙保勉因作小琅玕槛子立置之名之曰海珠藂绣水团龙眼金余但知其名绣水团川弹子而已按本草一号荔枝奴玉角香新罗使者每来多鬻松子有数等玉角香重堂枣御家长龙牙子惟玉角香最竒使者亦自珍之铁脚梨木𤓰性益下部若脚膝筋骨有疾者必用焉故方家号为铁脚梨黄金颡丘鹏南出甘蔗啖朝友云黄金颡百二子河东葡萄有极大者惟土人得啖之其至京师者百二子紫粉头而已御蝉香洛南㑹昌中𤓰圃结五六实长几尺而极大者𩔖蛾緑其上皱文酷似蝉形圃中人连蔓移土槛贡上命之曰御蝉香挹腰緑百子瓮果中子繁者惟夏𤓰冬𤓰石榴故嗜果者目𤓰为百子瓮独子青辽东一处有𤓰若浇沃则以酒代水实成破为十段若段中止有一子而长数寸食一颗可作十日粮国人珍之名独子青𤓰战吴越称霅上𤓰钱氏子弟逃暑取一𤓰各言子之的数言定剖观负者张宴谓之𤓰战鼻𨕖𤓰最盛者无踰齐赵车担列市道路浓香故彼人云未至舌交先以鼻选闽香玉女闽士赴科临川人赴调㑹京师旗亭各举乡产闽士曰我土荔枝真压枝天子饤坐真人天下安有并驾者抚人不识荔枝之未腊者故盛主杨梅闽士不忿遂成喧竞旁有滑稽子徐为一絶云闽香玉女含香雪吴㑹星郎驾火云草木无情争底事青明经对赤参军淀脚绡夷门𤓰品中淀脚绡夹鹑其色香味可魁本𩔖也褉寳崔逺家墅在长安城南就中褉池产巨藕贵重一时相传为褉寳又曰玉臂龙竹青枣唐末羣方负固物产不通东汉有商归自闽越以橄榄献于霸君明日分赐大臣禁帅郝惟庆曰此公状𩔖吾乡竹青枣加之一时乆方得薄味官家何用赐臣所喜者金稜畧绰盘耳九天材料一时之果品𩔖几何惟假蜂蔗川糖白盐药物煎酿曝糁各随所宜郭崇韬家最善乎此知味者称为九天材料爽团冯瀛玉爽团法弄色金杏新水浸没生姜甘草艹丁香蜀椒缩砂白荳蔲盐花沈檀龙麝皆取末如麫搅拌日晒干候水尽味透更以香药铺糁其功成矣宿酲未解一枚可以萧然百益红百益一损者枣一益百损者梨医氏目枣为百益红梨为百损黄赐紫樱桃温庭筠曰葡萄是赐紫樱桃黄葵是镀金木槿云英麨郑文寳云英麨予得食酷嗜之寳赠方藕莲菱芋鸡头荸荠慈姑百合并择净肉烂蒸之风前吹㫰少时石臼中捣极细入川糖蜜熟再捣令相得取出作一团停冷性硬净刀随意切食糖多为佳蜜须合宜过则大稀蔬崑味落蘓本名茄子隋炀帝縁饰为昆仑紫𤓰人间但名崑味而已千金菜髙国使者来汉隋人求得菜种酬之甚厚故因名千金菜今莴苣也翰林虀右补阙崔从授余翰林虀法每用时菜五七种择去老寿者细长破之入汤审硬软作汁量浅湥慎启闭时检察待其玉洁而芳香则熟矣若欲食先炼雍州酥次下干虀及盐花冬春用熟笋夏秋用生藕亦刀破令形与虀同既熟搅于羮中极清美卢质在翰林躬为之胡麻自然汁羮虀寸截连汁置洁器中炼胡麻自然汁投之更入白盐捣姜搅匀泼淡汤饼此乃余杭夀禅师法非事佛者加炼熟葱韭益佳百岁羔俗号虀为百岁羔言至贫亦可具虽百岁可长享也子母蔗湖南马氏有鸡狗坊卒长能种子母蔗龙须菜瓮菜出闽中凡百毒悉能解之引蔓而生土人号龙须菜一束金杜頥食不可无韭人恶其噉候其仆市还潜取弃之怒骂曰奴狗奴狗安得去此一束金也盘盌葱盘盌䓤赵魏间有之几如柱杖麄但盈尺耳和事草葱和美衆味若药剂必用甘草也所以文言曰和事草五鼎芝北方桑上生白耳名桑鹅贵有力者咸嗜之唿五鼎芝南方韭南方韭多须叶短濶而圆玉乳萝卜王奭善营度子弟不许仕宦每年止种火田玉乳萝卜壶城马面菘可致千緍蒺藜精江南吴协刘宾王同省殊不相下时方严冽㕔后石芥藂长协曰可谓介然特立宾王曰诚如公言但恨黄发之言变成蒺藜精耳恊已耳顺闻而㗸之鼈还丹孟贯献诗于世宗遂联九品有药性论序曰红苋为跛鼈之还丹题头菌保大中村民于烂木上得菌几一檐状如莲花叶而色赤黄因唿题头菌笋奴菌妾江右多菘菜鬻笋者恶之骂曰心子菜盖笋奴菌妾也金毛菜石发吴越亦有之然以新罗者为上彼国唿为金毛菜笑矣乎菌蕈有一种食之令人得干笑疾土人戱唿为笑矣乎休休散湖湘习为毒药以中人其法取大蛇毙之厚用茅草盖罨几旬则生菌蕈发根自蛇骨出候肥盛采之令干捣末糁酒食茶汤中遇者无不赴泉壤世人号为休休散麝香草蒜五代宫中唿麝香草三无比钟谟嗜菠薐菜文其名曰雨花菜又以蒌蒿莱菔菠薐为三无比鍊鹤一羔醉猫三饼居士李巍求道雪窦山中畦䔫自供有问巍曰日进何味答曰以鍊鹤一羔醉猫三饼问者语所亲者以清饥道者旦暮必以菜解纒齿羊𡊮居道不求闻达马希范间延入府希范病酒厌膏腻居道曰大王今日使得贫家纒齿羊询其故则蔬茹净街槌瓠少味无韵荤素俱不相宜俗唿净街槌药迎年佩咸通后士风尚于正旦未明佩紫赤囊中盛人参木香如豆様时时倾出嚼吞之至日出乃止号迎年佩狮子术潜山产善术以其盘结丑恠有兽之形因号为狮子术三青蔓按清冷真君外诀贝杞为三青蔓其苗为换骨菜鍊骨汤潜山老黄冠年一百一岁扈长官好修摄赂黄冠仆窃药而来乃吴茱茰艾叶川椒杜仲干木𤓰木鳖肉瓦上松花扈信之名曰鍊骨汤此僊家谓之水炙香锦郎槟榔含章甚美絶象枸锦性体坚刚耐于断削余治为书轴因名锦郎谬剂而已医之于人功次天地其间滥谬盗名取赀无功有害药乎药乎谬剂而已一药谱苾蒭清本良于医药数百品各以角贴所题名字诡异余大骇究其源底答言天成中进士侯宁极戱造药谱一卷尽出新意改立别名因时多艰不传于世余以礼求假録一通用娱闲暇假君子昌明童子淡伯木叔雪睂同气金丸使者馘毒僊贵老逺秀卿化米先生九日三官燄叟三闾小玉中黄节士时美中导河掾𠻳神方曲氏削坚中尉白天寿洞庭奴𨽻黄英石緑剑真人魏去疾禹孙槖籥尊师风稜御史雪如来风味团头赦肺侯骨鲠元君苦督邮调睡参军黑司命知微老太清尊者既济公冷翠金刚脱核婴儿涩翁抱雪居士随汤给事中斜枝大夫野丈建阳八座𤣥房仲长统藂生药王仁枣石仲宁命门録事𨼆上座水状元飞风道者帝膏毕和尚金山力士麝男氷喉尉草东牀肾曹都尉寿祖玲珑霍去病千眼油延年卷雪水银腊黄香影子六亭剂显眀出様珊瑚中央粉疮帚支解黄洗瘴丹海腊水磨橄榄无名印无忧扇鬼木串黑煞星续命筒蛮龙舌血羽化魁清凉种度厄钱汤主圣茏松翻胃木醒心杖玉皇𤓰偷蜜珊瑚徳儿混沌螟蛉永嘉圣脯红心石药本静风尾正坐丹砂迎阳子山屠脾家瑞气甜面淳于剔骨香痰宫噼歴玉虚饭锁睂根黑龙衣小帝青百辣云绶带米半夏精夜金沙田髓无声虎小昌明艹兵巢烟九肋百子堂皱面还丹琥珀孙贼参不死面火泉比目沈香陆续丸地白天豆滴胆芝新罗白肉痩香娇破闗符王丝皮血柜川元蠢九女春百药绵英华库通天拄杖赤天佩丹田霖雨百丈须飞天蕋安神队杖郓芝锦绣根草鱼目茅君寳箧尉陀生鍊形松子芦头豹子丑寳肚里屏风九畹菜女二天大通緑旱水晶还元大品两平章死氷一寸楼台三尺箓无情手拔萃团緑须姜笑靥金走根梅八月珠银条徳星埋光乌药椹圣破军杀吉祥杵金母蜕线子檀良医匕首产家大器滴金卵鬼丹宜州様子瓦壠班孝梗万金茸秦尖西天蔓蕨臣五福脔保生藂狨奴蒜脑藷备身弩玉灵片黄庭泉长生之药惟积乆灌溉丹田为上僊家以津液为种夀泉祖黄庭也草师婆福徳绵吉祥草师婆皆谓艾也大灵豆华山陈抟有大灵豆服一粒四十九日不饥筋骨如故颜色反婴肝天药有五天决明为肝天紫苑为肺天神曲为脾天逺志为心天苁蓉为肾天草裹丹砂耆老妇人好熨烙以瓦片煖肚名为草裹丹砂凡隂寒觉足疼用之扁鹊铭椒又名扁鹊铭蜀产者上叶属木故青皮本火故赤花应土故黄膜兆金故白子符水故黑五行全足草中大丹服饵家重之却老霜却老霜九鍊松脂为之辟谷长生日面天肠福衢夀车大清艹木方云服云母者成日面天肠饵钟乳者登福衢寿车草创刀圭髙丽博学记云酥名大刀圭醍醐名小刀圭酪名水刀圭乳腐名草创刀圭火轮三昩凡病膏肓之际药效难比鍼灸之所以用也鍼长于宣壅滞灸长于气血古人谓之延年火又曰火轮三昩今人有病必灸亦大癖也火灵库昌黎公愈晩年颇亲脂粉故事服食用硫黄末搅粥饭啖鸡男不使交千日烹庖名火灵库公间日进一只焉始亦见功终致絶命大道丸食草木方黒豆一升去皮贯衆一两甘草如之茯苓吴术缩砂仁减半剉了用水五升同豆熬煮火须文武𦂳慢得中直至水尽拣去药取豆捣如泥作鸡头实大有盖甆瓶宻封黄巢乱江淮人窜入山林多饿死八公山有刹帝利种文禅制此药名大道丸嚼一丸则恣食苗叶可为终日饱虽异草殊木素所不识亦无毒甘甜与进饭粮一同获济者衆回头青香附子湖湘人谓之回头青言就地刬去转首已青用之之法砂盆中熟擦去毛作细末水搅浸澄一日夜去水膏㬠稠揑饼微火焙干复浸如此五七遍入药宛然有沈水香味单服尤清禽羮本郝轮陈别墅畜鸡数百外甥丁权伯劝谕轮畜一鸡日杀小虫无数况损命莫知纪极岂不寒心轮曰汝要我破除羮本虽亲而实疏也揷羽佳人豪少年尚畜鸽号半天娇人以其蛊惑过于娇女艳妖唿为揷羽佳人白鸥脯陈乔张佖之子秋晩并游𤣥武湖时羣鸥游泛佖子曰一轴内本潇湘乔子俄顾卒吏云此白色水禽可作脯否佥议云张佖子半茎凤毛陈乔男一堆牛屎乔子从是得陈一堆白鸥脯之名家常腽肭脐腽肭脐不可常得野雀乆食积功固亦峻𦂳盖家常腽肭脐也婆娑儿郑遨𨼆居有髙士问何以阅日对曰不注目于婆娑儿即侧耳于鼓吹长谓玩鸥而听蛙也黑凤凰礼部郎康凝畏妻甚有声妻尝病求乌鸦为药而积雪未消难以网捕妻大怒欲加捶楚凝畏惧涉泥出郊用粒食引致之仅获一枚同省刘尚贤戯之曰圣人以凤凰来仪为瑞君获此免祸可谓黑凤凰矣兀地奴世谓鵞为兀地奴谓其行步跚耳减脚鵞御史符昭逺曰鸭颇𩔖乎鹅但足短耳宜谓之减脚鵞轩郎韩中书俾舒雅作鹤赋有曰眷彼轩郎治兹松府书空匠书空匠者干祐中冷金亭赏菊分赋秋雁族子秘书丞敞先就诗曰天扫闲云秋净时书空匠者最相宜云云福徳长韩轸家蔵三义雁图有赞云伺察非常为福徳长灌阳公宣城开元寺殿上有鹤云巢沙门梵报撰灌阳公开府记瓦亭鹳多在殿阁䲭尾及人家屋兽结窠故或有唿瓦亭者青喜李正已被囚执梦云青雀噪即报喜也是旦果有羣雀啁啾色皆青苍至今李族居淄青者唿雀为青喜凤𨼆韦嗣立宅后林麓邃宻有黄鹄一双潜于左侧每韦氏有吉庆亊则先期盘翔时人议曰人君徳感凤凰呈瑞世未尝无凤凰非可出之时而自𨼆耳今山鹄为韦氏家候祥报吉否则与凤凰𨼆同焉者也半瑞吴兴罗捕者得一鸢紫翠色俊鸷可喜山民朱神佐以谓钱俶初即位此是珍祥献之必推赏典即重价偿罗者携诸杭将献鸢无故而殒滑稽者多以半瑞之言嘲神佐肉寄生章贡小䝉川蘓氏山林多鸠宾客满坐可悉餍饫一网数十百咄嗟可具故其党戯之曰此君家肉寄生也九苞奴动植广䟽云锦雉一名九苞奴谓其有文无徳真凤凰之奴𨽻哑瑞于頔董天休俱为鄜州从事頔文辨天休木讷而衣冠甚丽一日有吏人获锦雉来献頔笑曰此物毛羽灿错但鸣不中律吕亦哑瑞而已矣天休觉其谑己徐曰若以声语求之蝉似可取其如閙禅师座上敲拄杖示衆而望道逺矣頔啣之因兹日益参商讼于有司至于相骂辱讥调之诗悉着在史牍若发诵之可清欢竟日目为凤凰案长生网鹑之为性闻同𩔖之声则至熟其性必求鹑之善鸣者诱致则无不获自号引鹑为长生网族味鹑捕之者多论网而获故䳄雄羣子同被鼎爼世人文其名为族味碧海舍人隋宦者刘继诠得芙蓉鸥二十四只以献毛色如芙蓉帝甚喜置北海中曰鸥字三品鸟宜封碧海舍人人日鸟南唐王建封不识文义族子有动植䟽俾吏録之其载鸽事以传写讹谬分一字为三变而为人日鸟矣建封信之每人日开筵必首进此味痴伯子葛从周养一皂鹰甚鸷忽突笼飞去从周惜责掌事讨捕良急从周方食小仆报桐𣗳上鹰见栖泊望之乃一鸱也怒骂曰不解事奴此痴伯子得万箇何所用促寻黑漫天黑漫天所失鹰名也唾十三厌胜章言枭乃天毒所产见闻者必罹殃祸急向枭连唾十三口然后静坐存北斗一时许可禳伪汉蒙州刺判史龙骁武人极讳己名又父名碏子名蛩亦讳之郡人唿枭曰唾十三鹊曰喜奈何蛩曰秋风部属私相告云若使君祖讳饭吾軰亦当称甑家粥耶纳脍塲小尉取鱼用鸬鹚快㨗为甚当涂茭塘石阜民庄舍在焉畜鸬鹚于家缆小舟在㟁日遣一丁取鱼供家邑尉过时见之谓阜民曰小舟即纳脍塲鸬鹚乃小尉耳复曰江湖渔郎用鸬鹚乃小尉耳复曰江湖渔郎用鸬鹚者名乌头网锦地鸥闽中造盏花纹鹧鸪斑㸃试茶家珍之因展蜀画鹧鸪于书馆江南黄是甫见之曰鹧鸪亦数种此锦地鸥也观自在耶律徳光入京师春日闻杜鹃声问李崧此是何物崧曰杜鹃唐杜甫诗云西川有杜鹃东川无杜鹃涪万无杜鹃云安有杜鹃京洛亦有之徳光曰许大世界一个飞禽任他拣选要生处便生不生处种也无佛经中所谓观自在也渊明鬼太府少卿潘崇有处女名妙玉咏杜鹃云一九苞奴般毛羽渊明鬼顷刻虫后周武帝置官于泸川酿毒药为酒年以供进所用材品不一名野义酒役者皆取大辟舍罪而驱䇿之官长嵗颁续命金以毒气薰煮官被者多死徒卒恐怯鸩为一拂鸟顷刻虫蝮蛇为噼歴蜂为小峭九罗明崇俨厌胜书鬼车九首妖恠之魁凡所遭触灭身破家故一名九罗其掌之者曰天血使者然物可以𩔖胜羽毛中凡十种鬼车切畏之宜用烹制召巫为祭尽禳禬之法焉相如锦相如文君用鹔鹴裘贳酒长沙浪士王渲与名倡董和僊客为丽服涂鹔鹴状号相如锦乆而都下亦效之兽白沙龙冯翊产羊膏嫩第一言饮食者推冯翊白沙龙为首珍郎天后好食冷修羊肠张昌宗冷修羊手札曰珍郎杀身以奉国角僊华清宫一鹿十年精俊不衰人唿曰角僊玉署三牲道家流书言麞鹿麂是玉署三牲神所享故奉道者不忌糟糠氏伪唐陈乔食蒸肫曰此糟糠氏面目殊乖而风味不浅也金鞍使者王昶倾金钱市名马凡得五疋各有位号曰金鞍使者千里将军致逺侯渥洼郎骥国公灵夀子武宗为颖王时邸园畜食兽之可人者以备十玩绘十玩图于今传播九臯处士𤣥素先生长鸣都尉灵寿子惺惺奴守门使长耳公鼠将茸客辨哥麝香騟魏王继岌奉命伐蜀王衍苑马数百皆逸足也继岌犹比选之得二十许疋格赏不可言麝香騟锦耳骢骆十二趂日騘偏界王䧟氷騟长命骝孙儿骢笼菘白八百哥掠地云锦地龙雪面娘月影三玉尾騟撒沙骝天花骆旋风白窣地娇六尺金啣蝉奴后唐琼花公主自丱角养二猫雌雄各一有雪白者曰御花朶而乌者惟白尾而已公主唿为麝香騟妲己尾君子郭休𨼆居太山畜一胡孙谨恪不踰规矩唿曰尾君子黄奴耒阳廖习之家生一黄犬识人喜怒頥指习之尝作歌云吾家黄奴𩔖黄耳緑耳梯江南后主同气宜春王从谦常春日与妃侍游宫中后圃妃侍覩桃花烂开意欲折而条髙小黄门取綵梯献时从谦正乘骏马击毬乃引鞚至花底痛採芳菲顾谓嫔妾曰吾之緑耳梯何如菊道人亳社吉祥僧刹有僧诵华严大典忽一紫兎自至驯伏不去随僧坐起听经坐禅惟飡菊花饮清泉僧唿菊道人白雪姑余在辇毂至大街见掲小榜曰虞大博宅失去猫儿色白小名白雪姑钝公子天成长兴中以牛者耕之本杀禁甚严有盗屠私贩不敢显其名婉称曰格饵亦犹李甘家号甘子为金轮藏杨虞卿家号鱼为水花羊陆象僊家号象为钝公子李栖筠家号犀为独笋牛石虎时号虎为黄勐朱全忠时号钟为大圣铜俱以避讳故也肉胡床吉祥座杜重威马也肉胡床景延广马也肉灶烧丹开运中术士曹盈道来谒自陈能肉灶烧丹借㕔修养询其说肉灶者末生朱砂饲羊羔腯乃供厨借㕔者素女容成闭阳採隂之意四足人鲁人东野宾王适吴至盱眙村店使仆夫籴米拾薪俱未来而马已脱鞍解络饱于芳秀也宾王羡曰緑耳公尔为四足僊人我是两脚饿鬼黄毛菩萨予阳翟庄舍左右有田老者不为欺心事出言鲠直诨名撞倒墻尤不喜杀牛见村舍悬列牛头脚告妻子曰天下人所喫皆从此黄毛菩萨身主发生临了杀倒却有天在峻青宅李道殷华山道士山栖谷饮有竒术能摄伏鬼神畜一黑猿儿唿为臂童道殷于菴侧古松上以茅艹枝稍营一巢为臂童寝息之所名曰峻青宅虫涂金折枝蜻蜓后唐宫人或网获蜻蜓爱其翠薄遂以描金笔涂翅作小折枝花子金线笼贮养之尔后上元卖花者取象为之售于游女花贼温庭筠尝得一句云蜜官金翼使徧示知识无人可属乆之自聨其下曰花贼玉腰奴予以谓道尽蜂蜨篆愁君临川李善宁之子十岁能即席赋诗亲友尝以贫家壁试之略不搆思吟曰椒气从何得灯光凿处分拖涎来藻饰惟有篆愁君拖涎指蜗牛也莎亭部落浮屠氏弥陀经云极乐世界有白鸥孔雀鹦鹉舍利迦陵频伽故今人目为西方部落至于唿蛩为莎亭部落不知何为青林乐唐世京城游手夏月採蝉货之唱曰只卖青林乐妇妾小儿争买以笼悬窻户间亦有騐其声长短为胜负者谓之虫社尔雅虫小符拆字为赋得父绪余余过其家正见庄宾来呈蠒小符曰此虫雅哉予曰子将拆蠒为二出雅字以张本若作尔雅虫无疑也适中其谋轰笑而已鱼一命鳗鱼黎江南紫微郎熈载酷好鳗鱼黎庖人私语曰韩中书一命二鳗鱼黎王字鲤鲤鱼多是龙化额上有真书王字者名王字鲤此尤通神裙襕大夫晋祠小池蓄老鼈大如食盘不知何人题䦨柱曰裙襕大夫乌衣开国何元美后失鼈所在平福公唐故宫池中有一六目龟或出曝背人见其甲上有刻字微金髣髴如曰平福公君灵古老传是武宗王美人所养福犹腹也借音而已水晶人二三友来访买得虾蟹具馔语及唐士人逆风至长须国娶虾女事坐客谢谦冲曰虾女岂不好白角衫裹箇水晶人满筵无不大笑黄大伪徳昌宫使刘承勲嗜蟹但取圆殻而已亲友中有言古重二螯承勲曰十万白八敌一箇黄大不得谓蟹有八足故云筴舌虫卢绛从弟纯以蟹肉为一品膏尝曰四方之味当许含黄伯为第一后因食二鳌筴伤其舌血流盈襟绛自是戱纯蟹为筴舌虫软钉雪笼京洛白鳝极佳烹治四方罕有得法者周朝寺人杨承禄造脱骨独为魁冠禁中时亦宣索承禄进之文其名曰软钉雪笼水族加恩簿吴越功徳判官毛胜多雅戯以地产鱼虾海物四方所无因造水族加恩簿品叙精竒有钱氏子得之余观私家一夕全录水族浙地之产为多加恩簿者晋陵毛胜公敌所出也须鳞殻甲种𩔖差殊荐醴登盘皆可于口陈言烂说不足尽其妙故各扬乃徳各叙所材然后总材徳形容之羙假以封之令者盖沧海龙君之命夫龙擅于海君制万族号令其间宁有不可胜生居水国餍享羣鲜常以天馋居士自名则观此簿者宜不责而笑也玉桂君令咨尔独步王江殊鼎鼐僊姿琼瑶绀体天赋巨美时称絶佳宜以流碧郡为灵渊国追号玉桂僊君称海珍元年章丘大都督令章丘大都督忠美侯沧浪头𨼆浪色竒入瓯称最杜口中郎将白中𨼆负乃厚徳韬其雄姿殊形中尉兼灵甘尹淡然子体虽诡异用实芳鲜玉徳公季遐纯洁内含爽妙外济沧浪头可灵渊国上相无比白中𨼆可含珍大元帅丰甘上柱国兼脆尹淡然子可天味大将军逺胜王季遐可清绡内相颉羮郡王爽国公令多黄尉权行尺一令南宠截然居海天付巨材宜授黄城监逺珍侯复以尔专盘处士甲藏用素称蠘副衆许蟹师宜授爽国公圆珍巨美功臣复以尔甘黄州甲杖大使咸宜作解藴中足材腴妙螯徳充盈宜授糟丘常侍兼美复以尔解微子形质肖祖风味专门咀嚼谩陈当寘下列宜授尔郎黄少相甘松左右丞令合州刺史仲扃重负双宅闭藏不发既命之为含津令陞之为悫诚君矣粉身功大偿之实难宜授紫晖将军甘松左右丞监试甘圆内吏清腴馆学士令灵蜕先生外无排胁之皴内无鲠喉之乱宜授红铛祭酒清腴馆学士橙虀録事令惟尔清臣销酲引兴鳞鬛之乡宜授橙虀录事守招贤使者珍曹必用郎中令珍曹必用郎中时充铛材本羙妙位无髙宜授诸衙効死军使持节雅州诸军事骨鲠卿令惟尔白圭夫子貌则清臞材极羙俊宜授骨鲠卿醉舌公令甘鼎究详尔调鼎之材嚥舌潮津宜封醉舌公擐甲尚书令甲拆翁挟弹于中巧也负担于外礼也介胄自防不问寒暑智也步武懦缓不踰䂓绳仁也故前以擐甲尚书荣其迹显其能宜授金丸丞相九肋君典酱大夫令长尾先生惟吴越人以谓用先生治酱华夏无敌宜授典酱大夫衣使者新羙舍人令元镇区区枕石子孙徳甚富焉宜授新羙舍人懐竒令史令和羮长朱子房酒方沈酣臭薰一座挑筯少进神明顿还至于七孔赋形治目为最宜授懐竒令史甘盘校尉令甘盘校尉吐墨自卫白事有声宜授噀墨将军通幽博士令元介卿尔卜灼之効吉凶了然所主大矣宜授通幽博士同体合用功臣令惟尔借眼公受体不全两相借赖宜授同体合用功臣左右卫驾海将军㸃花使者令李藏珍照乗走盘厥价不赀斑希裁簮制器不在金银珠玉之下藏珍宜授圆辉𨼆士斑希宜授㸃花使者梵响参军令房叔化粉厠汤丸裹䕶丹器屈突通振声逺闻可知佛乐阮用光运体施功物皆滑莹罗幼文𩔖乎贝孙㸃缀鞍勒灿然可观小有文采叔化可豪山太守乐藏监固济突通可曲沃郎梵响参军摄玉塔金舍用光可检校大辉光宜充掌书记幼文可马衣丞济馋都䕶令惟尔田青微藏浅味无所取材世或烹调以为恠品申洁苍皮病丙疹矮股跳梁江伯夷宋帝酷好鳔则别名屯江小尉渔工得隽亦号甘肥田青授具体郎申洁宜授济馋都䕶行水乐令伯夷宜授宋珍都尉南海詹亊屯江小尉宜授追风使试汤波太守银丝省餍徳郎令以尔锦袍氏骨疎肉𦂳体具文章宜授蘓肠御史僊盘游奕使以尔李本三十六鳞大烹允尚宜授跨僊君子世美公以尔鲜于羔斫脍清妙见称杜陵宜授轻薄使银丝省餍徳郎以尔楚鲜𨼆釡沈糟价倾淮甸宜授倾淮别驾以尔缩项仙人鬼腹星鳞道亨襄汉宜授槎头刺史以尔食宠侯友节斑驳标致髙爽宜授添厨太监以尔单长福曲直靡常鲜载具美宜授泥蟠掾以尔管统省𧰼菜伯可备煎和宜授长白侯同盘司箸局平章事以尔备员居士腥麄无状见取俗人宜授錬身公子以尔唐少连池塘下格代匮充庖宜授保福军节度使春荣小供奉令黄荐可尔泽嫩可贵然失于经治败伤厥毒故世以醇疵𨼆士为尔之目特授三徳尉兼春荣小供奉辅庖生令新餐氏尔疗饥无术清醉有材莽新妖乱临盘肆餐物以人污百代宁洗尔之得氏累有由矣宜特补辅庖生表坚郎令盖顽生乎泥沙薄有可採宜授表坚郎清异録卷上清异录卷下钦定四库全书清异録卷下宋陶糓撰肢体髭圣唐文皇虬须壮冠人号髭圣何首乌吉州宾客吏何一面有黑志连耳右腮曹号何首乌玉板刀小雪乍晴开明窻深炉之㑹时际串脯正干湿得宜取以侑觞衆宾用小刄削食独丘侑之左右咬嚼㨗如虎兕一坐譁云丘主簿口中自有玉版刀也十様佛世有十様佛皆秃首者也一僧二尼三老翁四小儿五优伶六角觝七泅鱼汉八打狐人九秃疮十酒秃五百斤肉磨晋祖时寺宦者廖习之体质魁梧食量寛博食物勇㨗有若豺虎晋祖尝云卿腹中不是脾胃乃五百斤肉磨梦宅张崇帅庐遇生日设延生大斋僧道献功徳疏祈祝之词往往上比彭李有草衣叟闻之笑曰分身梦宅㑹归变灭革囊污秽烦恼所生何足多恋或言于崇崇以寿日免决押领出黑京临沂路村人依大𣗳卖𤓰有行者四五人邂逅一处因互问乡里或云汴京咸亰洛京邺京惟黥面武士未对坐末儒生戾声曰君莫非黑京否衆俱不晓天下多口不饶人薄徳无顾借措大打头优伶次之针史自唐末无赖男子以札刺相髙或铺辋川图一本或砌白乐天罗𨼆二人诗百首至有以平生所歴郡县饮酒蒱博之事所交妇人姓名齿行第坊巷形貌之详一一标表者时人号为针史作用齿牙春色娄师徳位贵而性通豁尤善捧腹大笑人谓师徳为齿牙春色口欢手怒和鲁公慷慨厚徳每滑稽则哄堂大笑时愽士杨永符能草圣有省郎闻鲁公笑声戯谓杨曰丞相口欢笑永符曰予忝事笔墨方挥扫之际亦谓太博手怒耶无字歌长沙狱掾任福祖拥驺吏出行有卖药道人行吟曰无字歌呵呵亦呵呵哀哀亦呵呵不似荷叶参军子人人与箇拜木大作㕔上假阎罗福祖审思岂非异人急遣访求已出城矣混沌谱华山陈真人𨼆于睡冯翊士冦朝一常事真人得睡之崖略后还乡惟睡而已郡南刘垂范往谒其从以睡告垂范坐寝外闻齁鼾之声雄羙可听退而告人曰冦先生睡中有乐乃华胥调双门曲也或曰未审谱记何如垂范以浓墨涂纸满幅题曰混沌谱云即此是也小太平郭尚贤尝云服饵𨗳引之余有二事乃养生大要梳头浴脚是也尚贤每夜先发后脚方寝自曰梳头浴脚长生事临卧之时小太平轻薄莲华王行蕳江西人口吻甚恶当世之事莫不品藻一经题品终身不可逃丑识者憎畏号行蕳舌头为轻薄莲花守中论杨玢靖恭诸杨也还政天子娑婆田里自以多言数穷不如守中着守中论软尽虚空藏人而无信不知其可也浮屠者流谓若将妄语诳衆生自招拔舌尘沙刼今世假装桃杏义脩楼阁虽士大夫尚不能免况屠沽乎余不敢诋訾辄借菩萨名加两字称曰软尽虚空藏居室竹节洞洛下公卿第宅棊布而郭从义为冠巧匠蔡竒献様起竹节洞通贯明窈人以为神工然从义亦不甚以为佳终往他所不思议堂懿代崇佛法馆宇踰制佛骨至起不思议堂将奉遗体工半帝升遐薝卜馆杜岐公别墅建薝卜馆室形亦六出器用之属俱𧰼之按本草栀子一名木丹一名越桃然正是西域薝卜㑹龙桥蜀相许寂相王衍衍终秦川寂至洛以尚书致政葺园馆引水为溪架巨竹为桥号㑹龙桥谓竹可以化龙耳秋声馆余衘命渡淮入广陵界维舟野次纵步至一村圃有碧芦方数畆中𨼆小室榜曰秋声馆时甚爱之不知谁家之别墅意主人亦雅士也览骥亭周初枢宻王峻㑹朝臣予亦预吏引坐览骥亭深不喻其名唿吏问之曰太尉暇日悉阅廐马于此为娱玩焉幈宫幈宫孟蜀髙祖晩年作以画屏七十张闗百纽而鬬之用为寝所含薰阁长安富室王元寳起髙阁以银镂三稜屏风代篱落宻置香槽自花镂中出号含薰阁自在窻韩熙载家过纵姬侍第侧建横窻络以丝绳为观觇之地初惟市物后或调戯赠与所欲如意时人目为自在窻栈王家王骥家夀春出郊隔山陂以木栈通之其门人遂目为栈王家凤凰京压韵难得京字因读陈张正见阙下行灯宵诗谩记之华耀荔枝烛光绚凤凰京金迷纸醉痈医孟斧昭宗时常以方药入侍唐宋窜居蜀中以其熟于宫故治居宅法度竒雅有一小室窻牖焕明器皆金纸光莹四射金采夺目所亲见之归语人曰此室暂憇令人金迷纸醉小鲁轩宜春城中有堆阜郡人谓之𡊮台地属李致致有文驰声衆筑室于𡊮䑓取登东山而小鲁之义榜为小鲁轩策勲亭吴门王希黙简淡无他好惟以对镜为娱整饰睂髩终日无倦以杜甫有勲业频看镜之句作䇿勲亭剖金堂宣城何子华有古橙四株面橙建剖金堂霜降子熟开尊洁馔与衆共之五窟善谈者莫儒生若也老拙幼学时同舍生刘垂尤有口材曹号虚空锦说他时得志事余尝记一说曰有钱当作五窟室吴香窟尽种梅株秦香窟周悬麝脐越香窟植巖桂蜀香窟栽椒楚香窟畦兰四木草各占一时余日入麝窟便足了一年死且为香鬼况于生乎其人仕而贫财不副心而卒假天贫者以屋不露明上安油瓦以窃微光又或四隣局塞则半空架版叠垜箱筥分寝儿女故有假天假地之称髙明世界陈犀罢司农少卿省女兄于姑蘓适上元夜观灯车马喧腾目夺神醉叹曰涉氷霜泛烟水乍见此髙明世界遂觉神明顿还旧观野春亭武陵儒生苗彤事园池以接宾客有野春亭者杂植山花五色错列长庆赤穆宗喜华丽所建殿阁以纸膏胶水调粉饰墻名雪花泥又一等鳔清和丹砂末谓之长庆赤藏用僊人广府刘䶮僣大号晩年亦亊奢靡作南薰殿柱皆通透刻镂础石各置炉燃香故有气无形尝谓左右隋帝论车烧沉水却成麄疎争似我二十四箇藏用人纵不及尧舜禹汤不失作风流天子蝶庵李愚告人予夙夜在公不曽烂游华胥国意欲于洛阳买水竹作蝶庵谢事居其间庵未下手铭已毕工庵中当以庄周为开山第一祖陈抟配食然忙者难为注籍供职醉沤亭王震为天福国子博士好观雨中沤疎稠出没每雨就四阶狭拥处寓目而心醉焉张麟瑞戯之曰公宜以此亭为醉沤衣服珠络平金朝天幞头广顺初簿阅太庙杂物其间有珠络平金朝天幞头一事顺褁郢王凤厯之叛别制幞头都如唐巾但更双脚为藤耳其徒号为顺褁圣逍遥同光既即位犹袭故态身预俳优尚方进御巾褁名品日新今伶人所顶尚有合其遗制者曰圣逍遥安乐巾珠龙便巾清凉寳山交龙太守六合舍人二仪幞头乌程様玲珑髙常侍小朝天𤣥虚令漆相公自在冠凤翼三千日华轻利巾九叶云黑三郎庆云僊圣天宜卿凡二十品李家寛清泰燕服凡两品幞头李家寛者漆地加金线稜盘四脚差细安丰顶南汉僣创小国乃作平顶㡌自冠之由是风俗一变皆以安丰顶为尚化巾桑维翰服蝉翼纱大人㡌庶表四方名为化巾韩君轻格韩熙载在江南造轻纱㡌匠㡌者谓为韩君轻格减様方平㡌罗隐㡌轻巧简便省朴人窃倣学相传为减様方平㡌千重韈唐制立冬进千重韈其法用罗帛十余层锦夹络之钦㡌道士所顶者槖籥冠或戴星朝上巾曰笼绡尝跨马都市间曰暑热何不去钦㡌试回视之乃老黄冠卸其上巾矣龙蕋簮吴越孙妃尝以一物施龙兴寺形如朽木筯僧不以为珍偶出示舶上胡人曰此日本国龙蕋簮也增价至万二千緍易去蒸黄透绣袄子明宗天资恭俭尝因苦寒左右进蒸黄透绣袄子不肯服索托罗氊袄衣之遵王履宣宗性儒雅令有司傚孔子履制进名鲁风鞵宰相诸王傚之而微杀其式别唿为遵王履脆玉绦武帝缘金丹示孽中境躁乱内侍童膺福希㫖进脆玉绦用锦作虚带以氷条裸腹系之心腑俱凉移时销镕复别更替佛光袴潞王从珂出驰猎从者皆轻零衫佛光袴佛光者以杂色横合为裤小様云士人暑天不欲露髻则顶矮冠清泰间都下星货舖卖一冠子银为之五朶平云作三层安置计止是梁朝物匠者遂依傚造小様求售十指仓曹翰事世宗为枢宻承㫖性贪侈常着锦韈金线丝鞵朝士有托无名子嘲之者诗曰不作锦衣裳裁为十指仓千金包汗脚惭愧络丝娘雨张崇帅广在镇不法酷于聚歛从者数千人出遇雨雪皆顶莲花㡌琥珀衫所费油绢不知纪极市人称曰雨小太清临川上饶之民以新智剏作醒骨纱用纯丝蕉骨相兼捻织夏月衣之轻凉适体陈凤阁乔始以为外衫号太清氅又为四䙆肉衫子唿小太清拂拂娇同光年上因暇日晩霁登兴平阁见霞彩可人命染院作霞様纱作千褶裙分赐宫嫔自后民间尚之竞为衫裙号拂拂娇氅装男子出家学佛始衣矾墨连裙黮谓之氅装阑单带叠垜衫谚曰阑单带疉垜衫肥人也觉痩巖巖阑单破裂状疉垜补衲盖掩之多凤尾袍凤尾袍者相国桑维翰时未仕緼衣也谓其繿缕穿结𩔖乎凤尾芭蕉袴余在翰苑以油衣渐故遣吏市新者回云马行油作舖目録入朝避雨衫芭蕉袴一副二贯围头债晋朝贱者承人乏供八甎之职猥蒙天眷一日大暑方下直还私室裸袒挥拂未须臾中使促召左右急报裹头巾余叹曰阿僧祗刼中欠此围头债天使于禁林严𦂳地还之也装饰脂粉簿显徳中岐下幙客入朝因言其家有旧书名脂粉簿载古今妆饰殊制开元御爱睂五代宫中画开元御爱睂小山睂五岳睂垂珠睂月稜睂分梢睂涵烟睂国初小山尚行得之宦者窦季明臙脂晕品僖昭时都下倡家竞事妆唇妇女以此分妍否其㸃注之工名字差繁其略有臙脂晕品石榴娇大红春小红春嫩吴香半邉娇万金红圣檀心露珠儿内家圎天宫巧洛儿殷淡红心腥腥晕小朱龙格双唐媚花奴様子浅文殊范阳凤池院尼童子年未二十秾艳明俊颇通宾游创作新睂轻纎不𩔖时俗人以其佛弟子谓之浅文殊睂绿牙五色梳洛阳少年崔瑜卿多赀喜游冶尝为倡女玉润子造绿象牙五色梳费钱近二十万北苑妆江南晩季建阳进茶油花子大小形制各别极可爱宫嫔缕金于面皆以淡妆以此花饼施于额上时号北苑妆胶煤变相莹姐平康妓也玉浄花明尤善梳掠画睂日作一様唐斯立戱之曰西蜀有十睂圗汝睂癖若是可作百睂圗更假以嵗年当率同志为修睂史矣有细宅眷而不喜莹者谤之为胶煤变相自昭哀来不用青黛扫拂皆以善墨火煨染指号薰墨变相陈设瑞英帘人家畜一帘赤紫色人在帘问自外望之绕身有光云得于天寳之乱盖宫禁物也后归于浑瑊家有贵臣识之曰此瑞英帘耳尊重缬帐显徳中创行尊重缬淡墨体花深黄工部郎陈昌达好缘饰家贫货琴剑作缬帐一具六合被庄宗灭梁平蜀志颇自逸命蜀匠旋织十幅无缝锦为被材被成赐名六合被起纹秋水席显徳中书堂设起纹秋水席色如蒲萄紫而柔薄𩔖绵疉之可置研函中吏偶覆水水皆散去不能沾濡不识其何物为之杨花枕卢文纪有玉枕骨故凡枕之坚实者悉不可用亲旧间作杨花枕赠之遂获安寝自是缝青缯充以栁絮一年一易水精金脉屏风成徳节度王镕求长生不死日延异人方士坐邃宇映水精金脉屏风焚香谓飞昇可致吏民莫不窃笑鬬磨大同簟李文饶家藏㑹昌所赐大同簟其体白竹也鬬磨平宻了无罅隙但如一度腻玉耳左宫枕左宫枕青玉为之体方平长可寝二人冬温夏凉醉者破酲梦者游僊云是左宫王夫人左宫以授杜光庭光庭进之蜀主与皇明帐为幈宫二寳皇明帐自知祥传至㫤但称皇明帐不知所自色浅红恐是鲛鮹之𩔖于皱纹中有十洲三岛𧰼施之大小床皆称可此为恠耳夜则灿错如金箔状㫤败失所在玉罗汉屏京城北医者孙氏有木颊小石屏石色赤绿上有正白如蒙头坐僧颇𩔖真京人相沿号玉罗汉屏孙家逍遥座胡床施转闗以交足穿便绦以容坐转缩须臾重不数斤相传明皇行幸频多从臣或待诏野顿扈驾登山不能跂立欲息则无以寄身遂创意如此当时称逍遥座青纱连二枕舒雅作青纱连二枕满贮酴醿木犀瑞香散蕋甚益鼻根尚书郎秦南运见之留诗曰隂香装艳入青纱还与欹眠好事家梦里却成三色雨沈山不敢鬬清华绰楔䑓盘五代五十年间易姓告代如翻𨫼上饼然官爵益滥小人乗君子之器富贵出于非意视国家安危如秦越不相谋故将相大臣得以窃享燕安当时贵势以筵具更相尚陆珍水异毕集于前至于方丈之案不胜列傍挺二案翼之珠花玉果蔬笋鲊醢糖品香剂参差数百谓之绰楔䑓盘御宴官家例不能辨节日翁陆龟䝉谭谑有味居笠泽有一竹襌床常用偃憩时十月天已寒侍童忘施氊褥龟蒙己坐急起唿曰此节日翁须是与些衣服不然他寒我也寒夏清侯传保大霸主同气曰宜春王从谦材性夙成制撰多不具藁拟下邳侯革华体作夏清侯传云侯姓干氏讳秀字耸之渭川人也曽大父仲森碧虚郎大父挺凌云处士父太清方𨼆于幽闲辄以卓立卿自名衣绿缕佩玉玦秦闻之就拜银绿大夫秀始在胚胞已有祖父相生而操持面目凛然佥曰凤雏而文虎鞹而斑斑秀之谓也不日间昻霄耸壑姿态猗猗逺胜其父乆之材坚可用时秦王病暑席温为下常侍不称㫖有言秀甚忠能碎身为王得之必如意王亟召使者驾追锋车旁午于道既至引对王大恱诏柄臣金开剖喻秀以革故鼎新之义然后剖析其材刮削其麄编度令合又教其方直缜宻于是风采徳能一变有司奏上殿王宣㫖云恨识卿之晩赐姓名为平莹封夏清侯实食嶰谷三百户莹以赐姓名改字少覃自此槐殿虚敞玉窻邃深莹专奉起居往往屏疎妃嫔以身借莹向之喘雷汗雨𨼆不复见如超热海登广寒宫王病良愈谓左右莹每近吾则四体生风神志増爽虽古清卿清郎何以尚兹宠遇益隆偃曹侍郎羽果支头使沈水卷足功臣添慿皆出其下莹暇日沐浴万珠水醺酣百穗香辟谷安居咏箨兮之诗以自娱感子猷此君之称嫌牧之夫人之谤回眎作甲者劳于魏武为冠者小于汉髙白虎殿之虚名童子寺之寡援未尝不伤其𩔖而长太息也不懈于位前后五年秋归田园夏直轩阁功日大无何秦王有寒疾不可以风席温再幸兼拜罗大周为斗围监蒙厚中为邉幅将军同司卧起莹絶不召踪迹巻而不舒潦倒尘埃中每火云排空日色如燄则忆昔悲今泪数行下乃上表乞骸骨得请以便就第终王世不用子嗣节袭国有罪除其封人以凝秋叟唿之既不契风云但以时见于士庶家亦得人之欢心后世尚循莹业流落遍于四方惟西北地寒故辙迹不至云器具十二时盘唐内库有一盘色正黄圜三尺四周有物𧰼元和中偶用之觉逐时物𧰼变更且如辰时花草间皆戱龙转巳则为蛇转午则成马矣因号十二时盘流传及朱梁犹在鱼英托镂椰子立壶刘鋹伪宫中有鱼英托镂椰子立壶四只各受三斗岭海人亦以为罕有鱼英盖鱼脑骨熁治之可以成器䑓祕府小中臼郭从义营洛第发池得一器受五升余体如绿玉形正方其中可用杵物四角有蕃人坐顶傍有篆文曰䑓祕府小中臼按蘓鹗杜阳杂编僊䑓祕府乃武宗脩和药饵之所神通盏文宗属宦竖专横动即掣肘颇以酣饮为娱嫔御之小户者厌患之争赂内执事则造黄金盏以金莲荷菱芰为玦束盘其实中空盏满则可潜引入盘中人初不知也遂有神通盏了事盘之号五位缾五位缾自同光至开运盛行以银铜为之髙三尺围八九寸上下直如筒様安嵌盖其口有微洼处可以倾酒春日郊行家家用之银稜木𤓰胡様桶段文昌㣲时贫几不能自存既贵遂竭财奉身晩年尤甚以木𤓰益脚膝银稜木𤓰胡様桶濯足盖用木𤓰𣗳解合为桶也九曲盃以螺为盃亦无甚竒惟薮宂极弯曲则可以藏酒有一螺能贮三盏许者号九曲螺盃小海瓯耀州陶匠创造一等平底深盌状简古号小海瓯抵鹊盃抵鹊盃房州刺史元自诚物也𩔖珉而色浅黄夏月用浸桃李虽无坚雪而水与果俱氷齿盛冬贮水则竟不冻占景盘郭江州有巧思多创物见遗占景盘铜为之花唇平底深四寸许底上出细筒殆数十每用时满添清水择繁花揷筒中可留十余日不衰燕羽觞江南中书厨宰相饮器有燕羽觞似常盃而狭长两邉作羽形涂以佳漆云省有宰相病目恶五色耗明凡器用𩔖改令黑小三山呉越孙总监承祐富倾霸朝用千金市得石绿一块天质嵯峨如山命匠治为博山香炉峰尖上作一暗窍出烟一则聚而且直穗凌空实美观视亲朋傚之唿小三山夜潴溺曰房中弱水见于道书溺器曰夜潴见于唐人文集琖中游妓余家有鱼英酒琖中嵌园林美女𧰼又尝以沈香水喷饭入盌清馨左散骑常侍黄霖曰陶翰林甑里薰香琖中游妓非好事而何水晶不落白乐天送春诗云银花不落从君劝不落酒器也乃屈巵凿落之𩔖开运宰相冯玉家有滑様水晶不落一只玉太古李煜伪长秋周氏居柔仪殿有主香宫女其焚香之器曰把子莲三云凤折腰狮子小三神卍字金凤口婴玉太古容华鼎凡数十种金玉为之平一公博学记云度量衡有虞所不敢废舜典同一度量衡孔安国注谓丈尺斛斗斤两今文其名曰平一公尺度曰大展斗量曰半昌王又曰吉佃王升曰夕十遂知鸡林人亦解离合也光明夹出行如居家一物不可阙阙则不便于我毕集焉惟荷者罹其害故须物物轻便余取小薄镜舍奁煳纸左右掩为镜室白牌题曰光明夹后撰逺涉器具数十种皆如光明夹乌舅金奴江南烈祖素俭寝殿烛不用脂䗶灌以乌臼子油但唿乌舅案上捧烛鉄人髙尺五云是杨氏时马廐中物一日黄昏急须烛唤小黄门掇过我金奴来左右窃相谓曰乌舅金奴正好作对百八丸和尚市语以念珠为百八丸裴休见人执此则喜色可掬曰手中把诸佛窖子未见有堕三涂者也八难炉有膏粱子弟上庄墅监获稻天寒野逈须附火庄宾引往山坡守禾舍拾杉枝燃之舍乃屈竹所成𩔖比丘圆茨低宻烟不出两目泪洒如啼勃然走出呌曰入堕泪菴拥八难炉胜如喫十五大棒还元竹自纸行于世简牍之制遂絶予曾与所亲言当取江湖大竹火上出汗候色变白磨莹破之阔半寸长七寸厚三分两两胶固面目在外细线为绳三道编聨使卷舒快利每片书字一行宻则倍不欲人见者加囊封宜号还元竹终以身未至南但成漫语方亭侯明皇因对宁王问卿近日棊神威力何如王奏臣慿托陛下圣神庶或可取上喜唿将方亭侯来二宫人以玉界局进遂与王对手方便囊唐季王侯竞作方便囊重锦为之形如今之照袋每出行杂置衣巾箆鑑香药词册颇为简快金头黄钢小品针之为物至微者也问诸女流医工则详言利病如吾儒之用笔也朱汤匠氏谙熟精好四方所推金头黄钢小品医工用以砭刺者大三分以制衣小三分以作绣龙酥方丈小骊山吴越外戚孙承祐奢僣异常用龙脑煎酥制小様骊山山水屋室人畜林木桥道纎悉备具近者毕工承祐大喜赠蜡装龙脑山子一座其小骊山中朝士君子见之云围方丈许金刚炭金刚炭有司以进御炉围径欲及盆口自唐宋五代皆然方烧造时置式以受柴稍劣者必退之小炽一炉可以终日珠龙九五鞍刘鋹自结珠龙九五鞍献阙下颇甚勤劳小摩尼数珠汉𨼆帝之祸手中犹持小摩尼数珠凡一百八枚盖合浦珠也郭允明刼去玉平脱双蒲萄镜开运既私宠冯夫人其事犹祕㑹髙祖御器用有玉平脱双蒲萄镜乃髙祖所爱帝初即位举以赐冯人咸讶之未乆册为皇后音烛同昌公主薨帝伤悼不已以音烛赐安国寺兾追㝠福其状如髙层露䑓杂寳为之花鸟皆玲珑䑓上安烛既燃㸃则玲珑者皆动丁当清妙烛尽絶响莫测其理浄君商山馆中窻颊上有八句诗云浄君扫浮尘凉友招清风炎炎火云节萧然一堂中谁知鹿冠叟心地如虚空虚空亦莫问睡起照青铜不知何人作浄君凉友是帚与扇明矣金泥五伞晋少主北还至孟津界一古寺遗下所张紫罗伞五层疉垜仍泥金作盘花但朱柄折耳薛丑刀薛丑刀圃里人善栽植凡花穿接无不冠絶常持厚嵴利刃芟洗繁秽人遂名此様为薛丑刀碧金有刁萧者携一镜色碧体莹背有字曰碧金大中元年十二月铜坊长老白九峰造余以俸粒五石换之置于文瑞堂唿为铜此君光音王光叔之贤㑹昌微忌之帝因引照戱令宫嫔离合镜字须臾以光音王奏帝曰镜子封王耶帝不怿而罢距宣宗即位止三四年骄龙杖天师杜光庭骄龙杖红如猩血重若玉石似非藤竹所为相传是人留赐流星辇蜀衍荒于游幸乃造平底大车下设四卧轴每轴安五轮凡二十轮牵以骏马骑去如飞谓之流星辇巧先生石守信掌库奴萧云常博奕大北夜开库私取钱币怆惶失锁所在云不敢明言但云不见义手铁龙有同𩔖戱曰何不问巧先生求之意以锁口尚啣钥讥云焉睂匠箆诚琐缕物也然丈夫整鬓妇人作睂舍此无以代之余名之曰鬓师睂匠主风神余游少室经坛院大暑疲薾其徒以扇进题曰经坛院主主风神而解事有可爱者黑金社庐山白鹿洞游士辐凑每冬寒醵金市乌薪为御冬备号黑金社十月旦日命酒为氊炉㑹盖御宻窻家张置毯褥以是日始也星子炭唐宣宗命方士作丹饵之病中热不敢衣绵拥炉冬月冷坐殿中宫人以金盆置麸炭火少许进御止煖手而已禁闼因唿麸火为星子炭黑太阳黑太阳法出自韦郇公家用精炭捣治作末研米煎粥捜和得所豫办圎鉄范满内炭末运鉄面鎚实击五七十下出范隂干范巨细若盏口厚如两饼餤盛寒炉中炽十数枚烘燃彻夜晋人兽炭岂此𩔖邪卢州大中正焚香赖匙匕室既宻炉既深非运匕治灰则浅深峻缓将焉托哉匕之为功审矣命之曰卢州大中正齐肩大士合浦有书生张奉世贫苦飘泊是邦谄登有位之门猎取酒肉为业又能洪饮巨飡未尝见其醉饫一日酒半士友各言其能或私相谓曰张君亦有艺也彼日夕差使齐肩大士功力如神闻者莫不大噱盖谓运筯敏速盘无留味也木齿丹脩养家谓梳为木齿丹法用奴婢细意者执梳理发无数日愈多愈神髙宻侯江南周则少贱以造雨伞为业其后戚连椒阃后主戯问之言臣急于米盐日造二伞货之惟霪雨连月则道大亨后生理微温至于遭遇盛明遂舍旧业后主曰非我用卿而富贵乃髙宻侯提携而起家也明年当封特以为髙宻侯实诮之耳漆方士王丞相溥还政闲居四方书牍答报皆手笔然不过百字目前事与亲党相闻勌于纸札封叠造赤漆小版书其上仆吏以帊蒙传去虽一时间可发数十公自为木牋后复加颊拒安抽面以启闭字湿则能䕶之故又有漆方士漆雕开之名光济叟同光年髙丽行人至副使春部少卿上柱国朴嵓叟文雅如中朝贤士既行吏扫除其馆舍得余烛半挺其末红印篆文曰光济叟盖以命烛也铁了事杜岐公悰以剜耳匙子为铁了事见悰败藁有云悰封邠国公恐非岐字火寸夜中有急苦于作灯之缓有智者批杉条染硫黄置之待用一与火遇得燄穗然既神之唿引光奴今遂有货者易名火寸二仪刀上饶葛溪鉄精而工细余中表以剪刀二柄遗赠皆交股屈环遇物如风经年不营一上有凿字曰二仪刀惺惺二十一博徒𨼆语以骰子为惺惺二十一又曰𧰼六谓六只成副文用月团徐铉兄弟工翰染崇饰书具尝出一月团墨曰此价值三万藏锋都尉蜀多文妇亦风土所致元微之素闻薛涛名因奉使使见焉微之矜持笔砚涛走笔作四友赞其畧曰磨润色先生之腹濡藏锋都尉之头引书媒而黯黯入文畆以休休微之惊服传记止载菖蒲花发五云髙之句而遗此故録之璧友余家世寳一砚不知何在形正圆腹作两池底分三鱼口以承之紫润可爱背隂有字云璧友铭云华先生制天受玉质研磨百为夫惟嵗寒非友而谁似是唐物定名笔唐世举子将入塲嗜利者争卖健豪圆锋笔其价十倍号定名笔笔工每卖一枝则録姓名俟其荣㨗则诣门求阿堵俗唿谢笔剡溪小等月面松纹纸先君蓄白乐天墨蹟两幅背之右角有方长小黄印文曰剡溪小等月面松纹纸臣彦古等上彦古得非守臣之名乎五剑堂范丞相质一墨表曰五剑堂造里曰天闗第一煤下有臣字而磨灭其名究其所来实辽东物也雪方池和鲁公有白方砚通明无纎翳得之于峨比丘公自题砚室曰雪方池金稜玉海武昌节度掌书记周彬公余同一砚四围有少金纹如陷制者处士方为献诗曰金稜玉海比连城假借文章取盛名仙翁砚南昌陈省躬好砚成癖晩得一枚腹有四眼徐铉名之方相石省躬以近凶不用自号为僊翁砚盖取道家四目老翁之说小金城小金城命者徐阐之砚体纯紫而截腰有緑纹如城之女墙是以得名四镮鼓砚宣城裁衣肆用一石镇紫而润予以谓堪为砚材买之琢为四镮鼓砚缀以白玉环方圆逾一尺发光地菩萨舒雅才韵不在人下以戱狎得韩熙载之心一日得海螺甚竒宜用滑纸以简献于熙载云海中有无心斑道人往诣门下若书材糙涩逆意可使道人训之即证发光地菩萨熙载喜受之发光地十地之一也出华严书畦宗郎君欧阳通善书修饰文具其家藏遗物尚多皆就刻名号研室曰紫方馆金苽盛研滴曰金小相镇纸曰套子龟小连城千钧史界尺曰由凖氏芒笔曰畦宗郎君夹槽曰半身龙三灾石萧颕士文爽兼人而矜躁为甚尝至仓曹李韶家见歙砚颇良既退语同行者君识此砚乎盖三灾石也同行不喻而问之曰字札不竒研一灾文辞不优研二灾窻几狼籍研三灾同行者歛睂颔之寳箒伪唐宜春王从谦喜书札学晋二王楷法用宣城诸葛笔一枝酬以十金劲妙甲当时号为翘轩寳箒士人往往唿为寳箒副墨子蜀人景焕博雅士也志尚静𨼆卜筑玉垒山茅堂花榭足以自娱尝得墨材甚精止造五十团曰以此终身墨印文曰香璧隂篆曰副墨子麝香月韩熙载留心翰墨四方胶煤多不合意延歙匠朱逢于书馆傍烧墨供用命其所曰化松堂墨又曰𤣥中子又自名麝香月匣而寳之熙载死妓妾携去了无存者卯品建中元年日本使真人兴能来朝善书札有译者乞得章草两幅皆文选中诗沙苑杨履显徳中为翰林编排官言译者乃逺祖出两幅示余笔法有晋人标韵纸两幅一云女儿青微绀一云卯品晃白滑如镜面笔至上多褪非善书者不敢用意惟鸡林纸似可比肩寳相枝开元二年赐宰相张文蔚杨涉薛贻寳相枝各二十龙鳞月砚各一寳相枝斑竹笔管也花㸃匀宻纹如兎毫鳞石纹似之月砚形𧰼之歙产也字厄蔡邕非纨素不下笔书篆老贼姦太多魏晋人墨迹𩔖是第一等楮先生可谓自重今人不择纸而书已纳败阙更有用故纸者字之大厄也尺二寃家少师杨凝式书画独步一时求字者纸轴堆疉若垣壁少师见则浩叹曰无奈许多债主真尺二寃家也少时恠阎立本戒子弟勿习丹青年长以来始觉以能为累治书奴裁刀治书参差之不齐者在笔墨砚纸间盖似奴𨽻职也却似有大功于书且虽四子精絶标界停直字札楷穏而邉幅无状不截而整之未可也表饰面目者缮写人助之者四子成之者刀如此品等然后为正余为裁刀争功儿戯之甚都缘无事日月长故耳退锋郎赵光逢薄游襄汉濯足溪上见一方砖𩔖碑上题字云秃友退锋郎功成鬓发伤冢头封马鬛不敢负恩光独孤贞节立甎后积土如盎微有苔藓盖好事者瘗笔所在化化牋记未冠时游龙门山寺欲留诗求纸僧以皱纸进余题大字曰化化牋还之僧惭惧躬揖请其故答曰纸之麄恶则供溷材一化也丐徒取诸圊厠积之家匠买别抄麸面店肆牧苞果药遂成此纸二化也故曰化化牋备杂用可也载字画不可也举以与人不可之甚汝秃士不通世故放过三十拄杖亦知感幸否乎今年履风波豪气挫灭不能为是事矣鄱阳白先君子蓄纸百幅长如一匹绢光𦂳厚白谓之鄱阳白问饶人云本地无此物也砑光小本姚顗子姪善造五色牋光𦂳精华砑纸版乃沈香刻山水林木折枝花果狮凤䖝鱼寿星八仙钟鼎文幅幅不同文缕竒细号砑光小本余尝询其诀顗侄云妙处与作墨同用胶有工拙耳武器玉柄龙朔方裨将其父尝梦朱衣黑帻人曰吾开阳长史天命以玉柄龙授君若遇槖籥翁宜付之后汾阳王诞日部曲竞献珍异裨将以父所寳玉柄龙奉之意汾阳即翁也得梦六日买是剑既藏四年归汾阳䕶圣将军贞明末帝夜于寝间擒刺客乃康王友孜所遣帝自戮之造云母匣贮所用剑名匣曰䕶圣将军之馆坚利侯安禄山得飞刚寳剑欲奏上乞封剑为坚利侯僚属以无此例力止之风流箭寳厯中帝造纸箭竹皮弓帋间宻贮龙麝末香每宫嫔羣聚帝躬射之中者浓香触体了无痛楚宫中名风流箭为之语曰风流箭中的人人愿一丈威隋炀帝将征辽将军麦鉄杖见帝慷慨誓死扞敌帝赐御副鎗一丈威托地仙枪材难得十全魏州石屋林多有之杨师厚时赐鎗效节军皆采于此团典所用多是絶品圣龙筋余军不过四五等托地僊长腰奴范阳娇金梢袅儿是也更有风火枝圣蚰蜓颇曲弱军中不取小逡巡王建初起军中𨼆语代器械之名以犯者为不祥至孟氏时犹有能道其畧者剑曰夺命龙刀曰小逡巡鎗曰肩二斧曰鉄餻糜甲曰千斤使弓曰潘尚书弩曰百步王箭曰飞郎鼓曰圣牛儿锣曰响八旗曰愁睂锦鉄蒺䔧曰冷尖十二机弩宣武㕔子都尤勇悍其弩张一大机则十二小机皆发用连珠大箭无逺不及晋人极畏此文士戯唿为急龙车火龙标梁祖自初起每令左右持大赤旗缓急之际用以挥军祖自目为火龙标玉儿腰品唐剑具稍短常施于脇下者名腰品陇西人韦景珍有四方志唿卢酣酒衣玉篆袍珮玉儿腰品修饰若神人李太白尝识之见感寓诗云玉剑谁家子西秦豪侠儿谓景珍也金翅将军葛从周有水莹鉄甲十年不磨治亦若镜面遇贼战不利甲必前昏事已还复从周常以候尅衂其验若神日以香酒奉之设次于中寝曰金翅将军之位酒浆太平君子穆宗临芳殿赏樱桃进西凉州蒲萄酒帝曰饮此顿觉四体融和真太平君子也天禄大夫王世充僣号谓羣臣曰朕万几繁壅所以辅朕和气者唯酒功耳宜封天禄大夫永赖醇徳鱼儿酒裴晋公盛冬常以鱼儿酒饮客其法用龙脑凝结刻成小鱼形状每用沸酒一盏投一鱼其中含春王唐末冯翊城外酒家门额书云飞空却回顾谢此含春王于王字末大书酒也字体散逸非世俗书人谓是吕洞宾题天公匙马懐真蒲中进士也有异术一日召十数客面前一方台台上有一小铜盘盘中一黑匙于是以匙次第置客口中皆觉有酒一盃许入喉又以盘向人倾之满口是羊次鱼次鸡一坐皆同懐真偶起人视题目有文曰天公匙盘底曰如意盘有戯假之者曰但恐耍龙儿不肯奉借甘露经汝阳王琎家有酒法号甘露经四方风俗诸家材料莫不备具玉浮梁旧闻李太白好饮玉浮梁不知其果何物余得吴婢使酿酒因促其功答曰尚未熟但浮梁耳试取一盏至则浮蛆酒脂也乃悟太白所饮盖此耳快活汤当涂一种酒曲皆发散药见风即消既不乆醉又无肠腹滞之患人号曰快活汤士大夫唿君子觞林虑浆后唐时髙丽遣其广评侍郎韩申一来申一通书史临回召对便殿出新贡林虑浆面赐之觥筹狱荆南节判单天粹宜城人性躭酒日延亲朋强以巨盃多致狼狈然人以其徳善亦喜从之时戱语曰单家酒筵乃觥筹狱也杂瑞様酒不可杂饮饮之虽善酒者亦醉盖生取煮鍊之殊官法私方之异饮家之所深忌宛叶书生胡适冬至日延客以诸家羣遗之酒为具席半客恐私相告戒适疑而问之一人曰某惧君家百氏浆次曰所畏者杂瑞様耳曲世界河阳释法常性英爽酷嗜酒无寒暑风雨常醉醉即熟寝觉即朗吟曰优游曲世界烂熳枕神僊尝谓同志云酒天虚无酒地绵邈酒国安恬无君臣贵贱之拘无财利之圗无刑罚之避陶陶焉荡荡焉其乐可得而量也转而入于飞蜨都则又蒙腾浩渺而不思觉也丑未觞余开运中赐丑未觞法用雍酥栈羊筒子髓置醇酒中暖消而后饮甆宫集大成雍都酒海也梁奉常和泉病于甘刘拾遗玉露春病于辛皇甫别驾庆云春病于酽光禄大夫致仕韦炳取三家酒搅合澄窨饮之遂为雍都第一名甆宫集大成甆宫谓耀州青榼祸泉置之缾中酒也酌于盃注于肠善恶喜怒交矣祸福得失岐矣倘夫性昏志乱胆胀身狂平日不敢为者为之平日不容为者为之言腾烟焰事堕穽机是岂圣人贤人乎一言蔽之曰祸泉而已瓶盏病嗜饮者无早晩无寒暑乐固醉愁亦如之闲固醉忙亦如之肴核有无醪醴善否一不问典当抽那借贷賖荷一不䘏日必饮饮必醉醉不厌贫不悔俗号瓶盏病徧掲本草细检素问只无此一种药茗荈十六汤苏廙芽传第九卷载作汤十六法以谓汤者茶之司命若名茶而滥汤则与凡末同调矣煎以老嫩言者凡三品注以缓急言者凡三品以器标者共五品以薪论者共五品第一得一汤火绩已储水性乃尽如斗中米如称上鱼髙低适平无过不及为度盖一而不偏杂者也天得一以清地得一以宁汤得一可建汤勲第二婴汤薪火方交水釜才炽急取旋倾若婴儿之未孩欲责以壮夫之事难矣哉第三百夀汤人过百息水踰十沸或以话阻或以事废始取用之汤已失性矣敢问皤鬓苍颜之大老还可执弓挟矢以取中乎还可雄登濶步以迈逺乎第四中汤亦见夫鼓琴者也声合中则意妙亦见磨墨者也力合中则色浓声有缓急则琴亡力有缓急则墨丧注汤有缓急则茶败欲汤之中臂任其责第五断脉汤茶已就膏宜以造化成其形若手颤臂亸惟恐其深缾觜之端若存若忘汤不顺通故茶不匀粹是犹人之百脉气血断续欲寿奚茍恶毙宜逃第六大壮汤力士之把针耕夫之握管所以不能成功者伤于麄也且一瓯之茗多不二钱茗盏量合宜下汤不过六分万一快㵼而深积之茶安在哉第七富贵汤以金银为汤器惟富贵者具焉所以䇿功建汤业贫贱者有不能遂也汤器之不可舍金银犹琴之不可舍桐墨之不可舍胶第八秀碧汤石凝结天地秀气而赋形者也琢以为器秀犹在焉其汤不良未之有也第九压一汤贵欠金银贱恶铜鉄则甆瓶有足取焉幽士逸夫品色尤宜岂不为瓶中之压一乎然勿与夸珍衒豪臭公子道第十纒口汤猥人俗軰炼水之器岂暇深择铜鉄铅钖取热而已夫是汤也腥苦且涩饮之逾时恶气纒口而不得去第十一减价汤无油之瓦渗水而有土气虽御胯宸缄且将败徳销声谚曰茶瓶用瓦如乘折脚骏登髙好事者幸志之第十二法律汤凡木可以煮汤不独炭也惟沃茶之汤非炭不可在茶家亦有法律水忌停薪忌薰犯律踰法汤乖则茶殆矣第十三一面汤或柴中之麸火或焚余之虚炭木体虽尽而性且浮性浮则汤有终嫩之嫌炭则不然实汤之友第十四宵人汤茶本灵草触之则败粪火虽热恶性未尽作汤泛茶减耗香味第十五贼汤竹篠𣗳梢风日干之燃鼎附瓶颇甚快意然体性虚薄无中和之气为茶之残贼也第十六魔汤调茶在汤之淑慝而汤最恶烟燃柴一枝浓烟蔽室又安有汤邪茍用此汤又安有茶耶所以为大魔龙陂山子茶开寳中窦仪以新茶饮余味极羙奁面标云龙陂山子茶龙陂是顾渚之别境圣杨花吴僧梵川誓愿燃顶供养双林傅大士自往蒙顶结菴种茶凡三年味方全美得絶佳者圣杨花吉祥蕋共不踰五斤持归供献汤社和凝在朝率同列逓日以茶相饮味劣者有罚号为汤社缕金耐重儿有得建州茶膏取作耐重儿八枚胶以金缕献于闽王曦遇通文之祸为内侍所盗转遗贵臣乳妖吴僧文了善烹茶游荆南髙保勉白子季兴延置紫云菴日试其艺保勉父子唿为汤神奏授蕐定水大师上人目曰乳妖清人𣗳伪闽甘露堂前两株茶鬰茂婆娑宫人唿为清人𣗳每春初嫔嫱戯摘新芽堂中设倾筐㑹王蝉膏显徳初大理徐恪见贻乡信铤子茶茶面印文曰玉蝉膏一种曰清风使恪建人也森伯汤恱有森伯颂盖茶也方饮而森然严乎齿牙既乆四肢森然二义一名非熟夫汤瓯境界谁能目之水豹囊豹革为囊风神唿吸之具也煮茶啜之可以涤滞思而起清风每引此义称茶为水豹囊不夜侯胡峤飞龙磵饮茶诗曰沾牙旧姓余甘氏破睡当封不夜侯新竒哉峤宿学雄材未达为耶律徳光所虏北去后间道复归鸡蘓佛犹子彛年十二嵗予读胡峤茶诗爱其新竒因令傚法之近晩成篇有云生凉好唤鸡蘓佛回味宜称橄榄僊然彛亦文词之有基址者也冷面草符昭逺不喜茶尝为御史同列㑹茶叹曰此物面目严冷了无和羙之态可谓冷面草也饭余嚼佛眼芎以甘菊汤送之亦可爽神晩甘侯孙樵送茶与焦刑部书云晚甘侯十五人遣侍斋阁此徒皆请雷而摘拜水而和盖建阳丹山碧水之乡月涧云龛之品慎勿贱用之生成盏馔茶而幻出物𧰼于汤面者茶匠通神之艺也沙门福全生于金乡长于茶海能注汤幻茶成一句诗并㸃四瓯共一絶句泛乎汤表小小物𩔖唾手办耳檀越日造门求观汤戯全自咏曰生成盏里水丹青巧画工夫学不成却笑当时陆鸿渐煎茶得好名声茶百戯茶至唐始盛近世有下汤运匕别施妙诀使汤纹水脉成物𧰼者禽兽虫鱼花草之属纎巧如画但须臾即就散灭此茶之变也时人谓之茶百戱漏影春漏影春法用镂纸贴盏糁茶而去纸伪为花身别以荔肉为叶松实鸭脚之𩔖珍物为蕋沸汤㸃搅甘草癖宣城何子华邀客于剖金堂庆新橙酒半出嘉阳严峻画陆鸿渐像子华因言前世惑骏逸者为马癖泥贯索者为钱癖躭于子息者为誉儿癖躭于褒贬者为左传癖若此叟者溺于茗事将何以名其癖杨粹仲曰茶至珍盖未离乎草也草中之甘无出茶上者宜追目陆氏为甘草癖坐客曰允矣哉苦口师皮光业最躭茗事一日中表请尝新柑筵具殊丰簮绂丛集才至未顾尊罍而唿茶甚急径进一巨瓯题诗曰未见甘心氏先迎苦口师衆噱曰此师固清髙而难以疗饥也馔羞无心炙段成式驰猎饥甚叩村家主人老姥出彘臛五味不具成式食之有余五鼎曰老姥初不加意而殊羙如此常令庖人具此品因唿无心炙莲华饼馅郭进家能作莲蕐饼馅有十五隔者每隔有一折枝莲华作十五色自云周世宗有故宫婢流落因受顾于家婢言宫中人号蕋押班缕子脍广陵法曹宋龟造缕子脍其法用鲫鱼肉鲤鱼子以碧筒或菊苗为胎骨自然羮蜀中有一道人卖自然羮人试买之盌中二鱼鳞鬛肠胃皆在鳞上有黑纹如一圆月汁如淡水食者旋剔去鳞肠其味香美有问鱼上何故有月道人从盌中倾出皆是荔枝仁初未尝有鱼并汁笑而急走回顾云蓬莱月也不识明年时疫食羮人皆免道人不复再见赤明香赤明香世传仇士良家脯名也轻薄甘香殷红浮脆后世莫及玲珑牡丹鲊吴越有一种玲珑牡丹鲊以鱼叶鬬成牡丹状既熟出盎中微红如初开牡丹五福饼汤恱逢士人于驿舍士人揖食其中一物是炉饼各五事细味之馅料互不同以问士人叹曰此五福饼也川小様比丘尼梵正庖制精巧用鲊臛脍脯醢酱𤓰蔬黄赤杂色鬬成景物若坐及二十人则人装一景合成川图小様逍遥炙睿宗闻金玉真公主饮素日令以九龙食轝装逍遥炙赐之单笼金乳酥韦巨源拜尚书令上烧尾食其家故书中尚有食账今择竒异者畧记单笼金乳酥㬅陀様夹饼巨胜奴婆罗门轻髙麫贵妃红七返膏金铃炙御黄王母饭通花软牛肠光明虾炙生进二十四气馄饨生进鸭花汤饼同心生结脯见风消金银夹花平截火燄盏口䭔冷蟾儿羔唐安餤水晶龙凤糕双拌方破饼玉露团汉宫棋长生粥天花鏎锣赐绯含香糭子甜雪八方寒食饼素蒸音声部白龙臛金粟平䭔凤凰胎羊皮花丝逡巡酱乳酿鱼丁子香淋脍葱醋鸡吴兴连带鲊西江料红羊枝杖昇平炙八僊盘雪婴儿僊人脔小天酥分装蒸腊熊卯羮青凉臛碎筯头春暖寒花酿驴蒸水炼犊炙五生盘格食过门香纒花云梦肉红罗饤徧地锦装鼈蕃体间缕寳相肝汤浴绣丸谢讽食经中畧抄五十三种北齐武威王生羊脍细供没忽羊羔急成小餤飞鸾脍咄嗟脍剔缕鸡爽酒十様巻生龙须炙千金碎香饼子花折鹅糕修羊寳巻交加鸭脂君子饤越国公碎金饭云头对炉饼剪云析鱼羮虞公断醒酢鱼羊料紫龙糕十二香㸃臛春香泛汤滑饼𧰼牙䭔汤装浮萍麫金装韭黄艾炙白消熊恬乳花面英加料盐花鱼屑专门脍拖刀羊皮雅脍折筯羮香翠鹑羮朱衣餤千日酱露浆山子羊蒸加乳腐天孙脍添酥冷白寒具金丸玉菜臛鳖暗装笼味髙细浮动羊干坤奕饼干炙满天星含浆饼撮髙巧装坛様饼杨花泛汤糁饼天真羊脍鱼脍永加王特封烙羊成美公无忧腊藏蟹含春侯新治月华饭连珠起肉缕金龙凤蟹炀帝幸江都吴中贡糟蟹糖蟹每进御则上旋洁拭殻面以金缕龙凤花云贴其上消灾饼僖宗幸蜀乏食有宫人出方巾所包面半升许㑹村人献酒一偏提用酒溲麫饼以进嫔嫱泣奉曰此消灾饼乞强进半枚滹沱饭光武在滹沱有公孙豆粥之荐至今西北州县有号粥为滹沱饭学士羮窦俨尝病目几丧明得良医瘉之劝令频食羊眼俨遂终身食之其家名双晕羮世人有唿为学士羮者道塲羮江南仰山善作道塲羮脯麫䔫笋非一物也清风饭寳厯元年内出清风饭制度赐御庖令造进法用水晶饭龙睛粉龙脑末牛酪浆调事毕入金提缸垂下氷池待其冷透供进惟大暑方作法乳汤明宗在藩不妄费尝召幙属论事各设法乳汤半盏盖甖中粟所煎者同阿饼天成中帝令作同阿饼法用碎肉与麫捜和如臂刀截每只二寸厚蒸之转身米贵有力者治饭材舂捣簸汰但中心一颗存焉俗谓之转身米双弓米单公洁阳翟人耻言贫尝有所亲访之留食慙于正名但云啜少许双弓麦穗生吴门萧琏仕至太常博士家习庖馔慕虞悰谢讽之为人作卷子生止用肥羜包卷成云様然美观而已别作散饤麦穗生滋味殊冠邹平公食宪章段文昌丞相尤精馔事第中庖所榜曰錬珍堂在涂号行珍馆家有老婢掌修脔之法指授女仆老婢名膳祖四十年阅百婢独九者可嗣法文昌自编食经五十㢧时称邹平公食宪章寒消粉张弥守镇江一日㑹客作加酥油光酒及酥夹生副戎许鼐苍梧人不谙北馔甚嗜之他时再聚忽问前日盛馔有入口寒而消者尚可得否弥绐之曰此名龙髓膏金牛国所贡闻用寒消粉煎成宁可复得衆客无不絶倒回汤武库腊日家宴作腊四方用种种轻细不拘名品治之如大豆加以汤液滋味盖时人以为节馔遂与老室儿女辈举饮食中以杂味为之者间记于册季冬既大寒可以停食物家家多方鸠集羊豕牛鹿兎鸽鱼鹅百珍之衆预期十日而办造至正旦日方成以品目多者为上用制汤饼盛筵而荐之名回汤武库大槩秦陇盛行社零星予偶以农干至庄墅适秋社庄丁皆戯社零星盖用猪羊鸡鸭粉麫蔬米为羔辣骄羊和鲁公尝以春社遗节馔用奁惟一新様大方碗覆以剪镂蜡春罗椀内品物不知其几种也物十而饭二焉禁庭社日为之名辣骄羊剥皮丹唐末天降竒祸兵革徧海内时多饥俭秦宗权破巢魁于汝城遂为节度使满目荆榛强名曰藩府粒食价踰金璧通衢有饭肆偶开榜诸门曰货剥皮丹每服只卖三千服以碗言也彼时之民与犬豕何以异玉尖麫赵宗儒在翰林时闻中使言今日早馔玉尖麫用消熊栈鹿为内饀上甚嗜之问其形制盖人间出尖馒头也又问消之说曰熊之极肥者曰消鹿以倍料精养者曰栈十逺羮石耳石发石线海紫菜鹿角脂菜天花蕈沙鱼海鳔白石决明虾魁腊右用鸡羊鹑汁及决明虾蕈浸渍自然水澄清与三汁相和盐酎庄严多汁为良十品不足听阙忌入别物恐伦𩔖杂则风韵去矣小四海孙承祐在浙右尝馔客指其盘筵曰今日坐中南之蝤蛑北之红羊东之鰕鱼西之粟无不毕备可谓富有小四海矣鴈椟富家出游运致馔具皆用髹椟蒙以紫碧重罩衣两人舁之其行列之盛有若雁行旁观号为雁椟八珍主人酱八珍主人也醋食总管也反是为恶酱为厨司大耗恶醋为小耗张手美家阊阖门外通衢有食肆人唿为张手美家水产陆贩随需而供每节则専卖一物徧京辐凑号曰浇店偶记其名播告四方事口腹者元阳脔油画明珠六一菜湼盘兠手里行厨冬凌粥指天馂饀如意圆緑荷包子辣鸡脔摩㬋罗饭玩月羔盂兰饼餤米锦宜盘萱草麫法王料斗酒骨糟孟蜀尚食掌食典一百卷有赐绯羊其法以红麴煮肉𦂳卷石镇深入酒骨淹透切如纸薄乃进注云酒骨糟也建康七妙金陵士大夫渊薮家家事鼎铛有七妙虀可照面馄饨汤可注砚饼可映字饭可打擦擦䑓湿麫可穿结带饼可作劝盏寒具嚼着惊动十里人糟云释鉴兴天台山居颂汤玉入瓯糟云上筯谓汤饼莹滑糟姜岐秀焉耳花餻员外皇建僧舍旁有糕坊主人由此入赀为员外官盖显徳中也都人唿花糕员外因取餻目録笺之满天星糁拌金餻糜员外糁花截肚大小虹桥木蜜金毛麫王羮亥卯未相粥白𤣥黄魏王继岌每荐羔以羊兎猪脔而参之时卢澄为平章事趋朝待漏堂厨具小馔澄惟进粥其品曰粟粥乳粥豆沙加糖粥三种并供澄各取少许併和而食厨官遂有王羮亥卯未相粥白𤣥黄之语玉杵羮金绵鲊吴淑冬日招客诗云晓羮沉玉杵寒鲊叠金绵杵谓小截山蓣绵乃黄雀脂膏于阗法全蒸羊于阗法全蒸羊广顺中尚食取法为之西施捧心学者愈丑薰燎龙脑着色小儿以龙脑为佛像者有矣未见着色者也汴都龙兴寺惠乘寳一龙脑小儿雕制巧妙彩绘可人刀圭第一香昭宗尝赐崔𦙍香一黄绫角约二两御题曰刀圭第一香酷烈清妙虽焚豆大亦终日旖旎盖成通所制赐同昌公主者䬣香江南山谷间有一种竒木曰麝香𣗳其老根焚之亦清烈号䬣香灵芳国后唐龙辉殿安假山水一铺沈香为山阜蔷薇水蘓合油为江池零藿丁香为林𣗳薰陆为城郭黄紫檀为屋宇白檀为人物方围一丈三尺城门小牌曰灵芳国或云平蜀得之者曲水香用香末布篆文木范中急覆之是为曲水香旖旎山髙丽舶主王大世选沈水近千斤叠为旖旎山𧰼衡岳七十二峰钱俶许黄金五百两竟不售鬬香中宗朝宗纪韦武间为雅㑹各携名香比试优劣名曰鬬香惟韦温挟椒涂所赐常获魁平等香清泰中荆南有僧货平等香贫富不二价不见市香和合疑其者鹧鸪沈界尺沈水带斑㸃者名鹧鸪沈华山道士蘓志恬偶获尺许修为界尺香燕李璟保大七年召大臣宗室赴内香燕凡中国外夷所出以至和合煎饮佩带粉囊共九十二种江南素所无也鹰觜香番禺牙侩徐审与舶主何吉罗洽宻不忍分判临岐出如鸟嘴尖者三枚赠审曰此鹰觜香也价不可言当时疫于中夜焚一颗则举家无恙后八年番禺大疫审焚香阖门独免余者供事之唿为吉罗香沈香甑有贾至林邑舍一翁姥家日食其饭浓香满室贾亦不喻偶见甑则沈香所剜也山水香道士谭紫霄有异术闽王昶奉之为师月给山水香焚之香用精沈上火半炽则沃以蘓合油伴月香徐铉或遇月夜露坐中庭但爇佳香一炷其所亲私别号伴月香雪香扇孟昶夏月水调龙脑末涂白扇上用以挥风一夜与花蘃夫人登楼望月悞堕其扇为人所得外有效者名雪香扇沈香似芬陀利华显徳末进士贾颙于九山遇靖长官行若奔马知其异拜而求道取箧中所遗沈水香焚之靖曰此香全𩔖斜光下等六天所种芬陀利华汝有道骨而俗缘未尽因授錬丹一粒以柏子为粮迄今尚徤三匀煎长安宋清以鬻药致富尝以香剂遗中朝簮绅题识器曰三匀煎焚之富贵清妙其法止龙脑麝末精沈等耳夺真盘饤显徳元年周祖创造供荐之物世宗以外姓继统凡百务从崇厚灵前看果雕香为之承以黄金起突叠格禁中谓之夺真盘饤乞儿香林邑占城阇婆交趾以杂出异香剂和而范之气韵不凡谓中国三匀四絶为乞儿香庄严饼子长安大兴善寺徐理男楚琳平生留神香事庄严饼子供佛之品也峭儿延宾之用也旖旎丸自奉之等也檀那槩之曰琳和尚品字香六尺雪檀南夷香槎到文登尽以易疋物同光中有舶上檀香色正白号雪檀长六尺地人买为僧坊刹竿握君僧继颙住五台山手执香如意紫檀镂成芬馨满室继元时在潜邸以金易致每接僧则顶㡌具三衣假比丘秉此挥谈名为握君清门处士海舶来有一沈香翁剜镂若鬼工髙尺余舶酋以上吴越王王目为清门处士发源于心清闻妙香也四竒家具后唐福庆公主下降孟知祥长兴四年明宗晏驾唐避乱庄宗诸儿削发为苾蒭间道走蜀时知祥新称帝为公主厚待犹子赐予千计勅器用局以沈香降真为钵木香为匙筯钖之常食堂展钵衆僧私相谓曰我軰谓渠顶相衣服均是金轮王孙但面前四竒家具有无不等耳丧塟魂楼墓衣塟处土封谓之魂楼凡两品一如平顶炊饼一如倒合水桶上作铜鑪形亦有更用一重甎甃者或刻镇物象名墓衣泉䑓上寳㝠游亚寳显徳六年世宗庆陵土发引之日百司设祭于道翰林院楮泉大若盏口余令雕印字文文之黄曰泉䑓上寳白曰㝠游亚寳义疾他疾惟一臓受病劳瘵则异矣次第传变五臓百脉俱伤并絶然后奄丧人死则有虫出中者病如前人非死不已一传十十传百展转无穷故号义疾永息菴右补阙正已四十四致仕预制棺题曰永息菴置诸寝室人劝移之僻地曰吾欲见之常运死想㓕除贪爱耳寿七十八无疾而逝漆宅余尝临外氏之丧正见漆工髹裹凶器余因言棺椁甚如法漆工曰七郎中随身富贵只得一座漆宅岂可卤莽布漆山天成开运以来俗尚巨棺有停之中寝人立两邉不相见者凶肆号布漆山漆宫沙府蘓司空禹珪薨百官致祭侍御史何登撰版文曰漆宫永閟沙府告成礼毕余问沙府之说曰自隧道至窆棺之穴皆铺沙以防隂雨泥滑名沙府唐人尝引用之大小脱空长安人物繁习俗侈丧塟陈拽寓像其表以绫绡金银者曰大脱空楮外而设色者曰小脱空制造列肆茅行俗谓之茅行家事土筵席塟家听术士说例用朱书鉄劵若人家契帖标四界及主名意谓亡者居室之执守不知争地者谁耶菴墓前甃石若甎表之面方长髙不登三尺号曰劵台贫无力则每祭祀以借尊爼谓之土筵席鬼㑹举人名鬼释种令超游南岳将至祝融峰逢赤帻紫衣人同憩道侧超问其所之因宻语曰我岂人也凡举子入试天命俊鬼三畨旁护之欲以振发其聪明其中为名第及时运未偶者则无所䕶卫君以一第为儿戯邪我即其数也𨽻蓬莱下宫西䑓此来南岳闗㑹一人隂徳増减耳神侯白唾神荼侯白隋人性轻多戯言尝唾壁误中神荼像人因责之应曰侯白两脚堕地双眼觑天太平田地步履安然此皆符耳安敢望侯白哉紫相公进士于则谒外亲于汧阳未至十余里饭于野店旁有紫荆树村民祠以为神唿曰紫相公则烹茶因以一盃置相公前䇿马径去是夜梦峨冠紫衣人来见自陈余则紫相公主一方菜蔬之属𨽻有天平吏掌丰辣判官主俭然皆嗜茶而奉祠者鲜以是品为供蚤蒙厚饮可谓非常之惠因口占赠诗曰降酒先生风韵髙搅银公子更清豪碎牙粉骨功成后小碾当衔马脚槽盖则是日以小分须银匙打茶故目为搅银公子则家业蔬圃中祠之年年获收妖活玉巢盩厔吏魁召士人训子弟馆于门士人素有蛀牙一日复作左腮掀肿遂张口卧意似瞢腾忽闻有声发于龈腭若切切语言人马喧閧渐次出口外痛顿止至半夜却闻蚤来之声仍云小都郎回活玉巢也似呵喝状颊上蠢蠢然直入口弹指顷齿大痛诘旦具告主人劝唿符祝用符水士人从之痛已肿消竟不知何恠也清异録卷下