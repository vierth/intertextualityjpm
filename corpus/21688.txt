续编卷一作诗话有数难夫古今文人篇什鳞萃然玄珠在握动嗟赤水之遗碧树周阿或漏海人之网此一难也甄录人物互有主张是以韦縠选才不钞老杜房祺编集独阙遗山于是目论致疑耳食见责又一难也︳谟定命辞固温雅吉甫作颂语亦清新嗜好有偏甄综无定此又一难也季绪诃诮士多谤伤敬之称扬人怀喜悦嗜谀恶讦自古而然此又一难也操千曲而后晓声观千剑而后识器自非然者孰能平理若衡照辞如镜是以坡公误徐凝为恶诗锺嵘列陶济于中品是非颠倒物论贝嗤此又一难也金元两代诗人当推遗山为大家遗山生长并州登宣宗兴定五年进士贞佑初始南渡河嗣是周流齐鲁燕赵晋魏间几三十年历官镇平南阳令至尚书省左司员外郎金亡北归不仕其交游见于集中者如杨云翼赵秉文则金之鉅卿也朝士如雷渊麻九畴王渥李汾李氏四桂耆宿如赵江汉王滹南辛敬之冯叔献后生如郝伯常诗友如秦简夫靖南湖酒友如刘紫薇陈秀玉等皆一时豪俊遗山无不与之款接遗山生逢易代至性天成每云家贫亲已老形瘵心欲死又云我行颍川道永念负甘旨金亡后即事云西风一掬孤臣泪叫断苍梧日暮云女几山怀溪南辛老云欲就溪南问遗事不禁衰涕落烟霞君亲朋旧之怀往往见诸歌咏至其为学则云先儒骨已朽百骂不汝雠胡为文字间刮垢生瘢疣其泯绝门户攻讦之私尤为后人所不及尝志欲修金史而未果乃筑野史亭成中州一集凡百余年来南北鉅儒节士网罗散失记载靡遗自云此书成虽溘死道傍无憾又诗云湿薪烟满眼破砚冰生髭造物留此笔我贫复何辞惓惓故国可谓至矣钱名山尝言遗山之后未有遗山殆不仅以其文字言乎遗山七言古歌行开阖动宕驰骤奔放盖所谓挟幽并之气此为第一如虞坂行南溪赤壁图秦川图寄溪南诗老辛敬之萧仲直长史斋荆棘中杏花赠别孙德谦赠张彦远此日不足惜送希颜赴西台兼寄李汾长源涌金亭示同游诸君泛舟大明湖游泰山西楼曲隋古宫行天门引蛟龙引解剑行等可二十篇读之神为之王且篇中往往杂糅唐宋人句如黄鹤一去不复返白鸥万里谁能驯事殊兴极幽思集天淡云闲今古同管城初无食肉相黄帽非供折腰具恰如自出机轴无襞积痕此其独长也其次为七言律又其次为五言古亦浏亮闲婉至五言绝多率易不足观七言绝题画诗十居五六亦无甚佳思矣遗山七律篇篇钩勒字字辟灌而尤工于隶事如云只知河朔归铜马又说台城堕纸鸢此咏白撒得河北降将及哀宗突围北走命白撒攻新卫取粮为元将史天泽所败事也石苞本不容孙楚黄祖安能贷祢衡此咏李汾被武仙胁迫绝命而死事也壮志相如头碎柱赤心嵇绍血沾衣此咏王渥赴宋议约及忠忽烈援汴兵败渥死难事也其他写情写景者云华表鹤归应有泪铜盘人去亦无心伤时贾谊频流涕卧病王章自激昂华胥梦破青山在梁父吟成白发催黄花自与西风约白发先从远客生淹留岁月无余物料理尘埃有此杯黄菊有情留小饮青灯无语伴微吟春寒春暖花如故年去年来老渐催春风碧水双鸥静落日青山万马来荡荡青天非向日萧萧春色是他乡诸联感时触事凄人心脾瓯北诗话讥其书卷不多不如苏陆之博大余曰正惟其不多故能精切如此譬之用兵苻坚百万之师不敌谢公八千之众在精而不在多也纪律不谙形势不审虽蜂屯蚁聚又安用哉昔人评遗山诗不使奇字新之又新不用晦字深之又深遗山亦自言功夫到方圆言语通眷属见与张仲杰论文诗又自题云共笑诗人太瘦生谁从惨淡得经营千秋万古回文锦只许苏娘读得成又后论诗云不信骊珠不难得试看金翅擘沧溟鸳鸯绣了从教看莫把金针度与人皆自道其功力并喜独得诗中奥旨也遗山诗全得力于杜如云长鲸驾空海波立老鹤叫月苍烟愁此效豫章翻风白日动鲸鱼跋浪沧溟开句法也赠常山侄云黑鹰破壳自神骏黄犊放脚须跳梁此效骅骝作驹已汗血鸷鸟举翮连青云句法也其论诗绝句三十首于山谷后山颇多不满故云论诗宁下涪翁拜未作江西社里人题中州集云北人不拾江西唾未要曾郎借齿牙指曾改忄造选宋诗也然亦有摹杜太似之病如纪子正杏园宴集云未开何所似乳儿粉妆深绛唇半开何所似里中处女东家邻就中烂漫尤更好五家合队虢与秦数语全效丽人行遗山诗复句最多瓯北诗话已备举之余观其古风结处格调相同者亦不少如赵和卿醉归图云好着蹇驴驮我去与君同醉杏园春崔梦臣北上云他日南归吾未孝与君同醉晋溪春送诗人秦简夫归苏坟别业云蹇驴驮入醉乡去袖中知有眉山春赠答赵仁甫云都门回首一大笑袖中知有江南春南冠行云安得酒船三万斛与君轰饮太湖秋滹南遗老集五十六卷元初金遗民王若虚着集有诗话三卷杂文及诗一卷诗古今体只二十四篇而已余皆为辩论群经子史之可议者如论春秋宋灾伯姬卒及檀弓子上不丧出母阐发权变之宜足破古人解经之陋尤为有功世道诗话所尊者惟杜杜之后惟乐天于山谷后山多所讥评评山谷者凡二十余见如云荆公两山排闼送青来读之不觉其诡异山谷云青州从事斩关来又云残暑已促装此与排闼等耳便令人骇愕又云诗人之语诡谲寄意固无不可然至于太过亦其病也山谷题惠崇画图云欲放扁舟归去主人云是丹青使主人不告当遂不知乎俱言之成理学诗者当深长思也诗中有题渊明归去来图云抛却微官百自由应无一事挂心头消忧更借琴书力借问先生有底忧名利醉心浓似酒贪夫衮衮死红尘折腰不乐翻然去此老犹为千载人可知其好议论矣遗山有别王使君丈从之诗云谢公每见皆名语白传相看只故情盖为汴京破后滹南微服北归而作道园学古录五十卷元奎章阁学士虞集着首在朝稿二十卷则为开国时王公碑铭哀诔之文次应制录六卷则为册文制诰碑铭题铭题跋之类有诗十余篇次归田录十八卷则为侨寓临川时诗文杂着次方外稿六卷则大率禅院道观之文也史言元初大典册皆出集手览观其制道园固为一代作家元初制度亦颇可观道园尝为史官熟于金元掌故所为碑版文字足为史家讨之助兹标举其二三女真分族砦居各为部落故其为氏或以名或以爵或以官或以里凡禁近之臣分服御弓矢食饮文史车马庐帐府库医药卜祝之事皆世守之官虽盛贵然一日归至内廷则执其事如故至于子孙无改国初建大都分侍卫亲军为列卫布诸畿内卫必有营而特立孔子之庙儒学在焉卫之官有都指挥使以至将帅偏裨而特设儒学教授卫官皆三岁一更独教授常在治所又元史杨朵儿只传阿刺罕传皆取杨襄愍公神道碑曹南王勋德碑文为蓝本又阿刺罕传祖拨撒事太祖为火而赤又为博而赤史不申叙其名称而曹南王碑云火而赤司服御弓矢者博而赤司烹餁者也通鉴纂要至元十七年以阿刺罕为右丞相率师十万击日本而阿刺罕传云十八年云左丞相云军马四十余万皆据曹南王碑言之也道园文典重肃穆者如翰林学士承旨刘公神道碑江西行省平章政事伯撒里惠政碑贺丞相墓志铭中书平章政事蔡国张公墓志铭皆煌煌鉅制也其诗只清婉而已惟与范德机善见于其诗颇多题范德机诗集云抱膝长吟老范兄寒岩古柏两同清舟过清江忆范德机云千载清风东汉士百年高兴盛唐诗赋范德机诗后云玉堂妙笔交游尽投老江南隔死生最忆崖州相值处华星孤月海波清则其人文采风流可想范名椁字亨父元史附虞集传范亨父德机集凡七卷五言古体二卷五言律绝合一卷七言古体二卷七言绝句一卷七言律句一卷为临川葛仲穆所编次亨父诗五言古句法典重而时失于涩滞其源出于颜光禄如袁州谒袁祠云乘月泛修渚凌晨访崇台曾甍匝地起叠观凌云开一起尤似七言歌行集中最擅胜场如题李白郎官湖王氏能远楼等篇皆有谪仙风调五言律句多善状难写之景如云江翻垂木动风过杂花回言树木之影倒垂江中因波翻而影动杂花之香故已远去因风过而复回妙在不说出影字香字又云浴凫浮断梗过雁折危楼此言断梗因凫群之浴而动荡雁以危楼高耸故折改其方向也浮字折字皆见其锤链之苦集中有掘冢歌一首最警策诗云昨日旧冢掘今朝新冢成冢前两翁仲送旧还迎新旧魂未出新魂入旧魂还对新魂泣旧魂丁宁语新魂好地不用多子孙子孙绵绵如不绝曾孙不掘玄孙掘我今掘矣良可悲不知君掘复何时世之溺风水而好为千年调者读此可勐省香苏山馆诗集古诗十七卷近体十九卷江西东乡吴兰雪着首有王昶法式善姚莹曾燠等序兰雪嘉庆庚申举人道光初出刺黔西州翁覃溪王述庵王梦楼袁随园辈盛称其诗其名与黄仲则相埒朝鲜琉求至有供其画像者然余观兰雪古诗笔虽纵恣每多题外铺叙颇嫌词费近体则试帖气未尽未能臻开阖驾构之妙至其为朋旧题图卷之作十居七八尤令人厌倦虽曰敢名者多亦笑其乐此不为疲也集中如衣上白云晴更湿笠边红日午尤凉花如新病扶初起苔似闲愁扫又生此等好句时一遇之未能多得也他若无官便作神仙想不朽原非将相名平心自觉能容物习静惟应卧拥书无才岂敢谈经世有福方能坐读书虽言有趣理然终是学人之诗兰雪诗病在下字太重如开瓮酒香浓透屋压床书卷乱围山浓字透字压字乱字皆有握拳透爪之迹余谓上句不及余之酒熟开尊香满屋下句不及湛如之小床书似乱山叠语较自然然此可为知者道矣律诗对仗不必妃青俪白以为工也须观其一联中下字虚实能否铢两悉称而一句中上半句与下半句如何堆垛上下联能两两相对乃佳而兰雪句法多有可议如云有花开日频浇酒无事经年懒入城无事二字可省有花二字割去便不成句矣且懒与频亦对不过又云青山荷锸能狂醉红袖扶筇亦俊游红袖能扶筇青山安能荷锸又如行装书爱携千卷广厦阴当庇万家金铸居然推贾岛办香难得配东坡皆有语病诗中用经语大谢及老杜最多然不善为之便易尘腐而兰雪寄其妾云自悔劳人常草草可怜杨柳太依依又黄左田云浓阴园有桃千树清澈扬之水一条俱有风致左田名钺当涂人干隆进士有壹斋诗集遂宁张船山先生诗学太白东坡而不袭其面目于袁蒋赵三家外能拔戟自成一队洵豪杰之士也诗凡二十卷皆手自删定篇首自记只寥寥百余字且并不乞序于人余每见各家集中例有怀人诗多扯名公巨卿以装门面此格防于杜之八哀然数见不鲜亦殊可厌而船山庚戌除夕怀人八首皆老兵倡妓舆台之属其避俗若浼玩世不恭可以想见船山贫而兀傲其诗遂多牢骚抑郁之语如云亲旧更谁容我傲穷愁真耻受人怜难测天心姑任运既来人世可无情交疏偏有知名客儿好强于负郭田书残尽费闲心补画好时防俗手题又佛空未易忘衣食兵在何从计死生此于饥荒兵乱之世人人有此想却不曾有人说出又一蝶驮花冒雨飞七字甚香艳可入瓯香室画谱牧斋高会堂一集皆纪漫游云间事其序云不到云间十有六载矣水天闲话久落人间花月新闻已成故事顷者菰芦故国兵火残生衰晚重游人民非昔是行也馆于武静之高会堂遂以名其诗时丙申阳月十有一日书于青浦舟中云云考其时则为顺治十三年也集中有徐武静生日诗以是知为徐氏一时相与周旋者如张洮侯董得仲宋子建陆子玄沈麟诸人府志当有可考其高会堂诗句云鹤唳秋风新谷水雉媒春草昔茸城余每欲取老杜咏滕王阁法为去新昔而易犹自二字以为较苍浑虽牧翁复生当亦首肯其赠妓彩生云老眼看花不耐春裁红缀绿若为真他时引镜临秋水霜后芙蓉忆美人又赠别彩生云红颜白发偏相滞都是昆明劫后人此老人品固无足重然自是深于情者绿之以为乡邦佳话朱竹垞鸳湖棹歌有云留客最怜乡昧好屠坟秋鸟马嗥鱼注闽人卓成大元末侨居甓川马嗥城殆即水经注所云马城也鱼可为腊云云今人写作马交或写马胶皆以未知马嗥出处而误按棹歌百首泛记禾中风士并非止咏南湖诗中注地名物产甚多如鸭馄饨清若空之类皆绝好诗料也船山先生出守莱州诗云塞上承天语民刁默化难按管子七法禁雕俗注雕俗谓浮伪之俗刁应书作雕此必钞胥从俗之讹扬子方言饧谓之饣唐饧徒郎切音唐知今之糖即古之饧也我国制糖之法由来已久说文饧熬稻为之此糖之以米为者楚辞而鳖炮羔有蔗浆些齐民要术云甘蔗榨取汁似饴饧此糖之以蔗为者唐诗箫声吹暖卖饧天据郑康成箫管备举诗注云箫编小竹管如今卖饧者所吹则唐诗自是饧字非饣易也世俗于饧饣易二字不分且但知饧之音情不知糖之为饧矣饧饣长饣皇也即今之糖饼耳昔刘梦得谓诗中用字宜有来历尝以六经无糕字不敢用然白香山有寒食过枣团店诗团亦非古字也庄子齐物论狙公赋音序即栎实也而今人往往误为芋又杜诗锦里先生乌角巾园收栗未全贫此正用徐无鬼篇先生居山林食栗故实栗小栗也而刻本多作芋应改正壬子癸丑之间邑中谈艺之士张静莲徐伯匡慎侯邹葆荪杨石年徐仪九叶行百等结为诗社月必数集其主人轮流为之先期约定地址或假公园或假余家半野亭或酒楼以为欢聚之所席间由主人命题隔二三日各出其所作互为评品以取笑乐厥俊稍改前例人酒一壶肴一碗共赴预定之家名曰胡蝶会胡蝶壶碟盖谐声也开门扫径者为东道主亦轮流为之丁巳以还又有消寒之会则又益孙丈作黼方君仁俊二人壬戌邹湛如倡甓庐诗社咏而不觞凡社友及他县人士课作多乞各地名宿评阅第其甲乙乃曾不数年兵乱相寻旧游零落风雅遂歇甲寅之夏社中咏曲水园白荷限用尖叉韵时外埠亦有和作忆山阳朱亦奇孝廉邦伟两律云云影波纹漾碧纤如来宝相自庄严接天烂漫花成海映日晶莹粉似盐爽挹凉痕依水槛静参香气立风檐隔溪菱实欣堪采绿婉红娇角露尖溪边游女鬓堆鸦水阁风凉好驻车腕雪玲珑争似藕脸霞潋滟欲羞花闲看鹭浴波如镜愿结鸥盟艇作家一曲恼侬归去路盈盈新月照鱼叉此外钱静方邹葆荪等佳句甚多惜不能得其稿惟忆葆荪押昔昔盐以田田曲为对者余诗不入集中姑补录于此云万斛红尘不染纤色香世界似华严池塘戏叶鱼吹沫水国寻芳蝶舞盐得雨新声如泻玉未秋凉意已侵檐谢家诗格端堪比艳发丰姿逗笔尖闹红一舸听呕鸦别样风华映日车名士连斟竹叶美人打桨泛菱花云扶玉立仙成队鸥抱香眠水作家侬是青溪莲社客新诗斗险愧温叉咏雪诗之别调者余前诗话已标举一二顷又见徐渭诗云骑都烂漫糜羊胃庖坦横纵解犊比尽领熊罢归拂扫别从雉兔较罟弟诗凡八十韵虽极诙怪之能然终嫌嚼蜡咏物诗总以有寄托为主王荆公云势合便疑包地尽功成终欲放春回何等气象而荆公一生抱负亦见于此箧中检得余小颇寓庸室诗钞四五叶余与小颇未尝通尺素不知何自来也然爱其诗功甚深其登快阁吊陆放翁两律悲凉感喟尤得放翁心事为录于下散关清渭罢从军投老东归卧白云半壁山川余涕泪两河消息断知闻楼船铁马惊秋梦樵径渔舟怅夕曛应羡杜陵遭际好乱离犹见中兴君长留诗卷恨缠绵展向危楼一泫然苦忆中原垂死日伤心遗命示儿篇庙堂残局支和议志士长缨负壮年千载魂归莫凭眺冬青零落鉴湖边小颇名坤诸暨人八月之官十月归九旬作吏竟何施种粳种秫都休问不是人间播种时此名山先生题陶集句也余爱之讽咏不去口顷阅宋罗端良渊明祠堂记云迹其求邑虽指公田为酒之利然来去以秋仲冬月非播种之时然后知先生之所本然罗记只是实写而名山又别有感慨矣名山喜读人间罕见书其咏史诗腹俭者往往多不得其出处惕庵籍宜昌迁金陵后筑宁远楼居之迨国府南都辟中山马路惕庵之居当其冲被拆其半因更筑瞻美楼读书赋诗其中记其句云宿雨新从玄武霁暮烟喜自紫金浮携酒闲吟鸡埭月弄舟时趁燕矶风皆自写其闲居之趣惕庵诗务以清真雅正为主尝私淑其乡先生东湖王定安孝廉云湘乡曾氏十八家诗钞实王氏主其选政因以其所着塞垣集为赠己巳惕庵五十自述云碧柳垂门同处士青苗治国让时贤风流蕴借是真得王氏法乳者余外祖母出嘉定夏氏夏氏居黄渡余幼时恒随母往来戚里因得尽识蕉饮仲逵勺宾等诸表母舅仲逵先生壮游燕齐豫越晚岁退休喜为诗遇余辄出示其稿并命为删拾己巳年七十忆其自述有句云万里秋山行欲遍五更霜角梦将阑华亭张敬垣日本留学生今之律博士也精治庖馔珍腴名酒恒蓄于家客至咄嗟便办尝见其咏黄耳冢一联云洛下飞鸿才一瞥云间走狗亦千秋语虽近谑然属对自工曩于友人处假灵芬馆集读之爱其名贵句甚多今隔二十余年不能尽忆惟三数联尚往来胸臆间如云三月落花如梦短一湖春水比愁多狂因醉后轻言事穷为愁多废着书忧果能埋何必地人犹难问况于天松江于仲迟先生允鼎奉其老母甚孝豪饮工书语妙天下尝携其女游西湖遇风覆舟余以诗谑之云湖山信美供汤沐儿女相随话拍浮洗耳归来都刮目路人指点说清流此仿随园调程鱼门水经注疏河渠考此后输君阅历多意也文人剽窃虽古人不能免惠崇河分冈势春入烧痕一联千古以为谈柄人讥欧阳公好偷韩文刘贡父解之曰永叔虽偷却不伤事主续编卷二明启祯间锺伯敬谭友夏二人诗名满海内其诗以意兴为归凡声调格律神韵辞藻一切摆落世所谓竟陵体也伯敬万历进士官至福建提学佥事友夏为天启末解元名位辈行俱后于锺然二人持论拗僻不苟同于俗伯敬尤自崖异其所评唐诗归古诗归友夏与于其选故诗家以锺谭并称其实二人龋绝不相同伯敬理胜于辞故工于造意友夏辞胜于理故工于造句伯敬诗境夷而坦友夏诗境隘而险故其至也伯敬尚能上攀北宋诸贤友夏则降而置于四灵几不可得然弘治间空同大复诸子宪章少陵究声律为骨干借辞藻为孚尹至其末流寻声逐响之徒仅存空架自锺谭出始一扫其弊譬之长鱼大久啖生厌而忽得螺蚌小鲜口味为之一变岂不大快而归愚明诗别裁屏二人诗不录以为自郐无讥此则未免一偏之见余谓二人自开户牖不可谓非豪杰之土第尊之则奉若斗山鄙之至弃如粪土皆可不必顾氏日知录于伯敬诋讠其甚力何为也哉伯敬诗功甚深其早年五言尚未洗尽齐梁气味中年以后乃始一空摹拟自辟町畦伯敬诗于虚实处能错综变换如题秋江卷子云望远写秋江秋意无起止何曾见寸波竟纸皆秋水写画中之水真若烟波渺弥下云烟中过寒山江净翻如纸空色有无间身在秋江里写江中之水居然幛湿淋漓伯敬夜阅杜诗有双眸灯烛下炯炯向我瞩而友夏诗归序云夫真有性灵之言常浮出纸上决不与众言伍而自出眼光之人专其思壹其力以达于古人觉古人亦有炯炯双眸从纸上还瞩人此一段文字全取伯敬意而畅言之又伯敬云浅深随所会新旧各有触是真善读杜诗者也伯敬诗集曰隐秀轩摘其佳者以为尝鼎之一脔春日课童编篱云事到山中减春偏雨后浓缚柴成虎落浇竹汰龙锺新旭山山意遥烟岸岸容植援功不浅减米饷诸佣三月三日雨中登雨花台云去年当上巳记集寇家亭今昔分阴霁悲欢异醉醒可怜三月草未了六朝青花作残春雨春归不肯停乌龙潭吴太学林亭云城午亭先晚园春水欲秋蜂狂花约束莺过柳遮留云气能香石湖阴半压舟良辰多下钥闲杀此林丘集净业寺水次舟过十方庵看荷花云每忆经行处重游胜昔游往来能渐熟耳目自多幽水气穷昏旦林声阅夏秋晚花不无意客散独相留北固夜归云游迟畏晚天晚际反凄妍好月下山路顺风归浦船云涛孤棹外市坞半灯边回首苍苍处金焦在乱烟夜坐云愁里不知秋浅深高城几处密清砧悲愉未敢开乡信摇落徒能感客心永夜钟声非远寺空天霜气况衰林砌蛩篱竹皆情性咽露摇风各自吟以上诸诗志和节雅裁对工整绝似半山出郊云芳草如欲暮桃花忽以晨暮晨二字从柳暗花明意蜕出然语特新奇刘彦和论诗谓发端必遒如伯敬暂霁云重阳无不雨况作蜀山行巴县傅仲纶招饮江楼云纵无楼可上此地已高寒等句是也又其工于体物者微雨云虽疏终助冷非久亦生愁寒月云入霜惟觉淡过雨自生寒舟月云入舟如好友在水更宜人等句是也其他可入摘句图者如寒松通石魄幽竹覆泉声沙星疏欲活霜火湿争残客在梅前到春当雪后看无人山路远不夜水亭阴行经绝涧数花落坐见半山孤鸟翻夕吹声中残叶怯山寒来处客衣知微凉不待晚先至积雨能令秋易深风露半更天尽月楼台三伏夜为秋草际萤光如晓露叶边虫响作秋山隔烟柳色先秋事待雨荷香欲暮天竹半夕阳随客上岩前积气待人消子侄渐亲知老至江山无故觉情生亦有通体清空如白话者集中甚多此伯敬本家体也姑举其一赠陈荆生云吾子自称诗人皆曰画师此中深有寄其意莫能知笔墨非徒尔亲朋由所之古来负绝技隐德类如斯他云几三年不老每一见相思树无黄一叶云有白孤村则不啻宋人魔派矣友夏诗曰岳归堂新诗凡五卷秋夕集周安期陶公亮陈则梁赵彦琢胡用涉金正希柏鸾堂看月云虽云常谢客太寂亦思人月性闲阶满秋声半夜真歌连乡梦了坐历酒寒频如此森森柏微喧恕好宾将往玉泉清溪别胡汝济明府云白云君部内敢不告山行画入宗生路琴分子贱声淙淙春谷大艳艳夜花明去与樵人揖闲谈尹素清他如榻多僧出乞砚在客来书粉霜开晚笋香雨浥新蕖抱病生闲想逢僧长慧心涧水荷香新雨后寺门松影细风时小儿开花闲日伴高楼落木暮天情野香吹岸茶初湿林月凉滩钓未收皆幽深峭刻退之骨冷神清四字足以尽之友夏好为镂肾扌舀胃之言故往往伤于斤斧然如港气知花正雷声入水圆凉萤光草色微磬立泉声阁竹摇眠鹭庵钟定薄霜过塘灵雨胎佳月出坞轻风翼敝庐诸联下字虽极险而稳虽极奇而正兜率庵阁上听泉对天柱峰云险径下晴绿峰近庵亦尊春笋青在中古泉流到根天柱洗沈晦闲云孤出门与我听泉心相合如一魂竹谷中答袁未央云幽谷绿娟娟芳草竹中显寂坐成萧疏能使聪明浅徐步受音影俱至荒亭返久对君兄弟自然尊酒晚荣华隐高言一叹怀已遣空林人散后新月竹香远友夏五古无瑕颣者绝鲜此在其集中最为精警者友夏评东野诗貌险而神坦志栗而气泽其平生祈向亦惟东野故其寄池直夫云畸人住闽海日月出其门赠杨弱水云大道万物母实心真宰血皆极意摹拟然如怀马仲良云不甚急君晤良由平素深又云故人急须眉故心急高森此不过写爱其古貌古心耳乃几全不成文理令人喷饭诗归序云夫人有孤怀有孤诣其名必孤行于古今之间不肯遍满寥廓而世有一二赏心之人独为之咨嗟旁皇者此诗品也譬如狼烟之上虚空袅袅然一线耳风摇之时散时聚时断时续而风定烟接之时卒以之乱星月而吹四远彼号为大家者终其身无异辞终其古无异辞而反以失独坐静观者之心则其所失岂但倍也哉云云然余谓李杜韩苏之作终古如景星庆云烂然在目竟陵之诗乃自比于狼烟则终于为狼烟而已矣至论大家所失一段所见尤觉狭陋唐宋大家之诗譬如食蜜中边皆甜竟陵诗虽千百年后有一二人赏识不似东坡所云待得微甘回齿颊已输崖蜜十分甜乎友夏文曰鹄湾文草凡九卷樊山云余论诗专取清新以为古作者虽多于诗道固未尽也故其诗曰略取蜀姜生辣意定须越纸熟槌功余谓生辣者乃避熟之谓如云江莲摇白羽天棘蔓青丝西江诗派多祖之清初渔洋标神韵为帜志而其所短者生辣也熟槌者谓一字一层一层一意如云水流心不竞云在意俱迟此种句法自老杜后罕有继者干隆间随园揭性灵为表啜而其所短者熟槌也樊山喜用僻典自云诗家百宝流苏帐常恐人间索解难此则类乎狐穴诗人矣岂即所谓生辣耶樊山诗隶事征典不过尽其对偶工巧之能耳岂即所谓熟槌耶石遗评樊山诗谓为欢娱之工不为愁苦之易好然也而樊山亦自负其艳体谓可方驾冬郎余谓樊山无题闺情等什止宜于镜奁脂盝间诵之若其铙歌边塞之词则终乏铁马金戈气象譬之女优学参军苍鹘虽力鼓咙胡总恨其声雌耳樊山诗酌奇玩华世莫不惊其取材之鸿富而终不逮温李者何也流丽而欠端庄婀娜而乏刚健故也刘彦和亦云繁华损枝膏腴伤骨读樊山诗钞竟摘录数十联樊山诗之体象备矣清绮者云井桃淡白清明雨水柳微黄上巳天二月轻寒犹有雪一溪新绿已平桥两三小鸭眠花熟一二流萤点竹轻绿槐高处寻知了红藕香中听活东典雅者云冠样崎方子夏瓯香黯淡泻翁春桃叶生男工写榜梅花有婿不能棋睡棠赪似杨妃面带草长于谢客须刘蜕十文十如意王筠一集一迁官游扬修竹为君子拾举梅花作相公新颖者云松煤久除胶性丸药藏多损蜡衣卯时酒晕花雕盏午日衣香艾虎纱缥色自循茶盏釉朱ヰ添拌印池泥生菜入汤供晶饭野梅和雪点茸裘杨花白后成春服豆子红来作念珠两弓苕帚庵中地一个蓑衣社里人期会不愆惟海燕风情略少是山茶工巧者云桑叶油油分雨色榴花醋醋弄晴晖幕职汝胜酸枣尉劳生我似苦瓜僧寒生九月初三夜泪尽双文第二书其干支对之工者云但得闭门从子柳不须赛社扰庚桑酒尽丁娘惆怅夜诗吟壬子乱离年云笈蠹穿倭子本雨墙蜗篆腊丁文俳体云凉瓶怕饮荷兰水京讯常封茉莉茶跳舞会宜夔一足测量学要羽重瞳至其使用冷僻之书如丹穴乳泉皆异境黄甘陆吉是幽人御陶瓷病无茅篾正透犀纹有豆椒等集中甚多故其句云古书静坐常思误僻典酬劳孰劝斟上用北齐书邢邵传语下句自注赵瓯北晚年每就洪北江质一事则劳酒一壶云云余戏效其体题其集云吴女簪花意太娇风流不数玉山樵胸中文史马三代眼底沧桑郭四朝颇有闲情评手柳好于险韵斗腰桥放翁出处新安惜迹近才高不自聊樊山绝句余最爱其邯郸一首云仙家顿悟由来少朝贵忧劳自昔然我怪卢生太侥幸睡为卿相醒神仙勾当二字见归田录凡言句当排当皆读去声然樊山赠妇云只候茶汤常夜半句当花事每春前当读平声余曩有句云昼永句当终日睡雨多媒蘖一春愁亦作平读祢衡祢字读上声而郑虎文诗云呵壁问天怀屈子挥毫对客忆祢生作平声读虎文字炳也嘉兴人朝隆进士着有吞松阁诗文集其诗乐府追汉魏七言入韩苏堂奥近体亦不落大历以后雍容雅正固是盛世元音余自癸丑至丁丑此三十年间凡三谒林和靖墓而庚午携蒋姬丁丑携沈姬故尝有诗云一诗魂万古春苔花糁径净无尘携将茜袖香裙侣来拜妻梅子鹤人近见金味根一绝云锄梅饲鹤隐孤山和靖高风未易攀湖上春来花似雪犹留仙眷白云间爱其辞意安雅而不涉于佻余颇悔曩言之失味根字颂唐诸生翩然有客到松江共对闲鸥酹一觞此去青溪须记取柳阴深处沈东阳此甲子年杨了公赠金山张云林诗也并旁注云瘦东先生不可不去一访云林喜持其诗过存时正上巳故余有东风燕麦春光晚上日莺花禊集宜之句屈指至今几将二十年矣惟余故居故无柳迨移居濠上环溪植柳六七株今已繁阴匝地而了公已前卒云林亦无音耗每诵其句辄为惘然了公之没也余有诗輓之云说鬼谈狐荆欢襟怀湖海不如宽市门无不知梅福女子多思嫁伯鸾自向千秋争位业肯缘五斗恋粗官云间终古骚魂在应发春来九畹兰民国初了公尝一出权奉贤县事数月而去故第六句云云也贵阳陈筱石尚书清季罢直隶总督后即侨居沪上所居曰花近楼取杜诗花近高楼意也诗酒自娱不问世事近得海上友人书谓尚书年已八十有六耳目聪强尚能作蝇头校┈岁辛巳尚书八十五寿辰赋佳江肴咸险韵诗四律录其第二第三首云楼榜新题健笔扛溯洄往事剔银釭两科孝秀踏陈迹五省疆圻忝大邦仲举高名何敢望元龙豪气尚难降抚时易洒新亭泪日夜东流九派江斗室堪容一把茅食单野蔌杂山肴笠蓑伴我供垂钓瓶钵如僧惯打包天语敢承南极重朋交深谢北山嘲庭前榴火当门柳时有薰风拂树梢余题其后云历尽沧桑两鬓斑觚梭长绕梦魂间松期自得天倪厚褒鄂难回国步艰百代光阴诗卷在九边勋业酒尊闲暮年萧瑟端无那愁杀哀时庾子山是诗拟兼以奉怀不知尚书见之以为何如也丁丑之难士大夫率移家海上为爰居之避此大类刘曜陷洛阳衣冠士族之入东也久不得名山翁讯庚辰春翁从海上以书抵余述劫后行止云弟无状藏书已烬臣精消亡不能复读书以此事让之足下佣书三载右手往往不举故辄用左书以均劳逸率因此不能多书天实为之矣并媵交钞十圆为助刊书之资噫翁穷士也乃分其砚田余润远饷穷交其事甚难而其情弥可感矣余报以诗曰颇忆阳湖钱进士别来眉宇罕相亲管宁阜帽能逃世白也黄金只济贫期我读书那有福除君知己复何人穷鳞沫能相恤愈觉江湖气味真交钞金纸币名也金时有交钞库见金史常州邓春澍工丹青好为山水游丙寅春余驱车过其四韵草堂时新雨乍霁水深没踝春澍出佳酝相饷见其题四韵草堂一律云杜门镇日坐虚堂满架图书兴味长镌印闲摹钟鼎篆敲诗静爇瓦炉香画临石谷调新绿帖写兰亭展硬黄差喜砚田无恶岁不知世界有沧桑其自为楹帖云游观山水八千里挥写烟云四十年又云万卷撑肠无补世一杯在手算开怀春澍故居燬于丁丑之难因侨居沪渎粥画为生汪子剑风近从沪上寄示其雨霁凌云阁遇叶君茗话云清晓雨初霁驱车登小楼疏桐滴残熘幽鸟熟清讴茶韵娇于酒帘波凉似秋与君成解后一席话绸缪红尘万斛中却写得清恬乃尔使人忘乱离羁旅之苦我邑诗社极盛于民国之初二十年来旧时吟侣疾病乱离凋零殆尽里中谈诗者绝鲜今春剑风自沪归杯酒过从顿破寥寂盖剑风年较少最晚出而诗最雅健且深知甘苦者也录其壬午八月十一日瘦东见过因却过濠上饮云浮生我自闲姑乐宰予寝一觉蘧蘧然养性无上品忽来不速客瞢腾遂推枕为问客是谁瘦东尽阳沈亦不道寒暄亦不为敛衽经旬不相见但道相思甚君编续诗话佳句纷似锦羚痴曰有待过我谋镌镘镌镘亦菱菱山门且买饮其二云买饮往何许纡回造濠上何必辨主宾翻劳以酒饷瓶酒满眼沽兴必使之畅明朝瓮盎空臣朔饥不妨垂垂忘形骸议论更觉壮斯时斗室中并世两大将亦有偏裨卒红妆侍虎帐谓其姬人斗闻铁笛声再见道无恙剑风为人兀傲诗亦如之是诗则寒芒四射矣余亟起和之云我诗宦窒材岂敢睨华寝亦犹螺蚌味未合列珍品汪子磊落士秀语满诗枕荆楚雄一邦气压江黄沈昨者示新作光彩照几衽虽非堂堂师势焰实张甚世人工染夏未解珍古锦我方习矜痴琐琐规镂镘吁嗟身后名相对一痛饮君年四十八志奋青霞上家有宁馨儿得宝天所饷五年苦兵革郁郁意不畅干坤惟醉乡举足了无妨嗟余生坎坷一贫百不壮君来慰孤吟桴鼓起孱将后夜团团月随君入我帐但令兴不浅莫问岁无恙表兄邹湛如咏落叶云高耸诗肩识夜寒频教乡思起眉端消愁酒向林间暖作客书从枕上看野店飞来鸦形乱荒村踏去马蹄干萧条身世休伤感容膝园居亦可安此借落叶写兵难时流离景象亦犹夫诗人苕黄卉腓之旨耳时湛如寓上海郁氏山庄故句云尔钱塘萧君伯逢历佐闽楚戎幕近虽息影闱阗不废啸歌尝钞示其萝月盒诗草数叶清光满纸自是雅才春兴云十年心事残灯裹二月春光曲水滨春游云山凝远黛浮晴色花落残红衬夕阳伯逢书来颇详述其身世知为抑塞磊落之土故其秋感云聪明已觉杨修误落拓终输阮籍狂久不见畏生诗而剑风亟称其绝句以为清词逸韵足追剑南石湖因诵其寻梅云茫茫身世寄天涯十日寻梅不忆家梦与东风商略定明朝吹放一枝花喜秋莼至云几番秋雨沆寥天独倚阑干思渺然却喜今宵堪一醉江头新到卖莼船雪晴返棹云解缆方欣趁便风天寒日淡雪初融河冰忽地如潮至疑是船行乱石中闲行云闲行偶自到溪边斜日依依晚景妍一雨新添春涨绿微风吹出竹梢烟独饮云冉冉凉风起水涯前林几处酒帘斜晚来独饮烟江上秋在一滩红蓼花孙子再壬诗已入前诗话近数年来知其颇致力于建安体律诗不多觏也昨出示其长句三月十日与朱君念孝陆君颉孙同饮邱君绍先寓斋云客裹春光照眼明况逢知己话乎生楼高不碍谭锋肆情重翻嫌酒力轻潭水一泓凉月印乡山九点暮云横六街渐觉行人少踯躅归途夜色清此诗于朋旧之情家山之念与夫风光境地次第写来毫不费力香山集中时有此境续编卷三沧浪谓学诗如学禅学禅惟在妙悟自是不刊之论凡门弟子来请益辄以此语之惟严氏以临济曹洞及声闻辟支果等说为解则悬拟玄空故不免后人訾议余谓读古人诗当窥得古人神味意趣虽相去千载而读时觉古人所言如我所欲言古人之心如我之心也由此悟入胸襟吐属自然超妙否则摇唇插齿是读死书耳终其身在门外也余又譬以学书谓亦惟能悟含毫时方得古人神态若仅于间架形体间求之正退之所谓不得其心而逐其迹也象而已矣古风至不易为余前诗话已论之矣弟子问如何能使音韵节族抑扬抗坠无不谐合余应之曰除读之烂熟无他法读时神欲王兴欲仙自按其声之疾徐高下而讽吟之则得之矣试辨汉魏乐府有汉魏乐府之音节李杜与韩白不同苏与黄不同杨与范陆又不同此中奥妙但能心领神会而不可以言传也松江沈思齐先生惟贤长于词然诗学亦深于杜尤有心得常教人读老杜赠王郎司直短歌行以谓篇辐虽短而移宫换征变化已臻其极熟读之于古诗音节思过半矣此孙子再壬得于思翁而以告我者思翁以避兵寓于沪与我邑人士时相遇遇必谈诗又论五言古不宜转韵再壬云惜思翁不久下世曾未叩其所以然之故以为憾杜韩七言古平韵其上句有不必用韵而用韵者此以平接平取其声之高亢然大抵在同一韵内惟哀王孙之问之不肯道姓名昨夜东风吹血腥通篇皆虞韵而忽插入庚青赤藤杖之又云羲和操火鞭通篇皆四支而忽插入一先尤不平凡盖古体首重音节所谓商征响高宫羽声下廉肉相准皎然可分是也又杜诗曲江三章及短歌行赠王司直等皆用单句煞笔此法惟杜有之总之音声之妙变化无端在读者自悟否则樵吟牧唱等之短笛无腔其不为大雅所讪笑乎曩石遣老人与余论诗书云诗有惊人语难又能妥帖无病更难余谓总脱不出一个稳字子美新诗句句好应任老夫传句句好者句句稳也稳则传矣又云赋诗新句稳不觉自长吟可见诗句能稳大非易境古人为诗由不稳而渐渐至于至稳今人好自矜奇落笔便不求稳又何能造乎稳之境哉老人又云鄙人论诗先求不习见又须不落纤小此亦学诗者所当知之者也曩时至沪辄为阅肆之游曾得元氏长庆集携归阁庋之几三十年中间虽时一翻阅然屡读屡废至去岁乃始卒业为学之疏一至于此世所传元白诗名相埒然乐府歌行等作元不逮白远甚惟近体格律略相似耳大抵白条直元奥涩白剿净元繁碎白诗空灵元诗平钝天分不同也书为万历间松江马氏所刻凡为诗二十六卷文三十四卷全书墨笔评点去取多不当且句读多误不知出谁何手笔孟山人诗格则高矣然其病使人不读书而空谈神韵至义山则书卷纵横组纂华缛读之自然令人动勤学之念义山无题等作必有所寄托而为以不敢显指故隐约其辞大要不离屈宋美人香草之旨其咏史亦然读义山诗正当以意逆志可也如富平侯一首不过写一当时勋贵骄淫之态而注者必欲牵涉汉成故事以为为唐敬宗而作不太穿凿传会乎昔人以高青邱诗比之董香光书谓其软熟而无骨也余谓诗太熟则近于俗矣渊明诗一欣侍温颜再喜见友于晋熊远云叔向不亏法于孔怀退之云岂谓贻厥无基址友于孔怀谓兄弟贻厥谓子孙皆歇后语也至山谷则云断送一生惟有破除万事无过二句皆歇一酒字虽巧而近于戏矣韩愈雉朝飞操随飞随啄群雌粥粥俗皆作本字读非也夏小正鸡孚粥注粥音育言鸡抱卵育子之时也群雌粥粥者正状其但有抱卵育子之能耳礼记儒行粥粥若无能也疏粥粥柔弱专愚之貌羊六反音育俗亦读为之六反误馨款叹字苦爱切音慨又去冀切音器而柯山诗押在二十五宥读如寇音之转也蝗字平仄皆通而苏子美云蛮夷杀郡将蝗蝻食民田蝻亦仄读诗福二字创见于谭友夏南北游草序前人未曾拈出然有至理其言曰诗之成也有诗才有诗情又有诗福使非有诗福则在人即为厌倦而在天即为消沈君苗之砚以福少而焚应刘之友以福尽而亡求才与情之无所不畅亦不可得也夫人世浮膏俗焰亦必择一福人畀之而况多取造化精华之气又夺人士笔墨之权宁渠无福乎后来随园亦谓得好句须要福分与友夏意差近岭南金子才大令顷以王君巨川之介以书抵余并邮寄其所着周甲诗纪七十自述诗等来盖仿岭南诗人张西山周甲闲谈之例而谱为韵言平生出处大略见之子才举光绪乙酉顺天乡试清末民国初历官江左右州县凡十年所交如刘润琴夏午诒商藻亭等皆逊清遣老退休后息影海滨时与陈尚书庸叟唱和其诗大抵以天趣为归不立畦畛如云忧来难遣浑疑病客久忘归便是家闲坐闭门无个事春寒静对水仙花又一抹夕阳来汉口半江春水接吴头与唐人汉口夕阳洞庭春水一联同妙子才祖籍辽宁时归省墓迨东省沦陷有诗云百年桑梓几经过一夕风云付逝波渤海潮声榆塞雪那堪回首旧山河麦秀黍离不足喻其悲慨日本人多喜为诗有水岛刚太郎者愿列弟子行抱其诗来质正录其杂句云太湖水清吴山长苏杭秋色总凄凉江边雁落日将没翘首碧云非故乡日向太平城畔游秋风踏叶上高楼长征既病川途远拔剑四顾心悠悠二诗平仄虽不尽谐然音节自古劲日人诗大都类此水岛字子云自言生于舞鹤城山阴乡别号橘香轩木奴以其祖善种橘也又言日本中学生鲜有不读唐诗者惟大都歌以舞剑故所读以乐府出塞等诗居多因抽佩刀起舞歌黄河远上一绝蔚跛有容日人每以武士道夸人于此可见水岛君又录其国人藤井竹外谒南朝皇陵云古陵松柏吠天飚古寺探春春寂寥眉雪老僧时止帚落花风裹说南朝吠字奇惟日本诗人敢下此字按元初日本北条氏掌权元末北条衰乱国亦分南北战争不息厥后南朝败亡藤井孝明时代人在中国则为道咸间也又广濑淡窗桂林庄杂咏示诸生云休道他乡多苦辛及门有友自相亲柴扉出晓霜如雪君汲川流我拾薪广濑儒者也亦百余年前人物昆山方惟一先生于癸酉秋归道山其诗余前诗话已略载之顷其门下士陆君安钦复钞示其遗诗数首癸亥端午寓瞻园即事云新篁已碍寻诗径乱木纷披赌酒台岁岁荒园当此日何曾怀抱向天开晓雾冥冥欲化烟何堪垂白对山川独余花事浑如昔不遣流光负一年二诗苍凉沈郁所谓对此茫茫百端交集矣乙丑长夏酒后录旧作书扇云神女由来天上多惊鸿何处托微波陈思空有千年梦凄恻缠绵续九歌霜落秋空气不豪四山月黑乱蛩号深宵被酒中庭起仰视星辰俯宝刀欲御瑶琴花下弹积阴天末滞春寒石崖齿齿泉流涩空忆美人双玉盘此老平生倔强读此可想见其愤时嫉俗之概寿沈爱苍云海上涛园系我思华缨朱组少年时身经忧患将成佛老去功名剩有诗孤抱入秋荡肝鬲一尊相属皓须眉河山未尽兵戈劫欲共遗黎茹玉芝少日读公小园赋明珠仙露自华清一从长大游京洛犹见风流属老成北阙衣冠随物改东皋杖履自春生莫言庾信伤迟暮三月江南正听莺应酬诗不落套便是本领次首一气卷舒老杜往往有此格安钦居珠里之井亭怀铅握椠数十年弹精教育有玉树临风馆诗钞余最爱其书感一联云干坤此日难为客风雨明朝又送春以为读之令人惘惘也又潮音秋后小山气晚来佳的是秋晚登潮音合风景安钦名文明昆山县学生练塘曹漱石先生家鼎旧元和诸生也诗学随园顷其哲嗣修伦寄示其东庵遣稿一小册录其静坐后作云斜阳照山暝飞鸟识巢归寂寂云深处幽人自掩扉书斋闲咏云客来每在斜阳裹端的人间重晚晴咏虞美人云至今秋雨怀西楚犹为重瞳湿泪痕白菊云倘教移向江边种应有芦花拜下风又山如旧雨曾相识花值新晴倍可怜狂似次公犹好饮贤如原宪不妨贫交从淡处寻知己言到忠时怕忤人皆佳东庵没于辛巳尝为乱离吟三十首中云大风忽起屋吹茅入竹群童任笑嘲略缓牵萝殊得计卧看凉月下堂坳流离颠沛中整暇乃尔真堪破涕为笑畦菜瓢儿碧篱花蟹爪黄练塘蒋信之句也眼前景物随手拈出与唐人尊菜银丝滑鲈鱼雪片肥同妙王子巨川出其新诗邮以示余翻阅之诗中奇句颇多知其近日祈向长江也余赏其云阴行地疾草势入园宽十字以为如流星疏木走月逆行云则奇而失之险矣巨川家居上海之引翔镇夏屋渠渠花木掩映事变后毁于兵火因赁居租界四五年来租界屋食供具腾踊无已长安居大不易诵其琴书堆叠无多地鱼肉零星不满厨句为之慨叹又次韵书感示欣夫蒙安云平生阅世剩柔肠既爱无闻亦自强勘字每凭毛斧季征歌偶顾杜韦娘风微鱼虎频窥沼雨过蜗牛竞篆墙拈得个儿梅子吃却愁酸与病牙妨一结甚趣巨川诗喜用子部杂家之语此诗步韵至六七叠运典多新颖余技痒因怀引翔旧游次其韵为俳体却寄云廿年旧梦荡回肠酒垒诗坛各逞强影戏看绷黑妈妈弹词听唱白娘娘妖言忽报天鸣鼓异事讹传鬼打墙今日短歌歌倡仄羝藩何处不相妨黑妈妈宋时影戏名见曲园诗注乱后生理愈艰学殖益落承故乡诸子时时投诗存问弥足感也邹君志孟云闻道江南独沈郎骚坛树帜孰相当家移濠上琴书润案近花前笔砚香百代文章宗永叔一编诗话继渔洋即今沧海横流日风雅扶持赖不亡修伦云记坐春风我最先别来廿载亦华颠支撑傲骨羞随俗息宴虚斋学坐禅海内传烽惊此日花时撰杖话当年拟探濠上舂消息为献新诗第一篇汉邴原值黄巾之乱当时与原游者如陈留韩子助汝南范孟博辈多以米肉相送可见衰世文士颠连鲭贫之粮虽古贤人不能却余交游中如曹君安中金君昌南等咸扶危拯困有古任侠风而安中又有诗寄怀云歌喉一串价三千乱世文章不值钱终日嗟吁牛马走任唿将伯有谁怜又云西风怒吼炊烟散正是诗人画饼时诵之为之下泪曹君喜谈清代掌故人物于东华录先正事略等书披览尤熟癸未春畏生招其友松江朱雅田饮因得于酒家相捻朱君言谈锋发评隋当代人物具有见地别后奇示其诗并辱以长歌为赠学梅村体以推崇过当不敢率录录其秋末赋怀一律云十载言归尚未归剩将泪眼吊斜晖天涯身世苍茫感乱后家山梦寐非北雁已随秋共老西风那管客无衣年来事事增惆怅不独沧江负钓矶一结殊有味外味古人纪事纪游之什辄假风光物色点缀一二语使读者知某诗为某时月所为如子美蜀相祠堂则云映阶碧草隔叶黄鹏义山过伊仆射旧宅则云残菊露败荷风其他不胜枚举顷见邱子绍先返乡一律云劫余庭院莽蒿莱六载蓬飘此一回风景不殊城郭异霜华初肃管弦哀喜从旧雨清尊聚愁见高堂白发催三户犹闻兴楚社西风回首独登台诗中霜风等字为余所改窜原本诗固佳余嫌其通首不见时令耳绍先居县治西韶年好学能绘事工书后起之裴秀也事变后流寓沪滨今冬旋里执弟子礼出其诗数十篇见示皆斐然可观题南汇奚铁棠忆梅图云海国苍茫感岁残故园花发雪漫漫披图今日添惆怅念破家山念别鸾金徽谱入悼亡词雪虐风饕日暮时和靖年来萧瑟甚孤山愁绝对空枝自注吴夫人名梅时下世未久续编卷四诗文人慧业也非钝根人能了或问诗人如何曰志欲壹而思欲深又须置身如在魏晋以上自然襟怀超妙下笔与众人异徐天池先生云淤泥填大干荷叶自抽绿斯得之矣否则字字尘臭如村婆絮谈涎沫飞洒岂不令人憎厌杜少陵云读书破万卷下笔如有神可见能破能神是大不易事今人短钉掇拾学作一二火炉头语便沾沽自喜以诗人自居使试平心静气以思我平生读书几何心得几何则不待他人嗤点自必爽然自失矣杜又云文章千古事得失寸心知今人但自侈其得不自见其失也此亦由学力不到故古来文人之自负者杜子美云赋似相如又云赋料扬雄敌诗看子建亲白乐天云生前富贵应无分死后文章合有名皆以其诗赋言之也至于文则莫如范晔与其侄及甥一书云我观史书恒觉其不可解及造后汉转得统绪详观古今着述及评论殆少可意者班氏最有高名既任情无例不可甲乙博赡可不及之整理未必愧也我杂传论皆有精意深旨至于循吏以下及六夷诸绪论笔势纵放实天下之奇作其中合者往往不减过秦篇尝比方班氏所作非但不愧之而已又欲因事发论以正一代得失意复未果赞自是我文之杰思殆无一字空设此书行故应有赏音者纪传例为举其大略耳诸细意甚多自古体大而思精未有此也恐俗人不能尽之多贵古贱今聊以称情狂言耳书载后汉书循吏传赞注然容斋随笔云晔高自矜诩以为过班固固岂可过哉晔所着序论了无可取列传如邓禹窦融马援班超郭泰诸篇盖亦有数人苦不自知可发干载一笑夏小正记人功物类之候下字多隽异若刺取一二诗则譬若明珠宝光照乘如鱼陟负冰农纬未见韭见杏柳梯羊腹荣堇燕睇摄桑委杨拂桐芭责梅责桃蓄兰畜瓜剥爪剥枣遄鸿雁乌浴陨麋角诸语其他如莎随为地毛长股为黄鹏甯县为麦札屈造为虾蟆之类见于经见于注者尚多古人诗往往喜用经中名物宋人尤甚活束舂锄已成习见故毛诗尔雅月令等尤不可不读所谓多识于鸟兽草木之名也一夕轻雷落万丝霁光浮瓦碧参差有情芍药含春泪无力啬薇卧晓枝此宋秦观春日诗也而遗山论诗绝句以其纤弱讥为女郎诗然其秋日绝句云连卷雌霓挂西楼逐雨追云意未休安得万妆相向舞酒酣聊把作缠头此何等语乎遗山之论未必允也少游词与山谷齐名所谓秦七黄九顾其诗格亦清绮苏学士张右史辈或不能及之第时有率笔俗笔耳至如山浮海上青螺远天转江南碧玉宽青山未落诗人手白发谁知国士心池光引月来檐廪竹影疎风到客衣诸联则皆哀家梨齐山茶也他云扪虱幽花欹露叶岸巾高柳转风条则几于荆公之青山扪虱坐黄鸟挟书眠谓非魔派不可得矣观扬州高邮人所着淮海诗文集四十卷后集六卷淮海长短句三卷有嘉靖己亥其郡人张诞序云校北监旧本重刻于鄂中者徐文长在明代自是奇人其诗奔放豪快棱棱散散直欲毁北地信阳之垒公安竟陵体貌虽似气味实不相类也如理松棚云种松二万余千五百株活长养二十年大者仅如栝时移一丈板独踞文竹兀伸纸二丈余举墨陡一泼左盘持蛑螯右垒把饕餮挂衣松叶梢雪阴洒曦发刈圃云草蘖始一寸及壮丈有余岂直薮郎带兼以馆蚊胥唿童问腰镰不用安所须萝此忽如扫一翅不得储譬彼塞垣莽往往伏戎胡打冰烧其荒窟穴空妖狐莫谓野人贱刈圃非雄图大寒岭啖新胡桃频婆诸果云天险既已异地产应亦殊胡桃及平波朱碧明椒隅入夏而徂秋叶翠尚不渝但少鸟与雀而多骡与驴易水非不迩滦河不为纡但求一寸鳞如海求猿狙遥相燕太子食客焉得鱼以知荆高徒日嚼羊与猪勐风增食肉嗔愤易睢盱慷慨赴秦庭不复顾其余乃缘谋略短岂真剑术疏舞阳一竖耳何乃为之俱哀哉樊将军空割一只颅国有干乘大能用王可图乃用五寸铁为计亦何愚诗不过写南北物产之异以小小之题乃发许大议论虽云从肉食者鄙二语脱出然他人总百思不到先生尝云口中百吞吐莫道一俗字则其为人拗僻可想集中诗题亦往往从绝文长诗初亦导源鲍谢后乃汪洋变化于唐其似太白者侠客丽人等篇是也有似少陵者鹰画白鹏及纪游诸作是也有似退之者郑本白兔今日歌等是也然大体多效长吉古今为长吉而似者无过文长矣律句亦有魄力如怀陈将军同甫云飞将远投戎翩翩气自雄椎牛千嶂外骑象百蛮中铜柱华封尽昆池汉凿空雁飞真不到何处寄秋风他云清光迷魍魉冷晕呕虾蟆霞光翻鸟堕江色上松寒皆幽异七言律奇丽者则云干山见日天犹夜万国福水自平山瘴入云迷去骑溪涛作雪泻行舟宝刀雪暗桃花血铁镗风轻柳叶衣清新者则云客裹经春花作伴醉中连日雨留行青箬旧封题谷雨紫砂新罐买宜兴其体物之上者题梅云似月付将干片影因风欲动一痕月下梨花云摇寒隔院非关艳映断长天别有芳又咏菘薹醋云十昂九低头作鹭此言闻酸风而欲嚏不得也寿王生云诸朋作寿鹅跖言贺者皆规行矩步也无不形容绝倒五绝八九为题画之作余最爱其画雪之万山无寸碧何处认梅花十字七绝以写边塞为最奇其余亦皆题画虽多趣而不免于俗不免于粗野全集皆有袁中郎评语所谓帐中本也余嫌其评多鹊突搔不着痒处明嘉隆以还学者务为摹拟涂饰高髻广眉习为风会公安袁宏道始标以性灵谓诗文须从真源中出文何必漠魏诗何必三唐于是天下靡然从之其诗大抵清新轻俊力扫王李烟雾世谓之公安体所着有敝箧锦帆瓶花潇碧破砚等十种总曰袁中郎集诗凡一千七百余首乐府得太白香山法乳最为擅场七古时盗长爪郎囊中旧锦间有效长庆体者如古荆篇迎春篇长安秋月夜等作是也殊无意义近体韵致泠然惜家数太小如贫女簪花摩弄姿态耳已论者谓学七子不过赝鼎学公安乃至矜其小慧破律而坏度名为救弊而弊尤甚焉信夫其末流至于竟陵而不可反也今录其一二以见一斑舟居云丝烟丝雨润江湄又到花娇鸟嫩时杜宇一身皆口颊垂杨通体是腰支闲观水态思吴璧暗记方言证楚辞濑太文壳太野就中洁白是银莺江上送别诗飒飒征鸿带雨飞孤帆无计驻斜晖西风兰杜香流水落日云霞浣客衣野店无人花自发秋江有路梦先归年来赠别伤同调郢曲如君和者稀五言句云山僧能咒树童子解医鱼山空狐女啸树古鸟王朝沙子晴献雪树老夜屯风好萝因凉得闲愁到水忘七言句云柳爱风流因病睡鹊贪欢喜也嗔人梦裹风听似语山中烟树念如人破懒始知经有味送眠微觉酒多情官况易消如暴水痴儿难长似黄杨柳态美如新沐发山容亲似远归人桐阴恰好当覆柳色终宜近水看读杜诗云纷纷学杜儿伺响任鸣吠入山不见瑶何用拾琼块固痛快矣但人之排击公安者亦岂肯留余地乎中郎以为少陵后惟东坡差堪比拟故云仅仅苏和仲异世可相配其五言颇好设譬如云西湖多奇山其肤乃在水杭人伴妇游嗜肉不嗜髓赠沈飞霞云黄金如仇人抵死不相遇又云归思如奔马干夫不可控皆坡翁家数也尝云铸金哭东坡百世想高致其祈向可见中郎文不可不读诗不必读亦不能读其近体音声多不讲究如金日婵禅读仄饲读平其所居柳浪浪字随平随仄诸如此类不胜枚举泰兴朱一冯二非谓词家争赏其瑜中郎则自负其瑕余曰护短者自欺也自欺鲜有不欺人者集中次韵酬和之作甚多令人厌恶病在其稿及身梓行而多不忍割须沙汰乃出金也中郎论诗极精如云画有工似有工意工似者亲而近俗工意者远而近雅作诗亦然何逊之题梅也似而意者也子美之幸不折来意而意者也至林处士之霜禽粉蝶俗矣疏影横斜水边篱落则为意中之似然余谓中郎亦止能言之而不能为之其咏梅云苍云白石长相对明月寒塘自作家不过高出青邱之雪满山中月明林下若较山谷冷淡自能知我意幽闲原不为人芳则迥乎不侔矣诚哉意而意者难工担又云搂去炉烟与尊酒幅巾聊试武夷茶此亦从和靖幸有微吟相伴住不须檀板与金尊意脱出夫试茶也微吟也俱非赏梅极致巡檐一笑相契无言斯可矣他云剩有蜡梅为佞幸可无修竹作同人上句太尖新弟畜山矾岂不高致而乃尔唐突西施耶当堕马腹至其论雪诗谓祗益丹心苦能添白发明深沉古雅非子美不能玉溪之欲舞定随曹植马岂可与工意者道哉谓之似亦未也又如咏月云暂将弓并曲翻与扇俱圆此恶道语也似而俗者也云云皆针针见血中郎早探梵荚好胜游所至交方外挟妓饮酒尝自咏云醉来寻白足定起唤青娥以万历壬辰进士官吴县二年便解组归于其故乡城南夹堤种柳万株筑柳浪以自适窥其志趣颇欲慕效香山惜其年位俱勿逮耳清代袁简斋出处及论诗主张亦颇与相似余因论二袁文章以为随园之文不及中郎之廉悍而诗之广大胜之然中郎咏雁字云体势已超鸾翥上契书知在鸟官前千行写尽黄姑练一字题成碧落碑回波影出双钩榻暮雨催成急就章莺簧借与填新曲凤史烦为纪往年此等咏物诗干嘉间瓯北频罗诸贤不能出其窠臼即随园心灵手敏亦无以过之随园尝自谓诗学诚斋然舍近宗而祧别祖何也余曰此正其胜人处唐人喜为香艳词且讥切本朝亦无忌讳元白集中尤多即以少陵之圣而丽人行一篇尽情摹画极绮腻温摩之致下之温李冬郎更无论矣王建诗密奏君王知入月唤人相伴洗裙裾入月女子月事也乃至形之宫词而当时亦未闻有罪之者又许浑诗舞衫未换红铅湿红铅亦指月水此种笔墨唐以后便不复见何敬祖云暮春忽复来和风与节俱陶渊明云微雨从东来好风与之俱李太白云田家有美酒落日与之倾弟子乞余评三诗高下余曰何诗得诗趣陶诗得化机李诗得高致无从强为轩轾也诗有极力摹拟而终不能胜前人者如李白凤凰台效崔颢黄鹤楼作苦不似至欲槌碎其楼是也有增窜前人数字转得取胜且原句反为所掩者如水田飞白鹭夏木啭黄鹏李嘉佑诗也而句首之漠漠阴阴乃王维所加竹影横斜水清浅桂香浮动月黄昏江为诗也而曰疏影暗香乃林逋以咏梅所改只言花是雪不悟有香来苏子卿句也而遥知不是雪为有暗香来为王荆公窜取是也亦有虽窜易而终不免生吞活剥者如杜甫之夜足沾沙雨春多逆浪风而白居易云巫山暮足沾花雨陇水春多逆浪风裴说之冻饥寒起粟病眼馁生花而苏子瞻云冻合玉楼寒起粟光摇银海眩生花是也又有故避字面而调法不改者如欧公鸟声梅店雨野色板桥春之套温袁中郎柳因有絮丝还在莲到无心苦始休之套李是也然都无意义古人文亦皆有所本骆宾王讨武氏檄杀姊屠兄数语本王允责董卓文曰卓国之大贼杀主残臣天地所不容人神所同疾王勃滕王阁落霞孤骛一联本庾信马射园林赋落花与紫盖齐飞杨柳共春旗一色画栋珠帘一联本羊球登西楼赋画栋浮细细之轻云珠帘泾蒙蒙之飞雨句也千城绝长城列秦民竭秦君减晋陆惨长城赋见宋廖莹中江行杂志为杜牧阿房宫一起所套见若咫尺田千亩矣见若环堵城千难矣见若杯水池百里矣见若蚁垤台九层矣蜂窠联联起阿房矣小星荧荧焚咸阳矣唐杨敬之华山赋也见阙史为阿房宫明星荧荧一段所套又文天祥正气歌天地有正气以下一段全套宋石介孔道辅击蛇笏铭云天地有纯正至刚之气锺物与人烈烈然亘百世而长在在尧为指佞草在鲁为孔子诛少正卯刀在齐在晋为南董笔在汉武朝为东方朔戟在成帝朝为朱云剑在东汉为张纲轮在唐为朝愈论佛骨表为祭鳄鱼文为段太尉击朱笏文载宋无名氏儒林公议他如魏王昶戒子弟书效马援诫兄子韩愈进学解效班固答宾戏等甚多不可悉举洪北江诗话所载毕尚书沅喜雨诗五更陡入清凉梦万物平添欢喜称以为自然超脱然余亦有凉生一枕梦喜入万农心十字意同而语简自谓无减前贤无从叔祖锐卿公树锋有至行嗜读而家贫母命习贾然学诗勿辍着有佩萱室诗一卷记其句云诗书有味因贫弃廛市为缘与愿违教虽肯受憎儿拙贫尚能支幸妇贤语虽俚却不失一真字余因叹读书固须要福第一须天资过人其次要境地饶裕力能聚书能读能悟而米盐琐碎儿女叫呶不扰其心其次生有济胜具能登临名山水其次结纳海内贤豪学者资以切磋而终之以得年寿能尽其才数者备其艺乃可名家否则如石蟹实鼠用力勤而终不能出也熊鞠荪太史序公诗谓其名不登仕籍足不出闾巷不能开拓心胸增长学识时为之地为之诚哉其言公与南汇张啸山先生文虎交好有送啸山先生赴安庆曾节相幕一律云忆自识荆后追随诗酒坛枉将知己待祗觉别离难此地一分袂何时再聚欢愿君功早就翘首碧云端先生答之云清溪孕灵秀瘦沈在诗坛泛滥通诸艺聪明匪一端五年频会合杯酒每言欢小别相逢易无歌行路难公绘有自在图长卷题者甚多倭难后不知流落何许甲申夏余弃濠上居别买屋城西小虹桥侧屋狭甚不啻岸上牵舟无复有蔬坪花圃之乐矣曾有诗志慨知交颇有和之者上海郑质庵云几人诗卷得长留渺渺吟身寄一沤流水门前鸣远籁停云天际豁寒眸多君抱膝犹堪隐老我佣书尚未休回首沧江初把臂鼓鼙声裹白苹秋情文并茂吕觉非云小虹罨画片廛留剪取西溪水一沤名士过门撩倦眼晴漪映屋豁清眸花无媚态寒无碍语不惊人死不休借句留与后人凭吊地称仙称鬼足千秋真挚语非浅人能道或嫌倦眼清眸犯复余曰扬帆挂席康乐诗也吹帽整冠子美句也古人不以并举为病或又嫌结语非吉余曰歌斯哭斯此张老之所以为善颂也仆何人斯敢当斯语且感愧称谢之不遑焉潮音阎为泖上之胜着名远近其实已圮毁不可登临矣曩见古娄朱似石先生题曹生彝三泖春泛图云中原群盗正如林谷饮山栖恨不深安得春秋好时节潮音阁外听潮音末句与张丈静莲潮音阁下上潮时旧句韵味相似先生哲嗣念孝亦有题云间山水画册云菰蒲满眼动幽思网得鲈鱼正及时一棹烟波容与处无声爱写泖湖诗风流酝借不减乃翁练塘邹君志孟近有题泖滨濯足图四律中有句云醉裹扣舷歌水调风前结袜话斜阳亦有昂头天外之致念孝避兵居于沪乙酉秋寄示新诗数叶皆渔洋神韵也录其题张子尘摹石涛画册孤亭云鸭头草色自浮青难堞春芜入杳冥泼眼兴衰耆旧感白云吹过驿南亭张琢成师自浙西溪归画西溪长卷云十尺蛮笺作卧游斜阳古渡晚风柔游人争说西溪好水照须眉柳拂头又校书槐雨裹涤砚藕花中十字意境亦超然余于丁丑春谒其尊翁于云间寓所遂相与登酒楼念孝撰杖在侧天伦之挚粹然盎然未几堡难作音问遂阻越二载忽得其奉讳之讯为恻然者久之丁丑之难甚于五胡乱晋安史祸唐为明亡后一大浩劫迨乙酉八月十日倭庭降讯传出中外欢欣万民如释重负戴果园先生克宽有次杜工部收京韵纪事诗三律其第一首云一夕金风起搀枪尽扫除干坤重整顿衽席庶安居灯耀过宵火邮飞万里书新秋高兴发况是雁来初上海自遭沦陷凡人事日用所需一切胥受倭人管制至是渝沪通航电炬弛宵禁第三联实写沪市情景一气卷舒读之神王果园鹤江故居毁于兵至今犹旅食海上胡生超伦事变前长淮安教育局既而随国府从事内地工作迨倭寇降自重庆奇书存问媵以新诗十数首盖一别已十年矣录其岐山云几度扶风探窦娘又随鞭影走岐阳漫寻石鼓稽鱼柳尚想邢郊集凤凰秋夜渐增秦月媚西风吹澈汉关凉行人合有消魂意折得杨枝满路旁自粤入赣题大庾寓楼壁云韶关过后又梅关借得轻车度远山一夜西风起林末满园秋色已斓斑又福州南台望月云月印江心凉似璧山笼夜色淡如云亦殊清快数诗皆供职川中教育部于役之作丁丑国难中原人土远走山陬海涯甚有流亡至印度南洋者超伦遍历西南边微穷览山川故余奇诗云客中念旧伤羁旅兵裹逃生得壮游邱子绍先诗倾然脱尽尘坌我邑晚近为诗当避此人出一头地录其乙亥后任陈诚将军陆军整理处秘书时作城邻矶夜泊云碧云渺渺树萧萧妙舞清歌忆昨宵独对岳阳楼上月愁心起似洞庭潮夷陵晓发云夷陵西去势崔巍万仞苍崖一线开夜半涛声催梦醒满身凉雾看山来近报纸载滞留渝中人士诗惺庵九日作云已分衰年卧一邱老参朝列滞渝州颠盈白发宁云健眼看黄花又送秋折屐正闻淝水捷举杯聊解杜陵忧收京早晚军中报准拟吟鞭聚石头曹缕蘅留别叠惺庵韵云敢以东篱恋故邱坡翁己卯亦儋州两年惯听巴山雨一叶初探洱海秋剩有壮心驰九塞欲凭铙吹压干忧梅花转眼垂垂发忆我昆仑最上头九日登甲秀楼慨然有感云时危真欲庆登临纵有劳歌似越吟飒沓鼓鼙知事亟萧条栏栀识秋深两京应忆题糕客万里难销叱驭心莫讶重岩生意少新来种柳已成阴数诗皆悲凉慷慨直逼少陵惺庵不知其姓氏惟忆于石遗室诗话中亦见之当为海内名流也又松江姚雏歌乐山中央医院省叶楚伧沈尹默疾二首云我暂停汤熨君还苦砭缄幻身原不实老境各相寻更事销英气随缘长道心渝州春酒碧病起试闲斟仲子新来瘦遮眸一卷书稍看春昼永微觉故人疏却曲宁伤我碰踯亦任渠渊明非老懒遣兴有肩舆七月二日夜坐云细葛轻衫称体柔匡笛簟小窗幽山衔初日林阴转风送轻雷雨意收瓶钵便如僧结夏文书且与马笼头近来幽兴无人会渐厌吴吟爱蜀讴自注山中薄暮多秧歌鹧雏少年惊才绝艳余于民国初因了公之介曾一晤于云间会鹤楼嗣后知其应省中之聘翩翩书记声誉卓然相隔数十年不谓诗乃一变而入浣花翁萧淡颓散之境更事消英气十字可以想其近状上海王渭生先生维城与蔡紫黻黄梦畹诸老齐声为人落拓不拘绳检红裙昵醉句栏中无不知其名辛亥冬先生五十有诗余次其韵寿之云闻道青楼醉卧频剧怜小杜惯伤春绿写韵搞斑管红袖锺情赠翠珉偶典琴书贫亦得爱调丝竹老逾亲世闲几个如翁达行乐公然竟及辰先生爱余诗因折辈行与交时余年二十余正熟读随园诗也此诗诗钞中已删去近数十年诗家喜以新名词入诗如樊山云跳舞会宜夔一足测量学要羽重瞳古冢谁开追悼会新苗早办速成科虽巧而终不免牵拉余最爱曲园云好景须将诗纪录欢情也要酒维持近王巨川云一雪完成冬使命片云拥护日温暾亦佳惜温暾乃旧谚然终无以易之微波词一卷大抵多效冬郎体余以禅家以绮语为口业故往往稿就不敢示人此次兵灾箧中残篇狼借振触前尘不无怅惘顾余老矣已为垂死春蚕成佛生天固非所望拾存一毳证我心痕病态云帘底衣香百和薰入时髻样叠春云情丝拚引愁干丈病态翻增艳一分砚北来禽临秘帖花南簇蝶试新裙相看总是消魂地半饷低回只为君绝代云绝代丰神貌不真晴烟微逗海棠舂任情谐谵赢浓笑刻意矜怜耐薄嗔商略醉花兼醉雪较量佳茗似佳人水沈香烬珠帘暝愁对云英未嫁身春心云百结春心万种思绿花影日迟迟消磨慧业书唐韵斟酌芳名检楚辞片语胜如谈竟夕暂离浑似别经时为君敢惜柔肠断断尽柔肠恐不知黯然云一度相逢一黯然玉颜惟悴改华年解抛脂粉身疑侠善坐帘拢影亦仙客里缄愁裁蜀锦花间传句噼蛮贱感甄惆怅陈思赋空媵文鱼溯洛川无题云记随扑蝶到阶庭也爱书蕉近画屏戏弄扮笺裁月子好拈锦字配风丁玉铛瑶札双文印竹马青梅两小形卿已抱冰吾饮水转头华鬓各星星余往读古人诗择其所好辄手钞之于魏晋钞子建渊明于六朝钞三谢于唐钞杜韩王孟义山玉川于北宋钞宛陵荆公山谷南宋诚斋石湖放翁宋以后则无所钞矣盖余性钝故困而学之也钞时辙复效之余诗体之驳而不纯病正坐此闽侯陈石遣武进钱名山两丈评余诗近北宋而非唐殆以其多数言之耳然余生平自谓于襄阳用力最深学之数十年终不能追其音吐诵放翁诗虽苦思未名家句不禁深自愤叹续编卷五余尝与弟子言诗学主张读诗须分时代年十三四时尚不甚了解古人奥窍而记忆力甚强宜读汉魏六朝诗但求其能背诵先厚其基二十以后如草木方荣便读李杜高岑韩苏诗以求其格律声调之备中年哀乐多更或病入于衰飒宜读温李诗以助其华晚年芳华凋落才力将穷宜读陶韦白传诗归于妙悟如是乃无流弊又谓迂谨人宜读风华诗渔洋竹诧乃其妙剂腹俭及鄙俗人宜读典雅高华诗北地信阳皆良药也窘边幅者宜读瓯北随园此亦譬之五行中有生之用作诗须讲句法方免板滞之病句法愈备变化愈多句法如文字中有句读兹随举古人成句为例如人疑太古鸿荒后诗在林逋魏野间此上一字下六字为句俗美农夫知让步化行蚕妇不争桑此上二字下五字为句白菡萏杳初过雨红蜻蜒弱不禁风此上三字下四字为句沾衣欲泾杏花雨吹面不寒杨柳风此上四字下三字为句永夜角声悲自语中天月色好谁看此上五字下二字为句饭炊饱雨湖菱紫篾络经霜野柿红此上六字下一字为句有时三点两点雨到处十枝九枝花此七句字全句不能开拆者也五言字少故句法亦较少如名岂文章着官因老病休此一字四字也感时花溅泪恨别鸟惊心此二字三字也八窗中远水万柳外长堤此三字二字也江面瓶心月山南岭北云此四字一字也古木无人径深山何处钟此五字不能离拆者通常诗句七言大抵以二字五字四字三字为句最多五言以二字三字为句最多宋人明人诗或偶有别调亦总不脱出句法耳杜律选注一书明云间人范濂撰中分朝省天文地理咏物舟楫游览登眺纪行隐释怀古感旧宗族送赠简寄燕酬闲适都六卷自为序万历辛亥沈及之楷书刻本此书流落淮安民国癸丑段蔗叟先生端朝录其目并序见示翻府县志艺文不见其书而王兰泉先生青浦诗传小传言其服山人服隐畲山长贫善病高视阔步生平以作者自命蒲褐山房诗话仅云叔子着四书理解及云间据目钞府志亦但云着空明子据目钞两书而不及其他可见自古名贤着述遗佚之多也兹录其自序少留鸿爪少陵全集为千古诗史先民自有定论余亦何敢更赘一词但五言律宗趟子常注赵注虽无訾议独佚其大半未称完璧七言律宗虞伯生注虞虽全帙而注多繁琐纰缪稗说家以为非伯生的本兹二者令后学之士往往遗憾余最喜读少陵集亦窃有慨于此以为趟可续虞可正何至为美玉之累也惜余老矣幸志尚未衰乃广搜博采白干家注而外如单复愚得周甸会通张蜒杜通徐常吉注释合刘须溪批点以及诸名贤诗评诗话细加检校须合理趣方入品隋且求不简不烦有裨便览于赵则补其全于虞则汰其谬中间分门别类虽从虞赵旧例而次序有方一览可镜皆余以臆见自为诠订者盖不敢自谓老杜之高足亦庶几虞赵之忠臣矣稿成书以示郡中诸贤士大夫愈曰可谓善本宜广同志乃各捐赀付剞厥氏遂有斯刻亦一时盛举也且余有子曰机颇敏慧能诗文年逾颜氏十岁而卒客有为余伤心者余曰吾假老杜传不假子传时万历辛亥上元日七十二翁云间范濂撰书目已补入青浦县续志盖根据庶叟之书惟误杜律为杜诗须校正而蔗叟书云范伯子亦误也元遣山诗昆山有璞玉外贸而内美惟其不自炫故与凡玉异和也速于售再献甘减趾在玉庸何伤惜君两足耳结语冷峭奔竞躁进者读之当可勐省又景船斋笔记载陆平泉题卞和泣玉图云三上而刖足为之抱玉以泣君子曰和非知玉者也夫玉三上而不售是遇玉者之不幸也玉何损也自刖以明玉之非石也又何加于玉哉且玉之贵于天下也以知之者鲜也天下之不知玉者众矣欲一一以明之足其可胜刖哉文只八十九字而较元诗尤曲折多姿短文绝调惟荆公读孟尝君传与此二篇而已景船斋笔记松江人章有谟着读饮冰室诗雷庵行觉白传池上篇无此闲肆退之董生行无此错落读太平洋歌觉玉川月蚀诗无此奇伟桂园曲咏明末台湾宁靖王朱术桂及诸妃殉难事也觉卢升之长安古意篇减其哀艳秋风断藤曲咏朝鲜志士刺朝鲜德潜斋藤实事也觉高达夫大梁行减其悲壮任公以海涵地负之才为摇岳凌沧之笔其学则经也史也天竺梵荚也西儒哲理也无所不包故无所不备其诗浸淫汉魏出入杜韩皮陆江湖等之自合近代当推大家彼州绰自鸣故当偃其旗鼓录其澳亚归舟杂兴云苦吟兀兀成何事永夜迢迢无限情万里鱼龙风在下一天云锦月初生人歌人哭兴亡感潮长潮平日夜声大愿未酬时已逝抚膺危坐涕纵横元日放晴二日雨三日阴霾云入春三日觉春深隔日春如判古今容我瞢腾行坐卧从渠翻覆雨阴晴拥炉永夕成微醉袖手看云得短吟落尽檐花无一语百年谁识此时心赠林幼春云南阮北阮多奇士我识仲容殊绝伦才气犹堪绝大漠生涯谁遣卧漳滨呕心词赋歌当哭沈恨江山久更新我本哀时最萧瑟亦逢庾信一沾巾将去澳州留别陈寿云天下苦秦谁逐鹿宗邦微禹我其鱼腊不尽二日遣怀云天远一身成老大酒醒满目是山川铁血云故人新鬼北邙北万里一身南海南自厉云立身岂患无余地报国惟忧或后时集中呈南海先生一百韵尤足追配杜陵而祭麦孺博诗改祭文为长古寄赵尧生侍御变笺启为韵言亦创作也祭麦诗起云乙卯寅月下丁日启超设位于北京谨漱溪毛漉潢水哭荐亡友麦君灵结云呜唿哀哉魂来享勿惮凄咽其垂听奇赵起云山中赵那卿起居复何似结云岁乙卯人日启超拜手启竹枝词与柳枝皆道风土及男女相悦之情辞虽俚而意取鲜新调虽卑而韵取连凄远娟搦若不绝者斯为上乘其次须纤不伤佻俗不伤雅今人往往以打油或擐薄者为竹枝乖古旨矣按竹枝始于唐贞元间刘禹锡禹锡在沅湘间以俚歌鄙陋乃依九歌之旨作竹枝九章教巴儿歌之所谓巴歙也其词曰白帝城头春草生白盐城下蜀江清南人上来歌一曲北人莫上动乡情山桃红花满上头蜀江春水拍天流花红易衰似郎意水流无限似侬愁杨柳青青江水平闻郎江上踏歌声东边日出西边雨道是无晴还有晴同时惟白传擅此体足与上下近读饮冰室台湾竹枝词其曰晚凉步虚落闻男女相从而歌译其词意恻恻然若不胜谷风小弁之怨者乃掇拾其意为遣黎写哀云尔韭菜花开心一枝花正黄时叶正肥愿郎摘花连叶摘到死心头不肯离相思树底说相思思郎恨郎郎不知树头结得相思子可是郎行思妾时绿阴阴处打槟榔蘸得戎酱持劝郎愿郎到口莫嫌涩个中甘苦郎细尝蕉叶长大难遮阳蔗花虽好不禁霜蕉肥蔗老有人食欲赠郎行愁路长自注韭菜蕉叶起二句皆原文也数诗觉宾客风情去人未远我乡金曼虹先生有云间竹枝词云兰笋山前莺乱飞细林山下草初肥春游怕买蘸香草郎为离乡久未归长泖湖长圆泖圆侬家生小住湖边朝朝打桨过湖去郎采莼丝侬采莲沟田沥漉水翻车稻有红莲棉白花休道村娃不解事满塍种画眉瓜亦得古意我乡何藏翁先生居北绣山以诗鸣咸同间着有藏斋诗钞其五言学韦柳七古学嘉州随州律句高者或攀王孟然翁自言少好长江喜为僻苦之词句如笛料须量竹樽材早种匏松高秋看雨竹密夜窥星诗寒收石气云活养松年客送梭毛笠童持柏瘿杯买书饶古锦甏井得残碑冻蝶无衣逢草住乱鸦如叶脱枝飞桃花水涨鱼红尾幢树阴深鸟白头责泉自点青花碗得句闲书坏色笺真得浪仙神髓晚年一归平淡多似其曾祖萍香馆集中语时城中有二熊先生旗鼓相当其余或限天资或绌学力瞠乎后矣然藏翁尝与娄县姚春木先生游又尝入都入洛揽太行嵩高之胜则其得江山人物之助者多宜其诗之工乎藏斋诗钞中有云间二逸诗其序云岁在辛丑天不憋遣先后殂谢日月不淹风流斯在着之篇章庶后之传艺术者有征焉二逸者一为徐渔庄布衣名年精研金石并工篆刻卒年八十诗曰倾然野鹤伴云还花落空阶昼掩关好古直搜秦汉上传名宜在籀斯间卅年莲社晨星少一别松风酒舫间叹息身非金石寿哀吟长与吊青山一为祁虚白明经名子瑞晚号阶萁善绘山水画猫尤工卒年七十九诗曰倚杖悠然鬓雪盈幽人踪迹不离城久虚花月樽前赏闲放烟云笔底生后世谁为耆旧传当时徒有画师名扁舟一昨乘潮至愁听高秋唳鹤声诗中所谓松风即张温和公松风草堂也民国初耿伯齐农部创松风诗社于此余家高祖淡人公蓄祁画甚多丁丑之乱散亡殆尽今仅存大横幅山水一帧为丁亥秋所画题曰高岭嵯峨曲涧幽树中茅屋俯清流琴待渡频回首夕照林峦一段秋书作米体款署阶萁画纵二尺九寸横三尺八寸按丁亥为道光七年距今已一百二十二年矣还如合诗二卷何鸿肪先生遗着也先生初有瞻簳庐诗数卷毁于洪杨之乱此稿系乱平后二十年中所作没后经其子振宇搜集而刻之者则其散亡殆十之六七矣先生才气在藏翁之上读其寄子骏诗云伯玉感遇篇微茫接步兵李杜相辈出门径开恢宏浅窥得面目深诣摅性情学海远难至升岳唿皆应取法贵乎上毋自甘小乘又云读书撷其腴号珠探重渊兴酣一落笔众妙靡勿宜学诗以诗入安得诗真诠人至天乃随充满几自然杂诗云昔人尚博学所得皆瑾瑜今人爱记丑买椟还其珠终日魂琐屑积岁驰荒诬于道无寸得五车皆土苴自是绩学人见到语尝与南汇张啸山先生书啸山答之云补之将大用力于诗古文辞此谁得而沮者补之先生别字也其诗得诗品疏野之趣如密林分野色残石补云根秃树鸦为叶疏林霜作花清绝半湖月萧然独夜舟凉风吹旷野清露滴空房情随孤月远梦与白云深饭罢自消长日课睡余时听隔溪舂云山自写花前障笋蕨常分竹外庖柳条挂得春风住二月春寒却似秋先生豪于饮能画竹石能度曲顾皆为医名书名所掩鸿肪先生叶贞文诗云缥渺青山一雁飞玉楼十二定相依梅梢月上雪初白拂拂清风摇竹扉此效渔洋露筋祠诗行人系缆月初堕门外野风开白莲句法也沈归愚云贞烈诗易涉陈腐故别创一格以矫之然渔洋亦但可偶一为之效更无谓汪秋轩先生性情闲雅喜为诗幼遭洪杨之难年十三为所掳历二年乃得脱家贫作邑之东郭姚氏壮游京津所交皆当世名公费云舫宫詹王可庄殿撰先后币聘课其子女顾终不得志戢翼南归就佐理车坊厘捐局务职又数岁姚氏家有田园之美四围榆柳十本梅花晚因自号东郊居士绘有东郊草堂图光绪丁未年六十为白发美人诗八章以自嘲松府名流如南汇于香草上海黄梦畹及我邑吴业韩徐慎侯蒋蕴深辈咸有和作传诵一时惜先生诗稿乱后散失不能窥其全仅就余可忆者录之云霜雪盈颠不入时阿婆涂抹有谁知惟余奁内温家镜犹见当年委地丝广寒仙子鬓蓬松二十年前一笑逢归到兰房窥镜比飞琼虽好不如侬漫说星星渐上头如今梳裹太风流鸦头乌袜鬈刘海就令垂髫学也羞成雪青丝断复枯麝煤兰泽两难涂针神食谱闺中职约略还堪教凤雏先生乐易近人不以行辈自尊与余时相过从每听其曼声诵白传歌行或悲壮背项羽本纪以为乐尝扶杖入城坐近水台茶寮为程课因口占云小店双弓米平台一盏茶我师叶袖东先生昌陛少年磊落其诗办香新会多能回肠荡气任公尝摘入饮冰室诗话清季留学日本既归国历游燕蓟出居庸登长城心伤国是游于酒人慷慨悲歌舒其宛结四十以后芒角稍敛语诗辄喜放翁石湖佳句如日色经秋澹溪光得雨明碧云何处雨残日一帘秋溪声趋断岸花气出疏林乱石破云龙欲下长芦点水雁初南僧舍一灯飘远影江城万堞锁寒烟挑菜妇锄青草满过桥僧带白云来所刊印诗稿皆其手自删定殁后其弟子上海郑永诣质庵又为刊遗诗一卷应酬之作类于无病呻吟是文人一大苦事因忆嘉定章篆生进士言余性情疏懒不屑为裙钗粉黛之词与夫临别赠言之语至于寿祝哀挽酬酢恭维心尤耻之人固无以诗知我我诗尤不欲为人所知袖东先生性高洁孤芳自赏稠人广坐从未闻其谈诗其稿绝无此种俗套文字搀入殆皆酸咸与俗殊者乎进士着有勤生堂诗七卷记其句云竹留千日醉桃艳十分春丁尾金根皆别字峨冠革履尽奇装许咏霓先生其荣经生也壮游日本参加同盟会辛亥革命起以青浦地邻松沪首举义旗功成不居隐于海上殁后其哲嗣玄谷出示遗稿一册录其旅夜不寐云风急纸窗鸣寒从客夜生微吟搔短鬓危坐对长檠琴剑千秋志乡关百里情一声动晨铎朴被又征程采莲词云一湾烟水漾清波柔桢无声款款过十里寻芳缘曲岸水心亭外芰荷多颇见风致丁亥六月孙子再壬四两斋宴集南通孙沧叟先生以齿德尊裒然上坐年巳八十有一矣先生谦光可挹治公羊学耽吟咏善写贞卜文蒙以手书集杜绝句素篷见贻其诗直抒胸臆不假藻绩上巳日聚星楔集云感时珍重三三节抚已惭惶九九年此与赵瓯北之花事巧分殷七七风情亦狎董三三袁香亭之献技惜无殷七七寻花恰遇董三三异曲同工然彼裁熔费力此则自然会妙董三三宋时营妓也东坡赠李方叔云须烦李居士重说董三三见瓯北诗自注先生名儆字敬丞光绪癸卯举人曾官四川青神县知县是日于座上得识江阴陈季鸣言谈渊永神理洒然别后寄示其文无馆诗钞一册翻阅之名章迥句时时间起录其乐府一二以为尝鼎之街日出东南隅云日出东南隅照见相思树山下行人去山上蘼芜路蘼芜路软如绵东风燕子尾涎涎马蹄踏芳草绿山花照梦飞春烟墙外车声塘外雷安得良人中夜归白纡曲云主人归愁白纡结幽兰重延伫落红满地春无语薄暮东风草树深斜阳照见愁来处愁来处春无侣绿苔经雨生庭础燕子归时人未归凄迷新绿沉烟渚主人归愁白纡逊清光宣间其乡先辈曹拙巢孝廉提倡汉魏六朝诗沾丐后进文无为其私淑弟子宜得其膏馥多矣诗中东风燕子句似失检汉书外戚赵皇后传燕燕尾涎涎张公子时相见涎从水从廷师古曰光泽貌音徒见切与见字为韵今书作涎押入先韵误也然余谓文无诗佳处正不在摹古如游无锡荣氏梅园云此地梅花五百株春寒花气向模煳人间无复林和靖斜日衔云下太湖咏落花云东风楼阁初长夜芳草池塘已暮春秋日杂感云寒生窗竹三更雨秋抱庭梧一叶风和人秋感云书生结习锥无命壮士悲歌剑有芒皆有三河少年风流自赏之概四两斋之宴余首唱长古纪事与宴者多有和诗而闽侯陈慕伦熔经铸史尤为稚饬云群经扫地今何年沈翁抗手最儒先元音岂易谐里耳自赏时复鸣朱弦东南坛坫翁可主健笔突兀超松圆我如曹合谁肯齿地小未足容回旋枢衣来谒沧海边巍巍硕望推卢前语言玄妙推理窟石门文字通真禅纳凉会合句与联林风萧飒吹吟笺主人置驿好宾客意气激越凌山川衔杯往往中圣贤四两题榜人争传乱时扪膝耻出仕修罗历劫余霜颠本州陈事击肺石民间疾苦君能宣但期耕烟就下泖安用看日伤虞渊芙蕖出水红欲然买夏且醉江湖天田居蚕室乐无尽世难未已车当悬惟一起推挹处殊令人惶愧再壬时任县参议会议长故有本州从事之句慕伦诗不肯轻易下笔着有陶彩诗稿久不读松江王文甫先生诗近以诗一小册寄示皆乱离中作也录其雷君彦归自沪上别后寄赠云闲话沧桑百感并羡君豪气尚纵横石填东海知何补尘障西风意未平潘岳闲居惟养志鲁连排难不求名黄花劫后犹堪赏晚节归来一笑迎通体志和节雅断非初调吭舌者所能办此又北王浜诗村荒水与围的是邑西水乡光景押围字最难出色吴梅村和人西田杂兴连押八围字多不见佳惟水亭桥没芰荷围七字差为奇丽耳又寒菜近霜肥句妙在不费力丁亥八月姚子鹧雏偕雪泥白蕉念孝十发等自松江鼓轮访余于吴家湾汇花小学余与雏盖一别已三十余年矣是晚随轮同过珠里慧殊家夜宿酒阑灯炮对榻论诗鹧雏句云论诗水乳意相欢剪烛烧灯语夜阑即指是也鹧雏极推尊宛陵以谓能扫空芜秽在欧梅苏黄之外别标古澹自是有宋一人道咸诗人颇推叔余尝评叔诗源出次山其质俚处颇似寒山偈语雏亦为首肯并云近代惟湘绮苏戡足称大家别后寄示近稿数十纸其高逸者余已略载之矣兹录其萧然意远之作车过苏州云烟凝远岫雨涵空风物江南自不同万顷湖光鸥灭没何人吹笛遇垂虹杂诗云日暖庭闲树影重明窗微度栋花风先生诗思来何处强半深居宴坐中小园云小园晴日柳初芽闻说江梅亦已花一暖一寒春未半不须婉晚惜芳华吴家湾云吴家湾边老树合大盈浦上午风寒桔槔长闲阡陌静老牛将犊行归栏皆有半山神味律句云昨看微雨能苏柳却忆余寒近冻桐绝似樊山万族秋虫喧短夜一江斜日近危栏则颇似苏戡语矣蜀中三月骤寒谓之桐花冻见鹧雏自注白蕉避倭乱客居沪滨以粥书画为生所为诗与书颇高自位置尝云诗已清腴书瘦硬又云水熟漫看鱼蟹眼诗成或在宋元时其风概可想殆古之狂者乎录其绝句云我与清波意共闲茸城西去饱看山洞桥处处俱堪画值杖何人水一湾盖亦过吴家湾时作也末句耐人寻味白蕉于丁丑夏访余于濠上居风姿潇洒不啻思曼当年乃别未几而胡马饮江干坤腥垢今亦短鬓能搔矣忧患之磨人如此金泽陆氏吴江名族也世诵清芬刊有陆氏丛书行世干甫大令以光绪壬辰进士历宰河南荣泽仪封等县着有思嗜斋诗文稿其哲嗣曰颉孙顽孙颉孙为余门下士温缛有思致尤长篆刻诗亦清婉如其人次韵和上海郑质庵云花竹森森漏日光书斋清绝拟山庄秋闲佳趣聊相共世乱初心未肯忘歇浦潮回鲸喷雪吴江枫落鸟啼霜嗟余客裹萧寥甚镇日临池墨数行盖丁丑避难沪江时作也三四语尤真挚有味倪君静岑绩学工文尤长骈俪顷以其诗稿见示多凄馨怅惘之词题蒋稚观吴门造象云盾鼻弓衣有重名吴王台畔碧云横而今赢得愁滋味红豆离离白发生中秋望月明日堪儿周啐云今夜州定未眠可怜千里共婵娟极知乐事年年减办得明朝买面钱静岑盐城人上有双亲一家十余口倭乱之后继以匪祸田园尽废遂乃橐笔游四方此为近在我邑任县府秘书时作续编卷六陈卧子先生墓在广富林嘉庆乙丑我邑王兰泉司寇奉贤陈桂堂太守纠合一郡土绅就墓傍建祠并祀夏瑗公父子而以死难诸人柑享名曰陈夏二公祠并酌定仪制春秋致祭厥后寝就衰歇乃移祀于松江直指庵见藏斋诗注考其时为道光十九年也光绪初知县汪祖绶有祭双忠祠诗则知复祀广富林矣汪诗云毅魄沉沦二百年馨香俎豆慰重泉秦弓长剑迎神曲寒食清明绝命篇碧血迷离干净土青山黯淡夕阳天墓前漫说南朝事恐有灵鸦叫树颠自注忠裕公年谱云绝笔于寒食清明二赋祠有祭田十余亩光绪中叶后由陈坊桥董事陈氏执管春秋两祀先期发柬到者大都为松青两县人土民国十年以后阙而勿行焉己未春耿伯齐先生亦来与祭有追次汪诗元韵云祠堂起建几何年矫矫双忠表九泉怕话前朝兴废事好披几社短长篇春来扫墓重三日风定迎神卅六天气节而今尤足贵无穷感慨集毫颠畲山知止山庄为明董文敏畲峰别业万历间属太仆寺少卿王升四传至其孙祖晋改今名祖晋子兴尧字梅影官至河东道告养归乃改名遂高园祖晋没园亦寻废至咸丰时仅存鹤闲堂寿仁堂数椽而已友人式坤其后人也今尚居此当时所谓一捻红者为十二女伶之一近见娄县朱甘澍先生晚甘棠集中有知止山庄歌极华屋山邱之慨诗长不录按一捻红别字露香女史能诗善画色艺冠时即晚甘诗中所谓露香小字法倪黄也尝见其题陈东桥画兰册回文体一律云风光展处妙神传绿叶舒花露鲜空谷暖滋香馥馥小园晴弄影娟娟丛生玉蕊含心素墨试金壶蘸笔妍红雨乱时题句丽重帘卷月映前上海黄云楼题露香女史泖画册云掌书侍史是仙才红靥春生一捻来占尽云间好风景山庄小住即天台泼来焦墨尽烟云泖镜峰屏翠扫群却羡纤纤能搦管管夫人后又逢君并云女史姓朱字轻云常州人一捻红其小字也是又多一谈助矣云楼字步瀛住闵行有竹冈诗钞王清霞者梅隐后人如金观察之女适郡人顾荃士太史夔即香远先生莲之母也湘波女士娴吟咏有小螂擐室诗余一卷曩纂方志于列女传竟失其人艺文亦不列其着作特补志于此道光中长洲江弢叔以诗鸣我邑熊苏林先生其光与之敌然苏林评殁叔诗以为此笔幽霾七百年至欲灰己诗以传其诗尝语强叔曰我平生读书一过成诵两过不忘爱君诗欲不忘故读两过试之果如瓶倾水集中咏马祖避山鬼事及兰隐图临清关等作皆效伏堂体也而殁叔箧中亦常携苏林诗卷苏林早列清班天资学力一时无两北上留别江南诸子云欲报清时惟学问便魁天下岂功名咏菊云霜先退避奚须傲风不吹嘘自有香此为何等抱负惜造物忌才卒年曾不得四十也诗宗杜韩雄奇排募盘古沟云一坏不仗平成力万古常涵浑沌流登君山云山浮凉翠围江郭潮送秋声出海门九日登文殊台次庄侠君韵云最愁归梦干山阻怕说登高九日来嘉道间随园诗派盛行而苏林先生论及每力斥之随园之享盛名在清代除阮亭之外可说无与比并然谢世未久如吴嵩梁辈颇多指摘且有议欲毁其板者盖在当时已如此实则古人之诗如老杜多晦涩退之多粗豪元白多俚俗温李多佚荡不善学之皆有流弊奚独一随园哉云间陈卧子诗可谓大雅正宗矣而王西亭云谁与乡邦别诗派等闲陈李杂俳优周彝亦议其语尽而意无余盖文人相倾之习自古已然为之一概国风好色而不淫小雅怨诽而不乱不淫温柔也不乱敦厚也二语足包括诗经全旨舍温柔则乏风情失敦厚则欠含蕴诗而说理易染头巾气盖诗与道学自是两途我邑熊纯叔先生含斋诗非不佳也然云但使天心存剥复不妨吾道易饥寒诗足名家惟长傲道存居室最难言事业眼前无不足清风穆穆白云闲此但可置之濂洛风雅而非才调集中语也先生经济文章人伦景仰光绪初以振饥卒于河南例官民遣榇不得入城先生援忠勤死事例得入城治丧世哀荣之先生名其英国史有传随园以武臣能诗为太平盛事余谓非笃论也古之劳人思妇皆能言诗奚但文武亦何预盛衰归安赵竹君骑尉玉德光绪时两任我邑白鹤江把总在汛二十余年威惠并着赵尉步马娴习能开八力强弓顾风流淹雅工吟咏淞南汇北翰墨流传殆遍遗有鹤川醉尉诗存一卷其名章隽句虽并世高手莫能尚也录其论诗云诗境从何辟心虚天籁存大哉圣人意不学无以言忆昔唐虞盛赓歌庶事蕃风骚变正雅奇慨托荃荪汉魏逮六朝杰构萧选论至唐称极轨坛坫无比伦由宋迄元明自合安足论规模日益仄心灵日益昏嗟嗟后世士风雅多沈沦安得盘古氏为造诗干坤挥斤运八极炬火烧旁门蔽之思无邪返璞垂归真金丹砭俗骨吸露餐云根得理之自然清流而洁源诗干坤创语也奇在赣防辞伍归途复登水湖庙云推窗惟见白云浮回首离乡已十秋路折羊肠天亦小矶逢虎脑水都愁重经十八滩头客似释三千里外囚四顾青山最奇绝风光浑不似杭州俗务奔驰不堪惫闷诗以自解云驰逐天涯两鬓蓬那堪礼数困英雄论人每叹官箴滥到我方知仕路穷五夜邻鸡惊旅梦十年戎马老秋风何当耕凿青山下长啸一声天地空暮春邻翁偕游张堰云张泾桃李笑华颠麦浪浮城翠拂天沙暖野凫眠小渚泥融新燕掠平阡同舟共话人三两入市先沽酒十干廿里官塘归棹缓查山南去月娟娟过泖湖澄照寺登长水塔云鼓棹来寻寺偷闲笑我忙云开峰四面人到水中央法界金山小斋厨玉粒香晚风回别浦孤塔倚斜阳自注董文敏有题小金山额七实道中云疏叶寒林集暮雅冻云酿雪压行车一官仆仆风尘裹短策孤灯问酒家其他五言律句过崇福庵云落日收花影微风动竹阴怀鹤川诸友云官因微罪去髭爱苦吟留吕巷防廨题壁云吟余花自落梦觉鸟先知七言律句招厚孙饮菊用元韵云乌桕临江霞散绮白苹依岸水生香由禾泛舟至杭云鹧骛船过水痕动踯躅花开山色明游迎江寺次韵陈祝三上贪云画稿平铺天堑外铃声细语月明中清明前二日偕岩立堂乡丈赴马家坟祭俞作宾墓云郭外风和晴放鹞池中水涨暖鸣蛙次韵姚蓉甫雨偶成云满砌苔痕蜗结篆一帘花气蝶销魂己酉六十初度云家风琴鹤仍如故政绩牛刀恐未然言情体物何减放翁至如草檄犹横三尺剑夺标仍诩一张弓柳营枪尾秋排豹花舫帘须暮卷虾尤见儒将风流气慨赵尉遣诗先经徐慎侯孝廉选为一卷名曰鹤川醉尉诗存约二三百篇后经上海高太痴选孝廉所选另又为一卷曰鹤川醉尉诗选则只八十余首矣余所录者高氏选本也醉尉诗篇甚富曩见余家翼之公诗稿中相与唱和颇多今皆无有翼之诗剩经乱散失而余独于醉尉诗以不得窥其全豹为可憾耳随园又谓闺阁诗易于流传亦或未必女子与士大夫交际或酬唱绝少其不得名公巨卿之题拂而自能传世者千百年来能有几人我邑留美学士盛祖江妻孙琼华女士余前诗话已略言之女士父字蔼人诸暨人前清孝廉也家于沪女士工绘事为毗陵冯超然弟子年四十二卒着有习静闲居诗草一卷录其雨霁云连朝细雨冷如秋勾起骚人万斛愁向晚云收天放霁斜阳一抹下西楼忆妹琼英琼芝云天际浮云愁裹看江南细雨梦中归寄外云离人远道三秋隔好梦中宵两地知皆清婉可味樊山老人曾题其照片云似曾何处见冰姿缥渺惊鸿到眼疑除却谢家林下女红闰得似此才稀江南人物玉同清女秀才中识盛名烟水气兼书卷气美人标格要天生山眉水眼婉清扬时世都输雅淡妆玉井不波照斜领莲花顶着琴姜论画评诗几辈堪色声香味识真难亭亭玉立天人样只许樊山老眼看自署八十翁增祥题时为乙丑年也旌德吕氏姊妹四人俱娴翰墨有声于时长蕙如工倚声次美荪居青岛时自署齐州女布衣遗着有勉丽园诗集三碧城又字圣因着有信芳集晓珠词四贤美字坤秀遗着有撤珥集余前诗话已采碧城诗而惜其他皆未之见吕女父名凤岐字瑞田同治庚午举人光绪丁丑进士散馆授编修国史馆协修壬午简放山西学政家有长恩精舍藏书数万卷有静然斋诗集族妹乃芬字淑英一字诵清性明寤荣华曜葬慧舌粲花喜吟咏年十七八从余受香山乐府皆能背诵妹为苏州蚕桑女校毕业生民十执教于浙江奉化某小学常以所作小诗邮示忆其咏秋月云莫讶秋将尽秋光月倍明倚栏闲眺望花影满空庭秋花云幽赏未云寂群芳处处栽海棠如欲语秋日满阶开诗为初学甚浅俚然有会心使得专心从事于斯所得当不止是故余寄诗云吾家进士乃不栉也向天涯漫浪游无限人间好儿女羡渠衣食住红楼盖惜之也适皖籍德国柏林大学博士周嵩禄丁丑事变随其夫之重庆二十八年敌机炸渝与同县胡瘦娟女士同殉焉闻妹丧归只得一踝骨耳殊可惨已瘦娟余诗弟子超伦女弟也我邑徐慎侯孝廉公修夙工帖括与金剑花张雄伯两孝廉陈挹霏贡士俱蜚声场屋互争雄长平生诗名颇高然性卞急不耐深思鼎革以后牵于四方社课酬应邮筒唱和几于无日无诗并其游览登临之作遂逾万首稿可隐人夸多斩靡识者病焉然邑中自咸同间吟花诗社后风雅消歇孝廉创苔岑社为号召远近闻风附和时则如徐伯匡张静莲邹葆荪项涵公钱静方杨石年叶行百及不佞凡七八辈文酒之欢月必数举拈题分韵相与评赏以为笑乐亦一时之盛也孝廉没于倭难后二年其遗稿中雅饬有法度者则选入青浦续诗传自余佳句亦多如文可送穷元有例诗将成癖不能医盛衰静悟花开谢清浊闲评酒圣贤偶发大言惊俗耳忽思小饮润枯肠寒花兀似鹭鸶立落叶翩如胡蝶飞天似棋枰星布子河如钓渚月张钩梧叶井栏添画稿藕花池馆动吟觞燕初试剪知将去蚕未成丝不解眠落花似梦随风散芳草和愁带雨生长松挟雨添涛响瘦竹筛风落黛痕阅世渐当垂暮日怀人正值岁寒时萍根黏簖知潮落稻积堆场验岁丰吴子亮言莫愁湖登胜棋楼有感云繁华勋迹两悠悠玳瑁梁空玉局收胜算由来争一着艳名亦自有千秋半湖秋水残荷占十里危旅雁愁劫后江山谁是主惊涛不语自东流通首响亮吊古登临之作故应尔尔客中中秋云晴碧如张盖疎星缀太空光来干嶂外白满一江中客梦年年异乡心处处同夜深眠不稳欹枕听秋虫香港即事云石蜡艳分机上锦荔支红上海南天皆佳亮言为医家莲如子弱冠从余为诗倜傥慧辩似乃翁元亮少无适俗韵侯喜新有能诗声余曾书联以张之谢客永嘉诗大率清丽芊至老杜秦中诸什乃始雄奇瑰伟别开境界气象不同故也然只是域中山水未睹海外云峦近读上海郑散木游台诗帅叹其登临之胜觉东坡自夸兹游奇绝冠平生者犹有东山太山之别然非近代机械神通无由探其秘奥非得排募雄伟之笔亦无以尽其状也录其阿里山歌并节钞其序云阿里山高拔海六千四百尺位于嘉义市东北为原始森林区实台省富源之一由嘉义车站别辟支线以机车推送高达山巅计程七十一公里费时七小时全线凡经十九站穴山架水以通车道计历隧五十七木桥三十六自平遮那站至阿里山站间山势陡削车不能上则敷轨作之字形先驱下坂转折进退者五始达山巅云诗曰危途盘郁纡远涉倚车辙登车各危坐仰首望韧桦绝壁摩千寻上欲与天接不知此奇境何时五丁辟机车吼怒声进作万钧力驱车上峻坂蠢若爬沙鳌一山忽迎人悍然当面立凿隧支穹门黝深不可测噎噎张巨吻贻砑吞车入大声起隆隆倏忽天地黑客心杂惊诧语咽不敢出进如箭脱弦出似蛇窜穴豁然白日开相顾面有色折旋道愈艰石乱山益碧倚窗瞰群山罗列绕吾膝山云流莽荡一白涌淳濡如海翻波涛螺顶时出没云开众绿呈杂以绚紫饰亦复见庐舍散若残棋列左顾逼岩探首疑磨鼻循岩延逶逶路仄不容尺有时度源谷架木跨空窄弯环无栏栀俯瞰增危兀寻过独立山轨迹更盘折辗转东西徂未许寻丈直车如蚁旋磨轨同绳绞结车行苦朱朱蒸甑添喘息行行日亭午气势转通豁花木遥扶疏人烟渐稠密群山若堂防小市间成集竹叶翠欲流蕉实黄堪撷往来杂男妇赤足围绣贴指点客何人语声鸟啁哲岬狭旋左右林木森蓊郁桧梅松柏杉经画如屏立蟠株或耸干谲幻形非一亦有斤斧余残根兹缺靥云是原始林千载兀风雪钻隙穿逡巡林深天半幂崦蔼屯宿阴转背路疑竭下坂复上坂倒曳轨势逆窘行比缘幢进退交震怛回车指别径暮烟起山缺机声未全弛乍为人语夺车劳人亦疲且止两苏息扶携督行字肢体罢欲裂侧身试四睨倏已在山嵴惊定重回首性命真一发历桥三十六穿隧五十七是何偷天工竟夺造化谲人言栈道险方此宁百一诗凡五十一韵虽有复然古人不忌黄水洋放歌云白头老子穷不死挂席南来狎龙子放心散漫事远遨言放蓬莱寻赤水飚轮击汰风浩浩倒海翻云疾千里天长水阔亦何有惟见洪涛百丈相舂撞进作峻峭插天起一起殊得势三代树歌云君不见杜老堂前倚江树颠掷坐撄风雨怒又不见山前山后声丁丁残枝断干横当路明朝酌酒为汝贺撑眸坐看干坤破得此一结通体方镇得住散木七律亦豪宕可喜谒郑延平祠云虎掷龙腾起异人寸天尺地亦长城孤忠合拟田横岛远纛曾收赤嵌兵海外衣冠存正朔蛮荒草木识威名一宠香火寒梅发应念虫沙劫屡更泛舟日月潭云一片晴湖好放篙碧波如镜不通潮天围雾障鱼龙静地隔尘寰日月骄草木山深忘四季峒黎发白记三朝余生倘许移家住便向烟萝挂酒瓢许君玄谷雅怀高致少年游衍丹青兼工篆刻抗战军兴避兵重庆卜宅山水胜处绘有独树山房图题者多知名之士沈尹默云月静风幽石径斜当门老树影交加此间终竟无尘事把卷高吟意自赊陈树人云诗人入蜀兴无涯老树沧波趣益加浦上诛茅能得此却疑当日杜陵家姚鹧雏云古木丛篁自宛然眼前旧事已云烟试寻石鼎煎茶处记数风帆下水船酒谱经纶真大敌印人意趣有余妍山中诸老闻都健想见吟怀胜昨年他如叶楚伧汪旭初乔大壮等诗不尽录玄谷文亦隽洁观其所为独树山房记可见记云丁丑冬倭寇内侵邑随沦陷予携家入川初寓渝城阅三月迁北碚又阅一年则得隙地若干弓于北碚天生桥间无崇山峻岭之险有茂林修竹之娱因谋于主人架屋三楹聊以安流离蔽风雨是屋也近市而不喧阻山而不鄙登高以望则远合沓出没轻烟薄雾中杳冥变化目不暇给其下则梯田纵横茅舍错落阶前黄桷一章大可数人抱古干参天浓阴匝地盖数十百年物也修竹二三竿摇曳左右益增清旷每当花晨月夜窗明几净或展卷或挥毫或晶茗小酌或焚香默坐婆娑其间万虑尽涤偶听鸟语猿啼樵歌牧唱则不禁悠然神往兴古人避世之思而东望鸡公西眺缙云朝夕相亲如在几案正不知我为青山青山为我形骸两忘怡然自得亦足以少纡故国河山之感昔桃源中人不知汉魏良有以也己卯端午屋成武进李涤翁策杖来访顾门前黄桷而乐之口诵杜工部独树老夫家句欲名余斋予因掇其意名之日独树山房并为图以纪其胜云余半生潦倒宜为海内通人摒弃久矣乃多有葑菲不遗缟纡相赠衰庸如余益滋惭恧近来交游中得工为古诗者一云间姚鹧雏一湖南瞿兑之是亦晚年一快事也鹧雏赠诗云夷字不疗饥坐令人瘦观君论诗作所积良已厚功深极炉锤味永如醇酎森霏四十字酝酿湖山秀波光与岚翠往往绕怀袖闻声固相思发缄抵良觏更念望江楼当年成解后兑之赠诗云谢客永嘉作杜陵秦州诗近游倦历览念乱常苦饥正声嗟久沦抗心干载期朱霞互天半修然海鹤姿顾余溷燕尘必跋衣化缁吴霜点秋鬓始有江湖思泖人文薮吐纳多灵奇怀哉春融老从君求本师姚作近山谷瞿作近小谢皆佳构也兑之为善化相国之季子为人温雅淹贯中西相国薨于民国七年逊帝赐谧文慎遗着有超览楼诗集六卷光绪戊戌己亥相国两督江苏学政岁戊子海上诸寓公因为受知师结一怀超社以为纪念自是觞咏无虚月而我邑戴果园先生克宽四月八日同人在玉皂山道院作怀超社第三集律句最为惊策云卅年文圮灵光殿一集人尊超览楼南国冠裳余涕泪西湖风雨壮松楸斜川公子多青眼汐社门生半白头嘉会于今已三举聊凭觞咏祓清愁友人有为余诵近人名句者钱塘陈小翠女士云一虫已觉秋声苦万影都随月色来余姚施叔范九日云登高望远秋无际命酒为欢地不多谒岳墓云为客俄惊秋已老对公长叹国无人小翠为栩园女公子海上诗家也叔范自称髯翁豪于饮诗有奇气着有艺楼醉墨二人皆浙人余皆知其名而未得一觐面又未得尽读其诗以为憾戊子初冬散木雪泥白蕉过青孙子再壬觞之谈圃席间散木话游台湾时所历山川风土并谓古人有海上仙山之说而台湾不见于史疑台湾或即岱舆之音讹余按元史云流求在南海之东漳泉兴福四州界内澎湖诸岛与流求相对天气清明时望之隐约如烟如雾知元以前犹误以台湾为流求也余即席赠散木云一蹑仙山眼界空岱舆诗卷足豪雄黄金堆斗知何物试与尊前叩粪翁此点化殷浩传中语以散木自署粪翁故云雪泥来与姬人偕蒙以诗卷见示雪泥尤工画梅故诗皆题画咏梅之作是又和靖后一知己矣玄墓探梅云铜坑道上枝犹密香雪亭前影不多只恐游人清兴减数枝老干卧烟莎飘零邓尉一山春古树年年砍作薪横断疏篱才几本今朝犹有拗花人余十年前邓尉之游已见多有砍梅种桑者读此诗益叹山民生计之蹙寻梅云东风莫笑我来迟犹有残香恋晚枝老干槎橱花数点恰如昼稿未完时盆梅云眯人尘土久深居心在山林意自舒开得盆梅才数朵小微雨夜观书他如红白梅开四五树古今书聚两三间等闲岁月头将白容易秋风菊又黄皆清韵泠泠不落凡响