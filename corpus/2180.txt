王子安集王子安集目録王子安集目録卷之一赋春思赋七夕赋九成宫东台山池赋庙山赋寒梧栖凤赋江曲孤凫赋驯鸢赋卷之二赋採莲赋涧底寒松赋慈竹赋靑苔赋四言古诗倬彼我系勃兄励序五言古诗上巳浮江宴韵得阯字春日宴乐游园韵得接字山亭夜宴咏风怀仙忽夣游仙七言古诗秋夜长採莲曲临高台滕王阁江南弄落花落寒夜怀友二首六言古诗杂曲卷之三五言律诗铜雀妓二首圣泉宴寻道观散关晨度别薛华重别薛华游𣑽宇三觉寺麻平晚行送卢主簿饯韦兵曹白下驿饯唐少府杜少府之任蜀州仲春郊外郊兴郊园卽事观佛迹寺山居晚眺赠王道士八仙迳春日还郊对酒春园作观内怀仙秋日别王长史上巳浮江宴韵得遥字长桺羁游饯别易阳早发焦㟁早行和陆四㴱湾夜宿伤裴录事䘮子五言排律泥谿秋日仙游观赠逍士岀境游山二首三月曲水宴得樽字卢照邻和得樽字附五言绝句晚届凤州羇春林塘怀友山扉夜坐春庄春游春园林泉独饮登城春望他乡叙兴夜兴临江二首江亭夜月送别二首别人四首赠李十四四首早春野望山中冬郊行望寒夜思友三首始平晚息扶风昼届离京浸远普安建阴题壁九日七言绝句秋江送别二首蜀中九日登玄武山旅眺卢照邻九月九日玄武山旅眺附邵大震九月九日登玄武山旅眺附河阳桥代窦郎中佳人答杨中舍卷之四序续书序黄帝八十一难经序四分律宗记序入蜀纪行诗序三月上巳祓禊序守歳序山亭兴序山亭思友人序卷之五序滕王阁诗序游山庙序梓潼南江泛舟序上巳浮江宴序绵州北亭羣公宴序夏日登龙门楼寓望序夏日登韩城门楼寓望序秋日游莲池序越州秋日宴山亭序秋日宴洛阳序卷之六序晚秋游武担山寺序宇文德阳宅秋夜山亭宴序游冀州韩家园序夏日宴张二林亭序夏日宴宋五官宅观畵障序秋日宴季䖏士宅序春日孙学宅宴序与员四等宴序夏日诸公见寻访诗序仲氏宅宴序江寍吴少府宅饯宴序还冀州别洛下知巳序春夜桑泉别王少府序卷之七序秋日楚州郝司户宅饯崔使君序秋晚入洛于毕公宅别道王宴序越州永兴李明府宅送萧三还齐州序秋夜于绵州羣官席别薛昇华序秋日饯别序冬日羁游汾阴送韦少府入洛序饯宇文明序感兴奉送王少府序别卢主簿序送李十五序送白七序送劼弟赴太学序卷之八表上九成宫颂表上拜南郊颂表爲原州赵长史请爲亾父度人表启上从舅侍郞启上武侍极启又上李常伯启上皇甫常伯启又上吏部裴侍郎启上明员外启上许左丞启上郞都督启卷之九书上刘右相书上绛州上官司马书爲人与蜀城父老书又与契苾将军书上百里昌令书卷之十论三国论八卦卜大演论平台秘畧论十首孝行一贞脩二文艺三忠武四益政五尊师六褒客七幼俊八规讽九愼终十卷之十一颂干元殿颂拜南郊颂卷之十二颂九成宫颂赞平台秘畧赞孝行第一贞脩第二艺文第三忠武第四善政第五尊师第六褒客第七幼俊第八规讽第九愼终第十卷之十三碑益州夫子庙碑彭州九陇县龙怀寺碑卷之十四碑梓州玄武县福㑹寺碑校州飞乌县白鹤寺碑校州通泉县惠普寺碑卷之十五碑益州德阳县善寂寺碑益州绵竹县武都山净惠寺碑校州郪县兠率寺浮图碑梓州郪县灵瑞寺浮图碑卷之十六碑广州宝庄严寺舍利塔碑行状常州刺史平原郡开国公行状王子安集集序刻初唐四子集序今海内湛深经术淹名理之学盖莫长扵闽而绍和征君其尊宿也徃余里居尝嗼吾鄊之有仲醇清漳之有绍和岿然穪二大老仲醇得生同里闬少而习之绍和则巳如天际眞人蒹葭宛在矣属有天幸承乏此邦遂得登其堂披其帷尽聆尘下之霏屑兼彂枕中之鸿寳伐柯我觏永毕于斯虽复平子之抒华掞藻茂先之比物连䫫但有过之无不及也绍和雅志好脩不仅立言垂卋然其撰述之富抑亦近代所无既己蒐刻汉魏以来七十有二家将渐次及于三唐两宋令后世尚友作者如入寳林岂非快亊廼所梓仅及初唐四君子尚未竣事而绍和告殂矣嗟乎人琹俱亡㫺人所痛令唐初以后诸君子精神不经洗发岂不与绍和俱亾哉余小子窃志焉而未之逮尚兾后人不昧斯旨岂惟诸君子不亾即绍和亦不亡矣唐初风气龎缛六朝绮靡刬削未尽四子杰岀力厚而致豊观拾遗江河万古之推尊则知当时已群用见哂而绍和又极力表章四子之品行使不以噐识両字抹杀岂惟与江河并流虽与日月争光可也若绍和者可谓能溦显阐幽者也㩀坛坫而称尊宿不虚也崇祯庚辰仲龝望后八日梁谿后学曺荃题于漳署之霞北艹堂王子安集序自裴氏㕥器识程人而抹杀文艺谓四杰轻浮浅露必非骋迈长享之骨而四子淹踬不振一时剖㫁终莫能㧞此不过爱憎之言幸而中耳然则男子生世必尽槐鼎期頥如孔光张禹及近孔敬宗軰始克自摽根噐而不愧须睂恐世间无此名教也且四子本传不过掦已护前无所与让先軰见而恶之耳若六朝伤化败伦之事万万必无岂可投卑之死法中也子安天性过人夙企曾闵所遭多忤然父子兄弟之际自成雍熈至其贻愆髙堂贬官远播百悔填膺无以自赎势必自投蛟龙腹中㕥为化身䖏差足自原也卢昇之灌园㕥奉毋佞佛以延毋而志俱不可伸有心人冝共惋痛若李么𧺫义骆公应之浩气凌霄尺檄殱牝今眀兴巳𣏌侍御于学宫不知并时之人却目之为叛累代皆狂亦独何哉盈川㕥从叔弟神让与李敬业有连神让𬒳诛盈川亦用外镌贞柯翆傲彼华苑四君子炳炳如此不奖赏其忠孝之大节而诋诃其𥚹急之小疪顾不谬哉子安谓人子必锐意医部亊曺元而通秘乞鄂州而採药其与弟诗云自余返𥘉服无情想髙盖报国岂无情从亲心乃大家门徃复和易真挚且祖𫐠河汾多所彂明大有琅琅礼乐噐者焉么文大率从引满拥𬒳酣畅得来玄鹤争蜚绛螭百变即雕镂者所不能争其工又字字俱有根蒂非澷言者小序碎金辉动衫䄂诸庙寺碑㕥三珠之树綵增七寳之荘严廼干元殿等颂何㕥不动同时之叹运命所遭岂大力所淂髙㘴而揶揄哉余因叙子安集而俻书四杰忠孝之大凡千年烟霭至是经天眀识君子必㕥余为知言蜚遯老人张爕识扵麟角堂艺苑巵言曰裴行俭弗取四杰悬㫁终始然亦臆中耳彼所重王剧王勔苏味道者一以钩党取族一㕥模稜贬窜区区相位何益人毛发亊千古肉食不识丁人举为谈柄良可咲也王长么此叚正先得我心而余又互有彂眀聊质之裴氏爕又识发事千古囱食不识丁人举为谈柄良可咲也王长么此叚正先得我心而余又互有彂眀聊质之裴氏爕又识鲍梁魏群材周隋衆制或苟求虫篆未尽力于丘坟或独狥波澜不㝷源于礼乐会时沿革循名抑扬多守律以自全罕非常而制物其有飞驰倐忽倜傥纷纶鼓动包四海之名变化成一家之体蹈前贤之未识探先圣之不言经籍爲心得王何于逸契风云入思叶张左于神交故能使六合殊材并推心于意匠八方好事咸受气于文枢岀轨躅而骧首驰光芒而动俗非君之博物孰能致于此乎君讳勃字子安太原祁人也其先岀自有周濬启大明之裔隐乎炎汉弘宣高尚之风晋室南迁家声布于淮海宋臣北徙门德胜于河汾宏材继岀逹人间峙祖父通隋秀才高第蜀郡司户书佐蜀王侍读大业末退讲艺于龙门其卒也门人谥之日文中子闻风睹奥起予道帷揣摩三古开阐八风始摈落于邹韩终激扬于荀孟父福畤历任太常博士雍州司功交阯六合二县令爲齐州长史抑惟邦彦是日人宗绝六艺以成能兼百行而爲德司马谈之晚歳思弘授史之功扬子云之暮年遂起叅玄之叹君之生也含章是託神何繇降星辰奇伟之精明何繇岀家国贤才之运性非外奖智乃自然孝本乎未名人应乎初识器业之敏先乎就传九歳读颜氏汉书撰指瑕十卷十歳包综六经成乎朞月悬然天得自符昔训时师百年之学旬日兼之昔人千载之机立谈可见居难则易在塞咸通于术无所滞于词无所假幼有钧衡之畧独负舟航之用年十有四时誉斯归太常伯刘公廵行风俗见而异之曰此神童也因加表荐对策高第拜爲朝散郎沛王之初建国也博选奇士征爲侍读奉教撰平台钞畧十篇书就赐帛五十疋先鸣楚馆峙齐宫乘忌侧目应刘失歩临秀不容㝷友初服远游江汉登降岷峨观精气之会昌翫灵竒之肸蠁考文章之迹征造作之程神机若助日新其业西南洪笔咸岀其词每有一文海内惊瞻所制九陇县孔子庙堂碑文宏伟絶人稀代爲宝正平之作不能夺也咸亨之初乃叅时选三府交辟遇疾辞焉友人陵季友时爲虢州司法盛称弘农药物廼求补虢州叅军坐免歳余㝷复旧职弃官沈迹就养于交阯焉长卿坐废于时君山不合于朝岂无媒也其惟命乎富贵比于浮云光阴踰于尺璧着撰之志自此居多观览旧章翾翔群艺随方渗漉干何不尽在乎词翰倍所用心尝以龙朔初载文塲变体争构纤㣲竞爲雕刻糅之金玉龙凤乱之朱紫靑黄影带以狥其功假对以称其美骨气都尽刚健不闻思革其弊用光志业薛令公朝右文宗託末契而推一变卢照邻人间才杰覧淸规而辍九攻知音与之矣知巳从之矣于是鼓舞其心发洩其用八纮驰骤于思绪万代岀没于毫端契将徃而必融防未来而先制动摇文律宫商有奔命之劳沃荡词源河海无息肩之地以兹伟鉴取其雄伯壮而不虚刚而能润雕而不碎按而弥坚大则用之以时小则施之有序徒纵横以取势非鼓怒以爲资长风一振衆萌自偃遂使繁综浅术无藩篱之固纷绘小才失金汤之险积年绮碎一朝淸廓翰苑豁如词林增峻反诸宏博君之力焉矫枉过正文之权也后进之士翕然景慕久倦樊笼咸思自释近则靣受而心服远则言发而响应教之者逾于激电传之者速于置邮得其片言而忽焉高视假其一气则邈矣孤骞窃形骸者旣昭发于枢机吸精微者亦濳附于声律虽雅才之变例诚壮思之雄宗也妙异之徒别爲纵诞专求恠说争发大言干坤日月张其文山河鬼神走其思长句以增其滞容气以广其灵巳逾江南之风渐成河朔之制称相述罕识其源扣纯粹之精机未投足而先逝览奔放之徧节巳滞心而忘返廼相循于跼歩岂见习于通方信谲不同非墨翟之过重增其放岂庄周之失唱髙罕属旣知之矣以文罪我其可得乎君以爲摛藻彫章硏㡬之余事知来藏徃探赜之所宗随时以发其惟应便稽古以成其殆察微循紫宫于北门幽求圣律访玄扈于东洛响像天人每览韦编思弘大易周流穷乎八索变动该乎四营爲之发挥以成注解尝因夜夣有称孔夫子而谓之日易有太极子其勉之寤而循环思过半矣于是穷蓍蔡以像告考爻彖以情言旣乘理而得玄亦硏精而循道虞伸翔之尽思徒见三爻韩康伯之成功仅踰两系君之所注见光前古与夫发天地之秘藏知鬼神之情状者合其心矣君又以幽赞神明非杼轴于人事经营训导廼优游于圣作于是编次论语各以群分穷源造极爲之古训仰贯一以知归希体二而致远爲言式序大义昭然文中子之居龙门也睹隋室之将䘮知吾道之未行循叹凤之远图宗获麟之遗制裁成大典以赞孔门讨论汉魏迄于晋代删其诏命爲百篇以续书甄正乐府取其雅奥爲三百篇以续诗又自晋太熈元年至隋开皇九年平陈之歳褒贬行事述元经以法春秋门人薛收窃慕因爲元经之传未就而殁君思崇祖德光宣奥义续薛氏之遗传制诗书之衆序包举艺文克融前烈陈群禀太丘之训时不逮焉孔伋传司㓂之文彼何功矣诗书之序并冠于篇元经之传未终其业命不我与有涯先谢春秋二十八皇唐上元三年秋八月不攺其乐颜氏斯殂养空而游贾生终逝呜唿天道何哉所注周易穷乎晋封又注黄帝八十一难幸就其功撰合论十篇见行于代君平生属文歳时不倦缀其存者才数百篇嗟乎促龄材气未尽殁而不朽君子贵焉兄勔及剧磊落词韵铿鍧风骨皆九变之雄律也弟助及勋㧾括前藻网罗群思亦一时之徤笔焉友爱之至人伦所及永言存殁何痛如之援翰纪文咸所未忍葢以投分相期非宏词说濳然涕究而序之分爲二十卷具诸篇目三部盛作恨不序于生前七志良书空得撰于身后神其不远道或存焉王子安集共十六卷叅订诸名公姓氏姚江施邦曜尔韬梁谿曹荃元宰定㑹稽曹惟才无竒甬东杨德周南仲较三山徐兴公曹学佺能始闽漳王志道而弘卢化鳌尔腾黄道周幼玄魏呈润中严温陵池显方直夫弟张绍科烃叔阅王子安集王子安集卷第一王子安集卷之一唐龙门王勃子安着明闽漳张爕绍和纂赋春思赋咸亨二年余春秋二十有二旅寓巴蜀浮游嵗序殷忧明时坎壈圣代九陇县令河东桺太易英达君子也仆从游焉髙谈胸怀颇洩愤懑于时春也风光依然古人云风景不殊举目有山河之异不其悲乎仆不才耿介之士也窃禀宇宙独用之心受天地不平之气虽弱植一介穷途千里未尝下情于公侯屈色于流俗凛然金石自匹犹不能忘情于春则知春之所及远矣春之所感湥矣此仆所以抚穷贱而惜光阴怀功名而悲嵗月也岂徒幽宫狭路陌上桑间而已哉屈平有言目极千里伤春心因作春思赋几乎以极春之所至析心之去就云尔若夫年临九域韶光四极解宇宙之严气起亭臯之春色况风景兮同序复江山之异国感大运之虚盈见长河之纡直蜀川风候隔秦川今年节物异常年霜前桺叶衔霜翠雪里梅花犯雪妍霜前雪里知春早看桺看梅觉春好思万里之佳期忆三秦之远道淡荡春色悠扬怀抱野何树而无花水何堤而无草于是仆本浪人平生自沦怀书去洛抱劒辞秦惜良㑹之遒迈厌他乡之苦辛忽逢边候攺遥忆帝乡春帝乡迢递关河里神臯欲暮风烟起黄山半入上林园玄㶚斜分曲江水玉台金阙纷相望千门万户遥相似昭阳殿里报春归未央台上看春晖水精却挂鸳鸯幔云母斜开翡翠帏竞道西园梅色浅争知北阙桺阴稀歛态调歌扇廻身正舞衣银蚕吐丝犹未暖金燕衔泥试学飞妾本幽闺学歌舞宁知汉代多廵抚前年斋祭谒甘泉今嵗笙箫祠后土桃花万骑喧长薄兰叶千旗照平浦见原野之芳春忆山河之䆳古长安路狭遶长安公子春来不厌看杏叶装金辔蒲萄缕玉鞍耸葢临平乐廻笳出上兰上兰经鄠杜挥鞭日将暮白马新临御沟道靑牛近出章台路章台接建章垂桺复垂杨草开驰马埓花满闘鸡塲南邻少妇多妖婉北里王孙驻行幰乍怪前春节候迟预道今年寒食晩伤紫陌之春度惜靑楼之望远紫陌靑楼照月华珠帷黼帐七香车蛾睂畵来应几様蝉鬓梳时半欲斜恨雕鞍之届晩痛银箭之更赊行行避叶歩歩看花因狂夫之荡子成贱妾之倡家狂夫去去无穷已贱妾春眠春未起自有兰闺数十重安知榆塞三千里榆塞连延玉关侧云间沉沉不可识葱山隐隐金河北雾里苍苍几重䵥忽有驿骑出幽并传道春衣万里程龙沙春草遍瀚海春云生疎勒井泉寒尚竭燕山烽火夜应明闻道河源路远远谁教夫壻苦行行君行塞外多霜露爲想春台起烟雾游丝空罥合欢枝落花自遶相思树春望年年絶幽闺离绪切春色朝朝异边廷羽书至都䕶新封万里矦将军稍定三边地长斾犹衔扫云色宝刀尚拥干星气昨夜祁连驿使还征夫犹在鴈门关君度山川成白首应知嵗序歇红颜红颜一别成胡越夫婿连延限城阙羗笛横吹陇路风戎衣直照关山月春色徒盈望春悲殊未歇复闻天子幸关东驰道烟尘万里红析羽揺初日繁笳思晓风后骑犹分长乐馆前旌已映洛阳宫洛阳宫城纷合㳫离房别殿花周匝河阳别舍抵长河丹轮绀幰相经过戚里繁珠翠中闺盛绮罗凤移金谷舞莺引石城歌向夕天津洛桥暮争驱紫燕黄牛度闲居伊水园旧宅邙山路武子新布金钱埒季伦欲碎珊瑚树复道西墉春雾寡更值南津春望写入金市而乗羊出铜街而试马叶抱露而争密花牵风而乱下锦障萦山罗帏照野司空令尹之博物二陆三张之文雅新年柏叶之樽上巳兰英之斚春来併是春何啻两违秦忽逢江外客复忆江南春罗衣乗北渚锦袖出东隣江边小妇无形迹特怨狂夫事行役凤凰山上花无数鹦鹉洲中草如积春江澹容与春期无处所春水春鱼乐春汀春鴈举君道玉门关何如金陵渚爲问逐春人年光几处新何年春不至何地不宜春亦有当春逢远客亦有当春别故人风物虽同候悲欢各异伦归去春山恣闲放蕙畹兰臯行可望何爲悠悠坐惆怅比来作客住临卭春风春日自相逢石镜巖前花屡密玉轮江上叶频浓髙平㶚㟁三千里少道梁山一万重自有春花煎别思无劳春镜照愁容盛年耿耿辞乡国长路遥遥不可极形随朗月骤东西思逐浮云几南北春蝶参差命俦侣春莺绵蛮思羽翼余复何爲此方春长叹息㑹当一举絶风尘翠葢朱轩临上春朝昇玉署调天纪夕憇金闺奉帝纶长卿未达终希达曲逆长贫岂剰贫年年送春应未尽一旦逢春自有人七夕赋若夫干灵鹊谶之端地辅龙骖之始凭紫都而受历按玄丘而命纪凤毛钟桂阃之祥麟角灿椒庭之祉驰朱轩于九域振黄麾于万里抗芝馆而星罗擢兰宫而霞起则有皇慈雾洽圣渥天浮庭分玉禁邸瞰金楼剪凫洲于细桺披鹤籞于长楸启鱼铃而分帝术授虹璧而控神州拥黄山于石磴洩玄灞于铜沟列瑶牕而送燠辟银牓而迎秋君王乃排靑幌揺朱舄戒鹓舆静鸾掖绕露廊而转歩傃云阡而纵迹啸陈客于金牀命淮仙于桂席翔翠䍐于金甸迎吹箫于凤驿伫灵匹于星期眷神姿于月夕于时玉绳湛色金汉余光烟凄碧树露湿银塘视莲潭之变彩见松院之生凉引惊蝉于宝瑟宿兰燕于瑶筐绿台兮千仞赪楼兮百常拂花筵而惨恻披叶序而徜徉结遥情于汉陌飞永睇于霞庄想佳人兮如在怨灵欢兮未扬促遥悲于四运味遗歌于七襄于是虬檐晚静鱼扄夜饰忘帝子之光华下君王之颜色握犀管展鱼笺顾执事招仲宣仲宣跪而称曰臣闻九变无津三灵有作布元气于浩荡运太虚于寥廓辨河鼓于西堧降天孙于东堮循五纬而淸黄道正三衡而澄紫落海人支石之机江女穿针之阁鄙尘情于春念拟仙契于秋诺河光淸地纪山气歛天标霜凝碧宙水莹丹霄耀麟轩于雾术褰羽斾于星桥徴赤螭而架渚漾靑翰而乗潮停翠梭兮巻霜縠引鸳杼兮割氷绡举黄花而乗月驾笼黛叶而卷云翘抚今情而恨促指来渚而伤遥旣而丹轩黄拱紫房朱籥仙御逶迟灵徒扰弱风惊雨骤烟廻电烁娲皇召巨野之龙庄叟命雕陵之鹊驻麟驾披鸾幕奏云和汎霞酌碧虬玉室之馔白兎银台之药荷叶頳鲛芙蓉靑雀上元锦书传宝字王母琼箱荐金约綵襻鱼头比目缝香缄燕尾同心缚罗帐五花悬珉砌百枝然下芸帱而暱枕弛兰服而交筵託新欢而密勿怀往眷而潺湲于是羁鸾切镜旅鹤惊絃悲侵玉履念起金钿俨归装而容曵整还葢而迁延洞庭波兮秋水急关山晦兮夕露连谓河汉之无浪似参商之永年君王乃背彤砌陟玄室沖想自闲神情如逸痛灵妃之稀偶嘉沉思之可毕荆艳齐升燕佳竝出金声玉韵蕙心兰质珠栊绮槛北风台绣户雕牕南向开响曵红云歌面近香随白雪舞腰来掩淸琴而独进凌绛树而轻廻卢女黄金之椀张家碧玉之杯奉君王于终夕夫何怨于良媒俄而月还西汉霞临东沼凫氏鸣秋鸡人唱晓玉关控鹤琼林飞鸟君王乃驭风殿而长怀俯云台而自矫矜雅范而霜髙穆沖衿而霞眇迎十客召三英香涵蔗酎吹肃兰旌娃馆疎兮绿草积欢房寂兮紫苔生耸词源于月径披翰薮于云扄方絶元凯而髙视岂与梁楚而骈声九成宫东台山池赋九成宫东台地接闲旷面山临水尔其松峰桂壑红泉碧磴金石千声云霞万色侍郎张公雅思沉郁永怀梓匠式侔仙造聿构灵纎波成止水之源拳石俨干霄之状虽流波覆篑俯籍人机而布叶攅花渺同天㑹仆因暇日滥奉淸埃敢抽南畒之才聊叙东山之事云尔若夫金台妙境玉署仙居酌丹池之晓暇候靑禁之宵余骤沖情于月道飞峻赏于烟墟指山楹而思逸怀水镜而神虚旣而仰瞻赪峤傍窥黛壑复嶂烟廻攅溪雾错伟沉用之兼济想神功之可作规叠巘于盘龙宪飞泉于挂鹤覆篑而萦巖磴浮芥而环川堮採拳石于瑶濵搴纎珠于绮薄萍徙楚江之蔕花转崑墟之蕚岫藴玉而虹惊浦涵珠而星落美仁智之同归信髙㴱之纵託尔其危岑漏景曲渚畱寒髙松偃鹤淸篠鸣鸾被兰丘而结珮照莲服而披冠激㘭堂于别溆引肤寸于危峦若乃岭横鸡秀波连凤液花鸟萦红苹鱼漾碧绿衣玄袵赪鳞翠额在林薮而同欢望江湖而齐适及夫景沉西崿月下东滨峰㴱夜乆潭静秋新荷抽水葢薜引山茵雪芝献液露菊倾津嗣南商之逸兴有东海之遐宾保林泉而肆赏混簮绂而同尘何濯缨之有地如攀桂之无因游庙山赋玄武山西有庙山东有道君庙葢幽人之别府也长萝巨树梢翳云日王子驭风而游泠然而喜盖怀霄汉之举而忘城阙之恋矣因欲攀洪崕于烟道邀羡门于天路仙师不存壮志徒尔俄而泉石移景秋阴方积松柏羣吟悲声四起背乡关者无复向时之荣焉呜唿有其志无其时则知林泉有穷路之哭烟霞多后时之叹不其悲乎遂作赋曰陟彼山阿积石峩峩亭臯千里伤如之何启松崖之密荫攀桂岊之崇柯隔浮埃于地络披颢气于天罗尔其绿巖分径苍岑室菌轩丹绚芝塲翠密俯泉石之淸泠临风飇之瑟䫻仰绀台而携手望玄都而容膝于是蹑霞冈于玉砌歩云岊于金坛怀妙童与眞女想靑螭及碧鸾情恍恍而将逸心迥迥而未安见丹房之晩晦知紫洞之宵寒旣而露昏千嶂烟浮四野恨流俗以情多痛飞仙之术寡驱逸思于方外局髙情于天下使蓬瀛可得而宅焉何必怀于此都也乱曰巳矣哉吾谁欺林壑逢地烟霞失时託宇宙兮无日俟鸾虬兮未期他乡山谷祗令人悲寒梧栖凤赋凤兮凤兮来何所图出应明主言栖髙梧梧则峄阳之珍木凤则丹穴之灵雏理符有契谁言则孤游必有方骇南飞之惊鹊音能中吕嗟入夜之啼乌况其灵光萧散节物凄淸疎叶半殒髙歌和鸣鸟也将託其宿止人也焉知乎此情月照孤影风传暮声将振耀其五色俟萧韶之九成九成则那率舞而下懐彼衆㑹罔知淳化虽璧沼可饮更能适于醴泉虽琼林可栖复想巡于竹榭念是欲往敢忘昼夜苟安安而能迁则思思其不暇故当披拂寒梧翻然一发自此西序言投北阙若用之衔诏冀宣命于轩堦若使之游池庶承恩于嵗月可谓择木而俟处卜居而后歇岂徒比迹于四灵常栖栖而没没江曲孤凫赋梓州之东南涪江之所合有潭焉周数十歩靑壁绝地绿波澄天常有孤凫栖荡其侧飞沉翻唼而天性不违嗟乎宇宙之容我多矣造化之资我厚矣何必处华池之内而求稻粱之恩哉遂作赋曰灵凤翔兮千仞大鹏飞兮六月虽凭力而易举终候时而难发不如㴱潭之鸟焉顺归潮而出没迹已存于江汉心非系于城阙吮红藻翻碧莲刷雾露栖云烟迫之则隐驯之则前去就无失沉浮自然尔乃忘机绝虑怀声弄影乗骇浪而神惊漾澄澜而趣静耻园鸡之恋促悲塞鸿之赴永知动息而多方屡㳂洄而自省故其独泛单宿全眞远致反覆幽溪淹畱胜地伤云鴈之婴缴惧泉鱼之受饵甘辞稻粱之惠焉而全饮啄之志也驯鸢赋海上兮云中靑城兮綘宫金山之断鹤玉塞之惊鸿谓江湖之涨不足䀨谓宇宙之路不足穷终衔石矢坐触金笼声酸夕露影怨秋风巳矣哉何气髙而望阔卒神瘁而智痒徒鹜迹于仙游竟纒机于俗网未若兹禽犹融泛想惭丹丘之丽质谢靑田之逸响与道浮沉因时俯仰去非内惧驯非外奖夫劲翮挥风雄姿触雾力制烟道神周天歩郁霄汉之弘图受园亭之近顾质虽滞于城阙䇿巳成于云路陈平负郭之居韩信昌平之寓似达人之用晦混尘蒙而自託类君子之含道处蓬蒿而不怍悲授饵之徒悬痛开弦之自落故尔放怀于诞畅此寄心于寥廓王子安集王子安集卷第二王子安集卷之二唐龙门王勃子安着明闽漳张爕绍和纂赋採莲赋昔之赋芙蓉者多矣虽复曹王潘陆之逸曲孙鲍江萧之妙韵莫不权陈丽美粗举採掇岂所谓究厥丽态穷其风謡哉顷乗暇景历覩衆制伏翫累日有不满焉遂作赋曰非登高可以赋者唯採莲而已矣况洞庭兮紫波复潇湘兮绿水或暑雨兮朝霁乍凉风兮暮起黛质靑跗烟周五湖红葩綘蘤电铄千里尤见重于幽客信作謡于君子尔其珍族广茂淑类传鲜藻河渭之空曲被沮漳之沦连烛澄湾而烂烂亘修涨之田田岂直水区泽国江漘海堧是以呉娃越艳郑婉秦妍感灵翘于上节悦瑞色于中年锦帆映浦罗衣塞川飞木兰之畵檝驾芙蓉之绮船问子何去幽潭採莲已矣哉诚不知其所以然赏繇物召兴以情迁故其游泳一致悲欣万绪至若金室丽妃璇宫佚女伤凤台之寂寞厌鸾扃之闲处侍饮南津陪欢北渚见矶㟁之纡直觌旌旄之低举上苑神池芳林御陂楼阴架沚殿綵乗漪张拜洛之容衞备横汾之羽仪箫鼓发兮龙文动鳞羽喧兮鹢首移咸靓粧而丽服各分骛而竝驰苹萦桨碍荇触船危视云霞之沃荡望林泉之蔽亏川泱泱兮菡萏积水湛湛兮芙蕖披惜嵗时兮易暮伤君王兮未知折绀房与缃菂揽红葩及碧枝廽绡裙兮窃独欢歩罗韈兮私自竒莫不惊香悼色畏别伤离复有渚宫年少期门公子翠髪蛾睂赪脣皓齿傅粉兰台之上偷香椒房之里亦复衔恩激誓佩宠缄愁承好赐之珍席奉嬉宴之彩斿绣栋曛兮翠羽帐瑶塘曙兮靑翰舟攀条拾蘂没波泝流池心寛而藻薄浦口窄而萍稠和桡姬之衞吹接㮄女之齐讴去复去兮水色夕採复採兮荷华秋愿承欢而卒嵗长接席而寡仇于时蓟北无事关西始乐雾静江垠氛恬海漠寝怪气于沅湘照荣光于河洛殊方异类舞咏相错王公卿士歌吹竝作则有侯家琐第戚里芳园穿池灞㟁之曲蓄水河阳之源隄防谷口岛㠘轘辕嘉木毕植灵草具繁沉桂北之丹藕擢荆南之紫根鬰萋萋而雾合粲晔晔而霞翻洎乎气彻都鄙景萃川陆麦雨㣲凉梅颷浅燠命妖侣于石城啸娱朋于金谷乃使绿珠捧棹靑琹理舳樽芳醪借珍餗汎玉潭之弥漫遶金渠之隈隩石近水而苔浓岸连山而树复排芰末而争远託芦问而竞逐赴汩凌波飞袿振罗风低绿干水溅黄螺上客喧兮乐未已美人醉兮颜将酡畏莲色之如脸愿衣香而胜荷徘徊郢调悽怆燕歌念穷欢于水涘誓毕赏于川阿结汉女邀湘娥北溪蘂尚宻南汀花更多恨光景兮不住谐芳馨兮谓何若乃南鄢义妻东呉信妇结缡整佩承筐奉箒忽君子兮有行复良人兮远征南讨九眞百越北戍鸡田鴈城念去魂骇相视骨惊临春渚兮一送见秋潭之四平与子之别烟波望绝念子之寒江山路难水淡淡兮莲叶紫风䬃䬃兮荷花丹剪瑶带而犹恨折琼英而不欢旣而缘隈逗浦返栧归橹睠芳草兮巳残忆离居兮方苦延素颈于极涨攘皓腕于神浒惜佳期兮末繇徒増思兮何补又若倡姬荡媵命侣招羣淇上洛表湘臯汝坟望洲草兮翡翠色动浦水兮骊龙文愿解佩以邀子思褰裳而从君悲时暮愁日曛鸣环钏兮响窈窕艳珠翠兮光缤纷怜曙野之綘气爱晴天之碧云棹巡汀而桺拂船向渚而菱分掇翠茎以翳景笼朱蕚以爲裙挺楫凌乱云流雨散鸣榔络绎雾罢烟释状飞虬之蜿蜿若惊鸿之奕奕艇怯奔潮篙憎浅石丝着手而偏绕刺牵衣而屡襞乃有贵子王孙乗闲纵观何平叔之符彩潘安仁之藻翰税龙马于金堤命枭舟于石㟁锦䌫翻洒银樯照烂日侧光沉风惊浪㴱盻北渚之新赠恣东溪之密寻鸳鸯绣彩之文履玳瑁琼华之宝琴扣舷击㮄呉歈越吟溱与洧兮叶覆水淮与济兮花冒浔値明月之夕出逢丹霞之夜临茱茰歌兮轸妾思芍药曲兮伤人心伊採莲之贱事信忘情之葢寡虽兆迹于水乡遂风行于天下感极哀乐声参郑雅是以缅察谷底穷览地维北尽丰镐涝潏南究江沱越沂莫不俟期应节㳂涛汎湄薄言採之兴言服之发文扃之严什动幽幌之情诗使人结眷令人想思宜其色震百草香夺九芝栖碧羽之神雀负靑之宝龟紫秩流记丹经秘词岂徒加绣柱之光彩晔文井之华滋已哉向使时无其族代乏厥类独秀上淸之境不生中国之地学鸾凤而时来与鹣鹣而间至必能使衆瑞彩没羣贶色沮汤武斋戒伊臯延伫岂俾夫秦童赵仆倡姬艳女狎而翫之撷而採之乎时有东鄙幽人西园旧客常陪帝子之舆经在天人之籍咏绿竹于风晓赋朱华于月夕暑往寒来忽矣悠哉蓬飘梗逝天涯海际似还卭之寥廓同适越之淫滞萧索穷途飘飖一隅昔闻七泽今遇五湖听菱歌兮㡬曲视莲房兮几株非邺地之宴语异雎苑之欢娱况复殊方别域重瀛复嶂虞翻则故乡寥落许靖则生涯惆怅感芳草之及时惧修名之或䘮誓将刬迹颍上栖影渭阳枕箕岫之孤石汎磻溪之小塘餐素实兮吸綘芳荷爲衣兮芰爲裳永洁已于丘壑长寄心于君王且爲歌曰荣华息功名恻竒秀兮异植红光兮碧色禀天地之淑丽承雨露之霑饰莲有藕兮藕有枝才有用兮用有时何当婀娜花实移爲君含香藻凤池涧底寒松赋嵗八月壬子旅游于蜀寻茅溪之涧㴱蹊绝磴人迹罕到爰有松焉冒霜停雪苍然百丈虽髙柯峻颕不能踰其岸呜唿斯松託非其所出群之噐何以别乎葢物有殊类而合情士有因感而成兴遂作赋曰惟松之植于涧之幽盘柯跨崄㳫柢凭流寓天地兮何日凌霜露兮几秋见时华之屡变知俗态之多浮故其磊落殊状森梢峻节紫叶吟风苍条振雪嗟英鉴之稀遇保眞容之未缺攀翠崿而形疲指丹霄而望绝已矣哉葢用轻则资衆器宏则施寡信栋梁之已成非榱桷之相假徒志远而心屈遂才髙而位下斯在物而有焉余何爲而悲者慈竹赋广汉山谷有竹名慈生必向内示不离本修茎巨叶攅根㳫柢丛之大者或至百千株焉而萦结踰乎咫尺好事君子徙爲堦庭之翫焉吁嗟非此土所有乃有厌流俗之讥动乡关之思者葢抚髙节而兴叹览嘉名而思归遂爲赋曰有竹猗猗生于髙陂左连瑶带右杂琼枝恨幽客之方赏嗟君矦之不知徙蔚丹谷迁荣绿池气凛凛而犹在色苍苍而未离屈巖壑之容貌充堦庭之羽仪尔其划疆分域骈阴抗趾叠干龙廻攅根凤峙防碧露于霄末翳红光于晕始崇柯振而云霭生繁叶动而风颷起拥凉砌之晨肃屏炎扃之昼滓至若白藏载谢玄英肇切塞北河坚关南地裂观衆茂之咸悴验贞辉之独㓗抽劲绿以垂霜总严靑而负雪葢同类之常禀非殊方之异节若乃宗生族茂天长地乆万柢争盘千株竞纠如母子之钩带似闺门之悌友恐孤秀而成危毎羣居而自守付美名之天属而和气之冥受嗟乎道之存矣物亦自有不背仁而贪地不藏节以遯时故其贞不自眩用不见疑保夷险之无易哂荣枯之有期俄蓬转于岷徼遂萍流于江汜分兄弟于两乡隔晨昏于万里抚贞容而骨愧伏嘉号而心死庶因感而长怀将䇿情而励巳靑苔赋吾之旅游数月矣憇乎荒涧覩靑苔焉缘崖而上乃喟然叹曰嗟乎苔之生于林塘也爲幽客之赏苔之生于轩庭也爲居人之怨斯择地而处无累于物也爱憎从而生遂作赋曰若夫桂洲苍涧松崖祕液绕江曲之寒沙抱丛幽之古石汎廻塘而积翠萦修树而凝碧契山客之竒情谐野人之妙适及其瑶房有寂琼室无光霏微君子之砌蔓延君矦之堂引浮靑而泛露散轻绿而承霜起金钿之旧感惊玉筯之新行若夫弱质绵羃纎滋布濩措形不用之境託迹无人之路望夷险而齐归在髙㴱而委遇惟爱憎之未染何悲欢之诡赴宜其背阳就阴违喧处静不根不蔕无华无影耻桃李之暂芳笑兰桂之不永故顺时而不竞毎乗幽而自整四言古诗倬彼我系勃兄励序倬彼我系舎弟虢州叅军勃所作也伤廹乎家贫道未成而受禄不得如古之君子四十强而仕也故本其情性原其事业因陈先人之迹以议出处致天爵之艰难也倬彼我系出自有周分疆钖社派别枝流居卫仕宋匡嬴相刘乃武乃文或公或矦晋历崩坼衣冠扰弊粤自太原播徂江澨礼䘮贤隐时屯道闭王室如燬生人多殪伊我有器思逢其主自东旋西择木开宇田彼河曲家乎汾浦天未厌乱吾将谁辅伊我祖德思济九埏不常厥所于兹五迁欲及时也夫岂愿焉其位虽屈其言则传爰述帝制大蒐王道曰天曰人是祖是考礼乐咸若诗书具草贻厥孙谋永爲家宝伊余小子信惭明哲彼网有条彼车有辙思屏人事克终前烈于嗟代网卒余来绁来绁伊何谓余曰仕我瞻先达三十方起夫岂不怀高山仰止愿言毓德啜菽饮水有乌反哺其声嗷嗷言念旧德忧心忉忉今我不养嵗月其滔僶俛从役岂敢告劳从役伊何薄求卑位告劳伊何来参卿事名存实爽负信愆义静言遐思中心是愧五言古诗上巳浮江宴韵得阯字披观玉京路驻赏金台阯逸兴怀九仙良辰倾四美松吟白云际桂馥淸谿里别有江海心日暮情何已春日宴乐游园韵得接字帝里寒光尽神臯春望浃梅郊落晚英桺甸惊初叶流水抽奇弄崩云洒芳牒淸尊湛不空暂喜平生接山亭夜宴桂宇幽襟积松台凉夜永森沈野迳寒肃穆巖扉静竹晦南阿色荷翻北潭影淸兴殊未阑林端照初景咏风肃肃凉风生加我林壑淸驱烟寻磵户卷雾出山楹去来固无迹动息如有情日落山水静爲君起松声怀仙客有自幽山来者启予以林壑之事而烟霞在焉思解缨绂永咏山水神与道超迹爲形滞故书其事焉鹤岑有竒径麟洲富仙家紫泉漱珠液玄巖列丹葩常希披尘网眇然登云车鸾情极霄汉凤想疲烟霞道存蓬瀛近意惬朝市赊无爲㘴惆怅虚此江上华忽梦游仙仆本江上客牵迹在方内寤寐霄汉间居然有灵对翕尔登霞首依然蹑云背电䇿驱龙光烟途俨鸾态乗月披金帔连星解琼珮浮识俄易归眞游邈难再寥廓沈遐想周遑奉遗诲流俗非我乡何当释尘昧七言古诗秋夜长秋夜长殊未央月明露白澄淸光层城绮阁遥相望川无梁北风受节南鴈翔崇兰委质时菊芳鸣环曵履出长廊爲君秋夜擣衣裳纎罗凤凰丹绮双鸳鸯调砧乱杵思自伤征夫万里戍他乡鹤关音信断龙门道路长君在天一方寒衣徒自香採莲曲採莲归绿水芙蓉衣秋风起浪凫鴈飞桂棹兰桡下长浦罗裙玉腕轻揺橹叶屿花潭极望平江讴越吹相思苦相思苦佳期不可驻塞外征夫犹未还江南採莲今巳暮採莲花渠今那必尽娼家官道城南把桑叶何如江上採莲花莲花复莲花花叶何稠叠叶翠本羞睂花红强如颊佳人不在兹怅望别离时牵花怜共蔕折藕爱连丝故情无处所新物徒华滋不惜西津交佩解还羞北海鴈书迟採莲歌有节採莲夜未歇正逢浩荡江上风又値徘徊江上月徘徊莲浦夜相逢呉姬越女何丰茸共问寒江千里外征客关山路㡬重临高台临高台临高台迢遰絶浮埃瑶轩绮构何崔嵬鸾歌凤吹淸且哀俯瞰长安道萋萋御沟草斜甘泉路苍苍茂陵树高台四望同佳气郁葱葱紫阁丹楼纷照耀璧房锦殿相玲珑东迷长乐观西指未央宫赤城映朝日绿树揺春风旗亭百队开新市甲第千甍分戚里朱轮翠葢不胜春叠榭层楹相起复有靑楼大道中绣户文牕雕绮栊锦衾昼不襞罗帏夕未空歌屏朝掩翠粧镜晚窥红爲君安宝䯻蛾睂罢花丛尘间狭路黯将暮云开月色明如素鸳鸯池上两两飞凤凰楼下双双度物色正如此佳期那不顾银鞍绣毂盛繁华可怜今夜宿娼家娼家少妇不须颦东园桃李片时春君看旧日髙台处柏梁铜雀生黄尘滕王阁滕王高阁临江渚珮玉鸣鸾罢歌舞畵栋朝飞南浦云朱帘暮卷西山雨闲云潭影日悠悠物换星移度几秋阁中帝子今何在槛外长江空自流江南弄江南弄巫山连楚梦行云几相送瑶轩金谷上春时玉童仙女无见期紫雾香烟眇难託淸风明月遥相思遥相思草徒绿爲听双飞凤凰曲落花落落花落落花纷漠漠绿叶靑跗暎丹蕚与君徘徊上金阁影拂粧阶玳瑁筵香飘舞馆茱茰幙落花飞撩乱入中帷落花春正满春人归不归落花度氛氲遶髙树落花春已繁春人春不顾绮阁靑台静且闲罗袂红巾复往还盛年不再得髙枝难重攀试复旦游落花里暮宿落花间与君落花院台上起双鬟寒夜怀友二首北山烟雾始茫茫南津霜月正苍苍秋㴱客思纷无已复値征鸿中夜起复阁重楼向浦开秋风明月度江来故人故情怀故宴相望相思不相见六言古诗杂曲智琼神女来访文君蛾睂始约罗裙初薰歌齐曲韵舞乱行分若向阳台荐枕何啻得胜朝云王子安集王子安集卷第三王子安集卷之三唐龙门王勃子安着明闽漳张爕绍和纂五言律诗铜雀妓二首金鳯邻铜雀漳河望邺城君王无处所台榭若平生舞席纷何就歌梁俨未倾西陵松槚冷谁见绮罗情妾本㴱宫妓层城闭九重君王欢爱尽歌舞爲谁容锦衾不复襞罗衣谁再缝高台西北望流涕向靑松圣泉宴玄武山有圣泉焉浸淫历数百千年乗巖泌涌接磴分流下瞰长江沙堤石岸咸古人遗迹也兹乃靑苹绿芰紫苔苍藓遂使江湖思远寤寐寄託旣而崇峦左岥石壑前萦丹㟧万寻碧潭千顷松风唱响竹露薫空潇潇乎人间之难遇也方欲以林壑爲天属琴樽爲日用嗟乎古今代谢方㴱川上之悲少长同游且尽山阴之乐盍题芳什共写髙情诗得泉字披襟乗石磴列籍俯春泉兰气薫山酌松声韵野弦影飘垂叶外香度落花前兴洽林塘晚重巖起夕烟寻道观芝光分野蓬阙盛规模碧坛淸柱阈丹洞肃松枢玉笈三山记金箱五岳图苍虬不可见空望白云衢散关晨度关山凌旦开石路无尘埃白马髙谈去靑牛眞气来重门临巨壑连栋起崇隈卽今扬䇿度非是弃繻囘别薛华送送多穷路遑遑独问津悲凉千里道悽断百年身心事同漂泊生涯共苦辛无论去与住俱是梦中人重别薛华明月沉珠浦秋风濯锦川楼台临绝㟁洲渚亘长天旅泊成千里栖遑共百年穷途惟有泪还望独潸然游梵宇三觉寺香阁披靑磴琱台控紫岑叶齐山路狭花积野坛㴱萝幌栖禅影松门听梵音遽欣陪妙躅延赏涤烦襟麻平晚行百年怀土望千里倦游情髙低寻戍道远近听泉声磵叶才分色山花不辨名羁心何处尽风急暮猨淸送卢主簿穷途非所恨虚室自相依城阙居年满琴樽俗事稀开襟方未已分袂忽多违东巖富松竹嵗暮幸同归饯韦兵曹征骖临野次别袂惨江垂川霁浮烟歛山明落照移鹰风凋晚叶蝉露泣秋枝亭臯分远望延想间云涯白下驿饯唐少府下驿穷交日昌亭旅食年相知何用早怀抱卽依然浦楼低晚照乡路隔风烟去去如何道长安在日边杜少府之任蜀州城阙辅三秦风烟望五津与君离别意同是宦游人海内存知己天涯若比隣无爲在岐路儿女共霑巾仲春郊外东园垂桺径西堰落花津物色连三月风光绝四邻鸟飞村觉曙鱼戏水知春初晴山院里何处染嚣尘郊兴空园歌独酌春日赋闲居泽兰侵小径河桺覆长渠雨去花光湿风归叶影疎山人不惜醉唯畏绿樽虚郊园卽事烟霞春旦赏松竹故年心断山疑畵障悬澑泻鸣琴草徧南亭合花浓北院㴱闲居饶酒赋随兴欲抽簮观佛迹寺莲座神容俨松崖圣迹余年长金迹浅地乆石文疎頽华临曲磴倾影赴前除共嗟陵谷远俄视化城虚山居晚眺赠王道士金坛疎俗宇玉洞侣仙羣花枝栖晚露峰叶度晴云斜照移山影廻沙拥澑文琴樽方待兴竹树已迎曛八仙迳柰园欣八正松巖访九仙援萝窥雾术攀桂俯云阡代北鸾骖至辽西鹤骑旋终希脱尘网连翼下芝田春日还郊闲情兼黙语擕杖赴巖泉草绿萦新带愉靑缀古钱鱼牀侵㟁水鸟路入山烟还题平子赋花树满春田酒春园作投簮下山阁携酒河梁狭水牵长镜髙花送断香繁鸎歌似曲疎蝶舞成行自然催一醉非但閲年光观内怀仙玉架残书隐金坛旧迹迷牵花寻紫洞歩叶下淸谿琼浆犹类乳石髓尚如泥自能成羽翼何必仰云梯秋日别王长史别路长千里㴱恩重百年正悲西候日更动北梁篇野色笼寒雾山光歛暮烟终知难再奉怀德自澘然上巳浮江宴韵得遥字上巳年光促中川兴绪遥绿齐山叶满红洩㟁花销泉声喧后涧虹影照前桥遽悲春望远江路积波潮长桺晨征犯烟磴夕憇在云关晚风淸近壑新月照澄湾郊童樵唱返津叟钓歌还客行无与晤赖此释愁颜羁游饯别客心悬陇路游子倦江干槿丰朝砌静篠密夜牕寒琴声销别恨风景驻离欢宁竟山川远悠悠旅思难易阳早发饬装侵晓月奔䇿候残星危阁寻丹嶂廻梁属翠屛云间迷树影雾里失峰形复此凉颷至空山飞夜萤焦㟁早行和陆四侵星违旅舘乗月戒征俦复嶂迷晴色虚巖辨暗流猿吟山漏晓萤散野风秋故人渺何际乡关云雾浮㴱湾夜宿津途临巨壑村宇架危岑堰绝滩声隐峰交树影㴱江童暮理楫山女夜调砧此时故乡远宁知游子心伤裴录事䘮子兰堦霜候早松路穸台㴱魄散珠胎没芳销玉树沈露文晞宿草烟照惨平林芝焚空叹息流恨满籝金五言排律泥谿弭棹凌奔壑低鞭蹑峻岐江涛出㟁险峰磴入云危澑急船文乱巖斜骑影移水烟笼翠渚山照落丹崖风生苹浦叶露泫竹潭枝泛水虽云美劳歌谁复知秋日仙游观赠道士石图分帝宇银牒洞灵宫廻丹萦岫室复翠上巖栊雾浓金灶静云暗玉坛空野花常捧露山叶自吟风林泉明月在诗酒故人同待余逢石髓从尔命飞鸿出境游山二首源水终无路山阿若有人驱羊先动石走兎欲投巾洞晚秋泉冷巖朝古树新峰斜连鸟翅磴叠上鱼鳞化鹤千龄早元龟六代春浮云今可驾沧海自成尘振翮凌霜吹正月伫天浔爲镳凌翠壑飞轸控靑岑巖㴱灵灶没涧毁石渠沈宫阙云间近江山物外临玉坛栖暮夜珠洞结秋阴萧萧离俗影扰扰望乡心谁意山游好屡伤人事侵三月曲水宴得樽字彭泽官初去河阳赋始传田园归旧国诗酒间长筵列室窥丹洞分楼瞰紫烟萦廻亘津渡出没控郊廛凤琴调上客龙辔俨羣仙松石偏宜古藤萝不记年重檐交密树复磴拥危泉抗石晞南岭乗沙眇北川傅巖来筑处磻溪入钓前日斜眞趣远幽思梦凉蝉卢照隣和得樽字附风烟彭泽里山水仲长园繇来弃铜墨本自重琴樽髙情邈不嗣雅道今复存有美光时彦养德坐山樊门开芳杜径室距桃花源公子黄金勒仙人紫气轩长怀去城市髙咏狎兰荪连沙飞白鹭孤屿啸玄猿日影巖前落云花江上翻兴䦨车马散林塘夕鸟喧五言绝句晚届鳯州宝鸡辞旧域仙鳯历遗墟去此近城阙靑山明月初羇春客心千里倦春事一朝归还伤北园里重见落花飞林塘怀友芳屏畵春草仙杼织朝霞何如山水路对面卽飞花山扉夜坐抱琴开野室携酒情人林塘花月下别是一家春春庄山中兰叶径城外李桃园直知人事静不觉鸟声喧春游客念纷无极春泪倍成行今朝花树下不觉恋年光春园山泉两处晚花桺一园春还持千日醉共作百年人林泉独饮丘壑经涂赏花桺遇时春相逢今不醉物色自轻人登城春望物外山川近晴初景霭新芳郊花桺徧何处不宜春他乡叙兴缀叶归烟晚乗花落照春边城琴酒处俱是越乡人夜兴野烟含夕渚山月照秋林还将中散兴来偶歩兵琴临江二首泛泛东流水飞飞北上尘归骖将别棹俱是倦游人去骖嘶别路归棹隐寒洲江臯木叶下应想故城秋江亭夜月送别二首江送巴南水山横塞北云津亭秋月夜谁见泣离羣乱烟笼碧砌飞月向南端寂寂离亭掩江山此夜寒别人四首乆客逢余闰他乡别故人自然堪下泪谁忍望征尘江上风烟积山幽云雾多送君南浦外还望将如何桂轺初不驻兰筵幸未开林塘风月赏应待故人来霜华净天末雾色笼江际客子常畏人何爲久畱滞赠李十四四首野客思茅宇山人爱竹林琴尊唯待处风月自相寻小径偏宜草空庭不厌花平生诗与酒自得㑹仙家乱竹开三迳飞花满四邻从来扬子宅别有尚玄人风筵调桂轸月径引藤杯直当花院里书斋望晓闻早春野望江旷春潮白山长晓岫靑他乡临眺极花桺映边亭山中长江悲已滞万里念将归况属高风晚山山黄叶飞冬郊行望桂密巖花白梨疎林叶红江臯寒望尽归念断征蓬寒夜思友三首乆别侵怀抱他乡变容色月下调鸣琴相思此何极云间征思断月下归愁切鸿鴈西南飞如何故人别朝朝翠山下夜夜苍江曲复此遥相思淸尊湛芳绿始平晚息观阙长安近江山蜀道赊客行朝复夕无处是乡家扶风昼届离京浸远帝里金茎去扶风石柱来山川殊未巳行路方悠哉普安建阴题壁江汉㴱无极梁岷不可攀山川云雾里游子几时还九日九日重阳节开门有菊花不知来送酒若箇是陶家七言绝句秋江送别二首早是他乡値早秋江亭明月带江流已觉逝川伤别念复看津树隐离舟归舟归骑俨成行江南江北互相望谁谓波澜才一水已觉山川是两乡蜀中九日登玄武山旅眺九月九日望乡台他席他乡送客杯人今巳厌南中苦鸿鴈那从北地来卢照邻九月九日玄武山旅眺附九月九日眺山川归心归望积风烟他乡共酌金花酒万里同悲鸿鴈天邵大震九月九日登玄武山旅眺附九月九日望遥空秋水秋天生夕风寒鴈一向南飞远游人几度菊花丛河阳桥代窦郞中佳人答杨中舍披风听鸟长河路临津织女遥相妬判知秋夕带啼还那及春朝携手度王子安集王子安集卷第四王子安集巻之四唐龙门王勃子安着明闽漳张爕绍和纂序续书序序曰书以记言其来尚矣越在三代左史职之百官以理万人以察扬于王庭用实大焉茍非可以爕理情性平章邦国敷彞伦而叙要道察时变而经王猷树皇极之纲维资生灵之视聼皆可畧也昔者仲尼之述书也将以究事业之通而正性命之理故曰吾欲托之空言不如附之行事道徳仁义于是乎明刑政礼乐于是乎出非先王之徳行不敢传非先王之法言不敢道纪千数百歳断自唐虞迄于周汉风流所存百篇而已以此见圣人言约理举神明不劳而体时务之撰矣故能法象天地同符易简借前箸于筌蹄驱后主于轨物密而显宏而奥乆而弥新用而不竭非古之聪明圣智玄覧博逹孰能为此哉孔安国曰帝王之制坦然明白可举而行嗟乎其言甚大可使南面称圣人之后矣自时以降史述陵迟人自为家摽指失中陈事乱而无当制理参而不一繇是大典散而人文乖是非繁而取舍谬与夫古先哲人制述之意不其疎乎我先君文中子实秉懿生于隋末覩后作之违方忧异端之害正乃喟然曰宣尼既没文不在兹乎遂约大义删旧章续书为三百六十篇考伪乱而修元经正礼乐以旌后王之失述易讃以申先师之㫖经始汉魏迄于有晋择其典物宜于教者续书为百二十篇而广大悉备嗟乎贤圣之述岂多为哉噫亦足垂训作则冒天下之道如斯而已矣当时门人百千数董薛之徒竝受其义遭代丧乱未行于时历年永乆稍见残缺贞观中大原府君考诸六经之目则亾其小序其有録而无篇者又十六焉呜唿兹不可复见矣家君钦若丕烈图终休绪乃例六经次礼乐叙中説明易讃永惟保守前训大克敷遗后人勃兄弟五六冠者童子六七祇祇怡怡讲问伏渐之日乆矣躬奉成训家传异闻犹恐不得门而入才之不逮至逺也是用厉精激愤宵吟昼咏庶几乎学而知之者其修身慎行恐辱先也岂声禄是狥前人之不继是惧间者承命为百二十篇作序而兼当补修其阙爰考衆籍共参奥㫖泉源浩然㒺识攸济呜唿小子何敢以当之也其尽心力乎始自总章二年洎乎咸亨五年刋写文就定成百二十篇勒成二十五巻昔者文中子曰汉魏之礼乐未足称其书不可废也尚有近古之对议存焉制诏册则几乎典诰矣后之逹晤者将有得于斯文乎于时龙集阉茂勉踵前修在大唐御天下之五十七祀也黄帝八十一难经序黄帝八十一难经是医经之秘録也昔者岐伯以授黄帝黄帝历九师以授伊尹伊尹以授汤汤历六师以授太公太公授文王文王历九师以授医和医和历六师以授秦越人秦越人始定立章句历九师以授华陀华陀历六师以授黄公黄公以授曹夫子夫子讳元字真道自云京兆人也葢授黄公之术洞明医道至能遥望气色彻视腑臓洗肠刳胸之术往往行焉浮沉人间莫有知者勃养于慈父之手每承过庭之训曰人子不知医古人以为不孝因窃求良师隂访其道以大唐龙朔元年岁次庚申冬至后甲子予遇夫子于长安抚勃曰无欲也勃再拜稽首遂归心焉虽父伯兄弟不能知也葢授周易章句及黄帝素问难经乃知三才六甲之事明堂玉匮之数十五月而毕将别谓勃曰隂阳之道不可妄宣也针石之道不可妄传也无猖狂以自彰当隂沉以自㴱也勃受命伏习五年于兹矣有升堂覩奥之心焉近复鑚仰太虗导引元气觉滓秽都絶精明相保方欲坐守神仙弃置流俗噫苍生可以救耶斯文可以存耶昔太上有立徳其次有立功其次有立言非以狥名也将以济人也谨録师训编附圣经庻将来君子有以得其用心也四分律宗记序昔在调御利见迦维光宅浄都抚临法界抑扬垢路之业以疆理情田阐导毗尼之藏以隄防性海二边云彻方知寳相之尊十刹风行乃识真如之贵将使龙象缁服维明克允鹙鹭玄明有耻且格五篇垂范岂同训夏之科七聚分宗宁比歌虞之制功存离欲道在降魔仙苑创基因善果以调物提河灭迹凭浄戒以为师诚拯溺之舟航而御黠之衔䇿者矣故能庄严百福粉绘三身摧憍慢山㧞生死树覆篑菩萨之道滥觞正觉之源除惑箭而断爱枝销恚刀而解疑网自银棺掩耀金梜殊珍五师烟腾四分云谲波离㫖明而更明饮光妙迹盛而愈盛其后卑摩覃思犹沉赤水之辉惠逺研精尚玷玄巖之彩遂使琼编浩汗利渉迷于要津瑶轴纷纶登髙暗于飞陛熟习者博而寡用志学者劳而少功七衆所以迟廻八部繇其太息丕应㝠发感潜融爰挺异才式扶象训有西京太原寺索律师俗姓范氏其先南阳人也殷霸洪胤周藩茂族八鸾与四牡竞驰紫绘与青蜗叠照六军卿胄绩着于钟彝三传儒门业流于训诂律师沖襟霞映峻局霜凄筠抱显于髫龄兰芬凝于丱齿繇是糠粃礼乐锱铢名教以尧舜为尘劳以周孔为桎梏爰依白法遂托玄徒探鹫岭之微言得龙宫之秘藏咸亨之祀椒房谅隂舍槐里而构竹园因金穴而开银地伽蓝肇建号曰太原明阳所及咸收时望自价隆康㑹誉重摩腾竺法猷之苦节支道林之逺致将何以发明禅宇光应纶言律师乃以道衆羽仪释门栋干粤自弘济来游太原经行徳人于斯为盛既而惧六和之紊绪悼三聚之乖宗稽法令之遗文讨惠猷之旧业网罗近䕶吞含觉明原始要终探赜索隠芟夷疣赘剪截骈枝收絶代之精微诘往圣之纰缪葭灰屡变槐燧骤迁开遮持犯之异同废立止作之轻重故以象牙之扇穷贝叶之图鑚研刋削五载而就名曰开四分律宗记凡十巻三十七万六百三十言律师又以为仲尼述易申妙典于系辞元凯谈经託余文于释例爰因多暇更辑旧章牢笼秘密之宗发挥沉郁之㫖名曰开四分律宗拾遗钞凡十巻四十万余言所以禆助三明抑扬四谤弘八正之道成一家之言庶使衆善雷奔羣疑雾歛照欢戚之两镜荡欣忧之二瓶凭此戒田方跻定境岂直功周沙甸道制铁围而已哉弟子才非玄度识劣真长本乏凌云之词虗荷弥天之眷揄扬盛烈顾孙绰而多惭归依胜侣仰郗愔而自朂輙牵庸陋轻序徳音岂比夫公理昌言资缪实之引太沖作赋假士安之谈葢所谓观博而识班闻乐而窃抃者矣故曰四分律宗记序入蜀纪行诗序总章二年五月癸卯余自常安观景物于蜀遂出褒斜之隘道抵岷峨之絶径超玄谿历翠阜迨弥月而臻焉若乃採江山之俊势观天地之竒作丹壑争流青峰杂起陵涛鼓怒以伏注天壁嵯峨而横立亦宇宙之絶观者也虽庄周诧吕梁之险韩侯怯孟门之峻曾何足云葢登培塿者起衡霍之心游涓浍者发江湖之思况乎躬覧胜事足践灵区烟霞为朝夕之资风月得林泉之助嗟乎山川之感召多矣余能无情哉爰成文律用宣行唱编为三十首投诸好事焉三月上巳祓禊序观夫天下四方以宇宙爲城池人生百年用林泉爲窟宅虽朝野殊致出处异途莫不拥冠葢于烟霞披薜萝于山水况乎山隂旧地王逸少之池亭永兴新交许玄度之风月琴台寥落犹停隠遯之宾酿渚荒凉尚遏逄迎之客仙舟溶裔若海上之槎来羽葢参差似辽东之鹤举或昻骐骥或泛飞凫俱安名利之塲各得逍遥之地而上属无爲之道下栖玄邈之风永淳二年暮春三月迟迟风景出没媚于郊原片片仙云逺近生于林薄杂花争发非止桃蹊羣鸟乱飞有踰鹦谷王孙春草处处争鲜仲阮芳园家家竝翠于是携㫖酒列芳筵先祓禊于长洲却申交于促席良谈吐玉长江与斜汉争流清歌遶梁白云将红尘竝落他乡易感增悽怆于兹辰羇客何情更欢娯于此日加以今之视昔已非昔日之欢后之视今亦是今时之㑹人之情也能不应乎且题姓字以表襟怀使夫㑹稽竹箭则推我于东南崑阜琳琅亦归予于西北守岁序岁月易尽光隂难驻春秋冬夏错四序之凉炎甲乙丙丁纪三朝之历数十二月之隂气玉律穷年一万岁之休祯金觞献寿贲鼓雷动烟火星流子黄童统钩陈而驱赤疫诸王等集陈玉帛而朝诸侯京兆天中竦楼台而彻汉长安路上乱车马而飞尘王丞相之登临行将在目戴侍中之重席忽尔明朝槐火灭而寒气消芦灰用而春风起鱼鳞布叶烂五色而翻光鳯脑吐花灿百枝而引照悲夫年华将晚志事寥落公孙弘之甲第天子未知王仲宣之文章公卿不识他乡之风景忆故里之琴歌柏叶为铭影泛新年之酒椒花入颂先开献岁之词作者七人同为六韵山亭兴序仁者乐山智者乐水㴱山大泽龙蛇为得性之塲广汉巨川珠贝是有殊之地岂徒茂林修竹王右军山隂之兰亭流水长堤石季伦河阳之梓泽下官天性任真直言淳朴拙容陋质眇少之丈夫蹇歩穷途坎壈之君子文史足用不读非道之书气调不羁未被可人之目颕川人物有荀家兄弟之风汉代英竒守陈氏门宗之徳乐天知命一十九年负笈从师二千余里有弘农公者日下无双风流第一仁崖智宇照临明日月之辉广度沖襟磊落压干坤之气王夷甫之瑶林琼树直出风尘嵇叔夜之龙章凤姿混同人野雄谈逸辩吐满腹之精神逹学竒才抱填胸之文籍簮裾见屈轻脱履于西阳山水来游重横琴于南涧百年竒表开壮志于高明千里心期得神交于下走山人兴即是桃花之源隠士相逄不异菖蒲之涧黄精野馔赤石神脂玉案金盘征石髓于蛟龙之窟山樽野酌求玉液于蓬莱之峰溪横燕尾巖竖龙头锻野老之真珠挂幽人之明镜山腰半折澑王烈之香膏洞口横开滴严遵之芳乳藤牵赤絮南方之物产可知粉渍青田外域之謡风在即人高调逺地爽气清抱玉䇿而登髙出琼林而更逺汉家二百所之都郭宫殿平看秦树四十郡之封畿山河坐见班孟坚骋两京雄笔以为天地之奥区张平子奋一代宏才以为帝王之神丽珠城隠隠䦨干象北斗之宫清渭澄澄滉漾即天河之水长松茂柏鑚宇宙而顿风云大壑横溪吐江河而悬日月凤凰神岳起烟雾而当轩鹦鹉春泉杂风花而满谷望平原䕃藂薄山情放旷即沧浪之水清野气萧条即崆峒之人智揺头坐唱顿足起舞风尘洒落直上天池九万里丘墟雄壮傍吞少华五千仞裁二仪爲舆葢倚八荒爲户牖荣者吾不知其荣美者吾不知其美下官以词峰直上振笔札而前驱高明以翰苑横开列文章于后殿情兴未巳即令樽中酒空彩笔未穷须使山中兎尽山亭思友人序高兴之后中宵起观举目四望风寒月清邻人张氏有山亭焉洞壑横分竒峰直上郁然有造化之功矣嗟乎大丈夫荷帝王之雨露清平之日月文章可以经纬天地器局可以畜洩江河七星可以气冲八风可以调合独行万里觉天地之崆峒高枕百年见生灵之龌龊虽俗人不识下士徒轻顾视天下亦可以蔽寰中之一半矣惜乎此山有月此地无人清风入琴黄云酒虽形骸真性得礼乐于身中而宇宙神交巻烟霞于物表至若开辟翰苑扫荡文塲得宫啇之正律受山川之杰气虽陆平原曹子建足可以车载斗量谢灵运潘安仁足可以膝行肘歩思飞情逸风云坐宅于笔端兴洽神清日月自安于调下云尔王子安集王子安集卷第五王子安集巻之五唐龙门王勃子安着明闽漳张爕绍和纂序滕王阁诗序南昌故郡洪都新府星分翼轸地接衡庐襟三江而带五湖控蛮荆而引瓯越物华天寳龙光射牛斗之墟人杰地灵徐孺下陈蕃之榻雄州雾列俊彩星驰台隍枕夷夏之交宾主尽东南之羙都督阎公之雅望棨㦸遥临宇文新州之懿范䄡帷暂驻十旬休暇胜友如云千里逄迎高朋满座腾蛟起凤孟学士之词宗紫电清霜王将军之武库家君作宰路出名区童子何知躬逄胜饯时维九月序属三秋水尽而寒潭清烟光凝而暮山紫俨骖騑于上路访风景于崇阿临帝子之长洲得仙人之旧舘层峦耸翠上出重霄飞阁流丹下临无地鹤汀凫渚穷岛屿之萦廽桂殿兰宫列冈峦之体势披绣闼俯雕甍山原旷其盈视川泽盱其骇瞩闾阎扑地钟鸣鼎食之家舸舰弥津青雀黄龙之轴虹销雨霁彩彻区明落霞与孤鹜齐飞秋水共长天一色渔舟唱晚响穷彭蠡之滨鴈阵惊寒声断衡阳之浦遥襟俯畅逸兴遄飞爽籁发而清风生纎歌凝而白云遏睢园緑竹气凌彭泽之樽邺水朱华光照临川之笔四羙具二难并穷睇盻于中天极娱游于暇日天高地迥觉宇宙之无穷兴尽悲来识盈虚之有数望长安于日下指吴㑹于云间地势极而南溟㴱天柱高而北辰逺关山难越谁悲失路之人萍水相逄尽是他乡之客怀帝阍而不见奉宣室以何年嗟乎时运不齐命途多舛冯唐易老李广难封屈贾谊于长沙非无圣主窜梁鸿于海曲岂乏明时所赖君子安贫逹人知命老当益壮宁移白首之心穷且益坚不坠青云之志酌贪泉而觉爽处涸辙以犹欢北海虽賖扶揺可接东隅已逝桑榆非晚孟尝高洁空余报国之情阮籍猖狂岂效穷途之哭勃三尺微命一介书生无路请缨等终军之弱冠有怀投笔慕宗悫之长风舍簪笏于百龄奉晨昏于万里非谢家之寳树接孟氏之芳邻他日趋庭叨陪鲤对今晨捧袂喜託龙门杨意不逄抚凌云而自惜钟期既遇奏流水以何惭呜唿胜地不常盛筵难再兰亭已矣梓泽丘墟临别赠言幸承恩于伟饯登高作赋是所望于羣公敢竭鄙诚恭疏短引一言均赋四韵俱成请洒潘江各倾陆海云尔游山庙序吾之有生二十载矣雅厌城阙酷嗜江海常学仙经博渉道记知轩冕可以理隔鸾凤可以术待而事亲多衣食之虞登朝有声利之迫清识滞于烦城仙骨摧于俗境呜唿阮籍意疎嵇康体放有自来矣常恐运促风火身非金石遂令林壑交丧烟霞版荡此仆所以怀泉涂而惴恐临山河而叹息者也粤以胜友良暇相与游于玄武西山庙葢蜀郡三灵峰也山东有道君庙古者相传以名焉尔其丹壑藂倚玄崕纠合俯临万仞平视重玄乘杳冥之絶境属芬华之暮节玉房跨霄而悬居琼台出云而高峙亦有野兽羣狎山鸎互啭崇松埒巨柏争隂积濑与幽湍合响眇眇焉逌逌焉王孙何以不归羽人何以长往其玄都紫㣲之事耶方歛手钟鼎息肩巖石絶视聼于寰中置形骸于度外不其然乎时预乎斯者济隂鹿弘胤安阳邵令逺耳盍诗以言志不以韵数裁焉梓潼南江泛舟序咸亨二年六月癸巳梓潼县令韦君以清湛幽凝镇流靖俗境内无事舟于江潭纵观于丘壑渺然有山林陂泽之思遂长怀悠想周覧极睇思其人则吕望借茅于磻溪之隂屈平制芰于涔阳之浦觉瀛洲方丈森然在目于是间以投壶雠以妙论亦有嘉餚㫖酒鸣絃朗笛以补寻幽之致焉预于斯者若干人尔上巳浮江宴序吾之生也有极时之过也多绪若夫遭主后之明圣属天地之贞观得畎畒之相保以农桑为业而託形宇宙者幸矣况乃偃泊山水遨游风月樽酒于其外文墨于其间则造化之于我得矣太平之纵我多矣兹以上巳芳节云开胜地大江浩旷羣卉纷纠出重城而振策下长浦而方舟林壑清其顾盻风云荡其怀抱于时序躔青律运启朱明轻荑秀而郊戍青落花尽而亭臯晚丹鸎紫蝶候芳晷而腾姿早鷰归鸿俟迅风而弄影巖暄蕙密野淑兰滋弱荷抽紫疎萍泛緑于是俨松舲于石㠗停桂檝于璇潭指林㟁而长怀出河洲而极睇妍妆袨服香惊北渚之风翠幙玄帷彩缀南津之雾若乃寻曲渚历廻溪㮄讴齐引渔歌互起飞沙溅石湍流百势翠崄丹崖冈峦万色亦有银钩犯浪挂頳翼于文竿琼舸乗波耀锦鳞于畵网钟期在听玄云白雪之琴阮籍同归紫桂苍梧之醴既而游盘兴逺景促时淹野日照晴山烟送晚方披襟朗咏饯斜光于碧岫之前散髪高吟对明月于青溪之下客怀既畅游思遄征视泉石而如归伫云霞而有自昔周川故事初传曲路之悲江甸名流始命山隂之笔盍遵清辙共抒幽襟俾后之视今亦犹今之视昔一言均赋六韵齐疏谁知后来者难辄以先成为次绵州北亭羣公宴序下官人间独傲海内少徒志不屈于王矦身不絶于尘俗孤吟五岳长啸三山昔往东吴已有梁鸿之志今来西蜀非无张载之怀况乎践名塲携胜友风月无几琴酒俄乖半面十年一别千里何少府故人攀桂抚金石而论心韩法曹新识班荆临江湖而执手离亭北望烟霞生故国之悲别舘南开风雨积他乡之思于时苍云寡色白日无光沙尘起而桂浦昏凫鴈下而芦洲晚傍隣苍野霜封橘柚之园斜枕碧潭鴈断芙蓉之水既而登临惜别骖驾少畱季札何人亲逄赠缟子荆不敏思挂倾城惆怅北梁揖琴台而渐间徘徊东道思锦署以行遥嗟乎人事乖矣江山逺矣请命离前之笔爲题别后之资五际飞文想羣公之不让一言畱赠知下笔之有神夏日登龙门楼寓望序夫益者三友则道术可存同心三人则金兰可浴况乎诗书旧好披乐广之高天乡党新知扫颜囘之陋巷寻胜地叙清芜脱野客之荷衣入幽人之桂坐橊花浮酌对文举而无忧葛蔓调絃抚钟期而有遇既而南方夏晚北牖晴开中园之弱桺含烟旷野之隂云蔽日低虹饮水向溪谷而全斜戏鸟凌空狎林亭而半度兴含情逸共敦行役之期搦管含毫独当仁之序夏日登韩城门楼寓望序下官狂走不调东西南北之人也流离岁月羁旅山川辍仙驾于殊乡遇良朋于异县面胜地陟危楼放旷怀抱驱驰耳目韩原奥壤昔时开战鬭之塲秦塞雄都今日列山河之郡池台左右觉风云之助人林麓周廻观巖泉之入兴则有惊花乱下戏鸟平飞荷叶滋而晓雾繁竹院静而炎氛息赏欢文酒思挽云霄人赋一言庶旌六韵云尔秋日游莲池序人间龌龊抱风云者几人庶俗纷纭得英竒者何有烟霞召我相望道术之门文酒起予放浪沉潜之地少畱逸客塞鴈飞鸣北斗横而天地秋西金用而风露降幽居少事野性多闲登石㟁而铺筵坐沙塲而列席琳瑯触目朗月清风之后人珠玉在傍鸾凤虬龙之君子汀洲地逺波涛溅日月之辉人野路殊原隰拥神仙之气平郊树直曲浦莲肥隠士泥清仙人水緑越林亭而极望生死都捐出宇宙以长怀心灵若䘮悲夫秋者愁也酌浊酒以荡幽襟志之所之用清文而销积恨我之怀矣能无情乎越州秋日宴山亭序昔王子敬瑯琊之名士常怀习氏之园阮嗣宗陈畱之俊人直至山阳之坐岂非琴樽逺契必兆朕于佳辰风月高情每畱连于胜地是以东山可望林泉生谢客之文南国多才江山助屈平之气况乎扬子云之故地巖壑依然宓子贱之芳猷絃歌在属红兰翠菊俯映砂亭黛柏苍松㴱环玉砌参差夕树烟侵橘柚之园的历秋荷月照芙蓉之水既而星廻汉转露下风高银烛摛花瑶觞抒兴一时仙驭方㴱摈俗之怀五际飞文时动缘情之作人分一字四韵成篇秋日宴洛阳序夫以东京胜地南吕髙秋三涂镇而九派分白露下而清风肃或出或处人多朝野之欢以嬉以游时极登临之所征衣流寓切下走之蓬襟解榻邀期属上宾之桂席于是齐道实款琴樽倜傥论心畱连促膝但有潘杨之密戚得无管鲍之㴱知簪组盛而车马喧庭宇虚而管絃亮近临铜陌斜控银墟菊照新花泛轻香于逺次荷凋晚叶翻翠影于长波听瞩方穷献酬逾洽年忘小大傲天地于平生志混荣枯得林泉之意气愿长绳以系日几近光隂思短札以凌云或陈歌咏人採古韵成者先呈王子安集王子安集卷第六王子安集巻之六唐龙门王勃子安着明闽漳张爕绍和纂序晚秋游武担山寺序若夫虎丘仙镇呉王殉殁之墟骊峤崇基秦帝升遐之宅虽珠衣玉匣下贲穷泉而广岫长林终成胜境亦有霍将军之大隧廻写祁连樗里子之孤坟竟开长乐岂如武担灵岳开明故地蜀夫人之葬迹任文公之死所冈峦隠隠化为阇崛之峰松柏苍苍即入祗园之树引星垣于沓嶂下布金沙栖日观于长崕傍临石镜瑶台玉甃尚控霞宫寳刹香坛犹芬仙阙琱珑接映台凝夣渚之云壁题相辉殿写长门之月羙人虹影下缀虬幡少女风吟遥喧凤铎羣公以玉律丰暇傃林壑而延情锦署多闲想巖泉而结兴于是披桂幌历松扉梵筵霞属禅扃烟敞鸡林俊赏萧萧鹫岭之居鹿苑高谈亹亹龙宫之偈于时金方启序玉律惊秋朔风四面寒云千里层轩廻雾齐万物于三休绮席垂云穷九垓于一息碧鸡灵宇山川极望石兕长江汀洲在目龙镳翠辖骈阗上路之游列榭崇闉磊落名都之气渺渺焉洋洋焉信三蜀之竒观也昔者升高能赋胜事仍存登岳长謡清标未逺敢攀盛烈下揆幽襟庶旌西土之游逺嗣东平之唱云尔宇文德阳宅秋夜山亭宴序若夫龙津宴喜地切登仙凤阁玄虚门称好事亦有登山临水长想巨源清风明月毎思玄度未有能星驰一介畱羙迹于芳亭云委八行抒劳思于彩笔遂令启瑶缄者攀胜集而长怀披琼翰者仰高筵而不暇王子猷之触兴不觉浮舟嵇叔夜之相知欣然命驾琴樽佳赏始诣临卭口腹良游未辞安邑乃知两乡投分林泉可攘袂而游千里同心烟霞可传檄而定友人河南宇文峤清虚君子中山郎余令风流名士或三秋意契辟林院而开襟或一面新交叙风云而倒屣彭泽陶濳之菊影泛仙樽河阳潘岳之花光县妙理巖巖思壁家藏虹岫之珍森森言河各控骊泉之寳偶同金碧蹔照词塲巴汉英灵濳光翰院亹亹焉萧萧焉信天下之竒託也于时白藏开序青女御律金风高而林野动玉露下而江山淸琴亭酒榭磊落乗烟竹径松扉参差向月鱼鳞积磴还昇兰桂之峰鸳翼分桥即映芙蓉之水亦有红苹緑荇亘渚连翘玉带瑶华分楹间植池帘夕敞香牵十歩之风岫幌霄褰气袭三危之露纵沖襟于俗表畱逸契于人间东山之赏在焉南涧之情不逺夫以中牟驯雉犹婴触网之悲单父歌鱼罕继鸣琴之趣俾夫一同诗酒不挠于牵丝千载巖溪无惭于景躅云尔游冀州韩家园序铜沟水北石鼓山东星辰当毕昴之墟风俗是唐虞之国虽接燕分晋称天子之旧都而向街当衢有高人之甲第祥风塞户瑞气沖庭芳酒满而緑水春朗月闲而素琴荐家童扫地萧条仲举之园长者盈门廓落东平之室梧桐生雾杨桺揺风眺望而林泉有余奔走而烟霞足用神龙起伏俱调鼎镬之鸣滋凤雌雄竝入笙竽之奏高情壮思有抑扬天地之心雄笔奇才有鼓怒风云之气南庭兴晩东径隂生石髓折而隠士归玉山崩而野人醉佥为文在我卜翰苑当仁王羲之之兰亭五百余年直至今人之赏石季伦之梓泽二十四友始得吾徒之游陶陶然落落然则大唐调露之元年献岁正月也夏日宴张二林亭序张二官松驾乘闲桂筵追赏引簮裾之胜侣狎丘壑之神交辨纵于解颐道㴱于喻指香柸浊醴是河朔之平生雄笔清词得高阳之意气林亭旷望季伦调妓之园泉石周游子晋登仙之浦舟浮叶影簟积花文黄鹊度而颷惊丹乌倾而日晚出处之情一致筌蹄之义两忘沈辖畱骧眺乘羊于卫玉弹毫可作明掷地于孙金共题横吹之篇用记兹辰之乐人採一字四韵成篇夏日宴宋五官宅观畵障序宋五官芝庭袭誉盛文史于三冬桂幄凝懽照绮罗于九夏樽浮绿蚁毎披仙雾之文障列青牛更写行云之态尔其龙编绣质贸锦分花隠映楼台比牕帘之在旦参差花叶若桃李之恆春楚媛调絃韩娥酒虹桥度幔鹊镜临粧佩引琅玕讵动怀风之韵鞍廻玳瑁唯奔逐日之姿鱼鸟冷而相亲泉石纷而在翫宋家斯近虽别谢于登垣秦氏未遥自堪畱于驻马惊鸿擅羙丹青贵近质之竒吐凤摽华宫征得缘情之趣递扬笔妙式畅辞端秋日宴季处士宅序若人争名于朝廷者则冠葢相趋遯迹于丘园者则林泉见託虽语黙非一物我不同而逍遥皆得性之塲动息匪自然之地故有季处士者逺辞濠上来游镜中披白云以开筵俯青溪而命酌昔时西北则我地之琳瑯今日东南乃他乡之竹箭又此夜乗槎之客犹仙家坐菊之宾尚临清赏既而依稀旧识欢吴郑之班荆乐莫新交申孔程之倾葢向时朱夏俄渉素秋金风生而景物清白露下而光隂晚庭前桺叶才听蝉鸣野外芦花行看鸥上数人之内几度琴樽百年之中少时风月兰亭有昔时之㑹竹林无今日之欢丈夫不纵志于生平何屈节于名利人之情矣岂曰不然人赋一言各申其志使夫千载之下四海之中后之视今知我咏怀抱于兹日春日孙学宅宴序若夫怀放旷寥廓之心非江山不能宣其气负郁怏不平之思非琴酒不能洩其情则林泉爲进退之塲樽罍是言谈之地白衣送酒青阳在节凫鴈乱而江湖春梅桺开而庭院晚楚屈平之瞻望放于何之王仲宣之登临魂兮往矣侠客时有且倾鹦鹉之杯文人代兴聊举麒麟之笔人采一字四韵成篇与员四等宴序自嵇阮寂寥尹班超忽高筵不嗣中霄谁赏古今惜芳辰者停鹤轸于风衢怀幽契者伫鸾觞于月径巳矣哉林壑遂䘮烟霞少良㑹不恆神交复几请沃非常之思但宣絶代之游託同志于百龄求知巳于千载道之存矣无乃然乎人赋一言俱裁四韵夏日诸公见寻访诗序天地不仁造化无力授仆以幽忧孤愤之性禀仆以耿介不平之气顿忘山岳坎坷于唐尧之朝傲想烟霞顦顇于圣明之代情可知矣赖乎神交胜友得山泽之虬龙隠路幽居降云霄之鸾凤杨公沈公行之者仁义礼智用之者干元亨利玄经苦而白凤翔素牒开而紫鳞降金门待诏谒天子于朝廷石室寻真访下走于丘壑幽人待士非无北壁之书隠士迎宾自有西山之馔席门蓬巷伫高士之来游丛桂幽兰喜王孙之相对山南花囿涧北松林黄雀至而清风生白鹤飞而苍云起停琴绿水仲长统之欢娯置酒青山郭子期之宾客人探一字四韵成篇仲氏宅宴序仆不幸在流俗而嗜烟霞恨林泉不比德而稽阮不同时处良辰而郁怏仰高风而杼轴者多矣岂夫司马卿之车骑上客盈门仲长统之园林羣英在席坐卧南郭萧条东野江波浩旷晴山纷积嘉鸳鸾之接翼曜江汉之多才顾斜景而危心瞻火云而变色思传胜饯敢振文锋葢同席者高人薛曜等耳盍各赋诗放怀叙志俾山川获申于知已烟霞受制于吾徒也江宁吴少府宅饯宴序蒋山南望长江北流伍胥用而三呉盛孙权困而九州裂遗墟旧壤数万里之皇城虎踞龙盘三百年之帝国阙连石塞地实金陵霸气尽而江山空皇风清而市朝改昔时地险尝为建业之雄都今日太平即是江宁之小邑吴生俊寀辅佐烹鲜我辈良游方驰去鹢梁伯鸾之逺逝自有长謡闵仲叔之遐征仍逢厚礼临别浦枕离亭阵云四面洪涛千里帘帷后辟竹树映而秋烟生栋宇前临波潮惊而祥风动嗣宗高啸绿轸方调文举清谈芳樽自满想衣冠于旧国乐极悲来怆零雨于中轩动流波于下席嗟乎九江爲别帝里隔于云端五岭方踰交州在于天际方严去舳且对穷途玉露下而苍山空他乡悲而故人别请开文囿共泻词源人赋一言俱题四韵还冀州别洛下知巳序东西南北丘也何从寒暑隂阳时哉不与河阳古树无复残花合浦寒烟空惊坠叶王生卖药入天子之中都夏统乗舟属羣公之大㑹风烟匝地车马如龙钟鼓沸天羙人似玉芳筵交映㫄征豹象之胎华馔重开直报蛟龙之髓季鹰之思吴命驾果为秋风伯鸾之适越登山以求渌水辞故友谢时人登鄂坂而迂廻入邙山而北走何年风月三山沧海之春何处风花一曲青溪之路宾鸿逐暖孤飞万里之中仙鹤随云直去千年之后悲夫光隂难再子卿殷勤于少卿风景不殊赵北相望于洛北鸳鸯雅什俱为赠别之资鹦鹉竒杯共尽忘忧之酒春夜桑泉别王少府序下官以穷途万里动脂辖以长驱王公以倾饯百壶别芳筵而促兴是以青阳半序明月中霄离亭拥花草之芳别舘积琴歌之思去畱欢尽动息悲来惜投分之几何恨知音之忽间他乡握手自伤关塞之春异县分襟竟切悽怆之路既而星河渐落烟雾仍开高林静而霜鸟飞长路晓而征骖动含情不拜空伫听于南昌挥涕无言请投文于西候因探一字四韵成篇王子安集王子安集卷第七王子安集巻之七唐龙门王勃子安着明闽漳张爕绍和纂序秋日楚州郝司户宅饯崔使君序上元二载高旻八月人多汴北地实淮南海气近而苍山隂天光秋而白云晚川涂所亘郢路极于崤潼风壤所交荆门洎于吴越凭胜地列雄州城池当要害之冲寮采尽鹓鸾之选昌亭旅食悲下走之穷愁山曲淹畱属羣公之宴喜披鹤雾陟龙门故人握手新知满目饮崔公之盛德果遇攀轮慕郝氏之高风还逢解榻接衣簪于座右驻旌棨于城隅临风云而解带眄江山以挥涕巖楹左峙俯映玄潭野迳斜开傍连翠渚青苹布叶乱荷芰而动秋风朱草垂荣杂芝兰而涵晚液仙舟于石㟁荐绮席于沙塲宾友盛而芳罇满林塘青而上筵肃琴歌迭起俎豆骈罗烟霞充耳目之翫鱼鸟尽江湖之赏情槃乐极日暮途遥思染翰以凌云愿麾戈以畱景嗟乎素交为重觉老㓜之同归朱绂傥来岂荣枯之足道且欣风物共悦濠梁齐天地于一指混飞沉于一贯嗟乎此欢难再慇懃北海之筵相见何时惆怅南溟之路请扬文笔共记良游人赋一言俱成四韵云尔秋晚入洛于毕公宅别道王宴序下官才不旷俗识不动时充皇王之万姓预干坤之一物早师周礼偶爱儒宗晚读老庄动谐真性进非干物自疎朝市之机退不邀荣谁识王矦之贵散琴樽于北阜喜耕凿于东陂野老披荷暂辞幽涧山人卖药忽至神州惊帝室之威灵伟皇居之壮丽朝游魏阙见轩冕于南宫暮宿灵台闻絃歌于北里交情独放已厌人间野性时违少畱都下道王以天孙之重分曲阜之新基毕公以帝室之华拥平阳之旧舘迹尘钟鼎思在江湖居荣命于中朝接风期于下走绿朱绂且混以萝裳列榭崇轩坐均于蓬户宾主繇其莫辨语黙于是同归终贤王之乐善备将军之揖客是日也云繁雨骤气爽风驰高秋九月王畿千里高扃向术似元礼之龙门甲第临衢有当时之驿骑英王入座牢醴还陈高士临筵樵苏不爨是非双遣自然天地之间荣贱两忘何必山林之下玄谈清论泉石纵横雄笔壮词烟霞照灼既而神驰象外宴洽寰中白露下而南亭虚苍烟生而北林晚鶢鶋始望不及牲牢麋鹿长怀非忘林薮先生负局倦城市之尘埃游子横琴忆汀洲之杜若况乎迹不皆遂时不再来属宸驾之方旋直羣公之毕从洛城风景此㑹无期戚里笙竽浮驩易尽仰云霞而道意舍尘事而论心夏仲御之浮舟愿乗春水张季鹰之命驾思动秋风策藜杖而非遥勅柴车之有日青溪数曲幽人长往白云万里帝乡难见安贞抱朴巳甘心于下走全忠履道是所望于羣公倘心迹克谐去畱咸遂庙堂多暇返身沧海之隅轩冕所辞廻首箕山之路寻赤松而见及泛黄菊以相从虽源水桃花时时失路而幽山桂树往往逢人庶公子之来游幸王孙之毕至茅君待客自有金坛王烈迎宾还开石架惟恐一丘风月侣山水而忘年三径蓬蒿待公卿之来日光阳之易晚惜云雾之难披羣公叶县凫飞入朝廷而不出下走辽州鹤去越州永兴李明府宅送萧三还齐州序嗟乎不游天下者安知四海之交不渉河梁者岂识别离之恨薜衣松杖琴罇为得意之亲临逺登高烟霞是赏心之事有梁孝王之下客仆是河南之南孟尝君之上宾子在北山之北幸属一人作寰中之主翛然四皓为方外之臣俱游万物之间相遇三江之表许玄度之清风朗月时慰相思王逸少之修竹茂林屡陪欢宴加以惠而好我携手同行或登吴㑹而听越吟或下宛委而观禹穴良谈落落金石丝竹之音辉雅智飘飘松柏风云之气状当此时也尝谓连璧无异乡之别断金有好亲之契生平于张范之年齐物于惠庄之岁三光廻薄未殚投分之情四序循环讵尽忘言之道岂期我畱子往乐去悲来横咽水而东西绪愁云于南北况乎泣穷途于白首白首非临别之秋嗟岐路于他乡他乡岂送归之地蓐收戒序少昊司辰清风起而城阙寒白露下而江山逺徘徊去鹤将别葢而同飞断续来鸿共离舟而俱泛古人道别动便经年今我言离㑹当何日山巨源之风猷令望善佐朝廷嵇叔夜之潦倒麤疎甘从草泽行当山中攀桂往往思仁野外纫兰时时佩德人非桃李岂得无言子是箫韶当须振响勉酌伤离之酒具陈感别之辞各赋一言俱题六韵秋夜于绵州羣官席别薛昇华序夫神明所贵者道也天地所寳者才也故虽隂阳同功宇宙勠力山川崩腾以作气星象磊落以降精终不能五百年而生两贤也故曰才难不其然乎今之羣公竝受竒彩各仗异气或江海其量或林泉其识或簪裾其迹或云汉其志不可双得也今竝集此矣岂英灵之道长而造化之功倍乎仆之区区常以为人之百年犹如一瞬非不知风月不足怀也琴樽不足恋也事有切而未能忘情有㴱而未能遣故仆射羣公相知非不㴱也相期非不厚也然义有四海之重而无同方之感分有一靣之㴱而非累叶之契故与夫昇华者其异乎嗟乎积潘阳之远好同河汾之灵液自置良友相依穷路是月秋也于时夕也他乡怨而白露寒故人去而青山迥不其悲乎盍各赋诗云尔秋日饯别序黯然别之销䰟悲哉秋之为气人之情也伤如之何极野苍茫白露凉风之八月穷途萧瑟青山白云之万里奏鸣琴则离鵾别鹤惊岐路之悲心来胜地则时雨凉风助他乡之旅思琴书人物冀部关西去马归轩云间日下杨学士天璞自然地灵无二十八宿禀太微之一星六十四爻受乹坤之两卦论其器宇沧海添江汉之波序其文章玄圃积烟霞之气几神之外犹是卿云陶铸之余尚同嵇阮接光仪于促席直覩明月生天响词辩于中筵但觉清风满室悠哉天地含灵有喜愠之容丘也东西怅望积别离之恨烟霞直视蛇龙去而泉石空文酒求朋贤俊散而琴歌断门生饯别如北海之郡前高士将归似东都之门外研精麝墨运思龙章希存宿昔之资去启相思之咏冬日羇游汾隂送韦少府入洛序游汾胜壤楼船高汉帝之词卜洛名都城邑辩周公之迹仰天文而窥日月虽共光华凭地理而考山川即殊南北韦少府玉山四照珠胎一色纵横振锋颕之才吐纳积江湖之量子云笔札拥鸾凤于行间孙楚文词列宫商于调下牵丝一命披林野而随班考绩三年指兰台而赴选移征驾背长亭地隔风烟人离岁月寒原冠盖既同斟桂之欢岐路风尘即断惊蓬之思下官诗书拓落羽翮摧頽朝廷无立锥之处丘园有括囊之所山中事业暂到渔樵天下栖迟少畱城阙忽逄萍水云雨以无聊倍切穷途抚形骸而何託于时氷霜裂地星象廻天朔风动而关塞寒明月下而楼台曙各题一字传之两乡云尔饯宇文明序昔者王烈登山林泉动色嵇康入座左右生光岂非仙表足以感神真姿可以错物况我巨山之禀孤出昇华之丽清峙羣公之好善下官之恶俗接霓裳于胜席陪鹤辔于中轩俱拔出尘之标各仗专门之气烟霞用足江海情多言泉共秋水同流词锋与夏云争长虽扬庭载酒方趋好事之游而肆乐含毫请命昇迁之笔同抽藻思共写离怀感兴奉送王少府序八十有遇共太公晚宦未迟七岁神童与颜囬蚤死何益仆一代丈夫四海男子衫襟缓带拟贮鸣琴衣袖阔裁用安书巻贫穷无有种富贵不选人高树易来风幽松难见日羽翼未备独居草泽之间翅翮若齐即在云霄之上鸟衆多而无辩凤马羣杂而不分龙荆山看刖足之夫湘水闻离骚之客人贫材富㒺窥卿相之门貌弱骨刚岂入王矦之宅王少府北辞伊阙南登湎山过我贫居饮我清酒一谈经史亚比孔先生再读词章何如曹子建山岳藏其迹川泽隠其形一旦覩风云千年想光景孔夫子何须频删其诗书焉知来者不如今郑康成何须浪注其经史岂觉今之不如古王少府乃可畏后生学问人也各为四韵共写别怀别卢主簿序林虑主簿清灵士也逹于艺明乎道诠柱下之理驳河上之义撮其纲统成其巻轴吾侪服其精博时议称其典要可谓贤人师古老氏不死矣夫灵芝既秀兰蕙同薰仙凤于飞鹓鸾舞翼何则物类之相感也况乎同得此义目击道存此仆所以望风投欵披襟请益展转于寤寐殷勤于左右诗不云乎中心藏之何日忘之然变动之不居乃聚散之恒理琴樽暂离山川有别送李十五序夫人生百龄促膝是忘言之契丈夫四海交颐非赠别之资然乃想山川之遽违送归将逺惜岁华之不待行乐无时于是辍离骖以少畱敞幽亭之多暇山芳袭吹疑居兰室之中水树含香宛似枫江之上御沟新澑近入离絃宾舘余花遥催别酒既而荥波东注灞㟁南登浮蚁倾而高宴终踆乌落而离宫散虽相思为赠终结想于华滋而素赏无暌盍申情于丽藻人为四韵各赋一篇送白七序天地所以间南北山川所以别风云阳舒隂惨觉造化之爲劳日运星廻恨良辰之不定白七官天台杰气地乳奇精当益友之龙头处通侯之鷰颔灵珠耀掌是琴酒之文人长劔横腰即风云之烈士属天象掩峻帝道征奇吐词塲之珠玉作朝廷之鸾凤寰中握手得希代之英灵天下倾心尽当年之意气整秋驾驻春装背横溪之七曲对长亭之十里中情易感下调多愁送君当东陆之前逢我在北风之别嗟乎良友不追神交已逺同人者少方见阮籍之眼青知我者稀不学冯唐之首白唯当逊游絶壑旅思空山幽桂一丛赏古人之明月长松百尺对君子之清风既而花鸟争飞烟霞竞集青山高而望远白云㴱而路遥贵余以道谁能着后五千言赠子以言空有离前四十韵送劼赴太学序今之游太学者多矣咸一切欲速百端进取故夫肤受末学者因利乘便经明行修者华存实爽至于振骨鲠之风标报贤圣之言怀逺大之举葢有之矣未之见也可以㴱慕哉且吾家以儒辅仁述作存者八代矣未有不乆于其道而求茍出者也故能立经陈训删书定礼扬魁梧之风树清白之业使吾徒子孙有所取也大雅不云无念尔祖易不云干父之蛊书不云惟孝友于诗不云不如友生四者备矣加之执德弘信道笃心则口诵废食忘寝涣然有所成望然有所伏然后可以託教义编人伦彰风声议出处若意不感慨行不卓絶轻进茍动见利忘义虽上一阶履半级何足恃哉终见弃于高人但自溺于下流矣吾被服家业霑濡庭训切磋琢磨战兢惕励者二十余载矣幸以薄伎获蠲戎役尝耻道未成而受禄恨不得如古君子四十强仕也而房族多孤飦粥不继逼父兄之命覩饥寒之切解巾捧檄扶老携幼今既至于斯矣不蚕而衣不耕而食吾何德以当哉至于竭小人之心申犹子之道饮食衣服晨昏左右庶几乎令汝无反顾忧也行矣自爱游必有方离别咫尺未足耿耿嗟乎不有居者谁展色养之心不有行者孰就扬名之业笾豆有践菽水尽心盍各赋诗叙离道意云尔王子安集王子安集卷第八王子安集巻之八唐龙门王勃子安着明闽漳张爕绍和纂表上九成宫颂表臣勃言臣闻帝机无朕道洽则时邕灵化不言功成则颂显伏惟陛下体元纂极模神建隧栋梁三气庭阶六合松轩夜警杳冥姑射之心茅殿晨凝寥廓峒山之驾臣霑风太上庇影华胥仰衢室而无阶候襄城而有地虽望卑平叔空勒景福之词而文谢子云愿竭甘泉之思谨凭天造輙贡九成宫颂二十四章攀紫墀而絶望呌丹阙而累息臣诚惶诚恐死罪死罪谨言上拜南郊颂表臣伏见总章元年十二月四日诏既清东寇将觐南岳甫资元勲旋窥大典伏惟皇帝陛下黼藻神器衔策睿图用天老之前机戮防风之后至为而不恃悬宝位于中宸卑以自居託灵符于上帝礼凝苍璧瑞溢玄圭紫旻降祜黄祗叶矩㣲臣学不照古才不旷时窥宇宙之神功覩郊禋之盛节时非茍迈怀雅颂而知归道不虚行想讴歌而有志岂与夫周传考室裁称栋宇之规汉奏甘泉未息嬉游之讽比兴衰于列代较驰骤于同衢而已谨凭天则輙贡拜南郊颂十章文不足奇意有遗美臣诚惶诚恐谨言爲原州赵长史请为亾父度人表臣某言臣闻奉忠履义帝业所资昭徳报功王风是切臣亾父故臣使持节都督丰州诸军事丰州刺史上柱国南康郡王士达往因隋季预奉皇初于时元洛未清双崤尚梗江淮海岳王公数十亾父身羁伪郑宠极戎庭扫千载之风云拥三河之士马情思奉顺义不图生绵越寇塲密归诚欵登太行而耀甲则建徳离心出函谷而扬麾则王充破胆天书屡降手勑仍存洎乎九服乂安四方无事谋臣出镇勐将临边西穷赤水之源东究青丘之境横戈北塞尽沙漠之风尘授钺南荒被䍧牱之矢石义形夷险迹遍疆塲分阃淹荣悬车遂礼虽死于牖下实怀天子之恩力尽方隅无媿忠臣之节今者归藏有日先逺戒期陛下徳被游䰟惠流枯骨髙班厚禄已极于生前列鼓鸣箫复光于身后诚非毁灭所能投报但臣霜露之感瞻彼㟁而神销乌鸟之诚俯寒泉而思咽希开净福庶补穷埏伏惟陛下恢不次之恩録无涯之请使获从朝例赐许度人济沉识于昏涂拯亾灵于燬宅则陛下干坤之施旣不隔于幽明㣲臣蝼蚁之心岂忘情于家国是所图也非敢望焉轻黩冕旒若坠氷谷启上从舅侍郎启勃启一昨弟勋至奉命以宪台诗十首垂示气横霜署彩洞云扃绣衣兼藻肆之华白简控玄机之奥仙骢在驭践文路而驱神冠獬下临望词林而直指勃质惟茅艾名隔缙绅虚霑自出之荣每媿诸甥之列恩华曲被诲诱傍临识谢知音荣㴱覩奥虞韶忽奏聴律吕而忘疲楚匣遥开仰光而不暇昔孔融之逢元礼罕赌高文王粲之谒伯喈终惭懿戚援今企古议徳畴恩荷慄兼储悲欣两集但才非酷似攀宅相而多惭慕切如存临渭阳而增感不胜荷戴屏营之至上武侍极启勃启勃闻玄螭掩耀光销赤堇之芒白鹤摧辉影灭青胡之宝繇是紫霄气耿指牛汉而忘归丹水神迷道骊泉而罔悔其有龙文已逺轻图剸兕之功鱼目滥持自拟灵虵之色循荣览分朝闻夕可君侯缔华椒阁席宠芝扃粲貂冕于金轩藻龟章于玉署月开鸾镜怀精鑑以分形霜湛虬钟藴希声而待物吞九溟于笔海若控牛涔抗五岳于词峯如临蚁垤驰䰟雾谷忻逢紫岫之英驿思霞丘伫接青田之响勃北巖曲艺东臯下节攀翰苑而思齐傃文风而立至迹疲千里未陪丹毂之游叶契三英尚隔黄衣之梦谨凭洪贷輙録旧文轻敢上呈列之如右涓波有託望日谷以驰诚钟鼓无施伏雷门而假息谨启又勃启一昨不縁媒绍轻承盻饰祗宠相惊俯仰无地何则循方极弊尚亏风雨之间抚翼濡鳞犹失江湖之上况乎九天鹏术一代龙门荣枯舛致山川在目而可以追腾白日忘言于咫尺之书干突青云投迹于寻常之境徒以北林增秀弱翰知归东壑流谦纎鳍未已神交道合君侯昭片善之荣千载一时下走得长鸣之所是用谬凭髙奖曲撰芜音游海无际过雷自詟虽黄金激愤指秦路而方穷苍璧惭恩伏焦原而未逺谨启上李常伯启勃启勃闻𣏌林腾秀羽族知归旸谷流谦波臣有託然则朝光八圣尚欣牧竖之词道济五残未隔舆人之诵谨凭斯义輙呈宸游东岳颂一首当仁不让下走无惭于自媒闻善若惊明公岂难于知我龙门髙逺眇黄道而无阶爵里既投呌丹阍而有地伏愿蹔停左右曲流国士之恩广进蒭荛俯息樵夫之议轻陈径㨗退用彷徨上皇甫常伯启勃启一昨奉命令写新对台策及前后旧文谨凭国士之恩敢进舆人之颂窃以龙镳就路驽骏相悬鹊镜临春妍媸自逺亦有飞霜匝地兰萧衔共尽之悲烈火埋冈玉石抱俱焚之惨然则知音罕嗣流水空存至宝不同荆山有泪君侯饰扬刍议提奖芜词白圭成再见之荣黄金定一言之重鹏颷既接仰云迳而将趋龙坂可登指星台而有望循襟佩徳抚事知恩山岳有轻河汉无极谨启又勃启自恭陈薄技祗奉话言咳唾成恩盻睐为饰征夫击节方思孤竹之风壮士寒心实有长杨之作谨凭严命轻呈干元殿颂一首将冀导江至海常以笔札见知南馆西园遂与簪缨为伍徳虽无尽攀骥尾而方遥生也有涯比鸿毛而非重谨启上吏部裴侍郎启勃启猥承衡镜骤照堦墀本惭刀笔之工虚荷雕虫之睠殊恩屡及严命频加贲光耀于昏冥课宫商于寂寞进退惟谷忧喜聚门诚恐下官冒轻进之讥使君侯招过听之议贵贱交失恩爱两亏所以战惧盈旬迟逥改朔怀郑璞而增愧捧燕珉而自耻勃性惟懵昧识谢沉㝠䝉父兄训导之恩籍朋友琢磨之义好学近乎智力行近乎仁知忠孝为九徳之源故造次必于是审名利为五常之贼故颠沛而思逺虽未之逮也亦有其志焉孔子曰言及之而不言谓之隐今者接君侯者三矣承招延者再矣抑亦可以言乎夫文章之道自古称难圣人以开物成务君子以立言见志遗雅背训孟子不为劝百讽一扬雄所耻茍非可以甄明大义矫正末流俗化资以兴衰家国繇其轻重古人未尝畱心也自㣲言既絶斯文不振屈宋导浇源于前枚马张淫风于后谈人主者以宫室苑囿为雄叙名流者以沉酗骄奢为达故魏文用之而中国衰宋武贵之而江东乱虽沈谢争骛适先兆齐梁之危徐庾竝驰不能免周陈之祸于是识其道者巻舌而不言明其弊者拂衣而径逝潜夫昌言之论作之而有逆于时周公孔氏之敎存之而不行于代天下之文靡不坏矣国家应千载之期恢百王之业天地静黙隂阳顺序方欲激扬正道大庇生人黜非圣之书除不稽之论牧童顿颡思进皇谋樵夫拭目愿谈王道崇大厦者非一木之材匡弊俗者非一日之衞衆持则力尽真长则伪销自然之数也君侯受朝廷之寄掌镕范之权至于舞咏浇淳好尚邪正宜㴱以爲念也伏见铨擢之次每以诗赋爲先诚恐君侯器人于翰墨之间求材于简牍之际果未足以採取英秀斟酌髙贤者也徒使骏骨长朽真龙不降衒才饰智者奔驰于末流怀真藴璞者栖遑于下列易不云乎言行君子之所以动天地失之毫釐差以千里书不云乎弊化奢丽万世同流余风未殄公其念哉嗟乎葢有识天人之幽致明国家之大体辨焉而不穷酌焉而不竭抱膝无闷盱衡自得彼悠悠小技焉足为君侯道矣自非奉闲宴接清谈未可一二言也然窃不自揆尝着文章非敢自媒聊以恭命谨録古君臣赞十篇并序虽不足尘髙识之门亦可以见小人之志也伏愿暂停左右少察胸襟观述作之所存知用心之有地谨启上明员外启勃启侧闻金乌耸辔俯圆燧而抽光瑶兎浮轮候方诸而吐液斯则洪纎异数㝠符造化之津髙下相悬精契陶钧之表故知声同义合存长幼于三州理隔气殊置山川于一面神交可託风云于杵臼之间道不虚行泾渭于簪裾之列其有迹申知已投爵里于思齐事迫当仁抱龙泉而愿割虽荆山已峻多轻抵鹊之珍而渤澥方春敢进归凫之景伏惟丈人珠躔降徳铣社抽英河岳纵其神器烟霞发其符采江东第一家传正始之音日下无双誉重名流之首三冬文史先兆迹于青衿百里絃歌即驰芳于墨绶彭泽陶潜之菊胜气仍存河阳潘岳之花芳风遂逺荣加从袂上清兰府之游宠夺攀轮更掌蓬山之务麟图缉谥定荣辱于三泉鹓合裁书考薰莸于四部既鹤鸣云路望偃朝端鸿渐星台俯谐佥议亷平誉号李宣伯之当官雅操绳时山巨源之称职加以文塲武库发挥廊庙之师琼树瑶林寥廓风尘之表一丘一壑同阮籍于西山一啸一歌列嵇康于北面词条郁雾遥腾驾日之隂辨锷横霜直上冲星之气凫钟蓄韵闻片言而指掌鸾镜悬心见一善而明目情源九派士流欣满腹之期德宇千门词人有庇身之望方当坐谈帝席雄视羣公岂徒比迹天府雌伏郎官而已哉勃崇徽启绪盛徳在家承太子之仙宗祈将军之逺系朱轮在汉列髙士于三台青葢浮江扈平王于七姓遗风旧烈尚存清白之基祖徳家声代有纵横之目及金陵东覆玉马西奔髦头杰起文儒继出凤鸣朝日森峭烟雨之标龙跃云津盘礴江山之气虽雄名雅誉随朔野而扬声而华冕雕轩比南风而不竞陈太丘之积善羔鴈成羣谢车骑之余芳兰荪不替趋庭洽训共歌朱蕚之篇避席承欢犹守青箱之业尝谓酣神北阜籍春渚而忘归动影南櫺坐秋山而长往不意兰臯独啸轻交委鹤之书芝涧行谣坐辱飞龙之使年殊贾谊仰宣室而方同业谢刘繇俯长途而遂恧塞上浮云之迹空倦吴山随侯明月之珠终悲暗室岂不知拂衣长谢林泉多倨俗之因安枕有余庙堂非养髙之所松楹坐月临黛壑而遐征桂席攀风俯青嵓而自足而欲俛首屈膝逡巡多士之林弔影惭䰟肮脏文昌之府徒以牛蹄已倦临文壑而骧鳞羊角可逢想髙衢而抚翼叅名国士方叨智伯之恩挥迹奉常冀雪公孙之耻识正平于处士虽在孔融期仲容于望外终资许允犹恐先驰折翮频惊鶂路之风再举枯鳞空击龙门之水丈人借以颜色资以恩波垂雅契于长年叙情交于累代情加倒屣知歩顷之生光礼极升堂觉声名之有地是用俯抽丹思上渎清颜镂殊奖于肝胆衔徳音于咳唾懦夫増气先歌易水之风壮士投心思赴吴宫之火恩崇命浅瞻吕梁而可泛山髙海㴱渉孟门而何险谨启上许左丞启勃启自违阻恩华婴缠风恙守愚空谷歛迹仙台同衞玠之虚羸谈非正始愧刘桢之逸气卧似漳滨朝野既殊风猷遂隔望芝兰之渐逺觉鄙恡之都生所以暂下松丘言游洛邑永怀前惓逡巡元礼之门延首下风匍匐文章之府实愿稍捐人事少奉清言质儒释之幽疑访空玄之极境愿闻者道敢披江海之心祈进者荣非慕轩裳之重虽齿絶位殊空尘左右而道存目击岂隔形体轻陟阶堂伏㴱悸越谨启上郎都督启勃启勃闻古之君子重神交而贵道合者以其得披心胸而尽志义也是以叔牙茍在管仲分多而不贪无知尚存陈平受谤而非罪何则达其趣者能申其迹收其大者能让其细也今勃东鄙之一书生耳少怀耿亮颇慕髙烈俛仰相得则屠博可游造次不谐则轩冕异路䝉君侯国士之遇受君侯长者之礼缱绻谈谑殷勤诲诱今有情而不告是不尽也有窘而不託是有疑也将恐季布无侣于后叶孙膑独称于前古嗟乎可以竭诚矣敢不尽言乎勃家大人天下独行者也性恶储歛家无儋石自延国谴逺宰边隅常愿全雅志于暮齿扬素风于下邑而道里夐遥资粮窘鲜秩寡钟釡债盈数万此勃所以侧目扼腕临㴱履薄庶逢知已之厚以成大人之峻节也古人有言富观其所与贫观其所取又曰损有余补不足于君侯何如哉然则定其交而后求敢无愧巳易其心而后语夫何饰王子安集王子安集卷第九王子安集巻之九唐龙门王勃子安着明闽漳张爕绍和纂书上刘右相书葢闻圣人以四海爲家英宰与千龄合契用能不行而至春霆仗天地之威以息相推时雨郁山川之兆故有玄蛟晩集凭鹤鼎而先鸣苍兕晨惊运龙韬而首出竝能风腾雾跃指麾成烈士之致蠖屈虬奔谈笑坐羣卿之右未如越苍海弃行间排紫㣲谒天子于是遭不讳之主拥非常之位龙章凤黻照其前锵金鸣玉叠其后三灵叶赞超然奉天下之图四海承平髙歩取寰中之託君矦之富贵足矣圣朝之付遇㴱矣故知阳矦息浪长鲸卧横海之鳞风伯停机大鹏铩垂天之翼及其投形巨壑触丹浦而雷奔假势灵颷指青霄而电击神气洋洋谓鳞翮使之然也殊不知两仪超忽动止系于无垠万化纠纷舒巻存乎非我是以陈平昔之智士也俯同降卒百里奚曩之达人也亲爲饿隷当其背强敌转康衢雄虑耿于风云危途迫于朝夕岂自期荣称相府西藩专虎据之图宠冠斋坛东向举熊飞之策顾盻可以荡山岳咄嗟可以降雷雨遂令用与不用是非于楚汉之间知与不知得失于虞秦之际故死生有数审穷达者系于天材运相符决行藏者定于已君矦足下可不谓然乎借如勃者眇小之一书生耳曾无系钟鼎石之荣非有南隘北阁之援山野悖其心迹烟雾养其神爽未尝降身摧气逡巡于列相之门窃誉干时匍匐于羣公之室所以慷慨于君矦者有气存乎心耳实以四海兄弟齐逺契于萧韩千载风云託神知于管鲍不然则荷裳桂楫拂衣于东海之东菌阁松楹髙枕于北山之北焉复区区屑屑践名利之门哉至尊以揺河徙岳之威当立地开天之运圣人有作羣材毕举星辰入仕揖让朱鸟之门风雨称臣奔走苍龙之阙方欲停旒金室引成康于已任辟广瑶林复尧舜于兹日可谓明明穆穆尽天子之容貌矣抑尝闻之丹山九仞烟峰非数篑之功紫极千门云台俟万楹之力故天下至旷神器不可独专天道无私玄勲有待而立书曰元首明哉股肱良哉好问则𥙿自用则小况掌万国之权受一人之宠动见臧否言知利害君矦足下何时易耶虽有大命不资童子之言而恭此小心敢进狂夫之説伏见辽阳未靖大军频进有识寒心羣黎破胆昔明王之制国也自近而及逺先仁而后罚征实则效存狥名则功浅是以农疏千里仅踰重石之乡禹截九州不叙流沙之境岂才不及而智有遗哉将以辨离方而存正功也虽至人无外甲兵曜天子之威王事有征金鼓发将军之气而长城在界秦汉所以失全昌巨海横流天地所以限殊俗辟土数千里无益神封勤兵十八万空疲帝卒惊烽走传骇秦洛之甿飞刍輓粟竭淮海之费于是乗奸放命者出绳纆以生威因公挟私者入闾阎而竞法虽一物失所泰阶延旰食之忧而百战方雄中国鲜终年之乐图得而不图失知利而不知害移手足之病成腹心之疾征税屈于东西威信蹇于表里语曰胜之不武不胜爲辱天下之责四面至矣诚可逺凝髙策上荐忠言决人事于去就合天情于终始遂令囘麾转檄背青丘而骛列障分亭巡苍波而守昔者齐侯以力方城爲楚国之辞虞帝崇文苗人失洞庭之险况乎仗徳绥乱以直乗邪明逆顺之端耸华夷之望虽复舳舻沸海旌旗触天铁山四面金城千里亦不能爲敌人计矣此君矦之未谕一也葢闻星逥日运御洪荒者贞夫一电照风行制寥廓者归乎静易曰复其见天地之心乎语曰动之斯和绥之斯来是知源洁则流清形端则影直大道起而仁义息神化周而市狱定虽复体元立敎青灾耀知逺之书顺时宰物宥罪发精㣲之典而况浇风易渐淳化难归孔明耿介于当朝子舆殷勤于易篑葢有繇也伏见边凶尚梗殊恩屡发亾命山泽者日月相趋朝脱桎梏夕还囹圄姦徒抱袂因时立侥倖之谋顽夫顿足中路纡吁嗟之惨皆繇寛胜于勐人迷所习劝沮不彰廉耻相冒亦有公卿失职耻受珪符之任郎官有衅俯舍铜墨之荣又焉可以弘奖风流抑扬衆务者也且夫朽索充羁不收奔马之逸轻緍振网或随吞舟之势况非常之化方洽于齐人无妄之思乃及于将恐匡衡管仲灵沼于下泉矣古之善爲国者不然信赏而必罚道徳而齐礼泽配云雨而无曲惠威匹雷霆而絶私戮交书耸币仗慈厚之师投金散璧树仁明之长故虽开衢室葢明堂亦将四三皇而六五帝矣此君矦之未谕二也葢易曰天地之大徳曰生圣人之大宝曰位何以守位曰人何以聚人曰财是知发挥地利农桑启其业振荡天功泉贝流其用伏覩前制屡扰事非画一市萧然人情怪动夫补简竝用未尽交易之宜轻重齐行适启兼并之路于是连阛掩阓者闭肆而乗其屈布衣韦带者阖门而受其困五方竞爽务浅术以相雄百郡争胜驱末技而成弊田夫织妇衣食鲜终朝之给巨驵洪商舆马挟封君之势葢有繇来矣故曰国储阙于九载则公上无所给家廪乏于三年则妻子非其有夫隂阳覆逆天地之常数百六运穷尧汤所不免一旦洪泉决地大旱焦山风雨于一岁之间霜雹于数州之境繁运广役首尾于中外沓税增徭日夕于都鄙爕阴阳者将何以处之一夫窃议公之盛徳亏矣愚谓严程峻法絶轻陋之货则奸镕之源塞矣㳂风正典重耕耘之务则邪嬴之计沮矣然后逺弘教㫖大变流俗法立有犯而必施令出唯行而不返违公窃铸者具五刑之戮因时力田者悬一命之赏不然则贾生晁错复流涕而言矣此君矦之未谕三也嵩衡不拒细壤故能崇其峻江海不让纎流所以存其广是以星台晓辟上台忘吐握之劳月殿宵兴中宇轸山林之慕知夫御天下者必待人也诗曰济济多士文王以宁未见君子忧心如醉伏见皇明逺烛帝采遐宣张乐岱郊腾勲社首征廉察孝瑶坛虚不次之阶署行议年璇捡动非常之诏天下可谓幸甚矣于是友月朋霞之客背青臯而至冯唐颜驷之才排紫阁而集夫岂知终始异数泾渭同流萝薜失图簮缨解体惜哉羣英雾散名矦招蔽善之嫌天下雷同君子鲜长鸣之地而欲招絶足致真龙难矣此君矦之未谕四也易曰拔茅连茹以其彚征吉岂非顺物不若招类报国不如进贤阳事昇而雨露归阴驾凝而风霜厉莫不观时有记抚气相求穷则独善其私达则兼善天下而利巳疵物者以自任爲身谋知进忘退者谓专荣而得计岂知夫尺波易谢寸晷难畱陵谷好迁干坤忌满君矦足下出纳王命升降天衢激扬凤扆之前趋歩麟台之上亦复知天下有遗俊乎夫心之精㣲口不能言也言之㣲妙书不能文也伏愿辟东阁开北堂待之以上宾期之以国士使得披肝胆布腹心大论古今之利害髙谈帝王之纲纪然后鹰扬豹变出蓬戸而拜青墀附景抟风舍薹衣而见綘阙幸甚斯不爲难矣庶几乎麑卵不弃终感玄枵之精骏骨时收或致飞黄之钖书生王勃死罪死罪再拜上綘州上官司马书月日龙门百姓王勃再拜奉书于司马上官公足下葢闻灵化出于窈冥帝图寄于寥廓圣人生而万物睹太阶平而四国㑹故曰有非常之后者必有非常之臣有非常之臣者必有非常之绩至今雷奔雨啸风旋电转拾青紫于俯仰取公卿于朝夕云台迫汉南宫列元宰之图霜㦸罗门北阙据名臣之第尝见之矣至若时非我与雄略顿于穷途道不吾行髙材屈于卑势孔宣父之英达位未列于陪臣管公明之杰秀名仅终于郡属有时无主贾生献流涕之书有志无时孟轲养浩然之气则亦有焉岂非妙造无端盛衰止乎其域神期有待动静牵乎所遇向使太公失于周伯则旗亭之屠父韩信屈于萧何则辕门之饿隷又焉得鹰扬豹变吐纳风云者哉故曰知与不知用与不用观夫得失之际亦穷达之有数乎其有邀时誉忘廉耻狥茍得设向背于朝廷立纵横于势利举三寸之舌屈辱豪门奉咫尺之书逡巡下席皆自谓材足以动俗智足以济时钟鼎辉其顾盻冠葢生其籍甚岂知夫四海君子攘袂而耻之乎五尺㣲童所以固穷而不爲也此葢庄周有言所以得意而忘象得象而忘言语曰谈何容易易称书不尽言知谈之不易而欲言之尽以是思之良可知矣下官者康衢之贱耳尝闻阙里之言颇挂平舆之目岂不知尘形俗状游水镜而多惭抱鼓援鼙偶雷门而自失而欲刻鹄饰凫唐突扄余者邪徒以登山泛海庶测髙㴱执炬传萤希增日月三奔九合下官闻管仲之风千载一时君矦受鲍卿之託是敢陈其径庭不然则秋风明月西江畱独往之因桂峤松巖南山有不羣之地矧区区者而重髙明之阃阈哉君侯极天分构振琼树而韬霞带地疏源握珠胎而冠月鳞轩羽殿瑶台降卿相之荣鹊仰蝉簮金社发公矦之始青臯独唳望鸿渐而翻云丹穴髙鸣对鹓池而矫雾严助以贤良待诏未厌承明汲黯以方正拾遗终荣卧理藩维克振既叅来暮之歌邦国不空自有康沂之相加以雄材广度散琬琰于胸怀逸气遒文运风霜于掌握迫青霄而构舍烟霞之涯涘莫寻振沧渤以流谦江汉之波澜未测耀灵桂于赵席垂棘知归辩羣籁于庄轩悬匏自託宾阶夕敞清河销骥絷之虞虚榻晨披元礼得龙驱之地方当翊赞宸极羽仪台屏岂徒偃仰州县劳事藩庭而已哉借如仆者言不满于乡党声不出于堂阈东海取乐于箪瓢南山毕志于文史餐花佩叶入兰室而谈玄挹露攀霞坐松扃而啸逸扬子云之澹泊心窃慕之嵇叔夜之逍遥真其好也未尝露才扬已饰小智以惊愚假势凭时託中人而树迹遍游天下寒心于将相之门独守太玄侧身于名利之境尝谓奉琴巵于北牖咏诗礼于南陔坐商洛而折云英临江湖而採烟液生愿毕矣而属鸾扃停逸频虚不次之阶鹤板征贤累发非常之诏天下有道吾岂匏瓜承达人一顾之荣辱公车再辟之礼平津矦之博物终屈奉常贾大夫之才名犹逢綘灌况庸者而可免于此乎君侯要津先据图海盛于当时下官覆篑方勤爲山始于今日虽陵㴱谷变终非入室之宾而昼咏宵吟敢预升堂之列夫以幽明不测尺标见天下之心巨细相倾寸管合羲舒之度岂非道存斯贵理在必亨覇略近发于舆歌皇图不隔于刍议故有荣枯絶等奉推毂而欣然年势不侔受分庭而㒺愧风规可接惟君矦体之今古未殊则下官愿矣常恨霜松列涧万寻无罩月之期露草滋山寸茎有梢云之望斯则声实困于兼济才位难于俱立况乎地势不足以夸俗容貎不足以动人遑遑薮泽安足以奉髙明之咳唾也所冀蝇阶贱质附云足而追颷蚋序轻姿託霜毛而絶海委名励巳蛟镡申独断之能偶迹当仁骊珠鲜闇投之惧天衢可望指鹏程而三休巨壑难游伏龙门而一息勃死罪死罪爲人与蜀城父老书葢闻天地作极不能迁否泰之期川岳荐灵不能改穷通之数岂非圣贤同业存乎我者所谓才荣辱异流牵乎彼者所谓命是以龙骧凤峙伊周成翊赞之功含糗羮藜颜冉困栖迟之病或先号而后笑或始吉而终凶事不可量功未必定则知洪涛未接长鲸多陆死之忧层风未翔大鹏有云倾之势池䲡井鲋亦将鼔鳞而轻之田鸠野鹦亦将骞翮而侮之及冲溟渤接扶揺吹波则江汉倒流腾气则虹霓掩彩摩赤岸负苍天然后知其力焉吁韩信之无津也昌亭之一饿夫耳马卿之失路也临卭之一食客耳武不足以服衆文不足以动时长剑屈于无知洪笔沦于不用洎乎雄图蹑运至尊纳背水之谋丽藻昇朝天子赏凌云之作威加海岳声振廊庙彼淮阴之侠少成都之遗老也又焉能知逺近哉是以鑑物于肇不于成赏士于穷不于达是知卞和之得玉也精存于岸谷之间张华之得劒也气发于星辰之际夫岂琢磨成器然后知其宝剸斵爲能然后知其用哉仰惟乡耆等竝玉山髙族金堤胜侣列子弟于千城耀衣冠于百代或以风云去国公孙跃马之年钟鼎从王诸葛攀龙之日门庭相接雕甍将绮栋连陈机杼相和凤摄将虬梭交响金浆玉馔食客三千緑帻青裳家僮数百沖襟渺识人多江汉之灵丽藻华文代有云泉之气北斋开敞南舘虚闲诗酒同归琴书合契忘机得意耻嵇阮之交疎虚席延宾恨原尝之客少实烟霞之薮泽风月之津梁者乎刘仲文之逺识不以干没诣梁城闵仲叔之髙风不以口腹累安邑虽其已没生气犹存况乎属宇宙之明当天下之泰不能俯拾青紫髙视缙绅攀北极而谒帝王入南宫而取卿相脇肩侧足求哀钟釜之间低首俛睂取齐升斗之末磋乎诚下官所以仰天汉而郁拂临江山而慷慨者也但时可以未遇可以未行志愿可以未成功业可以未就古之才足以辅王业蹑迹屠钓之间功可以济巨川藏身版筑之下百里奚之负贩陈汤之丏贷而况于庸者哉此仆所以骏奔于顾盻之余自致于恩光之末也且夫精诚所感尚动神明意气相交岂惭车马倘能投心季子遥存素纻之恩援手应侯先立绨袍之赠岂人之情也能无报乎方今白藏绍序朱律谢期天髙而林野疎候肃而江山静轻蝉送夏惊晩吹于风园旅鴈乗秋动宵吟于露渚丝纩成于南畒秔黍被于东阡时计有储愿履多福下官薄游绵载飘寓淹时欢踬相仍忧虞自积陟梁鸿之峻岳何暇长謡临阮籍之长途唯知恸哭庶凭赒给以济飘危轻诉短怀伫流嘉耗又蜀都广镇岷㠊奥壤山分玉宇木向金陵景贶有期英灵间出荣问休畅幸甚幸甚夫神有可迫渌波惊七柱之音道有可符玄霜扣九钟之节岂道穷精秘妙聴察于无声理实杳冥玄应通于不测波流柱响波无入柱之因霜落钟鸣霜非扣钟之具况乎言忘意得臭味相求目击道存神明已接郑侨之逢吴札无谓殊方阮籍之对嵇康自然同气仆虽不敏尝从事于斯矣尝谓薰莸不共器枭鸾不比翼是以类乎方者按风云于千里乖乎类者起山川于一面抑尝闻之士之生也其迹可摈而道不可藏其身可辱而志不可夺其有拂衣投臂遯形沧海之隅裂裳裹足独立髙山之顶量腹而食度身而衣以钟鼎爲刍豢以衣冠爲缧绁方欲策鸾凤而抚云英鞭虹霓而採烟液其次排玉阙指金门成贾谊之谟树终军之策因机入务怀素将相之门沐露沾霜拥笔公矦之室然则拾青紫于旦暮取功名于俄顷演文物而动寰中腾声名而振天下若下官者可谓惭二途矣而歛手长揖强颜髙视低心于蹇踬之辰忍耻于恓惶之日哉渭滨畱钓鹰扬之业未萌缁源滞牧鸿渐之资葢寡及其攀穹运接灵期乗云雷而清八极和阴阳而调万品则知㝠机所运吉凶于倐忽之间玄命所移飞伏于斯须之际日月自至聊复尔耳方今炎颷谢节爽候闗辰风髙而宇宙清霜下而亭郊肃归云止鴈流曙响于东津落照开鸿写晴规于北岸萤疎夕砌蝉促朝林感序縁情故丰奇赏仆一违秦陇再革炎凉戒征轴而无因指归途而有倦故乡超旷曽山重复吴宫尚远频惊去燕之心楚崃犹赊已下闻猿之泪徒以风猷未隔道义相存幸承知已之心稍缓他乡之思昔虞公再见悬光白璧之前季布一言犹定黄金之诺况交已成于杵臼道已茂于金兰希照穷途远流嘉贶若使恩裁口腹空畱安邑之宾惠阙始终取恨昌亭之客与契苾将军书昊天不忱哲人终否毕公逝矣伤如之何敬想情则懿亲义惟良执非夫人之爲恸其谁爲恸乎仆与此公早投交契夷险之际终始如一常思竝建忠孝之蹟共申家国之雠壮志不就古人所悲何图一旦长诀呜唿哀哉管仲不存叔牙空在子皮已䘮子产何依兴言追昔良增痛悼适得韦四郎书具承大郎雅意知欲以此公碑志託之下走夫抚今怀昔理寄斯文旌徳叙功事属知巳是以子期幽思感叔夜之形言伯喈雄藻待林宗而无媿下走虽不敏幸託㴱期此而不爲谁当爲者但恐位卑先逹才非㧞萃虚承厚睠不副髙闻谨遣舍弟勋往面取进止临书啜泣惨惶不次上百里昌言书勃言乡人奉五月一日诲子弟各陈百里之术宣于政者承命惶灼伏增悲悚勃闻古人有言明君不能畜无用之臣慈父不能爱无用之子何则以其无益于国而累于家也呜唿如勃尚何言哉辱亲可谓㴱矣诚宜灰身粉骨以谢君父复何面目以谈天下之事哉所以迟廻忍耻而已者徒以虚死不如立节茍殒不如成名悔过傥存于巳爲仁不假于物是以孟明不屑三奔之诮而罢匡秦之心冯异不羞一败之失而摧辅汉之气故其志卒行也其功卒就也此言虽小可以喻大此勃所以怀既往而不咎指将来而骏奔割万恨于生涯进一篑于平地者今大人上延国谴逺宰边邑出三江而浮五湖越东瓯而度南海嗟乎此皆勃之罪也无所逃于天地之间矣然勃尝闻之大易曰人之所助者信也天之所助者顺也是以君子不以否屈而易方故屈而终泰忠臣不以困穷而䘮志故穷而必亨今交趾虽逺还珠者尝用之矣书不云乎弗虑胡获弗爲胡成不胜愤激之至谨上百里昌言一部列爲十八篇分爲上下巻庶竭私欵少禆公政追思罪戾若投氷谷谨奉言疏不备勃再拜王子安集王子安集卷第十王子安集卷之十唐龙门王勃子安着明闽漳张爕绍和纂论三国论论曰汉自顺桓之间国綂屡絶奸囘窃位阉䆠满朝士之蹈忠义履氷霜者居显列则陷犯忤之诛伏闾巷则婴党锢之戮当是时也天下之君子扫地将尽虽九伊周十稷契不能振已絶之纲举土崩之势明矣嘉平中大黄星见楚宋之分辽东殷馗曰其有真人起于谯沛之间以知曹孟徳不爲人下事之明验也先时秦帝东游亦云金陵当有王者兴董扶求出又曰益州有天子气从兹而言则长江劒阁作吴蜀之限天道人谋有三分之兆其来尚矣然废兴有际崇替递来每览其书曷能不临巻而永怀抚事而伊郁也尝试论之曰向使何进纳公业之言而不追董卓催汜弃文和之策而不报王允则东京焚如之祸闗右乱麻之尸何繇而兴哉至使乗舆䝉尘于河上天子露宿于曹阳百官饥死于墙壁六宫流离于道路葢繇何公之不明贾翊之言过也于是刘岱乔瑁张超孔伷之徒举义兵而天下响应英雄者骋其骁悍运其谋能海内嚣然于兹大乱矣袁本初据四州之地南向争衡刘景升拥十万之师坐观成败区区公路欲居列郡之尊琐琐伯珪谓保易京之业瓉既窘毙术亦忧终谭尚离心琮琦失守其故何哉有大贤而不能用覩长策而不能施便谓力济九区智周万物天下可指麾而定宇宙可大唿而致也呜唿悲夫余观三国之君咸能推诚乐士忍垢藏疾从善如不及闻谏如转规其割裂山河鼎足而王宜哉孙仲谋承父兄之余事委瑜肃之良图泣周秦之痍请吕䝉之命惜休穆之才不加其罪贤子布之谏而造其门用能南开交趾驱五岭之卒东界海隅兼百越之衆地方五千里带甲数十万若令登不早卒休以永年神器不移于暴酷则彭蠡衡阳未可图也以先主之寛仁得衆张飞闗羽万人之敌诸葛孔明管乐之俦左提右挈以取天下庶㡬有济矣然而䘮师失律败不旋踵奔波谦瓉之间羁旅袁曹之手岂拙于用武将遇非常敌乎初备之南也樊邓之士其从如云比到当阳衆十万余操以五千之卒及长坂纵兵大击廓然雾散脱身奔走方欲逺窜用鲁肃之谋然投身夏口于时诸葛适在军中向令帷幄有谋军容宿练包左车之计运田单之奇操悬军数千夜行三百辎重不相继声援不相闻可不一战而擒也坐以十万之衆而无一矢之僃何异驱犬羊之羣饵豺虎之口固知应变将略非武矦所长斯言近矣周瑜方严兵取蜀㑹物故于巴丘若其人尚存恐玉垒铜梁非刘氏有也然僃数困败而意不折终能大启西土者其惟雅度最优乎武矦殁刘禅举而弃之覩谯周之懦词甘忿愤而忘食闻姜维之立事又慷慨而言憙惜其功垂成而智不济岂伊时䘮抑亦人亾乃知徳之不修栈道灵闗不足恃也魏武用兵髣髴孙吴临敌制奇鲜有䘮败故能东擒狡布北走强表破黄巾于夀张斩眭固于射犬援戈北指蹋顿悬颅拥斾南临刘琮束手振威烈而清中夏挟天子以令诸矦信超然之雄杰矣而弊于褊刻失于猜诈孔融荀彧终罹其灾孝先季珪卒不能免愚知操之不怀柔巴蜀砥定东南必然之理也文帝富于春秋光膺禅让临朝恭俭博览坟籍文质彬彬庶几君子者矣不能恢崇万代之业利建七百之基骨肉齐于匹夫衡枢委乎他姓逺求珠翠废礼谅闇之中近抱辛毗取笑妇人之口明帝嗣位继以奢淫征夫困于兵革人力殚于台榭髙贵乡公明决有余而㴱沉不足其雄才大略经纬逺图求之数君竝无取焉山阳公之坟土未干陈畱王之宾馆已启天之报施何其速哉故粗而论之式僃劝戒俾夫来者有以监诸者焉八卦卜大演论昔者圣人之作易也始画八卦以通神明之徳以类万物之情以爲分太极者两仪也分四象者八卦也成八卦者十六将也司八卦者十二月也分十六将者三十二候也分十二月者二十四气也分三十二候者六十四卦也司二十四气者三十六旬也进退于三百六十六日屈伸于三百八十四爻往来飞伏之理尽矣其孤虚消息之端极矣三才之道不可不及也五行之义不能复过也翕之以幽明张之以寒暑㑹之以生死申之以去就祸福生焉吉凶着焉成败行焉逆顺兴焉贤者识其大者逺者不贤者识其小者近者奉之者则顺背之者则愆圆立者称圣偏据者号贤尝试论之曰三才易之门戸也八卦者易之径路也引而伸之终于六十四卦天下之能事毕矣陈而别之极于三百八十四爻天下之㣲理罄矣夫阴阳之道一向一背天地之理一升一降故明暗相随寒暑相因刚柔相形髙下相倾动静相乗出入相借泯之者神也形之者道也可以一理征也可以一端验也故天尊则地卑矣水湿则火燥矣山盈则泽虚矣雷动则风适矣是以天下有风可以姤矣则地中有雷可以复矣天下有山可以遯矣则泽上于地可以临矣天地不交可以否矣则天地既交可以泰矣风行地上可以观矣则雷行天上可以大壮矣山附地上可以剥矣则火附天上可以大有矣风行水上可谓涣矣则水在地上可以比矣雷出地奋可以豫矣则风行天上可以小畜矣雷之与水可作解矣则风之与火可以家人矣雷在风上可以恒矣则风在雷上可以益矣风在地下可以升矣则雷在天下可以无妄矣风在水下可以井矣则雷在火下可以噬嗑矣风在泽下谓大过矣则雷在山下可爲頥矣雷在泽下可以随矣则风在山下可爲蛊矣泽上有水可爲节矣则山下有火可爲旅矣雷在水下可爲屯矣则风在火下可爲鼎矣水在火上可爲既济矣则火在水上可爲未济矣泽中有火可以革矣则山下有水可爲䝉矣火在地下可以明夷矣则水在天下可爲讼矣地下有水可爲师矣则山下有火可爲贲矣泽上于天可爲夫矣则泽下有水可爲困矣山下有天可以爲大畜矣则泽下有地可以爲萃矣以山在泽上可爲损矣则泽在山上可爲咸矣泽上有火可爲暌矣则山上有水可爲蹇矣上天下泽可爲履矣则地下有山可爲谦矣泽上有风可爲中孚矣则山上有雷可爲小过矣山上有风可爲渐矣则泽上有雷可以归妹矣此天地以成之义阴阳反合之理故卦相次则反爻以成义易之八卦是也八八相生则错卦以兴理因而重之是也故圣人之道可纵焉可横焉可合焉可离焉逆而陈之未尝逆焉顺而别之未尝顺焉三画以变虽天地之数可无韬也九六相推虽万二千五百之浩荡不能踰于三百八十四三百八十四之纠纷不能踰于六十四重之以六十四不能过于八卦张之于八卦不能过四象纪之两仪两仪之理达而太极得矣故古往今来寒进暑退死生乱动是非誊结未尝非两仪也而未尝离太极也故曰有寒有暑则两仪不废也无思无爲则太极未尝逺也见之则两仪忘之则太极夫然故不舍二求一未尝离动以求静未尝离动以达静也有可有不可非圣人之谓也无可无不可是夫子之心也然天下之理不可穷也天下之往不可尽也有穷尽之地者其唯圣心乎有穷尽之路者其唯圣言乎故据沧海而观衆水则江河之㑹归可见也登泰山而览羣岳则冈峦之本末可知也是以贞一德之极权六爻之变振三才之柄寻万方之动又何往而不通乎又何疑而不释乎故孔子曰必也正名乎名者义之本也非圣人孰能正之哉若抑末执本研精覃思非圣人之书则不读也非圣人之言则不取也庶几乎神明之徳可通乎万物之情可类乎本末之思也夫何逺之有君子可不务乎哉平台秘略论十首孝行一论曰昔之列桐珪建茅土者非一君焉至于孝思可称仁风茂着存乎缃牒十一而巳岂非生于㴱宫之中长于妇人之手膏盲积乎骄慢情奔沦乎嗜慾呜唿有国有家者可不诫乎贞修二论曰美哉贞修之至也或抗情激操仗清刚而励俗或理韵和神抱直方而守道或旌奇表善擢才于不次之阶或剖滞申嫌措辞于难犯之地竝能以礼昇降以时舒巻既明且哲以保其身盛矣哉原夫御俗裁风变彞伦者寄乎直全身逺害得随时者存乎变夫然故进不违义退不伤生清贞静一保其道委迤屈伸合其度易曰君子或出或处或黙或语天下何思何虑同归而殊途百虑而一致此之谓也艺文三论曰易称观乎天文以察时变传称言而无文行之不逺故文章经国之大业不朽之能事而君子所役心劳神宜于大者逺者非縁情体物雕虫小技而已是故思王抗言词赋耻爲君子武皇裁勅篇章仅称往事不其然乎至若身处魏阙之下心存江湖之上诗以见志文宣王有焉忠武四论曰阴阳代兴刚柔合运威恩参用以成化文武相资以定业况乎康侯自我宗子维城者乎城阳之权略明决卒摧吕氏之变任城之志意刚断实启有魏之业葢有助焉陈思雅怀忠勇义形家国表奏永昌洞晓兵数绩着疆塲长沙武陵亦足云也善政五论曰东平以盛徳匡时大兴礼乐齐献以至亲綂物光济中外淮阳安定峻必行之典安陆扶风㴱受遗之泣能义形家国理极忠贞使黄河如带垂芳不朽盛矣乎守方雅以调蕃政用公直而掌朝论昻然直上凛有生气衡阳太原亦足云也尊师六论曰前史称良药苦口而利于病忠言逆耳而利于行岂非事情竭于不顾主色期于难犯中人以下罕免斯累其有抗辞必尽忠烈横匪石之心闻善若惊君王动顺风之请相须之际良可咏也清河之恭慎真恳雅爲上引圣朝下託师傅和矣哉褒客七论曰原夫重艺尊师登奇伫逸道存万里神交一面故有推轮拥篲寡人忘千乗之荣越席分庭上才当四海之礼斯实藩邸之盛事间平之用心也而有矫情役智扬逸名利之间窒隙蹈瑕干没英翘之地便辟脂韦饰其迹甘言巧辞运其辨假君王之顾盻用君王之威福传曰好善而不择人则前代有以之倾矣至于兴谐文雅赏尽烟霞月庭广辟风闺洞敞西园故事下兰坂而宵歌东苑遗尘坐槐庭而晓赋折旋书艺之园翺翔儛咏之隙洋洋乎亦爲乐之一方也幼俊八论曰夫滥觞悬米翻浮天动地之源寸株尺蘖擢捎云蔽景之榦岂非积㣲成大陟遐自迩易曰山下出泉䝉君子以果行育德故考其前事备之于篇规讽九论曰夫陵谷好迁干坤忌满哀乐不同而不远吉凶相反而相袭故有全中率行用心于不争之塲杜渐防危投迹于知几之地昔之善持满者用此者也谚曰祸不入慎家之门前代有以之兴矣至若中山激难重存亲礼武陵变色复延情爱子建之陈辞贡愤长沙之发对因机虽亦各达其心未若洪庆之希声也慎终十论曰诗云靡不有初鲜克有终若夫东平之奉宪遵约耿介原陵之奏中山之见贤思齐慇懃濮阳之託庶几乎可谓慎终矣至子尘之奉行文处中慰之远述河间陈思尅已竝未易诬也王子安集王子安集卷第十一王子安集巻之十一唐龙门王勃子安着明闽漳张爕绍和纂颂干元殿颂臣闻鹏霄上廓琼都开紫帝之庭鳌纪下清珍野辟黄灵之舘兼山配极照鸾阙于霞标荐水涵元湛骊宫于雾壑斯则神征语恠功潜鸟迹之初理渉非经道昧鹑居之始授凤书而稽碧落仙构罕存按龟箓而质黄图金模间起粤若风移处闇增巢恢火运之机业拒向明上栋括河图之奥三堦布政咏匪日于灵台百堵陈诗颂斯干于考室亦有黄轩瞰月樵门頽九洛之功璇闼排烟牧野构三河之酷御燕台而临北极缺王度于祈招列云阁而拒南山陨黄谟于轵道然则卑宫䘮礼采椽轻四海之尊丰屋延灾柏梁非万乗之有虽因时立事奢俭殊流而弘道在人兴亾迭运灵光末造不窥九室之荣景福宏规犹拥三方之亹瞻风旧史逮曹马而无讥观迹故墟歴周隋而未得自我唐太陵迁构均五方于鹤几之前中野凝图调六气于虬牀之下坐圭台而清俯仰晷纬齐明临鼎邑而重威灵云雷合响得玄功于大壮其至在兹乎我大唐鸡浑制极树神宰而制山河鹤谶裁仪辟太虚而有天地黄精吐瑞潜龙苞象帝之基紫气征祥鸣凤呈真王之表髙祖太武皇帝虹星湛色开宝胄于金壶蛟电凝阴发皇明于石纽白蛇宵断行移海岳之符苍兕晨驱坐遘云雷之业属东隣委驭扇虐政于丛祠北拱隳尊紊皇图于宝极蜚鸿集野瞻乌鲜投足之因青犊啸风羣鹿无择音之所天街五裂截鲸浦而飞芒地纽三分触鳌山而按节玄虬在御扫圻甸而廓星都黄鸟分麾动扶揺而骇云阵镳官杖钺跨髙陌而登元辔野韬戈陟圮坛而拥号皇图不恃圣人追巻领之风神器无私才子奉褰裳之运太宗皇帝云房揖契压麟玺于庭轩雷渚翔英扰龙铃于髙席八能亨运抗鹓邸而杖朱髦十乱恢基临鹤州而拥黄钺唐云秘族潜开白水之征代景回轮光践丹丘之运权舆象纬削茅社而建琼桃草昧风云席罗图而创璇历紫庭合粹括宇宙于宸襟丹扆凝尊运陶钧于宝思摛碧霄而鍊石上清耀魄之宫诏寰海而捐珠俯睇阳侯之室功驱偃伯顿鹗视于华封道被来王静龙吟于武库玄枢上运卜年开累圣之符丹灶昇遐遗范敞谋孙之画皇帝陛下椒庭袭庆曜璇萼于霞庄兰殿分休湛珠衡于月馆道凝琼镇下苍掖而照重熙业峻铜楼凭紫轩而揖羣后环四瀛于舜抱漏蚁覃津栖十景于尧衿巢螟荷照上元开箓宝龟定皇邑之模下武崇基飞龙钖帝台之构贞明启运齐玉镜于鸾门易简成功偃铜符于鹤仗怀降尊于襄野大阶忘七起之劳念负重于焦原巾席託三危之险临翠嬀而则道天孕时成坐玄扈而被图神超物妙星浔纵淑曵珠绂于铜臯云野疏祥抗琼枝于桂浦素蟾登庆六虚充牝马之贞丹雀御林三雅合闗雎之好璇宫夜静居龙幰而调元金房晨开御鸳阶而缉化芝庭揖训逺清和凤之仪兰珮承风竞峻当熊之节皇太子承云紫座翊八柱于干维湛粹青衢揖三枢于地戸黄离踵曜太阳分铣树之辉苍震荐音少海控银河之色鹤筌飞奏想丹驾于琼山鲍俎捐芳齿玄冠于宝序彤闱问竖礼崇监抚之威黼席兴贤义极君亲之爱若乃东门䘏胤叠仙构于熊山西苑承家导灵波于鴈沼桐圭作瑞凤毛曜丹穴之英茅壤分维麟距冠玄丘之俊㢲宫延粹辟朱柱于娥台兑野流芬疏紫兰于别馆频隈毓范云扃分戚里之驩覃㠘凝规星阁絶郎官之请雕龙命职纵跳泽而骧鳞翠鷃调司顺义颷而抚翼月轩宵伫虞谿降璇纬之精震帐晨披姜水洞金韬之赜飞鹤书而抽海状桂壑于是投纶转麟斾而揖山容松涧繇其削衽轩图瑞矞泛花绶于鸡林农纪祥炎濯兰缨于凤水仙台俶务三珪铨棘序之风天秩调邦六府变槐衢之典金门献纳纵麟笔于苔牋石馆论思覈龟章于竹椠淹中访礼蹲龙揺壁水之波稷下谈经飞兎跃环林之秀词庭吐凤翫鸟迹于春黉书帐翻萤阅虫文于夏阁杏花千畒绀辕照帝籍之功桑柘三宫玄绂降亲蚕之礼圆丘上辟奉苍璧于灵坛方泽下凝列黄琮于宝墠朱絃翠瓒履霜怀四响之尊复霤重檐涓日正三纲之首五灵奔庆冠蛇泽于黄枢六祀衔欣飏麟烟于绀席遗弓积慕䖍㴱太庙之仪执豆推恩道振明堂之礼瑶山广乐备逸调于宫悬洞庭仙奏纳遗歌于帝府九韶分唱后夔清桂序之音六变同和飞凤掌梧轩之律樽俎拆旋之数苞举阴阳堂庭节奏之规弥纶宇宙灵襟索隐控风伯于词林睿想钩㴱诏天英于笔海神穷独照傍探赤水之珍思洽几㴱迥写丹谿之韵金坛紫露映银籀而翻华瑶林白雪藻琼章而吐绚蝉机撮化铜浑将九圣齐悬虬箭司更银漏与三辰合运爽鸠分职素云頽鸟啄之祥神獬闗司玄水照龙颜之则黄沙鞠草刬丛棘而迁讹丹石滋苔仰甘棠而息讼融臯再稔方闻外戸之謡昧谷千厢坐溢康衢之奏百城烟峙望秋露而乗风千室云开合宵霆而组化彤帏独选熊幡下芦鴈之祥墨绶分贤犀捡降槐鸾之祉筠骖伫信髦士剖竹而相寻苇杖霑仁鲐叟攀轮而不暇龙蛇可践野人丰荷杖之驩鸡犬相闻城尉辍鸣桴之响五云抽润湛芳气于璇台六府威殷唱丰歌于铜阙不戒而卑东戸恩周动植之津博施而举南风化偃胎萌之寓神谋备预俨七萃于丹枢䆳略防㣲肃千庐于紫衞元戎握节黄公授犀阙之图帝座闻鼙玄女荐龙庭之策頳柯捭刅中权决胜于两阶白羽俄麾善阵推亾于四表朱厓反景之域削蛇弭于文㮰黑山明月之乡委龙琛于武帐锦轩星鹜控干络而观风绣服霞惊浃神纮而问俗川浮没羽鲸谿静丹浦之虞陆荐飞毛熊瓛动青云之侦银关骤雨望紫陌而趋恩铁幌驰风计彤闱而沥思赤马文猨之宝丛积乎郊虞纨牛露犬之贡满盈乎储邸青丘画野不踰征赋之乡苍水奉图未尽隄封之贯且夫纬武经文宏业也含幽育明至诚也混齐六合大功也规模百代昌数也故能袭九空而宁庶物划千里而綂诸矦休征象徳而动嘉符触类而至风扬晷洽藻干庆于芳年司节河清蔼坤祯于明渚瑶枝结庆泉埃荡玉葢之文琼液浮甘天酒缀金茎之色黄麰紫脱凑仙颕于中畿翠萐丹蓂叠灵株于上序骈眸候日漾影䝉池比翰翻风栖光理木祥飞井络震鳞题瑞朔之元祉绚新郊枵兽纪和年之序具灵篇之絶贶究仙谍之殊休天人之际交矣皇帝之道备矣繇是三灵物覩扣兰禁而栖诚九服子来咏嵩宫而骋力去奢去甚不矜黄屋之隆匪朴匪雕方顺丹墀之请宸规相宅考周旧于灵都睿览思和获秦余于正殿羣臣列陛奏萧相之遗模天子临轩採荀卿之故事炎洲八桂簉仙栱于林衡岱畎五松委灵材于匠衢宫记范万机抗九戸之尊海孽移琛千栾省十家之费飞廉巻蔼彻烟极而浮甍屏翳收津划星墟而置椠瑶阶百雉光悬宝露之坛琼璧万寻影綷崇霞之阁拖虹梁而四注星汉亏于上荣叠云栋而三休寒暑隔于中霤雕鹤企沓势分规绣桷虬奔殊形别起圆珰布藻罄羽璧于狼泉方镜披莲孕化玑于蜃浦芝楼对幄重传五日之风芸阁列钱彩锻三旬之雾文疏罩逈阴兎息肩于绮寮翠幌笼霄阳乌锻翼于珠网丰隆按节下复橑而司阶列缺施鞭低丛楹而假道温房伫幸煦芳景于佳辰凉室乗闲凛徂颷于火序金铺夕照若帝圃之辉琼英宝缀晨悬类阿房之聚银烛烟丘碧桂翊珉陛而披香雨岫頳筠夹璇流而飏影九衢翻翠襍仙卉于中逵四照霏红间灵葩于右墄神禽率舞光浮肆夏之轩瑞鸟相鸣响叶钧天之乐钩陈宿列俨双碣于丹霄绮缴霞周辟千门于紫露尔其左扃嵩镇申侯降太室之祯前枕莘郊伊尹发空桑之秀揭熊山而北眺贝阙犹存覩龟澑而西分琼台易接总交中宇廓川陆而疏畿竟想善邻揆风霜而建野然则因秦构极祖宗耀金策之符作洛恢基我后创璇居之始援天引圣隔代重晖横紫都而可袭配玄宫而非逺故能使神光夜烛镜麟趾于文除仙渰晨华委鸾章于绣础灵爻密发八方昭大有之和宝篆潜开六合启同人之㑹两仪交庆虚碧墠而翘旌万宇披欢指苍车而候跸虽青蒲颂徳东朝献龙凤之图而丹极鸣谦南面动貂羊之诏百神推策望璆径而䖍诚三让奉符顾瑶坛而肃事龟书吐瑞按五挍而分营凤策扬辉翔八鸾而节歩帷宫雾转列芝葢于中天帐殿星离轫蒲轮于大野紫鳞充馈若大帝之共临素鹤翔华类羣仙之广宴花开瑞雪委琼馔而调芳綵绚祥云夹珠旗而曵影功推三祖银绳勒东岱之威业峻一人金筴奉南山之夀道既成矣玄符集矣代既贞矣元勲缉矣运三辰而虚玉柄风兑涣其中孚悬五礼而偃金科雷坎光其作解奔烽举爵溢仙酒于中衢叠鼔分餚浃宸辉于下里吞九重而上运控八圣而遐征翔赤骥而睇风区吟翠虬而掩霄甸隐隐轰轰雷动天惊囘舆斜眄而降乎干元之殿司宫庀职肃坻堮而神行掌舍巡方焕巖廊而洞启赫若朱螭负汉而辉横海之鳞黙若苍鹏架壑而振垂天之翮千官晓次傃银牓而端簪万戸宵披候琼膏而肃带灵戈列陛天官具三揖之仪云辂充庭宗伯寅九宾之礼瑶鲸戒响悬勐簴于端闱铜狄分形肃严扃于左序排紫㣲而立极宸仪冠明后之三俯黄道而披轩仙历用干元之九荡荡乎何圣人之无外巍巍乎而神功之不穷也臣勃席芳十歩企景三冬虽承宣室之谈犹窘灵台之影仙坛逺秘已多谢于祥鹣大厦初成复攀荣于贺雀慨㴱梁甫终乖捧日之欢思极甘泉未动凌云之价神图不测固流绚于丹縢㣲志可存庶镌芳于翠琬敢献颂曰紫扃垂耀黄枢镇野银树霜披珠台月写向明立极横神廓社大壮摛爻斯干韵雅鹑居化没狙讹道长琼构霞明璜轩露敞弃人崇欲违天蠧象南巢不救东邻长往瑶缄考懿金板藏功道凝茅屋业盛蒿宫龙阶察祲鹓阁调风推访华礼酌俭思沖悬釐结叠传翼生灾千甍岭接万栱星开争图绚侈福极凶来风寒碣馆露惨苏台十馆莹秦金房砥室千间架汉韬云閟日济恶承危同亾异术倾辀未逺遗墟继出龙川结祸鹤塞称符尘惊八际雾惨三都穹庐宝极罽幕璇枢司宫坠典掌舍沦图苍衢毓祉丹丘表圣鳯矫仙枢龙回宝命道凝金册功驰玉镜紫气抽华黄晖叠映神稽鹤䜟迹播鸡浑重光累极翼子谋孙经天纬象就日提元鸾轩湛粹凤几裁尊祥抽紫历业照彤管珍雀朝翻仙蟾夜满丹墟献迹青台坠卵椒阃仪风芝闺奉欵登三建绪明两开仪龙谯雾郁鹓禁霞披浪分璇渚景峻瑶枝黄扉晓列丹毂宵移龟文猎彦麟旌收逸桂客攀荣松宾改律紫鹓开纪丹虬耸秩纵壑抟颷登山捧日功融棘序道备槐庭不仁者逺惟道斯行烟揺墨绶电转朱軿境怀春翟野散秋螟郑竹分科燕棠辍讽铜机化极珠囊业洞礼贵丹虬乐调朱凤珠垧献宝绵乡委贡龙闗静柝鹤塞投弦歌呈豹尾舞进鸢肩铜桡月斥铁辋星悬绳幽架险驿雾驰烟雾坛凝紫河宫湛碧翠萐翻颷丹蓂候魄霜均电散连珠契璧蘤葢笼霏花衢坠液年和政美化极风调灵台轸咏考室兴謡循图访典去泰捐雕道存南面让屈东朝望云裁构笼霄建宇方镜星离圆珰月聚匠倾思林衡授矩画栱栖烟文轩架雨芝房叠翠桂庑流丹霞张万戸雾葺千栾重扃驻燠洞牖栖寒神加有叙贶入无端帝图临御皇萃止电㦸挥霜云旌拒晷紫宫可逼黄街易履凤础腾文麟庭抗礼珠泥畅绩银绳郁契鹤岭云明龙坛景惠道超中古功推下济惟帝惟天惟天惟帝拜南郊颂㣲臣上稽龙繇下阅龟谋观天地之至道考皇上之大节武宣七徳未尝踰息乱之乡文招九功未尝出昇平之域竝能悬日月而髙视驾雷雨而先鸣或皮币而践天阶或干戈而蹑干歩至于理定创礼功成作乐振长策以叙诸矦设灵机而制羣动犹虞阶已泰不能息洞庭之诛夏载克宁不能罢㑹稽之戮故将体刚柔而立本法震曜而崇威一戎而㝢县平四罪而华夷服然后黄旗大辂诏殊号于圆丘电转云廻奏玄符于孝理天下黎人知四海之安乐寰中殊域奉三宁之康泰德兼祥风洒道与和气游不言而大宝用贞无事而元功有立舍彼代也其谁与哉若夫应运而生继天而作鼓动千载之下超腾百王之上遂能发轩庭之景曜蹑隋运之頽风揖让而取文明指麾而清函夏则我皇唐得之矣髙祖以黄旗钖瑞静云火之横气太宗以赤羽登期补星辰之絶缕授瑶图于斯邑付璇历于均台人更三圣道昭千古于是俛临睿极趋四荒于凤阙之前端委庙堂调万国于龙轩之下八鸾徐动顿汤文于后尘九骏长驱伫尧舜于中路邦家之具得矣易简之业存矣犹有朱䝉戾俗违光蓬艾之间青激遗甿假气陶钧之内背熊山而搆虐拥狼潭而稽诛窃瀛海之风波弄干坤之纲纪汉图西返惟收五都之名魏律东穷未出三韩之险姦谋蓄于有渐逆节成于不悔长蚊蚋之雷霆附豺狼之羽翼岂知夫至人无外抚天下以爲家真数有归弔羣方而罪巳三门遯甲黄公成不战之师五垒神兵玄女下先登之策肃牙璋而按律辉旄节而分麾降南宫之元老裂西营之毅卒良将首路偏戎竟野轴轳万里旌旗四合金箱玉匮司空凭首胜之威鹗视龙趋将军仗万全之略负鳌丘而峻壁据鼋壑而㴱沟一鼔而亭塞无尘七纵而江山失险伐罪以明而不以衆怀远人于絶境均惠化于殊隣登若木以照临折红桃以延伫然后分州列镇对明月以收营返斾旋戈部玄云而振旅望神都而献㨗仰灵社以书功辛亥谒于昭陵癸丑告于太庙时乗黑帝月旅玄枵大唐有国之五十一年皇帝有天下之一十九载也元恶既殄万宇清矣元勲既辑万宝成矣以爲周郊上帝裁延肃慎之宾汉礼甘泉未拯朝鲜之乱想玄功而反侧奉先㫖以迟廻思答上灵之心以洽庶黎之望爰考吉日遂净行宫有司具典乗舆乃出抚玄蚪戴翠凤鼍鼔按节鲸钟疏响千乗岳动万骑林回星陈而天行雷震而雾合是时未登夫泰坛也迺斋帷宫宿帐殿华葢移影钩陈从跸千营夕布亘苍野而烟凝万幕宵悬背黄闉而雾列既而屏翳清晓飞亷警旦孙叔奉辔王良耸策云藏星谧宇旷山明旌轩具照箫笳互凝陟名岳以告成歴神丘而展事国容象物而动朝章视令而肃宸仪有晬虚徐大帝之庭列侍无譁髣髴华胥之国于是袭衮服戒俎豆端瑞班俨华旒乐悬六代礼备三古奠惟苍璧借用白茅鸣孤竹之箫管奏空桑之琴瑟感格以诚不以事动植咸驩敬神以道不以华天人合应然后驻声名于上邑反文物于仙宫因雷雨而作施法云天而用响风行电举未注景而浃九埏野忭途歌不崇朝而晏六合我之玄极孚矣我之能事毕矣趋帝寰而振足越皇衢以骧首不其休裁虽睿化无方比神图而絶唱而小臣不佞抚洪笔而当仁敢作颂曰辽河巨浸碣石危峯城分玄莵塞接黄龙凭遐作挭恃险忘恭人残鬼哭主闇臣兇有晋不纲戎麾内逐帝隋失御皇舆外鹜九县尘征三灵雾黩长兹下慢逋我天戮五材无陨千龄有圣武创元基文清宝命波恬四海明宣七政息衆以宁绥荒以令飞龙继迹鸣凤重光遂均夷夏迭用柔刚戈船泛月劒骑横霜风驱海石电扫辰阳帝师无战神兵有伐丞相陪麾司空伏钺危云旦起长星夜发万垒争屠千城自蹷功超薄伐义极兼该殊方底定善阵徐廻归俘献㨗课绩分材建侯清庙偃伯灵台考事龟谟凝清凤扆仰观俯察享神作祀道则推天功非在已丰隆旦出招揺夕指神坛岳立斋馆云㴱銮旗晓引葆吹晨吟山明野彻日降天临锵锵盛服肃肃珪簪俎豆毕陈笙镛间抚玉觞分献金錞畅矩青帝鸣琴朱灵㑹舞上和下悦神歆神聚收驩巨野反斾灵躔思周宇宙乐极寰埏徳因时立颂以词宣帝之功也臣何饰焉王子安集王子安集卷第十二王子安集巻之十二唐龙门王勃子安着明闽漳张爕绍和纂颂九成宫颂臣闻在天垂曜璇宫列干象之墟在地班形珠阙镇坤灵之野洎夫三精軿运即寥廓而爲宫九圣旋游遍洪荒而可宅则有瑶房玉室崑山分大帝之庭金屋银台沧海濯玄元之宇岂非神明其道骋仙辔于无垠浩荡其居示清都于不宰若夫扃牖六合奔走八神占日月而揆山川驾阴阳而法天地非圣人其孰能与于此乎至若文开遯甲仇峰城苍后之躔乐奏钧天峒岭驻黄轩之驾业融环堵下姑射而寻真道济巖廊望衡山而展事斯则三阶遍下唯临布政之宫六位时乗未及巡方之馆其后两龙齐鹜抗琼闼而同嬉八骏髙骧指瑶池而结兴殷风不竞砂丘雄别馆之娯秦道无章云阁狥殊庭之赏于是功亏大壮颂阙祈招丰屋同忘危辀继及遂使来年侯迹名山爲纵观之塲竝海遵河沃野尽行宫之地皇天震怒于上苍黎甿恸哭于下土其有斟酌千古文明一代蒿宫不陋茨山可仰祈诚东岳唐帝复衢室之尊用飨西岐天子合钓台之运得其道也葢有存焉国家梯霄架极罄域裁基纂髙丘白云之胤郁函都紫气之兆宸扉既辟一宇宙而来王圣箓潜跻贰干坤而作帝高祖天旗夜立制黄马而先驱太宗日驭晨飞骖緑蟠而首出虽立极承祧之业进烛前文而重光累洽之符归功下武陛下承灵太乙踵睿登三星虹㳫祉电虬发庆丹书碧篆神符焕河洛之文玉斗珠衡天骨挺皇王之表用能舍桐圭而宣匙鬯肃玉籍而揖宗祧写蔼九天腾景万里御风雷七曜于上博临之功显用山川六府而下辅相之宜得玄宫密运敷造化于灵襟黄屋神凝创经纶于宝思凤闱宵静阴灵宣玉阃之华鹤禁朝趋离象峻铜楼之景川分帝子控鲲壑而䟽源岳动天孙拥熊山而列镇其化成也如彼其强干也如此犹乃停旒正室严纩中轩玉阶匪泰金门爲险伫虹旃于月涧岳渎生光飞鹤椠于烟臯江湖动色桃溪逸彦塞丹井而归风松磴遗英斩玄闗而奉制位兼河海九卿叅巨济之功道合星辰三事郁经天之象朱轓缉化泣故老于中溪墨绶宣风绕春童于上陌王化之基已洽天工之代有序建铜仪而测曜象纬齐悬按璇玑而书云祯氛叠举祥嗈十二紫鹓调夏谷之音大礼三千頳蛇应黄钟之曲蚕功顺令业着于青裳蜃磨迎春恩周于黛耜黄砂静谳爽鸠兴顿足之悲丹石销寃神獬辍推锋之计咏时和于帝壤动植咸驩歌道泰于华封昆虫自乐星墟列将辉玉节而长驱天策神兵下金坛而决胜横麾赤岅葱山成不战之郊命缴青丘桃野见其亾之兆烟驰火徼励珠产而移琛雪鹜氷洲驾瑶谿而纳賮干坤径复载遵赤县之封曦望环周未出黄图之域故夫含吐万物至功也制平八表大业也一阴一阳神通也乃文乃武圣图也用能使天不爱宝地不藏珍日月五行风云四序龙章凤彩舄奕于郊墟黄铉紫玉磊砢于垧囿集风云于翠箑浴甘露于朱英泽马飞镳山舆结辙殊徽狎至祥书竭东郭之毫累译同归朝册尽南山之竹然后瑶坛备物陈帝服而展皇仪石室畴庸登太山而小天下功弘事毕狭广宙而三迁风举云揺歴神都而一憇考遗基于汶上稽故典于淹中光总章之瑞纪嗣干封之宝历大矣哉昇中作睿握四海而爲尊则大斯模肇三宫而配永凭太室而髙视灵坛八百坐明堂而恭巳诸矦一万时既贞矣襄城辞访道之游功既成矣玄圃顿寻仙之驾繇是南宫奏议和玄禁而成章西土讴歌指皇舆而伫眷咸以珍台靓穆阳灵开避暑之宫清序钧调景福制追凉之殿然则髙栋㴱宇威神之大节也顺气发生巡游之大功也况乎石城金室偏兴井鬼之区珠薮瑶池宛在秦豳之境应雷軿而出豫苍帝其时面炎驭而思和朱明不远虽途吟野忭黎元忻望幸之符而屈已从人天子下劳谦之诏候离局而从宴尚惕三危清近县而移銮犹详再驾以爲三十六所帝刘非舜禹之心四十二宫全赵异成康之历咏荆台而夕厉思蒲坂而晨凝方奉后天之期俯顺观风之请万灵禔祉三辰合庆姬文考筮容成奏日千旌凤转俨镂象而星陈万骑龙嘶伐灵鼍而晓胤静帷宫于緑野肃帐殿于黄街奔搀抢而走陆梁陈浮灵而候明月前驱电竦下列缺于腾鞭后乗雷惊起丰隆于骤毂琼戈昼转太阳疲转日之锋玉剑宵翻悬象睹冲星之气天旋雾散岳运川回林兵䕶野方神启路黄麾紫葢襍精气而西浮云动神行背封峦而右指吐雾驰风以臻夫九成宫礼也尔时峰横地乳景戴天麋分阆井而图基䕃秦星而耀阯灵墟宝藏代兴汧雍之间峻阜长岑叠镇岐梁之域丹溪碧洞吐纳虹霓偃柏丛篁腾迁雨雾获秦余于故兆地拟林光访周旧于遗风山连水浒前趋劒栈玉垒千寻傍望斗城金墉万仞架阴丘而北走境瞰鄜祠分沓嶂而西驰涂交陇坂仙都密迩犹连上苑之扃灵宫岿然直透崇冈之曲即硚基于磵道利在斯干固拱木于虞衡规同匪日弥峰跨谷层城万转歴险乗危回廊四注山祇尽石出徼道而终年风伯赢粮半长途而中宿架千楼而㮹极烂若神扶罗万戸而窥天巍如化立离堂早照皦日笼光于绮寮合殿宵㴱归云纳影于重庑珉房砥室畵栱相望緑岫红巖雕栊间出玄熊蚺䗊俯栋宇而危心青鸟归飞仰灵轩而坠翼转飞檐于秀崿上出重冥䕃反宇于回谿下临无地红葩紫菂垂倒井而披文金锁银铺接重扃而炫色俨钩陈于汉陌泰阶非逺设陛㦸于烟庄仙梯可陟华珰璧散挂明月于崇朝密网珠连落奔星于已曙丹樑发秀彩沓虹文皓璧凝鲜光含蜃气铜龙对霤接飞泉而瀑流铁凤连甍遡还颷而伫立虽南躔綂序北室开荣凛劲气于丛楹起凄风于洞宂踆乌失辔出涧戸而无光金兎低轮下山扉而变色阴庭阻夏祝融无窃据之因䆳屋乗春颛顼定忘归之䇿飞亷扣响赴北阙而神寒屏翳收津跼南端而股战苍苍八桂白露爲霜落落千松玄阴昧景金人列陛来危砌而思裘玉女窥牕伏增峦而请纩阳秋代驾不凋仙圃之华天地爲罏未解幽陵之冻至若气清干歩景霁山维栖翠蔼于崇荣列朱霞于复榭琼枝累道移缀文㮰碧树周阿光揺镂槛静帘帷而洞启穆羽相和肃坻堮而天临纎尘不动宸仪有晬蓬莱与城阙俱荣羣后多欢薜萝共簮裾合赏巖花落砌缀龙扆而成文嶂叶交轩拂鸾旗而追影罏峰转蔼香传玉几之风石濑鸣湍响入铜壶之水乃有陵阳驾鹤奉丹墀而称臣子晋吟鸾下青蒲而谒帝箕精失耀傅说恭命于东厢昴宿低庭坚奉职于西序三台九署云端极目霓裳风䯻阙下相寻张良卧疾攀赤松而有地绮季来朝歌紫芝而忘返若夫功成旰食道济宵衣汉宫追听览之余尧殿得巡来之隙霞登月憇光睿幸于彤闱玉振金声藻宸章于翠掖洛阳才子承闲尽宣室之谈蜀郡词人还奏动甘泉之赋复有轩庭十四出桂阃而乘茵永巷三千望椒涂而奉币翊鸾台之广宴扈鸳砌之仙游罗绮芳兮四面春环珮鸣兮九重暮风闺夕敞携少女于歌筵月幌宵胧下嫦娥于舞席玄房竢宴云姬辞豹尾之欢绀幄承颜星媛入鱼鳞之戏若乃屯营栉比对合道而斜趋廨寺棊分混文昌而外属周朝瑞鸑声叅叶律之宫陈宝鸣鸡响襍司晨之序名都广㑹闾阎万室帝籞仙垣亭臯千里山村野塾家连菌草之园谷饮川居戸有桃符之水故夫恩加草树囿原泽而无私道被翔行苑山川而不禁每至旻天戒序髙风啸律虞官献秋狝之仪司马奉梁驺之典将军布卒略玄灞而东驰都尉闗营绕黄山而北睇于是逢䝉列阶蚩尤竝毂材官发射期门走仞仗玄麾而直指鹗视千羣奋朱鬛而横行龙骧万计层旗广斾出宇宙而三驱叠鼔鸣钟连雷霆而一唿前旌逐日夸父断黄河之流后骑超山共伯挟崑崙之柱近陵吐熖缛奔电于长锋灌莽生尘陨飞霜于劲镞合戈鋋而照地勐兕知穷振罟网而笼天腾龙失据崩林磔石毛羣无挺险之资䕃泽风山羽族落垂云之影长围躞蹀得骏马于秦垧大辂徜徉载飞熊于渭浦然后还师振旅考事陈功皮轩按节牙璋复路视余生于大野誓广挍于长陬班腥于嶻嶭之墟有蜡于长扬之舘命奔蜂而举釂火照甘泉总轻骑而行庖云惊上路声兼万籥歌钟空广乐之庭礼被三雍玉帛尽涂山之㑹龙胎凤卵入禹膳而调芳石乳琼浆委尧樽而湛色恩霑下帛宴液仙宫虽大夫思濯鹢之欢而天子可回鸾之奏然后拜釐清庙考徳斋宫用玄工而不有宅太虚而无迹动崇易简规万祀而化黄金道贯幽明征百灵而响丹甑得玄珠于舜海尚惊氷危朗天镜于尧仪犹勤日昃䖍恭上帝东朝悬待谏之旌清问下人南面聴登闻之鼓则有郊童俟跸敢让天师野老排阍唯歌帝力风行比屋忠臣收折槛之谋化溢康衢良使息埋轮之请设神规而动俗庶绩其凝握元符而发祉殊方合应华胥已泰济羣生于不死之庭闾阎可观致仙历于无穷之境荡荡乎发育万物而显诸仁洋洋乎包举六气而藏诸用均两仪而得一耻三皇而不四者矣臣勃东臯贱节北阜幽姿常叨召见之恩骤玷明敡之列书生谒相望阙推轮下客游梁荣叅赐帛终童立志空投函谷之繻马令同时未给尚书之笔虽玄机妙键已寂兆于忘言而咏徳陈功请追声于匪颂其词曰九门浩荡三山超忽帝坐金房仙成玉阙浮丹丽紫栖霞冠月真匠难征虚谈易越旋窥凤纪极睇龙坟层巢化没上栋爻分茅宫蔽雨松殿来云犹迷匪陋尚缺斯文道伦明一风迁继五礼讃三宫诗歌百堵黄图未洽紫庭无辅局促墉垣逡巡度矩盛衰环袭沖盈舛鹜璇宇夏关瑶扃殷树奢穷地络毒流天歩相日遄奔寻云速仆灾延六国运逼三川分雄竞侈礼僣图全飞甍月径列庑霞阡干谿败楚碣石亾燕阿房秦搆文轩五里建章汉立仙闼万戺诡代齐泾违天纵已望夷有亹甘泉不祀宛郊嗣箓谯乡警衆蜀跨梁岷吴吞楚梦相宜裁轨崇楹累栋云阙同华泉台罕共晋图终否胡风肆极雾黩丹围尘埋紫域皇阶不守帝庭无色帐殿相临氊墙间饰南承有宋北洎亾隋功惭戸牗守在城池楼船水觇车阵山窥吴庭再毁代鼎三移火徳初融江阳振旅奄收淮船遂朝吴渚象错骄秦龙舟坏楚雄图乃溢倾宫不处海岳呈华风雷写庆剪诸戎首光我灵命紫气云蒸黄星月映轥商爲业遵唐启圣景閟丹绳祥抽翠箓格天垂范模神骛躅朱极重光黄离继旭道清金镜时和玉烛征规凤阃毓训鸾闱桐宫宿列桂邸霞飞台精变道岳耀裁几朝盈振鹭境比驯翚武韬弓矢文经歩骤爽鸠议狱龙师掌奏玉帛华夷提封宇宙译书岁欵祥图月凑帝功得一干元用九镂玉天齐涂金社首神京四邑明堂八牖爕而可大爲而不有璇宫望幸幸封伫悦伺隟披图乗时徙辙赤駵俟驾苍虬按节月车宵移星闱晓列方神䕶野岳将清涂回麾峤路逗跸山枢千灵电骛万辟风趋钓台有问峒岫无虞五城分委双峦抗影画栱弥峰雕甍亘岭烟闺夜谧云房昼静竹殿栖寒松轩祕景紫庭晨御彤闱早辟天子凝旒辟公奉璧薜萝齐致簮裾混迹仙鹤随轮灵凫坠舄风扃濬敞震廓藻䆳玉网星开金铺月坠山楼兽矫云台鸟次复嶂披丹回流转翠仇夷圣宅姑射神心乐翔丹凤使引青禽羲坛叶暗禹洞花㴱沼分瑶水花跨珠林顺时宣节分戎讲将星骑朝飞云罗夕张宝鸡获祉非熊入贶驾掩岐蒐礼髙秦望酆庭未逺涂山有戮襄野迷轩清都宥穆罕夷干歩徒丰帝屋光总大猷允归天禄命官垂训灵台韵雅功映寰中颂流天下皇图已泰鸿笔难假帝有力焉恶非能者赞平台秘略赞孝行第一受训椒殿承辉桂阈资父事君自家刑国孝惟忠本忠随孝得履薄临深惟王之则贞修第二列藩好德淸修互起峻局刚情中孚素履道契玄极芳图青史爲善不同同归于美艺文第三荣分上邱业盛文塲争开宝札竞耸雕章气凌云汉字挟风霜后之来者其在君王忠武第四善政第五荣开社稷业照旂常是恢藩化或固朝章功成道洽身殁名扬唯忠与孝千载生光尊师第六奔霆易骇巨壑难游主明臣直抚类相求道行言用性逸神休吁嗟盛轨从善如流褒客第七功惟应物业贵逢时君王乐道上客含词情起月肆兴入烟达文林辨囿何代无之幼俊第八列后云腾英童雾跃年妙识远理丰词约宠照玉旗文先铜爵勿疎小善方恢大略规讽第九宠荣有极恭沖是守轴碎羣毛金销衆口全忠卫国顺时藏垢周之宗盟异姓爲后愼终第十具览藩猷遐窥国篆罕兼百行多褒一善履忠存性愼终思远生荣死哀身没名显王子安集王子安集卷第十三王子安集卷之十三唐龙门王勃子安着明闽漳张爕绍和纂碑益州夫子庙碑述夫帝车南指遯七曜松中阶华葢西临藏五云于太甲虽复星辰荡越三元之轨躅可寻雷雨沸腾六气之经纶有序然则抚铜浑而观变化则万象之动不足多也握瑶镜而临事业则万机之凑不足大也故知功有所服龟龙不能谢鳞介之尊器有所归江汉不能窃朝宗之柄是以朱阳登而九有照紫泉淸而万物覩粤若皇灵草昧风骊受河洛之图帝象权舆云鳯钖干坤之瑞高辛尧舜氏没大夏殷周氏作达其变遂成天下之文极其数遂定天下之象衣冠度律随鼎器而重光玉帛讴歌反宗禋而大备洎乎三川失御九服蒙尘俎豆䘮而王泽竭钟鼔衰而颂声寝邵陵高会诸矦轻汉水之威践士同盟天子窘河阳之召三徽制度乘战道而横流千载英华与王风而扫地大业不可以终䘮彝伦不可以遂绝繇是山河朕兆素王开受命之符天地氤氲玄圣举乘时之䇿兴九围之废典振六合之頽纲有道存焉斯文备矣夫子姓孔氏讳丘字仲尼鲁国邹人也帝天乙之灵苗宋微子之洪绪自玄禽翦夏浮宝玉于南巢白马朝周载旌旗于北面五迁神器琮璜高列帝之荣三命雄图钟鼎冠承家之礼商丘诞睿下属于防山泗水载灵遥驰于汶上礼乐繇其委输人仪所以来苏排祸乱而搆干元扫荒屯而树眞宰圣人之大业也若乃承百王之丕运摠千圣之殊姿人灵昭有作之期岳渎降非常之表珠衡玉斗征象纬于天经赞据龙蹲集风云于地纪亦犹三阶瞰月恒星知太紫之宫八柱衡霄羣岭辨中黄之宅圣人之至象也若乃顺时而动用晦而明纡圣哲于常师混波流于下问太阳亭午收爝火于丹衡沧浪浮天控涓涔于翠渚西周捧袂仙公畱紫气之书东海抠衣郯子叙靑云之袂接舆非圣询去就于狂歌童子何知屈炎凉于诡问圣人之降迹也若乃叅神揆训录道和倪辱太白于中都绊乘黄于下邑湛无爲之迹而衆务同并驰不言之化而羣方取则虽复霓旌羽斾齐人张夹谷之威八佾三雍桓氏逼公宫之制洎乎历阶而进宣武备而斩俳优推义而行肃刑书而诛正卯用能使四方知罪争归旧好之田三家变色愿执陪臣之礼圣人之成务也若乃乘机动用历聘栖遑神经幽显志大宇宙东西南北推心于暴乱之朝恭俭温良授手于危亾之国道之将行也命道之将废也命归齐去鲁发浩叹于衰周厄宋围陈奏悲歌于下蔡圣人之救时也若乃筐篚六艺笙簧五典拆旋洙泗之间探赜唐虞之际三千弟子攀睿化而升堂七十门人奉洪规而入室从周定礼宪章知损益之源反鲁裁诗雅颂得絃歌之首备物而存道下学而上逹援神叙敎降赤制于南宫运斗陈经动玄符于北洛圣人之立敎也若乃观象设敎法三百八十四爻四十有九穷神知化应万一千五百五十有五成变化而行鬼神观阴阳而倚天地以鼓天下之动以定天下之疑索衆妙于重玄纂羣微于太素圣人之赞易也若乃灵襟不测睿视无涯石砮昭集隼之庭土缶验羵羊之井嵇山南望识皓骨于封禺蠡泽东浮考丹萍于梦渚麟图鑑远金编题佐汉之符鳯德钩㴱玉策筮亾秦之兆圣人之观化也时义远矣能事毕矣然后拂衣方外脱屣人间奠楹兴夕梦之灾负杖起晨歌之迹挠虹梁于大厦物莫能宗摧日观于鲁丘吾将安仰明均两矅不能迁代谢之期序合四时不能革盈虚之数适来夫子时也适去夫子顺也爲而不有用九五而长驱成而勿㞐抚云霓而髙视圣人之应化也自四敎远而微言绝十哲䘮而大义乖九师争大易之门五传列春秋之辐六体分于楚晋四始派于齐韩淹中之妙键不追稷下之高风代起百家腾跃攀戸牖而同归万匹驱驰仰陶钧而共贯犹使丝簧金石长悬阙里之堂荆棘蓬蒿不入昌平之墓圣人之遗风也遵扬十圣光被六虚乘素履而保安贞垂黄裳而获元吉故能贵而无位履端于太极之初高而无名布政于皇王之首千秋所不能易百代所不能移万乘资以兴衰四海繇其轻重虽复质文交映瞻禴祀而长存金火递迁奉琴书而㒺绝葢易日观乎人文以化成天下又云圣人以神道设敎而万物服焉岂古之聪明睿智神武而不杀者夫国家袭宇宙之淳精据明灵之宝位高祖武皇帝以黄旗问罪杖金䇿以劳华夷太宗文皇帝以朱翟承天穆玉衡而正区宇皇上宣祖宗之累洽奉文武之重光稽历数而坐明堂陈礼容而谒太庙八神齐飨伫旒太史之宫六辨同和驻跸华胥之野文物隐地声名动天乐繁九俗礼盛三古冠带混并之所书轨八纮闾阎兼匝之鄕烟火四极竭河追日夸父力尽于楹间越海陵山竖亥涂穷于庑下薰腴广被景贶濳周干象着而常文淸坤灵滋而衆宝用溢金膏于紫洞雨露均华栖玉烛于玄都风雷顺轨丹蓂翠藻绘轩庭鳯彩龙姿激扬池御殊征肸蠁不召而自至茂祉昭彰无幽而不洽虽复帝臣南面䧏衢室而无爲岱畎东临陟名山而有事灵命不可以辞也大典不可以推也繇是六戎宵警横紫殿而摐金五挍晨驱蹴玄云而喷玉星罗海运岳鎭川渟登碧墠而会神祗御玄坛而礼天地金箱玉册益睿算于无疆玳捡银绳署灵机于不竭功旣成矣道旣贞矣历先王之旧国怀列圣之遗尘翔赤骥而下云亭吟翠虬而望邹鲁泗滨休驾杳疑汾水之阳尼岫凝銮暂似峒山之典乃下诏日可追赠太师託盐梅于异代鼎路生光寄舟楫于同时泉涂改照咸亨元年又下诏日宣尼有纵自天礼膺上哲合两仪之简易爲亿载之师表顾唯寝庙义在钦崇如闻诸州县孔子庙堂及学馆有破坏并向来未造生徒无肄业之所先师阙奠祭之仪乆致飘零㴱非敬本宜令诸州县官司速加营葺九陇县学庙堂者大唐龙朔三年鄕人之所建也尔其州分化鸟境狥罇鸱萦锦室于中区託铜梁于古地玉轮斜界神龙蟠沮泽之云石镜遥临宝牒秘禺山之影天帝会昌之国上照干维英灵秀出之鄕傍淸地络庠序繇其纠合缨弁所以㑹同文翁之景化不渝智士之风猷自远于是双川旧老攀帝奖而翘心三蜀名儒想成均而变色探周规于旧宅询汉制于成都开基于四㑹之躔授矩于三农之隙土阶无级就击壤于新欢茅茨不剪易层巢于故事庄坛文杏卽架椽栾夹谷幽兰爰䟽戸牖仪形莞尔似闻沂水之歌列侍誾如若奉农山之对缁帷晓辟横纽带于西河綘帐宵悬聚靑衿于北海虽秋礼冬诗之化以洽于齐人而宣风观俗之规实归于上宰银靑光禄大夫谯国公讳崇义大武皇帝之支孙河间大王之长子高秋九月振玉贙于唐丘宝算千龄跃璇虬于大渚我国家灵命东朝抗裘冕之尊宗子维城南面袭轩裳之重折玄元之胤绪拥朱虚之禄位拜玉节于秦京辉金璋于蜀郡玄机应物濳销水怪之灾丹笔申寃俯绝山精之讼魏文侯之拥篲道在而兼尊董相国之垂帷风行而俗易司马宇文公讳纯河南洛阳人也皇根帝绪列五鼎于三朝靑锁丹梯跨千寻于十纪仲举澄淸之辔未极夷涂士元卿相之材先登上佐氷壶精鉴遥淸玉垒之郊霜镜悬明下映金城之域县令桺公讳明字太易河东人也梁岳之英长河之灵沐云汉之精粹荷天衢之元亨旌旗赫奕于中古珪组陆离于下叶鳯巖抽律擢层秀于龙门骊穴腾姿吐荣光于贝阙自朱丝就列光膺令宰之荣墨绶驰芬高践郞官之右仙凫旦举影入铜章乳翟朝飞声含玉轸临卭客位自高文雅之庭彭泽宾门犹主壶觞之境旷懐足以御物长策足以服人重泉之惠训大行单父之讴謡遂远犹爲夏絃春诵俗化之枢机西序东胶政刑之根本上祗朝宪下奉藩维爰摉复庙之仪载阐重栏之制三门四表焕矣惟新上哲宗师肃焉如在将使圆冠方领再行邹鲁之风锐气英声一变賨渝之俗于是侍郞幽思摛凤藻于瓌林丞相高材排龙姿于璧沼遗荣处士开帘诠孝悌之机颂德贤臣持节听中和之乐其爲政也可乆其爲志也可大方当变化台极仪刑万宇岂徒偃仰听事风敎一同而巳哉勃幼乏逸才少有奇志虚舟独泛乘学海之波澜直辔高讴践词塲之阃阈观质文之否泰衆矣考圣贤之去就多矣自生人以来未有如夫子者也嗟乎今古代绝江湖路远恨不得亲承妙㫖摄齐于游夏之间躬奉德音攘袂于天人之际抚身名而永悼瞻栋宇而长怀呜唿哀哉敢爲铭曰五帝旣没三王不归天地震动阴阳乱飞山崩海竭月缺星围礼乐无主宗禋遂微大哉神圣与时廻薄应运而生继天而作龙跃浩荡鹏飞寥廓奄有人宗遂荒天爵尼山降彩泗滨腾气志匡六合神经万类夹谷登庸中都历试睿情贯一玄猷绝四栖遑敎迹寂寞河图违齐出宋历楚辞吴风衰俗毁礼去朝无麟书巳卷凤德终孤杳杳灵命茫茫天秩吾道难行斯文易失式宣六艺裁成四术虚往实归外堂内室邈矣能仁悠哉化主力制羣辟权倾终古陆离彩灿蝉联茅土渉海轻河登山小鲁皇家载造神风四极捡玉题祥绳金署德聿懐圣迹同亨天则廼眷台庭爰昇衮职玉津同派金堤茂版智士高风文翁泽远甿淳壤沃声和俗愿载启仁祠遂光儒苑沉沉壸奥肃肃扃除灵仪若在列配如初槐新市密杏古坛疎楹疑置奠壁似藏书泛泛寰中悠悠天下狥名则衆知音盖寡碝石叅琼迷风乱雅仲尼旣没夫何爲者彭州九陇县龙懐寺碑粤若眞元混沌抱一气于天门象化童蒙构三灵于地戸繇是金城逆顺山河假成器之因玉烛沉浮风火兆流形之蘖悬大明于日月适滞泉宫设巨浸于云雷终迷燬宅太极所以散而爲两洪颷所以吹而爲万虽复卑高异列俱沉方内之游坌集横流共失环中之契岂夫湼槃㴱视不背色以求眞般若长驱每乘空而得静则知一名同出阴阳爲破道之墟万象皆空天地卽䧏魔之境莫见其俯仰不知其去就至自于太虚复归于无物其建言立德开业成务握大柄而推造化执洪罏而诰元始四门幽辟顾非相而迟廻三驾晨严临有爲而出顿岂不知羁孤长路终婴旅泊之虞舟楫中流未释风涛之苦将以宅心者寂虚室所以合符应物者神明镜繇其不倦故能商榷宇宙指麾权实演羣生而非其力存庶品而非其有千峦闭景似居蓬艾之间双阙临空若在江湖之上其释迦之沖用乎龙怀山者井络之所交会岷隅之所控带攅峰北走吐香嶂于玄霄巨壑南驰歕洪涛于赤㟁香城宝地左右林泉碧岫丹岑往来烟液时有法会禅师者俗姓楮氏吴郡钱塘人也金章钖美河阴传九命之尊玉铉乘荣江左受三台之贵地灵人杰自朝野而重光学府文宗冠南都而独秀法师紫星降彩红云受气应积善于高门契冥缘于累世果浮觞引濳图彼㟁之功聚砾延砂卽揆爲山之业灵枢密运辟仁路而长鸣慧刅高挥斩邪关而洞照以爲㝠机体化毫发莫滞其眞执数逐㣲干坤不容其算于是四禅幽观破铜堞而出无明三昧雄图排铁围而泯非相法云自在吐纳龙宫贤圣不仁奔驰象域将使三千塔庙知眞实之玄津万亿幡幢入空虚之秘藏安心乐土遯影灵关以开皇元年憇于兹岭灵墟福地巳被神功玉牓金绳未光朝命蜀王秀以文昭建国帝子专征仗巴服之尊名裂卭荒之宝命彤騑僣帝跸万骑于铜梁皁盖图王警千乘于玉宇镜山南望志狭彭渝锦水西浮耻朝江汉开实沉之壁垒啸京叔之风尘拥龟堞而託殊方凭爵堂而傲天子威权所制胜兵数十州雄视所临经涂五千里三英赋雪瞻秋月于梁台八叟吟风传朝云于楚馆思弘正法广召名僧振钖云趋乘杯雾合禅师括囊泉石韬迹烟霞攀紫桂而同尘守靑莲而向晦冲颷荡岳宁移忍地之灵烈火焚山不挠坚林之色王心有悟时加优礼顺风拜道封山谢失发净财于广内揆仙室于重幽因嶂爲壁凭崕列戸以开皇五年始赐额爲龙懐寺地邻緜左遂均緜上之恩山似龙盘卽建龙怀之刹尔其崇峦经复复磵萦廻高丘洩云长林翳日増琼垣于下麓揆瑶构于中巖香阙神行珍台妙立玉虬衔霭绝游气而负苍天金鳯连甍排烈风而瞰玄圃延绿房于叠巘上拂霞庄蔓丹阙于重磎下披泉戸阳开阴阖变霜露于旋廻蠖动螟飞起雷霆于指顾玉堂朝亘影袭长虹珠殿宵浮光含列宿禅师殁后爰有孝恭法师智开法师弘向法师宝积阇梨四上人者竝禅师之上足而法门之领袖也五明衢路控引情宫八解源流朝宗性海其㴱爲宝投白玉于崭巖无碍居眞得玄珠于㒺象住持眞界栖息妙涂俱探寂灭之源各证菩提之域虽业定人境照巳极于无方而道寄生成功遂覃于有相演中乘之奥义增上栋之宏规万栱不骞千门有阔俄而帝隋大去皇家小往天地闭而贤人隐云雷屯而巨宝衰毒龙横雾四天沉暗逆之悲醉象驱风三界溺崩离之酷上人慧机幽晤定识濳融知佛日之恒明审王风之尚静芝歌商岳揆鸡岭而同归茅借磻溪与猴江而共致遯俗无闷因时有待洎丹陵启秩赤县居尊迦维授手波旬革面十千天子新朝帝释之宫八万仙人始向毗耶之国一音演而荒景服三圣澄而礼乐备繇是巴方旧彦蜀城遗老仰慈门而知戸牖升福田而喜畊凿雕鞍绣辖瞻鷰崿而驰魂黼带綖裾指鹦林而鹜欵宝瓶宵注润浃尧旬玉麈晨麾风调舜历咸以爲假沉其性迷生安视听之功动乱其心穷子失肌肤之恋江连巫崃始绊心猿山对禺同终维意马贞观年中积阇梨等廼宣昭遗址发挥精舍容成挍历揆日用于天经隷首陈章算神功于地箓廻廊窱自吐风颷列榭峥嵘坐含云雨图碣宫之妙质俨庐舍之眞容宝珠周映银龛备色逸多垂足似临兠率之天师利分身若赴维摩之境灵仙可接藻绘无施眞应难微雕䥴有寄若乃巡积岨历森沉天花照而高月落地籁惊而幽泉涌紫兰花径香侵柏叶之罏绿草纹茵影入芙蓉之座眞童鳯䇿卽践金沙仙女鸾衣还窥石镜巖庄转梵杳㝠松桂之墟磵石栖橰寂寞藤萝之院法鼓奏而寒山旷洪钟鸣而晓壑静頳苔翠藓具不尽之灵衣石乳琼浆入无生之妙馔肃肃焉遥遥焉信调衔之珠庭而列眞之甲第也爰有上座玄鉴法师等竝六尘无我四谛非他奉干越之㣲言守楞伽之奥府法雷濳吼鼓动风烟慧日扬明照临丘壑靑汉坐定见心宅之恒灵丹洞行忘觉身城之每化须弥不动逈鎭阎浮阇崛安居下观忉利开四生之广路叙六趣之彝伦足以遵扬眞绩恭宣来命者矣县令桺公讳明献字太初河东人也太玄降气中黄授彩袭周鲁之荣基吐河汾之灵液四科高第振风翮于三冬万室崇班跼云骖于百里旣而政成黎颂道洽甿讴假无上之幽筌毗不言之景化絃歌在韵将宝偈而齐归铜墨成章与梵天而共贯琼波湛淡沃荡云雷珠灌萧条蔽亏烟雨贞机罕应良谈于好事之游朗调多奇高赏尽名山之曲下走东臯事失南州涂穷欢孔席之栖遑笑杨岐之浩荡薄游兹邑喜见高人三接而定琴樽七纵而擒风月林宗有道相期淸浊之间平叔能言见许天人之际从容宴语契阔胸怀欣性情之同冥感形骸之共遣虽玄都妙域巳挂于忘言而义塾文场窃申于知巳敢作颂曰妙象无倪神功有渉湛淡名器崩腾事业慧路翘车禅河舣檝控引羣品轮廻庶劫纵横宇宙反覆山川言因境立道寄形诠爰稽福地式揆珍田丹溪漏日碧洞栖烟阇都玉槛须弥石室榛灌溟蒙风云萧瑟晬容乃眷禅徒有谧叶磴三休花巖四密崇峦架殿叠嶂营楼千鳯起万栱鸾浮星开绀髪月湛靑眸神宫不夜邃阁长秋戸临重崿牕分绝岭半汉香浮中天梵警鹤林圣迹龙泉佛影鸟思山空猿悲崃静森森巨柏落落长松月出东岫霞生北峰山人自狎野老相逢白云屡断靑溪几重彭泽之令临卭之客比德山薮重规泉石法宇成言慈门致役糠粃吏隐薜萝心迹吾生扰扰与道遑遑殷勤颂咏惆怅津梁投功翠碣助化玄场百年之后苔藓苍苍王子安集王子安集卷第十四王子安集卷之十四唐龙门王勃子安着明闽漳张爕绍和纂碑州玄武县福会寺碑若夫考龙图而括运抚麟笔以伤时天地闭而贤人隐周孔逝而微言绝岂非太阶无象三辰鲜逌叙之因沧海爲陵百川有横流之势况乎法身长往顾糟粕以空存化迹繁流仰舟航而遂远虽复功推八正犹迷鹤树之谈道亚三明未覩龙宫之籍则有妙音难遇瞻雪岭而投躯眞谛希声仰云山而破骨优塡企景新雕白玉之龛般若寻风而化黄金之像三千宝座廻出天宫八万珍台遥临净域非惠图之冥感孰能臻于兹乎福会寺者隋开皇中之所建也尔其峰峦地列东分井络之光楼雉云横西睹禺同之奥北弥丰邑里闬千甍南控平江波潮万里拥亭臯之绝势昇林野之殊形肇开修竹之园式揆旃檀之刹法川高辟慈宫峻敞文珰宝缀环日月于重廊翠栱丹楹起虹蜺于复殷眞容俯映福衆爰依梵筵交烛禅房互启山神献果还栖交露之台天女持香卽遶飞花之阁轮辉夜满抽紫熖于金山毫相晨临发珠华于玉地爰有县令桺边河东令族大业之年来光上邑高人奉檄功爲铜墨之先令宰鸣琴课穆絃歌之最眷香城而恻念披道肆而惊魂示懐延奖思弘末敎廼于寺内起重合一所乘烟置臬揆日端绳层榭三休琱檐四注奔星挂庑混珠网而同归明月窥轩杂璇珰而共贯仍抽丽笔俯刋贞琰词源迅委振法海之波澜义宇宏㴱接禅宫之阃奥昔者陶濳彭泽㒺闻仁祠之风潘岳河阳未入菩提之域兼其美者着在我桺君乎俄而帝隋方否三官失龙凤之图皇业未昌九野被豺狼之毒虽复餐砂茹石窥劒道而廻心蜂聚枭腾指铜梁而革面自非法云西睠濳销火宅之氛慧日东来廻朗昬衢之景则安能冥资福地显沮魔军波淸于振壑之隅燎息于炎昆之曲洎乎大钧无事神器有归淸玉戸而帝寰中转金轮而王天下玄塲佛境与天壤而惟新莺树鸡林共风云而改旦功旣成矣时旣贞矣紫宸有𥙿苍甿胥悦都人狎至瞻鴈塔而欢心野老相趋寻鹿园而顿颡或至诚冥发争知不尽之虚或道恩㫄流竟委忘缘之施乃于寺内造菩提塑像一座实彭氏绝羣之迹洞叅瑶铣体备丹靑得埏范之奇模尽陶甄之能事功分实相变入㝠机丹果长春青莲不染灵仪若动似临王舎城中神足疑行卽坐菩提树下银牀地涌宝帐犹悬珍木天成金花不落总章元年又奉爲皇帝更造八菩萨像成于净境别峻崇堂而力寄羣缘功难独举遂令衆情驰鹜空懐更始之图灵座端严未得安居之地时有弘演上人自丹鸟下日昌帝箓于明堂靑鹤乘霄降仙苗于大室轩冕将风云交映钟鼎与山河共远法师宿持眞谛幼挺殊姿拔五翳于长驱登四禅于廻观以爲德因时建澄什继踵于西都道冀人弘林远随肩于南国痛迷生之诡矫悲正觉之陵夷思欲树眞气于未萌绪崇因于巳往遍游净境历骋遐方至总章二年憇于玆刹身持宝印口出神珠心动巴南化行蜀右法罗濳举驯鸟性于慈林慧镜㫄开息猿心于定水亦有情钩五缚遥腾解脱之川想瘗六尘廻拔沉迷之域名臣长者捐玉珮于银庭善女灵姬落金环于宝地贪机雾涤法施泉流林衡抡𣏌之材班匠献钩绳之巧千栾电纠万桷霞张飞陆缘甍曾构架景琼缸杳照乘绀壁而宵分珠箔重华掩靑疏而晓乱红葩植井彩缀河宫丹桂承梁香交列肆夭倡梵乐肃然忉利之天藻葢琱珰焕若摩伽之殿岂精力之玄感而神化之曲成乎直岁寺主等州闾盛族鹙鹭荣因昇慧圃而功成践魔庭而战胜排四门而独往共极邦缘攀十地而遐征同趋觉路县令虞洽旌旗百代劒履三朝匡帝座而南征拥台庭而北面星像垂祉川岳载灵豫章七歳麒麟千里雄情负俗郁王佐之宏图英识迈时得公门之逸气旣而拂衣华族入天邑而观光列板仙台出灵关而作宰泉鱼狎夜多单父之㴱恩陇翟游春嗣中牟之善政有条不紊施缓政于繁绳断讼有神下高锋于错节因以激扬大化濳滋比屋之封光启令图预积攀轮之慕县丞裴休家接朱栏誉流丹阙轩裳照绪忠孝荣门鸟鸣有伐木之歌龙文非刈蓬之具高材列务盛徳分司翰墨不足畱神琴罇申其狥性十旬休沐奄有泉林千里邀迎乃疲风月靑骊蹀躞终喷玉而悬云素鹤徘徊具衔珠而犯露加以沉研有地题桥八解之津诱劝无方叱御三乘之路故能使幽明仰德法俗依仁攀海祗而如归挹衢罇而下瞰乡望等龟灵高族骥子名家关锦室于中堂分绮疏于甲第或望雄都鄙代列歌钟或业预云雷门藏玺诏文塲促席有江汉之英灵武观连衡得岷峨之锐气竝能驰心彼岸欲临海而褰裳投足化城下悲思而反𬒮下官薄游江右旅寄城隅怀道术于百龄接风期于四海依然梵宇欣象敎之将行莞尔公庭惜牛刀之遂屈虽文殊辩论妙悬解而忘言而伯喈雄管叙眞宗而㒺媿敢巡此义乃作颂云金堤逈邑玉崃长澜城阙纷乱江山耸盘云屯胜邑雾启禅坛右萦层雉左控崇峦竹园精舎檀山香合万栱腾虬千跂鹤晚星疎翠朝霞泛雘鼓奏泉流钟鸣霜落时经失道代历交呈神宫不挠法衆无惊金轮邃晓玉镜施明功照佛刹化被王城帝图㝠运眞仪濬发贝齿含星流毫推月鸟离山扃龙还海阙宝树刑畱天宫匠设爰有眞人式宣慈主发迹江甸驰声蜀宇望远连规攀澄袭矩力穷兴道功周廊庑羣縁肸蠁衆福氤氲丛楹列电高栋衔云银龛曙抚玉座宵分琼玑有烂藻绘多文郁彼㘙邑猗欤上宰松桂连华鸳鸾集彩禅津有𥙿至公无待火宅可辞舟航斯在我之飘寓邈矣来游山川俯仰道义淹畱承风郭外撰缀江幽玄机胜笔天地相周州飞乌县白鹤寺碑原夫玉都琼室紫垣光大帝之庭金阙银台玄壁杜羣仙之域故能使神明有宅驾日月以长驱鸾凤知归抚云霓而上出斯则曾巢瑾穴上皇迷栋宇之尊考室灵台中右识巖廊之贵然后冕旒前序提四海以爲家登歩大阶列千门而有阅况乎𡺸山形见㫄行草昧之先光宅干坤之右虽鹤临西閟龙宫与王法同亾而象化东流鴈塔与遗仪继起白鹤寺者葢菩提寺之余址梁武皇之所建也香城福地之旧三巴五蜀之凑裂岷山之奥域分井络之荣光西包玉垒之墟北瞰铜陵之野南扃列第门庭万家东戸连峰冈峦千里实伽蓝之胜迹得迦衞之英模凭绝磴以图规俯长溪而作固自金陵不竞玉镜无章城池兴南露之悲亭障切北风之候崩山鬬水触地网而三分坠月奔星划干纲而五裂中原错戾慈门爲虎豹之墟沧海横流定水穴鲸鲵之浦怀山旣荡法衆咸沦林院榛芜轩堂委寂遂使悲生弃井堙玉甃于三泉叹积爲山移琼峰于九仞皇上摄千秋之宝运绪三圣之宏机挟宇宙而先神御雷风而首出灵功不宰华夷沾共贯之恩至道无私霜露得平分之序考祯图于日愼寤寐同符稽妙册于年刀幽明合贶然后东巡巨鎭追六圣而抚寰中南面天坛朝万方而小天下皇威旣畅寳应齐归川岳荐灵风烟动庆丹乌抱日疑増帝阁之华素鹤低云若赴仙庭之会昔白鱼黄竹业未峻于封崇赤鴈芝房名不登于梵宇爰征瑞典肇钖嘉名重兴波若之台更起招提之院金绳夕布绵秀岭以开坛玉牓晨舒拥囘峰而辟戸爰有弘演上人者法门之秀士也行超常冻思越恆饥悲浮域之爲墟喜皇波之普泛纵还舟于苦海惊浪旋夷比归驭于邪山灵关非险于是净财云委眞衆烟驰如趋摩竭之宫似向毗邪之国县令梁弘悦首加甄缉县丞梁敬一亲昭施典上凭天㫖争开舍利之坛俯会衆心竞起须弥之座禺同故岭石鲜坚华广汉余垧地多疎斥事阙经始人懐祗惧重阶不就空思天室之氓宝像无资未获黎阳之士岂非冥期肹蠁功叅造化之外故能果脣间发运眸周映贝齿含滋璇毫起照三十二相临玉座以相辉八十四仪拥金山而圆立层甍四合烁奔电于丹楹复殿三休络浮烟于翠幌因高积磴疑迁倒景之台架崄连荣似立迎风之观琱檐竞注萦雾道以龙囘绣桷争飞傃云衢而凤矫写归禽于宝镜误接朝鸾图走兽于文珰疑栖夕兎雷霆蓄洩裁临承之间烟雨飞浮未出层栾之下耀丹靑于壁妙迹疑存炳铣鋈于莲龛神辉自烛锵锵櫩铎声传桂叶之风熖熖山炉气结松阴之蔼仰眞容于始旦满月晨昭窥列栋于方宵长虹夜发香泉激澑有符温净之池珍木成行无忝祗园之树信煦尼之别府实兠率之殊庭者乎爱友上座法师等情机藻莹戒律圆明披玉笥以研芳候琼钟而肃虑禅姿暁映依稀同鸡岫之前梵呗晨临髣髴像鱼山之曲县令独孤俭等或鹏垂待运终爕道于中台或蠖屈求伸且毗风于下邑乡望仪曹等或盐泉锦室家称三蜀之毫或抱朴怀仁誉拥双流之美或以爲山川肆践犹纪石于弇州陵谷生哀尚沉碑于岘首况乎德因时盛庆流封拜之辰名爲功登事属文明之运岂可使璇猷𬒳物终昧爕于玄机金宇韬华不题勲于翠琰敢作颂曰睿涂蔼灵机翕忽王架天都金裁地阙法玉利见香城继发鴈塔齐云龙宫瘗月长江近域广汉遗居禅扃共往梵宇全疎迹均梁后义切秦余山川牢落搸莽丘墟有圣聿兴惟皇降抚因天因地爲云爲雨日观龙骧烟坛鹤举肇开嘉号重光净土猗欤上士道塲眞政物观成章子来兴咏土石呈彩人灵合庆寳座晨严金山夕映紫微分殿靑岑曜郭复岫荣楼攒峰跨阁月低璇镜星连宝铎彩鳯将飞蟠虹未落森沉桂宇肃穆筠坛花明桺砌叶暗朱栏溪畱夏雪涧咽秋湍山虚梵冷谷静钟寒法衆爰依禅徒戾止望风三蜀征尘千里顿首玄墀归心翠扆业超有色功齐无始伟哉㝠化妙矣能仁去来均迹前后俱身寂灭爲乐般若爲因题芳翠琰敢诣灵津州通泉县惠普寺碑若夫玄机黙运披睿烈于三精素键濳融肇神功于万彚则有灵期肸蠁龟龙负河洛之图帝绪氤氲贤哲举干坤之策虽功悬日月终植轨于寰中业静云雷未逃规于象外尔其译雉林之宝偈诠鹫岭之眞图抽紫玉于禅山朗玄珠于智水不生不灭光临妙物之津无去无来濬发乘时之契仗三明而独运施洽平分据二谛而同归功超邃古故能使三千法界向风知袵席之师百亿大王闻道失巖廊之贵非释迦之神化其孰能与于此乎旣而正法将隐微言不嗣应身旣没遗仪间起恆星夜掩西天衔风雾之悲梦日宵成东汉肃坛塲之礼繇是鹿园曾敞像敎㫄流宣妙奖于希夷范灵踪于显晦瑶龛宝座光华震旦之墟鳯刹蜺裳斧藻阎浮之域其寺葢梁大同年中所建地分彭蜀岭对岷峨凭广汉之遗墟籍犍爲之旧壤西驰峭崿山连白雉之郊东赴长川江走黄牛之崃崇墉却峙之势庭衢四会胜里九曲之分闾阎万积危冠袨服参差轩葢之前露渚风畦隐轸亭臯之望是惟先镜实启香城焕若神明恍同化出绀坛烟属疏绝合而三休紫殿云㴱彻廻廊而四注重栾复栋雾缉霞张绣桷琱鸾伸鹤跂珍台控景羲和获练辔之因绮榭裁氛屏翳得停镳之所连甍积翠交玉锁于星衢洞戸流丹缀金铺于月窦垂珠网露傍倾汉浦之琛列铎吟颷上合钧天之乐固以轮奂之美冠眞宰以先鸣琱范之奇告灵基而得隽乃造弥勒下生像一座相好端足华姿朗僃贞观末年灵晖继发房笼匝曜疑连不夜之城戸牖皆明似出重昏之境自非理参幽赞道叶㝠机宣佛镜于无方演慈灯于巳绝岂能写丹靑于实相妙色长存图铣鋈于眞容神光不昧若乃时暄福地低落照于晴晖候肃禅房汎初华于霁景千千宝树若在双林一一妙香仍淸八味山晖傃脱跂叶屿而相鸣野鷰迎晨拂花帘而自乐松楹秀蔓曲成萝薜之衣砌石生莲直起芙蓉之座则有拖身童子戾止巖扃忍辱仙人来仪磵戸都人野彦希梵席而投裾赵美燕余望齐庭而继履莫不靑凫委贯俱欣不舍之坛紫贝兼明共化无缘之力故能使琱形畵塔象设年滋彩帙瑶箱龙编月久岂西周之道备南国之风成者乎爰有寺主等覃机色外练迹尘间浴甘露于心田集祥风于性宇栖情不二忽起初地之权授手大千犹拥弥天之具县令等或公矦百代玄貂列驷之门或文史三冬吐凤廻鸾之客铜章墨绶任切临人铁印黄簪功宣陆渐局牛烹而待价肆蠖屈以来伸挥锋九仞之隅作镜双流之外录事抑元等丹轩紫绂家传方面之勲骥子鱼文地列膏腴之右音承隋运屡委天书爰自皇初颛流帝礼等賨渝之奉汉类微濮之匡周咸申白马之盟竝受飞龙之託故能遗风罔坠代济其美望重西南功宣法俗咸以爲絃歌小政犹篆德而垂芳钟鼎微荣尚铭勲而作鉴况乎神威自在方传宰匠之功岂可栋宇常存不勒山河之赞爰託幽鄙奉扬徽猷敢宣此义而爲颂曰天地定位君臣作极道在巖廊功霑寰域尙淸皇盻犹歌帝力况我能仁惟神不测诞生迦室利见王城机覃有应业会无生长驱定境振旅魔营恩兼动植势绝随迎鷰山倾仞鹤林埋景慧日西沉慈波东骋竞窥灵相争参佛影月殿分城云龛动岭长江旧域广汉遗区川分潼崃塞接岷渝闾阎四会亭障威纡爰开宝地实控名都霞墙百雉云甍四住紫阙寻烟赪楼结雾波流虹起雷奔蠖歩网罩星鹑珰栖月兎灵机藻繂禅室安闲琱金范玉举翠浮丹神宫不夜虚室长寒光超有色贶出无端淸露花径飞泉叶戸磵绿苔秋山苍树古茫茫庶类巍巍净土鹅鹭同归华夷共聚第一义谛寥廓法门迹离生灭思举干坤情迷则复道在爲尊惟名与器万古长存王子安集王子安集卷第十五王子安集卷之十五唐龙门王勃子安着明闽漳张爕绍和纂碑益州德阳县善寂寺碑若天玉绳高曜分宝暦于皇阶金榜洞开道璸晖于帝幄虽复苍梧北望湖湘盈舜后之歌绿荇西浮江汉积文妃之颂未有激扬烦荫栖妙果于香城挥发盖缠树㝠基于净域则紫房丹室犹居燬宅之间朱绂瑶筐未出尘笼之际我国家鳯翔元气驾黄幄而层飞龙跃太虚绝苍根而止傃文皇帝以八才御暦光昇岱野之荣文德后以十乱乘时㳟赞涂山之业握仁王之宝镜日月重光驱𣑽帝之金轮雷霆静祲湼槃甘露承眷而宵流般若灵音襍祥以昼引蛟台蜃阁俄交震旦之墟月面星毫坐照毗邪之国善寂者盖旧寺之余趾梁武帝之所建也尔其碧鸡仙宇分绝障于金堤石兎遥源控长江于玉崃封畿四会龙垧舍卫之坛里闬三分尘野经行之地洎苍鵞上击铜马交驰祗园兴版荡之悲沙界积沦胥之痛火炎崑岳高台与鴈塔俱平水浸天街曲㟁与猴池共尽山川隐嶙空传鹫岭之基灌莽肃条非复莺林之树武德伊始君子道亨正皇极而抚寰中登太阶而临天下函关云物更逢眞圣之期井络星辰重集会昌之运虽开基拨乱狱讼知归而继絶兴亡经纶未暇先皇统业贞观御宸奉文物于三天布声名于十地参罗上下充槖籥于襟怀八部神祗荐图书于掌握皇宝䧏地花昇含生无昏垫之虞法衆有来苏之望俄而后庭搆疠椒房穆卜六宫震恐三灵愕贻驰瑶展币有事于群宗碧剂玄针无徴于衆术帝廼䧏监廻虑屏璧与珠追胜迹于灵关事良缘于福地爰纡圣綍重启禅宫峙璇刹于将倾鎭银绳于巳絶丝纶旣洽栋宇行周坤德用寍阴仪再朗于是林衡授矩周官诠揆日之工匠挥斤荆客錬成风之巧重楹畵栱坐出天霄复树文闺俛临电宇显庆中县令萧君道弘理钩绳于日用慿藻缋于天成仙官之妙匠可㝷卢舍之神模不坠琱甍鹤翥曵珠网于星津绣桷虬伸吐璇珰于月径绿房丹鎻彩缀晴霞紫阁靑䟽光含薄雾春风琼树香飘席上之兰秋水银塘影数轩中之芰晨光转卉翻宝字之龙花溽露低枝荡眞文于贝叶天童润色黄珉碧玉之坛海圣弥缝师子龙王之会建灵幢于厚夜琢饰年深悬法皷于迷津规模岁远时又于佛堂东壁畵二圣僧丹靑未毕大启神光邻玉麈之崇辉发金龛之实相朱轩夕朗似游明月之宫绀宇晨融若对流霞之阙繇是岷英蜀秀攀讲序以云趋带鷰裙鸾仰斋庭而雾合贪机大阻净施旁流绮罗分解珮之因轩盖得捐金之所灵妃翳日舍翠幄于香筵仙客停云落霓裳于宝地自非冲姿密契景应濳周岂能昭义祉于氤氲动玄机于肸蠁者也爰有上座弘一节竝沈硏性符隐括仁棠凝妙律于神珠肃灵椒于宝印太昊奉檝截苦海而横流风伯扶轮歴邪山而効驾腾烛龙于慧炬俯镜重昏奏鸣鳯于天歌下淸羣籁摩珍在握遥临七宝之宫正觉爲心俯辟三乘之路湛冲罇于忍地品藻鸡园推水砥于言河扶持象化县令宇文某河南人也帝隋尚书之元孙皇唐侍中之令子尔其虹旗万里御六气而鹏飜霜㦸千羣拥三州而鹗视帝叶皇枝之重对越干坤金縢石匮之功光华宇宙公上流提庆中和毓祉见钟鼎于南邻奉轩寰于北阙云姿月歩下瑶泽而追风雪羽霞翎歴珠田而矫雾芳兰公子卽以地业高人幽桂王孙卽以琴樽待物叙徽猷于礼乐则爼豆纵横谈赏契于林泉则烟霞咫尺自裁声百里揆化双川收武城之故事择中牟之令典仁风易狎候丹箨于春垧惠化难经伫靑鸾于晓队山巨源之远量啸傲行藏谢太傅之高风从容语嘿县丞王敬衣簪旧族孝友名家白虹缄抵鹊之光紫电蓄冲牛之气七年高秀拂曾汉以非遥六月雄图击长波而未远鄕耆等少承荣绪中区胜族门称东别之标地接西隅之向严君平之履道盛德家传秦子整之谈天风流代袭咸以爲妙图眞谛事出于无名翠琰玄碑道凝于不朽弇州北跨犹疏騄骥之铭文石东区尙勒元龟之颂况乎玉衣流庆事属于仙帏金屋延祥福缠于𣑽宇爰求胜笔载记芳謡下官弱植少徒薄游多暇薜萝人事空余江海之心笔札神交尙有渊云之气相如谢病访诗酒于临卭丘也栖迟听絃歌于单父群公以道之存矣思传记德之书下官以文在兹乎愿展当仁之笔其词曰蜀岭东渐岷山西积月崃星桥胜金孕碧肸蠁灵兆丘墟𣑽迹鴈塔推基鹿苑遗迹肃肃黄运英英文母配干垂庆仪坤握矩宠照香城仁沾净土爰光大壮聿求多祚靑牛福地白鹤禅林重扄雾敞复殿云深龛雕翠玉刹树黄金龟镜夕照凤铎晨吟慧楼弥望化台出没楝列长虹窓栖明月果脣周映莲眸间发雨霁猴池烟生龙窟肃穆禅衆优㳺令宰方驾康衢连舟性海鹫岳増饰鸡林润彩藻绘相㝷丹青尽在我今怀矣穷路何岐承风咏德展义陈词百年心事千载风期东西南北栖遑㡬时益州绵竹县武都山净慧寺碑原夫帝机寥廓云雷驱妙有之功正气洪荒淸浊构干元之象融而爲川渎结而爲山岳五城韬海接崑阆于大都八洞藏云冠瀛洲于巨阙造化之所偃薄灵谷之所启䖏极缇油而纵观咏颂寍殚出宇宙而高㝷风烟罕测是知玉巵无当遐荒非视听之津金牓所存城阙尽江湖之致何必九蚪齐鹜直访银官八骏长驱遥临石室武都山净慧寺者梁大清年中之所建也名山列岳之旧仙都福地之凑黄龙负匣着宝籍于经山紫凤衔书荫荣光于井络须弥山顶仍开𣑽帝之官如意山中卽有经行之地尔其盘居跨险列嶂慿霄日月之所窜伏烟霞之所枕倚飞泉瀑澑荡涤崩崖绿树玄藤网罗丘壑飞尘作气被万吹于中巖帝琰司寒宅千霜于北谷丹梯碧洞杳㝠林岫之间桂庑松楹寂寞风尘之表是称英鎭实瞰崇冈闾阎当四会之街城邑辨三分之地绵磎锦渎下浸重峦玉阜铜陵旁分绝磴山川络绎崩腾宇宙之心原隰纵横隐轸亭臯之势顷以黄旗夜徙紫盖晨倾九服失图三灵在疚姧臣跃马据折坂而吟云壮士闻鸡拥阳关而啸雨岷峨失险化爲锋镝之塲江汉横流非复朝宗之国禅宇繇其覆没法衆是以凋沦国家奄有帝图削平天衅紫宸反照皇阶卽叙万国顺百灵朝幽显再立华戎一揆烛龙韬景避尧日于幽都云鹏歛翼候虞风于晏海以爲轩阶具美功穷望祲之台汉道兼弘力尽祈年之观爰经宝地大启祥宫抚香象而高视鸣法螺而再唱龙垣净土连帝道而重光鹤苑崇基脱皇居而首出况乎山精旧壤下鎭偏隅天帝遗墟上干躔次王舍城之宫阙白玉犹存给孤独之园林黄金尙在法物繇其大僃盛德所以相㝷株兵奉天藏之图泉女献山祗之籍离亭合榭因岸谷之高低叠观连房执冈峦之曲直丹崖反照畵栱相临绿障斜烟雕帘间出丰隆晓震次复而悽皇列缺晨奔望崇轩而愕眙千香宝树自起风烟九乳仙钟独鸣霜雪银龛佛影遥承鴈塔之花石壁经文下映龙宫之业虹生北涧卽挂新幡凤下东岑还栖旧刹若乃㝷曲歴崇隈周行数里直上千仞苍松蓄吹临绝迳而疏寒黛篠防烟绕廻疆而结荫春巖橘柚影入山堂秋壑芙蓉光浮水殿亦有山童採葛入丹窦而忘归野老纡花向靑溪而不返山神献果送出菴园天女持花来游净国实杳冥之秘诀託幽深之逸境岂直淮南桂树暂得仙家江左桃源终迷故老而巳爰有寛阁梨者俗姓杨氏其先华阴人也因官徙地家于绵竹山分太华水带长汾川岳会同风云感召玄经素论侍郞居八俊之英绿绶黄轩太尉列三台之首法师玉函䧏彩金瓶探色振八解之遥源践三明之广路灵机入证穷象载于初髫妙谛因心释羊车于弱冠三千法界繇广位而出无明十二因缘自普济而登彼岸弘宣誓愿大振沈黎挥觉劒而破邪山扬智灯而照昏室弥纶所被白马尽于禺同权渐所开黄牛至于嶓冡䖍诚乐土憇影兹峯廼以贞观九年于寺西院立七佛堂一僧舍星毫动牖月面分堦彩凤衔旒神龙负塔飞烟涌座龛龛忉利之天香雾成台树树菩提之果朝散大夫行县令淸河张楚亲承妙业俯刋贞琰林宗有道伯喈无愧法师夙机少悟应变多奇玉山中断琼林下杂支道林之好事语嘿方融释慧远之高居风埃遂隔洎乎坐忘遗照返寂归眞城肆飒然若遗空山黯而无色岂直巖枝泣血磵戸摧梁而巳哉县令刘照彭城人也自砀山仗剑绾凤暦于云台春郊授钺嗣龙图于白水玉垒三分之胄下杂公门金陵一覇之基旁参帝绪翠緌丹绂歴今古而先鸣人杰地灵冠山川而得儁君膺岳渎之秀挺风云之会昆溪劒锷直照胷襟楚泽珪璋濳周履行鲁㳟明德方昇汉辅之阶潘岳能文且职河阳之县仁徽可被阖境仰其风猷威德所加百城叠其霜彩尙乃康庄妙域光开不舍之坛舟檝爱河昭畅无生之业痛鹫林之殄瘁悲象敎之榛芜爰命缉兴式光泉薮虎溪龙涧近分庐岳之图金阙瑶台更讨瀛洲之记铭曰武都仙鎭龙墟粤域邑动香城山开净国涧流百道峰云五色谷暗藤斜山高树逼千楣鹤列万栱星悬分林构址接磴开门里临阶竹树遶栋风烟龛前怪石塔下秋泉绿崖疏迳靑岑拒室雾道相萦烟房互出叶浓磎净花深嶂密鸟度难㝷猿惊易失檐分石窦地络金沙丹丘抗月碧洞栖霞松开野路桂列仙家仙罏栢叶宝座莲花砌因巖曲桥随峯返果出天厨香来仙苑玉铸启曙金珰照晩谷思钟张山悲铎远闾阎残胜铜墨高情声飞别邑望动专城悬金道肆刻石山楹千载之后于嗟令名州郪县兠率寺浮图碑若夫仙楼白玉窈㝠崑阆之墟神阙黄金寂寞蓬瀛之浦斯则冈峦髣髴稽凤册而空存岛㠘慿陵龙舟而罕迨至若按皇轩于夏箓考璇构于殷图周王北洛之官秦帝南山之合西京故事下听雷霆东国余基俛临风雨莫不陵迁谷变共榛灌而丘墟火絶烟沉与云雨而坱莽其有据坤灵之宝位借神道之㝠扶占象纬而图基揆川原而宅址蜂台映月还临舍衞之城鴈塔㝷云卽对𡺸阇之岭成而不毁者将斯之谓与兠率者隋开皇中之所建也尔其林泉纠合之势山川表里之制抽紫巖而四绝叠丹峯而万变连溪拒壑所以控引太虚蒸云驾雨所以盪洩元气涪江千仞波潮将旭日争光都城百雉甍栋与晴霞共色信光造化之竒模尽登临之妙境玄房雾转抗金枢于桂岊之前绀殿星开栖玉刹于灵境之际巖花落沼近拂天衣涧叶知阴斜笼宝座宵汀鹤警乘鼓吹而齐鸣晓崃猿淸挟霜钟而赴节若乃廵碧磴歴玄阶鎻窓澄彩琼铺洞照神姿满月疑临石镜之峯衆馥扬烟似对香炉之岳信可下淸人境上配天都爲胜地之先鸣执名山之右契者也爰有信弟子某乙等夙祛尘网早植慈根悲𣑽室之未弘悼禅居之犹𥚹以爲上栋下宇河图避风雨之灾广榭崇台时令着高明之宅是以菩提长者竞洁舍衞之坛天帝人主争辟仙官之塔则知威容下丽群生鲜瞻仰之因材朴重琱黎人有子来之地乃于寺内建浮图一所某年月日鄕望等兆基弘愿继发净因陵轹中天规模大壮高列砌架廻浮轾轩直上千㝷周廻百歩占氛候景神祗叶幽赞之功揆墨端行班倕逞绝群之思收岱宗之𣏌聚崑山之玉石土兼五色金逾百錬龙蟠万拱策屏翳而高骧鹤矫千冠扶摇而独运重檐蔼蔼云将反覆于轩洞宇寥寥风伯栖遑于戸牖仙娥去月旅方镜而忘归宝婺辞星攀圆珰而未返玄甍湛䨴若鹏飞之戾九天丹楹联骞如鳯翔之据千仞每至韶光照湛爽霭晴遥列郊墟于四野开云气于千里风恬雨霁烟雾藻天地之容野旷川明风景挟江山之助则有琱帘绣轴排净域而停轮宝骑银鞍指珍台而耸辔于是披岫幌抵巖扃攀翠复而三休歩玄梁而十憇廊轩外敞淑气长延阴室中开鲜颷自激俯环瀛而极望积苏非遥出云汉而高践灵槎可记眞福地之殊观香城之巨丽者乎寺主等沈硏二谛振耀三关抵苍璧于邪山揽玄珠于定水挹其流者曲成般若之缘承其风者濬发菩提之愿长史河东裴某风神朗润操履贞勤萧条江海之心磊砢氷霜之节下岷关而叱驭寄切全都临蜀野而宣条功深半刺县令衞玄海内高流河东望族荣高铜墨任屈絃歌浃辰而风化大行踰月而姧豪屏气陶濳彭泽自得高人王吉临卭仍延重客县丞胡敬仁三河旧辙一代良材提镆铘而愿割跼骅驑而待歩江湖秋至方怀纵壑之图海浪风高未接垂天之翼鄕望等竝中和受气孝友承家才称江汉之灵地实岷峨之秀或以时良入选擢迹鄕邻或以朝望来仪升名郡县竝沐康衢之化俱承比屋之封瞻彼岸而同归登春台而共乐咸以垣墉遽覆犹传路寝之歌银鼎俄穹尙勒灵台之颂况乎崇基奕奕与天地而争工层构峩峩配山川而永固岂可使弘规在我空存蔽月之基雄笔同时不借凌云之气谨闻乃作铭云二象成纪三才定位开剖太虚导引元气纷纷化迹颷颷圣致行杰趣约归同叶异法王西眷教迹东逰功超道茂义冠儒流丹靑旣僃栋宇旋周𣑽宫霞积香阁星浮𬗟想蓬瀛金台逈起旷瞻崑阆瑶房峻峙壮矣名都神居攸止大哉英服兹峯诞纪金绳对岭玉牓分岑松扄委鬰桂幌深沈云龛树晦烟洞花深重峦雾结复磵泉吟肃肃禅衆遥遥净境鹿野经文龙宫拂影𣑽臻金室光来石井崃晓猿淸池曛鹤警岷峨旧族江汉英姿争开法愿重崇峻基占云接庑揆景分墀天人合应幽显呈期灵思孤出神模独涌雾积千楹霞张万栱玉牖星罗璇珰月拥复榭龙蟠重甍凤耸峩峩峻岊弈弈崇标琱帘切汉宝缀凌霄深窓閟景洞戸流颷银缸夕映珠铎晨摇我辞秦陇来游巴蜀胜地归心名都憇足甫逮鄕县频移灰烛聿从良时仍㝷妙躅旷望原陆周流江汜桃李春风芙蓉秋水烟霞四面关山千里他乡寓目兹焉复㡬州郪县灵瑞寺浮图碑若夫神州括地寰中分五岳之图巨壑浮天海上擢三山之秀造化之所枢纽灵仙之所窟宅故得昭灼天汉发挥云气牛头山者卽广汉之名峰也圆裔㡬乎数里直上逾乎百仞若乃巖泉铣石之什风烟草木之状倾九围而得隽环四时而竞爽苍岑隐嶙旁分玉砌之阶碧洞逶迤下掬金陵之苑寔群圣之所託也隋开皇中王秀作牧益州来窥胜地首旌嘉号仍䟽净域因危裂戸就岭磴之成规跨险分荣借冈峦之回势工穷雕镂妙岀丹靑飞栋神行廻甍灵搆又于山顶别建浮图隋运告迁明皇首出轩䟽琱昧基砒堙芜奄兴宣榭之灾施及栢梁之烬鄕望等驰心妙律夙契禅居悲𣑽宇之摧梁痛珍台之絶构思弘法愿重缉竒功党且千家集惟巨万以爲玉楼星峙稽阆苑之全模金阙霞飞得瀛洲之故事指香城而耸睇临火宅而危魂参妙范于神明骋良工于宇宙飞廉按辔定枢臬于风衢羲和顿策拨钩绳于日路雕檐畵栱龙廻紫汉之间复重栾鳯举丹霄之外琼扉暮敞挂明月于金铺绣桷晨开落繁星于玉砌每至两江春返四野晴初山川齐而风景凉林甸淸而云雾绝沙汀送暖落花与新鷰争飞城邑迎寒凉叶共初鸿竞起则有都人袭赏慿紫槛而延衿野客含情俯丹而极睇穷百年之后乐写千里之长怀信可以澡雪神襟淸踈视听忘机意于纷扰置怀抱于眞寂者矣且勃旅游岷徼漂举涪鄕年晷一穷时灰七变王阳西上方惊歛辔之心王粲南征寔动登楼之思我之怀矣乃作颂曰大块甄筫名山作纪发地龙盘干霄鳯峙风雪万邑冈峦千里絶域天成珍台地起揆刹玄岭图基丹峤层栋峥嵘重檐窱有隋紊暦重明改照事与时迁迹从原燎义均除旧事切爲新如或继者代有其人声飞陇蜀望动州邻争开禅施竞植灵因控险裁标循危列构巖烟接庑峰云对铎运星衢珰悬月窦紫轩雾合丹梁露透暮春䟽节新秋戒序照满暄郊气销寒渚树浓莺乱川长鴈举流涕写怀魂驰意与伟哉灵宇壮矣全摹穷高极丽远览长图赏因时合笔爲神驱有情君子谁爲舍乎王子安集王子安集卷第十六王子安集卷之十六唐龙门王勃子安着明闽漳张爕绍和纂碑广州宝庄严寺舎利塔碑昔者万人疾疫神农鞭草而救之四维凋瘵夏禹刋木以除之岂非物外其性则道功出事愆其和则任迹着傍稽素篆仰叩玄扉卽时义而规大觉因彛伦而伫眞谛向使三灾克殄八正咸修人握戒珠家藏宝印则三十二相不可得而视也八万四千法不可得而闻也然则圣人以运否而生神机以䘮而显况迦维授手摩竭推心高张玅用之功自极横流之弊葢不获巳岂徒然哉故能业拥大千化形眞一繇乐推而起七觉因来苏而㘴三昧发挥五演以寂灭爲身常提挈四流用慈悲爲化迹黑风宵遁波旬忘反噬之心绿洺晨开天常识问津之所括夷涂于九相蹇歩其安纳慧畧于重昏迷方自晓大矣哉应物而起兴运而终至自于崑㝠复归于无物虽金沙宴驾双林无可作之期而玉谍遗文六尘有经行之俗象法不可以无主微言不可以遂䘮六千罗汉竞结香缘五百仙人分开讲肆星龛月殿俄盈震旦之墟凤刹蝇旌坐遍阎浮之域屈伸阖辟其道矣哉夫宝庄严舎利塔者梁大同三年内道塲沙门昙俗法师之所立也其瑯琊贵族则汉庭峻节祖德犹传梁甫高吟嘉声未远法师夙登眞地深入慧门照果业于三明拂尘劳于八解羊车绮岁悬欣半月之词凤阁觿年巳振弥天之响道惟坚固行乃头陀百结斯安斥罗绡而罢御十珍虽贵对藜藿而甘心于时以石应天人大弘缁侣法师至诚幽感独歩玄宗岂直王公钦振钖之风固亦天子䧏同舆之礼宝瓶宵注则雨露随轩玉柄朝撝则风霜满席旣而素怀有在濳营摈俗之图爰定我居首託栖霞之寺尔乃巖开石霤邑跨金陵鱼峰多赞呗之懽虎溪有送迎之限紫萝山径居藏胜缘靑松磵戸坐谐幽致枕石潄流者久之原夫见化有缘应身欲谢昊天罔极追怀自远故有诸天会聚共位神光列国交兵译求其致岂不深哉然则麟鳯下灵犹称瑞贶玉石微翫尚胜精彩亦有楚铎沦照擢紫霭以冲星周鼎沈华吐黄云而喷景诚浩作者之述足称希代之贵况乎释迦妙相如来眞骨虽八万四千之宝塔散在群方而九十二道之灵虹终闻间出立成斯应瞻庭庑而时逢非德不邻歴山川而罕致是以优塡顿颡思存电下之光波慝投身愿奉巖间之影粤在梁武精求不暇以爲秦登碣石而事止㝷仙汉索瀛洲而心非好善于是斋筵凤设上祈忉利之宫讲帐星随下请龙王之藏轻赍棹海重赏梯山庶玉匣之全移幸金棺之半启以法师智遗人我识洞幽明思假玅因冀通灵感爰承纶绋载践沧𬈑过石门而右指歴铜标而左顾乗桴月沂戒楫星沼相彼遐陬寔惟荒裔一音演说本承听受之鄕五日继明素隔照临之域珍奇乃萃圣德攸传则知有感必臻信覃幽境不行而至岂隔殊方法师旣达国城式敷朝命受铣筐而顶礼抚瑶缄而跪发尽收其宝重载而归亦犹珠匿弊衣须马鸣而后用金藏陋宇待龙树而方开梁氏之都玅箕而仰神光家之繇也炎凉可质徃反九十旬楫柁不辍风潮八千里以大周三岁届于兹邑法师性丰幽澹质固虚羸绵歴是淹疲疴屡积维摩见柄盖伸方便之门道安谢归思远朝廷之事愿居此刹有诏许焉仍分舎利俾弘眞福国惟瓯骆郡实番禺尔其封疆跨蹑之壮海陆会同之冲上当星纪下裂坤维阶百越而邻三吴轵雕题而陬交趾神化气色汀洲建不死之鄕舜禹精灵原隰现行宫之地闾阎雾扑士女云流讴歌有覇道之余毗俗得华风之杂蜃楼高峙犹埋夕帐螺台峻绩尙识朝基信夷夏之奥区而仙灵之窟宅也此寺乃曩在宋朝早筵题目法师聿提神足愿启规模爰于殿前更须弥之塔因缘盛力人以子来征日官而正墨集风师而举草育王奔令扫地戸而献神兵𣑽事驰心感天官而下灵匠崇阶遽积宝树俄周不殊仙造还如涌出故其粉畵之玅丹靑之要璇基岌其六时琱关纷其四照仙楹架雨若披云翳之官綵槛临风似遏扶摇之路散华珰于月径璧合非遥拨网于星浔珠连可验玉虬承傃云窦而将骞金爵提甍拂烟衢而待翥瑶窓绣戸洞达交辉方井圆泉参差倒景雕镌僃勒飞禽走兽之奇藻绘争开复地重天之奕悬梁九息良马骏走而未穷叠磴三休的卢骋犍而知倦是栖银椁用府琼函採舍衞之遗模得浮图之故事爰自梁末以迄皇初城邑屡新轩墀若旧虽复百魔蜩沸听皷铎而怀音六贼蜂屯仰椽栾而革靣多廻净施罕犯仁官则知会吹遐斯同偃草慈云所润岂直流根故能比独守之祠堂长爲典制均鲁王之秘殿若有明征而其作鎭一隅俯灾荒而独秀盘基有地冠终古而长存者乎国家业拥事初事用皇极高祖以援疑拨乱伏紫气而登三太宗以端拱继明自黄离而用九皇上缵干坤之令业振文武之英风太阶平而百度理中国定而兆人乐时和岁阜邑颂涂歌以五刑不用六械徒设舟车四达谁论贡赋之差襟带八荒非复华夷之隔天宝䧏地符昇木石甄祉飞沈効庆虽叶和制变实类文思之功而持盈守成亦资连帅之助大中大夫使持节广韶等州都督李某早登淸贯夙践崇轩嘉猷廻发于天朝善政果行于朞月越谿仙锷吐光芒而骇人岱岭寒松排风颷以成性美哉称繇功着鹘响彻于云霄方爲时须熊轼疲于道路广陵单毂如送张纲渤海乱绳复思龚遂王尊皂盖欣临折坂之前吴隐朱軿更集贪泉之右高名夙着佛化横飞群盗屏迹而归农姦吏闻风而去职京坻坐积圄犴濳廻汲黯之卧淮阳直闻淸净王堂之居汝郡但举贤良用能使槛穽不施勐兽廵江而逺窜市㕓无扰商旅倍道而相欢飓风寝炎埃罢厉人称有道家实无爲加以援翰写心自契眞廉之㫖高谈见意不踰玄嘿之津学究儒林眞穷释部知通人事且味禅宗道可以知归物繇其显会是岁也忽于此塔重覩神光玉林照灼金山具足倐来忽徃类奔电之含云吐𦦨流精若繁星之转汉倾都共仰溢郭周窥士女㡬乎数里光景动乎七重实孟冬之日也观夫至道不私瑞生必繇乎乐国庆基有会福至必依于善人自非化足动微敎非饰迹何以发眞如之盛契壮实相之辉华在昔凤集颕川宣后归功于良守龙游湘浦章帝布德于贤臣歴选前猷兹爲故实然后上和下睦主圣臣良㓕火返风虽有辞于进让母修子应亦何愧于当仁至于百越衣缨三阙耆老或代道篁竹气推丹桂之城家擅芝兰名动苍梧之野出平原而祛甲拥崇闼以鸣钟并爲蕃部之恩亲覩招提之瑞同祈介福共洁斋坛罄龙象于南州尽衣钵于西竺会吞方仗供僃盂兰法鼓振而沙界肃洪钟锵而鐡围净玅财爰舍法施争流华毂牣于香城文驷塡于宝廐镪藏巨亿更入僧田价直百千还登佛座岂徒照车十乘列随氏之明珠盈篚万金积大顚之宝具而巳朝散大夫守长史某地乗华绪价揠名流豫章擢而成榦骐骥生而蹑影山涛天骨无情吏隐之间王衍风神自出尘埃之表自沗荣岭海作式瀛幽畧其小术包其大体振温良之逸歩得毗赞之弘纲布道移风善宠邦政归休置驿独守家声然则野老行歌虽致功于露冕藩君坐啸固借美于题舆化成异壤抑繇同德故能道扬法敎挥斥盖纒家懐方广之恩人慕韦陀之学传灯继广曵组成阴下逮府僚旁周县寀并志薫修同希福慧可谓尔之敎矣何日忘之者乎时有明威将军行禺府折冲都尉李公天子之旧属朝廷之夙将也灵根自远圣族多奇受睇盻于甘泉奉衣缨于平乐靑龙带剑光超殿阁之荣白武衔珠早陟斋坛之宠自招皇诞作鎭邉城湟水楼船遂劳都尉㶚陵车马尙识将军魂惊断鴈之峯恩尽沈鸢之浦濡鳞涸辙䖏定水而弥勤抚翼香林在穷途而更切频光法会荐委珠珍䕶持攸仰招提是属其兆基也如此经纶黼藻其大矣哉爰自上座实纶等竝妙根宿植胜果将圆翰飞般若之林高歩檀那之舎慈衿密洞散明月于谈筵智锷相辉化繁霜扵宝刅思琱琬琰式播徽猷弟子家嗣太丘沗闺门之薄宦地连睢涣窃藻绘之余工爰託下才用旌高躅岂知仲宣旅泊方衔深井之悲长卿罢归空负凌云之气我之怀矣乃作铭云太息頽运嗟唿失道德弊爲仁物壮则老絷猿情暗求鸮计早赤水沈珠玄丘坠宝皇矣妙觉蒸然应期宗深微妙业奥慈悲燃灯匡俗舍筏济时湼槃不住般若无思俯迹见生和光不灭色音虽昧规模尙切猗欤上人穆彼惟新智倾八藏心超六尘凄凉燬宅解脱迷津鸿㝠伫想龙蛰存身靑盖遗邦黄旗故服原隰形势江山重复磵戸秋明巖盘夜烛皷钟于宫声闻于外聿求紫闼言㝷丹濑絶域栖遑惊涛顚沛至诚㝠感神珍显会甄陶设险翼轸疏源尉陀余国卢㝷旧边邑居雄盛人物全是惟乐土寔日龙川䕶持灵刹庄严宝塔基构鼎新亭栾栌业奔日宵排归云晓纳架壁三休连甍四合分惟星纪境控天池栋宇绵邈衡津推移神机丕应瑞景濳仪光合玉庑彩动金枝凢我僚庶同嗟权实周顗情勤王蒙思逸咫尺幽键徃来灵室共荫法堂俱归慧日四维信受三明弘益贝叶纷纶龙华舄奕讲肆宏敞斋筵巨翼供引纯陀饭廻香积天人合契幽显同心倾家奉贿破产移琛轩裳夐鹜缨珮交临兰薰习远檀那意深伟哉连率冲乎德化軄重隼裳秩遵熊驾酌贪贻则还淳息诈道济香城祯凝宝舎琳琅什种𣏌梓缁徒调轻僧会辨折文殊奔螭易失令鼠难拘愿刋贞琰永冠康衢伊我穷途欣兹胜谒文休泛海仲翔游越尙想知音有怀明发惟雅顾叨陪天骨爰抽弱翰式叙高踪孤音易竭独赏难逢思起王粲悲生蔡邕岂无章甫谁适爲容行状常州刺史平原郡开国公行状某州县洪颷未翔灵凤垂翼景云不烛神龙宛颈岂非时不可以苟遇道不可以虚行圣人作而万物睹神功资而百宝用是以山川倒徙太阶懐息乱之臣天地离乖元首伫康时之具则有得其数者于平原公见之矣自星虹杳祉开宝暦于轩图雷电窈㝠载休徴于鲁谶龙骧凤起覇王存玉垒之云紫盖黄旗王迹着金陵之野故得卿才表秀叠彩骈踪皁盖朱旛连州比郡公矦必复子孙承百代之基余庆不忘仁义应千龄之运公鼎门䟽照穴岫翔辉分狱秀于樊矦禀辰精于傅说折旋儒馆以六艺爲笙簧轩翥翰林用两京爲鼓吹经邦化俗渉游夏之门庭减灶麾兵得孙吴之阃奥皇天眷命圣武膺图覩物怀人思功去罪寰中有事曹参希执帛之荣阃外多虞周緤企中军之宠见危授命藏器及时攀凤羽于九霄候龙颜于千里萧王内寝频献雅诚韩信齐坛屡迁优秩武德三年授中郞将俄迁大将军秦王统军皇基肇辟天歩犹难宸扆应上相之荣仙夣受中权之寄被庐讲将寔赖宏图今日佥谋光应时望于时弄兵窃举犹勤甲胄吞沙饵石尙阻河梁公制变以奇盪除以杀七擒三㨗之畧绪着辕门㧞旗穿札之能勲在盟府五年六月加上柱国随班列也剪桐疏爵分茅建杜下断物土上格星躔唐虞着其升䧏周汉明其损益所以羽仪帝室蕃卫王畿惩恶劝善庸贤叙德高祖勲逾黜夏业擅戡黎置酒醴于南宫扬旌斾于东府建皇帝之号安不忘危览彻矦之籍荣而思报以公乃诚匪懈原始要终望严雪而识寒松观疾风而知劲草九年封望都县男贞观元年改封县矦文貔禁旅实着趫雄淸道启行允兹多士自非誉高朝讽价重人謡仍亏博望之仪必乱钩陈之选公早陪戎律夙简帝心歴二宫当仁不让授左卫中郞俄迁右虞矦率䓤山狄壤蒲海蛮陬信要服之外区乃匈奴之右地境邻虵泽乘劲席而鵰腾郡迩酒泉候霄尘而鹗视天子乃停旒侧听负扆晨惊振洪策于古今溢严勲于覆载将使八纮昭泰银台应益地之图九县平夷瑶水流㝷仙之驾贞观某年授高昌道行营总管公道凝三畧功标五才逸气纵横雄精贯月象物而动鼓鼙肃战士之容推信而行歌舞表将军之德褁粮坐甲轻死等于鸿毛投袂冲冠重义均于熊掌鉴空归惠荒度来宾收郑吉之前踪复张骞之故事庙堂颂德魏阙畴庸光赞末条非公莫可某年授某州刺史㝷以江沲粤域衡霍名区楚情剽狡吴风浇竞火耕水耨郡阙婺女之精竦剑危冠人㝷鱄诸之弊分宣演化卧理切于宸襟易俗迁讹行吟伫于人望贞观某年迁睦州刺史政刑不匿考绩连最俄授使持节松州都督今上钧台嗣暦鼎邑凝图百城劳晋武之心千里扬汉宣之诏玺书加秩缛礼请藩纶焕増班事高恒典永徽中改沙州刺史属鳌山乱德鸿水稽诛扶桑落日之滨妖朋蚁结孤竹㝷云之际孽党蜂腾百济遗黎託悬巢而斩气三韩别种附危幕而游魂玉帐蒐兵伫责包茅之贡金坛令律将收楛矢之琛龙朔年中授公熊津道总管公昔从幕府早厠戎行览兵法于轩辕受阴阳于吕望三门五垒得破敌之奇谋大舰云梯总行军之妙法故得战无全阵野靡坚城摐金将跃马暂临衔壁与牵羊相继岂惟秋方息乱遥闻定远之名春谷投心遐想度辽之策若斯而巳矣及三军献㨗诸将论功帝嘉乃勲作鎭炎野授公广州都督改封平原公以途邻北戸地接南池珠崖魑魅之鄕桐柱贪之境累藩斯寄歴任称难于是受以春风临以夏日明冠婚于县邑布庠塾于闾阎薤本诛强姧豪屏气棠阴察狱独申哀理龚遂之乱绳解虞卿之错节黄覇得循良之誉绩未衒于边城陈汤有方靣之勲位不登于刺举兼方具美其式兹乎朝廷以公屡叅伯牧骏歴班条吏不忍欺人无胥怨伏情驭极畱连稷野之童託义训毗惆怅耶溪之老虽有黄槐紫棘无以易尧盛岳名都犹闻借冦麟德元年改授金紫光禄大夫常州刺史旣而天机忽爽大渐弥畱白玉徒煎黄金难化台阶侧席方膺雉冕之尊玉女停机俄逢鹊衣之变以某年某月日春秋若干薨于公舍呜唿哀哉惟公间气呈姿灵和叶庆凤鸣千仞鹏搏万里情关峻远得意于衆妙之门性宇沈凝忘筌于毁誉之境因心以至孝悌表于鄕闾临义而行禄赐均于宗族故得虬骤蠖屈服冕乘轩临汉于缔搆之辰游梁于骇乱之际章沟雾辟曵鹖尾而晨趋甲馆烟开奉旄头而夜警鸣鼙出塞进李牧之竒诚露冕廵方受苏章之直笔方当献纳黄屋揖拜靑墀入东寺而掌壶䖏南台而曵履不谓藏舟夜渉负杖朝兴丹丘之化未㝷玄扄之痛俄及故怨深彻乐悲缠罢市者乎谨状王子安集王子安集附录一卷附录王勃传刘昫王勃字子安綘州龙门人祖通隋蜀郡司戸书佐大业末弃官归以着书讲学爲业依春秋体例自获麟后歴秦汉至于后魏着纪年之书谓之元经又依孔子家语扬雄法言例爲客主对答之说号曰中说皆爲儒士所称义寍元年卒门人薜收等相与议谥曰文中子二子福畤福郊勃六歳解属文构思无滞词情英迈与兄勔勮才藻相类父友杜易简常称之曰此王氏三珠树也勃年未及冠应幽素举及第干封初诣阙上宸逰东岳颂时东都造干元殿又上干元殿颂沛王贤闻其名召爲沛府修撰甚爱重之诸王鬬鸡互有胜负勃戏爲檄英王鸡文高宗览之怒曰据此是交搆之渐卽日斥勃不令入府久之补州参军勃恃才傲物爲同僚所嫉有官奴曹达犯罪勃匿之又惧事洩乃杀达以塞口事发当诛会赦除名时勃父福畤爲雍州司戸参军坐勃左迁交趾令上元二年勃徃交趾省父道出江中爲採莲赋以见意其辞甚美渡南海堕水而卒时年二十八勮弱冠进士登第累除太子典膳丞长寿中擢爲鳯阁舍人时寿春王成器衡阳王成义等五王初出阁同日授册有司撰仪注忘载册文及百僚在列方知阙礼宰相相顾失色勮立召书吏五人各令执笔口占分写一时俱毕词理典赡人皆叹服㝷加弘文舘学士兼知天官侍郞勮颇任权势交结非类万岁通天二年綦连耀谋逆事泄勮坐与耀善并弟勔并伏诛勔累官至泾州刺史神龙初有诏追复勮勔官位福畤天后朝以子贵累转泽州长史卒初吏部侍郞裴行俭典选有知人之鉴见勮与苏味道谓人曰二子亦当掌铨衡之任李敬玄尤重杨烱卢照隣骆宾王与勃等四人必当显贵行俭曰士之致远先器识而后文艺勃等虽有文才而浮躁浅露岂享爵禄之噐耶杨子沈静应至令长余得令终爲幸果如其言勃文章迈㨗下笔则成尤好着书撰周易发挥五卷及次论等书数部勃亾后竝多遗失有文集三十卷勃聪警绝衆于推歩暦算尤精尝作大唐千岁暦言唐德灵长千年合承周隋短祚其论大㫖云以土王者五十代而一千年金王者四十九代而九百年水王者二十代而六百年木王三十代而八百年火王者二十代而七百年此天地之常期符暦之数也自黄帝至汉竝是五运眞主五行巳遍土运复归唐德承之宜矣魏晋至于周隋咸非正统五行之沴气也故不可承之大率如此王勃传宋宋祁王勃字子安綘州龙门人六岁善文辞九岁得颜师古注汉书读之作指瑕以擿其失麟德初刘祥道廵行关内勃上书自陈祥道表于朝对䇿高第年未及冠授朝散郞数献颂阙下沛王闻其名召署府修撰论次平䑓祕畧书成王爱重之是时诸王鬬鸡勃戏爲文檄英王鸡高宗怒曰是且交搆斥出府勃旣废客劒南尝登葛愦山旷望慨然思诸葛亮之功赋诗见情闻虢州多药草求补参军倚才陵籍爲僚吏共嫉官奴曹达抵罪匿勃所惧事洩輙杀之事觉当诛会赦除名父福畴繇雍州司功参军坐勃故左迁交趾令勃徃省度海溺水痵而卒年二十九初道出钟陵九月九日都督大宴滕王阁宿命其婿作序以夸客因出𥿄笔徧请客莫敢当至勃慨然不辞都督怒起更衣遣吏伺其文輙报一再报语益奇乃矍然曰天才也请遂成文极欢罢勃属文初不精思先磨墨数升则酣饮引被覆面卧及寤援笔成篇不易一字时人谓勃爲腹藁尤喜着书初祖通隋末居白牛溪敎授门人甚衆尝起汉魏尽晋作书百二十篇以续古尙书后亾其序有录无书者十篇勃补完缺逸定着二十五篇尝谓人子不可不知医时长安曹元有秘术勃从之游尽得其要尝读易夜夣若有告者曰易有太极子勉思之寤而作易发挥数篇至晋卦会病止又谓王者乗土王世五十数尽千年乘金王世四十九数九百年乘水王世二十数六百年乘木王世三十数八百年乘火王世二十数七百年天地之常也自黄帝至汉五运适周土复归唐唐应继周汉不可承周隋短祚乃斥魏晋以䧏非眞主正统皆五行沴气遂作唐家千岁暦武后时李嗣眞请以周汉爲二王后而废周隋中宗复用周隋天宝中太平久上言者多以诡异进有崔昌者采勃旧说上五行应运暦请承周汉废周隋爲闰右相李林甫亦赞右之集公卿议可否集贤学士衞包起居舍人阎伯玙表上曰都堂集议之夕四星聚于尾天意昭然矣于是玄宗下诏以唐承汉黜隋以前帝王废介公尊周汉爲二王后以商爲三恪京城起周武王汉高祖庙授崔昌太子赞善大夫衞包司虞员外郞杨国忠爲右相自称隋宗建议复用魏爲三恪周隋爲魏王后介二公复旧封贬崔昌乌雷尉衞包夜郞尉阎伯玙涪川尉勃兄勮弟助皆第进士勮长寿中爲凤阁舍人寿春等五王出阁有司具仪忘载册文群臣巳在乃寤其阙宰相失色勮召五吏执笔分占其辞粲然皆毕人人嗟服㝷加弘文舘学士兼知天官侍郞始裴行俭典选见勮与苏味道曰二子者皆铨衡才至是语验勮素善刘思礼用爲箕州刺史与綦连耀谋反勮与兄泾州刺史勔及助皆坐诛神龙初诏复官助字子功七岁䘮母哀号隣里爲泣居父忧毁骨立服除爲监察御史里行初勔勮勃皆着才名故杜易简称三珠树其后助劼又以文显劼早卒福畤少子劝亦有文福畤尝诧韩思彦思彦戏曰武子有马癖君有誉儿癖王家癖何多耶使助出其文思彦曰生子若是可夸也勃与杨烱卢照隣骆宾王皆以文章齐名天下称王杨卢骆四杰烱尝曰吾媿在卢前耻居王后议者谓然遗事王勃示知巳诗云客书同十奏臣剑巳三奔则不爲无意于功名者夣游仙诗云乗月披金枝连星解琼珮则不爲无意于神仙者是以登葛帻山而思武侯之功宿仙居观而思霓衣之侣也又述怀拟古诗云仆生二十祀有志十数年下策图富贵上策怀神仙而二志竟不遂可胜叹哉集评萧明与王僧辩书凢诸部曲赴投戎行霜戈电㦸无非武库之兵龙甲犀渠皆是灵台之仗王勃滕王阁序紫电清霜王将军之武库正用此事以十四岁之童子胸中万卷千载之下宿儒犹不能知其出䖏岂非间世奇才杜子美韩退之极其推服良有以也使勃与杜韩竝世对毫恐地上老骥不能追云中俊鹘也禇渊碑风仪与秋月齐明音徽共春云等濶庾信马射赋落花与芝盖齐飞杨桺共春旗一色隋长寿舎利碑浮云共岭松张葢明月与巖桂分丛王勃滕王阁记本此然勃之语何啻青出于蓝前无古人也滕王阁记至今称之上巳云绿齐山叶满红曵㟁枝销九日云兰气添新酌花香染别衣又咏风云肃肃凉景生加我林壑清驱烟入洞戸卷雾出山楹去来固无迹动息如有情日落山水静爲君起松声最有余味眞天才也紏谬永嘉所刻初唐十二家其王子安集有田家三首过眼知非子安作细玩知爲王无功作也张氏贵公子多食客何以谬误至此剔出以不误观者田家三首阮籍生平懒嵇康意气疎相逢一饱醉独坐数行书平池聊养鹤闲田且牧猪草生元亮径花暗子云居倚牀㸔妇织登陇课儿锄廻头寻仙子併是一空虚家住箕山下门枕颍川滨不知今有汉唯言昔避秦琴伴庭前月酒劝后园春自得中林士何沗上皇人平生唯以乐作性不能无朝朝访鄕里夜夜遣人酤家贫畱客久不暇道精麄抽帘特益炬㧞箦更燃炉怕闻饮不足何见有残壶王勃寺碑高台与鴈塔俱平曲㟁与猴池共尽佛有五精舍猕猴江其一也王勃河桥不相送江树远含情杜荀鹤承恩不在貌敎妾若爲容皆五言律也然去后四句作絶乃妙卢骆王杨号称四杰词㫖华靡固沿陈隋之遗骨气翩翩意象老境超然胜之五言遂爲律家正始内子安稍近乐府杨卢尚宗汉魏补遗王勃之先文中子见勃弄笔令作题太公遇文王赞日姬昌好德吕望潜华城阙虽近风云尚赊渔舟倚石钓浦横沙路幽山僻溪湥岸斜豹韬禳恶龙钤辟邪虽逢切近犹待安车君王握手何其晚耶按杨炯序勃文集云陈群禀太丘之训时不逮焉是勃未及见祖也丁用晦云文中命之作颂恐误姑阙之