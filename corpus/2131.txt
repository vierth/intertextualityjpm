杜阳杂编提要钦定四库全书子部十三杜阳杂编小説家𩔖二提要等谨案杜阳杂编三卷唐苏鹗撰鹗有演义已着録此编所记上起代宗广徳元年下尽懿宗咸通十四年凡十朝之事皆以三字为标目其中述竒技寳物𩔖渉不经大抵祖述王嘉之拾遗郭子横之洞㝠虽必举所闻之人以实之殆亦俗语之为丹青也所称某物为某年某国所贡者如日林大林文单呉明拘弭大轸南昌淛东条支鬼谷诃陵兠离唐书外国传皆无此名诸帝本纪亦无其事即如夫余国久併于渤海大氏而云武宗㑹昌元年夫余来贡罽宾地接葱岭汉书唐书均有明文而云在西海尤舛迕之显然者矣然铺陈缛艳词赋恒所取材固小説家之以文采胜者读者挹其葩蘂遂亦忘其夸饰至今沿用殆以是欤其曰杜阳杂编者晁公武读书志谓鹗居武功之杜阳葢因地以名其书云干隆四十六年九月恭校上总纂官纪昀陆钖熊孙士毅总校官陆费墀杜阳杂编卷上钦定四库全书杜阳杂编卷上唐苏鹗撰代宗广德元年吐畨犯便桥上幸陜王师不利常有紫气如车盖以迎马首及廻潼关上叹曰河水洋洋送朕东去上至陜因望铁牛蹶然谓左右曰朕年十五六宫中有尼号功德山言事往往神验屡抚吾背曰天下有灾遇牛方廻今见牛也朕将廻尔是夜梦黄衣童子歌于帐前曰中五之德方峩峩胡唿胡唿可奈何诘且上具言其梦侍臣咸称土德当王吐蕃破灭之兆也是月副元帅郭子仪与大将李忠义渭北节度使王仲昇克复京都吐蕃大溃上还宫阙图功臣于凌烟阁上因谓子仪曰安禄山僭乱中原是卿再安皇祚昨朕蒙尘卿复戮力今日天下乃卿与我也虽图劵不足以褒元老因泣下霑衣子仪伏于上前呜咽流涕曰老臣无复致命久矣但虑衰耄不堪王事赖仗陛下宗庙社稷之灵以成㣲绩上因命御马九花虬幷紫玉鞭辔以赐子仪知九花之异固陈让者久之上曰此马髙大称卿仪质不必让也九花虬即范阳节度李德山所贡额髙九寸毛拳如麟头颈鬃鬛真虬龙也每一嘶则羣马耸耳以身被九花文故号为九花虬上东幸观猎于田不觉日暮忽顾谓左右曰行宫去此几里奏曰四十里上遂令速鞭恐阂夜而九花虬缓缓然若行五里而已侍从奔骤无及者上以为超光趍影之匹也自是益加钟爱既复京师特赐子仪崇功臣也上尝幸兴庆宫于复壁间得宝匣匣中获玉鞭鞭末有文曰软玉鞭即天宝中异国所献光可鑑物节文端妍虽蓝田之美不能过也屈之则头尾相就舒之则劲直如绳虽以斧锧锻斫终不伤缺上叹为异物遂命联蝉绣为囊碧玉丝为鞘碧玉𧖟丝即永泰元年东海弥罗国所贡云其国有桑枝干盘屈覆地而生大者连延十数顷小者荫百亩其上有𧖟可长四寸其色金其丝碧亦谓之金𧖟丝纵之一尺引之一丈捻而为鞘表里通莹如贯瑟瑟虽併十夫之力挽之不断为琴瑟絃则鬼神悲愁忭舞为弩絃则箭出一千步为弓絃则箭出五百步上令藏之于内府至朱泚犯禁闱其鞭不知所在上寛厚之德出于天然为儿时常为𤣥宗器之每坐于玉案前熟视上貌谓武惠妃曰此儿甚有异相他日亦是吾家一有福天子也因命取上清珠以绛纱裹之繋于颈上上清珠即开元初罽宾国所贡其珠光明洁白可照一室视之则出人玉女云鹤绛节之象摇动于其中及上即位宝库中往往有神光异气掌库者具以事告上曰岂非上清珠耶遂令出之绛纱犹在乃泫然流涕徧示近臣曰此我为儿时明皇所赐也遂令贮之于翠玉函置之于卧内忽有水旱兵革之灾上每䖍祝之无不应验大厯中日林国献灵光豆龙角钗其国在海东北四万里国西南有恠石方数百里光明澄澈可鑑人五藏六腑亦谓之僊人镜其国人有疾輙照其形遂知起于某藏腑即自採神草饵之无不愈焉灵光豆大小𩔖中国之菉豆其色殷红而光芒长数尺本国人亦唿为诘多珠和石上菖蒲叶煮之即大如鹅卵其中纯紫秤之可重一觔上㗖一丸香美无比而数日不复言饥渇龙角钗𩔖玉而绀色上刻蛟龙之形精巧奇丽非人所制上因赐独孤妃与上同游龙舟池有紫云自钗上而生俄顷满于舟楫上命置之掌内以水喷之遂化为二龙腾空东去上崇奉释氏每春百品香和银粉以涂佛室遇新罗国献五彩氍毹制度巧丽亦冠絶一时每方寸之内即有歌舞伎乐列国山川之象忽㣲风入室其上复有蜂蝶动摇燕雀飞舞俯而视之莫辨真假又献万佛山可髙一丈因置山于佛室以氍毹借其地焉万佛山则彫沉檀珠玉以成之其佛之形大者或逾寸小者七八分其佛之首有如黍米者有如半菽者其眉目口耳螺髻毫相无不悉具而更镂金玉水晶为幡盖流苏菴罗薝卜等树搆百珤为楼阁台殿其状虽㣲而势若飞动又前有行道僧徒不啻千数下有紫金钟径濶三寸上以龟口衘之每撃其钟则行道之僧礼首至地其中𨼆𨼆谓之梵音盖关戾在乎钟也其山虽以万佛为名其数则不可胜纪上因置九光扇于巖巘间四月八日召雨衆僧徒入内道塲礼万佛山是时观者叹非人工及覩九色光于殿中咸谓之佛光即九光扇也由是上令三藏僧不空念天竺密语千口而退李辅国恣横无君上切齿久矣因寝梦登楼见髙力士领兵数百铁骑以㦸刺辅国首流血洒地前后歌唿自北而去遣谒者问其故力士曰明皇之令也上觉亦不敢言辅国寻为盗所杀上异之方以梦话于左右先是肃宗赐辅国香玉辟邪二各髙一尺五寸奇巧殆非人间所有其玉之香可闻于数百步虽锁之于金函石匮终不能掩其气或以衣裾误拂则芬馥经年纵澣濯数四亦不消歇辅国常置于坐侧一日方巾栉而辟邪忽一大笑一悲号辅国惊愕失据而冁然者不已悲号者更涕泗交下辅国恶其怪碎之如粉以投厠中其后常闻寃痛之声其辅国所居里巷酷烈弥月犹在盖舂之为粉而愈香故也不周岁而辅国死焉初碎辟邪辅国嬖拏慕容宫人知异常物𨼆屑二合而鱼朝恩不恶辅国之祸以钱三十万买之及朝恩将伏诛其香化为白蝶竟天而去当时议者以奇香异宝非人臣之所蓄也辅国家藏珍玩皆非人世所识夏则于堂中设迎凉之草其色𩔖碧而榦似苦竹叶细如杉虽若干枯未尝彫落盛暑束之牕户间而凉风自至凤首木髙一尺彫刻鸾凤之状形似枯藁毛羽脱落不甚尽虽严凝之时置诸髙堂大厦之中而和煦之气如二三月故列名为常春木纵烈火焚之终不燋黑焉鱼朝恩专权使气公卿不敢仰视宰臣或决政事不预谋者则眦睚曰天下之事岂不由我乎于是上恶之而朝恩幼子曰令徽年十四五始给事于内殿上以朝恩故遂特赐禄焉未浃旬月同列黄门位居令徽上者因叙立于殿前恐其后至遂争路以进无何误触令徽臂乃驰归告朝恩以班次居下为同列所欺朝恩怒翌日于上前奏曰臣幼男令徽位处衆僚之下愿陛下特赐金章以超其等上未及语而朝恩已令所司捧紫衣而至令徽即谢于殿前上虽知不可强谓朝恩曰卿儿着章服大宜称也鱼氏在朝动无畏惮他皆倣此其同列黄门寻遭斥遂于岭表及朝恩被诛天下无不快焉上纂业之始多以庶务託于钧衡而元载专政益堕国典若非良金重宝趑趄左道则不得出入于朝廷及常衮为相虽贿赂不行而介僻自专少于分别故升降多失其人或同列进拟稍繁则谓之沓伯由是京师语曰常无分别元好钱贤者愚而愚者贤时崔祐甫素公直与衆言曰朝廷上下相蒙善恶同致清曹峻府为鼠辈养资岂禆皇化耶由是益为持权者所忌至建中初祐甫执政人心方有所归元载末年造芸辉堂于私第芸辉香草名也出于阗国其香洁白如玉入土不朽烂舂之为屑以涂其壁故号芸辉焉而更构沉檀为梁栋饰金银为户牖内设悬黎屏风紫绡帐其屏风本杨国忠之宝也屏上刻前代美女伎乐之形外以玳瑁水犀为押络络以真珠瑟瑟精巧之妙殆非人工所及紫绡帐得于南海溪洞之酋帅即鲛绡之𩔖也轻疎而薄如无所碍虽属凝冬而风不能入盛夏则清凉自至其色𨼆𨼆焉忽不知其帐也谓载卧内有紫气而服玩之奢僭拟于帝王之家芸辉之前有池悉以文石砌其岸中有苹阳花亦𩔖白苹其花红大如牡丹不知自何而来也更有碧芙蓉香洁菡萏伟于常者载因暇日凭栏以观忽闻歌声清响若十四五女子唱焉其曲则玉树后庭花也载惊异莫知所在及审听之乃芙蓉中也俯而视之闻喘息之音载恶之既甚遂剖其花一无所见即祕之不令人说及载受戮而逸奴为平卢军卒人故得其实载有龙髯紫拂色如烂椹可长三尺削水精为柄刻红玉为环钮或风雨晦暝临流沾湿则光彩动揺奋然如怒置之于堂中夜则蚊蚋不敢入拂之为声鸡犬牛马无不惊逸若垂之池潭则鳞介之属悉俯伏而至引水于空中则成瀑布三五尺未尝輙断烧燕肉燻之则㶿㶿焉若生云雾厥后上知其异屡言之载不得已而遂进焉载宠姬薛瑶英攻诗书善歌舞姿玉质肌香体轻虽旋波摇光飞燕绿珠不能过也瑶英之母赵娟亦本岐王之爱妾也后出为薛氏之妻生瑶英而幼以香㗖之故肌香也及载纳为姬处金丝之帐却尘之褥其褥出自勾骊国一云是却尘之兽毛所为也其色殷鲜光软无比衣龙绡之衣一袭无一二两抟之不盈一握载以瑶英体轻不胜重衣故于异国以求是服也唯贾至杨公南与载友善故往往得见歌舞至因赠诗曰舞怯铢衣重笑疑桃脸开方知汉武帝虚筑避风台公南亦作长歌褒美其略曰雪面蟾娥天上女凤箫鸾翅欲飞去玉钗碧翠步无尘楚腰如栁不胜春瑶英善为巧媚载惑之怠于庶务而瑶英之父曰宗本兄曰从义与赵娟递相出入以搆贿赂号为关节更与中书主吏卓倩等为腹心而宗本辈以事告者载未尝不颔之天下赍宝货求大官职无不恃载权势指薛卓为梯媒及载死瑶英自为俚妻矣论者以元载䘮令德而崇贪名自一妇人而致也德宗皇帝英明果断无以比德每进用公卿大臣莫不出自宸衷若闻一善可録未尝不称奖之百官对敭如稍称㫖无不擡眉耸听朝退即輙书其姓名于座侧或有奖用多所称职故卿大夫已下谓上圣英睿每与宰臣从容询访时政往往唿其行第其尚贤进善皆此𩔖也及上蒙尘幸奉天翰林学士姜公辅屡进嘉谋深叶上意初泾原兵乱长安公辅奏云朱泚甚有反状不如早为之所无令为兇逆也上仓皇之际不暇听从及闻段秀实之死上执公辅手曰姜公姜公先见之明可谓神略矣卢杞朕擢自郡守坐于庙堂自陈百口之说何独悞我也上将欲幸奉天自携火精剑出内殿因叹曰千万年社稷岂为狗鼠所窃耶遂以剑斫槛上铁狻猊应手而碎左右皆唿万岁上曰若碎小冦如斩狻猊不足忧也及乘舆遇夜侍从皆见上仗数尺光明即火精剑也建中二年大林国所贡云其国有山方数百里出神铁其山有瘴毒不可轻为採取若中国之君有道神铁即自流溢鍊之为剑必多灵异其剑之光如电切金玉如泥以朽木磨之则生烟焰以金石撃之则火光流起上始于行在无药饵以备将士金疮时有禆将为流矢所中上碎琥珀匣以赐之其匣则火精剑匣也近臣谏曰陛下奈何以禆将金疮而碎琥珀匣上曰今兇奴逆恣欲危社稷是军中借材用人之际而战士有疮如朕身之疮也昔太宗剪须以付英公今朕以人为宝岂以剑匣为宝也左右及中外闻者无不感恱初上欲西行有知星者奏上曰逢林即住上曰岂可令朕处林木间乎姜公辅曰不然但以地名亦应也及奉天尉贾𨼆林谒上于行在上观𨼆林气宇雄俊兼是忠烈之家而名叶知星者语上因延于卧内以採筹略之深浅𨼆林于狮榻前以手板画地陈攻守之策上甚异之𨼆林因奏曰臣昨夜梦日坠地臣以头戴日上天上曰日即朕也此来事莫非前定遂拜为侍御史纠劾行在寻迁左常侍后驾迁幸梁州而𨼆林卒二年夏五月京师副元帅李晟收复宫阙朱泚走泾原而兵士才余数百人昏忽迷路不辨南北因问路于田父田父对曰岂非朱太尉耶伪宰相源休止之曰汉皇帝田父曰天不长兇地不生恶蛇不为龙鼠不为虎天网恢恢去将何适泚怒将杀之忽亡其所在及去泾州百余里泚忽马上叩头称乞命而手足纷纭若有拒捍因之坠马良久复苏左右扶上马问其故泚曰见段司农刘海宾杖戈执㦸与朕相敌不堪其苦也时将士闻者益怀异意翌日达泾州伪节度使田希鉴闭门不纳遂至宁州彭原县为心腹衞士韩旻薛纶朱维孝等逼而坠穽将杀之泚谓旻曰汝等朕所钟爱今将败绩何忍共杀耶旻曰诚为陛下腹心失则不可共为涂炭今借陛下之首以取富贵也言未终泚首已断泚始乱长安源休姚令言等广陈图䜟以坚泚意及为伪宰相日益自负休乃收图书贮仓廪作萧何事业或闻王师不利而喜色出面谓令言曰天下将定吾等之功岂后于萧何矣令言曰汉皇未弱于刘季休退语伪黄门侍郎蒋谏曰若度其才即吾为萧姚为曹耳识者闻之谓休不柰官职乔琳虽受伪官而性好谐戏因语旧僚曰源公真所谓火迫酇侯耳代宗朝异国所献奇禽驯兽自上即位多放弃之建中二年南方贡朱来鸟形有𩔖于戴胜而红觜绀尾尾长于身巧解人语善别人意其音清响闻于庭外数百步宫中多所怜爱常为玉屑和香稻以㗖之则其声益加寥亮夜则栖于金笼昼则飞翔于庭庑而俊鹰大鹘不敢近一日为巨鵰所搏而毙宫中无不歔欷或遇其笼自开内人有善书者于金华纸上为朱来鸟写多心经及朱泚犯禁闱朱来鸟之兆明矣又大厯中泽潞有僧号普满随意所为不拘僧相或歌或哭莫喻其㫖以言事往往有验故时人比为万廻建中初于潞州佛舍中题诗数篇而亡去所记者云此水连泾水双珠血满川青牛将赤虎还号太平年上切于时政而颇倚注于台衮之臣每命相宻召学士草诏及进本上輙多改注即顾谓左右曰朕处渠等极位复以美词褒之所冀为朕戮力同心以成大化既用崔祐甫为相悉以国务委之而祐甫事无巨细悉皆陈谏上曰朕与卿道合天下细事卿宜随便剖奏无乃多疑朕也自是祐甫之道益为公当及杨公南卢杞执政报恩复雠紊乱纲纪朝野为之戢手公南既杀刘晏士庶莫不寃痛之明年公南得罪赐死崖州时人谓刘相公寃报矣上每临朝多令徴四方丘园才能学术直言极谏之士由是提笔贡艺者满于阙下上亲自考试用絶请託之门是时文学相髙公道大振得路者咸以推贤进善为意上试制科于宣政殿或有词理乖谬者即浓笔抹之至尾如輙称㫖者必翘足朗吟翌日则徧示宰臣学士曰此皆朕门生也是以公卿大臣已下无不服上藻鑑宏词独孤受所司试放驯象赋及进其本上自览考之称叹者久因吟其句曰化之式孚则必受乎来献物或违性斯用感于至仁上以受为知去就故特书第三等先是代宗朝文单国累进驯象三十有二上即位悉令放之于荆山之南而受不辱其受献不伤放弃故赏其知去就焉贞元三年中常侍自蜀使回进瑞鞭一其文节髙有麟凤龟龙之形体质㣲而鳞甲毛羽无不备具其色照烂有𩔖琥珀于暗中挥之则如电光上虽不好宝货祥瑞及览此鞭颇甚称㫖称叹遂置之于明珠匣其匣盖饰以明珠者也上西幸有二马一号神智骢一号如意骝皆耳中有毛引之可长一尺而进退缓急皆如上意故以是名之一日花木方春上欲幸诸苑内廏控马侍者进瑞鞭上指二骏语近臣曰昔朕西幸有二骏谓之二絶今获此鞭可谓三絶矣遂命酒饮之左右引翼而去因吟曰鸳鸯赭白齿新齐晚日花闲落碧蹄玉勒乍回初喷沫金鞭欲下不成嘶八年吴明国贡常燃鼎鸾蜂蜜云其国去东海数万里经挹娄沃沮等国其土宜五谷珍玉尤多礼乐仁义无剽刼人夀二百岁俗尚神术而一岁之内乘云控鹤者往往有之常望有黄气如车盖知中国有土德王遂愿入贡焉常燃鼎量容三斗光洁𩔖玉其色纯紫每修饮馔不炽火而俄顷自熟香洁异于常等久食之令人反老为少百疾不生鸾蜂蜜云其蜂之声有如鸾凤而身被五彩大者可重十余斤为窠于深巖峻岭间大者占地二三亩国人採其蜜不过三二合如过度则有风雷之异若悞螫人则生疮以石上菖蒲根傅之即愈其蜜色碧常贮之于白玉椀表里莹彻如碧琉璃久食之令人长夀颜如童子发白者应时而黑及沉疴眇跛诸僻恶之病无不疗焉杜阳杂编卷上杜阳杂编卷中钦定四库全书杜阳杂编卷中唐苏鹗撰顺宗皇帝即位岁拘弭国贡却火雀一雄一雌履水珠常坚冰变昼草其却火雀纯黑大小似燕其声清殆不𩔖寻常禽鸟置于火中火自散去上嘉其异遂盛于水精笼悬于寝殿夜则宫人持蜡炬以烧之终不能损其毛羽履水珠色黑𩔖铁大于鸡卵其上鳞皴其中有窍云持入江海内可行于洪波之上下上始不谓之实遂命善浮者以五色丝贯之繋于左臂遣入龙池其人则歩骤于波上若在平地亦潜于水中良久复出而徧体略无霑湿上奇之因以御馔赐使人至长庆中嫔御试弄于海池上遂化为黑龙入于池内俄而云烟暴起不复追讨矣常坚冰云其国有大凝山中有冰千年不释及赍至亰师洁冷如故虽盛暑赭日终不消嚼之即与中国者无异变昼草有𩔖芭蕉可长三尺而一茎千叶树之则百步内昏黑如夜始藏于百宝匣中其上缄以胡书上见而怒曰背明向暗之物是何贵也遂命并匣焚之于使前使初不为乐及退谓鸿胪曰本国以变昼为异今皇帝以向暗为非可谓明德也永贞元年南海贡奇女卢眉娘年十四称本北祖帝师之裔自大足中流落于岭表幼而慧悟工巧无比能于一尺绢上绣法华经七卷字之大小不逾粟粒而点画分明细于毛发其品题章句无有遗阙更善作飞僊盖以丝一缕分为三缕染成五彩于掌中结为伞盖五重其中有十洲三岛天人玉女台殿麟凤之象而外列执幢捧节之童亦不啻千数其盖濶一丈秤之无三数两自煎灵香膏傅之则虬硬不断上叹其工谓之神助因令止于宫中每日但食胡麻饭二三合至元和中宪宗皇帝嘉其聪慧而奇巧遂赐金凤环以束其腕知眉娘不愿住禁中遂度以黄冠放归南海仍赐号曰逍遥及后神迁香气满室弟子将葬举棺觉轻即彻其盖惟有藕屦而已后入海人往往见乘紫云游于海上是时罗浮处士李象先作卢逍遥传而象先之名无闻故不为世人传焉宪宗皇帝寛仁大度不妄喜怒及便殿与宰臣言政事莫不严肃容貌是以进善出恶俗泰刑清而天下风化矣或延英入阁未尝不以生民哀乐为意或四方进歌舞妓乐上皆不纳则谓左右曰六宫之内嫔御已多一旬之中资费盈万岂可剥肤搥髓强娯耳目焉其俭德忧人皆此𩔖也吴元济之乱淮西以宰臣裴度为元帅及对于殿上曰伪蔡称兵朕于择帅甚难其人也且安天下用将帅如造大舟以越沧海其功则多其成则大一日万里无所不届若乘一叶而蹈洪波其功也寡其覆也速朕今託元老以摧狂冦真谓一日万里矣度曰㣲臣无状叨蒙大用唯虑一丸之卵不足以胜太山欵段之马不足以行千里但竭臣至忠以仗宗庙之灵臣虽不才敢以死效命泣下沾濡若不胜语上亦为之动容元和五年内给事张惟则自新罗使回云于海上泊洲岛间忽闻鸡犬鸣吠似有烟火遂乘月闲歩约及一二里则见花木台殿金户银阙其中有数公子戴章甫冠着紫霞衣吟啸自若惟则知其异遂请谒见公子曰汝何所从来惟则具言其故公子曰唐皇帝乃吾友也汝当旋去为吾传语俄而命一青衣捧金龟印以授惟则乃置之于宝函复谓惟则曰致意皇帝惟则遂持之还舟中回顾旧路悉无踪蹟金龟印长五寸上负黄金玉印面方一寸八分其篆曰凤芝龙木受命无疆惟则达京师即具以事进上曰朕前生岂非僊人乎及览龟印叹异良久但不能谕其文尔因命缄以紫泥玉锁致于帐内其上往往见五色光可长数尺是月寝殿前连理树上生灵芝二株宛如龙凤上因叹曰凤芝龙木宁非此验乎上好神不死之术而方士田佐元僧大通皆令入宫禁以鍊石为名时有处士伊祁𤣥解缜发童颜气息香洁常乘一黄牝马才髙三尺不㗖刍粟但饮醇酎不施缰勒唯以青氊借其背常游歴青兖间若与人欵曲语话千百年事皆如目撃上知其异人遂令宻召入宫处九华之室设紫茭之席饮龙膏之酒紫茭席色紫而𩔖茭叶光软香净冬温夏凉龙膏酒黑如纯漆饮之令人神爽此本乌弋山离国所献上每日亲自访问颇加敬仰而𤣥解鲁朴未尝闲人臣礼上因问曰先生春秋既髙而颜色不老何也𤣥解曰臣家于海上常种灵草食之故得然也即于衣间出三等药实为上种于殿前一曰双麟芝二曰六合葵三曰万根藤双麟芝色褐一茎两穗𨼆𨼆形如麟头尾悉具其中有子如瑟瑟焉六合葵色红而叶𩔖于茙葵始生六茎其上合为一株共生十二叶内出二十四花花如桃花而一朶千叶一叶六影其成实如相思子万根藤一子而生万根枝叶皆碧钩连盘屈可荫一亩其花鲜洁状𩔖芍药而蘂色殷红细如丝发可长五六寸一朶之内不啻千茎亦谓之绛心藤灵草既成人莫得见𤣥解请上自采饵之颇觉神验由是益加礼重遇西域有进美玉者二一圆一方径各五寸光彩凝冷可鑑毛发时𤣥解方坐于上前熟视之曰此一龙玉也一虎玉也上惊而问曰何谓龙玉虎玉耶𤣥解曰圆者龙也生于水中为龙所宝若投之水必虹蜺出焉方者虎也生于嵓谷为虎所宝若以虎毛拂之即紫光迸逸而百兽慑服上异其言遂令试之各如其说询得玉之由使人曰一自渔者得一自猎者获上因命取龙虎二玉以锦囊盛之于内府𤣥解将还东海亟请于上上未之许过宫中刻木作海上三山綵绘华丽间以珠玉上因元日与𤣥解观之指蓬莱曰若非上无由得及此境𤣥解笑曰三岛咫尺谁曰难及臣虽无能试为陛下一游以探物象妍丑即踊体于空中渐觉㣲小俄而入于金银阙内左右连声唿之竟不复有所见上追思叹恨仅成羸疹因号其山为藏真岛毎诘旦于岛前焚凤脑香以崇礼敬后旬日青州奏云𤣥解乘黄牝马过海矣八年大轸国贡重明枕神锦衾碧麦紫米云其国在海东南三万里当轸宿之位故曰大轸国经合丘禺槀之山重明枕长一尺二寸髙六寸洁白逾于水精中有楼台之状四方有十道士持香执简循环无已谓之行道真人其楼台瓦木丹青真人衣服簪帔无不悉具通莹焉如水覩物神锦衾水蚕丝所织也方二丈厚一寸其上龙文凤彩殆非人工其国以五色彩石甃池塘採大柘叶饲蚕于池中始生如蚊睫游泳于其间及老可五六寸池中有挺荷虽惊风疾吹不能倾动大者可濶三四尺而蚕经十五月即跳入荷中以成其蠒形如斗自然五色国人缲之以织神锦亦谓之灵泉丝上始览锦衾与嫔御大笑曰此不足以为婴儿绷褯曷能为我被耶使者曰此锦之丝水蚕也得水则舒水火相反遇火则缩遂于上前令四官张之以水一喷即方二丈五色焕烂逾于向时上乃叹曰本乎天者亲上本乎地者亲下不亦然哉则却令以火逼之须㬰如故上益异之翌日出示术士田元佐李元戢焉碧麦大于中华之麦粒表里皆碧香气如粳米食之体轻久则可以御风紫米有𩔖苣蕂炊一升得饭一㪷食之令人髭发缜黑颜色不老久则后天不死上因中元日荐于𤣥元皇帝故当时道士有得食者穆宗皇帝殿前种千叶牡丹花始开香气袭人一朶千叶大而且红上每覩芳盛叹曰人间未有自是宫中每夜即有黄白蛱蝶万数飞集于花间辉光照耀达晓方去宫人竞以罗巾扑之无有获者上令张网于空中遂得数百于殿内纵嫔御追捉以为娯乐迟明视之则皆金玉也其状工巧无以为比而内人争用绛缕绊其脚以为首饰夜则光起粧奁中其后开宝㕑覩金钱玉屑之内将有化为蝶者宫中方觉焉飞龙卫士韩志和本倭国人也善彫木作鸾鹤鵶鹊之状饮啄动静与真无异以关戾置于腹内发之则凌云奋飞可髙三尺至一二百步外方始却下兼刻木作猫儿以捕鼠雀飞龙使异其机巧遂以事奏上覩而恱之志和更彫踏牀髙数尺其上饰之以金银綵绘谓之见龙牀置之则不见龙形踏之则鳞鬛爪牙俱出及始进上以足履之而龙天矫若得云雨上怖畏遂令撤去志和伏于上前曰臣愚昩致有惊忤圣躬臣愿别进薄伎稍娱至尊耳目以赎死罪上笑曰所解伎何试为我作之志和遂于怀中出一桐木合子方数寸中有物名蝇虎子数不啻一二百焉其形皆赤云以丹砂㗖之故也乃分为五队令舞凉州上令召乐以举其曲而虎子盘回宛转无不中节每遇致词处则𨼆𨼆如蝇声及曲终累累而退若有尊卑等级志和臂虎子令于上前猎蝇于数百步之内如鹞捕雀罕有不获者上嘉其小有可观即赐以杂綵银椀志和出宫门悉转施于他人不逾年竟不知志和之所在敬宗皇帝宝厯元年南昌国献玳瑁盆浮光裘夜明犀其国有酒山紫海盖山有泉其味如酒饮之甚美醉则经月不醒紫海水色如烂椹可以染衣其龙鱼龟鼈砂石草木无不紫焉玳瑁盆可容十斛外以金玉饰之及盛夏上置于殿内贮水令满遣嫔御持金银杓酌水相沃以为嬉戏终不竭焉浮光裘即海水染其色也以五綵蹙成龙凤各一千三百络以九色真珠上衣之以猎北苑为朝日所照而光彩动摇观者皆昡其目上亦不为之贵一日驰马从禽忽值暴雨而浮光裘略无沾润上方叹为异物也夜明犀其状𩔖通天夜则光明可照百步覆缯千重终不能掩其辉焕上令解为腰带每游猎夜则不施蜡炬有如昼日宝厯二年淛东国贡舞女二人一曰飞鸾二曰轻凤修眉黟首兰气融冶冬不纩衣夏不汗体所食多荔枝榧实金屑龙脑之𩔖衣軿罗之衣戴轻金之冠表异国所贡也軿罗衣无缝而成其纹巧织人未之识焉轻金冠以金丝结之为鸾鹤状仍饰以五彩细珠玲珑相续可髙一尺秤之无二三分上更琢玉芙蓉以为二女歌舞台每歌声一发如鸾凤之音百鸟莫不翔集其上及观于庭际舞态艳逸更非人间所有每歌罢上令内人藏之金屋宝帐盖恐风日所侵故也由是宫中语曰宝帐香重重一双红芙蓉上降日大张音乐集天下百戏于殿前时有妓女石火胡本幽州人也挈养女五人才八九岁于百尺竿上张弓絃五条令五女各居一条之上衣五色衣执㦸持戈舞破阵乐曲俯仰来去赴节如飞是时观者目眩心怯火胡立于十重朱画牀子上令诸女迭踏以至半空手中皆执五綵小帜牀子大者始一尺余俄而手足齐举为之踏浑脱歌唿抑扬若履平地上赐物甚厚文宗即位恶其太险伤神遂不复作文宗皇帝尚贤乐善罕有伦比每与宰臣学士论政事之暇未尝不话才术文学之士故当时以文进者无不谔谔焉于是上每视朝后即阅羣书见无道之君行状则必扼腕歔欷读尧舜禹汤传则欢唿敛袵谓左右曰若不甲夜视事乙夜观书何以为人君耶每试进士及诸科举人上多自出题目及所司进所试而披览吟诵终日忘倦常延学士于内廷讨论经义较量文章令宫女已下侍茶汤饮馔而李训讲周易㣲义颇叶于上意时方盛夏遂命取水玉腰带及辟暑犀如意以赐训训谢之上曰如意足以与卿为谈柄也上读髙郢无声乐赋白居易求𤣥珠赋谓之𤣥祖大和九年诛王涯郑注后仇士良专权恣意上颇恶之或豋临游幸虽百戏骈罗未尝为乐往往瞠目独语左右莫敢进问因题诗曰辇路生春草上林花满枝凭髙何限意无复侍臣知上于内殿前看牡丹翘足凭栏忽吟舒元舆牡丹赋云俯者如愁仰者如语合者如咽吟罢方省元舆词不觉叹息良久泣下沾臆时有宫人沈阿翘为上舞河满子调声风态率皆宛畅曲罢上赐金臂环即问其从来阿翘曰妾本吴元济之妓女济败因以声得为宫人俄遂进白玉方响云本吴元济所与也光明皎洁可照十数步言其犀槌即响犀也凡物有声乃响应其中焉架则云檀香也而文彩若云霞之状芬馥着人则弥月不㪚制度精妙固非中国所有上因令阿翘奏凉州曲音韵清越听者无不凄然上谓之天上乐乃𨕖内人与阿翘为弟子焉开成初宫中有黄色蛇夜自宝库中出游于阶庭间光彩照灼不可擒捕宫人掷珊瑚玦撃之遂并玦而亡去掌库者具以事告上令徧捜库内乃得黄金蛇而珊瑚玦着其首上熟视之曰昔隋炀帝为晋王时以黄金蛇赠陈夫人吾不知此蛇得自何处左右因覩颔下有𡡉字上蹶然曰果不失朕所疑耳阿𡡉炀帝小字也上之博学敏悟率多此𩔖遂命取颇黎连环繋于玉彘之前足其后更不复见焉上好食蛤蜊一日左右方盈盘而进中有擘之不裂者上疑其异乃焚香祝之俄顷自开中有二人形眉端秀体质悉备螺髻璎珞足履菡萏谓之菩萨上遂置之于金粟檀香合以玉屑覆之赐兴善寺令致敬礼至会昌中毁佛舍遂不知所在王涯初为大官名德闻望颇为朝廷钦仰末年恃宠固位为士大夫讥之其所居之地妖恠屡见知气者以不吉语告之而涯广自引谕曽无休退之意及伏诛时人谓王公祸至不省惑矣郑注艰险左道荧惑人主为天下侧目郑镇凤翔日有草如茵生于紫金带上注既心有所图乃喜谓芝瑞识者以物反其所夫草生于土常也今生于金是反常也郑氏之祸将至其不久矣注又尝置药箧药化为青蝇万数飞去注颇恶之数日不视事未踰月而诛焉贾餗布衣时谒滑台节度使贾躭躭以餗宗党复喜其文才宏丽由是延纳之忽一日宾客大会有善相者在躭座中及餗退而相者谓曰向来贾公子神气俊逸当位极人臣然当执政之时朝廷㣲变若当此际诸公宜早避焉躭颔之以至动容及大和初餗秉钧衡有知者潜匿于山谷间十有三四耳王沐者涯之再从弟也家于江南老而且穷以涯执相权遂跨蹇驴至京师索米僦舍经三十余月始得一见涯于门屏所望不过一簿尉耳涯潦倒无鴈序之情大和九年秋沐方说涯之嬖奴以导所欲涯始一召见欵曲而许㣲官处焉自是旦夕造涯之门以俟其命及涯败露伏法仇士良收王氏家族沐方在涯私第以为族人被执而腰斩之舒守谦即元舆之族也聪敏慧悟富有春秋元舆以源流非逺而礼遇颇厚经岁处元舆舍未尝一日间怠于车服饮馔元舆谓之犹子荐取明经第官歴祕书郎及持相印许列清曹命之无何末年以非过怒守谦至于朔旦伏谒顿不相见由是日加谴责亦为童仆辈白眼守谦既不自安遂置书于门下辞往江南元舆亦不见问翌日办装出长安咨嗟蹇分怊怅自失即驻马回望泣涕涟洳始达昭应忽闻元舆之祸释然惊喜当时论者以王舒祸福之异有定分焉杜阳杂编卷中杜阳杂编卷下钦定四库全书杜阳杂编卷下唐苏鹗撰武宗皇帝㑹昌元年夫余国贡火玉三斗及松风石火玉色赤长半寸上尖下圆光照数十步积之可以燃鼎置之室内则不复挟纩才人常用煎澄明酒其酒亦异方所贡也色紫如膏饮之令人骨香松风石方一丈莹彻如玉其中有树形若古松偃盖飒飒焉而凉飈生于其间至盛夏上令置诸殿内稍秋风飕飕即令撤去上好神术遂起望台以崇朝礼复脩降真台舂百宝屑以涂其地瑶楹金栱银槛玉砌晶荧炫燿看之不定内设玳瑁帐火齐牀焚龙火香荐无忧酒此皆他国所献也上毎斋戒沐浴召道士赵归真已下共探希夷之理由是室内生灵芝二株皆如红玉又渤海贡马脑柜紫瓷盆马脑柜方三尺深色如茜所制工巧无比用贮神之书置之帐侧紫瓷盆量容半斛内外通莹其色纯紫厚可寸余举之则若鸿毛上嘉其光洁遂处于台祕府以和药饵后王才人掷玉环误缺其半菽上犹叹息久之处士元藏几自言是后魏清河孝王之孙也隋炀帝时官奉信郎大业元年为过海使判官遇风浪坏船黑雾四合同济者皆不救而藏几独为破木所载殆经半月忽达于洲岛间洲人问其从来藏几具以事对洲人曰此乃沧浪洲去中国已数万里乃出菖蒲酒桃花酒饮之而神气清爽焉其洲方千里花木常如二三月地土宜五谷人多不死亦出凤凰孔雀灵牛神马之属又产分蒂瓜瓜长二尺其色如椹一颗二蒂有碧枣丹栗皆大如梨其洲人多衣缝掖衣戴逺游冠与之语中华事则歴歴如在目前所居或金阙银台玉楼紫阁奏箫韶之乐饮香雾之醑洲上有久视山山下出澄緑水其泉濶一百歩亦谓之流緑渠虽投之金石终不沉没故洲人以瓦铁为船舫又有良金池可方数十里水石沙泥皆如金色其中有四足鱼又有金莲花洲人研之如泥以间綵绘光影焕烁与真金无异但不能入火而已更有金茎花其花如蝶每㣲风至则摇荡如飞妇人竞採之以为首饰且有语曰不戴金茎花不得在家又有强木造舟楫其上多饰珠玉以为游戏强木不沉木也方一寸重百斤巨石缒之终不能没藏几淹驻既久忽思中国洲人遂制凌风舸以送之激水如箭不旬日即达于东莱问其国乃皇唐也询年号则贞元也访乡里则榛芜也追子孙皆疎属也自隋大业元年至贞元末殆二百年矣有二鸟大小𩔖黄鹂每翔翥空中藏几唿之则至或令衔珠或令授人语乃谓之传信鸟本出沧浪洲也藏几工诗好酒混俗无拘捡数十年间遍游无定人莫知之惟赵归真常与藏几弟子九华道士叶通㣲相遇遂得其实归真往往以藏几之异备奏于上上令谒者赍手诏急徴及至中路忽然亡去谒者惶怖即上疏具言其故上览疏咨嗟曰朕不能如明皇帝以降异人后有人见藏几泛小舟于海上者至今江表道流大传其事焉宣宗皇帝英明俭德器识髙逺比在藩邸常为诸王典式忽一日不豫神光满身南面独语如对百寮郑太后惶恐虑左右有以此事告者遂奏文宗云上心疾文宗召见熟视上貌以玉精如意抚䏶曰此真我家他日英主岂曰心疾乎即赐上御马金带仍令𨕖良家子以纳上宅及即位时人比汉文帝衣澣濯之衣馔不兼味先是宫中每欲行幸即先以龙脑郁金借其地自上垂拱并不许焉凡与朝士从容未尝一日不论儒学而颇注意于贡举常于殿柱上题乡贡进士字或大臣出镇即赋诗赐之凡欲对公卿百寮必先严整容止更衣盥手然后方出语及庶政则终日忘倦章奏有不欲左右见者率皆焚爇倡优妓乐或弥日嬉戏上未尝等闲破颜纵赐与亦甚寡薄一日后宫有疾召医人侍汤药洎平愈上袖出金数两遗之医者将谢遽止之曰勿使内官知言出于外更使谏官上疏也其俭静率多此𩔖大中初女蛮国贡双龙犀有二龙鳞鬛爪角悉备明霞锦云鍊水香麻以为之也光耀芬馥着人五色相间而美丽于中国之锦其国人危髻金冠璎珞被体故谓之菩萨蛮当时倡优遂制菩萨蛮曲文士亦往往声其词更有女王国贡龙油绫鱼油锦文彩尤异皆入水不濡湿云有龙油鱼油故也优者亦作女王国曲音调宛畅传于乐部大中中日本国王子来朝献宝器音乐上设百戏珍馔以礼焉王子善围棋上勅顾师言待诏为对手王子出楸玉局冷暖玉棋子云本国之东三万里有集真岛岛上有凝霞台台上有手谈池池中产玉棋子不由制度自然黑白分焉冬温夏冷故谓之冷暖玉又产如楸玉状𩔖楸木琢之为棋局光洁可鉴及师言与之敌手至三十三下胜负未决师言惧辱君命而汗手凝思方敢落指则谓之镇神头乃是解两征势也王子瞪目缩臂已伏不胜回语鸿胪曰待诏第几手耶鸿胪诡对曰第三手也师言实第一国手矣王子曰愿见第一曰王子胜第三方得见第二胜第二方得见第一今欲躁见第一其可得乎王子掩局而吁曰小国之一不如大国之三信矣今好事者尚有顾师言三十三镇神头图罗浮先生轩辕集年过数百而颜色不老立于牀前则发垂至地坐于暗室则目光可长数丈每採药于深巖峻谷则有毒龙勐兽往来衞䕶或晏然居家人有具斋邀之虽一日百处无不分身而至或与人饮酒则袖出一壶才容一二升纵客满座而倾之弥日不竭或他人命饮即百斗不醉夜则垂髪于盆中其酒沥沥而出麴糵之香輙无减耗或与猎人同羣有非朋游者俄而见十数人仪貎无不间别或飞朱篆于空中则可届千里有病者以布巾拭之无不应手而愈及上召入内庭遇之甚厚每与从容论道率皆叶于上意因问曰长生之道可致乎集曰撤声色去滋味哀乐如一德施无偏自然与天地合德日月齐明则致尧舜禹汤之道而长生久视之术何足难哉又问先生之道孰愈于张果曰臣不知其他但少于果耳及退上遣嫔御取金盆覆白鹊以试之集方休于所舍忽起谓中贵人曰皇帝安能更令老夫射覆盆乎中贵人皆不喻其言于时上召令速至而集才及玉阶谓上曰盆下白鹊宜早放之上笑曰先生早已知矣坐于御榻前上令宫人侍茶汤有笑集貌古布素者而缜发绛脣年才二八须㬰忽变成老妪鸡皮鲐背发鬓皤然宫人悲骇于上前流涕不已上知宫人之过促令谢告先生而容质却复如故上因语京师无荳荔枝花俄顷二花皆连枝叶各数百鲜明芳洁如才折下又尝赐甘子集曰臣山下有味逾于此者上曰朕无复得之集遂取上前碧玉瓯以宝盘覆之俄顷撤盘即甘子至矣芬馥满殿其状甚大上食之叹其甘美无匹又问曰朕得几年天子即把笔书曰四十年但十字挑脚上笑曰朕安敢望四十年乎及晏驾乃十四年也集初辞上归山自长安至江陵于一布囊中探金钱以施贫者约数十万中使从之莫知其所出既至中路忽亡其所在使臣惶恐不自安后数日南海奏先生归罗浮山矣大中末舒州奏衆鸟成巢濶七尺髙一丈而鷰雀鹰鹯水禽山鸟无不亲狎如一又有鸟人面緑毛觜爪悉绀其声曰甘虫因谓之曰甘虫时人画图鬻于市肆焉懿宗皇帝器度沉厚形貌瓌伟在藩邸时疾疹方甚而郭淑妃见黄龙出入于卧内上疾稍间妃异之具以事闻上曰无泄是言贵不见忘又尝大雪盈尺上寝室上輙无分寸诸王见者无不异之大中末京城小儿疉布蘸水向日张之谓捩晕及上自郓王即位捩晕之言应矣宣宗制泰边陲曲其词曰海岳晏咸通及上垂拱而年号咸通焉上仁孝之道出于天性郑太后厌代而蔬素悲咽同士人之礼公卿奉慰者无不动容以至酸鼻咸通九年同昌公主出降宅于广化里赐钱五百万贯仍罄内库宝货以实其宅至于房栊户牖无不以珍异饰之又以金银为井栏药臼食柜水槽釜铛盆瓮之属仍镂金为笊篱箕筐制水精火齐琉璃玳瑁等牀悉搘以金龟银螯又琢五色玉器为什合百宝为圆案又赐金麦银米共数斛此皆太宗庙条支国所献也堂中设连珠之帐却寒之帘犀簟牙席龙罽凤褥连珠帐续真珠为之也却寒帘𩔖玳瑁斑有紫色云却寒之鸟骨所为也未知出自何国又有鹧鸪枕翡翠匣神丝绣被其枕以七宝合成为鹧鸪之状翡翠匣积毛羽饰之神丝绣被绣三千鸳鸯仍间以奇花异叶其精巧华丽絶比其上缀以灵粟之珠珠如粟粒五色辉焕又带蠲忿犀如意玉其犀圆如弹丸入土不朽烂带之令人蠲忿怒如意玉𩔖桃实上有七孔云通明之𧰼也又有瑟瑟幕纹布巾火蚕绵九玊钗其幕色如瑟瑟濶三丈长一百尺轻明虚薄无以为比向空张之则疎朗之纹如碧丝之贯真珠虽大雨暴降不能湿溺云以鲛人瑞香膏傅之故也纹布巾即手巾也洁白如雪光软特异拭水不濡用之弥年不生垢腻二物称得之鬼谷国火蚕绵云出炎洲絮衣一袭用一两稍过度则熇蒸之气不可近也九玉钗上刻九鸾皆九色上有字曰玉儿工巧妙丽殆非人工所制有金陵得者以献公主酬之甚厚一日昼寝梦绛衣奴授语云南齐潘淑妃取九鸾钗及觉具以梦中之言言于左右洎公主薨其钗亦亡其处韦氏异其事遂以实话于门人或有云玉儿即潘妃小字也逮诸珍异不可具载自两汉至皇唐公主出降之盛未之有也公主乘七宝步辇四面缀五色香囊囊中贮辟寒香辟邪香瑞麟香金凤香此香异国所献也仍杂以龙脑金屑刻镂水精马脑辟尘犀为龙凤花其上仍络以真珠玳瑁又金丝为流苏彫轻玉为浮动每一出游则芬馥满路晶荧照灼观者眩惑其目是时中贵人买酒于广化旗亭忽相谓曰坐来香气何太异也同席曰岂非龙脑耶曰非也余幼给事于嫔御宫故常闻此未知今日由何而致因顾问当垆者遂云公主步辇夫以锦衣换酒于此也中贵人共视之益叹其异上毎赐御馔汤物而道路之使相属其馔有灵消炙红虬脯其酒有凝露浆桂花醑其茶则绿华紫英之号灵消炙一羊之肉取之四两虽经暑毒终不见败红虬脯非虬也但贮于盘中则健如虬红丝髙一尺以筯抑之无数分撤则复其故迨诸品味人莫能识而公主家餍饫如里中糠粃一日大会韦氏之族于广化里玉馔俱列暑气将甚公主命取澄水帛以水蘸之挂于南轩良久满座皆思挟纩澄水帛长八九尺似布而细明薄可鉴云其中有龙涎故能消暑毒也韦氏诸家好为叶子戏夜则公主以红琉璃盘盛夜光珠令僧祁捧立堂中而光明如昼焉公主始有疾召术士米賨为灯法乃以香䗶烛遗之米氏之隣人觉香气异常或诣门诘其故賨具以事对其烛方二寸上被五色文卷而爇之竟夕不尽郁烈之气可闻于百步余烟出其上即成楼阁台殿之状或云蜡中有蜃脂故也公主疾既甚医者欲难其药饵奏云得红蜜白猿膏食之可愈上令访内库得红蜜数石本兠离国所贡也白猿脂数瓮本南海所献也虽日加饵一无其验而公主薨上哀痛之自制挽歌词令百官继和及庭祭日百司与内官皆用金玉饰车舆服玩以焚于韦氏之庭家人争取其灰以择金宝及葬于东郊上与淑妃御延兴门出内库金玉駞马凤凰麒麟各髙数尺以为威仪其衣服玩具悉与生人无异一物已上皆至一百二十舁刻木为楼阁宫殿龙凤花木人畜之象者不可胜计以绛罗多绣络金银瑟瑟为帐幕者亦各千队结为幢节伞盖弥街翳日旌旗珂珮兵士卤簿率多加等以赐紫尼及女道士为侍从引翼焚升霄降灵之香击归天紫金之磬繁华辉焕殆二十余里上赐酒一百斛饼餤三十骆駞各径濶二尺饲役夫也京城士庶罢市奔看汗流相属惟恐居后及灵车过延兴门上与淑妃恸哭中外闻者无不伤泣同日葬乳母上又作祭乳母文词理悲切人多传写是后上晨夕惴心挂想李可及进叹百年曲声词怨感听之莫不泪下又教数千人作叹百年队取内库珍宝彫成首饰画八百疋官絁作鱼龙波浪文以为地衣每一舞而珠翠满地可及官歴大将军赏赐盈万甚无状左军容使西门季𤣥素鲠直乃谓可及曰尔恣巧媚以惑天子灭族无日矣可及恃宠亦无改作可及善转喉舌对至尊弄媚眼作头脑连声作词唱新声曲须㬰即百数方休时京城不调少年相效谓之拍弹一日可及乞假为子娶妇上曰即令送酒米以助汝嘉礼可及至舍见一中使监二银榼各髙二尺余宣赐可及始谓之酒及封启皆实中也上赐可及金麒麟髙数尺可及取官车载归私第西门季𤣥曰今日受赐更用官车他日破家亦须辇还内府不道受赏徒劳牛足后可及坐流岭南其旧赐珍玩悉皆进纳君子谓西门有先见之明上敬天竺教十二年冬制二髙座赐新安国寺一为讲座一曰唱经座各髙二丈砑沉檀为骨以漆涂之镂金银为龙凤花木之形徧覆其上又置小方座前陈经案次设香盆四隅立金颕伽髙三丈磴道栏槛无不悉具前绣锦襜褥精巧奇絶冠于一时即设万人斋勅大德僧撤首为讲论上剏修安国寺台殿廊宇制度宏丽就中三间华饰祕䆳天下称之为最工人以夜继日而成之上亲幸赏劳观者如堵降诞日于宫中结綵为寺赐升朝官已下锦袍李可及尝教数百人作四方菩萨蛮队十四年春诏大德僧数十辈于凤翔法门寺迎佛骨百官上疏谏有言宪宗故事者上曰但生得见殁而无恨也遂以金银为宝刹以珠玉为宝帐香舁仍用孔雀氄毛饰其宝刹小者髙一丈大者二丈刻香檀为飞帘花槛瓦木阶砌之𩔖其上徧以金银覆之舁一刹则用夫数百其宝帐香舁不可胜纪工巧辉焕与日争丽又悉珊瑚马瑙真珠瑟瑟缀为幡幢计用珍宝不啻百斛其剪綵为幡为伞约以万队四月八日佛骨入长安自开逺门安福楼夹道佛声振地士女瞻礼僧徒道从上御安福寺亲自顶礼泣下霑臆即召两街供奉僧赐金帛各有差仍京师耆老元和迎真体者悉赐银椀锦綵长安豪家竞饰车服驾肩弥路四方挈老扶幼来观者莫不蔬素以待恩福时有军卒断左臂于佛前以手执之一步一礼血流洒地至于肘行膝步啮指截发不可算数又有僧以艾覆顶上谓之鍊顶火发痛作即掉其首唿叫坊市少年擒之不令动摇而痛不可忍乃号哭卧于道上头顶焦烂举止苍迫凡见者无不大哂焉上迎佛骨入内道塲即设金花帐温清牀龙鳞之席凤毛之褥焚玉髓之香荐琼膏之乳皆九年诃陵国所贡献也初迎佛骨有诏令京城及畿甸于路傍垒土为香刹或髙一二丈迨八九尺悉以金翠饰之京城之内约及万数是妖言香刹摇动有佛光庆云现路衢说者迭相为异又坊市豪家相为无遮斋大会通衢间结綵为楼阁台殿或水银以为池金玉以为树竞聚僧徒广设佛像吹螺击钹灯烛相继又令小儿玉带金额白脚呵唱于其间恣为嬉戏又结锦绣为小车舆以载歌舞如是充于辇毂之下而延夀里推为繁华之最是岁秋七月天子晏驾公主薨而上崩同昌之号明矣僖宗皇帝即位诏归佛骨于法门其道从威仪十无其一具体而已然京城耆耋士女争为送别执手相谓曰六十年一度迎真身不知再见复在何时即伏首于前呜咽流涕所在香刹诏悉铲除近甸百无一二焉杜阳杂编卷下