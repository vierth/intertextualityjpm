佛果击节录X卍XXX重刻圆悟禅师击节录题辞圆悟禅师电机波辨色丝妙绝可谓文武火炉锻练学人矣惜乎集录者採撷微言而失之简加之三豕门五覩者眼眩焉顷予友淳公蒐猎竺典企予祖躅以弥缝于阙盖藻镜当台妍媿可逃乎哉晨星落落秦无人也冀邈乎雾海早刮目于南针元文戊午秋九月糓旦常州沙门说驴年序明觉禅师瀑泉集见存乎大藏中大古希音和者鲜矣圆悟禅师击节乎其间教人不觉手舞足蹈可惜此土之旧刊不啻失诸刀刁鲁鱼提纲谬混着语两则合作一则况乎举类多其所录者踈也是以读者如箝岂匪一大欠事哉黑非佛果耳孙谬涉字海猎禅林而获于其鱼兔盖彼此交奏稍识正音欤且如类则事蹟别出一卷未慊于怀绠短不搆深泉曲远难尽其响罪过弥天一任诸方贬剥关西黑太淳阁笔于东武吉祥之草庐云X是录撰次不吻合于拈古者盖所闻纷纭未经考订卒录之故欤今輙仍旧耳先贤未游刃乎此书故勾棘难晓也今有古德之颂者掇标之上方未覩善本蹉跳兆漏落偕诸同袍痴人说梦不则遗臭千载勿吝惊䇿则幸佛果击节目录卷上德山示众雪峯普请百丈拂子崇寿指凳永嘉遶钖仰山指雪香严垂语鲁祖喫饭雪峰古㵎西堂烂却钦山竖拳睦州苕菷枣树汉国赵州偷笋保寿开堂无业妄想德山作么保福签瓜南泉示众马祖图相兴化罚钱长庆淘金大梅无意临济蒿枝师祖珠藏镜清问僧云门法身三圣金鳞伏牛驰书玄沙过患报慈问僧船子丝纶投子一言祖师六尘本生拄杖安国伊兰X玄沙见虎卷下洞山三顿大慈示众黄蘖闭门镜清方便香林衲衣本仁示众国师三唤投子抑逼云门示众智门草鞋雪峰五棒径山一点睦州檐板巴陵示众则川摘茶云门裂破睦州钵囊雪峰三下南泉出世钦山恁么玄沙问僧长庆羚羊圆明示众南院诸圣雪峰相见国师净瓶茱萸看箭临济赴斋三角示众巖头跨门太原顾视云门三病鼓山示众睦州毛端仰山坐次智门般若乌臼参堂雪峰天使大随普贤云门新罗北禅资福睦州示众玄沙圆相南泉卖身茱萸一橛夹山生死保福羚羊巴陵祖意赵州答话躭源辞师沩仰田中雪峰覆船保福扶犁大梅鼯鼠赵州般若德山托钵雪峰古镜洞山衣钵投子三星洛浦伏膺香严仙陀风穴离微古德沙水目录X佛果击节录卷上雪窦明觉禅师拈古佛果圜悟禅师击节第一则德山示众举德山示众云今夜不答话问话者三十棒时有僧出礼拜山便打僧云某甲话也未问山云你是甚处人僧云新罗人山云未踏船舷好打三十棒法眼拈云大小德山话作两橛圆明拈云大小德山龙头蛇尾雪窦拈云二老宿虽善裁长补短舍重从轻要见德山亦未可何故德山大似握阃外威权有当断不断不招其乱底劒诸人要识新罗僧么只是撞着露柱的瞎汉师云古人举一机一境皆明此事且世尊未举花巳前是箇什么道理后来所以买帽相头相席打令如今只管记忆千端万端打葛藤有什么了期多知多解转生烦恼古人或拈古颂古一则因缘须是出得X他古人意方可拈掇只如德山本是西蜀讲金刚经座主闻南方禅宗大兴他云南方魔子如此盛遂罢讲散徒擎将疏钞欲破禅宗及至龙潭言下大悟后住德山三日一回搜堂凡见文字即时烧却十二时中打风打雨后来出巖头雪峰如龙似虎相似到他打葛藤时自有奇特处一日示众道汝但无事于心于心无事则虗而灵寂而妙又道捉空追响劳汝心神梦觉觉非觉亦非觉一日巖头来参才展坐具德山以拄杖挑向堦下巖头下堦收得便去参堂来日却上问讯侍立次山云你什么处学得这箇虗头来巖头云某甲不敢自谩山云你巳后向老僧头上疴去在且道他见箇什么却不打他岂不是有奇特处方可如此巖头一日来参脚才跨门便问是凡是圣德山便喝巖头便礼拜且道他父子见箇什么便如此奇特五祖先师道他既是开箇铺席为什么却不答话且道德山意在什么处这僧也好奇特跳出众来便礼拜德山便打一似鹰挐燕雀似鹘捉鸠只如法眼拈道大小德山话作两橛可谓据款结案圆明拈道大小德山龙头蛇尾也是看孔着楔如今作么生会这公案若做两橛会且得没交涉便作龙头蛇尾会且得没交涉既不恁么会毕竟作么生且道二老宿为什么却如此拈诸人试着眼看古人道狮子咬人狂狗逐块如今作么生见得德山去所以拈古十箇拈做十般要须出他古人意方唤作拈古只如X傅大士道夜夜抱佛眠朝朝还共起要知佛去处只这语声是看他玄沙拈道大小傅大士只认箇昭昭灵灵又灵云见桃花便悟云自从一见桃花后直至如今更不疑玄沙云谛当甚谛当敢保老兄未彻在且道他意在什么处雪窦一似古人先拈他两人语道此二老宿虽善裁长补短舍重从轻且道甚么处是裁长补短处什么处是舍重从轻处此两箇分明点检德山雪窦拈来为甚么却道要见德山亦未可雪窦后面也只要见德山这些子也难后来人便邪解道法眼圆明只是裁长补短舍重从轻只管作露布有什么交涉雪窦拈道德山似箇什么如阃外将军相似有威有权为他有箇劒当断不断时也不招其乱雪窦如此拈也有错会者不少雪窦前面拈了为什么又拈道诸人要识新罗僧么只是撞着露柱底瞎汉诸人且道什么处是这僧瞎处人多情解道等他德山道你是什么处人当时便以坐具噼面摵痴人若如此德山便放你也且道毕竟什么处是这僧瞎处师便打第二则雪峯普请举雪峯一日普请自负一束藤路逢一僧峯便抛下僧方拟取峯便踏倒归举似长生乃云我今日踏这僧快生云和尚替这僧入涅槃堂始得峯便休去雪窦拈云长生大似东家人死西家助哀也好与一X踏师云只这雪窦合喫多少如今且放过一着雪峯为一千五百人善知识当时日日普请运水搬柴岂似如今兄弟端坐饱食不知惭愧不见云门问僧甚么处来僧云负柴来门云闲口且道他云门意又作么生诸人试体究看只如雪峯普请处踏倒这僧归举似长生长生是箇活泼泼地汉便道和尚也须替这僧入涅槃堂始得只这雪峯老汉也好当时便休去到这里作么生凑泊也须是三根椽下五尺单前静坐究取始得看雪窦老婆拈似与诸人到这里见得去自然打着南边动北边才拈起便眼卓朔地雪窦拈掇他这因缘人多邪解别生知见义路只管解将去殊不知雪窦意元不如此且道他意在什么处也好与一踏且莫错会第三则百丈拂子举百丈再参马祖汉侍立次祖以目视禅牀角头拂子丈云即此用离此用祖云你他后开两片皮将何为人丈取拂子竖起祖云即此用离此用丈挂拂子于旧处祖便喝百丈直得三日耳聋雪窦拈云奇怪诸禅德如今列其派者甚多究其源者极少总道百丈于喝下大悟还端的也无然刀刁相似鱼鲁参差若是明眼汉瞒他一点不得只如马祖道你他后开两片皮将何为人百丈竖起拂子为复如虫御木为复啐啄同时诸人要会三日耳聋么大冶精金应无变色师云百丈和尚侍奉马祖二十余年最得马祖提诲此一则因缘丛林谓之再参马祖话人多举得不同然宗师家只拈他着力处古时尊宿才见僧来便举起拂子问佛法或问祖意西来意多举起拂子所谓如狮子教儿迷踪诀才方跳掷又翻身了也须会他宗师家手脚始得如此奇绝看他师资相见如印印空更无瑕玷如印印泥谁辨得他字义到这里道吾舞笏同人会石巩张弓作者知如印印水涅槃心易晓差别智难明只如沩山问仰山马祖出八十四员善知识几人得大机几人得大用仰山云百丈得大机黄蘖得大用自余皆是唱道之师看他马祖一喝百丈直得三日耳聋且道此一喝意作么生不见适来道轮王髻中珠不可轻分付古人那里肯独自用来且打葛藤引相似一二不见丹霞访庞居士问灵照云居士在否灵照歛手而立又问居士在否灵照𢹂篮便行僧又问灵云佛未出世时如何云竖起拂子又问出世后如何云亦竖起拂子又问雪峯佛未出世时如何峯竖起拂子出世后如何峯抛下拂子僧礼拜峯便打到这里棒头有眼明如日要识真金X火里看后来黄蘖才见百丈丈问巍巍堂堂从甚么处来蘖云巍巍堂堂从岭南来丈云巍巍堂堂来为何事蘖云巍巍堂堂不为别事一日黄蘗谓百丈云暂别左右欲礼拜马祖去丈云马祖巳迁化了也蘖云未审马祖在日有何言句丈遂举再参因缘黄蘖不觉吐舌但如此参到至玄至妙处随分举一毫便盖天盖地便能拈一茎草作丈六金身用将丈六金身作一茎草用天下人总不奈你何古人道三日耳聋由自可三圣瞎驴愁杀人且道作么生会他恁么道汾阳道悟去便休说甚么三日耳聋石门聪云若不是三日耳聋争承当得这一喝汾阳后来道我当时恁么道犹较石门半月程雪窦拈云奇怪诸禅德如今列其派者甚多究其源者极少雪窦拈汾阳石门总道百丈于喝下大悟似则似争奈鱼鲁参差若是明眼汉瞒他一点不得只如马祖道你巳后开两片皮将何为人百丈竖起拂子为复是如虫御木为复是啐啄同时殊不知雪窦一口吞尽亦乃尽神通妙用拈出似与人既拈出他且毕竟如何出他一只眼你等诸人要见三日耳聋么大冶精金应无变色这语句沉却多少人了也雪窦要出气露一机一境千古万古扑不破诸人且莫错会好第四则崇寿指凳举崇寿指凳子云识得凳子周匝有余云门云识得凳子天地悬殊雪窦拈X云泽广藏山理能伏豹师云无味之谈塞断人口且道古人为甚么至理之言却不举却指凳子诸人且道有什么奇特处云门道天地悬殊怀和尚却道楠榆木做秀圆通道四脚着地和崇寿一坑埋却山僧这里不要凳子只要田地上净洁所以雪窦拈云泽广藏山理能伏豹雪窦道如此未审是明他语点他话是襃是贬凡是一拈一提若是有工夫自然盖天盖地第五则永嘉遶钖举永嘉大师到六祖遶禅牀三匝振钖一下卓然而立祖云夫沙门具三千威仪八万细行大德从何方而来生大我慢雪窦便喝乃云当时若下得这一喝免得龙头蛇尾又再举遶禅牀三匝振钖一下卓然而立代六祖云未到曹溪与你三十棒了也永嘉大师本是讲维摩经座主因讲维摩经自悟说得话惊人因六祖会中策禅师游三吴预座随喜见他讲得不同寻常座主见解因讲散遂诘其心地所发之言并同诸祖䇿曰仁者悟心师是谁耶受谁印可觉曰我听方等维摩经论并无师承于维摩经悟佛心宗无人证据䇿曰仁者威音王巳前则得威音王巳后无师自悟尽是天然外道觉曰愿仁者为我印证䇿曰我乃言轻有第六祖师在曹溪四方云集并是受法之人觉率䇿同至曹溪印可永嘉既至曹X溪见六祖坐次持钖遶绳牀三帀振钖一下卓然而立六祖云夫沙门具三千威仪八万细行大德从何方来生大我慢永嘉也好便道生死事大无常迅速六祖本要抛箇钩钓永嘉却倒被永嘉钓将去两家只管打葛藤一对一问千古万古悉皆如此末后六祖道如是如是永嘉便行祖云少留一宿故号为一宿觉名玄觉号真觉雪窦拈古有大手脚更不引问答直引他初见六祖语雪窦拈弄永嘉道生死事大无常迅速且得没交涉雪窦教永嘉下喝免见后人指注且道明什么边事这一喝似箇什么似置一宝珠向面前若是有钱人便买将去当时属你也宗师家拈古有出羣处却再举六祖道等遶绳牀三帀振钖一下卓然而立好向他道未到曹溪巳与你三十棒了也雪窦前头与永嘉出一只眼这里与六祖出一只眼且道雪窦意作么生第六则仰山指雪举仰山指雪狮子云还有过此色者么云门云当时便与推倒雪窦拈云只解推倒不能扶起师云仰山侍奉沩山前后二十余年乃去行化一日归省侍沩山山问子称善知识争辨得诸方来者知有不知有有师承无师承是义学是玄学试说看仰山云有箇验处但见诸方僧来竖起拂子问伊诸方还说这箇不说这箇这箇且置诸方老宿意作么生X沩山叹曰此是宗门中牙爪仰山有如此为人手段所以一日指雪狮子问云还有过得此色者么且道他意在什么处莫是明一色边事么且得没交涉既不明一色边事又明箇什么所以道鹭鸶立雪非同色明月芦花不似他巴陵鉴和尚僧问如何是提婆宗鉴云银椀里盛雪雪窦拈拄杖示众云把断世界不漏丝毫还搆得也无所以云门道直得干坤大地无丝毫过患只是转物不见一色犹为半提直得如此更须知有全提时节诸上座翠峯若是全提尽大地人并须结舌放一线道转见不堪以拄杖一时打散雪窦悟到这般田地方可为人老僧道瞎诸人作么生会云门应时应节但与推倒用拈仰山意又被雪窦拈道他只解推倒不解扶起且道雪窦意在什么处第七则香严垂语举香严垂语云如人上树口衔树枝手不攀枝脚不踏枝树下有人问西来意不对则违他所问若对又丧身失命正当恁么时作么生即是时有虎头上座出云上树即不问未上树请和尚道香严呵呵大笑雪窦拈云树上道即易树下道即难老僧上树也致一问来诸方老汉得箇见处直是千般万计提起为人更不X囊藏被盖立箇喻令人易晓却倒成难晓何故为慈悲深厚令人转生情解若是慈悲浅却较些子只如香严垂语道若论此事如人上树口衔树枝这箇香严老婆心切只这问你若才生树上树下对与不对处转生义路堕在常情卒难透得若是顶门上具眼的终不向对与不对处作解会未举巳前先知落处后学之流须是透过这关捩子始可出得身吐得气若透不过坐在这里名为死汉有什么用处你看得底人逈别便知他落处香严才垂此语便有虎头上座出云上树即不问未上树请和尚道香严呵呵大笑你道香严笑箇什么若知落处说什么上与不上若不知落处也须退步看始得若是作者当机便见若拟议之间觌面蹉过或不落二边对也不是不对也不是作么生却得见古人意去到这里若是具通方底手脚说甚么树上树下对与不对如今山僧在这里是上树是未上树是对是不对雪窦拈香严与虎头相见处却教人致一问来还有么树上道即易树下道即难末后又道老僧上树也致将一问来这些子如马前相扑眨眼便输雪窦于节角譊讹处拈出令人见罗笼不肯住唿唤不回头底汉才闻人举便知全机大用善能拈提看雪窦老汉也不妨奇特第八则鲁祖喫饭举僧问鲁祖如何是不言言祖云你口在什么处僧云某甲无口祖云将什么X喫饭僧无语雪窦拈云好噼嵴便棒这般汉开口了合不得合口了开不得师云鲁祖参马大师住池州鲁祖山凡见僧来便面壁直下省要只是难搆南泉闻云我寻常向人道向佛未出世时承当尚不得一箇半箇他恁么驴来去一日南泉到来抚师背一下师云谁泉云普愿师云如何泉云也是寻常祖云得恁么多口僧问如何是双林树祖云有相身中无相身僧云如何是有相身中无相身祖云金香炉下铁崑崙又问如何是学人着力处祖云春来草自青僧云如何是不着力处祖云山崩石头落平川烧火行鲁祖如此为人诸公作么生会试参详看所以古人道欲得亲切莫将问来问这僧致箇问端鲁祖便如此答这僧如此进一转语不妨奇特争奈鲁祖是作家炉韛有大手段底也出他不得后来雪窦傍不肯便云好噼嵴便打大众好去这里代这僧一转语免见雪窦恁么道若是具眼脑汉终不向言语里作活计第九则雪峰古㵎举僧问雪峯古㵎寒泉时如何峯云瞪目不见底僧云饮者如何峯云不从口入僧举似赵州州云不可从鼻孔里入僧却问赵州古㵎寒泉时如何州云苦僧云饮者如何州云死X雪峯闻举云赵州古佛从此不答话雪窦拈云众中总道雪峯不出这僧问头所以赵州不肯如斯话会深屈古人雪窦即不然斩钉截铁本分宗师就下平高难为作者师云雪窦拈来也是好心也是不好心何故一手擡一手搦僧问雪峯古㵎寒泉时如何峯云瞪目不见底僧云饮者如何峯云不从口入后人只管用作不答话会作恁么去就驴年梦见汾阳谓之借事明已古㵎寒泉时如何瞪目不见底此明他脚跟下事雪峯是一千五百人善知识依前用他问处答道瞪目不见底为他问道脚跟下事似古㵎寒泉相似这老汉不妨亲切古人道问在答处答在问处不见僧问云门佛法如水中月是否门云清波无透路且道是同是别如今人只随语生解殊不知赵州与雪峯相见州云不可从鼻孔里入雪峯云赵州古佛从此不答话巳是与他相见且道这里意是如何须是打破面前漆桶始可入作后人不善来风走向赵州语下作活计到这里若是通方汉必知此二尊宿落处雪峯云赵州古佛从此不答话此一句语如金如玉难酬其价雪峯虽答者僧话终不去语句里作系驴橛后人多少错会妄去中间穿凿殊不知本宗猷此事若只在言句上便不深屈古人所谓玉女巳归霄汉去獃郎犹在火炉边雪窦道众中总道雪峯答他话X便成就下平高难为作者又是错会喫雪窦毒药了也此意与法眼话作两橛一般只为他一手擡一手搦只如赵州勘婆子且道是勘破不勘破且道雪峯是答他话不答他话真如喆拈赵州勘婆子话道天下衲僧只知问路老婆要且不知脚下泥深若非赵州老人争显功高汗马只如雪窦道如斯话会深屈古人且道是屈是不屈怀和尚道作么生会不答话底道理赞叹赵州即不无还知赵州一片玉瑕生么若点检得出相如不诳于秦王雪窦分明拈了也而今人却不去见赵州雪峯却走去咬雪窦语句去语脉上走不知他雪窦一手擡一手搦且道阿谁是斩钉截铁本分宗师阿谁是就下平高难为作者到这老直饶辨得去也只是语脉上走第十则西堂烂却举僧问西堂有问有答宾主历然无问无答时如何西堂云怕烂却那又问长庆有问有答宾主历然无问无答时如何庆云相逢尽道休官去林下何曾见一人雪窦拈云何不与本分草料师云不堕心机意想如何得平稳去古人道欲得亲切莫将问来问何故问即似偷人物了更云我去彼中偷得甚物来乃在这里贼赃巳露这僧致箇问端一似如此却将去问西堂和尚云有问有答宾主历然无问无答时如何堂云怕烂却那古人太煞慈悲X有时孤峯顶上垂手有时荒草里横身他道怕烂却那奇特不妨亲切这僧却更去问长庆庆云相逢尽道休官去林下何曾见一人这僧分明去问是有问有答了更说什么如何若何惹得长庆恁么道又且得不辜负他来问处雪窦拈云何不与本分草料也是骑贼马赶贼第十一则钦山竖拳举钦山一日上堂竖起拳头又开云开即为掌五指参差复握拳云如今为拳必无高下还有商量也无一僧出众竖起拳头山云你只是箇无开合汉雪窦拈云雪窦即不然乃竖拳云握则为拳有高有下复开云开则成掌无党无偏且道放开为人好把定为人好开也造车握也合辙若谓闭门造车出门合辙我也知你鬼窟里作活计师云看他古人如此老婆心切千方百计举扬显示箇一段大事令人易见中间也有用作示众用作借事明物也有悟去者雪窦因风吹火用力不多乃竖起拳头云握则为拳有高有下复开云开则成掌无党无偏且道放开为人好把定为人好开也造车握也合辙若谓闭门造车出门合辙我也知你向鬼窟里作活计古人为此事如是故故如此且道是如何古人同条生则是一为什么却如此不同诸人无事X试翻覆参详看是什么道理若是箇汉一觑便知其或拟议便隔千山万水了没交涉也第十二则睦州苕菷举僧问睦州高揖释迦不拜弥勒时如何州云昨日有人问赶出院了也僧云和尚怕某甲不实州云拄杖不在苕菷柄聊与三十雪窦拈云睦州只有受璧之心且无割城之意师云且道这僧过在甚么处岂不见石头问让和尚不求诸圣不重已灵时如何让云子问太高生何不向下问将来头云宁可永劫沉轮不求诸圣解脱乂僧问洞山文殊普贤来参时如何山云趁向水牯牛里队去僧云和尚入地狱如箭射山云全赖子力这僧不是寻常底禅和却云怕某甲不实是则是直饶浪击千寻争奈龙王不顾睦州道拄杖不在苕菷柄聊与三十且道是压良为贱莫是倚势欺人切忌错会好削去是非得失情解计较令净躶躶赤洒洒自然正见现前得大自在古人道合恁么时早是错了也雪窦傍相一拶甚好拈即许你拈会即不许你会何故睦州只有受璧之心且无割城之意往往真箇道睦州只有受璧之心正落在雪窦绻缋窠窟里战国时秦强赵弱而赵有连城之璧秦王闻之许以十五城易之赵乃遣蔺相如送璧至秦秦王但受其璧竟无割城之意相如乃以计夺还于赵也诸人且道X什么处是睦州只有受璧之心处且甚处是无割城之意处也须各人着些精彩始得第十三则枣树汉国举枣树问僧近离甚处僧云汉国树云汉国天子还重佛法也无僧云苦哉赖值问着某甲问着别人则祸生树云作什么僧云人尚不见有何佛法可重树云阇黎受戒来多少时僧云二十夏树云大好不见有人便打雪窦拈云这僧棒即喫要且去不再来枣树令虽行争奈无风起浪枣树和尚五代时在湖南界上刘王名俨居广南僭为汉国这僧从彼中来古人出一丛林入一保社全以此事为念不似今人只管打閧过日遇人问着殊不辨端倪面赫赤地无言可对盖谓无蕴借底工夫也宗师家见僧便问便勘看他是箇汉别机宜辨宾主一问便知落处这僧枣树见来似有衲僧气息便问近离甚么处僧云汉国树云汉国天子还重佛法也无僧云苦哉赖值问着某甲问着别人则祸生也枣树是作家宗师也不忙却道作箇甚么僧云人尚不见有何佛法可重这僧担一担禅来枣树当时若便打免见雪窦点检也好老婆心切却问阇黎受戒来多少时这懵懂汉却云二十夏枣树云大好不见有人捉他空处便打是则是犯手伤锋了也云门勘X僧极是手亲眼辨一日问僧你是甚处人僧云新罗人门云你将什么过海僧云草贼大败门云你为什么在我手里僧云恰是门云一任𨁝跳又北禅问僧近离什处僧云资福北禅云福将何资僧云两重公案禅云为什么在我手里僧云一任和尚收取禅便休去看他古人句中辨别临时折倒始为勘僧只如枣树问僧近离甚处僧云汉国树云汉国天子还重佛法也无僧云苦哉赖值问着某甲若问着别人即祸生也树云作什么僧云人尚不见有何佛法可重树云阇黎受戒来多少时僧云二十夏树云大好不见有人便打所以雪窦拈云这僧棒虽喫了要且去不再来虽然打了这僧却不瞥地当时莫伤锋犯手他若省去无你撼动处古人有三度喫六十棒者且道他意作么生雪窦云这僧恁么唤也唤不回头来且道他意作么生枣树令虽行且道作么生是无风起浪处具眼衲僧试去辩别看第十四则赵州偷笋举赵州问婆子什么处去婆云偷赵州笋去州云忽遇赵州又作么生婆便掌州便休雪窦拈云好掌更与两掌也无勘处师云这婆子本为尼因会昌沙汰更不复作尼只是参得好这箇公案诸人无事也好着眼参详看而今众中有一般禅和家须待长老入室小参方可做些X子工夫不然终日业识茫茫游州猎县趁温暖处去却也趁口快说禅殊不知当面蹉过多少好事了也不见巖头示众道若是得底人只守闲闲地如水上按葫芦相似触着便转按着便动赵州古佛便是恁么人这老汉幸自无事却为他时时有生机处便要垂手问这婆子婆子既知是赵州且道觌面为什么却道偷赵州笋去州云忽遇赵州时如何婆子便掌也是这老汉惹得婆子与他手脚他便休去且道赵州是箇什么道理五祖先师拈云赵州休去不知众中作么生商量老僧也要露箇消息贵要众人共知婆子虽行正令一生不了赵州被打两掌咬断牙关可谓婆子去国一身轻似叶赵州高名千古重如山但凡拈古须似这般手段见透古人意方可拈掇他若不如此便泥里洗土块雪窦为他作得这般工夫见得透前后便云好掌更与两掌也无勘处且道雪窦意在什么处当时作得箇甚么道理勘得这婆子去诸人照顾切忌着掌第十五则保寿开堂举保寿开堂三圣推出一僧寿便打圣云恁么为人非但瞎却这僧眼亦瞎却镇州一城人眼去在寿便归方丈雪窦拈云保寿三圣虽发明临济正法眼藏要且只解无佛处称尊当时这僧若是箇汉才被推出便与掀倒禅牀直饶保寿全大机用X也较三千里第二代保寿参前保寿令参父母未生巳前如何是你本来面目如此数年不能省悟一日别保寿行脚去寿云汝且住当有证入令作街坊忽于閙市中见二人相争一人劝云你辈得如此无面目寿于言下大悟后前保寿迁化祝三圣云且令作山主住十年始得开堂后三圣作请主令开堂开堂日三圣推出一僧保寿便打且道他古人意在什么处三圣云恁么为人瞎却镇州一城人眼去在此处又作么生禅和家也须子细试去体究看莫是保寿不会便归方丈么是何道理看他悟底人爪牙逈自不同后来僧问万里无片云时如何寿云青天也须喫棒临济迁化三圣作院生济云吾灭后不得灭却吾正法眼藏圣云谁敢灭却和尚正法藏眼济云忽有人问汝作么生祇对三圣便喝济云谁知我正法眼藏到这瞎驴边灭却后僧举此语请益风穴穴云密付将终全主即灭复云只如三圣一喝又作么生穴云可谓入室之真子不同门外之游人临济一宗风穴亲承不同小小后来南禅师道百丈耳聋犹自可三圣瞎驴愁杀人看他从上宗风岂是规模闻听得来须是桶底子脱相似大用现前始有如此作略雪窦自蜀出崃先见北塔一住十年巳有深证离北塔到大龙会中作知客亦多时大龙一日上堂师出问语者默者不是非语非默更非总是总不是拈却大用现前时X人知有未审大龙如何龙云子有如是见解师云这老汉瓦解冰消龙云放你三十棒师礼拜归众龙却唤适来问话底僧师便出龙云老僧因什么瓦解冰消师云转见败阙龙作色云尀耐尀耐师休去雪窦后行脚到南岳举似雅和尚雅云大龙何不与本分草料师云和尚更须行脚后大龙小师在浙中相见谓曰何不与先师烧香雪窦云昔僧问先师色身败坏如何是坚固法身先师云山花开似锦㵎水湛如蓝我诵此因缘报他恩了也后到洞山聪和尚处又参大愚芝芝嗣汾阳昭云峰悦承嗣芝悦与雪窦游从最久久参临济正法眼藏宗旨雪窦最得芝和尚提诲所以雪窦会临济宗风云峯悦知雪窦不嗣芝一日与游山特去勘他问云入荒田不拣信手拈来草触目未甞无临机何不道雪窦拈起一茎禾示之悦不肯云梦也未梦见在雪窦云你不肯即休雪窦知临济下宗风所以如此拈因这缘道保寿三圣虽发明临济正法眼藏要且只解无佛处称尊当时这僧若是箇汉才被推出便与推倒禅牀直饶保寿全机大用也较三千里敢问诸人只如保寿打这僧是全机不是全机只如雪窦道这僧当时若是箇汉才被推出便与掀倒禅牀当时若便掀倒禅牀被保寿噼嵴便棒时又作么生到这里须是顶门具眼方可见得他若未能如此也须退步体究看是箇什么道理X第十六则无业妄想举僧问无业国师如何是佛国师云莫妄想雪窦拈云塞却鼻孔僧又问如何是佛国师云即心是佛雪窦拈云拄却舌头无业国师商州上洛人母闻空中曰寄居得否觉乃有娠生而有光满室出家后讲经律并涅槃般若等论及见马祖祖器之乃问巍巍堂堂其中无佛师于是问曰三乘等学某粗知其旨常闻禅门即心是佛实未能晓祖云即今未晓底心即是佛更无别佛又问如何是祖师密传底心印祖云大德正閙在且去别时来师才出祖召大德师回首祖云是什么师便顿悟乃礼拜祖云跺跟阿师礼拜作什么云居钖云什么处是汾州正閙处后来答话只云莫妄想如此者二十年一日院主云和尚休得也未他即云院主主应之他云这回休得也未直至死亦只云休得也未若道禅真箇有一句教人端的参如问佛问祖只一般答何故一百箇答做一百般只这无业老汉也大漏逗雪窦下一句语极有作略如何是佛他云莫妄想雪窦云塞却鼻孔如何是佛云即心是佛雪窦云拄却舌头正当恁么时舌头又拄却鼻孔又塞却还有转身吐气处也无便打第十七则德山作么举僧问德山从上诸圣向什么处去山X云作么作么僧云敕点飞龙马跛鳖出头来山便休去至来日山出浴其僧过茶与山山抚僧背一下僧云这老汉方始瞥地雪窦拈云然精金百炼须要本分钳鎚德山既以已方人这僧还同受屈以拄杖一画云适来公案且置从上诸圣向什么处去大众拟议雪窦一时打趁师云德山寻常打风打雨为什却不打这僧且道这僧如何可谓三级浪高鱼化龙痴人犹戽夜塘水你道这老汉肯做这般去就么这僧却道敕点飞龙马跛鼈出头来这里合打且道为什么德山不打便休去是以杀人不用刀这箇全无伤锋犯手处若是活汉方可见得若不是顶门具眼底直下卒难摸索至来日山出浴其僧过茶与山山抚僧背一下这僧孟八郎却道这老汉方始瞥地直饶浪击千寻争奈龙王不顾雪窦是作家钳鎚大凡拈古须平将秤称斗量了然后批判他虽恁么拈不许人恁么会雪窦拈道精金百炼须要本分钳鎚只如德山前头也休去后头也休去未审作么生是精金百炼德山真是恶手脚见这僧不是受钳鎚底人所以休去雪窦云德山既以已方人这僧还同受屈德山如戴角大虫何故却以已方人且道此意作么生若是具眼者必不可言句上走雪窦以拄杖一画云适来公案且置他X为什么却拈放一边却道从上诸圣向什么处去也大众拟议一时打趁到这里合作么生商量看诸人皮下还有血么第十八则保福签瓜举保福签瓜次太原孚上座到来福云道得与你瓜喫孚云把将来福度一片瓜与孚孚接得便去雪窦拈云虽是死蛇解弄也活谁是好手试请辨看太原孚上座本是讲经僧后因一禅客激之遂悟心要便云我从今巳去更不将父母所生鼻头扭揑也因游径山佛殿前立僧问曾游五台么孚云曾游僧云还见文殊么孚云见僧云向什么处见孚云向径山佛殿前见雪峯闻此语喜云作家禅客怎生得入岭来后到雪峯峯领众接至上堂孚一觑雪峯便下座孚参堂去后老宿拈云大小雪峯被孚上座一觑直得高竖降旗后来在雪峯会中作知客与玄沙辈箭锋相拄如大虫插翅相似只如他一觑雪峯自有箇道理这签瓜话只是无缝罅只是疑人保福云道得与你瓜喫孚云把将来若是识端倪底人见他一似两阵相交彼此互相好手各无伤损不见底人未免胡乱指注唤作禅道不然唤作无事一时去念言念语生情解转打不着离却此令又作么生古人道透关一句直下孤危只露目前些子教你见得便识X将去不识辄莫疑着这箇是向上人行履所以道同道者方知此公案雪窦拈得天然好虽是死蛇解弄也活如今还有弄得活底么若搆得了便许独步寰中七穿八穴若也未会一任把定死蛇头第十九则南泉示众举南泉示众云道非物外物外非道赵州出问如何是物外道泉便打州云和尚莫打某甲向后错打人去在泉云龙蛇易辨衲子难谩雪窦拈云赵州如龙无角似蛇有足当时不管尽法无民直须喫棒了趁出南泉赵州一出一入互相唱和缁素则有得失着着无出身处但去意不到处正好急着眼看是什么道理南泉示众云道非物外物外非道赵州这老汉有拨转路头处更具通方底眼便出众问如何是物外道惹得这老汉僧打却云莫打某甲巳后错打人去在南泉把不定随后却向伊道龙蛇易辨衲子难谩且道他意作么生须是通方衲子方可见得二老汉落处南泉一日上堂赵州便问明头合暗头合泉便归方丈赵州便下堂州云这老汉被我一问直得无言可对堂中首座云莫道和尚无语只是上座不会州便打首座云这棒合是堂头和尚喫看他父子一机一境如两镜相照相似而今人将妄想意识去测度争得知他落处如雪窦拈道赵州如龙无角似蛇X有足当时不管尽法无民直须喫棒了趁出当时即且置只如今作么生良久云放过一着第二十则马祖图相举僧来参马大师师画一圆相云入也打不入也打僧便入师便打僧云和尚打某甲不得师靠却拄杖休去雪窦拈云二俱不了和尚打某甲不得靠却拄杖拟议不来噼嵴便打马祖大师见僧来参便画一圆相云入也打不入也打且道此意如何这僧却是箇作家便入祖便打他却难容便道和尚打某甲不得这老汉知他是本色衲僧便恁么休去招得雪窦点检道二俱不了只如此便下座却较些子末后更道拟议不来噼嵴便棒只如雪窦恁么道巳是灵龟曳尾第二十一则兴化罚钱举兴化问克宾维那你不久为唱道之师宾云不入这保社化云会来不入不会不入宾云没交涉化便打云克宾维那法战不胜罚钱五贯充设饡饭至来日斋时兴化自白椎云克宾维那法战不胜不得喫饭即便赶出院雪窦拈云克宾要承嗣兴化罚钱出院且置却须索取这一顿棒始得且问诸人棒既喫了作么生X索雪窦要断不平之事今夜与克宾维那雪屈以拄杖一时打散大凡临济下儿孙须明此一段大事始得这公案须是透得净尽方见才若拟议碍塞杀人只如兴化问克宾维那道你不久为唱道之师宾云不入这保社化云会来不入不会不入宾云没交涉化便打云克宾维那法战不胜罚钱五贯设饡饭这汉讶郎当地也与他出钱来日斋时兴化自白椎云克宾维那法战不胜不得喫饭即便赶出这汉讶郎当地也与他出院若要扶竖临济正法眼藏也须是明取这一则公案始较些子人多下喝下拍生情解我恁么说话也是漏泄天机了也到这里作么生会也须是他父子相投言气符合方始见得他克宾维那为他不与常人一般才作情解便落在世谛流布只为透不得堕在尘缘中不识向上人行履处要须是蹈着向上关捩子自然到他古人自在安乐处所以道你若行时我便坐你若坐时我便行你若作宾我须作主你若作主我须作宾所以互相建立若作情解卒摸索不着亦似临济迁化谓三圣道吾去后不得灭吾正法眼藏圣云谁敢灭却和尚正法眼藏济云或有人问你作么生举圣便喝济云谁知吾正法眼藏向这瞎驴边灭却看他如此那里有情解得失来只如兴化向克宾维那道你是会来不入不会不入克宾道没交涉且道他意作么生后人情解道当初但下一X喝或云以坐具便摵自然不着出院只管议论将去有什么交涉后来住院开堂承嗣兴化盖谓他踏着向上关捩子所谓见与师齐减师半德见过于师方堪传受那里似如今人在情想中分得分失来不见兴化一日有同参来才相见化便喝僧亦喝化又喝僧又喝化拈拄杖僧又喝化便打云看这汉犹强作主宰在直打出法堂侍者至晚却问适来这僧有甚言句触忤和尚化云他有权有实有照有用我将手去他面前探两帀他却不知似这般汉不打更待何时兴化一日示众云若是作家战将便请单刀直入更莫如何若何时有旻德长老出众礼拜起便喝化亦喝德又喝化又喝德便礼拜归众兴化云旻德今夜却较兴化二十棒何故为他旻德会这一喝且不是喝到这里看他宗风作略手段须是他屋里人方可会得会得了也只易得他药头空些子透见雪窦道克宾维那要承嗣兴化只这一句便见得雪窦会得忒好若不彻骨彻髓深入虏庭焉能知得这些子难处雪窦拈得情也尽见也除雪窦但知只拈话便了克宾知他得几年为什么雪窦却道今夜与克宾维那雪屈却以拄杖一时赶散大众且道他毕竟作么生第二十二则长庆淘金举僧问长庆众手淘金谁是得者庆云有伎俩者得僧云学人还得也无庆云X大远在雪窦拈代云这僧当时便喝复云有伎俩者得一手分付有伎俩者不得两手分付学人还得也无苍天苍天长庆稜道者平生参请直是将死生着在额头上坐破七箇蒲团岂似今日如存若忘初参灵云便问如何是佛法大意灵云道驴事未了马事到来后举似雪峯峯云汝岂不是苏州人庆云某甲岂不知是苏州人雪峯举似玄沙沙云恐他因缘不在和尚处教伊下来某向他说庆到玄沙处举前话沙云你是稜道者作么生不会稜云不知灵云与么道意作么生沙云只是稜道者不用外觅稜云和尚作么生与么说某名不可不识乞和尚说道理沙云你是两浙人我是福州人作么生不会稜云实不会乞和尚说破沙云我岂不是向你说也稜云某甲特地来乞和尚为说莫与么相弄沙云你闻鼓声也无稜云某不可不识鼓声也沙云若闻鼓声只是你稜云不会沙云且喫粥去便上来稜喫粥粥了便上云乞和尚说破沙云不是喫粥了也稜云乞和尚说破莫相弄某甲且辞归去沙云你来时从那里路来稜云大目路来沙云你去也从大目路去作么生说相弄后于雪峯一日卷帘大悟有颂云也大差也大差卷起帘来见天下有人问我解何宗拈起拂子蓦口打后来示众道撞着道伴交肩过一生参学事毕大凡参请须要X抵死谩生用做一件事顿在面前忽然似长庆恁么桶底脱去也不妨快活须是舍长久工夫始得相应一日僧问羚羊未挂角时如何庆云草里汉挂角后如何庆云乱呌唤看他得底人自然用处七纵八横这僧致箇问头也有气息却问长庆众手淘金谁是得者众中谓之借事问庆云有伎俩者得雪窦便出一只眼道有伎俩者不得这瞌睡汉更道某甲还得也无雪窦道苍天苍天且道他意落在甚处三日后看第二十三则大梅无意举僧问大梅如何是祖师西来意梅云西来无意僧举似盐官官云一箇棺木两箇死汉玄沙闻举云盐官是作家雪窦云三箇也得师云虽然如是雪窦也是普州人送贼举僧问人人有箇观音如何是和尚观音古镜话亦然西来无意有底云无见无闻又云一切皆无若作恁么见解一时坏了你既道无又用参请作什么殊不知古人一期问答应病与药截断葛藤后人只管狂狗逐块盐官恁么道且不是无意通方作者共相证明玄沙雪窦不言而喻第二十四则临济蒿枝举临济示众云我于先师处三度喫六十棒如蒿枝子拂相似如今更思一顿棒喫谁为下X手僧出众云某甲下手济拈棒与僧拟接济便打雪窦拈云临济放去较危收来太速师云临济在黄蘖会里三年行业纯一首座叹曰虽是后生与众有异首座问上座在此多少时黄蘖曰不得别处去汝向高安滩头大愚处去大愚托开云汝师黄蘖非干我事一日普请锄地济见黄蘖拄󰑁而立蘖曰这汉困那蘖打维那济连䦆曰诸方火葬我这里一时活埋到这里且道与六十棒相见时如何还知他本分作家么临济从此一喝起来如今向劒刃上求人今人却换作移唤他有什么气息临济沩山处见仰山云我欲向北去建立黄蘖宗旨仰山云若到彼中有二人辅佐你只是有头无尾济到河北住一小院普化克符先在彼中济谓二人曰我欲于此建立黄蘖宗旨汝且须成褫我二人珍重便下去次日普化上堂问云和尚前日说什么济便打又一日克符上来问和尚打普化作什么济亦打至晚小参示众云有时夺人不夺境有时夺境不夺人有时人境俱夺有时人境俱不夺克符出众便问如何是夺人不夺境济云煦日发生铺地锦婴儿垂发白如丝如何是夺境不夺人济云王令巳行天下徧将军塞外绝烟尘如何是人境俱夺济云并汾绝信独处一方如何是人境俱不夺济云王居宝殿野老讴歌符礼拜济便打临济宗风从来捋X虎须致使后代儿孙爪牙卓朔地他一日示众云我于先师处三度喫六十棒如蒿枝子拂相似如今更思一顿棒喫谁为下手须得箇茆广汉大胆出来拟议之间济便打雪窦拈来眼亲便见云放去较危收来太速第二十五则师祖珠藏举师祖问南泉摩尼珠人不识如来藏里亲收得如何是如来藏泉云王老师与你往来者是藏雪窦云草里汉祖云不往来者泉云亦是藏雪窦云雪上加霜祖云如何是珠雪窦云险百尺竿头作伎俩不是好手这里着得箇眼宾主互换便能深入虎穴或不恁么纵饶师祖悟去也是龙头蛇尾汉师云获珠吟拥之令聚而不聚拨之令散而不散侧耳欲闻而不闻瞪目观之而不见又有者道南泉老婆心切古人到这无心境界恁么道也得不恁么道也得识取钩头意莫认定盘星草里汉雪上加霜雪窦这两橛且不得随语生解会师祖问如何是珠泉召师祖师祖应诺泉云出去祖便悟雪窦云险若要亲切须着箇眼看主宾互换临机独用同得同证有转变出身处始得举清八路问罗山仰山插锹叉手意旨如何山云清尚座你还曾梦见仰山么X第二十六则镜清问僧举镜清问僧赵州喫茶去你作么生会僧便出去清云邯郸学唐步雪窦拈云这僧不是邯郸人为什么学唐步若辨得出与你喫茶师云邯郸乃是赵国其人善行宋人往学之不成唐捐其功故云邯郸学步匍匐而归雪窦错会庄子意不免将错就错南禅师颂云相逢相问知来历雪窦大意只拈他二人相见处第二十七则云门法身举僧问云门如何是法身向上事门云向上与汝道即不难作么生会法身僧云请和尚鑑门云鑑即且置作么生会法身僧云恁么恁么门云这箇是长连牀上学得底我且问你法身还喫饭么僧无语雪窦拈云将成九仞之山不进一篑之土过在什么处师云僧问仰山法身还解说法也无仰山推枕子话沩山闻云寂子用劒刃上事又举陈操尚书问衲僧本分事请和尚鑑这僧不妨奇特争奈云门是作家向虎口里横身恁么恁么更僻在闲处便见者草贼大败雪窦恁么拈人道什么第二十八则三圣金鳞X举三圣问雪峯透网金鳞以何为食峯云待汝出网来即向汝道圣云一千五百人善知识话头也不识峯云老僧住持事繁雪窦云可惜放过好与三十棒这棒一棒也饶不得直是罕遇作家师云问透网金鳞以何为食若是担板汉决定向食处作活计作家宗师不妨奇特待汝出网来即向汝道且道是曾出网来不曾出网来圣云一千五百人善知识此语也毒雪窦犹自道未在好与三十棒其意要显本分草料向雪峯头上行诸人若要转变自在处么不然辜负雪峯雪窦便打是有过是无过你若辨得出拄杖子属你第二十九则伏牛驰书举伏牛为马祖驰书到国师处师问马祖有何言句示人牛云即心即佛国师云是什么话良久再问更有什么言句牛云不是心不是佛不是物国师云犹较些子雪窦代云当时便喝牛却问和尚此间如何国师云三点如流水曲似刈禾鎌雪窦云是什么语话也好与一拶见之不取千载难忘师云伏牛是马祖下八十四人之一数与丹霞为方X外知音通儒书讲教国师垂问伏牛只合便道不是心不是佛不是物为什么先道即心是佛可谓作家禅客不辱宗风雪窦代云伏牛等国师问马祖有何言句便下一喝诸人若辨得这一喝下面一落索一时辨得国师道犹较些子雪窦代云便喝不可道国师不是雪窦更要向上行前头即心是佛后面不是心不是佛不是物伏牛却问国师云三点如流水曲似刈禾鎌俱是心雪窦代伏牛出气不妨是作家钳鎚番覆看方见雪窦有工夫得其妙处诸人若向雪窦也好与一拶处参得彻许汝有回互转变处第三十则玄沙过患举玄沙问镜清我不见一法为大过患你道不见什么法清指露柱云莫是不见这箇法玄沙云浙中清水白米从你喫佛法则未在雪窦云大小镜清被玄沙热瞒我当时若见但向他道灵山授记也未到如此师云镜清住越州镜湖三十年举一宿觉乡人话玄沙问得漏逗镜清答得郎当何故如此只为伊识破来处如排两阵彼此相向只对些子机锋举涅槃经中菩萨摩诃萨不见一法过于嗔者六根本中唯嗔最毒玄沙云不见什么法问得言中有响莫是不见答处早转变了也镜清道莫是二字大有淆讹争奈镜清皮下有血玄沙眼里有筋二俱好手X两不相饶此皆从上来命脉浙江将为锻炼语第三十一则报慈问僧举先报慈问僧近离什处僧云卧龙慈云在彼多少时僧云经冬过夏慈云龙门无宿客为什么在彼许多时僧云狮子窟中无异兽慈云汝试作狮子吼看僧云若作狮子吼即无和尚也慈云念汝新到且放三十棒雪窦云奇怪诸禅德若平展则两不相伤据令则彼此俱险还点捡得么师云此箇公案宾主相见如排刀鎗大阵却用特石毕竟却不失血脉狮子窟中无异兽料掉没交涉却有活处云念汝新到且放汝三十棒死中得活从头都放过何故合用处却不用不用处又却活泼泼地雪窦拈平展则两不相伤龙门无宿客巳是平展且道甚么处是险处第三十二则船子丝纶举船子颂云千尺丝纶直下垂一波才动万波随夜静水寒鱼不食满船空载月明归雪窦云这老汉劳而无功或若云门道一句合头语万劫系驴橛又作么生免此过良久云莫道水寒鱼不食如今钓得满船归师云船子和尚三颂唯此一颂最为深妙举洛浦龙X潭答木平话举夹山见船子话一波才动万波随山僧道有么有么毕竟作么生夜静水寒鱼不食合头语本是船子语后来云门爱举雪窦用作云门语既是船子语为什么却有合头话雪窦见他语堕在这里所以与他开一线道活路第三十三则投子一言举投子问巨荣禅客老僧未曾有一言半句挂诸方耳目何用要见山僧僧云到这里不施三拜要且不甘子云出家儿得恁么没碑记僧遶禅牀一匝而出子云有眼无耳朵六月火边坐雪窦云也不得放过才转便与擒住喝云是谁不甘若跳得出不妨是一员衲僧师云巨荣禅客诸方常有问答话收放作家争奈投子是奇人钩头有饵喫着则丧身失命可谓得逸羣之用钓得来鎚得破有般底唿得来遣不去毕竟干戈作乱子云出家儿得恁么没碑记盖无知见这僧也是淆讹却不礼拜遶禅牀而出若是别人无奈他何投子也不忙云有眼无耳朵六月火边坐这僧有无转变作用投子末后一句盖是从上来人行履这箇唯赵州会得投子意若是诸人当时被投子擒住合下什么语第三十四则祖师六尘举祖师云六尘不恶还同正觉雪窦云X拄杖子是尘有什么过过既无应合辨主所以道粪扫堆上现丈六金身且拈在一边赤肉团上壁立千仞又放过一着直饶八面四方正好连架打师云信心铭见闻觉知无障碍声香味触常三昧云门云一切处不是三昧有声香味触体在一边声香味触在一边见解偏枯又云即此见闻非见闻更无声色可呈君洞山云尘中不染丈夫儿云门云拄杖子但唤作拄杖子一切但唤作一切尘劳之俦为如来种六尘只得不唧𠺕二乘等人如焦糓芽不复再生又本仁道色不是色声不是声六尘皆然毕竟如何还同正觉智与理冥境与神会心如境亦如无实亦无虗过既无拄杖头上须辨箇主宾不可儱儱侗侗粪扫堆上现丈六金身见悟本语赤肉团上壁立千仞是临济语雪窦道此二人俱未有主在第三十五则本生拄杖举本生以拄杖示众云我若拈起你便向未拈起时作道理我若不拈起你便向拈起时作主宰且道老僧为人在什么处时有僧出云不敢妄生节目生云也是阇黎不分外僧云低低处平之有余高高处观之不足生云节目上更生X节目僧无语生云掩鼻偷香空招罪犯雪窦云这僧也善能切磋争奈弓折箭尽然虽如此且本生是作家宗师为人在什么处拈起也天回地转应须拱手归降放下也草偃风行必合全身远害还见本生为人处也无雪窦复拈起拄杖子云太平本是将军致不许将军见太平师云诸人且道拄杖子为人在什么处且道拈起是不拈起是若是顶门上有眼底汉朕兆未萌前荐去即得若向正令巳行后作主宰卒摸索不着僧云不敢妄生节目也是箇圆陀陀底汉节目上更加节目且道是罚是赏僧无语生云掩鼻偷香空招罪犯当时合下得箇什么语免得本生恁么道看他宾主相酬两口劒相似雪窦道这僧也善能切磋争奈弓折箭尽别人只拈到这里雪窦有余才拈起则天回地转应须拱手归降放下也草偃风行必合全身远害本生会瞻前顾后不失血脉本生公案雪窦拈得也好不见道太平本是将军致不许将军见太平第三十六则安国伊兰举安国问僧得之于心伊兰作旃檀之树失之于旨甘露乃蒺䔧之园我要箇语具得失两意僧竖起拳云不可唤作拳头国云只为唤作拳头雪窦云无绳自缚汉拳头也不识师云安国承嗣雪峯此是忠国师塔铭语云得之于心伊兰作旃檀之树失之于旨甘露乃蒺䔧之园举正人说邪法邪法即为正邪人说正法正法即为邪得之于心伊兰作旃檀之树逢强即弱失之于旨甘露乃蒺䔧之园遇贱即贵我要箇语具得失两意是时会中也有恁么人此箇下语不失宗旨雪窦依样画猫儿三箇一时恁么教山僧作么生第三十七则玄沙见虎举玄沙与天龙入山见虎龙云前面是虎沙云是汝雪窦云要与人天为师面前端的是虎师云天龙与玄沙入山见此机缘有什么省处举雪峯下有孚上座见虎云某甲甚怕怖峯云是你屋里事怕作什么要明尽大地是沙门一只眼坐断天下人舌头识取这箇时节不见道一尘才起大地全收一毛头狮子百亿毛头一时现莫道物为已南阎浮提有四种重障若人透过不落阴界山不是山水不是水虎不是虎物不是物若乃情尽无不皆是更无是物皆同一体作用云门道尽干坤大地无一纤毫若向这里见得玄沙便乃见玄见妙见佛见祖见颠见狂山是山水是水虎是虎物是物各归本位各着平实处也为人不得须是恁么也不得不恁么X也不得恁么不恁么不恁么却恁么更买草鞋行脚三十年是有坐断是无坐断也未在且道毕竟作么生参佛果圜悟禅师击节上佛果击节录X卍XXX佛果击节录卷下雪窦明觉禅师拈古佛果圜悟禅师击节第三十八则洞山三顿举洞山初和尚到云门门问近离什么处山云查渡门云夏在什么处山云湖南报慈门云几时离彼中山云去年八月门云放汝三顿棒山至来日却上问讯昨日蒙和尚放三顿棒不知过在什么处门云饭袋子江西湖南便恁么商量去山于此大悟雪窦拈云云门气宇如王拶着便氷消瓦解当时若据令而行子孙也未到断绝师云大沩真如和尚爱教人看这因缘拈人情解云门道近离什处山云查渡此放一顿棒又云夏在什X处山云湖南报慈此是放一顿棒几时离彼中来山云去年八月此是放一顿棒只管情解道分明是三顿棒且喜没交涉又有一般道洞山实头所以放他三顿棒又有底道当时便好一喝若论如何若何更是狂见一时不恁么毕竟作么生所以古人道承言须会宗勿自立规矩雪窦要打他道饭袋子江西湖南便恁么商量正好打云门虽然养子方知父慈拈他情解便会只为云门语好便发得悟处有本收削去商量二字只云江西湖南便恁么去一悟后便道我巳后向十字街头卓箇庵不蓄一粒米不种一茎菜接待十方知识与他拈却炙脂帽子脱却鹘臭布衫令教洒洒落落箇箇做无事道人去一如临济当时去见大愚只被大愚拈他情见便会得彻且道这箇是如何古人一言一句转凡成圣点铁成金所谓粉骨碎身未足酬一句了然超百亿后来僧问如何是佛便只道麻三斤看他那里是安排得来祖师门下一觑便见那里有许多般千圣万圣挨拶教人见到这里虽然点破纲宗要且意在未痾时明眼汉没窠臼所以巖头道若论战也箇箇立在转处向未痾时一觑便见廓天一路相似灵利汉疑着处一点便会雪窦拈云云门一似覇王相似因什么拶着便冰消瓦解雪窦嫌云门老婆心如此当时真箇好打到这里拈则许你拈会则不许你会若只恁么会又错了也当时噼嵴便打赶出去巳放过了也教他后来X道如何是佛麻三斤前也不着村后也不着店天下人不奈何或若奈何时如何鼻孔撩天第三十九则大慈示众举大慈示众云山僧不解答话只是识病时有僧出大慈便归方丈雪窦拈云大凡扶竖宗乘须是辨箇得失且大慈识病不答话时有僧出便归方丈雪窦识病不答话或有僧出噼嵴便棒诸方识病不答话有僧出必然别有长处敢有一箇动着大唐天子只三人师云杭州大慈乃马祖下尊宿蒲坂人顶骨耸高其声如钟一日示众云大慈不解答话只是识病且道这僧病在什么处法眼道众中唤作病在目前不识玄觉云且道大慈识病不识病此僧出来是病不是病若言是病逐日行住坐卧不可总是病若言不是病出来图箇什么大慈后来示众云说得一丈不如行取一尺说得一尺不如行取一寸洞山闻云我即不恁么僧云和尚作么生山云说取行不得底行取说不得底云居云行时无说路说时无行路不说不行时合行什么路洛浦云行说俱到即是本分事无行说俱不到即本分事在不见赵州小参示众云今夜答话去也有解问者试出来看时有僧出礼拜州云适来抛砖引玉却引得箇击子又资福云隔江见资福剎竿便回去脚跟下好与三十棒何况过江来X只如大慈如此示众便有僧出大慈见不堪与语便归方丈古人下钩钓鲲鲸岂与你捞虾摝蚬来你若是箇汉才上来却与你辨明且道大慈意毕竟作么生诸人试去子细参详看时作么生雪窦拈云大凡扶竖宗乘须是辨箇得失雪窦既如此拈且道什么处是辨得失处雪窦自云识病不答话或有僧出噼嵴便棒且道此意又作么生这箇与古人齐肩并驾往往更加出古人方可敢拈公案自家既参不透向什么处见古人向什么处下手拈掇雪窦拈得好且到诸方识病不答话有僧出必然别有长处敢问诸人且道作么生是诸方长处诸公拈一条拄杖到处行脚他时或被人推向曲彔木床上坐或有人出来且作周向识病大唐天子只三人这一句乃周朴诗雪窦穿作一串拈大慈拈诸方只这雪窦也有些子点胸且道什么处是他长处如是不肯天下人这箇老汉有衲僧拄杖子又有金刚眼睛也有七事随身若是不得底人布袋里老鸦虽活如死得底人如虎插翅戴角相似自然不受人罗笼周朴赠大沩诗云禅是大沩诗是朴大唐天子只三人第四十则黄蘖闭门举赵州州黄蘖蘖见来便闭却方丈门州云救火救火蘖便出擒住云道道州云贼过后张弓雪窦拈云直是好笑笑须三十年忽有人问雪窦笑箇什X么笑贼过后张弓师云赵州到黄蘖蘖便闭却方丈门一似电光石火相似若是懵懂禅和见人才闭却门却必无奈何看他赵州与黄蘖二俱作家神通游戏妙用自在赵州却云救火救火这老贼黄蘖当时便打两掌他也不奈何什么处是贼过后张弓处惹得雪窦道直是好笑笑须三十年雪窦笑不是好心笑中有刀第四十一则镜清方便举僧问镜清学人未达其源乞师方便清云是什么源僧云其源清云若是其源争受方便雪窦云死水里浸却有什么用处侍者问清适来是成褫伊清云无者云是不成褫伊清云无者云和尚尊意如何清云一点水墨两处成龙雪窦云犹较些子雪窦不是减镜清威光要与这僧相见是什么源其源三十年后与你三十棒师云镜清一十七岁行脚参见雪峰峰问什么处人清云温州人峰云却与一宿觉同乡人清云且道一宿觉是什么处人雪峰笑乃器之只如这僧问镜清学人未达其源乞师方便清云是什么源僧云其源清云若是其源争受方便且道镜清是有指示无指示还会他道一点水墨两处成龙么不可也教山僧和泥合水去也一日有僧请益次清揖坐僧云礼拜X了后有少事僧礼拜了清问云有甚么事僧云不落四威仪请师道清云更礼三拜僧至明日上问某甲过在什么处清云语不离窠臼焉能出盖缠片云生晚谷迷却几人源雪窦云不是减镜清威光要与这僧相见雪窦寻常末后爱品弄所以道三十年后与你三十棒诸人无事也试去参详看落着处如何第四十二则香林衲衣举僧问香林如何是衲衣下事林云腊月火烧山雪窦拈云腊月烧山万种千般翘松鹤冷踏雪人寒达磨不会大难大难师云僧问如何是衲衣下事香林道腊月火烧山云门道腊月二十五看看腊月尽香林子承父业何故如此只为他家有本分事在若是灵利汉向举处便会多少直截所以道大丈夫秉慧劒般若锋兮金刚焰又道譬如掷剑挥空莫论及与不及若是箇本色衲僧那里取别人口头辨来古人道我爱韶阳新定机一生与人拔钉楔雪窦具眼便道腊月烧山万种千般雪窦向藕丝孔里包含大千沙界故云我为法王于法自在翘松鹤冷踏雪人寒恐人便向言句里作活计转生情解末后盖覆将来却云达磨不会大难大难诸人还会么且参三十年悟去也不定第四十三则本仁示众举本仁示众云寻常不欲向声前句后鼓弄人家X男女何故且声不是声色不是色时有僧问如何是声不是声仁云唤作色得么僧云如何是色不是色仁云唤作声得么僧礼拜仁云且道为汝说答汝话若向这里辨得许汝有箇入处雪窦拈云本仁也甚奇怪要且贪观天上月既非声前句后且作么生入师云本仁高安人嗣洞山价大沩秀拈云本仁只知横千不知竖万如何是声不是声莫逐音响如何是色不是色莫逐青黄且他问声前句后觅箇安身处自然别有生涯雪窦意如此大凡垂示不须这誵讹处方钓得他这僧出来争奈本仁是作家宗师能据虎头收虎尾直得壁立千仞这僧出来也不妨奇特虽然如是也须照顾始得第四十四则国师三唤举国师三唤侍者雪窦着语云点即不到侍者三应雪窦着语云到即不点将为吾辜负汝谁知汝辜负吾雪窦着语云瞒雪窦不得云门道作么生是国师辜负侍者处会得也是无端雪窦云元来不会门又云作么生是侍者辜负国师处粉骨碎身未报得雪窦云无端无端第四十五则投子抑逼X复举僧问投子国师三唤侍者意指如何投子云抑逼人作么雪窦云跺跟汉僧问兴化化云一盲引众盲雪窦云端的瞎僧问玄沙沙云侍者却会雪窦云停囚长智僧问赵州州云如人暗中书字字虽不成文彩巳彰雪窦便喝僧问雪窦雪窦便打也要诸方点捡乃成颂云师资会遇意非轻无事相将草里行负汝负吾人莫问任从天下竞头争师云诸人各各自有箇国师各各自有箇侍者无事请辨看法眼云且去别时来雪窦云瞒我不得玄觉征云什处是侍者会处僧云若不会争解恁么应觉云你欠会在又云于此见得便见玄沙翠巖芝云国师侍者总欠悟在而今作么生会第四十六则云门示众举云门示众老胡生下时一手指天一手指地目顾四方周行七步云天上天下唯我独尊当时若见一棒打杀与狗子喫贵图天下太平雪窦拈云便与掀倒禅床师云云门大师但发一言半句惊天动地雪窦是他家屋里儿孙知有恁么事诸公合作箇什么伎俩见得雪窦去第四十七则智门草鞋举僧问智门如何是佛门云踏破草鞋X赤脚走僧云如何是佛向上事门云拄杖头上挑日月雪窦拈云千兵易得一将难求师云雪窦拈古着着有出身之路纵横自在不向死水里浸却是他有这般手段不顾危亡便恁么拈弄何故为是他识得智门根源所以恁么拈出教人不要作情解今之参学兄弟只管去记持言句有什么交涉你不看这僧问处智门答处如何切须子细着些子工夫参来参去决定见得第四十八则雪峰五棒举僧礼拜雪峰峰打五棒僧云某甲有什么过峰又打五棒雪窦拈云雪窦不曾与人打葛藤前五棒日照天临后五棒云腾致雨你若辨得也好与五棒师云你诸人还会么因什么不打四棒不打六棒僧后参巖头头打五掌且道与五棒是同是别一等是放行不妨奇特用得好如人善射箭箭中的前五棒日照天临万象不能逃影后五棒云腾致雨这僧觅过雪峰又打且道是云是雨雪窦要与人抽钉拔楔大沩秀云这僧脑门着地过犯弥天雪峰轻恕犹自不知罪名再犯不容更道日照天临云腾致雨惑乱后学可谓曾被雪霜苦杨花落也惊第四十九则径山一点X举马大师令智藏持书上径山山接书开见一圆相于中下一点国师闻举云钦师犹被马师惑雪窦云径山被惑且置若将呈似国师别作箇什么伎俩免被惑去有老宿云当时坐却便休亦有道但与划破若与么只是不识羞敢谓天下老师各具金刚眼睛广作神通变化还免得么雪窦见处也要诸人共知只这马师当时画出早是自惑乱了也师云钓鳌时下一桊圝保福云什么处是惑处作么生得不惑去五祖戒云两彩一赛又云三人指路拟何为大沩喆云还识马师径山么一点水墨两处成龙国师云钦师犹被马师惑可谓千里同风不见道手执夜明符几箇知天晓又有云画圆相本无事不合下一点不然作禅会唤作大圆镜智人人尽是狂见不识羞十四祖龙树尊者于法座上隐身现圆相提婆云此是我师现圆相义昔日国师有一百二十种圆相传与躭源源后与仰山山烧却源云般若多罗谶云小小沙弥有大机沩仰宗以境智只这圆相又过如举拂子竖指行棒行喝雪窦恁么拈可见古人意第五十则睦州担板举睦州唤僧大德僧回首州云担板汉雪窦拈云睦州只具一只眼何故这僧唤既回首因什却成担板汉师云且道睦州落在什么处这僧落在什么处僧问以字不成八字不是是何章句州弹指一声云会么僧云不会州云上来讲赞无限良因虾蟆跳上梵天蚯蚓蓦过东海有新到僧来方礼拜州叱之阇黎因何偷我常住果子僧云学人才到和尚因何却道偷常住果子州云赃物现在且道作么生是这僧担板处直是难参雪窦分明与你拈了也第五十一则巴陵示众举巴陵示众云祖师道不是风动不是幡动既不是风幡向什么处着有人与祖师作主出来与巴陵相见雪窦道风动幡动既是风幡向什么处着有人与巴陵作主亦出来与雪窦相见师云这箇是拈古格则师复举卢能初见五祖事后到四会县被猎人擒去守网四箇月又引二上座议风幡话印宗问云忽然大悟雪峰云大小祖师龙头蛇尾好与三十棒太原孚侍立齩齿峰云老僧与么道合喫三十棒保福云作贼人心虗萧何致律五祖戒云着什来由又云不合道末后语只为箇心之一字错认光影第五十二则则川摘茶举则川与庞居士摘茶次士云法界不容身师还X见我么川云若不是老僧洎与庞公答话士云有问有答盖是寻常川不管士云适来莫怪相借问么川亦不管士喝云这无礼仪汉待我一一举似明眼人去在川拈茶蓝便归雪窦云则川只解把定疆封不能同生同死当时好与捋下幞头谁敢唤作庞居士师云虽然只是打净洁毬子也打得好末后为什么却不答他话作家相见有始有终有者道洎与庞公答话被公作乱一上识法者惧则川所以如此雪窦道只解把定疆封且莫向雪窦句下错会你且道则川是答他话不答他话若会得去拍拍都是令或有向你道作么生是则川把定疆封处作么生对他虽然恁么拈不许恁么会殊不知当机觌面提觌面当机疾第五十三则云门裂破举僧问云门一言道尽时如何门云裂破雪窦弹指三下师云挑囊负钵拨草瞻风到一方一所见有本分正眼宗师放下复子便与他老汉锥札看是如何可住不可住这僧致箇问端向一言道尽处问他云门这老汉不忙向道裂破奇特云门有如此机锋亦要这僧不向情解上见故如此答后来雪窦恁么也不是X好心第五十四则睦州钵囊举僧问睦州一言道尽时如何州云老僧在你钵囊里雪窦呵呵大笑师云睦州寻常机如掣电有衲僧巴鼻这僧如此问睦州如此答且道与云门答处是同是别若道是别佛法有两般若道是同为什么问处则一答处两般须是透到无疑处方见彻修心未到无心地万种千般逐水流雪窦呵呵大笑是什么道理试辨看第五十五则雪峰三下举僧问雪峰声闻人见性如夜见月菩萨人见性如昼见日未审和尚见性如何峰打三下其僧复问巖头头打三掌雪窦云应病设药且打三下若据令而行合喫多少师云寻常闻人说无迷无悟只是建立无中唱有且喜勿交涉据实见处昼见日夜见月未必为奇特三下三掌若唤作棒有什么交涉为什么只打三下雪窦道据令而行合打多少放过一着第五十六则南泉出世举南泉山下有一庵主行僧经过谓庵主云近日南泉和尚出世何不去礼拜主云非但南泉直饶千佛出世亦不能去泉闻令赵州去看州见便礼拜主不管州从西过东主亦不管州又X从东过西主亦不管州云草贼大败拽下帘子便行归举似南泉泉云我从来疑着这汉雪窦拈云大小南泉赵州被箇担板汉勘破了也师云庵主虽然恁么且只会打净洁毬子不如南泉赵州有为人底钳鎚古人出一则语须是头尾相覆他一向不管且道得箇什么道理便恁么也须是脚踏实地到那无事处方始恁么赵州见便礼拜末后云草贼大败拽下帘子便行且道勘得他么若勘不得南泉赵州皆古佛间生他眼在什么处泉云从来疑着这汉恁么道是许他是不许他须是顶门具眼肘后有符方知落处雪窦拈云大小南泉赵州被箇担板汉勘破你且道他作么生是担板处试着眼看第五十七则钦山恁么举巖头雪峰钦山到德山钦山问天皇也恁么道龙潭也恁么道未审和尚作么生道德山云你试举天皇龙潭底看钦山拟议山便打钦山被打归延寿堂云是则是打我太煞巖头云汝恁么他后不得道见德山来雪窦云诸禅德钦山致箇问端不妨奇特争奈龙头蛇尾你试举天皇龙潭底看坐具便摵大丈夫汉捋虎须也是本分他既不能德山令行一半令若尽行雪峰巖头总是X涅槃堂里汉师云巖头担锄头行脚到处只做园头雪峰担笊篱木杓行脚到处作典座钦山将熨斗剪刀针线行脚到处与人做衣到箇所住处三人互为宾主作小参举公案钦山承当不得后来却到洞山契证法嗣洞山举三人参德山话钦山致箇问头也好被德山一拶直得忘前失后德山便打为他未彻在灼然是承当不得钦山既是落节后人巳知德山大开门户去这里胡答乱答总被生机一拶诸人又作么生钦山归寮云是即是打我大㬠巖头云汝恁么他后不得道见德山来雪峰巖头欲识拽过教乘这汉依前担板巖头若不是蕴借将来争解恁么道大凡拈公案须是见得破公案识得缝罅雪窦解把定放行回转拈得不妨有通变处翠巖芝云钦山只顾其前不顾其后如今作么生与钦山出一口气大沩喆云德山门下草偃风行大沩即不然待问未审和尚作么生拈棒噼嵴便打且道德山是沩山是会么横按镆鎁全正令太平寰宇斩痴顽第五十八则玄沙问僧举玄沙问僧近离什么处僧云瑞巖沙云瑞巖有何言句僧云长唤主人公自云喏惺惺着他后莫受人瞒沙云一等是弄精魂也甚奇特却云何不且在彼中僧云瑞巖迁化了也沙X云如今还唤得应么僧无对雪窦云苍天苍天师云且道古人三十四年唤作什么无人识得他却唤作弄精魂有云昭昭灵灵建立且喜勿交涉会则途中受用不会则世谛流布唯有玄沙风穴会得好穴云自拈自弄有什么难玄沙云甚奇特既是弄精魂为什么却有奇特如今还唤得应么这一句奇特这里着得一只眼亲见瑞巖所以雪窦云苍天苍天第五十九则长庆羚羊举僧问长庆羚羊未挂角时如何庆云草里汉僧云挂角后如何庆云乱呌唤僧云毕竟如何庆云驴事未了马事到来雪窦云宁可碎身如微尘终不瞎箇众生眼长庆较些些子有般汉设使羚羊未挂角也似万里望乡关师云长庆自悔话后悟云苦哉苦哉疑我十五年后因卷帘悟道有言云我有一棒到你你也须知来处始得举云居六六三十六赵州九九八十一长庆胜如赵州云居底雪窦道宁可碎身如微尘终不瞎箇众生眼长庆较些些子意在提向上事长庆是箇中人第六十则圆明示众举德山圆明示众云但有问答只竖一指头寒则普天普地寒雪窦云什么处见俱胝X老热则普天普地热雪窦云莫错认定盘星森罗万象彻下孤危大地山河通上险绝什么处得一指头禅师云德山第九代圆明禅师有时上堂举一则语可谓惊羣一日上堂云三千里外且喜勿交涉以拄杖一时趁下诸公看他示众如金如玉相似此一则公案亦好雪窦见便要穿圆明鼻孔末后句可谓得大自在第六十一则南院诸圣举僧问南院从上诸圣向什么处去院云不上天堂即入地狱僧云和尚作么生院云还知宝应老落处么僧拟议院以拂子蓦口打复唤僧近前云令合是汝行又打一拂子雪窦云令既自行且拂子不知来处雪窦道箇瞎且要雪上加霜师云还知宝应老落处么古人向虎口里横身为人第一机里将金刚王宝劒斩断了也争奈不会当时这里着得一只眼不妨奇特雪窦云令合是这僧行争奈拂子在和尚手里当时唤回打一拂子随手打云瞎第六十二则雪峰相见举雪峰示众望州亭与你相见了也乌石岭与你相见了也僧堂前与你相见了也保福问X鹅湖僧堂前相见且置望州亭乌石岭什么处相见鹅湖骤步归方丈保福便入僧堂雪窦云二老宿是即是只知雪峰放行不知雪峰把定忽有箇衲僧出未审雪窦作么生岂不是别机宜识休咎底汉还有望州亭乌石岭相见底衲僧么良久云担板禅和如麻似粟师云且道雪峰垂此一钩伫望多少事却被无出头所以他只得恁么道也是丧车背后掉药袋二人是他屋里人相见处也不妨奇特虽然如是也是灵龟曳尾或有箇出来问雪窦作么生不免德山令行一半当时雪峰会中一时偎刀避箭第六十三则国师净瓶举僧问忠国师如何是本身卢舍那忠云与老僧过净瓶来僧将净瓶至忠云却安旧处着僧复问如何是本身卢舍那忠云古佛过去久矣云门道无朕迹雪窦云直得一手指天一手指地争得无还会么云在岭头闲不彻水流㵎下大忙生师云古人岂是辜负人若咬得破一切处都是如人解射箭不虗发步步俯就为人当时不过净瓶合作得箇什么云门云无朕迹我爱韶阳新定机一生与X人抽钉拔楔雪窦扶忠国师一半直得一手指天一手指地第六十四则茱萸看箭举赵州访茱萸才上法堂萸云看箭州云看箭萸云过州云中雪窦拈云二俱作家盖是茱萸赵州二俱不作家箭锋不相拄直饶齐发齐中也只是箇射垛汉师云赵州老汉行脚到处绕閙才到云居居云老老大大何不讨箇住处及到茱萸如前问又举探水话雪窦拈云只消箇二俱作家末后太慈悲若道知是慈悲不知是毒药何故闻道看箭是作家一云过一云中是不作家直饶齐发齐中也只是箇射垛汉不妨难射引三平见石巩颂云解擘当胸箭因何只半人为伊途路得所以不全身法灯颂云古有石巩师架弓箭而坐引石巩问西堂你还捉得虗空么堂以手撮虗空一下巩云你不会捉堂云师兄作么生捉巩云你近前来堂近前巩遂扭堂鼻孔云恁么捉虗空始得第六十五则临济赴斋举临济与普化去施主家斋济云毛吞大海芥纳须弥为复是神通妙用为复是法尔如然化踢倒饭床济云大麤生化云这里是什么所在说麤说细X济休去至来日又同赴一施主斋济复问今日供养何如昨日化又踢倒饭床济云大麤生化云瞎汉佛法说什么麤细济吐舌雪窦拈云两箇老贼喫饭也未了好与三十棒令虽行且那箇是正贼师云引普化摇铃因缘毛吞巨海出维摩经云住不可思议大解脱菩萨为复神通化踢倒饭床作么生会须是大解脱人始得若是粘皮着骨决不奈何临济普化佛法争得如今盛行雪窦道两箇老贼喫饭也不了且道什么处是不了处三十棒赏罚分明且道那箇是正贼脑后见腮莫与往来举三圣瞎驴话大沩秀云古人忍死待来因什么正法眼藏向这瞎驴边灭却临济行计速速三圣又却怱怱由斯父子情忘遂致后人失望若不得流水还应过别山一僧参临济未人事乃问礼拜即是不礼拜即是济便喝僧礼拜济云这贼僧亦云这贼便出去济云莫道无事好首座在后侍立师回问还有过也无座云有济云宾家有主家有座云二俱有过济云过在什么处座便出去济云莫道无事好南泉云官马相踏第六十六则三角示众举三角示众云若论此事眨上眉毛早是蹉过麻谷出云蹉过即不问如何是此事X角云蹉过谷便掀倒禅床角便打雪窦拈云两箇有头无尾汉眉毛未曾眨上说什么此事蹉过有僧问眉毛为什么不眨上雪窦便打师云南泉云道非物外物外非道赵州出云如何是物外道泉便打举三角示众云一出一入一挨一拶如人把手上高山未免旁观者哂这里若争胜负有得失卒摸𢱢不着要辨不辨底机要会不会底事须是顶门具眼肘后有符始知得此公案非雪窦拈其余人难为拈掇眉毛未曾眨上正好参究第六十七则巖头跨门举巖头参德山才跨门便问是凡是圣山便喝巖头便礼拜洞山闻云若不是奯公大难承当巖头云洞山老汉不识好恶我当时一手擡一手搦雪窦拈云然则德山门下草偃风行要且不能塞断人口当时才礼拜噼嵴便打非唯勦绝洞山亦乃把定豁老还会么李将军有嘉声在不得封侯也是闲师云德山巖头初相见便以此问问他巖头礼拜有些子誵讹作么生会德山休去又举托钵话又且道这休去如何作么生是一手擡一手搦处他父子相投时节若至其理自彰且道雪窦要勦绝X他作么生是衲僧门下各有一坐具地纵横自在所以道我为法王于法自在第六十八则太原顾视举太原孚上座参雪峰才到法堂顾视雪峰便下看知事雪窦云一千五百人作家宗师被孚老一觑便高竖降旗孚来日入方丈云昨日触悞和尚峰云知是般事便休雪窦云果然僧问云门作么生是触悞处门便打雪窦云打得百千万箇有什么用处直须尽大地人喫棒方可扶竖雪峰且道太原孚具什么眼师云世尊拈花迦叶微笑吾有正法眼藏付与摩诃大迦叶盖为黄河从源头浊了所以如此且孚上座至看知事若是向上人举着便知落处太原孚一觑有底道努眼光古人意不在与么若无奇特处雪峰肯许他寻常口似悬河作么生便休去不见道通方作者相共证明又云是贼识贼呈眼光一下似则似犹隔一重在引去堂前峰指日他为什么却摆手有般人见指日便道光明烜赫雪窦道果然雪峰不打僧问云门作么生是触悞处云门为什么却打这僧因风吹火用力不多第六十九则云门三病举僧请益云门玄沙三种病人话门云你礼拜着僧礼拜起门以拄杖便挃僧退后门云X你不是患盲复唤近前来僧近前门云汝不是患聋乃云还会么僧云不会门云汝不是患痖僧于此有省雪窦便喝云这盲聋瘖痖汉若不是云门驴年去如今有底或拈槌竖拂不管教近前又不来还会么不应诸方还奈何得么若不奈何汝这一队驴汉又堪作箇什么以拄杖一时打趁师云地藏云桂琛见有口眼耳和尚作么生接沙云你去又僧问三种病人话还许学人说道理也无沙云许僧珍重便行举法眼云我闻先师举三种病人话我便会如今人只为言语所隔不能会雪窦末后道若不奈何汝这一队驴汉又堪作箇什么殊不知雪窦巳是盲聋瘖痖了也第七十则鼓山示众举鼓山示众若论此事如一口劒时有僧问承和尚有言若论此事如一口劒和尚是死尸学人是死尸如何是劒山云拖出这死尸僧应喏归衣钵下打叠便行山至晚问首座问话僧在否座云当时便去也山云好与三十棒雪窦云诸方老宿总道鼓山失却一只眼殊不知重赏之下必有勇夫虽然如此若子细点捡将来未免一坑X埋却举鼓山九重城里圣箭话直下犹难会寻言转更赊若论佛与祖特地隔天涯须知鼓山不跨石门底句举示众云若论此事如一口劒僧问得奇特此唤作弄泥团汉且道死尸在谁边劒在阿谁边若这僧有权有实有杀有活也大誵讹鼓山当时合打为什么不打去了却问首座方打雪窦恁么拈且得不错会若有得有失雪窦一时埋却则且置雪窦向什么处安身立命第七十一则睦州毛端举睦州问武陵长老了即毛端吞巨海始知大地一微尘作么生陵云和尚问谁州云问长老陵云何不领话州云我不领话汝不领话雪窦拈云堕也堕也复云这箇葛藤老汉好与划断拈拄杖云什么处去也师云了即毛端吞巨海始知大地一微尘作么生和尚问谁也不妨奇特作么生摸𢱢他当时若不是睦州难奈何他云问长老且道毕竟勘得破勘不破武陵毕竟辨得辨不得和尚何不领话州云我不领话汝不领话太煞誵讹如镜清问僧近离什么处云石桥若人透得这一重千人万人罗笼不住睦州辨得他一出一入丝来线去一等是打葛藤不妨奇特雪窦拈云堕也堕也只消箇堕也一句何故师子X返踯武陵功不浪施末后复云这葛藤老汉好与划断拈拄杖云什么处去鈆刀一割第七十二则仰山坐次举仰山坐次大禅佛翘一足云西天二十八祖亦如是唐土六祖亦如是大下老和尚亦如是某甲亦如是山下禅床打四藤条雪窦云藤条未到打折因什么只与四下须是斩钉截铁汉始得大禅佛后到霍山自云集云峰下四藤条天下大禅佛参山云打钟着禅便走雪窦云这汉虽是见机而变争奈有头无尾师云当时若不见机而变何处臾有大禅佛阇黎只管唤作什么或有人问甚处是有头无尾处什么是见机而变处你若手忙脚乱老僧在你脚底下举归宗下亦有大禅佛云我悟也我悟也师姑元是女人做翘一足云且道是什么消息若不是脚踏实地争敢轻开大口拈仰山着力处藤条未到折后到霍山至走入来要辨主人家霍山若辨他作家相见须是恁么去打钟着且道见箇什么道理便走盖伊识得主人家所以便行雪窦道须是斩钉截铁汉始得这汉见机而变处是有头无尾处须是自点捡子细始得第七十三则智门般若举僧问智门如何是般若体门云蚌含明月X僧云如何是般若用门云兔子怀胎雪窦云非唯把定世界亦乃安贴家邦若善能参详便请丹霄独步师云北塔因缘欲知佛性义当观时节因缘据古人得箇妙处一言一句为人不妨奇特云门下尊宿一句是三句北塔既究到这里后人只管粘皮差骨昔日云门北斗话并祚和尚般若体话众中浩浩地商量今时人或闻一句半句不以为事蚌含明月乃中秋月夜蚌含月光以生珠盘山垂语云心月孤圆光含万象尽十方世界只是般若光光未发时无佛无众生雪窦云非唯把定世界兔子怀胎兔子无雄中秋月夜吞月光而孕从口产子答得安贴家邦举体露金风钵里饭桶里水银椀里盛雪珊瑚枝枝撑着月宗师眼目须至如此复举玄沙示众云十方世界不漏一丝毫第七十四则乌臼参堂举乌臼问玄绍二上座近离什处僧云江西臼便打僧云久闻和尚有此机要臼云汝既不会第二箇近前来僧拟议臼亦打云同坑无异土参堂去雪窦云宗师眼目须至恁么如金翅擘海直取龙吞有般汉眼目未辨东西拄杖不知颠倒只管说照用同时X人境俱夺师云乌臼乃马祖下名望尊宿玄绍二公亦是通方作者录中有问答因缘复举公案便打过在什么处须是情尽见除无依倚方见他古人全机处玄绍二上座也识破也便云久闻和尚有此机要作么生是他机要处参堂去有什么共语处直须是情尽此是本分草料难为咬嚼他通方作者方知落处汝既不会第二箇近前来僧拟议参堂去若作无语会是错此公案是从上提纲者格则雪窦云如金翅鸟擘海直取龙吞有一般汉雪窦破人情见有云拈棒便打处是照用同时人境俱夺错会了也第七十五则雪峰天使举雪峰问僧见说大德曾为天使来是否僧云不敢峰云争解恁么来僧云仰慕道德岂惮关山峰云汝犹醉在出去僧便出峰乃召大德僧回首峰云是什么僧亦云是什么峰云这漆桶僧无语峰却顾谓镜清云好箇师僧向漆桶里折倒清云和尚岂不是据欵结案峰云也是我寻常用底忽若唤回道是什么被他道这漆桶又作么生清云成何道理峰云我恁么及伊汝又道据欵结案他恁么及我汝又道成何道理一等是恁么时节其间何故有得有不得清云X不见道醍醐上味为世所珍遇此等人翻成毒药雪窦云看他父子相投言气相合知者谓粉骨碎身此恩难报不知者谓扶高抑下临危悚人毒药醍醐千载龟鑑还会么这漆桶师云这僧作贵官来舍缘出家行脚峰云汝犹醉在寻常雪峰为人如金翅擘海直取龙吞故云尽大地撮来如米粒大岂不是如金翅擘海直取龙吞雪峰恁么道且道这僧什么处是构雪峰处复举二僧到雪峰托庵门话彼中末后无语却毒这里末后有语却伤锋犯手是时镜清作侍者辨得他宾主相见处雪峰拈问镜清一开一遮一收一放峰折倒他不下岂不见道虽是死蛇解弄也活清云成何道理何故雪峰道即有分者僧道即无分峰云我恁么及伊又道据欵结案他什么及我又道成何道理一等是恁么时节其间何故有得有不得镜清便与念呪一遍醍醐上味为世所珍遇此等人翻成毒药千圣传来不堕诸数直须独脱一切处罗笼不得若谓得去天下衲僧被你一时穿却鼻孔又赵州道拈一茎草作丈六金身用将丈六金身作一茎草用又雪窦云看他父子相投言气相合知者谓粉骨碎身此恩难报不知者谓扶高抑下临危悚人出去这漆桶何处是抑下悚人举龟鑑事末后撮作一束教人易会第七十六则大随普贤X举僧辞大随随问什么处去僧云峨眉礼普贤去随竖起拂子云文殊普贤总在这里僧画一圆相抛向背后随唤侍者将一贴茶与这僧云门别云西天斩头截臂这里自领出去雪窦云杀人刀活人劒具眼者辨取师云大随参六十余员善知识在福州安禅师会下作板头二十年大随竖起拂子僧画一圆相这僧是沩仰下禅客画圆相抛向背后且道是奇特不是奇特大随唤侍者将一贴茶与他是赏是罚是肯他是不肯他云门别云西天斩头截臂这里自领出去举外道论义负堕即斩若会云门意识得大随雪窦第七十七则云门新罗举云门问新罗僧汝是什处人僧云新罗人门云将什么过海僧云草贼大败门云为什么在我手里僧云恰是门云一任𨁝跳雪窦云云门老汉龙头蛇尾放过这僧为什么在我手里恰是噼嵴便打师云且道打他作么若道是过眉须堕落这箇验人这僧也是作家将什么过海落在第二头第七十八则北禅资福举北禅问僧近离什处僧云黄州禅X云夏在什么处僧云资福禅云福将何资僧云两重公案禅云争奈在我手里僧云在手里即收取禅便打这僧不甘随后趁出雪窦云奇怪宛有超师之作还知这僧么只解贪前不能顾后若在雪窦手里棒折也未放在师云北禅是云门弟子福将何资大凡勘辨须是趯翻方勘得争奈在我手里所以道生擒活捉第七十九则睦州示众举睦州示众云我见百丈不识好恶大众方集以拄杖一时打下复召大众众回首丈云是什么黄蘖和尚大众方集以拄杖一时打下复召大众众回首蘖云月似弯弓少雨多风犹较些子雪窦云说什么犹较些子直是未在若据雪窦众集一时打下便休或有箇无孔铁鎚为众竭力善能担荷可以笼罩古今干坤把断雪窦蓦拈拄杖云放过一着师云睦州嗣黄蘖云巖在百丈二十年为侍者后嗣药山到药山山问百丈有何言句举前话至是什么有什么共语处山云有此奇特事睦州会拈先去头边道云我见百丈不识好恶大众方集以拄杖一时X打下复召大众众回首丈云是什么又拈犹较些子睦州意作么生这些子全机提来硬纠纠地雪窦善担荷蓦拈拄杖云放过一着且道雪窦前头为人后头为人无事试定当看第八十则玄沙圆相举玄沙见鼓山来作一圆相山云人人出这箇不得沙云情知汝向驴胎马腹中作活计山云和尚又作么生沙云人人出这箇不得山云和尚恁么道得某甲恁么道为什么不得沙云我得汝不得雪窦拈云只解贪观白浪不知失却手桡师云备头陀作一圆相直须子细参究直是奇特只恐你错会情知汝向驴胎马腹里作活计若透得过方知玄沙重重慈悲粉骨碎身此恩难报举玄沙不见一法为大过患相似我得汝不得赤心片片举外道问佛说不定法公案正是这箇样子直是绝情尘意想不拘是非得失打得脱落洒洒地然后可以与此相合无悞第八十一则南泉卖身举南泉示众云王老师卖身去也还有人买么一僧出众云某甲买泉云不作贵不作贱作么生买僧无语卧龙代云和尚属某甲禾山代云是何道理赵州云明年与和尚X作一领布衫雪窦云虽然作家竞买要且不解输机且道南泉还肯么雪窦也拟酬箇价直令南泉进且无门退亦无地不作贵不作贱作么生买别处容和尚不得师云着槽厂去客作担板汉卧龙道和尚属某甲禾山云世间无比赵州骤步濶脚拳踢手搦难为摸𢱢机轮转处作者犹迷所以古人道向上提纲非情尘所测雪窦道别处容和尚不得输机庆藏主犹自贬剥他第八十二则茱萸一橛举茱萸把一橛竹上堂还有虗空里钉得橛么时有灵虗上座出云虗空是橛萸便打灵云莫错打某甲萸便休去雪窦云若要此话大行直须打了赶出师云举香严上树话举沩山有句无句话古人踏着上头关棙子不惭为人通箇消息是奇特处灵云虗空是橛虽然为众竭力争奈祸出私门莫错打某甲临危不变始惊羣胡钉铰见赵州只这缝尚不奈何是这般底正好打若明此意千千万万人罗笼不住第八十三则夹山生死举夹山与定山同行语话次定山云生死中无佛则无生死夹山云生死中有佛则不迷生死X互相不肯同上大梅相见了具说前事夹山问云未审那箇亲那箇疎梅云一亲一疎夹山云那箇亲梅云且去明日来夹山来日又问梅云亲者不问问者不亲夹山后住院云我当时在大梅失却一只眼雪窦云夹山毕竟不知换得一只眼大梅老汉当时闻举若以棒一时打出岂止划断两人葛藤亦乃为天下宗匠师云且道大梅打他作么生二人同论生死为大事研穷要到极则处不见永嘉道不是山僧逞人我修行恐落断常坑夹山明日又上来问有多少誵讹梅云亲者不问问者不亲似马前相扑却推在夹山身上辨龙虵兮眼何正擒虎兕兮机不全第八十四则保福羚羊举僧问保福雪峰平生有何言句得似羚羊挂角时福云我不可作雪峰弟子不得雪窦云一千五百箇布衲保福较些子师云明眼汉没窠臼不将实法系缀人家男女直得似羚羊挂角相似方为得人无声色无踪迹亦摸𢱢不着我不可作雪峰弟子不得有咬猪狗底手脚明剥剥地所以雪窦恁么拈第八十五则巴陵祖意X举僧问巴陵祖意教意是同是别陵云鸡寒上树鸭寒下水僧问睦州祖意教意是同是别州云青山自青山白云自白云雪窦云问既一般答亦相似其中有利他自利瞒人自瞒若点捡分明管取解空第一师云举座主问白马夹山事此箇公案须是具眼底人方解见透巴陵睦州宗既不同为什么答处皆显英灵衲子试请辨看第八十六则赵州答话举赵州示众云今夜答话去也有解问者出来时有僧出作礼州云比来抛塼引玉引得箇墼子法眼举问觉铁觜先师意作么生觉云如国家拜将乃问甚人去得时有人出云某甲去得云汝去不得法眼云我会也知雪窦云灵利汉闻举便落处虽然如此放过觉铁觜大宗师语不虗发出来必是作家因什么抛塼引墼诸禅德要识赵州么从前汗马无人见只要重论盖代功师云德山小参不答话与赵州小参答话是同是别又法眼问觉铁觜又法眼是会来故问要验觉铁觜举庭前栢树子话有者错会无庭前栢树子话X举喻是什么人去得云某甲去得云汝去不得更隔不得若稍迟钝即不是法眼云我会也饮气吞声因什么引得箇墼子雪窦弄险末后忒煞老婆心切从前汗马无人见只要重论盖代功第八十七则躭源辞师举躭源辞国师归省觐马祖于地上作一圆相展坐具礼拜祖云子欲作佛去源云某甲不解揑目祖云吾不如汝雪窦云然勐虎不食其子争奈来言不丰诸人要识躭源么只是箇藏身露影汉师云这汉礼拜了便休更画圆相作什么有云建立且喜勿交涉吾不如汝此语最毒宁可喫劒某甲不解揑目是来言不丰第八十八则沩仰田中举沩山问仰山什处来仰云田中来沩云田中多少人仰插锹子叉手而立沩云南山大有人刈茅仰拈锹子便行玄沙云我当时若见便与踏倒锹子镜清云不奈船何打破戽斗僧问明招古人意在插锹处叉手处招唤某甲僧应喏招云还曾梦见仰山么雪窦云诸方老宿咸谓插锹话奇特也大似随邪逐恶若据雪窦见处仰山被沩山一问X直得无绳自缚去死十分师云仰山插锹叉手沩山当时好与噼胸一踏养子之缘只道得箇南山大有人刈茆玄沙道我当时若见便与踏倒锹子镜清道不奈船何打破戽斗举德山四家录清八路事会八面受敌明招云还曾梦见仰山么这箇为之向上转若论战也箇箇立在转处亦不走向两头亦不坐断两头道得有出身处又明得出古人意活鱍鱍地如虎戴角相似雪窦一时拈却了也仰山被沩山还有救得仰山底么打云过第八十九则雪峰覆船举雪峰问僧近离什么处僧云覆船峰云生死海未渡为什么覆船雪窦代云久响雪峰待者老汉拟议拂袖便打其僧当时无语归举似覆船船云何不道渠无生死僧再至雪峰举此语峰云此不是你语僧云是覆船恁么道峰云我有二十棒寄与覆船二十棒老僧自喫不干阇黎事雪窦云能区能别能杀能活若也辨得天下横行师云药山化主到甘贽行者灌溪到末山古人持聋作痖验人雪窦云久响雪峰有双关意有擒雪峰底钳鎚又有出覆船底活路雪峰作么X生便知是覆船语我有二十棒二十棒自喫为人底宗匠不惜眉毛能区能别能杀能活第九十则保福扶犁举保福问长庆盘山道光境俱亡复是何物洞山云光境未亡复是何物据二老宿总未得勦绝作么生道得勦绝去庆良久福云情知汝向鬼窟里作活计庆云你作么生福云两手扶犁水过膝雪窦云俱亡未亡总由我保福因什么道未得勦绝酌然能有几箇诸人又作么生道免得长庆在鬼窟里柳絮随风自西自东师云盘山垂语释迦老子常光一寻诸人有多少福云情知你向鬼窟里作活计这些子不妨难会两手扶犁水过膝长庆当时也好向他道也是鬼窟里作活计若参得出亲见保福雪窦拈云酌然能有几箇这里有箇好处末后着箇理论柳絮随风自西自东你且道是为诸人拈且道是明长庆且道是明保福且道是明盘山且道是明洞山若知得落处放行也由你把定也由你第九十一则大梅鼯鼠举大梅闻鼯鼠鸟声谓众云即此物非他物汝善护持吾当逝矣雪窦云这汉生前莾卤死后颟顸即此物非他物是何物还有分付处也无了有般汉不解截断大梅脚跟只管道贪程太速师云大梅初参大寂问如何是佛大寂云即心是佛师即大悟唐贞元中居于天台山余姚南七十里梅子真旧隐时盐官会下一僧入山採拄杖迷路至庵所问曰和尚在此山多少时也师曰只见四山青又黄师忽一日上堂云来莫可抑去莫可追从容间复闻鼯鼠鸟声师云即此物非他物汝善护持吾当逝矣言讫示灭智觉禅师延寿赞曰师初得道即心即佛最后示徒物非他物穷万法源彻千圣骨真化不移何方出没鼯鼠乃生死鸟也什么处是莾卤处是何物雪窦与你提开第九十二则赵州般若举赵州问大慈般若以何为体慈云般若以何为体州呵呵大笑至来日州扫地次大慈却问般若以何为体州放下扫帚呵呵大笑雪窦云前来也笑后来也笑笑中有刀大慈还识么直饶识得未免丧身失命师云杭州大慈和尚嗣马祖一日赵州问般若以何为体慈云般若以何为体赵州笑大慈不是好心至来日大慈要拔本问赵州般若以何为体州放下扫帚笑用搀旗夺鼓手脚用得滑头第九十三则德山托钵X举德山一日饭迟自掌钵至法堂前雪峰见云这老汉钟未鸣鼓未响托钵向什么处去山便回峰举似巖头头云大小德山不会末后句山闻令侍者唤巖头至方丈问你不肯老僧那巖头密启其意山至来日上堂与寻常不同巖头到僧堂前抚掌笑云且喜老汉会末后句他后天下人不奈何虽然如是只得三年明招代德山云咄咄没处去没处去雪窦云曾闻说箇独眼龙元来只具一只眼殊不知德山是箇无齿大虫若不是巖头识破争得明日与昨日不同诸人要识末后句么只许老胡知不许老胡会师云张无尽颂鼓寂钟停托钵回巖头一拶语如雷果然只得三年活莫是遭他授记来德山无语最毒举奯上座来参问或若心境一如底人来时如何举三圣参云不用展炊巾设有休去举公案了巖头云大小德山下当时若作雪峰向他道什么免得巖头此语且道是德山会不会巖头密启其意此语好参明招恁么道要免巖头话又却遭雪窦点捡雪窦道明招则具一只眼也明在何故不合平地上起骨堆什么处是只具一只眼处什么处是巖头识破处有底只管去今日明日处作活计X诸人要会末后句么只许老胡知不许老胡会也是灵龟曳尾第九十四则雪峰古镜举雪峰一日见狝猴乃云这狝猴各各佩一面古镜三圣便问历劫无名何以彰为古镜峰云瑕生也圣云一千五百人善知识话头也不识峰云老僧住持事繁雪窦云好与三十棒这棒放过也好免得将错就错师云古镜濶一丈人人有一面古镜圣云历劫无名何以彰为古镜入理深谈峰云瑕生也雪峰为人在什么处看他三圣作家云一千五百人善知识话头也不识他顶门具眼用本分作略大丈夫汉须至恁么不入虎穴争奈虎子雪窦拈出来要人共知云好与三十棒又云放过也好且道是什么道理第九十五则洞山衣钵举僧问洞山时时勤拂拭莫使惹尘埃为什么不得他衣钵山云直饶道本来无一物也未合得他衣钵且道什么人合得僧下九十六转语皆不相契末后云设使将来他亦不要洞山深肯雪窦云他既不受是眼将来底必应是瞎还见祖师衣钵么若于此入门便乃两手分付非但大庾岭头一箇提不起设使阖国人来且欵X欵地将去师云五祖当时也是将错就错权且分付等他道本来无一物好噼嵴便打作么生合得他衣钵雪窦向头上道他既不受是眼将来底必应是瞎设使将来他亦不要皆下语善取不如恶取今时人越道奇特语展转不是雪窦云将来底必应是瞎山僧道真箇瞎意作么生若向这里得脱去相次得他衣钵也第九十六则投子三星举僧问投子依俙似半月髣髴若三星干坤收不得师于何处明子云道什么僧云想师只有湛水之波且无滔天之浪子云闲言语雪窦云投子古佛不可道不知若点捡将来直是天地悬隔才问和声便打师云横铺三点应天上之星辰偃卧一钩表海中之明月举僧问龙牙如何是本来心牙云道者老僧二十年也无举僧问大觉龙牙道老僧二十年也无意旨如何觉云罢拈三尺劒休弄一张弓仁宗皇帝问大觉有节非干竹三星遶月宫一人居日下弗与众人同诏阳云大哉大哉投子云闲言语这语胜如行棒雪窦云投子是古佛须知有行棒底正令为什么却道直是天地悬隔宗师眼目要处辨箇缁素事须得恁么X第九十七则洛浦伏膺举洛浦久为临济侍者到夹山问自远趋风乞师一接山云目前无阇黎此间无老僧浦便喝山云住住阇黎且莫草草怱怱云月是同溪山各异截断天下人舌头即不无争教无舌人解语浦无对山便打雪窦云这汉可悲可痛钝滞他临济他既云月是同我亦溪山各异说什么无舌人不解语坐具噼口便摵夹山若是箇知方汉必然明窓下安排师云洛浦是赵州銮城人初参临济济问近离甚处云銮城济云有事相借问得否云元安不会济云打破大唐国里覔箇不会底人难得兴化为侍者乃云和尚恁么勘僧如将弹弓就地上弹死雀儿有什么用处济云你又作么生化云何不道老僧罪过后浦为侍者济勘一座主有一人于三乘十二分教明得有一人于三乘十二分教明不得且道是同是别主云明得即同明不得即别浦云这里是什么所在说同说别济休去座主去后济回却问适来是你什么祗对浦便喝济便打传明初承嗣石楼住京口举公案争奈无舌人能解语兴化闻云伹知作佛愁什么众生有云临济为他致见洛浦如此殊不知神方秘诀父子不传自是洛浦承当处莾卤雪窦忍俊不禁为他临济雪屈X第九十八则香严仙陀举僧问香严如何是王索仙陀婆严云过这边来雪窦云钝滞杀人僧又问赵州王索仙陀婆时如何州乃曲躬叉手雪窦云索盐奉马师云此语在敲磕转处些子如何是王索仙陀婆且道在宾家处在主家处若辨得出方具参学眼第九十九则风穴离微举僧问风穴语默涉离微如何通不犯穴云长忆江南三月里鹧鸪啼处百花鲜曾有僧问雪窦雪窦对他道噼腹剜心又且如何复云因风吹火别是一家伤鼈恕龟必应有主师云宝藏论语默涉离微路逢达道人不将语默对意虽一般言有巧拙语默涉离微穴云长忆江南三月里鹧鸪啼处百花鲜且道是答他不答他若道是答他话有什么交涉若道信口答他去又作么生得应机去但于事上覔莫向句中求雪窦云噼腹剜心又且如何与趯倒茶炉话同复拈因风吹火别是一家风穴答话他随后答一转语伤鼈恕龟必应有主临济下有四宾主句全主到来放行却答他有全主即放行第百则古德沙水举古云眼里着沙不得耳里着水不得忽若有箇汉信得及把得住不受人瞒佛祖言教是什么热椀鸣声便请高挂钵囊拗折拄杖管取一员无事道人又云眼里着得须弥山耳里着得大海水一般受人商量佛祖言教如龙得水似虎靠山却须挑起钵囊横担拄杖亦是一员无事道人复云恁么也不得不恁么也不得然后没交涉三员无事道人中要选一人为师师云说禅说道是什么热椀鸣声若恁么说话无事禅底却有出气处毕竟是那箇不堪为师打叠前后教成一片方见雪窦拈古你若随这三箇不唧𠺕汉赚杀一生人去却作么生汝等诸人各各讨一条活路始得佛果击节录卷下