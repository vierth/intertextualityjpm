文则提要钦定四库全书集部九提要文则二巻诗文评类等谨案文则二巻宋陈骙撰骙有南宋馆阁録已着録按太平御览引挚虞文章流别论曰古诗之三言者振振鹭鹭于飞是也汉郊庙歌多用之五言者谁谓雀无角何以穿我屋是也乐府用之六言者我姑酌彼金罍是也乐府亦用之七言者交交黄鸟止于桑是也于俳谐倡乐用之九言者洞酌彼行潦挹彼注兹是也不入歌谣之章故世稀为之文章句法推本六经兹其权舆也刘知㡬史通特出模拟一篇于貎同心异貎异心同辨析特精是又不以句法求六经矣骙此书所列文章体式虽该括诸家而大㫖皆凖经以立制其不使人根据训典镕精理以立言而徒较量于文之増减未免逐末而遗本又分门别类颇嫌于太𤨏太拘亦不免舍大而求细然取格法于圣籍终胜摹机调于后人其所标举神而明之存乎其人固不必以定法泥此书亦不必以定法病此书也干隆四十六年九月恭校上总纂官纪昀陆钖熊孙士毅总校官陆费墀自序陈骙自序骙始冠逰泮宫従老于文者问焉仅得文之端绪后三年入成均复従老于文者问焉仅识文之利病彼老于文者有进取之累所有吿于我与夫我所得唯利于进取后四年窃第而归未获従仕凡一星终得以恣閲故书始知古人之作叹曰文当如是且诗书二礼易春秋所载邱眀髙赤所传老荘孟荀之徒所着皆学者所朝夕讽诵之文也徒讽诵而弗考犹终日饮食而不知味骙窃每有考焉随而録之遂盈简牍古人之文其则着矣因号曰文则或曰方今宗匠鉅儒济济盈庭下笔语妙天下虽与日月争光可也奚以吾子文则为骙曰盖将所以自则也如示人以为则则吾岂敢文则卷上钦定四库全书文则巻上宋陈骙撰文则上六经之道既曰同归六经之文容无异体故易文似诗诗文似书书文似礼中孚九二曰鸣鹤在隂其子和之我有好爵吾与尔靡之使入诗雅孰别爻辞抑二章曰其在于今兴迷乱于政颠覆厥徳荒湛于酒汝虽湛乐从弗念厥绍㒺敷求先王克共眀刑使入书诰孰别雅语顾命曰牖间南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席𤣥纷纯漆仍几使入春官司几筵孰别命语或曰六经创意皆不相师试探精微足眀诡説洪范曰睿作圣眀作哲聪作谋恭作肃从作乂小旻五章曰国虽靡止或圣或否民虽靡膴或哲或谋或肃或艾此诗创意师于书也仪礼曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之楚茨四章曰工祝致告徂赉孝孙苾芬孝祀神嗜饮食卜尔百福如㡬如式此诗创意师于礼也夫乐奏而不和乐不可闻文作而不协文不可诵文协尚矣是以古人之文发于自然其协也亦自然后世之文出于有意其协也亦有意书曰任贤勿贰去邪勿疑疑谋勿成百志惟熙易曰干刚坤柔比乐师忧临观之义或与或求礼记曰元酒在室醴醆在户粢醍在堂澄酒在下陈其牺牲备其鼎爼列其琴瑟管磬钟鼓脩其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜若此等语自然协也书曰无偏无党王道荡荡无党无偏王道平平诗曰不眀尔徳时无背无侧尔徳不眀以无陪无卿二者皆倒上句又协之一体且事以简为上言以简为当言以载事文以着言则文贵其简也文简而理周斯得其简也读之疑有阙焉非简也踈也春秋书曰陨石于宋五公羊传曰闻其磌然视之则石察之则五公羊之义经以五字尽之是简之难者也刘向载泄冶之言曰夫上之化下犹风靡草东风则草靡而西西风则草靡而东在风所由而草为之靡此用三十有二言而意方显及观论语曰君子之徳风小人之徳草草上之风必偃此减泄冶之言半而意亦显又观书曰尔惟风下民惟草此复减论语九言而意愈显吾故曰是简之难者也书曰能自得师者王谓人莫已若者亡刘向载楚荘王之言曰其君贤君也而又有师者王其君下君也而羣臣又莫君若者亡语意烦简不如是何以别经传之文文之作也以载事为难事之载也以蓄意为工观左氏传载晋败于邲先济者赏之事但云中军下军争舟舟中之指可掬则攀舟乱刀断指之意自蓄其中又载楚师寒拊勉之事但云三军之士皆如挟纩则军情愉悦之意自蓄其中公羊传载秦败于殽之事但云匹马只轮无反者则要击之意自蓄其中若公羊传载齐使人迓却克臧孙之事则曰客或跛或眇于是使跛者迓跛者使眇者迓眇者孟子载天下归舜之事则曰天下诸侯朝觐者不之尧之子而之舜讼狱者不之尧之子而之舜讴歌者不讴歌尧之子而讴歌舜凡此则意随语竭不容致思诗书之文有若重复而意实曲折者诗曰云谁之思西方羙人彼羙人兮西方之人兮此思贤之意自曲折也又曰自古在昔先民有作此考古之意自曲折也书曰眇眇予末小子此谦托之意自曲折也又曰孺子其朋孺子其朋其徃此告戒之意自曲折也文有意相属而对偶者如发彼小豝殪此大兕诲尔谆谆聴我藐藐故谋用是作而兵由此起有事相类而对偶者如威侮五行怠弃三正佑贤辅徳显忠遂良此皆混然而成初非有意嫓配凡文之对偶者如此则工矣古人之文用古人之言也古人之言后世不能尽识非得训切殆不可读如登崤险一歩九叹既而强学焉捜摘古语撰叙今事殆如昔人所谓大家婢学夫人举止羞澁终不似真也今取在当时为常语而后人视为艰苦之文如周礼曰犬赤股而躁臊鸟皫色而沙鸣貍豕盲眂而交睫腥马黒眷而般臂蝼诗曰游环胁驱隂靷鋈续又曰钩膺镂钖鞹鞃浅幭荘子曰乃始脔巻伧囊而乱天下也荀子曰按角鹿埵陇种东笼而退耳大扺文士题命篇章悉有所本自孔子为书作序文遂有序自孔子为易説卦文遂有説自有曽子问哀公问之类文遂有问自有考工记学记之类文遂有记自有经解王言解之类文遂有解自有辩政辩物之类文遂有辩自有乐论礼论之类文遂有论自有大传小传之类文遂有传文有助辞犹礼之有傧乐之有相也礼无傧则不行乐无相则不谐文无助则不顺檀弓曰勿之有悔焉耳矣孟子曰寡人尽心焉耳矣檀弓曰我弔也与㢤左氏传曰独吾君也乎㢤凡此一句而三字连助不嫌其多也左氏传曰其有以知之矣又曰其无乃是也乎此二者六字成句而四字为助亦不嫌其多也檀弓曰南宫縚之妻之姑之䘮乐记曰不知手之舞之足之蹈之也凡此不嫌用之字为多礼记曰言则大矣羙矣盛矣此不嫌用矣字为多檀弓曰羙㢤奂焉论语曰富㢤言乎凡此四字成句而助辞半之不如是文不健也左氏传曰羙㢤泱泱乎大风也㢤表东海者其太公乎国未可量也此文每句终用助读之殊无龃龉艰辛之态左氏传曰以三军军其前欲见下军字有陈列之意则当用其字为有力公羊传曰勇士入其大门则无人门焉者欲见下门字有守御之意则当用焉者字为有力倒言而不失其言者言之妙也倒文而不失其文者文之妙也文有倒语之法知者罕矣春秋书曰吴子谒伐楚门于巢卒公羊传曰门于巢卒者何入门乎巢而卒也然夫子先言门后言于巢者于文虽倒而寓意深矣仲山甫诚归于谢诗则曰谢于诚归隐盗所得器左氏传则曰盗所隐器于义皆不害也禹贡曰厥篚元纎缟又曰云土梦作乂用纎字不在元上土字不在梦下亦一倒法也字有偏旁故文有取偏旁以成句字有音韵故文有取音韵以成句皆所以明其义也周礼曰五人为伍中庸曰诚者自成也孟子曰征之为言正也荘子曰庸也者用也檀弓曰夫祖者且也祭统曰铭者自名也表记曰仁者人也凡此皆取偏旁者也鄊饮酒义曰秋之为言愁也又曰冬者中也易曰嗑者合也乐记曰乐者乐也孟子曰校者教也扬子曰礼以体之凡此皆取音韵者也夫文有病辞有疑辞病辞者读其辞则病究其意则安如曲礼曰猩猩能言不离禽兽系辞曰润之以风雨盖禽字于猩猩为病润字于风为病也疑辞者读其辞则疑究其意则断如何彼秾矣曰平王之孙檀弓曰容居鲁人也盖平王疑为东迁之平王鲁人疑为鲁国之人也凡观此文可不深考辞以意为主故辞有缓有急有轻有重皆生乎意也范宣子曰吾浅之为丈夫也则其辞缓景春曰公孙衍张仪岂不诚大丈夫㢤则其辞急狼瞫于是乎君子则其辞轻子谓子贱君子㢤若人则其辞重文有虽成一家而有已经雕斵与其否者且左氏传前载辛伯諌曰并后匹嫡两政耦国后载狐突諌曰昔辛伯谂周桓公云内宠并后外宠二政嬖子配适大都耦国则知前载已雕斵而后载否矣内传曰所谓生死而肉骨也外传曰繄起死人而肉白骨也则知内传雕斵而外传否矣易之有象以尽其意诗之有比以逹其情文之作也可无喻乎博采经传约而论之取喻之法大槩有十略条于后一曰直喻或言犹或言若或言如或言似灼然可见孟子曰犹縁木而求鱼也书曰若朽索之驭六马论语曰譬如北辰荘子曰凄然似秋此类是也二曰隐喻其文虽晦义则可寻礼记曰诸侯不下渔色国语曰殁平公军无秕政又曰虽蝎譛焉避之左氏传曰是豢吴也夫公羊传曰其诸为其双双而俱至者与此类是也三曰类喻取其一类以次喻之书曰王省惟嵗师尹惟日卿士惟月嵗日月一类也贾谊新书曰天子如堂羣臣如陛衆庻如地堂陛地一类也此类是也四曰诘喻虽为喻文似成诘难论语曰虎兕出于柙龟玉毁于椟中是谁之过欤左氏传曰人之有墻以蔽恶也墻之隙壊谁之咎也此类是也五曰对喻先比后证上下相符荘子曰鱼相忘乎江湖人相忘乎道术荀子曰流丸止于瓯㬰流言止于智者此类是也六曰博喻取以为喻不一而足书曰若金用汝作砺若济巨川用汝作舟楫若嵗大旱用汝作霖雨荀子曰犹以指测河也犹以戈舂黍也犹以锥飱壶也此类是也七曰简喻其文虽略而意甚明左氏传曰名徳之舆也扬子曰仁宅也此类是也八曰详喻须假多辞然后义显荀子曰夫耀蝉者务在其明乎火振其木而已火不明虽振其木无益也今人主有能明其徳则天下归之若蝉之归明火也此类是也九曰引喻援取前言以证其事左氏传曰谚所谓庇焉而縦寻斧焉者也礼记曰蛾子时术之其此之谓乎此类是也十曰虚喻既不指物亦不指事论语曰其言似不足者老子曰飂兮似无所止此类是也凡伯刺厉之诗而曰先民有言吉甫美宣之诗而曰人亦有言嗣候之征乃举政典盘庚之告亦载遅任或称古人言或称我闻曰是皆有所援引也诗书而降传记籍籍援引之言不可具载且左氏採诸国之事以为经传戴氏集诸儒之萹以成礼志援引诗书莫不有法推而论之盖有二萹一以㫁行事二以证立言二者又各分三体略条于后左氏传载诗曰自诒伊戚其子臧之谓矣此独引诗以㫁之是一体也左氏传载诗曰于以采蘩于沼于沚于以用之公侯之事秦穆有焉夙夜匪懈以事一人孟明有焉贻厥孙谋以燕翼子子桑有焉此各引诗以合㫁之是二体也国语载诗曰其类维何室家之壸君子万年永钖祚𦙍类也者不忝前哲之谓也壸也者广裕民人之谓也万年也者令闻不忘之谓也𦙍也者子孙蕃育之谓也单子朝夕不忘成王之徳可谓不忝前哲矣膺保明徳以佐王室可谓广裕民人矣若能类善物以混厚民人者必有章誉蕃育之祚则单子必当之矣此既引诗文又释其义以㫁之是三体也大学载康诰曰克明徳太甲曰顾諟天之明命帝典曰克明峻徳汤之盘铭曰茍日新日日新又日新康诰曰作新民诗曰周虽旧邦其命惟新是故君子无所不用其极此则采搃羣言以尽其义是一体也缁衣曰好贤如缁衣恶恶如巷伯则爵不凟而民作愿刑不试而民咸服大雅曰仪刑文王万邦作孚此则言终引证是二体也左氏传曰周书所谓庸庸祇祇者谓此物也夫又曰泰誓所谓商兆民离周十人同者衆也此乃断析本文以成其言是三体也夫取诗即云诗取书即云书盖常体也观以汤诰为先王之令周书为西方之书以咸有一徳为尹告以大禹谟为道经不曰仲虺之诰而曰仲虺之志不曰五子之歌而曰夏训有之直言郑诗曺诗止称汋曰武曰或称芮良夫或称周文公指那颂卒章为乱辞摘小宛首章为篇目数章之未章既谓之卒章一章之末句亦谓之卒章凡此似亦略施雕琢少变雷同作者考焉毋诮无补左氏传载诸国燕飨赋诗之事但云赋某诗或云赋某诗之卒章皆不载诗文而意自具其曰赋棠棣之七章以卒则知赋七章以卒尽八章也其曰在扬水卒章之四言矣则知取我闻有命也左氏于此等文最为得体文有上下相接若继踵然其体有三其一曰叙积小至大如中庸曰能尽其性则能尽人之性能尽人之性则能尽物之性能尽物之性则能賛天地之化育賛天地之化育则可与天地参矣此类是也其二曰叙由精及粗如荘子曰古之明大道者先明天而道徳次之道徳已明而仁义次之仁义已明而分守次之分守已明而形名次之形名已明而因任次之因任已明而原省次之原省已明而是非次之是非已明而赏罚次之此类是也其三曰叙自流极原如大学曰古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知此类是也文有交错之体若纒纠然主在析理理尽后已书曰念兹在兹释兹在兹名言兹在兹允出兹在兹荘子曰有始也者有未始有始也者有未始有夫未始有始也者又曰以指喻指之非指不若以非指喻指之非指也荀子曰不利而利之不如利而后利之之利也利而后利之不如利而不利者之利也国语曰成人在始与善始与善善进善不善蔑由至矣始与不善不善进不善善亦蔑由至矣谷梁曰人之所以为人者言也人而不能言何以为人言之所以为言者信也言而不信何以为言信之所以为信者道也信而不道何以为道此类多矣不可举然取荘子而法之则文斯邃矣载事之文有上下同目之法谓其事㫁可书其人㫁可羙也如论语载孔子之羙禹颜戴礼之记文王周公公羊之传孔父仇牧荀息皆其法也数人行事其体有三或先縂而后数之如孔子谓子产有君子之道四焉其行已也恭其事上也敬其养民也恵其使民也义此类是也或先数而后縂之如子产数郑公孙黒曰尔有乱心无厌国不女堪専伐伯有而罪一也昆弟争室而罪二也薫隧之盟女矫君位而罪三也有死罪三何以堪之此类是也或先既縂之而后复縂之如孔子言臧文仲其不仁者三不知者三下展禽废六闗妾织蒲三不仁也作虚器縦逆祀祀爰居三不知也此类是也载事之文有先事而㫁以起事也有后事而㫁以尽事也如左氏传欲载晋灵公厚敛雕墻必先言晋灵公不君公羊传欲载楚灵王作干谿台必先言灵王为无道中庸欲言舜好问而察迩言亦先言舜其大知也欤孟子欲言梁恵王以其所爱及其所不爱亦先曰不仁㢤梁恵王也若此流皆先㫁以起事也如左氏传载晋文公教民而用卒言之曰一战而覇文之教也又载晋悼公赐魏绛和戎乐卒言之曰魏绛于是乎有金石之乐礼也若此流皆后㫁以尽事也载言之文有不避重复如谷梁传载丽姬故谓君曰吾夜者梦夫人趋而来曰吾苦畏胡不使大夫将卫士而卫冡乎故君谓世子曰丽姬梦夫人趋而来曰吾苦畏女其将卫士而往卫冡乎此不避重复一也家语载鲁公索氏将祭而忘其牲孔子闻之曰公索氏不及二年而后亡后一年而亡门人问曰昔公索氏将祭而忘其牲而夫子曰不及二年今过朞而亡此不避重复二也公羊传载阳处父諌曰射姑民衆不悦不可使将于是废将阳处父出射姑入君谓射姑曰阳处父言曰射姑民衆不悦不可使将此不避重复三也及观檀弓载子游曰昔者夫子居于宋见桓司马自为石椁三年不成夫子曰若是其靡也死不如速朽之愈也死之欲速朽为桓司马言之也曽子以子游之言告于有子然檀弓但云以子游之言盖避重复也又左氏传载晋师归却伯见公曰子之力也夫范叔见劳之如却伯栾伯见公亦如之夫三述晋侯之语固未为害而左氏两变其文盖避重复也载言之文又有荅问若止及一事文固不难至有数端文实未易所问不言问所对不言对言虽简略意实周赡读之续如贯珠应如荅响若左氏传载楚望晋军问伯州犂盖得此也至于问则屡称何也荅则屡称对曰其文与意有异左氏若乐记载賔牟贾与孔子言乐皆拘此也二文具载则可考矣王曰骋而左右何也曰召军吏也皆聚于中军矣曰合谋也张幕矣曰䖍卜于先君也彻幕矣曰将发命也甚嚣且尘上矣曰将塞井夷灶而为行也皆乗矣左右执兵而下矣曰聴誓也战乎曰未可知也乗而左右皆下矣曰战祷也曰夫武之备戒之已久何也对曰病不得其衆也咏叹之淫液之何也对曰恐不逮事也发扬蹈厉之已蚤何也对曰及时事也武坐致右宪左何也对曰非武坐也声滛及商何也对曰非武音也子曰若非武音则何音也对曰有司失其传也文有目人之体有列氏之体论语曰徳行颜渊闵子骞冉伯牛仲弓言语宰我子贡政事冉有季路文学子游子夏此目人之体也而扬雄班固得之左氏传曰殷民六族条氏徐氏萧氏索氏长勺氏尾勺氏此列氏之体也而荘周司马迁得之礼记之文始自后仓成于戴圣非纯格言间有浅语如掩口而对毋投与狗骨羹之有菜者用梜男女相荅拜也痒不敢搔衣裳绽裂年未满五十取妇之家嫂不抚叔叔不抚嫂若此䓁语虽在曲防人情然亦少施斵削商盘告民民何以晓然在当时用民间之通语非若后世待训诂而后眀且颠木之有由蘖使晋卫间人读之则蘖知为余也不能胥匡以生使东齐间人读之则胥知为皆也钦念以忱使燕岱间人读之则忱知为诚也由此考之当时岂不然乎诗文待训眀者亦本风土所宜且王室如燬使齐人读之则燬为常语六日不詹使楚人读之则詹为常语仪礼周家之制也事渉威仪文苦而难读乡党孔门之记也言闗训则文婉而易观今略摘仪礼之文证以乡党昭然辨矣执圭入门鞠躬焉如恐失之下阶发气怡焉再三举足又趋及享发气盈容賔出公再拜送賔不顾若君赐之食君祭先饭孝经之文简易醇正蕴圣人之气象掲六经之表仪夷考其文有所未谕三才章首似摭子产言礼之辞圣治章末似删文子论仪之语事君章曰进思尽忠退思补过此乃士贞子諌晋景公之辞圣治章曰以顺则逆民无则焉不在于善而皆在于凶徳此乃季文子对鲁宣公之辞圣人虽尚稽格言不应雷同如此岂作传者反窃经与尔雅之作主在训言谥法之作用以定谥皆周公之文也戴圣之释淇澳备採尔雅之辞成鱄之释皇矣端倣谥法之体孰谓类皆后人之补缉无补作者之监观夫论语家语皆夫子与当时公卿大夫及羣弟子荅问之文然家语颇有浮辞衍説盖出于羣弟子共相叙述加之润色其才或有优劣故使然也若论语虽亦出于羣弟子所记疑若已经圣人之手今畧考焉子曰为命裨谌草创之世叔讨论之行人子羽修餙之东里子产润色之质之左氏则此文简而整子曰孟之反不伐奔而殿将入门䇿其马曰非敢后也马不进也质以左氏则此文缓而周南宫三复白圭司马迁则曰三复白圭之玷辞虽备而其意竭矣在邦必逹在家必逹司马迁则曰在邦及家必逹辞虽约而其意踈矣彼扬雄法言王通中説模儗此书未免画虎类狗之讥王充问孔之篇而于此书多所指擿亦未免桀犬吠尧之罪欤诗人庭燎之咏文虽羙之意则箴之张老轮奂之辞文虽颂之意则讥矣自汉而来靡丽之赋劝百讽一乌足知此文出于已作之固难语借于古用亦不易观厯代雕虫小技之士借古语以成萹章者纷纷借借试陈一二以鉴后来张茂先励志诗曰徳輶如羽又曰熠燿宵流虽变二字以恊音韵而不知诗人言行有缓飞之意言毛有至轻之喻应吉甫华林集诗有曰文武之道厥猷未坠既言之道复缀厥猷此所谓屋下架屋者欤陆倕石阙铭曰惟王建国正位辨方遂令辨方后于正位此所谓转衣为裳者欤古语曰黡子在颊则好在颡则丑言有宜也自晋以降操觚含毫之士喜学经语者多矣且如孙盛着史书曰某年春帝正月谢恵连作赋廼曰雪之时义逺矣㢤此盖不知黡子在颡之为丑也观檀弓之载事古简而不踈旨深而不晦虽左氏之富艶敢奋飞于前乎略举二事世子申生为骊姬所譛或令辨之左氏载其事则曰或谓太子子辞君必辨焉太子曰君非姬氏居不安食不饱我辞姬必有罪君老矣吾又不乐檀弓则曰子盍言子之志于公乎世子曰不可君安骊姬是我伤公之心也考此则檀弓为优智悼子未𦵏晋平公饮以乐杜蒉谓大臣之䘮重于疾日不乐左氏言其事则曰辰在子夘谓之疾日君彻晏乐学人舎业为疾故也君之卿佐是谓股肱股肱或亏何痛如之檀弓则曰子夘不乐智悼子在堂斯其为子夘也大矣考此则檀弓为优鹤胫虽长㫁之则悲凫胫虽短续之则忧檀弓文句长短有法不可增损其类是㢤长句法毋乃使人疑夫不以情居瘠者乎㢤孰有执亲之䘮而沐浴佩玉者乎蒉尚不如杞梁之妻之知礼也茍无礼义忠信诚悫之心以涖之短句法华而晥立孙畏厌溺鼓瑟不难难于调弦作文不难难于练句檀弓之文练句益工㕘之家语其妙覩矣遇负杖入保者息皆死焉比御而不入南宫縚之妻之姑之䘮予恶夫涕之无从也仲子亦犹行古之道也夫子为弗闻也者而过之遂命覆醢死不如速朽之愈也若䰟气则无不之也考工记之文𣙜而论之盖有三羙一曰雄健而雅二曰宛曲而峻三曰整齐而醇略条于后雄健而雅郑之刀宋之斤鲁之削吴粤之劔迁乎其地而弗能为良凡为弓方其峻而髙其柎长其畏而薄其敝宛曲而峻凡攫閷援簭之类必深其爪出其目作其鳞之而深其爪出其目作其鳞之而则于眡必拨尔而怒茍拨尔而怒则于任重宜且其匪色必似鸣矣爪不深目不出鳞之而不作则必穨尔如委矣茍穨尔如委则加任焉则必如将废措其匪色必似不鸣矣引而信之欲其直也信之而直则取材正也信之而枉则是一方缓一方急也若茍一方缓一方急则及其用之也必自其急者先裂若茍自急者先裂则是以博为帴也整齐而醇烁金以为刄凝土以为器栈车欲弇饰车欲侈钟大而短则其声疾而短闻钟小而长则其声舒而逺闻已上则摩其旁已下则摩其耑春秋文句长者踰三十余言短者止于一言诗之文句长者不踰八言短者不减二言春秋主于褒贬诗则本于羙刺立言之间莫不有法诗人之用助辞辞必多用韵有用也辞若何其䖏也必有与也有用而辞若俟我于着乎而充耳以素乎而有用矣辞若陟彼砠矣我马瘏矣有用忌辞若抑磬控忌抑縦送忌有用兮辞若其实七兮迨其吉兮有用之辞若知子之顺之杂佩以问之有用止辞如既曰庸止曷又従止有用且辞若椒聊且逺条且如四句六句者多矣今不备载又礼记非诗人之文助辞之上亦有韵恊如曰礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉此则用焉辞而职极服则为协孔颕逹曰诗章之法不常厥体或重章共述一事或一事叠为数章或初同而末异或首异而末同或事讫而更申或章重而事别或随时而改色或因事而变文或一章而再言或三章而一发萹有数章章句衆寡不䓁章有数句句有多少不同包括诗体孰踰此説故特取焉文则巻上文则卷下钦定四库全书文则巻下宋陈骙撰文则下文有数句用一类字所以壮文势广文义也然皆有法韩退之为古文覇于此法尤加意焉如贺册尊号表用之谓字盖取易系辞画记用者字盖取考工记南山诗用或字盖取诗北山悉注于后孰谓退之自作古㢤用一类字不可徧举采经子通用者志之可触类而长矣或法者法之谓法谓之法之法可法可以法为法必法不以法无法而不法其法焉法于时法实法曾是法侯法有若法未尝法斯法于是乎法有法兮法则法然法奚法而法方且法似法乎法廼法以之法足以法也法得其法以法曰法得之法之以法所以法存乎法莫大乎法知所以法矣法大扺经传之文有相类者非固出于蹈袭实理之所在不约而同也略条于后则可推矣春秋之时王道虽微文风未殄森罗辞翰备括规摹考诸左氏摘其英华别为八体各系本文一曰命婉而当二曰誓谨而严三曰盟约而信四曰祷切而悫五曰諌和而直六曰让辨而正七曰书逹而法八曰对羙而敏作者观之庶知古人之大全也命周灵王命齐灵公王曰昔伯舅太公右我先王股肱周室师保万民世胙太师以表东海王室之不壊繄伯舅是頼今予命女环兹率舅氏之典纂乃祖考无沗乃旧敬之㢤无废朕命誓赵简子誓伐郑誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡士田十万庶人工商遂人臣𨽻圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罚也盟亳城之盟载书曰凡我同盟毋薀年毋壅利毋保姦毋留慝救灾患恤祸乱同好恶奨王室或间兹命司镇司盟名山名川羣神羣祀先王先公七姓十二国之祖明神殛之俾失其民队命亡氏踣其国家祷卫蒯瞶祷于鐡祷曰曽孙蒯聩敢昭告皇祖文王烈祖康叔文祖襄公郑胜乱従晋午在难不䏻治乱使鞅讨之蒯聩不敢自佚备持矛焉敢告无絶筋无折骨无靣伤以集大事无作三祖羞大命不敢请佩玉不敢爱諌臧哀伯諌鲁威公纳鼎諌曰君人者将昭徳塞违以临照百官犹惧或失之故昭令徳以示子孙是以清庙茅屋大路越席大羹不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也钖鸾和铃昭其声也三辰旂旗昭其明也夫徳俭而有度登降有数文物以纪之声明以彂之以临照百官百官于是乎戒惧而不敢易纪律今㓕徳立违而寘其赂器于太庙以明示百官百官象之其又何诛焉国家之败由官邪也官之失徳宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于太庙其若之何让周詹威伯责晋率隂戎伐颍辞曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以蕃屏周亦其废队是为岂如弁髦而因以敝之先王居梼杌于四裔以御魑魅故允姓之姦居于𤓰州伯父恵公归自秦而诱以来使偪我诸姬入我郊甸戎焉取之戎有中国谁之咎也后稷封殖天下今戎制之不亦难乎伯父图之我在伯父犹衣服之有冠冕水木之有本源民人之有谋主也伯父若裂冠毁冕㧞本塞源専弃谋主虽戎狄其何有余一人书晋叔向诒郑子产铸刑书书书曰始吾有虞于子今则已矣昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其従严㫁刑罚以威其滛惧其末也故诲之以忠耸之以行教之以务使之以和临之以敬涖之以彊㫁之以刚犹求圣哲之上明察之官忠信之长慈恵之师民于是乎可任使也而不生祸乱民知有辟则不忌于上并有争心以徴于书而儌幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而徴于书锥刀之末将尽争之乱狱滋丰贿赂并行终子之世郑其败乎肸闻之国将亡必多制其此之谓乎对郑子产对晋人问陈罪对曰昔虞阏父为周陶正以服事我先王我先王頼其利器用也与其神明之后也庸以元女大姬配胡公而封诸陈以备三恪则我周之自出至于今是頼桓公之乱蔡人欲立其出我先君荘公奉五父而立之蔡人杀之我又与蔡人奉戴厉公至于荘宣皆我之自立夏氏之乱成公播荡又我之自入君所知也今陈忘周之大徳蔑我大恵弃我姻亲介恃楚衆以凴陵我敝邑不可亿逞我是以有往年之告未获成命则有我东门之役当陈隧者井堙木刋敝邑大惧不竞而耻大姬天诱其衷唘敝邑心陈知其罪授首于我用敢献功盘庚之戒无伏攸箴宣王之诗庭燎因箴箴之为名见于经矣在昔周武辛甲为吏爰命百官各箴王阙故虞人之箴魏绛独有取焉今採其文以备箴体益賛于禹賛起逺矣后世史官纪传有賛以拟诗体非古法也今采书文以备賛体铭文之作初无㝎体量人量铭乃类诗雅孔悝鼎铭无异书命成汤盘铭考父鼎铭体又别矣四体俱采古法备焉量铭时文思索允臻其极嘉量既成以观四国永唘厥后兹器维则鼎铭六月丁亥公假于太庙公曰叔舅乃祖荘叔左右成公成公乃命荘叔随难于汉阳即宫于宗周奔走无射唘右献公献公乃命成叔纂乃祖服乃考文叔兴旧耆欲作率庆士躬恤衞国其勤公家夙夜不解民咸曰休㢤公曰叔舅予女铭若纂乃考服悝拜稽首曰对扬以辟之勤大命施于烝彛鼎盘铭鼎铭一命而偻再命而伛三命而俯循墻而走亦莫余敢侮饘于是粥于是以餬余口赓载之歌既焕虞谟五子之歌又昭夏训作者蔚起各自为体孔子消揺接舆佯狂歌词玉振鲜其俪㦲特取二歌余在所畧孔子歌泰山其頽乎梁木其壊乎哲人其萎乎接舆歌凤兮凤兮何徳之衰往者不可諌来者犹可追已而已而今之従政者殆而歌之流也又别为三一曰謡二曰讴三曰诵周謡鸜鹆晋謡龙鹑城者筑者所讴不同国人舆人其诵亦异虽皆刍词犹可观法备见左氏采其尤乎晋謡丙之辰龙尾伏辰均服振振取虢之旂鹑之贲贲天䇿焞焞火中成军虢公其奔筑讴泽门之晳实兴我役邑中之黔实慰我心舆诵取我衣冠而褚之取我田畴而伍之孰杀子产吾其与之我有子弟子产诲之我有田畴子产殖之子产而死谁其嗣之祭有祝嘏死有诔谥周公之制备矣祝嘏尚钦诔谥宜实考诸礼籍有士虞祭祝辞贞恵文子谥辞实作者之仪表也今取之士虞祝辞哀子某哀显相夙兴夜䖏不寕敢用洁牲刚鬛香合嘉荐普淖明齐溲酒哀荐祫事适迩皇祖某甫飨贞恵文子谥辞昔者衞国凶饥夫子为粥与国之饿者是不亦恵乎昔者衞国有难夫子以其死衞寡人不亦贞乎夫子聴衞国之政脩其班制以与四邻交衞国之社稷不辱不亦文乎故谓夫子贞恵文子传记所载古作纷然未容数且箕子麦秀之诗下符黍离之咏越人拥楫之歌上体绸缪之意迎日之辞与洛诰同文冠王之颂与士礼辞类虞舜庆云之作成汤旱祷之文润色之语不全典诰之风作者如欲博观于此宜加旌别唐虞三代君臣之间告戒荅问之言雍容温润自然成文降及春秋名卿才大夫尤重词命婉丽华藻咸有古义秦汉而来上之诏命皆出亲制自后不然凡有王言悉责成臣下而臣下又自有章表是以束带立朝之士相尚博洽肆其茟端徒盈萹牍甚至于骈俪其文俳谐其语所谓代言与夫奏上之体俱失之矣今采摭尚书及左氏内外传之语可以代言奏上者録之庶使古人之羙昭然可法如汉武帝初作诰以立三王各以土俗申戒文辞气象未逺于古併附于后舜命契作司徒语命臯陶作士语命伯夷作秩宗语命䕫典乐语命龙作纳言语羙禹陈九功语勉臯陶作士语又羙臯陶语舜又命禹语汤制官刑儆戒百官语髙宗命传説语羙传説进戒语又命传説语成王命微子代商后语封康叔语命蔡仲为侯语董正百官语命君陈分正东郊语康王诰诸侯语命毕公保釐东郊语穆王命君牙为大司徒语命伯冏为太仆正语平王钖晋文侯语晋悼公赐魏绛乐语魏绛辞乐语晋张老辞卿语卫大叔文子谢罪语郑子产辞邑语卫公孙免余辞邑语齐晏子辞更宅语卫子鱼辞従㑹语陈敬仲辞卿语齐威公对赐胙无下拜语齐管仲辞荘王以上卿礼飨语荘王命管仲语郑烛之武辞文公使见秦穆公语楚子西辞为商公语晋平公䇿命郑公孙叚语晋祁奚荐子为军尉语晋狐偃辞卿语韩献子为子无忌辞公族大夫语晋赵衰辞卿语齐鲍叔辞宰语汉齐王闳封䇿语燕王旦封䇿语广陵王胥封䇿语文则巻下