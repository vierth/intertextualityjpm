明名臣琬琰录提要钦定四库全书史部七明名臣琬琰录传记𩔖三提要等谨案明名臣琬琰录二十四卷续录二十二卷明徐纮编纮字朝文武进人𢎞治庚戍进士以刑部郎出为广东按察司佥事分巡岭东终于云南按察司副使是书乃仿宋杜大珪碑名臣碑传琬琰集而作所辑自洪武迄𢎞治九朝诸臣事蹟前录所载一百十有七人续録所载九十五人凡碑铭志传以及地志言行録之𩔖悉具焉其中如李景隆之丧师误国不得谓之名臣惠安伯张昇在戚里中虽有贤声而始终未尝任事亦难与勲臣并列又如陈泰墓志中称冦深忌其才名嗾人诬劾而李贤所作深墓志亦在録中乃极称其持法严明虽自附识语调停究不免彼此矛盾然明自成𢎞以前风会淳厚士大夫之秉笔者𩔖多质直不支无縁饰夸大之词尚属可以取信且其中如郁新呉夀昌等凡数十人皆史传所不详考献征文亦足以资证据固非小説家言掇拾传闻搆虚无据者比也干隆四十六年十月恭校上总纂官纪昀陆钖熊孙士毅总校官陆费墀明名臣琬琰录卷一钦定四库全书明名臣琬琰録卷一明徐纮撰太祖高皇帝御制中山武宁王神道碑大明中山武宁王姓徐氏讳达凤阳府凤阳县人家世农业王年二十有二值元末兵兴嵗癸巳朕集义旅王束麾下朕视其所以周旋㡬二年动静语黙悉超羣英于是命为帅首凡有㣲征以代朕行又㡬一载明年乙未朕被敌所执敌之帅首亦为我军所执明日王来以身代朕归朕归纵敌帅首易王还已而从朕渡江下采石定太平时机务浩繁姑孰之郡密迩大江况元帅首曼济哈雅率舟师以拒江面为朕肘腋之患不暇率兵四征乃命王为将择精兵数千东取溧水溧阳王兵至守者不战民庶咸安明年丙申春二月败元舟师于采石王仍屯溧水三月召王从征建业越十日庚寅师入建业越七日丁酉命为大将浮江而下水陆并进东取京口大破元师京口已定东探浙右时张士诚擅称名号遣将已据毗陵旌旗相望其守者潜遣间谍诱我斥堠王察知遣使归告请勒兵以讨朕许之王将三万人逼近其垒复遣归告贼势少窘益兵可下朕遣战将千余负甲士三万师㑹合围毗陵张士诚自姑苏发其弟张九六将兵数万来援王遣兵逆战不移时破之生擒张九六城守犹坚朕复益新附二万合势共围守者窘甚计出多方诱我新附者二万新附帅首密从倾营入城助彼来战初我军环其城而营之因新附者叛四方去其三独王固守其南开平王犹营东南外一舍之余扼彼援兵尚未惊移间新附者叛冦迫王营王拒守且战开平自外来援内外夹攻大败其衆擒其守将张徳余军败入其城王复环而困之士诚自姑苏遣将吕珍夤夜入城督兵以守与王相抗初彼军虽少粮且足用战守益坚及请降入军多粮少战且狐疑丁酉春守将吕珍潜遁城下师旋复遣征宁国城围援至王发兵扼要而战援者败俘斩者衆旬日城降宣城亦附凯旋时四方羣雄甚多朕固守江东数郡命王秣马厉兵以观四方之势又明年戊戍命王㸃兵固守建业朕亲下淛东金华既平二月师还未㡬遣王西征皖城水陆并进㣲北秋命王西征池州师抵而平陈友谅遣兵来救斩首万级生获三千余时张士诚发兵来冦宜兴城陷遣王将兵复取师抵城下不旬日城复生获三千余皆战死其年惟杨元义兵尽归壬寅秋王从朕下浔阳陈友谅败溃时张士诚发兵攻长兴留王守浔阳未㡬召归师次中涂令复守浔阳比至陈兵已入城守王遣兵与战陈兵复溃俘斩数千获其眷属战骑彼时浔阳之境空荒弃而弗守师旋建业癸夘春正月取豫章城降命王西取武昌不克班师中涂豫章内变王复讨平张士诚北冦夀春朕亲往援王为前部张兵败北旋师金斗周围其城战间陈友谅大率兵冦豫章诏王罢金斗之围归整舟师解豫章之难秋七月师次彭蠡陈友谅罢围逆战王身先诸将败陈一巨艘死者千五百人自是彼军势弱我军威振由王身先癸夘嵗留王守京朕西征武昌甲辰武昌下克陈之后其年大㑹兵于京师乙巳歳命王取淮东淮阴诸州仲夏师旋歳丙午命率甲士二十余万东取呉越鏖战于呉兴皁林之野生擒张兵六万不戮一卒尽赴京师冬十有一月师抵姑苏明年丁未秋九月姑苏下兼浙左之大半诏班师命王西略苍梧九溪率服还军京师洪武元年戊申春正月朕即大位二月命王为征北大将军银青荣禄大夫上柱国録军国重事中书左丞相兼太子少傅信国公命率甲士二十五万北定中原抵齐鲁而民安所过辑兵守御规画足食兵不民扰所得壮士帅而徂征不烦朕念北齐旣平命渡河南兵至大梁父老壶浆以迎西下洛阳长驱崤函直抵潼关守者拒战王命宋国公冯胜拔之朕命据关而守谕归大梁北下河内由邺下趋赵州抵临清其年八月三日辛未北入元都捷奏平元复命西下晋冀如命井陉长驱晋冀以平二年春正月召渡河西兵入关中守者皆弃全有关内之地召归天下太平三年冬十有一月论功行赏命王为开国辅运推诚宣力武臣特进光禄大夫左柱国太傅中书右丞相征北大将军改封魏国公五年夏五月衆议北入沙漠王至岭北兵疵而还勅命沿边辑守歳镇于燕口外余民自是收尽海内无虞十七年甲子太阴数犯上将朕恶之召罢北镇劳之于家是年腊月二十有一日染疾朕恐之星驰四召名医咸至终疾勿瘳明年乙丑二月二十七日己未薨特封中山王谥武宁享年五十有四爰以是年四月十八日己酉葬于钟山之阴生男四人世子允恭袭封魏国公女四人长燕王妃王平昔言简虑精当提兵之时令出不二诸将敬若神明所至之处攻城不屠与人不戏凡受命而出及功成而旋每不自矜至于封姑苏之府库置元宫之美人财宝无所取妇女无所爱忠志无疵昭明乎日月旣薨朕恐歳月幽遐磨迷伟绩朕特亲笔生前张我武威偃兵息民混一区夏奠安神人之劳以示子孙耿光万世勒诸坚石树当神道歌曰景命昌兮天彰钖我英俊兮忠良幽韬秘略兮神机黙温温兮兼刚秉旄钺而徂征兮既出幡幢缭绕兮雄气轩昂战骑灵兮蹄疾旌旗烈烈兮前行六军济济兮甲胄砺矛灿烂兮精铓舍之兮周庐星列属櫜兮比比悬傍刁斗声频兮令密山川妖魅兮奚藏弯弧力劲兮射欃枪㡬披星月兮秋霜奋志海内兮孰前当摧坚抚顺兮我武惟扬臣惟古功臣之薨圹有志墓道有碑礼也然自唐以来皆命词臣为之惟我圣皇芟夷羣雄混一区宇虽股肱爪牙非止一人而中山武宁王实元勋之首南收呉越北定中原东平齐鲁西入关陜大抵皆王之功今其薨也圣上以王丰功伟绩始终本末非词臣所能周知故亲笔之刻置墓道自古人君礼报功臣未有若斯之盛者也臣等不敏幸得同侍经筵钦覩御制不胜感激流涕谨拜手稽首书于碑文之左文渊阁大学士奉议大夫臣朱善承务郎左春坊左赞善臣刘三吾承务郎左春坊司直郎臣汪仲鲁翰林院侍诏臣沈士荣孙大雅谨书勅赐滁阳王庙碑张来仪洪武十六年十一月七日皇上亲藁滁阳王事实召太常司丞臣张来仪谕之曰王之恩徳注在朕心今滁有庙祀而碑刻未具甚阙典也汝其据此为文于石臣来仪谨再拜奉诏按王讳子兴姓郭氏其先曹州人王父少好术数常从异人游得其书年长未娶南逰定逺邑人神其术将有为叩之必验邑中富翁家有处女以瞽未许稼王父过其门翁以女命来卜数成曰此贵人也翁曰瞽目未配王父曰翁能不鄙我乎则妻之翁曰诺既而娶不数年夫妇家日赡生子三女一王中子也始生父卜之喜谓人曰是儿得佳兆异日非常必大吾家旣长兄弟别业三人皆善殖产元末民间有造言者王误中其説信之甚笃忽不事业而妄散家财阴结宾客至正壬辰汝颍兵起王识天下当变乃召所结宾客子弟拔濠梁据之时皇上潜居民间为讹言所逼惧祸将及遂挺身入濠梁抵其城为门者所执将欲加害人以告王王亲驰活之抚之麾下间召与语异之取为亲兵居数月王谓曰汝单居当为汝婚王暮归与夫人饮食语及斯事次夫人忽惋惜谓王曰方今兵乱正当收召豪杰是子举止异常若不抚于家而使为他人之亲是失智矣王悟遂以女妻之孝慈皇后是也王为人勇悍善战时军师四人名位皆在王上王素刚直不屈人下每遇事四人瞋目语难而王剖决通敏数以非语侵之衆故含忍未㡬客军首帅彭赵以兵来驻濠二姓皆僣称王王等遂为所制一日衆挟赵势拘王于狱将害之皇上自军驰归或曰勿往曰再生父母有难可不赴乎遂入王家明日彭帅闻遣人释王以归明年夏还故里收元卒七百献王王就令将之又明年夏染末疾未差王闻元义兵欲归将説之左右无可使特过寝门示意趑趄因请扶疾往卒説降之得其精卒三千既而彭赵东屯泗洲因挟王以往时皇上方驻滁阳知衆不可共事独坚守以待复遣人赂彭赵左右赂行王得纵归滁阳时王兵共四万其麾下仅万人皇上所部三万有竒明年乙未王命守和阳既而信流言亲至和阳视师值王仇人亦驻其中闻王至移军异处皇上礼送行者俄为所艰王闻惊惧得疾寻卒归塟滁州夫人张氏生三子长战殁次为降人所陷㓜与羣小阴谋伏罪次夫人张氏生女一为妃生蜀王豫王如意王女二洪武元年天下既一剖符行封追思更生之恩实帝业所始乃封滁阳王建庙墓滁阳命有司歳时率滁人祭之臣来仪伏闻自古帝王之兴虽受命于天未始不因乎人葢必有所佑助维持而后成及其既成也其所佑助维持之者亦得以与享其荣传之无穷而施之罔极惟我皇上奋布衣提一剑而起外无尺土一民之助而王能脱危难识几㣲纳于贰室授以兵柄慨然不少吝惜遂肇大业可谓有知人之鉴矣及今大统既定四海一家推本寻源实由于王爰建显号俾永永血食葢非王无以开万世之业非皇上无以永王之名臣谨即是为铭铭曰皇受天命发迹濠梁方其始兴附于滁阳滁阳先知识圣于㣲圣有大难王脱其羁取彼神龙翼之风云浴日咸池洗其垢氛龙腾日升伊谁之功有相自天实启王衷皇奋无旅王命予之皇室无嫓王命女之谋行谏从肝胆勿疑萋斐之言终莫我离秉钺专征付以阃外颠强蹙骄有衆日大变生不意卒疾于惊何启其绪勿享其成皇明日昌旣臣万方割符钖爵乃侯乃王爰念旧恩极天罔报一饭必酬矧有大造乃封大郡乃建庙廷乃复滁人䕶其园茔祠官孔严报祀春秋罍酒铏羹黍稷羊牛王其来歆勿曰无后王女皇妃三子挺秀王支百世王有庙祀纷纷羣雄孰王之似小臣受诏作此铭诗勒着贞珉以永无期鄂国常公开平忠武王神道碑铭宋濓洪武二年己酉秋七月七日银青荣禄大夫上柱国中书平章军国重事兼太子太保鄂国常公薨于军中二十三日讣闻皇帝为之震悼罢朝在廷之臣莫不洒泣越明日诏中书定议赠翊运推诚宣徳靖逺功臣开府仪同三司上柱国太保中书右丞相追封开平王谥忠武八月朔日柩车至龙江上往临奠恸哭而还亲为择地于钟山草堂之原营建宅兆及栖灵之祠凡百须之具一给于官不以烦其家至冬十月九日始塟复推恩及其三代皆为王爵生荣死哀可谓至矣上犹念其功不置召臣濓于庭而谓之曰朕东抚高丽西抵吐番北际沙漠南来交阯占城莫不稽首奉命计其开拓之功以十分而言王葢居其七八朕今手録战伐次第以授尔尚为文勒诸丰碑以着王之功于无穷焉臣濓受诏而退谨再拜序而铭诸幽王讳遇春姓常氏濠州怀逺人世为农家赋性刚毅膂力絶人歳壬辰羣雄并起江淮为之鼎沸时王年二十有三为羣盗刘聚所得聚覩王状貌竒伟拔于行伍而信任之王每出战必鼓勇争先聚深喜之王察聚所为终不能有成欲择所依乙未闻上驻兵和州领衆数十人弃聚来归居两月余请为前部先锋上曰尔之来者为士卒粮絶故就食耳尔自有主我安得而留之王请之再三至于涕泣上曰尔姑从吾渡江俟克太平委身事吾未晚也夏六月上先抵采石矶元兵阵于矶上而矶下巨舟如织相距仅三丈余猝难登岸王乘快舸相继而至上麾之使前王即舍舟挺戈先登衆皆披靡遂拔采石乘胜取太平从上守御廼始授总管府先锋冬十月陞管军总管丙申春二月元中丞曼济哈雅复以兵屯采石南北不通上虑将士虽渡江而其父母妻帑尚留淮西势莫可致命王綂兵攻之王至设疑兵以分其势而以正兵与之合及战别出奇兵擣败之悉俘其精鋭自是元兵扼江之势衰矣寻守溧阳攻建康功为诸将先三月从今大将军右丞相徐公达克镇江夏四月授承信校尉领军先锋秋九月再攻常州㑹有军叛去与伪呉张士诚合徐公被围于牛塘王与诸将力战大败其衆擒士诚枭将张将军徳冬十有一月陞统军大元帅丁酉春三月遂克常州迁中翼大元帅夏四月从徐公下宁国秋八月克马䭾池冬十月取池州戊戍春擢江南行中书省都督马步水军大元帅冬十有二月上亲取婺州己亥夏四月转镇国上将军同佥书江南等处行枢密院事守婺城寻命攻衢州降之冬十月陞佥院十有二月攻杭州庚子夏五月召还京师从徐公拔安庆赵普胜之水寨时伪汉陈友谅扬言援安庆王䇿其必攻池州以羸弱守城伏鋭士于九华山明日友谅兵果来攻城伏兵四合俘杀万余人六月友谅入太平犯龙湾王共谋击败之已而上整舟师袭友谅留王守京师军民无敢譁辛丑春三月拜江南行中书省参知政事秋七月从上取安庆破江州回守龙湾冬十一月张士诚出兵冦长兴上时驻九江闻报还京师命王往援士诚兵败俘杀五千余人壬寅春修安庆城罗友贤搆乱据池州神山寨将与士诚通杭歙震动命王往攻之癸夘春正月擒斩罗友贤余党悉平三月张士诚遣兵围刘福通于安丰王从上击之将战王突入其阵三战三胜敌兵大败而去俘获士马无算遂同徐公围庐州凡三月城将下适陈友谅攻南昌王解围而还秋七月从上率诸将往援八月遇友谅于彭蠡湖之康郎山王与之聫舟大战唿声动天地无不一当百纵火焚伪平章舟风急火炽十里之间湖水尽赤敌将张定边素号枭勐奋前迎战王射之定边中矢走友谅乃退保鞋山诸将以友谅兵尚强请纵其去王独不言及我师出湖口皆言江流湍急欲放舟而下上知其情命以舟扼上流王应之诸将乃遡流而上舟蔽江面控湖口者旬有五日友谅军食乏出江求战王遣火舟火筏御之敌兵奔溃追北数十里与之酣战自辰至未不解上所乘舟及王舟皆胶于沙王旣脱御舟而已舟被围复力战而脱于是友谅中流矢死士卒十万皆降未几其臣立友谅之子理于武昌冬十月王帅师讨之四面合围甲辰春二月理衔壁出降荆湖之地望风皆附陞中书平章政事秋七月从徐公取庐州八月遂自将兵平临江之沙坑麻岭十洞牛陂诸寨进取贑州乙巳春正月克之悉定南安南雄韶州夏五月还兵取安陆襄阳冬十月从徐公克泰州丙午春三月复从克高邮夏四月淮安濠泗徐宿安丰皆下秋八月诸将攻浙西师次太湖伪万户尹义等逆战王擒之直趋湖州之毗山与敌兵水陆鏖战敌兵大溃遂抵城下塞其四门昼夜环攻之伪丞相张士信悉发境中兵为援屯于旧馆出我师之背王綂奇兵由大全港入结营东阡复出敌背且填壅沟港絶其归路士诚知事急亲出兵拒鬭王一鼓胜之士诚复遣其将徐义统赤龙船亲军来援王复击之败于乌镇冬十月旧馆降得兵六万十有一月湖州亦下遂进围平江丁未围之益急士诚收合余烬犹背城百战降其将士且尽秋九月始克之缚士诚来献籍其兵二十有五万乃加授中书平章军国重事疏封鄂国进爵上公冬十月复授征北副将军同徐公奉命北伐戊申春正月上即皇帝位国号大明改元洪武王与徐公下山东诸郡遂攻汴梁守臣李景昌遁进攻河南敌兵五万屯于洛水之北将出迎战王布阵既定单骑执弓矢冲入其队敌发二十骑攒槊刺王王一箭中其前锋大唿杀入悉获其衆而河南诸城先后皆平上幸汴京谋取燕都秋七月徐公与王渡大河河北诸郡又平八月三日燕都不战而克元君北奔师次太原其守将库库特穆尔帅衆来御其锋鋭甚王与徐公谋曰我骑兵虽集而步卒未至何以能战莫若遣精骑夜刼其营其衆可乱衆乱主将可缚也徐公如王言库库特穆尔果中伤而遁己酉春正月进攻大同竹真弃城走河东又平遂西入秦张良弼遁李思齐迎降奉先凤翔巩昌临洮又平夏五月元将伊苏侵通州有㫖命王以所部军东还拒之遂擣永平过惠州获江文清士马以千计至大宁伊苏遁破开平元君又北奔追至北河俘其宗王三人及平章鼎珠等凡得军士万人车万两马三千牛五万全师还燕次柳河川得疾而薨享年仅四十耳王之为人守谦而不矜有功而无过运筹决胜之方不学而能其从大将军东征西伐而能遵守节制及其自将兵则所至无不克捷由其智识明而材力雄故施之各得其宜呜唿若王者可谓开国之殊勋者矣王之曽大父四三府君累赠银青荣禄大夫上柱国中书平章政事追封开平王谥庄简妣张氏追封开平王夫人大父重五府君累赠开府仪同三司上柱国少保中书平章政事追封开平王谥安穆妣陈氏追封开平王夫人父六六府君累赠开府仪同三司上柱国太保中书右丞相追封开平王谥靖懿妣高氏追封开平王夫人妻定逺蓝氏封开平王夫人子男三人曰茂曰昇曰森皆上所赐名女三人长许为皇太子妃余皆㓜臣濓闻之昔日唐太宗起义兵而定天下当时有尉迟恭者弃刘武周仗剑来从其后辅成唐业而恭之功为多于是生有鄂国之封殁有忠武之谥今王之功非恭之所可及上之所以遇王者封谥与之虽全而其王爵之加㤙数优渥揆之于唐诚又过之史臣所谓君臣相遇千载一时者岂不异世而同符也哉是宜铭诸贞石传之千万世一以昭圣天子垂念功臣如此之至一以着王之勲烈于不朽云尔铭曰圣皇开天豪杰四从龙兴而云虎啸而风义旗所指山岳震动颷驰霆舂孰不神竦维忠武王其气至刚仗剑来从飞渡大江无坚不摧无敌不碎席卷长驱易如拾芥平呉定越帖荆抚淮威声所加大小毕来齐鲁既宁汴洛亦定直指幽燕不战而胜元君逺逝六军倒戈本根旣拨何有条柯乃收晋冀乃清秦陇乃狥辽海人百其勇茫茫朔漠滦河所经誓将刬涤边尘弗惊王之忠精上贯天日煜其有光亘古不没副战百捷备殚勤劳光辅帝业翊运之勋靖逺之威在古或罕于今见之大功垂成王忽长逝当宁兴哀如失一臂爰加恩宠用钖王封衮衣绣裳炤耀泉宫天子曰噫未慊朕志其推尔爵上褒三世死生哀荣孰可比焉王虽云没生气凛然钟山之阴隧道有石词臣勒铭垂示千亿明名臣琬琰録卷一卷一钦定四库全书明名臣琬琰续録卷一明徐纮撰文敏杨公墓志铭杨士奇正统五年二月十八日少师工部尚书兼谨身殿大学士建安杨公奉勅归展先墓既毕事卜日启行病作衆曰曷俟少间公曰君命不可稽也挟医以行至临安武林驿病加遂不起是年七月二十也守臣治棺歛既驰奏皇上嗟悼辍视朝一日赐特进光禄大夫左柱国太师赐谥文敏遣礼部尚书胡濙涖祭遣中使䕶丧还塟其乡命有司治坟曽大父伯逊大父达乡父伯成皆赠荣禄大夫少傅工部尚书兼谨身殿大学士曾大母黄大母谢继阮母刘皆赠夫人公初名子荣字勉仁自学诸生乡试选第一㑹试第三廷对擢第二甲赐进士出身入翰林为编修太宗皇帝入正大统更其名荣初建内阁简翰林之臣七人其中专典宻务七人者解缙胡广黄淮胡俨金幼孜公及士奇也公齿最少最警敏一日晚上出右顺门召内阁诸臣公一人在出江西三司奏章示之言吉安乡民之啸聚者已悉复业盖朝廷初有闻即遣行人许子谟赍勅抚谕子谟行将一日又遣都督韩观率兵继之如抚谕不下即加兵及是奏至上谕公曰观不至不下其降勅褒观公读奏讫曰计发奏之日观尚在中道未足褒从之自是益重公时四方之事方殷七人者旦夕侍左右承顾问受㫖退治职务且兼稽古纂述之事不虚寸晷上时步至阁中亲閲其劳且视其所治咸称㫖时公尤勤励遂皆进官公进修譔数月复进侍讲明年改元永乐秋公请告归省又明年春七人皆赐二品金织衣且劳之曰天下事咸朕与若等同计非若六卿之分理也无几简翰林之臣十数人兼春坊官以任辅导公兼右春坊谕徳授奉训大夫日分直进讲经史四年春公得寒疾命中官以御医来视赐药物五年奉命往甘肃同总兵议邉务察视守备还奏称㫖六年夏丧父给传归既葬遂命起复是年冬丧母公奏归守制时已下诏巡守北京不许七年春内阁胡公金公及公奉命扈从北京甘肃总兵何福奏降元托卜辉罕等率部来归命公往同福处置还奏上悦遂奉命持节往额齐讷之地封福为宁逺侯八年春车驾北征巴雅尔实喇公三人仍扈从至驴驹河命公先赍勅还报皇太子复还北京冬扈从还南京九年春奏合母丧遣中使䕶送既还皇太子命公侍诸皇孙学且命公曰严则有成公尽心不怠重修髙皇帝寔録命胡广胡俨黄淮及公为总裁十年二月赐诰命并追赠父母妻冬月肃守帅西宁侯宋琥奏边人娄达罕逃居齐勤䝉古卫将为边患丰城侯李彬镇陜西遂勅彬率师勦之且命公往与彬计度十二月还奏饷道险阻今沍寒人疲马瘠不可行且边地不足以烦王师遂勅彬旋师无几叛者复归十一年春从狩北京十二年三月从征卫喇特时皇太孙侍行上命胡金及公三人凡行营有暇即与讲柝理义开其聪明尚宝司官阙命公兼之既还勅翰林修性理五经四书大全公三人皆为总裁十四年陞翰林院学士仍兼庶子扈从南归十五年春复扈从巡北京十六年夏进髙庙实録赐宴赉胡公没公掌翰林院事益见亲宻一时廷臣狎恩多纵忌公抗直发其私适太学阙祭酒衆共举之寔欲踈公上不聴公遂宻言十弊指斥五府六部都察院章留中不下十七年进文渊阁大学士仍兼翰林学士授奉政大夫十八年扈从北征秋还京冬将西征亲藩奏建文中江西所垜集民兵可徴用出奏示公公对云陛下命复民业二十年矣今复徴非信上曰朕意固如此遂寝三殿灾公偕金公陈便宜十数事皆见施行重贤爱民或䧟非辜必援之尚书夏原吉以兵饟不给坐繋吕震言其柔姦侍读李勉时尝论事亦有言其卖直者皆激上怒公悉委曲为之辨解二十一年秋复扈从西征驻跸万全一切军务悉付公掌宁阳侯陈懋奏番王额森图罕来归命公往议定降归奏称㫖二十二年复从北征中道军饷不继上闻之命公与金公总计其数遂如二公言遣使谕其释兵弗臣之罪下令班师浙江三司奏处州之丽水福建之政和山冦劫掠请勅两都司合兵讨之公言愚民为有司所苦出不得已兵出则良民先被害愿遣一勅使抚谕之不足烦兵上从之卒如公言兼事一日上从容坐帐殿谕公二人曰东宫监国久熟政务此归悉付以天下事吾惟优游暮年二公共对曰皇太子孝友仁厚天下属心允称陛下付託上悦师次榆木川上不豫既上賔凡沐浴袭奠饭含棺歛一切之礼悉出二公衆遂推公先驰归报既至同尚书蹇公等议丧礼遂议即位礼仁宗皇帝嗣位进公太常寺卿授嘉议大夫仍兼两职学士逾月进太子少傅授资善大夫兼谨身殿大学士山陵事殷太监孟继极言公尽心丧事上嘉叹即升公工部尚书仍兼前二职赐勅褒谕三俸俱支尚书一俸全给米洪熙元年赐诰赠二代考妣无几上命范白金为方寸印四枚其文曰绳愆纠谬以赐师傅公与金公同受其一皆期之直言臣辅修文皇帝实録公预总裁仁庙上賔时皇太子监国南京遗诏召嗣位公往迎于徳州既还命公同有司相陵地宣宗皇帝嗣位修仁庙实録仍预总裁髙煦反在廷多怀二心惟文臣三四人劝上亲征公其首也遂扈从讨平之师还特受骈蕃之赐马骐激变交阯黎利聚衆抗王师总帅孱弱不支輙与利和且为利请立陈氏后遂以师还奏至上以示文武大臣皆劝发兵击利上不聴竟偃兵息民公预力焉是年八月车驾巡邉至遵化闻兵逼塞下以道陿师难并进上率铁骑数千先驰撃之文臣独公从既还陞少傅进荣禄大夫仍兼尚书大学士三俸俱支辞大学士俸进两朝实録赐宴赉又范白金为图书刻方直刚正四字以赐公数月上念先朝老臣蹇义等四人皆春秋髙并赐勅褒谕命辍职务朝夕左右侍论议公预焉赐玉带加有御制诗画之赐公满三载吏部以闻赐勅有忠言谠论禆益为多之褒赐宴礼部遂赐少傅诰进封三代后两扈从巡边皆至洗马林而还宣庙上賔复偕有司相陵地皇上嗣位公与同官三人协志合力以效禆益赐赉特厚修宣庙实録皆为总裁书成进公光禄大夫柱国少师兼尚书大学士如故赐玉带时上日勤圣学命公同知经筵事五年谒告省墓赐褒敕谕加厚赉给传遣中官䕶送既还京道薨春秋七十公仕于朝四十年皆居清宻考乡试者一读廷试卷九为人闿疏果毅遇事当为奋前不疑于论古人必欲出新见不肯茍同议辟率归寛恕勤职事盛寒暑及小疾未尝少怠于四裔及邉徼事及邉将勇怯智愚靡不通知故忖量事势率豫中内笃孝友睦婣之行家故丰裕且有厚禄能济穷恤患无间疏戚喜賔客善交际虽贵盛无涯岸贵贱大小皆归心焉故闻其没也咸有嗟悼怅惜之意所着文章有黙菴集云山小稿静轩稿退思集北征记训子编藏于家元配刘赠夫人继刘封夫人子男六恭让钖阳贵芳贵通女七孙男十二奏俨伦俊俭佶儆佐倧伟伷仪孙女七曽孙女二士竒与公同僚三十有九年同事四圣今内阁旧臣惟吾两人未能退公又溘先余逝公之塟其子属少保杨公书墓上之石余铭诸幽呜唿凡今能文士大夫感公之徳述公之行虽有之矣若交之久知之深言之信者余两人其庶几可无愧也铭曰桓桓文敏通才博识遭际圣明光奋于绩承明廷阁着作之庭以翺以翔舒叶振英北裔西垂从狩万里职典署文亦兼知武外蕃胸臆帅垣弱强重瞳屡顾数奏惟明晚陟三孤二公𢎞化恪恭朝夕敢或遑暇帝懐敷仁鞠躬承之民怀被福黾勉成之志存寛惠行在果断嘉谋谠议褒书有焕予告南旋曽几何时上下延竚而讣奄来越昔内阁七人同事荏苒三纪我铭其四公夀考终哀荣宠光于乎文敏殁也不亡少保文定杨公言行録失名杨溥字𢎞济湖广石首人进士歴仕洪武正统间位至少保卒年七十五谥文定仁宗一日东宫观汉史叹张释之不易得公进曰释之诚贤然非文帝之寛仁曷得行其志臣以为释之汉一时不易得如文帝三代而下不易得也退採文帝事编为事𩔖以献仁宗甚悦赐书褒美先生在狱中十余年家人供食数絶粮又上命莫测日与死为隣愈励志读书不辍同难者止之曰势已如此读书何为曰朝闻道夕死可也五经诸子读之数回已而得释晚年遭遇为阁老大儒朝廷大制作多出其手实有頼于狱中之功盖天玉成之如此为人谦恭小心接吏卒亦不敢慢初入乡试为首选胡俨典文衡批其所刋文曰初学小子当退避三舍老夫亦让一头地又曰立玉阶方寸地必能为董子之正言而不效公孙𢎞之阿人以俨为知人后俨为祭酒先生已在禁垣位望益髙终身执门生礼俨亦不辞人两髙之公祭座主胡祭酒先生曰区区昔承见许于文字之间继而沗同官得相从者二十余年先生致仕以音问往来者又二十余年区区夙夜砥砺惟恐负先生所知有玷于斯文而未能也杨文定公最善王检讨张修撰一相见輙出所作就二人评有所改易即乐从公亦喜改人文字泰和陈学士当笔譔祭文公欲有所易陈忿然不平见于言色公即已之尝闻杨文定公桃符有曰黎庶但教无菜色官居何必用桃符宣徳正统间名臣称三杨文贞为西杨文敏为东阳盖以姓同因居第以别之文贞因出江西而文定郡望每书南郡乃因以南阳号文定焉东王则抑菴西王则泉坡盖亦然也宣徳元年春三月既望太常卿兼翰林学士杨公𢎞济被命归省其母太夫人于江陵时不得见者十有八年矣先是公由翰林编修为太子洗马侍仁庙于春宫丁先太常府君忧诏夺起侍讲经筵后屡欲归宁而竟不果行荐以迍晦十年不得快适大夫人年髙强食益壮教诸孙综理家政裕如也公在覊逺念不得见母中抱沉欝食息几废然闻其康强冀他日必复得见輙用自解永乐甲辰秋公再入翰林为学士赐诰命太夫人受五品封号未数月超拜太常卿推恩上及三代太夫人加封三品国初江陵人有南徼之戍什伍连属杨氏亦𨽻籍焉其地在瘴乡往戍者多不得生还追迫无虚嵗太夫人甚厌苦之至是上优诏复其家公在京师驰书还报而加封之命适至太夫人披三品命服北向稽颡诸妇孙皆罗拜欣跃以至感泣公今又乘传南还日抵舍太夫人童颜白髪云冠霞帔坐堂上公朱衣象笏于阶下诸妇孙先后奔走奉觞上夀当此之时更不知天壤间复有何乐可以及此也况内帑泉币白金文绮之钖绚烂稠叠拜墓燎黄祭毕而燕乐与父兄宗族侈上之赐士君子效用于峕沐此光宠可谓盛矣虽然贤才之生天固有以启之是以明良相逢功业克建而令名无穷焉若公之徳器材识卓为一伐伟人而君臣知遇又如此岂偶然哉自昔声华谒辇林几年出处叹浮沉汉文未许冯唐老鲍叔偏知管仲心赐食每当琼署晓退朝长傍落花隂眼中亲旧无多在白髪相看意转深正统九年春修国子监讫工杨文定公奉㫖御制碑文文定以重建太学为题具稿进呈命范太监持示杨文贞公时文贞已卧病乃作一篇以新建庙学为题封进用之文定不悦执用其题文贞具本论凡言重建者谓已作之后又作之庙学虽前元所建非国朝事此不可论今既悉彻而新作之只当云新建且庙与学二者若只书建太学而不云庙于礼未安请通改作新建庙学四字为宜廷议虽韪文贞之言然已刻石无及矣二公之学识于是可见公撰绣林读书记曰学宫在绣林之阳与龙盖诸峯相望此其读书处也子自髫龀就傅于兹者若干年读书之暇偕同逰登山椒盻长江望洞庭览云梦之墟天光万里逸兴云飞有不自知其乐者及出仕途歴险夷又若干年今年七十有一追惟父祖教育于斯师友训砺于斯国家作养于斯而寤寐之间未尝不在于斯也复惟少时拙工呈璞备员翰林由编修迁洗马以事坐废若干年复入翰林迁太常再还礼官忝列三少之末仰惟圣明过䝉㧞擢不敢不敬谨从事以图报万一况读书终身亦恒以礼自度不敢以夷险易心第由才识踈庸年益衰迈而终不能无慊然于进退之节尚思以义制之而不敢昧于所私也公年七十乞老上䟽曰臣一介书生荷䝉国家作养出仕四十五年歴事列圣叨享廪禄复蒙皇上厚恩擢居显秩日侍清光恩礼优厚臣再世再生莫能补报臣今年七十有三筋力衰耗耳目昏瞶思虑不周事多遗忘加以今复遘疾叨䝉圣恩命医调治痊可然自是血气益衰日甚一日虽欲勉强图报万一而力不从心切自思维有毙而已仰惟古昔圣帝明王斟酌人情制为致仕之典圣朝稽古为治推广仁心优老恤贤人臣七十得致仕不强其所不能以全始终之谊士君子揣分知足明于进退不敢贪禄固位以存㢘耻之心维时人有士行朝无倖位良以此也公自赞小像云资可以为学而理或有未明时可以行道而力有不至𬗟怀古人夙夜惟厉而莫及焉呜唿老矣又自赞待漏像云以一介书生居三公之贰峨峨其冠玱玱其珮日近清光谈仁道义将为徳为民以为志乎抑碌碌庸庸以保富贵乎圣贤之道匪知之艰而行之不易也尚思时之所遭身之所自以报万一庶几于君亲无愧也李文达公序公文集曰公早掇巍科擢官翰苑进宫僚而辅导之功显入内阁而论思之职修日备顾问于𢎞文而经济之畧大展屡任总裁于国史而劝戒之义弥彰平生之志于是乎伸矣则其事业岂易及哉及观其所为文章辞惟达意而不以富丽为工意惟主理不以新竒为尚言必有补于世而不为无用之赘言论必有合于道而不为无定之荒论有温柔敦厚之㫖趣有严重老成之规模真所谓台阁之气象也平生之学岂不由是而着乎司冦彭文惠公赞曰江汉炳灵以发文明早居舘阁晚践孤卿惩艾思奋处困而亨谦虚好学保泰以贞老成体国蓍龟典刑东里建安叅合成名二十余年光辅太平少师杨公传王直公杨氏字士竒其先叶隂人南唐虞部府君辂始居庐陵再世从吉水后至允素迺徙居太和故今为太和人曽祖景行仕元累官以翰林侍制致仕有传在国史祖公荣父子将皆不仕而皆以文学行义重于时公早孤母夫人陈氏教育之甫六七嵗告以世徳之详公即感奋力学虽甚贫亲执劳事然未尝废卷时䘮乱虽平而苦无书四书五经皆手钞以读海桑陈先生夫人世父也甚爱公早夜训饬使咸由道年十五褎然为人师学行日益有闻缙绅君子礼重焉郡县交举为学官皆不就乆之朝廷以博学徴入翰林任编纂共事者皆天下宿儒雅公精慱未几令吏部考第其文授以官又以公为第一授亲王府审理副然犹执笔在翰林太宗皇帝即位遂擢为编修时方开内阁于东角门内命解缙黄淮胡广胡俨杨荣金㓜孜及公七人处其中典机宻寻陞侍讲上尝谕公曰朕知尔文学亲擢置此尔但尽心勿自疑畏公感上知遇忠勤不解早夜孜孜以修其职仁宗皇帝为皇太子又以本官兼左春坊左中允益见宠任文华殿甞讲大学公呈讲义于上前览毕上曰先儒谓尧典克明峻徳章一部大学皆具公因奏曰二帝三王所以修诸身施之国家天下皆大学之道上复曰孟子道性善言必称尧舜讲説之际必以前古为证庶几易入侍讲学士王逵讲干九四举储贰为説皇太子疑其言问公公曰此宋儒胡瑗説也曰与常人言亦举此説乎公曰程子尝言卦中六爻人人有用圣贤有圣贤用衆人有衆人用君有君用臣有臣用无所不通王昭素尝为宋太祖言之矣讲臣非有据岂敢妄出意见哉皇太子尝閲真徳秀所辑文章正宗喜其有益于学者公曰徳秀道学之儒志诚甚正其着大学衍义尤有益于朝廷君臣皆不可不知皇太子即取视且命飜刻以赐诸子亦以赐公曰予倚卿为辅卿亦当留意也饶州士人朱季支献所着书斥㢘洛关闽之説上览之怒曰此儒之贼也时礼部尚书李至刚翰林学士解缙侍读胡广及公侍侧上示之其书缙曰惑世诬民莫甚于此至刚曰不罪之无以示儆宜杖之摈之四裔公曰当尽燬所着书庶几不误后人广曰闻其人已七十燬书示儆足矣上曰谤先贤毁正道治之可拘常例耶遣行人押季支还饶州㑹布政司及府州县官与其乡士人明谕其罪而笞以示罚悉索其所着书焚之上复谕羣臣曰除恶不可不尽悉毁其所着书最是广东布政徐竒朝京师载岭南藤簟诸物将以遗廷臣或得其单目以进上閲视无公名乃独召公问故将以私交罪之公曰竒自都给事中受命赴广时衆皆作诗文赠之故有此餽臣不与名者以当时病未有作不然亦不免今衆名虽具然受否未可知且物㣲甚当无他上意解命中官燬其目一无所问陞左春坊左谕徳兼侍讲礼部尚书郑赐为侍郎赵羽所间忧鬰感疾勉强奉职如平时忽以卒告上疑其自尽召翰林诸臣问之衆未及对公进曰臣观赐病数日但未敢即安昨晚同立右顺门下赐忽仆地旁人怪赐无人气臣遽命其属官掖出午门外上闻公言曰微汝言几悞疑赐赐本君子顾才不足耳命工部与棺礼部往祭之六年冬以廵狩北京诏告天下命公视草上称善又命与诸尚书观之兵部尚书刘㒞私于公曰请以有字易自字公善之衆谓二义不相逺且上既称善不必易公奏曰国家大体当用㒞言上喜公能服善曰则何有败事由是益属意于公明年车驾廵狩北京皇太子监国上命蹇义金忠黄淮与公职辅导义于事多疑少断常持两端曰事当熟虑不然必有后忧公曰事岂得不思但多思则惑惟当据理而行皇太子闻而笑曰此须兼知行勇自今择事议当理者从之不必多思致惑也然皇太子知公诚笃惟公言是从或初若有疑而终必见用由是少有阙失而上下安春坊赞善王汝玉每以诗法进皇太子以问公公曰诗以言志明良喜起之歌南薰之诗可见舜之志汉髙祖大风唐太宗雪耻酬百王除兇报千古之作所尚者覇力非王道汉武秋风辞志气已衰若隋炀帝陈后主皆滛靡不足道殿下明经讲道之暇娯意文事两汉诏令皆可观非但文辞髙古亦可禆益治道诗非所急也皇太子曰儒者亦作诗否公曰儒者固皆作诗然儒之品有髙下有徳行之儒有经济之儒专意词章君子谓之俗儒人主尤当辨于此皇太子喜读易凡决疑必用蓍而以易断命公取朱子本义纂其要以进名周易直指公因进曰易固为卜筮作然文王周公孔子所系辞凡修齐治平之道悉具请编辑以备观览书成以进名曰周易大义九年上还南京一日退朝召公问曰尔辅东宫久果何如公以孝敬对上使言其实对曰凡有事宗庙祭品祭器皆亲閲去年将时享头风作医言当汗殿下曰汗即不敢涖祭左右请遣人代斥之曰上以命我又可遣人代乎遂亲祭祭毕汗遍体勿药疾自愈每进御用物皆躬閲封识遣行不轻信下人车驾北征殿下不敢宁居恒日中昃始食驾还而后能安上曰此子道当然公曰古圣贤亦皆尽其当然者且殿下天资髙或有过未尝不知知之未尝不速改又其存心以爱人为本将来必不负陛下付托之重上悦十二年正旦日食先数日上问礼部及翰林诸臣正旦日食百官行贺礼乎尚书吕震曰日食与朝贺不同时当贺侍郎仪智曰终然同日冝免贺公对曰日食天变之大者也宋仁宗时元正日食富弼请罢宴彻乐宰相吕夷简不从弼曰万一契丹行之为中国羞后有自契丹还者言于是日罢宴仁宗悔今诚冝免贺上曰君子爱人以徳士竒与智言是也遂免贺及宴十四年上在北京闻髙煦有异志还京师欲发其事疑未决独召公问曰昨问蹇义汉府事对曰不知若朕有未知尔軰疑有离间不敢言今朕既知矣尔言之何害公对曰臣与义事东宫外无敢与臣等言者但汉王始封国云南不肯行改青州又不肯行今知将徙都北京惟欲守南京天下皆疑其心惟陛下善处之使早有定所全父子之恩为永世之利上黙然起还宫后数日悉得其反状及所为战具大怒褫其冠带絷之西华门内东宫力捄解乃免遂命削其两䕶卫处之乐安州曰去此北京甚迩即其作祸可朝𤼵而夕擒也是冬周王楚王来朝谒孝陵上命东宫皇太孙及诸皇孙陪谒问翰林诸臣拜位当何如衆疑未有言公对曰二王尊属当分列在前东宫稍后㞐中皇太孙又后亦㞐中诸皇孙与太孙同班而分列两傍上出片楮所书位次与公言合然下有六字未书授笔命完足之遣鸿胪寺丞周昇持赴陵俾率行之少顷复命以宸翰上遂以与公公寳藏之至今存焉皇太孙勤于学问上命吏部翰林举老成正大儒者侍讲读公与蹇义举仪智衆以为老公曰仪智道理明执守正精神不衰老成正大廷臣未见其比上闻之喜曰智虽老识朝廷大体能直言不阿向言元正日食冝免贺朕知之可谓得人矣二十二年八月太宗皇帝北征上宾学士杨荣归自行在以闻仁宗皇帝即遣皇太孙往迎梓宫时京兵皆随征在外城中空虚虑赵府兵为变因秘未𤼵䘮皇太孙然之顾急未有所与以问公公言上所用东宫图书今请暂假之行此一时之权归即追纳上即取付太孙曰有启事以此封识此亦久当归汝汝就留之既而谓公曰卿言诚是昔大行临御储位久未定浮议喧腾吾今就以付之浮议何由兴且曰朝廷事卿与蹇义当究心吾当重用卿二人也公曰殿下嗣位事无大小皆当尽公此收人心之机也恩之所及必先扈从征行之臣汉文即位首进宋昌史书以为贬臣两人不应先及上初即位有诏减冗费而惜薪司准常例赋北京山东枣八十万斤为香炭之用公入奏曰诏下甫二日而即有此虽云嵗用得无过多上曰数日事丛脞此盖急遽中荅之不暇致审耳即命减其半九月癸未尚书吕震言于上曰今䘮服已踰二十七日请如太祖倣汉制易吉服上时未有荅震退徧语羣臣明旦易从吉公谓震曰今未可比此例盖洪武中有遗诏且仁孝皇后崩太宗皇帝衰服后仍素服衣冠绖带者数月今上于皇考可遽即吉乎震厉声曰朝廷事尔每执异尚书蹇义兼取二説明旦羣臣皆就衣冠黒角带遂以闻上亦未荅明旦上素冠麻衣麻绖出视朝文臣惟学士武臣英国公如上所服罢朝上谕左右大臣曰吕震昨奏当易服朕听臣下易之梓宫在殡吾岂忍易士竒所执是也公自左春坊大学士进礼部侍郎兼华盖殿大学士寻陞少保翰林以公等所受诰草进呈上取笔亲増二语曰勿谓崇髙而难入勿以有所从违而或怠顾谓公等曰此实朕心卿其勉之公对圣徳能容臣等敢不勉昔富弼有言愿不以同异为喜怒不以喜怒为用舍成汤改过不吝所以为圣人愿陛下常以古人为法陞少𫝊阶荣禄大夫时天下方面大臣及羣有司皆朝京师兵部尚书李庆言于上曰民间马畜蕃以散之军伍尚余数千请今朝觐官领之少苏民力正官领牡马佐贰官领牝马太仆寺苑马寺嵗课其息有亏罚与民同公谓庆不可庆忿不纳公独奏曰朝廷求贤任官今乃使养马而课责与民同岂贵畜贱贤之意乎明日复奏曰必行此令天下贤者谁复肯仕盖亏损一马必责陪偿破家产累子孙朝廷可为负此名于天下后世乎上许出内批罢其事不报明日公又言兵部已督朝觐官领马所领多驹南人脆弱不能控制立视其奔逸号泣于道路臣恐将来逺虑者非但不愿仕亦无志学问此令之失非小上曰吾偶忘之当即批出不爽也午刻上御思善门召公谕曰内批岂真忘之朕闻李庆吕震軰皆忿卿朕念孤立恐为衆所伤不欲因卿言而罢今有名矣出示一章乃陜西按察使陈智言畜马不便命公据此草勑止散马公顿首言陛下知臣臣不孤矣但马已领者当何如上曰已领者准洪武中官员乘例不责生息亏损不责偿未给者止勿给复谓公曰继今令有不便惟宻与朕言李庆軰不识大体不足语也上以梓宫在殡命礼部尚书吕震新正朝仪不用乐及鸿胪习礼仪仍用盖震主之公与黄淮等入䟽言前已议不用乐今仍用不可乞𠡠礼部设而不作未报乃复进奏侍廷中至夜漏下十刻遂有㫖如公言越三日上召公等谕之曰吕震每事误朕卿等所奏停乐是臣以能直言为贤如用震言今悔何及洪熙元年正月命公兼兵部尚书公辞曰臣为少𫝊大学士已踰涯分尚书一职更不敢当上厉色曰黄淮杨荣金㓜孜皆三职卿独二职人将谓何卿勿辞公请辞俸上曰卿于朕劳勤二十年故赒以此禄何用辞公曰尚书月俸六十石可飬壮士六十人臣受二俸已过分安敢复加尚书蹇义言冝听辞学士俸公言辞禄当辞厚何用取虚名上曰朕成卿志乃听辞顾义曰㢘贪之风士竒有焉于是黄淮亦辞户部尚书俸上监国时御史舒仲成尝以事迕㫖后已陞为湖广按察副使矣及即位尚书蹇义因以他事奏仲成即命都御史逮治之公上䟽曰向来小人得罪者多陛下即位皆宥之令追理仲成即诏书不信汉景帝为太子召卫绾不赴即位用绾前史韪之上喜罢治仲成赐公米及钞币且䧏𠡠奖谕曰卿导朕以仁助朕以徳欲朕为唐虞之君诚忠臣股肱之臣也有卿如此朕复何忧洪熙元年二月上以田二顷赐公时蹇义先以受赐公恳辞上曰卿事朕表里一诚资益良多朕心不忘卿前辞禄今又辞田何执之固也公曰臣起自寒微今受恩踰分岂可不知止是幸少延残喘得更事陛下三二年获全归山林受赐多矣上曰汝勿忧终身吾送汝入土身后事皆勿忧公曰圣仁在上臣复何忧遂听辞明日谕蹇义曰士竒真能廉使仕者皆如此世岂有赃吏乎四月人上书颂太平者上以示公及蹇义夏原吉杨荣义等曰陛下即位所行皆仁政百姓无科歛徭役可谓治世矣公对曰陛下恩泽已敷但流徙尚有未归疮痍尚有未复逺近犹有艰食之人湏再休息二三年庶几人皆得所上笑曰朕与卿軰相与出自诚心去年各与绳愆纠缪图书切望匡辅惟士竒曽上五章朕皆从所言卿三人未有一言岂朝政果无阙生民果皆安乎卿軰吾所倚任事有未当皆湏直言勿有所隐大理少卿戈谦数言事过于矫激尚书吕震呉中都御史刘观侍郎呉廷用等交奏其卖直沽名上颇厌之公进曰谦虽昧于大体盖亦感恩图报耳古人有言主圣则臣直惟陛下容之上以衆言犹不怿因免谦朝而使视事如故公又进言曰陛下有诏求言言不当者不之罪今谦因言取咎朝臣皆以为戒且四方朝觐之臣咸在岂能尽知谦过失若传之逺人将谓朝廷不能容直言上惕然曰朕非恶谦言事其言自有过实者卿可以朕心谕衆人公曰此非臣言所能言当以玺书开谕可也上遂命公书勑引过而待谦如初令百官言事毋以谦为戒由是天下知圣徳之实上念公匡辅之力赐公玺书其畧曰朕膺监国之命而卿侍左右同心合徳狥国忘身屡歴艰虞曽不易志及朕嗣位以来嘉谟嘉猷入告于内期予于治以惠黎元正固无二简在朕心兹以已意创制杨真一印一枚赐卿用藏于家传之后世惟卿子孙由是知卿克致显荣不易惟艰思保守之惟朕子孙亦由是知卿弼朕之功以保全尔与国咸休永世无斁上尝论科举湏是取南北士上曰北人学问不逮南人公曰长材大器多出北方岂但南人有文可用也上曰然则将如何公曰试卷例缄其姓名请于外书南北二字如当取百人则南六十北四十南北人材皆就用矣上曰壮士得进则北方学者亦感发兴起往年壮士少自科目进故怠惰成风卿言良是往与礼部计议以议定未上而宫车晏驾宣宗即位遂行之宣徳元年髙煦反车驾亲征罪人既得尚书陈山来迎见上请乘势移师彰徳袭执赵王则朝廷永无忧矣上疑之以问杨荣荣力赞其决又语蹇义夏原吉二人依违其间荣遂传㫖令公草勑诘赵王公曰事当有实天地鬼神其可欺乎今当以何为辞荣曰令逆党言实与赵谋即是矣何患无辞公曰如此能服人心否乎往见蹇夏反复言不可状蹇夏曰即如公言当若何公曰朝廷重尊属厚待之有疑则严防之当必无虞而国体正矣二人曰上今特信荣言不系吾軰可否也公复见荣曰太宗皇帝惟三子今上惟二叔其有罪者不可恕无罪者当加厚庶几仰慰皇祖之灵荣意未解曰汝不草勑则吾当以闻时惟杨溥与公意合溥曰吾二人俱请入见明其大义荣先趋入公二人继之门者不内俄复召蹇夏蹇夏以公言白之上不怿而止车驾还京师意大悟不复论彰徳事然言者犹喋喋上皆不听特召公曰论赵王者日益多当如何公对曰今日宗室惟赵于陛下最亲当思保全之岂可惑羣言上曰吾亦思之皇考于赵最友爱且吾惟此一叔奈何不爱今思所以保全之道欲封羣言示之俾自处公曰更得一玺书谕之尤好遂遣广平侯袁容都御史刘观持敇书往谕且示以衆言赵王得书喜曰吾生矣即献䕶卫上表谢恩而言者顿息上待赵王日亲厚而薄陈山竟永斥之久之召公谕曰吾侍赵叔不失亲亲之礼尔有力焉赐公白金文绮楮币二年十月黎利遣人进前安南陈王嫡孙暠表乞立为陈氏后词甚恳切上亦厌兵欲从之大臣有言此黎利之谲当亦发兵诛之或以为与之无名徒尔示弱上召公与杨荣谋之荣曰永乐中费数万人命得此至今劳者未息困者未苏因其请而与之便公曰荣言当从初求立陈氏后者太宗皇帝之心求之未得乃郡县其地耳数年来兵民困于交阯极矣此皆祖宗之赤子体祖宗之初心保祖宗之赤子正陛下盛徳何谓无名汉弃珠厓前史以为美何谓示弱臣侍仁宗皇帝久圣心每憾此事有意外之虑愿陛下勿疑上意遂决五年二月上以四方屡有水旱欲下寛恤之令独召公议之上曰被灾之处税粮首当免民间有欠孶畜马骡官责偿甚急民苦之亦所当恤凡尔所知者当悉为朕言公曰百姓积欠薪刍及採买诸物官府但知督责而民不能输官粮额重民困无聊多有委弃逃徙者当量与减除部符坐徴买办诸物不问其地有无一槩趣办民费价十倍不能完唯当于产有处取之无者勿强也年来刑狱不清旱潦恐由于此冝戒饬法司敦用平恕务求实情四方工匠丁男皆徴集京师役于公者无几受私役者十六七身既劳困而妻孥顾未免怨叹当命官察治丁多免其半单丁者皆免老病无丁者除其籍其本非匠诬引为匠者察实除之今军民若漕运而仓廋无闗防姦盗相继恬不畏法冝命风宪官廵察上称善即书勑明旦行之民大感悦七年二月上谕公曰忆前下令恤民今已再期民事不又有可恤乎公曰官田减租民间皆感圣恩而户部不行追如旧此循习之弊上色怫然曰今欲再下勑寛恤必举此为首如再格不行必罪之因问事之当寛恤者公曰逃移之民朝廷既赦使复业而家业尽䘮又有公逋私债之扰所在官司不能恤则必逃聚山林相结为非请下有司凡逃民愿归者郡县善抚恤免其征徭不愿归者听于所在附籍给以闲田为经营居处免徭役三年庶使得安上曰在彼在此皆吾民但得人安足矣公又言各处课程先因钞法不行加倍徴纳盖一时权冝今钞法颇通冝减倍徴之额天下课程皆纳钞惟湖广广西浙江商税鱼课旧皆纳银请裁为一例上命纳银一两者折钞百贯又言小民之不安皆原有司贪暴请令风宪考察上曰然若有廉能者亦令以名闻奖用之公又言方面及郡守请令京官三品以上及布政按察荐务取公㢘端厚能为国为民者吏部审其可用奏授以官后犯赃罪併坐举者凡因保举授官如有指告其罪者先逮问余人有验然后及之庶不为小人所诬年来吏员太冗多有昏愚不通请令六部都察院翰林院同考试选择而用之军民中有文学才行卓然出衆智谋才勇精于武畧者亦冝察举唐虞之世罚弗及嗣今极刑之家有贤子弟例不许进用上曰舜殛鲧用禹圣人至公之心也今除谋反大逆外其余犯者子孙有文学才行并听用公又奏臣见闻不广愿命大臣谨厚者一人共议之得推广仁恩徧及天下上以胡濙谨厚命与公宻议凡可行者悉以进事皆施行今上即位之初惓惓以天下为心率其同列首言当整肃军政饬边防以奠安百姓南京根本之地虽有襄城伯李隆守备其老成忠直如尚书黄福当令参赞军务有事同议而后行庶几无阙湖广河南山东江西去年旱灾人民艰食虑有啸聚为非者冝委文武大臣各一人往镇之事定而归縁边将士所以警备非常其无马者冝令于行在太仆寺苑马寺简用西蕃在诸处贡马有可充边用亦听留官员冗滥宜从吏部及内外风宪官考察近诏寛恤军民内外诸司当体朝廷之意凡事务从减省冝令条奏事有应行者取自上裁诏如所言公等又上䟽曰皇上肇登寳位上继列圣下统万邦心明尧舜禹汤文武之道以兴唐虞之治去年十月宣宗皇帝诏臣士竒曰明年春煖东宫出文华殿读书凡外侍从俱用慎择贤良亷谨之人臣谓此第一事望皇上留心不幸大行上宾臣未敢遽言然此事至重伏望山陵毕日早开经筵以进圣学其所条奏惟在慎择儒臣及左右侍御之臣其学术不正立心行已颇僻者皆冝屏逺使不得上惑聪明宗社生民之福实闗于此䟽奏上与太皇太后皆嘉纳焉太皇太后遂告谕公等专以择讲臣为务寻陞少师特进光禄大夫柱国同知经筵事公又念今遣御史清军有以陜西山东河南北直𨽻之人往南方极边补伍者两广四川贵州云南江西福建湖广浙江南直𨽻之人往北方极边补伍者其水土不相习南人死于寒冻北人死于瘴疠且去乡或万里或七八千里道路遥逺困于无资多致死亡深为可惜在祖宗时已除逃军仍旧其余军丁南北各就近卫服役之今兵部以文移烦劳惮于改𤼵不念下人之艰苦不思兵备之无实遂与少保杨溥计议具䟽而率同列上之且曰臣愚欲以今后清出山东山西河南陜西北直𨽻军丁皆𤼵甘肃宁夏延安大同宣府永平辽东诸处云南两广贵州四川湖广江西福建浙江南直𨽻军丁皆𤼵四川云南贵州两广及边海卫所待补足其缺又以填腹里之空则兵备有实下人不困上命公侯大臣议行之天下便焉又言尧汤之世不免水旱而尧汤之民不至甚病者有备故也我太祖皇帝笃意飬民其于备荒皆定制天下郡县悉出官钞籴谷各于四乡置仓贮之以时歛散又相其地宜开浚陂塘修筑圩岸闸坝以备水旱小大之民各安其业此万世之利也歴嵗既久姦弊日滋豪猾侵渔谷尽仓毁凡诸水利亦多堙废或被占夺稍遇凶灾民无所頼风宪不举守令漫不究心事虽若缓所系甚切请令户部择遣京官廉干者往督有司凡丰稔州县各出库物平籴储以备荒陂塘闸皆令修复具实奏闻若有灾之处则候稔嵗而后行郡县官满兼以此之废举为殿最风宪官廵歴各务稽考仍有欺弊怠废者具奏罪之若廵歴所至不复问理听其堂上官纠治庶几官有实积荒嵗人民不至狼狈耕农无旱潦之虞仁政所施无切于此上曰此祖宗之良法美意命户部亟行之时有言方面官及府州正官专用保举即是恩出于下欲如洪武永乐故事皆令吏部选除上命公与杨溥等议之公等上䟽曰宣徳七年以前藩宪二司及府州正官多不得人百姓受害是以宣宗皇帝勅令大臣举保自兹以后多得其人间有一二非才盖縁举主审察不至亦或实是狥私所司不行纠举以致如此大抵宣宗皇帝求贤养民之心皆上体祖宗之心非是有所更改昔尧舜禹汤文武及我朝祖宗相承为政皆有因时损益之冝宣宗皇帝临御之时体祖宗之心以行仁民之政者尚多保官乃第一事当时不闻人有异言多以得人为喜唐太宗力行仁义命在京三品以上官举郡守县令后来致天下斗米三钱之效明鉴在前可无疑也圣㫖所谕保官则恩出于下切縁衆臣举保吏部审择具名奏请圣意允俞然后授官不允即不得除授恩实非出于下也近年有等京官无人举保造为诱语专欲隳壊先帝良法则小人皆得升用小人日进君子日退天下何由治平伏望圣断只依先皇帝勑㫖而行但所举之人后有犯赃必须明正举主之罪则人知警畏不敢滥举官必得人臣受四朝大恩惭无寸补惟念用人贤否生民休戚国家治忽所关是以竭诚尽心惟圣明裁择诏如公议五年公闻四方雨泽不足率其同列上䟽曰皇上临御以来凡百科徴一切停罢官府通欠悉皆宥免民生既安天休当应然今犹旱灾者岂刑狱或未清欤圣心惓切惟恩施不虚恐理官奉行未至乞令三法司精选其属清廉仁厚公正无私者数人赐之以敇分行天下审囚録犯亲诰州县召集里老亲隣审问实情具奏处置不令有寃轻罪有疑者即与决断不得淹禁致伤人命两京法司悉与䟽理庶几可以回天意从之公之在朝廷处宥宻之地言动以理不苟为异同亦不惑于利害惟以忠诚结主知而仁宗皇帝知公尤深由是太皇太后亦知公为人宣宗皇帝尝奉太皇太后往谒陵公与蹇义杨荣等皆从上传太皇太后㫖命公等进见劳问慰勉加以厚赐既数日上谕公曰太皇太后为朕言皇考往年在宫中谈卿等姓名及行事甚熟太后悉能记忆其间才学优劣孰肯任事不任事皆有讥评言蹇重厚小心但多思少断卿能持正言不避迂意议事之际先帝数不乐卿然能从卿言以不败事尝有小失甚悔不用卿言太后又谓朕曰凡正直之言尔不可以为迂而不从谨之谨之公对曰太皇太后之盛徳仁宗皇帝之盛徳也愿陛下常奉圣训公处心公正论事必当大体常扶君子而抑小人羣臣有罗譛毁而非辜者必尽诚为之伸解有恣贪邪不悛者必正言其不可用三朝史事皆公总裁是是非非悉徴诸实每与同列曰天下万世之事当以天下万世之心处之如有一毫出于私意不论厚薄皆当获罪神明所举贤才列于中外者五十余人皆能正已恤民盖公取人必先徳行而后才能无问识与不识博询于衆而信乃举以此不得于公者怨诽忿兴不䘏也直道而行不为阿狥永乐宣徳中同列有譛公于上者皆赖上明不听公闻之亦不为憾待其人如初笃故旧解缙尹昌隆之死言于仁皇皆存其后公秉谦执虚未尝自满薄利笃义壮老一心直尝观之宋欧阳文忠公以道徳文章名天下其功业之盛亦既显于当时若君臣相得内外无间享其福禄荣名而久于其位盖未之能也今公徳行文学表之为四方之望议论政事施于朝廷者四十年君明臣良志同道合军国之务知无不言而言无不尽典册制命皆出公手在位之臣事有可疑者一于公决之若公者非书所谓商老成人诗所谓王之荩臣也与公尝以其进于上上之命于公者备録成书曰此列圣大徳所寓也何可忘哉直从公久其受教为多而知公亦深公之细行皆可书当别有备载之者姑取其事有闗于天下国家之大者为之传使后之君子有考焉明名臣琬琰续録卷一明名臣琬琰录卷二钦定四库全书明名臣琬琰録卷二明徐纮撰曹国李公歧阳武靖王神道碑铭董伦洪武十有七年春三月开国辅运推诚宣力武臣特进荣禄大夫右柱国大都督府左都督曹国公同知军国事李公薨于第皇上辍视朝三日亲制文遣使致祭追封歧阳王谥武靖赐塟地于钟山之阴越三年秋有司奏王神道碑石已具而未有刻辞明日诏臣伦为文撰次王之勋徳以宠其子孙于无穷臣伦再拜稽首而退谨按王讳文忠字思本姓李氏世为泗州旴𣅿人父陇西恭献王尚曹国长公主生王十有二岁而公主薨时元末大乱恭献携王走军中几不能存闻皇上驻兵滁阳始来见焉皇上喜甚即自养育择师傅以敎之一日取所业示近臣曰是亦可矣当于马上习之岁丁酉乃以舍人领军策应池州伪汉陈友谅发兵冦城王奋击败之戊戍春正月进攻青阳石埭太平旌徳皆下二月败元判院鄂尔和于万年街遂破苗獠于于潜昌化获其妇女辎重甚衆王恐士卒恃此富骄莫有门志因激怒使其尽杀所获焚其辎重曰此何足惜能努力破敌何患不富贵乎衆咸奋厉进次淳安夜袭破伪洪元师营降其衆千余三月㑹宁河王邓愈越国公胡大海兵取严州授帐前总制亲兵都指挥使司左副都指挥兼领元帅府事守严州时严新破城壁未备而伪呉张士诚遣其徒率苗獠水陆奄至王与战大败其衆复取所斩俘馘载巨筏中乘流而下水冦见之亦遁冬十有二月帅师攻诸暨克之壬寅春三月擢浙江等处行中书省左丞癸卯春二月苗獠蒋英搆乱金华贼杀越国胡公王闻乱率兵驰贼委城夏四月守将谢再兴据诸暨以叛上命筑新城于诸郡之西以拒之秋九月再兴诱士诚寇东阳王自严将鋭师破之冬十月陞右丞乙巳春正月士诚遣伪司徒李伯昇大率其徒号二十万冦新城王闻之即合将士未至新城十里许有地曰龙潭立营其上新城守将遣人由间道诣王曰衆寡莫敌姑宜避之以俟大军之至王曰以衆论之则我非彼敌以谋论之则彼非我敌且八千之谢𤣥破八十万之苻坚庸非衆乎吾若未战而退则彼势益炽虽大军至亦难为攻矣莫若与战死中求生正在今日何避之有遂下令曰彼衆而骄我少而鋭以鋭当骄可一战而擒擒彼之后辎重皆汝等有也明日交战王横槊据鞍引数十骑乘高驰下直出阵后冲其中坚敌列骑逆战王格杀数人出入阵中所向皆靡因督衆乘之敌遂大溃乱自相蹂躙城中将士亦鼓譟而出唿声动地莫不一当百斩首数万级擒将士七百余人委弃铠仗弥亘山丘自是张不能宁矣丙午八月召还京师陞受宸算总水陆之师下江浙冬十月师进克桐庐新城富阳至余杭谢再兴子五人婴城固守王合围攻之一日而拔杭守将潘允明闻之恐遣员外方彛诣军门请降王曰师来临城而员外逺来得无以计缓我师乎彛曰大人奉命伐叛所过秋毫无犯杭虽孤城生齿百万择所托而来尚有他意乎王见其诚引入卧内欢笑欵接因命条画入城次第翼日遣归允明遂封府库籍军数出城拜降王入宿于城上令曰敢有擅入民居者斩有一卒下借民釜即磔以徇由是内外帖然民皆不知有更革事就加荣禄大夫浙江等处行中书省平章政事戊申春正月上即皇帝位国号大明改元洪武二月闽中旣平余烬复合诏王讨平之二年春以王为偏将军副开平王常遇春征进迤北由遵化度鹿儿岭败江文清于锦川次大宁元将伊苏逆战一鼓败之追至湾河斩其宗王庆生遂进次大兴王度其必走乃分兵千余伏其归路敌果夜遁遇伏大破之斩其将鼎珠进克上都秋七月开平王薨于军中八月诏王领其衆接援庆阳师至太原大将军中山王徐达已讨平之王闻大同受敌甚急因谕衆曰吾与若等受命而来阃外之事有利于国者专之可也若候进止吾恐大同之敌愈盛不可复制于是出鴈门次马邑元逻骑数千猝至王与战擒其将刘平章进次白阳门又擒敌中四大王前军已去敌五十里为营王至遽令迁之复前进五里阻水为营是夜敌果悉鋭来攻王坚壁不动委二营以待敌督令死战自寅至辰度其饥疲乃分军为左右翼出击大破之乘胜逐北擒其将图噜卜降衆万余遂进兵至莽格展不见敌而还三年春正月授征北左副将军总兵北伐二月师出野狐岭降其守将进师察罕诺尔擒其平章祝贞夏五月克应昌获元孙密迪哩巴拉及后妃宫女金宝玉册以归元太子仅脱身走追之不及而还过中兴擒元将江唐国公进攻红罗山其拥兵自固者皆请降冬十月朝廷论功行赏加开国辅运推诚宣力武臣特进荣禄大夫右柱国大都督府左都督曹国公同知军国事食禄三千石赐铁券四年西蜀平诏王帅兵镇抚五年春诏王同中山复征迤北王总兵东道五月取和林师进于昆至哈喇穆尔敌连遁去王曰兵贵神速千里袭人难多重负乃留东平侯韩政驻辎重于庐车河令士卒各持二十日粮兼程并进至图喇河元将哈喇章曼济悉起营渡河列骑以待王督军力战敌却追至翰海敌来益衆王据险为营示以单弱敌疑有伏遁去军还失故道乏水渴死者甚衆王患之至格尔玛斯出野寻水脉忽所乘马以足跑地泉随涌出三军赖之乃刑牲以祭六年冬十月将兵屯代县出朔州擒元大位巴延巴哈七年春诏总兵北征王驻兵代县遣将各出至赛音布拉克擒其平章陈安礼玛蘓繙至于顺宁门阳者斩其将珍珠律至白登者俘其国公邓博啰特穆尔秋七月攻大宁高州大石厓克之斩其宗王托多实哩擒承㫖巴尔嘉还自是边境肃然矣十三年诏参赞国事禆益恒多至十六年冬十有二月王有疾明年春疾转亟东宫临视明日上亲幸其第抚悼良久乃还王召诸子训以大义翌日而薨时三月丙戍日也享年四十有六高祖讳某赠中奉大夫浙江等处行中书省参知政事妣林氏赠夫人曽祖讳某赠赀善大夫浙江等处行中书省左丞䕶军追封临淮伯妣蔡氏胡氏俱赠临淮伯夫人祖讳某赠荣禄大夫浙江等处行中书省平章政事柱国追封陇西侯妣陈氏赠陇西侯夫人考讳祯特进荣禄大夫驸马都尉右柱国曹国公追封陇西王谥恭献妣曹国长公主太皇太后所生皇上皇姊也继妣陈氏追封淑徳夫人王娶毕氏累封曹国夫人子男三世子景隆袭封曹国公次増枝次芳英皆上所赐名女长适汪致渊次适高昂孙男顺安女一王器量沉闳人莫测其际临阵蹈厉奋发至遇大敌胆气益壮故有不战战必胜及释兵家居恂恂若儒生尝师金华范祖干胡翰讲明性理之学其处身处家一循理度惟谨及出为诗词皆伟壮可观至音乐华靡泊如也呜唿王起贵戚际风云之会东征西讨挺立殊功名满天下生有大国之封死有王爵之赐夀虽不及而耿耿者固将与国相永久非可与身同泯也臣伦故谨掇其大事有系于世者为之铭铭曰天生圣人笃开大业风行电指孰不震慑时惟武靖丰頥秀頬皇亲训迪才日煜煜偎长三军屡奏佳捷俾奠南服民心孔惬新城之役血滔四流以少制多归王之谋武林之兵降其守臣市不易肆归王之仁先声旣赫闻者胆落直擣其穴王公就缚彼卒如羊我卒如熊摧陷无坚皆王之功王乃慊然曰我有成皇上所敎匪臣之能海宇载穆倚树啸吟王虽不言简在帝心钖封于曹旌王之劳金符刻誓天意弥高乃赞国经髙密是绍秉诚束礼百僚可表夀岂惟多天夺之暴星殒砥拆伊谁控告皇上悼闵赐兹刻文百世之下昭王崇勋衞国邓公宁河武顺王神道碑朱梦炎洪武十年冬十一月初九日开国辅运推诚宣力武臣特进荣禄大夫右柱国衞国公邓愈自河州召还至夀春以疾薨讣闻上哭之哀为辍朝三日诏追封宁河王谥武顺其月十九日柩车至三山门车驾临奠且亲视其葬地而旧茔在凤台乡者狭隘弗称上乃遍览傍近冈阜择于城南西山之原寛平爽垲敕有司营建墓兆仍命迁王母夫人及弟哻之丧同塟焉凡丧事所须皆官给之㤙至渥也上犹念其功不已召臣梦炎等于廷谕之曰愈事朕二十二年东征西讨勤劳至甚歴镇八州有功无过尔其撰文刻之石以昭不朽臣谨按公牍所载赐名愈泗州虹县人三世弗仕以王贵曽祖父大公赠资善大夫中书右丞追封临淮伯曽祖母孟氏追封临淮伯夫人祖父太公赠荣禄大夫中书平章政事柱国追封南阳侯祖母戚氏追封南阳侯夫人父讳顺兴赠特进荣禄大夫大都督府右都督右柱国追封衞国公母张氏追封衞国公夫人王生而魁伟㓜有大志勇略过人元季壬辰天下云扰王父衞国公起兵于乡遂戌临濠与元兵战死之长兄反隆代领其衆未㡬友隆病卒衆推王领军事年方十六王出战必挺身破敌军中咸服其勇岁乙未上驻师滁阳王自盱眙率所部来附充管军总管其年夏六月从度大江克采石取太平继而元将曼济哈雅以舟师振采石陈额森合兵数万逼城下上亲督兵御之调王与魏国公以竒兵出其后大败之生擒陈额森丙申三月定金陵拔溧水破镇江王皆与有功陞元帅出守广徳冬十有二月长鎗谢元帅率衆来冦王出城奋击俘其总管武世荣及军士一千余人丁酉三月转行枢密院判移戌宣州七月领兵取休宁绩溪乘胜克徽州元将败走十月浙江苗元帅率衆十余万来攻城时徽州新附城郭未完守御之器未备王激厉将士明立赏罚与越国公胡大海等分门并出奋兵力战大败其衆生擒部将胡辛等一百五十八人贼衆奔溃婺源元江同佥领兵来降戊戍正月击破特穆尔巴哈元帅寨斩首五百余级追至婺源东门擒杀特穆尔巴哈获士卒三千余人遂克婺源三月取严州四月攻淳安县贼帅金子珍败走获马一百余匹降其头目军士三千余人迁同佥枢密院事五月浙江苗阳复率衆屯徽州乌龙岭拒却之九月转佥书行枢密院事己亥正月领兵略浙江临安大败张冦于闲林寨庚子七月番阳院判于光及右丞余椿击走伪汉部将辛同知取饶州遂以其城来附有㫖命王往镇之饶城彭蠡湖而伪汉主陈友谅尚据江州数遣舟师来攻城王敛兵东门外与余椿于光等连营以拒之屡殱其衆贼兵遂退辛丑正月除江南行省参政仍兼佥书行枢密院事总制各翼军马饶之境内弄兵者尚怀疑阻王推诚结纳抚以恩信于是左丞吴宏等皆请降八月领兵袭浮梁伪参政侯邦佐弃城遁八月取乐平击败萧总管五千余衆擒万户彭夀等六十八人饶境悉定进取江西十月驻兵于临川之平塘时邓克明据抚州遣使通欵而实无献城之志王知其情卷甲夜趋比旦入城克明单骑遁翌日遣人以分省印来献王号令严肃秋毫无犯江右之民室家相庆争持牛酒迎劳王悉却而不受是时上亲讨伪汉主陈友谅于江州友谅败走遂下江西命王以步兵来㑹车驾至南昌有㫖授王江西行省参知政事留镇之时壬寅正月四日也癸夘夏四月友谅悉国内兵围江西江水暴涨冦舟直抵城下王与诸将恊谋固守屡挫其锋贼势大阻相持者凡三月㑹上亲率援兵至湖口友谅惧而退大战康郎山友谅竟死甲辰三月新涂土豪邓青叛以卒二万人据永丰王调兵破之擒贼首明理问刘右丞五十一人八月从开平王平临江之沙坑麻岭十洞诸山寨合兵围贑州降之南安南雄韶州皆送欵乙巳正月进江西右丞加湖广行省平章出镇襄阳西抵巴蜀北控河洛烽火相望新附之民未有定志王抚而镇之民怀其惠军㤀其劳遐迩悦服呉元年十月擢拜御史大夫洪武元年命大将军经略中原而以王为征戌将军征取江淮未取州郡三月攻唐州克之又取南阳生擒蔡国公史克新等一十七员军士一千五百人马一百五十匹七月克随州右丞王诚降九月进取洪山老马刘寨夜四鼓斩关而入擒杀甚衆冬十有一月率兵讨蜀河莾张获之金商均房之境悉定三年命王为征北左副将军平陇右大败王保保于定西招谕河州土番诸部元帅何索诺木布哈济汪来等皆纳印请降于是河州以西朶甘乌思藏等部来归者甚衆冬十有二月定功行赏特封衞国公食禄三千石赐以铁劵五年命王为征南将军讨沣州等处溪洞蛮夷平之九年吐蕃所部州城邀沮乌思藏使者掠其辎重有㫖命王为征西将军往讨之十月王与副将分兵为三併力齐入覆其巢穴穷追至崑崙山斩首不可胜计获马牛羊一十余万上嘉其功遣使召还未至薨王以元后至元丁丑二月十五日生享年四十有一兄弟三人长即友隆弟哻仕至羽林衞指挥佥事先王五年卒夫人曹氏侧室王氏徐氏子男七人长镇羽林衞镇抚次铭次铎次铨次太平奴皆庶出女四人长女夫人曹氏出也为秦宫妃次适河南䕶卫指挥周巖余尚㓜孙女一人王之塟也以是年十有二月二日丙午惟王器量宏伟而沉毅简重谦恭慎密而奉公守法临大敌而不惧有大功而不矜又能礼贤下士寛惠爱人广徳宣州徽严饶抚南昌襄阳八州之民至今犹怀其徳事母夫人能致其孝抚弟孤㓜能致其爱葢不独将略之雄兼有君子之徳宜乎为国元勋光辅帝业而膺上眷之隆者谨再拜稽首而为之铭曰圣皇受命地辟天开扫清六合鼓舞羣材惟武顺王云龙风虎仗䇿来从誓以身许飞渡大江奋戈前驱斧坚摧锋何敌不除一举姑孰再举建业飈驰电掣百战百捷玉节飞云金戈凛霜有赫其威往征羣方乃辑浙东乃抚江右大阃煌煌厉我城守孰谓狂坚而敢慿陵自速厥辜江汉底平帝用有嘉平章湖广驻节荆南爰资开荡化仇而恩循暴而柔以徳辅刑泽及八州武功告成四海一统爵以上公受天之宠烈烈征西极讨穷追殱彼劲敌张我皇威召还有期中道而逝九重痛悼三军陨涕念王之忠开拓建功念王之徳无忝始终何以报之王封是钖衮衣绣裳光贲泉宅西山之原墓门有石视此刻铭永钖无极信国汤公东瓯襄武王神道碑铭方希直洪武三十一年九月壬辰皇帝御奉天门故东瓯襄武王之孙昱顿首言曰先臣和没已三年墓道之碑已具而未有刻文惟陛下悯之俾史臣有述焉制曰可臣昱至翰林以文为请臣谨以其事闻有诏俾为之铭臣乃言曰昔元徳既衰天下大乱我太祖髙皇帝以神武明圣之资哀生民之无辜奋袂一麾四方响应芟夷僭盗荡涤兇奸十余年间遂济大业虽曰天命所属不以智力然勐将名臣之勋着于王室有可征者昔王之归凤阳新第也髙皇帝有饯赐之勅其薨也有祭诔之文帝自谓与王同受知滁阳称其智勇过人命勒石以纪劳绩圣情深厚矣今陛下不遗旧而赐铭其碑以宠绥汤氏实行髙皇帝之遗志臣执笔从太史后何敢卒让谨按故开国辅运推诚宣力武臣特进光禄大夫左都督左柱国议军国事信国公追谥襄武封东瓯王姓汤氏讳和字鼎臣世居凤阳县之东湖里曽祖五一府君祖六一府君皆以王贵追封信国公考七一府君赠特进光禄大夫右都督左柱国追封信国公曽祖妣氏祖妣周氏妣谢氏俱封信国夫人王㓜丧二亲卓越有竒志嬉戏常习骑射指使羣儿父老异之及长身长七尺倜傥饶智略元至正间豪杰多起兵据郡县王亦思自奋拔以取富贵壬辰歳滁阳王据濠兵势强率所厚壮士千余人仗剑从之滁阳王竒王骁勇置之麾下使从诸将略地每在前行命为百户取九湾攻濠之定逺得兵千百五人推为千户时髙皇帝处滁阳王甥馆上委心推奉率兵从大洪山寨得兵八百陞长万末复从攻滁州获其守帅以功多授管军总管招集士卒益衆又明年甲午帝自取和州诸将多滁阳王贵部曲顾望未尽效臣礼惟王以所领兵听命甚谨帝心嘉焉㑹敌兵元帅陈额森复攻和州王与将士击走之乙未六月帝渡江下采石定太平王获敌马三百士卒称是既而额森与其将康将军水陆分道冦城王击其水军矢中左臂怒气益奋中山王徐公达宁河王邓公愈帅师由东门转战城北破其步军遂生擒额森以献王分兵取溧水句容克而守之丙申帝定建业三月王偕中山王取镇江一日克其城兵不血刃陞统兵元帅复同中山王取金坛及富庄七月转同佥枢密院事丁酉三月克常州奉命镇守其地攻取江阴明年伪呉张士诚兵冦常州王力战却之擒其卒三百十月复来冦俘甲士千余舟数十艘马数十匹贼势为之少沮壬寅偕中山王攻无钖癸夘大破士诚兵于阳山斩其枭将获甲首五百级逐其别将莫将军掳其妻子以还拜中书左丞甲辰士诚弟伪丞相士信冦围长兴王率步将吴福兴㑹开平王常公遇春军合战士信大败而退超迁中书平章乙巳击江西剧盗姚大胆斩之遂取永新州戮伪左丞周安等籍士马归于京师仍出守常州丙午帝命诸将伐士诚畧太湖营于旧馆降伪将吕左丞等获其兵二千马八十匹转战湖州守将张右丞降进击呉江州将不能格亦降遂薄姑苏围之明年丁未为呉元年九月中山开平与王益督兵力战卒平姑苏缚士诚以归三呉悉定除御史大夫兼太子谕徳阶荣禄大夫时方谷珍据温台庆元三郡与士诚比境闻士诚败固已震恐王督诸军征之谷珍惧乘大舶逃匿海岛中王遣人持书喻以国家威徳谷珍即率昆弟子姪待罪军门得兵㭜舟檝以万计所至不扰王之功居多乘胜下福州戊申帝即大位改元洪武王略定闽中诸郡至延平主帅陈友定怙险横甚令其副出城降观望持两端王擒之以归东南海上晏然是岁九月帝幸汴梁王实扈从既而与宋国公冯胜取怀庆泽潞晋绛二年同中山王拔河中渡河入潼关趋凤翔越六盘关皆平明年与中山王宋国公至定西袭元帅库库特穆尔营西北取宁夏至察罕诺尔获其勐将虎陈定东胜大同宣府皆以劳先诸将九月还京师论功行赏钖以铁劵封中山侯号开国辅运宣力武臣阶荣禄大夫勋柱国禄一千五百石明玉珍乘中国乱僣号四川以重庆为都玉珍死其子昇立四年诏王及徳庆侯廖永忠綂诸将征之昇鎻瞿塘峡以遏舟师王以计败之水陆并进直擣伪都昇不能支率其臣属奉金宝以降五年同中山王北征穷追和林明年甓通州外郛八年移镇彰徳甓其城是冬追元逋臣巴延特穆尔于察罕诺尔获马牛羊无算十年正月元日帝念王之功加号推诚位特进阶为光禄大夫軄为左都督勋为左柱国爵为公国于信俾议军国事加禄至三千石仍赐铁劵王益恭畏不自骄盈继与歧阳王李公文忠练卒于凤阳凤阳濠之赐名也明年巡抚西河州缮完其城郭营舍十四年偕中山王北伐下灰山擒其平章必里克及枢密副使久通又明年诏至四川永宁治墉壕饬士马十八年五开山獠伪乱王帅师讨之夷其窟穴俘戮四万人及入朝王以春秋髙思归故乡从容乞骸骨羣公次第以为言帝喜之赐宝钞五万俾造第宅于凤阳而谓王曰日本小夷屡扰东海上卿虽老强为朕行视要害地筑城増戍以固守备王筑海上数十城民四丁取其一为兵以守之二十一年新第以成告率妻子陛辞赐白金以两计者二千黄金以两计者二百钞以缗计者一万五千文绮四十端信国夫人胡氏亦赐金钱文绮甚厚俱降手勅褒嘉之二十三年元旦朝于京师忽被末疾且失音不能言帝闻之大惊即命驾临视叹惋久之遣归故里十月诏王之子将命召至邸赐以安车入殿庭燕劳备至复厚赉俾归以俟有瘳二十七年王疾弥甚不能兴帝思见之特召舆入觐手为摩抚语及旧劳对之雪涕赐钞六百五十缗预为营塟之资二十八年八月七日薨于里第之正寝至是年七十矣讣闻帝感悼为之不御朝者三日追封定谥亲为丈授使者以祭命亲王咸遣祭于其家棺椁明器冢圹皆官为之以是年十一月十二日塟于县曹山之原诏肖像于功臣祠配飨于太庙祥禫必赐祭髙皇帝礼遇功臣加恩于王恩礼之隆时莫与比夫人有妇徳明诏称其贤子五人曰鼎署前军都督府佥事曰太原中䕶衞镇抚曰鼐曰燮皆早卒曰醴同知左军都督府阶荣禄大夫将兵征五开卒于军女五人孙男十一人曰昱暹昇晟朂景昇昺昊曅晟其嫡也孙女四人曽孙男一人女二人皆㓜王沉毅质直勇而善㫁不妄发言入闻国论一语不泄于左右行师受任有诏即行不少顾家临敌果敢坚忍未尝挫衂有语及兵书者輙笑曰临阵决机在智识敏达耳何以泥古为家畜妾媵百余暮年皆资遣宁家得赏赐多惠乡党父老及孤贫无告者贵极公宰及归田里见故交遗民意驩如也厥后羣公多先物故而王独享夀考以令名终斯固保身之有道而始终不倦可谓盛也已今陛下追惟创业之艰显扬刻铭使播不朽岂独葢覆汤氏之子孙葢以昭扬先帝之功徳而垂万世也是用备着其事而献铭曰于昭上帝视下孔仁降圣储才相兹兆民民之颠隮俾圣康之复俾贤臣佐而襄之有元既衰天实厌乱笃生髙皇拯绥大难龙奋于潜八极晦㝠英杰如云翼之以升惟东瓯王既智且武灼知天命早识真主衆方梦梦未决所从独断不疑委身效忠臣或择君挟䇿千里生于帝乡其祉孰似宝剑雕戈折冲四方如虎如貔我武维扬披淮济江以作京邑京邑既成皇业乃集东遏伪呉坐镇毘陵不骞不倾仗义为城皇徳日宣逺怀遐服王率之行势若破竹既平姑苏元恶就诛威镇东南暨于海隅乃清关陇乃平幽冀万邦来同献其琛贝帝曰念哉劬我元勋爰启土疆流庆后昆中山建侯遂公大国貂冠金劵绣裳赤舄海宇晏寕巍巍中华民休田闾谷粟丝麻王亦白发燕嬉甲第伊谁致之天子之赐天子有诏共乐太平文锦兼金侑以百朋内暨夫人亦受宠钖玺书烂然观者动色天实生材股肱圣皇丰其第禄俾之夀康夀考令终孰与之同天子之明式劝有功没登王封从飨宗庙始卒无瑕其忠有耀昭哉大明如日丽天载焯鸿勋以训万年明名臣琬琰録卷二卷二钦定四库全书明名臣琬琰续录卷二明徐纮撰祭酒文毅李公言行录杨廉李时勉名懋字时勉以字行江西安福人进士歴任永乐正统间官至祭酒卒年七十七谥文毅先生少负大志勤于学问穷性命道徳之奥于书无所不读永乐间取进士第太宗皇帝锐意文学择进士之尤者俾尽读中秘书学古为文辞先生与焉其文学日进有盛名以母忧去居丧务尽礼服除授刑部主事而所治无寃人与修髙庙实录成授翰林侍读先生自以䝉恩厚思所以报殊遇事有当言者辄以闻上亦多聴纳虽甚忤终不谴宣宗皇帝尤矜容之陞侍读学士待之加厚宾兴之嵗三命典文衡上临轩䇿士则命读卷人皆以为公正统初上御经筵命先生兼经筵官每当进讲必尽诚敬冀有所感悟上亦为之倾聴闻者莫不称善以为范淳夫其人也时太学缺祭酒而难其选诸公皆谓莫如先生相与言于上遂以任之诸生数千人皆习经艺先生开导训诲各因其才而必穷其㫖趣俾有所领解如饥者得食渇者得饮于是小大皆有所造就病者有医死者有归其未娶者俾有室皆先生出资为之倡而仁义之行成焉诸生事先生亦如子之事父有急必赴虽危难不避贤才之盛盖彬彬焉车驾视学行释菜礼退御彛伦堂祭酒当以经进讲而先生久病𠻳人疑之至是升堂愈敬慎色温气和赐坐西南隅讲尚书阐明帝尧所以亲亲仁民协和万邦之道辞㫖清逺聴者忘倦上为之喜甚赐予有加李时勉在翰林直言进谏仁庙怒命力士打十数𤓰不死洎宣庙即位察其忠复召入翰林拜学士自后不闻直言矣正统时为祭酒倣胡安定教随其器而造就之诸生勃然兴起人才遂盛于一时待诸生恩义兼尽有病者委医调治死者助其棺衾为文以祭之后王振怒其持儒礼搆以罪枷于监门诸生不忍愿代者甚衆获免未几乞归士林髙之亦可谓明哲保身矣李先生为祭酒严毅正大极意造就人才督励尤切夜读务尽二更将五更命膳夫提铃循门唤起读书或自潜行察勤惰无灯者明日责罚自是灯光达旦书声不絶洪熈改元文毅充讲席奋忠谠动天地而感鬼神继司成均诸生爱之如父母晚路权珰执命文毅见辱石大用代死诸生号救阙下者数十人于乎刚士浩然正气博文有养学自中秘危言峻行歴事四帝臣身百折臣心不替学士司成奸骄我忌荷校愿代门徒之义归老于田名儒风致尚书文端王公神道碑铭李贤公讳直字行俭别号抑菴系出瑯琊晋太傅𨗳之后也𨗳辅东晋遂家金陵后数世有崇文者仕唐为吉州刺史因家吉州又数世孙贽仕宋为户部侍郎徙居泰和代有显人曽祖以道祖子兴隠居不仕父伯贞仕国朝为肇庆知府俱以公贵累赠少傅兼太子太师吏部尚书妣皆赠一品夫人公早丧母而父以事去赖祖母李夫人抚育自幼端重异于常儿家贫力薄刻苦读书永乐改元遂领乡荐明年登进士第时太宗皇帝笃意古学诏选进士曽棨等二十八人为翰林庶吉士俾读中秘书冀成逺大之学公在选中感激奋志不数年文辞追古作者上以公卓越诸士召入内阁凡机宻之政属执笔焉寻授翰林修撰车驾巡幸北京仁宗为皇太子监国留务之重选任尤严时翰林则留黄淮杨士竒与公三人辅𨗳公夙夜勤慎不懈中外咸倚重之及再幸北京公在扈从遂与修太祖实录未成以忧去服阕仍入翰林陞侍读仁宗即位进侍读学士宣宗为皇太子慎选官僚首陞公右春坊右庶子仍兼侍读学士凡经筵讲义及文武羣臣诰敕皆以属公又兼记注于圣政圣训之当书者皆录之以备纂述进阶奉议大夫宣宗即位与修两朝实录成进詹事府少詹事仍兼侍读学士有白金綵币袭衣宝镪之赉进阶中顺大夫今上嗣位诏修先朝实录以公总裁书成进礼部左侍郎仍兼学士赏赉如前久之以礼部缺人命公出涖部事宗伯胡公大喜阖部之政悉付之公处之裕然若素习者吏部尚书郭琎去位诏以公代之命下士𩔖皆悦进阶资善大夫歴再嵗有无赖不得志者以选拨事嫁祸于公给舍御史交章论列乃直公诬加授资徳大夫正治上卿正统己巳秋北兵犯边境车驾欲亲征公独以为不可率廷臣上疏止之不获特命公留守京师加太子太保兼吏部尚书寻进阶荣禄大夫景泰初进少傅壬申兼太子太师进阶光禄大夫公累疏求退不允天顺改元皇上复位图任旧人公艰于步履不能朝谒恳乞休致幷辞师傅二职诏特许之赐以玺书有忠清之操简于朕懐之语复出白金文绮宝镪赐之给驿舟以归公方面修髯器宇宏伟望之若神仙中人天性严重寡言笑居家俨然及至接人和气可掬学富才敏诗文清致四方求者接踵屡典春闱文衡得人最盛在翰林三十余年恭勤不怠如一日与王文安公齐名时称二王又以居第在东称东王先生士𩔖莫不拭目海内想闻其风采及位冢宰益加廉慎时方面官罢廷臣荐举専属吏部公益留意人才委任部属凡御史出巡归者必令报其髙下以备拔用自是四方号得人奔竞之风为之一息居第隘陋曽不屑意一切世味安于淡薄朝廷重公之徳每优礼之免其朝谒及退休居家杜门不出日课诸生读书而已所着有抑菴集若干卷行于世天顺六年九月二十三日以疾终于正寝享年八十有四讣闻上为之悼惜特赠太保谥文端遣官谕祭于其家复令有司营葬事公配陈氏累封一品夫人先公二年卒子男五人长翰林检讨居母忧以卒次曰稹次曰穆曰秱孙男十人曽孙男七人稹等卜以天顺七年正月十六葬于邑之实信乡髙坪之原乃以公所为墓志示贤请铭其神道贤从公游最久公未尝待以属吏又引之同升平生之知未有过于公者谨次第其事而系之以铭铭曰国之明昌系彼才贤有一挺生繄岂偶然侃侃王公天赋其秀有声煜然大江之右鸾坡凤阁容与翺翔惟学之富惟誉之芳遂秉钧衡不倚不忒百司庶府位称其徳位称其徳乂我烝民列圣汝嘉保傅师臣公之旋归既禄且夀国借蓍龟士仰山斗公之云亡轸我圣衷节惠二名钖命三公有美哀荣无然愧怍铭在丰碑元老之墓祭酒陈公言行录杨廉陈敬宗字光世浙江慈谿人进士歴任永乐天顺间官至祭酒卒年八十三陈敬宗由翰林拜南京祭酒美须髯容仪端整步履有定则望之者起敬当㑹食诸生稍有失仪者即待罪不轻容也或有所禀严于对君之礼对客善饮襄城伯重斯文或盛设延宾既罢必留敬宗再饮主至酩酊犹自俨然若未尝饮者人皆服其量公登永乐甲申进士第选翰林庶吉士与修髙庙实录成授刑部主事十二年修五经四书大全成改翰林侍读后丁母忧宣徳改元起复修两朝实录未成转南京国子司业秩满陞祭酒为人矜严好礼久居太学力以师道自任严立教条痛革旧习日励诸生进学成徳户部尚书闗中杨鼎初发解于乡试春闱不利自北京求入南监从公卒业其为士大夫所重如此景泰元年致仕国子祭酒四明陈先生遇僚属诸生严有懐忿而讼之者法司将覆奏就逮周文襄公其同年谓先生当具疏申雪遂属笔于公未免有迁就之辞先生见之惊曰无乃诳君公笑曰在法惟奏事不实耳闻者或迂先生而先生不亦纯臣哉行方而严学优而粹势利纷如頽然无累抑抑徳隅人望知畏词林重轻卜其进退师于国子身以为诲朋来是乐不解于位时有古廉于公作配副都御史吴公言行录杨亷吴讷字敏徳直𨽻常熟人由荐举歴任永乐天顺间官至右副都御史卒年八十六公父为沅陵县主簿常被诬系京师公乞身代事未白而父没公治丧如礼不用浮屠法力学尚义兼善医术声闻江东郡邑荐为校官不就永乐末举医生至南京上疏恳辞时仁庙监国闻之命教诸功臣子弟复拜监察御史歴陞南京都察院右佥都左副都御史海虞呉敏徳为佥都御史持敬慎之心秉廉直之节其议论举措有前贤之遗风视世之随俗变化方外而圆内者相去逺矣呉思菴先生谈及浅学后进曰此韵府羣玉秀才好趁航船耳航船呉中所谓夜航船接渡徃来船中羣坐多人偶语纷纷盖言其破碎摘裂之学祗足供谈笑也公为人端重纯明履方居约不以穷达易所守其学务遵儒先阐经训以正士习为文章根据义理有禆世教不徒作也公自童卯积学有素其求端用力必由博以入约自体而达用不事矫饰务以行检为先至其为文根抵则以羣经为之本波澜则以迁固为之辅于是形诸论着不茍同人言必以实而要其归则一本于理公应诏起自田里为御史为佥都御史所至皆籍籍有声若夫文则又公之余事耳公渊乎其学炳乎其文才识论议博达今古其在台宪十有余年蹇蹇谔谔正气凛凛其心寛厚仁恕未尝察察以求人过而奸赃不法之徒自然消缩摧沮不敢喘息方将倚公恃重台宪坐肃风纪而公力以老去非衆人所以望于公也古貌古心学窥性理孝义幼闻实形践履避迹儒医监国所礼乃教世胄乃司风纪卒贰宪台清徳莫比独老劬书以忘忧喜修正遗文垂训无已谅江知府刘公言行录尹直刘子辅讳以字行江西庐陵人永乐宣徳间歴官监察御史广东宪使左迁谅江知府死节子辅自太学生擢监察御史持身谨行俭约如布衣时而用法公平尝按临浙江者三年不见声色而浙江之人善者爱之横者畏之时宪使周新持风裁不茍许与独数数称子辅为贤御史几载考最陞广东宪使到官数日丁家艰去服阕坐微累左迁交阯谅江知府不鄙夷其民抚绥如子民咸爱戴之叛冦黎利攻围谅江城时冦势猖獗他郡县城多已陷子辅与守将倡兵民效死守数月冦増衆攻城城中食尽而人心益固又踰月冦攻益力遂破城城中兵民尽力鬭以死无一人降者子辅知事不支曰吾奉命守郡郡亡与亡义不可汚贼手即自经死一子一妾皆先子辅死事闻赠子辅布政司㕘政遣官赐祭复其家子辅平素恂恂若无所言少长者且不慕交际人盖鲜知之而其终所树立卓卓若此士可以其外断之乎当时总帅如王通辈拥劲兵十数万不能御贼而弃城去甚者蔡福之徒甘心从贼反兵来攻图茍活旦暮间卒之不逃诛于国典夫死一也彼身戮家偾贻诮无穷视子辅盖氷炭薫莸之不相同矣时戍守之将如都指挥李任等毅然奋节而死者盖多死民社者子辅及谅江知府易先政平知府何忠辈亦非一人忠骂贼不絶口从容赋诗乃与其子皆死曷尝乏正人君子哉顾系于用之者之何如也尹直撰赞曰呜唿子辅志节端方观风两浙凛凛氷霜乃司广臬乃守谅江抚绥民夷恺悌循良黎孽叛冦所在披猖独率兵民御遏捍防食尽力屈矢与城亡子要先尽不汚赋戕妾义子孝忠俪许张䘏恩有腆庐陵有光尚书张公神道碑铭李贤公讳凤字子仪先世沧州盐山人徙真定之安平曽祖才卿祖徳林俱潜徳弗耀考益故为礼科给事中与徳林俱用公贵赠资政大夫户部尚书祖母王氏母李氏俱赠夫人初李氏有娠一夕梦大星出懐中觉而生公人以为异三嵗取父书作读诵状识者知有竒志隣有病召巫治之公往观之竟不验扣其神曰卿相在此公去神乃降衆惊异曰此子殆不凡者稍长从太常少卿郑雍言授春秋经每有讲説即能问难颖悟异常已而母病躬侍汤药衣不解带母卒居丧尽哀人服其孝永乐己丑北兵犯边文庙亲征以给事君赞理戎务因主将失利没于阵公时年十四大父母垂白在堂家道萧然公哀毁踰礼与兄奉祖还家竭力事养得其懽心久之有司闻公孝友选为邑庠生公益奋力于学虽祁寒暑雨不辍遂领荐入太学时鸿胪序班缺员例选北人为之吏部尚书蹇忠定公义见公异之曰是生不可就此职也宣徳丁未登进士第癸丑春擢刑部江西司主事时江西豪民为逆者千余人系狱未决付公理之公一讯皆得其情狱中获生者数百人能誉大振大司冦嘉公之才特令总阖部章奏及录在京逮系者正统戊午冬特陞本部右侍郎由主事进侍郎者自公以前未有也己未夏以京城草场出内多弊敕公巡督之辛酉春改南京户部右侍郎公上疏曰南京根本重地粮不可不素蓄宜每嵗分米二百万石遂定为令往年南京刍粟専委之宪臣至是敕公兼督盖以出纳严慎故也时人以公执法唿为张板朝廷亦知其名己巳春赐玺书嘉劳有清勤公正之褒赉以白金文绮景泰壬申春陞本部左侍郎未几进尚书明年廷议谓公素有誉望乃转兵部尚书㕘赞守备机务又明年召为户部尚书时边务方殷钱谷之费动以万计多以不给为忧公至处之裕然国用不劳而足天顺改元皇上复位思南京旧都得旧人庶可以压衆心仍命公为南京户部尚书兼督粮储辛巳春以考绩赴阙上慰劳有加公以足疾恳辞休致不允再还疾甚未抵任而卒是嵗三月十八日也距生洪武丙子九月四日享年六十六公为人正直而心地平易遇事敢为人不敢以私干之尤笃于友义同门蹇于仕途者必极力助之故人李恂为太常赞礼郎母老子幼夫妇相继而卒公恻然遂养其母以终聘其女为子妇教养其子至于成立又急于济人尝渡江偶遇一舟覆于急流公即捐白金购人救之舟中之人赖以全活性尤真率客至即出酒殽对酌为乐不计丰约与之接者未尝不称为朴实君子也歴官㡬四十年勤慎如一日曽无过举卒之日有司以讣闻上深悼之遣官谕祭赐以仪复命有司为治坟墓给官舟归葬于乡公配李氏累封夫人男子三人长恺次悌次忭孙男六人铭曰侃侃张公生也不偶大器𢎞才童时已负乃承家学乃掇巍科歴跻膴仕不偏以颇不偏以颇时唿为板愈见其操孰不严惮允显天性孝友谆谆济物之心一何孔仁既㕘兵戎复总饷馈茂勣宏昭光我士𩔖稽其终始惟忠惟勤懿此言行蔚为名臣褒典式承存殁无间呜唿张公全归于善尚书耿公神道碑铭李贤今之公卿大夫功业文章表着天下者甚盛如司冦耿公所存所行尤不易得盖清洁之志如金石之不可夺也呜唿艰哉公讳九畴字禹范别号恒菴初母姙公时忽梦神告曰吾自冠山来当大汝门觉而公生自幼颖敏读书必究义理弱冠为邑庠生登永乐甲辰进士第宣徳辛亥擢礼科给事中凡事务存大体有清操正统改元之明年大臣言两淮鹾政之弊必得重名检者理之于是推公为盐运司同知公巡行诸盐场尽革宿弊公私便之复条奏数事曰均搭派节様盐二事遂着为令癸亥丁母忧盐场数千人诣阙留公从之乃进陞盐运使公益循法责效廉名大着尝坐水傍一童子曰水清不如使君之清公因号恒菴以自励寻以诖误逮至京事白朝廷知公廉正特陞刑部右侍郎屡与同官辩疑狱不为势利所憷有妇诬其夫衆欲断异公曰不可杖其妇而归之人服其当未㡬有边警乗舆出迎以公留守京师既而凤阳嵗凶盗起复敕公往绥之公乃留英武飞熊诸卫军耕守以杜姦冦觊觎之心招流民七万余户一方晏然两淮鹾政自公去任多废至是复属公兼理之于是奏罢易米法申饬条戒有加于旧寻复敕公巡抚江北诸郡公益尽心宣布徳意凡可以惠民者无不极力为之景泰初敕公审录诸郡大辟囚公曰洗寃泽物吾所愿也凡以情得原者二十六人有妇人来何菊家者既去而死其家讼菊与弟杀之菊诬服公验其无实而释之后知杀者果仇人也人服其明代还议闗中重地守臣缺人佥谓非公不可特敕公以往既至革弊黜贪威望愈振初六部卿佐使外文移不得径下按察司以故偃蹇不受约公首奏下之边将请于临洮诸卫添取防兵朝廷下公议公上疏言边城士卒不为少矣在为将者驭之何如耳果能严纪律精练习勤抚䘏絶侵渔以养其锐气则一可当百加以赏罚明信则人人自奋而边患不足虑矣不然添兵何益徒冗食耳遂从公议初边民春夏就田耕作秋冬移入公疏言边将所以御冦而卫民也今民自避冦而失恒产将何为哉乞委边将以止移入不能卫者罪之民皆称便朝廷以公兼理戎务宜居宪职遂转都察院右副都御史仍镇其地公闻朝廷下有司买羊角以充灯费上疏曰昔宋神宗买浙灯而苏轼辄諌止之此忠臣爱君之至情也今买羊角制灯无乃𩔖是书曰不矜细行终累大徳遂止继以灾异下诏求直言公复上疏曰天地间有必然之理有或然之数理可尽而数不可泥臣愿陛下延儒硕以广聪明公赏罚以别忠佞择守令以惠黎庶简将帅以固边疆此必然之理不可忽也优诏荅之天顺改元皇上复位思公可大用顾侍臣曰耿九畴廉正人也即召为右都御史士𩔖皆贺台宪得人时子裕任给事中公言父子同在要地非宜遂改裕为翰林检讨公自幸遭遇思图报称首进五事曰崇廉耻以励士风清刑狱以召和气勤农桑以厚民生节粮赏以简军士任台宪以振纲纪上皆嘉纳之因敕戒风宪公进御史告曰朝廷望治于宪职至矣各宜澡涤以副任使不然吾不汝贷衆皆悚息风纪为之肃清时边情不宁将臣怠命公将率诸道御史劾之事泄反为所诉置公等于理公引咎自当朝廷察非公罪出为江西右布政使寻陞四川左布政使明年召为南京刑部尚书先在职者流于谐俗有乖清议公至肃然自归于正天顺四年八月二十九日忽遘疾不语移时而逝距生洪武二十九年四月十三日享年六十有五讣闻上深哀悼遣官谕祭于其家复令有司为营葬事士大夫识与不识莫不惜之公天性孝友亲终追思不忘遇亡日悲痛如初丧时事三兄恭而尽礼常修耿氏家乗以昭先徳平生慕司马温公为人敦尚古道耻同流俗奉身节俭无他嗜好公退居家惟焚香读书而已交人不泛闗节不至其门虽权贵亦敬惮不敢犯凡论事是非确然不挠未尝诡随于邪正之辨尤严坐是与衆寡合累遭谗困赖上知其所存卒保全之公先世束鹿人有讳昉者任金为平定军指挥使因家平定州有讳守直者务儒业举进士任总帅府教授髙祖复仕元为大都路知事曽祖文大宁路推官祖承祖太常太祝考纲通经学洪武中为河南卢氏县学教谕卒葬金谷陀之原子孙遂为卢氏人与太祝公俱赠通议大夫刑部右侍郎妣和氏累赠大淑人配髙氏累赠淑人子男三长智次即裕今为泗州判官次发女六孙男七卜葬于先茔之次裕诣京师时持乡人左都御史轩公状乞予为神道碑予亦乡人也不可辞则序而铭之铭曰麟之祥凤之瑞跖实难其逢云谁不惜有若斯世挺生伟人玉立清修如凤如麟有伟耿公鉅鹿之胄一时英贤鲜出公右早登仕版青琐黄门直道而行迈于前闻鹾政既清疑狱既辨乃整边防乃正台宪周思职务寝不边安出领二藩之屏之翰氷壶湛然不容少滓初志如山死而后已百炼之刚不损毫芒南畿作士帝宠煌煌知无不言言则剀切社稷是安既安乃悦繄父之衷士𩔖所宗誉流无穷惟公之终子裕歴官礼吏二部尚书性寛简与物无忤𢎞治九年卒于官明名臣琬琰续录卷二明名臣琬琰录卷三钦定四库全书明名臣琬琰录卷三明徐纮撰黔宁昭靖王祠堂碑王景徳足以昭三辰勋足以靖四垂故能翕张皇猷挥霍幅员乘大化以控揣与天地而俱存生为人豪没为明神理之常也是以先王叙功以作元祀也非为褒徳显忠葢亦示神而明之之谊焉若马援之于汉张仁愿之于唐赛音迪延齐之于元其功烈在人千载犹如一日语云大功必百世祀兹其近之有若黔宁昭靖王之茂实比之数公实有过焉尸而祝之斯古道也夫圣王作而大命集必生应昴降岳之佐以间其休以道相我家邦是岂偶然而已哉按王讳英字文英姓沐氏凤阳之定逺人元季天下难作王在童穉䘮所怙恃时皇上龙飞鳯阳往拜于门上竒而育之既长机敏过人数从征伐终日侍侧无戏色亦无惰容𢎞量孝恭出于天性上益竒之滋欲试以事壬寅授帐前都尉出鎭鎭江绰有声绩甲辰除广武衞亲军指挥军府肃然寻加昭勇大将军广信衞指挥使军事益律戊申春正月上既即皇帝位改元洪武既定鼎命王从征福建禽元平章陈友定三月复命王往鎭建宁三郡三年陞鎭国将军佥大都督府事四年陞荣禄大夫同知大都督府事时天下兵枢交壅治出声生称上意㫖中宫尤属望焉九年乘传繇陜右抵熈河市徳泽康远人事有不便更张以闻明年副宁河王縂大兵征畨部西渡黄河略川藏耀兵崑崙转战千里俘获万计班师论功封西平侯开国辅运推诚宣力武臣偕仍荣禄大夫勋柱国食禄二千五百石赐铁劵勋有盟府若曰朕昔子汝无异汝父汝今世有兹爵守乃宗祧以贲乃祖父无忘朕命敬之哉又明年八月拜征西将军将兵征西畨降元万户竒实嘉三副使舒多尔济阿温都尔人卒二万杂畜三十余万平朶甘纳琳七站地数千里十三年以陜西兵征和林元国公托和齐等畧以集乃渡黄河回贺兰涉流沙侦报去穹卢五十里王分为四翼自以骁勇冲其中坚衔枚夜薄其营托果齐和卓全部皆降明年引兵出古北口袭公主山长寨平四郡过驴驹河卤知院李宣还京副征南将军綂兵征云南繇辰沅出罗鬼攻普定下之攻普安又下之转战而前元梁王巴扎喇乌尔密以司徒平章达哩玛军曲靖㑹大雾咫尺不辨兵压白石江两军相望征南欲济王曰我军逺来利在速战然步卒未集不若以计破之乃陈兵阳若渡者遣其兵从上流济单山出其阵后为疑兵元军见之阵动王麾军泅水元军亦阵我师既成列铠仗鲜明彼皆夺气大战自辰至晡蹀血膏野士率铁骑撞之出而复入生擒达哩玛元兵大败俘二万人僵尸相属乘胜蹙之势若拉朽梁王弃城走自杀收其金寳列衞屯守诸部皆纳欵唯大理不下王率兵攻之段世据龙尾关关险王分一军夜从间道登㸃苍山袭其背黎明王擐甲执兵乱流攻关关不守薄其城遂攻之城溃擒世永昌鹤庆㑹川皆平间使下车下𬗟不浃十辰云南底定夏王与征南分兵东平乌蛮余冦诸部谓王师东下复叛余孽二十余万围云南城几不支王闻以锐师万人驰救之遂拔营宵遁时曲靖永昌皆失守王次第复平之事闻诏征南班师王留鎭二十一年春平摩沙勒斩首千余级三月𬗟思伦发以三十万衆冦定邉东川广西往往遥应之王率诸衞兵三万御之尅日㑹战蛮用象王分兵军为三令曰闻吾砲声大衆齐入初风从贼来砲发风反助顺乘风纵砲象皆股慄三军夹击之声震山谷杀其首将刀斯郎等蛮师大奔斩获万余人尽获其象马军实思伦发遂附秋七月东川平冬十月广西平诛其部长擒获五千余人明年平越阿资冬朝京师钖宴奉天殿赐金银楮币缯綵以万计寻还鎭上慰曰汝在鎭朕无西南之忧二十四年阿资复叛王亲击之有诏命王还鎭以佥都督何福为平冦将军讨之阿资来降秋遣使招八百八百入贡明年夏王薨于正寝军民罢市巷哭讣闻上哭之恸追封黔宁王谥昭靖王鎭十年初内讧外攘人卒流亾内无宿储外絶饷运王分军垦田九十七万亩且耕且战招抚携贰敬贤纳士不吝赉予民始知有生虽连嵗用师而阳春煦育之意常寓于霜露水霰之中遐逷㫚闇皆覩天日山川草木滋生懋豫与嘉赖之其功徳之盛古所未有也民夷念王不置合辞请于朝廷建祠报可俾王之𦙍子今西平侯纂其任从民望也又按祭法古之通祀者曰法施于民曰以死勤事王兼而有之载祀百世此其肇欤祠作于薨之后二年十月乙未成于明年六月己卯凡为楹若干行马列㦸不侈不踰遵宪章也既成享咸请记于石以垂无极因作迎享送神之诗俾歌以乐焉大明丽天万国明赤符飞腾䇿六丁惟王翊运天降精身薄日月骑斗衡坐张天弧槛搀抢助帝驷伐基隆平气压崑崙盪沧溟出入星纬无留行劲涉滇海縻长鲸长鲸既殱波浪腥龙蛇走陆杀气横嘘阳吹隂孰敢撄文经武纬光晶荧手揭元㑹归虞廷上骑箕尾为列星帝钖侈封王黔宁河山带砺分汉明堂堂遗像夹两楹神光夜夜飞爽灵肸蠁布冩通杳㝠棽丽飒沓从两旌倐焉如云抟紫清八衡锵然韵流铃春秋报事垂千龄安陆侯黔国威毅呉公神道碑铭刘三吾上之洪武二十六年冬十月二十九日安陆侯呉公薨于云南军中讣闻上为之震悼辍朝明年春正月晦匶车至龙江遣官祭奠赐宅兆钟山之隂翼日诏礼曹定议追封黔国公谥威毅其葬之二月二十二日驾出太平门髙冈望祭既襄事之三年洪武之二十八年冬十月己亥皇上御奉天门以工部奏公碑已具惟文未有勅词臣三吾等文之鑱诸石焉臣职在扬厉不敢控词谨按其状叙而铭之公讳复字伯起姓呉氏世庐州合肥人贵由公始曽大父伯七公追封句呉子妣严氏句呉子夫人大父省三公讳虎赠昭勇将军亲军指挥使追封保信伯妣朱氏保信伯夫人父万一公讳海赠鎭国上将军佥大都督府事追封安陆侯妣耿氏安陆侯夫人公生而沉鸷少言笑勇畧过人当元季宇内幅裂羣雄蠭起念不能坐受鱼肉必有真主方得拔迹至正甲午首自梁县仗劒谒今上于淮右上察其底里无他俾领前驱克滁州下汤泉六合等寨乙未夏六月从龙济江取采石太平继当句容溧水丙申春二月破台中丞曼济哈雅水寨进攻台城功先诸将授管军总管调之鎭江丹阳金坛兵至即下丁酉三月拔元帅击江隂无钖下之还守常州戊戍夏四月姑苏张士诚军奄至致死争公跃马手矛追奔之己亥四月九月十月连攻士诚军于高桥太湖于常州庚子夏五月破常熟西门辛丑夏四月张盛气取偿所䘮败于太湖冬十有一月又败于长兴俘斩五千余张愤屡衂癸卯春三月悉衆围刘福通于安丰公随驾往击率先陷阵大崩其军俘获士马资仗无算嗣是张为之夺气矣甲辰春二月领战舰哨江败敌于黄山杀伤过当三月从徐公今中山王围庐州五阅月未下手鎗大唿先登极敌楼儿张前鋭禽其渠帅连士马遂克之时常公今开平王已南定荆湖有旨授公指挥同知振武卫鎭沔阳元同佥任亮者栅安陆拥兵肆虣五月开平总大军复襄汉公将其先锋自沔倍道径擣安陆州兵大溃生缚亮以归上命留鎭其地威憺徳怀欵附日至薙荆蓁宇公私舍楼堞隍堑粮储甲仗无不毕具兵民胥赖焉戊申正月上即皇帝位国号大明改元洪武其秋拔麻张寨洪山冬十月克汝州鲁山以功直授怀远大将军同知安陆卫指挥二年春正月取勋县均州房州诸栅险以自豪者悉就削平三年正月踣易文通寨掳伪官及冦三百余二月调征陜西定安州元大将库库特穆尔逆战走之禽李区二平章等官兵士七百余駞马七百二十蹄夏五月征吐蕃克河州袭元豫王巴纳王黙色院使底西黄河黒松林败阿实克图于穷荒乃还秋八月拔南郑回安陆冬十有一月受世袭之命四年夏五月从颍川侯平西蜀五年夏四月从卫国公平九溪柿溪辰州诸蛮俘峒酋没则蝩蛮三百余秋八月帅各卫兵㑹王都督夹击散毛峒九月回本卫进官鎭国将军佥大都督府事十年授世袭昭勇将军指挥使十一年从西平侯再征吐蕃十二年振旅京师赐铁券号开国辅运推诚宣力武臣阶荣禄大夫勋柱国爵安陆侯食禄二千石十三年从鎭北平十四年从颍国公征云南冬十一月破阿贾牓土者月等寨十二月得普安城之十五年春正月破西保阿驴等寨城水西守之夏五月破客里硬华楚硬本冈硬等寨秋八月取关索岭九月赴援盘十六年春正月克黒定苗寨秋八月克比纳寨而旧病金创复作驲闻亟遣尚医医之已无及竟薨于水西矣公自结髪从军三十余年马蹄所至由淮而浙沔汉穷梁雍以西前后俘馘诸蛮峒七百四十有五招捕华楚硬等寨三百有一户四千七百有九往往冒险矢石体无完肤平居同軰中语及征战事一不自口其能至临阵对敌则气机横发是故所至无坚不溃无攻不克斯其树立之俊伟者也呜唿天以我皇上大是一綂再造斯世则必笃生名将为之恢郭徐常两王开之于前黔国诸贤佐之于其间此其事业相望忠义所贯岂不与我国家河山带砺同万亿年无疆之休也哉公生至顺辛未某月某日薨之年春秋五十有三室采氏从封安陆侯夫人男六人长曰杰试骁骑右卫指挥使袭封安陆侯次曰佑曰仪曰伟曰伦曰重喜女六人长为齐王妃次纳赘谭信次适昌乐侯子智次适前军都督子谨余尚㓜公在普定买妾杨氏年甫十七当公殓时恸哭已即沐浴更衣自经以死事闻上叹异久之钖封贞烈淑人从公葬墓下仍旌异其门云铭曰圣皇受命龙兴鳯阳风云庆㑹神灵效祥徐常両王功臣第一继有呉侯奋自梁邑委质以来戮力输忠繇淮而浙屡衂冦锋振武开卫沔阳驻节民资以绥兵借之戢元有余衆邈在西垂公鼓其勇彼窘于追旋师未几云南四伐威风所暨孰不震怛棹鞅之遥九围半週一疾水西竟是弗瘳人之葢棺旋踵朽息公有哀褒于黔之国谁谓蛮姬以死从公谁谓公死不磨者功惇史勒铭徴诸尔封尔后克炽我铭孔夀巩昌侯陜国宣武郭公神道碑铭刘三吾洪武二十年冬十有一月己亥皇上御奉天门工部侍郎臣秦达奏故巩昌侯墓道之碑已具宜得文及时鑱之有㫖翰林学士院制文臣三吾职在词垣不敢以才学谫浅为辞谨按其世系功勋年爵次第而铭之臣闻天兴圣代大有为之君必笃生瓌伟英勇之将与之㑹遇以辅成其大业虽人也实天也当元季主政不纲所在裂裳为旗荷矜为革草野自雄罔所适主时则今上皇帝龙兴鳯阳天人合应有若中山开平両公杰出其间是固功无与俪矣其知所趋向先后䟽附厥有成蹟若巩昌侯臣郭子兴者亦岂偶然哉子兴世鳯阳人拳勇有膂力善骑射自癸已嵗起兵首𨽻元帅郭某麾下即知所以适主明年得滁州又明年得和州亦既从龙济江若采石若太平若溧阳溧水所向崩角义勇之声日以襮矣丙申三月随大军进拔台城先登授管军总管继陞统军元帅攻围常州身犯矢石昼夜不解衣甲为生虮蝨九阅月城始下被赏优渥载调克宣州江隂宜兴婺州安庆衢州势剧破竹壬寅分兵之江西南昌得其全城癸夘八月进克鄱阳彭蠡之战海艘骈进戒严所部人百其勇陈友谅计蹙中流矢死人知天命有归矣甲辰春侍上亲征湖广武昌洒血驰战多所斩获用屡功擢应扬衞指挥使简在上心俾从中山王拔庐州拔安丰率先陷阵大败姑苏张士诚为之夺气其平襄阳下衡州定澧州辰州转而鞣高邮踣淮安拔浙西湖州坐困姑苏往往裹创力战中山王以公之勇功闻陞鎭国上将军大都督府佥都督呉二年正月改洪武元年上即位有事关陜命领其军进讨中原搤守潼关三年献一迹不敢南移戍巩昌招摩迩残严戢部曲戎西羌夷两境帖然进封巩昌侯方倚之永鎭西垂而溘先朝露薨于家矣上为之震悼辍朝三日赠有加追封陜国公谥宣武以洪武十七年冬十有二月日葬聚寳山之原曽祖考某赠鎭国上将军佥大都督府事䕶国追封光山县子妣某氏从封光山县子夫人祖考某赠骠骑将军都指挥使追封汾阳伯妣赵氏从封汾阳伯夫人考某赠荣禄大夫同知大都督府事柱国追封巩昌侯妣单氏从封巩昌侯夫人配汪氏封巩昌侯夫人皆由公贵貤恩子男四人长景仪卒五开次振次宗次官僧公生以某年某月某日薨以某年某月某日夀五十有四惟公自开国以来从龙上下尽瘁所事所至以英勇闻是故攻无不克战无不胜视转万里之逺厯嵗之乆若堂奥之朝夕焉虽锋矢交集饥渴不时咸不避䘏必盪殱渠兇归报终事乃已其依日月之光仗雷霆之威以恢拓疆宇勒勋西垂者亦人杰也哉词臣扬厉为职是宜有铭词曰圣皇受命龙兴鳯阳戡定祸乱经畧封疆笃生武臣先后相望维陜国公实生帝乡沉鸷其勇铁石其刚乘风庆云依日月光旌麾所指敌摧锋芒底定东南载戢遐荒万里之逺如在室堂生前封侯式是巩昌自后封公亦此西方聚寳之原不食之冈佳城郁郁公所固藏词臣载笔徳音靡忘子孙善保奕世流芳定远侯王弼追封三代神道碑铭刘三吾国家当天造草昧之初爪牙辈出风云庆会时则有草莱之士为効其忠勇不二之节焉当功成治定之日庆赏大行雨露浓郁时则受铁券之封者人坚带砺之盟焉于是武臣定远侯王弼受封有年矣乃洪武二十有七年秋八月侯以其履厯事状来请文于翰林学士刘三吾某徒武不学义所当为每在人后今于公侯之还乡者弼还乡矣与造第者弼造第矣钞锭金银匹帛之骈蕃钖赉者弼亦受钖矣推贵生者之爵爵其三代已死者之考妣亦获爵其光矣惟是片石之树所以显扬其亲子孙所以当为者朝廷亦与为之弼既不如自愧又不能勇为倾迟之至今且三四年夫以弼之贵显不后乎诸臣而谊当发扬者乃不克先乎诸臣三吾悲其言而闵其忠为叙其状曰王氏之先世鳯阳定远人高曽祖妣考因兵兴年㓜失其名氏祖考四七公祖妣张氏考五五妣魏氏三代之亲俱封定远侯侯夫人兄十六公追封广威将军上骑都尉河南中䕶衞指挥使一门三世并受侯封朝廷于臣门无一之或遗臣于朝廷顾万分无一之少报况弼之生实当元政不纲羣雄蠭起之年大明真人诞为民生之日以至正丙申率其部下纳欵内附从龙济江日益被遇窃自惟念弼之蠢愚语智不足以有谋语勇不能以䧟阵属当天心厌乱人心思治是故兵行所至如凉颷之振藁叶不遗余力破竹之迎霜刃无所指手随克霅川而得石攻兰溪而下金华诸暨及㑹稽龙舒鄂渚以至解洪城之受围战鄱湖之鏖兵获儁禁江应援安丰迤逦襄阳安陆秦邮淮隂浙西湖州悉知如庙算所䇿遂阶昭勇大将军骁骑右衞亲指挥使时两广福建皆以平定则奉命从大将军今某公征进中原沂州益都东楼城转而之济南浚仪河南潼关广平彰徳诸大郡先声所至望风欵附乘此破竹之势下幽燕真定关陜元之余衆遂相继沦殁其察罕诺尔红罗㫁头等山举不战自溃载进秦国将军佥大都府事洪武十一年调𨽻大将军某公西征讨平羌戎摧其部落生口槖驼羊马俘获无算进右副总兵赐令号宣力武臣勋阶官爵食禄二千石继平云南二十年道出金山从大将军受降纳克楚二十一年复从大军征北师次补鱼儿海获元余衆后宫妃后等无遗余我师方病渴而山额灵泉为之涌是㨗也非人力所及也实则天也时宠班芳効全军劝动㣲臣王弼亦获哀褒至今隂山铁侯虹光所贯永夜不息为之铭曰天生真人龙兴鳯阳一时牙爪皆在帝乡奋勇农亩拔迹戎行维时我皇国运方昌百尔执事亦荷宠光乘风云㑹运筹䇿良旌麾所指敌摧锋芒所攻者下所向者降维侯定逺值时劻勷念弗自保无所于藏率其部曲从龙济江济江以来被遇异常首事霅川阵无坚彊继拔姑苏冦无鸱张盛兵中原行营相望陈师幽燕彼敌敢当红罗之山穷追边疆蹙踏河氷冲冒雪霜金城之进遂服殊方滇池之下逺过遐荒极北金山受厥王降功于何有皇则不㤀既赐之爵金匮永藏繇侯世袭善善何长以侯就第富贵莫量墓有肖像翁仲马羊墓有穹碑金石文章人子所职事在显扬金石文章自尔王堂河山带砺与国无疆明名臣琬琰録卷三卷三钦定四库全书明名臣琬琰续录卷三明徐纮撰侍郎孔公墓志铭薛瑄公讳文英字世杰系出宣圣之裔大父讳彦明娶曹氏父志学娶蒋氏自彦明值宋季兵作徙家武安再徙邯郸父志学又徙陜西安化县遂家焉比再世皆积行隂徳弗耀于时志学生五子次即公也公生有美质其父遣入县庠从良师友习举业中永乐十五年乡试登辛丑科进士宣徳元年初知江西庐陵县未几以事至京师擢任浙江道监察御史三年累奉玺书巡视北直𨽻民瘼事讫条奏所以消弭之方大荷宠赉值浙江黄巖县有健讼者搆捏齐民三千人相聚诪张为非公奉勅谕俾往体量鞫问公至则取其文状究察端绪所自起遂得其所以搆造者罗织之词一讯衆情皆服立遣诖误之衆独械首讼一夫来京处治人皆交口以明果称之十年丁内艰正统纪元廷臣奉诏选能御史分理天下军政公以廷臣荐乃驿召至京改河南道奉勅清理江西军伍九年满考陞支五品俸仍理前事正统五年陞湖广按察使九年丁外艰部属军民状公公平之蹟相率诉御史乞留御史㑹奏得㫖报可夺情起复涖事后以事至京师景泰纪元今皇上诏择有文武才谋可镇边闗者吏部以公名上遂陞大理寺卿俾奉勅镇守紫荆闗及提督缘边军务公至练兵有法设险有要弛置得宜闗备大饬内外晏然无警军民皆得以乐生兴事六年春上以刑部左侍郎员缺且边闗无事仍驿召公补其缺次年为景泰七年二月二十八日卒于官诏如例遣官谕祭修坟安葬公生当洪武甲戌五月初七日卒是年月日盖甲子一周又三嵗矣公娶陈氏生子男四曰宇宗宙宏女四孙男三公性质温厚居家孝友接人谦和于世利澹然寡嗜好既力学尤通吏事登科为名进士治邑为贤令尹出入风宪纲纪卓然镇守边闗事功就绪入贰秋官庶狱明慎其行已歴官大节可见如此又歴仕清朝荷国家举推恩之典赠其祖通议大夫大理寺卿祖妣淑人封其父文林郎监察御史赠通议大夫大理寺卿母封孺人赠淑人公加授正议大夫资治尹陈氏封孺人至淑人实有三世疏封之荣公既没又荷圣朝褒䘏之典谕祭有文窀穸有造其可谓有光前后善始善终者矣公之子宗将以某年月日奉公柩葬于某山之原乃奉公状累然丧服来乞铭则为之铭曰有璞必追有木必材孰人之瑰而用与违君惟其魁孔牒世辉有胎有胚有敷有为所持不回所职不隳所积既徽所成惟丕祖考逺绥嗣庆世累甲子讫推幽铭永垂尚书恭定年公神道碑铭李贤天顺庚辰户部尚书缺人皇上以年公富可当其任有恶其执法者沮之乃属吏部改议上曰掌国计者正用执法之人卒用公命下朝绅皆悦已而在任公勤慎宻士望益重一旦以疾卒无有不悼惜者其子请铭其神道之碑按侍郎薛君状公字大有号谦斋姓严氏上世莫详所居曽祖孟阳仕元为万户守滁阳因家全椒元季兵乱子孙流徙凤阳之懐逺洪武初附版籍悞以严为年遂因之祖遇春父景和俱以公贵赠资政大夫户部尚书祖妣朱氏妣邵氏俱赠夫人公甫十嵗即入邑庠为子弟员明敏端重师友咸器异之弱冠领永乐丁酉乡荐明年以乙榜教谕济南之徳平年虽少而教规甚严诸生多所造就秩满以绩最擢吏科给事中兼署刑科纠正遗失务全大体宣徳乙卯吏部荐陞光禄少卿宣庙欲大用之乃奏留不下久之特陞陜西布政司右㕘政至任即巡歴郡邑察民隠革吏弊兴学劝农尤嫉赃吏贪墨者闻风即託故解去镇守宪臣独加礼焉或措画未宜闻公言即止初三边士马衆盛供费浩繁民皆疲于逺输而郡邑豪猾之徒又因缘为奸边储多空乏朝廷深以为虑乃属公总之公量地逺近按收之迟速定其徴科防其出入立法甚严夙弊尽革民不告劳而边廪实矣正统甲子陞河南右布政使惠故及民愈广时隣省饥民流聚南阳陈州诸处无虑十数万剽掠居民有司莫能制公往抚谕乃分散安辑而赈䘏之衆皆感公之徳愿为编民己巳转左布政使未㡬北兵入境云中烽火通于京畿军民走避道阻粮絶朝廷忧之以公有谋为特委督运粮饷八万石济边吏民闻公号令皆冒险而进无后期者边饷以充明年用边将论奏进都察院左副都御史提督大同军务兼理边储时军民疮痍未复室家离散呻吟之声不絶公招亡抚存举废政革科徴抑豪横广屯田军民始有更生之望初仓库所储多为势要侵敓公至悉追复之由是军务数兴谷钱不乏时边庭大将而下多纳赂冒功公至悉核实不录故爵赏无滥及者景泰乙亥丁外艰朝廷以边警方急夺哀视事公恳乞终制不允天顺改元将臣石彪因私怨以危事中公逮系于京赖英庙保全乃令致仕不数月即起为南京兵部右侍郎寻转户部右侍郎巡抚山东随复左副都御史公按行青齐诸郡官吏畏服奸豪屛迹有夷人居东昌者多顽犷弗率其首罗姓者尤为桀黠公虑为患乃言于朝因其来京留之以消其不逞之谋庚辰春召为户部尚书英庙知公忠直礼遇优厚公益毖懋夙夜不懈以国计为己任然处之以静不动声色而事无不集癸未赐诰命词极褒誉甲申春公以陜西累年用兵而督饟道者多不得人乃荐三人为藩司郡守使理其事吏部以公为侵官公上疏极论大臣荐贤为国之道且以年至七十恳乞致仕上初临御以公旧臣慰勉之使复任忽得疮疾且剧上命医往视竟不起深为之震悼辍视朝一日赐谥恭定复遣官谕祭令有司治葬事朝之公卿大夫莫不弔哭尽哀公为人刚正言不轻发廉静寡欲遇事敢为临利害不少变气节才识世不易得生于洪武乙亥十一月七日卒于天顺甲申四月十六日享年七十配苏氏赠夫人子男四人长茂次芳国子生次英次华孙男八人卜以是嵗某月某日归葬于先茔之次铭曰天顺人才一时极盛有伟年公尤号敬正既司国计法不可揺峨冠秉笏挺然独标有伟年公敭歴最久始终不渝惟道是守屡摧不折励操愈刚俨如苍桧任披氷霜有伟年公一代无㡬星凤之祥海内咸视皇䘏耆旧恩礼是优恭定之名百世之休形归泉台无虞有妥史臣作铭刻石道左刑部尚书刘公墓志铭李贤刘之先河南祥符人其逺祖有曰功甫者仕宋为江西万安丞子孙因家焉公讳广衡字克平曽祖仁一祖昭年父俊英俱业儒不仕祖父以公贵累赠资善大夫刑部尚书祖妣郑氏妣欧氏累赠夫人公自幼颖敏在等伦中卓异如老成蚤失怙恃遭家多难诸弟幼弱公与兄广泰综理家务家遂以振闾里莫不嘉羡曰刘氏有子矣洎长入邑庠授易于乡先生翰林检讨宋琮永乐庚子遂领江西乡荐益肆力于学登甲辰进士宣徳戊申拜刑部广东司主事乙卯陞陜西司员外郎正统丁巳再陞浙江司郎中凡歴三署廉明之誉翕然庚申秋朝廷轸念四方多罹饥馑欲广蓄积以御荒嵗乃简廷臣分理预备之政勅以便宜从事而公在首选往浙江即日上道遍歴郡邑所区画甚多得粟数百万石为四仓以储之复督劝有司筑陂塘抑豪强拯困敝事集而民不扰既还朝廷嘉之甲子陞陜西按察司副使命専理重刑凡疑狱赖公而明者甚衆己巳陞陜西布政司右布政使明年上以陜西边务方殷陞都察院右副都御史镇守闗中盖特陞也公益感激自效条陈十事皆安边御冦利国便民急务多见施行时边报多警公从容裁处咸得其肯綮督修城堡七十余处复奉勅转输军饷数万石于边城适嵗旱民饥因设法济之俾不失所而公家之务亦办寻召公还京治院事未㡬复命往录南京法司之狱多所平反既还有白金綵币之赉壬申秋复奉命纠察湖广庻职之廉贪者凡所黜陟人服其公且条陈军民利病数事多见採纳既还劳以羊酒时浙江福建民郑懐冒王孝心等作乱特勅公驰徃督兵捕之至则贼已就擒公察其啸聚之故以山有银场连亘深僻贼得潜伏其中即命伐山通道且奏设县治以便巡视其患遂息已而守臣以所获贼属俱论谋逆报功希赏公覈其实得首恶者十余人悉纵之事峻而还赐白金綵币甚厚丙子复奉勅巡抚辽东提督军务镇静不扰逺近悦服天顺改元春皇上复位特召公还陞刑部左侍郎八月遂进尚书累膺金带绣袍之赐公感知遇益自力以图报称秋九月忽遘风疾而瘖即上章恳乞骇骨诏许之既而言语如常衆医皆喜曰公疾瘳矣公独不以为然惟谆谆属后事未数日疾果复作竟不起天顺二年十二月十五日也距生洪武某年某月某日享夀六十有四上闻讣嗟悼遣官致祭于其家复命有司为茔葬事公为人直谅通敏寛厚坦夷处已接人一出于诚不立厓岸平居温然和气可掬及遇事能断毅然不可夺而廉介之操始终不渝虽歴通显服食无异于寒士尤以文学推重于时所为诗文有集藏于家娶康氏累封夫人子男四曰述古曰述宪中顺天府乡试曰述曰述绩为邑庠生孙男二铭曰木有松焉挺然秀拔石有玉焉孚畅旁达大江之右懿此刘公卓卓温温如玉如松发迹司刑爰列三署巨臬名藩大有时誉都台荐升司冦载登既忠以勤皇宠是膺皇宠是膺惟徳之厚惟才之长惟学之富懿此刘公邦家之光胡不慗遗皓首巖廊我懐伊人昭代希有刻铭坚珉永世不朽侍讲学士曽公行状刘球公姓曽讳鹤龄字延年一字延之其先有仕唐为先州团练使曰庆者再𫝊至搆避五季乱自金陵徙江西因家泰和六𫝊至宗彭泽令安定清川丞安中监察御史安强兄弟俱起甲科而族益显彭泽九世至元瑞金教谕约生九韶仕洪武中以弛利便民罢还黄蓬湖官归而教行子共共子赠翰林修譔伯髙尤䆳于学举贤良校官皆不就曰吾上世连仕不达而有徳于民食其报者在吾子乎吾何以仕为即公之考也母太安人胡氏梦星坠卧内感而生公公少异常儿及受学家廷不烦督责自力于业既冠与其兄椿龄以书经同领永乐乙酉乡荐明年㑹试留养未行其兄遂第进士为庶吉士翰林以没仰事俯育之责萃公一身继遭父丧内外斩然无足赖者又以闾右龃龉弗克康厥居积学之余稍出所有授学以自给久而从学者衆贽入益不赀迺营故业邑城之西为久安计诸子颇长足事事遂辞太安人赴永乐辛丑㑹试时今少师庐陵杨公司文衡务先典实之作以洗浮腐之弊喜公诸篇悉优多梓行之至今评程文者以是科为最廷对居第一擢翰林修譔洪熈乙巳受勅封赠父母妻宣徳改元奉命如南岳及舜神农二陵修祀事宣徳庚戌同考礼部㑹试修太宗仁宗实录成受白金绮币之赐进秩为翰林侍读明年乞归省道闻太安人讣哀毁终丧复官预修宣宗实录正统戊午书成受赐如初进秩为翰林侍讲学士寻拔奉训大夫是秋考顺天府乡试初试之夕场屋火试卷亦有残缺者有司惧罪不敢以更试为言惟欲请葺场屋以约后两试公曰必更试然后其弊涤至公着不然虽无所私亦招外谤朝廷何惜一日之费以成此盛事哉有司具二説以进命下悉如公言衆皆慑服得士亦审尝自谓吾齿未艾而精神觉已衰吾生其不久乎一夕课其子忘倦明旦造朝与同列言笑自若退而得疾未半昼没盖正统辛酉三月二十一日也馆阁中大为之恸上闻遣礼部左侍郎王公致祭自公卿至勲戚贵臣交致奠𫝊闻者莫不悼惜公生洪武癸亥四月十八日歴春秋五十九配陈氏封安人子男五序廉应庶庾序由进士起家为行人司行人廉乙卯贡士孙男八惟公中懐坦直畧无一毫廞矫枉而处事遇物井然有理起居休如也事亲孝于家极雍睦训育其兄之遗孤庠自晬至有室卒成伟器致有弋阳司训之荐嫁庠女兄弟二人如己女寡姉孤甥无不席其庇尝分上赐金买田以给先祀积俸余以周族人之贫者亲故亦多蒙其惠与人交初若难合久而益亲所知为达官立当道者不少每燕见必以公天下期之未尝及于私教学者欲其必先本领毋徒徇外欲速以自小其志故经其指引者无分达与未达俱有儒者风其文有诗歌词赋颂赞累千篇传记序説半之行状墓铭碑讄杂文三百皆出新意得古法无所袭于外而有益于道徳仁义之説为多可谓没而有不可没者矣公就殡之三月序致使命自南夷至将奉柩归故乡用某年月日葬其邑某乡某山之原以公同榜士独球一人在翰林又素相厚来请状以为谒铭圗不朽之地义不可辞因述其世出事行如此庶立言君子有所考焉大理寺卿王公墓表李贤吾乡之士显达者甚衆求其志节介然而洁白自守者大理寺卿王公其人也呜唿公今逝矣年止四十有七可胜痛哉其弟宜乞予为公墓表义不容辞公讳宇字仲宏姓王氏别号厚斋祥符人也曽大父敦本大父友徳皆乐善好义隠居不仕父希哲读书执礼行着乡闾母丁氏有淑徳公自幼颖秀异于羣儿父母独钟爱之童丱时从师受业日记万言巡抚重臣一见而竒之曰此大器也即遣为邑庠生公奋志进学虽隆寒盛暑不辍正统戊午遂魁乡解明年登进士第授南京户部主事管理粮储痛革宿弊廉能之声大振都宪周公铨时总其事蔑视其属于公独敬爱之三载以绩最给勅命进阶承徳郎赠父如其官母妻皆封安人公益砥砺名节在郎署中特立独行不顾流俗时郎佐职满例转正郎吏部以公才能显着遂举陞江西抚州知府是郡地俭民伙素号难治公至以简御烦以静制动六事既毕阖郡翕然称颂里有隠士呉与弼不妄至城府公欲往造其庐与弼闻之即先谒拜谈论竟日出叹曰真明府也公益劳心治民事凡渔利害民宿弊尽革罢之吏有奸黠盗府金自若公廉得其状置之于法衆皆畏服抚民多商给繻之钱嵗计累万守皆自取以为常然公曰可以无取而取之是伤廉也悉属于官郡治旁有穴地前守引水蓄鱼以自给公遂实之为仓储粟数万石以济饥民郡人题其壁曰闗节一毫无地入公廉两字有天知逺迩传诵宜黄多山有虎为患公为告神而驱之虎皆遁去金谿有聚衆暴掠者公曰此吾良民迫于饥馁故耳即开仓济之衆皆感泣曰真吾父母也即时散去藩臬书公绩曰剸烦治剧才识有余清白操守纎毫无玷都宪巡抚者上公治行于朝特赐诰命以旌异之进阶中宪大夫推恩父母妻室天顺改元皇上复位之初首念方岳重臣为郡邑表率属廷臣㑹举堪任者公与前列遂擢陞山东右布政使时廷议山东累嵗不登民皆流移饿殍必属能者抚安之上以玺书託公感激尽心设法赈济不惮驱驰民赖全活者数十万人明年上念宣府边方重地须得其人巡抚之遂召公为副都御史往任其事公至训练士卒坚完城堡凡粮草屯田边备戎务一切便宜处之革弊除姦士卒感慕而权贵则不悦矣赖上知公为人譛毁不行未㡬大同缺巡抚者复属公兼之时石亨与其姪彪皆骤迁髙爵恃宠自肆而大同乃旧镇之地索取尤横衆莫敢撄公独上章劾之以为大蠧大奸莫甚于此乞置于法以消未形之患词气剀切闻者叹服已而亨彪果以奸败朝廷益嘉公忠直庚辰丁内艰还家守制一星未终上起公至京将有南台之命迺念大理缺卿持天下之平者无踰于公遂拜是职公累章乞终制弗许在任惟以洗寃泽物为先精研狱状务得其情不知案牍之劳形也由是平反甚衆僚属莫不敬服癸未春复授诰命进阶通议大夫推恩赠祖与父如其官祖妣母妻皆为淑人士林荣之公质干竒伟心性刚介慎廉隅重名节操履端方确乎不可拔事亲尽孝处兄弟笃于友爱自奉甚薄虽居显贵服食不异寒士视货财如汚秽见不廉者若将凂已避而逺之卒之日囊箧罄然无以为歛上闻讣恻然伤悼曰可惜佳士遣官谕祭于其家复令有司为营葬事生荣死哀斯无憾矣公平生躭嗜六籍博极羣书为文章根理趣诗赋古澹舂容有余味所存厚斋稿藏于家公生于永乐丁酉闰五月初四日卒于天顺癸未七月十六日配段氏子男三长曰樟以是年十一月初六日归葬于先茔之西呜唿公之志气如凤凰翔于千仞之上而洁白之操方之宋司马温公赵清献公亦可以并驱矣于是为表以告来世云吏部侍郎俞公墓表李贤窃怪夫世之人见害必避见利必趋已而避害者得害趋利者失利大抵不知命者也若夫知命者遵道而行尽其在已人谓蹈害而利反至焉人谓失利而害莫侵焉岂非明哲之士哉今之士效用于世能若是者其惟俞公乎公讳山字积之别号梅庄先世居有仕宋者扈跸南渡因古籍嘉兴遂为秀水人髙祖瑞卿曽祖礼之俱不仕祖伯刚父璇俱不幸坐累迁戌而死人咸惜之后以公贵俱累赠资善大夫太子少傅兼吏部左侍郎妣王氏乡先生达道之女累封太夫人公生而岐㠜风骨秀爽志趣不凡达道见而异之曰俞氏之昌其在兹乎遂妻以子弱冠补郡庠生治春秋从西园李先生讲学専业不懈至忘寝食踰年即得奥义永乐癸卯领乡荐以祖妣周氏垂老不忍去左右就养者三载宣徳丁未乃入太学时祭酒四明陈先生师道尊严慎许可六馆之士肃然惟待公以色庚戌春遂中乙榜人或讽之曰以子之才乃屑就邪公曰命也不可强遂得苏之崑山训𨗳崑山之士乐公善教莫不争先奋励底于成俄丁内艰诸生攀留弗克有随之抵家受业者正统丙辰服阕调常之宜兴时公之执友杨氏适主师席遂同心率教士习丕变未㡬丁祖母忧宜兴之士思之不置争诣提学御史留之弗果正统庚申服除赴京时朝廷严勅吏部择儒官以辅亲藩人皆託故避之公曰自有定数吾何避为遂选擢郕王府伴读公既居是职若将终身日勤讲説不少辍禄微数窘略不介意弟子从游者益衆慕求公之文者接踵于门正统己巳景泰即位进公鸿胪左寺丞时都御史杨善掌寺事雅重公荐陞左少卿踰月拜吏部右侍郎赐诰命阶嘉议大夫寻转左侍郎壬申进兼太子少傅优赐诰命阶资善大夫久之忽婴风疾朝廷屡遣太医往视后少愈景泰乙亥乃上疏乞骸骨不许且慰留之踰年请之益切人或谓曰委任方隆疾以渐瘥何苦欲休公曰隆替相寻亦理之常吾非不恋明时揣分宜休况以疾乎复上疏恳辞朝廷重违其意特允其请赉与甚厚俾乗驿舟以归别之日公卿大夫设祖帐都门外观者如堵莫不嗟叹曰于今复见古人矣既归越数嵗旧疾复作竟弗起公生于洪武己卯六月四日卒于天顺改元十月九日享年五十有九卜葬嘉兴永丰乡之原所着梅庄集若干卷藏于家配沈氏累封夫人生男三长谟次诰工科给事中改判兖之沂州次谏孙男三公为人敦厚简静于势利淡如也在藩邸时尝衍义经书纂成讲章尤善讽谏屡有禆益及显用之日持以正大守以清谨不市私恩不取容悦人皆知为君子人也景泰初议迎复之礼公奋然曰銮舆回则人心安力赞其成言官有持正被嫉者公曲为调䕶竟致显用其佐铨衡也人才多所拔用未尝自言曰荐贤为国岂为私也公之行藏不避害不趋利己而未尝有害吉无不利者如此虽啬于夀而立心制行之髙俯仰无愧足以暴白于天下后世矣刑部尚书轩公言行录杨廉轩輗字惟行河南鹿邑人进士歴仕永乐天顺间官至刑部尚书公天性严介初为进士往淮上催粮冬寒舟行忽落水救出衣尽湿一绵被裹之有司急为制衣一袭却之不用徐待旧衣之干为御史独振氷蘖之声为浙江按察使俸资之外一毫不取四时着一青布袍蔬食不厌与同僚约三日以来易肉一斤多不能堪故旧经过者留供一饭至厚者杀一鸡僚属见之惊异此举不易得也忽闻亲丧明日遂行僚属尚有未及知者陞副都御史总理南京粮储清操愈坚张都宪设席㑹诸僚公独不赴既而以卓食馈之亦不纳左都御史轩公持已甚严遇人无问贤否悉峻拒之不与接居南都嵗时诣礼科拜表庆贺至则屛居一室彻去侍烛朝服端坐寂无一言待鼓严而出礼既毕不告于同事者竟御肩舆而归同事闻其来亦不乐与处皆避去平生俊伟之节惟恃公牍之存间令吏写数十大册以为他日传世考此足矣于纪载之文一无所好及卒修史有司从其家求公行实无有也惟写生卒年月上送官耳广州府知府沈琮尝为南京兵部武库司主事武库司典皂𨽻凡诸司多属意焉盖皂有定数得之多或得之早皆可觊利耳一日告予曰惟利亦可观人琮司皂者久不以动心而干人挠法者得两公焉尚书魏公骥都御史轩公輗是已于维廉士古之李及为介为通复谓我激我岂激者百年一日廉宪中丞风纪以植谗谀不行奸墨屏迹乃掌邦禁劲节愈力老而复起宪臣是式明名臣琬琰续录卷三明名臣琬琰录卷四钦定四库全书明名臣琬琰録卷四明徐纮撰长兴侯耿炳文追封三代神道碑铭刘三吾皇上有天下以来玉音日所敷训文武臣庻惟忠与孝是励是懋念尔数四开国勋旧相从济江翼载兴运宣忠効劳亦有年矣今朔南一轨天下大定而赏赉䘏典稽至于今勅赐緍镪人五万定与造第鳯阳亦既告成行且就第则载赐钞二十锭与葺先茔表仪其墓念尔子尔孙克有今日皆由祖宗树徳其前乃追赠其先金四锭白金四十锭钞一千锭文段表里三十疋安富厥家荣享有庙神道有碑偹物肖像有翁仲羊马于是赐号长兴侯耿炳文既得赐第其家以爵就第其乡三代考妣子孙侯者其高曽祖考亦侯子孙所妣者侯夫人髙曽祖考妣亦侯夫人隂阳表里忠厚之道炳文惟念不肖之身奋自农亩获际皇上不世之遇贵至封侯富迨子孙皆非始愿所及也某愚且蠢不知所以显扬其先皇上不惟教以显扬之道又与显扬之资又三年为洪武二十七年乃状其事于翰林儒臣刘三吾按状炳文世鳯阳邑人奋身农亩当元至正壬辰所在虹乱乡邑尤甚老父君用四顾徬徨无所于归父子二人因念与其伏山林义手就戮曷若相率举义兵得豪杰而往辅之乃挺身谒今上于鳯阳一见被䝉知遇自至麾下日偹使令授先父管军百夫甲午年四月领军随上取滁州六月取城口张营寨取嘉山缪把头营寨再取滁州守御军千户乙未闰正月从上领军取和州守御授明威将军管军总管六月随龙济江取太平守御丙申二月从上克采石中丞曼济水寨取额森继取台城守御聚宝门悉父子相从领军是月十七日同父领军随总兵徐达今开国公取鎭江守御其夏四月先父奉命统兵应拔常之宜兴地界张氏势所必争则日相遌嘬各栅木自营尽死以报稍失尺寸即全军而死是故人百其勇有死无二是役也先父贾勇先登用获螘附腾栅而上见斫伤以死犹力战不休父既死炳文袭职仍管其军六月取广徳守御丁酉取长兴守御开设长兴翼元帅府署授总军元帅甲辰改元帅府为兴武衞亲军指挥使司就职本衞指挥使丙午调随徐总兵取湖州其年取苏州呉元年九月回京授大都督府佥事明年正月上即皇帝位改元洪武其年授鎭国上将军兼太子右卒副使其年九月随总兵常国公征大同守御回至太原二月以其军随总兵徐国公征取陜西时两军人马甚盛方事仇杀夹武功东川两阵思齐在其东思道垒西日数挑战蓐食以俟曽不少懈衣甲䖠蝨生身而疮不恤也如是者数月余两军相敌无少休暇大概彼稍隙我即进以是坚固力不克支相与遁去既得其地就鎭守之开设行大都府陜西等处行中书省署事久之三年开秦府授府左相之职其相秦也直言正色多所匡正其年十一月受今封爵为侯自壬辰至丙申五年悉从父领军自其父没于王事后即以其军攻城畧地得广徳得长兴而侯所爵兆于此矣继得湖州苏州懐庆泽潞平阳太原陜西为侯所兼官亦兆于是矣前后从军二十有七年中间多其父子之兵与其所自得之兵最苦战者长兴之役当姑苏䲭张之日其所必战血战之地而湖苏两大郡尤其表里山河之势当其有事于东吴也诸将㑹议上前无不先请往擣其所穴抑亦平探囊中之物耳皇上首策万全乃首在霅川大都彼折兵以御我其力分全军以出战其势空如此则鼎鱼穴螘安所暇息诸将乃叹服圣算之髙非凡所能及也由是决计先湖后苏彼虽连营相望而湖苏之势两分彼有手足不相应之患我师无腹背受敌之虞则侯等所为酬战能为国全是东吴者实皇上𤼵纵指示伏逐虎兔之势耳是功也徇之功也其敢以自名今故为三吾言之也然则侯前后所歴战百战百捷其功大矣侯虽不敢自名其功而功之在侯犹猎之不能忘犬犬之不能忘所自也如此其克有今也宜哉三吾闻其言念昔建武之中兴也况弇两耿实以文子同摅忠赤尽瘁国家故能声援相应共成犄角之势以恢复旧物光照先业炳文父子固不敢上方况弇其心之忠即二耿之忠也而侯一不自口其能天之生斯人为我皇上成是混一之功致此太平之治也岂偶然哉为之铭曰天生圣皇龙兴凤阳有志其人识主之真率相来迎如汉沛丰萧曹景从风虎云龙耿侯长兴父子领兵从上讨征父况子弇力敌是戡毎战必酣长兴之役父也战死子也世袭李张在陜西兵据险卒也俱剪长兴受封悉以是功孰克比隆秦相兼官举由其贤入其泥丸父死王事朝有赠谥公为果毅子既封侯三代亦侯富贵是优金匮石室山河带砺子孙世世子孙世世辅我皇家亿千万禩宋国公冯胜追封三代神道碑铭刘三吾尝读小雅诗天保序有曰君能下下以成其政臣能归美以报其上然后知君推恩以待臣下臣子当感受及其亲之恩以报君上君亲之恩天地之造不容名言臣子报上罔极之恩讵言语所能形容其万一哉当元政不纲宇内幅裂羣雄蠭起皇上以神武之资济难逃之运时则有若熊罴之士不二心之臣疏附先后折冲御侮于是冯胜兄弟夤縁会遇为时爪牙从龙济江获展尺寸以有今日非偶然也洪武二十二年诏公侯各还其赐之缗镪与各造第舍继赉金帛安富厥家追封三代用生者爵墓之享堂则偹物肖像砻石树碑悉出内帑与为之以三吾职在翰林式司纪载恳文其事公之先泗州幕山人有逺祖失其名讳再移家光州固始近代里中有老卒见冯家祖先书始祖征西将军异者传为征西将军异之后曽大考讳元善家世业农以曽孙贵勋阶爵赠如其曽孙妣史氏国公夫人祖考讳信赠如其孙妣朱氏国公夫人再徙今鳯阳定逺之地家焉考讳文质赠其如子隠徳不仕妣汪氏国公夫人生三子公其季也公名胜赋性谨厚有智而勇当兵兴时念不能坐受鱼肉甲午之嵗同兄国用伏谒今上于妙山从克滁州三义和河州收门寨度江克采石太平等处陈额森来犯和州人马三倍我师以庙算制胜获其全军额森匄死不得则愿欵附刑牲与盟饮血而呕知其怀贰必不令终矣其军之投戈也环上而寝悉其兵士唯公一人侍侧竟达曙无他是后公先䧟阵衆乘势崩之遂擒额森丙申二月从破台中丞曼济哈雅水寨于采石三月进攻台城拔之还军从击鎭江丹涂寕国授万户丁酉克甘露松山望亭戊戍克秦宜兴遂授元帅守御庚子国用卒由亲军指挥封郢国公公袭其职仍掌亲兵伪汉陈友谅悉衆来冦公冲其中坚败之于龙湾继复采石太平壬寅克安庆江州陞都䕶癸卯应拔江丰陞同佥调击庐州甲辰从拔武昌得庐州己巳克泰州海安坝及江西诸郡丙午淮安安丰浙西旧舘苏州悉从诸总戎下之呉元年丁未陞银青荣禄大夫都督府右都督是年克山东诸郡戊申春正月上即帝位国号大明改元洪武其年十月授副将军充开封淮南潼关怀庆太原泽潞等处悉平之二年授征西将军克陜西鳯翔等处诸郡进兵追元大帅李思齐于临洮降其全军河州等处以次俱下三军大败元总兵库库特穆尔于定西回京封今爵宋国公守镇陜西四年分兵三道北征公以征西将由西道取甘肃等处败元帅失刺兵败多喇口入于哈勒珲口获人马数十万羊马驼称是进拔肃州等处至额齐讷败俞实兵五年回军六年七年练兵临清北平继往大同八年自大同征元末布色博啰等地回镇陜西十一年回军十二年至十七年连镇河南抚军恤民民兵欣附频年以久镇于外为劳上乃召还遣礼曹赍羊酒慰劳之其年秋授征北大将军总兵北征屯兵绛桥操练两月而还二十年佩征北印总步骑三十万城大宁等处北征元邉将纳克楚受其学士额森及全国公观通平章吹丹降欵所部悉降驱之入山海各城屯住二十一年往东昌等处调各城达勒达军随颍国公傅友悳征云南兵至常徳四川等处叛其后继往永宁镇守㳂邉抚安诸军二十三年秋䝉恩赐第追封之典制词所谓尔胜居京师除肘掖之患厯征战建爪牙之勋平定中原宣力内外佐成混一是勋也发踪示指之力也朝廷既待之隆而报之厚矣而公则曷敢以此自名哉呜唿一门兄弟両封公爵郢公不夀公也克夀是使兄所赍志不能以卒报者而公所着㣲劳不惟不克报乃因之益以显扬其先郢也宋也幽明之感为何如哉遂申之以歌歌曰真人为时作民主兮揭日月于中天爪牙从龙亦奋起兮际风云于八埏郢公去宋公继兮式克振后而光前禀庙谟而廓疆宇兮爵弥进而志弥坚其赐之第赉以金帛兮既安富其家声霈厥泽渗及漏泉兮又尊荣其先亲以愚臣不知所以显扬兮复俾勒文乎坚珉祖孙相望感洪造兮矢衔结而无其因则愿世笃忠贞兮等带砺乎万亿之春陆安侯许国襄简王公神道碑铭刘三吾许国襄简公既塟有年洪武之二十年冬十有一月己亥皇帝御奉天门以工部奏公墓隧之石已具勅翰林学士院为文赐其家俾鑱焉臣三吾职在纪述不敢控词则退而稽其世次官代行事之实序而铭之臣闻天生圣上聪明时乂当元政秕僻㝢内幅裂羣雄角起资以君主治其争乱则有熊罴之士不二心之臣若徐常両王佐命讨伐襄简王公单秉义効顺以㑹其成功大一统之业者亦天所畀予者哉公姓王讳志世鳯阳临淮人性鸷勐有智谋临阵对敌果毅无前至正壬辰三月土冦蠭起举乡兵取濠州且守且战甲午前克滁州势剧破竹知天命攸归在今上疏附来从乙未济江得采石太平破中丞曼济哈雅水寨进拔建康丙申七月调𨽻总兵同佥枢院徐中山围常州屡腾栅先登身犯矢石功闻授怀逺大将军右副元帅丁酉三月常始下公功为最后恢复宣州江隂宜兴高邮等州府多着战绩中山悉其能公克摅其智勇故也辛丑秋九月侍上亲下安庆诸郡邑壬寅夏四月复𨽻中山身先驰战江曲诸州县望风崩角癸夘八月乘海艘从御舟䠞陈友谅于彭蠡友谅中流矢死击走其余党于注口之水寨甲辰三月上亲征湖广武昌公暨诸将壹禀承睿算与贼遌嘬遂下之载从中山复卢州拔安丰逐北姑苏张士诚军陞飞熊衞亲军都指挥使总兵守御陆安州明年春改按陆安衞指挥使战守戢绥敌詟民附戊申春正月上正宸极国号大明改元洪武其夏五月奉旨将本衞兵征迤北次汴梁寻调征河南冬十月从冯胜宋国公渡河迤逦进取怀庆泽潞府等州往往所部直前无坚阵是腊徙镇平阳居三年移守汉中仍驻帅陜西明年将其全军深入察罕诺尔絶塞却敌远遁还军平阳冬十一月勅赠开国辅运推诚宣力武臣荣禄大夫柱国同知大都督府事封陆安侯五年从中山征漠朔大获敌而还九月又从傅友徳今颍国公征云南所向克㨗十七年凯还京师十九年八月十七日以疾薨于第上为之震悼罢朝赠有加追封许国谥襄简公生元统乙亥正月九日春秋五十有二以薨之十月二日勅葬钟山之隂曽祖考四一公镇国将军佥大都督府事䕶军追封罗山县子妣董氏追封罗山县子夫人祖考五一公骠骑将军亲军指挥使䕶军追封太原伯妣寗氏追封太原伯夫人考六三公荣禄大夫同侯妣潘氏追封陆安侯夫人室潘氏从封许国夫人先公薨生至顺壬申五月十九日卒洪武三月始葬鳯阳临淮至是从公祔焉生男四人长威次域次玑次环女一人适黔国公子景佑孙男三女二揆公功行是宜铭词曰先时寓内劻勷弗靖烝民有主资以戡定效用者将鹰扬其人徐常两王开国荩臣各有牙爪奋其威武惟襄简公乆佐徐府既定江淮亦拓中原自河徂陜益西其辕繇淮而北极是朔漠转征云南卓着勇略最公在军沐雨栉风惟知狥国遑䘏厥躬陆安受封方倚大用天不慗遗黄梁遽梦上为震悼䘏典是颁许国襄简爵谥具完钟山之隂公所藏室夀正名垂煜然竹帛有桓其表有穹其碑千秋万䙫永永无期东川侯胡公墓志刘三吾勅赐开国辅运推诚宣力武臣荣禄大夫柱国佥大都督府事东川侯臣胡海世凤阳定远县毛城村人当元之季羣雄角起侯念不能义手就戮始从亦豪举义知非其人去之随大军拔凤阳败元将贾鲁兵为千夫甲午复泗州滁州为万户乙未春复和州夏六月从龙济江得采石太平溧水溧阳还太平战败陈额森于北门丙申春次克台中丞曼济哈雅水寨既破额森营于南台先登城之东北隅台军溃马进克镇江援广徳击宣州拔常州取宁国败谢玺元帅兵遂得宣州选帐前先锋畧江隂踣湖州西南直抵天门寨锋宜兴敓婺州鏖诸暨绍兴衂伪汉于龙江仍得太平复潜山击安庆攻江州得湖广沌口得江西南昌得城山罗家寨悉与有功其𨽻魏国公有事于荆常澧衡潭叙宝庆手俘元将唐隆就守御其地受上吴王令㫖陞宝庆衞指挥使増陴浚隍兵民欣附以其力余载葺益阳城垒留镇焉呉元年上即位之洪武元年以本衞兵听调平章杨璟进征湖南广西自祁阳永州全水相以北诸县郡或摧或抚仁形义着既乘胜压桂林之分省城壁峭倚郡县完备未易攻下侯驻兵东江首推万户皮彦高替通把水张荣元帅者翻城内应夏六月二十三日四鼓大军于北门入角亭梯墉而上军令所临全城悉附议者谓侯首其功直授大将军仍宝庆指挥二年有㫖授右副总兵助勦江上思州獞酋黄英杰等大势泰山之压鶵卵也英杰等逃之士万山七洞口尾追之去英杰阵死英览就俘斩余抚安之三年春听调江夏徳周徳兴取蜀然伏隘至险侯扼亢而咋之无不击焉天门山亦负固旅拒夜率敢死士縁崖而上贼无一得脱者四年春抵贾厚渔阳关不避崖陡腾栅以入巢穴为一空功闻授世袭指挥仍守益阳是年夏江隂侯调补武冈云飞山寨枭其反者数人得生口三百六十五新宁县内石鹤金竹万数等寨亦枭其渠余户口或民或俘武冈以宁是秋再以江隂调捕靖州之绥宁首得马羊西儿等寨次得大水上峒诸寨或奔之或械之绥宁以平五年复以江隂调改沅岳径三衞兵节次攻下五开潭溪太平山穴山皮林峒然涂山栗家峒曹滴如拘胜浪林长保等乃中阙峒或禽斩或抚谕靖之内举安可战疮痍中又六年始有除大都督擢録朝家为不负侯矣十四年秋大将军颍川侯今颍国公总兵征云南诸夷侯与郭英都督今武定侯统兵率四川三万之衆道永宁抵赤水为颍公声援俾得致力于云南功实相表里焉明年春侯与武定讨大理平建昌降其平章伊噜特穆尔其旬澧州到大溪大容也度天岭擒获蛮首夏三入古皮等既已献馘次永顺士卒未驻营悉出兵志修路俄蛮兵千余蓦岭而下侯与其子玉即被甲上马迎敌玉手射毙七人侯亦多所射杀蛮溃去㑹修路之兵亦回腹背击之无一获免者散毛之后尤多所俘馘人谓侯得士死力致然十七年夏以平云南功今爵食禄千石子孙世袭金书铁券载在盟府三十年春宋国公冯胜总戎北征侯左叅将抵金山从大军受元邉将克楚出降时其部曲有中悔者侯身遌嘬之竟得纳欵无他虞二十三年秋侯例受褒䘏之典先钖镪五万锭建第其乡邑继赉金帛俾安富追封三代侯爵且庙墓次偹物肖像树碑显扬其先方期享福未艾而疽发于背医鐍铩志在战阵以死中使问病未复命薨矣六月二十三日也辍朝遣祭䘏典有加呜唿侯当羣雄并起能择真主而事之最其攻战溪峒居多黔南朔溃功亦不可语将用老际风云之㑹依日月之先迄于侯封三代子为驸马孙食世禄侯虽死而犹生乎公生元之天歴己巳十月十日酉时夀六十有三曽祖考讳某妣某氏祖考讳某妣某氏考讳某妣某氏妻呉氏以侯贵受封子男八人长斌龙虎衞指挥使征云南卒次玉次观尚公主次宝次财次玖次和尚次行者孙男三人曰炳者斌子食其父之禄孙女三人以九月某日葬所居一里许之凤凰山方侯临终谓诸室有从者否李氏恩赐者随诺之即就死衆妾捄止之居一二日竟自缢矣其不食前言亦难矣诸孤驸马等遣人致礼弊求志其石因为备书侯所履歴以夀不朽云越国公新庙碑代大史公作方逊志丈夫之遇于时也生使人懐之殁使人思之且建庙食于其土必其徳泽入人之深坚如金石而弗渝信如四时而弗爽昭如日星而不然后足以厌乎人心而合乎舆论也呜唿岂易致哉若今之越国公者其庶几无愧于此乎自辛卯兵兴天下大乱民遭溺焚伥伥无所栖止皇帝提三尺劔起而救之屯兵滁阳公杖策谒辕门一见语合遂居前锋以佐扬天威焉至乙未春三月王师取和州夏六月下太平丙申春三月平金陵攻京口丁酉春三月又拔毘陵公皆在行中搴旗斩将或操蝥弧以先登前后屡建竒功乃授右翼统军元帅使卫帐下夏四月又从上破宣城上命行枢密判官邓愈成宣公副之秋七月遂同诸将攻徽州拔之元将杨完者聚兵十万欲复其城公自婺源兼程以进横槊而前大唿杀入衆皆披靡而遁戊戌春三月诸将军克严州公又偕行降溪洞兵三万以功迁行枢密院判官公谓兰溪云严为甚通兰溪下则㫁婺之右臂矣冬十月乃下兰溪十有二月王师取婺州陞公佥书行枢密院事公益思有以自効己亥春正月攻下诸暨州十有一月又平处州庚子夏六月又拔信州信方絶粮人皆劝公还师公曰此闽楚喉衿地可弃之乎乃筑城浚隍为坚守计辛丑夏五月上悯公之劳且以婺为海右大藩通闽引越非宿将重臣有以控制之不可乃授公江南等处行中书省参知政事屯兵于婺州壬寅春二月溪洞兵叛而归公遂遇害一时知公之死者莫不哀恸流涕如丧父母焉上闻之亦震悼弗置亲御翰墨作文以祭之且命有司塑公像配享于卞忠贞公庙庭甲辰冬复降㫖赠光禄大夫浙东等处行中书省平章政事柱国追封越国公先是公殁之明年公之诸部曲与境内之民皆怅然遐思若不能胜其情者乃相率即城中作新庙一区十閲月而庙成堂门亭庑咸具及是宠褒之命下复羣谒于金华宋濓诸部曲进而言曰公之号令素严人无违禁赏非无功罚非无罪使我等攻必克战必胜而丕冒于宠灵之内者非公之赐欤我之病也孰扶而起之我之冻且馁也孰察而周之其能亲自裹创注药及安于食且衣者非公之赐欤公之徳我何以将之境内之民又进而言曰吾婺之民周瘵殊甚公専心抚摩之昔也奔走乎西东嵗无宁居今也长幼一堂愉愉雍雍非公之赐欤昔也商贾不通布糓不给今也市区充溢百货具集非公之赐欤昔也厄于暴强莫敢何问今也攘一茎茅公亦使人偿之如承平时非公之赐欤公之徳我亦何以将之今者宠光下被爵登上公人神洽熈云日润明山川草木亦有喜气适新庙告成愿为我纪详公之功徳以垂永于无穷是用合辞以请濓窃观古之名将出戍邉城者矣茍得甲士之欢心则耕田凿井之氓必至于弗宁使斯民稍得以遂其生则持㦸荷戈者或不免于愁叹孰能有两全者哉若公者可谓尤贤乎已公常自诵曰我不知书然吾行军唯知有三事而已不杀人不虏人妇女不焚毁人庐舍故其军一出远近之人皆争附趋之葢公处心以仁莅事以威惟其仁也故不言而民附惟其威也故不待戒而兵自不敢犯昔际征讨制御士心不越法度所在吏人不知有军及其死也人为立祠享之较之于公其事固无大相远也庙而祠之其谁曰不宜初公之未薨尝夜出人见其两目煜煜有光若灯及其既薨敌人数扰我邉陲公降祥异或见梦于人或观灵光满野汹汹闻人马声及出师輙大㨗似实有隂兵来助者是则公之隂魂灵出入于星辰之间固未尝亡也因并及之使知天之生公有非偶然者公姓胡氏讳大海字通甫泗之虬县人诗曰真主启运四方攸同升龙在天颷行云从中有一人万夫之雄其人谓何时维越公凛凛越公劲气横骛手荷铁殳其粲若路彼趫以为我㨗以歩䧟阵如飞逢者必仆天兵四出靡弗在行樘目疾眎前无坚城有声洸洸敌人震惊土疆既拓大勋以凝王曰俞哉尔予羽翼婺维雄藩尔镇其域尔叅政府解尔宥密尔劳尔倈以尽乃职公既受命分阃建牙威詟化孚莫敢或譁汝掖汝摩化汝呻吟而为讴歌视彼郊原其耕泽泽视汝阛阓其通绎绎视彼室庐其居奕奕何以致斯伊公之力我民无禄俾公弃捐精神上游同合化权氏之云思其何舍旃非庙曷祀非祀曷䖍乃简甓材乃端术经乃差谷辰视星之定林衡奔事班垂禀令紫梲星错素阶玉莹䆳清有寝严衞有门旁挟有㢘四缭有垣肖像中居威神腾轩隂风肃如髣髴若存维公顾绥时着灵响隂火东骛铁锜西上赤帜一挥无敌不磢孰不生畏孰不景仰生为名臣死为明神䇿书可列指可缕陈矧公之英贯为屈伸幽明有殊神人则匀公实惠我弗间弗二人之依公如旌击檖登我稼穑遏我妖沴歆我明祀钦于世世明名臣琬琰録卷四卷四钦定四库全书明名臣琬琰续録卷四明徐纮撰副都御史李公墓志铭王侍伟天生一代圣明之君创业继统必有忠良之臣以赞襄左右扶颠持危不偶然也曩者宣宗皇帝即位改元之初㑹乐安州汉庶人谋叛刼衆从已而行在四川道监察御史李公州人也以外艰家居语族人曰吾先世皆以忠孝为立身传后之范今吾必不为叛逆所辱汝等宜善自裁吾计决矣乃晨夜驰京告变朝廷仗大义以讨平之改乐安为武定州嘉公之忠陞都察院左佥都御史陞中顺大夫复赐以袭綵縀实宣徳丙午也又二年公膺诰命曰尔中顺大夫都察院左佥都御史李濬任风纪清慎亷介当叛逆图危之初乃心国家首𤼵其谋嘉尔忠诚擢贰宪长授任以来益图克称兹特钖之诰命以为尔荣又八年是为正统元年今上皇帝嗣承大统简任贤能励精图治时公丁内艰还适辽东守臣懈于邉备数至冦盗上命在廷大臣举素有才者一人往抚绥之佥以公为宜上遂召公往涖其事公至集诸将士宣布朝廷恩威谕以御边之道莫重于守于是髙城深池谨烽堠鸣刁斗练精鋭士马分布要害暇则躬亲督屯视田区画措置由是边储充实甲兵坚利自瀚海以东悉平宁上闻嘉之进公左副都御史阶嘉议大夫仍勑公凡事所当行者并以便宜施行公在邉凡八年以目疾乞休致还未几卒于家讣闻上哀悼之遣官谕祭命有司营葬事公讳濬字伯渊自居庠序时已为流辈推服及升成均擢侍御绰然有声已而遭际圣明致位都宪小心慎宻至诚无伪其在朝则比之石庆在邉则比之赵翁孙可谓明良相逢风云庆㑹诚不偶也公生洪武某年某月某日卒正统某年某月某日享年六十有七葬某乡某山之原曽祖讳某祖讳某皆隠徳弗仕考讳任贤赠中顺大夫佥都御史妣郑氏封太恭人配范氏封恭人子男四人森棨果本棨任戸部司务孙男五人嗟夫予与公生同郡仕同朝且有姻娅之好今公已矣则公之墓石非予铭其谁铭曰于戏李公天产异质早际圣明光奋于绩亲藩搆隙公发其谋宪台贰长公被宠休頟頟边城命公绥抚设其运畧有赫其绪引疾甫去而讣奄来士林嗟悼当宁兴哀嗟嗟我公忠义烈烈其身虽死其名不灭刻铭坚石纳于寿藏子子孙孙百世蕃昌尚书靖逺伯忠毅王公神道碑李贤本朝之制文臣不许封爵邑惟有武功者不在令自洪武以来盖百年于兹矣文臣有武功而封爵邑者始一人焉靖逺伯王公是已呜唿休哉公讳骥字尚徳系出太原先世有宦游云中者因家宣宁髙祖而上多显仕曽祖守道祖思宗仕元为髙阳令有惠政父成适元季兵乱因徙家束鹿娶程氏生公公自幼警敏年十三入邑庠为诸生即有逺大志未几父母相继以殁公哀毁尽礼能自树立遂领乡荐登永乐丙戌进士第授兵科给事中寻出使山西见徐沟民困奏免盐池亏课一十万余时应天府缺丞务急且冗委公署之立办复署行在都察院事持正不挠陞山西按察司副使洪熙改元仁庙素知公才名召为顺天府尹畿甸大治特赐诰以褒之宣庙即位之明年陞行在右兵部侍郎时虑南京根本重地真定州畿内要冲秦蜀二王府䕶卫兵多两遣公分调屯驻公皆处之得宜宣徳乙夘进兵部尚书先是北部阿勒坦多尔济巴勒之军骚扰塞下今皇上即位之明年特遣公往视师许以便宜行事公至见沿邉城堡不坚将无纪律叹曰边防如此宜乎敌至翊日大集官兵问曰往年出兵遇敌于鱼儿海首先退缩者为谁咸曰都指挥安敬即命左右引出斩之一军为之股慄又誓于衆曰自今遇敌有不前者罪如之号令一新兵威大振既而部长巴图博啰八冦庄浪公即遣都指挥魏荣授以方畧率兵勦之遂擒其部落以还敌始俱遁走公閲甘凉军冗曰兵贵精强乃退其三之一八月还京上慰劳之者久焉敌闻公还复入扰上复勑公往公至遣大将蒋贵率精骑数千出境且戒曰遇敌不捷无复相见也再遣偏将赵安率兵继之公与太监鲁安都督任礼分兵为殿遂擒阿勒坦俘杀敌卒几尽邉境底宁捷闻上遣人赍金币劳公加兼大理寺卿明年还京先是云南麓川宣慰使思任𤼵叛累征不利辛酉春复命蒋贵率诸道兵往讨之仍命公总督军务赐以明铠雕弓蟒龙绯袍以壮其行公至闻贼在大候州即遣都指挥马让授成算以往斩首数百级余贼遁去是歳冬分道并进㑹于上江以夹攻之因风纵火斩获无算贼首父子仅以身免遂荡平其巢寨捷闻降勅奖劳召公北还时蛮贼韦郎罗造衅于维摩州公遣指挥万诚先声率土兵讨之贼溃散郎罗逃之安南复传檄谕之边人遂斩其首来献广南富州土官侬部举沈政讐杀十余年公宣谕朝廷恩威两讐顿释至京上亲宴于奉天门文武官僚以次陪宴士林荣之论功封公推诚宣力武臣特进荣禄大夫柱国靖逺伯食禄一千二百石特赐诰劵追封三代曽祖考皆如其爵妣皆伯夫人未几思任𤼵窜入缅甸谋复叛上曰劳卿再一行耳公复总诸军至金齿遣人促缅甸送思任𤼵至军前缅人佯诺不遣公曰缅人党贼不可加兵乃至腾冲分为五营公与蒋贵及都督沐昂分督以进木邦宣慰使统兵万余驻于蛮江浒观我军容公责以忠义赏以牛酒遂感悦而退缅人拥衆大至公宻令贵率兵匝江而下焚其舟数百艘大战一昼夜贼溃遁去捷闻上召公班师慰劳益厚加禄三百石壬戌秋北兵近邉上复命公出巡仍许便宜行事乃自宁夏抵甘肃凡寨堡烽堠悉増修之仍授邉将以破敌及练士方畧事竣还京麓川遗孽思机发卜发复据孟养以叛戊辰春上复命公总督诸军率兵往讨之至金沙冈贼于西岸立栅以拒公伐竹为梁麾兵悉渡一鼓破之贼又于鬼哭山巅立栅公与偏将亲冒矢石往拔之二孽死于乱兵南服遂宁景泰初都督宫聚征湖贵苗贼失利乃以公佩平蛮将军印代总其兵遂大破苗贼获其酋伪称刬平王苗蛮富槛送京师余寨悉平振旅而还复増禄一百石子孙世袭寻委公总督守备南京壬申秋以衰老乞闲还京天顺改元皇上复位思用旧人召公慰谕良久赉以白金文绮顾公精力尚徤复拜兵部尚书再閲月兵政渐有次第而公固辞不可强矣上亦念公重违其请令朝朔望复赐诰加号奉天翊卫推诚守正文臣特进光禄大夫礼遇甚厚天顺四年五月十一日以疾薨于正寝公天资通敏遇事敢为正色立朝欲以身狥天下毎陈国家利害生民休戚辞气恳切孜孜不已襟怀开爽好贤乐善人有寸美必极口称道见人材沉滞必拔起任用始终成就之未尝有徳色与人交不立厓岸循循和易虽位兼将相望重累朝曽无一毫骄矜之意见于颜面体貌清风仪俊整尤善谈论见者为之𢥠然当大事屹若砥柱之在中流功名事业视前古为无愧矣疾亟家人皆惶惧公曰古人以死为归何至是耶且对故人大理卿龚永吉叙间阔神思如常客甫出门公就席而逝享年八十有三上闻讣哀悼辍视朝一日祭葬赙仪悉从典礼追封靖逺侯谥忠毅士大夫莫不茹泣相弔公娶张氏累封伯夫人生子三曰玉瑢俱早卒侧室刘氏生子三曰瑺嗣公爵曰珩为勋卫孙男二女二卜以是年七月吉日归葬于束鹿祖茔之右铭曰天生豪杰祚我邦家大其抱负𢎞彼声华乃若斯人世岂多有为凤为麟出也非偶惟忠毅公间气所钟芬芬茅苇挺见孤松早奋于庠入奉廷对羽仪公朝展也无愧歴试繁剧如剑㫁犀佐持宪节名震山西召尹京畿畿内安堵贰我夏官折冲尊俎进大司马出巡边陲斩其怯将大张兵威于甘于凉于彼沙漠矫矫强敌罔不就缚麓冦弗靖以跳以梁公来督战如鹰之扬殱厥渠魁盪其巢穴滇南之境遗患斯絶报功有典逈出羣流河山带砺与国同休将相之才一代之望寿考哀荣孰与公抗束鹿之原卜此牛眠丰碑有铭百世之传尚书侯公神道碑王直侯氏世家泽州公之曽祖父伯谦大父庆先父大亨皆儒业而不仕公讳琎字廷玉自幼端重寡言笑而聪敏喜学慷慨有大志读书穷日夜不休凡遇宴乐辄先退不欲以酒废事先生长者皆以逺大期之举为州学弟子员永乐癸卯山西乡试第一遂取进士为行人以善辞令而刚果能断得名四州云南广西诸土官争地累年不次者朝廷以命公至则按图志考故实召诸耆老开诚布公智力货赂不可移由是皆悦服而罢上亦以为能交阯黎麟请命公辅礼部侍郎章敞往钖封至其境闗门低且隘先驱者谓当伛度公止之曰此中国所谓狗窦也于士人出入则宜今天命下临不可由此度迓者惊惧为撤闗乃度由是蛮夷益谨礼不敢肆既归毫髪无所受人以此益贤之迁兵部主事北部阿勒坦多尔济犯边㑹昌伯赵安尚书柴车等自凉州分兵出铁门闗攻败之公与有劳继以内艰归居丧尽礼而哀戚加焉服除陞郎中麓川思仁发反诏尚书王骥率兵讨之公在行往来督战视将校用命以施赏罚贼攻大候州公以偏师往援令于衆曰吾视贼气骄有轻我心宜掩其不备即麾衆薄之唿声动天地斩杀无算贼大溃我师益奋与㕘将冉保等遂破石甸等十余砦闻大军至麓川贼阻截不得通公与保等由髙黎贡山昼夜兼程进与大军合擣其巢穴贼遂平凯旋陞礼部右侍郎赐白金五十两钞五千锭綵币五表里且赐诰命以宠之赠大父父皆礼部右侍郎祖妣李氏母宋氏皆赠淑人封继母刘氏为太淑人妻翟氏封淑人寻奉勅镇云南得便宜从事云南饥公发仓廪及募富民出粟以赈之全活甚衆㑹再讨麓川余党公引偏师由于厓南甸进破贼子思机发所居寨获其妻孥辎畜捷闻陞左侍郎赐白金七十两钞五十锭綵币七表里丁太淑人忧命驰𫝊奔丧即起复遣行人赐祭官为治葬迁兵部侍郎复镇云南筑腾冲城置军卫焉时议以贼子思机发在孟养复命靖逺伯王骥以兵往勦之公与都督张轨分军抵金沙江造船先齐夺贼地为营于是大军毕度燬其栅而进贼奔孟养度不能支各鸟兽散去公穷追至孟那海子等处不可得乃班师诸边敌长皆震骇曰自古汉人无渡金沙江者今大军至此真天威也南夷无复反矣还镇云南而今上即位遣使赍勅嘉劳赐白金二十两綵币二表里贵州饥苗叛攻围新添诸卫道梗不通城中食尽命公总督军务往征之时普定围急公自云南选善射者为前锋自将至普定疾战矢下如雨贼大败围解遂趋贵州副总兵都督用礼等以兵来曽克龙里瓮城羊肠杨老全溪诸路新添平越清平都句诸围俱解由兴隆而下抵镇逺皆平定事闻上嘉其功陞兵部尚书又进克安庄克西堡长官司时暑雨方盛疫疠大作公得疾舁归普定医弗效诸将问疾惟戒诸将以勿轻此贼宜统兵进𠞰毋贻患生民遂卒未尝一语及私时景泰庚午八月十三日也上闻嗟悼遣官赐祭命归其柩于泽州有司治坟以葬生于洪武戊寅三月初六日享年五十有三其葬以是年十二月十二日其墓在五门山前先茔之次子男一爵朝廷以公功命为锦衣卫世袭正千户女一孙男三侃伟仪公姿貌魁杰器重宏深而兼资文武仁义忠信之实有诸内功名事业之美见诸外卓然为今名臣人之能者盖鲜矣予念天之生贤必使之有为于世荷国家之重而得尽其才不徒小试而已今天子励精图治日靖四方而公以壮盛之年当戡定之託逺大悠久之业不克见其成呜唿岂非可惜哉予与公同朝久相好为最深于是爵来请予文刻诸神道以示久逺义不可辞也乃序次其事之大者而系以铭铭曰侯氏之先世为儒家自君祖考弗耀其华君早嗜学科乃峻擢歴位而陞膺此殊渥文武之才两取其优伐叛南夷克阐令猷偏师疾攻风激霆怒振藁摧枯有仆无拒飞渡金沙遗衆遁逃烟尘廓清弓矢载櫜蠢兹有苗乃敢干纪震以余威所向披靡遂陟夏卿遽返于冥维兹戎功弗克厥成天子曰嘻曷表朕志五品之廕子孙世继大山峩峩灵秀所钟蔚然新宫公在其中勒铭穹碑负以龟趾诒后不忘庶其在此尚书杨公墓碑铭彭时天顺戊寅十一月二十一日南京刑部尚书歙县杨公卒于家又明年庚辰其弟宜之子埏㑹试来京请于予曰先伯父歴仕于朝㡬三十年功名事业着于中外惟是墓隧之碑宜有文以诏后世而缺焉敢以为请得一言庶㡬其不朽也言既因授予状按状公讳宁字彦谧姓杨氏世为钱唐人髙祖世隆元教授曽祖本仁祖源俱隠徳弗耀父讳昇有文学行谊卒官徽州府学教授因留家焉公生而颖异甫三嵗祖父引至膝下口授以诗即应口成诵八嵗能通大学语孟十一而能属文十八即以春秋魁永乐丁酉京闱丙甲乙榜不就宣徳庚戌林震榜第二甲进士第一人寻诏归进学壬子赴召明年授刑部主事谳狱明恕蔚有时名正统己未麓川宣慰思任发反冦虐隣境朝廷命将征之简文臣有才识者随征公其首也师次麓川境贼遣人欵军门纳降主将欲许之衆莫不起悦公独进曰不可兵未加而敌降是必诈以诱我也许之惧有后悔弗聴又曰必欲许之请严兵以备不虞又弗聴因固请不已衆谓公迂檄令督运于金齿不旬月贼衆奄至士卒多陷焉比还京将兵者卒以失机被谴公独以劳被褒赏特陞郎中嵗辛酉大举伐麓川总督军务兵部尚书王公骥知公料敌之审也仍以公行师入境土公指授诸将进取方畧以公督战乃渡江攻上江贼砦贼矢石如雨公奋不顾身督战益力士卒咸用命遂克之又进攻杉木笼山贼栅险拒守公曰贼狃于前胜当多方以悞之使不暇併力乃可图王公用其言令诸将各视于便以进俱奋连破七寨斩陶孟靠等余贼奔溃遂乗势擣贼巢围之贼以死守昼夜攻贼不息因乗风举火烟熖涨天贼不知所为死锋镝及坠厓溺水不知其数师还上亲宴劳于奉天门赐公白金楮币拜刑部右侍郎壬戌丁母袁夫人忧甲子奉命㕘赞云南军务至则练兵伍督屯耕兴利去害不以势桡而于懐柔逺人尤尽心焉先是有头目恭项者尝效力随征公于奉请置陇州宣抚司以恭项为宣抚用旌其义民俱悦服有言腾冲险要宜城之以控制蛮夷者上命公往城或谓公曰其地险恶多瘴非时冒之辄死盍徐图之公曰我知奉命而已遑䘏其他即往相地度工计财用勉励将士使效力越四旬有五日而毕工因建学舍选生徒训令务学以变土风自为文刻石纪其事人敬服焉先是麓川贼首逸于缅至是公以城完民且效顺谕所以致贼计乃简鋭师若将有所向者先遣使奉词责缅缅人惧哀求出贼自效卒诛大憝函其首以献自是朝廷无南顾之忧丙寅侍郎侯琎代公还朝丁卯暨戊辰春上以清明谒祭三陵其命公留守未㡬闽浙东广草寇窃发师征未宁江右蜜迩三境惧有侵轶患朝廷命公巡抚公至按视师县当贼冲者増修城垣立木栅以断其路团集乡兵训以武艺其有侵轶者辄击斩之以故贼风闻畏避不敢犯公于是时益镇以简静暇则遍歴诸郡宣上徳达下情崇奖学校询求民瘼而弛张之逺近畏慕景泰初还京奏对称㫖有织金文绮羊酒之赐明日拜礼部尚书与毘陵胡公协心政务济寛以严人谓得体后二年以病足艰于步履调南京刑部示优礼也其在刑部凡五六年断狱一用寛恕民以不寃䝉赠曽祖祖父俱尚书曽祖妣妣俱夫人天顺改元致仕家居踰年以疾卒春秋五十有九讣闻朝廷遣官致祭营葬以是年十二月十六日葬于一都之金山下配曹氏封夫人无子子宜之次子待如己出侧室吴子二人长堣以公平南功授徽州卫世袭副千戸次城女一公天资孝友年方十四适其父教授先生承诏预修永乐大典公随侍至京既而父遘疾且卒公于侍汤药备棺敛无不致谨扶柩归葬于钱塘不惮险逺及第进士归母夫人在堂朝夕侍养甚谨㑹其弟宜领乡荐而公亦被召乃谓弟曰母之所生惟我与尔今俱出而仕何侍以为养耶弟感其言养母以夀终乃仕公友爱其弟无间始终待乡党朋友一以信义事上以忠涖政以勤涖民驭衆严不刻寛不纵所至有惠于人而性识机警才器宏伟处事务存大体衆中出言清辨有条聴者忘倦故识与不识无不称道其为人而慕仰之其学博览经史尤长于春秋自少即驰名场屋所作诸文有白云稿卧云稿藏于家公弟宜举进士拜监察御史今为广东按察司副使其子埏景泰癸酉乡贡士科第蝉聨实公启之而埏又知为公不朽计可谓不负所教已铭曰绵绵杨宗世徳逺而再仕乎外不大厥施委祉储祥而公杰出磊落其才沈厚其实乃隽贤科乃官郎署乃慎乃勤乃驰清誉滇南徼外蛮冦纵横再征以师而公在行协力赞谋妖氛斯灭终镇以静逺人慕悦岌岌江石与冦为隣天子虑微命公巡抚公于为政春生秋殁民以不恐亦懐其徳累兹劳勤正位六卿鸿声骏望洋溢二京归曰㡬何而遽长逝夀虽弗延名鲜与俪金山之麓髙坟峨峨铭以昭之百世不磨侍郎焦公神道碑王直正统己巳五月廿一日户部右侍郎焦公以疾终于家年五十八先是诏以叛贼思机发犹不庭假息孟养命出征之而以公主餽运抵金沙江公奉命谨甚冒瘴疠以进军不乏食而身则病矣然尤力疾终其事师还遂浮三崃道荆襄以朝京师公家南阳叶县以困惫弗堪少止求医药而疾加剧不能就道即上奏曰臣餽师无功又不善摄养为瘴疠所侵金疮复作连项背势且日甚恐不得入朝见陛下谨具奏复命踰数月讣至上深悼惜之命礼部致祭工部为治坟营子钝卜某年某月某日奉葬于之原而以翰林编修刘定之所述行状来请曰先人之葬朝廷宠终之礼厚矣然官至三品于法得立碑神道敢请文以刻焉公讳宏字克明世为叶人曽祖成祖敬皆不仕考英尝主郿及萍乡二县簿公贵祖考皆累赠至通奉大夫江西右布政使祖妣程氏妣耿氏皆太夫人公天性至孝事父母皆尽其道居丧皆哀毁如礼其于为学日夜不懈学成取进士拜监察御史守正不阿时都御史顾公驭下严御史有不谨礼法者皆罢斥独善待公尝出按贵州贵有疑狱不决论死者百余人公察其实以闻皆释免坐者十人而已公署相传有妖前之御史皆避正寝不敢居公处之恬然陈都督镇凤阳行有违法者人重诬之欲寘之死地宣帝疑之命择御史之贤且明者往廉问以命公至则为直其诬而坐以所当罪得不死谪戍边由是公日益有名人有受诬不能白者皆以得遇公为幸壬子陞江西按察副使人谓江西俗徤讼公曰吾知其人多读书识道理吾当以理谕之讼无难决者于是人有讼惟折之以理不尚严酷人亦感公之徳无不服从狱遂清省江西连嵗歉积逋税藩府病之吏部侍郎赵公任总督奏以委公公抚循劝谕民懽趋之事以办治己未陞江西右布政使益以寛厚为治察下吏之有才行者奏进之有起自末僚而为县令者九江嵗纳芦柴而此地不产乃歛钱于民买自他所而纳焉逋负嵗积民益困公为奏免之新南昌府学修公署正堂及吏舍皆捐俸以倡僚属故不劳而集每以公事行县寛而不纵严而不残吏畏而民爱之尤喜兴学舍奖进士类九江濂溪书院久废人侵轶其地公复之建祠宇以兴起其士人郡邑中有寒浚不得齿于学公罢而致之礼遣为弟子有与乡荐而贫不能赴春官者公皆厚礼送之由公而成名者衆嵗辛酉徴为户部右侍郎食从一品禄有重事则以任公闽浙苏淞半临海冦往来海中伺便肆抄掠兵备弛废上命公往视阅其军修城堞备战舰防守之法有当因革増损者悉以便宜行事政令一新冦不得为害苏之嘉定民有田数百亩已归之官而税尚在民民苦之公奏蠲其税甲子闽中复开银场又命公往视课颇重者请减之以利民乙丑上以陜西缘边皆宿重兵俱仰食内郡河南滨陜多积粟而诸卫多屯田虑有名无实复命公公按视其廪庾考较其耕获姦弊尽革储峙以充其他建立皆倍之可纪者多类此盖公尽心朝廷遇事勇为为之必尽其方不择利害为取舍与人交谦恭和厚言语恂恂有不当其意輙毅然自任不可囘于得失不较也公为人如此上之欲用公与士大夫之所以期望者盖有大于此而今已矣岂非深可惜哉公兄弟三人最相爱长兄宁早卒公抚育其诸孤以家事属仲弟宜令季弟寛得専意于学寛遂与钝亦相继取进士而寛为御史焦氏世科之盛人罕有及者公娶同邑李氏累封至夫人子男二长即钝次钦公以文行政事为当时显人而子又克孝用表着于后庶永永不朽予家江右素知公且同朝久相知益深奚可辞故论次其事之大者系以铭诗而俾刻之石铭曰天祐圣明笃生俊才侃侃焦公乗时偕来为名进士为贤御史正直自持誉闻逺迩出副外台亦克持平教行惠施刑为之清遂陞方伯召公是式亦有咏歌叶于南国天子曰来汝佐司徒邦教之计汝审厥谟出入中外有劳有烈天不慗遗惜哉此杰命之不延人亦奚悲功立名存百世之思刻文道周负以龟趾云谁为之公实有子明名臣琬琰续录卷四明名臣琬琰录卷五钦定四库全书明名臣琬琰録卷五明徐纮撰汪国襄烈吴公神道碑铭吴伯宗洪武十四年十一月二十六日开国辅运推诚宣力武臣荣禄大夫柱国同知大都督府事江隂侯吴公以疾薨于青州十二月讣闻皇上为之悯悼辍朝三日诏所司定赠谥加赠特进光禄大夫上柱国中军都督追封汪国公谥曰襄烈遣使者迎柩以归洪武十五年二月丙子赐𦵏钟山之隂上念其功不已命臣撰文勒诸丰碑以垂不朽伯宗职居翰林属当执笔谨叙而铭之公讳良姓吴氏鳯阳定逺人初名国兴后赐今名气岸雄伟性质刚直与弟桢俱以勇力称元末羣雄并起海内鼎沸皇上以聪明神武仗大义奋起布衣公兄弟委身相从服勤左右上深器焉甲午秋从上取滁州乙未春从克和阳常为先驱战皆有功六月从渡大江与元兵战于采石拔其营乘胜克姑孰寻下溧水溧阳丙申从定建康战功为多又从今大将军太傅魏国公徐公逹克镇江下常州屡着功勤歴陞军职丁酉下江隂命公以指挥使领兵镇守时伪吴张士诚据姑孰跨有淮东浙右地大物衆兵食富强实江南一勍敌而江隂正当东南要冲喉襟之地士诚又多变诈动以金帛啗诱将士公行上谕之曰彼以其诈我以吾诚尔为边将慎守封疆约束士卒世外交毋纳逋逃毋逐小利无与争锋惟保境安民而已公奉命惟谨缮城池逺斥堠利器械严部伍士卒无敢逃亡无敢出境生事者敌亦畏之不敢侵犯数年上亲将兵下江西克湖广平伪汉陈友谅大军屡出而无东顾之忧以公之扞蔽也丁未克姑蘓士诚面縳上以姑蘓承士诚割据之余力战乃服必得刚毅有智畧者镇之遂以命公公至奉宣皇上盛徳纪律严明号令整肃军民辑睦咸得奠安洪武三年天下大定论功行赏以公有守江隂之功封爵为江隂侯食禄二千五百戸赐以铁劵子孙世袭恩至渥也广西右江诸州僻处炎徼去中国逺数千里前古号为要荒乍臣乍叛唐宋已来羁縻而已元都兆方相去益逺姑息尤甚夷俗狃于仇杀数侵盗边境五年春命公将兵讨之公率兵深入跋履崇山践歴险阻剪薙荆棘冲冐瘴雾勤劳特甚数月尽平其地俘获不可胜计自是溪峒夷獠畏威懐徳革心囬化输租赋奉法令同内地焉先是上稽古制建亲王为槃石藩屏齐王受封青州命公营建王府宫殿社禝公经营区画部署军卒并手偕作功成民不知劳公留青州二载得疾而薨享年五十有八公自起身行伍至为将帅受封爵终始一致有功无过故其薨也上深惜之恩礼有加焉公存时以公贵推恩三代曽祖三七府君赠镇国将军佥大都督府事䕶军追封颍上县子妣周氏追封颍上县子夫人祖十一府君赠骠骑将军都指挥使䕶军追封延陵伯妣刘氏追封延陵伯夫人考似龙府君赠荣禄大夫同知大都督府事柱国追封渤海侯妣叶氏追封渤海侯夫人配髙氏封江隂侯夫人子男二人长曰髙神策卫试指挥使次曰寿安女三人在室公弟桢亦以勲封靖海侯追封海国公先公三年薨呜乎古今豪杰之士际风云之㑹攀龙附鳯竭忠勤树勲烈以名世者多矣未有如公兄弟同遇圣朝同立大勲同膺髙爵辉映赫奕若斯之盛者也是宜勒诸贞石以光前古传后世而垂无穷岂止照耀泉壤而已哉铭曰天启洪运大明肇兴豪杰率从雾拥云蒸桓桓吴公刚毅英烈异才间出万人之杰天戈义旗飞渡大江争先鼓勇敌莫敢当既定金陵亦下京口公俱在行厥绩多有江隂崇墉东南要冲屹若㡳柱维公之功姑蘓新附命公绥靖纪律严明大小从令炎荒僻逺命公徂征历代羁縻慕义来庭功成汗马名载竹帛兄弟二人并着开国河山赐誓列侯疏封庆延后嗣与国无穷生荣死哀富贵终始进爵上公钖谥具美钟山之隂有碑穹然勒铭纪功何千万年海国襄毅吴公神道碑铭刘崧洪武十一年戊午前征南副将军靖海侯吴桢奉诏出定辽是秋以疾闻上遣医驰驿视之弗能愈遂舆疾还京车驾幸其第问劳有加明年己未五月疾革以其月二十六日薨讣闻上为之震悼辍朝二日诏赠特进光禄大夫左柱国追封海国公谥襄毅仍赐窆钟山之隂俾官给其事葬之日车驾临奠加赠赙焉又明年庚申上追念其劳爰敕儒臣礼部侍郎臣崧撰文刻诸神道之碑以昭不朽臣崧奉诏不敢辞乃追考公牍纪载第而书之谨按公初名国寳后赐名桢字干臣姓吴氏世为濠之定逺人自少时已卓荦有胆畧及天下大乱从上起兵里中即能知天命有在与兄江隂侯良俱𨽻麾下悉心委事焉自嵗甲午乙未西克滁和东渡大江扬威振锐所向无敌由帐前都先锋为总管陞建兴翼院转判分院元帅寻为天兴右翼副元帅与良同守江隂每冦至輙击走之首破伪吴张士诚水寨擒其枭将朱锭甲辰授英武卫指挥使丙午冦出为䭾沙上亲督战追至巫子门冦乘潮逆拒首尾相失公纵兵急击之俘获无筭是秋从大将军魏国公徐逹率马歩舟师由港口取湖州公勒竒兵出旧馆振之战以大捷事平遂留戌焉吴元年丁未九月复从大将军攻围蘓州连破胥葑二门士诚就执公奉令抚循秋毫无所扰进佥大都督府事时方谷珍推明州未下上以公为征南将军从御史大夫信国公汤和徃平之公引兵乘潮夜入曹娥江夷坝通道出其不意直抵车厩㑹降者言方氏已潜挈家之海公领兵追于盘屿与合战自申至夜三鼓败之尽获其战船人马辎重而还未㡬谷珍降有旨由海洋进取福州不数日奄至城下围其西南水部三门一鼓克之时伪平章陈友定㩀延平作乱明年洪武元年戊申进破延平擒陈友定闽平公归次昌国㑹海冦叶陈二姓聚刼兰秀山公调兵立勦之三年庚戌朝廷定功行赏进开国辅运推诚宣力武臣荣禄大夫柱国吴相府左相靖海侯食禄一千五百石赐以铁劵使子孙世袭焉五年壬子诏大发兵东戍定辽命分总舟师数万由登州转运以饷之海道险逺人用艰虞公调度有方兵食充羡折冲风涛如履如逹寻召还七年甲寅海上警闻公复领沿海各卫兵出捕至琉球大洋获倭冦人船若干俘于京上益嘉頼之常徃来海道总理军务至是归自辽东而疾作不起矣公生以天歴戊辰六月二十一日葬以薨之闰月十三日享年五十有二曾祖三七府君赠镇国将军佥大督都府事䕶军追封颍上县子妣周氏追封颍上县子夫人祖十一府君赠骠骑将军都指挥使䕶军追封延陵伯妣刘氏追封延陵伯夫人考似龙府君赠荣禄大夫同知大都督府事柱国追封渤海侯妣叶氏追封渤海侯夫人配李氏封靖海侯夫人子男五人长坚西安䕶卫镇抚侧室陶出也次忠林羽左卫镇抚夫人李出也次端次洪皆庻出女五人其第五女许为湘王妃尚在室惟公以骁勇之才际兴王之㑹钟英淮甸立勲辽海致位公爵而不矜不伐尽瘁所事真古之名将哉是宜铭铭曰赫赫景命大明当天帝业所基公侯出焉桓桓吴公有仡其勇顾瞻在廷玉立山耸元政不纲帝悯下民爰挥天戈扫除妖氛始克滁和旋㧞采石飞渡大江曽不终日公时在行兄弟齐一莫不率从干城是力帝命汝桢言守江隂邻敌授首逺人归心南牧丹阳东畧无钖建兴策功英武跻軄冦窥海口纵兵击之风从潮生彼逆不支从攻吴兴机畧周布捷出旧馆振其归路进㧞葑门东定姑苏擒厥渠魁献于京都帝念尔劳陞秩督府不曰四明亦肆违拒遄厉戈甲往贰征南挟潮而飞颷旗电㠶摐金伐鼓壁其城下冦穷而逋胆落万马蹑景追风执讯凯还鲸奔鲵伏海霁云鲜张方告平闽海方急千艘南驰殱彼勍敌三山既隳延平遂通麾旄所指列郡来同公归自南兰秀连梗锄而辟之海道昞昞帝曰靖海实汝之功兹命汝侯往承其恭煌煌铁劵翼翼命秩恩延子孙功翼王室载授征北督饷定辽白粲连云飓风不揺倭童䟦扈出没大洋爰兽狝之皇威以张茫茫辽海烈烈英勇式𢎞将畧茂对天宠方召元老曹周世庸气应徳符千载一逢维天佑贤公宜永福何疾之婴遽此不淑仪曹考行赠谥有光钟山佳城天设地藏神道之左有石儒臣作铭昭示无极滕国襄靖顾公神道碑刘崧自昔国家兴王之地必有才武雄杰之士出于其间以賛立大功佐成大业为国虎臣享有禄位岂非天人交㑹之应哉故征西左副将军济宁侯顾公名时字时举世为临淮人曽祖十四府君以公贵赠镇国将军佥大都督府事䕶军追封睢宁县子妣王氏封睢宁县子夫人祖文俊累赠骠骑将军都指挥使䕶军追封武陵伯妣林氏封武陵伯夫人考道祥累赠荣禄大夫同知大都督府事柱国封济宁侯妣雷氏继潘氏俱封济宁侯夫人公志气倜傥勇于有为元末政隳海内大乱皇上龙兴淮甸思济天下公以同里率先来附被坚执鋭常侍左右自岁甲午起兵西拔和州东渡大江凡击叛讨逆开疆拓境靡不率从始由百夫长转元帅寻同知天䇿卫亲军指挥使司事继调濠梁卫丙午诏与东平侯韩政取濠州破四门月城拔之洪武元年戊申从大将军魏国公徐逹北定燕蓟拜骠骑上将军副大督都府事兼同知太子率府事三年庚戌论功行赏进号开国辅运推诚宣力武臣阶荣禄大夫勲柱国职同知大都督府事爵宁济侯食禄一千五百石赐以铁劵使子孙世袭焉明年辛亥授征西左副将军由兴元取四川入阶州擒其枭将王进克文州绵州撃向家营寨破之又克汉州进围成都伪夏丞相戴寿等望风欵附北师入重庆其主明昇出降四川平五年壬子仍左副将军从征北前将军曹国公李文忠等分道入沙漠与大将期失道粮且尽士卒不能战公奋引麾下数百人跃马大唿冲薄部落战败走之遂掠其辎重羊马而还军势复大振七年甲寅从魏国公总各衞兵出镇北平益筑堡障练士伍缮甲兵广牧畜虽边隅日靖昼夜从幙府吏深计逺筭常若敌至明年乙卯诏还寻有㫖从魏国公仍出北平十二年己未秋遽遘竒疾药弗能愈以是年冬十一月二十一日薨享年四十有六讣闻上为之震悼辍朝二日明年庚申春二月己夘公䘮归自北平舟行数千里迎祭填道观者感叹敕赐葬钟山之隂上亲为举奠复定志文以赐之明日诏赠特进光禄大夫左柱国追封滕国公谥襄靖其始终荣宠可谓异数矣配李氏封济宁侯夫人今封滕国公夫人子男四人长曰敬金吾前卫后千戸所镇抚次曰英曰华曰茍尔女二人既葬其孤敬泣而请于朝曰惟先臣事上二十余年不幸蚤终顾神道之石铭文未勒敢援故事以请于以见圣朝眷待之厚且以慰先臣于地下也于是礼曹以为言诏可其请命礼部侍郎臣崧为之铭臣崧职在讨论不敢以芜陋辞谨状次而书之且系以铭曰圣人受命万物咸覩乘时佐运各奋其武矫矫靖襄生于帝郷帝犹龙飞云从之翔自淮渡江首定建业公时左右执俘献捷领兵东向遂夷月城电击颷驰濠梁以清北収燕蓟旋拜骠骑崇勲丰禄劵铁以誓乃命西讨进自汉中取道阶文山巉水潨进围成都作气一鼓千夫投戈殍厥孱主既从征北北度隂山拥槊奋唿出其险囏薄冲部落兔脱鹘击掠其牛马还给军食主将上功帝悯尔劳四方既平汝弓其櫜櫜弓戢戈北守燕蓟严其扄鐍式谨邉事泺水茫茫居庸闲闲马絶南牧城无昼关公归未期遽以讣告沿边惊唿当宁嗟悼襄靖有谥滕国有封茅土新䟽沛丰旧庸阐绩着铭爰勒神道荣光自天天子有诏营国威襄郭公神道碑铭杨荣洪惟太祖高皇帝龙飞淮甸应天顺人芟刈羣雄戡定海内一时智勇材力之臣感㑹风云效其忠勤辅成帝业开千万载太平之运竒勲伟绩铿鍧振耀勒铭鼎彛垂光竹帛与国家相为无穷猗欤盛哉予尝叨职国史窃观开国勲臣其间能身跻寿考世为贵戚子孙享有显爵久而益盛者不数人岂非其存心之仁与积累之厚有间耶若营国威襄公盖足徴焉公姓郭氏讳英临淮人生有异徴沈毅多智身长七尺膂力过人尤精骑射年十八从太祖起义兵甚见亲信每令直宿帐中取徐泗滁和采石太平建康镇常宁国诸郡屡立竒功上尝以郭四唿之上亲征伪汉陈友谅大战鄱阳湖相持连昼夜公时金疮未瘳力疾鏖战贼败于禁江口已而友谅中流矢死有言公之功者上问之公曰天威神筭臣何力焉上益重之时友谅子理复立于武昌进军攻之其将陈佥同骁捷善槊驰入中军帐下上方据胡床遽唿公曰郭四为吾杀贼公持鎗跃马奋臂一唿贼应手殒坠上解所御赤战袍衣之曰唐之尉迟敬徳不汝过也授骁骑卫管马军千戸从征襄阳克淮安濠州安丰陞宣武将军骁骑左卫指挥佥事洪武元年戊申从大将军徐公北定中原下齐鲁克汴梁平河南败元都破潼关彰徳广平所至有功初大将军遣公取通州公距城三十里为营深沟高垒为持久计衆请速攻之公曰吾师逺来敌以逸待劳攻城非我利也宜出其不意破之翌日大雾公以千人伏道傍率精骑三千直抵城下元将乌实巴国公帅敢死士万余张两掖而出与战良久公佯败彼乘胜来追伏兵中起截其军为两道斩首数千级擒元宗室博啰梁王遂克通州元君乃北遁克永平真定生擒守将汤同佥复从平章常公取太原守将王巴拜军于城西公慿高望之谓常公曰彼兵多而不整营大而无备请夜刼之常公深然其计遣五十骑伏城东十里以举火鸣砲为期至夜公率十余骑潜入其营举火鸣砲伏兵亦举火鸣砲常公引兵继至鼓譟之声相接巴拜军大溃自屠戮乃弃城遁下兴州大同至沙净州生擒伪将竹平章度可取鹿台西安鳯翔巩昌追败贼将贺宗哲于乱山庚戌陞本卫指挥副使从征迆西克定西讨西夏察罕诺尔抚安唿察平章沙净州复叛讨平之克登宁州斩首二千级获牛马数千陞昭勇将军本卫指挥使赐金龙衣一袭辛亥陞骠骑将军河南都指挥使将赴镇皇宁妃公之女弟也上遣至公第饯之且谓公素靖俭赐白金二十廐马二十二匹时河洛新罹兵燹邑井萧条居民艰食盗贼充斥公宣布威徳绥辑流亡申寛条明赏罚逺迩来归者日以千计未期年戸口倍増境内大治丙辰移镇北平河南士女不忍其去遮公马数十里不得行甚至泣下既去为立生祠北平初定居民反侧不宁公开示诚欵谕以理乱祸福人心遂安元左丞何允中等闻公之徳来降者凡九千余人上遣使劳以上尊羊马授龙虎将军北平都指挥使赐诰命逾四年召还京进大都督府佥事灰山贼反承命讨平之赐马七匹辛酉从颍川侯傅公征云南既至命公及都督陈桓胡海分道进讨道多险隘诸将欲深入公曰破敌贵先声攻取必自近始舍近趋逺岂策之上耶遂先攻赤水河路距河二十里为营时久雨河水暴涨公曰贼恃水涨不意吾济下令诸军斫木造筏夜半济河北晓贼始觉遂大溃生擒乌撒并阿容诸蛮由是云南诸贼破胆进攻曲靖六梁州关索岭及伪石元帅山寨皆克之至江川掎子寨寨依山公先遣骑兵五千攻其前贼空寨迎战复以精骑数百搏其后斩门而入火砲连发烈熖涨天贼乃乱悉破灭之进攻大理金齿降其伪官段平章攻安宁州贼将布哈特穆尔弃城走破富县山寨攻靖宁州蛮七寨一日夜破之攻牢撞山寨取仁徳府破硝店山寨围姚安败贼将李自久平蒙化州邓川州破三营复光寨过金沙江攻北胜府生擒贼将高生平丽江府平伟等州前后斩首一万三千余级生擒二千余人收精兵人马数万船千余艘蛮民降者数十万戸云南诸路平论公功进爵开国辅运推诚宣力武臣柱国武定侯赐诰劵食禄二千五百石子孙世世承袭己丑加靖海将军镇守辽东丁夘同大将军宋国冯公讨北敌纳克楚降之师旋敌将追袭公与战创伤左脇箭复中右脇公洋唿敌伤吾甲我衆益奋连战数十合敌遂却已而进征北右副将军仍镇辽东戊辰出讨北敌至捕鱼儿海逻骑侦敌营不逺公乃令诸军少憇饮马衔枚卷甲倍道直抵敌营北主觉乃率十余骑溃围出其将曼济太尉来拒我师公手刃之获两营所积金寳珍玩图书降其衆五万余人生擒敌将约约司徒曩嘉及太尉双寛塔尔唿布逹喇王子等四万余人马驼万五千匹牛羊辎重无筭师还赐白金千两钞八百锭綵币四十疋巳巳上以天下无事且悯诸将老欲保全之厚加赐赉遣归其郷公亦就遣庚午独召还京上赐坐与语欢甚命统禁兵及在京诸军盖上春秋高知公忠谨特倚重焉辛未以北兵喇特纳实哩冦边命公讨之获其人口孳畜逐北至鸦寒山而还丁丑川陜冦发势张甚上顾曰非卿无能胜其任者授征西将军印讨之至沔之后河生擒贼首高福兴及党四十余人公䟽其同谋者请诛之胁从者乞勿治且有司不恤民宜正其罪上可之永乐元年癸未二月十七日卒于家享年六十有九讣闻太宗文皇帝为之震悼辍朝二日遣官致祭赗恤有加赠营国公谥威襄赐葬京师聚寳山之原公孝友仁恕恭俭诚实出于天性母夫人尝疾笃悬身灯告天求以身代疾遂愈人皆谓公孝感所致后母夫人卒公庐墓侧昼夜号泣不絶声卧寝于地毁瘠日甚一夕梦夫人告曰地湿则致疾致疾则伤生汝固纯孝惟竭忠报国为父母光墓不必庐也公感悟而归家三年之中哀痛如一日平居兄弟怡怡克尽友爱御军行师动有纪律推心任人甘苦同之其攻克州郡必禁掳掠戒杀降封府库収簿籍一钱尺帛不敢私尝北征军法夜必令亲军更直荷戈环帐立一夕风雪大作公悉罢遣归营其爱恤军士多𩔖此家居简静好读书天文地理百家之説靡不通晓教训子孙以俭素力学为务事太祖高皇帝四十余年小心谨慎未尝有过眷遇虽隆而自处益谦上尝御便殿赐坐适有奏事者公趋避之上曰卿第坐朕自理事不汝关也其见敬爱如此时公卿多置田产公独不治上问之对曰臣一布衣荷陛下宠灵叨有封爵子孙衣食余饶安敢増益俾生侈心上善之嗟叹良久公大小百余战金疮遍体每隂雨痛甚及闻征讨之命即日就道未始以老疾辞其事上竭忠盖如此会祖参祖聚父山甫累赠营国公曽祖妣何氏祖妣赵氏母单氏赠营国夫人配马氏封营国夫人公兄弟四人长早卒次兴以军功封巩昌侯赠陜国公谥宣武次某福建都指挥使次即公也子男十二人镇铭镛鑑钥铨锜钰钫镔钢錀镇驸马都尉尚永嘉公主铭辽王府典寳追封武定侯镛中军都督府右都督鑑中都留守司副留守钥散骑舍人锜早卒钰赠承徳郎尚寳司丞钫旗守卫指挥使女九人长适府军卫指挥佥事蔺瑜次适济南卫指挥使戈某次辽王妃次适府军卫指挥佥事赵斌次郢王妃次适金吾右卫指挥同知范聚余早卒孙男二十有八人玹璧瑭琮瑾珷瑀璒璟玘玮珏琎璨璝琬琰余尚㓜琮府军卫指挥佥事玹袭武定侯瑾早卒珷尚寳司丞瑀梁王府典寳璒璟皆勲卫孙女十六人长仁宗昭皇帝贵妃次适留守左卫指挥陈鑑余在室曽孙男五人聪余尚㓜聪散骑舍人予观前史称郭汾阳功盖天下而主不疑位极人臣而衆不嫉富贵寿考终始令节七子八婿诸孙数十人俱显仕唐世荣之若公勲业之隆子孙之盛方之汾阳夫岂多让皆由公存心一本于仁故积累之厚愈逺愈隆焉呜唿伟哉玹以神道之石未立无以昭示永久来请文予閲其家传考定其大者次第之而系之铭曰天启皇明淮甸龙飞乘时应运风云一机太祖受命汛扫余孽羣力桓桓鼓勇就列东西征伐北南以平㫁出神圣功恊衆能展也郭公有文有武翊辅其主实天畀付鄱阳之战衆论伟公公仰庙畧不有其功既捷通州再捷太原河南北平黎庶沾恩南诏之征武功尤大诛叛全生蜀民是頼蠢彼余人迭为倾侧卷甲擒之兵氛荡涤皇有嘉钖钖爵褒功金书铁劵武定启封锦袍御马白金文绮赫赫高门煌煌㦸棨世聮国戚代有显融匪幸所致惟公之忠忠在朝廷载之信史亦有孝思永钖尔𩔖在昔汾阳着勲有唐公实以之于今益彰我作铭诗勒公墓道百世斯承有赫其耀都督佥事谢公神道碑铭李景隆昔我太祖高皇帝受天明命握干符而起淮甸御寳歴而定万方豪杰貔虎之士应期而出以折冲御侮而克戡多难自正大统既论功行赏以报功徳之臣至于位跻五府始终哀荣而垂光史册者盖亦可数焉夏四月六日前军都督府佥都督事谢公以疾卒礼部以闻择葬地于京城桂山之阳以六月九日窆焉按状公讳彦字子超姓赵氏世为鳯阳府鳯阳县于皇里人㓜失怙恃鞠育于外家因以孙为氏故元之季两淮兵兴公募集义勇图保鄕井嵗辛丑秋七月乃将其兵南渡大江从太祖皇帝破安庆克江州于时伪汉陈友谅盗名字置官属据为国都至是始奔武昌公以功授义兵元帅癸夘春三月由安丰进攻庐州九月援荆衡归崃等州己巳冬十一月取通泰州甲辰春二月徐宿濠泗颍五州淮安高邮安丰三郡皆入版图秋九月转攻湖州冬十一月围伪吴张士诚于姑苏丁未春正月太祖皇帝即吴王位已四年始以丁未伪吴元年从大将军中山武宁王破姑苏俘士诚公又以功陞掌羽林环卫赐以良马复从征山东克沂莒密州遂入青州走故元平章库库特穆尔洪武元年戊申春正月太祖即皇帝位公驻军东昌进阶武畧将军寻败故元平章鄂普军取河南通务等州秋八月中山武宁王奉诏统兵攻北平公与在行故元顺帝既逺遁而燕蓟永平保定真定中山以次悉平遂乘胜取山西大同太原二年己酉春三月西破潼关故元平章李思齐弃辎重引兵奔鳯翔三月庚戊公从中山王驻军陜西列营长安城北平章王武率其官属士民迎降夏四月取鳯翔即追降思齐于巩昌遂破临洮延安平凉静宁庄浪开成六盘等处而秦屋环三郡亦望风而靡庆阳守将张思道率兵拒战凡七閲月而思道败走公复从中山王还军临洮㑹故元河南左丞相库库特穆尔来袭我军王率大衆亟与决战既败之于临洮复败之于定西桥殪其将校驱殄其士卒无筭库库特穆尔引残兵北遁四年辛亥夏五月调公守御处州陞应天卫指挥佥事进阶宣武将军五年壬子春正月移守朔州从征和林六年癸丑秋八月败故元兵于朔州之北获其将知枢密院张寳院使哈喇巴图参政高其并其所部兵衆九年丙申春三月进军宁夏败诺尔巴哈于贺兰山収其番衆及其驼马牛羊而还十年丁巳转广威将军二十年丁卯特陞佥前军都督府事军赐綵帛万疋黄金百两白金百两及甲第一区臧获数十辈命公征讨云南广西龙里诸部二十二年己巳秋八月还朝赐以诰命授骠骑将军二十三年庚午奉诏湖广都司训练官军至贵州置新添卫二十五年壬申更给新制之诰九月公赴山西籍民丁为军置天成东胜二卫二十七年甲戍春三月十二日太祖皇帝御奉天门召公慰抚之眷倚甚特赐犀带命复其姓为谢氏明日以其季子逹入觐即除散骑逾月而选尚汝阳公主拜驸马都尉有玉带金带袭衣鞍马之赐长子忠复授兴武卫指挥同知三十一年戊寅公得末疾乃致政家食甫二嵗而卒享年六十有九显祖讳厚菱赠骠骑将军佥前军都督府事祖妣张氏赠夫人显考讳中善赠骠骑将军佥前军都督府事妣许氏赠夫人妻郄氏赠夫人子男三人忠怀逹将军任世袭指挥同知顺未任逹持进荣禄大夫驸马都尉女三长适马旺次在室季适指挥同知戴义长子孙男十人女十人自昔一代之兴必有虎臣硕辅豪杰之材以翊扶昌运至于功成治定而彛常钟鼎之铭河山带砺之誓俾与国家相为悠久夫岂易得哉若公以笃厚之姿勇果之艺尽瘁效忠而致位将领斩关䧟阵搴旗先登与夫首馘之献不可以数计至于鸣剑伊吾之山饮马捕鱼之海践霜雪絶糇粮冻馁瘃皆身歴之故能简在宸衷光承天宠身居宥府子为驸马克享荣禄以致考终岂偶然哉先武靖王与公逢兴王之运周旋戎旅二十有余年予又辱公同朝而与驸马君忝同戚里及为是铭虽重于作而义不敢辞铭曰天启圣明笃生皇祖奋自侧㣲丕扬神武瓌材杰士闻风景从尽用羣筞以成治功维时谢公勇踰貔虎小大百战折冲御侮迺擢将领迺掌羽林迺佥卫事简注皇心自东徂西北南万里降城破邑惟上所使殚力尽瘁不有其躬克殄大敌寰宇混同宥府是登品列第二宠钖使蕃恩荣备至光照后嗣有义弥敦帝女择配有赫庆门福泽方隆受天之祉子孙承传世济其美赐葬徴吉桂山之阳刻铭兹石永古流芳明名臣琬琰録卷五卷五钦定四库全书明名臣琬琰续録卷五明徐纮撰副都御史程公行状苏景元公讳富字好礼姓程氏其先出自重黎歴夏商周伯休父封程子孙以国为姓至东晋元谭公由广平持节为新安太守有徳于民遂家于歙传十三世生灵洗仕梁赠开封仪同三司谥忠壮庙食黄墩又十三世生汾为唐防御使自黄墩迁郡之河西十三世生雷甫雷甫生顺道赠嘉议大夫右副都御史母吴氏继汪氏俱赠淑人生八子长仲仁赠中宪大夫大理寺左少卿加赠右副都御史公之考也母汪氏及生母刘氏俱赠淑人公生岐嶷秀颕年十三入郡庠为弟子员典教者竒之此宰相器也读书过目輙成诵落笔表表超脱永乐甲午以春秋中乡试归丁内外艰癸夘赴春官卒业成均宣宗皇帝临御三年大黜御史不职者选国学才识之优者任之初受陜西道监察御史提挈纪纲鉏削豪猾有桓典之风庚戍命廵广东其地阻隔山海使者徃徃惮之公至不避瘴疠躬整蛮区因时察民利病铺太和以恵鳏寡用重典以威奸暴吏无干没之患民有奠安之乐院内旧有荔枝百树门夫养猪鸡鹅以备使需公曰是设饵也斧其树夫畜遣归官农贜贪土豪为民害者悉去之不畏权力声威振动民到于今称之奏最授文林郎甲寅秋以江西岁连祲民不得安命公徃廵公至不解衣下令掊锁扩门悉出仓实与民活者不知其数乐安永丰新淦三邑间有山大盘巖崭崄巇顽民曽子良妖术动衆聚至数万栅巖穴竖旗号伪称永顺王成国公太师万戸都督等官焚刼杀人其势猖獗有司不能制㑹府以告或宜招谕以安之公曰招谕云者宜施于冦盗穷蹙之日今彼因民饥蛊惑其心势熖方炽安肯输服稍缓燎原为患不浅此宜急击时都司缺军檄长河都指挥吴坚领兵讨之恐其弗敌调吉兵鸠民壮躬率抵贼境为援坚兵未至出榜谕以朝廷威徳从违利害之故以携离其党贼恃衆蜂屯蚁聚来抗我师公出竒败之贼用蚩尤之术公召术士开之戒衆以待曰雾散必来须㬰贼果至公鼓进其勇自持击之无不一当百贼不能支败北乗势擣其巢穴获男女一千余人既而坚兵㑹府兵继至贼益穷蹙尽俘其衆皆欲屠之公曰多被胁从槩而诛之岂仁义之师哉审放平民一千一十五人一郡宁谧謡曰程豸冠破大盘逆贼死吾民安捷奏上降勅褒陞大理寺少卿赐纻丝二表里钞二千贯时江西苦造纸铸钱二局为奏罢之又奏桅心杉樟等木二百四十余万以甦民困有十九人抢猫猪法司拟依强盗死罪公察知其寃曰此左氏所谓牵牛蹊人之田而夺之牛者释而辨之及代缝掖之士暨田夫村穉屠贩𨽻卒二千余人拥道遮留请立生祠还署棘寺印平反庶狱民称无寃正统三年进阶中宪大夫荐邑士江彦杰休宁汪永华以贤良进用明年乞假焚黄上闵其孝思赐寳钞路费既归作寿藏于歙东之古城关明年还京时甘肃缺贤恭賛在廷大臣合议公在江西殄灭大盗知仁兼备足当是任诏陞公都察院右佥都御史出镇张掖裁决军务纠察贪亷访博识士以咨所疑定未来策以防急猝小事立办大事驿闻边备由是井井上而总戎将佐下而部曲卒伍莫不畏服辛酉代还公之在边凡军民利病知无不言一曰陜西行都司梁州等卫城内多空地官豪占据军士赁住艰苦无诉乞取各城被占空地尽拨与军无力者官为盖造俾得安生以养锐气二曰没官田土加添税粮不能及其子孙反贻乡里之累自今籍没产土乞依时价卖米上仓支用民免负累官无逋租三曰御敌殄冦全仗勇敢之士若非平日周养临时何以责效甘肃梁州庄浪等十四卫官军多有勇敢之士精选另编队伍全支月粮加赏冬衣使异于衆遇有冦盗必收成效四曰兰县过河抵甘肃城堡徃年敌人犯边多被掳掠详其所以不曽操练故冦至不能抵御乞令空闲军余各给军器每月操练十日令掌堡官管领遇有警急可相救䕶五曰古人立贤无方取士非一途而科举得人为盛其间有文学者或迂于政事否或又劣于文章若不广求恐未得人乞凡遇科举不拘名数但文可取者取之㑹试亦然授职之后严加黜陟则人材得矣其言皆切中时务平日言事甚多不能悉书也云南连年征讨麓川边储不给无功命公徃区画饷道﨑岖负戴者难公谋上下从违臧否途董簿支郡衆乐趋粮刍充羡士无饥色民不告劳大功用集就军中陞左佥都御史甲子事竣还赐白金八十两纻丝八表里钞八千缗陞右副都御史无几公以驱驰南北勤劳感疾明年上章乞归调养上念其贤劳命光禄具馔兵部给驿送归故乡陛辞之日公卿百僚咸饯都门外车马塞途观者荣之既归汤药之暇创别业于寿藏前以居松竹万挺石阑曲折池水清浅名花异果四时皆具琴瑟之音酧酢之声日夕不息松竹中作小屋数楹忩几明净图书位置暇则幅巾藜杖与二三佳友啸傲其间宛然神仙洞府也公处心甚仁不屑屑于利环居五十里津渡四处舟梁缺乏营之不吝古城关驿路﨑岖行人蹶趾捐金伐石四千八百丈徃来便之荒年作粥济饥民寒冬裌衣施贫死而无棺者棺之病而无药者药之堂弟无屋买东关胡氏屋与之居又为其先师赠礼部尚书杨公创祠堂于庠东创旧额福田寺于东山割畀腴田五十余亩逺近祖墓悉置墓田为经乆计公生洪武己巳十二月十三日天顺二年七月七日卒于正寝享年七十其居有水月轩自号水月道人配毕氏有贤行先卒继许氏俱封淑人子男二长镛毕出授新安卫世袭百户次鉴尚㓜女二孙男三璋珪珍孙女一公尝手编本支族谱及集録天朝褒封三代勅诰并诸公卿赠送诗文为流芳集监察御史宗人璥及璲次为十卷寿梓以传其自着杂文及君官政典总若干卷悉藏于家公气宇俊逸襟度豪豁外若城府内则坦夷户廷之间不闻急歩疾唿待人接物蔼然春风和气其致君之志孜孜焉不少怠立身之节侃侃然无所屈故在朝则能振肃纪纲出廵则能兴利除害茂绩竒功显着天下诚朴之忠沃在帝念惠足以振乡邦徳足以昌后世至于拒疑独断智也临难不避勇也辨释无辜仁也急流勇退明哲也有一于此为君子所敬慕矧备体乎大为公郡人屡登公别业命订其家谱知家世为详又尝得公故吏言公歴官行治之实切谓于古名臣无愧也不敢黙用书其槩为状惟当世硕儒君子用表章之以垂不朽焉晚生休阳苏大谨状佥都御史张公神道碑铭李贤天顺庚辰冬十一月南京都察院右佥都御史张公致庆礼于京师居公邸数日一疾而逝是月七日也上闻讣惊悼良乆恃遣官谕祭复令有司为营𦵏事其子衔哀乞碑铭于予按其乡人编修杨守陈状公讳楷字式之浙之宁波慈溪人天资颖敏读书过目即成诵年十三能属文有司闻其名召补邑庠生公益奋力进学十七领乡荐登永乐甲辰进士愈肆力于古文辞宣徳改元之明年试政于夏官时方北征舆马之需甚急大司马雅知公不时委任徃关中督之果先期而集拜江西道监察御史初有强盗系刑部狱中吏受财脱之公劾其尚书以下十数人皆罢黜名声赫然六年考绩至行在因献圣徳颂留俟鸿胪寺正统初乃还在任能辨疑狱有造伪印者本夏三也赂书牒人吴谦承之公亷得其实以罪三有与妖僧作逆事者连坐其主当族公察知逃日所为主得勿论有兄欧人死诬其弟同欧歴台审无能辨者公察其枉谓欧时汝安在曰在乡学乃拘其师友验之果然遂释之此𩔖甚多庚申用大臣荐陞陜西按察司佥事理屯田督租赋治水利俱有成绩寻迁副使时靖逺伯王骥奉勅廵边以公同行公上安边十二策多见采者丁夘陞都察院右佥都御史畿甸蝗起上命公督捕公授郡邑捕法而按行之蝗遂息闽贼邓茂七作乱朝廷遣将率兵徃平之以公为监军兵至广信贼党围延平甚亟公谓都督刘聚曰贼闻大军至宁无惧心即具榜遣人驰谕以威信贼果解去兵至沿山贼围将乐公调都督刘得新乗夜袭之贼皆溃散茂七仅以身免退保陈山公驻兵建宁四招其党贼复攻延平公以浙江军伏后坪南京军伏后洋江西军伏沙溪之南而以福建军素为贼所易者出城挑之已而礟作伏起合击大破之遂斩茂七俘其衆未㨗之先朝廷虑贼衆兵寡复遣宁阳侯陈𢡟统大兵继之至则茂七已诛余贼有㨿九龙山者公选精兵二千撒其筏诫曰明日贼必空寨来攻若疾入其寨而反攻之比旦贼视我营兵少果至溪上无备而还二千兵已㨿其寨用其滚木櫑石下殪之贼衆遂降凡定三郡七县破三十六寨擒伪总兵学士等官三百二十四人招徕其民八十余万初处州贼叶宗留亦起已遣都督徐恭征之至是复勅公旋师与之掎角恭次金公山甚危公徃援之至即伏兵树鸭儿邑为垒贼至公麾兵击之少顷佯走贼追逼垒伏兵四起一皷殱之景泰改元公班师至京有妬其功者劾公初至躭诗玩冦以罪罢归天顺改元皇上复位念公之劳仍旧官致仕明年陕右兴师御冦而给军饷増战骑募士以佐师者难其人适公至京入谢上见公曰朕得其人矣遂以公徃还京上嘉劳之转南京都察院方专委託而数止于斯岂非命邪公生于洪武三十二年三月二十三日享年六十有三曽祖好古祖叔中俱潜徳弗耀父惟启尚义攻诗以公贵赠监察御史母毛氏赠孺人娶邱氏赠孺人子男三长应麟次应麒次应鹏孙男人公蚤孤事母至孝为人潇洒心地坦夷好引奖士𩔖见人有善必延誉之遇患难者必拯济之尤喜賔客笃于友道其学浩瀚善行草𨽻篆所着有四经糠粃大明律解律条撮要诸书至于选诗唐音李杜诗章唐诗余几十数公悉和之累数百卷豪赡壮丽海内之士莫不口服而心悦之外国亦市其集而慕其风采状之所称者如此铭曰香鑪句余扶舆磅礴金玉丹砂乃气之畧必有精者属之于人竒士挺生适逢其辰翼翼张公其气秀越玉佩琼琚文采焕发敭歴中外振纪台端敌忾之绩人以为难蝇迹微嫌曽无少损晚复登朝益笃忠悃皇恤公死异数惟加浙东故里有贲无涯行寔可稽垄有贞石铭以传之永永无斁佥都御史杨公祠堂记陈琏祠堂之建所以酧功而报徳也使其功不施于社稷徳不被于生民虽欲祠焉得乎礼所谓有功徳于民者则祀之其信然欤左佥都御史杨公信民世家浙之新昌始由太学生为工刑二科给事中忠言谠论着称中外故受知宣庙擢广东左叅议其来官也切切以爱民为心凡民间利有所宜兴弊有所宜革者輙具实条陈以闻上即可其奏尝建罢十余事民至今便之性爽直负气义一毫不敢屈下于人彼居官守或有为不法者则不避权豪必面折其过人有片善可称者虽抱关击析之贱必甄拔之姦必锄暴必击尝曰吾荷朝廷负托之重俾旬宣于民肯忍坐视吾民愁叹困苦而不之䘏乎后以诖误去遮留于道者踵相摩肩相接知不可留也直请于朝乞终惠于民公之名由是而愈着矣寻陞佥都御史于内台㑹狱囚黄肖养为乱攻围城池声言得公来即自散去事闻皇上命镇守广东抚捕其盗贼以公得民情故也贼闻公至脇从者罔不来归首恶者知罪不可逭尚党㨿于要害处公曰且抚且捕是探囊中物耳无足虑也焦心劳思拯民于水火之中恐一夫一妇不获其所用是民稍向安举欣欣然如赤子之得慈母焉未几公以疾卒不越月贼果夷矣军民老壮皆奔走聚哭于庭柩行之日白衣冠送者数千人相与聚钱为道里费既而耆老黎善聚等连名赴阙陈情愿竭已财立祠塑像以奉春秋祭祀皇上俯顺民情特赐允许维时总督两广廵抚右都御史马公昂偕镇守右少监副总兵都督佥事监察御史暨藩臬阃帅诸公首捐多俸兼募民钱命有司卜地于城隍庙之东召梓人市材木肇工于景泰甲戍秋九月创堂四楹翼以两廊前辟重门后围空地堂之中塑像一位衣冠俨然其如生也择邑之谨厚者二人以奉事落成于乙亥春正月咸谓创之甚速成之甚易岂偶然而致哉都宪公复命刻石以记其事亦仁人君子之心也嗟夫韩昌黎之庙食于潮张焘之绘像于蜀使后世脍炙人口二公者非诚以爱民其何能感于民乎今公深仁厚泽结于民心如此故生则父母之没则庙祀之当与二公齐休并美享无穷之祀焉或以公之亷介不一毫茍取于民布衣蔬食与寒士争淡泊而为公之美称予曰不然公之存心也以仁处事也以义予民也以信歴官二十余年终始一心夷险一节忠在朝廷功施社稷徳被生民故能享祀于今日也岂亷介可概公之平生哉陆宣公曰上不负天子下不负所学非公其谁欤故记曰此佥都御史杨公之祠过者必式侍郎文安刘公言行録杨亷刘定之字主静江西奉新人中进士歴仕正统成化间官至礼部左侍郎卒年六十一赠礼部尚书谥文安公父髦以易经魁乡闱学者称之为右潭先生公自㓜天资絶伦书过目輙成诵右潭先生日授以书而不令作文字公毎私为之而不敢有所呈露一日公病先生徃视焉于牀褥间得所作祀灶文及咏桃浆诸诗先生大惊异然未尝口许之也自是乃稍敢以文词进然毎进先生輙斥之忽一日公又以所作文字进先生曰此子有八面受敌之才宣徳乙夘岁中江西乡举明年㑹试中礼部第一人殿试第一甲第三人授翰林院编修正统己未京城大水诏求直言公上十事其一言号令之出宜求其大公至正乆而无弊信赏必罚不为茍且其二言公卿侍从宜时常召见俾承清问因以观其才能察其心术而进退之其三言降兵近处京畿宜渐分其𩔖移近南地其四言宜以京官出任郡县使民得蒙循良之政其五言宜倣唐制朝官陞任之时举贤良自代其六曰武臣子孙宜习韬畧其七言守令宜详加察其八曰宜锄富䘏贫其九言廷臣丁忧宜令终制其十言宜遏僧尼奏留中不下己巳岁北兵犯跸景泰帝登极公上言十事其一言战阵宜倣古减火鎗増刀斧其二言守御宜缮亭障塞蹊隧其三言简练士卒其四言迁移降兵其五言兵士月钱其六言守令虐民其七言选贤充将其八言武臣滥爵其九言总揽权纲其十言经筵进学朝廷嘉纳焉壬申北人遣使来朝固邀我使徃报居言职者以为彼懐窥伺之心宜絶之而勿徃报执政柄者以为茍不徃报恐开边衅公上疏屡数十百言脩陈前代所以宁边境之道与今国势之强弱事理之顺逆以为宜蹔遣使以覊縻之使我得以益修内治倘我以和徃彼以恶来则足以増我师之直气朝廷虽从言官之议而亦以公言为曲尽事理公之学自六经子史下至襍说小技释老之书无所不窥终身犹成诵非他人彷彿记忆者比其为文数百千言援笔立就雄浑髙古变化莫测然逼真苏氏父子者多少所着经义及策畧业举子者家传而人诵焉年十七八已名动郡邑间比登进士遂名动天下不惟公卿辅相与士林中知之虽武夫悍卒亦无不知之者求文者日踵门户公皆曲为应答不少厌倦初北方之变内外章疏无虑千万惟公之奏为人所脍炙云性尤孝友微时苦家贫年弱冠即授徒于乡资束脩以养二亲每夜归侍昼则赴学馆一日氷冻徒涉手足皆龟折比就馆则早食已罢隐忍至午方得食其贫困盖如此公既入仕即分禄归养而已恶衣菲食无异寒士或以为近侍者不宜如此公亦不能从其言也公襟懐坦夷操履谦谨与人语色温气和惟恐伤之遇人无贵贱大小一于恭敬自下若怯懦然至其居官论事则根据义理词锋峭厉虽勇者有勿及为编修尝因水灾陈十事以规切时政及为侍讲当北方构难以十事上陈比任洗马正敌人求和邀使之时羣议未决公又陈言以为宜遣使以答其意所陈三疏皆援古证今事理明辨文气壮伟居内阁再进密疏皆国家大计处事必从公论而洁已勤事视昔有加一日中使传㫖命制元宵诗却立以俟公㨿几案笔不停挥刻成七言四句诗百首以进其敏速如此侍讲忠愍刘公言行録杨亷刘球字求乐江西安福人进士歴任永乐正统间官至侍讲以直言忤权奸死锦衣狱年五十二赠学士谥忠愍君奉二亲必极其欢心居䘮哀毁兄弟五人友爱甚笃事伯兄尤谨同居合食始终无间言从弟玭为莆田知县奉夏布一疋即日封还贻书戒之曰力守清白以光前人此非所望于贤弟者除礼部仪制主事取前后条例为一帙于是礼仪制度一检阅之顷可尽得之尝奉使掌蜀府丧礼王厚餽之坚郄不受其在经筵拳拳于开𨗳启廸凡考校编纂之事尤克尽心为人寛厚议论慷慨不为阿比之习平居忧时之心恒切正统八年夏四月雷震奉天殿䲭吻诏求直言时宦官王振专恣士夫侧目先生上疏论及谓权不可下移振怒欲嫁祸无由适修譔董璘自求为太常卿下锦衣狱而先生所言有谓太常卿必得儒者卫使马顺迎合振意诬先生与璘朋奸亦下狱竟死焉正统八年公上疏言十事疏有讦诋权臣语遂为仇挤以死呜唿自古以来士鲜全节如公者天地间盖不多见是盖天与之以全节足以为人臣之大防立万世之人纪矣时在院以文鸣者吉郡最多公居其间金㫪玉应鲸铿鳌答光前伟后为二三元老宗工所重公议论坚正以古贤哲为归以子孝臣忠为荣此其素心也心以学经经以为文其本深矣观两谿文集者其宜以是求公焉集若干其文甚富然刘蕡集制科策胡铨集沮和疏斯集雷震章蠙奥之孕月也犀尖之通天也罪之者其在是乎知之者其在是乎具眼者先焉正统中忠愍安成刘公以死事为天下恸虽贩夫妇子亦皆知公之为烈也公职论思居讲读地谓权不可下移盖朝夕纳诲以辅台徳启乃心沃朕心非若洩治史鱼之忠侈然戅直而不頋以自婴其祸者比天下事固有忽然出于不可测者而公当之也于惟忠臣词林之英沈思力学好义勇行太阿倒持执命腐刑乞戒履霜勿致坚氷不售蒙难乃险而倾褒赠官阶节恵易名凛凛大节万世犹生兵部右侍郎呉公墓志铭商辂兵部右侍郎新安吴公永清引疾家居者三十余年成化壬寅十一月十日考终正寝距生洪武己夘三月七日寿八十四事闻上特遣官谕祭命工部造茔域恩典隆甚诸孤纲等惧潜徳未白属其甥南京户部员外郎汪正述事状造予淳安山中泣拜请铭刻石墓隧用图弗朽其考可嘉已按状公姓吴氏讳宁永清其字系出吴泰伯后唐时有讳少微者举进士歴监察御史寔新安人公逺祖也少微后曰开先迁居歙之澄潭至宋曰大用复迁萃墟大用子永年融州司户司户子靖嘉定壬午省元数传至雷应无子以从子明善嗣公大父也明善无子以公父仕仁嗣仕仁甫倜傥弗覊行义为乡邑所重配许氏子三人公其季也公天资颕敏自㓜立志逺大言动老成异于凡子年十一有司选补郡庠生祖父欲辞避公曰卿相胥此出曷避为祖父壮其志从之公自是尽心问学经书子史靡不渉猎昼夜淬砺期底于成无何祖父继殒公执丧礼甚尽服除以春秋领永乐庚子乡荐乙巳许安人亦逝公惧弗得吉地以襄大事哀伤不已忽梦有人指其处及遣术士视之果吉遂𦵏焉人以为孝感所致宣徳庚戌中进士前列乙夘授行在兵部武库司主事公亷勤有为声称籍甚正统戊午陕西凉州守臣以囬囬特烈等𩔖杂处内地非便奏送京师上命公驰驿传送浙江沿海地方安揷聴其贸易生理公言此𩔖贫者居多若止许贸易而资粮勿给窃恐语言不通水土不服未免失所有亏柔逺之仁诏许可大者月给粮斗小半之遂以为例是岁考绩援例赠父仕仁甫承徳即兵部主事母许氏安人乙丑迁职方郎中丁夘命公充副使持节册徃楚府封通山王及妃周氏凡王府餽送悉却不受滨行诸亲藩相率赋诗以送之归未几公以卫喇特额森其势渐张不可不预为之备言于尚书邝公以湖广南畿进征麓川凯还官军留京操练一旦有警易于调遣邝是其言行之戊辰沙尤盗起命都督刘聚率师征勦勅公徃南京㑹同守备丰城侯李贤等简阅军士付聚统领公至清出私占之数居多人心称快己巳北兵入侵英庙亲帅六师讨之邝以公老成练逹留治部事公乃招募报效人王敬等五千余名分拨留守五卫带管操守仍督山东河南等处官军至京授以器械併力御贼已而土木失利公虑敌人必逼我畿甸急陈备边十事奏留山东下班都指挥颕卫等乞遣廷臣分行江北地方起取民壮及令江南漕运未囬官军留守京城并河南等处实操官军舎余与守海官军悉赴京操备八月三十日陞公本部右侍即复以前即中劳给诰进赠仕仁甫为职方即中许为宜人九月敌入至大同边报甚急景皇帝命于尚书总督诸军御之公独掌部事十月敌入紫荆关布列郊外上命公出都城与总兵议御敌方畧公诣徳胜门外营㑹议而还至门弗启敌骑充斥从者各惊散郭外居民溃入城者塞路公立霪雨中移时衣尽湿敌退乃入是时畿内民庶朝夕相率南奔勿可遏总戎欲请诏天下勤王公不可曰如此则人心愈惊疑莫若以官军胜敌本末移檄郡县出榜抚安庶可弭变因具奏行之敌既逺遁京畿奠安而公以劳伤成疾明年景泰改元疾大作不能事事遂恳疏陈情乞归田里优诏许之既归疾渐平复杜门谢客足迹不入城府建祠堂以奉祖考课耕桑以供税赋训子孙以图报称客至壶觞尽情或吟咏以为乐待族姻故旧恩义兼至与乡人处漠然无宦贵势自郡邑大夫至闾巷之人靡不敬而爱之卒之日逺近赴弔门不能容元配汪氏累赠宜人次周氏吕氏丈夫子五人长纲汪出次缙次绅吕出绅以春秋领丙子应天府乡荐授都昌尹陞泝州知州次纹次绮周出纹以春秋领辛夘顺天府乡荐女一孙男十二潾瀚汶浪沧源澍润濓潭潜渊瀚纲之子亦以春秋领丁酉应天乡荐皆俟次进士余各有志向学孙女十曽孙男四椿楫楷槐女三纲等卜以癸卯十一月二十七日奉𦵏十四都龙摆溪之阳从先茔也呜唿公耿介士也与人交开心见诚是非之际直言无隐初不以势利有无为趋舎所着诗文亦典则雄浑𩔖其为人予忝同朝相知为深因节畧事状序而铭之铭曰歙之山川既秀且清挺生异材为时贤英制科髙歩即署蜚声迁佐司马位隆亚卿敌人搆难都城震惊兵威既振桓桓于征力賛庙谟坐阅昇平功成身退名重朝廷肖子哲孙蛰蛰绳绳诗书克绍宦业相成庆泽之盛徳善之徴何以考之视此刻铭兵部尚书邝公神道碑王直兵部尚书邝公既卒之明年皇帝悼念不已诏特赠少保兼兵部尚书进阶荣禄大夫而官其子仪为主事仪奉公衣冠以归将以某年某月某日𦵏于里之原而述公之行请文以刻诸墓道呜唿公故人也其可辞公讳埜字孟质别号朴斋郴之宜章人曽祖某祖某皆有学行而不仕父子辅为学官县令名重当时及公贵祖父皆赠兵部左侍即妣李氏王氏皆赠淑人公早丧母祖母李抚育之见其不凡最钟爱曰是子能大吾门公孝友勤俭出于天性而抚弟妹尤笃其于学问不待程劝选为邑庠生而泰和王敬先为训导循循善教公亦勉于学学成取进士遂入都察院理刑狱以㢘平得名永乐癸巳拜监察御史时车驾在北京有言南京钞法阻滞命公徃察之衆谓将起大狱公徃擒市豪一二以归奏曰市人闻令皆震惧今钞法已通矣上颔之而罢倭冦犯辽东公按问戍守之失律者凡百余人皆应死公为开陈其可矜状甚明上然而宥之山海关吏卒邀阻行人以取财逃亡之人则受赇纵之去弊积滋甚公亷得之归至关悉擒治抵罪弊为之清丙申北京营造执役之人累鉅万上念有病者命医与善药又虑其奉行不谨命公察视之公躬履其地令洁其秽污而时其药食由是病者多不死戊戍石州人有诣阙告变者曰州民与陜人羣聚千余谋不轨上擢公为陜西按察副使徃理其事果寔即以官军勦戮母贻民患赐之楮币给驿而遣之公至察其诬乃反狱亡命妄言冀脱死即具以闻上命止弗问而诛其造诬者宣徳己酉陜右饥华亭冝川尤甚公私廪皆竭公廵歴其地忧之乃移县粟赈焉羸病不能兴者命官府煮粥食之民以全活庚戍至纳渒忧归道闻父丧哀愈甚每号痛輙欲絶其治丧一用古礼其祭亦如之服除拜应天尹辇毂之下赋急役繁公一以养民为务事无大小茍可以兴利去害无不用其心至于市征田税皆酌其平豪猾不得为轻重宾兴之岁公设科取士厚其礼而峻其防得人为多且樽节其费以待㑹试故事集而民不扰视异时盖省十三四岁大熟麦有两岐者民归徳于公公拒弗受正统改元进拜兵部左侍即时西鄙有警尚书王公徃视师公独任其事上嘉其才荆湘民多𨽻戎伍公家亦与焉至是特除其籍以示宠己未京师淫雨壊官民庐舎公奏曰此隂气为沴兵隂也皆臣等不职所致乞罢归田里上慰勉之师征麓川公举蒋贵可任卒有功衆人以为知人天下军卫总旗小旗当代者于例必就试京师有道逺无资不能来者终身不得代公请各于都司试之人以为便时有言欲变易将不胜其弊咎将谁归卒不动尝自念曰治军吾职也当为国家惜其力养其锐气以备不虞故凡军家利病有当兴革者必为上言之多见信从己巳边报敌入境上命军治旅而权奸独主亲征不与外廷议及诏下大臣皆以为不可即上章请留不聴公从行出关屡奏言边疆地不宜屈至尊惟指麾诸将足以成功不聴权奸恶其数言事欲疎之勅公与户部尚书王佐随老营至懐安坠马几殆从者请少留懐安就医药公曰天子在前吾为大臣岂可托疾求自便力疾而徃至云中车驾囬銮然行止疾徐惟权奸所命至宣府敌人踵至公深以为忧再上章请疾驱入关而严兵为殿皆不报最后公诣行殿申前请权奸怒曰腐儒安知兵事再妄言必死公抗言曰我为社稷生灵而言何得以死惧我权奸愈怒叱左右扶出公与王公相对泣帐中明日次土木营中无水士马皆饥渇敌四面集矢下如雨衆奋欲战又为权奸所沮须㬰师覆公遇害盖八月十五日也生于洪武乙丑某月某日年六十五娶吴氏子男一即仪女一孙男三琦琳珍公学博行庄仕宦四十年风裁凛然见重于士大夫威行惠施近恱逺懐服仁蹈义至老不衰此其平生大节也权奸误国而卒䧟焉岂独公之不幸哉呜唿铭曰允毅邝公逢时之隆学古入官荐跻显庸执法在朝为名御史再陞外台其行愈伟京尹堂堂百郡所瞻惟少司马戎律有严遂陟夏卿君子所重噫其逝矣云谁不恸人道之大曰义与仁仁义不违何媿于天刻文墓碑负以龟趾永永不亡庶其在此明名臣琬琰续録卷五明名臣琬琰录卷六钦定四库全书明名臣琬琰録卷六明徐纮撰蕲国武义康公神道碑铭宋濓皇帝即位之三载混一华夏声教所被罔间遐迩梯山航海奉贽献琛上念熊罴之士不二心之臣东征西伐宣力有年方将胙土分茅以定功赏而都督康公薨于陜西上闻之嗟悼不已既勅有司穿土作室以宁体魄复欲昭其功勲于悠久诏翰林学士臣宋濓稽诸简牍所书文于坚石以垂示于亿万载臣濓谨按公讳茂才字寿卿康其姓也世蕲州人曽祖文广皇赠中奉大夫恭知政事䕶国追封京兆郡公祖懋皇赠资善大夫中书右丞上䕶军追封京兆郡公父寿皇赠荣禄大夫同知大都督府事柱国追封蕲国公母萧氏追封蕲国夫人当元之季四方云扰未几蕲州䧟公结义旅以捍蔽为务授以长官俄迁为镇府同诸将复九江擣蕲水黄连寨转蕲州路同知总管府事屯戍和之裕溪太平之采石使者考其功状陞淮西宣慰副使同知元帅府事又陞宣慰使都元帅嵗己未六月上帅师渡江将士家属尚留于临濠阵人多效死于是数战不克后数月常忠武王遇春遣游邱虚挠之公连日𤼵军以应王度其力疲夜设伏兵质明殱其精鋭殆尽然犹収合溃散竖寨于天宁州明年二月上命诸将以襄阳大砲破其寨公奔行台便宜陞淮南行省参知政事甫踰月上亦克金陵又奔京口舟师追及之公度天命有归乃率所部余兵三千解甲来附免冠顿首言前日之战各为其主今日屡败天数也事主于此死生唯命茍得生全尚竭犬马之力以图报効上笑而释之仍许统所部兵从征又明年授秦淮翼水军元帅守御龙湾取江隂之马䭾沙八月伪吴张士诚犯我疆境公驱兵逐之获其楼船上赐名马一匹黄金一锭嵗戊戍从廖楚公永安攻池州取赵双刀之枞阳迁都水营田使兼帐前总制亲兵左都指挥使明年八月攻皖城伪将率楼船出战公复获之又明年六月伪汉陈友谅倾国入冦攻䧟我姑孰杀戮我吏民将窥我南京上召公谓曰尔不疑我乎公复顿首上曰汝既不相疑宜作书遣使伪降友谅为内应招之速来仍绐告以虚实使分兵三道以弱其势友谅果如所言既至诸将同公奋击大破之縳其士卒二万有币帛白金之赐嵗辛丑八月上怒友谅来冦率将士亲征公领舟师行击安庆破江州伪都友谅西遁遂下蕲州兴国汉阳公沿流而下克黄梅某家寨十一月取江之瑞昌败友谅八阵指挥友谅之势遂衰迁阵前亲兵副都指挥使明年九月复隆兴又明年攻左君弼于庐州四月友谅围龙兴上亲往援公与诸将皆从友谅闻上至亟解围还七月大战于彭蠡湖军声啸唿湖水为之立起浮尸蠢蠢动至数十里友谅遂至败亡又有币帛之赐十月上亲征武昌公从之嵗甲辰二月下之友谅之子理衔璧出降三月进金吾侍卫亲军都䕶府副都䕶四月从大将军徐公逹游攻庐州七月下之八月㧞安丰继取江陵及湖南诸州加赐币帛明年二月改神武卫指挥使五月进大都督府副使闰十月士诚兵犯江隂京口上帅大将军水陆并进公在行中及至镇江士诚兵已遁又明年正月追至巫子门击取其衆获士卒二千公功为多四月擣淮安之马逻港㧞其水寨复获士卒与艨艟无筭淮安平七月遂攻湖州十一月破之进逼姑苏姑苏士诚伪都即遣鋭卒来迎大战尹山桥公持㦸督战益力鋭卒尽覆乃进围齐门刀剑林立飞鸟不敢下大将军命诸将合攻之吴元年九月姑苏平公取无钖州十月陞同知大都督府事兼太子右率府使进阶荣禄大夫洪武元年上以江南之地入版图乃遣大将军经畧中原公从齐鲁之地复由黄河取汴梁下洛阳驻师陜州规运馈饷造浮桥以渡大军镇河中善抚绥遗民为之立石颂徳绛解二州则公所招徕蔽遮潼关秦人不敢东向三年复从大将军征汉中奉诏还军中道因疾而薨实八月之三日也年五十有七上下羣臣议赠公推忠翊运宣力怀逺功臣光禄大夫湖广等处行中书省平章政事柱国追封蕲国公谥曰武义以九月二十一日塟于应天府上元县钟山鄕之幕府山上亲临奠而百司继之登幄相望聮络原野时人以为荣公娶方氏追封蕲国夫人继室田氏封蕲国夫人侧室朱氏俞氏子男三人公通经史大义事太夫人以孝闻轻财仗义意气磊落而尤有志于事功值元祚将终其才弗克尽施然而真主龙飞于羣雄之中公即能识之卷甲韬戈率衆臣附坦然而不惑可谓上知天命下察人心者矣由是昭被宠眷倚之以心膂用之为爪牙十余年间屡从征讨茂绩竒勲着称当世存则安富尊荣加以爵位薨则䟽封赐谥贲及九泉令名垂于竹帛重禄延于子孙公其可以不朽矣臣濓谨拜手稽首述辞于碑系之以铭深惧不足以称上报功之意铭曰于赫大明受命于天如日之升照于八埏于时康公江险之恃大军西来视如平地巨礟轰雷物莫敢撄何战弗溃何守弗倾天人攸归势何敢抗知机先来率衆内向皇帝曰嘻有附匪䟽予开诚心遇尔不疑尔砺矛鋋尔部士卒助予四方以宁万国公拜稽首赐死为生誓殚报効如无余龄孰不为庭率师往讨矫如翼如风驰电扫东吴西楚蹴陈驾张身经百战兇竖始亡大将北伐同取汴洛出镇于蒲恤其孤弱蔽遮河潼以义为闗谁敢操戈睥睨其间𤣥龟负碑以颂遗爱民亦何心恩义斯在从伐汉中迢迢西征有命班师中道而薨帝念将臣血战之苦将酧其勲钖以茅土孰不寿考以乐承平公胡婴疾陨魄泉扄帝情悯悼恩命络绎穿山为堂毕兹窀穸名垂于史禄延于家翩然而逝公复何嗟史臣造文大书深刻以昭公勲有永无极缙云伯胡公神道碑铭宋濓上天既革元命皇帝定鼎金陵遣大将下浙东诸郡而婺衢处三州相继平时当草昧之初上思得智勇之才用之于是处之胡公仲渊跃然而起以自赴功名之会入陪庙筭出镇郷邦言听计从宠遇无比浙东之俊彦攀龙鳞而附鳯翼者皆自公始若公者可谓卓荦不羣之士矣公讳深仲渊其字也系出汉安定宋初有讳栋者自润之丹阳迁处之龙泉因家焉栋生璠璠生文虎文虎生竦竦生晟晟生滂滂生衢州録事参军松年松年生郷贡进士应辰应辰生温州乐清令㻑㻑生江南西路兵马都监见大则公之曽大父也大父讳堂父讳钰仕元为征东行中书省左右司员外郎母赵氏生三子公其长也员外府君蚤嵗宦游京师公始十龄而大母李夫人与母夫人相继亡公侍大父奉继母抚㓜弟艰难刻厉以自植立未弱冠走京师侍府君适府君使高丽复往候焉居久之府君弃捐馆舍公﨑岖万里奉柩南还舟行一日泊大厓下夜梦人语之曰此厓且崩宜急避惊觉趣移舟俄倾大雨至厓果崩声如万雷既归葬于县北之围原遂庐于墓左悉取诸子百氏天官地志兵谋术数医药卜筮老释之书而研穷之发为文辞操笔可立就当元之季江淮俶扰蔓延闽淛间盗由建之浦城松溪入龙泉公叹曰制水东地气白矣祸将及乃集郷兵结寨于湖山已而处州之民相挺为盗江淛行中书省调万戸舒穆噜公宜孙戍处州辟公参谋军事檄所𨽻诸县募壮士为军浃日间得数千引之屯竹口下令贼中曰尔皆良民也因驱廹故为乱弃仗即仍良民耳贼以公长者其言不欺尽毁旗械肉袒请降温州戌卒韩虎陈安国杀主帅据城叛行省命宣慰使恩宁普公讨之道由处州与公语意合帅府军事复辟公恭谋之公曰温城叛者唯一二人耳若破其城玉石必俱焚如平民何遣辨士入城説其党曰韩虎等悖逆乱常今王师四集旦夕且攻城虽金汤无不破者若辈胡为与贼守自取作虀粉耶将军未忍即加兵茍能去逆效顺悉从原宥或稔恶不悛城一破悔无及已其党相向泣曰吾属自度旦暮鬼耳傥获复至敢不唯命乃杀韩虎等以城降温城濒海民以鱼为业时城闭者三月民病甚公请𤼵粟赈之驩唿之声载于道路宣慰欲列公功于朝公辞既而宣慰以行省参政总兵征鄱阳复邀公俱行戍无鉅细悉属之青田潘惟贤聚衆为叛龙泉长吏闻风遁去贼遂焚县治公之师曰王䝘先生与门弟子集义兵擣退而里中恶少年疾其功因害先生公在鄱阳驰而归执害先生者尽殱之缙云之黄邨松阳之白岩遂昌之大社丽水之浮云泉溪无頼之氓咸为盗根势蟠结不可御行省丞相喀喇公承制以舒穆噜公为行枢密院判官分院镇处州既至假公分院行军都士统兵讨丽水攻泉溪贼寨拔之未几又平浮云白巖贼惧遂乘降缙云盗亦就平乃移师攻遂昌贼酋周天觉方友元倾其精鋭出迎敌公望见笑曰贼若坚守不出未易即殄灭今兹之来岂非天授我乎分部诸校以正阵接战以竒兵夹击之别遣㳺军入山搜其伏匿比战贼三面受击辄大败斩首数千级生擒八百人获方友元枭之乘胜直攻大社周天觉降复移兵讨青田贼党金徳安杀潘惟贤兄弟以降先是国兵取浙东婺衢既下独处州为舒穆噜公所守不降嵗己亥今上皇帝遣佥枢密院事胡公大海由间道取处州舒穆噜公出战败北大军入城而分兵取属邑未附者公时以假元帅统龙泉庆元松阳遂昌四县兵故闭关为拒守计四县士民咸请于公愿内附以全民命旦曰君治兵殆十年勤劳至矣而朝廷无一命之钖国家负君君何负于国哉公知时事已去乃解甲出见胡公四县因不受兵上素闻公名召至南京待以殊礼居无何擢中书左司员外郎上日与公论天下事公有言未尝不称善也遂诏公还处州招集旧所部将校兵卒以从征西上既平江西命公以亲军指挥守吉浙东苖军为变婺守将既被害而处城亦为所据上遣公复处州比至城已复除公浙东行省左右司郎中总制处州军民事郛郭甫被兵民物凋瘵而山冦乘间窃发人情未固公随方招捕凡首恶者即诛之然犹虑戍兵之寡日募之获胜卒万余人谂于衆口兵少不足御敌师衆又无以食之奈何衆皆曰养兵所以卫民茍不为御备计子女玉帛且不保况于食乎公迺因民之产以权宜増赋之沿海军素骄横及是以复城有功横益甚公择其尤无良者斩之衆乃詟服江西食东浙盐而有司十分税一贩者鲜至公请以二十分収一商贾遂通城南枕大溪浮桥之废已久桥隄当水之冲亦为所啮蚀㡬尽公即上流比舟为梁以济行者州学敝坏讲舍仅存用以贮官粟公撤而新之荐新进士吴世昌为郡文学以司教事城中民庐多为戎士所据混淆而处公度闲旷之地建营屋数十区使别居之缙云官田其税额甚重执役者恒私以粟代赏公以新役入之田实其数其害乃除诸暨守将谢再兴叛兵犯东阳平章李公文忠击走之公引兵为援建议以为诸暨浙东藩障若诸暨不守则衢处不支矣乃度地去诸暨六十里并五指巖新筑一城不旬日而成楼橹濠栅靡不毕备上闻诸暨叛遣使来议别为城守计暨至城已完上叹赏不已其后浙西将李伯贞大举入冦兵号二十万至城下城坚不可攻败绩而去上念公立城功以名马赐之青田之庐茨地接闽徼人素犷悍叶仲贤恃其险屡叛乘我师在外复来冦公怒还军深入擒其渠魁少壮者皆籍为兵二十年逋诛之盗一旦就平温州方明善攻我平阳公出偏师复之并复瑞安所侵地而亲统正军攻温州明善势蹙与其仲父国玺议纳嵗币诏公还师明善继以盐若干来进贡上命处州易银以入内藏上怒银色恶责守令使偿公曰此吾过也守令禄薄何能偿乃售龙泉田以银九百两代输公寻入觐上欲晋公且柄用之以边事未辑愿还守外上时已即王位乃擢王府参军仍总制处州等翼陛辞上谕之曰俟闽浙尽平当还汝中书矣福建陈有定扰边公奉命征之遂取建之浦城而崇安建阳二县亦下上赐以所乘骏马建之守将阮徳柔兵四万屯録江实出我师后公还兵击之破其寨栅有定大愳帅鋭卒亟围我营公突陈与决战马蹶因被执有定既得公颇礼遇之公具道天子仁圣四海归心羣雄乐为之用且援窦融归汉事撼之有定初无杀公意会元使至督迫之遂遇害于福州实嵗己巳之春也享年五十有三上痛悼不已命使者即其家祭之复诏中书议加䘏典追封缙云郡伯有爵而无阶官职勲者有司之制未备也公天资颖拔智识絶伦艺术弗学弗已学之则无不精性倜傥好施予贤士有贫乏倾橐以周之弗吝也其守郷郡凡五载驭衆一以寛厚用兵十余年未尝妄戮一人恩惠在人甚多故其殁也闻者莫不流涕鄕人为立祠宇祀之公元配同鄕项氏二子长曰桢宣武将军佥处州卫指挥使司事次曰枢继室滁阳杨氏公既殁之二年桢等乃刻木为象具衣冠以葬实祔于围源之左塟已来徴濓为之文昔濓侍上于白虎殿忽顾问曰胡深何如人濓对曰文武才也上曰诚如卿言浙东一阵朕方頼之则上所以倚公者至矣然公亦知宸眷之深而无以图报尝谓人曰区区承诏镇处城皇灵覆冒幸已宁谧誓将挈全闽之地以图展犬马之微衷奈何功业未就而死及之其非命也夫濓辱交公者五六春秋见公酒酣耳热指挥三军而雄姿奋扬不可遏及与缙绅之流论文评诗则欿然布衣书生也濓未尝不服其勇而爱其谦今公不可作矣敢用备着公之事掲诸墓门以告世之知公者铭曰洸洸胡公万人之英一剑横空莫之敢撄浙河之东地气尽白此为兵徴见于龟荚尔衆荷戈来入我堡寘尔枕席拔尔水火公师如风鼠冦如云一鼓之余散为埃尘节钺出镇涉歴三年将鼔不惊鸡犬晏然虽登叛人䧟我诸暨公迁其城冦至辄败皇用嘉钖使车络绎天闲龙马于公弗惜公感主知酣歌慨慷誓提入闽以归軄方旄纛所届势如破竹天未厌乱三军夜哭公材孔多公志弗阿月出如赭公命奈何丈夫之泽流于异方孰能行之父母之邦匿公之临十里枯骴公虽止斯庶亦无愧庙堂有严肖像其中精灵翕然上与天通括苍之山其翠欲滴公名配之有永无斁御史中丞章公神道碑铭宋濓呜唿是为吾友龙泉章公之墓初予未识公时辄稔闻其名及公应聘而起同赴于南京同馆于青溪同出入禁署以备顾问如是者四三年私窃以为生我者父母知我之志者唯公而已不知公何为弃予而遽死矣乎有善孰予相孰知我瑕疵而攻之乎神道之碑公之子特以为属肝肠百裂其何能缀缉言辞乎相知之深者不为之则铺张君子之休美不识当属之谁乎因抆泪而叙之曰公讳溢字三益姓章氏处之龙泉人逺祖有曰巖者仕宋以兵部尚书守泉州始家于南安至唐康州刺史及又自南安迁建之浦城及生福州军事判官脩脩生光禄大夫检校太傅西北面行营招讨制置等使持节高州诸军事高州刺史仔钧娶练氏生子十五人其第三子献诚仕南唐为银青光禄大夫检校司徒献诚生文钖仕宋为秘书省校书郎文钖生都官郎中重又自浦城迁于龙泉子孙遂为龙泉人重生吉吉生顺顺生公琛公琛生世安世安生举举生宗宗生鄕贡进士辅辅生文义文义生用之用之生强宗强宗生焕文则公之高祖也曾祖讳斯立祖讳格父讳遇孙母某氏公之始生其音如钟父母疑为不祥几弃不举及成童嶷然庄重不习鄕井轻儇态诸兄出应科繇颇为侪𩔖所侵苦公忿曰彼徒谓我弱尔吾不自厉岂为男子耶乃往受事县官即有曲者举正理直之衆始愧服比弱冠从鄕先生王叔刚游从事于正心修身之学既又闻金华为文献之邦闲出游以次叩其统绪浙东宪使图卜沁布哈请与语悦之已而改官陜西要公俱至虎林心忽惊悸力辞而归抵家父病已革越八日而逝人以为纯孝所感至正壬辰蕲黄妖冦自闽犯龙泉公与从子存仁避乱山中而存仁为冦所执公心计曰吾兄止有一息不可使无后挺身出谓贼曰儿幼无所用我愿代之贼闻公名方出重购以求及得公大喜知贼帅欲问计公正色拒之曰若等皆有父母妻子顾为此灭族事耶贼怒击之柱以刀磨其胁曰不降者且死公曰贪生恶死固人常情然吾终不为不义屈贼愈益怒曰汝诚不畏死耶公曰死即死何畏乎贼壮之不敢加害公夜绐守者乘间脱归乃集里民为兵不旬日击却之处州府判官以兵来龙泉欲尽诛平民诖误者舒穆噜将军宜孙实总兵政公走麾下説曰将军知贼之由乎曰不知也公曰贫民迫于冻馁故相挺而从盗诚得一循吏招辑之民即贫民耳今不出此而肆行剪屠是殆扬汤而止沸也不识可乎舒穆噜将军曰善㣲先生言事几败即檄判官母擅杀舒穆噜将军服公器识留幕下与议军事其平属县庆元及建宁之浦城松溪羣盗公有力焉上其功江浙行省丞相喀喇公承制授公将仕郎龙泉主簿辞不受海冦起黄巖掠沿海郡县行省命舒穆噜将军守台城台之宁海民亦变攻围台城急舒穆噜将军飞檄召公为援公方退居田里得将军檄即起曰吾邦非舒穆噜将军人且尽为枯骨今一旦有急政我报徳之秋也集趫勇少年数百人昼夜行至城下约内外夹击贼遂溃海冦亦遁去宁海大饥豪氏吴甲蒋乙积粟不粜公言于舒穆噜将军将军因属公行县赈之公至县即抵二豪罪发其粟赈饿夫其尤困者俚僧作糜食之公还龙泉龙泉亦嵗俭大家有粟高其直且不发公先以私田易粟贷里人乃行劝分之政民受其惠为多邻邑青田潘惟贤为盗而龙泉监县保赫鼎贪虐无状民因导潘攻县治保赫鼎弃印走公同其师王叔刚召豪杰与贼战败走之县治遂复行省给银币为赏保赫鼎惧弃軄获罪而愧公有功乃谋害公公方賛元帅和迪尔开府处城未敢发会帅府问保赫鼎罪遂结季溪恶少拒命首害叔刚于家帅府檄兵击之保赫鼎遁去于是处之七县盗皆蠭起行省移舒穆噜将军以行密枢院判官分治处州公谓舒穆噜将军曰松阳小丑不速平将养成大患耶将军曰唯君处之公乃遣千戸曹胜安督兵授以方畧一战尽降之分院上其功行省陞承事郎松阳县尹又辞不受元帅叶君环攻郑冦于丽水屡为所败分院调公及密枢院都事胡君深合讨之公与胡君统军至浮云贼衆来逆战并山为长阵兵既接我军张左右翼夹攻之贼大败直擣其巢穴贼望见公来拜乞曰我非为冦者待我殱此海蛮即降矣海蛮谓叶君所部海军也公曰吾不知他特捕反者尔为内外二砦公麾兵踰外砦立壁或疑壁于两砦间非利公曰非尔辈所知我既踰外砦则内砦疑其已降而外砦亦计其疑已二砦相疑贼破必矣壁未完贼突至相持未有胜负公麾其竒兵横击贼奔北即移兵围内砦数重下令急攻遂䧟之执郑寘诸法外砦亦降行省复授福建行省检校官寻又改除奉训大夫处州路总管府判官皆不受南行台治书侍御史沁摩喇实分台于婺长鎗军判迫其城治书遣从事杨迪徴师于公公勒所部军就道长鎗闻公至辄引去省宪交章荐于朝除武徳将军佥浙东都元帅府事又辞不受或疑为要名公曰吾所将皆鄕里子弟使其肝脑涂地而吾独取功名弗忍为也青田贼吴英掠婺之金华永康东阳诸县聚衆猖獗公议讨分院乃调兵属公及胡君与战屡战皆败之贼势沮缚其党张贵李兴甫等出降遂昌㐫右戸闭粜土豪周天觉啸聚杀之元帅胡君往讨天觉负固不服久之始请降公曰此贼不殄必贻后患胡君不听受其降已而天觉果以复叛诛始天觉之未降也尝执其党与三百人系诸狱至是胡君欲尽坑之公执不可得生全者十六七时天下日入于乱公结庐匡山上自号匡山居士属其子曰兵将至矣汝曹其保障州里乎己亥王师克处州公又避地入闽中今上皇帝遣使以束帛召公公乃幡然而起与青田刘君基丽水叶君琛金华宋濓同召至建业入见上问劳曰我为天下屈四先生耳然四海纷纷何时定乎对曰天道无常唯徳是辅惟不嗜杀人者能一之耳上曰卿等其留辅予矣亡何擢佥营田司事巡行江东两淮之境田荒芜及耕垦者皆分籍之差税頼之以便公以疾在身者久上时遣使存问及疾少愈即入谒上见其来喜曰疾其瘳乎何遽出也一日上忽念公询于中书左司都事张来硕曰章溢日来康强否来硕对曰溢日夜念母不置而以主上遇之厚不敢以言鬰鬰成疾耳上即命公归省赐以白金文绮而留其季子存厚于京师浙东始设提刑按察司即擢公佥其事寻命还处州代总制胡君入朝而为存厚娶胡君女赐赉优渥且俾存厚入侍皇太子以示亲信胡君出师温州复诏公还守处州馈饷供亿规措无缺而民不知劳及师旋即日以总制事付胡君而还其部王师平荆楚设湖广提刑按察司迁公佥事司公入见上慰劳之曰纪纲之事今属卿矣公既至覩荆襄多废地遂建议分兵屯田且以控制北方计为便上曰所言甚善苐未暇耳湖广行省镇抚囘囘怙势作威轻重人罪以为常公㢘得状坐以法曽未几河内道按察使宋思颜以浙东宪使事不白下狱而浙东按察使孔克仁佥事王璹亦以事被逮辞或连公公忧惧不知所为上遣大令史刘君基喻公曰予素知章溢守法令毋疑也既而胡君以兵入闽䧟没处之境皆动揺上命陞公浙东按察司副使往镇之平阳瑞安浦城福宁军民等事皆𨽻焉公辞曰臣前任浙东无状同列皆获罪而臣独蒙寛宥今若加陞擢则益重臣过疆场之事臣身任之万死且弗避副使之命臣不敢拜上重违其志命仍佥浙东按察司事比至山寨或已叛公宣布诏㫖军民皆感动乃诛其首叛者余皆帖然青田夏清闻胡君败与福建参政范昌大合冦庆元龙泉时官兵尽戌浦城城中仅足自守公召旧兵义兵使据要害列木栅为屯势相聮络别命元帅祁兴季汝即龙泉县治亦环植木城贼闻不敢犯公长子存道初以元帅戌浦城及是有㫖命存道提兵为游击而公即处城坐镇之公谓父子相统于律不宜乃上奏请罢存道官不允兵戌浦城者以食不继为病上以属公洎浙东行省右丞李公文忠李公欲运处州粮饷公以为舟车不通而军中所掠粮甚殷请拘入官而均给之兵食乃足青田税官金甲发其同僚白乙匿官课乙既诛死而甲恣为奸利公讯之甲善口给辨不置公曰汝罪状已明奈何欲以口舌挠法乎其辞遂屈上知为公所鞫当不寃命斩之建宁守将阮徳柔遣使来纳欵人咸以为诈公曰陈友定据全闽势必不能容故徳柔为图自全计非诈也以其事闻诏许徳柔以元官守本郡命比下徳柔果为友定所并公因留其使厚存䘏之温州茗洋周遂卿恃山险常为冦邻邑皆患之而邮传之通平阳瑞安者亦为所要遮公命存道合平瑞总督孙安之兵擒斩遂卿中书命处州造海舟若干艘并佥溪船户为水军其戸凡一千既有领之者而又𨽻于军府役繁而事扰公上奏设水军千戸所专统之处多山而少田军需恒不足胡君为奏免唯输硫黄白藤于朝而行省复有所科公屡以为言罢之水军千戸任惟渊朱仲钦共戌青田会冦至仲钦逆战而惟渊走还仲钦以无援故败公斩惟渊以狥遣指挥何世明击冦走之惟渊乃胡君所任信者既伏诛部曲莫不股栗浙江行省恭政朱亮祖总兵取温州公调何世明以军从温州平公闻其掠人子女命镇抚林理徴之各部送还其家海隅既宁公请朝京师上报曰吾知卿在边良苦俟平吴当即召卿尔及浙西诸郡皆平上遣使召公且命分兵征入闽而存道守处州公既入见上嘉奖甚至上谕羣臣曰章溢虽儒臣父子宣力一方冦盗尽平其功诚不在诸将后公再拜不敢当明日上召问闽诸将何如公对曰御史大夫汤和由海道进平章政事胡廷瑞自江西入此固必胜然闽中尤服浙江平章李文忠之威信若令文忠帅师从浦城取建宁此万全计也即日召文忠出师如公策处州之粮其旧额一万三千石有畸后以军兴加征至十倍民不堪命公言之丞相丞相入奏上曰吾劳处民久矣诏从其旧温州黄宗云朱君逹来附各授以元帅之职还守其土及我师征温失利辄叛去温既平君逹又请降公曰何物小丑叛而复降纳之是无法矣奏戮之浙江行省承诏作大舟入海徴输巨材檄处州与诸府同公曰处婺之交限以峻险纵有木道何从出且凋敝之民曷以胜此公力言于省臣止之洪武元年正月上即皇帝位有事于太庙公与执事毕越翌日召公及刘君基入见上御奉天殿羣臣咸在上歴陈其功并拜御史中丞公辞不允寻兼太子賛善大夫公务存大体不屑屑于细故或以为言公曰宪台百司之仪表居其职者当先飬人以亷耻使人避而不犯岂直待搏击为能哉上亲祀社稷会大风雨还坐外朝怒仪曹议礼不合以致天变将杀之公奏曰风雨已连朝无足怪者纵礼官议有未尽陛下之诚自足以格神明愿寛雷霆之怒上为之霁威上爱公甚尝语公及刘君曰二先生年向耄恐感霜露致疾善自衞摄不宜早趋朝也存道部郷兵万五千从李公入闽闽平诏存道以兵从海道北征公持不可曰鄕兵农人耳始命征闽许以事平归农今复调之是爽信也上不怿而罢公继论奏曰兵已入闽者俾还州里昔尝叛逆之民宜籍为军使北征一举而恩威着矣上喜曰孰谓儒者果迂阔哉非先生为朕一行无能成兹者事公受诏遂行比至处州母夫人已殁公驰还舍援例乞丁忧诏不允丞相李讳公复贴书道上眷倚之意而遣存厚还家公洒泣而出日治戎事惟谨乡兵既集命存道部领由永嘉浮海北行上章乞如律守制诏仍不允已而章再上上覧之为恻然曰吾固知其情不可夺矣但朕宪台缺人耳遂可其奏存道至崐山走京师聼进止上谕之曰汝父事朕则予汝嘉因授以处州卫指挥副使戌于上党寻移平阳公自䘮母夫人悲戚过度居常忽忽若无以自存者及营宅兆亲负土石而感疾益深子女见之皆相顾悽怆曰勿忧也吾父母幸以安厝祖宗邱墓幸粗整饰嵗时荐飨幸有条序吾庶几无憾苐荷国厚恩未能报効此为慊耳临终亲友何璇来候曰当収敛此心母有所执滞公曰吾久矣知之遂薨于龙渊之私第实洪武二年夏某月某日也享年五十有六讣闻上甚悯悼乃亲撰文遣官即其家祭之以某年某月某日塟于某山之原公娶陈氏勤俭恭淑克尽内助子男三人长即存道明威将军处州卫指挥副使次存诚次存厚孙子男四人集庆集恭集善集正公性笃于孝友父䘮未塟而盗发里闬室庐被焚公稽颡吁天火至柩所而灭事母夫人备极孝养毎事必得其懽心与二兄别居已久既创第龙渊请二兄同居以奉母怡怡之情蔼如也先世有墓祠曰标庆菴公起其废一新之且益田供祀事而定祭享条序命子孙世守之其于宗族里党患其子弟无所肄业则创龙渊义塾延硕师以教之患其死者无所于塟则以玉峯西冈为义阡聼其瘗焉又以王叔刚实鄕郡之贤者而舒穆噜将军能忠于所事即龙泉劒水之阳设祠宇祀之曰忠贤祠盖凡可以耸善扶义者无不为也公状貎宏伟器局夷旷而抚世酬物一本于诚一循乎礼义外若和缓而其临大事则议论争辨不避权势必折𠂻于理而后已其与学士大夫谈圣贤之道如味饴蜜丸笃尚伊洛之学尝曰古人为学皆躬行实践人伦日用之间无非学也今人以记诵词章为务特学之末事耳故公于章句之习皆不以屑意而于纲常之大端有关于世教者恒切切为人言之生平务在济人利物嘉言善行人皆能道之不可胜纪余窃闻之章为东南着姓自五季以迄于宋代多显者内则两制八座外则州牧邑宰皆未尝缺人至亲提师旅捍卫鄕州能成其勲名唯太傅公为尤盛闽人至今道之公当元季纷扰羣盗四起磨牙吮血而桑梓为墟公谈笑而起皆劓殄之无遗育处之民至今思之于是声光流显上致万乘之知持节诸部执法中台其功业视太傅公疑若过之此无他大傅之所遭者衰也公之所际遇者有道维新之朝也古人所谓能光前人者公其有焉予敢评隲公行勒诸坚珉以垂示永久于戱金可销也石或可泐也公之功不可忘也铭曰五季之乱杀气昬太傅双手障南闽西巖结垒兵云屯羣衆偷窃方缤纷怒来欲以一气吞隂功上闻帝为欣勑生蛰蛰千子孙白牀如烂银匡山继之誉益振方頥踈髯目电焞鸿鬯钟在轩蚩蚩赤子扇妖氛额抹绛帕手握啸唿不异鬼鬼羣公起长驱汗且奔一障仡立无邉尘较之太傅功或殷重徽叠照絶等伦大明天子御紫宸济济万国咸来賔束帛往聘东海濵加以禄爵恩宠新庸田使者劳徕勤绣衣行部照青春贪夫宵遁不待晨一朝南徼将星湮括山恍惚失嶙峋狐狸跳舞骋妖神帝曰汝溢汝老臣整汝戎斾旋汝辕公车戾止集吏民导宣威徳语复谆有叛命者馘以狥坐镇鄕城如虎蹲大儿游击左右巡四郊帖帖多柔驯诏还执法居谏垣长跪敷奏婴逆鳞萱堂风惨惊逝魂上表陈情逹帝阍哀号负土自筑坟因劬致疾亟返真闻之谁不泪沾巾公知学术归一原时㪺濓洛溉本根所以不剉枝叶繁文事武备道乃存黄肠题凑藏山矾大书遗行勒坚珉传千百载期无谖明名臣琬琰録卷六卷六钦定四库全书明名臣琬琰续録卷六明徐纮撰少保兵部尚书肃愍于公神道碑铭倪岳宪宗皇帝纪元成化之初故少保兼兵部尚书于公之子冕归自谪所即衔哀列疏以讼父寃上闻而悯之追复故秩遣行人司行人马暶徃祭其墓其文有曰当国家之多难保社稷以无虞惟公道而自持为权奸之所害在先帝已知其枉而朕心实怜其忠由是天下称快曰此诚天日开明公道暴白之秋也呜唿休哉已而杭之父老白于廵按监察御史请即公所居建祠祀公榜曰怜忠遵制词也今上皇帝纪元𢎞治之初训𨗳储衍奏公功绩宜赐赠谥立庙以祀言甚剀切礼部将上其事㑹给事中孙孺复言古之节义则诸葛孔明张廵文天祥今之节义则李时勉刘球与公宜一体报祀以励后来廷臣合议以闻诏岁一祀公于乡民所立祠未几冕以应天府尹致事归复列公平生行业请如制赠谥以慰泉下累数千言事下礼部议佥谓古今人臣能为国家建大议成大功者生则有旌擢之恩没则有褒恤之典若前宋岳飞尽忠报国死非其罪其进谥祠祀在宋具已举行公受寃虽同而功业所就则大过之宜如其子所请制可赐谥曰肃愍建祠于墓表曰旌功命有司春秋致祭其文有曰逢时艰危安内辑外社稷之功世永不忘复赐赠诰其畧曰当皇祖北狩之时正国歩难危之日乃能殚竭心膂保障家邦廽銮有期论功应赏不幸为权奸所搆乃殒其身舆论咸寃恤恩已钖兹复赠特进光禄大夫柱国太傅用昭旌崇之典天语丁宁垂之万世盖至是而公之寃以白公之功以着矣于唿休哉于是冕抵书京师谓岳在里姻之末又适官礼曹亲承徳音宜为具述其事勒之墓碑以昭示无极岳不敏何足以知之按公状讳谦字廷益姓于氏号节庵其先家河南八世祖某仕金为汾州节度使知开封府七世祖某阶朝请大夫延津令六世祖某定逺大将军沁水令金末兵乱谱谍散佚仅存官秩而亡其讳五世祖讳伯仪金亡奉母迁云中元初收括新附复迁苏州仕至朝列大夫太常丞兼法物库使累赠礼部尚书上轻车都尉追封河南郡侯妣晋赠河南郡夫人髙祖讳䕫起家中书椽累赠中奉大夫河南江北等处行中书省参知政事䕶军追封河南郡公妣张赠河南郡夫人曽祖讳九思阶中奉大夫湖南道宣慰使都元帅延祐间为杭州路总管致仕遂家于杭故今为钱塘人祖讳文大入国朝仕为兵部主事改工部父讳彦昭隐徳不仕自曽祖而下皆以公贵累赠荣禄大夫少保兵部尚书曽祖妣马杨祖妣施妣刘皆赠一品夫人公生有异质甫七岁僧兰古春竒之曰此他日救时宰相也长游邑庠领水乐庚子乡荐明年登进士第宣徳建元丙午拜山西道监察御史公风仪峻整音吐鸿畅每入侍奏对上必注聴院长都御史顾佐风纪甚严独器重公廵按江西奏白诬狱出数十百人于死劾治王府之以和买害民者一道肃然比还复同锦衣卫官校徃理官船之货私盐者公不避权贵河道以清上亲征武定州罪人既得命公数其罪公辞严义正肆口而成大称上㫖师还受赉与从征大臣等自是受知于上属意用公矣庚戌河南山西灾廷议必得大臣兼理之上亲署公名擢兵部右侍即赐勑以徃年方三十有三朝野荣之公感上知遇夙夜经画遍歴梁晋间问民之所欲恶而兴革之民大感悦九载秩满进左侍即公在镇乆多善政在河南者尤着若劝民粜粟官为收籴以备赈荒预拟河患督採近地草束以备筑堰公庾积乆易败即减价而粜旁省亦获以济征输脱有赢余即以钞拆纳官民交以为便岁旱奏减存留粮草积诚以祷雨泽民忘其灾河流岁卫土城遂筑大堤以障植栁以为固立舗设夫役以备修补复植栁于道以䕃行旅凿井以济道渇迄今存焉时议者欲移山东薪炭及大名牧马于河南公抗疏止之山东陜西民流徙其地公为立里以居给田以耕不使贻患地方后皆视以为法其在山西奏革大同镇将役军耕种之弊尽入其地为军屯复以大同逺在北边乞专差御史一员廵歴其地庶姦弊可革遂永例议处修筑鴈门军役议派柴炭人夫通融有法仍奏减七分之一以甦民困时灾伤民流移公设法招徕又恐复业者惮于征输无复固志即奏免所欠税粮请着令有司考绩以有无流民为殿最使知警焉其地霜蚤田薄收当输边者多折赍金银姦民恒窃以逃公奏遣官解以惩其弊且请免煎销以便分给尤为民利公尝自河南抵山西夜经太行山有羣盗持兵喊而前从者骇愕公厉声叱曰汝何为者邪盗闻公言大惊散去其徳威所着如此有参议刘孔宗者律已甚严颇与流辈寡合衆搆赃罪汚之公知其诬即奏白其事恒以盈满为惧请举参政孙原贞王来以自代时中珰王振方用事有御史姓名𩔖公者尝忤之意以为公遂乗机嗾言者劾公擅举自代罢为大理左少卿二省之民倍道赴阙交章乞留亲藩亦以不可无公为请乃复命廵抚寔正统丙寅岁也明年复为兵部右侍即留理部事时公考妣相继殁皆命奔丧两遣行人汪琰抵杭赐祭治𦵏事恳乞终制不许又明年己巳北人额森攻独石马营至秋势益张上下诏亲征公与尚书邝公埜上言边防将士皆可托以制敌不必上烦六师且皇上宗庙社稷主无轻临戎恳留不聴八月望日师次土木敌奄至主将失律王师败绩皇舆北狩宣府懐来仅以自保縁边城堡奔溃一空京师大震时公独任部事北望号泣誓以灭敌将议集兵为守䕶京师计㑹皇太后命郕王监国以系人心于时台谏廷论土木之变罪归王振王始摄朝仓卒未有处分锦衣指挥马顺素附振意颇不平衆起捽顺击死复索振所亲信二内侍将击之班行諠杂无复朝仪王疑惧屡欲退诸大臣亦歛避公坚立不动时掖王请留且请降㫖宣谕羣臣无擅动振罪俟请命于太后行诛顺罪应死勿论命将军亟击二内侍死衆乃定退朝漏过午刻公袍袖为裂吏部尚书王公直执公手曰今日正頼公等若某百辈何能为公辞谢不敢当进兵部尚书固辞不获始就职公受任多事之际首劾扈从失律者武臣顾兴祖辈文臣王佐辈皆宜议罪以闻庶后之任事者知所用命从之王嗣位尊上太上皇帝号改明年庚午为景泰元年公入见泣对曰敌人不道犯我边疆遮留大驾彼既得志将有长驱深入之势不可不豫为计迩者各营精鋭兵械且尽宜亟募兵易漕卒以备调令工部分局治兵器以备用京师九门尤为要地宜令都督孙镗卫颕张轨张义雷通分兵以守选给事中御史如王竑辈佐之列营于外以振军威徙郭外居民于城内随地安揷无为敌所掠通州所积粮数百万挽运固难弃之或以资敌宜令在官食粮者悉诣关支人以多寡受粮而归坌集京师庶几两便大同宣府尝经敌剽掠请𠡠各地守臣协力防镇训练修饬务使有备至于选任人才尤为至务文臣如轩輗者宜令廵抚武臣如杨洪栁溥者宜为将帅军旅之事臣请身任其责不效则治臣之罪上皆嘉纳行之时边报络绎讹言万端公先事预防达权制变衆视公以为安危时太监喜宁于土黙特之溃遂归降额森因为之用导之入侵敌奉车驾趋紫荆关京师戒严朝臣至有挈家南奔者侍讲徐珵因谬言占象倡议南迁事闻六宫人心动揺公为恸哭抗言于廷曰京师天下根本宗庙社稷在此百官万姓帑藏仓储在此此而不守去将何之一动则大势去矣宋南渡之事可鉴也上是公言守议遂定主将石亨复为异议欲尽闭九门坚壁以避其锋公言不可请率先士卒躬擐甲胄出营徳胜门外闭门以示必死泣以忠义谕三军人人感奋勇气自倍十月朔额森入紫荆关传言送驾还京前驱突至我军坚不为动知我有备稍自引却额森次至城下对我垒而陈驾亦在敌营敌觇我军严整不敢有加于我我亦不敢向敌轻发一矢喜宁嗾额森邀大臣出议和且需金帛万万计盖强所难从以起衅耳对垒凡七日是为十月既望敌移跸渐逺乃举砲击敌营敌死砲下者万计额森大沮宵遁京师解严时谓不战而屈敌兵实天生公以为社稷也论功加少保总督军务固辞乆之乃受尝谓人曰四郊多垒卿大夫之耻今日惟有声罪讨之复还车驾乃臣子之职也复何言大同恭将许贵奏欲遣使议和以缓敌兵徐为讨伐公谓去冬尝遣都指挥季铎指挥岳谦厚赍金帛以徃敌輙深入继遣通政王复少卿赵荣徃议迎复亦不见銮舆而回其谲诈莫测和不足恃况与彼不共戴天之讐和则背君父而忘大义理固不可万一可和彼肆无厌之求从之则害违之则变势亦不可也莫若选将练兵养威蓄锐无轻遣使以取其侮从之公以涿鹿真定保定易州皆京师近地兵力单弱虽尝遣都督刘安率兵廵视犹虑敌方逺遁或肆剽掠力弗能及即奏遣都指挥陈旺石端王信王虹辈分益以兵徃为之援复请勅右都督杨俊节制之民恃以安又以敌之深入必先攻犯白羊紫荆倒马诸关复奏拨京兵与其原守官军互为应援俾无偾事谍报敌偪总兵朱谦于关子口明日复报追石亨于鴈门关烽火甚急逺迩骚动衆谓宜急发兵徃援公不为动即奏上方略密授亨等仍令各营选调军马若将尅日大举者旋报敌已出境乃服公料敌之审公谓喜宁不除敌卒弗靖乃以计授杨俊擒送京师公廷劾其罪诛之自是敌竟畏惮悔祸不敢犯矣辛未额森遣使入贡请送大驾还京朝廷疑未之信下廷臣议公曰此天意也君臣大义兄弟至亲当速遣使奉迎以承天心万一彼果懐诈我有辞矣议乃决秋九月大驾至自边庭衆韪公一言之重时边事稍宁公益修安内攘外之政河间东昌诸处永乐门安置降人甚衆方敌入境时势欲乗机而动公因南征奏遣其有名号者以行遂留于彼以为潜消之计天寿山祖宗陵寝所在而无城郭敌尝犯其地乃奏起成山伯王通城昌平徙兵民其中以卫陵寝且重边关之援临清漕舟所经商舶辐辏实喉襟之地敌入侵时尝有徃㨿之谋乃奏遣平江伯陈豫筑城以守遂为重镇寻谍知为敌谋者乃我亡命小田儿也适杂敌使中来瞰虚实公奏授计于侍郎王伟因使大同道诛之初北边独石马营八城为敌所据公谓此不可弃即奏起都督孙安授以方略率兵度龙门关且战且守由是八城复完公谓京兵分为五军神机三千诸营者虽各有总兵然不相统一或遇调发动相选摘兵将不识卒难济事乃议以诸营马歩兵择其精者十五万人分为十营各立名号每营以都督一员总领之每五千用把总都指挥一员每千用把总指挥一员每队用𬋩队官二员团结训练体统既定兵将相识有警当调某营则自其总领都督以下督率以行号令专一行伍不乱兵制之善者也故其法迄今守之杨俊议奏尽出营兵併调三边各路军马大举勦敌可以得志公执不可曰如此则京师各边皆空敌或分兵牵制何以应之非兵家全胜之谋也上从公言俊素跋扈时谓公此议足以夺其心是时浙江福建则有邓茂七叶宗流广东西则有黄萧养肖乗时窃发残破郡邑一时命将出师皆出公筹画虽逺千万里之外悬制切中不啻亲歴其地卒用勦平贵州苗贼作乱侍即何文渊奏乞罢布按司复置宣慰司以土官莅其地留都司以辖诸卫遣大将镇之公谓贵州自祖宗开创余八十年顾因小冦遽堕成功况土地人民皆受之祖宗者岂可轻弃事遂寝公念北方既平军国之务可缓恳辞兵柄复以天变乞罢皆不许初额森犯京师石亨因公成功骤跻侯爵心不自安乃奏公功宜官一子朝廷即授冕府军前卫副千户累疏恳辞且曰欲为子求官亦不当假手于亨不许既受命语冕曰我本书生当圣主忧勤之日分以死报顾功微报腆尔宜砥砺名节毋忝恩命朝廷复于京师之西赐公第一区公上疏辞谓国家多事之秋岂臣子安居之日况星文示变正宜贬损岂可厚享以重咎愆不许乃以平日所得赐物盔甲袍带之属移置第内封识加谨时一徃视焉公素苦痰喘恒寓直房以便朝谒一日疾作上遣太监兴安太医院院使董宿来视云此非竹沥不可愈安为上言具述公自奉俭约上亲幸万岁山伐竹以赐仍命计公所用悉给自尚方盖异宠也病少间复恳乞罢归不许特降勅谕留免公朝叅屡遣中使促公出视事其为上所倚重如此公握兵乆号令赏罚皆出于公言议所及宿将歛伏亨等不能措一辞亨素贪纵尤为公所裁积成嫌隙亨姪彪本骁将时皆虑其一门同握京兵公乃奏遣彪充逰击将军徃戍大同二人不得遂所私益切齿于公思有以倾之丁丑正月景皇帝不豫公同廷臣上章乞复皇储未报英宗皇帝复正宸极此实天与人归之㑹亨等贪天之功掩为己有即诬公等迎立外藩以为罪与大学士王文六七大臣俱下狱所司以金牌勅符俱存他无显迹可据亨等必欲置公于死㑹徐珵者以倡南迁为公所斥乆不获进因易名有贞尤衔公者廷鞫之日力言大肆拷掠宜无不承文不胜忿力辨不已公曰亨等意已如此辨之何益所司承亨风指乃以意欲二字附㑹成狱盖即秦桧莫须有之故智也是月二十三日状上上犹豫良乆曰谦实有功衆未及对有贞直前曰若不置谦于死今日之事为无名上意乃决时锦衣指挥刘敬方带刀在宿卫目覩其事每言及未尝不以为恨公殁之日天日无辉朝野寃之太监吉祥麾下逹官托尔者闻公死恸哭都市以壶浆酹公祥闻之切责焉明日往哭如初此实忠义感激人心虽异𩔖而天理固不泯耳先是杭之湖水竭土裂人惊异之孙原贞方以尚书镇浙语人曰贤才之生实钟山川之秀今日之兆哲人其萎乎盖指公也至是卒验云公之生为洪武戊寅四月十七日得寿六十而已惜哉所司籍公家自朝廷所赐外他无一物盖公平日自律之严也未几陈汝言代公为兵部以贿败上命陈所籍物于大内庑下召大臣入视且曰景泰间谦任事乆且专没无余物汝言未朞何得贿无筭耶上色变乆之亨等俛首不敢动抚宁伯朱永出谓人曰今日观上意亨辈将无所逃矣一日边报甚急集廷臣议恭顺侯吴瑾进曰于谦在边患不至此上为之黙然初公被害时皇太后未及知比闻嗟悼累日上闻之益悟其寃深悔之既而有贞以罪逺窜亨等坐谋逆夷灭此皆上心有所惩而亦天道好还之明验也初公之遗骸頼都督陈逵悯公无辜密赂守者收瘗踰年冕遣义兄康诣逵逵乃具棺衾俾康扶归杭𦵏于祖茔即今建祠地也公天性狷介不立私党一以忠诚结主知分谤任怨无所顾忌不贷赃吏而恒宥小过急于荐贤不遗一善凡公所甄拔如孙原贞王来皆在廵抚时所举其他文臣武将功名显着者尤多盖公知人之明如此公所至声绩懋异遗爱不忘故江西祀公郡学名宦祠河南祀公开封庇民祠二省之民家有公像饮食必祀皆至于今不废及己巳之变军旅方兴中外论事者纷然议下兵部公悉裁之以理可者行之否则止之知无不言言无不尽一时克诘戎兵登崇智勇卒之肃清大憝迎复乗舆以安社稷以固边圉此诚不世之功也歴事三朝位极人臣然故庐之在杭者未尝増饬尺寸丁内外艰归萧然不异寒士孤忠峻节夷险弗渝可谓难矣平居好学手不释卷为文有竒气诗词清丽在江西时和祭酒胡頥菴山居十咏在河南时和冯海粟梅花百咏诗皆顷刻而就脍炙人口尤长于奏疏至今视以为凖当政务旁午章日数十上累千万言挥笔如流皆切中事机人服公明决率推为天下竒才焉平生着述甚多今仅存节菴诗文藁奏议各若干卷祸变之余盖千百之什一耳配董氏累赠一品夫人翰林庶吉士永丰知县镛之女柔惠静专克谨内助先公十一年卒公年未五十遂不娶亦无媵侍人皆义之生子一即冕自副千戸改授兵部员外即进礼部即中南京太仆少卿应天府尹文学政事无忝家法女一适锦衣千户朱骥坐公累戍边比宥还累官都指挥使掌锦衣卫事孙女六呜唿公之功业在天下公论在人心传在国史列圣眷恤恩命屡颁一时之屈万世之伸一时之寃万世之雪公于此可以无憾也已岳生也晚虽自童丱得之见闻之日乆然才力绵弱不能揄扬朝廷褒忠録功之旷典与公忘身为国之大节姑即冕所述掇拾其槩俾之立石墓道以示后世以为他日为臣者劝焉惟公讳与先考同未敢以私故阙而不书盖公之所关者大也临文悚然铭曰惟天纯佑贤俊挺生实商昭周为国之祯惟公之生允济斯世雄才卓识孤忠正气始镇两藩迄司五兵民困毕甦边尘肃清时方宴安敌忽窃发皇曰徃哉执挺以挞公疏恳留六师已陈越关而北曽未浃旬兵敢犯顺皇舆逺狩公独治兵痛心疾首浮议譊譊公斥正之人心揺揺公镇定之内决廷论外当敌冲一时安危万目视公国歩载宁皇舆遂复名髙毁来功大弗録公存以功公亡以寃于惟圣明克俾昭宣万世之名一日之厄失短获长公亦何责穹祠显号报祀无穷西湖之壖岳庙攸同庙貌俨然公其如在嗟嗟后人守视无懈颍国武襄杨公言行録杨亷杨洪字宗道陕西汉中人歴仕永乐景泰间封昌平侯卒年追封颍国公谥武襄公起行伍生长在边陲有机变用诡道累立边功歴陞将帅能用竒兵遇敌必捣其虚或出其不意善于刼营人畏之唿为杨王在边校之诸将纪律严士卒用命为一时巨擘焉杨武襄洪为人虽尚权诡然有威严将士知畏之此其所长不可掩者亦頼朝廷主张以成其名耳盖自宣徳正统来已受知于上阁中庐陵杨公辈皆爱重之如初为杜衡指挥所诬以魏尚书源复㫖而衡贬广西继为部卒李友全等奏上以付洪自治颇𩔖宋太祖待郭进事正统十四年十月二十二日遣杨洪孙镗范广等帅兵二万击敌之未去者二十五日破敌于固安得牛马至数百匹夺回人口万余十一月初八日以敌既退京城解严降诏抚安天下十三日杨洪等旋师入见言敌衆已尽絶其实不过百余散掠各郡驱人畜以自拥卫望之若万衆官军不敢逼其南去者各郡以渐捕获之北去者洪等逐至关殱焉犹杀官军数百人洪子俊几为所杀既奏㨗以洪为昌平侯孰阚王略直至便桥偏重势成神器几揺公徃当之以却天骄堂堂侯封冠彼百僚儿童知姓兵氛潜销回鹘罗拜唿韩趋朝壮哉虎臣不数骠骁兵部尚书王公言行録杨亷王竑字公度陜西河州人进士歴仕宣徳成化间官至兵部尚书公赋性正直刚毅无丝毫诡随人意自其为给事时国运中否奸邪柄政公首率诸同官具章疏廷论其蛊政误国之罪时有与奸邪为党者不平其言从旁沮止其论奏公勃然奋其忠直之气手击奸党以死由是万口称快而积愤消衆正和应而公道服而公之名遂以闻于天下郕王监国于午门视朝百官弹劾奸臣误国者方读弹文未起锦衣卫指挥马顺从旁叱各官起去给事中王竑起捽马顺首此正姦臣当除去监国退百官拳击马顺死公自给事擢陞今职适敌人入犯京师遂命公董师以御之公即戎服鞭马赴军号令区画咸适机宜部伍行阵应时整肃将帅协谋士卒思奋乃出竒折敌人之锋而夺其气敌既奔北因驱逐尽境而还京师既解严而逺迩遂以宁谧夫以公之聪明才辨过人百千等而有为之才着于朝廷着于军旅者卓卓如此陞今官出镇居庸敌方入侵边兵讻讻公以大义开谕之正色以率之沈静以镇之由是衆志帖然始定若是谓非负正气所见大有异于人者不能也公始擢第年尚少慨然以经济自许比官谏省立朝侃侃无所頋忌土木之变摧奸御侮忠义奋激以功超拜佥都御史再迁副都两奉玺书廵抚淮扬总督国漕威行惠施自景泰初元迄天顺末禩公名大振于中外今上即位图任老成登公入座驯致柄用而公已属疾矣上每留之而公请愈力勇退急流脱屣冨贵休菴诗曰王公菴居昔名戅拉摧奸臣九天上即今却以休为名无乃勇气非少壮君不见徤帆髙挂乗刚风一日千里无留踪歘然卸落舣洲岛知进识退无途穷丈夫处世当如此眷恋冨贵非英雄黄门领袖立殿前乌台副佐尤当权西边戎畧万貔虎南畿宪力孤鹰鹯明名臣琬琰续録卷六明名臣琬琰录卷七钦定四库全书明名臣琬琰録卷七明徐纮撰礼部侍郎曾公神道碑铭宋濓治古之时非惟道德纯一而政教修明至于文学之彦亦精赡完博足以为经济之用盖自童丱之始习四经之文画以嵗月期于黙记又推于迁固范晔诸书岂直覧之其黙记亦如经基本既正而后徧观歴代之史察其得失稽其异同㑹其纲纪知识益且至矣而又参于秦汉以来之子书古今譔定之集録探幽索微使无遁情于是道徳性命之奥以至天文地理礼乐兵刑封建郊祀职官选举学校财用贡赋戸口征役之属无所不诣其极或庙堂之上有所建议必旁引曲证以白其疑不翅指诸掌之易也自贡举法行学者知以摘经拟题为志其所最切者唯四子一经之笺是鑚是窥余则漫不加省与之论谈两目瞪然视舌本强不能对呜唿一物不知儒者所耻孰谓如是之学其能有以济世哉此濓铭亡友曽公之墓愤激于中而复继之永叹也公讳鲁字得之曽其氏也孔门弟子郕公五十七代孙其居新淦吉阳里者已久世裔之传与夫转徙之详昔以着于公之先墓兹不重载曽大父兼善宋赠大理评事祖天骐宋宣教郎军器监主簿父顺元韶州路学教授妣刘氏公年七嵗能谙诵九经一字勿遗奉礼郎简君正理欲以神童举于朝其父止之及齿稍长取三史日记之寻及其余数千年间国体治乱人材忠佞制度沿革咸能言之有叩之者如山川出云层见叠数杳莫察其端倪公殊不以为足所藏子集动至数百家各揽其精而掇其华闻有僻书隐牒不惮道里之逺必购得之既得必篝灯读之逹旦不寐发为词章龎蔚炳朗毅然有不可夺之气庐陵刘提举岳申与之语连日夜不休叹曰不意后生中能至于斯也其将以文鸣乎杜内翰乡之丈人行也公负笈从之游益充拓其所未至寤疑辨惑惟日不足遂以博极羣书称于时公犹谓未要于至道述长书一通谒虞文靖公集于临川虞公大悦曰昔程子以张敬夫年十六七即有志圣贤之道子能如是复何让古人公年盖十九矣由是益濳心濓洛关闽之学分别义理密如蚕丝牛毛而尤爱吴文正公㣲之书吴公亦居临川其着书满家无大无小公一一访获之玩绎未尝择手久之充然有得盘桓林泉以道自娱若将终身焉至正壬辰天下大乱州县所在绎骚公召里诸豪集徤儿持兵以保障乎一方仍椎牛酾酒开陈逆顺祸福言甚剀切衆皆耸耳而听卒无敢犯非义者人号曰君子鄕入国朝有诏纂修元史勒成一代之典遣使者起公于家公賛决部居补苴罅漏者不一而足其功为最多史成上坐端门召诸史臣有白金束帛之赐公居其首焉公将乞身还山㑹朝廷开局编𩔖礼书舆论以老成之士无踰于公者共坚留之议礼之家有如聚讼自古难定于一公当羣言沸腾之中扬言曰某礼宜据某书则是从某説则非有不服者争相辨诘公歴举传记答之各心醉而去俄迁入仪曹为祠部主事阶承事郎时洪武二年十二月也常忠武王薨高丽王遣使来祭公索其文观之使者靳不与公不可使者不得已出之外则袭以金龙黄帕内则不书洪武之号公责之曰龙帕固疑误用若纳贡称藩而不奉正朔君臣之义果安在耶使者顿首谢过皆命易去乃已安南来贡主客曹已受其表将入见公取其副覧之其主乃陈叔明公曰前王陈日熞尔今骤更名必有以也亟白尚书谂之使者不敢讳盖曰熞为叔明所逼而死遂纂其位中心怀惧故託修贡以觇朝廷之意上叱之曰岛夷何狡狯如此却其贡不受五年二月上问丞相曰曽鲁在礼部今何职邪对曰不过主事尔即日超六阶拜中顺大夫礼部侍郎公以顺字犯父讳辞就朝请下阶吏部以国法有定不之许倭夷入冦戍将每捕获之上悯其无知命儒臣草诏归其俘公之所譔有中国一视同仁之语上悦曰顷观陶凯文已起人意今鲁复如此文运庶其昌乎凯礼部尚书也八月奉㫖考京畿鄕试入院之后忽吐血一升公犹力疾閲卷不息自是遂奄奄不振九月膏露降钟山羣臣咸见诸咏歌公独譔赋以进十月上将郊祀出宿斋宫命取诸作使侍臣更畨诵之至公独曰此曽鲁作邪援据既精铺叙有法岂新进之可骤至哉十又一月疾愈笃上章乞骸骨甚至中书以闻上恻然许之十又二月辛卯归舟至南昌公谓次子圭曰吾命止明日不能至家矣然吾以一介韦布之士受国宠恩位跻法从又得守正而毙死复何憾所憾者不见二孙之成立也即趣觚翰为书戒之壬辰次石政潭果敛袵而逝距家才两驿尔丙申至故居丁酉具棺歛择地于县南屏山之阳以六年某月某甲子祔塟九世祖高安府君之茔从治命也公蓄徳熈和人近之者温如春风不见忿戾之色然其人则山泽之癯身退然若不胜衣未尝有所矫饰其处家也事亲克孝父䘮哀毁致疾踰年而后能起已而二兄诸姪相继捐馆公抆泪经纪㓙事三年间塟十余䘮且抚存其孤惸惟恐或失其所生平轻财仗义喜周人之急四方賔客日登其门公倒屣迎之了无倦容尝一试江西鄕闱有司寘诸乙榜人为不平而公亦澹如也其出仕精白一心有知无不为凡典礼涉于制度者必经公损益而后定虽古者吏牍之繁简署字之上下人所不能知公独稽诸书以为决公诚所谓济世之学者非耶公属文不喜留藁其徒虽有所辑録犹未成书其自着书有六一居士集正讹南丰𩔖藁辨误藏于家他咸未脱藁当公修元史时濓实为总裁及入南宫又有僚友之好故相知号为最深共坐官舍更析互辨每至夜分叹末学之空虚伤古道之寥落又复相视冁然一笑严陵徐尊生尝有言曰南京有博学之士二人一以舌为笔一以笔为舌其意盖指公与濓也呜唿尊生过矣濓也何人而敢上俪于公哉虽然公未常欲弃濓也相期他日幸归林下胥㑹焉共成一书庶可借手以见前贤公今不可作矣故因铭墓之文而屡兴怀于治古之时也世之读者必将深感焉公读书之室曰守约斋学者遂称为守约先生享年五十四嵗娶聂氏先二十年卒公再不纳配一榻萧然如山林枯藁之士人难之子男二人长塾今来请铭者次即圭出为仲兄后女一人应真适刘奉孙二人正龙梦龙铭曰气化纠纒人文昭宣万𩔖斯甄兮天设地施一偶一竒形声相资兮载籍缤纷六艺攸尊各辟其门兮枝分叶敷散为千涂混其精觕兮弥纶大邦文物采章有变有常兮不生硕儒孰轧其枢孰苞其膄兮玉笥之阳神珠吐芒莫自翳藏兮大明丽天束帛戋戋搜罗俊贤兮衮褒钺诛寓于䇿书舆论所孚兮仪曹之升议礼稽经日维烝兮黼黻帝猷上窥殷周功在删修兮所积之訦所发之深开阳阖隂兮正笏垂绅其色誾誾邦之老臣兮媚学跹跹其中然何翅霄渊兮天胡降䘮一鑑之亡四国之伤兮其神上征化为列星寒光晶荧兮下䠶屏山马鬛桓桓名在不刋兮诚意伯刘公行状黄纪善公讳基字伯温世为括苍人年十四入郡庠从师受春秋经人未尝见其执经读诵而黙识无遗习举业为文有竒气决疑义皆出人意表凡天文兵法诸书过目洞识其要讲性理于复初郑先生闻濓洛心法即得其㫖归先生大器之乃谓公父曰吾将以天道无报于善人此子必高公之门矣后应进士举授江西瑞州府高安县丞掲文安公曼硕见公谓人曰此魏徴之流而英特过之将来济时器也公在燕京时间閲书肆有天文书一帙因閲之翊日即背诵如流其人乃大惊欲以书授公公曰已在吾胸中矣无事于书也之官以亷节着名发奸摘伏不避强御为政严而有惠爱小民自以为比慈父而豪右数欲䧟之时上下咸知其亷平卒莫能害也新昌州有人命狱府委公覆检案覈得其故杀状初检官得罢职罪其家衆倚䝉古根脚欲害公以复讐江西行省大臣素知公遂辟为职官掾史以谠直闻后于幕官议事不合遂投劾去隐居力学至是而道益明后为江淛儒学副提举为行省考试官顷之建言监察御史失职事为台宪所沮遂移文决去尝游西湖有异云起西北光映湖水中时鲁道原宇文公谅诸同逰者皆以为庆云将分韵赋诗公独徒饮不顾乃大言曰此天子气也应在金陵十年后有王者起其下我当辅之时杭城犹全盛诸老大骇以为狂且曰欲累我族灭乎悉去之公独唿门人沈与㸃置酒亭上放歌极醉而罢时无能知者惟西蜀赵天泽知公才器以为诸葛孔明之流尝作文以期之方谷珍反海上省宪复举公为浙东元帅府都事公即与元帅纳琳哈剌谋筑庆元等城贼不敢犯及特哩特穆尔左丞招谕方冦复辟公为行省都事议収复公建议招捕以为方氏首乱掠平民杀官吏是兄弟宜捕而斩之余党恊从诖误宜从招安议方氏兄弟闻之惧请重赂公公悉却不受执前议益坚特哩特穆尔左丞使其兄子省都镇犹以公所议请于朝方氏乃悉其贿使人浮海至燕京省院台俱纳之准招安授谷珍以官乃驳公所议以为伤朝廷好生之仁且擅作威福罢特哩特穆尔左丞辈覊管公于绍兴公发愤恸哭呕血数升欲自杀家人叶姓等力沮之门人宻拉萨巴曰今是非混淆岂公自经于沟渎之时耶且太夫人在堂将何依乎遂抱持公得不死因有痰气疾是后方氏遂横莫能制山穴皆从乱如归公在绍兴放浪山水以诗文自误时与好事者游云门诸山皆有记行省复以都事起公招安山冦吴成七等使自募义兵贼拒命不服者辄擒诛之畧定其地复以为行枢密院经歴与行院判舒穆噜宜孙守处州安集本郡后授行省郎中经畧使李鳯巡抚江南诸道採守臣功绩奏于朝时执政者皆右方氏遂置公军功不録由儒学副提举格授公处州路縂管府制诸将闻是命下率皆解体勑书至日于中庭设香案拜曰臣不敢负世祖皇帝今朝廷以此见授无以宣力矣乃弃官归田里时义从者俱畏方氏残虐遂从公居青田山中公乃着郁离子客或説公曰今天下扰扰以公才畧据括苍併金华则越可折简而定方氏将浮海避公矣因画江守之此勾践之业也舍此不为欲悠悠安之乎公笑曰吾平生忿方谷珍张士诚辈所为今用子计与彼何殊耶天命将有归子姑待之㑹上下金华定括苍公乃大置酒指干象谓所亲曰此天命也岂人力能之耶客闻之遂亡去公决计趋金陵衆疑未决母夫人富氏曰自古衰乱之世不辅真主讵能获万全计哉衆乃定或请以兵从公曰天下之事在吾之所辅者尔奚以衆为乃悉以衆付其弟陆陴家人叶性朱佑等𠫭掌之且曰善守境土毋为方氏所得也勿忧我适縂制官孙炎以上命遣使来聘公遂由间道诣金陵陈时务䇿一十八欵上从之㑹陈氏入冦献计者或谋以城降或以钟山有王气欲奔据之或欲决死一战不胜而走未晚也公独张目不言上召公入内公奋曰先斩主降议及奔钟山者乃可破贼尔上曰先生计将安出公曰如臣之计莫若倾府库开至诚以固士心且天道后举者胜宜伏兵伺隙击之取威制敌以成王业者在此时也上遂用公䇿乘东风发伏击之斩获凡若干万上以克敌之赏赏公公悉辞不受中书省设御座将奉小明王以正月朔旦行庆贺礼公大怒骂曰彼牧竖尔奉之何为遂不拜适上召公公遂陈天命所在上大感悟乃定征讨之计遂攻皖城自昏达旦不拔公以为宜迳拔江州上遂悉军西上陈氏率其属走湖广江州平上使都督冯胜将兵攻某城命公授方畧公书纸授之使夜半出兵云至某所见某方青云起即伏兵顷有黒云起者是贼伏也慎勿妄动日中后黒云渐薄回与青云接者此贼归也即衔枚蹑其后击之可尽擒也衆初莫肯信至夜半诣所指地果有云起如公言衆以为神莫能违竟拔城擒贼而还王汉一以饶信降上命公抚之陈氏洪都守将胡均美使其子约降诸禁止若干事上初有难色公自后踢所坐胡牀上意悟许之均美遂以城降初公闻母富氏䘮悲恸欲即归上以书慰留之期以成功公不得已遂从征伐至是辞归上遣礼官伴送累使弔祭恩礼甚厚时苗军反金华括苍杀守将胡大海耿某孙炎等衢州或谋翻城应之守将夏毅惧无所措㑹公至即迎入城一夕定之公即发书金处属县论以固守所部遂同邵平章诸军克复处城擒苗帅贺某李某处州平公至家营塟事时语所亲以上必当有天下之状于是乡里及隣附郡县翕然心服方氏虽据温台三郡其士大夫皆仰公如景星庆云其小民亦未尝不怀公之旧徳也方氏素畏公名时遣人致书奉礼公不敢受使人白于上上因令公与通问公因宣国家威徳方氏遂纳土入贡上时使人以书访军国事公即条答悉合机宜某年月日公赴京道经建徳今严州也适张氏入冦时曹国公守建徳欲奋击之公乃使勿击曰不出三日贼当自走追而击之此成擒也比三日黎明公登城望之曰贼走矣衆见其壁垒旗帜皆如故且闻严鼓声疑莫敢轻动公趣使疾进兵至则皆空垒击鼓者乃所掠老弱耳遂穷追贼迸去至东阳悉擒之以还公遂至京时陈友谅据湖广张士诚据浙西皆未下衆以为苏湖地肥饶欲先取之公曰张士诚自守贼耳陈友谅居上流且名号不正宜先伐之陈氏既灭取张氏如囊中物耳㑹陈氏复攻洪都上遂伐陈氏因大战于彭蠡湖胜负未决公密言于上移军湖口期以金木相犯日决胜上皆从之陈氏遂平上还京定计取张士诚因定中原拓土西北公密谋居多上或时至公所屏人语移时乃去虽至亲密莫知其由以公为太史令一日公见日中有黒子奏曰东南当失一大将时𠫭军胡深伐福建果败后他日公见上上方欲刑人公曰何为上语公以所梦公曰是衆子头上有血以土傅之得土得衆之象应在得梦时三日当有报至上遂留所欲刑之人以待之三日后海宁以城降果如公言至上大喜悉以所留人俾公纵之某年月日荧惑守心羣臣皆震惧公密奏上宜罪已以回天意次日上临朝即以公语谕羣臣衆心始安后大旱上命公谂滞狱凡平反出若干人天应时雨上大喜公因奏请宜立法定制上从之张士诚平后张昶欲乱政乃使人上书称颂功徳劝上宜及时为娱乐上以示公公曰是欲为赵高也上颔之昶色动知公得其情也乃使齐翼巖时伺察公隂事欲䧟之未及发而昶先事受诛及司天台灾翼巖因为书言之于上其事多公平日密闻于上或上使为之者翼巖未之知也书奏上切责翼巖斩之遂治党与尽得其与昶通谋状上适以事贵丞相李善长宪使凌悦因弹之公为上言李公旧勲且能辑和诸将上曰是数欲害汝汝乃为之地耶汝之忠勲足以任此公叩头曰是如易柱必湏得大木然后可若束小木为之将速颠覆以天下之广宜求大才胜彼者如臣驽钝尤不可尔上怒遂解洪武元年正月上登大寳于南郊公密奏立军卫法外人无知者拜御史台中丞适中丞章公溢奏定处州七县税粮比宋制畆悉加五合上特命青田县粮止作五合起科余准所拟且曰使刘伯温乡里子孙世世为美谈也或言有杀运三十年公慨然曰使我任其责者扫除弊俗一二年后寛政可复也上幸鳯阳使公居守公志在澄清天下乃言于上曰宋元以来寛纵日久当使纪纲振肃而后惠政可施也乃命宪司纠察诸道弹劾无所避公案劾中书省都事李彬侮法等事罪当死丞相李善长素爱彬乃请缓其事公不聼遣官赍奏诣行在上从公议处彬死刑公承㫖斩之由是与李公大忤上回京李公愬之公乃求退上命归乡里公奏曰鳯阳虽帝乡然非置都之地王巴拜虽可取然未易轻也愿圣明留意焉遂辞归后定西失利王巴拜竟走沙漠上手诏叙公勲伐且召公赴京师同盟勲册公至京师上赉赐甚厚追赠公祖父爵皆永嘉郡公累欲进公爵公曰陛下乃天授臣何敢贪天之功圣恩深厚荣显先人足矣遂固辞不敢当上知其至诚不强也上欲相杨宪公与宪素厚以为不可上怪之公曰宪有相才无相器夫宰相者持心如水以义理为权衡而已无与焉者也今宪不然能无败乎上曰汪广洋何如公曰此褊浅观其人可知胡惟庸何如公曰此小犊将偾辕而破犂矣上曰吾之相无愈于先生公曰臣非不自知但臣疾恶太深又不耐繁剧为之且孤大恩天下何患无才愿明主悉心求之如目前诸人臣诚未见其可也三年七月授𢎞文馆学士十一月进封城意伯四年正月赐归老乡里二月至家遣长子琏捧表诣阙谢恩某年某月复遣琏进贺平蜀表颂上仍以文答之八月上使尅期以书手问天象事公悉条答其大意以为霜雪之后必有阳春今国威已立自宜少济以寛书奏上悉以付史馆其书藁并已前奏请诸藁公皆焚之莫能得其详也初公言于上瓯括间有隙地曰谈洋及抵福建界曰三魁元未顽民负贩私盐因挟方冦以致乱累年民受其害遗俗犹未革宜设巡捡司守之上从之及设司顽民以其地系私产且属温州界抗拒不服适茗洋逃军周广三反温处旧吏持府县事匿不以闻公令长子琏赴京奏其事迳诣上前而不先白中书省时胡惟庸为左丞掌省事因挟旧忿欲构䧟公乃使刑部尚书吴云訹老吏许公乃谋以公欲求谈洋为墓地民弗与则建立司之䇿以逐其家庶㡬可动上听遂为成案以奏赖上素知公置不问省部又欲建公长子狱上时已勅琏归及奏上曰既归矣免之公入朝惟引咎自责而已先是杨宪败后汪广洋为丞相未几而贬广东乃相惟庸公乃大慼尝谓人曰使吾言不騐苍生之福也言而騐者其如苍生何遂忧愤而旧疾愈増洪武八年正月胡丞相以医来视疾饮其药二服有物积腹中姬卷石遂白于上上亦未之省也自是疾遂笃三月上以公久不出遣使问之知其不能起也特御制为文一通遣使驰驿送公还乡里居家一月而薨公生于至大辛亥六月十五日薨于洪武乙卯四月十六日享年六十五歳公之子琏仲璟以是年六月某日塟公于其乡夏山之原礼也遗文郁离子十卷覆瓿集二十四卷冩情集四卷长子琏又集所遗文稿五卷名曰犂眉公集娶富氏封永嘉郡夫人继室陈氏章氏子男二人长琏由考功监丞任江西恭政卒于官次仲璟皆陈氏出己女二人孙男三人廌虎豹孙女三人公未薨前数日乃以天文书授琏使俟服阕进且戒之曰勿令后人习也复命次子仲璟曰胡惟庸必败我欲奉遗表无益也日后上必思我待有问当密为我奏其畧以为修徳省刑祈天永命且为政寛勐如循环耳诸形胜要害之地宜与京师声势相连络幸圣主留意公生平刚毅慷慨有大节毎论天下安危则义形于色然与人交游开心见诚坦荡无间阻至于义所不直无少假借虽亲之者以此而忌之者亦以此惟上察其至诚任以心膂公亦以为不世之遇知无不言毎遇急难勇气奋发计画立就外人莫能测其机累賛上成大功上尝临朝称之公辄逡巡不敢当家居惟饮酒奕棋未尝自言其功毎天象有大变则累日不乐凡公以天下苍生休戚为忧喜者即此可知矣上天威严重惟公抗言直议不以利害憷其中上亦甚礼公常称为老先生而不名又曰吾子房也廷臣或有过失得谴者公密为救解而免其人或知而诣公谢者则拒不纳其人不知亦未尝为人言也其居乡里守礼义尚节俭多隂徳不以富贵骄人公初与同郡叶公景渊胡公仲渊章公三益金华宋公景濓同出处有通家之好至于居官任政则各行其志俱以功名显于世而公与宋公又文章为当代首称云伯生辱在同郡预诸生列于公子琏仲璟相知最深今公薨而琏没仲璟与琏之子廌请録公遗事因辑平昔所闻大畧为行状至于皇上知人之明倚注之重公之遭遇感激以天下公议辅人主者观纶綍之文考成效之绩可见矣其筹䇿帷幄有不能尽详者亦不敢强质也恭政刘公墓碑铭苏伯衡皇明有佐命勲臣曰诚意伯刘公既薨上嘉念其功不寘洪武十年秋遂以承务郎考功监丞官其子孟藻后一月兼试监察御史后二月超拜江西等处承宣布政使司右恭政未三年竟薨于位十二年六月三十日也年三十有二上闻之嗟悼不已勑有司䕶䘮反其里亲为祭文命国子生陆居敬致奠其子廌等卜地里西石门岭董田之原以是年十一月六日塟焉既而使来属伯衡铭其墓上之碑按孟藻姓刘氏讳琏字则孟藻也处州青田县人曽祖讳庭槐皇赠中奉大夫中书恭政知事䕶军祖讳㷍皇赠资善大夫御史中丞上䕶军并追封永嘉郡公考讳基御史中丞兼𢎞文馆学士太子賛善大夫加开国翊运守正文臣资善大夫䕶军封诚意伯曽祖妣梁氏祖妣富氏并追封永嘉郡夫人妣富氏封永嘉郡夫人娶陈氏子男二人长廌次虎女一人适丽水陈仔孟藻生数歳授以书二三通辄能谙诵后终不忘年十余为文辞立就竒气烁烁纸上其师覧之有愧色孟藻器局凝重而识虑宏逺诚意伯之留辇下也孟藻内事母睦宗婣外应门戸抚乡里无一不中度于时永嘉为方氏所据郷之羣无頼子煽于方氏将相挺为变孟藻出其不意先其未发一夕扑灭之无得脱者而阖境遂以奠枕其年才十八耳诚意伯以闻上曰非卿焉有是子诚意伯之得请归老于家也遣孟藻上表谢恩召至榻前与语上为倾听而任用之意昉于斯矣其年复进平蜀颂入见武楼下内出所制颍川侯𫝊友徳等文俾持归示诚意伯别撰进入自诚意伯家居孟藻将命朝谒无虑八九至至辄燕见上见其进止安雅占对明敏未尝不以为贤而极为皇太子所重初诚意伯请于上曰瓯闽之交有地曰谈洋僻絶而嵓险戎卒逋逃渊薮也遇民往往螘聚为奸利树巡捡其地庶几人知顾忌可其请执政胡惟庸当国以不闗白恨甚及其封事言郡县豪猾吏孟藻上之又不先通执政执政愈益恨适有㫖逮豪猾吏乃訹使诬诚意伯非法而刑部尚书吴云等承执政风㫖议坐孟藻頼上知其父子深故免诚意伯薨之又明年夏监察御史李铎以上㫖来取其观象玩占诸书孟藻即日出书石室中橐从李御史赴阙奏曰臣先臣基临终属臣以书成之日慎勿泄也䘮塟事毕其上之臣未及上重烦使者来取臣罪当万死今悉送官矣唯陛下哀矜上慰谕之曰忠孝哉其留服事朕孟藻顿首乞赐归持服赐寳钞三十贯遣之皇太子召赐食加赐五十贯秋七月服甫除而考功丞之命下考核平亭时誉翕然上犹以为散地兼试监察御史风裁凛凛眷遇尤笃陪祀圆丘被㫖进勺无违礼者缙绅多之明日圆丘署丞进瑞粟特诏孟藻与通政使曽秉政作歌独孟藻所作称㫖未几除恭政出涖江西进阶中奉大夫同日除官四百余人上谕衆曰刘琏勲臣子操心正大居家奉法歴官着效故委以重任也显有异绩且入中书矣衆乃始知上于孟藻用之速由知之至而孟藻益感激图报称其在江西也同官韩士原贪而苛沈立本憸邪而不知大体孟藻一以忠信介直自处临事决议不为俯仰虽出语侵之不变一号一令忖度利病便不便而后从违造城砖厉民更其要约而倒县以解督运吉安布粟兼収而私公称便缭禁囚徒充斥穷日夜之力䟽理而囹圄以空此尤见褒赏于朝廷者也以此专使来钖监丞恭政命书方属意大用之而孟藻愤立本专恣致疾奄至大故庸非民之无禄而天夺之乎薨之日君子以其方向用而遽没降年又不永咸涕泣䀌伤焉伯衡窃为刘氏先世之积累至诚意伯而始发诚意伯之遭逢至孟藻而益隆亦显矣乎况孟藻能笃其忠贞奋其材猷上结主知济美先公生膺峻擢死䝉异数是岂惟当世贤能后来闻风其未有不歆慕其忠孝者也然则其材虽不尽用其志则大行其命虽短而其名则已长孟藻复何憾于斯哉今伯衡以朋友执笔为铭谊也乌得而让之铭曰圣皇龙兴豪杰云从运筹帷幄伟哉刘公令徳不匮有君为子继武而作为天子使君钟粹美强絶记伦不烦师教肆笔成文爰自弱冠善谋善㫁不动声色制变将乱事闻当宁当宁曰嗟允矣肖子亶其克家公虽退休心乎宸黈上表上章君则奔走闗门峩峩出入不呵侍于燕闲家人莫过上公通候罔不恭敬曰父名臣宜子之令柄臣憾公独不已亲因事反噬迁怒于君巧诋深文冀罔天听君免子辜皇仁且圣求公遗书诏使临门迺縢迺橐献于帝阍皇欲用君君乞终制俞其请矣申钖楮币祥琴既御趋而造朝荣以好爵曽不崇朝第宅鞍马以莫不赉其官再迁首尾三载君在考功有陟必明君试御史无回不贞殿彼大藩岂无方伯往恭厥政㣲君孰托有兵有民有钱有粮有狱有讼有纪有纲昼思夕惟不遑启处何利不兴何害不去去害兴利民罔时恫颂声洋洋逹于九重命书来钖昭示崇奖使者言还君以长往命难谌斯而止乎兹不秉事权以究厥施年与材违皇用慨叹遣文祭之亲御宸翰恩礼优渥终始哀荣君又奚恨虽死犹生辉映前人庆延后嗣铭以传信作者太史明名臣琬琰録卷七卷七钦定四库全书明名臣琬琰续録卷七明徐纮撰副都御史罗公圹志铭袁衷通议大夫都察院右副都御史罗公既致仕之八年寿八十有一岁以天顺丁丑十月二十五日考终于家讣闻逺迩莫不哀悼皇上念公为国大臣尝有功劳于边境命礼部遣官致祭工部营治𦵏事其冡子泰以墓圹之石未有刻辞遂具行实属笔于衷乃序而铭之公讳亨信字用实其先南雄人徙东筦之英溪祖徳寛父祖昌俱不仕而以公贵皆累赠至右副都御史公自㓜颕敏好学年十二丧其母即能苦刻立志读书年十七选为邑庠生永乐癸未以葩经领乡荐明年甲申登进士改翰林庶吉士是年五月授工科给事中徃浙江视水灾奏免嘉兴海盐崇徳三县税粮以甦民困丁继母洗氏忧起复调吏科陞右给事中坐累谪交阯公素位而行虽逺在荒服亦怡然自得未尝有忧苦无聊之叹因自号安素乆之用荐起拜监察御史尝命徃通州察仓庾之弊廵按真定等府清军山西所至有声再丁继母何氏忧命驰驿奔丧即起复大臣有言公堪任方面者诏复旧任食按察佥事俸宣徳乙卯陞右佥都御史命徃平凉等处练兵以备边塞公殚心力夙夜不懈皇上念边境苦寒降勅勉劳公益感奋正统丙辰与都督赵安率师廵边戊午丁外艰夺情视事明年御敌功成公陞俸一级赐纻丝四表里白金二十两始命驰驿归𦵏父毕事还京奉勅廵抚大同宣府并督屯种给瞻军饷兴利除害为乆安计公悉心国事劳来措置无不得宜言聴计行信任惟允正统戊辰冬十二月给正二品诰命进通议大夫都察院右副都御史祖与父皆如其官公在边年乆谙于地利之宜战守之法转输之方每有建白无不嘉纳己巳秋北人直逼京师廷议君宣府总戎入卫衆纷然欲遂弃其城时公廵抚其地遂挺然伏剑当门止之衆遂定是年九月转陞左副都御史赐白金二十两纻丝二表里是时公年踰七十且有疾上章致仕不俞复承白金文绮之赐庚午秋七月复恳上章皇上复察公实老病得俾致仕公还乡里始建祠堂治先壠营居室越八年以寿终其生则洪武丁巳十月二十八日也配刘氏先公二十二年卒再赠淑人子男二长即泰次宾女七人泰等以天顺己夘十二月二十五日癸酉奉公柩与刘淑人合𦵏于麻地岭祖茔之右乙向原也呜唿公之俊徳伟烈朝廷任以腹心用为耳目忠诚体国四十余年累承恩赐晚岁归休优㳺乡曲寿考令终其殁也复蒙朝廷赐以𦵏祭若公者可谓生荣死哀无憾也矣铭曰徳懋展也位望显也福全考终世所尠也兹卜诸幽山盘土厚固藏铭圹永利尔后吏部尚书何公行状章纶公讳文渊字巨川姓何氏江右广昌人也先世讳坦者仕宋为寳谟阁学士广东提刑阶宣奉大夫谥文定坦生绍兴太守圣圣生武平知县行行生七二七二生桂芳桂芳生徳元公之祖也赠正议大夫资治尹吏部左侍郎徳元生景荣公父也赠正议大夫资治尹吏部左侍郎母吴氏封太淑人公生于乙丑十二月三十日㓜而英迈年七岁入社学从乡先生读书过目成诵羣儿或窃𤓰果以奉公却之曰童稚之年讵可习为盗贼哉识者叹其不凡永乐初选补邑庠生时父兄继丧公昼则经营家事夜则刻苦读书涵濡既乆经史百氏无不贯通发为文章咸中矩度岁戊戍登李骐榜进士第越二年拜湖广道监察御史以亷介自持立朝正色已而廵按山东山东豪右侵渔百姓兼军卫多扰公发奸摘伏吏民畏之如神仁宗皇帝即位命考四川吏治公察其殿最而黜陟之人服其当又劾奏工部侍郎杨和黜退恭议金文斌副使张铭佥事张明等三百余人威风凛然贪暴徃徃弃官去时蜀旱所临郡邑輙雨人谓御史雨乌蒙土官知府禄昭妻与耆民什伽私昭知之什伽惧罪潜赴京告昭谋反诏四川云南贵州建昌行都司各以所部军讨之昭遣人讼寃公移檄止所调军具以其事闻于上遂直其寃由建昌行都司入云南经贵州出播州杨宣慰迎谒以银器文绮来献公笑而却之宣慰出语人此可见何公不可以利动宣徳改元正月奉勅清理山西戎伍于其寃滥者直之欺隐者谪之民无有茍免而滥加者十一月诏选御史有风力者体察南京弊政十三道御史咸推公复承命以徃因奏曰人有误触刑宪初犯令者今纳钞赎罪又言老人必选年髙衆所信服者使劝民为善不使非人以虐民害政因请通行禁约上皆从之岁丁未上赐勅命追赠考妣因告归省及还遇盗行李为之一空而县丞张履道家人寄白金十五两独存公至京举以还之封识宛然人皆叹服庚戊五月上以苏松等郡素称难治而任郡守者弗得其人乃命大臣各举其贤能者任之时都御史顾佐荐公知温州府捧玺书驰驿赴任公至则视民之利病政之得失而兴废之旧额田十亩以三亩为陆田俾输麦税其后田有卖买而民畏麦税之重造版籍莫肯收陆田者以故争讼连年公请均陆田之税与水田等于是赋税不亏而民甚利之郡所属四县税课司河泊所旧征银钞既而禁用金银商税止输钞而旧课不除每岁役于官者买银输之民多破产公以税银例禁请自今银课亦皆收钞朝廷从之是后民无输银之苦旧徭役弗均而富者得以幸免公度其贫富第其髙下列为簿籍而民获其平温地与金乡盘石等三卫隣军士恃其不统于有司肆为凶暴广植田产不供赋役凌轹有司侵刻小民公束之以法军卫肃然每岁中使至温取供御海味果实供馈烦苛不胜其扰公措置有方民不病而事集一日檄下作漕运巨舰四五十艘郡邑惊动公任寮属集耆老兴工料董其事不一二月寂无劳扰而舰成且以所余物还下中贵官柴某以巨舟浮取寳西洋诸国迨还遇风舟泊海港入温江濒岸将起其货还京柴某声势熖熖公处之裕如凡政事有不便于民者大则奏闻小则立改振举学校使士有所作兴条明法制使吏有所遵守祠先贤举逸民兴礼让时嫁娶重丧𦵏具储积别善徳居数月政化大洽山无盗贼民寡词讼境内称治隣邑之民讼有不直者亦赴诉焉公为辨其曲直咸恱服而去青田民叶孟圭徐成皆邑之大姓也两家故有怨成为粮长以赋不时输县遣孟圭督之孟圭欲因以报怨乃率五百人掠其财壊其屋成诉于官三司调军追捕公闻之曰洪武初青田尝反今以五百人之衆不服进捕逃入于山林必激变又延及无辜乃遣人召孟圭及成至府谕以祸福命孟圭以所掠还成为葺其屋孟圭拜且泣曰昨闻调军追捕自谓旦暮鬼耳今闻指示可生之路敢不从命人谓公片言止乱贤于用五百人逺矣壬子冬十月入觐道经括苍冯公在永嘉亟于见遣其子间道懐金赆公于旅馆公慰谕却之过客闻其事者因匾所舎处曰却金馆士大夫咸有题咏始公与八人受命为守未朞月政声焯然闻于京师至是上问吏部尚书郭琎曰先所任九人为知府亦有来者乎琎以公等七人名闻乃召入便殿命中使传诏奖劳钖宴于廷又以御制招隠诗赐之所以宠赉之者甚厚公既复任感上宠遇知无不为化行既乆民皆信服军卫亦皆戒饬其下毋得侵害于民郡中无事黄堂閴然暇则诣庠序进诸生周旋为讲论经史亹亹忘倦又召生徒章纶入府亲自授业未几周旋果状元及第章纶第进士今任礼部右侍郎其余亦各出仕有亷介心公之指敎居多岁旱斋戒祷于山川立拜移时不能起其祷词有云薄寿请从今日减甘霖望自九天来俄而黑云四兴大雨如注岁大熟乙夘春处州盗起羣聚四出剽掠官军讨之徃徃败绩乃于要害处设官防守俄有一人逸入境守关者执之乃杀官军者也询知贼据乌风洞为巢穴遣经歴黄能诚徃捕之悉得其渠魁时都指挥使李贵等捕盗无所得乃执村民以火烙之皆自诬服公移文言已得盗彼所捕皆平民也贵等怒必欲置所执者于死公抗言不为挠由是活二百余人永嘉民朱良观良旦兄弟争财讼于郡公召其乡长老谕以兄弟天伦大义因判诗于其状有云秪縁花底莺声巧致使天边雁影分之句于是良观兄弟感泣退脩亲睦之行是岁五月浙江布政司布政使黄泽以公治行闻于朝宣宗以玺书奖励増秩二级掌部事如故命甫下而礼部尚书胡濙复荐公宜大用乃擢刑部右侍即将赴召温之官吏军民父老咸号泣遮留及出城男女送者万余人填塞城门居民在江之北者率父老童稚望风拜伏悲泣于岸侧在郡六年无锱铢之取于民布衣蔬食处之怡然故去时诗云行囊不载温州物惟有民情满腹中民思之不已为立生祠岁时祭祀及在朝数上章言事皆关于治体每朝廷有政事百官廷议公辨析利害衆皆服之论囚常求生之前后辨系者之寃不可胜数又命典狱洒扫囹圄夏月则寛其桎梏正统元年丙辰九月诏往维扬理盐法惟私贩情重者罪之余悉寛贷议者欲悉籍其家公力争之全活者百余家庚申八月朝议遣公经理京畿八府荒政多得赈济之法初麓川思任发苦边吏侵刻而叛都督方正讨之败死已而遣使入贡谢罪而羣臣复请讨之公上书大畧言麓川一弹丸瘴疠地疆里不过数百人民不满万余以大军临之往无不克然莫若命官军耕守操备仍令官一员直入其地谕以祸福趋避之机好生恶死人之常情彼亦人也一闻开示可生之路必稽首称臣舆琛入贡若或㝠顽梗化则调军相机勦絶如此则逺人蒙再生之恩而朝廷免出师转饷之劳诏百官㑹议时有欲邀功边徼者倡言征之便卒以山川险阻弗能克兵疲于奔命民困于转输东南骚动衆始悔之辛酉六月旱诏公审覆在京罪囚多所平反凡情有可矜法有可疑者咸从轻议越数日天乃雨大有年上封事者言民之盗窃者多黥刺之刑不足使之惩创自今犯者宜匾其门曰窃盗之家朝议从之公具言律有常宪窃盗初犯再犯俱刺字三犯者绞今又起立牌额是于律条之外又加其罪况在京及各处布政司人烟辐辏为盗者多若尽立牌额数年之间各处窃盗牌额必多有失四方徃来之人观瞻实伤治体书奏乃寝其令时公以疾屡欲告归而少师杨公士竒少保杨公溥勉留之且拟大拜公以疾力求罢上乃许之既归杜门不出惟课童仆畊垦教子读书而已己巳八月车驾北狩郕邸摄位诏起之遂驿召于家既至以为吏部左侍郎时贵州蛮叛议讨之公言贵州荒服之地洪武中命镇逺侯提督镇守夷人以安永乐中始奏以其地设都布按三司及府州县夷人始苦其役遂至作乱乞遵旧制仍设总兵官镇守而革新设衙门北人额森请遣大臣迎车驾还京廷议不决公倡言白于衆此事虽十上章不得请不可已也于是自草奏同羣臣诣阙力请迎銮舆南还公与有力焉明年陞本部尚书惓惓以进贤图治为心而好恶者不一公知不可力求退避三上章始复命致仕既归杜门养疾絶不与世事县大夫有问候者輙使人谢之竟弗见天顺元年四月十一日得疾语诸子曰吾尝为温守温民戴吾亦深今去温数十年然心未尝不在温也我死神气必归温矣越三日正衣冠而坐索纸笔书口占律诗一首付长子宗投笔而逝娶掲氏有懿徳封淑人侧室张氏子男六人曰宗曰端曰乔新以进士为南京礼部主客司主事曰乔寿邑庠生曰乔福曰乔年孙男八曰㑹同邑庠生曰大同曰仁同曰智同曰道同曰庆同曰矩同曰瑛同曰琼同孙女十曽孙男一曰丰公晚号钝菴学者因称之曰钝菴先生所着有尚书直解东园集钝菴奏议牧民备用司刑备用书义庭训四书讲义礼记解义皆行于世章某亲受业于公者也故述其梗槩为行状以俟名公志而铭诸竑谨按恭毅章公为公之门人故道公之盛徳为详呜唿亦伟人也惟景泰间易储一事不免为盛徳之累耳乔新仕至刑部尚书性严毅学识精敏居官清慎勤三者始终如一𢎞治辛亥为御史邹鲁诬妄遂以本官致仕未几邹亦左迁萧山尹为邑中仇家瞎其目癸亥乔新考终于家云大学士髙公神道碑铭李贤公讳糓字世用姓髙氏其先世居河南之懐庆有仕宋者从髙宗南渡徙维扬今为髙邮兴化人曽祖讳椿父讳焯以公贵累赠少保兼太子太傅工部尚书东阁大学士曽祖妣王氏妣黄氏俱累赠一品夫人髙自上世以儒业相传至椿当元末避兵姑苏恐废先业有子四人皆令从事诗书洪武初复归维扬始占籍于兴化四子业皆成其季公之父也尤长于诗有书数千卷不乐仕进隠居教授而乡之后进多从之游公自㓜承家训举止如老成人父竒之甫十岁乃遣入邑庠即能奋力于学弱冠遂领乡荐登永乐乙未进士第选入翰林为庶吉士辛丑授中书舎人甲辰陞左春坊左司直郎洪熈改元受勅阶承务郎未几以学行独优陞翰林侍讲丁外艰服除还任宣徳甲寅主考顺天府乡试人服其公正统改元春上初御经筵少傅杨士竒等上言经筵讲官必得学问贯通言行端正者以供其职遂荐公与苗衷马愉曹鼐四人专侍讲读赐三品章服公每进讲敷衍详明闻者叹服戊午预脩宣庙实録成进侍讲学士甲子复主考应天府乡试士无间言乙丑进工部右侍郎兼侍讲学士入内合知制诰丁夘进阶通议大夫己巳秋圣驾北狩命公留守寻进工部尚书兼翰林学士时景泰初敌情莫测边警日严选使敌者得中书舎人赵荣陞大理少卿公嘉荣之奋忠即解所束金带与之景泰初圣驾自北还议奉迎礼公欲从厚衆渉疑未定有千戸龚遂荣投书于公言奉迎当重之意公即袖其书以进且曰武夫尚知此礼况儒臣乎已而朝廷以遂荣非分得谴比圣驾至百官郊迎公复上章以伸前议无所顾忌闻者义之辛未朝廷以公望重进少保仍以尚书兼东阁大学士壬申兼太子太傅公恳辞不允寻赐阶荣禄大夫甲戍南京灾朝廷念祖宗陵寝所在以公大臣中清慎者特命往祭事竣録被灾者千余家悉发廪赈之归奏称㫖是岁冬给事中有忤执政欲害之乃讽御史劾其私而罗织其罪公独持正议卒从轻典士论韪之乙亥星变叠见公上疏谓臣滥居保傅不能尽匡辅之道宜谴罢以谢天意不允丙子寰宇通志书成兼进谨身殿大学士是岁秋顺天府乡试太常少卿兼翰林侍讲刘俨为考官有二执政以子入试不中交章奏俨去取不公欲置于法乞诏翰林及六科十三道覆考公时以疾不出一闻此事即强起预考毕毅然入言曰大臣子与寒士并进已不可况又不安于用欲杀考官可乎由是俨得释公之名益振而拂其意者衔之公屡求退避朝廷重公忠直不允天顺改元皇上复位首召公慰谕而留之其余诛斥殆尽公即上疏辞保傅二职时机务填委公以衰老弗堪恳乞骸骨上以公旧人方隆倚任然悯其老且重违公意特允所请赐白金楮币织金袭衣给驿舟送归其乡复赐勅谕有曰日与亲戚故旧徜徉邱园展契濶之深懐道朝廷之盛事清风髙致足以励亷而革贪夙徳雅望足以敦化而导俗则卿永有终誉焉士林以为荣越四年庚辰忽疾作以正月十日终于正寝距生洪武辛未二月十日享年七十娶郭氏累封一品夫人侧室杜氏生子一曰峘为邑庠生周氏生子一曰冈刘氏生子一曰岐俱㓜上闻讣嗟悼遣官谕祭于其家公天资简重操履清介而交人不泛视义所在勇于必为虽违衆不恤也在位论荐多号得人可谓慥慥乎笃实之君子矣所着有育斋集八十卷峘以侍读学士钱君漙之状来请铭铭曰白苇黄茅易脆而朽松柏挺生何独能乆抑根之固越心之坚蔚然苍翠何千万年豪杰之生有𩔖于此相彼髙公寔同容止蚤登仕路厥声孔扬英华之发斐然成章翰苑优㳺帝资启沃文衡两持士论咸服乃位保傅乃恭化机锦袍玉带金马彤闱见义必为莫之能御直道古心慨然自许保全晚节宸眷优优容与桑梓胡不少留亦既盖棺名着天壤䘏典之褒百世之仰有铭在石懿行辉光呜唿泉室哲人之藏礼部侍即薛公神道碑铭李贤吾道正脉寔由近世周程张朱有以倡明之也至我太宗文皇帝乃始表章其言行天下由是天下士习一归于正呜唿盛哉然今之君子能忻慕而笃信之则河东薛公其人也公讳瑄字徳温世为山西河津人其先自奚仲封薛侯居河东子孙遂以为氏曽祖常祖仲义皆通经教授乡里父贞洪武初领荐为真定元氏教谕仲义贞俱以公贵赠通议大夫大理寺卿祖母母皆淑人初母齐淑人梦一紫衣人谒见已而生公祖以生时卜之吉曰此子必大吾门童时教之诗书輙成诵日记千百言贞为荣阳教谕公侍行时年十二以所作诗赋呈监司监司竒之既而闻之魏范二老先生深于理学乃礼延于家供子弟职日与讲习周程张朱性理诸书乆之叹曰此道学正脉也遂焚其所作诗赋专心于是至忘寝食永乐己亥贞改河南鄢陵时教官考绩以科贡多寡为黜陟贞大以为忧公乃补鄢陵诸生遂中河南乡试第一明年登进士第以省亲西归是岁秋贞有疾公日夜不离左右及居丧一遵古礼服阕愿就教职㑹宣庙思得良宪臣选擢云南道监察御史出监湖广银塲公闻前监者多致富至则黜贪墨正风俗手録性理大全一书潜心诵读每至夜分方寝或思有所得即然烛记之或通宵不寝味而乐之不知手舞足蹈也丁继母忧服阕㑹有言学政不举者吏部尚书郭琎首荐公提调山东学校公欣然就之曰此吾事也每临诸生必亲为讲解不事夏楚皆唿之曰薛夫子未几用杨文贞公荐召为大理寺右少卿明日转左少卿公作大理箴以自警时中官王振权倾一时或欲邀公拜其门公正色曰安有受爵公朝拜官私门邪已而遇诸途衆行跪礼公独不屈振由是不说㑹有狱夫寔病死三年其妾私于人欲出嫁妻弗聴遂诬妻魇魅夫死公为辨其寃都御史王文謟事振乃诬公出入人罪系狱当死人皆危之公怡然曰辨寃获咎死何愧焉手持周易诵读不辍至覆奏将决大臣有申救之者得免官放归田里公居家六年闭门不出留心理学造诣益深正统己巳以吏科给事中程信论荐起公为大理寺丞时敌骑薄都城公分守北门都帅初疑其迂及接言论遂访策焉公曰以天时人事騐之北兵必宵遁既而果然贵州苗冦猖獗朝廷命将徃征之公督军饷事竣而还景泰初恳乞致仕学士江渊上疏留之明年陞南京大理寺卿有富豪残虐人命者狱乆不决执法者欲贷之公曰死者何辜竟抵于法明断之誉播于民謡刑部尚书杨宁都御史张纯初以才力相尚及与公同事叹曰如薛公当于古人中求之中官金英奉使道出南京公卿俱饯于江上公独不徃英至京言于衆曰南京好官惟薛卿耳壬申秋召至京复为大理寺卿有草塲火朝廷欲置典守者罪公力辨之获免苏松有饥民乞粟富家吝而不与遂火其屋蹈海以避罪时遣太子太保王文徃亷之文以谋叛籍其家衆皆畏势莫敢发公抗章辨之文亦悟其非获免者甚衆是岁公年近七十复乞致仕不允天顺改元英庙复位素知公学行迁礼部右侍即兼翰林学士召入内阁知制诰寻主考㑹试事竣转左侍即居数月见将臣石亨等窃弄威权叹曰君子见几而作岂俟终日乎遂引疾恳乞致仕居家八年四方学者从之甚衆公惓惓以复性为教尝曰此程朱喫𦂳为人处而欧阳公言性非所先悞矣又曰学者读书穷理须寔见得然后验于身心体而行之不然无异于买柜而还珠也忽遘疾弥留衣冠危坐于正寝精神不乱悠然而逝时风雨大作有白气上升天顺甲申六月十五日也距生洪武乙巳八月十日享年七十有三配寗氏赠淑人生子四人长溥次淳次濬邑庠生次治孙男四人禥登天顺甲申进士第呜唿公之学践履笃寔之学也尝曰格物只是格个性吾于日用之间必体察之何事是仁之发见何事是义之发见至于万物各具一理万理同出一原是其贯通处也每以圣贤为师其所寓图书箴规一言一动于理稍有违失便觉身心不安凡辞受取予必揆诸义一毫不茍晚年玩心髙明黙契其妙有不言而悟者矣其出处大节光明峻洁于富贵利达泊如也接人无大小衆寡一以诚待之教之有序而其言平易简切不为穿凿竒僻之说为文必根于理辞㫖条畅所着有读书录行于世河汾集藏于家呜唿宣徳甲寅秋予始识公于河津知其造诣之深自后仕途南北弗获相从有时同朝亦各守职务或有所疑但手书质问而已天顺初公入内阁予亦滥与其间曽未数月公致仕去矣有道者之难遇也如此公之没也四方之士闻之莫不嗟悼朝廷得讣遣官谕祭其家复命有司营𦵏事禥乃以公门人国子监丞阎禹钖之状来请铭其神道之碑呜唿予岂足以知公也哉然义有不可辞者铭曰昔有王氏鸣道河汾流风余韵以启后闻相彼薛公不以自足濓洛关闽意向犹笃学优而仕寔始为亲仕日以进学日以新学非辞华寔欲闻道身体力行遂以深造惟公之心胜已之私惟公之迹不愠不知富不倖求难不苟免随遇而安名亦丕显成彼后学笃是先贤在古为难公无间然嗟今之人无公所好公今已矣谁臻其奥我铭其隧以诏乡人千载而下庶得其真明名臣琬琰续録卷七明名臣琬琰录卷八钦定四库全书明名臣琬琰録卷八明徐纮撰学士承㫖潜溪宋公行状郑楷先生讳濓字景濓世为婺之金华人其先有讳宪者官大理丞为易讲师弟子至数千人唐武徳间自京兆尹迁吴兴更十四世有讳荣者私谥文通先生通尚书春秋周广顺中从于义乌隠居覆釡山又七世至宋嘉定初有讳栢者复迁金华其地曰潜溪又五世乃至先生始迁浦江仁义里之青萝山仍以潜溪扁其所居示不忘本也于是四方学子咸以潜溪先生称之先生在妊七月即生为婴儿时苦多病每风眩辄昏迷数日祖母金及母陈更相保抱得免无虞年六歳入小学授以李瀚䝉求一日而尽自后日记二千言同肄业者日暮罢归其所读书先生皆成诵九歳为诗歌有竒语人异之唿为神童年十五六里人张继之长者也闻先生善记诵邀至别墅所问以四书经传若干日可通倍先生以一月为答初继之不之信抽架上杂书俾即记五百言先生以指爪逐行按之按毕辄倍一字不遗继之告先生之父尚书公曰是子天分非凡当令从明师即有成尔乃擕入学府受业于闻人梦吉先生授以春秋三传之学凡学春秋者皆苦其歳月先后难记先生即并列国纪年能悉诵之但举经中一事即知为鲁公几年㡬月是年实当别国某君几年几月或俾书而覆之无少异者且兼通易书诗及周礼诸经先生为举子业每出诸生右㑹吴贞文公莱授经于白麟溪上攻古文辞金华胡君翰亦来从学胡君致书于先生曰举子业不足慁景濓盍来同学古文辞乎先生欣然来从吴公博极经史学之未几悉得阃奥自是先生文章之名籍然着闻矣居无㡬向吴公解馆而归先生嗣主教席子弟年十六者皆相从读书讲道东明山中受业者一门凡四十余人终始越二十年学成多有跻膴仕者当是时曽伯祖贞和府君主家政年踰八十端巖方正先生年甫二十有五终日毅然賔主人尤高之府君方着家䂓示子孙其冠婚䘮祭仪制礼文多恭问先生先生则据证古今凖酌时宜以成一家之法子孙世守诗礼之教者先生之力也先生嗜学日笃时栁文肃公贯黄文献公溍皆大儒天下所师仰又各及其门执子弟礼二公则礼之如朋友栁谓公曰吾邦文献浙水东号为极盛吾老矣不足负荷此事后来继者所望惟景濓以絶伦之识而济以精博之学进之不止如驾风㠶于大江中其孰能御之黄公曰吾郷得景濓斯文不乏人矣先生所为文多经二公指授栁公谓其浑雄可喜黄公谓其雄丽而温雅国子监丞陈君旅序先生之文谓能兼二公之所长欧阳文公𤣥谓非才具衆长识迈千古安能与于斯先生为当时所称许如此二公相继即世先生踵武而起遂以文章家名海内矣至正己丑用大臣荐擢将仕佐郎翰林国史院编修官自布衣入史馆为太史氏儒者之特选先生以亲老不敢远违固辞㑹世乱益韬閟不事表显乃与弟子入龙门山着书二十四篇曰龙门凝道记及着考经新説周礼集註等书初宋南渡后新安朱文公东莱吕成公并时而作皆以斯道为己任婺实吕氏倡道之邦而其学不大传朱氏一再传为何篹氏王栢氏又传之金履祥氏许谦氏皆婺人而其传遂为朱氏之学适先生既间因许氏门人而究其説独念吕氏之传且坠奋然思继其絶学每与人言而深慨之识者又以知其志之所存盖本于圣贤之学其自任者益重矣先生于天下之书无不读而析理精㣲百氏之説悉得其㫖要至于佛老之学亦所研究用其义趣裁为经论𩔖其语言寘诸其书中无辩也诚意伯刘君基谓其主圣经而奴百氏驰聘之余取佛老语以资戏剧辟犹饫梁肉而茹茶饮茗汁耳歳庚子大明皇帝定鼎金陵遣使者樊观奉书币造门徴先生先生曰昔闻大乱极而真人生今诚其时矣遂幡然应诏先生与青田刘君基丽水叶君琛龙泉章君溢俱见上尊重之语必称先生而不名七月以先生为江南等处儒学提举十月奉㫖入内授皇太子经先生诚明俨恪遇纲常大义明白开陈再三言之而不倦上深嘉叹之壬寅八月上召先生及兴国孔克仁讲春秋左氏传毕先生起曰春秋乃孔子褒善贬恶之书茍能遵行则赏罸中适天下可定也是月告归省亲有白金文绮之赐且曰卿之诚悫朕素知之故有此赐耳甲辰十月改起居注先生侍上左右知无不言补益甚衆明年正月上御端门与先生论及黄石公三畧且口释之先生进曰尚书二典三谟帝王大经大法靡不毕具愿陛下留意讲明之上曰朕非不知典谟为治之道但三畧乃用兵攻败时务所先耳尝侍上语赏赉先生曰天下以人心为本茍得人心帑藏虽已竭无伤也人心不固虽有金帛何补于国耶上诏丞相李公善长归江西军中所掠牛于其民无牛者官给之物其取租丞相退上顾先生曰向所言事当乎先生对曰民富则君不至独贫民贫则君何能独富捐利于民实兴邦之要道也三月先生以疾苦告诏还家燮治仍赐金帛皇太子致赠有加焉先生上笺谢恩复奉㫖皇太子勉以孝友恭敬勤敏读书无怠惰毋骄纵修徳进业以副天下之望上覧书喜甚召太子语以书意且赐书答其畧曰曩者先生教吾子以严相训是为不佞也以圣人文法变俗言教之是为䟽通也所守者忠贞所用者节俭是为得体也昔闻古人今则亲见之复以文绮侑书上毎与羣臣言先生淳谨君子辅导有方眷遇甚隆既而先生丁尚书公忧及服除洪武二年诏徴先生縂修元史六月除翰林学士亚中大夫知制诰兼修国史时编摩之士皆山林布衣发凡举例一仰于先生先生通练故事笔其纲领及纪传之大者同列歛手承命而已逾年书成先生之功居多时剖符封功臣下先生议五等封爵召宿大本堂讨论逹旦先生歴据汉唐以来故实量其中而奏之曰此可法彼不可法皆传于理而已时甘露屡降上问灾祥之故先生对曰受命不易天子之膺休符不于祥于其仁是以春秋不书祥而纪异为是故也上姪文正以荒淫擅杀得罪先生言曰文正罪固当死陛下体亲亲之义生之而置诸逺地则善矣上尝言古之帝王当宴安之余多好神仙以朕言之使国治民安心神恬康即神仙也先生对曰汉武好神仙而方士至武梁好佛而异僧集皆由人主笃好故能致之使移此心以求贤辅天下其有不治乎上深然之上既追封外王父为阙阳王立庙京师御通天冠绛纱𫀆以祭祭毕召大臣问曰朕祭外王父卿等以为不当服衮冕何也先生对曰衮冕惟祭天地宗庙用之余则当降礼也上尝祀方邱患心不宁先生进曰孟轲有言养心莫善于寡欲审能行之心清而身泰矣上称善久之三年十二月迁奉议大夫国子司业国子多大臣子弟先生莅之以庄率之以正日进诸生立两序据坐执经敷扬阃奥之㫖教以孝弟忠信之道学者帖帖遵度惟恐不得为先生弟子上欲试先生次吏事四年八月授安逺知县五年二月召为礼部主事十二月擢太子賛善大夫阶如司业时先生之忠诚久而弥笃皇太子一言一动皆以礼法讽谕使归于道读书至切于政教及前世兴亡之故必拱手扬言曰君国子民之道当如是不当如彼且推人情物理以明其义皇太子每歛容嘉纳敬礼未尝少衰言则曰师父师父云且书旧学二字以赐先是上问帝王之学何书最要先生请上读真徳秀大学衍义上覧而悦之令左右大书掲之両庑之壁时睇观之六年二月上御西庑大臣皆侍坐上指衍义中司马迁论黄老事令先生讲析俾在坐者听之先生既如诏复言曰汉武嗜神仙之学好四夷之巧民力既竭重刑罚以震服之臣以为人主能以义理飬性则邪説不能侵兴学校教民则祸乱不作矣刑罚非所先也上谓先生曰朕之为君上畏天地下畏兆民兢兢业业不敢自逸先生对曰陛下此心古先哲王之心也书曰予临兆民凛乎若朽索之御六马为人上者奈何不敬正谓此耳愿陛下慎终如始天下幸甚上御斋室先生侍坐上问三代歴数封疆之脩短广狭先生歴言之且曰三代之治天下也以仁义故歴年之多后世莫及上从容谓曰皇太子留心治道卿等宜常与议论庶广识见幸善调䕶之先生益孜孜弗懈七月陞翰林侍讲学士中顺大夫知制诰同修国史仍兼賛善大夫先生之父文昭赠中顺大夫礼部侍郎母陈氏赠徳人先生奉诏搜萃歴代奸臣之蹟编为辨奸録及进太子诸王各分赐焉初上作祖训録至是成命先生作序谕以大意先生歴言帝王之道及皇上创业之艰以致箴戒之意于后人上称善命刻于篇先生尝侍上后苑观稷上曰农事成矣先生对曰国以民为本民以食为天陛下知稼穑之艰难而念民生之良苦实盛徳也上问曰三代以上所读何书先生对曰上古载籍未立不专诵读而尚躬行人君兼治教之责躬行以率之天下有不从教化者乎八月奉㫖纂修大明日歴一百卷择言行之大者为宝训五卷先生縂裁其事朝夕禁中至七年五月乃成先生自以布衣沐非常之遇誓竭诚以报国凡上有所任使靡昼靡夜躬閲载册书于牍进之或覆视于册一字不遗先生在朝日久若郊社宗庙山川百神之典朝享宴庆礼乐律歴衣冠之制四夷朝贡赏赉之仪及勲臣名卿焯徳耀功之文承上㫖意论次纪述咸可传于后世先生在上前所陈説不为文饰隠蔽虽家事茍有问亦一一道之尝曰君犹父也天也其可欺上尝问昨日饮酒否座客为谁馔为谁何物悉以其人及膳羞品对上笑曰卿饮时朕令人视之果如卿言卿信不欺我故上久而益信其诚欲俾参大政先生辞曰臣少无他长惟文墨是攻今幸得待罪禁林陛下之恩大矣臣诚不愿居职任也上愈厚之每燕见必命茶赐坐每旦令侍膳询访旧章讲求治道或至夜分乃退先生屡有所建明召问廷臣藏否第言其善者不置又问否者为谁先生曰善者与臣交故知其否者纵有臣不知也卒无所毁短或命赋诗为文必寓忠告尝奉制咏鹰令七举足即成有自古戒禽荒之言上忻然曰卿可为善谏矣然先生絶不以语人至于应制之作亦不留藁署温树二字于居室之壁有问及内事者指以示之上尝与先生饮先生素不胜杯勺举觞即辞上强之至三觞面如赭行不成步上欢笑亲御翰墨赋楚辞一章以赐仍命侍臣咸赋醉学士歌且曰俾后世知朕君臣同乐若此也甘露降上召先生赐坐上躬执金杓炼汤于鼎以甘露投之手注于巵以赐先生曰此和气所凝能愈疾延年故与卿共之耳皆异恩也九年六月上以先生久典制作宣劳为多特拜翰林学士承㫖嘉议大夫知制诰兼修国史上毎谓先生曰朕以布衣为天子卿亦起草莱列侍从为开国文臣之首俾世世与国同休不亦美乎趣令取孙官之先生屡辞谢不敢奉诏是年某月诏征先生冢子瓉之子慎为殿廷仪礼司序班未几复召介子璲除中书舍人上时休暇辄命题试璲与慎而戒饬之上笑语先生曰朕为卿教子孙先生或奏事久称倦上命璲慎共扶下殿祖子孙三世皆官内廷当世以为异事复以先生艰于行步特诏皇太子选良马以赐上亲作马歌复诏羣臣咸作之以宠焉先生益感激不自宁常戒子孙曰上徳犹天地也将何以为报独有诚敬忠勤畧可自効万一耳上以先生年且至不可烦以事十一月有致政之诏乃加赠先生之父侍郎为嘉议大夫礼部尚书母徳人为淑人祖徳政赠亚中大夫太常少卿祖妣金氏赠淑人夫人贾氏封亦如之先生及二代诰辞皆上所亲制天下荣之诰辞中称先生徳量之𢎞如千顷波澄之不清挠之不浊人以为上知人之明云先生行既有期上眷念尤深曰卿去何时复来见朕乎幸相待数日姑徐徐行由是朝夕左右者累月时诏许言事朝臣有上䟽万余言者上听厌其迂愆怒欲罪之以问羣臣有阿意者指其䟽曰此不敬此诋谤罪当诛上笞之而罢怒未解召先生先生曰彼应诏上䟽其心忠耳为可深罪乎上黙然已而上覧䟽中有足采者召阿意者骂曰吾怒时若等不能谏乃激吾诛之何异以膏沃火向非宋景濓之言岂不误罪言者耶上尝廷誉先生曰古之人太上为圣其次为贤其次为君子若宋景濓者事朕十有九年而未尝有一言之伪诮一人之短宠辱不惊始终无异其诚所谓君子人乎匪止君子亦可谓之贤者矣在廷之臣皆以为信然十年二月先生遂辞归濒行赐纸币文绮及御制文集皇太子赠以衣三袭上谕曰朕最慎于赏予嘉卿忠诚可贯金石故以是赐卿卿今年几何矣先生曰六十有八上曰藏此绮俟三十二年后作百歳衣也先生即叩首谢上复属曰大江涨不可舟卿宜循内河逹家庶几无虞仍俾慎䕶先生行先生至家即拜表遣慎诣阙称谢仍上笺皇太子申明正心治国之要上赐诏褒答大㫖谓先生忠良之臣勲业既着文章必传功成身退惟先生独全初先生将辞请歳一来朝是年九月朔先生遂入朝越十又四日见于端门上伫想已久廷问累矣及见大喜加劳再三皇太子诸王皆驩动颜色越翌日上降勅符遣仪曹奉醪膳诸物扺寓馆以赐自是日侍上游歴观阙盘旋禁籞询谘备至便殿侍食日宴始退恩礼之优羣臣莫敢望上尝喟然叹曰纯臣哉尔濓纯臣哉尔濓方今四夷皆知卿名卿其自爱先生避谢不敢当凡所陈论皆古之格言朝廷百官惟恐不留先生下至寺人卫卒见先生至皆以手加额相推排迎拜恐不得先覩先生留朝七旬余上重先生还而难言之先生以歳暮力辞还复遣中贵人赐上尊至于道所经行皆上为先生指画圣心惓惓愈加于昔及先生既行数日上问璲曰尔父道中无恙否璲以安对未几复谓璲曰朕畴昔之夜梦见尔父笑谈如曩时尔父虽去其容仪俨然在朕目中璲叩头谢曰非陛下垂念臣父之至何以形诸梦寝中书舍人史靖可太子正字桂彦良等皆为诗歌以纪之上之眷重先生不忘如此先生徳尊而不居位显而弥恭既司制作之柄造门求文之士先后相继蛮夷朝贡者数问先生安否日本得潜溪集刻板国中高句丽安南使者至购先生文集不啻拱璧而先生欿然自持似不能言者遇人拜虽三尺童子必诎膝而首下垂至于公候贵人则未尝降不曾一识其门何向朝廷有大议誾誾引古今辩説不少有所囘性命之理晚而益究其极外物之往来视之若不相干尝曰古人之为学使心正身修措之行事俯仰无愧而已繁辞复説道之蔽也先生作事不尚表襮务合乎义教人皆随其质而道之便入于善尤笃于伦品处父子兄弟夫妇之间者皆可为法与人交和易任真无钩距纵为所绐亦弗与较临财㢘非其分不取大书于门曰宁可忍饿而死不可茍利而生君子以为名言权要及有力者茍非其人虽置金满槖求一字不肯与纵不得已与之亦不受其餽谢日本使奉勑请文以白金为献先生却不受上以问先生先生对曰天朝侍从之官而受小夷金非所以崇国体也上深然之贫贱人情有可哀欲发潜振幽即欣然为之先生四持文衡试天下士得人为多接引后学惟恐弗及逺方来者授馆而饮食之虽久不衰有小善必衆誉之色温气和近其侧者如大寒之加重裘盛暑之濯清风也天下之能文者多经先生指授朝廷英俊咸以先生为法初奉勑教文华生数十辈至是出参大政为御史知列郡者相望四方士得一见先生夸于人以为幸承一言之赐者人辄改观视之不敢与齿士大夫言当世有徳者必曰先生而天下之人识与不识无贤愚咸推先生为大人长者及先生归上面发后学无师之叹盖先生之道内诚外恕一出于正发之也当而行之也安故上下信服若是云虽已贵显平居布衣䟽食无异贫士先生细目美髯状貎丰厚不为竒异行以求过于人不事生产不置田宅或劝为子孙计先生曰富贵岂一家物哉吾乃所以遗之也先生惟刻意于学自少至老未尝一时去书不观及致政归清萝山辟一室于静轩终日闭戸纂述人不见其面戒子孙毋至城市姻㜕有以郡县事为托者皆峻谢之或谈及时事辄引去不与语切于仁爱闻民有困乏者为之不饱先生视近甚明夜然灯于几卧絺帷中閲蝇头小书一黍土能作十余字皆可辩㸃画人以为先生不饮酒寡嗜𣣔所致岂或然欤先生所着文有潜溪集四十卷萝山集五卷龙门子三卷浦阳人物记二卷已传于学者翰苑集四十卷芝园集归田已后所着计四十卷十三年冬先生孙慎以罪被刑举家当寘重辟上念先生特降赦安置茂州十四年五月二十日先生以疾卒于夔府临殁端坐歛手而逝当是时夔之府守官吏皆来赗赠哭奠塟先生于夔府之西莲华池山下其经纪䘮塟刻石表墓者则知事桑以从也先生生于至大庚戍十月十二日享年七十有二娶贾氏前先生一年卒塟青萝山子男二长瓉次璲有文行精篆𨽻真草四体书孙男慎恺恂怿呜唿楷自垂髫时尝侍先公真孝府君拜先生于牀下先生不以童子无知即辱进教之亲承化育于兹有年矣苐惧才质凡庸如望洋有孤父师之教今闻先生谢世长恸莫知所从窃念先生道徳文章固已显着于当世其出处遭逢行事之盛世系迁徙生卒歳月之详尚恐人未尽知爰敢裒取翰林待制王公伟先伯父太常博士讳涛君旧着小传及同门友人所作歴官记辑为行状一通俟请当代立言君子着为碑铭表诸墓隧庶几他日太常国史有所采择焉明名臣琬琰録卷八卷八钦定四库全书明名臣琬琰续録卷八明徐纮撰礼部侍即李公神道碑彭时国朝以天下之事分任六部部长贰非负才徳重望者不是迁故当时以为极选其有迁自翰林者人望尤重盖翰林兼有文学之长故也然长于文学者政事或不足语政事文学两尽其能若吾李公者世亦鲜矣公讳绍字克述世家安成之浮山为鉅族自㓜失怙而有立志稍长补邑庠弟子员从前恭议鲍先生时受春秋年二十领宣徳丙午江西乡荐癸丑㑹试中经魁廷试赐同进士出身观刑部政是岁奉使云南归遇宣宗皇帝锐意储才合临御以来三科进士数百人拔其尤者应二十八宿为翰林庶吉士俾积学以俟大用而公预焉其优礼给赐一循永乐甲申之制仍赐御制诗以示勉励公感激淬砺学以大进乙夘英宗皇帝嗣位擢翰林捡讨预修宣庙实録为检阅校正正统戊午书成赐白金文绮加禄秩并赐宴西苑一考最进阶徴仕郎赠父如已官封母太孺人妻孺人己未以剰员赐归乡里期年驿召复任充经筵官丙寅丁内艰己巳服阕之官踰月满九载陞修撰是秋北兵入边六师败绩于土木朝士多遣家南徙公曰主辱臣死奚以家为卒不遣庚午景泰纪元兼经筵讲官辛未同考㑹试壬申陞司经局洗马兼修撰甲戍主考㑹试两持文衡去取公当士论翕然推服寻奉命祀南岳舟至洞庭阻暴风为文祷于神俄顷风息舟行无虞是岁赐诰进阶奉直大夫赠封父母妻如制丙子预修寰宇通志成赐白金綵币进右春坊右庶子兼翰林侍讲天顺丁丑改尚寳司卿仍兼侍讲寻掌院事冬陞学士赐二品金织衣戊寅奉命与诸学士更番侍东宫讲学于文华殿寻陞礼部右侍郎时有结权贵图进者上不许密访近辅求才徳老成厌服人心者得公甚喜曰朕知其人乆矣次早召吏部陞任公闻者为之惊喜及即任公卿徃贺尚书王公翺举酒酹曰天选侍郎也盖以前此倖进者多㫖授故云已而权贵不平伺间譛公奏事多南音上曰大臣以徳选何以声音为是年国子监祭酒陈询致仕去吏部举翰林二人未用乃请以公兼领之上谓王翺曰礼部不可无此人其别选代之翺退语同列曰我不知李侍郎见重于上如此己夘夏四月赐诸大臣逰西苑且命内臣陪宴尽欢中有醉失仪者公执礼益恭谨既归复为文记之辛巳蒙赐诰进通议大夫赠二代并妻如制癸未会试知贡举防范严密一洗塲屋宿弊有怙势请託者峻却之弗顾甲申今上即位命翰林纂修英庙寔録以公为副总裁越二年书垂成公沾微疾即上章求解任上察识其诚许暂归俟疾愈复来时成化丙戍秋八月也既归疾良愈足迹不履城市或讽公曰疾愈矣可不出耶公曰吾老矣出将何为辛夘春国子祭酒为其属所搆去天官议曰国子监成贤化俗之地官不重不足以隆师道然官之轻重系乎人今必得学行老成有名望如李某者居之则师道立矣乃援洪武初起致仕尚书刘崧署司业例起公为祭酒疏入上即日降𠡠遣人乗传召公命未及门而公卒矣士大夫初闻召公相庆于朝比讣至又相叹曰天不兴斯文耶何夺李公之速也上悼惜遣官赐祭且命工部造坟以壬辰十一月二十八日𦵏于本县十三都下村南埧金鸡岭公生永乐丁亥十二月二十七日卒成化辛夘正月二十八日寿六十有五曽祖考讳慧龙学行为乡里师祖考伯魁考遵武俱赠通议大夫礼部右侍郎祖妣刘妣刘妻曽俱赠淑人子男六瓌休宁县丞玘国子生瑢监察御史琎国子生琛璠孙男女各八曽孙男一公体貌丰伟识见明敏苦刻问学少壮至老未尝一日去书不观自六经子史下至地理医卜方技之书靡不精究闻四方有异书及古碑文字必购求之故积书甚富其为文力追古作规矩严谨有得于欧为多其字画出入晋唐间恭以苏长公之刚劲竒逸自成一家与人论文评书必先法度见人制作稍不合则曰是无师承不足观也察后进有志于学者奖掖称誉惟恐不至处僚友以诚劝善规过言直意尽虽衣冠不正举止失度亦必告焉其爱人以徳如此平居以经济自任通古今废兴之故逹政治弛张之宜叅稽辨析竦人聴闻其或先事计成败与逆料人之情伪验之日后百不失一二居官以文字为职者二十五六年纂述考校恒尽心不苟典礼八年一以正道辅其长遇吉凶大礼斟酌损益同列无不让能始为检讨即以刚直得名杨文贞公深加器重比寝疾英宗遣内侍询人才文贞举公辈五人以对当时虽未及用而岿然负公辅望自是始矣士林每徯公大用以展厥藴而遽止于此宜乎上下交悼之不已也昔公从学鲍先生尝馆谷余家暨余至京亦主公寓以从聨官聨事又聨比而居相徃还谈论甚密公喜曰吾与人言多不合与子论事十同九何耶呜唿余岂公比幸赖公切磋之益而公以疾去竟不复起然则余之悼公岂常情比耶焯徳墓道其又何辞谨序述如右复系以铭曰奕奕安成山水清墽秀钟于人着自古昔髙才名徳世有显庸秩跻亚卿寔始于公公貌魁竒公才杰特増重乡邦匹休前烈奋兴科第际遇圣明储才翰苑颉顽羣英践歴清华廼迁翰长直气雄文缙绅翘仰帝心简在爰陟亚卿国有典礼是程是经兼史总裁功多同辈陞荣有期歛焉而退身退名髙天子懐思表仪胄监匪公而谁召命及门而公先逝朝野兴悲士林陨涕嗟公才具用无不宜彼苍弗佑廼啬厥施施用未宏歛畀诸子踵武仕途方进未巳有子有文有位有年贲终有诏其何憾焉麟碣嵬峨龟趺赑屃焯徳有辞尚垂永世副都御史陈公墓碑铭柯潜嘉议大夫都察院右副都御史邵武陈公以疾卒于家讣闻上恻然遣官谕祭并营𦵏事其子复以君恩父徳皆宜以传乃专价致书来属予为文将伐石刻于墓道以彰示来世予少慕公名及登朝接公伟论加敬重焉请老归予送于都门外握予欢言以忠义相期许抵家又寄诗申前意则予虽晚进辱公之知深矣墓石之文其何敢辞按永丰县黄永从所着事状公讳泰字吉亨曽祖禄一姓陈祖㓜鞠于外祖曹氏从其姓至公为都御史始请复焉祖子祥俱不仕父封中宪大夫都察院右佥都御史汝继母封恭人吴氏公仪度修整言简而有章淹贯经史喜为诗永乐癸夘发解乡闱宣徳丁未㑹试乙榜除直𨽻安庆府学训导以得教育英才为乐正统丁巳廷臣交章荐其贤擢为江西道监察御史累奉命廵按贵州山西山东诸藩克振风纪奕奕有重名在贵州都指挥宫聚表桀骜闻公至不敢肆其奸大军征麓川岁取土兵二十为向导将士或失利輙杀土兵以为功公奏罢之夷人仰戴如父母越数月召还调陕西道诸道有疑狱皆以决于公无或称寃者在山西时㑹南北圻旱涝相仍诏下求直言衆皆以为天灾公独言洪范庶徴皆由人事乞罢大臣不职者以格休徴于是都御史陈某侍郎李某祭酒吴某御史成某等皆罢去又奏举山西藩宪及州县官之贪残者悉置之法在山东以藩宪多匪人陈疏恳恳数千言大要以选贤去奸为治本上嘉纳之擢为四川按察司按察使不踰年而蜀大治镇守都御史冦某忌公才名隂讽所私叅议陈某诬奏公杖杀人下刑部狱其人寔自溺水死乆而始白复官己巳敌人内侵命公协同将臣守偹紫荆关及廵视沿边诸寨景泰改元陞大理寺右少卿守备白羊口转都察院右佥都御史镇守易州节制紫荆倒马等关及沿河关口三十六处公早夜究心画计忘其劳敌知有备遂遁去又考察大名广平顺徳河间诸府卫官吏去留咸当人心既而三上章辞位不得命益励勤以图报称甲戍陞右佥都御史疏理徐州吕梁二洪及临清济宁诸处河道丙子廵抚苏松常镇及嘉湖诸大郡涖下严而不苛为政清明吏不能髙下其手以侮公法天顺改元以䜛言左迁广东按察司副使连丁父母忧去壬午服阕复左佥都御史加赏赉廵抚四川蜀中老穉皆熟公名闻公至奔走相告曰曹宪使复来吾蜀其将安以嬉乎州郡吏望风解组者数百人甲申陞右副都御史廵抚淮扬等处兼督漕运军民皆安之成化改元上章乞归词甚切上念其效劳有年赐允搢绅大夫宴饯于都亭车盖塞途都人聚观以为荣家居五年卒时己丑十月二十二日也距生永乐改元二月二十九日享年六十七配王氏封恭人先公七年卒子男一复读书饬行有父风女二墓去家五里许曰伏洲山卒之又明年正月初九日𦵏公天性孝友尝慕乡先哲李忠定公之为人平居谨黙如不能言在朝廷论事纚纚如倒囊出珠指斥权奸无所頋忌累奉命保障重地积有勋未尝有矜耀色闻官吏无行检者怒目切齿必去之乃已以此被䜛贬斥其志不少回致仕归囊中无长物闭户理旧书里巷人罕见其面间出逰水山间哦诗酌酒嚣然乐有余而忘其家之匮乏也学士安成彭公哭曰如此人天下亦少何止闽中予又尝于广坐中聴人论时贵贤否得失至公无少疵议者盖公之志行素孚于人故为公论所许无间言君子士夫方望其大用以究厥施而公未及致仕之年决于引去此其始终全节古人所谓知止不殆者尤为世所髙焉方遘疾语其子曰死生有命无足悲者慎勿举僧道追荐之事庶以化乖俗也翌日正衣冠肃然而逝所着诗文有拙菴集奏议稿武阳志藏于家塾铭曰翳陈之先世有显闻公𦙍厥后益振其芬乡有先贤曰李忠定公仰其风持行纯正以儒发身司教泮庠以道率人多就才良廷臣交荐乃陞御史论事风生闻者丧匕再迁宪使徃莅蜀川威行泽沛一方宴然少卿都宪屡跻峻秩帝曰嘉哉予頼汝弼将命于外岁靡有宁抚民御敌所至有声中遘䜛言仆而复起天子圣明保公终始公弥效绩仰报休恩惟恭惟敬夙夜弗谖名遂身退乃天之道徜徉林邱以佚其老年六十七以寿考终钖𦵏与祭曰旌其忠君子之荣匪徳曷有刻辞于珉以昭永乆此言镇守都御史冦某忌公才名则録中左都御史庄愍冦公其人也呜唿人才难得瑕不掩瑜尺有所短寸有所长其可忽哉翰林学士文懿吕公神道碑铭李贤公讳原字逢原姓吕氏浙之嘉兴秀水人自㓜颕敏九岁能通孝经小学稍长为文輙惊动长者时父兄俱为教官识者曰此子颖殆脱而出者也未几父兄俱卒于景州公尚未成童孤贫不能归丧或讽以俗有焚之者公澘然出涕不从遂厝州城之东曰他日有力必归之也年及弱冠乃奉其母归嘉兴故无田宅假馆以养母力学不辍清苦之志愈坚郡守黄懋亷知之乃延为子弟师寻俾充邑庠生公亦自奋大肆力于经史正统辛酉遂魁乡荐明年中礼部㑹试廷对赐进士及第第二人擢翰林编修得入秘阁读所未见书其学益富癸亥与修五伦书丁夘朝廷思用竒才乃简状元刘俨等十人进学东阁入侍经筵公居其一景泰初遣祭蜀王徃还万里间凡有馈送一毫不取未几充经筵讲官辛未进侍讲壬申夏以右春坊右中允兼侍讲秋九月进侍讲学士仍兼中允癸酉与修歴代君鑑秋八月主顺天府乡试己亥与修寰宇通志明年书成进右春坊大学士兼侍讲每书成进讲輙有寳镪白金文绮之赉天顺改元皇上复位转通政司右叅议仍兼侍讲春三月主礼部㑹试夏六月召入内阁知制诰寻翰林学士庚辰春主礼部㑹试寻总裁大明一统志凡金带玉杯梭服貂帽便蕃之赉岁无虗月公夙夜感激思尽论思之职时老母病在牀公躬调汤药忧形于色乆而不愈壬午秋八月母卒公哀毁踰礼启父榇归而合𦵏之诏有司营𦵏命公襄事即还朝公恳乞终制不允抵家未及窆期忽得风疾不起在是岁十一月二十七日距生永乐戊戌六月十八日得年四十有五讣闻上悼叹不一特赠礼部右侍即谥文懿命工部为营𦵏事遣官谕祭于其家仍命其子㦂为国子生皆异数也公天性孝友事母得其欢心抚育兄子皆抵成立宗族中有困乏者必推所有以赒之遇人之危殆者济之惟恐不及也岁时赏赉奉母之余輙分遗乡党僚友而自奉甚俭为人沈毅有醖借悃愊无华内端外和与物无竞处已待人不立厓岸事有不可则㨿理诤之未尝谀言媚色以狥人取恱三为主考取士得人最多其教人也诚切恳到善于警发故四方之士及门者衆其学造诣益深作为文章议论超越皆有根㨿而理趣充然诗有典则音律浑厚无纎巧靡丽态初入翰林时杨文贞文定诸公咸器重之知其所就必逺大也及入内阁与大议所见出人意表而为民之心尤切天下有隂受其赐者矣士望方殷冀必乆于其位用极康济之功而天不假年可胜痛哉公之先世多显于宋故居有称为吕家府者髙祖茂卿仕元为提举曽祖仲雄祖伯诚俱隠徳不仕考嗣芳永乐中领乡荐为山西万泉教谕累赠翰林侍讲学士兼春坊中允母顾氏累封太宜人兄本亦领乡荐为景州训导故万泉就养而终于此公亦流寓者乆之配徐氏累封宜人子男二长即㦂次曰奎所着有介轩集藏于家呜唿公与予同事者六年盖端谨笃实之士也世何可多得哉今其已矣可不铭诸铭曰浙水之彦代其有人吕氏一族罕与之伦自宋以来至公再显卓然奋兴斯庆之衍儒业相传自其父兄公克振之以大厥声遭遇之隆千载不偶事业文章世岂多有冥冥造物胡不假年乗除之数率由自然旷典是承贲于乡土生荣死哀昭示终古少詹事刘公神道碑铭李贤圣朝承平相继将百年于兹而博雅老成之士歌咏賛襄于其间以贲饰一代之盛者屡见于世若詹事府少詹事姑苏刘公其一人焉而今已矣公子瀚持史官陈鑑之状泣而请铭予因慨夫老成之人渐以澌尽而尚忍铭公哉辞弗获按状公讳鋐字宗器号假菴其先汴人有为黄州统领者宋南度时徙建康髙祖顺之仕元为平江路榷茶提领因家于苏遂为长洲人曽祖元善号雪楼元末兵乱尝率其贤豪以障乡井里人徳之祖徳让洪武中以明经为沛县儒学教谕考仲舆隠徳不仕用公贵赠徴事郎中书舎人妣陆氏赠孺人公生弥月而孤数岁入乡塾輙有志向学虽衣食粗粝弗顾也未冠即授徒里中从之者甚衆其言动规模如宿儒乡之长者皆折辈行与交性孝友母遘疾刲腕肉以进旦夕吁天求代比没哀毁垂絶者再见者莫不感叹事兄若严师虽加楚毒不敢怨迎寡姊养于家从父没而絶嗣公以父命出继之永乐戊戌以善书徴入翰林明年中京闱乡试未上春闱授中书舎人宣徳己酉与修两朝实録成赐白金文绮陞兵部车驾主事仍莅事内廷正统戊午与修宣庙实録成进翰林侍讲金绮之赉有加正统戊辰诏择进士颕敏者为庶吉士属公教之公惩曩之事虗文者慨然以师道自任俾力追古作有一字未惬者经月不置以故诸吉士大有所造后多以文学致名己巳进侍讲学士景泰庚午主考京闱及掲晓第一人刘宣乃卢龙军士同事者欲更之公曰朝廷立贤无方不可乃止时论韪之公未没宣已第进士为翰林修撰矣初置经筵官公居首选数赐白金文绮寳镪礼遇甚隆辛未夏不雨特遣祀济渎壬申春缺祭酒衆难其人大学士髙谷曰学行老成无如刘某者遂抗章荐之命下以公为国子祭酒士𩔖懽然有得人之贺公曰士子若室女当保爱之于是定程课示教条旦暮讲解如恐弗及有託权贵以求倖得者斥弗聴六馆之士帖然明年养母陈氏卒朝廷欲夺其情公力求终制服除仍拜祭酒天顺改元皇上复位宫端必求宿徳之儒在朝无踰公者遂陞少詹事日侍讲读辅导惟谨忽一日不至云已捐馆矣朝绅莫不骇然上闻讣哀悼曰安得学行醇笃如斯人者遣礼部侍郎李绍谕祭于其家公生于洪武甲戌八月二十日卒天顺戊寅十月六日享年六十有五公性介特絶软媚之态立身以不欺为主未尝疾言遽色尚俭约已贵而犹僦居隘陋裕如也禄赐之余必分惠宗族故旧之贫者恒馆粟之僚友卒而乏者为具后事复教其孤有至显官者有病吏公怜而舎之染其疾及家人或请遣之公弗聴已而皆愈乡人有系逮不能明者公为白其寃其人亷之懐金以谢公曰吾直尔公也岂为私邪遂感泣而退其善行如此𩔖者甚多立朝无惰容不以寒暑乆速而少变亦其志之坚定也杨文贞文定两公皆重其为人每称道之家训素严仲子瀚以进士使南戒之曰见利毋茍得也阅其衣箧以行比还仍阅之如故乃喜曰无玷吾门矣平生躭嗜文籍博极羣书素有醖借为文纡徐演迤务造至理诗古淡舂容自有余味方衆贤聚于朝以意气相雄长公独用心于内退然沈毅略不与较有假菴集若干卷藏于家配陆氏封孺人子男四长澄次瀚天顺丁丑进士次浒次泳孙男女十人卜以明年某月某日𦵏其县武邱乡之原从先兆也铭曰时维雍熈气乃淳固豪杰之才咸出仕路姑苏之墟文物之乡卓荦之士后先相望猗嗟刘公闻道甚早成童为师諕其长老六书之精应帝之徴受荐于京文为世程乃入秘书染翰滋乆国史屡修皇钖多有乃训吉士乃典文衡恳切公正位升誉腾公为司成聿兴士𩔖其教以身展也无愧公为詹事入佐元良其辅以道赫兮有光兹也全归惟帝之恤勒铭髙原永示无斁太常少卿文介刘公墓碑铭李贤士之所存文与行而已惜乎今之世能具是二者鲜焉若刘文介公其殆庶几乎公讳俨字宣化别号时雨上世自金陵徙江西泰和复徙吉水以儒术起家为望族五世祖天声以书经授家塾宋咸淳进士第新民继于是刘氏经学盛传于时曰益厚曰维徳曰永宁公之髙曽祖也皆能以先业相承考原性号退菴隠居不仕以公贵赠奉议大夫右春坊大学士兼翰林院侍讲妣杨氏赠宜人生子三公其季也公为人端介自㓜不凡勤学励行退菴知有逺大志遣从族之先逹时年十六七为文必主理虽修举子业耻为口耳之学务探底里尝曰读书岂但皮毛而已年二十四遂领乡荐春闱中乙榜不就而还潜心林下二十六年正统壬戌乃得隽春闱廷对有鲠直忠爱之词遂擢进士及第第一授翰林修撰阶儒林郎位既显学益进遂以古文名天下八年与修五伦书获赏赉十一年充经筵讲官赐勅命景泰初进侍讲阶承直郎三年迁右春坊大学士兼旧职阶奉议大夫四年与修君鑑书有白金文绮之赉五年选进士十八人为庶吉士与状元孙贤等属公教之六年赐诰命是年修寰宇通志为副总裁继续宋元通鑑纲目公复领之七年志书成进太常少卿兼侍读阶中奉大夫钖赉益厚寻主考京闱有公卿之子欲侥倖科名者公持公道落之遂诬公重罪頼学士髙谷救之获免天顺改元皇上复位奖用忠良以公署翰林院事将有宠任之渐而一疾不起公天性孝友初二亲垂白在堂伯兄早亡仲兄优㳺文翰间唯公综理家务虽公私多故而二亲安公之养及遭亲丧立身毁形凡附身附棺之事无所不用其极居闲教子弟务底成材有姪曰斆官阜城而死公哭之归榇于乡族人数千指称公无间言凡窘者𦵏其丧贫者成其配寡弱者扶之得所及上春官乡人有贷者悉焚其劵尝慕范文正公之为人立义仓于先祠之左贮粟以周其乏且自为记以见志在朝言论侃侃所交必正人回邪者必折之不少假用是直声大振讣闻上悼惜不已特赠礼部左侍郎谥文介勅工部营𦵏事复遣官谕祭其家呜唿若公者斯可谓之士矣公生洪武甲戍正月十三日卒天顺改元九月十二日享年六十有四配淑人王氏故翰林编修觉非之女子男三长节次即次敉孙男二铭曰黄茅白苇天下纷纷孤松挺秀拔然不羣毅此刘公得气之正浩然流行莫之敢竞繄气所发有行有文名魁天下义动士人翰苑春坊太常之署较艺编摩绰有余裕位不满徳士论惜之才不尽用我皇恤之特进崇阶载加美谥光振庐陵羞彼千驷公行公文耿兮不磨诏尔后世铭勒山河明名臣琬琰续録卷八明名臣琬琰录卷九钦定四库全书明名臣琬琰録卷九明徐纮撰行省叅政陶安传失名陶安字王敬姑孰人少敏悟有大志博渉经史尤深于易元季尝试于有司为明道院山长再调髙节书院秩满避乱家居沉涵道艺赋咏自乐若将终身乙未夏六月太祖起兵自和州渡江取太平路安与耆儒李习率父老出城近安见上状貎谓诸父老曰龙姿鳯质非常人也我辈今有主矣上召与语时事大悦安因献言方今四海鼎沸豪杰并争攻城屠邑互相长雄然其志皆在子女玉帛取快一时非有拨乱救民安天下之心今明公率衆渡江神武不杀人心悦服以此顺天应人四行弔伐首取金陵以图王业天下不足平也上曰诺授安天下兴国翼元帅府令史丙申秋七月己卯朔诸将奉上为吴国公以元御史台为公府置江南行中书省上兼总省事以安为员外郎晋叅幕府从克金陵㑹丁母夫人忧服阕授行省都事寻陞左司郎中賛画之功良多上既得刘基宋濓章溢叶琛四人因问四人者何如安对曰臣谋畧不及刘基学问不及宋濓治民之才不如章溢叶琛上多其善让癸卯黄州平上思得重臣以镇之曰无愈安者遂命知黄州至则寛赋税省徭役民悦服之改桐城令寻移知饶州时方征伐急军需安劝谕率其民民皆乐输而用不乏适闽冦至攻城安谕父老率子弟固守俟援兵至擒其衆诸将以乡民多从贼欲屠之安曰民为所胁耳奈何杀之由是民皆得全四境以宁上嘉其功御制诗以示褒美遣使往劳明年入朝命复守饶州民怀其徳建生祠事之吴元年初置翰林院首召安为学士凡国家制度礼文之事多所定拟御制门帖赐之曰国朝谋畧无双士翰使文章第一家戊申上即皇帝位建元洪武春正月诏修大明令公为议律官是月辛巳安与中丞刘基言于上曰适闻倣元旧制设中丞令欲奏以太子为之上曰取法于古必择其善者而从之茍惟不善而一槩是从将欲望治譬犹求登髙冈而却步渡长江而回擢岂能逹哉且吾子年未长学未充更事未多所宜尊礼师傅讲习经传博通古今识逹机宜他日军国重务皆令启问何必效彼作中书令乎上因谓詹同等曰朕今立东宫官取廷臣勲徳老成兼其职老成旧人动有典则若新进之贤者亦选择恭用夫举贤任才立国之本崇徳尚齿尊贤之道辅导得贤人各尽其职故连抱之木必以授良匠万金之璧不以付拙工于是以李善长等兼东宫官乃谕曰昔周公教成王告以克诰戎兵召公教康王告以张皇六师此居安虑危不忘武备盖继世之君生长富贵泥于安佚军旅之事多忽而不务一有缓急罔知所措二公所言不可忘也上一日御东阁安与中丞章溢等侍因论前代兴亡事上曰䘮乱之源由于骄侈大抵居髙位者易骄处佚乐者易侈骄则善言不入而过不闻侈则善道不立而行不顾如此者未有不亡卿此论深有契于予心古者今之鑑岂不信欤上与儒臣论学术安对曰道之不明邪説害之也上曰邪説之害道犹美味之悦口美色之眩目鲜不为所惑自非有豪杰之士不能决去之也战国之时纵横捭阖之徒肆其邪説㳺诸侯诸侯急于功利者多从其説往往事未就而国随以亡此诚何益夫邪説不去则正道不兴天下乌得而治安曰陛下所言深探其本上曰仁义治天下之本也贾生论秦之亡不行仁义之过夫秦袭战国之余弊又安得知此二月壬寅朔中书省臣李善长傅献洎安等进郊社宗庙议其圜丘之议若曰今当尊古制分祭天地于南北郊冬至则祀昊天上帝于圜丘以大明夜明星辰太歳从祀其方丘之议若曰今当以经为正拟以今歳夏至日祀方丘以五岳镇四海四渎从祀其宗庙之议则若曰今拟四代各为一庙皆南向以四时孟月及歳除凡五享孟春特祭于太庙孟夏孟秋孟冬歳除则合祭于髙祖庙其社稷之议若曰今宜祭以春秋二仲月上戊日皆从之安又奏古者天子五冕祭天地社稷诸神各有所用请制之上曰五冕礼太繁今祭天地宗庙则服裒冕社稷等则服通天冠绛纱袍余不用时有御史言安隠㣲之过者上曰朕素知安安岂有此且尔何由知之对曰闻之道路上曰御史但取道路之言以毁誉人以此为尽职乎命黜之中书省臣进曰御史职当言路言之有失乞容之上曰不然夫植佳木者必去蟫蠧长良苗者必芟稂莠任正大者必絶邪人凡邪人之事君必纳以小信而后逞其大诈此人常有所言朕不疑而聼之故今日乃为此谗言夫去小人当如扑火及其未盛而扑之则易为力不然则害滋大矣竟黜之某年还江西行省恭政汪广洋于山东以安代之时江西诸郡县初下安镇定之有法军民帖然得恩追封其祖父父为姑孰侯祖母母为姑孰侯夫人某年安有疾既剧犹草时务十事上之九月戊戍卒于官上闻之忧悼亲为文遣使祭之时年五十九事载国史论曰自古帝王之兴伐暴救民以安天下虽其智勇神授动有定畧要之艰难草昧之初人心未定所以启廸渊宸者亦不能无頼于英雄豪杰之助若董公説髙帝为义帝发䘮诛无道秦之𩔖者是已然我太祖之兴比之汉髙抑又过之盖元主入统华夏百二十余年衰乱之后我太祖出而顺天应人奠安中外当时奔走御侮推诚効力如徐邓汤常李沐诸公勲业烜着然谟谋帷幄自诚意伯刘公之外如叅政陶公者亦不可多见方其避乱家居赋咏自若乐将终身其与耕莘钓渭同一揆也及其遇我太祖乃能审识真主首从义旗因説以弔伐安天下为心一见之顷两言而合不数年间削平祸乱登斯民于袵席以立中国帝王万世之业其视鸣条牧野之役夫何异乎然则董公之説不足言矣曩尝得公之文集于当涂县博张祐获覩永乐间刑部侍郎刘辰所进事蹟及铭山宫賛费先生序语因𩔖萃成篇庶㡬一覧得以仰见明良相遇之盛焉文渊阁大学士朱公言行録杨亷朱善字备万江西丰城人国初仕至文渊阁大学士卒年七十有二先生少聪颖不好弄好读书十歳作文通四书五经大义祖洞云先生尝指以示人曰吾是孙他日必为令器壮年以经学授徒壬辰兵变隠居乡里养亲教子之外惟着书立言以圣贤道学之传为己任着述有诗经觧頥诗经辑释史辑等书奉继母李氏克尽孝道壬寅乱剧扶母逃窜十余日两全无恙人谓孝感所致皇上平定天下开设学校丰城仍旧为富州州守强侯宪中延公训导南昌守许方延至郡庠皆有成效大府以名闻于朝授职教授洪武八年起取赴京师廷试第一除授翰林修譔署院事知制诰逾年以家属不完谪教辽东公畧无愠色方且日赋诗文有辽海集未至辽城赐还乡语子逢掖曰汝力耕以供赋役我取汝祖所着皇极经世等书而考証之十七年天子思用老成驿使召公授翰林待读十八年奉㫖校文礼闱撤棘之日授奉议大夫文渊阁大学士是年九月遘危疾上命医治月余疾増剧逢掖诣阙上诉蒙上赐告归临终起坐加冠带举手加额曰感荷圣恩无以报效言毕而逝卒之前乡人望见有星如虹坠于所居之室衆咸谓文星之坠以到家之日计之得九十日国子祭酒宋先生墓志铭刘三吾国子祭酒宋先生卒既往哭弔居数日博士吴守徳持学正朱惟嘉所状先生行实来曰先生嗣子麟疾在苫次不得先以请兹将归窆滑之永宁阡惟翰林兄长吾于先生为同舍故恳铭焉尚忆走始来时㑹先生于春坊先生曰得毋与刘长吾为晜弟耶不然何面貎之似也相与感叹久之呜唿先兄以后至元丙子入监周旋十有五年中间才两归江南尔在监舍法以其同时为晜弟以晜弟相知为世契则走于先生忍铭不忍乎按状先生姓宋氏讳纳字仲敏世本卫之山杨人后徙滑家焉两世繇貤恩赠嘉议大夫礼部尚书上轻车都尉追封京兆郡侯讳徳仁其曽祖赠中奉大夫河北江南等处行中书省恭知政事䕶军追封京兆郡公讳宣其祖官中奉大夫陜西诸道行御史台侍御史赠推诚秉义守正功臣通奉大夫江浙等处行中书省恭知政事䕶军追封魏郡公谥忠肃讳崇禄其父忠肃在元时敭歴中外四十余年五持宪节逮事七朝丰功盛徳所以焘后衍庆神道碑纪之悉矣先生濡染家教动以矩彟雅性持重不妄言笑齿贵胄馆以来所师宗工硕儒月开日益卓然有成擢科登仕为时闻人中经绎骚乃被褐怀寳以自韬晦皇明受祚徴诣公车召见次有言动听洪武之十二年也是冬除国子助教横经发难击蔀廓塞学如客得归尝同诸儒应制撰勑文畀僧道録司领教事者十有六通操笔立成雅称上意超授翰林学士奉议大夫俄陞文渊阁大学士日见亲信有所补拾㑹建太学成中外歳贡学徒日伙而职大司成者往往选懦师生相讦教尼不行宸衷简注擢为祭酒陞朝列大夫以釐正前弊上自制诰词至以尚父兴周八百儗之感惟眷遇所以提挈铲磢不遗余力师道既立皇心载宁乙丑戊辰两科得士大率三天下之二而龙头魁选恒在太学大被赏遇一日有疾上遣中使致谕其畧曰卿禀天命之性发仲尼之诚施已之幽徳脩道教人所以病不病而速差以其有神也天章下贲光辉儒绅恒谓祭酒骨格必夀适有画工至命绘其像肖焉喜溢天表然终老之以其子麟主望江簿特勅召之还俾便侍养其被遇优渥𩔖此方倚之以栋梁我道楷式诸生也不谓得疾旬日遽不可起病也尚医来治卒也遣官致祭其文悉上所自制故事文臣四品无给赏费者旷典之举昉自先生斯皆异数也居尝饮食恒在厢房未始一宿于家及是疾革麟等托诸监官恳请其还励声曰是何风云气少儿女情多况在丁社两祭斋戒中耶至是祭毕乃就舁归一不口及家事及家气絶焉二月之三日昏暮时也呜唿先生以八袠之年当易箦之际而风云为气不少衰丁社两祀始终斋戒是持非其平日操存有素讵能方寸不乱若是哉可谓真大丈夫矣取其平生所裒集先世碑铭传纪曰纪徳録一集所自着述曰西隠集十又七卷既号西隠复别号所居别业曰白云茅屋自法书名画外他无所嗜好中朝名儒诗若文读一二过辄能记忆不减少时今皆已矣生以元至大辛亥十二月四日卒以今洪武二十三年春夀八十配康氏先卒子三人长衎祖即麟擢进士第拜监察御史出主望江簿次复祖乡邑训导次安祖女一人在室孙男三恕慧懋女孙四曽孙男女各二皆㓜临发柩时上再遣祭舟车之费一出于官可谓生荣死哀也已铭曰铜台世家忠肃公挺生贤嗣遭时雍身逢尧舜接䕫龙代言文渊掌辟廱感惟皇上倚注隆率先条约自其躬风云气槩冰霜容教行六馆诸生从金石文章锦绣胸蔚为海内诸儒宗誉髦多士振文风栋梁斯道伊谁功夫何一疾逺罹㐫至尊为之恻渊𠂻命医与祭恩礼丰年登八十善考终归定祖茔得幽宫铭阡者谁青藜翁子孙世世其吉逢吏部尚书陈公墓志解缙余奉诏纂修太祖实録观自歳癸卯戡定陈氏彭蠡之战至动星象衆庶咸见而四方豪杰之士云合响应辐凑而争趣之虽汤武之得士未能如是何其盛哉至歳甲辰即王位而浙江取次平若广信陈公修太祖之尤注眷者也是以首擢理官讲画律令崇寛厚而省繁苛复伦要而黜姑息简明正大四方翕然知有一统之制作由此始焉继而又谓兵刑之大者也唐世府兵之制稍为近古而未精宻乃擢公兵部郎中而所以任将帅飬士卒得内外相维之体兵农相资之意遂为万世之法而公之昭显成徳益以着焉太祖初即位山东新下念济南重经王氏之乱民坠涂炭尤甚大将多练兵屯田其间非公莫可治也遂权济南知府居二年而政成太祖嘉之以天官六曹之长而明习经制建官均职惟公是宜权拜吏部尚书引据古典参酌时宜审地剧易制事繁简贵贱踈数逺近寛严课功覆实赏钖黜陟之𩔖皆公启之未几卒于位继之者莫能移易也予尝谓太祖之治天下也其事有绪而若素定于畎畆之中诚所谓天授之者而一时勋旧臣高才硕徳道全方备皆非近世之所能髣髴其一二者也于戱盛哉今尚书公没四十余年始得其子九成为之状求为之刻辞于石按状陈氏自彬始有闻于信之弋阳生应隆应隆生文光号南隠赠廸功郎生万里字徳甫号梅间任信州路歴山长教授赠黄巖州知州生三子曰谊曰天骥曰敏学字志仲号亦梅官至平江总管府治中生𢎞字仕逺䕃韶州路乳源县主簿公之父也母张氏公生至正辛酉九月十九日没于洪武辛亥七月十三日享年五十又一塟梧桐坞夫人杨氏今年九十余公没二年九成奉母隠居于桂徙南宁今家于贵县之郭门有子三人曰镛曰铭曰铎镛之子琏铭之子瓉铎之子瓛为之词曰广信之山龙虎鬰盘弋阳九华连峯巑岏笃生伟人逢时经纶审所宜归乘运跃鳞圣人好生明刑勑法与定章条惟存钦恤制兵之宜因仍歴世寓农讲武经久无弊山东初下兵民杂居朱轓皂盖往来抚绥期年政成归掌铨衡平均四海位冠六卿我纳石室用纂六经敬服徳业副其声称着之简册复为此铭邦家之光闾里之荣戸部尚书郁公神道碑铭解缙国朝复先王之典礼所以付任才能用长旧典裁成辅相以全天下之士保其初终恩兼新故大小之臣咸称职业班班有可称道者岂惟天祐国家而赐之多贤亦国家深仁厚泽有以积累克称天心也呜唿岂不盛哉乃洪武戊辰歳予以年少擢进士为中书舍人直翰林日侍讲华盖殿中时时引选官居前讲官不避即顾问可否辄以直对一日见鳯阳郡公于侪衆中资貎瓌伟音吐浓畅威仪整齐知心异之上果赐名新即命戸部度支主事度支掌内币赐予内直所与文渊阁相迩也㑹尝与议论练逹经歴久相善也未几公陞北平部郎中先是戸部其属有四是歳分为十二次有是命进阶奉议大夫二十四年超授嘉议大夫戸部侍郎毎奉事廷中玉音顾问天下地理隂阳戸口遭运之数民间利害无巨细皆向应无或遗谬在廷之臣莫不以为难而歉然毎事启度其属能者未尝以精敏自多名位自高人又莫不以为难及考满遂陞尚书益寛大得体不为鎻屑授资善大夫䘮母归塟鳯阳宾客至者数郡盖公平生慷慨急于义饶财而好施尊礼儒生雅喜交游从不为冷熟变亲戚有急难不避治家有法综理㣲宻而不伤于繁虽国家能曲成人才如公之才亦可谓难能者也今永乐三年八月五日公卒于官上赐椁歛祭之为素服辍朝一日士大夫咸以为荣公本苏州吴县人曽祖和祖仲瑜父字铭本母某氏祖父以洪武初迁鳯阳公随而家焉公娶严氏尤善理家公于家事不以为言而井然有条无不举公生至正丙戍正月十四日年六十子彬字孟文将奉公之柩归塟于鳯阳临淮公尝托予铭其墓而神道之碑亦不可不刻也乃序而铭之诗曰泰运肇开贤彚生巨细咸具勲业成有奋布衣位六卿寛欲强敏岂惟承有善不伐责已盈人道不恶天所矜有崇斯阡其永宁翰林学士刘三吾传刘三吾名如孙三吾其字也别号坦斋素以字行系出宋楚国公之裔世为茶陵人大父平埜父芃翁皆宿学兄长吾以上舍教宜庠存吾登庚午进士令临武元末俱死节三吾美须髯有云鹏海鹤之姿性情警絶文藻天纵方其未遇也以志节自厉陶冩性情自娱着表忠𤼵㣲正气诸书知非化鹤诸集流寓岭南十有四年始以乡贡辟为广右掾当壬辰癸巳流离饥馑之岁与芃翁父子兄弟自相师友虽在扰攘不废文墨及我太祖高皇帝定鼎金陵大召名儒三吾幡然应聘而起日与宋濓詹同孙蕡辈侍上左右眷顾特隆朝廷设科取士三塲四书经义论诏诰表判策三吾多所刋定因着学业启蒙尝被㫖考正周礼纂书传㑹选及诸功臣神道碑铭多命三吾为之屡典文衡充读卷官某省有进嘉禾三吾时侍经筵首进嘉禾赋其辞曰皇上以一心之和形而为庶徴之和年谷顺成灵贶昭格天人合应逺迩腾懽盖闻水陆草木之英为𤓰为莲所茁必骈所毓必双矧是嘉禾为五谷之长文者异本而同秀质者同本而异秀是谓仁卉其茎当辉芒而森森锋起其颖当结实而颗颗珠明茎之森也日出瑶空漏万顷黄金之鎻碎颖之结也露下璇室连一色碧玉之晶荧盖天惟发祥故特以是兆来歳之丰稔地不爱寳故以是开万世之太平也兹祥也其在成周则异畆同颖于地为陶唐其在炎汉则一茎九穗于地为洛阳信地利之所钟在天意之靡常往圣有徳必于往圣而感应今圣有徳必于今圣而阐扬圣莫圣于大明朝之君灵莫灵于今天子之都庐岳效灵仙医进剂圣躬奏效于万安国祚永绵于周世岳灵假昔者而有言谓自今以往国家祥瑞种种相继信斯言也宜郡国所奏之祯祥前后不一至而至皇上曰噫我兹开国不尚灵异惟民之安年之丰乃为朝廷之盛事猗猗嘉禾惟谷之精其大盈箱恊种禾茎昔生周朝今来明廷献之庙堂以昭祖灵则以是禾昭格有庙者以生民命脉之所本有国生业之所自也既告宗庙乃敕太官饭抄云子供入御餐所以必熟而荐者不敢虚其赐必昭受上帝也自今以始获之秷秷积之栗栗其崇如墉其比如栉以开百室此又可见嘉禾之祥为丰年之兆而咏歌于良耜之什也抑兹祥也其在唐宋必付书史馆必绘而为图今国家不图之图而图以九州四海一桑麻雨露之区不史之史而徳泽在人心芳馨在史册自有千万世口碑之纪遂为之歌曰天心降祥兮万宇雝和地灵效珍兮所在嘉禾自今国其有年兮维此之瑞不厌其多斯岂不愈于汉廷赤雁之赋芝草之歌洪武二十年二月甲辰上命儒臣书洪范掲于御座之右朝夕观覧欲自为註三吾时为左春坊賛善明名臣琬琰録卷九卷九钦定四库全书明名臣琬琰续録卷九明徐纮撰吏部尚书忠肃王公言行録杨亷王翺字九臯直𨽻盐山人进士歴仕永乐成化间官至太子太保吏部尚书卒年八十四谥忠肃公授大理寺正左迁行人宣徳丙午庐陵杨文贞公荐陞监察御史乙夘陞佥都御史正统丙辰奉勅镇守江西植良善抑奸贪风彩凛然官民畏爱提督辽东军务总兵以下庭谒公诘所以失机之由命左右曵出斩之再三哀请得释于是三军股栗莫敢不用命至广宁不逾月廵边自山海关直抵开原髙墙垣深沟堑五里为堡十里为屯烽燧斥堠珠连璧贯千里相望简阅行伍老弱者更之贫穷者赈给之鳏寡者婚配之谓边境不可以法律治词讼无问轻重量情以布谷粟赎罪虽人命亦以物抵偿公在边十数年间措置积银万余两粮数万石马千余匹边用充足器械鲜利军士饱煖人乐于战所举总兵叅将如施聚焦礼辈皆自衆中拔起为敌人所惮景泰壬申总督两广军务自总兵以下悉聴节制公威望素重蛮夷闻公至大惧公畧去兵威一意推诚抚谕叅将范信有才畧因事革职公奏复其官信卒以能将名癸酉迁吏部尚书严考察公铨注抑倖进杜请託李文逹公以事黜补外任欲用公公力辞荐所知上问李贤何如人公顿首曰贤与臣处乆终始如此本分人也遂复贤于阁大见亲信公之力也上每用人必询于公公亦以用贤报国为己任尝言北方人老实可用故北方进用多公推毂然未尝使其人知为己功辛巳曹钦反夜执李文逹于东长安砍伤其首血流满面奔公卧所求救贼併执公公曰朝廷何负汝汝乃反耶杀他人宁杀我贼素畏服公因谢曰岂敢杀长者耶遂上马去李乃得释公出而抚治于名方岳穷边塞南若江右广海摧沮豪侠宁帖蜑獠西若关陜羌戎服其令东若碣辽部长慑其义惟西与东尝附和北方其势滔天而凡公之所在屹若鉅防可遏懐襄之渐盖皇朝因公迹践三陲而誉逹四边于是召正铨衡阅景泰天顺成化纪年屡更而公任遇无改然而柄虽重门无私谒禄虽厚家无滥积可谓玉洁不汚金真不燬者焉公为人端方强毅清白俭约立心制行循礼守法一毫不肯茍且事无鉅细一经渉歴终身不忘有所当行寝食不遑坐以待旦第宅三十余年不改于旧公余退宿朝房非朔望时令谒先祠未尝归家门无私谒苞苴不敢近权势嘱託婉而拒之故人畏而不怨累遭变故无他虞公于恩讐一不介意尝曰吏部岂报恩讐之地耶李文逹曰臯陶言九徳王公有其五乱而敬扰而毅简而亷刚而塞强而义又曰王公凡处事则无渗漏国初孔庙城隍皆木主今虽太学亦皆以塑像为常不知其自何时始也岂亦流俗传袭之弊然乎颇闻广州城隍旧设木主景泰中太子太保左都御史今冡宰王公易塑像云惟忠肃公松栢之姿铁冠岳岳都宪攸宜三抚外服亦理戎机晚登太宰乃位宫师淡然无欲不识姜姬而况苞苴莫我敢施古三不惑于公见之少保李文逹公言行録杨亷李贤字原徳河南邓州人进士歴仕宣徳成化间官至少保卒年五十九赠太师谥文逹公美姿貌年十八始入学读书登进士第使山西见河津薛瑄讲论渊源心悦之益学不厌始为验封主事转文选郎中公余闭户读书五经要义多所自得景泰即位公进正本十策曰勤圣学顾箴警戒嗜慾絶玩好慎举措崇节俭畏天变勉贵近振士风结民心陈敬宗见之以为至论石亨荐江西处士吴与弼上问曰何如人公曰与弼儒者之髙蹈自古圣帝明王莫不好贤下士徴䀻隠逸若陛下行此一事亦本朝盛举上乃命行人赍勅帛聘之上厌左右招权纳赂与公言及之公谓人君之权不可下移能自揽取则彼之势自消上曰然无此相碍何事不顺吾五更二㸃起拜祖宗毕视朝循此定规定则不敢有误退朝至文华殿或有政事访问大臣商确复省决章奏左右乃曰此等奏章何必一一亲览亦不可送与阁下看奸邪不忠如此公曰自古圣君修徳勤政莫不皆然愿陛下持此不衰坚如金石可以为尧舜之君矣上一日又曰内官蒋冕虽曽效劳其实䜛乱小人朕初复位即于太后前言曰皇后无子亦当换朕即斥之及立东宫日复曰其母如何朕曰当为皇贵妃乃止以此逺絶之公曰䜛说殄行自古帝王所深恶者絶之最是礼部请东宫出阁读书上召公谓曰先读何书对曰宜先大学尚书上曰书经有难读者朕昔读禹贡盘庚周诰甚费力冩字亦须用心朕初习字时任意冩去以此写得不佳公曰二典三谟太甲伊训说命诸篇可先讲读字亦不必求佳但㸃画不茍且率易为善上召公从容问政治得失公因极言锦衣官校肆出提抄罪人势如虎狼贪财无厌有司不胜其扰左右贵近譛公多妄言上遂疎公复密察之皆得其实尤有甚于公所言者遂召其指挥戒之而待公如初或谓招怨公曰若除此弊怨亦不辞先是吏部举布政贾铨可大用上命公观之以貌不称名对乃以为副都御史天顺四年会试举子不中者奏考官校文颠倒宜正其罪上见其所言疑而未定召贤问曰此举子奏考官弊何以处之贤对曰此乃私忿考官实无此弊如臣弟让亦不中可见其公上意方回乃命礼部㑹翰林院考此举子验其学多不能答题意且奏其狂妄遂枷于部前以示衆羣议方息五年四月上谓官军一季俸阙银十四余万两贤曰自古国家惟怕冗食今官军有増无减如人只生无死无处着矣自古有军功者虽以金书铁劵誓以永存其子孙一再犯法即除其国岂有累犯罪恶而不革其爵者今若因循乆逺天下官多军少民供其俸必致困穷不可不深虑也上曰此事诚可虑当徐为之吉祥之姪曹钦为变公被伤不出加太子少保时微有动揺国本之意得公乃止今上即位歴陞少保华盖殿学士尚书如故成化丙戍遭父丧乞终制不许公为人孝友忠信谦恭严密居位号崇尚正学能容善𩔖得时行志自三杨后莫能及之河岳之英钟为哲人体貌明粹践履真淳潜心六籍濯旧来新不二以止乃翕而信受知英皇忠信日亲密勿帷幄人望如神太平宰辅定策元勲徳足以附衆量足以容物学问则师古而通今仪度则渊止而山屹早贰秩于铨衡遽超居于密勿耸百僚之具瞻伟朱衣而赤黻预断国是十有余祀而宠恩孰得而比肩位列三孤禄享万钟而富贵独得以两全苍生素望乎霖雨贤才多頼乎推迁履险如夷卒免危颠盖惟小人之间不行而君子之论具在虽不永年抑亦奚害刑部侍郎林公言行録杨亷林鹗字一鹗浙江太平人进士歴仕景泰成化间官至刑部侍郎卒年五十四公登辛未进士第明年拜监察御史丁丑擢镇江知府壬午当道者以镇江事简而公才长于治剧请以苏州知府姚堂两易其地诏如其请公在苏州仅一年超拜江西按察使又三年即迁右布政使寻转左庚寅拜南京刑部右侍郎丁忧服除召为刑部右侍郎公始终歴六官再守大郡贰刑曹于两京出入中外卒称官守其为御史时适朝方重台谏一时言事之臣捃摭或过其实公独持大体畧细故有所不言言必当其实时举以总三法司奏按士论翕然推重尝监京府试大臣子有不预荐者意考试官故黜落之以沽强直名诬其取士不公邑人林挺适入试在中列疑公有私逮挺者考讯将中公以法及调所试考卷騐皆如格事遂得白英宗复辟凡前日言事臣过许者卒左迁其官特召大臣擢其得大体者知大郡公得镇江陛辞召见谕以擢用之意赐膳太官兼给钞为道里费公至郡举偏补弊凡前政之废弛者次第兴举之未尝一言暴前人非惟曰必如是乃是及调苏俗喜夸诈好兴作公一切镇之以静有所建革必详审至再然后施行苏人以公有雅望责旦夕效于是颇有后言乆而是公所处置事一一各有深意然后帖然大服镇江漕河经孟渎颇险言者请凿河自七里港引金山上流通丹阳以避之廵抚都宪主其议公以迂逺而多石且壊民庐墓多言于大臣请按京口牐甘露坝故迹因而浚之以通舟楫春夏以牐秋冬以坝则道里近而功力省从其言果便至今人过者必指曰此林太守之功也苏学庙像岁乆多剥落者或欲因其旧而加以修饰公奋然曰塑像非古我太祖于太学易以木主百年陋俗乃革彼未壊者犹当毁之幸遇其壊易以木主有何不可或以毁圣贤像为疑公曰此土泥耳岂圣贤耶孔子生于佛教未入中国之前乌识所谓泥像哉况古人席地而坐政不如此也闻者莫不悚服亷宪江西一时僚贰分廵各道者人异其见徃徃用已意出入于法公一正之以律多所平反广信民妄传天神夏尚书等逺近惊疑公榜谕之且戮其魁其怪遂息又尝以岁饥奏减恒赋十五万石禁乐户买良家女为娼遏岭南洞冦不使入境江西士大夫至今称良方面者必归公焉在刑部三年罪无大小必加研审其或未当从容请于大司冦务得其情合于法而后已故狱经公者称咸无寃云公事事之暇輙危坐阅书史临古帖作楷书夜分乃止五鼓輙起率以为常闻人有异书必求之既得手自校讐有未安者访善本是正奉身俭薄甚简言语嗜好待下过严而于交逰不苟合事母程淑人尤极其孝敬母性严终日侍立未尝少假以辞色有所不惬意则跪请移时虽中夜不敢离左右家事大小一以咨决焉呜唿若公者岂古所谓笃行君子者欤初林公之在刑部年未五十地望已骎骎出诸公右人方冀其大用而遽止于是其殁也予与黄公实治其丧图籍之外囊槖萧然今其子薇虽以恩补国子生而生业仅仅噫官至三品而家无百金之积产无一亩之増古所谓官居亷虽大臣无厚蓄者公真其人矣吏部尚书文靖魏公墓志铭叶盛成化七年八月戊辰上御奉天门顾礼部臣曰魏骥寿及百龄兼有徳望朕深嘉悦其勅遣行人存问赐羊酒有司月给米三石赡之未临浙公先以是年九月薨于里第有司已得请如例祭𦵏既而其家以公遗言上臣骥死无憾愧无以报朝廷恩恤之典乞辞免上若曰老臣清俭固尔死尚然邪不可不以成其志其诺之哉于乎兹两事前所未有也夫君臣之间仁之至义之尽虽古昔盛时圣贤相遭曽不是过盖旷千百年而一日焉孰谓世道可诬哉公子完以公门人礼部尚书邹君干所为状请铭盛尝辱知爱于公不敢终辞按状公魏氏讳骥字仲房绍兴萧山人也永乐四年㑹试乙榜为松江府学训导迁太常寺博士甲辰从征国有大事公悉与闻迁吏部考功员外郎陞太常少卿寻为行在吏部左侍郎以老辞调礼部又辞特改南京吏部示优待焉九载入见乞致仕不允陞尚书景泰庚午已四乞骸始得归时年七十有七自承事郎累转至资善大夫天顺甲申诏下进阶荣禄大夫尝纂修永乐大典聘考江西乡试者二同考㑹试者三奉勅廵视畿甸持节庆代府册封郊庙耕借诸礼典无不预公为人以端重祇慎简黙亷动为本颇好别白君子小人尝曰孟氏不云乎无是非之心非人也学者可忽哉品量之下人信服之同列有后进公事越职公面折之即止虽怨诽不恤也其少举于乡闻父病不俟撤棘而回耄年事其兄教谕先生骐愈益恭谨在学校严师道与诸生衣冠相对不间寒暑莅官所至崇正抑邪务大体山川坛获双白兎浙内升瑞麦皆却弗奏渪阳复汉循吏祠复立洪武望祭北镇碑昌平立狄梁公祠在吏部有进士未终制来欲为考功者同官可之公曰选法下可擅又可上欺邪己巳之变公在南都寝食靡遗率诸司条陈御敌安民之策多见施行法司因旱恤刑有王刚恶逆诉寃或以其年少欲缓之公曰此妇人之仁天道不时正此谓也狱遂决翌日而雨又戍卒四人牧马三人互殴一人死之有司却拷讯三人内一人当之公曰罪一人则情可矜罪三人则律不合宜上请幸得㫖二人各杖有改戍边他多𩔖此里居二十年无事不踰戸阈而逺迩敬礼候问者相属于道公遇乡人言孝友忠信遇有官者言勤谨和缓布袍粝食不别治生其清修苦节人或难之不忘忧国与民语及輙蹙额以为常其乡故多水患有扬龟山湖隄遗迹牐堰塘沥倡率修筑一方迨今頼之求文者不絶苟可与言不为厌倦篇章之富石刋板刻几徧天下有南斋集若干卷松江志水利切要理学正义等传于世先公薨旬余一夕大星陨其隣王文政庭中公忽就枕口占云平生不作欺心事一㸃灵光直上行既然薨而复语意不乱翛然而逝讣闻识与不识莫不嗟悼松人士相率走弔于门制服哭奠哀感尤深云公之先居河南五世祖宋江淮制置司制干文昌始家临安常徳路判官有声元临平务副使应其髙曽也祖毅广东盐课提举父希哲上髙知县以兄伯雅无嗣命公为后公既贵毅伯雅皆累赠正议大夫资治尹南京吏部左侍郎妣皆淑人公配戴氏累封淑人侧室邱氏子男四完鸿胪序班女五孙男十人曽孙二人完以某年某月某日𦵏公齐家坞之乐丘盛又闻公家营𦵏之使既至邱氏趣其子行曰若忘而父之言乎由是完匍匐诣阙得中辍之命又以知公之徳之盛平日所以刑于家者如何也尝观夫七八十年来名臣旧徳所谓三杨二王蹇夏师黄胡于诸公其于公或为举将或延子师或相益友皆礼重无间以至门生故吏如陈少保循萧宫师镃李文达贤翰林杨君珙尹君凤岐周君叙刘文安定之祭酒陈君询自余方州学职多不胜数然沦谢畧尽知徳者寡矣后生晚出景慕公者如监察御史梁昉知县李巩辈不少也公未襄事李巩复以公行应谥法言特赐谥曰文靖于乎公孝友行于家信义重于乡居官为良吏典教为明师为六朝名卿为一代达尊生轸帝思没歴国谥铭其宜哉铭曰于嗟乎公公官八座人不以为过于嗟乎公公寿百龄或犹以为斯人之不乆生于嗟乎公厥声隆隆厥位崇崇实繁其衆孰如文靖公公也何为一徳初终于嗟乎公永世清风广西按察佥事郑先生墓碑铭王㒜先生姓郑氏讳观字允巽初字尚宾常州武进人曽祖讳祖讳通甫考讳铭以公贵赠文林郎江西道监察御史妣戴氏赠孺人三子先生其季也天赋敏颕甫能言见母将食河鲀鱼遽止之曰儿闻此鱼有毒能杀人家人惊异知其不凡既而考妣相继殁伯兄允孚长育之延师教之弱以兄命居萧田别业治隰田数百亩躬率僮仆播种歛获区别疆里井然有绪虽甚勤苦而学无怠废时郡着姓严斯道死有遗孤女其妻孙氏守节求得壻能终养者闻先生贤遂诣其兄请而馆焉先生日具甘㫖事孙如母暇则亲贤取友以相切劘信国汤公之孙仲光延居家塾训廸其子逺近闻而至者先后数百人至席不能容先生皆随其才质造就之永乐辛丑县郑溱将荐于朝恳辞弗就洪熙改元朝廷遣进士赍勅访文儒于常苏松三郡郡守熊侯观以先生应诏同举十一人试天曹以先生为首㑹仁庙上宾不果用太傅安逺侯栁公昇遂请于朝以为子师栁公殁子溥嗣先生上疏辞归特㫖授训导仍馆其家盖列侯之第有训导者自先生始无何礼部尚书胡公荐陞广东道御史转江西道自冷局陟显官如先生者亦前此不多见也先生于是尽举平日所存以措诸行事凡分所当为为之一无顾忌初廵天财库继廵畿甸两奉玺书整饬西北诸关隘所至威惠并施士卒趋赴恐后事有未便悉更张之还奏称㫖正统庚申廵南北运河兼检关津所输舟船税钞以均给于逺岁盐商人人称平壬戍出廵山东首劾藩司之正佐各一人臬司都司之长吏之蠧政者二三人罢黜之郡邑庶僚以贪墨者去又未可指数武弁干纪至于势挠先生切责之不少贷疑狱积岁未决者悉为剖断盖一循乎公法而无恤利害鲁贤王闻之每宴必举觞相属且亲书中复堂字以赐乙丑用太常卿蒋公荐陞广西按察司佥事分廵苍梧诸郡其行事无异齐鲁猺獞猖獗两奉命叅賛副总兵田公勦平之朝廷亦两遣使赍金豸袭衣寳镪为赐时柳侯方开府广右见先生执弟子礼每事必请先生亦随问而答咸有规益至于馈送之礼则深拒弗纳景泰庚午入朝遂乞休致时年六十有一天顺甲申援诏例进阶朝列大夫盖在途者二十年北归林下又二十年以成化庚寅十二月二十七日卒春秋八十有二卒之前夕犹命诸子具酒饮至丙夜不寐饮罢命具纸笔为乡先达丁䌷之作賛口占授冡子畏曰尔第书之吾不能亲书矣黎明命舆至中堂危坐瞑目而逝诸子始扶就寝阅三日始歛容色俨如平时噫兹非所谓俯仰天地间浩然无愧者乎先生为人禀性方刚识量恢宏自处困乏以至贵显始终一致华美之服珍玩之器皆性所不好也既谢事即别创一室贮粟百斛名存余仓将以供祀谓常存其余乆之遂以周贫每岁讫无余輙复继焉有假贷不责其偿人有患难亟援之不待其请亲友过从欵洽无厌睦宗和族恩义逾笃然于教子孙则一以严毅子三人垂白侍侧不假辞色遇诸卑㓜随事箴戒肃然栗然无不拱服见之者卒能销沮其奢豪荡泆之心而即之者熏炙其温厚和平之气呜唿老成邈矣典型犹存晚生后进岂不独有闻风而兴起者乎先生祖茔故在郭北三里许茔侧有田才数十亩始自壮岁经理开拓积五十稔至赢二顷营搆庐舎移家居之盖舎在墓右居之左为祠堂三间其西北隅𦵏从姑洎外母孙亦构堂三间匾曰双节堂右有燕毛亭頥寿堂务本堂大抵皆从朴素俾子孙可以世守故既植碑刻赐勅其上复为规戒如世所谓遗言者勒之碑隂使頋諟焉周匝墓庐环植果木竹树动以万计居尝暇日曵杖逍遥其间因自叹曰凡此墓业皆先世所有而失之者于吾中叶仅能兴复因取易复之六二中行独复之义自号中复学者咸称中复先生云先生博览经传而尤熟于史为诗文冲澹简易不事刻琢所着有中复存稿休耕闲话至于篆楷书法亦臻其妙配严氏妾孙氏王氏五男畏成谨严出黙孙出存王出二女孙男四纶经维纬女三初先生之归也畏方举贤良为建宁府经歴谨中乡荐任贑州府通判独成侍左右未几畏亦谢事归比先生没而谨亦致仕乡人荣之畏敦尚古道行已接物动必以礼人谓其绰有父风先生既卒之明年十二月某日其诸子奉柩𦵏所居杜巷村先茔之次今十年矣建宁顷持其从弟知滦州鼐所述来属铭惟吾两家居同里闬先君子长公一纪尝同仕于朝同归老于家而予亦从其诸子逰笃世契故不辞其请而序以铭之铭曰世降俗偷士鲜闻道与时推移出处异操维公卓然古训是师徳义孔时穷养逹施任有伟蹟帝有宠赉归不待年惟义所在杜巷之圃林木茂繁相羊扶携亦蕃子孙亦有世禄以供滫瀡寿考令终俯仰无愧封域隠隠其安其藏盟誓耿耿有碑其旁咨尔后人毋食是训呜唿先生无穷之闻明名臣琬琰续録卷九明名臣琬琰录卷十钦定四库全书明名臣琬琰録卷十明徐纮撰靖江府右相李公墓志铭陈琏公讳质字文彬号樵云姓李氏其先开封祥符人宋季有仕于徳庆者因家焉公生颕悟有大志蚤知嗜学经史子集无不读读辄记忆既长遭元季多故与时落落不合遂家居不出日与弟文昭放情山水以诗酒自娱居无何中原扰攘岭海多事公起构义兵捍乡里及徳庆路䧟士民遑遑无所依戴推公入守之日夜浚城隍缮甲兵扼险要以遏他冦由是一路頼之以宁时据乡邑者多刻剥残忍公尝戒麾下非遇敌毋妄杀或执敌人来献卒给衣粮从之家虽富饶急于赈施三族与乡里流寓之贫者咸有所仰以故一时名士如建安张智茶陵刘三吾江右伯颜子中羊城孙仲衍王彦举皆闻风来归及大明皇帝定鼎金陵遣师南讨洪武戊申四月平章廖公永忠恭政朱公亮祖总师至公遂散麾下全城归附总兵遣使入奏上嘉公忠诚召至慰劳再三赉予优渥就擢中书㫁事越明年己酉转都督府㫁事阶奉训大夫皆能执法丞相都督咸敬惮之五年壬子授刑部侍郎阶中顺大夫寻陞本部尚书阶奉议大夫尤慎于刑狱尽哀矜之情致淑问之颂寛勐适中为上所知日益亲幸时开行省于浙江念厥地素重号称难治宜简廷臣有徳望才器者往绥之即拜公浙江行省恭知政事阶中奉大夫是年秋九月也下车首以承流宣化为己任振纪纲正风俗劝农桑兴学校举遣贤䘏民隠知无不为为无不力居三年惠流两浙厥绩以𢡟声闻于上天子念公老召还致政于京师尝入见赐坐便殿访以时政得失直言无隠上益重之八年己卯冬十月复起为靖江府右相阶资政大夫有敕奖谕甚至公益思竭诚以尽辅导之职尝入觐因奏乞归省先陇上可其请王亲挥翰赋诗以赐复命藩宪元僚与府中官属宴饯于江之浒人莫不以为荣后王坐事去国公随终焉公美风仪性孝友治家有法接人以诚虽极显融情素冲淡暮年尤工于诗有樵云集若干卷生于元延祐丙辰三月十一日卒于洪武庚申闰五月某日初权厝金陵聚寳山后某年某月某日归塟乡之清秀里布山之源祖广孙累赠嘉议大夫礼部尚书父熈春累赠中奉大夫浙江行中书省恭知政事祖妣孔氏赠淑人妣林氏赠夫人公凡三娶先梁氏次石氏俱赠夫人汪氏封夫人弟文昭学识优长隠徳弗耀子四人恒震复熈皆知学好礼惟复有诗名孙男四人公瑾公瑜公瓛公玖女三人孙女二人次第公之行实来速铭者即震也于戏自元纲解组海宇共争乘时起者莫不剥下自封树威肆毒少知推一毫为利人事公能仁其族属以及于衆视彼之暴岂直相千万哉及一时与公全城来归者鲜克有终惟公践歴中外官至卿相忠义着朝廷声名满天下勲垂竹帛徳在人心五福备膺子孙蕃衍非先世积善之深公存心之厚何以臻是哉铭曰嶷嶷李公值元鼎沸保障乡里公之庇民如室斯宇公之好贤诚出肺腑圣明御歴威詟四夷公散其徒全城来归帝嘉厥诚钖以禄秩寻陞秩官克殚忠赤后恭大政于浙之中威徳交敷声闻上聪致仕于朝出于宠渥时有敷陈多所禆益逮居相国有谔其言直锥不容此志则完之身云亡之徳弗替庆流绵绵式延后裔清秀之里布山之阡勒铭贞石垂美万年中宪大夫赠翰林学士胡公墓表胡广呜唿先公弃诸孤三十有六年未克以表于阡将无以昭着先徳夙夜是惧用敢述言行以刻诸石先生讳夀昌字子祺世居金陵始祖公覇南唐吉州刺史子胜避地庐陵之乡因成家焉七世祖宋赀政殿学士忠简公铨铨子泳宋右承务郎泳次子渠宋兵部尚书渠子煌煌子文彬宋南郡文学徙居邑儒行乡子敬之宋修职郎又徙吉水之大州子讳震龙字起晦宋宣义郎子洪范宋国学上舍生先公曽祖也祖讳元吉字鼎亨究极羣经不乐仕进急义好施以徳行称考讳崧字弥高号贯斋博士有隠徳尝一试于有司辄就引退探索至奥以造其成妣夫人韦氏有贤行先是未有子尝祷于神大父梦巨星坠于舍已而生先公时元至顺癸酉六月八日也生而岐嶷稍长端重如成人犬父尤钟爱从宠元同先生受学于郡城事师为学日谨不懈深为宠先生重宠先生没再学于莘乐吴先生卒业于门先生尤笃爱事亲至孝亲疾侍汤药日夜不解衣带亲䘮哀毁几殆诸父相继没力疾以营䘮塟抚诸兄弟娣长为毕婚嫁元末兵乱避于洪歳壬寅皇朝兵下洪先公偕豪杰迎王师遂分兵趋吉安初伪汉右丞邓克明降以其衆从征吉水反奔回新淦王师追之弗及获居民男女万余指以为从贼欲尽戮之先公言于军师曰此良民也非从贼者不可杀军师愕曰有是哉讯之果良民乃尽释之民赖以活洪武元年州守费震辟为郡文学春诏入京试吏礼二部选十八人次名第八明日召廷对适大史奏文星见太祖喜亲擢十八人为监察御史先公首上书言都陜其畧谓天下已定鸿业已成国家大事莫先于建都夫咸阳乃邦畿千里之地山河之险固田壤之膏膄光岳之气全寒暑之候正自昔成周汉唐得以措社稷于悠久者也天下可为都者凡四河东地势高厚跨有西北控制蕃汉尧尝都之然其地隘塞卞梁北界黄河南临江淮宋尝都之然其地平旷无险阻可依洛阳周公尝卜之矣周汉尝迁之矣然嵩邸诸山何若殽函终南之险瀍涧伊洛之水何若泾渭㶚浐之雄故得天地之中据华夏之要莫闗中若也可以永郊庙之享可以绵子孙之祚莫闗中若也可以居重而驭轻可以强本而弱支可以顿天下之兵可以耸诸侯之望举莫如闗中也臣闻居中而制外者易居外而制中者难陛下以难而制易者何也实天以授陛下也夫钟山龙蟠石城虎踞江南之喉襟陛下肇基于此中国迎刃而解诚得乎天命之全吴晋宋齐梁陈得气运之偏不能制中原而中原制之者中原有人也中原有人则金陵之势仅足以据有江南中原无人然后可以控制天下今大寳已归正统斯建正当上合天心下符民望愿移江上之龙舆永镇闗中之大业臣职当言路天下之事固将次第言之而独以此为先者盖观古之圣帝哲王创业于悠久莫不以建都为重故敢首以为言惟陛下图之书奏太祖嘉悦时广西初定择人按治先公与御史王子启被召入对称㫖遂除广西提刑按察佥事先公仪表魁岸及陛辞太祖顾谓曰真可慴服蛮夷至则出临诸郡敷宣徳意抚察民隠不事威望务存大体尝録囚有疑狱必平反之恒语吏曰人死罪不复更生罪茍当无憾不当则负寃无穷尝求其当恐犹失之过况不求乎由是所活者多时征税失实令宪官监收以羡为额先公监处视旧独无増㢘使举他郡例为言且恐併得罪先公曰实无増有罪吾独当之不敢虚羡以病民后亦无事民竟受惠融州真仙岩多碑刻见元祐党人碑尚存即击碎之六年调知彭州初灌县都江堰自秦李为蜀守凿堆以分江水灌溉成都田畆歴代相沿修治兵乱堰废民不得耕田野荒芜先公以修堰兴水利为言逹诸省府咸不乐反复诘难欲沮格不行先公曰所利于民吾何恤乎乃再三言便辞剀切转闻于朝命始下省就委先公得命亟集丁夫伐木万五千有竒竹十九万八千有竒縳长木为三脚架鋭上而濶下束短木于其腰戴以竹筏坚置于江口水中表里二重大小九十余坐复架长木于横木之上压之以石制其动揺却立顺水木于三脚架外又排立水竹于顺水木傍布以竹簟苴以萑苇实以沙土牐㫁江流乃用工淘洗积污以竹编笼状若长蛇凡千三百余实以沙石包䕶堰岸重叠三层以分水势前高后低隆然下垂名曰象鼻用木三千余横从错综交串其面又用木三千余削其末自上击下贯穿聮击使无冲决修筑都江及水钓鱼大石门侍郎口寳瓶口颜上等堰岸以丈计者凡二百二十有八又作䕶水堤二里修堰毕放水循渠下流灌溉成都田畆充足公私皆喜前代修堰凿石甃墄欲其固练油灰胶其缝冶铁扃键其中又铸铁柱铁龟当水之冲以铁为巨莋交系于铁柱之上春夏水泛旋见冲决然縻费钱粮至动以万计先公计于毎歳隙水涸之时如前修治则官不费财民不费力而沾水利者亦乐于趋事为文记之后一守先公之法又修彭州彭口诸堰当堰废时城中凿井四五丈不见泉居民炊馔取水于千里外朝夕压苦及是堰成引水旋注凿井即生水民免负汲之劳四召流通劝其开垦教以树艺先是民税仅足给官俸暨后岁増数倍兵荒州多暴骨命徧収痊之一夕梦人罗拜堂上为政三年专务徳化视民如子狱无一囚庭有古槐数十株其半已枯至复荣茂鹊来巢树间去地数尺驯扰不惊及将去鹊羣噪连日九年陞延平府吏有不捡者望风遁去比至临事神明宿弊悉革厥后有淫祠前居者数见有怪避舍别所或以为言先公曰非祀典神何得处此遂毁其祠室而居之絶其妖妄作兴学校修先贤祠表章延平李先生之学奖励生徒多底于成甫期年百废具举奸蠧屏迹治化大行㑹有大星坠闾光芒照室家人咸惊已而弃诸孤实丁巳夏五月十四日享春秋四十有五先是偶得疾日视事不辍或劝令少休先公曰一息尚存岂宜自逸翊日坐㕔事署案毕举手告同僚曰今日与公等永诀矣言讫而终同僚遽抱持号泣士大夫莫不伤悼市人无老少皆哭虽武将悍卒咸感动嗟息为具棺殡歛给驿传送柩还家以是年十二月十八日卜厝于县南黄土岭白竹塘之原后有松生墓侧团如车盖覆于墓人以为隂徳所至云初娶太夫人晏氏元献公之嫡生一女先卒再娶太夫人吴氏考讳师尹即莘乐先生元进士永丰县丞家世官族太夫人生二男四女男直与广也女长适永丰刘子仍次适黄志荣次适徐宗威宿州知州㓜适解与高孙男四人种穆导穗女五人长适刘诚余在室曽孙男一人善裔先公居乡党治家理动必由礼虽一饭未尝不敬对人无疾言遽色有犯不较重义乐施甚于嗜欲有孤弱者矜怜扶植不使失所故士宦所至多惠爱凡有利于民者尽心竭力不辞劳瘁俸入以周賔客服食无华靡取适可而止歴官数任不随一仆所处萧然无异平时暇则赋诗畅怀寄兴高逺胸襟洒然无所凝滞与人言惟以忠孝亷让惇厚诚敬为先故当言路倾竭不讳歴扬风纪持宪公平典领州郡尽心抚字恳恳爱恤吏感于徳民怀于仁弃诸孤之日无一毫长物惟图书数卷遗田园仅可营衣食有文集诗集若干卷行世小子广生一月先公宦游不幸七年而孤頼太夫人长育教训惟不肖无以自立不能显扬先徳今幸际遇圣明窃禄于朝荷天子推恩荣加褒赠宜有所表见于世谨述其世谱及考先公徳行其常闻太夫人教言撮其槩以掲于阡庶后世子孙瞻仰先公之徳而兴其孝敬之思者有感于斯焉翰林待制王公墓表邹缉大明受天命扫除羣雄奄有区夏元主既逺逊于漠北独其梁王巴图时犹据守云南地恃其险逺弗遂臣服屡遣使往谕之辄杀使者拒不从命太祖皇帝终欲以徳绥怀之洪武五年正月乃复遣翰林待制王公持诏往谕焉衆皆谓公文学词臣不宜逺蹈不测之竟而公辞色慷慨即日就道既至云南见梁王谕曰大明受命统一疆宇皇帝聪明神武作君万邦内外大小罔敢不服惟尔西南僻在遐逺未被声教故遣使者来谕意宜顺天道奉图归职方否则偏师南指坐见夷灭矣梁王闻公言颇骇惧欲降㑹沙漠有遣使至云南闻其纳我使怒责梁王使速杀公梁王初不肯后不得已乃出公见之公慷慨言曰天实讫汝元祚我明代之汝如爝火余烬尚欲与日月争光耶我将命逺来誓为国死终不为若屈遂被害时六年癸丑十二月二十四日也年五十有二公既没后八年大兵始平云南梁王败死遂郡县其地又十有五年其子绅任为成都府文学乃往求遗殖不可得因访其讳所制神主以归将奉公之遗衣冠以塟志弗获而卒永乐五年十二月二十四日其孙稔始即青岩里象鼻冈奉公之神主塟焉遵父命也公讳祎字子克金华义乌人祖炎泽考良玉皆仕元为学官公少从学于侍讲学士黄公溍其为人长身山立屹然有伟度大祖皇帝初下金华闻公名遣使召公一见甚悦即处以幕职未㡬授江南儒学提举司校理迁侍礼郎兼引进使除起居注出为同知南康府事及太祖皇帝即大位召还议礼以不合意复出判漳州府二年己酉诏修元史复召公还与翰林学士宋濓同为总裁官遂拜翰林待制承直郎同知制诰兼国史院编修官预教大本堂公既为上所知甚见礼遇尝谓浙东儒者惟卿与宋濓耳公凡两佐郡事皆有善政其在南康当兵革之后人民迯散百不存一庶事皆草创公披搸莾剔瓦砾以建府署抚摩其疮残而安辑之民由是稍复其故又収礼其士之贤而廪饩之搜除姦蠧经理废坏郡以安集民至于今思之其在漳州府亦然其于史职雅擅其长裁繁剔秽公之功为多及教大本堂尤尽开导之益上毎召对必赐坐从容宴语久之而后退性刚直于人少许可人初见之若不可即及一言合意即倾尽无所靳少时尝游元都翰林张起岩危素谔勒哲图等雅敬重其才列荐之时元政已非公一献书阙下不报即南归读书以养其亲公学问深粹博覧经籍兼综百家与胡翰宋濓俱以文章名江南三人之交相上下而公之才气尤雄逺其文章简而严深而肆跌宕闳伟卓然鲜俪盖自宋元诸君子之后所以振起斯文者公与胡宋二人实为之首也公之学问文章既已不可及而其死忠大节复炳炳然昭如日星不可遏如此呜唿公可谓无愧于古烈丈夫矣公之忠义在人心其行实在国史而稌复欲有以表掲于阡者亦孝子孝孙不忘其亲之心也公娶何氏子二人绶早世绅仕为国子博士卒孙男五人穆穰稌稔稚女三人平生所着述自有集行于世皆不论独叙其大者于此使以告其乡之人博士王君墓志铭邹缉君讳绅字仲缙姓王氏婺之义乌人其先本太原祁人五代时有为节度使曰彦超者始自㑹稽徙义乌宋时有讳固者尝从学于安定胡先生登皇祐五年进士第为固阳令以卒邑之有科第盖自固始也南渡后复有典方州积阶金紫食邑开国封男者子孙自是世为仕宦家君曽祖炎泽元石崃书院山长祖良玉常山儒学教谕考祎博学有文行最为世所推重国初由儒台校理歴官起居注出佐南康漳州二府召修元史为总裁官遂拜翰林待制奉使云南以节死妣何氏君㓜孤鞠于其兄绶读书慷慨有志操见史传中有以功业文章名世者辄慕之稍长从乡先生翰林承㫖宋公景濓逰宋公教以为文章即能驰骋变化议论凿凿出人意表宋公极称之曰吾友待制公有后矣一时流辈亦皆以为不可及然君不自以为足益搜閲经史下至诸子百家考索无遗居家事亲孝与兄相友爱母病奉汤药未尝去左右夜卧衣不解带及母卒哀毁不能胜未㡬其兄又殁君㷀然单居然君学问亦遂成名声籍籍于人矣洪武辛未蜀王方求士有以君国初名臣子其学行文章有称于时遂遣使以币罗君既至蜀王见之喜甚谓长史黄友义曰王征士不逺千里而来卿宜善为馆谷复作诗以赐之因命为成都府文学使得朝夕见君念待制公死节云南逺在万里外乃请于王乞往求遗殖王悯其情许之为资给其行既至访其所在不可得哭泣悲哀不能置迺作真阳恸哭记以述其志既还蜀王复赐以冠服及带所以礼遇之者益至蜀人以君受王知遇之厚皆相爱慕自藩阃诸司大臣无不敬礼者歳戊寅闰五月给事中徐诚监察御史黄凯复以文行共荐君君遂入拜国子博士其时四方贤士皆来集京师君复与其知名者相游处其文章益工而名日益盛其位将益显以大而君竟不幸以疾卒于金陵之官舍享年四十有一时庚辰十二月十六日也君平生志行修洁性寛厚善于取友有与之契合辄倾意以接之人或相忤亦不与之较常曰吾于坦怀接物虚已纳人庶几有焉所奉素俭薄居家亦无所矜饬酷嗜着述每夜孤灯独坐吟咏多忘寝食虽祁寒盛暑不少变至于体惫力疲而犹未巳也为文章泓涵演迆丰蔚雅赡称其家法尤善为五言诗冲澹古雅有陶韦风致所居四壁萧然无华靡玩好之物惟经籍满架而已娶丁氏曹氏子男四人穆稌稔稚女一人孙男一人渊君既卒之明年三月稔以君之䘮归塟义乌之崇德乡青岩里象鼻冈又明年复状君之行来请铭余与君交既厚而相知为尤深每与君聚㑹极论天下士未尝不慨然兴叹知君之所志逺盖所谓磊落竒士也惜其夀不及中年而遽止于此可哀也君所着诗文有继志斋集三十卷平生所交㳺文章豪杰之士甚衆或以事先卒或仕宦散处四方无能为君发其幽光者然则非余其谁铭铭曰学足以嗣其先仕足以行已志有昭此立百世之遗吴尚书传李应祯尚书吴公云字友云宜兴清泉乡人世业儒父仲杰仕元湖南财赋提举公少有文行为国子生同辈皆推重之国朝洪武元年太祖高皇帝遣魏国徐公北定元都魏国以礼敦遣公赴京是年九月除𢎞文馆校书郎二年改陜西渭南县丞四年召还擢刑部郎中寻迁磨勘司令五年拜刑部尚书六年出为湖广行中书省叅知政事八年坐事被逮至上重其才即释之时以元梁王据云南尚未下特命公往使谕之曰今天下混一四夷賔服独云南一隅未奉正朔杀我使臣朕欲以兵取之恐劳师费财且伤逺人卿能为朕作陆贾乎公对曰天命所在谁敢违之苐彼恃险逺故阻声教臣奉陛下威徳往告以大义谕以祸福彼必附顺若㝠顽不从兴师未晚上然之遂遣公行㑹梁王使其铁知院等二十余人使漠北为大军所获械送京师上欲以恩懐之今与云偕行至云南之沙塘口铁知院等谋曰吾属奉使不逹中道被执而还罪必不免于是説公改易制书共给梁王公不从欲杀之适梁王亦遣人来刼降逼令变服改装往见公曰朝廷念云南一方生灵不忍加兵特遣使持勑招降汝辈今反欲胁使臣以降邪吾以死自誓终不为汝屈遂被害既而梁王壮其节命収其骸骨送蜀给孤寺藏之后云南竟入版图朝廷始知公之死适其子黻亦以其事来白乃命驰驿奉衬归塟而许黻为国子生黻贫不能还乡以公尝仕湖广即塟江夏县金口镇歳久遂占籍江夏公四子其季衮永乐初由歳贡生除交阯安逺县知县今曽孙曰志高𤣥孙曰鳯翔家益贫不振应祯往来宜兴知公之名久矣及官南京兵部以公事过湖访其子孙得之至金口将谒公墓已犂为田居人莫肯言者盖其家益贫故不祭扫者已久莫能辨识于是求其地契则与家藏诰命及遗书俱燬于火矣为之叹息不已独尝考论公之为人于学士大夫及乡之故老得公使事为详重其伏节死又可以为世道之劝辄书而为传后必有白其事于朝者则公之名当与金华王忠文公并传于世也明名臣琬琰録卷十卷十钦定四库全书明名臣琬琰续录卷十明徐纮撰前监察御史陈公志铭王㒜公讳纲字从道姓陈氏苏之长洲人髙祖贞元淛江行枢宻院都事曽祖文达海道万户府总管祖则成洪武初由春坊司直改河南道御史以直言授旌赏考哲封监察御史母王氏文靖公汝玉之女赠孺人公在童孺时已有鉅人志长而嗜问学通春秋宣徳乙夘领乡荐其名在第二㑹试入冑监厯事都察院正统己巳英庙亲征北方未还景帝监国寻即大位时京师扰攘人心汹汹廷臣虽职居䑓諌亦莫敢昌言国是公据古証今上中兴要务八条一曰谨天变二曰急先务三曰正军法四曰布恩泽五曰广言路六曰屏奸邪七曰公荐举八曰察羣吏其大要谓中兴与创业无异因败为成转祸为福惟在君心一转移之间冬十月北兵进逼京城公复上勤王急务谓敌势张甚非直要求金帛而己未必不欲效金人以汴宋待我也然我国家舆图之广仓廪之实甲兵之利固非宋比然求其人种师道李纲軰亦未多见乞遴选武臣授以方畧俟其深入乃奋击之及勑边将勒兵内向邀其归路设有倡为和议缓于武偹且请南迁以图偷安者即为奸臣宜急加诛以为衆戒疏入上感悟命施行之且竒其才可任风纪即日授公浙江道监察御史明年景㤗改元上时政五事皆一时安抚之计辛未奉玺书廵视两淮盐课权贵为之歛戢壬申还朝赐宴光禄寺以示优异寻以边境未宁敌情莫测上军国大计八条皆见嘉纳时吏部缺尚书上命举可称任者公率同官言左都御史王翺严公峭直右副都御史年富操履端方大理寺卿薛瑄特正不回此三人者择而用之庶能品藻人才追踪王直上于是召王翺为吏部尚书以年富为户部而薛瑄亦相继大拜三载赐敕命有咸克振励不添厥官之褒先是京师有警兵多离次遣使四方召募丁壮聚之勇敢营歳乆逋逃者衆大臣请治其罪编之尺籍公上言召募之初既谕以大义复许以事定遣归故徤夫勇卒云集京师争先自效既而淹留日乆恩宠未及饥寒廹身势必逃避且皇上尝体天地好生之仁于犯大辟者尚原其死俾𨽻尺籍何至使应募无辜之民与之为伍刑赏失中莫此为甚方今水旱相仍流亡接踵万一事例太重搜求太急致生事端为患非小兼之边务尚殷急于用武他日复有召募谁其肯从上是其言悉诏不问义勇得复于民者数千人甲戌廵按福建时官䑓山民聚为盗渠魁未获而逮系脇从公至释之趣师勦捕且追其典守者于是与衆相忤按察使杨珏乃诬摭公于朝当道亦多忌公遂左迁陜西邠州判官再徙甘州前卫经歴部符未下而公已丁外艰归由是絶意功名修复旧业于尹山之阳为终焉计建思菴于先茔之侧塑先贤范文公及文信公像于中语人曰初吾自分得用于时当学范公否则为文公死尔今两失之奉其所为像以见吾志识者悯焉公赋性刚毅不肯屈下好善之心虽切而嫉恶太甚事有不可虽达官贵人亦面折之不为少容以故立朝未乆一斥不复亦其势然哉春秋七十有六以成化丁酉三月廿三日卒配徐氏封孺人子男四庄萃华茎孙男七元辅元佐元亮元龄元睦元桂元弼初葬徐孺人于呉县鳯凰山先茔亦自预为寿藏至是荘等奉柩以戊戌三月二十二日窆焉先期奉河南阳武训导陈颀状来请铭予与公同朝最久故序而铭之其辞曰陈在成周官有世公暨于后人代跻显融不陨益封延昇于公惟公才雄式克自奋忧国奉公谠言危论爰求其中有源有本曷不究施卒于困顿鸾鳯伏窜鸱鸮翺翔从古已然于今奚伤公道在人厥声惟懿太史作铭垂千百世眘菴彭先生传叶盛先生彭氏名朂字祖期别号眘菴宋御史中丞思永十二世孙也系出唐安定王后吉州刺史玕始居庐陵山山口六世祖司农少卿少英从文天祥起兵勤王始迁今永丰故今为永丰人曽祖黄徳以书经试不偶乃业医济人家有种徳堂葢期待其子孙所以识也祖景忠父叔敏先生生有异质七歳日记数百言尝从郷父老入佛寺独不拜寺僧强之不从反叱之曰彼佛踝跣不衣冠我何拜焉人大竒之父间私语之曰尔能力学以继前闻人乎即应声曰吾能之于是遣从里孙儒曽以南游大通四书理经之㫖年廿六登永乐乙未进士第念亲老乞教职就养得南雄府教授在官凡得一美衣食必先奉亲诸生化服其为教以经书熟读讲觧为先作文次之毎选诸生之尤者聚一室同饮食躬为训导至终其任不替造就甚多云南乡试聘为考官驿舟抵广南界有称临安府先求见贽以黄金先生笑却之三日复尾其后因怒叱左右擒其人不得既至方镇诸公礼待甚厚凡塲屋事一惟先生言是聼乃知黔国公晟都师昻二公以考官营私是科则各使人侦之独先生严不可犯故尔九载赴吏部以急阙乃除建宁教授绩效如南雄有许宗道者以医书为权要所嬖因中伤官民人謟事之按察使副王増刷卷来卧病道中许一女孙饮人家而寘轿于生员游亨门亨归怒殴其轿夫许衔之即以游氏父子魇魅入诬且以其居近童五郎祠为証増入其言遂寘亨父叔七人重罪俱就其平民因神而下狱者四百余家且以増素敬先生恐先生直其诬并谗先生不得见一日官吏聚揖増言兹事不枉人畏其威皆曰然先生独立言游氏非巫者五郎非邪神初损地筑城人也事载郡志大人勿信谗衆骇愕而退部选召送志书入乃大愧悔尽释亷斋先生行状娄谅先生姓呉氏始祖讳兢汴州人唐睿宗时累迁諌议大夫七世孙讳宣娶蜀主孟㫤女徙居抚州子孙因家临川之种湖髙祖讳景南号南窻工诗呉文正公序其集曽祖讳审号楚江慱学词藻清䴡祖讳泾号逸愚徙居崇仁之莲塘父讳溥字徳润号古厓国子司业刚介自守所为诗文有古集母裴氏先生以洪武二十四年十二月十有二日生逸愚梦祖墓一藤盘旋而上问墓傍一老人此为何藤答曰攀辕藤翌日先生生因名梦祥长讳与弼字子传号康齐继母郑氏先生资禀英异八九歳时已负气岸读书乡校嶷然有立待亲京师习举子业科第可期矣永乐己丑年十九一见伊洛渊源录道统之传心慨慕焉及覩明道书日夜玩读乃知圣贤之必可学遂弃举业谢絶人事独处小楼日玩四书诸经洛闽语录收歛身心沉潜义理视世之所尚举不足为其志直欲造乎圣贤之域其诗曰九仭始一篑千里方跬歩又曰诚当通鬼神志当贯金石葢不下楼者二年辛夘冬以用工过苦致疾遂还乡遭风几覆衆皆惊怖失惜先生独正襟危坐舟定问其故曰吾守正以俟耳居乡动必以礼或诮其迂或哂其僻先生介特凛然不少变于俗葢其㴠养体认功深而力定已如此毎省亲太学粗衣弊履人莫识其为司成之子里闾之人多横逆勿与校益厚其徳久从其化中歳家亦贫衣食不给风雨不蔽躬亲稼穑手足胼胝非其义一介不以取诸人好学之笃不知昼夜寒暑虽在途或夜分或枕上亦黙诵精思无一杂念敬义夹持明诚两进自强不息日亲程课毁誉欣戚不一动其心古之圣贤尝形诸梦寐昨非今是日改月化门人胡九韶叹曰先生可谓日进无疆者矣先生刚毅疾恶慕明道之和易凡遇逆境必加含容用力既乆浑然无复圭角之露然当风頺俗靡之中壁立万仭非刚毅不能也深慨嗜利者多师道不立四方来学者却其束修虽饥寒切身有所不顾尝语学者曰吾平生得患难进了学先韶曰惟先生遇患难能进学在他人则惰志矣呜乎天所以困穷拂欝其身葢欲坚志熟仁而胜大任也及其工夫贯彻不怨天不尤人动静语黙之间莫非鸢飞鱼跃之妙其事亲则忘其孝亲心或微有不顺负罪引慝终亦底豫㓜失所恃事继母如所生异母诸弟友爱兼笃夫妇之间未尝有惰容接朋友以诚敬讲论义理每忘寝食待亲賔随其所遇不屈其所无间有寒士欲就学者克己为义而馆谷之惟恐人不入于善歳㐫饿莩相枕劝谕富民发廪赈济全活者甚衆里有灌䕃沟池乆湮为田率乡人开垦修筑之人有所赖倡明正学逺近尊信皆知崇礼义斥异端惟恐不遵其教为耻先生于世味淡然年十九尝从杨洗马学见先生器识超卓未尝以弟子礼相待情义极厚洗马位居保傅屡寄声于先生先生竟无一字相达先生道益髙誉益广天下仰之缙绅尚徳之士累上章褒荐俱疾弗起天顺元年十月忠国公石亨上疏论先生学行之髙士𩔖为之矜式朝廷宜礼聘至京崇以禄位俾展嘉猷英宗皇帝允其言遂遣行人曹隆赍诏兼礼币起先生于家十二月行人奉诏至小陂二年三月上道五月壬寅至京钦授左春坊左谕徳先生上疏辞軄上召入文华殿从容顾问寻遣使赐纱罗羊酒柴米续奉圣㫖朝廷允闻高谊特用征聘今恵然逺来朕甚喜恱然币以将诚官以命徳礼非过也不允所辞士友咸劝先生就职先生曰浅陋之学衰病之躯岂堪任使茍就职使须屹然风采动于朝端方不负天书期待之重岂敢为窃禄之官甲辰再疏辞职奉圣㫖固知本心不干仕进亦不烦以冗务特处以宫僚之职不必再辞戊申学士李贤请㫖召先生入内阁讲中庸己酉三疏恳辞奉圣㫖固辞虽得难进之义揆之中道无乃过乎欲观秘书可勉就职丙辰先生令子赴吏部告疾部以疾闻上知先生终不可以强留畧有允辞之意七月庚寅四疏终辞奉圣㫖既年老有疾不能供职准辞丙申进封事十䇿一曰崇圣志二曰广圣志三曰隆圣徳四曰子庶民五曰谨命令六曰敦教化七曰清百寮八曰齐庶政九曰广言路十曰君相一徳同心己未召入文华殿上眷注无已丁宁纂修书籍赉以银币给以月廪复遣行人王惟善送归仍赐诏褒嘉以示拳拳之意先生既辞上令内臣传㫖勑行人惟善曰天气近寒吴与弼年老一路好生看顾莫教他费力上之眷遇亦云至矣先生拳拳爱君之诚岂不欲行其所学以继二帝三王之治顾乃恳辞者葢有不得已焉耳己夘九月遣门生车泰进谢表辛巳冬先生适楚拜旧师杨少傅之墓壬午春适闽拜朱子考亭以申平生慨慕之懐己丑十月十七日夘时以疾卒享年七十有九先生间气所钟挺然独立无所传闻道甚早其为学也尊徳性以极乎道体之大道问学以尽乎道体之细反躬实践隠显一致其成徳也人欲静而而气宇和大本立而达道行知足以周万物道足以济天下其心歉然未尝自以为足也先生风格髙迈议论英发善启廸人聼其言者莫不踊跃思奋恒举程子之言励学者曰言人当以圣为志言学当以道为志言进修不可躐等必先从事于小学以立其基然后进乎大学以极夫体用之全论语则以博文约礼为要孟子则以求放心充四端为本中庸则谨乎存养省察之功以致中和之极明太极以知性之原䆒西铭以识仁之体易宗程朱而鄙后学新竒之説书则古文虽致朱子之疑或者以为伪书而删之先生以为古文虽平易而义理亦精深固不得而去取也朱子诗觧已无余藴春秋则本程子而资胡氏之发明三礼则讲而习之以见圣人品节之精尝叹宋末以来笺註之繁率皆支离之说眩目惑心非徒无益而反有害焉故不轻于着述异端杂说不接于目俗儒之说一覧而得失了然理明义精也程朱之言不忍释手心契道合无古今之异也所谓文皆积中发外之实清明峻㓗曲折迂纡读之使人自然兴起诗则本乎性情原于义理优柔雄浑有盛唐兴致日录纪日新之功𤼵事理之藴大小楷得晋体自成一家而妙于变化天文地志律歴医卜罔不䆒其说若先生可谓全人矣呜唿紫阳没后世道统无传所尚者文词训诂功名利达而己先生奋乎百世之下览前迹而启其任道之机逺续闗闽之絶学诚矌古之豪杰也平生歴患甚多务学甚苦竟不获少试于时惜哉先生始居石泉宣徳戊申居小陂正统庚申居种湖祖基二载而复居小陂成化八年十月乙酉塟本邑罗原冈娶五峯陈氏子一人女三人长适丰城人胡金次适同邑饶循㓜适临川饶协先生没有年矣以谅受学门下俾状先生之行顾谅之浅陋何足形容万一特述闻见之梗槩以诏后世云谨状贞孝先生私谥议王㒜儒君子经徳不囘卓行不忒以正已而率人者必其能深明理道洞彻事机判是非得失之途严内外轻重之分而声利不能移形气不能梏故以守则固以行则笃总万善而探其本歴万变而不失其正非如后世匹夫单人执小谅负偏行以成名而立方者其所就固浅浅矣而谓其可以辅伦导俗以表师于人乎哉明故广东道监察御史致仕庐陵孙先生天赋真醇学力恳到行义着于州里材名播于都邑始领江浦教事再陟松江浦教事再陟松江郡学阅二十年履䋲蹈墨正模定范塈登宪台兼总学政列郡遵化多士向方恤民生之荐臻于饥馑则忧勤之念形于奏疏瞻圣驾之未返于沙漠则悲愤之心发于声诗及夫请老而归人斯仰止疾亟而终歛襟待尽若先生者可谓一息尚存终始不离于正者矣然先生性至孝奉二亲务得其欢心在松江时尝控骑郊迎以乐亲之就养及御史绩成遂衔归恩省以荣上褒封母䘮未除哀毁不辍父年及耄色养不违郡守欲荐闻于上邦人率观化于下卒之身没而父以寿考终若先生者可谓敬而能安安可能也卒为难矣先生没既五年而壹惠之典未举至是门人之在朝者以为知理之正而守之勿去者本天徳之贞循仁之爱而行之不拂者全人性之孝此先生之善之大而可取以为谥者也翰林侍读学士云间钱溥先生之髙弟也既为文以表其墓谓㒜尝辱先生之教盍申衆议而定谥然与今郡守程宗亦尝亲炙于先生者使併刻石墓上庶过之者知尊其名而仰之不替不亦可乎佥曰可遂合而谥之曰贞孝先生云谨议明名臣琬琰续录卷十明名臣琬琰录卷十一钦定四库全书明名臣琬琰録卷十一明徐纮撰恭賛军务高巍传失名高巍山西辽州五指里人也性倜傥尚志节事二亲以至孝闻洪武十五年壬戍愿入太学为时効用十七年甲子诏旌表巍孝行之门寻授前军都督府试左㫁事乙卯秋八月上䟽欲垦河南山东北平兵后荒田及抑末技慎选举惜名器数事太祖嘉纳之是年以㫁决不称㫖当罪以议贤发贵州都司关朔岭千戸所充军仍许以姪代役洪武三十一年戊寅夏五月宫军晏驾建文君受遗诏登位巍上表言伏闻鳯凰至而诸禽舞麒麟出而百兽鸣物之𩔖㣲尚知有主而飞鸣以贺何况人臣灵于万物者今我皇上龙飞九五鳯歴初春讴歌归向四海㑹同臣懽忻踊跃如流水朝宗而不能自己也于洪武三十一年六月十二日远闻圣诏颁告臣民于本年闰五月十六日恭依太祖皇帝遗诏嗣登寳位以代理万几之荣天下士庶臣民万口一言齐声共贺伏惟太祖皇帝禅位以嫡长大居正也使圣子神孙本宗伯世为天子支庶百世为诸侯上法三代之公下洗汉唐之陋祖训一定后王永法继继绳绳于千万年也㣲臣才力踈短文词鄙野何足以颂祝圣代宏轨之远末复引大雅下武之诗云昭兹来许绳其祖武于万斯年受天之祐受天之祐四方来贺于万斯年不遐有佐以寓忠爱之诚次年为建文元年巍上书陈情乞放归田里许之既而辽州知州王钦应诏求贤举巍礼送京师吏部引奏以巍为戍闗朔仍发还本所先是太祖封建诸王分封秦楚燕齐湘兖宁辽谷代庆肃诸地巍虑地大难制上书欲弱藩王之权使下无背叛之心上无诛伐之意经制一定而万世无疑若曰臣借汉为喻昔汉高帝提三尺剑起布衣摧强秦灭暴楚以定祸乱悯秦孤弱而已遂大封同姓荆王贯楚王交代王喜齐王肥淮南济北分王天下之半汉高祖远虑莫不欲御四夷而藩中国也岂想遗文景不可治之痼疾哉故贾谊治安策曰今天下方病大瘇一股之大几于要一指之大几于股平居不可屈伸后虽有扁鹊不能为矣故发痛哭流涕之叹其欲削弱六国之意不言可知矣頼文帝寛厚长者含忍容之是以吴王不朝赐以几杖以折强悍不臣之心厉王长谋反废处蜀郡罚所当也而不免有尺布斗粟之謡以累文帝之徳此往事可鑑也其后景帝寛厚不如乃考又遇晁错恃才刻深径削诸候遂挑六国之祸非文帝遗命托将得人民心辅汉又遇赵涉遮説淆渑指示之方几危刘氏之社稷则晁错不能辞其责矣昔我太祖皇帝之起与汉高同而神武过之汉高马上居帝位者数年故不免中伏弩冒流矢危然后定我太祖皇帝遭元运之大更羣雄并起龙飞淮甸蔓刈羣雄东征西怨混一区宇中国既定惟有四夷命将征讨高居九重神谋圣筭所向克服海外之国三皇五帝所不能臣者皆来臣服莫不纳贡而効职焉虽因天与人归实頼我太祖皇帝有文王纯一之徳大行皇后有后妃不妬之行则百斯男无不穆穆皇皇宜君宜王者矣故使之本支百世为诸侯上法三代之公下洗孤秦之陋于是体三代之封建分茅胙土先封形势之地陜西百二山河昔有人言一人当闗万人莫开其人悍勇西隣土番故以藩王之长秦府王之山西表里山河地产良马屈产之乘在焉其人刚壮所谓山西出将者也地近漠北故以晋府王之其燕国虽无名山大川之限其南冀州真定保定顺徳广平大名等府所谓桑土之野地里坦平肥沃其供赋之饶不待言而可知其北虽曰沙漠寒凉不毛之地广畜羊马其土地之人不耕不织皮衣肉食弓马是务辽金及元借之而各兴一代之业故以燕府王之其西川虽曰西南一隅山河阻深刘备诸葛据之而虎视吴魏者也故以蜀府王之其余楚湘济兖宁辽谷代庆肃星罗棋布比之古制虽皆分封过当然太祖皇帝之圣意莫不欲䕶中国而屏四夷也今各处亲王故多骄逸不法违犯朝制者不削则朝廷纪纲不立削之则伤亲亲之恩此我皇上之所难处也贾谊欲天下之治安莫要于衆建诸侯而少其力力少则易使以义国小则无邪心令海内之势如身之使臂臂之使指莫不率从真裁制诸侯之良䇿也当今之势以臣愚见莫聴晁错削夺之策当行主父偃下推恩之令秦晋燕蜀四府子弟分王于齐兖吴楚潭湘对分于秦晋燕蜀其余宁辽谷代庆肃等府比𩔖而分王之少其地而小其城如此则藩王之权不削而自弱矣臣又愿皇上待遇亲王薄其贡而厚其恩当尽亲亲之礼如歳时伏腊外国所供稀罕之物并京制嘉殽美味命使臣颁送之就问起居安否何如其贤如汉之河间献王与东平王苍者下明诏褒赏之其骄逸不法如汉之淮南济北者初犯则容之再犯则赦之三犯而不改者当㑹亲王告太庙削其地而废处之岂有不顺服者哉臣尝以为人君之有天下亦如人之有一身也天下之患有内外一身之疾有腹肤其四夷之患人身之疥癣骨肉之患人身之腹心也疥癣之疾有时而搔痒吾体命良医而修妙药一扫之而平复矣腹心之疾非智识膏肓者不能也昔贾谊见汉诸侯强盛故以胫腰指股为喻今臣以一身百体为譬今我皇上乃天君一心也所谓具衆理而宰万方百体之从命者也各处亲王五脏耳目口鼻手足也五脏酸甜嗜欲不同手足安逸亦异如目好色而耳好音鼻好臭而口好甘其心天君随其百体之好则失主宰之道不随则挠乱吾心而已故医书云智者能调和五脏五脏既和不惟无腹心之疾而疥癣之疾亦不生矣噫五脏和而一身安一家和而百事遂谚曰家不和而隣里欺臣亦谓国不和而四夷窥此一理也盖自古帝王之治天下莫不以修身齐家为先是以尧之文思安安允恭克让者亦必先亲九族九族既睦平章百姓文王之小心翼翼亦必先刑于寡妻至于兄弟以御于家邦则孔子所谓身修而家齐家齐而国治国治而天下平孟子言举斯心加诸彼亲亲而仁民仁民而爱物此古今圣王治天下之轨范也是年廷臣有因齐藩不法遂建议凡藩国所在更置守臣太宗不自安举兵靖难巍后上䟽言臣闻成周之时管蔡监殷以叛成王命周公往讨之以周公圣人之全才率武王伐纣之大衆取二叔所监之小国如反掌也而周公缓攻徐战者非兵不利而战不胜圣人之心以兵㐫器也战危事也孤人之子寡人之妻独人之父母伤天地之和召水旱之灾不至于不得已不用也故必待三年之后而灭絶之其初岂不欲二叔武庚自悔过而投降耶观于东山破斧之诗可见矣今皇上命大将率大衆而往讨之其蕞尔一隅之小国固易破也今我皇上若恐伤生灵损折军将况彼之军民即皇上之军民以皇上天地好生之仁岂忍赤子肝脑涂地乎臣愿奉明诏或咫尺之书臣当披露忠胆大陈义礼之词对彼明以天命晓以祸福明亲亲有和解之义无雠杀之理使各罢兵而复守分王从则着我皇上英武之威徳不从当尽臣子之节义盖自古用兵郦食其掉三寸之舌下齐七十余城鲁仲连修咫尺之书燕之军将见者无不涕泣虽无二子通变之口才颇有二子破燕齐之素志惟在我皇上用与不用听与不听尔䟽入差充恭賛北征大将军曹国公李景隆军务巍以为可説而下也诣北军上书言臣闻世之所谓丈夫者盖以其能为国家排难解分上足以安国家下可以福黎庶而无一毫邀利干誉之私尔臣樗栎朽材年近桑榆遨游山野经史自娱内有饱煖之乐外无攘窃之虞感荷皇朝之赐厚且深矣臣虽无丈夫之才颇有丈夫之志素慕仲连子房之为人善与人排难解纷名世而不朽也近因天下不幸我太祖高皇帝升遐遗诏内外臣民同心辅政盖欲使圣子神孙本宗百世为天子支庶百世为诸侯上法三代之公下洗汉唐之陋祖训一定万世永頼我圣明天子钦遵遗诏嗣登寳位龙飞之初诞布惟新之政下养老之诏天下感戴奚翅考妣莫不愿立于朝而忠于其事朝野皆曰内有圣明君主外有骨肉亲藩二帝三王之治指日可待此万世磐石之固也吁不意忽闻大王与朝廷有隙张皇三军抗御六师竟不知其意何出今在朝诸臣文者导之以智武者奋之以勇皆谓执言仗义以顺讨逆焉有不胜取北平如反掌擒大王如拾芥正所谓徒能料事而不能料人臣寄迹巖穴不忍坐视兵连祸结所以挺身自投愿效一䇿盖以为一二人之慾而倾覆百万亿之生灵露宿风眠被坚执鋭嗟咨满野肝脑涂地孤人之子寡人之妻独人之父母伤天地之和召水旱之灾是岂仁智者之为哉臣以为动干戈孰若和解使帝者复帝王者复王君臣之义大明骨肉之亲愈厚乃天下万世之幸也臣所以得奉圣天子明诏置死度外来见大王欲尽一言求颈血汚地者称臣宿许太祖皇帝生当殒首死当结草之愿岂有要求于其间哉且老子云天下神器也不可智力求之秦以智力求不能以二世守魏以智力求不能以三世守若我太祖皇帝乘天下乱极思治之机提一旅于鳯阳挥三尺于马上兵不血刃席卷长驱羣雄敛迹奄有华夏是岂智力之所能实应乎天而顺乎人也是以既即寳位立纲陈纪奠安中外分茅胙土封建子孙欲其藩屏王室而外御祸患其神谋圣算为天下子孙万年之虑也以大王之贤智躬承先帝圣训不为不熟矣夫何以一朝之忿遂以骨肉之亲翻为仇敌其为先帝之累为何如哉嗟夫昔周公闻流言之谤即避位居东若使大王始知谋逆者擒其逆贼或械送京师或戮而奏闻若闻疑谤之言或解其䕶卫甲兵或质其所爱子孙释骨肉猜忌之疑塞䜛邪离间之口如此大王安得不与周公比隆哉大王虑不及此遂移檄逺迩大兴甲兵侵袭疆宇所以任事者得借其口以为殿下假诛左班文臣实欲效汉之吴王倡七国以诛晁错为名也臣独以为不然殿下欲伸伊尹之志行周公之道虽然岂不闻孟子有云家必自毁然后人毁之国必自伐而后人伐之臣愚过虑恐有奸雄豪杰鸠集无頼因时乘衅率衆数万突起而横击之万一有失大王获罪于先帝不能辞其责矣今大王据北平取密云下永平袭雄县掩真定擒将虏士易若建瓴虽古之用兵若孙吴者岂能过哉但自兴兵以来经今数月尚未能出区区蕞尔一隅之地较之以天下十五而未有一焉其用兵之计又可知矣且百战百胜兵家不以为竒老子又云嘉兵者不祥今计大王之将士乘战西伐马无定足殆亦疲矣况朝廷驱天下无限之师大王以一国有限之衆应之大王得心之士大约不过三十万衆大王与我圣天子义则君臣亲则骨肉尚生离间之疑况三十万衆异姓之士宁可保终身困廹而死于殿下乎盖军将屡战则疲疲则离离则孤大王其熟思之以臣之计臣躬奉圣天子之㫖念及大王以为帝室最近之亲何至如此未尝不洒泣流涕今大王惟当以表谢罪按甲休兵以待事报朝廷必寛宥大王擅兴兵甲军民将士胁从之罪用修亲亲之好则天意顺人心和太祖皇帝在天之灵亦永安矣如其不验臣愿烹鼎镬甘无戚色不然大王执迷不回舍千乘之尊捐一国之富轻谋浅虑爰及干戈走风尘日月霜露恃区区之小胜忘亲亲之大义以寡敌衆以弱敌强而为此侥倖不可之悖事臣又不知其孰优而孰劣也况太祖皇帝大䘮未终毒兴师旅恐与伯夷叔齐太伯仲雍求仁让国之义有迳庭矣虽殿下有清夷朝廷之心天下臣民以殿下不无簒夺之议幸而兵胜得成故中大王之计后世公论之士以大王为何如哉倘有蹉跌取讥万世于是时也追复愚臣之言可得乎伏愿大王再思而审处焉书上弗聴巍又假周公之説援引诗书反复数千言若曰殿下论亲亲最贤最长即我朝之周公也当存周公至正之心毋惑他人流言之谤亦如周公安重自修使无一毫骄吝之态有则改之无则加勉内辅朝廷外屏四夷则周公制作之功不得专美矣推我朝基业同周室太祖皇帝纯徳同文王大行皇后慈惠同后妃今殿下才美同周公辅我皇上守成迈成康故以周家始终之説言之巍白髪书生蜉蝣㣲命生死不惧者但久䝉太祖皇帝教养无所补报况者朝廷勉励风俗于洪武十七年已旌表臣孝行之门臣窃自负既为家之孝子不可不为国之忠臣死忠死孝臣素愿也故敢披露忠胆大陈义理之辞惟愿皇上与殿下各弃流谤之言和好亲亲如故罢兵息民臣之忠义既尽如果赐死于九泉之下得见太祖皇帝在天之灵问臣所以臣亦有以借口矣书再上讲解数四终弗聴巍复归景隆军上长征四十二韵景隆兵札驻徳州出师败绩巍遂与督饷叅政铁铉南行道出临邑誓酒同盟起集民丁与徐将军盛总兵高佥宪宋恭军张都统王太守王府校恊同固守济南辛巳夏五月靖难师攻围济南不下越三月围解北兵败而北捷闻㑹宴于水心亭巍为赋咏以纪其事既而从征晋阳雁门等处北兵复长驱未几渡江克金川门太宗即真巍闻自经于驿舍賛曰乐毅下齐七十余城而安平君以一日复之鲁仲连天下士也当时诸侯皆莫能用卒蹈东海赍志以殁天下事幸不幸焉而已虽然靖难之兴天固有以启之岂谋臣智士所能遏耶铁石鼎传宋端仪铁石鼎名铉邓州丰和乡人幼处州校聪敏过伦既入国学声闻益大除礼科给事中迁五军都督府㫁高庙每试以盘根错节知其能喜而字之曰石鼎凡法司有疑狱未决多属铉以成建文朝擢山东布政司恭政二年乙卯秋靖难兵起建文命曹国公李景隆挂印充北征大将军帅师百万往征驻札徳州命山西河南山东三路给饷是年十月景隆进围北平城连败绩于郑村坝等处明年四月师再进又败绩于白沟河北兵乘胜追袭铉时主饷在行与恭賛辽州人高巍并辔南奔以夏五月五日道出临邑誓酒同盟起集民丁同徐将军盛统兵高佥事宋叅军张都统王太守及检校诸臣固守济南是月十六日北兵临城欲诱降之铉令军民固守坚不肯下攻围三月时或出兵讨捕互有杀伤已而以计焚其楼几擒获其巨冦之尤奸者北兵知有备且虞援兵至遂夜遁捷音既闻使使赉以金币并诰封三世其父仲名母薛氏年皆八十生膺宠命当世荣之时李景隆以败军召还命歴城侯盛庸挂印代之铉趋朝谢恩䝉钖宴餽肉凡所建白皆如其言陞山东布政使不数日拜兵部尚书恭佐盛庸凡运筹䇿印军政㑹粮草主将多倚借之北兵既袭取沧州以十月晦擒帅臣徐凯复来攻铉专城守济南庸帅兵往来邢博间北兵以铉故不敢近济南径趋东昌辛巳春由夹河还战藁城遂畧彰徳真定壬午春由徳州取道东河汶上直抵灵壁北兵副将陈挥平安等遂渡淮庸大军亦连败绩自是不踰月京师平执铉以八月朔至京师故老相传云铉俘见正言不屈令其一顾终不可时年三十七十月十七日也男福安年十二三发充河池千戸所军曹国公传宋端仪曹国公名景隆字先世家泗州旴𣅿县祖父祯驸马都尉尚曹国长公主父文忠大都督府左都督封曹国公追封岐阳王谥武靖年四十六卒景隆洪武十九年袭父爵初文忠以武功佐高庙成大业酷好文事景隆少小即使之读书友儒生而景隆亦谦让好修礼贤下士不为近臣贵戚之嗜好尝手録御书体尔祢祖忠孝不息之训严奉于居第之正堂又以春风和气名其燕处之室皆命方希直为文发挥之当时非惟老臣宿将归心而韦布士若天台林右辈皆乐与上下其论伟然为一时儒将文庙时藩国举靖难之师既执北平都指挥谢贵及布政使张昺兵出近郊廷臣齐泰黄子澄张紞等益画兴兵之策佥谓六军宿将亲而且贤无踰景隆乃命景隆挂北征大将军印赐通天犀带即日推轮送之江浒时长兴侯耿炳文歴城侯盛庸安陆侯吴杰江隂侯吴高都督杨松潘忠寗忠顾成都指挥平安驸马都尉李坚及徐凯李文陈晖等皆属景隆军景隆帅衆济江涉丰沛之墟进屯徳州檄山东山西河南三路供饷是年八月渐移北地前锋将杨松等败绩于雄县耿秉文败绩于滹沱河吴高所统辽东兵亦败绩于永平十月景隆围北平城连败绩于郑村坝等处明年四月整师再进仍号百万又败绩于白沟河景隆与督饷恭政铁铉退保济南时铉备御有策北兵攻围三月走袭沧州于是召景隆归京师以盛庸代总大兵陈晖等副之而命铉为兵部尚书恭佐军事景隆既还居位如故北兵临江急命景隆辅潭王守金川门文庙至景隆等开门降是年九月初四日论功行赏封奉天辅运推诚宣力武臣特进光禄大夫左柱国太子太师曹国公増禄一千石通前四千石子孙世世承袭赏银四百两綵缎四十表里钞四千贯寻命充重修高庙实録都总裁官忠诚伯茹公言行录失名茹瑺字湖广衡山县人由国子生歴仕洪武建文间官至兵部尚书加授奉天翊运守正文官特进荣禄大夫柱国太子少保兼兵部尚书忠诚伯食禄一千石致仕于家公受制诰曰诸进士监生立志成人特以目前居官有效者指示而激劝之如通政使蔡瑄左通政茹瑺户部侍郎杨靖工部侍郎秦逵皆同时由进士监生而登显职各官乃能率职以称朕心其操行恪遵先圣先贤之道故能伸于羣职之上惟夙夜在公而已所以其家税粮不供差徭不役有司吏卒无有登门者其各家祖父伯叔年高者朝涉田园以为乐抚儿孙以为懽或有居市者随其所以而遂其情上无科差之扰下无隣里相欺之患如此指示谕之封忠诚伯劵文曰咨尔兵部尚书茹瑺威仪山立器宇渊深执徳不囘秉心无竞昔受知于太祖遂列位于上卿三至纳言夙夜惟允一魁御史栢府生风既辅青宫又领司马二十余年恩宠如一是以太祖有内外一人之语朝廷有中流砥柱之褒而卿能特立自持念太祖恩泽之在躬以社稷安危为己任非仁义不谈以忠亮自守推诚竭力品物咸熈令闻着昭于四方乃心惟在于王室爰加尔绩简在朕心南方以衡岳为宗衡岳钟灵笃生茹公由胄监而登显职以文臣而封伯爵夙夜在公及其告老而归优㳺衡岳余十五年是固我祖宗保全功臣而亦茹公明哲保身所致也公㓜时尝扫书室题诗云此室此室常不扫看看遍地生尘草丈夫焉事一室间我欲扫之天下好及谢政还家又有诗云三十余年喜治安两朝深荷圣恩寛才㣲愧食千钟粟位重叨承一品官帝命归来全出处神灵呵䕶頼平安结茅衡岳依松竹晚节清风耐歳寒国朝着令中外文武大小百职事服勤在官者赐复其家有年矣而行能卓异简在帝心者并其田塘园林一切租税悉蠲之盛哉前事未有于是左通政茹瑺家衡山若叔君美兄珍弟瑛三人者感恩不逺湖江数千里诣阙谢焉上嘉其知徳所自也温慰至再且谓尔楚有人矣今年春正月陛辞复赐中楮为锭者十仍勑光禄赐内法三尊筵三几偕瑺赍诣其门以饮饯之斯殊渥也真千载其一逢哉先是茹公过予请曰瑺愧予早失怙恃自鼓箧贤闗侍从上前逮进今官曽何涓埃少补惟先子素心教育期事扬显讫赍志以没而故有谱牒亦干兵燹叔父来告以厥故幸克记忆封始祖金紫光禄大夫者其子从正令今衡山即仕为家至瑺兄弟六世矣茹氏诸老薫香乎儒林而余芳所钟在公乃羽仪乎天朝幸哉皇上覃恩所暨美翁之来家乘记忆之得皆非偶然者少保兵部尚书茹公瑺荐公才可大用遂夺情起复惟公衡岳英华圣朝良弼器宇渊深威仪玉立当洪武之初年领黄门之要职受知遇于高皇端表率于百辟乌府青宫屡着茂勋银台司马益隆嘉绩召辅重调燮之寄伯爵位人臣之极非仁义而不谈以忠亮而自执令闻昭着于四方乃心惟在于王室内外一人之语既被奖于纶音中流砥柱之褒亦见収于史笔全夀考于令终等明哲于古昔明名臣琬琰录卷十一卷十一钦定四库全书明名臣琬琰续録卷十一明徐纮撰礼部侍郎章恭毅公神道碑铭尹直南京礼部侍郎章公既薨之四年其孤南京礼科给事中𤣥应除丧来告于朝曰臣之先臣纶卒遂䝉遣官谕祭有司营塟宠终之恩渥矣第赠若谥未荷赐焉惟陛下哀怜嘉与之以宠于章氏而覆葢其遗𦙍天子曰噫兹予忠谠之臣也䘏与其可弗备乃赠南京礼部尚书谥恭毅官其季子𤣥㑹为鸿胪寺主簿𤣥应兄弟既祗谢进而言于予曰先臣幸具䝉卹典矣惟是墓道之石未有刻词敢以请予惟恭毅公之所以忠于朝圣天子之所以眷于公足为忠义者劝宜有以着之初景泰元年英宗皇帝归自北狩尊为太上皇别居南宫今上在储位又明年乃易两宫疏隔嫌隙滋萌灾异荐臻人心危惧廷臣无敢以言者时公为仪制郎中特陈修徳弭灾十四事一畏天戒二任爕理三养圣躬四节幸御五务俭约六勤论政七惇孝义八慎赏赉九重名爵十革廵抚十一择重臣十二辩异端十三却贡献十四汰沉官其畏天戒大意谓内臣不可干外政佞臣不可假威福后宫不宜盛声色凡为隂盛之𩔖请悉革罢其惇孝义则谓上圣皇太后皇太后为天下母受天下养可谓尊养之至矣然必躬修问安视膳之礼乃尽尊养之诚太上皇帝君临天下十有四年陛下向尝亲受册封为臣子是天下之父也至是以天位授陛下尊为太上皇是天下之至尊也每月朔望及歳时节旦宜率羣臣朝见于延安门以极尊崇之道而又复旧皇后于中宫以正天下之母仪复旧皇储于东宫以定天下之大本如此则伦谊笃而和气充天意自囘灾异自弭矣疏上忤㫖下公锦衣卫刑狱逼诬引大臣并南宫通谋榜掠惨酷体无完肤濵死者数卒无一语及他为御史钟同先尝有言故并逮之俱欲重坐㑹天大风雨黄气四塞刑乃少缓明年秋大理卿廖庄入朝亦以尝请复储杖于阙庭因命杖公与同至百同死公几絶复生禁锢愈严公了无怼悔意越二载英宗复登寳位今上还正储宫首录公忠出之狱嘉叹良深遂陞礼部右侍郎一时自王公而下至里儿巷妇皆啧啧叹颂不容口曰天祐忠义何若是其较然也公讳纶字大经姓章温之乐清南阁里人其先出闽王审知太传仔钧第七子南唐静边指挥使仁政之子贲徙自浦城凡几世元湖州徳清典史讳闻宗本比闾呉氏来继章后公之髙祖也曽祖讳新民考讳文寳字叔珍号西源世有潜徳祖及父咸以公贵赠南京礼部右侍郎祖妣妣俱赠淑人公资禀殊常六歳失恃甫成童即刻励好学不事生业年十八丁父忧哀毁踰礼既冠郡守何公文渊选补郡庠弟子员亲为之讲授以诗经中正统戊午乡荐明年㑹试第三人廷试赐进士出身给告毕姻时西源尚在殡公塟毕而后娶还朝授南京礼部主事景泰初陞礼部仪制郎中适国家多故公则知无不言言无不尽首请増㑹试取士额次言太平十六事累数千言俱准议行北敌额森索使通好公言宜暂给往来之盟以待天时人事之至车驾欲幸大隆福寺公言以万乘之尊临异端之地传之后世诚非美事又因灾异请下诏求致灾之由上示撤乐减膳之敬下推捐俸救荒之仁节滥赐之费罢补官之奉慎差遣之扰傋义仓汰僧徒诸事皆剀切明年遂以言及祸矣其后佐礼部益侃侃不回天顺二年山东水守臣请蠲租未允公为请得减其半宗室有被火盗乞赈䘏该司沮以无例公言朝廷重亲亲宜出特恩遂赐金五百两南京礼部阙卿佐廷议属公上面谕公曰根本重地非卿不可事有当言具以来闻赐白金贰拾两文绮二表里以行四年调南京吏部八年今上嗣位有司奉遗诏百日外请行大婚礼公言山陵尚新元朔未改百日从吉心实不安释服公除在前代固有常制谅隂婚娶于今日不忍随宜乞特谕礼部来春举行时虽迂公言识者韪之成化纪元又陈救荒四事四年奉诏考察南京官吏与都御史髙明议不恊遂劾之并斥御史部属十人五年以星变求避位不许寻陞南京礼部左侍郎六年告归展省踰嵗还任十年丁母包氏忧将起复乞休致许之家居创祀先祠及校定时祀拜谒仪节居家杂仪为子孙规宅西构重屋庋图籍日坐其上观书览胜东构小轩阚屿西泉石时从賔客觞咏其中给事尝得拜庆称寿姻族咸集公剧饮大醉歌吟笑唿甚乐也十九年三月二十二日疾终于正寝先是宅前山巖崩摧声振林谷公叹曰吾其当之欤至是果然配朱氏累封淑人母仪妇道闺门楷则前九年卒与公合塟于横屿山子男二长即𤣥应朱出由进士授今职次即𤣥㑹庶出也女一孙男六呜唿正统之末社稷非景帝未知如何一时安抚之功卓矣不韪者易储一事耳使当时廷臣有能直諌以身狥之则储未必易后有继公连章佥诤则必从从则储可必复正月十七日之变亦何自而萌奈何独公愤发一言遂罹楚毒岂意生全复跻显位以功名考终而荣及后人忠义之报如何哉葢公孝友朴惇刚方坦易学问该洽遇事敢言然皆政教大体匪讦匪诬厥后景帝拒絶谗间全䕶两宫其亦终有悟于公之言也夫彼棘蝇市虎权鸾奸大之軰徒猥𤨏细故而于宗社安危纲常沦斁畧不语及者皆公之罪人也汉汲长孺之刚直宋鲁宗道之骨鲠杜祁公之劲气直节以公方之亦奚媿哉春秋有大美恶不厌其词重复余即公之忠谠始终言之其他文与行有过人者皆可畧铭曰人臣事君忠谠是摅弼违䋲正敢意全躯正统之末景泰之初畴资衆善国幸无虞乆安易玩乃惑佞谀谓储可易斯为永图两宫嫌间伦谊寖疎有列言责谁伏青蒲侃侃恭毅独矢厥谟曰兹孝友政教权舆矧惟国本厥位可虚请复元良以敬天渝过不惮改庻免沦胥惟是逆耳遽罹挛拘偹尝楚毒屡絶而甦天乆乃定云开日舒英皇复辟今上复储乃释公系深知奖誉乃贰宗伯横金纾朱始终一徳不斵其觚衮阙是补纲常是扶南都简佐帝命公徂曰匪均逸庸示楷模事有可言予惟汝俞荐更两曹益励亷隅功成勇退燕申泊如探竒览胜觞咏为娱巖倾谷震神游清都后昆继美卹典尤殊墓道有石螭首龟趺惟公学行宜不一书太史刻词畧其绪余独掲一忠以愧鄙夫越山可夷浙水可淤恭毅之名天壤与俱侍郎廖恭敏公言行录尹直廖荘字安止江西吉水人进士歴仕宣徳成化间官至刑部左侍郎卒年六十三赠尚书谥恭敏公㓜卓荦不凡弱冠中江西乡试宣徳五年林震榜进士八年选工科庻吉士十年擢刑科给事中正统六年陜右饥命往赈之公率以便宜从事赖以全活甚衆比还多所建白时东里杨公当国家人有不律者公率同列抗章论其不职或曰独不为杨公地乎曰此所以报公也八年大理寺官属悉以事坐累命公署寺事踰月擢大理寺左丞十一年陞南京大理左少卿景㤗五年上疏请朝谒南宫及加恩礼于今上大意谓仕中朝十余年间见上皇临朝遣使册命于郕邸歳时令朝臣谒贺于东廊恩礼隆洽羣下感动上今临居南内问安侍养大为旷阙是非所以笃忠爱友悌之谊慰天心而召和气也且上皇之子犹子也宜令亲近儒臣讲明经义辅成徳器以端国家之本以系天下之心由是忤㫖明年丁母忧入见命杖于廷几死明日谪河州定羌驿丞舆曳就道天顺元年英庙复位召还为大理左少卿时母服未阕闻外艰遂以情自陈命赐祭营塟葢特恩也服阕调南京大理寺五年陞南京礼部右侍郎七年调南京刑部成化改元御史有言公于朝者公引咎请老上独知其故斥不聼而迁公刑部左侍郎且曰荘大节可取公益竭诚奉职踰年以疾不起上闻悼惜遣官赐祭有司治塟事赠刑部尚书谥恭敏公为人直易表里坦然性刚急词气激烈少不当意輙面折至不能容故间为深机者所中率不能自易也广廷大议刺刺不挠及以言被罪名称借甚四方想闻其丰采然不孑孑为异饬细行以取誉接对异士𩔖不见有纎毫贵势态尤笃于乡里故旧营䕶拯㧞极其力之所至賔至巵酒豆肉輙与为欢无一食不对賔客既为法官所亲或劝稍谢往来逺嫌议公笑曰昔人有言臣门如市臣心如水吾无愧吾心而已没之日无以为歛鬻居第供费歴时不能售郷之仕于朝者相与裒助假贷以佐之于是足以先生之平生葢贤于世之深情厚貌事边幅者逺矣故河东文靖薛公谓公于议论之识独能其逺者大者真知言哉尹直賛曰知识逺大胸次坦平早列諌垣歴賛司刑昌言谠议人纪天经孰谓鸣阳乃致批鳞廷挺几陨既偾乃兴大节可取天语褒荣章钟同传聮炳汗青监察御史钟公言行录杨亷钟同字世京江西永丰人第进士歴仕景㤗间官御史以直諌死锦衣狱年三十二天顺初追赠大理寺左丞世京饱庭训践孝友培忠义之基厚矣景㤗庚午领郷书明年登进士拜贵州道监察御史风采壁立尝因待漏与仪制即中章公纶期论易储事愿献狄梁公之诚脱受比干之惨无所憾词气严正继之以泣纶亦慨然以身许之某年某月某日公疏上言宗社之本在储位宜复不宜缓兼陈一切弊政闻者毛竦咸度事牢难破势重莫移韪其朝阳鸣鳯而危其手犯逆鳞既而纶疏随入并收下锦衣狱某年某月某日公死焉葢知有其国不知有其身也英宗复辟下诏谓其忠诚义气贯于金石追赠奉政大夫大理寺右丞官其长子启知县当今皇上亦谓其死于忠义诏禄其妻罗氏官其次子通政司知事先是世京遗骸犹在圜土启陈情乞得归塟浪田之阳频年鹊巢丘木累产白雏喙距红而异常人以为精神所感故名其地为忠义乡忠义碑词云三纲五伦首揭道义凡厥有生罔不同具蚩蚩衆人气拘物蔽三五凝精惟公获粹中兮虚灵善兮由备载帅以志载充以气允矣谠言天下大计訇然雷霆弗惊弗惧猗与那与孰不有死林林总总草木萎靡龙逢比干虽死不死于昭上帝乃眷乃顾湛恩龎洪爰及后裔巍巍㤗华中柱天地耿耿列星垂耀万世御史钟同之死刑部侍郎林鹗之好礼其烈与严美矣兵部尚书程襄毅公墓志铭刘文和成化己亥秋九月二十有七日南京致仕兵部尚书兼大理寺卿休宁程公卒于正寝有司以讣闻诏赠太子少保谥襄毅遣官谕祭营塟朝绅或曰公一代人豪而今已矣可惜虽然朝廷于其生加以穹秩于其休褒以玺书于其没优以䘏典且有象贤之子昌大其业是公虽死犹不死可谓无遗憾矣既而其子敏政恸谓予曰先生交先君子三十余年仆又曽聆先生一日之教兹墓中志铭敢以为托乃志曰公讳信字彦实世居嶶之休宁其先闻臣大儒载在简册可考髙祖讳杜元至正末用荐者起为承奉班都知不赴曽祖讳吉辅两世妣皆呉氏祖讳社寿国朝洪武中谪居河间考讳晟俱以公贵赠兵部尚书兼大理卿祖妣汪氏妣张氏俱赠夫人公以易经中正统辛酉顺天府乡试明年第进士授吏科给事中己巳英庙北征公偕廷臣上疏諌止不报已而师溃土木敌遂南侵京师戒严命公守西城上言五事曰新号令以振军威募勇敢以偹警急召勤王以遏南侵设武备以防内变养锐气以偹战守皆见采纳额森率兵自西山一帯进薄都城都督孙镗御之失利乞领衆入城公坚持不可躬督诸军自城上以火鎗礟石鼓譟为镗援敌引去景㤗纪元命公充副使持节册封华阳王妃凡王府有餽遗悉却之归陞左给事中辛未九月英庙还自迤北居南宫公复上中兴固本十事曰敬天求贤纳諌谨灾节用详刑选将练兵尚俭隆师而敬天一事则当时天象屡变请景泰帝隆孝友之实以答天心之仁爱闻者壮之壬申陞山东右叅政总理辽东边饷廵抚都御史奏仓官吏卒盗粮石以上者死乃造新斛视旧加二寸付公公立碎而火之曰使彼真盗死不足䘏今故为此斛置人于死地岂情也哉辽卒至今能道其事㑹以忧去转四川分廵所至问民疾苦松潘夷人作乱公偕侍郎罗绮进攻破其黒虎诸寨天顺丁丑英庙复辟公奉表入贺时方录景㤗间上言之人遂留公为太仆卿辽东廵抚缺员陞公都察院左佥都御史赐勅以行守将海伯董兴姻聨曹钦公一切裁之以正又造战车创义仓行赎罪法设月轮簿凡百号令一新时建州人董山潜结朝鲜公使土官终成授以成算往亷之得朝鲜授董山中枢院使制书以还公疏曰乗其未发急遣二使问之可伐其谋朝廷廼命一给事往朝鲜一锦衣译者往建州两处初不肯承出书示之咸相顾愕然各贡马罪北部博啰聚衆欲入塞自率师廵边营于境外者凡三月得风湿之疾自此始都指挥夏霖事多不法与董兴相结纳佥事胡鼎按其罪四十公以状闻诏中官及锦衣郭指挥逮霖而籍之不意中途受赂乃凑虚实相半都御史冦深因併劾公轻聼胡佥事言调南京太仆少卿刑部缺堂上官廷臣言非公不可召陞右侍即寻以忧还河间今上皇帝即位起复公于兵部又转左成化丁亥四川贵州山都掌蛮㨿大坝山箐之险叛服不常陞公尚书提督军务与襄城伯李瑾统畨汉兵讨之公至永宁自督大军入金鹅池又分四路兵期㑹于大坝将士依公方畧用神锐劲弩攻贼贼不能支连破二十余寨获铜鼓数十斩首五千级生擒二千余贼复走入深洞公命军士以土石窟其门以兵围之月余贼死洞中臭十余里又隂察九姓土獠之附于贼者还师扑之未及载都掌悉平乂布置衙门造事以定凯还进兼大理卿有白金綵币袭衣之赐前此公营大坝凡两月淫雨不时瘴疠荐兴旧恙复作至是四上疏请老俱不允辛夘春上以雨雪不降求言公上言兵事可更张者四兵弊可伸理者五诏下所司执政者难之未几三边有事悉如公所料南京缺叅賛机务大臣廷臣交章荐公为宜上允所请公至南京适彗出轩辕乃与六卿合议复上言兴利除害三十余事多见诸行他若汰贪纵修旧典可书者尚多在南京叅賛已四载复疏乞休上重违志赐勑还乡有疾若去体其勿乆安于家之语明年公还休宁里第又四年世距其生则永乐丁酉闰五月十六日得寿六十有三𦵏邑东南南山之原配林氏累封夫人子男三长即敏政成化丙戍进士及第授翰林编修累陞左春坊谕徳学行为时所嘉次敏徳太学生次敏行孙男三壎圻垲呜唿公仪观魁伟性资刚果六籍百子无不渉猎为诗文畧不经意而雄浑可传事亲孝少时尝力耕以养居忧庐墓侧有芝产之瑞教子弟严而有方待内外亲族恩义兼尽遇故人子矜恤振㧞惟恐不及凡百玩物一不以挂目为諌官知无不言言必达大体而嫉恶太严佐两藩及法司必以敬正辅长官不隠忍坐视以为贤掌两京兵政及征伐俱有成绩又能任怨南京守臣或欲预钱谷词讼公曰守备机务所以谨非常若此乃有司之事也断不可预论者以为得体征川贵时诏以便宜之权付公公自发兵至凯还不爵一人不杀一人同事者以为言公曰刑赏人主之大柄惧阃外事不集而假之人若幸而事集又窃㺯之岂人臣之道也论者又曰此古名臣之心名臣之言可以为后世法若今敏政辈进进未已能昌大其业安知天之报公不在此耶号晴洲钓者有晴洲集若干卷藏于家铭曰于惟襄毅晋臣之系宋儒之裔豪杰其才刚大其气于昭襄毅科第髙登禄位驯致兵刑聿司留钥是寄果哉襄毅衆方棼棼我独易易不数言间能决大议伟哉襄毅车辙所至吾民获利威震蛮夷名扬当世无忧襄毅文事武备有人承继诞昌前烈引而弗替无憾襄毅善始令终皇恩特异归于南山垂休千祀兴化知府岳君墓志铭叶盛英宗皇帝既复辟宥宻之臣累出亲擢其第五人则吾友燕山岳君正也君固竒士而王吏部忠肃公又尝亟称其贤上雅重之君亦自幸鱼水之遭凢所陈请所撰述所对答竭尽忠荩多称㫖一日汤序言变异将以古法进云奸臣未尽之故上以问君君叩首曰奸臣未闻求之将人人自危况序术疏浅宜不足信上恱时石曹二猾势方张君虞其将来必不尽靖因极言于上前且退而面开导之使为保全计二猾虽阳诺好辞中实衔之葢未几君之祸作矣上犹惜君甚止出为钦州同知既又追及逮系责戍甘肃之夷镇二猾寻踵败上恻然有思曰岳正言是也召还将复有所用而龙驭上升矣成化初君居母忧服阕御史有言当急召用君以劝忠诏仍元职吏部言当调南京有㫖其勿调命充经筵讲官纂修本朝实録适兵部清黄官缺部院大臣㑹荐君遂以成化元年四月俾知兴化府以行君在官生财惠民民始譁而终服号贤守有司者或不知礼君君廼有归志嵗己丑来朝请致仕家居越三载为成化八年九月十一日疾卒得年五十五公卿以下皆往弔哭莫不嗟悼曰岳先生亡矣君字季方别号蒙泉畿内漷县人曽祖徳甫祖思铭父兴懐逺将军轻车都尉府军前卫指挥同知母太淑人刘氏君少年已能学有名二十一领乡荐卒业太学正统戊辰㑹试同考误寘落卷中侍讲杜宁独惊其文以为此吾辈中人遂占首选廷试第三名授翰林编修景㤗三年陞右春坊賛善兼编修天顺初元改修撰是年六月被命入内阁叅预机务及其得罪去仅一月耳居伟貌美髯言论洒洒动循矩度居家孝弟交朋友有始终之谊平生性刚而志髙抱负经济不轻屈下人有古豪杰之风石曹事或迂议之且以未信为言直应之曰何得以谏官处我我道当如是其笃于自信如此人有不可意事虽权贵人当言即言之无宿藏而人不之察以故爱君者虽多卒不能胜夫嫉君者之屡也配宋氏孺人侧室周氏子男二増堂皆天女六长许嫁而卒已嫁者婿朱㫤生员李经翰林编修李东阳余俱未行君之学精慱旁熟荘骚至方外度数诸书无所不窥所着经解务出新意多儒先所未发惟深衣纂误成书文章有𩔖博稿若干卷书法晋唐可名家呜唿美才如君即特置华要先皇帝之明也中间蹇连坎坷有若不堪处者然观君今日之金绯在躬考终牖下自非先皇帝今皇帝之明且仁则虽欲得此难矣若是者在君其亦可以无憾哉以卒之年十一月十一日塟祖茔之侧君之兄端府军千戸祥哀君无子率犹子坪培均坦墉长号向予乞铭予为作铭慰答之亦以慰君于地下焉尔铭曰古有李白其人亡嗣亦有栁州摈斥以死其名之长弗系乎此侍郎叶文荘公言行録杨亷叶盛字与中直𨽻崑山人第进士歴仕正统成化间官至吏部侍即卒年五十五谥文荘公授兵科给事中己巳之变公率同列劾将臣扈从者失律败事请诛夷之以谢天下然后选将练兵以复不共载天之讐如此则大纲以正大义以明时边境未宁大臣有奏留边将守京师者公言今日之事边闗为急往者独石为营不弃则六师何以䧟于紫荆关白羊不破则敌骑何以薄都城急宜遣固守宣府居庸为便已而河南陈州流民扇动命公往视公即兼程以进除贪虐赈饥寒民用安辑景㤗元年八月北兵送驾还京将入闗矣有隠名具帖言迎复事者大臣见之顾忌不敢举公曰此野人无情之言达于上感动必矣或沮以匿名书公不顾具疏言之有㫖令尚书胡濙封进帖虽留中而正论有不泯焉迁山西布政司右叅政协賛独石等处军务先是独石马营入城遇敌失守残破未复公列其利害可兴革者为八条以进次第罢行之入城既设暖舖以便行旅复均蔬圃以给将士制度品式纎悉备既而又请官银五千两买牛千余头摘戍卒不任战者俾事耕稼嵗课粮于官凡军中买马劳功恤贫诸费皆于是乎取给自是家给人足边地欢洽嵗亦屡登以外艰去擢右佥都御史廵抚两广公乞终制不允至广兴利革弊尤尽厥心请许盐商计盐多寡入米饷边而后出境公私两利之成化八年北兵出没河套为西边患有言増兵守险者有言大举搜套驱出河外沿河筑城堡抵东胜徙民耕守其中者公为吏部侍即受命往议方畧奏言搜河套复东胜此皆事势所难惟増兵守险可为逺图宜令守臣剷削边墻増筑城堡收新军以实边选土兵以助守此不但可责近效而亦足为长便也从之公温雅简重崇道谊尚名节言动思跂古人居家惇孝友莅官清慎勤恪设施不苟与僚友论事不激不随其取人先行检而后才艺终不及人之过公退手不释卷考古辩疑殆忘寝食而于世俗声色财利之好澹然不以经心惜乎大用未䆒而卒显允文庄万夫之特博学宏词忠言逺识君子焉依乐善无斁给事青𤨏以登宪职抚绥朔南保釐勿失吏礼之贰徳音秩秩希文不相古今所惜明名臣琬琰续録卷十一明名臣琬琰录卷十二钦定四库全书明名臣琬琰录卷十二明徐纮撰司业刘公言行录尹直刘崧字子高江西泰和人旧名楚元季乡举国初改今名仕至礼部侍郎权吏部尚书终国子司业年六十一公赋性仁孝纯厚颕悟絶人年五嵗诵书日记数千言七歳能赋诗尝侍世父夜寝闻鸡声因命为题公应口成一絶末句唤醒人间蝴蝶梦起看天上火龙飞世父惊叹是子他日必大用家贫无火执笔作文手为皲裂而力学不废年十六授徒他邑十九游南昌时善赋者称干才子见公制作推让为先列行省尝以荐授龙溪山长公曰吾无劳于国而有困命吾不为也至正丙申应乡试报捷者至公适自田中摘粟归怅然泣下曰始二亲笃于训子奈何今不及见时天下大乱州城䧟家荡覆避地累歳无以为生㑹皇明开基四方以次平定公以经明行修荐召见奉天殿小心谨畏歴署驾部总部事奉命镇江征粮镇江多公侯田土往往掣肘公归奏之令与民无异未㡬命往广东买马得五百八十四匹又明年往山东㸃视驿逓来州相视遭风海船时天旱水冻冲冐风雪跋涉水陆凡四閲月以讫事闻在兵部凡三载陞北平按察司副使北平当元故都新造之初公持宪纲静以临之考覈属官以亷慎为先讯狱必求其生而不得乃付之法受罸者亦自以为当罪而不怨作兴学校刻石立礼部学规榜示府县毋以差役溷诸生而废学考问风俗立宋忠臣文天祥祠于大兴县学之侧以宛平驿事繁马少遂损僻路分添设走逓及设法关防卖盐退引禁治影射私盐为政裁画有方率多𩔖此十三年春征拜礼部侍郎既拜命日稽古典惟寅惟清上嘉之以其文学雅正勑撰滕国公顾时海国公吴祯神道碑及撰申国公邓镇袭封诰词宋学士景濓尝观其文叹曰此司马迁之文求之今世盖未有过之者而于诗则尤所推譲夏四月命公摄吏部尚书将仕郎陆某以察为明公一处以寛铨次不茍藻鑑不失五月以灾异迭见命公致仕十四年三月徴拜国子司业赐鞍马令朝夕进见见则必燕语移时夏四月得疾遽卒上悲悼因言刘崧前日徴来朕其倐老朕命教国子将以作成我公侯子弟以待用岂意其至此哉即命有司治殡敛诸费皆官给遣御史唐寿谕祭其文首曰卿有学有行呜唿公所居室弊半覆以茅尝欲更之未能则曰令后世师吾俭家有田五十畆皆馆授时所置后居官未尝有所増益在北平身所覆被亦馆授时物也尝为鼠所伤始命更置其故鼠伤者仍命补葺以衣其子歴官十一年未尝以家累自随尝携一童子到官亦遣还当赴北平时始尽支职方俸廪易得白金九十两封託乡人収贮及归往取则其人已用之止余封纸而已公亦不复问公手笔子史医卜地理等书六十帙北平八府志书三十帙北平事蹟一帙诗文三十余帙而职方诗集行于世洪武初为北平按察副使止携一童赴任每夜焚一灯坐一榻读书五鼓即起视事时当兵革后招徕逋迯慰安反侧务寛厚以存大体民甚頼之尹直賛曰世否则匿世治乃兴歴司兵署宪副北平孤灯弊衾孰如其清进贰宗伯寻摄天卿退而复起特賛司成有学有行终始哀荣宁国府知府陈公言行录尹直陈瓘字同故江西庐陵人国初仕至宁国知府公幼孤事母孝既冠睹元纲目坏冦盗蜂起遂募义勇保障一乡陈友谅据江西其将熊天瑞强礼致公与俱至九江睹陈氏不足有为去之甲辰春太祖高皇帝克武昌公因𢎞文馆学士罗复仁诣军门上谒力陈救乱安民之説悉见听纳擢湖广行中书省左右司员外郎累陞礼部郎中大都督府经歴大将军北征公賛军事既克泰州留公督筑城之役不旬日竣事遣使劳之命总制真州军事丙午春除宁国府知府下车首询民隠兴利除害増修先圣庙建学礼致师儒以教俊秀士习一新百废皆举为条格革兼并之俗覈隠欺之籍朝廷取其戸帖一事行之天下宣城民田滨江化城等十六圩故隄峻薄遇冲决则水伤禾稼歳以为患公亲䂓画筑堤广厚加旧数倍又伐石作水门以时蓄泄民至于今頼之宣城诸邑嵗民租无入官廪率书虚籍有发其事者公念此特循故弊耳飏言于衆曰吾以某月某日行视邑廪盖俾得为计及期邑廪皆实而弊亦革有强盗四十八人以刼舟麦当死狱已具公听其词曰此愚民因舟漂抵岸而挻引取之非素有合谋安得四十八人俱死坐先取者一人余从减论公风采凝峻人咸畏服为治务寛厚崇礼教三年政化行焉既得代民不忍舍代者山东鞠腾霄素负才不让观公所设施叹曰吾徒当守而勿失也公秉行清介重义轻利洪武四年以谒告归省被召至京师未复命卒于旅次年四十有七尹直賛曰𫝊哉陈侯蚤负鉅志遭时孔棘莫我敢置谢天所与曰予攸归军门献策拨乱济时惟圣嘉纳擢置幙府有才有识禆文賛武出守圻郡视民如伤苏疲兴学百废具张政化大行民弗忍释代者鍳观守而勿失吏部尚书张公言行録尹直张紞字昭季号鷃菴陜西西安府富平县人洪武末仕至吏部尚书死节鷃菴以明经举歴官云南布政司右恭政寻陞本司左布政使凡云南土地之贡赋法令之条格祀神之坛祠公署之廨宇与夫上卞典仪公用程度一一皆所䂓定民夷心孚逺近奠安洪武二十年三月入觐考其功能为天下第一深见奖谕还仕三十一年陞吏部尚书三十五年闻靖难之师入金川门自经于吏部之后堂此传不知何人作杨都宪叔玑尝録张公行移一册卷末附録此传疑是括苍王景彰所作也近得此传仅半幅而不全篇首仅着其姓字与乡里篇末仅着其死节之所闻其遗文亦多是云南所作雄徤简直𩔖其为人而深恨不见其全往歳曾託友人杨一清访而求之近今寂无所报今特録其不全者奉去一覧杨文贞公初以明经徴入翰林任编纂未几有㫖诸编纂悉送吏部试文章考第高下而官之尚书张紞读文贞策喜曰明达时务有用之才不但文词之工也以为第一奏授亲王府审理文贞由是着名后果大用知人之鑑张公有焉尹直賛曰赫赫太宰其气桓桓蚤举明经歴掌滇籓干戈甫定百废其完民夷信服逺近奠安课最第一进统百官品裁允当知人非难靖难师至智力以殚自经自靖节重泰山纷纷鄙夫茍生何颜侍中黄公言行録尹直黄观字澜伯一字尚賔直𨽻贵池县人进士第一洪武末歴官礼部侍中死节观洪武辛未㑹元状元官至礼部侍中死于忠举家溺死池州府志忠臣𩔖京畿解元尝观人之为学平居无事坐言其志曰我欲为忠臣为孝子及临利害遇事变则所行非所知所守非所学君子则不然必欲得于已而后行于人行于近而后行于逺孟子曰身不行道不行于妻子诗曰刑于寡妻正谓是欤前礼部侍中池郡黄观早读圣贤书学圣贤道擢魁天下位亚宗伯其所以得于已行于人者有素一旦我太宗文皇帝举仁义之师肃清内难后受亿兆推戴以正大统在廷之臣莫不攀龙附鳯而观独念其平昔之遇畧不计其后来之荣宁赴江流塟鱼腹非所学有得而舍生取义者岂能然哉妻及二女念事至此亦投秦淮而没而非身能行道而行于妻子者又能然哉苐恐史官讳忌不书使其一门忠节将日冺焉无闻惟合下生观之郡覩观之仪详观之事宜作传一通以补郡志阙畧则往者不冺来者受教而彰善之义不明有及哉昔张巡之死韩愈得于嵩之言于张籍而后其传始备段秀寳之死桞宗元召邉上故老卒吏而后得其详以告史官韩愈令观之死与张段同一善道而阁下同其乡覩其仪详其事比愈之得于他人者实相倍蓰后有迁其人者包罗古今成一家言欲纪观之事徴诸是传岂不贤于徴荆轲韩信于夏无且淮隂人者邪洪武末观为尚寳卿闻靖难之师已渡淮奉命起上㳺之兵以入援兵至湖州府闻靖难师已驻金川门哭于江上谓其友柯暹曰吾妻有志节必不肯受辱暹招魂塟之江上越明日其家僮自京兆来言执政大人有观望欲推戴者索传国寳不得或言黄尚寳已赴上游起兵矣因命执其妻女配象奴象奴叱其妻出金银钗钏之𩔖持之市酒肴欲供合欢之费其妻俟象奴出与二女及家属十人俱赴淮清桥下死柯暹为之作传载其事甚详柯之子天顺中为湖属县知县予尝询观死事其言皆同索其文则不肯出黄观元待制黄门生其节义无愧于其师自古女妇之死节者多矣然未有若黄观妻女之烈也岂可使之冺灭耶予尝致书司冦何公询及名臣言行公复书以张冢宰及黄观死事见示但谓观为尚寳卿与予所考池州府志称侍中不合而黎扩之书以观之妻女亦投秦淮而没则与何公谓赴淮清桥下死不同然秦淮淮清同一汨罗之水耳盖不足辨至谓尚寳卿岂观尝歴官尚寳而人唿之熟邪观自洪武二十四年殿魁至是十年岂止官尚寳而侍中正其时増次尚书之员当以侍中为是惜柯之传不载于志岂柯欲为之传而未果抑已为之而柯之子终以忌讳匿而不肯出耶尹直賛曰烈烈侍中学有师承春元殿魁歴贰春卿国歩斯棘奉诏徴兵兵未入援世已变更自度厥偶志节刚贞痛哭江上招魂以盟维妻与女果不茍生遽率十口投死淮清身随家殒上友屈平负节烈义今古同称孰纪其事而匿其文其文则匿其名则馨知县颜公言行録尹直颜伯玮讳瓌字伯玮以字行江西庐陵县人洪武末任沛县知县死节年五十颜氏为庐陵诗书家胄出唐太师鲁国文忠公居芗城为忠简胡公故里元至顺壬申有讳洗者由乡贡进士辟宪府史死节广东伯玮之先也伯玮素聪敏介直能文辞洪武己卯诏郡邑徴贤良有司以伯玮举擢徐州沛县令以善政抚民未几而南北搆兵官军驻徳州淮北之民终歳给军饷伯玮布置有方民趋事赴功不敢告劳三年辛巳六月望北兵直擣济宁过沛邑沛民多窜匿兵退伯玮设法招来之民复业如故秋九月有㫖设丰沛军民指挥司集民壮五千人筑土堡以备御寻调三千益前军所存二千皆疲软四年正月兵驻沙河二十二日攻沛邑伯玮遣县丞胡先百夫长邵彦庄诣徐都督告急二十六日攻益急伯玮唿弟珏暨次子有为曰兵势盛孤城无援事不可测倘有难汝脱身还家白大人瓌既为人臣子职弗克尽矣又名为士临难岂容茍免乎取笔赋诗一章题察院壁曰太守诸公鍳此情祇因国难未能平丹心不改人臣节青史谁书县令名一木岂能支大厦三军空拟作长城吾徒虽死可无憾望采民艰逹圣明漏下二鼓报兵入东门指挥王显迎降伯玮具冠带升堂南望拜自经子有为自刎以从俄而诸军至擒主簿唐子清典史黄谦俱死弟珏幸脱走济宁踰月还沛询邑人知伯玮父子尸已为胡先埋瘗二十二日至徐泣道其故伯玮于予为同郡沛于徐为属邑予家居时知伯玮善事父母友于兄弟睦于族婣乡䣊称其六行无异辞故为郡守县令所知以其名闻及为沛邑令数以事至徐又同督运徳州每连牀共食谈诵慷慨练逹机宜予深喜乡郡之有人属县之得贤长吏期其逺且大也呜唿竟止于斯耶夫人莫不有死有重于泰山有轻于鸿毛非死之难处死之难也古语云谋人之军师败则死之谋人之邦国危则亡之若伯玮以藐然之躬寄百里之命其平居素志已定视死如归赋诗述情其贤于人逺哉太宗皇帝举师靖难所过郡县皆归附伯玮度不支不出时惟一子在侧伯玮预送之出走遂入衣冠南拜自经其子不忍去父复还父已死亦死之事具国史仆与伯玮有故过沛悼之情见于辞焉平生金石见临危就义从容子亦随千载山河遗县在一门忠孝史官知故乡住近文丞相先徳传从鲁太师欲弔孤坟何处是离离芳草泪空垂父子捐生总蹈危精魂常与日光随县南荒壠遗民识地下丹心故老知双节名家先世徳四忠同郡后贤师古今载笔皆公道共使清名百代垂知县颜公墓在沛邑南闗公名瓌素以学行称洪武末由明经授知县民悦其政太宗靖难之兵压境伯玮父子同日就死邑人义之遂敛塟焉歳久冢平人莫能知正统初监察御史彭朂巡教至邑询于致仕戸部主事孟式得其塟处乃令有司起坟立祠而祭之尹直賛曰忠孝二端天经人纪烈烈颜侯宰沛百里坚守孤城矢死无二力屈援絶诗以言志衣冠自经子亦刎死父为忠臣子为孝子文山之乡鲁公之裔惟忠惟孝照耀竒史王府纪善周公言行录尹直周是修讳徳以字行江西泰和人洪武间歴官王府纪善卒年四十有九是修少孤贫自奋于学从游乡先生胡渚樵渚樵以孙妻之又从国子学录萧执先生明诗经初举霍立县训导陛辞太祖高皇帝问曰汝年几何顿首对曰年四十曰家居何事曰导人为善而已帝善之擢为周府奉祠正踰年从王出巡汉北渡黄河歴太行东北邯郸过赵襄子故都为文以弔古情极豪迈又北逾涿郡过燕都出居庸闗扺黒山覩苏李之遗迹访卫霍之故踪一时豪气横放襟怀盪涤思若涌泉应教作赋援笔立就至限以十步而遽成七言四韵奋然以古人自负以志节自与尝曰忠臣不以得失为忧故其言无不直贞女不以死生为虑故其行无不果取三代及近世贞烈死节之事闻见所及史传所遗者着一小传名曰观感录平生所着𩔖编论语二卷广衍太极图一卷诗经小序及诗谱集义三卷纲常懿范十二卷迩言四卷家训十二篇诗文十余卷高皇帝上宾之明年有告言过失事王府官属皆下吏是修以尝谏得免改衡府纪善预修纂翰林数陈论国家大计及指斥用事者误国用事者怒衆共挫折之是修屹不为动太宗文皇帝靖难之师驻金川门宫中悉自焚明日是修留书其家别其友江仲隆解大绅胡光大萧用道杨士竒且付后事暮入应天府学自经六月十五日也又明日臣民推戴文皇帝继大统数月御史言是修不顺天命请加追戮上曰彼食其禄自尽其心一无所问是修内贞外和有孝友忠信之行非其义不茍取襟怀坦明洒落而冲澹悠然其学自经史百氏下至隂阳医卜之説靡所不通为文章未尝缔思援笔立就而雍容雅赡词理条逹稍暇着述吟咏不虚寸晷汲汲导诱人善人有过失恒为之隠以是无少长贵贱皆乐亲之明于知人所荐士如梁用之刘叔毖皆知名当世是修之学虽一间未纯然于明纲常为世道计必身履之而不徒託之空言岂非卓然特立者欤尹直賛曰或谓是修居散地可以死可以无死乃独竟行其志彼背主全躯保妻子方借口管仲与𤣥成欲图后功以饰耻然则自靖自献确乎是修之素守食禄尽心大哉文皇之䘏㫖呜唿舍生取义是修有以重修修撰王公墓记周瑛去广徳城西五里许王修撰墓在焉修撰故台州人姓王氏名叔英字原采有气节仕建文朝为文字官未㡬文皇帝南巡原采募丁壮广徳遂自经而死死时尝自为賛曰生既久矣未有补于当时死固徒然庶无惭于来世又自为诗曰人生穹壤间忠孝贵克全嗟予事君父自昔多过愆有志未及竟竒疾忽见纒肥甘空在案对之不能䜩意者造化神有命归九泉尝念夷与齐饿死首阳巅周粟岂不佳所见良独偏高踪逺难继偶尔无足传千秋史臣笔慎勿称希贤寻有诏治奸党其二女赴井死其妻击狱死人为上其所赋诗上曰彼食其禄自尽其心耳迺置不问初原采将死以书扺祠山道士盛希年曰可塟我祠山之麓希年卒収塟之盖原采同希年台州人故托以后事正统中少师杨公士竒始为题其墓曰呜唿故翰林修撰王公原采之墓且为文以祭之曰先生之学圣贤是师先生之行纲常是持先生之心金石其贞先生之志雪霜其明浩然归全乘云翩翩我怀先生崇山长川桐山之藏既固且深遥致觞奠神其来歆盖原采尝荐杨公建文朝久后事定故及此原采死无后坟墓陵夷鞠为立莽所可识别者仅有杨公之碑而已瑛初为进士时尝闻其事于其郷诸缙绅及官广徳首以特羊祭于其墓继而访诸故老得其遗事为详云原采入广徳未几车驾度江郡人皆出走原采募丁壮番上遇兵部尚书齐泰来奔皆溃归原采以齐为二令州人执之既至告以故其夕原采引决原采死时年未四十盖其见义之明杀身之勇处此不乱良由有所养非若一时忙廹失据计出无所而自经于沟渎者之比也因念其行义之笃且悲其无后而为修治其墓并述其事以告后人或议之曰原采建文臣子子不为讳而表彰之非罪耶瑛曰不然也自古忠臣义士各为其主耳原采仕建文朝故忠于建文若仕于太宗朝其忠于太宗也必矣况两朝天下皆太祖髙皇帝所培植之人物也譬如天地分为四时日月禽鸟感时而鸣者虽有春秋之异要皆造化中物未可舍此而取彼也议者谢曰子之言是也丽牲有石其鑱诸明名臣琬琰録卷十二卷十二钦定四库全书明名臣琬琰续录卷十二明徐纮撰恭顺侯忠壮呉公神道碑铭李贤天顺辛巳逆贼曹钦谋为不轨潜俟七月二日早朝入内为乱恭顺侯呉公先于是夜一鼓闻之即与其弟广义伯琮约总兵懐宁伯孙镗走诣长安门告变于是禁门不启贼计遂穷举火烧禁门公等率兵勦杀奋不顾身贼虽诛灭公已捐躯矣呜唿先机告变公之忠也杀贼丧元公之勇也然则逆贼之败岂非公之功乎皇上闻公之殁哀悼殊深辍视朝一日追封凉国公谥忠壮凡秘器谕祭赙仪之𩔖悉从厚典复命有司为之营冢圹以安塟之葢痛念勋戚之臣为社稷而死故报功之典倍蓰寻常也既而琮诣予泣且告曰先兄不幸殁于锋镝兹欲立石墓前以白于世非先生之文不可辞弗获按通政司叅议赵君昻之状公讳瑾字廷璋其先西凉人祖讳允诚永乐中累以战功封恭顺伯父讳克忠嗣伯爵洪熙初以戚里恩进封恭顺侯正统甲子以征敌功加太子太保己巳秋御敌北边力战而死追封邠国公谥壮勇母杨氏封邠国夫人叔父克勤官至左军都督府左都督亦同兄没于阵追封遵化伯谥僖敏公生而英锐襟度爽闿亲贤好善未尝以门第骄人以故缙绅士大夫乐与之游相与议论古今讲说道义而公颇能识其㫖趣尤闲武艺精骑射方其父叔御敌之际公亦在阵中发矢射敌洎父叔矢尽而亡公始就执其部长念公忠义之后释之乃还京遂嗣父爵天顺改元皇上复位公以勋戚随侍应对称㫖自是日备顾问赉予甚厚寻命理左军都督府事公益感激夙夜效勤一遭变委身则其允蹈忠义视乃父乃叔为无媿矣公生于永乐癸巳十二月一日享年四十有九配李氏故㑹宁伯之女有淑行封侯夫人生子男三长曰鑑次曰镛次曰钖卜以是年八月日塟公于顺天府房山县之新荘从先兆也铭曰世禄之家忠义无几有若呉门展也无比彼美忠壮虎视耽耽遵化之姪邠公之男忠以捐躯壮以御侮相继如归光昭中土饬终追荣惟帝之恩非帝之私惟以报勲阒矣泉宫西山之麓秘器旅陈穹碑载陆仁者有后公则成仁铭以贞之可千万春左都御史冦荘愍公神道碑铭李贤都御史乃紏慝䋲违之任总宪度肃百僚权奸之所最忌者冦公居是职五年矣持法严明见逆贼曹钦父子兄弟恣意妄为乃率御史劾之钦等遂行反逆首害公贼虽诛㓕公命殒矣朝廷震悼特赠少保谥庄愍加赐赙仪遣官谕祭令有司为营安塟葢深念任事之臣遭此凶祸而恤典宜厚也其子林泣且告曰先人不幸勿获全归而墓石之铭不可以无託敢固以请辞勿释按知府张祝状公讳深字文渊其先山西浑源人世多显宦曽祖广仕元为提举有才行见宠于世祖为择宣宁县黒虎镇之干河里俾居之至国朝洪武初以闾右给省檄过保定唐县止连顺庄见其风土之美因占籍焉今为保定人祖彦和父礼俱以公贵赠资善大夫都察院左都御史祖妣宋氏妣李氏俱赠夫人公自㓜警发永乐中为郡庠生上言时务朝廷竒其人召入胄监时山东要路军需钱谷有弊政遣中贵人陈保孙往亷之求国子生精敏者同事得公甚喜宣徳初擢刑部主事有勤能之誉寻陞员外郎丁外艰服阕复任益尽心刑狱凡疑狱人不能辩者必属公正统甲子用执政荐陞山西按察司副使时天乆不雨朝廷念刑狱有寃抑者持委公录山西诸郡大辟囚公察其情有矜疑者五十余人悉奏释之又上边务数十事多见采纳丙寅四川松潘夷不靖守臣请出师勦之朝廷念抚治者非其人乃命廷臣推有风力者佥谓公可即日召至京师拜都察院右佥都御史以往遂破贼寨擒其渠魁送京师诸畨詟伏献盔甲刀剑三千童男三十七人骏马四百余匹继后入贡不絶公暇则抚恤士卒相地要害筑闗堡城池六十处道路险峻者咸削之平以便储运畨夷酋长或率其党来见公宣布朝廷威徳且谕以享福之道莫不感化地方底宁朝廷嘉公之能进左副都御史加食二品禄綵币白金之赉甚厚一日得母报平安书潸然出涕曰老母在堂久旷定省安能为懐即上章恳乞终养朝廷优诏慰而留之景泰辛未召公还特加奨劳畨人乞留者十有七奏不从未踰月提督辽东军务缺人廷议复属公遂假公以便宜之权赐白金綵币慰勉以往公至辽左威名益振乃积粮练兵画防御守备之计中外守臣咸敬畏之海贼李福挟妖术以惑山东之民聚衆万人公得报畧不改容乃亲率数百骑直抵海州遣都指挥周英授以成算捕之遂获千余人公诘其其造乱之由得首恶者二十余人械至京师余皆释之景泰甲戍北敌入境㑹总戎得公所议廵边之䇿因其势便遂斩首七十余级获马六百余匹公在边嵗乆思亲益切或与同事者及母老辄流涕终日不食累上章乞归不允丙子得还京议边事时母年九十有四已感风疾曰吾得见吾儿即暝目矣公悲泣恳求归省至家母一见而逝公哀毁踰礼朝廷起公复任乞终制章凡三上不允天顺改元皇上复位乃许公终制时台长缺人思臣僚中老成刚劲无踰公者起复公视事进左都御史公威望日隆百僚敬惮上深嘉之宠赉优厚尝召公咨访政务但加老字于姓上唿之而不名葢重公也公天性至孝虽居显仕惟以不得养亲为歉谙于世故凡本朝旧典歴歴能记聼狱果断人服其明未老即以家事付林综理曰吾受朝廷重託惟职务是尽余不恤也生于洪武癸酉五月七日没于天顺辛巳七月二日得寿六十有九配李氏累赠夫人生子男三长即林国子生次彬次桂卜是年十一月二十四日与夫人合塟于连顺西冈之阳铭曰惟锥在囊脱颕斯见惟楠在壑昻霄可羡彼物且然而况于人惟人之杰衆孰与伦侃侃㓂公早有大名敭歴仕途才智首称两镇边陲边尘不扬入总台宪大振朝纲贼奸忌之竟为所害恤典有加遗泽未艾惟孝与忠在公则崇有志不馁名位攸隆墓碑峩峩昭此行实永闷泉台曷其有极姚冢宰诔并序杨守陈成化九年二月九日太子少保兼吏部尚书桐庐姚公薨于长安里第其子兵部郎中璧奉柩以归呜唿哀哉公讳䕫字大章正统中乡试省试皆第一遂为进士擢吏科给事中英庙北廵国势方岌岌羣臣议尊景㤗帝公賛其决敌犯都城召辽宣二藩掎角敌骇而遁公预其谋超陟南京刑部右侍郎转礼部被命考官云南三载奏绩留任礼部景㤗帝疾甚其部之长在告公强之出率百官诣阙问安退集东阁公倡言复太子衆翕然议定俄而英庙复位时方征苗又诬狱连襄府惧有变廼诏班师慰王中外大安葢公之䇿也既而不悦于用事者复迁南京无何上思其忠驿召至京拜礼部左侍郎转吏部寻陟礼部尚书国家频歳多吉凶大礼或常或变公皆㨿古酌今裁定允当尝知贡举刬革旧弊有得士之称今上嗣统之初及戊子星变及慈懿太后之塟公皆草疏率百官上之有曰节嗜慾以保躬修礼法以齐家出入有妨燕游有度官爵勿滥授金帛勿虚费土木勿妄兴斋醮勿频设又曰均爱六宫以繁子姓亲决万几以临臣民近君子逺小人皆人所不敢言者至谓山陵宗庙圣孝所先纲常伦典国家攸重慈懿之塟或违典礼在庭百辟将有言之宗室亲藩将有言之天下后世将有言之能保将来无㩀礼而改正者乎世尤传诵其言拜吏部尚书继加太子少保先是藩臬由台省㑹举䑓省由天子亲临部仅选守令以下耳公至乃悉委之连举台省藩臬十数皆称职举服其公明公益自励日思进贤退不肖以臻治平庚寅旱霾辛邜彗见壬辰南方大水皆公上疏条陈天下大利弊乞行罢者以十数多纳而施行每议大典礼大政事衆环视莫敢先或甲可乙否公徐一言以决上益信任尝以灾异两乞归不允比疾遣赐医药中贵遗牢醴既薨赐赙祭塟赠荣禄大夫少保谥文敏呜唿自古优于政者多劣于文髙其名者或卑其位骋之前者槩蹶之后通于身者或塞于子而公无一歉焉独年龄未及乎耄朞勲业未臻于极致故上下多悼惜之走也少钦英誉跂而望之长挹令仪輙被知遇恒时觞咏笑谈忘乎位与齿之悬也孰谓公遽弃而殂哉哀叹方殷而璧以诔请是安可辞遂作诔曰越有大江其名粤浙怒潮惊涛轰霆涌雪其上羣山峥嵘嶻㠔紫葢锦峯富丽尤絶聚灵钟神千载一发笃生姚公间世之杰仪容魁岸识量广恢鸟有鸾鹤马惟龙騋百氏淹贯六行且该瑚琏之器栋樑之材乡书省选连夺伦魁文播天下厥声若雷遂登甲第在中给事有皂其囊可否献替大辂北廵储宫犹穉国觊长君社稷之利发言盈庭首䑕疑避公奋而前遂决其议敌犯京城国若旒赘谋夫孔多将怯兵脆公请发符窥间遣锐徴两藩兵刻期并萃掎而角之其畏勿毙先声所临电闪云际敌闻震惊遁返荒裔错节既遇利器廼称擢居重任旧都亚卿用刑惟恤典礼惟清察官遐逖黜陟幽明入奏厥绩留居于京不择夷险以笃忠贞倡议复储献谋安荆视灶弗媚复南其行不逺而复天宠荐増迁仪天官陟大宗伯恭敬神祗柔抚邉碛先帝陟天嗣皇登极大礼便蕃动皆中式一生礼闱令行弊革奸倖既驱誉髦斯得屡草章疏以率羣辟并拜偕进匪朝伊夕自内而外鉅细休戚备谈极陈以匡圣徳暨论山陵明尽恳直上囘天心卒正兆域进位冡宰寅亮天工内自卿署外达藩邦下逮胄子小大穷通孰哲孰否畴勤畴佣旌别进退衡平鑑空誓登英杰驱去妄庸庶官称职民安嵗丰时多灾异公心忡忡屡献大计以输至忠岂其忧瘁竟殒厥躬呜唿哀哉昔歳有彗西及台衡去冬长至天雨水氷何期妖孽殱我老成讣闻于朝哀极圣情赠谥祭塟赐与并百卿辟士长叹失声姻戚旧故雨涕填膺昔余髫龀已知公名长而翘企鳯凰星景壮登翰苑幸挹仪刑髙位宿齿奨掖后生𢋫歌酣嬉懽若旧盟六元方㑹一老遽薨俯仰今昔能不泪零呜唿哀哉忆公立朝百僚之上屹若泰山万峯环向奄云其頽衆所安仰国有大事事有大疑衆皆视公金鼓蓍龟遽云徂谢其畴之归崇善应变丸转无滞𤦺有竒骨可属大事公最似之今也则逝相条便宜宣帝中兴沆陈灾异米真守城公将五之今归于㝠万方元元谁恵谁抚九重穆穆孰匡孰辅如何昊天勿吊下土呜唿哀哉吉日攸召灵輀咨行祖奠载道执绋倾城素骥蹢躅丹旐悠扬春云惨淡旭日凄凉𣺌𣺌长路萧萧故乡黄肠下定玉树埋藏佳城欝欎畏夜茫茫刍狗灰㓕石麟藓荒寒露碧草悲风白杨鸦啼狖啸狐狸跳梁雍门之言万古悽怆呜唿哀哉吏部侍郎范公墓志铭杨守陈公讳理字道济一字士伦号省菴宋太𫝊觉民之后世居台州自临海徙天台又九叶矣祖讳彦善考讳起宗皆㠯公贵赠正奉大夫正治卿贵州左布政使祖妣陈氏妣潘氏皆赠夫人公少敏悟端凝佔毕一呻輙能记县官尝以圣寿节习仪鼓吹旗仗喧簇塾小生羣往观公独若无所闻坐诵不辍衆异之长为县学生传书工文山畜水涌誉髦皆自谓勿如甫踰冠中乡试第一㑹试第三皆有文锓之梓擢壬戌进士髙第宣宗尝召进士至斋宫亲试用以得其才论公居第二赐白金五两楮币五十缗既而例归省还朝时重守令之选拜知江陵县作榜文谕民恳切且明尽民口熟之县当三方之冲过客旁午公严禁令虽权贵无敢索一钱先是民累嵗负租至十四万都御史徴之严公㠯民贫不能偿也乃召将卒家之佃田号畸零戸者论之曰世言戸役既佃田立戸而免役可乎遂定其等俾各出募役之米因以偿负租毕完且平讼謡劝树畜䘏穷振弱禁奸招逋访孝子节妇及忠贤之裔谨学校正礼俗民庆未始得也以旧令复遽去用荐知徳安府亦先榜谕吏民大率如江陵教养之政后悉践其言毎歳必再按属以省耕收亷利弊每季必命题试诸生而第之抜其尤置府后堂暇輙躬为其师道随州民数百家田为楚府䕶卫所占犹输租公傋奏尽归其田民感甚皆立主而生祀之满去以最异超陟福建布政使时大兵勦贼邓茂七等公司馈饷善调度兵皆给食民不加赋朝廷嘉其功赐綵币表里各二楮币千丁潘夫人忧起家拜贵州左布政使初贵州草创即驿为布政司以夷之难扰也乆莫能改作公奏徙贵州前卫于他所以其地造司数百楹不扰而就土官无訾勿能袭职者十五六公悉俾袭吏无敢难常移文以通夷情间抗章以蠲逋税饷兵春以粮秋以银便省漕四川湖广馈粮贵州艰甚公俾代粮以银为之籴减时直十二贵民既获利而川广被惠尤漙秩满擢南京工部左侍郎南京创自国初嵗久凡百皆敝葺造费鉅公不欲烦民廼请鬻芦埸之新苇抽分局之腐木辟碎严内府库之苦𤨏布帛通售银殆万两又请南畿狱囚赎者随葺造所需而纳于是自文庙宫殿内外诸署城楼街表或造或葺动輙百千间既修廵狩诸般数百兵食诸器数万皆以次成而民不知又奏各处馈南京粮者自船抵仓多所费毎米石费三斗请兵就其船人支三月之饷官取费米嵗可万石以备赈贷从之果利寻转南京吏部左侍郎考课公明百僚咸惮之尝请老至再不允满考赴京途遇疾舆就其子进士絪之第輙举手加额曰无以报朝廷无以报朝廷遂薨成化癸巳五月四日也寿六十四上闻嗟悼命有司祭塟之公配汤氏累封夫人先公卒塟于县西长洋之原公以薨之年某月某日合𦵏焉子男六长綗次即絪次纨次曽同次昌龄䕃国子生次𤣥龄补县学生女二人孙男女十人公早孤事潘夫人孝处昆弟友居官清慎忠勤凡政皆精虑而果行之一以惠利为主故江陵才七阅月而去之日民遮阻不克则奔饯数千里恸哭而返少保杨文定公溥闻之曰世有为县七月遽得民如此怡愉各书所荐皆公名马公谓公贤而文宜督学之职文定公曰县既得民矣俾任民牧尤宜马公诺合词以闻廼有徳安之陟逮其去徳安去贵州也民祖饯如江陵尤甚徳安又勒去思碑于府治焉自庚戌逮今同时軰行无在者岿若鲁灵光之独存而得业闻望隠然动天下殆书所谓耆寿俊史所谓名大臣者其为文章操纸笔立就率温厚坦明深切事理尝着读史补忘天台要畧皆八卷诗经集觧三卷徳安府志丹台稿皆十卷藏于家絪将奉柩还塟乃具状泣请余曰先君治命固㠯铭属先生呜唿余童而慕公壮被知爱深矣公尝入贺万寿节退燕余第同燕者今戸部尚书兼翰林院学士啇公故太子少保兼吏部尚书赠少保姚文敏公国子生故卢君楷今余弟守阯凡六人皆浙觧元也三公勲徳位望冠当世而公与文敏对居两京天官岂惟淛之仪固四海之表也今文敏殂矣公又继之悲感可胜道哉铭固晚生之职也况公治命其敢辞铭曰太公国齐简礼从俗仅五月终报政何速公为江陵政非吕望加其二月仁滂恵洋去不能驰穉耄遮阻执袪号啼如子失母黄覇守郡治莫与夷及为丞相勲烈小亏公自令长郡守方伯入副尚书居守是职材非偏长所在有绩于赫厥声不损弥益晚秀独掦行辈凋尽一老之遗天胡不憗有馨其爼有泽其封皆帝之赐恩荣始终台有赤城万古赩只公之休光庶或与比毛宗吉传杨守陈毛宗吉余姚人也名吉自少攻文学尚气义言论侃侃不少屈举进士授刑部广东司主事严明亷鲠讯囚多立验权贵无敢挠之芭苴虽半号一缕必峻却山东人有居京者女归壻反目令女逸匿之山东因诬壻杀其女权嬖右之壻诬伏坐死狱疑当谳已更数司阅数嵗适宗吉谳得其情宻访女获之婿乃免一部推服京城奸民有昼窃人家货贿谩途人剪其囊者谚唿小李宗吉捕得其魁箠死之其党稍戢锦衣卫卒逌百司钩摭传政书片楮以闻輙报可至有被诬坐族者公卿皆重足待之干请必狥然或犯罪例入广东司莫敢谁何宗吉独法治之如他犯指挥门达怙宠擅威福能生死人在俄顷百官遇之途皆跃马避恐后宗吉独与举鞕抗揖于是皆䘖之侦其过百方无所获一日宗吉以失朝下锦衣狱卫卒羣吠胁之宗吉徐曰有国法在尔曹奈我何达闻益怒嗾徤卒抡巨挺挺之见骨几死犹行行自得疗数月方愈人语之盍少贬狥俗宗吉笑不应复职一如故舆论贤之名声籍甚陞广东按察司佥事分廵潮惠二府黜墨吏摧强宗殄海㓂民用宁辑朞满代还民乞更廵一载从之剧贼杨辉据程乡县之寳龙峒其党曽玉谢莹分据石坑龙归二峒西山剽虏刻期攻县治宗吉曰先人能夺人之心亟调官军集民壮仅七百人倍道驰至石坑贼三千人出拒宗吉定计令兵佯退以致之贼跃而进乃督兵殊死战良乆麾伏兵起遂克之縳曽玉明日乗胜破龙归擒谢莹又明日攻寳龙贼伏山上篁竹间发弩矢我军阻深谷勿克进宗吉乃简敢死士百人人懐十石子从间举道攀萝陟篁竹后投石子乱击之杨辉殪余衆惊溃凡攻三峒斩首五百级俘六千人获白金八千余两他物称是奏未报时广西蛮贼滋蔓髙雷亷三府尤苦之衆推宗吉往廵道路榛塞村落为墟数百里无人烟揽辔四顾悲且愤嘅然有削平祸乱之志至亷州内官监珠池者方系民数十人徴贿箠击几死宗吉叹曰民幸不死于贼者又死于此何忍也遂尽释之凡党内官悉寘之法衆口称快至雷州报贼刼大者体村遽檄都指挥石鼎出击鼎懦不敢宗吉素知海康县知县王麒忠勇可任即命麒率民壮偕击贼走之斩首数百级夺还人畜无筭贼入吴川县分为三其一由水道宗吉觇知复命麒以舟兵追破之其二闻溃去相戒勿犯自是部内稍宁因条平贼方畧奏之上嘉叹陞本司副使䧏奨谕委总广东军务宗吉益感激思报以灭贼为己任惠州河源县告急即兼程进兵败之舖前又败之长峯径口贼遁至清逺县守将都督佥事张通遇之战北宗吉亟进援贼见其帜唿曰毛家军来矣遂奔溃凡斩首三百级夺还人畜数千踰月广州新㑹县告急宗吉提兵至灯下斩贼首数十级贼遁入阳江县营于云岫山仕峒我师夕至比明击败之贼弃营走山下我师狃胜突入其营阵乱贼乗之刺杀前驱潘百戸有哨指挥阎弃师遂溃宗吉勒马持刀大唿曰札住札住溃已不可遏从骑劝宗吉退避宗吉叱曰尔去吾誓不与此贼皆生益奋而前挥刀砍贼不已力屈被害成化元年三月一日也是日昼夜晦烈风雷雨大作山谷皆震动逾七日得尸貎犹若生榇还官吏士民弔哭祭奠相属事闻赠通议大夫广东按察司按察使遣廷臣谕祭赐其家米四十斛布四十疋录其子科为国子生论曰呜唿两广之毒一何酷耶自昔任边事者贼至伪不闻闻亦不往往亦不战战亦不力甚者十余贼驱子女数百过城下亦莫肯以一矢相加侦人以告则诟箠之贼去乃始耀兵入墟落杀掠齐民以为功王师两征犹踵其故智权贵右之滥封溢贵不吝也朝奏㨗夕告急不诘也䧟城弃师失律之将不戮也非诲之纵贼残民耶亦无异乎毒之酷矣独一宗吉如两广何人孰不死而宗吉声光将与日星照终古彼偷生倖富贵者竟何如哉竟何如哉明名臣琬琰续录卷十二明名臣琬琰录卷十三钦定四库全书明名臣琬琰録卷十三明徐纮撰梁用之墓碣铭杨士竒永乐十五年车驾巡狩北京仁宗皇帝在春宫监国南京凡南方庶务惟文武除拜四夷朝献边警调发上请行在若祭祀赏罚一切之务有司具成式启闻施行事竟则所司具本末奏达而已上既有疾两京距隔数千里支庶萌异志者内结嬖倖饰诈为间一二谗人助于外于是禁近之臣侍监国者惴惴茍活朝暮间赖上圣明终保全无事小人之计不能行然其意不已也㑹南京有陈千户者擅取民财事觉令㫖谪交阯数日念其军功贷之召还有言于上曰上所谪罪人皇太子曲宥之矣遂杀陈千户事连賛善梁潜司諌周冕既逮至上亲问之潜等具实对上顾翰林学士杨荣等曰事固无预潜他日又谕礼部尚书吕震曰事亦岂得由潜然犹未悉陈千户非出上命谪之也两人者皆未释有毁冕者数言其佻薄放恣不可用遂併潜皆死非命十六年九月十七日也士君子闻潜死皆嗟惋悼惜又相与出资收殡之文明门外其妻时随在北京恸夫非命哀毁不食数日亦死明年其家始启殡归而合𦵏于泰和县某乡某原梁氏其先家长沙唐有进士曰震徙荆南又七世曰胜用任南唐为征仕郎徙令泰和又十七世赠知吉州曰逢吉二子皆仕宋伯君崇累官起居舎人兵部员外郎直史馆知鳯翔府仲君杰累官同知黄州府入为翰林院编修官君崇五世孙蕃景定三年进士太常博士知宣州改抚州生才可才可生彦卿彦卿生不移娶陈氏元潮州儒学教授以道之孙生男子二人长即潜次混潜字用之自㓜好学警敏嶷然有鉅人志尝受经于乡先生王子启及舅陈氏仲述入则浸渍不移先生之教父子兄弟讨论切磨无虚日故所得率出其同辈用之甫弱冠其文章论议已驰骋颉颃诸先辈洪武丙子选乡试明年授四川苍溪县学训导苍溪僻逺过使客终嵗无㡬人而山水可适其学者前此未尝遇明师用之乐得其地旦暮坐讲开谕辨析必尽其説诸生皆忻忻有向进意稍有暇独行清流茂树间吟咏自得又明年用荐除广东四㑹知县授承事郎推诚爱民刬宿弊崇寛政临之以平易导之以礼让致勤抚字稍暇辄就学舎亲授业诸生嵗余民咸恱服而争讼息学校兴流徙来归以累千计县有泷桥河世传吏有㢘平之政即河水清自用之至讫其去河水澄洁可鑑又明年改阳江又改阳春治之一如所治四㑹者而阳春猺獠环处稍不得所欲即兽怒跳蹶不可制用之待之如子而不拘于法亦皆尽诚事县令如父敬恭命令惟恐不及所厯之处将去人皆遮道留之不得至有流涕者永乐元年召脩太祖皇帝实録书成陞翰林修撰授承事郎赐白金五十两织金衣一袭文币四表里五年命以本官兼右春坊右賛善进儒林郎时脩永乐大典召至四方儒学老成充纂修及缮冩之士㡬二千人人衆事殷特命太子少师姚广孝礼部尚书郑赐总之已而赐卒命礼部翰林院就本院推举文学服衆者代赐遂举用之用之方公明决涖事有程而惰慢放肆者有不乐之相与诬其过于上召问具对云云上曰梁潜言是遂抵造诬者罪于是以文事禆益皇太子尤为所重上幸北京驲召赴行在八年南还十一年复扈从北京十三年考礼部㑹试十四年南还明年复北狩将发亲择侍从监国之臣时翰林独留学士杨士竒特诏尚书夏原吉吕震方宾举一人副之遂以命用之其在皇太子前累累进善言皆见嘉纳而宠以赐赉是年考应天府乡试盖明年及于祸矣呜唿用之爽闿𢎞毅耿介自执其智足以烛㡬其徳足以及物其才足以兴理其自任之重不肯下古人凡士君子哀而惜之夫岂以私用之也哉用之之学通诸经尤长于诗易自十五六已用意周程张朱之学壮而益探其微为文章驰骋司马子长韩退之苏子瞻亦间出庄骚为竒务去陈言出新意古诗髙处逼晋宋所着有史论若干篇碑传记序铭颂賛述若干篇五七言古近体诗若干篇皆可传其与人交蔼然有相辅之义人有过面诮之不为依阿取容及其能改欢好如初焉用之死时年五十有三娶杨氏子男四果楘楫榆皆知务学果楘皆举乡贡未升孙男㡬皆秀朗可望造物者殆以是报之欤梁杨世婚姻家余长用之一嵗少学同业壮而仕于朝同官知用之孰有深于予哉故其葬也宜予铭而予铭之亦岂出于私哉铭曰梗楠之苍苍可车可梁灵芝之煌煌瑞世之章曷其举之又中毁之夫毁于琢曷全于璞理有瞢瞢为善罔祐颜短跖长从古则有从古则有善者徒伤尚有传者其永不忘前右㕘议解公墓碣铭杨士竒呜唿此解公大绅之墓葬二十有二年矣其友杨士竒始克序而铭之序曰解氏姬姓其先居鴈门唐同州刺史琬之孙隠为蕲州司户㕘军始家庐陵之同水乡㕘军六世孙盛迁吉水邑中世有科第至讳梦十宋太学上舎生讳应辰元髙安县学教谕生讳子元举进士授安福州判官兵乱守节死生开先号筠涧娶髙氏进士若鳯之子公之父母也公讳缙字大绅自㓜颕悟絶人五嵗父教之书应口成诵七嵗赋诗有老成语十嵗日诵数千言终身不㤀十三尽读四书诸经贯穿其义理老长不能难也而文思溢发十八举江西乡试中第一洪武二十二年㑹试礼部中第七廷试读卷者以所对䇿论过髙抑寘第二甲时兄纶及女弟之夫黄金华同登榜第太祖髙皇帝喜其一家三人出仕授纶礼部祠祭主事公与金华皆中书庶吉士日侍左右甚见爱重闲暇语公曰尔试举今施政所宜直述以闻即具奏大槩言陛下得国之正非唐宋所及取天下于羣盗救生民于涂炭徐定燕都市不易肆而女宠外戚寺人藩镇之患消融底定皆处之有法矣不迩声色不殖货利不为游畋皆逺过汉唐宋之君而无愧三代圣王矣惟愿喜怒一听于天理而推诚任使不以察为明又言陛下拳拳于畏天畏鬼神治民治强暴然畏民者畏天之本治心者治民之本又言令不必数改数改则民疑刑不必太繁太繁则民翫法司近有朋姦罔上倚法为姦二条下人殆难措手足矣又言御览之书宜集唐虞夏商周孔及濓洛闗闽之言随事𩔖别以备劝戒又言六经残缺莫甚礼乐宜正礼经及访求审乐之儒作乐书又言祀天宜复扫地之规尊祖宜备七庙之制太常非可以肄俗乐又言僧道之壮者宜黜之使复人伦经呪之妄者悉火之以杜诳惑断瑜珈之教禁符式之科絶鬼巫破淫祀以底善治又言进人当择贤否授职常量重轻今大诰有不为君用之罪则仕者不复择矣又言古者乡邻善恶必记今虽设申明旌善二亭而无党庠乡学之教互知之法虽严训告之方未备宜取古人治家睦邻之法若古蓝氏吕氏乡约及今义门郑氏家范布之天下世臣大族率先以劝旌之复之为民表率而致治不难矣又言易曰王公设险以守其国重门击柝以待暴客而近世徂于宴安堕城池销锋镝讳言兵事以为天下已治一旦或有不测之虞何以为备宜勅有司以时整葺寛之嵗月守之里胥额设弓手课射教民以农隙兼习兵且乞设武举以收英才又言宜广乡校前代多有书院有学田有贡士庄宜脩复以教养贤士又言极刑之禁虑有遗才给配妇人恐伤节义既奏上嘉其识正公素与兵部尚书沈溍不合溍奏公入部堂索皁隶语嬉慢非礼上虑公优闲怠逸即除江西道监察御史盖以繁剧玉成之也时都御史袁泰怙势家人横恣诸道御史欲纠之无敢执笔为章者公挥笔立就厯举其过章上虽曲宥泰而一时多其直上又虑公少涵养将为衆所倾召其父至谕之曰才之生甚难而大器者晚成其以而子归益进其学又谕公曰朕于尔义则君臣恩同父子其归益尽心于古人后十年来朝朕大用尔遂侍父归公天分髙又感上大恩归益自励而造诣深矣数嵗髙皇帝上宾公趋赴临权臣忌公谓赴临非诏㫖遂谪河洲嵗余权臣黜召还以为翰林待诏太宗皇帝入嗣大位首索公既见寘诸左右深信任之时朝廷诏勅与凡大制作咸出公手每预宻议宠赉加厚陞侍读学士奉训大夫上初与武臣丘福等二三人议建储文臣惟金忠预皆靖难时股肱也武臣咸请皇第二子髙煦谓其有扈从功上不听福等叩首请不已终不听遂召公预议事定然秘未𤼵明年册仁宗皇帝为皇太子封髙煦为汉王进公翰林学士兼右春坊大学士奉议大夫又明年福等初所议颇泄于外髙煦素不乐公言于上曰藩府之旧无泄者其缙泄之遂出公为广西布政司右㕘议授朝列大夫又以李至刚言公怨望改交阯八年入奏事时车驾已出征北方至京师见仁宗而归车驾还髙煦言解缙瞰上逺出觐储君径归无人臣礼遂征下狱后三年以病死狱中素所交游出资殓之外兄髙建春归其柩𦵏之髙氏公死后家徒边仁宗皇帝临御特赦还而官其从子从期为中书舎人公仕前后不十嵗为庶吉士再嵗御史未满嵗为学士四嵗两賛外藩皆席未煖初脩髙皇帝实録及永乐大典皆为总裁考㑹试者一读廷试卷者二声名在天下籍甚敦孝友重义轻利遇人忧患疾苦辄隠于心茍可用力尽意为之笃于故旧及名贤世家之后喜引㧞士𩔖或诮其汎爱者终不为变襟宇阔畧不屑意细故而表里洞达絶崖岸虽野夫稚子皆乐亲之求文与书者日辐凑率与之无厌倦意或言有不当与者笑曰雨云岂择地而施哉且人孰不可与进者不畏强御承运库官张兴恃宠而横尝笞击人于左顺门下公过之叱兴曰御座在此敢尔违犯礼法乎兴虽忿公然不敢应一语遽俛首退同官治軄事或有失悞公在上前率引为已过明于知人太宗尝与论羣臣御笔书蹇义等十人名命各疏于下十人者皆上所信任政事之臣亦多于公善而具以实对于义曰其资重厚而中无定见于夏原吉曰有徳有量而不逺小人于刘㒞曰虽有才干不知顾义于郑赐曰可为君子颇短于才于至刚曰诞而附势虽才不端于黄福曰秉心易直确有执守于陈瑛曰刻于用法好恶颇端于宋礼曰戅直而苛人怨不恤于陈洽曰䟽通警敏亦不失正于方宾曰簿书之才驵侩之心既奏上以授仁宗曰李至刚朕洞烛之矣余徐騐之仁宗因问公建文所用诸人对曰皆洪武中人才徃事不足论已遂问尹昌隆王汝玉对曰昌隆君子而量不𢎞汝玉文翰不易得所惜者市心耳后十余年仁宗出其所奏十人者示士竒且谕之曰人率谓缙狂士缙非狂士向所论皆定见也公之文雄劲竒古新意叠出叙事髙处逼司马子长韩退之诗豪宕丰赡似李杜其教学者有曰宁为有玷玉勿作无瑕石书小楷精絶行草皆佳其卒以永乐十二年正月十三日春秋四十有七配徐有贤徳子男二祯应卒于徙所次祯亮孙男女各二太宗皇帝初召翰林七人入山阁其三出庐陵公与明公光大及士竒也三人相与厚而相知深今独士竒在胡公墓上之石士竒书之公墓石未有书其可不书铭曰千里之足越国过都或一蹷之不虞楩楠百寻其寸之蟊宁见损于匠输郁乎纷纷五采承日竞瞻望以忻快何冺没之遄疾干将地下其神不死尚有光华天涯之涘少詹事邹公墓志铭杨士竒永乐二十二年三月初六日詹事府少詹事邹公卒于官公之先自檇李徙钱塘世蓄徳不仕考寿之博学有志遭元季亦晦迹不出公讳济字汝舟蚤䘮父事母以孝称天资颕敏好学强记稍长游县庠才识为同軰所服先生君子多重之余杭令聘佐教县学遂奉母徙家焉而毅然师道自任振起诸生皆趋于学一新学舎自令丞以下皆严敬之秩满陞中都国子学录又陞国子助教一时国学之为师者皆乐与交为弟子者多乐就其幕下无几坐事自陈左迁西安府学教授未赴改河间府学用荐者陞平度知州阶奉训大夫廉简寛厚吏民安之丁母忧服阕用翰林脩撰李贯举脩实录官事摭要井井有章书成赐纱衣一袭币表里各四白金五十两陞礼部仪制郎中阶奉议大夫进奉政大夫时朝廷祭祀册拜庆赍及仪物制度徴旧章叅古典盖部一资于公诏脩永乐大典以五人总裁而公预焉安南拒命诏大将军帅师征之择朝臣有文学者徃司奏记公承命以行军事多所助益安南平踰年余党复贰王师再出公亦继徃还陞广东布政司右叅政务持大体而而简重寛平以率郡邑岭海之区政化行焉坐累左迁吏部郎中数月擢左春坊左庻子在辅导之軄言无不从宠遇特厚奉令㫖按皇孙经明于启廸满秩陞詹事府少詹事阶中顺大夫公为人和易坦夷不见崖岸于物无所迕自命卿下至武人庸𨽻皆乐亲之其学长春秋为文章不烦思索举笔率就所居号頥菴客至必具酒相与倾洽遇朋徒之㑹山水之游辄欣然从之不以事废兼嗜老释之书旁通深造虽其徒尊宿者鲜或过之盖春秋六十有八而卒娶袁氏继薛氏子男二本干孙男一炳公虽厯事三十余年数更显任而殁之日家无余资惟藏书数千卷而已余与公同为史官时徃还后春坊同寮又十余年相与益厚于是夲干将奉公之䘮归𦵏余杭以左司直郎金寔所为事蹟请铭义不可辞为叙而铭之铭曰繄公之兴自儒师诜诜执业超臯比表植模范悬蓍龟陡于上庠闳厥施细书石室登金闺讨论五礼宗伯资叅賛戎幙文翰驰旬宣出佐南海涯宫坊入侍腾龙辉倚公厯试罔不宜剷觚削畦和以夷有不谓公规入矩盍视公履谁疾疵天目之趾公全归后欲考徳征铭诗翰林院学士王公景彰墓碑铭陈琏翰林院学士王公卒之十有五年其子应天府儒学训导贯始具事状来请曰先君弃世时贯兄弟俱㓜不及请铭当世立言君子今墓木已拱墓道之石未有刻词罔以昭于幽潜倘畀一言铭之存殁知感也予记洪武季年助教国子公居翰林获接绪论启廸良久公自捐馆思之弗置今有贯之请乌得以不腆之文辞乎按状公讳景字景彰自号常斋姓王氏世为括苍松杨人唐观察使明之后代有闻人宋南渡以从龙功得官者十有三人遂为大族七世祖利政髙州助教六世祖祖光大理评事越二世讳宗儒仕至国子祭酒者曽大父也讳可仕卓有学行乡邑推尊者大父也父讳必庄慱极羣书通性理之学公自㓜聪敏异常而有至性十嵗通尚书十五举业成时元鼎已沸乃辟常斋以屏世益求性命道徳仁义之说期于实践凡经史子集渉猎殆遍𤼵为文章髙深雄健得古作者意当国朝洪武三年郡邑交荐不就又明年由科目进其父语之曰吾家世受宋爵暨元不竞汝生命在斗箕此其兆也当思先世以儒道显希圣贤之迹立身行道非止于事亲当移忠于君也汝其勉之公拳拳服膺及至京除鳯阳懐逺教谕时方兵燹后学校甫兴日与诸生披荆棘建学官讲明尧舜禹汤文武周孔之道亹亹无倦士子多有成就上于天官考为九州二十五县最命未下而父卒闻讣哀号顿絶复甦凡治䘮悉从古制服除有㫖征天下愽学之士浙江布政使安然以公应诏既至访以至道日直翰林随班朝见钖晏西序制王朝觐仪改赐藩本书作乐章与京城钟鼓楼记太祖皇帝皆亲览寻陞大名开州知州𤼵其素藴以施于政寛而平明而恕不为浅功近利民皆安之复脩学宫建坛墠劝农桑均赋役得新籍戸三千口若干田赋称是㑹以疾归乡里明年徴赴阙御书姓名于䇿命覆检山东诸司牍奏日给食大官亾何授山西布政使司右叅政与右布政使韩宜可俱乘𫝊至官夙夜祗若以承流宣化为己任振纪纲恤民隠厚风俗清吏弊善彰恶瘅百司肃然上下虚心属目冀见真儒之用不意有以税粮挠法者按之不伏辜上章诬以事与韩同谪居云南临安箪瓢屡空不以介意日以经史自娱虽故人餽遗非义者一不受自总兵西平侯及文武缙绅莫不礼重之仰思朝廷声教溢于前代撰铙歌二十平云南颂一铺叙圣徳以润色鸿业以为碑铭记序杂文又若干卷洪武季年召回入翰林㑹太夫人项卒守制于家服阕回京太宗即位初授翰林侍讲未几陞学士阶奉政大夫居清华之地掌丝纶之命日承顾问宠眷益隆及脩太祖髙皇帝实录与永乐大典复为总裁书成赏赉优渥复督清文武官贴黄举有成绩两典文衡去取至公号为得人其年以疾终于官𦵏江宁鳯楼乡之原元至元丙子四月十五其生之辰永乐戊子七月十三其卒之日享年七十三配毛氏先卒继李氏丈夫子五曰宏曰荆先卒曰诚曰信克承其家曰贯癸夘贡士洪惟国家抚有万方民物康阜宜有博学耆俊之士咏歌徳业以贲饰一代之盛而公奋由科第累官藩臣虽暂屈复伸从跻输死用能以𢎞才硕学典司帝制黼黻皇猷润色鸿业为当代伟人究其平生克孝输忠服仁履义宜享百龄乃七袠有三而止邪其文章为当世所重在翰林为玉堂稿在黔中有南诏稿藏于家既叙其事复系以铭铭曰有伟王公观察之裔自唐迄宋代有禄位宗支蕃硕蔚为名宗诗礼相承文学是崇国家龙兴显用儒术公由科第幡然而出首振文铎寻部郡符教化肇兴卓有令誉养痾未几应诏而起出叅大藩政声赫炜青蝇兴谤白璧奚伤谪居黔中不易厥常受知元戎缙绅加礼文章愈竒志节益厉恭承召命万里向京预职纂脩弥光以亨曽未几时荣陞院长宠遇日隆士𩔖敬仰论思献纳期竭厥忠胡不慭遗翛然告终鳯栖之原是为𤣥宅墓石有辞适者必式左侍郎刘公墓志铭胡俨北京行部左侍郎刘公既卒其孤征以子与公故廼寓书奉状来求墓铭按状公讳辰字伯静姓刘氏其先沛人后徙鄞迁婺之金华则自公之曽祖三顾始也三顾仕元为明台上万戸府经厯㓜鞠于舅氏王遂因其姓故公之祖文璜父志皆姓王氏至公复姓刘公慷慨负气节喜立功业以表见于世初王师亲下婺州公首上谒署为典籖奉命使方谷珍谷珍令左右饰二姬以进公叱却之其人惭而退浙江左丞李文忠开省于严辟公置幙下以资赞画时元帅葛俊守广信当祁寒集丁夫浚城壕民苦之欲为变文忠檄之不听遂怒欲临以兵公请徃喻以大义俊即悔悟谢文忠意乃释既而授监办金华茶盐官秩满课最以亲老归养教授乡闾尝道遇故人李惟中死于逆旅具棺歛瘗之任昊母䘮不举遗金𦵏之未几二亲继殁执䘮哀毁不胜衣所居室庐仅蔽风雨饘粥或不继处之裕如也里人刘十八懐金入城遇二卒掴其金与饮醉之扶行水次欲加害公见力解之获免后以懐材抱徳起为广湖道监察御史临江同知陈斌受赇殁银工盗金皆坐死公为辨之得减死论居二年以蹇谔闻擢知镇江府兴废举坠勤于其政闻宋宗忠简公墓在丹徒荒秽墓田据于民即加封树复其田命墓傍寺僧收田之入以主其祀丹阳道接句容细民任负戴者徃徃因日暮行刼行旅患之公严为禁盗遂息郡中濒江田八十余顷嵗久沦没仍责赋于民公请于朝除之京口闸废舟楫不通东南漕运者转新河江隂二港以出江多为风涛阻溺公乃自京口至吕城百二十里去于塞甃石作坝脩闸门顺水势之出入于是公私便之然漕河源浅易涸每仰练湖以益水湖有三斗门亦废公又脩筑立三斗门成漕运之舟既通湖下之田益稔时浙江转输之民道其境上死者为收瘗疾者给米命以小舟送出境頼以活者数百人永乐元年夏六月以预脩国史知故实赐白金文绮袭衣陞江西布政司左叅政至则以久雨江水泥溢九江郡水濒江之田皆涝饥民为盗富室多罹其害公即檄郡邑劝富民出粟以贷饥者蠲其役以当其息官为立劵约明年偿夲粟由是富者乐从饥者得食南安贑州等九府荒田粮六万石有司嵗抑取于民民不堪公以闻悉蠲其额后以同官坐事相连免归永乐六年秋命下复起为北京行部左侍郎出特恩也公以老不任政日被顾问留京师者三年乃赐𠡠书文绮钞锭致仕归踰年复驿召至京命督工武当未行疾作又赐钞锭遣官督医给驿舟送还至常州毗陵驿遂卒实永乐十年七月二十三日春秋七十有八孙祚奉柩归𦵏文星门下阁塘先茔之次是年冬十二月九日也娶陆氏董氏董氏中书叅政嘉纳女陆氏有妇道子男二人征观观蚤卒女三人孙三人祚祺禧予与公旧同史馆知公为人直谅多闻而公亦以此自信有古节士风可尚已铭曰不挠不污而端其趋不激不随而安以居恩荣始终而善不虚呜唿来禩欲知其人视此刻珉肇庆府知府赠礼部侍郎王公神道碑杨溥世自汉以来有道之士有碑有位之士有碑用纪徳善勲业声名为世昭监故肇庆府知府王公以子官加赠通议大夫礼部左侍郎有道有位宜纪述公之神道公讳㤗字伯贞晋司徒导之后其先自金陵徙㤗和髙祖芳洲妣曽氏祖天隠妣刘氏祖臣则妣彭氏考竹亭先生元福建行省照磨改吉安路治中妣陈氏继李氏其先也公天资瓌伟襟度豁逹自㓜颕悟日记千言甫冠羣经诸史悉通大义𤼵为文章浩大如也常从安成刘云章受易经尽得其藴诸父启翁佥宪广西公徃省之由庾岭过苍梧憇桂林及启翁改知崇庆乃浮洞庭遡三崃至西蜀复来游京师足迹半天下而山川清胜皆在观览中一时贤大夫皆得与交游由是志意益恢𢎞文思益闳逺乡里老师宿儒亟称誉之自以为不可及其文学也公字学深得晋人书法若隂阳地理医卜方外之书悉得其要又余事焉公性至孝家居时母陈夫人病侍疾昼夜不解带汤药必甞而后进后及继母疾以官守不及亲侍抱恨终身启翁罢归无子公躬养之终身抚其孤女得所归处宗族亲戚故旧咸有恩意其接人以诚意未尝言人过失自奉俭约义所当存恤者不计其有无谪居安庆恬退自如所与处者无不敬爱尝曰吾所守者三言循天理而已其躬行之实也洪武壬戌朝廷聘贤才讲求治道有司以公应诏太宗皇帝召问论及太极公备陈其藴时天下应诏者五百余人上御奉天门试经学及时务擢公第一且命公次第其余上以为公论授广东按察司分廵雷州府海康县知县事㑹罢分廵佥事召还吏部请改官上曰江西秀才王泰颇读书授工部主事时工部尚书赵俊特为上意所眷注欲公与之讲学公初不知之也既莅事俊廼谕上意如此未几遭父丧去以家故滞于谒选坐是谪安庆者十年戊寅膺荐琼州知州复以母䘮去服阕改知肇庆其遭际厯履也为佥事至则询民利害兴革之故上言振寃滞恤孤寡防海冦革海北盐法之弊开时吕塘废渠灌东洋口皆切时务其移琼州父老闻之喜曰是先巡按雷州王公耶吾属有父母矣守将奏崔州黎叛请兵勦之公适至谓曰此但黎人讐杀耳兵发则祸及无辜请以身任其事乃遣廉吏徃察之已而果如公言黎得免其兵诸洞咸服凡令下趋承无后者琼田嵗三获所入甚薄租皆给守土将士将士每承其乏横歛之公令民每获则输其租民遂免害奸顽之徒惮公严明隂擿其过竟无所得遂愧服郡民健讼一事或连十百人吏縁为奸民不胜其扰多亾生黎中公谕以理讼日以简复业者万二千余口由是郡中无事乃脩学政新庙宇学者兴起为南最郡中尝大旱父老巫祝祷之终不雨公曰是吾责也乃斋沐暴露祷之烈日中明日大雨而半舎外尚焦然公再祷之复大雨是嵗郡大熟及去官送者十余里既去而思之不㤀其政绩也改肇庆时年七十有五以疾卒于京师永乐丙申七月九日也配欧阳氏克相君子为中族表仪继萧氏子二人长信仲直由翰林厯官拜吏部尚书女一孙男八人䆅国子博士种秬稹稚穆女三人诗文遗稿千余篇公卒时直以翰林脩撰偕其兄奉䘮南还是年十月某日𦵏泰和千秋乡新山原越五年原中有泉出乃以壬戌十月某日改𦵏云亭乡之聂家山直属余神道碑文余以不敏辞重惟皆尝得拜公其仪刑至今在目义不可辞为之铭曰诗书世泽廊庙器宜乡宜相普厥施乃临南服司宪纪乃分虎符専郡治所至故治治民心在我有余克攸济矧惟利器恒歛锐天之福善庸有既不盈其躬于其𩔖恩典骈蕃褒所自龙光自天烛幽竁谷可稜兮山可砺允矣我铭贻永世明名臣琬琰录卷十三卷十三钦定四库全书明名臣琬琰续録卷十三明徐纮撰南山黄先生墓碣铭杨守陈山环吾郡而其南若金峨诸峯尤峻秀先生乐之故自号南山而学者称南山先生无异词先生尝仕有官阶矣皆不称其官独举其号而先生之者崇其道也先生之道性乎天而成于自得其学圣贤为一鹄以知行为两轮尝曰学圣贤一分便是一分好人又曰明理务在读书制行要谨独此其所㠯道而学也方其少时已负文行之誉及其壮强益修耄老不懈徳足重于衆功足昭于时言足立于世其可谓有道而甚文者欤先生讳润玉字孟清世为鄞人曽祖长卿仕元蠏浦廵检祖启翁隠卿授徒父良以先生贵赠文林郎行在交阯道监察御史母严氏赠孺人生母史氏封太孺人先生方五歳侍母病夜不就寝家人已称其孝六嵗就坐立屹然不与羣儿狎书过目輙成诵师竒之十嵗行道见遗金不拾途人悉嗟异嵗十二闻郡守王公琎肇举卿饮酒礼于郡庠往观之黙识其仪归书于册师愈竒之嵗十有三时改元永乐命江南富民实北京其父当行先生诣官请代官少之对曰父去日益老儿少去日益长官异而从之踰年抵京受㕓北城外十里所沙漠寒沍茫无人烟先生与同役筑室城北闾倾訾给徭赋垦圃鬻蔬以为生人或不堪其劳瘁先生安之稍隙輙肆力于学以已心为严师而蕲造乎圣贤择然后语确不可易焉揆然后动端无所苟焉京有富翁仅一女招先生寓宿其家而同贾先生辞或问之曰瓜田不纳履也其慎行若此里中弟子多从之因教且学间为文辞不作组丽蔪刻之语而理致渊永人喜诵味之补郡庠生京闱乡试擢礼经魁㑹试授建昌府学训导丁文林公忧改训南昌府学蔚有声绩用荐拜行在交阯道监察御史出按湖广罪斥藩臬郡县之不职者至百有人威望赫然英庙即位以学政衰弛命廷臣举有学行者为宪臣以董之杨文贞公以先生荐遂陟广西按察司佥事屏浮藻奨俊贤士风丕变时冦起军兴都指挥呉某妄掠子女万余口先生劾而归之副使李公立人民死罪且数百人亦为辩出之万口称快南册卫在万山中瘴甚戍卒嵗死或几半为奏移于夷旷之地人感之至今丁史孺人忧改湖广按察司布宪亦严廵抚都御史李实张甚藩臬皆折节下之先生独无加礼而连黜墨官二人又皆其乡戚也故发愤诬奏先生不暗刑律先生弗辩也左迁和州含山知县浚麻湖以复逋租阅芦埸革其积弊徭均讼平民感恱之请老致仕寻以子隆贵封承徳郎南京刑部广东司主事闲居简出日惟玩味经义无厌足平生着述甚富以朱子尝欲编礼记附仪礼乃取仪礼所为四卷而以礼记比类附之不类者附诸卷末首亦各有意义又以五礼独缺军礼因取周官大田礼补之而以礼记诸篇载田事附焉别为一卷通五卷皆为之註释曰仪礼戴记附註以小学四书诸经註家或遗或悮撰经书补註以大学中庸㫖皆渊粤撰学庸通㫖以礼记深衣制十有二幅郑氏误註为裳而玉藻长中继掩尺註亦误撰考定深衣古制以四明新志芜撰宁波简要志以道德经隂符经古註皆昧各为之註尝因安逺侯漙问古兵法为註孙子其他备论理事曰南山录杂着诗文曰南山稿皆藏之家居二十载寿八十有九而卒时成化丁酉五月二日也卜某年某月某日塟某处隆具状属余铭呜唿诗有之虽无老成人尚有典刑老成人之重于典刑也尚矣吾鄞风俗自古朴淳大里之髙节董淡之纯孝可徴也宋庆厯淳熙以来诸老杰出表以驯行阐以正学既骎骎于古矣有国初士犹修徳行砺名节尚道学而文艺仕进不甚贵之逮于今则文艺日以盛仕进日以繁而向所谓徳行名节道学者或莫知省于是老成人凋谢尽矣而先生岿然若鲁灵光之独存后生小子有志于古者尚可宪而则焉今亦已矣噫痛哉先生性刚介寡交游其所称许者四方若李文毅公时勉薛文清公瑄不过数人而乡邦尤鲜独与守陈祖考栖芸先生虽显晦不伦而以道徳相契往还间人见两先生皆伟貌丰髯荘重严毅畏之若神莫敢即所谈惟法性道之渊文辞之粤未尝一语及世故守陈少撰杖履侍侧闻绪言为多长与隆同舍学且乆逮先生归老尚时获亲炙之故知先生为深宜隆之以铭属之也先生室范氏封孺人赠继室以舒氏五男长性永新训导次教次道宣义即次隆以进士累官四川按察司副使亷毅公雅政声章甚次达国子监生孙男廿有七曽孙男十有九先生位不满徳而年龄之迈子孙之显且若偿之矣况又有不朽者在乎铭曰在古圣人未始不学其学伊何道徳矩矱敷为勲劳着为言议以泽当时以觉后世譬彼天道生物为心霆雨发育日星照临是二道者葢难乎备姬孔至哉程朱其次爰及吾郡二敏四先深宁文洁亦各有传晚生黄公天性孔懿自其少时克已孝义长而好学昕夕简编心验躬履誓趋圣贤明理在书谨行于独发是二矢射彼一鹄乃齿乡论乃作校师道遵教洽厥声四驰廼陟于朝六察是职茹雪啮氷隼翔鹰击天子曰咨学政日靡慎简宪臣俾振而起八桂成林丹徼之极鴂舌卉裳在泮挟䇿先生不鄙示之周行沃醉俾醒瞽豁而明徙涖湖湘专典臬事鹭车所临风声逾厉彼贵方逞我守其恒哫訾慄斯则匪我能攻诋既成用宰百里斵楹为杙大匠斯鄙素位安命何怨何尤利兴害去惠泽滂流尚丹其心遽白其髪飞不尽韩归休于樾有子克肖亦豸其冠孙曽蛰蛰敬恭暄寒闲居简游旧着是阅渍墨磨丹之死不辍仪礼为经传惟戴记合而註焉晦翁之志经书补注庸学指归有刋彼误有拾此遗道徳隂符暨孙武子亦各注之以阐厥㫖深衣制幅误註为裳千载之谬一朝用章格言孔多厥有别录余文暨诗亦溢于椟古者不朽惟徳功言先生庶乎郷之前贤嗟彼蚩蚩躭宠与利行朱懐金以炫于世奄其逝矣湮㓕无闻孰与先生身没名存我铭斯立匪但焯徳且以砭愚庶其有怿右佥都御史汪公神道碑杨守陈都察院右佥都御史汪公被命整饬蓟州山海边备兼廵抚顺天永平二府越二载得疾请归未及报疾已亟舆至京师之居第卒成化十六年四月二十三日也年才六十有三自将佐守令下逮兵民皆悲慕不已交章列其行治请赐塟祭以宠异之制曰可旧典凡四品以上赐祭三品以上加祭赐塟今公官仅四品而塟同三品实异数也非有大得乎下而深获乎上曷克致是公姓汪讳霖字润夫庐之六安州人髙祖富徳安府同知曽祖景道莘县知县有能誉尝被赐金帛之徴祖克敬不显父洪麻城县学教谕以公贵累封大理寺丞母氏累封太恭人公承家训起州学登进士第拜监察御史出按云南操已慎布宪公谳狱多所平反吏民安之丁封寺丞公忧复职按浙江持其素益励时锦衣卫指挥门达方秉权熖熖其子商于浙自镇守官以下皆曲意恱之以公独不礼也归譛之达怒遣校尉侦之卒以无罪也还掌江西道适今上嗣大统言官劾门达抵罪荐前都御史王公竑李公秉皆复任天下称快公预力焉先是两广蛮冦出没且十载屡征不克至是命赵都督同知辅率师征之遂命刘御史庆与公察官军有主事与冒功者皆寘之法公与刘恊心申令师肃然惮之自京抵两广所过按堵且以䇿賛师擣贼巢穴如破竹既而审首级有妄者斥之俘获有系吾民者纵还其乡凯奏论功拜公大理寺丞秩满陟本寺右少卿寻擢都宪被饬边抚郡之命遂乗驿徧所治戒将佐练士卒葺城堡楼橹简器械军声用张敌莫敢犯且厉守宰俾勤恤民隠无或迫违旧例边军粮饷永平府给古北口蓟州给山海闗皆以车运费重而途艰然縁边米价颇贱公请以银代粮分给之兵民两便皆欢欣戴感之公性孝友䘮父哀甚迎母就养京邸逮都宪考最例进阶公请辍阶进母太恭人之封及死惟以弗克终养为恨焉至公之为人寛厚温恭临政详慎未知徼赫赫名然其所治无论朔南人皆恱慕之公娶张氏封张孺人子男五人长曰睦隂阳训术次曰晓曰暐俱州学生又次曰昉曰㫰孙男十有二人睦辈卜塟于其州之地既请丘祭酒仲琛铭周侍郎尧夫表矣乃复请余碑焉余与公有雅弗克辞系之铭曰六惟古国皋陶所封于今为州公家其中公之髙曽以逮于今三世显荣公大厥绍奋登甲科遂典六察威惠所加六诏两浙两广麻沸帝命师征公监以宪有闻无声孰狼孰贪孰勐如虎孰敢干令以犯吾斧运筹位帅师捣贼窟封豕长蛇是絶是忽矜彼系累有我赤子从而释之还厥宅里奏㨗第勲丞于大棘贰卿无何都宪是职惊车按边将士用锐髙城深壕敌駾而喙督守与宰字其下民雨稿俾秀化愁为欣胡不耄老仅耆而逝小大迩遐交伤并喟天子有诏斧封巍巍刻石墓道过者式之少詹事柯公传王㒜学士柯公讳潜字孟时别号竹嵒兴化莆田人其先晋江人五代时有讳寳者官大理评事徙莆之武盛里生宗戸部员外即崃戸部主事长阳尉济长阳生朝阳令璇璇之孙赠承事郎昱再徙邑中安乐里今所居何山是也承事生海丰令新之由海丰二世海阳尉峃海阳以下又六世至公髙祖宪孙曽祖君寳祖徳平皆不仕父原琪用公贵累封奉训大夫尚寳司少卿兼翰林院修撰配戴氏累封宜人公生有竒质颕异絶人数嵗能作诗十五能为举子程文从乡先生林知县庭芳方行人澥游补邑庠生正统甲子领乡荐当赴㑹试以未忍离亲未果行遂携书入莲峯僧舍讲读不辍戊辰㑹试中乙榜辞弗就教职入胄监攻苦敷淡益肆力于学景㤗辛未再至礼部遂中甲榜进对大廷赐状元及第赐朝服冠帯公上表谢越数日授翰林修撰公丰神峻整言动谨饬是时翰林诸老多在咸爱重之为之延誉未几赐五伦书正经四书寻用荐入经筵自是凡朝廷用人有制作加恩典公皆与焉壬申四月陞右春坊右中允兼修撰五月预修歴代君鉴书成赐白金千两绮二表里甲戌二月礼部㑹试为同考试官五月预修寰宇通志三载满授勅命进阶承徳郎推封二亲及妻戴氏继室俞氏丙子五月通志成陞司经局洗马仍兼修撰加赐白金文绮八月考应天府乡试舟维淮扬有举子鬻私者暮夜投公公叱之彼固以请以所赂遗置公前公怒命执付有司治以法是秋埸屋肃然比掲晓咸称得人还朝乞归省未行英庙复辟改元天顺更授公尚寳少卿兼职如故仍许归省己夘二月命修玉牒庚辰春命偕吕学士原考礼部㑹试十二月命充东宫讲读官寻给命进阶奉直大夫加封其父母妻癸未二月复命偕陈学士文考㑹试㑹埸屋火罢甲申今上即位以随侍恩陞翰林院学士三月有㫖选进士年少质敏者李东阳等十八人入翰林院庶吉士命公教以古文词学八月上御经筵勅兼经筵官仍赐白金三十两寳钞三千贯文绮二表里九月奉㫖纂修英庙睿皇帝实录成化改元八月考顺天府乡试九月玉牒成赐宴兼赐白金文绮寳襁丙戍廷试典读卷赐钞千贯是月再奉㫖教庶吉士林瀚等二十四人十月赐新刻贞观政要十二月命掌翰林院印丁亥五月实录成陞詹事府少詹事兼翰林院学士赐白金三十两金织綵段三表里折衣罗三表里赐宴礼部十月赐大明一统志戊子二月命日侍经筵讲读自辛巳迄戊子凡遇午节輙赐牙骨聚扇上有御制清暑歌解愠歌及诸家绘画金织扇袋五色圆寿丝缕虎头绦画艾虎七月有诏议慈懿太后山陵事内阁大臣先进章公率僚属继进论合塟于礼为宜明日文武羣臣复继进未得者公复具疏期以死请曰朝廷大事臣子大节舍是奚所用心顷之俱召至文华殿谕可其奏衆懽唿而退十二月赐经筵儒臣七人袭衣冠履公已闻父䘮上命即其家赐之既而有司为少卿公请祭命并与塟盖异数也公感激御哀就道抵家不入中门寝苫枕块不脱绖帯择塟地于所居东一里许和温山麓以不忍离丧次图绘形式付其弟通州学正江董成之时母戴宜人在堂事之逾谨备极甘脆己丑九月季弟澍病亲为调药比卒殡殓皆厚后朔望易期服哭失声而后返衣衰居苫次君子谓之有礼庚寅正月戴宜人属疾越五日卒公哭踊絶而复甦朝廷闻之复遣官谕祭辛邜四月有诏起复祭酒缺员久难其人上知公刚方将用之以厌士论公闻命具疏乞终制大畧忠与孝岂有二致事君事亲初无两心使亲丧可短则他日所以事君者可知矣上览疏许其终制公素无疾至是以乆居苫块患在是风痺未平而寒热继作公自知不起唿学正君与之诀瞑目而逝时癸巳八月十一日也年五十一讣闻上悼惜遣官赐祭复命工曹营塟公娶戴氏先卒继俞氏南京礼部侍郎纲之女子三长森次林戴出季宗文侧室王氏出女二公天性孝友事亲养志友爱二弟抚育从子尤极恩意念季氏早没悉以先公所寝室让与其子室壁而自与学正君别作室于都㕔东西以俭陋自居人以义称公禀气峭直操行取舍发为文章严整有法类其为人其为诗新清微婉尤有风致其性喜游供职之暇时偕二三知己穷览胜槩雅歌投壶分韵赋诗襟度豁如也既综院章即词林后圃结清风亭亭下鉴池莳莲决渠引泉公退宴坐其中又翛然若真登瀛洲者至于遇事感发言论侃侃掦㩁古今较然自负如公者可谓动静不违守之以正者矣故虽官庶僚已系天下之望位日通显望日益重虽尝以圣贤之学启沃圣心其平生所藴蓄抱负葢未及少施于天下故其殁也匪徒士君子伤之虽天下苍生其素所属望者葢不能无缺然也使天假其年上柄用之其所经纶賛理宜何如哉予闻之宋儒明道之卒也或有问于富韩公公曰伯淳无福天下人之无福又不知今日之知公者有如富公之知明道与否也㒜忝与公同年及第同官翰林二十年辱公契受为深公易篑时其家人咨以后事公无他语第曰尔徃南京见王学士访之噫顾予何人敢承公死生之託耶阅月讣至予既为位哭之谨论次其平生以为传授其子孙宗支使传焉太常寺卿王公墓志铭王㒜公姓王氏讳献字催臣号退菴杭州仁和人也曽祖讳思诚元医学提领祖讳性安冠帯医士赠太常寺卿兼翰林院侍读学士祖母杨氏赠淑人考讳智初封编修后累封赠太常寺卿兼翰林院侍读学士妣顾氏亦累赠淑人继母俞氏封太淑人公天资颕异覊贯知读书记诵日数百言不烦熟复即终身不忘十五学通经肄笔作举子程文十七领乡书明年景㤗辛未登进士第与状元柯潜等二十八人同进学东阁赐居第给太官酒馔及膏纸费命内阁大臣典领之葢不别立师不出就外署一如永乐初科故事公感际遇益肆力于学工古文词在同年中最号敏瞻时公犹未娶吏部侍郎淳安项公见而竒之以女妻焉癸酉授编修与修寰宇通志陞修撰天顺初乞归省赐路费钞逾年还朝命入内舘授中贵人书癸未春同考㑹试㑹贡院火秋复试复为同考是科先后两入帘不改命者惟公一人丙戍修撰秩且满先公讣至即日陛辞星行抵家治丧塟戚易两至暇日与乡人接恂恂厚谨无一毫早达贵侈之态人以为难寻用荐起复之公疏乞终制服阕陞左春坊左谕德兼修撰庚寅命充经筵日讲官赐大红织金袭衣束帯冠履辛夘再赐大红罗衣一袭是秋主考顺天乡试壬辰充廷试读卷官赐寳镪千缗未几陞翰林学士癸巳赐金帯本朝学士非典密务侍日讲者皆不与是赐葢异数也乙未复充廷试读卷官赐寳镪千缗丁酉朝廷用儒臣议追崇先圣礼乐遣公祭告阙里北还适所尝与修宋元通鑑成陞詹事府少詹事仍兼学士戊戍皇太子出阁命侍讲读于文华殿又命偕学士南昌谢公教庶吉士梁储等于玉堂外署满三载乞恩移封父母诏许之今后凡朝臣五品已封者即四品不封先公既赠谕徳又加赠詹事皆兼两衔妣亦由宜人加恭人人罕与为嫓辛丑主考㑹试壬寅修文华大训成陞今官甲辰丁未再充廷试读卷官复赐寳钞葢自擢第入翰林于今三十有七年先后握院章者十有六年而年已五十余后进推公为先达知己期公于大用公虽谦不自居而亦颇自信其必至然讫不登枢筦履要剧以少展其所抱负君子惜之所谓行止非人所能为而天实为之也公为人性度夷坦襟宇澄霁与人交洞见表里为人谋不择利害尝有同官最厚者卒而子㓜家事为二弟所将公忿然不平乃拉二三友为之处分不得逞遂造为无根之谤以诬公好事者从而扇之公虽弗为辨而亦不能释然于懐卒之以此龃龉终身而不克永年于是识者又深惜之谓人衆胜天而不可尽诿之命也公学春秋三传作诗文有竒气好论而切于用事作字亦飘逸类其为人客至对奕终日其所自奉虽俭而供具必丰比遭谤则罕与人接过亲旧亦寡言初拜官时年方少而癯𦕈中嵗渐丰腴比年乃更羸然如不胜衣葢时已属疾犹日侍朝供职相知者才一再晨不见而公已易箦矣成化丁未八月四日也享年五十有四讣闻上悯惜之赠礼部左侍郎遣官谕祭命有司营塟殁后三月兄惟贵自乡邑来归其丧以某年某月某日塟某山某原因念公之子霆乆废于癎疾虑无以绍其嗣乃请于朝以其仲子云后公制可之併以云为国子生俾之有世禄焉吁哀恤之典厚矣公配项氏赠淑人先十二年卒生男一即霆女三继刘氏亦卒侧室生女三皆㓜予曩在景泰初与公同年及第同读中秘书又同官翰林同居一坊交相契而往还甚欵宻一日公与童庻子大章过予大章好谑浪喜恱相谈死生之理自谓其体太魁硕当不寿公亦清修不耐老吾二人先死铭皆于予是属葢予仅长大章一嵗死先后未可知若公则少予十稔我铭当以属公皆笑而颔之后予去官南京二十年不迁大章卒予不及铭惜其自立大节如不附石总兵求官至挽之不去解纷二朝士廷辱石氏之党上怒索其人而大章不妄指以逭已责当时称之而后世无传焉予深有负于大章也顷予被召北来而公之殁甫十日谓可圗践言于公而公家不予知遂不嫌自售请于编修君得其所述事状为按而序之葢千载之传虽不宜託之芜陋谫浅之词而片言之诺庶足以全夫朋友死生之义故不复他恤而卒为之铭铭曰仕既逢时位亦不庳直骛横驰靡适不宜胡啬其施而止于斯尚永于垂刻此铭词戒轩先生传杨璇先生常郡钖邑人也讳善字择贤姓冯氏故邑着姓髙祖亨甫曾祖达卿皆业儒大父彦嘉福建都卫经歴父景春先生天才极髙性刚果遇事不少假借故号戒轩以自惩时学者未知所尚慕先生立言行已皆以屏斥浮词敦尚实行卓然为东南文学之倡年二十为州里师摘𤼵疑义为学徒陈道诸老生无能论难者长益肆力文学期厎于实用宣徳初兵科给事中陈圯左迁邑丞察其贤以经明行修荐为本县儒学训导先生辞不获迺曰庙堂之臣恢𢎞事业学校之官陶冶人才人才成则事业见卑其职岂朝廷养士意邪乃拜受之先生虽以书经起家而博通五经其论学术则曰五经一理也兼通而时出之始克称儒自汉以来儒者执一经以名家非所以博学而反约之也其论道统则曰斯道在天下有原有统原出乎天统存乎人吾邑自俞尤诸公得接文靖之传于绍兴嘉定间既久而晦蚀数百载之下岂无上接其传者乎乃建议以为圣贤乃儒教之根源道徳之脉络学宫旧有祠多歴年所浸至芜废今宜以中楹复祠文靖公以下五先生东楹则祀乡先贤如唐李绅辈西楹则祀有功于学校如元虞荐发辈上书当道遂从其议葢先生以继往开来为己任倡明道学力拯頽风复还于正是以士子翕然从之而先生之革俗弊不用浮屠大为时辈诋笑缙绅间亦有毁其难行者乃取朱子家礼质以太祖髙皇帝御制孝慈録等书并朱子后来所行与家礼不同者逐节笔之如丧礼旧以嫡继慈养母斩衰三年祭祀则四代共一祝板之类皆革去家礼旧文一遵国朝制度如深衣续袵钩边丧礼惟父母用哀辟领负版与夫祭礼冬至立春不祭始祖之类一以朱子晚年所行为主家礼原文不复载録以至引用诸书并汉唐宋以下诸儒居家杂议有可依据者卒为一编名之曰家礼集説叙而习之以立修齐之本大意以为时有古今礼有损益修而正之变而通之此家礼旧文虽少变于今日而未始失其礼意也知礼者是之其书遂行今江南士庶家皆遵之民风亦为之一变初先生父以诖误备边母悲哭丧明先生帣鞲侍养躬自洗濯衣不解带者十年母目复明至是父归卒庐于墓者三年有司欲举孝行先生以母老固乞近地迎养奏可复陞安庆望江教谕先生自负甚逺恒欲章封事论天下大计复念犯位卑言髙之分则又叹曰时不我值命也奈何一析去牙角既无所发其忠爱则以劝进后学为事旁引曲谕务启其聪明故出门下士随才各足一时登拔者独盛于他郡尝典江西乡试黜浮崇实士论多其得人景泰纪元以秩满赴铨曹见撤民居为巫立庙走告大宗伯胡公濙愿罢其役词气激切胡公壮之谓其心术正大不宜屈置闲散方将荐闻而先生竟致政归当是时年六十三矣又十三年而预自为志又三年而终得年七十有八其自志曰昔孔明自比管乐时人莫之许今时人许先生有匡世之才卒靡冷官而止人皆惜之先生无闷也其教人以伦理为本词章次之化导谆恳能得士心故没而士子思之有司崇之钖山望江各崇祀于乡贤祠有子三人泰济豫泰世其业领丙子乡荐其平生所着扶树教道有戒轩文集若干卷宣寄性情有戒轩诗集若干卷参订古礼有家礼集说敦厚风俗有钖山望江二志其门人分职中外者自郎中李灏以下余二十人具载先生自志而独以璇为合志故于其殁也既表其墓以为天下恸复疏其事为传俾泰附之家乗以俟史笔论曰余读戒轩等集知汉儒之不好法言也道之行废命也先生为贫而仕非有行道之责既老不自休抑有何也孔子云文王既没文不在兹乎安定为苏湖授敎门人皆有可观后世与韩范并称立功与立言所得有不同哉然先生非儒官亦不能着书如此云戒轩先生预述墓志铭失名戒轩先生钖人也冯其姓善其名择贤其字父景春不仕大父彦嘉福建都卫经歴曽祖达卿髙祖亨甫皆不仕卒戒轩平生读圣贤之书乐圣贤之教求尧舜禹汤文武之心志尧舜君民之志不戚戚于穷恒熙熙自足年二十受徒州里三十九举经明行修任钖庠师转崇明六十试官江西六十二致望江教谕政归钖奉母终老焉以父母即天地严加孝敬故于生事塟祭一遵于礼不敢有违其为人性刚劲触事易忤一毫剉人若挞市朝故号戒轩以自抑其性气先生天才颇髙识量亦异于衆善料事人亦借服门人即中李灏布政杨璇叅谟冯諲佥事谈泰府县职陈给王纳辈学职杨盛唐旭辈二十余人施政立事惟杨布政合其志尝曰天下人才一邑人才也吾邑若此余可类推后世不及唐虞三代者人才为之也恒欲封事时政不敢犯位卑言髙之分吁孔明穷耕南阳自比管乐时人莫之许今时人许先生有匡世之才望先生有匡世之佐任卒靡冷官而止人皆惜之先生自若也使先生果能显任其能匡济否乎或曰先生志尧舜君民之志得其位必行其学恐行其学不能阿顺不得久居其位冦凖韩𤦺贬斥未尝无也在朝见撤民居为巫立庙往告胡宗伯劝其力諌罢其役愤切言激人笑其戅以此观之可见其忠君爱民之心正大矣虽然此皆空言特论心之所存而已先生自致仕归自以不能行道济时恒歉于中录医方合药以拯民疾达家礼以正民俗修志书以笃民风躬行孝弟以敦伦理俭治家以杜华竞乡邦吉凶事咨访而后行奉母之余惟琴棊适趣而已不预余事以书经起家教其冡子时㤗登景㤗丙子科吴启榜乡贡进授河南渉庠教谕分俸就养于家天顺六年七十五嵗自感康宁无恙安享天禄倣杜牧之生前自为墓志越成化乙酉六月十六日卒于正寝享年七十有八嵗卜以是年九月十六日塟于开原乡惠巷之原从先兆也配卢氏先卒生三子长泰娶秦叔象女次济娶殷序賔女庶子豫娶周信民女女一适谈熙呜唿若先生之生平出处渉歴备至弗畔于道式克至于今日休亦百中之一二耳懿哉乃系之以铭铭曰教官三纪归老巖阿人以为少我以为多存顺殁宁吾末如何自吟不尽留后人歌明名臣琬琰续录卷十三明名臣琬琰录卷十四钦定四库全书明名臣琬琰録卷十四明徐纮撰河间忠武王张公神道碑铭杨士竒王讳玉字世美姓张氏世家河南开封之祥符曽祖某祖某父天祐皆追封荣国公曽祖妣某氏祖妣刘氏妣王氏皆追封荣国夫人王初仕元为枢密知院已而灼知天命洪武乙丑自拔来归我太祖髙皇帝礼遇甚厚玉感奋思效戊辰従征渔海子哈勒哈之地以功授济南卫副千戸又従勦布昆特穆尔至延安延州还陞明威将军安庆卫指挥佥事庚午从征永顺散毛诸洞辛未逐北敌之侵边者至鸦寒山而还调燕山左䕶卫癸酉追敌之黒松林甲戌征野人等处陞都指挥同知戊寅朝廷用谗加兵亲藩事急太宗皇帝不得已举靖难之师帷幄谋画悉以任玉玉推诚致虑夙夜不懈事可否进止衆论纷纭未定者玉正色数语决之咸中机宜故凡举措必资于玉首用玉策辱北平九门抚顺讨逆三日城内外悉定师将南出玉曰不先定蓟州将为后患蓟平余不足平时蓟守州马宣谋起兵迎拒上命玉讨之玉至谕之不下环城攻之宣率衆出战遂执宣杀之并执指挥毛某玉知其可用释不杀送诣北平遂抚集军民是夜急趋遵化豫戒将士止杀曰师行以得民心为本遂简敢勇士四鼓登埤开其城门将士皆入城中始觉守将率衆拒战执其将斩之余不伤一人将吏悉随玉上谒遂移师永平密云皆望风输欵从至滦河玉进曰都督潘忠杨松在莫州阨吾南路宜先擒之上悦遂亲发兵命玉为先锋用其计取涿州雄县生禽潘杨时长兴侯耿炳文率兵二十万屯真定玉自请往觇之还言军无纪律且其上有败气无能为上至无极以敌衆我寡欲试诸将勇怯召问今举兵所向且度可必胜否衆未有适説玉曰今当径趋真定彼虽衆然新集未齐我军乗胜一鼓可破之上曰玉言合吾意吾倚玉一人足办明日抵真定接战耿炳文大败几被擒获其左副将军马都尉李坚石副将军都尉甯忠及督都顾成等斩首三万余级获马二万复败安陆侯吴杰军上召玉谕曰汝之功也非汝与吾意合不及此永平驰报江隂侯吴髙等以辽东兵攻围城急又谍报曹国公李景隆引兵数十万将攻北平城上与玉谋先援永平既至髙等望风弃辎重遁玉从上追之斩获甚衆玉言大宁去此不逺请移军袭之可免后顾从之遂从攻大宁自辰至午城破斩其都指挥朱鑑执都指挥房寛下令安抚城中顷刻而定北平报李景隆兵围城遂旋师玉请先攻其营然后归援从之径擣景隆营大战三日城中亦鼓譟出表里夹攻景隆军不支大败遁去从攻广昌蔚州进攻大同悉下谍报景隆收溃散卒号百万且复至玉言兵贵神速先事者胜请往驻白沟河以逸待劳可必胜也上命玉率衆驰往驻三日景隆兵至玉以精骑驰击之斩馘无算景隆复大败收余卒退保济南乗胜追击围其城既而解围还攻沧州获其大将徐凯进攻东昌敌列阵决战上以数千骑绕出阵后敌围数匝上以冲击而出玉不知上所在突入敌阵大战连杀百数十人玉亦被创而殁十一月二十五日云春秋五十有八上哭之恸既旋师诸将皆侍语及东昌事上曰胜负兵家常事不足计所恨艰难之际失张玉良辅吾至今寝不帖席食不下咽陨涕不已诸将皆泣上既正大统行报功之典顾侍臣曰张玉才备智勇论靖难功当第一惜其蚤殁赠奉天靖难推诚宣力武臣特进荣禄大夫右柱国追封荣国公谥忠显进封其三代考妣仁宗皇帝在春宫数与侍臣言张玉识见谋畧卓然老成非诸将所及且端方匡直之益诚难得也既嗣位加封河间王改谥忠武告于庙以配享太宗亲制祭王之文有秉义懐忠一心为国靖难之际发谋奋勇百战当前所向风靡大功垂成挺身陷阵惟义所在视死如归忠精贯于星日功烈扬于竹帛之褒盖王为人庄重果毅涉猎书史明其大义而识虑髙逺治家礼法秩然奉命行师纪律严肃与士卒同甘苦未尝妄戮一人毎语麾下曰为将当溅血战袍流芳汗简葢其殉国之志素定古名将何过焉配王氏枢密院判执中之女累封王夫人子男三长辅起武功累进奉天靖难推诚宣力辅运佐理武臣特进光耀大夫左柱国英国公太师监修国史知经筵事功徳茂硕为国元臣次輗神策卫指挥使次軏锦衣卫指挥同知女一永乐中册为贵妃孙男六长忠授勲卫次鑑次瑾次斌次集余陪太师公在史馆经筵久以余永乐洪熙从臣实闻二圣所尝论王者应铭神道之碑乃叙而铭之铭曰文皇奉天中兴邦国桓桓忠武奋起羽翼帷幄密勿长策深画上契渊衷鱼水之得义旗肇举仗剑先驱城九门功其权舆取蓟遵化如探穴雏执其抗锋摧朽折枯龙驭既南大斾在前连下雄郑遄奋常山长河无险铁城不坚抚降殱逆徳威并宣决志敌忾遑恤厥躬精诚贯日劲气吐虹聊城之鏖发忽上冲先轸战旗千载一忠王劳在国王绩在史王嗣象贤益闳以伟带砺山河廷有明誓清庙陟配逾千万祀成国朱公东平武烈王神道碑铭杨士竒天命仁圣为下民主必生文武材畧恢杰𢎞伟之士为之辅翼相与协力一心靖暴乱致治平以建非常之功夫肇创之绩难矣中兴尤非易也故前史賛勲臣率以肇创中兴并言若我太宗文皇帝龙兴北藩安社稷于将危保皇业于永固其功葢又有难者以一隅之衆而应四方强盛之敌靡坚不摧靡刚不驯固自天之所定亦必有材畧恢杰𢎞伟之佐以效夫疏附先后奔走御侮之能是以大功之成勃然莫之能御也若时东平武烈王其伟然特出者乎王姓朱讳能字士𢎞世家鳯阳之懐逺曽祖考某妣某氏祖考某妣某氏父亮从太祖皇帝征伐有功累陞武毅将军燕山中䕶卫副千户谨持行善抚士有誉于时母某氏王生有令质自少喜读书事父母至孝洪武甲戌袭父职事太宗皇帝于藩邸小心慎恭未尝少懈而抚恤下人一如其父甚为上所信任朝夕侍不去侧奉天靖难之师初兴帷幄密议惟河间忠武王与王预焉时北平三司之交搆造祸者王与忠武建议率麾下首擒之遂夺城九门抚绥城内外三日人心大定引兵攻蓟州禽其将都指挥马宣等遂取遵化永平密云从上攻滦河既还从充雄县首破其东门敌衆败走追及于月漾桥执其总帅都督杨松潘忠等复追其余衆于郑州斩获不可胜计乗胜长驱入真定大败长兴侯耿炳文兵时王独与敢死士三十余人追奔至滹沱河炳文衆尚数万复列阵向王王奋勇大唿冲入敌阵敌衆披靡自相蹂躙死者无算弃甲来降者三千余人上大悦赐书褒谕永平驰报汪隂侯吴髙以辽东兵攻城急王从上赴援髙遁去王追及之多所杀获遂从定大宁戮其拒命抚辑其衆而还时曹国公李景隆率兵攻北平城王从上至郑村坝与景隆兵遇大战败之进攻其营又败之景隆兵列营九门者连败之城中亦出兵夹击景隆狼狈走王从攻广昌蔚州大同次第悉下景隆复收溃散之卒号百万来攻上亲摧之王为前锋午至白沟河败其都指挥平安军及申又与敌兵战大败之明日王领左哨当前锋又大败敌尽克其砦敌尽走保济南王率衆迫之至铧山敌严兵列阵以待王连破之敌衆释兵降者万余人王以闻上悉抚而纵之葢自是敌兵戴徳皆愿来归无复鬭志然上得之即遣之不留王从攻沧州先破其东门入城斩首六万余级敌震惧遂获其总帅徐凯进攻东昌敌列阵决战上以数千骑出阵后敌围上数匝王奋力翼上以出进战夹河王为竒兵先锋大败敌将盛庸兵又败平安兵于藁城追奔至真定战其东门斩首万余级遂彰徳及定州𠞰西水寨已而败敌将李文于徳州遂克东阿东平破汶上诸寨设伏淝河败平安兵十万余进战小河为敌所乗稍却诸将遽请旋师独王力劝上行曰用兵未必常胜岂可因小挫辄自沮项羽百战百胜竟亡汉髙屡败而终兴自殿下举兵以来克捷多矣此小挫何足置意但当以宗社为重整兵前进耳上抚掌叹曰尔言深合吾意遂行至灵壁敌盛兵迎战王先登陷阵大败之生擒其副总兵陈晖平安参将马溥徐真及都指挥三十余人获马二万敌衆死者尸蔽原野降者数十万人悉纵遣之进克泗州渡淮败盛庸兵遂克旴𣅿下扬州从上渡江入京师内难平诸王臣民推戴上承大统论靖难功王居首赐号奉天靖难推诚宣力武臣特进荣禄大夫右柱国左军都督府左都督封成国公食禄三千五百石子孙世袭赐诰劵追封三代考皆成国公妣皆成国夫人永乐二年命兼太子太傅四年安南黎季牦弑其国主毒虐下民拒遏诏使数谕不悛遂𤼵兵讨罪命王总兵佩征夷大将军印率左右副将军左右参将及神机横海骠骑游击鹰扬五将军兵八十万讨之濒行上亲送之龙江师至广西上顾侍臣曰朕夜察天象西帅有忧其朱能乎然能足办斯事朕第虑气候非其所习耳踰旬讣闻上震悼辍视朝五日一时同王从举义者永康侯徐忠等十数人皆入奉慰上洒泣曰方艰难时协心一力相济能其首也且其素存心行事皆应逺到曷遽止此言已益酸楚左右皆流涕莫敢仰视盖王至龙州婴疾薨十月初二日也春秋三十有七上亲为文祭之宸衷悲怆溢于言表读者皆为泣下赙恤特厚追封东平郡王赐谥武烈并加赠其三代皆王爵仁宗皇帝临御特诏王配享太宗庙廷赐祭之文尤极褒重盖当时元功之首也王颀然魁硕勇力过人器宇宏博知识髙逺雍容端重辞气温裕广坐羣议王折衷之词简理当无不心服善驭将士教训抚恤亲若父子纪律明肃无敢踰越毎遇劲敌大唿驰鬭以一敌百敌皆望风辟易懐绥降附恩惠周至出谋制胜靡有遗策尤善用才人卒归心虽古名将不过是也葬昌平北泽山之原配王氏屡封东平郡王夫人子男若干长男袭封成国公太子太保孙男若干永乐初某侍讲禁林凡军国事预陪廷议恒与王接知之有素至是太保公属书神道之碑敬叙而为铭铭曰明圣之兴天实命之必有名世辅翼攸资文皇大圣奉藩恭恪天将启之内难奄作有不得已义旗载扬彬彬文武风云奋兴于时东平雄才𢎞畧夜寐夙兴宻待惟幄刈违抚顺式宣徳音环城中外有截一心金戈所向渔阳风靡永平不固大宁倾圯复顾无虞前驱翩翩折朽雄郑摧坚中山益都追奔沧州殱逆咸奋先登电扫霆击青齐既帖踊跃而南持志决徃宗社为心灵璧疾下长淮飞渡茫茫圻甸有迓无拒大江无险内难廓清翼龙升御天开日明国有元良遂兼储傅端肃之行寛仁之度南交弗靖奉命徂征师未出疆大星堕营天不愸遗堂柱遽仆帝闻䀌伤䘏与隆厚忠存社稷勲载简编伟哉嗣兴显显象贤河山有誓追崇有诏皇明万年永配清庙定西侯泾国武勇蒋公神道碑钱文通蒋周公之𦙍以国氏汉末有讳子文者淮南人仕为秣陵尉逐盗至钟山而亡大着灵异隆于祀典子孙散处于淮代有闻人而公其裔也然未有如公之显者公讳贵字大富扬之江都人父从龙当元之季以义勇附太祖起淮甸洪武十一年𨽻燕山中䕶卫侍亲王之国即太宗也公生有大志恒念父功屈人下甫冠即代后三十一年举义克雄县攻大宁战郑村坝取广昌蔚州白沟河战胜围济南囬取沧州战夹河藁城克西水寨败敌将平安军于肥河战灵璧收泗州遂渡江入京师功成论次自十夫长陞至昌国衞指挥同知后征交阯四征沙漠败阿噜岱于九龙口洪熈元年复至大松岭禽杀敌衆陞都指挥佥事调掌彭城卫事宣徳二年四川松潘夷叛以公充右叅将率兵捕之首募乡道从东路险絶处攀縁而进贼惊曰兵从天上来耶一日战十数合以全胜闻赐𠡠有夺桥斩关如古良将之誉明年陞都指挥同知镇守宻云诸闗畨夷复叛仍充叅将讨之寻陞左军都督佥事充副总兵公谓夷性变诈非长驱扑灭患未可弭乃大阅士连破黒虎等四十余寨斩首千五百级生禽称是投崖箐死者无算夷遂宁谧赐𠡠奖谕陞都督同知充总兵官佩平蛮将军印镇守其地凡事有利害悉奏罢行之就威州千户所建州治兴儒学使知所教列屯而耕易木栅以从逺近堡垒相望使知所守廪庾以足人心大安正统改元召还陞右都督时西儌伪王阿勒坦等冦丼凉邉将屡失利命公佩平西将军印率京营五千骑征勦凡陜西及丼肃凉州等处官军悉听莭制兵至镇畨出鱼儿海子哨还时部长巴圗博啰率衆犯庄浪公命将御之生缚博啰等百余人谍报阿勒坦屯伏河西遂蹑踪倍道至乱山奋勇冲入且追且杀至石城泉斩首二百余尽获其马驼衣械时有逃奴来言阿勒坦所在公议即徃副将李安沮之公㧞剑厉声曰汝任邉寄肉食且数年坐视其纵横不制尚掉三寸舌以挠我师敢复谏者死乃䇿马前驰见贼遂整阵而前生禽男妇数十人送营谍复知其不逺令军士疾走至乌鲁斯猝见彼牧马遂约冲马羣以鞭击箭櫜声惊之马尽佚敌既失马皆挽弓歩战不决既令衆跃马挥刀齐入以旗牌手督之遂大㨗内擒一畨译审自石城泉败衂止余八百精勇者公得其情乃分为掎角势列五百骑为左右翼纵百骑登髙峻疑之既遇贼夹击转战逾九十里阿勒坦窘死西土遂宁㨗闻遣中官赍綵段白金宴劳封奉天翊卫推诚宣力武臣特进荣禄大夫柱国定西伯食禄千二百石给世袭诰劵封追其曽祖三公祖八公父从龙皆定西伯曽祖妣杨祖妣杜妣程皆伯夫人留镇甘凉四年召还以云南麓川宣慰思任发屡㓂邉六年命公充总兵官佩平蛮将军印赐蠎袍银盔甲以行公与总督兵部尚书王骥至云南衆谓瘴𤼵不宜进公谓尚书曰贼毒吾民甚可坐视耶遂遣兵勦之贼势稍却师集金齿分三路进而公与尚书从中路合上江兵夹攻㑹南风大作纵火四焚矢石俱下如雨公乃擐甲鼓勇而前贼大溃斩首一万余级地尽赤移屯腾冲贼据木笼山为连寨环山塞流又驱象为阵合数十万人于马鞍山公悉破之势如拉朽直擣巢穴荡无遗氛贼父子仅以身遁凯还诏户部侍郎王质持羊酒迎犒临清至则上亲慰劳遣中官赐金币羊酒于家择日御奉天门设教坊乐部劳平夷功陞定西侯三代考妣复封如其爵贼父子既遁闻被击于𬗟甸八年命公与尚书下缅取贼仍宠赐以行时𬗟人数报送至而濳以金楼船载贼离五十里而不至尚书谓公曰此绐我也遇江则絶我归路且瘴疠将𤼵不垂此而翦之可乎于是诱缅人听赏公则徃焚其舟大战一昼夜其贼首已先去贼子思机发之在孟牙者亦遁去尽俘其妻孥象马以还破其寨二百余处𤏡夷遂平九年还上复亲宴劳加禄二百石赐白金百两綵段十表里楮币一万贯金酒器二副鞍马一疋以宠异之公之子雄见贼去亟率汉逺官军三十人追杀不及而贼已阨其后衆寡不敌某日刎沉于江时年二十四其十人亦从之死上嘉其忠勇赠懐逺将军彭城卫指挥使十二年乌拉遣使来朝谍者知托克托布哈及额森候使回即分兵入冦上命公总兵御之公至境严耀威武遂引去召还嘉劳甚至十四年正月二十一日忽感风疾薨于家距其生洪武庚申十一月二十九日享年七十讣闻上震悼罢朝遣礼部尚书胡濙等谕祭前后十四坛及赐斋粮孝布明器等物追封泾国公谥武勇命工部营兆域于榆河乡泥井里先茔之次而以其年七月六日葬焉既𦵏越月卫喇特复冦遂有土黙特之变使公在岂遽至是哉其冬以公之孙琬袭爵掌左军都督府事成化初佩平羌将军印充总兵官节制丼凉诸军既而守备南京管中军都督府事忠毅简亮克绳祖武而雅好文学逹古今事变为时所倚重父𦵏后二十五年而隧道之碑未立琬状公勲续来请予虽不获接公然慕公望久矣而与嗣侯交且久闻公性淳厚体貎丰伟平居谦退如不能临阵则奋勇敢前以一当百故起自徒歩建立殊勲追封三代列爵五等与国咸休也可不载诸声诗勒诸金石而使之显示永久哉初公娶李继李皆赠封侯夫人子男五长义患足疾以琬封定西侯后公七年卒次即雄次谦次让次谏女五长适杭州前卫指挥使李刚次适宻云卫指挥使刘容次适后府左都督长子冯㤗次适羽林前卫指挥使李秀次适富峪卫指挥使张勇孙男五长璟蚤卒曰琬曰琰曰瑾曰瑜女五武强伯杨能㑹昌长子孙琏永庸侯长子徐昌道化卫指挥使张玙其婿也铭曰皇明开天六合重辉繄惟蒋公世际龙飞起自淮甸继奋燕山义旗所指克济于艰天位既正屡进其职从定交南复征迤北维彼北方扰我邦垧公徃御之西凉以宁蕞尔麓邦负固连衅公复勦之南荒以顺爰自左枢超登五爵貂蝉峩峩为时李郭龙章鳯诰三代同封铁劵金书世永弥崇公之忠勇所向无敌三邉之靖式昭帝极茂绩方殷公忽长逝天子兴嗟有赠有谥有祭有𦵏有爵有嗣诒孙有谋以燕翼子生荣死哀时孰俪焉公虽云殁遗风凛然榆河之乡泥井之里琢石刻词以彰来裔翼城侯孙公神道碑铭杨荣世之宏杰英伟之士遭遇圣明屡建勲绩致有名爵老而复能感激思奋竭忠贾勇力效劳勚𢎞济艰难其光烈着于当时声华及于后世者吾于故应城伯孙公见之公讳巖字世家鳯阳之于皇里曾大父某大父某父重四三世皆务本力穑周贫恤患乡以善人长者称母周氏有懿徳公生元至正己夘十一月十有一日㓜时有术者异其状谓其亲曰是儿不凡宜善视之既长性豪爽膂力絶人轻财好义为族里爱重元季兵兴仗劔归太祖髙皇帝于淮甸在军中以骁勇闻巳未从渡江克采石定金陵取两浙自是南取江广北定中原咸与有功擢金吾左卫百户调守鳯阳已而陞武徳将军燕山中护卫正千戸洪武庚申从太宗皇帝之国于燕公诚直不欺甚见亲信藩国之事多委任焉乙亥公引年致政而以子亨代己夘太宗举义靖难以公宿将知兵特起守通州是嵗南兵大至城围数周起土山临城攻西门燬楼堞公率衆极力捍御城頼以完未几两军合战公操戈身先士卒大唿䧟阵士气争奋追奔逐北斩馘不可胜纪得馈运船三百余艘赀粮无筭以功陞明威将军指挥佥事仍镇通州辛巳兵复至攻城益急公励将士登城力战矢石交下敌乃退走论功陞都指挥佥事壬午春南帅平安督辽东兵十余万偪城公语将佐曰彼衆我寡若城守不出自示弱也不若及其始至而击之彼必败亾乃率敢死士数百犯其锋而城上亦合势大譟安衆大溃自是敌兵无复来攻者是嵗六月太宗入正大位以通城屏蔽冀方使六师南进而无北顾之忧者皆公之功于是进封奉天翼卫宣力武臣特进荣禄大夫柱国应城伯嵗食禄千石给诰劵子孙世继自曽祖考而下勲号诸爵皆如公封曽祖妣而下悉赠夫人永乐戊戌六月二十日以疾卒于正寝享年八十讣闻太宗悼念不已命有司给棺殓治坟茔遣官致祭赠翼城侯谥威武嵗十月𦵏通州东冯家村之原配刘氏封夫人先公卒子男六曰亨曰忠曰旺曰喜曰泰曰荣亨由都指挥佥事袭公爵女二长适武徳将军正千戸徐亨次适昭勇将军指挥使房斌孙男十五人英杰敬玘贵瑀琳勉斌建礼智纲云纶英袭父爵早世杰今嗣为应城伯孙女十四人一适太师英国公男忠一适金吾卫指挥桑华余㓜在室曽孙五人公殁塟二十有二年杰奉公之事行谒予告曰杰頼先祖余休嗣膺封爵顾墓道之碑未立无以昭功烈垂不朽乞不靳而畀以文庻后世子孙知先世成立之难兢愼自持不敢废坠厥家予昔获侍太宗左右备悉公之勲绩有可书者今杰又具述公始终之详谒请益坚义不容辞乃叙次于右而系之辞曰明明太祖顺天应人旧自淮甸汛扫烟尘公于是时仗剑来附从多羣雄克用其武功成位升弗究厥施武徳之阶养鋭蓄威太宗龙潜天鑑明徳内难搆兴皇恕斯赫乃张义旗乃举义师起公于家知公有为言言通城寔国屏蔽命公镇之邦域之计维公桓桓振我师干士勇民和战克守完东兵之来其势十倍薄而击之一鼓而溃京师既宁四方既平皇命报功显爵是膺砺山带海金书鐡劵子孙绳绳硕大蕃衍维公之功惟皇之徳世其承之有永无斁冯村之原峨峨穹碑用诏后人刻此铭诗明名臣琬琰录卷十四卷十四钦定四库全书明名臣琬琰续録卷十四明徐纮撰大学士彭文宪公言行录尹直彭时字纯道安福人进士第一歴仕正统成化间位至少保吏部尚书兼文渊阁大学士卒年七十赠太师谥文宪公自少端重寡言不与羣儿相狎戯惟奋励读书治春秋从叔父佥宪及宪副二公学属文輙有惊人语二公喜谓他日必为宗公及领乡荐入国监博学精思为海内士所推服祭酒李文毅公尤以公辅器待之初入阁与㤗和陈芳洲诸老游公虽晚进积学素履殆无愧焉后复入阁英庙方倚任李文达公有事数召面议文达退即谘处于公辅益居多其有不可者每据理力争不肯一诡随初或意相忤乆之心服其公且明语人曰彭公真君子也天顺末锦衣卫指挥使门达甚见宠任忌文达与相轧隂中伤之上曰李且得罪行专用彭某中贵以语公公矍然曰李公何遽至此因为力辨其诬语闻文达得释河南有卫官颇强横凌人刺事者诬其谋反门达煅炼成之公曰人可轻杀耶具言于上竟得从末减活其家数十人今皇帝嗣进吏部右侍郎兼职如故是嵗秋同知经筵丙戌乞归省诏驰驿往还太监许安致道理费长随张敬䕶送抵家未踰月手勅促还朝丁亥二月至上慰劳之六月以四川宣府辽东地震上疏陈六事皆规切时政八月总裁英庙实录成进太子太保兼文渊阁大学士尚书如故戊子夏陈荘靖卒公上疏言才识迂陋今冒居内阁首僚何以下副羣望乞妙选出衆才贤擢居前任上曰卿辅导有年才识老成何以辞为慈懿太后崩诏大臣议塟所衆相视莫敢先发公曰梓宫当合塟裕陵主当祔庙此一定礼无可议者具疏引汉文帝合塟吕后宋仁宗合塟刘后故事乞念纲常之大体先帝之心必求其至当此实纲常典礼万一有违在廷百辟将有言之宗室亲王将有言之天下之大万世之逺亦将有言之岂能保其终无据理改而从正者乎上犹重违母后之意未允公与在廷文武羣臣伏文华殿以请或至呜咽泣下上为之感动卒从礼制是秋彗星见越三台公上疏乞痛加修省而谓外庭大政固所当先宫中根本尤为至急望正名分均恩爱以广继嗣为宗祀大计又言大臣进退皆宜断自宸𠂻不宜专任臣下如平昔察知其人或召吏部面议或召臣等恭详庶权出于上皆嘉纳之平凉土达满四反官军连失利都御史项忠奉诏往抚捕之公料其必成功而朝议汹汹咸欲再遣将出师公执不可或以危语动公公不为动未几献俘至议者始服上嘉赐俘奴一人己丑冬无雪上疏言自古旱灾皆由下民困苦怨叹之气感动天变而致近日光禄寺之买办各城门之抽分掊尅太甚而献珍珠寳石者私贿估直之人倍増其直以规取府库以万民之供输而为奸人之所侵夺伏望尽革其弊以惠生民上是其言京师为之踊跃辛邜十一月彗复见上疏言徳政之要其一乞崇正道而母惑于佛事其二乞谨命令之传庶事出于一而无诈伪其三请退朝之暇延接大臣面议政事兼问军民之休戚访人材之贤否察治体风俗之得失其四言近闻嬖倖无故而受金帛者多工匠无故而冒官职者衆是赏太滥也或罪不应谪戍而谪者或罪不至死而死者是刑太深也宜节赏慎刑以遵成宪其五乞以古之圣贤为法聼受羣言勿恶其切直勿忽其迂逺苟当理者宜即行之其六言股肱之臣耳目之司近多至于奉承而嫌于违覆直行己意而不加斟酌乞戒励各官慎修厥职职股肱者事有不可宜再三执奏母率意而行司耳目者遇事为民病官为民蠧宜即劾奏母徇情而黙庶百官奋厉兴起事功其七乞清理三营草塲减退豪势庄田严有司掊尅之禁庶军民得所邦国永宁上曰然卿等宜益勉佐理太监刘永诚没言其有军功宜追封为伯公力争之或曰自古有封王侯者公曰此盛世事耶祖宗成宪具在谁敢违之事遂寝壬辰天下水旱相仍复上疏言时政阙失乞放归田里不许乙未正月陞太保寻复病葢自己丑以后凡七在告上輙命医视疾遣内臣致猪羊鸡鵞酒米之赐踰月不出则必再遣焉病革衣冠端坐徐言曰死生常理不足惊但冒居天位上不能报国下不能养老父耳无一语及私问之亦不应是夕遂不起三月二十二日也公资禀既异加以问学之纯自少至老敬谨如一日居闲无惰容行则两手常端拱饮食不闻匕筯声尤不喜纷华先后䝉赏赉白金几千两綵币数百钞十万缗冠帯衣服书籍器玩鞍马饮食之类有加而公处之泊然终嵗不一二宴㑹㑹未尝有音乐于物尤爱惜虽片楮寸墨未尝轻掷然非其义一毫不茍取与接人色庄气和无疾言喧笑谐谑声至于论辨事理则确然有不可㧞者交朋友乆而益敬人有善称道之唯恐其不彰论荐人材未尝私以语其人常一典应天府乡试一主考㑹试四为廷试读卷官皆称得人大臣间为新进所媒蘖者必反覆辨析且以爱惜人材之意上达言官以言语或微过被谴亦必委曲言其不足深罪赖以全者甚衆尹直賛曰洵美文宪早跻木天粹温如玉沉静如渊歴事三圣抒诚秉谦不大声色浮敦躁恬化机潜干岂徒代言少保商文毅公墓志铭尹直成化丙戌冬诏起前兵部左侍郎兼翰林院学士商公于淳安山中至则复职仍叅宻务公辞不允乃感激就任累迁太子少保吏部尚书兼谨身殿大学士丁酉以疾恳休上察其诚从之陞太保兼职如故赐玺书金币袭衣瑶镪给驿以归抵家十载始卒丙午七月十八日也距生永乐甲午二月二十五日寿七十有三讣闻深见悼惜赠特进荣禄大夫太傅谥文毅遣官谕祭者四命有司营塟如制呜唿始终荣哀至矣公讳辂字𢎞载号素菴姓商氏始祖讳瑗宋嘉祐间自西夏都知兵马使来归赐地于邑之山子孙因家焉三世俱以䕃补官至祖敬中考仲宣咸因公贵累赠资政大夫兵部尚书兼翰林院学士祖妣胡氏妣解氏俱夫人公㓜颕敏卓越宣徳乙邜以壁经发觧浙闱正统乙丑㑹试廷试俱第一授翰林修撰寻命进学东阁务大期用继选经筵展书命遂进讲己巳陞侍读擢入内阁时英庙北狩国势危疑妄有倡议南迁者公力沮之敌逼京城公与文武元僚经畧战守遣官抚辑甸居之衆征各边师选兵入援揭牓其营购敌复伪为喜宁报诱擒额森书故遗于敌营敌得牓与书故自相疑遁明年景㤗纪元之秋往迎英庙回銮于居庸闗草诏称㫖赐酒果马疋既而锦衣卢指挥妄言南内事穷治不已公言此不足信狱遂不竟壬申初议易储公谓此国大事有皇太后在上臣下谁敢议此明日有㫖㑹多官议附和者衆公争不可踰嵗钟同章纶相继请复储下狱祸不测公因召对力救纶竟得免丁丑春景皇帝不豫公即与陈公循倡请命复储以系人心不允继具疏公援笔増二语陛下为宣宗章皇帝之子当立宣宗章皇帝之孙拟诘旦进至期变作正月十七日也先帝复辟首召慰谕且问改元公对当同循等具请裁定又明日权奸嗾言官招摭再劾坐免朝廷寻知非辜欲复用不果公家居怡然养母训子杜门不出及复起首疏八事举切时弊戊子以地震乞罢谕以方託调爕岂宜去是夏诏议慈懿皇太后塟礼公同彭文宪公力言附陵祔庙理不可易至率廷臣伏阙泣请卒从寻因彗星见言官有所诬诋公力求退奉㫖朕用卿不疑何恤人言至诘责言臣曰唐太宗用王魏朕用商辂何不可欲加谴调公言臣尝劝优容言官已荷嘉纳如修撰罗伦复请召用今因论臣而反责之如公论何特允所言召公至榻前勉慰再三寻陞尚书仍兼学士蕃长满四叛官军往讨未下廷臣规再出师邀功有危语公与同官执不从未几㨗至上喜赐公等俘奴各一己丑冬燠公陈时政之弊辛夘冬彗见复疏八事壬辰以天下水旱相仍请省科歛减力役寛两税弛利禁悉从之是冬奉敕修续资治通鑑纲目乙未夏进兼文渊阁大学士丙申加太子少保改吏部赐冠帯一品服时禁中建玉皇阁公论毁之又请建储寻因墨𤯝见极陈时弊丁酉兼殿学士时内臣汪直创西厰刺事权倾中外公与同寅指斥激切即为革罢公亦决于去遂得辞公配卢氏封夫人先卒勅塟邑西山之原子男三长良臣第进士仕至翰林侍讲先公两月卒于京次良辅以公䕃授礼部主事孙男四汝谦国子生汝顺邑庠生汝晋汝㤗女四曽孙男四良辅将以卒之明年某月某日奉公柩启卢夫人之封而塟焉前事以太常卿兼学士王臣所述事状属铭直公门生素承爱重方闻讣悲慨不胜铭何敢辞惟公丰仪山立襟度渊澄词气温徐平居敬慎不懈接人恭逊早擅三元旋登内阁以经济为己任以荐贤为己首务间论古今治乱事机得失贤否亹亹不倦文牍盈案裁决如流中遭诬间夷然不校权奸既败事白复起倚毘益切建白良多虽一时佥壬倾之举无能为卒之身退名完徳业着于当时风声耸于后世视古名相硕辅如勃之厚重崇之应变旦之沉静亦何忝哉先后䝉赏赉金币冠服书籍鞍马饮食之类频腆而自处泊然尝一主考㑹试五为廷试读卷官皆称得士于书无所不读为文浑厚雅赡诗主平淡不雕刻有集若干卷传于家葢一代伟人宗工铭以昭之宜矣铭曰天佑皇明川岳钟灵笃生魁杰为时伟人有伟文毅早擅三元荐登内阁叅秉衡钧展志行道克济中兴寻遭变故东归角巾坦懐泊虑训子奉亲蝇玷自白宠命更新匪躬匪懈弼亮经纶因天示变谠言屡陈宸衷孚契海宇义宁明良鱼水今昔奚频羣比丑正力辨以贞松栢挺秀隂霾廓清倚畸方切其如功成辞盈戒满奉身完名凉风曝日洛社耆英庆延哲嗣泽在斯民诸福克偹始终哀荣流芳百世视此铭文副都御史鲁公墓志铭尹直都察院右副都御史鲁公奉勅廵抚甘肃也甫下车即严明号令简阅部伍振张领目补剔利弊兵备咸饬声威逺着敌兵不敢南牧朝廷可无西顾之忧矣无何遽闻父丧请归守制属边务方殷代者不至弗敢輙离日尚墨衰从事摧毁劳劬形神瘠耗疾作不可治卒于闗内道之公舘实成化丙午八月十日也有司歛袭如礼归其丧讣闻上深悼惜遣官谕祭命有司治莹域䘏典厚矣其孤以予为公同年素相善持同都副都御史李克承所述事状来请铭按状公讳能字干之姓鲁氏居世宁国泾县曽祖通寳国朝洪武初以民兵守御宣州有功陞总旗十七年调广东新㑹县守御千户所子孙遂为新㑹人祖讳保輗考讳真号素轩先生以公贵累封户部员外郎妣周氏继母陈氏俱宜人公资质端重性聪敏早嗜学素轩喜曰吾世武弁以儒业起家必是子也遂遣从经师游年十六选补邑庠弟子员勤励不懈学大造诣景㤗庚午以书经领乡荐甲戌登进士髙第观政冬曹时永兴王薨公奉命营塟事提督有方事如期集还朝除南京戸部四川司主事天顺戊寅丁周宜人忧辛巳服阕改戸部山西司初考绩最推恩给勅封赠父母成化丙戍陞员外郎明年以继母丧去官辛夘起复改江西壬辰考最给诰推封如制寻陞湖广司郎中癸巳陞陜西布政司右叅议戊戌进左叅政庚子陞右布政使寻转左使甲辰陞都察院右副都御史廵抚甘肃公歴戸部曹务繁剧区画综理严宻而均适国用以舒司徒多倚重之在藩时分守临巩二府清水县城乆圯敌兵卒至公亲卒官民兵且筑且战城成敌自遁去继奉玺书总理各郡三边粮饷都行三司屯粮徴运以时逺近有等而民力不疲每嵗户部给来籴米银数十万两旧多干没于权要公估直分籴龠合无亏而兵食以足创㑹计堂一所于公堂之左凡民徭边储洎王府禄米所当预计者则集僚佐筹度其中务在均节官民两便故嵗虽祲无稽逋甲辰嵗郡亢旱不登民相食公处祷郡望百方区画古今救荒之宜举行殆尽由是多所全活虽间至死不怨而一方卒赖以无虞公之力居多朝廷嘉公劳勚肆有廵抚宪臣之命是年十月也公生宣徳戊申九月二日娶罗氏有淑徳子男二长文衡次文鑑呜唿公为人温厚坦易慎交际口不道人过失至论公事则执定见侃侃不回职所当为鞠躬尽瘁歴官三十余年位跻三品甘嗜淡素如布衣时葢志在泽民安社稷而已铭曰岭海之间清淑攸萃惟我鲁公颕越羣类早与计阶甲科廷对荐歴民曺国赋充倍出牧陜藩旬宣罔懈振张领目简畧苛碎属嵗大祲百方振贷亿万生灵抚摩劳来民免流亡感激爱戴佥曰微公此生岂再令闻以昭帝心简在制曰尔能敌吾所忾乃迁都宪凛凛风裁惠满棠隂威行榆塞素志方伸营星奄坠䘏典既优弗寿奚慨勒词贞珉昭示永代工部尚书谢公墓志铭尹直皇上临御廿有三年既乆于总揽洞鑑羣情乃赫然涣比纯违更置一二大臣首召直于南都叅典宻务且起致仕都宪刘公叔融正中䑓继擢李公咨徳位冢宰公位司空刘公召和为少宰黄公文昭贰宗伯吾江右士夫素以刚介寡偶一旦聮陟舆论翕然称快予辈感激胥规诲矢心匪躬期不孤简任而工部政务尤号猥冗公方去翰墨躬校案牍严勾稽剔蠧弊谨物料出纳之数正匠作逋匿之罚工师宿黠者悉逐斥之不得近左右凡有营缮必计程期虑财用以授属职亷能者董之故费出有经力役无困明年春公得痰疾在告三月上书辞俸优诏不允疾少间亟出视事病复作是夏五月十九日夙兴盥颒讫衣冠出坐小斋溘然而逝讣闻上深悼慨特赐钞万贯赠太子少保遣官谕祭再命有司治茔如制葢宠任方隆而遽不䘵惜哉其孤纪以刑部侍郎何公廷秀所述公事行丐予铭天顺庚辰予同考㑹试得公卷列之第三为天下书经魁进试于廷英宗皇帝覧公所对䇿嘉恱之擢第一传胪之旦褎然衆中缙绅属目阁老李公文达尤喜得人后有及第者輙曰安得伟器如谢某者乎除翰林修撰同庶吉士读中秘书由是所学益慱而精上初嗣统进公侍经筵被赏赉预修英庙实録据事直书得史官体书成陞左春坊左谕德加赐银帯尤腆继修续通鑑纲目时预修者仅十有四人公分修元史凡所褒贬一依朱子书法多正前史之缪既成进御陞翰林学士宴赉有加尝因星变上疏陈五事一正宫闱以端治本二亲大臣以询治道三开言路以决壅蔽四慎刑狱以广好生五戒妄费以足财用忠恳剀切多人所难言者丙戌同考㑹试甲午主考南畿乡试鉴别精明得士居多戊戌皇太子出阁诏简儒臣侍讲读公与焉庚子陞礼部右侍郎凡制度仪文多所裁定前所未有者必稽经据史叅以时制其为仪注务使考行一时同事者咸推公练达故迁司空政绩卓然有非迂腐者可比公讳一䕫字大韶姓谢氏其先本晋太保文靖公安之裔世家南昌之古源祖永亨避仇匿姻丈王氏家遂从其姓及公贵显廼请于朝复谢姓曽祖公政祖即永亨父得仁福建汀州府推官俱累赠资善大夫工部尚书前母安人母范氏俱夫人郡推始授汀经歴以亷惠得民被荐陞推官谳狱明恕正统己巳沙县大盗起攻围汀城势炽甚郡推集民兵助阃帅守御屡剉贼锋围既觧官军诬执村氓四百余衆为贼又为力辨得释民徳之寻卒于行营汀人建祠焉公尝得告归省先茔因往汀祠祭奠遗民迎拜欢然相爱皆叹公贤贵信为郡推隂徳之所致欤公娶邓氏累赠夫人先公三年卒勅塟邑之山之原至是诸子卜以年某月某日奉公柩合窆焉子男三长纲乡进士早逝次纪次经孙男五骐邑庠生骥国子生次鳯骅骝俱习举子业惟公天资温粹性乐易待人接物一本于诚未尝有所忤故人无贵贱咸爱敬之尤笃于友谊有悮罹法网不能自白者必语所司为辨之或材可用而沦抑下僚者荐诸当道不幸客死为归其丧或䘏其孥又置义学以训乡族子弟置义田义仓以赈贫乏皆仁厚之所推也公自少至老好学不倦所着述不为竒崛雕刻之词而温厚详雅类其为人有古源文集若干卷藏于家初公从侍读尹鳯岐先生游先生语人曰大韶他日所造吾不及也吾于父子间见之矣卒以大魁官学士位司空文行功业所成若此先生之言信哉予少公二嵗先入翰林及公一蹴位予右顾以座主见待不少违然同官同事朝夕洽比凡二十年予乃出二春卿改南都暌隔乆之幸复同跻崇秩重期白首相周旋孰意永诀予尚忍铭公之隧耶然匪予铭其谁宜铭曰皇明杰魁多出江右有伟谢公早种灵秀经史慱通义理精䆒先皇䇿士惟公实褎华秩崇资荣跻显授论思献替蜚英腾茂纂书典礼正讹刋谬圣明励精任人求旧贤硕彚兴鸳行聮簉公陟司空剸裁纷紏宿弊以清人望以副推公先君式遏乱冦开释非辜隂徳实懋公食报宜尽自天祐名位既崇胡勿遐寿寿虽弗遐䘏典优厚天匪昧茫殆昌厥后勒铭贲幽永世无朽明名臣琬琰续录卷十四明名臣琬琰录卷十五钦定四库全书明名臣琬琰録卷十五明徐纮撰昌宁伯壮敏赵公墓志铭尹直国朝膺天御宇百二十载内安外宁丰亨熙豫固由圣明继作于上而亦文武夹辅于下之所致肆惟英桓果毅之才宏伟颀硕之资入则缨冠佩玉位保傅仪百辟出则绾章持节总师旅敌王忾使朝廷有所恃而安逺方有所惮而不敢发者盖世有其人焉若太保兼太子太傅昌宁伯赵公其一也乃兹已矣呜唿惜哉公讳胜字克功姓赵氏系出汉充国之裔世居河朔至伯父赤考再兴国初始徙家永平之迁安遂占籍焉太宗文皇帝靖难师兴赤以谋畧从征有功授永平卫百户殁于战阵无嗣再兴袭陞千户永乐庚寅北征大破其帅巴雅实哩杀败阿噜岱余衆陞指挥佥事洪熙改元复以征北功陞指挥使寻卒公袭甫髫龄赖母王夫人矢节教育底于成立恒思父遗言我生为壮士而志弗就尔长须努力报国亢宗毋负竒男子也由是刻志励行事母极孝敬始终无违礼正统己巳北兵入京畿公率兵出西直门扼其冲突躬履战阵斩馘无等敌遂奔遁景泰庚子擢佥都阃名以发闻英庙复辟録公旧劳加佥前军都督府事佩刀侍卫天顺戊寅选管三千营操辛巳秋曹孽叛逆公擒获居多迁都督同知时北兵深入陜西固原公㕘将率师往𠞰败之今上嗣统命兼勇营典操推恩给诰进封荣禄大夫褒荣三代成化乙酉重建永天门公董军应役既讫工适山西边徼有警命公佩平西将军印统军来援次鴈门闗报兵已遁乃还明年秋往征延绥河北兵闻风渡河趋大同纳欵入贡师旋即命典操耀武营戊子夏故元兵暨海西诸夷弗靖廷议请以公总镇之乃佩北征前将军印杖节以征至则申严号令简阅军士调度有方屡奏克获赐勅奖谕辛夘春召回总典五军营壬辰春调千三营是夏至甲午秋两奉制勅佩印总帅北征敌辄逺却丙申总督军士濬筑京城垣堑兼葺西直门城楼陞后军都督府左都督戊戌冬加太子太保癸卯秋勅封昌宁伯嵗食禄千钟丙午冬加太保兼太子太傅丁未春皇贵妃万氏薨奉勅董工造坟于天夀山之西南朝夕督视触冒寒暑遘疾舆归遂不治是嵗七月朔也讣闻当宁恻然哭悼特赙钞三万贯给麻苎白布有差辍视朝一日勅所司为造茔域遣官谕祭者屡追封昌宁侯谥壮敏䘏典渥矣公生永乐庚子后正月之朏享年六十有八曽祖宝山祖保父泊俱赠荣禄大夫同知都督府事曽祖妣闫妣王及原配李继冉俱赠夫人先卒葬昌平县太平乡之原子男一瑄以舎人选侍春官诏赐冠带先公一年卒女二长适都指挥白壐次适定西侯蒋公仲子骙孙男三长鑑恩授冠带次钺次钖女三曽女孙二俱在室鑑卜以卒之秋八月二十日奉公柩启夫人之封窆焉前事具公世出行实请予铭维公早袭勲阶㷀孑乃克笃志奋兴闲习武畧涉猎儒书累膺简命佩符建节东征北伐英威勇誉耸闻中外所至敌辄闻风奔遁靡敢抗迎乃不穷追逺袭侥功启衅所谓不战而屈人之兵厥功𢡟焉矧平居总操督工简教有方䘏抚周至士卒感悦立朝行已慎重无违缙绅推敬朝廷倚重凡奉勅遣出辞还见有白金文绮宝镪饩醴之钖蟒衣玉带嵗节恩意尤多而卒也赙襚塟祭封爵加谥有隆无杀始终荣哀何其盛哉余与公同朝久知公深去秋㕘典邦政两偕公考閲武学官舎诸生相欢竟日益见公之忠亮端凝信为国之干城而于古之名将奚忝然则铭于予宜铭曰皇明奠安泰山盘石曰惟文武笃棐励翼桓桓赵公系出充国世有闻人储休委泽粤若公考早世充职从我文皇勋阶累积公自㓜孤式克修饬武畧究通体貌轩特兵㓂及郊慨然举檄乃率虎旅乃肆鹰撃乃佥都阃英誉炫赫先帝録劳崇登显陟出则总操入则侍直今上倚毗宠恩弥益屡佩印符屡奉制勅东征北伐所向无敌或闻风遁或受俘馘恬不邀功边不启隙惠周司徒威詟逺域帝曰汝胜久树勋绩予维汝嘉其进封伯公拜稽首曰敢忘徳报徳维何委身戮力营星俄陨尚劳敦役讣闻九重良深痛惜䘏典渥优哀荣何极太平之原鬰鬰松栢撮迹勒铭永贲窀穸昌宁之号于昭千亿户部尚书陈公神道碑铭王㒜成化壬辰夏六月辛夘南京户部尚书陈公以疾终于位今制凡两京文武大臣丧朝廷必遣官谕祭命有司营𦵏至于勲业位望之炤灼者又益以赙赠之礼凡此皆公所宜有而必得者南京户部既以公讣闻其叔子鹄遂奉柩去归其乡以俟命焉公讳翼字冲霄鳯阳虹县人其先居朱陈村宋季徙彭城今居虹县者又徙自国初祖敬先考鑑皆以公贵累赠资政大夫南京户部尚书祖妣妣皆夫人公㓜有异质先考尚书公指以语人曰吾家世农业人知吾所治者稼而不知者种徳吾儿其稼之获乎宣徳壬子中应天府乡试宣徳丙辰㑹试中进士第授行在户部主事嵗己巳北兵侵边王师北征命往永平等处偹刍粮永平圻内郡征输繁重民无宿储公百方区画民不厉而兵饶给还奏称㫖复出内帑金数万两命籴粟辽阳实边廪竣事陞郎中寻奉玺书督江西先是嵗赋皆卒伍漕輓朝廷因用武乃复更以民有司承望风㫖严程趣办民殆弗堪公曰赋无后期足矣奚以亟为乃循行郡邑求得其富厚者俾具舟分漕且谕之曰此一时权宜尔师还当无尔劳衆乐従焉景泰初上崇孝敬録忠义偹财用清赃罚申旧典体羣臣六事未报闻尚书公讣乞归三司御史交章留之上命公卒事公遽已驰归丧次闻命往督漕抵京师乃复归服㡬终㑹上命廷臣举堪任方岳者佥以公对即其家拜山西右布政使驰𫝊赴任公问民疾苦为蠲其逋税至十余万石素民利五台山木至是有禁公弛之樵苏自若鴈门既设兵守御益戍以民咸释之使归农业公既厚民生谓可以役其力矣始于某暇日筑忻州城除道通平西岭又感发其良心俾脩阳曲诸庙学盖民不知劳而颂有徳者至多不容口英庙复辟召还拜都察院右副都御史给従二品禄巡抚宁夏时西边连嵗用兵民罢敝甚公拊循之又籍其贫甚者计口给食奏蠲逋租之累里正者寛两税抵输布帛厥贡果实皮革诸物皆乞权罢之其地故有宣圣庙祀礼与中州等顷嵗俭行释菜公曰其为费㡬何而用以化导边氓其利溥矣俎豆之事吾何敢废亟复之时西番入㓂边将失利其势猖獗公乃檄诸部固城堡缮器械募材武士为土兵㕘以官兵守要害既而朝廷命将出师敌始引去西师解严公乃上章乞省墓不允然上亦念公在边久思有以少休之矣未㡬陞南京户部左侍郎今上即位勅公总督京储及屯田诸务公始至㑹台臣建议令诸司察举其属公首劾罢其不事事者数辈而荐用其才且贤者廪庾废壊其修复之资咸取具军役而公有余财则积以待敝公曰縻有用之物困无告之民吾不能牵于吏议以隠忍于心也即日以便宜从事人谓公一举而能除数十年弊复因灾异上䘏民力録囚徒裁省盐粮俸钞三事丁继母忧赐葬祭旋命起复公恳乞终制祥禫召还京陞南京户部尚书总督如故三年乞奏最上以其兼领诸务止之赐诰命进阶资政大夫公至是功业既成精力向衰在他人若可以少自暇逸而公感知遇期于尽瘁每晨兴入公馆治事食顷诣台迄日旰未休属僚文移趣辨不少贷卒之以此成疾疾甚犹日省署不废呜唿必如公而后可谓无负于委任矣公为人严伟立朝稜稜有风望自为郎署人已惮其刚直无敢有忤之者及出更藩镇入践台省位叙日髙年徳日茂晚生后进以得公接纳为幸而小官下吏趋走听令有莫敢仰视者矣公生于永乐甲申夀六十九配李氏封夫人侧室樊氏朱氏五男子鳯沂州判官鸾虹县隂阳训术鹏义官皆李出鹄国子生樊出鹗朱出三女其长者嫁郭宣钱宗季在室孙男五公之卒也其同年友南京吏部尚书崔公既经纪其丧复述公履厯以授鹄俾持以乞文于予将立碑神道予雅辱公知爱公之妣文夫人丧尝忝执笔为铭今于铭公又奚辞其葬以卒之年十一月壬寅其墓在邑西南沱河之阳铭曰维古大臣以道事君道用于时惠利在民烈烈陈公遭逢列圣煌煌两疏词严义正岂不公用人孰究知其所知者公之绪余秉徳懐诚初终一节何歉于公元侯大耋沱经夏丘爰墓其阳勒铭穹碑永永不忘副都御史盛公墓志铭丘濬英庙复辟之初权臣之冒功者朋比为奸凿空起边衅欲树竒功以盖其迹率师关塞即还敌因乘之而入十三道御史欲有言同事有洩之者彼先入愬于上诬御史中有与被系内臣张永同族者欲为之报复以激上怒即逮所诬御史下狱明日衆御史章始上上御便殿召衆入盛气待之掷章付御史诵之至半上曰止摘章中所条事析之令其分疏复谕之以终诵上意稍悟然重违权臣意姑従轻典凡列名者俱谪外任其一人钖山盛公也时掌河南道事出知保定之束鹿县先是权启边衅其势熖可畏人无敢言者惟公首与同官涞水张君鹏谋谓事干军国某等官台宪乌可畏祸不言张公以为然即入谋之兵都给事中王鋐约以章交上机事因之而失时联官者皆未知也亟召入永平周公宾仓卒诵所上章者音洪亮畧无阻滞及对上之言词直理正天下闻而壮之而不知首启其谋者盛公也同日出补外者若干人其后惟盛公年最髙官最显而能以令徳终呜唿天于忠臣之报固独厚之耶公讳颙字时望常之无钖人正统辛酉以尚书蔡氏传得儁京闱在太学十年所交皆海内知名士景泰辛未始登进士第首擢河南道监察御史寻以老成掌道事时初经己巳之变朝廷惩前政委靡之失稍开言路一时言事者毛举细故攻讦隂私以张直声公独顾大体惜人才掩其疵疾不为已甚善𩔖赖之尝两奉命出按淮时值嵗大歉𤼵仓赈贫全活者甚衆按闽时适当大比㧞贤振滞是科得人为盛及是首谋摧折巨奸直声凛凛闻天下其知束鹿也邑多显宦往往怙势为不法闻公至相戒曰是尝劾奏石总兵者其人不可犯也公变抟击以为抚循吏畏而民安之未㡬丁内艰去民留之不可俟其服阕相率诣阙乞公公得再任不复用刑法有争讼者谕之以理輙叩首听受不复辩邻邑闻之讼多年不决者各来请判于公公折以片言各心服而去时人有清如水明如镜之謡邑介真保间四境之民虽非所治亦闻趋赴郊外有荒地自然聚以城市邑人风因目为清官店既去任民筑亭为立去思碑请文士为作记至今存焉嵗甲申推守邵武行所无事不动声色而郡大化既而巡抚都宪以延平民狡而事繁请于朝移公治之延平与邵接境闻公政有声素莫不革心向化巡按御史録公两郡政绩请旌异于朝进公一阶封赠父母及妻癸巳陞广西㕘政専督粮饷丙申陞云南右布政使丁外艰服阕改陜西寻迁左时广西残破之余公委曲措注民夷赖以不扰陜西地临三边公在任日边报无虚月适嵗多歉公调度有方而餽饷不缺入为刑部右侍郎佐其长以明刑恒举欧阳公求生不得则死无憾之语为寮属告有深文巧诋者辄不乐之刑用是平仅再閲月调公南京盖当道者之乡人有欲得公处者或以为言公乃曰吾南人往官于南固其所也明年山东旱饥盗贼将乘之而起廷议建遣大臣巡抚佥曰无如盛时望者改公都察院左副都御史乘驿往命至公即日就道甫下车祷于天雨即大至枯藁复甦公多方设法凡前人救荒之政于今有益者次第举而又因时之宜条数十䇿行下所司民赖以赈济䘏之余所储尚百余万又有余力以及于前代圣贤有功于齐鲁者为之建祠宇以报祀之公山东之政大抵以黜贪暴表忠良除苛政以固民心为本在山东者三年齐俗翕然以变年近七十以老疾上章乞致仕上以其情词恳切从之驰驿归至徐州适所部有大狱以公知其始终有㫖命鞫之狱成后归公自家食时家事一以付其弟颐至是抵家伯仲怡怡友爱加笃公于家事一不问颐为之搆方塘书院叠山凿池莳花植竹以为娱老之地公时静坐一室焚香读书以自适泊如也嵗丁未以上皇太后徽号恩进公一阶家居者六閲寒暑以嵗壬子正月二十六日卒享年七十有五讣闻赐𦵏祭如例卜以是年腊月六日𦵏于惠山之原弟颐命其子虞持状来京师求予铭按状盛氏常州右族世多闻人曽大父讳茂之大父讳子实父讳文珪俱以公贵赠都察院左副都御史祖妣呉氏妣马氏俱赠淑人公配三娶殷氏赠淑人顾赠恭人何封淑人子男二唐义官龙䕃补国子生女三人孙男二铭钊女四曽孙男一女二铭曰公为循吏仁中自义公为宪臣义中有仁公抚邦国变荒为熟公佐邦刑于死求生撮其功业所在烈烈曰鉅而艰摧折大奸因铭及之补史之遗浙江按察使杨公墓志铭杨守陈天顺初英庙复辟时广西道监察御史杨公印马于畿内民羣诉太监吉祥忠国公石亨夺其田若干顷公具以闻併言其怙宠擅权之罪诏称公敢言称职命吏部记之盖将以大任也既而还京彗孛连见祥亨二凶日益张十三道御史谋劾之有私泄于亨者乃与祥合谋上譛暨弹章入上震怒召诸御史诣文华殿俾诵弹章而厯诘之某道御史周宾与公同辈且诵且读厯陈二凶罪状明甚然天意入先谮莫能回悉下锦衣卫狱逼诬引大臣刑甚惨酷数濒死卒无一语他及有司文致坐公死而十三道长皆坐戍余多坐贬奏上矣㑹京城大风雹㧞木壊屋走正阳门下马牌于郊外于是狱皆从减死者戍戌者贬贬者复而公就戍辽东之鉄岭道遇赦还或谓公宜诣二凶谢庶免后祸公不可复谪戌广西南丹居五嵗二凶相继以逆诛公被特㫖还里居今上嗣位以言官奏复公旧官改陜西道寻陞浙江按察副使居父忧起复旧治巡海后陞按察使卒于官自古乱臣逆党必先淫刑重法以箝羣衆之口而慑服其心俾莫敢不从然后逞其志此二凶所以必欲寘公于死既而公幸生全二凶卒皆诛灭而公乃复于位由天子之明足以别忠邪智勇足以定福乱故也公姓杨讳瑄字廷献南昌丰城县人其始祖曰王君权唐季相南平王累官金紫光禄大夫居南昌之武宁𫝊十有五世曽祖囘仲犹王姓国初徙丰城占籍始讹为杨盖其方言王杨无异音故也公祖名髙不仕父子荣以乡举累官蜀府左长史母周氏公以甲戌进士为御史仅两期而罹二凶之祸再起为御史嵗余遂副宪于浙杭州卫指挥陈鼎父子肆㐫恶海宁民管箎沈琦工诋诬皆莫敢谁何公悉寘之法属府造上供纸嵗若干万工估价每张银一两公计量纎悉减十之九嵗省银若干万两民徳之其巡海道以军官多役戌卒严禁之立五日一操㸃之法以边饷米粝而卒空为革势豪揽粮之弊奏増一通判専理以武臣多不学无谙为葺学延师教其子弟凡城隍墩堠廨署舸舰兵甲皆以次缮葺之无遗余力及定海之城北捍海塘县西走马堤霩衢所之衷外海塘徤跳所之海塘海塩县之大海塘皆修筑之以奠邑居以兴民利而海盐塘踰二千三百丈工尤鉅御患尤大非公莫能为也在杭州以按察司卑隘逼塞廼彻旧宇改创数百楹穹鉅伟丽辟其前衢廓然四达以西湖旧深广能溉诸邑田至十六万顷今湮过半奏请浚深之如旧防于涌金门址辟水门放湖流入城河出清湖闸抵海宁黄湾以溉十六万顷田复于畏吾寺前后建三桥以通水门俾小舟常入湖取淤泥以濬深可久不湮功虽未就虑则深逺矣公巡海数嵗波恬风息成化丁酉春忽报倭船数百犯边公时在杭寮寀惊问公徐曰彼果来犯吾将尽诛之乃出巡至宁波府卫已戒严守令唿民壮授甲林立矣公谓曰海上甲兵自足内地不须虞安用民壮今农事方殷亟散之至定海数日迺方倭仅两船入贡耳于是皆服公之智量其为按察司以宪度久弛力振之严门禁察吏奸断讼明敏无留狱禁官署毋桑蚕以争民利诸妇女毋入寺观以隳风俗甫半载而病作寮寀往问尚与论筑海溏之法浚西湖之利无片言及私成化戊戌七月朔日卒年才五十有四耳公疏爽有志节喜建功业又才足胜之视天下事无不可为者然赋命不永而止此无不惜之公娶许氏封孺人生三男长源县学生次淮次涧侧生一男浍最少卜以某年某月日葬某山原以余与公有雅持宪副胡君濙状请铭余读状至天顺间二凶事为之恸哭流涕不能已岂独为公悲也哉呜唿正统之末社稷非景帝莫可保而一时竭忠殚劳者皆可谓社稷臣也二凶于是时亦受恩不赀富贵极矣而劳蔑如逮景泰末诚可谓惠懐无亲者矣天下非英庙其谁归而二凶者贪天之功弁髦景帝鱼肉其社稷之臣殆尽此余所谓恸哭流涕而不能已也呜唿二凶是举岂但要功以固位而已哉盖以图改玉之兆也于是势熖炙天孰敢一睚眦之而公露章显斥滨死而不易辞可谓忠谠之臣矣曽不数年而二凶者身刑家戮遗臭无疆而公乃髙陟令终流誉千载岂直薫莸之辨而已哉呜唿使二凶不自作孽则国家无衅而富贵延及于来𦙍未巳公非以忠谠着则须有他表见岂能若今之焯焯后世决不可泯哉是亦足为万世人臣之至戒至劝矣余修国史既尝书之然春秋之法辞之重言之复必有大美恶焉故因源请重书之併及其勲业之着者其他文与行皆畧之铭曰人与万物生天地中惟厥性贵不与物同父子之仁君臣之义是惟纲常允不可离有或离之以肆厥欲宜两其翅宜四其足䇿名委质以服事人有死无二是名曰臣烈烈杨公事我明辟豸冠绣衣实有言责视彼䟦扈害国殃民忍不能黜飞章奏陈彼日鸱张志将改玉凶熖炙天莫或敢触公草白简以率其僚厯数彼恶愿肆诸朝尺威之严国典之极濵死不渝厥心惟赤为国之故以忘其身是曰忠谠庶㡬臣诚濒死而生入幽而显帝心孔昭天道不逺公有巨才亦有嘉行有学有文有繁厥咏我皆畧之不书于石独扬一忠以励百辟华嵩可夷沧渤可湮惟忠谠臣亿载不冺明名臣琬琰録卷十五卷十五钦定四库全书明名臣琬琰续录卷十五明徐纮撰懐逺伯襄毅山公神道碑铭王伟书曰天惟纯祐命则商实诗曰维狱降神生甫及申维申及甫维周之翰是则上天眷祐人君必赉以非常之佐然后可以成莫大之功有若故特进荣禄大夫右军都督山公殆所谓非常之佐者欤按行状公讳云字父讳青洪武初随侍太祖髙皇帝平定海内以功授燕山左卫百戸已而从太宗文皇帝奉天征讨歴陞中军都督佥事母氏封人永乐元年都督公以疾卒于官公以冢嗣袭任金吾左卫指挥使节随车驾征迤北功为诸将先调府军前卫掌印寻陞中军都督佥事宣徳二年奉宣宗章皇帝制谕充总兵官挂征蛮将军印出镇广西先是广西溪洞猺獞叛服不常数为边患公至镇之以静照之以仁严号令公赏罚亲率官军与叛贼韦朝列等前后十余战临机应变能以身先士卒故所向无前斩贼首凡一万二千二百六十九降贼酋三百七十七获被贼抄虏男妇二千五百七十九俾各宁家擒虎豹三百四十献于朝筑永平等九堡葺宣武等四城剏舖舍五百二十七由是蛮夷慑伏居民按堵天子嘉其功进公右军都督同知赐红织金罗衣一袭仍下诏奨谕有亷能公正善抚军民实副委任之语今上皇帝嗣位念公守边日乆厥绩茂着廼赐以白金綵縀正统三年九月二十日公以疾卒于镇有司以闻天子嗟悼辍视朝一日遣官谕祭命工部营塜圹赠公卒之明年二月六日归塟先茔之次墓碑未及树子俊以疾不能任事白于朝以弟泉代厥官泉乃以碑文为请呜唿若公者可谓非常之佐者矣公姿貌魁梧善骑射暁兵畧持己以亷虑事以慎甘苦与衆共之故临战人皆出死力殱强圉若拉朽腐用以保障生民其卒也西广之人为之立祠塑像歳时祭之其得人心可知矣公生某年某月某日享年六十有四夫人吴氏金吾卫指挥之女有懿行子男六人长即俊次即泉能嗣其业次玺信义让孙男三人嵩崟岩予虽未尝识公然公名在天下借甚铭固不可辞铭曰桓桓虎臣为国之辅夙秉忠诚动遵轨度粤嗣先秩擢长万人侍从龙旂克清塞尘继握重兵出镇西广屹然保障下民是仰恩威并着声势流闻智超百将勇冠三军御侮禽奸绰有竒畧号令一施闻者胆落荣禄之秩亷正之褒宸章煜煜于以报劳西广之人赖公之佑昕夕吁天祈公永寿天胡不憗遽然而终讣闻于朝天子忡忡褒䘏之典特为优异匪私于公以劝来裔公之义气炳然丹青下则河狱上则列星我作铭文勒诸神道百千亿年永永有耀永宁伯谭公行状尹直公讳广字仲宠姓谭氏丹徒河间人也父讳添四当太祖髙皇帝起义濠梁居戎籍从大夫汤克金坛常州攻江隂又克苏明等州遂留御明州收捕兰秀山以终时公年十四补父籍继被选入补骁骑卫复调府军为伍长帯刀宿卫诰授诏信校尉燕山中䕶卫百户从征诺尔巴哈转燕山左䕶卫又征驴驹河黒松林诺延山等处已而从太宗文皇帝奉天征讨上知公骁勇有谋命率百骑候东安涿州公生捕得还卒輙械以闻上益亲信遂从攻真定取永平下大宁还战郑村埧以功陞千戸又取广昌克蔚州围大同鏖战白沟河攻济南陞正千户及破沧州战东昌定州夹河转藁城进攻顺徳皆竒功因留守保定陞指挥同知寻陞指挥使㑹都督韩观等率兵十二万来攻公以孤军昼夜相拒四十余日粮且尽公啮指裂背左区右画竟以飞礟击走其衆陞大同都指挥佥事永乐改元营建督运殿材紫金关七年入见留北京领神机营从上征迤北封神机骁骑将军由𤣥㝠河追赶布尼雅实哩至静逺镇杀败阿噜台复征擒胡山还守大同十二年复从征九龙口敌骑数万凭厓而阵势张甚公为前锋以神箭手万入射伤其衆贼惊溃颠坑骨木死者殆万计公乗胜指挥两翼以进夹击之继以歩刀斫其马足贼大败去比还上指谓廷臣曰广之知勇云长敬徳不足多也陞中军都督佥事有白金綵段驾马袭衣之赐且俾中贵䕶至其门仁宗嗣位陞左都督制充总兵官出镇宣府时冬寒上念公备御于外追赐楮币綵縀即挂镇朔将军印暨于宣宗尤加褒异勅曰念卿总戎摅忠效谋躬勤夙夜有白金綵縀之赐逮今上皇帝既御大寳勅曰卿祗事祖宗多歴年所出镇边疆厥绩茂着特遣人喻意复赐白金綵縀正统六月以征勦边冦功诏封永宁伯七年给诰勅意若曰尔中军都督府左都督谭广忠实能勤材智有为事朕皇祖曽于藩邸翊清内难从征北方克振武威暨事皇祖皇考至于今镇守边方几二十载屹然长城之固疆宇晏然念劳勤之既乆宜恩数之涣颁今特授尔奉天翊卫宣力武臣特进荣禄大夫柱国永宁伯食禄一千一百石仍与尔誓除谋逆不宥外其余杂犯死罪免尔一死尔惟钦哉正统九年上闵公年老不忍劳以事命武定侯郭公往代其任驿召公还未几而告薨上哀悼为辍朝一日遣官祭弔申勅有司治塟事王公大臣咸有祭公为人长身玉立膂力絶人忠义之气大百余战战必胜然未尝妄杀爱人下士恒恐不及士卒勤勚不啻在已寒为之衣饥为之食故公之去也人慕之其薨也人哭之咸尽哀公初所统神机兵鲜明晃耀进退有度人望见皆曰此谭家马也上有所指挥亦曰谭家马至敌人相戒亦曰慎毋犯谭家马迨今犹以为号所得禄赐一不以私赢均为学舍浮屠老子之宫之用呜唿若公者虽古之名将何以加兹公生于元至元某年某月某日薨于正统九年某月某日曽祖讳某祖讳某考讳添四皆赠荣禄大夫柱国永宁伯曽祖妣某氏祖妣某氏妣某氏皆赠太夫人配王氏封夫人子男三人表亨袭永清卫指挥使次商次髙孙男若干人亨将以九年十月日奉公之柩归塟保定某乡之原泣请予状公行实用乞铭于太史氏某为公之门下士知公颇悉故不辞而述其槩若此云工部尚书李公神道碑铭杨士竒太宗祖皇帝初奉藩北京建文中廷臣有因齐藩不法遂建议凡藩国所在更置守臣于是擢张昺为北平布政使昺日求王府细事将为不利其史李友直宻闻于太宗义师既举遂擢用友直友直质朴直谅知无不言甚见嘉奨日益信任出理饟运入严城守率以命之殚力竭虑事卒蚤集而咸称上㫖初授北平布政司右叅议既建北京改布政司为行部陞左侍郎时初作宫殿缮务殷繁经度提督躬任其勤劳蚤莫弗敢懈改行在工部侍郎仁宗皇帝临御嘉念旧劳陞行部尚书奉命代祀周文武成康陵及秦愍王既还言闗中民瘼深见嘉纳赐诰命并追赠祖考妣请告焚黄遂立碑于墓以侈上恩光昭先徳宣宗皇帝嗣位改云南工部尚书尝奉命董採殿材于蜀设施有方抚绥有成劳者不怨自是朝廷凡有兴作重役悉以付之其临事有条理而体䘏下情所行悉公是以人从事集讪诽不兴而屡承劳赐焉友直字居正为人坦夷闿敏虽不与物竞而持己正直不屈于物有恤人之心施济弗惜与人言必归于忠厚有之官往辞公者必勉以爱民之政与人交悃欵缓急率得其力度量有容属司之贪诡者以公长者数欺慢之公虽知弗校清议以是益重公春秋七十而卒正统三年某月某日也讣闻上赐祭命工部营缮塟礼部赐祭公卿以下皆往祭之李氏之先陇西人元季其曽祖山徙保定清苑自是以来皆隠处不仕而笃于善行祖彦名父人义皆赠资善大夫北京行部尚书祖妣臧妣杜皆赠夫人先十七年卒继刘及王皆勤内助子男三昉晖惕孙男四曽孙男四诸子将捧归厝清苑先兆昉奉吏部尚书郭公所述事状诣予请文于神道之碑余尝先铭其先茔矣然与公同事四朝雅相好相知故不辞为叙而铭之铭曰遥遥陇西李所自来徙清苑属元季曹穰之乡栁荘里土刚水清毓和粹繇曽大考暨祖祢积仁累厚袭休祉式生居正用奋起摅厥纯诚事藩邸义旅之兴殚劳瘁髙城浚池固根底聮车连轞给饟餽左驰左驱效智谋干坤既正廓氛翳煌煌天宠峻禄位藩垣超渉冬卿贰冬卿申陟极所至守身涖务严劼毖肃肃在公靡怠易心信秉仁处当义恤穷矜鳏急施济量度恢豁内昭晰有诡罔之弗校计恭事四圣诚一致七十全归行靡愧必有继述垂后世故乡之坟归率制畴其铭者太史氏礼部左侍郎李公墓志铭杨士竒宣徳七年十月十五日礼部左侍郎李公卒于家讣闻上遣官赐祭师傅六卿而下皆往弔祭卜明年某月某日塟县某乡某原其孤栗以治命奉翰林侍读苗君衷所述事状来请铭礼部尚书毘陵胡公申为之言予与李公同事三圣凡三十年乃按状叙而铭之李之先居平阳之临汾大父讳仲智父讳师曽元季随兄希贤宦游燕都遂占籍宛平县而公生焉公讳嘉字允坚天资凝重不妄言笑自㓜卓卓有立志事亲孝稍长县大夫选邑学弟子员前大学士董公伦时为学教谕公从受业旦暮自䇿励所授书率诵读数百过四书注释虽老不忘已而念家贫亲老丐罢归侍养为师者初惜其去遂献诗达意其辞恳切师悯而从之后选奉祠所礼生事太宗文皇帝于藩邸敬恭祀事恒致其诚无几丁父忧哀毁动人终䘮不饮酒食肉览父手泽未尝不流涕而养母爱敬兼尽初世父希贤死于兵无子仓卒藁塟公念及輙悲竟卜吉壤备礼而塟为文皇帝靖内难预效守城劳时南兵逼城城外民有负母入城无所依者公避舍以处之且食之粟民母子得全于急义率类此内难平录守城功召至南京有司奏授鸿胪寺班数月上亲擢为通政司叅议且面谕之曰以尔诚实故擢寘要地必勤必慎毋忝朕命公益尽心力职一日奏事毕自陈臣有老母在乡里无兄弟侍侧愿躬迎母就䘵养从之既至时初建北京奉命董运木之役于河南惮其智虑夙夜不懈后丧母哀毁如丧父诏赐棺及驿舟归其丧服阕仍前职遂扈从北将自是廵行皆预扈从后坐累左迁鸿胪寺丞仁庙御极陞左通政使又坐累左迁未行上嗣大统复通政使改北京行部侍郎念其老不堪䌓务又改礼部侍郎公虽精力日衰犹勉强从事未尝少间再嵗以疾闻赐勅褒谕命致仕又数月不起享年七十公持身端谨一介不茍取予刚方严毅人不得干以私其任职细务必亲故所歴寡合终不为变治家整肃教子系必务学而闲暇道说国初以来北京名贤故老流风余韵娓娓不穷听者忘倦葢自是能知而言者鲜矣其歴任散官自将仕佐郎积至通议大夫以公贵再追封二代大父父皆至通议大夫礼部左侍郎大母呉母荣皆淑人追封故妻蔡封继室赵皆淑人于男四栗直刚简孙男四震谦泰㢲铭曰呜唿李公有孝有守遭逢龙兴陟帝左右刚毅之资自信勿疑颛颛以特莫之或移纳言之司宗伯之贰歴年三十终始一致白髪苍颜鞠躬竭诚三圣在上天鉴孔明奎章龙文奉勅归第象笏朱衣里闾迓拜从容优游以寿考终纶音及门宠光隆隆呜唿李公生死荣哀勒铭其藏永示后来兵部尚书兼詹事金公墓碑铭杨士竒永乐十三年四月十五日兵部尚书兼詹事府詹事金公得疾明日强入朝退疾剧又明日卒公世鄞人自少慷慨阔达负气义壮游京师遂游齐鲁赵魏以达于北京居北京二十年上初举义靖内难布衣入见署纪善遂从征伐明年署长史又明年陞工部侍郎永乐二年陞兵部尚书兼詹事府詹公事上敬慎小心毎被顾问知无不言退未尝泄以是益见礼遇而委任益笃焉辅导储君以正直自特言无不尽尤见优待遇同列论事径情直发不肯持两端依阿而虚已服善沛然若决江河注之海也兵部机务繁剧公尝推让同官之贤能或一事失当则必自引咎人有片善必称之虽有素与公异意者其有他善未尝不称也里人有数窘辱公公为尚书时其人补吏来京师惧不为容公荐用之或曰彼不于公有憾乎曰顾其才可用柰何以私故掩人之长尤好奨掖善类士有得一官而往见公者必戒之曰国家待士厚所望为民造福耳所至一以济物为务闻人出片言语渉暴刻輙艴然色变可谓公直慈厚者矣襟懐坦夷神情洒落政务之暇朋从往来酒一壶棋一局咏歌谈谑相得也事兄世华尽恭抚兄子如子笃交谊朋友卒其子无依公为长育之亦有长育之而为之娶妇者其他赒贫乏恤丧塟所济尤多慱于史学毎论当时成败治乱之故娓娓千数百言不竭其源委曲折歴歴如身亲覩之者享年六十有三初病且革尚书蹇公侍即卢公往候之问所欲言公曰命至此何言独念忠始以一夫见上歴数年位列六卿宠极贵盛而未尝效分寸之报忠即死能瞑目哉已而顾其襁中儿谓二公曰忠不能报上恩矣士竒必志上所以宠我者铭我庶几儿长而或有知也讣闻上为文祭之有曰殚竭心膐克勤夙夜小心慎密始终无间皇太子为文祭之有曰能尽乃心知无不言助益多矣又曰老成忠厚方资之为辅而遽没焉呜唿观公君臣之际始终一徳生荣死哀何其盛也公讳忠字世忠祖汉考文英以公贵皆赠资政大夫兵部尚书祖妣楼氏妣马氏皆赠夫人娶余氏封夫人子男一达公殁时达生始六月明年二月元子复初奉公柩归塟鄞之某乡某原士竒素辱公知义不可辞故叙而铭之铭曰神龙御天云翕从之千载之㑹特惟昌期金氏之先宅于东浙世笃善仁蓄涵未发如种必获迨公奋兴明良相逢助自北京奉天靖难公侍帷幄寅恭慎宻畀以心腹邦国载宁荣秩显命爰贰冬官遂掌邦政遂辅储君宫臣之首公德多有公存孔厚古之君臣有终不常伟公之终隆隆宠光难名如天维帝之恩公没惓惓庶其后人鄞原之坟湖山鬰盘归焉期藏永永其安新建伯荣僖李公墓志铭杨溥公李姓讳玉孟辉字也先世居真定之曲阳至考士中渉河间交河今为交河人髙祖诚曽祖徳荣志田园不求闻达祖雄元上都万戸士中有孝行乐赈施以医药济人所治輙效未尝责报乡人徳之皆以公贵赠中军都督佥事曽祖妣祖妣皆赠夫人母赵氏封夫人公生而英敏异常见甫成童代父戍营州洪武己夘太宗皇帝举兵靖难自大宁归附从征所至皆㨗若郑村坝白河东昌威县夹河藁城灵璧大战皆有功随驾至淮度大江入南京及扈从北征至𤣥㝠河追杀敌人布尼雅实哩由静逺镇出广漠戍败阿噜台湖州草冦啸聚奉命率南京军合阳所统武侯军讨平之上毎北征皆扈从尝命总后营宣宗皇帝征武定州总军扈从北还命守彰德复命从征乌梁海亦预有功公起行伍以奉天将事士由总旗陞百戸再陞指挥佥事壬午冬陞真定卫指挥同知永乐庚寅以杀敌人功陞指挥使调府军前卫领功军随侍皇太孙洪熙乙巳宣宗即位念公能陞都指挥同知丙午陞中军都督佥事己酉春进封奉天翊卫宣力武臣特进荣禄大夫柱国新建伯嵗禄八百石赐券诰是冬奉命徃陜西明年徃湖广改调西安武昌䕶卫正统初命总禁军公歴仕四十年小心敬畏受知列圣金帛甲胃器皿诸物恒有赐赉而能约以自处人以是多之辛酉夏以疾告命太医院给医药疾亟自序遭际恩荣愧无以报遗训子孙永世无忘八月庚午卒寿七十三讣闻上嗟悼辍视朝一日遣礼部尚书胡公谕祭于其第勅有司给斋粮麻布治棺茔塟追封新建侯谥荣僖配赵氏封夫人相成厥家族里称贤子男七长英次源先卒次海次贤次良次次女二长适府军卫百户范达次在室孙男十二曰竒曰信曰佐曰曰伦曰俨曰徤曰称曰孙女三皆在室曽孙二曰政曰卒之年某月某日𦵏懐柔县某乡某原英奉中书舍人张𢎞所述行状请墓铭铭曰维公展也多才诩歴事四朝勲日着厚禄荣封申眷顾貂蝉先接䕫龙武越昔骏奔义旗举风虎云龙千载遇𤣥㝠河北广汉城瞻言白旄奋厥武归侍东朝司禁旅有伟其体约以处全而归之有遗裕爵谥褒嘉骈钖与子孙振旅保厥绪懐柔之原良膴膴千百亿年安以固丰城侯茂国刚毅李公神道碑铭杨溥公讳彬字文质姓李氏凤阳定逺人父信善骑射少从太祖髙皇帝征伐以战功累官明威将军四川卫指挥佥事后以老疾致仕公方弱龄补文官即知名成人上下交誉之洪武庚午率所部兵从颍国公征北方歴诺延鸦儿诸山追袭敌人阿达实哩至洮河儿获人马数十复歴黒岭寒山诸处至熊皮山追袭敌双和尔罕时太宗文皇帝居潜邸闻公智勇深嘉赏之明年公廵视宣府兴河保安隆庆懐来诸边城寻以公父信为辽东都司都指挥使癸酉命公董率筑宣厯徳倦口城廵视边闗明年复命公率兵筑万全懐安城又明年命公率兵征哨泥河营黒松林诸处至哈剌之地乃还敌人逺遁庚辰文皇帝举兵靖难命公率兵攻蓟州遵化克之以功陞指挥同知又攻雄县莫州克之陞都指挥佥事复克大宁城又克敌于郑村坝克广昌蔚州大同诸城明年夏于白沟河大战以功陞都指挥同知进克沧州壬午于滹沱河单桥城诸处克敌追至彰徳出哨定州陞右军都督佥事又于杨村交战被鎗止即遣医视之赉予优厚俾还北平公辞曰臣本战士岂以徼伤自馁愿随军效犬马之力上不允命轮世子守城癸未命公率兵䕶中宫至京师永乐甲申上以四方既平乃论功行赏念公之劳居多封奉天靖难推诚宣力武臣特进荣禄大夫柱国丰城侯食禄一千石子孙世袭自是委托益重乙酉命镇江西丙戌命廵皂君山丁酉命征交阯有功加禄五百石己亥勦平东海倭冦庚子督操江寻命往长沙讨贼孝法良获之辛丑命捕福建海冦癸邜命佩都督前将军邙总兵守甘肃大振军威边境詟伏丁未随驾至京命佩南征将军印总兵守交阯逺人莫不仰徳畏威南倕晏然在镇六年以疾卒时永乐二十年正月十五日也交人莫不罢市巷哭其徳泽及人深矣讣闻上为之震悼辍视朝一日加赐赙仪追封茂国公谥曰刚毅遣官谕祭复追封三代祖考皆上公妣皆公夫人子男四人长曰贤故嗣封丰城侯次芳次恭次祯孙男二人长曰勇今嗣封丰城侯次钺呜唿公以武士遭遇龙飞之运乃能建勋庸胙茅土东往西讨迄无宁嵗可谓国之劳臣矣是岂可以不铭辄因勇之请序而铭之铭曰桓桓李公庆时之逢奋武扬威克效其忠统其父兵所向无敌长驱敌巢左右抟击烟尘既清武备是营饬彼边城大振军声靖难之师惟公义勇奉戴真人不震不悚通侯之爵帝宠是加世泽之延与国无涯公复何心惮其智力奉命周旋曽不少息或镇边方或殄强梁意气之盛泰华轩昻终于炎荒塟于畿土史臣勒铭光昭千古明名臣琬琰续录卷十五明名臣琬琰录卷十六钦定四库全书明名臣琬琰録卷十六明徐纮撰镇逺侯夏国武毅顾公神道碑铭杨士竒永乐十二年五月二十五日镇逺侯顾公薨于贵州讣闻上震悼遣官赐祭追封夏国公赐谥武毅赙赠如制命有司治丧塟遂命其嫡孙兴祖袭封兴祖奉柩归塟于扬州之原頋之先居湘潭公之曾大考百四妣某氏大考于二妣朱氏始家江都考万一妣周氏公讳成字景韶天性仁厚自少能矜恤鳏寡负直气遇以横逆加人者必摧辱使畏服乃已其大考尝诧于衆曰是孙必兴吾门公资貌魁伟涉知书通大义而膂力絶人善武事尤精骑槊射命中元末尝游燕都有强㓂十数刼其舟同载者皆惊愕公独奋出鬭㓂皆披靡走既归张士诚起泰州僣王号公知其无能为乙未我太祖髙皇帝渡大江明年公来归附至镇江皆号勇士十一人转鬭入城莫敢婴其锋者既敌益衆而援絶悉为城中人所絷十人者皆被杀公奋跃起絷絶蹴持刃者仆之脱走归语衆曰镇江城中皆庸夫可取也遂导衆攻其城克授百户従攻常州宣州皆克之遂简充旅正还从克江隂従宁河王克通州陞千户攻双刀赵于枞阳攻安庆江州池州兴国诸山寨皆下之庚子败陈友谅兵于龙江公得其战舰及马特赐白金友谅退仍据安庆江州公随大将军悉复之并得其八阵营诸寨从克南昌援安丰败元兵进攻庐州従克武昌荆州衡州从间平王下襄阳还取泰州留守兴化从中山王破旧馆克湖州蓟州洪武元年陞坚城卫指挥佥事一年领军克信阳唐光四年従临江侯取西蜀道遇敌公手杀敌百余人生擒二十余人进攻罗江生禽其伪元帅及其下二十余人悉送军门斩以徇入汉州伪官戴丞相向知院者盛兵迎战公挥衆奋进戴向皆狼狈还走追北至城郭围其城竟降之蜀平调成都后卫总帅以公守之六年率兵赴重庆禽妖贼王𤣥保及伪万户李邦祖等八年调贵州卫明年瓮傍等山寨蛮冦叛公率兵讨之斩首百余级俘获人马尤衆夷慑服叩首请嵗纳租赋公从之其僻逺山峒有负固未下者次第平之已而僻夷叛服不常公连嵗出兵平之前后俘戮不可胜计十四年从平川侯征云南率步骑兵为前锋首克普定留公守之且为后继公部将士树栅以守明年公出兵克西堡于是诸蛮合数万攻围普定诸将皆欲出战公持不可曰贼衆我寡一出则为贼所窥必俟其击栅乃出贼及栅公披甲上马出北门率战士奋进手杀贼骑之迎战者十数人贼衆引却诸将遂乘胜出东门西门战败贼衆时南门之围未解公取所生禽者十八人斩而縦其一人归曰吾以夜二鼓时及杀尔矣及期贼闻官军举铜角铳鉋皆惶惧奔走围悉解获贼甲兵无算时有中使在普定见公勇畧絶羣还奏特遣赐龙衣金带陞世袭指挥使凡普定所丽诸蛮公悉平之十七年平阿黒螺蛳等十余寨及降尾洒蛮酋马乃之衆两堡蛮携贰复平之二十一年总戎檄公讨平乖西扒古里谷劳金纲等寨遂禽闗索岭首贼葛蓬及叛㓂阿束皆诛之土官阿宗叛焚刼驿舎乘虚将攻公势张甚时官军精鋭悉驻东川公率余衆及土兵深入贼地据闗口屡败之贼既遁衆以暑瘴非士卒便欲退师公不听未㡬贼党杀阿宗降遂奏革普定府而黜其守之懐二心者建兵卫以属其民析其地为州三长官司六而公统理焉自是公悉意抚绥大布恩信诸夷向服廿五年夏入朝赐文币二十有副钞二千贯白金四百两且赐宴㑹同馆陞镇国将军贵州都指挥使司同知公至贵州首征康佐叛蛮破阿老诸寨峒廿七年平都匀丰宁西梁瓦村等冦斩首万四千余级俘生口三千八百有竒而抚其良善二十九年陞骠骑将军右军都督府佥事官其长子统普定卫指挥使是嵗命公佩征南将军印总兵征水西叛冦生擒贼首敬徳斩之余冦悉降三十年五开蛮反公率兵至臻剖大峒悉破之进𠞰天柱天堂春花金井蒲头大小坪等生苖及螃蠏米毫湾溪万潮等冦皆破之三十一年普定西堡及贵州光金谷劳古里金石畨羡唐诸夷复叛公次第亲行诛其叛首而抚其余衆以归明年髙庙上宾又明年太宗文皇帝靖难之师起北方公受命往御至真定靖难之师縳公以献文皇识公先朝旧人解其絷与之语曰岂非皇考之灵以尔授我乎因语以不得已兴师之故言已泣下公亦泣遂遣人䕶送北京令辅仁宗皇帝居守时姚广孝奉命辅居守有腹心之寄姚素不习兵事与公议多不合㑹南兵围城仁皇于军旅调度恒从公言城中文武之臣竞进日顾城南将其中莫测不可専任然公所言计皆合㡬用皆有效数命公出将兵固辞曰使臣侍左右日陪论议得效分寸足矣赐公甲胄刀劔弓矢公皆不受南兵数围城卒以败去者多用公谋也洪武三十年九月论公功赐号奉天翌运推诚宣力武臣特进荣禄大夫柱国后军都督府右都督封镇逺侯食禄千五百石子孙世袭赐钱三千贯白金一百两綵币三十四副遂赐诰劵是冬命公镇守贵州葢以公威信素行于彼云永乐元年春至贵蛮夷闻公至欢起出拜叛者皆归境内靖宁公上书论大计谓国家宜早建储以正名分北边官军有功者爵赏既定宜制以礼法降勅褒荅赐钱五千贯綵币八加副申赐钞万贯白金二百两綵币如前三年赐诰追封三代考皆镇逺侯妣皆侯夫人永宁土官宣抚为其弟谋杀致其下乱公执其弟送京师罪之而従土俗奏以宣抚妻袭职其衆遂靖六年车驾将巡狩北京豫召公副储君监国既至上慰劳再四且谕所以召公之意公言皇太子仁厚恭勤明达足任付託且左右文武之臣其智识深长皆非愚臣所及蛮夷虽今帖服小有所争即持兵为乱愚臣非敢决意去留惟陛下命之上忖知公意嗟叹累日赐钞四万贯白金二百两綵币三十有六副命还贵州陛辞文华殿曰殿下于事君父恤兵民素行有诚惟于小人当寘度外万事有天理不足计盖是时懐夺嫡志者不乐公在京师公独知故先㡬引去也时土官奏欲为公建生祠従之公之赴召也播州贵州蛮作乱公归遣子男率兵𠞰之悉平时思州台罗等蛮亦乱公遣人谕其酋普亮即服于是公病事闻遣医驰视竟不起春秋八十有五公自少壮履行阵挺身战鬭奋勇无前虽身被十数创不稍引却必致俘馘见功效深于筹畧料敌制变百不爽一于谋国事明大体不琐屑细故竭诚奉公至老死不倦诸葛公所云鞠躬尽瘁死而后已者公盖有焉朝廷既追封公并追封三代考皆夏国公妣皆夏国公夫人元配彭氏再追封夏国夫人继室穆氏李氏子男七长统先公卒洪熙中以其子贵追封镇逺侯次铣次铨次鋭次勇累官贵州都指挥佥事次亮次源孙男九兴祖袭封镇逺侯效用三朝克绳祖武凯再兴徳旺兴能贵州卫指挥同知先卒琮𤦺玹曽孙男六𤣥孙男一至是兴祖具事状属士竒书神道之石士奇永乐洪熙中官翰林日侍二圣实闻公事故不辞敬次第书之而系以铭曰大明奉天肇迹淮土公奋従龙来归皇祖金戈鐡马桓桓四征铲暴锄强畴之敢撄函夏既宁报功钖命崇爵丰禄往绥南境逖彼南境毒虺妖狐慿阻弗驯跳蹶啸唿公奉天威霆驱电扫夷薮室穴屡征乃安乃登督府乃卫禁垣居无㡬何遄北其辕天其祐公俾尔圣辅惟圣知公曰时旧老明明二圣任公心腹蓄疑盈庭公任愈确公不尤人公处有道秉诚执恭谋猷屡告卒底厥功为报益隆金貂玉鞶亚于上公帝谓尔成予懐南徼汝往申抚公拜奉诏夷獠迓公父母归止焦者以濡仆者以起孰其悖兇敢干刑诛小者擒俘大者戮屠公身在外心存廷陛匦函有陈皆国大计当宁圣明嘉公忠言宠赉华褒诞自天降国有老成谓宜百嵗曷不憗遗营星奄坠雄盖万夫智名勇功公福简简哀荣始终庆泽之贻绵緜来嗣驾念先祖祗于世世阳武侯鄞国忠武公神道碑铭杨士竒宣徳五年五月太保阳武侯薛公奉命城隆庆永宁赤城独石竣事将归以疾闻上遣中官以御医往视且赐勅谕劳至京犹力疾入见上慰谕再三既归第日赐御药遣中官临问无㡬竟不起七月廿三日也讣闻上震悼亲为文祭之追封鄞国公赐谥忠武诏有司治丧塟凡塟丧之仪皆优等盖特恩云公讳禄姓薛氏世家山东胶州之新兴社曽祖考讳安妣刘祖考讳大妣金考讳遇林妣张公兄弟六人公第六自少杰特有大志未冠籍戎伍上官皆竒之从北征金山及哈勒哈之地又从征迤都山诺尔布哈等处自是屡出西北二边涉万里而还太宗皇帝举兵靖内难公首従义旗攻九门克蓟州遵化援宻云攻雄县追敌汉州咸奋勇先驱以一当百战真定公生禽敌左副将军驸马都尉李坚超陞燕山右䕶卫指挥佥事赐白金文绮从援永平攻下大宁富峪㑹州寛河时南兵已围北平城公还先遇其哨骑薄战败之车驾继至従战郑村坝敌大败陞指挥同知従克广昌蔚州攻大同率兵前哨获敌人马遂従南征大战白沟河追奔至济南陞指挥使従克沧州大战东昌公以五十骑前哨遇敌兵数百与战败之获马三十余疋敌悉衆来追公复奋战大败之获马二百余疋敌于威县及深州伏兵以要旋师皆击走之従战夹河大捷战滹沱河右军力屈公率衆驰起之出入敌阵数十合战敌败走公追至夹河斩首领无算获马五百余疋明日战单家桥公马蹶为敌兵所得㧞刀斩敌兵复上马督战遂败敌将平安军以次攻下顺徳大名彰徳及攻西水寨公生禽敌都指挥一人斩获尤多従攻东阿东平汶上皆下之继战淝河大店小河汴隄灵璧率勇先诸军遂渡淮渡江从车驾入京师太宗皇帝为臣民推戴既正大位论功行赏陞骠骑将军后军都督府都督佥事以其官秩赠三代永乐六年陞都督同知八年従车驾北征至𤣥𡨕河以功进荣禄大夫右军都督府右都督兼左军都督府事以其官秩赠加三代时四方选至㓜军数万悉命隶于公操习十二年従车驾北征十五年初建北京宫殿命公董营缮十八年成加奉天靖难推诚宣力武臣特进荣禄大夫柱国封阳武侯食禄千五百石追封其三代皆侯爵赐诰劵三十一年従车驾北征是年八月仁宗皇帝嗣大位加公太子太保子孙世袭侯爵奉命巡北边适敌入云州公率兵追至大松岭斩获甚衆事闻赐勅嘉奖遣中官及鸿胪卿即军中劳之既还赐白金钞币加嵗禄五百石洪熙元年佩镇朔大将军印率师巡北边宣徳元年庶人髙煦反车驾亲征命公为前锋先二日围其城罪人既得留公抚绥城中军民还赐银币甚厚明年秋従车驾巡边出㑹州邂逅敌至塞下与战败之生禽其部长获其余衆遂镇蓟州永平冬还赐银币加厚四年率师䕶兵饷开平者再五年春佩镇朔大将军印巡边至竒黄岭遇敌拒战悉斩之尽收其家口孳畜陞太保赐钞币居二月董筑城之役盖従公之言以便戍守公平居无事未尝忘危每计边务言之亹亹或诮其𤨏屑者终不为变盖其志奉国惟恐不尽为将勇智兼备尝先事筹画用心之至以夜继日故所向成功未尝败北间一二临阵中矢石裹创赴鬭有进无退其率师所过纪律严明秋毫无犯而抚恤士卒人人归心若董缮作规置有方力不烦费功率坚久人亦罕及盖一代之兴必有一代之臣公祗事三圣涉厯多用志笃鞠躬尽瘁以效臣职故能建功国家流光简册致身贵富垂庆后昆其非古名将之流而今之不可多见者欤公夀七十有三其配李累封至侯夫人子男三以是年十月三日葬公于乡原铭曰明圣之兴有命自天必有辅翼名世之贤气机翕㑹云龙风虎有勲有烈左文右武桓桓薛公始奋従义大唿迅驰金戈铁骑智明㡬先勇盖万夫畴其膺之折朽摧枯宗社载安功书册府在帝左右股肱心膂公于事上一诚不贰知竭职死且无怠公于驭衆有纪有纲抚如春和令如秋霜厯事三圣麟衣蝉冠廷有老成国有屏翰丹书鐡劵𫝊袭来裔公如长城曷不百嵗英灵升游九原在此太史作铭式昭无已永康侯蔡国忠烈徐公神道碑铭杨士竒公讳忠字仲达姓徐氏世家庐州之合肥父讳用元季守宣城我太祖皇帝兵至宣率衆归附命仍其职遂従征讨以功实授管军百户従守南昌进武畧将军河南卫副千户洪武壬戌自陈老疾命公代之丁夘从征北方至哈勒哈之地还城大宁无㡬调大宁偹御戊辰従征金山之衆之为边患者屡战败之获其马牛辎重赐白金钞币庚午运兵饟数十万解赴温口遂従征诺尔布哈大败其衆俘获其人口万余总兵遣公䕶送入闗公悉心抚恤俘者如归陞济阳卫世袭指挥佥事乙亥城懐安万金丙子率兵従征北方至驴驹河而还丁丑往镇开平己夘太宗皇帝举靖难之师公首従义旗克密云克雄县真定取永平克大宁还战郑村坝取广昌蓟州战白沟河皆有功进攻济南克沧州大战东昌及夹河攻彰徳破西水寨克东阿东平汶上大战灵璧遂从渡淮及江至京师公临战奋勇百夫莫当出入敌阵率在衆先白沟之战敌挥刃斮公两指未殊公自断指掷地裂衣帛褁创仍奋进战其驭士卒抚恤诚至人人归心而号令严明所过无扰上行师恒饬诸将无妄杀曰吾奉天弔民厉民违天何望有济公承命惴惴惟执兵迎拒者不容而诱谕招俫绥抚附降多効力焉其以功进官自指挥同知厯都挥佥事指挥奉天靖难推诚宣力武臣特进荣禄大夫柱国前军都督府左都督永康侯食禄千一百石子孙世袭赐诰劵追封曽祖六二祖七九及考皆永康侯曽祖妣陶祖妣王妣张皆永康侯夫人永乐己丑暨癸巳车驾巡狩北京仁宗皇帝监国上以公敦厚老成留之南京兵政一以任公公小心寅畏清静简易上下咸宜之一日夙兴盥栉衣冠坐都督府得风疾遽卒癸巳八月二十四日也上在北京闻讣震悼辍视朝一日遣官赐祭给赙命有司治丧𦵏追封蔡国公谥忠烈并加封其三代皆蔡国公妣皆蔡国夫人配亦蔡国夫人仁宗皇帝在东宫遣祭赉赐甚厚公沉毅质恪有孝行旦暮出入必先诣家庙事继母敬爱兼至少有训责必跪受虽贵不变所得上赐必谨视之约己守法未尝有过接人谦恭和气满容语简而诚洞见底里春秋五十有二而卒卒之嵗十一月二十七日葬江宁县安徳乡长冈之原子男二安山夀安袭侯爵安奉国子祭酒贝公泰所述事状求文刻神道之碑士竒与公同朝十有余年后同侍监国相厚知公之行加详故为序而铭之铭曰桓桓徐公为时虎臣袭家之勲奋武以振天启圣明义旗爰举提诚来従股肱之辅皇麾所指公迅前驱谁抗谁御拉朽折枯神武不杀公行圣志来迓来归抚绥勤至仁施如春义行如秋公实左右威懐并流臲卼既安氛翳咸廓宗社再隆褒功命爵悃愊无华厚重靡迁貂蝉充廷孰愈公贤銮舆北狩圣储监国峙武以卫孰优公徳肃肃小心温恭靖嘉岿焉老成为国之华维孝维忠在公允蹈宜贵宜富曷不耆耄都门之南聿崇起坟过者下车视兹刻文平江侯恭襄陈公神道碑铭杨士竒太宗皇帝初自北藩靖内难至江上都督陈公瑄具兵迎济内难平上正大统録功赐公奉天翌卫推诚宣力武臣特进荣禄大夫柱国封平江伯赐诰劵陈氏家合肥公字彦纯自少颕敏不凡好善恶恶内笃孝行洪武中侍父官成都习兵畧精骑射以武臣子选侍大将尝従出郊外遥望孤鴈杂鹅羣命衆従者射不中最后命公𤼵一矢毙之有鸱翔于上命公射应弦而坠自是屡试皆竒中衆大服而公不自为能朝廷命总兵者作蜀府宫城遣将伐材于山所行失律又材不中度又所经瘴地士多死总戎察公可用遂命之公善抚绥明号令别取善道七百里以入先期而还士不病所得材皆适用总戎者嘉之又命董缮作具有条理遂従征南畨巖州亭中及散毛镇南咸建劳绩代父职为成都右卫指挥同知父坐旧累谪戍辽阳公伏阙奏请代行特诏父子并免复职卫卒数辈饕诐狙诈挟制上下为衆患公次第悉去之善𩔖以安従征越嶲讨建昌酋长裕噜特穆尔踰梁山平天星寨破宁畨诸蛮驻西河口谕降夷人数千従总帅复征盐井平三山寨及小伯夷进攻卜木瓦寨据要害立堡以断贼路官军分三队进公居中已而左右两队弗支奔还公所统仅百余人冒险先登贼数千围公公下马率衆且䠶且斫贼疲稍却公亦伤足裹创进战自己至酉贼败走公全所统南还复従征余冦贾哈喇时冦衆数万据险以拒官军分三道公军后进由番西涉打中河得间道乃出竒兵作浮梁渡河既渡撤梁以固士志遂压冦境冦慿险迎敌一日十三战夺其险明日复力战凡七合冦大败遂入其垒简鋭卒出哨令望见前军旌旗即举砲俾知已败冦仍遣五百军断冦走路冦穷出降械送贾哈剌于京师抚辑其余衆公及麾下皆被陞赉従蜀献王巡边招抚边夷兼理茶马之政边人悦戴灌口都江堰壊民苦水患公修其堤防躬督工作为坚久计矜恤无告出赀置义田二百畆于成都积所入租凡贫不能衣食不能婚嫁及死不能殓塟者皆给之会云南兵征百夷以功陞四川都司都指挥同知遂进右军都督府都佥事太宗皇帝知公才可任时北京军储不充命公嵗董运百万石道海给之公措置井井剏建百万仓于直沽尹儿弯城天津卫籍兵万人戍守公善任使均劳逸秋毫无取于下凡漕途奸弊扫涤一清漕舟所经海岛夷人畏惮官军悉闭匿公下令俾出为市而遣官监临平其直军无敢譁人两便之舟还值倭冦刼沙门岛公率衆追至朝鲜境上焚冦舟殆尽冦以杀溺死者甚衆奉命率舟师于闽海偹冦倭者三海溢坍没隄岸起扬之海门厯通泰北至盐城凡八百里奉命以四十万卒修之航海至者茫洋莫知所停泊往往胶浅公于太仓相可泊处以二十万卒筑髙丘三十丈延亘十里为表识衆便之称宝山事闻上亲制文树碑焉既建北京罢海漕浚济宁临清河通南北往来仍属公董饷运建议造浅艖二千艘初公嵗运二百万石为之有方后増至五万石国用以足若疏清江浦引水由管家湖入鸭陈口达淮以免淮河风涛之患就管家湖筑隄亘十里以便引舟浚仪真𤓰州二埧潮港之堙凿吕梁徐州二洪石以平水势筑沛县刁阳湖济宁南望湖长堤开泰州白塔河通大江筑髙邮湖隄隄内凿渠亘四十里以通舟南北建梁以便陆行自淮至临清相水势髙下建牐四十有七以时启闭皆舟楫通行永逺之利于淮滨作常盈仓五十区以贮江南输税于徐州临清通州皆建仓以便转输虑漕舟昧河浅深自淮底通州滨河置仓五百六十八所舎置卒俾导舟可行处縁河隄凿井树木以便夏月行者凡于事虑之周而为之果仁宗皇帝初临御下诏求言公首言七事大槩谓南京国之根本宜为久逺巩固之计选将益兵以严守备长民长兵皆宜择贤能然后政举而下不失所贤能在推举推举在覆实乞选朝臣之公正者分巡天下考察百司政事得失进亷能黜贪鄙则官得人而治可兴今府州县学教官多不得人乞令风宪考察罢黜别选今中外军伍多缺盖由所管头目私役扰害不胜致其逃逸乞勅都府兵部都司严切禁约就行清理老疾者令户下代逃逸者责限追捕户絶者騐实除豁伍籍又边防之要在兵食足近嵗如开平等处城不足兵兵不足食所守何由完固乞选武官之有方畧者授以精兵足其衣食给之坚利器械俾日教习如有沃壤令兼务耕守今漕运惟江西湖广浙江及苏松诸郡去北京甚逺漕河又有洪牐浅冻之阻往复踰年襍费数倍正粮上逋公租下妨农务乞自今令运于近便淮安徐州等处收贮别令官军运至北京则民力可苏农务不妨各处官军每嵗漕运毕后财力殚乏到家又修理壊船运来嵗粮劳勤可悯其所管头目又加别役以重困之乞行禁约今后漕运军士不得再有别役马船快船惟二三百料者可行于漕河所载不过五六十石每船已有额设水夫今又于縁河拘集军民听候甚至接逓听候日久衣食艰难有至行丐者乞自今罢之上览奏嘉叹命有司咸即施行赐勅奖谕有老成忠爱之诚之褒加之重赉赐诰追封其曽祖某祖某考某皆平江伯曽祖母祖母母妻皆夫人命子孙世袭宣宗皇帝临御命公镇守淮安兼督漕运公至察宿弊之为民厉者悉革之豪猾奸宄皆敛避境内以宁时已婴疾而躬勤旦暮靡有滞事疾间入朝深被嘉劳赐宴赉还至淮安无㡬复作上闻特勅劳问时子仪在侍卫令挟医驰驿往侍竟薨宣徳癸丑十月十一日也春秋六十有九讣闻上悼叹辍视朝一日追封平江侯谥恭襄赐祭命工部营塟公为人闿爽英毅𢎞度伟畧禂人广㑹谈论亹亹伦辈推服公余披閲载籍考知往古成败治乱之故喜近逢掖士时相讲议善交际能推利为义所至以济人为心多所建置人用徳之不㤀家有乐善堂恒举邹孟氏仁义忠信乐善不倦之语以勉子孙子男五位袭平江伯后公数嵗卒次俨次仪今为勲卫次伦次侃孙男三裕今袭平江伯塟以薨明年之三月墓在江宁县大山之原余与公同朝三十余年相知且好于是仪以状求着神道之碑故按状叙而铭之铭曰繄公挺出何桓桓武兼勇智追前闻材艺夙试卓寡伦峨冠三品承考勲蛮谿獠洞猃猖羣负险弗忧宁且䞭公奋扫刮迅㧞尘前涤旧俗宁边民有嶻誉望齐峩歘征来东卫宸垣遭承兴运效骏奔録劳疏封昭鸿恩貂蝉鞶玉衣绣麟报赐志企古荩臣殚心毕虑靡夕昕沧溟茫洋渺涯滨嵗増万艘奄然臻有梗于海威赫震斩鲸戮鳄焚甲鳞崇表海岸亘长云云章龙彩天垂文南赋北贡艰以辛踰淮厯济底天津疏湮凿坚劬且勤坦行如砥戚者忻猗嗟公笃孝与仁厥施诸时绩弗泯爱国亦有嘉谟陈功载册府被后昆大江之阳岿有坟太史铭之昭不泯明名臣琬琰録卷十六卷十六钦定四库全书明名臣琬琰续录卷十六明徐纮撰副都御史杨公神道碑铭王㒜都察院右副都御史无钖杨公以成化十年四月二十七日卒于河南之行台寿五十有九讣闻上命驿舟归其榇礼部谕祭工部营葬公之子绅卜以是年十二月丙申奉柩葬神获郷长腰岭新阡乃以事状请铭其神道之碑公讳璇字叔玑自少颕悟喜学正统戊午中京闱郷荐己未登进士第尚未授室乃以假归还朝拜户部主事陞郎中累迁山西恭政陜西右布政使河南左布政使命下公已闻母丧服除召为户部侍郎入谒改都察院右副都御史奉玺书抚治荆襄流民廵视北直𨽻节制永平山海宻云居庸等邉闗廵抚河南敭歴中外几四十年以劳疩乞休章再上不许崇王之国郊迎感寒疾殆甚犹日就卧榻治官书郡县吏白事戒直入卧内口占酧应敕至命加公服犹强𧺫不能支顷之遂䘚呜唿公可谓尽忠于国一息不懈者矣公才貭通敏负器局论事果㫁无媕阿态在官为大司徒金公所器财赋出纳凡经公筹画不复訾省在山西徧歴州郡覈实户数立上中下三等法均其徭役民用利便奉勅督輓军饷二十万石寔邉廪事集而人不知劳陜西地控三邉动輙有警往嵗西夏用兵刍粟转输皆公调度洪渠水溢泾阳县治堰以杀其势赈恤匮乏存问㷀独其治民如山西而加劳焉盖在山右者八年在陜五年而有河南之命先是流民啸聚荆襄南阳山谷间以百万计朝议求堪任拊循重寄者佥宜于公故上始欲任公典邦赋寻撤公以去授以峻秩加赐寳镪公单骑直抵其境勤宣帝命周行赈赡留者占籍去者嬴粮逺迩宴然未几有盗起房竹县境相挺剽刼公曰是曹殆困于饥寒者犹抚谕之弗从乃请加兵俘获数千人衆议谓当揃刈公持不可曰殱厥渠魁胁从罔治此上意也苐戮首恶数人余悉纵遣之是嵗畿内八郡嵗凶公闻命兼程以进首阅预偹四仓空无所储百方营聚有司怠于趋事者公䋲之急而豪宗鉅室又惮公劝分遂腾口四谤公一无所顾惟汲汲以康济斯人为务比移河南先声所至人益慕赖化行俗阜上嘉念公宠赐綵叚四表里而公亦感上知遇益勤于事剖决无滞日力不足继之以夜所至敷求人瘼搜剔吏弊禁㳺末抑豪右奸宄屏迹而善类知劝公矢性介特与人交不茍合始举进士乡人有为中官者气熖薫灼人趋之恐后公絶不通问家虽富饶其自奉极清约禄俸所入分给姻族一娣嫠居时加问遗二兄倾逝厚抚其遗孤子而处诸弟笃友爱塾师夏处荘匡文佐卒亦恤其后尝辟义阡葬死无归者盖公既丰显从弟叔瓛亦起家甲科歴官郎署羣从子姪或输粟补官或明经擢科后先相继父毎以盈满为惧寓书戒之俾知向义公故平生所为多义举其性尤酷嗜文史残碑㫁碣打搨殆徧见异书必重购得之作为文章浑厚沈着于诗尤有思致遇佳山水吟眺终日公退手不释卷盖其好学之心老而不倦中嵗既有退志遂题其居曰冝闲有宜闲集若干卷藏于家其先世有令徳曾祖广元季举义保障乡邑时识者已占其后必兴祖原振考宗渊皆以公贵赠通议大夫都察院右副都御史祖妣张妣朱皆赠淑人配唐氏由安人累封淑人子男一即绅以䕃补国子生孙男一曰昻公自束髪即有志天下济世康民之具皆其素藴尝与其僚南剑黄琛西蜀陈价三人者以意气相期尝曰使吾辈为朝廷独当一面凭仗威灵徇以驱驰功业之成期于不负后三人果相继为方岳陈仕至都御史黄卒官户部侍郎出入朝着卓然与公相望质诸前言不爽毫髪传曰事君先资其言拜自献其身以成其信如伊傅管乐是也呜唿使天假之夀考上信任不衰其所就不庶几古人已乎铭曰天佑圣明英贤挺生发名成业为时股肱地方剧胄岳牧重镇肃肃兰台秩号雅峻士霑一命亦足为劳公于其间屡践屡更步履所至茂隆声实维皇圣明嘉乃丕绩邦计所属钱谷委输黍叅丝棼待用无遗暨歴雄藩于秦于晋或専或禆厥闻大振民有父母国有屏翰公宜乆任遽罹家难入贰司徒既有成命属兹流移须公抚定回授中丞秉钺南征公齐其威人施惠行弄兵潢池何物小丑苖薅髪栉㣲公孰宥邦畿千里凋瘵以苏越兹大梁载道观乎公官虽进而志则退天不憗遗邦国殄瘁讣音来闻哀感宸极奠有加肇建茔域险夷一节哀荣始终铭以美辞以诒无穷户部侍郎马公神道碑铭王㒜南京戸部左侍郎致仕马公以成化壬寅十二月廿四日卒于家讣闻上命知和州叶睦谕祭进士王琳营葬有日其子永贤乃持叶知州状谒子请铭公讳谅字子谅其先汴人六世祖必兴仕宋江淮綂制因家于滁之全椒必兴生天麟元江浙儒学提举髙祖正甫龙兴路学教授曽祖信叔登延祐进士第元季俶扰伯祖九成举义从太祖髙皇帝渡江累建寄勋授金牌万户与陈友谅兵鏖战鄱阳湖死之上悯其遗孤赐居和川故今为和州人祖九思考云以公贵赠通议大夫应天府尹祖妣郑氏赠淑人妣徐氏累封太淑人公生之前一夕太淑人夣月光入室叔祖泽闻而异之曰显吾门者必是儿也自㓜聪颖絶人书数百言过目便能成诵七嵗入家塾十五嵗入州庠初习书礼二经后専于诗宣徳壬子领郷荐癸丑中进士第观政户部督赋广藩丁外艰服除授行在吏科给事中数陈时事闿切知大体奉使山右封藩王恪谨礼仪赏赉一无所受正统甲子陞山东布政司左恭议景㤗辛未陞应天府尹天顺丁丑陞南京户部左侍郎三月奉表贺阙下陈情归省有宝镪之赐六月丁太淑人忧庚辰召至京涖事户部壬午复南京户部癸丑满九载上䟽乞骸骨诏许之葢公尹应天时尝忤权贵思有以中伤之久矣至是以公老疾为言而公年才五十八实未老士论惜之公为人精敏究心吏治其始至山东也循行郡邑考庶政得失察百司贤否废兴黜陟悉恊公议㑹河决张秋朝廷虽遣大臣治之然分理之务多出于公水讫不能为患正统末北兵入邉降人安置山东者欲乗机为乱朝廷忧之以勑谕三司戢民守城公曰此勑不可使闻于衆俄有驰生擒敌人文移至者乃集衆谕之衆咸帖服民有惑于后妻而欲置子于法公喻其父母曰昔夫子为政诛少正卯而宥不孝以教令不行今尔子有㓙徳乃吾教令之失非由尔民之罪也其父母感悟遂请释之还为孝子有民妇与夫兄有隙而缢杀其子姦人之妇而杀其夫匿其碑券以强占民田盗米廪余地以广其居皆久讼不决公一讯即伏其辜归其侵地而于负寃者尤力为辩雪比至应天府事填委公裁决如流案无留牍溧水民素徤讼一日投牒至八百公视其虚实而异置之召讼者曰某也实某也虚虚则受笞实则待勘民愿受笞者十七八待勘者不一二焉其俗人死而利其妻者棺歛之人已有棺复有载棺至者妻欲嫁后至者用其棺而先出棺者讼于县不直后讼于公公责令曰薄俗不能禁民死无所归安用令为乃杖出棺者以棺给贫民而归其妻于所亲使俟终丧别适焉六合贫民与其弟妻同刼人三斛粟事觉当弃市公曰以三斛粟而杀一家三人吾不忍也乃为出其弟妻其人临刑号于衆曰吾之死无所憾但吾尹之徳无以报尔句容有因人死而弃毁其尸者所司拟以支解人罪狱上公不可曰死后弃毁讵可与生前支解同科为轻减之先时堂钞独归于尹凡有供需悉出倚郭二县民不胜扰公至一无所取分给僚属之余则储以备燕飨馈赆又积其余以为工佣之费名曰公余钱凡重建府治修葺庙学创立贡院皆取给于此无劳民伤财之患既而擢贰地官曾未越月纲纪秩然政有未便者条陈于上茍益于时无所顾忌先是为恭议时陈抚安军民五事府尹秩满陈䘏民十三事朝觐至京又陈便民九事上覧疏嘉之多见施行盖公歴官外中余三十年门无私谒谢事而归囊槖萧然田宅让诸弟姪别建居室少卖田业治常产而家无纲纪之仆多公自综理暇则闭门焚香繙閲坟典课子姪业明经而已当道至访以时事辄谢曰老耄无所与闻与守臣言无一语及私乡人以请托至者拒絶之或以利动则曰吾后事具矣安用此为其清节雅操至于老而不变公素感末疾至是复作召子孙语以后事戚以候疾至者亦接待如平时乃沐浴衣冠端坐而逝春秋七十有七卒之又明年正月丙午𦵏歴阳山祖茔之次配王氏封淑人先十四年卒子男二长永贤王淑人出成化甲午中京闱乡试次永年国子生侧室出三女孙男一曰中公为人厚伦重谊以孝事亲恭兄友弟抚遗孤接族皆笃于恩意与人交厚尚道义处同寅和而有节御属吏严而不刻故其处为名士其出为贤臣徳器修于家勲业着于朝名声彰于时虽去不待年用之不䆒其才然举以侪之古哲闻人于公复何歉焉是宜铭铭曰马氏世胄实塞于汴滁和再迁继世逾显维公祖考蓄徳弗施庆钟于公乃荷宠绥公才夙成决科从仕黄门显秩铨衡是涖出佐鲁藩入尹旧都帝曰汝贤贰我司徒辅理宣化裕民足国曾几何时有炜厥绩北台之召寻返于南去险即夷公志所甘公年未耄超然引退䜛间虽行君子所贵古有名言保晚节难幽室全归亦罔后囏宠终有思裕后有泽太史作铭垂耀无极副都御史吴公神道碑铭王偀成化乙未八月二十五日总督两广军务兼理廵抚都察院右副都御史繁昌吴公终春秋六十有一上悼惜之命有司𦵏祭如制公之子约以明年丁酉正月某日𦵏公于邑汪冲山之原𦵏已走京师谢上又命约入胄监以承厥䕃约感激上眷追念先烈期有以表彰之遂奉其乡人威逺知县宣达状以神道之碑来请呜唿予与公同为畿内人同领乡书同第进士官两京才名位望予虽不及公逺甚至于以道义相期气节相许固未尝少间也公未终之前数日尝以书抵予贺予子沂擢第谓吾亦有子颇知好学伺其成立当乞身于朝以归从兄游噫公之所以望于予者何如也而今已矣晚节末路顾何所赖以有成哉故于公之终既为位哭之又为辞弔之则所为铭非予其谁宜为哉按状公讳琛字与璧号愚庵天性警敏年十四补邑庠生日诵数千言为文章操觚立成侪辈莫敢与争雄正统甲子以书经登榜乡乙丑戊辰两试礼闱不利益励于学一日方读书呕血数升母蒋氏惊往视之戒勿复学曰脱以是戕生学亦奚为而公竟不少辍但掩覆无使母知居数年学大有进经史子集靡不掩贯下笔为文益奔放不覊景泰辛未登进士第援例还家毕姻先已乆聘章氏盖不第不娶至是始娶年二十七矣癸酉秋拜云南道监察御史奉勑往甘州犒军己亥廵按四川所至黜奸贪雪寃滞明达果㫁蜀人懐之三载给勑命封父聦如其官母妻皆孺人天顺丁丑英庙复位武靖侯石亨以功封忠国公専权自恣渐蓄无将之心公毎同官劾奏之忤㫖补外知迁安县五日天变雨雹命还公台职寻被选居台端掌文案故事凡三司㑹谳狱囚十三道文移刑牒必择老成谙练御史二人综理之盖以禆总宪之不及而为诸道之领䄂古之杂𩔖也时公以与同年髙公明对筦五年台中称贤辛巳陞大理寺丞嵗除陞都察院右佥都御史廵抚西陲荘浪去城四百里有地深入边境前检田者占数屯粮五千七百斛廹于徴输军多窜匿公首疏罪之西畨扒沙巴哇等七族累嵗盗邉抚之不服协同平羌将军宣城伯卫公颖征勦之斩获千三百级马駞牛羊甲仗辎重无算贼平陞俸二级是嵗朝廷推恩加封父聦官都御史母蒋氏恭人成化改元还朝议事适四川妖人赵铎谋叛改命公往讨铎败中止莅台事时淮扬荐饥寻命公赈䘏公劳心焦思凡事有益于救荒者卒以便宜行事之而言多切直大忤权贵虽民赖以济而公之谤滋矣明年春召还言官劾奏必置公于法公危甚赖天子圣明第迁官南台时代者都御史林公聦于公所行事一无更张且言于人谓公实有益于民无负于国家于是其诬遂释而声称益重在南未几丁母恭人忧继丁都宪公忧两遭亲丧哀毁踰礼再朞不御酒肉四方赠一无所受朝廷凡两遣官谕祭公先以佥都御史三载秩满至是始颁诰命进阶中宪大夫加封章氏恭人己丑服将终遣使赍勑即其家授之命廵抚两广至广才半载代日南台未至复遣使以勑授公廵抚湖广时湖南已数月不雨民嗷嗷望哺公祷祈不数日雨霑足自是拊修郡邑问民疾苦穷荒僻陋之区无所不至凡在湖广者五年威行惠施殊俗辑和㑹宁夏花马池达部入境兵部以公尝在邉方熟知军务拟奏廵抚陜西都御史徐公易置而湖广镇守三司又从民之欲两上章留公甲午有㫖许留进右副都御史适緫督两广都御史韩公致仕朝廷继韩者佥谓非公不可于是掇公以去去之日郡邑父老扶携攀送赍咨涕洟而公亦为之悲不自已当时士大夫言廵抚大臣能深得军民之心如公者前此盖未见也公至广其抚民无异湖湘而于训兵练士则尤加之意盖岭南冦盗矫䖍其为患尤非他方比也英徳流民罗英郭琼辈聚衆剽掠命兵擒之新㑹新兴连界有剧贼啸聚流刼村落余十年公一旦馘其渠魁殱其党与六百余人猺獞人闻之大骇相戒敛迹栁庆诸州其窠穴也公亲至其地檄召之许以自新诣军门俯伏聴命者日以万数公晓以祸福无不踊跃而去时识者又谓广冦冥顽可以威惧而不可以理谕以理谕之而革心向化如公者亦前此未见也公为人勤敏自童丱至没齿无日不鸡鸣而起二皷而寝虽阃外事丛酧应絶无壅滞少有余闲博观羣书以资见识上自公卿大夫下至闾里后生书教往复靡不手荅动辄盈幅初若不经意者而文理通贯情意孚洽虽属草有所不及虽身居显位其自处一以谦抑待人无贵贱必以礼处故旧无相㤀有所馈遗及金帛辄辞不受受其平生所得俸禄又日费于宾友故子姓衣食或不给身殁之后赀业萧然视先公所遗不长尺寸娶恭人章氏先四年卒至是合窆焉继娶鳯阳千户任君女一子曰约读书有成即公所语予者今为大学生四女长惠亷适户部贠外郎严君子瓉余㓜在室公先世歙人宋季讳伯繁者徙居太平之繁昌西梁山下公八世祖也曾祖可立祖廷升皆不仕其先世谱牒散逸公纂成之又为家规十八条以训戒后人予为之序公平生所着诗文多不存稿其存者惟愚庵集若干卷年谱若干卷上所赐玺书与公之奏议具在亦足以垂不朽矣铭曰于赫皇明道洽治隆列圣绍统郡贤旧庸暨我吴公官登侍近珥笔台端按节邉郡遂丞大理荐陟中丞帝曰汝谐殿我西平妖冦抢攘将命中止淮人阻饥寻命往抚颂声既作流言亦兴不滨于危赖我圣明比官留台出镇南服湖湘数宁岭海詟伏允文且武有奕其光人孰无死公胡可亾有亾者存有功有烈虽存奚为有歉名节汪冲之原有碑墓门垂耀无穷此刻文明名臣琬琰续録卷十六明名臣琬琰录卷十七钦定四库全书明名臣琬琰録卷十七明徐纮撰西宁侯宋公神道碑铭杨士竒永乐五年七月某日推诚辅运宣忠効力武臣柱国后军都督府五都督西宁侯宋公终于肃州讣闻天子悼叹遣官赐祭勅有司给𫝊还其丧明年夏至京师葬聚宝门外其考之茔之次公讳晟洪武中所赐名其字景旸宋世家鳯阳之定逺元季我太祖皇帝龙兴壬辰公随父朝用兄国兴来归明年从克濠州又従战败贾鲁父兄并以功授万户甲午従张天祐克五河泗州盱眙又并进总管乙未従上克和州渡江下采石太平总管邵荣等潜有异谋国兴察知以闻荣等伏诛従克溧阳进攻南台国兴战没命公袭兄职丙申従攻陈也先水寨克之遂従克南台公父陞广徳元帅丁酉随广徳公克宣州还改广徳公天宁翼元帅以老留建康公从邓愈克徽州受功赏戊戌召入侍卫己亥袭天宁翼元帅庚子调征饶州及江西诸郡以次平赐袭衣文绮命充总兵官平诸山寨洪武元年克建宁随留守御新定官制实授武徳将军建宁卫正千户四年陞懐逺将军建宁都指挥使司都指挥同知冬召还陞江西都指挥使九年调大同授龙虎将军十一年调陜西所至治兵抚民不严而肃十二年掌凉州卫十三年逐北兵至白城获其人马甚衆十五年父病诏公还侍又三年父没既襄事复镇凉州敌时数为边患公率兵讨之追至额齐讷之地斩其渠魁伊苏尔戬等及其衆无算余悉生絷送京师时又招其国公吴巴图等万八千人而送其部长格布达尔等百五十人诣京师简其壮者隶卒伍余悉处之善地俾耕牧自便驿召公还京奖谕再四赐赉甚厚复镇凉州十九年召还陞骠骑将军左军都督府督都佥事赐钞文绮以其官赠其三代仍镇凉州二十三年夏遣中使就赐白金及钞至秋复三遣赐钞文绮授制谕充总兵官征哈玛尔破之哈宻者去肃州千余里敌所城也时诛其王子必瑠齐等三十余人获其衆千三百人及金印一银印二悉送京师所获马牛羊咸给将士二十五年复充总兵官征罕东西畨叛冦诛禽七千五百余人获马二千五百牛羊十万遂还京师二十七年调中军都督府是嵗敌入辽东命充副总兵率兵讨之遇战诺尼江获其衆千余马倍之明年广西帡幪诸寨连结为乱命充右副总兵往征之诛擒七千余人贼平还京又明年总羽林八卫兵往平五开龙里十三洞之冦三十一年率师城万全诸卫归二年出镇甘肃太宗皇帝初临御公朝京师陞后军都督府左都督永乐元年授平𦍑将军充总兵官仍镇甘肃三年北兵日益聚近边公遣人谕以朝廷徳意其部长巴图特穆尔温都尔唿率部衆五千马驼万六千来归边境底宁事闻勅赐奖谕命都督徐膺绪尚书赵羾持节即军中封西宁侯赐推诚辅运宣忠効力武臣柱国仍后军都督府左都督食禄千一百石加赐田若干顷又二年以疾终享年公曽祖赠官妣氏赠夫人祖及考皆再赠官祖妣朱妣陈皆再赠夫人公之配丁氏许氏皆封西宁侯夫人子男人瑄府军右卫指挥使琥驸马都尉尚安成公主瑛驸马都尉尚咸宁公主永乐中琥袭西宁侯仁宗皇帝嗣位琥坐事改命瑛袭西宁侯孙男杰金吾左卫指挥使伟羽林左卫指挥同知俊天䇿卫指挥佥事俨旗手卫正千户佐龙骧卫正千户呜唿公勲着国家贵联戚里庆泽被于后嗣名声施于无穷固本于际遇圣明千载之幸㑹亦必其忠义之行闳逺之材克勤始终有以迓承之矣既述其事于碑文系之铭曰天建皇明龙兴淮土魁智杰能如云従附定逺宻比犹汉沛丰父兄偕来有伟宋公义旗所向仗劔先驱神武不杀迎降懽唿长江飞渡金陵定鼎分命股肱出妥四境于宣于歙于番于闽公从总兵声威日振瓯宁既靖公留奠之进奠藩垣大江之西云中在左分陜在右公来镇抚煌煌旌棨敌窥西陲公往遏之斩絷其渠招懐其余繋兵辽阳驱除岭表如燎灭枯如鐡摧朽马迹所歴㡬周四遐桓桓之志无康于家文皇御临亲任旧老自西来朝苍颜白首天子曰嘻卿宜在庭纾予西顾孰愈乎卿公曰臣职及臣未衰西人忻忻迓公复来鞠躬尽瘁遑敢怠宁边人恃公䇄然长城宣上徳恩洽于遐外耄倪毕归如川赴海天子曰嘻维时茂勲崇爵丰禄予慰乃勤维公遭际实多父兄伟绩贤称晚而益闳存没荣哀归从先兆来世莫京繇公所肇墓道有石其崇九尺太史述铭永耀无极泾国襄敏陈公神道碑铭金幼孜公讳亨字姓陈氏鳯阳夀州人生而竒伟有大志元季为扬州万户时太祖髙皇帝龙飞濠梁嵗丁酉遂仗䇿叩军门上谒髙皇帝竒之选为鐡甲长从大将常公征泰州破张士诚军获乘马而还戊戌冬从车驾攻婺州㧞其月城䧟阵先登有银器金币之赐由是以骁勇闻遂定浙东诸郡洎征安庆太平髙邮皆效劳绩壬寅春大兵攻陈友谅于鄱阳公以功擢鐡甲百户癸卯再举师次湖口公言于主帅曰陈氏兵多土人熟于水道今方秋湖水尚盛中多滩碛或为所诱则我舟胶浅难可以逞莫若募其土人潜遣小舟察其深浅险易量势而进斯可济也主帅用其言以闻如其计遂大败陈友谅兵甲辰实授天䇿卫管军百户随大将定江北诸郡县吴元年以平浙西取蓟州功陞崑山卫千户阶武徳将军继从丞相徐公北定中原取东昌公副指挥常某守之值元兵数万猝至城下衆苍黄失措公曰敌衆甚鋭利速战难与争锋当以计破之于是坚壁不与战越三日公先以兵数百诱之敌见人寡悉力来攻公与常率大军奋击且出竒兵邀之敌遂败追奔至棠邑僵仆载路获人马辎重无算公亦身被十数创已而徐公复选公攻元都克之追元兵出塞而还遂従定幽燕诸城未下者洪武己酉调守大同攻王保保魏伯章俱有功已又征和林应州天城白登甲寅破詹童军生禽伪官刘平章乙夘擢燕山左卫指挥佥事是后屡征迤北辽阳破灭营帐绥辑降附威声逺着戊辰冬以公守御边陲久效劳绩特陞骠骑将军北平都司指挥使追封其三代公感上知遇益以边务为任功烈之茂一时边将罕与为俪嵗戊寅陞后军都督佥事仍掌行都司使己夘太宗文皇帝举兵清内难至大宁得公召见军门赐坐亲酌卮酒劳之问以安社稷计公奏对称旨乃曰天以卿授吾其遂成吾志于是命公为五军总兵官南进至郑村坝首与敌遇即摧败之従攻广昌蔚州大同诸郡无不克捷庚辰夏四月战白沟河下济南茂建奇䇿敌闻公名不战自退勅书褒谕陞都督同知未㡬公婴疾在营文皇帝忧念不置昼遣中使络绎往问夜则就劳察视安否医药饮食皆出上赐疾笃命还北京文皇寻亦旋师亲幸其第临问者二公独以用贤厚民为劝文皇嘉纳之遂以其年十月七日卒于正寝讣闻悼恸不胜遣官谕祭者七丧塟之费悉出内帑以某年某月某日葬于北京宛平县某乡之原文皇既登大宝録序前劳定议赠公奉天靖难推诚宣力武臣特进荣禄大夫右柱国追封泾国公谥襄敏公之曽大父讳某大父讳福父讳泰皆赠泾国公曽祖妣某氏祖妣张氏母秦氏妻韩氏皆赠泾国夫人公享年六十有九子男三人忠府军卫指挥使次恭今后军都督府都督镇守鳯阳次𢡟今大保宁阳侯佩征西将军印总兵镇守宁夏孙男人纪羽林卫指挥使昭为勲卫余皆㓜曽孙男人状称公为将四十年未尝杀一无辜妄取一财色他将或多以杀戮为功横取子女玉帛公輙语之曰好生恶死人人所同奚忍害彼之命为己功耶父子夫妇人伦至重又奚忍独人之父鳏人之夫而奄有其妻子耶于是闻公言而化者甚衆呜唿若公者其校古良将肯多让哉宜其厯事二圣生膺髙爵没受大封泽流后𦙍益显而盛则天之报施于公者可谓厚矣太保公之神道未有刻词乃以公事行命其子勲卫昭来请铭遂为之铭曰烈烈陈公虎臣之杰昔事太祖佐兴皇业従征四方如霆如雷无敌不破无坚不摧洎任边阃劳勤亦至绥辑降附宣昭徳意威驰沙漠风尘肃清勲在明府忠着朝廷继事太宗内难是靖宣力効谋屡战屡胜大功垂胜公侯弗支公进谠言忠诚不衰宸𠂻兴悼遽失名将九原追钖实天所相煌煌宠命侈昭崇封翼翼泾国列爵上公名显于躬庆流后嗣钖圭儋爵惟公有子惟公有子惟国有臣为国桢干本公之仁公仁何以不妄杀戮不事俘掳不宝金玉斯实公仁格彼穹旻昭兹钖𩔖以大厥闻峩峩丰碑用扬勲徳与国始终永世无极宁阳侯濬国武靖陈公神道碑铭李贤永乐初靖难功臣不下数十人然克享禄位于悠久者鲜矣惟太保宁阳侯陈公厯事五朝出藩入卫凡六十余年而以令终呜唿盛哉公讳𢡟字舜卿鳯阳夀州人髙祖万曽祖福三祖大一俱追封泾国公妣皆泾国夫人父亨従太祖髙皇帝定天下以功陞都指挥使洪武三十二年从太宗文皇帝靖内难后以功进都督同知卒赠奉天靖难推诚宣力武臣特进荣禄大夫柱国追封泾国公谥襄敏母韩氏泾国夫人襄敏公三子长恭嗣为都督同知次忠府军前卫指挥使季即公也器字宏逺识见超卓尤负胆气工骑射年弱冠即从父领兵为前行凡坝上广昌蔚州大同白沟济南之战与父同功又御敌于单桥藁城西寨东平固镇小河战尤力累陞右都督永乐初论功行赏进奉封天翊卫宣力武臣特进荣禄大夫柱国宁阳伯食禄一千石子孙世袭赐诰劵赉予甚厚六年受诏佩征西将军印总兵镇守宁夏赐宝镪白粲牛羊以为戒严之费公至镇号令一新凡人之降附者亲抚绥之务得其欢心乃已七年选精兵自将大败敌于境外由是北兵逺遁边尘为之一清捷闻加封奉天靖难推诚宣力武臣进荣禄大夫柱国宁阳侯食禄一千三百石子孙世袭复赐诰劵及貂蝉冠服锦绮宝镪八年春上亲征北方公将左掖兵十一年冬还镇十二年春上复亲征公仍将左军俘馘甚衆明年还镇十四年夏有报敌帅玛哈珠死者公未之信曰是欲懈我边备也即申饬诸将固守已而其衆果来见有备而退二十年春上复北征公率所部兵以従还京赐玉带金绮龙衣且闻公有女贤淑礼聘入宫册封丽妃寻命归宁父母赉予骈蕃当世无与为比二十一年诏公统陜西宁夏甘肃三镇兵出勦叛兵公率衆直抵贺兰山𢷬其巢穴尽收其部长额森图罕部落及其驼马牛羊数万凯还上大悦宠赉有加二十二年复随上北征师还以公为殿至京遂领前军都督府事仁宗皇帝登极以公勋戚有劳加太保复官其长子昭为勲卫宣宗皇帝临御待公尤厚乐安州之平公领京营兵卫士有功还有金帛人口之赐二年复镇宁夏三年春奏徙灵州城以便防守四年春得𤣥白二兎以进上赐玺书奖谕兼有玉带龙衣马图之赉六年还京十年命佩平羌将军印移镇甘肃正统改元今上皇帝嗣位念公勋戚之旧召还奉朝请十三年冬福建民邓茂七作乱伪称闽王其势甚猖獗上曰此贼非老将不能平特命公率师往讨之至浙江有欲分兵先守海口者公曰如此是絶其生路则为死冦矣不従明年春师次建宁有欲屠沙尤二县者公曰如此则益坚冦心矣乃下令谕之俾各复业能斩贼首者官赏与王师同于是降者日衆公曰贼势已孤无能为也乃五路进兵一鼓而收之凯还赏劳加等命领中军都督府事寻兼领宗人府景泰中加太子太师天顺改元皇帝复位恩遇益隆固辞宫师许之六年春忽得疾踰秋不能起上言臣老死不足恨惟陛下以生民为念任贤用能以图太平之治则国家幸甚上览之恻然曰㸔卿所奏足见忠诚宜尚加调治以副朕懐久之医药弗效遂薨时天顺癸未七月十六日也距生洪武乙未二月初九日享年八十有五讣闻上震悼辍视朝一日追封濬国公谥曰武靖遣官谕祭加赙及茔塟事东宫及诸王亦各致祭公伟观脩髯语音洪亮胸懐磊落敬礼文士虽位极人臣未尝妄自尊大而南征北伐隠不言功当为中兴名将称首配严氏封宁阳侯夫人子男六人长郎昭次福宁次晟次润次瑛次昻以是嵗某月某日与严夫人合塟于都城西香山之原铭曰夀有陈宗父子杰特泾公濬公后先开国文皇靖难孰多勋劳泾公辅之首秉节旄奋武桓桓所向披靡大事垂成星殒于垒濬公承之以笃世忠鼓勇前驰泾公是同跃马挥戈到处渫血乃伯乃侯成此茂烈金符虎节屡镇边陲于征于狩无逺不随闽㓂劻勷东南震恐濬公征之遂辑其衆巍巍勋戚厯事五朝龙衣玉带惟帝之褒夀嘏既纯允显大纪容与承平宿将有㡬煌煌愍册贲此令终生死哀荣孰如濬公西山嵯峩佳城在侧史臣勒铭千载辉赫漳国忠毅郑公神道碑铭杨荣宣徳甲寅二月乙丑奉天靖难推诚宣力武臣特进荣禄大夫柱国中军都督府左都督武安侯郑公薨于大同讣闻上嗟悼辍视朝三日遣官致祭赐棺及赙命有司营葬追封漳国谥忠毅某年某月某日归塟北京之西山婺里其子能既袭侯爵遂具公平生之槩来求神道碑铭予尝叨总史职不复有辞乃为次序之曰公讳亨世家庐州合肥按郑氏谱世居歙之跳石元末乃徙居合肥今忠毅公祖墓俱在跳石嵗时遣人上墓不絶曽祖父五乙祖父大巳父用以公贵俱追封武安侯曽祖母刘氏祖母张氏母英氏俱追封夫人昔我太祖髙皇帝龙兴淮甸公之先君子自和州率先应募积军功授平阳右卫百户陞大兴卫副千户嵗癸亥公始袭父职公天资刚毅纯笃壬申出使漠北至鄂诺河抚辑元遗还以劳陞宻云卫指挥佥事乙夘秋太宗文皇帝举兵靖难命公攻蓟州时都指挥马宣城守不下公百计破克之遂生擒宣归旋攻䧺县讨真定俱大克捷陞指挥使及辽东军围永平上亲率诸将援之公贾勇奋进敌遂披靡旋师收大宁陞北平都指挥佥事未㡬战郑村坝克紫荆闗复广昌所向无前明年庚辰取蔚州大同大战白沟河乘胜遂北直抵济南陞都指挥同知沧州之役公军北门北门刍粮所聚两军必争之地公力战破之又明年辛巳败顺徳军于深州夹河决战𠞰戮尤甚藁城西水寨连战俱捷遂擢兵广平略地彰徳所至皆下是冬陞中军都督佥事嵗壬午従上南向厯取诸县及广平汶上等堡对敌小河鏖锋灵壁𢷬泗州取镇淮渡江克金川门内难既平上正大统策勲颁爵封公武安侯阶勲如前白金文绮袭衣前后赐赉不可胜计永乐癸巳夏奉命出闗巡视山川险易抚辑军士时闗外军卫统摄无纪遇有边警猝难制敌公因奏调大同前卫带管东胜等卫措置得宜自是各卫皆从所隶以听调用寻奉勅领士卒筑长安岭城规画有方人不知劳未逾月而城成嵗庚寅以来上屡亲征北方公扈従每着劳绩仁宗皇帝嗣位念公旧徳特命佩征西前将军印充总兵官镇守大同严斥堠固屯守北骑逺遁不敢窥边居常以清介自将服食之奉泊如也用是下人毋扰边境辑宁宣宗皇帝倚任尤重屡降玺书褒异之公生元至正丙申至是享年七十有九配夫人张氏子男三人长即能次熙次嘉女工人孙男一人孙女一人于戏自古帝王之兴必有才谋智勇之臣为之左右以戡靖大难垂不刋之典故其子孙世世有爵邑与国咸休永无穷之闻焉若公遭遇太宗竭诚効力奋不顾身﨑岖战斩以佐助翊戴奠安宗社迨扈从北征镇安边陲其竒能伟绩辉映后先者何其盛哉是宜勒铭丰碑昭示后世焉铭曰于皇太宗有臣忠毅克殚心膂助顺举义崎岖战阵奋不顾身祗奉神谋用成大勲皇帝曰吁有臣如是惟天所生皇考所遗従征沙漠屡效驱驰出镇边陲敌不敢窥长安之岭其城万堵营之筑之士不知苦盛福遐龄逮事四朝功成不有位髙不骄天不憗遗殒伤元老舆论兴嗟圣情悲悼圣情悲悼慨念元功式昭褒典赐谥追封婺里之西西山之麓郁郁松楸佳城是卜纪行有史铭功有司后百千祀视此丰碑武进伯朱公神道碑铭罗亨信洪熙元年乙巳秋七月三十日征敌前将军总兵官武进伯朱公以疾卒于辽东之镇所讣闻皇帝为悲悼辍朝廷臣皆缟素越明日诏礼部遣官谕祭赙赠其家定议追赠公奉天靖难推诚宣力武臣特进荣禄大夫柱国武进侯谥忠靖九月丧柩至京十月九日赐地塟于宛平县京西乡卢沟桥之西原既求翰林学士曽棨志其圹迄今二十有一年矣其家嗣今大同总戎袭封武进伯晃大惧公之丰功盛烈弗白于世又虑乎后人或怠于进修则无以报圣恩而绳祖武也于是泣持㕘谋户部右侍郎沈君仲威所具事状谒予撰其神道之碑予以衰陋出巡塞北辱爱于总戎甚厚义不容辞按状公讳荣字仲华姓朱氏世为兖之沂州大家元季扰攘田庐荡尽承平奉二亲来归艰难营养不失其欢公赋性刚毅体貌豊伟少负竒气年未二十膂力絶人初同父侨寓表伯叶氏家叶间戏曰男子非士则农商以自立胡为托迹于人而不思所以振厉公曰人亦奋发有时大丈夫又安知他日不为都督乎闻者甚状其志无何朝廷下令四方举年少杰特之士以备任使郡以公应诏而起擢为府军卫骠骑舎人实洪武九年丙辰也武艺日修尝备宿卫寻授卒长领骑五十人时镇南诸夷初附跳梁未辑嵗辛酉命大将西平侯帅师往平之公従征大理金齿百夷建昌乌撒乌䝉诸郡壬戌复征积有劳效授世袭百户戊辰征金山伊尔们河哈勒哈之地明年乙巳陞大宁前卫左所副千户创建城池抚绥士卒己卯秋㑹太宗文皇帝举兵靖内难十月驾临大宁公审知天命已有所归遂率所部诣军门谒见大被赏赉即陞本卫指挥佥事扈跸还至郑村埧遇敌大战又夺九门进都指挥佥事继取广昌庚辰攻蔚州大同战白沟河济南皆胜陞都指挥同知又克沧州东昌辛巳浃河藁城两大战皆捷进都指挥使壬午克东平汶上肥河敌皆披靡既而收兵复战公率精骑伏险大破之复攻小河灵璧泗州渡淮克盱眙下扬州招抚镇江敷宣徳意人皆按堵下六月渡江入京上登宝位大赦改元论功行赏授公左军都督府都督佥事㕘贰元僚聿新政化永乐四年交阯黎季婺矛牙肆为不靖毒痛生灵上命征夷将军英国公帅师往讨其罪公翼賛元戎大建勲绩六年渠魁既得起陞左都督明年余孽负固搆乱公复征遂平西东两都列其地为郡邑置守令抚循其民设三司以镇焉师还受赏八年春北鄙余衆屡剽我边人为弗宁上亲率六师以𠞰之公随征至𤣥冥河追逐部长布尼雅实哩至红山口静边镇敌乃率衆逆战公独鼓勇取胜遂亡命奔遁迁左都督十二年复征于和林苍厓崃冲入其陈大破约罗之衆师还是年冬命征大同镇守都督操军马守御边疆敌人闻风逺遁西北以宁十五年召还十六年命镇辽东严斥堠谨烽火东徼晏然二十年复征北方公由东路两与之遇奋勇破敌俘获人马牛羊而还二十一年七月进封奉天翊卫宣力武臣特进荣禄大夫柱国武进伯食禄一千二百石子孙世世承袭颁赐诰命鐡劵褒封三代眷遇日隆屡掌府事政通人和中外誉之二十二年复征北方回还仍镇辽东洪熙元年仁宗昭皇帝嗣位简任老成分涖边镇谓公惇实有古将才是年春遣使持征敌前将军印绶授公充总兵官镇御其地思惟付畀之重整戎伍抚士卒期罄丹衷以无负委任讵意夏六月忽疽𤼵背驰奏京师遣医往治弗效竟卒凡将校士卒莫不悲泣如丧所亲距所生己亥六月九日享年六十有七公之曽大父成大父徳父原赐初皆封武进伯追封武进侯曽祖母叶氏祖母济氏母施氏俱已卒配杨氏初皆封武进伯夫人追封武进侯夫人子男六长即晃袭封武进伯正统四年命佩征西前将军印充总兵官镇于大同文武兼资慈祥恺悌绰有父风娶陈氏封武进伯夫人次黻次果次昇次昌次昱孙男十五琦瓒瑛琎玮璘琛璁㻞晃之子瑾瑄琰珍黻之子理昇之子玺昌之子呜唿予闻公之为人谦退而能容有功而不伐运筹决胜之方素所讲习每同大将东征西讨摧锋破敌惟殱其所当诛未尝妄戮一人恭承阃外之寄思以远图不侥倖以取功徼诡而成名孜孜以安辑为务所至兵民无不仰戴由其宅心平恕智识髙明才力超迈所施靡不咸适其宜视之古人信不多让矣岂非治世之勲臣中兴之名将欤是用纪其本末勒诸贞石以垂无穷焉系以铭曰圣人御极简㧞豪英公起畎畆卓荦峥嵘俾长卒徒殱厥南服大建竒勲乃有世禄廓清沙塞武备游膺出守雄藩是曰大宁屠维单阏内难斯作皇秉天戈奸回戬削遂登九五肆揽干刚四方万国莫不来王公功最多官登都府賛贰戎枢阐扬威武股肱心膂为国干城雄才逺畧中外咸称南越既平朔方亦定伯爵进封荣膺显名丹书鐡劵簪绂煌煌崇徳报功恩数异常鸾诰再颁光昭祖祢胙土分茅山河带砺屡承阃寄宠眷益隆荷徳感恩誓竭其忠一疾弗瘳溘尔云逝当宁曰噫元勋已矣追惟硕艾钖谥加封袭其冢嫡复总兵戎赐塟京域西山之麓封筑孔坚巍巍夏屋穹碑载树勒此铭章永利后人百世不㤀明名臣琬琰録卷十七卷十七钦定四库全书明名臣琬琰续録卷十七明徐纮撰伏羌使武勇毛公传邓廷瓉公讳忠字允诚姓毛氏先世蜀人曾祖始徙雍之武威祖讳剰国初率衆归附遂𨽻籍兰州洪武丙辰殁于王事考讳寳以雄勇选充总甲永乐癸已収捕沙州叛冦娄逹衮加伍长甲午集衆随驾北征授昭信校尉永昌卫百户并赠右军都督府都督佥事祖妣都氏妣皆氏并赠夫人公少膂力絶人善骑射年二十代父领兵进征宁夏至贺兰山后擒畨王额森图罕并部衆马驼以居永乐甲辰复从北狩至半壁山荷赉与回卫甘州操备宣徳庚戍九月征察逊班珠尔萨竒苏追至齐苏擒斩索诺木多尔济等陞武毅将军永昌副千户癸丑八月征伊伯勒山擒伪少尉藏布哲伯又擒伪知院竒彻反陞武节将军正千户甲寅七月脩御永昌考来口征哨哈喇托欢山遇敌擒其部长旺扎勒特穆尔等陞宣武将军等本卫指挥佥事己邜八月策应镇畨等处九月凉州破阿勒坦之兵于三岔河擒伪千户图沁十一月黒山擒其图罗卜岱陞指挥同知赏赉有加正统丁巳陞甘州右卫操备戊午三月逹部多尔济巴勒拥衆扰邉公从平北大緫兵蒋公征勦追至乌噜乃遇敌当先交锋以七骑破阵竒功陞昭毅将军陜西行都司都指挥佥事有银碗文绮之赐诰追封祖考加其官壬戌九月哨廵沙州缮脩城堡邉民赖之甲子四月廵迤北天苍毛目等处乙丑正月朝廷念公勲绩赐敕奨谕加陞都指挥同知仍旧操备丙寅月哈宻使臣朝贡归过齐勤沙州罕东遇达兵被掠朝廷以公素为邉廷信服命出罕东追抚公至大集渠魁谕以恩威衆即罗拜悔罪尽还其所掠时闻沙州都督纳木喀偕弟且琳沁潜通卫喇特将谋内冦其弟索诺木巴勒已宻受伪封祁王逸去因令公觇之㢘得其实遂擒畨僧扎实琳沁并征兵边檄三纸械送京师复领兵往沙州収捕诺海等千二百人招降徳济塔布特穆尔男妇四百余口事闻陞都指挥使且有白金文绮之赐戊辰三月奉勅征进罕东等处至实喇哈扎尔界夜集敌营生縳伪祁王索诺木巴勒并部下二百余人招降沙州等处土衆七十余人陞右军都督佥事寻被诰命追赠祖考如其官己巳七月哨接将叅刘震军马至半截墩遇敌夺获被掳人畜甚衆敕充右恭将镇守甘肃景泰庚午二月领兵缮脩髙台城堡坚完有备人甚赖之公一日令男佺赴京奏事䝉特授佺百户令赍勅回谕尔父子务在同心协力尽忠报国时英庙出狩北廷公前所获奸僧扎实琳沁因得不死遂北投额森以师事之适朝廷遣礼部侍郎李实为通好计至则奸僧扎实琳沁欲图复仇中公以竒祸因设间告李实实遣以其言归报公将获罪而甘之内外守臣及其遣人俱为公讼朝廷亦知其伪置之不问适福建贼起命公驰往协守公居闽七年天顺改元英庙复辟即日召公于闽陞都督同知赐白金三十两纻丝二表里慰劳有加时公以勤劳膺疾上遣太监赐羊酒药物及日遣御史医胗视公疾愈入谢上思甘凉为西北重镇欲得老成练达武臣乃命公协同总兵西宁侯宋城镇守迨行前一日召至文华殿玉音下询防邉之策公应对咸称㫖上嘉劝良久从容谕之曰卿为国老成臣旧在西陲民情土俗谙练有素此行当宣布朝廷威徳加意抚辑人民俾知感恩报国遇有朝𤼵必得其用毋致乖违有负委任之重谕毕上亲授公以玉带明日陛辞复赠白金五十两金织蟒龙𫀆寻召至文华殿面奨丁宁赐重寳一锭盖上在边廷时极悉奸僧之间而益信公之忠诚故恩遇之隆如此九月领兵昌宁等处截杀镇畨等处提备策应凉州哨至板井敌闻公威声皆遁去明年戊寅上遣使就镇赐明甲鳯趐盔绣春刀以壮军容仍降勑奨励是年佺病卒公令次男儆奏辞原授百户有㫖毛忠在邉効劳还着男毛儆做百户公受恩感激愈深每征伐罄竭心膂务图成功五月永昌黄珹儿西石门六月山丹红寺儿甜水湖七月花寨寺沟凡三战皆大揵擒斩贼衆并夺获人畜军器不可胜纪己卯五月陛右军左都督仍旧镇守公尝护送都指挥马云奉使赛玛尔堪及程俊使土鲁畨赛玛尔堪使回又䕶送公威望素着中外畏服所过畧无梗阻辛巳正月北部博啰拥衆扰荘浪公与总兵宣城候卫颕分兵遣击之擒斩其衆夺获战马军器人畜敌势少却随领骑士三千于凉州三十里舖墩安塘衆方集适敌骑数万突至公严督将士併力拒之自黎明至于日晡时士皆殊死战凡百余合敌应弦坠马者不知其数敌衆稍却其长复立阵前宣大言以惑我军重围愈困公单骑往见责其不臣之罪目皆眦裂因援兵已俱至敌遂觧去全师而还八月又扰永昌公屡截杀或夜刼营垒以挠之斩获首级战马军噐并夺回男妇三百余牛羊驴骡以万计癸未冬总兵卫公与公讣曰巴舒巴哈等族乌扎马吉思冬沙思俄思格尔阿尔加仓等畨姓久在荘浪凉州永昌阻截抢刼杀害官军不举兵勦除深为地方患遂合奏刻日分兵攻之公分巴哇大族阿儿加仓小族至期拒者戮之降者抚之不旬日功成惟庄浪军马进功咎咂马吉思冬沙等族不下公又合兵攻之尽灭党与各族良善畨官部长公与总兵抚安之按堵如故㨗奏进公爵为伏羌伯食禄一千石恊守如故成化戊子八月陜西固原州土逹满四叛聚衆万余㨿石城砲架山流刼邻境震惊闗陜其山七峯险峻前此官军追勦每失利至是公奉勑以行遂率凉州兵马与总督项公㑹行自十月初九日𤼵哨期以军至放炮掣军举烟次日至石城前门㑹议适遇贼迎敌恃甘州军马在后遂以骑二百余人冲阵至炮架山截山夺险对敌后哨至贼已大败石滚木至以车轮磨石俱尽公与孙铠督我军乘胜直捣七峯闻山上老稚皆号泣奔走功垂成忽昏雾起他哨误先举烟掣军贼遂乘风尽抽余党以死决战公顾孙铠曰势急矣我爱髙爵厚禄职在灭贼势不与贼俱生铠亦顾衆曰我君我祖在上宁与贼同死遂首骑与铠破阵以进孤军相持自己至酉战凡十余合射矢皆尽拾贼矢射亦尽公遂中流矢铠前翼救仍奋马杀十余贼贼矢铠㫁具措裂共额曰尔复能射否铠亦赴救死之是月十一日也夜半风起折旗㧞帐营中士卒皆闻甲马声幕下卒王寛梦公曰我必将满四马上活活擒来既觉惊愕御史邓公本端隔帐闻之即起焚香祝曰公果有灵能助我擒贼当为具奏立庙祀公未几满贼就擒伏诛忠义所感天固有以相之耶讣闻上震悼辍视朝一日且曰毛忠奋勇杀贼忠义可嘉具与葬祭给麻布一百疋斋粮一百石造营域明器钖以铁劵赠奉天翊卫宣力武臣特进荣禄大夫柱国伏羌侯谥武勇食禄一千石子孙世袭伯爵公体貌雄伟器量宏豁故人望而畏之即而爱之性仁孝事先都督公尽色养母皆氏早丧事继母都尤孝谨能乐友士大夫习古之兵法料敌制胜虽古良将不能过平居不喜逰畋不嗜货利存心一以忠义为主其训子孙亦如之尝又赐五伦书谓子孙曰忠义尽在是矣汝等奉诵之毋忽待士卒务察其饥寒劳苦惟恐有一人不得其所故事卒乐为之用甞征甜水湖阵中一军马被贼箭而仆公以所从马乘之其招来逺军新役者及㓜丁无倚悉派殷富军家给其月粮冬布之半养之其半贮候长成为婚娶之费凡士卒疾必与汤药至公自省问如已子其爱护军士皆𩔖此军旅所至市不易肆而农不辍耕晏然不知有兵故丧还之日闗中餽运道涂行旅之人虽非甘凉部属而平日威信所感动者莫不挥泪以相弔至有迎榇而奠望门而哭者自公卿以及偏禆将士弔奠祭相属于路越数月不絶凡荷朝廷暨亲王赐祭无不嘉其忠义之节生荣死哀可谓至矣是嵗十一月二十八日奉𦵏甘州城南公生洪武甲戌六月二十一日薨以成化戊子十月十一日享年七十有五配真氏封夫人子男四长佺锦衣百户赠伏羌伯次昙事释氏次俊甘州右卫百户又次儆甘州左卫指挥孙男九曰鋭今袭伏羌伯钢鑑钺铠镔钊铎鋐铎甘州左卫百户孙女二𢎞治乙卯七月朝廷赐名其坊曰忠义以表厥宅里丁巳七月钦命所司于甘州择地建祠赐额曰武勇以春秋祭之公名着疆场功施社稷侯封庙食金书鉄劵辉映当时流传百世盖凛有生气真宇宙间丈夫也鋭袭爵𢎞治元年命封平蛮将军印充緫兵官镇守湖广寻改命緫镇两广信赏必罚威行恵施功髙不居诗书礼乐念念不置盖有古郄縠之风得非乃祖积功懋徳及庭训之所致欤都御史韩公言行録尹直韩雍字永熈直𨽻吴县人父以闾右徙实京师占籍宛平县进士歴任正统成化间官至右都御史卒年五十七公生秀颖异常书过目辄成诵成童选补顺天府学生正统辛酉遂以诗经中京闱郷试明年登进士第癸亥拜湖广道监察御史乙丑奉命録囚有砀山县学教谕丘纯因责膳夫祝磨儿其父领磨儿遁去乃告纯箠死弃尸他御史问勘诬伏寻尸偶于黄河旁得一支解者认为磨儿尸遂坐极刑公疑之遣人踪迹得磨儿纯由是得白戊辰按治江西吉之庐陵等县兇徒乘嵗饥刼掠势甚炽公与廵抚侍郎杨公宁设法捕首贼二百余人悉置重典地方以宁己巳少保陈先生循知公之才特荐陞都察院右佥都御史廵抚江西黜奸贪疏滞狱均徭役平市价思威大着丙子劾奏王府及王教授违法等事上命大臣覆实革其䕶卫而教授以下坐罪有差英庙复辟调山西副使坐累致仕戊寅迁大理寺右少卿寻复右佥都御史问决强盗十八人内二人诉被同起二人雠指时左都御史㓂公深云㑹问已明柰何公曰人命至重存词且暂留问不实决未迟二人得留余欲行刑公复曰若不留指者将谁与证始留四人复诉者得白锦衣指挥刘敬因石亨连坐有谓敬曽邀亨至直房同饭欲坐朋党公曰律之本意谓结交朋党紊乱朝政者今敬与亨交而非乱政况亨得志时谁不蝇聚其门若以一饭即坐此罪则曽赴宴㑹者何以罪之东汉时以朋党二字害尽忠良覆辙可蹈耶是冬奏勅廵抚大同宣府陛辞召至文华殿谕遣之赐寳钞三千贯盖异数也至则䘏军士缮城堡纠治贪蠧震摄敌志有古守邉者风癸未迁议事陞兵部右侍郎有忌之者适英宗皇帝上宾因事迁浙江右恭政成化乙酉两广蛮冦弗靖上命都督赵公辅充緫兵挂征夷将军印兵部尚书王公竑特誉公素有雄才能干大事遂起公于浙拜都察院左佥都御史仍食从三品俸賛理征夷军务公既受命㑹于南京衆议欲分江西军从逰击率达官由庾岭入广东大军则从湖广入广西以贼在广东宜逐之在广西宜困之公曰不然古者仗钺临戎専制阃外谓可安国家利社稷虽専之可也夫兵有聚而为正亦有分而为竒今两广已无完郡而大藤崃贼巢穴不圗而趋其末未见其能济茍全师至彼南可以攻大藤崃援髙雷亷东可以应南韶西可以取栁庆北可以㫁阳峒诸路势如常山之蛇动无不应举无不克何烦于逐自古蛮夷来冦不可以礼义较惟胜之而已叔敖云宁我薄人军志曰先人有夺人之心薄之也所以兵贵捷速不尚老迟又何泥于困乎于是命将分兵谕以朝廷威福之重示以贼势可灭之机衆欢唿咸愿死战不逾月先破修仁荔浦次及大藤崃前后生擒斩首夺回被擒俘获贼属共四万一千七十有竒㨗闻皇上嘉喜陞公左副都御史提督两广军务兼理廵抚赐綵段六表里叙功当䕃子公以与弟睦授锦衣所镇抚先是公与将士约能生擒被掳男女者准其功故无妄杀之惨功成之日士皆敛迹无譁秋毫不渔于衆广人名其所甜亭曰运筹扁曰平蛮所以记其实也戊子公以两广土地广逺恐余孽复生重贻邉患请于朝愿得文武大臣分理其事上可其奏陞公右都御史总督兼廵抚于梧州开设总府居中调度两广副总兵恭将而下悉聴节制柰何承制専决已乆一以绳下不贷大吏以故得理者喜不得理者多不悦于是有上书言公不法事若干条皇上知公功劳遣使勘覆多虚公即引疾再三陈乞上知其诚悃特赐愈允俾致仕时年五十有二公为人洞达凯爽笃于孝友与人交不为岸谷有信义发摘奸伏如神然每存心于爱人不事苛刻秉兵权于一方未尝滥杀一人政务填委不忘文事摛词文翰思如涌泉无少凝滞尝作江西第一楼等诗着平蛮録多脍炙人口公聪明才辩逈出流辈按江西时适闽广处州冦发剽掠及境公设法击却之当时廵抚侍郎杨宁称于衆曰韩绣衣聪明百倍于小子官民奏留重按一年回朝陞广东宪副不数月陞佥都御史年未三十民情吏治素所谙练风裁凛然凡临衆决事动发百余言皆引经据律无一语疎滞处置事务靡不允当至今官民遵守之曰韩都例继公廵抚者以为不及尝念陈芳洲先生为举主赴镇经泰和躬祭墓下流涕不已曰士为知己者死何能报也公奉命以讨有罪一以仁义诚信宅心师至之始即律之曰夫兵凶器也圣人不得已而用之茍非以顺正而动不可也若等勿尽刘无辜勿滥容首恶勿遏彼之来降勿爽我之号令斯事济矣衆咸曰诺于是发偏师先下荔浦脩仁西延阳峒然后移兵㫁藤横石等八百余寨所过之地如振藁如破竹自成化乙酉冬十一月至丙戌春正月凡五征不克者一举而平之公之用兵一运乎心徳之㣲而全活擒掠之衆则公之仁足以恊羣情矣首恶而罪必诛威震而刑不滥则公之义足以讨有罪矣抚安来降而弗畔其约则公之诚足以化强暴矣号令必严赏罚必当又公之信足以及军旅矣取胜之师必在速战乃分官军面授方畧水陆并进是嵗七月一战而克遂以七军之在行者分为五路八月进全州贝安凡若干战贼大败九月又往广西五路发兵进讨荔浦修仁十一月师至大藤崃又釐为二十五哨固守冲要四面夹攻贼预偹险阻牢不可破以滚石攂木长枪毒矢抗敌公忿然曰吾受天子重託生灵命脉在此一举事若少缓则兵民胆丧鉅万之衆肝脑涂地又曰文王之师攻必缓战必徐者欲候其革心顺服而全之也公复下令且招且抚得向化致附者一万三千其怙终者则天诛不可以留乃申严号令以身先之肆兵前进万衆讙唿声摇山岳一战而渠魁就縳势若泰山之压累卵啇飊之拉枯朽羣兇失怙兔窜狐奔旬月之间攻破寨峒五百生擒一千有竒斩首七千三百俘获贼属夺回被掳男女三万余口烧毁贼巢得获器械牛马无算乃改大藤崃为㫁藤崃立石以告来世㨗报于朝仍以向化者衆反侧未安乃州治其地设巡司六所择其夷心信服者数人授以土官而约束抚安之施以实惠量给以田使之得各遂其生尹直賛曰长材大器风采桓桓賛戎执法理剧剸繁豹变于隠鹏息如抟爱遗江右功着岭南奉身而退继者维难明名臣琬琰续録卷十七明名臣琬琰录卷十八钦定四库全书明名臣琬琰録卷十八明徐纮撰少师工部尚书追封庄平伯荣襄呉公神道碑铭杨士竒公讳中字司正姓呉氏世家山东之武城业儒曽祖渊祖兴仕元为任邱令考成皆以公贵累赠荣禄大夫正治上卿少保工部尚书曾祖妣某氏祖妣某氏妣某氏皆赠夫人公洪武戊寅自国子生授营州后屯卫经歴陞大宁都司经歴太宗皇帝义旗所指师至大宁公以衆出迎公体白洁丰伟应对明畅上一见抜于羣衆中赐袭衣命守㑹力田南兵攻城率衆却之移守蓟州捍御抚绥具有方畧赐衣服器物以嘉奖之遂命署北平布政司理问陞本司经歴给饟运賛城守并效劳绩陞大理寺丞是嵗旱蝗公言此由刑滥所致皆臣等之过乞法司务寛平无㡬陞少卿以发奸慝陞都察院右都御史将营北京宫殿改工部尚书奉命取材于蜀还又命董饷运北京赐帛六百疋车驾北征公扈从兼督饷运既还丁外艰归起复仍命督宫殿营缮公言营缮吉事臣䘮服未除非所当预改刑部尚书后以言事忤㫖逮系仁宗皇帝嗣位尤见信任陞少保兼尚书赐寳带金织衣已而坐累解少保公事三圣皆见信任凡车驾行幸不以遐迩皆在扈从三陵之建皆公董役竣事皆有银币之赐皇上嗣位以公旧老复少保重建奉天华盖谨身三殿干清坤宁二宫命公董之蚤暮劳勤致疾功成公虽在告嘉念厥劳陞少师赐白金文绮加绣麟衣无几疾竟不起正统壬戌六月丙辰公讣闻辍视朝一日遣礼部尚书胡濙赐祭追封荘平伯赐谥荣襄命有司治葬官其子贤世袭锦衣卫百户公为人和易闿爽勤于奉公其掌刑宪寛厚平恕恒躬视狱中命除秽恶疎桎梏时食饮戒饬吏卒以时寛恤进迁人官职务填委规措经回条理井井心之黙识虽久不忘襟度有容虽忤不较或屈已伸谢爱䕶僚属恒掩瑕疵其佐在南京者常赋造海艘材于江西浙江竟至加数十倍时论讙譁公闻骇愕遽奏罢赋悉给于公属官有器能者率奖进之尤事蓄财以应时需随用皆足未尝缺乏自正统来京师多大营建悉出公家有司不知百姓不闻此本皇上之仁亦公预賛画焉明于烛奸尝四鼓入朝道遇负钞数十万缗者公曰非冦而何命従者悉执以奏诘之迺造钞匠盗钞实提举司钞遂置于法邂逅以见必上闻不以出位为嫌厯事四圣皆承厚遇所得赐赉时鲜与拟宣徳中尝赐银章其文曰和敏详达盖以贶公之行云所得书诗图画尤多自念乆病奏乞停禄不允家居事亲孝敬常迎就养京师偹极崇奉亲没致御祭之荣永乐中命大臣之子入侍皇太孙公推于其弟虽贵待姻戚乡党待相与欵洽如布素时赒穷恤匮不问识与不识与人处谦和怡愉大官中贵皆乐亲之属纩之日哀悼之衆无间疎戚享年七十有一塟良乡县某乡之原配刘氏封夫人子男七予与公同朝交四十年至是贤奉少保江陵杨公所志墓文求书墓道之碑遂益以予所知者序之而为之铭铭曰奕奕英公兴自成均发轫伊始感㑹风云英氏之服従师于迈摅勤効谟夙夜靡懈乃进棘寺乃陟栢台隆隆宠光亨衢𢎞开正法以施秉公持平遇灾引咎帝嘉乃诚遂掌邦禁诘奸刑暴惟钦惟恤恭帝之诏再入冬官加右司空居民恃利饬材考工鞠躬致诚厯事四圣陟降左右式恒厥敬廷多其绩时伟其望巖巖师保六官之上曷不憗遗而遽长归七十髙龄于古已稀夀富考终亦既宁止史氏有铭诒厥来嗣兵部尚书张公墓志铭杨士竒公讳本字致中姓张氏山东东阿人曽祖钦祖诚考従善洪武中公自国子生擢扬州府江都知县陞扬州知府遂陞江西布政司左㕘政召为工部左侍郎坐累谪交阯还为刑部右侍郎陞南京兵部尚书兼都察院事召为行在兵部尚书兼太子宾客兼户部事公少勤学治毛氏诗为人直谅通敏有器识初在江都治其县有法豪猾敛肃虽上官素悍暴者不得下扰江都之民安之太宗皇帝义兵及境衞府皆已归附公犹率民治守其母夫人曰此天命也可违天以祸人乎遂率民耆老诣军门朝内难平陞知府进参政赐白金文绮是时江西唐琮在都司刘辰在布政司周观政为按察使三人皆负劲气不相下琮观政尤纵私无忌惮事连军民者即各持説务已胜不复揆理有积滞数月不决者公至龂龂持正且温辞和气以导之久而三人者皆惟公言之听吏弊素甚公每事躬理吏无容奸声誉顿起逺郡邑民事当贰佐躬临视者衆或惮行辄自请行所过民多徳之为工部职务丛脞旦暮在公悉心殚虑寖有条理在刑部奉命督北京河运至济宁而病朝廷闻之遣中官挟医驰视并赐药及貂裘竣事还益持敬慎议狱必究情疑者处之率厚数发奸擿伏竒中而经理秩秩仁宗皇帝初嗣大位重南京根本重地曰张本特立不阿首进公南京兵部尚书兼都察院事明年被召入见言国家大计遂留行在兵部毅然以革弊举废为务皇上嗣位知公忠直可任所言多见听纳髙煦反车驾亲征罪人既得命公抚辑其衆而録其余党兵政久弊奸人以货脱伍籍而援平民实伍者逺迩一辙公言于上择廷臣四出清理悉用釐正于他弊尤多赐𠡠奖谕命兼太子宾客赐白金文绮鞍马遂命兼户部事户部政纪尤弛公夙夜不懈讲求其故蠲其积弊举其坠典凡上利国家下利民生者靡不尽心事日益就绪宣徳六年正月六日得疾又明日讣闻上深悼惜遣礼部尚书胡濙赐祭遣中官赐赙钞三万缗勅工部营丧葬户部复其家比葬复遣官赐祭卿大夫士之贤者皆走哭弔致奠祭又相与叹曰一世居髙位享厚禄而能任国事如家事如张公者㡬人天胡夺张公之速哉公㢘介有守其心未尝斯须不在国事刚果嫉恶于治奸宄鲜寛假而礼贤敬儒尤厚春秋六十有五而卒卒之日家无余赀亦可以亲其平素矣以公贵祖若考皆赠资善大夫兵部尚书祖妣李妣丘皆赠夫人配王封夫人子男二璘环孙男三承祖继宗如意保公葬以卒之嵗某月某日墓在东阿先茔之次璘等以右通政徐琦所状事行来请铭余与公两京交好殆三十年又悉其江西之政盖琦知公不若余之深也铭曰重秩重禄伟公与卿巍冠褒衣蝉聨在庭孰如张公经国如家夙夜弗遑劳思孔多何以益上何以益下曰予时职其敢遑暇焯焯成绩在公多有倚任方隆公止下夀㢘清之操公正之施贤人之丧善人之思少师忠定蹇公墓志铭杨士竒宣徳十年正月十有五日少师吏部尚书蹇公薨于位先四日以疾闻上遣太监范𢎞以医来视赐钞万缗明日范太监以衆医偕来又明日疾革范复来问所欲言对曰陛下初嗣大宝义独寡祐不能効分寸禆益然区区犬马之诚所望于圣明者惟敬守洪武成宪始终不渝耳言已而絶讣闻上深悼叹属时国有大事悉停诸祀特赐钞万缗勅工部治丧葬赠公特进光禄大夫太师谥忠定遣官赐祭而官其长子英英等奉榇归葬有日求予为铭予与公同朝三十有五年而事仁宗皇帝自登储至大位始终皆陪公公国家老成人所以启益士竒盖多不敢辞蹇氏世家重庆之巴县宋以来多显仕自公髙曽以下始隠居不出曽祖继祖妣牟祖均夀妣雍考源武妣胡继罗以公贵赠曽祖祖考皆荣禄大夫少师吏部尚书曾祖妣祖妣妣皆夫人公讳义字直之生而岐嶷长端重不好弄而嗜学弗懈始従里社师中书左丞殷哲时为郡守一见异之引充郡学弟子员语其师曰是儿将来逺到非吾所及当成就之而公不烦程督日益有进洪武甲子中四川乡试明年中礼部㑹试廷试赐同进士出身擢中书舎人授徴士郎见重太祖髙皇帝每前奏事率称㫖而数见奖赉初名瑢一日奏事毕问汝蹇叔之后乎亲洒宸翰书义字赐之以易旧名时丁罗夫人忧赐道里费且命驰驲归盖特恩云服阕仍旧职满三载吏部奏当调特命终九载朝夕左右凡机宻文字必以付公而小心敬慎久而愈笃建文中陞吏部侍郎授嘉议大夫太宗文皇帝入正大统转左侍郎数月陞吏部尚书授资善大夫时政令制度有非洪武之旧者诏悉复之公従容为上言损益贵适时冝间举数事陈説本未文皇帝以公忠实悉従其言小人有谮公不忘建文者赖上圣明不听有除官不得善地诉公者上皆斥之永乐二年册仁宗皇帝为皇太子命公为詹事时师傅皆以勲臣兼之而辅导责任文臣詹事盖元僚也上欲有谕皇太子率谕詹事往导意公亦委曲周悉皇太子尤爱重公所言靡不信用满三载陞资政大夫七年车驾巡狩北京命皇太子监国中外庶务惟诸王及逺夷有奏请诣行在余悉启闻处分公熟于典故达于政体孜孜无倦不动声色而事赖以济赐诰以其官秩封赠二代满九载赐勅有秉心正直及淳良笃实禆益国家之褒数奉命兼礼部事虽职务填委处之裕如十七年丁父丧归上及皇太子皆遣官赐祭皇太子赠赙尤厚有诏起复公诣北京谢上慰劳再三赐钞千缗遣中官䕶送归南京明年従皇太子朝北京遂命公巡抚直隶应天等府州问兵民休戚及文武吏之贤否而升黜之谓国家多事之际悉以法绳吏人将不胜特黜其太甚者数人余多见寛贷而兵民吏弊当建革者具奏行之仁宗皇帝初嗣位一切政议预者三四人而公居首进少保兼吏部尚书二俸俱支赐冠服象笏及玉带二遂进少傅又进少师赐师傅之臣银章各一其文曰绳愆纠缪公首被赐上谕之曰朕有过举卿即具疏用此封识进来盖望公等匡直也继赐诰授荣禄大夫封赠三代及妻于公数人诰词上特増曰勿谓崇髙而难入勿以有所従违而或怠所以望公等者至切也又念公侍従监国旧劳制特蹇忠贞印赐之其赐勅有以善翊君劳心焦思二十余年夷险一致之褒时修太宗皇帝实録命公监修宣宗皇帝嗣位一切政议属公数人如仁考之初继奉命监修仁宗皇帝实録书成赐白金文绮鞍马扈从往庶人髙煦还宠赉尤厚后从巡边既还以公年老不欲烦以有司之务赐勅曰卿事祖宗积効勤诚朕嗣统以来尤资賛辅夙夜在念图善始终盖以卿春秋髙尚典剧司优老待贤礼非攸当况师保之重寅亮为职不烦庶政乃副倚毗可辍吏部之务朝夕在朕左右相与讨论至理共宁邦家卿其専精神审思虑益致嘉猷用称眷倚老成之意继赐银章一其文曰忠厚寛宏以益褒徳云赐新第于文明门内宠钖洊加吏部言公厯少师九载降勅褒谕仍赐宴礼部是嵗生日赐白金文绮是日斋宿于公所疾越五日竟不起享年七十有三公为人沈深质实和厚简静内有孝友之行事君有诚处人有量无所咈逆未尝轻涉一语伤物至于议法亦不茍为包含必归中正厯事五朝凡五十年所履坦坦无一日颠踬之忧退朝之暇手不释卷贵而能谦富而能约上前所言未尝退以语人盖天下有隂被其利者矣士奇尝窃论之鲁简肃之忠实不欺李文正之不为伤人害物张忠定之不饬玩好傅献简之遇人以诚范忠文之不设城府公盖兼有之矣元配刘氏继张氏皆封夫人子男四长英次芳次芸次荃英荃皆尚宝司丞男孙四霖震霑露公之葬以薨之嵗某月某日墓在巴县某乡某原先茔之次铭曰节乎蜀山浩乎蜀川孕精毓灵挺生伟人温中穆外履夷蹈素皇明丽天奋跃自下在帝左右秉公与诚掌帝之制播告四方进贰天官遂职冢宰简用俊良往兴至理帝命洊隆俾辅圣储陈厥谋谟圣罔弗俞四纪在廷三翼升御肃肃师臣秉王之度一念惟仁永矢不渝寅畏小心保终犹初隂利逮人人则罔觉惟帝昭明褒诏有数呜唿忠定维国老成曷不憗遗翼我圣明生荣死哀死且不朽昭徳刋辞永告尔后户部尚书郭公墓志铭杨士竒宣徳六年四月十一日资政大夫行在户部尚书棠邑郭公卒讣闻上悼叹赐祭命有司给舟归丧且营葬事公讳敦字仲厚姓郭氏其先自太原交城徙东昌棠邑祖讳忠妣石氏考讳政寛妣侯氏继马氏郭世有善徳公自㓜凝重端谨稍长游乡校日勤讲习已卓卓出伦辈洪武癸酉以诗经中山东乡试㑹试下第后擢户部广西清吏司主事嵗余有贤声陞衢州知府下车咨民隠蠲弊兴利修学政务教化崇儒术礼贤行以表励其民振䘏无告郡俗贫死不能葬者焚尸沈之公相城东得废地百余畆榜曰义阡令民贫死者悉葬是又为约教民有急相资助民利赖之尝嵗旱公斋沐致祷雨立降霑足蝗入境为灾公自为文檄城隍神是夕大雨雷电蝗尽死凡所祷辄应城西有淫祠嵗四月军民男女聚谒祭祠下讙譁若狂公禁止之已而得风眩疾吏民争劝罢禁弗听疾亦瘳同僚有私取民财者公虽不面斥而义形于色其人顿首谢改过待之如初属邑吏争濯磨自効公退所谋诸心发诸言未尝不在民事所秉正直襟宇坦明言出而民信令出而民从不俟程督庶务毕举舎内蚕箔尝有丛丝𩔖织成鞶带脩广适度郡人谓公仁政之应在衢七年政化大行坐累征诣京师耆老数百人伏阙奏乞留理官报不可耆老皆涕泣而退后廷臣有言公亷正不阿者召为监察御史陞河南布政司左㕘政无㡬调陜西以公务留京师今礼部尚书胡公言其行于太宗皇帝曰郭敦有大臣体冝在左右即日召见以病不克入遂遣御医视疾病愈入谢奖劳再三赐钞袭衣明日陞礼部右侍郎兼太仆寺卿仁宗皇帝临御进官户部左侍郎兼詹事府少詹事赐诰以其官赠祖若考而赠其祖妣妣皆淑人宣徳二年陞户部尚书命镇陜西嵗余召还在户部无敢一毫干以私者未㡬得疾上闻之命太医往视数日竟不起春秋六十有二为人纯实温雅事亲爱敬兼至隆寒盛暑不懈闺门之内仪度清肃声色未尝留耳目公暇手不释卷私居无隋容居官刚正人莫能夺所至整饬纲纪尽诚抚恤不徐不亟吏畏民懐氷孽之操无逊古人虽列官六卿汩然布素身没之日家无余赀岂非笃行君子者乎子男五人曰祺贞禧禋祐孙男女皆六于是诸孤奉卫府长史金实所状事行介礼部尚书胡公求塟铭噫行为如公铭其何愧铭曰君子之徳惟正故直惟公故硕惟澹故适于道之迪于民之则嗟乎郭公允备衆好嗟乎斯铭无愧有道太子少保文靖金公墓志铭杨士竒太子少保礼部尚书兼武英殿大学士金公以宣徳六年十二月十六日讣闻上嗟悼甚至赠荣禄大夫少保谥文靖命礼部尚书胡公赐祭文命自丧至祥禫皆遣官祭𠡠有司治丧葬百需所以褒宠之厚且备矣公讳善字㓜孜以字行自㓜嗜学问内承家训之笃长从前进士聂铉先生授春秋经得其微㫖中进士乙科授户科给事中太宗皇帝初临御注意文学士改翰林检讨居无㡬简翰林之臣七人处之内阁付以宻务而两制悉归焉七人者庐陵解大绅胡光大永嘉黄宗豫南昌胡若思建安杨勉仁与士竒也数月皆陞官公为侍讲授承徳郎仁宗皇帝在东宫时翰林春坊司经局之臣日讲经史公専説春秋数析简明睿㫖称善遂命纂十二公事作春秋要㫖三卷以进永乐五年陞右春坊右谕徳仍兼侍讲授奉训大夫七年车驾巡狩北京公与光大勉仁同扈从八年扈从北征还南京陞奉直大夫十年赐诰命赠其考守正为右春坊右谕德母陈为宜人封母罗为太宜人赠妻孔为宜人十一年扈从巡北京从征北方十二年复从北征陞翰林学士仍兼谕徳辑五经四书性理大全为总裁官授奉议大夫十四年还南京明年扈从巡北京预修太祖皇帝实録十八年陞文渊阁大学士仍兼翰林学士二十年扈从北征二十二年复从北征既旋师中道宫车晏驾初丧至敛皆勉仁与公据礼行之既而勉仁先驱归报道中之仪皆咨公而行仁庙嗣位进户部右侍郎兼文渊阁大学士翰林学士踰月陞太子少保兼武英殿大学士専典内制赐大臣五人银图书其文曰绳愆纠谬盖以匡直勉之公其一也奉命持节册封赵王妃及封梁王洪熙改元命兼礼部尚书三俸并支大臣兼三俸者惟勉仁与公二人赐诰命授资善大夫赠其祖仲卿及父皆太子少保武英殿大学士祖母周母陈皆夫人进封母罗太夫人赠故妻刘继室屠皆夫人以法司论死罪多寃抑命自今临决必㑹大学士三人同审而公预焉诏百官亲有违离三年以上者听给告归省公首奏归省母盖前此百司职务填委无敢言私至是公首奉诏赐赉甚厚是嵗丁太夫人忧上嗣位修两朝实録起公为总裁官明年奉命持节之宁夏册封安化真宁二王妃厯河南闗东西之境弔览周秦汉唐以来遗墟故趾悉见赋咏所过兵民休戚既还具言于上实録成赐金织袭衣文绮白金鞍马是嵗扈従巡边至宣府而还嵗余得疾上遣太医院官视疗数月竟不起春秋六十有四公为人简易沉黙温裕有容居家敦孝友之行既仕事上以诚持论必正扈从北征时道中士卒有惫者太宗皇帝知之以问羣臣羣臣未有对公直对宜遂班师凡于公务致勤不倦处同僚能让于人汎爱无忤其学该慱文章和平寛厚𩔖其徳性四方求者无虚日靡不酬应得一篇一咏者皆宝重之书兼工真行尝考会试者一读廷试者者四不伐善不骛名初陞学士宠赉日加即以盛满为戒名其燕处之居曰退菴疾革士竒勉仁问之有何言公言受国重恩上无所益朝廷下无所益生民何言旁或启之请身后之泽者公正色曰君子所耻讫终清明未尝片语涉乱既卒自公侯六卿暨诸司之长皆哭弔奠祭士庶贤愚皆有丧善人之叹呜唿儒者际遇始终光荣如公一世其㡬何人公之所存盖无忝矣子男五长昭伯宣徳三年进士次武伯坚伯文伯夀伯孙男六公葬以卒之明年某月某日葬在某县某乡某原铭曰玉笥崔嵬金川湛澄公生其间萃龢挺英賔兴贤能济济偕至青萍出匣淬砺初试六御乘时登庸玉署清䆳崇严㕘与宻务恪勤夙夕小心寅恭于狩于征龙旂率从上承简知履坦平平鵾游沧𬈑鹏翔九天厯事三圣敬终犹始不竞不絿有誉无毁方简大册天府所载崇碑厚碣敷在四方谦退之存易箦不贰呜唿文靖可式有位少保户部尚书黄公神道碑铭杨士竒自古仁人君子之明夫道者恒以天下国家为心而不为其私计范希文言士当先天下之忧而忧后天下之乐而乐夫天下之懐抱斯志者未尝无人顾其志得行与否则系于其所遇以希文之志犹不得尽行于当时非所遇之难乎惟士之卓然有志者则不以是而或怠然亦鲜矣三四十年间士竒所接名卿大臣若东莱黄公其可谓有志于希文而无愧者也公禀刚毅之资持正直之节懐忠厚之志负逺大之器风采凝重气量𢎞伟而表里洞达博学好古笃信不疑不茍为同不矫为异不为势屈不为祸慑惟义之循惟道之行岂非士之卓然者欤公讳福字如钖东莱之昌邑人自少不凡以书经选洪武甲子乡贡入太学初授项城县簿改清源县皆有爱民之政陞金吾前卫知事改龙江左卫蚤暮勤职而才识明敏刬剔宿弊数出意见辅翼上官陞本卫经厯上书论国大计太祖皇帝览而奇之超陞工部右侍郎特见信用太宗皇帝初临御治齐黄离间之罪李景隆于上前并指公为奸臣公厉声言臣罪应死但目为奸则非上知其正直不问迁左侍郎遂陞工部尚书授资善大夫凡所陈奏悉见嘉纳嵗余天下工匠集京师者多疫死都御史陈瑛以为公罪劾奏之又不问初建北京置行部时北方用兵累年民敝甚首改公为行部尚书任之抚绥公据诚尽瘁植仆濡焦而民以苏交阯逆命遣大将军率师讨罪命公先诣两广治军实调度有方用足而民不困交阯平郡县其地建都指挥司布政司按察司总之设官民如制命公以尚书兼掌布政按察二司印章而董其治公视民如子狥其所欲革其所恶劳之辑之训之饬之躬勤不倦且戒郡县邑吏咸修抚字之政吏承公仁无敢违戾公以新造之邦新附之民政令条画靡间纎鉅悉尽心焉于是人益戴公如父时中朝士大夫以迁谪至者咸以见温䘏或者有疾病躬造视之㧞其贤者与之共事及以教导其民而悉加礼焉中官马麒怙恩肆虐自三司以下皆缩首敛避惟公数裁抑之麒诬奏公有异志上深照其妄曰此君子不容于小人寝其奏公居交阯㡬二十年仁宗皇帝登极上言六事悉见采用时初建储驿召公还玺书有元老久劳于外笃念不忘亟欲见之之语濒行交人扶老擕㓜送公皆号泣不忍别既至深被奖劳赐白金文绮遂命兼詹事盖付托之重云无㡬仁庙上宾公董山陵之役宣宗皇帝嗣位马麒激变交阯时兵部尚书陈洽代公掌藩臬二司累奏乞还公盖以交人思公之深公先已持节亲藩册封即日召还奉命复诣交阯时交冦黎利据列城叛朝廷命将率师讨之及公偕行将及境交冦拒师总师者失律为冦所得并得公冦皆下马拜公曰公不北归我曹不至此言已皆泣共置公于馆父事之公度冦无悔罪意即不食冀死冦谨防䕶不去侧竟礼送北归既归奉命偕平江伯陈瑄董江南饟运公与平江协心合谋绩用有成公上言足食足兵省役三事均于时务并见嘉纳宣庙念公春秋髙久劳在外改南京户部尚书上龙飞之初以南京根本重地公先朝老成进荣禄大夫少保仍兼尚书㕘賛襄城伯李景隆南京守偹公时虽老事无巨细必周于虑而裁处适当襄城惟公言之听文武诸司凡有疑务咸就正焉于时南京政肃民安盖倚公为重朝廷下玺书事闗机宻者公必预焉赐诰命授光禄大夫加赠三代又上言学校田赋钞盐法官俸事多见施行正统四年冬得疾日加亟犹时强起议公务明年正月五日薨公卿以下奔走哭弔讣闻赐祭命有司治葬贤士大夫皆伤正人之没以为世道惜公自小官至一品始终以国家生民为心常取希文语名其退食之堂曰后乐临大事决大议衆或媕婀公独奋断衆辟易公独迈往人或有善告乐从如流斥奸辟佞无所顾忌下人有过多见优容所与交游必辅于道忧国忘家老而弥笃所得俸赐率分姻族属纩之日室无百缗平生立心行事一以不昧天理为主享年七十有八𦵏昌邑西新郭之原曽祖佑志祖谷保考士中皆赐光禄大夫少保兼户部尚书曽祖妣倪祖妣李妣王皆赠夫人配王封夫人子男五琮琇㺭玗孙男二恺士竒与公同朝四十年晚辱公知甚厚未薨之先嵗余予告归江西道过南京公时有疾首造焉跃然起执予手论国事娓娓不片语及他呜唿言犹在耳安得复见正直忧国如黄公也哉求书公墓上之石敬叙而铭之铭曰维天之仁生贤与才上以辅徳下以康时士之髙明诚道在我我祗行之其敢佚惰莱有黄公桓桓其资于道克明行之弗疑遭逢列圣既五十载崇爵重秩践扬中外靡遑夙夜靡间寝兴阐智毕虑颛颛用诚益下以惠益上以徳敷厥谋猷亶时正直凡民被疾犹痛在我民既有瘳我食斯下南交初附诏公拊循育之训之昭其春温交人戴公曰我父母有诏归公如去恃怙肃肃其度内直外方不茹不吐推贤荐能先哲所存后天下乐公实承之秉执有确国之有公柱石在堂士之仰之如霍与衡爵圭林林畴并公志遽不憗遗匪时之嘅明名臣琬琰録卷十八卷十八钦定四库全书明名臣琬琰续录卷十八明徐纮撰脩譔罗公言行録杨亷罗伦字彛正江西永丰人进士第一成化间官翰林修譔养病山间卒年四十性慷慨乐善不疑人欺遇事无所回避有不可辄面斥人举成化丙戌进士䇿对大廷顷刻万言中引程正叔语人主一日之间接贤士大夫之时多亲宦官官妾之时少执政欲节其下句伦不从直声震于时奏名第一为翰林修譔㑹内阁大学士李贤遭丧去官朝廷留之台諌皆不敢论説伦诣其私第告以不可李公始以其言为然既数日复上䟽歴陈古今起复之非是且曰如其不然必凖冨弼故事终丧刘珙故事言事反复数千言一本于天理人心之不可已者孔子曰勿欺也而犯之伦以犯颜切諌为大救时行道为急其负荷之重未尝一日忘天下故𤼵愤如是䟽奏遂落軄提举泉州市舶司伦虽见逐而士论益荣之由是天下之士争自刮磨向之不言以养忠厚者为之一变而终伦之世台省未尝有起复者矣伦虽以此为人所知然亦以此取嫉于人明年召还复脩譔改南京寻以疾辞归闭门授徒日以註经为业垂十年卒于退居之金牛山世之知伦者不过以其滂沛之文竒伟之节果敢之气而已至其心之所欲为而力之所未逮未必尽知也尝欲倣古置义田以瞻族人或助之堂食之钱谢而不受或衣之衣行遇乞人死于途輙觧以覆之客晨至留具饭其妻语其子曰瓶粟罄矣之旁舍干之比举火日已近午亦旷然不以为意提举泉州官例应得折薪钱其人欺之以乏告即放遣之不复问予尝遣人访之山中结茅以居取给于陇畆往来共樵牧若无意于世者时或作为文章以发其感慨之意而人亦莫之知也论曰伦之必为君子而不为小人较然矣如伦之才少贬以狥人虽欲竆晦其身宁可得耶以其所学进説于上世目之为狂何足恠也孟子称豪杰之士虽无文王犹兴若伦者今所谓豪杰非欤无道于前而所立卓然人莫能夺之又曰伦才大不及志其青天白日足称云孤忠大节文文山者为宋一人髙风直气罗一举者为今一人有文山此启故有一峯此书有一峯此书故知文山此启此书盖有不待骈枝县附而自㑹者亦自然也予读前史每见文山之烈未尝不起千古凌厉之想但予晚生不能接见文山眉宇徒切想望而已然越人去国期年得见似人者喜予虽不见文山得见似文山者喜矣今之世岂无似文山者哉成化丙戍附骥一峯之尾登第得拜一峯泰山乔岳白日青天盖真文山者矣不徒似也呜唿曾几何时而一峯谪矣及其再见又未数月而一峯病矣又不数年而一峯卒矣呜唿予于一峯当何如哉一峯跋文山此启自谓一字一涕张东自跋一峯此书又谓一字一涕予于一峯吾道之哭世道之哭朋友道之哭虽一字万涕有不足以写吾痛夫岂止一字一涕者哉于乎一峯为道艺先觉为仁义郛郭为士庶依托为当世医率为沛八表之云而翔千仞之鸑为皷万物之风而架层空之阁其心洞洞其性落落其文浩浩其行卓卓白日青天泰山乔岳于乎一峯九原不作吾谁与归吾终从子于冥漠人心皆孔孟世道皆商周此意无人㑹西风吹古丘白日金牛洞青云丹鳯楼思君不可见新月上帘钩侍郎杨文懿公言行録杨亷杨守陈字维新浙江鄞县人中进士歴仕景泰𢎞治间官至吏部右侍郎卒年六十五赠礼部尚书谥文懿公五嵗就家塾日记数百言初学诗歌辄有竒语稍长习举子业词理兼优夐出伦辈四方学者往往传録所作经义论策之文以为式宪宗皇帝初开经筵公为讲官多所启迪一日讲书武成篇公进曰鲁论称舜无为而治周书称武王垂拱而天下治是则圣人之治皆不劳而佚也然后世人主有祼居禁中委政内侍者乃召望夷之祸有髙居无为肆情嬖艳者乃启禄山之变是何也盖舜之所以无为者由其封山濬川以至举相去凶无一不尽其道武之所以垂拱者由其列爵分土以至崇徳报功无一不究其心皆尝忧劳而有为乃始佚乐而无为也后世人主则孟子所谓安其危而利其菑乐其所以㤀者耳此圣狂治乱所分惟陆下留意时左右聴者悚然权倖有重公欲援之者使所亲谕意公谢却之私于其人曰吾犹婺妇也守节三十年今老矣岂白首而改节邪诏集议桃庙礼官请桃懿祖而以徳祖比宋僖祖百世不迁公抗言礼天子七庙祖有功宗有徳乃孔子之言故凡号太祖者即始祖必事之以配天若商周之契稷皆以功而非论其本统也宋之僖祖及我徳祖可比商周报乙周亚圉非契稷比议者徒谓大儒尝有取于王安石之説而不从孔子遂使七庙之间既有始祖又有太祖太祖既以配天而不正南向之位名与实乖岂先王之礼哉若谓降而合食为非礼则王者既立始祖之庙又推始祖所自出之帝而祀之固无嫌也宪宗升附请并祧徳懿熈三祖自仁祖以下为七庙异时祧尽则以太祖拟商周契稷而祧主藏于后寝祫礼行于前庙时享则尊太祖祫祭则尊徳祖各不失尊庶无悖礼议者不能从𢎞治元年春公上疏请上日御经筵及午朝聴政大畧谓陛下一日之间居文华殿之时多处干清宫之时少则心清理明圣徳日隆矣优诏嘉纳脩宪宗实録以公为副总裁仍兼礼部事公上章请辞部事専史职章再上皆不允踰年公又疏乞致仕且曰吏部进退百官衆怨所集闻望如尚书王恕者尚招人言况臣迂踈岂胜此任仗望赐臣致仕养病林下以尽余年上不许致仕命公以吏部侍郎兼詹事府丞史馆供职如故公尝言古人谓国可灭史不可灭我太祖定天下即命儒臣撰元史太宗靖内难其后史臣不记建文君事遂使建文数年朝廷政事及当时忠于所事者皆湮没不传及今来辑尚可补国史之缺景皇帝已复位号而英宗实録标目犹言郕戾王附是冝改正旧例羣臣章䟽留中者虽有可传皆不得书乞以留中之奏悉付史馆择而书之草奏欲上以病不果公天性孝友与人交笃于信义居尝退逊体若不胜衣言若不出诸口至商确义理论事是非曲直则侃侃刚直视义所在勇往奋发虽壮夫不逮也尝被命教内侍省教成多去为近侍与公同事者率因之取宠贵而公独无少资借士论多之公博学多识于书无所不读遇有所得即为论着蚤嵗尝作五经四书私抄而诗书二经尤为精到至其家庭授受而用以取科者则専门易学先生志行髙雅学博而才俊问学之功孜孜不懈而天资颕敏絶人古今诗文毎一过目辄为倍诵于凡事物之触于目感于心者未始不即之以赋咏作为诗歌以见意公二子长茂元字志仁次茂仁字志道先后起家进士茂元累官山东按察副使𢎞治甲寅河决张秋朝廷遣重臣治河而武臣中贵各持有头目縻用不赀茂元驰疏上闻以是得罪谪长沙府同知寻谢病弃官归屡为当道荐起弗果𢎞治癸亥尚书马文升推毂转安庆府知府茂仁今任刑部广东司郎中先是委议问刑条例兼总本部十三司章奏谙达事体士论韪之诸孙美珩美璜美琚美瑀美瑶美环美瑜森然玉立又公之积庆云广东布政陈公言行録杨亷陈选字士贤浙江临海人进士歴仕天顺成化间官至广东左布政使卒年五十八公少沈静端悫不妄言笑从乡先生陈璲㳺日坐一室诵习未尝嬉戏敝衣粝食人不堪其清苦而处之自如为文理致深宻读之有味出廵江西风纪大振不以刑法立威官吏相戒自不敢犯宪宗嗣位公上疏言君子小人进退治道所系不可不慎言甚剀切提学南畿学者竞为浮华之文力欲变其故习徧歴郡县宿学宫黙然端坐以身为教令读小学书暇则习礼一时诸生翕然感化擢广东布政使广民疲困为除徭役罢和买偹赈济皆务为惠养计数洗寃狱闽人赖克哥等三十九人涌于海舟为风漂至潮州守者获之以通畨论又邑民刘马住及黄福等十九人被诬为盗公察其寃悉释之尤不畏贵倖中官有弟昌为武职者逼娶寡妇为夺还之于是乃有提督市舶司者倚进贡为奸利役户苦于供需特减三十人其后畨人马力麻与海商私通贩易诡称苏门答刺国使臣市舶利其赀不问公𤼵其伪时又有赛玛尔堪使臣泊六湾以狮子入贡浮海还国云欲往满刺加更市狮子公言此西域贾人为圗利耳使堕其谋必贻安南诸夷之笑国体所闗甚非细故中官既蓄减役户之怨且素利进贡及是毎为阻抑怨益深乃诬奏他事勘事者求事实不得必欲文致其罪竟逮公赴京广人数万拥留之公在道病作行至南昌而卒公立志以古圣贤自期待潜修黙识不求人知其学以克己求仁为要因自号克菴读书不资于文词遇格言即手録于册为力行之助平生言若不出口视所当为者则勇于为之不顾利害其处事缓而详御下严而恕至于言动端荘虽家人见其终身然也身既贵显燕㑹惟服先人故衣带客至瓦器疏食相对无媿色自河南闻丧还行装萧然车一两而已及之官广东骑驴出都门而去其俭约有寒士所不及者呜唿此吾友陈公士贤之墓公有天下不可夺之大节有足以济天下之大才有不可遏于天下之大勇国家承平日久士夫多奄奄无气节间有之而检身之功或歉焉故其发之也不耀而其持之也不恒如吾士贤则何可议哉其学识粹然一出于正其操履恪然一出于诚其居此官即欲尽此职其行此事即欲尽此心其视去就升沈甚轻一在于生灵国家余不䘏也宦辙所至无不感动响应者廵江西江西人到今万口一词称颂为各御史南畿河南士名遮道泣送者万计复相率立生祠及去思碑被阉诬时兵民数万填溢衢巷号诉于诏使多涕泣者阉复以赂啖公所黜吏张聚者证公吏死不从公名满天下士大夫无问识不识论一时正人必佥曰陈某吏部尚书康懿陈公墓志铭王㒜𢎞治元年二月二十九日太子少保南京吏部尚书致仕莆田陈公以疾终于家讣闻命加䘏典又命举壹惠之制于是谕祭以文莹𦵏以式具如故事而以康懿易名又允合经礼上念公先朝旧臣所以轸不慭之悲而施宠终之恩如此吁可谓盛矣公𦵏有日其家以公治命来请予铭予感公知已不能辞乃按其乡人工部侍郎刘公璋状而铭之曰公讳俊字时英别号患菴自㓜聪警不凡长逰即横治书经正统丁卯试乡闱以闽藩第一人𤼵觧明年中进士第授户部主事累迁员外郎郎中成化乙酉陞南京太常少卿戊子召为户部右侍郎癸巳改吏部乙未陞左侍郎丁酉满九载拜南京户部尚书庚子奉勑改兵部恭賛机务甲辰转吏部丙午尚书九载满赴阙上嘉劳之赐以羊酒寳钞俾还任无何疾作抗疏乞休遂加太子少保致仕玺书驰传还乡仍命有司月给廪米二斛嵗供舆𨽻四人盖归既逾年而疾甚以至不起公为人负气砺志自为主事已绰有贤声尝督天津诸卫官兵採秋青草即日奏减嵗増之数三十五万束令止输原额苏松诸郡折粮银为里豪所侵者七十五万两有竒公往徴之不数月悉输内帑尚书金公濓大赏异之自是更景泰以至天顺其所任职皆严办而贤能之声日益有闻辛巳朝廷出师征两广叛㓂命公往督馈饷时郡邑残破公私匮乏百方筹画事克有济大率如弛盐商越境之禁俾得随处贸易而引输粟二斗于南雄梧州用是兵不乏食而民不出赋舆论称之是冬母丧乞守制不许明年师还始归莆又明年复任未几而有太常之命先是为少卿者多不检一祠官缺请託纷然公至佥举以公遂帖然服盖其为务甚简而公任之尝不劳余力识者固已知非公久处之地矣阅嵗再朞遂入朝为户部尚书杨公鼎以刚悍自任不稍贷于僚佐然独重公事经公㫁制者即不复省属时四方奏灾异三邉告输輓文移还集咨议旁午裁决如流不淹晷刻而靡不曲当人咸服公为不可及幸卯京师饥公奉勑发太仓粟一百万斛减价粜以利民权贵有乗时射利者公请于上凡籴以升十计满一石者闭不与其计遂沮而饥者获济壬辰上命将北征特勑公总督军饷于秦晋诸邉公倍道疾驰比至则邉庾空竭嵗且不登刍粟价涌而榆林延绥粮道险逺输者病之公乃𤼵金于内郡市易且修西安韩城同官径道以使飞輓是行所向无敌敌人授首公劳伐居多凯旋加俸一阶寻迁吏部铨综人物号为清允比陟南台荐更留府刬除宿弊盖不动声色而事皆就绪不假威严而人自折服名徳老成上方倚毗而公乃引疾决去秩増宫保而禄之终身明名臣琬琰续録卷十八明名臣琬琰录卷十九钦定四库全书明名臣琬琰録卷十九明徐纮撰大学士文穆胡公神道碑铭杨士竒太宗皇帝御天下二十有三年文武之臣各展其才能达诸事功若竭诚效力始终不渝者其身虽没所以宠眷之率有进而不衰其文臣遭遇之盛者文渊阁大学士胡公尤着者也公初以进士第一为翰林修撰阶承直郎又明年太宗皇帝入正大统陞侍讲踰月改侍读进承徳郎永乐二年陞右春坊右庶子阶奉议大夫仍兼侍读四年进翰林学士兼左春坊大学士阶奉政大夫进文渊阁大学士仍兼左春坊大学士又三年得疾且剧上数命太医集衆医之良者徃视日遣中使问疾既卒上悼叹不已命工部具棺礼部赐祭者再赠资善大夫礼部尚书谥文穆国朝文臣有谥自太子少师姚公广孝与公始也又命官给舟还其丧命有司治祠坟时仁宗皇帝监国南京公之丧过焉遣官临祭赐赗甚厚塟毕其子入谢官其长子穜为翰林检讨仁宗既嗣位追念公旧人加赠荣禄大夫少师礼部尚书遣官谕祭且厚赐其家公遭逢二圣恩备始终何其愈久而愈盛也公居官敬慎在上前承顾问应对必尽诚必据理而忠厚为本未尝及人过失事于奉㫖制勅视草即有所见必具可否以闻多见采纳所譔进文字上知出公笔辄称善所奏对语及所治几务退未尝出口虽亲厚不敢私涉有问盖自守之严有素事太宗皇帝十有七年凡巡幸北京亲征北方翰林率公与杨公勉仁金公㓜孜在扈从信任甚笃礼部郎中周讷建请封禅羣臣亦多言此太平盛事上皆不听时独公之言与上意合既退作却封禅颂奏之丁母忧召还上问百姓安否对曰安但郡县穷治姦恶外亲为民厉遽诏罢之其兼春坊也小心尽诚多所禆益故尤为储君所厚而沈静谦约以满为戒未尝干人以私人亦未尝以私干之两考京畿乡试四为廷试读卷鑑别公明奉勅修高皇帝实録及五经四书性理大全书皆为总裁志于扶植名教奖掖善𩔖果于义事于利不茍取与未尝一比匪人所与交必辅之于善不善去之不复顾小人有不满公者屡造言毁之頼上深知之不听遽黜毁者而公自执愈坚意度萧散虽身处荣禄未尝一日忘山林幽澹闲逺之趣公退闭户读书赋诗而已初名广廷试传胪更名靖永乐初复旧名其字光大其斋居名晃庵因以为号公十数岁丧父己有志问学内浸渍其母训外则日受从祖子贞先生之教故徳器不凡居家笃伦谊处乡曲恂恂执恭让既冠薄逰闽中闽之前軰君子率忘年与交归而从黄伯器先生讲论得所归宿之地而日进焉其学博究经史百氏下逮医卜老释之説亦皆旁通而用志性命道徳之㫖晚益有造诣为文援笔立就顷刻千百言沛然行云流水之势赋诗取适其性情近体得盛唐之趣工书法行草之妙独步当世四方重其文翰求者日接踵至虽无厌倦意然非其人不茍予其卒以永乐戊戌五月八日春秋四十有九其先自金陵徙庐陵宋忠简公铨其十二世祖也曾祖鼎亨祖弥高父子祺累官延平知府母吴元进士永丰县丞师尹之子永乐中赠公父翰林学士封母太宜人公娶夏初封宜人洪熈初进封夫人子男三长即穜次穆次穗孙男六所着文章有晃庵集扈从集若干卷公与士竒同郡同官知最深未卒前二年有后死则铭之约既卒其孤又奉临终之命索文刻墓石呜唿士竒先公生五年岂谓竟铭公墓哉盖今九年乃克成之铭曰经国所资文武并施维武以靖维文以治巍巍太宗统御九有任武暨文如左右手公职词垣十有九禩秉恭执勤司帝之制玉册金简天章龙文光华日星敷宣帝仁万几燕闲清问前席公所入告惟帝时怿公所蓄志寛惠被下沕穆泯焉宻赞鸿化春宫辅徳平直之行二圣惟明烛鉴公诚好文之朝儒林之首人耸其瞻公视无有泊虚之府简肃之度彼其何心有好有恶仲尼有言善者好之善之好公没思不衰宠章骈蕃贯终犹始始终之全旷代其几金螺在左文川在右埋璧有光上贯牛斗墓道之碣为寻有多最行琢辞来者是仪少保忠靖夏公神道碑铭杨士竒公姓夏氏讳原吉字维喆其先家于饶州曾祖复祖希政元末为湖广行省都事兵乱死之考时敏为湘隂县儒学教谕遂家湘隂公自㓜端厚好学年十三教谕公殁益知自励母夫人廖守节教子公终父丧即出教里塾取束脩以资养而率其二弟恭侍婉愉得母夫人懽心出入乡闾其老长皆忘年賔礼之时已负鉅人度喜怒不形里少年尝被酒侮慢公里人共击之詈之曰汝小人不知乡有君子耶有鬼物白昼附人言祸福惊动里中或强公往观卒无所言他日复有言或问之故曰夏公端人也吾不可以近公一无所动心洪武庚午岁以诗经选乡贡入太学遂擢户部前四川部主事授承直郎进承徳郎曹务丛挫凡仓库府帑之出入简牍之着悉有条理同官后至于事有未通者咸以质公日环左右公虽纷冗必为之尽心盖人人徳公如师陞户部右侍郎授嘉议大夫巡抚福建所过郡邑考察吏治咨访民隐公明寛大人咸悦服太宗皇帝入正大统转左侍郎逾月陞户部尚书授资善大夫永乐初苏松诸郡大水命公往治发浙西兵民十数万疏决壅滞自松江黄浦东北以达于海水患乃息而抚恤曲当人不言劳又抚绥饥民奏发廪三十余万石赈之散给有方民頼以济进资政大夫初建北京採宫殿材于东南命公自南京抵北京督视运送给以锦衣卫官校且命有不率命便宜行事公于号令中备矜恤之意人人效用太宗巡狩北京公预扈从命兼行在礼部都察院事岁余车驾亲征北方今上以皇嫡长孙留守北京命公辅导庶事修举京师肃然太宗还良喜赐公钞千缗綵币四表里羊酒鞍马自是屡奉命侍今上有司奏公与吏部尚书蹇公歴官九载皆赐勅嘉奖有淳良笃实如古名臣之谕太宗亲宴之别殿无几赐诰命追封祖考皆为资政大夫户部尚书祖妣为夫人封母为太夫人重修太宗皇帝实録命公监修书成赐钞织金文绮衣文绮表里北京宫殿成奉勅召仁宗皇帝及今上于南京二圣喜公至赐宴劳及钞白金鞍马北兵复扰边太宗皇帝将亲征公言今边储不足请遣将无烦六师忤㫖罢官仁宗皇帝嗣位即日复公户部尚书公以母丧未终辞仁宗曰国家不幸有大事正朕与卿等协心比力之时如卿以亲丧辞则朕亦未当在此公乃不敢复言遂加少保仍兼户部尚书赐玉带今上正位东宫加公兼太子少傅少保尚书二职如故赐诰命追封曾祖祖考皆为荣禄大夫少保兼太子少傅户部尚书曾祖妣祖妣妣皆一品夫人赐银章一其文曰绳愆纠缪且谕公曰朕有过举卿但具奏来以此识之朕不难于从善赐钞万缗御用米二十石胡椒二百斤公感知遇之厚鞠躬小心靡或不尽修太宗皇帝实録命公监修仁宗皇帝崩时今上监国南京至则丧礼及即位之仪皆具皆公一二人所预定上既嗣大位公以旧辅尤重倚注公亦孜孜惟谨宠赉日盛修仁宗皇帝实録仍为监修庶人髙煦反上亲率六师擒之公预扈从还赐白金文绮等物甚厚赐银圗书一其文曰含𢎞贞静盖褒公之徳云明年扈从巡边既还上念少师蹇公及公等四人者皆春秌高欲优逸之赐勅嘉劳命辍职务而仍其禄朝夕侍上备顾问谋议而恩遇益厚两朝实録成赐白金织金罗衣文绮表里鞍马赐宴明旦入谢暮归第得疾遂薨宣徳五年正月二十七日也寿六十有五岁上闻讣震悼遣礼部尚书胡濙赐祭赠特进光禄大夫太师谥忠靖赗钞万缗勅有司营塟官其子瑄为尚宝司丞仍复其家朝臣自公侯贵戚下至郎曹将校咸徃弔祭卫卒巷氓亦有叹息至流涕者公天性至孝友其弟原启原礼皆厚原启没爱其子如子读书乡校时教谕史九韶虽非授业师遇之必拜虽贵不变既贵九韶陞教国子月恒分之禄九韶将老朝廷从公请命致仕公与人交久而敬平生故人在患难卒赒给之遇士之贫者振之有颠踬失所者援之徳虽㣲必报而未尝存怨恶心接人温然处事善善长而恶恶短襟宇静深闳廓不见涯涘尝有从𨽻汚公金织赐衣惧欲迯者公曰汚可浣何惧为有吏坏公所宝砚石匿不敢见公召吏谕之曰物皆有坏吾未尝惜此慰遣之于时卿大夫雅量推公第一知者盖比公于王子明韩穉圭之度其在上前所言必归仁厚临政必酌大体其预宥宻虽泯然无迹盖有隂受其徳者矣故不问贵贱疏戚识不识皆知其为善人长者喜为诗四方士重公名得其一篇一咏藏以为荣公配郑氏再封皆夫人子男三琉瑄瑾公卒之三月归塟湘隂其家以墓碑属予予与公同朝三十年晚益亲厚相知又尝为予道平生余岂意遂志公之墓耶铭曰泝夏厥初以国为氏衍于会稽绵绵厥系太末之邑后来徙居暨唐中和复徙于番懿夏之陞逢掖其服诗书有承徳善有续转鄂而潭自公祖考积厚必发公奋起绍燕歌鹿鸣来与计偕官任其贤政用其才繇司徒属暨掌邦教寅恭小心寛仁允蹈叅决大议洊任重负不亟不徐雍容雅度如彼乔岳嶻焉弗移其气黙运泽润良多祗事列圣既四十载夷险一道其舄几几国有老成堂有柱石胡不慭遗当宁兴恻既荣且哀隆隆宠光于乎忠靖没世不忘户部尚书古公神道碑铭杨士竒宣徳三年二月十八日户部尚书古公卒讣闻上遣进士康琰赐祭命有司给舟归其丧且营𦵏事既塟其子本奉礼部尚书蔚公所述事状走北京介少保夏公求书神道之碑余与古公同朝三十年知其有亷清之操诺而不辞公讳朴字文质号素轩古氏世家河南陈州讳义甫娶王生讳安道娶程公之大父母父母也以公贵公之大父父皆赠资善大夫户部尚书大母母皆赠夫人公洪武中举乡贡为太学生奉命清理郡县田赋图籍丁父丧归服阕𨽻五军断事理刑遂奏家贫愿仕得禄养母太祖皇帝嘉之除工部营部主事授承事郎迎母就养京师居无几母没官给舟归塟服阕改兵部司马部主事陞武选司员外郎授奉训大夫再陞郎中授奉议大夫遂陞兵部右侍郎授嘉议大夫太宗皇帝正大统转左侍郎授通议大夫赐文绮袭衣上巡守北京侍仁宗皇帝监国常奉命权礼部兵部及詹事府洪熈中改通政使是岁陞户部尚书授资善大夫赐诰命追赐一代遂谒告归省墓赐钞袭衣公事亲孝非其义一豪不茍取居官临事蚤作夜思勤劳弗懈一志于公无敢干以私者谨守祖宗成宪不肯踰越或言事久于时小过不及者亦当损益就中终不为动永乐中建北京宫殿董伐木之役于江西有爱民之心竣事时被赐赉户部主事刘良素行不检满三载公考其绩下良叩上之左右人求公最考公曰贪侈之人幸未觉露不改行终当败最考不可得也良遂诬奏公他事既就逮系太宗皇帝烛其诬竟释公他日吏部奏授良诰命封赠其父母仁宗皇帝曰岂弟君子福禄攸降是常诬奏大臣罪者其得为君子乎不与良卒以赃败衆服公之明公所治职务退未尝语其家人冰蘗之操确乎不移平素不事生产华靡雕琢之玩纎毫不畜公退清坐一室书册自娱尝病士竒徃问之入其斋室几案间独有自警编一帙可以观其所存矣洪熈诰辞有端厚简静操行清洁之褒盖见知于上者深矣卒之日无铢累之积以遗子孙男三瑄璟李本孙男若干铭曰古有恒言曰公生明何道而公其惟亷清亷之为行士分内事曷世由之什靡一二士行弗贞理曷由兴嗟文质甫为亷有诚厥亷伊何氷壶玉暎迨其属纩室𩔖县磬纷彼贵仕夏屋渠渠嗟文质甫归兮焉居纷彼荣爵田亘阡陌嗟文质甫归兮焉食其履湜湜其心休休汚者之嫉清者之逑相彼贪人潢潦之溢崇朝而盈涸不待夕嗟文质甫皦乎不缁永扬休闻其在斯碑黔国沐公定逺忠敬王神道碑铭杨士竒正统四年三月十八日黔国沐公薨于云南之楚雄讣闻上悼念辍视朝加降䘏典遣官赐祭者再追封定逺王谥忠敬亲王亦再遣祭其子䕶丧归南京公卿文武羣臣及所过方岳大臣皆祭以薨之岁十一月廿六日塟江宁县长宁北乡观音山先茔之次沐氏凤阳定逺人其先所自具前翰林学士王景所着黔宁昭靖王神道之碑王之高祖考曾祖考祖考以昭靖贵皆追封黔宁王高祖妣曽祖妣祖妣妣耿皆追封黔宁王夫人昭靖四子伯讳春袭封西平侯殁谥惠襄仲即王叔昂右军都督府同知季听驸马都尉王讳晟字景茂自少气宇闳厚端悫凝重聪悟过人而博学逺识恭慎寡言喜怒不形于色高皇帝重之既冠授后军都督府佥事夙夜祗勤陞授特进荣禄大夫左都督时惠襄继昭靖镇云南薨王嗣封西平侯仍奉命勅镇云南王承父兄之后秉诚殚虑益𢎞逺图威服徳懐恪励夙夜先是麓川不靖诸蛮逐宣慰使而分据其地王适至奏发兵平之复奏以其地置孟养木邦孟定三府镇沅威逺二州千厓潞江湾甸大侯者乐五长官司而岁征其贡赋又于潞江之西置腾冲千户所以控制之夷遂帖息太宗皇帝临御之三年八百蛮酋侵边王遣将先率兵讨之躬率兵继其后及蒙自县蛮闻王来遂遁进禽其酋诛之事闻赐玺书白金劳王四年安南叛命征夷将军率兵师及湖广等都司兵讨罪命王佩征夷副将军印充左副将军率云南等都司兵分道进讨王率兵由䝉自经野蒲斩木通道以入先遣偏禆攻夺勐烈棚华闗隘贼徒悉遁遂筑堡驻造兵舟分遣诸将出宣光江口夺澳沕寺沙舁舟夜出洮水阵师遂遣将引兵泝流攻贼之富良江自旦鏖战抵暮贼引却翼旦诸将皆欲奋击王曰受命弔伐所欲得凶渠数人而已纵杀非皇上好生之心乃止遂造浮梁渡师时征夷将军大兵亦至廼合攻冦之多邦城栅继擣其东西二都及盘滩困枚噜江仙侣等冦悉破之冦首黎季犁父子狼狈弃其衆独挈家属及左右心腹逺遁于海王合征夷将军兵追至日南州竒罗海口禽俘无遗械送京师凡得郡四十八县百八十六户三百十二万五千九百获象马牛畜军资器仗安南平六年春班师入朝赐号显惠辅运推诚宣力武臣特进荣禄大夫右柱国封黔国公食禄二千石赐诰劵玉带金币命子孙世袭既大宴上亲制诗褒嘉又日赐宴于便殿还镇云南是冬安南余冦携贰命王佩征夷将军印总兵讨之王师压境冦遁入乂安海岛追至占城之境禽冦首陈季扩阮帅邓容等送京师诛之师还仍镇云南十七年富州蛮酋积逋赋不入朝廷命王发云南贵州兵讨之蛮据险以抗王遣兵断其后诸将请急攻王曰威服不若徳服遂使人谕以祸福蛮即遣子诣京师谢罪悉偿所逋仁宗皇帝嗣位重王勲徳老成诏兼太傅召至恩礼加厚遂命佩征南将军印还镇宣宗皇帝初嗣位遣使赍玺书及金币劳之皇上嗣位恩礼视宣徳之初明年改元正统赐金币加厚是年冬四川会川棃溪蛮各㡳泊等蛮为乱奏遣弟都督昂讨平之二年冬马龙他郎甸蛮不靖复奏遣昂平之三年麓川思任发扰边侵掠腾冲南甸遣人谕之不下奏躬率兵讨之兵至潞江王勉诸将曰出兵尚谋不专恃勇且逼瘴月非用武之时令官军已集如贼能畏威武悔过摅诚谢罪请命赦之斯亦可也遂复遣人谕之不下乃命弟昂及都督方政等率兵前进王尤戒其慎重时王整兵在后政等乘夜度江破贼栅贼衆奔北官军乘势追至景罕等寨斩首三千余级获象三十余政奋勇独进贼伏兵四发政力战死之时春已半王虑瘴发非官军利遂旋师将驻金齿㑹有㫖命王还镇王至楚雄疾遂薨力疾革时顾弟昂曰吾父子兄弟受国家天地罔极之恩吾不能报矣吾弟勉之吾一家子子孙孙世坚忠诚保臣节无忝君亲又顾昂曰斯役也虽偏将失利固吾总帅之过此贼必不可贷汝勉之勉之言讫而逝归榇所过道路城郭无贵贱小大迓拜哀恸盖王在镇久惠爱之被于下者深也王忠孝之诚本乎天性无或弗尽与子孙言亦惓惓斯道友二弟甚厚教子孙动以礼法家政秩然位极人臣而礼贤重士虚己听纳寛裕有容未尝靣及人过凡文武属治吏有过者惟恐王知务自掩盖其因自悔徙行者亦多王明于韬畧然以仁为主蛮夷有罪未尝輙加兵诛必谕导使改数谕非悛乃奏发兵逮兵入境若夷能知惧罪亦曲贷之与之更新虽临陈必戒麾下母纵杀戮赏罚明信威爱并行至于完城池饬武备训将士理屯田通水利实仓庾恒谨戒法若轻徭赋问疲瘵尤勤致意学舍敝陋具财僦工葺之不以烦下治公有暇手不释卷稽古明道动师昔贤盖从容其文武之才仁义之师也配程氏追封定逺王夫人子男一俨袭封黔国公孙男一玘至是王之子以事状求余书神道之碑谨按状叙而铭之铭曰天启皇明于淮之右配天与地笃生帝后二圣至仁作民父母心存万方包含徧覆矧孤在里靡攸怙恃二圣矜恻曰其予子鞠之诲之劳劬备周以长以成有伟才猷帝有恩言尔复尔氏懋乃树立华乃先祀呜唿昭靖盛徳丰功皎日之诚持孝以忠呜唿忠敬缵乃烈考惟孝之执惟忠之蹈发轫都府简在宸心夙夜弗遑秉其慎钦往绥滇人几五十年率考之行敷帝之恩俾食俾衣免其寒饥重学崇师导之尊卑平其政令时其作止人戴惠慈沦骨浃髓有或弗惠以谕以诲洊诲弗悛式刘以戒交人悖凶披猖为狂违天毒氓轶我边疆奉诏出师徃行天讨桓桓疾驰雷驱电埽富良飞渡如履坦途两师穷追縳冦海隅解纵胁从宣布教条爰整师旅凯歌归朝饮至䇿勋上公钖爵嘉宠元臣龙章辉灼滇人之思瞻望斾旌帝不忘逺申命南行祇事五朝鞠躬小心奉国忘家志如坚金寸棘未剪躬不宁处过自偏禆于躬引咎终于王事徳善孔多显显华褒千岁弗磨沐世子孙奕奕象贤笃忠与孝永光其传惠安伯张公圹志杨溥公讳昇字叔晖今太皇太后季兄也世居河南永城高祖文铭曾祖景惠祖从义世以积善相承考麒以勲戚任指挥使追封彭城侯妣仝氏封侯夫人三代祖考皆追封彭城侯妣皆追封夫人伯兄杲袭彭城伯卒仲再袭仲兄旭府军卫指挥使公初以城守功授义勇卫正千户永乐三年陞羽林前卫指挥佥事调府军卫七年授诰封昭勇将军十七年随驾北征二十二年陞后军都督同知洪熈元年陞左都督宣徳元年宣宗皇帝征武定州三年巡边俱命公守北京四年上优礼至亲命辍左府事朔望奉朝请凡朝廷有大政事亦预议后奉太皇太后命弗预正统五年九月封惠安伯授奉天翊卫宣力武臣特进荣禄大夫柱国岁禄一千一百石赐诰劵子孙世袭六年正月十三日以疾卒寿六十有三讣闻上深嗟悼辍视朝一日遣官谕祭勅有司赗塟太皇太后遣官致祭以是年二月某日塟宛平寿安山先茔之次公为人端重孝友之徳夙着于家闺门整肃教诸子有方平居简黙临事卓有定见歴事四朝公勤忠谨未尝有过宣庙为皇太孙时徃来两京及时侍太宗文皇帝北征皆命公保卫出入起居深有规益退而未尝形于言宣宗以保卫功尝欲加封爵固辞其居显官恒自谦抑每陞拜祇畏如不胜其临政事必咨询同官审择而行不恃己见与人交尚道义遇文学士必加礼敬服食尚俭素不为富贵态而急于利人常蓄药石以疗人疾为糜粥以济饥歉公余留心载籍至老不倦徃古治忽及忠臣孝子事皆能道其详每遇事辄以训诸子尝燕居诸子侍适雷雨暴至公肃然起敬曰语云迅雷风烈必变学者不可不慎临终召诸子语曰吾素无功徳朝廷笃念亲亲与高官一家禄食莫能报称丧事不可干朝廷宜从节俭依文公家礼无作佛事无狥世俗为塟仪费财劳人无久停柩于家母烦费亲戚朋友塟宜深坎毋高为坟茔吾所注意者不幸长子蚤丧孤孙数人诸子宜加保爱尔等能体我心则为孝配王氏封夫人子男六长䡌襄府典宝次轪次轮府军左卫指挥使次次轸次䡵䡌先卒女六人长适刘濬威逺卫指挥使次适唐彦金吾左卫指挥同知次适李纯燕山右卫指挥使次适山俊府军前卫指挥使余在室孙男八人女阙人呜唿前代勋戚贤否得失具载信史世为劝惩若公者可谓生顺死安生荣死哀者矣虽没以中寿而不忘者逺爰述其槩用纳诸圹以示永久云冷面寒铁公传彭森公姓周初名日新在国初受知太宗文皇帝尝独以新字唿之遂更名焉字志新世为南海人居郡南郭外之高第里永乐甲申拜监察御史弹劾不避权要凡知无不言而言无不尽虽屡犯天威公言愈恳切不少变贵戚皆畏之目为冷面寒铁人因称之曰冷面寒铁公公初为郡庠生负入太学有时名入选授大理寺评事以刚直着谳狱平允莫有称屈在列咸推逊焉每有疑狱必决之公公一言而白至是转风宪风裁益扬人竞相畏或绐小儿曰冷靣寒铁公来皆匿己而擢云南按察使未及莅任有任转浙江有寃民逮系数载闻命下喜相告曰冷面寒铁公来也吾属无患矣公至洗其寃放之有一巨商逺回未抵家而日暮恐孤行为人所剽掠潜以其赀置一祠石下至家妻问之商告以故明日求之无有也以公神明往诉焉公曰是必而妻有外遇也覈之果然盖归语妻时为姦人所听而是夜先徃取之矣其烛姦如此境中暴虎尝害人公为文告城隍湏㬰虎诣伏罪格杀之初来行道上有蝇蚋羣聚马首尾之见暴尸一躯无他物惟一钥及小木私记收之及至令人市布取入比印号不同者即发还已而得同号者鞫之乃刼布商贼也悉以其赃召布商家人给之家人大惊时商去已二载于是始知为盗杀也为政多𩔖此它如辨豆获盗人皆服之尝巡属县易服色入触县官收系狱中遂知一县疾苦明日迓公乃自狱出县官恐惧伏谢竟以罪去由是诸郡县吏闻风悉股栗莫敢肆其姦寮宷一日以鵞炙餽公公悬之后有遗者指示之无复有以毫发干公其寮宷有受遗者必问冷面寒铁公知否公未显时配夫人尝治褥以给及此偕来淛处如贫日无难色同僚私属内燕公夫人徃荆钗布裙大𩔖若田野妇各归渐恧遂更相变为澹素公虽处家俭朴而转移人若此脱大柄用而侈声乐不为之减者少矣朝廷命锦衣千户如浙拿赃吏郎受吏赃公时进须知遇诸涿州捕之系于涿狱千户逸走诣阙奏上上怒令驰驿縳至既至伏丹陛下犹口口歴陈其罪不已上愈怒命肆诸市临刑大唿曰生得为直臣死当作直鬼是夕奏文星坠上大悔枉了好人不悦者久之问左右曰周新何许人对曰广东上曰广东有此等好人自后尝见形于朝或见一人衣红衣立日中上呵之问为谁对曰臣周新也上帝以臣刚直命为浙江城隍为陛下治姦臣贪吏言已不见天颜怃然公少鯾直劲厉姿干高大俊伟异常好学能文尚凌厉在童子行而气宇凛若成人人无犯者有小挫必奋奋不平必直之而后已在庠校同列有过则靣责至人无所容人以公为太甚辄抗声曰责善朋友道茍阿谀胡取友为有过者即改恒恐公知之盖其养可知已为政尚大体问无明事断如神人以为生阎罗姦宄潜伏羣吏胆落民无犯令犴圄皆空然尤爱恤小民惠泽草野虽三尺童子皆颂其美至今闽广父老犹解説其事公没夫人独挈公遗衣及遗书数卷归广贫居如洗然新昌杨公信文去岁来南巡抚时存问其家每月周之以奉尝语人周志新当代第一人吾党所未及也森于公同里为叔行且蚤知于公今公死虑岁久湮没因暇笔其粗梗以识其为人或为公发姦摘伏有广汉风而宋有铁面御史公似过之故因当时之称传之曰冷面寒铁公云明名臣琬琰録卷十九卷十九钦定四库全书明名臣琬琰续録卷十九明徐纮撰刑部尚书惠安彭公行状宋端仪公讳韶字鳯仪八世祖戍始居莆之涵口曽祖田孟徳妣氏祖休正祖妣陈氏以妇节闻父思孝卿宿儒母林氏公㓜荘重警敏读书不倦少长识趣已端公父不欲其汎读以分日力惟课之举子业公于暇日仍取古圣贤遗文及子史诸书观之入郡庠再试于乡未利而公父殁自是生业益替而弟妹皆㓜母夫人以迟暮之年夙夜懐忧公嵗授徒以给用慰母心景泰丙子预乡荐明年丁丑㑹试中第七廷对赐进士出身除刑部山西司主事既三载䝉恩赠父如其官封母为安人未几丁母忧服阕改广东司陞本司署贠外郎有张岐者自外台擢右佥都御史协管院事公以其人非才力论其不可愿朝廷而収召王竑李秉叶盛以伸公论疏入诏狱都给事中毛𢎞等言公持论虽过心实懐忠因得宥复职寻进本司郎中广东为司繁剧多涉于难挟势而席宠者左撞而右突公中立不倚䇄然以定民之茹枉抱欝失利而狂唿者则为之锄疆剔蠧敓其有而归之虽罹咎戾无所悔恨外戚之臣指挥周遵与畿内民争田愿得内臣及锦衣卫官往踏勘丈量之㑹有㫖命公正法司官以行衆咸推公公至其地环视周匝挥筭主捐弓尺径归上自劾之奏曰田本民有虽其户报不及管业然地有髙下歳有旱淹细民频年出赋以给公上旱则资汚下以补髙仰潦则资髙仰以禆汚下安有空门可以别给且民者国之本食者民之天食足民安民安则国安岂可以民田给贵戚重伤国本耶复诏狱科道交章言其无他得释俄而复有请荒田者先帝顾左右曰彼不见周遵之事奈何又请耶立却其奏庚寅陞按察司副使所至平寃滞黜奸蠧敦风俗䘏民隠壬辰冬分廵川东道至开县有刘姓者户先分二支一徙一留徙者后复业与所留家人争里役而负遂隂嗾安岳县扈氏兄弟焚灭其家男女凡二十一人隣人诉于府府以为事非干己且无证佐尼不行公至闻之大骇督捕得扈氏并其徒十余人一讯欵服寘于法明年至合州属邑定逺曽姓羣从兄弟数家一日闻盗出没邑人奔窜弟乘风入兄室掠其赀诿之他盗兄迹知所由诉于官弟夜聚羣少杀之凡十有二人尽死乃伪为不知持状诣公告公鞠之得凶党七人毙于狱其𤼵奸摘伏𩔖如此每出巡郡邑民争挽肩舆兾先至其境乙未春陞按察使公之副宪也凡有滛祀在分司者悉去之至是以二门外有庙祀五显其事不经赵清献公遗爱在蜀清风铁面正吾宪臣之式乃与同僚谋撤五显像而设清献神主于位録朱门问答有及时政与真希元翰官僚之文名曰政训以自警且以励僚属陈言时事宜变于今者各王府祭𦵏省差内官及行人等官以免劳费从之在蜀恩威兼着淑慝自分亷而不激明而不苛蜀人懐而畏之至今数贤亷访必首称焉戊戍春陞广东左布政使下车首集父老百十人问民所疾苦与利病所当兴革者而施行之先是农民补吏视房分罚其直名纳公堂公日取其材而责以不贪可乎选俊秀善书者充之其积弊遂革镇守内臣顾恒嵗有进贡之仪里胥乗之求索多方民不胜其扰公疏言自古明王不寳逺物广东民力竭矣守土臣以此事上为恭不知凋伤国本为害反大也监舶内臣韦眷请以均徭余剰六十户𨽻舶司为造办贡献之需公疏言今之官民富强不及于昔者盖国害财之多故也使及今十分爱惜加意撙节犹恐无以为继况又更启他端而益以杂用其何以善后哉愿将眷所奏余户暂与一年以后逓年停罢臣民幸甚有诏减其半陈公甫以学行有声于时公荐于朝曰国以仁贤为寳臣才徳不及献章逺甚犹且叨厚禄顾献章醇儒乃未及见収用诚恐国家坐失惟善之寳至凡广南一时名士公皆折节下之每于朔望受民词日至千百纸决㫁如流告戒谆谆如告子弟民卒感之至有不平輙耻见公而自去者仪门外有土神庙亦更为恭政汪公广洋之祠最后太监梁芳弟锦衣卫千户某在郷国私採禽鸟等物进贡官民俱罹其害公复上书言状忤㫖调贵州布政使滨行之日广之父老涕泣雨下如去慈亲追送数百里外者又若干人廵抚朱公英赠诗有独有羊城临发处西风卧辙乌声酸之句莅贵藩境九阅月因俗为之设施贵人安之如知广南先是大宰歴城尹公屡言公贤可大用先帝以是益深知之甲辰夏遂擢都察院右副都御史廵抚苏松嘉湖等处公虽声称廪然而镇之以静不尚击博吏自不敢犯科而民亦益乐其恺悌乙巳夏召为大理卿未上坐论镇守内外等官贡献非宜道改右副都御史廵抚顺天等处兼整饬蓟北军务陈时政以弭天变议粮运以便军民满考䝉恩赠祖考考俱嘉议大夫都察院右副都御史祖妣妣皆淑人今上登极臣僚交章论荐召为刑部右侍郎属浙西不靖承诏廵视公疾驰至诛厥渠魁数人而劾罢守臣一方晏然嗣嵗之春户部言两浙盐法久壊命公以本官兼左佥都御史留治之公早夜讲究利病所在而恭伍其説以浙西通舟楫盐之利多于浙东而浙东停户抑配尤甚因定两浙价银之重轻处州等处课额以杀便宜事数条奏行之又悯煮海之氓贫苦以其山埸草荡晒淋煎熬折閲倍征之状畧分八节具图以逹宸聦浙江宪司佥事王辅与宪使毛鸃不相能日閧于公堂公奏二人风宪失体左迁其官既还转吏部左侍郎时三原王公为尚书得为贰皆不避权贵请谒路絶人服其公庚戌冬彗星见于天津诏大臣言军民利病时政得失公言军民利病曰厚根本曰减役钱言时政得失曰正近侍曰惜官爵时左右侵权者非一公于正近侍其畧曰内臣出入左右言语轻重能为祸福人所畏惮今军马钱粮人匠柴炭尽傅其手分例相沿更相倣傚虚名实支遮掩外观谁能诘之比见凡有章奏无不先允而后下于该部该部承而行之不复审听是失政体也及至有犯多从寛免有殴人致死者竟不提问或有提问成狱旋复宥之是失刑威也耗财妄费不惟不禁而反助之死者或有给还塟银八千两在者或有许其盖祠覔地第宅踰制服食求竒于斯极矣声势移人望风震慑伏望陛下静思及此大公至正以服其心克勤克明以折其气上法祖宗干刚独㫁褒良善而亲忠良逺佞媚而斥奢纵事务归于所司威福必由已出终篇又言朝廷一日万几安能劳心周溥臣愿陛下执其要焉臣获随午朝心念日奏寻常起数于事无补然祖宗勤政之典乞师其意可也臣愿自今午朝惟议经邦急务如吏部有陞除礼部有大灾异户部兵部有𦂳急钱粮邉报工部法司有𦂳闗工程囚犯之𩔖许先期开具由事奏乞圣驾定日出御左顺门侍卫一如午朝之仪事该各卫门㑹议者各官就于卫前公同计议如吏部陞除大臣明言某官才徳堪任某官资望未可之𩔖内阁辅臣亦同在彼详论可否事体既定就行口奏取㫖奉行次日补本备照若系本衙门自行者亦就御前逐一陈説有无故事两疑情由请㫖定夺若是事体重大一时难决者聴各官先行博议于下候至朝时再议奏行仍乞温颜俯询曲折如此不惟世事日熟于圣明耳目而羣臣髙下邪正亦自可见有事则行不分寒暑无事则止勿劳圣驾既不废午朝之典又可率羣臣兴事则凡时政得失军民利病自可次第张弛矣上嘉其识谓公此举有潜消黙运之方壬子夏陞刑部尚书数日命侍经筵公掌刑宪务明慎而以忠恕为本尝言刑以弼教使之畏威逺罪导之以善耳遇有骨肉相残者辄忧形于色曰是吾之刑罚不足以止姦也谨于守法而亦尝有法外之意公素性鲠正贵戚中官往往为之敛手时安逺侯栁景总镇两广都御史秦公纮发其賍货鉅万事闻属吏公抵景于法秦禠其爵景挟戚畹于内降欲以破公议之是非用挤秦于危地公执奏不易朝廷不以公为然复下大臣廷议竟亦卒如公言其后景赃银追及八百两有㫖免其余欠公复言陛下优待贵近之臣如此臣故知之陛下有所不得已也但臣等忝列守法之官不宜阿顺以圗自便景应追赃数十未及一乃特䝉恩尽行蠲宥海内闻知贪饕之徒窥此举措一旦释之其如物论何且景赃既可免他日爵位亦可营求而复矣爵位既复又可营求出镇矣奸回借口良善解体诚非国家之利也䟽入不从左右有不乐公所为者摘公官属细过以憷公而伸已志公坦然由之终不为所疑沮㑹亢旱求言公复因事纳忠条陈四事其一以本部为荆庶人事㑹本覆奏今半月有余未奉勑㫖及他奏请间有询日方才得㫖者臣谓今日正一日二日万几之时若优㳺少㫁不惟事见停滞亦恐志生骄惰羣臣左右安于故常不敢有所论列矣四方传闻甚非细故此时政之得失一也又该本部先前问得内使内官王萌苗通髙永犯该绞罪俱各累诉寃枉荷䝉圣慈饶死发充净军臣闻自古帝王虽贵近必刑者所以彰天讨之公若杀人不死复何所畏惮乞自今以往勿复轻纵庶得法度均平人心恱服此时政之得失二也伏望陛下畏天勤政守法圗治事至物来随即予夺宫中外廷视为一体推广他𩔖无不皆然何患时政之不善哉本部又先前问得百户谢原管领队军何三等往昌国公坟上做工何三为脱逃不还工钱被谢原脚踼身死臣看得世情艰难财重命轻杀人犯法时常有之固非为此一事但闻道路传言今修皇亲昌国公张峦坟茔兆比往年勲戚之家相去悬絶凡百制度务为宏壮差官领军万数轮流上工计年不足恐非人臣所敢当计峦在地下岂能自安是则虽曰爱之非所以羙之也上工官军畏怕箠楚不得已出钱雇人中间贫乏者随上随逃而管军工官贠又复请益前后展转不得息休岂能无怨讟者哉此军民之利病一也本部又问得东安等县知县朱叶等被神宫监官奏其违例差役陵户臣看得今顺天府所属州县正役颇易应当杂差实为浩瀚其丁多殷实之家往往投充陵庙坟户及勇士校尉人匠各色人役以避民差致将见户重叠加役富者累穷贫者逃窜村里萧条人无生意宜将坟陵等户定与优免几丁余者仍发州县相兼见户均当差使庶彼此各得其所此军民之利病二也伏望陛下畏天恤民思前虑后将昌国公坆茔减等工程如式脩造俾得早完仍勅该部将陵户等役优免事例酌量定夺以便遵依推此及彼由近及逺何患军民之不安哉皆时所难言者三月充廷试读卷官先是公尝以疾在告既已勿药视事而二子濬瀚三孙定宻某相继夭亾公疾寖加上疏乞休上勉留再三仍令支俸在家调治公方以素餐自劾而上眷益隆近臣医官数命来视是年六月疏复连三上上念公情词恳切特允所请命乗传以归有司月给米二石嵗拨人夫四名为国忧贤者犹望公病已复来以卒佐圣天子太平之治而南京监察御史宗彛尝率同列言之于朝然公归里后即择𦵏地于县之文赋里石皷山盖不复有当世之念家居嵗余遂以乙卯正月十有三日考终距生宣徳庚戍九月二十二日享年六十有六官自承直郎九迁而为资善大夫讣闻上命礼部谕祭工部为营𦵏域越月赠太子少保谥惠安公壮嵗尝搆草亭扁曰从吾公间自称从吾生人遂号从吾先生元配黄氏赠淑人继配黄氏封淑人先公五旬卒子男二长即濬癸卯乡贡士元配出娶永丰令陈公裕之女次即瀚用䕃补国子生以疾授嘉兴县县丞侧室陈氏出娶山东佥宪杨公琅女继娶贵州宪使卓公天钖女女一侧室姜氏出议配户部主事余公徴之子楠孙男既夭女三人今惟濬一子曰辅而瀚则公命犹子澧子实为之后云公天资粹羙涵养深厚其学以儒者为宗务清明其心以求圣贤气象色和貌温而严毅果敢之气自形终日端坐非繙閲经史则黙察性情处已待人一于诚敬使人可即而不可狎闻人片善则必纪録服食噐用不求鲜美玩好之物淡泊无所动于心与之居竟日卒未甞见其私喜愠在官守处事精明驭吏严整事无巨细必身亲视国事如已事视民病如在已身至诚贯彻于上下所至如春风和气着物随所遇无不发生共立朝直前无所畏缩忠义激𤼵不以祸福婴懐谠言至讣所以开上心捄时弊别白是非邪正排姦佞而触貂珰务使为善者有所恃为恶者有所惧暮年名徳益尊向其自处退然而无所有是以上则九重知之愈深下则贤士大夫望之愈重以至行旅贱𨽻亦皆知其名云于弟䪧韹友于笃至养教其子同已子𦵏族不能若干丧处丘里终始欲以质俭起頺风进脩之功老而不倦未卒前数月犹向所知云扺家半载村居寡学所存所行一故吾而已何由可善其后而减宿咎哉所着有名臣赞録三卷续脩莆阳志十卷在蜀有成都志二十五卷在吏部有天曺日记差祀恆山有北岳代行藁为尚书有秋台録平生杂着诗文名滞稿緫若干卷奏议一卷呜唿天不憗遗海内共叹惟公功在朝廷惠及黎庻着书满家掦名当代建立施设多至不可纪述谨掇其大畧以俟立言之君子择焉谨状佥都御史杨公言行録杨亷杨继宗字承芳山西阳城人进士歴仕天顺𢎞治间官至左佥都御史卒年六十三公为童时性资鲠直言动不凡第天顺丁丑进士观刑部山东司政授贵州司主事狱中重囚动三五百计桎梏年乆多死于臭腐公毎提督必给与饮食令三日一栉沐苏活人命无算王忠肃公荐知嘉兴郡公至止带苍头家仆一人如旅寓然御史杨公琅具公善政奏闻旌异满九载民老㓜不忍舎去遮道留之弗得立去思碑后陞浙江按察使下车之初宪纲一时为之振举初藩臬诸司所用咸办于下镇守中官供给日费万钱公一切革去之军民爱之如父母官吏畏之如神明未几以内艰去任将行悉以廨舎中器物付之有司一毫不以自随箧中惟贮大明律书数卷衣数袭而已制终诏起陞左佥都御史廵抚顺天地方外戚宦官荘田多占民间地土公悉夺而还之权贵敛迹成化乙巳上疏左迁云南副使𢎞治元年陞湖广按察使复陞左佥都御史廵抚云南卒于官公为人好善恶恶出于天性与人不茍合人多惮其方严居官三十余年其忠孝大节议论风采虽庸人孺子皆知其名孔子曰吾未见刚者孟子曰至大至刚以直养而无害则塞于天地之间孔子孟子之所谓刚者吾未见其人矣见其似者可矣今之君子若尚书王君公度御史谢君元吉太守杨君继宗佥宪陈君梦祥亦庶乎其似者非欤尚书不得其职数月去御史三上章出百日谪去太守屡抗强武乞钱若水例致其仕去佥宪九载不迁辟谗去吾闻侯以嘉兴人物莫大于陆贽名宦莫过于杨继宗脩志之余皆欲大其祠字寔録其行以万古其人于天下汉杨伯起以清白着闻犹有可却之金承芳治郡久始终无一足敢暮夜及门者苏子卿以死为事史外犹有余书承芳抵官以来萧然独处斋阁此二者尤非夙昔之所多见也或谓公别白太明节目太疏言论太激三者非自全之道此盖其细者也明名臣琬琰续録卷十九明名臣琬琰录卷二十钦定四库全书明名臣琬琰録卷二十明徐纮撰都御史向公神道碑铭金㓜孜公讳宝字克忠姓向氏别号疎菴其先河南之开封人宋仆射文简公之十五世孙也文简四世系蔚尝扈跸从宋高宗南渡子水性仕孝宗累官大中大夫封魏国生仕煜官朝奉大夫朝奉生公道为临川县丞娶进贤许氏遂以朝奉塟其邑润安因家焉自是为进贤人祖云翔父允恭以公贵皆赠资善大夫都察院右副都御史兼詹事府詹事祖妣张氏母熊氏皆赠夫人公资性颕异五岁能颂孝经七岁通四书章句过目不忘稍长肄业邑庠教谕丁之翰授以书经甚见器重尝从邑人假通鑑纲目七日即遣还之间举以问荅之如响洪武甲子科举复行遂以书经荐于乡明年登进士第观政都督府丙寅授库部试员外郎丁卯实授职方员外郎奉议大夫壬申登丁外艰明年诏起复仍前职丁丑秩满陞通政使以不善奏对力辞改应天府尹阶嘉议大夫戊寅坐事谪广西苍梧甲申太宗文皇帝入正大统复公前职己丑以谴逮狱宪台庚寅冬左选两淮都转运盐判官未几复讼繋南京乙未春宥复前职命督运粮饷并总督淮安诸郡漕运材木甲辰秋八月仁宗皇帝即位驿召还朝上方欲擢用公适交趾缺按察吏部首以公为奏上未许之遂以为都察院左佥都御史翊日入谢陞右都御史阶资善大夫未几复命兼詹事府詹事特赐楮币羊酒公虽屡见挫抑而志于有为到官不数日即条陈八事以进其一曰録用勲旧二曰设置谏官三曰选举贤才四曰简练将帅五曰贵重有司六曰考覈吏员七曰监生资格八曰疏通钞法其言皆恳切有禆于时政者上命次第行之今上皇帝即位之初以南京都察院缺人特命徃莅焉宣徳戊申夏秩满入觐公时以婴疾艰于拜跽上念其老特赐勅令致仕归其乡然自是疾益加剧遂以八月四日卒于南京之官舍讣闻上悼叹之特遣使赐祭命官给舟还其丧复命有司治祠坟以其年十二月丁酉塟润安九世祖朝奉公之茔公生元至正丙午六月九日至是享年六十有二娶罗氏封夫人子男五长刘孙次可观可䂓可靓可寛噫公为人清介公方歴事四朝逾四十年初居库部职方时公牍日累千百次第剖折并无停滞衆皆推其勤慎及为京尹恺悌亷明兴学育才恒加督励抚善推恩强暴悚慑公庭肃清终日不闻鞭箠民皆感服及居宪台振举纪纲以徳济威严而不苛士论多之屡遭黜斥辞气浩然未尝少屈所至辄开馆延士觞咏赋诗未尝以夷险易其志故亷厉端确之行始终如一日性至孝尝以禄不逮亲为歉时忌日悲泣如初丧奉继母不违其志抚诸弟友爱切至处乡里恂恂自下交友朋恭谨谦抑久而益䔍平居言不及祸财不茍取与疏食水饮自处泊如其学博究经史百氏为文章有理致诗雅健可爱有疎菴日稿若干卷学者称之为疎菴先生云铭曰猗欤向氏文简之裔魏国继之益显其世逮于朝奉实塟南昌公绍厥绪阀閲煌煌公年弱冠名荐南宫祗事列圣太祖太宗洎于仁考歴济显融敡践中外有声沨沨公在官守执勤秉恭寛惠爱人䘏于痯恫公有言责励其清忠不挠不激雅度雍容公志之笃操履之坚夷险一致随遇而安公老致仕始终克全公殁有荣无憾九原士论所归如公有几匪公之能惟徳之比匪惟有徳而又有子图其不朽属铭太史最行琢词掲石墓道后千百年其永有耀顾都御史言行録杨亷顾佐字河南太康人中进士歴仕洪武宣徳间官至左都御史除庄浪知县午莭会射将佐以文士易之公连发三中无不惊服寻擢御史守正嫉邪为应天府尹刚稜不挠吏民畏服勲豪贵戚为之敛手政声赫赫议者谓𩔖包孝肃之知开封府宣徳三年六月中早朝罢召杨荣及杨士竒问廷臣中谁可使掌宪两人久未对上曰未必都无一人臣士竒对曰通政使顾佐亷公有威曽任御史及按察司皆有风采帝曰佐亦尝为京尹能防禁下吏政清弊革上喜曰顾佐乃能如此陞右都御史赐玺书令考黜不肖洗涤积弊佐奏黜其不肖者二十余人宣徳四年顾佐自陞都御史宪度严明宿弊清革下至吏卒悚恻凛然吏有遭笞者捃佐之过谓受皂𨽻赂放归悉具姓名以闻上宻以示臣士竒且曰尔不举佐亷乎对曰所诉之事诚有非诬盖今朝臣月俸止给米一石薪炭马刍皆资于皂不得不遣半归使备所用皂亦皆乐得归耕实官皂两便此京师大小臣僚皆然臣亦然仁宗皇帝固知之所以增朝臣之俸上叹曰朝臣之艰如此因怒诉者曰朝廷用一好人輙为小人所排欲下法司治之臣对曰此末事不足上干圣怒但付佐自治恩与法并行矣臣退上召佐以吏诉状授之谕之曰放皂𨽻耕使给薪刍京官皆然不足为过小人不乐检束诬䧟正人汝自治之佐叩首退召吏示之状吏恐甚佐曰上命我治汝我姑容汝但改行为善竟不治之上闻之喜曰佐得大体矣数月有囚告佐累累枉人重罪不听诉理者上大怒召杨荣及臣谕曰此必有罪囚教之排佐小人䧟正人不可不究治遂命三法司鞫之实千户臧清杀一家无罪三人当死代写状教之诬告上曰不诛之佐何以行事立命磔清于市顾都御史佐性严重声望伟然未尝口毁誉人旦晚东朝房小憇前呵双藤立户外官僚行道以此为騐往往有輓驴驻马折而还者虽公遭时得君之盛要亦有慴伏弹压之实焉午门外东直房六部都察院堂上官候朝之所两门入惟都察院正官独处一小夹室近岁都御史顾公佐非公事未尝与诸司羣坐太康之墟卓有良臣烈烈汝介匪矫而真高简不接一榻凝尘尹正天府明察如神擢中执法实来缙绅赤捧生气公论以伸事归台阁弼于一人大理卿虞公言行録尹直虞谦字伯益镇江金坛人仕洪武宣徳间官至大理寺卿公自㓜秀朗端重聪敏好学洪武乙亥由太学生擢刑部山东部郎中陞杭州知府永乐初召为大理寺左少卿寻陞左副都御史甲辰春转大理寺卿恒曰为臣之道爱君爱民二者爱君崇其徳爱民厚其生为副御御史奉命巡视扬州淮安旱灾至则疏民所苦请发廪赈贷官为赎还所卖男女为奴婢者皆从之又奉命督两浙苏松诸郡运赋建议丁多而粮最少运北京丁多粮少次者运徐州丁粮俱中运南京淮安丁少而粮多存留本郡县仓又奉命巡抚浙江察亷纠贪建议便民十数事多见施行仁宗皇帝既嗣位钦恤刑狱而严大理之选曰是天下之平也于是改公为卿先是都察院论骗罪准洪武榜例枭首公言比奉诏书自今准律断罪诓骗在律当杕而流枭首非诏书意上曰虞谦言是天津卫仓灾焚粮数十万御史亷视言主典者盗用故纵火以自盖追逮几八百人不胜考掠皆诬服应死者百余人公察其寃白于上得减论于两法司及四方所上狱议皆亲閲之必当必平于大辟罪尤加意曰彼无憾斯我无憾矣时有诏求直言公言七事其一用人曰用得其人则治道兴非其人则治道隳人主之职惟在择人而已其二兴学校曰教育之道本于师范不在于备而在得人庶有成效三曰都察院耳目纪纲之职用以激浊扬清今专俾治狱非设风宪本意四曰广储蓄今国用空乏冝预为备五曰北京八府之民困于养马宜分给无马郡县牧养以苏圻内六曰钞法不通由于出多而入少今但多方收之而不轻出民艰于得钞则自流通七曰京师盗贼之系由于军民工匠每十家编为一甲使互相觉察出入一家有犯十家连坐有能捕首免其连坐之罪皆切中时弊公仪观伟然潇洒絶俗以诗名于时有玉雪斋稿喜冩山水木石有倪云林韵致宣徳二年卒年六十三尹直赞曰兰台棘寺刑乃攸司惟公亷平仁庙简知遂自郎署擢都宪纪歴敡多年累效劳勚谳议平反惟慎惟明敷陈剀切允惬舆情工部主事刘公言行録尹直刘季箎讳韶字季箎以字行浙江余姚人进士歴仕洪武永乐间官至刑部侍郎左迁工部主事君自㓜端靖喜学问既承其家训长而进学登洪武甲戌进士第授行人司行人尝持节使云南四川朝鲜所至宣上徳达民隐餽赆一毫无所受事闻上赐钞袭衣丁丑陞陜西布政司左叅政先是陜有逋赋民积岁不能输有司峻刑督之君至嘅然曰民困不能输为之父母又忍峻刑督之耶与其寮谋分行郡县解其系缓其期劳来绥辑而从容劝诱焉民皆感激曰是赤子矜念我我可不戮力以累仁人奔走假贷以输无几毕完陜不产碙砂而岁月有课额民窘不能偿至或偾其家者君为奏罢之洪渠水溢为民患躬行视之为设法治堰民頼以安盖凡可以利民者率尽心焉召为刑部左侍郎尤重民命平反具狱数事陜平民王某为强盗所引逮至而所引者已伏法不能自白君察寃召所引者之妻子使识之而听其词竟得实王免于诬有典守钱谷而亏兊者既被逮则援引千余人同罪君亷知其诬卒辨所诬引者释之河阳逆旅夜有朱赵二人异室而宿朱怨家后追至而误杀赵朱实不知逆旅主人疑朱杀之追执送至鞫讯考掠朱遂诬服不敢求辨君独曰是偶邂逅相聚非素有负且计其装非有图也特缓其狱遣人宻察之无几有司竟得杀赵者而朱以缓狱不死扬州民胡氏夜有贼入其室杀人而遗刀尸傍旦视之柄有隣家苏氏私识官捕鞠苏苏曰家失此刀久矣不服既备极诸刑竟无服君潜使持刀徃察其隣一童子识之曰我家物也遂得贼而释苏盖其理刑一以求生为务永乐乙酉纂修大典命太子少师姚广孝礼部尚书郑赐监修而择有文学者一人为之副遂以命君讨论裁处人多服之庚寅坐失出人罪左迁两淮盐运判未行复改工部营缮主事躬勤治职未尝以崇卑为意癸卯卒年六十一君为人清素虽复歴显要而泊然自待雍容雅度有犯不校闲暇手不释卷治经长于春秋喜吟咏冲澹优闲有陶靖节韦刺史之趣尹直赞曰有学有行风度醖籍早擢甲科使车屡驾于蕃于宣有禆上下入佐秋卿恪勤夙夜祗体钦恤隐郁舒达宁失不经宁职可罢厚徳永垂崇卑奚讶刑部尚书赵公神道碑铭杨荣天之生才特以资于世用然必国家有以教养之于未用之先歴试之于方用之际及其练达既久而后大用之以尽其才故能建功立业进退协道足以震今而耀后焉若故资政大夫刑部尚书河南赵公盖其人也公讳珝宇云翰其先为邢台鲜于社人元季扰攘公之父携家避兵于平阳夏县而公始生时冦出四掠公在襁褓母尝抱匿林莽间迫于虎置公于地虎熟视而去闻者异焉世靖将归邢台道经于汴閲其风土而乐之因家于汴遂为汴人公自㓜颕敏嗜学进退动止屹如老成既长㳺学郡邑庠已卓然于侪軰中洪武丁卯由郡荐入太学生尝被命董事山东以克亷谨受袭衣楮币之赐岁庚午授兵部职方主事命覈天下兵马暨诸路屯戌补其缺而増所宜置公得其实具图以进太祖皇帝以为能己亥陞武库员外郎慎宻小心无为当道者所重戊寅陞浙江右叅政剸繁治剧事无少凝滞时海冦出没刼取人财公以计捕之境内获安寻丁外艰吏民慕之如离父母太宗皇帝嗣临大宝以公能专对命使南交至则诞宣徳音恩威兼布夷长欵服既归却其金宝之餽太宗闻而嘉之钖赉优渥擢刑部右侍郎未几转工部再转礼部受命徃封西宁侯宋晟归拜礼部尚书赐宴于华盖殿并彻御筵馔羞遗其母以荣之戊子仁孝皇后崩逝公诣北京卜山陵告成膺楮币之赐壬辰督创隆庆保安永宁诸郡治抚辑有力而新集之民悉其业而不知其劳丁酉改兵部尚书明年以内艰去已而起复专理塞外兵政疾作太宗遣中官偕名医徃视疾已入谢复令调摄于家既康复命诣塞北访牧地遂具顺川等处以闻于是出廐马牧之孳畜蕃息壬寅大驾北征命公督军饷措理有方兵食克给仁宗皇帝嗣位改刑部尚书居职六年式敬由狱宣徳庚戌力以疾辞宣宗皇帝矜其贤劳特赐致仕既归汴构一室于东郊名曰石泉茅屋日与亲友为欢以乐暮年正统丙辰七月十有五日以疾卒于正寝享年七十有三讣闻上遣官谕祭仍命有司营塟公生乙巳某月某日曽祖讳某有隐徳祖讳和之父讳得以公贵俱赠资政大夫刑部尚书祖妣张氏母侯氏俱赠夫人配胡氏封夫人子男四长曰愚举贤良方正授潞州襄垣县丞次鲁次纯次朴女二孙男五瑄琰玘琮珍孙女五以是岁八月廿有三日塟公于祥符南百亩冈之原愚奉都御史顾公佐所述状来京谒予泣拜请铭惟公仪度英伟倜傥多才善属文喜歌咏有伧父集二卷藏于家呜吁士君子出处进退求合乎道而已观公之仕于朝也摅诚效劳知无不言每有献纳多契上意雅性节俭虽贵列六卿而自奉澹泊及退居也幅巾藜杖萧散自如不以外物经心公之进退协于道者如此是宜有铭铭曰于皇太祖建学育才士习丕变人文聿开嶷嶷赵公遭值明世肄业泮宫用成大器学优而博识敏而明列职内外式殚厥成明明太宗惇信崇徳擢任亚卿旋拜宗伯直清寅畏夙夜惟勤和厥上下治兹神人乃迁司马克诘戎政兵食之充畜牧之盛伊谁致之实公之为中外咸曰任公其宜邦禁之司仁庙之命昭哉五刑惟恤惟敬国有六卿公歴其三僚属具瞻泰山巖巖公仕四朝终始一节既老而休允矣明哲维公之贤生荣死安作此铭词以永后观右都御史王公神道碑铭杨荣国朝稽古为治用人之法惟旧是图列圣相承率由兹道于是耆徳宿望之臣敡歴中外洊跻显要以至持衡秉钧先后数十年荣名始终者往往有其人焉何其盛也乃宣徳二年夏四月朔日都察院右都御史王公以疾卒明日上赐之棺具命礼部遣官祭之兵部给舟车归其丧有司为治坟茔越月其孤瑾奉监察御史罗汝敬所述公之行状诣予泣拜请曰先公既殁将祔塟郑之城西南先茔之次然无文刻于墓石恐遗徳弗传敢请一言以示于后庶几永有頼焉予于公同官于朝交久且厚谊弗可辞按状公讳彰字文昭其先世家太原代有显人其后散居四方皆为鉅族公之高祖讳资元至正中以明经为河南鹿邑学官因家焉曾祖良祖赐父汝能皆乐善好义居乡有闻母郭氏元季汝能挈家避兵汾晋之间海内既平将归其乡过郑乐其风土遂占借焉公生元至正丙午九月十八日㓜颕悟好学稍长有司选为州学生益自刻苦学日进洪武丁卯领河南乡荐明年会试礼部弗利补太学生尝使山东平籴以实军储同列纳贿纵逋负者公毅然责之弗听比还其人果得罪公遂以亷干闻明年擢吏科给事中典封驳之任夙夜在公出纳惟允歴左右给事中益慎益䖍声誉无着遂进都给事中未几陞刑部福建司员外郎时有豪横往往搆讼根株连结至数岁不能断决有司卒为所诬害公曰法贵平恕然亦岂宜寛纵以长恶哉于是正之以法而为所诬者皆得释人咸恱服既而超拜山西布政司左叅政居藩七年吏弗忍欺民怀其惠永乐初召拜礼部右侍郎阶嘉议大夫时四方万国奉玉帛重九译以朝觐賔贡者肩皆相望于京师赏赉燕享无虚日与尚书郑公赐同徳协恭奉职惟谨明年以父丧去官哀毁踰节乡䣊称焉服除迁户部尝祀华岳过陜州之新安闻民鬻男女偿逋租既还奏之诏悉蠲其租且官给楮币以赎其所鬻男女人皆徳之永乐壬辰改都察院右副都御史论事严毅持法公正人不敢干以私尝以母夫人年高欲归省侍而难于请适䝉恩命按河南许其过家且赐母夫人冠服仍给白金楮币以归为寿时人莫不歆羡岁庚子陞右都御史秩资善大夫仍按河南待诸乡旧一如平生至于公法虽亲不贷时诸郡连岁水患民多流亡而有司复加重歛民益以困公悉奏之于是诏停不急之征十余事凡官吏以贪暴罢免者九百余人招流民复业者几五万家发官廪以振之赖全活者甚衆先是强贼张大聚亡命嵯峩山行刼商贾为之不通女僧宋继善与其徒数百人为妖言惑衆奸人李人美以左道惑人公悉捕斩之平生嫉恶甚然㣲有所疑者必反覆讯鞫然后决有郑旺者罪当辟公閲其辞疑焉命御史为辨之果得不死公性至孝以父早世事母夫人尤谨在京师所得四方珍味必遣人驰献然后敢食岁时荐先竟日悲哀不乐所得俸禄必分族人及济贫乏严于家法训饬子弟其有违礼度者必痛责之俟其悔悟乃已洪熈改元进咨政大夫得推恩封赠其祖考皆如公官母封太夫人咸以为荣公卒之日士论嗟惜之配郝氏有贤行封夫人子男二长即瑾次瑜女四公为人简静待人以诚率下以正平居言若不出口至临事论辨词气侃侃弗少置自为侍从之职荐跻显要歴事累朝亷介自将恪勤夙夜垂四十年毅然有古大臣之风若公者庶几无愧于其职也欤遂为序次其平生行能之槩而系之以铭其辞曰王出太原世有闻人维迁鹿邑阀閲嶙峋迨于高曽家声益振元季兵兴避地汾晋幸际圣明桑梓是思爰乐郑乡占籍于兹公承厥后早悟而通发迹塲屋逰歌辟雍列职内廷实典封驳优㳺禁近荐膺显擢既迁秋官持法惟平出佐山西藩方实宁公来自藩乃贰宗伯维賛司徒厥声借借秉宪内台风轨肃清白髪苍颜翼然在廷弗䂓弗随正色率下从容庙堂賛辅圣化惟公克忠亷谨自持惟公克孝祗奉母慈荐沐国恩膺此褒典光子三世无间幽显公宜寿考宠眷是承云胡逝矣溘尔遗荣公则无憾世迺嗟惜邦失重臣人怀旧徳苍山峩峩为公之坟百世之下尚征斯文礼部左侍郎陈公墓志铭王直陈氏之先汴梁人宋建炎间有讳誉者为岭南清海军节度使终于官子宴廕东莞令因家邑之延福乡由是为东莞人公高祖祖舜曽祖诚子祖用广父宗彛皆不仕宗彛娶翟氏生四子公其长也讳琏字延器别号琴轩自㓜聪敏喜学从邑庠训导黄先生勣受书经学成领荐会试不偶入太学选为桂林府学教授严明条约以身先之时有诏武臣子弟皆受学公日进诸生讲圣贤之道所谓忠孝仁义之説必使身体而力行之诸生虽文武不同莫不皆有所得都督韩观总兵镇守广西勐悍不下士闻公之教心恱诚服每以儒师加礼焉秩满陞国子助教永乐初近臣言公有治才不宜置之散地召试在优等擢知许州始至人以儒者易之公少有警发衆为悚惧乃更以寛厚宁民末几代还改滁州均徭役时征歛禁奸戢暴民用太和太宗皇帝巡幸北京所过先遣廷臣察吏治问民隐治有异效者加陞擢焉衆皆言公绩最滁人恐失之诣阙乞留遂陞扬州知府掌州事赐绮衣一袭钞五百贯礼部宴饯给驿遣还在滁又九年陞四川按察使四川去京逺民不畏法豪吏黠胥姦弊百出公至一治以法不少贷军中暴横有号虎彪太岁者人莫敢犯犯辄受竒祸公亷得实为设方畧宻遣人捕之皆置之重典而人以宁乃建言修武备慎刑罚明礼制复义仓正风俗等九事上嘉纳之召还改南京通政使出纳命令罔不明允上喜其尽职赐之诰命以示褒而曽大父大父父皆赠通政使妣与妻皆淑人正统初特调南京礼部左侍郎于稽古礼文之事无惓惓不少懈又五年以年踰七十乞致仕上许焉公徳行淳懿文词典重人爱之若拱璧其所进于上有巡狩颂平蕃颂铙歌鼓吹天下传诵之缙绅士大夫求碑铭序记诗赋诸作以发徳述怀娱情写物者足相蹑于门公应之如响故所作最多今传者有琴轩集归田藁若干卷尤好着书凡所临郡邑必采其山川人事风俗物产所以供赋税之正而适上下之宜者为书以传若颍川永阳罗浮成都等志皆具存其识鑑精明取舍不妄宾兴之岁公必在主司之列而收得人之誉及致仕而归乡之学者有所増益郡县守令政有未逹者得咨度之于公黄肖养作乱其所以制御绥靖卒保无恙者公之䇿为多公生于洪武庚戌五月初七日而以景泰甲戌十月十六日终享年八十五配淑人袁氏有妇道先卒又娶侯氏子男二鼎鼐孙男二铠鑑将以明年二月初三日奉公柩与淑人合塟焉塟宜有铭以公之友左副都御史致仕罗公亨信所有行状来请予尝托交于公知公文行政事之善且与罗公同年又知其言足以取信于后世谊不可辞乃为序次而铭之铭曰东莞陈宗来自汴梁武徳桓桓奠此一方传至于公益笃文艺奋迹泮宫遂领民事今之太守乃古诸侯千里滁阳赋役优优继登外台克谨邦宪政肃刑清俗为之变典教成均学者有师执事之枢出纳具宜维少春官礼乐是辅帝实用公公乃求去白髪苍颜老于故乡贤哉二疏千古相望山川出云雨彼黍稷功成归来孰知其力公今逝矣与汗漫期有美在人百世之思明名臣琬琰録卷二十卷二十钦定四库全书明名臣琬琰续録卷二十明徐纮撰南京刑部尚书张公墓志铭童轩公讳瑄字廷玺别号古愚晚号安拙翁再号观菴系出宋忠定公后世家句容曾祖日宣元滁学教谕因侨寓于滁国初徙江浦遂占籍居焉祖克让忠信孝友为乡人所重考俊民行在左军都督府都事以言事谪戍保安卫后用荐至京公时甫十嵗妣丧随考与娣李恭人僦屋以寓行装屡空考后授知县徳清日趋公务公毎旦受书于李恭人考常爱而器之曰吾闻祖以来有掩遗骸数万者吾门昌大其在是儿乎后果以公之贵祖考俱累赠资政大夫南京刑部尚书祖妣徐妣郑黄朱顾俱夫人初正统间公为县学生始业举子受礼经于姊夫李公侃等中应天府辛酉郷试刋行经义于録明年李偕公同登壬戌进士观政户部李公后官至都察院佥都御史公以师礼事之终身奉李恭人如其母未尝少衰甲子授刑部四川司主事时司㓂俞公士悦待属甚严毎称公贤能以励诸司戊辰以外艰去軄景㤗辛未服阕仍除湖广司主事明年陞本司员外郎时太子少师兼吏部侍郎江公渊奉命南京等处公干奏公才能欲与之俱适江以忧去不果是冬陞本部四川司郎中癸酉陞知府吉安吉安素号健讼日不下数十百人公㫁如流且屡辨疑狱痛革吏弊发奸摘伏如神吉民畏服然吉俗信鬼嵗刻木以像神具冠裳聚衆迎送以邀福泽公禁之弗聴出遇诸途遂叱令弃像水中民首倡者悉寘诸法无何公遘重疾郡之长老皆曰神为祟也请复之公执复弗许病亦寻差郡民给路引者前例毎引取银四分谓之堂食前守悉为已有公遵旧制祗収楮币一贯仍为公费丙子夏郡大饥公申上司不候报辄𤼵廪以赈民赖存活者多郡学诸生有匮乏者辄分俸给之若彭教罗伦曽彦辈皆魁甲科为名宦实公所造就也僚属亷而贫者家有婚丧皆设以助之又建阁学以藏御书建法祠于郡以祀忠节文庙府治桥梁道路皆脩治完整公私一新时廵抚都御史韩雍气𦦨烜赫郡邑皆望尘雅拜惟公不为屈葢公居官刚正严明吏部毎考治绩恒居天下第一天顺庚辰遂由郡守陞广东右布政使去吉之日老稚扳留不获存其靴郡中后人复建亭刻石以圗不朽公至广㑹广西流贼越境攻破属邑建山公督官军擒杀贼首莫文章等筑城堡改邑治民頼以安贼徒周公转等啸聚于阳江县黄江屯嵗久道路不通新兴县顽民邓李保紏结流贼杀害居民逋负粮差者几二十年官不敢告公皆勦除之甲申流贼复来刼掠民被害尤甚公复㑹兵逐杀贼乃遁去大藤崃蛮贼屡肆猖獗朝廷两度出师颁给綵叚银牌等件以旌军功公累受綵叚一十八疋银牌一十四面特赐公大红织金云鹤衣一袭银定寳钞尤多后左布政使周铎右恭政卓天钖相与叹公忠勤共求大学士商公辂为文勒石以纪其绩又尝躬督各属造预偹仓六十二处修理陂塘圩㟁四千六百六十六处修筑广州新会等府县城垣一十二处广袤寻丈若干甃以砖石俱因民利而利之无一怨者戊子转左布政使先是各该吏典知印承差㑹同廵抚三司等官恭拨公曰此布政司事也専之人莫敢侵己丑冬公满九载当赴京军民千余奔走乞留于是廵抚镇守等官交章荐公学行才识刚方仁惠乞留在任以慰民情诏可其奏辛酉朝廷钖诰命有操存端方才识通敏之褒封赠三代壬辰奉勑陞都察院右副都御史廵抚福建初所属郡县多无粮储公命各建仓廪劝富民出粟以偹凶荒民至今赖之沿海官军先因事减支俸三粮十余年遂以为例公知其贫命依旧支俸官军感惠立石颂徳闽安镇出海有二港胜国时有铁索横截港口以御海冦嵗久废没公奏命所司造鉄索三毎索长百有余丈两坼维以鉄桩中以舡二十只驾之小港如大港之制而索差短由是海冦絶迹莫敢往来事详载于学士林公文重脩闽安镇记山海冦林夀六魏懐三等攻刼镇城嵗久不获其镇守等官屡被勑责公至尽皆成擒福安夀宁县等地隣江浙强贼羣聚阻塞道路公擒获贼首叶旺叶春余党贼散尽朝廷勅谕有处置得宜之褒镇守太监卢朦暴横公裁抑之事闻革去镇守人民称决闽俗信隂阳拘忌有殡于家十余载者公属督责𦵏不数日出𦵏者七千余棺甲午秋又奉勅巡抚河南风纪益振诸司少有不职公或知之辄惶惧谢罪时按察使何乔新副使陈选并有亷能声公奉闻旌异后俱至大用人谓公有知人之明河南军粮二十七万石先在元城县地方交兑公以为元城非河南所属难以钤制改置仓于彰徳水次军民称便乙未秋公以例入京议事因奏时宜若安揷流民责成守令脩举武偹甄拔滞才等一十八事该部核议而行之河南大饥公发廪赈济仍于城四门及各寺观设粥以给饥者出官库衣布以给寒者无居止者查闗厢空屋土室以处之活民不啻万数戊戌改南京刑部左侍郎因见广东司事繁即添主事一贠累嵗系逮罪囚不旬月间各得其情问拟如律自是狱无寃滞壬寅秋以都御史侍郎通九载考满赴京陞本部尚书南京御史何舜宾等坐犯赃罪徽州冨民许通叟强夺人田当道为之请嘱公不聴咸正以法丁未春公齿七十有一上章恳乞谢事退而家居寻授诰命赠封三代如制公居家孝友慈爱毎遇初度之日未尝茹荤饮酒嵗时祖考忌辰亦必斋戒祭祀诸弟妹六人姪四人婚嫁教育之事公皆以身任之先世产业悉让诸弟不取仍以俸资周之虽疎逺宗族亦皆使得其所初公将生母梦神授一儿既而诞公容质俊丽月光烱然孩提时性识聪敏稍长博极经史屡以学问师范于人诸生若宋珍蒋达辈先后俱领乡荐皆公门下士也为诗文才思溢出下笔立就自成一家且天性俭约于物无所嗜好惟聚书万卷以教子孙居官几五十年自奉如寒士其视势利盖泊如也一日偶得疾未属纩前数日犹作送储考功赴召序闻地震起坐作诗皆忠君爱国之语人多诵之平生所着有香泉稿一卷粉署余闲稿一卷凝清集八卷闽汴纪廵録十七卷奏议八卷南征録三卷安拙𩔖稿若干卷公生于永乐丁酉十七年七月七日卒于𢎞治甲寅七年九月二十四日春秋七十有八夫人吴氏潘氏刘氏侧室查氏史氏魏氏杨氏生子男七人纮儒士学行方正雅有父风絧山西布政司都事缟义官纾嘉兴府检校纺由举人授乐安县学教谕绶应天府学生䋠江浦县学生于戏公学行淑诸人文章行于世政事及于物功业着于时卓然为国名臣虽用之秉钧持衡亦无不可今其已矣尚幸诸孤书香不坠岂天将食报于其后人耶公既卒礼部以闻钦遣南京礼部致祭于家南京工部先以营造墓域于江宁县安徳乡唐家山之原将以𢎞治九年六月初九日启刘夫人之圹合𦵏先是公侧室查氏夫人从子纺教谕就养乐安终于官舎至是归柩亦将窆焉诸孤先期奉其姻家陜西藩司致仕左恭议王公徽及其甥知府李公徳恢所状事行诣轩衰绖稽颡乞铭且谓公遗嘱必得童先生铭我瞑目无憾也顾轩不腆之言奚足为公有亾哉然公命也铭恶可辞铭曰伟矣张公才鉅徳宏敡歴中外名位两崇粤昔乃祖倾廪惠穷长发其祥公实庆钟少而慧悟长益豪雄博稽经史智无不通逮登仕版刚介尠同文章拔俗道义萃躬爱民如子事上以忠吉瓯闽汴恩威并隆御灾捍患所至成功肆晋司冦简自九重执法不阿折狱在中矧厚姻族资给甚丰瑶环瑜珥振振阜螽年踰七袠髙朗令终唐家之原马鬛是封内铭元室虹光烛空知府张公言行録江源张璝字徳润广东畨禺人进士歴任天顺成化间官至知府卒年六十二抚为江南大都民繁物阜颇称难治近年为之守者今畨禺张侯实兼之焉而问学文章又过之逺甚有兄弟争田者路怙其重名久不能㫁侯一言定之有寄籍治内者前官惮其势位莫敢差发侯处之以公属邑乡豪杀人系狱夤縁贵要请嘱百端而不为之动卒正其罪他如诡立户计茍免科徴隠瞒丁口影瞒军匠与夫曹嘱粮里交通富民虐害良善呑併穷苦等弊革去几尽而又聿兴士风丕变故隣境大旱连年饥殍盈道独吾抚少丰不至甚乏皆侯徳足以格天感神且赈贷有方而然耳是以成化三年春郡圃及四郊有野蚕成茧士民皆以为侯之徳化而侯若不闻今成化四年夏境内野蚕作茧弥多衆遂诣庭声贺愿闻诸朝廷侯曰休祯荐降圣世常有非不徳能预闻之恐招物议却什器罢快手清词状抑豪右轻引钱制奸吏驱老兵絶乳媪杜裁缝枷屠牛课诸生礼贤士不与燕㑹不徇私谒前之蠧政之积弊一一革矣法不胜恩行必由式善者吐气恶者潜踪四民各安其业无复先时之愁叹非訾也琼喜而忘寐毎有公评亷健如王祥符而仁恕过之翰墨如周莆田而公正过之当于古人中求匹也以长才治大郡正操利器遇盘根错节时也清声雅闻溢于传诵之口夫岂幸致漳州府知府张侯成化十年夏到任秋七月洪水百姓淹没发舟奔救活数百人给衣食周才物亡者设斋具馔招魂以弔继值旱灾祈祷霑足学馆从新増寘负租具实奏免修南桥民登坦途辟港道大便灌溉士子传经延他经以博人材乡饮茍简考礼宴耆硕以敦风化不为势却挠法不为奸瞒遣吏功徳之盛皆为实録凡诸被患今列屋奠居思欲以报生我之恩请文𥪡碑侯名璝字徳润番禺人中进士授主事以才擢知抚州通经学古才宏器逺威仪山立笔翰如流亷静恵利溥浃物情顾为政若其绪余今知浔州地之相去辽絶民之相离日逺䝉惠懐徳惟恐失坠雍按事实谨书以诏夫当道者读漳州功徳碑絶句云罢守三州卧两山漳州面目此碑间郡人欲识䝉菴老也傍斯文捉一班别纸録上两山先生一笑作碑者林䝉菴曩于京师见其人慎许可人以是信之今直辜他作证明师也蒙菴见拙诗当为抵掌又云漳州功徳碑絶不数时様文字亦一竒也絶句寄漳州林蒙菴刻于碑隂以彰太守之羙呜唿徳润乃至是邪方其进也予期君以大用徴以常理谓其必得既而不果遂迨其退也予期君以遐年谓其不得于彼必得于此今也又不遂呜唿徳润予以君故而今而后不敢复评天下士也已易州人物志戴铣张鹏宇腾霄号拙菴世为保定涞水人曽祖思义祖彛仕国朝官至庆府左掌史父榘兵部职方主事并以公贵累赠至资政大夫太子少保兵部尚书公㓜已负卓异不与里中羣儿嬉年十四失所怙继失所恃虽处㷀疚而向学则勤励不懈及入邑庠才思日以充正统丁卯以诗经领顺天府乡荐景泰辛未中礼部㑹试廷对赐进士出身授山西道监察御史鹏立朝謇谔有才名凡百施为务持大体畧苛细常条奏时事闗民之休戚者数十人服其切直朝廷喜纳悉下有司施行之甲戍监㑹试公明之誉籍已寻按治隆庆等处乙亥监南和伯军之湖广丙子清理京畿为政在在卓振风裁贤声溢着天顺丁丑武臣石亨恃宠作威福人莫敢犯公奋不顾身卒同列极诋其罪亨恨之竟被诬称谪戍辽东铁岭卫寻改广西南丹卫后亨事败人服公昞见几先甲申宪宗即位宥还乙酉召复旧官明年超擢福建按察使戍子夏广西缺官廵抚擢公都察院左佥都御史以往公常谪其地偹谙其民夷土俗凡政命之出甚合时宜而邉境用宁己丑言官劾中外大臣之不职者误及公上知公忠直独留廵抚如故寻改理南京都察院事是非予夺一以至公而台纲振肃辛夘春后改都察院总督漕运兼廵抚淮扬等处明年盗𤼵境丙申勅廵视鳯淮扬庐四府徐和滁三州公以恩信为治辑捕有方踰年盗息甲午仍还南京理院事是年夏擢右副都御史廵抚宁夏丁酉召为兵部右侍郎己亥转左侍郎壬寅特拜尚书甲辰春进阶资政大夫冬加太子少保自是多疾常在告䝉遣中贵汤药之资偕太医视疗累乞致仕不获允后复请不已上察其意坚赐之𠡠俾驰驿以还命有司月给米二石嵗给役夫四人陛辞复赐钞二千緍皆异数也实乙巳之夏闰四月焉丁未今上即位诏进资徳大夫正治上卿居家优㳺自适凡七年而终享年七十有二讣闻诏有司营祭𦵏如故事赐谥曰懿简公之刚直贞介夷险一致凡六为台宪歴内地邉方者八所至必感激自効竭尽心力而务臻宜民宜人之实其为兵部责任盖重公以身殉国不计利害尝戒僚属曰处事不患不明特患不公耳公则何事不可为耶京营团操军士多为将领私役公力陈其弊上即日命内外大臣并台谏官简阅得数既多得人且精遂严私扰之禁申训諌之条营伍肃然故事主将偏禆缺人必集廷臣各举所知以待兵部请而用之年久寝废或举亦未尽公公请覈实具名以闻否则有罚自是号称得人辽东守臣以擒获敌幼男女来献者既而悉分给中贵公惧将士肆贪残以启邉衅即奏止之大同官军失机于夏米公请治偏禆逗遛不进之罪及大臣之统驭失律者并械赴京处置一时军法大振云南木邦为其属孟密思柄専利侵渔思柄因请自立为官司领属脩职贡朝议既从之公言此夷未奉㫖尚尔恣横况从其请使之得志乎宜降玺书以理谕而抑之也上可其奏而人服其逺识公平居虽温和其处事则毅然执义不可夺有武臣兾得金齿卫恭将託权贵人荐用公力言其人非将才不可用辩论反覆语益直色益厉而竟不従有抚治流民者久不得迁上言流民非得风宪大臣治之不可其意葢自荐也公言是在人不在官如其怠旷虽风宪大臣何益而事遂寝公临政简约毎以生事喜功为戒当嵗饥四方奏多盗而山西河南诸处尤甚公报言此辈特逼于饥不得已为盗耳惟罪首恶者一二余悉宥之则其党自散矣各道奉行未几果无事其居官处事盖如此公为人悃朴无华虽居显要自奉如寒士资性乐易荘重不立崖岸不轻笑语其色侃侃若不可亲然待人真诚故多乐为之用云子六璇济南府通判瑀珂玹𤦺瑾明名臣琬琰续録卷二十明名臣琬琰录卷二十一钦定四库全书明名臣琬琰録卷二十一明徐纮撰春坊赞善陈先生行状金实先生讳济字伯载姓陈氏常州武进县人上世居温之乐清代为儒家高祖号月岩为瑞安州学正有子七人其第六子曰可山者因㳺平江兵兴不得还遂侨寓常熟之双凤里先生之曾大父也大父益初父贞又自常熟迁今居母唐氏先生颕悟异常总角读书过目辄成诵比长励志弗懈尝以父命㳺钱唐会稽从缙绅先生学从者载泉货随之贸迁比还先生以其赀之半购书父竒之笑曰汝能尽读耶吾弗汝惜先生自是益肆力其间日夜务记览闻人有异书辄假手録成帙至于胼指无惮劳勚如是者十余年遂贯穿经史百家之言才名卓然振起东南诸郡会朝廷修永乐大典大臣有言先生者以布衣召至为都督总裁时合内外词臣暨太学儒生衆数千户繙閲中抄四库书浩瀚填委先生至则与故少师姚公尚书郑公祭酒学士数軰详定凡例区别去取莫弗允惬而六馆执笔之士凡有疑难辄从质问先生随问响荅未尝觗滞疏抉剖析咸有源委非口耳猎渉者可比故一时之人无不服其该博书成擢右春坊右賛善居辅导之职十有五年小心谨慎未尝有分毫过差去年被命随侍五皇孙授经凡有谘问先生援据精详洞究始末博而有要皇孙亦素闻先生名深加礼重方将咨以启沃今年夏五月某日暴中风不能言百药弗瘳六月四日卒于寓舍年六十一前甲辰之岁某月某日其始生也配潘氏子男三人长格次栻夭卒次栝女二人先生重厚修慎孝友天至事母太夫人备极色养太夫人尝戒以无过饮终身未尝至醉其宦逰京师也以太夫人年高不可迎养每一念至辄欷歔饮泣教笃二弟底于成立尚书公以硕徳长才由给事中陞大理卿再转而位大司马事先生如父出镇交阯岁峕书问徃来不絶先生以其弟位六卿已复继登清要深惧盛满弥自敬畏平居敦尚俭素食不兼味衣无华绮侨寓阛阓一室蓬户苇壁仅蔽风雨而终日危坐手不释卷为文章根据经史必务理胜不事葩藻常曰文如菽粟布帛贵有益于世不尔虽工奚益所着有纲目集览证误若干卷文集若干卷藏于家病后数日会格奉母来省病且革至是复甦瞠目视格母子以手书太夫人安否字格对以无恙颔之出涕被面后三日竟卒格既毕殡殓事将奉柩南还塟里之某山乃涕泣求予状其行实乞铭于当代立言君子以昭不朽予与先生有同官之好而又相知义不得而辞焉谨状兵部尚书节愍陈公墓志铭曽棨兵部尚书毘陵陈公之死事于交阯也讣闻诏赠少保荣禄大夫谥节愍遣官谕祭命其子枢为刑科给事中勅工部为造坟茔厚恤其家枢既倣古具衣冠招魂与公之夫人合塟其邑定安西乡三桥之原乃奉礼部尚书胡公濙所述行状诣余泣拜请铭余尝辱知于公而忠节事又所当书者遂不辞按状公讳洽字叔逺姓陈氏其先浙之乐清人曾祖可山喜为湖海之游元季客平江遭乱道梗弗得归遂家姑苏之常熟祖益初父以贞连世弗仕母唐氏有淑徳国朝洪武中以贞自常熟徙居毘陵之武进三子皆聪颕秀异公其仲子也生洪武庚戌正月初六日自㓜端重不为儿嬉甫成童已屹如老成人稍长貌竒伟长身玉立人望而敬焉与兄济暨弟浚同㳺乡先生谢子兰之门子兰谓人曰陈氏兄弟才气如此河东之薛不得专美于前矣且以逺大期之公读书力学淹贯羣籍尤工于书法弱冠用荐登朝命㸃军卒过其目辄识其面且记姓名弗忘有再至辄笞之叱令其去总戎惧请罪公上其事太祖皇帝嘉之赐织金鸂鶒衣一袭洪武丙子以贞戍五开以父没去官至家时五开蛮冦窃发公匍匐将往以归父丧或止之公不应涕泣以行其后触瘴疠冒危险间闗五千余里竟负骨归塟焉未几少保兵部尚书茹公瑺荐公可大用遂夺情起复授文选郎中太宗皇帝入正大统之初首陞为吏部右侍郎寻转陞左侍郎阶嘉议大夫量才任官铨衡惟允复署地官事益有声永乐乙酉迁大理寺卿持法平恕民无告寃者丙戌交阯黎贼搆逆朝廷兴师问罪且命公觇贼踪迹调土兵三万以佐总戎者未几黎贼就俘交阯遂平既还朝命掌春官事论功定赏人无间言继署冬官名誉尤振岁己丑交趾余冦作乱仍命英国公张辅率师往讨之公实与叅赞机务遂擒其凶渠简定而还时北方兵动车驾亲征公承命偕英国公训练士卒于塞外辛卯复任镇交阯以克绥辑其民先教化而后刑法夷人安之蛮俗为之丕变而穷陬遐裔间絃诵之声相闻乙未还京师上嘉其功陞兵部尚书阶资善大夫丁酉仍与丰城侯李公彬同镇交阯兼掌二司事仁宗皇帝即位勅领交阯布政司按察司两司仍叅军事赐诰命追封二代祖考皆资徳大夫正治正卿兵部尚书祖妣赠夫人母封太夫人故妻杨氏赠夫人今上皇帝宣徳改元之初蛮冦黎利势益张成山侯王通率师讨叛公仍与叅赞是岁冬十一月八日出师讨贼公以为宜驻师石室县之沙河以觇贼势主帅欲渡河而阵公反覆谕以利害且陈方畧主帅弗听翊旦五鼓麾兵以渡公弗能止次宁桥贼自己至未及力战公遂自奋马突入贼阵欲擒其首恶身被创甚而了无怯色既而坠马左右扶掖公欲还营中且曰主帅且退公何自苦如此公张目叱之曰吾受朝廷厚恩四十年报国正在今日吾岂偷生忍耻者乎衆皆溃散公奋勇持击戈前进手杀数人知力不能支大骂自刎而死贼相视骇叹公自筮仕即居内庭恂恂谦谨清俭寡慾忠信孝友出于天性动止语黙皆有礼度奖善嫉恶尤恶謟䛕亲仁好贤歜尚正直于人无所毁誉而遇之必以诚性乐恬淡不事侈靡平生不畜媵妾所至惟家僮二人以给使令晚年不喜饮酒闲居沉黙寡言终日危坐人莫窥其㡳藴有言兵者则曰兵凶器也古人尚徳化必不得已然后用之博渉书史论至古将相忠孝之事必正颜定色英气横发击节称叹若已有之虽有边徼经营军旅之务稍暇即读书自娱手未尝释卷也其为诗文敏㨗往往皆有思致公卒之明年主帅弃城而归交阯遂为贼所据夷人思公之遗徳语及辄为之涕流呜咽久之公卒之日享年五十有七配杨氏赠夫人子男二人长即枢次曰机女二孙男二曰勲曰杰铭曰烈烈陈公乘时奋庸荐剡星驰一鹗横空亦既登朝遂膺宠泽优㳺清班以典封驳执丧居庐制未克终承诏复起荐跻显融授官郎署铨衡是职继贰天官厥声籍籍黎冦叛逆命将往征公赞戎机厥功以成蛮荒㡳宁爰立郡县公乃藩方夷俗丕变既还京师上嘉乃绩乃授司马屡加宠赐承命载行余孽披猖负其险固出没跳梁主帅恣骄而不持重轻敌以战公言弗用冦势益张公弗顾身力战以毙捐躯成仁公之忠诚以死徇国义气英风有声赫赫褒典荐加恩命尤隆高爵美谥用表厥忠既䘏其家复官其子公其不朽有光信史三桥之原窀穸允臧铭以昭之万世流方兵部尚书许公神道碑铭杨荣汴之许州即古之颍川郡其士风端悫尚志节由是出者莫不着明于世若今之大司马许公其一焉公讳廓字文趋姓许氏世居许之襄城曾大父居敬大父守诚父忠信皆隐徳弗仕母王氏公生而岐嶷赋性惇厚龆龀之年即知务学其父遣入邑庠受经遂领洪武已卯河南乡荐明年试礼部弗偶入太学永乐丙戌擢锦衣卫经歴未几超授工科给事中复陞鸿胪寺左丞皆能举其职岁壬辰拜工部右侍郎时职务丛脞公悉心殚虑以佐其长凡可惠工而利国者皆奏行之事多就绪舆论归焉甲午太宗皇帝亲率将士往征北方命公督运粮饷随军往返六閲月而士马给足人无暴扰乙未将营建北京命公提督神木厰事工繁而役重公益持谨慎始终弗渝己亥以交阯人户田赋未有定规命公往理之公至察人心事宜与总戎丰城侯李彬掌交阯布政司事尚书黄福等议其可否遂还朝条奏其利害数事上皆嘉纳之仁宗皇帝即位念公勤劳中外政绩有称迁工部左侍郎授正议大夫资治尹赐诰命推恩赠其父祖皆如公官祖妣阎氏母王氏皆为淑人皇上嗣位知公惇实可任益隆眷待宣徳庚戌秋民饥流离者衆上以公大臣素为乡邦所重命往抚辑之至则旌亷黜贪劝善惩恶榜示有司弗得复有科扰禁豪右母索取私钱凡夫匠杂役及诸采办与积逋税粮诸物悉奏免焉于是民皆趋走复业戴公若父母还朝上慰劳甚至辛亥春正月降勅奖谕陞公为行在兵部尚书复赐诰命授资善大夫并加赠厥祖若父皆尚书祖妣及母皆夫人公荷国厚恩方夙夜经虑以图报而遽以疾闻皇上赐药命医视疾竟不能起实宣徳壬子六月十二日距公生洪武丁巳三月辛巳得年五十有六讣闻上深悼惜遣官赐祭命有司治坟茔给舟车归其丧公卿大夫皆走哭而致奠祭焉配王氏封夫人子男四长麟兽次继广继文继武卜以某年某月某日塟公于其乡首山之阳其宗姪国子生昌率其㓜子奉监察御史罗亨信所状事行诣予请铭予昔与公有同官之好弗可辞惟公姿貌丰伟襟度夷矌具寛厚之徳有通敏之才歴事三圣荐沐宠恩详慎缜宻不骄不矜凡受任靡不竭尽心力是以官无废事民庶乐康盖卓然有大臣之风是以树碑墓道以垂不朽予既为次序之而复系以诗曰猗欤许公中土之英少克务学遭世太平发迹戎幕寻陟机要复陞鸿胪益臻荣耀贰卿之任佐理式勤益国利民誉日以振督运粮饷从征北土将士给足欢声载路于彼南交版赋未清具陈可否深协圣情二皇嗣位益隆眷顾钖命推恩光照宗祖圣皇继统笃任弗渝命抚河南民用昭苏迨进司马玺书奖谕机务孔繁实深倚注惟公砥砺理国如家经虑多方茂着才华尚未耄期遽尔遐弃帝用嗟悼赐塟及祭恩命载临哀荣始终勒石墓道垂耀无穷詹事府少詹事曽公墓碑杨士竒天之生才甚难也然高明强毅𢎞博竒伟智能勇畧之士世未尝乏用惟文章者不易得夫探造化之閟征帝王之法通古今之赜渟熘融㑹而后出之上焉者发挥性道修正人纪此圣贤之事不可几及次焉者惟明义理纪述功徳作为风雅以鸣国家之盛司马迁相如杨雄班固及韩栁欧苏作者之事然亦代不数人焉信乎其难也国家自洪武以来有文之士其可以嗣迁固者盖有之矣太宗皇帝御天下慨然欲作新人才兴起斯文而龙飞第一科进士中简明秀通敏者二十八人就文渊阁尽出中秘书俾进所业朝暮大官供膳月给内帑钞为膏火费盖期之于古人曽君子启其首也君名棨时以第一人授翰林修撰授承务郎遂昼夜淬砺文与学俱进上时召试子启迅笔千百言立就不费思索而理致文采皆到虽苦心思索者有不能及上屡举羣书隐僻事以验所学靡不悉对以是深见奖重遂名闻天下明年修永乐大典为副总裁五年陞侍讲授承直郎七年扈从巡北京数侍燕闲应制赋诗并荷褒嘉后有荐文士于上者必问得如曽棨否卒之考其能未有庶几跂及者陞承徳郎预修太祖皇帝实録十一年复扈从巡北京十二年考北京乡试十三年廷试充读卷官实録成赐钞袭衣文绮十六年考礼部㑹试陞侍读学士授奉训大夫修天下郡志为副总裁二十二年考礼部会试仁宗皇帝嗣位陞左春坊大学士仍兼翰林侍读学士日以经史进讲文华殿从皇上之南京还预修太宗仁宗实録宣徳二年考礼部㑹试五年充廷试读卷官两朝实録成赐金织袭衣银币陞詹事府少詹事仍兼侍读学士赐宝带子启为文章如源泉浑厚沛然奔走一㵼千里又如园林得春羣芳奋发组绣烂然可翫可悦赋咏之体必律唐人兴之所至笔不停挥状冩之工极其天趣他人不足已尝有余四方求者无问贵贱日集庭下靡不酬应一时文人所作碑碣记序表赞传铭诗赋流布逺迩盖未有如子启之富者工书法草书雄放有晋人风致自解大绅胡光大后独歩当世仪貌魁伟襟度坦夷而精神洒落善谭论简而有味良辰清景择胜而游未尝以事废其天性孝友慈厚喜奖㧞士𩔖交际有始终之义急人之急无论识与不识平生以及物为心使之临民必有所济惜其仕三十年恒以文学在侍近所及者未广也素有痰疾一日侍朝遽引退上遥见之勅免常朝宣徳六年冬疾大作命太医视疗明年正月二十一日卒讣闻上为悼惜赠嘉议大夫礼部左侍郎遣侍郎章敞赐祭命有司营塟给舟还其丧朝臣自公侯尚书以下皆临奠春秋六十有一呜唿人才之难成也一代之文人如子启何可多得而今已矣盖悼惜之无间言云曾氏世家吉之永丰其高祖晞颜宋兵部侍郎为江西湖南安抚使元赠武城伯妣萧氏曾祖选申元应奉翰林文字同知制诰兼国子院编修官与其兄翰林直学士徳裕皆有盛名于时妣胡氏祖如瑶集贤院司直妣周氏考叔本洪熈初以子启贵赠奉议大夫左春坊大学士兼翰林侍读学士而赠其妣张氏宜人其配钟氏封宜人子男三秬积种公之易箦也以身后事属建安杨公及余杨公既为着墓铭余为书其墓石而系以诗曰鄫出有夏少康裔曲烈启封国为氏去邑为曾适鲁仕郕国圣学述传义亲承素王道统系后十余叶新莽际爰以阖宗徙南避宅时与吉心洙泗章逢蝉聨如栉比欧阳之乡吉之委宋元连绵起禄位天启文运赫昭㫼公奋而兴属隆世天经煌煌表人瑞彯缨垂组侍廷陛操觚含毫应帝制岷江茫洋万里势春空澄明云锦丽重瞳回瞩夭容霁纪功述徳封金匮操执权衡品文艺宏章大什耀海内朝阳和鸣凤翙翙儒林翘翘㧞其萃矜恻焚溺懐惠济惟仁故存未𢎞施没奚憾兮此赍志尚书文襄周公言行録杨亷周忱字恂如江西吉水人进士歴仕永乐宣徳间官至工部尚书卒年七十三谥文襄太宗简进士曽棨等二十八人入文渊阁俾进学公自陈愿进学其间太宗喜曰是真有志者命増为二十九人改翰林庶吉士旦暮大官供膳月给膏烛之费公感激自奋于学与修永乐大典岁壬辰授刑部主事公为人既精敏而又尽心简牍者所推谳无不曲当公擢工部右侍郎巡抚南直𨽻初苏州税粮负欠七百九十余万石常松亦然公至询父老皆云苏松民俗大户不出加耗以致小户连累纳欠公乃使大小户一例加耗官降斛斗久失粮长往往私造大入小出公奏行南京工部铸造铁斛发属县依造木斛较勘烙印给与粮长収槩于是出入均平苏州粮额二百九十余万石公同知府况钟奏减八十余万石旧例不许团局収粮粮长自征収公曰此负欠之由也遂令各县于水次置围编囤聚一处粮长一人总之名曰总収定与加耗总征平米上囤每囤设粮头囤户各一名管收置立拨运支簿支拨起运加耗者正粮一石收平米一石七斗候起运之时酌量支拨如京通等仓逺运正米一石支与三石临清淮安南京等仓以次定支置立纲运文簿听其博浅等项费用填註回销支拨羡余存积在仓号曰余米次年余多令加六征收又次年益多令加五除依前拨运外犹有附余令各县造仓一所名曰济农将逓年拨运剩米运入以备赈济或农民缺食及运夫遭风被盗者赈给借纳秋成抵斗还官修筑圩岸开挑河道人夫闗纳口粮秋成不还其赈济农民每岁揷莳之际于中下二等户内验其种田多寡给之秋成随粮还官若遇凶岁则再赈之不还者不复给往时里河运粮军民相半军则官为打造浅船民则自行僱船装运经年往复多失农月公乃与平江伯陈瑄议奏军民令于淮安瓜州等处水次对船交兊令卫所出给通闗付还销徼在淮安正粮一石兊与平米一石五斗𤓰州兊与平米一石五斗五升如各处并南京卫所运粮官军未曾过江者听于苏松常镇等府县交兊加与过江船钱米二斗丰年米贱兊与加七五升凶年米贵兊与加六五升衬垫芦席折米五合方兊船在江或遭风公又令州县支粜余米盖仓二十余厫于瓜州江畔遇到船粮搬入收贮听候交兊毕日量支余米僱人看守民间马草每年运赴两京上纳若北京每包草一千束该用五百料船一只人夫十五名草束在船十壊六七所费不赀公奏于通州草塲设立官库每束折収白银三分一千束止用白银三十两若南京则轻赍赴彼买纳人皆称便北京文武职官俸粮皆领票于南京户部闗支当米贱时一两可买票米七八石公因会议奏准折支金花银两纳官每两准米四石解运京库交收折支京官俸粮嘉定昆山等处折纳官布每疋准正粮一石旧例騐収务重三斤粮解领布到官率因纱麤不堪观騐十退八九公知之奏称布疋斤重纱麤其价反贱纱细布轻其价乃高乞不拘斤重务在长阔如式两头织造色纱以防盗剪之弊从之各处走逓马匹及铺陈等件死损多被马头科逼民财买补岁无虚日公创法每田一畆収米一升九合随粮带纳另厫收贮遇有死损騐马上中下价直给米备用马头科敛之患遂息正统初淮扬地方被灾盐课亏欠公奉诏巡视乃奏今苏州等府将拨剩余米每县量拨一二万石运赴扬州各盐场收贮照数出给通闗准行各县下年预纳秋粮其米在塲听令灶户将私盐于附近塲上分纳即照时价给还粮米食用于时米贵盐贱官得盐课积聚民得食米安生上下頼之十四年边事𦂳急工部移文造盔甲腰刀撒袋以数百万计其盔俱要水磨明亮公取余米依数成造且计水磨明盔非迟岁月不可暂令拨钖以副急用处事因而敏多𩔖此公在南圻凡二十二年两遭丧皆起复视事苏松一带税粮有五六年未完者朝廷遣官催促相继终未能完遂举忱为侍郎往任之忱为人谦恭言若不出口谋虑深长一切破崖岸为之虚心访问兼採衆论不一二年累欠之累数皆完羡余之积日见充溢小民頼以赈恤岁凶无虑岁输京师之米甲于诸省朝廷每劳其能亦善于附势中官王振极重之宦其地者无虚日人人得其所欲释子建造者必往求之所获必过望上任既专公亦尽心于其职为人谦恭不立崖岸言若不出口谋虑深长善采衆论征输皆有常度贡赋未尝稽欠且有赢余遇属郡有荒歉即以便宜从事拨余米以补不足之数凡官府织造供应军需之𩔖尽出于所积余米盖民赋岁一石五斗之外漠然不见他役之及而官府无复科率之扰诸县学校先贤祠各郡桥梁河道多所修葺濬治一切取诸余米人争为立生祠没因以祀之其后户部言济农余米失于稽考奏遣曹属尽括归之官于是征需杂然逋负自若人益思公焉长史金实送公还东吴诗云公当永乐初读书文渊阁阁下四库书我实司管钥繙閲穷古今寐寤攻制作气若横海鳣志欲吞恒岳骏如汗血驹千里思一跃时雨沐春葩鹈膏淬霜锷拜官属司冦利器遇盘错无情不得尽焉用施敲朴中年乐散地娱嬉事棋槊巧匠高缩手无地施善斵天生有用才岂俾久寂莫忽如鹏快风万里翔寥廓东吴财赋疆国用之所託料量出心计调度归掌握守令受成筭里胥奉条约富豪絶兼併农田逐耕获官储足赈贷私负释纒缚虽遭大侵岁不致填沟壑小民相与言辄以手加额自从相公来济利诚溥博既无倒悬苦迺有邨田乐相公朝天去还期在冬朔屈指筭归程扶携候江郭东南数十郡到处省民瘼润如甘雨零明似福星灼大夫得如此岂负平生学学博而邃礼和而恭茂着才猷爰作司空抚绥南服国计以丰民无移粟岁不知凶惇大成裕沛乎有容没而尸祝人仰休风二十八宿孰能右公明名臣琬琰録卷二十一卷二十一钦定四库全书明名臣琬琰续録卷二十一明徐纮撰副都御史谢公墓志铭李东阳公姓谢氏讳士元字仲仁其先上虞县人在宋徙玉融州今福青地也国初徙长乐县始定居焉曽祖钟祖琬考磐封建昌府知府妣陈氏封恭人公以县学生举景泰癸酉乡荐登甲戍进士授户部主事分纳京储首论时弊力与中官敌敌者忿幸公去系其羣吏因攟摭公罪不可得数年擢知建昌府建昌兵多窃民财武官庇之公摄以危语皆畏法奸无所伏大新学校购书万卷躬督课授教习古射礼表黄孝子谭节妇之门南城民得石像䝉以腐䑕置屋瓦羣鸦噪其上民阳惊集衆𤼵之以为神趋者如市公取其石碎于庭乃止有妖凭鲁巫来言祸福忽自云吾畏谢公吾去矣巫遂如常民有懐劵讼田宅者公遥见辄谓曰何得以伪券咍我民遽伏罪僚佐问曰何以知之公曰彼所讼二纪前事其券乃今式于是讼者渐引去郡再饥公稍出私俸富民争开廪延籴民赖以不困大理卿夏公时正考覈官吏荐公治行朝廷给诰命封大父母及妻九载民诣阙请留加从三品俸仍知府事以内艰去改广信府治如建昌永丰县有银冶久閟处州越境盗广行旅几絶公勒民兵东至灵鹫山下直趋之逻卒遇贼王二辈矢輙𤼵公惊曰此诱我曰亟止之不及伏果四起贼环刺公中左股血流满鞾有廵检大唿曰此谢公也贼乃退公裹创出战擣其窟而还后改永平府以外艰不赴服阕擢四川右恭政流民冦东乡县凡三刦公捕杀数百人或议徙县公不可命守吏甓城浚隍戍以土兵后竟无变建始县有顽民挟县吏或邀于路以憷代者部使不至凡五十年公径往得首恶羣党尽散居六年陞本省右布政使上以全蜀非公不可乃用廷议擢都察院右副都御史廵抚其地吐畨有大小二姓生熟二部相煽为乱吏告急公託行邉缮亭障严斥堠简实畨觉有偹军帅其丑献羊豕罗拜道左公谕遣之奸民多代输邉储实不时纳公核其数得米十三方有竒嵗大祲民流入藩府公置广实室十余区为粥以食饿者饮病者以药死则𦵏诸冢丛愿归者给驿传送之所活万计盖其剸繁应变不茍绳墨卒克有济多𩔖此可谓难已公在官两迎父养事从父甚谨三弟终身不异才所得俸入使弟姪主其籍聚食千指或弗给自啜粥于堂以率俭旅孤而贫者必为之所建祠祀先置祭田若干畆家政尚肃内外秩秩尤好学非甚疾不废吟讽所藏有约菴稿若干卷咏史三百首行于时公配陈氏贤而克相累封恭人三子长廷柱陈出举乡贡士次廷棐廷最县学生孙三本寛本忠本裕公生洪熈乙巳三月乙亥日卒𢎞治甲寅六月庚辰日享年七十讣闻上命礼部遣祭工部遣官营𦵏廷柱卜卒之又明年丙辰十二月二十四日𦵏公于懐安鸡笼山奉状请余铭墓予闻公夙具才行所至有声绩而为郡尤着在建昌士夫为立生祠刻碑颂徳公闻而止之比去碑复立后尝道郡郡人空巷出迓至拥其舆不可行此事编脩罗景鸣言甚悉景鸣尝受公业今所为着状者也铭曰事必歴试其长乃见公阅二郡治行独擅久者建昌泽施尤徧前曹后台罔弗谙练内训耕穑外督攻战随时树功曷往非善民思太守若觌公面彼懵弗知公在藩宪史家者流有状如传庶有民社于我民劝王氏先茔之碑王㒜上即大寳位纉承洪业图任旧人乃首诏起尚书王公于家命有司劝驾在道辞比至京又辞皆不可立拜吏部尚书未几加太子太保又辞不可葢毎辞皆荅以温诏有年徳老成久系人望之褒公感知遇俛就职铨镜人物澄汰流品振幽滞杜请託异时丐赇宿弊一旦扫除略尽至于大政事大号令凡廷论未决者公正色谠言力扶国是闻者拱服盖公既悉公奉国上亦虚已以聴志叶道同言行计施岂非千载一时之嘉会哉公在位五年为𢎞治四年五月赐诰命进阶光禄大夫勲柱国貤恩三代曾祖彦成祖真考智皆赠光禄大夫柱国太子太保吏部尚书曾祖妣张氏继侯氏祖妣张氏妣周氏皆赠一品夫人云汉之章照耀门阀雨露之泽渗漉泉壤公感激圗惟不朽适予自南都入朝过予言曰恕世家闗中髙祖乐耕府君以上皆居栎阳司马村元时至正中曽祖始徙三原之龙桥龙桥距司马村七十里实为唇齿之邦曽祖字安止性耿介不羣治家勤俭人有缓急赴之恐后卒𦵏县北三家里与二妣合兆祖字惟真侯夫人所出居乡恂恂执礼尝两为乡饮大宾县夫人雅敬慕之生四子长讳礼好学乐善言动不茍卒𦵏三家里祖茔娶任氏守节四十年辛勤抚育遗孤次即先考字仲智号西园翁淳诚谦虚礼贤好施笃于教子配先妣有贤行次讳徳笃实不欺勤于治生娶李氏次讳和为人质直非善不交娶袁氏恕昔为寺副京师正室盖夫人卒归𦵏西园时景泰辛酉六月也遂举祖考妣伯妣叔考妣数丧而同窆焉天顺甲申继室张夫人卒于江西藩司亦归𦵏西园成化乙酉恕擢副都御史未乆先妣卒朝廷遣官赐祭戊子先考卒复赐祭遣进士蔡晟即西园治茔域以己丑十月二十日襄事于是享祭之堂制𠡠之碑法所宜有靡不具完扁其门曰王氏先茔厥后叔和兄约斋卒亦𦵏于其次惟恕学寡能鲜幸际明圣以至有今日皆先祖考之敷遗也不有纪述何以昭示我后人使知所自而迓承之乎君其为我作先茔之碑垂诸悠久幸莫大焉予闻公之家自渭川处士以来传六世积徳百余年宜臻显融者久矣然犹务韬晦讫不一施行用以遗之后人以俟公而大发焉此公所谓为积学励行以出应时需敭歴中外致位通显而晚益际遇输忠竭诚茂建勲业为国元老盖公既发其祖考之遗以显融而光大之而复敛其余赢以遗之子若孙而公子七人并称时彦一官留府两举乡闱文学政事无愧世济诸孙累累亦复秀颕名门世胄当时鲜俪大书深刻植之墓隧以侈上赐以彰先徳垂之无穷讵曰匪宜诗曰三原之王系出太原谱送其传派演枝蕃擽阳之居龙桥之迁一徳相承代产仁贤蓄而未宣其宣其施其在公焉维公挺生英禀卓异奋身儒科以阶禄仕自庳而崇由逺而迩出入五朝绵歴四纪指斥权倖触冒忌讳茍利国家他非所计维公忠诚帝所简知公休于家驿使交驰公来在廷国有蓍龟一节始终不植党私维帝圣明曰予旧老岂无宠章覆其祖考秩之冢卿爵之宫保两国之封载钖嘉号公拜稽首祗服休命匪臣之能祖考之庆懿羙斯彰优渥殊幸曷显诗之传之有永睠彼西园松栢苍苍三家里茔蔚乎相望遗䕃后昆俾炽而昌更千百年眎此石章太学士文荘丘公墓志铭何乔新𢎞治八年春少保兼太子太保户部尚书武英殿大学士丘公以疾卧家连章乞致仕优诏不允遣医赐药中官问疾赐食物是嵗二月戊午薨于城东之私第讣闻天子嗟悼辍视朝一日寳钞一万贯特进左柱国太𫝊谥文荘命礼部尚书倪岳左侍郎徐琼谕祭𦵏及祥禫亦皆有祭遣官次苐行之工部差官造坟又官其孙莹尚宝司丞仍命行人宋恺䕶其丧归将以明年十二月乙酉𦵏于五龙池之原时乔新致政家居莹造使以公门生翰林院编修蒋冕所述行状求𤣥堂之铭且致其祖母夫人之言曰公治命也幸母辞予忆在朝时公暇辄与公相过从论古今事得失公尝予语曰吾与子相知不啻君实景仁不幸死则后死者铭之予曰诺哉意公言直戏耳别去四五年公犹不㤀前乃知非戏也呜唿方今作者如林予何人敢铭公墓然欲固辞又负公久要之言乃叙而铭之公讳濬字仲深其先世家泉之晋江元季有官于琼者遭时乱不能归遂占籍琼山曾祖讳均禄隠居不仕祖讳普临髙县医学训科考讳传贤而蚤卒及公贵曽祖祖考皆赠官同于公曽祖妣李氏祖妣柯氏妣李氏皆赠一品夫人公初进士改爲庻吉士与脩寰宇通志书成擢翰林院编脩宪宗皇帝即位初开经筵以公充讲官有白金文绮之赐成化元年以九载秩满陞侍讲脩英宗皇帝寔録成陞侍讲学士丁母夫人忧觧官归服阕诣京复旧职奉脩宋元通鑑纲目成阶翰林院学士十三年陞国子监祭酒十六年进礼部右侍郎仍掌监事三十三年冬陞礼部尚书掌詹事府事修宪宗皇帝寔録公为副总裁𢎞治四年八月寔録成加太子太保职如故是嵗十月命公兼文渊阁大学士入内阁司制诰典机务公三章辞上不允久之乃就职七年陞少保改户部尚书武英殿大学士仍兼太子太保自始仕至今四十有二年矣公少孤力学天资过人六嵗能诗弱冠着论谓许文正公仕元无能改于其俗又不得行已之道不仕可也耆儒硕师见其论初甚骇之已而又大服以为先儒未有言及此者正统甲子举于乡为广东乡试第一名两试礼部名在乙榜当授教职辞卒业太学祭酒萧先生镃深器重之为之延誉繇是名益重景泰甲戌复试于礼部名在前列廷试为第二甲第一名及选为庶吉士读书秘阁自六经诸史九流笺疏之书古今词人之诗文下至医卜老释之説靡不探究𤼵之文章雄浑壮丽四方求者沓至碑碣铭志序记词赋之作流布逺迩然非其人虽以厚币请之不与脩英庙实録或谓少保于谦之死当着其不轨之迹公曰己巳之变㣲于公天下不知何如武臣挟私怨诬其不轨是岂可信哉衆以为然功过皆从实书之两广用兵公上书李文达公具陈平㓂方畧文达缴上之诏以其策付总帅其后蛮冦削平用公策为多时经生文士为文以竒怪相髙或不可句公考南京乡试及礼部会试凡恠词险语皆痛斥之怨诽不恤也及为祭酒尤谆谆为学者言之文体乃复浑厚士有慕道徳者或为诡异之行以徼名公因考会试发策言之士乃知道以中庸为至诡异不足贵也其在太学论者谓师道尊严无愧李文忠公综理㣲宻则文忠不及尝谓朱子家礼最得崇本敦实之意然仪节畧焉为考诸儒所言作家礼仪节使好礼者可学而行朱子㣲言散见于传註语録学者猝未易求乃采其精切者彚为二十篇倣鲁论语作朱子学的朱子纲目以正统为主然秦隋之末有不可遽夺汉唐之初有不可遽予者乃作世史正纲着世变之升降明正统之偏全又谓西山真氏大学衍义有资治道而于治国平天下之事缺焉乃采经传文史有及于治国平天下者附以已见作大学衍义补今天子嗣位之初公书适成乃表上之上覧之甚喜批答有曰卿所纂书考据精详论述该博有禆政治朕甚嘉之赐白金二十两纻丝二表里陞公尚书且命録其副付书坊刋行宪庙实録成赐白金八十两罗段八表里仍迁宫保踰月遂有入阁之命盖简在上心久矣公虽坚辞皆温诏勉饬不允所辞公在位务以寛大启上心忠厚变士习凡人才进退政事废举一惟祖宗旧典是脩首上二十二事陈时政之弊又请访求遗书上皆嘉纳洪武永乐以来凡百司朝觐命吏部都察院考其尤不职者乃黜不过数十人其后吏部患人言务以多黜为公方岳以下少有㣲瑕辄黜之黜者亦不敢诉公深知其弊言上曰唐虞三代三载考绩三考黜陟今有居官未半载而黜者所黜徒信人言未必皆实此非唐虞之法亦非祖宗旧制也上深然之会吏部上大小庶官当黜者凡二千人乃敇凡歴官未三载者俱复其任虽经一考非有贪暴实迹者亦勿黜盖用公之言也医官有疗疾往来公家者以失职怨冡宰王公奏讦其短衆疑奏出公意科道以为言上察其诬待公益厚公性刚直与大臣论政义所未安必反覆变论言官论事亦以是非诘之不肯媕婀取悦公无嵗不求归前后凡十三䟽上皆不允问劳赐赉之使踵相接于门文臣承恩眷未有如公者先娶金氏继娶呉氏赠封皆一品夫人子男二长曰敦吴夫人出以䕃补国子生博士工文章先公五年卒次崑次崙皆殇亾季曰京侧室唐氏出女二适冯颢英孙男二长即次甸平生之着述甚多有琼室𩔖稿琼台吟稿家礼仪节朱子学的世史正纲大学衍义补遗行于世又作荘子直解未成公博极羣书有举僻事问之则曰出某书某篇退取书阅之良是尤熟本朝故典乐为学者道之纚纚如目前事公今已矣世岂复得斯人哉岭南人物自张文献公有声于唐余襄公崔清献公有声于宋迨公四人焉公晚登政府疾病半之故见于功业者仅若此然大学衍义补一书其经济之才可见矣使得久其位尽行其言相业岂三君子所及哉铭曰岭海之陬灵气充塞挺生伟人翊我皇极其人伊何曰惟文荘醇懿内实英华外彰乃官词林乃登延阁乃侍讲筵乃典国学穹碑厚碣辉映四方缃编青检百世有光帝曰咨汝其代予言服休迓衡时惟女贤公拜稽首臣老勿克宠命荐临公乃就职公之在位为政均平百吏奉法百度惟贞文为国华位登保傅天既生公夺之何遽立言则多蓄未尽施方策所存百世之思石麟峩峩南海之隩文荘之坟过者必肃明名臣琬琰续録卷二十一明名臣琬琰录卷二十二钦定四库全书明名臣琬琰録卷二十二明徐纮撰刑部尚书魏公神道碑王直正统九年闰七月二十七日刑部尚书魏公以疾终于家事闻上为之嗟悼遣官赐祭命有司治塟事在朝士大夫亦莫不惋惜致奠先是公有足疾诏俾釐务免朝叅久之未能愈公叹曰食君禄而不一造朝心岂能自安八年二月拜疏乞致仕上怜而许之降勅慰且赐钞三千贯归一年而终年六十三公讳源字文渊㓜而岐嶷喜读书习于礼节十三能属文尝作桂花诗为时軰所叹赏选为学官弟子永乐乙酉以书经领乡荐明年取进士拜监察御史所至举其职松江知府黄子威被诬不能白公为辨其枉浙东傍海民困于渔课为奏减之西安大疫民间比屋不能兴督有司具医药往疗全活者甚多凉州有冦将大为民患公亷得之亟请兵殄除民得免害父母相继卒皆夺丧起任职为御史九年陞浙江按察副使未几召还署刑部右侍郎㑹河南旱饥民转徙乃命公为河南左布政使至则发仓廪以赈民奏免逋赋省徭役及诸不急之务一以安民为事民稍稍来归而雨亦大至是岁有年召为刑部左侍郎食从二品禄或言四川边务多弛废命公徃理之明罚饬法衆务修举还朝拜刑部尚书狱无滞囚凡公所决断者人人自以为不寃时上注意边事又命往西边督察诸将谨防边以便宜从事遣都指挥李谦守独石杨洪副之劾奏指挥杜衡等慢令当死诸将始严惮不敢肆自天城抵朔州视要险地宜守者凡八分命诸将守之请増修开平龙门城使高大皆甃以甓庶可守又自独石抵宣府增致墩堠发开平龙门兵併力为之屯军免其租一年凡诸大城堡请给神铳火药严为备上皆从之再遣勅嘉劳焉时诸军有勇壮者依托权豪以避役公悉搜括归伍中权豪侧目一弗顾既而病足不能朝遂以此致仕大夫君子皆惜其去而亦莫不以为荣公忠厚坦豪孝于亲友于兄弟睦于宗族而信于朋友与人交必依于仁义其襟度夷旷洞见肺腑事有可疑者得公处之衆无不惬意凡公所涖人至今兴叹不能忘魏氏先居南昌之奉新后乃徙建昌故今为建昌望族曾祖父卿祖庭都父伯泰皆有徳义而不仕及公贵祖考皆赠资善大夫刑部尚书妣皆赠夫人公娶卢氏四子鑑铎钦铨侧室石氏生一子曰铭孙男十二瑛瑞璋瑾环珮珂珪珏琰珉玭公以某年某月某日塟于邑之甘泉乡某之原鑑来京师谒予告曰先人不幸弃诸孤朝廷宠终之礼厚矣惟墓道石宜有文以示久逺非先生谁能为敢以请予最知公不可辞乃为序述其事而系以铭侃侃魏公有美在中乘时而升事我太宗始为御史职是宪纪爰副外台来表俞美方伯之尊遗爱实全遂陞秋官民用不寃皇抚万邦威制逺域公行边师武臣竭力伊维边城隆隆军声万里塞垣纎尘不惊公既劳只简在天子以疾而休是谓知止邦家之光闾里之荣溘然上征为风为霆甘泉之山神道有石掲徳振华以示亡极兵部尚书柴公墓志铭王直公讳车字叔舆姓柴氏世家钱塘灵芝乡之义谿曽大父讳茂有隐徳大父允明父望皆以公贵赠嘉议大夫兵部右侍郎母严氏赠淑人公自少聪敏喜学游郡庠从徐大章先生受春秋学成领乡荐遂入太学诸生多推让之永乐甲申擢为兵部武选主事即以勤慎得名未几陞员外郎己丑太宗皇帝北征公与方尚书从行凡军务倚办于公公随机应变无留事凡官属从公者又能庇佑之衆皆乐从及还陞江西恭议时营造事严公入闽中取大材丁夫之贫病者公处之有方故能集事而民不告劳初经广信太守与公有旧餽蜜一罂疑其重发视之皆白金笑曰此所谓故人知君君不知故人卒拒不纳至闽县有妇人抱婴儿哭诉曰夫亡田产见夺于豪横公察其实移文所司断还之岁余入为职方郎中职方事最繁公治之有余力会謡言当有变诏沿江诸郡择贤守以公知岳州公镇以静民安之岳州有江湖之险官船来徃当役民上下挽送多或至千百人暮夜促召不能集公私病之公计主客户有丁几何约三丁役一丁五十人领以总甲署其名小牌百人领以百长署之大牌视役之多寡用之牌下皆来集无后者民得畨休皆便之公事之暇则至学宫与诸生讲学或行田间视耕获赏勤而戒惰居三岁郡大治复召为职方郎中丁内艰夺情俾任事宣徳庚戌陞兵部右侍郎公素有才望人徯其进命下皆为喜转左侍郎时余敌假息塞下西鄙戒严朝廷命将往经畧之以公重臣俾叅赞军务凡发卒蒐骑积穰饷为战守备皆有条法上嘉之赐织金绮衣一袭先是敌入镇畨副总兵刘广自凉州出兵往援遇敌而退敌随逼凉州广闭门不敢出乃大掠而去广不以实闻反奏功徼赏公劾其罔上又陈其欺诳不法事甚悉请必寘之法诏械送广父子至京师又劾奏宁夏等守将失律亦召还上益以公公亷详慎为国尽忠赐白金三十两文绮三匹有副公前后章数十上皆剀切人或以后患憷公公曰吾敢爱身以误国耶由是同事者或不恱其所为公亦恶其乐燕乐忽大计遂断酒肉澹泊以自处凡燕乐皆不与而持论益坚必据理守正每有功赏虽勅下必覆验而后行诈冒必纠正无毫髪私岷州土官都指挥佥事后能以家人冒功得陞赏公奏罢所陞官能复以为请上宥之公反覆论不可曰诈冒如能者非一人臣方按覈皆请罢今宥能如余人何若无功而得官则捐躯死敌者何以待之朝廷倘以能土人宜寛假则以他名赐之爵人莫敢援例若冒诈而陞臣实以为不可诏嘉公忠诚遣使赐白金四十两绮帛各四疋特命食从二品禄秩满陞尚书仍理军务既而事平西师亦解严庚申召还赐以羊酒命视事且侍经筵听讲其年八月告归省坟墓上可之然尚欲託以边事命公速来赐钞五千贯遣焉辛酉三月公还朝已感疾命太医日往视予善药冀速愈而公疾益甚数惊悸起曰误事误事命速治行盖心不忘其身之病也上闻之而悯焉俾还乡治疾未行疾大作竟不起六月二十五日也享年六十七娶王氏封淑人子男三拱抃拭孙男一讣闻上为之恻然遣礼部尚书胡公濙往祭之命兵部给舟楫还其丧工部治丧事抃乃以翰林侍读学士苖光生所为状谒予铭窃尝念之朝廷之于西事盖慎重矣尝宿劲兵任良将又辍近臣往临之欲以安内全外然其忠于上仁于下不为利回不为势屈者盖无几是以安全之効不立迨天子赫然更命将帅而公等夙夜图议振頽纲去弊事明赏罚以示劝惩而人始知有法思奋其材武以从征伐立功名于是余敌影灭迹絶而天威振动于万里之外矣今边鄙晏安烽火不作虽神谋睿筭使然而公等之功亦岂细也哉宜圣天子悼念之笃而恩礼之周公之大节如此若其交友敬临财亷奉己有度待人有恩不附势以干利其美盖不可胜书姑序次其大者而为铭使后世有考焉其塟以某年某月某日其墓在之原铭曰允毅柴公学以植躬遭时而升遂跻显融三十余年出入中外克一其心以熈帝载帝曰西顾予欲汝为殄此衆敌汝往视师维公朅朅羣志爰发乃畅皇威幽逺毕达边尘不惊公与其功何以致之繄公之忠天不慭遗国有典礼宠荣式多哀念无已松栢丸丸有慰其阡刻铭垂休何千百年右佥都御史凌君墓表王直宣徳九年八月十五日中顺大夫行在都察院右佥都御史凌君晏如以疾卒于官年五十三朝廷为遣舟归其丧于湖州归安县将𦵏于所居琅琊乡某山之原其㓜子启既请右都御史熊公铭其墓矣复来请予文表诸墓上曰启之兄敬以养祖父不克来京师今丧归有期亦不能俟其来也故启敢以请凌君尝入翰林与予接踵同朝久且相知义不可辞君讳安然字晏如自少力问学尤工书其楷书学习小篆则师秦相早有名乡邑太宗皇帝鋭意文艺必欲追配古人君优㳺馆阁益自励务欲称上意仁宗皇帝在东宫雅知之常令缮书以进今藏于秘府永乐十五年擢拜吏科给事中以恭慎举其职日侍上左右有所顾问敷奏详明同軰皆推服焉仁宗皇帝即位陞吏科都给事中益毖懋不懈人未尝见其有过举今天子即位三年大正庶官以修百度以君为右佥都御史盖是时持宪者多以贿闻由是用君其间君感上知遇确然自守不为衆所惑思欲稍拯其弊事不可即恳恳为其长言之多见听从然犹胶箝牢宻君未及有所振举而以内艰去盖在任不二年君去而其长及凡附託者皆得罪矣服阕仍为右佥都御史兵部以武职贴黄久不清请会官清理如故事上以命君君与翰林侍读苖君衷皆从事于此同力一心罔有漏失有颜镇抚既卒子孙当一人继乃复以一人冒官三十余年无觉者君閲其实乃奏罢一人又着令凡武官有靖难功而无子者不忍遽絶其禄得以婿或义儿一人继不再及也有张指挥者既以义儿者继矣又欲冒及其子因有所调发託统帅以疾豫以子代亦十余年矣君亦奏请罢之其临事用心不茍皆以𩔖而不能久于世岂非可惜哉曾祖祖徳皆不仕父彦能官至应天府通判坐累罢居均州仁宗亦知其为人因君为都给事中即令冠带造朝以都给事中致仕归湖州今加封右佥都御史君㓜娶周氏卒有一子曰敬再娶唐氏四子曰启肇敦敷于乎自古聪明才俊之士遭时奋身皆有志于功名以显当时传后世然而不至于大有建立而卒如君何恨盖莫非命也使君得永年其所立岂小哉今虽不幸而其居官行事之善不可以泯也故表诸其墓副都御史贾君墓碑杨荣天眷我皇明挺生俊乂列于庶位以理政务至于内佐风纪振宪纲而外播恩威除姦宄植善良者若正议大夫资治尹行在都察院右副都御史贾君亦其人焉君讳谅字子信其先兖之武城人洪武初徙家峄山之阳祖志刚父旺俱不仕以君贵悉赠嘉议大夫都察院都御史祖母顾氏母魏氏俱赠淑人尹自㓜卓荦颕拔异羣儿由邑庠生应永乐辛夘乡举升太学太宗皇帝时选侍皇太孙説书讲论详明深沐眷待岁甲午擢刑科给事中宣宗即位陞今职委任既重君愈敬慎凡所施为务惇大体不事末节夙夜匪懈称厥职遂得推恩赠祖父母父母以及其室焉初君在刑科也克体朝廷钦恤之意狱有寃抑即以为言或至再三必得请乃已人或言其执奏太过君曰近侍以言为职茍知而不言其如人之寃抑何江淮间贼徒操舟刼杀畨使君受命往捕既至以计悉擒之按行钞法于京都人不之骇钞以流通宻察百职发姦擿伏人不敢犯其居内台也详谳重囚务求其生必㡳无可生之理而后已江右豪民肆毒君往按之得实悉寘于法良善获安川属姦盗作梗惟捕其首恶余党解散及奉命督山东等处陶冶奏减工程蠲免虚数民力以纾今皇帝即位首令往镇湖湘抚缉有力陟黜惟允巡视淮济赈活饥民千余万督筑固安隄河道疏通人不知劳迩因徐州强贼反狱潜处芒砀间时为民患复奉命捕治还至茌平遘疾正统己未正月十有四日卒于徳州讣闻圣上嗟惋遣官谕祭命有司为治𦵏事君生洪武壬戌六月十日得年五十有八配石氏侧室郝氏蒋氏子男三俊杰伟女四俊以卜卒之岁某月某日奉君柩塟于城东马贵社先茔之次先期奉翰林编修许道中所述行状泣丐予铭其墓予于君有同朝之雅歴官行已亦所闻知状复称君笃于事亲始终尽礼兄子仪早孤抚育无异己子兹又仁徳推于家者也若君者不可以不铭铭曰惟天生贤以时登庸输忠服勤代理天工猗欤贾君遭逢盛世擢官黄门克称于位天宪有佐特然超迁粤自筮仕迄今有年惟忠惟勤终焉如始为国为民匪私于己夙猷茂着列圣受知中朝外服绩用咸熈命虽不永所存者久勒铭有碑庶传不朽章尚文传杨溥尚文名敞世居会稽高祖斌宋景定中乡举第一祖君乘父可道世有善闻尚文颕敏有智畧初补郡庠弟子员日以读书攻文辞为事服食之需不计其有无永乐癸未以诗经魁乡试明年第进士入翰林为庶吉士同状元曽棨而下二十八人绩学文渊阁预修永乐大典授刑部江西司主事尚文究心理断讫无寃滞久之复入翰林纂修辑五经四书性理大全书成受重赉时山西有盗掠人财诏有司亟捕之逮至数百人尚文适当其事上官督之甚急尚文曰杀人重事岂宜率易编鞫之皆有辞一人辞色独异尚文収其辞色异者余悉疏之俾明日复来明日亦如之衆皆如约勘其为盗者果一人衆始为尚文危终乃深服之有何千户者商数軰莫宿其家被刼商疑何何诉之官恐不能自明乃缢死事闻诏巡捕者三日弗获抵死既三日不获则拘隣何者二十余家别楮币证其为盗尚文谘之曰商逺来而楮币约皆断何也捕盗者不能隐遂首伏二十余家皆得释未几陞本部员外郎授奉训大夫复陞本部郎中丁外艰归起复行在吏部考功郎中洪熈改元赐诰命授奉议大夫推恩父母丁母夫人忧服除调騐封郎中寻陞行在礼部右侍郎进阶嘉议大夫加封父母及祖父母如制奉诏往安南命酋首黎利权署国事尚文宣威徳詟服利郊迎拜使者常下利令所亲给事左右数进甘言诱以声色尚文正色遏絶之及还赂以金珠异物多方致之尚文坚却不受及利死朝廷以其子麟署国事复命尚文往谕之闗吏曰此天使前却金者再来矣比还麟所赆皆却之不受更进平阳王复封晋为恭王峕所以有田土及䕶卫官军房舍有司莫能处分王以为言诏遣尚文往理之至则勘其田土悉归王府房舍騐所有军士给之余悉以居民王乐从之复迁左侍郎与尚书胡公协谋国家典礼前后损益不同吏无所据或缘奸乃取国初以来所行条格籍记之于是司属遂有所持循太医院医士妄举乡人为医以复私怨时为积弊奏革之僧道请度牒者岁以千计奸伪日滋请遵洪武中例循旧额三岁一给其有举任僧道官者不许越州郡由是奸伪者渐息会同馆四夷朝贡者日给廪饩往为监临侵尅乃严为闗防以副懐柔之意尚文为人尚谊气赒䘏朋友曲尽其道不以患难死生为轻重平居简静遇朋友谈笑戯谑襟度豁如然絶口不道政事及临事井然有条为文简洁所着有貭菴稿藏于家寿六十二其子瑾正统丙辰进士克世其家云论曰士君子抱负才气修志山林无闻于世者何限哉尚文际明时为显官处顺安常克谐所事蔚然有声称书曰时人斯其惟皇之极有以哉右春坊右谕徳黎君墓碑铭杨士竒右春坊右谕徳黎君以正统二年十一月谒告归清江得疾卒于家其孤统以翰林侍读习嘉言所状事行求书墓碑余闻而哀之曰呜唿黎君之擢第也为良进士入风宪为良御史于长民为良郡守于近侍为良辅臣奈何遽止于斯乎黎之先见余所作其考墓表其曾大考允诚大考惟琇考宗瑞妣邹氏以君贵考赠右春坊右谕徳妣赠宜人君兄弟三人其季即君讳恬字潜辉天资清淑生六七岁知慕学问累从明师得其㫖归而自进其功永乐壬辰擢马铎榜第二甲进士无几丁内艰去服阕除陜西道监察御史以正直扬风裁岁辛丑朝廷以灾异求言羣御史同上奏实君具草歴诋大臣之任事者无忧国恤民之心剀切激厉无顾避上曰御史言是任事者不能堪后荐御史之才可用于上皆陞知州而处之逺方君得交阯南灵州尤僻逺君怡然曰圣人不鄙九夷我何人哉既至教爱其民如子民皆父母师事之政化既行会黎利反其衆日盛总帅王通孱弱不能制为吏所协遂矫制勒三司郡县官吏悉解职守随通北归君时在行既归通及协谋者皆坐法朝廷以事不出于衆悉置不问宣徳七年士竒率同官言黎恬文学操行可任近侍遂命为右春坊右谕徳授奉直大夫时春坊事简奉㫖入翰林院与纂述考最赐诰追赠其考妣预修宣庙实録简充经筵官奉命考礼部会试者二用心公正时多得人遂谒告归展先墓赐道里费给驿舟既展墓树碑墓侧退而洽其亲戚乡里懽甚将行得疾医药久弗效以正统三年正月卄二日卒享年五十有一君笃孝友之行而磊落有大志耻屑屑流俗事学博而正论议沛然为文章波澜藻丽而根于理存心公平于论人之邪正事之枉直靡不服之尽心公务未尝茍且非其人弗与处容色洁白如玉仪度恭肃人不可犯而雅度洒落良朋胜友卒然邂逅诗酒倡和酬酢率极懽而罢其藏修之斋名熈熈所着有诗文集若干卷其娶先敖氏赠宜人继王氏封宜人子男四统缙颂生颢生孙男二昇生冕生其塟以卒之岁某月日塟某原与敖宜人合塟焉黎君余考礼部会试时所取士又以同乡故相知深而相与久其仲兄慎兄子经皆有文学于余往还余尝谓清江自刘氏公是公非而后有一家三人聨璧辉映者今再见于黎氏居无何慎卒经又卒黎君每向余道其兄与姪未尝不泣下余亦为之感叹岂意又于今哀悼黎君哉铭曰清江之黎代袭诗礼由金三州徙坂城里自其高曾潜徳弗扬迨其大考武弁奋庸卓卓潜辉笃志问学升自贤书秋空鵰鹗铁冠白笔北靣在廷用振宪纪用张国经触邪指佞动植有知昔之所学今惟行之既斥遐僻俾治夷𩔖不贱鄙之躬勤抚字夷亦有心曰我仁侯父之母之而肯以尤既陞桂芳所职辅导词苑经维在帝左右方将显庸曷殒遽亡栢松中仆不至柱梁呜唿潜辉其藏我铭后有考征庶其犹生春坊谕徳林君墓志铭杨荣宣徳二年五月辛亥奉训大夫右春坊右谕徳兼翰林侍读林君卒于官交㳺之士莫不为之伤恸临终之夕其孤云瀚适自南京至幸履一见不及有所言而絶良可哀也将奉柩归塟于乡某山之原乃匍匐涕泣以翰林修撰王君钰所述行状来乞铭予与君同乡又同官而素相好弗可以辞按状君讳志字尚黙晋黄门侍郎颕之后颕从晋元帝渡江居建康其子禄由散骑常侍出为闽之晋安太守子孙因家焉是后有仕为宋御医院使讳古松者君之五世祖也曾祖讳清祖讳颛父讳兴音隐徳弗耀母㳺氏宋监察御史广平公之后尝夜梦梁僧宝志入室而生君因以名焉㓜颕悟其母尝口授经传即朗然成诵在髫龀时已喜为文辞后从学于王偁孟阳极好辨论因字之曰尚黙将弱冠选入郡庠益自勤励于经史子集旁及天文地理星命医卜之书无不研审而尤工举业性至孝父早世事母益谨或有疾则忧形于色亲调汤药不敢暂离左右及母殁家虽贫薄而殡殓塟祭一于礼而不茍永乐辛夘乡试壬辰会试皆第一殿试赐进士第二人授翰林编修考满陞修撰尝纂修五经四书性理大全古今名臣奏议郡邑志书辨论精确勤于编述迥出俦軰甲辰秋九月陞侍读寻陞右春坊右谕徳仍兼旧职陞奉训大夫给二俸尝两为京闱考试官去取惟公士子敬服洪熈改元䝉恩赐诰得推恩追赠其父如君之职母为宜人每痛二亲不逮禄养语及必悽怆终日盖君治家俭而有礼待宗党极厚族弟喜孤㓜无依养于异姓取归抚育迄于成立劝子姪读书言不辍口间有领荐者辄加慰勉与乡人周旋欵洽不事矫饰乡人亦多敬爱之事其师孟阳最谨孟阳后为翰林检讨以事没于京为之经画丧事以归其妻子于闽处僚友必诚必信于人无所毁誉在朝十有五年入则恭勤趋事惕然警励虽隆冬盛暑不自知其为劳退则静坐一室优㳺疎散醉吟自适淡然若与世事不相干者家居时郡庠后进多从之㳺若今湖广叅政黄泽浙江按察使林顾軰皆亲及门受业时多推其学问有源委以为吾闽之杰然者自号蔀斋又号见一居士所着诗文确徤简古多为人所传诵与修二圣实録方拟告成归省丘墓展焚黄之礼而乃以是春疾作自知必不起遂请于朝得告而即日加剧第奄奄一息以待其子之至而卒其生洪武戊午八月四日至是享年五十配陈氏有淑徳封宜人子男二人长曰云瀚次云瀣女三人呜唿㓜学壮行君子之志也惟君荷圣朝教育之恩学既有成官兼显秩可谓荣且盛矣亦可谓得行其所志矣乌可以无铭其辞曰林氏之先阀閲以崇粤自建康始居闽中歴世相传其积弥厚发之于君独禀其秀孝友笃志信谊卓然学有源委思如涌泉爰擢巍科超出流軰拜官翰林词益霶霈编摩纂述克慎克勤侍读讲筵忠贤是陈辅导春宫多所禆益考艺京闱公论籍籍不盈以矜志节允坚无毁无誉罔不推贤善积厥躬惟君之徳学淑诸人惟君之泽闽山苍苍闽水汪汪藏石于斯百世不忘明名臣琬琰録卷二十二卷二十二钦定四库全书明名臣琬琰续録卷二十二明徐纮撰翰林检讨白沙陈先生行状张诩先生讳献章字公甫姓陈氏髙祖判乡曽祖东源祖永盛号渭川少戅不省世事好读老氏书尝慕陈希夷之为人父琮号乐芸居士读书能一目数行下善诗卒之一月而先生始生母太夫人林年二十有四守节教育之祖居广之新会县都会村至先生始徙居白沙村白沙村去县北二十里许天下士大夫重先生之道不斥其名字因共称之曰白沙先生至于儿童妇女亦皆目其为陈道统云宣徳三年戊申十月二十有一日生于都会先是有望气者言黄云紫水之间当有异人生焉黄云紫水者新会之山川也又有占象者言中星见浙闽分视古河洛百越为邹鲁符先儒文公之説及先生生身长八尺目光如星右脸有七黒子如北斗状音吐清圎太𩔖中州产尝戴方山巾逍遥林下望之若神仙中人也生前一夕太夫人梦白龙入室其光如昼诸异梦𩔖是自㓜惊悟絶人读书一覧辄记尝梦拊石琴其音泠泠然见一伟人笑谓曰八音中惟石音为难调今谐若是子异日得道乎因别号石斋既老更号石翁少读宋亾厓山诸臣死节事辄掩卷流涕一日读孟子有天民者达可行于天下而后行之慨然叹曰大丈夫行已当如是也弱冠充邑庠生其师见其所为文异之曰陈生非常人也势利不足以覊之矣明年丁卯中乡试戊辰辛未两赴礼闱不第闻江右吴聘君与弼讲伊洛之学于临川之上遂弃学而学焉时年二十有七也是有所警发南归罗伦赠文畧曰白沙先生处南海者二十余年矣观天人之㣲究圣贤之藴充道以富尊徳以贵天下之物可爱可求漠然无动其中者荘昶诗曰百年吾道在东周天下斯人岂易求谁为齐王留孟子自知尧舜有巢由鳯凰气象终千仞北斗光芒共九州万里东南沧海濶苍生何处问乗桴既归杜门潜心大业而道价响天下矣四方学者日益衆往来东西两藩部使以及藩王岛夷宣慰无不致礼于先生之庐先生日饮食其宾客了不知其囊之罄也自朝至夕与门人讲学宾友论天下古今事或至漏下亹亹不少厌倦翌旦精神如故虽少壮者自以为莫及也江右藩臬左布政使陈炜等脩复白鹿洞书院成以山长书币走生贠刘希孟等聘先生为十三郡士者师先生报书谢不往壬寅广东左布政使彭诏上疏畧曰臣闻古昔圣帝明王谘询敷求罔间遗逸小或致之大或起之动则赖以成显着之事功静则因以系士心之向慕声望丰采蔚为国华窃见依亲监生陈献章心术正大识见髙明涵养有素徳性坚定给假回还杜门养志沈潜圣贤之书实窥体要通达事物之理俱见精㣲今年五十余读书践履愈觉纯熟孝义着闻人皆感动臣等自度才与徳不及献章万万犹且叨食厚禄顾于献章醇儒反未及见用非惟臣等之心诚有不安抑国家不及収用是坐失为善之寳也伏见天顺年间英宗皇帝闻抚州人呉与弼文行髙古特加礼聘官以宫僚奈缘与弼老病辞不供职是以未见作用之效今献章年方强盛大非与弼之比伏乞圣明以礼征召必有以补助圣徳风动士𩔖䟽闻宪宗皇帝可其奏命有司以礼劝驾先生以老母并久病辞时廵抚右都御史朱英惧先生终不起也具题荐末云臣已趣其就道矣因曰先生万一迟迟其行则如予诳君何先生不得已起至京师朝廷用故事𠡠吏部考试㑹疾上疏畧曰臣累染虚弱自汗等疾又有老母朝夕侍养不能赴部聴选成化十五年以来左布政使彭诏右都御史朱英前后具本荐臣堪充任使吏部移文广东布政司等衙门趣令起程臣以旧疾未平母年加老未能輙行府县官吏承行文书日夕催廹不免强起就道而沿途病发随地问医扶衰补羸仅不大于成化十九年三月三十日朝见乃以久劳道路旧疾复作日复一日病势转増耳鸣痰壅面黄头晕视昔所染无虑数倍衆目所覩不敢自诬又于八月二十二日得男陈景阳书报臣母别臣以来忧念成病寒热迭作痰气交攻待臣南归以日为嵗臣病中得此神魂飞丧仰思君命俯念亲情展转欎结终夕不寐臣之愚迷实不知所以自处也臣自㓜读书虽不甚解然于君臣之义知之久矣伏惟我国家教育生成之恩陛下甄録収采不遗卑贱之徳至深至厚于此而不速就以圗报称于万一非其情有甚不得已者孰敢惊虚名饰虚让趦趄进却于日月之下以冒雷霆之威哉臣所以一领乡书三试礼部承部檄而就道闻君命而惊心者正以此也縁臣父陈琮年二十七而弃养臣母年二十四而寡居臣遗腹之子也方臣㓜时无嵗不病至于九龄以乳代哺非母之仁臣委于沟壑久矣臣生五十六年臣母七十有九视臣之衰如在襁褓天下子母之爱虽一宜未有如臣母忧臣之至爱臣之深也臣于母恩无以为报而臣母以守节应例为府县所白已䝉圣恩表厥宅里是臣以母氏之故荷陛下之深恩厚徳又倍于寻常万万也顾臣母以贫贱蚤寡俯仰无聊殷忧成疾老而弥剧使臣逺客异乡臣母之忧臣日甚愈忧愈病愈病愈忧忧病相仍理难长久臣又以病躯忧老母年未老而气则衰心欲为而力不逮虽欲效分寸于旦夕岂复有所惜哉臣所以日夜忧欲处而未能者又以此也夫内无攻心之疾则外不见从事之难上有至仁之君则下多曲全之士惟陛下以大孝化天下以至诚体万物海宇之内无匹夫匹妇不获其所者则臣之㣲亦岂敢终有所避而不自尽哉伏望圣明察臣初年愿仕之心悯臣久病思亲不能自已之念乞放臣暂归田里日就医药奉侍老母以终余年俟母养获终臣病痊愈仍前赴部以聴试用则臣母子未死之年皆陛下所赐臣感恩益厚圗报益深虽死于道路无所复辞矣疏上宪宗皇帝亲阅者再三明日授翰林院检讨俾亲终疾愈仍来供职盖异数也先生以表谢其畧曰臣本菲材误䝉荐举又以臣老母在念沈疴在躬未得以承试用陛下悯其愚诚不加诛责使少寛旦夕之暇已云幸矣而又慰之以温言宠之以清秩使遂其欲去而勉其复来此诚天地之量日月之明雨露之恩出于寻常条格之外者臣虽至愚亦知衔负㤙徳圗报称于亲终疾愈之日不敢负朝廷待士之盛意不敢违臣子效用之初心也又曰臣瞻望朝廷违离在迩虽圗报有日而迟速未占俯仰愧怍无任感激恋慕表既上又迟迟至于旬日始买舟南去学士李东阳赠别诗云只有报恩心未老更无辞表意全真谕徳陆钺诗云逍遥佳处恣吟哦古寺心斋长薜萝本为爱君观国屡可堪思母望云多东郊信有灵光在西土空闻鳯翼过应笑病夫方铸错汗颜何处逐頽波盖实録也某先生省人也素忌先生重名及至京师使人邀先生主其家已而先生僦居庆夀寺某御之后因纂脩实録隂令所比诬先生学士某见之不平为削厺归往南安知府张弼问出处对曰康斋以布衣为石亨荐所以不授聀而求观秘书者冀得间悟主也惜乎当时宰相不悟以为寔肰之言上令受职然后观书殊戾康斋意遂决去某以所选监生荐人䟽陈始终愿仕故不敢伪辞以钓虚名或受或不受各有攸宜尔弼唯唯暨归嵗有荐辞皆授诏不行初应诏而起也道出羊城所至观者如堵至拥马不得行归之日有祥云五色遶其第经日始㪚𢎞治改元以来郎中等官屡任藩府万某周某先后䟽荐庚申给事中呉世忠以以先生及尚书王恕侍郎刘大夏学士张元祯祭酒谢铎等八人同荐与二三儒臣入内阁柄用上方𠡠吏部查勘而先生殁矣是年三月十日也享年七十有三殁之前数日蚤具朝衣朝冠命子弟扶掖焚香北面五拜三叩首曰吾辞吾君复作一诗云记仙终被谤记物乃多脩弄艇沧溟月闻歌碧玉楼曰吾以此辞世殁之日顶出白气勃勃如蒸竟日乃息前一夕五鼓隣人闻车马骈阗异之急出见一人若主者状仪节甚都出先生庐而去以为太官至及旦询之无有也先是知县左濬以医来先生病已亟矣门人进曰药不可为也先生曰饮一匕尽朋友之情饮已作诗遣之没后一月提学佥事宋端仪移文当道请入祀乡贤祀祠都御史邓廷瓉疏乞㤙典章草已具寻卒御史贺铠廵抚云南都御史李士实俱疏乞不拘常例赐与赠谥谕祭不报是年七月二十有一日𦵏于圭峯之麓辛向之原逺近㑹塟者凡千人左布政使周孟中赙白金三十星助𦵏诔之以辞刻石于墓三府暨藩臬诸公门人亲友逺近相续设奠致殆无虚日于戏生死哀荣吾于先生见之矣先生少负气节毎出少挫归辄对伯兄泣不食房婢偶露告太夫人必黜之乃已初待学者甚严晚更平易孝弟出于天性事太夫人甚谨太夫人非先生在侧輙不食食且不甘先生在外太夫人有念輙心动亟归果然母爱子慕惟日不足太夫人颇信浮屠法及病命以佛事祷先生从之御史王曰此见先生变通处也此时行不能别太夫人欲倣徐仲车故事伯兄不可曰吾弟为人子吾独不为人子乎兄弟泣争义感行路太夫人殁以七十年之派子居九十年之母丧哭擗食素一如先王之礼太夫人耄耋强康如壮先生以古希年顾多病尝虑一旦身先朝露不能送太夫人终故自太夫人七十年之后也毎夕具衣冠秉烛焚香露祷于天曰愿某后母死也后丧太夫人服阕絶不衣锦绣曰向者为亲娱耳通判顾叔龙曩见先生束木带解所自束玳瑁带赠至是反之一念衡山靡间朝夕曰自今以往未死之年皆幸也事伯兄如父坐必隅坐虽迹处山林其爱君忧国之心视诸食禄者殆有甚焉宪庙之升遐也哀诏至先生如丧考妣有诗曰三旬白布裹乌纱六载君恩许卧家溪上不曽携酒去空教明月管梅花知言者读之当知先生之心无一日不在天下国家也为人豁达大度不与物竞未第时邻人有侵其物屋地者欲威之以力扬言于衆曰陈氏子异日他出我必辱于途及见不觉自失先生曰尺寸地吾当为若让其人惭竟不能作恶而去又有侵其田者处亦如之复后有盗𦵏其墓者先生怒曰以此义不共戴天也彼不即悛吾即讼之官吾敢沽虚名而忘大义哉盗𦵏者闻之果悛廵抚湖广都御史谢绶遗先生夀木甚羙一日其交厚陈某卒遗言必得木如先生者其子以告即举以畀之林良者以画名天下常作一圗为先生夀惠州同知林璧至閲之爱甚亦即畀之无吝色知县赵某者颇着贪声惧先生遇当道露其事遗白金数锭为太夫人夀先生不得已受之戒家人勿启某后以赃去官追而还之某人感泣提举注廷贞慕先生特甚在海北时作懐沙亭以寓仰止亦数以白金为先生夀其卒于官也尽封还以为恭政伍希渊佥事戴中辈以次各遗白金欲新先生居却不可乃营小庐山书屋以处四方学者初年甚屡尝贷粟于乡人佥事陶鲁知之遗田若干顷晚年按察司学士实倣富郑公故事破数白金买园一区于羊城之北甚广先生封券至于三四往返卒俱不受御史熊达倣洛阳故事欲建道徳坊于白沙以风士𩔖先生不可乃议创楼于江浒为往来嘉宾盍簮之所榜曰嘉㑹先生曰斯可矣先是达亦以疏荐先生于朝大畧谓宜及先生年未艾而亟用之也都御史邓廷瓉檄有司曰月致米一石嵗致人夫二名却之以诗云孤山鹤啄孤山月不要诸司费俸钱行人左辅出使外夷以其师意致白金三十星亦拒而不受其视利若将凂焉如是太夫人兄弟之子陈敬㓜无依先生収育教之成人至割田庐以树其家尝买婢得邑人尹氏女既而知之叹曰良家子也命内人抚育如已女及笄择婿嫁之友人荘泉病遗书求先生门人之医范规者往规贫不能赴先生即备行纒服食津遣与人交无生死炎凉之别都御史朱英柩归桂阳为文遣子不逺数千里设奠尚书彭诏御史袁道经歴张黻辈之殁也亦然其闻罗伦袁道张黻之讣也皆设位哭为缌之服三月恭政胡荣为提学佥事时雅重先生尝选生贠有异质者十余人往受业今学士梁储恭政李祥辈与焉其后荣遭母忧先生特行弔礼于新喻及祭吴与弼墓于崇仁罗伦墓于永丰访荘昶宅于江浦其论治道以正风俗成人材为急务知县何积之初知新㑹县事也出其乡人给事中董旻书为介求执弟子礼先生百凡启迪以致四礼大行民爱之如父母父卒于官先生综理其后事如己事后民立祠于白沙先生记之其始终成就皆先生之力也顾叔龙为同知知徳庆州卒遭事不测先生毅然任其事曰朋友之责也后闻其子某至乃已翰林院庶吉士邹智以言事谪石城吏目其父自蜀来怒其去官也日挞之赖先生谕之以理始释其后智于顺徳也刘大夏时为右布政使卒吴廷学时为顺徳县知县先生相率厚赙择人而扶归之李承箕褁粮自嘉鱼数千里从学先生服食行纒待如子弟复筑楚云台以居之台榜一聮云有月严光濑无金郭隗台学士王鏊闻而叹之盛称先生出处之正见黄公钓台记东筦林光始有志于学后为贫累先生欲成之谋田于肇庆同知张吉以光不归乃不果其接引后学随人材大小而成就之𩔖如此尝慕先哲宋丞相崔菊坡之为人也迎其像为文祭于家偶坐瞻仰若弟子之于师者久之程节妇钟氏子也孀居二十七年贫甚先生既为诗以嘉其节复遗帛以周其贫君子谓使先生大得志表先徳举贤才当不遗余力也其见义乐为如饮食焉如是厓山大忠祠慈元庙之建与夫祀典之举也皆发议于先生与副使陶鲁右布政刘大夏佥事徐纮共成之大忠祠成太夫人梦金冠三人从甲士数百谢于门慈元庙之未建也先生梦一女人后饰立于大忠之上曰请先生启之后十年建庙即其所也故先生弔慈元诗有依稀犹作梦魂通之句先生精神常与神明通居外海陈谦宅有异人来见尝梦逰天台至第八重而觉又梦一长髯道士以布囊贮罗浮山遗之八月八夜忽梦玉字无瑕碧云灿烂南斗下大书八字下有四人面西而行或隠或见临没梦与濓溪两厓答歌于衡山之五峯皆纪之以诗盖其神之极清故所感如是昔人所谓夜验之梦寐者也北归时泊舟江浒夜半有人唿急起未几水至溺死人畜无筭因得免先生徳气粹面盎背无贵贱老少莫不起敬给事中贺钦执弟子礼既别肖先生小像悬于家之别室有大事必启焉罗伦改官南京脩撰先生谓曰子未可以去乎伦即日解官去按察使薛纲始疑先生及得于观感乃悔叹即欲解官从学有诗曰欲抛事业留门下老骥那能学骏奔进士姜麟以史事使贵州特取道如白沙以师礼见先生出曰吾阅人多矣如先生者耳目口鼻人也所以视聴言动者殆非人也吾何以名哉至京师有问之对曰活孟子活孟子都御史讳邦刘洪官广东藩臬时毎言诩一则曰无縁一曰无福以不见先生为恨也岭南士逰国学者北士必问曰逰白沙先生门否以一字一墨为符验而因之以轻重其人焉壬寅别都御史朱英于苍梧英预约束参随官族先生至掖之从南道出入先生力辞不能英叹曰古之圣帝明王尊贤之礼有膝行式车者况区区有中贵谒先生庐至江浒乎却肩舆走数百步入京师时道经南安知府张弼倣曹参师盖公礼以待先生道出淮阳总戎平江伯陈鋭往复差官具人船䕶送极其礼意之隆暮年欲卜筑衡山都御史沈晖创屋士人某等割田以待左布政使周孟中甫下车既谒先生于白沙欲请先生入省南面坐受拜咨问以风一方以先生病不果尝经畿内山乡热甚思生菜值山民植者良少前此贵客重价求之弗获先生至山民羣求献之寓京师时走家僮市靴于肆工人闻自先生亟易以佳者其至诚能动又往往如是先生之始为学者激厉奋发之功得之与弼为多自临川归足迹不至城府朱英时为恭议造庐求见卒避不见闭户读书尽穷天下古今典籍旁及释老稗官小説彻夜不寝少困则以水沃其足久之乃叹曰夫学贵乎自得也自得之然后博之以典籍则典籍之言我之言也否则典籍自典籍而我自我也遂筑一台名曰春阳日静坐其中足不出阈外者数年有答张元祯问学诗曰古人弃糟粕糟粕非真传𦕈哉一勺水积累成大川亦有非累积源泉自涓涓至元有至动至近至神焉𤼵用兹不穷缄藏及渊泉吾能握其机何必窥陈编学患不用心用心滋牵纒本虚形乃实立本贵自然戒慎与惧恐斯言未云偏后儒不省事差失毫釐间寄语了心人素琴本无絃久之又叹曰夫道非动静也得之者动亦定静亦定无将迎无内外茍欲静即非静矣于是随动随静以施其功有示张诩诗曰知夜则知朝西风涨暮潮千秋一何短瞬息一何遥有物万象间不随万象凋举目如见之何必穷扶摇又曰登髙未必髙老脚且平步平步人不疑东西任囬顾岂无见在心何必拟诸古异体骨肉亲有生皆我与失之万里途得之咫尺许得失在斯须谁能别来去明日立秋来人方思处暑又曰两脚着地此何闗白云与尔同去还正当海濶天髙处不离区区跬步间盖其学初则本乎周子主静程子生静之説以立其基其自得之效则有以合乎天心泰之説故凡冨贵功利得丧死生举不足以动其心者其后造诣日深则又有以进乎颜氏卓尔虽欲从之末由也已天地位而骎骎乎孔子无意必固我之气象矣其学有本原进有次第的然可据如此迨其晚年超悟极于髙逺则又非他人所能窥测言语所能形容者矣其始惧学者障于言语事为之末也恒训之曰去耳目支离之用全虚圎不测之神其后惧学者沦于虚无寂灭之偏也又恒训之曰不离乎日用而见鸢飞鱼跃之妙门人各随其所见所闻执以为则天下之人又各随其所见所闻执以为称果足以知先生之道也哉有诗曰十年无鲍叔一懒有柴桑盖亦叹天下之莫我知也所待天下之大千百世之逺其心同其理同岂无知言者起诵其诗读其书当有以知其人卓卓乎孔氏道脉之正传而伊洛之学葢有过无弗及也是故见诸日用与百姓同也至于不言而信不怒而威闻风者兴起沭化者心服葢有莫知其为之者使得大用于世绥来动和之效庻几乎先生尝以道之显晦在人而不在言语也絶意着述有诗曰他年倘遂投闲计尽对青山不着书又曰莫笑老翁无着述真儒不是郑康成有劝之者对曰伏羲着述数画耳况画前又有易乎君子曰先生着述可谓富矣自一言演之可万言自万言敛之可无言今其诗文不下万余首独非着述乎荘昶读先生诗集曰喜把炷香焚展读了无一字出安排为经为训真谁识非谢非陶亦浪猜又曰老虽静里都无事笑此山中亦着书帝伯皇王铺叙里干坤今古笑谈余大学士李东阳始得先生藤蓑诸作也语人曰待某谢官絶烟火十年然后可属和耳盖皆知言者也其为文也主理而辅之以气虽不拘拘于古人之绳尺故自有以大过人者以为诗也则功専而入神品有故人所不到者矣盖得李杜之制作而兼周召之情思妙不容言故其诗曰子美诗中圣尧夫又别传后来操翰者二妙少能兼今苍梧山东皆梓行某集惜乎未全也至于书翰如其诗能作古人数家字山居笔或不给至束茅代之晚年专用自成一家时唿为茅笔字好事者踵为之有诗曰神往气自随氤氲觉初沐圣贤一切无此理何由瞩调性古所闻熈熈兼穆穆耻独不耻独茅根万茎秃又曰茅君烦用事入手称神工又曰茅龙飞出右军窠皆指茅笔也天下人得其片纸只字藏以为寳太夫人尝夣星斗烛天旁百人指谓曰此人尔家秀才文字也与弼婿某贫不能自振造白沙求书数十幅归一坡毎一幅易白金数星庚申朝廷遣朝官使交南交南人购先生字毎一幅易绢数匹擕者恨不多也先生教人随其资禀髙下学力深浅而造就之循循然善诱其不悟不强也至于浮屠羽士商贾农业之来谒者先生悉倾意接之有叩无不告故天下被其化者甚衆南畿僧太虚知名当世亦以其学求正扵先生先生复书以逝者如斯夫不舍昼夜告之曰我以此证也先是先生道南畿见太虚告以念老母太虚为朝夕礼拜祝愿至先生归相见乃已其笃信如此呜唿若先生者君子谓周子之后一人而已者非邪诩也无似自成化辛丑见我先生于白沙我先生即以国士待其后受教多而辱爱厚临殁具书趣至白沙寄以斯文告门人罗冕曰吾道吾有所记矣示以诗云古往今来几圣贤都从心上契心𫝊孟子聪明还孟子谁今且莫信人言又曰万丈祝融何处山三年碧玉梦相闗多少画工𫝊不去都没贤今画幅寛又曰病久惟聴命诗成不浪𫝊门前花十丈玉井正开莲数椽刚到地一栋正横天不㤀吾道在万万嵗相连既而曰孔子之道至矣幸勿画蛇添足又曰用斯行舎斯藏子其勉之吾言止是矣呜唿言犹在耳不肖诩斗筲之器何脩何为而后可以少副我先生付託之重乎先配张氏生子三人曰景云作小诗得唐人体裁曰景易充邑庠生先先生卒女二人婿黄彦民指挥倪麟孙男三人曰田曰琬皆庠生曰豸尚㓜继室罗无出先生没后门人聚议湛若水为行状李承箕为墓铭梁储为传而墓表则属之诩也若水之为行状也仓卒事多未备诩窃惧久而湮晦无传重加补葺佥事许㫜尝刻梓以传矣嗣是有待于同门者数事复増入焉虽恒心细行不敢有遗如昔人年谱之为庶几他日有得与于斯文者取而删述之以为世训初不暇计其言辞之芜且陋也谨状明名臣琬琰续録卷二十二明名臣琬琰录卷二十三钦定四库全书明名臣琬琰録卷二十三明徐纮撰吏部尚书黄公神道碑王直宣德十年今天子嗣大宝位临万邦顾南京根本重地建置百司而置吏部为之首宜得谨厚大臣往涖之九月以命吏部左侍郎黄公宗载陛辞之日诏进为尚书以行士大夫知公者莫不誉叹以为宜在京南八年以老疾求致仕上初不许章四上乃许之归丰城故第又几年年七十以九疾终讣闻命礼部致祭工部为治坟茔明年十二月二十一日葬于其乡梨树冈之原葬已其子儒剀来谢恩阙下诣予拜且泣曰先考之葬朝廷宠终之礼厚矣于今得树碑神道而未有文敢以请予少于公而辱交久谊不可辞黄氏于丰城为大家公曾祖仲轩有隠徳祖以仁考子贞以公贵俱赠吏部侍郎进尚书妣皆赠淑人进夫人妻余氏亦累封至夫人公自㓜喜学年十五已能为里垫师为郡庠弟子从熊伯机受春秋遂取进士为行人谨于自治奉使四方未尝受馈遗厯左右司副为司正以父忧去治丧无违礼不饮酒食肉者三年服除领旧职永乐癸未以贤举授湖广按察检事时湖广诸道惟铜鼓五开最难治分廵刷卷者多惮行盖天下巨姦宿猾皆谪戌其间善舞文弄法兴事挠官府而隂把持其短长往者欲稍按治即纠结如沭漆不可解欲一切漫漶则见嗤无可奈何多避不肯往公至当刷卷即毅然治行到武夷问风俗知其人苦于从军女子恶为军妇不果嫁男子则虑妇家往从戌而以徭赋累已不果娶至年三四十犹独处公召乡老里正谕人道大端俾转相告语务嫁娶以时不踰月成婚姻者三百余家他县间风皆乐从俗为之变乃榜谕铜鼓五开诸姦豪数其罪恶且𤼵其善端曰不改必寘之法衆知公务以德化人相戒勿犯比至莫有干分背理者丙戌徴诣文渊阁修永乐大典书成受赏而归戊子朝廷以海运粮饷赴北京下湖广造海船四十九命择风宪官之贤且能者涖其事衆议以属公而工部所遣官务苛察生事将闻于上以衒能公镇之以静消其毒螫而落其机牙得不扰而成功己丑车驾将北征遣都指挥呉正徴兵湖广王暴贪失期上谓按察司官不纠劾于是公与同僚皆坐累谪杨青驿公遽之如平时遗一力受役而躬自执爨未尝有不豫暇则閲书史以吟咏自娯癸巳复起为山东道监察御史侃侃自持不肯少贬以徇俗乙未上亲䇿士于廷时鸿胪无卿丞张斌任事恃城守功最狼戾多所中伤人颇惮之以不与读卷至争论上前不已公奏斌不学无识不可以读卷乃敢烦凟圣聼如此当伏法士论壮之丙申命廵按交阯交阯城中诸军营房覆以茅故多火公兼知军民岁岁伐材陶瓦备官用然皆资权豪命三司幙官稽其数凡有取者皆着于籍由是无敢私费不半年营房皆易以瓦覆火患遂息时工部尚书东莱黄公福掌交阯藩宪二司才行过人而不事边幅御史往者多庸常视之至公独恂恂恭让而法亦不废及归行李萧然无交阯一物东莱尝语人曰吾久居此所接御史多矣唯宗载知大体己亥丁祖母忧居家有㫖夺情授贵州道监察御史益谨礼蹈义遇事必究极是非不曲随茍止于祸福利害不计也故再䧟刑辟而赖公道以免甲辰宣宗皇帝正位东宫以东宫僚职辅导擢詹事府丞未㡬陞行在吏部右侍郎时少师蹇公犹兼领吏部事多倚公公协力一心进退人才必以公论不苟为异同故一时号得人洪熈元年赐诰命制词有清洁平恕恭谨厚重之褒是年遣祀夏禹及南镇会稽山因赐钞八百锭俾归焚黄于墓下其后尝奉命往浙江理军政及伐宫殿大材于湖湘设施措置举不失宜故事集而民不告劳久之遂有南京之命盖上知其老而欲安之也南京虽无铨选之劳而劳于驭吏盖其人多邪巧才见害必避见利必趋往往冒法以侥倖公正已率物无少回挠屹然如太山乔岳不可撼隂阳阖辟风雷云雨以荣悴百物而细大不遗其施博矣己未进阶资善大夫词曰寛和有执亷静自持又曰小心慎职始终不谕人以为实録当是时公卿大夫齿德之盛莫如公及致仕而归犹康强无恙士大夫出饯都门外瞻望咨嗟汉之疏傅不过也公既孝于亲尤笃于二兄仲氏宗曼有孙孤承裔贫苦不能自立公命其子文凯儒凯収养之文凯先卒独儒凯继其家及公归即为承裔治居室使仍守旧业毋废坠其施于乡族细行之美尤多兹不载姑序次其大者俾刻诸神道而系以铭铭曰在太祖世经术取士公乃奋兴以克有位于皇太宗复举用公扬于外台以肃庶工出入中外有劳有烈人望谓何邦家之杰遂丞詹事遂佐冢卿式展其猷以宏厥声天官之尊天子所命殿于南京亦罔不正祗事列圣殆五十年殊钖宠褒帝制在焉达尊者三公则兼备哀荣始终莫与为比梨树之原峩峩新阡刻此铭词百世之传都察院右都御史熊公墓志铭钱干宣德九年十月甲寅都察院右都御史熊公以疾卒于北京居第之正寝上闻之嗟悼赐祭命有司给官舟归其丧治坟葬于吉水县之某里七岁孤端奉左春坊左庶子兼翰林侍读周公所为状来请铭以志于幽堂之石乃为序曰公讳概字元节熊氏世为南昌丰城人祖达夫仕元福州録事卒于官考敬方㓜无依母夫人擕以适吉水胡氏因冒其姓今为吉水人公贵始复旧姓焉用恩赠祖考皆资善大夫都察院右都御史祖妣杨氏夫人妣郭氏封夫人公㓜英悟过人甫成童闻父讲左氏春秋即知大㫖忻然请授之由是书过目辄记忆不忘父心异之比长学大进有志尚一时同軰不惟推让其学至其噐识多自以为不及永乐六年戊子举进士于乡九年辛卯登进士髙第拜监察御史聼决精敏若先于吏事者即以能称父繇邑校弟子员陞国子监生六馆多所宗仰方是时太宗文皇帝驾幸北京仁宗昭皇帝以太子监国事公侍朝立文华门下于大衆中见其状貎壮伟问侍臣谁何知者以公姓名对且言父学行之美称叹久之以是父子益有声于都邑间岁余父殁还家执丧哀毁如礼即起复为御史署刑部事会藩宪大臣员阙太宗命吏部简两京朝臣之有才望者补之公在选列仁宗宴之礼部予道里费至擢广西按察使慨然以戢吏姦恤民隠为己任属谿峒蛮獠大出杀掠民声揺诸郡桂人大恐布政使议欲请于蕃王出兵以遏之公曰吾等受方靣之寄冦至无计捍御乃以烦王事闻谁任其咎冦必不至戒严而已既而果然议者服其识其居官而没于其土者家之道逺弗能还朝廷诏所在给舟车归之有司廹促甚至公念男女生娶有一旦遣行赀用凋落奏乞聼其便从之寻调广东仁宗正位召所擢用迨至而宫车宴驾矣今上亲政鋭然思用贤材以责庶事之实以新天下之治而常镇苏松淛东西诸郡豪右之民往往诉力持吏短长胁制州县肆毒良善无厌细民苦之上以公为可使改大理寺卿命偕中贵人往按之公亦知上用己之意徧厯其地凡官吏之无状民之尤无良为人巨蠧者籍其家尽执以归于京寘诸法声威振动于一时海盐民史庆真自号平康聚无頼之徒恣行剽掠有司累岁莫能禁闻公至而尽室逺遁得之武昌抵以殊死于是姦宄帖息单弱之民举复其业父老动色称快三尺童稚皆知公名而相与传颂之所至于余力新学宫劝励诸生先贤若胡安定公范文正公魏子翁二陆祠宇之倾圯者葺之范氏义田魏氏坟地之侵夺者归之其子孙之有贤行者祀之士𩔖增重奸民有不便公者诬以受赃在势者以私怨欲挤之腾口昌言于朝上疑未之信遣御史亷问豪髪近似无所得还乃直公所为用是上益知公之贤为足任赐玺书奨励公亦自信不疑于利害之当兴除者皆列以闻松江嘉兴两郡接攘处其间地大民衆征调复役公私病之奏折其地为五县如其请入朝问劳有加特陞都察院右都御史往治南京院事始公之出也须髪如㸃漆比还皓然尽白人皆叹其贤劳及斯命下又谓宜居是职公材长于从政务持大体疑狱滞讼能立得其情而志存平恕每具狱推见至隠惟恐吏售其姦民有不得其平故凡被其埋者人以无寃尤能严束郡属恒举古人刚方有志节者警之词气俱厉人人畏其威而莫不奉法以遵职宪纪用振明年赐诰命进阶为资善大夫荣其所出以及其配未㡬太夫人以寿终于私第官给祭葬命公扶柩归葬起视事去年北京右都御史顾公以病久在告召公驰至领其事至益感激自効视居南京时勤又倍之在上前知无不言于条囚之枉抑者多所伸雪故事车驾廵幸以文武重臣留守公两被是命今年兼署刑部事自朝虑囚日宴未暇食忽风眩久之乃甦归治于家踰数日驾逺犹力疾入见退而愈剧劳以上尊强起拜受曰小臣被国厚恩曷以补报是夕奄然而逝无一语及家事生于洪武十有八年己丑正月初十日得年五十元配刘氏有贤行先卒赠夫人继配璩氏封夫人子男五人长烨壬子贡士次焯次安次即端次盛孙男三人公为人身长六尺神色明秀望之屹然可畏即之温然可爱久而知其坦然无城府人多乐与之交公与人交恩意备至居家孝于亲友于兄弟庭内无间言在官不以仕优而废学有间辄手不释经史论説古今聼者忘倦为诗文豪伟徤丽似其为人尤善草书四方有求之者祁寒盛暑忻然乐应之人得所欲而去所着有芝山公余二藁藏于家于乎公以一介之士遭值圣明起为世用出入二十余年位致通显任国重事直已自遂始终保全是上之图任也专公之报称者不顾其身无所不用其心假以多夀所树立当有絶者奄至于斯可哀也已习礼于公为邑人复有同年之雅少相好也义不可辞故论次公之世出里居行已为政之详序而铭之铭曰于皇三圣如天之仁文条武鬯若时之春公与时遇光奋于身践更中外为世材臣天子嗣位以圣继神延登俊乂子育庶民蠢尔羣丑毒痛于人命公往治劳于咨询扶植善柔诛鉏顽嚚大憝既去隠诎获信天章有伟用旌厥勤归典邦宪堂堂垂绅耸慄在列风纪由振奄其不留同朝频呻曷以昭德铭兹具岷垂示后世永永不湮都察院右佥都御史鲁君墓志铭杨荣正统二年六月十日都察院右佥都御史鲁穆希文以疾卒于官上闻遣礼部左侍郎章敞谕祭仍给舟归其丧既至家爰具葬事遂卜于北山之原其邑人翰林修撰杜宁为述其厯官行已之实来请铭希文尝佥福建按察司使事操行履厯予知之悉故不辞为铭而叙之希文宋散骑常侍泽之裔建炎初泽自汴徙居于严七世祖初温州平阳令始自严徙居天台为天台人曾祖古训祖谷瑶皆隠德弗仕考友敬以希文贵赠文林郎监察御史妣奚氏赠孺人希文自㓜举动异常儿里有识者语其祖父曰是儿他日当为伟噐宜善教之稍长肄业邑庠攻苦食澹笃志经史虽祁寒盛暑不少休息常自书人常咬得菜根则百事可做之语于座右盖已毅然以清操自励永乐丙戌登进士第勅赐归荣于乡因是益肆力问学乡生执经受业者亦多造就及赴召有司赆钞万緍谢而郄之或曰行者以赆何用固郄希文曰筮仕之始未有益于乡里而先厉之可乎言者愧服尝覈江北诸卫储粮廵两淮盐法及监龙江抽分竹木局综理周宻吏莫肆其奸既而以外艰去家居杜门哀毁逾礼服除拜福建道监察御史介然自持人莫敢干以私时太宗皇帝廵幸北京仁宗皇帝监国希文屡上封事知者皆称其为敢言又尝鞫常州巨商法当死商家托其姻旧夜餽白金觊脱兔希文斥而拒之竟寘之法秩满擢福建按察司佥事理寃滞绳贪墨凡豪右一无所顾避泉州进士李某调官广西妻呉少而美故富民林肆欲图之阳与某善遣二黠仆偕行至中道毒死某并其姪呉还肆纳之某之族人诉于郡及臬司官受肆赂反罪诉者希文至亷得某执而讯之果服罪漳州民许某富而无子初以姪为后晚而妾生子因析赀产与而以子託之许死姪谬言子非叔出还之奄有其赀希文按行至郡妾擕孤诉其状希文乃于市集诸小儿宻以许之孤杂其中令父老别之父老独指是儿状𩔖许某必其子也于是悉归其赀留江县竟有四闸水以蓄洩溉田数百顷为豪右专以自利岁旱细民羣诉希文罪其专利者民皆驩唿鼓舞今上皇帝嗣位大臣荐希文治行驿召至陞今职寻命相蝗大明广平循行千百劳来不倦民不之扰而害随息暨还赞肃宪纪骎骎有声朝退方治事疾遽作而卒家无以为歛公卿治其丧始克襄事希文生洪武辛酉日享年五十有七配张氏先希文三月卒于家子男二曰昇曰昻孙男三曰诚曰谊曰譓希文为人刚正清慎内恕外严寡嗜慾薄滋味厯仕中外二十余年家无饶赀被服如寒士卒之日闻者莫不咨嗟叹悼呜唿士之为世用材足以应变知足以决疑者非不有也而求其清介有守执法不回似希文者殆亦不多见焉是故不可以无铭也铭曰介如石兮继守之真直如矢兮维心之平维介维直士德之伟人一羣称君乃广美方其蜚声震耀当时今焉云亡孰不悼思遥遥闽藩政传永久奕奕宪台名着不朽天台之原考卜维新安此宅兆永裕后人子昻一名崇志累官应天府尹循良恺悌人咸称为长者吏部右侍郎郑君墓志铭杨荣士君子遭时得位才行兼茂克举厥职上无负国家下不负所志人皆仰其存而哀其殁者斯岂多见哉若故通议大夫行在吏部右侍郎郑君盖其人也君讳诚字文实世家建昌之南城髙祖祯仕元为抚州路医学学録曾祖德铭厯彭泽南陵二县典史祖瀚逺以君贵赠吏部右侍郎父守中累封吏部右侍郎妣王氏累封赠淑人君生洪武庚午九月十日自少刻志问学选为邑庠生究春秋之㫖同軰自以为莫及永乐辛卯领乡荐入为太学生夙夜淬砺噐宇日充厯冬官以勤慎自効擢为吏部司务以职克称寻以侍郎师迁荐陞考功员外郎君虽年少居要职𢡟履谦恭事先軰以礼课功责实无所徇人以是多之未㡬丁内艰痛念母疾弗克躬侍汤药哀毁逾礼及葬隂雨不止君号泣吁天天稍霁人以为孝感所致制未终特起改文选员外郎寻转郎中时同官孙英号称狷介少许可以君独加敬让洪熈纪元受诰命荣及二亲宣德丁未归省还朝仍故职庚戌以少师蹇公荐为吏部右侍郎选任精审敷奏详明尤为衆所推宣庙尝召问庶官品级及居职者贤否君厯对称㫖遂受宝帯袭衣之赐今上皇帝嗣位益致公勤虽故旧执贽相见亦却而不纳乡人有为太学生者于公有宿怨及尝受官自谓必见抑君惜其才擢寘五品其所守所行𩔖如此正统壬戍年十一月卒于官自卿士以及仆𨽻莫不嗟惋翌日上闻为之悼惜遣礼部尚书胡公致祭仍命有司治葬事君娶黄氏有淑行初封宜人进淑人子男一曰垕弟来自南城将奉柩归葬于乡某山之原乃以刑部侍郎何君文简所述事行谒拜请铭惟君天性孝友父尝遘足疾继以目眚君忧形于色遍求良医得善药辄附传以归疗之疾遂愈奉继母傅氏淑人不异所生遇诸昆弟及从昆弟俱有恩位臻贵显归拜旧师惟执师弟子礼见其贫厚遗以金缯待僮𨽻亦未尝加以疾声厉色居官二十年小心慎宻始终如一至其寛字和易虚己容人识达政要旁行不流卓卓乎有足称者是不可不铭铭曰麻姑之山秀拥一方下有旴水其流洋洋维水之清维山之英孰其钟之天官亚卿亚卿之生人中褎然师竒其敏友推其先肇自小官荐登显庸弗倨弗随克勤克公勤不自盈公而生明鑑别研媸衡审重轻天子曰嘉是为能臣舆论攸归咸曰伟人生不失荣殁不失哀悠悠逝川去不可回勒此铭辞閟之幽宫惟千百祀令名罔终国子司业呉先生墓志铭杨士竒大学为国家成贤育材为兴治之本所系非细故其师范尤在得人而非道明德立心古人之心知本末之务多士所心敬诚服者不足以称任数十年来称斯任者临川呉先生其卓乎表表者与先生以明正之学惇实之文端厚之行峻洁之操挺然而不拙皜然而不滓其施教必先正本而后循序以达也盖先生自读书乡校已立志不迁家虽窭夙夜勤苦淬励不夺于外物洪武中选乡贡病不果上后入充太学生祭酒司业礼之不与诸生等奉命宣谕武臣云南又閲军士福建时奉㫖出使者所至皆有金币之赠重朝命也先生一豪无所受及归其装不益丝豪维经过山川所作吊古赏胜之诗数十篇耳会试礼部擢第一廷试第四赐进士出身授翰林院编修陞修撰考礼部会试纂修髙皇帝实録书奏赐白金文绮及金织衣修永乐大典为副总裁吏部言国子监阙司业太宗皇帝曰此非可轻受其令祭酒胡俨慎举有学行可为师表者以闻胡公举先生即日授国子司业居无何祭酒有他命自是皆先生总监事时士习日下举者急于进取率不究心经传惟诵习前軰程文以觊侥倖先生革之终日危坐堂上召与讲析义理且説疑诘之使退求诸心庶有自得之益于为文必先义理而后辞采学者始趋实功不事苟得以礼法率其属属官中有不检者数軰不便之相与求先生之短以沮之卒无所得又餙诈以谤之然先生素行孚于外者久谤率不行有以告者先生但自引咎而已以是名益髙而谤者益不容于清议虽𢎞度待物然未尝屈已求合虽是权贵卒不乐之而自信益䔍仁宗皇帝知之有素一日顾士竒曰朕即位以来两京之臣多以序进惟南京呉司业未进葢朕久不见之故忘之耳后三日宫车上宾矣先生为司业十有八年太学生数千人及天下贤士君子皆称呉先生古道呉先生贤师而职铨衡者独若不闻此虽先生之命而益以见其所守且士大夫之重轻于世者亦岂系乎其官之进否也㦲先生笃孝友亲丧哀毁骨立后在太学遇诸生告归省者輙感恸不胜处交友必辅之正道虽迕不避中允李贯故同舍生素相厚实坐累系狱十年家甚贫先生极力赒之且戒其家人有无相共贯竟死狱中而赒其家益勤平素施义𩔖此一日会宴太学得风疾遽革畀归顾其子吾死勿用浮屠老子法治丧不一语及他业事而卒之日家无一緍之储礼部尚书蔚公集衆赙治歛归𦵏先生讳溥字德润号古厓呉氏世业儒其先居临川之种湖曾大父景南大父某父思清赘崇仁章氏遂家崇仁后以先生贵赠其父承德郎国子司业母章氏安人及封其妻郑氏安人子男四与弼与畴与年与性人孙男三先生卒于宣德丙午九月三日春秋六十有四以卒之明年某月日葬崇仁左桥之原先生长士竒二年同官翰林者七年又以同乡相交莫逆后来北京尝主余家共夜坐谈其贫贱时事盖使人耸然起敬而后知其操执峭厉盖天性云无㡬闻其讣余为儒林恸之尝私为作传矣欲书一通寄其子未暇也今与性新除休宁县学训导在北京求予作父墓铭遂损益传文为之志而系以铭曰呜唿先生君子之儒古道之趋古人之徒其存者贞其执者确必有本原用淑来学岂世无人谁与古心呜唿先生足重儒林呜唿先生逝矣不作寒厓古栢髙风凛若子与弼字子传别号康斋天顺改元以髙士徴至京授左春坊左谕德四上疏以疾辞不就进封事十䇿英宗嘉纳之遣行人王惟善送归行状见后明名臣琬琰録卷二十三明名臣琬琰录卷二十四钦定四库全书明名臣琬琰録卷二十四明徐纮撰刑部右侍郎段君墓志铭杨士竒宣德九年二月二十九日刑部右侍郎段君卒于南京家素贫佥都御史呉君敏德既经纪丧事礼部尚书胡公源洁以闻上为悼叹赐祭命有司营葬于是呉君使人北京需葬铭而胡公以属士竒呜唿段君者世所谓仁人君子也又士竒素所交游士竒宜铭按国子司业陈君光世状段之先居南康之建昌世业儒其曾祖元营田郎祖笃修徙呉中父志清又徙常州武进母叶氏君讳民字时举自㓜温重颖敏喜学且其父母惟一子笃意教之故德噐蚤成登永乐甲申进士第为翰林庶吉士时太宗皇帝命礼部翰林院准天经之数选曾棨等二十八人就文渊阁尽出中秘书使进其业旦暮给太官馔又月给膏火之资盖期之于大用而君与曽君祗体上意益励弗懈而文学大进与修永乐大典丁内艰去服阕除刑部山东清吏司主事授承直郎涖官亷慎而明敏克勤恒存哀矜恻怛之心处疑狱必归于厚丽僻者咸以得君为幸踰年扈从赴北京召修四书五经及性理大全书成被重赐复还刑部陞郎中益精狱议尤为尚书所重凡大狱必资君部奏章必厯君閲乃上在刑部八年山东妖妇唐赛儿作乱三司官以纵冦诛诏廷臣简代者共推举君数人授君山东布政司㕘政同举中有畏难者君曰竭诚以共吾职耳何足计利害哉下车敷宣德意整饬纪纲抚绥残氓刬革宿弊政理一新吏民悦戴居三年召同考礼部会试士论服其衡鑑又三年召赴阙命以本官署户部右侍郎之南京是时车驾在北京久南京诸司习于玩愒任钱谷刑名者其务丛脞尤号不治君至躬勤率之莫敢或违始若扞格已而服从咸修其职明年实授本部右侍郎又明年改刑部其振起作新一如户部罪人闻君至皆相庆于狱伸抑疏滞浃旬之间声誉用彰三年以绩最赐诰授嘉议大夫赠其祖若考皆嘉议大夫刑部右侍郎妣李淑人封其母太淑人妻盛淑人初为叅政考满当得诰言于朝愿推以封母从之至是母年将九十得封者再人皆荣之君忽得寒疾数日小差矣将出视事左右谓未可以风曰数百人困坐狱中翘跂待我奈何可自佚哉强出三日疾复作遂亟有问之者荅曰不能报上恩矣如老母何言也遂卒君性至孝初为庶吉士得禄即迎父母就养京师父没后所厯官未尝不奉母以行而曲尽爱敬襟宇清明坦夷表里一致喜怒不形声色当官任事惟义所在不苟逊避与人交久而信卒之日其官属临哭皆哀南京卿大夫之贤者皆走吊哭北京自师傅六卿以下咸寓奠祭君春秋五十有九其子男四实宏安宁孙男二璇玑其葬以卒之岁日附武进先茔之次铭曰仁以及民义以行身其履坦坦其存温温我懐若人于古多有呜唿时举于今曷少亦既乗时曷不永年匪直哀斯而独其亲凡今之人哀此君子士竒之铭亦哀贤友大学士张公墓碑杨溥正统元年秋九月戊戌资善大夫礼部尚书兼华盖殿大学士张公以疾卒于位享年六十有二讣闻朝廷遣官谕祭诏有司营葬如制明年五月一日葬邢台县郭村先茔其子祥以墓碑未有刻文走京师奉礼部尚书胡公状泣拜以请予与公久同僚寀谊不可辞按状公讳瑛字子玉世居顺德之邢台祖和兴父敬德皆乐为善祖妣王氏妣冯氏俱以公贵封赠如秩公自㓜及长丰伟凝俊识者竒之初补弟子员于乡校勉勤问学日有进益同軰咸推让之甫弱冠即以明经领丙子乡荐授陜西宁州学训导调武德卫学训导武臣子弟再调淮安之宿迁县学所至严教条责効生徒多成材者秩满擢吏科给事中稽考铨选封駮章奏克举其职宣宗皇帝为皇太孙时太宗皇帝遴选文儒侍从讲学公实与焉仁宗皇帝登大宝宣宗正位东宫诏陞左春坊左中允又陞左谕德兼洗马宣宗即位首録旧劳陞行在礼部右侍郎宣德改元之三月陞本部左侍郎兼华盖大学士入翰林知制诰明年陞尚书兼职如故修太宗仁宗两朝实録为总裁官既而命涖南京礼部盖以根本之地分理六卿之事必重臣也凡有奏绩当赴京师皆赐玺书以止其行其见委任若此后以父丧归守制宣宗既遣官治𦵏祭仍起复公视事今朝廷于老成人益加倚毘公不起矣呜唿惜哉公于经史善讲解其侍宣宗每于帝王传授心法与夫修齐治平切要之言汉唐以下人君行事可为劝惩者必反覆敷陈之以是日见亲厚先后赐赉攸多当起复入见时宣宗特出御制诗词并緍钱二千锭赐之公退而陈之语人曰古人云稽古之力子亦云然心性寛厚喜愠不见待人接物一以真率为本推让贤能僚寀协和平居嬉嬉然若无所介意临事施设毅然不可夺人以此称道之而亦嘉其遭际之为盛云娶陈氏赐夫人继室郭氏封夫人侧室韩氏曹氏王氏贾氏子男三祥陈出祈郭出裕曹出女二孙男一女二呜唿公以诗书之业起庠校职辅导而居论思位列上卿荣遇四朝儒臣之光显者可谓至矣宜有铭词以昭来世铭曰于昭皇明列圣重熈登崇尔雅千载一时公自学官擢之禁近位至六卿官居二品昔我宣庙育德之初公在左右进説诗书以启以沃岁月滋久恩赉之臻亦既多有飞龙在天风云景从乃登秘阁乃领南宫论思之职礼乐之典任日益亲望日益显两朝德业日月光华纂述之任公实领之旧都金陵根本之地用肃神人惟公之事龙章鳯诰钖𩔖惟均况其禄养上逮乎亲贵富光融宜有始终公则得之世罕其比郭邨之原有髙者坟后来考德眎此刻文国子祭酒胡先生墓碑杨溥正统八年八月二十七日太子宾客国子祭酒兼翰林侍讲致仕胡公頥菴先生卒讣闻诏遣官谕祭命有司营𦵏制得立碑其子昭奉江西㕘政张君居杰所述行状走京师请文余与先生有斯文之谊不可辞先生讳俨字若思世居临江之新淦元末徙南昌先生天资颕悟自㓜好学受经于伯父虞部员外郎汝噐及游乡校从郡中请先軰讲学若书若琴若诗若文皆有传授既长博极羣书至于天文地理律厯医卜皆通其説先軰皆称许之以书经中洪武丁卯乡试第二明年会试中副榜授松江华亭教谕以内艰去丙子改授长垣县上疏乞近便养亲诏许之改饶之余干自是着为令己卯以荐陞安庆桐城令壬午太宗皇帝入正大统闻先生名召试之称㫖特授翰林检讨寻陞侍读直内阁朝廷推恩封其父母妻室永乐甲申陞左春坊谕德兼官如旧是年九月拜国子祭酒庚寅上北征命以祭酒兼侍读掌翰林院事辅导皇太孙监国洪熈春以疾辞加授太子宾客致仕此其厯官也先生筮仕华亭时尚少而能以师道自任劝勉诸生务实学励行检以变浮靡之习日亲讲授每至夜分虽隆冬盛暑不废华亭长者皆称之谓先生必大用其在余干如华亭时士子乐从之成効居多宰桐城以爱民为本凡可使民者以身任之民间积年逋负悉与奏免邑中虎为害伤民物乃斋沐告于神虎遂减迹表朱桐乡墓俾民奉祀尝督漕运次三山值大风雪遇中流有覆舟命仆夫授之活其被溺者三十余人捕蝗途中见饥饿病者悉命里胥扶掖就民舍给以药食是夜大风雨得免暴露存活数百十人入翰林时朝廷选任儒者若江右解大绅胡光大杨士竒金㓜孜永嘉黄宗豫福建杨勉仁一时共事者七人先生在衆人遇有顾问必从容审度而后对未尝以材智先人时论多之及兼宫僚在讲筵凡古今治乱得失必反覆敷陈以图禆益以外艰去诏夺情道过南京见东宫询及民情所对皆切时事为祭酒以身率诸生奉守学规以圗成效一时人材翕然从化朝之公卿大夫咸推敬之时国子生有以故告归者皆坐戌边先生为言其情有可矜乃得免先生虽掌国学朝廷有大制作若纂修太祖皇帝实録及永乐大典天下图志诸书皆为总裁未尝去馆阁令桐城时尝为湖广乡试考官其去取有公论在国学遇太宗皇帝幸太学御彛伦堂赐坐讲经赐赉优厚缙绅荣之此其宦绩也乞致仕赐玺书褒美复其子孙赐宝楮为道里费仍命有司给舟车还先生闲居廿余年日与学者讲求性理之学亲藩礼遇之方岳重臣咸待以师礼而师生未尝一言及私自处甚淡薄岁时仅足衣食尝表许逊韦丹庙请春秋致祭修白鹿书院此其处退闲之有道也先生达于报施之理凡处是非利害可否之间咸审度以求至当惟恐贻患于人羣论中有不合即引退不与辩以故所至能全交此又其守身之概也其为文以理为主不尚辞藻所着有頥菴诗文若干卷行于世考直翁累赠朝议大夫资治少尹国子祭酒兼翰林侍讲妣王氏累赠恭人配张氏累封恭人尝受命妇冠服之赐子男三曰玘早卒曰曰昭女六孙男四諲询讷诜孙女四曾孙男二先生临终命歛以时服尝卜城南悬榻里为寿藏明年闰七月二十五日𦵏之门生杨溥为之铭曰繄古有君子观光于朝为国宾之及老而归仪式后学师道聿尊是为乡先生殁而祭于社噫先生其人也礼部尚书忠安胡公神道碑铭李贤我朝名公鉅卿聪明特达者多矣若噐识宏逺福寿隆长惟武进胡公一人呜唿休哉公讳濙字源洁别号洁菴其先淮安宿迁人有讳蕃者仕刘宋为太子左卫将军迁豫章数传至讳者仕唐为侍御史子常州刺史琼生持因家于常遂为武进人持四世孙曰宿仕宋为枢宻副使宿十一世孙曰中立为常州制置中立生昭公之髙祖也曾祖庸仕元为浙江儒学提举祖祯为常州路医学録考宗仁隠居不仕皆以公贵赠光禄大夫少傅兼太子太师礼部尚书曾祖妣章氏祖妣徐氏妣李氏皆赠一品夫人公生而髪白弥月方黒母梦一僧持花以遗之觉而生公居数日有僧至家索观公见僧即笑僧曰此吾西天髙僧之后身也命我求见以笑为志果然闻者咸惊异之公自㓜端重不好嬉戯弱冠入邑庠洪武中领乡荐登庚辰进士第授兵科给事中寻迁右给事中公勤识大体士林誉之太宗文皇帝入正大统公供职如旧永乐改元材以奏对称㫖陞户科都给事中丁亥上察近侍中惟公忠实可託遂命公廵游天下以访异人为名实察人心向背时御制性理大全为善隂隲孝顺事实书成俾公以此劝励天下以故虽穷乡下邑轨迹无不到在湖广间最久丙申秋还朝丁内艰乞终制不允寻进礼部左侍而明年往廵江浙诸州授嘉议大夫癸丑复自均襄还朝车驾亲征北方驻跸宣府公驰谒行在所上卧不出闻公至喜而起且慰劳之曰卿驱驰良苦赐坐与语凡所厯山川道里郡邑丰啬民情休戚以至所闻所见保国安民之事悉为陈説上欣然纳之向所疑虑者至是皆释比退漏下四鼓先是仁宗皇帝为太子监国时飞语上闻文庙属公徃察之公至以所见七事皆诚敬孝谨宻疏以闻上覧之大悦自是不复疑仁宗嗣位特赐诰命授正议大夫资治尹已而闻公曾有宻疏疑之乃转太子宾客兼国子祭酒之官南京未㡬閲章奏见公所上宻疏深嘉其忠方议重用之而龙驭上宾矣宣宗皇帝即位复礼部左侍郎兼职如故洪熈乙巳冬公自南京来朝上素重公及见入顾问良久即留任行在礼部事宣德改元春进尚书是岁秋汉王谋叛事觉公赞上亲征事平公受赏赉甚厚复给叛者家属四人丁未赐诰命授资善大夫复赐近第一区于长安右门外给阍者二人戊申上嘉公忠勤特赐银章四其二曰文恭世家曰清和恭靖盖深嘉美之也寻以公生辰赐宴于其第秋八月公扈从廵边至会州而还己酉命兼詹事府事夏五月扈从北廵时常民有豪横者既抵于法悉以田宅赐公辛亥命兼行在户部事圣节御制诗一章赐公及蹇忠定杨文贞文敏三公且曰朕茂膺天眷惟尔四人赞翼之功因赐宴尽醉而罢新建礼部成命光禄设宴勲戚公卿皆往贺公以为盛事立石㕔事之右倚任益隆每燕见上虚心问曰卿有何言得其章奏即施行之时有芝产于公署人以为公和气所召今上皇帝践阼亦惟图任旧人待公宠厚凡军国重务皆与闻加授资德大夫正治上卿每考绩必有赉予甲子以年至七十上章乞致仕上以公精力未衰慰勉留之己巳上亲征北方命公留守京师秋八月进太子太傅阶荣禄大夫景泰初赐诰命辛未春公因灾异数见乞放免以回天意不许寻进少师壬申兼太子太师二俸兼支公固辞一俸癸酉复赐诰命进阶光禄大夫自后每岁引年乞归皆不许丙子复因灾变乞赐罢黜亦不许时公年八十二忽疾作艰于歩履明年皇上复位公喜不胜自扶疾入朝而筋力不可强矣遂乞谢事且辞师傅二职上方重用耆旧悯其老皆从之陛辞赐白金宝镪金织袭衣给驿舟以归复赐玺书有卿宅心允臧处事惟慎虽经变故无改厥常之谕归之日乡人老穉聚观者以亿万计公陈所受赐于堂感激泣下遣冢子长宁诣阙申谢上念公厯事累朝遂官长宁为锦衣卫世袭镇抚俾归终养公之弟克恭克宁克诚时年皆七十余苍颜白髪燕乐于一堂遂扁曰寿恺优游桑梓者七年疾复作召诸子前曰尔軰图报国恩勿坠家声遂瞑目而逝天顺七年八月八日也享年八十有九终之日常州守卓天钖梦公来辞已而闻终大以为异讣闻上为之震悼赠太保谥忠安遣官谕祭于其家复令有司营𦵏事恩荣始终世莫与比公为人平易寛和亷静寡慾自奉澹薄起居有常居官敬慎一毫不苟厯事四圣无纎毫过举蔚然为一代名臣立朝㡬六十年荐㧞士𩔖甚多十知春闱贡举天下之士尽出其门平居未尝疾言遽色虽庸夫孺子亦知其为长者暇则手不释卷喜为诗文晚年誉望益尊其酬应愈剧曾不厌倦所着有芝轩集若干卷又尝辑録医药经验者曰卫生易简方经进又有律身规鑑俱行于世公配范氏早卒累赠夫人继张氏累封夫人子男四人长曰谼即长宁居母丧庐墓有司闻于朝旌其门曰孝子次以武举得官没于王事次豅锦衣卫指挥佥事次女三孙男一曾孙男一铭曰大明盛时有臣胡公从容其间以笃其忠始为夕郎乃教胄子舆论攸归多士咸喜作宾春宫遂长春官列圣倚之四海乂安国之老成进位师傅温恭维人翊我皇度公在朝廷六十春秋禄位优游莫之匹休公身虽亡中有不死懿行崇功昭彼信史皇恤耆英旷典是承隧道有碑儒臣刻铭河南左布政使李公墓碑铭钱干太宗文皇帝入正大统首下明诏搜扬侧陋思得天下材智之士以共新治道而尤向用儒术永乐甲申廷试取士四百七十二人在位二十二年凡以科取士而咸称是科得人为最盛河南布政使司左布政使李公昌祺其一焉公少负材噐志于用世繇郡学生以明经取进士第简入翰林为庶吉士性素介特至是益自检饬达官势人未尝谒之私第会修永乐大典礼部奉诏选中外文学之士以备纂修公在选中例凡经传子史下及稗官小説悉在収録与同事者僻书疑事有所未通质之于公多以实归推其该博精力倍人辰入酉出编摩不少懈退复以其余力𤼵为诗文应人之所求者皆典瞻非苟作隠然声闻馆阁间书进被宴赉擢为礼部主客司郎中部凡四司主客视他司最繁剧官难其人公以明敏济之不怠剸治其间庭无留事退视其私一室枵然无长物俸不足以供费泰然不以屑其意坚苦砺节时流少与为比尚书吕震有巧佞材倚被主知狠愎自用专以严惮下人羣吏莫敢仰视慢易僚佐少忤其意者輙中伤之衆皆侧目而待公特异有所承禀色词俱温始终不少衰驾幸北京仁宗以皇太子监国两命权知部事行在吏部奏藩宪员阙太宗命简两京朝有材望者补之仁宗举公等若干人应诏宴于礼部予道里费至则陞为广西左布政使朝野荣之广西地极南徼谿洞猺獠时出摽掠边氓苦之公至而威望凛然徂伏深阻不复出为民患境内宴安政务修举寻丁外艰去官吏民皆追思之服除入觐仁宗在位言于朝曰此佳士良不易得在列竦聼退而相与嘉叹不已先是河南连岁旱蝗民多死徙太宗震怒被灾郡县有司不以上闻者悉逮寘于法思得人以抚安其民改公徃涖河南被命即就道既至宣布主恩疏滞举废捄灾䘏患悯困穷绳豪猾去贪残方岳之政所当举者悉尽心焉质明起视事日入方息居数月政化大行声绩茂着复丁内艰归服丧河南荐饥本司累奏起公治之宣宗命夺丧乗传赴官为治如初勤劳倍之因感风疾往往增剧不待引年坚乞致其仕诏报可之归而先庐仅庇风雨服食清约如寒士伏腊不克处之裕如居虽宻迩郡城足迹未尝至公府守长于政务有所咨决极言无隠因其言民隂受其惠者居多病间輙书不去手吟咏自娯逺近有求支应之不倦一日疾革遗训二子惟以力学修身为言余无他语翛然而逝时盖景泰壬申三月二十五日距生洪武丙辰六月二十六日寿七十有五岁公讳祯昌祺字也侨菴白衣山人运甓居士其号也李八世家金陵宋南渡有讳义者仕为郎中扈从隆祐太后南上留居吉水之乌江元时讳某者乌江徙居郡城之吉阳门又徙今之螺川巷为庐陵人曾大父道华大父充国皆隠不仕而以行义称父伯䕫力学工诗名闻当时母刘氏公生资禀英悟早即嗜学成童属对赋诗语出惊人弱冠为文藻思溢出蔚有老气不惟一时材俊若礼部侍郎曾公子启軰相与颉颃名声不相上下乡之老成人亦皆骇其文识谓必显于世平生所着诗文有稿若干卷藏于家平居孝弟友顺出于天性恤孤赴难皆尽其力元配艾氏继配刘氏子二人长宣次定孙男五女六墓在县之紫云山招义院之西从先兆也定奉事状来谒铭以刻诸墓隧之碑于乎昔之所谓大臣者委身徇国夙夜忧勤以任天下之重遑恤其私故宋杜正献公身至大拜归老无屋以居寓于南京驿舍范文正公晚叅大政妻子仅给衣食至其殁也家无以为丧公任牧伯身宠家温固其宜也而乃俛尽厥职空乏以终其身所谓贵而能贫揆之二公夫何愧哉眡彼顾利冒耻不为公议之所容者其贤不肖何如哉因定之请论次公之里系官阀蹈履之详为铭以刻诸贞石又何媿词铭曰圣明御极宵旰得士天心纯佑俊人云萃奋庸于朝布列有位効其智能称厥任使公起茂科立跻显仕两殿大藩所至称治去其烦苛涖以简易招徕罢氓奠安田里震叠逺夷绥靖边鄙惠洽羣黎威惮徤吏威惠并施本仁辅义夙夜孜孜弼成化理先民有云国之利器牖下告终得正而逝螭蟠丰碑表厥墓隧昭其民庸垂示永世镇江府同知陈公墓志铭朱与言公讳谔字克忠少字一谔姓陈氏世居畨禺曾大父讳中奉宋季为亷访使按山东有能声大父讳照卿乐善好义隐居田里势利澹然邑人敬慕有贫者輙捐已赈贷事弗平者咸质之退无怨言颇有陈太丘王彦方风父讳以惠博通经史兼通内典而精于医治疾如神弗图报于人人多徳之国初海内甫平乃退耕田野无复仕进心惟笃义方之教配杜氏生四子其次公也公自㓜性敏洎长逊志笃学而识见逈出流軰读书过目成诵辞藻英发卓有古作者气格以惠公尝曰吾子谔器宇不凡他日必大吾门也弱冠㳺广郡庠受业于永嘉陈先生门益自奋励冀以成父志先生深器之永乐六年戊子以书经领荐卒业于太学纳交名流以宏所藴用志愈笃声誉籍籍遂闻于朝八年庚寅夏五月超擢刑科给事中介然自守遇事刚果劾奏豪强不避权要尝奏事声响甚大听者凛然上令饿之数日奏对如前乃曰是天生也每见唿为大声秀才云尝以直谏致逆鳞之怒命为坎奉天门外瘗之七日不死遂释还职未久陞吏科都谏一日率同列奏事忤上上怒落职罚令修葺象房同事者先治完降职去公贫不能倩人乃力自为值驾至观象问治屋者谁也公前俯伏陈其故上念其直且怜其贫寻命复官由是击搏愈甚朝廷肃然而上亦屡有付託委任之意焉九年辛卯九月奉使云南公干还朝即命署通政司事癸巳春三月也逾年署应天府未几又署刑部事所至克举厥职凡百施为悉中肯綮十四年丙申夏又转鸿胪寺亦署事也明年冬又改署工部事歴履声蹟视前有加不四年而转署三五公才皆足膺之为无忝焉至是陞授顺天府府尹治同三辅政尚严明有汉张赵风吏畏其威民怀其惠歌诵兴焉尝出行转城阳处冲皇太子驾太子怒诉上上曰陈府尹是我父母官竟不问其见重有如此己亥四月癸巳有白乌乳公庭槐公表而献之上喜赐金帛有加廷臣称贺时有白乌之颂既而执政出公为湖广按察使论者以白乌虽为国上瑞而亦公外补之兆也歴三载刑政肃清一道无寃狱亦无寃民前宪使孟公督营造公成之民不苦劳事易以集将代朝廷命之部侍郎师公有事湖广刘公督军公严号令秌毫无犯民得按堵既平奏最改山西公至一以治湖湘者治之洪熈改元封建亲藩选辅导之职廷臣推公重厚老成才徳兼备足副简畀遂授荆府长史先是公因忤亲王贬知浙江海盐知县一日问左右大声官人何在此人宜复为辅导使人得易闻过至是因有是命降勅曰朝廷建诸子以藩屏国家必选贤能端正之士为之辅长史其首也所以赞其徳义治其政令尤为得贤乃足以克副简畀尔浙江海盐县知县陈谔自给事廷陛擢尹京府职司风纪敭歴有年兹持受尔奉议大夫荆府长史汉之河涧东平饬躬励行令闻长世固王之能自修亦必辅导有其人焉尔宜勉之王有无穷之美尔亦有称于世时改元正月也公至左右匡辅殚心竭诚多补益初命下人为公惧賛理有方率尔于善益副上付託之重䝉赐忠良鲠直四大字以宠异之既而封赠其父如已官母杜氏为宜人配萧氏封如母宣徳三年丁母忧还哀毁甚至郡人素服公刚直有屈者来白公公语诸当道皆伸之服阕复为长史与王不协遂除镇江府同知时户部侍郎周公忱督漕于淮以公亷介有为檄修陂圩岸相方设宜随事就绪及郡之山川社稷坛壝学校斋堂殿庑咸大而新之成绩皆歴有纪未满考以年耄乞归不许欲径挂冠镇民遮留弗得行及章屡上乃允命兵部拨夫𨽻送逾两期以疾终时正统九年甲子三月二十三日距公生洪武十年丁巳十有一月初十日春秋六十有八矣越明年乙丑十二月二十二日将奉柩塟于番禺永泰乡白云山栎木坑酉辛向之原适予以赐归吉州其孤郡庠生纶以其郡人都御史罗公亨信所为状请铭志石用垂不朽予与公同时官于朝知公独深义不可辞呜唿公以豪杰之才正大之学歴仕四朝懋着劳绩眷顾之恩有隆无替英风义气足以亷顽而立懦求之古人无愧也顾世之才徳节操有如公者能几何人哉公二子长经次纶即求铭者铭曰亹亹克忠才徳通敏出仕明时持身端谨擢君近侍职列禁垣劾奏严宻受知帝尊经署大政殚心制治荣迁京尹操法循理进献祯瑞加秩赐金两居总宪刑㣲惟矜部邑澄清纲维振肃藩辅既迁转导忠告志存忠良行有鲠直勲烈流闻千祀弗息引年上疏致政荣归优㳺暮景山谷增辉同仕四朝衆称特达令闻彰彰威望日赫令终夀考安顺荣光于乎克忠殁也不忘南雄府知府刘君言行录杨亷刘实字嘉秀江西安福人进士歴仕宣徳天顺间终南雄知府卒年六十六嘉秀来京师课绩不投足于达官贵人之门自陈其才薄亲老乞授教职以自便自通判而视教职其位之崇卑秩之厚薄固然不俟矣乃欲辞此以居彼是岂利于富贵者之所能为哉会有诏㫖省涤庶官中外执事之臣以冗退者累千百嘉秀自谓必得所欲迺复有金华之命岂不以其才足以为治长民非典教之职所能尽欤今嘉秀辞之既敏朝廷留之益固其犹有古之风与嘉秀出判郡事三年不以妻子随不与流軰伍亷介之操绰有声称君授官金华府通判郡赋以旱岁逋不能完民或鬻子女以足数奏寛贷之又赎还其子女督赋至浦江其丞王韶君乡友也具盘馔甖菹诣馆馈君君谢弗纳坐郡治公务有间辄探案间经史閲之视事乃掩卷已则复然郡僚或窃笑之不为改郡中颜孝子宗泽吕东莱祠墓汲汲修葺郑义门合㸑世久渐不能自给又买马出丁供山西驿以君言得免役南京乡闱校文给帷幙衾褥遂以为赆旧常然也君却还之丁母忧庐墓蔬食以终丧擢顺天府治中民馈送鵞不受委而去君纵之门外景泰中召修宋元史于东阁笔削任心无所咨承屈逊见所修不合己意笑声彻阙陛间闻者惊愕相戒勿以藁示君擢知南雄府府为江广要路商税鉅万官于是者鲜不盈餍推其余以待过客亦无或觖望君至存税之一二以缮郡学补张九龄大廋岭松而已末数月中贵使岭外至南安先遣骑来南雄视供帐不如昔所闻君又与骑抗礼不假借一辞骑驰还南安明日从中贵至入驿与诸衆骑弓劒罗立左右郡僚庭叅毕趋出独留君诘以慢已共苛辱之庭中轰然南雄民自驿门外争走入为君谢过以身翼蔽遂以君出中贵见君得民心徐问知其平素欲召释前憾君不复徃中贵去至韶韶人为言南雄守驿书言公矣中贵乃亦以驿马兼程疾驰先闻逮君至京入见具言臣从官三十年不以妻自随餐粗衣敝欲为国家爱养所部不忍劳费之以是触忤天使无所迯罪上霁威听其言不复更穷治狱事得释有日矣以病卒赞曰予闻安成大夫士云君喜着书尤用意春秋中夜有得蹴童子然灯起书之如获至宝斯可谓慕学矣而其所行与古亷吏范丹尘甑何相异学而知行之诚难能也然以是律己可尔以是求合于涂之人欲与已不龃龉岂可得乎位至郡太守全而归之其託鑑于圣明为幸已多矣惟公躬过人之操履立絶俗之仪矩利诱之而不回势惕之而不沮南雄知府刘实其亷足尚也安庆知府周公行状李贤公讳济字大亨世家洛阳曽大父讳文质大父讳诚之俱隐徳不仕父讳礼以不羁之才逺涉江湖间公既冠永乐丁亥春自入郡庠为弟子员博学强记因读论语至父母在不逺游章味定省矌而音问疎之语愀然不乐曰父在数千里之外几星周矣若之何而不徃省乎即弃学徒歩以徃再越月抵闽适遘疾已危一见公遂愈乃奉以归复入学曰方寸定矣于是刻苦不知寒暑者累年遂领河南甲午乡荐赴太学学业大进寻歴事乌台会蠡县豪民殴人至死赂同行証一老人已问未决公讯其情有疑既二日乃得豪民状遂出老人阖院异之闻于都堂自后狱有疑咸委公无不得其情适有中官陈姓者宣庙极宠之因有过大怒送院鞫之御史严继先軰莫测上意咸避之公曰何以避为立讯成狱都御史刘观由此注意于公会御史缺员以公属吏部补之公以目疾不就宣徳戊辰夏遂除江西都司断事初狱有轻重惟都指挥是决公曰此吾职也彼何与焉虽盛怒执愈坚既久服其公反加礼唿为大兄藩臬鉅公由是皆重之癸亥春以父丧去位居家不作佛事一从文公家礼乡人咎之谢曰仆儒者流安敢从佛因叹曰昔程子之贤亦不能化况我軰乎服阕调湖广都司正统改元秋用当道者荐拜监察御史立朝有蹇谔风士大夫为之改观二年冬镇大同中官郭姓者以豪横状闻于朝廷勅一御史往亷之先徃者不得其情复以公往乃微行代负刍者入其宅尽得违法状朝廷嘉之明年春御史出巡宣府者以边情剧不能处分遂自经欲遣能者咸曰非公不可公既至边将为之敛迹边务一清四年夏以母丧还家躬修茔域见艮方多砖公曰此必古者不封之墓即掩之因増土数尺是夜梦一老人衣冠甚伟揖谢曰感公修吾宅问其名曰乖厓也既觉悟曰乖厓乃张咏之号已而考之实塟其地公之诚能感鬼神如此七年春服除复受命往巡西蜀威州土官董敏王允讐杀累年不解势愈大朝廷勅公率方镇兵数千至其境公曰朝廷本意欲安之抚之不服然后加兵未晚也吾不忍其肝脑涂地乃令人赍榜于各寨宣布朝廷恩威且曰从抚者即无罪允读其榜沉思之书囮字于榜尾令持还衆不解其意公曰此非难见囮者诱禽鸟之媒也意谓诱而杀之耳复释此意示以诚信允大惊曰非凡御史也即投服以马数十令子弟入贡赎罪敏亦媿服一方遂安朝廷嘉劳之十年秋复巡凤阳逢岁歉民多窘于食公叹曰此地民饥我饥之也辄开仓赈之然后闻于朝有司危之公曰以此得罪甘心焉若俟报何啻穿井以沃焦釡民頼全活者数十万竣事会安庆以人民饥食流离闻耳报无贤守之故于是大臣咸推公十一年夏出守安庆公驰至视篆之明日召阖郡老父问其故皆流涕曰此处三岁不熟矣以子女易食满载而南者无虚日公即分命止其舟借漕运粮以济之子女得存者不下万余连章恳陈岁荒民流之故复乞停税朝廷俱从之首访余忠宣公祠已毁矣公叹曰余公昔镇安庆保孤城于七年之久仗义死节有功于名教今乃无祠非缺典乎遂与僚属各捐俸立祠民之乐从者甚衆俗尚奢亲没不塟者数百家女聘未归者千余家公乃出令示期违者罚之贫者助之不两月无留焉闽中冦起天下骚动安庆贫民亦欲乘机乃聚衆强取富民粟富民以盗讼于公公曰此非盗也乃贫耳即碎其状晓于贫民曰得其谷者报以数吾代偿之贫民闻之感愧遂解散暇则集职行録以騐为政之得失栉垢爬痒务苏其困民頼之如父母焉工部尚书周公忱巡抚诸郡独虑安庆岁必数至为综理自公下车之后曰吾无安庆之忧矣在任三年以疾卒六县之民为之罢市巷哭若亲丧愿扶柩至洛阳者数十人视古之循吏亦何愧焉公为人谦恭不立厓岸外和内刚事上接下交友无不得其懽心风流醖借善记子籍凡事必究其出处虽隐僻事亦精到喜清谈遇知己对酒达旦不寐人论文或忽公诘之即窘复为开之识量过人能用其智真所谓豪杰之士也生于洪武丙寅卒于正统己巳寿六十有四配封氏子一人端仪用有司举为陜西狄道县丞景泰改元端仪塟公于邙山骆驼峯之阳从先兆也谨状河南府知府李君墓志杨士竒先皇帝临御宵肝劳勤图惟安民之道简求贤俊任之牧守迺宣徳五年命监察御史李骥为河南知府赐之玺书命去民所恶而与其所欲河南地大务殷其民数困于旱涝又压于亲藩之重其嬖近及将校怙势厉民民不胜弊李君至辛勤信诎起仆濡藁实虚而正纲纪明宪度民始有苏息意而向之为厉者不得纵肆咸不惬志相率假亲藩势以摧君朝廷闻之悉捕假势者寘诸法君政治益行中贵人过洛阳有过取县帑白金去者君闻之遣吏驰追索之中贵人知君遣追侻首探怀中出以归之黙不敢一语在郡兴学礼贤均赋役弭盗贼咸尽心焉致勤职事率昧爽坐公堂或日中昃不暇食郡尝大疫捐俸市药以济民尝大旱躬祷嵩岳雨随降霑足所治一州十三邑吏惮其情民得其惠邻郡民有争讼不平率走庭下求直为河南六年卒卒之日其僚属及民耆老哀之如丧亲戚古所称良二千石君其人哉君讳骥字尚徳生六岁而孤自㓜知务学谨言行见重于师友治诗经中山东乡试为太学生洪武丙子车驾临太学亲㧞生徒十八人为给事中君与焉授户科奏罗闗市检察商税苛细之弊居无几坐累免官后用荐起知新乡县为之有方虽时供亿繁而民无忧招徕流亡数千户咸俾得所丁内艰去民犹数诣上官乞奏留君不报服阕改知东安县招抚流亡如新乡劝课农桑凡民所未便者悉奏除之县多狼尝噬寡妇子寡妇䜣于君君反躬自责白寡妇寃于城隍神翌日噬所有死狼云廷臣交奏君治行召为刑部浙江司郎中议狱平恕尝上疏言崇教化重农桑育贤才选守令惜民力恤军士汰冗官养亷能抑侍进简马政通钞法等十四事多见采纳在刑部三年又坐累谪戍边仁庙嗣位下诏求贤近臣奏举君召为贵州道监察御史益自奋振举风纪慷慨持论未尝以讦为直常陈事务十事皆嘉纳之巡歴所至斥姦贪奖贤能人用説服驭下以简居官稍暇手不释书册堂室至廪庾率掲铭以自惊所用物虽几杖之㣲必取正直不可以茍在河南于治之后堂植梅竹松恒退食其中名堂曰四友其一君自谓也一日宴宾客堂中谈笑之顷奄卒正统元年六月二十七日也春秋七十其先世居青州业儒后徙兖之郯城曽大父绍宗大父辉祖父寿康母朱氏以君贵赠父监察御史母孺人封妻刘氏孺人子男五长僯长垣县儒学教谕次杰英辅恭孙男二兴道兴邦士竒与君同朝素熟君徳善于江陵杨公𢎞济江陵公尝为君着传至是又道僯求为墓文嗟乎李君外严重而内明恕处也孝于亲惇于乡仕也所歴劳绩焯着而氷蘖之操夷险不贰尝自号复一贞士考其平生隐显穷达履之正执之固所云贞者不其然哉故特为之表明名臣琬琰録卷二十四