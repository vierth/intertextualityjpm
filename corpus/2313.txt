河南先生文集河南先生文集墓志铭太常博士尹君墓志铭君讳源字子渐姓尹氏与其弟洙师鲁俱有名于当世其论议文章博学强记皆有以过人而师鲁好辨果于有爲子渐爲人刚简不矜饰能自晦藏与人居久而莫知至其一有所发则人必惊伏其视世事若不干其意已而搉其情伪计其成败后多如其言其性不能容常人而善与人交久而益笃自天圣明道之间予与其兄弟交其得于子渐者如此其曾祖讳谊赠光禄少卿祖讳文化官至都官郞中赠刑部侍郞父讳仲宣官至虞部员外郞赠工部郞中子渐初以祖廕补三班借职稍迁左班殿直天圣八年举进士及第爲奉礼郞累迁太常博士历知芮城河阳二县佥署孟州判官事又知新郑县通判泾州庆州知怀州以庆历五年三月十四日卒于官赵元昊冦邉围定州堡大将葛怀敏发泾原兵救之君遗怀敏书曰贼举其国而来其利不在城堡而兵法有不得而救者且吾军畏法见敌必赴而不计利害此其所以数败也宐驻兵瓦亭见利而后动怀敏不能用其言遂以败死刘涣知沧州杖一卒不服涣命斩之以闻坐专杀降知密州君上书爲涣论得复知沧州范文正公常荐君材可以居馆阁召试不用遂知怀州至期月大治是时天子用范文正公与今观文殿学士富公武康军节度使韩公欲更置天下事而权倖小人不便三公皆罢去而师鲁与时贤士多被诬枉得罪君叹息忧悲发愤以谓生可厌而死可乐也往往被酒哀歌泣下朋友皆窃怪之已而以疾卒享年五十至和元年十有二月十三日其子材葬君于河南府寿安县甘泉鄕龙洲里其平时所爲文章六十篇皆行于世男四人曰材植机杼呜唿师鲁常劳其智于事物而卒蹈忧患以竆死若子渐者旷然不有累其心而无所屈其志然其寿考近以不长岂其所谓短长得失者皆非此之谓欤其所以然者不可得而知欤铭曰有韫于中不以施一愤乐死其如归岂其志之将衰不然世果可嫉其如斯故河南尹君墓志铭韩琦河南尹君名朴字处厚师鲁之长子也幼博学能文通春秋知古今议论根蔕经史明白是非虽先达父友皆竦然屈服不敢以齿少遇之师鲁高文大节当世师仰居家未尝不以古圣贤之道诲其子弟故处厚不独天性超绝以承父之教薫炙渐渍而至于大成焉尝一举进士误爲有司所绌反笑曰是岂足以䀆吾才邪师鲁勉以应制举于是所记益广所学益㴱师鲁每叹曰吾道之克传吾门之所寄在此儿也庆历中余与今枢密副使田公元均奉诏宣抚陜西时缙绅草泽上书以方略言者数百人余请田公第其高下而独取布衣赵仁济者爲第一然恠其所论特奇疑非仁济言旣而知处厚代爲之田公惊而谓余曰尹氏有子矣尹氏有子矣自是余尝称于公卿间谓其学必能继师鲁其才必爲朝廷所用不幸年二十五而亾良可哀已师鲁讳洙官至起居舍人直龙图阁以䜛贬崇信军节度副使未起而卒处厚娶王氏再娶宗氏一男曰焕一女尚幼处厚将从师鲁之丧葬于缑氏也其从弟材来吿曰伯父以公之知处厚也尝属材曰异日当请铭于公今葬矣敢以伯父之言吿乃爲铭曰惟寿惟夭达者一焉愚寿而灭贤夭而传呜唿处厚孰短孰延吾疑祸福不主于天恶兮不折善兮不年天果主邪胡爲而然尹判官墓志范纯仁君姓尹氏讳字嗣复师鲁第三子也师鲁讳洙师鲁其字也以道德文章名重天下天下之人识与不识皆称曰师鲁自大父以上官讳族系韩魏公表师鲁之墓书之详矣庆历七年先君文正公守南阳时予侍行师鲁自郧鄕舆疾而来託先公以后事予得省疾于卧内见婴儿扶床方二三岁睂宇秀爽师鲁指谓予曰此吾儿也予始识君而其神俊异常又念师鲁之积善必谓其远大不可量也后十二年方见于许昌方十五岁举止谈论已如成人予自谓所期果不妄矣又十六年忽闻君之讣惊汉自失迺知天理人事之难必而心㴱痛大贤之失其后也君以翰林诸公荐名臣之后特恩补太庙斋郞年未应调魏公奏爲相州安阳县主簿黠吏易君少而爲姦君得其情皆按以法一邑惊服魏公鎭大名复辟监仓草塲秩满调泗州观察判官未行以熙宁八年六月十四日卒于许昌之长葛县享年三十有一君天资英爽读书一览辄不忘未冠已与老成长者游爲文章下笔即成不加点窜善谈论有时扬㩁古今一坐皆倾英宗初即位魏公以顾命元勲求解机务上不之许魏公未敢坚去君上书于魏公曰功成身退乃天之道公今眷眷君臣之契不忍诀去而久持大权䜛嫉者衆将有媒孽之巧伺隙而进一旦祸机濳发令名不终则公将噬脐悔何及也魏公嗟赏之曰眞有父风后魏公得请外鎭葢用其言性至孝十岁持母丧哀棘如礼见者嗟叹爲人眞率不事矫饰于财利爵禄未尝屑意待人无城府受朋友规切竦然听从朋友之过亦必忠告人有厄竆务竭力拯救以是人乐与之游当官论事直伸其理未尝少屈相守尚威严事有不便他吏不敢白君曰茍容畏事以遂上官之失岂士人之行耶独徃辩正其事守亦纳之更爲荐举公卿大夫荐其才者凡十余人娶李氏予舅氏司农少卿讳禹卿之女生一子照尚幼其犹子焕奉君之丧以元丰七年正月二十一日葬于河南府寿安县甘泉鄕龛涧里先营之次而求铭于予爲之铭曰骐骥爲驹骨相不羣豫章发地势凌青云嗣复在幼星眸贝齿爽如秋隼一翥千里未冠能文摆落尘腐大节可观不屑细故才长命短器远位跼欲奋而萎壮年就木秀而不实圣人有言积善余庆经岂徒云君躳弗蒙宐在后昆勒辞于石终古其存河南先生文集序尹师鲁河南集序高平范仲淹予观尧典舜歌而下文章之作醇醨迭变人贾侣乎惟抑末扬本去郑复雅左右圣人之道者难之近则唐正元元和之间韩退之主盟于文而古道最盛懿僖以降寖及五代其体薄弱皇朝柳仲涂起而麾之髦俊率从焉仲涂门人能师经探道有文于天下者多矣洎扬大年以应用之才独歩当世学者刻辞镂意有希髣髴未暇及古也其间甚者专事藻饰破碎大雅反谓古道不适于用废而弗学者久之洛阳尹师鲁少有高识不逐时辈从穆伯长游力爲古文而师鲁㴱于春秋故其文谨严辞约而理精章奏疏议大见风采士林方耸慕焉遽得欧阳永叔从而大振之由是天下之文一变而其㴱有功于道欤师鲁天圣二年登进士第后中拔萃科从事于西都时洛守王文正沂公暨王文康公并加礼遇遂引荐于朝寘之文馆寻以论事切直贬监郢州市征后起爲陜西经略判官屡更邉任迁起居舍人直龙图阁知潞州以前守平凉日贷公食钱于将佐议者不以情复贬汉东节度副使岁余监均州市征予方守南阳郡一旦师鲁舁疾而来相见累日无一言及后事家人问之不荅予即告之曰师鲁之行将与韩公稚圭欧阳永叔述之以贻后代君家虽贫共当捐俸以资之君其端心靖神无或后忧师鲁举手曰公言䀆矣我不复云翌日徃视之不获见传言曰已别矣遂隐机而卒故人诸生聚而泣之且叹其精明如是刚决如是死生不能乱其心可不谓正乎死而不失其正君子何少哉师鲁之才之行与其履历则百永叔爲之墓詺稚圭爲之墓表此不载噫师鲁有心于时而多难不寿所爲文章亦未尝编次惟先传于人者索而类之成十卷亦足见其志也故序之河南先生文集目録河南先生文集总目卷一皇雅律诗卷二杂拟卷三杂文卷四记卷五序卷六书启卷七书启卷八书启卷九书启卷十书启卷十一书启卷十二行状碑卷十三表碣述志铭卷十四志铭卷十五志铭卷十六志铭卷十七志铭祭文卷十八表疏卷十九札子卷二十奏状卷二十一奏状卷二十二奏状卷二十三奏议卷二十四申状卷二十五申状卷二十六五代春秋卷二十七五代春秋卷二十八附录河南先生文集总目河南先生文集祭文祭龙图尹公师鲁文韩琦维庆历七年某月某朔某日具官某谨以清酌庶羞之奠致祭于故龙图舍人尹君师鲁之灵呜唿师鲁惟君之生天与英奇如鑑之明无隐不窥如材之美无用不宐仁义之勇过于虎罴疑昧之决审乎蓍龟首倡古文三代是追学者翕从圣道乃夷名重天下无人不知知之㴱者非余而谁伊昔夏人扰于西垂余忝兵任君实同之周旋塞上余徃君随昼筹夜画忍睡忍饥星霜矢石劳苦艰巇凢四五年心惫形羸退而视君志不少衰上嘉君勤进督渭师怀敏之后破坏创痍君能䀆力补缀撑持曰兵曰民以治以绥如得父母衆心熈熈保邉务实耻于妄爲不合小人乃启祸基易庆晋潞奔命何疲输忠抗论伺者乘危君前在渭属防秋时以公廨缗货其偏裨俾偿宿负干典彝月取其俸送官勿亏且责効命投死无疑职此抵罪窜斥流离衆谓之冤君甘如饴自随徙均帝方念兹柰何竆山感疾无医君决不起指邓而驰范公大贤来託孤遗谓无怛化言色怡怡忽整衣冠盥涤庄祇慿几而逝衆皆叹悲范公之书其说如斯呜唿哀哉彼仓㝠㝠莫可究推贤者胡恶动与屯其不肖胡佑坐来福禧以道而屯死爲人思以幸而福生爲人嗤在君所得何必期頥呜唿哀哉余之与君义虽朋执情则埙箎葬不执绋奠不捧巵使我大恨痛切肝脾徒慿薄祭一写哀辞琴不鼔矣呜唿子期尚飨祭尹师鲁舍人文范仲淹维庆历七年四月十一日具位某谨致祭于故龙图舍人师鲁之灵呜唿天生师鲁有益当世爲学之初时文方丽子师何人独有古意韩柳宗经班马序事衆莫子知子特弗移是非迺定英俊廼随圣朝之文与唐等夷繄子之功多士所推堂堂沂公延于幕中矫矫文康荐于四聪自玆登瀛坐扬清风举止甚直议论必公人事多故迁謪羇旅子行其志曾不爲苦才弗可掩起于贬所徃贰经略屡典藩府自谓功名如芥可取黒白太明吏议横生斥于散地頽然不争惟曰我咎匪由人倾天意已囘吉宐大来于何感疾益重其灾隐几澄神而已焉哉呜唿人皆有死子死特异神不惑乱言皆名理能齐死生信有人矣呜唿与子往还抑亦有年今见其终益知子贤故友门人泣涟涟哀哉哭尹舍人词富弼亾友河南尹洙字师鲁尝爲起居舍人直龙图阁知渭州乙酉岁谪官汉东未几稍迁于均疾且革访医南阳以託范公医不效遂没焉时予官汶上又东徙乎卢距其没所远甚叹师鲁之不得见复不得抚其衬一祭其神因追思其平生所可列恨未有以卒其志爲辞而哭之呜唿人皆贵君实悴焉人皆富君实窭焉人皆老君实夭焉吾知君爲㴱是三者举非君之志不吾焉哭哭必义始君作文世重滛丽诸家舛殊大道破碎漫漶费词不立根柢号类啸朋争相教惎上翔公卿下典书制君于厥时了不爲意独倡古道以救其敝时俊化之识文之诣今则亾矣使斯文不能救其源而极其致吾是以哭之始君爲学遭世乖离掠取章句属爲文词经有仁义曾非所治史有褒贬亦弗以思君顾而叹嫉时之爲钩抉六籍潜心以稽上下百世指掌而窥功不茍进习无匪彝今则亾矣使所学不能信于人而用于时吾是以哭之惟文与学二事旣隆充用而衷丰于时竆纯㴱蕴积资而爲德行乎已而已必裕形乎家而家必克今则亾矣使贤者之行不能移人心而化大国吾是以哭之积德旣成道随而生谋㒺不究动必有经列于庭则以蹇谔见黜于邉则以威怀取宁才望旣出䜛嫉以兴酷罚嗣降愠色不形今则亾矣使君子之道不能被天下而致太平吾是以哭之呜唿师鲁君生于时实惟恢奇钟此具美谓必有光大以奋康济是期胡旣厚其禀而反速其萎凡粤中蕴百亾一施岂茫茫下土天亦有所不知耶将㝠㝠上穹人固非其所司耶何恶不必衅而善不必禔忠良而夭险狼而耆汨淆参错顚倒乖暌天其或者世不欲常泰人不欲常熈吾疑夫激者之论差不得而信之第于师鲁哭无已而一哭而恸再哭而咽三哭而魂离四哭而肠絶苏而复哭哭又不足聊以冩吾之哭声而寓于辞庶不泯没于陵谷哭尹师鲁苏舜钦前年子渐死予哭大江头今年师鲁死予方旅长洲初闻尚疑惑涕泪己不收举盃欲向口荆棘生咽喉忆初定交时后前穆与欧君颜白如霜君语清如流予年人甚少学古衆所羞君欲举拔萃声誉日捜捜不鄙吾学异推尊谓前修今踰二十年迹远心甚稠后会国南门夜谈雪满楼青灯照素发酒阑气益遒昨君握兵柄节制关外侯予才入册府俄作中都囚飞章力辩雪危言动前旒时虽不见省凛凛压衆婾旋闻君下狱六月送渭州渭州旧治所昔拥万貔貅堂中坐玉帐堂下森蛇矛令严山石裂恩煦春色浮衅生无根牙衆言起愆尤返来入狴犴吏安可詶法冠巧权诈刺骨不肎抽削秩贬汉东驱迫日置邮竆涂无一簪百口谁相赒诸子继死亾清血渍两眸贸然几丧明愤苦结不瘳君性本刚峭安可小屈柔暴罹此冤辱苟活何所求人间不见容不若地下游又疑天憎善专与恶报雠二𥪡濳膏肓衆鬼来揶弃局奔南阳后事猂所投心胆尚卓荦精明已弥畱生平经纬才萧瑟掩一丘青天自茫茫长夜何悠悠万物孰不死死常在严秋君齿方盛壮衆期树风猷二邉况横猾四海皆疮疣斯时忽云亾孰爲朝廷忧予方编呉氓日自亲锄耰无缘匐匍救几几空悲愁时思庄生言所乐唯髑髅物理不可诘此说诚最优祭尹师鲁文欧阳修嗟乎师鲁辩足以竆万物而不能当一狱吏志可以狭四海而无所措其一身竆山之崖野水之滨猿猱之窟麋鹿之羣犹不容于其间兮遂即万鬼而爲邻嗟乎师鲁世之恶子之多未必若子者之衆而其竆而至此兮得非命在乎天而不在乎人方其奔顚斥逐困死艰屯举世皆冤而语言未尝以自及以竆至死而妻子不见其悲忻用舍进退屈伸语黙夫何能然乃学之力至其握手爲诀隐几待终颜色不变笑言从容死生之间旣已能通于性命忧患之至宐其不累于心胸自子云逝善人宐哀子能自达予又何悲惟其师友之益平生之旧情之难忘言不可究嗟乎师鲁自古有死皆归无物惟圣与贤虽埋不没尤于文章焯若星日子之所爲后世师法虽嗣子尚幼未足以付予而世人藏之庶可无于坠失子于衆人最予文寓辞千里侑此一樽冀以慰子闻乎不闻尚享河南先生文集行状与文正范公论师鲁行状书韩琦某启辱教示及之翰所撰师鲁行状俾附永叔作志文读之思其人悲咽不能胜观所载事又有与闻见殊不相合者大以爲疑及阅尹氏姪子辨列则皆某之疑者于是释然无所恨而喜尹氏有人矣甚善某忆公前书道师鲁将亾时公亟徃而谓曰师鲁平生节行当请欧阳永叔与相知者爲文字垂于不朽师鲁举手叩头曰䀆矣某复何言某又尝接师鲁言以爲天下相知之㴱者无如之翰则于纪述之际宐如何哉今所误书若不先由之翰刋正遂寄永叔彼果能斥其说皆以实书之则行状与墓铭二文相戾不独惑于今世且惑后世是岂公许死者之意果可不朽邪之翰果䀆相知之诚不负良友邪呜唿师鲁有经济之才生不得䀆所蕴謪非其罪而死又爲平生相知者所诬以恶书之是必不瞑于地下矣实善人之重不幸也且前贤行状必求故人故吏爲之者不徒详其家世事迹而已亦欲掩疵扬善以安孝子之心况无假于掩而反诬之乎夫生则卖友以买直死则加恶以避党此固庸人之不忍爲岂之翰之心哉但恐不知其详耳然不知其详而轻书之以贻今世后世之惑使师鲁不瞑于地下爲交友者不得无过今闻之翰领江南漕必已离安陆愿公不以千里之远速以行状附还使详尹姪之说悉刋其误然后以寄永叔必能推而广之使师鲁之行实传之光显垂于无竆则公之许死者是谓践其言天下忠义之人皆有所劝公之名德益重于世矣幸甚幸甚河南先生文集表故崇信军节度副使检校尚书工部员外郞尹公墓表韩琦公讳洙字师鲁其先太原人曾祖谊以道晦乱世不仕祖文化始以材行兴其家官至都官郞中赠刑部侍郞父仲宣举明经累长郡邑廉恕明决所至以循吏称终虞部员外郞以公贵赠工部郞中刑部葬其父河南今爲河南人公幼聪敏喜学无所不通尤长于春秋善议论参质古今开判凝滞闻者欣服之天圣二年登进士第授綘州正平县主簿历河南府戸曹参军邵武军判官举书判拔萃迁山南东道节度掌书记知河南府伊阳县时天下无事政阙不讲以兵言者爲妄人公乃着叙燕息戍等十数篇以斥时弊时人服其有经世之才文康王公知而荐之召试充馆阁校勘迁太子中允时文正范公治开封府每奏事见上论时政指丞相过失贬知饶州余公安道上疏论救坐以朋党贬监筠州酒税公慨然上书曰臣以仲淹忠谅有素义兼师友以靖比臣臣当从坐贬崇信军节度掌书记监郢州商税欧阳公永叔移书让諌官不言又贬夷陵令当是时天下称爲四贤徙唐州丁父忧服除复得太子中允知河南府长水县赵元昊反康定元年春冦延州大将刘平逆战陷虏天子乃命文庄夏公都部署陜西之兵开府永兴军以经略招讨之予与范公爲之副公爲判官未几上遣翰林学士晁公宗悫入内都知王守忠督出兵攻贼合府议奏曰今将兴兵尚未习练愿谨邉防期以岁月平之使还而贼复冦鎭戎军部将刘继宗御之爲贼所败诏下切责俾以进兵月日来上府中复议曰将在军虽得以自便然攻守大计当禀筭于朝廷乃画攻守二策余与公诣阙奏之唯上所择诏取攻策已而难之事方寝贼复遣人以书叩延州伪请和而大举兵冦泾原之山外杀部署任福公时在庆州得泾原求援书即移文庆帅率其部将刘政锐兵数千人便道走鎭戎未至贼引去夏公奏公爲专徙通判濠州又改秦州迁知泾州徙渭州兼管勾泾原路经略部署司事泾原乘葛师怀敏覆军之后伤夷残缺千罅百漏公夙夜抚葺一道以完时宣徽使郑公爲陜西四路帅主静邉寨主刘沪议遣其属官着作佐郞董士廉与沪于章川堡南入诸羌中开道二百里修水洛城以通秦之援兵公曰贼数犯塞必倂兵一道五路帅之战兵尝不登二万人而当贼昊举国之衆吾兵所以屡爲贼困者由黄石河路来援虽远水洛路二日而援师安然以济今无故夺诸羌田二百里列堡屯师坐耗刍粮不胜计以冀秦援一二日之速则吾兵愈分而邉用不给矣乃奏罢之便诏从之㑹郑以府罢改知永兴军乃署前帅牒饬沪等督役如初二人者遂不奉诏兴作不已公遣人召沪者再不至乃命瓦亭寨主张忠代沪沪复不受代部署狄公于是亲至德顺军摄沪士廉下狱差官按问而郑比奏本道沮沪等功朝廷卒薄沪等罪徙公庆州而城水洛焉会庆帅孙公请终任改知晋州庆历四年契丹遣使报西伐元昊诏河陜三路要郡皆择人徙知潞州当范公之在二府也余安道欧阳永叔辈并爲諌官天下属望诸公日竭忠献纳不避权贵而公方勤劳塞上迹远朝廷曁诸公相继罢去向天下目之爲贤者执政指之爲党皆欲因事斥逐之士廉者即诣阙上书以水洛事讼公且诬公在渭有盗赃制使承风指按验百端不能得一毫以污公有部将孙用者出于军校尝自京取民息钱至官贫不能偿公与狄公惜其材乃分假公使钱俾偿其民而月取其俸偿于官逮按问而钱先已输官矣坐此贬公崇信军节度副使徙监均州酒税得疾沿牒至南阳访医药疾革宾客妻子无一慼言整冠带盥濯怡然隐几而卒时年四十七庆历七年四月十日也公天性慈仁内刚外和凢事有小而可矜者必恻然不忍发见颜皃及临大节大事则心如金石虽鼎镬前列不可变也在军谦勤士虽悍夫冗列皆降意容接故人人愿䀆其力所至郡邑修设条教务以实惠及下去则人思之文章自唐衰历五代日沦浅俗寖以大敝本朝柳公仲涂始以古道发明之后卒不能振天圣初公独与穆参军伯长矫时所尚力以古文爲主次得欧阳永叔以雄词鼓动之于是后学大悟文风一变使我宋之文章将踰唐汉而蹑三代者公之功爲最多初朝廷之将用攻策也命葛怀敏出鄜延道勒兵绥宥间攻贼积聚招怀种族夺其要害而堡障之贼知朝廷之威必飜然来服则久而易制公曰是行也不患将卒无勇患应敌寡谋耳乃自请参议怀敏行营军事有诏如请而事中罢今夫文武之士平居议论忼慨自谓忠义勇决世无及者一旦遇急难而试之徃徃魄丧气夺百计避脱虽以富贵诱之犹掉臂而不顾余居邉久阅人多矣如公挺然忘身以爲国家者天下不知有几人呜唿以公文武之才荦荦然震暴天下之如是曾不得一纾所蕴于公卿之位辅致太平之业而反遭罹䜛毁遂终贬官此当世守道之士所以仰天叹唿疑爲善而得祸而中人者引以爲监思择利而自安也然上以聪明仁恕御天下一细民之枉必矜而获辨如公以文致其罪未有抑而不申者也故当时指以党而排去者不四三年间皆复显官处大任使公年且及此其进擢可量哉柰何乎天不与公之寿也悲夫公累迁官至起居舍人直龙图阁娶张氏鹿邑县君以顺以慈克正家道后公七年而亾兄源太常博士亦以文行称于世弟湘三班奉职沖秀州华亭县主簿涛泳未仕并先公而卒沂资性淳茂动谨门法子男四人长曰朴奇隽博学有父风其二未名俱早世其幼曰今方十岁女五人长适虞部员外郞张景宪次继适张氏次适太常寺太祝谢景平次二人未嫁姪材文学器识足以嗣公而敦尚名节无仕进意至和元年十二月日沂材举公夫人之丧葬于缑氏县某鄕之某原从吉卜也范公尝以书谓余曰世之知师鲁者莫如公余已爲其集序矣墓有表请公文以信后世余应之曰余实知师鲁者又得其进斥本末爲最详其敢以辞旣实书其事矣又考性命之说而表于墓曰呜唿自古圣贤必推性命如公之文武杰立而贯以忠义兮此天之性位不大显遭䜛而跌且不寿兮此天之命虽孔孟不能以兼适兮尚一归于黙定昧者不思而妄求兮徒自奔于邪径故公临祸福生死而曾不少变兮是能安性命而归正唯大名赫然日月之光兮亘万古而增莹吾闻善人者天必报其后兮宐嗣人之蒙庆河南先生文集论论尹师鲁墓志欧阳修志言天下之人识与不识皆知师鲁文学议论材能则文学之长议论之高材能之美不言可知又恐太略故条析其事再述于后述其文则曰简而有法此一句在孔子六经惟春秋可当之其他经非孔子自作文章故虽有法而不简也修于师鲁之文不薄矣而世之无识者不考文之轻重但责言之多少云师鲁文章不合秪着一句道了旣述其文则又述其学曰通知古今此语若必求其可当者惟孔孟也旣述其学则又述其论议云是是非非务䀆其道理不苟止而妄随亦非孟子不可当此语旣述其论议则又述其材能僃言师鲁历贬自兵兴便在陜西尤㴱知西事未及施爲而元昊臣师鲁得罪使天下之人䀆知师鲁材能此三者皆君子之极美然在师鲁犹爲末事其大节乃笃于仁义竆达祸福不媿古人其事不可徧举故举其要者一两事以取信如上书论范公而自请同贬临死而语不及私则平生忠义可知也其临竆达祸福不媿古人又可知也旣己具言其文其学其论议其材能其忠义遂又言其爲仇人挟情论告以贬死又言其死后妻子困竆之状欲使后世知有如此人以如此事废死至于妻子如此困竆所以㴱痛死者而切责当世君子致斯人之及此也春秋之义痛之益至则其辞益㴱子般卒是也诗人之意责之愈切则其言愈缓君子偕老是也不必号天呌屈然后爲师鲁称冤也故于其铭文但云藏之㴱固之密石可朽铭不灭意谓举世无可吿语但㴱藏牢埋此铭使其不朽则后世必有知师鲁者其语愈缓其意愈切诗人之意也而世之无识者乃云铭文不合不讲德不辩师鲁以非罪葢爲前言其竆达祸福无媿古人则必不犯法况是讐人所吿故不必区区曲辩也今止直言所坐自然知非罪矣添之无害故勉狥议者添之若作古文自师鲁始则前有穆修郑条辈及有大宋先达甚多不敢自师鲁始也偶俪之文茍合于理未必爲非故不是此而非彼也若谓近年古文自师鲁始则范公祭文已言之矣可以互见不必重出也皇甫湜韩文公墓志李翶行状不必同亦互见之也志云师鲁喜论兵论兵儒者末事言喜无害喜非嬉戏之戏喜者好也君子固有所好矣孔子言囘也好学岂是薄颜囘乎后生小子未经师友苟恣所见岂足听哉修见韩退之与孟郊联句便似孟郊诗与樊宗师作志便似樊文慕其如此故师鲁之志用意特㴱而语简葢爲师鲁文简而意㴱又思平生作文惟师鲁一见展卷疾读五行俱下便晓人㴱处因谓死者有知必受此文所以慰吾亾友尔岂恤小子辈哉乞与尹构一官状欧阳修右臣等伏见故起居舍人直龙图阁尹洙文学议论爲当世所称忠义刚正有古人之节初蒙朝廷擢在馆阁而能不畏权臣力排衆党以论范仲淹事遂坐贬黜其后元昊僣叛用兵一方当国家有西顾之忧思得材谋之臣以济多事而洙自初出师至于元昊纳欵始终常在兵间比一时之人最爲宣力而羣邪丑正诬搆百端卒陷辜流窜以死向蒙陛下仁圣恩怜哀其冤枉特赐清雪俾复官资足以感动羣心劝励忠义今洙孤幼并在西京家道屡空衣食不给洙止一男构年方十余岁惸然无依实可嗟恻伏见将来祫享大礼在近羣臣皆得奏荫子孙伏望圣慈录洙遗忠悯洙不幸特赐其子一官庶霑寸禄以免饥寒则天地之仁幽显蒙德臣等忝列侍从媿无献纳苟有所见不敢不言谨具状奏闻伏候敕旨河南先生文集附録河南集附录本传尹洙字师鲁河南人少与兄源俱以儒学知名举进士调正平县主簿历河南府戸曹参军安国军节度推官知光泽县举书判拔萃改山南东道节度掌书记知伊杨县有能名用大臣荐召试爲馆阁校勘迁太子中允会范仲淹贬敕牓朝堂戒百官爲朋党洙上奏曰仲淹忠亮有素臣与之义兼师友则是仲淹之党也今仲淹以朋党被罪臣不可茍宰相怒落校勘复爲掌书记监唐州酒税西北久安洙作叙燕息戍二篇以爲武僃不可弛叙燕曰战国世燕最弱二汉叛臣持燕挟虏蔑能自固以公孙伯珪之强卒制于袁氏独慕容垂乘石虎乱乃幷赵虽胜败异术大槩论其强弱燕不能加赵赵魏一则燕固不敌唐三盗连衡百余年虏未尝越燕侵赵魏是燕独能支虏也自燕入于契丹势日炽大显德世虽复三关尚未䀆燕南地国初始与并合势益张然止命偏师僃御王师伐蜀伐吴泰然不以两河爲顾是赵魏足以制之明矣并冦旣平悉天下锐专力契丹不能攘尺寸地顷尝以百万衆驻赵魏讫敌退莫敢抗世多咎其不战然我衆负城有内顾心战不必胜不胜则事亟矣故不战未尝咎也原其弊在兵不分设兵爲三壁于争地掎角以疑其势设覆以待其进邉垒素固驱民以守之俾其兵顿坚城之下乘闻夹击无不胜矣葢兵不分有六弊使敌蓄勇以待战无他枝梧一也我衆则士怠二也前世善将兵者必问几何今以中才䀆主之三也大衆傥北彼遂长驱无复顾忌四也重兵一属根本虚弱纎人易以干说五也虽委大柄不无疑二复命贵臣监督进退皆由中御失于应变六也兵分则䀆易其弊是有六利也胜败兵家常势悉内以击外失则举所有以弃之符坚淝水哥舒翰潼关是也是则制敌在谋不在衆以赵魏燕南益以山西民足以守兵足以战分而帅之将得专制就使偏师挫衂他衆尚奋讵能系国安危哉故师覆于外而本根不摇者善败也昔者六国各有地千里师败于秦散而复振几百战犹未及其都守国之固也陈胜项梁举关东之衆朝败而夕灭新造之势也以天下之广谋其国不若千里之固而袭新造之势徼幸于一战庸非惑哉兵旣久弭士大夫诵习谓百世不复用非甚妄者不谈然兵果废则已傥后世复用之鉴此少以悟世主故迹其胜败云息戍曰国家割弃朔方西师不出三十年而亭徼千里环重兵以戍之虽种落屡扰即时辑定然屯戍之费亦已甚矣西戎爲冦远自周世西汉先零东汉烧当晋氐羌唐秃发历朝侵轶爲国剧患兴师定律皆有成功而劳弊中国东汉尤甚费用常以亿计孝安世羌叛十四年用二百四十亿永和未复经七年用八十余亿及叚纪明用裁五十四亿而剪灭殆䀆今西北泾原邠宁秦凤鄜延四帅戍卒十余万一卒岁给无虑二万骑卒与穴卒较其中者总廪给之数恩赏不在焉以十万较之岁用二十亿自灵武罢兵计费六百余亿方前世数倍矣平世屯戍且犹若是后虽有他警不可一日辍去是十万衆有增而无损期也国家厚利募人入粟倾四方之货然无水漕之运所輓致亦不过被边数郡尔岁不常登廪有常给顷年亦尝稍匮矣傥其乘我荐饥我必济师馈饟当出于关中则未战而西垂已困可不虑哉按唐府兵上府千二百人中府千人下府八百人爲今之计莫若籍丁民爲兵拟唐置府颇损其数又今邉鄙虽有鄕兵之制然止极塞数郡民籍寡少不足僃敌料京兆西北数郡上戸可十余万中家半之当得兵六七万质其赋无他易赋以帛名者不易以五谷畜马者又蠲其杂徭民幸于庇宗乐然籍农隙讲事登材武者爲什长队正盛秋旬阅当若寇至以关内河东劲兵传之䀆罢京师禁旅愼简守帅分其綂专其任分綂则兵不重专任则将益励坚其守衞习其形势积粟多教士锐使虏衆无隙可窥不战而慑兵志所谓无恃其不来恃吾有以待之其庙胜之策乎又爲述亨审原刑敦学矫察考绩广课凡杂议共九篇上之赵元昊反大将葛怀敏辟爲经略判官洙虽用怀敏辟尤爲韩琦所㴱知顷之刘平右元孙战败朝廷以夏竦爲经略安抚使范仲淹韩琦副之复以洙爲判官洙数上疏论兵请便殿召二府大臣议邉事及讲求开宝以前用兵故实特出睿以重邉计又请减併栅垒召募土兵省骑军增歩卒又上鬻爵令时诏问攻守之计竦具二策令琦与洙诣阙奏之帝取攻策以洙爲集贤校理洙遂趋延州谋出兵而仲淹持不可还至庆州会任福败于好水川因发庆州部将刘政锐卒数千趋鎭戎军赴救未至贼引去夏竦奏洙擅发兵降通判濠州当时言者谓福之败由参军耿传督战太急后得传书乃戒福使持重母轻进洙以传文吏无军责而死乎行阵又爲时所诬遂作悯忠辨诬二篇未几韩琦知秦州辟洙通判州事加直集贤院上奏曰汉文帝盛德之主贾谊论当时事势犹云可爲恸哭孝武帝外制四夷以彊主威徐乐严安尚以陈胜亾秦六卿簒晋爲戒二帝不以危乱灭亾爲讳故子孙保有天下者十余世秦二世时关东盗起或以反者闻二世怒下吏或曰逐捕今䀆不足忧乃悦隋炀帝时四方兵起左右近臣皆隐贼数不以实闻或言贼多者辄被诘二帝以危乱灭亾爲讳故秦隋宗社数年爲丘墟陛下视今日天下之治孰与汉文威制四夷孰与汉武国家基本仁德陛下慈孝民诚万万于秦隋矣至于西有不臣之虏北有彊大之邻非特闾巷盗贼之势也自西夏叛命四年㫄塞苦数扰内地疲远输兵久于外而休息无期卒有乘弊而起兵法所谓虽有智者不能善其后当此之时陛下宐夙夜忧惧所以虑事变而塞祸源也陛下延访邉事容纳直言前世人主勤劳宽大未有能远过者然未闻以宗庙爲忧危亾爲惧此贱臣所以感愤于邑而不已也何者今命令数更恩宠过滥赐与不节此三者戒之慎之在陛下所行尔非有难动之势也而因循不革弊坏日甚臣谓陛下不以宗庙爲忧危亾爲惧者以此夫命令者人主所以取信于下也异时民间朝廷降一命令皆竦视之今则不然相与窃语以爲不久当更旣而信然此命令日轻于下也命令轻则朝廷不尊矣又闻羣臣有献忠谋者陛下始甚听之后复一人沮之则意移矣忠言者以信之不能终颇自诎其谋以爲无益此命令数更之弊也夫爵赏陛下所持之柄也近时外戚内臣以及士人或因缘以求恩泽从中而下谓之内降臣闻唐氏政衰或母后专制或妃主擅朝树恩私党名爲斜封今陛下威柄自出外戚内臣贤而才者当与大臣公议而进之何必袭斜封之弊哉且使大臣从之则坏陛下纲纪不从则沮陛下德音坏纲纪忠臣所不忍爲沮德音则威柄轻于上且䀆公不阿朝廷所以责大臣今乃自以私昵挠之而欲责大臣之不私难矣此恩宠过滥之弊也夫赐予者国家所以劝功也比年以来嫔御及伶官太医之属赐予过厚民间传言内帑金帛皆祖宗累朝积聚陛下用之不甚惜今之所存无几疎远之人诚不能知内府丰匮之数但见取于民者日烦卽知畜于公帑者不厚臣亦知国家自西方宿兵用度寖广帑藏之积未必悉爲赐予所费然下民不可家至而戸晓独见陛下行事感动尔徃岁闻邉将王珪以力战赐金则无不悦服或见优人所得过厚则徃徃愤叹人情不可不察此赐予不节之弊也臣所论三事皆人人所共知近臣从䛕而不言以至今日方今非独四夷之爲患朝政日弊而陛下不寤人心日危而陛下不知故臣愿先正于内以正于外然后忠谋渐进纲纪渐举国用渐足士心渐奋邉境之患庶乎息矣惟㴱察秦隋恶闻忠言所以亾远法汉王不讳危乱所以存日亲盛德与民更始则天下幸甚仁宗嘉纳之改太常丞知泾州以右司諌知渭州兼领泾原路经略公事会郑戬爲陜西四路都总管遣刘沪董士廉城水洛以通秦渭援兵洙以爲前此屡困于贼者正由城砦多而兵势分也今又益城不可奏罢之时戬已解四路而奏沪等督役如故洙不平遣人再召沪不至命张忠徃代之又不受于是谕狄青械沪士廉下吏戬论奏不已卒徙洙庆州而城水洛又徙晋州迁起居舍人直龙图阁知潞州会士廉诣阙上书讼洙诏遣御史刘湜就鞫不得他罪而洙以部将孙用由军校补邉自京师贷息钱到官亾以偿洙惜其才可用恐以犯法罢去尝假公使钱爲偿之又以爲尝自贷坐贬崇信军节度副使天下莫不以爲湜文致之也徙监均州酒税感疾沿牒至南阳访医卒年四十七嘉祐中宰相韩琦爲洙言乃追复故官及官其子构洙内刚外和博学有识度尤㴱于春秋自唐末历五代文格卑弱至宋初柳开始爲古文洙与穆脩复振起之其爲文简而有法有集二十七卷自元昊不庭洙未尝不在兵间故于西事尤练习其爲兵制之说述战守胜败䀆当时利害又欲训土兵代戍卒以减邉费爲御戎长久之策皆未及施爲而元昊臣洙亦去而得罪矣河南先生文集杂杂见事迹先是渭州西路巡检刘沪建荣川爲秦渭两路有急发兵相援路出陇坻之内囘远恐下及事请募熟戸于山外筑水洛结公二城以兵戍之缓急以通援兵之路都部署郑戬以状闻命沪及董士廉董其役今韩琦宣抚陜西还奏罢四路招讨以戬知永兴军又言两城之旁多生戸今夺其地恐城工毕而寇至请罢之戬因极言二城之利不可辄罢诏三司副使鱼周询徃视其利害未至尹洙召沪士廉令还沪士廉以熟戸旣集官物无所付请遂城之洙怒以二人违节制命部署狄青徃斩之青械系沪士廉于德顺军及周询还是戬议乃徙洙庆州尹师鲁谪官均州时范希文知邓州师鲁得疾即擅去官诣邓州以后事属希文希文日徃视其疾一旦遣人招希文甚遽旣至师鲁曰洙今日必死矣人言将死者必见鬼神此不可信洙并无所见但觉气息奄奄就䀆隐几坐与希文语久之谓希文曰公可出洙将逝希文出至㕔事已闻其家号哭希文竭力送其丧及妻孥归洛阳知道者苟未脱然随其所得浅㴱皆有効验尹师鲁自直龙图阁谪官过梁下与一佛者谈鲁师自言静以退爲乐其人曰此犹有所系不若进退两忘师鲁顿若有所得自爲文以记其说后移定州是时范文正公守南阳少日师鲁忽手书与文正别仍嘱以后事文正极讶之时方馔客掌书记朱炎在坐炎老人好佛学文正以师鲁书示炎曰师鲁迁谪失意遂至乖理殊可怪也宐徃见之爲致意开譬之无使成疾炎即诣尹而师鲁已沐浴衣冠而坐见炎来道文正意而笑曰希文犹以生人见待洙死矣与炎谈论顷时遂隐几而卒炎急使人驰报文正文正至哭之甚哀师鲁忽举头曰早已与公别安用复来文正惊问所以师鲁笑曰生死常理也希文岂不达此又问其后事尹曰此在公耳乃揖希文复逝俄顷又举头顾希文曰亦无鬼神亦无恐佈言讫遂长徃师鲁所养至此可谓有力矣尚未能脱有无之见何也得非进退两忘犹存于胸中与本朝古文柳开仲涂穆修伯长首爲之倡尹洙师鲁次第继其后欧阳文忠公蚤工偶俪之文及官河南始得师鲁乃出韩退之文学之葢公于师鲁于文虽不同公爲古文则居师鲁后他如五代史公尝与师鲁约分撰其后师鲁死无子今欧阳公五代史颁之学官盛行于世内果有师鲁之文乎抑欧阳公自爲之也欧阳公志师鲁墓论其文曰简而有法且谓人曰在孔子六经中唯春秌可当则欧阳公于师鲁不薄矣崇宁间改修神宗正史欧阳公传乃云同时有尹洙者亦爲古文然洙才下不足以望修云葢史官皆晚学小生不知前辈文章渊源自有次第天圣明道中钱文僖公自枢密畱守西都谢立耳洙何恨于湜乎甫㴱伏其识量之翰又言尹洙自谓平生好善之心过于嫉恶之翰以谓信然韩魏公曰希文常劝以身安而后国家可保师鲁以谓不然直谓临国家事更不当顾身公虽重希文之说然性之所喜以师鲁爲惬尔范文正公尝爲人作墓铭已封将发忽曰不可不使师鲁见明日以示尹师鲁曰希文名重一时后世所取信不可不愼也今谓转运使爲部刺史知州爲太守诚爲脱俗然今无其官后必疑之此正起俗儒争论也希文抚己曰赖以示子不然吾几失之范文正公作岳阳楼记爲世所贵尹师鲁读之曰此传奇体也尹师鲁谪官过大梁与一老衲语师鲁曰以退静为乐衲曰孰若退静两忘师鲁顿若有所得及移邓州时范文正守南阳师鲁手书与文正别文正驰至则师鲁已沐浴衣冠而坐少顷而化文正哭之甚哀师鲁忽举首曰已与公别安用复来文正惊问所以师鲁笑曰死生常理也何文正不达此又问后事曰此在公耳乃揖希文复逝俄顷又举手谓文正曰亦无鬼亦无恐怖言讫长逝沈存中曰师鲁所飬至此可谓有力然尚未脱有无之见何也得非退静两忘尚存胸中乎独无为子杨次公曰存中识药矣然未识药之忌也一小説名黙记内一条云尹师鲁性髙而褊中洛中与欧梅诸公同游嵩山师鲁曰游山湏是带得胡饼炉来方是游山诸公咸谓游山贵真率岂有此理诸公羣起而攻之师鲁知前言之谬而不能胜诸公遂引手扼吭诸公争救之乃免煇见前辈云一时失言有所不免若曰愧而扼吭无是理也着黙记者亦不当书此校正尹师鲁文集序崔铣昔者夫子立教洙泗之间牗天下之英贤道一而己成列四科岂有所差别而然欤葢皆不失其本心而己心者仁是也仁者天德是也是故蕴之不私己扩之则普物卽事以体道也泽人以立我也修文以限止也不然流于朴且靡术而谖曾是以爲道乎铣考埶于宋得尹师鲁之文所尚节义所长论兵明出事先任而无党遭构不怒处终而精故词简而切旨不袭故言不躐其所不能其亦孔氏之政乎当宋代谈经作传摛词申政者奚啻百家然自三四儒之外许鲁斋谓弥近理而大乱眞从于程氏者尹彦明称庶几焉行一乎敬言纯乎经道行乎富贵患难噫何尹氏之多贤欤读尹河南文集金之俊余尝读欧阳氏志尹河南先生之墓曰师鲁爲文章简而有法博学强记通知今古又自疏云简而有法此一句在孔子六经惟春秋可当之其他经非孔子自作文章故虽有法而不简也若是乎文之贵简而能爲简者匪易言哉一日从北海孙公所得河南先生文集抄本受而卒业焉其文朴直紧严果有当于简即碑铭书疏或详至数千百言之多皆精于理核于事而无靡词无溢气虽详而仍不害其爲简也原春秋之所以能简者孔子上下二百四十二年之间凡天子列国君臣行事本末与夫内外盛衰治乱得失之故靡不条贯洞达故权衡审是非明一字褒贬义无不该然则非大哉博学之孔子不能爲春秋之简非博闻强记通知今古之师鲁亦不能爲师鲁之简非博极羣书集古千卷藏书万卷之欧阳氏亦不能爲欧阳氏之简而能以简而有法一句遂䀆师鲁之爲文也此简之所以有足贵而能爲简者之匪易言欤攷之韩忠献云天圣初公独与穆伯长矫时所尚力以古文爲主范文正亦云师鲁㴱于春秋辞约而理精得欧阳永叔从而振之天下之文一变而古尤延之亦云我朝古文之盛倡自师鲁则又非独欧阳氏之说也由是言之文之学爲古者必能爲简而能爲简者方可以语古呜唿今天下之爲文而有志学古者其亦可以知所尚也已师鲁爲古文在欧公前前乎师鲁者又有穆修郑条柳开辈柳郑余未及见其文穆参军集则代州冯秋水方伯顺治间刻于金陵文疎拙诗尤劣甚不知何以得大名也此集二十四卷诗一卷余皆杂文葢北宋人文章之厪传于今者犹见其全如此集者是可宝也惜写字多鱼豕之谬安得别本讐之姑挍正其可知者余则阙疑不敢妄有窜改康熈十九年庚申九月新城王士禛书湘山野录钱思公鎭洛创一驿馆命僚属各作一文谢希㴱与欧公皆五百许字惟师鲁止三百八十字语简事僃欧公媿服今攷集中不载此记岂阙佚已多邪辛酉夏六月阮亭又识于国子监东厢宋宗室希弁续眺氏读书志云志称尹师鲁集二十卷希弁所藏二十七卷洙传中所载亦同尝攷邵氏闻见录云钱惟演守西都起双桂楼建临园驿命永叔师鲁作记永叔文先成凡千余言师鲁曰某止用五百字文成永叔服其简古自此始学爲古文二记皆不载于集中今此集二十七卷与赵氏志同二十六七两卷则五代春秋而附录一卷则本传及韩忠献所撰墓表祭文欧文忠公墓志及论尹师鲁墓志乞与其子构一官状幷杂见事迹七八条阮亭壬戌冬初再记河南先生文集河南先生文集卷第一河南先生文集卷之一皇雅十篇天监西师耆武宪古大卤帝籍庶工帝制皇治太平律诗七首赠三鄕浮图智聪一首和人过韩柱国庙一首过兴平哭耿諌议丧呈经略副使韩密学一首舟次寿州寄濠州江少卿一首和河东都转运施待制二首随州闻刘易入终南山一首皇雅十首天监受命也自梁至于周兵难不息宋受命统一万方焉天监下民乱靡有定甚武且仁祚厥真圣仁实怀徕武以执竞匪虔匪刘拯我大命自昔外禅月经日营令以挟制政以隂倾帝初治兵志勤于征奄受神器匪谋而成淮潞弗虔卒污叛迹戎辂戒严皇威有赫彼宼诖民吾勇其百殄厥渠魁贷其反侧帝朝法宫左右宗公忮夫悍士以雍以容尔居尔室尔工尔农既息既养惟天子功天监四章章八句西师征蜀也主用西师岷梁弗宾匪曰负固实交晋人予训予誓合我将臣正厥有罪无庸伤民矫矫虎士载摧其壁于嗟孟侯亦果其䇿迎师而降靡抗锋镝岂独身谋完是宗国蜀都既平将臣失律此衆悍骄彼民危慄当涂呌呶合万爲一匪懐则威帝心是恤帝曰将臣予嘉乃庸废命毒民尔弗有终邦典用疑惟罪惟功靡殛而削协于厥中帝曰孟侯受封于楚淑旂琱戈僃物异数俾尔族姻及乃文武服在王庭靡不有序蜀民唿歌天子威灵保我者封暴我者刑匪功是私匪弱是陵天子惠民畴敢不承西师六章章八句耆武受俘也命将伐南海平金陵俘二王以献耆定武功时惟二方淮服其义海南遂荒孰孱而盭孰暴而猖自底不譓乃终灭亾帝戒二俘同即尔诛予惟民无辜休息是图时其辑矣宁威独夫帝嗟污邦久罹于兵或暴下以征或敷虐以刑予命中典协于国经民服德音室家以宁耆武三章二章八句一章六句宪古令守臣也削其附庸以强帝室焉帝怀永图治古是宪四方守臣惟屏惟翰在昔艰难弗惠训典跨都连城髙牙以建有土有民肆乃征缮以息以容终焉叛换凡今帅臣杻厥闻见匪革乱原曷清多难帝告庶邦式是典彝元侯显父戚臣宗支正乃封圻予一人是毗凡曰附城罔尔俾之畜兵厚赋靡尔得私毋㐫而国作福作威天子有命畴敢不祗子孙承承唯万世规宪古二章章十六句大卤王师讨晋罪也冀州之疆粤惟大卤俗忮而专地扼而固恊比幽都荡揺邉圉三垂既夷兇威弗沮帝御六师百万貔虎剪其附庸至于城下锋镝始交梯冲如舞蠢尔孱王请附降虏我士奋扬愿究吾武皇帝曰吁念彼黎庶匪鲸匪鲵复爲王士晋郊既平九区以宁陈功太庙告假威灵在昔武王于商观兵维我艺祖亦勤于征匪贷晋罪俟厥贯盈圣作圣继巍巍相承皇矣二后功莫与京大卤二章一章二十二句一章十四句帝籍修故典也躳耕以劭农焉帝籍于郊典仪具陈务农以训供祀以勤祀在于诚匪勤于人训农以实匪训以文帝谨二物乃躳乃亲公侯卿士暨厥庶民千甸有制饬哉惟寅帝赉髙年式宴且喜种种黄髪族立而议我生艰难暴乱以继耳狃金鼔目狎戎器皇其我图亲讲农事有子有孙力田孝悌鼔舞至仁薫焉如醉帝籍二章章十四句庶工任贤也帝咨庶工畴其辅予俊乂以登厥劳乃图匪忘旧勲非贤勿兪巍巍衮台盛德以居任贤伊何昌言是庸勉告尔猷罔恤廼躳岂无辞怫于予衷子不尔疪尔无囬从始时从官容扬扬今帝左右儒冠煌煌朝廷以尊文物典章得人之盛奕世重光庶工三章章八句帝制北方请盟也帝制万邦㒺有弗宾蛮夷戎狄羁而勿臣威格三方稽颡献珍单于革心愿交使人帝谋公卿列侯庶校咸曰彼心暴戾隂狡既扰我疆复利吾寳无若励兵袭其还道皇曰有衆予实念兹战无必胜矧其归师借曰大获畴能䀆之益俾余丑毒吾朔陲乃兪其盟北州以绥在汉世宗抗威北戎暴农筭商经用弗充中土震骚汉南始空降及后世犹称厥功初穆圣考德无与偕匪勤于兵北人遂来逮是三纪远俗以怀生民休息呜唿仁哉帝制五章四章八句一章十句皇治恤刑也帝仁于用刑在位者以寛恤爲治焉皇底其治钦哉惟刑在疑而宥㒺察爲明爱怒弗肆孰爲重轻毋一弗辜惟典之平前世理官倚法以刻匪彼爲仇葢曰任职令之蔽狱务正其辟鉴于前人繄我仁德皇德在仁寖而成风公侯卿士靡不率从麛卯萌生咸保厥终不鄙不天乐哉融融皇治三章章八句太平封祀告成功也噫太平无象兮世乌得而知维盛德可迹兮其封祀之仪东岱宗兮西汾脽礼上帝兮宾地祗皇有征兮吾民以嬉皇有祈兮吾民是私天敷佑兮俾皇之釐永世亿宁兮无疆之基太平一章章八句律诗赠三乡浮图智听一首伊昔相逢日于今二十年师随安乐住我岂利名牵自笑真徒尔何如养浩然西门女几路未得赋归田和人过韩柱国庙一首隋氏一宇内三将皆勇夫贺公活以累杨素死有诛贤哉韩柱国身与功名俱庙食垂后世祀典诚有诸荒忽临终言遂此惑庸愚过兴平哭耿传諌议丧呈经略韩密学去年使斾西征日一见称君胆气豪始信推心待国士能令视死如鸿毛从来拔笔轻文吏自此横尸贵尔曹槐里今朝逢輤旐依然旧馆一长号舟次寿州寄濠州江钧少卿雨涨滩头沙已空一㠶西上快清风谁知去郡迟迟意犹逐淮波日夜东和河东施待制二首已成沈约难并恨且奉陶公有限盃感事伤春多少意星星渐入鬂中来又一首千里观风使节来百城舒惨系行台威严少霁犹知幸谁信芳罇镇日开随州闻刘易入终南山神骥渴死追无踪离娄眩目迷虚空九衢懽㳺尚故处一日忽在终南峯附势趋权徒扰扰生歌死哭何悤悤人间万事既能了莫教声誉过关东河南先生文集卷之一河南先生文集河南先生文集卷第二河南先生文集巻之二杂拟九篇叙燕息戍述享审厚刑敦学矫察考绩广諌叙燕战国世燕最弱二汉叛臣持燕挟虏蔑能自固以公孙伯珪之彊卒制于袁氏独慕容乗石虎乱乃幷赵虽胜败异术大槩论其彊弱燕不能加赵赵魏一则燕固不敌唐三盗连衡百余年虏未尝越燕侵赵魏是燕独能支虏也自燕覆于虏虏日炽大显德世虽复三关尚未䀆燕南地国初虏与幷合势益张然止命偏师僃御师伐蜀伐呉泰然不以两河爲顾是赵魏足以制虏明矣幷宼既平悉天下鋭专力于虏不能攘尺寸地顷尝以百万衆驻赵魏讫敌退莫敢抗世多咎其不战然我衆负城有内顾心战不必胜不胜则事亟矣故不战未当咎也原其弊在兵不分设兵爲三壁于争地掎角以疑其兵顿坚城之下乘闲夹击无不胜矣葢兵不分有六弊使敌畜勇以待战无他支梧一也我衆则士怠二也前世善将兵者必问几何今以中才䀆主之三也大衆傥北彼遂驱无复顾忌四也重兵一属根本虚弱纎人易以干説五也虽委大柄不无疑贰复命贵臣监督进皆由中御失于应变六也兵分则䀆易其弊是有六利也胜败兵家常势悉内以击外失则举所有以弃之符坚淝水哥舒翰潼关是也是则制敌在谋不在衆以赵魏燕南益以山西民足以守兵足以战分而帅之将得专制就使偏师挫衂它衆尚奋讵能系国安危哉故师覆于外而本根不摇者善败也昔者六国有地千里师败于秦散而复振几百战犹未及其都守国之固也陈胜项梁举闗东之衆朝败而夕灭新造之势也以天下之广谋其国不若千里之固而袭新造之势徼幸于一战庸非惑哉兵久弭士大夫诵圣谓百世不复用非甚妄者不谈然兵果废则己傥后世复用之鉴此少以悟世主故迹其胜败云息戍国家割弃朔方西师不出三十年而亭徼千里环重兵以戍之虽种落屡扰即时辑定然屯戍费亦已甚矣西戎爲寇远自周世西汉先零东汉烧当晋氐羌唐秃髪历朝侵轶爲国剧患兴师定律皆有成功而劳弊中国东汉尤甚费用常以亿计孝安世羌叛十四年用二百四十亿永和末复经七年用八十余亿及叚纪明用裁五十四亿而剪灭殆䀆今西北泾原邠宁秦凤鄜延四帅戍卒十余万一卒岁给无虑二万平骑卒与穴卒较其中者总廪给之数恩赏不在焉以十万较之岁用二十亿自灵武罢兵计费六百余亿方前世数倍矣平世屯戍且犹若是后虽无它警不可一日辍去是十万衆有益而无损明也国家厚利募商入粟倾四方之货然无水漕之运所輓致亦不过被邉数郡尔岁不常登廪有常给顷年亦尝稍匮矣傥其乘我荐饥我必济师馈饟当出于关中则未战而西夏已困可不虑哉按唐府兵上府千二百人中府千人下府八百人爲今之计莫若籍丁民爲兵拟唐置府颇损其数又今邉鄙虽有鄕兵之制然止极塞数郡民籍寡少不足僃敌料京兆西北数郡上户可十余万中家半之当得兵六七万质其赋无它易赋以泉石者不易以五谷畜马者又蠲其杂傜民幸于庇宗乐然隷籍农隙讲事登材武者爲什长队正盛秋旬閲常若寇至以关内河东劲兵傅之䀆罢京师禁旅慎简守帅分其綂专其任分綂则柄不重专任则将益励坚于守僃习其形势积粟多教士鋭使虏衆无隙可窥不战而习兵志所谓无恃其不来恃吾有以待之其庙胜之䇿乎述享宗庙世数先儒论之甚详历朝颇以七世爲允此不复议然郡国建庙及陵寝之制可得槩举自汉世郡国始立祖宗庙及从叔孙议增建原庙则京师祖庙有二若夫陵寝之制则因秦代而寖广之独显宗遗制无起庑㞐故张辅称之曰显节陵扫地露祭欲率天下以俭也唐氏陵寝颇循汉制唯景龙世特豊昵庙至于西都行幸并建太室今举汉唐之典迹其制度大率主于隆而不主于杀也岂非笃孝思之意广亲亲之恩乎然观夫先王之致孝也极乎配天盛乎禘祫致精明之德躳祼献之礼重之慎之䀆夫至诚而已若乃盛日祭于园寝委时享于下国虽美物僃致而至诚不笃与夫周颂所称不其异哉审汉史书元帝优游不爲衰世之戒夫擥御臣之柄以强主威孰不由哉然者或审之以昌或任之以亾周公忍亲亲之诛尼父行伪辩之戮汉祖从輓辂之説审于已者圣审于人者明也商辛酷忠良之刑桓灵极党锢之狱任于已者暴任于人者昏也是故天下惑之我行之审于已也我惑之正人庄士言而从之审于人也天下贤之我戮之任于已也我惑之嬖幸近习言而听之任于人也与其而不审不若优㳺之愈也呜唿圣或所不能暴或所不爲若昏与明后卋其鉴哉原刑刑罚世轻世重其来尚矣降三代称治莫盛有唐唐之宪令大较施于今不甚异而正观中天下死刑止数十其治主矣国家两河罢兵三十年民力不罢仍岁豊稔而重辟岁过二千圣君慈仁未尝以威怒肆一不辜其请传死者率用恩贷昔帝元以尚此然狱烦简何具辽哉夫今之罪丽于死者贫十居九非贫不忌法葢其自爱不笃也夫南畆之民储一歳之僃者十鲜一二其次㩁钱富室出倍称之息其次质产入租交爲人佣下乃转徙他郡壮者隷兵弱者匃食不幸爲盗贼竆矣今岁杀盗千数而爲盗者十不一死是天下盗常数万也远爲徐乐忧天下之患可爲㴱戒至若山泽之利古未㩁者复䀆锢之矣故民轻于犯禁狃于变诈势使然也国家䀆地方笼物货非以自奉顾用度广尔今天下有承平之名而不免兵兴之费虽欲轻敛㢮禁亦未免也彼正观世西夷非素弱也警急非无僃也文物制度非暂削也何德而及此亦御之有术而已今欲师正观之省刑莫若究其源其源在谨兵借制经用而已夫兵食不浮国用不穴然后赋敛可轻山泽可㢮人人自而重犯法也如不究其源虽日下钦恤之诏察大小之狱欲犯法者不冤则庶矣期于刑省不其难哉敦学今大学生徒博士授经发明章句究极义训亦志于禄仕而已及其与郡国所贡士并校其术顾所得经义讫不一施反不若闾里诵习者则师道之不行宐矣若俾隷业大学者异其科试唯以明经爲上第则承学之士孰不从于师氏哉议者欲郡设学校诚甚髙论然天下业经以万数而傅师学者有不一二不澄其源虽置之无益也又卿大夫家阶赏典得任者其年及程止校以章句爲中格急用补吏非志学者不能自勉故门选益衰世德罕嗣废学故也周官设氏掌教国子葢公卿大夫子也今祭酒实其任谓由门调者宐籍于师氏策以经义始得补吏优其髙第朂其未至则学者益劝仕者能世其家矣矫察国朝规唐制设登闻四检广言事之路而宪防未着非以惩艾诬讪敦励忠谠也若乃讥切人主建明时政固上之所欲闻也至于挟擿隐过牟敛细利宁有补于政哉夫黈纩非以蔽聪外屏非以蔽明葢任视听不足䀆乎聪明也前世居国者或喜闻外事任察爲明有陈闾里之事者嘉其无隐以爲倾䀆至其垢污忠贤害莫甚焉是以钩党之锢发于近习告密之狱起于广听缅鉴前事岂不根于㣲萌哉谓可申严着令凡人之隐慝非律所得言者罪之谋利有遣民者报罢则昌言日进而险诐徼幸者少儆矣考绩国朝考绩之制自三品以下悉自上功状有可程殿最覆奏以陞退之所以甄年劳而重禄赏也夫以庸制禄天朝之典也难进易退人臣之常也故上推其赏下竞于让官唯其才衆无觊心然后廉耻兴行风俗敦厚也今臣下自纪绩效以干赏典是则衒鬻者被禄沈黙者稀迁奔竞之风靡然成俗得不矫其弊哉按唐正观故事门下置具员以次补庶官未尝人人自荐以希进用也建中三年中书上言正观故事常恭官外官五品以上每省除拜中书门下皆主簿书谓之具员取其年课以爲选授此国之大经也今诸刺史四考郎中侍御史各两考余官各三考与转余并维故事宐循其制申命有司自五品而下谨其官簿取岁月当迁者籍其治行于朝而命之有司失举与自上功状者钧其罚庶乎爵赏之柄出于天朝贪冐之源少以惩艾岂非崇让一端乎广諌昔舜命禹曰毋若丹朱傲周公戒成王曰毋若啇王受又曰小人怨詈汝则皇自恭德是则君臣道隆辞达而已矣然礼有五諌圣人从讽者葢爲人臣言之也若爲人君言之虽闻怨詈亦将自儆不无益也或曰禹周公奚不讽曰申戒于未然虽激犹讽也陈事于已兆虽讽犹辨也大禹周公之爲臣也欲其君克终厥戒但后世不见其过举德美充乎无竆与夫违而弼之异矣嗟乎后世以禹周公之道事君者庸非忠乎河南先生文集巻之二河南先生文集河南先生文集卷第三河南先生文集卷之三杂文九篇河南府请解投贽南北正统论一首攻守策头问耿传一首悯忠辩诬兵制退说好恶解二篇河南府请解投贽南北正统论一首论曰天地有常位运历有常数社稷有常主民人有常奉故夫王者位配于天地数恊于运历主其社稷庇其民人示天下无如之尊也无二其称也故易曰大宝史曰神器苟社稷有主而僣其称号则其名曰盗其位曰窃示万民可得而诛后世可得而贬千古不易之道也自晋室不纲五胡猾夏元帝艰难否运奄有东南景命未融不失旧物迄于恭帝百有四年宋祖有代德而受外禅复六十年而禅齐齐二十六年而禅梁梁五十年爲侯景所簒梁元帝攘戎狄而簒旧位迁都江陵三年爲西魏所灭则东南之运絶矣始后魏道武以晋太元二十一年即位都代后六代孝文迁都雒阳后复六代孝武遭高欢之难迁都长安是爲西魏西魏三代恭帝二年始平江陵江陵平一年禅于周周二十五年而禅于隋隋三十八年而禅于唐推而言之则东南承袭之运至江陵陷没当传于魏魏传周周传隋隋传唐爲得其实而江陵之陷陈霸先立梁元之子方智爲帝复不能辅而代其位是爲陈萧詧据一州之旅称帝三世是爲后梁魏孝武之西迁也高欢立清河王子善见爲帝称东魏旣而高欢子洋簒其位是爲北齐而前史列东魏后梁并簒爲帝号北齐陈氏各有国书逆顺不分称谓纷揉若以萧詧爲中兴之主霸先是曰元兇霸先爲受命之君隋氏当爲叛国昔蜀先主以宗室之胄据有全蜀爲魏所灭遂黜其帝呉孙权以三州之衆传及四世爲晋所得竟斥其名以义则萧詧未及汉中以地则霸先岂偕孙氏东魏之立不异于圣公盆子北齐之僣有同乎刘聪石勒但后梁东魏有国之后可正以王名陈氏北齐窃号之臣宐斥爲叛寇或曰子以魏平江陵始爲正统则道武而下亦不可以称帝列纪邪北齐后周俱承魏禅岂独帝周而虏齐耶予曰不然夫魏武晋宣未享于皇极陈寿干宝各标其帝号彼爲得理此复何嫌况魏氏孝文已来文物太盛三分天下有其二至于末世竟平江表在昔秦爲列国太史公尚爲立纪者葢以其后世能成帝业也此则恭帝而上不犹愈于庄襄前耶但统而言之平定南土方爲正统非谓道武而下不可称帝列纪也且孝武避狄于秦安定公披草莱建宫室重延魏祚踰十二纪而受其禅魏传其壐齐爲其虏梁爲其臣隋承其运非帝而何噫周之呉楚太伯鬻熊之后也怙恃其衆僣号称王仲尼修春秋而夷狄之圣人之旨垂戒于方来所以乱臣贼子惧也惜哉唐太宗世修五代史葢执笔史官多齐陈之人或其勲列之后是以各夸本国并列正史失之一时误及千古至使乱臣贼子谓方面可据位号可窃爲下莫得而诛后世莫得而贬不其惑哉不其惑哉攻守䇿头问耿传一首问西师之兴几一岁矣爲守计则师无还期坐耗廪粟又边税所入不广当有转输之劳若乗之以饥凶民困于内兵失于外非策之善也远惟前世㴱入之利近鉴至道之役岂课今者不可参以古事将胜败不系于人耶然则攻与守必有一术焉爲今计者当如何所论守之害与计胜之説然则若云折李族击其前大将继而乗之似未得宐何者二族壤土相远虽俾俱进其战地战日不能预制是有俱进之名其实不合势也彼若置一能旅之衆继之㴱入独与一旅之共闘则衆寡相絶胜势在彼矣彼既胜则㴱入者益孤吾之大军复何乗哉古有攻其所必救者虏之以救何地耶所谓吐蕃回鹘者正合以夷狄攻夷狄义然今之唃厮颇得吐蕃故地犹见命于朝回鹘有君长通于京师此二国骤亲之使其自爲攻计恐不能得其㴱効徒市虏自利耳若循唐至德故事使天将倾之又虏且不从凡此皆当详极其説悯忠甚哉世人谋其身之周也山外之战诸将以力战死明白不可欺或者咎其失计且不与其死噫趋利以违节度其失计信然秉义不屈柰何不与其死也忠义世之所髙死人之所难以甚难之节负至髙之名苟与之则已当蹈之矣恶所以谋其身哉善谋其身者不然必非之曰丧兵沮威虽死吾弗与后然享其富保其生爲无愧爲身之谋岂不周乎宼仇在境师兵在行欲必生以保功难乎哉呜唿丧兵沮威以取死岂诸将心耶亦不幸而已爲国家言无使谋其身者终其幸死义者重不幸则节士劝矣辩诬山外之役参军事耿传在行战合虏骑益至或以传文吏无军责劝其避去传不顾被数创死于阵人或诬之曰传督诸将进俟与大憝卒遇败传致也后得传与诸将书戒以持重虑爲虏诱此岂督诸将进邪宋兴八十载文吏死率者或以城守之责或不幸与祸㑹其死义一也至如临大敌不慑与骁雄之士争致其命如传死者亦鲜悲夫谋既不用又从之死犹不免于诬爲诬者岂喜于立异邪恶夫爲忠邪作辩诬兵制今之戎狄地兼燕凉然彊大之势未过乎前世中国士卒专力武事非若古者籍兵于民农战兼用者也是中国兵胜于古夷狄不胜于古也古者中国鞭笞四夷而役属者有之给缯帛以怀来者有之与之战或胜或负者有之今厚赂以厌其求惟恐不及或与之较未尝一胜焉其故何哉非夷狄之兵彊非中国之兵弱法制之失也何谓法制之失以吏事而制戎事也爲今而言策之长在战与守策之失在御与校废策之长用策之失所以亟败也假以虏事言之若闻其将寇我境我之大将不计敌衆寡之势不论战迟速之利必分兵御之御之不胜制令者曰吾知出兵而已行者曰吾知奋命而已朝廷必薄其责议者亦置其罪苟不御之虽全其师朝廷诛其逗畱议者称其畏懦此所以必御之也若闻一城被围不计受攻之急缓不论城垒之坚脆必䀆锐救之救之不胜制令者曰吾知救之而已行者曰吾知死之而已朝廷必薄其责议者亦置其罪苟不救之虽城获全朝廷咎其不进议者言其坐观此所以必救之也御与救非将之罪也以吏事制戎事法制之失也或曰御亦战也救亦战也御与救皆爲失策何谓战爲长策也夫御与救非利战不得已而战也非我利则敌之利也所谓战者我利则战不利则不战先计而后战者也先计而后战鲜不胜矣不幸而不胜者将之罪也然则中国之爲守久矣何得谓守爲长策而废不用也所谓守者方面之守非一堡一障之守也非尺寸之地守也今敌入吾地不计衆寡利害而御之敌围吾城不计坚脆急缓而救之御之必败救之必败兵溃于外民溃于内失所以爲守矣守方面者异于是使城自守母望救兵之出葢兵不出则势不分势不分则有以待之夫待之者不战则敌疑作战则敌惧必战则敌北能守所以办战能战所以济守明战守之利而不得志于夷狄者未之有也退说予家洛阳汝距洛爲近凢过汝而馆昭禅师居者三十年矣今年贬官汉东道汝复馆焉因言禅师始见予进于文已而益进以名遂以仕禅师视予之爲进久矣山林乐也盍退乎以休吾勤禅师曰退与进均有爲也不若两忘焉予竦然愧其说之胜然予之所谓退者岂以进爲不偶退爲髙邪直以不才于退适宐耳乐之不爲过也既而自诋曰予之不才于退适宐者非今日始自知也间天子命之治民又命之治兵不于是时自退今以罪黜乃曰乐退退之乐与否非所得而言也禅师之说旨哉于是作退说以自儆好恶解二篇甚矣世人毁誉之亟也观人之色辞则是非纷焉其色之庄也誉之则曰重而有守毁之则曰狠而自恃其色之和也誉之则曰易而兼容毁之则曰謟而求合其辞之直也誉之则曰慎而让善毁之则曰险而伺迎其辞之博也誉之则曰通而适理毁之则曰夸而尚胜爲是说者皆好恶之爲也好恶发乎其人非性之所好恶也噫色与辞乌足以䀆其中邪吾将一之以恕观其色不曰重则曰易而已听其辞不曰慎则曰通而已与其失于誉不犹愈失于毁也若夫察其中也必考乎古圣人之道由之者贵之戾之者贱之贵者爲君子贱者爲小人贵贱者君子小人之分非吾所得而贵贱也何好恶之爲或曰子之谓好恶发乎其人非其性之所好恶爲讥者姖惑焉夫介者好拘通者好放晦者好黙察者好辨反是则其所恶皆性之偏固者也乃若因其人可好则好之可恶则恶之不亦广哉予释之曰吾疾夫世人毁誉之亟也视其外而不考其中摘其末而不究其原故举色辞而言葢浅之爲好恶非其人有可好可恶之实也是以一之于恕而已则性之偏固者不犹贷哉果其可好恶予固曰君子小人之分矣诗曰好是正直传曰恶夫佞虽圣人不无好恶庸何疑哉或者复曰好恶发乎其人与性之所好恶奚以异邪人之性莫不有好恶者也其施于人同者好焉异者恶焉是好恶皆发于已何从而发于人邪予应之曰吾友有直者其议论古今必以直爲也然有所不喜者考其人悫士也予质焉荅曰恶其邪也是则恶者是而所恶者非也或者遂解河南先生文集巻之三河南先生文集河南先生文集卷第四河南先生文集卷之四记十二首襄州岘山亭记巩县孔子庙记伊阙县筑堤记志古堂记张氏㑹隐园记王氏题名记秦州新筑东西城记潞州题名记岳州学记书禹庙碑阴题杨少师书后题祥符县尉㕔壁襄州岘山亭记至哉仁之施于政其感人㴱切而无竆已也羊公之治襄阳及今几千载襄阳士人与民之有知者望岘山则缅然而思羊公其仁矣乎自汉而下郡县吏以循名者虽参用威术以临其民要其归皆一于治当其时莫不有听讼燕息之所于今皆㣲民无足道焉者若是羊公之思恶乎至哉其由不用威术而纯乎仁者所夫威者强人以爲治所者使人不见其所以焉治强人者人勿怨则以不见其形以爲治者有见焉则人不思若纯乎仁者不必身被其犯后之人闻其风则咨嗟吁欷宐乎思之而不忘久之而益彰也燕公之来襄阳时与僚佐㳺岘山山故有亭坏甚公易而新之者所谓堕泪碑者梁刘之遴唐李景让再易之矣今存唯景让所易者公命工镌其字之刓缺者使人可辨议焉呜唿羊公之仁不系乎山若碑之存然后爲不朽而燕公勤勤遗迹者狥其民之思若周人之棠树也然则公之政其仁矣乎未有其迹而不思其人者也若夫亭之嘉恺与登览之胜则公尝赋诗在焉巩县孔子庙记宋兴八十载天下久承平天子端拱率祖宗法度讲礼文登隽贤欲一以声教格民于太和爲吏者循上化其治大槩务寛平耻以持法刺奸取能名专用厚风俗向廉让爲休故郡府立学校尊先圣庙十六七河南爲天子西都建国子学称号与东都侔其属邑曰巩距府百里据大道之冲河洛所会舟车之饶民以富强先是县之先圣庙暴爲水壊材亾地行不复兴矣凡释奠行礼寓今署中且十年大理寺丞李君惟章既莅邑事顾曰地要而民富礼教所宐先今圣庙圯而弗谋亦非所以称畿县之剧甚爲乡老吏民羞其易而新之于是相县署之西偏以营焉且上其状于府得民施它祠钱六万以济其役募善工购良材堂邃而崇像严以尊学有舍齐有次踰时而成邑民休之相与议曰兹庙之兴既营既勤皆由吾李君不志不刻无以章君之化遂以文来请某按着令县皆立先圣庙释奠以春秋唐韩文公所谓郡县通祀孔子与社稷者也自五代乱祠官所领在郡邑者颇废坠不举间或增祀率滛妄不经独孔子社稷其奠祭器币莫之能损益真所谓通祀哉今朝廷向儒术西都建学官聚生员爲郡国倡始巩爲西畿剧县能尊先圣以厉学者则他邑之兴学从善又当自巩而始且不失着令通祀之典李君之举其贤而法哉年月日记伊阙县筑堤记宝元元年春伊阙筑隄于县之东延袤五百歩高一丈凡三十日隄成总庸垕障伊水也伊水自县西南来俯城而东靡迤北下前此一岁夏大雨水暴侵东郛坏民庐己而水循故流知县事张君承范请于府宐建隄以爲后虞府听之乃有是役夫捍灾不怠令事也今而书之有以嘉焉尝闻古之爲令者其虑民也㴱教之恤之又兴利树功非以名已能葢审其生殖谨其祸灾而已虑民之㴱者若是今之爲令者其虑已也㴱兴一物更一政必思曰谤与咎将及焉诚不及犹曰吾无改爲尚可俟后人后之人亦视前之政曰吾独何加焉积日以幸他迁苟自简而己也其虑已之㴱若是呜唿爲令者岂当然哉诚能忘已之私唯行之宐虽谤若咎勇且不顾奚古人之远哉今伊水既循故流不十数年一大暴张君能预图而爲之防此虑民之一术也故从而爲之说年月日记志古堂记河南刘伯寿宰新郑之二年作堂于县署既成之谓予曰我官事已则休于是早夜以思葢有叹焉叹乎功名之不可期文章之不世传我思古人力之而后已遂名堂曰志古余嘉其有是志从而爲之辞曰夫古人行事之着者今而称之曰功名古人立言之着者今而称之曰文章葢其用也行事泽当时以利后世世传焉从而爲功名其处也立言矫当时以法后世世传焉从而爲文章行事立言不与功名文章期而卒与俱焉后之人欲功名之着忘其所以爲功名欲文章之传忘其所以爲文章故虽得其欲而戾于道者有焉如有志于古当置所谓文章功名务求古之道可也古之道奚远哉得诸心而已心无苟焉可以制事心无蔽焉可以立言惟无苟然后能外成败而自信其守也惟无蔽然后竆见至隐而极乎理也信其守者本乎纯极于理者发乎明纯与明是乃志古人之所志也志乎志文章功名从焉而不有之也伯寿嘉予言刻之于堂以自儆张氏会隐园记河南张君清臣创园于某坊其兄上党使君名曰㑹隐清臣固隐矣其曰㑹者使君亦有志于隐欤夫驰世利者心劳而体拘唯隐者能外放而内适故两得焉有志者虽体未得休而心无他营不犹贤乎哉张氏世卿大夫清臣独以衣冠爲身汚湔洗奋去目不眡势人洛阳城风物之嘉有以助其趣者必畱连忘归始得民家园治而新之水竹树石亭阁桥径屈曲廻䕶髙敞荫蔚邃极乎奥旷极乎远无一不称者日与方外之士傲然其间乐乎哉隐居之胜也予既美清臣能享其乐又嘉使君之有志于是也故爲之作记凡池亭使命以名附之于后云王氏题名记陜郡开元寺建初院有进士登科题名二记在焉其一题云天复四年左丞杨渉下进士二十六人实唐昭宗迁洛改元天祐岁驻跸于陜杨渉丞相所放进士㮄第十四人王公讳澥之嗣子工部追书也工部讳某开宝二年佐虢幕作文以记其事后十一年工部从子盐铁推官守中奉使过陜又志名于记末其一题云咸平元年翰林学士杨砺下进士五十一人第九人刘公所刻也刘公父太常卿岳前天复㮄中第十一人刘公甞官于陜故以东都咸平㮄嗣之其第二十三人王公讳某即天复㮄第十四人王公之曾孙累官某官赠某官庆历元年赠官嗣子书先公赠官职方公按刑陜右观建初一记则髙祖先公登科二名暨曾祖伯祖眞迹俱存慨然感慕命余次其年世前后呜唿天祐甲子距今百三十有九年公家四世刻名佛舍公今又继而书之世德之厚者其将显乎秦州新筑东西城记城武僃之一譬于兵爲器之大者也古圣王捍患底民弓矢甲胄与城郭沟池交相爲用以利后世世人不推究古始以爲王者专任德教不必城守爲固果如是武库甲兵将安用邪圣人以不教战爲弃民兵不可得而废犹城之不可废呜唿世人未之思也上之十六年始用西帅边将増壁垒寝爲守僃又二年虏犯塞震动鄜延之师自潼关以西诸州悉城郡议靡然无复立异者然而事暴起严期办甚者削制度苟谋亟成既而不免改作重伤民力比之平时预爲之图劳费过半矣秦州自昔爲用武地城垒粗完数十年戎落内属益衆物货交会闾井日繁民颇附城而居韩公作镇之初年籍城外居民暨屯营几万家公曰是所以资冦也乃上其事以益城爲请诏从之公择材吏授之规模东西广城四千一百歩髙三丈五尺基厚皆称是以与旧城达励合爲一城自十月至正月以毕事闻总工三百万秦人北之是岁䀆冬元善寒杵者声谦以致其乐焉先是郡有罢谷水自北山而下公导之使西塞故道以致城衆颇爲疑明年夏大雨水循新隄絶不爲城害衆乃报服或者以虏数敌中国今作城祇以自守非制虏术此大不然今之所患邉垒未能䀆固耳果䀆固虽虏至吾兵得专力于外胜势多矣如虏以吾城守既僃息其䦧邉之谋则兵志所谓无智名无勇功善之善者也公忠国人之心其在兹乎自始事公宴犒慰劳无日不主既成由诸校而上天子文弟其劳加赐焉春秋列国兴作皆以书城之四月某得以州事佐公故详其实而书之凡董役之长暨勤事之吏皆刻名于石阴庆历二年八月十五日记岳州学记三代何从而治哉其教人一于学而已自汉而下风化日陵政之寛暴民之劳逸皆缘于吏治吏之治大抵尚威罚严期会欲人奔走其命令其敺之若是之亟也又安暇先之以教育渐之以德义者乎故号称循良而能以学校教人者十不一二去圣益远至有持律令主簿领思虑不出几案以谓爲治之具䀆在于是顾崇儒术本王化者爲阔疎不切于世噫其甚哉滕公凡爲郡必兴学见诸生以爲爲政先庆历四年守巴陵以郡学俯于通道地迫制卑讲肆无所容乃度牙城之东得形胜以迁焉会京师倡学诏诸郡置学官广生员公承诏忭曰天子有意三代之治守臣述上德广风教宐无大于此庸敢不虔于是大其制度以营之愿仪既成乃建阁以聚书辟堂以授经两序列齐以休诸生掌事司仪差以等制饍㸑澣洗悉严其所小学宾次皆列于外大总作室之数爲楹八十有九祭器行具称于礼资于用㒺有不僃巴陵之服儒者毕登于学公延见必礼奨其勤以励其㳺尚其能以勉其未至虽新进不率者皆革顽爲恭磨钝爲良出入里闾务自修饬郡人由是知孝悌礼义皆本于学也公之树教及人岂不切于近通于久乎先是公领邠宁环庆兵扞戎爲帅臣守巴陵乃下迁凡由大而通小必易其治或隂愤阳惓事弛官废下不胜弊者有之或慎微虑危脩旧保常无所设施者有之若夫用舍不殊勇其所树立不以险夷自疑于时如公心之所存非君之㴱信道之笃乌及是哉今年录其事来告且曰予尝守王山呉兴安定皆立学其作记必时闻人子其次之某始愧不称然安定之文伯氏实承公命小子奚敢以辞庆历六年八月日记书禹庙碑阴唐刘公修禹庙碑题云补阙崔巨撰叚季展书巨他文犹见五季展无闻者焉刘公领财赋有大功其所与皆天下善士巨季展必当时之知名者今膳部员外郎周君越尝爲三门发运判官始以墨本传京师周君以书名于世故季展书大爲人重四方竞购之传本既多字寖缺落今发运判官屯田员外郎左君瑾命工楷刻于佗石且搆宇以寘旧碑又扃固焉左君尝谓予言忠州之功巨之文季展之书皆当永其传不独其书爲可宝也予嘉左君真好事者录其言附之新碑之末宝元二年十一月二十日记题杨少师书后周太子少师杨公凝式墨蹟多在洛城佛寺中今存者广长寿天宫甘露兴教凢六处皆题于壁公在洛或与人爲铭记皆不自书公之书无刻于石者论书者以公之笔其驰骋自肆葢得于已意刻之其似可䀆其得意不可䀆岂其然哉予非善书者莫能知已公所题壁距今踰八十年字颇缺落不可辨者十有三四天王院僧继明虑公之书久遂无传命僧某择字之最完者得长寿甘露两壁总八十七模刻于石宝元二年月日尹某记题祥符县尉㕔壁夏侯之纯爲祥符尉尹某尝至其治舍观其决事虑精而气果凡事可否当在已无细大必行行之未尝报挫县治都门外所部多贵臣家尉小官能指置一如志且有治称难乎哉前世赤县治京师不以城内外爲限制事广而势任亦重尉主大盗又于县爲剧官今京城中禁军大将领兵徼巡衢市之民不复知有赤县此乃因循仪制岂前世法哉予既美之纯之政且叹其不得䀆其官之所掌故书之于壁河南先生文集河南先生文集卷第五河南先生文集巻之五序十首郢州送路纶寺丞一首幷诗送李侍禁一首送浮图奉坚一首送王胜之赞善一首浮图祕演诗集序送随县尉李康矦一首送浮图迥光一首送光化县尉连庠一首送供奉曹测一首送丘斋郎一首送路纶寺丞序涣之寺丞自郢中有南阳之行治舟之日郡守广平公张宴白雪楼命宾属以饯之酒数行爲引商刻羽之曲坐客凄然有离索之叹友人尹某因道古人送言之意将有以序其行夫古之送言必以已之所得规彼之未得今涣之才美而甚晦内方而外和惟晦与和某当师之方得涣之以自规其敢有献于涣之哉独离索之恨不能忘已既醉且泣以诗继之感事并伤别平时涙满巾今朝郢楼上更送北归人又平生爱问江南事喜见人从江上来今日江头送归客苇花深处祖筵开送李侍禁序新秦杨叔武尝为予言其友人李君之为人笃行君子然乐于佛氏之说予他日得见则以叔武之言说之君曰诚有是非取其所谓报施因果乐其愽爱而已予应之曰是仁之实也古有孟氏书为仁义之説君之乐冝近焉君于儒书为汎通自予言于孟氏益加勤异日大诧曰孟氏説与吾素所向无大异遂主孟氏学予又曰自孟而下千载能尊孟氏者唯唐韩文公君由是复通韩氏文且曰今而后知愽乎爱者在行之冝耳与予㳺二年其言非孟即韩君之性真资于仁者欤始读佛氏书以其爱之愽也乐之及观孟氏韩氏书推而广之则有所至焉幸卒其志则圣人之道无不至者于其别叙其初以勉之送浮图奉坚一首浮图奉坚师访予出所述三昧仪求爲之赞予应之曰师爲浮图学能广其所传以导人欲赞其说当求之㴱其学者不然名公大人其能取信于世者予䝉固未能了师之说且言不足爲世重曷爲求哉而师之请益坚观师之心是不欲使一人不通其说者若是其固邪噫世之儒者有能自信其传如师之固欤于其行作序以纪之送王胜之赞善一首天下久安衣冠子弟持身能自修谨或作辞章能僃科试者爲其父母必目之曰令子弟爲其朋友必推之曰良士爲国家择人必举之曰美材于是上下交称其贤贤者若是其已乎河南王胜之宰相子年二十五常日爲文三千言三千言人多能之胜之之文其论经义颇斥远传解衆说直究圣人指归大爲建明使泥文据旧者不能排其言其策时事则贯穿古今㴱切着明于俗易通于时易行参较原覆其说无竆大抵赡而不流则而不窘词厉而淳气出而长蔡君谟常称之曰欧阳永叔之流永叔君谟皆子之所长也君谟未尝片言假人如是称之信矣又俶傥宏达服仁畏义眞魁杰人而不屑细故与时疎阔由是谤誉交至噫谤何爲哉然前所谓持身能自修谨其文章足备科试者语其贤或未至求其谤固无有也使其人效胜之试且不能胜之兼取之如其所爲何难乎太平圣朝方以文法治天下愿无略予言浮图祕演诗集序浮图号文惠师祕演者过我道欧阳永叔爲其作诗序苏子美贻之诗永叔悲演老且衰子美有惜哉不栉被佛縳不尔烜赫爲名卿之句予识演二十年当初见时多与穆伯长㳺伯长明峻人罕能与之合独喜演演善诗复辨博好论天下事自谓浮图其服而儒其心若当世有势力者冠衣而振起之必荦荦取奇节今老且竆其爲佛縳讵得已邪伯长小州参军已死演老浮图固其分演之再来京师不饮酒不与人剧谈颇自持谨与世名浮图者不甚异演之心岂与年俱衰乎永叔因石曼卿始以知演见其衰而闻其壮所爲是以爲之悲然演始健于诗老而愈壮不知年之衰于闻诗发于中宁相戾邪岂演老益更事且不预世故遂汨汨顺流俗其外若衰其中挺然独于诗乃发之邪演诗既多爲人所重演亦不自之数客外方颇逸去录之凡三百余篇云河南尹某序送随县尉李康矦一首自予贬官有见顾者哀予之竆恻然见于色辞其人未必相知特哀吾竆耳予愧其意重其爲人何哉见人之竆恻然而哀之是亦情发乎仁者也李君亦见我惠书几千言皆张大仁义之说无一语哀予之竆者岂以身之竆不足累于心乎夫自处不卑者期人则㴱予喜李君知我而嘉其自处之髙也重其别姑赠以言送浮图廻光一首予闻废放之臣病其身之竆乃趋浮图氏之说齐其身之荣辱竆通然后能平其心吁其惑哉屈原贾生爲放逐之辞皇皇焉切以㴱所不忘者君也彼岂以身之荣辱能累其心邪先圣称颜子簟食瓢饮人不堪其忧回也不改其乐葢夫乐古圣人之道者未始有忧也尚何荣辱竆通之有乎予謪随之一月光师来相过持其师之说以警予光师明达人也于其行叙吾说以爲别送光化县尉连痒一首自西师之兴金帛粮糗之积凡资于兵者其费益广铁革干羽之用凡须于兵者其取益伙费之广则吏之聚敛者进焉取之伙则吏之干力者进焉上任其能下收其功自监司所部及于郡县由初仕至于久吏宿官莫不以是爲吏之优爲政之先于是吏之强者益肆弱者亦趋甚者不恤困竆不察有无殚利以夸精严期以名勤有以治体爲言者必诋之曰方事之艰当求所以富国强兵之要乌体之爲哉故吏益材而民益愁爲吏者宁当然邪连君君子人也其仕五岁矣予质其爲吏之术大㮣本于仁而达下之情其于民也知利之兴寛之而已职事无废也期会无失也考千古之爲吏者当以良称而于今未得以材名也噫沿古未尝无兵也国家仁育天下几百年今一方兵兴其资于民役于民者必视其货力与之约束岂重扰哉而下之愁叹者吏爲之也吏岂喜扰邪亦欲以材自名而利其进也是故奨材吏则士益偸贵良吏则民遂其生惟君子不可以利囘故乐与连君䀆其说送供奉曹测一首予迁武当之一月曹君䕶淮阳戍兵来抵郡下一日见过䀆出淮阳送行诗示予且以诗爲请予自得罪不欲以文辞发闻于人虽朋㳺素厚者未尝先爲书问非以自虑爲朋㳺累也今始见君而遽相称道惧流俗之善訿者幷以毁君矣用是敢辞而君之请益坚噫流俗之毁誉固流俗之所惜也倜傥之士则不然毁也誉也必审于已而已奚流俗之爲哉君生勲德之族少年志学而趋向如此其倜傥之士乎诗不能䀆予意作序以别送丘斋郎一首天子临轩策贤良之法何爲哉得非质今事考古谊使足施于世邪然未闻某事某所建也某事某所废也岂朝廷不亟行其言徒试其才识而取异日用邪将爲贤良者务高其说而不切于行邪收其异日之用则今登科者益用于朝爲朝廷言主乎得人犹不系乎树策之始行与否也如不切于所行务高其说以取重于名者殆非试策之本意丘君仲谋敏赡通古今其才识辨论于贤良无愧异日应谘问使爲国者汲汲于所陈而易于亟行闻其者惟恐不大施于时兹有望于贤良也宝元二年上元夕洙谨序河南先生文集巻之五河南先生文集河南先生文集卷第六河南先生文集卷之六书七首上叶道卿舍人荐李之才书一首上陜倅尚屯田书一首荅黄祕丞书一首上京兆杜侍郎启一首上吕相公书二首上陜西招讨使夏宣徽小启一首上叶道卿舍人荐李之才书某再拜八月初作书託郑开封附去浙中后十有余日闻有西掖之召中外企望爲日已久虽有此拜固未足爲贺也恭惟甫至都下尊体休胜某辄有私悃仰布左右惶恐惶恐孟州司法参军李之才年三十九天圣八年同进士出身能爲古文章语直意邃不肆不窘固足蹈及前辈非某所敢品目其爲人敦朴真率不自矫厉安于卑位颇无仕进意故世人罕能知之京师诸君有石曼卿者与之㳺曼卿独喜其不汲汲荣利与已合耳之才母老无余赀曼卿尝劝之隐去使其无所归于知似未䀆也之才又逹世务使少用于世其才过人远甚今幸其贫无资不能决其归心知之者当共成之也近制吏部选人有保任者及五人得上其课之才未尝干于人在上者或荐之今已四人十二月又当罢去念非明公无以成之者明公虽素未知其人然某被遇最㴱由知某而后知之可也之才在朝廷无近亲若其持身谨廉常吏皆能之故略其言事遽词激㒺避诋诃倘蒙畱意恭候还教不任恳切上陜倅尚书田书某再拜某幸与执事同年得进士第又常得请见左右虽未熟接语论䀆朋友之分然不爲无旧执事立言树教以古圣贤爲师法某虽浅陋未能窥执事畛域然素有志于是亦得爲同道挟故旧契加之道同陜与洛相去不三百里而未尝作书者非敢自疎诚以罪黜之迹惧他人见议以爲附同年之居高位者爲佞也近蒙复官爲令畿邑去陜益近自今或时拜书兼有近着文俟到县中写一通上呈今偶赵都曹见过云遽行谨奉手书少道万一望恕简率荅黄祕丞书某再拜春初得所惠书以贱事未克裁荅寻承有延安之行秋中始还道涂登顿良苦自西师之兴议者交语以爲执事在边帅幙府某独谓近时上将犹不能专军之命令幙府岂足容足下才邪近闻承诏当至都下一吐奇论䀆发胸中所藴使识者闻之知处置得失与军之胜败䀆系于人烂然无疑今不即用犹足警异时岂不壮哉愿无辞此举以慰朋执之望中间所称河间民诚义烈士书中所录自足传信增之文辞非爲益也但当访其名氏相见期不远余俟面叙上京兆杜侍郎启向者伏闻京兆之拜知者皆见庆以爲必应辟署之选顷之人有见语者曰公奏一不从且再上矣既而皆然恭惟明公更中外剧任将二十年门下吏被器使者百千人一日当辟士章未上人皆以某必应其选某岂贤于百千人哉诚由明公见之㴱数数称道布闻于人故及此耳屡草谢记辄复中罢惧益章明公见私之恩非所以承奨拔之意也今或闻两奏皆寝始得修问左右区区之心岂敢忘于大府哉惟祈早柄用以允天下之望使缙绅衆品皆被甄淑不特门下旧吏曲蒙厚恩感激所㴱实罄于此上吕相公书月日朝奉郎守太子中允新差签署泾原秦鳯两路经略安抚判官公事骑都尉尹某再拜献言仆射相国申公阁下某谬爲朝廷器使预参西方军事向一至京师得以邉书陈于上前退又以所陈白于执事非以夸辩而求合冀事之亟行耳会阁下以旧德入辅某以既辞天子不当久畱都下区区之说独未闻于左右今辄条次所陈之要以书自启惶惧惶惧某以西夏用兵之害莫甚于大将兵少与法制不立此二事耳请先以大将兵少之害言之今泾州乃泾原大将治兵之所战士才数千假使虏衆数万来冦关壁则邑落谁抚出战则镇守孤危且衆寡不敌必召属城之兵以爲自助之势大将既已先扰外军复无统一此必败之理也大凡大将救属城则易属城救大将则难何以谓之易若虏刼冦吾境大将当以重兵守险或设伏要路或其首尾又号令诸城使之合势以逸待劳此大将救属城之易也何以谓之难虏入吾境大将既召属城之兵以爲已援若兵在百里之内再日而至则吾之险阻已与虏共之矣若待数百里之外兵至则虏已据吾要害休其士衆待吾兵至逆而击之援兵虽多其统不一此属城救大将之难也虽战守随机大槩论属城之兵主于守大将之兵主于战唯能使之战然后庇其属城保其险固也今大将之兵与属城均于自守俟虏至然后唿集屯戍迫以期会战地战日皆非案定此则自救不暇岂能决胜哉如某所计请增大将所治兵满三万骑五千屯戍不预其数可以战可以御可以守也或者引前世用兵之法能以寡击衆者此非通论其所计者数千之敌数万十倍之衆耳凡临事机应变出奇虽百倍之衆尚有以制之然未有预以寡少之兵而必十倍之胜也夫三千之御三万与三万之御三十万其势甚易三十万之衆未必一其力三万之衆敌不能见其形不一其力故将多者难爲办不见其形故善用者能张其势如此则胜负未分也三千之御三万则异乎此合而陈之则见其弱形彼气吞之一也多爲奇兵则惧于势分二也离去城壁以据要险则虑其攻袭三也此三者虽善将者无如之何故云以寡击衆未爲通论是大将之歩卒必以三万骑必以五千然后可用也明诏减去城栅可益大将兵而未闻䀆奉行也某知京师某兵不当益出故献募兵之法知募兵必以财故献鬻爵之论此大将兵少之害可得而制也其次请以法制不立之害言之古者大将出师其下皆偏禆部曲莫不禀命于大将者也今诸路都监而上皆与大将均其所统虽名品至异然皆署事而同论非古制也不独非古只以国朝殿前侍衞司军制言之亦异矣今殿前侍衞都虞侯乃都指挥使之贰其名品不甚相远至于署事皆不得预岂非戎事尚一其下正当禀命邪今则不然凢临事机得联署者皆得预议议一而后可行请借论之若保安军谍者言当有冦至邪帅臣若专爲保安之备则其下率从若帅臣有料敌者言贼声言保安不必专爲之备又使某将备鄜州路又使环庆谨守备其下必有争议者曰环庆隷我当速召之以爲已援柰何使之自守且谍言冦保安不当备鄜州以分吾兵虽爲大将者亦自计曰异日贼从鄜州路又非环庆吾犹与诸将罪均若果从保安一蹉跌不胜则吾违诸将言独被罪矣此不独号令不行于下亦既衆人议之则自信者寡矣是则军中之政有异见者当献议而已不当必大将之从已也今同署而交议议一而后可行此法制不立之害也以某计之诸路大将外止署副贰者一员参署军政别置主军大将八员四员外守城镇四员专隷麾下皆听命于大将如身之使臂臂之使指无敢不从此法制不立之害可得而革也其募兵鬻爵与主军大将名级皆别具咨目条陈某疎远不识朝廷大体然窃思之今日之军政非大更置之莫能成功圣上忧勤兆民颙颙伏惟阁下上副陛下倚注慰中外之望则天下幸甚干凟威重伏俟严谴某再拜又一首四月日朝奉郎太子中允充集贤校理新差通判濠州军州事骑都尉赐绯鱼袋尹某谨再拜献书于昭文仆射相国申公阁下自羌虏犯邉某尝献书论事又得陈说左右今年虏㓂平凉山外地王师挫衂某念前所论说其已验者三其不效者一某谓大将之兵必以歩卒三万骑五千然后可以战可以御今任福所集诸将之兵始以万一千人益以王珪赵律常鼎别屯之衆纵使合而统之才满二万是大将兵少且不得素抚其衆果以挫衂一騐也某谓兵家之制在乎统一欲使部曲分画预有定名今诸将临敌受命法制不立号令不明以致奔覆二验也日者朝廷既择用攻策相公复询虏若先至何以御之某逡巡仰以既欲进攻不若养勇以纵之是某揆今之势不见可御之术故爲此今御之而卒败三验也相公又访虏所当来某虽泥言临泾高平穴相杂山外沃野居民富腴然最可备者保安胡继谔族耳今继谔兄害星某不能料虏之所先不效也自山外之败议者归咎诸将不能持重以取败亾此知其末未究其本也诸将独不用韩经略言分而趋利此一事可责耳假使合而爲一持重不战其全师不过如王仲宝岂能制虏之俘掠以取胜哉仲宝垒去贼不十里贼去不能追然朝廷不加罪者以任福辈战败耳倘福辈不进仲宝虽欲不战不能也战亦不免于败矣何者彼逸我劳彼整我嚣彼人人自趋利我畏死有遁心又加以数倍之衆岂有不败哉不独向时之役是乃虏常胜而我常败也难者必曰虏何得常逸我何得常劳夫虏之将来广爲屯营使我疑其所向必多方以备之及其既来我大将之兵不满万人急召某将若干人又召某将若干人如是散召之以至三将五将有先期者后期者合而统之亦必越三万必三百而后集则虏已据我要地休息其衆分择精锐以钞居民既因我粮复所费糗糒有余速战则气盈缓追则逸去或曰俟其归而击之贼又有橐駞以载其重我多歩兵又益器械粮糗之负以之追蹑利害弥远或者必谓俟其归者非蹑其后也阨其路而已且虏骑坚劲峻坂竆谷无所不驰无所不通其来也未尝一路而至其去也何从而阨哉是以彼尝逸我尝劳也然而彼何得尝整我何得尝嚣夫贼号令既一部分既定在涂而训入境而诫此其整也我则不然冦至而会兵兵行以应敌诸将聚议不过顷刻教旗分陈之法施于仓卒此其嚣也何谓彼则人人趋利我则畏死而有遁心夫贼得吾一卒夺其衣装足以自资此利近而易趋我衆力战者多死先遁者或免而无诛恶死而乐生人情之常凡此数者贼必胜之理其章灼如此某所谓未见御之之策也又若内属之户爲虏所取者固爲虏用矣其未取者虏一扰之则我疑之我疑之虽未爲虏用已失之矣何者外爲虏所扰内爲我所疑必持两端以自固此与虏用等也今未爲虏扰者独环庆诸族与保安胡继谔耳不早图之又将爲其所扰矣某前谓当谨备继谔而虏不望者非继谔之强能自支虏而莫敢犯也某自延州万安镇扺其部族以及庆州之平戎凡数百里居民殆絶但有种落耳是虏取继谔与侵延州之境不若取山外之境此特所利先后耳非可恃其不来也夫事四夷驰非王者事今天子仁圣诚使虏不敢犯返复何求于虏哉此策之上也然未知何从而致此若如某前岁所陈大将可屯得以歩卒三万骑五千部曲分画各有定制此则有以待其来而制之亦策之次也不然骤集他路之兵备一月之饷严其部分明其金鼔辅之以属户破其种落扰之因之有以俟其欵伏此又策之次也舍是止用今日备御之策但虑属户居民大罹其毒被邉诸城䀆爲孤垒内地远输日益愁怨且虏以利举苟外无所掠必将攻城日朘月削塞邉遂蹙当是时益兵之多调发之劳恐不止今日而已愿相公㴱虑之某向欲以此陈画闻于上听令以伏暮无状被命南去地优事简于身甚幸苟循黙无所建明则异时公议恐难独免然某今日言之必以爲妄愿畱置几桉向秌以暨来歳幸复视之必将数验不然者则我之天幸有二虏长死一幸虏长不自将使他人分其兵来我骁将或能御之二幸非此二幸或有成功则某不知也意激辞直不避忌讳维相公与二三同德以天下大计畱意观省察其至诚幸甚幸甚上陜西招讨使夏宣徽小启某才到庆州闻任福兵败径赴镇戎军有不曾禀候二日命专辄事伏已具公状中葢事出仓卒所谓失火之家不暇白大人而救火以此加罪诚不敢辞伏望太尉原其初心少赐寛假则终始幸甚非久当诣幕府河南先生文集卷之六河南先生文集河南先生文集卷第七荅环庆招讨使范希文书某自建去门馆若非有事陈启未尝通记左右近者再来关中伏闻军政甚治虽欲作短牋胸中了无可说事用是辄罢岂敢懈也蒙赐手教至慰至忭兼承益地建栅却敌取胜葢明公䇿虑素定济之英果不然且爲虏乘矣自国家分命儒臣綂制方面未有亲总师律蹈履贼境如明公者诚懦夫所增气也去并再议与鄜延合进若虏与鄜延兵遇则环庆爲奇兵应之与环庆遇则鄜延兵亦然是乃首尾相应也今新栅既成当使狄青驻德靖爲奇兵以相助亦一术也又虑异日之来不盈二万之衆亦当有以待之又当使粮道易致卒戍易处援路易通羁属之户易以安辑然后有万全之安书中令其暂到邠上去年曾奉教到濠州当以局事自守某㴱佩此训今到才一月奉大府筦库簿书尚未省又复走道涂徒以自愧果若军事期会则不敢辞如其博采论议则某之所陈不过前数事耳幸赐炤亮与范纯佑监簿书久不作书想惟荣侍万福前累得导文书让官事极善然朝廷必更有教诏犹当委曲上陈自效恐大过况韩公亦让必别有措置此事某尝与识者论以内制外其体甚重则廉车之势不若学士也然韩公受之无疑其亦其专于国事而忘其身之危遂賛而美之某近得旨预闻军事韩公既当行阵之责某岂能自必无军行耶是某亦韩公而忘其身之老大凢爲人佐者岂不欲其主人贤且用而预享其利耶某诚愚蔽在儒馆几十年一旦主人爲武帅则从军之行未易可期岂以此爲利哉其始以徇国不谋其身爲贤故喜韩公之不让及见尊丈之让谋身所所以利国家则又喜尊丈之让尊丈知帅臣当以恭顺爲体而不以招讨使爲方面之寄此一事某所未论上环庆招讨使范希文书近闻綂蕃漠之衆亲至泾州关辅人心顿然帖息揆明公始谋择贼岂自意不与敌遇耶以身许国史册所载虽旧勲宿将百无一二况道德若公忠愤敢决乃至于此甚善甚善定川之役虽速战可咎然当其未败时某与韩公料其必败葢以事势得之则似不独主将罪也兵兴五年我师之败数矣能竆我之所败则知彼之所以胜爲敌所诱而取覆者特一事耳愿明公㴱思其已然以爲将来之策特赐音教幸甚幸甚荅秦鳯路招讨使韩观察议讨贼利害书适蒙手教并示及庆州书前岁太尉欲爲此计当时虑虽破刘石尚有疑大国心又北患未形国家当专力以天下之势临之必要之以盟则伺隙者自寝其谋所谓工迟不如拙速某是以下敢异议今四路分綂以本道言之力役未休新兵未练部分初立蕃落方集以此而揆他路虽不䀆同大槩恐不异此若来岁用之即未爲晚此迟速各有时也然范公欲破其合比之势此忧国之㴱则不可不熟思公云无大利亦无大害范公此说亦䀆之至于中使来督仓皇入界诸公当共顾大计固守所议岂得禀命爲忠余俟面启与仪州曹颕叔殿丞书近者高轩过郡殊亏主礼别来未暇作书先辱手诲益认眷顾之厚种落略汉人诚未当以常法绳之然汉人得㱕反以盗罪加以㴱宪此尤可悯落蕃者甚有窃其马以㱕者岂可罪耶寻白帅府果蒙两轻之此甚平允贺参政范谏议启某再拜伏承入参大政天下幸甚叅政谏议居外日久士大夫延颈以竚德车之入今领枢柄不一月遂二宰政圣君之任贤大贤之得君无让前古士大夫倾耳拭目冀有所闻见然专以声誉爲所闻事迹爲所见者殆庸者之耳目也必使君道日隆民心日康然后参政諌议之事业与国家同休于无竆识者观听实在于此某被命戍边但修完守具谨奉前降预议从容卒岁幸无他忧然即未知何去虏动果在何遂虏数未尝以季秋暨仲春又因月盛时旦不甚政城异时来恐或反此何者我尝逆与之战今欲以不战痕之安知其不能就我不战而爲计耶观今之爲僃不过以故意待之是自许以知变而不知虏之能应变也玆事未易可言唯参政谏议终始畱意参决之暇伏惟爲国自重贺枢密副使富谏议启再拜伏承入赞机政天下幸甚明公前此两辞柄任士大夫以国朝以来有二府初拜远能固让者启有窃议何者养高远权介者之所守经国成务英贤之通识与其追踪于独行不若蒙利于当世方今北有骄虏西有叛羌王师屡殱士气不振踈贱之人犹懐感愤况明公得君之㴱致位之尊论议易行谋虑易信当此之际天下不高明公之让明公岂特以让爲高哉圣上奋然英申举前命四方闻者无不庆忭恭惟圣上倚注之意四方属望之心将与䕫契周召爲侔岂特房魏姚宋而上哉区区戎夷安足爲患某尝学旧史愿得私纪盛烈以僃国书之阙不任祝颂之至河南先生文集河南先生文集卷第八河南先生文集卷之八书启渭州谢宣抚枢密韩谏议书一首议西夏臣伏诚伪书一首议脩堡塞书一首议斩首级赏罚书一首上陜西都转运孙待制书一首上枢密杜太尉启一首与邠州通判刘九太博书一首上四路招讨使郑侍郎议御贼书一首谢宣抚枢密韩諌议书某承乏邉州逮此逾月上禀前降预议下与诸将恊和脩完器僃谨守条约区区自庶无败事然于保邉之术经远之略则久在幙府必蒙体亮多谋而寡权尚法而不忍此性之弊自知甚明岂意见私之㴱遽玆奨拔惟忧任过其量仰玷恩馆其诸诚悃非面启莫䀆议西夏臣伏诚伪书某顿首枢宻諌议今日捧教承已反德顺军谕反子奭自虏来归言其臣伏事此虏计之得也抑其虚名以示阳尊于我犹足以骄我心而怠之僃况得重赂以实其帑岂非得计耶且虏之臣伏果能革其僭悖之心贬其车服名号䀆如臣礼耶徒以所上章奏以臣自名耶就使䀆如臣礼亦不可信况于其国车服名号一无有损徒以数幅之奏易万金之赂彼之丑类虽甚昏愚较计利害岂能易此哉夫君臣名号中国所以辨名分别上下也国家綂临万国垂九十年蛮夷戎狄舍也律氏则皆辞命而羁縻之有不臣者中国耻焉西土之役由是而兴夷狄则异于此唯其利而已且彼于中国非素敌也其祖其父皆臣也奚耻而不爲臣哉今虏之丑类必皆曰我战数胜又能取赂于彼我其强也虽吾士大夫之有识者亦曰彼战数胜矣而反屈于我且得重赂以畜其衆是眞能保其强者也如是则彼之臣伏果于我爲得耶于彼爲得也或者必曰向者患其不臣今既臣之复以爲患则反覆无所据且自古夷狄之于中国始判抚而终驯伏者多矣奚独此之爲异哉其必应之曰不然中国固当鞭笞四夷而臣属之也但辨其来臣者诚与伪耳然则诚者有畏者也伪者有谋者也今果有畏也有谋耶谓之有畏则吾战未尝有胜也吾兵未尝有攻也彼何从而畏哉谓之有谋则国家之患或基于此矣譬人疾之攻于外也朝夕命医者视其脉之进退一动一息必加意焉又起居饮食之慎医者必决之曰脉止是而不能变也疾者亦自审曰疾止是而不能加也于是日冀其有瘳焉当其疾或瘳于外而犹根于中未能去也疾者喜释其苦良医虽戒之日益怠焉饮食起居虽自曰慎之日益肆焉于是疾乘隙而发则已痼于中而至于外也虽医之良殆难爲计矣自虏衆犯邉师徒丧败至于今日知所以爲败者多矣凢一堡一障之隙吾皆营而固之知所以爲僃者多矣知所以爲败可以不败知所以爲僃可以待之此御戎之常也今既重赂以结之爲虏之僃必异于此邉垒虽未即废垱增而浚者必休其役戍卒虽未即罢当聚而练者必散而处举是而推之则上下之情无有不懈也是亦有疾者虽瘳于外而根于中当其伺隙而发则已痼于中而亟于外虽良医难爲计矣所谓国家之患或基于此矣者以是也难者必曰景德中北方讲和自是三十矣天下无事虏未可以不信待之也某必应之曰此时事之异也景德中虏入吾地㴱而大衆卒不与战至今言之者犹曰当是时我不许其盟则虏衆殱矣是强弱之势未分我衆有余力也虏既㱕鉴其入地㴱而无所克知中国之未易轻于是有讲和之事自是无少焉及羌种外叛遂有益地之请亦信于前而不信于今葢利之所在也然则信不足固其心赂不足塞其欲较然可见矣今王师数衂于外又加以北方之隙则强弱之势岂得引景德中事爲比耶且北方以地爲请既以赂解之西方以号爲请又以赂解之二虏知我终不能以地与号假之也将合谋必以地与号爲假或不以地与号而他求焉当此时我以兵拒之耶以赂继之耶以兵拒之则不若今日之兵有僃且练也且重赂不资于敌而以供士费也以赂继之则中国之货有极二虏之请无竆爲今之谋当以国家之患必基于此犹人之病将痛于中而亟于外朝夕念之唯危亾之爲忧则庶几乎少安矣某识虑昏浅不能先事以言蒙见询采不敢不䀆伏惟明公位尊任重与国同体愿㴱畱意议脩堡寨书近奉朝旨依张忠所相度山外脩建堡子十五处计功四十万某以爲堡数太多又不于罗李家脩城恐忠未得仔细已令画图至今未到窃见虏累入塞皆以战胜有所克获是以不致力于堡寨今既依预降固守虏来不得战此等城堡卑小若䀆锐拔之肆其惨酷则诸堡皆震惧不矣有刘璠之失徃时枢密谏议建讥广刘璠定川屯最得策欲乞应弓箭手所居如的去城寨二千里外方建堡子仍须坚完纵虏大至须爲可守之计如此不过修建得三五处一有二费不免爲虏陷三得弓箭手且在城寨防守如允所陈乞赐指挥议斩首级赏罚书近覩牒命凢得贼首级一切见赏格支钱更不在转迁酬奨之例此恐有所未䀆大槩不欲以首级酬奖者葢虑壊乱行阵及争夺不明故也今秋成之际贼之㳺兵屡来抄刼堡寨弓箭手或有杀获例无酬奨则难以激劝凢百十骑交锋非力战或竆追即不能取首级非乞别降指挥应叙理曾缓大阵得首级者只依赏格处分如只是寻常贼马出来抄刼能杀获首级者申取上司指挥上陜西都转运孙待制书十月二十七日朝奉郎行右司諌直集贤院知渭州兼管勾泾原路经略安抚部署司公事上骑都尉赐绯鱼袋借紫尹某再拜献书于按察待制阁下窃以州郡之于监司奉教约遵宪度而已反此虽无害于治不得爲无过某向以粜麦事不待报下辄专以行明公不以辄行爲责方条问其利害是明公不以监司爲威重但覈事之可否宐乎名重于天下也某窃自思向者明公责其辄行则黙然伏罪者询其利病则将以䀆其説于左右恐惧恐惧恭惟明公所治东崤陜西接梁汉南武关北䀆上郡列城数百地数千里某所领者有经略数郡之名耳不专其任又都綂在泾军政一以禀之是其所治独以平凉潘原二县地不过百里明公以列城数百地数千里之大其于思虑则明公以广某以专其于事实则明公以传闻某以目睹其谓思虑之广不若专事之传闻不若目睹虽英识精鉴洞炤幽隐然大槩论之鲜有异者是以事之利病䀆条于公牍中伏惟察其至诚宥其任愚幸甚上枢密杜太尉启某出入门下几三十年至于才识短长器局浅㴱自知甚明况在英鉴平凉用武之地平时郡守皆旧臣宿将今艰难中当重其选反以愚儒处之但惧上损国威仰累恩馆前此拜章恳辞又以近日授官无有遂其让者以是亟诣官所未审某官徒采其虚名试任之邪果谓可任而任之耶若试任之则邉要事重固不当试也如果谓可任则望终始保庇庶几有所树立某言此者诚以冦雠在境师兵在屯凢百措置未有一事不系于枢府者则某官见庇之㴱不独移于某是亦畱意于邉事也与邠州通判刘九太博书得伯寿书忻慰无量伯寿志于古圣人之道有年矣日来年益加于道固益邃某闻邃于道者于世事泊如也功名未立其如吾何幸伯寿安之上四路招讨使郑侍郎议御贼书昨日两得指挥那移狄部署下两将军马于镇戎军仪州守把似恐太速见石辂囘奉传尊意如贼有㓂须且持重观其形势此最得策今来事宐虽急然未见的实入㓂去处惟望镇重以待之此中行下㳂邉文字至渭州并不令下徃诸寨葢近里城寨不当使预有惊疑故也但齐整兵甲伺候出行城中并不令知觉合具上闻又一首今早又领牒命欲令㳂邉州军披城作硬寨以遏㴱入之势窃以本道见在兵马除城寨屯守外其战兵只可在一处枝梧何者贼衆若来不下十万今若镇戎德顺两军作寨不过四五千人接战则不敌渠势又不足傥爲所乘则城中揺矣若只令狄青领大军在瓦亭观其形势彼求战则我坚壁不与之较彼前进则惧我制其后俟其有隙而乘之此计之得也且贼大衆入冦不过德顺与镇戎两路至于原明上险非贼大冦之路也万一贼自镇戎舍九亭路直趋原州则有彭阳一军在前瓦亭重兵在彼后亦非彼利也今之所忧者但忧狄之兵少不能胜虏耳然不忧狄败也狄不败虏万万无㴱入之理望侍郎愈益狄兵专委以制虏之事所谓益狄兵者候狄徃瓦亭郡即乞便发泾州兵赴瓦亭令受狄节制大抵贼入境之后綂师思虑贵专号令贵一镇戎德顺二军兵既寡少若营于野岂可保其不战既患其兵少又忧其或战兵少则欲济师爲援忧战则欲其还望如此则虑不得专令不得一也且泾原诸将练事而可倚任者莫若狄青泾原地形可守而爲要害者莫若瓦亭此侍郎熟虑之矣以可任之将守要害之地而济之以兵则思虑不得不专号令不得不一此先胜之术也某自受任晓夕计虑比于平日似有所得恐未能上副尊策则乞令幕府一官到州谕㫖或召某令暂诣戯下听命更取裁旨河南先生文集巻之八河南先生文集河南先生文集卷第九河南先生文集巻之九书启答秦鳯路招讨使文龙图书二首与四路招讨司幙府李风田裴元积中书二首与水洛城董士亷第三书与幙吏石辂李仲昌书一首答谏官欧阳舍人论城水洛书一首答秦鳯路招讨使文龙图书二首知受命即拜手启以是不敢更具谢札伏承诲翰乃有颁遗不任悚荷之至虏今秋亦闻㸃集近报举数万衆乃取属户数百遂罢去未料其意所在也虏数动常以季秋及中春又因月盛时且不甚攻城异时也来未可必其如此何者我尝逆与之战今之爲谋大抵欲以不战疲之安知其不能就我不战而爲计哉观今之爲备不过以故意行之是自䜣以知变而不知虏之能应变也伏闻明公军政甚治士气亦振守御人策必有多算敢冀指授庻奉尊教又一首某顿首再拜承赐手教询刘沪被系始末城水洛利害早䝉责以不言某以元师主其事是时防边方严惧于军政处置益相戻所害不细独欲迟畱以缓其事故黙黙无所发其实畏避诚足㴱愧适㑹中㫖罢其役虽愧亦颇自幸既而二月十九日得元帅牒云被朝㫖骤举此役于是抗章条其利害秋部署亦自削奏语尤切至二十二日见诏书罢四路是夕得㫖令具兴修利害条上于是知朝廷前未有㫖令举此此役乃亟召许迁等还此刘沪者独以所将兵与其役始以文谕之不答差指使召之不若又命见㱕都监张忠代将其兵亦不受命某与狄议此而容之是节制不复行于下于是狄假以巡边至山外命散其部兵然后沪就拘沪乐功名有胆要亦可惜然违戾如此无以贷也同年董士亷者老困可哀某以书三谕之令其㱕雍卒不见从遂同被系然沪等所执文符皆郑公罢后所发不知何谓也其平居好论议至于起狱以取直岂某心耶世路风波殊可骇畏窜身山林闭目氛埃无路可致耳今闻朝廷命使定城水洛利害拓地广塞亦古人之常但揆已之才略度今之兵力若既城之后分兵而守输粟以济缓急冦来又当逺救惧以败事耳如朝廷果以城之为利某当乞移僻郡必有贤才见代城之而不保其利终不纷力较毫髪以取胜也未审尊画如何愿早赐教答幸甚与四路招讨司幕府李讽田裴元积中书二首某启某初到郡得前政所占民田不还直自今纳税一事其决欲行之自念秩卑恐有司诘问益淹乆不便于民是以白于郑公公大以为然寻出牓谕民给其直且免其税此一事诸君尽知之及韩公来某临郡已两月所得民间不便事益多见诉尤不便者必告之曰韩公且来汝自诉之及韩公来以事自陈者千余人韩公必尽覧之究其事理覆其报原或见询于某或命他官参定然后行之其于事固已精且详矣某岂私于此方之民哉亦由前日白郑公给民直一事葢以公家之事苟利于民则韩公郑公与其行之皆一也何必分彼此哉不意好事者以某附韩公为事多所更置未审言者以某附韩公为善耶为不善也若以所更事为善则不当谓之附也若以所更事为不善则某前在泾州郑公朝夕见延其于边事无不询也无不虑也独狱事不与闻他则无细大皆徃覆究极于议论未尝有隐未郑公相顾之意始终若一是则某之论议有可采者也于边事有所得者也苟一以不善赞郑公则公必怒而絶之何能终始相顾如是也是果不以不善赞郑公者也不以不善赞郑公而专以不善赞韩公是厚于郑而薄于韩则于好事者之言为不通也若以前日在泾为智今日在渭为愚又于有识之议为不通也此事闻已乆疑之不甚信近日益有端绪然不知郑公果如为信否郑公为元帅某预掌一路兵寄若好事者言行则间隙日生苟有戎事某无所逃诛矣平凉去年经虏冦残破之后朝廷不以某不才擢当此任亦思有以自报朝夕勤事非公宴不迩声妓受署殆今五月断狱不过十数人皆历历可讯其营田䕶寨蠧于事者韩公尽以刷去之今狱讼益简止以练兵为事尔诸君察某心岂主于荣官哉子发相知尚浅士规益之皆目见某谪官当时宁有歉于心耶古者刺史严明郡守有投劾解印绶者某岂重去此一官哉幸诸君为某辨于郑公公果不晤某立当解去且以终郑公前惠又不使他日戎事之际使某忧疑自危措置顾失虽被大戮或败国事愿诸君畱意见答又一首得刘伯夀牒取王文政文牍寻以封送始文政等以罪配隷牢城保宁为兵㑹韩公来以旧狱诉于公公命覆其罪苟不至深切则移籍于广鋭蕃落文政等皆在泾于是申上帅府唿此二人幙府不俾二人者来反令取其具狱就泾视之既而帅命二人者来止云材弱射七斗弓箭不满两握其具狱则详之矣于是衆议曰具狱徃而二人乃来此必审其初罪不为㴱切矣其言材弱射不中程者虑以广鋭处之也蕃落旧等才五尺三寸近制短指者亦聼狄侯命二旧卒方之不少损又命以射弯九斗弓箭不满二指在旧卒下等之上泾内地不知蕃落所用皆短箭故差缪相逺若必以长箭程之虽积功至大校其少且壮者亦不能应格矣又蕃落中有犯姦若盗如此比隷军者甚衆决不复疑但喜得胜兵者二人遂易其籍帅府乃询云若二人者罪安得不爲㴱切然后乃知帅府之意不欲隷此二人于蕃落既已籍之无如之何乃荅曰其罪不至极于恶葢婉其辞所以恭上命也不图又命刘伯寿覆其狱凡泾人之相厚者皆见责曰何乃不禀帅命某闻之甚骇其言若他事则不敢知如止此一事则非所以爲不禀也何者始本路索此二人于泾帅既不遣复命取具狱视之若果以爲巨慝则当下令曰此不足贷二人无可遣理独㱕其具狱则某必审视其罪虽其可贷犹当奉承帅㫖奚必改籍此二卒耶且韩公非素得视此二人具狱也命本路究其罪易其军兴不易皆系于本路也不易不足为忤意易之不足为迎合且本路军与民暨蕃酋以事自诉以功自理于韩公者多矣皆下其事于本路且命详之其以事自诉得辨者十二三以功自理应格者十一二蕃酋所陈其可行者十不一二皆不以先入之言为主也文符尽在可取而覆视岂必以此一事为违戾耶兹事极㣲而某恳恳为言者诚以害于体为甚大也昨日经略司行某事其于法少碍而事当然者大吏持以前日王文政等无碍于法尚尔今此恐见诘奈何某叱去之某谓狄侯曰异日此曹有言必请黜之虽异日黜之徒能制一吏如将校何将校必曰此一细事犹不得遂其行安能使我有畏哉吾独知畏元帅耳此甚足为元帅忧也自某临本路原州镇戎军决罪有不至死而特死者有当死而惨其刑者某与狄侯议皆不问其状葢知其守将可任以事当申其权于下也又有卒犯罪反持其主校过失者某诘之曰若主校与汝共为隐隐汝惧累以言或主校滥罚汝不胜其虐以言吾皆聼汝理有罪者今汝自有罪当罚主校若贷汝则过终不闻是使主校皆畏过莫敢笞其卒者此军之大弊也狄侯暨诸将皆曰善然遂杖去之且大将与士卒非人人能督察抚循之也必有主校焉使军中皆畏其主校则将无所事矣夫士卒不畏其主校则饮博自恣饮博自恣则卒至于贫竆卒至于贫穷则无所不至焉为主校者岂使反畏其下哉故为将者必察羣校之贪虐者首去之无使其下能持焉则卒皆有畏矣是则大将者不使士卒独畏我而不畏其主校又不使属郡之兵独畏我而不畏其守将此治兵之大要也某秩虽卑然于本路言之与狄侯皆大将之任也责任既重朝夕于边事无不忧者闻士卒不畏其主校则小以为忧闻属郡不畏其守将则大以为忧今将使一路之人不畏其大将则元帅安得而不忧耶故某所谓于事虽小而于体甚大者正以此某得以諌名官凡事之曲直犹当于天子廷辩之今乃不能自辩于元帅反嗫嚅于幙府岂畏懦耶葢元帅之体不当以事诎于部将是某凡辩论事可取直于天子不可取直于元帅幸诸君少畱意焉与水洛城董士亷第三书近两附书皆计上达殊不䝉体亮何所守之坚也水洛修与不修亦所见之异耳李文饶牛思黯争维州事是非至今有不同者亦何必不修为是修者为非但某与狄侯以才略之不广兵衆之寡少不能逺为守备故建不修之议适㑹郑公罢去逆䝉中㫖从本路之议行简奋忠国之谋必以修之为便当辨之于朝廷禀诏者而来则本路从之亦有名矣幸行简少思之水洛地果属何路譬若治他人门内之事岂不为侵耶是行简可以已其事本路不当变前议也行简困累年闻改官朋友所共忻故前走书奉报诚亦私心所喜一官虽不足为行简言然于夫人之心岂不爲慰哉此事穷极某辈为守职行简为侵官何不思之甚也试使某今日却以修之为便行简以某为何人耶况狄侯强毅有守虽某言之亦必不从前书减裂故未䝉省察是以喋喋愿熟虑之与幙吏石辂李仲昌书承从部署已至徳顺军所畱刘沪董士亷文字葢只苗徃诸处取索及徃长安文字不縁章奏既捕之即是罪人安得妄上文字眩惑朝廷耶必若其言吾辈隐匿即当徼上不可留也况汎汎妄自饰非但白部署且封起勿毁去即无害已行文字却取去不便兼且有迹反使不知者将谓不当留其文字唯存其人使尽辞于狱自免闭塞之议二君熟思之答谏官欧阳舍人论城水洛书某十九日至解州闻永叔舍人其日抵陜郡以数年之别相去才数千里不得一相遇怅然以为不幸然某方为奸人所挤虐百端举朝莫与为辩若见永叔必极论是非其不知者将以某祈恩求援于永叔此不独重为某累又且以累知已故不得相见未为不幸也自天休见侵未尝作京师书用此亦不敢修问左右䝉专遣脚力致手诲何朋友之顾厚也仍以某近丧长子为慰某始三男中男徃嵗多病㐮城道中物故者也㓜子三嵗美慧可念三月中在渭失之长男壮大与姪植皆门户所倚者一旦同逝人生孤苦至此处世复何聊頼永叔见哀之㴱诚知我者然谓晋庆不常为意似未见亮永叔尚尔况他人耶水洛事未易可言然事之利害人人各异见不必深咎今既城之则异日自辩不足复论但天休既罢兵任若以城之爲利当论于朝廷不当督泾原部将擅爲此役彼刘沪者爲泾原部将苟知城之爲利害当与天休合论于朝不当数事耳幸赐炤亮河南先生文集卷之九河南先生文集河南先生文集卷第十答福州蔡正言书一首答张固太博书一首答河东宣抚叅政范谏议启近捧教答所启事皆䝉施行不任戴荷之极近闻蔡石皆外补又縁饮㑹事多斥善士去年圣上奋然英断登用明公暨韩富诸公天下翘首以望太平今明公未去位端士颇复见外世人用意如此言之可为于邑明公纵以边事未还富公讵宐乆畱于外耶又况北虏四十年休息若一旦举事其势不小向将所传与西贼相攻卒无实验此谋岂可测也自古夷狄之得志中国无若元魏元魏始从云中得代郡太原然后取河北愿明公㴱思根本为国家谋长乆之算一堡一障不足以捍御无或因循异时负天下之望某受遇素异直布所懐不避忤犯尊意死罪死罪答枢宻韩谏议书自使节还都不敢輙上牋记伏䝉㴱赐体亮将降手教兼以某儿姪丧亡曲加存慰不胜感涕姪植男朴俱为门户所託朴又尝以文贽左右䝉国士之顾本谓此儿终为门下之用何期不幸一至于此某在秦所生一儿亦前此失之年将五十未有继嗣未尝不中夜抚心对客吁叹若使忧能伤人亦恐不复再奉顾盻矣枢筦事重伏望善调寝膳以副祷颂贺兖州杜相公书启伏承相公亟解台司出镇东土拜恩䖍恭即日上道雅懐素志固无少歉然士大夫之有知者相与切议以相公居位日浅法制利泽未大施于下用是于邑某之鄙心更所未尽若于朝廷于生民而言则不异衆説若以进退论之兹为全美伏惟相公繇初仕以至显重无一事不为人纪无一行不为人式天下之望唯恐不作宰相岂独私于相公诚以有益于斯民也夫宰相之任道行则乆处而无嫌道黜则亟当去位然髙位大权人所顾籍于是被将禄保宠之讥蒙阿谀顺㫖之议不独今世前代名公所不能免恭惟识进退之体保初终之节全天下之望考于今日可谓无愧若以歳月则平时所履惧将大损某出入门下垂三十年区区之诚实在于此敢持此説为贺答河北都转运欧阳永叔龙图书自承河朔之行意窃有疑何者正人在朝天下䝉福今虽总制一道然所施置不过千里其于重轻岂同日而道哉以是不敢为贺近日得都下信君谟守道悉以外补又以㑹饮㣲过多斥善士圣上慈明永叔以忠亮被遇不当以外内易虑志懐本朝也范公既鎭两抚则未能卒还富公何得乆留于外耶见河东使还所奏罢下等科率一事不谓留意文业乃得详尽至是昔栁州见韩文公所作毛颕传叹称不已韩之文无不商者颇怪栁何独如此为异见永叔所作奏记把玩骇叹者累日葢非意之所期乃尔益知栁言为过相别累年輙此称道谅后见噱也又一首十一月中冩下手书㑹论奏部下事遂不欲通于左右今辱书承所履甚休兼其知某向所陈事某之心爱贤过于嫉恶不独永叔知他人亦见信岂有心之所爱幸而共世不与之亲且厚耶今之相知者多见戒曰当避形迹见踈者则相目以朋党果如是颜子不幸得罪湏盗跖乃可言不然学圣人者皆颜氏党也世态殊可憎然不足卹至于勤事持身亦不敢懈见询晋潞少时所㳺之乐今懽意都尽不惟年物之异直畏事耳尝忆徃年送王胜之序云圣朝方以文法治天下子其慎之当日亦偶为此言不谓遂验阘葺辈唯欲摭人细过不可不虑也人还遽意殊不尽答镇州田元均龙图书向闻处置保塞事何事其精也兵乆骄遂至杀害守将若又贷之则无复法制矣明公行此一事使主威复立虽四夷之人功无以易此甚善甚善近闻京师以㣲过多斥善士蔡君谟石守道相次外补未知其然否年来朝廷凢所更置亦有所存虽高而事不下接者自非圣人未能无过至于进用皆天下贤士大夫抵治平之渐也圣上聪明任人不疑而奸人忌前丑正务快已意其下思如此今势尚㣲恐其渐炽所斥不止于蔡石也某岂私于数君哉所虑者谗胜贤绌则国家忧患岂止于四夷哉方今言爲上所信且重者无如元均愿㴱畱意葢疎远之疎谋虽陈惧其不见听也范公既西抚之行富公何故乆畱于外耶某乆不作京师书亦不喜輙议时事数日闻此愤悒不已㑹得明公书因以尽道所懐幸赐体亮与邓州孙之翰司谏书与之翰别乆未尝一日不来思直以徳度服人企仰之心不能暂忘耳今幸㑹而复别重以顾卹之意笑语之乐中懐悒郁不啻向时乃知仰高之心与怆离之惜各是一事古语作恶数日此最得之到随当别作书又一首与之翰别十年所与游处㴱相知者不数人其间不以踈近为间毁誉为疑同不为党异不为嫌如吾之翰者益难其比向观之翰所论朋游其亲若厚如其比者亦复无几骤此相别以某奉思之心揆之翰相念之意讵有已耶上邓州范资政启某自谪官惟作报书当世公卿素相厚者未尝輙上牋启今明公镇邓邓距随不逺而李丞者专来相过时归于邓某又与李俱出门下若遂无尺纸以奉左右则何以逃简慢之责某居此土风之善食物之同异情懐与乐否李皆悉之不暇一二谈也恭惟解边剧就安逸尊体甚休南阳旧邦春物向盛不得陪高宴倾谈宥用是为恨答扬州韩资政书邓州附到七月三日所赐书不胜感忭某乆不上记亦如尊谕到随贱属多患疟疾尽得平愈食物甚贱私用虽窘而不乏读经书益有味体力亦无疲耗不烦赐念平日与人异同遂至争论不息葢国家事今既发放若复云云乃是懐私忿耳不惟絶之于口亦不萌之于心用是益以自适但恨地逺不得拜伏门下栖倚之心莫能具陈惟望善保台候以慰倾颂之恳答福州蔡正言书自君谟在朝廷为言事之臣遂不作书逾三年矣忽辱手诲以家兄亡殁为慰感㴱涕无已因念家兄平日常以远事见教而朋友之説多异于此某所亦以为家兄亲爱当然朋友相成以义者也家兄没两月某卒得罪使其尚存闻某就狱其亦忧而成疾矣故自谪官而来不以废放自悼惟以负教为恨君谟于某兄弟皆厚故道此意汉东土风不恶寓家城东佛寺私用虽窘而不乏读书日益有味不烦畱意君谟侍亲多庆因人或惠问以慰思渴答张固太慱书顷年在秦尝见家兄称道阁下之道人及来安定㑹轩车东还过郡始得请见则仰高之心有所从矣暨至平凉同僚议边事有石若乘者数数论阁下之所施置无不得宐者益所叹伏近见孙之翰称阁下之隐徳懿行足以虑今世故某奉接未数而仰闻盛美为日乆而且详也謪官来止作报书虽欲通记左右顾不能致今辱书存卹至厚感愧无已又承别拜恩命即来知何日再接髙论不胜区区之意河南先生文集卷之十河南先生文集河南先生文集卷第十一荅江休复学士书一首与京西转运刘察院荐樊景书一首荅光化军致仕李康伯率府书一首别南京致政杜少师启一首荅计用章祕丞书数日中连得两书㫖意甚厚兼以曽见鄙文过赐称道阁下在某爲前辈于文髙于道淳者也宐有以指其疵瑕朂其未至以成朋友切劘之益今乃曲爲题品岂德隆者专誉人之长以诱其进耶不然何许与人之过也感愧感愧询来介云已有嘉州之命不知信否阁下以忠获罪其为留滞亦久矣造物者得无留意人遽草草奉此为谢意殊不周答汝州王仲仪待制书郡校来䝉赐手教具审尊体宁裕兼以退解为寄意高理诣诚所钦伏然阁下谓进与退系乎道之所在虽圣门达者无以为异也若论夫才与不才窃有惑焉葢才者容有小人而不才者不害为君子君子而才不至其进也于世不甚益亦不甚损小人才而进虽树功立事其蠧益㴱阁下试思之以为何如又一首辱赐书教承自至汝阳政简讼稀尊体安适某到随州城东得一僧居竹树甚美颇有隠者之趣所愧者以罪来耳答邓州通判韩宗彦寺丞书某被罪放逐于时之士大夫宐见摈弃不与为齿合下无一日之雅惠然见过开懐论议与平居交游之旧者无少异阁下真笃于义者顾某无以承厚意唯钦仰令徳而已又一首辱书曽道及鄙文今録近所作四篇附李丞适呈皆有为而成非立意如古文章之为也阁下方以才名为士林推重当世名卿鉅儒凡与游者其作为文章莫不通䕂圣功扬徳音如观乐于宗庙和平啴缓无不得其宐若夫废放之人其心思以深故其言或窘或迂或激或哀异此则非本于情矫为之也譬诸急弦促轸乌足留大雅之聴哉惟阁下亮之幸甚答环庆经略使施待制书某向领州得在部下官事未尝相检察笑语未尝见疎外此阁下于某甚厚及某盛夏就狱阁下相视有不忍之色䕶视贱属不啻骨肉逮及谪官尽室获归无少失所此又于某甚厚自见放逐平日游旧罕有以尺纸见问者阁下方领兵贵重乃能数千里惠书勤勤见卹此又于某甚厚某接熟左右固未久然亟辱顾过宐何以为报惟祈益树徳业早登公辅得为声诗以道盛美此其望也与邓州丁忧李仲昌寺丞书向者足下説南阳孙守言人之才皆有分定虽强之不能有所益若徳者在人勉之而已足下质于仆徳果可勉耶仆就足下为吏而説曰毋矜已无尽法无报怨是足以为徳矣足下乐兹説语仆云愿诵此以自儆此三者非于足下有所见也汎论为吏者当然耳足下乃能如是真好徳者也既相别因思足下之所未至者辄复奉规足下读书观古人之所为其好贤恶不肖甚明然于行已似有小异足下于今世所与游者贤不肖悉有之贤者果能亲巳足下固亲而厚之矣贤而适与已亲不肖而适与已亲足下虽能辨其贤不肖之异而皆用其亲疎而亲疎之岂以人厚已弃之不祥不巳亲而强附之为佞耶君子之亲贤非以发其禄仕振其名誉葢将以立身而至于道者也故与君子处斯君子矣与小人处斯小人矣为长者折枝尚无愧焉有亲贤而为佞乎若不肖者业与之厚不当絶之毋自昵焉可也世复有以附已者为贤异已者为不肖不独置亲疎其间又从而反其贤不肖之实此所谓朋党者也幸足下不缪于此且勉于进放继以尽言唯勉之又勉之未见其已答李伯昻祕校书近令弟来辱示长牋以扬太博奉荐爲谢足下以名臣子在选部二十年能㢘干任职监司自当以进贤塞公议岂必朋㳺爲先容耶不敢当不敢当荅张子立郎中书连得两书皆以先文志文事某于乡里士人铭其先世者多矣其人于世不显要其一事可传即爲志之况先文以宰相子致位三品树立事功始终灼然爲人称道者耶敢不承命荅谢景平监簿书向者过邓承见访以足下齿少语不及他止奉询宗门而巳今得所惠书辞缛而意厚感叹不巳始某辱先公顾遂与二昆接熟今又得足下何其昆弟多贤使某尽从而游也足下力文树徳古之交友称忘年者窃有慕焉答江休复学士书逓中两得书并诗所云牙校附者书访之不获用是答不敢作书当见亮也自河南内之丧便有平凉之行盛夏就狱穷治百病端卒无毫髪自润之汚遂得在外聴㫖只用不合贷与部将钱经赦不改正催収徒流三千里私罪当迨二官逐命汉东之命至此聚族不至失所虽未得还乡自便然亦无挠日读书诗一篇了无仕宦意必素亮也与京西转运刘察院荐樊景书某顷守郡尝荐士其取之初不甚精以谓天下吏员甚衆官局小大各有所任拔十得三四亦不为失人又其异日无状已必预其罪以是无所愧负若荐人于朋友则必慎之重之葢不如所称则为诬罔苟以贪墨取罪则已无所损预独朋友坐之其为愧负万万于巳得罪窃见州学教授樊景年三十庆历二年进士始家江南大父以策画为开寳功臣家襄今无仕于朝者景幼孤养于外祖高公慎交高公高洁尚名检景㴱存外氏风某谪官与之比居为学未见其已其志笃于道者也所作文辞与今之名能者不相上下为学官通作尉三年矣今将以八月罢去近制郡掾与县主簿尉三考用二人荐为县令景始一人幸阁下成之某尝与景论为政景以驭吏寛民为先是敏于政者然某见其志与行而未见其为政故详其所见而略其所言使其为政不必后其志与行也某自见废黜不喜道当世人过恶独见人之善美不免有所称誉诚知向亦用此取罪然似发于天性虽重得罪不能自巳景虽従某游今之所称皆其行实于景无锱铢加重是虽私启其实公论阁下虽不识景果用某言是亦公荐之也异时景得见门下阁下自观其才实将复荐之又荐之恐不止于兹一荐也则某不独为景求知阁下亦于阁下知人之明不为无助岂止于无愧而巳答光化军致仕李康伯率府书与阁下别久然心未始忘也某泊于风波自取放逐阁下齿发未衰遗荣养髙同处兹世其识虑相去何穹壤之异也何期未赐弃絶四致荣问雅意勤宻至慰至悚某留邓俟房州叔父过当诣邓待阙拜见不晚诸悃非面序莫尽别南京致政杜少师启某自初春卧病闻拜新命欲俟稍安即修贺启无何所患沈绵迄今未瘳生理固不可期若遂不能达诚左右则抱恨无已自念受恩门下三十年每闻相公一美事则咨嗟称道为门生之光今年俯七十确然去位徳全道隆终始无玷懽忻抃跃异于常日某得罪本末更不复论及仇人欲以赃见汚穷理百端卒无毫髪自润自谓无愧于人然于相公不得言无愧尝记顷年相公在监司怒次主吏月朔预取俸钱者俸钱尚不可预给况私用库钱耶葢由久去左右灭裂教诲止知㢘身不能慎事故自谪官未尝他尤但自咎而已惟于有位者不敢先作书问今相公致政还第方敢少露悃悟某虽伏枕累旬医言据脉可疗万一有瘳庶几再得请见门下不任依恋激切之至河南先生文集卷之十一河南先生文集河南先生文集卷第十二河南先生文集卷之十二行状碑故中大夫守太子宾客分司西京上柱国陈畱县开国侯食邑九百户赐紫金鱼袋谢公行状故朝散大夫给事中知同州军州事兼管内劝农使上柱国陇西县开国伯食邑五百户赐紫金鱼袋李公行状故推忠恊谋同德佐理功臣枢密使金紫光禄大夫行尚书吏部待郎检校太傅同中书门下平章事上柱国太原郡开国公食邑四千一百户食实封四百户赠太保中书令文康王公神道碑铭中大夫守太子宾客分司西京上柱国陈畱县开国侯食邑九百户赐紫金鱼袋谢公行状曽祖廷徽国子司业越州观察判官祖懿文祕书郎杭州盐官县令父崇礼泰宁军节度掌书记检校左散骑常侍累赠户部侍郎本贯杭州富阳县章嵓乡赤松里谢涛字济之年七十四谢氏系谱自公七代祖已下官讳具存始居河南之缑氏至四代祖终衢州刺史葬嘉兴因家江东及盐官葬富阳县遂为富阳人当钱氏制吴越故散骑而上三世不为朝廷官公始十一嵗尝与父客谈散骑私观之见其辨对有成人风大为叹异学舍有説左氏春秋公十四嵗从之学归辄与同辈伸其义必尽其师之所传既冠寓居吴郡会汾晋平郡国当表贺吴士为奏者文体弱更数人皆不能如郡将意公私草之为人持去郡将大称惬吴中先生亦自愧不及故王黄州罗拾遗处约并为吴之属县长公与其游罗尝与王书云济之扬椎夫人葢吾曹之敌其为名流推重如此淳化三年举进士上第除梓州榷盐院判官明年盗发益部公以梓近益为大郡畏益强逼且利以自资攻之必亟盍大为守且时近郊多林木乃白郡守悉取之以完棚橹且为薪蒸之备既而被围百日樵採路絶城中赖焉公叅陈谋议公䕶堑壁及围解于僚吏为最力就迁梓州观察推官明年权知益州之华阳蜀民流散之后田庐荒废诏书凡入租占田有能倍入者断以新籍于是豪右广射上田贯民㱕者多亡其素产公曰此权时之制欲就业耳芳利其倍租而使下民失业岂经制哉乃命尽还旧主所施行与诏书异至道二年召㱕授着作佐郎太宗面谕令通判大藩即通判夀州迁祕书丞又通判筠州知兴国军真宗考籍有五年无过者特迁得改太常博士一日内中出朝士治绩着者凡二十四人名付中书门下令召见即以景徳二年冬对长春殿赐五品服令通事舍人焦守节送学士院试试之明日会边奏警急降诏北任是时曹濮盗起又虏者分趋齐郓东土颇骚朝廷慎择郡守真宗面谕宰相昨日京东阙人奏曹州阙人谢涛可转官知曹州遂除屯田员外郎曹之征赋旧分送睢阳仓公至郡会霖潦民车在道者不克进公曰自曹及宋陆行数百里平嵗致之不为易今泥淖益困吾民且江淮漕运日至睢阳城下曹有广济漕亦通京师使曹赋得增送京师睢阳自取江淮来未以直曹赋岂非便耶乃开廪尽収属县赋且上其利状遂与转运使交奏朝廷从公奏降诏褒美未几召还奏诏祈雨嵩岳祠毕雨澍因言岳渎有请祷而无报谢意义或为阙眞宗是之因诏自今修报如礼是年西南有大星见占在蜀分诏公巡抚益州西路入别受诏与益州张公咏同议铸大铁钱利害于是考铁价与旧钱更相均准故下不得盗用而物价长平蜀人至今便之使回举三十余人宰府疑其多公面陈诸吏干状愿署连坐以冀必行奉使举吏连坐自此始后所举多践台省不调者犹为郡守四年授三司度支判官大中祥符初出知秦州又知歙州改度支司封员外郎坐三司判官日举榷茶官被罪夺司封五年复为度支通判河南府冯魏公罢居守荐公于朝召试授兵部员外郎直史馆判三司理欠凭由司出为两浙转运使赐金紫迁礼部郎中判司农寺天禧五年兼侍御史知杂事干兴元年迁户部郎中永定陵驾将发少府治明器象物甚侈大山陵使奉诏自京至陵凡城门民舍卑隘者壊之公上章言先帝封祀仪大物备尚不闻废壊所过城舍今遗制务俭薄反以象物壊民居非先帝意愿下有司裁损章寝不报物议是之是年以疾求更归除吏部郎中直昭文馆知越州天圣中代还迁太常少卿判官太府寺登闻检院以步履艰蹇求西京留司御史台踰年改祕书监台任满就求分司明道元年转太子宾客景祐元年十月三十日戊疾薨二年八月嗣子兵部员外郎直集贤院绛奉公之丧自京西㱕葬于富阳公生平不卹家事然友爱甚笃宗门有孤者収养嫁娶如巳子在朝廷见贵势无所降屈士子进见虽少贱对之肃然及交言则开懐无少隠故人皆惮其高而爱其诚况治郡部吏有一善必孜孜称荐或犯法虽甚恶之直其罪而巳未尝有故刑故终身无二嫌怨者雅善品藻文章江夏黄叔才尝作惕允恭墓铭甚负其文顾公曰能损益一字者我当辨之公削去二十一字叔才叹服不已西京被疾人有贽文者必读之终篇或摘其词之工者称道之其爱奨士类如此初两浙转运使还朝议将以掌诰命会得疾逾旬不能无事遂寝素好脩炼药术喜与方士谈视荣利泊如也本朝图书之府惟昭文史馆集贤祕合公与兵部同时分帖四职太府等实父子相代缙绅荣之见于衣冠盛事録母夫人崔氏追封博陵郡太君夫人许氏封晋陵郡君初散骑五子皆以五行定名公次第炎有文称终公安令馆今为天台令果从方外教号安隠师坦左侍禁子三人长即兵部次约将作监主簿少以才敏知名季绮太庙斋郎约绮皆早亡女四人长适同出身周盛次适徳兴令尧臣次适延陵尉傅莹次适吴县尉杨士彦孙三人景初将作监主簿景温太庙室长景平试校书郎女孙四人并幼公才位徳美当列国史敢直纪行实以备史官之録谨状某年七十六公之先三世传春秋学至户部始以明经取科第公亦世其学端拱二年及第校解州安邑尉居官有能绩秩满再调京帅廷见日太宗省其劳状嘉之擢大理评事知邠州三水县将灵武用师转赋粟以饷军再至积石皆在期先迁光禄寺丞通判雅州㑹盗据成都不逞者譁言以惊动旁郡公诘姦谨备郡境肃然事宁制书褒谕迁大理寺丞通判宁州卒都进者谋乱事觉公惧连比者不能自明精意辨析全贷者衆移通判邠州迁太子中舍殿中丞为开封府推官赐五品服未几出为利州路转运使先是户部舍老京师尝坠马大衢中人亟以告公朝服即步出府门趋其所顷之导从者皆至户部无他伤肩舆以归或以事闻者及奉使入辞真宗问曰卿父坠马无伤耶因赐三品服是时台郎御使史出领使任尚穿赐金紫公秩卑初被进用搢绅荣之至部会嵗歉奏赈饥之章未报出仓粟数万石散之民无转徙者迁国子博士入尚书省由主客金部司勲五迁至金部郎中歴三司盐铁判官京西京东淮南河东河北五路转运使京东淮南皆再主前在淮南开漕渠通广陵市或有异议者罢知泉州后由淮南入为三司度支副使授光禄寺卿知筭州未行改太常少卿兼江南安抚使迁光禄卿充淮南制置发运使时东土大饥自淮转粟五十万济青徐民俄授右諌议大夫知扬州徙知潞州代还授给事中知同州景祐五年八月二十五日以疾终于州公为政平易务爲静治不喜作为聪明部吏或犯法湏其自章然后置于理其用心宁失有罪不忍狱自巳发故所至有长者称掌内外有三十年金粟羡盈累千万供亿用度无一败事不独精敏故人以其闻见详熟他吏难与比者乐荐士保任百余人多至通显母田氏追封某郡太君妻安氏仁夀郡君子五人熈载同学究出身早亡熈古进士第为屯田员外郎熈绩卫尉等丞熈朝大理寺评事女四人长适屯田员外郎何日次适天章阁待制杨楷侍御史程戡屯田员外郎夏安期自适杨氏而下俱亡诸孙七人嗣子奉公之丧即以其年十一月二十八日葬河内某乡某里先公之墓次前葬録公世系官阀并其行事俾某次之将求作者以志其圹某详载其实以景祐五年十月日责授崇信军节度掌书记朝奉郎试大理评事兼监察御史前监唐州洒税尹某状协谋同徳佐理功臣枢宻使金紫光禄大夫行尚书吏部侍郎检校太傅中书门下平章事上柱国太原郡开国公食邑四千一百户食实封一千四百户赠太保中书令文康王公神道碑铭景祐元年秋八月壬戌枢宻使同中书门下平章事王公薨于位天子震悼翌日临其丧废朝三日以太保中书令告其第命鸿胪内侍通治国丧事赙物恤孤卒用其加等礼官考行谥曰文康即以其年十月葬河南府河南县洛苑乡魏封原举二夫人祔焉公讳曙字晦叔其先太原人始王氏居太原为着姓其后有徙西河者公之先君能传其世系之所从实隋世文中子之弟绩之后绩号东皋子东皋而下间有儒者然不大显亦未尝去河汾经乱亡其谱不复贯叙故后世唯祖东皋子至公始葬先君河南今遂为河南人曽祖杰祖崇生兵间以义勇自许河东大将周徳威闻其名召补禆校徳威后帅燕军以战死失知巳功业不着以夀考终景纯少客燕地感家世儒者不当用材武进乃南㳺嵩洛得佐嵩谭用之者为之友寖以文称还太原至境上时刘氏方据其地叹曰天下将定以区区一方支天下兵此危国也遂不入止上党帅延致幙府府罢不复作吏购四方书或手抄之晚年书数千巻端拱中终京师及公之贵追荣三代曽祖太傅曽祖妣张氏韩国太夫人祖太师祖妣阎氏齐国太夫人考太师尚书令妣祁氏鲁国太夫人公少举进士淳化三年上第释褐河南府巩县主簿再调定国军节度推官咸平中天子用古科目者方开之士工部尚书赵公昌言举公贤良方正试入等授着作佐郎出知明州定海县代还为群牧判官赐五品服迁太常丞受诏修传灯録判三司凭由勾簿司考发开封贡士坐失实出监庐州茶税东封加恩迁博士通判陈州未至任诏还务修册府元龟以工部员外郎充龙圗阁待制赐三品服従汾阳迁工部郎中改右諌议大夫河北转运使部吏受赇失事劾罢知夀州改淮南运使㱕期勾当三班院纠察在京刑狱权开封府事加枢宻直学士知益州坐开封府日保任禄吏犯法降授左司郎中寻复諌议大夫召爲给事中兼太子宾客天禧三年同知礼部贡举所诎士或倡言被抑无行者从而譁之不复辨状降爲諌议大夫俄复给事中同知通进银台司门下封驳事兼群牧使四年寇莱公被罪坐姻累罢学士知汝州干兴元年犹以前坐责授郢州团练副使天圣元年起爲光禄卿知襄州二年再知汝州四年复给事中知潞州六年迁工部侍郎知河南府移永兴军七年入为御史中丞兼理检校七月以工部侍郎参知政事明道元年六月朝入殿奏复旧着为定制先是礼部尚书张公咏再守成都蜀人懐之以为后无继者及公去遂有前张后王之谚其临他郡则因其俗而治之施其术若无穷然使人爱之如蜀人爲尤重狱讼无细大必精意处之上党有杀人者公察情非是面讯其状其人以为不得真杀人者已无免理卒不自明僚吏亦言不足疑公密以物色捕杀人者得之作辨狱记以戒理官前在西部有中人建议广旁陵屋居僦之取利以荐园寝公上言神道尚静今亟有兴作牟细利为家人烦䙝之荐非所以奉祖宗意于时近倖方用土木取功赏书奏皆惮其守正任中宪日属玉清昭应宫灾诏以卫卒及掌事者付台劾火起状时太后临政谓公曰此人火非天灾必戮守卫者公上疏曰昔鲁桓僖宫灾孔子以为御名僖亲尽当毁者也汉辽东高庙及髙园便殿灾董仲舒曰髙庙不当居辽东髙殿不当居陵旁故天灾若谓此宫所建非应经义望以臣议下大臣苟不合故典籍请㱕田里时议者或云官当庐未及对以疾还第即上章求解政仕七月授户部侍郎资政殿学士知陜州是冬改元推恩迁吏部二年夏徙知河阳秋再知河南府十一月被召加检校太傅充枢宻使明年七月加同中书门下平章事未几痬发下乎浸淫以至大病享年七十二公幼得先公所聚书读之至周官春秋尤极其义故为文章必本制度临政长于断事虽天性通悟发为事业迹其源流葢有助焉景徳中天子尝命近臣修书时杨文公在翰林公止太常属丞制以二公并命论者以材名等夷非复爵位差降也临益部日会嵗饥衆心颇摇公曰徃时蜀扰非有豪杰为倡先特以攘寇不息驱而合之浸大耳今欲制其前莫若禁盗于是严盗法犯者一切皆死出金谷募告者又俾爪牙吏摘其囊橐画谋者久必就拘或示惨刑蜀人股栗嵗中遂无盗用然他法皆寛平诖误多贷免尝有卒夜告其军将乱公覆状立辨其伪斩之军士皆感泣蜀旧以季春籴廪粟以济民言利者増其直公抗修复大臣虽以财费不充沮之未有斥言不当建者及公援据经典辞颇切至上及太后皆感悟薄前守卫者罪修宫议亦寝明道中嵗旱公以成汤六事为言且云今一嵗四赦则政不节事也愿㴱以五事为戒在河阳会遣使济渎祠醮公上言岳渎山川自非时祀请罢勿祀以息扰下之弊公坐莱公去京师十年天下有宰相望士大夫惜公且老惧不克相延企者久之及晚节登用虽以东宫之旧上雅意所属然亦公议有在焉尝以人臣患不节俭㴱自亏损在京师居第隘甚起居常一室中廏唯二马食无重肉处之泰然葢矫时之为也笃于朋友乐周其急治家甚严退居私庭诸子甥侄横经侍席间命次子鼓瑟以自娱终嵗无丝竹之乐洛中营小园㱕意甚壮末年恩礼愈极终不得谢有志勿就良足悲巳初夫人石氏平原郡君次夫人寇氏冯翊郡君子二人益恭虞部员外郎孝谨温厚得其家法益柔右賛善大夫笃学好古善自树立二孙慎言光禄寺丞慎行太常寺太祝女七人适校书郎陈勘将作监主簿赵士宗殿中丞孙瑜殿直杨舜臣唐州推官尹宗济光禄寺丞张宗简将作监主簿陈安石孙女四人并幼公母弟映试将作监主簿早世有子二人益谟左侍禁益沖将作监丞公所着文集四十卷两汉诏义四十巻周书音训十二卷唐书备问三卷群牧故事六卷荘子指归三篇列子指归一篇再使北虏作戴斗奏使録二卷公既葬二年虞部君泣谓某曰先君素慎宻在中书枢府为上谋虑虽子孙莫得闻故嘉言宻论无一传者在任他官多用章疏论事命従子益沖书之益沖宻留其藁今颇得存及诸行事皆世所睹者大惧失其传子故吏当次之将刻石以示后世不敢让以世系官阀总载之系㕥铭云惟君御臣勿贰勿疑知之厥艰惟臣事君曰进曰退处之惟难畴其知之公始庶士旅于外庭乃列从官乃宾东朝推先帝明逮今皇圣信之有初保之有终乃翊扆政乃冠内枢惟皇之聪畴其处之公在中岁官尝下迁不勉而和匪畏而䖍康常以坚亦既在位帝咨考成时唯典刑靡逸自居靡高自名竭忠以诚知臣处身匪厥艰难惟圣逮贤公实全德诵之刻之以永其传河南先生文集卷之十二河南先生文集河南先生文集卷第十三河南先生文集卷之十三表碣述志铭故龙图合直学士朝散大夫尚书刑部郎中知河中军府兼管内河堤劝农使驻泊军马公事䕶军彭城郡开国伯食邑八百户食实封三百户赐紫金鱼袋刘公墓表故将仕郎守河南府登封县主簿兼尉卫君墓表故朝奉郎太子中含知汉州雒县事骑都尉王君墓碣铭故王先生述故大中大夫尚书屯田郎中分司西京上柱国王公墓志铭故推诚保德功臣金紫光禄大夫守太子少传致仕上柱国天水郡开国公食邑四千二百户食实封一千户赵公墓志铭故龙图合直学士朝散大夫尚书刑部郎中知河中军府兼管内河堤劝农使驻泊军马公事䕶军彭城郡开国伯食邑八百户食实封三百户赐紫金鱼袋刘公墓表彭城公天圣七年四月薨于蒲后三年其子几葬公河南伊纳乡尹樊里又五年几以着作佐郎宰方城告于故吏尹某曰予父晚节始得以諌议事先帝逮今天子初即位列放従官亮节直声为时名臣然在朝廷不四五年淹䘏外藩弗至大任是故道充于友朋而未被于民论议通古今或沮于当世平素藴蓄有所不伸潜徳隠行晻暧弗彰大惧夫流风遗烈寖失其传愿掲石墓左以表之恳让不克輙论其阀阅云公讳烨字耀卿咸平初中进士第歴河中临晋开封封丘二主簿河南颖阳令迁着作郎监陜州商税改着作郎知河中龙门县通判益州天禧初擢为右正言于判三司勾院赐五品服三年以本官直集贤院同修起居注四年改右司谏换工部员外郎兼御史知杂事判流内铨五年赐三品服改三司户部副使干兴思转刑部旋改吏部员外郎出为陜西转运使未赴职奉使契丹还以本官充龙图合待制知三班院提举诸司库务天圣二年同知礼部贡举权开封府三年迁刑部郎中充龙图阁直学士知河南府五年徙河中府治河中凡二年年六十二公少为古文章笃于风义始举进士与张景定交论道浤相师友初为龙门宰部有即盗欲人不忌命公领会事自补悉擒之公曰此剧盗也送府或有判叛去者且尉兵弱不廷畱揖防皆命斩之一府服其果文康王公镇蜀有以威暴上闻者会公自蜀召还对真宗问曰凌策王曙治状何异耶公曰前凌策在蜀嵗丰少事得以平易治之比嵗小歉蜀人剽轻其心易揺故王以严刑制之然所诛杀特盗贼耳未尝变陛下他法帝善之初为谏官属嵗洊饥后河决东郡公上言歳歉不登力役屡起元元困苦道殍相望此宰相事也未闻有济之之术愿策焉以寒群望疏寝不报京师民间传有灵泉饮者愈疾议建祥源观诏初下公上言前世有传圣水愈疾者皆诞妄不经今盛夏亢阳大兴土木以营不急非也国事自上清宫建凡有兴作皆准本符瑞以答天贶臣下罕有以土木沮议公右守正无所惮焉又抗论时政前后数十事今据其要者公以外官有衆之号而使穷民转徙污莱弗辟葢考课即明吏职废弛寖以及此昔邵信臣守南阳辟田三万顷此实効也今守宰居位皆积日以幸迁非有意于民者宐申明考课法一切易殿最以督之又请禁民弃孝养而事浮图老子者或受父母教及亲亾者勿禁先帝世吏一受赂终身不见齿及天禧晚政稍被寛贷或复得进公请重其制累赦勿原又公荒嵗入粟者止与上位虚名假之不足爲将之制宐自乃右而上得与武臣奏补子弟为此吏部此制择善吏爲御史府主簿三司法官时有贵臣亦以亲庸补其员公请罢之因言近臣封见不当爲子弟乞恩以开幸进公以古之荐士受上赏今罪有従坐而赏不着非沮劝之道宐较其章着者推以恩典国家景徳役分部置使总按刑狱公以为郡守皆朝廷臣转运使巳专刺举之軄复置使按郡非所以责任守臣而息狱讼也当罢之河北平诏劳师臣建吏卒独不及民公请蠲两河嵗赋以寛之又建言黜章句篆刻之役崇尚学术复聘士之礼其章疏大较如此施行者葢一二焉有唐故事拾遗补阙掌供奉讽谏得以廷论以事国朝授者或兼儒馆或领外字专以充文雅材干之臣非复曩时职事天禧诏书置諌官御史十二员者得公与肃简鲁公宗道二人为諌官凡所论列拜疏而已未尝请对公援举故事自是当得对遂为故事及迁司諌会论疎次刑狱事章不下固让不拜翼日章报乃受命公厚于故旧始终无少间也王文康坐寇莱公责官朝士无徃者公叹曰友朋之义独废于今世耶坐谴无愧矣乃出饯之雅爱处士李读之为人读终公陈其公退之行诏赠读着作郎其敦笃如此在西京日有归老之志求领畱司御史台不允比召还不诣阙愿徙河中卒如其请难进易退有古君子之风焉公之先代郡人后魏孝文之迁都因徙家于洛阳十二代祖环镌北齐中书侍郎环镌生坦隋大理卿坦生政会唐武徳功臣封渝国公政会生无意尚唐太宗女西平公主位至洪州刺史无意生奇为吏部侍郎天授中为酷吏所陷奇生䕶嘉令慎言慎言生河东令聚聚主祕书郎藻藻生蔡州刺史符符生洪洞令珪珪兄弟八人崇龟崇望最显崇龟位至清海军节度使崇望相昭宗至左仆射生大父赠太保讳岳仕后唐终太常卿夫人赵氏封天水郡太夫人太常生烈考赠太保讳温叟事皇朝终御史中丞夫人李氏封永乐郡太君公两娶赵氏右賛善大夫朱之女今郡君有子七人长曰贶将作监主簿次即着作郎君次曰先将作监主簿次曰笆忱把兢亟太常寺太祝贶先早亡女二人长适大理评事王㺺琇次幼刘氏自中丞而上事备累朝团书着作兄弟皆闻效有材称着作又登进士第能世其家矣今世衣冠虽或前朝旧族然经级大槩离去旧邦不则爵命中絶谱牒散缺无如刘氏蝉聨盛大者又自渝公而下至今十世犹葬尹樊里此其尤异者也初公领贡部其洋奏名及为河南以椽史事公故着作君以家世之旧为请某譔述非工独能不由迁以私于人用以传信于后故叙先烈则详其世数纪徳美则载其行事称论议则举其章疏无溢言费辞以累其实后之人欲见公徳业当视于斯文为不诬矣景祐四年月日刻石故将仕郎守河南府登封县主簿兼尉卫君墓表君讳景山字仲安魏郡南乐人后徙家河南累举进士不中第景祐元年西都复国子监学士共荐君得试国子主簿嵗余改河中府士曹叅军仍在西监讲书四年授伊阳府移登封主簿康定二年六月三日以疾卒年五十君少以辞章为人称年十七举进士魏郡首送之二十余始来河南益自饬谨接朋友恭甚羣居论议黙黙若无所辞或従容与之谋即多所发明以是前辈知其让已少年皆慕其为人交誉之无一异者晚节所守愈固通六经章句大义従之学者常数十人或与君评后进人物君虽赏鍳有轻重然多曲为之品目人讥其所収太广后颇有成立者人更以此服之素为名公知遇説紫微以礼致之始主学事丞相沂公称其行于朝因以入官焉父续祠部员外郎直史馆有名于时母郭氏太原县君娶王氏一男籍民九嵗一女十二嵗君卒后五十七日葬河南洛阳贤相乡靖问里洛中士人告于予曰卫先生葬宐有文以志其圹予知仲安者是当为之志会日迨不克纳其圹遂表于墓故朝奉郎太子中舍知汉州雒县事骑都尉王君墓碣铭太子中舍王君以康定元年三月某日卒官二年十一月某日葬于河南府河南县某乡某里其孤尚恭尚喆谓某曰欧阳永叔既铭吾先君之圹愿得文以掲于墓某与君逰最旧不敢以让云君讳汲字师㸃其先京兆万年人五代祖迺唐季爲壁州刺史世乱不得归遂葬果州西克州图山下里人唿为壁公墓曽祖福事王蜀爲其合州刺史祖某父某通经术皆以夀终君幼聪警善为辞章兄湛取进士第有称于时君始来京师为广文生数举不得第湛累官司封员外郎君用司封廕授将作监主簿调郑州原武河南宻县主簿天圣八年诏举郡诸曹县主簿尉堪为县令者公得以擢为泽州晋城县令县治在州下州有广鋭军选所牧马旁郡会嵗饥县民有亡田者军士遂谤某田为牧地民既复马当还故牧军士以动力取强于民吏不能禁君至立辨于郡卒徙故地莫有犯者明道二年诏举郡县吏有治实者本路转运使苏耆以君名闻即召还改大理寺丞知京兆府蓝田县事迁太子中舍知陕州夏县事县近山颇为水患又城池久壊姦盗出入无限制君请于府筑堤新城人皆便之移汉州雒县会两州大饥君率富室入粟数万以济贫民敕书褒论焉君为吏凡六更其治或为佐为长皆得以一县尽其用精敏敢断官有敛役未尝以严期暴民事皆迎办民或诉枉者虽尝爲郡理决者君必穷覆审究不以势夺其守以是能庇其民为人平易胷中洞然无少隠与朋友游有始终读书恶异端尤不喜隂阳拘忌之説识者尚其通焉娶胡氏封安定县君子三人尚恭尚喆同年取进士第皆贤而文尚辞举进士五女长适殿中丞吴感次适殿直朱浙次适潞州屯畱令楚建中次归吾家子朴实其婿幼未嫁初司封葬河南君尝语诸子异日当从吾兄及终遂奉其言铭曰生于蜀官于蜀又没其地来葬河南实成君志九原可作従我伯氏子孙遂家以祖从世王先生述先生葬有日次子豫状先生行事来告曰侍读学士杨公既铭吾先君之墓先君知子子不可无述予惟杨公与先生同年进士出处中外四十年知先生治行详且实莫如杨公世人信其文亦莫如杨公予若复次其事徒使人疑其传故不叙其状独述予之得于先生者庆历四年即先生治蒲之二年予自安化徙守平阳道蒲先生与予语春秋因出唐志二十篇且曰此未尝以示人先生于褒贬善恶之着者若无所指意其甚异者衆之所尚或诎之衆之所谢或嘉之予亦疑其然先生为予问其端质于大中之道考之于春秋无相戾者呜唿先生所美唐善也所诎唐恶也于今曷避而不以示人葢夫违衆之所识谓之虐反衆之所尚谓之隘举世皆然恶得独异而取危耶宐乎先生之不以示人也先生没唐志且行于世观其书然后见先生之志于时未尝伸亦未尝屈也后之知先生者其在唐志乎先生讳㳂字某歴居大官在朝廷为名臣由枢宻直学士为泾州观察使泾原路经畧安抚招讨等使领兵贵重以其佐军败罢为郎复进天章阁待制庆历四年十一月某日终于蒲葬用明年十月某日云故大中大夫尚书屯田郎中分司西京上柱国王公墓志铭公讳利字兼济其先仓州着池人曽祖坑江州刺史祖演大府卿父承谦尚书库部郎中母董氏漳南县君葬河南伊阙今为河南人公淳化三年登进士第初调河南尉迁着作佐郎再为祕书丞太常博士入尚书省为屯田都官职方司员外郎转屯田郎中官凡七迁始以陕府监税歴通判闻温沧定四州知绛州泾州改监并州仓得通判同州知河南之永安缑氏二邑总十一任以本官分司西京年七十二天圣四年八月十六日终于缑氏于明道二年十月二十九日葬洛阳大樊原不従于先君用吉卜也公加警悟昭为童授诗于故尚书右丞张公雍张公説诗博引经义聴者多所未究公于下坐重伸其説辞约理畼一坐耸然初命河南会憸人赵賛领务于洛賛招权树威趋时者望尘迎谒惟公与之抗賛不胜其愤它日坐衢中以职事唿公欲衆辱之公荘色正辞賛不能屈留守吕公闻而㴱器之在沧州日閲其狱有羣盗当就死公察其气貌曰是非作恶者密讯之颇得其寃状公命稽其刑且大索境内不数日尽得真盗赖免者数人又尝遣三卒至都下二人者共害一卒取其齐装反以其人逃状闻公疑其姦遣吏李宻者自郡至都以物色求之得其实二人即伏罪其精审皆此类定州民居杂戎落附乡籍者至寡公招捸抚集岁益万余家凡爲政清简时与宾朋䜩乐不求敫察之誉故所至皆便其治及去郡吏民千里候问岁时不絶其见爱若此雅善谈谑有醖籍外爲和易而内甚介时亲旧处任柄未尝一造其门再绌皆非罪一以河决一坐失举幙属畱滞者累嵗处之恬然晚节以歌诗自娱有集十卷私帛室不以槩意暨疾语诸子曰尝闻之先君我家自隋世爲显族处环卫方镇者相继不絶惟未尝与文翰为从官因乱谱谍散去恐后世遂已其传因命笔授之其意欲诸子以文自进也娶李氏封隆平县君抚养宗属有家法三男长鼎进士第大理寺丞友震洛阳主簿次复举进士三女长适试将作监主簿张师雄先公而亡次适耀州华原令杨建令用次适太子中舍孙长卿孙男四人夹仲虞仲子仲南仲女四人并幼铭曰王氏世以材武吏干称及公始用儒术进而位不大诸子益以文自力王氏其显乎故推诚保徳功臣金紫光禄大夫守太子少傅致仕上柱国天水郡开国公食邑四千二百户食实封一千户赵公墓志铭公讳稹字表微单父人少好学持心固坚得章句义辄早夜以思不少懈犹自以不足乃之四方従贤俊游喜为文辞卒以勤成其业年二十六举进士一上中第授平定军判官再调台州军事推官荐其行能者数十人除大理寺丞知苏州崑山县通判楚州迁殿中丞知通州召归同判宗正寺赐五品服枢宻直学士公濬荐公端厚可任以事擢为监察御史由殿中侍御史迁侍鼓院开封府判官判三司开折司车驾西祀为东京留守推官咸以持法谨重为人称大中祥符五年迁兵部员外郎益州路转运使赐三品服入谢真宗顾曰天下久平然郡县事朕宐闻蜀最逺民富侈吏易以扰是尤欲闻者卿朴忠当无少隠凡事有更置者具録纳意无叙名位附常所奏章以来以为卿行之公至部事无细大悉心以谏至有一日章数上皆优褒焉卭州蒲江刼盗不得反系平民十余人掠笞威使强服又合其辞若无可疑者公行部意其自诬驰入县狱考状尽得其寃即出之寘县吏于法云南蛮扰焚卢州淯井监诏发兵诛之器械粮饷皆速办事宁以劳迁工部郎中代还兼侍御史知杂事同判流内铨奉诏详定民吏负害之物稽民者公审其无欺秋考尽除之改三司盐铁副使天禧二年成都守当代宰相剖上近臣名三四皆不称㫖或举公姓名帝曰赵某固可用擢为右諌议大夫充集贤院学士知益州度文市馆六千公召工较其日力嵗正千余疋乃以千数上供焉就移知同州迁左諌议大夫给事以徙凤翔京兆二府使契丹还迁工部侍郎加枢宻直学士知并州进刑部侍郎上雅知公为先帝所信任且倚耆徳为朝廷重乃拜枢宻副使明道元年进吏部二年拜尚书左丞知河中府景佑四年拜吏部尚书五年以疾请老九月拜太子少傅致仕十一月一日薨于河中年七十六公性笃厚与人语言必诚尽无一外饰虽年位尊显不自为贵士子贱微者皆与之钧礼为政尚寛凡处事要其归不害于礼而未尝立异见以名已功用是天子器之以为可任大事在臣者交称其笃厚焉夫公之先世以儒名其家然无显者及公之贵曾祖赓赠太保曾祖妣刘氏追封京兆郡太夫人祖修已赠太傅祖妣朱氏追封河南郡太夫人考晟赠太师妣孙氏追封洛阳郡太夫人娶田氏封京兆郡君先以亡子男七人士安士宗士宁士宏士宇士宣士宾俱以䕃补官士安士宗士宇士宣皆早亡士宁今为太子右賛善大夫士宏大理寺事士宾祕书省校书郎女六人长适职方员外郎晁宗次适祕书省校书郎袁次适晁氏次适大理评事李南仲次适祕书丞梁坚次适右班殿直朱融今存惟晁氏李氏妇孙男二人仲达太常寺太祝仲达奉礼郎孙女八人皆适士族公薨年十二月嗣子奉公之丧葬河南万安山之原自初薨凡三十九日而葬葬速故赠谥之典未及焉铭曰孤卿六官百工之式公寔职之天子万机百官是维公实毗之五福之厚既德而夀公实有之万安之隂考龟已定公实命之既封而崇既固而完公其安之河南先生文集卷之十三河南先生文集河南先生文集卷第十四河南先生文集卷之十四志铭故三班奉职尹府君墓志铭故将作监主簿陈君墓志铭故永安县君李氏墓志铭故夫人王氏墓志铭故乡贡进士谢君墓志铭故朝奉郎行许州阳翟令赠太常博士赵君墓志铭故供僃库使银青光禄大夫检校尚书兼御史大夫知覇州军州兼管内劝农事上骑都尉南阳郡开国公食邑三千八百户张公墓志铭故朝散大夫尚书刑部郎中直昭文馆上柱国赐紫金鱼袋陈公墓志铭故三班奉职尹府君墓志铭先君先夫人之第三子名湘字巨川年二十有四天圣五年五月九日以疾卒景祐五年十一月二十八日葬河南夀安仲兄洙泣而志其圹曰巨川少予三嵗幼同游嬉稍长俱就师起居食饮无一异然予好论议古今徃徃与先生辩是非巨川独喜静不参一言人皆材予以谨厚名巨川年十七由大父廕得官初榷偃师酒又掌卫州牧马与予别三年予在京师巨川以疾来告遽徃已不克见他日视箧中得手抄歴代史及兵家书总数百巻及观所见边事欲国家变五代襄制籍兵于农以纾用又以西北带边凢百余堡戍兵寡敌至不足爲捍防不若省堡戍増屯要害如唐三受降城天德军之比其言㴱切而着明其大要若此呜唿名弟谨厚则信矣观其材又能以重持之予何及哉予何及哉先君先夫人讳氏官封已载墓表娶木氏一男一女木氏及女后巨川一年皆卒男名材谨悫不三氏葬此而后异其域弟之葬得与先君同域在地之丙周术之云故将作监主簿陈君墓志铭陈君名赓字仲雍邺郡安阳人举进士累上不中第自试其业曰始吾好夷吾书通其变能使国以富强期少用于世以尽其术念非进士无以进今数绌年且衰所藴蓄讫将不用其施吾家遂罢举専治生业是时君母夫人在兄贯始有位于朝頼君奉养日益充其治生用术至精年丰凶与物上下敛散急缓皆有宐日不为汲汲嵗较之则大有余用是乡里称其长者以兄廕得试将作监主簿明道二年七月十八日以疾终于家年六十父芳赠尚书刑部郎中母解氏封福建县太君娶刘氏温州防御使平之女弟和顺能持其家法后君二年卒生六男安仁安世安国安上安静安民一女尚幼安仁由世父廕补太庙齐郎安世试将作监主簿余皆举进士兄贯今为刑部郎中直昭文馆君以景祐五年正月二十三日葬于河阳太平乡北门里先君之墓以夫人祔焉铭曰贤者以道进退无失得其次尚功名以术济其用不则施其家以仁其宗要其归异夫独善者是不以无用废有用乎故永安县君李氏墓志铭夫人姓李氏濮阳人父获累赠尚书令母刘氏追封齐国太夫人李氏世衣冠积产甚厚诸女虽幼皆预为嫁具礼器服必以称及夫人笄仲兄今徐州丞相由进士贡数不中第赀少衰夫人持奁中物尽内于丞相曰兄以义气为乡里重寒士颇仰给此以济兄用丞相竒其识隂择节士为之配是时丞相与邺郡陈公交甚驩俱以名称京师景徳中同年又科第夫人遂归陈公陈氏官州县十余年丞相位通显夫人未尝以兄势卑其夫族事先夫人能勤礼自待承颜下色无小怠先夫人年过八十多病食饮起居须夫人乃安陈公禄既丰或劝夫人厚玩服以自贵重夫人曰始吾生大家尝以约自守及从吾夫为小官浣衣粒食裁自充然吾夫人不以贫自病者以吾安于约故也奈何败吾素守耶夫人通释氏书性慈恕不妄语言授封永安县君以某年某月日终于河内武陟之私第年四十四生子五人安石安定俱以廕补官女四人适某人公名贯会为刑部郎中直昭文馆景祐五年正月庚申葬夫人于河阳太平乡北阙里安石与予善求文志其墓圹铭曰不以财自私或失以侈能以约自持或病以啬兼二者而无讥君子之难矧在妇惠夫进以显子多而才虽夺之年孰为大哉故夫人王氏墓志铭夫人故枢宻使丞相王文康公之第七女年十七嫁将作监主簿陈安石五年五月十二日以病终实寳元元年五月明年二月二日葬于河阳太平乡北阙里夫人在丞相子为最幼尤为家人所敬重既笄以大臣女赐冠服嵗时得朝见中宫性至孝居丞相丧号唿不食中外姻族来弔者相与为寛辞以譬之夫人毁顿无生意弔者莫忍视更为之致哀夫人持法自约始终无违其容止皆充其徳焉安石邺郡冠族父贯今为尚书郎守本郡安石及夫人之兄益柔皆与予游道夫人行实俾予次之系之以铭曰孝本乎性推之爲仁睦于夫氏由乎事亲年弗与俱呜唿夫人故乡贡进士谢君墓志铭君讳昌言字仲谟其先太原人父某赠大理评事始家河南爲大族君少好学属文㴱沉有局量与人交不喜评论其短长然于贤已者必加厚焉举止藴借虽饮酒至醉犹不少失法度士君子与里闾小人俱以谨重目之故王丞相隋微时尝依君家及其贵用以恩欲酬以官亲党咸劝当益自附结君不甚屈官亦终不及四由进士贡不得第以景祐元年三月某日终于家母孙氏追赠永安县太君初娶王氏继室傅氏故忠武军节度使潜之孙二子良臣良弼并举进士女二一嫁太庙齐郎通一尚幼寳元二年月日二子奉君之丧葬于北邙之原君母兄昌龄今官五品故先夫人皆得追命焉君之伯君先姊寔洙之大母君于洙大父之行也又尝皆举进士同砚席故详其为人铭曰温温其淳矫矫其荘守学而固秉徳而尝在家之闻寔士之良葬从先君刻此铭章既宁既坚以永其藏故朝奉郎行许州阳翟县令赠太常博士赵公墓志铭公姓赵氏讳字幽州良乡人祖父世以儒衣冠遇乱无显者幽州陷虏二年公始生幼而孤乡里少年率从虏教驰骋田猎颇以材勇自奋公独褒衣从先生游读书汎通大义驰射亦过人然不以能自名故得以文史进母尝疾痈其唿声不絶公吮其溃毒痛即少止母虑伤其意后颇隠其状公视母色戚泣而吮焉数从虏师掌文记得本县主簿又为飞狐尉迁蔚州灵丘令雍熈中王师至其地得归京师授河南偃师令累调江陵岐山义乌阳翟四令公性刚明尚义节其为吏遇事敢决无留狱所至以强辨称在江陵遇蜀李顺乱转兵食自崃而上为羣吏先使者以状闻制书褒谕罢阳翟归偃师家居旧制县令过七十居其官请老者得以东宫官致仕以是时年六十九居其官请老家人以精力尚强劝其再调一邑以五品还家公曰吾量力而止岂以虚名自役乎乃以疾请后十五年年八十四终于家夫人刘氏慈明有贤行后公十七年而终四子偕企及布一女适进士张康世孙六人友文尚文子文温文秀文懿文公之退居也命偕主家政及举进士公在及已登科两佐使幕会为殿中侍御史再赠公为太常博士夫人授封夀安县太君之丧偕企无存者御嗣子考吉卜葬公河南洛阳邙山北原夀安君祔焉铭曰猗欤令人孝哉其淳厥艰在初和而不污有美其终恬乎其充邙山之地兹焉宁体祭以大夫公卒有子故供备库使银青光禄大夫检校尚书兼御史大夫知霸州军州兼管内劝农事上骑都尉南阳郡国开公食邑三千八百戸张公墓志铭公讳显忠字尽节其先乐陵人祖奉超为横海军大将显名军中父延斌国初以材武积功为捧日左厢都指挥使富州团练使赠左武卫大将军公幼明慧语言拜起如成人七嵗得见太宗皇帝畱邸及即位给事殿省补殿直供奉官皆以寄班冠其官称汝隂有龙骑卒叛为盗命公捕之方合闘为流矢所中拔去矢镞抟衆益进遂破其党以功迁内殿崇班自是凡七迁由内殿承制歴礼賔东染院西京左藏库洛苑文思五副使至供备库使其所任之职即全邵七州饶信等州都检校使泗州天雄军驻泊都监江淮都大提举捉贼提㸃河东路刑狱公事再为西京水南巡检知岚宪霸三州事最后知霸州天圣九年十一月九日以疾终于任年六十公性重慎寡言雍熙后数奉使四方是时太宗皇帝喜询外事凡内臣使还见便坐与语移刻或以应对敏给亟被恩宠妄者颇摭细微事期以中伤人公止以所使事上闻他无一言僚軰皆称其长者然用是官亦稀迁天圣六年再为西京廵检时庄献明肃太后犹临朝公因入辞自陈开寳末以童子入侍当时晋寺旧人今无居位者两宫恻然问其官尚诸司副使遂命以正使授之公出入省闼暨领州任逾五十年唯此命及汝隂以功陞他皆用嵗劳或以例迁公泊然自守未尝有冒进怠为政尚寛易所至民宐其治御家有法抚踈属皆以恩知者尚其为人母安氏追封河内县太君娶郭氏封太原县君后公一年而终二子长正臣左班殿直卒次正守右侍禁三女长适供奉官阁门祗候王宗庆次适前并州司法叅军议汝贤次适供备库副使彭再问孙三人长举三班奉职次凖次尚幼宝元二年十月二十七日长孙举奉公及太原君之丧葬于洛阳北邙山大樊原铭曰幼明而遇壮中而奋孝陞其族政试于郡持身以庄秉心惟慎爰初暨终弗颠弗进葬洛之阳兮考卜其顺后世以嗣兮不陨令问故朝散大夫尚书刑部郎中直昭文馆上柱国赐紫金鱼袋陈公墓志铭公讳贯字仲通其先邺郡安阳人父芳葬河阳今为河阳人景徳二年中进士第累调杭州临安秀州嘉兴二主簿懐州河内令用知已荐授祕书省着作佐郎刑部详覆官歴祕书丞太常博士为审刑详议官监左藏库判河南府知卫州事入尚书省为屯田度支兵部三员外郎知泾州事移利州路转运使又为陕西河北河东三路转运使三司盐鐡判官由河东入为三司户部副使迁盐鐡副使景祐四年授刑部郎中直昭文馆知相州事寳元二年罢州还过河阳寝疾以十一月二日终于家年七十二公少倜傥有异节通孙吴诸兵法喜议边事咸平中大将杨琼王荣丧师公诣阙上言前日不斩傅潜张昭允使琼辈畏死敌而不威陛下法今不更其制后当益弛宐着令凡合战而奔者大校悉戮之大将战死禆将无伤而还与奔军同军衂城围别部力足救而不救者以逗遛论执政以琼辈已即罪议遂格又论形势选将练卒三篇皆上之其形势篇论兵法地有六害今北边既失古北之险然自威虏城东距海三百里其地沮泽墝埆所谓天隙非虏势能入由威虏西极狼山不百里地广平利驰突此必争之地凢争利之地先居则逸后趋则劳宐有以待之其选将篇昔李汉超守瀛州虏不敢犯关南尺寸地今将帅大槩用恩泽进虽以谨厚取信然卒与敌遇不知所以为方略故虏势益张兵折于外者二十年此选将得失之故也其练卒篇论国家收天下材勇以僃禁旅皆頼赐与恬休息乆不知战闘事当以卫京师不当以戍边莫若募其土人隷之大小军又借丁民为府兵使北兵扞狄西兵扞戎不独审练敌情习熟地形且皆乐战闘无骄心及北方请盟公复上言虏数犯塞駈掠民数十万今乗其初通宐出内府金帛以购之虏嗜利必归吾民自河之北戴徳泽为无穷矣公既举进士廷中唱第得同出身上顾其姓名曰是数上边事者擢赐第二等及第公为吏尚严明持法不私所临州奸慝无所贷嫉盗贼为最甚泾州有恶少辈畏公严相与为恐惟言期不敢犯及公迁去其父老遮道流涕曰愿公畱三载使不肖子乆公化得终为善良其领财赋校簿籍有毫釐蔽欺必穷治之常曰吏视官物如已物庸非忠乎在利州遇嵗饥葢以职田谷以赈民民有积谷以觊利者皆令自占其数计口以畱其领余尽发之所济万余人制书褒谕在陜西议罢塞上堡栅孤逺不足为镇守者在河北请决徐鲍曹易四水以兴屯田诏皆训其利害焉灵夏之违命也公慨然曰吾四十年为国家论边事㑹天下乆承平谋説之不用今老且病忠力不効岂非命耶乃抗疏以为凡料敌势患老大入而幸其不来者皆不足以计议大今所守之塞地敢董阻非弱战之引若其骤至并客体异设伏出奇则胜势在我如虏不大入徒以游兵扰吾边候则当益修守备师无还期财殚民劳其患滋大爲今之策宐诱之以利激之使怒军法善战者制人不制于人能使敌自至者利之也其文千余言大抵类此又尝着兵畧十巻识者悲其志焉公之在朝先君得以大理寺丞致仕累赠光禄少卿母夫人解氏封福昌县太君夫人李氏兖州丞相之妺封永安县君男子五人安石安守安期安道安礼安石安道皆将作监主簿之官安定河南登封尉而安期安礼俱皆太庙齐郎也有女四人适殿中侍御史文彦博大理评事浦延熈将作监丞扈章一尚幼其年二月二十二日嗣子奉公之丧葬于河阳太平乡北阎里永安君相焉而铭之曰逹于事不疑其用明之至尽其忠不隠于上诚之至壮嵗议边白首益厉不以不试诎其言不以踈逺易其志推公此心岂専功名葢以治国未能去兵故兆谋于事先虑危于乆平壮哉遗文其没犹生得非于用明而于上诚者哉河南先生文集卷之十四河南先生文集河南先生文集卷第十五河南先生文集巻之十五志铭故天水尹府君墓志铭故福建路劝农使兼提点刑狱公事朝奉郎尚书主客员外郎上轻车都尉耿公墓志铭故宣徳郎守大理寺丞皮君墓志铭故夫人黄氏墓志铭故永淸军节度推官宣徳郎试大理评事知河南府渑池县事候君墓志铭故赠太常博士致仕何君墓志铭故赠祕书丞左君墓志铭故金紫光禄大夫检校右散骑常侍降授右监门卫将军持节惠州诸军事惠州剌史兼御史大夫轻车都尉陇西郡开国侯食邑一千七百户李公墓志铭故天水尹府君墓志铭公讳节字守约其先代北人大父晖事后唐为清泰功臣尝以节帅彰国军普初以忠于旧君遇故人景延广匿其三子君父其中子也得亡太原及刘氏据其地以材勇隷帐下为禆校干徳初刘氏大将有欲其地内属者谋觉牵聫坐死君尚幼得小校张谦者持养数年归于叔父让让为岢风军使君往来河西以骑射名军中从父兄继伦立功河朔君徃依之补衙内都虞候将奏以官有善相者谓曰君名一职即死不则逼五十为岂家时相者言他事屡中君决信不复意仕继伦卒始来河南因家焉君性刚决少长兵间乐散施以义气自许与人游处勤恳持规规矩卑意谨甚以是当世贵人多与之接年五十六某年某月以疾终于家始景氏所匿其长勲后贵显继伦其嗣也李即岢岚军使准君父亡他国与兄弟絶故阙其名君其郭氏治家训子甚慈而法后君若干年而卒生伍子宗溥宗礼宗济宗泳宗源宗溥宗礼皆早亡宗济唐州团练推官宗泳给事政府宗源三班借职女三人长适尤氏次不嫁俱亡孙七人仲堪业进士仲芳太庙斋郎余并幼景祐五年四月三十日诸子奉君及郭夫人之丧合葬于河南太尉乡万安山之原唐州从事君以志文为请初予在枢宻王丞相府从事君其婿也与之为有旧后予亲之丧在外从事君助予奉之以归是尝徳且旧于其亲之葬是宐为之铭铭曰呜唿君之先或蹈大义或陷危国家再覆而嗣卒以存其艰甚哉及君之葬子孙寖以仕自进以兴其家岂前史所谓有隂徳者欤故福建路劝农使兼提㸃刑狱公事朝奉郎尚书主客员外郎上轻车都尉耿公墓志铭公讳充从字徽之曾祖正祖思唐皆明经术居乡以行称父昭化始以通春秋传取髙第为蜀州司戸叅军蜀盗起城破被擒贼将汚以官侪辈莫敢拒司户独叱之且大骂至㫁手足死不屈天子嘉之録其后公得同学究出身累调莫州任丘尉兾州司理叅军㑹契丹入冦公率城中豪贾输军用下民被兵皆制次朝㑹及条理狱事与法力辨刑章常以议直取胜转运使刘公综强力自任于吏事少所推与独器公才就荐天雄军节度推官磁州民有竞曰者逮系百余人累䜣莫能决俾公按其事得实附曲者咸坐之既出无一异语知天雄军王公承衍屡以功状称于朝授大理寺丞擢知开封长垣县事天子东封泰山以置顿之勤就移通判利州事历太子洗马殿中丞国子博士通判济州知郑州事天禧中河决东郡诏环决河千里调蒭桔输致之时河南诸郡乆无调发之劳诏暴下吏持之严民相惊动有自相惊动决死者公视赋版均其敛无毫釐过缪或赀表于故者强之胜者増也且威信素着史蓄缩承风㫖民亦莫敢自欺郡中肃然事迎以集是时河阳孙公奭为政尚寛惠而公以严明称安抚使刘公烨使还各以其绩状闻真宗顾曰使天下之郡守皆如二臣何忧致治耶刘公因言公位卑宐奨任之于是擢为福建路劝农使兼提㸃刑狱公事迁尚书主客员外郎行部至河州感瘴疠归以天禧五年终于福州之官署年四十三公少孤无兄弟事母甚谨故知杂御史王公济以为常山通守一见以器干许之遂以女归焉及居官㢘直果断不避贵势所至无畱事卒以能称其为人尚义节好施与有燕赵遗风初公既位于朝再赠司户君为太子中允夫人辛氏追入永乐县太君王夫人封太原县君夫人未尝内食密使谍者访其母兄十余年散父赀数百万卒得母归宗党伏其孝二男长传将作监丞次知节早亾二女长早卒次适缑氏主簿髙鼎寳元二年十月二十七日监丞君奉公及夫人之丧葬于河南缑氏唐兴乡解贾村之南原铭曰呜唿朔野之气节士之裔禀乎劲刚承厥志毅骋才而闻秉直而遂胡啬其年弗克其志葬于河之南得子龟筮不殒家声在公之嗣者也故宣德郎守大理寺丞累赠司封员外郎皮公墓志铭公讳子良字汉公其先襄阳人曽祖日休避广明之难徙籍㑹稽及钱氏王其地遂依之官太常博士赠礼部尚书祖光业佐吴越国为其丞相父粲元帅府判官归朝歴鸿胪少卿公初能属辞淳化中以家集上献初尚书以文章取重于咸通干符世降及丞相鸿胪皆以文雄江东三世俱有编集总百巻余至是悉以奉御得召试对便坐赐出身歴汾州介休并州榆次三县主簿时灵夏用师仍嵗馈輓公当督其行不以严期暴民事亦以济迁饶州録事叅军无为军巢县令用知已荐授大理寺丞监筠州酒税大中祥符七年正月二十五日以疾终于任年五十三公为吏尚寛平不烦教条所至民宐其治去必见思世为吴越显族乐散施晚年穷匮仰俸入裁自充然均给踈属终不少懈知者嘉其孝友夫人管氏贤明有法度二男长镝早亡次仲客今为太常博士三女适曹经宿洪之张奎皆士人二孙公理公髙并幼上籍田嵗公以子五品得以某官若其第夫人封夀安县太君明年太君以疾终寳元二年十月二十七日太博奉公之葬河南永安县某乡某里夀安县君祔焉铭曰皮氏擅名厥初襄阳后家于南再世以昌公事本朝其旧邦才奋而通命艰弗充公葬惟河南是成公志公有令子既孝既礼遂家河南为子孙始故夫人黄氏墓志铭河南乐泳来致其父水部君书且自言曰泳母以贤行称外氏以暨我家不幸早世不及封号以没藁殡者三十年今葬有日敢因父书求文以志于圹予不得让夫人姓黄氏世衣冠父庆长司勲员外郎母王氏新泰县君夫人年二十一为水部配四十二以疾终兴元之南郑寳元二年正月六日葬河南永安唐兴乡双塔里乐氏自水部君之大父赠兵部侍郎讳史以文章为通儒其后世有显人遂为河南大族夫人居世次为冡妇性寛裕言语动作为诸女法虽僮侍未尝闻其厉辞通音律乐施与宗族踈近交称其徳生四子滋进士中第今为着作佐郎浚早卒泳沖皆举进士二女长适供奉官冯维禹次适太庙斋郎麻公授水部君名许国以材能为尚书水部员外郎其铭曰妇道治内潜徳弗章有子而才乃显其光刻石墓门圗徽不忘故永清军节度推官宣徳郎试大理评事知河南府渑池县事侯君墓志铭君讳咏字可复其先西河人祖益事后唐武皇起太原军中从荘宗定河南为中兴功臣历晋汉领兵镇位至中书令以太子太师还第国初疾薨葬河南遂为河南人父仁浦举进士早卒君少由进士贡一上不中第用门资得试将作监主簿调处州遂昌尉不赴官歴河中府河东孟州河隂二主簿迁虢州録事叅军郡豪州赵室者杀人诬其庸使代死且贿吏以成其狱君辨状立岀之改武信军节度推官知河南府夀安县事秩满集吏部与济辈见便坐有诏循一资吏部调君入蜀君永还所循质以侍亲遂复以节度推官知大名府冠氏县事又徙河南渑池明道二年八月十三日以疾终于任所年五十君生公侯家虽见全盛时然后昆弟或陪无钖封连姻王家尚有古时余风君独喜儒术与寒士同趋向私室用度委于家史匮丰无所省晚节赀益衰处之自若与人交淡然其乆愈固持论议不为贵势屈知者尚其节初先君既终五月君始生母康氏普州刺史延泽之女明逹人也教育以暨成立而君不克终养斯可悲已娶吴氏屯田员外郎祐之之女生二男绍曽绍复皆以廕补官一女嫁王绎寳元二年九月丙午嗣子奉君之丧从葬缑氏原绍曽与予善状君阀閲俾志于圹且为之铭曰太师维祖父武功特起肇开厥家膺受繁祉降及祢庙祭以士礼君旧在初乃试于吏既恬乎中亦逺其志晩而益艰终则弗遂缑氏之原祔于先子谁复其始宐君之嗣故太常博士致仕何君墓志铭君讳某字某其先京兆咸阳人祖讳朗左司御率府率葬河南新安遂为河南人考讳曮周显徳上年进士第二人终着作佐郎集贤校理有名于时赠某官母髙氏追封以县太君君三嵗而孤养于外氏能自树立三十始举进士五上得同进士出身受议州司理参军再调开封祥符尉迁果东州团练州官又歴鳯翔彭州河中永兴四幙最然居以永兴军节度判官兵考除太常博士致仕还洛七年年八十三康定二年六月六日终于家君性慈善谈咲喜人和同然持身奉法不为强屈尝与上官争辨杀人狱终出之后得刼者衆益伏掌州庾吏袭故迹欲上下通为奸利惮君初至未有以致其赂以乃匿名书求君黜聪明并以金帛投于廨垣君曰是必某吏所为捕送之伏罪君㢘益以闻前后荐其行能者数十人至用选部循资格増廪禄而已流辈或骤为时用君闻之更有喜色及退居无分产以自资恬然不以歉其心体强无疾一日唿嗣子命以终制语颇详悉起居犹平常自是三日而终即以明年四月某日葬于新安县某乡某里凡三娶两李氏早亡向氏侍中拱之女封某县君一子令孙举进士礼部尝奏名孝谨有才称四女适卢贲李宗孟皆明经宗世贤举进士王宗谔为三班借职铭曰进而窒性焉益通处而贫心焉自充仁者固得其夀君子不谓之穷以勤为养以礼送终君实有子世其清风故赠祕书丞左君墓志铭康定二年八月日屯田员外郎知华州事河南左君得告于朝来葬其先君于河南缑氏县唐兴乡解贾里先事告同郡尹某曰予始孩先君教以经艺寖爲辞章夙夜以戒曰汝进于学齿于乡士其以衣冠名吾家先君既没三年予取进士第又五年始有位于朝先君凡再追命爲祕书丞自没距今十受有九年始得用五品礼葬庶几以卒先志悲乎不及见予之有成也请予志其墓君讳某字某其先自河中徙家河南爲大族其交结皆当世豪杰贵人及君乃折节厉学所依多贤士大夫信让寛厚爲里中称誉举进士一不偶终于家年四十父讳钦母张氏凡三娶二王氏继以韩氏两王夫人各以福昌永宁太君告第皆祔于君韩氏夫人今以万年受封君六子长瑛及第四子未名早亡屯田君名玮实第二子次珙玘琰孙子六人俱皆幼未名铭曰富而学不及以位子而才不逮其任追命既告朝服以禭养不克兮葬则备方磁刻兮孝子志故金紫光禄大夫检校右散骑常侍降授右监门卫将军持节恵州诸军事恵州刺史兼御史大夫轻车都尉陇西郡开国侯食邑一千七百户李公墓志铭公讳渇字师望其先西河人从祖颜郡为周广顺功臣祖勲始家河阳终右监门卫将军赠左骁卫将军考逊终北部员外郎赠工部尚书妣杜氏追封冯翊县太君公少举进士景徳二年中第授许州临颕县主簿歴杭州仁和开封府阳武二尉皆以才能称用知已荐除大理寺丞知华州华隂县事移蜀州江原迁殿中丞干兴例恩迁太常博士先是河决东郡歴嵗未平公以治河十策为献曾参知政事鲁公宗道奉诏行河即奏同至东郡时言水利害者甚衆鲁公独是公策即换北作坊副使充修河都监枢宻院有不快鲁公者摭公所议与衆不合不复辨曲直罢为郓州兵马都监移知宪州又移鳯州阶成二州接边颇有内属之户故鳯得以戎事制阶成犹支郡前此属户攻陷阶州之沙滩寨公至郡驰请其所究治叛状实司牧都校赵钊者扰知公即谴钊道州谕以恩信酋帅皆欵服修复故垒种落遂定以功迁军器库副使知原州事不满嵗改环州迁香药库使公縁治河至是凡十年不得至京师天圣八年召归奉使契丹始得对便殿陈画边事天子材之使还知庆州事明道三年诏近臣举勇略在边者公为枢宻直学士李公谘所荐寻加恵州刺史益州路兵马钤辖是冬改元迁东八作使明年擢为西上合门使旋改鄜延路兵马钤辖鄜延属亡北他路为最强多宠以右职要官部下恣诛杀敢为不法异时主兵者颇务姑息或利其善焉求取无厌公至凡至馈献一不纳罪者绳以汉刑皆乐公之不扰然畏惮莫得自恣焉秩满知延州郭公劝美公镇静之绩奏畱再其任又条其劳状于政肃言甚切至诏就迁东上合门使旋改四方馆使始赵徳明内附先帝与之约令其入贡京师道必从鄜延文卷非鄜延不得自是文牒徃返如隣州元昊祈袭爵上公即帅鄜延兵元昊虽桀骜尝扰环庆戎落落然归罢别种以为辞公为报不与之辨齐宗矩以庆州之兵败于节义烽为虏所得公以文谕之虏即以宗矩来还朝廷亦不发其罪寳元元年元昊大将山遇者率其族三十余人来归且言元昊不轨状公与郭公议曰元昊猖獗之志由宗矩败益彰非待山遇发也自徳明纳贡四十年其长内附者未尝纳之国家于徳明父子抚爱哺养如婴儿岂有毫髪负者哉今若纳其亡人使其取直以为称是中国大信之子含容之徳由吾辈所亏损也即命境上絶之其年冬有郊输不至年二月遗其党称所置伪官以乘公即拘其人于馆亟以事闻且閲其表凾犹称臣以冠其名公即与郭公议奏以夷狄僣中国名号诚不顺然尚称臣可渐以礼屈愿与大臣熟议天子方命帅臣经略事所奏忤㫖前此就移兼领鄜州至是降授尚食使知汝州事数月移磁州明年有上书讼公前絶山遇事者又降为右监门将军白州兵马都监乆之寝疾语诸子曰吾在西边十余年虽以罪去犹愿一见上陈当今制虏之宐死且不恨今不幸遂塞而不伸乎以康定二年四月一日终于官年六十有三自公再被黜典皆与郭公同命公既终一月朝廷起郭公知鳯翔府事次子兟因遗奏特授守秘书省校书郎识者悼公之殁焉公初娶张氏封清河县君继崔氏封夀安县君二子长曰兢东州节度推官次即校书皆勤学有才称一女尚幼即以其年十二月十八日葬于河南府河南县龙门乡南五里铭曰自古四夷或侮或顺以威以懐世其异论在公之策羁縻示信踬而不复没有遗恨匪身之谋唯国之徇刻此铭章载其忠愤河南先生文集巻之十五河南先生文集河南先生文集卷第十六河南先生文集巻之十六志铭故朝散大夫尚书兵部郎中知蕲州军州兼管内劝农事䕶军赐紫金鱼袋张公墓志铭故大中大夫右谏议大夫上柱国南阳县开国男食邑三百户赐紫金鱼袋赠太傅韩公墓志铭故两浙转运使朝奉郎尚书司封员外郎䕶军赐紫金鱼袋韩公墓志铭故朝奉郎尚书司门员外郎通判河南府西京畱守司兼畿内劝农事上轻车都尉赐绯鱼袋卢公墓志铭故西京左藏库使银青光禄大夫检校工部尚书使持节晋州诸军事普州刺史兼御史大夫充广南东路驻泊兵马钤辖兼提举本路巡检兵马贼盗公事上柱国太原县开国伯食邑九百户王公墓志铭故朝散大夫尚书兵部郎中知蕲州军州兼管内劝农事䕶军赐紫金鱼袋张公墓志铭公讳弇字汉臣其先魏郡人唐末从祖有官河阳者举族因迁河阳世服儒衣冠无显者父用存光禄少卿母某氏封某郡太君公葬光禄河南遂为河南人景徳二年再举进士中第歴宣州宁国开封中牟二县主簿泉州晋江尉用荐特改着作佐郎迁秘书丞太常博士知并州榆次扬州天长二县通判杭州事入尚书省歴屯田都官员外郎知文州蔡州事赐五品服提㸃开封府诸县刑狱公事转司勲员外郎知明州事就迁祠部郎中召还擢为刑部郎中荆王府翊善赐三品服兼判司农寺寳元二年以疾辞出知徐州事进兵部郎中移蕲州康定元年五月终于郡年六十二公五岁而孤母夫人携以归其族从师学既冠善属辞博渉经史河南素多士公晩辈隷然见文采亟与知名者游衆不敢以门寒后公倜傥尚义节居贫以约自守未尝假所不足于人人有伺颜色而进诚者公审其果善士叧承其意后皆重偿之无一不报厚朋友险夷共之人莫能致其间言其人殁虽乆有妄评其短者公嫉之终身为着作佐郎葬母或率钱数十万为助者公曰吾以士葬亲于礼无歉者恶用赙为乃谢不受其为政待吏甚察然寛民缓徭不喜刻宰天长尤以治称有钱蒙吉者作天长善政説以美焉在杭州㑹军士以三司所给赉物䟽恶喧噪趋牙门公即驰往谕之乃定玺书褒美屡平疑狱后得有罪者事登曰佐王府未尝以柔愉见言色进退必以庄其刚守类皆若此然亦以是卒不显贵娶陈氏封福昌县君后公数月而终子彦伯某州某县主簿庆仲宁州安定主簿庆历十四年十二月二子奉公及福昌君之丧葬于河南之龙门山之上铭曰呜唿閲放其通强毅其守行隆州邦信在朋友为政之仁在民则厚考古循良孰我先后匪丰其禄又夺之夀独兹令名是谓不朽者也故大中大夫右諌议大夫上柱国南阳县开国男食邑三百户赐紫金鱼袋赠太傅韩公墓志铭公讳国华字某其先㴱州博野人世衣冠旧族四代祖又宾当王景崇袭有镇冀四州佐其府累官检校太子左庶子兼御史中丞景崇于河朔诸镇中输贡最为恭顺由庶子渐劘以徳义故以功名始终庶子生四子韫辞慎辞定辞昌辞皆以才名为王镕宾属于时镕府号多贤士定辞尝以掌书记聘幽州时燕客马彧名北门旧儒以博给相尚彧大屈伏昌辞终真定府皷城令即公之曽祖也生广畱府永济令讳璆避张文礼之难徙赵郡以文知名与李崧徐台符为友二公交荐其才㑹疾不起徐作诗以为当世朋友无复继者李卒以兄子归韩氏实赵郡太夫人永济生太子中允知康州事讳始迁相州安阳遂为安阳人屡为藩镇辟署敏书奏时推其工尝宰真州清河作条教谕民以不扰能信其言所至以寛良称公即康州之第四子年十九举进士太平兴国二年天子初御殿覆试上第为大理评事通判泸州四年代还授太子右赞善大夫旋以例补外幙授安徳军节度判官七年除祕书省着作郎监察州税雍熙元年迁监察御史三年假太常少卿使高丽还拜右拾遗直史馆赐五品服四年充三司开折司推官寻改主判开拆司累迁左司谏刑兵二部员外郎帖昭文职赐三品服凡三为盐鐡判官又为左计司判官判户部勾院都判三司勾院至道二年以屯田郎中充京东转运副使移崃路转运使真宗聴政迁都官郎中还朝权判大理寺出知河阳咸平四年就迁职方郎中移知潞州景徳三年假祕书监使契丹还为江南巡抚使入权开封府判官四年车驾拜陵权领曹州事召归授太常少卿知泉州事大中祥符元年拜右谏议大夫四年代还道病三月十一日终于建州之传舍年五十有五公为文章不尚靡放静违而意不窘进止威严目不妄视佐彰徳军年尚少乡里多识公出观者夹路或相语得韩公左右顾当具餚酒其重若此雍熙中王师北伐闻髙丽与契丹尝为仇怨命公谕㫖以分虏势公至其王治畏虏无报复意公为陈中国威略动以祸福乃承诏然迁延师期公曰兵不即发不如勿奉诏出不及虏境不若勿发兵口语激切又继以书至十返治惮公坚正知大国不可欺乃命其大相韩光元辅赵杭兵二万五千以侵虏且俾光等率将校诣公公犹畱馆须其兵出境乃复命淳化二年契丹大将萧宁遣人抵雄州请天子疑其诈命公驰往公代州将刘福作书与宁钓致其情得宁荅辞前后反覆无所依由是悉见其伪状在三司更张事凡二十七条其兴利使民乐趋而上收其赢其立法使人易守而难犯故所施置通乆而少弊临上党㑹虏㓂河朔上党与赵魏地最亲公辨严修训简器供饷皆先事区处民以无扰诏书褒美初太宗亲择材臣有由外庭小官不旬岁柄用者公忠力不懈天子㴱器其能而为见忌者挤排故位不甚进然益任以事畱京师凡十年旧三司判官不兼三馆职事公为盐鐡特命直昭文馆判官帖馆职自公始真宗縁先帝意以名臣待公开封尝系囚数百委公决之江外阻饥命公抚之皆以任事称北方请盟之明年公以使往上谕曰卿昔使髙丽故以选卿又顾同使周渐张若谷曰卿凡事当询韩某公性既任直无所附合持权者复不为推引更歴中外垂四十年位才谏大夫终时皆叹其滞然公亦不夀故不究其用迹其行事皆得舒发所藴未甞阻挠又被顾两朝为缙绅属目非不遇也公既没泉人之有知者相与趋建阳拜奠朝夕哭诣浮图营斋以报公徳其寛爱感人至此公闲逹有度量与人语言䀆诚无隠非议戎事未尝及权数自以少孤见禄及亲者必怃然感伤笃爱亲族姑姊数人孀且老皆迎以归事之甚谨外兄弟甥姪悉为其婚嫁清约自守家无余赀诸子皆训以经艺例恩得任子多抑之须其成立然后奏以官及公之终未官者犹三人夫人罗氏谏议大夫延吉之女邺绍威之孙封宐城县君子六人球湖州徳清尉瑄将作监主簿琚司封员外郎玩河阳司法参将军着作佐郎琦右谏议大夫枢宻副使一女嫁西上阁门使髙志宁枢宻之兄姊今无存者初司封登朝与枢宻并赠公吏部尚书庆历三年枢宻追荣三代赠公太傅妣罗氏追封仁寿郡夫人大父赠太子少傅妣李氏封赵郡太夫人曽大父赠太子少保妣张氏封清河郡夫人五年二月日枢宻奉公夫人之丧归葬于相州安阳县之新安村距祖茔三十里其铭曰韩氏自唐载徳以世丁时孔艰秉节愈厉公奋在初才克有试曰州曰邦以功以事岂不较利通久勿僿亦既立法究竆㒺斁布威东夷申化南裔维皇之咨宐辅于治若时之赡则恊于义年胡弗淑位胡弗至靡人不嗟彼含谁慰在子而昌实公之嗣衮服以章葬则有制豆笾式嘉祭则备器孝于有家传千百祀故两浙转运使朝奉郎尚书司封员外郎䕶军赐紫金鱼袋韩公墓志铭公讳琚字子温相州安阳人右諌议大夫赠太傅讳国华之第三子幼敏惠太傅爱异诸子凡有譔述令执笔口授之由是䀆得属辞之体以䕃试将作监主簿调饶州鄱阳尉大中祥符七年求应进士举郡守江嗣宗素未知名一日召登郡合出鸿雁来賔赋题以试之公少顷即就格致清丽有唐人之风江大称赏即时荐送江左有书其赋于屏者其爱重如此明年中第授太常寺奉祀部知河南府永宁县事时王公嗣宗守河南政尚严察束官吏一以法细民或县讼不胜率走府自直属官畏缩益烦虑不任事颇以疲软罢永宁在河南名最剧县公年少果敢善决㫁民吏爱伏王公嘉之遂不夺其治且荐于朝用荐移通判广信军事丁内艰服除累迁光禄丞祕书太常丞歴通判赵祁䖍三州事䖍于江西号难治民喜讼或伪作寃状悲愤呌唿似若可信者非乆于政莫能辨公至㑹守缺代行郡事能究其风俗不为聪明不作条教因事以考其枉直下莫能欺辞伏者自以为不冤召还为群牧判官赐五品服张文节公秉政嘉公文行令以所着篇集上献且以姓名寘佩囊中将荐之㑹薨遂寝初公在赵州官缺奏公补其任曹得罪出通判濠州事转太常博士尚书屯田都官员外郎知黄州蕲州事京西路提㸃刑狱时西京天宫白马寺并营浮图募衆出金钱费且亿万权臣为倡首旁郡承风指涂商里豪更相説导附向者惟恐后公抗疏言状罢之就移福建路又改广南西京路转运使安化州蛮叛杀宐州中将王世宁朝廷遣将加兵复询公制贼利害者也然而公上言蛮负险攻之则窜保虽洞㟽絶不可竆其迹置之则时出侵掠恣为人害师乆留屯复多疾病物故为今策莫若盛兵逼其巢穴予以开纳蛮必畏威欵附然后罢遣屯戍増募士兵守其要害宐不能复叛其后卒如公策岭表久无事兵暴起转粮糗具器械公处置皆有方不严期促办而军用以济朝廷嘉之就迁司封还朝赐三品服判三司都理某人凭田司康定元年夏出为两浙转运使次润州以疾终年五十二公性至清慎动自检察他人视之以为难常而公持之终身父兄既没抚养弟姪极其恩意间或文酒相忻门庭之内自为师友有行事不如意者委曲开谕未尝及以恶辞故皆率教谊兢以树立焉公之季弟枢宻副使使琦以庆历三年追荣三代故公之曽祖广晋府永济令讳璆赠太子少保祖太子中允讳赠太子太傅夫人罗氏追封仁夀郡太夫人公娶李氏封夀春县君公没才数月而逝四男景融将作监主簿性和雅善属文后公五岁卒方彦试祕书省校书郎直彦孝彦并太庙斋郎四女长适着作佐郎叶仲舒次早卒次适左侍禁曹测次适殿中丞范寛之五年二月二十二日枢宻奉太傅太夫人及公之丧葬于安阳之新安村李氏祔焉铭曰䖍州之治可以观公之政文节之知可以观公之行持清太髙宁或评笃爱过慈实其资性蹈中弗越秉常以正呜唿厚其禀而啬其享焉故朝奉郎尚书司门员外郎通判河南府西京畱守司兼畿内劝农事上轻车都尉赐绯鱼袋卢公墓志铭公讳察字隠之河内人举进士授复州司士参军累调光化军干徳襄州襄阳二主簿夔州复节令泉州观察推官迁大理寺丞登朝为太子中舍殿中丞国子博士入尚书省为水部司门员外郎凢歴知河南宻江陵公安彭州永昌三县知蒙州事白波发运判官最后通判河南府宝元二年八月十日以疾终于官年五十五初公景徳初以进士贡有名称吏部荐在髙等有以先相名闻者具曰卢某男不当与科第上亟命以官吏部复持公年未中格遂以闲曹授之公既见诋于时益以风节自厉所至朝夕勤事勇于行已不以上官不合易其守前后疑狱济饥民发奸吏复逋亾所部监司以其状为荐者相继始终以干理闻能为古文章有集三十巻别着晦书一巻灵感志三巻注孙子三巻雅爱太玄为之注未成临终命焚之独畱一篇并序且曰后世必有吾继者善抚宗属及姊妹子之无依者亲为嫁娶凡十人笃尚风义侍御史臧奎于公有旧恩名其次子示不忘臧氏景佑中尝得召从容叙及丞相得罪事言已流涕上感动即赠丞相工部尚书夫人苏氏追封河南郡太夫人初丞相以兵部尚书相太宗后徙朱崖雍熙二年以疾终其九月日公始生公感家世蒙祸居常自伤至是五十年追命常伯卒获其志世皆异焉苏夫人汉相禹珪之女当丞相贵封豳国夫人公祖讳亿少府监尝赠太师妣母李氏郑国太夫人公娶张氏封清河县君其父文胜爲逹州司理叅军遇盗起迫署以官不屈以兵死公之子九人戡臧碱成戣钺戬戒感碱有文行早世戡成戣戬钺皆幼亾臧以进士第为河阳尉戒感并学为辞章二女一夭亾一未嫁孙夀康夀宁夀祺尚幼庆历五年十月辛酉臧奉公及清河之丧葬于河阳某村之西北原铭曰既艰其生又窒其仕匪俗以同兮将永踬公来常兮方以厉道不屈兮文益肆追命其先兮如始志惟此孝心兮徳之至能铭其烈兮公之嗣故西京左藏库使银青光禄大夫检校工部尚书使持节晋州诸军事晋州刺史兼御史大夫充广南东路驻泊兵马钤辖兼提举本路巡检兵马贼盗公事上柱国太原县开国伯食邑九百户王公墓志铭公讳世隆字可乆其先自澶渊徙河南今为河南人少举眀经上第授洪州分宁主簿累调泾州司法叅军越州山隂县秦州録事参军迁大理寺丞歴太子中舍殿中丞国子博士尚书虞比驾三曹员外郎换左藏库使改左领兵卫大将军致仕复为左藏库使领普州刺史由大理寺丞至员外郎凡歴监台州酒税知河南府夀安县事徙知云安军通判邠秦二州事由左藏库使知夔州事起致仕知登州事移广南东路兵马钤辖行次南雄州庆历二年二月二十日无疾终于馆年六十七公性通其为吏事虽细㣲处之极精或事剧体鉅他人蓄缩不敢议决之益不疑卒无一毫差失所至以材闻在秦州㑹曹公玮治兵扞戎命主储饷曹公表公能办职虽军事亦与谋议遂力荐之眀道中岁大饥公为坊州出廪粟以赈民僚吏固曰必待报公曰民方徙沟壑少缓之困将日甚天子至仁必不以加罪纵异此吾任之无恨公始縁曹公荐世多知其有武略王丞相遂典枢宻言公策略可试遂领使职及以疾致政还洛而疾平㑹张邓公以畱守入相嘉公精力且惜其材乃复起之公重厚寛爱不务峻利于治狱尤尚平允僚属有一善孜孜称道御士卒亦随其所任不强其不能下亦乐为䀆力剧饮至醉不乱父应之累赠屯田员外郎母诸葛氏追封永宁县太君娶董氏封金华县君二男沂右班殿直炳河南河清主簿两女皆适士族庆历五年七月二十五日沂炳奉公之丧葬于河南县洛苑乡司徒里河南先生文集巻之十六河南先生文集河南先生文集卷第十七河南先生文集巻之十七墓志祭文故金紫光禄大夫祕书监致仕上柱国清河县开国子食邑六百户食实封一百户张公墓志铭故朝奉郎司封员外郎直史馆柱国赐绯鱼袋张公墓志铭故朝散大夫尚书司封郎中充祕阁校理知均州军事兼管内劝农事上柱国李公墓志铭故将仕郎守瀛州乐寿县尉任君墓志铭祭仆射王沂公文祭谢舍人文故金紫光禄大夫祕书监致仕上柱国清河县开国子食邑六百户食实封一百户张公墓志铭公讳宗诲字某其先曹州宛句人大父讳某避乱徙河南遂爲河南人父讳齐贤以道德名望相太宗真宗赠太师尚书令中书令英国公母崔氏秦国太夫人公以廕爲祕书省正字四迁至太子中舍监骐骥仓西京左藏库在京左藏金银库召试赐进士第累迁祕书省着作郎太常博士尚书屯田都官职方司三员外郎歴监香药榷易院同判国子监判尚书祠郎吏部南曹登闻鼓院出通判河阳知富顺监入为开封府判官进祠部郎中判三司度支勾院出京东转运使徙河北罢知徐州更刑部兵部二郎中太常少卿除检校工部尚书文州刺史充四方馆使知代州徙卫州加果州团练使永兴军兵马钤辖移鄜延路钤辖未至改知邠州抗章请老以祕书致仕庆历五年又五月一日薨于河南㑹节坊之私第年七十七公未冠从英公镇代地属杨继业初没虏数出扰边英公败之城下邀击时于士墱虏又败复用奇兵破其数万衆于繁峙当是时代兵骤胜朝廷倚重英公公朝夕左右预参宻画或俾按视行列传布号令公亦善骑射驰突徃返几危者数矣由是以智勇闻太宗尝遣使代郡谕英公曰善视此儿吾行用之令英公以功入转㴱抑子弟私恩故前勤不叙公与仲弟宗礼举进士有文称复罢之不令与寒士争讫英公再秉致仕不出筦库景徳初制以六科取士公上安边议求以武足安边科自试不报大中祥符中増前议为三十巻诏学士院召试初英公论符瑞及修官事有大臣之言颇与当时得幸者意异至是公止改署国子监事天禧中河决东郡并河千里输茭薪完复故道暴吏严期民力不能致将以稽违取罪有持金钱自经者公请少缓且损其数章三上言益激至颇采用焉在富顺监㑹夷人斗郎春叛群丑寖驱公遣使吏抚之不即从公曰夷恬吾抚安谓吾兵力不制怠甚矣自将州兵攻之夷衆数千来战公分兵为三皷破之进拔其四栅夷獠遂定监司害其功不即闻及代还朝廷褒之为开封府判官自是数进见所论多边事常曰虏贪而尚战国家羁縻二方予厚而僃㢮非乆䇿也然羗必先叛其酋悍而不仁始词而用其衆西京故地且䀆之矣恃其其武必肆于大国及换使职不三年夏贡不至朝廷思公前议进士领团结往䕶西师乱自数刻访以九事一四体二易义余悉兵家奇正之説公敷荅眀审上尉遣之在鄜州范忠献公镇延安以旧臣宻访计议公以虏势未易轻凡战闘趋利未几刘平安石元孙败没黄徳和遁还州不纳而又走鄜州公曰军奔将惧而无归所以取乱也乃纳之拘徳和于馆抚其伤夷鄜城大而不完公方议新之㑹虏骑骤至是时天下久安人不知兵上下惴恐将奔窜至走山谷公举措不失常度号令齐一严外侯谨门防籍入而禁出索材简器补葺罅漏耆幼疲癃使之各任其力一夕而城守皆具外却姦莫能窥其隙虏知有僃乃去以功有兴州之拜且许便宐从事初公在代告老不允㑹兴西师遂以疆事力至是朝廷益发屯兵増遣近臣䕶军公复内陟廼曰吾当得请矣卒如初志公渐英公之训以爱民恕物为任凢治民必本风俗尚俭节教之殖木艺谷以资其生故民蒙其利而懐其爱其刺举外部吏属不职者直其罪不抉隠微数议刑章或引律比者多传于世故号称寛平通经术眀治乱隂阳象纬之书蕞词卒説错见互出世所难晓者公钩渊发原贯穿条理无不浃洽尤长于军志前古用兵皆能辨其所以为胜负施于今若无竆惜其被遇已晩不究其用良可悲已宗族因公官者十余人其保任不间疎近皆以年为先后故诸孙多未仕者初公以雍熙甲申始官秘书局逮康定庚辰凡五十七年以大祕书还第体强力完神清识明康宁夀考时罕其比有文集若干巻别着刻漏记花木编二巻夫人吕氏封冯翊县君以次子让例恩追封东平郡君子七人长子臯终司封员外郎中次子文终大理评事次子庚大理寺丞次子定屯田员外郎次不育女三人二早亾一适崇仪副使马成美庆历七年二月日刑部及二弟奉公夫人之丧葬于河南某乡之南其铭曰在昔夏方王贡以共衆恬于安斥兵为凶爲公旧独议僃兹㓂我戎公守十鄜虏侵其封保无坚壁战无选锋公实始至群心未通士民惴恐谁谋之从公一号令其趋如风鼓金其声旌旗其容虏知我僃莫予敢攻内外安堵系公之功公识孰先公才孰雄孰艰其位者志弗充于昭太师元台上公公实嗣之嗣显而未融世徳益茂阳报其丰有子有孙庆流无竆故朝奉郎司封员外郎直史馆柱国赐绯鱼袋张公墓志铭河南张公讳子臯字叔谟以康定元年七月二日卒于东都道德坊之私第其从父弟子奭状其行实曰吾兄以文章名于时孝友称于家识者以爲必能继乃祖丞相之烈虽吾兄弟亦推之是将复兴吾宗不幸始壮被谴邅囘坎壈以至于没得非命欤今年其仲弟子宪以书来求铭将以庆历七年二月日葬于河南某乡之某原嗟乎予获见于公固久尝语予曰吾交天下士多矣然不以通否易意者子也公知予若是不志其墓曷纾予悲公之先济隂人曽大父兾公始迁河南祖讳齐贤司命赠尚书令英国公父讳宗诲祕书监母吕氏东平郡君公㓜而才敏景徳四年年甫十八举进士辞章杰异时辈驰名声者皆出其下明年取甲科试校书郎知郑州新郑县事迁保平军节度推官英公奏授校书郎馆阁读书于时朝廷尊瑞命脩礼女从官及儒学之士率献赋颂以称上徳其华润典美布于人诵者葢才一二公虽齿以缺秩卑而常得预焉由是天子知其名擢为着作佐郎诸皆欲出其门下公益自树立少所附合宼莱公㴱器之令畱守西都奏掌磨勘勾院实主记室莱公移京兆复奏知万年县事转祕书丞馆阁校勘召试直史馆初公在雄丧配莱公意以女归之而未成也莱公罢相始婚于㓂氏及其南迁公坐姻戚出监西京监院俄落史职监抚州税降大理寺丞久之代还监西京洛河竹木务天圣四年始迁殿中丞知河南县治尚寛平独吏为严民有讼者止辨其曲直鲜绳以法故去而见思歴太常博士监西染院进屯田员外郎判吏部南曹明道二年今宫傅李丞相秉政莱公事得雷雪复公史职迁度支员外郎知太常礼院逾年李丞相罢为奉常公亦出知庆成军徙知陵州以郡入田租素厚求易他郡得邛州未行改通判邓州州将素贵他时佐郡者多诎礼事之公曰朝廷之仪贵贱有常制苟过之非所以爱国体安不臣也持已必以礼无毫厘过差人以为难转司封员外郎宝元年还朝命决畿内狱未㡬暴疾数刻而卒年五十有一公生子贵家少年取闻于时论议有风采惟韵格素髙而不自矜负人亦乐与之游初坐莱公事嫉宼者皆嫉之及丞相罢与李异者复挤之然公于人未始有仇也卋所谓朋党果在此耶在彼耶人不吾辨也公既见挤废官于洛及得告前后㡬十余年洛中有英公别墅常与亲旧纵游觞咏自适向时荣名摆落殆䀆缙绅有条为时用者公礼之如进在已先循循然不歉于色他人闵公不遇为竆公不自竆也有文集若干巻娶田氏继宼氏某县君三子仲武某官仲衮举进士第今亾仲友某官女适进士李希甫而铭曰吾观人之情莫不以显荣为通诎辱为竆然死之曰曽无铢两之异焉独善恶之着其人虽没其名犹存必视其鉅细为世之近逺故君子置彼而妄此若公者进必由其善绌不自其身于其生犹不自谓之竆况其没耶然公之才名卒显于世呜唿逺哉故朝散大夫尚书司封郎中充祕阁校理知均州军事兼管内劝农事上柱国李公墓志铭公讳垂字舜工博州聊城人咸平中举进士初命解州闻喜尉换州司法再调湖州録事参军召试为崇文院校勘改祕书省着作佐郎迁着作郎祕阁校理歴太常博士尚书祠部度支司封三曹员外郎郎中由校理监裁造院判三司理欠凭由司同修起居注出知亳颖晋绛均五州事年六十九以明道二年六月二十五日疾终于武当公始举进士上兵制书大要论国家常率丁民为兵而群下搔动由籍不先定故也今莫若覈民数于籍十一而附六十除之二十五十者皆胜兵部伍有等更体有法则三代之制可渐复也又上将制书皆推本仁义节制之説于时号为北州大儒及在祕阁陈导河形胜书言春秋二百四十二年灾异毕书独不书河决者夏禹故道存也今河势益北因此可遂复故道及天禧后河数决命驰传行堤公守前议称勿塞便执政者意异议遂革后既塞复决卒如其策国史取公议以备河渠志焉故事禁中须物黄门署上㫖促办公在凭由司议令政入诸司验玺文乃承诏遂为常制丁晋公秉政公掌右史未尝通私谒丁寖不喜公求治亳州章入命未下已俾代公者领事人或为公愤者公曰吾得请矣终身无一言及丁氏九为郡不烦教条不严期㑹所至人安其治有古循吏之风延接士子必誉其长而进其未至其志在奖发如此文章尚典正最明于制度羣书百姓无不通尤邃地里志天圣中颇用旧老典赞书公在儒馆徳齿俱先又素望甚髙而以足疾频求外郡庸非命耶所着文集总三十巻公之祖父皆以隠徳推于州里赠卫尉卿讳筠扶风县太君耿氏公之考妣也娶刘氏封彭城县君奉先姑以勤孝事公以柔明御家以慈肃后公十二年以庆历五年八月二十二日终于宁州官舍五男伯昻知江陵府潜江县事仲昌大理寺丞监宁州酒税叔旦宁州彭原县主簿次二子未名早亾二女长嫁郓州须城主簿范孝孙次嫁将作监主簿崔植孙男二人惟和郊社掌座惟穆业进士孙女五人长适进士张闲次并幼初公守武当道南阳爱其土风遂营居焉彭城君既没其九月仲昌叔旦䕶其丧自北幽来归南阳伯昻自武当奉公之丧以其年十二月庚申合葬于邓州穰县礼义乡于保里从先命也铭曰性质而明志励而坚在儒爲醇在德爲全导河以势籍民以年议无污卑辞追古先始葬于禳自公所迁刻此铭章以永其传故将仕郎守瀛州乐寿县尉任君墓志铭南阳掾任据告予曰据不幸始生而丧先人养于母氏既有知然后审先人之未葬顾弱且贫力不足以襄事危乎其不得葬也天假其生得吏郡县月有廪人以遂其初志将以某年某月日葬于汝州郏城之某乡某原顾寘方石以铭其讳氏予闵掾艰竆奋励以克有立又嘉其粗能道其先之行实故为之志云君讳某字某具州清河人治五经尽明其章句大义授经者几数十人工部尚书赵公昌言召馆门下赵公倜傥尚义节君不専以经艺取合特以性识敏辨议论感慨故始终礼异加强记絶人赵公尝令读道上碑再过则能黙诵咸平初中第补京兆髙陵尉再调瀛州乐夀尉居官颇有荐其能者景徳元年四月十一日以疾终于官年六十娶朱氏生二子长曰希次即掾今为君后铭曰古者士葬以逾月传载改葬服缌者谓葬不如礼或墓壊而迁非不即葬也近代拘隂阳之説有再世未葬者不其酷哉亦有力不足者如君没四虽而始葬其嗣非不为葢不能也殆与前所讥者异矣祭仆射王沂公文年月日故吏尹某谨以清酌之奠敢昭告于故资政殿大学士仆射桐国沂公之灵景祐初公临洛师某在幕府公以才敏见目数被器使议狱处事某或依违其言公必丁宁朂以正道及公再秉大政甞以身事有请门下公庄色厉辞不少恩假某始惧中慊终则大悟呜唿凡公语言虽因事见诲然公在大位黙不敢传公今薨谢辄録以自思一言之诬天实鉴之以衰服不获备故吏之列情礼莫伸呜唿哀哉祭谢舍人文年月日具位尹某谨以清酌庶羞之奠敢昭告于故副阁舍人阳夏公之灵某仰公徳望固为前辈至于年齿差长七岁耳世路相期在白首故别去不甚为戚戚相逺不数为书问公之聪明宏逹守以仁厚论者咸谓宐贵且夀况复术士言与者颇合益不虑有意外事闻讣之日既骇且疑公体素强不闻有疾且论者与术士言不宐缪异若此岂传者妄耶乆之自解曰圣人谓仁者夀而颜子短命论者乌能先识哉术士言固不足信虽体强无疾宁必其长年邪审是传者不妄也呜唿某与公别五年尝以书期今年秋往诣郡下前日叔谟来言公于客坐中目某信士期之必至旣而某用家事卒不得徃又不作书以道所不徃意使公言爲无验此大恨也诚以公方且贵盛如前所称故不汲汲于一见向知公至是虽数千里犹当一徃况不反千里耶复念在洛日聨公政事辨隠处疑亦有异论公或意悟欢如已出某虽理屈情辞无嫌非公诚䀆孰能使某如是呜唿公存天下所仰公没天下所哀以衆人之哀又益以私恩其为鄙心可复道哉临纸悲塞万不一伸呜唿哀哉尚飨河南先生文集巻之十七河南先生文集河南先生文集卷第十八河南先生文集巻之十八表疏乞坐范天章贬状论命令恩宠赐与三事疏论朝政宐务大体疏论朋党疏进正观十二事表论城水洛利害表乞坐范天章贬状朝奉郎守太子中允充馆阁校勘骑都尉臣尹某右臣伏覩朝堂牓示范仲淹落天章阁待制知饶州勅辞内有自结朋党妄有荐引之言臣知虑闇知尝以其人忠亮有素义兼师友自其被罪朝中口语借借多云臣亦被荐论未知虚实仲淹若以他事被谴臣固无预今观勅意乃以朋比得罪臣与仲淹义分既厚纵不被荐论犹当从坐况如衆论臣则负罪实㴱虽然国恩寛贷无所指名臣内省于心有腼面目况余靖自来与仲淹踪迹比臣絶疎今来止因上言获以朋党被罪臣不可茍免愿从降黜以昭明宪论命令恩宠赐与三事疏四月日朝奉郎守太子中允集贤校理新差通判秦州军州事上骑都尉赐绯鱼袋臣尹洙昧死再拜上疏皇帝陛下臣闻汉文帝盛徳之主贾谊论当时事势犹云可为痛哭孝武帝外攘四夷以强主威徐乐严安尚以陈胜亾秦六卿簒晋为诚二帝不以危乱灭亾为讳故子孙保天下者十余世秦二世时关东盗起或以反者闻二世怒下吏或曰逐捕今尽不足忧乃悦隋焬帝时四方兵兴左右近臣皆隠贼数不以实闻或言贼多者辄被诘责二帝以危乱灭亾为讳故秦隋之宗社数年为墟陛下视今日天下之治孰与汉文威制四夷孰与汉武国家基本仁徳陛下慈孝爱民诚万万于秦隋至于西有不臣之虏北有强大之隣非特闾巷盗贼之势也自西虏叛命者四年旁塞数扰内地疲逺输兵久于外而休息无期卒有乘弊而起兵法所谓智者不能善其后当此之时陛下当夙夜忧惧所以虑事变而塞祸源也陛下延访边事容纳直言前世人主勤劳寛大未有能逺过者也然未知以宗庙为忧危亾为惧此贱臣所以感愤于邑而不已何者今命令数更恩宠过滥赐与不节此三者戒之慎之在陛下所行耳非有难动之势也陛下因循不革弊坏日甚臣是以谓陛下未以宗庙为忧危亾为惧者以此夫命令者人主所以垂信于天下也异时民间闻朝廷降一令皆竦视之今则不然皆相与窃语以为不久当更既而信然此命令日轻于下也命令轻则朝廷不尊矣又闻羣臣有献忠谋者陛下始甚听之后复一人沮之则陛下急移矣忠言者以陛下能终颇自绌其谋以为无益此命令数更之弊也夫爵赏陛下所持之柄也近时外戚内臣以及士人或因缘以求恩泽从中下谓之内降臣闻唐氏衰政或母后专制或妃主擅朝树恩私党名为斜封今陛下威柄自出外戚内臣贤而才者当与大臣公议而进之何必袭斜封之弊哉且使大臣从之则坏陛下纲纪不从则沮陛下徳音坏纲纪忠臣所不忍为沮徳音则威柄日轻臣又闻尽公不阿朝廷所以责大臣今迺自以私昵挠之而欲责大臣之守正不私难矣此恩宠过滥之弊也夫赐与者国家所以劝功也比年以来嫔御史伶官大臣之属赐与过厚人间传言内帑金帛皆祖宗累朝积聚陛下用之不甚爱卹今之所存无几疎逺之人诚不能详内府丰匮之数但见取于民者日烦即知畜于帑者不厚臣亦知国家自西方用兵用度寖广帑藏之积未必皆爲赐予所费然下民不可家至而户晓独见陛下行事感动耳徃岁闻边将王珪以力战赐金则无不悦服或见优人所得过厚则徃徃愤叹人情不可不察此赐予不节之弊也臣所论三事皆人人所共知近臣从谀而不言以至今日方今非独夷狄之为患朝政日弊而陛下不寤人心日危而陛下不知故臣愿先正于内以正于外然后忠谋渐进纲纪渐举国用渐足士心渐奋夷狄之患庶乎息矣伏惟陛下㴱察秦隋恶闻忠言所以亾逺法汉主不讳危乱所以存日亲盛徳与民更始则非独贱臣幸甚实亦天下幸甚干犯鈇钺臣无任战汗激切俟命之至臣洙昧死再拜上疏论朝政宐务大体疏十一月日朝奉郎起居舎人直龙图阁知潞州军州事轻车都尉赐绯鱼袋借紫臣尹洙昧死再拜上疏皇帝陛下臣闻至治之本在于务大体不在乎任察也汉明帝察唐徳宗以察为明皆着前史非盛徳之论然则衆之好恶必察之臣下忠邪必察之非谓究发隐微作为聪明者也臣闻诏狱所治类多然士因醉饱之失发暧昧之罪臣窃以为过矣大抵士君子少长修饬始终如一者皆纯固介特之士举朝论之百不一二至于年位尚轻颇或疎纵及稍贵重始自矫厉而能建事功于世名节之効者不可胜纪此殆常人之情明主所㴱亮也兹事虽徃臣所虑者上下相伺动辄得咎刻薄之风寖以成俗于盛明之卉所损不细非特谓二三子也又比年以来既行之恩尚或中寝既用之法罕䝉开释岂搏击之说易以进寛厚之论难为陈哉伏惟陛下采汉臣窥私之诫鉴吴主校事之弊因庆泽之后发寛大之诏明谕凢臣下有纎介之恶非亏损教谊侵害民物者勿复以闻至若暴乱之萌骄僣之原诬罔朋比狥私灭公此王诛之所先愿陛下畱神聪察无志其细而遗其大则善者耸而恶者戒矣狂瞽之言惟圣明裁择幸甚臣洙昧死再拜上疏论朋党疏十一月日朝奉郎起居舎人直龙图阁知潞州军州事轻车都尉赐绯鱼袋借紫臣尹洙昧死再拜上疏皇帝陛下臣闻知贤而不能任任之而不能终于治国之道其失一也去年朝廷擢欧阳修余靖蔡襄孙甫相次爲谏官臣知数子之贤且久一旦乐其见用又庆陛下得贤而任之所虑者任之而不能终尔以陛下知臣之明修等被遇之㴱岂有任之而不能终哉葢闻唐魏元成既薨文皇亲爲撰碑文以赐之后有言其阿党者遂覆其碑近世君臣相得未有如唐文皇与魏元成者间言一入则存没之恩不终臣未尝不感愤叹息而不能已也以是而论则知任之为易终之实难可不虑哉属闻欧阳修领使河北臣以边事之重故不复以内外为疑今又闻蔡襄出福州未审襄以亲自请为以过斥若以过斥岂当进其官秩若以亲请则襄任京师不三四年已再省其亲士大夫去逺方而任京师者孰不念其亲岂独襄得遂其私恩哉则襄之不当出明矣陛下优容谏臣在唐文皇上修等之才虽不媿古人然所施为未能少及于魏元成则间毁之言不必待其没而后发也伏惟念知之之已明任之之已果而终之甚难则天下幸甚然臣爱修等之贤故恤其去朝廷而不尽其才如陛下待修等未易于初则臣有称道贤者之美如其恩遇已移则臣负朋党之责矣夫今世所谓朋党甚易辩也陛下试以意所进用者姓名询于左右曰某人为某人称誉必有者曰此至公之论异日其人或以事见疎又询于左右曰某人为某人营救必有者曰此朋党之言昔之见用此一臣也今之见疎亦此一臣也其所称誉与营救一也然或谓之公论或谓之朋党是则公论之与朋党常系于上意不系于忠邪此御臣之大弊也臣既为陛下建忠谋岂复顾朋党之责但惧名以朋党则所陈之言不䝉先采此又臣之㴱虑也惟圣明裁察焉臣洙昧死再拜上疏进正观十二事表朝奉郎起居舎人直龙图阁知潞州军州事轻车都尉赐绯鱼袋借紫臣尹洙右臣闻圣人鉴治乱莫如前代然于世易考于事易通则莫若世数之相近者故周书无逸厯陈啇王中宗高宗祖甲之徳不及虞夏臣以为方今宪法前古宐在有唐唐治之盛者在于太宗旧史具存烂然可述臣某诚惶诚恐顿首伏惟尊号皇帝陛下详延经生信尚儒术书契之所传缙绅之所道无不该综浃洽竆其渊源固足以顺考古先宪章百代者矣窃惟圣心所慕当追三代之盛而诸儒称颂亦谓比隆唐虞贱臣区区独以爲政教威赏未臻乎正观之治辄取唐史官吴兢所録正观时事切于今者得十二事以献伏望陛下畱神覧观详而思之勤而行之则正观之治不难企及由正观以复三代繇三代以至唐虞岂逺乎哉在勉于初克于终而已干冐旒扆臣无任瞻天望圣激切屏营之至论城水洛利害表知渭州时朝奉郎行右司谏直集贤院知渭州兼同管勾泾原路经畧安抚部署司公事上骑都尉赐绯鱼袋臣尹洙右臣得招讨司牒奉朝㫖修水洛城事臣前得招讨牒见朝廷罢修此城人人感悦今曽未逾月复此兴建无不骇叹今兴作之劳费用之先臣且置而不虑者既城之后爲害滋大耳臣窃较计利害为国家之害有四而无一利焉自贼昊扰边王师屡屈非以地不广大而不能抗者也虽用兵有工拙然大槪説者以衆寡之势不相侔也今泾原一路之兵可以战可以持重为声势者独狄青所将之兵耳然不满二万其他则城寨屯防裁足自守不当更有动移此城既成必分兵戍之缓急贼至则所僃益多所用益寡所谓弱我兵而强敌势此为害一也山外诸城本无税籍自西鄙用师大增屯兵今平籴入中数且不足犹令诸郡输送税粟仅有岁备单弱之民寖以愁困此城既建须益发近边之民输粟以给其用不独劳苦且虞冦钞之害倘复发兵援送则所费弥广所谓重伤民力增损国费以事无用之地此为害二也且朝廷命将出师劳弊天下御之不能胜缓之不能伏为我之宼讐者贼昊而已西蕃种类与国家本无纎介之隙今无故攘其地而置城寨又前后诛斩首级亦已数百外不足扬威于贼昊内实树怨于种落非计之得也臣观古羗夷之为患多矣今西蕃种类居秦渭之间者十余万皆以仇怨不相伏属如一旦破仇合从则内属之户附汉㝡㴱者必先被其扰我必以兵救之我出则彼归我归则彼出动之甚易安之甚难纵未能劳我大兵然于疆场侵冦之患是更生一昊也所谓爲国生事而无损于冦讐此爲害三也贼昊前冦山外独党畱麻氊部落气数附虏爲虐不闻水洛种族籍虏势爲边患也今则通赂于虏事已明白此城若建凡此种类必召冦爲援爲之乡导当是时少出外兵则不足以应虏多出兵胜败之势未决臣恐山外之危亾自兹而始此爲害四也然建谋者以通秦渭之救兵爲国家之利此又失之矣夫救援之兵骤出不意或可以取胜今既城水洛虏知救兵必出于此当先据便地以待我师且救援之兵不过数千劳逸势殊岂能与虏较胜负者哉臣以此知水洛既城秦渭之救兵必不从此而进所以谓之无一利者也纵使无前所陈四事城之犹且无益况分兵输粟生事召宼四者之害较然可验哉臣闻拓地广塞鞭笞四夷葢以弭边患而强中国未闻竭民力耗国用而以树兵本兆祸阶也臣识虑浅近然在边累岁耳剽目睹事颇习熟又幸得以谏名官岂容嘿嘿无所开陈伏望圣慈博询衆谋慎重兹役则不独边鄙幸甚亦天下幸甚谨具状奏闻河南先生文集巻之十八河南先生文集河南先生文集卷第十九河南先生文集巻之十九札子乞便殿延两府大臣议边事乞讲求开宝以前用兵故事论诸将益兵二首论遣将不当强而使之乞减省寨栅乞计置邉事特岀睿乞帅臣自募傔从乞省寨栅骑军乞募士兵乞鬻民爵以给募兵之用乞半年一次诣阙奏事二首乞便殿延两府大臣议边事臣伏闻近日军机令中书与枢宻院同共参议此诚陛下虑边事之㴱也然臣近再得上殿奏事每见两府执政奏不过一两刻其间或进议除改或可否奏事未必专议边防臣窃料西虏今秋以至来春必为大举之势若更使得至则陜右可忧臣欲乞毎五日后殿进呈公事罢别于便殿延两府执政大臣参议边事审料贼势为守御之略免使冦兵奄至临时处置有失便宐如允臣所奏乞详酌唐延英故事施行康定元年五月日朝奉郎守太子中允新差权佥署泾原秦凤两路经略安抚判官公事骑都尉臣尹洙乞讲求开寳以前用兵故事臣闻太祖统御边臣之略轻其秩所以假其叙厚赐所以惜名器代望圣慈延访大臣讲求开寳以前事则西鄙狂悖不足可平又闻陛下顷者多赐近臣飞白书被赐者皆为荣宠今边臣日有奏请若事体当有更置者望陛下赐手诏数十字以示宸断则圣神威略千里之外如在目前传于军中孰不尽节此两事乞畱中省覧论诸将益兵臣窃见近日所委帅臣大抵以益兵为请朝廷既孰闻之必以为循常之谈臣但虑衆説依违未能感悟圣意臣非不知国家兵数有限然事当应急必在枝梧昔秦伐楚王翦请兵六十万有李信者请止用二十万故秦帝不从翦言者谓信能任其事也然信果败而翦终成功今西邉诸将人人皆请益兵亦有自许如李信请以少击衆也如李信者尚败事况强而使之此必败之又一首臣窃以泾原一路俯近贼境然自元昊狂悖未闻㴱来㓂钞以臣料之必谓朝廷怠于御僃乗此间隙势将大举若所过堡寨委而不攻屯戍之兵止能自守未有以待之也昨葛怀敏与臣言夏竦所将兵在泾州止及二千益以怀敏所请之兵共未及五千人若虏衆大至必当坚守臣所虑者不患其攻城不患其求战唯患其审我虚实知我利害视泾渭之城爲自守之壁引衆前进大爲俘掠则猖獗之势未可轻也臣请益泾州屯兵满三万骑五千俟虏之来或应变出奇或分兵据险以逸待劳胜势多矣纵使战气方鋭且坚壁自守贼惮我全军必未敢南向轻进则进退之势皆得以制之此事制置贵在速决论遣将不当强而使之臣闻近日所遣边将其中或应命而徃非必尽有决战却敌之心亦有自求退免朝廷强而使之者以臣所见凢能自陈効用临事犹或败衂若其预陈不能其任岂可责以成功欲乞降诏诸路大将责以御贼之任仍令条上方略其所陈请望尽与应副若自陈不堪其任并所説迂逺者乞移任内也乞减省寨栅臣两次上殿亲闻圣语以减省寨栅聚得兵在大将处最为急务虽闻已命边臣制置臣尚虑诸将各有所执依违未决转至迟迟葢縁贼兵数少其寨栅亦可御遏若大叚兵至即全不济事又分却大将兵势以此较量必合减省然边臣虑见将来小有宼掠必致不识事体之人言其不合去却寨栅致得别无御遏惧此归咎遂怀后虑臣欲乞专委近上臣寮徃彼相度制置所贵早聚得兵马在大将处以为御僃乞计置边事特出睿断臣前次上殿敷奏边事陛下谕臣以减省寨栅申明赏罚及御贼之备此数事皆臣口所欲言陛下先发徳音臣不胜喜忭然赏罚一事近日数已申明其减省寨栅及御贼之备虽闻诏下帅臣其如至今未见次叙方今虏气骄盛虽未来㓂境料其侵轶之势不越秋冬正是朝廷计置之时陛下惜分寸之阴㴱为御贼之虑况所更置时出睿断勿令淹乆失于后时则天下幸甚乞帅臣自募傔从臣窃见近降诏㫖令举胆勇武艺之士诚取人之急务也然其中或武艺虽精而未能絶人或谙边防事宐而不通方略举其人材未足应诏矣而不録又似遗才臣欲乞令在边臣僚见总兵要者各许召募人作牙校军将名目量定人数使其功効粗着即乞朝廷量其所能或授以班行或列于军校且令本处効用若改授内地应牙校等并令具名闻奏随才録用即不许帯行仍乞逐岁除公使钱外量有支赐以充膳给臣昨授命西行在西京已有两人自言材勇乞随臣同行于边上効力臣虽不敢带去以此揆度边将募人其来必衆况自古将帅皆有部曲爲之爪牙伏闻太祖朝所任边将李汉超郭进李谦浦董遵诲等位序未崇皆自募傔从为其亲信先朝赐与既丰或更假之权利此事当载国书伏望圣慈讲求故事断在不疑乞省寨栅骑军臣窃闻西虏大率骑战今言兵者皆知中国马力不能较其驰逐此知其利害而未䀆其説今边鄙所巿蒭秸其价甚重边人畜马为国家用者以利所诱必损其马之所食以鬻于官此不独虚实国用且又痩瘠彼土良马此甚害也又闻将兵者多欲增歩卒不愿逺发骑军臣欲乞诏逐路大将其本路合须骑军具以数闻如是在骑军已多即拣选驽弱者退还仍毎减一骑军与添歩卒二人补之不惟减省边费更兼益得兵数其沿边堡寨本为守御当在险固之地若虏衆大至必不宐与之平地较战所畜骑军除合畱探报外近为无用亦乞移屯在大将麾下别以歩人补其数乞募士兵臣窃见诸路拣选到兵士其间不无骁勇然怯弱者亦多未经训习或闻使令戍边恐临战退缩更至败事臣欲乞于泾州别立军额召募兵衆武勇才力明立科式定作三等第一等便充本军人员更不刺面第二等充十将将虞侯第三等充承局押营其兵士但取强壮堪任教习者不以身材尺寸爲限料钱三百文至五百文为额唯乞优赐例物其节级以上别作等第支给若泾原一路可得万人以此御敌军威必振乞鬻民爵以给募兵之用臣所请泾原一路募军万人须至添置营房支给例物其费不少臣请鬻民爵以致之夫鬻爵者参用古义非若卖官之制只以入粟百石五百石为两等百石为下爵许用银为饮食器畜女使五百石为上爵许与本部七品官接坐妇女杂餙用珠金皆犯公罪及诖误听以赎论其贡举人曾经州府省试州府吏人至节员京百司补正名以上并准下爵例司封给爵牒空名下诸州其入粟者经所在官司陈牒即时给之除陜西河东河北川崃广南外其余诸处其无爵僣有爵下爵僣上爵诸科罪仍许人陈告赏钱百贯以犯事人家财充如允臣所议乞朝廷别定爵名应有条约比类详定如此行之不益赋于农畆不重歛于富人所取者至轻所致者甚衆今鬻爵之地百余州至小计之不减五万当得粟五百万斛毎斛输钱二百计钱一百五十万贯如约以近限则数月之内此钱可足臣乞预借钱三千万贯充泾原募兵候收到入粟钱却依数拨还其有余数亦乞支充西边军州乞半年一次诣阙奏事二首一臣今所授经略判官凡是军事当得叅议其夏竦等如有处置边事又只飞奏恐朝廷未尽知得彼处事机臣欲乞逐季或半年一次入奏面陈事状兼彼处城寨要害道路迂直兵衆粮运等臣尚未细知不敢轻有上言俟臣再至阙廷方敢陈奏仍乞降一付身札子令臣收执如允臣所请乞降圣㫖指挥又一首臣前次上殿乞逐季或半年一次入奏縁臣是经略判官凢是军机无不参预若得频至阙廷面陈事状则边臣合有更置事宐得以运司及催纲官委曲敷奏若以外臣无例至京则见今发运司及催纲官员皆入奏伏望圣慈特赐允臣所奏河南先生文集巻之十九河南先生文集河南先生文集卷第二十河南先生文集巻之二十奏状奏军前事宐状奏论金明寨状奏阅习短兵状奏论户等状奏爲乞令环庆路与泾原路相应广发兵马牵制贼势事奏爲近差赴鄜延路行营其兵马乞移拨徃环庆路事奏爲已发赴环庆路置行军次第乞朝廷特降指挥奏爲到庆州闻贼马㓂泾原路牒刘政同起发赴鎭戎军䇿应事奏爲擅易庆州兵救援泾原路事奏金汤一带族帐可取状奏军前事宐状朝奉郎守太子中允签署陜西经略判官公事骑都尉臣尹洙右臣昨到鄜延体问昨来六月中差拨兵马徃诸寨并不曽得见贼衆当盛夏之际疲困都人马虚费国家钱物不少臣窃揆遣使之时贼兵尚在境上陛下㴱愤诸将畏怯不能齐心出师遂使塞门一寨数月婴城终至陷没皇情轸恻专降诏㫖其如兵者诡道贵在神速千里制胜恐后事机伏望圣慈今后军旅进退乞不直降宣命况临时应变主将之任岂可贼兵冦境更候朝廷指挥若涉逗遛即乞严行朝典谨具状奏闻谨奏奏论金明寨状右臣今月十三日到金明寨问得添修旧城次第已于九月下手修筑新城臣不知新城利害但以功料计之旧城计功二十万见役兵夫不及五千人须四十余日方成新城计功五十九万七千须一百二十余日方成即今赵振等屯兵马一万余人日夕披带以备非常加以霖雨自延州转般粮草凢九次涉水方到金明兵衆暴露惟宐责以近期若或更张必是迁延至冬转恐不易臣初闻移改新城寻知张存已有奏论臣比不敢更烦圣听及臣自金明囘又知再降札子兼内臣相次到州切虑依禀圣㫖须至改移伏望圣意详臣所奏早赐指挥奏閲习短兵状代延帅作臣窃见诸处马军毎一都抢手旗头共十三人其八十余人并系弓箭手步军毎一都刀手八人枪手一十六人其七十余人并系弩手其弓弩手更不学枪刀虽各带剑一口即元不系教习又弓弩毎至夏月更不教閲当战阵之时或遇险隘弓弩施为不得须要短兵相持其弓弩手既不㑹短兵束手受害遂多败覆臣今徃边上遂处便一靣指挥马步军除弓弩外更须精学刀剑及鐡鞭短枪之类所贵施爲弓弩不得处便有短兵之利可以取胜又免至夏月废却教閲更乞早降宣命指挥下逐路部署司依禀仍乞于试中武艺使臣中选十人下都部署司分擘边上监教贵得早见精熟取指挥奏论户等状右臣窃见陜西坊郭第一等人户中甚有富强数倍于衆者每至官中科率只一例作一等均酌其近下户等极有不易者今臣欲乞于逐州第一等户中推排上户家产比类次下同等人户家产一倍以上者定作富强户三倍以上者定作高强户五倍以上者定作极高强户今后官中凢有科率其近下户等大叚减得数目祇应得前如允臣所奏乞下陜西都转运司委转运使司巡厯所到州军与本处同共定夺无致别有搔扰奏为乞令环庆路与泾原路相应广发兵马牵制贼势事朝奉郎守太子中允充集贤校理佥署陜西经略安抚判官兼叅议都部署司军事骑都尉赐绯鱼袋臣尹某右臣近准都部署司牒今赴延州与范仲淹同共计署行军次第寻于正月六日到延州得其牒曾乞奏留此一路未议攻讨已奉圣㫖作臣寻具状申经略部署司将元计置鄜延路军须物色并分擘军马并那减赴泾原环庆路去讫切縁臣昨与韩琦赴阙进呈夏竦等所定攻守二策奉圣㫖依所定攻䇿施行即鄜延泾原两路俱进兵㴱入其环庆路只令浅攻侧近族帐不作大举之计今来鄜延路既别有擘画切虑泾原路将来出兵侧近路分别无许伐次第不足以张声援欲乞令环庆路准备行军次第况庆州柔逺东谷等寨所接罪界一带族帐不少并在一二百里内不至逺涉沙碃若与泾原路相应广发兵马足以牵制贼势又昨来计置鄜延路军须器械不少如却移拨应副不难办集臣已具状申本路经略副使去讫伏望圣慈早降指挥谨具状奏闻奏为近差赴鄜延路行营其兵马乞移拨徃环庆路事具位准都部署牒赴延州计置行军次第者右谨具如前臣寻于正月二十六日到延州见范某计议军须别未有言语次日只与葛怀敏已下啇量出军次第逐官虽有异议者臣执言所降朝㫖已定遂不敢别有异同兼葛怀敏等革定到行军图子一面又至次日范某方言近有札子奏乞畱鄜延一道为进贡之路未行攻讨如歳时无効威加未晩奉圣㫖依奏自来为待出军修复城寨牵制贼势恐诸将缓于治兵所以未曾説与有此上项圣㫖指挥寻牒臣请详圣㫖施行至二十九日夜保安军状报前寨门寨主高延徳自西贼处未乞通和寻已具事状申奏自后范公与诸将只擘画御备给出军修复城寨不两量入界次第兼臣未到延州闻范某已奏将元拨定鄜延路驴子只要三千头臣㴱虑朝廷以鄜延路既不入界攻讨又见减着驴子数目却于元定下军须兵马数内一例减省又縁夏某等所定攻䇿鄜延泾原两路俱合进兵㴱入其环庆路只令浅攻族帐切虑泾源路将来出兵陜西路分别兄讨伐次第不足以张声援欲令环庆路准备行军次第及乞将元拨定赴鄜延路兵马军须等却移拨赴环庆路所贵与泾源路相应广发兵马以分贼势卑具状申奏去讫今准都部署经略使司牒縁已奉圣㫖议定攻䇿所乞改差兵马赴环庆路难便专擅移易者臣又恐日逼若更迁延即鄜延环庆两路俱不备办得进兵之次第转见悞事已具此申都部署经略使司去讫伏望圣慈详酌臣前奏状内事理早降指挥谨具状奏闻奏为已发赴环庆路计置行军次第乞朝廷特降指挥今准陜西都部署牒刼縁鄜延系先得朝㫖出兵路分今已俯及时日却有异议请一依元降圣㫖于鄜延计置出兵准备起发无致事者臣寻备録申范某请详都部署牒内事理施行今准范某牒当所前来依安仪利见并依本司攻䇿用三二月入界申奏寻又有一札子明言别一见乞留此一路未行讨伐岁时之间或可招纳如岁时无効威皆未晩奉圣㫖依奏况后来寻覔到蕃汉知次第人根问入界道路方见得绥夏以来横山蕃户多在崖谷㴱处各有堡子守隘自家兵马若只行川路即并无所获如入隘打虑又兵多则难进兵少则易衂所以不敢固执前议却计置出兵于极边废寨中择有利者脩复亦足牵制使贼界东路兵马不敢併力而去所有环庆路若便㴱入则地少水泉今却问得有侧近蕃寨可以攻取兼与泾原相近足爲声援仍乞朝廷指挥诸路稳审进兵先择要害之地修城寨所责持重不损国威当所又如此擘画申奏去讫及已得前来圣㫖不敢更有翻覆惟待罪朝廷甘从黜削即堆以依违恐误大事臣已依此事由申奏并牒夏某韩某去讫者右谨具如前臣看详上项范某牒内事理更难以催促计置军行次第又縁诸路出师日逼若且在延州必虑端坐虚占月日况环庆路依元奏攻䇿浅攻侧近族帐亦合预先计置行军次第臣已于二月十五日起离延州赴环庆路计置次第伏乞朝廷特降指挥所贵牵制贼势不使併兵泾原有误大计谨具状奏闻伏候敕㫖奏爲到庆州闻贼马㓂泾原路牒刘政同起发赴镇戎军䇿应事今月二十二日到庆州据经略使韩某差来指使李贵称今月十九日贼马再来侵扰列磻堡见今镇戎军主兵官员只有朱观一员者右谨具如前臣勘㑹鄜延路都监刘政准经略司差权环庆路都监近自延州与臣同到庆州今来镇戎军事宐紧切兼又少阙主兵官员已牒刘政乗逓马与臣同起发赴镇戎军䇿应去讫伏乞朝廷更赐指挥谨具状奏闻伏候敕旨奏为擅易庆州兵救援泾原路事今月二十二日据抽押兵士殿直蔡从状申称准经略副使韩某指挥于环庆路抽拨安塞等四指挥兵士赴镇戎军数内先次交割得安塞报武两指挥所有蕃路保㨗两指挥见在西谷柔逺两寨䝉部署司见去勾抽者右谨具如前勘㑹韩某牒内称今月二十一日贼马在刘磻堡未退事宐紧急切要兵士使唤若伺候柔逺西谷抽到上项兵士更须带三日必虑有误军期臣等寻牒环庆路部署司只于在州差拨振武第十三虎翼第六两指挥充填蕃落两指挥已差人管押赴镇戎军去讫谨具状奏闻谨奏奏为金汤一带族帐可取状臣昨在延州陈金汤一带族帐可取之状亲到畨官胡谁谔本族及与西路都司巡检刘政狄青啇量到事状累具奏闻乞候到环庆路与本路官员同共商量别具申奏臣寻于二月二十二日到庆州得知山外败衂兼本路三兵官员多在外寨驻札臣遂径来镇戎军今来镇戎军事宐稍息见发赴永兴军候见夏某子细陈述上件事机乞相度施行次河南先生文集巻之二十河南先生文集河南先生文集卷第二十一河南先生文集巻之二十一奏状奉诏体量本路将佐状奉诏及四路司指挥分擘本路兵马弓箭手把截贼马来路状论雪部署狄青囘易公使钱状奉诏令刘沪董士廉却且徃水洛城勾当状乞与郑戬下御史台照水洛事状论雪石辂状奉诏体量本路将佐状朝奉郎行右司谏直集贤院知渭州同管勾泾原路经略安抚部署司公事上骑都尉赐绯鱼袋借紫臣尹某右臣体量本路见今主兵官员或遇西贼入冦若只令主管队兵至时得人统制号令进退有所禀从即例皆恊力不致有前项败事若委以兵衆进退许其自便则臣等未敢保其能否兼臣初到亦未尽知其材略或相次体量得实有败事者即与狄青别具陈奏奉诏及四路司指挥分擘本路兵马弓箭手把截贼马来路状本路经略司累据诸处探报到贼界㸃集事宐紧切若于本路入㓂即部署狄青合依先降预议指挥领兵于瓦亭寨驻札其狄青忠纯可信重厚可倚至毎与之讲议军政至于临敌制变亦合事机臣但虑拘于朝廷法制未䀆其材臣欲乞军行之后朝廷或降指挥升四路招讨司行下文字系干进退兵马分擘将佐有与军前事体相妨者许令狄青相度其未便因依闻奏及囘申四路司不得将未便事理一例承禀施行如允臣所奏特降朝㫖庶令狄青有所遵守得以专心戎旅不至败事谨具状奏闻伏候敕旨论雪部署狄青囘易公使钱状右臣准邠州制勘院牒勾取部署司指使刘怀信勒检赍借银一千两文凭赴院寻牒部署司勾取到刘怀信其部署狄青兼令刘怀信自赍公使文历赴邠州照㑹去讫寻体问得刘怀信是勾当公使库使臣爲于随军库借过上件银回易利息以充公用事臣切见自来武臣将所赐公使钱诸杂使用便同已物其狄青于公用钱物即无毫分私用况本路自西事以来所添兵数及主兵臣寮指使使臣等数倍于旧又狄青多与衆官躳亲提举教閲军中将校每有犒设以此所费益多若不别将钱物囘易即无由充用狄青素来谨畏小心其实武人未晓朝廷宪法自闻推究公用钱物将请制院须来近挕照臣虽日夕晓譬终是内怀忧惧兼言先在延州初授泾原部署曾告龎籍言不愿主领公使钱恐未知次第今来果遭罥墨词意感切㴱可轸恻臣以谓朝廷擢青自殿直不三年至刺史委以一路兵柄此必其忠力材智有过于人又欲其奋励自効以报不次之用今乃以细㣲诖误令其畏惧如此今边上日有探到事宐万一贼兵骤至若须领兵出外似此忧疑之中切虑不能主理军政别致阙事伏望圣慈垂察特降朝㫖晓谕狄青庶令安心专虑边事谨具状奏闻伏候敕旨奉诏令刘沪董士㢘却且徃水洛城勾当状中书枢宻院司奉圣㫖所有水洛城仰鱼周询徃渭州与本路经略部署司疾速同共支拨军马粮草应副早令了毕仍令刘沪董士㢘却且徃彼勾当所有勘到罪状别听指挥右谨具如前臣等检㑹前奏乞罢修水洛城事状葢虑久逺却为边患今来患既未至朝廷必行具修则臣等无以自辨更不敢别有陈述伏縁臣等前后行与刘沪指挥并明坐朝旨刘沪所执只是郑戬文牒其郑戬文牒并是解罢兵杖后专有行遣今若朝廷却令刘沪依旧勾当却是郑戬罢任后所行文牒可以冲改得朝廷指挥于理得无不顺臣等切虑将来逐路偏裨例各专辄行事不禀本路节制必坏军法綂兵大臣解罢兵权后尚得处置边事于国家事体不便欲乞朝廷特降指挥检㑹臣等前后论奏水洛城一宗文字并本司録白郑戬罢任后所行文牒及臣等今奏降下台省百官集议庶得申明国典况臣等所论偏裨违犯节制葢恐坏军中纲纪所论大臣罢兵后侵挠军政实系国家安危非止为本路一时之事愿陛下思守边之逺略念社稷之大计若此日不行威断则异时必生朝廷之患伏望圣慈持赐省察谨具状奏闻伏候敕旨乞与郑戬下御史台照水洛事状右臣准中书札子奉圣旨候潘帅旦成资方得交割勾当臣已具行阙去处闻奏讫臣切见自来谏官御史应授差遣少有于诸处待阙者臣到庆州未十日因孙沔陈乞疾患不赴泾原路却还旧任就移臣知晋明其潘师旦在平州已一年余九箇月却令臣待阙事体之间㴱有可疑臣之私心实怀忧惧伏念臣自忝泾原一路寄委近及一年凢干戎事并与狄青商量处置未尝有毫分差失亦不敢将近鄙细务频有陈请烦凟圣听其合奏公事前后多䝉俞允臣与狄青虽出处本异面忠义一心但专爲枝梧昊贼不敢邀功生事庶几外御冦讐上副寄委尺自水洛城奉圣旨罢修已来郑戬及刘沪朋党造作谤言传于道路其间多不详其本末今且以衆所传闻者两事明之一言刘沪所带枷重四十余斤且狄青在顺德军枷送刘沪下所司当补摄之初事颇严宻及唿问之际衆谓必行军法岂可预造大枷有同儿戏若本军从来有此大枷即都转运司合因此别作行遣以此搆谤不近人情一言泾原路经略司令人把定邠州院门遂致刘沪疾患此时臣虽在式假后来体问得都无此事且邠州系是环庆路綂制于泾原本不相辖况刘沪是朝足送下本州寄禁若泾原路差人把门岂得不昼时申都转运司及具闻奏据此二事只欲朝廷知泾原路经略司要致刘沪狱死以快私愤都无公心观此用意实可惊骇又衆言郑戬罢四路后别授朝廷与修水洛城所以刘沪得免专辄之罪臣勘㑹于三月九日本司准枢宻院三月二日札子云据郑戬奏水洛城并是当司一靣兴修若便中止实恐生熟蕃部逓相讐杀却为边患贴黄又言或且令臣戬在泾州州月日候许迁等军马囘即起发赴任又水洛城降指挥令泾原路一靣相度指挥去讫所有许迁等又已别移住使其兵士等亦系分擘徃逐路替援年满及权驻泊人数奉圣旨令郑戬一依所授宣敕指挥疾速将许迁手下兵马差使臣管押徃指定路分讫起发赴任郑戬既承准士件朝㫖明知水洛城本路得一靣指挥如委实兴脩有利只令论奏别听朝廷指挥岂可尚与刘沪文牒一靣督促及称专奉朝㫖遂致刘沪託此为名故违本路节制勘院既不收坚取勘法寺又无较止以此郑戬所称专奉朝㫖臣实难以暁㑹臣与狄青只据本司所授到枢宻院札子内圣㫖施行岂敢曲附郑戬上违朝命然群谤之起亦有所因郑戬与麦知微交结情契至㴱昨令许迁等军马兴修水洛城其麦知微系是本路走马承受却作都大名因綂管兵马以至修城指使工匠皆望修了迁转及近边细民又得弓箭手把土刘沪不惜财货招致小人所以罢修之后谤议纷然臣与狄青都不采听所恃者朝廷公道所赖者陛下圣明是以前后所上章奏惟论国家利害不与戬辈争辨是非至于京师书问亦皆断絶即不知戬辈谤臣更有何事朝廷闻臣更有何过直至今来臣未得赴任方始自疑兼臣昨于本司备録到水洛城始末一宗文字欲乞令臣暂乗逓马赴阙面奏事状及乞将郑戬等所奏臣事降下许臣分析臣若曽上违圣㫖矫称朝命专擅生事诬谤陷人如郑戬之罪百分有一即乞伏刑都市以励边臣傥以事体未明须合证辨即乞与郑戬一处下狱照以明国典况臣十年之中三次左降至于荣进本不系心非为降着差遣方此论列只縁臣当圣明之朝被此诬谤若不陈述臣虽瞑目自衘恨九泉伏望陛下察臣忠愤闵臣寃枉特赐早降指挥干冐宸严臣无任战越俟命之至谨具状奏闻伏候敕㫖庆历四年六月日朝奉郞行右司谏直集贤院新差知晋州军州事上骑都尉赐绯鱼袋借紫臣尹洙伏奏论雪石辂状右臣昨在泾原路窃见着作佐郎管勾本路机宐文字石辂为因于张亢初到任时曽言母在濮州欲求一京东差遣因便宁亲其时张亢不曽允许后经隔数月因本路发遣年满兵㱕亢遂差辂及驻泊都监同天监祇应人等各押兵士㱕京及令辂因便催促京东州军兵士衣赐辂因得徃濮州宁亲䝉朝廷差官勘罪法等以私罪定断罚铜降究京西监当是时臣以方移差遣不敢为辂有所陈雪原辂所招情𣢾只是从初于张亢处欲求差遣因便省母张亢即不曽允许后来经隔数月方令管押兵士辂是文臣尺有不合承受押兵之罪初定私罪即不曽㑹问到张亢狄青其时辂有无请嘱之言若辂于管押兵士之时实有宁亲之请于孝治之朝尚冀寛贷况追治旧日语言坐以私罪情实可矜今遇郊礼庆泽之后伏望圣慈特移辂一京东亲民差遣及乞改从公罪定断臣与辂共事将及一年辂之操履臣所具悉如䝉朝廷移辂差遣及改定罪名后辂犯赃私罪臣并甘同罪不辞谨具状奏闻伏候敕旨河南先生文集巻之二十一河南先生文集河南先生文集卷第二十二河南先生文集巻之二十二奏状奉诏分析董士㢘奏臣不公事状覆奏监察御史李京札子状军制鬻爵法获首级例奉诏分析董士廉奏臣不公事状具衘臣尹某准中书札子着作佐郎新差知蔡州确山县事董士廉奏臣不公事奉圣㫖令臣疾速分析诣实入马逓闻奏臣今依准札子内画一分析如后一韩琦尹某谋入界至好水川因任福妒功耿传狂指致兵败折数万人尹某作闵忠辨诬文诳惑中外令李仲昌刻石掩韩琦恶今来尹某自知虚诳却毁弃刻石碑子臣今详董士㢘所称韩琦及臣起谋入界欲乞于中书枢宻院检详陜西经略司先奏攻守二䇿朝廷择用攻䇿后来曾与未曾入界及好水川接战因与不因起议入界致得败衂所有悯忠辨诬二文臣实有此撰述以劝忠义乞检㑹任福等败衂事及韩琦先缴进任福下孔目官彭忠所收得耿传亲书署朱观名诫任福令持重文字与臣所撰二文照验即知有无虚诳臣元不曽令人刻石今据传冩刻本是处州判官李师钖刻石即不是李仲昌欲乞㑹问本州因何人立石后来于是何年月何人毁弃即知诣实兼臣见诸处寻求石本候寻详别缴具连进呈次一尹某在渭州专擅将官钱数百贯入已使用并借官钱与官员还债并支出军资库钱落下赤历都转运使程戡曾差仪州华亭主簿王资磨勘见得侵欺官钱的实臣勘㑹渭州应系官钱及公使钱各有监主及文历拘官乞下本州勘㑹及将臣任内公使钱文历驱磨即见得有无欺隠所有借钱与人还债臣初到任爲礼宾副使孙用曾于鄜延路在狄青手下使唤得力本人爲自军职授官在京借却人钱物遂与狄青各借与公使钱会官与料钱内还纳所有军资库自有通判録事㕘军营勾臣即不知落下赤历因依乞下本处勘㑹转运司差官磨勘得见何人侵欺后来作何行遣即知诣实右谨具如前所分析并是诣实所有臣先撰悯忠辨诬二文今抄録粘连在前谨具状奏闻谨奏覆奏监察御史李京札子状准河东都转运使差官准敕取问臣前知渭州日借支过钱粮事并逓到监察御史李京札子言窃闻韩琦罢枢宻副使因董士㢘疏论水洛城并处置边机不当事伏縁韩琦之过自尹洙始今琦已罢柄任某则仍守旧官人言籍籍于理未顺虽闻已降指挥令尹某分析人言事与韩琦不殊切虑别有指説遂至纷拏兼听知鱼周询相庆囘日缴奏到边民被害之家指论尹某文状事甚明白乞加臣峻典于言事之体皆未为失惟不当虑臣别有指説乞朝廷便行处分且圣明在上若臣实有过犯必不狥先入之言曲加谴责若的有罪状岂容纷拏洋念茍免况京所言初亦切闻后云听知则是未能决信于已也未能决信于已而欲决行于朝廷其惑亦甚矣所頼圣慈垂察许臣分析事状䀆得辨明向若从京之言则贱臣被析固不足论然上损治体亦非细事臣闻历代用代刑多有过滥列圣临御未尝独任威罚及于一臣先朝建按刑之官凡罪无细大悉以审究三代以还刑罚之慎未有如皇世者也今京欲用偏至之辞塞辨治之实此原或开人无所措臣谓上损国体者以此而言也京又云鱼周询缴奏到边民被害之家指论臣事臣不知周询所言边民縁何被害有无处所去年臣累奏乞朝廷将臣与狄青废罢水洛城因依令百官集议及乞下狱辨未䝉省察縁当时狄青自边上处置水洛城事囘已刘沪董士㢘等随行人传言被害人数甚多寻取责实处并不见得被害之人其周询所言被害之家后来朝廷必曽体量安卹及必有居止去处若果縁臣处置乖张致令边民被害即后来朝廷转臣起居舎人直龙图合此时京已任御史当极言论列朝廷如察臣灼然有过即不当更霑恩命若引董士㢘所陈之言不妄不复推较切为过矣且士㢘本非言事之臣只縁曾为水洛城事系狱二十余日以此挟恨捃摭虽忠信淳厚之人其言不免过实京待士㢘果为忠信淳厚之人亦当少原其情渐验虚实今乃欲朝廷䀆从其言尤所未喻京又言所贵与韩琦行罚颇均臣闻本朝机政大臣出入中外自有常制今琦加资政殿学士制蕃复有褒言君臣之恩未为不厚谓之行罢罚理所未安臣又闻言事者主于言而已言之不从继之可也伏合请可也不然解避其职皆爲得体若夫刑赏废置乃朝廷大柄非言事者得专之也今御史既得风闻言事又欲朝廷不辨明而行罚是臣下进退皆悬于御史其权不亦过重哉尝闻景徳初河北转运使刘德上言供备库使白守素武勇请正除刺史真宗谓近臣曰将帅有功列状具闻可也酬劳分秩自有常典综何与焉监司之居外犹御史之在朝也真宗持赏罚之柄不欲移于群下圣意如此伏望陛下稽法先训咨询故典察迎合之言革朋比之风则天下幸甚臣累䝉进擢班在侍从虽被论疏若已就勒劾即不敢与言事臣寮辨论曲直今旣䝉就问不当专爲申理以祈恩贷兼复建明事体庶裨圣政伏望圣慈特赐省览谨具状奏闻谨奏军制臣窃见诸路兵马自来分与诸将则统制不一临时差拨则兵将不相谙练葢由节制不分名级末辨是以难于处置臣闻有部分然后有号令有号令然后有赏罚今部分未立号令何由而举赏罚何由而施以此用兵从古未有以臣愚见必若身之使臂臂之使指然后号令明而赏罚行今略定军制件折如后逐路大将一人本路兵马进退战守皆专制之败衂则在其责副贰一人大将所制之事皆佐之败衂则从坐列将十人分掌本路之兵步骑相叅大率以五千为准不必定其数大将量其才而授之专主所将之军其进退即禀命于大将一军之胜负大将上其状以赏罚之本路处置即皆不预队将五十人每列将一人各给队将五人所主队兵之进退皆禀命于列将右臣所画部分今略定名级伏乞朝廷讲议节制颁下诸路仍乞不作臣寮上言所贵上禀庙略谨具状奏闻鬻爵法臣前次上殿奏乞召募边兵其间合要例物及修葢官房须有所费窃虑三司未能应付臣欲乞朝廷剏定鬻爵之法封出空名爵牒散下州郡人入粟授爵今定爵二等第一等爵许畜女使许使浑银饮食器凡欲授第一等爵者如元系州府县镇城郭等第户即入粟一百石如不系户等即入五十石第二等爵许以珠金为妇女服餙如犯公罪许赎凡欲授第二等爵者入粟五百石右入粟每百石令入钱三十贯臣今约计授爵之数可得十万家通两等二数当得钱三百万贯专充召募边兵乞不别有支用其未有爵之人余士族别无禁制外举人曾经乡贡并州郡牙校职员京百司人吏并与依第一等爵例将来诏下诸州仍乞立近限如不愿授爵者即任便变易若限外有陈告并科违制之罪其畜女使及银器者赏钱三十贯所畜女使从良银器没官珠金赏钱百五十贯珠金没官所赏钱贯以犯事人家财物充内妇人无男夫及男女十五以下即不许人陈告所定爵名并更有合条约事件乞下中书门下叅酌施行获首级例一诸处军队或五十人或二十五人或不及二十五人爲一队凡获贼首一级依赏格所给管四等赐分与一队将士如获级五分以上即前队并与第五队转一管押军队人员所管不满五千人杀获与输折相当五级加一等其二十级虽折相等亦第五等所管不满百人杀获与折相等获七等与第四等七级加一等百人已上杀获与折相当获十级加一等其获四十级已上与第五等转二百人获十五级加一等三百人已上加一等其获六十级已上虽输折相当亦第五等转一管押军队使臣不满三百人杀获与输折相当十级与第五等转十级加一等其二十级已上亦第五等所管不过三百人所获与输折相当外十五级加一等其获四十级已上亦第五等转不满五百人杀获与输折相当外获二十级加一等其获六十级已上亦第五等转一主兵官员所领千人已上杀获与输折相当外五十级与五等转五十级加一等一百级已上亦第五等转所领三千人已上杀与折相当获一百级加一等亦与第五等转一使臣军员亲自用命所管将士别无输折或输折相等者与五等转不及所得者只给第四等赐即违主将令取首级者自依军法余皆准此一如得主将命专取某人而能杀获者与我四等转一杀获贼中首领者与第五等转如近上首领即与加等转若加至第三等即本管人员亦与第五等转若加至第一等即全队及本营人员并与五等转一军阵所获一百级须输折相等已一除计首级令转人数外别许酬奖得力军员使臣共三人凡百级加三人一应非军阵合战有所斩获者一级与第五等转一级加一等河南先生文集卷之二十二河南先生文集河南先生文集卷第二十三河南先生文集卷之二十三奏议议攻守用属国按地图制兵师僃北狄议攻守夫西戎之弗庭久矣自继廷盗起羗胡覆没灵夏四州常严兵戍寨民困于馈輓然国家以至仁爲念诫乎黩武不七州之地委以旄钺之重侯王许其世及金帛丰其岁给恩赏旣厚虏志益骄葢尝有恭顺之心修职贡之事含容豢养四十余年迄于胡雏遂肆逆节自今春朝廷选命将帅分守邉郡转输兵甲修峻城壁三秦之人已闻骚动荷宿兵塞下旷日持久守御之僃虽严供馈之力必屈此则方今自守之害也若兴兵度碛虏必远遁求战则不可得欲㱕则爲所乘此又蹈至道之师也切计爲元昊之谋者不过中国外叛之人与北方桀黠之虏耳彼知中国重于出师利在守境教元昊以轻骑扰必离然后疏爵赏以招其酋豪举大军而覆其巢穴第河湟之黎康复汉唐之封略可计日而得矣若徇悠悠之谈以太平旣久兵不可动但执保邉之说使邉城将师拥重兵据坚垒人人爲自固之谋臣恐数年之后财匮力屈恐朝廷之忧不在元昊也谨上用属国昔汉发羌胡之兵夷郅支之垒唐出廻鹘之师平幽陵之叛前世得夷狄之効者多矣乃者㓙渠旅拒方议问罪而唃厮啰者输诚欵请加讨伐陛下讲柔远之略嘉憬俗之意爰诏有司抚纳其使特假将钺之重委以专征之任金币溢于穹居官爵延于渠帅此诚得以夷狄攻夷狄之策然西戎贪而无耻不可待以诚信况唃厮啰项在先朝僻处西裔自恃犬羊之衆复信立遵之祇尝抗章陈请兾复旧号犯我亭障及天水之境自爲曹玮所败杀戮过半遂窜迹荒服几三十载今者砥厉圣德廻首面内当于制驭之道思适权宐之要昨闻专遣使者来告戎㨗率多兵仗之类曾无俘馘之献旧传唃厮啰之牙去平夏仅三十里彼尝与大邦爲雠岂有一朝翻爲朝廷悉力而伐叛哉恐未得其诚効徒市虏以徼利耳爲䇿之要莫若择朝臣之有材畧晓机事者由吐蕃使于廻鹘察其情伪而与之爲约使其出兵俟有所俘斩然后计级以金帛赏之戎狄之性贪于财利理当奋命凢贼之入冦利在剽掠若敕邉郡险其走集远其斥候使贼至野无所得城不可及而观衅蓄锐发机击之蔑不克矣保塞羌胡亦不减七八万常若邉臣之侵渔故屡有翻覆宐申敕鎭戎厚加抚驭赐坚甲絮衣利兵劲矢命诸矦监䕶使分路进讨彼救左则攻右救右则攻左贼必疲于奔命且彼进无攻刼之利退有牵制之患数年之间兇党必溃则可系大憨而戮藁街吿成功而荐祖庙矣谨上按地图昔始皇之谋六国锐求督亢之图充国之制西羌首上金城之略汉光武每议发兵先按地舆唐贾躭芳爲名相亦以华夷着称则知图谍之典历代爲重国朝自继迁之叛弃碛西之地年祀已远图书亾逸故其道里之迂直山川之险易世人罕有详悉者元昊七州之地兼党须之衆计其兵不过十余万而僣窃大号敢抗天威必须分兵境上张攻城略地之势以僃王师之诛讨今传闻㳂邉诸州皆有贼名抄掠且北起天德西䀆仪渭合环十余郡皆压贼境贼兵不十万不能布列诸路则其势亦分矣朝廷图任诗书之将调发精锐之卒副以属国羌胡邉城射士塞上之兵不下二三十万然而限以流沙之囘远莫敢进军故未能拔朔方之城馘元昊之首使其㳺魂于疆塲之外者几一年矣近者王文忠潘湜失利皆以不知山川险易爲其邀击此不按地舆之失非战士材武之劣也昨闻屯田员外郞刘复曾进西鄙地图颇亦周僃平夏图谍祕府及民间当有存者伏望博加求访命近臣叅较同异形于绘素而颁之于邉将俾其见利则按图而出师冦出则分兵而守险此御戎之急务也惟陛下畱意焉谨上制兵师夫制军诘禁有国之大事忘战必危圣人之至训故秦人以极武而丧天下穆宗欲销兵而失河朔则军旅之际系强弱之本可不务乎昔在上古井田之赋详矣降及唐汉亦调民爲兵唐自天寳之乱法制始紊于是四方诸侯皆聚重兵以自封植五代不经粤有黥温自兹爲兵者不复知农耕之事惟坐而待食仰给县官因㳂相袭迄今不易国家诞受天命光有万国太平之运乘将百年然而食廪虚竭无丰羡之畜百姓凋弊有愁叹之声究索其原皆兵之害计今四方厢禁诸军殆至百万其不可用者且半则穴食耗国固可知矣居常无事之际诚难更张今朔方不庭邉鄙耸动且契丹与元昊舅甥之族壤地相制势同辅车又必连衡朝廷亦当虞北虏之变而预爲之防今禁御重兵䀆戍西鄙若北虏伺隙窃发爲患不细方今之宐莫若于秦晋赵魏齐鲁之间置土军三十万度州县版籍下民之数而分其部伍择里富强武力之人而列爲将校每岁农隙督之讲肄举汉世故事命郡将临试且农人勤力率皆壮健旣戎籍服于训练不日则䀆爲精兵无事则俾之力田有警则发之御冦县官无尺帛斗粟之费而享富国强兵之利矣夫圣人不能违时亦不失时今因戎狄之衅而制军旅之法此其时也在陛下施行而已臣料北虏之计以爲元昊之叛若数年之间兵革不解国家士马疲于西鄙物力困于中原则必恐拥衆渝盟求逞其欲今若按民籍而科兵当农闲而讲事武威震于外财用丰于内虽使冐顿复出结赞载生亦无以施其略若以军戎之事重于更张则宐分遣使臣䀆选厢军之伉健者配隷禁旅仍诏郡国罢募此辈兹亦丰财节用之一术也前史有制人之谈孙子着伐谋之说在于此耳谨上僃北狄夫戎狄爲患厥惟旧矣自黄虞而降迄于隋唐与时盛衰寇盗中国葢以生知骑射之方俗钟贪悍之性乐于战闘不知仁义故弱则降附强则侵叛爲国者审其驭之之术而已驭之得其道则陵犯之谋寝失其道则陆梁之心生秦汉专尚武功生事先外不辍利害交相侵伐戎狄虽衰而中国亦困矣未爲䇿之善也夫善御戎狄者在乎任将帅训士卒积金谷利器械无事则守有警则战故守则有威战则必克无他道也重威严僃而已汉宣帝之朝唿韩唐太宗之擒颉利皆俟其政令背错上下乖乱然后取之未有无事而兴兵时安而去僃也太祖皇帝以圣姿承五代之弊僭伪之国棊布天下中州之地才方千里西疆秦陇南封江汉北不过潞惟东曁于海太祖委任将帅奋扬武德十六年间未尝有戎狄之忧因元系庸蜀之方开荆衡之域东平建邺南拓畨禺廓海㝢之伏祲扳皇纲之解纽太宗缵武吴越清吏乃亲总六师问罪三晋一戎衣而天下大定于是览禹贡之旧疆悯幽陵之污俗屡遣良将丧行有城壁皆以郡县爲名有民人皆以耕桑爲本虽引弓辫发未䀆格于汉仪而纪号设官殆有殊于戎俗矣意者岂皇天将使臣属于我俾自变其俗耶抑其君臣将革其政教谋戕害于我耶且国家自雍熈端拱之后迄于澶渊之盟未尝得志于北虏今又其俗方改政令作法度窃观其意似有贪汉之心焉夫北虏者易以威制难以德服其所由来尚矣而今之继好弭兵逾三十载彼岂知仁义之方保盟誓之重或正以国家太平四方无事又岁贪金帛之厚赐耳合西戎不庭师旅于息不幸年谷凶歉民力虚困则虏必伺隙乘便畱我信使拥其腥羶之衆加以幽蓟之师暴犯邉陲必爲㴱患矣夫僃预不虞武之善经也国家得不思爲之僃者乎旣思爲僃则宐讲求将帅之材制定兵戎之法铦利器械储积金谷俟其蔑弃信誓侵盗边鄙奉辞则我直以战则我壮是以激士卒之心折丑虏之势然后皷之以圣德临之以兵锋复全燕之旧疆述神宗之先志无易于此矣谨上河南先生文集卷之二十三河南先生文集河南先生文集卷第二十四河南先生文集卷之二十四申状申陜西招讨司状申拣选军马状申军前事宐状乞招清邉弩手状申鄕兵教阅状申鄕兵弓手轮畨教阅状申和顾人修城状与延帅论事状三首秦州申本路招讨使状申㨂选军马状据前益州司戸王缄相示一书藁其书讫宋察推上呈内一事说邉卒年六十以上退在近地似有可采昨日见龎待制言邉刍甚贵弱马宐令内地饲养酌此二说欲令延州刍马作三等上等畱御邉次等鄜州下等河中并且饲养候马肥却令徃延州候到逐处㨂选内军人有武萟者别配与马便令却赴旧处其歩人年六十上便且令在河中驻札骑军专以马歩人专以年贵不相碍不拘人数令人员分处管系内此可以分延州大将来两处事体似允旣有所闻便合陈荅可否乞赐裁酌申军前事宐状右某自今月十六日见西路巡检探报到昊贼事宐贼衆见在大王井长城岭牛羊柏井䑕寨等处共约十一万续又探致贼衆于十五日过长城岭来不知人数寻却囘旧处者某体问到上件地里并属宿州与保安军相接本州已牒都监未供僃赴保安军驻札十九日已起离去讫切缘今来赵部署在金明张龙图又不兼本路军马公事切虑缓急贼衆侵扰临时处置事无綂一伏乞速赐详酌别降指挥乞招清邉弩手状右某近会问到同州近准枢密院札子添招本州禁军支例物钱拾贯文厢军支例贯文其禁军别无军额亦无等伏未曾添招者以某所见本州见今于本城诸军㨂到清邉弩手准宣命依保㨗请受其保㨗属侍衞歩军司续是就粮禁军卽清邉弩手亦合系歩军司禁军名额欲乞下本州依枢密院札子内所支禁军例物添招清邉弩手依上京第三等人材五尺二十已上或不以人材尺寸只诫路弩手及两石以上少壮者招充所有厢军例物会问到同州旣只支钱四贯文今恐添钱太多只支钱六贯文贵得允当乞赐裁酌指挥仍乞遍下攻西诸州施行伏俟台旨申鄕兵教阅状一近降指挥内有所管指挥多少及人数不定去处即不拘指挥人数多少各均分爲三畨须管于一季中教遍切虑诸处只就人数均分临时併合在别指挥或别都分不就本辖将较一处教习难以整肃欲乞三指挥以上并就金指挥教阅只如有四指挥处两指挥作一畨余两指挥各爲一畨指挥更号并依此例其两指挥处即以一指挥作一畨余一指挥分作两畨并就金都教阅更不均分人教只有一指挥者亦依此例一月一替一年得三箇月教阅所贵均平或只定作三畨于一年内择三个月农忙之际免教亦不废三箇月教阅之实申鄕兵弓手轮畨教阅状一体问同州第四等第五等人戸多无弓弩当教阅时逐旋借用虽有指挥官中良给钱数又缘只支得五七百文今问得弩一枝钱一贯五百文足弓一张钱七八百文足大率家贫少钱添助其间人材其有少壮者似此教阅恐不精熟某欲乞应系第四等第五等人戸如情愿投清邉弩手者与本戸下弓手其第二等以上不得免放申和顾人修城状一昨日曾闻欲和顾人夫修筑延州外寨某以谓虏衆压境必无应募者若率富民自募则取庸过多加之预借庸直方有徃者旣徃之后一闻虏衆虚声必纷然溃散旣无姓名收捕须合富室再募恐奸猾太宰大族重困不若令鄜州和顾人夫或添富室自募旣然远役则顾直有限兼应募者必衆却那鄜州兵大徃诸寨应役似㴱允当一金明所驻兵士将合请口食之胜半细计到白麫斤半若作麫饼三箇充一日食衆必大便逐日依旧令火头煎汤俵食即恐磨戸只磨宐麦即白麫大贵也斟量所磨之数官收其半庸久给与麸则磨户元校者以麫数少即令间日或三日一次今请白米其自来军行非次除日食合散餬数目并依旧例支散即不以此充数或有疑难者乞晓示诸军兵士情愿请口食白米者亦听则衆情可知兼今后常作准僃每遇军行各给与三两日食至涂中作飰或闻冦至则不暇食又省得预办军储以致不虞与延帅论事状三首前日某所论事退私有所未䀆谨具条陈如左一所论保安成主某虽石闻其威名亦未详其绥御何如耳今虏衆压境守将非大不善则不当更置且当以材者辅之者辅之者堪其事则代之不爲悦大凢敏于事者使之临郡县布威树化即日而民洽者有之若要审上下之情伪练守御之要害军须物数周知其用虽使期月犹恐未䀆今虏之来朝夕不可料恐新者虽材而不暇施爲旧者或练习而不扰也一事所论爲将恩威某谓恩贵于周威则犹一而警百也昧者或反是树恩以私于人故人有窃议厉威以束其下故汹汹反怒葢任于威而偏于恩也抚循以示恩则衆无不洽号令以申威则犯者独诛如是法且立而怨何由兴哉又闻用刑宁失于重不当失于疑昔张尚书王文康在属犯盗者多死失于重不害也传闻曹武穆尝用人言诛一询舍者以其诽谤语又近日苑振武重罚优人谓其慢已此三者人或疑其罪武穆至明振武至恕及其以疑而用刑则人皆疑其罪故不若轻罪而加重辟也一事虏声言取刘怀忠近人率衆过长城岭却还故处虽候者未必皆实就如此言恐虏势稍东且保安城坚今承其声又益以朱吉戍兵三千虏若果来使胡刘二族附保安不与之速战稍进金明之师以爲声援则虏未有得也所虑者虏前以数万攻承平许怀德以数千兵徃投虏不测而遁后知之必咎前䇿秦州申本路招讨使状朝奉郞守太子中允直集贤院通判秦州军州事上骑都尉赐绯鱼袋尹某奉台旨与崔懿同于寨北纳五里已来标立堡子今月某日与崔懿将带手下兵士等到彼中立标竿次不委蕃贼于谷内扬尘挑闘某与崔懿商量令寨戸向前体探其寨戸等被蕃贼趈惹闘敌崔懿虑恐伤折着寨戸寻领手下兵士向前救应亦是被蕃贼趈惹闘敌崔懿寻令人于某处吿急某寻令指使张某量带兵士徃前策应良久亦是趈惹押退不泳永旱某又虑伤折蓍兵士寻部领手下兵马向前救应其蕃贼见某兵士向前闘敌即便败走杀下蕃贼不少遂旋拖拽去斫到人头若干个抢排旗鼓若干件烧荡却族帐若干坐所有某等即不元奉招讨指挥领兵破荡作过李宫族帐只是奉招指挥于寨北约五里已来操立堡子不委被蕃贼趈惹又恐伤折着先去寨及续去崔懿手下兵士所以向前救应乗胜赶趂十五余里指使张某烧荡却上件族帐所有某手下兵士有虎翼等三十五人伤中谨具状申闻河南先生文集卷之二十四河南先生文集河南先生文集卷第二十五河南先生文集卷之二十五申状申宣抚韩枢密乞修安国鎭状申四路招讨司论本路御贼状并书分析公使钱状申四路安抚使范资政乞于干华州听候朝旨状申宣抚韩枢密乞修安国鎭状右某今相度到瓦亭寨地形窄隘兼本寨四面俱无战地若驻大兵在彼如贼马入冦以至却囘虽见得可以袭逐又缘地势难以出兵若贼马自泾阳谷入来倒把定弹筝岐路则彼处兵马进退不得兼头囘时或却徃泾阳谷云亦无有扼其归路以此驻札大兵不爲稳便自本寨以西直至师子堡以来䀆在谷道及两面来路颇多俱非控扼之处今蹈行到安国鎭堡子下而大川内西控瓦亭大路比当泾阳谷口自来太鎭虽有重壁又却在南坡上絶然高峻里面又无人戸居止其居民皆在城外城下居住去年䀆遭烧荡今复于上件大川内修建城寨一所将来如遇贼马入冦即将昨来预议指挥部署下瓦亭兵马却移在此处即东西北三面俱出将兵马如未欲出战即足爲诸处声援坚壁指重遏其奔冲如见得贼势可以袭逐即自据胜地排布军马兼分擘㳺兵照管得北原上贼马来路所有接应鎭戎德顺两处虽比瓦亭远着四十里其如不拘困却兵势可以远作声援况鎭戎德顺壁坚固逐处战守兵数与旧不同若且令固守即不妨分壁奇兵接次应援设使部署兵在瓦亭驻札虽与逐处相近亦不可轻出天兵以此利害分明令写画到地图并计科到功科状一本谨具状申宣抚使申四路招讨司论本路御贼状并书一沿邉弓箭手自来每遇贼马入冦并各溃散葢缘逐地分各令守把多者不过一二百人当苗稼成熟之际此中钞刼足能御拜若遇贼兵大至则须至逃溃况今来已定正月则未能卒破求战则不与之较旣胜负未分必无㴱入奔冲之理如使弓箭手及巡检兵士防托守把若非迎战败衂则必望风惊溃自然成垒震惧大军丧气此亦取败之一端欲乞更不降指挥诸处于邉壕守把防托所贵不致败一将来贼马若的然于秦凤路冦掠本路除合差那兵马救援外缘山外与秦陇地里相接本路署将带兵马赴德顺军驻札及差那骁勇将士与山外巡检刘沪同于静邉准僃贼兵头囘觅便邀击却今见令彭阳城驻札一将军马赴瓦亭照应某上覆招讨侍郞日近邉报益多虑恐必来入冦某辄有所见军行利害数事虽与部署诸官熟议皆合缘皆是出战官员今所议持重不战即难爲连署谨附管内机宐右辂诣节下乞赐详酌早降处分分析公使钱状准公文准都转运司牒准敕据陜西都转运司体量到洙前知渭州借过军资库钱粮等取问洙曾与不曾于省库内支借着钱银作何使用自后曾与不曾交还具逐件招承文状者右具如前洙先于庆历三年七月内奉敕差知渭州到任后取索到前知渭州王沿已后支用公使钱体例计度每年合使钱数及勘会到本州见管指使使臣及郡虞侯已上共六十余人主兵官及通判职官参谋等近二十人共八十余人逐日例破当食纳计钱共七贯每月计二百一十贯逐月五次聚食一次张乐共约钱三十贯文每季一次大排管设军员二百贯非次专使抚问或教场内军员喫食官员射弓及添助造酒糯米幷节辰送物逐季又约一百贯文每一季都计使钱一千贯文依此约度每年合用钱四千贯文王沿在任时支公使钱三十贯后来除依王沿例别给米麦外只支钱二千贯勘算毎年合少钱二千贯洙遂访问勾当官吏等所少钱作何出办其人等并言自来于诸处囘易可以得足洙遂体问到前来张亢在任日幷隣近州郡泾州郑戬庆州滕宗谅将银往西川收买罗帛及买上京交钞幷令人解州般盐计三处囘易郑戬布将银于西川及秦州收买罗帛幷买上京交钞亦是三处囘易即不令人于解州般盐洙相度得差人解州般盐委是不便其西川又缘地远难以差人往彼只可于秦州买物及上京交钞两处囘易其勾当人兼言将银入西川则利息甚多若只于两处囘易恐支用不足洙即不曾听从兼体问得诸处及本州自来并是于军资库或随军库支拨系官钱作本囘易有此体倒洙以本州除逐季请拨公使钱外别无不系省钱若不于官库支借即无由得钱囘易实曾遂度印押头子委勾当人于军资库支借钱银徃秦州囘易及收买上京交钞并系公用库赤历支收知州通判盐官通桿即不一一记得贯伯两数及支出月日今看详陜西都转运司奏状称借出钱二千贯银五百两委是洙在任日借出是实兼洙记得只二次令人将银徃秦州收买罗帛一次令人将交钞上京其秦州罗帛即是洙在任日买到令勾当官员使臣依市价賖买与诸色人共上京钞交囘买到物帛即是洙离任后来有狄青程勘王素相继知州即不知于何人任内賖散与人兼陜西都转运司己磨勘到见欠钱人计二百七十九戸即是已见得钱数归着今乞令渭州勒勾当人钱析洙在任日所借到钱银囘易到物色多少是元借本钱多少是收到利钱若干于洙任内收系若干于后来知州任内收系其军资库元供出本钱及银于是何年月却于本库送纳即见得交还与未曾交还又缘洙于庆历三年八月内到任九月后便値西界事宐紧切洙与主兵官员逐日隄僃略无暂暇虽累准朝旨令凡有管设不得减削及许令囘易洙只是委管勾当使官员及公人等一面主管囘易及支收使用其买到物帛亦不曾亲自点检所有上项分折每年合使用钱数并是小作纳筭计仍乞取洙离任后逐月所支过公用钱数细定月分与洙所约度到费用数目比类方见使用的数所分析前项事理并皆诣实谨具状申河东转运司谨录状上申四路安抚使范资政乞于干华州听侯朝旨状某昨自潞州赴渭州制勘院照公事至永兴军经陜西都转运司陈状爲先曾知渭州泾州将来奏案后若在邉上州军听敕切虑于事体不便及邠州永兴军又是前两府知州亦难以在彼欲乞于干华州听候朝旨如该合收禁亦乞依条贯施行自后即未知都转运司曾与不曾闻奏洙已于六月十日蒙制勘院责保送渭州知在见在馆驿内安下比至伺候敕命须是一月以上切缘洙去年方离渭州即今本州官员多是某在任日到任舘驿内人有衆官安下常有官员徃还事体㴱属不便伏望四路安抚资政特赐据状僃录开奏并详某前于陜西都转运司所陈事理早降指挥伏候台旨河南先生文集卷之二十五河南先生文集河南先生文集卷第二十六河南先生文集卷之二十六五代春秋梁太祖开平元年四月甲子帝即位于汴州戊辰改元建汴州爲东都改京师爲西都五月李思安帅师及晋人战于潞城思安师败绩二年正月晋王克用薨三月壬申帝幸东都征潞州丁丑次泽州晋人还师四月丙午帝还东都五月晋人救潞州破夹城遂攻泽州六月戊申淮南张灏弑其君偓呉人诛张灏秦人来冦雍州同州刘知俊败秦师于莫谷八月晋人来侵晋州九月丁丑帝西征次夹州十月丁已帝还东都楚人克朗州杀雷彦恭三年正月甲戌帝幸西都辛卯帝祀上帝于圆丘三月甲戌帝幸河中四月同州刘知俊伐秦克鄜坊丹延四州五月已卯帝还西都杀雍州王仲师六月同州刘知俊叛附于秦辛亥帝西征次陜州刘知俊奔秦幽州刘守光伐沧州执其兄守文以归七月晋人来攻晋州乙亥帝还西都八月杨师厚帅师接晋州晋人还师十一月甲午帝告谢于圆丘秦人来侵灵州陜州康怀英侵秦克宁庆衍三州秦人来袭怀英师败于昇平四年正月燕王守光克沧州五月邺王绍威薨八月晋人秦人来侵夏州庚寅帝西征次陜州九月已丑帝还西都十一月赵王镕定州王处直附于晋王景仁帅师北讨次于柏鄕干化元年正月丙戌朔日有食之王景仁及晋王赵人定人战于柏鄕景仁师败绩晋师围邢州二月晋帅侵魏州杨师厚帅师援邢州晋人还师五月改元南海王隐薨六月晋人来侵汤阴九月帝北征次魏县十月延州高方兴克盐州十一月壬辰帝西都复位二年二月甲子帝北征次贝州侵赵克枣强进次蓚县围之晋人救蓨帝还师沧州张方进以地来㱕四月已丑帝遂幸东都帝不豫五月甲申还西都薛贻矩薨六月戊寅皇子友珪弑逆帝崩于寝殿杀友文八月河中朱友谦附于晋康怀英帅师攻河中晋王救河中西都晋人来取杨刘四年正月晋人来侵郓州已卯帝还东都谢彦章帅师侵晋攻杨刘晋王救杨刘彦章及晋王战彦章师败绩十二月贺环杀谢彦章贺环及晋王战于胡柳陂晋师败绩是夕再战环师败绩晋人取濮阳邠州李保衡以地来㱕五年正月晋人城德胜夹河爲栅三月兖州张守进叛附于晋四月贺环帅师攻德胜南城不克八月王瓒帅师侵晋十月刘鄩克兖州诛张守进十二月王瓒及晋王战于河瓒师败绩六年春河中朱友谦袭陷同州六月刘鄩帅师围同州九月晋李嗣昭救同州刘鄩及晋李嗣昭战鄩师败绩龙德元年二月赵人张文礼弑其君镕四月陈州友能反师围陈州七月友能降赦之八月晋阎寳帅师讨张文礼十月戴思远帅师侵晋攻德胜北城晋王救德胜思远及晋王战于戚城思远师败绩定州王处直爲其子都所废二年正月戴思远侵晋取成安遂攻德胜北城晋王败契丹于新城二月晋王救德胜思远退师八月叚凝帅师攻晋衞州克之晋李存审克鎭州诛张文礼三年三月潞州李继韬以地来附四月晋人来取郓州五月王彦章辈帅师侵晋攻德胜南城克之晋帅弃德胜北城保杨刘王彦章困杨刘不克八月叚凝帅师侵晋十月辛未朔日有食之晋王来袭中都王彦章师败于中都彦章没于师晋师迫京师戊寅帝崩于建国楼下后唐庄宗神闵皇帝同光元年四月已已帝即位于邺都十月戊寅灭梁已卯帝至汴州诛敬翔李振十二月庚午帝至京师诛潞州李继韬二年正月契丹来冦幽州庚申帝幸河阳辛酉帝迎皇太后至京师二月己已帝祀上帝于圜丘四月秦王茂正薨盗据潞州五月克之十一月癸卯帝畋于伊阙丙午帝还京师十二月庚午帝及皇后刘氏幸张全义第三年正月帝在汴州四月定州王都拒命王晏球帅师讨定州七月契丹救定州王晏球败契丹于唐河幽州赵德钧败契丹于府西九月诛温韬叚凝四年正月帝在汴州二月王晏球克定州诛王都崔协薨三月庚午帝还京师四月契丹来冦云州七月诛毛璋荆南高季与顺命赦长兴元年二月乙卯祀上帝于圜丘改元九月东川董璋拒命石敬瑭帅师讨璋十二月楚王殷薨邺国公仁矩薨二年正月契丹突欲率衆来归五月诛安重诲十一月甲申朔日有食之三年六月河决衞州西川孟知祥克东州诛董璋京师大水七月越王镠薨八月湖南马希声薨四年四月夏州李彛超拒命安从进帅师讨夏州不克八月皇子从荣爲兵马元帅十月赦李彛超十一月戊子帝不豫壬午诛从荣戊戌帝崩于雍和殿愍皇帝长兴四年十二月癸卯朔帝即位应顺元年正月改元西川孟知祥拒命盗杀安州符彦超二月凤翔从珂拒命王恩同帅㱕攻凤翔不克从珂举兵向京师康义诚帅师讨从珂河中安彦灭陜州康思立叛王思同没于师康义诚以师叛戊辰帝逊于衞州四月壬申从珂入京师戊寅帝崩于衞州河南先生文集卷之二十六河南先生文集河南先生文集卷第二十七河南先生文集卷之二十七五代春秋后唐末帝清泰元年四月庚午帝即位乙酉改元诛康义诚朱洪昭冯赟丙申葬明宗皇帝于岳陵八月蜀王知祥薨九月契丹冦云州二年四月契丹冦新州六月契丹冦应州十月闵王延钧薨大饥二年五月河东石敬瑭拒命张敬达杨光远帅师讨河东邺都军乱逐刘延皓范延光帅师讨平之九月契丹救河东张敬达及契丹战于城下敬达师败绩退师晋安契丹围晋安戊申帝北征次怀州延州军乱杀杨汉章闰十一月杨光远害张敬达以晋安叛降于敬瑭丁丑帝还京师庚辰敬瑭迫京师辛已帝崩于玄武楼晋高祖天福元年十一月帝在太原宫降制改元闰月庚辰帝至京师以幽州及鴈门以北地赂少帝天福七年六月乙丑帝即位于邺都八月高行周克襄州诛安从进大蝗十一月葬高祖皇帝于显陵八年二月乙丑帝还东京四月戊申朔日有食之十一月青州杨光远叛附于契丹契丹入冦大饥开运元年正月契丹陷兴州乙酉帝北征次澶州契丹陷博州三月及契丹战于戚城师败绩甲寅帝还东京六月复枢密院河决滑州七月改元八月闽人朱文进杀其君延义九月庚午朔日有食之十二月丁已杨光远降赦之癸酉诛杨光远契丹入冦大饥二年正月帝北征二月次澶州三月契丹陷祁州杜威及契丹战于阳城契丹败绩四月甲申帝还东京八月甲子朔日有食之大饥三年二月壬戌朔日有食之五月契丹入冦大水十一月杜威帅师讨契丹十二月师次中渡杜威叛以师入于契丹皇甫遇没于师相州张彦泽冦京师彦泽杀桑维翰四年正月帝逊于北郊契丹德光入京师诛张彦泽癸卯帝逊于辽阳汉高祖元年二月帝即位于太原宫称天福十二年三月契丹德光遁㱕死栾城五月丙申帝东幸六月杀郇公从益甲子帝至京师楚王希范薨闰七月邺都杜威拒命八月越王弘佑薨九月庚辰帝北征十一月杜威降赦之十二月癸已帝至自邺都干祐元年正月乙卯改元帝不豫丁丑帝崩于万岁殿隐帝元年二月辛已帝即位诛杜威三月河中李守正拒命盗以京兆叛附于守正六月戊寅朔日有食之七月王景崇以凤翔叛附于李守正郭威帅师围河中越人废其君倧十一月杀李崧士申葬高祖皇帝于春陵二年二月丙子黑雾四寒五月京兆降六月癸酉朔日有食之郭威克河中诛李守正十月契丹入冦十二月赵晖克凤翔诛王景崇三年二月初学乐闰六月癸已大风拔木十一月甲子朔日有食之丙子诛杨邠史弘肇王章邺都郭威举兵向京师澶州李弘义滑州宋延渥叛附于郭威甲申慕容彦超帅师及郭威战于刘子陂帝视帅师败绩侯益焦继勲叛乙酉帝崩于师郭威入京师军大掠乙丑皇太后令立子赟冯道徃徐州迎赟诛苏逢吉刘铢契丹入冦十二月郭威帅师北讨次澶州还师壬戌威入京师楚人马布蕚弑其君希广王峻弑湘阴公于宋州周高祖广顺元年正月丁卯帝即位八月葬汉隐帝楚人杀蕚十月呉灭楚十二月兖州慕容彦超拒命二年四月丙戌朔日有食之五月庚辰帝东征戊辰次兖州城下乙亥克兖州六月戊戌帝至自东征九月契丹入冦朗州刘言逐吴人复楚地也三年正月以戸部田赐民二月诛王峻六月大水十二月诛王殷丙午克之丁卯次杨州呉王以江北地来献四月壬申帝至自南征六年三月甲戌帝北征五月次瓦桥关宁瀛漠三州来降帝不豫班师六月甲戌帝至自北征癸已帝崩于万岁殿恭帝显德六年六月甲午帝即位十一月壬寅葬世宗皇帝于庆陵七年正月甲辰帝逊位于我宋河南先生文集卷之二十七