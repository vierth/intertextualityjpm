论学绳尺提要钦定四库全书集部八论学绳尺总集类提要等谨案论学绳尺十巻宋魏天应编林子长註天应号梅墅自称乡贡进士子长号笔峯官京学教谕皆闽人也是编辑当时塲屋应试之论冠以论诀一巻所録之文分为十巻凡甲集十二首乙集至癸集俱十六首每两首立为一格共七十八格每题先标出处次举立説大意而缀以评语又略以典故分注本文之下盖建阳书肆所刋嵗久颇残阙失次明福建提学佥事游明访得旧本重为校补又以原注多所讹误併为考核増损付书坊刋行何乔新椒邱集有是书序今本不载盖佚脱矣考宋礼部贡举条式元祐法以三塲试士第二塲用论一首绍兴九年定以四塲试士第三塲用论一首限五百字以上成经义诗赋二科并同又载绍兴九年国子司业髙闶札子称太学旧法每旬有课月一周之每月有试季一周之皆以经义为主而兼习论策云云是当时每试必有一论较诸他文应用之处为多故有专缉一编以备揣摩之具者天应此集其偶传者也其始尚不拘成格如苏轼刑赏忠厚之至论自出机杼未赏屑屑于头项心腹腰尾之式南渡以后讲求渐密程式渐严试官执定格以待人人亦循其定格以求合于是双关三扇之説兴而塲屋之作遂别有轨度虽有纵横竒纬之才亦不得而越此编以绳尺为名其以是欤绍兴重修贡举式中试巻犯㸃抹条下有论策经义连用本朝人文集十句之禁知拘守之余变为剽窃故以是防其弊矣然当日省试中选之文多见于此存之可以考一朝之制度且其破题接题小讲大讲入题原题诸式实后来八比之滥觞亦足以见制举之文源流所自出焉干隆四十六年十月恭校上总纂官纪昀陆钖熊孙士毅总校官陆费墀论诀论学绳尺论诀诸先辈论行文法东莱吕公云论各有体或清快或壮徤不可律看做论有三等上焉蔵锋不露读之自有滋味中焉步骤驰骋飞沙走石下焉用意庸庸専事造语看论须先看主意然后看过接处论题若玩熟当别立新意説作论要首尾相应及过处有血脉论不要似义方要活法圆转论之段片或多必须一开一合方有収拾论之缴结处须要着些精神要斩截论之转换处须是有力不假助语而自接连者为上若他人所详者我畧他人所畧者我详题常则意新意常则语新意深而不晦句新而不怪笔徤而不粗语新而不常戴公云史论易粗冝纯粹性理论易晦冝明白破题欲切而当欲明而快破题结题是终始着力处原题贵新讲题贵赡立论讲题是铺叙有条处接题须援引结题须壮徤据古文为文法立已见为新意议论贵含蓄譬喻贵警拔以题用事贵不迫以意用事贵不露陈公云大凡论不必作好语言意与理胜则文字自然超衆故大手之文不为诡异之体而自宏冨不为险怪之辞而自典丽奇寓于纯粹之中巧蔵于和易之内不善学文者不求髙于理与意而务求异于文彩辞句之问则亦陋矣故杜牧之云意全胜者辞愈朴而文愈髙意不胜者辞愈华而文愈鄙山谷云好作奇语自是文章一病但当以理为主理得而辞顺文章自然出羣拔萃林公云作论当如文与可画竹皆先有成竹于胷中若胷中无一篇成説逐步揣摩旋生议论安有浑成气象呉公云省闱多在后两场取人谚云三平不如一冠若三场皆平平未必得若论策中得一冠场万无失一至如方州试固以第一场为主至于定去留时亦多以后两场㕘攷盖有第一场文字不相上下则于此辨优劣也又云论须熟考上下文然后立説主张要在题目外题目却要在主张内方是好文字又云㑹做论人只是借他题目説自家道理又云论无定格而有定体意欲圆辞欲轻冐头是説主张源流要议论多于事实行文又欲转换处多厚斋冯公论一篇之体䑕头欲精而鋭豕顶欲肥而缩牛腹欲肥而大蜂尾欲尖而峭又云论题有问人物优劣者若必与之辨优劣则其説难得出伦又有置优劣于不足辨而别立一议论者如徐邦宪公卿贤良文学之议孰优陆唐老开元辅佐孰贤论是也此格最髙又云破题贵简而切当含蓄而不晦一句两句破者上也其次三句又其次四句者渐为不得已破题上所用字皆是一篇之骨无虚下者后面亦须照应又云破题上当只用题目上字者须就用不须外求字代之盖其字自是一题之主若别求字代非惟难得适用亦缘破题之后又不可不用题上主字者又要回顾破题字则自有妨笔处又云破题以下数句极难最要明快转得怕缓缓便喫力言几句要着工这里不起人意便费力承题最要起时提掇得是若是时后面自不费力这里差了便一向费力又云小讲处最怕紧怕繁絮最要径㨗去得快却不得苟简不可失之直又怕几句叠排文字毎结句之乎者也要照前后不可重了小讲中又怕意思头项多便为他累才到中间旋旋入其他意来者便喫力要知利害可节则节可总则总小讲中且要斟酌详略恐是实事题便要入题最忌前后重复或前面已详则入题处便得省文法或未详则入题处却不可略又云冐头于破题上不曽用得题目上字则于一两行后必着入又却不可骤若骤则又圭角须渐渐引入方浑融若不来中间入则须就承题直上主意亦然破上未见则承后渐渐转入可也冐子中自破而下才𢾗句或一二行三四行便入题者须斟酌盖是题目恐有难説者亦有当叙源流者则承后略包几句便与他入题然只是史题如此冐子布置便是讲题规模又忌有重复语意冐子中语最忌圭角忌重滞最冝浑融冝轻峭冝清快又云冐头贵简劲明切圆活警策不喫力不费辞不迂危公云论中使譬喻须一句比喻一句使实事为上格如俞汝谐鲁一变至于道论有云学弈方勤而鸿鹄将至女乐既受则圣人不容于不行如章颕孝文几致刑措论万物群生而一物独枯则造化非全功举天下皆化而犹有未化者焉则君子非全仁满堂燕笑而未免向隅之泣海内兴于礼义而断狱数百吏犹有借手焉此论是也如瑟之方絃而求雅颂之师玉之未琢而不试于拙工之手此类未为上也吴公云作史题论讲中不须多本题题事若多叙则苟有百事亦须叙百事非要法也不若取其事之大节者举之而已故公作髙帝无可无不可论论中止以封功臣一事言之用字法如治天下审所尚云孰为利孰不为利孰为害孰不为害何不曰孰为利孰为不利孰为害孰为不害以此推之可知用字法论体有七一圆转二谨严三多意而不杂四含蓄而不露五结上生下其势如贯珠六首尾相应其势如撃蛇七结一篇之意常欲有不尽之意如清庙三叹有遗音止斋陈云认题凡作论之要莫先于体认题意故见题目则必详观其出处上下文及细玩其题中有要切字方可立意葢看上下文则识其本原而立意不差知其要切字则方可就上面着工夫此最作论之闗键也立意凡论以立意为先造语次之如立意髙妙而遣辞不工未害为佳论苟立意未善而文如浑金璞玉亦为无补矣故前辈作论每先于体认题意者葢欲其立意之当也立意既当造语复工则万选万中矣造语造语有三一贵圆转周旋二贵过度精宻三贵精奇警拔凡造语警拔则当于下字上着工夫葢下字既工则句语自然警拔矣破题破题为论之首一篇之意皆涵蓄于此尤当立意详明句法严整有浑厚气象论之去取实系于破题破题不佳后虽有过人之文有司亦不复看原题题下正咽喉之地推原题意之本原皆在于此若题下无力则一篇可知或设议论或便説题目或使譬喻或使故事要之皆欲推明主意而已讲题讲题谓之论腹贵乎圆转议论备讲一题之意然初入讲处最要过度精宻与题下浑然使人读之不觉其为讲题也大凡讲题实事处须是反覆铺叙方得用语圆转又须时时缴归题意方得𦂳切如小儿随人入市数步一回顾则无失路若一去不复反则人与儿两失矣初学论者最宜加审常疑陈武章颕论未尝有腹但题下便是讲题此正二公髙妙处但人不知其入讲题耳近郑昉亦从题下便説去大类讲题而正讲规模隠然不易使证讲后使证此论之常格今则不拘盖今之为论多于题下便使事引证正讲后但随事议论则或证之而正使事证题者葢寡然初学者不可不依常格善使事者但一二句至三五句而题意已了然前辈尝谓学者使事不可反为事所使此至论也结尾结尾正论闗鎻之地尤要造语精宻遣文顺快葢精宻则有文外之意使人读之而愈不穷顺快则见才力不乏使人读之而有余味凡为论未举笔之前而一篇之规模已备于胷中凡结尾当如反覆如何议论已寓深意于论首故一论之意首尾贯穿无间断处文有余而意不尽若至讲后而始思量结尾则意穷而复求意必无是理纵求得新意亦必不复浑全矣福唐李先生论家指要论主意主意一定中间要常提掇起不可放过论间架间架布置前后证据须要明整㓗净却不要似策策文方论文圆策文直论文峻策文易论文险相对句多非格也论家务持体论家务持大体拈起一字锁屑説出似乎作赋最是文病论题目有病处题目有病处切须回䕶如子谓武未尽善周公未尽仁知不善回䕶便小了圣人又汉唐君臣互有得失先包容抑扬予夺或始扬而终抑夺而终予贵得其当也论用字法前辈用字皆与题称如读颜拭齐晋比子仪论便见奋发意读郑祖逖奇节论便见复讐意论制度题凡古来制度古人皆曽有攷究了非待今日始见立説当本之古人文意则当出已见此所谓夺胎换骨之妙论人物题其人若有未纯处不可骂尽虽骂题切须婉顺不可直突便骂起有可出脱处便湏为之回䕶全篇总论论头恰似初状题有是处有不意处当且含洪説不可説太尽不可説太直不可説太泛亦不可太拘题下或本意起或用证起或辨难起或连论头便径説去本意起贵乎转换不要重复用证起贵乎的切不要牵强不可丛杂辨难起贵乎是当不可泛讲连论头下径説去贵乎有议论不可率略论腹接乎题下之间此乃要眼所在过度处在此引上生下入末意处不要勾得做段一节髙一节自然有末意上也欧阳论评论头论头乃一篇纲领破题又论头纲领两三句间要括一篇意承题要开阔欲养下文渐下莫説尽为佳欲抑先扬欲扬先抑最嫌直致无委曲讲题举题只有详略两体前面意説尽则举题当略前面説未尽则举题当详缴结収拾处要紧切前后相照论项题下多有体先看主意如何却生一议论起来或行数句淡文或立意用事起或设疑反难起要之初学发轫设疑为易后用事证佐则不枯论心如汉唐君臣论以帝王君臣作权衡如荀扬论以孔孟作权衡如帝王论用天地譬喻等形容论腹铺叙要丰赡最怕文字直致无委曲欲抑则先扬欲扬则先抑中间反覆惟意所之大概初入须是要寛缓结杀处要得紧而又紧论腰变态极多大凡转一转发尽本题余意或譬喻或经句或借反意相形或立説断题如平洋寸草中突出一小峯则耸人耳目到此处文字要得苍而徤耸而新若有腹无腰竟转尾则文字直了殊觉意味浅促论尾如第八韵赋相似赋末韵多有警语如俳优散场相似前辈所谓打勐顐出却打勐顐入或先褒后贬或先抑后扬或短中求长或衆中拈一或以冷语结或以经句结但末稍文字最嫌软弱更须百丈竿头复进一步林之起尝曰论者卵也或者则曰不过要圆子谓命题似黄立意似清行文似幕造语似殻意要包题文要涵意语要蔵文故黄在清里清在幕里幕在殻里向无尔多包褁则不成卵何有于圆陈国俊曰论似卵夘本圆故论亦要圆圆则有首尾题似黄黄本浊浊则不冷淡清本清故意亦要清清则不混杂幕薄而微见其清故文亦要薄而微见其意而不晦焉殻硬而外䕶其幕故语亦要雄徤而外䕶其文则不至于委靡而衰薾焉林图南论行文法有抑扬有缓急有死生有施报有去来有冷艳有起伏有轻清有厚重扬文如髙文寛仁结人心论云且髙帝初年民无盖蔵天子驷不具将相犹用牛车文帝之时未甚相逺当时备具盖无以供二三千里之旱数百万之兵后元四年迨末年犹语百官率意思边以足民食其民间之窘乏也为如何冝其为无聊而咨嗟愁叹夫何一三章之约一山东之诏虚文空言似于民无补者而秦之父老方且大悦扶杖而聴诏者感泣焉为当时之民者犹以斗米万钱卖爵不给而至此何为所可忧者而乃为是之喜无亦不情乎三章之约山东之诏不可谓之虚文空言盖欲扬髙文之功故先抑而言之此所谓扬文也抑文如陈秉白先王取民之法论云惟先王见髙识逺亦知夫车徒万乗冨有天下山河社稷朝廷宗庙侍御仆从为之奔走服役凡民之奉我者亦足矣彼其一田庐一疆场一市肆一舟车桑麻谷粟𤓰匏果蓏布帛丝枲麄良重厚所入亦甚细而其赢亦甚微又况仰事俯育社闾尝新春秋之祀送往迎来弔死问疾盖亦无几使郊祀社稷宗庙百神之祀可阙賔客庖厨百官廪给匪颁好用之费可去自十二至二十而吾圣人不以及民惟其数者之不能无圣人于是有不得已者又况佽布质布总布罚布㕓布虽歛于㕓人而实归于泉府以贷举民之无货与夫货滞而不售者非特以足国用也先张皇先王甚多冨贵盖扬之也而后抑言民之所入所赢之微细焉此所谓抑文也急文如焉周言天下事论题下云尝观古人之于事不徒曰事而已而必曰职事云者岂非有职于此然后有事于此吾而不职于此亦无所事于此事之利害事之得失吾必不习熟乎此于此而冐言之非浅迫而无谋则迂缓而不切者也是以几败乃事此髙帝之所嫚骂而孝宣深不喜夫士者亦其时冝之不达也是非吾之求避乎事也缓文夫言则同諌则同史官异周而不及数子何也且天下之所谓异之者亦曰不常有之云尔今而犹有道此者非周独擅其论也史臣而异周则亦必可以异数子史臣而不异数子则于周亦不得以独异也今而反之苟非臆説以私予则必有深意于其间吾尝质的而稽考之然后知史臣之所以异周者与周之所可异果非数子比也盖徴于是时位则谏议也元素则三品也季辅则御史也封徳彛则迁仆射禇遂良则记起居彼其乘人之车载人之事其于天下之利害得失固已讲究而习熟矣使不知缓文者于史官异周而不及数子何也下直接云吾尝质的而稽考之无天下之所谓异之者一段则无曲折了惟有此一段然后见我之从容而不迫缓文如折腰急文如蜂腰但实则为躰浮则为文聚则为体散则为文死文如韩信申军法论冐子曰成天下之治者必思所以维持一代之计知其成矣而乐于因循苟且而弛一切维持之计此庸主之所苟安明主则虑其激天下之变而趍于亡矣死文夫天下之为兵者必齐民之中桀㸃而难制者也方天下之溃溃然吾将乘时而起以求济其所欲非桀黠难制之人则不可然而所发既效所成既就挟其尊贵之势以巍乎士民之上则向之从我以驰驱者不能无翘然自喜之心而其桀黠难制者岂不思以冀其所非望哉先辈戒人不得作死文道尽其意言到此而不能再发者谓之死文生文如孔子用于鲁论冐子曰所抱负者大则其所设施者必不小人情不甚相逺吾而大有得于此其所设施亦必满吾意而副吾之抱负则可苟不满吾意而不负吾之抱负吾肯以其所得者而轻用之耶使不知生文者必曰抱负者大所施设者小君子措焉即意直而无曲折不可复起惟长于文者故宛转道曰所抱负者大所设施者必不小夫必不小之下看如何説皆道得縁其引语而意未尽也报施文如范徳广王者取民之法论曰吾尝观先王之世贡而彻之法虽设亦以郊祀宗庙之礼賔客百官之奉不可阙其所谓匪颁好用者使其是数者而不闗圣人之虑所谓法者圣人不设也而民亦自耕焉食焉丰焉给焉仰事而俯育养生而送死陶陶然何有于帝力而圣人亦得以遂其太古之化而天涵地育也惟其于礼不可阙于奉不可后于是而有不得已者殆至于秦不审先王立法之意夫力耕亟战以取天下岂秦人能执干戈而备耒耜哉则凡今日尺地莫匪民力六国既平正宜与之休息以答其向者毕力为上之心奈何头㑹箕歛取民之数二十倍于古自力耕纺绩者曽无葢形自饟之具所谓先王之法殆不如此民亦甚不堪也然当时犹不敢萌异心者正以先王之功徳在人未逺尊君敬上之诚未泯于天下之心是以舒徐容与以俟其后迨夫骊山阿房之役再举闾左之戍发之殆尽役费并起民知无可为者于是有不讳之意折腰体如武帝雄才大略论曰平城白登间七日不食髙帝病之以干戈未宁不能报也以有易无之书䙝嫚之甚吕后忍之以疮痍未苏不能事也所谓亲踞鞍马驰射上林按辔徐行式车劳士殆有讲武之虚名而何尝设施尺寸于他日景帝盖深惩于东宫往来之日干戈之事併与絶口于平定之后焉二君虽曰其资仁柔不能举也盖亦涵养之未至焉呜唿天其或者将有时乎吾闻墻之頺也以雨不頺于浸滛之际而頺于雨止之后火之然也以气不然于吹嘘之始而然于气息之余故曰将欲取之必故予之将欲翕之必故张之鸠汉之愤不萃汉之灵乌能毓武帝之资美盖亦又一文景焉呜唿天意其有在也向之不能报者今干戈宁矣向之不能事者今疮痍苏矣向之不能举者今涵养至矣呜唿时之至者又如此为武帝者又将如之何盖尝论之非武帝之能雄其才大其略天实为之时实佐之使不知折腰躰者才到葢亦涵养之未至焉下必接曰至于武帝干戈宁矣不可不报也疮痍苏矣不可不事也涵养至矣不可不举也蜂腰体如公仪仲舒之才如何论题下云才有二有才学之才有才能之才才能之才根着于内者也才学之才粉饰于外者也外者浮内者实浮者无用者也实者有用者也是故子夏以未学为学子路以何必读书为学夫子以余力为学是非有贬于学而以学为不可也有民人焉社稷焉吾学其为社稷人民之事可也君也父也朋友也吾学其为致身竭力信言之事可也孝弟也谨信也爱衆也亲仁也吾学其为孝弟谨信爱衆亲仁之事可也是虽不学其外而学其内不学其浮而学其实不学其为无用而学其为有用焉使不知蜂腰体者于夫子以余力为学下必须曰夫人之于学学之于才犹播之于获也有是学然后有是才今以不学未学余力为学无乃怠人为学之意而不开之以成才之才耶是不然有民人焉有社稷焉然后言如此多少费力公以一言轻道过来又不𦂳又不慢才使折腰体便坏了若耶于余力为学便接曰有民人焉去是谓抱脚者也是岂不失之𦂳掉头体如吴行可唐虞成周之法论云且天下之大民物之衆生齿之繁私心邪慝险情姦状蛮诈百端慑之以刑威之以法多为之防闲而严为之备具其弊犹不可遏况纵而便之其无乃非所以为天下者岂圣人乐于因循苟且而无政耶抑过于寛仁而不知所谓相济者耶吾闻君民一体不容异观烛理未尽往往知爱已而不知爱民耳目鼻口情好嗜欲就利而避害好安存而恶危亡夫岂相逺今夫无故而㧞一毛则九骸为之竦震爪髪之落似未甚切已者而必为之掩护爱之呜唿父母遗体谁其不靳圣人者亦惟揆夫人情而行其所以立法之意使不得掉头躰者于岂圣人乐于因循苟且而无政耶抑过于寛仁而不知所谓相济者耶下必为抱脚躰接曰圣人岂乐于因循者岂不知以寛济勐者盖亦忧民之心出于内者至不得已而防之如此等接其流趍下故阳若不顾而掉头説君民一体去读者正凝神欲观其収拾又却别颂去使之搜寻一饷然后得其意㫖所向盖容易示其意则彼以为浅近必也深蔵固秘邀勒艰难彼然后不敢以为易得呉行可曰掉头躰似折腰而非折腰似双闗而非双闗折腰则縁上意而生语此不縁上意而别生语于收拾处方牵上意而入文也双闗则平分两脚意要偶语要齐有似破义中以一脚收此虽两脚意不要偶语不要齐不须中生一脚但以下脚收上脚也单头体如韩信申军法论云方秦之溃豪杰相视而起于中州者刘项其尤者也羽以虐髙祖以寛羽以诈髙祖以仁天下云合响应乐从髙祖者非其臣服聴从之以盖一时乐其有寛仁之资方是时不敢以严绳之恐其不乐于严而怨已也不敢以详拘之恐其不安于详而去已也吾欲㓕项氏一天下而有怨已去已之人乌乎齐故凡所以指挥号召者皆待以不苛而奔走踯躅者亦乐于自便迨夫项氏既㓕天下既一不苛者易至于无畏而自便者每至于无耻以桀黠难制之人而加之以无畏无耻之心一旦见布衣草莽之人而居天下不可及之贵必有激于中者矣激于中而形于外则天下之患纷起而难平犹昔也帝不欲于其难平者制之而于未发者制之不于其言语告戒者制之使之不为乱而于严明曲折者制之使不敢乱吁此信军法之所以申也此髙帝维持天下之大计也意在髙祖便举项羽以为头意在于自便便举寛仁以为头所谓一引一结单头躰也双闗体如方能甫光武以柔道理天下论中间曰人情不甚相逺当其定天下则吾用刚何者敌国未降军垒未靖不有干戈何以平当其治天下则吾用刚柔相济何者承祖宗积累之余生齿繁庶天下无事然人民亦不能无奸巧焉故徳教不可不加而刑罚亦不容寝不然则何以济然而使天下之果未定也而吾固用刚也吾又何求焉使天下之果已治也吾则刚柔相济吾又何求焉若夫以为未定则犹定以为已治则未治干戈不可以复施徳教则未暇及而刑罚亦不能以遽行其将如之何吾闻人君出而应天下其説有三一曰定天下二曰理天下三曰治天下而其为天下之説亦有三不用柔则用刚不用刚则刚柔相济今也于其未定犹定已治未治之间君子亦可以觇其时干戈徳教刑罚之不宜用君子又可以用其所必无所谓以柔理天下者乎先开其刚与刚柔作两门闗取柔放其中开其定天下治天下作两门闗取理天下放其中是之谓双闗体三扇体如黄诠颜渊仲弓问仁论云且天下之所谓问皆其未有所得而不知者也不然出于所得之未深以二子为未有所得耶则三月不违夫子盖尝称颜子矣仁而不佞是亦或人问雍也于夫子焉以二子所得为未深耶则为邦南面何等事业而夫子轻以许人也然则二子未有所得固不可谓二子所得之未深尤不可彼其所以问岂亦知其有所得与夫所得之未深将以自衒与然而一领克已之诲在邦在家之诲请事斯语之语盖逡巡退避各以下敏自谓出于至诚而无矫辞饰貌者若以此而致疑于二子母乃犹不可吾尝再三反复而论之而得其説天下固有不知而问者若二子则非不知也固有知之未深而问之者若二子则不可以为知之未深也自衒于人而矜已之所得以矫饰而发问者天下亦不为无此若圣人之学则出于诚实况又二子焉则可待之如是薄耶吾闻仁道之大盖有不胜其重而致其逺者夫子葢未尝轻以许人果如子路宁许以千乘之国而不许以仁艺如冉求宁许以百乘之家而不许以仁言如公西华宁许以束带立朝而不许以仁能如子贡圣门知二之髙弟夫子盖尝语以一贯之学得闻其一而不得其全回与雍也盖亲于圣人之侧自当时之事知仁之为道与夫子之所以许人者如此固虽有所得与夫深于其所得者其敢认以为吾有而且安焉吾而认以为吾有与夫深于所得者未害也万一于他日之所设施尚或愧于圣人则虽有贻悔遗恨将无及焉设以为未有所得又设以为所得未深又设以为自衒是之谓三扇体征鴈不成行体如阮霖马周言天下事论中间曰盖尝稽周之传攷周之言而观其所谓天下之事大率不过昭孝道求贤而审官罢徭役以崇节俭省营为而薄赋敛终之以抑诸王之宠而夺其权重敕史之任而遴其选如此而已矣史之所以异者岂以为当时无能道此焉吾观太宗作层观以望昭陵而魏徴有献陵之讥其与周劝帝以昭孝道一也是岂无能道此者太宗疎君子而昵小人而魏徴有善善而恶恶审罚以明赏之请其与周劝帝以求贤审官一也是岂无能道此者周之言曰罢徭役以崇节俭省营为而张元素亦尝举章华干阳之事以警帝罢役髙季辅亦有愿爱其才惜其力无使单竭之请是岂有异于周之言哉是岂无能道者哉抑诸王之宠而夺其权重刺史之任而遴其选此周之言也及封徳彛谏帝王之诸子亦曰爵命颁而力役崇而且有以天下为私奉之诮得人则家安佚失人则家劳翅是又褚遂良以刺史民之师语帝焉是岂无能道此者哉夫言则同諌则同史之异周而不及数子何也提起六件事若分为六脚即太冗直若分为两脚即太长惟是分作四脚不长不迫使不知此文格者不道四个其与周劝帝某事一也便道四个是岂有异于周之言哉惟公髙人故分作两脚道段段变文不同鹤膝体如陈惇修孔子用于鲁论云为圣人者其将陨沦其所抱负而甘与草木俱萎乎其将坐视春秋之末民病而不一援手乎圣人于此亦必有所不得已而不暇计非屑就者吾观佛肸之召不可往明矣而圣人必欲往焉弗扰之召不可往又明矣而圣人又欲往焉甚而至于九夷之居南子之见使鲁果不足以用圣人者然而有民人焉有社稷焉况亦周公伯禽之后圣人之化未衰一变至道吾圣人尝许易于齐矣是以未能尽以设施尧舜禹汤文武之事然而岂不犹愈于佛肹等乎呜唿此圣人用鲁意也故尝以为圣人盖忧世之心切悼道之不行鲁何足以用圣人也昔者尝怪孟子去齐宿昼之事夫以道事君可则就不可则去孟子既以齐为不可矣去之是也然迟迟吾行三宿出昼若犹有所就者大节果如此其何以免景丑氏之疑而后世之议纷纷焉且孟子何为而然耶盖尝三复而得其解去齐者孟子之本心宿昼者孟子之有所忧也夫出彊载质三月无君则皇皇然亦君子仁人之用心而急于为天下者每如此非曰所有怀于爵禄也齐宣虽不足与有为然而犹能信用孟子似亦无过于此今而既以为不可就而去之矣去而之他果有能我用吾固何求焉然而吾道之大每每不为时君所知今而去齐矣乌能必他国能如齐以用我也此孟子所以难于去齐之意而非有所就也学者苟能知孟子难于去齐之意则知夫子甘于用鲁也自入孟子处乃鹤膝体所谓鹤膝者犹接花木者必用鹤膝枝乃易成也论本是孔子乃用孟子插入来故如接花木而用鹤膝枝也论学绳尺卷一钦定四库全书论学绳尺巻一宋魏天应编选林子长笺解立説贯题格此篇与三王法度礼乐论同意汤武仁义礼乐如何王胄出处立説批云论曰为治之道至圣人而极夫世之人主亦固有以道为治者而力行不息道久化成之功或有亏焉则又安能底乎极致之地哉惟夫圣人之心与天同运仁义之治本之以躬行持之以悠久及其成也功用之盛弥满充足于天地间使一世民物安行乎仁义之中而与圣人相㤀于道化之内故极顺所积而礼生焉极和所格而乐成焉呜唿此先王之泽所以至于千万世而不泯者其诸汤武之仁义礼乐乎彼贾生在汉乃欲以是而望孝文焉君子固知不能以易其未遑之念也汤武仁义礼乐如何请终言之夫礼云而不以玉帛乐云而不以钟鼓此孔子之言也礼所以节文乎仁义乐所以乐乎仁义此孟子之言也由夫子之论礼乐而质之孟子之论仁义则知圣君之所谓仁义礼乐者矣葢为治之道端本于仁义而成就于礼乐初不可以差殊观也移民移粟可以言仁也而人皆小其仁不鼓不禽可以义言也而人皆卑其义何者行于此而彼则逆用于暂而久则乖发之于事业而有戾于至顺推之于民物而有咈于至和此姑息之仁矫激之义又何望其跻一世于礼乐哉是故必日新其徳而后礼乐可以兴必夙夜其勤而后礼乐可以兴必渐摩涵养之有素而后礼乐可以兴否则礼乐不兴而仁义亦几乎息矣汤武之治非徒曰克寛克仁也非徒曰惇信明义也又非徒曰仁义之师拯民涂炭也誓师之辞下车之访一念所积夫岂以天下为利哉二君之心葢大乎天地不足为容皦乎日月不足为明巍乎泰华不足为髙浑乎江河不足为流转知之者天也同之者道也化之者人也渐而泽之天下后世也不以仁义礼乐归之汤武而将孰归哉汤武之置天下也亦曰因人心固有之仁而示之以仁因人心固有之义而示之以义即仁义以节天下而使之各得其顺则礼之所由兴即仁义以和天下而使之各得其乐则乐之所由成礼乐云者固非外仁义而求其所谓制作之具也由今观之兆民之彰信万邦之表正极而至于后昆之垂裕无非汤之仁义则亦无非汤之礼乐而殷辂之乘大濩之奏不与焉天下之昭明后人之启佑极而至于世积之忠厚无非武之仁义则亦无非武之礼乐而周冕之服大武之作不与焉汤武之道化见于仁义而仁义之妙用着于礼乐使天下之民皆尊其尊皆亲其亲而辞逊于天髙地下之中则人纪之修焕然有伦彛伦之叙截然不紊非所谓无体之礼耶使天下之物同声相应同气相求而舞蹈于虫鸣螽跃之地则徳泽之洽充然大顺颂声之作流于无穷非所谓无声之乐耶是二圣人者果何修而得此于天下哉汲汲之诚有加无已故其治之极致有不可得而形容者矣世之人主求于旦暮之功索诸形器之末又乌覩乎汤武之所谓仁义礼乐乎汉至孝文休养生息亦六七十载矣以寛厚之资而介念于化民之道其躬行也其为凖也仁义之道视古庶几焉至于礼乐之事则谦逊未遑吁礼乐岂仁义外物哉帝特未有志汤武之仁义也果有志于汤武之仁义则不待制礼而礼之实已着不待作乐而乐之实以形贾谊之言葢非徒以汉望帝而必以商与周望帝也虽然不特谊之言也王通氏论七制之统天下葢有取于汉之仁义然终之以礼乐则犹为帝憾焉葢惜其已彷彿于仁义之万一而未能极其道之成三代而上礼乐达乎天下三代而下礼乐徒为虗文此汤武之志所以不复见于汉也君子观贾谊王通之言仁义则知文帝之所以得为文帝观贾谊王通之言礼乐则知文帝之所以止为文帝谨论立説贯题格此篇与汤武仁义礼乐论同意三王法度礼乐如何常挺出处立説批云论曰法至圣人而止圣人之治至于尽君师之道而止葢君道立则天下无余法师道立则天下无余理君道不与师道而相维虽有良法美意其何以行之哉三代之兴更数圣人而植立千余年之天下殚智毕力以为经世之规模是岂徒法云乎哉道莫大于君师圣人迭出而任之导迪人心措之极和极顺之内彼其心志浃洽于道教之久一旦有所设施则其耳目狎熟以为吾圣人之立法议制皆遗我于便且安之地也有顺从而无强揠有和怿而无睽疑兹其一法一度之立可以更万世而不变是非不能变三王之法度而三王礼乐之教有以维法度于不容变也法度立于君道礼乐出于师道君师之道并行此三王之法度礼乐所以为尽善也欤三王法度礼乐请申荀卿之论吾尝求其所谓法度矣关睢麟趾之诗则有其意小雅鱼丽之诗则不多辞葢致太平一书则圣人之心术智虑无遗焉吾固知法度者君道之所由立也至于礼乐者果钟鼓云乎哉果玉帛云乎哉求之六经格言礼一顺也乐一和也和顺之外无礼乐礼乐者诚师道之所自出也然则礼乐与法度二欤曰礼乐固与法度二而法度自礼乐出则一也何者圣人以一身而任君师之责君道师道㑹于圣人之一身法度礼乐安得岐而二之大扺礼乐者人心和顺之本也本此和顺则法度可以行失此和顺则法度虽欲行而不可先王立法议制将于人心而强矫之耶将于人心而和顺之耶此君道所以待师道而并行也故自吾师道之立也以是礼而导人心于至顺以是乐而导人心于至和人心安于和顺之天知有礼乐则知有法度然则师道立而君道亦至矣吁此言治者止于三王而三王之治亦至于尽君师之道而止也思昔三王之兴上继三皇五帝鸿荒之治下开百千万世文明之运以开辟天地之规模而极世变江河之思虑中间千有余年所以维持人道之大经接续人文之脉络葢于数圣人有望焉圣人亦曰君国子民之道不容一日不尽心父师不及之功尤不可一日而无教是故礼人心之礼也乐人心之乐也圣人因之而教礼乐焉叙为彞伦修为人纪置之充然大顺之域夏簋之用殷辂之乘周冕之服不与焉洽为徳泽流为雅颂纳于蔼然至和之中大夏之兴大濩之作大武之奏不与焉当时之所谓礼乐惟见其四极和宁而已惟见其万民咸恱而已惟见其江汉无犯而已斯民难与虑始者今可与之乐成相与立法葢不独已日而乃孚是何也教之以师道也既至则与之相从于君道也固冝一旦创为法度斯民不惊且疑安其教则安其政矣故井田什一之法行天下知其遗我冨实矣肉刑三千之制立天下知其导我向善矣创为校庠序之规知其教我也设为封建之制知其字我也人心未易晓明立一法而犹不听三代圣人一法度之立而斯民共之如律度量衡之不可易吁人心一和顺之机葢于是乎见惟其因彼礼乐之和顺而立我法度于无穷故法度立于一时而一时便且安法度传于子孙而子孙便且安法度行于千万世而千万世可以长守而无变夏尝乱其纪纲而纪纲终不可得而乱商尝覆其典刑而典刑终不可得而覆周尝缺其法度而法度终不能不复是法度未尝不可变也抑人心礼乐之泽不可冺也荀卿子谓言味者予易牙言音者予师旷言治者予三王吁法度礼乐三王岂有他技巧哉葢以尽君师之道而已虽然三王之法度礼乐非一人之为也抑非一日之积也葢自皇治既降帝文始开尧舜氏作其为风俗计也已悉衣裳宫室之制得于十三卦之先命夷命䕫之教载之二典而可覆然则法度礼乐兴于唐虞盛于三王而大备于成周之世其闿创始有由也故不观荀卿定法度制礼乐之言无以知三王备王道之成不观扬子云法度彰礼乐着之论无以知唐虞开帝功之始吁帝王不作君师之责吾谁归谨论前篇谓人心有仁义则有礼乐此篇谓人心知礼乐则知法度是用其主意倣其步骤不可不㕘看贯二为一格此篇与帝王要经大畧论同格圣人备道全美林执善出处立説批云论曰天下之至贵者皆具于人之一身特患夫人不能尽其极耳人惟反之于身不自知其可贵而可乐也徒见夫圣人之所存者与人异凡天下之所愿而不可得者皆集而有之于其身以为圣人必有大过人者孰知天下之美岂有外于道而道岂外于人哉人而有斯道也则未有无斯美也然其道有一之未尽则其美必有一之不周故其所得于道者有小有大而其美之在身者亦有偏而有全圣人尽人道之极者也其道本人之所常行而其美皆人之所当有夫惟天下常行之理至于圣人而后无遗憾故自其心而充之于身则为一身之美自其身而达之于天下国家则为天下国家之美当时尊之万世仰之而圣人之心歉然不足且不敢以为备且全也圣人何以异于人哉圣人备道全美请因荀卿子之言而申之夫天下之谓美者皆人之所同贵而同欲也人之情好善而恶恶好荣而恶辱所好皆至美之事而所恶皆不美之名使顺其所好而行之以之处已则顺而祥以之治人则爱而公以之养心则和而平顾岂非可乐之事哉是皆人之所得有者也然人皆知好之而不能有之者何哉道原于天而授于人人有是道而不能为已有也则人虽有是美亦不得而有之也人不能有是道而道岂外于人乎即其日用饮食日由于斯道之中苟不至自絶于道则莫不皆有一二可见之美特庸人不自知耳惟贤者则知是道之所在而求以备之者也故其美之在身者亦各随其所得之小大其浅者为闻望之美其盛者为事业之美即其成也为充实之美然知之而未至体之而未具则美之全者或缺焉此备道全美所以独归于圣人也欤今夫圣人之道何道也即其父子而有亲焉即其君臣而有义焉即其夫妇兄弟而有序别焉此皆天下之通道也天下有是道之常而圣人尽是道之极衆人之所不得有者圣人皆萃而有之矣观其君臣则仁敬之至也观其父子则慈孝之极也观其内外长㓜之序则或友或恭或顺或睦也天下之美孰有大于此者故充之于身则语黙出处动容周旋不思而得不勉而中一身之美也形之于家则闺门有章宫庭有度不言而化不肃而成一家之美也达之于国则朝廷正而百官治一国之美也举而措之天下则黎民雍而万邦和天下之美也在上则美其政在下则美其俗道行则美见于治不行则美垂于书其致治也郊焉而假庙焉而飨诸福之物可致之祥莫不毕至而王道备矣其垂训也灿如日星信如四时理义之㑹事物之情莫不咸在而天道备矣天下之所愿而不可得者惟圣人能全之岂有他哉亦尽人道之极而已人之一身天下之至贵者无不具也圣人不患不能全其美而患不能备其道盖以人道之大有一不备则犹四体之不具而美之全与否则圣人不知也由天下后世观之则圣人之美孰有加焉者哉致其咏叹则曰美哉韶濩大武之徳也极其形容则曰宗庙之美百官之冨也此荀卿子备道全美之言所由发也由圣人观之则其所全之美歉然若有不足而道之大备犹曰未备焉是故舜竭力于孝而天下不足以解其志文王视民如伤而天下不足以易其忧夫子辙环天下卒老于行而不遑于退处也夫是道之美至圣人而尽犹有忧焉何哉此人道之所以为无穷而天地之大犹有憾也谨论贯二为一格此篇与圣人备道全美论同格帝王要经大略彭方迥出处立説考官批云论曰圣人之自治有常道故所持者约而其用博焉夫中国之所以异于外裔者以经常不易之道存焉耳而圣人所以自治其中国者初岂以逺人之变而易吾之常也哉如其舍我之常徇彼之变扰扰然求其治于彼以为制敌之略而所以自治者不以定力持之则要经不立在我固已失其制之之本矣而安能使彼之帖然受制于我盍观诸帝王乎中国者帝王所自立也彼其以一身为中外之主而异俗怀服无有异向是孰使之然哉或者求其故而不得则以为谋畧之大致然而不知其操约以御博笃近而举逺帝王之意亦惟曰凡为天下国家有常经乃中国所以为中国之道吾当持之而不易耳至于常道修明四裔自服此其理之必然而吾何与知之哉是意也唐之裴垍惜语焉而弗详耳帝王要经大畧如何请循其本夫自山河两戒奠布埏垓九夷八蛮纷纷籍籍龙战野而豕负涂久矣其为方内患矣帝王者作则地弥天区界轶海内四夷来王三苗丕叙维其喙矣而毋或越厥志吁果何自而得此哉意其厉志讲武驷伐盛威于中国则莫我敢曷然而振旅还率又焉用兵矧夫习威暴之事乐战鬬之危者又非徒抗兵相加之所可折曽谓帝王为之乎毋亦其谋畧过絶于人有以制之耳吁又不然矣建元天子号为雄才大畧计其囊括包举之智当不在帝王下然轮台之诏终憷然动心焉是岂其长驾逺驭才畧未宏抑未识所谓要经者而自治焉尔要哉帝王之经乎为天下国家有九经所以行之者一一者其要也而柔逺特经中一事耳自其行乎修身之经惟知非礼勿动而已至于谨徳而四夷賔人见其畧之大而吾不知也自其行乎尊贤之经惟知贱货贵徳而已至于难任人而蛮夷服人见其畧之大而吾不知也明徳睦族亲亲之经也而蛮貊之莫不尊亲非所计求贤用吉敬臣之经也而海内之莫不来臣非所期执其经于体羣臣子庻民之时则䟽附奔走羣才辑也怀保恵鲜民生遂也而昆夷之駾自駾矣循其经于来百工怀诸侯之时则斯干考室羣力齐也钖韩褒申衆志劝也而淮夷之来自来耳吁此帝王事也帝王不作而后之制敌者吾惑焉深谋以倾之其名曰计畧耀武以威之其名曰兵畧穷兵逺讨以薙狝之其名曰逺畧彼固自以为吾制敌之畧举天下莫能抗也不知中国之异于外裔者以其经常不易之道尔而顾乃漫不省焉则夫能空幕南之王庭而不能不减海内之戸口若汉武者前后相踵也况唐徳宗乎裴垍举帝王之亊告之而归诸要经大畧似矣岂知大畧非出于要经之外而经之要者又非守御云尔也夫中国之失其所以为中国也久矣非宫府一体则不能定中原非朝廷肃清则不能定山东垍所事何如主也所以平西戎者特在边境间乎君子之论有本有末去古愈逺敌患益深则御外亦要经靖边亦大畧垍之言未失也要其本本元元之论则帝王之要经大畧识者必有以辨之矣虽然内夏外夷听其自附盛徳事也帝王所本葢深逺矣降及后世亦谨守疆埸事急则战而已四裔可服而未易遽服也文徳如舜则苗格舞干用以解平城之围则君子以为踈矣故曰垍之言亦未为失也特未识帝王之经与畧者耳虽然尚以俟后之师式帝王者谨论前篇谓备道之中自有全美此篇谓要经之中自有大畧是贯二为一格可以类推推原本文格此篇与孝武号令文章论同意汉训辞深厚如何戴庆炣出处立説批云论曰英主以崇儒重道为心则发而为言者始不流于薄矣夫太上忘言其次有言则言固非得已也不得已而言焉而又无补于风化之大则言之薄亦甚矣惟当儒学湮晦之余深思吾道一脉不絶如线慨然出而崇奖作新之此其意至美也一旦发之诏令诞告天下识者诵其言味其㫖真见温醇正大之气蔼然可掬则其待天下者固不薄而所以为言者亦未可以薄而窥之也汉武元朔一诏葢非寻常诏令比也训辞所发无非崇化厉贤之真意此意近古孰不耸动于观感之下公孙𢎞等诸臣嘉称而乐道之其曰深厚也固宜史臣笔之儒林序传吁有㫖哉汉训辞深厚如何请申之读髙帝省赋之诏其意固仁恕矣而谓之深厚则未也读文帝重农之诏其意固恳恻矣而谓之深厚则未也读景帝谳狱之诏其意固寛恤矣而谓之深厚则未也夫人主敷心腹肾肠而布之言语号令乃隠然有深厚之意此岂规规然求为是文辞哉崇儒重道之心夫固有以发之也不然则深厚之褒何独归之元朔一诏哉况自秦人私制使羣臣庻民畏之如虎狼而无雍容乐易之意经生学士坑灭殆尽固无望其招延而涵育之也汉兴虽诏令数下亦自有耸动羣听者然马上之习甫除黄老之説已入冝王言之深厚不能不属之上嘉下乐之武帝也武固非真知道者其亦念吾儒之道自春秋战国以来湫底壅遏亦不应若是之久也学之未劝俗之未醇愽士弟子贠之未置往来于怀如有求而弗获者想其胸中所存畧不敢有一毫鄙夷厌薄之意开导之训迪之直欲续儒道之一脉此其辞岂不深且厚哉今取其训辞而读之如愍礼乐之废坏其视古者教民中和同一指趋也如明居室之大伦其视古者婚姻以时同一风教也如欲延天下士以登于朝其视古者旁招俊乂同一规模也此诏之颁岂惟春秋战国之所无而亦髙帝文景之所未暇及者也𢎞也实㕘衆议条列来上且以训辞深厚称之夫帝之号令焕然可述若诏问公卿诏谕巴蜀诏举贤良皆诏也奚独是诏号为深厚哉其意葢谓崇化厉贤髣髴三代圣人之遗意矧数百年絶响之余慷慨发愤欲一旦而振起之殆未可以寻常诏令比也自时厥后公卿大夫彬彬多文学之士史臣笔之儒林序传其亦知源流所自来矣虽然武帝表章六经罢黜百家固未为不识吾道之味者奈内多欲而外施仁义则训辞亦未纯于深厚也元封诏茂才异等至以泛驾之马喻之㫖意一差趋者澜倒于是上书自鬻待诏金门往往皆弛之士而儒道为之蠧蚀矣愚故为之説曰元朔一诏帝尊经之心发之也元封一诏帝多欲之心累之也以元朔之诏为帝喜又以元封之诏为帝惜谨论推原本文格此篇与汉训辞深厚论同意孝武号令文章如何缪烈出处立説考官批云论曰治道未有无其本也本立则其见诸显设者皆自然而然初非容其心也六经者治道之本盛帝明王之极致举不外是其措辞立论虽非后来所可企望然洪模懿范昭布森列挹其余润则典则程度自有可观者焉世之有志于治道者孰不欲举一世之治使焕然皆有华藻之可述然求之号令鲜可人意求之文章徒饰虚言或者见其不如古而归咎于号令文章之不修不知此岂用力于号令文章者所能得哉有经术以为之本沉浸醲郁之余由是而充则自有不容掩者矣汉武帝承礼文多阙之后迄能使号令文章焕然可述盛哉班孟坚述其所以盛而先之表章六经之一言吁其知武帝治道之所自出也欤孝武号令文章如何请申之发号施令罔有不臧涣汗大号令出惟行非六经之所以为号令者乎观乎人文化成天下追琢其章金玉其相非六经之所以为文章者乎号令之明文章之粹未有过此者岂不足以垂百王之轨范万世之龟鑑欤然自三代而降乘时施为有志于治道者岂不欲以古之号令者为号令以古之文章者为文章卒之卑陋蹇狭瑟缩骫骳行之一时已不足以动天下之观听尚何望其传之后嗣诏之来世也哉葢自文侯之命称述于东周者辞体卑弱已无复君陈康诰之旧而号令不如古自枝叶未有害本实先拨天下荡荡无纲纪文章而文章不如古自是而下源流益逺秦人不师古始焚灭六经亦既自㧞其本自塞其源矣徙木之令封禅之文徒足以驱一世于聋瞶其于号令文章何足多论汉兴髙皇帝起自马上不事诗书一时所谓号令文章者不过羽檄召兵大风起舞而已时方草创君子无望焉至于文景渐有可称后元诏令温然粹然寖有古意君子以为广游学之路刺六经作王制实为之先也若夫礼乐未遑制度多阙亦以时之未暇耳武帝光绍鸿业以言其时则汉兴六七十载烟火万里也以言其资则雄才大略髙迈前古也汉家一代之治发挥而润色之岂非此其时乎自今观之兴廉有诏求言有诏举茂才有诏号令班班闻者至今可使耸动得鼎有歌天马有歌乐章有歌文章炳炳见者至今犹足晃耀夫烂然雅奏玉振金声斐然前陈日光玉洁人知其为帝之号令文章尔岂知罢黜百家表章六经帝之自本自根葢有在也班孟坚述其灿然之盛足以诒谋后嗣而叙事之首表章罢黜实为之先䆒其㫖意岂直以修郊祀改正朔恊音律以此为盛而已哉意者黄老之言尽屏时好儒术登崇相与辨难故能使文章尔雅训辞温润膏之沃者光茂源之深者流长信有自来矣不然异时内外相应无非义理温润之文傥非所积之宏所培之厚岂能强至是哉太史公之作史记也盛称建元元狩以来文辞灿然不述于表不述于纪而自序于儒林传之首迁其知所本始矣意者班固之言其犹有所祖述欤厥后王通续书之着既叹五帝之典三王之诰不可复见而于汉之制志诏策深所致意且曰帝王逺矣舎汉其将安之然则班固所谓后嗣得遵洪业岂不信然虽然续书无传君子尝深为文中子惜如使汉之号令文章果能无愧于典诰之旧则续书制志至今存可也毋亦可以为汉之盛而未足为五帝三王之盛欤仲舒之言曰强勉学问知益明武帝有可为之时有能为之资又有大有为之志表章罢黜以来意向亦畧定矣惜夫多欲未克不能勉其所未至于是号令文章非不灿然可述而可见者仅止此如使以仲舒所谓强勉者加之意则诗书所称何以加焉谨论前篇本上文崇化厉贤所以训辞深厚此篇亦本上文表章六经所以号令文章可述格同意同可以合看立説尊题格此篇与天下国家之本在身论同意圣人拟天地参诸身陈松龙出处立説批云论曰道一而已惟不囿于形者能得之夫其不免囿于形也则天地为大一身为小必将拟之于彼参之于此果何从而强同也哉有圣人者出知吾身之道即天地之道故以道观天地则天地亦形尔天地非道则亦不能以自立故惟以此而拟则精思熟虑收视反聴而黙参诸一身之问必使无一时不以天地为准则无一事不与天地相似由是而观则一身虽㣲可与天地并圣人所以厚待吾身而为天地万世纲常之主者此其事非可以易言也扬子谓圣人拟天地参诸身愚请以是而申其説夫自太极一判而为天地则凡以藐焉之身混然中处者此徒以常人论也苟知天地之塞吾其体天地之帅吾其性则不徒求天地于天地且自反吾身之天地鸢飞鱼跃在在呈露参前倚衡如将见之斯固圣人之事也然圣人不世出于天下而天下之人往往见天体在上日月星辰万象毕丽地体在下山川草木衆彚毕陈吾以一身置乎其中冝其与动植㣲物等形色为累稽验不熟而圣人之统愈不传然则见天地而不见道其流弊至此此岂圣人果不世出哉苟有拟天地而参诸身者焉则是亦圣人而已矣且圣人本无以异于人者惟其日夜之所拟必思毫髪无愧于天地尝拟诸天地曰干称父坤称母父母之爱宏矣反而参诸吾身果能视生民如保赤子否也尝拟诸天地曰天职司覆地职司载覆载之功溥矣反而参之吾身果能纳八纮于度内否也拟其髙明拟其愽厚拟其悠久无疆无所不用其拟又参之以平旦之气参之以喜怒哀乐未发之时凡起居食息语黙动静之顷皆可得而参也以其所参而终不差其所拟有审订无揣摩有稽验无彊揠隠然道体宻行乎中而㑹广大于精㣲推精㣲于广大吾不知天地之为圣人乎圣人之为天地乎葢圣人此身天地所赋也率性㑹道而形不足以囿之仰观俯察用功弥愽斯亦天地之望生人之幸世道之福也虽然自三圣执中之学不传商周质文之统不续而吾夫子潜心之夣葢不复栩栩于西周时矣或者自是归诸世数之不传将以天地生圣人为期而不复以拟天地为事何其见道未审也子云论数之定未定至举天地而参诸圣人之身夫莫小于一身而天地犹在所可拟吁此亦践形之学也谨论立説尊题格此篇与圣人拟天地参诸身论同意天下国家之本在身莫应龙出处立説批云论曰人主知自立其大则能用大矣天下国家至大也人主一身则尤大也世之人主凡其轻用天下国家者岂忍为是哉失在于视天下国家甚大视吾身甚𦕈谓大者之难用而𦕈然者要非其所系也呜唿人主一身中两间而立所宗主者何事而顾以小者自狭乎天下国家一吾身也吾身一天下国家也自其在天下者推而在国家又自其天下国家者移而在吾身非吾之一身大于天下国家乎天下国家为势之大人主一身为道之大道大者身亦大自见其身之大则理一身以用天下国家特举而措之尔天下国家之本在身吾孟子葢望人主先立其大者欤请衍其説自有天下国家者习闻孟氏绪论以为人主一身天下国家之本道之在身又人主之本详説反约其䆒不越如是而已嗟夫此见形知影之论岂足与言用大之道哉自家而国则国大于家自国而天下则天下又大于国儒者之论顾曰人主一身大于天下国家果若何以知其大也葢以人主一身天地赖之而立极生民赖之而立命前圣赖之而继絶学万世赖之而开太平以此观之天下国家大乎人主大乎葢亦曰人主大耳其所谓大葢以道而不以势也我立其大以用其大风动教化始于衽席一国之本系于一人敛时五福敷钖厥庻民悉㑹归于无偏无党之皇极不曰天下国家之本在身而奚在不曰人主一身大于天下国家而孰大哉信矣人主不可不先立乎其大也澄神反视于深宫独行之时端本澄源于尸居龙见之际真见夫天地之塞吾其体也天地之帅吾其性也民吾同胞物吾与也其家不可教而能教人者无之所以示教者谁欤一家仁一国兴仁所以作兴者谁欤笃恭而天下平所以尽是恭者又谁欤此非预天下国家也身也在吾身者非小也大也我之一身虽㣲而天下国家之本积于吾身则甚大必正心必诚意则大者立必执中必明徳则大者立必亲君子逺小人则大者立必昼有为宵有得息有养瞬有存则大者立一日二日可乐也而曰有万几焉匹夫匹妇至㣲也而曰或能胜予焉天下之治泰山四维而曰有积薪厝火之势焉以身立天下国家之极而不以天下国家局吾身于小噫嘻兹其所以为大本欤兹其为用大之地欤自此而亲九族和万邦尧其盛也自此而斋慄事亲垂拱视阜舜其治也自此而勤邦俭家声律身度百姓咸以仁遂禹其徳也自此而致刑于之化极纯被之美文王之所以为文也天下大本培养于宫庭华实于海宇岂惟此哉推之于四海而准推之于老者安少者懐推之于舟车所至霜露所坠凡有血气莫不尊亲吾身大于天下国家的然可信矣后世外施仁义者不足以识是大溺心多爱者不足以识是大执簿书期㑹为政者併与其本仆之矣我思古人实获我心其出而君天下者不惟以一身立天下国家之本而尽君道又能以一身立天下国家之教而尽师道维天之命于穆不己教之源也亲亲仁民仁民爱物教之推也干道变化各正性命首出庻物万国咸寕教之溥博渊泉也汉唐人主局其见于一身之小荒其见于天下国家之大本原既舛如君道何如师道何然则必以天地万物为一体以天下为一家以中国为一人者始足以及此必尽巳之性以尽人之性尽人之性以尽物之性始足以及此必所过者化所存者神上下与天地同流者始足以及此谨论前篇谓天地虽大吾身尤大此篇谓天下国家虽大而吾身尤大皆归重于身上立意指切要字格太宗锐情经术杨茂子出处立説批云论曰英主一念之烈初不出乎正道之外也夫道亦多术矣英主之心不用之他道而惟用之正道非择术之精用心之刚者不能也其或情其性而不能性其情者乃于吾道之外锐然以求其所谓术则情非正情术非正术矣此英明之主所以不敢锐情于彼而惟锐情于此也唐太宗之为君其殆英明不世出者乎方其当干戈甫定之余他务未遑而真情所发惟锐然于圣经之所谓术而经术之外一毫不敢容心焉其择术精而用心刚者如此君子方喜其情之得正而他有所未暇议也唐史传儒学而曰太宗锐情经术其知太宗之情者欤且术之说昉于谁乎求之孟氏之书闻有所谓仁术矣是乃圣经之术而非后世之所谓术也求之记礼之书闻有所谓儒术矣是乃圣经之术而非后世之所谓术也非仁之术非儒之术而外求其所谓术焉术其所术而非吾圣经之所谓术矣是岂人主所当锐然留情者哉自夫人主外经术而锐情于兵也而后孙吴之术进矣自夫人主外经术而锐情于财也而后管商之术售矣自夫人主外经术而锐情于异端也而后老庄之术行矣莫非术也而非吾所谓术择之不精则必将果决于求他道而不果决于求正道矣然则人主一念之发可不审欤且髙帝非不锐情也而安得勐士之思实终其身而谓诗书安事则是其情非锐于经术也武帝非不锐情也而尊显贾人之流淫剥其民而谓尚书为朴学则是其情非锐于经术也情如光武亦非不锐也而好溺圗䜟之意胜讲论经理之意衰则其情尤非锐于经术也以汉世三君之英明而择术不精用心不刚犹如此孰谓有唐之君而锐情经术有如太宗者乎风洒露沐之余似可少已也而帝则汲汲于崇儒焉日昃夜艾之时似可少安也而帝则拳拳于讲学焉𢎞文建馆之不敢缓其情之锐何如也名儒招集之不敢后其情之锐何如也乙夜观书之不敢废其情之锐又何如也不始勤而终怠不进锐而退速虽封伦劝之以法术而帝锐然经术之情不变而为法术虽万纪试之以利术而帝锐然经术之情不变而为利术虽英衞以兵术奏功动之而帝锐然经术之情不为之动一心之㣲攻之者衆而帝心匪石不可转也谓之锐情经术信乎其为情之正术之正矣人见其限官任才周官六典之遗法也府兵寓农井田兵制之旧规也思封建之未复易之建国亲侯也立经常以定赋禹之成赋中邦也广学置贠非得于菁莪之乐育才乎求士如渇非得于嘉鱼之乐与贤乎凡唐治之卓冠于百代之上者孰不谓帝之经画动合经意如此焉知其皆自锐情经术中来哉而苛于责备者且曰择术非难用经术之正为难尊经非难行圣经之说为难多爱之牵岂动合七情之正者乎浮屠之立岂确守左道之戒者乎闺门之多惭徳圭复修身齐家之训者似不如此十渐之不克终服膺鲜克有终之戒者似不如此嗟夫人主不知尊经天下之治不出于经久矣有君如太宗锐情经术如太宗而君子方喜其择术精用心刚之不多见而其已善者千百未善者一二固未暇以是少之也责人斯无难学者其无以春秋之法责备于太宗云谨论指切要字格孝宣厉精为治林希逸出处立説考官批云论曰以一人而作新天下亦运诸此心而已神乎心之用也举天下之大斡旋阖辟有非智巧之所能而精神之地一日用其力焉则治之功用随之此其故何也葢吾心之蕴者为精而其发者为治求治于天下不于其治而于其心则沉潜于未发之先激扬于既发之后风采所至怠必奋弛必张事物条理而政治精明特吾心一运量之顷尔地节元康之政汉治更始之日也帝之精神晦藏亦甚矣一旦权纲反正而与斯世更新焉不致力于其他而汲汲于此心之用一念奋而百废兴帝之所操何其约也方其韬晦则精藴于心及其奋发则精见于治中兴之盛其可以心外求之乎孝宣厉精为治请以是明班固之意尝谓治道之精神在于人主而人主之精神在于一心含洪停蓄心之体也光明发越心之用也其虚灵之妙主宰之神存诸方寸者虽㣲而万化之枢纽百为之纲纪系焉帝之所以帝王之所以王无非吾心之精者为之也今夫日月星辰之运行隂阳寒暑之代谢人莫不以为天之功而㝠㝠之中干实主之大易之賛干既曰刚徤中正纯粹矣而管摄之妙独归于精之一辞精也者其干道变化之根乎吁干天也君也天以干运而精之用见于四时君以心运而精之用见于政治二者葢同一机括也宣帝之为君固未足以语此而更始一意独得于此心之用愚于是有取焉尔地节以前帝之于治何如也弊根之蟠固蠧冗之浸淫志气梏于滞固之深神采铄于退逊之久民生疾苦帝非不知也而未及问焉吏治得失帝非不闻也而未暇察焉帝于斯时韬聦明以自晦则此心之精者未露也藏智勇以若怯则此心之精者未奋也一旦隂翳剥而阳和舒洊雷震而羣蛰起一时之政粲然精芒如太阿之出匣人孰不曰枢机周宻治之键也品式备具治之目也劳来之褒所以明劝赏之权副封之撤所以防壅蔽之渐初政施行班班可纪致治之美殆以是基之然尝观诸帝之心矣遣使循问之诏则曰朕所甚闵直言箴过之诏则曰朕所甚惧想其闵心一萌而痒痾疾痛真切吾身惧心一动而天地鬼神森布左右其曰念虑之不忘其曰朕意之未称无非此心之精所着见者故听断惟精见于斋居之决而内治以兴饬躬斋精诏及勤事之吏而吏治以振二十余年田里絶愁叹之声上下无苟且之意文学法理咸精其能中兴之治号为厉精至今在人耳目是岂出于帝心之外乎帝果何以得此哉人之一心动则汨静则精当其韬晦之时盖有静定之益阅厯之乆则其见精容忍之积则其虑精帝之所得愚知其出于是矣虽然心也者合理与气而后有是名也理足以御气则其用也纯气得以胜理则其用也驳唐虞三代之治粹而不杂精而无间纯乎心之理也秦汉而下英君谊辟时获有为于斯世而大抵皆以气主之以帝之精锐一时之振厉固有余用而不能充此心之理以进于传心精一之地使汉之为汉仅止于斯是可慨叹也已岂惟帝哉贞观之思治曰厉精也开元之政事亦曰厉精也于其气而不于其理视帝葢一辙焉帝与太宗犹能勉强支持帅是气以终身故不尽见其败缺𤣥宗之晚节亦馁甚矣后之厉精为治其监于兹谨论前篇指锐情二字为切要此篇指厉精二字为切要是用功之重处可以并看指题要字格此题归重在本字上帝王治安之本吕中出处立説批云论曰天下之事不两得知所先后者得之公私之计事之不两得也为公计耶必不利于私为私计耶必不便于公其势然也而古人所以使公私两得其利者是必有道矣葢天之生物一本而己古人惟见其一本故平时培养封植先为吾民计而国计之盈亏毎毎后之诚以国之所以为国者民而己有民而后有国民既安矣国无有不治者后世非不欲安且治也不知一本之理故为民一心也为国又一心也心无两用则天下安有两得之事乎班固志汉食货而有感于帝王之事岂非帝王一本而汉世二本故尔帝王治安之本请论之国非难治也民方不足而欲一于为国计则难也民非难安也国方不足而欲一于为民计则难也然天下有两难之势亦有两难之理乎天下之理一则易两则难天下无二本圣人无两心国之于民犹木之有本也帝王惟以民为本故推以治国特自本根而条榦自条榦而枝叶尔后世非尽无帝王之心也有意于保民而王一念之仁也继之以好货之心则二矣移民移粟一事之仁也继之以利国之心则二矣为民之心与为国之心交战乎其中则是民一本也国又一本也其终也必两失之曷不反观帝王一本之治乎百谷之播为民而播也六府之修为民而修也九职之任为民而任也地为民而均田为民而授室庐器用之具为民而作凡其设心措虑为民之意常急为国之意常缓是非缓于治国也葢天地生物之本自下而上故易之损益二卦皆以损上益下为义损下则上下俱损非惟损民亦损国也益下则上下俱益非惟益民亦益国也民有余力国有余财百姓足则君孰与不足九功叙矣九式均矣赋乡遂而贡都鄙居积仓而行裹粮九州之富百畆之产悉竭力以奉其上而百官庻事亦莫不备具是其安民之中而治国之规模已定根荄枝叶同一生意其本必丰其末必茂固如是夫大抵三代而上治出于一故虽不求以治国而安民乃所以治国也汉世以来治出于二寛租减税之诏虽下而口赋筭赋之令未尝不严冨民搜粟之官虽置而均输㩁酤之法亦未尝罢贾谊仲舒王道之言虽畧施行而鼌错耿夀昌霸者之术亦未尝不售故其始也民贫而国富其终也国与民俱贫矣无他天之生物一本也而汉则二之尔呜唿天下之事一则纯二则杂一则公二则私一则义二则利一则为帝王二则为霸汉世之法大抵公私两用义利并行帝王霸之道杂施此生民所以不复䝉至治之泽欤吁又岂特汉事为然谨论就题摘字格归重在本字上太宗治人之本徐霖出处立説考官批云论曰英主之仁天下也必求夫植立之要此其虑深逺矣天下之大势虽散阔区分而不可以徧致其仁爱斯民之意然古之圣王不计其势之广也思夫天下之势自有根本者存从其根本而植立之则森罗列建相与扶持天下于安静熈洽之中而吾仁遂矣故以一人而君天下圣人不敢私擅之已而独理之也分土地而设司牧使之各制其国而各子其民以植立大势之根本然后圣人之徳意恵利借此以孚于天下此古者建诸侯之意也唐之太宗识之深思极虑恻然念治人之本而归重于刺史之职夫刺史者古诸侯之职也大势植立之本也太宗之治天下于是有深根固蔕之仁矣太宗治人之本请以大势之植立者而论本之説葢王者之设官也自公而卿自卿而大夫士至于公侯伯子男则不列于其数所以别诸侯之职非若朝着之聮事合治有所属而不可専也诸侯则各有卿大夫士其体统位置亦视王国之制而特杀减焉耳而虽王臣之位其在上者不得踰之也又所以别诸侯之职有社稷土地之重固不得轻其承亊之者也嗟夫此天下之势也天下之势必有本植其本则固而安蹶其本则散而扰此所以古诸侯之职与夫圣人封建之法为天下后世慨叹而不可复也生民之初纠纠纷纷五合六聚奉其尤能者而为之君此一人者岂能以其方寸之智虑而把握之哉彼天地奠位山川脩阻表里区分如星罗而棊布者固自然之势经久之基林林然黎元赤子之命所根也圣人因其势而有诸侯分治之法以寄吾仁民爱物不能徧及之心然后治化沦浃风俗乂宁歴年垂统而不可撼呜唿此所以为天下之根本也而唐之太宗深识之方其以英雄超迈之姿平定海内思为生民悠逺之计谓不可以向者飘忽震荡之规而守之也端居深念周覧乎宇宙之势探索乎兴衰之机而感喟乎三代之所久安长治与夫秦汉而下所不得遂其守天下之意者于是而知古诸侯之职为治人之本夫后世之官其华显贵重而系于一人之礼乐刑政凡仁民爱物之事者亦非特刺史之职而已也顾乃以治人之本而归之此其所以为识天下之大势也抑有志乎三代巩固不㧞之仁也是以贞观初年以享国久长之䇿问诸公卿有以三代封建而长久秦孤立而速亡为对者帝深然之于是始有封建之议他日议者颇惮沮于古制之未可遽施而帝之意葢深憾于不得如古者三代所以仁民之职也也然犹分王作镇间以州县杂错而居互相维持帝之意葢深知古者三代封建之诸侯为天下之本也以诸侯而植仁民之根本帝虽不得复其制而深得夫古人之意也已当时都督刺史之建或临朝而拜册命或对陛而钖衣物恳切勤渠若以生民之命而寄其身者此固所谓悠久之基根本之虑而封建之意也水火移而为袵席呻吟变而为讴歌衣食有余刑错不用一时治功卓然秦汉之下葢三代以还中国之盛未之有焉天下固有无其本而至此哉此天下之势也帝惟识其势而植其本以基唐家一代之仁此所以为唐之太宗也欤虽然唐之子孙其所以昌盛绵延虽更事变复险阻而人心连结不可解而仆之者固以治天下者有其本也继此意者吾于开元之治为之喜矣选京官才望者以为都督刺史所以重其本也作令长新戒一篇赐天下县令是亦太宗重本之意也而晚节末路一旦释然而不念及此使太宗所植立所纲维者披裂敝坏而生民不得以仁遂矣故尝因是论之建侯以治人者此固本也而抑势也纯仁以治心者此又本之上也而先王自强不息谨终如始絶人欲维天理之意也三代之仁其所以达乎天下流乎后世遗休余泽如松柏之茂庇䕃悠长者其根本之深则又有黙存乎形势疆理之外者也此心之仁纯明粹精一毫之蠧不敢以伤其本根之地则彼之所谓本者特其辅耳呜唿此三代之仁也太宗犹假之而未至则吾于他奚责焉独喜夫太宗之所谓本者为深识夫三代扶持植立之意也谨论论学绳尺巻一论学绳尺卷二钦定四库全书论学绳尺巻二宋魏天应编选林子长笺解就题生意格此篇与説天者莫辨乎易论同意唐虞三代纯懿如何吴君擢出处立説考官欧阳起鸣批云圣人之心可以言而见不可以言而尽圣人何事于言哉道隠于无言而寄于无心者圣人浑沦之天也然圣人之心虽与天者㳺而亦岂能忘情于斯世则其见于辞令之间君臣告语之际始有不能以终隠者矣惟其不能以终隠也故其精神心术之所形始有可得而见者矣人见其粹而正者谓之纯温而良者谓之懿遂谓其隠然于心者皆显而见之于言抑岂知夫可见者言而不尽见者心纯懿之妙又岂止于言也哉王通氏论汉制而有感于唐虞三代之纯懿通可谓知圣人之言者矣未必尽知圣人之心也唐虞三代纯懿如何请申之圣人之心何心哉无思无虑也无将无迎也其纯而不杂渊而且懿者常在也其浑然之天虽鬼神莫能窥也然而有心焉不能以无事也感而遂通则应生焉有君焉不可以无臣也都俞吁咈则言形焉噫是可以见其心矣而未可以尽圣人也退藏于密者圣人之分矢口成文者圣人之余为其余而不及其分圣人之心亦缺然矣吾观之书其有以见二帝三王之心乎典谟之温润深纯冠冕乎百世之上下然观二典之寂寥简短则知三谟已为辞费虽曰朝廷之上君臣之间不可以无言也至如命官询谋恤刑敷教等事皆不能不衡于虑者圣人岂能以不言而遂已乎然此特其粗者其精微阃奥则不如是而遽止也执中一语君臣更相授受心与理涵如印如劵其精神心术之妙尽在于是纯懿之真者固未尝散也浑者固未尝漓也迨夫甘誓之作有扈氏之战君臣至于敌体或者已伤其夏徳之衰若夫商周之誓诰则真者散浑者漓矣多士之训迁都之举反覆数四若将曲防而预制之者兴言至此未始不病其用心之劳则知夫言之多者始为心之病屈曲聱牙大非纯懿之所形矣况于唐虞三代而下者乎此王通氏所以慨思于古圣人纯懿之为也通其求圣人之言乎抑亦求圣人之心乎若谓帝王之纯懿但止于典诰之间则未为知圣人者其所以致不足于汉制者曰政则苟简岂若唐虞三代之纯懿乎呜唿汉之不古若岂独政也哉彼徒知帝王之言而不知帝王之心故也胡不因其言而求其心乎钦天等语非纯乎其所以敬天者则非止于厯象授时之事也正徳等辞非懿乎其所以为徳者则非止于用休用威之时也曰平章百姓曰敬敷五教非帝治之懿者乎然帝治之所以懿者在道则又不独在是也由后世而观亦幸而有可证之言由汉制而论则又未为尽知帝王之心何则辞令训诰者其粗也而精神心术者其精也维持控制者其浅也而浑沦涵蓄者其深也汉之制毋亦于其粗而不于其精于其浅而不于其深者乎贤良制䇿犹可曰体古人敬贤之意而石渠称制临决则不过任已之见而抑臣下之言古人纯懿之妙恐不从事于言语口舌间也虽然三代而下如汉制亦未可少此王通续书之百篇所以跻之典诰之列亦未为无见也通之言曰皇坟帝典不得而识矣不以三代之礼统天下终危邦也如不得已其两汉之制乎夫以不得已云者则固已知其非纯懿也况于真者愈裂浑者愈漓耶吾于汉复何尤就题生意格此篇与唐虞三代纯懿论同意説天莫辩乎易蔡徳润出处立説考官批云吾道一造化也言之详者机之洩也夫莫妙于造化亦莫妙于吾道本不容言也不容言而言之则其机已洩矣吁圣人固亦大不得已于此也何者经之未作也函于太始隠于浑沦而藏于未雕未斵之先天者未离也人孰得而知之耶亦孰得而言之耶人固不能言之矣圣人者所以言人之所不能言者也斡元工于莫测发神机于无形昔幽者阐昔微者显言辞之谆复是乃吾道之一槖籥也吁易之书其始洩吾道造化之机者欤子云之言曰説天者莫辩乎易非易之得已也不如是则吾道之造化隠矣尝求之未有易之先一气浑涵孰探其妙无极以前孰窥其际不特不容言亦且无可得而言也河呈而未支也卦具而未演也天者亦微露其机于圣人矣虽有言焉而犹未辩也既支而派既演而详天之藴奥其容以自秘乎是故一画于伏羲而未见其説也画而三之卦而八之説自此始矣已而文王重之孔子系之而説其辩于此欤虽然不説不辩不可也人心懵然中则无见也不灼其影昧者弗覩也不烈其声瞶者弗闻也吁此説之有取于辩也今夫易先六经而作也道之始也夫既曰道之始矣一画则洩一画之天一卦则洩一卦之天自干坤画而君臣之天道洩矣自家人画而父子之天性洩矣自咸恒画而男女之天伦洩矣出乎震相见乎离万物所付之天分莫不尽见于此吾道之造化圣人何若是之不隠耶索之鸿蒙揆之希夷探之无何有之乡不説则无益也露其端倪而微妙者昧昧也发其形似而髙逺者茫茫也説之不辩犹无説也説而辩矣则其闗纽始彰彰于此矣抑论之天外无见见天于易易外无见见易于心心有易则亦心有天矣洊雷震惊吾心一恐惧修省时也干之行健吾心一运用不息时也明入地中吾心一明夷养晦时也方寸之中自有伏羲念虑之外无两姬孔説虽在易而心则无説辩虽在易而心则无辩至是则不知天之为易邪易之为我邪呜唿论易而至于心则浑然融然全体全妙本未始洩也虽然子云之言其深于知易固也太𤣥之拟其以天乎抑不以天乎如以天也毋嫌于辩也否则多言而已何补于易亦何功于天前篇谓圣人之心形之于言非圣人之本心此篇亦谓圣人之心形之于书亦非圣人之得已议论俱本之东莱七圣论可以参看援古证今格此篇与圣王施徳行礼论同格三圣褒表功徳丘大发出处立説考官批云攷古人封建之法而必求之王业方兴之始儒者之论抑其不足于后世选用之初意也葢封建之得失世道之盛衰实闗焉凡其奖用激厉于其始固欲以凭借维持于其后者也自昔二三圣人当王业肇兴之际选建亲贤分列藩屏非有庇民之大徳则有不世之殊勲其所以扶植国本于数百年之久皆自其奖厉于始者实为之后世开基创业之主苟简一时之谋不思万世之计始焉分建之不审而卒贻后日无穷之忧此论治之儒者所以毎叹封建之不古而遐想于兴王之良法也欤尝观班固诸侯王表实为汉而作也不言汉人封建之失而深美三圣褒表之制固之意岂有他哉葢文武周公所以肇周家之封建者也今而以褒表之制独归其经始之谋则知汉人封建之始其所以失之于褒表者不言而自见矣三圣褒表功徳请申之易之为卦六十有四皆所以明开物成务之道也圣人于利建侯一事不寓之他卦而独系之豫是不难知矣葢能谨选用之法于初则谓之豫严劝奖之术于始则谓之豫审其谋于未然弭其变于将然则谓之豫自昔以来固有以封建而启数百载不可拔之基者矣是必选建明徳茂启崇勲有以旌别淑慝于立法之初者然也亦固有以封建而启数十年不及虑之变者矣是必否徳而爵㒺功而禄无以大明黜陟于垂法之始者然也古今同此天下也亦同此封建也而成败得失如是之相逺者亦在乎即其初意豫图之而已矣不然先王疆理天下畿方千里以为甸服内官不过九御外官不过九品举天下之大而无敢専享其功亦惟我一二兄弟甥舅是摄是赞同奖王室无相害也苟于建置之初杂焉无所别白于其间则三代之保天下果何若是之久哉且人孰不知八百年之基业周家封建之功也而不知其为造端之谋者谁欤亦孰不知周家封建三圣之法也而不知其示尊显之意者谁欤自文王重易而得建侯之㫖于豫武王周公率而行之不敢加焉故大功莫若齐则身兼五侯之地明徳莫如鲁则国侈百里之封曹文之昭而为伯甸徳薄者不以居尊位晋武之穆而列侯藩功大者不以殿小邦也以至武王之母弟八人而五叔无官葢文武周公封建之初心为褒表功徳而设非徒曰大封同姓以明亲亲而已也汉髙帝徒知惩秦人孤立之弊而不知周家有褒表之法以里闬之恩裂全燕之地而封故人以闺门之私分天下之半而王孽子信何功而王于韩濞何徳而王于吴彼其初非无封建之法也褒表之意一失徒法固不能以自行也是故周虽东迁卒收五伯之功汉未中世已激七国之变鲁卫晋宋尚能城成周于王室如线之时韩彭英卢欲连兵衅于帝业甫定之日周家封建之效如彼汉室封建之患如此又安得不归于始谋哉班固着汉诸侯王表其述髙帝之封建可也而且及于周室班爵之制其述周之班爵犹可也而且归于三圣褒表之功固之意必有在矣葢三圣兴周者也髙帝造汉者也均之为封建也周之以是而治者既曰三圣之功则汉之以是而乱者讵非髙帝之过欤即治乱之相形以议周汉封建之得失则创业垂统之君信不容不任其责者虽然汉固失之于始矣然犹有可诿者周徳下衰曲沃以一军而封褒表之意已失又其甚也韩赵魏以三家而侯封建之制荡然矣汉自文景以来有贾谊以启衆建之䇿有主父以明推恩之令于𠖇豫之中而得其所谓有渝无咎者焉故封建之法得之于文武周公而子孙废之失之于髙帝而子孙复之合始终而论焉则进汉于周亦未为过是固孟坚之微意也学者试思之援古证今格此篇与三圣褒表功徳论同格圣王施徳行礼黄保大出处立説批云古人之待远人有常分而后世则权之以恩君子殆未可以㮣论也夫尊卑内外截然不可易者分也而抑扬轻重于其间则有恩焉恩者所以济其分之不及也矧当逺人归慕之初彼将觇吾恩意厚薄而为去留苟非有殊絶之礼少溢于常分之外则何以为羁縻之地哉有如汉唿韩之请朝自古人观之则常事耳以汉得之则深为汉喜帝也亦思夫髙文以来匈奴之嫚甚矣一旦能屈膝于天子之庭则待之之礼宁过于厚而有司乃欲以古人常礼律之夫礼固不可废也屈吾之礼以寓吾之徳则帝之意固有在矣圣王施徳行礼请申之尝论古人严中外之辨而立为一定之分分之所在恩不得而私焉道路固使之通而要荒之服必有其别朝㑹固与之进而国门外之仪终不可得而越广大之中而有严密之意寓抚柔之余而有凛然不可犯者存古人之待远人何其大体耶葢古者礼教素明国势尝尊蕞尔外裔使之生全天地间而隂受容养之赐或一进之朝㑹之列得以观吾中国衣冠礼乐之文外而内之已为莫大之徳则其律之以内外之限尊卑之分乌敢有一毫缺然不满之意是礼也以三代圣人行之则可矣后世立国之势寖不如古外裔强弱中国之盛衰系焉时君世主幸其弱则穷兵以快其忿固非所以为徳畏其强则屈已以徇其欲尚何暇议礼哉是故君子攷论古今之变而斟酌徳礼之间则知汉之事殆未可以古论也含白登之怒忍嫚书之辱以就和亲君臣首足之义固不暇问也武帝一不胜其忿穷兵三十年能断匈奴之臂而不能一屈单于之膝能絶和亲之币而不能一致逺人之贡虽欲行礼其何以行之哉夫寛以待之既不足以为徳严以治之亦不足以行礼汉之事两失之矣宣帝安得不于二者而权衡之夫以向也崛强穹庐而今也穷蹙无聊向也摇荡边陲而今也奉珍朝贺希世之旷典一朝而创见百年之深耻一朝而尽雪帝也方以是为汉喜葢惟恐其待之不厚接之不恩耳何暇较纎悉于礼文之末哉且帝非不知賛谒不名古无是礼也赐以玺服古无是礼也待以客礼而跻之王公之上古亦无是礼也然借是礼以寓是徳而使徳浮于礼焉帝之意亦可见矣想其荒逺裘罽之民一旦周旋于玉帛㑹同之地与吾臣子相为后先彼自视非常之遇出于意望之外殆将相顾骇愕感诵汉徳愿为臣妾以长保塞上之安则为汉之利岂止一名位抑扬之间而已吁此帝所以却有司之议而从望之之请也吾观五单于争立之时望之亦尝以救灾恤邻之礼行之清渭之朝固有自来及甘露以后边尘不警亦复遗三世之利抑见外裔虽荒远未尝不可以化诲怀服之也传曰招携以礼怀逺以徳望之儒者谓其有见于此欤虽然望之之议固出于权宜而有司之议亦乌可以尽废何者外裔不可与中国并断断乎若天冠地屦之不可易㑹戎于潜春秋犹讥之宣帝许其来朝固可自附于来者勿拒之义厚金缯盛燕享非不足以示恩也奚必以名分假人哉大抵帝之待远人皆非真有见于古人之常道有如置属国以处降羌卒为他日腹心之患此皆一时用权之弊而万世所当戒也噫外四裔而内诸夏春秋所以存周礼后之欲施徳行礼者当以春秋为法前篇援周人封建之得而证汉人封建之失此篇援古人待远人之礼与宣帝不同皆是援古证今以天立説格此篇与文武之道同伏羲论同字面圣人道出乎一方岳出处立説批云圣人之为斯世也天而已矣夫苟至于天则至神而无迹至化而难名葢有物物而不物于物者故凡天下之事变其森乎吾前者千岐万辙而未艾也而吾方与之交战于酬酢之境而相应接于争驰竞逐之中则吾心亦扰扰矣以吾心之扰扰者而应天下之无穷则人者胜而天者微而乌乎化是何也天下之事自其变者观之则其分殊自其不变者观之则其理一至于一则所谓殊者化矣葢道之所在一则真二则变一则纯二则杂圣人之一其圣人之天乎荀卿子曰圣人道出乎一一者何也一元之气浑沦磅礴于天地间其滋而萌其芽而甲其生而息其荣而悴何啻什百千万之不齐也使天而无以应之耶则造物之功几乎息矣使天而求以应之耶则物矣而非化迹矣而非妙也天下之理一而万万而一者也散一于万何者非物㑹万于一何者非化然则圣人之一其圣人之天乎故动而无静静而无动物也动而无动静而无静化也天则一矣一则化矣而何事物之能累是何也人惟此心耳天下惟此道耳心外无道外心而求之者非也故凡事物在吾道中太仓一梯米耳何事乎纷纷为也虚静之天云气出没灵明之府尘土障固则一而二二而三而天下始多事矣圣人之为天下也其具则礼乐刑政典章文物其伦则君臣父子夫妇朋友其教则仁义礼乐孝慈友悌其位则宗庙朝廷州闾乡党其所酬酢其所经纶葢有万之不齐也而圣人者以一心而普万物虚灵无际冲汉无朕贯通浑融意虑不作澄然其静洞然其空一而已矣呜唿兹其所以为圣人之天乎舜禹之精一汤尹之一徳吾夫子之一贯皆天也则凡不出于一者不足以言道故是一也非有方体非有限量寂然非静感通非动其所以酬酢万变剸裁百为一干道之变化而已所谓一者固自若也而或者胶胶扰扰与天下相驰于万物之中相将役于物之不暇而道安在哉申韩以刑名而惨此一庄老以虚无而眇此一苏秦张仪以纵横而乱此一而天下始纷纷矣荀卿子其知道乎而君子犹不能无憾焉何也吾道之一在易为元在书为极而在中庸则为诚一者诚而已矣诚则静虚动直静虚则明明则通动直则公公则溥明通公溥其庶乎而曰执神而固则非所谓觉则非所谓无意则非所谓心之精神是谓圣以天立説格此篇可与黄朴经制述作论参看文武之道同伏羲危科出处立説考官批云论曰天下之朴既散而圣人之天常全者此时变而道不变也葢圣人之出不能违天下之时而天下之时亦不能变圣人之道人徒见圣人居夫适至之时迫之而必应求之而必供其政迹其文为炳然着见于天下则谓后之圣人深异乎淳古淡泊之为者呜唿此殆未能以天而观圣人也时之适至虽圣人不能避朴之既散虽圣人不能凝固也而圣人之道则非与世而为之旋转也往往一以㑹其异静以镇其骛必于万有并形百为昭晰之中而有所谓浑然不露之道体在焉果能以是观之则千载犹一日也百虑犹一致也孰谓文武之道不同于伏羲乎文武之道同伏羲愚请有以实荀子之説尝谓圣人之天犹太虚然太虚之中雨旸寒暑与时代谢固不一也而太虚之体则未尝变圣人之出损益盈虚与时偕行至不一也而圣人之天则未尝变羲黄处于圣人之秘尧舜处于圣人之盛伊周处于圣人之任孔孟处于圣人之穷秘者时实隠之盛者时实显之任者时实劳之穷者时实否之是皆不得不尔者而数圣人之天则混然于不隠不显不劳不否之中非可以差殊观之而或者则曰世变既激则天下无全质文为既盛则中古无淳风呜唿万灯一火万粟一粒是理混融本无间㫁岂以古往今来而为之盈缩哉且后世而不能追还古人之懿者惟惧夫吾有以斵天下之朴也若夫以一而运天下以道而适时变智凿未用真体不分使斯世莫得而损益之则天下之朴虽散犹未散也吾观尧舜之道一中之外无余説及舜以命禹则演而为精一之传夫子之道一贯之外无绪言及曽子以告门人则广而为忠恕之理始者举其要终者极其详前者肇其端后者备其极疑于其理益岐而其体裂也及统而归之脉而一之则精一之详于一中未亏也忠恕之极于一贯未散也呜唿孰谓文武之道不同于伏羲乎试以八卦九畴合而论之方伏羲之画八卦于天地之理微有端倪至文王重为六十四则天地之理始尽形于天下文玉之易已多矣而武王加之九畴焉然卦而重之君子不以为暌道之全畴而九之君子不以为裂道之体何则时欲显圣人不能使之隠时欲彰圣人不能使之晦至所恃以不变者则有道存焉今夫以迹观之则伏羲之时文籍生而未详法度隠而未着礼义之习差见而洪荒之习尚遗网罟之制虽设而结绳之风犹在其与文武礼制之修干戈之用居天下极文之世而为仁义礼乐之主者莫不大有迳庭惟夫自其天而观之则文武之有为者犹其伏羲无为之至体也文武之已形者犹其伏羲未发之妙用也何以明之文籍备矣而卦演畴叙之后天下莫得以名其文干戈用矣而牛散马归之后天下莫得以名其武以至仪刑之孚初无烦文雅颂之作其意简古而天下莫得以名其礼乐之盛往往文武之道毎毎于形不能自晦迹不能自秘之际而韬光剔华潜真守一宛然淳古之风在焉吾是以知惟天下之至动可以观其至静惟天下之至异可以观其至同也始尝观诸伏羲之初如空未云如水未波如玉未琢而其与世相忘于不可为与道相融于不可作是固然也及文武之世天下之求于圣人者日益衆圣人之迹其着于天下也日益暴白非可以无为为之矣今也云兴波动而清明不移璞分质剖而浑厚犹在是难能也然则欲观圣人之天者不观于此而奚观抑尝论之文武处中古之治而心逰太朴迫之而必应也而惟恐晦之而不深求之而必供也而惟恐敛之而不秘是则其着见于天下者皆非其心为之奈何后世之运天下者则必欲穷吾力之所可到以尽古人之所未为于是典章文物粲然毕具制度绳检靡有不周故后世皆以是为极文之世而不知天下之文固极于此而周后为秦之不可继者亦未必不在于此天下之朴其不可斵也如是哉忧国者试思之谨论此篇亦可与状元黄朴经制述作论参看立説出奇格此篇与汉武号令文章论同意孝宣务行寛大徐元徳出处立説陈竹林批云徐进斋批云人主有一旦之言而易其平生之素君子是以知其老成之定虑也夫此一人主也前日之政不裕今日之论不迫以其不裕而㮣之于不迫则言行之不相顾几若矫过以自文者而君子何以知其虑之定葢人之本心常定于老成之日也彼其少壮之时求速化之术优裕含洪自非圣人而谁能而流于躁切急迫则昧而不自知苟君子不姑缓之以徐俟其定顾以一旦之为而占其晚节之不加进则人主亦难矣哉汉宣帝刚毅之主也寛大之诏发于黄龙元年葢帝于是春秋髙矣孝宣务行寛大请试论之人主之所见壮失而老得不如老壮之均善始乱而终定不如始终之全美岂惟贤君欲为之将天下之庸君皆欲为之也然事败于少年气失于壮勇曽不如老成之长虑岂惟庸君病之将天下之贤君犹皆病之也夫其均欲之也而又均病之也然则天下之君乌可无君子之论何者物则不可以兼隆志气不可以并行凡血气之盛皆志气之衰也形骸之未废乃天理之未进也昔者尧舜即位视耄期如一日彼其天徳之纯全固不可以老壮而殊异然天下不多尧舜或者宜徐俟于其末吕刑一书非其享国之百年穆王葢未轻作而天下亦未轻见此书也夫墨劓剕宫前此穆王非不知也轻重上下前此穆王非不知也而恻然哀矜之训必于垂老之年噫亦可见矣然则世之人主苟不要其终焉而需其所见之一定徒摭其一二事以为优劣是不信此理之不冺也汉之人主虽不足以进帝王之粹大抵皆颠冥于强壮之时而儆悟于老成之日人皆以其强壮者病之吾固以其老成者喜之彼髙帝也其去诸将忍矣然大风之歌安得勐士之辞实发于十年之后当是时也忍心何在哉彼武帝也其伐四夷勇矣然轮台之诏悔过劝农之意实见于后元之初当是时也勇心何在哉由始而观之则二帝为少恩由今而观之则二帝为至仁君子幸其有此焉则一是可以葢百非而奚暇以咎其昔孰谓二帝之后而又有宣帝其始焉不至二帝之失而终焉有二帝之悟哉帝也明敏有余果鋭有余坚忍刚毅有余或者于寛大之诏犹有所未明也夫有所未明也是以汲汲乎权制法理而徐徐乎徳化礼逊道妙不存故绪余之是用躬行不至故隄防之日深天下虽治而不知已䧟于狭且褊矣偏见之狭不可以使寛私心之褊尤难于为大天下固已絶望于帝也即位三十年矣前乎此年未有此见至此而见始定下诏二十有一矣前乎此诏未有此言至此而言始出假如寛之政大之事即行于公卿即播于万民亦何足为帝多独其志气定而本心见世故熟而见理明脱去杂霸而窥见帝王之真深足为帝嘉耳至治无奇功盛美无善迹帝也亦却而观之矣谓赏罚之信必虽僣滥之弊亡百工之艺精虽苦窳之患絶然帝王之风纯粹温厚之气不如是之斩也而亦何贵于此哉其见之定其言之决葢非偶然也葢尝论之天下之事勉强于早为者不如时至之自然而覆䕶于今日者未必不弃于晚节故夫图终之主乃前日败度之人而即位焚锦绣者乃滋暮年之奢侈人之贤否非观于其终焉葢未可以目前论也霜降水涸涯涘乃见而善观木者亦得之于归根吾是以取宣帝谨论立説出奇格此篇与孝宣务行寛大论同意孝武号令文章如何李发出处立説考官批云论人主经世之大典当取其有为民之真心而辞采不与焉自古人主出而经世所以兴起人心藩饰治具者有号令有文章二者固不可一日阙然使其典丽之辞有余而真淳之意不足则君子亦不之贵君子之所贵者取其更閲久而真见定惩艾深而实意形恻怛为民之念蔼然溢于文辞之表则言虽简朴而不华理实深切而独到其有闗于天下国家理乱之机者甚大噫知此则可以论孝武号令文章矣帝在位五十四年间其平日号令非不烨然可观也文章非不灿然可慕也然略其辞采而求其真心则爱民一念足以夀汉四百年之脉而号令文章俱有可采者其在于晚年轮台之一诏乎孝武号令文章如何请因班史之賛而究极其説愚尝读班史而熟考汉兴以来号令文章矣前乎孝武之世其言语虽未多其文辞虽未盛然求贤一诏招徕至切大风一歌守御不忘此髙帝之号令文章是已春和一诏惨怛备形南粤一书忠信可掬此文帝之号令文章是已以二帝之发施者视典谟训诰之所传风颂二雅之所载彼仁义道徳之味粹然而可挹忠厚纯懿之风浑然而无瑕固不可同日语然窃观髙文之号令文章犹皆出于真心实意之所形而无一毫之矫伪粉饰杂乎其间其去帝王风㫖犹未至大相辽邈逮越六七十载而传至武帝则文治蔚然寖盛矣吁辞藻之华忠信之薄也言语之工道徳之衰也此论者三叹髙文之犹古而毎不满于武帝之世者此也然孰知帝之号令文章其间亦岂无更閲久而真见定惩艾深而实意形大有闗于理乱之机而端可嘉尚者乎自今观之兴廉有诏求言有诏举茂才又有诏凡载于纪者皆号令也然君子之所取者不在是获天马有歌获朱鴈有歌产芝房有歌凡载于志者皆文章也然君子之所取者亦不在是且帝也挟长驾逺抚之资将之以上嘉下乐之志愧诗书之不事悼礼文之多阙招徕儒雅作兴文治涣为号令飏为诗书于以播之殊方于以奏之清庙一洗髙文之陋而逺追古风焉非不可尚也而君子不之取何耶葢所谓号令者不贵乎粉泽之温润而贵乎切于民生之休戚所谓文章者不贵乎节奏之铿锵而贵乎闗于国家之利害故论者不观之于春涛汹涌之时而当观之于霜降水涸之际不当观之于春华繁茂之日而当求之于枝叶剥落之余愚尝越纪与志而歴读班史至于西域传见轮台一诏始为之抚巻而喜曰帝之号令文章其得者在此矣读其诏其始也悼贰师之失利而曰悲痛常在朕心其中也悔筑亭之非而曰是扰劳天下非所以优民也其末也归重于力农而曰修马复令以补缺毋乏武备而已其语恳恻而意明此可谓真号令其辞质直而理到亦可谓真文章帝至是葢春秋高矣岂非所谓更閲多而真见定惩艾深而实意形者乎岂非帝为民一意真切诚悫蔚然超出于平日号令文章之表者乎然是诏也足以夀汉脉于几絶足以扶汉鼎于既危足以闗四百年理乱之数非小也班孟坚不载之帝纪而载之西域传何意耶其亦独有取于是诏故表而出之于编末不欲混于其中耶虽然帝之号令文章固然矣然愚窃意帝平日之文皆出于司马相如枚臯诸公之笔雕琢鸿藻斵䘮元气多矣晚年诸公彫落殆尽轮台一诏其亦出于帝由衷之语乎是时帝之更閲多而惩艾深其胷中之天亦颇定矣向使汲董诸儒尚在复以帝王仁义道徳之味忠厚纯懿之风涵濡其徳性启沃其善心则帝之所得又髙矣何止乎号令文章之可观此篇是祖前篇之意孝宣于黄龙初年务行寛大武帝于轮台一诏务在爱民皆到晚年方下此诏故此篇主意谓更閲久而真见定惩艾深而实意形是袭前篇志气定而本心见世故熟而至理明语步骤略相似学者可以触类而长就题发明格此篇与陈预孟荀名世之士论同意天下之善士如何林士恺出处立説考官批云名非君子之所乐闻也举天下之名而归之君子可以观世变矣人性皆善也天下之人无有不善则善之名何从而起哉古之天下孰非士也天下之士又孰非善也善士之名泯而士有为善之实故举天下皆善士之归也自三光五岳之气分而世道日以裂人才始不古矣人而以士名已足以为凡民之秀况以士之善者而又名于天下此固圣贤之所喜谈而乐道者然为士者但知强于为善而已初亦不愿其有是名也名之所归君子可以观世变矣天下之善士如何孟子葢激于世变云耳善士之名何始乎古无是名也其殆起于世变乎泰和盛时浑厚已凿多士一篇乃为迁顽而作夫民之顽也而周人犹以多士目之则古人胚腪未凿之天一时天下谁非善士故唐虞之俗比屋可封文武之民无非好善天下无士之名而士有为善之实耕莘天民乐道畎亩其天下之先觉也而未闻以善士名版筑之夫沃心三篇有后世老师宿儒所不能道亦天下之良弼也而未闻以善士名想其帝王隆盛之天下家稷契而人臯陶天下皆士也士皆善也何以名为哉名之盛者实之衰也夫士以善名则必有所谓不善者矣葢自战国以来庸琐龌龊之中风声气习薾然日索辩士以纵横骋智士以谲诈鸣武士以战鬬逞士之能以善名者几何人哉此吾孟子所以重世变之感而善士之名所由以起也故尝因是而论天下之人性未尝不善人心之天理未尝不同是何生于唐虞三代之时无非士也求士之名且不可得而见况谓之善乎况又谓之天下之善士乎生于春秋战国之世求士之善者且不可得而见况得为天下之善士乎得为天下之善士亦足为世道喜也然世变无穷而人心之善则未尝一日冺也故孟子之道性善则其言必称尧舜日迁善而不自知则必曰王者之民如曰天下之人莫不有善又曰人无有不善是皆于世变有激而言耳呜唿鲁仲连天下之士也诸葛孔明天下之奇才也古之人才如彼其多后之人才如是其少世变葢可知矣大抵世道日趋士风澜倒为善者不一二而不善者常千百乡原善之贼也为天下之毒天下之善士果谁欤杨墨善之蠧也为天下之穽天下之善士又谁欤士之挟智数骋才辩率天下以祸仁义如仪秦髠衍之流者滔滔皆是也独一善人如乐正子固未至为天下之善士然好善优于天下使其自可欲之善而充之以至于不可知之神则亦天下一善士也呜唿善人吾不得而见之得见有恒者斯可矣天下之善士吾孟子不得而见之仅得善人如乐正子者固可为世变忧亦足为世道喜吾孟子安得不予之耶或曰天下之善士今不古耳孟子乃以天下之善士欲友天下之善士者岂欺我哉吁是岂知孟子者也孟子以师道自任达则兼善天下穷则独善其身尝曰当今之世舍我其谁是天下之善士独吾孟子一人而已然欲友天下之善士而天下卒无可友者其乃以师道自任欤故曰师道立则善人多就题发明格此篇与林士恺天下之善士论同意孟荀名世之士陈预出处立説考官批云名非君子之所尚也而天下后世或以名归之者是必论其世也夫举世之所尚者名而君子则无所尚乎此岂其独求以异于人哉葢君子之所自任者知有道而已道术分裂之际出而身当斯责凡所以阐微续絶扶持其正而排斥其偏在当世且不计其功而于名乎何计然君子之为斯道也虽能辞其名于当世而或不能辞其名于后世何则是非莫公乎人心而名之所由生也异端之与吾道既久而论定则卓然卫道之功固万世之所必推崇有不谋而同辞者又乌得以遁是名哉故自当世而观君子则君子之于道固无所事于名由后世而论当世则当世之名不容不归之君子者公也而非私也孟荀名世之士是特以孟荀之世论而犹未足以见孟荀之心也请因杨倞之序而申其説尝谓天下之至不容冺者名也至不可得而私者亦名也名之在当世犹有出于一时议论之偏而名之在后世则终不能揜万世是非之定汉之世非无儒也由后世而论则汉朝之儒惟贾生而已唐之世非无文也由后世而论则唐文之一出于正惟韩愈而已夫谊以儒名愈以文名犹不能不以后世而论当世则卫道如孟荀独不尚论其世乎况道无近功君子之卫道且不计其功功之不计而又何计乎他日之名方其义矛节介出婴邪説之锋礼防教范力遏人欲之流艰难龃龉不合于当世者甚矣况欲取必于来世哉然君子虽未始取必于来世而来世有不容不取正于当世是必名之真伪久而自定所谓必有后世好之子云而非可欺以当世盛名之王衍者也观此则孟荀之所以称名世者思过半矣且当杏坛迹熄木铎声沉干时惑衆之徒纷纷借借于当时者名号何可胜数在轲之世杨墨不论也管晏以其君伯而公孙丑许之公孙衍张仪以口舌自肆而景春慕之是世知有管晏知有仪衍又知有杨墨而不知有轲也在卿之世孙武吴起不道也纵情性安恣睢嚣牟持之而有故上功用大俭约翟钘言之而成理是世知有嚣牟知有翟钘又知有孙吴而不知有卿也使孟荀而果有名世之心也方且区区然求与世竞必欲其名之我归则此亦一是非彼亦一是非名固未知其所归也而孟荀之心则不然也然孟荀固未尝有心乎徇名而千载之下名非孟荀则不归是何也道者公天下之物而万世之所共由也孟荀翼卫之功以身当其难而使万世得以享共由之福日用饮食而不知焉是则合世变以观其时本人心以公其予诸子百家之视之也譬之日月出矣而爝火不熄时雨降矣而犹浸灌不亦微乎浅哉故自今观之以异端辟杨墨而后世信其为异端以权术斥孙吴而后世信其为权术以功烈之卑陋管晏以妾妇之道鄙仪衍以矞宇嵬琐枭乱天下之説非嚣牟翟钘辈而后世又莫不以其所排攘而鄙狭者为可传可信亦惟非之不能以胜是邪之不能以干正一时之淫诐不能以夺万世之正大而已兹固孟荀名世之称不必在当世而在后世也欤虽然孟荀固均为名世者而犹不可以无辩也当今之世舎我其谁轲之自任者如此其间名世之言犹退然示不敢自居之意卿之非十二子举一世以为尽出已下至併与孟子而诬之好名之心于是非轲比矣名世之论序卿书者合孟子而并称其将借孟以重荀欤抑将托孟以形荀欤识者其必能辩两篇皆以名非君子所尚为主意前篇谓古无善士之名至世变不古方有此名此篇则谓君子不求名于当时而后世自以名归之意各有指机轴畧同可并看顺题发明格此篇与黄镛汤文孔子闻知论同意见知闻知如何黄万里出处立説考官批云以道观圣人则无时而不在也葢是道所在与天地并圣人而存是道固与之而俱存圣人而往是道岂与之而俱往夫惟真有见乎此则世有古今而道何有于古今时有先后而道何有于先后方其得圣人于所见固能知是道于口传面命之间及其得圣人于所闻尤能知是道于神交意㑹之表一理既融万境俱彻回视前日见圣人者非见圣人也见道也闻圣人者非闻圣人也闻道也吁吾是以知道者未尝一日不在而圣人者特道之寄也昔者由尧舜而至汤文往往迭出而为吾道宗主自其见之当时者知之闻之后世者亦知之以迹而观则所闻不能以逮所见如以道言则见亦道也闻亦道也果孰为知孰为不知耶见知闻知如何请广孟子之论甚矣天下不可一日无圣人尤不可以一日无道然而世道不常泰圣人不常出而是道虽存几于无所附丽必有圣人者作而道之统始传然则是道也者为千万载之公器而前圣后圣特时出而管之矣苟幸而遇圣人耶则见于面盎于背道无一日而不在不幸而不遇圣人耶则诵其诗读其书道亦无一日而不存诚能心与之融动与之契则隔形骸而无尔汝閲嵗月而犹旦暮者矣或者则曰想其颜色孰若亲聆其謦欬吾闻见而知之者未闻闻而知之者是不然终身疲道路者或不尽知其险要而指山画谷者乃得于不出户之儒把手论交情者或不尽晓其辞色而洞见肺腑者乃得于未倾葢之士天下固有不见之知者矣是故见而知则臼季见冀缺于田亩之间闻而知则孔子交周公于梦寐之中是果可以耳目拘哉知乎此则数君子之见知可以道论而不可以迹论也明矣道者何尧舜之精一汤之建中文王之纯亦不已皆是物也然尧舜五百年之后而有汤汤五百年之后而有文王是何天之生圣人不数数然哉自尧舜五百年而不生尧舜之道未尝一日不昭明于天地之间汤文五百年而不出汤文之道未尝一日不着见于日用之际圣人固不必其常在而道则未尝不在也道在则圣人亦在也岂必见圣人者为知而闻圣人者为不知耶譬夫帆沧海者知海处穷谷者未必知苟知海者水也则海在吾目中矣庐岱岳者知山居污泽者未必知苟知山者石也则山在吾掌上矣亲夫圣人者知圣人后乎圣人者未必知苟知圣人者道也则圣人见于羮墙矣海者水之深山者石之富圣人者道之㑹也见者是道闻者亦是道见者是圣人闻者亦是圣人见者足以致知而闻者亦足以致其知见而知耶则尧舜之时有禹臯汤之时有伊尹文王之时有太公宜生闻而知耶则尧舜之后有汤汤之后有文王文王之后有孔子非絶伦之圣则命世之贤莫非自闻见中来也嗟夫都俞告语禹亲传诸尧舜也其知之宜也而去鸣条之师几何年一徳咸有尹亲相乎汤也其知之亦宜也而去西土之王几何世至于内而文明外而柔顺则太公宜生之徒相与周旋久矣其知之者亦宜也而时移嵗改声迹冺然于洙泗之濵自非相知以道则寥寥五百载何以一闻而亦知耶大抵不待生而存不随死而亡者圣人之所以为圣人也取之以随足用之而不竭者道之所以为道也吾诚以见而知之欤则见其参于前否则视之而不见矣吾诚以闻而知之欤则闻一以知十否则言谆谆而听藐藐矣论而至是则数君子之见知闻知果道也非迹也虽然文王之后有孔子矣两楹梦断把吾道之旌麾传斯文之正印者非吾孟子而谁中庸之妙亲得于子思之传大成之藴慨然于愿学之际其知圣人也至矣视夫四非之语而请事之语有真见一贯之授而一唯之外无费辞者异世而同一知也吾故曰若颜曽则见而知之也若孟子则闻而知之欤顺题发明格此篇与黄万里见知闻知论同意汤文孔子闻知如何黄镛出处立説考官杨栋批吾道有不可传之妙于其不可传者而独得其传焉非圣人不能也夫道之在天下有明晦无絶续有古今无存亡人之由乎是道者孰不可以与于是道之传可传矣则有耳者莫不闻有闻者莫不知而何圣人独得其传哉葢道之大原出乎天而其用散于事物之间是其流行着见于天下者有此心则具此知孰不可得而闻也然其体之微妙不惟不可以意见知而亦不可以口耳闻况可得而传之乎必有圣人者为之先而后有以得乎斯道之原又必有圣人者继之于其后乃能闻而知之以传其不可传之妙是则闻者衆人之所同而知者圣人之所独此汤文孔子之所以为圣人而天下不能皆汤文孔子也汤文孔子闻知如何请得而绎其説斯道也何道也天下所共由之谓道也道之所以得名既曰天下之所共由则亦天下之所共闻既曰天下之所共闻则亦天下之所共知也何圣人独闻而独知之欤吁道费而隠费者用之广而隠者体之微用之广者衆人之所共闻然体之微不离乎用之着者非圣人其谁能知之何谓用所当然而然者道之用也何谓体所以然而然者道之体也吾道之用散于天下其教仁义礼智其端恻隠羞恶辞逊是非其伦君臣父子兄弟夫妇此其当然之用虽匹夫之愚可以与闻而与知之也而其所以然之体则非可以苟闻而苟知之也仁之所以恻隠义之所以羞恶礼智之所以辞逊而是非与夫君臣之所以敬父子之所以亲兄弟夫妇之所以有序而有别必有真闻而后有真知也昔者谈虎伤人者闻者莫不惧也而真知虎之可畏者神色独异于衆是其所闻虽同而惧不惧之有异者以其知之有真有不真也然则欲观汤文孔子之所以独得乎闻知之妙者其以是求之欤且自尧舜五百嵗而后有汤汤五百嵗而后有文王文王五百嵗而后有孔子天之生圣人如是其不数也世数之相去如是其久也固不幸而无汤文孔子见而知之以亲得乎斯道之传犹幸而有汤文孔子闻而知之以独得其不可传之妙然其所谓闻者果何所闻其所谓知者果何所知欤将求道于无在欤则微眇芒忽不可以执而传抑求道于无不在欤则流散无统不可以泛而传又否则求之言语文字之间欤则尧之命舜自允执厥中之外窅无闻焉舜之命禹虽益之以危微精一之三言而所可闻者仅止于是吾道亦仅足于是欤是数语者书之于简册传之于万世天下之人葢无不闻而无不知也何独于汤能闻而知之欤何独于汤而得其不可传之妙欤毋亦尧舜之道其所当然之用虽天下之所共闻而其所以然之体乃汤之所独知欤至于文王之于汤孔子之于文王亦犹汤之于尧舜也汤不能以建中则汤为不知尧舜文王而不能顺则则文王为不知汤孔子而不一以贯之则孔子为不知文王今而曰建中也顺则也一以贯之也此其所以为汤文孔子闻知之妙欤古往今来世代辽絶先圣后圣心若符节其所闻者岂影响之闻而所知者岂形似之知乎子贡谓性与天道不可得闻必如是而后谓之真闻子思谓人莫不饮食鲜能知味必如是而后谓之真知彼道听而涂説者岂真闻而行不着习不察者岂真知欤世之欲知圣人之道者当于道体之所以然者而求之然后可以得其不可传之妙也不然董子之言三圣则曰相授守一道韩子之论尧舜至孟轲亦曰以是而相传其所授者果何説其所传者果何事哉孟子之言又曰由孔子至于今其致意尤深焉所谓然而无有乎尔虽若託之不居而其自任之实可见所谓则亦无有乎尔虽若叹其将絶而所以启夫万世无穷之传者又未尝不在斯也记孟子之言者以是终篇焉岂无见欤鲁论之作尧曰一章歴述乎尧舜禹汤文武相传之道其意亦犹是也愚故表而出之前篇以道无时而不在为主意此篇以圣人独传吾道不传之妙为主意大抵都归着于真知上体制略同歩骤相似可以参看驳难本题格此篇与陈合尧舜一天下论同意博施济衆何如蔡岸出处立説批云天下之理有不可以直遂其所期者虽圣人有所不能与也夫使天下均其爱而无有一物失所之忧苟不至于汨䘮夫恻隠之实者皆且有是心也而况于圣人之所以为心固无一物之不体者乎然而能有是心而不能遂不能无是愿也而卒不能以自慰也是何也理固有所不可力固有所不及圣人之于人亦类也彼独且奈何哉嗟夫语大而至于圣人亦极矣而既若是然也则夫子贡之在孔门宜必有察此者乎今其言曰博施济衆何如吾不知其如之何而博施济衆也而若是易易言之也夫博施济衆我固不敢知曰是非圣人之所愿也而天下之理有不可以终焉者也则我亦不敢知曰是固圣人之所能也葢昔者圣人之作易也水在火上其卦为既济既之为言尽也其在彖曰既济亨小者亨也夫济焉而至于尽亨焉而极于天下之至小博施济衆傥不在兹乎虽然如是而遂可也易于是乎且终焉奈何哉其不可也而犹有未济者继焉则夫天下之理宏阔长逺千嵗日至殆未始有底定之期矣故曰物不可穷也故受之以未济终焉而子贡之见则有未足以诣此者也博施济衆率尔而有问焉然且发其端于如有之一语若将有以及见乎此者也卜其疑于何如之一决若将有所未足乎此者也夫不计其所穷而觊幸斯人之或可以及见彼固不足以察天下不可终穷之理而犹不能自安于博施济衆之可以言仁也则是以仁为大而以博施济衆为小矣嗟夫施矣而诚博也济矣而诚足以及衆也则将圣是谓而奚仁之足名正惟天下之理有不可以至此者尔天地之大人犹有憾日月有明能使容光之必照而不能加之于其所不容博施济衆宜未可以易易言之也舟车所至夫固若是其广且逺也而况乎其所不至也生齿之数夫固若是其繁且伙也而况乎其所不及计也赐之所谓博施济衆诚以为能穷其所不至而周其所不及计者耶此其为理甚大而其为事甚难也河东之狭恵溱洧之浅功彼固不足以语此矣有如东渐而西被暨朔南而讫四海若是者非赐之所谓博施而济衆者欤虽然则亦止于所被所渐所讫所暨而已矣过此以往未之或知也域有所至则施有所穷数有所止则济有所遗然则果且谓之博施乎哉果且谓之济衆乎哉呜唿博施济衆尧舜其犹病诸此夫子所以直子贡之问而无隠也夫博施济衆之犹病葢与夫子之不居仁圣者同指而或者不究顾以为圣人之谦辞焉亦已过矣天下之理必有失也而后有复而谦之为言常生于骄之反骄非所以为圣人也而奚谦焉况夫圣人之立教常以实理示天下而岂乐为是之虚冲哉故凡仁圣之不居博施济衆之犹病皆所为天下之实理者也然则博施济衆果非子贡之宜闻欤呜唿是固不可以终言也夫有博施济衆之志而以其事可以直遂者非也病其理之不可而卒安于所不为者亦非也恶乎然恶乎其不然恶乎可恶乎其不可亦为之而已矣夫天地之帅吾其性也天地之塞吾其体也痒疴疾痛举切吾身而一念之非仁殆且与天地不相似而相违矣博施济衆可不尽心焉虽然施不可不博也而卒不可以博施言也衆不可不济也而卒不可以济衆言也亦为之而已矣天施地生其益无方有孚恵心勿问元吉是则易之所谓长裕而不设者也夫子曰若圣与仁则吾岂敢抑为之不厌诲人不倦则可谓云尔已矣呜唿学者其尚勉之哉驳难本题格此篇与博施济衆何如论同意尧舜一天下如何陈合出处立説考官批云风俗之不齐虽圣人不能为也圣人岂忘天下者哉不能忘乎天下则其所以纲维世变緫摄羣动必欲事事物物一统吾条理之中而其心始得以自慰然天下之事则有所甚难者焉民物如彼其衆也风俗如彼其异也吾以一身出而任纲维总摄之责异者使之同衆者使之合亦惟曰吾与斯世相安于无事而已至于合之而不能以尽齐同之而不能以皆一则圣人且奈何哉吁此非圣人之意也势也昔者尧舜之治天下葢未始不竭其意之所欲就而常病于其势之所不能荀卿子处世变之穷思古治之不复见方以为圣人能一天下而天下威权之重声名之美皆归焉夫圣人诚欲天下之定于一而风俗之不齐往往不能以直遂其所为者则虽圣人亦末如之何耳天下事固可易言哉尧舜一天下如何孰能一之尧舜其犹病诸风俗之不一也久矣将遂听其自为纷纷乎天生蒸民不自统理于是生圣人而宗主之圣人而无意于天下则已苟有意焉则夫舟车所至日月所照微有一民一物之不就吾条理者圣人莫不欲毕力为之虽然势则有所不可也天之于物也小大之不齐髙下之不等往往不得曲遂其齐一之功圣人之于天下又岂能一一皆遂其意之所欲为者思昔生民之初俗淳事简至易一也羲农氏作仅能少变其爪刚力强之习而黄帝继之世变已详矣画州野理风土彼其所以纲维世道总摄羣动者用心何如也当是时其不可一者且有梗化之蚩尤焉坂泉涿鹿之战卒未能与天下相从于无事之域吁此岂圣人之本意哉势则有所不可也葢尝即易言之干上坤下天地开辟之时也屯难䝉童太古洪荒之世也葢至于需而食师而征则黄帝尧舜世运之㑹而天下纷纷总总者至是而不容于不一也故圣人于易之师而继之以比比者合异为一之象也天下之俗既不容于不一惟其势之所难复不容以强一尧舜于此将何如哉今观尧舜之治其所以一天下者至矣敷五品以为教而天下之分一定九州以立赋而天下之制一逊耕逊畔天下之定于一也不识不知天下之忘其为一也虽然如是而遂可也天下之大而人道之无终穷也博施济衆夫子犹以为病焉则夫风俗之未齐固圣人之所忧其事势之甚难虽圣人有所不能强尧尝问于舜曰我欲致天下为之奈何彼固自知其一天下之难也万国之驩心得矣而吾有苖顽焉万邦之黎民协矣而吾有宗脍胥敖焉近而朝廷皆相逊矣而吾复有不才之族杂处之共鲧焉凡此者皆所以为帝治之梗而尧舜之所未能一者徂征之誓不释之问四罪之举往往不能以直遂其所期而常有慊然不足之意天下事可易言哉且夫物之不齐物之情也天且不能一万物圣人亦岂能一天下哉圣人之于天下亦惟使之各得其所而已如必曰人人而齐之物物而一之则非惟圣人之所不能亦理势之所不可彼荀卿子谓尧舜之一天下不能加毫末于此而复谓权兵之重声名之美皆归于圣人之身是若以尧舜之事而望战国者吁天下事正未可以易言也朱之不肖象之弗率尧舜之化且不能加焉则夫天下之大民物之衆风俗之不齐而理势之所不可者圣人亦末如之何也故尝谓天下之事合者离之同者异之有心于天下者乃所以忘天下也圣人出而任天下之责已非圣人之得已况欲合天下之大无一而不出于吾区画之中则甚非圣人之意也呜唿圣人而有意于一天下则朱象久矣其尧舜也吁此篇意新语老全是倣蔡迂斋先生博施济衆何如议论反覆熟味方见入题处双闗议论格智者行其所无事黄槐出处立説批云论曰天下之事成于智者之善谋而败于智者之多事故成天下之事者智也而败天下之事者亦智也天下之事是非利害之未形非有智者孰能辨之因其是非利害之定势而处之以是非利害之当然则君子于智何恶之有惟夫智者过而矜之裂道以徇名任术以处事取天下之所安行者而畀之胶胶扰扰之地天下之事始有不循其理者矣不循其理而从事于是非利害之际将以利之适以害之多事之原实基于此智者行其所无事宜有激于孟子之论也天下果无事乎不为则不利不行则不成天下葢未始无事也故以无事而去智则不足以立天下可成之功天下果有事乎为者败之执者失之天下葢未始有事也故以有事而任智则适以启天下纷纷之祸君子于此当何如哉处事以智不以智处事如斯而已葢处事以智则智因事而后行以智处事则事因智而后起二者之决则祸福之岐始分于此世有激于用智以徼功而不知古人处事葢未始矜其智也因民之饥而兴耒耜之利因民之寒而兴蚕缫之利民阻于险而后舟楫之事兴民狃于暴而后弧矢之事作相欺也为之符玺以信之相夺也为之城池以守之因其是非利害之定势而处之以是非利害之当然使夫人之不阻于饥也不病于寒也险而能通暴而能御也则耒耜之事蚕缫之事舟楫之事弧矢之事圣人之智亦何事于此哉圣人不期于去智亦不期于用智因其事而有其智固未尝以智而滋其事也奈何后世之人急于有功而志于趋事权谋行而开行险之门纵横兴而开捭阖之术变诈用而骋乘时之利苏张以口舌投其机孙吴以爪距媒其权申鞅又以刻剥之术逞其慾取天下自然之理而纷之期以处事反以败事是非智者之罪也过于智者之罪也天下之事惟其无智也所以不成惟其过于智也所以求其成而败世之説者有曰天下本无事庸人扰之耳夫庸人何足以扰天下之事而扰天下之事者皆智者也是故处天下之事与其过于智宁过于庸过于庸者虽不足以成其事亦不至于败事过于智者一不成而万有余败矣尧之水鲧治之禹又治之洪水一也以禹则治之以鲧则不治何也禹之治水以水治水智者之事也鲧之治水以鲧治水智者之过也天下之事无异于水智者之于事无异于治水知治天下之事以禹不以鲧则智者之説尽矣谨论双闗议论格有天下者审其御邵康出处立説冯厚斋批论曰人主不可有轻用天下之心也夫情之不齐而从我也其去我也非无故然而善用天下者不求之天下也我以理而动彼以心而服虽有英雄豪杰之才亦莫不俛首屈意于其下所谓御者如此而已后世不思我之用天下者何如而动有人心难制之忧日从事于笼络驾驭之术智巧相寻无所底止彼自以为善御而不计其穷也二者葢同谓之御所以为御者不同焉此人主之所当深察而君子之所以力辩也扬雄氏言御之得失在道而为有天下者审其御之説请试论之天下大物也虽圣人固不能恝然自立于其上听其自附而信其自去也葢自虞书而已有御衆以寛之説焉由后世言之寛非所以为御也而古之所恃以御衆者卒无出于此圣人葢审之久矣六马之喻发于夏后氏而文王由闺门兄弟以达于家邦者皆是物也彼其所谓御者亦何往而非道哉三代之王世守是道以用其天下上一以诚意接而无复有嚣古之天下独无狙诈之徒哉虽欲逞其诈而不忍也秦汉以来世变日降下之所以自恃者每曰乘时而自奋尔上之所以待之者亦曰随事而制变尔故士益自放于䂓矩法度之外而人主一切用其笼络驾驭之术往往以英雄豪杰之资而沦于盗贼奸宄之中者不可胜筭此非天下之罪也而轻用天下者之过也凡舎道而言御者几何而不激其变邪古之御者如彼而后之御者如此然则人主将何择哉今夫马之踶者或以其诡御泛驾之虞弃之皂枥而不敢乘脱遇王良造父之手则闲习调和无异于凡马责之一日千里不以为难矣彼其羁束辔勒之具岂有异于他人哉特不先以诡御泛驾待之尔况天地之生斯人长短大小非无用于世者凭力可以自効是皆以一日固子云之所哀也后可以御之也昔者汉髙皇帝大度无我以接一世之豪杰而韩彭英卢之徒为之奔走于后先庶乎知所御者晚嵗云梦之㳺举动小异而诸侯莫有固志叛者次第而起则一人之身而得失遽变焉有天下者可以观矣谨论论学绳尺巻二论学绳尺卷三钦定四库全书论学绳尺巻三宋魏天应编选林子长笺解摘字贯题格此篇与太宗文武徳功论同意文帝道徳仁义如何文及翁出处立説批云论曰人主天资之厚者天理之所由充也天下万善孰有出于人主天资之外者哉自其天资之厚也则见于躬行徳形于日用寓于制事度宜之间何莫非天理之流行亦何莫非天资之发见一或反是则天理油然而生之机必将锢于天资之薄尚安有道徳深长之味义理制裁之妙也哉夫仁也者曰道曰徳曰义之所由充者也世之人主惟患其天资之不本于仁且厚也夫茍一本于仁且厚则由是而之之谓道足已无待于外之谓徳事合乎宜之谓义孰谓不自夫天资之仁厚者基之三代而下论人主之天资极其仁厚者莫若文帝也人见其道全徳备而义亦尽焉不知其天资仁厚盖有为之本者然则帝之仁其道徳与义之所由充与文帝道徳仁义如何东方朔举此而告武帝愚请以仁而论文帝大哉干元万物资始元者何仁是也极天下万物之衆无以加于干合天下万善之粹无以加于元故圣人于文言曰元者善之长又曰君子体仁足以长人干惟有此仁以为之元故变化之道正中之徳利物之义皆由是而生君惟有仁以为之资故曰道而道曰徳而徳曰义而义皆由是而出易言和顺道徳而理于义独不言仁非不言也盖仁为四徳之元万善之长天体物而不遗犹仁体事而无不在合易系与文言而观之则仁之为元可见矣文帝之所谓仁固不敢以干元之仁望之也然甘受和白受采其天资仁厚可与入道可与进徳可与由义三代而下亦未易多见也自居代时其仁已闻于天下即位以后今年赐田租明年除肉刑开妖言之禁去收孥之令至于春和议贷一诏至今读之如祥风和气之袭人油云膏雨之着物何其仁且厚耶一露台之作若未害也帝则宁惜百金之费母宁使民之无庐以伤吾仁一服御之增若未过也帝则宁衣弋绨之衣毋宁使民之无褐以病吾仁君子长者之风慈祥恻怛之意其天资之仁厚如此是以躬修𤣥嘿仁之静也而清净之道由是而得専务化民仁之实也而恭俭之徳由是而着薄昭之诛非忍也断以义者所以济吾仁之偏魏尚之罚非苛也裁以义者所以辅吾仁之不及使帝之天资不本于仁厚则道其所道徳其所徳焉知其不溺于黄老之虚无发于义者又安保其不流于申韩之惨刻也哉是则道而非仁不足以为道徳而非仁不足以为徳义而非仁不足以为义散吾仁于道徳与义之中此一本之所以万殊敛道徳与义于吾仁之内此万殊之所以一本天理之发达岂不自天资之仁厚者充之耶故班孟坚称其海内兴义必賛之曰呜唿仁哉而夸大其词美之以道纯徳厚如鼌错者反不若太史公必世后仁之论为知本也虽然东方朔道徳仁义之对盖举文帝之家法为武帝告也武帝天资亦可谓髙矣美矣观其初年之䇿贤良未尝不欲闻大道也而未之有闻未尝不欲承休徳也而未始云获道徳渊源之妙终不若文帝之意味深逺者则以徒慕仁义之虚名而不能充仁义于实践也土木之兴神仙之好其诚不可揜也如此东方朔谓道徳为丽仁义为凖是仅足以规帝之失而未足以中帝之膏肓然则中帝之膏肓谁欤善乎汲黯之言曰内多慾而外施仁义奈何欲效唐虞之治乎愚故曰黯之戆朔不如谨论摘字贯题格此篇与文帝道徳仁义论同意太宗文武徳功如何丁应奎出处立説批云论曰君心之天者定则所以运天下者随用随着矣天者理也举而措之者其事也然事之形于外者易见理之本于心者难纯心有一息之未定则天理之妙必不能实有诸已根之禀赋者弗充验之躬行者弗至乃欲显设以为文勘定以为武吾知其事难而功邈矣抑岂知帝王平治天下之功虽出于文武并行而不相悖而徳也者乃文武之所自出欤彼其一心之中天理具足物慾不参所以酬酢万变者源源也岂曰理与事判而为二乎太宗之造唐始吾惧其天理人慾之杂也然帝之徳终于仁义乎有取此其天之定也宜乎可文可武卒有造唐之功陆宣公举四者错言互见而论徳于中曰躬行仁义此其本也惜乎太宗所以为唐者犹未纯乎天而徳宗且不太宗若也太宗文武徳功如何请广其説昔者尝观圣人之系易也曰富有之谓大业日新之谓盛徳盖并言之而不可离也夫阖辟变化辅相裁成盈乎天地之间民得其为民物得其为物斯可谓大业也已易之为道也皆隂阳刚柔仁义之为也其文明之懿而神武之妙也君人者有焉皆天徳也圣人不名其所以为文武者而惟名之曰盛徳焉然则吾身之徳孰非天下之业而天下之业孰非吾身之徳哉帝之徳惟其广运也是以乃武乃文而不可掩荡荡乎无能名也而巍巍乎其有成功焉其所以为盛且大者若是后之君不揣其本徒喜其功不以表章六经为文则以穷兵稔祸为武反求诸其身多慾之与仁义方交战于中而靡定也噫亦可退而念徳矣秦汉以还若太宗之造唐其殆庶几乎太宗之为徳也纯与驳与或者资禀虽髙学问未至而血气之私功利之习不能不为之累也矧言刑言利之徒布列先后而诱之以秦任法律汉杂霸道者接迹焉理慾之境帝将奚从夫仁者心之徳爱之理义者心之制事之宜此其全体大用之不可易者性之者固由之而行身之者以之得天下以之制事盖亦绰绰乎有余裕太宗本然之天亦岂与帝王异哉盖自魏徴仁义之一言有以迎其善端而充广之由是笃信力行四年既效而天者定矣经营运量而时出之岂特开儒馆备乐舞以为文凡其致治之美庶几成康乃其文之大也岂特御鞍马兼将事以为武凡其除隋之乱比迹汤武乃其武之大也二者随着功在其中八代之后乃有贞观天地为之再造生民复见隆平不其盛哉事本于理徳推于业陆宣公虽列四者言之味其躬行仁义一语则自本自根之地在是矣噫其亦幸而太宗之天终定也其亦不幸而太宗之天未纯也慙徳内多本原何在一鑑既失初心且移牵爱而复立浮屠文之隳也好大而勤兵于远武之黩也由是唐之功不能三代矣岂惟不三代哉垂统如此继体象之一再传而唐事愈异盖以太宗一身所以诒厥孙谋者且若是于徳宗乎何有陆贽之颂太宗也似溢美矣而归于从諌改过则有味之言也夫知諌之为善也而从焉知过之不善也而改焉此君心之天所由定也其诸魏徴之力欤徳宗天姿不逮其祖逺甚而猜忌愎諌视仁义为何物前有徴约而为一言后有贽丰而为数百諌此其源委也一悟一迷治乱判矣固尝谓使太宗能广仁义之言以学问充天资自夜读周礼之后益求闗睢麟趾之意以行周官之法度则贞观之治虽泰和不是过也使徳宗能从仁义之諌以礼义揉气质动遵礼法一如即位之初则建中之政终始如一日何贞观之不可逮哉噫太宗之不能为成周是可憾也徳宗之不能为太宗抑其次耳君子上下有唐一代之世变于魏徴仁义之言陆贽仁义之諌毎有感焉谨论前篇以文帝之道徳义皆自仁中出此篇以太宗之文武功皆自徳中出调仗一同主意暗合体用贯题格此篇与季应旂帝王文武徳威论同字面上圣道徳仁义如何李雷奋出处立説批云论曰备是理之体于一身而溥是理之用于天下非圣之盛者不能也大抵体用同一原而吾身之与天下初无二本人君出而为天地人物之主岂曰独善其身而已哉固将达已之所有以副天地人物之望使无逺迩无踈戚悉囿于道化之中者也夫统摄万善谓之道徳而曰仁与义则其着见于事物者也体不博则用固不能周而用有所未博则所谓体者亦虚而已矣圣人岂若是哉彼其一身之微衆理俱备既无一毫之亏欠而覆载之间苟有一之不获则戚然忧怛然念急起而拯之以尽吾天地父母之责呜唿此其体用之兼举欤此所以为圣之盛欤汉之武帝何如主也于是理之全体且未能备于天下之大用又岂能充周而无所遗者哉相如以是称之或者将药其穷兵逺夷之病也如武帝之不悟何上圣道徳仁义如何请申之愚尝求仁义于杨墨矣其弊也至于无父无君以其非道徳之仁义也又尝求道徳于佛老矣其弊也至于清虚寂㓕以其非仁义之道徳也呜唿天下岂有外道徳而可以言仁义亦岂有弃仁义而可以为道徳也哉昔之圣人本之于精神心术之微达之于四方万里之逺吾见其体用一原也物我一本也遐迩一辙也勉强所以充此体而思天下之溺者饥者则所以达此用也修身所以立此体而视民物之伤如已伤则所以溥此用也曷尝有二理耶况夫代天理物而曰君此三才之所赖也夷夏之所宗也遐陬僻壤之所仰而望也吾有是道而不能明通公溥使举天下皆游泳于仁义之中是道其所道非圣人所谓道也吾有是徳而不能长驾逺抚使通内外皆休息于仁义之域是徳其所徳非圣人所谓徳也天地人物之望于我者果如是耶呜唿此论者所以有恨于后世之人君也且无方之谓道有诸已之谓徳实万善之所宗而衆理之所㑹者也见之爱物则为仁见之制事则为义而仁义实不离乎道徳也有是体则有是用特在乎君人者充之而已矣何则天之生物一本而已民吾同胞物吾与也亲者当爱踈者独不可爱乎迩者当怀逺者独不可怀乎在中国者当使之得所在异域者独可使之失所乎均此云霓之望则必均此甘雨之润泽也同此来苏之徯则必同此㤙波之渐被也越南燕北一春风和气日照月临一家人父子盖至是而后可以为仁之至可以为义之尽可以为道徳之极是故有苗弗率所宜征也而舞干两阶惟欲使之自格以苗民即吾民也有崇叛命所宜伐也而退修文教惟欲俾之因垒而降以崇人即吾人也后之言道徳者予帝王而言仁义者亦予帝王非以其体博用周若此欤汉之武帝非不上嘉下乐也非不欲闻大道之要也然不能惩忿窒慾而有好大喜功之累北讨强胡南征劲越西通诸夷而内外为之骚动相如目睹一时之害于是因蜀父老之辞而为文以讽之且深寓其意于道徳仁义之语相如若曰普天王土率土王臣迩者被吾仁而逺者不被吾仁是未为道之极也中国归吾义而外域不归吾义是未为徳之盛也帝而幡然于此则必将偃甲兵息征伐使遐迩一体中外褆福矣又何至扰扰以贻后日轮台之悔哉甚矣帝之不足与知道徳而且不与言仁义也虽然相如之爱帝固厚矣而其言理则未精也夫道徳仁义非二理而亦无二用今乃以创涂归之道徳垂统归之仁义则未免岐而为二物矣岂体用一原之论乎善夫董子之言曰道者适治之路也仁义礼乐皆其具也吁此所以为儒之醇体用贯题格此篇与季雷奋上圣道徳仁义论同字面帝王文武徳威如何季应旂出处立説考官批云举古人所以治内外之道必析体用而言之史臣之意微矣盖治内外之道至不可有一偏之病専于安静者或无振厉之功过于刚决者或乏寛平之意斯二者皆狃于一偏是未知体立用行之説也思古帝王所以治内外者自有其道逺人之未格者吾以文绥之而服乎彼者自有不杀之武民之梗吾化者吾以徳怀之而制乎彼者自有不怒之威是盖柔之中有强寛之中有严体立于此用行于彼兹帝王之所以为帝王也汉兴以来诸君皆不知出此班固之志刑法必以帝王文武徳威兼举而并言之君子因其文之所加以观其武之所服即其徳之所施以验其威之所制则班固本末有序之説是正析体用而言之固之意其殆救时君一偏之弊而为是説欤帝王文武徳威如何请绎其意愚尝反覆刑法一志而观之而得其説矣汉兴以来如髙祖则知以武定天下而不知有文文帝则知以文绥天下而不知有武武帝则知以兵服逺人而不知有威中之徳宣帝则知以严御下而不知有徳中之威若元成则似文而非文似徳而非徳其武与威又不足言矣何以言之以马上得天下者固未遑诗书之事𤣥默清静者竟不能洗侮嫚之羞穷征沙漠勇矣其如户口虚耗何刑名绳下严矣其如不能纯任徳教何牵制文义优游不断又不可与前数君并言而不威不武此汉之所以东也呜唿人君之治内外盖自有道刚柔贵于迭施寛严贵于相济其来乆矣何尝举一而废一哉特先立乎其在我者而后在彼者从之是何也体不立则用不行也帝王惟知其有文而已而文之中未尝无武惟知其有徳而已而徳之中何尝无威征苗之举人见其舞羽两阶而不知诞敷文徳舜自有以服其心而七旬来格皆此文之发见伐崇之事人见其因垒而降而不知退修文教文王先有以遏其萌而再驾之后皆此文之效验好生之徳岂狃于姑息者而民用不犯有不法之法徳明惟明岂好为哀矜者而徳威惟畏有不严之严自或者观之帝王之治内外若専主于文徳而阔略于威武也而不知帝王之所谓专一者非后世之所谓一偏也何也武固不可废而武特不可先于文威固不可弛而威特不可先于徳文施于此而武自行徳用于此而威自着有此体则有此用本末先后自有次第此固所以置文于武之上置威于徳之下且曰本末有序厥有意哉使汉君而果知帝王所以治内外之道则不主于一偏而先立乎其大者矣抑又闻之治天下之道固不可不知体用之説亦不可不权理势之宜理之当然者吾固尽之势之或然者吾必应之文徳者所以立其理之常威武者所以应其势之变权其时而用之又在人君善用而已天以一元运独阳不能以成歳功而阴必时出以佐乎阳帝王以天为心甚欲待天下以君子长者之道而天下之民乃有出于文徳之外者不得已而从事于威武焉此岂圣人之本心哉论至于此班固以文徳为帝王之利器以威武为文徳之辅助其説信矣帝逺矣后世有王者作必以固之言为然汉之君乌足以语此此两篇皆以体用字为字面贯题可以参观推明性理格以体效二字贯题意知动仁静乐寿如何陈应靁出处立説批云论曰吾身有全理体立而效存焉则亦性之而已夫人有此生均有此理本然之体既具于是理之中自然之效岂出于是理之外言理而无所验固不可或有所利而为之亦非也夫知也仁也即吾一身之全理也知者周流泛应而其体动动则适于变而自然之乐存焉仁者纯固坚守而其体静静则顺其常而自然之寿存焉乐非専主于动也因其动而见其天之乐寿非専主于静也因其静而见其天之寿动静以天乐寿亦以天非诣理之极者孰知之知动仁静乐寿如何请因夫子之言而申之尝闻动静一隂阳也隂阳一太极也方阳刚用事则流动发越而万物有熈熈之乐迨阴柔布令则凝定正固而万物得性命之真是动静之中未尝无乐寿之验也然天地以其心普万物而无心者也效验之应造化何容心哉知造化之太极则知吾身之太极矣世固有撄拂其恬怡之性泊乱其纯一之天者弃知违仁固无望其乐且寿也乃若逐物之变更以为乐逺物之累自以为寿亦岂至仁大知者之为哉盖仁知有本然之体则亦有自然之效动静天也乐寿亦天也吾何容心之有是故酬酢夫上下四方之宇周流夫古徃今来之宙人见其为知之动吾初无心于动也此性贯融自然天机之发天籁之应有不知其乐者矣穷理而至尽性之境复礼而造至仁之地人见其为仁之静吾亦无心于静也此性凝定自然安则乆乆则天有不知其寿者矣此非仁知之外别有所谓动静亦非动静之外别有所谓乐寿也微吾夫子见理之精造理之极其孰能言之虽然圣人言此不过形容道体云尔若夫会而观之融而通之则知仁本一理动静本一机静之中未尝无动者存动之中未尝无静者寓故精义入神与利用安身非二事成物之知与成已之仁实一机动静互为其根乐寿交致其验兹其为无体之易欤兹其为不测之神欤故曰动静无端阴阳无始愚于仁知亦云谨论立説贯题格以明诚二字贯题意尽心知性存养如何毛登龙出处立説批云明与诚两进君子所以全其天也天所命为性性所具为心人有此生均有此天昧乎天者非也拂乎天者亦非也君子天其天之学亦曰明诚两进而已矣诚谓夫虚灵知觉者吾之心纯粹至善者吾之性究极之领悟之吾之明固足以为诚之之地矣然明之至而诚未至焉其把握也弗力其保毓也不粹是非理欲或得以往来乎其中则明自明尔向之得诸天者未必有诸已也如心与性何是故非尽不足以存而存之所以究其尽非知不足以养而养之所以充其知明而诚诚而明其君子两进之功欤尽心知性存养如何诸以申孟轲氏之㫖尝试论之天命流行于事物之表气以成形理亦赋焉合虚与气有性之名合性与知觉有心之名是赤子不失之初是牛山未牧之根是干道各正性命之地心也性也一天也人患不尽尔不知尔苟知且尽也则冲漠无朕万象森然彻上彻下火然泉达存之云乎哉养之云乎哉然天理人欲同行异情莫非性也而气质之性或得以蛊之莫非心也而有外之心或得以障之初之昭然者将昏然初之纯然者将杂然天者人之尚安得以全其天哉此诚明之学不容不于两进之地而加之力焉且夫吾于知觉者而尽其心固可以诣其安安之地然出入无时则迁矣吾于纯粹者而知其性固可以全其生生之妙然揠苗助长则斵矣又何以存之养之哉呜唿明之未至固无以为诚之地而诚之未固亦不足以充其明之天明则诚矣诚则明矣此中庸之所以为教亦吾孟氏尽知存养之论所从出欤今夫性天之命也而心则具之性天之理也而心则主之四端根焉万善足焉有感有应者心之妙尽则可以敛宇宙于一握可以运六合于一思心之尽则奚心之不可存无声无臭者性之体知则可以会万殊于一本可以融太极于一真性之知则性之养者易易尔尽矣知矣洞洞属属无在无不在明之事也然而明诚之学君子进进不自已之心不患其知之不至患其行之不力而无以究其知不患其知之不及患其仁之不守而适以自凿其知况夫理与欲交攻公与私相胜是与非真与伪对立一把握之不谨则心之难持甚于槃水之难持奚其存一保䕶之不至则性之易流甚于湍水东西之易流奚其养必有诚焉诚则真则实则无妄不诚则伪矣诚则静则定则能得不诚则胶胶扰扰矣无鸿鹄其移无鸡犬其放无藁木死灰其寂㓕无一息之不存存吾之心则心之尽者又尽也不以旦昼亡不以牛羊牧不以杞栁桮桊戕贼无一瞬之不养养吾之性则性之知者真知也明以探索之诚以践履之造其理而履其事君子两进之功不至于两尽不止也是故中庸之不明乎善则无以为诚身之本而诚其意者又大学致知之功孟子学孔子者也中庸大学吾孔子之遗书所以掲后学心性之日月也七篇之作往往得之其曰操则存舍则亡其曰得其养则长失其养则消存养数语亹亹为学者言之今而尽心一章言心之尽性之知不徒曰知与尽而已而复继之以存养之片辞信乎知而存尽而养诚明两进之学君子之所以天其天者欤虽然此复焉执焉之事也由复而至于无妄由固执而至于不勉不思则云行雨施吾心触也天髙地下吾性湛也是孔子从心不踰之境是文王性与天合之时荡荡巍巍在吾方寸中矣故曰贤希圣圣希天题外生意格此篇与陈子頥麒麟阁惟霍光不名论同格中兴辅佐孰优陶大章出处立説竹林陈一荐批当逺人向慕之时而论次羣臣之勲烈此其㣲意之所寓未易以常情论也夫人才之衆多固国势盛强之本而名节之显着尤逺人之所畏慕者也然名节之全者不常见于天下有能坚此志于艰危憷迫之余伸大义于人所难居之地其风声所存诚足以慑戎心而张国体视夫从容辅治者难易优劣盖不待辨而明而英明之君昭示夫辅治之勲顾取其表表尤着者厠诸羣臣之后岂无深意于此哉盖秉节不移者亦臣子当为之事而屈一人以示大体正人主抑扬之㣲权也先之以辅治之臣终之以全节之士岂惟髙下之序自有不可紊者存抑使外夷闻之有以知中国人才之盛而未易窥其浅深也汉宣帝因单于入朝而思股肱之美表而扬之者凡十一人而苏武特居其后遡其论次之意有不难知者矣中兴辅佐孰优请申之夫褒贤録善崇徳报功此有国之常典而总八柄者不可一日废也初岂视外夷之观聴为轻重哉然帝之论功适在于单于入朝之始则其所以耸向慕明激劝者实于此乎寓也昔者帝舜之世有徳者笃之元者信之憸壬者则畏而逺之于逺人乎何与而顾于蛮夷有率服之理岂非去取之意明轻重之理得有以深服其心乎春秋以来晋楚之争亦已乆矣一旦晋君类能而使韩范赵魏各当其才楚之善觇人国者悉数而陈之退焉而不敢校信夫人才之为国轻重不可示人以狭也汉廷公卿列侯曽不足以起人畏而一大将军犹足以为汉重上书公车辄拜丞相而外夷遂得以窃笑之况乎覧元功之籍章中兴之懿以令衆庶以示四夷宣帝得不剂量其轻重而示人以意乎是故形貎之拟官爵之书麒麟之载褒嘉之宠前此未始见也自帝之论功而事昉乎此矣然即帝之所谓辅佐而观之定策如博陆济治如丙魏靖边如充国勲烈之优爵禄之重寘之于前列夫谁曰不然安世以谨厚闻延年以安和着萧望之梁丘贺以儒学显其他如韩如刘要不过一艺一能之士未见其有卓然可纪之功也子卿仗节虏廷不挠不屈富贵利达之语举不足以动其心而大节凛然真足以寒单于之胆而夺之气想夫单于之族翕然起敬知中国之有人渭水之朝深自屈服是虽匈奴衰微之故而子卿慷慨不囘之节足以壮汉家之势多矣然则宣帝行报功之典其可不知所论次乎今也列羣臣于其前寘子卿于其后先后次序帝意果何所寓耶帝也亦思夫往者武帝复雠之役矣席富庶之后乘累战之威而又得卫霍之徒以为之将虽所向辄克以少纾前日之耻而终不得其臣妾之心今也不烦兵革以臣所未臣而振吾中兴之功此岂特在廷诸臣辅佐之力微子卿之节外国逺人殆不知中国礼义之为可尊矣子卿之守节如彼其坚也起敬于单于如彼其乆也而序列如彼其卑也帝岂无见于此哉盖麒麟之图绘正逺人观聴之所系彼其平日所以畏慕者知有子卿而已一旦顾瞻杰阁厯数元勲而畴昔敬畏之人乃眇眇然特居于辅佐诸臣之后殆将相顾骇愕私相告语以中郎之大节如此且居羣臣之下则凡偃然于其右者其功徳顾可量欤将益信中国人才之盛非吾之所能尽知而隠然有虎豹在山之势矣如是寕不足以示中国之大而杜外夷窥伺之心耶汉末三国争衡吴之不竞于魏盖明矣赵咨将命于魏乃能于雍容立谈之顷而折其轻视江东之意魏问咨以吴如大夫者几人盖美其専对之不屈也咨宁自贬而不肯损国威重故託言聪明特达者八九十人而自处于不可胜数之列呜唿吴之才惟不止若咨者而已此吴之所以强大而魏之所以深惮也宣帝之用心咨诚得之矣虽然中兴之辅佐则盛矣抑当时在廷公卿之选皆无愧于子卿者耶曰是正不当以内外为别也盖内治之不举则在外者无以成其功而居中之有人正守节于外者之所恃以为无恐也有如望之梁丘贺以儒术自致于其君虽未有杰然髙世之勲而开导扶掖之任亦诚不可阙者独可以为文墨议论而遽少之哉宣王之中兴其辅佐之臣自方叔召虎而下诗人序其功而歌之其髙下大小诚不可掩矣而六月卒章乃曰侯谁在矣张仲孝友呜唿昔者中兴之论功盖已若此矣题外生意格此篇与陶大章中兴辅佐孰优论同格麒麟阁唯霍光不名陈子頥出处立説批云礼有不出于人主之诚心而过为是褒显人臣之举者此其意必有所为也夫人主之于功臣优崇尊显而不以臣礼待之者正以想其畴昔之功也然而思其功则必厚其报爱之于其身则必酬之于其后今也保全之意不坚于疑忌未露之时而褒崇之典乃骤用于裁抑太过之后君子固已知其意之所主矣麒麟阁之画图形者凡十有一人而独于霍光不名焉人固知宣帝之假宠于霍氏也而不知帝之意不在于光而在于单于之朝也盖光之拥昭立宣功在社稷凢其所以为汉与夫汉之所以待霍氏者不惟天下知之匈奴固已知之熟矣使其来朝之始首举是以为问则帝之心宁不有愧乎是以列之于诸臣之先而待之以不名之礼使其一见之顷必知汉之所以待霍氏者非羣臣之所敢望则夫前日之事非真汉之少恩也犹冀可以释单于之疑乎麒麟阁唯霍光不名请遡其意夫委质策名臣子大义君前臣名礼之大经古之大臣虽有大勲劳于天下其君盖未始不名之如曰来禹曰呜唿説曰父义和此皆功崇徳厚而见名于其君者也独成王之于周公太甲之于伊尹而特以叔父阿衡目之外是未多见也今而宣帝之不名霍光岂非以伊周之礼待之耶然而人君之于人臣不名之礼可以为一时非常之恩至于垂之竹帛勒之彛鼎所以昭元勲而垂后裔者正不当以名之为嫌也成王虽尊周公而书之于史者未尝不曰周公旦也太甲虽重伊尹而记之于书者未尝不曰伊尹也安有麟阁之图逺将以威四裔乆将以传子孙乃遽没光之名而不书哉是必有故也大抵人之常情有所讳晦于中者必有所文饰于其外无故而加之非常之宠必非其中之诚然者也且帝之所以待光者果厚耶薄耶轻耶重耶始元以后地节以前汉几岌岌矣二十年间其能挈卯金既揺之鼎而措之泰山之安者秋毫皆光力也此其鸿名伟绩精忠峻节表表然弥满六合之间虽在逺人亦知有所谓霍子孟之忠矣借使后嗣不竞犹当䝉八议之贷帝也宅心不𢎞疑虑日积芒刺在背固已不能堪于骖乘之时而积薪不徙正所以养成直突之变卒使副封朝去霍氏夕诛功臣之肉未寒而子孙无噍类矣则帝之所以待光者何其薄耶夫爱其人则必有以全其功尊显其身则必有以安荣其子孙岂有忍于夷其宗覆其祀而不忍于书其名哉帝之本心断不然矣盖是时唿韩邪单于方入朝贡彼虽外夷岂不知中国有博陆侯乎赤族之惨其心固疑帝以为忍矣是虽擢髪以数山禹之罪而中国明白正大之意恐未必能暴白于逺人也夫中国本以信义服逺人也今使奉珍执币之始而首闻中国有薄于信义之名其不取轻于单于乎于是寓其意于麟阁之画列功臣十有一人而冠霍光于其首且以不名尊之使之过而观焉见而思焉视其爵则皆爵也氏则皆氏也名则皆名也而霍光独以氏称而讳其名则将曰霍光有非常之功而汉天子有非常之报图其形且不敢名况亲待其人乎诛其子孙而尊荣其身汉之法顾不甚公乎有见于此则彼不待于言此不待于辩而其所疑者固已冰消风释矣然则帝之所以不名光者非为光讳也乃为已讳也非讳其名也讳霍氏之诛也使帝而果以光为重则单于来朝之始独不能发徳音下明诏以湔洗霍氏之辜乎麟阁既画之后又不能捐一爵命一官以嗣续霍氏之祀乎实恵不见于平时虚礼骤加于一旦帝之心吾知其非诚矣抑尝反覆麟阁图画之事而观之盖无一而不为单于设也始之以霍光帝之私也所以释单于之疑也终之以苏武帝之公也所以服单于之心也牧羝之节十九年不屈于匈奴一旦归自朔庭外国之人将谓汉廷以何职处之今也官不过属国而位列于十人之下则所谓十人者其光明俊伟又当何如耶折外侮于方萌张大汉之威声帝于是乎得之矣后世论麟阁之画第惟曰为褒功报徳计而不知帝之微意固如是其深也吾固因霍氏之事复表而出之前篇谓宣帝麟阁之画以苏武居末者欲使单于知中国之有人此篇谓宣帝麟阁之画以霍光居首者欲使单于知中国待大臣之厚虽意各有所指大抵皆归于屈服单于上来机轴略同可以参看驳难本题格此篇与陈季南干坤之藴论同意动静见天地之心方监出处立説考官批云执其迹之一偏者而求以窥造化之妙藴君子以为未也夫易道不明乆矣自太极肇判禀其轻清者而形于上得其重浊者而形于下是特其迹之粗焉耳或者徒见其穹然隤然于俯仰之间遂以为彼一于动此専于静而外是则无余藴抑不思夫一元之气亭毒于不言之表其理本相为流通而无穷殆不容以执一而议四时之运功成者退敛藏之后生意复还动伏于静之中而静者又所以为动之地吁此易道也彼王通氏何足以知之观其言曰圆者动方者静其见天地之心乎以方圆而论动静异乎吾所闻矣动静见天地之心请申之昔者尝于易而有攷焉夫干之谓干取其能变化者也而初九则曰潜龙勿用盖至于坤之柔顺利贞则又曰行地无疆夫硏深索至宜莫易若也今而于干则言潜于坤则言行圣人果何见欤吾知之矣天地本一理也动静非二机也憧憧往来朋从尔思寂然不动感而遂通天下之故此心説也自是説不明于是乎管窥锥测者始曰天道止于左旋否则曰地积块耳吁为此论者盖自列御冦以来非一人也亦孰知其所言者仅止于迹欤寒来则暑往可以言天之迹而不可以言心山峙而川流可以言地之迹而不可以言心夫即其动静之中而求其所以不専动静者尚未免泥于所见之粗曽谓一方一圆可以论天地乎草木吾知其春而生也龙蛇吾知其冬而蛰也然阳生于黄钟之月向者不食之硕果生意已萌芽于归根复命之中而一隂为姤所谓摧枯剥落者虽曰未见其形生气化之象已不可以昔日之物论矣然荣枯生悴者其迹也盈虚消息者其心也此其周流一机盖精义入神有不容以俄测俄度者焉今夫鼔舞万物者莫神乎雷阴凝而莫㪚物蹙而莫遂日之所不能燥雨之所不能湿风之所不能鼓雷一震焉而凝者㪚蹙者遂其机亦神矣及其凄然而秋也则退藏诸密与夫舂撞呌号者俱蛰其声于冥然漠然之表是果何为而然耶吁雷在地中复震下坤上则为复雷动物也不伏乎地之中坤静物也而升乎震之上盖至是而天地之心可见矣然则善论天地者将何如曰一动之间规矩两存焉一息之顷智仁两寓焉万象纷错有非有也不产而化无非无也直専翕辟当如吾夫子之系易斯可矣乌可岐其迹而论耶虽然离一为二固非真见认无为有亦非深知造化者万物有心于天地天地何容心于万物籁者自鸣孰使之鸣也蠖者自屈孰使之屈也时之至万物不能却其来势之极万物不能强其反天地何与焉且以咸之一卦言天地之感也而圣人则不曰感而曰咸诚以有心于感者天地之末而无心于感者乃天地之妙夫论天地之感者盖如是则未感之初可知矣至哉夫子之言曰易何思也何虑也又曰过此以往未之或知也思曰何思虑曰何虑知曰未知皆未尝以有心而论天地也惜夫无以此理语王通氏驳难本题格此篇与方监动静见天地之心论同意干坤之藴如何陈季南出处立説批云论曰动静无端道之妙也自太极判而隂阳分惟一故神惟两故化动静互根循环不已而造化之妙莫窥焉夫穹然而居乎上隤然而处乎下者天地之形体也健而动者阳之变顺而静者阴之合乃其性情之妙无动而不静无静而不动推之于前不见其始穷之于后不见其终非知道者孰能识之昔者圣人泄造化之藴而作易干阳之始者气之初坤阴之生者形之成而阴阳大化升降上下盈虚消息无有止息大哉易也斯其至矣王通因薛收三才之问而及于干坤之藴此收之所以悟之而学易然藴之一辞通虽言之恐亦未能真知之也干坤之藴如何请䆒言之夫一阴一阳之谓道指阴阳而谓之道可乎曰阴阳非道也所以一阴一阳者道也夫天地之间惟一阴阳动静之理焉则所谓道也太极者本然之妙阴阳动静者所乘之机谓其始于动乎而动之先已有静谓其终于静乎而静之后复有动此纪纲造化流行古今不言之妙藴也而画前之易于是乎在矣故夫子之系易曰干坤其易之藴耶盖干阳物也坤阴物也干坤二卦六阳六阴者干坤之纯也㪚之于六十四卦三百八十四爻阳者皆干而阴者皆坤天地水火雷风山泽同此一阴阳一干坤也阴阳之机循环迭化聚㪚相因升降相求絪緼相揉相兼相制欲一之不能此其所以为易之道所以为干坤之藴欤不然夫子何以继之曰干坤毁则无以见易易不可见则干坤或几乎息矣王通之言毋乃得夫子之遗论欤今观之易曰天行健地势坤矣盖指干坤之象而言而非干坤之藴也曰干用九坤用六矣盖指干坤之数言而非干坤之藴也辟户谓之干阖户谓之坤阖而辟辟而阖变化往来而不穷者其藴为何如干知太始坤作成物始者必成成者复始相摩相盪而不已者其藴为何如干为阳动而动直之中有静専焉则阳含阴也坤为阴静而静翕之中有动辟焉则阴含阳也干坤之藴宁不于是乎在火阳根阴水阴根阳而阴阳之精互藏其宅也动极而静静极而动而动静之机互为其根也推而至于干降坤升而为泰泰往而有必复之理干上坤下而为否否终而有必倾之道剥尽而复反夬消而姤长无非此理之藴也人有人之干坤物有物之干坤其终其始其进其退其荣悴其盛衰而隂阳动静之理无不有焉干坤之藴无不在焉此所谓干坤成列而易行乎其中者欤王通答薛收之问而欲其于干坤之藴而致思焉其㫖深矣然谓统元气者为天之藴统元形者为地之藴干坤之藴果可以形气而尽乎阴阳无始动静无端循环不息立天地之大义者干坤精藴之所存通或未能真知之也虽然收之所问者三才之藴通独荅之以干坤之藴而人心之妙不及焉岂不以无极之真二五之精妙合而为人者天地之藴尽在是矣通何赘于言使人极不立则穷而髙汚而下者特块乎之形体尔其精藴孰从而窥之故辟上辟下而辟中有人焉参天地赞化育弥纶而辅相之而后干坤有以自立也然则人者其天地之心干坤之藴欤愚故併论之推原立意格此篇与黄九鼎定名虚位论同意博爱之谓仁陈传良出处立説考官批云道公于天下见之私者小之君子不大其説以辨焉则昧者莫觉也甚矣小见之害道也夫心与道一道与仁一仁与万物一自佛老离仁于道徳之说而天下之言仁者始小嗟夫彼其小也于仁固无加损此其大也于仁亦岂加益君子必辨焉者圣人之道包容天下若是然也韩愈作原道以辟佛老首之曰博爱之谓仁韩愈以博言仁以佛老小吾仁者也凡君子之言道定以名之者非君子之意也觉天下之不知者也天下不知易仲尼是以生生名易天下不知中子思是以喜怒哀乐名中天下不知善孟子是以可欲名善理在天下自有定论而何假圣人之名言者然则非君子意也觉天下之不知也仁之说具于易之元隠于洪范之极散于中庸之诚详着于论语之克已博爱之名未立也愈也以博爱言仁定而名之是岂为知仁者告也母亦以为佛老不知仁者设也陋矣夫佛老之不知仁也尧舜以仁官天下禹汤以仁家天下伊周以仁相天下孔孟以仁师天下孰非此爱之加而佛老者曰仁小惠也吾相㤀于道而已奚仁为嗟夫壁鱼见日于隙曰日之明咫尺也坎蛙见水于井曰水之深寻丈也佛老见仁于小惠而曰仁之施区区也愈辟佛老者也不名言以大吾仁乌在其为辟佛老者哉昔者生民之初天下盖不能自立也圣人者以其博爱之仁凡为天下利悉为之备其寒也衣其饥也食其居之陋也宫室之其渉之危也舟楫之其羣之争也书契之是果何心为之耶此以仁心为之也彼佛老生死吾仁之中而懵然以为无頼于仁其亦不知夲也甚矣呜唿佛老之不知吾仁吾末如之何也已矣而且以其说祸天下之知仁者世无韩愈吾见仁道其几息也太史公尝言申韩之惨刻皆原道徳之说夫道徳者若非为惨刻之唱而其流必至于此盖其同死生絶亲戚置天下于不爱之地者佛老基之也故自佛老之说行天下之爱始衰愈也以博爱名仁亦以还天下君子长者之道而惟吾仁焉是归也故甞为之说曰鲁哀公小儒孔子大之而儒始尊叔孙武叔毁圣人子贡大之而圣人始尊佛老小吾仁韩愈大之而仁始尊而好议论者又从而疵之曰愈之贤不加于孟子孟子于兼爱之墨力以不仁辟之而愈之所言不几佐墨者噫逊美行也子哙之不取用之过也廉亦美行也仲子之不取亦用之过也爱岂贼仁者而墨子之非亦用之过也学者乌可醇孟而疵韩推原立意格此篇与陈传良博爱之谓仁论同格定名虚位如何黄九鼎出处立説批云屈吾道于无而实吾道于有君子之意微矣夫道固不胶于有也然岂果无也哉世之惑于清净寂灭之説者乃始认道于无使君子于此而固争之曰有则彼方梏于所见不能自有岂信夫是道之不果无也其自是也必固其为惑也终不解矣故莫若婉其辞以诱其心曰道诚无也而无之中有所谓有者焉彼方喜吾之说有似于彼之説未必不舍彼而唯吾之从矣呜唿此韩愈之于佛老所以阳予而隂排之也彼以虚无为道徳故愈也宁屈道徳之虚位而实之以仁义之定名彼而有得于名之定则位之虚者不果虚矣然则其屈吾道也乃所以伸吾道也定名虚位如何请申之尝谓屈吾道于一时者吾道之不幸也伸吾道于千万世者吾道之幸也嗟夫孰知屈者所以为伸不幸者所以为幸耶世变既降道术争鸣虽以孟子之贤亦难于直致其说故一见而稍可以语道则以仁术告之夫仁非术也然彼之所急者术而吾强之以仁其不为术之胜者几希是以借其术而纳之仁苟得于仁虽屈而名之曰术无伤也故屈吾道于术而纳之仁者孟子也屈吾道于虚位而纳之定名者韩愈也且愈亦尝闻圣贤之言矣乎曰事亲仁之实从兄义之实以实言仁义则愈之所谓定名者其信然矣志于道据于徳则道与徳非泛然无据之物也愈何见而以虚位言耶岂固判仁义于道徳之外耶原道一篇以爱为仁以宜为义由是而之足乎已者为道徳则愈非之也明矣其殆屈吾道以排异端者欤盖异端之雠吾道亦犹吾道之雠异端也墨者孟胜死于荆其徒从之者百余人异端之死守其说者若此乎其牢不可破也况夫老于汉佛于晋宋齐梁魏隋之间蔓衍至于唐行于世者不知其几人矣以一旦之言而顿释其几千百年之惑执一人之见而欲破千百人之说是何异于一齐衆楚而欲强其齐语哉故愈也将欲去之必固取之将欲抑之必固扬之彼方驾虚无之说吾不惟不辨其虚无之非方且托虚位之言以投其虚无之说道徳之位虽虚必有居此位者也居此位者实此名也彼佛老者闻吾虚位之说则将退而自喜曰吾之所谓虚者无以异于韩子之所谓虚矣闻吾定名之说则又将退而自悟曰韩子之所谓虚得此名而实吾之所谓虚得无为清浄寂灭之归乎得无异于韩子之所谓虚者乎始而喜终而悟因吾之虚位得吾之定名则佛老其圣贤矣尚何俟乎昌言以排之悉力以拒之耶是则愈之屈吾道政所以伸吾道也虽然是非愈之臆说也昔者圣贤之论大抵然矣扬子之言仁义道徳有曰合则浑离则散彼岂不知老氏之去仁义谈道徳为非耶然不敢尽举而非之也方且取其言道徳而独于搥提仁义无取焉夫取而不尽取所以明老氏不知道之失不尽取而取所以诱老氏而为吾道之归苟能因吾之言以求仁义因仁义以求道徳乌知老氏之果无取哉是又扬雄之屈吾道以进老氏者然也故曰屈吾道于一时而伸吾道于千万世者轲意也扬雄意也韩愈意也前篇以佛老小吾仁故韩子以博言仁此篇以佛老指道徳为虚无故韩愈以道徳虚位之説而诱之俾之归吾仁义定名之实两篇皆以辟佛老为主意以心会道格与君子之教如时雨论同格夫子与㸃如何陈子直出处立説批云知圣人所与之意则知贤者所得之乐贤者之乐何乐也固非以得时行道之为乐也亦非以𦕈然絶俗离世自乐其乐之为乐也见髙一世而乐与人同道超万物而动与时偕其清足以洁其大足以容物我之两忘而形体之顺适此则贤者之至乐而圣人之所深与也方孔门三子言志之时而曽㸃独拳拳于浴沂风雩之趣夫子与之昩者不察遂谓圣人以洁身不仕为喜呜唿使圣人果以是为喜则春秋之世洁身不仕者多矣何必㸃乎或者苟知浴沂之乐其广大同物之意与圣人同则可以识㸃之所存知圣人之所与矣夫子与㸃如何请申其意士之出处不同而所乐不过三食前方丈潭潭其居垂银黄被黼绣此慕富贵者之所乐也弹铗而长歌处嚢而脱颕出其尺寸以垂名于旂常竹帛之上此好功名者之所乐也然君子皆陋之不与也至于寛闲之野寂寞之滨鼓琴行歌邈然不以世之休戚介念虑此避世隠逸之士所以自乐其乐而君子亦不与之惟颜子一箪自适浩然天游出则四方羣士并游于圣门入则陋巷尘嚣卑湫之杂处行藏用舎时有不然而其乐卒不可改故夫子曰惟我与尔有是夫虽然颜子之乐天也圣人之事也人不可得而同之也曽晳之乐人也贤者之事也人可得而同之也人可以得而同之而同诸人则其襟量轩豁物我两㤀其视孤介独立闭关絶物者不可同日语侪之颜子固不可进之圣门亦在可与之列也浴沂鲁之禊事也邦之旧俗也时和气清春服既备环龟䝉凫绎之郊者杂然而云集葢与陈之宛丘郑之溱洧同俗也彼逐豪华竞鲜美之徒固随物以荡其志至于愤时嫉世之士必且翛然逺逝耻以朝衣朝冠自齿于乡人是亦隘矣有如㸃也之在圣门授业久而见道髙固不随俗而俱化冠者五六人童子六七人此特琐琐者而欲与之并游同乐谓之同流合污亦可也殆必有见矣春秋之世贤不肖倒植以吾夫子之才之美规天条地之规模往来诸侯之邦席不暇煖而所就竟如此区区如三子者而欲以琐细自许求用安在其不见哂也沂鲁水也吾鲁人也上得圣人以为依归下与父母之邦之民共桑梓之乐澡吾冠濯吾缨身而华裾以徜徉于雩坛清旷之下体舒气适然后歌咏圣人之道浩然而归盖与葛天无懐之民同一气象回视三子者之撰殆鹏鷃之不侔也彼三子者其志将以求用也用舍未可必则其视一世不如意之事岂能不置欣戚于其懐大厦将颠非一绳所维正使获用则区区一邦一邑之民竟何济焉吾夫子之意盖亦与斯世共浴沂风雩之乐者而局于时乘桴居夷既不可辙环厯聘又不可慨然方有感于行藏用舎之际则一聆㸃也之言适与意会故不自知其发叹也用舎有时遇不遇在天而吾与物周旋之念常使如一同鲁之人乐鲁之俗用而行也则推此乐以同天下不然巻而怀之亦足与乡闾之父兄子弟共有此乐不犹愈于楚狂荷蒉之徒自㓗其身自乐其乐也夫子之与正与此也虽然有曽晳之见则可无曽晳之见而效之则其蔽也狂庄周列御寇之伦其意趣颇类曽晳而狎侮仁义糠粃世教又不得圣人为之裁制故其狂益甚下至于刘伶阮籍之徒则荡然不系之舟矣斯人也其可与哉然则学者其谁与曰漆雕开其实也曽子其精也颜子其天也同前格与夫子与㸃如何论同格君子之教如时雨蔡徳润出处立説批云圣贤之造化人才惟迎其欲发之机以觉之而已夫教莫难于一机之转移也物有机人亦有机机未发焉虽日沾溉之无益也机已发焉虽日浸渍之亦无益也是故自其欲发者造化之有所不润润斯溥矣有所不及及则深矣如是则雨之授于物者时矣君子之授教于人亦犹是也彼有受教于斯者颕悟之天藏于一默是欲达未达之机也迎其机而一觉之则向也凝然今也勃然何异万物受时雨于造化也哉君子之教犹时雨孟子之论渊乎深矣夫万物一造化之造化也学者一圣贤之造化也均是造化也受则授不受则不授斯二者有机焉吾无所容吾力也土膏未动机藴于无虽霖潦有所不受万寳告成机显于有虽甘霖有所不受甲而欲茁拆而欲敷华而欲实此一机也无者已露有者未达造化溥一勺之甘则沛然矣裕如矣芃芃然而颕且栗矣不授则已授则无不受也其于教也亦然蔽者扞于教耳提之戞戞然钝者鑛于教面命之藐藐然塞者聩于教言传之昧昧然我自授之彼不我受亦徒倍费圣贤之造化而已吁非其机也授之不受也有悱之机而发之其发也疾有愤之机而启之其启也速未悱而发于发何功未愤而启于启何有此君子之教所以非其时不可也吾何以知其然耶颜之机隠于愚此觉之时也夫子乘其时而以克复之训觉之则鼓元气而雷域中而颜子盎然皆仁矣若以此施之互乡之童子则机之懵者徒强聒耳不受也参之机韬于鲁此觉之时也夫子乘其时而以一贯之道觉之则腾百川而雨天下而曽子勃然皆忠恕矣若以此施之空空之鄙夫则机之蔽者徒扞格尔不受也吁此其时也互乡之不颜也鄙夫之不曽也我何以授彼亦何所受耶若颜曽则时矣一觉而充满勃郁跃如之境生意周匝其发达于夫子造化之天也奚御焉孟子续夫子者也未始不欲以夫子之造化颜曽者造化二三子也奈何告子之机未触与之言性则杞桞之公都子之机未触与之言仁义则内外之善信之克有其机矣授之则受矣好善优于天下克亦游于孟氏造化中矣虽然天何言哉授者无授也百物生焉受之者亦无受也风止雨休品彚呈鲜问之万物莫窥其妙何者为雨心领神悟优入圣域问之学者谈不容声何者为教吁化矣不然有受之者无授之者欲发之机渴于望霖于是之时以我视物犹夏畦也奚其化此篇与夫子与㸃同机轴彼以乐字形容圣贤之心相契此以机字发明学者领悟之方可以参看反题辨难格君子絶徳徐邦宪出处立説考官批云论曰天下未尝有不可能之事而贤者亦未尝沮人以不可能之説夫徳者性分之固有夫人而能之也古之君子所以形于孝着于功陈于谟无非出于徳之所固有而人之所能为初非絶人之事也议者见其于难事之亲而尽其孝于难平之患而成其功于巍巍极治无所容言之时而矢其谟于是歆艳侈大指为絶德殊不知时有难易而德无加损以谓为君子之德则可谓之絶徳则是以天下后世不可复能也噫天下岂有不可能之徳哉扬䧺以舜之孝禹之功臯陶之谟为君子絶徳愚未许为通论也䧺之説曰君子絶徳小人絶力愚则曰天下有絶力无絶徳以力论之有一夫之力有十夫之力有百夫之力有一夫之力者举十夫之任则不能胜矣有十夫之力者举百夫之任则不能胜矣故乌获任鄙古今谓之絶力者以扛洪鼎揭华旗人所不能而乌获任鄙独能之若夫徳则异于力矣德出于性性出于天天之命是性也无私则其畀是徳也宜其无所私也舜禹臯陶古之所谓有徳者自䧺观之则以为不可能也自理观之则未有不可能之徳也夫世无虞舜而天下未尝无闻孝世无夏禹而天下未甞无伟功世无臯陶而天下未尝无名言且古今一时也圣愚一性也今以彼为絶徳而处天下于不可能之地则是舜禹臯陶之所为乃加于人一等之事未免为圣人所病岂所谓天下之达徳哉闻人皆可以为舜矣未闻以舜为絶德而不可能也闻涂人皆可以为禹矣未闻以禹为絶徳而不可能也闻淑问如臯陶矣未闻以臯陶为絶徳而不可能也䧺之説奚自而发哉为雄之説曰孝可能也事顽嚚之亲而能竭全廪浚井之事者舜之孝所不可能也功可能也拯昏垫之患而能致随山濬川之利者禹之功所不可能也谟可能也居雍熈垂拱之朝而能申知人安民之戒者臯陶之谟所不可能也是三者后世之无有此所以为絶徳也嗟夫甚矣䧺之不知徳也徳者本也孝也功也谟也皆徳之所寓而后见者也使必有是孝有是功有是谟然后可以希舜禹臯陶之徳使舜不遇难事之亲而显其孝则舜为无徳可乎禹不遇洪水之患而着其功则禹为无徳可乎臯陶不遇明良之朝而陈其谟则臯陶为无徳可乎要之有徳于中不必有全廪浚井之事然后可以为舜之孝凡能尽子职之所当尽者皆可无愧于舜矣不必有随山濬川之利然后可以为禹之功凡能尽臣职之所当尽者皆可无愧于禹矣不必有知人安民之仁然后可以为臯陶之谟凡能尽言职之所当尽者皆可无愧于臯陶矣畧其迹之异而反其性之同则舜禹臯陶其絶人乎其将比我而同之乎逆䧺之意葢不过欲人知舜禹臯陶之徳卓越超絶不可企及庶㡬勉强力行以奔走乎君子之域否则易忽而不为之也殊不知天下之事诱之以易犹惮其难约之以同犹蔽于异况以难惧之而以异絶之孤圣人之道沮学者之心则䧺之絶徳之言斯为过矣嗟夫君子之设心又奚以絶人为事哉以絶人为事䧺之立论大抵然也谓贤人必为人所不能则谓君子为絶徳葢无足怪者不幸而使斯言不显行于世吾惧学者以乔桀相髙以卓鸷相务不循天下常行之理而动欲为絶人之事孝不为舜而为申生功不为禹而为白圭谟不为臯陶而为公孙惠子其流弊有不可胜言者矣幸而䧺之言不显行耳谨论就题发明格尧仁如天王质出处立説徐进斋批论曰可使天下被圣人之仁不可使天下知圣人之仁被圣人之仁而知有圣人之仁仁之小者也有方而可议也被圣人之仁而不知有圣人之仁仁之大者也无迹而可名也惟其无迹之可名故安者自安莫知其所以安养者自养莫知其所以养斯仁也天也天以仁覆万物而万物未尝以为天之功圣人以仁育天下而天下未尝以为圣人之惠非天无功圣人无惠也功深而形不露惠博而体不显是以䝉其功而不荷其功受其恵而不感其恵于此见圣人之仁与天为一尧仁如天马迁善论尧者也天下之人有心者能识当使有心而无所措其识有目者能见当使有目而无所措其见有口者能议当使有口而无所措其议世之人君其中孜孜然其外戚戚然惟恐天下之人心不识目不见而口不议也谆谆而告曰吾施布帛振而之寒彼将称之曰仁也然布帛穷而仁亦穷圣人之仁能使天下举无寒而天下终不知其为圣人之布帛又谆谆而告曰吾发谷粟振而之饥彼将称之曰仁也然谷粟穷而仁亦穷圣人之仁能使天下举无饥而天下终不知其为圣人之谷粟如是而后能无所穷故曰圣人之仁天之仁也今夫阳一嘘而万物生方其未生也有望乎阳也既生矣何有于阳阴一吸而万物成方其未成也有望乎阴也既成矣何有于阴圣人之仁一施而天下得其安得其养方其未安且养也有望乎圣人之仁也既安且养矣何有于圣人之仁夫惟万物以为天何有于我于以见天之仁为甚深天下以为圣人何有于我于以见圣人之仁为甚博何者鸟栖于木何有于木鸟忘木也鱼游于渊何有于渊鱼㤀渊也万物忘乎天天下忘乎圣人帝尧在上作者曰日出而作息者曰日入而息彼以为已之力也而不知所以作所以息者帝尧之仁使之各得其职也饮者曰凿井而饮食者曰耕田而食彼以为已之力也不知所以饮所以食者帝尧之仁使之各遂其欲也不惟当时之人莫之知后世之人亦莫之知也今考之书禹一出而洪水乃平尧无力也仁果安在哉稷一出而百谷乃播尧无力也仁果安在哉推之而莫能穷其端探之而莫能穷其状抑非尧之仁有似乎天也耶能言之类谁如于孔子至论尧也不能言其名而以荡荡称之荡荡者大而不可测也不能言其功而以巍巍称之巍巍者髙而不可量也惟其文章则可拟议故曰焕乎其有文章文章尧之粗迹也故可以指名荡荡巍巍尧之至仁也虽孔子亦不可窥测葢尝推孔子之论而至于大哉之言盖未尝轻许也于易则称干曰大哉干元万物资始于语则称尧曰大哉尧之为君也惟天为大惟尧则之坤不得以并干故止曰至哉坤元舜不得以并尧故止曰君哉舜也然则极万有之大无以加乎天极羣圣之大无以加乎尧天也尧也其相配也固宜司马迁之説盖出乎孔子之论而不善用之日愚知其为日也云愚知其为云也至于天愚不知其所以为天也其仁如天是也就之如日则有迹之可依矣望之如云则有形之可覩矣当尧之时问之在朝在朝不知问之在野在野不知乌有如日之可就如云之可望哉曰其仁如天大之也曰就之如日望之如云反所以小之也故曰马迁得孔子之论而不善用之也谨论论学绳尺巻三论学绳尺卷四钦定四库全书论学绳尺巻四宋魏天应编选林子长笺解摘字贯题格此篇与任翊龙文帝道徳仁义论同格太宗英武仁恕如何叶大有出处立説考官批云论君德于运用之地不若原君徳于一念之天以大有为之君出而宗主民物举天下之人莫不畏服而爱戴此其君德之大固足以震动天下酬酢一世然要其运用设施之本则必有一念之天流通乎其间也何者仁者天理也根于一念之微推而及人则为恕用以定天下则为英为武一念所形初无限量太宗造唐葢得诸此方其仗义之初已勃然有拯民涂炭之心而定天下之后终不忘其哀矜恤刑之意是非偶然而发也至于一念流行彰着自有所不容揜耳吁知太宗之天斯可以论太宗之德矣太宗英武仁恕如何愚请因史氏之说而归之于仁尝谓君人之徳莫盛于唐虞三代莫衰于后世而犹仅见于太宗是何也谓时有先后而德有盛衰欤则后乎唐虞三代前乎太宗其能如太宗者葢寡而太宗之姿可与为尧舜可与为汤武可与富民而措刑是则德之盛衰不以时之先后论矣然而君德之盛以过人者其必有所本也呜唿无亦本诸一念之天乎天者何仁是也仁者上天生物之心而帝王得之以仁天下是以一念之天涵育浑融周流贯彻推仁之心则为及人之恕发仁之勇则为服人之英武唐虞三代之盛德焉有不本于仁哉是故矜孺子惠困穷不敢侮于鳏寡此仁之推也圣神之运勇智之表正明德之广大此仁之至也征有苗戮防风与夫一怒而安天下之民此仁之有勇者也后世人主岂无志于帝王之盛者惟夫猜忌以害仁是自小其天也而何以尽推已之恕以力而假仁是自拂其天也而何以有定功之武内多慾而外施仁是自弃其天也则虽有英伟之资祇以自弊而已呜唿世变愈降仁心寂寥孰谓太宗之造唐而犹有帝王之用心欤观帝以百战取天下叱咤风生指顾电扫其英武固可想矣而俄焉施德敎尚忠厚抚摩长育哀矜恻怛为爱民恤刑之举是果何见哉吁于此可以观太宗之天矣自黄初以来天下之人牧未有不嗜杀人者而一世之人必有济世之仁者以主之岂徒角智力以长有天下哉故其安民一念萌蘖于潜龙之初而所禀之天已足为衆善之长矣兴义师除苛政仁心之发用去功利施仁义仁心之流行纵囚覆罪平狱缓刑仁心之浃洽天日之表足以夺姦雄之丑真英主也而辞色之假人是不止于英毅而已也雷霆之威足以整干坤而清六合此武功也而文德之绥海内是不止于武功而已也夫天下固未有不仁而能终身以行恕者而帝王之定天下亦岂徒恃威武而能济哉吾故曰太宗之德凡见诸运用之地者皆根本乎一念之天者也史氏之志刑法论其定天下以英武而称其天姿之仁恕至其所谓恕者且以仁先之岂不曰仁者天理之全体本乎人主之一心囿乎吾天者则推之以恕梗乎吾天者则震之以英武随出而为用而天者固不泯耶不然何其爱民之深恤刑之至而待天下以君子长者之道也议者又曰恤刑仁也奚为不恕于藴古寝兵亦仁也又奚为耀武于辽东太宗之仁亦少贬焉吁是岂天姿之未髙耶或者学力之未到也嗟夫一刑虽暴未几而有覆奏之令一役虽过还归而思仁义之臣亦可以见天理流行不可泯没者也以帝王之天姿加之以帝王之学力则太宗之德纯乎天矣嗟夫又岂可以尽归之天姿哉摘字总题格此篇与太宗英武仁恕论同意文帝道德仁义如何任翊龙出处立说宫敎黄叔度批云一念之天衆理之会也夫理者全美之地也而仁者则其一念之天也大哉仁乎其人主所以㑹衆美之之本乎何也仁者天理也而衆理者则此仁之推也人主此心能充乎此仁之天则由之者为道得之者为德处之者为义旁通曲畅无往非理否则一念之仁未充理以欲晦天以人汨安能㑹衆善于一身哉昔之圣人惟其尽仁道之极而后备君德之全三代而下仁道之尽者难而君德之备者鲜矣一代贤君以其一念之仁发而为衆理之㑹或者见其所行之道所履之德所施之仁所断之义则合而归之曰是其为道德仁义全美之君也噫是固未能如古人全美之地也抑亦知斯美之所以全者乎汉文帝仁君也而方朔以道德仁义归之若朔者其亦知帝所到之地而未知帝所禀之天者欤文帝道德仁义如何请广其説且古今之言道德仁义者尧舜而下其惟三代乎孟子之论三代也尝言其道矣尝言其德矣亦尝言其义矣至论其所以得天下者则断之曰仁彼岂无见哉葢仁者天地生物之心而圣人得之以为心者也此心之天不为物夺不为私汨则其见于三纲五常者人谓之道见于躬行践履者人谓之德见于裁处断制者人谓之义其名虽殊其理则一是故论君德者不难至于全美之地而难充乎一念之天齐宣之欲行王政道也而不足为道宋公之不禽二毛德也而不足为德桓文之尊周义也而不足为义何也不仁故也葢仁则公不仁则私仁则理不仁则欲理欲之间公私之界道欲交焉德伪判焉义利别焉呜唿此论文帝之道德仁义者所以必先论文帝之仁乎夫帝之仁葢庶几乎帝王之仁也贤圣仁孝闻于居代邸之时寛洪仁厚着于化天下之日此其识见宏濶气象广大葢与天地同量与造化侔功体博则用必宏本固则末必茂帝之仁如是其至故发而为道德则有纯厚之道德发而为仁义则有公恕之仁义一念之形衆善之㑹也或者则曰躬行𤣥嘿之道非执中建中之所谓道恭俭谦逊之德非圣神文武之所谓德系绛侯诛薄昭之义非行一不义杀一不辜之所谓义其为美者未纯则其为仁者未必至噫帝之道非纯乎无欲也帝之德非纯乎无伪也帝之义亦非纯乎无利也独其一念之仁天理洞彻其私者终不胜乎公其欲者终不胜乎理虚灵精粹之天不为外物之所终蔽则其发见于外者有不容揜尔干之元仁也其见于四德者皆元也帝之仁固不敢语此然道德仁义同一仁其犹元亨利贞同一元乎愚观迁固之赞帝也极口称道前后皆不出乎呜唿仁哉之一辞噫是知帝之仁者矣是可以论帝之道德仁义者矣彼方朔何足以知帝哉虽然帝之天定矣而帝之养其天者则未粹也夫帝王有道德仁义之资必养之以道德仁义之学而又辅之以道德仁义之人故其所充者必宏所诣者必至黄老之好帝之学非道德仁义之学也绛灌之徒帝之人又非道德仁义之人也徒以资质近王道之性往来于刑名功利习尚之中一念之天其梏亡之时多矣然则后之有仁心仁闻而尽道德仁义之理者有文帝之天资又当有帝王之学力前篇摘出仁字谓太宗之英武恕皆自仁中出此篇亦摘出仁字谓文帝之道德义皆自仁中出是同一机轴可以参看顺题发明格孝宣招选茂异刘自出处立説批云论曰人主以非常之见用人则非常之人用矣夫非常之人不可以常法求也必有非常之君出而兴起作新于其上意气之所招徕随感随应自有不约而孚者否则下之人方且以其表表特异者自负而上之人乃欲以琐琐常度而致之吾恐招之未必来选之未必应亦有望望焉去之而已彼人才当汉宣之世何其幸欤且其英锐之资厉精之政已足以挽天下之风声气习而兴起人才于未招未选之先者况夫招之愈勤选之愈实则一时人才号为茂异间见特出孰不愿得是君以为之臣而与之共图天下事功之㑹哉吾以是知帝之招选茂异固有在于精神心术之微而不在乎区区诏令科目之常者矣孝宣招选茂异请因班史之言而求其所谓招选者夫茂异之名起于谁乎其岂非自武帝诏察吏民之有茂材异等者始乎吾观其所谓茂异则曰非常之人也曰士或有负俗之累而立功名也曰可为将相及使絶域也夫为将相使絶域此岂小任哉而虽负俗者不之靳殆亦非古人之所谓非常者然而所求之才虽未必皆是而所以求材之意则是也何者雄材大畧之资固足以号召一世起其精华而作其懦惰之气自有相孚于不言之表而触其天机之自动者也孝宣之精实固非如武帝之疎宕而于登明选公之道往往得之精神心术之所感触则大似有家法者存也何也汉自髙皇以来所以奔走英卢韩彭之徒者犹是术也是奚独武宣为然哉且宣帝所用之人才其去髙皇武帝亦不甚逺也吾固不敢望其如舜之于臯汤之于尹文王之于望以大有为之君得所不召之臣以间世之贤遇间世之圣道同志合精交神契如彼其光明盛大者而一时人品如萧韦诸公之儒雅如刘向王褒之文章相如丙魏将如张赵治民如龚黄召尹辈往往皆过人一等非惟当时鲜俪而后世亦罕与俦伍且其寛严之相济文武之并用循吏能吏间错州郡经学词章尊饰朝廷下至政事文学法理之士咸精其能而间出特异者举而加之其上莫不名孚而实称器识髙而才量宏以其得于天资气禀者如彼其茂而下视乎嗤嗤横目之民如此其异帝何以招之选之若是至哉噫是殆未可以形声求也是殆非诏令之所能搜访科目之所能网罗者也且以周宻如帝信必如帝综核名实如帝刷涤而磨刮叩触而震撞感人动物气象概可想见黄钟萌动律吕相宣鸢飞鱼跃之下夫孰无拔茅连茹之思而且弹冠以相庆者吾固知数公者已自兴起于帝之精神心术之中非有待于招之劳选之勤而后至也或者见元康之诏特有茂才异伦之求以为帝平时所招选之意敷露于此亦孰知其所以招徕而感召之者固有其素哉大扺君臣遇合之难而天时人事相符之尤不易不招之招其招也以气不选之选其选也以神所求乎此者不应则所设乎彼者亦文而已矣况以人才之茂谓之异则其资禀必出乎物表其智识必照乎几先其志趣必不投时人之趋向其议论必不合乎乡原之好恶殆将与斯世确乎其难合不有英主孰从而振拔之哉吾故于本始地节以来人才遇合之盛而有感乎孝宣之为君也虽然帝之所以得非常之才者精神心术之流弊欤夫周宻太甚则几深信必太过则令严综核之政太精则一振之余无复余味帝亦反而思之否乎人品如丙魏亦尝以是为格心之事业否乎吾故曰宣帝所用之人才吾不敢望其如舜之于臯汤之于尹文之于望者此也谨论顺题发明格此篇与孝宣招选茂异同看汉屈羣策楼昞出处立说批云论曰不以智术视智术必有以髙天下也夫天下无两立之势有屈则有伸伸于此则屈于彼然而御天下之权要当使在我者常伸在彼者常屈苟惟战天下于智术之中使天下之英雄豪杰怀竒负智以投于我者皆有求伸之心则角立分裂无有纪极尚安得为我之用哉善御英雄者则不然不以天下之智为智常使天下之士奔走服役丧其所有听命之不暇我虽不求以服乎彼而彼自不得不屈于我此非有以髙天下者能若是欤是意也惟汉髙帝得之故扬子云曰汉屈羣策异乎楚之自屈者矣夫自罾鱼唱祸山鬼献璧天下无秦匹夫大唿麋沸云扰纷纷籍籍未知鹿死谁手一时豪杰雷动响应挟智谋策畧之资駈驰于中原者葢未始有定向也刘季眇然泗上一亭长耳曽无服人之素沛中子弟多所愿附仗劎一麾豪杰并起虽以磊落竒伟之英亦莫不俯首受制于皁枥之下以愿献其谋効其力吁是果何自以得此哉意其待人之际体貌推隆故士乐为用然而解冠嫚骂其如礼何矧夫谋臣䇿士又非体貌推隆之所驾驭曽谓髙帝为之乎毋乃区区之智术有以胜之耳吁又不然耳重瞳之子挟数用权当不在髙帝下独一亚父竟以猜忌而不能用天下之士卒之背楚归汉岂以画良吐竒楚果无人抑亦无以屈之耳异哉髙帝之屈羣策乎方两雄争驰伸屈之形混然未判凡抱负所长以求售于时者楚汉皆足以究其用也夫何屈于此而不屈于彼归于汉而不归于楚耶吁是可以观帝之有以髙天下也王蜀之谋萧何之策深矣何不得以伸其策故终于忘其所有而为帝之屈矣义师之举董公之䇿善矣公不得以自伸其策故终亦失其所负而为帝之屈矣张留侯韩之策士也一至于汉则入秦之策借箸之策歴歴为帝陈之使帝无以屈其谋则彼将求伸于楚矣陈户牖楚之谋臣也一至于汉则反间之策谏伐之策亦缕缕为帝言之使帝无以屈其智则彼将复归于楚矣屡荐不用韩淮阴之志消矣一登坛之拜则决策东向破羽并秦信亦堕于帝之术而不自知其屈踞洗召见郦食其之意沮矣一摄衣之谢则画谋进计破魏下齐生亦游于帝之术而不自知其屈他如毛发丝粟之才凡有所挟以至于吾前者皆惘然自失退省其私以为无一之足恃奉敎承命之不给莫不委所有而为我用呜唿兹非帝之所以能屈羣策者乎向使帝也不有以屈之纵而去楚楚复不能屈则彼将自用其谋以自伸其欲吾恐智鬬智力角力溃裂四出几何不败乃翁事哉惟其智足以髙天下故能合天下之智而为一人之用虽不求以屈其策而自不容于不屈矣虽然髙帝之所能屈者至谋臣策士而止商山茹芝之老卬首信眉濶视雅拜终不肯一到汉廷至烦愿见之思吁髙帝之屈羣策者至此始穷矣虽然四皓非谋臣策士比也谨论得人立说格此篇与汤武凝士民同意天之生斯民如何谢昌元出处立说批云论曰观造化仁天下之心当于君子之自任者求之葢天下之生无穷圣贤之生不数天之所以生君子即所以生天下也君子出而寿生民之命脉即所以全造化未全之功也天下之生久矣事物汨之而生意亵气禀局之而生理晦古无君子者出人之生几乎絶矣则君子之生岂偶然哉生民之命脉存焉国家之元气根焉天地之仁心寓焉故为天地立心为生民立命而生生之意流动充满于两间天之生斯民孰有大于此者有夏之末民生未宁伊尹一出遂以斯道思济斯民体造物生我之意广造物好生之德开天下生生之路天之所生止于伊尹而仁意所及周乎斯民吁非孟轲氏乌足以知之天之生斯民如何请演之士君子生天地间非无所为而生也是必有以参天地之化关盛衰之运其生也有自来矣傅巖一生霖雨四海是生傅说一人即所以仁四海之生灵也周岳一生蕃翰四方是生申甫之贤即所以仁四方之生民也况君子之生阴阳五行范其体河图洛书丽其数仁义礼智陶其性一旦出类拔萃而宗主之则导之而生养遂敎之而伦理明治之而争夺息而生意满天下矣生一人而千万人受更生之德所生者寡所以生者衆古之人有行之者伊尹是也谓造化之所以生我者正所以仁斯民我之所以仁天下者当求所以赞化育三聘一起兆民赖之斯民之生于斯为盛观天道好生之意求造化仁民之心可不于此求之是故无极之真二五之精妙合而凝生之本也而天非区区而生之也干道变化各正性命保合大和生之源也而天非屑屑而生之也唐虞之际海隅苍生而生意温然如发育之春有夏之始利用厚生而生意洋然如茂盛之夏自时厥后圣道湮微宫室苦之生理斲矣污池役之生意萧矣园囿劳之而生意如揫敛肃杀之秋冬矣硕果不食此意犹存有人焉与造物者周旋于畎畆之间此正天道仁斯民之机也况五百之运气数寥絶一线生意天所属心一则曰天之生斯民二则曰天之生斯民天乎天乎何生斯民之易而生君子之难乎抑生天民之先觉先知即所以觉天下之后觉后知者乎想其畎畆扶耒一寸肤云而四海九州之生理已磅礴于胷中莘野荷锄一犂春雨而天下万姓之仁爱已洋溢于方寸翻然起释然悟凛乎其不可留也佐勇智之君以广其生充尧舜之道以全其生广知觉之先以导其生一夫不获时予之辜遂可易蹇而为解匹夫匹妇皆被其泽遂可转剥而为复造化属意于一人而仁意充满于一世生一先知者耳凡斯民之后知者咸安其仁生一先觉者耳凡斯民之后觉者咸被其仁造化不能全其生而畀之君子君子不能已其责而充之天下因孟氏之言味当时之意伊尹葢有感于生贤之数而不辞其自任之重哉虽然至孟子时此意转甚功利之习行义利之本失不戕于时君之麋鹿则斲于杨墨之斤斧舎梧养棘摧落殆尽揠苗助长凋丧无余轲也志伊尹之志乐伊尹之乐而又不遇伊尹之时辨明乎义利界限而斯民后利先义之志生䌷绎乎仁义端倪而斯民事亲从兄之志生论天下之生则愿比肩于三圣论斯民之生则愿同志于伊尹而五百余载之言咏叹咨嗟而不已轲之意有在矣故为之说曰伊尹处斯民之复元气尚存之日也故能自任其重而使生意弥纶乎宇宙孟子处斯民之剥元气消靡之日也故徒着书立言而使生意不絶于万世天生伊孟之意同伊孟所处之时异若二子者易地则皆然谨论终篇説得生字鲜峭但文字似伤于太巧得人立说格此篇与天之生斯民如何论同格汤武凝士民如何林益甫出处立说考官批云论曰君子之心一则天下之心一矣夫心一理耳君子之心即天下之心天下之心非不衆于君子之心也圣人固未尝取必于天下而不能不取必于君子何哉葢君子之心其所以异于衆人者以其能辨乎义利之情而察乎是非之当非可与欲安欲逸者同日语也故天下以为是而君子以为非天下以为然而君子以为不然圣人不敢为矣矧夫圣人以身而当世变之极冒然与天下为大不可为之事天下固欲之而圣人固不欲也以圣人之所不欲而不得以遂其所不欲则亦惟君子如何耳今为君子者亦不能以其所不欲者而夺其所欲天下始得以遂其欲而圣人始不得以遂其所不欲矣是知君子之心一则天下之心一而圣人之心亦于是乎一矣荀卿子曰汤武凝士民如何呜唿其凝于士者乃所以凝于民欤荀卿子之言则是而所以言则非也尝谓一人之心千万人之心君子之心非固有异乎人者然天下之事不能以皆常而变生焉此其间是非利害不能以寸是岂衆人之所能知哉夫衆人之所能知者危欲安也乱欲治也劳苦欲逸乐也是皆有求于圣人故其心易一而其势之逆顺事之是非皆非其所暇计者则君子之所甚忧也故圣人之兴事造业不于其天下之有求于圣人者觇之必其计是非定逆顺惟理是适而未尝有求于我者今皆求得于我而后圣人起而为之葢其有求于我者其心易同而无求于我者其心难一难一者既一则其易一者葢有不谋而同矣古之人有为之者汤武是也甚哉汤武之难也鸣条之师孟津之㑹天地之大变也汤武非利天下者乃冒然为之而不疑何哉呜唿其亦知汤武之不求于天下而天下之求于汤武者乎壶浆之民戴商旧矣而父母之思不独西土之人为然天下之望汤武者葢甚于饥溺之望拯救也然而非台之辞观政之顷其惕然恐然之心葢未尝敢以天下之心为心也何者葢天下求乎君以生者彼其志于求生也则昔之荼毒者急于甘刍豢也昔之暴虐者急于就安全也是其心葢计于其私而有求于我彼其计于其私而有求于我虽其心甚固而其是非好恶未必皆行乎天理之公圣人亦不敢以为言然也然而耕莘者归矣渭钓者来矣彼其尧舜君民之心往来于五就而幡然于北海之濵者且迟迟于文王宜王而不王之后予日望之之心葢不独为天下计而为汤武计者亦甚详矣此其心术之微是岂衆人之所能知哉是皆无求于我而其心拳拳然卒不可已者如是则汤武其能已之乎然则使天下被汤武之泽者君子之功也故至亳之诰拳拳于元圣而孟津之誓亦必于我西土君子焉依葢君子者理义之所自出也理之不容已而义之不得不为君子之心既有所系于此况夫有求于我之民乎呜唿今朕必往毋贰尔心汤武之心葢亦至是而始凝矣故曰君子之心一则天下之心一天下之心一则圣人之心一葢谓此也荀卿子谓汤武之凝士民而不知其有不容不凝于汤武者若其汲汲然求以凝之则汤武果利天下者乎虽然汤武之心终以为不然也归夏之慙而仲虺作诰而汤不以是为讳採薇之夫飘然髙举而武王亦不肯招之使来何哉葢不如是则汤武之心终不白于天下终世而君子之心亦终于无所寄故夫舎我穑事之丁宁反覆而迁殷之顽至于再世之后其勤拳恳到之辞亦甚不欲开斯民之耳目此其为汤武之心欤荀卿战国士也何足以知此吁谨论就问立意格可与林斯光武帝三策仲舒论参看禹汤水旱何由欧阳汉老出处立说批云古人之遇变而必求其故可以觇时君自恕之心矣夫天变之来未有无故而然者必求其故而为之说则非古人之所敢知吾以一身中三极而立凡咎征之出于天者其招徕其弭伏孰匪于吾身取之恐惧修省皇自敬德而已安可臆度其所以然而作辍于迁就之际哉后世之君当谴告之来不曰反而求之有余也将以诿责于今于是致疑于古谓古之人不宜有是也而亦有是也是必他有其故斯言之发宁不开自恕之端而来臣子迁就之説乎武帝策公孙𢎞曰禹汤水旱何由呜唿帝之微意断可识矣𢎞乌得而不售其䛕然则禹之水汤之旱遂无其说乎曰葢有之矣而其説则与汉之君臣异汉之君臣曰禹岂宜水也而水汤岂宜旱也而旱天变殆他有所感而发也禹汤则曰水固以我而水旱固以我而旱我无过焉天变当不如是之甚也传不云乎禹汤罪已其兴也勃焉圣人一身五行之统㑹庶征之枢纽阴阳之忒其节雨旸之失其宜何莫而非我也遑知其他如曰他有故焉则典谟训诰之书所谓畏天者果何説而禹汤之志荒矣鲁旱曰咎在巫尫唐水曰咎则坊门推所由来一至于此则禹也汤也固可以辞其责武帝固可以寘其疑而公孙𢎞固可以委曲迁就而售其谀矣何由之问甚矣其不知禹汤之心也不知禹汤之心岂复识天意也哉禹之水何由由禹而已故禹思天下之溺由已溺之也不诿之于人不归之于数也汤之旱何由由汤而已故桑林之祷以六事自责不曰吾将罪歳不曰是殆适然之数也禹曰予思日孜孜汤曰兹朕未知获戾于上下菑害之来圣人方且憷惕兢惧之不暇而暇诘其所从来哉而暇致疑于茫昧以为自恕之地哉水于禹旱于汤天固以累二圣人也二圣人而欲诿其责何患无辞奚待武帝疑之亦奚待公孙𢎞释之而后得其说也建元元光以来水旱叠见帝而禹也思溺由已而已矣吾水之不遑䘏而问禹水之何由帝何心哉帝而汤也六事自责而已矣吾旱之不暇忧而问汤旱之何由帝又何心哉禹也汤也不宜水旱而水旱者也不宜有而有焉是必他有其故武帝之为禹汤发斯问也岂徒以解禹汤哉帝将借是以自解耳帝之䇿董仲舒也曰灾异何縁而起而舒以自省对甚矣仲舒之言不当帝心也问何縁而不得其说又以何由问帝之责急有所诿矣世不多董生谁复以正大之説忤其意哉水诿之尧旱诿之桀武帝之心释然喜泰然安矣瓠子之决实嫁祸于我湛璧以祭可也歳之旱天意其干封乎吾无与焉足矣禹汤罪已之心不传禹汤遇变之事反为后世託辞借口之地天意固如是哉虽然所贵乎儒者谓能引其君以当道而正救其失者也英明如武帝岂真不为禹汤哉沉溺于多慾驰骛于好名遇灾变而急于自解焉何由之问所由发也仲舒不知自省之语固非帝之所乐闻而亦帝之所疑而未敢遽以为非者疑于舒而质之𢎞𢎞又以舒之言对则帝且悟而惧矣不回其机反逢其恶使武帝恕已之心遂决而畏天之念遂衰𢎞罪可胜诛哉论𢎞者曰曲学阿世呜唿信矣就问立意格可与前篇参看武帝三策仲舒林斯光出处立说批云君臣之相与甚无乐乎其费辞也夫人君鋭于求治而访问之勤兹固悉意以从人者然有谋之不能自已而其心有大不然者君子宜深察之葢君臣之间惟相信之笃则一言而有余而议论之不相入虽累千万言而不足故夫尊卑濶絶而情分不亲者固君臣之患言之愈详而求之愈以为畧者亦君臣之通患也何者其心有所不满也武帝之于仲舒其患正坐此大廷三策世以为帝勤于舒而君子则以为非勤也帝有喜容悦之心而舒每为剀切之论故屡对而屡问若拳拳于相与之诚而幸其言之迁就以顺适吾意者帝之私不能揜也呜唿其问诚宻而其心已疎矣舒岂乐为如是哉武帝三策仲舒请以诘仲舒之意尝谓君臣相与之际太上以心其次以言心之不孚而言之不合者不足与有为矣武帝之于仲舒所以相与者其心乎其言乎皆不可得而见也思昔明良之懿未交而情已孚未言而意已宻耕野筑巖之人非有一语以动上听者一旦处之阿衡资之盐梅畧无疑也是诚相与以心者固未易以此望武帝也若夫腹心之寄决于㑹留之一语鱼水之欢缔于兴汉之数辞此其诚意之相孚而言论之必听世之贤主皆能之何独武帝之不能欤帝非诚不能也待诏之书户庭无壅一言悟主旋即超迁此岂抗势自尊而厌听人言者而独于策舒之日则英锐之气醇雅者不谋也计功之心明道者不同也此固帝之不足于舒而三策之所由发也且以制策之初意攷之谓法古为无补谓祥瑞为何修帝之趋向己见于斯而舒乃以勉强告以正心告岂多慾者之所甘心欤以任德言以敎化言岂好大者之所愿听乎帝心闻之诚不为悦然犹慕舒之名而冀其诡遇以从吾欲也于是再而策之以称朕意者望之而舒加意之对设诚之对视向之绳墨不改废焉帝之不满于舒至此不能自禁矣条贯则曰靡竟也统纪则曰未修也一而再再而三诚欲其悉之究之熟之复之而不知臣舒之不能䛕也勉以谨微劝以积善责以尧舜之兢业益守其初之说牢不可破焉商鞅说君三变其说贤良大对三策如一有臣如此何帝之不能折节乎始而策之敬也再而策之则疑矣三而策之则薄之矣三策而卒无以称上意则薄而厌厌而弃而江都之命下矣呜唿舒非负于帝帝独无负于舒乎使吾其果能虚心也能听言也虽都俞犹可况一策乎一之为尽奚假于再且三乎不然公孙𢎞能以一策而位平津而舒不能不扞格于三策之凟策𢎞之易而策舒之难帝何遁其情乎是则帝之于舒心怠于迹之勤意疎于辞之宻故君问虽烦祇为费问臣言虽切亦为费言矣呜唿君臣之相与夫岂乐为如是哉昔孟子王道非不七篇而齐宣之惛不能进宣公论谏非不数百而德宗之猜忌不能屈武帝之三策仲舒其齐宣之于孟子德宗之于宣公欤故尝谓君之于臣苟以心相孚则言可也不言亦可也不孚其心而议论以相与则言不足也千万言亦不足也武帝志刚气锐方其初年虽征伐祷祠未兴而东驰西骛之心已动仲舒之儒雅与申公之老成未尝不同一心也而视帝之所尚何竽瑟之不遇欤故前日之安车申公以一言去今日之大廷仲舒以三策去一言者为畧而三策者为缓畧与缓武帝之见云尔其何伤于申公仲舒前篇水旱何由之问是武帝自恕𢎞之对卒投帝意此篇三策仲舒是武帝好谀舒之对卒忤帝心两篇捉破武帝本心可以参看伤今思古格此篇与柯适文帝思古名臣论同格王者之法如何陈傅良出处立説批云人君不必逺有所慕逺有所慕则近有所遗似若无害也而君子不之取者以近者不足慕弃而逺求可也逺而无异于近则何必贵耳而贱目哉而况天下之理得于所闻不若得于所见之详且吾惟无所见则亦无所慕既获见矣踵之蹑之惟恐其不彼若也奚暇他求哉此而不求徒以古人已陈之迹而求闻其所未闻者吾意其窃是名以夸天下也其于治夫何益王者之法如何吾意成帝问其所不当问杜钦之荅又荅其所不当荅君臣胥失之尝谓慕尧舜者不尧舜慕三代者不三代居今而效古惑矣彼尧舜三代非不足慕也吾刑罚不能清何有于画象吾政事不能修何有于舞干吾赋取无度敎养无术何贡助彻校庠序之异哉故凡治效不古若皆慕古过也吾不能于今而能于古乎是故嘉唐虞者汉其治辈尧舜者唐其俗田非不井也而新自新官非不周也而秦自秦孰知夫成康其称者循髙祖之法而商周其德者守汉家之法度也彼冀其相若者亦以其不今于今则亦不古于古也君天下者其可舍近而慕逺哉岂可畧所见而稽所闻哉伊尹告太甲周公告成王吾不知其几言也昧爽丕显之説子惠困穷之説懋敬厥德之説克自抑畏之说一言一汤一话一文伊周非不以尧舜望其君正以人君不必逺有所慕也汤文殷周之尧舜也慕汤而汤慕文而文亦尧舜也奚必慕唐虞之尧舜也哉呜唿成帝王者之法之诏杜钦天地之对有愧于伊周多矣汉之天下髙祖以寛仁结之文景以恭俭固之汉武以雄材恢拓之孝宣以综核震厉之子子孙孙律令汉也爵禄汉也赋役汉也科制汉也兵农汉也成帝此慕此稽则此治矣近之不考而逺访也帝欲禹汤耶文武耶身汉而治不汉帝慙且恧矣何禹汤文武问哉不刘不王不功不侯此帝家法也五侯茅土诸舅秉轴何法哉辍洗所听止辇所受此帝家法也章之死辅之罪汉法似不如此也未明求衣厉精为治帝知之矣帝熟之矣湛酒溺色日以夜继帝谁法欤帝而慕帝之家法虽不纯三代而汉之三代矣尚焉举所见之法而燕越之而逺者之慕将谁欺欤虽然帝之治固失矣吾犹冀杜钦之对有以开帝之汉也吾意钦以帝之所见为帝反覆言也今不是法而以法天地者为言呜唿何钦之所言不达时务耶人君非甚庸亦必知所失矣岂待钦言耶钦而王陵也吾知必以非约对况帝之时名号虽刘而柄实王也帝而问以汉法则权不王而汉不新帝不之问帝惑于逺有所慕也钦不是对钦非愚也钦凤党也言则帝悟而凤斥矣钦恐一言而帝以感悟此钦之所见钦肯是言耶髙宗俾率先王之训说告以先王时宪德宗庶几二祖之问李绛对以合法祖宗钦非愚于此也言则帝悟而凤斥矣钦肯是言耶汉之不振吾始成之尤而终钦之尤伤今思古格此篇与陈傅良王者之法论同格文帝思古名臣柯适出处立说批云重所闻而忽所见后世以是多乏才之忧夫当外患未宁之时人主方倚人才以为缓急用而环视四顾无一如意尚论古者忠力之臣御侮折冲足为内外之藩蔽是诚今日之所小者如之何而勿思然人主之用才惜其所无者不若能就其所有而慨想于昔者不若採论之于今博观一世岂无竒杰苟不能号召而奋庸之则其间有所抱而不获伸者固已遗于念虑所不到之地矣若文帝之思颇牧也其亦愤于其所激而喜于其所闻欤然当时未必无如颇牧者而帝实未之思也文帝思古名臣愚于史臣之赞而有感于冯唐之言夫天下事功舍人才无与办者人主寤寐乎英杰之思求之于所知也弗获而採之公论焉访之于一时也无有而追想古人焉此其志诚切矣而或有不副其所期者然则天下其无才欤古人网罗英杰气召类从未闻其借才于异代者智足以用人则人未始乏也故凡期待人物之过髙者往往意其时之未必有而接于耳目之所闻见者多易忽于常侪例视之中才不知用而动曰才难是亦人主之厚古薄今也为之耳有如藩屏捍御之臣若方召其人者姑勿论也春秋战国之世蕞尔小邦而名将才士无日不有赵之颇牧葢其一二者岂以文帝之时国家全盛智勇骈肩而膺国委寄者无一足以方赵之诸臣乎而帝也一闻李齐之名而思李齐一闻颇牧之能而思颇牧皇皇乎日有搜求不应之患者帝之心固已憷于其所闻而歉焉以无人视天下抑不思何代不生才而世未尝无颇牧也且颇牧之于赵何如哉居其国而秦兵不加守北边而窥伺逺却服燕破胡所向辄靡赵之所以安者终始仗其力也后元之世边方绎骚烽燧数警当是时也而得颇牧为之将以其所以强赵者而为强汉之谋以其所以弱敌国者而为弱匈奴之计则三陲晏然长在休息之域是诚帝之所欲也我思古人实获我心拊髀之叹安得不动念于冯唐论将之时虽然颇牧诚贤也而非帝之所得用也则夫慨慕于昔时之事者不若相与攷论夫今日之才且以云中之守练卒卫边国势増重是亦汉世之颇牧也而上功幕府一言不应遽不免于文吏之绳昔者卫侯以细过而弃干城之将子思子以为此不可使闻于邻国帝之所以弃魏尚者得无魏侯之失欤国有贤材而不能用方且遐论缅思游心于世代不相接之逺是殆所谓忽所见而重所闻者此固所以贻冯唐不能用颇牧之讥也不特尚尔将才如李广者亦其巨擘而迄不大任焉且有惜不逢时之叹知而不用何为者耶愚知帝之心矣帝无意于事武者也故其论将帅思名臣不见于金缯通好之时而见于发愤驰射之日事已变休锐心辄弛尝思李齐矣而李广终不用尝思颇牧矣而魏尚卒不显彼其思也有所激而非其本心也然而思患豫防国家所重自古未有数十年而常无事者不能储材以待事而每临事以须材求而不得始仓皇焉是未可谓长计逺虑者晚歳閲变既深得一周亚夫于细柳坚屯之时而付託后人他日有以折七国之变于声色不动之顷蓄将之功于是验矣惜乎始者之念未到此前篇谓成帝不法汉家之法而且欲法王者之法是舎近而求逺此篇谓文帝不用当时之名臣而乃思异代之名将是弃今而慕古两篇俱就重所闻忽所见上发明推原立意格此篇与方刚叔颜真卿何如人论同格郭林宗何如人黄道深出处立説批云以匹夫而系天下之望或者之所甚骇也夫事之问诸人者必平昔之所未知而闻见之所未及者也今有人焉隆名盛望彰彰于天下之耳目而或者顾犹有问焉岂真有不知者哉葢名以用而彰才以用而见贤人君子之用于世泽在生民功在王室天下敬之慕之此固理之必然人亦信之无疑也乃若功未加于时泽未及于物穷居隠约负抱未试而一时人物敬服叹慕若将举天下之大而未见其人焉则有识之士独得无疑乎呜唿此或者之于林宗所以惊骇而问曰之人也吾不知其人为何如而使人如是其敬且慕也郭林宗何如人请发明或者之问且或者之于林宗其知而问之乎其不知而问之乎葢尝观林宗之为人矣名震乎京师则京师知其为人矣才冠乎太学则学校知其为人矣君厨俊及之名表表乎相髙则士君子又知其为人矣同舟之僊衆皆望之角巾之折人皆效之则匹夫愚妇亦知其为人矣夫京师知之学校知之士君子知之匹夫愚妇又知之则举天下之大皆知其为人矣而或者独以为不知可乎斯问也吾不知其何如也大抵有非常之事则人信其为非常之士有不世之功则人信其为不世之人迺若道未施而人慕其髙学未试而人服其博功名之锋未露事业之轫未发而天下之人仰之如太山北斗望之如景星凤凰且敬且慕殆以为伊周孔孟之复出此不惟或者疑之虽识者不能不骇且异也且林宗其人非才之未试者乎吾尝攷之矣举以有道而彼不应其举劝以出仕而彼不屑于仕卓乎三万人冠而无刘陶剀切之言立乎党锢之中而不指斥曹节王甫之罪迹其行已隆中之孔明新丰之马周而已或问孟子曰周公何人也曰古之圣人也或问孔子曰伯夷叔齐何人也曰古之贤人也周公大功光耀天地夷齐清风凛凛万世尊之以圣人敬之以贤人天下后世无异议也林宗之为人吾不知其有周公之功欤抑有夷齐之节欤其出处可观其动静可见也李膺当世之伟人也而有今之夷夏鲜见其俦之语则陈太丘孔北海之诸人俱就下风矣宋沖一时之正人也而有自汉以来未见其匹之言则贾董卿云之诸儒皆当北面矣不特此也党锢之际诸贤骈首就祸而议论不可得而疵诛戮不可得而辱者一林宗而已夫君子小人不两立也今也君子既敬而爱之小人又畏而惮之则其人果为何如耶呜唿此或者所以不能无惊骇之言也昔者𤣥宗之问李平曰朕不识真卿何如人所为乃若此储子曰王使人瞷夫子果有以异于人乎或者之于林宗其如齐王之于孟子𤣥宗之于真卿乎虽然是特论或者之见而已矣若林宗者其果为何如人耶昔之论者以有道称之非也道也者孔孟之所传非林宗之所知者也以道予林宗不知道者也道其可以易言耶韩愈之论阳城曰阳子固不得为有道之士矣将遂不得为善人乎愚敢以愈之言而荅或者林宗之问推原立意格此篇与黄道深郭林宗何如人论同格颜真卿何如人方刚叔出处立说批云以平时所已用之人而一旦若骇闻焉此人主所以寓其微意也葢当天下利害之冲为臣子者贵有守死无二而已今也一憷于畏敌之心往往望风而改节则国家尚何所恃哉是以人主适当慨叹之际幸有人焉挺然独以忠义自闻是虽出于吾之所已知然亦因是而有感于其时于其发为何如人之语其意以为均是人也彼乃相望而退缩此乃刚毅而孤立正将以愧天下臣子之心而或者反以为真未之知则过矣况夫真卿之出守平原葢自内而之外也是则帝之所素识者而今乃以何如人为言吾是以知帝因一叹之余而姑托真卿以厉其余者哉颜真卿何如人帝之意深矣尝谓人主用人之际而得于一时之见闻者葢不同也夫忠良弃遗懵然无知者固所不论然有未仕王朝而骤喜其人于访问之顷者矣又有言论日闻而复质其人于在列之臣者矣喜其人者如太宗之于马周因怪问常何之余而方知其为忠孝之人则以为未闻而骤喜之可也质其人者若武帝明知汲黯为戆直之臣复以何如人之问而谘严助则以为既知而必参之衆论亦可也若夫其人既擢矣而似未尝闻焉其君见用矣而似未尝识焉创见而骇称骤得而深叹是岂有所矫而然耶吁此固微意寓乎其间君子当观其时而已耳世每谓不识真卿之言以为明皇无知人之明使不因河朔之变幸其平原一郡之独存则帝将终身不之知矣亦孰自夫真卿始末而深考之欤真卿之始用也初举进士继擢制科又未几而迁监察御史不可谓不知真卿也朔方一劾终身不齿之诏慨然辄从谓不识真卿者能之乎使其名震当时不独郡国闻之朝廷知之虽帝固自信而用之矣出守平原何如人之叹帝岂无所激而然哉葢自逆臣肆叛河朔风靡以二十四郡之衆独无一人能出力奋身以当排难解纷之责尚得为国家有人耶吾观帝始闻变之时恻然以河北二十四郡无一忠臣为叹是帝固知有平原矣知有平原则知有真卿特未卜其中流砥柱之操为如何耳今也李平一奏视其城守则具备仓廪则富实陴湟修矣丁壮料矣岂不上可以伸朝廷之气下可以慑敌人之胆而帝之心亦少慰矣虽然真卿之所为固若此而河北诸郡奈何其不然耶帝之言曰不识真卿何如人所为乃若此葢以为此亦人也彼亦人也英风大烈纵不能为真卿而城濠独可尽委之敌乎忠肝义胆纵不能如真卿而郡县独可望风而靡乎以其独守之操而视夫䧟没之风以其一郡之少而视夫二十四郡之多是非优劣如此相去吾固知夫帝之微意不直咎夫诸郡之失而隠然见于何如人之一辞矣卒之诸郡多应杲卿则以常山自归李萼则以清河为邻其不自帝言一发之余而亦各知所勉励哉吁是意也葢自汉之人主有得之矣昔者亚夫见用于文帝自其择贤推封之余而复委之以细柳之权可谓深知亚夫者也一旦劳军之际反愕然而有真将军之称人遂谓帝之知亚夫也葢至是而始见孰知帝意所在诚有伤于当时可袭之将而姑假是以愧夫棘门霸上者耳然则真卿何如人之言亚夫真将军之语辞虽殊而意则一愚故併及之前篇谓郭林宗是未用之人或者不知之所以骇而问曰郭林宗何如人使人敬慕如此此篇谓真卿是已用之人𤣥宗非真不知之所以骇而言之者葢欲励当时失节之臣两篇俱就何如人三字上发明评品难易格太宗之美几成康欧阳起鸣出处立説批云治有出于累世之所成贤主能以一身而致之则其用力劳矣夫继治者易为功致治者难为力致一代之盛治犹难也思昔贤王袭祖宗积累之余功敎化已明习俗已成从而藻饰润色之政治光明辉耀千古固优为也乃若贤主以艰难百战之天下用粉饰太平之规模未几而声明文物典章纪纲蔼然有中古泰和之气象其功岂可量耶嗟夫成康袭治之君也太宗致治之君也成康之治有文武为之先太宗之治则太宗也而致治之美且庶几焉此其用力岂不难于成康乎太宗之美几成康史臣以致治言之㫖哉汉史臣曰周云成康汉言文景美矣唐史臣曰太宗致治之美庶几成康文景汉之成康也太宗唐之成康也然而为文景也优为太宗也劳何者处丰之时则易有来章庆誉之功处否之世则难为大人休否之吉千金之子广箕裘之业继而施肯播肯获之功加暨茨丹雘之力富之润屋非一朝一夕之积也闾里匹夫不数年而致千金之资能使其家之服食器用风声气习与绍箕裘之业者无异则孰难孰易耶文景千金之子也太宗则自致千金之人也太宗岂不难于文景乎何者文景之时犹成康之时太宗之世岂成康之世乎成康袭闗睢麟趾之治太宗则踵八代浇漓也成康有文武为之祖父太宗则继武德之君也成康当持盈守成之时太宗则兼创业守文也其时其世万不侔矣然帝也风洒露沐身披荆棘未几鼓元气而雷域中腾百川而雨天下挽孤隋鬼魅之民而还成周中古之旧观向者浇漓日滋今致为仁义既效矣风俗之美既醉凫鹥余风也向也刑网繁宻今致为断罪二十九矣敎化之美刑措圄空遗意也致文馆以崇儒致学校以养士向无有也声明文物之美即人人有士君子之行也致六典以建官致府衞以寓兵向无有也纪纲制度之美周官井田之规模也成康处其易太宗处其难成康累世以成之太宗一身以致之不曰太宗之难而谁难乎嗟夫舜继尧之后则美矣之治始见于韶乐文王继公刘后稷之业则美化之行始及于江汉髙帝迫于倥偬则汉兴之初不能更化而善治光皇身济大业则中兴之美有未尽焉孰谓太宗能创一代之业又能致一代之治耶致治之美史臣有味之言也虽然太宗之治固有成康之所不能为者惜乎美则美矣而未善也坤之六五曰美在其中畅于四支发于事业夫畅于四支发于事业之美必有在中之美为之本太宗大抵辉煌于政治之间卤莽于躬行之际显设于朝廷之上濶畧于闺门之中使有坤德在中之美则成康之治岂特庶几责以春秋未备成人之美宜不复动史臣之叹评品优劣格孝宣优孝文欧阳起鸣出处立説批云有功之可言不若无功之可言葢有功之功功之小也无功之功功之大也何者天下多事则有功之名始见天下无事则无功之可称人主获有功之名天下被多事之害孰若人主之无功天下之无事乎寛仁之君常欲与天下相安于无事而不敢生事以为一已之功严厉之主则每激天下之变而求一时可喜之功以功而程其多寡则浑浑之治固不如赫赫之美者为足称然而功之多者德之小也外之有余者内之不足也嗟夫文帝以德而为功宣帝以政而为功崔实以宣帝之功优于孝文不知其优也正所以为劣也孝宣优孝文夫遇夜则爝火之功为优遇旱则桔橰之功为优大明当天爝火自息人不知日月之功也沾濡浸润桔橰不施人不知雨露之功也惟人亦然扞主于艰功莫优于晋也救邢存衞功莫优于齐也耕田凿井帝力何有人安知尧之功乎地平天成万世永赖人安知禹之功乎嗟夫知其功者功之小也不知其功者功之大也人主果贵于有功抑贵于无功乎文帝无功之君宣帝有功之君也文帝在位二十余年所下三十六诏劝农之外无竒语蠲租之外无异説史无可书之功纪无可载之事大臣之椎鲁木强固不如严毅总职公卿称位其功之着于朝廷也吏之奉诏不勤固不如循吏彬彬皆无苟且其功之着于州郡也田不加辟蓄积不多固不如田里安业民无愁叹其功之着于天下也受赂者赏不朝者赐视赏罚信必之功孰多下诏和亲含垢忍耻视单于称藩之功孰盛礼文多阙制度未遑视品式备具之功又何若耶以是为优夫岂不信然岂知功之多者生事亦多而无功者则天下无事也生事则天下受其病吾身获有功之名无事则吾身无功之足称而天下阴受安静和平之福文帝宁以天下病一人毋宁以一人病天下使帝果有意于功则岂不能用贾谊以求纷更之功用李广以求边境之功用刻深之鼌错以求刑名之功耶然而天下相忘于仁义公恕之中息肩于汤火残伤之后日受其春风和气之泽者秋毫皆帝力也帝之功殆与造化同其仁天地同其大欤彼赏罚之信必虽技巧之习亡技巧之咸精虽苦窳之患息严刑峻法民且告病帝之天下殆如人之一身元气索然而服采华丽耳目犹精明也其视后元之治气象浑涵不露圭角则孰优孰劣耶崔实方以为帝之优不知是优也正所以为劣也不然武帝外攘四夷内改法度号令文章焕然可述其功亦非不髙也曾足以补海内之虚耗乎君子论人亦当论其德如何耳以功而论则武优于宣宣优于文以德而论则文优于宣宣优于武前篇谓太宗以一身致治而能几及成康袭治之君则其用力也难此篇谓孝宣生事以为功不如文帝安静无功之为愈两篇自是一家机轴此篇与王贡材优龚鲍同格是倒翻一转立説本出处是孝宣优孝文此则以为孝文优孝宣本出处是王贡材优龚鲍彼则以为龚鲍优王贡驳倒出处自判断优劣格题外生意格帝王顾所行何如汤璹出处立説批云论曰人臣纳君于道虽婉其意于辞之所及实严其意于辞之所不及夫自隆古以来迄于春秋之世所以行乎天下者更一变则一名立固第第相承而不共一轨辙也然即其时世而计之率不过三变而已矣由帝道而之王由王道而之霸霸固非帝王比也而亦以霸道名则是三者之道葢万世人君俱所择术之地也彼其择术于此而未知适从人臣当是时而有言焉纳君于道者敢轻措辞于避就三者之际哉蹈帝道而行之吾君可以帝蹈王道而行之吾君可以王曰王曰帝两开其端而使人主自择夫其句读之所及者婉矣然独于霸者之道絶口而不言则上焉有帝次焉有王君请择于斯二者而止舎是之外断无他道也辞之所不及者岂不截乎其严欤帝王顾所行何如魏徴之善为辞也请申之夫大人格君心之非君子诱其君以当道不贵乎费辞也陈于君前者一出于天下之至正而泯于言意之表者决非人君之所当用纵乎此而闭乎彼开其从入之门而杜其不可由之途使夫上之人尊其所闻者而至于髙明忘其所未闻而念不到此则辞虽不迫切而意已独至矣此仁人之告君所以一言而利博也孟子非尧舜之道不敢以陈于王前其论髙矣而当路于齐必不肯自许以管晏之功异时告时君以王道之始初未尝有靳心而齐宣愿闻齐桓晋文之事则託之后世之无传彼岂独能嘉唐虞乐商周以耸动一时之听而不能容喙于五霸哉葢以帝王之道万世所当共由而相与言功利则无稽之言人君不必听也夫是以详其粹者不详其驳者俾人君择术于尧舜禹汤文武数君子之世而童子之羞称者则无勤于行兹其为爱君之厚而已矣魏征在唐其亦以孟子之所以事君事君欤太宗之为君也其天资虽美而学问之道未到也天资之美故可推而纳诸五帝三王之域学问之未到故不免杂为五霸功利之习涕泗于念亲之时即尧舜之孝悌也而建成元吉之死则与杀公子纠者同一不仁拯隋民于水火之中即汤武之征伐也而阳为尊隋之举则视河阳之事同一不义为人上者其所当先莫急于修身齐家治国平天下而止尔而帝之所以修身齐家所以治国平天下其不纯于帝王也如此则当世人臣有忠爱太宗之心者可无虑哉当太宗贞观之治未成而形之叹息斯时也帝方以其可以为五帝三王之天资而往来乎五霸功利之境出入无时莫知其归宿之乡亦可危矣一小人以秦任法律汉杂霸道之説中之使㣲征之言太宗宁不六五霸也征之言果何功于太宗也其言近其㫖逺近者其辞之所及逺者其辞之所不及者也五帝不难至行其道则至三王不难齐行其道则齐吾君而果有志于上欤则可以语帝也吾君而果有志于中欤则犹可以语王也舎帝而必王舎王而必帝于斯二者不加意而外求君道焉则有不容言者矣噫征之告其君以帝王者其意一何婉而五霸之寂不发于口者其意一何严也后世论贞观之治者以仁称以义称太宗之得髣髴乎帝王功宜谁予哉虽然言心声也其言发见于告君之际者皆其学力之所充也讲道河汾征之受业者有人矣胡怪乎进説于太宗以帝王而不以霸欤商鞅之见孝公也説以帝道而不入遽变而为王説以王道而不入复变而为霸鞅小人也奚有于帝王之学荀卿之诲人也其言曰隆礼尊贤而王重法爱民而霸卿小人儒也宁不以霸与王而并言彼皆其学之未正也征岂有是哉故君子因征以观鞅之三变有以知失其守者其辞屈因征以观荀卿之并言有以见中心疑者其辞枝谨论就题立论格为治顾力行何如危科出处立説批云论曰善始之意可以占终焉而君子之虑则未然也夫人君圗囘之始而谋之于重厚之人是固其初意之善者然此心之发最易导也亦最易揺也葢君心之善方萌而未固则其外虽未敢屑之于所轻而其中亦非的然有真见于此方是之时进而之善固易勉载而之他亦易从是以老成虑事之君子一见其君心之在于善则深欲其坚忍保持以定其所行而后已不然此意不坚而寒之者至则君心虽善亦不得行之于所当行之域也汉武帝出治之日天资未试一二而治道之问首及于重厚之申公是其爱天下之重而不敢轻以谋之是好贤慕道之意亦首见于此申公也谓帝他日之治皆如今日之意则亦何不可之有苐恐此志不坚而行之不力尔力行一语安得不首入以为帝规为治顾力行何如愚意如此尝论君人之心未始有不善转而他从则必有导之者也尝观滕文公为治之始而井地之问越国以及孟轲此其为志岂轻于谋国者然施行之效未获近似而毕战之归已不复来而滕之善政亦斩焉于此何哉既而思之彼无孟轲者常于文公之侧而揺于百官之议则文公亦不得复行其所谓文公君心未固而朝无老成固如是夫君人者能即是以为戒审吾心于所发之初坚吾力于所行之后而使浮议浅谋无所施焉则天下之福也不然吾心转移一息间尔而天下安危其隔几何呜唿此吾因是而知申公进言之意也葢方是时武帝施行之事曽未多见而蒲轮束帛倐有申公之召是瑟之方絃而求雅奏之师玉之未琢而不试于拙工之手即此一意已足以就汉天下申公老矣而鋭于一来良有以欤然申公之所喜固今日也而申公之所虑亦今日也何则兴土木求神仙帝虽未有是心也事征伐穷聚敛帝亦未有是心也而帝意之所向则未固也况夫推毂儒术者方在前而好黄老之术者已在内诏举贤良者方在廷而治苏秦张仪之言者已在列帝心匪石尚庶几焉一有转移鸿鹄至矣是以纷纷多言公皆不敢以为帝告而力行一语则必以首入于帝心囘顾其今日之所发者其意为何若他日之所行者与此为何若总天下之事大率循初意而为之则规画一定措置一审必不为浮躁者所轻动而天下之事亦可以徐就吾之条理矣不然初以仁义而终以功利初以道德而终以刑名初以重厚而终以轻浮之士则上嘉下乐亦何补哉呜唿年少多躁谋老成若迟钝夫以汉之天子召一匹夫之老宜有惊人可喜之论以倾上听者而召至阙庭一语而止自他人观之亦太朴厚矣然使帝而有审于此则四百年之社稷实系于斯仁人之言其利博哉独惜夫武帝拂意而不复问申公开端而不及竟卒之罢斥至邸公以老成归而帝之所与论治道者则他有人矣呜唿申公之告老申公何憾也老成一退而武帝之善卒转移于他人武帝则可惜也虽然岂惟武帝而已哉以文帝恭俭之主所用皆功臣重厚之流而在位之臣犹有以用兵之计动者以削国之计动者以改制度之计动者而帝不售不尔殆哉是知人主不坚力行之志以定天下而揺于轻进之言鲜不及也后之君其思以是为戒云谨论论学绳尺巻四论学绳尺卷五钦定四库全书论学绳尺巻五宋魏天应编选林子长笺解就题发明格与君人致用成化论同意君人致帝者之用钱易直出处主意冯厚斋批云论曰知古今有不可易之道又如古今有不可易之效则儒者之论可以行于天下矣夫儒者之论其不行于天下也起于功利之徒求以自信其浅陋之说遂以圣人之道为广大而难施以圣人之效为迂逺而难成而君天下者亦狃于其说以为诚然也夫岂知昔之圣人其所为更相授受以辅相天地之道者亦不过养民以厚其生教民以善其心然后无愧于天地化育之意而帝者之用见矣岂有广大而难施迂逺而难成者哉惟其待之过髙求之过深弃帝者已见之用而不知其所以致之则失其为君人之用而不足以慰天下之望矣扬子云悯功利之説胜故发明致用之意使知古今有不可易之道则必有不可易之效此其所以为善学也君人致帝者之用请因其意以申之夫以帝者之道必圣人可以自行而不可以通于后世以帝者之效必圣人可以自致而不可以求于后世外尊之以广大之名而内非笑其有迂缓之意者其殆起于谁乎其无乃出于三代之后计功要利者之说乎昔之操是説以说其主而使功利立见于一时以夸示天下者盖无过于商鞅者矣彼其劝农力本以务冨强自以为昔之圣人所谓养民之政不过于此矣令行禁止无敢干犯自以为昔之圣人所谓教民之术不切于此矣世之君天下者徒恱于其功而不知圣人之所以为功喜于其利而不知圣人之所以为利真以为帝者之用广大而难施迂逺而难成也与其求效于子孙百年之后孰若吾身亲见之乎于是举辅相天地之任以就一夫浅陋之说而不自以为过也盖三代以后皆然矣呜唿彼胡不取帝者之用而致之乎方天地之初养民之理已具而民不能以自养所谓天生五材是也教民之义已存而民不能以自教所谓天叙五典是也有帝者出夫亦利而导之顺而序之使天道可立地道可成而辅相天地之功可以无负于天下而已当水患之未平也虽有平土不可室而居桑而衣耒耜而食也虽有父父子子兄兄弟弟不得养老以致其孝抚㓜以尽其慈也及既命禹命稷命契命伯夷则六府修矣三事和矣九功叙矣何其疾也向之巢而窟者今上枕而下簟矣襁负之㓜颁白之老其生可乐其死不憾货财阜通礼逊流行驩溢之声播于四海而九叙惟歌矣又何其速也然则谓帝者之用不能亲见于吾身而必待于子孙百年之后者又岂信然耶嗟夫彼其用之以养民非若后世之私其冨以为养也彼其用之以教民非若后世之峻其防以为教也是岂广大而难施迂逺而难成也董仲舒有言今之天下亦古之天下共是天下然则尧舜用之而帝汤武用之而王宰制自我裁成自我更相授受以为不易之道若此其同也而其不易之效又若此其信也而吾独不能致其已成之用何耶虽然自三代以后有以帝者之心而致之者矣汉之文帝是也是以海内冨庻兴于礼义之效有以帝者之法而致之者矣唐之太宗是也是以有田野日辟亷耻日笃之效盖其治之广狭随其所致之浅深而莫不有焉则扬子云之言可以騐后之君天下者可以鍳功利之说可以息而儒者之论可以行于天下而无疑矣谨论就题发明格与君人致帝者之用同格君人致用成化如何朱埴出处立说考官批云天地圣人一自然之理也惟无容心于其间则得矣何也理妙于无而超于有者也无非果无而用生焉有非真有而化存焉皆理之自然者耳岂容以有心为之哉故凡以有心为之者必有迹有迹则凝滞于物而非化矣盖盈天地之间何者非化而圣人之所以财成者亦何适而非用用藏于无则为化化显于有则为用用之所存即化之所存天地固无心而圣人亦无心也后有作者亦惟因其自然之用全其自然之化斯可矣是知不致之致其用神不成之成其化妙天地也圣人也同此理之自然者也而吾奚容心之有否则用非其用而与大造之初意不相似则亦迹焉而已化云乎哉君人致用成化何如请申之尝谓天地者无形之圣人圣人者有形之天地一而二二而一者也盖天地以其心溥万物而无心圣人亦以其情顺万事而无情君人者之于天地圣人非致其用之难也致之而无致之之迹为难非成其化之难也成之而无成之之迹为难爰自开辟以来凡宇宙之内鼓之为雷霆润之为风雨通之为山泽衍之为金刀货寳生之为桑麻谷粟无一非天地之化则亦无一非帝者之用函三为一帝者之用秘于天地判一为三天地之化寄扵圣人然用非胶胶扰扰之谓也理之自然者耳化非杳杳冥冥之谓也亦理之自然者耳充满六虚愈有而愈无也周浃万物愈着而愈冺也上畅九垓下泝八埏愈溥博而愈渊泉也曷尝有一毫容心哉世固有移民移粟矜之为能者矣然有心以致之而终莫之致亦有揠苗刻楮凿之为巧者矣然有心以成之而终莫之成此无他天地圣人本自然而然彼有心者自累之耳后之君人岂可求天地于天地而不求帝者之天地哉思昔帝者之王天下也仰则观象于天俯则观法于地因风雷之益而教之以耒耜则吾无斵揉之劳因火雷之噬嗑而聚之以市货则吾无通变之迹因风行水上之涣而作舟楫因上火下泽之暌而制弧矢则吾无刳剡之巧凡此者人以为帝者之用也而不知即天地之化也一用之施一化之着也一用之行一化之全也然人知其着而不知其所以着知其全而不知其所以全惟天下莫知帝力之时乃造化不容致诘之妙岂惟天下莫之知虽圣人亦不自知也岂惟圣人莫之知虽天地亦不自知也呜唿天地之与圣人一理也古之与今亦同一天下也岂有古之人可以致用而今则不可以复致古之人可以成化而今则不可以复成孟子有言非不能也是不为也惟能妙有为于无为则㡬矣是必冥经纬于无方无体之中冺知巧于不识不知之际其于致用也不敢以浅心间之惧其有以壅此化不敢以私心杂之惧其有以累此化不敢以怠心乘之惧其有以间断此化茫乎天运而云行雨施窅尔神化而阴辟阳开不动声色而天地之藴神明之奥万物之情森然在是盖至于此则风雷非隠也而耒耜非显也火雷非无也而市货非有也风水火泽非精也而舟楫弧矢非粗也有致之功无致之迹有成之理无成之形果孰为君人乎孰为帝者乎又孰为天地乎浑浑乎一无声无臭之天而已虽然圣人本无容其心然岂无所用其心哉盖天地之心惟动则见而万化之根本胥此焉出而帝者之用亦当因其用心者求之故吾心之理累于有固不可而溺于无亦不可当使之周流而不当使之间隔当使之充畅而不当使之凝滞心在是则用在是用在是则化在是易之存神即其所以前民用而中庸之尽性即其所以赞化育也不然吾心恝然于天下而无财成辅相之道一切付之于自治则是亦藁木死灰而已则乌足语用化之妙哉故曰寂然不动感而遂通天下之故鸣唿至矣谨论品藻优劣格山西诸将孰优陈傅良出处主意批云论曰习俗之移人虽贤者不能免也于贤者不能自免之中而挺然特异者是未可以习俗之移者而例论之也何则习俗之所积士之气习迁焉人惟迁于流俗故皆诱于所长而不知陷于所短其间能有所见长立于品彚俦伍之中盖艰其人君子论人乌可例取之哉汉之诸将山西之族居多然其风声气习喜功名而乏器识优于勇敢而劣于涵养虽贤者犹化之而无深沉浑厚之习独充国蘓武二子挺乎其中似非山西人物班固立论不能抑扬之而猥以例取汉山西诸将孰优㣲二子吾谁与归且论人于燕赵不当取其慷慨而当取其深沉论人扵邹鲁不当取其浮华而当取其朴野盖举世皆有则有者不足贵俗之所无则絶无而仅有者斯可喜也大抵湍水无踪鳞风林无宁翼三家之市无千金之子其居使之然也习俗之移人鼓舞变化虽贤者堕其中而不自觉齐人多诈公孙儒者犹为之楚人深于怨虽屈原之贤不能免也呜唿孰谓山西之风声气习而有蘓赵二子者乎自秦之兴功利之说一开于商君之齿颊诗书礼义之泽斩于李斯之手士之雍容寛大之气又摧败困死扵始皇敲朴之下其民安于战鬬狃于攘夺颉颃相高争欲奋牙距而抟噬者至汉犹未泯也贤如李广以敢目之可也贤如辛子以介目之可也贤如傅子以鋭目之可也其深沉浑厚何有哉数子之余益不足道孰谓山西之风声气习尚有如蘓赵二子者乎夫充国佐方隆之汉毙垂尽之先零振兵压境虽以无道行之灭此而后朝食谁曰不可武也衔命敌庭之日虽欲屈而臣之以其碎首全璧之勇死于一撃以寒毡裘之胆似可快也是何充国舒迟容与以孩提视䍐开之属方休兵屯田以厚吾之势而独弱其力以徐伺有定武亦鲜腆倨傲以虚舟飘瓦视单于之横逆虽濵于死者数四终不肯为匹夫匹妇之谅庄乎其容浩乎其气者不衰也呜唿岂惟山西虽汉之诸将孰有出于二子之右者乎为将之道不忧其无功而忧其贪功不贵其敢死而贵其能处死故夫徼危幸衅逞于一快之怒非国家之福而养威持重忠于君命而不携贰者真爱国之将也孰谓山西之风声气习而有忧国之将如斯人者哉况夫天下之事沮于羣议者易变而咻于衆人之口者不能夺也充国上屯田之策而破羌彊弩诸将恶其成而乐其壊者多也武之在匈奴李陵卫律之徒刼制耳语者非一人也而二子视之若无曾不加动守之愈固居之愈安作之愈高非有忧国之心出于天授孰能至是乎孟坚作史不能轻重言之噫后世无君子之论则二子亦山西人矣谨论品藻优劣格此篇与汉山西诸将孰优论同格汉忠言嘉谋之臣如何王节出处立说批云图万世之固而不狥一时之见者可谓善谋国者矣夫外裔之为患自古有之在昔盛时上下相与图回经画以求制御之道必先为长乆可恃之计固非一扵用武以逞威而亦未甞幸其臣服而视之以为无事也后世以来制御之道既失谋国之臣甘于迎合者徒欲求快人主喜功之心而偏守已见不达时宜者复无善后之策其间能为万世之圗者几何人哉先汉一代疆埸屡警当时谋议大抵不过战与和而已战以伸威和以息民此非不足为济时之策然汉人之失皆未免于中有所憷见有所偏言战者一于战言和者一于和而不能于和战之间思为可恃之计惟鼌错以守备为说独得古人根本之论惜乎固不能别而言之也汉忠言嘉谋之臣如何请申论之尝谓古人以外裔待外裔故议论素定而中国之势尊后世役中国以从事于外裔故议论纷纷而外裔之患炽夫内夏外裔天地之大义也唐虞君臣一谋一猷必思为可乆之计闻有柔逺之言矣未闻和亲之说也闻有明刑之説矣未闻穷征逺讨之事也制御有道而邉鄙不耸卒之中国有常尊之势而外裔自无不服之心则当时谋国果何如哉自㑹戎之举见于鲁而外裔始横自伐敌之师惨于秦而中国始弊汉兴宜知所鍳矣而诸臣献谋奉虑乃不外和战以为策夫和之与战诚古人所不屑而亦后世绥御之㣲权济时之一画诚使车马器械素备于内而太原薄伐尽境而还如宣王之伐玁狁何害其为战诚使生聚教训无日不讲而子女玉帛徒以饵敌如勾践之于吴何害其为和柰何勇者主征伐怯者守和亲急于狥时好则利害不暇计偏于守已见则利害不能计盈庭聚议彼是此非往往皆疎卤之谋而忠嘉之画曽不多见此汉初匈奴之患所以相仍于不已者咎在于谋国者狃于和战之说而无可恃之计也自今观之劳师万里径度沙漠战以复讐可也士马物故户口减半战可恃乎行李往来金缯不惜和以安边可也盟血未干边烽已警和可恃乎兹其利害之所在较然甚明盖不待异日而后见而樊哙徒以髙后一朝之忿遽有横行之请王恢朱买臣徒以武帝开拓之志方锐而遽有袭匈奴置朔方之议言之不忠谋之不嘉在三子固有余责安国建议勿撃公孙力请罢兵始者为谋亦岂不善夫何辨论之际甫及一再而遽托之他有谬巧以自解发策诘难曽无一语争之而反谓其便以求合帝意守説不坚谓之忠可乎至于刘敬欲纾边患而建和亲之策季布恐揺社稷而折面谩之人贾谊愤倒垂之势而流涕以建言仲舒思和好之利而请增于旧约遡其本心亦忠于谋国矣然白登之围嫚书之辱略不能为汉雪耻而单于之系爱子之质竟无儒者之空言虑事若是谓之嘉可乎若错则不然当文皇初年匈奴侵扰未如后日之甚而错也独能为国逺虑厯陈当世之急务言守边而不言开边言备塞而不言出塞初未尝倚战以为武而地形必习器用必利俟其来则一大治之亦未尝恃和以为安也于二説之间而思为可据之地是岂数子所可同日语哉考史氏之颠末究匈奴之终始若刘敬季布则失之懦樊哙王恢朱买臣则失之谀公孙𢎞韩安国则失之迁就仲舒贾谊贤者也而其言复失于疎漏忠嘉之谋舍错吾谁与归大抵后世御戎类无上策谋国者惟当以和为表以备为里以战为不得已绥御有道备守有方使可和可战而权不在彼请盟则为汉文帝犯边则为唐太宗如是则为谋斯善矣虽然有苗逆命征之可也而伯益赞禹且曰惟徳动天无逺弗届西旅献獒似亦不必深拒而召公作诰必曰明王慎徳四夷咸賔不区区以四裔叛服为轻重而毎以修徳为言此又非后世人主所能及子云有言言合稷契谓之忠谋合臯陶谓之嘉吾亦曰言合伯益谓之忠谋合召公谓之嘉发明性理格此篇与叶子雅是非之心智之端论同意仁义礼智之端如何高起潜出处立说考官批理原于至一极其所发见则未尝一即其所发见而求是理之一焉始可与言理者矣夫是理之初浑然而已动静同原内外同体初非有二本也然而其初者本一而其所发见者则随见而随着由动而观乎静即外以达乎内吾知其混融精一之地要必有以主之也何者人生之初此性而已此性所感其情动焉心也者又所以统性情而一之者也君子讲明理学以幸天下知夫仁义礼智者性之所固有也故必示人以其情知夫恻隠羞恶辞逊是非之端者情之所已发也故必反求于其性因情以见性由性以达情则此心之用始可得而见矣不然内心一失其所主而支离专锢之习胜则其未发者皆非其天而已发者必流于人矣此孟氏之所深忧也仁义礼智之端如何请申论之呜唿道之不明也我知之矣自兼爱之説行世之求仁者不得其端为我之说行世之求义者不得其端絶㓕之学惨于老氏纵横之辩肆于仪秦世之求礼与智者抑又不得其端是岂吾道若是迂逺而无所从入之途哉抑其所以求道者非其论耳盖尝静观于此心达观于此身泛观于天地万物之大人之所以混然中处其或憷惕于赤子入井之时莫非仁也而是仁果何自而形致谨于事君从兄之际莫非义也而是义果何自而见徐行后长初非外入誉尧毁桀莫非当然所谓礼与智诚不可胜用也而是理又果何自而发呜唿此理学之精㣲非可以易言而人道之大所以贯三才出万类而卓然精一之地要有不可诬焉者也夫有性而后有情非情则无以见性性主于内其静者也情发于外其动者也故锢于性之所不可执者非情之真梏于情之所已流者非性之正亦其操存之无地而㣲者或不能以自主危者或得以私胜则其流益分而其习益逺矣然而水木之本原初非有殊而所谓一者则犹故也彼异端之学始于存心之不明而失于此性之不知故支离淆乱四出而不可御者皆习于情之所已流者矣孟子之学惟其有异乎是故其所以言理者始可推也夫喜怒哀乐未发谓之中发而皆中节之谓和此性之初无智无愚而仁义礼智之理皆具则其未发者可知也此情之动而恻隠羞恶辞逊是非之端随所感而皆见则其已发者有在也未发谓中已发谓和此理固非自外入矣然极而至于天地位万物育者果孰从而使之乎呜唿此上天之载无声无臭而昭昭之多所以能合万殊而一之者也大哉心之为用乎其四端之主乎其仁义礼智之本乎其性情之统而有以运用之者乎自昔圣贤之所以相传而植立人纪维持人道至于无所终穷者盖得乎此者也又岂若异端者之纷纷为哉故愚尝因孟氏之言窃以为天下之言性者不可溺于高逺吾之所谓仁义礼智者皆实理也天下之言情者不可拘于凡近吾之所谓有是四端者皆是理也成之者性而情动焉感而生情而性寓焉则所谓心学者其端于此可推矣不然则反以礼为伪以智为术以仁义为定名未必皆不知道者言之也噫安得孟氏子与之言道哉发明性理格此篇与髙起潜仁义礼智之端论同意是非之心智之端叶子雅出处立说批云一念好恶之公则可以騐本然之天矣夫智者具是非之理者也人有此心即有此智既有此智即有是非是心与性情固不见其相离也然心则统乎性情者也夫苟其统乎性情也则此心所主一纯乎公是其所是非其所非则既发之情即未发之性吾见其一本而已不然公是公非之心或失其守则其与物接也必将情其情而不性其情矣孟子论是非之心必以智之端言岂不以是非情也智则性也性者心之理情者心之用也吾能因其已发而探其未发则曰情与性独不自此心而统之欤是非之心智之端也愿申言之大哉心乎其兼统夫性情者乎夫心自心也何兼性情而统之也吾尝因是而求其说矣人生之初明通无蔽与生俱生者心也是者是之非者非之本然之性我固有之非由外铄我也然是心所在其未发也固纯乎天而已矣及其感物而动则或好或恶于是乎有情焉其端甚㣲其理甚着要皆此心本然通明之用也则是舍情无以见性舍性亦不可得而见心性情之统于心者如是夫吾惟自是而求之则动静一源显㣲无间感物而动好恶形焉即人生而静智以知此者也未发非先已发非后不得于心勿求于性不性其情则必情其情夫固一本而已知乎此则可以知孟子之言矣且自人之智言之吾徒见夫人一心也心一理也寂然之初端倪不露方其未发冲漠无朕虽渊懿也实有生知之妙虽凝静也实有明通之识虽藏蓄也实有事至能应物来能名之功不求照物无物不照不求见事何事不见是智也即具是非之理者也抑吾欲求是本然之理如之何而得之也天下之人见夫人之为善也本非有与于我也我则见之如不及见人之为不善也本非有加于我也我则见之如探汤彼其一好一恶公是公非所以发见呈露如是其不可遏者岂喜怒哀乐既发之后其情自若是哉吁于此可以騐本然之性矣何则智根于心者也其未有所触也其未与物接也吾见其寂然而已及夫境变于前有是有非则感而遂通天机自见是者好之智之理见于是是之时非者恶之智之理着于非非之日譬犹因影见形形非与影殊沿流遡源源不与流别其妙用显行者即其未始感发之验也谁谓是心之大非包括性情之具乎时当战国心学不明甚矣是非贸乱莫有得其真者孟子七萹之书其所以淑当时诏后世大抵不过发明此心之妙如曰智者行其所无事是以智之本于心者不可凿也及其言性且曰乃若其情则可以为善非谓情之果可以为善也盖以因所触而发者虽不可以言情要其所以如火之然如水之达者亦其是非之心人皆有之故也孟子之言其真欲遏当时之情其情使知心统性情之理欤虽然四端之理虽人心之所固有至于智之为理此又仁义礼三者之所不可无者也是故兼爱以为仁非智则何以知其非仁为我以为义非智则何以知其非义非礼以为礼非智则何以知其非礼故曰智者知此者也使人能于本心之智而行其所无事焉则是凡有四端者知皆扩而充之矣两萹皆以心统性情为主意是祖前軰议论性理透彻前一篇人所罕见可以此萹参看囘䕶题意格此篇与黄朴经制述作论同意禹入圣域而不优林駉出处立说考官批云圣之盛者难乎其继也夫苟得斯道之传者皆圣人也而或继之难何哉盖寥寥数百载之间而获覩一圣人之兴则世率以为希濶之遇而未暇于求全今而二三圣人相因而起作于前日既尽善尽美而无复余憾则为之后者犹莫难乎其继之也况复世变之自简而入烦天下之自无事而日以多事后圣人之心已不能以逰乎前圣人之天则其可以无优劣之辨乎此则禹之得为未优者也盖世无唐虞禹得以专圣人之称惟尧舜为圣之盛则禹之圣亦难乎其为言矣是知禹之所以为未优而非诚有所未优于圣者贾捐之之言曰禹入圣域而不优请以是论之昔之为道统之论者曰尧以是传之舜舜以是传之禹又曰三圣相授守一道则禹之于尧舜若是班矣今而于禹而有未优之论何耶以禹而犹未优于圣则尧舜亦未可谓之圣耳吁亦孰知夫禹之所以为未优者正以尧舜为之先欤古之作书者尧曰稽古舜曰稽古禹亦曰稽古是则尧舜禹之所以同也然尧以典名舜以典名禹独以谟称是又尧舜禹之所以异也世之论者类以为风气始开此帝降而王之别然岂知天下之事已备而犹有未备者则或可以措其力尽美而又尽善者则无所容其功尧舜之时法度则章矣礼乐则着矣论其功则巍乎无能名矣言其徳则甚盛蔑以加矣借使尧舜之后而复以尧舜继之已难于复盛而况于禹乎昔孔子称尧曰大哉而称舜曰君哉知君哉之舜已不能并大哉之尧则禹之为圣其得未优之名固宜也况世变之浸以不古人情之渐以不美尧舜之民皆以尧舜之心为心而禹之民各自以为心泣辜之叹禹亦自知其不唐虞若也故其胼手胝足其视埀衣拱手而天下治者为孰优誓师振旅其视不战而屈人兵者为孰优击壤之老不知其帝力康衢之童不识而顺则其视六府三事人得以歌其功者为孰优吁尧舜之圣其天也若禹则其犹人矣乎无尧舜则禹为蔑加之圣可也惟夫尧作于前舜述于后至矣尽矣而不可以复加矣则为禹者亦难乎其继之也崛起于寻常之中则虽庸才亦足以自见而袭箕裘世业之传一事少坠先人训则其事有异于它人太甲亦贤君也以其继成汤则不能以逃不明之讥成王亦圣子也以文武为之先则亦见谓中才焉使禹旷尧舜数百年而后生则有慙之汤未尽善之武皆不失为圣人孰谓禹而不优于圣邪大抵世无孔子则颜子不当在弟子之列时有周公则召公仅可谓之大贤絶无而仅有则有者始足称层见而疉出是所以来未优之论也不然则孟荀之才其视大禹又何如哉后之论者犹曰优入圣域曽谓大禹而不孟荀若也盖时当战国则虽孟荀可为优入圣域世处唐虞则以大禹入圣域而不优善观圣人者亦当先观其时可也囘䕶题意格此篇与前辈禹入圣域而不优论同意经制述作如何黄朴出处立説考官批云事至于极而难乎其继者是殆圣人处世变之穷而非其心之所乐也夫道散而法始立质䘮而文始兴曽谓圣人求详于法求工于文哉法足以尽物之变文足以穷理之奥后有作者固无复加于此矣然太朴日散至徳日离圣人之心未始不逆料异日之难乎其继也圣人虽知异日之难继犹将汲汲而为之者其殆忧世变之愈穷不得已焉曲为之制详为之说则来者尚有稽焉耳经制述作至周公仲尼而极盛亦至周公仲尼而始穷世变亦可覩矣吾是以悲二圣人居道之穷不得如古先圣人之为开端于先而使继之者犹有所增益也然则经制大备述作大明非二圣人之心明矣经制述作如何请申王通之说夫法所以防情也文所以宣意也吾欲诏天下示来世自非经制之详述作之备则其传也不乆虽然斯二者非圣人意也势也人情未漓何以法为真意相与何以文为自穴居结绳易而为宫室书契君子知黄帝尧舜之通变已不能无异于伏羲神农之旧则法固不必详也自八卦之画重而为六十四君子病文王之费辞已不逮伏羲氏之省文则文固不必多也是故沟池以为固礼义以为纪原于大道之既隠博而寡要劳而无功咎在文籍之太繁吾固以为周公经制之备非求备也世运至成而已极虽欲不备焉不可也仲尼述作之详非过详也斯文至春秋而将坠虽欲不详焉不可也二圣人处时之不幸是以极意而为之非其所欲也何者君臣名分朝廷礼节车舆服御之制冠昏䘮祭之仪周公处之尽矣后世有周公焉莫能加毫末于此矣天地之所以位日月之所以行鬼神人物之变仁义礼乐之实孔门讲之熟矣后世有夫子焉亦莫能加毫末于此矣周公仲尼曾以是为夸乎盖自三皇至于周如一阳之生于复而将变于姤也子丑寅之建正忠质文之迭尚至是周矣此周公所以详其法吾夫子所以备其文欤然自六典致太平之后世之言治者卒莫能绍六典之遗则自六经埀世之后世之为文者卒莫继孔氏之余音则以二圣人先为之极而后世难乎其继耳嗟夫法备于成周由成周而下法无取焉文盛于洙泗由洙泗而下文无观焉二圣人之心非不知异日事势之必至此也亦念夫世降而周三光五岳之气将散人事备矣风气漓矣吾恐后世因之不知太平之盛典圣学之大全非吾之责而谁责是用事制而曲防博学而详说立为成宪以俟后圣千载而下尚庻几如吾意之所期而卒不果也岂不悲哉生于周孔之前者率五百年而一遇圣人生于周孔之后者千有余年而未遇焉事极乎盛者其终必衰故君子欲观圣道常愿如大道为公之世停蓄不露不愿如周公孔子之事极盛而无余也此非吾之臆说也周公仲尼复起无以易吾言也太公报政周公曰平易近民民必归之则欲简而不欲繁周公之心也仲尼尝谓予欲无言天何言哉则着书立言又岂仲尼之得已乎不得已而犹为之圣人之志益可悲矣然则经制至于大备述作至于大明其殆救时之弊济道之穷开天下后世之惑虽欲效黄帝尧舜氏之为而不可得也世之惑者不谅圣人之心不知世变之不可骤返也学清虚者病法制之繁于是乎有剖斗折衡之说尚惨刻者病文字之多于是乎有坑焚絶㓕之说愈变愈下道术益为天下裂矣独不思返天下于太朴示学者以无言斯説也而果可用于周则周公孔子已为之矣周孔之所不能为而后世欲强为之非愚则狂也虽然周公之事不得而见之矣宣尼之业谁实绍之王通氏讲道河汾窃有志焉属之王通氏可乎曰王氏支离支离者不得其雅也若孟轲氏醇乎醇者也井田经界本之周公仁义性善传之孔子孔子而下孟轲氏一人而已轲死而后不得其传故曰周公殁天下无善治孟轲死百世无眞儒非知道者孰能识之前萹谓圣之盛者难乎其继此篇亦谓事之极者难乎其继意味正相似亦可谓与君擢唐虞三代纯懿论蔡徳润说天者莫辩乎易论机轴畧同可以参看反题辨论格此篇与鼌错不能过崔寔论同机轴文帝不及贾生蔡岸出处立说批云人主有志于成就天下之豪杰者不欲其过于自用也夫适然议论之间能使其君欣然入其心有不可㡬及之意亦足以为一世之豪杰矣然而动见于辞色者所以为喜而郁然于懐者实深以为忧苟不深观其抑扬之所存而徐䆒其用舍之所极则人君之用心所以成就其才于逺且大者终不可得而见也吾尝以是而观文帝矣贾生以豪杰之才自奋于一世固帝之所甚重而过于自用抑有伤焉宣室之论自谓不及盖惜之之辞云尔而非所以为褒也不然既以为不及矣而卒不用焉亦独何哉以是观之则文帝不及贾生亦可以考论其故矣夫人之所谓不及者必其在已者有所愧而在人者有所羡也而文帝之所不及者则非是之谓也不及之名常生于过帝不及乎生则生之于帝为过矣呜唿帝之不及生于帝乎何愧生之过于帝则生其可虑也哉夫士君子抱负其所长以致用于一世亦必观乎时中之义而后可以有为也有所不足不敢不勉有余不敢尽古人㓜学壮行未有不以是为凖的焉者也动焉而不相其时进焉而不揆其君扬厉激发以求尽乎吾才之所至则天下之事将有挠乱而不辑岂所以为善用其才也哉生以豪杰之资益以圣贤学问之懿其必有以讲此矣奈何其志大而量之狭也学广而识之褊也登廷之初正色论事有诸老先生之所不及此非先生之福也夫议论之所发有以使夫阅歴之未深者无以企及其万一焉亦可以为难矣而老成虑事之君子曽少年论事之不逮兹岂其福而顾以为喜哉生之所甚喜盖帝之所甚虑也礼乐制度之请为之谦逊夫亦㣲见其意矣而生未之有察焉长沙之谪夫岂绛灌贝锦之工哉达之于孤孽之余作之于困心衡虑之日以消沮其高世傲物之意盖帝之所以成就豪杰之㣲权也延之嵗月而有宣室之召夫亦以为动心忍性之效至是可以略见矣而英鋭之故习振发于议论之间者未见其少损也而有加焉则今也不及之叹其惜之也耶其褒之也耶呜唿亦既以为不及矣而卒不用焉为生者亦可以自喻矣夫知其不可及而不以为不及者掩善者也既知其不及而不用焉者弃贤者也帝固不得为掩善而独弃贤也哉拊髀之叹犹得借才于异代有贤如生知而弃之不宜其有此也呜唿为生者亦可以自喻矣帝之不及生则生过乎帝者也当汉息肩之日涵养之政如帝者亦宜矣而可过乎哉帝以生之过已为忧生以帝之不及者为喜梁傅之日且为痛哭流涕而建策焉帝于是而愈见其不及矣虽然生过于自用不足以知帝之心固无足怪也而后之论者毎毎以是寘优劣之辨而不及究其始末焉是可不为大惑也耶鼌错以不及其臣为五伯之事或者为是而发以愧帝焉其愚不足论也而后世顾有矜已取名之主以为文帝胜贾生至僣为之论呜唿帝之心愈不可得而见矣谨论反题辨论格此篇与文帝不及贾生论同机轴鼌错不能过崔寔蔡岸出处立说批云言有大而非褒要未可以品藻常法论之也夫君子拟人各于其党观其所拟斯可以知厚薄矣盖自三代而下儒者论治固有其智足称而持论之意或过薄焉君子亦既伤之而或者于此祖述其余智而驰骋焉犹将有加乎其初则君子以今凖昔而为之致其轻重浅深之论是独可以徒言而不深察其微意之所存哉昔者范晔之论崔寔也以为鼌错有所不能过其意之㣲者盖若此也而论者相承以为是固所以抑错而扬寔者兹不惟失晔之意而其为患盖有甚大焉者矣鼌错不能过崔寔吾于是乎申论之且凡所谓过人者必其才智议论之有余者也而所谓不能过者必其有所不足者也过者在我而不能过者在人则我之名尊矣此其比方之大略也而晔之所以论寔者则不若是然也是何也君子论人之意亦当自其所拟者而观之也夫儒者论治诚能使伊吕之无以加舜禹复生而无以易也则其为论始有可以闗百世质天地而不惭者矣盖自刘向之论贾谊以为伊管未能逺过则君子于此由其辞之所及察其意之所存已有见其王伯之杂而学术之不纯者而况于晔之所以论寔者顾若鼌错而已耶臯陶之陈谟伊箕之作训姑舍是不论也由汉以来二三百年之间崇论闳议亦且不为少矣晔之论寔而致品藻焉不于他人乃以及错兹其为意必有可察者也然则亦先观诸错之所以为人者而后可以论寔矣错之学术盖发源于申商者也学术一偏心术随化日从事于奇谋谲计之中备边守御虽足以强国而天下自此日以多事矣贤良一策思以亲事法宫烦人主之视听而更定法令之请必欲举高帝之旧而悉弃之是乃田婴之所以谋齐商鞅之所以治秦者而错施之汉焉幸文帝徳性之仁厚有未可以轻动者焉至景帝则不能保矣术数一语养祸于羽翼东宫之日异时性与习成气类相聚而汉家治体为之寖伤呜唿用智而至于错亦已过矣而寔之论治虽错有所不能过焉则若寔者其殆有甚于错也哉夫错之为智盖㡬于申商矣于是而有过焉其谁能堪之寔之论时政也大抵黜王而进伯缓徳而尚威仁人之言宜不如是之薄也彼其意固以为药石所以攻疾而四牡横奔非箝勒鞬不足以为救则亦不思而已矣夫补壊支倾顾岂无具而独出于刑威也哉昔者鲁哀公问社于宰我其意固在三家也宰我言周人以栗之意亦欲以谀语而㣲动之耳而夫子闻之曰成事不说遂事不谏既往不咎圣人非固谓其势之已成有不可以为之圗者亦以为収公室之权夫自有道有不在于区区之刑威耳汉至桓帝之世政令垢翫皇路险倾是岂刑威不足之咎哉大臣无权戚臣窃政亦思所以处此者而已矣是时天下大势亡可硚待其所以自扶于将倾者亦以高文之余泽有至是而未斩者也于是而震之以威焉则汉之为汉将无一之可恃寔也不是之思方举鼌错未尽之智而施之是欲移七国之变而震揺于庙堂之间不亦过甚矣乎由是观之如晔之论以为错之不能过寔者其褒之也耶其伤之也耶错不能过寔则寔过乎错矣用智如错者而犹可过哉君子于此亦可以知史笔之㣲意矣呜唿史笔之意不着于后世于晔何憾也崔寔之名于错有光后之好为论者以是为不可及而争趋焉此其为患可胜言哉凡天下之言利者以管仲为不可及言兵者以孙武为不可及此皆后世之不幸者也言治者以寔为不可及则愚者求企智者求胜不仁之祸殆不知其所终矣呜唿此吾之所以深忧而力论也欤前篇说不及二字是冷语发明此篇説不能过三字尤有判断两萹俱出蔡迂斋之手文势开阖抑扬自是一家机轴囘护题意格此篇可与前辈荀氏有二仁论参㸔管仲如其仁张定甫出处立说考官批云君子之立事惟论其闗于天下之大谊而已而异同不与焉事之不可以㮣论乆矣固有所当为而为者亦有当为而不为者苟其有系于世道之升降民生之治乱则君子皆为之世无圣人之论为之者世常以为是而不为者世常以为非嗟乎以君子之用心而不获君子之名世之不为君子者将以是借口矣圣人非方人者也而亦岂能已于言焉公子纠之事人皆以召忽以身狥义仁者为之而管仲隠忍其身不弃于沟渎之间仁者所不为也夫二子之心一耳生也以救时死也以明道而仁皆在焉一旦子路以是为问而夫子以如其仁为对凡两言之如云者管之仁亦召之仁也管仲如其仁请申论之人有常言吾闻之夫子矣志士仁人无求生以害仁有杀身以成仁夫仁我所欲生亦我所欲也古人盖有舍鱼而取熊掌者盖言为仁者皆不可以求生也曰是非夫子之意也夫不明夫子之意而过为之说则人必皆为勇夫烈士之感慨然后可以为仁也夫人孰不爱生而有时而不敢爱若其求生以害仁则固不可生而无以泽生民死而与草木俱腐则君子奚择焉吾故曰是非夫子之意也吾有以騐之矣昔夫子尝谓殷之有三仁矣殷之末造天之弃殷已久㣲子比干王室之懿亲也相从而死于諌则恐汤之不祀也箕子异姓之臣也死则无名去则不忍是以徉狂焉其去也以殷其存也以殷其死也亦以殷故均谓之仁焉大抵仁固不在于狥身亦不在于狥道要之出于天下之大义世道之升降民生之治乱苟其有闗于是则仁不可胜用焉呜唿比干之狥道召忽以之㣲子箕子之狥身管仲以之夫子之待人一矣岂有在殷则为仁而在齐则异其心哉方齐之乱小白子纠俱失身于外其势无两立之理也管仲二子择君而事一日之去就而终身之大谊存焉子纠之没召忽死之固天理也仲何人也忍辱于桎梏而为之夫一日之生不足以易终身之节齐相之贵何足以偿天下之谤仲之智犹以相齐岂不足以知此仲之心犹忽之心也仲盖以谓君臣之义与天地并有忽为之足矣天子弱而未尊四裔强而未賔此其患岂特主辱而已哉吾而相与为匹夫匹妇之谅则谁与任其责也自今而观后世所谓不忠之臣无所资以为非义者实闻忽之风则忽之仁在天下也而春秋之民不至于服左袵而言侏离者谓非仲之仁可乎其没也以君其存也以天下果孰是而孰非耶虽然仲之心是矣而迹非也毋怪乎由之以为惑也匡章子以责善而获不孝之名管仲以爱天下而得未仁之谤世固有仁人君子之心而沦于负俗之累者多矣其幸则有圣贤为之辨明而不幸则终身无以自白由也出入于夫子之门墻固尝讲闻纲常之大义异日之结缨不屈可信今日爱忽而疑仲也不特此也由之惑未驱而赐之问继至则天下之疑仲又非一人也不知以身狥义无忽则仲固为之有忽则仲养其身以有待也受一朝之辱可以安天下之民蒙一身之谤可以立万世之功均之大义之所在则仲之仁亦忽之仁也夫子何爱于言而使仲有不可洗之辱哉呜唿非管仲之仁不足脱天下陷溺之祸非夫子之论无以知仲有爱天下之心去之千百载而下而王通氏以其学传之河汾曺魏之事陋矣而二荀在焉彧以直谏而死攸以事君而生而通断以为生也以救时死也以明道为荀氏之有二仁焉吁知管仲忽之皆为仁则知荀氏之二仁也通之言圣门遗意欤此论虽非本㫖然主中説立意亦可以备一说贬题立说格此篇可与张定甫管仲如其仁论参㸔荀氏有二仁陈芳出处立说陈止斋批君子贵以其心公天下不贵以天下徇其心夫天下至大矣使其功之足以加乎人利之足以及乎时是亦可矣岂必以其身之为贵而轾天下哉盖天下非吾之所能必为也操必为之心则必将忘已狥利视一世之所急而力趋之故所急者在民则徇民矣所急者在义则徇义矣君子之尽夫仁也可行则行不行则止而岂切切然以其一身求徇于天下乎昔者荀彧荀攸当汉之㣲有悯时忧世之心而急于求遂故不暇择君而从之迨夫曹氏之势日隆而不可御攸以智自效彧竟死之生也以救时死也以明道其先天下而后一身可以为仁矣然不免于以天下狥其身而非以其心公天下君子是以惜其可为荀氏之仁而非天下之仁也文中子曰荀氏有二仁古人以仁者天下之达道非必为天下然后为仁也苟必待为天下而后为仁则仁必爱人也然后为公于人仁必杀身也然后为㤀其身夫仁者固爱人而求仁者亦有杀身以成仁者矣以爱人㤀身为仁而仁止于爱人㤀身则为仁者不能无待于天下也昔者夫子思济斯民之心周流当世而欲得君以行道盖甚于涂炭之民之欲脱也七十二君而无所见用固七十二君之罪也卫灵公问陈而明日行晋杀鸣犊及河而返夫子亦太落落矣夫子而逆忧其不合是夫子之爱其身也夫爱人㤀身所以为仁而夫子不然而后世之言仁者莫先焉则仁之为仁必有大焉者而非止救时明道之谓也夫曹操之不应簒汉庸夫孺子知之孰谓二子明智甘心辅之乎盖刘吕二袁不足以共功而生民之祸亦甚矣当是时也非有英雄豪杰之才不足以振起之二子徬徨周章而不忍斯民之急扶植曹氏而圗桓文之功此其用心不可谓不仁矣曹公不能坚守臣节而文若卒以忧死其仁复不居管仲之下也由是言之则二子之为仁其不可诬矣嗟夫二子之为仁所以求为此名也使仁而止于爱人则二子之爱人不为无其功使仁而止于㤀身则二子之㤀身不为无其实吾恐仁之为仁非止于此也君子之所谓仁也自尽于吾身而无所憾不取必于天下而无不获极天下功名之可慕而一不义则寕舍而不为急生民陷溺之可哀而一失身则寕止而不顾其见于设施形于事业非爱人㤀身则无为而未尝攫取夫爱人㤀身者以为吾事业设施之地焉此道之所以为难明而仁之所以为难尽也哉今彧与攸也劝迎主上以为服英雄之资諌舍袁尚以幸乱亡之可取是其救时者犹未免乎君子之议而其所谓明道者安知其不出扵盖前日之愆而不死者又不足论也君子不直许之以仁无亦曰汉魏之仁人焉可也立言之轻重岂非以是仁也特荀氏之有焉尔商辛之酷虐天下所同弃也汉献㓜冲曽不烈于此矣㣲子比干王室之懿亲也彼相从而死于諌则恐成汤之不祀也箕子异姓之臣也死则不敢去则不忍是以徉彺而为之奴其去也以商其存也以商其死也亦以商而孔子以为商有三仁荀氏之生也将为微子乎吾不知也其死也将为比干乎吾不知也是仁也王氏以为荀氏之有亦既得之矣抑吾有疑焉曰生以救时死以明道时与道非判然不相为也孔子作春秋于晚周之衰孟子谈仁义扵战国之季此明道也而亦救时也汉魏之不两立则荀氏生死不两是也生而是则可以无死也死而是则前日之为非矣生与死舛时与道果异矣王氏岂未之思乎抑岂荀氏之言哉前篇是囘护管仲未仁此篇是贬二子未免急于以身徇天下未可以为天下之仁似若各有所短但前萹是脱此萹意思翻转为之可以参看当自有得评品优劣格此篇与洪扬祖张冯汲郑成名论同格王贡材优龚鲍应武出处立说批云君子之论人物当于其大节观之大节之或亏则材有所不必论矣盖士之生斯世固贵有经济之材足以为世用然至于闗国家之盛衰风俗之消长则有不系乎材者自世之陋儒无深见逺识始畧其节而论其材夫岂知天下之所少者固岂在乎材也哉西汉之士大抵以才智相先故其弊也至于亷隅不立苟且自将所谓立身律已挺然特异者盖莫之见也有人焉介然自守其操履之固名莭之显足以扶衰世而振薄俗此诚有关于盛衰消长之数者安可以㢘于材而少之耶则亦观其大节而已矣王贡材优龚鲍固之论盖以材论也是乌足为善论人物者夫立天下之义者存乎节成天下之事者在乎材材之与节二者固不可以偏废而君子之论以谓与其有余于材宁若有余于节固非重夫节而轻夫材也盖天下固有扶持世教立千万世君臣之义使之截然不可犯有非才之所能尽故闻伯夷之风者至于顽廉而懦立虽伊尹之任且不与焉此固才节之辨也后世节义不明类以才而相尚至以是而寘优劣之辨夫优劣固可以材论也抑不思后世之所谓材者其果能尽如古人有卓然可称者乎苟不能尽如古人则汉之世非其所少也而又安可畧其节而论其材哉先汉之兴导天下以利势之涂而士翘然以才自见宣元以来士习曰薄非谄谀阿世则迎合苟容也非侥倖求进则持禄固位也亷耻不存名检尽废所谓知进退谨操履者几何人汉盖至是衰矣是则汉之所少者非才也求其有裨于汉之盛衰消长之数者岂非清节之士乎二龚鲍宣当汉之衰独能以礼义㢘耻自守宁甘心于不仕而不肯为二姓之从宁死于淫刑而不忍一日负汉其凛凛大节足以振起颓风矫正薄俗一时清节之士仅有此耳而世儒之论乃使不得侪于有才之列者何耶原固之意盖谓胜以非拨烦吏见轻宣以举措烦苛获谴舍以召至无所建明而去若有不足于才者岂知吉之通经学古明王制述旧礼欲建万世之长策以举明主于三代之隆似无歉于才彼贡禹何为者资石显以为援而不知愧知萧望之之死而不争阳为诚切而隂实有所主如孔光张禹之庸邪固位皆足以致汉之衰而举大柄以授之是乡原之小有才耳而顾可以为美乎论人而不论其节则亦何以知王贡龚鲍数子之孰为优而孰为劣也故尝论汉清节之士盖自二疏之后世莫之见而孔光张禹诸人甚无禆于汉之盛衰消长之数新室以鬼蜮之资能夺诸国人而不能夺诸匹夫之怨则徒以龚鲍之节介然不屈故东都名节之风实基于此而世未有能察者李业费贻之不降其志不屈其身则闻龚鲍之风有立也严光高尚于东都新造之日陈蕃李膺力扶于汉徳将衰之时其来盖有自哉班固作史不能表而出之既以龚鲍之清节与王贡而并称复以王贡之材而优于龚鲍呜唿固亦小有才而阿其所好者以固之作史排死节而不叙杀身成仁之美其见之陋如此宜其不知有龚鲍也论人不要其大节亦奚以论云此篇与欧阳起鸣孝宣功优孝文论亦同格俱是倒翻一转以优为劣可以参看评品优劣格此篇与应武王贡材优龚鲍论同格张冯汲郑成名如何洪扬祖出处立説批云不察夫人爱君之心而顾与时之要誉者㮣称之或者有遗论矣何者名者实之賔也有其实者必不计其名而汲汲以求名则其实不足观也已称赞人物而不要其心则由中之诚㡬何其不与外假而伪者同论哉西汉人才最为近古大抵非好名者冯唐汲黯卓荦先后虽其优劣不同而爱君之诚随遇辄发慷慨激烈明析是非彼其身且不复顾而何暇为名计乎下视沽名之当时接时流以驾虚声而荐进人才卒流于逢君者相去万万班氏传汉习见时人亟称四子之名遂比汲郑以为俦而复上及于张冯吁三子者之名非其有志于成此名也忠诚一念发于爱君人叹其难而名自尔彰三子初无心也其可与要誉者同论哉是以同论君子以为有遗论矣张冯汲郑成名如何妄意如此夫人之难论乆矣按迹而遗心则善恶未易断狥名而㤀实则公私未易定人臣委质以事君固有心乎为国不以名为念而名自尔归之者亦有心乎为已必以名为急而名亦滥归之者其为善恶公私之判乆矣苟例以时之所称者论之不惟不足以知君子亦不足识小人甚矣其不可不审也泾渭之不同流氷炭之不相入夫岂固自为之区别哉性不同也苟比而同之则是清浊可殽而寒燠可混矣人之论人也亦然昔之善论人者莫如孔子有扣于函丈者曰齐之管仲何如曰人也郑之侨奚似曰恵人也至于子西则曰彼哉彼哉子西之得齿于敬仲子产必其一时之名埒扵二子而列国交称之乆使夫子徒信其名而㮣予之则鄙夫不可与事君宁不与卓荦之士同科欤吾是以深不取孟坚之同赞四子也夫四子之名虽同而其所以为名者则异心乎求名惟庄为然平时志尚以任侠自喜悦慕知名之友以求表见于天下好名之念翘然于中凡其置驿以示劝推毂以为公者非为国也要誉以成名也惟贤知贤古称连茹庄为何人宜其所举者皆聚敛之臣而逢君之恶以重汉民之朘削也若是而以推士名其有负于君多矣庄之心岂三子爱君之心哉盗环犯跸帝怒方震而释之婴逆鳞之锋以平国法幕府差级王诛且加而冯唐乘拊髀之机以存良将黯之忠鲠尤出天性正直规主切中膏肓虽枘凿如武帝亦以社稷之臣许之天下想望其风采巍如天人莫可梯接则三子之名可谓卓卓矣然亦岂有心扵成此名者哉十年不调骎骎遐遁自代为郎迟迟暮龄黯也排屏罢黜了不介意而拳拳爱君犹感激于再召之时坎流周旋徐摅忠畧此岂汲汲好名欲借誉于㳺士以自成其名者之为哉以三子而视当时盖不啻泾渭氷炭之分矣固不能鑑人品之善恶烛志虑之公私而牵合同传已为非是且复例以成名者夸之固之论人龎矣吁固之论时人之论也时人之论者四子之名而四子之心时人未必知也固欲汗青以传不朽乃亦随声雷同谓其各以一莭成名庄之名庄之欲也三子之名岂三子之志哉知三子之心者一洗之庻乎其无遗论矣虽然庄不足道也三子者之优劣吾必以长孺为称首盖二子之忠在扵一事而黯之忠见之终身二子之名着于一时而黯之名高乎百世又有不可同论者守莭死义佥论属心虽多慾之讥积薪之喻㣲近于戅而肝胆秋霜矣揖客之亢重朝廷也刀笔之诮厚天下也昆邪之谏尊中国也孰非爱君之心所充乎正色朝端而淮南之谋寝要必有为之本者呜唿安得若人者用之以尊朝廷哉名不足羡也前篇取龚鲍之莭而抑贡禹之材此萹取张冯汲之爱君而抑郑当时之要誉是分优劣格就题褒贬格魏相称上意陈傅良出处主意批云论曰古之君臣其心则相知而其道则相济相知之深而相济之不足君子犹以为未善也凡人臣之事君不度其君之所可为以就其有为之志者非也安扵其君之所可为而不辅其所不能为之缺者亦非也何者咈其上之所欲相持而至扵相戾者固君臣之患惟其所欲之便相徇而至于相欢者尤君臣之患也故夫善事君者虽不逆其意而戾其所欲亦不逢其意以求中其所欲是非相知以心相济以道者不能也汉之魏相有声于宣帝之日君子贤之然帝以刑名绳下相以严毅总职史臣谓其称上意是已独惜乎相知之深而相济之不足犹未可为善也魏相称上意请申论之夫自知其君可以王而与之王者伊尹也自知其君之可以霸而与之霸者管仲也是故伊尹之説成汤无卑论汤之受之也无难色管仲之说桓公无侈说而桓公之受也亦无异图君臣之间相知如此而不可以致治者无有也噫君臣之相知诚乐其如此也已然而人主之患毎易恃其所长而狃于其所快夫恃其所长则其才果于自用狃于其所快则其志易失之偏而为之臣者又毎售其所喜而不责其所难入夫售其所喜则其过也莫之抑不责其所难入则其不及也莫之强以自用之才加之以易偏之志而徒见夫不抑其过不强其不及之说呜唿徒相知无以相济其患盖如此哉汉之宣帝人皆知其为英主也不惧其不明也惧其明之过于察而入于苛也不惧不断也忧其断之过于严而流于忍也不忧其不勤也忧其勤之过于锐而几于侵下也魏相辅之总领衆职使上下无苟且之意而公卿多称位之人其无负于宣帝之为者相知以心孰如相之于帝也哉惜乎徒相知而无道以济其短君子不为无恨于弱翁也昔韩厥言于晋侯曰成季之勲宣孟之忠而无后为善者惧矣周公之法议能议功不遽以一眚絶天下之才也霍光亲握天子玺拥而立之借使无后犹将十世宥之相乃发其已往之私卒使功臣之盟未寒而赤族之诛已及何刻哉赵广汉之吏才汉廷希有也不幸而丽乎罪尚宜以八议之法贷之相独以忤已之私憾而于民泣而请代者举京兆弗恤也何刻哉以宣帝之刑名而相以严刻佐之甚称上意史臣之言则信矣然孝宣之治甘于杂伯亦相之无以广之也欤大抵人臣之相其君非于其有余者将顺之为可喜而増其所不能裁其胜而约之中者斯可贵也高祖自任以为马上治天下向㣲陆贾诗书之説帝之勇气未衰也以唐德宗之猜忌宜趋于亾而未亡者陆贽之仁义实扶持之呜唿孝宣固未必愧扵二君也孰谓相贤相也而有愧于二臣哉谨论就题褒贬格使功不如使过陈傅良出处立说批云论曰天下之事恃其所长者必败而耻其所不能者常获故夫意得志满者不可屡逞而摧败困踣者是乃明王之不弃者也何则人臣之立功不忧其挫而忧其鋭不畏其敢而畏其专盖惟挫者有所戒而鋭者必骄敢者处事以易而专之者难之也夫事不如意者十常八九天下之事倚其必集者未必能有所就也以天下不可必集之事而使意得志满骄且易者为之呜唿难矣哉惟夫摧败困踣之余则其心之切于自效而愧于无以自赎也切于自效则其用力也专愧于无以自赎则其为谋也不敢以不戒以此遇事其与夫骄且易者逺矣人君图任之际其可弃斯人也哉此使功不如使过之意人有常言败军之将不可以语勇嗟夫士不可以成败论也士以成败论天下㣲全人矣凡天下之物遭一蹶者得一便更一过者长一识伤弓之鸟高飞惊饵之鱼深逝世之深思逺虑之士亦未始不以其困得之也故曰常胜之家难与虑敌其操心也危其虑患也深故达必世之所谓孤臣孽子也士果可以成败论哉况夫英雄豪杰之士非以其才有余为可喜而以其更事之不多器识坚勇之不足为可虑也启发之机必生于愤悱之后知情伪者亦得于险阻艰难备尝之中乆于得志非人臣之福也故凡英雄豪杰之士不有以沮抑其气拂乱其所为以固其谋而大其所受者不足以大用于天下昔者留侯以其雠秦之志不胜其忿而奋于一击之间当是时子房盖㡬死矣及其以谋辅高帝则能舒徐隂伺以决楚汉之雌䧺李陵之勇尝以数百骑深入不毛之地盖汉将之翘楚也而终于偾军降敌是何其拙于前者或智于后勇于昔者乃大谬于今耶盖惟夫一撃之误陷于虎口者有以忸怩留侯之心而増益其所未能深入之功高出汉庭之右者乃所以盛李陵之气夺其魄而覆其军也呜唿人君其可以摧败拂乱之者而弃天下之英雄豪杰也哉大抵天下之功未尝不成于有所警惧而败于有所忽也惧心起于自讼忽心起于自矜兹二者功过使之也昔人有夜行者见寝石以为伏虎也援弓而射之一发没矢下视之乃石也却而复射则矢跃无迹夫射一也而中否异焉何哉以虎视石则其心有不免之惧以石视石则恬不知怪而以戏处之者也故夫有功处事以石视石者也以过处事以虎视石者也人君之用人也能得以虎视石之心者而用之亦何所不济哉而每每以过弃人是未免以成败论矣吾尝见司马子长论李将军为将其言哀痛反覆深悲其无成以谓百姓知与不知皆为流涕至论霍去病无他美独天幸不至乏絶夫子长不少假借于屡胜之去病而独惓惓于老死不侯之李广何也亦尝疑之矣盖至于孟明秦穆之事然后喟然叹曰嗟夫子长之意深矣世无秦穆不识孟明士之以有过弃者不独李广也贾谊纷更之请似有少年浮躁之失谊之思未熟也长沙之谪谊有大过人者矣而亦卒以不用死呜唿谊之不得为孟明不足恨也文帝之不得为秦穆可惜也哉谨论论学绳尺巻五论学绳尺卷六钦定四库全书论学绳尺巻六宋魏天应编选林子长笺解囘䕶题意格与陈止斋子谓武未尽善论同意武成二三策如何吕祖谦出处立说批云论曰圣人之心不白于天下后世之儒者始有言外之意夫以圣人之心何至于有所不白者而事变之来不能不䝉人之疑也而圣人适遭其时不得已焉而为之圣人之心始晦矣夫惟其心之晦于此而书复纪于此使后之人得借是以自便其无忌惮之为儒者忧之而有言焉意谓宁以吾言病圣人无宁以圣人之故病天下此武成二三策之说所由发也呜唿轲其有忧天下后世之心乎武成二三策如何此孟轲言外之意而亦悲武王之不幸也人徒见武王圣人也而孟轲有尽信书不如无书之言遂谓轲非知武王者嗟夫轲岂不知武王者哉七篇之书其论武王详矣故举武王之言则曰无畏宁尔也又曰非敌百姓也其论武王之勇则曰安天下之民也又曰救民于水火之中也夫以轲之举其言也如此而论其勇也又如此武王之心轲知之矣然则武成取二三策之言是果何为而发耶夫亦忧武王仁天下之心不白于后世恐㦯者因辞以害意得以启其不仁之念故不得不借此以喻彼也不然圣人岂果不足于中者哉昔仲虺作诰甞述汤之慙不释于伐夏之日夫以汤升陑之师是皆应天顺人之举则亦何慙之有汤乃不待人之慙身自为之而身自慙之诚恐吾之心不白于天下而后世或得以贻口实也是故汤宁自贬而不忍以自隠也虽然汤之不自隠而得仲虺陈义以白之汤无慙矣若武王之心则未白而武成之书则实言孟轲则不容以不辨呜唿孟轲之意其亦仲虺之虑天下后世也欤是亦悲武王之不幸而无仲虺之诰又有武成之书欤且商之作威非一日也武王尝观政矣而商不悛尝师次于河朔矣而商复不悛然则武王何拳拳于商之悛也悛不悛何足介也而无辜则吁天也百姓则暴虐也四海则毒痡也武王虽无心于商而有心于民也是则武王之事诚有大不得已者士女一绥而我师罔敌牧野一誓而前徒倒戈武王岂得已哉故归马放牛为天下也非为已也㪚财发粟为天下也非为已也武王仁民之心遂而武成之书所由作也武成之书虽作而武成之辞则未白也武成之辞未白是圣人以无心待天下后世柰之何天下后世不以无心待圣人也战国之世用兵争强以相侵夺争城以战则杀人盈城争地以战则杀人盈野甚而长平之川阴山之北皆且血流而鬼哭矣想夫孟轲之意以谓圣人之心不白于天下而后世黩武之惨得非武成之书有以启之乎于是有尽信书不如无书吾于武成取二三策之言轲之所取二三策固未易轻指而其所不取者则血流漂杵之一语矣夫其所取者不必论所以不取者则不容以不论漂杵之说是固为攻其后以北者而设非谓武王也特武成之辞不白耳而孟轲之忧则恐已亥之误不止于三豕也故尝谓圣人仁天下之意昭如日星越千载犹一日吾言书之不可信于圣人乎何损而于天下后世则可以遏其不仁之心而其利则博矣轲之言在此而意实在彼也论者当因其言而遡其意不可冺其其意而信其言也盖尝因是而观之牧野之师伯夷固尝非之矣然则伯夷非武王之非也忧天下后世无君者见之误而非之也夫武之乐仲尼之在周末又尝谓其未尽善矣然仲尼非谓武王之未尽善也忧天下后世用武者失之黩而未善之也吾亦曰孟子言书不可尽信非不取武王也忧天下后世杀人者流于惨而不取也伯夷也孔孟也是或一道也吾于孟子夫何议而亦悲武王之不幸而生于商之末也谨论囘䕶题意格与吕东莱武成二三策论同意子谓武未尽善陈傅良出处立说巽斋欧阳守道批论曰圣人之心苟有所不足于中者无隠也以圣人之心何至于有所不足者而事变之来不能尽如意也事变之来不能以尽如吾意而吾适遭其所穷不得已焉而冒为之圣人之心始病矣夫惟其病于此者而天下之大无足以解吾之戚然愧然之意盖将所在乎见之而不能以自禁见之而不能以自禁而又何暇乎文之以为欺呜唿兹其为盛徳之事也武王之武所以为未尽善而吾夫子所以深察其心也大凡人之不幸而犯不韪之名者其辞气容色必有所讳晦者也于其辞气容色有所讳晦则君子必以为犯是不韪也必其本心为之而非有所隠诎何者吾心果有所诎则亦何畏乎天下后世之共知也古之圣人所自见者吾心而非所恤于天下后世之辨吾与否故虽有负俗之累而蒙人之疑亦以为吾取之而不辞鸣唿兹武王之武也所以见武王之心而亦足以悲武王之不遇也固矣文王之宜王也文王宜王而不王者也然文王能逃诸其身而不能逃诸其子能不兴周而不能保商之不亾能止汝坟之怨而不能遏孟津之集则夫武王之事诚有所大不得已者天下之美名岂惟夫人乐得之圣人亦乐得之武王亦何为安于居天下之谤而使夫后之人得借以自便其无忌惮之为者武王而安于居天下之谤则必其身后之名有所不忍计而后为之而非其所欲盖使吾身获㢘退之名而斯民被不可一朝居之祸则是一人病天下也武王宁以天下之故病一人无宁以一人之故病天下则牧野之师岂必待伯夷非之而后知虽武王固自非之而不得不为之吁武王之势极矣象成之乐无亦为周之王天下而作者邪以周之王天下而至于作象成之乐而武王之志尤怛然甚矣于此乎有不足之意焉固非武王之耻亦非武王之谦也武王之心犹汤之心也汤之慙见于言而武王之未尽善见于乐圣人岂固以声色欺人者盖其胷中之藏与天地并固不肯以其心之知而忌夫人之知也后世或有察焉盖将缘是而得吾之㣲而吾亦庻乎其有辞于天下后世而不吾察则将丛谤于吾身吾无憾焉尔呜唿世之察不察不足道而武王之心则见矣鲁昭公之为人皆知其非礼则党君之责其过也无疑故夫陈司之有言也夫子亦安受之曰邱也幸苟有过人必知之夫以过闻天下而夫子以幸言之则亦宁有所避而或者后世必有知吾言之非党者也然则武王之乐其未尽善也固武王之不幸而周衰焉有夫子焉知之乃武王之幸也谨论前篇谓圣人之心不白于天下有孟子知之此篇圣人之心无隠于天下有孔子知之是同一意发明题意格仁圣博施济衆冯椅出处立说批云论曰事有功用之大者不容以易致也则亦求其所以致之之道而已矣夫推一已之所为以被天下之至广此岂非仁道之极致而行仁者之至愿欤然而固有次苐也固有分量也而奚可以仁定论哉等而上之必有天徳之圣人能合天下以为一体而动化之妙运用之神有不待推行之劳而自合者至此而后功用之大始可言矣然圣人尚窃难之而曽谓可以易致也呜唿此仁圣精㣲之辨固有待于讲明而必折衷于夫子欤仁圣博施济衆请即夫子之言而申之谓仁圣别乎尧舜性之所以为圣而仁覆之功用后世无及也然则有同欤曰必也曰何事夫子奚为截然不肯少紊而真若仁之别于圣者是可不深求其故耶盖尝泛观之天下舟足以航川而施之陆则不行葛足以当暑而施之寒则无补则所施者有病于博大明普照而蔀屋弗覩阳和发育而寒谷或凝则所济犹有慊于衆然则施之博济之衆此固仁道之极致而皇皇之四达者也固仁者之至愿而所欲之不存者也举而谓之仁夫岂不可然而固有次第也固有分量也则岂容于不讲耶今夫自一念之爱推而达之一身而支体髪肤之无遗育自一身之爱推而达之一家而父子兄弟之无异和又自家而国自国而天下先后之不同科也厚薄之不同品也其次第固如此而岂易致耶岂曰仁而已耶夫苟非泊然无意于斯世者则皆知所以求仁也而爱天下利生民之深心固有伦类之不通而不能推者矣或勉强而行之或利而行之固有推之而不能逺逺之而不能尽者矣迟速不论也乆近不论也其分量如此又岂易致耶岂曰仁而已耶是故非圣人不足以尽仁而苟未至于聪明睿知而达天徳则所施之博所济之衆诚不敢知也惟夫与造化同功与万物同体其徳盛其化神有所不为为之而行有所不动动之而克所谓保合太和之功用不于此观而奚观哉呜唿此固圣人事也而圣人毎难之何也天地之大也人犹有所憾而匹夫匹妇有不与被尧舜之泽者吾犹有愧焉故也且尧舜之性之较之汤武之身之犹有间也而无告之不虐困穷之不废嘉孺子而哀妇人甚者有苖之弗率盖终尧舜之世不能相㤀于大顺而犹有待于禹论至于此则博施济衆岂易致耶以尧舜犹病之心观之岂亦曰仁而已耶嗟夫三代而下非无志于仁者也固有殚所利以为恩捐所与以为恵而不能周普者矣虽有贤君仅致小康而求其如三代亦难矣况尧舜之敢望盖非不足于仁也而不足于圣也虽然有孔门之讲学则尧舜可为也讲学之不明而推行之或紊尚可语仁乎哉夫子之示人曰能近取譬可谓仁之方也已呜唿此善推其所为孟子所以有取古之人而尽已之忠推已之恕夫子他日以一贯之㫖启子贡者盖深警乎此也然则后之法尧舜者夫亦自吾推之而已矣谨论可把乙集蔡岸博施济衆何如论参看又见前篇批发明题意格与冯厚斋仁圣博施济衆论同意尧舜行道致孝陈子顺出处立说批云论曰天下有实不容尽之理圣人有诚不容已之心夫尽君道共子职至于圣人足矣而犹拳拳不容已者或谓圣人之谦非也天下之理惟人伦为不容尽非不容尽也不可得而尽也使为君而仁为子而敬如是而足以为道为孝则圣人夫何谦惟夫仁之不能以直遂也敬之不能以尽孚也则圣人之心始有不能以自慰者以圣人之行道致孝而有一毫之未能自厌其意是其本然之职分犹有一毫之未尽顾可安乎此其汲汲皇皇虽终身不得宁也董仲舒曰尧兢兢日行其道舜业业日致其孝兢兢畏也业业勤也圣人生知安行之性亦何用如是哉盖天下有实不容尽之理不极其至吾未见其有可止之地耳尧舜行道致孝信矣哉人伦之难尽也或曰孟子曰规矩方圆之至也圣人人伦之至也使尧而不能尽道舜而不能尽孝则古今天下当无能尽之人矣使天下而有不容尽之理则人之大伦将坐视其湮斁而莫之省忧也曰辨则辨矣而见则未实也彼果以为天下之理可得而尽乎谈何容易也孔子曰博施济衆尧舜其犹病诸博施仁也君道也天下之人饥者欲食渴者欲饮劳疲者欲息生欲养而死欲厚鳏寡孤独瘖聋跛躃之人皆欲不失其职加之蛮夷小人盗贼奸宄皆欲其为君子与之并生天地之间难耶易耶孔子曰所求乎子以事父未能也人子之于亲温凊之候甘㫖之羞承颜顺色之养虽竭诚尽力不敢以为一一中节而又爱望其亲欲使之为圣贤为君子虽圣人不敢自必也天地之大也人犹有憾也若农力穑是穮是蓘是灌是溉工力百倍而地有肥硗时有丰歉天下之理固有不容尽者耳不容尽则其不容已也亦宜圣人惟真见其职分之不容不尽也而何谦之有吾读尧典自钦天而下授舜以前皆行道之事也读孟子史记之书自徃于田耕于歴阶廪之顺有庳之封皆致孝之事也其行也如百川之东流其致也如良贾之聚货自后世苟以为安者处之不啻足矣而圣人则以为未也不虐不废吾力能行之而不能使天下之无穷困授时平秩吾力能行之而不能使天无九年之水能吁能咈能明刑弼教而不能使象恭方命猾夏姦宄之徒皆为君子则尧之心其能遂已于行乎斋慄而见犹不足以解忧终身之慕则一日不容于遽已既克谐矣既烝烝矣而但不至于姦焉圣人之望其亲也岂但欲其不至于姦而已哉君尧而尧圣臣禹而禹圣立已而已圣而吾父不得为圣人也则舜之孝犹为未能尽致也覆载之间有一物之不得其理一人之不协于极而吾之亲不得为慈父为圣贤皆吾职分之慊然则圣人之心得已乎不得已乎此尧之所以兢兢也此舜之所以业业也此天下之理所以为不容尽也于其所不容尽之事而求尽焉则尧为尽道舜为絶孝矣是故兢兢而行道业业而致孝尧舜之始事也善积而名显徳章而身尊尧舜之终事也圣人终始之事董子知之矣虽然是犹未免乎计效之论也谦固不足以尽圣人而名显身尊犹非圣人之所计也圣人所知者尽其心而已极其所事亦岂止于尊显而已哉董子之言犹未免乎计效之论也或曰是为武帝设也果为武帝设则亦不足辨也已学者姑反而求诸圣人谨论前篇谓博施济衆其道甚大尧舜犹以为病此篇谓行道致孝其理不容尽尧舜亦以为不容已两篇语意一同顺题发明格此篇文法与君子以仁礼存心论相似仲尼不为已甚陈傅良出处立说批云论曰圣人之道欲行于天下则亦不可孤而立也盖天下之望圣人也过髙则圣人之于天下亦难乎责之以详夫其望我过髙也而吾又详责之曰必如是而后可与行道使天下而皆如圣人之意则亦奚不可者惟圣人之不能尽如意也故其势将必至于拒絶而人心亦重自疑畏矣严拒絶之法以离疑畏之心而后圣人始孤呜唿吾未见夫孤立于天下而后可以行道于斯世者也此无意于天下恝然以自洁者之为而谓夫子为之乎故孟子曰仲尼不为已甚夫子之道所以至今不废也且天下均若人也而圣人独有以异而举世无与为侣此固天下之所望而震焉者也幸而在上为尧舜为汤武以其震天下者而用于天下其事便其理宜则亦可以径行而无忌勇为而不屈不幸而在下无尧舜汤武之位以其震天下者而用于天下其事逆其理反必委曲为之吾犹忧圣人之道大天地不足以为容而终其身穷然而无所入矣若是而犹甚焉吾不知夫圣人之以道自累如此也夫道之不行也未必皆天下之过也或有道焉而不善用之也盖立已于峻则其迹固不可犯而强人于太难者中才皆有所弗堪为是不可犯之形以求弗堪之情则其道始不可行于天下昔者子㳺谓曾子曰吾友张也为难能也然而未仁曽子曰堂堂乎张也难与并为仁矣夫以其堂堂也疑似足以拒人则人虽有乐为善之心而不敢与之并立使人有为善之心而不敢与我并立则凡沮人之善心者皆子张之为也彼子张一贤者尔子㳺曽子皆其深交而犹以其堂堂而病其难况夫以夫子之圣而甚为之吾见天下之病夫子者多于病子张者矣是则夫子之所忧也他日子张之论交曰君子尊贤而容衆嘉善而矜不能吁是非子张之言也其诸夫子之忧之而告之以是而广其介然之窒也与其曰异乎吾所闻盖闻诸夫子而已吾于此是以得圣人天地之为量也故其言曰鸟兽不可与同羣吾非斯人之徒与而谁与圣人之忧固至此也哉且君子诚不可孤而立也其出也或为之主或为之僚其处也又必或为之徒一出一处未甞一日离夫人也不可一日而无人而夫人未必皆明君未必皆贤卿大夫未必皆才子弟吾则曰是皆不足与行道惟逺之不暇惟疾雠之不足惟恐其影响之不幽则人既不可与居吾有羣鸟兽而已矣夫举斯人而不足与居至于鸟兽焉是羣是圣人之待人类薄于待鸟兽也呜唿又乌有身为仁义礼乐之主而可以待人类薄于禽兽也哉是故夫子之于晚周苟可以仕不必皆明君也苟可以交不必皆贤卿大夫也苟可以教不必皆才子弟也圣人之道非固如此徇乎人也不如是则道之不行于天下其过不专于人而吾亦与有愧焉故也夫惟其如是也故虽春秋之时之人犹能乐其实而用其情爱其恕而安为之党卫灵鲁哀之君自㤀其愚不肖而愿有所请由求数子非不急于仕者陈蔡之厄极矣宁忍于饥寒流落而不忍去呜唿此夷齐沮溺段干木泄柳之徒能致者哉此孟子所以姑舎是而愿学夫子也仲子之兄不义而受齐禄犹盗跖也战国之诸侯其取之民犹御也犹盗跖也不可以居犹御也不可以受孟子则曰吾犹居之犹受之不以仲子为亷且戒万章勿郄也其从容气象宛然孔氏家法也噫甚矣轲之似夫子也甚矣轲之似夫子也谨论近日太学公魁君子之言之守论全倣此篇文法学者不可不熟读顺题发明格此篇学止斋仲尼不为已甚论文法君子以仁礼存心曽晞颜出处立说批云论曰君子之所以自处者天而已矣夫苟天而已矣则人固无与也人无与于天而纷纷者若将累之天不可累也可累则非天也君子人欤爱人者天也敬人者亦天也天者我固有之也我固有之则人固不能使之无爱无敬也吾爱人敬人而人不吾爱吾敬吾心之爱敬自若也此之谓天也是故仁也礼也君子之存乎吾心者也存乎吾心者天也拂乎吾心者人也彼固拂之吾固存之人固不得以累吾天也吾之所以自处者天而已矣故孟子曰君子以仁礼存心请以天论尝谓君子之所能者天也而其所不能者人也人之不知天者其心与君子异一语之慢贻憾终身睚眦之报孜孜然惟恐不及问之则曰恶声必反贤者不免以徳报怨圣人非之势迫情动凡其扞格龃龉者责固不专在我也嗟唿不以薄待人则望其待已也甚厚至于遭无故之变人情皆有所不堪觖甚厚之望而乘之以不堪之情则其所以相与屑屑者无怪也吁是非之相形彼此之相厉盖亦深于责人而不知天之在我者固已浅矣君子不然也惟天之天可以明君子之天何以言之大哉干元万物资始天之仁也品物流形各正性命礼斯行焉而宇宙之间参差不齐忿怨嫚䙝凡以帝力为何有者天亦听之而已百物之生四时之行天之天盖自如也君子之天亦天之天也且恻隠之心仁之端也君子以恻隠自处而刻薄之私一毫不敢萌焉惧有以戕其天也辞逊之心礼之端也君子以辞逊自处而慢傲之习顷刻不敢生焉惧有以䙝其天也仁于人无不爱礼于人无不敬使君子而不爱人不敬人非也然爱人者人恒爱之敬人者人恒敬之君子而爱人敬人人亦宜爱敬君子而靡靡纷纷犹有撞搪呌号忿触而怒抗者岂君子有以致之耶君子无以致之而其至于此也则安得不究夫人而君子之于斯也有哀矜而无忿懥有顺受而无捍拒有雍容暇豫而无躁切急迫被意外之患而居之以寛挟可以傲人之资而退然若不敢较者何也盖其涵养之熟持循之定所以自处者天也我之于人无不爱尽我之仁而已人不我爱我不知也我于人无不敬尽我之礼而已人不我敬我不知也其意亦曰自然者谓之天使然者非天也出于我者谓之天出扵人者非天也仁义根于吾心我固有之也非由外铄我也今人不我爱我敬我亦不爱不敬是我之爱敬出于人而非出于已出于使然而非出于自然仁礼皆吾心外物矣其得谓之天乎周公之于管蔡夫子之于叔孙武叔子路之于伯寮皆是心也古今论天徳者必曰舜舜何人也温恭允塞人也其仁礼非有所愧慢虐小丑崛强弗率赫然以兵殱之夫岂不可舞干羽敷文徳舜之心泊如也君子之待横逆如舜之待夷狄则天矣嗟夫人同此心心同此天天非君子之所私有也人自不能有之乃悻悻焉与君子角暴焉而莫之怒慢焉而莫之抗未必不谓君子之为吾屈也抑孰知暴之慢之而未尝怒且抗者固所以见君子之天也孟子之言吾于此騐之抑孟子亦能蹈其言者欤臧仓之毁大非常情之所堪而行使止尼一归之天平日仁礼之心不少易也吁以孟子之天而所遇之人犹有臧氏子焉世变亦可叹矣谨论亦可与止斋乐天者保天下论参看考究题意格与汉南北军相统论同格唐兵制节目如何王文贯出处立说批云论曰以体民之心而为寓兵之法君子有取其立法之详且尽也夫昔者先王寓兵于民未尝厉民以为兵也自兵民既分为兵者亦无以自复于民而御兵者亦毎毎不复以抚绥斯民之意待之矣于此有君焉不强民以为兵而常以民而视兵仁爱体恤之意黙行于法制条目之中其立法愈详则其仁心愈着夫如是则先王不厉民为兵之意亦仅见于此而论者乃曰大体之不正而节目之徒详是非得为制法之善者也呜唿曷不自其体民之意而观之乎君子是以有取于唐之兵制也夫自三代既降兵民之判乆矣高祖太宗承魏周之旧而制府兵之法自其大体而观之固可谓得古人之遗意而其居处教养之有方动作休息之有时节目所在纎悉备具彼岂求详于是哉惟其以民视兵而不以兵视兵此节目之详所以为仁之至也唐兵制节目如何请因唐史臣之论而申之昔者尝观先王之制兵盖未尝以兵视之也其令贡赋则立邱甸县鄙之名而以四起其数其㑹什伍则立伍两军师之名而以五起其数其调车徒则立通同终成之名而以十起其数始尝疑之夫先王之制兵何其有委曲繁重之心而不为简易可行之法哉呜乎是必有其故矣夫兵者民之所畏而民者国之所重也以素重之民而使之趋可畏之事苟无体惜爱恤之心焉则其戾于人情也多矣故民力之劳则有以息其力民用之缺则有以备其用周旋审虑不啻如家人父子之相为区处者岂固欲以是徼誉乎民哉先王亦求尽乎人情而已自秦人驱民为兵而民皆有疾视其上之心闾左之戍大泽之屯盖草菅民命略无一毫顾惜体恤之心他日一夫大唿揭竿斩木相与共起以亡秦者亦其困苦无聊不能自安于行伍者为之也吁以兵视兵而无以恤之其害固如是哉汉鍳秦弊而京帅有南北之屯其区处兵制大略可喜然而募及奔命发及刑徒选及三百石吏而宰相之子不免戍邉则无乃悉民以为兵徭役长安者而道中衣装悉皆自备从军山东者至贷子钱以自饷则无乃以兵而病民节目未备则法制疎略君子于汉夫亦何取呜唿孰谓唐承八代之衰而其制兵之法见于节目之详尽者乃能上合先王仁民之意邪观其踵魏周之旧制立府兵之良法置府八百而在闗中者五百可谓得居重驭轻之势矣无事则㪚于田畆而不知有征役之劳有事则统于宿卫而不至有调发之扰可谓得寓兵扵农之法矣立法之善盖自三代而下莫加于此然高祖太宗仁民之心尤未辄此而见之也盖至于畨上之有时调发之有节给渭北之腴田以养元从之禁军虑其统御之无法也于是有折冲果毅别将校尉以领之虑其纪律之不分也于是有团队火正以纠之虑其器械之难备于仓卒也则有库以藏其介胄戎器焉虑其老稚之不得以免也则有二十为兵六十而免之法焉其教之有方则越骑武骑为有等其役之有期则五百里二千为有差给直以市马蓄才以待用凡所以节民之力而安民之生者无所不用其至焉高祖太宗之意果安在哉彼固以为民情之病于兵也久矣君上之不恤乎兵也久矣体察之精详计虑之周悉则夫品节之具仁心之原也条目之备恵爱之孚也唐之兵制由其节目而观之其有得于古人不厉民为兵之意而论者乃以为六军宿卫悉皆市人而卫士亡匿宿卫不给是皆节目不善之所致而不知唐制之所以善者正以其节目之备也唐制之所以壊者正以其节目之隳也宿卫更代多不以时则民得无有劳逸不均之患乎悉以假人或为童仆得无有失身行伍之耻乎京师共耻号为侍官则上下不致其爱重之意可见矣节目既隳大体不立唐之子孙实执其咎尚可以是而议高祖太宗立法之徒详于节目也哉唐史臣谓虽不能尽合古法尤得其大意焉彼所谓大意者其诸有见于先王恤民之意欤虽然莭目之备具固其体民之心所寓也而节目之未䆒亦其考论之未精也古者凡起徒役无过家一人惟田与追胥竭作今兵悉𨽻役而他繇不复无乃殚民力乎古者大司马教兵三表之间二百五十歩以歩法立人殆不足以容六军之数则六军之旅固逓阅也今府兵之法毎嵗季冬折冲都尉率其属而教之岂不大烦扰耶不特此也高丽之役既帅江淮岭陜之兵矣又募长安洛阳之士既而逺近应募不可胜数而房𤣥龄垂没之际至忍死上表且愿焚凌波之舟罢应募之衆毋乃平时养兵固不足恃而仓卒制度犹有待于外求邪节目至详尤有遗憾亦可以见立法之难矣由其立法之难而有如唐制之善君子又安可以轻议谨论两篇考究厯代兵制甚详可以参看考究题意格可与唐兵制节目论参看汉南北军相统如何张亦颜出处立说批云论曰论一代之兵制而取其有内外相维之意君子犹谓其有遗论也夫立国固不可以无兵而京师犹不可以无卫是以古人之制兵也必使内外相权而无一偏之患表里相属而无角立之形亦既得之矣而犹以为未也盖列城分屯虽所以重京师之势而周庐设徼尤为近天子之光苟以一概视之而无所轻重于其间则非所以尊主势矣故其创置兵制尤严宿卫之选而环立王所非必皆武勇之人虽士大夫亦得以周旋于其列此其意逺矣盖汉之南军是也李揆论汉南北军揆之言盖激于一时之论而不暇及其详愚恐或者㮣谓之军而不知汉人之美意故不得不为之辨汉南北军相统如何请以广李揆之所未及汉人兵制材官骑士布满郡国南北二军镇衞京师孰重乎曰京师重北军兵卒守䕶京辅南军兵衞扈从禁庭孰亲乎曰南军亲夫惟京师之兵为重则不可以无统摄之意夫惟南军之势为亲则不可不重宿卫之选此理也亦势也论汉兵者乌可以知彼而不知此乎虽然以汉论不若以周论周人王畿千里建置六军有掌固以修城郭有候人以察姦细有环人以伺军慝有司兵以掌兵盾北军之在外者然也虎贲卒伍拥王前后旅贲戈盾左右王车左驭前驱掌以太仆持马陪乘賛以齐右此南军之在内者然也举内外之兵而属之司马其纲维统摄之意亦可见矣然周人不如是而已也以为环卫王宫实为亲宻之所而宻迩紫宸尤不可使匪人滥厠其间故宫伯所领皆贵逰之子弟宫正所属亦皆习知道艺之流非区区徒役之比也周人重内之意何如哉成周之制固非汉所敢望其仅有得于周人之遗意者亦乌可畧而不论乎高帝间闗百战以成帝业既都殽函之地以壮京师之势复重京师之屯以为皇家之卫南北置军实昉于此以其制考之主于卫尉主于中尉则所𨽻之职不同也调于郡国调于京师则所调之兵不同也或守禁掖或䕶城门则所卫之地不同也汉人虑其分而难合也于是聨属其势于涣㪚之余统一其权于中外之异五营郎卫更直执㦸入衞殿门出充车骑则内者未尝不外也乘舆出警式候清道还至宫门禁钥方开则外者未尝不内也国有非常虎贲宿卫宫府有警五校屯兵其缓急之相应也如此宫掖之内卫尉循行禁垣之外金吾设徼其表里之相副也如此然此特论汉军之相统者然耳而汉之美意讵止于是哉窃尝深考汉制以为南北二军合而言之谓之相统可也分而言之则南军为天子之宿卫非可以北军之䕶城者而并论也汉制王国人不得宿卫亲属犯法者不许宿卫犹未足以见其隆重之美意也环卫之职分为二等属于郎中令为郎卫属于卫尉为兵卫兵卫则警夜循昼或出于调发之人郎卫则近接清光无非士夫之职考之当时东方朔扬䧺皆以执㦸为郎而李广冯奉世亦以良家子弟为羽林期门才美忠义接踵禁庭耆儒硕学扈从左右其所以弹压奸萌増重主势者岂小补哉又乌可概以军卫而待之哉李揆之论方借此以明南北两衙文武相检之意故仅取其相统而已其实汉人南军之制纎悉周宻非止如揆之所论也唐兵视汉未逺南衙诸卫犹汉之北军也北衙禁卫犹汉之南军也勲臣子弟入为宿卫亦犹汉之重内兵也其后宿卫寖轻至于假人为奴而此意始失然使南北衙之兵无恙则国势犹可少支柰何府兵既壊折冲诸道无兵可交六军宿卫不任受甲不知缓急果何所恃乎此所以激李揆之论也故尝谓成周逺矣如汉南北军唐南北衙亦后世制兵之良法而其崇重宿卫尢汉唐之美意后世有能得其遗意而行之亦足以立国若夫兵卫不足国势寖轻徒以发识者之浩叹犹为国有人乎谨论前萹谓唐之兵制虽甚详而兵寓于农无非仁心行其间此萹谓汉之兵制虽相统而南亲扵北无非士夫充其职因事度情格可与后篇叅看子仪单骑见虏江万里出处立説批云论曰以国之重臣而处之于不容自重之地若夫成功则天也夫所谓重臣者国之所恃以立者也有以重之则吾国与之俱重矣又何至投之进退不容之所使之不得以自重其身而借或然之幸于天耶夫效忠而忘其身是固臣子大义然不使之展布于平时而徒责其应机于仓卒曰战曰守皆失其所据于进退之间出其必不获已之计而侥倖万一扵不败是虽精诚动天威信在人卒保其首领以集事不知者以为重臣之幸而国有重臣反使之不容以自重㦯然之天幸岂有国者之可常恃哉泾阳之围唐事急矣起子仪于已废而责之以屯兵单骑之见吾知子仪万不得已也囘纥之拜令公可以知唐之在天而子仪之在人者矣特非所以为任将者之训也子仪单骑见虏请毕其说甚矣世俗之见好以成败论人而不为国家深长之思也以奋不顾身为疾风劲草之忠以履险幸成为天佑国家之福吁亦孰知夫为臣而不顾其身忠矣而人之云亡如邦国之殄瘁何为国而赖天之福幸矣而天不可知如其幸之不可常恃何是故为国而必重其将非爱其将也所以重吾国也为将而自重其身非爱其身也为国而重其身也是以坛焉而拜钺焉而授分阃焉而举以听者非徒以假其权也使之展布扵平时固所以折冲于仓卒也油憧云拥虎帐风严使在兵间犹不得以觇吾将之风采者非徒以重其身也身非吾身而国家所倚赖之身也今也有人于此投闲置㪚不得展其才于可为之日仓卒受命乃欲责其力于不可救之时欲其进退之有所不能不获已而出其万一之计以幸其或然之免重臣之用国初心岂愿至此耶说者不能谅其心遂以一旦之幸免为重臣威信之孚亦国家天命之固曽不知为国而不知重其将而为将不得以重其身行险侥倖一至此极万全之筭不如是也子仪之在唐非他时比匹马北方収复东都扬旗擣垒直指范阳国家之倚重子仪者如此奉天之围吐蕃陆梁绐以令公仓皇宵遁夷狄之畏子仪者如此人主当如何而重子仪子仪当如何而重其身邪单骑一出囘纥下拜不世之功名贺子仪者衆矣然自识者而论子仪则忧重于喜不能不动深长之思也当是时也子仪之兵权屡削矣代宗之所与谋者王所之居州无几也懐恩不道诱致二虏拥兵结衆突如其来为唐谋者骇矣仓皇幅纸急起子仪朽钺钝戈曽无素具疲卒溃兵谁有鬬心子仪受命驱驰以往子仪胷次中吾固莫知其何如也泾阳未戍虏围已合进而无以为之战退而无以为之守苑中之屯天子皇皇自将矣主忧臣辱是岂子仪自重之日耶思昔囘纥共功之时感慕懐服素非一日一告语之或者囘纥犹吾听也万一戎心叵测出所不期则一死报君庻天地之犹我鍳耳匹马揺揺驾言行迈此时此情愚固知其甚不得已也幸而天未弃唐诱虏之衷子仪恩信在囘纥者未慭下马之拜晏饮之欢反其向我之戈而为吐蕃之袭令公之功固莫懿扵为此役令公之谋尤莫危于为此行也论者不考子仪受任之素不察子仪所以见虏之情顾谓子仪识囘纥之素心故见之而不疑囘纥惊令公之无恙故孙之而不抗不思鸿门之㑹张良信项伯矣项庄之舞谁其料之平凉之盟浑瑊谅吐蕃矣刼盟之譟谁其抗之两敌相持惟力是视失一重臣则无益于君将有不胜其悔者矣论至于此吾知子仪之不获已也反报河中驰报天子代宗有腼面目矣压以至诚之赞殆未知子仪之不遇于唐也虽然子仪之不幸者人也子仪之幸则皆天也元振之谗君惑之矣朝恩之毁君又惑之兵权所寄率视缓急而为之予夺人主之视子仪轻重可以㮣见矣惟天地焉鍳其精诚鬼神焉扶其忠力更变厯险如履平夷髙节全名炤燿今古子仪之天何如耶上帝临汝无贰尔心将兵之将乃所愿则学子仪将安将乐女转弃予将将之君谨勿以代宗为训谨论因事度情格与子仪单骑见虏论同意将军度𦍑虏何如陈宗礼出处立说批云论曰讲论羌人之强弱英主所以黙寓其观人之术也夫羌人以小丑而犯中国剪而去之可也而英明之主咨谋审顾若有不敢以轻进焉者是固持重不亟之意也而其深意亦岂止扵持重不亟而已哉盖人之勇怯未易知也而名遂身老之人时移志改者常衆尤不可以平日之意向测识之也于其未可测识之中而吾欲以察其所志苟事事而较之屑屑而试之甚非尊礼老臣之意也孰若询之以量敌制胜之谋而随察其处事应变之略一商㩁之际岂唯可以度虏而已因其所度而吾将帅之可倚与否尽在是矣汉宣帝岂不知虏势非吾中国之敌哉而羌虏何如必欲充国度焉而后从帝非徒度羌虏也帝盖意充国之老而因以觇之尔所度在彼所以度者在此吁古今孰有能明宣帝之深意者哉将军度羌虏何如请申宣帝遣问之㫖甚哉帝王之问未有能窥英主之阃奥也昔汉楚方争髙帝之咨韩信曰将军何以教寡人计䇿武帝将有事于匈奴亦以攻之何如为公卿问焉世率谓咨谋询度审而后发汉世人主大抵然耳抑不思二帝之问若同而二帝之所以问者则不同也武帝志驰扵沙漠之北卫青去病之徒乆已在揣摩之列何如之诏特欲知兵事之可否往战之成败云尔而高帝之扵韩信则异于是焉擢之道亡之中邈无相知之素计策之求是觇信也非虑楚也然则宣帝羌虏何如之问吾不知为高帝之问耶抑亦武帝之问耶如以为武帝之问则先零之小丑异乎匈奴之张皇不必为是赘也意者韩信方来而髙帝以何以教我试之充国已老而宣帝以羌虏何如觇之其机一而已矣盖汉之视匈奴不过汉之一大县先零之扵汉其为县也小矣螳螂怒臂一蹙可毙是不必度也用兵先计而后战在充国已非一日之故善兵之誉犬羊至为之震惊焉隠然敌国何向不济是又不必度也扵不必度之中而有不容不度者帝特未知充国晚节之规模何如耳人之常情固有勇鋭于少年而昏荒于耄老者矣亦有涵养于血气方刚之时而精明于更事既乆之日者矣充国以七十余老鋭然金城之往其耄而轻敌耶抑老而益壮耶是未可知也帝扵是时以为冒然轻遣固恐有石碏无能为矣之患苟切切然诘其勇怯进退之迹又非所施扵元老旧臣也又非吾所以推毂授钺之礼也孰若就以羌虏之势使之度之其或矜智负勇为灭此朝食之计欤是既老而轻不可将也其或畏劳忧患为师老财费之画欤是既老而怯亦不可将也量彼量已乃善为谋不阻不廹庶几善胜吾是以知何如之问宣帝虽以度羌虏也亦将以度充国也自宣帝委充国以必度而充国且踌躇不轻于隃度帝扵此然后知充国临事不苟为谋必臧西羌之举始决然不属之他人矣而不察宣帝之㣲意者且曰量敌而进虑胜而㑹帝之发问亦惟欲度虏势之强弱以为吾出师多寡之决尔外此非其所度也吁帝之所度果止于羌虏何为卒听充国之不度而遽委之一往哉帝之潜测宻察有出于言意之外者矣异时五溪之乱马援以六十余嵗之老毅然请行固光武之所未许也一试之余踞鞍矍铄然后信而遣之其视宣帝之委寄充国殆无以异也然试而后见几于素不相知者之为而援也顾盼以示可用殊异乎老成严重之体曽不若宣帝度虏一问辞婉意切上无校试之勤下无自试之轻论至于此益知宣帝观人之术盖过人逺甚自光武不能以造此而况他人乎故尝为之说曰果哉宣帝综核名寔之主也老将之遣审而后行屯田之奏议而后定即其后日议论再三之举不肯轻是充国之说则始者羌虏何如之问其意所主决有在矣或曰方叔元老克壮其猷宣王不如是之𤨏𤨏也独不思任贤使能岂泛然无所审订者能之吁此宣帝所以侔徳周宣也谨论前篇谓代宗起子仪以平囘纥使之单骑往见非所以使子仪自重其身也此篇谓宣帝选充国以御羌虏使之自度何如盖将度充国之为人何如也评品优劣格与萧曺丙魏孰优同格汉边郡名将孰优如何洪振龙出处立说批云论曰考论将臣之事业而能以威望服乎人者此足以为难矣夫师出以律古之道也今有人焉坦然自脱于规矩凖绳之外而一以简易为规模军旅之事固未见其精且宻也然声实素着扵平时威徳乆孚扵衆听不勤教诏而士卒乐为之用使敌国望其巍巍而不敢犯此其人品岂可与兢兢保守尺寸者同日语哉盖豪杰之士不可以尺度拘而纎悉冗𤨏必非慷慨功名之将果使敌贰其威士携其令则虽纪律设而号召严亦无补扵事耳程不识之视李广其才品优劣可知也文书行伍以广方之固不足至其隆威重望行乎匈奴士卒之间则非不识之所知也班孟坚以二子皆邉郡名将愚谓以名称者威望之谓也李广为近之汉邉郡名将孰优请扵此而寘其辨且名将之士何如哉吴起之在西河而敌国不敢加兵李牧之守鴈门而匈奴不敢犯塞此名将之事业也世固有豪杰之士名塞宇宙威愕奸雄而不能钱谷簿书者矣未有谆谆自守而能脱略邉愊以事度外之功名者也今夫御三军之衆朝聚而告之曰厉乃戈植乃矛备乃车马暮申而令之曰行而营垒治而簿书声而刁斗而又人人而阅之旦旦而视之非不勤也然能使敌国不可犯而不能使敌国不敢犯能使三军无扬干乱行之诛而不能使三军有投醪挟纩之气平时威望不足以先慑敌人之心待其有所悔而动也然后恃吾行阵部伍以御之一胜一负安能保其所不殆哉或者之论则曰行阵军行之纪纲簿书军政之要领学不识而不能犹不失为持重学广而无成则一败涂地矣然此特为学者言也愚之所论者二子人品之优劣且自或者之説而观之行无部曲诚不如营阵严整者之有纪也人人自便诚不如虏不得犯者之为无虞也府无文书夜不设卫诚不如击刁斗治军政者之为详且谨也然匈奴不畏不识而畏广士大夫不归不识而归广孰优孰劣可以鍳矣且广亦安能使人畏服之如是哉大抵媮色婉容不待谈笑而意自亲齐明盛服不待揖逊而威自重老成宿将不待号令而人自服广自结髪以战于匈奴厯事三世驱驰七郡威名着于夷狄久矣赐饮食必分麾下而且寛缓不苛以诚待士则士之乐为用者固以此也不识之军烦扰而多端兵机谓何乃治军簿夜以达旦何疲苦之如是也宋襄公不皷不成列适以取败而阵出背水者乃反胜焉诸葛亮罚二十以上必亲终以自惫而不学兵法者足以立一世之名豪杰之功固不在扵簿书行阵之末也或者又以鴈门之俘获东道之失败为广之病不知名誉在我成败在天武帝疑其数竒而靳之精兵卫青忌其成功而徙之逺遁广亦不能自奋矣使程不识而当广之事不知能为广之所为否乎君子观广之守右北平也匈奴避之至数嵗不入界其小试之效固已如此使得自将一军以当单于则其功当不在卫霍之下矣然则广可以为古之名将乎曰谓汉将则可谓古名将则未也何者广能有其名而不能全其名能为天子治邉而不能自治使其威望已着养晦待时则勲名事业庶几与古方焉奈何狃扵少年战鬬之习数与虏确以败其名犹不得如程不识之碌碌吁亦足惜也然则后世忧邉之君得有才如李广者当爱䕶而用之毋使冒危涉险以轻试其勇斯可矣谨论评品优劣格与汉邉郡名将孰优同格萧曹丙魏孰优易祓出处立説批云论曰大臣之用天下固当维持天下之治体而末节不与焉即其区区之末节而较其一时之所长则其着见于事业者固不能无等级之辨然非所以论大臣用天下之道也治天下有定体大抵寛大乐易者有经乆之谋而刚锐果敢者皆廹切之计为大臣者固当培植国本固结人心使天下之治至于千万世而不穷焉可也苟惟治体之不察而一切之严毅者䆒心焉则其目前之效非不耸然甚可喜而治道之元气索矣昔者汉家之治源深流长诚不以一时之严毅者为之也萧何之画一曹参之清净丙吉之长者是固足维持汉家仁厚之政而魏相独以严毅闻严毅非不足以为政也而汉家之治体果如是乎君子扵是而考明之则四子之所以用汉者殆不容无所辨萧曹丙魏孰优请因班固之赞而申之有一代之治必有一代之治体而其所以辅赞弥缝于不可终穷之地者要必有以任其责也苗民之弗率声其罪而诛之无难也而禹之相舜乃汲汲扵班师之举商民之弗靖虽锄而絶之勿恤焉可也而周公之相成王乃谆谆乎姑惟教之之言夫优㳺和缓之不足以制天下之变固也而圣人之心顾乃委其自安待其自定何也盖不如是则不足以维持天下之治体也然则三代之所以为有道之长者其以此欤西刘之兴固不可以三代之治责之也然转高祖天资仁厚出秦民扵汤火之余而纳之扵袵席之上萧曹二子亦且静愿少事而足以为天下安养休息之政夫是以一代之治体可以乆传而无后患自武而宣则其浑厚之气已少蠧矣丙吉之长者犹足以扶其颠而反其坠至于魏相之严毅则又益甚焉是不可以不辨也而世之论者则曰萧何以民田而自污其视夫相之称上意者为孰愈曹参以醇饮而自肆其视夫相之总领衆职者为孰优丙吉闻匈奴之警而后任科𤨏邉吏之责其视夫相之识兵略者为孰胜自是而观则相之才智自足以震耀扵一时而非三子之所可及也然君子不观其才智之所用而深考其维持治体之所在则优劣之辨始有可得而论者采明堂月令之说而不知其品式之繁诚不若三章之约为简且易也奏贾谊晁错之言而不知其䧟于刑名之过诚不若狱市不扰者之为安且乆也稔霍氏之祸而不能救赵盖杨韩之诛诚不若三公不按吏者之为无后悔也三子之所以维持治体者相果能之乎相当宣帝严毅之朝而不知守髙帝仁厚之治顾乃耗天下之脉而滋天下之变则三子之智似不如是君子扵是而观之则其人才之优劣盖有定论矣虽然汉家仁厚之治是固不可以不守也然文帝之朝公卿大夫风流笃厚耻言人过其仁厚可知也至扵周勃之椎鲁申屠之木强是虽不至于激天下之变而亦何补扵汉家一代之治吁治天下之道不病扵法制之不详正病于法制之过详也不病扵政令之不严正病扵政令之过严也用天下者苟能因其一代之体而守其一定之法则仁厚之泽虽至今存可也萧曹逺矣丙吉之长者固莫得而见矣与其为魏相之严毅而至扵亏天下浑厚之气固不若申屠周勃之徒虽不足以耸天下之观听而亦不至于激天下之多事也君子其可不为之辨明乎今观班固之扵数子一概而论之且曰君臣一体相待而成则夫萧曺丙魏之得君行道是固不可以优劣辨然独扵魏相之严毅而谓其不如吉之寛则班固之论盖亦深识乎天下治体而非泛然之论也犹之一身焉为康强无事之时而投之以决裂瞑眩之药非徒无益而又害之此治体之説也固之论数子则亦主乎此而已矣学者当以是求之谨论此是品藻去取题前篇取李广为优而程不识为劣此篇取萧曹丙三人为优而魏相为劣如戊集陈傅良山西诸将孰优论取蘓赵二人为优而其余十二人为劣可以参看更有一様不分优劣者如东京之士孰优公卿贤良文学之议孰优是也此论续刋言外发意格此篇文法与汉吏㢘平如何论相似汉世良吏为盛陈耆卿出处立説批云论曰吏治之有余吏道之所以不足也夫古之为吏者不以治而以道道之所在吏㤀于民而民㤀于吏不惟民㤀之而吏亦自㤀其所以为吏矣当是时吏无不良也而安有良之名本非衰也而安有盛之名鸣唿为吏而使人名之以良而且以为盛是古道之可伤君子之所甚不乐也夫其不乐乎此而乃侈言乎此矜诩夸大似若真以为盛者君子岂真以为盛者哉至是而后知言外之意而喜之中有于邑也高恵文景无循吏至宣帝则有循吏以有为盛则无者其衰乎然吾未见高恵文景之所以衰者高恵文景未得为衰则宣帝未得为盛而班固犹以为盛焉固之意其微哉汉世良吏为盛请论之自唐虞以来不能以身为天下而必以吏为天下以吏为天下则吏欲其盛宜矣而或恶其盛何也然求之古人未闻有良吏之名迹班班着见者然则古无良吏欤曰天下皆良吏故也天下皆良吏则虽十典谟百雅颂若之何尽之此古之盛而非后世之所谓盛也盖古之吏如春古之民如万物之得春也物之得春不以为恩春之荡物不以为徳不恩不徳名安从生是有惨刻然后有忠厚有贪垢然后有㢘洁名者常人之所惊君子之所不忍天下残我得寛名不若天下寛我无所用其寛也天下污我得清名不若天下清我无所用其清也即是而观后世吏之盛者乃吏之衰也秦人以威毒天下如熏如炙为吏者可想矣汉之治变秦者也治变秦则吏当反秦然汉之吏其可指者谁也班固岂没人善者循吏传之立所载者六而宣帝已居其五前此者何如也夫岂高恵文景爬搔拊摩以福天下者无一人能承其休徳邪衣食殖而刑措风俗易而民厚谓数君一手足之所致不惟诬吏是并诬数君者然而有由也劳来胶东此王成也吾意前乎此而能爱民者非止一王成也教化颍川此黄霸也吾意前乎此而能正俗者非止一黄霸也朱邑之㢘洁龚遂之富实召信臣之兴利吾意前乎而能此者又非止二三子也汉以休息生养为家法高恵濬其源文景洪其流亦云盛矣自武帝湮塞之而为吏者无复旧观矣宣帝综核信必所以起仆陶窳与天下更始者也故吏治至是而盛亦至是而衰有不若高恵文景之时六合一和气也是故高恵文景则不载至宣帝则备载备载者不得不载也不载者不胜载也吾亦何以知固之不载曰以呉公事知之吴公治平为天下第一是可谓之良也固特附扵贾谊传循吏传则无名焉大者尚尔他所遗落者多矣由是言之谓高恵文景之循吏止于文翁者非也谓固扵高恵文景之循吏独取于文翁者亦非也然其独载文翁者何也曰翁之治主扵兴学五人之治主扵爱民载一文翁所以见高恵文景之循吏非宣帝比也且帝独不见王成事乎名为循吏而因列之传者王成也伪增尸口以欺帝者亦王成也一人之身瑕瑜已不相掩况其他乎帝之综核信必至是穷矣固之所为深嗟而甚不满也以其深嗟甚不满之心而为善谈乐道之言固之意㣲而显也范晔传循吏视固特倍君子知其名盛于西汉而其实愈衰于西汉也宣帝中兴主也固言宣帝循吏之盛足称中兴晔言光武则讥其吏事之深刻而于中兴之美有所未尽晔之贬帝是也然晔以贬为贬孰若固以褒为贬哉以贬而寓扵褒也则㫖不廹以贬为贬则迹太露是又足以订二子之优劣观史者当有权度谨论可与庚集陈赜唐虞扵斯为盛论参看言外发意格此萹学汉世良吏为盛论文法汉吏㢘平如何叶观光出处立説批云论曰尽其在我而不求其在人此吏治之近古者也夫为吏之患莫大于求人之知自其急扵求人之知而古人浑厚之风始㪚矣盖皦皦以自㓗者不足以为㢘表表以自白者不足以为平要之有形之可指不若无迹之可名也古之善为吏者惟知吾之处已不可以不㢘吾之持心不可以不平至于人之知不知不暇计也斯民相㤀扵徳教之中而声绩冺然扵形迹之外至使史无可书之事传无可名之功此其气象涵蓄圭角不露岂若后世刻画以求名者之所为哉若夫指一事而曰如是而为亷如是而为平吁亦浅矣班固传汉循吏有取于吴公文翁之属以属言者不可以一二数也然而或㮣谓之属而不表其名或虽表其名而不着其传或为之立传而亷平之迹复无所考固岂略于此哉或者汉犹近古而吏治之盛又不可以迹观也汉吏亷平如何请以是论古无忠义之名而忠义有传自晋始古无卓行之名而卓行有传自唐始愚读史至此未尝不深为世道叹惜士君子为国家任事所贵尽其在我而已正不必如是之表表也夫使人得以忠义卓行之名而归之我或者已议其涵养之未深而史氏又得以纪吾忠义卓行之迹以垂于世母乃圭角之太露乎甚矣人之好名也君子为名而为善则其善必不纯人臣为名而效忠则其忠必不尽郡县之吏为名而为㢘平则其㢘与平也必非出扵中心之诚然凡此者皆吾分内事也而又奚以名为哉名非古人之狥也唐虞三代盛时上自岳牧侯伯下至邦邑都鄙非无吏也而未闻以㢘平着名者岂唐虞三代之人物独不逮于汉乎名之盛者实之衰也人必皆贪而后㢘之名始显世必皆枉而后平之名始彰以㢘平着名已非盛世事也而况扵㢘平立名而欲人之知也乎是当以世变厚薄论也且㢘平之名始于谁乎岂非班固叙汉循吏有取于吴公文翁之属者乎夷考其传与叙或概谓之属而不表其名或虽表其名而不着其传独一文翁有传而所纪载终始乎兴学一事而㢘平之迹不传固果何见哉以固为掩人之善耶则传叙所载已首称之矣以固为世逺而无所攷耶则他传所述不为不详也呜唿此当以古论汉而不当以汉论汉也何以言之有赫赫之名者其所发必浅无彰彰之誉者其所养必深古之人非不以㢘洁自得也而未尝沽激以为㢘非不以平易近民也而未尝矫枉以为平吾惟尽职分之所当然而以安静和平之福遗天下古人用心大抵然也汉兴至于文景去古未逺议论务为寛厚公卿耻言人过蔼蔼然君子长者之风而当时郡县之吏不过承流宣化而已又安敢立异以为能哉自其谨身而至扵帅民自其不严而至于从化无一而非㢘平之实初非指某事以为㢘指某政以为平以自表暴扵世而民生斯时陶陶然春风和气之内亦不知其孰为㢘而孰为平也垂白之老至有终身而不见官府而老癃之民皆思见徳化之成农桑万里相朢陇畆之间而鸡鸣犬吠达乎四境之内谓非亷平之功不可也谓以是㢘平之迹亦不可也如是则史何从而纪之耶纪之其可胜纪耶嗟夫纪载如固品藻如固称其功而莫能名其所以功述其美而莫能尽其所以美兹其所以为近古欤至于淳于公之㢘平亦齐中之所称者今不见齿于列传而乃附载于刑法之志不见録于史氏而乃仅形扵少女之书使淳于不被逮缇萦不上书万世而下不复知有淳于之名矣固之所谓属者得非若人乎彼淳于之名特偶因少女一书而仅着其他无所托而传以至于冺没者又不知其几人矣名之存亾传之有无与夫事之详略又奚足为汉史之増损哉是知㢘平之名亦固强以是而称之吴公文翁之属亦岂乐闻此名也盖尝因是求之宣帝之朝帝以考核为能以苛察为明而当时人物亦莫不表表然求以自见扵是朱邑以亷洁称而黄霸以持平显载之史策班班可考非不足为后人之美观而气象呈露又非汉初之比也然则循吏之传六宣帝居其五而文帝居其一果孰优而孰劣耶愚谓文翁之守蜀向㣲兴学一事则其功名事业又将与吴公俱泯而未必与朱邑黄霸等齿也学者试思之谨论此二篇皆以吏治不好名为主意但前篇是贬本题此篇是褒本题不可不知立说出竒格与后篇十二律八卦之变论同格说天者莫辨乎易潘牥出处立说批云论曰言天而得其性情之妙此天下之至言也夫天下之物名为不可测识者莫天若而易言天之书也故世之言天者至易而止然而天也者世可得而识也天之所以为天者虽有善辨莫得而窥也故昔者圣人之作易也其于阴阳变易之理无一而不辨犹以为未也意必求其所谓性与情焉何者穹然在上者天之形体健而无息者天之性情也形体者其显也性情者其隠也言天而得其性情之妙则虽其隐而在内亦莫得而遁焉此非天下之善辨乎子云曰说天者莫辨乎易夫所谓辨者非形体之谓也性情之谓也是当于易之干而观之天下之物有可辨者有不可辨者动吾知其为风润吾知其为雨明吾知其为日月此皆天之类也而犹有象之可辨者也若夫天者可得而知也若性与情者不可得而知也昔者圣人之未画易也吾意天下之人蚩蚩而羣蠢蠢而食彼且不知天之为何物也而况其中之不可名言者乎今夫人心不同有如其面故世之观人者于此毎失焉人藏其心尚不可测知也而况天乎伏羲氏有忧之始为之画八卦曰如是而天也文王周公又从而和之曰如是而天也故扵蛊扵剥而得天之行于大有于无妄而得天之命于泰谦临恒观而得天之道此天也所谓性与情者果安在哉此易之所以为善辨也夫天专言之则道也分而言之则主宰其帝也功用其鬼神也妙用其神也干其性情也干健也健而无息之谓干此干之所以为干而天得之以为天者也吾何以知健之为天哉天阳物也秉阳而主健天而不健则有时乎或息时乎或息则四时不行焉百物不生焉而天之道冺矣故曰健者天之性情也而作易者独辨之扵干焉又岂非天下之大辨乎或曰正大天之情也吾求之大壮而得其情焉动天之心也吾求之复而得其心焉心也性也情也皆是物也独干乎哉呜唿干易之门也干不作则易几乎熄矣何有于复与大壮哉此子云说天者莫辨乎易而吾亦谓说易者莫辨于干也虽然观天自易始观易自干始观干自四徳始四徳者何元亨利贞是也夫此四徳者他卦莫得而有焉惟干有之是其所以为干也故仲尼于干亦曰元亨者始而亨者也利贞者性情也然则天之性情在干而干之性情又有可得而辨者愚故并及之谨论此是福州解试论人所罕见真高作立説出竒格与前篇说天者莫辨乎易论同格十二律八卦之变如何徐玉洁出处立说批云论曰知气数之所相生者为不一当知气数之所由生者为至一夫物莫不有始一者万变之所由始也一不立则不一者不可见无所始则生生之机亦息矣彼其阴阳互根刚柔相盪演而伸触而长律之变不一也卦之变亦不一也然孰主张是孰纲维是必有至一者以为之本也盖律始于一卦亦始于一自是一肇形而浑然全体已具乎其中则所以变而通之者孰非此一之流行着见哉人徒见律之有十二五其十二而为六十卦之有八八其八而为六十四则曰此变之不一者然也不知六十律一律也六十四卦一卦也一者何在卦为太极在律为黄钟之宫是也十二律八卦之变如何愚请以是推广志晋律厯者之说大哉一乎其气数之枢纽乎两仪至大也万物至衆也苟非至一黙有主宰乎其间则阴不能以生阳阳不能以生阴何以极其不一之妙哉有如十二辰之变至扵六十若不一矣而始于至一者甲子是也八阵之变至扵六十四若不一矣而始于至一者握机是也是以龙圗始出之时伏羲所画者八卦耳而六十四卦之全体已存不待文王而后重凤鸣始听之日黄帝所造者十二律耳而六十律之全体已具不待焦延夀而后着律之始于十二而衍于六十卦之始于八而成于六十四此皆造物之实理非天下之至变孰能与扵此虽然有本焉君子不谓变也观系辞易有太极之言史传黄钟为律本之语则知律之与卦必有至一者以立其体而后不一者始得以妙其用也今夫黄钟下生林钟林钟上生太簇而终扵中吕则十二律者其始变也中吕上生执始执始下生去灭而终于南吕则六十律其再变也然变则变耳独不曰生十二律者其黄钟乎以干索坤为震坎艮以坤索干为巽离兑则八卦者其始变也以蒙次屯以需次䝉而终于未济则六十四卦者其再变也然变则变矣独不曰生八卦者其太极乎吁律之有黄钟犹易之有太极无黄钟则十二律无闻矣况于六十乎无太极则八卦且冺矣况于六十四乎不观本本原原之所自出则无以见生生化化之为不穷矣自其不一者而观之则由雌䧺迭鸣而为十二由十二而为六十律何其繁也由竒耦相错而为八由八卦而为六十四卦何其多也然自其至一者而观之则六十律本十二律也十二律本一黄钟也六十四卦本八卦也八卦本一太极也知乎此则由一以尽变而天下之能事毕矣晋史论律卦之变必有取于司马迁太极黄钟之说其有见于此乎抑尝论之黄钟者气之母而数之首也此太极元气函三为一之始也古人作厯必以十一月朔旦冬至起厯者盖谓此也盖万物孳萌于子而阳气施种扵土中则黄钟之律应焉其于卦气则为中孚与复焉苟求其故则千嵗之日至可坐而致也班固之志汉厯始言八卦继言十二律而终之曰黄钟为天纥太极运三辰五星于不一而求其至一固其得之矣固志广迁书者也读晋志而叅之以迁固则思过半矣谨论论学绳尺巻六论学绳尺卷七钦定四库全书论学绳尺巻七宋魏天应编选林子长笺觧因显知微格与后篇夫子之道忠恕论同意仁知爱人知人如何蔡顺孙出处立説批云论曰天理不可名也即其用以名其体则几矣夫理之全体为至大本未易以一端尽也然是体之全惟圣人为能㑹之学者能尽知之乎夫其不能以尽知也圣人遽指其体以告之岂不适滋其惑哉是故莫若即其所发见者以明其所难见者何则体之隐于无形者为难见而发见于用者不可掩也今夫仁也知也以其体之全者论之则至大而不可名自其发于用者求之则爱人虽不足以尽仁知人虽不足以尽知而仁知之端则于此乎发见圣人之语学者与其直告之以是体而难名孰若姑举其用以明是体哉吁此夫子之答樊迟仁知之问所以有爱人知人之説不然夫子岂不知仁知之大有非爱人知人所能尽哉仁知爱人知人如何夫子之语迟者如此惜迟之终未达也请嗣论之夫仁知太极之动静也太极之隐于浑沦者无方可求无体可见人孰得而名之所可名者雨露之发生日月之昭回耳谓雨露日月足以尽太极之造化固不可谓其非太极之造化尤不可也散而为雨露日月者造化之用浑而为太极者造化之体苟不于其用而观之则太极之妙果何自而窥其际哉噫知太极则知仁知矣古之善言仁知者莫孟子若也而孟子之所谓仁知亦惟曰恻隐是非之端而已夫恻隐是非岂足以言仁知之极哉而孟子特以端言之端者一性之所发见孟子亦谓仁知之隐于性者体也而恻隐是非之发于端者用也体不可见而用可见即其用以明其体则不可见者可见矣孔孟诲人是或一道也吾读鲁论一书记门人问答之辞其言仁者虽不一而足其于由也宁许之以千乘之国而不许之以仁于求也宁许之以千室之邑而不许之以仁是何其重于言仁也其言知者尤不多见不过曰知者利仁知者不惑而已也何其不轻于言知也岂不以仁之大如天必以天地万物为一体而后谓之仁知之妙如神必至于穷神知化彰往察来而后谓之知以尧舜之圣犹以为病以周公之贤有所未尽顾可易言哉夫其平日不易于言而一旦于樊迟之问即举二语以告之曰爱人曰知人焉又何其易易耶吁是殆未究夫子所以言也盖是理之在人心有体则不能以无用体之隐者非圣人莫能知而用之显者夫人可与知也体之浑然者固难轻以语人而用之粲然者则亦未始不可语人也矧夫学者之于道其资有敏钝其识有深浅敏而深者固易以告语而钝且浅者亦岂能使之顿悟哉若樊迟之在圣门明睿不如颜悟理不如曽固尝问仁矣夫子告之以居处恭执事敬而不之悟又尝问知矣夫子答之以务民之义而犹不悟夫举日用常行者以告之可谓晓然易见矣而彼且未能心通而黙识使夫子遽告之以天理之全则亦终于不达而已是故夫子于此不得不姑即其发见于用者以晓之孰为用曰爱人者仁之用也知人者知之用也有如动一恻隐之心此爱之形于一念者也然使樊迟知爱人足以为仁而推之以至于无所不爱则可以为仁之方也已萌一是非之心此知之见于一事者也然使樊迟悟知人足以为知而推之以至于无所不知则亦可以语知之大也已是则夫子于是理之全体虽言之有所未竟然由其所已言悟其所未言则体用一源显微无间矣惜迟之终未达而犹有子夏之问也抑迟则未达矣子夏得因樊迟之问发明夫子举直错枉之㫖非惟达仁知之两端而且能㑹仁知为一本子夏其进于樊迟一等矣虽然微樊迟亦无以发夫子之藴是亦善学也已谨论此篇多学后篇文法因显知微格与前篇仁知爱人知人论同意夫子之道忠恕林雷震出处立説批云论曰以学者之所共知明圣人之所不可知非深于道者不然也夫尽已之谓忠推已之谓恕忠为之体恕为之用学者苟无志于斯道则已诚有志焉其于日用常行之际岂能有出于此也哉然以尽已为忠推已为恕犹待于尽之推之而后为忠恕也圣人之心浑然一理周流乎万物之间其在已也则至诚无息无时而非忠其及物也则泛应曲当无往而非恕由学者而观圣人虽有浅深小大之不同其为忠恕则一而已矣忠恕者门人之所共知一贯者圣人之所独造夫子语曽子一贯之㫖曽子以忠恕明一贯之妙使门人因其所共知而悟其所独造则圣人之道何必髙逺而求之哉夫子之道忠恕请申论之尝谓有学者之忠恕有圣人之忠恕夫理一也果有圣人学者之别哉及观中庸违道不逺之论然后喟然而叹曰忠恕之道虽不可以差殊观而可以小大论虽不可以彼此分而可以浅深论是故无伐善无施劳颜子之忠恕也施诸已而不愿亦勿施诸人子思之忠恕也老吾老以及人之老㓜吾㓜以及人之㓜孟子之忠恕也夫子之忠恕虽不可以此论然小者大之基浅者深之渐也即小以明大则大者可得而求因浅以论深则深者可得而见曽子不以一贯之㫖语门人而以忠恕言之盖一贯之妙难名而忠恕之道易知也夫忠之有恕犹影之随形也非忠则恕无由生非恕则忠无以见是故中心为忠尽心为忠日省月试唯恐一毫之未尽者此学者之所谓忠也自夫子而观之温良恭俭见于造次颠沛之顷忠信笃敬得于不思不勉之余自志学之年至于从心不踰矩之日道体混融表里无间敛之而不见其迹穷之而莫得其际夫子之道亦曰忠而已矣如心为恕推心为恕以已验物惟恐推之有所未尽者此学者之所谓恕也自夫子而观之老者安之朋友信之少者懐之互乡不必进而进之不以为嫌南子不必见而见之不以为过绥之斯来动之斯和夫子之道亦曰恕而已矣夫子之所谓一贯者忠恕也所谓忠恕者天地之至诚无息而万物各得其所也至诚无息者道之体也万殊所以一本也万物各得其所者道之用也一本所以万殊也学者虽不可以语此然忠恕之道则通上下而言之始焉尽已而终则无所尽向也推已而今则不待推学至于是则为圣人之忠恕而一贯之理尽在是矣然则曽子以忠恕之道而达一贯之机其妙于启迪頋如是哉大扺悟人者必从其所已知明道者必先其所易谕人方病道之难知而又渎之以未谕之説则彼有益惑而已且尧舜之道巍巍荡荡盖不可以尽言也而孟子以孝悌言之由世俗而论之昏定晨省亦可以言孝徐行后长者亦可以言悌以尧舜之孝悌为止于此则不可以世俗之所能而谓其非尧舜之道则又大不可也尧舜之道孝悌而已矣夫子之道忠恕而已矣知孟子之言孝悌则知曽子之言忠恕谨论前篇以仁知之体为难知而爱人知人之用为易见故孔子答樊迟之问不曰仁知而曰爱人知人者盖欲以其所易见而悟其所难知此篇以一贯之道为独造而忠恕之道为共知故曽子答门人之问不曰一贯而曰忠恕者盖欲以其所共知而悟其所独造也两篇文意一同因后知前格与后篇王导深器谢安论同意萧何竒韩信曽衞龙出处立説批云论曰知所以图天下之势而后可以识天下之才矣夫当天下未定之时固必得豪杰之才而后济然世之所谓豪杰者其识见议论毎与人殊自非为大臣者深察乎天下利害之势而斯人之见与之不谋而同则亦安能识其英伟竒杰而㧞之俦人中哉方韩信归汉之初不过一亡卒耳当时碌碌未有竒节萧相国果何所见而竒之耶意何之在汉其所以察乎进取天下之势者固已甚熟而信之所言适契其心是故数与之语而遂以国士竒之也向使何之胷中未有定画则闻信之説不疑其大言无当则病其落落难合矣安能力荐于君而使其尽酬平日之议论哉萧何竒韩信请申论之盖尝即韩信登坛之论以验萧何用蜀之语而知天下英雄之所见畧同焉方帝困于南郑之时帝固愤郁不平而诸将之计亦莫知所出何之劝帝则曰还定三秦而天下可图信之告帝则曰举兵而东三秦可传檄而定二人之论不相谋而相合岂非皆有见于进取天下之大势欤然则何之竒信固非偶然矣何则关中之险百二之势图天下者之所必先也秦得之而不能守楚得之而不能居是天之所以资汉也为汉计者宜莫先于席巻三秦据殽函之固东向以临天下是其势之所甚便者当时羣臣类莫之察而萧相国独深知之想其朝夕之间议论之际咨访捜揽求得夫英雄豪杰之士而图此骏功者其志固先定矣而一时之臣盖未有副其荐㧞之意者攻城畧地非无绛灌樊哙之流也驰説口辨非无陆郦隋何之軰也然不知天下大势之所在则尅一城是一城而已降一敌是一敌而已其于国家大事竟亦何补孰谓竒谋逺畧足以成天下之大功者乃有如韩信者乎今考信之所以数语于何者虽不可见然即其所以告帝者而推之亦可知矣谓秦将敛怨于民谓秦民属望于汉谓项羽不都闗中而都彭城无非以秦之故地为急此其攻取要畧是正何之所深致意者则何安得不深竒之耶呜唿惟贤而后知贤惟豪杰而后识豪杰信之未遇于何其羁困无聊甚矣寄食于漂母受辱于跨下淮隂之人固不足以知之也官不过为郎位不过执㦸西楚之王亦未能知之也为连敖而不得知名为都尉而至于遁亡是汉之羣臣亦莫或知之也夫人皆莫之知而相国独知之人皆莫之异而相国独异之是必其谋相符意相契有非常情之所可测识者观其语髙帝曰如信国士无双欲争天下非信无可与计事者推此言也不惟知信足以察乎天下之势抑亦知何之能察乎天下之势矣故自髙帝聴何之言用信之䇿因反锋之势据建瓴之便今年出陈仓定三秦而闗中尅复明年出秦闗收河南而燕赵青齐闻风而靡向非萧何识韩信于未遇之时则汉室平定天下之势岂如是其易哉盖尝论之立天下之功者在豪杰用天下之豪杰者在大臣冦恂不见异于邓禹则征伐之谋将安所施髙崇文不见知于杜黄裳则讨贼之功无自而建由是而观则汉之所以定天下者非韩信之力乃萧何之力也虽然非何不足以知信非髙祖不足以知何使何知信之可用而君不用焉则虽有知人之明何自而见今也何言之而帝信之曰大将则授以大将曰设坛则为之设坛何其从之易其聴之笃耶岂非萧何知信之为国士而髙祖亦知何之为人杰欤故併及之谨论因后知前格与前篇萧何奇韩信论同意王导深器谢安李补之出处立説批云论曰大臣以已为之事业而期人才于未用之先其为天下国家计逺矣夫当天下多事之秋凡有才者皆在所可取而大臣所见顾必深予其合于已者何哉盖王业偏安事变迭起决非浮躁浅谋者所能办也吾能以镇浮之量而靖之于先亦必欲得雅量之君子而后可以维持于其后于此有人焉其议论也雍容其器识也宏博是虽未至于建功立业之地而其他日之所成就吾预知其有以措天下国家于治安矣呜唿此王导所以深有取于谢安也欤夫以谢安方弱冠之年而王导已深器之导非私于安也导之雅量镇浮已足以植立江左之晋则异日之晋其可以轻举妄动者为之耶以其所已为而期夫人之所未为导之为世变虑者微矣不然何其器谢安之深也王导深器谢安请以是论之人才之在天下以一艺自见者是一艺而止也以一事自见者是一事而止也求其以天下之量而能任天下之重者盖不多得是以为大臣者不患天下之无才常患人才不足以膺天下之任不患人才之不用常患人才自小于未用之初使夫人之器量适契吾心之所期则今日之未用已可以觇他日之大用天下国家终将赖之韩信之未用也萧何竒之何非为信也盖为汉也张柬之未用也狄仁杰器之仁杰非为柬之也亦为唐也使二子而无益于汉唐成败之数则萧何仁杰亦以庸驽待之矣其所以拳拳于此者必有以深契乎吾心之所期也谢安之年少虽未可以二子例论而王导所深器之者实与萧何仁杰同此心也然则论大臣之许予可不于此乎观之且东晋人才亦不乏也顾荣贺循江东之望而导不之器桓彛周顗晋朝之重而导不之器弱冠之童乌知其足以当大事清谈之口乌知其可以佐国家而导乃以堂堂元老之尊而独拳拳于东山之孺子是何心哉而况淮淝未战指授将帅之畧则未闻新亭未召从容就席之仪则未覩尚书仆射之职未除则镇以和静御以长筭亦未施设其万一导果何见而深器之大臣意向实系观瞻取舎一偏安危易位导镇重人也岂冝轻于许可哉呜唿吾以是知王导之盛心矣何者典午南渡国步多艰外而胡羯之交侵内而权臣之专制晋之天下几不可为导也以雍容处之以清静镇之彼其识量清逺𢎞济逺猷真以天下国家为已任者戮力王室尅复神州此心未尝一日释也特以当时事势前轩后轾未易支吾以一轻躁浮薄者处之岂不殆哉今日之天下既能以雅量而措诸安则异日之天下亦宜得雅量之人而继吾志得人如安石而用之岂不当于予心乎兹其所以器之之深也吁外而胡羯内而权臣均为晋之患而终不足以患晋者徒以有导焉耳一日无导则彼皆得以肆其志故为晋者不患有内外之忧而患无导有导则内外之变皆可潜消而隂弭之今也导复得其如已者则导虽死晋国未为无导也此其用心果为谢安乎抑为晋乎异时安之用国或予之以文雅之才或美之以庙堂之量或善其有以慰天下苍生之望卒之衂符秦百万之师于不动声色之间消桓温狂悖之心于优㳺暇豫之际其视御刘石之冦平王苏之乱者若合符节前日之所深器者于此验矣晋之王业赖以复安推原其由导之力也昔者管仲相齐人才非无如仲者而仲于鲍叔宾胥无之徒各疏其短遂使齐之伯业以管仲而兴亦以管仲而替不能储才为异日用冝其相齐之卑也人谓导为江左夷吾由是言之非仲所及矣然则王导之贤愚将求之于古人可乎嗟夫论今而较之则有余论古而伸之则不足克庸祇徳者周公必进于王以蕃王室殆非王导之所可学文武吉甫以辅成中兴之业者君子亦归诸张仲孝友之功王导之胷中愚固未知其涯涘而深器雅量之人适足以长晋人清谈之风而终不能洗铜驼荆棘之辱意者其人非欤抑时非欤秦汉而下君子每恨古人之不复见而复于王导恨焉亦君子所不取也谨论前篇谓何之竒信以信之知大势与何合此篇谓导之器安以安之有雅量与导合两篇同一意可以参看此篇系校定正本其间多有改易处就题去取格与道术智谊之指论同格志意徳行智虑如何洪强中出处主意批云论曰圣人所以有天下者自正心脩身之外无他术也天下不可以智术取也以智术取之者后世之事非圣人所以有天下之道也圣人不有乎天下而天下卒为圣人所有岂他有谬巧哉惟其心无不正而志之所充意之所发皆极其诚身无不脩而徳之所存行之所积皆极其粹则我虽不求以得天下而天下自不能不归于我圣人所以有天下者用此道耳何尝曰穷其智巧竭其谋虑而思以为强取天下之计耶况天下不容以强取圣人亦何意于取之其所以正心脩身直以为分内事而天下之从违逆顺姑以付之人心之自然至于不得已而应其所求不过自其心身者举而加之如将挟是以取天下而且参之以计术则圣人固有所不屑也荀卿子论天子取天下而归之志意徳行似矣胡为继以智虑之言智虑固圣人所不废也然使役智虑以取天下其弊遂流为战国权谋之习圣人岂若是欤志意徳行智虑如何请与之辨尝谓得天下有道而一毫之智术不与焉得之有道者惟其求之于心反之于身无所不用其极而天下之人依依然归于我自有推之不能去辞之不能释者此则圣人所以有天下之道也舎是而诈焉巧焉计虑焉思以机夺而术取之未得之患得之既得之患失之胶胶扰扰日战天下于方寸中而谓圣人为之乎大学一书乃古人平天下之道而必曰先正其心先脩其身荀子所谓志意之脩正心之説也所谓徳行之厚脩身之説也而复拳拳于智虑之言何哉借曰知之至虑之得智虑非圣人之所能忘也而独不曰诚意致知自实意之外无所用其智止善虑得自至善之外无所容吾虑乎今也于志意徳行之外而使人主而求其所谓智虑则其智也必流为智巧之智其虑也必徒为计虑之虑矣此战国以诈相髙以术相尚者之为而非圣人有天下之道也卿也其殆耳濡目染不能不出入于谲正之间者欤昔舜之有天下也闻意同天地矣闻徳洽民心矣岂尝区区于志虑哉武王之得天下也闻志以道宁矣闻有不矜细行之戒矣亦岂尝役役于智虑哉夫以舜之明武王之睿不可谓非智也念兹在兹始于忧勤亦非漠然无所虑于天下者然而察物而不徧垂拱而无为圣人非固黜聪明以为髙而置世故于度外也惟其质之于心而无愧揆之于身而无慊一念忱实自足以感人心百行纯全自足以服天下则举四海之大皆不出于圣人心身之外而吾之智虑亦将与天下相忘于无思无为之中若其私忧过计凿吾天于智虑之末而求以此取天下则天下且将不胜其多事矣故夫外心身以求治骋智虑以为功者三代以下皆然而战国为甚彼岂不谓一人之智巧足以周天下之情一已之计虑足以应天下之变卒之力愈劳而取天下也愈艰则智虑亦秪以自弊耳孰知夫一人之情千万人之情鹤鸣子和此感彼应正系于志意之所发尽已而尽人君正而国正有觉徳行四国顺之吾惟正吾之心为无自欺为信以发志而已何暇于正心之外而过为是之深谋宻虑哉吾惟脩吾之身为果行育徳为庸徳之行而已何暇于脩身之外而强为是之自作聪明哉诚使志意有所未脩徳行有所未厚则人必不我从物必不我化情伪不胜其当察也如之何而不用吾智事变不胜其可忧也如之何而不劳吾虑心正矣则不言而信不动而敬虽智行无事可也虽无思无虑可也宁复假此以为取天下之具哉吾故以为卿之言未免于择焉而不精也志意之脩徳行之厚此乃人主当然之事本非以此为取天下之地今而曰此天子所以取天下已非圣人之用心矣况又外是以从事于智虑之间而曰吾将以此取天下吾知圣人决不为也天下如彼其大也人心如彼其不齐也吾将恃吾之智虑以取之多见其有所穷矣孰若正吾心脩吾身而聴天下之自为去留耶呜唿晋以谲而败于谲楚以诈而败于诈秦以权力而败于权力智术之不足以有天下如此君子所以不得不与荀卿辨战国儒者若孟与荀其着书立言一也孟子尝谓竭心思以仁天下矣而荀卿则谓修志意以取天下孟子尝谓天下之本在身矣而荀卿则谓厚徳行以取天下孟子尝谓是非之智充之足以保四海而忧以天下乐以天下亦歴歴为时君道之而荀卿则又谓明智虑以取乎天下迹其所主者在于取天下则凡正心脩身无一而非徇乎外者是岂圣人之事哉吁此固孟荀之所为异也不然何以曰孟氏醇乎醇卿也大醇而小疵谨论就题去取格与志意徳行智虑论同格道术智谊之指如何赵师榞出处立説批云论曰明正理以为教者不可以不正者杂乎其间也教谕之道一本于正而已夫苟一本于正也则始此正也终亦此正也或者介乎始终之间而即杂之以不正焉夫介乎始终之间而即杂之以不正则入乎正者未熟遽转移而之他异日望其复入乎正也难矣古人为万世慿借之地而教谕之早者恐不若是其驳也且道谊者古今之正理言必正言行必正行舍道谊之外他无所谓正者贾生不为汉计则已如其为汉计也则曰道曰谊足矣何必复以智术而杂乎道谊之中者哉夫始乎道终乎谊而中之以智术则是入乎道由乎智术而复入乎谊者也不思入道未几而卒为智术所胜则去道愈逺而所谓谊者终失之此贾生之言君子谓其驳而不醇也道术智谊之指如何请得与贾生辨古人教谕之㫖可得闻欤曰吾闻其正矣未闻其不正也何则教之以正犹惧不正教以不正其能正乎甚矣正不正虽两途而惟正之足以胜不正也夫惟正足以胜不正固也然始终之俱正而一有不正据乎其中则正者反为不正者所胜且古今天下之正理孰有出于道谊者乎教谕之指而有出乎道谊之外者智与术反胜矣然智术定足以胜道谊哉惟道居其首谊居其终而智术据乎其中则始者易揺终者易失其究也道谊卒为智术所胜此贾生道术智谊之指君子恶其教之杂也母已则三代所以教世子尚有可考者其始也入则有保出则有师其中也乐正司业父师司成其终也大而君臣父子长㓜之伦小而为絃诵干戈羽籥之节至于礼乐诗书也释奠养老也与士庶人同习其习也始乎正中乎正终乎正无非道谊之流行伊尹之于太甲周公之于成王是也奚其术奚其智盖自春秋战国之纷纷而智术之説炽此皆权谋谲诈诡遇获禽者之所尚而岂所以为教谕太子之指哉然尝谓贾生言智术者不足责以智术据乎道谊之中深可责何则道谊者帝王之止理智术者伯图之巧谋今而始之以道中之以智术而终之以谊则是教之以尧舜禹汤文武而即杂之以齐桓晋文而又欲归之于尧舜禹汤文武其将何所决择耶究其极也道谊之卒孤而智术之卒胜夫道谊本不为智术所胜盖智术据其中而为之主则道谊反为之宾此智术之所以胜耳且所谓道谊者何也曰非先王之言不敢言非先王之行不敢行希圣贤心六经师古始皆是也反是则术耳智耳夫仁有术教亦有术智五常之一也固亦何恶于智术也哉深惟清明之初决择未定教以道谊吾犹惧其不尧舜禹汤文武若也若以智术居中用事而道谊反聴命焉则机心之长良心之消也人为之胜天理之㣲也他日好猜忌好刻薄好察察而无天地民物之量常必由之为千万世付託之地者若是踈乎嗟夫指之以道矣又指之以智术指之以智术矣而又指之以谊正邪互战茫无定向譬之行百里者至五十而迷夫发轫之初路之正也至五十而迷则颠冥于旁蹊曲径欲返则失其所来欲往则昧其所止终无归宿之乡而已贾生道术智谊之指适相似者遂使文帝不审于鼌家令竟以成其刻薄之资是当谁任其咎耶抑论之教谕之道贵于纯乎正教之以正莫大于谨其初盖一初之天清明不汨道谊森然于方寸可与为尧舜可与为禹汤文武乌知所谓智术者非不知也无智术之可知也无智术之可知而遽语之以智术彼将厌其所未尝无而贪其所未尝有矣虽然智术介乎其中而卒能自拔于正者吾于汉武乎有取方其即位表章六经道也中间事土木求神仙好征伐无一日不由乎智术及其术穷智败本心呈露轮台之悔则反而归之于谊而帝亦于是乎春秋髙矣是可喜也亦可惜也吁贾生之言其误于景帝而验于武帝者欤虽然亦岂愿其言之再验哉谨论前篇取荀子之言志意徳行而不取其言智虑此篇取贾生之言道谊而不取其言智术是同就题去取格推原心学格可与朱埴颜渊潜心于仲尼论参看仲尼潜心文王林斯光出处立説批云论曰知有圣人之道而又知有圣人之时然后可以论圣人之心矣夫道统之相传圣人实宗主之然天下不能皆尧舜禹汤之日而适遭其变者其遂已于道乎达而在上则行之穷而在下则明之苟不幸而居其穷则圣人之忧斯道者虽异世而均此心也文王之与孔子其居圣人之穷者乎文王之穷则道不在天下而在易孔子之穷则心不潜于尧舜禹汤之数圣人而潜于文王盖其所同者道也其不幸而同者时也使孔子而非文王之时则此心此道固已黙契于数圣人耳而何独潜心于文王哉扬子云曰仲尼潜心文王请发其㫖且夫精㣲一理三圣相授吾见圣人之心也未见圣人之潜其心也呜唿是岂无所用其心哉盖是时治化足以相因道统足以相承而天地生民之经纪未尝一日不脩明于天下夫是以圣人之道有隆而无汚圣人之心有相孚之实而无向慕之勤者其所遭之时然也后之有圣人之道而无圣人之时如文王孔子其心始有不获遂者矣文王穷于商者也孔子穷于周者也然文王之道既不以其不行于天下而已于心则孔子其可以不文乎羑里之囚文王之变亦已亟矣而演易之㫖以阐斯文以极天地万物之变文果何心哉文王之心盖谓吾身可穷而吾之道不可穷可使吾之徳教终未洽于天下而不可使天下一日无斯文是时文王之时非昔者数圣人之时而文王之心即数圣人之心也特其时有不得已焉耳洙泗素王以文王之所以忧道者为春秋虑为万世虑则其心欲不同得乎琴有襄礼有聃官名有郯子皆孔子之心也而其潜不在是也去文王于五百载而闻知之讃易道于六十四卦而十翼之盖自辙环不遇退而脩教而夫子之心潜于重易之圣人乆矣故夫韦编三絶人见其勤于易也而不知其所以勤者非易也文王也仰而思之夜以继日夫子之于文王也其亦幸而有文王之易以使斯文之不坠而又幸有孔子者同此心也文王既没文不在兹乎观此则文而非孔子文王不得其传矣故尝谓礼乐有制志于兴周则夫子之梦在周公大道不行安可遂废则夫子之心在文王以夫子之祖述尧舜宪章文武其精神未始不㑹于数圣人之世观加我数年之语与夫吾衰之叹诚悲其独潜于文王者盖晚而不遇之思也虽然潜心之説亦扬子云之言云尔要之由孔子而上求其所谓心者当以传心论之谨论推原心学格可与林斯光仲尼潜心文王论参看颜渊潜心于仲尼朱埴出处立説批云论曰以静为学深于道矣天下之理未有不由静而入学而非静则胶于口耳形迹之粗耳贤者之求道固恶夫昧昧而尤恶夫皎皎故必主乎静而后无入而不自得焉静者何潜心是已心者神之舎神者圣之寓也圣之所以为圣亦心之精神为之耳吾惟于此反照而内观黙通而㝠晓悟道于不睹不闻之表契道于无声无臭之天自他人观之虽若无所识者而不知黙而识之乃真识之精虽若无所事乎言而不知不言而喻已造于不容言之妙天天相照吾心一圣人也心在是则圣在是深造于斯道也固冝不然舎静以求道外吾心以求圣人吾见其泛泛焉而已潜云乎哉扬子曰颜渊潜心于仲尼意或如此耳尝谓天下无心外之理学者无心外之学一心之中盖浑浑乎其为圣人也故非潜心则不足以言希圣之事非主静则不足以言潜心之法抽千古心学之关键莫如大学一篇然统括之妙则在于能静之片辞吾读鲁论如愚一语未尝不叹颜子之善于学大学也何则愚非真愚静而已矣惟𤣥惟黙守道之极静之体也寂然不动感而遂通静斯妙焉书之沉潜诗之潜伏皆是物也盖静则见善明而用心刚信道𢎞而执徳固不矜其博闻而隐然于不闻之表有真闻不逞于多见而超然于无见之中有真见澄其思于退藏于宻之时而极其理于精义入神之妙方寸之间空洞莹彻隂阳可以阖辟天地可以旋转而况我心同然之圣人何彼乎何此乎羮墙见尧非心之外别有一尧也是心之静乃真尧也蚤夜思舜非心之外他有一舜也是心之静乃真舜也诚以人心之间何所不有一静之外何道不明苟惟外此而求之返已于物沉真于伪梏于形骸之内见于肝膈之上自以为道在是矣不知机慧巧诈性之障也刻厉矫揉徳之贼也圣人自圣人吾心自吾心道深逺矣何潜之有故非至明不足以察静之机非至健不足以察静之固古之人有颜氏子者其知此且游乎洙泗之上而窥斯道之津涯者岂独一颜子哉子路以勇果求是其心荡而不能静子贡以辩给进是其心泛而不知静冉求以才艺进是其心浅而不克静回也何如论其勇不如子路言其辩不如子贡取其才不如冉求循循而无所异于人黙黙而无所惊于世至于合志于冥凝神于独沈潜静定黙与道契者则甚非诸子之所企及也然则何如斯可以言潜好学不倦非潜乎是其心好夫子之学而已未足为潜也言无不説非潜乎是其心説夫子之言而已未足为潜也鑚坚仰髙服膺勿失非潜乎是其心慕夫子之善而已亦未足为潜也夫潜岂一朝一夕之故哉黙通于闇室不睹之地𡨕悟于雷声渊黙之间探圣人之心以印我之初心也久矣善论回者不但观于好学不倦之时惟当观于堕体黜聪之日不但验之于言无不説之始惟当验之于离形去智之后不但求之于鑚仰服膺之初惟当求之于心斋坐忘之余盖道不悟于胶胶扰扰之地而毎契于𡨕𡨕黙黙之中堕体黜聪是养之以童子之䝉也非道之源乎离形去智是恬之以清夜之气也非道之渊乎心斋坐忘是㑹于太极浑沦磅礴之天非道之溥博乎故终日如愚心无时而不仲尼也三月不违心无日而不仲尼也步亦歩趋亦趋步趋一仲尼也瞻在前忽在后前后一仲尼也力到功深超然领㑹岂啻氷释而风休云收而雾霁鹏抟鲲运吾不知宇宙之寥阔帝骤王驰吾不知古今之广漠但见万象森罗皆吾方寸中之故物果孰为圣人乎孰为吾心乎回亦不自知其潜之之妙也岂惟回不知之虽夫子亦不知其潜于我也不然弗如之叹何待于知十之余而后觉乎不愚一语何待于退省之后而后发乎吁妙矣哉静之为学也抑尝读易至复而得颜子之学复之为卦一阳虽萌然其时为仲冬其象为雷在地中盖斯时也木归其根蛰坯其封正复动于静不事生化之时也而圣人于象辞必曰见天地之心何哉吁有以知天地生物之心惟于闭藏静定之时可见兹非潜心之学所本乎圣人賛易独许颜氏子之庻几也以此虽然有心者累物衆人也无心者忘物圣人也故静则生乐乐则无心矣箪食瓢饮若无若虚方寸郁如也人为尽而天理融机事忘而真性湛随意所处浑然天成前此则贤希圣之事至此则圣希天之境矣夫子曰未见其止回亦曰所立卓尔天精天粹万物作类潜之妙何所限量乎呜唿参乎不敏一唯而忘㸃尔何如一问而悟天假之年颜其孔矣孰曰未达一间谨论可与前篇参㸔推原题意格与汉宜损周之文论同意为治顾力行如何陈傅良出处立説批云论曰士有一旦卒然遇其君者未见其趋舎之方则亦何以告之徒信而许之固不可徒疑而禁之又不可盖吾诚有见焉则语之有故而入之有繇斯可以切中乎其心而深动乎其聴语之无故而入之无繇彼将以为卒然之泛言而无益于理乱者矣是故君子宁缓言之姑勉其自为而徐为之计申公之始见武帝也曰为治不在多言頋力行何如耳公之意盖有待而后言也呜唿可谓老成长虑者矣是何也献言于其君莫难于其始欲聴言而吾未得其所以言也羡慕之未专趋向之未一则其臧否无形而得失无证而言之不过曰欲如此欲如彼矣夫莫得其当而一聴其所择此所谓书生之冗谈而人主之所习闻者昔者傅説之遇髙宗其君臣甚相欢也而説未始有一辞及当世者命之以纳诲复之以从谏皆大畧之説也及进之以率百官则始一二而言之盖至于黩祀之论累数十言而髙宗不俟其终篇辄勦其説而有㫖哉之叹然后知説之发诚中矣説非有懐者犹如是盖卒然一见之顷其告语之法如此武帝之立年犹未冠而其任申公也临政犹未期月也王恢严助之策未施而邀功之隙未开文成五利之技未售而神仙之好未萌相如枚臯之赋未奏而文章之习未胜张汤杜周桑𢎞羊孔仅之徒未并进而赋敛刑法尚文景之旧也当是时仲舒对䇿帝为之善则疑于是田蚡用权帝不之禁则疑于非出见臧绾与论经术则又疑于是入见窦后与论黄老则又疑于非公也以山林耆老一日入对其諌耶劝耶抑匪谏匪劝而游説之耶夫其几冠之年方为是未朞之政以疑于是非之心而聴劝谏不定之説则是诚无益哉故岂若从其所自为而详察其行矣凡天下之事履之而后见有所试而后可以求其所欲也使武帝力行之某政善某事得则吾有劝未晚某政不善某事有失则吾有谏未晚呜唿老成长虑顾不辄发也如此夫当禽而射矢无虚舍天下之良工也意病以加药庸医为之故凡与人而有言而言不见信者非其料想之説则其尝试之説也况人情有其意而无其形吾从而言之则讳懐其实而无其名吾从而指之则逃孟子一见齐宣遽许之保民宣王不自谅也易牛一事齐王甘聴焉管仲之责楚固巧矣南征不复之事楚终得以辞之无他吾臆之也是故臧否无形而得失无证则不可泛言乎其君若申公者诚非所谓书生之冗谈也谨论粟帛之外无异贡至于法令之苟且经制之不立稽古礼文之多阙则恬不加意焉以汉视周周其若是质乎若是质则仲舒何所见而欲损之也汉至武帝则六世矣建元至元光则七年矣是时贤良虽举以卫绾之言而辄罢也治道虽问以申公之言而顿沮也明堂虽议经术虽尚以赵绾王臧之狱而复寝也然则武帝之文固不见于仲舒对䇿之时也仲舒何所见而欲损其文耶嗟夫仲舒之所见见其心也非见其迹也衆人见其迹而始忧之仲舒见其心而逆制之忠臣之事其君如孝子之事其亲也聴于无声视于无形仲舒引诗以断事君之章所谓中心藏之何日忘之仲舒则有见焉察其声气容色之发探其精神心术之运异时穷奢极欲之事仲舒固已得之于冥冥之中矣损周之文用夏之忠仲舒岂以人之惑乎我而不言哉且夫武帝之声气容貌可以逆探其精神心术而推见其末流之事则有三焉盖人之常情冨贵者其心侈少壮者其欲广而郁积磅礴者其发必震而武帝于此三者则兼而有之以积世之冨庶则其心不期于侈而侈也以少年之英鋭则其欲不期于广而广也帝好经术而太后反之帝用儒生而太后抑之则其郁积磅礴之久又必求以大得所欲而后已也夫是三者而有一焉则其势犹趋于文而况武帝相遭而相有乎当是时也方士之技未售吾知其必售也文章之习未好吾固知其必好也太山未封梁父未禅其终有不封禅乎宫室未建太学未立其终有不建立乎以至诗乐之作音律之叶鱼龙曼衍之设千乘万骑之备人见之于末流之后而仲舒独掲勉强加意以为发端之语指其心术而逆制之惜乎老成长虑之言不足以动少年英鋭之气也后乎仲舒若汲黯若东方朔若司马相如或直而质之或讽而谏之嘐嘐焉益进其説而冀以救其弊不知仲舒犹不能塞其源二三子独能障其流哉虽然损周之文固仲舒之所以逆制武帝也然俭非圣人之中制仲舒中篇之言何为而发耶既防之复启之闭其一而开其一武帝冝何从焉世谓武帝之多慾基于𢎞病不广大之言𢎞之推波助澜以逢君之恶固不足道幸而仲舒之深见逺虑柰何亦为此哉夫俭非中制仲舒之言要未为过也言之于武帝之前则与病不广大之言等耳吁𢎞与仲舒之学俱春秋乎此也春秋之法君子不敢以责𢎞若仲舒者岂能逃君子之责哉谨论回䕶题意格与黄棨孝文好刑名之言论同格孝文几致刑措章颕出处立説批云论曰天下有不容尽之仁而仁者始负不尽仁之名以夫人之为仁而天下犹以不尽仁议之非固指其未至而疵其失也诚以有所制于时则虽无所吝于仁而仁亦不能以尽推于天下吾忧其仁之大而施之未得以满吾意也则亦有致其叹息爱慕之辞而已故善观夫人之为仁者必求诸其心固有心欲致之而势有所格君子亦归之于其时可也推吾之仁以包天下使天下无一人不有以全其父母之身者固吾之欲也吾以是爱之而彼不以是自爱则吾之仁至此而遂有缺焉所谓仁者固千百而未仁者犹一二欲尽者寻丈而未至者尺寸君子固以是为文帝喜而亦为文帝不满也班固之为是説也而复继之以呜唿仁哉之辞班固之意深矣孝文几致刑措请申论之万物皆生而一物独枯则造化非全功举天下皆化而亦有未化者焉则君子非全仁君子受非全仁之名固无憾也以吾仁不得极其所谓大君子于是而有不怿然一台之作未害也而帝谓吾可无台不可使民无庐一帷帐之文未过也而帝谓吾可无文不可使民无褐以吾之受耻而使民之保首领吾宁安于简陋而一毫亦不费也推是心以徃与造化同功与天地同量未为夸者而今也满堂燕笑未免有向隅之泣海内礼义而断狱之数百吏犹有借手焉此非吾之仁至此而有所靳也吾推之而彼则拒吾授之而彼则不受使吾不得以全仁名者是彼也而亦有由焉一阳之生也冬而春始敷一雨之降也朝而暮始溢且以文王之徳百年犹未洽于天下文帝何议哉文王之仁由丝而纶由纶而綍至受之时环妹土之疆者皆文王之仁也自子来之后以至于大赉悦服之日亦几年矣而今蠢兹不靖之变必至于痛惩而仅定圄空之美号不式之极功几少疵焉则夫继不胜弊之后而接乎倥偬不及用力之地者始有辞于天下矣是以古之有天下者常畏夫骤合而患夫无以善其后也则夫他日之难有不如今日之易而一时之矜喜曽不足以偿后日无穷之忧秦之染未洗也而汉之渐犹浅焉借使成康居之正恐难以尽其仁而求备于文帝也可乎肉刑古之制也在帝未得专去在汉亦未可轻去妄一女子开説而从之则专去不暇恤轻去不暇恤婴儿呌号而随之父母之懐亦诚有不及他顾者吾宁受变古之责而终不能恝然于人之父子之至情然史之所称且止若是帝之资则是而其遇则非也大抵心于爱天下者一身之名非所计所屈者寡而所就者大也以制度之脩则曰未遑以礼文之事则曰犹缺至于刑措之美亦曰几致是亦无一足以快人意者孰知帝之屈于名而天下之伸于实邪武帝作意为之而天下非复前日矣噫王者必世而后仁善人为邦百年而去杀惜乎文帝之仁自文帝而始亦自文帝而止也不然班固氏宜无憾于此也谨论回䕶题意格与章颖孝文几致刑措论同格孝文好刑名之言黄棨出处立説批云论曰自儒者为习尚之累而后贤主始负不好儒之名夫人主意向之所形他日之名实定焉间有好儒之实不得遂其好儒之名此岂得为人主之咎盖自仁义之学不传而异端之学始胜此其风声议论虽儒者不能以自免有如人主天资寛厚不幸而当儒道晦蚀之余苟得一二儒者之言论以慰其所欲他未暇择也然所好之实方在此而名则或出于彼吾惟知有好儒而不知儒者之所好名实之不辨使吾不得以好儒名者庸非儒者累之乎汉文帝用儒之主也刑名之学决非帝所好者班孟坚以好刑名归之岂非汉初诸儒未脱故习言论之际一动文帝之聴则帝亦不能逃其名矣噫帝本好儒而卒至于非所好其亦不幸也已孝文好刑名之言请得以原文帝之心焉尝谓儒术之与刑名晓然如白黒之易辨也此不待智者知之三代而下人主天资苟不至于尽壊者又孰肯舎此而从彼哉置思轲仁义于迂阔之地唱申商名法于横流之中世固有之矣安可以是待文帝乎昔之议者亦以髙帝为不喜儒之主吁帝岂真不喜儒哉特未免为腐儒累耳干戈未定过鲁祠孔子不可谓不知儒也叔孙儒者委以制礼可谓不用儒乎新语一奏随即称善不好儒者能之乎屈一日之名丧千古之实世儒议论毎毎如此髙帝之不得以喜儒名者君子固为髙帝惜况夫有好儒之实而反有好刑名之名君子又安得不为文帝辨且文帝何如主也其真好儒耶抑好刑名耶谓其好刑名则二十三年之治以仁言以徳称若以为真好儒则此言又奚为至文帝哉吁有由也天下之事有其实固不得辞其名而疑似之可议者是必夫人之有以累乎我爰自申商之习一炽于秦世之以士自名者非刑名不学也汉氏之兴人主苟不用儒则已儒非斯人之徒与而谁与武夫鄙人椎朴少文既不足道其间大儒如伏生之流则老夫耄矣又无以发明儒学之功幸而举朝唯一贾生百余人中惟一鼌错则文帝安得不欣然以为儒而用之夫欣然用儒文帝之好则审矣岂意帝之所好反为帝累耶自今观之礼义亷耻之言治国大体之论使二子平日所以告帝者尽出于此则孰敢以刑名而议帝惟夫申韩故态未尽脱去权势法制刑名术数时发见于言论之末遂使后世徒见帝之所信用者不出二子顾以帝为真好刑名之言呜唿帝岂真好刑名者哉好儒者文帝之本心刑名者汉儒之习尚本心不白习尚为累汉儒则有罪矣帝何尤焉且帝本好儒尚不免好刑名之讥借使尽听二子之言取其所谓权势法制刑名术数者而尽施行之后日之论殆不止是然则帝真不幸矣厥后武帝以雄才大畧之资朝夕所从事者见知故纵监临部主而已儒者何有焉特其苏张纵横之学已罢董仲舒公孙𢎞之徒习尚稍纯而班固儒林一序乃大不满于髙惠文景之世独于武帝三叹焉吁武帝本无好儒之实而顾得重道之名文帝当得好儒之名而反受好刑名之实儒生习尚闗于君徳多矣天下之事幸不幸大抵如此良可叹夫吁谨论因古思今格与老庄管孟立意论同意庄骚太史所録方澄孙出处立説批云论曰文体之工自文法之变始愈变而愈工知道者于是乎有所感焉夫文之正者无竒无竒则难工世之君子争为一家之竒言则其法不容以不变变益多正益逺工亦益甚盖自六经而下惟庄骚太史为最工有志于文者类喜言之虽然庄者理义之变也骚者风雅之变也史记者尚书春秋之变也不变则不工矣噫文以变为工于其道奈何哉然则尚论三家之文者喜其工而悲其变可也韩愈氏号为知道者独不有感于此乎庄骚太史所録请言其㫖且夫世之议三家者吾尝闻之矣曰漆园之文伟其失也诞灵均之文深其失也怨司马父子之文浩博闳肆其失也豪噫亦孰知其不诞则不伟不怨则不深而不豪则不足以发其浩博闳肆也哉夫太羮𤣥酒味之正也云门咸韶音之正也三家者负其诡异杰特之才不安乎正而必出乎变力扫世俗之尘腐而为千百世言语文字之宗祖其用志亦良苦而自成一家亦良可喜矣然昔者吾孔氏非其无三家之才也六经之文不敢出一毫意见于法度之外端简严重如老成人而万世之能言者莫加焉然则文之工者政不必变乎正而后工也若三家乃必欲变之何耶彼诚见夫理义者圣贤之正论也文少本乎理义则淡薄无味根据不浮不足以捜竒而猎异矣风雅者诗之正声也文少类乎风雅则寂寥希音简朴无华不足以夸多而鬬靡矣尚书春秋者史之正例也文必法乎尚书春秋则谨严太过绳尺甚苛不足以骋才而肆志矣今观庄氏之文架虚行危凌髙厉空逍遥齐物等篇广譬博喻而杂恢谐戯谑之辞使人心广神驰如从至人而游六合之外也屈子之文孤芳独洁含讥隠刺卜居渔父等作悽切感惋而文以忠爱恻怛之㫖使人志销意沮如行墟墓而闻秋蛩之鸣也子长之文浩浩乎洋洋乎自本纪至列传採撷攟摭而驾以雄浑雅健之笔使人气踈才涌如入太庙而观礼乐器也可谓工矣然使质诸知道君子之前则谓此变也而非正也荒忽虚幻理义之所讳也褺嫚简傲风雅之所弃也诡怪竒特尚书春秋之所不取也夫六经无文法也今也文体之工乃出于文法之变则是学不足以知圣人之用心而终身自列于言语文字之流工于文者果三家之福哉故曰知道者于是乎有所感矣韩愈氏固自许以知道者进学之作平生用力浅深次第歴歴可见盘诰也诗易也春秋也皆尝含其英而咀其华趋向正矣而必下逮于三家何欤岂因易而有感于庄之变因诗而有感于骚之变因盘诰春秋而有感于史之变欤抑方喜其体之工而忘其正之已变欤愈之为学识者固尝议其失端绪矣观其所作怪怪竒竒大率南华之步骤而罗池一碑毛颕一传视楚江之些序賛之笔必欲极力而模倣之盖其文仅足以变王杨之陋而不足以正庄骚太史之变又况子云相如之可喜可慕者日陈乎前有以诱夺之欤异时因文以见道原道中数语君子许焉然后世终不以为得六经孔孟之正传者盖愈之学虽正而其文终出于变则亦秦汉而下之文杂于其心足为之累者多耳噫学至韩愈文至庄骚太史而终不足以近道则有志圣贤之事者安得不重有感于斯谨论此篇格致虽与后篇同然此论是褒韩愈为知道后篇是贬萧统为不知文不可不知因今思古格与庄骚太史所録论同意老庄管孟立意如何吴季子出处立説批云论曰有心于为文后世之陋也以是而议古人则滋陋矣何则文不可以有心为也而况于古人之文乎古人未尝有心于为文也而不能以不文者何哉盖抱负于中而有余则洋溢于外而不自觉固有未尝规规然用其心而自然脗合乎律度者矣若曰雕琢胷襟布置程凖而可以为文则其文固不足观矣况可持此而议古人之文乎老之简也庄之放也夷吾之精确而孟氏之辨博也皆所谓洋溢于外者耳夫岂用心之可到哉后世以来始有用心于为文者矣心益苦而文益陋无足怪也萧统浅狭之见乃谓庄老管孟氏之书所以不可及者以其立意之精到耳噫文而出于有意固已不足为文矣而况老庄管孟氏之书又可以文论乎有是哉统之陋也老庄管孟立意如何请试论之闻唐人有言文以意为主以气为辅文之尚意也明矣亦孰知夫无意于文者乃天下之至文乎今夫水之为水未尝有文也风一过之则激而为澎湃蹙而为沦涟委蛇起伏千态万状而水之极观备矣此固天下之至文也风之与水曷尝有意于其间哉人而能知风行水上之文然后可与论文矣盖尝观江左诸人如颜谢辈苦心极力常患不足以名家而归去来一辞乃自柴桑翁肺腑中流出唐之沈宋研揣声律愈趋愈下而盘谷一序昌黎子于杯酒谈笑间得之文其可以有意为之乎异哉萧统之论文也其曰立意为宗者何其待古人之薄乎自六经不作而诸子兴斯文也下衰矣然其出而着书立言者犹非有意于为文也今观上下经之文则寂寥简淡太羮𤣥酒之味也观内外篇之文则宏放豪迈天根月窟之游也读牧民治国之章其恢伟巨丽独不如入猗陶之室而见其经理井井有条乎读居仁由义之训其渊源奥博独不如游洙泗之门而亲聆謦欬洒洒可聴乎人知其为文章之妙也而不知其所以妙者固非操觚弄翰镕意铸辞而习为如是之文也想夫柱下史之胷襟寒潭秋月之平淡也漆园吏之懐抱刚风浩气之横放也仲之谋畧其甲兵之武库欤轲之学术其金玉之渊海欤充畅于中则洋溢于外殆亦不自知其为文矣而片言只字盖有后世老师鉅儒不能髣髴其万一者此岂效规图圆模矩作方如统之所谓立意者哉呜唿文而以立意言固文之下者耳若老庄管孟之书又可但以为文乎虽然拙于文而陋于识者言之是非何足深辨若夫四子之人品则有不容无辨者马夫以聃之絶圣弃智周之放言髙论往往蜉蝣天地刍狗事物而付之无何有之乡固不足以施之于天下而切切然惟冨强之是务者又童子之所羞称其于孟氏果若是班乎吾观杨朱受学于耼而为我之説轲斥之为禽兽仲之功业亦以曽西之所不为则是三子者固孟氏之罪人也其又可以例观乎愚故併及之谨论前篇谓古人之文出于正而三家之文出于变韩愈谓三家之文愈变则愈工盖有所感也此篇谓古人无心于为文而后世有心于为文萧统谓四子之文为出于立意非知文者也右二篇步骤畧同可以并看发明题意格唐虞于斯为盛陈子頥出处立説批云论曰人才不以多寡为盛衰顾所得者何如耳夫物多为盛少为衰古今通义也至于人才乃独不然何哉盖古之所谓才者与后世异一技一能后世名之以为才而古之才则不如是也自其禀天地扶舆清淑之气固已卓立于生民之表而又益之以学问磨之以师友迨其成也大用之则足以胜天下国家之重而小亦优于一职投之所向皆绰乎其有余裕如此虽一人而已足为盛况以十计乎孔子称才难而有及于武王之十乱且曰唐虞之际于斯为盛谓周世人才之多惟唐虞较此为盛耳夏商所不论也夫举四海之人物而仅得十人焉已不足以言盛乃复以舜之五臣为盛而周之十乱为益寡矣然则圣人之所谓才者顾不可以意推乎唐虞于斯为盛此当以全才论者也盆成括以有才而败于才中行氏以智名而灭于智故论者毎曰才徳殊涂君子小人之辨也一薛居州如宋王何六千君子以勾践伯故论者又曰一多一寡人才盛衰之候也吁有是哉愚为易之曰惟君子然后能有才取人之广非盛也衰也盖古者以成徳为才后世以一技为才古之才全故一人而可以周天下之务举天下而得如此者数人焉则沛乎而有余后之才偏故一人而止于任一事举天下而非一事也则虽聚数十百人亦不能给虽谓之衰可也而况后世之所谓才者又未必皆君子乎古之君子未有不以才名者以周公之圣而孔子但称之曰之才之美左氏载元凯之事亦惟以才子称之必周公元凯而后才之非周公元凯而亦才之冝乎后世之多才也五行丽天与搀抢枉矢飞流𤨏细者皆谓之星巍巍九鼎与瓶罂瓮盎升斗勺合者皆谓之器君子稽干文识坤珍不知将以何者为大乎舜之五人五行也周之九人九鼎也使虞周之臣不足以言盛则五行九鼎亦不得以为大矣尝以周之乱臣考之自周公太公毕公而下至于邑姜列名凡十闺门之懿姑置勿论则九人而已周㑹孟津诸侯八百同心同徳之臣至于三千以此九人者列于其间盖如太仓之一粟万马之一鬛亦何盛之有圣人又引而上之至于夏商皆无称焉若是则合千八百年之间独有此九人耳是犹可也舜五臣也以五方十仅其半也若取数之多而言十已不足何况于五而圣人又以唐虞之才较周为盛岂其愈寡则愈盛物固以少为贵乎嗟夫多寡者数也盛衰者才也环天下之才一一以较其长儒者文墨武者介胄纎啬者理财钩距者聴讼一人一官一士一职天下之事如丝纷猬宻不可胜举虽竭天下之才而治之益见其少也虞周之臣皆所谓千人之英万人之俊以一而可以敌万则所谓五人者固已多矣况倍而十之岂不为盛耶然虞周之才何为而能若是也其生也间气而殊禀培之以山岳之浑厚瀹之以江汉之清明其少长也则父兄师保以淑其质序庠学校以养其心仁义礼乐以充其学岁月齿髪以老其才嫓如竒植之材朝培而暮溉之数十年之后其崇干霄其大十围採擢其一则栋梁之用备矣其视九畹之兰百亩之蕙何足道哉春秋之世虽号多才然与九畹百畆者何异此吾夫子所以发才难之叹而思古之不可及也后春秋而有汉焉武帝之世畴咨俊茂才人并出班固亦为之賛曰汉之得人于斯为盛是以夫子賛虞周之意而賛汉也及求其所谓得人乃皆刍牧贾孺奴仆降虏之余噫异哉其所谓盛也若斯人而谓之盛吾见其衰也久矣固曰汉之得人于斯为盛吾则曰汉之得人于斯为衰谨论可与已集陈耆卿汉世良吏论参看发明题意格可与前篇参㸔天子求修正之士潘徳逺出处立説批云论曰天下有难进之士人主不可遂其易退之心古今天下未有无士之国者独惟修洁之士则不屑进正大之士则不苟进然人主不可以其不屑进不苟进而遂已也彼其以修洁自髙以正大自负毎不以进为喜求之犹恐不至而况不求之乎苟以其难进也而已于求则彼有望望而去矣修洁者以退为髙正大者以去为荣国无君子斯焉取斯宜有以发贾山之一疏也是时文帝即位之二年也在廷公卿夫岂无人正惟所少者修洁正大之士则亦在帝求之而已不然若人岂肯轻于来哉故贾山曰天子求修正之士夫象犀珠玉之珍生于絶域皆可得而致惟士不可以屈致士不可以屈致而况修洁正大之士乎彼好修兮餐秋英而不顾养正则吉宁舎龟而观頥求之不以道不至也易之䝉曰匪我求童䝉童䝉求我观䝉一卦则九二刚中之才实当之何则汤以聘求尹也未闻以尹求汤也武丁以梦求説也未闻以説求武丁文王以卜求望也未闻以望求文王也曩使有九二刚中之才无六五虚心求士之君则尹终于耕説终于筑望终于钓也已矣夫天下之士不少求之而不得者有矣未有不求而得者盖有之矣必嗜进之士也修洁者正大者讵肯尔耶世言项王所用者多亷洁鲠介之士髙帝所用者多顽钝嗜进之俦故顽钝嗜进者不肯为项留而亷洁鲠介者亦不愿为刘用两生之不来岂以绵蕞故欤马上之风未歇骑项之习犹存殽函京洛间彼岂北面耶园绮四先生髙视阔步大非汉廷人物太子一卑词求之朝商山而暮汉廷则夫髙帝终身不能致之者正以非皮冠之招也三叶而至文帝帝岂蔽贤之主哉环视周行惟见蹶张吹箫之夫尔才讷无文之人尔修乎正乎当时在楚岂无穆生在齐岂无辕固在济南岂无伏生白驹皎皎金玉遐心不肯一到汉廷亦惩前日嫚骂之辱以为汉家法然尔大抵士之修洁者不以进为荣士之正大者常以去为轻緼袍华于佩玉饮水甘于列鼎求之未必至至之未必留况欲不求得乎贾山一疏正望文帝之求之也当时修正之士仅一贾生才一启口绛灌嫉之如仇矣宣室之召帝岂思前日贾山之言也耶然而求之名常生于不足仓公之门不求医公输之门不求匠荆楚不求劒客邹鲁不求文学何者其素有也汉犹有人尚劳当宁侧席之求公卿有腼面目矣朝无人焉安得不起师慧之叹谨论右两篇辞意俱新更无尘腐气习论学绳尺巻七论学绳尺卷八钦定四库全书论学绳尺巻八宋魏天应编选林子长笺解无所考证格与李仲元貌言行论同格陆澄讥康成之註林徳颂出处立説批云论曰谈经者之无成説久矣君子不必论其人可也圣人作经以诏来世非真为言语设也所以启迪人心扶持世教者在是况夫天地之大经生民之大义实于此有述焉而世儒昧之正使世儒复生亦无益于圣经也不原圣经之明晦而论传註之真伪是虽考订之精援据之审君子犹以为未也註孝经者有郑氏人以为康成也而陆澄讥之以为非康成然使其真康成亦未必尽知圣人之经者矣何独于孝经为然陆澄讥康成之註唐人主有志于孝经者故其説云耳昔传易者有子夏人曰非子夏也丁寛託之也君子曰如其果子夏也亦未必尽知易也何者子夏虽工于文学尝于褒贬不能措一辞矣而又焉知易传春秋者有左氏人曰非丘明也左氏之裔为之也君子曰如其果丘明也亦未必尽知春秋也何者丘明好恶与圣人同者才一二耳因其好恶之同推其好恶之异且犹不可况未能皆相似也甚矣传註之学何其相尚也宁道孔圣误讳言服郑非彼何爱郑如此哉圣人之经以世儒而明亦以世儒而晦谓传註尽无得于圣经固不可谓圣经皆不离乎传註尤不可也彼其篇断而章分句解而字析以文害辞以辞害意是皆指而枝焉身而赘焉有之不加益无之不加损其于圣经深㫖奥义彼乌知之若康成者诚世儒之冠冕也然康成说经多凭臆见窜易旧文其说诗也泛引传註非风雅之本㫖也其説礼也多泥名数非得中和之要理也甚至于诗以生甫为甫侯于礼以生甫为仲山甫先后乖剌如出二人其无定见也若此诚使其真从事于孝经亦岂有得于圣人之所谓孝哉且孝经家之有郑氏以为康成者荀昶祖之而实之者王俭也以为非康成刘知几辈力排之而倡之者陆澄其首也盖尝因开元天子之言参开元羣臣之议而遡陆澄之㫖矣康成之自序述其所註惟及诸经而不及孝经也郑志之目録记其所註不及孝经又况康成之释经言郑氏者皆以名着也今孝经之註存其姓而没其名是尚得为康成乎吁是则然矣抑不曰圣人之道康成其有造之乎否也圣人之经其有得之乎否也如其真有造乎此真有得乎此则介乎康成可也否则虽孔坛犹在郑乡复作其亦何益哉亦尝原圣人之所以语曽子者乎靡瞻匪父事父孝故事天明盖鸢飞戾天如在其上也靡依匪母事母孝故事地察盖鱼跃于渊如在其左右也是理也自天子达于庶人共由之少有缺焉无所逃于天地间其在圣门如养志之曽子得之孟子曰事亲若曾子者可也以曾子之事亲而仅以为可呜唿孝之为道其大矣哉区区康成又焉知之且郑氏所註吾不得其详亦尝闻其略矣曰分别五土视其高下高田宜黍稷下田宜稻麦盖举世之所称道然也抑易之所谓地之宜礼之所谓土之宜者犹不止是况圣人所言天道地利者正欲人自检律无愧于天地间耳陆澄之意谓所註之非康成则其言止是而君子之见谓所註之果康成故其言亦止是学者但论传註之不足以发挥圣经不必因其説求其人可也呜唿何独于郑氏孝经为然哉安国之本亦然安国之孝经古文孝经也而所传之本失之久矣自王劭得之而刘炫实明之然非必其真也故尝谓闺门一章存之可也去之可也庶人敢问二章分之可也合之亦可也唐之人或右郑而攻孔或存孔而废郑要皆一偏之见尔咸阳一焰经籍道息其存其阙若此者多矣圣人之㫖意苟明虽以今之书观之可也传註之无益于圣经以安国圣人之后犹未之免而况康成乎哉然则如之何曰问安如文继志如武永言孝思昭哉嗣服君天下之事也一人有庆兆民赖之为诸侯者皆鲁公若定公者斯改悔矣为大夫者皆庄子如武伯者斯在下矣为士者非曾则闵又不但为子夏之服劳子游之能养矣当寒而温当暑而凊必使举天下之为父子者定焉而后可也帝王之所行者若是夫子之所言者若是人患不知求之耳若夫改元至徳亦不忘孝而萋菲者至谗隙生焉则虽诏天下家藏孝经犹无益也而况康成之註也哉谨论孝经有二无所考证格与陆澄讥康成之註论同格李仲元貌言行如何萧易出处立説方澄孙批云论曰古之君子其不可传者与其人俱往矣尚论者每叹之而亦或疑之虽疑之而终不敢少之也夫人而非贤则已果贤也其言论风㫖岂无一二之足闻者而所为饬躬厉行不使非礼加乎其身也固以待后世之夷考焉耳何至与声容辞气俱超忽而寂寥哉意者素隠行怪议论施为不少㮣见于世身隠矣焉用文之故当时亦不得而述欤夫既已可见矣可闻矣可观矣谓之不文不可矣其时得而识之非其时则不得而稽焉然则古之人好修而名不称者何限也不然则言无证不信而声闻之过情者皆可疑也君子宁阙其疑而不敢厚诬后世之无人惟曰是其不可传者与其人俱往矣如法言之述李仲元其貌言行之动人有若此者而求其所谓貌言行者卒无可指也非史失其传则子云之言夸矣李仲元貌言行如何其然岂其然乎夫仲元之为人书固有阙矣世次之先后则吾将安考以其接于子云之见闻殆亦西都末造之隠者欤何以验其隠也彼其卓尔大雅见称于子云者如此而后世无传焉是以知其为隠也抑古之流芳千祀者岂必皆遭遇其时而嘉言善行班班史牒者如将见之世降俗末是固无贤者也有则史必书之昔隋之乱唐之未兴也河汾之间有隠君子焉其书曰中説者载其言行为详学者得其书而读之犹可彷彿其人独怪夫隋氏之史出于门人之所论撰而不为其师立传是以后世君子未能释然于其间甚者至以为无是人也吁以为无是人则不可而使人不能释然于文中子者则王福畤之家传实启之何则扬之太过者疑之所从生也今以文中子之动容正色而庶几于貌孔子之貌文中子之出辞吐气则庶几于言孔子之言而文中子之造次施为起居动履其行之不肖于孔子者几希又举其事以实其説固以必人之信也而反以甚人之疑也吁指实而言人犹以疑言又不实谁则信之若子云之称李仲元是矣盖自史迁尚势利而扬货殖抑道义而进游侠班固论次西汉无能改于其失彼山泽之癯儒容貌不足以动人括囊而遯虽有言而莫之或聴惟其徳行道义之富而势利蔑如也是固子长孟坚之所抑而不尚者无惑乎仲元之徒无得而称焉呜唿美晢之张苍而大书木讷之周勃而特书无行如陈平辈而不一书而鲁有大臣史失其名非以其不显欤夫必显者而后书则隠居求志姓名湮灭者何可胜数真可惜也使𢎞也不见书于法言则天下后世谁复知有李仲元哉虽然后世之知仲元者以法言也后世之疑仲元者亦以法言也尚友千载于古人中得仲元者焉果如扬子之所称恨不获振太史公之屐歴乎鱼凫蚕丛之墟物色益州之祠尚无恙乎想夫英爽如生睠兹宇而踌躇也兰萎玉沈莫写我心则寻绎其议论察其立身行已之大㮣意其犹有足证而阙如也夫子温而厉威而不勐㳟而安徒曰貌云乎哉与下大夫言侃侃如也与上大夫言誾誾如也而答问训告散在二十篇之中者皆至言矣若其徳行则绥之斯来动之斯和从游而速肖者非躬行之化畴克尔彼仲元者何人斯貌足以肃人之见言足以愀人之闻行足以穆人之观而其貌其言其行果何若也虽曰浮沉乡里栖迟山林影响昧昧可即而不可求故人莫得而纪焉然世惟无若人也诚有若人亦梼乘之光也述子房者证之画工史家之法固有纎悉于容貌之书者君平子真之流其微言笃行时时见于他传尚多有之至于仲元何独不然知仲元者未几而疑仲元者继之必自子云之言始或曰雄称仲元以自况也不夷不惠可否之间古无是论也见而肃闻而愀斯不惠之验欤观而穆斯不夷之验欤草𤣥着新自附于可否之间欤信若此则不无可议也或曰雄称仲元子诚齐人也雄家世蜀仲元之为人当世岂无其辈而此独亟称者以其为蜀之人耳若然则喜而溢美未足据也或又曰雄称仲元取其内外一致表里俱符也司马相如王褒皆蜀产也雍容闲雅者不足覆窃赀之丑造作语言缀成歌颂者正当以贡谀献佞为羞耳𢎞之擅美正以其行欤是亦未可知也今既无以质雄説之是而亦无以辨雄説之非与其以夸诞而议雄宁若以传而议史犹可景行古人而不失为忠厚之论耳尝试摭仲元之遗事而为之补传曰李仲元不知蜀之何许人其名曰𢎞语在陈寿蜀志秦宓传其出处当在元成哀平间与扬雄同郡又同时也雄雅敬之今其载于渊骞篇者是己释扬子者以为详见华阳国志而秦宓以为不遭法言令名必沦宓去𢎞未逺也而言若此则其事已不可攷矣常璩增益而附㑹之殆皇甫谧譔帝王世纪之类其説难据盖没后且二百年刘璋刺益州乃为之立祠云断之曰扬子云以为仲元在夷惠之间今虽未可信也仲元将不得在君平子真之间乎谨论亦可与丁集黄道深郭林宗何如人论参看前篇谓陆澄讥康成之所註或是或非无所考证可疑之而不可信之也后篇谓扬雄称仲元之为人或有或无无所考证虽疑之而不敢少之也有所考证格与圣人成书成言论同格五帝三代之记如何陈子颐出处立説批云论曰考古者以经为证事不证诸经君子存之而不敢尽信也盖经者史之法凡经圣人纪次之所及者万世所恃以为订正之地也有如去古既远之余帝王统绪之所相承其世代漫不可考所幸而仅存者犹以经传所及之一二与夫百家之所撰次者耳然而事本诸经君子质之而无疑而无证不信者姑存之以传疑可也存焉而述之述焉而名之于其名而示其去取之意则是非疑信可以了然于后世矣司马迁採五帝三代之记以作世表盖自黄帝迄于周也表着五帝之世而其名乃止于三代岂非三代之记迁己得以证之经五帝之记世代愈逺迁亦未敢尽信欤此世表之名所以不及五帝也五帝三代之记如何请得而辨之盖尝观迁史之例矣所记以此其名亦以此此正例也如五帝之纪所以记五帝之事也所记以此其名遗乎此此变例也如十三诸侯而表之名止于十二不数吴也今而採五帝三代之记以为帝王之世表不从其实而名之顾乃削去五帝标以三代自附于黜呉之例何耶大抵良史之着述必欲其有所证也考之平昔所闻而然推之圣经贤传而合则名之无疑也证之圣经而无据考之百家而仅存若是则存以传疑可也存之而遂名之天下后世其谓五帝世系本末先后果若是确是非君子所以望来世俟明哲之意也尧典之书乃系之虞非固抑唐而进虞也书得于虞氏之史官谓之虞则可谓之唐不可也夫子且不敢以无证之书实尧典为唐迁其敢以无所考信之记而遂以五帝名表哉且五帝之记三代以来未尝无考也周外史之所掌则三皇五帝之书也楚左史之所读则三坟五典之书也使迁也生于三代之时周旋于周外史楚左史之列则以帝王之书表帝王之世无庸寘疑信于其间也奈何战国以来诸侯去籍帝王之记己先坏秦人焚书帝王之记则尽泯汉兴君子所恃以考上世之源流而究见其统绪之所自出者以屋壁之六经存也然诗者国史之所记详于周而及于商五帝之事不记也书者记书之史也始于尧而终于秦五帝之典不全也至于易言黄帝通变之事仅数语耳而其世次先后亦不可知也五帝之世所可得而闻者系牒之有书世表之有载然皆出于百家之书其为不雅驯则一也迁将絶之而不记欤则三代世系之有记而黄帝以来独无之非所以尊本系之自出也将从之而尽信之欤则三代之事犹有明证五帝之世经无可考也夏禹之后有启有太康吾可证之书汤至太甲而外丙仲壬又介乎其间吾可证之孟子周自文武成康而次其谱系之着于小史者皆可按而覆也至于黄帝颛喾其世次之先后不知何所取证哉夫惟世次不可得而详而五帝之名自孔安国且有异説则三代之记其视五帝之记其详畧虚实未易同年记也何者三代之记有经之可稽是者得以笔非者得以削五帝之记独出于百家之言百家可信乎则其世表之作虽记五帝而独以三代表为名者迁盖未敢自以为信然故宁阙其名以俟后世之订正乎呜唿表则记之表亦名之三代也表则记之名则削之五帝也后世覩世表之名则五帝三代之记其是非有不待辨者迁之意微矣虽然迁诚有疑于五帝之记则记之足矣不表其世何害哉是不然一物不知君子所耻疑以传疑君子谨诸自后世谱牒之学不明遂以世系之书为无益而不知帝王源流之所自出且不能究见其本末何以议世道之损益商古今之得失哉后之学者不察史迁之深意而犹肆其譊譊之辨此正迁之所谓难为浅见寡闻者道也谨之哉谨论三代之记有经可证而五帝之记无可考证故不以五帝名表有所考证格与五帝三代之记论同格圣人成书成言髙山出处立说批云论曰因所见而证所闻帝王之心法于是乎信矣夫书者言之所寄言者心之所形求其心而不求其言则其心不能以自白于天下求其言而不求其书则其言不能以取信于后世所传无证所寄无迹圣人且奈何哉是故圣人以吾之心而寄之言以吾之言而笔之书佔毕之所载简编之所陈虽若不足以尽吾精神心术之妙而圣人亦惟假是书以寓吾之言托是言以发吾之心使是书之在天下至万世而不泯则吾不言之言亦与万世而无穷夫如是则天下后世由圣人之书而求圣人之言因圣人之言而遡圣人之心则其所见所闻宁不至是而有所证耶圣人成书成言子云之意如此耳谈者类曰言者道之漓也书者言之赘也太上忘言何以言为上古结绳何以书为圣人宜若泯聪明黜智虑而秘天下于不可见闻之地也然心而非言则无以启天下之闻言而非书则无以信天下之见故圣人不忧其书之不足信而忧其言之无所证不忧其言之无所证而忧其心之无所寄何者目力至于离娄固明矣离娄能喻人以己之所见而不能使衆人见其所见故无规矩则无以证其明耳力至于师旷固聪矣师旷能喻人以己之所闻而不能使衆人闻其所闻故无六律则无以证其聪圣人者道之离娄师旷也言者其目力耳力也书者其规矩六律也知离娄师旷之所以为目力耳力则知圣人之所以为心法者矣盖圣人者天下之法则系焉时人之耳目寄焉其一言一语无非精神心术之所寓然是言也发之于心验之无形视之无迹能使一时闻之不能使后世闻之圣人宁忍聴吾言之穷也哉是故危微精一允执厥中舜之心形于言矣然必寄之于禹谟之书嗟尔万邦明聴予诰汤之心形于言矣然必笔之于汤诰之书西土有衆咸聴朕命武王之心形于言矣然必寓之于泰誓之一书夫圣人之心其精神运于亭毒之表其思虑出于事物之外圣人之言大而天地不足以容之幽而鬼神不足以测之彼区区之简牍曾谓足以尽圣人之心术乎然圣人终不废此者亦念夫发之于心者其言无所证笔之于书者其言有所稽诚使禹谟常在舜虽不作而舜之言未尝不在天下也吾心之言其可胜用乎汤诰常存汤虽不作而汤之言未尝不在后世也吾心之言其果有穷乎泰誓常自若武王虽不作而武王之言亦未尝不穷天地而亘古今也吾心之言其旦暮而尽乎呜唿由古及今去圣人之世如彼其逺而心法之所在犹有足稽者焉岂非圣人言之与书相维于无穷者欤雄之言曰言可闻而不可殚也书可观而不可尽也雄其知圣人之心矣虽然书不尽言言不尽意书本于圣人之言言出于圣人之心而是心又有非言书之所能尽也雄之所谓不可殚不可尽者乃其所谓成也故焕乎文章而有所谓巍巍乎成功莫之能名于是谓之成声成文谓之音而至于动天地感鬼神于是谓之成是其所谓成者非斐然之成者集百圣之大成者也成言成书虽特出于圣人一矢口一肆笔之间而要其成功则成顺致利曲成万物惟㡬惟深以之成天下之务也观乎人文以之成天下之化也夫如是圣人成言成书岂苟成乎哉谨论顺题发明格与王者之论同意合宫衢室聴问如何李瓘出处立説祭酒常挺批云论曰圣人将以尽天下之议而不能无详畧之异者世道为之也夫太上本忘言也言之渎者非古也况于询谋之地愈详而愈切乎盖自风气始开已非太古忘言之日于是乎有聴政之地以来天下之言言固圣人之所乐闻也而天下卒无事之可言圣人之所以优游于此者亦惟相忘于无声之表虽聴之吾亦不得而闻也自皇而帝天下之事日以详圣人将以通天下之情则其心又何如哉于皇皇四达之衢为并谋兼智之地聴之犹以为未足且进而加之问焉卒之洞达无隠上下相孚而圣人亦得以遂其恭已无为之心则尧之时犹黄帝之时也然则以衢室视合宫则其制为愈详聴而进之问则其言为愈切非衢室之问固求详于合宫之聴也时有先后事有繁简固应尔也而圣人大公无我之心则一而已矣合宫衢室聴问如何请申王通氏之言夫公论其天道乎开辟以来天道不容一日息则公论不容一日泯公论犹一日圣人无两心则听可也问亦可也奚其异曰无异也特世数之相去有不能以强同尔世数不能以强同则事愈繁而言愈悉制愈详而情愈切此非圣人意也势也吾求之易包牺氏以结绳为政其言泯如也上栋下宇之未制其宫室无有也宫室且无有况于合宫乎衢室乎吾观同人一卦而曰同人于野亨此固圣人所以通天下之志然至于咸而曰以虚受人夫以虚受人者心之感也不曰感而曰咸咸者无心之感有以潜通于忘言之表吾故曰衢室之问同人于野之意也合宫之聴其咸之无心以虚受者欤且合宫古明堂也而黄帝之聴必于是吾想是宫也陟降左右神明森列其聴也真可以对诸天而无愧衢室亦古明堂也而尧之问必于是吾想是室也无门无旁我闼八荒其问也真可以质诸人而无隠王通氏均以为尽天下之议则尧之心固黄帝之心也惟夫事变由简而入繁古制由畧而入详尧固未得游乎黄帝忘言之天也此曰听曰问不能以不异何则前乎此者天地絪緼犹太初也生人蚩蚩犹古始也迨陶唐氏洪水亟矣而非合宫调元气之时苗民作矣而非合宫和天人之日噫尧之问所以急于黄帝之听欤故夫合宫之名不可得而考至于衢室则辟之通途大衢而为採民言也明矣黄帝之聴不可得而闻至尧之问则谏鼔谤木之下有不容一日释者矣吾求其当时所聴之人自广成子一人之外无闻焉而咨四岳稽于衆与夫鳏寡之辞皆得以自通于密勿之前者何其详吾又求其当时所聴之事自至道窈㝠之外无他语而曰平土曰殖谷与夫遏絶有苗亦必因其辞而声其罪者何其悉由是观之合宫之聴无声也无言也与天俱游也衢室之问为其有辞也无告也虽荡荡之天欲无言得乎黄帝非忘斯世也尧非媚斯民也理也势也圣人亦不自知也不然去之千余载而清问等语犹见于吕刑尧问一篇至形于庄叟独黄帝之所谓聴者终莫得而髣髴何也吁是可以论其世矣抑均之为明堂也均之为尽天下之心也尧惟忧其时之不黄帝若也故其问也切于聴迨夫一问之余万感俱㑹庶绩熙矣万邦和矣尧何心哉亦恭已无为而已此康衢童子从而歌之曰不识不知顺帝之则至于是则尧之时欤黄帝之时欤抑无怀大庭之时欤然则欲知合宫之聴者当观之衢室欲知衢室之问者惟求之康衢谨论次名论亦佳但自讲题以后文势寖弱矣顺题发明格与合宫衢室听问论同意王者之论如何戴庆焨出处立説批云论曰自粹古忘言之化不复见而后人主出而维持世道始不容于无言矣夫声色示人非圣人之所尚也有王者作夫岂不欲以精神心术感通天下使夫人自得夫好恶之正哉时非上古俗非朴略凡昔焉之淳厚笃实者一转而渐入于浮伪矣适斯世也而王者出焉即吾心之公敷畅厥藴示人以善善恶恶之方盖有不得已于此者以其不得已之心形而为不得已之论是虽不足以拟忘言之盛而此心所存明白洞达昭然无隠于天下举天下咸知上意之所在而为之趋舍焉则与后世以神相示以机相使者抑又不侔矣要之以声色示人岂真王者之所欲哉荀卿谈刑赏于战国而谓有王者之论在吾谓王者深不乐有此论也王者之论如何请嗣言之夫粹古忘言之化不见于世乆矣上如标枝下如野鹿当此之时不赏而劝不怒而威形迹既忘言语亦泯一人之心千万人之心也固无待启之而后明迪之而后悟谆谆于口说之滕若后世之尚口乃穷者时运而往朴散而漓唐虞之世去上古未逺也屋比可封象画不犯淳实忠厚之化犹有存者而天命天讨已不容忘言于此降是则王者矣使天下而尚洪荒人心而尚简古三数王者继世立极亦何乐于揭此之论昭然为的于天下哉呜唿王者之论王者之心也王者之心公平而广大明白而简易譬犹大明当空万象呈露而其宣之言论者亦不过欲天下知善之当趋恶之当避人人有士君子之行而毋蹈于小人之归而已王者之论虽不足方古者忘言之盛而王者之心固与忘言者之心无以异也上易知而不易使上宣明则下治辨吾方幸王者能与天下为公亦何敢必以粹古之事责之使世之作福作威者托之以自神哉甚矣世之以笼络驾驭自神者易以㒺吾民也其出幽幽其入𡨕𡨕不以心术㫖意明示天下迎之不见其端随之不见其首懵乎茫然无所底丽彼固以为得圣人神道设教之妙而不知世道不醇人心不古机愈神则心愈蔽心愈蔽则法愈滋天下固欲求一日之迁善逺罪而不可得也然则王者之有论独非问之大者王者固不欲以言语渎天下而不能不至是亦以有功不赏有罪不诛虽唐虞不能以化天下粹古无言之化固非吾所敢望也而复㫖意不明心术不露其与以笼络驾驭自神者相去一间耳求之于书甘誓而下殷盘周诰无虑数百言赏刑之论间见层出王者之论兴而王者之心白矣抑孰识王者之心虽白而王者之本心固不能以自遂也耶故尝谓王者之心一天也雨露之霑濡雪霜之剥裂天之赏刑也天未尝以言语示人而机动化神莫测其妙固有终天下日由于福善祸淫之中而不自知者世降俗移王者不得以天道化天下反斯世于醇醲简朴之盛要其中心之所存则岂王者之得已哉有能因王者之论遡王者之心亮其不得已之意而知其与世之机密不测者实有间焉则㡬矣彼战国何如耶机巧相角诡伪相胜为君者非无言也不以言明民而以言愚民使天下莫识避就之方而赏罚之逆施者多矣荀卿生其时目其弊而遐想乎王者之论呜唿粹古忘言之盛吾不得而见之矣得见如王者斯可矣此固卿之心也然则卿其有感也耶谨论可与前篇参看推原题意格与邹鲁守经学论同意汉诸儒修艺文如何谢奕孙出处立説批云论曰经学既废而复存可以验圣贤余泽之所自矣夫已废者未易以遽兴而已缺者未易以遽全也有如当经学废缺之余而毕力补复犹能使来者之有考此岂无自而能然哉亦惟圣贤之余化深浃乎礼义之邦而考古好学实出于天性之自然故其前后相承源流如一虽经学之厄于一时而相与维持遗文卒赖之而不灭也呜唿是其源委盖深长矣秦坏六经而汉儒修之坏之之易而修之之难也然艺文赖之以复修者则齐鲁之士居多何哉圣贤之教薰陶已深而世习其业终久不忘秦纵坏之而人心之经学终不可得而泯也然则六艺之修独非齐鲁圣贤余泽之验欤汉诸儒修艺文如何请因范蔚宗之言而有考焉夫儒林有传自太史公始也太史公之序儒林也其言夫子之述六艺所以悯时行道之意诚深切矣盖至论齐鲁之士则及其习俗之雅厚天性之纯笃与其更变履艰而卓然固守之意反覆慨叹拳拳不释焉而复从为之辞曰汉兴诸儒始得修其经艺始尝疑之圣贤阐人心之理而作经将欲使天下之昭昭非一方一国之所得而私也通经好古奚独齐鲁之士为然而经学之复修卒亦齐鲁之是赖何欤盖天下之理非出于渐染之已深者则其所习为易囘非出于情性之固然者则其所业为易变齐鲁圣贤之邦也孔孟周游其间而以经学淑后进者𢎞矣化行当时泽在人心谁忍忘之非惟不忍忘也而且安之以为业矣讲学于儒术既绌之后弦歌于引兵迫城之余风声气习终始纯固史固谓其袭圣贤之余化而天性然也是虽烈熖之酷禁网之苛而学士大夫口诵其文心惟其义兢兢传守以世其家固有经百变而不诎者矣艺文之复修非齐鲁诸儒之功而谁欤自今观之伏生济南人也而言书田生菑川人也而言易皆其教之着于齐鲁者也髙堂生以礼名申公辕生以诗显而春秋一经实胡毋生声其学于不传之后兹非炳炳于齐鲁之间者乎自时厥后缉比遗编推寻断简使继之者有稽而传之者有宗皆齐鲁诸儒之力也夫自秦氏之厄而六经之遗响几坠矣是数公者以其耳目之所及师友之所传更相讨论互为正救而六艺頼之以复立絶者复续缺者复全而息灭者复盛万世而下获味六艺之全文而继见天地之大造诸儒之功顾不逺欤不然丁寛以易着于梁者也而原其学则本于齐之田何赵绾以诗名于代者也而原其学则授于鲁之申公经学渊源信不为无所自来矣然则六艺之修吾安得不归功于齐鲁之诸儒乎嗟夫已废者难修而既修者易定也艺文之复修诸儒用志亦甚苦矣而东京之士反不能因已修之书而求至当之论何哉大庭㑹议而戴冯以辨给御衆韩歆欲立古学而范升陈元之徒纷如聚讼观蔚宗所载若任戴包薛之徒类皆互相诡激而非有志于圣经之奥㫖者也无忝前修仅有康成一人而已夫诸儒能全其书于经之已坏而后学不能守其业于经之已全诸儒能出力以任其至难而后学不能平心以考其所易遂使六经之粹学反累于衆氏之繁诬是则东京之士其有负齐鲁之诸儒甚矣蔚宗既以修艺文为诸儒之功而复以滞固所禀为守文者之病其亦有感于汉兴之诸儒也夫其亦有憾于东京之学者也夫谨论此篇以艺文之修皆齐鲁诸儒之功后篇以经学之守皆邹鲁诸儒之力无非得圣贤之余化两篇文意一同推原题意格与前篇汉诸儒修艺文论同意邹鲁守经学纬焯出处立説冯厚斋批云论曰传注之学未兴则圣经之传正矣君子于是得以考其时焉夫居圣贤之邦而传圣贤之学虽百世不变也何必考其时哉盖方其去古未逺闻道之士犹多而上之人未始以利禄为诱人之具以待天下当时学者惟知守圣人之经而已又况幸而居圣贤之国者耶呜唿降是而求之其学非不盛也而盈学者之口耳不过前日讲诵之余其去经愈逺矣鲁夫子之国也邻于鲁而合于汉者有邹焉邹人非鲁比其圣贤亦出于其间故终汉世言儒雅者必先邹鲁然邹鲁所守之经学者此文景以前之邹鲁非武宣以后之邹鲁也邹鲁守经学请申论之夫邹鲁何国哉自春秋而鲁以周公之后为儒者之国而邾亦预玉帛盟㑹之列矣迨战国而鲁之诸儒以孔氏为家法自髙而邹以孟子之居往来四方贤俊之士矣则其风声气习之所感何往非经学哉然君子犹得以考其时也且邹之入于鲁久矣而合为鲁分离为鲁东海则自汉始凡以名见于二汉儒林之士而号鲁东海之儒者皆邹鲁之经学也尝窃深求之惟见后苍之诗讹而为翼氏之五际非出于经而出于传注也苍非东海乎惟见夏侯之书甚而为父子之同异非出于经而出于传注也夏侯非鲁乎至于孟喜之傅㑹乃转而从蜀人之缪説则是以东海之士从蜀士之学抑又甚焉大抵武宣以后士习日传由训诂而为章句由章句而为文辞为科目去经愈逺而经学愈驳其师半邹鲁其从而学者非邹鲁之士必其游邹鲁者也又安在于守经学也哉然则邹阳之言要必有所考矣夫论一乡之士不若论一时之士楚皆卿材可以观于子木声子之时如而不可以言于屈平子兰之日衞多好善可以考于衞文复国之初而不可以议于夫子正名之际吾故以谓欲求经学于邹鲁者盍亦求之于文景以前而已矣今夫孔孟之化无非邹鲁故地顾何独于文景之前盖方是时干戈方息文墨未兴则其风俗为犹古庠序未盛科目未分则其意向为犹古天下之学者惟邹鲁邹鲁之学者惟圣经其得之于私淑讲之于羣居者皆吾夫子之易诗书春秋而已而为之师者诗有申公礼有髙堂生焉为之徒者有绾与臧焉文景之际如申公之门受业以千数此固阳也所亲见而喜道则其一时师友之传终身不易之守自经学之外无他学也宜矣夫学不难于传而难于守起不守以经而守以传注非守也不守之以心而守之以口耳非守也是故其守之坚也攻以异端而不能惑破以传注而不能入夺以势利而不能移古经之礼止于十有七篇而已非不能为异日之四十九篇也惧其亏吾圣经之全也鲁诗独以经为训而阙其疑岂诚有不知哉不如是不足为守也呜唿此文景以前之邹鲁亦文景以前之经学也而后之议者徒见其寂寥简短章句不多得之师承仅一间见往往太息不满于庠序未遑之事武帝以来邹鲁之士多卿相邹鲁经学满四方则大书特书支分𣲖别以为盛而昌言之夫岂知经学之盛乃经学之衰哉虽然阳也既亲得而见之矣而区区歴聘徒欲访竒谋之士以解一时之纷而已惜乎使其诚知经学之有益于人国方事变未萌君心犹正为之访求经学之士得其如韦孟王式者使在王所焉岂有异时之忧哉孟居鲁也式亦受业于鲁矣其仗节死义之风千载而下犹凛凛也则鲁不惟守经学亦知守节义矣髙帝知之而梁之君臣不知岂惟梁王举汉人之言邹鲁者未必知也愚故发此以广邹鲁于天下云谨论思古伤今格与易象鲁春秋周礼论同意周礼尽在鲁冯椅出处立説批云论曰王制之不存固君子之所惜王制之仅可考亦君子之所幸也天下之理已废者无据而有证者可推周之礼其废于王辙之东也宜若无有存者也周之书其存于侯国之藏也固亦有可考者也即其书以推其礼由其义以求其制有圣贤者出则一王之法尚冀其举而行之君子无志于斯则已苟有志于斯也安得不于所深惜之中致其所甚幸之意欤韩宣子以晋之臣而致鲁之聘其请观太史氏之书者非徒博古也盖观礼也有易之象足以探是礼之原有鲁之春秋足以志是礼之变得其所非望而满其所甚欲奋然曰周礼尽在鲁矣呜唿周礼果在鲁乎愚不得而知周礼其不在鲁乎愚亦不得而知也然而君子曰是秉周礼者也是天下所从资礼乐者也若然则岂但尽在鲁哉虽断之以尽在是可也抑观入春秋以来隠桓争立而嫡庶之大法不立矣仲子兼赗而夫妇之大伦不正矣即位不告而君臣之大义不明矣况于文物之微度数之末一非成王周公之旧礼恶在也宣子之言无乃尔是过欤噫我知之矣诗书非为泰和计也而观诗书者可以知唐虞成周之泰和周之班爵禄非以有籍而加损也而苟去其籍虽博物如圣贤不能言其详盖古人之大纲小纪至纎悉也而或剥蚀毁裂之余有非臆见之所能定而古人之残编断简若甚粗矣而其本末源流庸有可以义起也此宣子所以动心于易春秋之观而奋然以为周礼之尽在于鲁也欤夫易何为者也肇伏牺而成于文王当是时周之礼未备也是何文王于倥偬不暇给之日而为是迂缓不切之务耶若春秋则鲁史尔其诸侯之策书赴告无国不纪也而岂复周公制作之初哉诚以文王之造周其精微之藴皆写之于易而后世之变法改制者即春秋可以知其故也象于谦而制礼象于豫而作乐象于萃而享帝立庙此易也而其大者自干坤一画而天地之尊卑以定高卑之贵贱以位周之礼非可即是以探其原耶书六羽则八佾之僣礼见矣书三望则卜郊之失礼见矣书丘甲则制贡之非礼又见矣至于朝聘㑹盟以邦交书蒐苗狝狩以国事书禘雩烝尝以时祭书周之礼非可即是以志其变邪礼之未作必有以求其原之所自来礼之既失必有以稽其变之所自始自本及未皆有考焉此宣子之所深幸也嗟夫成周一王之制万世不刋之典也必待其人而后行昔者周公之相成王极其精神心术之运寓之文物度数之间虽与天地相为终穷可也奈之何穆王立而周道始衰矣有宣王出则古可复也平王东迁而周道益微矣出而复之者谁乎是责非宣子之所能胜任也而已非宣子之所能忘情也玉帛以相见而典籍之是观宣子之志笃矣慨叹深惜之余而奋然以为犹尽在是庶㡬周礼之有考而来者之可俟也未几而孔氏出焉有其徳无其位彷徨四顾卒于讃易而修春秋兹非宣子之志邪不然孔氏得时亦尝有志于夏殷之礼也之杞之宋曾无文献之足征也则固不能言之也卒有得于夏时坤干之书则即其义与其书以言之况宣子也然而连山归藏与周之易而三者也而鲁不之藏晋乘楚杌亦与鲁之春秋而三者也而宣子不之观是又何説欤兹非孔氏之杞之宋之意欤天下故曰鲁有道之国也晋之宣子聘鲁有书可观吴之季札聘鲁有乐可观诸国无之而鲁有之是可幸也然鲁有之而不用之亦可惜也孔子生于鲁矣而道不行宣子何责焉后乎㡬千百年而河汾之士乃欲执此以往则又可重叹也谨论后篇皆脱此篇文意思古伤今格与冯厚斋周礼尽在鲁论同意易象春秋周礼如何罗志道出处立説批云论曰因书而知王制之仅存固可为世道幸亦可为世道惜夫礼可以为国也久矣古人寓是礼于典籍之间正欲为凭借无穷之地后之人有能保其书于不坠而王制犹有考焉岂不甚可喜者而君子顾为是不满何欤盖国以礼而立礼以书而传天下固不可一国而无礼则亦不可一国而无书苟于世衰道微之时而亦絶无仅有为贵则君子之所忧殆有甚于所幸者矣韩宣子晋卿也来聘鲁庭观书太史而特于易象春秋有取焉诚以易足以探礼之原春秋足以志礼之变鲁而有是书也则周礼在鲁固可为鲁幸也然书不见于他国而独于鲁乎见礼不在于他国而独于鲁乎在君子宁不重有感于世变欤易象鲁春秋周礼如何请申论之人皆曰论礼于叔季之世者不可以隆古例言也古之盛也礼达于日用常行之间固不待书而后见世变不古得见典籍之礼斯可矣况国异政家殊俗有不能以一律齐苟于文献不足之时而犹有旧章之可证亦不啻衆狂而醒衆髽而冠也喜将不暇而何议之为殊不知书备于一国不若列国之皆备礼存于一国不若列国之皆存圣人举是礼之寓于书者正欲使天下之皆有书而望天下之皆知礼也岂特为一国计哉今骇于一国之仅有而称嗟叹慕反为当时之美谈则是知足音之可喜而忘空谷之足悲也譬如千金之家子孙蕃衍固有为之本者迨其后也仅存前人之遗绪者曾不一二或者指是以为夸而不知所可恨者多矣易象春秋之在鲁何以异是且夫易之为卦六十有四其吉凶皆以象告而其辞则文王之所为也春秋虽鲁史耳而赴告策书诸所记註皆周公之遗制也文王写精微之藴于易象实所以开周礼之原周公垂纪载之法于春秋实所以防周礼之变鲁而有是易象也则因干坤而知君臣之所以位因咸恒而知夫妇之所以别因豫而知作乐崇徳之由因比而知建国亲侯之本凡周礼之所自出者皆可于是而探其端矣鲁而有是春秋也则因朝聘而知私交之失因侵伐而知兵交之祸因雩禘郊望而知祠祭之非古因税亩丘甲而知赋敛之非制凡周礼之所由坏者皆可于是而求其故矣然则韩子见二书于鲁而慨然谓周礼之在鲁非善于观书者能之乎而忽悟其所在者必其他有所不在者也盖人之常情骇于所见者必其所未尝见而君子不能不因是而有感也列国皆周之臣子典章文物受之先君者宜无以异易象岂独私于鲁者晋之乘楚之梼杌诸侯各有国史岂但鲁有春秋而已哉秦卢粤镈夫人皆能则巧之名不闻使书不专于鲁乎见则礼亦不专于鲁乎在也而何韩子之慨慕若此吾观韩子之聘自鲁而齐自齐而衞周流列国不一而足未尝观书于他国而独喜书之见于鲁未闻论礼于他国而独谓礼之在于鲁是儒书秉礼舍鲁盖无足称者矣书不存于天下若未害也书亡而礼之俱亡则世道所系独不凛凛欤此君子幸鲁之意不足以胜其忧天下之情也抑又于鲁有考焉若齐仲孙湫来省鲁难尝有犹秉周礼之言湫之所谓礼盖观于俗而不待观于书也今韩子之所谓礼乃指易象春秋而言之鲁殆非昔比也于时昭公娶同姓而贻不知礼之诮屑屑焉习仪以亟而不知行其政令毋失其民之谓礼则周礼之在鲁亦徒书而已耳虽有此书谁无此书虽然犹幸有书以待圣人之出也天之生夫子不于他国而于鲁则有意矣有徳无位遂取易象而讃之取春秋而修之岂惟周礼赖以不坠而大经太法垂诏万世向非鲁史之藏未泯岂不重夫子之杞之宋之叹乎然则二书仅见于韩子固可为当世惜而二书大明于夫子尤可为后世幸云谨论前篇谓宣子来聘因而感王制之不存固可为世道惜然周礼已废而二书尚存犹可为世道幸此篇谓宣子因观书而知王制之尚存固可为世道幸然他国絶无而鲁国仅有深可为世道惜倒翻前篇意可以参看贬题立説格与萧瑀真社稷臣论同格叔孙通为汉儒宗陈子颐出处立説批云论曰观一世风俗之所趋可以觇士气矣夫士以儒称以其议论之近正趋向之不惑卓然守先圣之道而不移于富贵贫贱者也今有人焉窃儒者之道以自文论卑气弱与时俯仰而所计不在于其身挈之圣门固在麾斥之域矣而一世之士方且歆慕叹美视其所言所行以为模范之地畧无一人非之者呜唿是固豪杰之士扼腕而叹息也叔孙通何如人也不言可知矣堂堂汉儒岂无特见之士而率其宗焉抑可伤也已太史公之论通也以为与时变化卒为汉儒宗人皆谓其美叔孙也而不知太史公之意岂在于区区一叔孙通哉以通如是而汉儒宗之则可以观汉之为儒者矣叔孙通为汉儒宗请绎其説焉且儒之为儒何如也吾闻其道矣幽与大极并生明与三才并立大之而经天纬地小之而谋王断国其道固如此又闻其宗主之人矣伊周之事业孔子之六经孟子之议论自荀卿而下盖不数焉其人又如此叔孙通何为者乃能处秦汉之间接三代之后翘然为一代儒者之首是亦伊周孔孟之徒欤太史公何其言之谬也或者遂从而为之説曰太史公姑以一代儒者而论之尔非固爼豆于古圣贤也然考汉世如贾生之开爽俊淑通达国体董子之精洁纯粹终始仁义此皆太史公耳目之所及进而先之不犹愈于叔孙通乎今也汉之儒者不宗贾董而宗叔孙太史公亦聴然和之曰是其为汉儒宗者也此亦有説乎噫嘻太史公伤时悼俗之意于是乎深矣盖自秦人焚书坑儒世之缙绅先生襃衣博带之士扫迹于人间久矣山东事兴议秦盗者卒亦不免当时儒生凛然惟恐去祸之不获独叔孙生雍容异辞竟脱虎口人固病其为谀然亦不许其智矣以髙祖之溺冠嫚骂自郦生陆贾以下无能免者而叔孙生又能短衣楚制首动人主喜儒之机野外之仪亦可起皇帝为贵之叹故其言壮士则壮士用进弟子则弟子官委蛇宛转之态不少忤物而赐金析爵宠数便蕃或者睹其光燄赫奕之如此则囘视两生之徒穷瘁自守亦真可谓不知时变者矣故其言善制礼必曰叔孙生知世务者必曰叔孙生言引荐人物不忘故旧者必曰叔孙生当时之宗仰如此固宜诸儒之所深慕切叹也虽然叔孙生之名重则重矣而汉世之风俗则可悲尔彼以短衣楚制而见喜则顽钝无耻之士虽颠倒衣冠而不惮矣彼以緜蕞草仪而获赏则乘时规利之士虽侮慢圣言而不惧矣宠钖之余可以润诸生师傅之荣可以华士类自非特立独行之士畴能不动心于是哉故自叔孙之名既重而后世以儒名家者大抵慕其故歩而规矩焉汉之士气于是乎索然矣太史公一世竒杰魁磊之士岂若腐儒者宗叔孙以为趋向哉李陵之事才一开口而大戮随之环视在廷以丞相封侯文学拜爵者无非为叔孙所为之人盖慨然发愤于此久矣而又不可与俗士言也则于其賛叔孙通之语而特致其意曰叔孙通希世度务制礼进退与时变化卒为汉家儒宗嗟夫希世而与时此岂足与言儒哉以若人而汉儒宗之则汉之为儒可知矣儒之失其为儒固不足道而汉家他日必且坏于谀佞利口之俗此固太史公之所致意也挹其辞㫖岂真为叔孙通荣艳之叹哉抑尝因太史公之意而观汉人之所以议论叔孙氏者未尝不鄙汉儒之陋而怪叔孙之幸也其羣弟覩朝仪之就固已称之为圣人矣则犹曰诸生嗜利怀私之论然也刘更生一世名流真汉儒中之谔谔者而其封事之语亦曰定公始皇贤季孟李斯而诮孔子叔孙是亦以叔孙为孔子之流也嗟夫叔孙通何以得此于刘子政哉习俗之移人虽贤者不能免愚于是益叹孔孟不生而真儒之道不复见于世云谨论贬题立説格与叔孙通为汉儒宗论同格萧瑀真社稷臣欧阳复亨出处立説批云论曰许人臣以任天下之重当观其所履之素而已之私不与焉盖人之情喜其功者常过予而狥其名者每每失其实也以喜功狥名之心而观人则惟见其与我者之为忠而不究其昔日之大有咈于理者观人如此果可以通于万世之公乎夫天下无事訏谟献替此固臣子之至愿而或者一旦遇世变之抢攘临难死节亦臣子分内事也而可以夷险而易吾之所守欤故善观人者不求其迹于功成名就之后而每以酬酢变故决择去就之顷而逆谅其心以此观人庶㡬可以示来世矣吾观唐太宗之称萧瑀何其喜功而徇名也瑀本隋臣河池之守固当效死岂有一闻髙祖之招遽然挈郡而归之谓其有功于唐则可其如隋之社稷何太宗谓萧瑀真社稷臣何以训天下夫所谓真社稷臣者以其能诚死社稷也而真之为言又非形似髣髴之谓足以当此而无愧者也故见危必致命思难不越境苟利社稷死生以之嗟夫士之操守当觇其不变于蹈险之秋而不可以安平无事之时论也士以安平无事之时论天下无节义矣故不遇岁寒不知松栢不攻坚木孰别利器世之忠臣义士亦未始不以其临难不可夺而得之也兵环画邑三十里而王蠋不归燕囓雪牧羝间闗海上十九年而苏武终不忍忘汉真社稷臣有如此者至如李陵卫律之罪一污青史万古凄凉大节一亏功名不足赎矣吁人主可以一时之功名而确然谓其系国之轻重耶萧瑀之事尝读史而知其颠末矣当是时唐室开基朝纲振耸万机倥偬而未暇也有臣如瑀忠直自任抑过绳违精神风采不减房魏执政得人贺有唐者衆矣况夫问以长保社稷之策而首倡藩篱屏卫之谋武徳方揺揺于社稷之託而卒定元良之任瑀之于唐诚不可谓无功者自太宗赐以疾风劲草之诗光映缙绅瑀之功名已班班于唐公卿间矣真社稷臣之襃谁得而议瑀哉然而人言之溢美未尝不因于其所喜成于有所狥惟其喜也尝过于襃扬而不知惟其徇也则又不求其实者也兹二者皆锢于人情之私也何则瑀生于梁为梁宗臣不能悯其宗国之颠覆歴陈仕隋又非不事二君之义出守河池驾言行迈想其覩故宫之禾黍怅连阡之秀麦其心愧耻不汗颜而泚颡者㡬希瑀也亲绾铜章安然五马之贵瑀之大节已可议矣然既为隋而任千里之寄隋之社稷政借瑀为一扞蔽也髙祖入京之招岂瑀苟富贵之时欤凿池筑城坚守勿去为唐计者不过以兵而驱我也夫其以兵而驱我则一死以报国士之知尚可以少吐生气献城而求苟生焉亦犹奄奄泉下也瑀乃不思及此苟利禄而忘节义轻于去就而重于死生一招之顷巧媚求全孰有真社稷臣而挈城以为进身之阶乎所幸天下归唐得保首领以没于地设或中原之鹿不为唐有则又安保其不转而之他哉太宗不考其素而轻以一言许之可胜恨耶昔王通氏曰魏相真汉相相真可以相宣帝也以瑀为社稷之臣而真之一字确然许之太宗其欺万世哉商州之行帝之知瑀晚矣太宗诚不知瑀也商州之山川鬼神瑀其得而诳之乎嗟夫死士五百人从田横于海岛而无叛色荆楚之士从先主于江南而依依如云事虽不成而气不可夺身虽不免而其心犹未死也以若人而当社稷之重以真许之吾无憾也瑀何人斯而敢当此哉真社稷臣之褒太宗将以厚瑀而不知重为瑀累也汉髙祖戮丁公丁公为臣不忠使项王失天下髙祖之示万世者精矣太宗之虑后世良有阙欤谨论前篇谓叔孙通非儒者而太史称之为汉儒宗惜其不足也此篇谓萧瑀非忠臣而太宗称之为真社稷臣许之太过也形容题意格此篇与乐天者保天下同格舜禹有天下而不与陈傅良出处立说冯厚斋批论曰不见天下之为大者其自视小者也夫自一介而上皆人之所役役焉求之而弗遇者况夫天下而有无故之获哉天下不可以无故得也而傥然得之则若必有以大过人者呜唿吾视吾身诚有以大过于人而能得天下则夫得天下者始可挟之以为喜固之以为私何者其自视哆然大也则视其所有皆葢世服人之具则亦甚贵重爱惜也知此始可与论舜禹有天下而不与之说焉且夫尧授舜舜授禹诚非敢轻也诚择之试之询之卜之之悉而后与也夫择于斯试于斯询且卜于斯必无以易我者焉而后上之人退然而逊之下之人偃然而戴之则夫所以崇髙富贵我者皆其善后之深计而其所以奔走服役我者亦其图安之觊心也反而观我焉彼皆利赖我者也皆属望我者也则凡致乎此者诚吾能而居乎此者诚吾宜亦可以拱受而无愧敢当而不慑舜禹也一则曰吾不堪也二则曰吾不堪也吾无以异于人而胡于我乎逊而胡于我乎戴也非望之福有道之忧也无穷之求性分之累也是故君固与之而固辞之民固归之而固逃之呜唿夫其致之者可以为吾能也而顾曰吾忧其居之者可以为吾宜也而顾曰吾累河南阳城之避闷然而不就禹益之荐汎乎而不啬彼其视天下何眇乎其小也其心固常常而曰我何以有天下云尔也勅天以为戒非以患失也叙功以为歌非以干誉也赏罚以劝沮非以立权也礼乐以藩设非以饰治也吾职之不共吾责之不塞吾惧焉而已矣故曰其自视小者不见天下之大为大其无系于物者无我也凡天下之人箪食豆羮抱闗击柝皆可以验匹夫匹妇之心何也惟我之为快也是故遭意外之幸者多盛气会适成之功者每徳色以舜禹之得天下而始之以欿然终之以欿然是其胷中之藏天地同量盈之而益虚过矣而已化巍巍之道亦可想也而好事者犹曰舜臣瞽瞍而禹徳衰于传子嗟乎吾观书传至舜之传禹如释负皇皇如有求而禹也虽衣服饮食之微曽不少适吾之意夫过卑以下其臣而顾以施诸其亲不以便其身而顾以利诸其子孙虽微孔孟吾不惑之矣而况孔孟之说昭如也谨论贬题立说格与后篇天子与公卿议钱币同格公卿议钱币如何陈时中出处立说批云论曰将有以兴天下之利必有以尽天下之心大臣不得私也夫利为天下而兴者也为天下兴利而不得以尽天下之心则议之所及者不过于利吾国利吾家而已岂暇计其实利害哉大抵事有利害不厌其为议议有当否不厌其为详况于钱币之大政乃国家元气生民寿命之所由闗葢有公卿以为利而天下以为病可以纾目前之急而无补于经久之大计者矣苟惟一二私意之大臣是崇是信而不得以博尽天下之情狃于意见之偏胜而不暇计生民之利病则异日弊端之起将有伏于议论不到之地矣于国奚补哉葢自君民相通之情不见于后世至汉而始有集议之名然而议止于羣臣而不及于庶民此意已不广矣元狩钱币之议谓宜以天下之利害与天下谋之柰何所与议者公卿而已而臣下又不得以尽其情焉奚其私论胜而公论泯也公卿议钱币如何吾固未暇察其议之当与否且以见私意之害公也请因汉志而详其说且自上下之势隔而谋国者无公论自功利之说胜而理财者无正辞由是钱糓之问庙堂不以为凂曰利之言大夫不以为耻殉货之戒卿士有位者不以为畏问之则曰圜法九府维师尚父之所立也理财一书冢宰姬公之所作也古之所以言兴利者亦公卿而人耳天下何议焉呜唿使其居公卿之位者而皆能以天下为心如尚父如姬公则可苟其不尚父不姬公也几何而不为管氏之谋富强者乎几何而不为商鞅之谈功利者乎又几何而不为皇甫鏄宇文融之剥下媚上以要权宠者乎皆非天下之公是非实利害者也天下之事利与害对公与私对利于国者或有害于民私诸已者是必不公诸人者也彼其以刻削为至谋以诡遇为宻议方恐天下之议其后则亦何敢以尽天下之议是以不谋之国人而谋之公卿不蔽以公论而蔽以私意其所以欺世罔民者葢未必不以为天下有道则庶人可无议也亦孰知天下之利害当与天下共之公卿可得私耶嗟夫货泉布帛周室之所为理财也而谋及庶人者曷尝一日废职歳职币周官之所以厚天下也然于一沐一食之顷苟有以利害至者葢未尝不动念焉此意古矣殆岂汉庭公卿所能知之葢自三代既衰徳不胜伪而生财大道逸而归诸言利者之口公议线脉所恃以仅存者独汉之集议耳然国家有大政政有大疑则下之于博士下之于议郎君子犹以为未大也钱币之议岂细故哉鹿皮之行欤罢欤白金之造欤否欤揆之人情质之舆论岂无的然不易之说吾意其建议之初必当合天下之公尽天下之虑以求经久可行之说苟其不然犹当参之博士议郎之选庶几可以纾民力而裨国计者尚肯为国家画一筹也奈何博士不得闻议郎不获预而仅议之在廷之公卿问其官则丞相御史也问其秩则三公九卿也问其所以议则钱之更币之造也吁汉廷公卿类以事君为容悦者耳岂能为国家逺计哉直以济武帝之侈心而已尝观当时所谓钱币之议大抵便于国而不便于民利于济一时之私而不暇为通变无弊之法故以方尺之鹿皮而为直者四十万则荐璧者难于行而侯王坐免爵者多矣币之议何益以白金之龙文而为直者三千则盗铸者易为力而小民犯死不可胜数矣钱之议何禆彼之所以勇于兴利者葢亦明知其有异日利害也特以帝之欲心如火方炎东瓯两粤之使未通朔方匈奴之丑未雪神仙土木无涯之费皆未能以快其所大欲虽以区区爵级之鬻曽不足以佐繁费之万一其计安得不出此哉然堂堂汉朝公卿大臣相与言及钱币陋矣况斯时也为斯议也不谋之天下不谋之羣臣而谋之一二之私人公论其谓何吾尝因钱币之议而求之汉之诸臣未尝不叹私情之胜而公论之益泯也夫以国家大计羣臣庶民不得尽情而主之公卿重不古矣然犹幸其有君子者在公卿之列犹能为公卿伸一喙也夫何议之者张汤决之者亦张汤自汤之外无闻焉至于递相汲引更相用事如𢎞羊孔仅者又贾人之靡耳岂复知有公论哉噫汉非尽无公论也特为私论所胜耳吾观正谊之说仲舒言之而舒摈于行不便之议颜异主之而异论于死亦何怪乎鹿马之祸秦而鸟鸾之误隋也君子观张汤桑孔之谋盖深叹私情之揜公议君子观仲舒颜异之说犹深幸公议之在人心谨论天下大计当与天下共谋之不当徒狥公卿之私议议论极正大文法亦圆转其大意本之栁子厚守原议云守原政之大者不公议于朝而私议于宫不愽谋于卿相而独谋于寺人盖袭此论形容题意格与舜禹有天下而不与同文法乐天者保天下陈傅良出处立说巽斋欧阳守道批论曰圣人之心其所以安于无故之变者初非其利而为之也事变之来而出于无故者人情之所甚不堪而圣人固安之者诚知夫天下之理其非吾自为之者皆天为之则夫无故之变亦天也惟知天理之或然也而是非曲直之说无与乎其间则亦不必归咎于彼而求伸于我是故遭之而不疑受之而不愧呜唿圣人之安天下如斯而已矣天下之被吾泽者吾犹不暇计而况乎谓圣人为是不校之形将以大得志于他日也孟子曰乐天者保天下而论其人则曰汤事葛文王事昆夷世之君子惑焉葢曰汤卒有葛之师而文王卒有昆夷之役或者汤文之事固有所就于天下而非其乐天之情吾固为汤文辨而且为孟子辨也甚矣世之以利心窥圣人也彼特见夫坚忍以俟时舒徐以观衅者之为与吾圣人乐天之事形似相近也则亦曰圣人之心固将有所就于天下而非其乐天之情嗟夫裂眦之怒藏于嬉笑背面之毁隠于缄黙此市人少知义者不为而谓圣人为之乎故夫圣人未可以利心窥之也彼其备意外之患而居之以寛有积强可为之势而退然若怯者其分量固大其见固定而察乎天者固审也何也凡盛衰之相推而贵贱之相使强弱之相加而贤否之相用其至也不可御其去也不可留者是必有数焉黙行乎其间而人事不能以独専是故子路虽无可愬之理而公伯寮必无自愬子路之心孟子虽无可沮之说而臧仓亦必无自沮孟子之心兹天说也以圣人之盛徳而天地之间犹有夫撞搪呌号忿触而怒抗者是岂圣人有以致此而夫人亦奚为而如此也意者其天也邪盖至于是吾固不知所以使之者而彼亦不知其孰使之者我与物皆听其所为而莫得以穷其所归吾于此将孰从而尤焉有顺受而无捍拒有暇豫而无遑遽有哀矜抚慰而无忿懥鬬争盖其分量之大其见之定其察乎天者审也而何利于天下之被吾泽也哉水不与土争而鱼利山不与木争而禽利圣人不与国争而天下利亦其有容之末效不战之余福固如此尔圣人不知也而何利乎他日之得志也哉虽然彼以其始事焉终伐焉而惑乎汤文者亦不明乎天之説也天之说固有定未定也且天之于物也其倾之也或张之其就之也或困之日将暝也大明雷将震也深蛰是其犹未定也葛与昆夷犹足以难汤文而汤文犹为葛伯昆夷所屈其诸未定之天欤及其定也则汤文有不得已者矣昔者亦尝疑于禹益之事且禹之伐苗也固归之天而益赞禹以班师也亦归之天以前日之伐为天则今日之还非天矣以今日之还为天则前日之伐非天矣而禹益皆曰天焉岂禹之欲伐也姑假天以辞苗或益之欲还也假天以惧禹邪禹益非假天以自文则必有道矣吾固曰禹之于苗其始伐之者天也而终还之者亦天也汤文之于葛伯昆夷其始事之者天也而终伐之者亦天也不然禹为过举而文王之志荒矣谨论近日君子以仁礼存心论多学此篇文法亦可与仲尼不为己甚舜禹有天下而不与论参看方知止斋文法之妙论学绳尺巻八论学绳尺卷九钦定四库全书论学绳尺巻九宋魏天应编选林子长笺解合异为同格与后篇仁义忠信乐善论同机轴仁义道德性命如何徐炎发出处立説批云论曰一初赋受之天万理㑹归之地也夫大化之生生不穷天命之流行不已人受之而为性者也一性之中万理森具大端全体即所谓仁及其发见于事物之间莫不有一定当然之则是则有义存焉合也而非离也浑也而非散也人惟有此理而不能蹈此理之实知此理而不能得此理之真于是合者离浑者散而一初之天始非我有矣吁此孟轲氏所以不能已其言于战国也七篇仁义未甞不兼而言之仁义性也天之所以命我者也其蹈乎此则为道其得乎此则为德㑹而归之道德一仁义也仁义一性也性一命也特人自昧之耳故曰一初赋受之天万理㑹归之地也仁义道德性命如何此赵岐所以序于孟子之篇首请原其初盖自天以隂阳五行絪絪緼緼化生万物气以成形而理亦赋焉是之谓命于是人各得其所赋之理而为性性者何仁义是也函万善具衆理全得天地生物之心而仁之体所以立及其见之万事如方维上下定位不易而义之用所以行此其初所以予我以此理也此我之所以受此理于其初也二者匪相间也虽然立人之道大易未甞不言于仁义之先去仁义而言道德此韩子所以遏异端之流也盖道德非仁义外物也能行此理于践履之间即道也能得此理于心领意㑹之顷即德也天降衷于下民若有常性克绥厥猷衷即性也而所以降于我者命也有此衷则亦必有此猷矣民之秉彛好是懿德彛即性也而所以秉于我者命也有是彛则亦必有是懿矣㑹而归之千流万𣲖一源也千条万枝一本也仁义非精也道德非粗也是不过一天命之性而已矣奈之何世之昧者常总总也况战国之人心乎孟子道性善斯言一发所以为千万世理学之根源天理人心之凖的天下始知所向矣至于谓性谓命之説亦缕缕言之非赘也性命之理一日不明于天下其所以陷溺其良心也必矣自性命之理一明而仁义之言昭昭然于天下也恻隠仁之端也羞恶义之端也此端也何从而来哉性所有也即天之所赋也事亲仁之实也从兄义之实也此实也何自而有哉性所根也即天之所赋也一初之天纯粹至善孰非此仁孰非此义然知其为恻隠羞恶而不能实践其恻隠羞恶之端知其为事亲从兄而不能有得乎事亲从兄之实则是率天下而路也岂万理㑹归之地哉故以德行仁仁即此德也配义与道义即此道也杨墨道之祸也吾距之盖深惧夫苟可以祸吾道即所以祸吾仁义也乡愿德之贼也吾辨之盖深虑夫一至于贼吾德即所以贼吾仁义也㑹万于一仁义吾道德散一于万道德吾仁义是皆天之命乎人而人之所以为性也吾之得乎是命以生而莫非全体者性也一㑹归之顷则仁义也道德也皆性也性即天之所命也一初之天其至矣乎此孟子安得不拳拳为战国人心虑也而赵岐其知之矣虽然性命之学难言也荀之恶习也非言性也扬之善恶混气也非言性也愈之上下品才也非性也性且不明况于命乎是无怪乎申韩黄老之徒窃吾仁义道德之似哓哓然于天下后世也嗟乎夫子止言仁也而轲则兼言义矣夫子性不可闻也命则罕言也轲则反覆其辞而不少屈轲岂好辩哉为战国忧也为道统计也虽然不可以已也向㣲轲之言则是三子者久矣其为天下道术裂矣乎吁谨论此篇谓道德即是仁义之理此理自性命中有之后篇谓忠信即是仁义之理此理自乐善中得之合异为同格与前篇仁义道徳性命论同机轴仁义忠信乐善如何林镗夫出处立説批云论曰实理不在真机外也机之动以天则此身无非天矣人之初生天理备具本无亏欠也惟其深造自得止于至善则真机所动不逐外乐凡其乐乎善者即天理之实岂曰求在外者哉且仁义吾性之理也忠信此理之实也性分之天孰不充足是性也不能不动而为情彼机之动者理之形也充吾真乐无有不善则理之精㣲着于见面盎背之顷仁义忠信盖有油然而发露者使所乐人而不天则乐淫于善之外触境皆妄去理逺矣孟子道性善者也以乐善而继仁义忠信言之其得诸吾心真机之乐乎仁义忠信乐善如何请申之人生而静天之性也感于物而动则好恶形焉然则乐也者其此情之动而为真机者乎鸢飞鱼跃之妙孰非性分之陶陶虫鸣螽舞之余又何者非实理之形见苟机之动不于其真而于其伪则乐以人而非天矣故髙梁大厦不如仁宅之安固也而人之乐乃夺于髙梁大厦髙车驷马不如义路之正固也而人之乐乃移于髙车驷马纡朱懐金不如忠信之实固也而人之乐乃锢于纡朱懐金机为物动所乐日非岂知继善所以成性而人之情皆可以为善乎吁善何物也即仁义忠信之理也盖自有憷惕之心而仁之理已具自有羞恶之心而义之理已存尽已之谓忠有诸已之谓信而忠信者又仁义之实也是理也上圣下愚均气同体至于操舍存亡则不能不异者抑岂无故情既生矣机随触焉乐之于外则日与仁义忠信逺矣乐之于内则真机之动而实理全矣甚哉君子之所乐者不可不主于善也而所以考其善不善者岂有他哉于已取之而已矣夫动吾真机陶吾天乐则自孺子入井之时充之于事亲之日而家人之嘻嘻者即其乐此仁之善也自无适无莫之际充之于从兄之顷而兄弟之怡怡者即其乐此义之善也为人谋而不忠乎与朋友交而不信乎而申申夭夭于居处语黙之际者即其乐此忠信之善也至是则天髙地下此乐之充拓也云行雨施此乐之溥博也无懐之逍遥洞庭之雅奏此乐之弥满磅礴也舜之乐散而为南风之咏文王之乐充而为演易之㫖夫子之乐在其中而曲肱于饮水之时也其视夫峩其冠华其裾髙大其榱题者所乐霄壤也其视夫煦煦为仁孑孑为义寂灭其心性者所乐迳庭也乐仁义忠信之善而㑹仁义忠信之实此机即理耳此情即性耳颜氏之子其殆庶几乎人知陋巷可忧也而彼乐之箪瓢可忧也而彼乐之而不知其得一善服膺弗失所乐盖在此也孟氏子悯人心之淫于外乐也辨天爵人爵之异而以乐善为言固将使人心乐于善而不失其仁义忠信之正也七篇之书谆谆乎以善淑人而仁义之论説不离口孟子盖亦自得其所谓乐者矣食前方丈侍妾数百已不足以夺其所志而居安资深至于反身而实乐莫大焉彼以其富我以吾仁彼以其爵我以吾义吾于此益有以见孟子之真乐矣虽然孟子以仁义为言者也忠信之论盖不多见乡原之似已深辟之而天爵之説则特以忠信为言是故以忠信为仁义之实也然遡而求之论语一书仁义寥乎罕闻而忠信之㫖凡数见虽孔孟互相发明皆所以道人心之善而所以必主忠信者又岂无説盖人不忠信则事皆无实为恶则易为善则难然则忠信也者又教人乐善之根柢欤大易曰忠信所以进德也知大易之所谓进则知孟子之所谓乐谨论立説正大格此篇与叶君榉五始之要论同意周礼春秋表里如何论阮登炳出处立説批云论曰论圣经有相符之理要不过乎尊王而已盖王道不可一日而不明也惟其不可一日而不明则凡前后典籍之所存皆其大义之所在虽若不相为谋而其实未始不相合也或者徒见夫世变之有升降王道之有污隆遂谓夫圣人之作经有不可以一概言者而不知经皆为尊王而作也前圣处乎其时之易则王道之明者固易明后圣处乎其时之难则王道之难明者为愈明使天下万世昭乎其不容泯者时虽异而心则同也经虽殊而道则一也安有不相表里者哉夫使当王者之世圣人不作经以先乎尊王以诏乎其后而后乎伯者之世非有圣经复先乎书王以合乎其前又何以使天下常知王道之为尊也邪卢植在汉盖志于尊王者也故合周礼春秋而曰与相表里植之意固有在矣周礼春秋表里如何请申之吾甞闻表里之説矣八卦与九章相表里原道与轲雄相表里以其时考之则前后固有辽絶之殊矣原其互相发明为斯道计者则未甞不相为表里也况夫王道之在天下纲常之所以植立法度之所以彰明礼乐之所以修举皆人心天理之正㫁㫁乎不可易者圣人作经以寓一王之法所以扶持世道于不壊不灭之地者以其有王者在耳王者之迹息而诗亡诗亡然后春秋作世有周公则春秋不作春秋不作则周礼一书皆王道也春秋乌乎作春秋所以救周礼之穷也礼乐征伐不自天子出而自诸侯出则周公其衰矣春秋不作其可乎天下不能以常治人心不能以常古王道固有时乎难行矣王道有时乎难行吾夫子其肯没周公之志邪周公之志不可没则挽回世变之所趋阐明古今之正理复显然着见于斯世春秋亦一周礼耳不然周礼敌八百年之天命而王室何其尊春秋纪二百四十二年之行事而天下之所以尊王者又何如邪合盛衰而参之则二经表里之意可以不言而自见矣自今观之六典之设他务未遑首掲以惟王之一辞独冠于设官分职之首此尊王为周公作经之要领也春秋之经笔削尤严而书王每先拳拳焉者不一而足又岂非尊王为孔子作经之端本乎惟其皆主于尊王则表里之大者不外是矣故命曰书王命治曰賛王治周礼所以重一王之权也而曰天王正月曰王正月春秋所以重王者之权者其与周礼同乎异乎凡诸侯则使之入王皆朝觐宗遇㑹同于王周礼所以谨奉王之礼也而如京师朝于王予夺废置则诏王治教刑政则佐王成周悉听命于王而行之较之是非褒贬之笔足以荣辱天下之君大夫者即天子之行事孰非表里于周礼之经者欤爵禄出于王赏赐出于王举内外朝之大政事周家悉由王者而亲决之其视春秋赏人之功去人之族贬人之爵者同符吾夫子遂纪天子之赏罚以为惩劝之具又非表里于周礼之当行者欤大抵为周公作经于太平之世者易为孔子作经于叔季之时者难世有周礼则王者之治行世有春秋则王者之教明夫固闗于其时而所以垂当今而诏来世者为一尊王之义而已此表里不可以相无也卢植得不举二经之表里而并言之邪虽然周礼春秋一也使孔子生周公之时未必不为周礼使周公生孔子之世未必不为春秋吾观仲尼叹斯道之不行乃有不复夣见周公之説是又托春秋欲行周公之事者也土之盟翟泉之㑹河阳之狩此何如时惜乎夫子遇时之难终不若周公用时之易尔汉固非周比有能尊王黜伯申春秋而用周礼则汉亦可为矣此又卢植言外之意愚故併及之谨论立説正大格此篇与阮登炳周礼春秋表里论同意五始之要如何叶君榉出处立説批云论曰知谨始而不知尊王非圣经之本㫖也圣经为尊王作也夫既为尊王而作则所以正天地之常经示万世之大法者在是岂特谨始之一节而已哉或者徒见夫始在改元而重在即位于是附㑹分裂而为之説不知春秋之作非圣人本心也王纲不立侯度废弛故不得已而寓于笔削之间以尊王而垂法于后世其意深矣使徒欲谨始以立法而王纲之大者不拳拳而寓尊王之意吾恐大义乖而彞伦斁矣故圣人託鲁以尊周书周以愧鲁自元年而下至即位而上特致严于书王之一字盖以明王室之当尊而责侯国之自僣则即位之或笔或削皆可以王法绳之以此示人后世其敢私正朔而改元者乎此则春秋之本㫖也五始之要如何王褒徒知谨始之意岂知尊王之大法哉甚矣五始之例为圣经惑也王褒徒见图纬之説以黄帝受图而得五始则以为春秋法之然黄帝之时安有公即位之事借曰即位为一国之始则经之不书即位者是阙一始矣又何得而言五始哉自褒倡其説而何休和之于是以元之气正天之端以天之端正王之政以王之政正诸侯之即位而五始之説安之以为当然是则诸侯改元即位其果可以为法乎夫改元正号即位谨始王者事也诸侯安得而私之使鲁得以自私则列国诸侯皆不必禀王朝之正朔而礼乐征伐亦不复自诸侯出矣当王室尚存之日而诸侯有私正朔者僣也况敢自即位邪圣人于元年之下即位之上而以王法绳之非私鲁也乃愧鲁也愧鲁者所以愧诸侯也此义不明而后有移元于鲁之説有託王于鲁之説以是谨始毋乃开后世僣乱之门乎昔者文王受命当天下三分之时享国五十年矣而未甞有改元即位之文书曰惟中身厥享国五十年又曰惟九年大统未集是未甞私改正朔也奈何自共和之后诸侯乃各自私其国以改元哉观传之所载如郑国之事有僖之元年简之元年是诸侯皆改元非独鲁也即此而观天下知有王者寡矣诸侯之改元即位乃王室之罪人而谓鲁史足为谨始法乎夫子託鲁以尊周非谓鲁之元年足以善始也亦非谓鲁之即位足以奉元也周之天命未改则鲁之有元年是邪非邪周之王室尚存则鲁之自即位是邪非邪故圣人之书法致谨于书王之大要其书王于元年之下者用见元惟王之所自出其书王于正月之上者用见正朔非诸侯之所当改自正月而次则以公即位继之又明其罪以责诸侯而示王法之所不恕也盖即位天子之称鲁既举行即位之礼则不能禀正朔于周矣圣人独以周正书于即位之始则有愧于尊王鲁其能免乎以秉礼之鲁尚不知王室则列国之诸侯又可愧矣大哉笔削之有功于王室乎归正于周以明天命之未改託王于鲁以明王室之当尊託始于隠以明笔削之大法隠公不书即位以明隠公而下皆非王命之所当立于元年之外皆去正月以明当世诸侯皆不禀正朔于王至于隠公无王犯天下之大戒而又始终书王以愧之此皆大义之不可犯也王褒不知圣人始隠之意而乃以为五始焉则其惑日甚矣然则人君谨始之法独不可以是推之乎盖尊王之义明则改元即位非所以为臣子训故公羊左氏足以知此而董仲舒则为通论也公羊以加王于正为大一统左氏以正月为周正月至仲舒则举天地常经古今通义言之此春秋经世之本㫖惩列国之僣乱而示一统之大义以正本始则元年之意明而万世之经正矣书谓君为元首又谓君为元后则元者天子之称也大哉干元万物资始至哉坤元万物资生位乎两间者当与天地参故体元者人君之职也元即仁也仁人心也体仁以长人则元之义得矣此岂列国诸侯所敢僣哉愚故推明一统之义以正五始之要为人君者其可以不体元乎谨论前篇谓二经以尊王为主此篇谓五始以尊王为主主意一同合而观之可以触类而长由㣲知显格可与圣人大明至公论参看圣主正身宣德如何论萧符世出处立説批云论曰知㣲之显者可以言恭已之化矣古先帝王之恭已于上也岂尝欲其善之显哉然而不欲其显而不能以不显何也天下惟实理不容伪修于已者无毫发之可憾则形于人者无毫发之可掩故㣲者必至于显其不可以显者当制于㣲而后可也不可以显而不能不发于㣲焉吾惧其㣲者有时而显也恭已之君亦惟于其近焉而审之处于近者无以累吾所履之正则流于逺者益足以昭吾所养之纯不然近者之不察所以为恭已之累也多矣未有不发乎迩而见乎逺也是故人已一致也显㣲一脉也审于近者所以谨万化之原也王吉以正身宣德告孝宣而有及于左右所使之人夫左右近君者也身以左右而正则德以所使而宣矣此帝王恭已之化也不谓汉之王吉有见焉圣王正身宣德如何帝亦思于近者而审之乎尝读中庸至于君子戒谨乎其所不覩恐惧乎其所不闻莫见乎隠莫显乎㣲故君子慎其独也而喟然叹曰人之不能戒谨恐惧于不覩不闻也岂不能掩其不善于共覩共闻之地而隠者见焉㣲者显焉何哉天下之理不可以伪为也屋漏不愧而自处于有愧人之知其不愧者自若也闲居为不善而自表其善人之知其不善者亦自若也故曰人之视已如见其肺肝然则何益矣况人主一身大闗万化践履于深宫独行之中而利害形于四方九土之逺存养根于暗室屋漏之㣲而祸福极于天地万国之大呜唿是果可以伪为乎是以圣帝明王知吾身之所闗者重则凡近于吾身者有所不敢轻曰小大之臣咸懐忠良其侍御仆从罔匪正人曰正予羣仆侍御之臣交修不逮凡为是者全吾身所以全天地万物也非曰将以昭昭也而要其终也修于身者正自质诸人而无疑行于已者粹自暴诸天下而无愧往往不求昭而昭焉则㣲之显诚之不可掩也固如此也此所以为恭已之騐也嗟夫周官帷幄帟绶之职虽㣲必审则斯谋斯猷我后之德君陈始得以顺之于外而非致谨于懋乃后德之时虽穆王亦不能使其德之宣然则恭已之化所闗系者如此人主亦焉用以不正者累吾正而宣其所不可宣哉且就汉之君论之文帝最渊黙武帝最英伟渊黙者似韬晦若难乎人之知而英伟者近表杰宜欲为名以自髙也然道德为丽文帝之不可掩者如此至今言汉君之贤者首缕指焉而内多慾外仁义其窥见武帝之心事者正不特一汲黯而已是何不求显者或彰彰于一世之共覩而欲着其善者仅若此邪呜唿是可以求之二君之身矣盖尝思之文帝不私一弄臣其左右前后粹然一出于正则正身有道者固鼓钟声闻之本也武帝天资英明固非近习所能惑而文成五利之徒犹得以中其心帝之身可知矣虽伏矣亦孔之昭帝独能择其善者以宣于人哉王者正身宣德之説即仲舒正心以正朝廷之説也宣帝之正其身者固不可以浅窥而修洪业选茂异天下皆知帝之尊道信赏罚核名实天下皆知帝之制治务寛大假贫民天下皆知帝之好仁则其德亦可谓宣昭也已然使帝而非得夫恭已之化其效决不至此然使帝而尽得夫恭已之化其效又不止此吉之此言其欲进宣帝于古圣主欤左右一语帝安得不深思也不然黄王龚召布满中外帝何患其德之不宣哉正身之説吾不谓吉而有讲乎此也继此而后知此説者惟一孔明孔明之言曰宫中府中俱为一体以昭陛下平明之治噫宫府之体合而为一则竒衺不得以为王躬之累未有其身正而其德不宣者也是亦恭已之説也此唐虞三代正君之学至汉而未尽冺也虽然正身固所以为宣德之本而宣德亦可以騐正身之功观诸宇宙而德泽洋溢人诵明圣则其身之正可知矣如其不然其身之未纯乎正亦可知矣中庸之言道曰本诸身徴诸庶民故善观元气者察形以知脉善观君德者由显以知㣲君天下者如之何不深长思也夫何为哉恭已正南面已矣谨论由㣲知显格可与圣主正身宣徳论参看圣人大明至公如何论王珏出处立説知举批论曰语盛德之事者要当以隠㣲之地观之夫天下之至显常伏于天下之至隠而所谓充周不可穷之理其所发者固甚㣲也后之君天下者徧物以为明制物以为公然有时能矫揉于人所共知之境而每不能不失于幽独得肆之中于是明者非不明也而未能其大也公者非不公也而未能其至也明而未大公而未至意者显㣲不能以无间见隠不能以如一欤张藴古之告太宗曰大明无偏照至公无私亲正以偏者明之累私者公之挠苟一毫之偏私不足以语大明至公之事矣然则所谓偏私者顾不当求之于隠㣲之地乎圣人大明至公如何请申之昔尝读易曰大哉干元曰至哉坤元飞龙在天利见大人大明之事也然圣人之賛易也干则致谨于几坤则致戒于渐亦曰几之不谨邪之萌也渐之不戒隂之候也虽德如干坤而造化之大犹有憾也圣人中干坤而立者也以一身之𦕈而应万物万情之㑹秋毫而察将以用其明也铢两而均将以用其公也然一偏或入于先一私或伺于后则明者投其偏公者售其私虽矫于衆而不能矫于独能制于指视而不能制于幽𦕈纵明也而非大也纵公也而非至也然则大明至公非圣人孰能与于此舜其大知也与天下之明无以加于舜矣而曰察迩言何哉虞芮质厥成天下之公无以加于文王矣而予曰有疏附何哉盖迩而不察与夫当疏而附当附而疏虽舜文之明公而人得以议其后矣自圣人而推之于天天无私覆日无私照天下之论明公者尽于此矣人徒见其飞潜动植洪纎小大自形自色一公洞然纎隙必烛容光必照万里同晷一明了然而不知其一阳之动实萌于剥复之交旦气之清实宿于夜气之定造化且不能违而况于圣人乎人之一心静虚则明通动直则公溥静虚何为而静虚也动直何为而动直也惟无欲则静虚而动直矣人欲有一毫之未尽则天理不能充其量明不为大而为明之小公不为至而为公之浅三代而后论君道者率不满于斯焉唐大宗何如主也即位初年一念之天如太阿出匣光芒射物如源泉幽窦泥沙未浑其天资之美者乎然王魏之贤首加録用明则明矣裴封参错不得谓之明秦雍旧人裁抑恩例公则公矣闺门慙德有不可掩不得谓之公谓帝非明非公固不可谓帝大明至公尤不可明而公者天资之本然其不足以论大与至者学力之未到孰谓幽州一记室而能施仓扁鐡石之手于帝腹心之隠疾也曰大明无偏照至公无私亲又曰四时调其惨舒三光同其得失然而曰事起所忽与夫积小害大始终规儆直欲其隠㣲之地充而至于与四时三光相为表里所以望其君者厚矣惜乎未箴之前此太宗也已箴之后亦此太宗也藴古太寳之箴既不见用于即位之初郑公十渐之疏又不尽信于十年之后频失频复而太宗之德遂不加进矣呜唿大明至公古圣人分量太宗信不足以进此矣抑其本原之学不讲认其智力之所及者即以为髙不复更致増益焉耳何则古圣人以观我者为明太宗则不能先觉而専以逆亿为明古圣人以克已为公太宗则不能胜其私而徒以任法裁物为公遂使后之欲为明为公者率以是为安而止正学不明之故也呜唿大明至公岂易言哉谨论顺题发明格此篇与崔日南春秋事文义论同意书诗春秋出于史林昌谦出处立説批云论曰经非圣人之得已也以不得已之意而为经故必有所述焉夫经以载道史以载事二者本不同也今而圣人之作经岂不能出意为之而必本诸古何哉盖作经非圣人意也圣人而果有意于作经则纪载之详编録之备一出于我可也而奚以史为世变之㑹不能以无升降风俗之趋不能以无盛衰圣人之道既不能见诸行事又不容託之空言于是不可以无书诗无春秋而书诗春秋之述则又皆出于史焉夫史虽古必不能有加于圣人之经而圣人必于是而述焉此则圣人意也然则书也诗也春秋也不出于圣人之意而出于古人之史圣人不得已之心盖可见矣书诗春秋出于史请因王通之言而绎其意尝因是而观之书首尧典而终秦誓作之者谁欤曰圣人也诗自周南而终商颂作之者谁欤曰圣人也春秋首鲁隠而终获麟二百四十二年之行事具载无遗作之者又谁欤曰圣人也然则作经者圣人本意也而王通乃谓出于史何哉通其好为异论者欤曰通非异论者也圣人意也世皆言经者圣人之所作而不知圣人之于经非作也述也书出于古史圣人因而定之尔诗出于国史圣人因而删之尔春秋出于鲁史圣人因而修之尔圣人固尝曰述而不作信而好古夫述而不作则书定可也诗删可也春秋修可也信而好古则书诗也春秋也其出于史也宜也然则作经其圣人之得已乎向使世变推移古而不今吾道流行泰而不否析因夷隩民安其业常如唐虞之治持盈守成歌舞太平常如凫鹥之世礼乐征伐㑹盟朝聘常如三代之盛时则书可无定也诗可无删也春秋可无修也泮奂忘言之天岂非圣人之愿哉惟夫帝降而王王降而伯世变所激愈趋愈漓启与有扈战于甘之野圣人以君臣敌战为文所以纪夏德之始衰已不足以追唐虞之盛况费誓之世乎匪风下泉之后而继以豳风黍离中谷之什而思宗周其诗有刺而无讪其情忍怒而不忍叛则其世道盖可知矣诸侯不知朝王而私相盟㑹伯主不知尊王而以臣召君成周之后魏舒以卿而莅国政黄池之㑹勾呉以夷狄而主夏盟此又何等时邪吾圣人之生于斯时也天不君之为尧舜禹汤文武又不臣之为臯稷伊傅周召前圣之传谁其绍之纲维世变之责谁其任之则经之不作不可也经可作矣而不出于史又不可也史者其古人行事之实録政事之鉅编乎其殆未定之书未删之诗未修之春秋乎于是而有所述焉可以见圣人之意矣是故书㫁自唐虞凡于书序之下而称曰者此史氏之旧文数十篇之中莫不皆然则书之出于史可见矣诗之命名如闗雎后妃之德之类此皆国史之旧题夫子因而不改三百篇之中莫不皆然则诗之出于史可见矣春秋一书如桓十四年之书夏五庄二十四年之书郭公此当増也而不増桓五年之书甲戌已丑十二年之书丙戌者再此当削也而不削一惟旧史之是因则春秋之出于史也又可见矣呜唿作经非圣人之得已也不然以吾夫子之圣岂不能自出意虑作为圣经而必本之史焉何哉吾道不见用姑托古人之行事以示天下后世庶乎来者之有稽而道统之传亦借是以不坠此则圣人述而不作之意是意也惟王通知之虽然经而不本乎史固无以为经史而不得乎经亦无以传逺书固自古史而出然非书则后世孰知其为古史诗固自国史而出然非诗则后世孰知其有国史春秋固自鲁史而出然非春秋则天下后世又孰知其有鲁史经自史而出史因经而显欤然则书诗春秋未作之前史则有功于经书诗春秋既作之后经则有功于史愚言不然君其问诸王通谨论推原题意格与林昌谦书诗春秋出于史论同意春秋事文义如何论崔日南出处立説批云论曰约史以为经非圣人私意也何者古人所行之事良史所载之文固必经圣人而后定然大公至正之义岂圣人所能増损哉人徒见夫圣人之作经因史以约其文因文以着其义一予一夺或褒或贬足以示劝惩于天下后世则曰圣人赏罚之也吁是经之作岂圣人之私意邪以私意而议圣人者凡民也盖天下之事有公是非无私赏罚纪事之文有繁约之不同则圣人不能泥史以为经裁事之义惟大公之所在则圣人不能舍史以为经是义也非孟子不足以知此今观轲之论春秋其事则曰齐晋也其文则曰史也及其义则不曰圣人为之也而乃举夫子自道窃取之辞以实其説呜唿读是书者要当因是而遡夫子之心春秋事文义如何请以是论尝考诸经籍所载然后知春秋之赏罚非圣人为之也何以知之书者纪唐虞三代之事也而夫子有秦誓之附易者着六十四卦之文也而夫子有易系之作春秋非鲁史之名乎公之以鲁史之名则非孔氏之私书也非孔氏之私书以为夫子之赏罚愚未敢以为然也夫自有典谟训诰之文而史于此焉出当是时是是非非善善恶恶之理隠于人心不待褒之而后劝贬之而后惩自闾巷刺美之言兴匹夫匹妇之咏作似非雍熈泰和气象然或风或赋或比或兴其事甚白也其文甚着也其义亦甚明也人心之史闻者足戒故圣人之于诗亦不过删其繁兼取而附之六经之一孰谓诗亡而后春秋作乃圣人之私意邪或者见夫春秋一书推见至隠或赏人之功或去人之族或贬人之爵诸侯而或书其名大夫而或书其字一字之褒有如华衮一言之贬若挞市朝则谓春秋之世乱臣贼子接迹于天下夫子悼王道之不纲伤伯图之陵僣不幸有其德无其位不能以天子之权而赏罚天下不得已而作春秋盖将假天子之赏罚以为惩劝之具其赏也则曰夫子赏之也其罚也则曰夫子罚之也抑不思史鲁史也鲁之史公史也夫子以之而修春秋其事则因其所记之事也其文则约其所载之文也其义岂非取其至公之义乎取其至公之义而为之则非夫子之私意也且如葵丘之㑹盛矣予齐之盛者公也夫子安得不取其予齐之义而褒齐乎河阳之召僣矣疾晋之僣者公也夫子安得不取其贬晋之义而讥晋乎春秋之或抑或扬或去或取如是者不一初非曰此孔氏之书也又非曰我作之也赏罚之权不以自与也曰此鲁之书也曰鲁作之也何也夫子固甞曰知我者其惟春秋乎罪我者其惟春秋乎盖知我者则以鲁之赏罚而为春秋春秋不得已而作夫子已有罪我之忧矣窃取之辞毋亦夫子欲以此意暴白于天下后世呜唿此圣人之意也惟孟子为能知之事人知为齐晋之事也文人知其为鲁史之文也至于义人皆以为夫子赏罚之义也倘非孟子援夫子自道之词而笔之书夫子之志荒矣后之人不知圣人作经之意而纪事着文必以麟笔为法虞氏着书八篇名曰虞氏春秋愚不知讥刺得失果足以劝善惩恶否乎不韦着书二十余万言号曰吕氏春秋愚不知八览六论果足以当王法否乎其于义也斯焉取斯噫惜无有以夫子之言告之者谨论前篇谓述史为经圣人不得已为之此篇谓约史为经圣人非私意为之意义畧同可以参看原题立意格与髙应枀听言接下之规论同意理本国华如何论陈文龙出处立説考官批云论曰治之精神在乎言君子是以原人主之心心者治之原言者治之精神精神所发心实主之何则人主一心言脉之通塞系焉言脉之通塞民之荣悴国之休戚系焉善观人之国者不观其国而观其国之言不于其治而于其人主之心心苟虚明有容无拒意气之所感召怠者奋懦者激畏沮者蛰而震知无不言言无不直要其效而至于事物之条理政化之精神皆此心一运量之间耳宅心不广者则反是故夫治之本也丽于心国之华也寄于言虚心受言则国之精神在是矣本者其心华者其精神心乎心乎其精神之所聚乎甚矣言之有益于人国也理本国华如何有知之者太宗也尝谓治道之精神在人言治道之根本在君心清明在躬志气如神此心之体风霆流形庶物露生此心之精神帝之所以为帝王之所以为王皆心之精神为之也吾观衢室有问总章有访昌言拜而嘉谋告帝王之心寛大乐易上不以为厌下亦不以为忌其言犹之粟米布帛若无华也然而藻火黼黻之采都俞之辞也朴斲丹雘之文训诰之言也唐虞三代所以大治荣华至于今日者岂有他乎哉盖治有元气焉君子是以求治于其心言有英气焉君子是以观国于其言肤革充盈神采英发英气之聚未有不自其元气者充之易之咸曰君子以虚受人其惟此心乎一或憧憧尔思未光大矣惟虚故明此咸所以为无心之感是心也三代而下太宗其庶几得之帝何心也君源臣流者其本澄竭诚待下者其本正自仁义之言一开其端贞观以来諌者相望帝之心盖隂有以感发之是以千金可轻也而不如却鹰之一疏明珠可贱也而不如止猎之一奏大寳易得也而终不若琼室瑶䑓之一箴帝之所以华其国者何哉言而已帝之所以能容言者何哉心而已心其精神之主乎人之所可见者精神人之所不能知者此心以帝之威灵气燄人所望而畏者夫孰得而易于言徐而考之真见其孜孜治道真见其忧勤恐惧真见其从善如流非外为寛容以悦之也洞洞无我旷然而与天下为一藴于其心发于其精神焕而号令文章则为中国之华粲而䑓阁容典则为朝廷之华至于日月晦而复明闗河翳而复清埽六代之陋而恢我唐三百年光明俊伟之治是又散而为天地万物之华吁言之效何如哉帝之于言也岂徒曰美观云乎循故事云乎观其言可以知其国观其国可以知其治观其治又可以知太宗之心异时听纳不倦固未尝戾戾焉有以嫉其臣民之心而或者已有心气内损形神外劳之虑此心少窒吾恐向之精神索然矣若夫世南之鲠谔百药之持论史臣之于賛也皆指其为治世华采然必曰知治之本何欤吁此心法也亦太宗家法也何德宗而未之思强明自任猜忌自信贽也宜以虚受为帝勉彼何如时而进谀者类曰德如尧舜时已太平以颂美为奉职以窃议为邀名以深谋逺虑为骇衆言者气薾黯无晶光呜唿盍亦反其本矣论谏百篇炳如丹青后世以为华当时反以直而厌言其可厌乎厌言非盛世事也卿大夫莫敢矫其非士庶人莫敢矫其非观人国者每于此觇之国事且日非矣伋宁不为之寒心虽然卫闇耳德宗又何如主哉吁谨论原题立意格与陈文龙理本国华论同意听言接下之规如何髙应枀出处立説批云论曰人主一心之㣲上下相际之交也凡听言之道未有不本于人主之心心之广狭盖言脉之通塞系焉天下莫患乎上下之情不通也必有交焉则人主方寸之间是已吾方局于猜防疑虑之私而居之以强明好察之实天下见其浅中狭度而猷之不裕也其谁言之设或有言亦终至于龃龉而莫之合扞格而不可容盖汉唐以下之人主皆病之矣而况其德宗乎听言宏接下之规宣公力为帝言之使帝也反而求诸其心斯得之矣惜乎帝之不然也虽然贽如帝何哉听言接下之规如何夫上下之情难通也久矣欲人之言也难矣天门沈沈邈不敢诋于是有欲言而谒诸其上者如谒诸神明甚矣其未易接也故交接之道贵乎忱实易于坎之纳约曰樽酒簋贰刚柔际也此言听言接下之道也天下固未有间絶而不可以相接者也其间也必有为之际其际也必其上下彼此之交上之不能通乎下下之不能通乎上其间不能以寸此在乎人主之一心耳充之则广蹙之则狭大之则天地万物无不容小之则纎芥毫末有所不受此固尧舜禹汤文武数圣人之听言而得是以为规也无稽之言勿听弗询之谋勿庸是盖得之精一执中之余归其有极㑹其有极则所以谋卿士谋庶民者亦无一之不尽盖中也极也固尧舜禹汤文武数圣人之所谓规而以接下焉者也市于议道于谤下而至于刍荛之㣲工瞽之贱圣人接之固有道矣而秦则反之夫羣臣顿首而后敢言再拜而后敢请上下之情濶絶秦之浅中可见矣而亦以仆其国髙皇帝宏其规模好谋而能听监门輓辂之夫皇皇然接之若不及至今称帝为大度豁如之主其规模盖可想见夫秦汉之异若此矣而何德宗之不悟哉盖德宗也有髙视天下之志而无容天下之度规规然铢较寸度于小物细故之中故凡拒諌而饰非者皆其口舌之能耳目之便非其有恢恢有容之心此最帝之痼疾也姜公辅以卖直见疑萧复以轻已见忌虽以陆宣公之百篇仁义而帝固未之察也亦枘凿而已嗟夫帝方怙非以自是岂不疑公辅之卖直方强明以自任岂不疑萧复之轻已方展转于利欲之中不能自拔而以宣公仁义投之上下之情宜乎其不相接也接与不接直方寸间耳帝方寸间扰扰焉营营焉芥发无所容上下恶乎其可通也夫彼皆其辅相也而不相接若是况下是者乎曷不广其接下之规乎规广乎中则情通乎上下矣帝惟不与诸臣接也故窦参延龄軰得以其言自售而帝且喜圆恶方矣此之接如水投石彼之接则若胶漆牢固而不可解孟子曰君臣懐仁义以相接反是则利矣帝懐利以接下彼以规利之言进如延龄軰又安足怪乎呜唿言之听不听情之接不接盖系乎君心之广狭也天下非庸主之病于狭也惟强明好察者常病之故周厉之监谤秦皇之愎諌在唐则为强明好察之德宗其上下之情不接皆足以致乱宣公之言岂不足为帝规哉惜乎其非唐虞三代器也夫惟好谋能听豁达无我髙皇帝近之矣谨论字面包题格与后篇天职天功天情论同意天道善胜如何论郭拱朝出处立説批云论曰不物于物然后能役乎物凡盈宇宙之间皆物也物物相役而无有终穷者皆形气之为也囿乎形气之中而不能自超于形气之表则与物为物耳又何以役乎物盖形气有尽而理无穷万物有欲而造化无心此其所以不物于物也夫以物役物则物皆吾敌物皆吾敌而一切求胜求以胜之穷矣不以物役物使天下之物皆失其所以为物而惟我之听是必有妙乎物者夫岂有心于胜物哉其不能违乎天者不能违乎道也故曰不物于物然后能役乎物天道善胜如何老子其知道者欤请论之物物而不物于物庄子为是言也夫既物其物矣而必曰不物于物何哉盖自气化形生而物形焉虽造化之大不能离形气以自立不离乎形气则不离乎物矣然其所以摄万有役羣动使之自强自弱自屈自伸皆莫知其所以然者是必超于有而妙于无非可与并言也盖惟天下之至无为能御天下之至有惟天下之至静为能御天下之至动惟天下之至一为能御天下之至不一洪纎髙下纷然而不齐者至有也至动也至不一也然而有者安于无而无者胜动者安于静而静者胜至不一者安于至一而一者胜果孰使之然哉理之自然者物之不容不然也动动相形有有相使纷纷扰扰之交相病天之为天而与是琐琐者争衡则亦弊弊焉耳天道不如是也吾自夫造化而观之雷风之相薄水火之相射寒暑之相推阖辟变化未知其所终也及夫进者退成者除劳而不止者息则孰胜焉又自夫品类而观之勾者欲萌甲者欲拆爪强者欲抟而齿刚者欲决羣趋彚奋交战而不可御迨夫荣者悴实者剥而悍然者帖然果孰胜之哉又合夫人事而观之衆寡之相暴强弱之相陵而矜智力以相雄长者惟恐人之有加于我也及要其终则衆欲暴寡而卒无以加于寡强欲陵弱而卒无以加于弱智者穷于智力者屈于力向之胜心又安在哉吁是可以观天道矣宇宙间万形皆有弊惟理为不朽天下之独立无对者理而已凢物则有对有对则有争争则有胜有不胜焉至于理则凡物莫能夺也申包胥曰人衆者胜天天定亦能胜人人固可胜也天其可胜乎而包胥之言非不知天也不知道也説天者莫辨乎易易之干曰干道变化又曰首出庶物盖天者天之形体干者天之性情运于无形而超于有形此万物之所以资始乎干而水湿火燥云龙风虎使之各从其类者元之功也故圣人之賛干必以天下之至健者言之惟至健则举天下之物莫能加于此矣老子善胜之论其得诸此虽然天何心哉善者自福淫者自祸倾覆栽培不过因其材而笃之耳故曰天何言哉四时行焉百物生焉兹不物之説也聃之言未免管窥欤呜唿天以无心而溥万物圣人以无情而应万事舜之征苗文王之降崇夫子之却莱夷皆天道也皆无心于胜者然圣人岂愿有胜之名哉吾惧夫后世假天以自文者必以耼之言借口谨论字面包题格与前篇天道善胜论同意天职天功天情如何论朱有进出处立説批云论曰不物于物而后能使造物之物其物夫举天下万物虽无以加于天而天亦物也中三极而立者苟亦囿于物而不能超乎物则与物等耳何以使造化之物其物哉必有不物于物者运其神于有物之表而达其用于事物之间使浩浩大化各安其当然之职着其显然之功在天者若有以使之然而圣人实不自知其所以然也不物者何圣人之天情是也圣人此情寂然不动而未尝与天争职感而遂通而亦未尝与天争功然天之所以职其职而功其功者即此情之发达运用也圣人何心哉不过尽在已之天以格在天之天不物于物而使之物其物耳天职天情天功如何请因荀子天论而言之尝谓荀子之论天其谓有形之天邪其谓无形之天邪如谓其无形则以何物而言职以何事而言功如谓其有形则上天之载无声无臭奚其情吁我知之矣荀子之所谓天职天功者论其在天之天也所谓天情者论圣人之天也天以功职言则知造化之物其物情以天言则知圣人之不物于物盖圣人以天下之至静制天下之至动以天下之至无御天下之至有百神受职万化同功归之造化而造化不言归之百物而百物不有荀子不得已而后归之天情焉夫天情果何物也其未发则为中庸之中乎其已发则为中庸之和乎中和一致而天地位焉万物育焉位者天之职也育者天之功也中庸不归之天而归之中和何哉盖天地与万物皆物也中和所以物其天地万物之物而不物者也向使中庸圣人情其情而不天其情则喜怒哀乐以物交物吾心之天且扰扰不宁矣尚何以物天地万物之物乎情未发则为中已发则为和知子思之所谓中和则知荀子之所谓天情矣且情不曰情而曰天情亦尝论其故乎夫性天也情亦天也孟子曰乃若其情则善矣则情岂非天乎惟圣人性其情则谓之天衆人情其情则人焉而已矣天情者不物于物而举穹壤间无一物不囿吾性分之内凡运于无着于有成气成形而此情实与之相盪相摩无一息停也日昼而月夜春生而秋成人皆以为天之职然尔而不知此情之舒豁収敛即此情之昼夜春秋也川流而山峙草夭而木条人皆以为天之功然尔而不知此情之和悦舒畅即此情之山川草木也盖其视太虚之中舒者惨者动者植者顺其职分而着其功用不过性分之一物也此情固不与物而长亦不与物而留物各付物而吾之不物者神全而守固用大而体宏造物自不能辞其职而随其职之洪纎髙下亦莫不有可见之功至此则尧非心而天地平成之日舜何为而昼夜有经之时汤不竞不絿而草木允殖之年也因而思之天情一耳固有越昔丕后由一念之诚明以賛天地之化育亦有后世人君反不能正一身之天地而或有以干隂阳之和此无他七情之发虽同发而不中节则造化有不得其性万物有不得其所者焉秦始皇怒不中节而川沸山倾罔有宁嵗汉武帝欲不中节而旱暵星陨谴异频仍唐德宗爱不中节而日食隂晦史不絶书情动于此而騐应于彼天神天明之不可揜也如此夫后之宗主三极者清其天君正其天官纯乎尧舜成汤之天而不少杂以秦皇汉唐之人则清明在躬志气如神而在我之天定干正性命保合大和而在彼之天应故曰有人焉君子不谓天也谨论题外生意格与后篇大汉典籍着作论同意仲尼思存前圣之业论余至道出处立説批云论曰圣人无心于述作也而道之所以絶续者天也非圣人也圣人本心初岂以区区述作诏天下后世哉天之未丧斯文也圣人责也圣人不能自已也前圣之所以相传者至是絶矣而复续人则曰是书也圣人殆有心焉夫圣人以天者自处以扶世教为已任因史而经岂求益于古圣人而为是述作也以道为书非吾本心而帝王之行事借是以考信或者其天邪仲尼于尧舜禹汤文武周公同道也然其业待仲尼而存人以为数圣人幸也愚则曰前圣非亡也仲尼非存也春秋之作仲尼所不得已而谓之思者仲尼有心乎哉吁可论矣班固志艺文曰仲尼思存前圣之业是未知夫子之天者也呜唿尼山未祷木铎未鸣道谁寄邪曰尧也舜也禹也汤也文武周公也然则是道也歴万世而无弊而事业亦与之不冺果有待吾仲尼耶曰存矣未能保其常存也然则圣人之作春秋果有心乎王辙未东王纲未弛赏罚公名位尊天下未有笔削之春秋而人心之春秋未尝无之五三圣人相为前后其行事者在斯民之耳目不必载之空言而后存也吁此正尧舜禹汤文武周公之天也仲尼之处斯时也春秋不作吾道自若天下后世亦莫见继絶之功奈何仲尼所遇之天非尧舜禹汤文武周公所遇之天也不知仲尼者曰仲尼之于春秋以匹夫之㣲行天子之事其殆有心焉呜唿圣人之心天也天生仲尼上不君之为尧舜禹汤文武下不臣之为周公𦕈然而为万世仁义礼乐之宗主春秋此时不作何时而可作邪前圣之业此时而不存何时而可存邪盖自世变日下圣人不作道统失其传而事业不见于天下后世大舜有苗之征文武采薇之役周公东征之师此事业之见于征伐者也今存乎否乎彼郑人伐卫莒人伐杞何为者乎我是以书之以示征伐之道废夏禹涂山之朝商汤景亳之命周武孟津之㑹事业之寓于礼乐者也今存乎否乎彼齐㑹葵丘晋盟河阳何为者乎我是以书之以见礼乐之道缺田赋以改法税畆以益征非前圣之规也书之以存贡助彻之良制致夫人于大庙跻僖公于闵公之上非前圣之典也书之以存明人伦之大经初未尝述尧舜禹汤文武周公之事而前数圣人之业自尔存亦何所容其心哉向也纲常湮斁今因春秋而明向也法度废壊今赖春秋而立是道既絶而复续是业既亡而复存谓非圣人之功可乎吁前数圣人之事业固因世变而存亡而仲尼岂求以强存之邪始乎获麟终乎获麟一笔一削天假手也仲尼不与也道未坠地岂非天乎异时未丧斯文之叹而归之天于此益信仲尼之作春秋天也非人也道统之絶续非仲尼之本心也前圣之业至于仲尼不得不存也班固之言其有见于仲尼之功乎惜夫思而存之之説是殆以有心论圣人者耳虽然圣人非有心于春秋者也抑亦有心于世道者邪何者舜之事业莫大于四放之罚周公之事业特见于管蔡之诛夫子匹夫也其事业何所寓邪周室衰㣲王纲解纽天下不可一日无赏罚不得已假天子之权见之于书人书名之㣲举前圣之业寄之于载籍之间是则夫子之本心也使夫子果无心于世道则乱臣贼子何为而惧乎然则前圣之业至春秋而复存而春秋之法所以常存者庸非后圣维持之功乎故曰前圣后圣其揆一也谨论此篇谓道之絶续天也天之未丧斯文故前圣之业至是而存后篇谓文之盛衰天也天之未丧斯文故大汉之文至是而显二篇同以天字为主意题外生意格与前篇仲尼思存前圣之业同意大汉典籍着作如何论沈震孙出处立説批云论曰显文之有其地固足以为世道之盛而文之所以盛者天实为之也嗟夫文之盛世道之盛也三代而后文献不存有君焉能以显斯文为己任聿兴秘宇大集鸿儒収篇章以广储蓄之富新制作以侈词藻之工人孰不曰藏书着书皆有其地斯文之盛可以为世道幸虽然文之盛岂能自盛意者天相斯文也邪汉至武宣余百年矣文治之兴以其时考之则可矣今也典籍则有府着作则有庭显文之有其地岂不足以为汉贺愚则曰前乎典籍散矣至是而复聚前乎着作泯矣至是而复富岂以其地为斯文重邪吁文之未丧其天也乎大汉典籍着作如何是不当以地论而当以天论请申之呜唿世尚结绳书契未作未有典籍之藏亦未有着作之工也岂天忘之乎抑亦一元混沌未雕未斵之天乎迨周而尚文书在上庠礼在瞽宗虽有其地犹未若石渠天禄之秘且宻耳尼山未祷木铎未鸣文不在兹乎夫子出而六经笔亦天生予也不幸竹简吹烟典籍灰矣𤓰谷设穽着作荒矣天果丧斯文乎焚书燄烈秦非不欲灭典籍而澌尽也然孔堂屋壁犹藏古书后人欲壊其宅而不可非天假金石丝竹之音以神之邪坑儒祸惨秦非不欲空着作而无人乎然伏生九十余年犹能口授非天假之年以夀斯文之传邪于是益信天之果未丧斯文也㶚上真人继秦而帝五星聚井实开文明之运君子正有望焉秦府图籍所収何书不喜儒语何有着作然此又天之未定者耳六七叶而武宣作能以斯文为重表六经而圣真一招文学而儒术兴自秦而汉晦𡨕日月文风之盛世道之福也然岂武宣自能为之哉毋亦天相斯文而为之尔今观建藏书之䇿而诸子传説皆充秘府典籍盛矣选名俊之儒而赋颂等词更进迭献着作兴矣天禄石渠是为典籍之府六艺于是乎讲论同异于是乎稽合非藏书之地乎承明金马实为着作之庭篇章于焉而启发秘文于焉而校理非着书之地乎向之脱简缺文今㑹粹矣向之文芜笔絶今华藻矣典籍着作如是之盛岂能自盛哉岂上之人崇尚斯文而后显哉抑岂以其地而重哉噫吾知夫天其或者有意于斯文耳亦天以斯文而相我汉耳向使天无意于富典籍也则求书有使孰从而求巍峩崇阁未必不转而为游观之地矣使天未欲兴着作也则讽诵之通孰使之通森严秘廷亦未必果为文章所自出之地矣论至于此亦知典籍着作之地未足为斯文重而兴起典籍着作之意出于天始足以为显斯文也虽然汉之典籍着作固有其地也而相之者天也兴起斯文虽曰天也而成之者人也天不人不因人不天不成观汉之世名儒軰出论经石渠则有望之等軰校书天禄则有更生宗老是不徒藏典籍而考典籍者有人矣入直承明则有严助诸儒待诏金马则有王褒数子着作不徒有其地而着作又有人矣天生诸人正为斯文地使汉君不能相天意而进之用之则䙝天矣弃天矣吁大汉典籍着作之盛天邪地邪人邪谨论顺题发意格与陈介石礼所损益论同意王道之端如何陈子龙出处立説批云论曰行王而王其初不可不审也自古人主出而王天下者必有道斯道也何道也一出于正而已苟出于正则为天理之极人伦之至王之所以为王由是而之之谓道道若大路然顾吾所行何如耳然而罔不在厥初此际不审纯驳判焉吁可不谨哉王之所以行者有道道之所由发者有端甚矣端之未易求而初之不可不审此则春秋书正之义舍乎此何如则可以王武帝即位而举贤良仲舒始以王道对何则仲舒学春秋者也王道之端如何请求其端春王正月此书元第一事王者即位之始事之初也易之干诗之闗雎皆谨初之义耳易言君道诗言王政未有不自其初求之端在是则道是道一而已奚其异吁有由也吾之所谓道者禹汤文武之道彼之所谓道者齐桓晋文之道发轫一差涂辙随异入乎彼者必出乎此是以君子审其初春秋而荣三代陋五伯莫如孟子七篇一书首言王道之始始者何道之所由始也梁以其利我以其仁齐以其力我以其德其行一也而所趋有不同是以滕君为国之始独以三代之事勉之将行仁政必自此始倘由是而后可以王轲言其始仲舒指其端是或一道也武帝天资髙明非可与齐滕同日语而仲舒则学孟子之道故于王道拳拳焉始帝之莅政也蒲轮束帛倐有申公之召逮其蔇也仅力行一语而止开端而不及竟后世得以议其疏帝也厉精云始以有为之资操可致之势此朕未有艾予将就之时也此昭明有融令终有俶时也然而此时此意进之善固易勉载之他亦易从若乃概言其所行而不明指其所以行之端趋向未定决择不精初心之差终身之累也贤良三策而有仲舒出焉一则按春秋二则证春秋春秋何道也王而已正次王王次春王道所在虽天且不能违况人乎王者正也反是则伯矣本乎人情行乎仁义之正此履道坦坦之道由是而之焉则王悖乎天理依乎仁义之偏此往来憧憧之道由是而之焉则伯王伯常相背驰而不可以并行端本澄源在审其初而已故曰道者所繇适治之路所繇者正则所适者亦正果正矣必崇义也而抑利必善善也而恶恶必贵华也而贱夷由是而勉强行道由是而尊闻行知禹汤文武之道胥此焉出仲舒其知导之以道之义乎易曰差之毫釐缪以千里舒之所谓端者在是岂直体元而已然而造太初厯改太初元帝何独屑屑于是邪向使仁义不外多欲不内久矣汉其三代也惜夫此心好大而近功浅利之説始得以售其巧于是神仙之端开矣土木之端开矣穷兵黩武之端又开矣治道于是乎杂吁何多端邪遂使行道一念亦仅税驾于此何异乎后世之不以伯王杂者为家法乎行王而王亦贞观初年事也其后竟何如哉靡不有初鲜克有终其尚鍳兹哉谨论顺题发意格与前篇陈文龙王道之端论同意礼所损益如何论陈介石出处立説批云论曰圣人之制礼不能不以所可为者而遗后世也礼秩于天而制于圣人制之者先之也先之则尽吾力而求工于文章度数之间使后有作者不能加毫末于此而无所损益焉亦何不可之有呜唿亦独不为世变虑邪世变之来圣人盖审之熟矣人情物变不能常如一日圣人亦岂能以用之一世者先数百世而为之文章度数以尽其变乎势必有所穷也穷则必继之以弊矣虽有圣人者作亦将奈之何哉故莫若以其所可损益者遗之使之可损则损可益则益与物推移随时消息常不至于穷而有所弊夫惟不至于穷而有所弊也则礼乎礼乎庶乎百世其可继乎吁此则三代圣人制礼之本心吾夫子知之而发为损益之论也礼所损益如何夫子虽以答子张之问盖亦深叹三代圣人之制礼以其所可遗者遗后世也以可为而遗后世此固三代圣人制礼之本心而或者之论则曰君臣父子礼也夫妇长㓜礼也君臣父子夫妇长㓜一日而无礼则乱三代圣人之制礼不敢尽吾力而为之于其先而常以所可为者而遗后世则是三代之世君臣父子夫妇长㓜其礼犹有所未备必至于后世有所损益而后备毋乃不可乎曰此非知本末之论也三代之礼所损益者文也无所损益者本也三纲五常其本也文章度数其文也三纲五常虽歴千万世而不有所损益也文章度数虽以一代之兴亦必有一代之所损益是何也文章度数之用常与人情物变相寻于无涯人情物变不能常如一日则文章度数亦岂能常如一日哉吁此世变説也此三代圣人所以不敢竭吾力而为之而常以其所可损益者而遗后世也嗟夫井田之成阡陌之生什一之尽善鲁税畆之所由起天下事其尽力而为之于前卒至于穷且弊而莫继于其后者皆是也而况夫礼之为物所以管世俗而防民情昭人文以化天下日趋而日变日变而日以异凡其登降之节揖逊之容与夫器用之饰冠裳之仪宾客祭祀之事必欲其详且尽而使来者无毫末之可加而不能有所损益焉其可乎吾逆知其不可也是故穴居野处之不如宫室茹毛荷毳之不如衣裳上古圣人其智非不足以辨此而必待尧舜氏作而后易之者盖虑此也上古圣人其所以虑世变者且若此曽谓三代圣人其不虑及此乎今之説者皆曰三代之所以损益者忠质文而已矣商可以损夏之忠而益之以质周可以损商之质而益之以文盖至于周之文则郁郁乎盛哉虽圣人且将从之矣继周者奚容损益于其间哉曰惟其文所以有所损益也何者文者时尚之所宜也时有升降则文亦与之损益矣且独不观诸易乎损益二卦圣人皆彖之曰与时偕行此可以见随时损益之义矣呜唿礼所损益亦既随时则圣人其敢先时变而为之惟恃吾力之所及而不计世变之无穷邪此三代圣人之于礼宁使吾被有所损益之名毋使后世无加之之所宁使礼制有所沿革而常新毋使礼文无所増损而终弊故夫养老之礼一也夏则燕衣商则缟衣周则元衣祭祀之礼一也夏则尚明水商则尚醴周则尚酒堂一也而有世室重屋九筵之异辂一也而有用木用革用玉之殊凡若是皆三代之所损益也夫自二代而至于周礼之仪文其所损益犹且若是然矣其或继周至于百世则其文章度数之间夫岂无所损益者邪此制礼圣人逆知时变之所趋必至于有所当损有所当益不敢尽吾力而为之常以其所可为者遗后世也虽然其或继周圣人之望后世者固不薄抑周之文亦岂容轻有所损益于其间哉继周者秦立为尊君卑臣之礼君臣之礼虽严而君臣之礼文则甚不相接矣区区损益无足议者汉虽继秦实犹继周独非礼所损益之时乎野外之容从事绵蕞两生不来良有以也盖至于武帝之世承平日久百年可兴博士弟子之习稍有可观者而议礼君子犹不以三代之所损益者而予之此又可以观世变矣然则三代逺矣礼所损益果不可复见邪曰得其礼文而不得其礼意者终不知所损益也然则义恶在曰必有闗雎麟趾之意而后可以行周官之法度谨论论学绳尺巻九论学绳尺卷十钦定四库全书论学绳尺巻十宋魏天应编选林子长笺解因数明理格可与律吕参天两地论参㸔数学河图洛书经纬如何论吴有元出处立说批云论曰知动静相乘之机则可以论数矣天地间一自然之数耳吾孰从而探其机哉机非数外物也天不爱道託诸数以畀圣人数不自神必有机以妙其用是以竒偶不滞于一偏而动静相因于无穷使非有机行乎其间则竒一于动偶一于静判然不相为用安得比而同之耶且十其数者河图也九其数者洛书也然图之数偶未尝不合书之竒书之数竒未尝不合图之偶于其参差不齐之中而有彼此错综之妙造化之机亦神矣是机也泄于河洛阐于羲禹吾不谓刘歆亦足以知之河图洛书经纬如何请因班固所援刘歆之言而申之天地果有机乎吾闻天地无心也而有机乎哉机非天地之所容力也造化自然之理流行乎宇宙间一之为太极二之为隂阳五之为水火木金土出于机者也五行一隂汤隂阳一太极太极本无极入于机者也是机也固造化之所以神而造化亦不能自秘其神河图洛书岂非妙隂阳五行之数而泄其机以示人者乎葢天下之理动而无静静而无动则其体为一偏动而无动静而无静则其用为无穷一竒一偶之谓数动静相乘之谓机故凡积数之极至于什百千万殆若不可胜筭而要其统㑹则不过竒而偶偶而竒二者迭相终始耳然则图书之数即太极之隂阳五行图书之机即隂阳五行之一太极也明乎此则经纬之妙可得而见矣夫自河马效祥洛龟荐瑞以天数配地数两其五行而定位之则知图之为图其数偶其位亦偶以阳数统隂数纵横十五而迭数之则知书之为书其数竒其位亦竒竒主于动偶主于静动者常流行静者常对待若龃龉而难合焉乌在其相经纬耶曰是不然隂阳无独立之理而常有相须之义动静无一定之体而毎有相乘之机渊矣哉图书之数乎神矣哉是数之机乎盖图虽偶数然以一合六以二合七以三合八以四合九以五合十其数未尝不竒故以河图为经则洛书为纬矣书虽竒数然以一含九以二含八以三含七以四含六其数未尝不偶故以洛书为经则河图为纬矣图之内而生数则阳居下左隂居上右外而成数则阳居上右隂居下左书之四正皆竒四隅皆偶以明独阳不生独隂不成是动静之相为经纬者也故静以动为用而图之数即书动以静为用而书之数即图一动一静互为其根其参伍错综之变欤其徃来不穷之通欤不然河图授羲洛书畀姒时异数殊吾夫子乃兼取而着之于大传何哉正以明二而一之义也刘歆经纬之论其亦得圣人遗意乎虽然歆亦有遗论焉夫河图也洛书也大衍也三者皆相为经纬者也岂惟图书为然哉故河图而虚十则图之书也虚五则图之衍也洛书积五得十则书之图也以五含五则书之衍也大衍之加五减五则又图书之相表里也歆又何足以知之此非愚臆说也愚得之书易书易得之天谨论因数明理格可与河图洛书经纬论参㸔数学律吕参天两地如何论詹登龙出处立说批云论曰古人因数以制器而必有为之宗所以法造化者精矣夫有数斯有器数者隂阳竒偶之判而器者隂阳竒偶之寓以古人制器之微至于稽拟造化而作则是岂徒数而然者盖天地之间阳道常赢而隂道常乏阳之数进而用九隂之数退而用六今而黄钟之数以九而参天之阳林钟之数以六而两地之隂至于律吕之相生而必以黄钟起数之始此即阳先于隂而竒为偶所宗也天地之数阳以肇乎隂律吕之数阳以首乎隂数之所始即器之所法古人岂以臆度而准造化哉班固志汉律歴言律吕参两之法而以黄钟之九为律之首林钟之六为吕之首夫九之于六阳有余而隂不足也律之于吕阳先隂而隂承阳也黄钟之起十二律一阳之生万物也器于此乎制法于此乎立汉儒如固亦知古人制作之遗意欤律吕参天两地如何请因固志律歴而申之固之志曰皆参天两地法也夫参两天地吾易法也非律法也固何所见而有是言哉盖吾易之法一阳萌动于地雷之复由是歴临泰壮夬至干为左行之阳歴姤遯否观至坤为右转之隂所以妙出入而神阖辟者复之一阳实肇之若夫制律之法起于黄钟九寸之管由是太簇至中吕为下生之阳蕤宾至应钟为上生之隂上生六而倍之下生六而损之其皆自黄钟而来即易之法一阳以生天地之万物律之法以黄钟之阳而生律吕之万变此极动生阳极静生隂无物不统于太极亦无物不具乎太极律之器孰谓不存易之道哉尝即律吕而考之淳古之苇籥女娲之笙簧律吕所由始也辨雌雄于翙羽分左右于隂阳律吕所由用也夫律吕一器也而参天两地也何居粤自太极肇分易数以洩一三五七九天数之竒也参天之数进阳于有余而易用九焉求之于律则黄钟太簇姑洗阳之阳也蕤宾夷则无射隂之阳也阳常赢而律之九数足以参天之一三五矣二四六八十地数之偶也两地之数退隂于不足而易用六焉求之于吕则大吕夹钟中吕阳之隂也林钟南吕应钟隂之隂也隂常乏而吕之六数足以两地之二四矣不特此也十二律起于黄钟之宫左行而生吕右转而生律求之天地则一之数自南而起冬至子之半而万化根焉隂其有不宗于阳者乎干坤为大父母而黄钟至中吕蕤宾至应钟之太隂阳即参两此干坤也复姤为小父母而黄钟于大吕太簇于夹钟之小隂阳即参两此复姤也析木星纪之次鹑首鹑尾之躔仰而参之皆天之阳燕齐秦赵之分大梁鲁晋之墟俯而两之皆地之隂六上以象六气之神五下以法五行之运旁而通之又皆参天两地之妙夫天地以一阳而肇隂阳之化育律吕以黄钟之一而肇上生下生之经纬律吕一隂阳也隂阳一天地也天地一太极也孰谓固汉儒也而能窥古人之用心欤呜唿扬雄之草太𤣥也终于八十一家取黄钟之数而推之也邓平之造歴也终于八十一分取黄钟之数而乘之也黄钟以阳律之九积八十一而周流变化无尽焉故自大吕以下律吕相间以次而降至应钟而极而黄钟独为十二律之首犹一阳之复万物化醇而宇宙民物由此造也干阳坤隂由此运也参两之法至此极矣虽然易之数先天之数也先天之数由中而起中者天地之至数也故干一至坤八而复为之中律阳而吕隂而黄钟亦起于中今观仲冬之月隂穷阳返而黄钟之气应焉非中而何哉故曰中心法也虽易之法亦律之法也此言数而本于理之妙汉儒家法未之有闻也吾于固乎何责谨论顺题发明格与王道之端论同几字主意天人分际如何论陈恊道出处立说批云论曰隐显之判者势也而其所以相与者则几也几之相与甚可畏也于其可畏而忽之必至于孤其相与之心而成是相判之势矣古之圣人知天人之势虽相判而天人之心则甚欲其相合以甚欲相合之心而拘以相判之势则吾所以使之合者最莫难于一际之几也此几也所际如所欲焉则势之判者虽不能以不异而此心之所以相与者未尝不徃来于其间一或觖然于其心吾恐其合者才一际而分之上下者又辽辽乎其不相属矣呜唿天人交际之几岂不甚可畏哉君人者当于其几者而深思焉可也天人分际如何吾于汉儒林传深有味于斯言抑汉人能言之其几则未必能察之也尝试论之穹然而上者为天藐然而下者为人此其势本相辽而不相属也势不相属则欲其心之相与也亦难然而有几焉是不可以不察也今夫贱臣扣胷也而霜孝妇茹寃也而旱人亦何徳于天也而天之于人也每数数然用情庆云也而歌颂暑雨也而怨咨天亦何意于人也而人之于天也喜怒徃徃縁之而起呜唿此可以见其甚欲相合之心矣故自其势之异者而观之则上下之判者分也自其心之微者而察之则几乎相与之一际也善恶之关祸福之门也惠逆之括吉凶之的也若然者天人之一判一合非于天乎自皆于几乎自也于几乎自而我不察其所以相与之几则其心之欲合者宁不缺然于骤合随散之际乎嗟夫天人之心骤合而随散甚非世道之福也是以古之圣人其察诸此也熟矣仰观诸天见其星辰之运动日月之流转顺而无逆也常而无变也则不独曰此天之所欲也则亦曰是人之所欲也俯观诸人见生齿之繁滋狱讼之哀息安而不危也恬而不惊也则不独曰人之所欲者如此而曰虽天也亦欲之故夫察天之文非惧祸也哀人之穷非市恩也一政事之施必致其谨一号令之发必欲其臧非惴惴焉为是自贬也诚恐夫上有以干天和下有以拂人意其于相与之际或不满于我而其合者不能保其散之不易易此其几至可畏也呜唿何可忽诸此哉昔者尝读扬子见其有圣人和同之际之论雄之立为此论辞亦已矣可已而犹未巳犹有所谓使之混然无间者焉雄岂赘辞哉雄非赘也是几説也欲其分之相辽絶者而心之相和同也心相和同则势虽异而实混然无间也抑其所以混然无间者则在于际之之几使之常合而不使之乍合乍判也雄之言有㫖哉不特雄也昔者舒也尝于对䇿而为帝言之矣曰天人相与之际甚可畏也夫畧其所未分而惟以际言舒之望帝能察其几以和同天人之心者切矣柰之何帝之不察此欤天旱也而干封人盗也而直指其分之辽辽而际者曾不一见建元元光以后汉事㮣可见矣诏令训辞徒言之何益噫汉徃矣不必论也后之于天人分际者有能于舒与雄之所谓相与无间者而深长思之亦可以过半耳谨论顺题发明格与天人分际论同几字主意王道之端如何论李瓘出处立説批云论曰于君心之初而决其几则纯乎一天理矣葢天下之事莫不有初亦莫不有几初者几之所伏也物初而美几则美恶判焉人初而善几则善利界焉心初而纯几则纯驳分焉其几最可畏也亦在乎审其初而已英明之主出而作新万物此世道之一初也亦君心之一初也于斯时也而且求其为治之端是其几未失也善告君者首以大公至正之道而入其心苟非出于是者则不敢以陈于前使吾君于其几之善者而行之则纯乎王而不杂乎伯纯乎理而不杂乎慾常如此心之初矣然则仲舒当武帝初年特举王道之端以为告而絶口不言霸岂非王道纯乎天理也端者决其几于君心之初乎王道之端如何请申之道在天地间亦一隂阳之气尔而人主之新政则又混元立极之时也然天地其有初乎开天地之初者固今日隂阳其有几乎决隂阳之几者亦今日何谓初易曰大哉干元万物资始是也何谓几易曰几者动之微吉之先见是已夫当资始之元而求先见之吉非王道之端在是乎此明其道不计其功正其义不谋其利者每于理慾纯驳未分之初而首以是几告其君也何则初如日之方旦几则有明晦之候初如泉之始达几则有清浊之分初如车之发轫几则有正邪之岐君心其一太极之初也迨夫万事出善恶分则其道有纯驳之判此其几岂不大可畏哉啇君于秦孝公强国之初年而投以三变之术终以误秦于异日者此几也董公于汉髙帝创业之初年而教以仁义之説终以开汉四百年者亦此几也微哉几乎其始也毫髪相去其终也天地辽絶可不早辨于其初乎此仲舒举其端以告武帝独于王道拳拳焉是亦几善之説也斯道也何道也自人心道心之几一决于十六字之间而禹传之汤汤传之文武周公率是道也彼齐晋数君管晏诸子与夫蘓张申韩者流其言则功利其术则纵横其所谓道非吾之所谓道也且帝欲闻大道之要亦尝有志于此矣抑不知帝之所谓道者果何道欤观其初年举贤良则与禹之吁俊同求直言则与汤之从谏同奉髙年则与文之养老同此时此心可以王矣然王伯之分一间相去理欲界限其隔几何二者之端苟有所未决则其几真可畏也今仲舒言道而必归之王言王道而必谓之端是端也其初也亦其几也故于两端之间择其几之善者而告之曰正心则邪气不得干曰任徳则刑罚所当后曰体元以居正则不可不谨其始正心也任徳也体元以居正也皆王者之道也此其端亦大矣使帝也于此而决其几常正心常任徳常体元居正毋初以仁义而终以功利毋初以道徳而终以权谋毋初以正论而终以邪説则帝之心纯乎天理而汉之冶亦纯乎三代又何有末年之事虽然亦在乎所学何如耳六经道之寄也使帝之表章于诗而必知正始于春秋而必知为元于中庸而必知造端非苟知之亦允蹈之则尧舜之道可至也而况于王抑当时师友渊源如董仲舒一人者真王佐才也傥使之终身劝学于武帝之侧则舒其伊吕乎帝其汤文乎吁谨论二篇皆以几字为字面可以参㸔就题轻重格此篇与章鑑正位广居大道论同意王者寛大仁厚如何论王出处立説批云论曰圣人心天地之心则天地吾其体矣葢仁天地之心也天地之所以并包容载而极其体之不可穷者皆此心之仁实基之圣人中覆载而立与天地同其体者非难而与天地同其心者实难心者体之所由充也吾所以存其胸中者人慾浄尽天理流行吾心其仁矣其一太极之浑涵矣广而充之寛此也大此也而厚亦此也岂与天地异体哉知天地之体之为寛大且厚而不以天地之仁心充之根本之未立吾恐限量之所至犹未免乎浅狭正与覆载之体判然二矣岂天地之所望于圣人者哉王者寛大仁厚如何郎顗以顺动元气言吾喜其暗合于仁之义请索言之天之寥然穹然而寛以大也地之隤然屹然而厚以载也运亭毒而无端包散殊而无外至寛大者孰如天负流峙而不重生动植而不穷至厚者莫地若人见其体之若是也孰知其所以充此体者有心以为之地哉大哉干元万物资始干之仁也至哉坤元万物资生坤之仁也此其心也所以周流乎其体者也干称父坤称母予兹藐然混然中处则夫两间之所望于圣人之意固有在也民吾同胞物亦吾与举天下之飞潜生植颠连无告者其责皆在于我吾求以覆之包之容之养之则非有以极夫至寛至大至厚之体未易以浅中狭量言也世之樊墙比邻自为分限者非不能大其体之咎而不能充其本心之仁之咎也干之所谓博化施普坤之所谓含𢎞载物兹寛也大也厚也曷尝不自一元之仁充之哉是心也禹汤文武之所以与天地并而后之言仁者莫加焉者也何则禹之大见于功汤之寛见于代虐周家之忠厚着见于行苇勿践之微夷想其时动者以育植者以蕃鱼鼈者以衣食而涂炭者以袵席举天下之大无一民一物不囿于吾并包容载之中真与天地同其体矣而数圣人之所以立心者何如哉曰思溺曰泣罪仁之一视也曰祝网曰视民如伤仁之恻隠也后之论其仁者曰本曰身曰积曰累真有以立夫天地一元之心矣其着见于三者之用固应尔邪春秋战国天地一元之气㡬于磔裂而无余桓文则假仁梁惠则不仁蟊贼之以申韩畦畛之以秦越迫促浅狭之气亦随以应之而若民若物无复见三代涵养容覆之泽不忍言也续天地一元之脉于既絶其有望于汉乎然孝文之笃厚仁之近似也惟其止于几措则薄昭之诛不能不伤其厚者孝宣帝之寛大仁之杂霸也惟其徳不纯任则赵盖韩杨之寃正与寛大背驰尔况下此者哉郎顗言于东都既曰王者寛大仁厚而又继之曰顺动元气岂不谓元者仁也仁者天地之心也能以天地之心为心则曰寛曰大曰厚可与天地同其体矣其如世主之不能尽仁何虽然天地之心未尝泯也天地之望亦未尝替也仁道之大不以尧存不以桀亡苟能充之天地之帅吾其性则天地之塞吾其体矣接三代泰和之脉而轶汉唐人主卑污浅陋之功正有望于寛大仁厚之治故曰行王道而王谨论就题轻重格此篇与前篇王者寛大仁厚论同意广居正位大道如何章鑑出处立説批云论曰一理混融之天万理流通之地也夫有此天即有此理广而非隘正而非他大而非小也自夫人不能天其天也性以情窒理以慾蔽方寸之间自为町畦而所处者隘矣于是迁夺流荡而正者日以他拘挛浅狭而大者日以小然则亦是理之未融耳何则曰仁也者天下之广居也礼其正位而义则大道也要必真见夫仁者以天地万物为一体而一毫私意不得以隘吾广居焉则动容进退何莫非礼周流洞达何莫非义而所谓正位大道固在我矣夫岂以广居为外物哉吁一理融万理彻兹其为一贯之妙欤广居正位大道如何请因孟氏之言而先推衍仁之説且仁果何物乎在天为命在人为心在四德为元在四时为春礼者履此者也义者宜此者也彼爱牛易羊仁之小耳移民移粟仁之偏耳见孺子入井而有憷惕恻隠之心抑又仁之端倪耳必天地万物与我无间然后仁而小有限隔非仁也必物我内外一脉融贯然后仁而彼善于此非仁也自其广者而充之则视听言动必以其礼而正者可与立简易平直行所无事而大者可与行有是广者而自隘之则礼不足以制欲而正者为他适义不足以胜利而大者为小用吁仁之道固何如哉敛之可以宅吾心普之可以宅天下浑然大同物我无蔽其广居之气象乎且吾何以知广居之为仁也洞然八荒皆在我闼非广居乎万境俱融畛域不立非广居乎以民物为同体以天下为一家非广居乎体而长人者此也推而保四海者此也一日克己复礼而天下归焉者亦此也故履而为礼则反身而诚万物皆备而正位立不视不听不言不动而正位立暗室屋漏昭于神明尸居龙见对越上帝而正位立宜而为义则无偏无陂遵王之义而大道行天下为公是为大同而大道行君子可履而小人亦可视贤者可由而愚夫愚妇亦可行而大道行帝骤王驰而不知古今之为终始鸢飞鱼跃而不知天渊之为深溥云行雨施而不知品物之为流畅一境混融万境昭彻洞洞属属皆吾广居中物耳正位何有哉大道何有哉尧舜禹汤文武达而在上则居天下之广居而所谓正位大道者其用在吾身若夫老庄之虚诞管晏之功利斯髙之惨刻蘓秦张仪之纵横捭阖是皆自隘其广居而位非正位道非大道者也孟氏举广居正位大道之言而答景春之问其言粹矣愚因其言而以仁义礼三者实之而且主于仁之説虽然此非愚臆説也孟氏之言曰仁宅也礼门也义路也曰宅也曰门也曰路也非广居正位大道之异名乎人能安是宅则能出入是门矣则能由是路矣抑问仁之方可闻欤曰一而已矣一则静虚动直静虚则明明则通动直则公公则溥明通公溥其庶矣乎谨论形容题意格与陈自然君子之教如时雨论同意汤文孔子闻知如何论黄龙友出处立説批云论曰传道而得不传之传非此心之迭相遇不能也夫道何尝一日不可传哉特患乎未有所遇尔奚为遇以我之有近彼之有耳不可得而闻所以闻者心也闻以心故闻虽在于已传之后而知则在于未传之先矣是之谓遇遇则不相拒不遇则不相受不相受而求以相传虽终日相接而恍若无知者而又安可以不闻闻之也圣人迭出而为吾道宗主不有遇之何以传之苟遇矣非以道传道以心传道也是虽上下数百载间謦欬寂寥影响不接而一脉贯通固已领㑹于无言之表又何必口授耳听而后谓之闻目击首肯而后谓之知也哉孟轲氏七篇之终论汤文孔子相去五百余载皆谓其闻而知之岂不以汤文孔子之闻道虽在五百载之下汤文孔子之知道则在于五百载之上向使汤之心而不迭与尧舜遇文王之心而不迭与汤遇孔子之心而不迭与文王遇何以一闻之顷而遽知此道若是之微耶遇之于心万古如一日不遇于心勿求于闻可也此不传之传所以为传之妙也汤文孔子闻知如何请得以广其説尝读韩子原道一编观其论列圣相承所传之道有曰尧以是传之舜舜以是传之禹禹以是传之汤汤以是传之文武周公文武周公传之孔子窃怪夫尧舜禹聚㑹精神于一堂之上文武周公启佑继承于一家之中其见亲见其言亲言固可谓之传矣汤文相去世代逾逺周孔穷通声迹已殊而亦谓之传何欤吁此其所以为不传之传也天下之事从其有而近其有则易取其无而纳以有则难况以道相传而传于不相遇者耶举珠玊以授无指而责其不玩指日月以示无目而责其不仰可乎若夫手与目具者惟恐吾之不授不示也授则受示则睹矣不惟授而后受示而后睹也虽不授之犹将取之虽不示之犹将窥之何则彼固有以遇之也手与珠玊遇则其取不可禁目与日月遇则其睹不可闭大哉遇乎其吾道一脉之所繋乎夫心不遇焉虽同堂合席何啻藩墙尔汝之不相入心苟遇焉将神交意契于千万世之下而又安有毫髪之差也何也遇而非传也夫惟遇而非传是以传而必遇世固有终身疲道路或不尽知其险要而指山画谷者乃得于不出户之儒把手论交情者或不尽知其辞色而洞见肺腑者乃出于未倾葢之士此所谓遇之真也汤之于尧舜文王之于汤孔子之于文王其殆迭相遇之真欤不然何其遇而顺顺而契也彼其所谓遇者非谓前者之言能启人而后者之听能听人也言而能启人之听也则丹朱听之矣商均听之矣管蔡之徒听之矣何为不传之父子兄弟而传之五百载之后也然则前圣之传传不以言后圣之传传不以耳传不以言则言者心也传不以耳则耳者亦心也以前圣之心触后圣之心是惟无合合则遇矣精一允执尧舜未尝口以授之汤也而执中之㫖汤自与尧舜不约剂而合则汤之心其所以知尧舜者久矣汤与尧舜固一遇也日新又新汤未尝口以语之文王也而不已之运文王自与汤不符玺而契则文王之心其所以知汤者素矣文王与汤又一遇也作爻重易文王未尝口以告之孔子也而繋辞之作孔子自与文王不印券而侔则孔子之心其所以知文王者非一日矣孔子与文王又一遇也不求尧舜于尧舜而求此心之尧舜不求汤于汤而求此心之汤不求文王于文王而求此心之文王则遇者真而传亦得其真矣五百载之前此一道也五百载之后亦此一道也已徃之圣此一道也未来之圣亦此一道也有先知焉知则无先有后知焉知则无后此不传之传所以常闻于不闻之闻也昔子贡常有言曰夫子之文章可得而闻也夫子之言性与天道不可得而闻也夫文章性天本非二道子贡闻之以耳而不闻之以心此所以但知文章之可闻遂谓性天之不可闻也性天之外岂有所谓文章也哉吾甚悲夫子贡日与夫子相接而日与夫子不相遇也若夫如愚之囘则领㑹之固已久矣无他囘之心与夫子遇也赐如囘则闻一以知十矣参如回则无孝经矣门人如回则无论语矣人人皆如回则无六经矣有经而道犹不传何也呜唿文王之后有孔子矣孔子之后斯道散于百家荡于末流耶朋邪诐异幅裂鼎沸莫敢谁何不有孟子孰从而嗣其脉哉其曰找欲正人心息邪説又曰我欲承三圣此时此心葢不特与孔子遇且与文王遇不特与文王遇且与汤遇与尧舜遇矣无有乎尔自知何甚明而自任何甚毅耶轲之闻葢异乎人之所闻矣不然原道何以复继之曰孔子传之孟轲然轲死不得其传之言则又验矣吾亦未敢以是而疵韩子之説也吾尝谓道之传与不传系乎心之遇与不遇而心之遇与不遇有天焉君子不徒谓人也何者道之大原出于天天无心以道为心圣人无心以天为心惟其以天为心故亦与天相遇五百载而圣人始生非圣人之难遇也心之难遇也非心之难遇也天之难遇也故曰孔子闻诸文王文王闻诸汤汤闻诸尧舜尧舜闻诸天各五百载而始以心遇天岂啬其遇哉吾是以益悲夫此心之难遇而圣人之不世出也吁圣人虽不世出岂无迭遇圣人之心于千百世之下者谨论形容题意格与黄龙友汤文孔子闻知论同意君子之教如时雨论陈自然出处立説批云论曰道以遇而后传此圣贤造化学者之妙也夫圣贤一造化也造化泽物之功不能违乎时则圣贤教人之术何独不以时而造化乎然时原于顺顺原于遇遇则道可传不遇则不可传矣故圣贤之教学者每迎其所有而不强其所无从其有而迎其有则与之相遇而其功易强其无而纳以有则与之不相遇而其功难有如人心之善已萌天理之机已露于是以吾之天触彼之天一启沃之而其天跃然殆犹天之生物也于芽萌甲拆之时而沛之以时雨物与雨相遇而不相违而物之生意勃然矣夫苟机之未至而求以启发之善之未萌而强以诱化之彼固与道不相及也又安能与吾教相浃洽哉此孟子以时雨言君子之教葢谓之时则遇矣既遇则教之入也易为功君子之教如时雨请以是论夫时之义大矣哉交相遇谓之时当其可谓之时不先不后谓之时天下之事时之未至圣贤不能先时而必为时之既至圣贤不能后时而不为况夫以道传人而不适其时可乎人心虽有可化之机圣贤虽有能化之道然时未至则机未露虽有善道不能速化矣何则未遇故也遇则不相拒不遇则不相受也使彼学者而未遇乎时之可虽父兄不能发其端虽师友不能引其进吾固谆谆然诲之固循循然诱之徒见其相扞格尔徒见其相拂戾尔今夫天之于物也亦惟其时而已春而木以生夏而苗以长于斯时而雨之则木且烨然华苗且芃然实矣何则时固易然也向使雨于秋而求夫木之华雨于冬而求夫苗之实虽日润之不可得也然则不遇夫生长之时虽造化不能以成润物之功孰谓不遇夫可教之时圣贤能得夫学者之化哉昔者作易圣人知干之为干有云行雨施之象焉而于干之进德修业必以及时言之而时过然后学记礼者亦深以是为学者戒葢时之不及固无以为进修之本而过时而学不特学者勤苦而难成而教者亦徒劳而无功矣尝观夫子之为学也自十有五而志学此一时也三十而立此又一时也至于七十不踰矩则又一时也夫圣人具生知之性抱诚明之资其于学也犹有次序先后之时而况学者之学圣人乎使其当洒扫应对之时而教之以致知格物之功是不种而溉也当离经辨志之时而教之以治国平天下之事是未耕而获也君子之教异于是彼方惛惛也吾不强之以昭昭彼方聩聩也吾不责之以灼灼彼惟芽蘖可复也吾始从而滋沃之彼惟枝叶可养也吾始从而沾溉之彼惟根实可食也吾始从而润泽之以已之有迎彼之有有者自有无益之者即我之觉觉彼之觉无觉之者盖至是学者之心与道遇教者之心与学者遇不待求望不假问答此一天也彼一天也以天触天鹤鸣而子和也鼓琴而响应也其心油然非勺水之为溉也其机勃然非揠苗以为长也天下雷行物与无妄泉源混混放乎四海斯其所以为君子之教与斯其所以为时雨之教也欤呜唿此吾夫子告颜子以天下归仁之日语曾参以吾道一贯之时也是教也无问无答以问答求之教则浅非言非语以言语诘之教则末学者能以吾之天感圣贤之天力到功深超然领畧天髙地下吾性湛也云行雨施吾性㳺也舞雩之风当春之雨有不足以喻其乐不然则自昏昏其见自昧昧其天雨露之润不足以胜斧斤之寻而牛山之木濯濯矣心地茅塞私慾荆榛吾见子之苗稿矣虽有时雨之教乌乎施谨论二篇皆以遇字为字面同一议论比而观之可以触类合二为一格与张宗尧舜之知急先务论同意教人得人谓忠仁如何论程果行出处立説批云论曰不观圣人忧天下之心无以知圣人爱天下之心盖圣人之心不敢以已之爱为已尽而常以已之忧为未尽也知所以爱天下未知所以忧天下则吾恐吾之爱可以行于爱之所及而天下之忧固已伏于爱之所不及矣我思古之圣人其待天下何厚也其所以辅之翼之振徳之者夫亦曰民吾民也吾之所当爱也吾知尽吾之心而已然使天下后世而皆如吾心之所期则圣人亦可无忧矣柰之何其不然圣人有忧焉忧之如何忧其爱之穷而吾之心不能以自达于天下也以圣人爱天下之心而至于不能以自达苟不得人以寄其爱于无穷则圣人之心岂不遂穷于此哉呜唿吾于是而知尧舜氏之心教人得人谓忠仁如何孟氏子其知之矣敢问如之何而谓之忠曰尽已之谓忠如之何而谓之仁曰爱人之谓仁然天下之理以已而爱人者其爱小以人而爱人者其爱博爱之小者其爱为易穷爱之博者其仁为无穷非已之爱无穷也一已之爱有穷而寄其爱于人者无穷也知圣人爱天下之忠而不知圣人忧天下之仁则圣人之志荒矣圣人以一身而任天下之寄环视宇宙之内苟有一民之不协于极不得以自遂其性命之正者圣人之心岂安哉使圣人之心而不在于斯人也则亦已矣若果畏天命而悲人穷也则其所以爱利斯人之心始不能以自己于言而后吾之教始行吾之教行而后吾之爱始达使吾爱天下之心得与吾之教相继于无穷是固圣人之心也然教可行于一时而不能以必行于后世吾之教穷而吾之爱亦与之俱穷知其穷而不知忧其穷则是吾之仁亦穷矣是以圣人之治天下不遗天下以教而遗天下以仁盖教人之忠固所以尽吾身之责而得人之仁乃所以尽天下后世之责不以吾身有穷之爱而废天下无穷之忧兹其为圣人之盛心哉是心也盖尧舜氏之心也当是时也五教敷矣声教暨矣命契而教以人伦矣吾想斯人涵泳于道教之内者皆康衢之童击壤之老比屋可封之俗也其忠厚气象去之数千百载尚可想见当时之人无得而名焉所可得而名者曰忠信无倦而已曰忠利之教而已呜唿吾于此而见尧舜之忠也亦于此而见尧舜之仁也人见其爱天下也而尧舜之心则曰我何爱也吾之爱虽无穷而吾之忧亦无穷何也忧其爱之穷也吾之教敷矣岂无尚有未敷者乎吾之教暨矣岂无尚有未暨者乎吾之教有亲有义有别有序有信矣又岂皆有亲有义有别有序有信乎凡前日之所以爱天下之心皆转而为今日忧天下之心惟其有忧天下之心而后始足以见其爱天下之心故方其未得舜也所忧者舜而已既得舜则吾之教寄于舜矣舜之仁即吾之仁也方其未得禹也所忧者禹而已既得禹则吾之教寄于禹矣禹之仁即吾之仁也方其未得皋陶也所忧者皋陶而已既得皋陶则吾之教寄于皋陶矣皋陶之仁即吾之仁也教人之忠止于一时之仁得人之仁则可以为万世之仁使尧舜之心而曰吾之仁博施矣济衆矣而且谆谆然命之也则是尧之仁止于七十年舜之仁止于五十年何以至今无穷哉或曰爱天下者尧舜也忧天下者亦尧舜也黄屋之非心岩廊之恭已然则忧耶乐耶曰未得人以前则此忧在于尧舜既得人以后则此忧在于舜禹皋陶吾观舜之徽五典禹之宅百揆皋陶之明刑此教人之忠也亦得人之仁也学者知尧舜之先天下之忧而忧当知尧舜之后天下之乐而乐谨论合二为一格与程果行教人得人谓忠仁论同意尧舜之知急先务论张宗出处立説批云论曰圣人以身任天下而不以天下累其身必有见于大者矣盖圣人出而与世接凡天下一事一物之不得其理者圣人盖深忧之是圣人以身任天下矣然圣人以天下自任而天下之求于圣人者无穷以有限之力应无穷之求则将求徧天下之事物而求以安之无乃以天下自累欤圣人之知盖知乎此是故深居夫事物之表而黙察夫先后缓急之宜举天下之大而与贤者共之则吾虽不必以身应天下而任天下之责塞矣呜唿此则尧舜之所以用其知也夫以尧舜之知而求以徧天下之事物岂有难能者哉然圣人不汲汲于彼而乃以亲贤为急其用知之大者欤尧舜之知急先务请申孟子之论盖圣人为天下事物之宗主也一民之不得其所一物之不得其宜皆归其责于圣人圣人不为天下则已圣人而苟有意于天下其能以身辞其责乎然天下至衆而一人至寡也劳者欲息扰者欲定弊者欲新而不振者欲起圣人方以身任之而天下之求于我者方来而不已呜唿亦观其知之处此而已矣夫匹夫之不被泽成汤不忧而伊尹忧之西土之蠢不靖成王不忧而周公忧之盖汤成王不忧天下而忧伊尹周公之未用也后世以一人之知欲徧天下而每有不徧者焉庙谟雄断光武非不足言知也而三公不任事归台阁天下之事有遗于庙谟之外者多矣聪明天纵太宗非不足以语知也而身兼将相下行臣职天下之事有出于聪明之所不及者多矣呜唿盍亦于圣人之所以用知者观之乎读书而至于尧典自亲九族至和万邦皆其治之纲目也自授人事以至忧洪水皆其时事之至切者也尧既以身任之胡不以身亲之而明峻徳命羲和咨四岳若有忧焉何哉读书而至于舜典自徽五典至宾四门皆其治之体统也自嗣位至辑五瑞皆时事之不宜缓者也舜既以身任之胡不以身亲之而内命九官外命羣后有能之咨汝徃之命若不容缓又何哉呜唿此则圣人所以能用其知者也吾观懐襄之患圣人视天下若已溺之百谷之未播圣人视斯民若已饥之五品之未逊圣人之视斯世若已陷之曷尝不以天下自任而一则曰用人二则曰用人圣人盖有见乎一人之知不足以徧天下也必矣而先后缓急必致力于其大者焉故曰尧以不得舜为已忧舜以不得禹皋陶为已忧圣人不忧天下而以为天下得人为忧呜唿其善用知者欤其知务之当先者欤后世论尧之知曰神舜之知曰大亦既知圣人矣而又举天下之功而归之圣人曰无能名曰有天下而不与圣人岂自处于无事而忘天下者哉以身任天下不以天下累其身其惟尧舜欤虽然孟子之言主于仁而言也夫言仁而先其知孟子善论圣人者欤盖昔者皋陶之为帝谟既曰知人安民矣至于九德而下则皆知人之事而安民累不及焉何哉盖孟子言仁不言仁而言知皋陶言安民不言安民而言知人圣贤之言是或一道也后世谓皋陶以知为帝谟愚于此尤信谨论前篇谓教人之忠为易尽得人之仁为无穷必须得人而分吾教人之忧此篇谓徧物之智为难尽亲贤之仁为易周必须亲贤而为吾先务之急就题发明格与后篇观乎贤圣天地论同意君子之志于道如何黄印生出处立説批云论曰学有未易以遽至者亦在夫人心之而已学何学也学道焉耳而道岂易言哉道固未易言也而亦未有终不可至者特患夫学者之不心乎此也苟其心之心乎道也一念所发惟此乎在而不间乎其他见之真而趋之决也积之久而行之力也虽斯道之大若未易以遽至而此一心之不息且有必至之理焉用夫超诣径造以为髙哉学道而求为超诣径造之髙则有非下学者之事而道有弗若是易易然者曷若决诸吾心之所之心惟道之趋则道其终不可至也耶吁道之大未易遽至也求道者亦志之耳志于是者必至于是孟轲氏所以为君子言之志在焉则道虽难言而岂终难哉君子之志于道如何世之君子其亦志轲之所谓志则道矣轲长于譬喻者也请以水喻水之大未有若海者矣渺渺然归墟之谷莫可涯也而百川之能至是岂一朝夕之遽哉满乎其中溢乎其外而后沛乎其莫御滔滔汨汨而汇于斯也水虽无心而实动物其为物也动则其昼夜不舍而东之海也虽谓水之志也亦宜惟学者之志于道亦然圣人之道之大一海也学不至圣人之道是水不至于海寻常之汚渎耳道之海未易至也望洋者有焉噫未必其果未易至也特其志之未加耳昔者圣人之于道盖自其十五之年已志乎此自是而立自是而不惑自是而知命耳顺以至于从心不踰矩之时斯时也圣道其海矣以圣人之为道亦于其志焉得之孰谓学者之不志于斯也而未易遽至之道可以易易言哉轲盖未尝以易言之而怠学者之志亦未尝以难言之而絶学者之志苟志焉则虽未易遽至之道吾知其终可至也道盖难言也超乎无物之先而行乎有物之后即三才而三才在所贯即万事而万事在所统无精粗无鉅细无乎不寓焉者也圣人者该其体之全㑹其用之大而曾无亏欠故语道之大者至圣人止矣道止圣人之为大则其所谓大者毋乃抗之以自孤乎圣人未始以其道之大而孤立于天下也人皆可能也志于道一语昭昭然号于人惟惧夫人有未至吾之所至者由之果赐之达曷尝不欲一蹴而诣其极而终未获窥其奥者亦或欲速者累之而卒之移其志陋巷之子于其心斋限智虑之顷而求所谓道一以夫子为准的终日如愚盖有循循以进之功正犹百川学海而至于海者进不止也道岂果未易至哉君子而求至于道则亦至之而已轲之喻诸人者曰立志曰持志曰志壹曰专心致志其所以立是志者亦立于道耳道外非吾志也其所以持其志者亦为道持之耳舍道则志不在是也志惟壹则纯乎道不少杂焉而蹶趋于血气之驰也志惟专则凝于道不少诱焉而望望乎援鸿鹄之弓也轲之志若是然也此志壹定二不贰三不参不东以西不南以北勉焉而非强揠循焉而非躐等久以持之不倦以终之则仁若未易以遽至也而充其事亲之实而至于无一念之非仁则仁之道可至矣义若未易以遽尽也而充其从兄之实而至于无一事之非义则义之道可尽矣礼智若未易以遽能也而充其节文知斯之实而至于无一节之非礼无一端之非智则礼智之道可能矣身即道也而吾身之能诚性即道也而吾性之能养天即道也而吾天之能知一理彻而万理融又孰有见海若而叹不足以语秋水者哉至则轲几于孔矣轲则几于孔矣而世之君子不皆轲之学孔也不小吾圣人之道以为易能则大圣人于过髙而谓终不可几及也轲实忧之始之以观海之难以喻吾道之大若未易以遽至者继之以观水有术以喻斯道之原有可得而求者而终之以盈科而进之喻以见学者而志于斯则道未有终不可至者呜唿君子人欤其亦志轲之志以道孔之道欤而吾犹疑夫道有未易言者也何也轲之言谅为时之君子发也若告子若万章若公孙丑要皆有志乎道究其所以质诸轲则丑之问气易于论气者也告之言性易于论性者也章之问舜易于议圣人者也道可易乎哉如三子者吾意其枵乎其中而骛乎其逺不少得乎道而遽曰道可以立至焉下学之功不加而躐求上达之事志则大矣如未足以入道何此固轲之所忧而有不成章不达之语以警夫求道之君子噫又岂惟战国之君子为然谨论就题发明格与前篇君子之志于道论同意观乎贤圣天地如何章祥道出处立説批云论曰吾道至造化而极学者要不可以顿悟也夫道无终穷固非局于浅识者所能知亦非急于躐等者所能造彼其躐等以进非不可以言顿悟之学究其极亦终于茫昧而已何也悟道固有其机而进道必有其序近之而后逺也浅之而后深也微小充之而后可以广大也未离乎衆而曰我贤者欺也未及乎贤而曰我圣者妄也未造乎圣而曰我参天地者荒也由衆观贤由贤观圣由圣观天地庶几循序观之亦循序进之而道之妙在我矣而曾谓欺者妄者荒者之可以得道乎子云论道始曰观贤次曰观圣又其次终之以观天地截乎等级之严有如此吁学者欲进而观圣人又进而观天地可不先自观贤始不然观我生未能贤于衆焉则去道已逺而于圣人天地吾何以观之哉观乎贤圣天地如何请申子云之本㫖粤自絪緼判而形体均形体均而性真具贤得此道而为贤圣得此道而为圣天地得此道而为天地一反观之而贤圣天地之道具焉而谓不可以顿悟何哉嗟夫是以天地之性观道而未以气质之性观道也论性不论气不备论气不论性不明性犹水也有流而未逺固已溷浊则衆人也有流而渐逺方有所浊则贤人也有流而至海终无所汚则圣人也圣人即天地之性虽贤人亦未离气质之性是可泛泛观之而一蹴可以诣此道乎故必加澄治之力使浊归于清则所观渐明而衆可进于贤矣复加渊深之功使清胜夫浊则所观益明而贤可进于圣矣苟至于圣则湛然不滓粹然不杂浑然天理之性彻上彻下其观殆有不容间者兹其为渐进之学也彼欲顿悟以求道者祇自恍惚耳自诞谩耳道安在哉昔者圣人之立教也自道徳性命降而仁义礼乐降而文行忠信又降而射御书数又降而徐行折枝又降而洒扫应对是岂浅视吾道而至是耶忱悲天下视此道过髙或索之清静寂灭之境而终不见天地贤圣之大全也譬如行逺必自迩譬如登髙必自卑撤籓篱捐门墙去帘陛乃使涂之人一举足可以观宗庙之美百官之富岂理也哉吁是则圣人之所忧而子云切切为修身者告也尝因子云之论求之昔矣善学道者莫如孔门大抵皆以循序进道而未始躐等以求顿悟之学也当时从游三千徒亦衆矣而贤哉之称夫子独为颜子申美之则知贤于衆者颜子一人而已虽子贡亦曰赐也何敢望回他可知也孔门之衆何尝敢躐等贤者之道而以贤自居哉闻一知十有不善未尝不知颜之自观亦卓矣以其未达一间之学虽谓之亚圣可也而回也拳拳服膺惟恐失之以至仰之髙也鑚之坚也瞻前而忽后也瞠若乎奔逸絶尘之后而视夫子如天之不可阶而升回之贤又何尝躐圣人之道以圣自居耶乃若忠恕一贯圣智兼全夫子之道亦既圣矣如天之覆也如地之载也固不待观而见之而吾夫子循循工程曾不少足不惑必四十知命必五十祖述则尧舜也宪章则文武也上律下袭则天时水土也若圣与仁且曰则吾岂敢夫子之圣又何尝不仰观俯察肯自谓与天地同流乎由此观之孔门之衆希颜子之贤者也颜子之贤希夫子之圣者也夫子之圣又希天地之所以为天地也固非于衆之外有颜之道非颜之外有圣之道非圣之外有天地之道而等级次序则有不可紊者耳使衆不于颜是观而曰吾观即颜果颜之道乎外颜而为孔之观而曰吾观即孔果孔之道乎外孔而为天地之观而曰吾观即天地果天地之道乎故必真为颜是观而后可以语颜子复焉执焉之事否则欺非贤也道何在真有颜之观而后可以语孔子性焉安焉之事否则妄非圣也道何在真有孔之观而后可以语渊渊其渊浩浩其天之事否则荒非天地也道何在学道不可以顿悟而以渐进吾于孔门见之矣孟轲续孔道之传者也其论乐正子之为人必以善信于此可以观贤矣而美大圣神则未遽许之无他道不可以顿悟故也有善信始可言美大大则化而圣矣既圣始可言不可知之神神则天地矣无善信而曰可以圣未圣而曰可以神得非诬且诞之尤者乎子云脩身一篇曰衆曰贤曰圣再三辨之而论其所以观必始乎贤中乎圣卒乎天地其亦得孔孟之遗㫖而觉天下以渐进之学也欤虽然未也有先知焉知则无先有后觉焉觉则无后有观之观又孰若不观之观乎一理彻万理融又孰为贤孰为圣孰为天地道之属属一方寸耳此非顿悟之学也渐进之极功也子云所谓拟议形迹之观乎不然何以即太𤣥拟易而论圣人参诸身亦曰拟天地去其拟融其观要当真有得于贤圣天地之外谨论伤今思古格与何贽循良核实之能同意孝宣举廉得真如何论陈若蒙出处立説批云论曰以士夫律已之常而至勤人主之责实是可以观世变矣夫人之一身关于纲常者为甚大则凡我之所当为者岂必待上之人有所为而然哉自义利取舍之戒不明而寡廉鲜耻之徒杂出人欲横流于穹壤之间我之所以秉彛好徳者类皆丧其所有至有窃清之名而行污之实求其真者盖寡焉此廉之所以得称于当世也吁以廉举吏意已非古而又使人主致疑于举者之非真为当世之士亦可以自愧矣宣帝综核名实之主也黄龙一诏恳恳然虑举廉之为难而又虑夫得廉之真者为尤难呜唿廉特古人之常事而汉世以为士夫之髙致此愚深有感于世变者也孝宣举廉得真如何请慨论之尝谓举世皆醉则醒者张其目举世皆浊则清者扬其波使士夫有独醒独清之名固非士夫之幸亦岂世道之幸耶一介不取之节不独一伊尹商之士皆伊尹也首阳茹芝之风不独一伯夷周之士皆伯夷也亦不闻其廉称何也嗟夫圣贤讲明所习何训命义大闲所守何戒一节不谨没齿余憾则夫所谓廉者特吾职分所当为之事如事亲之孝若曾子可也曷尝以为有余哉盖至盘庚则有总货之戒冏命则有惟货之讥或者以为成汤文武之隆未尝数以货饬其臣也其殆商周之衰乎吁此愚世变之説也下是风气愈漓利欲滋长为春秋之渎货无厌为战国之嗜利忘耻求如陈仲子者盖千万不一二焉然而织屦辟纑宁居于陵而不居兄之室咽李哇鹅宁妻之食而不母之食曾是以为廉乎呜唿圣贤之所不齿而通国乃以为廉世道抑可知矣俗流失世败壊不至乎秦不止也汉兴其世道之一机乎而又适值乎倥偬之日则使贪使诈吾何择焉固有身为宗臣甘受自污之名位居宰相不免受金之辱一再传而文帝若可以革吏治矣然汉之化犹浅而秦之染滋深孝廉一诏至万家而无应令者则簠簋不饬宁能免年少之哓哓乎继而建元发䇿首以廉耻贸乱未得其真为问仲舒之对非不剀切或者已觇于三䇿委曲之不合而迎逢者至矣平津之宠既穹布被之诈犹饰何其不近人情也耶帝亦卒售其欺而已呜唿古非无廉士也简廉之教特古人九徳之一耳汉之人主乃能以是求之士大夫乃不能以是应之吁甚可叹也耶宣帝兴自闾阎诚知民生之疾苦系于吏治之廉污拳拳然以责实为心夷考是时送迎省费如霸者固少有而亏湟中之籴者比比皆是家无余财如邑者不多见而增僦车之钱者滔滔若流于是今年而有郡国牧养之诏明年而有吏不廉平之诏又明年而有欺谩避课之诏至是而举廉得真之诏又下矣帝何切切于是哉帝之心是则然尔抑古者事举言扬之制出长入治之职不专在是向使在位皆素丝正直之风立朝皆氷蘖自将之操则所与我共理者皆将芥轩冕而尘珠玊矣吾知举廉得真之诏不必下也然则班固作汉吏传以循良称而不以亷称者亦岂无见于此欤抑吾有感于世变而考之圣贤之遗论焉传曰官之失德宠赂章也国家之败由官邪也孟子又曰上下交征利则其国危夫宠赂何至于败家征利何至于危国古人立论乃如是之确何耶盖人主之所恃者人心而已吏治之贪廉民生之休戚系焉民生之休戚国家之存亡基焉此断断不可易之理也自非卓然有见之君鲜有不徇于流俗者宣帝举廉之诏其亦更尝久而世故深閲歴多而人情熟而见于黄龙之年惜夫晚矣哉谨论伤今思古格与陈若䝉孝宣举廉得真论同意循良核实之能如何论何贽出处立説批云论曰吏不必有名也任吏而以名称之自吏治之不如古始葢古之为吏者有循良之实而无循良之名其任吏者有乐与之情而无严察之意当是时也循良之名且不立何有于核实之称后世吏习不美欺诞成风上之所以待之者于是乎不得不严为考核之法其间有自拔于流俗之中者始以能称以循良名呜唿吏惟不能皆循良也而后循良者以能着为吏者已可以自愧矣吏无循良之实至使人主严为考核之法以察之吏得以循良自名而人主亦有精于察吏之称人主亦岂乐闻此名哉陆宣公之言曰汉宣精吏能故其时萃循良核实之能能之一字凡两言之宣公之言虽所以美宣帝亦所以伤吏治之不如古尔循良核实之能如何请绎其説循良之名何始乎唐虞三代之臣未尝求为此名也核实之名何始乎唐虞三代之君亦未尝为此名也循良之名核实之法其始昉于汉之时乎汉初皆刀笔吏文景继之又多将相旧臣至宣帝厉精为治而核实之法始行于羣吏核实之法既行则循良之吏始盛然则能之一字所以挈而予之者岂宣帝之君臣固能为唐虞三代之所不能欤曰非也后世之吏惟其多锲薄也而后循良之名立惟其多虚诞也而后核实之法行察吏之名非帝之所乐闻也吏而以循良称祗足以验吏治之不古尔我思古人百工惟时无循名也九德咸事无良称也宣慈惠和之才靖共正直之士未尝以一能自耀也故三载一考绩也而不闻其有综核之名六计所以察吏也而未尝见其峻厉督责之意想夫人而皆能也而皆循良也亦既皆有其实矣而又何核之有若夫后之为吏者则异于是以良吏为难能以循理奉法为无能苟且取容虚诞成习彼其钓名饰誉于一时直谓可以欺一世之耳目君如宣帝其可欺乎哉此核实之法所以不见于唐虞三代之世而见于帝厉精之日也或者不察犹谓帝之所以核实者失于绳束之过严伤于刻画之太甚风林无宁翼急湍无纵鳞以为未免作意震之而使整齐也抑岂知亦吏有以自取之耳汉至宣帝八叶矣承武昭之后欺谩虚伪之弊不少帝盖深惩夫吏习之不美也思所以苗耨而髪栉之故自其上计具文欺谩非实也于是乎真伪相乱者不得不严为御史之按自其用法饰辞奏不如实也于是乎越职踰法者不得不详于二千石之戒责平审于廷平非亲细务也以刻深无实者不容于不责也考言行于守相非尚苛察也以实不相应者不容于不考也吁此帝所以有精于核实之称也亦岂帝之本心哉传汉循吏者才六人而宣帝之吏居其五自常情观之则以为汉世吏治之盛无出于此帝之所望亦岂止是向使忠厚长者人皆龚遂也何必有治郡有声之名外寛内明人皆黄霸也何必有治为第一之名廉平不苛勤力有方人皆朱邑信臣也又何必有淑人君子为民兴利之名循良之名不立则宣帝核吏之名亦且冺然矣夫岂有能不能之别耶惟其当时之吏不皆龚黄朱召也则帝不可不严为考核之法也行考核之法而得所谓循良之吏吏有循良之能宣帝所以有精于吏能之称是意也惟陆宣公知之迹其所言固所以美宣帝抑亦有感于后世吏治之不古欤虽然综核名实君之责也总领衆职其大臣之责欤吾观魏相之辅相也精白一心以承休徳相亦可谓无负于帝矣尚书副封则白去之守相不实则奏斥之一时士精其能吏称其职或者亦魏相总领之功也论而至此则知帝有循良核实之能而又知魏相总领衆职之能谨论前篇谓廉者乃古者吏治之常而真之名不闻今宣帝举廉吏而必得其真可以觇吏治之不古此篇谓循良乃古者吏治之常而实之名不闻今宣帝举能吏而必核其实可以觇吏治之不古同出一机轴亦与已集陈耆卿汉世良吏为盛叶观光汉吏廉平论同意合而观之可以触类而长推究源流格与欧阳起鸣学者审其是论同意世宗统一圣真陆合出处立説批云论曰道本无伪也由似是而非者得以伪胜而人主㑹道之功始着矣盖伪不能以乱真惟似真而伪者得以惑之方其始焉不过窃吾道之似及其终也乃至于乱吾道之真于似是而非之中而揭其所谓真者而尊尚之使昔之涣散者有所归向之分裂者有所据合其所以二而㑹其所以一则宗主斯道之功顾不伟欤汉承秦者也百氏兴而正学微真以伪夺其来盖非一日武帝乃能体认于真伪近似之间尊经崇儒㑹斯道于分裂涣散之后真者既明伪者自息班固以统一圣真归之信乎其能统一矣世宗统一圣真请申其説尝谓六经不言真非不言真也道本无伪而真之名不得而加也自朱紫混淆而紫得以乱朱也于是天下无真色自郑雅杂奏而郑得以乱雅也于是天下无真乐自邪正并驰而邪得以乱正也于是天下无真学夫所以立夫真之名者正所以致辨于毫芒疑似之间耳方良心同得于生民禀赋之初而天理流行于愚夫愚妇日用常行之际人与道术相忘真之名固不立也亦何待于统一之功哉是故精一执中尧舜之真传克已复礼孔颜之真意一贯忠恕参赐之真知是真之实固已潜通黙㑹于君臣师友讲明授受之中而其名则冺于言辞之表斯道之统浑然大全固如此不幸而更春秋歴战国诸子百家并建角立老庄为黄帝之学许行为神农之言墨氏祖于禹申韩祖于道德各以已见而求附于圣人之道观其名则是究其实则非知道之主孰能致辨于近似之间哉汉承秦絶学之后髙帝以马上得天下诗书之事盖所未遑逮至文景又不过从事于黄老申韩之术而已六经之道与百家并驰似是而非谁其辨之武帝临位以来道德性命之説固已稔闻于亲近儒生之顷而偏见诐论时亦间见捷出于诸子杂説之流于斯时也使帝而辞其统一斯道之责而复以安事诗书为家法以清浄无为为治本以刑名惨刻为君徳吾恐正邪不分而真者终为伪所夺是汉初之旧习犹存而吾道一线之脉终无可续之时也帝也将欲觉人心于斯道晦蚀之后可不章六经于百家纷扰之余哉故知申韩蘓张之学易以假真也则其言之乱国政者必为之屏斥知诸子传説之言易以乱真也则不在六艺之科者必为之抑絶申公之授诗则召之孔安国之为经作传则诏之以至徐生之颂河间之雅则莫不进之凡诸儒平日之哜擩乎道真者皆是尊是尚合其二而归诸一天下学者始知六经之为真矣呜唿孔楹梦奠轲死无传是道一脉久冷于秦坑煨烬之余垂絶于异端簧鼓之际一旦揭斗柄于迷途曳足音于空谷帝之有功于斯道岂浅浅哉虽然㑹此道之真以淑夫人帝固可喜也全此心之真以用夫道宁不有望于帝乎如其虚文徒示而实意不存则虽真犹伪也当帝之世经学大明儒术向风人莫不以为统一圣真之效然观其朝廷之上君臣之间相与讲论治道者非孔仅桑大夫之功利则赵禹张汤辈刑名之学耳鲁申公则罢斥至邸胶东相则摈弃于外其所以关吾道之命脉而为吾道之蟊贼者未见其能进此而退彼也然则帝之所谓统一者毋乃躐其名而已乎不然后之论者何以帝为好名之君谨论此篇言异端窃吾道之近似以乱其真必待统一之功后篇言异端窃吾道之近似以乱其是必待审察之功推究源流格与前篇世宗统一圣真论同意学者审其是欧阳起鸣出处立説批云论曰疑似之际君子辨之衆人惑焉夫是之与非常对立于天下而了然于人心之天孰肯是其非乎然而非者不难辨似是而非者最难辨也天下有大公至正之理如是而非如是而是关诸百世而不慙质诸圣人而不悖此人心之公是也异端者流窃取吾道之近似者而亦谓之是以欺时惑衆者非一人惟行矣不着习矣不察则害道也𢎞矣二者盖同谓之是而所以为是则不同焉此学者之所当深察而扬雄之所以力辨也学者审其是呜唿人知非之为非孰知是之为非乎尝谓邪不能以乱正而乱正者似正而非正也伪不能以乱真而乱真者假真而非真也非不能以乱是而乱乎是者其似是而非者乎夫是非之在天下本不难辨也然有非是者有真是者有似是者泾之不可以为渭枘之不可以为凿此非是也金坚而良玉美而粹此真是也莠之乱苗紫之乱朱珉中而玊表羊质而虎皮其似是者乎非是者不难辨真是者不待辨而似是者不能辨愚者惑之智者亦惑之不惟不肖者惑之贤者亦惑之君子可不辨之乎夫是者人心天理之公昔帝今王之道也揆诸心而当度诸理而宜建诸天地而不悖质诸鬼神而无愧者也尧舜之官天下此是也三王之家天下此是也伊周之相天下孔孟之师天下亦此是也在易谓之元在书谓之皇极在春秋谓之权衡在礼记谓之中庸亦此是也岂非人心之真是者乎异端者流窃取吾道之糠粃簧鼓时人之耳目佛老之道徳道徳之名则是而虚无则非也杨墨之仁义仁义之名则是而为我兼爱则非也中庸之名则是而小人之中庸则非也忠信之名则是而乡原之忠信则非也以至专门名家各是其师之説诸子百篇各是其已之见吾以其説彼亦以其説吾之所谓是者如彼彼之所谓是者如此甚矣疑似之惑人也锱铢之失寻文之隔也毫釐之差千里之缪也其始也尧舜周孔之同门其终也桀跖杨墨之异路然则君子将何如哉呜唿亦审此而已矣内审诸心外审诸物静审于夜气清明之始动审于感物遂通之时察夫毫芒之义利辨夫同行异情之天理人慾得其真是而不惑于似是者然后可以语道矣此子云之所深忧也欤或曰是之不可不审固矣然焉知其是而审之乎人以为是我以为非我以为是人以为非是乎人则其失流于苟同是乎已则其失流于自异学者将奚从乎曰衆言淆乱则折诸圣谨论论学绳尺巻十