鸡肋编提要钦定四库全书子部十二鸡肋编小説家𩔖一提要等谨案鸡肋编三卷宋庄季裕撰季裕名绰以字行清源人其始末未详惟吕居仁轩渠录记其状貎清癯人目为细腰宫院子又薛季宣浪语集有季裕筮法新仪序亦皆不着其生平据书中年月始于绍圣终于绍兴葢在南北宋之间又尹孝子一条自称尝摄襄阳尉叉原州棠树一条称作倅临泾李偼食糟蟹一条称官于顺昌瑞香亭一条称官于澧州其为何官则莫可攷矣此书前有自序题绍兴三年二月五日而所记有绍兴九年事疑书成之后又续有所増世无刋本陶宗仪説郛仅录其二三十条此本较説郛所载约多五倍后有至元乙夘仲春月观陈孝先䟦曰此书庄绰季裕手集也绰博物洽闻有杜集援证炙膏肓法筮法新仪行于世闻其他着述尚多惜未之见此书经秋壑㸃定取以为悦生随抄而误谬最多因为是正如右然扫之如尘尚多有疑误云云葢犹季裕之完本也季裕之父在元祐中与黄庭坚苏轼米芾诸人游季裕犹及识芾及晁补之故学问颇有渊源亦多识轶闻旧事书中如不知龙城录为同时王铚所作反据以驳金华图经之𩔖间失攷証然可取者多其记辽宋誓书一条大㫖以和议为主亦各抒所见季裕方浮沉郡县与当时朝士附合秦桧者固自有殊统观其书可与后来周宻齐东野语相埒非辍耕录诸书所及也干隆四十二年五月恭校上总纂官纪昀陆钖熊孙士毅总校官陆费墀鸡肋编卷上钦定四库全书鸡肋编卷上宋庄绰撰昔曹孟徳既平汉中欲因讨蜀而不得进守之又难为功操出教唯曰鸡肋而已外莫能晓杨修独曰夫鸡肋食之则无所得弃之则如可惜公归计决矣阿瞒之绩无见于䇿而其空言竟着于后是岂非鸡肋之腊邪然方其撅菔凫茈而饿于墙壁之间幸而得之虽不及于兎肩视牛骨为愈矣予之此书殆𩔖于是故以鸡肋名之绍兴三年二月九日清源庄季裕书欧阳文忠有赠介甫诗云翰林风月三千首吏部文章二百年老去自怜心尚在后来谁与子争先王答云它日若能窥孟子终身何敢望韩公余少时闻人谓吏部乃隐侯非文公也翰林诗无三千亦非太白后见沈约传虽尝为吏部郎及称谢朓云二百年来无此诗谓由建安至宋元嘉二百三十余年举其全数耳自嘉祐上至唐元和余二百五十年去元嘉则逺矣则吏部盖指韩也郑谷有题太白集诗云何事文星与酒星一时分付李先生髙唫大醉三千首留着人间伴月明永叔所引但用沈二百年之语加于退之以对翰林三千首耳诗年之数安在如书马数马乎筯屐之谜载于前史鲍昭集中亦有之如一土弓长白水绯衣夘金刀千里草之𩔖其原出于反正止戈而后人因作字谜王介甫作字谜云兄弟四人两人大一人立地三人坐家中更有一两口任是凶年也得过又作谜云常随措大官人满腹文章儒雅有时一靣红粧爱向风前月下至于酒席之间亦专以文字为戱常为令云有商人姓任名餁贩金与锦至关关吏吿之曰任餁任入金锦禁急又云亲兄弟日日昌堂兄弟目木相亲兄弟火火炎堂兄弟金今钤又云撅地去土添水成池皆无有能酬者又为字中一㸃谜云寒则重重叠叠热则四散分流兄弟四人下县三人入州在村里只在村里在市头只在市头又为叠字下两㸃谜云兄弟二人同姓同名若要识我先识家兄不识家兄知我为谁又妇字谜云左七右七横山倒出甑字谜云将军身是五行精日日燕山望石城待得功成身又退空将心腹为苍生京师卖生菓凡李子必摘其蒂不敢触其实必留上衣令勃勃然人方以新而为好至食者须雪去之元祐中有李䦎待制字子光朝中戱以为谜云卖者不识买者识盖以识为拭也元丰中有以当时士人姓名为对者如崔度崔公度王韶王子韶又有江鬲人亦戱云江鬲隔江问巫马期骑马无未有对者元祐中有石万石授石州离石县令人讶其逺宦云要令后世无对元丰中又有马子山骑山子马之句偶有姓钱人任衡水知县人遂对以钱衡水盗水衡钱其人闻之大怒欲辨其事对者谢曰君虽寔无且欲与山子马为偶耳大观中有曹孝忠本毉工也得幸于时遂任子为文资擢置舘阁其子因与父相诟既至舘中气尚未平独坐屏处时秋阳方烈为日所射久不迁坐有同僚怪之问何故负暄乃大怒云家私间事关公甚底问者初尚未悟久乃知之莫不传咲既而易为它官又宗室仲輗知太宗正司以待漏院为大小字如此者甚衆其长仲忽以闻亦罢此与前世浇手弄麞聚忧伏猎无以异矣又有杨通者任提举学事官上殿札子云人臣而持主斧僣紊名器遂行禁止刋于续降勅中亦可笑者杜子美石犀行云自免洪涛恣彫瘵与济逝为韵种莴苣云信宿罢潇洒与耳始同押后出塞云恐是霍嫖姚作平声八仙歌押两船字狄明府两济字洒字有三音而瘵但切侧界去病为票姚校尉服䖍注汉书音飘摇颜师古云票音平妙反姚音羊召反票姚劲疾之儿也荀悦汉纪作票鹞字去病后为票骑将军尚取票姚之字耳今读者音飘摇则不当其义也诗人拘于声律取其意而略其义也如济济清济音虽同而义异故两船字或者遂谓不上船为蜀人以衣襟为船余尝至舟中问土人则不然后见范传正太白新墓志云𤣥宗汎白莲池召公作序时公已被酒于翰苑中命髙力士扶以登舟杜之所歌盖此事尔黄鲁直送张谟河东漕使诗云紫㕘可撅宜包贡青铁无多莫铸钱时范忠宣帅太原方论冶多铸广故物重为弊其子子夷亦能诗当易无字为虽乃可又一篇云虎头墨妙能频寄马乳蒲萄不待求议者又谓维摩画像一本足矣何用多为盖贬驳他人易于为工也孟子斥高子云固而不取武城之䇿况余者乎退之昭王庙诗今集中皆作丘原满目余亲到宜城祠见刻为丘坟韩公井在焉今之道稍逺人无汲者小城鄄氏之居犹想见也又题西林寺故萧二郎中旧堂云中郎有女能传业伯道无儿可保家偶到匡山曽住处㡬行衰泪落烟霞唐赵璘因话録载此诗以保为主下二句云今日匡山过旧隐空将衰泪对烟霞健儿之语见于晋史段灼梁史陈伯之𫝊至唐尤多余少时过荆南白碑驿见丰碑刻唐官衔有招募健儿使其碑石莹白驿因得名或云后制大晟乐取石为磬未知信否李杜苏李之名尤着于世者以歴代所称兼于文行故也余尝以一絶纪其闻者大义终全显汉廷名标八俊接英声文章万古犹光焰疑是天私李杜名居前曽是少陵师资歴文章亦等夷思若涌泉名海内从来苏李擅当时处州龙泉县多佳树地名豫章以木而着也山中尤多古枫树其根破之文若花锦人多取为几案盘器又襍以它木䧟为禽鸟花草色像如画它处所未见又出青甆器谓之秘色钱氏所贡盖取于此宣和中禁庭制様须索益加工巧元祐中予始见士大夫间有用镴裹咫尺之木以书𫝊言谓之柬板既便报答又免谬误其后事欲无迹者废纸而用板浸为金漆之𩔖其制甚衆加以缄绳有盛以囊者至崇宁时家有数枚自非逺书公礼㡬无用牋楮然利害所系有濡纸而摹印字画以为左騐者俗之薄恶亦可见矣凤翔府园有枯木下有石刻云昭宗手拓槐盖为中尉韩全诲等刼幸李茂贞军朱全忠以兵围城尝徘徊其下也华州子城西北有齐云楼基昭宗驻驿韩建军尝登其上赋菩萨蛮词云安得有英雄迎归大内中者是也其石隄谷在城西南十余里杀十一王处今有堂作释氏十王像焉陈州城外有瓦台寺乃夫子絶粮之地今其中有一字王佛云是孔子像旧榜文宣王因风雨洗剥但存一宣王而释子附㑹为一字王也其侍者冠服犹是颜渊之状如杜甫之作十姨天下如是者盖不可胜数沣州有卒李文和者本僧徒犯罪坐黥能诊太素脉知人吉凶虽心性隐㣲皆可推测尝诊司法孙评云据脉当作僧道然𨼆见不一有名无实幼时须曽出家不尔亦见于小字也问之果尔以多病尝舍于释氏小名行者余颇讶其别有它术云法中脉出寸口者当为僧道今所出不多又或见或隐故以有名无实㫁之后得其书以十二经配十二辰如五行家分宫之法身命运限亦各有术逐日随支轮脉直事故目下灾福纎毫皆可见其书序云本唐隐者董威辈以授张太素太素始行其术故以为名后于京师四方多见诊太素脉得名而未有如李文和者杜子美诗云饭抄云子白瓜嚼水精寒李义山和阳诗亦云梓泽东来七十里长沟复堑埋云子世莫识云子为何物白彦惇云其姑壻髙士新为吉州兵官任满还都暑月见其榻上数更为枕抱视之皆碎石匀大如乌头㓗白若玉云出吉州土人唿云子石而周焘子演云云子雹也见唐小説而不记其书名义山谓埋于沟堑则非雹明矣疑少陵比饭者是此石也杨何字汉臣莆田人也登进士第为南阳士掾狂率喜功刘汲作帅就辟幕府金人破邓全家皆死于兵始在乡校以薄徳取怨于衆人嘲之曰牝驴牡马生骡子道士师姑养秀才盖谓其父本黄冠母尝为尼也襄阳尹氏在唐世以孝弟四经旌表今其门伐犹存介甫诗云四叶表闾唐尹氏一门逃世汉龎公而史不书余摄尉㐮阳尝得尹孝子母之墓志于卧佛僧舎以为柱础未暇取而罢然史之去取幸不幸者多矣食物中有馓子又名环饼或曰即古之寒具也京师凡卖熟食者必为诡异标表语言然后所售益广尝有货环饼者不言何物但长叹曰亏便亏我也谓价廉不称耳绍圣中昭慈被废居瑶华宫而其人每至宫前必置担太息大言遂为开封府捕而究之无它犹㫁杖一百罪自是改曰待我放下歇则箇人莫不咲之而买者増多东坡在儋耳邻居有老妪业此请诗于公甚勤戱云纎手搓来玉色匀碧油煎出嫩黄深夜来春睡知轻重压匾佳人纒臂金米芾元章或云其母本产媪出入禁中以劳𥙷其子为殿侍后登进士第善书尤工临摹人有古帖假去率多为其摹易真本至于纸素破污皆能为之卒莫辨也有好㓗之癖任太常博士奉祠太庙乃洗去祭服藻火坐是被黜然亦半出不情其知涟水军日先公为漕使每传观公牍未尝涤手余昆弟访之方投刺则已须盥矣以是知其为伪也宗室华源郡王仲御家多声伎尝欲騐之大㑹賔客独设一榻待之使数卒解衣袒臂奉其酒馔姬侍环于它客盘杯狼籍久之亦自迁坐于衆賔之间乃知㓗疾非天性也然人物标致可爱故一时名士俱与之游其作文亦狂怪尝作诗云饭白云留子茶甘露有兄人不省露兄故实扣之乃曰祗是甘露哥哥耳大观中至礼部员外郎知淮阳军卒礼文云缺无若近时而婚丧尤为乖丧如亲王纳夫人亦用拜先灵合髻等俗礼李广结髪与匈奴战谓始胜冠年少时也故杜甫新婚别云结发为君妇而后世初婚嫁者以男妇之髪合梳为髻谓之结髪甚可咲也其不经不可以槩举南方之俗尤异于中原车驾在越尝有一执政家娶妇本吴人也用其乡法以灰和蛤粉用红纸作数百包令妇自登舆手不辍掷于道中名曰䕶姑粉妇既至门以酒馔迎祭使巫祝焚楮钱禳祝以驱逐女氏家亲妇下舆使女之亲男女抱以登床尊章㑹客三爵之后其子出拜坐人设席子父傍饮三杯乃行合髻等诸礼颇多异事如民家女子不用大盖放人纵观处子则坐于榻上再适者坐于榻前其观者若称叹美好虽男子怜抚之亦喜之而不以为非也丧家率用乐衢州开化县为昭慈太后举哀亦然今适隣郡人皆以为当然不复禁之如士族力稍厚者棺率朱漆又信时日卜塟常逺且惜殡之费多停柩其家亦不设涂甓至顿置百物于棺上如几案焉过卒哭则不祭唯旦望节序薄具酒荈祭之亦不哭是可怪也河朔山东养𧖟之利踰于稼穯而村人寒月盗伐桑枝以为柴薪为害甚大每有败获估贜不多薄刑不足以戒欲禁系以苦之则惮于囚衆单州城武令聂忞兖州人起于白屋知民间利病有获此偷即依法决遣而据所征賍钱随多寡必分十限付于其家逺都保伍畏于逃逸系累之急甚于官司如限三日即已拘縻一月矣又量其情之重轻每限出头加以箠楚虽欲一日併纳賍罚里正谕意亦不听输于是一邑桑柘春阴蔽野人大受赐人有相雠害者于树榦中去其皮尺许令周匝谓之系褁肚虽大木亦枯死有一夕伤数百株者此多大姓侵刻细民故以此报之也兰蕙叶皆如菖蒲而稍长大经冬不凋生山间林篁中花再重皆三叶外大内小色㣲青有紫文其内重一叶色白无文覆卷向下通若飞蝉之状以春秋二时开茎短每枝一花者为兰茎长一枝数花者为蕙本草载兰草马兰泽兰山兰四种兰草叶似泽兰尖长有枝花红白色而香生下湿地泽兰生下地水傍叶似兰草赤节四叶相值岐节间马兰生泽傍气臭花似菊而色紫山兰生山侧似刘寄奴叶无桠不对生花心㣲黄赤又有木兰乃大树皆非骚人所歌咏者又云零陵香一名蕙草既唯生零陵山谷而茎叶都不与蕙相𩔖岂二物不入药用而遗之乎后至衢州开化县山间多春兰而毉僧允济谓兰根即白薇也按白薇一名白幕又名薇草本草乃云生平原川谷陶隐居谓近道处处有之又与兰小异然药肆皆収货为白薇未知是否夷齐採食岂谓是邪味虽苦醎大寒而无毒也蕨有青紫二种生山间以紫者为胜春时嫩芽如小儿拳人以为蔬味小苦性寒生山阴者可煅金石叶大则与贯衆狗嵴相𩔖取置田中或烧灰用之皆能肥田又有狼衣草小者亦相似但枝叶痩硬人取以覆墙又杂于泥中以砌堦甓澁而难壊蕨根如枸杞皮下亦有白粉暴干擣碎以水淘澄取粉蒸食如俗名乌糯亦名蕨衣每二十斤可代米六升绍兴二年浙东艰食取蕨根为粮者㡬遍山谷而本草亦不载也世谓西北水善而风毒故人多伤于贼风水虽冷饮无患东南则反是纵细民在道路亦必饮煎水卧则以首外向下篱壁皆不泥隙四时未尝有烈风又春多暴雨淋滛秋则常苦旱暵如东坡诗云春雨如暗尘春风吹倒人皆不施于浙江也越州在鑑湖之中绕以秦望等山而鱼薪艰得故谚云有山无薪有水无鱼有人无义里俗颇以为讳言及无鱼则怒而欲争矣又井深者不过丈尺浅者可以手汲霖雨时平地发之则泉出然旱不旬日则井已涸矣皆谓泉乃横流故尔盖灭裂不肯深浚致源不广也谚又云地无三尺土人无十日恩此语通二浙皆云浙西谚曰苏杭两浙春寒秋热对靣厮啜背地厮説言其反覆如此又云雨下便寒晴便热不论春夏与秋冬言其无常也此言亦通东西为然九州以扬名地本其水波轻扬为目汉三王䇿亦有五湖轻心之戒大抵人性𩔖其土风西北多山故其人重厚朴鲁荆扬多水其人亦明慧文巧而患在轻浅肝鬲可见于眉睫间不为风俗所移者唯贤哲为能耳孙真人有千金方有治虱症方以故梳箆二物烧灰服云南人及山野人多有此犹未以为信尝泊舟严州城下茶肆妇人少艾鲜衣靓粧银钗簮花其门户金漆雅㓗乃取寝衣铺几上捕虱投口中㡬不辍手旁与人笑语不为羞而视者亦不怪之乃知方之所云为不妄也又在剑川见僧舎凡故衣皆煮于釜中虽禈袴亦然虱皆浮于水上此与生食者少间矣其治蚤则置衣茶药焙中火煏令出则以熨斗烙杀之事魔食菜法禁甚严有犯者家人虽不知情亦流于逺方以财产半给吿人余皆没官而近时事者益衆云自福建流至温州遂及二浙睦州方腊之乱其徒处处相煽而起闻其法㫁荤酒不事神佛祖先不㑹賔客死则裸𦵏方殓尽饰衣冠其徒使二人坐于尸傍其一问曰来时有冠否则答曰无遂去其冠逐一去之以至于尽乃曰来时何有曰有胞衣则以布盛尸焉云事之后致富小人无识不知絶酒肉燕祭厚𦵏自能积财也又始投其党有甚贫者衆率财以助积㣲以至于小康矣凡出入经过虽不识党人皆舘谷焉人物用之无间谓为一家故有无碍被之説以是诱惑其衆其魁谓之魔王为之佐者谓之魔翁魔母各诱化人旦望人出四十九钱于魔翁处烧香翁母则聚所得缗钱以时纳于魔王嵗获不赀云亦诵金刚经取以色见我为邪道故不事神佛但拜日月以为真佛其説经如是法平等无有髙下则以无字连上句大抵多如此解释俗讹以魔为麻谓其魁为麻黄或云易魔王之称也其初授法设誓甚重然以张角为祖虽死于汤镬终不敢言角字𫝊云何执中守官台州州获事魔之人勘鞫久不能得或云何处州龙泉人其乡邑多有事者必能察其虚实乃委之穷究何以杂物数种问能识其名则非是而置一羊角其中他皆名之至角则不言遂决其狱如不祀祖先祼𦵏之𩔖固已害风俗而又谓人生为苦若杀之是救其苦也谓之度人度多者则可以成佛故结集既衆乘乱而起甘嗜杀人最为大患尤憎恶释氏盖以戒杀与之为戾耳但禁令大严每有吿者株连既广又当籍没全家流放与死为等必协心同力以拒官吏州县惮之率不敢按反致増多余谓薄其刑典除去籍财之令但治其魁首则可以弭也余既书此未一嵗而衢州开化县余五婆者为人所吿逃于严州遂安县之白马洞缪罗家捕之则阻险为拒杀害官吏至遣官军平荡两州被害延及平民甚衆殊可伤悯南方多枭而比西北絶少龙泉人亦捕食云可以治劳疾汉重五日以枭羮赐群臣可騐其无毒然医方不云有治病之功也天下方俗各有所讳亦有谓而然渭州潘原讳頼云始太祖㣲时往凤翔谒节度使王彦才得钱数千遂过原州卧于田间而树阴覆之不移至今犹存谓之龙潜木至潘原与市人博大胜邑人欺其客也殴而夺之及即位亡㡬欲迁废此县故以頼为耻然未知以欺为頼其义何见常州讳打爷贼云有子为伍伯而父犯刑恐它人挞之楚而自施杖焉虽有爱心于礼教则疏矣楚州讳乌龟头云郡城像龟形尝被攻而术者教以击其首而破也泗州多水患故讳靠山子真州多囘禄故讳火柴头涟水地𥚹多荒人以食根为讳苏州人喜盗讳言贼世云范文正乃平江人警夜者避不敢言贼乃曰看叅政乡人是可笑也而京师僧讳和尚称曰大师尼讳师姑唿为女和尚南方举子至都讳蹄子谓其为𤓰与獠同音也而秀州又讳佛种以昔有囘头和尚以姦败良家女多为所染故尔卫卒讳干医家讳颠狂皆阳盛而然疑干者谓健也俗谓神气不足为九百或以干为九数又以成唿之亦重阳之义耳蜀人讳云以其近风也刘寛以客骂奴为畜产恐其被辱而自杀浙人虽父子朋友以畜生为戱语而对子孙唿父祖名为伤毁之极在龙泉见村人有刻石而名蛮名娇之𩔖可耻贱者问之云欲人难犯又可怪也天长县炒米为粉和以为团有大数升者以胭脂染成花草之状谓之炒团而反以炒团为讳想必有説特未知耳唐方伎𫝊云长社人张憬藏技与𡊮天纲埒载其相蒋俨等八九事甚异而刘义节𫝊云其从子思礼少学相人于张憬蔵憬蔵谓思礼位至太师后授箕州刺史益喜以太师位尊若非佐命必不可得乃结綦连耀谋反斩于市然则其术不无中否但采其中者称之耳世之以五行星厯论命者多矣今録贵而凶终者数人其盛时未有能言其未至之灾也以此知阴阳家不足深泥唯正已守道为可恃耳张邦昌元丰四年辛酉七月十六日亥时王黼元丰二年己未十一月初二日夘时燕瑛熈宁十年丁巳五月二十六日寅时聂山元丰元年戊午八月初十日夘时赵野元丰七年甲子正月十九日丒时朱勔熈宁八年乙夘十月二十六日申时王寀元丰元年戊午正月初六日子时蔡攸熈宁十年丁巳某月某日某时邓绍宻熈宁六年癸丒九月二十三日戍时又有同年十一月而日时如嵗者童贯皇祐六年三月初五日夘时汉史云燕地初太子丹賔养勇士不爱后宫美女民化以为俗至今犹然賔客相过以妇侍宿嫁娶之夕男女无别反以为荣后颇稍止然终未改方南北通好每燕夕亦用倡伎闻半皆良家以色选差如中国之庸役更代不以为耻也后复燕山诸将尝大㑹各指名以召诸娼莫有至者怪而问之云待之轻薄故不来盖以衆客共要一妓始为厚也凡倡皆用子为名若香子花子之𩔖无寒暑必系绵裙其良家士族女子皆髠首许嫁方留髪冬月以括蒌涂面谓之佛粉但加𫝊而不洗至春暖方涤去久不为风日所侵故㓗白如玉也今使中原妇女尽汚于殊俗汉唐和亲之计盖不为屈也唐李道广字太丘相武后元纮字天纲相𤣥宗皆陵之后韩愈亦頽当之裔也见宰相世系表春秋郑伯突入于栎注云郑别都今河南阳翟县陆徳明音翟徒歴反广韵乃音宅魏翟璜汉翟公皆同音至方进则又音狄未知各何所据也扁鹊姓汉髙祖𫝊颜师古音歩典反千姓编乃音辫云庄子有扁庆子陆徳明音篇又符殄切长孙顺徳丧息女感疾甚唐太宗薄之谓房𤣥龄曰顺徳无刚气以儿女牵爱至大病何足䘏太宗儿女三十五人晋阳公主薨年十二帝閲三旬不常膳日数十哀因以癯羸太子承干废欲立晋王又谓长孙无忌曰公劝我立雉奴雉奴仁懦得无为宗社忧奈何岂不以儿女牵爱乎若引佩刀欲坚群臣之心谓之权术可也而日数十哀当忘无刚气之语矣太宗尝玩禁中树曰此佳木也宇文士及从旁美叹帝正色曰魏征常劝我逺佞人不识佞人为谁今乃信然𤣥宗在殿庭玩一嘉树姜皎盛賛之帝遽令徙植其家二主之相去以是可知矣王义方买第后数日爱庭中树复召主人曰此嘉树得无欠偿乎又予之钱此又足见㢘士之心也李琮言者谓其湛棊废事罢发运使咲曰遂与多酒慢公为对矣盖谚语之着者而多酒之言亦见于北史矣宣和壬寅嵗自京师至关西槐树皆无花老农云当应来年之旱与二麦不登矣已而信然谚云槐宜来嵗麦枣熟当年禾彭城学中有古碑夜輙有声如击磬刘愿恭叔秦州人行为徐州教官云尝闻之原州真宁县要册湫庙中崇宁间衆碑津润如流独一碑否是嵗多疫宣和中复如是陜西㳂邉地苦寒种麦周嵗始熟以故粘齿不可食如熈州斤麫则以掬灰和之方能捍切羊肉亦羶臊惟原州二物皆美麫以纸嚢送四方为佳遗二浙造酒皆用石灰云无之则不清尝在平江常熟县见官务有烧灰柴厯漕司破钱収买每醅一石用石灰九两以朴木先烧石灰令赤并木灰皆冷投醅中私务用尤多或用桑柴云朴木叶𩔖青杨也李百药为杜伏威欲杀饮以石灰酒因大利濒死既而宿病皆愈今南人饮之无恙岂服久反得愈病之功乎郑州去京师两程当川陜驿路有纪事诗十余韵其切当者南北更无三坐寺东西只有一条街四时八节无筵席半夜三更有界牌延州亦有诗云沙堆套里三条路石炭烟中两座城又云土洞里头行十日山棚上面住三年谓中倚高山自过蒲中行土谷中十程始到也宁州亦云鸡足斜分三道水虵腰慢转一条街盖州倚山而立通衢宛转其上也三水㑹于城下故驿名三河谓九陵三藁马岭皆合流于泾九陵河在东南出庆州华池县千子山川中九堆如陵故名三桥河在城西北自㐮乐界来不知其源马岭河在城西自庆州乐蟠县界天固府下流至县水经注云洛水一名马岭川俗谓宁州有三不可斩蹴踘㬠豆言地峻不可住也河南亦有诗云宪州浑如枉死市岢岚彷彿似杨间邠州有十抝谓雪下炭贱雨下水贵出北门游西湖等建炎三年七月余寓平江府长洲县彭华乡髙景山北白马涧张氏舎时山上设烽火夕举以报平安留月余即过浙东临行书一絶于壁间云昔年随牒佐邉侯愁望长安向戍楼今日衰頺来泽国又看烽火照长洲是年冬金人犯杭越明年春由平江以归白马涧去城十八里张氏数宅百余区尽𬒳焚毁独留余所居于壁邉题耿先生到此不烧七字谚云麦过口不入口靖康元年麦多高于人者既熟大雨所损十八顺昌种谷道人云大风先倒无根树伤寒偏死下虚人王恬智叟云犯色伤寒犹易活伤寒犯色最难医王丹元素云治风先治脾治痰先治气皆卫生之要也人家养鸡虽百数独一擅场者乃鸣余莫敢应故谚谓一鸡死后一鸡鸣尝在处州敛川见佑圣僧舎养二雄鸡每啼则更互竞发饮啄栖游亦不相闘古云两雄不并栖此岂无所竞而然耶广南则羣雄竞鸣又不可解也小人之相亦多其易騐者有一絶载云欲识为人贱先须看四般饭迟疴屎疾睡易着衣难盖无不应者也宁州要册湫庙殿壁山水皆范寛所画土地堂壁有包氏画虎赵评事马皆竒笔庙东兴教院人物亦寛画张芸叟谓面目大小鋭失王者之相盖人物非所工者后殿有甘草一枝长二丈余其大如臂亦异物也宁州龙兴寺有开元二十二年所冩华严经记唐忌辰文徳皇后六月二十一日大圣天后十一月二十六日高宗天皇大帝十二月初四日而史有遗其崩日者河间老卒云𧖟子最耐寒热腊月八日或二十三日以新水浴过至三月间虽热而桑未可採则以绵絮褁置深宻处则不生欲令生则出置风日中每搥间用生地黄四两研汁洒桑叶饲之则取丝多于其它白乐天地黄诗云与君啖老马可使照地光二者当俱可信也汉水鱼者取𧖟肠以作钓丝云虽挂千斤亦不㫁长只数寸盖皆未吐之丝耳南人养𧖟室中以炽火逼之欲其早老而省食此其丝细弱不逮于北方也本草谓𧖟妇不可食苦荬令𧖟烂壊处州人言此菜家家养𧖟不闻有损方书有治𧖟啮药亦未尝闻见被伤者汝阴尉李仲舒汉臣山阳人生平戒杀云释教令置虱于绵絮筒中久亦饥死有人教使置青草叶上经宿沾露则化为青虫飞去尝试之信然皆背拆而化去生姜苗铺荐蓆下去壁虱椒叶能辟蚤狗舌草花亦然此草叶如狗舌夏秋生细花始白渐黄无甚香臭花茎长出叶上根已枯而叶不枯俗又名狗蚤花剉细以干姜滋味和之作馄饨饼夹食之已泄利叶捣如泥可煅硫黄原人裴棐和之云尝用之也本朝借绯紫服者皆不佩鱼绍圣中有引白乐天罢忠州刺史还朝诗云无奈娇痴三嵗女绕腰啼哭覔银鱼自是始并鱼皆借然未赴已替在朝皆不服出国门乃衣而唐牛丛以司勲员外郎为睦州刺史帝靣赐金紫谢曰臣今衣刺史所假绯即赐紫为越等乃赐银绯岂唐制赴日许服于朝罢日则否与今为异乎余尝行役元日至邓州顺阳县家家闭户无所得食令仆叩门籴米其家辄呌怒谓惊其家亲卒不得赖蔓菁根有大数斤者烹之甘软遂以充肠宁州腊月八日人家竞作白粥于上以柿栗之𩔖染以衆色为花鸟象更相送遗浙人七夕虽小家亦市鹅鸭食物聚饮门首谓之喫巧不庆冬至惟重嵗节澧州除夜家家爆竹每发声即市人羣儿环唿曰大熟如是逹旦其送节物必以大竹两竿随之广南则唿万嵗尤可骇者宁州城倚北山遇上元节于南山巅维一绳下逹其麓以瓦缶盛薪火贯以环索自上坠下遥望如大奔星土人唿为彗星灯襄阳正月二十一日谓之穿天节云交甫解佩之日郡中移㑹汉水之濵倾城自万山泛綵舟而下妇女于滩中求小白石有孔可穿者以色丝贯悬揷于首以为得子之祥湖北以五月望日谓之大端午泛舟竞渡逐村之人各为一舟各雇一人凶悍者于船首执旗身挂楮钱或争驶殴击有致死者则此人甘闘杀之刑故官司特加禁焉成都自上元至四月十八日游赏㡬无虚辰使宅后圃名西园春时纵人行乐初开园日酒坊两户各求优人之善者较艺于府㑹以骰子置于合子中撼之视数多者得先谓之撼雷自旦至暮唯襍戱一色坐于演武塲环庭皆府宅看棚棚外始作髙橙庶民男左女右立于其上如山每浑一咲须筵中閧堂衆庶皆噱者始以青红小旗各揷于塾上为记至晩较旗多者为胜若上下不同咲者不以为数也浣花自城去僧寺凡十八里太守乘綵舟泛江而下两㟁民家绞络水阁饰以锦绣毎綵舟到有歌舞者则钩帘以观赏以金帛以大舰载公库酒应游人之家计口给酒人支一升至暮遵陆而归有骑兵善于驰射每守出城以奔骤于前夹道作棚为五七层人立其上以观但见其首谓之人头山亦分男左女右至重九药市于谯门外至玉局化五门设肆以货百药犀麝之𩔖皆堆积府尹监司皆歩行以閲又于五门之下设大尊容数十斛置杯杓凡名道人者皆恣饮如是者五日云亦间有异人竒诡之事方太平盛时公私富实上下佚乐不可一一载也如澧州作五瘟社旌旗仪物皆王者所用惟赭伞不敢施而以油冐焉以轻木制大舟长数十丈舳舻樯柁无一不备饰以五采郡人皆书其姓名年甲及所为佛事之𩔖为状以载于舟中浮之江中谓之送瘟成都元夕每夜用油五千斤它可知其费矣建炎元年秋余自穣下由许昌以趍宋城㡬千里无复鸡犬井皆积尸莫可饮佛寺俱空塑像尽破胷背以取心腹中物殡无完大逵已蔽于蓬蒿菽粟梨枣亦无人采刈至咸平僧舎有金刚经一藏𢃄帙皆为人取去散弃墙壁间乃大平兴国中所赐字画纸饰颇极精好后见家人辈私携其三卷以来常念欲转以授人值欧阳延世庆长与二弟自海陵过常熟相遇偶话泰州近有一士子少年因游城隍庙见塑妇人而关三木旁有狱吏展案牍者乃戱解其缧于牍上书一放字是夕梦至庙中狱吏诘以妇人对词未竟君辄纵去当复为我摄之士子不敢行吏前捉其臂已觉酸楚久之又击其背痛若弗堪乃吿之曰吾能诵金刚经幸见恕吏即引之见王召令升殿诵之但至第四分曰不能嘿诵但常读耳王命吏取经顷刻已至视之乃其家本也读至第六王乃起立廷下之人无数皆合掌嘿听至卷终王语吏云可放其去失囚当自求之吏乃送士子出门以衣䄂拂其背痛即顿除而喜于得脱忘使治捉臂之处即觉明日命僧讽诵经庙中以为阴报而臂上遂发大疽破溃月余方愈庆长兄弟亲所闻见亦欲持诵此经恨无善本遂以与之信幽冥之中不可以欺真实之语其利为博也灵棊卦三上二中一下名曰送货亦曰初吉繇文云客从南来遗我良财寳货珍玩金盌玉盃晋颜㓜明解曰以阴处中应乎外阳有朋逺来不亦宜乎南者阳位故曰南来寳货珍玩贵人之资也金盌玉杯良宴之具也宋何承天亦以为大吉之卦杨文公在翰院卜得之忽有金帛之赐吴幵任宗正少卿亦得此卦遂迁给事中赐对衣金𢃄鞍马而南史载齐江谧武帝出为东海太守未发忧甚以奕棊占卦云有客南来金盌玉杯及诏赐死果以金甖盛药鸩之然则繇文如卦影之象虽人各有其应而吉凶特未定也岂祸福天之所秘终不容人推测乎寒食火禁盛于河东而陜右亦不举爨者三日以冬至后一百四日谓之炊熟日面饭饼饵之𩔖皆为信宿之具又以糜粉蒸为甜团切破暴干尤可以留久以栁枝插枣糕置门楣唿为子推留之经嵗云可以治口疮寒食日上冡亦不设香火纸钱挂于茔树其去乡里者皆登山望祭制㝠帛于空中谓之擘钱而京师四方因縁拜扫遂设酒馔携家眷游或寒食日阴雨及有坟墓异地者必择良辰相继而出以太原本寒食一月遂为寒食为一月节浙西人家就坟多作菴舍种种备具至有箫鼓乐器亦储以待用者后汉礼仪志立春之日夜漏未尽五刻京师百官皆衣青衣郡国县道下至计食令史皆服青帻青旛施土牛耕人于门外以示兆民而今世遂有造春牛毛色之法以嵗干色为头支色为身纳音色为腹立春日干色为角耳尾支色为脰纳音色为蹄至于笼头缰索与䇿人衣服之𩔖亦皆以嵗日为别州县官吏击之以示劝农之意而庶民遂碎其牛又不知何理所在小人莫不争夺而河东之人乃谓土牛之肉宜𧖟兼辟瘟疫得少许则悬于帐上调水以饮小儿故相竞有致损伤者处处皆用平旦而衢州开化县须俟交气时刻有至立春日之夜而土牛么么仅若狗犬其陋尤可咲也汉制又载季冬之月立土牛六头于国都郡城县外丒地以送大寒今时无有行者汉文帝赞云治覇陵皆瓦器不得以金银铜钖为饰因其山不起坟刘向以成帝营昌陵不成复归延陵制度泰奢上䟽谏曰孝文皇帝去坟薄𦵏以俭安神可以为则而晋史愍帝建兴三年六月盗发汉覇杜二陵及薄太后陵太后靣如生得金玉綵币不可胜纪时以朝廷草创服章多阙勅収其余以实内府而史不言何陵之物遂使后世疑瓦器为不然按赤眉在长安发掘诸陵取其寳货遂污辱吕后尸凡有玉匣殓者率皆如生宋太祖皇帝即位自周文武而下凡掩三十六陵而汉文亦在其间皆唐末五代之所发者盖摸金之人但见巍然大塜安知其中为无有自非不封不树则未有不发之墓也世云张耆侍中晏殊丞相墓皆被盗张以所得甚厚故不伤其尸而晏以徒劳遂破其头颅而去此乃俭𦵏之害是亦不幸非常理可论也今𦵏者必瘗志文盖备其必发不然何用置于圹中乎江浙无兔系笔多用羊毛惟明信州为佳毛柔和而不挛曲亦用鹿毛但脆易秃湖南二广又用鸡毛尤为软弱髙丽用猩猩毛反太坚劲也其用䑕须只一两茎置笔心中如狸毛则见于唐史疑亦太弱南方春夏梅雨蒸湿墨皆胶败滞笔而无光徽州世出墨工多佳墨云以置灰中则阴润不能壊也建中靖国初韩忠彦曽布同为宰相曽短痩而韩伟岸每并立廷下时谓龟鹤宰相滕甫亦魁梧而滕待之厚游处未尝不与之俱人唿为内翰夹袋子秦观之子湛大鼻𩔖波斯而柔媚舌短世目之为娇波斯有扬州人黎珣字东美崇宁中作郎官监司又有京师开书舖人陈询字嘉言皆以貌像唿为虾䗫而琼林苑西南一亭地界近水俗号虾䗫亭天清寺前多积潦亦名虾䗫窝都中近薄子戱咏虾䗫诗云佳名标上苑窝窟近天清道士行为气梢工打作更嘉言唿舎弟东美是家兄莫向南方去将君煮作羮初虞世必用方载官片大腊茶与白矾二物解百毒以为竒攷之本草茶茗荈皆一种俱无治毒之功后见劒川僧志坚云向游闽中至建州坤口见土人竞採盐麸木叶蒸捣置模中为大方片问之云作郊祀官中支赐茶也更无茶与他木然后知此茶乃五倍子叶耳以之治毒固宜有效五倍子生盐麸木下叶故一名盐麸桃衢州开化又名仙人胆陈藏器云蜀人谓之酸又名醋吴人唿乌盐按玉篇字皮秘切云木名出蜀中八月中吐穗如盐可食味酸美本草云出吴蜀山谷余疑五倍子乃吴子声讹而然耳疮发于足胫骨旁肉冷难合色紫而痒者北人唿为臁疮南人谓之骭疮其实一也然西北之人千万之中患者乃无一二妇人下热血盛尤罕斯疾南方妇女亦多苦之盖俗喜饮白酒食鱼鲞嗜盐味而盐则散血走下鱼乃发热作疮酒则行药有毒三物气味皆入于脾肾而足骭之间二脉皆由之故疮之发必在其所素问云鱼盐之地海濵傍水民食鱼而嗜盐鱼者使人热中盐者胜血其民皆黒色疎理其病皆为痈疡又本草酒大热有毒能行百药服石人不可长以酒下遂引药气入于四肢滞血化为痈疽是白酒麹中多用草乌头之𩔖皆有大毒甚于诸石释经谓甘刀刃之蜜忘截舌之患况又害不在于目前者乎谚谓病从口入祸从口出信矣杜子美有赠忆李白及寄姓名于他诗者凡十有三篇昔游诗云昔者与高李晩登单父台又有登兖州城楼诗盖鲁砀相隣而太白亦有鲁郡尧祠送别长句虽不着为谁而作然二公皆尝至彼矣世谓太白惟饭颗山一絶外无与少陵之诗史称蜀道难为杜而发二公以文章齐名相从之欵不应无詶唱赠送恐或遗落耳按工部第二高适严武诸公皆唿杜二今白集中有鲁郡东石门送杜二子诗一篇余谓题下特脱一美字耳杜赠白诗云秋来相顾尚飘蓬而李有秋波落泗水飞蓬各自逺云以此考之各无疑者俗子遂谓翰林争名自絶因辨是诗以释争名之谤醉别复㡬日登临遍池台后言石门路重有金樽开秋波落泗水海色明徂莱飞蓬各自逺且尽林中杯又有送友人寻越中山水诗云闻道稽山去偏宜谢客才此中多逸兴早晩向天台少陵北游诗云东下姑苏台已具浮海航剡溪藴秀异欲罢不能忘归帆拂天姥中嵗贡旧乡李所谓友人者疑亦杜子美也大人以大对小而言耳而世惟子称父为然若施之于它则衆骇咲之矣今略举经史子𫝊之所云以证其失焉易干卦九五飞龙在天大人造也注大人谓贤人君子论语畏大人注大人即圣人孟子大人者不失其赤子之心注大人谓国君惟大人为能格君心之非谓辅臣大人正已而物正谓大丈夫不为利害动者养其小者为小人养其大者为大人注务口腹者为小人治心志者为大人如大人弗为大人者言不必信义亦𩔖此惟汉高祖云始大人以臣为亡頼霍去病云不早知自为大人遗体崔钧云大人少有英称晋陈骞云大人大臣唐裴敬彛云大人病痛无彻然皆唿其父而疎受叩头曰从大人议则又名其叔张博云王遇大人益解范滂惟大人割不忍之恩盖谓其母唐栁宗元谓刘禹钖之母亦曰无辞以白其大人苏章𫝊苏纯云辅号为大人注大人长者称尊事之也岑彭𫝊韩歆南阳大人注谓大家豪右高骈𫝊女巫王奉先谓毕师铎曰扬州灾有大人死秦彦曰非高公耶唿韩邪单于𫝊大人相难久之后汉北匈奴大人车利涿唐盖苏文父为东部大人则匈奴亦指尊长为大人也梁元帝金楼子云荆间有人名我此人向父称我向子恒称名此其异也又有名子为大人者此人恒唿子为大人此尤异也又且鞮侯单于谓汉天子我丈人行注丈人尊老之称也故荆轲𫝊高渐离家丈人召使前击筑杜甫赠韦济诗云丈人试静听而栁宗元唿妻父杨詹事丈人母独孤氏为丈母故今时惟婿唿妇翁为然亦不敢名尊老以畏讥咲至唿父为爹谓母为妈以兄为哥举世皆然问其义则无説而莫知以为媿风俗移人咻于衆楚岂特是而已哉爹字虽见于南史梁始兴王憺云始兴王人之爹救人急如水火何时复来乳哺我荆土方言谓父为爹乃音徒我切又与世人所唿之音异也王逸少爱鹅曹孟徳有梅林救渴之事而俗子乃唿鹅为右军梅为曹公前人已载尺牍有汤燖右军一只蜜浸曹公两瓶以为咲矣有张元裕云邓雍尝有柬招渠曰今日偶有惠左军者已令具麫幸过此同享初不识左军为何物既食乃鸭也问其所名之出在鹅之下且淮右皆有此语邓官至待制典荆州洵武枢宻之子俗人以太山有丈人观遂谓妻母为泰水正可与左军为对也北敌焉知鼎重轻指踪原是汉公卿襄阳只有龎居士受禅碑中无姓名人云吕本中居仁诗也而其父好问在围城中豫请立张邦昌之人遂为伪楚门下侍郎有无名子大书此绝于常山县驿云吕本中骂厥顽之作云衢州府江山县每春时昬翳如雾土人谓之黄沙落云有沙落于田苗果菜之中皆能伤败若沾桑叶尤损𧖟中人亦能生疾是亦岚瘴之𩔖也惟雨乃能解之明州大梅山长老法英少有道誉兼通外学后退居在东都净因院尝有堂僧以十二时歌贽之既去即掷之于地曰是何乱道不谓其僧伫立户内皆闻见之已而僧自他适久之忽大理寺捕法英者付狱而京师勘鞫初到皆未示问目但责其以何事到官致有非所治而自状其过者英对以不知所犯于是押足縳之仰卧牢上以书卷令读尽僧之法名凡数千名问令供孰与相识閲之累日乃记贽歌之人遂以吿狱吏吏询游从因由即具道素不交关但尝一见而有轻咲其文之憾恐挟此诬诋其僧乃张怀素之党云与英诘谋入蜀为乱究之既无实迹询其妄引之由果见薄之恨也其僧坐死英得释放伤人之言深于矛㦸信可为戒一毁其文而遽以死逮之为报之酷亦太甚矣浙中少皂荚澡靣涴衣皆用肥珠子木亦高大叶如槐而细生角长者不过三数寸子圆黒肥大肉亦厚膏润于皂荚故一名肥皂人皆蒸熟暴干乃収京师取皂荚子仁煮过以糖水浸食谓之水晶皂儿车驾在越北人亦取肥珠子为之食者多苦腰痛当是其性寒故也本草不载竟不知其为何物哉或云用以沐头则退髪而南方妇人竟嵗才一沐止用灰汁而已天自东而西为左转一昼夜一周日月自西而东为右行月一月日一嵗乃周天行逺故日月附天东出而西没古人譬之如蚁行磨上磨左旋而蚁右动磨急而蚁缓故但见蚁随磨转也释氏每言偏袒右肩右跪右遶华严经净行品云右遶于塔当愿衆生所行无逆成一切智所谓顺者如右臂之内向日月之东行是也而今僧徒行道与转轮经藏皆自东南以至西北乃左遶而逆行李长者于合论中亦辨此失但衆习已久莫能正之耳寅午戌月世人多斋素谓之三长善月其事盖出于佛书云大海之内凡有四洲中国与四夷特南赡部一洲耳天帝之宫有一镜能尽见世间人之所作随其善恶而祸福之轮照四洲每嵗正五九月正在南洲故竞作善以要福至唐高祖武徳二年遂诏天下自今正月五月九月不行死刑禁屠杀而今世仕宦之人以此三月为恶月不肯交印视事或谓唐之节度使与刺史凡有兵者初至当犒设而此三月禁屠故迁避而它官亦循倣为之也今又有二瓦之法凡数家具六位者以正月九月为上瓦五月为下瓦瓦或云兀瓦言其破兀言其危忌于临官其八卦者以巽为上瓦坤为下瓦皆以年起月以月起日又不知其术自何而有也高宗南幸舟方在海中每泊近㟁执政必登舟朝谒行于沮洳则蹑芒鞋吕元植时为宰相顾同列戱曰草屦便将为赤舄既而傍舟水深乃积稻桿以进参政范觉民曰稻稭聊以当沙堤高卫黎确为吏部侍郎孟庾为户部侍郎髭髪皆白而趋朝立班常相随时唿为三清孟年未老而早白给事中洪拟戱之曰公乃借𥙷老君也盖是时文武官多借𥙷者高大忠在待漏舎忽语黎孟曰吾三人趋朝当独早于它官二公问其故曰三老五更自有故事尚何疑乎赵普以佐命功封韩王车驾在临安赵子画韩肖胄王衣同为贰卿时人目之为赵韩王周蔓衢州开化县孔家歩人绍兴二年以特奏名𥙷右迪功郎授潭州善化县尉待阙有人以柬与之往寻周官人家曼怒曰我是宣教甚唤作官人看汝主人靣不欲送汝县中吃棒又尝夜至邑中灵山寺以知事不出参唿而捶之曰我是国家命官怎敢恁地无去就欲作状解官群僧祷之且令其仆取赂而已曽干曜有丑収儿词十三首皆咏外州风物其一云蓦地厮看时赤帕那迪功郎儿气㟁昂昂因权县㕔子呌道宣教清后有无限威仪先自不相知取奉着刬地胡挥甚时得归京去两省八座横行正任却㑹嫌卑令观周所为则曽词模冩已大奈富贵矣油通四方可食与然者惟胡麻为上俗唿芝蔴言其性有八抝谓雨旸时则薄収大旱方大熟开花向下结子向上炒焦压搾才得生油膏车则滑鑚针乃澁也而河东食大蔴油气臭与荏子皆堪作雨衣陜西又食杏仁红蓝花子蔓菁子油亦以作灯祖珽以蔓菁子薰目致失明今不闻为患山东亦以苍耳子作油此当治风有益江湖少胡蔴多以桐油为灯但烟浓汚物画像之𩔖尤畏之沾衣不可洗以冬瓜涤之乃可去色清而味甘悞食之令人吐利饮酒或茶皆能荡涤盖南方酒中多灰尔尝有妇人悮以膏髪粘结如椎百治不能解竟髠去之又有旁毗子油其根即乌药村落人家以作膏火其烟尤臭故城市罕用乌桕子油如脂可灌烛广南皆用处婺州亦有颕州亦食鱼油颇腥气宣和中京西大歉人相食炼脑为油以食贩于四方莫能辨也本草麻蕡一名麻勃云此麻花上勃勃者故世人谓尘为勃土果木诸物上浮生者皆曰衣勃和而以干者传之亦曰麫勃浙人以米粉和羮乃谓之米悖音佩而从力者韵无两音大业襍记载尚食直长谢讽造淮南王食经有四时饮凡三十七种并加米乃如此书如茶饮茗饮桂饮酩音皆然未知今日同否也定州织刻丝不用大机以熟色丝经于木棦上随所欲作花草禽兽状以小梭织纬时先留其处方以襍色线缀于经纬之上合以成文若不相连承空视之如彫镂之象故名刻丝如妇人一衣终嵗可就虽作百花使不相𩔖亦可盖纬线非通梭所织也单州城武县织薄缣修广合于官度而重才百铢望之如雾着故涴之亦不纰疎鄢陵有一种绢幅甚狭而光宻𧖟出独早旧尝端午充贡泾州虽小儿皆能捻茸毛为线织方胜花一疋重只十四両者宣和间一疋铁钱至四百千又出嵌鍮石鉄石之𩔖甚工巧尺一对至五六千畨镊子每枚两贯邠宁州出绵䌷鳯翔出鞍瓦其天生曲材者亦直数十缗原州善造鉄衔镫水䋲隐花皮作鞍之华好者用七寳䥖厠饰以马价殊多者费直千缗西夏兴州出良弓中国购得云每张数百千时邉将有以十数献童贯者河间善造箆刀子以水精美玉为靶钑镂如丝髪陈起宗为詹度机宜罢官至有数百副衢州开化山僻人极粗鲁而制茶笼铁锁亦佳苏州以黄草心织布色白而细㡬若罗縠越州尼皆善织谓之寺绫者乃北方隔织耳名着天下婺州红邉贡罗东阳花罗皆不减东北但丝缕中细不可与无极临棣等比也𤣥宗初立姚崇为宰相张説以素憾惧潜诣岐王申欵崇他日朝衆趋出崇曵踵为疾状帝召问之对曰臣损足曰无甚痛乎曰臣心有忧痛不在足问以故曰岐王陛下爱弟张説辅臣而宻乘车出入王家恐为所悮故忧之于是出説相州开元二十四年帝在东都欲还长安宰相裴耀卿等建言农人埸圃未毕须冬可还李林甫阳蹇独在后帝问故对曰臣非疾也愿奏事二都本帝王东西宫往来何所待时假令妨农赦所过租赋可也帝大悦即驾而西后竟罢耀卿李林甫居位十九年卒荡覆天下林甫之术盖祖于崇也以唐虞伊周之美而贼乱之人犹假以为恶况资权谲者乎颕昌府城东北门内多蔬圃俗唿香菜门因更修见其铁枢铸字云风和二年六月造纪元之名不见载籍门西道北有晁错庙范忠宣再典许州有惠政邦人为营房祠庙傍撅地得古井不以甓甃而陶瓦作圈如蒸炊笼床之状高尺许皆以子口相承而上世罕此制亦莫知为何时所剏也余后官五原邻郡如镇戎怀徳邉寨皆流沙不可凿井教以此制遂获其利陜西地既高寒又土纹皆𥪡官仓积谷皆不以物借虽小麦最为难久至二十年无一粒蛀者民家则就田中作窖开地如井口深三四尺下量蓄谷多寡四围展之土若金色更无砂石以火烧过绞草絙钉于四壁盛谷多至数千石愈久亦佳以土实其口上仍种植禾黍滋茂于旧唯叩地有声雪易消释此乃可知敌人犯邉多为所发而官兵至彼寨亦用是求之也江浙仓庾去地数尺以板为底稻连秆作地収虽富家亦日治米为食积久者不过两嵗而转地早湿而梅雨郁蒸虽穹梁屋间犹若露珠㸃缀也杜预好后世名刻石为二碑纪其勲绩一沈万山之下一立岘山之上曰安知此后不为陵谷乎余尝守官襄阳求岘山之碑久已无见而万山之下汉水故道去邓城数十里屡已迁徙石沉土下那有出期二碑之设亦徒劳耳今州城在岘万两山之间刘景升墓在城中盖非古所治也岘山在东上有羊叔子庙万山在西元凯祠在焉去三顾门四里山下乃王粲井石栏有古篆刻今移在州宅后圃过山十余里即隆中孔明故居之地亦有祠其前小山名作乐相𫝊躬耕歌梁甫吟于此万山又名小岘或曰西岘故子美诗云应同王粲宅留井岘山前孟浩然𦵏凤林关外后人迁其墓碑于谷隠寺中遂失冡所在习池在凤林山北㟁为汉江所啮甚迩数十年之后当不复见矣卫瓘家人炊饭堕地尽化为螺嵗余及祸石崇家稻米飰在地经宿皆化为螺人以为灭族之应郑注未败前楮中药化为蝇数万飞去裴楷家炊黍在甑或变如拳或作血或作蔓菁子朞年而卒笔谈载陜右以蟹辟疟鬼余在安定尝㑹客曹黄中庸食虾驹不去殻齿根皆伤遂掷去之都监杨璋见琼枝皆拨去曰不喜食此脆骨游师雄景叔长安人范丞相得新沙鱼皮煮熟翦以为羮一缕可作一瓯食既范问游味新觉胜平常否答云将谓是䬪饦已哈了盖西人食面㡬不嚼也南人罕作饵有戱语云孩儿先自睡不穏更将桿杖拄门何如买个胡饼药杀着盖讥不北食也建炎之后江浙湖湘闽广西北流寓之人徧满绍兴初麦一斛至万二千钱农获其利倍于种稻而佃户输租只有秋课而种麦之利独归客户于是竞种春稼极目不减淮北晋何曽日食万钱犹云无下箸处其子劭亦有父风一日之供以钱二万为限至王恺乃踰于劭一食十万钱犹曰无可下筯处而唯曽着于世者以李翰蒙求有何曽食万之语也先公元祐中为尚书郎时黄鲁直在舘中每月常以史院所得笔墨来易米报谢积久尺牍盈轴目之为乞米帖后领曹淮南诸公皆南迁率假舟兵以送其行故东坡到惠州有书来谢云蒙假二卒大济旅途风水之虞感戴高谊无以云喻方走海上益逺言之怅焉永慨余池饬寳之崇宁初晁无咎尝䟦其后曰明月之珠夜光之璧以暗投人则莫不按剑而相眄况嗜好吴越哉季裕加于人数等矣又有昭陵于金花盘龙牋上飞白清净二字其六㸃作鱼龙鸟兽之象乃王着所献三百㸃中所无者又十幅红罗上飞白二十字本牛行王旦相家物东坡书白纻词与四学士各冩其诗词凡二十轴悬之照耀堂宇为利诱势胁于大观之后幸能保守靖康中颕川邅金国之祸化为烟尘往来于心迨今不能已已珠玉可得而此不可再得是可恨也汝阴颕上县与夀春六安为隣夹淮为二镇号东西正阳其西属颕镇城之中有砖浮屠下𦵏西域僧佛陀波利其石刻载其与僧伽俱来终于正阳云后若千年僧伽縁尽彼当代其扬化今亦下临淮流虽大涨不过塔基之陛东坡守颕有文祭之祷雪即应一方事之甚严建炎元年泗州浮门内火发未及普照寺而塔中已燄出一爇皆尽僧伽真像僧徒仅能营救别建殿已庇方就而敌㓂已来又皆烧毁城中遂成丘墟或云真像敌人负之北去疑释子讳为灰烟也然刼烧之来丽于形质孰不归空数縁既尽虽云坚固亦自当灭岂佛陀之䜟将在是乎管中窥豹世人唯知为王献之事而其原在魏武令中语也魏志注建安八年庚申令曰议者或以军吏虽有功能徳行不足堪任郡国之选故明君不官无功之臣不赏不战之士治平赏徳行有事赏功能论者之言一似管窥虎欤鸡肋编卷上鸡肋编卷中钦定四库全书鸡肋编卷中宋庄绰撰靖康中罢舒王王安石配享宣圣复置春秋博士又禁销金时皇弟肃王使敌为其拘留未归种师道欲击之而议和既定纵其去遂不讲防御之备太学轻薄子为之语曰不取肃王废舒王不杀大金禁销金不议防秋治春秋其后金人连年以深秋弓劲马肥入冦薄暑乃归逺至湖湘二浙古云南北海风马牛不相及也自是越人至秋亦𨼆山间逾春乃出人又以千字文为戏曰彼则寒来暑往我乃秋收冬藏时赵诚明妻李氏清照亦作诗以诋士大夫云南度衣冠欠王导北来消息少刘琨又云南游尚觉呉江泠北狩应悲易水寒后世皆当为口实矣唐初贼朱粲以人为粮置䲽磨寨谓啖醉人如食糟豚每览前史为之伤叹而自靖康丙午嵗金人之乱六七年间山东京西淮南等路荆榛千里斗米至数十千且不可得盗贼官兵以至居民更互相食人肉价贱于犬豕肥壮者一枚不过十五千全躯暴以为腊登州范温率忠义之人绍兴癸丒嵗泛海到钱塘有持至行在犹食者老痩男子廋词谓之饶把火妇人少艾者名为不羡羊小儿唿为和骨烂又通目为两脚羊唐止朱粲一军今百倍于前世杀戮焚溺饥饿疾疫䧟堕其死已衆又加之以相食杜少陵谓丧乱死多门信矣不意老眼亲见此时呜唿痛哉吴煇子华中奉云渠倅严州日太守李裁者信州人每夕焚尊胜陀罗尼以施鬼神自言前知万州有一妓忽持白纸至郡视其神色大异平日问其所诉乃云某乃境内之神每荷公厚赐欲以少事相报愿使吏以授其言遂令书之云某月日郡界当有灾比邻境为轻冀无惊惧欲再询其名号则妓已亡不自知其来也至其日果大风雨已而震雷大雹伤害田稼但循江而过两㟁所及不广比郡至杀人畜田之损者十多八九又尝自钱塘将还家泛舟已到桐庐五鼓欲行忽有人大唿寻李太博舡李惊起视之乃一老人衣布道袍云睦州贼发吾家所存者三人而已不可往彼宜速囘也李欲登㟁询其子细则已不见因遽还㑹稽乃方腊已至睦州同行数十舟往者皆遇害李后守严尽饰境内神祠有一庙神像皆毁惟三躯独存而吴不记其名严之城隍神乃勅封王爵亦世所罕有吴亦不忆其始因也则尊胜之利于幽冥盖亦不可不信矣建炎之后以国用窘匮凡故例群臣钖予多从废省惟从官初除鞍马对衣之赐犹存而省其半绍兴二年黎确由谏议大夫除吏部侍郎见其赐目后用御寳而云马半匹公服半领金带半条汗衫半领袴一只甚可咲也然皆计直给钱但当减半计数可矣时有司之陋大抵多𩔖此两朝誓书景徳二年二月一日奉圣㫖令上石于天章阁其词曰维景徳元年嵗次甲辰十二月庚辰朔七日丙戌大宋皇帝谨致誓书于大契丹皇帝阙下共遵诚信䖍守欢盟以风土之宜助军旅之费每嵗以绢二十万疋银一十万両更不差使臣専往北朝只令三司差人搬送至雄州交割沿邉州军各守疆界两地人户不得交侵或有盗贼逋逃彼此无令停匿至于壠畆稼穑南北勿纵惊骚所有两朝城池并可依旧存守淘濠完葺一切如常即不得剏筑城隍开㧞河道誓书之外各无所求必务协同庶存悠久自此保安黎献慎守封陲质于天地神祗吿于宗庙社稷子孙共守传之无穷有渝此盟不克享国昭昭天鉴当共殛之逺具披陈専俟报复不宣谨白报书云维统和二十二年嵗次甲辰十二月庚辰朔十二日辛夘大契丹皇帝谨致誓书于大宋皇帝阙下共议戢兵复论通好兼承惠顾时下誓书云以风土之宜当共殛之孤虽不才敢遵此约谨当吿于天地誓之子孙茍渝此盟明神是殛専具谘述不宣谨白自是两国百有余年坚守盟书民获休息而宣和中与大金结好亦有不克享国之言后先渝之至以失信为责改立伪楚四海之人肝胆涂地孔子以兵食为可去可见矣朝廷在江左典籍散亡殆尽省曹台阁皆令老吏记忆旧事按以为法谓之省记条皆临时狥私自便而敌骑自浙中渡江北归官军败于建康江中督将尚奏功云其四太子㡬乎捉获亦谓之推赏时谓以省记条推㡬乎赏范觉民为相事皆委之都司而郎中王㝢万格刻薄苛细士夫多被其害时为之语曰逢㝢多龃龉遇格必阻隔后欲行讨论法乃宥大姦而滥及衆人竟送吏部而范亦縁此𬒳逐绍兴中以财用窘匮武臣以军功入仕者甚衆俸给米麦虽宗室亦减半支给其后半复中损至于再三遂至正任观察使才请两石六斗唯统兵官依旧全支若刘韩二开府张俊太尉王承宣等乃为统兵官如殿前马歩三帅皆不得预时歩军都指挥使兰整云昔为殿前班长行请米四石八斗今作歩军太尉乃反不如而又不得为统兵官是尤可咲也开府刘光世延安人其先以酋豪归朝及建炎之后以功臣检校太傅两镇节使开府部曲皆西人有闘将王德勇悍而丑军中目为王夜叉最为有名时文士济南王冶字梦良亦木强少和言必厉声性又刚果后为大理治狱正人亦唿之为王夜叉以比阴狱牛头夜叉也昔契以佐禹有功封于商而赐姓子氏周封㣲子启于宋后十一世孔嘉父之孙以王父字为孔氏其子孔防叔被宋华督之难奔鲁为大夫因家于鲁其曽孙是为先圣而郑有孔张出于子孔卫有孔达魏有孔悝出于姬姓皆在子氏之先非孔子之后也孔子以周灵王二十一年己酉嵗十月庚子日生即鲁㐮公之二十二年敬王二十一年四月乙丒日薨哀公十六年也母颜氏之第三女名征在娶宋之开官氏大中祥符元年封父叔梁纥为齐国公母鲁国太夫人妻郓国夫人汉平帝元始元年追谥夫子褒成宣尼公魏文帝太和十六年改谥文宣尼父后周宣帝大象二年追封邹国公唐太宗贞观十一年尊为宣父高宗干封元年赠太师则天天授元年封隆道公明皇开元二十七年谥文宣王宋真宗祥符元年加号𤣥圣文宣王续改至圣其嗣袭魏封鲁文信君秦封鲁国文通君汉高祖封奉嗣君平帝改褒成侯后汉明帝改褒亭侯魏文帝改崇圣侯晋武帝改奉圣亭侯宋文帝崇圣侯后魏文帝崇圣大夫孝文帝复为侯北齐文帝改恭圣侯周宣帝封邹国公隋焬帝绍圣侯唐太宗褒圣侯明皇文宣公宋仁宗改衍圣公哲宗改奉圣崇宁元年复封衍圣公制云孔子之后自汉元帝封其爵为褒成君以奉其祀至平帝改为褒成侯始追谥孔子为褒成宣尼公褒成其国也宣尼其谥也公侯其爵也后之子孙虽更改不一而不失其义至唐去国名而袭谥号礼之失也谓宜去汉之旧革唐之失稽古正名于义为允宜改封至圣文宣王四十六代孙宗愿为衍圣公庙中有孔子手植桧三株两株双立御賛殿前高六丈余围一丈四尺其一在杏坛东南高五丈余围一丈三尺晋永嘉三年枯死至隋义宁元年复生唐干封三年又枯宋康定年中一枝复生盖千五百余嵗矣庙中后汉碑三魏碑三齐碑一隋碑二唐碑十四林中篆碑一在伯鱼墓前漫灭不可读汉碑九孔氏宅除诸位外祖庙殿廷廊庑尚三百一十六间其四十七代之孙𫝊作东家襍记所载甚详此盖举其大略者也章谊宜叟侍郎有田在明州绍兴二年出和预买绢三疋三年増九疋叹其赋重从兄彦武在傍曰此作法自弊之过也初宜叟为大理卿户部侍郎栁庭俊乃其妻兄寓居章舍一日㑹饮酣醉昼寝遂至暮不醒栁弟来白明当廵对未有札子栁惊起即问章有何事可论章戱曰方今财用窘匮将天下官户赋役同于编氓此急务也栁大喜为然明日陛对具陈此事遂即施行士夫之家既不能躬耕以尽地利分租已薄又无商贾它业而与庶民庸调相等其受害盖出于一言之戯自弊之语诚有味也杜甫有义鹘行张九龄有鹰图賛序曰鸟之鸷者曰鹰曰鹘鹰也名扬于尚父义见于诗鹘也迹隐于古人史阙其载岂昔之多识物亦有遗将今而嘉生材无不出为所唿之变与所记不同者耶按古人称鵰鹗又鸷鸟累百不如一鹗而鹗今不见于世岂名之变耶然鹘又不可居鹰鵰之右也杜甫鵰赋云当九秋之悽清见一鹗之直上伊鸷鸟之累百敢同年而争长此鵰之大畧也则甫盖以鵰为鹗矣而孟康注汉书云鹗大鵰也颜思古曰鹰鹯之属非鵰也礼部韵鹗鵰属也颜思古注汉书云隼鸷鸟即今鴙也説者以为鹞失之矣鴙字音胡骨反鴙与鹘同又货殖𫝊隼亦鸷鸟即今所唿为鹘者唐眀皇注孝经道徳经金刚经张曲江有贺状云陛下至徳法天平分儒术道以广其家僧又不违其愿三教并列万姓知归今孝经盛行道徳经亦有石刻唯金刚经罕见于世也张文献集载贺上仙公主灵应状云右臣等伏承正月八日上仙公主灵座有祥风瑞虹之应爰至启殡乃知尸觧又承特禀请虚薄于滋味素含真气自不食盐洎于迁神更标竒迹伏望宣付史舘以昭灵异仍望宣示百官诏曰道有嘿仙谓之形觧古来既尔今亦将然童㓜之年伤其夭促灵变之理乃入𤣥真且与方外为心不比人间结念所请书诸国史以袭𤣥元卿亦史官任为凡例兼请宣示者并依而新史不载岂以其妖妄而削之乎曲江号为端士亦复为此将非林甫軰廹之故耶至上仙之语今虽帝子之贵不敢用矣钓丝之半系以荻梗谓之浮子视其没则知鱼之中钩韩退之钓鱼诗云羽沉知食驶则唐世盖浮以羽也唐张曲江集载明皇𠡠突厥书云勑儿登里突厥可汗天不福善祸钟彼国苾伽可汗倾逝闻以恻然自二十年间结为父子及此痛悼何异所生朕与可汗先人情同骨肉亦既与朕为子可汗即合为孙以孙比儿似疎少许今修先父之业复继往时之好此情更重只可从亲故欲可汗今者还且为儿故其下书皆唿为儿而宋朝与契丹始以年齿约为兄弟而其主享国之永至哲宗时遂为大父行与谓汉为丈人唐称天可汗唿儿异矣唐高宗召大臣欲废皇后立武昭仪李勣称疾不入禇遂良以死争它日勣独入见帝问之曰朕欲立武昭仪为后遂良固执以为不可遂良既顾命大臣事当且已乎对曰此陛下家事何必更问外人帝意遂决武惠妃譛太子瑛鄂王瑶光王琚帝欲皆废之张九龄不奉诏李林甫初无所言退谓宦官之贵幸者曰此人主家事何必问外人帝犹豫未决九龄罢相帝召宰相审之林甫对曰此陛下家事非臣等宜预帝意乃决徳宗欲废太子立姪舒王李泌曰赖陛下语臣使杨素许敬宗李林甫之徒承此㫖已就舒王图定䇿之功矣帝曰此朕家事何预于卿而力争如此对曰天子以四海为家今臣独任宰相之重四海之内一物失所责归于臣况坐视太子寃横而不言臣罪大矣太子由是获免李勣首倡姦言遂使林甫祖用其䇿以逢君恶至徳宗便谓当然反云家事以拒臣下则作俑者可不慎乎卒之长源能保其家族而敬业之祸戮及父祖剖棺暴尸忠邪之报亦可以鉴矣而蹈覆辙者相接哀哉常衮集有谢赐绯表云内给事潘某奉勅㫖赐臣绯衣一副并鱼袋玉带牙笏等臣学愧聚萤才非倚马典坟未博谬陈良史之官辞翰不工叨辱侍臣之列唯知待罪敢望殊私银章雪明朱绂电暎鱼须在手虹玉横腰祗奉宠荣顿忘惊惕蜉蝣之咏恐刺国风蝼蚁之诚难酬天造则知唐世玉带施于绯衣而银鱼亦悬于玉带也本朝宗室凡南班环卫官皆以皇伯叔姪加于衔上更不书姓虽袒免外亲亦然熈宁中始有换授外官者则去皇属而加姓宣和中又并姓除之时以为非靖康中乃复旧制常衮集载李譓除秘书监词云昔刘向父子代典文籍今之秘寳岂可避亲再从叔正议大夫守光禄卿同正员嗣泽王譓㓜嗣藩国夙彰忠孝盖唐世非期亲不加皇字虽出阁外任亦不着姓而以堂从载于衔上似为得也然本朝宗子皆复名而连字宗𣲖服属见而知之又汉唐以来所非逮者栁子厚龙城録载贾宣伯爱金华山即今双溪别界其北有仙洞俗唿以刘先生𨼆身处其内有三十六寳广三十六里石刻上以松炬照之云刘严字仲卿汉射声校尉当恭显之际极谏贬于东陬𨼆迹于此莫知所终即进士萧玉𤣥所记也山口人时得玉篆牌俗𫝊刘仲卿每至中元日来降洞中州人祈福寻溪口邉得牌者当巨富此亦未必为然然仲卿亦梅子真之徒欤余尝观金华图经刘孝标居此洞以集文选其谬误如此绍兴中欧阳文忠公孙懋守婺女尝録仲卿事与之使改正旧失未知曽革其非否河州凤林县凤林关襄阳府襄阳县凤林山凤林关严州遂安县有凤林乡𢎞农郡隋改曰凤林郡婺州金华县梓州射洪县皆有金华山如龙门丙穴之𩔖亦有数处昔四明有异僧身矮而皤腹负一布嚢中置百物于稠人中时倾冩于地曰看看人皆目为布袋和尚然莫能测临终作偈曰弥勒真弥勒分身百千亿时时识世人时人总不识于是𨼆而化今世遂塑画其像为弥勒菩萨以事之张耒文潜学士人谓其状貌与僧相肖陈无已诗止云张侯便便腹如鼓至鲁直遂云形模弥勒一布袋文字江河万古流则东坡谓李方叔我相夫子非癯仙盖䛕语矣赵叔问为天官侍郎肥而喜睡又厌賔客在省还家常挂歇息牌于门首唿为三觉侍郎谓朝回饭后归第故也范觉民作相方三十二嵗肥白如冠玉旦起与褁头戴巾必皆览镜时谓三照相公二浙旧少氷雪绍兴壬子车驾在钱塘是冬大寒屡雪氷厚数寸北人遂窖藏之烧地作廕皆如京师之法临安府委诸县皆藏率请北人教其制度明年五月天中节日天适晴暑供奉行宫有司大获犒赏其后钱塘无氷可収时韩世忠在镇江率以舟载至行在兼昼夜牵挽疾驰谓之进氷船泉福二州妇人轿子则用金漆雇妇人以荷福州以为僧擎至它男人则不肯肩也广州波斯妇绕耳皆穿穴𢃄环有二十余枚者家家以篾为门人食梹榔唾地如血北人嘲之曰人人皆吐血家家尽篾门又妇女凶悍喜闘讼虽邅刑责而不畏耻寝陋尤甚岂秀美之气钟于緑珠而已耶关右塞上有黄羊无角色𩔖麞麂人取其皮以为衾褥又羌人造㗜酒以荻管吸于瓶中老杜送从弟亚赴河西判官诗云黄羊饫不羶芦酒多还醉盖谓此也刘光世为浙西安抚大使父延庆本夏人也参议官范正与除直龙图阁吿词曰入幕之賔以折冲樽爼为任从军之乐以决胜咲谈为功高适受哥舒之知石洪应重祚之辟盖翰与乌皆夷人且议其樽俎咲谈以为功任也又李擢除工部侍郎词云国有六职百工与居一焉凡今冬官之属以余观之才二十有八而五官各有羡数考冡宰官府之六属各为六十而天官则六十四地官则七十夏官则六十七秋官则六十六盖断蕳失次而然非寔散亡也取其羡数凡百工之事归之冬官其数乃周汝尚深加考覈分别部居不相襍厠则六职者均一非特可正歴代之违抑亦见今日辨治之精且详也非汝其谁任此皆洪炎之词后洪除在京宫祠请给人从班着并依旧而同列赵思诚缴驳以谓士指为不氂务中书舍人其任代言之职自有国以来未有如此之谬者遂罢为在外宫观自熈宁中分三省职事故命令所出必自中书宰相进拟差除及应干取㫖施行者亦由此而始门下但掌省审封驳尚书奉行而已故士夫有求请差遣得判中字者更无不得之理然蔡京为相欲要时誉凡有丐乞皆对其人靣书中字莫不欢欣称颂而有真行草之殊堂吏阴识其㫖得失稽留不言已喻至王黼秉政率作此中字必须再呈其不与者则加一笔而为申作伪心劳遂使真可得者初亦疑而不喜又何要誉之有凡天下狱案谳其状前贴方寸之纸当笔宰相视之书字其上房吏节録案词大畧粘所判笔以尚书有印印之其案具所得㫖付刑部施行虽系人命百数亦以一二字为决得上字者则皆贷下字者并依法中字则奏请有所轻重则随聚左右相所兼省官商议三聚则㑹三省同议不过此数字而已此岂所以为化笔欤宋煇字元实春明坊宣教公之族子也腯伟而黒色无它才能在扬州尝掖高宗登舟渡江故𬒳记録歴发运使以殿撰知临安府士民皆诋恶之目为油浇石佛甚者唿为乌贼鱼谓其色黑其政残其性愚也又作赋云身衣紫袍则容服之相称坐乘乌马因人畜以无殊仍谜以詈之曰临安府城里两个活畜生一个上靣坐一个下靣行以其尝乘乌马故也尝有舟人杀士子一家乃经府陈状云经风涛损失煇更不㑹问便判状令执照后事败于严州尚执此状以自明鞫之前后此舟凡杀二十余家矣其在临安凡两经遗火焚一城㡬尽人谓府中有送火军故致囘禄盖取其姓名移析为此语竟以言者论其谬政而罢不数月即除㳂海制置使终以扶侍之劳简在上心也言者弗置命乃不行徐穉豫章南昌人陈蕃为太守在郡不接賔客唯穉来特设一榻去则悬之蕃𫝊云为乐安太守郡人周璆高絜之士前后郡守招命莫肯至唯蕃能致焉字而不名特为置一榻去则悬之蕃自乐安左转修武令迁尚书出为豫章太守则为孺子下榻乃在孟至之后而不着者岂周无他事而徐有𫝊且又载于世説与滕王阁序故显于后世耶亦犹鸷鸟累百不如一鹗本邹阳之书元初中樊凖上疏荐龎参已用之而人独称为孔融荐祢衡之语手握王爵口含天宪此刘陶之疏而世但知为范蔚宗论也京师新门里向氏南宅乃丞相旧居后钦圣宪肃别为居第故有南北之号其南第屡经囘禄独㕔事不焚后因翻瓦于屋极中得华严经一卷余尝刋净行品施人贴于屋柱间㡬数十年已万余本矣后以遗一司勅令所删定官张博南叟贴于竹牕上绍兴二年腊月八日临安大火烧数万家张氏之居亦尽𬒳焚爇其竹窻半焚至所贴经处而止其上屋一间亦独存是皆可异者也绍兴三年七月朱胜非以右仆射丁母忧未卒哭降起复制词吏部侍郎权直学士院陈与义之文也以兹宅大忧四字令翰林学士綦崇礼贴改为方服私艰陈待罪而放议者谓麻制中有于戯邦势若此念积薪之已然民力㡬何惧奔驷之将败朕之论相何可以不备卿之图功亦在于攸终同列恶其言故以宅忧疵之昔杨文公以真庙御笔改隣壌一字即辞职而去后许作哲宗哀册云攀灵舆而増痛上皇改攀为抚痛为怆亦以不称辞位留之再三竟改礼部尚书今使它人窜易止待罪而已又富郑公凡十九章竟不起末才一札子即不许収接文字皆非故事盖时异不得而同也曾巩子固为越倅作鑑湖图序曰鑑湖一曰南湖南并山北属州城漕渠东西距江汉顺帝永和五年会稽太守马溱之所为也至今九百七十有五年矣其周三百五十有八里凡水之出于东南者皆委之溉山阴㑹稽两县十四乡之田九千顷非湖能溉田九千顷而已盖田之至江者九千顷而已也其东曰曹娥斗门曰蒿口斗门水之循南堤而东者由之以入于东江其西曰广陵斗门曰新迳斗门水之循北堤而西者由之以入于西江其北曰朱储斗门去湖最近盖因三江之上两山之间疎为一门而以时视田中之水小溢则纵其一大溢则尽纵之使入于三江之口所谓湖高于田丈余田又高海丈余水少则泄湖溉田水多则田中水入海故无荒废之田水旱之嵗也由汉以来㡬千载其利未尝废宋兴始有盗湖为田者祥符之间二十七户庆厯之间二户为田四顷当是时三司转运司犹下书切责州县使复田为湖然自此更益慢法而姦民日起至于治平之间盗湖为田者凡八十一户为田七百余顷而湖废尽矣其仅存者东为漕渠自州至于东城六十里南通若耶溪自樵风泾至于峒隖十里皆水广不能十余丈每嵗少雨田未病而湖盖已先涸矣自此以来人争为计説云云宣和中王仲嶷为太守遂尽籍湖田二千二百六十七顷二十五畆以献于官则民之盗者不复禁戢其蒋堂杜把吴奎范师道施元长张伯玉陈宗言赵诚复湖之议与钱镠之遗法后世不复可攷矣国朝祠令在京大中小祠嵗中凡五十立春祀青帝后亥祭先农后丒祀风师皆于东郊孟春上辛祈谷祀昊天上帝是日祀感生帝俱于南郊享太庙后庙仲春上丁释奠至圣文宣王庙上戊释奠昭烈武成王庙戊日祭太社太稷祀九宫贵神于东郊祭五龙祠刚日祭马祖于西郊春分朝日于东郊是日祠东太一宫开氷祭司寒于氷井季春吉已祭先𧖟于东郊立夏祀赤帝于南郊后申祀雨师雷师于西郊孟夏雩祀昊天上帝于南郊享太庙后庙五年一禘则停时享夏至祭皇地祗于北郊是日祠中太一宫季夏土王祀黄帝于南郊祀中霤于太庙之廷立秋祀白帝于西郊后辰祀灵星于南郊孟秋享太庙后庙仲秋上丁释奠于至圣文宣王庙上戊释奠于昭烈武成王庙戊日祭太社太稷祀九宫贵神于东郊刚日祀马社于西郊秋分夕月于西郊是日祀太乙宫祀夀星于南郊季秋大享明堂祀昊天上帝于南郊立冬祀黒帝于北郊后亥祀司中司命司民司禄于北郊孟冬祀神州地祗于北郊享太庙后庙三年一祫则停时享祭司寒于北郊刚日祭马歩于西郊冬至祀昊天上帝于南郊是日祀中太一宫季冬戌日䄍百神祭大明夜明于南郊腊太庙后庙祭太社太稷藏氷祭司寒于氷井右并司天监于一季前以择定日供报太常礼院参详讫还监乃牒尚书祠部具昼日申牒散下凡大祠中祠用乐内中祠风雨雷师五龙堂先𧖟并不用天地日月九宫祠日遇忌日不妨作乐太社太稷以下则备而不作天地宗庙神州地祗太社太稷五方帝日月太乙九宫贵神䄍祭百神太庙奏吿并为大祠散斋四日致斋三日先农风师雨师雷师至圣文宣王昭烈武成王五龙堂先𧖟先代帝王岳镇海渎并为中祠散斋三日致斋二日马祖先牧中霤灵星夀星马社司中司命司人司禄司寒马歩并为小祠散斋二日致斋一日曽子固书魏郑公𫝊后曰予观郑公以谏诤事付史官而太宗怒之薄其恩礼失始终之义未尝不反覆嗟惜恨其不思而益知郑公之贤焉伊尹周公之谏切其君者其言至深而其事至迫也存之于书未尝掩焉至今称太甲成王为贤君伊尹周公为良相者以其事可见也令当时削而弃之成区区之小譲则后世何所据依而諌又何以知其贤且良欤或曰春秋之法为尊亲贤者讳与此其戾也夫春秋之所讳者恶也纳諌诤岂恶乎然则彼焚藁者非与曰非伊尹周公为之近世取区区小亮者为之耳以焚其藁为掩君之过而后世𫝊之则是使后世不见藁之是非而必其过常在于已也岂爱君之谓欤孔光之去其藁而惑后世庸讵知非谋已之姦计乎或曰造辟而言诡辞而出异乎曰此非圣人所曽言也今万一有是理亦谓不欲漏其言于一时之人耳岂杜其吿万世也噫以诚信待已而事其君不欺乎万世者郑公也益知其贤云王令逢源上刘莘老书论诗之弊曰古之为诗者有道礼义政治诗之主也风雅颂诗之体也比赋兴诗之言也正之与变诗之时也鸟兽草木诗之文也夫礼义政治之道得则君臣之道正家国之道顺天下之为父子夫妇之道定则风者本以是为风雅者用是以为雅颂者取是以为颂则赋者赋此者也比者直而彰此者也兴者曲而明此者也正之与变得失于此者也鸟兽草木文此者也是古之为诗者有主则赋比兴风雅颂以成之而鸟兽草木以文之而已尔后之诗者不思其本徒取其鸟兽草木之文以纷更之恶在其不陋也曽子固作厄台记云淮阳之南地名曰厄台询其父老夫子絶粮之所也夫天地欲泰而先否日月欲明而先晦天地不否万物岂知大徳乎日月不晦万物岂知大明乎天下至圣者尧舜禹汤文武周公孔子也尧有洪水之灾舜有井廪之苦禹有殛鲧之祸汤有大旱之厄文王有羑里之囚武王有夷齐之讥周公有管蔡之谤孔子有絶粮之难噫圣人承万古之美岂以一身为贵乎是知合于天地之徳不能逃天地之数齐日月之明不能违日月之道泰而不否岂见圣人之志乎明而不晦岂见圣人之道乎故孔子在陈也讲诵絃歌不改常性及犯围之出列从而行怡然而歌美之为幸又曰君子不困不成王业果哉身殁之后圣日皎然文明之君封祀不絶有开必先信其然也于戱先师夫子聘于时民不否遁于世民弗泰也否则否于一时泰则泰于万世是使后之王者知我先师之道舍之则败因之则昌习之则贵败之则亡道之美此孰为厄乎李邦直作韩太保墓表云公讳惟忠着籍真定为灵夀人忠宪公曽祖今定州丞相之高祖父也以忠宪公赠太保太保之子讳处均韩国公韩国公之子讳保枢鲁国公鲁国公之子则忠宪公也封陈国公子八人自太保至丞相才四世五世而诸孙尤衆自忠宪公至高祖四世赠一品上下衣冠七世盖自唐末更五代天下之民纒于兵火之毒者二百余年至太祖太宗起河北有天下垦除祸害提携赤子而置之太平安乐之地累圣继之以休养生息为事其顾指左右驾驭驰骋莫非一时之豪杰考诸国史则累朝将相颇多河北人若赵韩王普寔保塞人曺冀王太尉旦莘人张尚书咏清丰人栁公开元城人李文靖公沇肥乡人张文节公知白清平人宋宣献公绶平棘人讳忠献公琦安阳人余有名公卿相望而立朝者不可悉数窃尝原其故矣夫河北方二千里太行横亘中国号为天下嵴而大河自积石行万里砥柱旁縁太行至大伾斗折而东下走大海长冈巨阜纡余盘屈以相拱揖抱负小则绵一州大则连数郡其气𧰼如此而土风浑厚人性质朴则慷慨忠义之士固宜出于其中虽或有不遇不及自用其才亦必淹郁渟滀声发益大泽漫益逺以施于子孙亦自然之理也元丰元年秋九月丞相自太原易镇定武乃诣灵夀既祠谒墓下因属清臣为之表而得阳翟孙曼叔书于右不独着太保公之系将以遍示天下为人子孙者焉忠宪公名亿事仁宗为同知枢宻院参知政事八子绛缜为宰相维为门下侍郎四为员外郎一寺丞早世故黄鲁直为子华挽诗云八龙归月旦三凤继天衢者盖实録也蔡京太清楼特宴记云政和二年三月皇帝制诏臣京宥官省愆复官就第诏以是月八日开后苑宴太清楼召臣执中臣俣臣偲臣京臣绅臣居厚臣正夫臣䝉臣洵仁臣居中臣洵武臣俅臣贯于崇政殿赐坐命宫人击踘乃由景福殿西序入苑门诏臣京曰此跬歩至宣和即言者所谓金柱玉户者也厚诬宫禁其令子攸掖入观焉东入小花径南度碧芦丛又东入便门至宣和殿止三楹几案台榻漆以黒下宇纯朱上栋纯緑饰縁无文采东西庑各有殿东曰琼兰西曰凝芳后曰积翠南曰瑶林北洞曰玉宇后有沼曰环碧两旁有亭曰临漪华渚沼次有山殿曰云华阁曰太宁左右蹑道以登中道有亭曰琳霄次曰㑹春阁下有殿曰玉华玉华之侧有御书榜曰三洞琼文之殿旁有种玉録云轩相峙臣京奏曰宣和殿阁亭沼絜齐清虚雅素若此则言者不根盖不足䘏日午谒者引执中已下入女童乐四百靴袍玉带列排场下宫人珠笼巾玉束带秉扇拂壶巾劒钺持香毬拥御牀以次立酒三行上顾谓群臣曰承平无事君臣同乐宜略去苛礼饮食起居当自便无间已而群臣尽醉京又为皇帝幸鸣銮堂记曰宣和元年九月金芝生道徳院二十日皇帝自景龙江泛舟由天波溪至鸣銮堂淑妃从臣京朝堂下移班拜妃内侍连唿曰妃答拜臣欲谢内侍掖起膝不得下上曰今嵗四幸鸣銮矣臣顿首曰昔人三顾堂成已六幸千载荣遇鸣銮固卑陋且家素窭无具愿留少顷使得伸尊奉意上曰为卿从容臣退西庑视庖膳上为举筯屡醻欢咲如家人六遣使持码碯大杯赐酒遂御西合亲手调茶分赐左右妃亦酌遣使道由臣堂视卧内嗟其弊恶歩至芝所上立门屛侧语臣曰不御袍带不可相见可去冠服臣皇怖曰人臣安敢罪当万死上曰既为姻家置君臣礼当叙亲上亲手持橄㰖以赐时屏内御坐有嫔在侧咫尺不敢望衆譁曰妃也妃兴顾遽起立臣附童贯致礼乃奏乞遣贯为妃夀上乃酌酒授贯妃饮竟上又酌为妃酬酒上调羮妃剖橙榴拆芭蕉分余甘遣臣婢竟遗赐曰主上每得四方美味新竒必赐师相无顷刻废忘谕师相知无忘臣懐感叹谢上又赐酒命贯酌曰可与贯语贯为臣言君臣相与古今无若者臣呜咽嗟惜因语身危非主上㡬不保如今日大理魏彦纯事是也贯遽以闻上骇曰御卿若此小人犹敢尔昨日聂山对请穷治彦纯已觉其离间故罢山尹事朕岂以一语罪卿小人以细故罗织耳亟索纸即屏上草诏释彦纯出知安州上又命酒使贯陪遂醉诸孙掖出京之叙致覼缕如此不特欲夸耀于世又将以恐动言者然不知皆不足恃为荣而适足以为国家之辱焉时以其居尚露土木赐紫罗万疋使制帟幕而京之献遗亦数十万缗后户部侍郎王蕃发之究治皆榷货务钱也所谓天波溪者由景龙门寳箓宫循城西南以至京第其子绦上书其父谓今日恩波他年祸水而小民谣言十不羡中万乘官家渠底串者是也自中原邅北敌之祸人死于兵革水火疾饥坠压寒暑力役者盖已不可胜计而避地二广者幸获安居连年瘴疠至有灭门如平江府洞庭东西二山在太湖种柑橘桑麻餬口之物尽仰商贩绍兴二年冬忽大寒湖水遂氷米船不到山中小民多饿死富家遣人负载蹈氷可行遽又泮拆䧟而没者亦衆汎舟而往卒遇巨风激水舟皆即氷冻重而覆溺复不能免又是嵗八月十八日钱塘观潮往者特盛㟁高二丈许上多积薪人皆乘薪而立忽风驾洪涛出岸激薪崩摧死者有数百人衢州开化县界严徽信州之间万山所环路不通驿部使者率数十嵗不到居人流寓恃以安处三年春偶邑人以私怨吿衆事魔有白马洞缪罗者杀保正怒其乞取其弟四六者辄衣赭服𫝊宣喧动至遣官兵往捕一方被害七夕日兴化军忽大水城内七尺连及泉州界漂千余家前此父老所不记盖九州之内㡬无地能保其生者岂一时之人数当尔邪少陵谓丧乱死多门信矣范文正公四子长曰纯仁材高善知人如狄青郭逵时为指使皆礼异之又教狄以左传幕府得人多所荐达又通兵书学道家能出神一日方观坐为妹壻蔡交以杖击户神惊不归自尔遂失心然居丧犹如礼草文正行状皆不误失至其得疾之嵗即书曰自此天下大乱遂掷笔于地盖其心之定也有子早世只一孙女丧夫亦病狂尝闭于室中窓外有大桃𣗳花适盛开一夕㫁櫺登木食桃花㡬尽明旦人见其祼身坐于𣗳杪以梯下之自是遂愈再嫁洛人奉议郎任谞以夀终中书舍人四员分掌六房事无鉅细皆与宰相通签奏状书衔亦俱平冩但押字即在纸后印窠心中与它官司异也任忠厚蜀人有文驰誉上庠一目患翳而身甚长服赐第时緑袍㡬不能踝然喜嘲谑尝玩一友人其人恚曰公状儿如此曽自为其目否任见其怒即曰吾亦自有诗也问之云有箇官人靡恃已着领蓝袍㒺谈彼面上带些天地𤣥眼中更有陈根委其人乃笑而已皆千字文歇后语也广南风俗市井坐估多僧人为之率皆致富又例有室家故其妇女多嫁于僧欲落髪则行定既剃度乃成礼市中亦制僧㡌止一圏而无屋但欲簮花其上也尝有富家嫁女大㑹賔客有一北人在坐久之迎婿始来喧唿王郎至矣视之乃一僧也客大惊骇因为诗曰行尽人间四百州只应此地最风流夜来花烛开新燕迎得王郎不褁头如贫下之家女年十四五即使自营嫁装办而后嫁其所喜者父母即从而归之初无一钱之费也全州兴安县石灰铺有陶弼商公诗云马度严关口生归喜复嗟天文离卷舌人影背含沙江势一两曲梅梢三四花登高休问路云下是吾家鲁直题其后云修水黄庭坚窜宜州少休于此观商公五言叹赏久之崇宁三年五月癸酉南风小雨至绍兴中字墨犹存黄䇿在平江府出卖蔡京籍没财物得京亲书亲奉圣语札子云元符三年五月十日召赴内东门小殿上曰废后久处瑶华皇太后极所矜怜今欲复其位号召卿草制奏曰臣曽草废后诏今又草复后制臣岂得无罪上曰此岂干卿事兼皇太后言昨先帝既废后亦有悔意曽语与皇太后今先帝上仙追前意与复位号于理无嫌臣京对曰古无两后今日前皇太后恩怜理亦无妨但臣闻有复必有废未知圣意如何存之何害废之何益上曰元符皇后先帝所立位号已定岂可更废之适足以彰先帝之失臣京曰圣意如此天下幸甚元符皇后存之何害于朝廷废之适足快报怨于先帝之人存废于朝廷无利害恭闻徳音有以见陛下尽兄弟之义皇太后敦母爱之仁天下幸甚按京之心当时备载一时之语盖欲彰大有功于昭懐尔初未尝致意于昭慈圣献之废哲庙尝有悔意也绍兴初取京亲书因下诏曰隆祐皇太后仙游不反奉有期永懐保祐之功务极褒崇之典爰念蒙垢于绍圣之末即瑶华而退居复位于建中之初实钦圣之慈㫖属姦臣之当制乃隐没而不言莫洗谤伤久淹嵗月至三年八月镇潼军节度使开府仪同三司信安郡王孟忠厚以隐没不言之事天下未知乞将京所进録圣语札子宣付史舘遂从其请焉范忠宣公自随守责永州安置诰词有谤诬先烈之语公读之泣下曰神考于某有保全家族之大恩恨无以报何敢更加诬诋盖李逢乃公外弟尝假贷不满憾公后逢与宗室世居狂谋事露系狱吏问其发意之端乃云因于公家见推背图故有谋时王介甫方怒公排议新法遽请追逮神考不许曰此书人皆有之不足坐也全族之恩乃谓此耳建炎后俚语有见当时之事者如仕途捷径无过贼上将竒谋只是招又云欲得官杀人放火受招安欲得富赶着行在卖酒醋韩退之送僧澄观诗云火烧水转扫地空突兀便高三百尺借问经营本何人道人澄观名借借皆言澄观虽僧徒公才吏用当今无凡释氏营建作大縁事虽頼行业然非有才智亦不可也平江府常熟县有僧文用目不识字而有心术始欲建寺即唱云城西北有山而东南乃湖水客胜于主在术家为不利若于湖濵建为梵宫起塔其上则百里之内四民道释当日隆于前矣乃规沮洳浅水之中欲置寺基于是邑人欣然从之老㓜负土虽闺房妇女亦以裙裾包褁瓦石填委其上不旬月遂为臯陆乃剏为甓塔再级则止又作轮藏殊极么么它寺每转三匝率用钱三百六十而此一转亦可取金才十之一日运不絶遂铸大钟用铜三千斤时慧日东灵二寺已为亡人撞无常钟若又加一处不特不多且有争夺之嫌文用乃特为长生钟为生者诞日而撃随所生时而叩故同日者亦不相碍获施不赀先是酒务有漏瓶弃之文用乞得数十枚散于邑中编户每淘炊时丐置一掬其中旬日一掠谓之旬头米工匠百数頼此足食慧日禅寺为屯兵残毁县宰欲请长老住持患无以供给文用首助钱五百千由此上下乐之施利日广自建炎戊申至绍兴癸丒六嵗之间化钱余十五万缗又请朱勔坟寺旧额为崇教兴福院不数年遂为大刹矣其人故未可与澄观拟但其所为皆用权术悦人以取而人不悟也兴化军莆田县去城六十里有通应侯庙江水在其下亦曰通应地名迎仙水极深缓海潮之来亦至庙所故其江水醎淡得中子鱼出其间者味最珍美上下十数里鱼味即异颇难多得故通应子鱼名𫝊天下而四方不知乃谓子鱼大可容印者为佳虽山谷之𫝊闻犹以通印鮆鱼为披绵黄雀之对也至云鮆鱼背上通三印则传者益误正可与一麾为比矣以子名者取子多为贵也自建炎丁未至绍兴癸丒七嵗之间任执政者三十有五人凡易十一相而吕頥浩朱胜非皆再入盖无嵗不罢易也时以地𥚹员多惟选人得终三考京朝官以上率二年成资即替从官郎曺率以逓陞嵗余不迁者已有淹滞之叹士子戯谓自周嵗以至三年盖有高下之序也绍兴三年八月浙右地震地生白毛韧不可㫁时平江童謡曰地上生白毛老小一齐逃台臣论其事因下求言之诏宰相吕頥浩由此以罪罢按晋志成帝咸康初孝武太元二年十四年地皆生毛近白灾也孙盛以为人劳之异其后征伐征敛赋役无宁嵗天下劳扰百姓疲怨焉时军卒多虏掠妇女人有三四每随军而行谓之老小方韩刘自建康镇江更戍既而刘移屯池州韩复分军江宁王往湖南岳飞自江外来行在即至九江郭仲荀赴明州老小之行已数十万人也临沂县韩彦文作二府除拜録载本朝自建隆庚申至绍兴癸丒一百七十四年之间任二府执政者三百四十余人宰相八十人范宗尹建炎四年拜平章事年三十二为最少毕文简士安景徳元年作相年八十五为最老执政一百三十四人范宗尹先作相一年毕文简与拜相同嵗二人亦皆为长㓜之冠西枢一百三十四人章质夫楶崇宁元年年七十六为同知院事冦莱公凖淳化二年为副使年三十一惟傅尧俞为中书侍郎韩崇训曺辅为枢宻三人皆不知其甲子也内除七十七人互见实二百七十一人周朝旧相亦在其中周邦彦待制尝为刘昺之祖作埋铭以白金数十斤为润笔不受刘无以报之因除户部尚书荐以自代后刘縁坐王寀訞言事得罪美成亦落职罢知顺昌府宫祠周笑谓人曰世有门生累举主者多矣独邦彦乃为举主所累亦异事也顾临子敦内翰姿状雄伟少未显时人以顾屠嘲之元祐中自给事中为河北都运使苏子瞻作诗送之云我友顾子敦躯胆两雄伟便便十围腹不但贮书史容君数百人一笑万事已十年卧江海了不见愠喜磨刀向猪羊酾酒㑹隣里归来如一夣丰颊愈茂美平生批敕手浓墨冩黄纸㑹当勒燕然廊庙登剑履翻然向河朔坐念东郡水河来屹不去如尊乃勇耳顾得之不乐既行群公祖道郊外子瞻辞疾不往和前韵以送因以自解焉君为江南英靣作河朔伟人间一好汉谁似张长史上书苦留君言拙辄报已置之勿复道出处俱可喜攀与共六尺食肉飞万里谁言逺近殊等是朝廷美遥知别送处醉墨争淋纸我以病杜门商颂空振履后㑹知何日一欢如覆水善保千金躯前言戯之耳綦叔厚云进士登第赴燕琼林结婚之家为办支费谓之铺地钱至庶姓而攀华胄则谓之买门钱今通名为击捉钱凡有官者皆然不论其非榜下也白乐天诗云嵗盏后推蓝尾酒辛盘先劝胶牙饧又云三杯蓝尾酒一楪胶牙饧而东坡亦云蓝尾忽惊新火后遨头要及浣花前皆用蓝字余尝见唐小説载有翁姥共食一饼忽有客至云使秀才婪尾于是二人所啖甚㣲末乃授客其得独多故用贪婪之字如嵗盏屠酥酒自小饮至大老人最后所余为多则亦有贪婪之意以饧胶牙俗亦于嵗旦嚼琥珀饧以騐齿之坚脱故或用较字然二者又施之寒食岂唐世与今异乎东坡作雪诗云冻合玉楼寒起粟光摇银海眩生花人多不晓玉楼银海事惟王文正公云此见于道家谓肩与目也又有诗云三杯软饱后一枕黒甜余此谚语也若无杯枕则后世不知其为酒与睡矣元祐末已有绍述之论时来之邵为御史议事率多首䑕世目之为两来子绍兴中吕元直为相骤引席益为叅政故席感恩悉力为助已而徐师川在西枢得君与吕不叶席乃阴与徐结于时又号为二形人谓阳与吕合而阴与徐交也吕既出而欲为刺虎之术竟不能就而反被逐士夫莫不快之有人自云能使碌轴相抟因先歛钱以二瓢为试置之相去一二尺而跳跃相就上下宛转不止人皆竞出钱欲㸔石轴相击遂有吿其造妖术惑衆収赴狱中锢以鉄锁灌之猪血其人诉云二瓢尚在懐中乃捣磁石错鉄末以胶涂瓢中各半邉鉄为石气所吸遂致如此其云使石者特绐衆以率钱耳破之信然久乃释之绍兴中在钱塘八座止两人洪拟黄叔敖也每传唿尚书则市人相戯问是何颜色者世有自讳其名者如田登在至和间为南宫留守上元有司举故事呈禀乃判状云依例放火三日坐此为言者所攻而罢又有典乐徐申知常州押纲使臣被盗具状申乞収捕不为施行此人不知至于再三竟寝不报始悟以犯名之故遂往见之云某累申𬒳贼而不依申行遣当申提刑申转运申㢘访申帅司申省部申御史台申朝廷身死即休也坐客笑不能忍许先之监左藏库方请衣人衆有武臣亲往恳之曰某无使令故躬来请乞早支给许允之久之未到再往叩之云适蒙许先支今尚未得许谕曰公可少待遂至暮不及而去汪伯彦作西枢有副承㫖当唤状而陈牒姓张校尉名与汪同遂止唿张校尉其人不知为谁久不敢出再三喻令勿避竟不敢言既又廹之忽大唿曰汪伯彦左右笑恐汪骂之曰畜生遂累月不敢复出崇宁中方严党禁凡系籍人子孙不听仕宦及身至京畿时司马朴文季温公之姪孙外祖乃范忠宣又娶张芸叟之女元祐年中受外家恩泽世谓对佛杀了无罪也又晁十二之道自为优人过阶语云但仆元祐间诗赋登科靖国中宏词入等尚之唤作哥哥𥙷之唿为弟弟甚人上书耶甚人晁咏之闻者莫不絶倒金人南牧上皇逊位乃与蔡攸一二近侍㣲服乘花纲小舟东下人皆莫知至泗上徒歩至市中买鱼酬价未谐估人唿为保义上皇顾攸笑曰这汉毒也归犹赋诗用就船鱼美故事初不以为戚秦鲁国大长公主昭陵之女下嫁钱景臻太傅于今上为曽祖姑二子忱愐皆为节度使靖康中换为上将军遂无俸给㓜子遥郡防御使至绍兴间新制非经参部人不勘支俸钱三子遂俱无禄独大主所请钱斛已不能足用又避地偏走二广所至多不给时年余七十上表乞赴行阙不允再具奏妾虽廹于饥窘不敢妄有干求但以年老多病瘴疠之余得一望清光虽死不恨始听来朝上皇改公郡县主为帝宗族姬时以语音为不祥至是饥窘之言果见于文表是可怪也宋景文与兄元宪少时尝谒杨大年坐中赋落花诗元宪云金谷路尘埋国艶武陵溪水泛天香景文云将飘更作回风舞已落犹成半靣粧文公以兄为胜谓景文小巧它日富贵亦不迨其兄且不当更用落字也谚有巧息妇做不得没䬪饦与逺井不救近渴之语陈无已用以为诗云巧手莫为无饼谁能留渴需逺井遂不知为俗语世谓少陵鸡狗亦得将用嫁得鸡逐鸡飞嫁得狗逐狗走或㡬是也绍兴年间天下州郡遂成三分一为伪齐金人所据一付张浚承制除拜朝廷所有唯二浙江湖闽广而已员多阙少如诸州通判佳处见任与待阙者率常四五人时洪拟尚书与梁弁为故人弁待平江府倅已二年而拟之子光祖又在弁后遂为营求为枢宻院计议官又当待阙三嵗弁作启谢洪曰虽云出谷以迁乔殆𩔖进寸而退尺或谓计议之比乘实进非退不若以逺井近渴为对也后台章论之还梁故任而罢光祖上皇始爱灵壁石既而嫌其止一靣遂逺取太湖然湖石麄而太大后又㙭于衢州之常山县南私村其石皆峯嵓青润可置几案号为巧石乃以大者叠为山岭上设殿亭所用既广取之不絶舳舻相衔渊圣即位罢花石纲㳂流皆委弃道傍金人围都城城中之檵石多碎以为礟王襄自同知宻院落职知亳州限三日到任仓皇东下夜至鄼阳镇已属亳境使人语镇官假一介就州唿迓人时宣义郎王伟为监官初未闻报且讶行李萧条疑以为伪叱去不与王惧于逾期遂以勅呈之时谓郡守呈勑于监镇世未尝有也或云堂札误书赴字为到然王乃蔡京所恶时为宰相乃故非误也许昌至京师道中有重阜如馲驼之峯故名馲驼堰皆积沙难行俗因唿为馲驼嫣又有大泽弥望草莽名好草陂而夏秋积水沮洳泥淖遂易为鏖糟陂如小姑山彭郎矶之𩔖为世俗所乱者盖不可胜数也蔡襄为三司使以嘉祐七年明堂支费数为准每遇大礼依附封桩仍乞遣朝臣诸路刬发钱帛至今行之其支赐度钱九十六万二千余贯银三十五万四千六百三十余两绢一百二十万八百余疋绸四十万一百余疋金六千七百七十两第二等生衣物计钱四十五万贯锦绫罗鹿胎透背等计钱九万九千八百余贯丝三十八万八千两绵一百四十二万八千余两绍兴中统兵有神武五军及刘光世韩世忠张俊三大帅都计无二十万衆而刘军不及三之一月费米三万石钱二十八万贯比之行在诸军之费米减万余石而钱二三万缗盖人虽少而官资率高且莫能究其实也时天下州郡没于金人据于僣伪四川自供给军淮甸江湖荒残盗贼朝廷所仰惟二浙闽广江南才平时五分之一兵费反踰前日此民之所以重困而官吏多不请俸或倚阁人有饥寒之叹也岐国公王珪在元丰中为丞相父凖曽祖贽曽祖景图皆登进士第其子仲修元丰中登第公有诗云三朝遇主惟文翰十榜𫝊家有姓名注云自太平兴国以来四世凡十榜登科后姪仲原子耆仲孜子昴相继登科昴又魁天下本朝六世登第者与晁文元二家而晁一世赐出身也崇宁四年耆初及第祁公长子仲修作诗庆之曰钖宴便倾光禄酒赐袍还照上林花衣冠盛事堪书日六世词科只一家又汉国公凖子四房孙壻九人余中马玿李格非闾丘吁郑居中许光疑张焘高旦邓洵仁皆登科邓郑许相代为翰林学士曽孙壻秦桧孟忠厚同年拜相开府亦可谓华宗盛族矣东坡石炭诗引云彭城旧无石炭元丰元年十二月始遣人访获州之西南白土镇之北以治鉄作兵犀利胜常云按东汉地理志豫章郡建城注云豫章记曰县有葛乡有石炭二顷可然以㸑则前世已见于东南矣昔汴都数百万家尽仰石炭无一家燃薪者今驻跸吴越山林之广不足以供樵苏虽佳花美竹坟墓之松楸嵗月之间尽成赤地根枿之㣲斫橛皆偏芽蘖无复可生思石炭之利而不可得东坡已唿为遗寳况使见于今日乎或云信州玉山亦有之人畏穿凿之扰故不敢言也叅知政事孟庾夫人徐氏有竒疾每发于闻见即举身战慄至于㡬絶其见母与弟皆然母至死不相见又恶闻徐姓及打银打鉄声买物不得见有余钱亦不欲留一文尝有一婢使之十余年甚得力极喜之一日偶问其家所为业婢云打银疾亦遂作更不可见竟逐去之至于其他皆无所差失毉祝无能施其术盖前世所未尝闻也甄彻字见独本中山人后居宛丘大观中登进士第时林摅为同知枢宻院当唱名读甄为坚音上皇以为真音摅辨不逊唿彻问之则从帝所唿摅遂以不识字坐黜后见甄氏旧谱乃彻之祖屯田外郎履所记云舜子商均封虞周封于陈为楚惠王所灭至烈王时有陈通奔周王以为忠将美其族以舜居陶甄之职命为甄氏皆通之后而居中山者于邯为近按许慎説文甄陶也从瓦垔音居延反吴书孙坚入洛屯军城南甄官井上旦有五色气令人入井探得𫝊国壐坚以甄与已名相协以为受命之符则三国以前未有音为之人切者矣孙权即位尊坚为武烈皇帝江左诸儒为吴讳故以陶甄之甄因其音之相近者转而音真説文颠蹎滇阗以真为声烟咽以甄为声驯紃以川为声诜侁駪以先为声此皆先真韵中牙以为声也况吴人亦以甄音旃则与真愈近矣其后秦为世祖符坚隋为高祖杨坚皆同吴音暂避其讳然秦有冀土止一十五年隋帝天下才三十七载避讳不久寻即还复既殊汉庆为贺又异唐丙为景字且不易恶能遽改故世处镇定者犹守旧姓柰何世俗罕识本音纵不以真见唿又乃反为坚字虑后从俗致汨本真是用原正厥音叅考世系叙为家谱云余按千姓编通作二音而张孟押韵真与甄皆之人切云舜陶甄河濵因以为氏又稽延切而稽延之音训察与免而不言陶与氏也坚自音经天切与甄之音异矣嘉祐中王陶作彻之曽祖説马济墓铭云甄以舜陶氏出于陈避吴符隋时有为甄南北溷讹姓音莫分本之于古乃识其真绍兴元年车驾在越月支官吏钱二十六万九千一百三十贯米七千八百六十五石料一百六十六石草一千四百五十六束军兵钱二十五万八百二十三贯米四万一千五百三十八石大麦四千一百七十六石谷六百七十一石草二万七千二百三十九束此其大槩而军兵去来不常故不得而定也蒋仲本论铸钱事云熈宁元丰间置十九监嵗铸六百余万贯元祐初权罢十监至四年又于江地饶三监权住添铸内藏库钱三十五万贯见今十监嵗铸二百八十一万贯而嵗不及额自开寳以来铸宋通咸平太平钱最为精好今宋通钱每重四斤九两国朝铸钱料例凡四次増减自咸平五年后来用铜鈆钖五斤八两除火耗収净五斤景祐三年依开通钱料例每料用五斤三两収净四斤十三两庆歴四年依太平钱料例又减五两半収净四斤八两庆歴七年以建州钱轻怯麄弱遂却依景祐三年料例至五年以钖不足减钖添鈆嘉祐三年以有鈆气方始依旧嘉祐四年池州乞减鈆钖各三两添铜六两治平元年江东转运司乞依旧减铜添鈆钖提㸃相度乞且依池州擘画省部以议论不一遂依旧法用五斤八两収净五斤到今其説以谓钱轻有利则盗铸难禁殊不知盗铸不縁料例而开通钱自唐武徳至今四百余年岂可谓轻怯而易壊乎縁物料寛剰适足以资盗窃今依景祐三年料例据十监嵗额二百八十一万贯合减料八十七万八千余斤可铸钱一十六万九千余贯后汉王延夀作王孙赋云有王孙之狡兽形陋观而丑仪颜状𩔖乎老公躯体似乎小儿储粮食于耳颊稍委轮于胃脾同甘苦于人𩔖好餔糟而啜醨栁子厚作憎王孙其名盖出于此余谓自王公而次侯故以王孙寄之耳浙东人以畜产相唿乃咲而受之若及父祖之名则为莫大怨辱有敺击因是而致死者又其语音讹谬讳避尤可笑处州遂昌县有大姓潘二者人唿为两翁问之则其父名义也单州有单父县有王莽村衢州江山县有禄山院禄山犹有意义而王莽则莫得而推胜母朝歌尚所可恶况于此乎西北春时率多大风而少雨有亦霏㣲故少陵谓润物细无声而东坡诗云春雨如暗尘东风吹倒人韩持国亦有轻云薄雾散作催花雨之句至秋则霖霪苦雨嵗以为常二浙四时皆无巨风春多大雷雨霖霪不已至夏为梅雨相继为洗梅以五月二十日为分龙自此雨不周遍犹北人唿隔辙也迨秋稻欲秀熟田畦须水乃反亢旱余自南渡十数年间未尝见至秋不祈雨此南北之异也有人自金逃归云过燕山道间僧寺有上皇书絶句云九叶鸿基一旦休猖狂不听直臣谋甘心万里为降虏故国悲凉玉殿秋天下闻而伤之使尚在位岂止祭曲江而已乎申屠刚谓未至豫言固常为虚及其已至又无所及者是矣杜牧谓后人哀之可不鉴哉冉闵诛诸党与死者二十余万时高鼻多须至有滥死者半𡊮绍捕宦者无少长皆杀之或有无须而误死者至自发露然后得免者二千余人本朝王徳用言者谓其貌𩔖艺祖宅枕干冈乃云本父母所生朝廷之赐而高鼻无须岂非遗体天与而然邪特有幸不幸耳未可以脱祸也三代之年无九年之蓄为不足而后世常乏终嵗之储非特敦本力田者少而食者多亦酒醴以糜之耳盖健啖者一饭不过于二升饮酒则有至于无算前代以水旱资储未丰皆禁酤酒至于饴糖亦然今略举以见汉景帝三年夏旱禁酤酒至后元年夏始得酤凡五年武帝天汉三年榷酒酤昭帝始元六年罢榷升四钱后汉和帝永光十六年兖豫徐冀四州比年多雨禁酤酒顺帝汉安二年禁酤酒蜀先主时天旱禁酒晋孝武太元八年开酒禁安帝隆安五年嵗饥禁酒石勒以百姓始复业资储未丰于是重制禁醸郊祀宗庙皆以醴酒行之数年无复醸者宋元帝元嘉十二年六月禁酒二十一年正月复禁酒䘏饥也二十二年八月开酒禁有年也唐高宗咸亨元年以谷贵禁酒肃宗至徳三年三月辛夘以嵗饥禁酤酒俟麦熟依常式徳宗大厯十四年罢榷酤建中三年复榷宋明帝时嵗旱人饥颜竣上言禁饧一月息米近万斛绍兴初谷贵酒价不足以偿米麹之直余尝献议欲以谷代俸钱而禁酤酒时以为讶宗室子栎字梦授宣和中以进韩文杜诗二谱为本朝除从官之始然必欲次叙作文嵗月先后颇多穿凿又喜吟诗每对客使其甥讽诵源源不已尝作杜鹃诗夸于人谓虽李杜思索所不至其首句云杜鹃不是蜀天子前身定是陶渊明闻者笑不能忍至夜棋三百子晓髪一千梳髪为干戈白心于社禝丹亦其工者临安府城中有寳积山车驾驻驆时御史中丞辛炳殿中侍御史常同监察御史魏砫明槖周纲皆居其上人遂唿为五台山车驾驻驿临安以府廨为行宫绍兴四年大飨明堂更修射殿以为飨所其基即钱氏时握髪殿吴人语讹乃云恶发殿谓钱王怒即升此殿也时殿柱大者毎条二百四十千足总木价六万五千余贯则壮丽可见言者屡及而不能止鸡肋编卷中鸡肋编卷下钦定四库全书鸡肋编卷下宋庄绰撰蜀人司马先元祐中为荣州曺官自云以温公之故每监司到彼独后去而不得汤饮盖衆客旅进退必特留问其家世知非丞相昆弟则不复延坐遂趍而出也鸷禽来自海东唯青䴔最嘉故号海东青兖守王仲仪龙图以五枚赠威敏孙公皆皂颊鵶不堪抟撃公作诗戯之曰海东霜隼品仍多万里秋天数刻过狡兎积年安茂草弋人终日望沧波青䴔独击归林麓皂颊群飞入网罗为谢文登贤太守求方逐恶意如何后辽国求于女真以致大乱由此鸟也绍兴四年温州瑞安县井鸣如钟声继而州中亦然前史灾异所未有或云去嵗闽中如此遂有大水漂没之害或云止如蚯蚓鸣叩栏即止非井鸣也唐以鄚与郑豳与幽相𩔖文移差悮故郑去邑豳为邠本朝景祐三年知祥符县郭辅之奏西川维州与京东潍州相去仅六千里而逓角逃军转逓差悮乞改州名上取地啚观之以维州以威服西山八国遂改为威州焉欧阳脩为河北都转运使上宰相书云自河北州府军县一百八十有七主客之民七十万五千七百户官吏在职者一千二百余员厢禁军马义勇民兵共四十七万七千人骑嵗支粮钱帛二千四百四十五万而非常之用不与焉尹洙叙息戍篇曰国家割弃朔方西师不出三十年亭徼千里环重兵以戍之种落屡扰即时辑定然屯戍之费亦已甚矣西戎为冦逺自周世劳弊中国东汉尤甚费用常以亿计孝安世数叛十四年用二百四十亿永和末复经七年用八十余亿及叚纪明出征用才五十四亿而翦灭殆尽今西北四帅戍卒十余万一卒嵗给无虑二万以十万衆较之嵗用二十亿自灵武罢兵计费六百余亿方前世数倍矣皇祐中右司諌钱彦逺乞置劝农司云唐开元年有户口八百九十余万定垦田二千四百三十余万顷国家有户九百五十余万定垦田一千二百一十五万顷余其间逃废之田不下三十余万顷不及开元三分之一是田畴不辟而游手多矣宣和中余深为太宰王黼为少宰是时上皇多㣲行而司諌曺辅言之一日上皇独留黼问辅何自而知对曰辅南劒人而余深门客乃辅兄弟恐深与客言而逹于辅也上皇然之即下开封府捕深客锢身押归本贯内外惊骇莫知其由而深患失何敢与客语又曺只同姓同郡实非亲也未㡬王独赐玉带余遂求罢即得请黼遽让其位焉王琪字君玉其先本蜀人从弟珪瓘玘珫皆以文章名世世之言衣冠子弟能力学取富贵不借父兄资荫者唯韩亿诸子及王氏而已时翰林学士彭乘不训子弟文学恭军范宗韩上启责之曰王氏之琪珪瓘玘器尽璠玙韩家之综绛缜维才皆经纬非荫而得由学而然云王琪为三司判官景祐中上言乞立义仓曰谨按隋开皇五年工部尚书长孙平建言诸州共立义仓于当社唐正观初尚书左丞戴胃议立条制王公以下垦田畆税二升至天寳八年天下义仓共六千三百八十七万七千六百余石臣上此议今十七年矣若于夏秋正税外每二升别纳一升计一中郡嵗可得五千石岂减天寳之多乎于是诏天下皆立义仓惟广南以纳身丁米故独不输贤良方正言极直諌科始于前汉武帝而文帝已尝举贤良文学之士武帝五十四年中一举贤良一举茂材孝元十六年间一举贤良一举茂材成帝三十六年间四举方正直言后汉光武三十二年两举贤良章帝十三年两举直言和帝十七年一举贤良安帝顺帝各十七年皆两举贤良杭州邅方腊之乱谯门州宇皆被焚翁彦国壊佛寺以新之乃求梁师成书宁海军大都督府二榜军字中心一笔上出督下从日时谓督无目军出头继有叛卒陈通之变乃取二牌焚之绍兴之后巨盗多命官招安率以宣賛舎人宠之时以此官为耻然清流者寄禄官下皆有兼字至贼辈则无又加遥郡者尽以忠州处之其徒亦稍有解者甚非旷荡欲安反侧之意也车驾渡江韩刘诸军皆征戍在外独张俊一军常从行在择卒之少壮长大者自臀而下文刺至足谓之花腿京师旧日浮浪軰以此为夸今既效之又不使之逃于他军用为騐也然既苦楚又有费用人皆怨之加之营第宅房廊作酒肆名太平楼般运花石皆役军兵衆卒谣曰张家寨里没来由使它花腿擡石头二圣犹自救不得行在盖起太平楼绍兴四年夏韩世忠自镇江来朝所领兵皆具装以铜为靣具军中戯曰韩太尉铜顩张大尉鉄顩世谓无㢘耻不畏人者为鉄顩也世人名子多连上下一字或从偏傍唯李复圭修撰兄弟三房名子或曰执柔袭誉𫝊正人莫晓其意义乃以仄平仄仄平仄为异也永嘉林季仲懿成云渠诸父五人伯父首得子即以八元名之后果诸房得子八人两房遂絶人谓数已䜟于其始然蔡子正枢宻之子以五行为名至第六子名之曰谷以应六府晩年又得一子遂命之为修亦岂在是也河阳张望九子皆连立字令以立门金石心为序靖生阁阁之女嫁郑居中长子修年而台卿诸子因更从年慕势而违祖训金石之心遂从革矣古所谓媵妾者今世俗西北名曰祗候人或云左右人以其亲近为言已极鄙陋而浙人唿为贴身或曰横牀江南又云横门尤为可笑翟汝文公巽知越州坐拒㫖不敷买绢事削官谢表云忍效秦人坐视越人之瘠既安刘氏定知晁氏之危后拜恭政温人宋之方作启贺之曰昔镇藩维已念越人之瘠今居廊庙永图刘氏之安盖用其语也绍兴四年六月二十三日申未间太白在日后昼见临安之人万衆仰观迨暮光芒数寸照物有影明日太史乃奏云太白自十七日昼见天文官失于观瞻然行未道非过午也但罚宿三十直而已时谓有昏迷之罪而免无赦之诛人以为恨然行未道不为经天又不知何所据而言也建炎之后除殿前马歩三帅外诸将兵统于御营使司后又分为神武五军刘光世韩世忠张俊王杨沂中为五帅刘太𫝊一军在池阳月费钱二十六万七千六百九十贯三百文米二万五千九百三十八石三斗粮米七千九百六十六石八斗草六万四百八十束料六千四十八石而激赏囘易之费不在焉韩军不知其实但朝廷应副钱月二十一万余贯则五军可略见矣至绍兴中吴玠一军在蜀嵗用至四千万绍兴八年余在卾州见岳侯军日用钱五十六万缗米七万余石比刘军又加倍矣而马刍秣不预焉前世谓阿睹犹今谚云兀底宁馨犹恁地也皆不指一物一事之词故阿睹有钱目之异宁馨有美恶之殊而张谓诗云家无阿睹物门有宁馨儿与欵头无异矣世以浙人孱懦每指钱氏为戯云俶时有宰相姓沈者倚为谋臣号沈念二相公方中朝加兵江湖俶大恐尽集群臣问计云若移兵此来谁可为御三问无敢应者久之沈相出班奏事皆倾耳以为必有竒谋乃云臣是第一箇不敢去底朝廷渡江时人唿诸将皆以第行加于官称刘三张七韩五王三十皆神武五军大将王三十者名官承宣带四厢都使人以太尉唿之然所至辄负败未尝成功时谓沈念二相公二百年后始得王三十太尉遂为名对也从官门状参云起居辞云攀违某官谨状无候裁台㫖之文虽见执政亦然亦无贺状虽无条式相循以为故事李正民方叔侍郎谓非以为尊大侍从之臣于同列难施候㫖之辞也二浙造酒非用灰则不澄而易败故买灰官自破钱如衢州嵗用数千缗凡僧寺灶灰民皆断擈収买既又以柴薪再烧以騐美恶以掷地散逺而浮飏者为佳以其轻滑炼之熟也官得之尚再以柴煅方可用毉方用冬灰亦以其日日加火久乃堪耳如平江又用朴木以煅石灰而并用之又差异于浙东也章子厚为相靳侮朝士常差一役官使高丽其人陈情力辞再三不允遂往都堂之章云以公所陈不诚故未相允其人云某之所陈莫非情实章笑云公何不道自揣臣心诚难过海钱谂以郎官作张俊随军转运自请乞超借服色既得之遂夸于衆云方患简佩未有而富枢以笏相赠范相亦惠以金鱼赵叔问在坐戯之曰可以一聨为庆所谓手持枢府之圭臀打相公之袋坐客莫不絶倒张子厚知太常礼院定龙女衣冠以其封善济夫人故依夫人品程正叔以为不然曰龙既不当被人衣冠矧大河之塞本上天降祐宗社之灵朝廷之徳吏士之劳龙何功之有又闻龙女有五十三庙皆三娘子一龙邪五十三龙耶一龙则不应有五十三庙五十三龙则不应尽为三娘子也子厚嘿然韩世忠轻薄儒士常目之为子曰主上闻之因登对问曰闻卿唿文士为子曰是否世忠应曰臣今已改上喜以为其能崇儒乃曰今唿为萌儿矣上为之一笑后镇江帅沈晦因敌退钖宴自为致词其末云饮罢三军应击楫渡江金鼓响如雷韩闻之即悟其㫖云给事世忠非不敢过淮已而自起以大觥劝之继而使诸将竟献沈不胜盃酌屡致呕吐后至参佐僚属斟既不满又容其倾泻韩怒曰萌儿辈终是相䕶又戯沈云问道教给事休引惹邉事盖指其词为引惹也吉州江水之东有二山其一皆松杉筠篠草木经冬不凋号曰青原即七祖思可妙应真寂大师道场今寺名靖居有颜鲁公书碑又有卓钖虎跑雷踊天竺四泉其一不生草木号曰黄原正在州东故古语䜟云最好黄原天卯山此方盗贼起应难自建炎丁酉嵗忽洪水发于两山土人谓之山笑青原飘屋六十余楹而山不摧圯黄原山遂破裂自是诸县相继为贼残毁经六年犹未息丙辰嵗青黄二原又发洪水冲决尤甚是冬敌人破永丰吉水𫝊州城入大和方安至丁巳春始定䖍州本汉贑县属豫章郡髙祖六年置使灌婴屯兵以扼尉它隋开皇九年始曰䖍州以䖍化水为名本十二县逺者去州七百余里本朝淳化中分二县以置南安军州城梁徙于章贡二水间贡水在东章水在西夹城北流一里许合流为贑江江中巨石森耸如笋水湍激歴十八滩凡三百里始入吉州万安县界为安流州之四傍皆连山与庾岭循梅相接故其人凶悍喜为盗贼犯上冐禁不畏诛杀建炎初太母携六宫避兵至彼而陈大五长者首为狂悖自后十余年十县处处盗起招来捕戮终莫能禁余尝至彼去州五十里宿于南田吏卒吿以持钱市物不售问市人何故则云宣政政和是上皇无道钱此中不使竟不肯用其无礼不循法度盖天性亦山水风气致然也绍兴四年十二月二十九日三十日洪州连大雷电雨云沍寒虽立春数日然于候差早老杜诗载十月荆南雷怒号亦以为异赵正之都运云渠在蜀中十月闻雷土人相庆以为丰年之兆盖四方逺俗未可以一理论也王摩诘画其所居辋川有辋水华子岗孟城坳辋口庄文杏舘斤竹岭木兰柴茱茰沜宫槐陌鹿柴北垞欹湖临湖亭栾家瀬金屑泉南垞白石滩竹里舘辛夷坞漆园椒园凡二十一所与裴迪赋诗以纪诸景唐人记云后表所居为鹿庄寺而长安志乃云清源寺未知志何所据旧史载本宋之问别墅而新史略之杜子美诗宋公旧池馆零落首阳阿则又非西都蓝田之墅也杜有和裴迪三诗裴事业未见其它想非碌碌俗士耳安鼎为御史论本朝嵗断大辟人数天圣中一嵗二千三百余人当时患其数多大议改制元丰嵗率二千三百余人元祐元年二年四年各四千余人三年三千人已上按国朝㑹要淳化初置详覆官専閲天下奏到已㫁案牍熈宁中始罢闻奏之法止申刑部元丰中又罢申省独委提刑司详覆刑部但抽摘审核元祐初始复刑部详覆司然不专任官属又有摘取二分之限乞依祖宗法专委刑部郎官三两员通明法律者不限分数尽覆天下之案庶令内外官司知所畏惧而尽心于刑狱焉元祐六年五月吏部待阙官尚书左选一百六十二员侍郎右选八百余员并使一年以上至二年两季阙尚书右选二百八十三员侍郎左选五百三十七员并候一年一季已上至二年三季阙四选宗室己未有差遣共一千四百八十余员黄鲁直在衆㑹作一酒令云虱去为䖝添几却是风风暖鸟声碎日高花影重坐客莫能荅他日人以吿东坡坡应声曰江去水为工添系即是红红旗开向日白马骤迎风虽剏意为妙而敏捷过之苏公尝㑹孙贲公素孙畏内殊甚有官妓善商谜苏即云蒯通劝韩信反韩信不肯反其人思久之曰未知中否然不敢道孙迫之使言乃曰此怕负汉也苏大喜厚赏之朱希亮颕川人为邓州教官有乔世贤者恃才轻忽偶与朱相值遽问之云君名希亮谓希何亮朱报云何世无贤今未问君名姓将何出乔愕然不能荅盖古惟有桥姓而省木莫知其由至唐始有彛及知之或云匃奴贵姓也余家故书有吕缙叔文集载淮阴节妇𫝊云妇年少美色事姑甚谨夫为商与里人共财出贩深相亲好至通家往来其里人悦妇之美因同江行㑹傍无人即排其夫水中夫指水泡曰他日此当为证既溺里人大唿求救得其尸已死即号恸为之制服如兄弟厚为棺敛送终之礼甚偹録其行槖一毫不私至所贩货得利亦均分着籍既归尽举以付其母为择地卜𦵏日至其家奉其母如已亲若是者累年妇以姑老亦不忍去皆感里人之恩人亦喜其义也姑以妇尚少里人未娶视之犹子故以妇嫁之夫妇尤欢睦后有儿女数人一日大雨里人者独坐下视庭中积水窃笑妇问其故不肯吿愈疑之叩之不已里人以妇相欢又有数子待已必厚故以诚语之曰吾以爱汝之故害汝前夫其死时指水泡为证今见泡水竟何能为此其所以笑也妇亦笑而已后伺里人之出即诉于官鞠实其罪而行法焉妇恸哭曰以吾之色而杀二夫亦何以生为遂赴淮而死此书吕氏既无而余家者亦散于兵火姓氏皆不能记姑叙其大略而已笔谈载吕缙叔临终身缩才数尺洛人范季平子妇病瘐累年浸亦短缩绍兴六年春卒于临川才如六七嵗儿亦可怪也江南人谓社日有霜必雨丙辰春社繁霜覆瓦次日果大雨洪州之北四十里地名辟邪以江邉有此石兽故以为名余过彼得破甓上有𨽻书开皇九年四字竟不知墓为何人又洪抚之间地名清逺有净居院余又得一塼四傍皆印开皇十六年字寺后山上有夀章亭亭前樟木围三寻多题诗云三经霹雳中有巨虵也东坡𦵏汝州其墓甓皆印东坡二字洛人王夀卿所篆余在襄阳得𨽻书宋昇明三年韦长史墓塼考之睿之父也余六百年矣坚实可作砚避地亦弃于阳翟善财寺中韩岊知刚福州长乐人尝监建溪茶埸云茶树高丈余者极难得其大树二月初因雷迸出白芽肥大长半寸许採之浸水中竢及半斤方剥去外包取其心如针细仅可蒸研以成一胯故谓之水芽然须十胯中入去嵗旧水芽两胯方能有味初进止二十胯谓之贡新一嵗如此者不过可得一百二十胯而已其剥下者襍用于龙团之中採茶工匠㡬千人日支钱七十足旧米价贱水芽一胯犹费五千如绍兴六年一胯十二千足尚未能造也嵗费常万缗官焙有𦂳慢火候慢火养数十日故官茶色多紫民间无力养火故茶虽好而色亦青黒宣和中腊月贡或以小株用硫黄之𩔖发于荫中或以茶子浸使生芽十胯中八分旧者止㣲取新香之气而已入香龙茶每斤不过用脑子一钱而香气久不歇以二物相宜故能停蓄也歴日中治水龙数乃自元日之后逢辰为支即是得寅夘在六日为丰年之兆李舎人西美云李善三命术于阴阳书多通吕丞相元直以使相领宫祠卜居天台作堂名退老每诵少陵穷老真无事江山已定居之句以自况时赋诗者百数李伯纪职大观文官银青帅福唐亦寄题二篇其末章云片㠶云海无多地叹息何由厠末賔时谓二公穷老末賔何言之谦也晋史温峤传司𨽻命为都官从事庾敳有重名而颇聚敛峤举奏之京都振肃敳传云温峤奏之敳更器峤目峤森森如千丈松虽礧砢多节施之大厦有栋梁之用而和峤𫝊云迁太𫝊从事中郎庾敳见而叹曰峤森森如千丈松虽磥砢多节目施之大厦有栋梁之用则二峤𫝊皆载未知孰为是也楚州有卖鱼人姓孙颇前知人灾福时唿孙卖鱼宣和间上皇闻之召至京师舘于寳箓宫道院一日懐蒸饼一枚坐一小殿中已而上皇驾至徧诣诸殿烧香末乃至小殿时日高拜跪既久上觉㣲馁孙见之即出懐中蒸饼云可以㸃心上皇虽讶其异然未肯接孙云后来此亦难得食也时莫悟其言明年遂有沙漠之行人始解其识建炎三年己酉金人至浙东破四明明年退去时吕源知吉州葺筑州城役夫于城脚发地得铜钟一枚下覆甆缶意其中有金璧之物竟往发之乃枯骨而已衆忿其劳力尽投于江中视铜钟之上有刻文云唐兴元初仲春中已日吾季爱子役筑于庐陵陨于西垒之巅吾时司天文昭政命令晦明康定之始末欲茔于它山就瘗于西垒之垠吾卜兹土后当火徳五九之间世衰道败浙梁相继䘮乱之时章贡康昌之日复工是垒吾亦复出是邽东平枭工决使吾爱子之骨得同河伯听命于水府矣京兆逸翁深甫记按唐兴元元年甲子嵗朱泚李懐光僣叛徳宗自奉天移幸梁州之嵗二月十二日甲子李懐光反中已盖十七日己巳也康定之始则六月甲辰泚始伏诛七月壬午至自兴元之时也迨建炎四年庚戍三百四十七年矣如火徳浙梁相继康昌东平水府之䜟莫不皆符但五九之数未解而复出是邽未知为谁则逸翁之术亦可谓精矣崇宁中李诫编营造法式云旧例以围三径一方五斜七为遽疎略颇多今按九章算经圆经七其围二十有二方一百其斜一百四十有一八稜经六十每面二十五其斜六十有五六稜经八十有七每面五十其斜一百圆经内取方一百中得七十有一方内取径圆一得一六稜八稜取圆准此又载名物之异曰墙名五柱础名六材名三栱名六飞昻名五爵头名四枓名五平坐名五梁名三柱名三阳马名五侏儒柱名六斜柱名五栋名九抟风名二柎名三椽名四檐名十四举折名三乌头门名三平基名三鬬八藻井名三钩兰名八拒马叉子名四屏风名四露篱名五涂名四阶名四瓦名二塼名四又云史记居千章之萩説文栔按构屋之法皆以材为祖祖有八等度屋之大小因而用之凡屋之高深名物之长短曲直举折之势规矩绳墨之宜皆以所用材之分以为制度材上加栔者谓之足材其规矩制度皆以章栔为祖今人以举止失措者谓之失章失栔盖谓此也宋祁笔録今造屋有曲折者谓之庯峻齐魏间以人有仪矩可观者谓之庯峭盖庯峻也今俗谓之举折陶𨼆居注本草云大寒凝海而酒不氷明其性热独冠羣物余官原州时官库庆锦堂酒取数絶少醇㫖㝡于一路而怪其成氷及见司马温公苦寒行云并州从来号惨裂今日乃信非虚名谁言醇醪能独立壶腹迸裂无由倾则塞上之寒𨼆居生于东南盖未之见耳苏子瞻与刘孝叔李公择陈令举杨公素㑹于吴兴时张子野在坐作定风波词以咏六客卒章云尽道贤人聚吴分试问也应旁有老人星后十五年苏公再至吴兴则五人者皆已亡矣时张仲谋张秉道苏伯固曹子方刘景文为坐客仲谋请作后六客词云月满苕溪照夜堂五星一老鬬光芒十五年间真梦里何事长庚对月独凄凉緑髪苍颜同一醉还是六人吟笑水云乡賔主谈锋谁得似看取刘曹今对两苏张程俱致道以外氏荫入官少有文称车驾在钱塘不试而除正字其谢表云以权徳舆之器业李卫公之才猷宋绶之该通韩维之方悟乃始不由科第自致清华若杨大年之一世英豪欧阳修之诸儒领袖安石之经术苏轼之文章故皆不待试言径司辞命如臣何者滥继前修盖自唐以来才十数人亦可谓荣矣然自是率多不试人反以为滥也吴幵正仲家蓄唐以来墨诸李所制皆有之云无出廷珪之右者其坚利可以削木渠书华严经一部半用廷珪才研一寸其下四秩用承晏墨遂至二寸则胶法可知矣王彦若墨説云赵韩王从太祖至洛行宫故见架间一箧取视之皆李氏父子所制墨也因尽以赐王后王之子妇蓐中血运危甚毉求古墨为药因取一枚投烈火中研末酒服即愈诸子欲各备产乳之用乃尽取墨煅而分之自是李氏墨世益少得云余尝和吴观墨诗云赖召陈𤣥典籍𫝊肯教邉腹擅便便竟夸削木真余事却笑磨人得永年三友不居毛颕后五车仍在禇生前祗愁公子从毉説火煅生分不直钱吴幵正仲着漫堂集载唐顾况老失子作诗云老人哭爱子泪下皆成血老人年七十不作多时别每诵诗哭之哀甚未㡬复生子非熊能道前世事云在冥中闻其父哭并诗不胜其哀于㝠官复为况子非熊仕至起居舎人朱明发晋叔绍兴辛亥十月末在苍梧失子其子未病时书牕壁皆作十月十日字既卒梦于其母且复为子壬子十月十日于五羊果复得子其事颇与非熊𩔖可谓异矣晋叔贤厚是宜有子者余亦识晋叔宋城人丁巳嵗为浙西提举市其室王氏亦睢阳人景融之女同老之孙也吉州万安县至䖍州陆路二百六十里由贑水经十八滩三百八十里去䖍州六十里始出贑石惶恐滩在县南五里东坡贬岭南有初入贑诗云七千里外二毛人十八滩头一叶身山忆喜懽劳逺梦地名惶恐泣孤臣注云蜀道有错喜懽铺入贑有大小惶恐滩天设此对也其北归云予发䖍州江水清涨丈余贑石三百里无一见者惶恐之南次名漂城延津大蓼小蓼武朔崑崙梁口横石清洲铜盘落濑大湖狗脚小湖砮机天注鳖口凡十八滩自梁口滩属䖍州界又有钖州大小湖李大王四洲水涨或落皆可行惟石投水不深为可畏也蔡确持正始为京兆府司理叅军㑹韩子华建节出镇初到设燕蔡作口号有儒苑昔推唐吏部将坛今拜汉将军之句公喜荐之改京秩元丰中致位宰相元祐初责知安州后圃有浮云楼楼下临沄河尝赋十诗有叶底出巢黄口閙溪邉逐队小鱼忙之句又一絶云矫矫名臣郝甑山忠言直节上元间钓台芜没知何处叹息斯公抚碧湾时宣仁圣烈皇后听政知汉阳军吴处厚皆注释以进坐谤讪贬新州而死其始终盛衰皆以诗句亦可异也然元祐党人之祸自此而起㡬与牛李之䇿相𩔖太史公作伯夷传但云伯夷叔齐孤竹君之二子也而论语音注引春秋少阳篇谓伯夷姓墨名允一名元字公信叔齐名智字公逹夷齐谥也陆徳明取之不知少阳篇何人所着今世犹有此书否如赵岐谓孟轲字则未闻而李翰注蒙求引史记云字子舆今观史记则未尝有刘孝标亦云子舆困臧仓之诉五臣注为孟轲字也蔡忠愍既以诗得罪遂以言为戒其往新州止携一爱妾号琵琶姐又蓄一鹦鹉甚慧每唿其妾亦不言止击小钟鹦鹉闻之即𫝊唿琵琶姐未㡬其妾瘴疠而死自是不复击钟一日因圣节开启遂服冠裳而带尾误击钟有声鹦鹉遂唿琵琶姐公大感怆因赋诗云鹦鹉声犹在琵琶事已非堪伤江汉水同去不同归自是郁郁成病以致不起沈存中笔谈载雷火镕寳劒而鞘不焚与王氷注素问谓龙火得水而炽投火而灭皆非世情可料余守南雄州绍兴丙辰八月二十四日视事是日大雷破树者数处而福慧寺普贤像亦裂其所乘狮子凡金所饰与像面皆销释而其余采色如故与沈所书盖相符也渊圣皇帝以星变责躬诏云常膳百品十减其七放减宫女凡六千余人则道君朝盖以万计矣见吴幵承㫖摛文集茈胡本草音柴而刘禹钖集音紫按广韵茈字有二音茈胡则音柴茈草茈姜则音紫按少陵诗云省郎忧病士书信有柴胡正用柴字则刘集音恐误也又仙灵脾栁子厚作毗字宜当从栁本草木部盐麸子云树叶如桩子秋熟有穗粒如小豆上有盐食之酸醎止渇一名叛奴盐而五倍子生此木叶下本一物也乃载于草部按玉篇音皮秘平秘二切云木名出蜀中八月中吐穗如盐状可食味酸美即盐麸子也本草云生吴蜀山谷五倍子疑为吴子语误而然耳又猪苓一名猳猪屎陶𨼆居云旧云是枫树苓其皮至黒作块似猪屎故以名之按通俗文猪屎曰音灵恐当用字东坡居士云岭南地暖百卉造作无时南雄州在大庾岭下才数十里与江南未相逺也而气候顿异二月半梨花已谢緑叶皆成阴矣如若榴四时开花橘已实仍蕋或发于大本之上却无枝叶此尤可怪然花发不数日辄谢香气亦薄盖其津脉漏泄者多故也退之诗云二年流窜出岭外所见草木多异同冬寒不严地怕洩阳气发乱无全功浮花浪蕋镇长有才开还落瘴雾中又其开发先在西北枝而北向常盛者縁日行非南至之极则犹在其北故尔高适调封丘尉不得志去客河西节度使哥舒翰奏为右骁卫兵曹叅军掌书记杜子美有诗送之云脱身簿尉中始与捶楚辞韩退之作荆南法曹与张借诗云判司卑官不堪説未免捶楚尘埃间杜牧之亦有寄小姪阿宜诗云叅军与县尉尘土惊劻勷一语不中治笞箠身满疮则唐世椽曹簿尉皆未免于鞭扑而史不载所以责官多使为之欲重为困辱也熈宁初有士子上书迎合时宰遂得堂除苏长公以俚语戱之曰有甚意头求富贵没些巴鼻便姦邪而其后禅林释子趍利䛕佞又有甚焉懒散杨峒续成一絶云当时选调出常调今日僧家胜俗家厯日中有载除手足甲又有除手足爪甲爪之异必自有説而未有能辨之者或谓附肉为甲则甲何可除也广南俚俗多撰字画以为恩为稳为矮如此甚衆又唿舅为官姑为家竹为逍遥子女婿作驸马皆中州所不敢言而嵗除爆竹军民环聚大唿万嵗尤可骇者颜延年咏阮始平云屡荐不入官一麾乃出守五臣注云山涛荐咸为吏部郎三上武帝帝不能用荀朂性自矜因事左迁咸为始平太守麾指麾也按麾字古亦用为挥斥之字而杜牧之将赴吴兴登乐游原絶句云欲把一麾江海去乐游原上望昭陵后人由此遂专作旌麾以对五马为太守故事而牧之黄州即事云莫笑一麾东下计满江秋浪碧叅差乃在吴兴之前时无把字不知训麾为何义也南安军上犹县北七十里石门保小逻村出坚石堪作茶磨其佳者号掌中金小逻之东南三十里地名童子保大塘村其石亦可用盖其次也其小逻村所出亦有美恶须石在水中色如角者为上其磨茶四周皆匀如雪片齿虽久更开断去䖍州百余里价直五千足亦颇艰得世多称来阳为上或谓不若上犹之坚小而快也韶州有汉𨽻书周府君功勲记铭云讳璟字君光下邳人熹平二年为桂阳守开昌乐泷为舟人之利庙食连州而碑在曲江郊外为风日所剥绍兴七年始迁于城中其后刋太和九年云云字作今体按太和之号乃魏明晋废后魏孝文石勒李势皆常以名年而四非其正朔所及晋太和之嵗数未常至九疑唐文宗太和重刋之碑也自熹平二年至太和九年已六百六十三嵗矣又至绍兴丁巳凡九百三十五年若其本刻字画不能如是之完也刘伯龙欲谋什一而为鬼揶揄则贫富固有定分非智力所能移也颕昌士人马磐能文有行义受业之徒多中科第独未尝得预乡荐其贫㡬无壁立有女年长无资以适人衆为敛钱以嫁未㡬归宁感寒疾数日而卒夫家在外邑方暑不可待其至又丐贷以殓既阖棺闻其唿声云复生钉不可发破木以出视其殓衣皆使脱去遂若平人其家既喜且倦皆酣寝是夕盗者尽偷衣衾之属莫有觉者至明方申官捕贼则其女复死矣天之穷人其巧如此天下之事有不学而能者儒家则谓之天性释氏则以为宿习其事甚衆唐以文称如白乐天七月而识之无二字权徳舆三嵗知变四声四嵗能为诗韩退之自云七嵗读书十三而能文杜子美亦自谓七龄思即壮开口咏凤皇九龄书大字有作成一嚢若李泌之赋方圆动静刘晏之正朋字岂学之所能至哉以羊祐识廋环之处推之则宿习为言信矣章谊宜叟为户部尚书闭门谢客虽交旧亦莫之接有轻薄子一日留刺阍者多与之钱嘱其必逹章视其衔乃崖州司户叅军薛栁也遂解门者至临安府人益以为笑又有太守寺丞华某上留守吕丞相书于纸尾图男女之状又与中丞周子武书于其衔下云男愚儿上周某皆一时异事也吴幵正仲云渠为从官与数同列往见蔡京坐于后合京谕女童使焚香久之不至坐客皆窃怪之已而报云香满蔡使卷帘则见香气自它室而出霭若云雾蒙蒙满坐㡬不相睹而无烟火之烈既归衣冠芳馥数日不歇计非数十两不能如是之浓也其奢侈大扺如此宗室熈宁之前不以服属皆赐名𥙷环卫官尝有同时赐名为叔揔叔是叔浑叔龄之𨼆诋因以致讼后虽不敢然亲昆弟有名不迩不迩者讫不知改后袒免之外皆父祖命名有伯珙者辄为抱劵人误冩作遂仍其谬既而试进士中第自范致虚唱名误唿甄姓后皆令自注姓名音切而求之广韵玉篇凡字书中皆无玉旁作恭字音乃止以居悚切注之衆皆不悟遂形诰勅后世当又増此一字亦可笑也江州庐山西林干明寺经藏璧间有唐戊辰嵗樵人王翰画须菩提像世以王为与杜子美卜邻者按文苑𫝊翰字子羽并州晋阳人少豪健恃才及进士第然喜蒱酒开元十一年张説辅政召为秘书正字擢通事舎人驾部员外郎家蓄声伎目使颐令自视王侯人莫不恶之十四年説罢宰相翰出为汝州长史徙仙州别驾日与才士豪侠饮乐游畋伐鼓穷欢坐贬道州司马卒则西林所画盖自仙州贬营道时过九江也笔墨简古非画工所能自开元十六年戊辰逮绍兴九年己未四百一十二年矣今独石刻存焉广南可耕之地少民多种柑橘以图利常患小虫损食其实惟树多蚁则虫不能生故园户之家买蚁于人遂有收蚁而贩者用猪羊脬盛脂其中张口置蚁穴傍竢蚁入中则持之而去谓之养柑蚁艺祖皇帝以开寳九年十月二十日癸丒上仙其夕有云物之异自是每嵗忌辰必有雨雪风冽之变至绍兴九年凡一百六十五年威灵如在视唐文皇玉衣之举铁马之汗盖过之逺矣其神异之事已载于国史方潜𨼆时自鳯翔道过原州尝息棠木之阴日已转而荫不移至今其木枝条皆有龙角之状其所寝之地草独不生此实録之所遗者余作倅临泾尝亲至其下为筑垣以䕶惠州博罗二山罗山傍海博山祠并又在海中形圆而尖今博山香炉取其状类也罗山又名罗浮云在海中浮而至山下有延祥寺尝有甘一株太平兴国中有中人取其实以进爱其味美因移植苑中故世贵之竟传罗浮甘今山中更不复有而其名不冺吕惠卿吉甫自负高才久排摈在外大观中始召至京师为太一宫使时年八十嵗矣视宰辅贵臣皆晩进出已下者意气颇自得一日延见衆客有道士亦在其内自称宗人礼数简易吕视之不平因问其所能曰能诗吕顾空中有纸鸢即使赋之道人应声曰因风相激在云端扰扰儿童仰面㸔莫为丝多便高放也防风𦂳却收难吕知其讥已有惭色方顾他客已失所在其风骨如世之画吕洞賔人皆疑其是也绍兴九年嵗在己未秋冬之间湖北牛马皆疫牛死者十八九而鄂州界麞鹿野猪虎狼皆死至于虵虺亦殭于路傍此𫝊记所未尝载者若以恶兽毒螫之物自毙为可喜而牛马亦被其灾是未可解也东坡在惠州作梅词云玉骨那愁烟瘴氷姿自有仙风海仙时遣探芳丛倒挂緑毛么鳯素面尝嫌粉污洗粧不退唇红高情易逐海云空不与梨花同梦广南有緑羽丹觜禽其大如雀状类鹦鹉栖集皆倒悬于枝上土人唿为倒挂子而梅花叶四周皆红故有洗籹之句二事皆北人所未知者李文定公族孝博之子倢字全夫喜食糟蟹自造一大壜凡数百枚食之止余一枚取出置器中忽起行逐之不可及遂失所在孙威敏公夫人邉氏喜食鲙须目见割鲜者食之方美一日亲视庖人将生鱼已断成脔忽有睡思遂就枕令覆鱼于器俟觉而切乃梦器中放大光明有观音菩萨坐其内遽起视鱼诸脔皆动因弃于水中自是终身蔬食余在顺昌见同官二人年六十余以无子戒不食鱼未㡬皆有子遂刻文以劝人亦自不食建炎三年在平江之常熟家人谓鲑鱼出水即死食之非杀亦断为脔至暮欲再烹而动此皆与唐文宗食蛤蜊之事相同若无善縁刚强不可化者亦不复见此事也唐李贺父名晋肃而贺不敢应进士举韩愈作讳辩以讥避之为非绍兴中范漴知鄂州以父名崿辞不听而唐冯宿父名子华及出为华州刺史乃以避讳不拜贾曽景云二年授中书舎人以父名忠言因辞拜諌议大夫开元初复拜中书舎人又固辞议者以中书是曺司名又与曽父音同而字别于礼无嫌乃就职此字同而音异与字异而音同事盖相类又二名偏讳皆所不当避者而唐世法乃听之与今条令盖少异矣宗室令畤徳麟父名世曼及除提举万夀观虽字有古今之殊比之子华则若可避而朝廷亦不许法谓府号官称犯父祖名者皆合避而马隲父名安仁绍兴八年知衡州以县有安仁乞避则遂听其辞虽不应令而推之人情亦近厚之一端也本草载白花虵一名褰鼻虵生南地及蜀郡诸山中九月十日採捕之图经云其文作方胜白花喜螫人足黔人𬒳螫者皆立断之其骨刺伤人与生螫无异今毉家所用惟取蕲州蕲阳镇山中者去镇五六里有灵峯寺寺后有洞洞中皆此虵而极难得得之者以充贡洞内外所产虽枯两目犹明至黄梅诸县虽隣境枯则止一目明其舒州宿松县又与黄梅为隣间亦有之枯则两目皆不明矣市者视此为騐以轻小者为佳四两者可直十千足土人冬月寻其蛰处而㙭取之夏月食盖盆子者治疾尤有功採者置食竹筒中作绳网以击其首剖腹乃死入药以酒浸炙去首与鳞骨三两可得肉一两用也孙真人备急千金要方大毉精诚篇云自古名贤治病多用生命以济危急虽曰贱畜贵人至于爱命人畜一也损彼益己物情同患夫杀生求生去生更逺吾今此方所以不用生命为药者良以此也其䖟虫水蛭之𩔖市有先死者则市而用之只如鸡卵一物以其混沌未分必有大段要急之处不得已𨼆忍而用之能不用者斯为大哲亦所不及也至后有用鸡子者则云用先破者有力于妇人白薇丸方云三月摘食时可食牛肝及心不可故杀令子短夀鲤鱼汤与治水方皆云勿用生鱼论诸毒螫则云凡见一切毒螫之物必不得起恶心向之亦不得杀若辄杀者后必邅螫治亦难差小儿狗啮方云勿令狗主打狗于毒螫伤人之物尚不忍生心而加箠况其他乎其仁慈可谓至矣而新校治妇人姙娠诸方皆用乌鸡之𩔖割颈取血以煎药乃高保衡孙竒林亿以崔氏纂要等方所増加也不特失真人之用心又虑后世更疑不用生命以为虚语故余于本草蒙求注中已辨其事今更载于此以释来者之惑云庐山记载锦绣谷三四月间红紫匝地如被锦绣故以为名今山间幽房小槛往往种瑞香太平观东林寺为盛其花紫而香烈非群芳之比始野生深林草莽中山人闻其香寻而得之栽培数年则大茂今移贸㡬遍天下盖出此山云余尝在京口僧舎有髙五六尺者云已栽三十年而澧州使园有瑞香亭刻石为记云其高丈余大观中余官于彼亭记虽存而花不复见东都贵人之家有高尺余者已为珍木置于阴室溉以佳茗而邓州人家园圃中作畦种之至连大枝採斫不甚爱惜花有子嵗取以种其初盖亦得于山中不独江南有也韩信传淮阴屠中少年有侮信者曰信能死刺我不能死出袴下后云召辱已少年令出胯下者以为楚中尉徐广注云袴一作胯胯股也音同又云汉书作跨同耳按玉篇袴音苦故切胯股也音与袴同跨苦化切跨越也又两股间也胯两股间也音与跨同胯跨字相𩔖而音韵不同今学者亦未尝分别前读胯为库音世必笑之诸书有如此者甚衆聊举其一焉㑹稽士人有钱唐休者颇有声于时赵丞相当国人荐之者方议除擢㑹有邉报小警视奏目中适见其姓名赵不悦曰钱唐遂休乎因置不用后赵引折彦质为枢宻其院中奏牍书名相次人有譛之者谓赵鼎折为不祥乃与钱事相𩔖古今以䜟语而为祸福者多矣虽有幸不幸盖亦数使之然也可胜叹哉余寓居上饶数问信州之得名于邦人莫有知者后观图经载弋阳县有信义港以地极肥饶人多信厚而得名疑州之为称或以是也而䕫州其先亦名信州子美诗云俱客古信州者盖谓䕫州亦未究其得名之故新州城中甚隘居人多茅竹之屋有士子于附郭治花圃剏为一堂前后两庑颇极爽丽每延过客游宴屡乞堂名而未得一日梦一贵人坐其堂上士子者从之游亦若平日恳以名堂顾视久之曰可以二相名之即寤而觉殊不晓命名之㫖未㡬蔡持正坐讥讪贬新州既至无宅可居遂求堂以处士子欣然纳之意其再入而竟死于彼蔡之贬人谓刘莘老为有力至绍圣初刘既坐责当路者故以新处之其至方暑尤急于问舎又欲假堂为舘士子以二相为不祥不许而刘请甚坚不得已以梦吿之刘以蒸湿不堪又以其言为未信竟借以居亦终于堂中则二相之名盖预定于数矣与灵公之为灵何以异哉杜少陵新婚别云鸡狗亦得将世谓谚云嫁得鸡逐鸡飞嫁得狗逐狗走之语也而陈无已诗亦多用一时俚语如昔日剜疮今𥙷肉百孔千窻容一罅拆东𥙷西裳作带人穷令智短百巧千穷只短檠起倒不供聊应俗经事长一智称家丰俭不求余卒行好歩不两得皆全用四字巧手莫为无麫饼不应逺水救近渇谁能留渇须逺井瓶悬瓽间终一碎急行宁小缓早作千年调一生也作千年调拙勤终不𥙷斧斫仍手摩惊鸡透蓠犬升屋割白鹭股何足难荐贤仍赌命而东坡亦有三盃软饱后一枕黒甜余皆世俗语如赌命软饱犹可解而黒甜后世不知其为睡矣如诗之串夷载路书云弔由灵安知非当时之常谈也西北人生子其侪辈即科其父首使作㑹宴客而后已谓之捋帽㑹江浙人家生女多者俟毕嫁亦大㑹亲賔谓之倒箱㑹广南富家生女即蓄酒藏之田中至嫁方取饮名曰女酒贫家终身布衣惟娶妇服绢三日谓为郎衣此皆可为对者蜀人每食之余不论何物皆投于一器中过三月方取食谓之百日浆极贵重之非至亲至家不得而享也江南闽中公私醖酿皆红曲酒至秋尽食红糟蔬菜鱼肉率以拌和更不食醋信州冬月又以红糟煮鲮鲤肉卖鲮鲤乃穿山甲也富季申枢宻院奉祠居婺州忽梦行道上憇大木下有人止岐路云此入闽中路也未㡬除守泉南行至江山道中时方秋暑从者疲果憇于大木之下有过之者曰此入闽中路也宛如梦中所见乃太息曰虽欲不来其可得也刘岑季高闲居湖州梦廖用中云刚与郑顾道却是同年时廖为中丞郑望之侍郎领宫祠居上饶后数月刘得信州到未久廖以宫观罢归南剑道由信上郑往谒之初未相识问之乃同榜登第是日用中赴州㑹方坐即云郑顾道在此某与之却是同年与梦中所闻略无少异则出处升沈动静语嘿悉皆前定也靖康之后时方用兵急于人才故士大夫多夺哀起复自是凡军假摄有不待朝命而行者已而虽非军旅及借材干多以急禄而起李将仕东云在兴国军有通山县尉以丧母在吿既而出叅人皆骇愕而不敢问数日之后同僚见其巾用缟素问其所以云先妣不幸曰如此何故叅吿云某已于几筵前拈香起复矣礼义之丧一至于此是可叹也宣和中济南州宅中有鬼为美妇人以媚太守其后林震成材司业出守是州初到乃襍于官奴中黪衣浅色无粧饰颀长而美颇异于衆林儒者虽心怪之未欲询究后屡閲公宴竟不见此人乃问之队长吿以服饰状貌衆皆云无林方惑之次日遂竟入堂室林遂亲爱之自是与家人襍处无相忤也一日二小女儿戱于堂上妇人过而衣裾误拂儿面其人诟之妇人笑而囘以手捧儿面挒之面遂视背不能囘转举家大异始知妖异时何执中为丞相林乃其壻奏闻徽宗至遣法师以符箓驱治终莫能逐乃移林知汝州未㡬林竟卒吕洞賔尝游宿州天庆观道士不纳乃宿于三门下採栢叶而食踰月方去临行以石榴皮书于道士门扉上云手传丹篆千年术口诵黄庭两卷经字皆入木极深后人有疾病者刮其字以水服之皆愈今刮取门木皆穿透矣又楚州紫极宫门楣壁上亦有题诗云宫门一闲入临水凭栏立无人知我来朱顶鹤声急人取字土亦皆穴也建炎初车驾自维扬渡江金人分兵逼夀春衆刼太守马识逺使投拜马拒之率兵城守卒能保全及敌退其尝欲降者反不自安乃谋杀太守以掩前失曰守若存我辈终不得全幕官王大节曰彼有家属如何于是尽杀推大节权领州事以太守首先投降及兵退尚不肯用建炎年号具奏朝廷遂擢大节通判权州事绍兴二年大节与徐兢明叔俱在孟庾幕中一日大节与徐论禅曰罪福之事报应有无徐云未了还须偿宿债大节曰如何可脱徐曰法心觉了无一物赵州和尚道放得下时都没事若放不下寃债到来何由亸免王面发赤次日具饭邀徐宻吿夀春之事曰还可脱免否明叔曰如赵州言放得下始得王曰如何放得下明叔曰惟觉能了翌旦徐与同官王昌俱访大节忽言病来又曰了不得了不得且救我遂倒仆二公取艾炙其脐中方三四壮矍然而起曰知罪过知罪过又曰且放我寛语言纷纭莫能悉记二公惊出但闻哀祈之声久之竟死孟与徐皆能道其事齐志道在洪州一日忽病状如伤寒发热已而手足厥冷汤剂不能下昬昬熟睡但㣲喘息廹暮忽大唿索汤饼家人急奉之乃以手取搏成块龁啮之家人惊异乃曰朝议才省来且慢吃遂怒目曰那得朝议来我是宻州高安县贩邵武军客人被尔朝议在吉州权县将我六个平人悉做大辟杀了今来取命尔朝议已去久矣家人听其声乃东人语音状怒可畏但涕泣而已少顷遂仆徐明叔与齐乡人知其不妄孙延直徳中云渠在有尉李修以捕盗赏改承务郎而盗中一名乃逃军李以拒捕杀之受命之日家中置酒为庆明日五口皆生瘰数月之间死者四人惟妻平日不为夫所礼乃独存李临终溃透脑脑髓流出数日方死又一同官性严酷讯囚多过数晩年苦两足浮肿医疗莫効久之肉烂指落浸淫溃至半胫而死不可不戒也陈寳之徐州彭城人庆厯元年以外舅龎颕公借任为太庙斋郎后为雍丘县主簿荐改官者凡十七人廷见仁宗怪其多时颕公为枢宻使仁宗务抑势家特不与改再授忠武军节度推官既罢举者亦十余人乃止以五名应格比引对其一举者不可用亦不果改京秩又射冀州支使至治平二年方迁大理寺丞世徒知以多而报罢不知后以少而失信乎为有命也其子师道无已作先君事状亦载此信州弋阳县海棠满山村人至并花伐以为薪广南以之啖猪处州龙泉以笋亦然温州四时有兰各是一种衡州耒阳县有桃一株结子而穰不甚实广州有无核枇杷海南有无核荔支一株严州通判㕔下有花数种而合为一树云见于唐杜牧诗中宣和间欲移取屡矣卒以盘根不可徙而止然其花终无能名者仙茅一名婆罗门参出南雄州大庾岭上以路北云封寺后者为佳切以竹刀洗暴通白其寺南及他处者即心有黒晕以此为别婺州义乌县有叶錬师者本蓓蕾村田家女随嫂浣纱于溪中见一巨桃流于水上乃取以遗嫂时方仲冬嫂以其非时又若食余因弃不取女乃啖之归遂絶粒踰年之后性极通慧初不识字便乃能操笔书有楷法徽宗闻之召至都下引入禁中赐号錬师孙延夀向仲云渠知余杭县日有临安鉄塔院僧志添来为县人作水陆斋时周常仲修侍郎居乌墩有二弟元賔元辅在余杭添见元賔曰侍郎安否承务可急往见之昨夜水陆㑹中却见侍即来赴也周信之亟买舟而去至则仲修已不幸矣又尝谓周邠开祖曰公何故来㸔水陆且宜将息未㡬周亦卒添作水陆斋极严洁多见亡者道其形貌语言甚异人归向之黄鲁直为之写草菴歌刻石传于世廖刚为中丞建议令两制举士拔擢超用时李光自江西帅作㕘政有机宜吕广问欲加引用廖与给事中刘一止中书舎人周葵遂通荐之李又求于秦相欲置之文舘虽已许之久而未上乃以吕贺其执政启以示秦其中有云屈己以讲和而和未决倾国以养兵而兵愈骄丞相固己不乐至四方属意固异于前后碌碌无闻之人百辟承风尤在于朝夕赫赫有为之际秦意愈怒讫不与之至争辩于上前李由是罢廖与周刘亦被逐及其门人又成一党中人赵舜辅希元自负诗文每以东坡为标凖居处斋室皆取其言以为名尝种芍药于亭下以苏诗有亭下殿余春之句遂榜曰殿春亭作横牌书之同列有恶之者乃谓其家有亭春殿由是出为衢州兵官时赵令衿表之寓居西安亦好吟咏每相讥评后表之除浙西宪舜辅疏其短引嫌乞避遂移严州而宪亦罢焉郑范季洪信州贵溪人登第久不仕尝献书五十篇言当世之务号刍荛论朝廷止除充严州教授而已其论相篇云臣观汉有天下三百年其为辅相者四十有七人独前称萧曺后称丙魏唐有天下三百年其为辅相者三百六十有九人独前称房杜后称姚宋汉唐歴年相若而命相多寡㡬十倍之差疑汉有所遗而后世任相亦不专于前古也又灾异篇云春秋二百四十年日食三十六西汉二百一十二年日食五十二唐二百八十九年日食九十三春秋地震五两汉载于史者亦五东汉四十九唐七十有四则灾异亦浸多于古余在绍圣间见东京相国寺慧林禅院长老佛陀禅师徳逊云少时尝以平嵗秋成粟穗量其短长数其粒数至中年已后数量校之渐不及前至其晩年丰嵗反不迨少时之凶年信释氏入末刦之説为信则灾异之多疑与逊之言亦相符也至于人之夀福亦安得如前人乎诞日禁屠宰始于隋文帝为先帝先后追福其后不见于史唐𤣥宗开元十七年八月五日为千秋节王公已下献镜及承露嚢天下诸州咸令宴乐休假三日仍编于令从之文宗长庆四年十月十日庆成节诏自今宴㑹蔬食任陈脯常为永例武宗开成五年以二月十五日𤣥元皇帝降生日为降圣节六月十二日皇帝载诞之辰为庆阳节懿宗七月为延庆节昭宗二月二十二日为嘉㑹节哀帝九月三日为干和节余不尽见皆三教入殿讲论于寺观设斋不得宰杀然初即位未便立节名惟昭哀改元已立此见于唐旧史而新史又止载千秋节名后世遂为盛礼天下宴饮公私劳费虽禁屠宰而杀害物命甚多崇宁中始有献议令宴设止用羊豕余在靖康间尝乞废罢献䛕已久讫莫肯从唐刘思礼少尝学相术于许州张憬藏相已必歴刺史位至太师及为箕州刺史益自喜以为太师之职位极人臣非佐命无以致之乃与綦连耀谋反被诛憬藏以善相在方伎传然其所载但言所中者耳如相思礼之谬盖不少也王介甫作韩魏公挽诗云木稼尝云逹官怕山摧今见哲人萎时华山崩京师木氷极为中的人多不见木稼出处按旧唐书五行志开元二十九年十一月二十二日雨木氷凝寒冻冽而数日不解宁王见而叹曰谚云树稼逹官怕必有大臣当之其月王薨窟礧子亦云魁礧子作偶人以嬉戱歌舞本丧家乐也汉末始用之于嘉㑹齐后主高纬尤所好高丽亦有之见旧唐音乐志今字作块儡子又笛汉武帝乐工丘仲所造云其元出于羌中筚篥本名悲篥出于羌中其声悲亦然羌人吹之以惊中国马云琵琶四絃乐也初秦长城之役有絃鼗而皷之者及汉武帝嫁宗女于乌孙乃藏琴为马上乐以慰其乡国之思推而逺之曰琶引而近之曰琵言其便于事也张易之行成之族孙则天临朝太平公主引其弟昌宗入侍昌宗荐易之器用过臣即令召见俱承辟阳之宠右𥙷阙朱敬则諌曰臣闻志不可满乐不可极嗜慾之情愚智皆同贤者能节之不使过度则前圣格言也陛下内宠已有薛懐义张昌宗易之固应足矣近闻尚食奉御栁模自言子良賔洁白美须眉左监门卫长史侯祥云阳道壮伟过于薛懐义専欲自进堪充奉宸内供奉无礼无义溢于朝听臣愚职在諌诤不敢不奏则天劳之曰非卿直言朕不知此赐綵百段唐之旧书详载斯语父子兄弟君臣荐进献纳如此亦可谓之秽史矣王珪自谓激浊扬清嫉恶好善臣于数子亦有一日之长此事世皆知之李大亮为剑南道廵省大使激浊扬清甚获当时之誉此亦旧史之文今若用激浊扬清为大亮则人多以为怪矣若不记万卷书未可轻议人文章也唐旧史云永王璘生于宫中不更人事其子襄城王㻛又勇而有力遇兵权为左右眩惑遂谋狂悖璘虽有窥江左之心而未露其事吴郡採访李希言乃平牒璘大署其名璘遂激怒牒报曰寡人上皇天属皇帝友于地尊侯王礼絶僚品柬书来往应有常仪今乃平牒抗威落笔署字汉仪堕紊一至于斯乃使浑惟明取希言希言在丹阳令元景曜等以兵拒之则李太白初从其行盖璘未露其迹不然岂肯从其为逆者也而李希言署名平牒故欲激之亦可罪矣今新书皆畧而不载不特璘之本谋便为犯顺至于翰林之贬犹为轻典矣乔大观维扬人绍兴中仕宦于朝尝有人戯之曰公可与郑元和对乔云某岂有遗行若彼邪曰非为此也特以名同年号世未见其比耳又叶三省景参严州人尝任起居舎人姓名与字皆有两唿亦所鲜有古人坐席故以伸足为箕倨今世坐榻乃以垂足为礼盖相反矣盖在唐朝犹未若此按旧史敬羽传羽为御史中丞太子少傅宗正卿郑国公李遵为宗子若氷吿其赃私诏羽按之羽延遵各危坐于小床羽小瘦遵丰硕顷间遵即倒请垂足羽曰尚书下狱是囚羽礼延坐何得慢耶遵絶倒者数四则唐世尚有坐席之遗风今僧徒犹为古耳昜正义释朶颐云朶是动义如手之捉物谓之朶也今世俗以手引小儿学行谓之多莫知其义以此观之乃用手捉则当为朶也世俗简椟中多用老草如云草畧之义余问于博洽者皆莫能知其所出后因检礼部韵略恅字注云愺恅心乱也疑本出此传用之误故去心耳徽宗尝问近臣七夕何以无假时王黼为相对云古今无假徽宗喜甚还语近侍以黼奏对有格制盖栁永七夕词云须知此景古今无价而俗谓事之得体者为有格制也真宗不豫冦菜公与内侍周懐政宻请于上欲传位皇太子上许之皇后令军校杨崇勲告莱公谋废上遂诛怀政莱公贬海康以死仁宗即位赐谥忠愍命知制诰丁度为词曰夫殉义保躬贤哲罕兼其致原心观行褒奖贵得其公惟节惠之旧章实经世之明劝不有正议孰旌遗烈故开府仪同三司太子太傅上柱国莱国公冦凖器资荘重风猷简贵感㑹先圣绸缪上司明心若丹直道如矢逮余主鬯之日实乃秉钧之秋图惟协恭罔有二事遘盗言之噂挟危法以中伤白璧易污贝锦难辩再罹遐谪遂及云亡终悲零露之归徒轸幽泉之痛间虽洊伸澄雪追贲宠嘉而诔切易名尚缺恩礼沈谋秘画沦于疑论逝者莫愬朕甚闵之谥法有危身奉上曰忠佐国邅忧曰愍合是休典慰其营魂宜特赐谥曰忠愍今公安县道州邓州皆有生祠邓州后赐名忠烈庙道州刋公诗二百四十篇州宅有楼号冦公而公安揷竹挂纸钱以焚祭公今生成林尤为异也鸡肋编卷下