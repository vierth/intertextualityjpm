五百家注昌黎文集御制题宋版韩昌黎文集御制题宋版韩昌黎文集载道惟文语不磨齐昌黎者更伊何唐家制度传垂露宋氏椠铅存擘窠真是起衰空八代弗慙济弱息千波言宜长短因气盛玩味多年受益多御制读韩愈对禹问御制读韩愈对禹问韩愈为对禹问所云尧舜之利民大禹之利民深亦既理畅辞明足为千古定论矣其论孟子所谓与贤与子乃云求其説而不得从而为之辞余以为愈于此亦不免有求其説而不得从而为之辞者矣夫天何言㢤与贤与子何以命之是宜观泰誓所云天视自我民视天听自我民听民之所与即天之所与是以人君祈天永命莫先于爱民得民心则为贤而与之失民心则为否而夺之可不慎乎可不惧乎或曰三代以下率与子而不与贤是诚天意乎是皆得民心而应与之者乎曰利民之大与深韩愈固言之详矣兹不赘论三代以下其嬗代不一氏是非不与子而与贤乎虽其中亦有奸雄攘窃如曹司马懿之伦不可为之贤然必其继世之子之不可与者也若继世之子上能䋲其祖下能得其民天必不以与他人也是语也人或不敢言而余因读韩文阐义为辞其意正重乎此有守噐之责者可不熟读是文而知慎知惧乎储贰金鑑之书已成因命续録于篇向所着读公羊传等六篇皆有系于天命人心嫡庶贤否之要并着续録焉御制读韩昌黎杂説御制读韩昌黎杂説昌黎杂説凡四首余姑弗论其第二篇论善医善计者之察脉理审纪纲而归要于忧其所可恃惧其所可矜所以告后世以忧盛危明三致意焉予向选文醇固已申论其义而题之殿壁矣独所云不恃天下之安危而察纪纲之理乱二语所谓尽美而有未尽善昌黎盖未之深思也夫人之生死固不闗肥瘠而闗乎脉天下之安危岂得谓不闗纪纲之理乱㢤自古及今未有纪纲理而天下不安者亦未有纪纲乱而天下不危者安危纪纲理乱唿吸相通岂若皮肤之肥瘠不闗脉之病否所可同日而语者乎至若周过其歴秦不及期秦之倾固因纪纲亡而周虽未倾王若缀旒亦尚何纪纲之可存而谓彼时天下不危得乎昌黎之意盖犹以封建为韪不知今古异宜汉明封建或致危唐宋不封建亦茍安盖纪纲在人主一心一念敬即纪纲理一念怠即纪纲乱天下之安危于是乎系而岂系衆建诸侯之云乎昌黎所谓知其一未知其二予故叙而论之御题五百家注昌黎文集御题五百家注昌黎文集子厚退之昔并传论文可拟以诗诠韩如杜也柳如李此则圣而彼则仙注五百家孰窥奥垂千万代独钩元学焉有志知难到难到犹然励勉旃五百家注昌黎集实宋椠之佳者柳子厚集虽亦五百家注版式行款标题并同而纸色墨香逊韩集逺甚且正集二十二巻以下至末皆阙又改目录终以弥缝之更非完善第柳集注刋本今鲜存者亦觉片羽可珍惟当居韩之次耳附识题韩集诗之末并书柳集巻端提要钦定四库全书集部二五百家注昌黎文集别集类一提要等谨案五百家注昌黎文集四十巻宋魏仲举编仲举建安人书前题庆元六年刻于家塾实当时坊本也首列评论诂训音释诸儒名氏一篇自唐燕山刘氏迄颍人王氏共一百四十八家又附以新添集注五十家补注五十家广注五十家释事二十家补音二十家协音十家正误二十家考异十家统计祇三百六十八家不足五百之数而所云新添诸家皆不着名氏大抵虚搆其目务以炫博非实有其书即所列一百四十八家如皇甫湜孟郊张籍等皆同时倡和之人刘昫宋祁范祖禹等亦仅撰述唐史均未尝诠释文集乃引其片语即列为一家亦殊牵合盖与所刋五百家注栁集均书肆之习气然其间如洪兴祖朱子程敦厚朱廷玉樊汝霖蒋璨任渊孙汝聴韩醇刘崧祝充张敦颐严有翼方崧卿李樗郑耕老陈汝义刘安世谢无逸李朴周行已蔡梦弼髙元之陆九渊陆九龄郭忠孝郭雍程至道许开周必大史深大等有考证音训者凡数十家原书世多失传犹赖此以获见一二亦不可谓非仲举之功也朱彛尊称此书向有宋椠本在长洲文氏后归李日华家正集之外尚有外集十巻别集一巻附论语笔解十巻此本止四十巻而外集别集不与焉盖流传既久又有所缺佚矣干隆四十六年九月恭校上总纂官纪昀陆钖熊孙士毅总校官陆费墀评论诂训音释诸儒名氏五百家注昌黎文集评论诂训音释诸儒名氏唐燕山刘氏蒋氏天水赵氏陇西李氏李氏安定皇甫氏张氏孟氏元氏白氏令狐陶氏宋河南宋氏庐陵欧阳氏徂徕石氏阳翟孙氏成都范氏橘林石氏建安王氏谢氏赵氏董氏蜀人蘓氏宰相李氏姚氏窦氏洓水司马氏伊川程氏河东桞氏河南尹氏河南穆氏临川晏氏吕氏金陵王氏眉山苏氏眉山苏氏眉山苏氏苏氏南丰曾氏曾氏淇水李氏莆阳郑氏汲郡吕氏豫章黄氏宛邱张氏淮海秦氏后山陈氏济北晁氏济南李氏眉山唐氏临汉魏氏祖氏陈氏邹氏谢氏石氏尹氏孔氏扶风马氏蜀郡郑氏朱氏张氏王氏张氏沈氏东来吕氏苕溪胡氏曾氏周氏洪氏丹阳洪氏广汉张氏新安朱氏广汉张氏东莱吕氏永嘉陈氏庐陵杨氏梅溪王氏三山林氏眉山程氏临邛宋氏横浦张氏厯阳张氏屏山刘氏永嘉叶氏眉山朱氏西山邵氏观堂刘氏晁氏眉山刘氏眉山李氏资中李氏眉山刘氏洪川姜氏导江王氏李氏上舍陆氏上舍黄氏三山郑氏蒋氏三江任氏东蜀樊氏眉山孙氏临邛韩氏眉山刘氏文溪祝氏新安张氏龟山杨氏丹阳葛氏海濵马氏建安严氏莆阳方氏武夷呉氏莆阳顾氏闽南郑氏三山李氏莆阳郑氏简齐陈氏元城刘氏致堂胡氏安定胡氏上蔡谢氏梓溪陈氏永嘉陈氏呉氏呉氏谢氏盱江李氏永嘉周氏建安蔡氏句章髙氏象山陆氏陆氏蔡氏濓溪周氏横渠张氏兼山郭氏白云郭氏云谷蔡氏程氏龙图刘氏霅川沈氏孙氏南徐许氏丞相周氏鄮山史氏建安魏氏缙繧潘氏颍人王氏新添集註五十家新添补註五十家新添广註五十家新添释事二十家新添补音二十家新添协音十家新添正误二十家新添考异十家新添皆逸姓氏总计五百余家五百家注昌黎文集卷一钦定四库全书五百家注昌黎文集巻一宋魏仲举编赋古诗琴操感二鸟赋贞元十一年五月戊辰愈东归癸酉自潼闗出息于河之隂时始去京师有不遇时之叹行见有笼白乌白鸜鹆而西去者号于道曰某土之守某官使使者进于天子东西行者皆避路莫敢正目焉因窃自悲幸生天下无事时承先人之遗业不识干戈耒耜攻守耕获之勤读书着文自七岁至今凡二十二年其行已不敢有愧于道其间居思念前古当今之故亦仅志其一二大者焉选举于有司与百千人偕进偕退曾不得名于荐书齿下士于朝以仰望天子之光明今是鸟也惟以羽毛之异非有道德智谋承顾问赞教化者乃反得蒙採擢荐进光耀如此可以人而不如鸟乎故为赋以自悼且明夫遭时者虽小善必达不遭时者累善无所容焉其辞曰吾何归乎吾将既行而后思诚不足以自存茍有食其从之出国门而东骛触白日之隆景时返顾以流涕念西路之差永过潼闗而坐息窥黄流之奔勐感二鸟之无知方䝉恩而入幸惟进退之殊异增余懐之耿耿彼中心之何嘉徒外饰焉是逞舍生命之湮阨曾二鸟之不如汩东西与南北亘十年以不居辱饱食其有数况䇿名于荐书时所好之为贤庸有谓余之非愚昔殷之髙宗得良弼于宵寐孰左右者为之先信天同而神比及时运之未来或两求而莫致虽家到而戸説秖以招尤而速累盖上天之生余亦有期于下地盍求配于古人独怊怅于无位虽得之而不能乃鬼神之所戯幸年岁之未暮庶无羡于斯类复志赋愈既从陇西公平汴州其明年七月有负薪之疾退休于居作复志赋其辞曰居悒悒之无解兮独长思而永叹岂朝食之不饱兮宁冬裘之不完昔余之既有知兮诚坎轲而艰难当岁行之未复兮从伯氏以南迁凌大江之惊波兮过洞庭之漫漫至曲江而乃息兮逾南纪之连山嗟日月其㡬何兮携孤嫠而北旋值中原之有事兮将就食于江之南始専専于讲习兮非古训为无所用其心窥前灵之逸迹兮超孤举而幽寻既识路又疾驱兮孰知余力之不任考古人之所佩兮閲时俗之所服忽忘身而不肖兮谓青紫其可拾自知者为明兮故吾之所以为惑择吉日余西征兮亦既造夫京师君之门不可迳而入兮遂从试于有司惟名利之都府兮羌衆人之所驰竞乗时而射势兮纷变化其难推全纯愚以靖处兮将与彼而异宜欲奔走以及事兮顾初心而自非朝驰骛乎书林兮夕翺翔乎艺苑谅却步以图前兮不浸近而逾逺哀白日之不与吾谋兮至今十年其犹初岂不登名于一科兮曾不补其遗余进既不获其志愿兮退将遁而穷居排国门而东出兮嗟余行之舒舒时凭髙以廻顾兮涕泣下而交如戾洛师而怅望兮聊浮游以踌躇假火龟以视兆兮求幽贞之所庐甘潜伏以老死兮不显着其名誉非夫子之洵美兮吾何为乎浚之都小人之懐惠兮犹知献其至愚固余异于牛马兮宁止乎饮水而求刍伏门下而黙黙兮竟岁年以康娯时乗间以获进兮颜垂欢而愉愉仰盛德以安穷兮又何忠之能输昔余之约吾心兮谁无施而有获嫉贪佞之洿浊兮曰吾其既劳而后食惩此志之不修兮爱此言之不可忘情怊怅以自失兮心无归而茫茫茍不内得其如斯兮孰与不食而髙翔抱闗之阨陋兮有肆志之阳阳伊尹之乐于畎亩兮焉富贵之能当恐誓言之不固兮斯自诵以成章往者不可复兮冀来今之可望闵已赋余悲不及古之人兮伊时势而则然独闵闵其曷已兮凭文章以自宣昔颜氏之庶㡬兮在隐约而平寛固哲人之细事兮夫子乃嗟叹其贤恶饮食乎陋巷兮亦足以颐神而保年有至圣而为之依归兮又何苦不自得于艰难曰余昏昏其无类兮望夫人其已还行舟楫而不识四方兮渉大水之漫漫勤祖先之所贻兮勉汲汲于前修之言虽举足以蹈道兮哀与我者为谁衆皆舍而已用兮忽自惑其是非下土茫茫其广大兮余岂不知其可懐就水草以休息兮恒未安而既危久拳拳其何故兮亦天命之所宜惟否泰之相极兮咸一得而一违君子有失其所兮小人有得其时聊固守以静俟兮诚不及古之人兮其焉悲别知赋送杨仪之余取友于天下将岁行之两周下何深之不即上何髙之不求纷扰扰而既多咸喜能而好修宁安显而独裕顾阨穷而共愁惟知心而难得斯百一而为収岁癸未而迁逐侣虫蛇于海陬遇夫人之来使辟公馆以罗羞索㣲言于乱志发孤笑于羣忧物何深而不考理何隐而不抽始参差以异序卒澜漫而同流何此欢之不可恃遂驾马以廻辀山磝磝其相轧树蓊蓊其相摎雨浪浪其不止云浩浩其常浮知来者不可以数哀去此以无由倚郭郛而掩涕空尽日以迟留元和圣德诗臣愈顿首再拜言曰臣伏见皇帝陛下即位以来诛流姦臣朝廷清明无有欺蔽外斩杨惠琳刘辟以収夏蜀东定青徐积年之叛海内怖骇不敢违越郊天告庙神灵欢喜风雨明晦无不从顺太平之期适当今日臣䝉被恩泽日与羣臣序立紫宸殿下亲望穆穆之光况其职业又在以经籍教导国子诚宜率先作歌诗以称道盛德不可以辞语浅薄不足以自效为解輙依古作四言元和圣德诗一篇凡千有二十四字指事实録具载明天子文武神圣以警动百姓耳目传示无极其诗曰皇帝即祚物无违拒曰旸而旸曰雨而雨维是元年有盗在夏欲覆其州以踵近武皇帝曰嘻岂不在我负鄙为艰纵则不可出师征之其衆十旅军其城下告以福祸腹败枝披不敢保聚掷首陴外降幡夜竖疆外之险莫过蜀土韦臯去镇刘辟守后血人于牙不肯吐口开库啗士曰随所取汝张汝弓汝伐汝鼓汝为表书求我帅汝事始上闻在列咸怒皇帝曰然嗟逺士女茍附而安则且付与读命于庭出节少府朝发京师夕至其部辟喜谓党汝振而伍蜀可全有此不当受万牛脔䏑万瓮行酒以锦纒股以红帕首有恇其兇有饵其诱其出穰穰队以万数遂劫东川遂据城阻皇帝曰嗟其又可许爰命崇文分卒禁御有安其驱无暴我野日行三十徐辟其右辟党聚谋鹿头是守崇文奉诏进退䂓矩战不贪杀擒不滥数四方节度整兵顿马上章乞讨俟命起坐皇帝曰嘉无汝烦苦荆并洎梁在国门戸出师三千各选尔丑四军齐作殷其如阜或拔其角或脱其距长驱洋洋无有龃龉八月壬午辟弃城走载妻与妾包裹稚乳是日崇文入处其宇分散逐捕搜原剔薮辟穷见窘无地自处俯视大江不见洲渚遂自颠倒若杵投臼取之江中枷脰械手妇女累累啼哭拜叩来献阙下以告庙社周示城市咸使观覩解脱挛索夹以砧斧婉婉弱子赤立伛偻牵头曵足先断腰膂次及其徒体骸撑拄末乃取辟骇汗如雨挥刀纷纭争切脍脯优赏将吏扶珪缀组帛堆其家粟塞其庾哀怜阵殁廪给孤寡赠官封墓周匝宏溥经战伐地寛免租簿施令酬功急疾如火天地中间莫不顺序魏幽恒青东尽海浦南至徐蔡区外殊族烜威赫德踧踖蹈舞掉弃兵革私习簋簠来请来觐十百其耦皇帝曰吁伯父叔舅各安尔位训厥甿畮正月元日初见宗祖躬执百礼登降拜俯荐飨新宫视瞻梁梠慼见容色泪落入爼侍祠之臣助我恻楚乃以上辛于郊用牡除于国南鳞笋毛簴庐幕周施开揭磊砢兽盾腾挐圆坛帖妥天兵四罗旗常妸娜驾龙十二鱼鱼雅雅宵昇于丘奠璧献斝衆乐惊作轰豗融冶柴燄嘘呵髙灵下堕羣星从坐错落侈哆日君月妃焕赫婐㛂渎鬼蒙鸿岳祗嶪峩饫羶燎芗产祥降嘏鳯凰应奏舒翼自拊赤鳞黄龙逶陀结紏卿士庶人黄童白叟踊跃叹呀失喜噎呕干清坤夷境落褰举帝车廻来日正当午幸丹鳯门大赦天下涤濯刬磢磨灭瑕垢续功臣嗣㧞贤任耇孩养无告仁滂施厚皇帝神圣通达先古听聪视明一似尧禹生知法式动得理所天钖皇帝为天下主并包畜养无异细鉅亿载万年敢有违者皇帝俭勤盥濯陶瓦斥遣浮华好此绨纻敕戒四方侈则有咎天钖皇帝多麦与黍无召水旱耗于雀䑕亿载万年有富无窭皇帝正直别白善否擅命而狂既翦既去尽逐羣姦靡有遗侣天钖皇帝龎臣硕辅博问遐观以置左右亿载万年无敢余侮皇帝大孝慈祥悌友怡怡愉愉奉太皇后浃于族亲濡及九有天钖皇帝与天齐夀登兹太平无怠永久亿载万年为父为母博士臣愈职是训诂作为歌诗以配吉甫琴操十首将归操孔子之赵闻杀窦鸣犊作狄之水兮其色幽幽我将济兮不得其由渉其浅兮石囓我足乗其深兮龙入我舟我济而悔兮将安归尤归乎归乎无与石鬭兮无应龙求猗兰操孔子伤不逄时作兰之猗猗扬扬其香不採而佩于兰何伤今天之旋其曷为然我行四方以日以年雪霜贸贸荠麦之茂子如不伤我不尔觏荠麦之茂荠麦之有君子之伤君子之守龟山操孔子以季桓子受齐女乐諌不从望龟山而作龟之气兮不能云雨龟之枿兮不中梁柱龟之大兮秪以奄鲁知将隳兮哀莫余伍周公有鬼兮嗟归余辅越裳操周公作雨之施物以孳我何意于彼为自周之先其艰其勤以有疆宇私我后人我祖在上四方在下厥临孔威敢戯以侮孰荒于门孰治于田四海既均越裳是臣拘幽操文王羑里作目揜揜兮其凝其盲耳肃肃兮听不闻声朝不日出兮夜不见月与星有知无知兮为死为生呜唿臣罪当诛兮天王圣明岐山操周公为太王作我家于豳自我先公伊我承绪敢有不同今狄之人将土我疆民为我战谁使死伤彼歧有岨我徃独处人莫余追无思我悲履霜操尹吉甫子无罪为后母譛而见逐自伤作父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生衆儿有母怜之独无母怜儿宁不悲雉朝飞操牧犊子七十无妻见雉双飞感之而作雉之飞于朝日羣雌孤雄意气横出当东而西当啄而飞随飞随啄羣雌粥粥嗟我虽人曾不如彼雉鸡生身七十年无一妾与妃别鹄操商陵穆子娶妻五年无子父母欲其改娶其妻闻之中夜悲啸穆子感之而作雄鹄衔枝来雌鹄啄泥归巢成不生子大义当乖离江汉水之大鹄身乌之㣲更无相逄日安可相随飞残形操曾子梦见一狸不见其首作有兽维猩兮我梦得之其身孔明兮而头不知吉凶何为兮觉坐而思巫咸上天兮识者其谁南山诗吾闻京城南兹维羣山囿东西两际海巨细难悉究山经及地志茫昧非受授团辞试提挈挂一念万漏欲休谅不能粗叙所经觏常昇崇丘望戢戢见相凑晴明出稜角缕脉碎分绣蒸岚相澒洞表里忽通透无风自飘簸融液煦柔茂横云时平凝㸃㸃露数岫天宇浮脩眉浓緑画新就孤撑有巉絶海浴褰鹏噣春阳潜沮洳濯濯深吐秀巖峦虽嵂崒輭弱类含酎夏炎百木盛䕃郁增埋覆神灵日歊歔云气争结构秋霜喜刻轹磔卓立癯痩参差相叠重刚耿陵宇宙冬行虽幽墨冰雪工琢镂新㬢照危峩亿丈恒髙袤明昬无停态顷刻异状候西南雄太白突起莫间簉藩都配德运分宅占丁戊逍遥越地位诋讦陷干窦空虚寒兢兢风气较搜潄朱维方晓日隂霰纵腾糅昆明大池北去觌偶晴昼緜聨穷俯视倒侧困清沤㣲澜动水靣踊跃躁猱狖惊唿惜破碎仰喜呀不仆前寻经杜墅坌蔽毕原陋﨑岖上轩昻始得观览富行行将遂穷岭陆烦互走勃然思坼裂拥掩难恕宥巨灵与夸娥逺贾期必售还疑造物意固䕶蓄精祐力虽能排斡雷电怯呵诟攀縁脱手足蹭蹬抵积甃茫如试矫首堛塞生怐愗威容丧萧爽近新迷逺旧拘官计日月欲进不可又因縁窥其湫凝湛闭隂嘼鱼虾可俯掇神物安敢㓂林柯有脱叶欲堕鸟惊救争衘弯环飞投弃急哺鷇旋归道廻睨逺枿壮复奏吁嗟信竒怪峙质能化贸前年遭谴谪探厯得邂逅初从蓝田入顾眄劳颈脰时天晦大雪泪目苦蒙瞀峻涂拖长冰直上若悬熘褰衣歩推马颠蹶退且复苍黄忘遐睎所瞩才左右杉篁咤蒲苏杲耀攅介胄专心忆平道脱险逾避臭昨来逄清霁宿愿忻所副峥嵘跻冢顶倐闪杂鼯鼬前低划开濶澜漫推衆皱或连若相从或蹙若相闘或妥若弭伏或竦若惊雊或散若瓦解或赴若辐凑或翩若船游或决若马骤或背若相恶或向若相佑或乱若抽笋或嵲若炷灸或错若绘画或缭若篆籀或罗若星离或蓊若云逗或浮若波涛或碎若锄耨或如贲育伦暏胜勇前购先强势已出后钝嗔䛠譳或如帝王尊丛集朝贱㓜虽亲不䙝狎虽逺不悖谬或如临食案肴核分饤饾又如游九原坟墓包椁柩或累若盆甖或揭若登豆或覆若曝鳖或頺若寝兽或蜿若藏龙或翼若抟鹫或齐若友朋或差若先后或迸若流落或顾若宿留或戾若仇雠或密若婚媾或俨若峩冠或飜若舞袖或屹若战阵或围若蒐狩或靡然东注或偃然北首或如火熺烟或若气饙馏或行而不辍或遗而不収或斜而不倚或㢮而不彀或赤若秃鬝或燻若柴槱或如龟拆兆或如卦分繇或前横若剥或后断若姤延延离又属夬夬叛还遘喁喁鱼闯萍落落月经宿誾誾树墙垣巘巘架库廐参参削劔㦸焕焕衘莹琇敷敷花披蕚闟闟屋摧霤悠悠舒而安兀兀狂以狃超超出犹奔蠢蠢骇不懋大哉立天地经纪肖营腠厥初孰开张僶俛谁劝侑创兹朴而巧勠力忍劳疚得非施斧斤无乃假诅呪鸿荒竟无传功大莫酬僦尝闻于祠官芬苾降歆齅斐然作歌诗惟用賛报酭谢自然诗果州南充县寒女谢自然童騃无所识但闻有神仙轻生学其术乃在金泉山繁华荣慕絶父母慈爱捐凝心感魑魅慌惚难具言一朝坐空室云雾生其间如聆笙竽韵来自冥冥天白日变幽晦萧萧风景寒檐楹气明灭五色光属聨观者徒倾骇踯躅讵敢前湏㬰自轻举飘若风中烟茫茫八纮大影响无由縁里胥上其事郡守惊且观驱车领官吏甿俗争相先入门无所见冠屦同蜕蝉皆云神仙事灼灼信可传余闻古夏后象物知神姦山林人可入魍魉莫逄旃逶迤不复振后世恣欺谩幽明纷杂乱人鬼更相残秦皇虽笃好汉武洪其源自从二主来此祸竟连连木石生怪变狐狸骋妖患莫能保性命安得更长延人生处万类知识最为贤柰何不自信反欲从物迁徃者不可悔孤䰟抱深寃来者犹可诫余言岂虚文人生有常理男女各有伦寒衣及饥食在纺绩耕耘下以保子孙上以奉君亲茍异于此道皆为弃其身噫乎彼寒女永託异物羣感伤遂成咏昧者宜书绅秋懐诗十一首窻前两好树衆叶光薿薿秋风一披拂䇿䇿鸣不已㣲灯照空牀夜半偏入耳愁忧无端来感叹成坐起天明视颜色与故不相似羲和驱日月疾急不可恃浮生毎多涂趋死惟一轨胡为浪自苦得酒且欢喜白露下百草萧兰共憔悴青青四墻下已复生满地寒蝉暂寂寞蟋蟀鸣自恣运行无穷期禀受气苦异适时各得所松栢不必贵彼时何卒卒我志何曼曼犀首空好饮亷颇尚能饭学堂日无事驱马适所愿茫茫出门路欲去聊自叹归还閲书史文字浩千万尘迹竟难寻贱嗜非贵献丈夫意有在女子乃多怨秋气日恻恻秋空日凌凌上无枝上蜩下无盘中蝇岂不感时节耳目无所憎清晓巻书坐南山见髙稜其下澄湫水有蛟寒可惜哉不得往岂谓吾无能离离挂空悲慼慼抱虚警露啼秋树髙虫弔寒夜永歛退就新懦趋营悼前勐归愚识夷涂汲古得脩绠名浮犹有耻味薄真自幸庶㡬遗悔尤即此是幽屏今晨不成起端坐尽日景虫鸣室幽幽月照窻冏冏丧懐若迷方浮念剧含梗尘埃慵伺候文字浪驰骋尚须勉其顽王事有朝请秋夜不可晨秋日苦易暗我无汲汲志何以有此憾寒鸡空在栖缺月烦屡瞰有琴具徽絃再鼓听愈淡古声久埋灭无由见真滥低心逐时趋苦勉秪能暂有如乗风船一纵不可缆不如觑文字丹鈆事㸃勘岂必求赢余所要石与甔巻巻落地叶随风走前轩鸣声若有意颠倒相追奔空堂黄昏暮我坐黙不言童子自外至吹灯当我前问我我不应馈我我不餐退坐西壁下读诗尽数编作者非今士相去时已千其言有感触使我复悽酸顾谓汝童子置书且安眠丈夫属有念事业无穷年霜风侵梧桐衆叶着树干空阶一片下琤若摧琅玕谓是夜气灭望舒霣其圑青冥无依倚飞辙危难安惊起出户视倚楹久汍澜忧愁费晷景日月如跳丸迷复不计逺为君驻尘鞍暮暗来客去羣嚣各収声悠悠偃宵寂斖斖抱秋明世累忽进虑外忧遂侵诚彊懐张不满弱念缺易盈诘屈避语穽冥茫触心兵败虞千金弃得比寸草荣知耻足为勇晏然谁汝令鲜鲜霜中菊既晚何用好扬扬弄芳蝶尔生还不早运穷两值遇婉娈死相保西风蛰龙蛇衆木日凋藁由来命分尔泯灭岂足道赴江陵途中寄赠王二十补阙李十一拾遗李二十六员外三学士孤臣昔放逐泣血追愆尤汗漫不省识怳如乗桴浮或自疑上疏上疏岂其由是年京师旱田亩少所収上怜民无食兵赋半已休有司恤经费未免烦徴求富者既云急贫者固已流传闻闾里间赤子弃渠沟持男易㪷粟掉臂莫肯酬我时出衢路饿者何其稠亲逄道死者伫立久咿嚘归舍不能食有如鱼挂钩适㑹除御史诚当得言秋拜疏移合门为忠宁自谋上陈人疾苦无令絶其喉下言畿甸内根本理宜优积雪验丰熟幸寛待蚕麰天子恻然感司空叹绸缪谓言即施设乃反迁炎洲同官尽才俊偏善柳与刘或虑语言洩传之落寃雠二子不宜尔将疑断还不中使临门遣顷刻不得留病妹卧牀褥分知隔明幽悲啼乞就别百请不颔头弱妻抱稚子出拜忘慙羞僶俛不廻顾行行诣连州朝为青云士暮作白首囚啇山季冬月冰冻絶行辀春风洞庭浪出没惊孤舟逾岭到所任低颜奉君侯酸寒何足道随事生疮疣逺地触涂异吏民似猨猴生狞知忿很辞舌纷嘲啁白日屋檐下双鸣闘鸺鹠有蛇类两首有虫羣飞游穷冬或揺扇盛夏或重裘飓起最可畏訇哮簸陵丘雷霆助光怪气象难比侔疠疫忽潜遘十家无一瘳猜嫌动置毒对桉輙懐愁前日遇恩赦私心喜还忧果然又羁絷不得归锄耰此府雄且大腾凌尽戈矛栖栖法曹掾何处事卑陬生平企仁义所学皆孔周早知大理官不列三后俦何况亲犴狱敲搒发姦偷悬知失事势恐自罹罝罘湘水清且急凉风日脩脩胡为首归路旅泊尚夷犹昨者京使至嗣皇传冕旒赫然下明诏首罪诛共兠复闻颠夭辈峩冠进鸿畴班行再肃穆璜佩鸣琅璆伫继贞观烈边封脱兠鍪三贤推侍从卓荦倾枚邹髙议㕘造化清文焕皇猷同心辅齐圣致理同毛輶小雅咏鸣鹿食萍贵呦呦遗风邈不嗣岂忆常同裯失志早衰换前期拟蜉蝣自从齿牙缺始慕舌为柔因疾鼻又塞渐能等薰莸深思罢官去毕命依松楸空懐焉能果但见岁已遒商汤闵禽兽解网祝蛛蝥雷焕掘宝劔寃气销斗牛兹道诚可尚谁能借前筹殷勤谢友朋明月非暗投暮行河堤上暮行河堤上四顾不见人衰草际黄云感叹愁我神夜归孤舟卧展转空及晨谋计竟何就嗟嗟世与身夜歌静夜有清光闲堂仍独息念身幸无恨志气方自得乐哉何所忧所忧非我力重云一首李观疾赠之天行失其度隂气来干阳重云闭白日炎燠成寒凉小人但咨怨君子惟忧伤饮食为减少身体岂宁康此志诚足贵惧非职所当藜羮尚如此肉食安可尝穷冬百草死幽桂乃芬芳且况天地间大运自有常劝君善饮食鸾鳯本髙翔江汉一首荅孟郊江汉虽云广乗舟渡无艰流沙信难行马足常往还凄风结冲波狐裘能御寒终宵处幽室华烛光烂烂茍能行忠信可以居夷蛮嗟余与夫子此义毎所敦何为复见赠缱绻在不谖长安交游者赠孟郊长安交游者贫富各有徒亲朋相遇时亦各有以娯陋室有文史髙门有笙竽何能辨荣悴且欲分贤愚岐山下谁谓我有耳不闻鳯凰鸣朅来岐山下日暮边鸿惊丹穴五色羽其名为鳯凰昔周有盛德此鸟鸣髙冈和声随祥风窈窕相飘扬闻者亦何事但知时俗康自从姬旦死千载閟其光吾君亦勤理遟尔一来翔五百家注昌黎文集巻一五百家注昌黎文集卷二钦定四库全书五百家注昌黎文集巻二宋魏仲举编古诗北极一首赠李观北极有羇羽南溟有沈鳞川源浩浩隔影响两无因风云一朝㑹变化成一身谁言道里逺感激疾如神我年二十五求友昧其人哀歌西京市乃与夫子亲所尚茍同趋贤愚岂异伦方为金石姿万世无缁磷无为儿女态憔悴悲贱贫此日足可惜一首赠张籍此日足可惜此酒不可尝舍酒去相语共分一日光念昔未知子孟君自南方自矜有所得言子有文章我名属相府欲往不得骧思之不可见百端在中肠维时月魄死冬日朝在房驱驰公事退闻子适及墻命车载之至引坐于中堂开懐听其説往往副所望孔子殁已逺仁义路久荒纷纷百家起诡怪相披猖长老守所闻后生习为常少知诚难得纯粹古已亡譬彼植园木有根易为长畱之不遣去馆置城西旁岁时未云㡬浩浩观湖湘衆夫指之笑谓我知不明儿童畏雷电鱼鼈惊夜光州家举进士选试缪所当驰辞对我䇿章句何炜煌相公朝服立工席歌鹿鸣礼终乐亦阕相拜送于庭之子去湏㬰赫赫流盛名窃喜复窃叹谅知有所成人事安可恒奄忽令我伤闻子髙第日正从相公丧哀情逢吉语敞怳难为双暮宿偃师西展转在空牀夜闻汴州乱绕壁行傍徨我时留妻子仓卒不及将相见不复期零落甘所丁骄女未絶乳念之不能忘忽如在我前耳若闻啼声中涂安得返一日不可更俄有东来説我家免罹殃乗舩下汴水东去趋彭城从丧朝至洛旋走不及停假道经盟津出入行涧冈日西入军门羸马颠且僵主人愿少留延入陈壶觞卑贱不敢辞忽忽心如狂饮食岂知味丝竹徒轰轰平明脱身去决若惊凫翔黄昏次汜水欲济无舟航号唿久乃至夜济十里黄中流上沙滩沙水不可详惊波暗合沓星宿争翻芒马乏复悲鸣左右泣仆童甲午憩时门临泉窥鬭龙东南出陈许陂泽平茫茫道边草木花红紫相低昻百里不逢人角角雉雊鸣行行二月暮乃及徐南疆下马歩堤岸上船拜吾兄谁云经艰难百口无夭横仆射南阳公宅我睢水阳箧中有余衣盎中有余粮闭门读书史清风窻户凉日念子来游子岂知我情别离未为久辛苦多所经对食毎不饱共言无倦听连延三十日晨坐达五更我友二三子宦游在西京东野窥禹穴李翺观涛江萧条千万里㑹合安可逢淮之水舒舒楚山直丛丛子又舍我去我懐焉所穷男儿不再壮百岁如风狂髙爵尚可求无为守一乡幽懐幽懐不可写行此春江浔适与佳节㑹士女竞光隂凝粧耀洲渚繁吹荡人心间闗林中鸟知时为和音岂无一罇酒自酌还自吟但悲时易失四序迭相侵我歌君子行视古犹视今君子法天运君子法天运四时可前知小人惟所遇寒暑不可期利害有常势取舍无定姿焉能使我心皎皎逺忧疑落叶一首送陈羽落叶不更息断蓬无复归飘飖终自异邂逅暂相依悄悄湥夜语悠悠寒月辉谁云少年别流泪各霑衣归彭城天下兵又动太平竟何时訏谋者谁子无乃失所宜前年闗中旱闾井多死饥去岁东郡水生民为流尸上天不虚应祸福各有随我欲进短䇿无由至丹墀刳肝以为纸沥血以书辞上言陈尧舜下言引龙䕫言词多感激文字少萎㽔一读巳自怪再寻良自疑食芹虽云美献御固已痴缄封在骨髓耿耿空自竒昨者到京师屡陪髙车驰周行多俊异议论无瑕疵见待颇异礼未能去毛皮到口不敢吐徐徐俟其巇归来戎马间惊顾似羇雌连日或不语终朝见相欺乗间輙骑马茫茫诣空陂遇酒即酩酊君知我为谁醉后煌煌东方星奈此衆客醉初喧或忿争中静惟嘲戏淋浪身上衣颠倒笔下字人生如此少酒贱且勤置醉赠张秘书人皆劝我酒我若耳不闻今日到君家唿酒持劝君为此坐上客及余各能文君诗多态度蔼蔼春空云东野动惊俗天葩吐竒芬张籍学古淡轩昻避鸡羣阿买不识字颇知书八分诗成使之写亦足张吾军所以欲得酒为文俟其醺酒味既冷冽酒气又氤氲性情渐浩浩谐笑方云云此诚得酒意余外徒缤纷长安衆富儿盘馔罗羶荤不解文字饮惟能醉红裙虽得一饷乐有如聚飞蚊今我及数子固无莸与薫险语破鬼胆髙词嫓皇坟至宝不雕琢神功谢锄耘方今向太平元凯承蕐勋吾徒幸无事庶以穷朝曛同冠崃南方二月半春物亦已少维舟山水间晨坐听百鸟宿云尚含姿朝日忽升晓羇旅感阳和囚拘念轻矫潺湲泪久迸诘曲思增绕行矣且无然盖棺事乃了送惠师惠师浮屠者乃是不羁人十五爱山水超然谢朋亲脱冠翦头髪飞歩遗踪尘发迹入四明梯空上秋旻遂登天台望衆壑皆嶙峋夜宿最髙顶举头看星辰光芒相照烛南北争罗陈兹地絶翔走自然严且神㣲风吹水石澎湃闻韶钧夜半起下视溟波衔日轮鱼龙惊踊跃呌笑成悲辛怪气或紫赤敲磨其轮囷金鵶既腾翥六合俄清新常闻禹穴竒东去窥瓯闽越俗不好古流传失其真幽踪邈难得圣路嗟长堙廻临浙江涛屹起髙峨岷壮志死不息千年如隔晨是非竟何有弃去非吾伦凌江诣庐岳浩荡极游廵崔崒没云表陂陀浸湖沦是时雨初霁悬瀑垂天绅前年徃罗浮歩戛南海漘大哉阳德盛荣茂恒留春鹏鶱堕长翮鲸戏侧脩鳞自来连州寺曾未造城闉日㩦青云客探胜穷崖滨太守邀不住羣官请徒频囊无一金资翻谓富者贫昨日忽不见我令访其邻奔波自追及把手问所因顾我却兴叹君宁异于民离合自古然辞别安足珍吾闻九疑好夙志今欲伸斑竹啼舜妇清湘沈楚臣衡山与洞庭此固道所循寻崧方抵洛厯华遂之秦浮游靡定处偶往即通津吾言子当去子道非吾遵江鱼不池活野鸟难笼驯吾非西方教怜子狂且醇吾嫉惰游者怜子愚且谆去矣各异趣何为浪霑巾送灵师佛法入中国尔来六百年齐民逃赋役髙士着幽禅官吏不知制纷纭听其然耕桑日失𨽻朝署时遗贤灵师皇甫姓𦙍胄本蝉聨少小渉书史早能缀文篇中间不得意失迹成延迁逸志不拘教轩腾断牵挛围碁鬭白黒生死随机权六博在一掷枭卢叱廻旋争战谁与敌浩汗横戈鋋饮酒尽百醆嘲谐思愈鲜有时醉花月清唱髙且绵四座咸寂黙杳如奏湘絃寻胜不惮险黔江屡洄沿瞿塘五六月惊电让归船怒水忽中裂千堕幽泉环廽势益急仰见圑圆天投身岂得计性命甘徒捐浪沬蹙翻涌漂浮再生全同行三十人䰟骨俱坑填灵师不挂懐冐渉道转延开忠二州牧诗赋世多传失职不把笔珠玑为君编强留费日月密席罗婵娟昨者至林邑使君数开筵逐客三四公盈懐赠兰荃湘游泛漭沆溪宴驻潺湲别语不许出行裾动遭牵邻州竞招请书札何翩翩十月下桂岭乗寒恣窥縁落落王员外争迎获其先自从入宾馆占恡久能专吾徒颇携被接宿穷欢妍听説两京事分明皆眼前纵横杂謡俗琐屑咸罗穿材调真可惜朱丹在磨妍方将歛之道且欲冠其颠韶阳李太守髙歩陵云烟得客輙忘食开囊乞缯钱手持南曹叙字重青瑶镌古气参彖系髙标摧太𤣥维舟事干谒披读头风痊还如旧相识倾壶畅幽悁以此复留滞归骖㡬时鞭县斋有懐少小尚竒伟平生足悲咤犹嫌子夏儒肯学樊迟稼事业窥稷卨文章蔑曹谢濯缨起江湖缀佩杂兰麝悠悠指长道去去䇿髙驾谁为倾国媒自许连城价初随计吏贡屡入泽宫射虽免十上劳何能一战覇人情忌殊异世路重权诈蹉跎颜遂低摧折气愈下冶长信非罪侯生或遭骂懐书出皇都衔泪渡清㶚身将老寂寞志欲死闲暇朝食不盈肠冬衣才掩髂军书既频召戎马乃连跨大梁从相公彭城赴仆射弓箭围狐兔丝竹罗酒䏑两府变炎凉三年就休假求官来东洛犯雪过西华尘埃紫陌春风雨灵台夜名声荷朋友援引乏姻娅虽陪彤庭臣讵纵青𡨕靶寒空耸危阙晓色曜脩架捐躯辰在丁铩翮时方䄍投荒诚职分领邑幸寛赦湖波翻日车岭石坼天鏬毒雾恒熏昼炎风毎烧夏雷威固已加飓势仍相借气象杳难测声音吁可怕夷言听未惯越俗循犹乍指摘两憎嫌睢盱互猜訏秪縁恩未报岂谓生足借嗣皇新继明率土日流化惟思涤瑕垢长去事桑柘斸嵩开云扄压颍抗风榭禾麦种满地梨枣栽绕舍儿童稍长成雀䑕得驱吓官租日输纳村酒时邀迓闲爱老农愚归弄小女姹如今便可尔何用毕婚嫁题合江亭寄刺史邹君江亭枕湘江蒸水㑹其左瞰临𦕈空濶緑净不可唾维昔经营初邦君实王佐翦林迁神祠买地费家货梁栋宏可爱结构丽匪过伊人去轩腾兹宇遂頺挫老郎来何暮髙唱久乃和树兰盈九畹栽竹逾万箇长绠汲沧浪幽蹊下坎坷波涛夜俯听云树朝对卧初如遗宦情终乃最郡课人生成无㡬事徃悲岂那萧条绵岁时契濶继庸懦胜事谁复论丑声日已播中丞黜凶邪天子闵穷饿君侯至之初闾里自相贺淹滞乐闲旷勤苦劝慵惰为余扫尘堦命乐醉衆坐穷秋感平分新月怜半破愿书巖上石勿使尘泥涴陪杜侍御游湘西寺独宿有题献杨常侍长沙千里平胜地犹在险况当江濶处斗起势匪渐湥林髙玲珑青山上琬琰路穷台殿辟佛事焕且俨剖竹走泉源开廊架崖广是时秋初残暑气尚未敛羣行忘后先困息弃拘检客堂喜空凉华榻有清簟涧蔬煑蒿芹水果剥菱芡伊余夙所慕陪赏亦云忝幸逢车马归独宿门不掩山楼黑无月渔火灿星㸃夜风一何喧杉桧屡磨飐犹疑在波涛憷惕梦成魇静思屈原沈逺忆贾谊贬椒兰争妬忌綘灌共䜛谄谁令悲生肠坐使泪盈脸翻飞乏羽翼指摘困瑕玷珥貂藩维重政化类分陜礼贤道何优奉已事苦俭大厦栋方隆巨川檝行剡经营诚少暇游宴固已歉旅程愧淹留徂岁嗟荏苒平生毎多感柔翰遇频染展转岭猿鸣曙灯青燄燄岳阳楼别窦司直洞庭九州间厥大谁与让南维羣崖水北注何奔放潴为七百里吞纳各殊状自古澄不清环混无归向炎风日搜搅幽怪多冗长轩然大波起宇宙隘而妨巍峩㧞嵩华腾跃较徤壮声音一何宏轰磕车万两犹疑帝轩辕张乐就空旷蛟螭露笋簴缟练吹组帐鬼神非人世节奏颇跌踼阳施见夸丽隂闭感悽怆朝囬宜春口极地缺堤障夜䌫巴陵洲丛芮才可傍星河尽涵泳俯仰迷下上余澜怒不已喧聒鸣瓮盎明登岳阳楼辉焕朝日亮飞亷戢其威清晏息纎纩泓澄湛凝緑物影巧相况江豚时出戏惊波忽荡漾时当冬之孟隙窍寒涨前临指近岸侧坐𦕈难望涤濯神䰟醒幽懐舒以畅主人童孩旧握手乍忻怅怜我窜逐归相见得无恙开筵交履舄烂漫倒家酿盃行无停留髙柱送清唱中盘进橙栗投掷倾脯酱欢穷悲心生婉娈不能忘念昔始读书志欲干覇王屠龙破千金为艺亦云亢爱才不择行触事得䜛谤前年出官日此祸最无妄公卿採虚名擢拜识天仗姦猜畏弹射斤逐恣欺诳新恩趋府庭逼侧厠诸将于嗟苦驽缓但惧失宜当追思南渡时鱼腹甘所塟严程廹风帆噼箭入髙浪颠沈在须㬰忠鲠谁复谅生还真可喜刻已自惩创庶从今日后粗识得与丧事多改前好趣有获新尚誓耕十亩田不取万乗相细君知蚕织雉子已能饷行当挂其冠生死君一访和韩十八侍御登岳阳楼窦庠巨浸连空濶危楼在杳𡨕稍分巴子国欲近老人星昏旦呈新候川原按旧经地图封七泽天限琐重扄万象皆归掌三光岂遁形月车才碾浪日御已翻溟落照金成柱余霜翠拥屏夜光疑汉曲寒韵辨湘灵山晚云常碧湖春草遍青轩皇曾举乐范蠡㡬扬舲有客初留鹢贪程尚数蓂自当徐孺榻不是谢公庭雅论冰生水雄材刃发硎座中琼玉润名下茝兰馨假守诚知拙斋心匪暂宁毎慙公府粟却忆故山苓苦调常三叹知音愿一听自悲由也瑟敢坠孔悝铭野杏初成雪松醪正满瓶莫辞今日醉长恨古人醒韩十八侍御见示岳阳楼别窦司直诗因令属和重以自述故足成六十二韵刘禹钖楚望何苍然曾澜七百里孤城寄逺目一写穷无已荡漾浮天盖囬环宣地理积涨在三秋混成非一水冬游见清浅春望多洲沚云锦逺沙明风烟青草靡火星忽南见月魄方东迤雪波西山来隐若长城起独专朝宗路驶悍不可止支川让其威蓄缩空南委熊武走蛮洛潇湘来奥鄙炎蒸动泉源积潦搜山趾归往无旦夕包含通逺迩行当白露时𦕈视秋光里曙色未昭晰露华遥斐亹浩尔神骨清如观混元始牫风忽震荡惊浪迷津涘怒激鼓铿訇蹙成山岿峞鵾鹏疑变化罔象何恢诡嘘吸写楼台腾骧露鬐尾景移羣动息波静繁音弭明月出中央青天絶纎滓素光淡无际緑静平如砥空影渡鹓鸿秋声思芦苇鲛人弄机杼贝阙骈红紫珠蛤吐玲珑文鳐翔旖旎水乡呉蜀限地势东南痺翼轸粲垂精衡巫屹环峙名雄七泽数国辨三苖氏唐羿断脩蛇荆王惮青兕秦狩迹犹在虞廵路从此轩后奏宫商骚人咏兰芷茅岭濳相应橘洲傍可指郭璞验幽经罗含着前纪观津戚里族按道侯家子聨袂登髙楼临轩笑相视假守亦髙卧墨曹正垂耳契濶话凉温壶觞慰迁徙地偏山水秀客重盃盘侈红袖花欲然银灯昼相似兴酣更抵掌乐极同启齿笔锋不能休藻思一何绮伊余负㣲尚夙昔慙知已出入金马门交结青云士袭芳践兰室学古游槐市策慕宋前军文师汉中垒陋容昧俯仰孤志无依倚卫足不如葵漏川空叹蚁幸逢万物泰独处穷途否铩翮重垒伤兢魂再三禠蘧瑗亦屡化左丘犹有耻桃源访仙官薜服祠山鬼故人南台旧一别如絃矢今朝㑹荆蛮斗酒相宴喜为余出新什笑抃随伸纸瞱若观五色欢然臻四美委曲风涛事分明穷通㫖洪韵发华钟凄音激清徴羊濬要共和江淹多杂拟徒欲仰髙山焉能追逸轨湘州路四达巴陵城百雉何必颜光禄留诗张内史送文畅师北游昔在四门馆晨有僧来谒自言本呉人少小学城阙已穷佛根源粗识事輗軏挛拘屈吾身戒辖思逺发荐绅秉笔徒声誉辉前阀从来送行诗屡造忍颠蹶今成十余巻浩汗罗斧钺先生閟穷巷未得窥剞劂又闻识大道何路补剠刖出其囊中文满听实清越谓僧当少安草序颇排讦上论古之初所以施赏罚下开迷惑胷庨豁斸株橜僧时不听莹若饮水救渴风尘一出门时日多如髪三年窜荒岭守县坐湥樾徴租聚异物诡制恒巾韈幽穷共谁语思想甚含哕昨夜得京官照壁喜见蝎况逢旧相识无不比鹣蟨长安多门戸弔庆少休歇而能勤来过重惠安可揭当今圣政初恩泽寛䎀狘胡为不自暇飘戾逐鹯鷢仆射领北门威德压戎羯相公镇幽都竹帛烂勲伐酒场舞闺姝猎骑围边月开张箧中宝自可得津筏从兹富裘马宁复茹藜蕨余期报恩后谢病老耕垡庇身指蓬茅逞志纵猃猲僧还相访来山药煑可掘荅张彻辱赠不知报我歌尔其聆首叙始识面次言后分形道途绵万里日月垂十龄浚郊避兵乱睢岸连门庭肝胆一古劔波涛两浮萍渍墨窜旧史磨丹注前经义苑手秘宝文堂耳惊霆暄晨蹑露舄暑夕眠风櫺结友子让抗请师我慙丁初味犹噉蔗遂通斯建瓴搜竒日有富嗜善心无宁石梁平侹侹沙水光泠泠乗枯摘野艶沉细抽濳腥游寺去陟巘寻径返穿汀缘云竹竦竦失路麻𡨕𡨕滛潦忽翻野平芜𦕈开溟防泄堑夜塞惧冲城昼扄及去事戎辔相逢宴军伶觥秋纵兀兀猎宴驰駉駉从赋始分手朝京忽同舲急时促暗棹恋月留虚亭毕事驱传马安居守窻萤梅花㶚水别宫烛骊山醒省选逮投足卿宾尚摧翎尘祛又一掺泪眦还双荧洛邑得休告华山穷絶陉倚巖睨海浪引袖拂天星日驾此廻辖金神所司刑泉绅拖脩白石劔攒髙青磴藓㳠拳跼梯颷飐伶俜悔狂已咋指垂诫仍䥴铭峩豸忝备列伏蒲愧分泾㣲诚慕横草琐力摧撞莛叠雪走商岭飞波航洞庭下险疑堕井守官类拘囹荒餐茹獠蛊幽梦感湘灵刺史肃蓍蔡吏人沸蝗螟㸃缀簿上字趋跄合前铃赖其饱山水得以娯瞻听紫树杂斐斖碧流滴珑玲映波铺逺锦挿地列长屏愁狖酸骨死怪花醉魂馨濳苞綘实拆幽乳翠毛零赦行五百里月变三十蓂渐阶羣振鹭入学诲螟蛉苹甘谢鸣鹿罍满慙罄缾冏冏抱瑚琏飞飞聨鹡鸰鱼鬛欲脱背虬精光照硎岂独出丑类方当动朝廷勤来得晤语勿惮宿寒㕔荐士周诗三百篇丽雅理训诰曾经圣人手议论安敢到五言出汉时苏李首更号东都渐弥漫派别百川导建安能者七卓荦变风操逶迤抵晋宋气象日凋耗中间数鲍谢比近最清奥齐梁及陈隋衆作等蝉噪搜春摘花卉㳂袭伤剽盗国朝盛文章子昻始髙蹈勃兴得李杜万类困凌暴后来相继生亦各臻阃隩有穷者孟郊受材实雄骜𡨕观洞古今象外逐幽好横空盘硬语妥帖力排奡敷柔肆纡余奋勐巻海潦荣华肖天秀㨗疾愈响报行身践规矩甘辱耻媚灶孟轲分邪正眸子看了眊杳然粹而精可以镇浮躁酸寒溧阳尉五十㡬何耄孜孜营甘㫖辛苦久所冐俗流知者谁指注竞嘲慠圣皇索遗逸髦士日登造庙堂有贤相爱遇均覆焘况承归与张二公迭嗟悼青𡨕送吹嘘强箭射鲁缟胡为久无成使以归期告霜风破佳菊嘉节廹吹㡌念将决焉去感物增恋嫪彼微水中荇尚烦左右芼鲁侯国至小庙鼎犹纳郜幸当择珉玉宁有弃珪瑁悠悠我之思扰扰风中纛上言愧无路日夜惟心祷鹤翎不天生变化在啄菢通波非难图尺地易河漕善善不汲汲后时徒悔懊救死具八珍不如一箪犒微诗公勿诮恺悌神所劳喜侯喜至赠张籍张彻我昔在南时数君长在念揺揺不可止讽咏日喁噞如以膏濯衣毎渍垢逾染又如心中疾箴石非所砭常思得游处至死无倦厌地遐物竒怪水镜涵石劔荒花穷漫乱幽兽工腾闪碍目不忍窥忽忽坐昏垫逢神多所祝岂忘灵即验依依梦归路厯厯想行店今者诚自幸所懐无一欠孟生去虽索侯氏来还歉欹眠听新诗屋角月艶艶新作承间骋交惊舌互舚缤纷指瑕疵拒捍阻城堑以余经摧挫固请发鈆椠居然妄推让见谓爇天𦦨比疎语徒妍悚息不敢占唿奴具盘餐饤饾鱼菜赡人生但如此朱紫安足僭古风今日曷不乐幸时不用兵无曰既蹙矣乃尚可以生彼州之赋去汝不顾此州之役去我奚适一邑之水可走而违天下汤汤曷其而归好我衣服甘我饮食无念百年聊乐一日驽骥驽骀诚龌龊市者何其稠力小苦易制价微良易醻渴饮一斗水饥食一束刍嘶鸣当大路志气若有余骐骥生絶域自矜无匹俦牵驱入市门行者不为留借问价㡬何黄金比嵩丘借问行㡬何咫尺视九州饥食玉山禾渴饮醴泉流问谁能为御旷世不可求惟昔穆天子乗之极遐游王良执其辔造父夹其辀因言天外事怳惚使人愁驽骀谓骐骥饿死余尔羞有能必见用有德必见収孰云时与命通塞皆自由骐骥不敢言低徊但垂头人皆劣骐骥共以驽骀优喟余独兴叹才命不同谋寄诗同心子为我商声讴答韩十八驽骥吟欧阳詹故人舒其愤作尔驽骥篇驽取易售陈骥以难知言委曲感既湥咨嗟词亦殷伊情有逺澜余志游其源室有周孔堂道适尧舜门调雅声寡同途遐势难翻顾兹万恨来假彼二物云贱贵而贵贱世人良共然芭蕉一叶妖茂葵一花妍异无材实资手植堦墀前楩楠十围瑰松栢百尺坚罔念栋梁功野长丘墟边伤哉昌黎韩焉得不迍邅上帝本厚生大君方建元实将庇羣甿庶此规崇轩班尔图永安抡择其精専君看广厦中岂有庭前萱马厌谷马厌谷兮士不厌糠籺土被文绣兮士无短褐彼其得志兮不敢虞一朝失志兮其何如已焉哉嗟嗟乎鄙夫出门长安百万家出门无所之岂敢尚幽独与世实参差古人虽已死书上有遗辞开巻读且想千载若相期出门各有道我道方未夷且于此中息天命不吾欺嗟哉董生行淮水出桐栢山东驰遥遥千里不能休淝水出其侧不能千里百里入淮流寿州属县有安丰唐贞元年时县人董生召南隐居行义于其中刺史不能荐天子不闻名声爵禄不及门门外惟有吏日来徴租更索钱嗟哉董生朝出耕夜归读古人书尽日不得息或山而樵或水而渔入厨供甘㫖上堂问起居父母不慼慼妻子不咨咨嗟哉董生孝且慈人不识惟有天翁知生祥下瑞无时期家有狗乳出求食鸡来哺其儿啄啄庭中拾虫蚁哺之不食鸣声悲傍徨踯躅久不去以翼来覆待狗归嗟哉董生谁将与俦时之人夫妻相虐兄弟为雠食君之禄而令父母愁亦独何心嗟哉董生谁将与俦烽火登髙望烽火谁谓塞尘飞王城富且乐曷不事光辉勿言日已暮相见恐行稀愿君熟念此秉烛夜中归我歌宁自感乃独泪霑衣汴州乱二首汴州城门朝不开天狗堕地声如雷徤儿争诱杀留后连屋累栋烧成灰诸侯咫尺不能救孤士何者自兴哀母从子走者为谁大夫夫人留后儿作日乗车骑大马坐者起趋乗者下庙堂不肯用干戈呜唿奈汝母子何利劔利劔光耿耿佩之使我无邪心故人念我寡徒侣持用赠我比知音我心如冰劔如雪不能刺谗夫使我心腐劔锋折决云中断开青天噫劔与我俱变化归黄泉龊龊龊龊当世士所忧在饥寒但见贱者悲不闻贵者叹大贤事业异逺抱非俗观报国心皎洁念时涕汍澜妖姬坐左右柔指发哀弹酒肴虽日陈感激宁为欢秋隂欺白日泥潦不少干河隄决东郡老弱随惊湍天意固有属谁能诘其端愿辱太守荐得充諌诤官排云呌阊阖披腹呈琅玕致君岂无术自进诚独难五百家注昌黎文集巻二五百家注昌黎文集卷三钦定四库全书五百家注昌黎文集巻三宋魏仲举编古诗河之水二首寄子姪老成河之水去悠悠我不如水东流我有孤姪在海陬三年不见兮使我心忧日复日夜复夜三年不见汝使我鬓髪未老而先化河之水悠悠去我不如水东注我有孤姪在海浦三年不见兮使我心苦採蕨于山缗鱼于泉我徂京师不逺而还山石山石荦确行径微黄昏到寺蝙蝠飞升堂坐阶新雨定芭蕉叶大栀子肥僧言古壁佛画好以火来照所见稀铺牀拂席置羮饭疎粝亦足饱我饥夜深静卧百虫絶清月出岭光入扉天明独去无道路出入髙下穷烟霏山红涧碧纷烂漫时见松枥皆十围当流赤足蹋涧石水声激激风生衣人生如此自可乐岂必局束为人鞿嗟哉吾党二三子安得至老不更归天星送杨凝郎中贺正天星牢落鸡喔咿仆夫起餐车载脂正当穷冬寒未已借问君子行安之㑹朝元正无不至受命上宰须及期侍从近臣有虚位公今此去何时归汴泗交流赠张仆射汴泗交流郡城角斸场千歩平如削短垣三面缭逶迤击鼓腾腾树赤旗新秋朝凉未见日公早结束来何为分曹决胜约前定百马攒蹄近相映毬惊杖奋合且离红牛缨绂黄金覊侧身转臂着马腹霹雳应手神珠驰超遥散漫两闲暇挥霍纷纭争变化发难得巧意气麤讙声四合壮士唿此诚习战非为剧岂若安坐行良图当今忠臣不可得公马莫走须杀贼和张建封仆本修持文笔者今来帅镇红旗下不能无事习蛇矛闲就平场学便马军中役养骁智才竞驰骏逸随我来䕶军对引相向去风唿月旋期先开俯身仰击复旁击难于古人左右射齐观百歩透短门谁羡养由遥破的儒生疑我新发狂武夫爱我生辉光杖移騣底拂尾后星从月下流中场人人不约心自一马马不鞭蹄自疾凡情莫便㨗中能拙自翻惊巧时失韩生讶我为斯艺劝我徐驱作安计不知戎事竟何成且愧吾人一言惠忽忽忽忽乎余未知为生之乐也愿脱去而无因安得长翮大翼如云生我身乗风振奋出六合絶浮尘死生哀乐两相弃是非得失付闲人鸣鴈嗷嗷鸣鴈鸣且飞穷秋南去春北归去寒就暖识所依天长地濶栖息稀风霜酸苦稻粱微羽毛摧落身不肥徘徊反顾羣侣违哀鸣欲下洲渚非江南水濶朝云多草长沙软无网罗闲飞静集鸣相和违忧懐息性匪他凌风一举君谓何龙移天昏地黒蛟龙移雷惊电击雄雌随清泉百丈化为土鱼鳖枯死吁可悲雉帯箭原头火烧静兀兀野雉畏鹰出复没将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞随倾斜将军仰笑军吏贺五色离披马前堕条山苍条山苍河水黄浪波沄沄去松栢在髙冈赠郑兵曹罇酒相逢十载前君为壮夫我少年罇酒相逢十载后我为壮夫君白首我材与世不相当戢鳞委翅无复望当今贤俊皆周行君何为乎亦遑遑盃行到君莫停手破除万事无过酒桃源图神仙有无何渺茫桃源之説诚荒唐流水盘廻山百转生绡数幅垂中堂武陵太守好事者题封逺寄南宫下南宫先生忻得之波涛入笔驱文辞文工画妙各臻极异境怳惚移于斯架巖凿谷开宫室接屋连墻千万日嬴颠刘蹶了不闻地坼天分非所恤种桃处处惟开花川原近逺蒸红霞初来犹自念乡邑岁久此地还成家渔舟之子来何所物色相猜更问语大蛇中断丧前王羣马南渡开新主听终辞絶共悽然自説经今六百年当时万事皆眼见不知㡬许犹流传争持酒食来相馈礼数不同罇爼异月明伴宿玉堂空骨冷魂清无梦寐夜半金鸡啁哳鸣火轮飞出客心惊人间有累不可住依然离别难为情船开棹进一廽顾万里苍苍烟水暮世俗宁知伪与真至今传者武陵人东方未明东方未明大星没独有太白配残月嗟尔残月勿相疑同光共影须㬰期残月晖晖太白晱晱鸡三号更五㸃赠唐衢虎有爪兮牛有角虎可抟兮牛可触奈何君独抱竒材手把锄犁饿空谷当今天子急贤良匦函朝出开明光胡不上书自荐逹坐令四海如虞唐贞女崃江盘崃束春湍豪雷风战鬬鱼龙逃悬流轰轰射水府一泻百里飜云涛漂船摆石万瓦裂咫尺性命轻于毛赠侯喜吾党侯生字叔唿我持竿钓温水平明鞭马出都门尽日行行荆棘里温水微茫絶又流深如车辙濶容辀虾蟇跳过雀儿浴此纵有鱼何足求我为侯生不能已盘针擘粒投泥滓晡时坚坐到黄昏手倦目劳方一起暂动还休未可期虾行蛭渡似皆疑举竿引线忽有得一寸才分鳞与鬐是日侯生与韩子良久叹息相看悲我今行事尽如此此事正好为吾规半世遑遑就举选一名始得红颜衰人间事势岂不见徒自辛苦终何为便当提携妻与子南入箕颍无还时叔君今气方鋭我言至切君勿嗤君欲钓鱼须逺去大鱼岂肯居沮洳古意太华峯头玉井莲开花十丈藕如船冷比雪霜甘比蜜一片入口沈痾痊我欲求之不惮逺青壁无路难夤縁安得长梯上摘实下种七泽根株连八月十五夜赠张功曹纎云四巻天无河清风吹空月舒波沙平水息声影絶一盃相属君当歌君歌声酸辞且苦不能听终泪如雨洞庭连天九疑髙蛟龙出没猩鼯号十生九死到官所幽居黙黙如藏逃下牀畏蛇食畏药海气湿蛰熏腥臊昨者州前搥大鼓嗣皇继圣登䕫臯赦书一日行万里罪从大辟皆除死迁者追廽流者还涤瑕荡垢清朝班州家申名使家抑坎轲秪得移荆蛮判司官卑不堪説未免棰楚尘埃间同时辈流多上道天路幽险难追攀君歌且休听我歌我今与君岂殊科一年月明今宵多人生由命非由他有酒不饮奈明何谒衡岳庙遂宿岳寺题门楼五岳祭秩皆三公四方环镇嵩当中火维地荒足妖怪天假神柄专其雄喷云泄雾藏半腹虽有絶顶谁能穷我来正逢秋雨节隂气晦昧无清风潜心黙祷若有应岂非正直能感通须㬰静扫衆峯出仰见突兀撑青空紫盖连延接天柱石廪腾掷堆祝融森然魄动下马拜松栢一迳趋灵宫粉墙丹柱动光彩鬼物图画填青红升阶伛偻荐脯酒欲以菲薄明其衷庙内老人识神意睢盱侦伺能鞠躬手持盃珓导我掷云此最吉余难同窜逐蛮荒幸不死衣食才足甘长终侯王将相望久絶神纵欲福难为功夜投佛寺上髙阁星月揜映云曈昽猿鸣钟动不知曙杲杲寒日生于东岣嵝山岣嵝山尖神禹碑字青石赤形摹竒科斗拳身薤叶披鸾飘鳯泊拏虎螭事严迹秘鬼莫窥道人独上偶见之我来咨嗟涕涟洏千搜万索何处有森森緑树猿猱悲永贞行君不见太皇谅隂未出令小人乗时偷国柄北军百万虎与貔天子自将非它师一朝夺印付私党懔懔朝士何能为狐鸣枭噪争署置晱闪跳踉相妩媚夜作诏书朝拜官超资越序曾无难公然白日受贿赂火齐磊落堆金盘元臣故老不敢语昼卧涕泣何汍澜董贤三公谁复惜侯景九钖行可叹国家功髙德且厚天位未许庸夫干嗣皇卓荦信英主文如太宗武髙祖膺图受禅登明堂共流幽州鮌死羽四门肃穆贤俊登数君匪亲岂其朋郎官清要为世称荒郡廹野嗟可矜湖波连天日相腾蛮俗生梗瘴疠蒸江氛岭祲昏若凝一蛇两头见未曾怪鸟争鸣令人憎蛊虫羣飞夜扑灯雄虺毒螫堕股肱食中置毒肝心崩左右使令诈难凭慎勿浪信常兢兢吾常同僚情可胜具书目见非妄徴嗟尔既往宜为惩洞庭湖阻风赠张十一署十月隂气盛北风无时休苍茫洞庭岸与子维双舟雾雨晦争泄波涛怒相投鸡犬断四听粮絶谁与谋相去不容歩险如碍山丘清谈可以饱梦想接无由男女喧左右饥啼但啾啾非懐北归兴何用胜羇愁云外有白日寒光自悠悠能令暂开霁过是吾何求李花赠张十一署江陵城西二月尾花不见桃惟见李风揉雨练雪羞比波涛飜空杳无涘君知此处花何似白花倒烛天夜明羣鸡惊鸣官吏起金乌海底初飞来朱辉散射青霞开迷乱入眼看不得照耀万树繁如堆念昔少年着游燕对花岂曾辞酒盃自从流落忧感集欲去未到先思廻秪今四十已如此后日更老谁论哉力携一罇独就醉不忍虚掷委黄埃杏花居邻北郭古寺空杏花两株能白红曲江满园不可到看此宁避雨与风二年流窜出岭外所见草木多异同冬寒不严地常洩阳气发乱无全功浮花浪蘂镇长有才开还落瘴雾中山榴踯躅少意思照耀黄紫徒为丛鹧鸪钩辀猿呌歇杳蔼深谷攅青枫岂如此树一来翫若在京国情何穷今旦何为忽惆怅万片飘泊随西东明年花发应更好道人莫忘邻家翁感春四首我所思兮在何所情多地遐兮徧处处东西南北皆欲往千江隔兮万山阻春风吹园杂花开朝日照屋百鸟语三盃取醉不复论一生长恨奈何许皇天平分成四时春风漫诞最可悲杂花粧林草盖地白日座上倾天维蜂喧鸟咽留不得红萼万片从风吹岂如秋霜虽凛冽摧落老物谁惜之为此径须沽酒饮自外天地弃不疑近怜李杜无检束澜漫长醉多文词屈原离骚二十五不肯餔啜糟与醨惜哉此子巧言语不到圣处宁非痴幸逢尧舜明四目条理品彚皆得宜平明出门暮归舍酩酊马上知为谁朝骑一马出暝就一牀卧诗书渐欲抛节行久矣破冠欹感髪秃语误悲齿堕辜负平生心已矣知何奈我恨不如江头人长网横江遮紫鳞独宿荒陂射凫鴈卖纳租赋官不嗔归来欢笑对妻子衣食自给宁羞贫今者无端读书史智慧秪是劳精神画蛇着足无处用两鬓雪白趋埃尘干愁漫解坐自累与衆异趣谁相亲数盃浇肠虽暂醉皎皎万虑醒还新百年未满不得死且可勤买抛青春寒食日出游夜归张十一院长见示病中忆花九篇因此投赠李花初发君始病我往看君花转盛走马城西怊怅归不忍千株雪相映迩来又见桃与梨交开红白如争竞可怜物色阻携手空展霜缣吟九咏纷纷落尽泥与尘不共新粧比端正桐花最晚今已繁君不强起时难更闗山逺别固其理寸歩难见始知命忆昔与君同贬官夜渡洞庭看斗柄岂料生还得一处引袖拭泪悲且庆各言生死两追随直置心亲无貎敬念君又署南荒吏路指鬼门幽且夐三公尽是知音人曷不荐贤陛下圣囊空甑倒谁救之我今一食日还併自然忧气损天和安得康强保天性断鹤两翅鸣何哀絷骥四足气空横今朝寒食行野外緑杨匝岸蒲生迸宋玉庭边不见人轻浪参差鱼动镜自嗟孤贱足瑕疵特见放纵荷寛政饮酒宁嫌琖底深题诗尚倚笔锋劲明宵固欲相就醉有月莫愁当火令和张十一忆昨行忆昨夹钟之吕初吹灰社公礼罢元侯廽车载牲牢瓮舁酒并召宾客延邹枚腰金首翠光照耀丝竹逈发清以哀青天白日花草丽玉斚屡举倾金罍张君名声座所属起舞先醉长松摧宿酲未解旧痁作深室静卧闻风雷自期殒命在春序屈指数日怜婴孩危辞苦语感我耳泪落不揜何漼漼念昔从君渡湘水大帆夜划穷髙桅阳山鸟路出临武驿马拒地驱频隤践蛇茹蛊不择死忽有飞诏从天来伾文未揃崖州炽虽得赦宥恒愁猜近者三姦悉破碎羽窟无底幽黄能眼中了了见乡国知有归日眉方开今君从署天涯吏投檄北去何难哉无妄之忧勿药喜一善自足禳千灾头轻目朗肌骨健古劔新斸磨尘埃殃销祸散百福併从此直至耆与骀嵩山东头伊洛岸胜事不假须穿裁君当先行我待满沮溺可继穷年推五百家注昌黎文集巻三五百家注昌黎文集卷四钦定四库全书五百家注昌黎文集巻四宋魏仲举编古诗刘生诗生名师命其姓刘自少轩轾非常俦弃家如遗来逺游东走梁宋暨杨州遂凌大江极东陬洪涛舂天禹穴幽越女一笑三年留南逾横岭入炎洲青鲸髙磨波山浮怪媚炫曜推蛟虬山獠讙噪猩猩愁毒气烁体黄膏流问胡不归良有由美酒倾水䏑肥牛妖歌慢舞烂不收倒心回肠为青眸千金邀顾不可酬乃独遇之尽绸缪瞥然一饷成十秋昔须未生今白头五管徧厯无贤侯回望万里还家羞阳山穷邑惟猿猴手持钓竿逺相投我为罗列陈前修芟蒿斩蓬利锄耰天星回环数才周文学穰穰囷仓稠车轻御良马力优咄哉识路行勿休往取将相酬恩雠郑羣赠簟蕲州笛竹天下知郑君所寳尤瓌竒携来当昼不得卧一府传看黄琉璃体坚色润又藏节满眼凝滑无瑕疵法曹贫贱衆所易腰腹空大何能为自从五月困暑湿如坐深甑遭蒸炊手磨袖拂心语口慢肤多汗真相宜日暮归来独惆怅有卖直欲倾家资谁谓故人知我意巻送八尺含风漪唿奴扫地铺未了光彩照耀惊童儿青蝇侧翅蚤蝨避肃肃疑有清飈吹倒身甘寝百疾愈却愿天日恒炎曦明珠青玉不足报赠子相好无时衰丰陵行羽衞煌煌一百里晓出都门塟天子羣臣杂沓驰后先宫官穰穰来不已是时新秋七月初金神按节炎气除清风飘飘轻雨洒偃蹇旂斾巻以舒逾梁下坂笳鼓咽嵽嵲遂走𤣥宫虚哭声訇天百鸟噪幽坎昼闭空灵舆皇帝孝心深日逺资送礼备无赢余设官置衞锁嫔妓供养朝夕象平居臣闻神道尚清浄三代旧制存诸书墓藏庙祭不可乱欲言非职知何如游青龙寺赠崔羣补阙秋灰初吹季月管日出卯南晖景短友生招我佛寺行正值万株红叶满光华闪璧见神鬼赫赫炎官张火伞然云烧树大实骈金乌下啄赪虬卵魂翻眼晕忘处所赤气冲融无间断有如流传上古时九轮照烛干坤旱二三道士席其间灵液屡进颇黎盌勿惊颜色变韶稚却信灵仙非怪诞桃源迷路竟茫茫枣下悲歌徒纂纂前年岭隅乡思发踯躅成山开不算去岁羇㠶湘水明霜枫千里随归伴猿唿鼯啸鹧鸪啼恻耳酸肠难濯澣思君携手安能得今者相从敢辞懒由来钝騃寡参寻况是儒官饱闲散惟君与我同怀抱锄去陵谷置平坦年少得途未要忙时清諌疏尤宜罕何人有酒身无事谁家多竹门可欵须知节候即风寒幸及亭午犹妍暖南山逼冬转清痩刻画圭角出崖窽当忧复被氷雪埋汲汲来窥诫迟缓赠崔立之评事崔侯文章苦捷敏髙浪驾天输不尽曽从关外来上都随身巻轴车连轸朝为百赋犹郁怒暮作千诗转遒𦂳揺毫掷简自不供顷刻青红浮海蜃才豪气勐易语言徃徃蛟螭杂蝼蚓知音自古称难遇世俗乍见那妨哂勿嫌法官未登朝犹胜赤尉长趋尹时命虽乖心转壮技能虚富家逾窘念昔尘埃两相逢争名龃龉持予楯子时専场夸觜距予始张军严韅靷尔来但欲保封疆莫学龎涓怯孙膑窜逐新归厌闻閙齿髪早衰嗟可闵频䝉怨句刺弃遗岂有闲官敢推引深藏箧笥时一发戢戢已多如束笋可怜无益费精神有似黄金掷虚牝当今圣人求侍从抜擢杞梓收楛箘东马严徐巳奋飞枚臯即召穷且忍复闻王师西讨蜀霜风冽冽摧朝菌走章驰檄在得贤燕雀纷挐要鹰隼窃料二涂必处一岂比恒人长蠢蠢劝君韬养待征招不用雕琢愁肝肾墙根菊花好沽酒钱帛纵空衣可凖晖晖檐日暖且鲜摵摵井梧疎更殒髙士例须怜麴糵丈夫终莫生畦畛能来取醉任喧唿死后贤愚俱泯泯送区𢎞南归穆昔南征军不归虫沙猿鹤伏以飞江汹洞庭宿莽微九疑巉天荒是非野有象犀水贝玑分散百寳人事稀我迁于南日周围来见者衆莫依稀爰有区子荧荧晖观以彝训或从违我念前人譬葑菲落以斧斤引纆徽虽有不逮驱騑騑或採于薄渔于矶服役不辱言不讥从我荆州来京畿离其母妻絶因依嗟我不道能自肥子虽勤苦终何希王都观阙双巍巍腾蹋衆骏事鞍鞿佩服上色紫与绯独子之节可嗟唏母附书至妻寄衣开缄发封泪痕晞虽不勑还情庶几朝暮盘羞恻庭闱幽房无人感蛜蝛人生此难余可祈子去吴时若发机蜃沈海底气昇霏彩雉野伏朝扇翚处子窈窕王所妃茍有令徳隐不腓况今天子铺徳威蔽能者诛荐受禨出送抚背我涕挥行行正直慎脂韦业成志树来颀颀我当为子言天扉三星行我生之辰月宿南斗牛奋其角箕张其口牛不见服箱斗不挹酒浆箕独有神灵无时停簸扬无善名以闻无恶声以攘名声相乗除得少失有余三星各在天什伍东西陈嗟汝牛与斗汝独不能神剥啄行剥剥啄啄有客至门我不出应客去而嗔从者语我子胡为然我不厌客困于语言我嗟子诚欲不出纳以堙其源空堂幽幽有秸有莞门以两版丛书于间窅窅深堑其墉甚完彼宁可隳此不可干从者语我嗟子诚难子虽云尔其益实蕃我为子谋有万其全凡今之人急名与官子不引去与为波澜虽不开口虽不开关变化咀嚼有鬼有神今去不勇其如后艰我谢再拜汝无复云徃追不及来不有年青青水中蒲青青水中蒲下有一双鱼君今上陇去我在谁与居青青水中蒲长在水中居寄语浮萍草相随我不如青青水中蒲叶短不出水妇人不下堂行子在万里孟东野失子东野连产三子不数日辄失之几老念无后以悲其友人昌黎韩愈惧其伤也推天假其命以喻之失子将何尤吾将上尤天汝实主下人与夺一何偏彼于汝何有乃令蕃且延此独何罪辜生死旬日间上唿无时闻滴地泪到泉地祇为之悲瑟缩久不安乃唿大灵龟骑云欵天门问天主下人厚薄胡不均天曰天地人由来不相关吾悬日与月吾系星与辰日月相噬啮星辰踣而颠吾不汝之罪知非汝由縁且物各有分孰能使之然有子与无子祸福未可原鱼子满母腹一一欲谁怜细腰不自乳举族长孤悬䲭枭啄母脑母死子始蕃蝮蛇生子时坼裂肠与肝好子虽云好未还恩与勤恶子不可说䲭枭蝮蛇然有子且勿喜无子固勿叹上圣不待教贤闻语而迁下愚闻语惑虽教无由悛大灵顿头受即日以命还地祇谓大灵汝往告其人东野夜得梦有夫𤣥衣巾闯然入其户三称天之言再拜谢𤣥夫收悲以欢忻和皇甫湜陆浑山火用其韵皇甫补官古陆浑时当大冬泽干源山狂谷根相吐吞风怒不休何轩轩摆磨出火以自燔有声夜中惊莫原天跳地踔颠干坤赫赫上照穷崖垠截然髙周烧四垣神焦鬼烂无逃门三光弛隳不暇暾虎熊麋猪逮猴猿水龙鼍龟鱼与鼋鸦䲭鵰鴈鹰鹄鵾燖炰煨爊熟飞奔祝融告休酌卑尊错陈齐玫阐华园芙蓉披猖塞鲜繁千钟万鼓咽耳喧攅杂啾嚄沸箎埙彤幢绛旃紫纛旛炎官热属朱冠裈髹其肉皮通䯗臀頽胷垤腹车辕掀缇颜韎股豹两鞬霞车红靷日毂丹蕤縓盖绯繙㠾红帷赤幕罗脤膰池波风肉陵屯豁呀鉅壑颇黎盆豆登五山瀛四罇熙熙釂醻笑语言雷公擘山海水翻齿牙嚼啮舌腭反电光䃱磹赪目䁔顼冥收威避𤣥根斥弃舆马背厥孙缩身潜喘拳肩跟君臣相怜加爱恩命黒螭侦焚其元天关悠悠不可援梦通上帝血面论侧身欲进叱于阍帝赐九河湔泪痕又诏巫阳反其魂徐命之前问何寃火行于冬古所存我如禁之絶其餐女丁妇壬传世婚一朝结雠奈后昆时行当反慎藏蹲视桃着花可小骞月及申酉利复怨助汝五龙从九鲲溺厥邑囚之崑崙皇甫作诗止睡昏辞夸出真遂上焚要余和増怪又烦虽欲悔舌不可扪县斋读书出宰山水县读书松竹林萧条捐末事邂逅得初心哀狖醒俗耳清泉洁尘襟诗成有共赋酒熟无孤斟青竹时黙钓白云日幽寻南方本多毒北客恒惧侵讁谴甘自守滞留愧难任投章类缟带伫益逾兼金新竹笋添南堦竹日日成清閟缥节已储霜黄苞犹揜翠出栏抽五六当户罗三四髙标陵秋严贞色夺春媚稀生巧补林迸出疑争地纵横乍依行熳澜忽无次风枝未飘吹露粉先涵泪何人可携翫清景空瞪视晚菊少年饮酒时踊跃见菊花今来不复饮每见恒咨嗟伫立摘满手行行把归家此时无与语弃置奈悲何齿落去年落一牙今年落一齿俄然落六七落势殊未巳余在皆动摇尽落应始止忆初落一时但念豁可耻及至落二三始忧衰即死每一将落时懔懔恒在已义牙妨食物颠倒怯潄水终焉舍我落意欲崩山比今来落既熟见落空相似余存二十余次第知落矣傥常岁一落自足支两纪如其落併空与渐亦同指人言齿之落寿命理难恃我言生有涯长短俱死尔人言齿之豁左右惊谛视我言庄周云木鴈各自喜语讹黙固好嚼废软还美因歌遂成诗持用诧妻子哭杨兵曹凝陆歙州参人皆期七十才半岂蹉跎数出知巳泪自然白髪多晨与为谁恸还坐久滂沱论文与晤语已矣两如何苦寒四时各平分一气不可兼隆寒夺春序颛顼固不廉太昊弛维纲畏避但守谦遂令黄泉下萌芽夭勾尖草木不复抽百味失苦甜凶飇搅宇宙铓刃甚割砭日月虽云尊不能活乌蟾羲和送日出恇怯烦窥觇炎帝持祝融呵嘘不相炎而我当此时恩光何由霑肌肤生鳞甲衣被如刀䥥气寒鼻莫齅血冻指不拈浊胶沸入喉口角如衔箝将持匕箸食触指如排籖侵鑪不觉暖炽炭屡以添探汤无所益何况纩无缣虎豹僵穴中蛟螭死幽潜荧惑丧躔次六龙氷脱髯芒砀大包内生类恐尽殱啾啾窓间雀不知巳微纎举头仰天鸣所愿晷刻淹不如弹射死却得亲炰燖鸾皇茍不存尔固不在占其余蠢动俦俱死谁思嫌伊我称最灵不能安寝苫悲哀激愤叹五藏难安恬中宵倚墙立淫泪何渐渐天子哀无辜惠我下顾瞻褰旒去耳纩调和进梅盐贤能日登御黜彼傲与憸生风吹死气豁达如褰帘悬乳零落堕晨光入前檐雪霜顿销释土脉膏且黏岂徒兰蕙荣施及艾与蒹日萼行铄铄风条坐襜襜天乎茍其能吾死意亦厌和虞部卢四汀酬翰林钱七徽赤藤杖歌赤藤为杖世未窥台郎始携自滇池滇王扫宫邀使者跪进再拜语嗢咿绳桥拄过免倾堕性命造次䝉扶持涂经百国皆莫识君臣聚观逐旌麾共传滇神出水献赤龙抜须血淋漓又云羲和操火鞭瞑到西极睡所遗几重包裹自题署不以珍怪夸荒夷归来捧赠同舍子浮光照手欲把疑空堂昼眠倚牖户飞电着壁搜蛟螭南宫清深禁闱密唱和有类吹埙篪妍辞丽句不可继见寄聊且慰分司崔十六少府摄伊阳以诗及书见投因酬三十韵崔君初来时相识颇未惯但闻赤县尉不比博士慢赁屋住连墙徃来忻莫间我时亦新居触事苦难办蔬飧要同喫破袄请来绽谓言安堵后贷借更何患不知孤遗多举族仰薄宦有时未朝餐得米日巳晏隔墙闻讙唿衆口极鹅鴈前计顿乖张居然见真赝娇儿好眉眼袴脚冻两骭捧书随诸兄累累角尚丱冬惟茹寒虀秋始识𤓰瓣问之不言饥饫若厌刍豢才名三十年久合居给谏白头趋走里闭口絶谤讪府公旧同袍抜擢宰山涧寄诗杂诙俳有类说鹏鷃上言酒味酸冬裘竟未擐下言人吏稀惟足彪与虥又言致猪鹿此语乃善幻三年国子师肠肚集藜苋况住洛之涯鲂鳟可罩汕肯效屠门嚼久嫌弋者纂谋拙日焦拳活计似锄刬男寒澁诗书女痩剰腰襻为官不事职厥罪在欺谩行当自劾去渔钓老葭薍岁穷寒气骄冰雪滑磴栈音问难屡通何由觌清眄送侯参谋赴河中幕忆昔初及第各以少年称君頥始生须我齿清如冰尔时心气壮百事谓已能一别讵几何忽如隔晨兴我齿豁可鄙君颜老可憎相逢风尘中相视迭嗟矜幸同学省官末路再得朋东司絶教授游宴以为恒秋渔荫密树夜博燃明灯雪迳抵樵叟风廊折谈僧陆浑桃花间有汤沸如蒸三月嵩少步踯躅红千层沙洲厌晚坐岭壁穷晨昇沈冥不计日为乐不可胜迁满一已异乖离坐难慿行行事结束人马何硚腾感激生胆勇从军岂尝曽洸洸司徒公天子股与肱提师十万余四海钦风稜河北兵始进蔡州帅新薨曷不请扫除活彼黎与蒸鄙夫诚怯弱受恩愧徒𢎞犹思脱儒冠弃死取先登又欲面言事上书求诏征侵官固非是妄作谴可惩惟当待责免耕斸归沟塍今君行得所势若脱鞴鹰檄笔无与让幕谋识其膺收绩开史牒翰飞逐溟鹏男儿贵立事流景不可乗岁老阴沴作云頽雪翻崩别袖拂洛水征车转崤陵勤勤酒不进勉勉恨已仍送君出门归愁肠若牵绳黙坐念语笑痴如遇寒蝇䇿马谁可适晤言谁为应席尘惜不拂残罇醑空凝信知后㑹时日月屡环絙生期理行役欢绪絶难承寄书惟在频无恡简与缯东都遇春少年气真狂有意与花竞行逢二三月九州花相映川原晓服鲜桃李晨粧靘荒乗不知疲醉死岂辞病饮噉惟所便文章倚豪横尔来曽几时白髪忽满镜旧游喜乖张新辈足嘲评心肠一变化羞见时节盛得闲无所作贵欲辞视听深居疑避仇黙卧如当瞑朝曦入牖来乌唤昏不醒为生鄙计算盐米告屡罄坐疲都忘起冠侧懒复正幸䝉东都官复离机与穽乖慵遭傲僻渐染生弊性既去焉能追有来犹莫聘有船魏王池徃徃纵孤泳水容与天色此处皆緑净岸树共纷披渚牙相纬经怀归苦不果即事取幽迸贪求匪名利所得亦以併悠悠度朝昏落落捐季孟羣公一何贤上戴天子圣谋谟收禹迹四面出雄劲转输非不勤稽逋有军令在庭百执事奉职各祇敬我独何为哉坐与亿兆庆譬如笼中鸟仰给活性命为诗告友生负愧终究竟感春五首辛夷花髙最先开青天露坐始此回已唿孺人戛鸣瑟更遣稚子传青杯选壮军兴不为用坐狂朝论无由陪如今到死得闲处还有诗赋歌康哉洛阳东风几时来川波岸栁春全回宫门一锁不复启虽有九陌无尘埃䇿马上桥朝日出楼阙赤白正崔嵬孤吟屡阕莫与和寸恨至短谁能裁春田可耕时已催王师北讨何当回放军载草农事济战马苦饥谁念哉蔡州纳节旧将死起居谏议聨翩来朝廷未省有遗策肯不垂意缾与罍前随杜尹拜表回笑言溢口何欢咍孔丞别我适临汝风骨峭峭遗尘埃音容不接祇隔夜凶讣讵可相寻来天公髙居鬼神恶欲保性命诚难哉辛夷花房忽全开将衰正盛须频来清晨辉辉烛霞日薄暮耿耿和烟埃朝明夕暗已足叹况乃满地成摧頽迎繁送谢别有意谁肯留念少环回酬裴十六功曹巡府西驿涂中见寄相公罢论道聿至活东人御史坐言事作吏府中尘遂令河南治今古无俦伦四海日富庶道途隘蹄轮府西三百里候馆同鱼鳞相公谓御史劳子去自巡是时山水秋光景何鲜新哀鸿鸣清耳宿雾褰髙旻遗我行旅诗轩轩有风神譬如黄金盘照耀荆璞真我来亦已幸事贤友其仁持竿洛水侧孤坐屡穷辰多才自苦劳无用祇因循辞免期匪逺行行及山春燕河南府秀才吾皇绍祖烈天下再太平诏下诸郡国岁贡乡曲英元和五年冬房公尹东京功曹上言公是日当登名乃选二十县试官得鸿生羣儒负已材相贺简择精怒起簸羽翮引吭吐铿轰此都自周公文物继名声自非絶殊尤难使耳目惊今者遭震薄不能出声鸣鄙夫忝县尹愧慄难为情惟求文章写不敢妬与争还家勑妻儿具此煎炰烹柿红蒲萄紫肴果相扶檠芳荼出蜀门好酒浓且清何能充欢宴庶以露厥诚昨闻诏书下权公作邦桢丈人得其职文道当大行阴风揽短日冷雨涩不晴勉哉戒徒驭家国迟子荣送李翺广州万里途山重江逶迤行行何时到谁能定归期揖我出门去颜色异恒时虽云有追送足迹絶自兹人生一世间不自张与施譬如浮江木纵横岂自知宁怀别时苦勿作别后思送石处士赴河阳幕长把种树书人云避世士忽骑将军马自号报恩子风云入壮怀泉石别幽耳鉅鹿师欲老常山险犹恃岂惟彼相忧固是吾徒耻去去事方急酒行可以起送李正字归湖南长沙入楚深洞庭值秋晚人随鸿鴈少江共蒹葭逺厯厯余所经悠悠子当返孤游怀耿介旅宿梦婉娩风土稍殊音鱼虾日异饭亲交俱在此谁与同息偃五百家注昌黎文集巻四五百家注昌黎文集卷五钦定四库全书五百家注昌黎文集巻五宋魏仲举编古诗辛卯年雪元和六年春寒气不肯归河南二月末雪花一尺围崩腾相排拶龙凤交横飞波涛何飘扬天风吹旛旂白帝盛羽衞鬖髿振裳衣白霓先启涂从以万玉妃翕翕陵厚载譁譁弄阴机生平未曽见何暇议是非或云丰年祥饱食可庶几善祷吾所慕谁言寸诚微醉留东野昔年因读李白杜甫诗长恨二人不相从吾与东野生并世如何复蹑二子踪东野不得官白首夸龙钟韩子稍姦黠自慙青蒿倚长松低头拜东野愿得终始如駏蛩东野不回头有如寸莛撞鉅钟吾愿身为云东野变为龙四方上下逐东野虽有别离无由逢李花平旦入西园梨花数株若矜夸旁有一株李颜色惨惨似含嗟问之不肯道所以独绕百帀至日斜忽忆前时经此树正见芳意初萌芽奈何趂酒不省録不见玉枝攅霜葩泫然为汝下雨泪无由返斾羲和车东风来吹不解颜苍茫夜气生相遮氷盘夏荐碧实脆斥去不御慙其花当春天地争奢华洛阳园苑尤纷拏谁堆平地万堆雪翦刻作此连天花日光赤色照未好明月暂入都交加夜领张彻投卢仝乗云共至玉皇家长姬香御四罗列缟裙练裞无等差静濯明粧有所奉顾我未肯置齿牙清寒莹骨肝胆腥一生思虑无由邪招扬之罘柏生两石间万岁终不大野马不识人难以驾车盖柏移就平地马羁入廐中马思自由悲柏有伤根容伤根柏不死千丈日已至马悲疲还乐振顿矜鞍辔之罘南山来文字得我惊馆置使读书曰有求归声我令之罘归实待柏与马之罘别我去计出柏马下我自之罘归入门思而悲之罘别我去能不思我为洒扫县中居引水经竹间嚣譁所不及何异山中闲前陈百家书食有肉与鱼先王遗文章缀缉实在余礼称独学陋易贵不复逺作诗招之罘晨夕抱饥渴寄卢仝玉川先生洛城里破屋数间而巳矣一奴长须不裹头一婢赤脚老无齿辛勤奉养十余人上有慈亲下妻子先生结髪憎俗徒闭门不出动一纪至今邻僧乞米送仆忝县令能不耻俸钱供给公私余时致薄少助祭祀劝参留守谒大尹言语才及輙掩耳水北山人得名声去年去作幕下士水南山人又继徃鞍马仆从塞闾里少室山人索价髙两以谏官征不起彼皆刺口论世事有力未免遭驱使先生事业不可量惟用法律自绳已春秋五传束髙阁独抱遗经究终始徃年弄笔嘲同异怪辞惊衆谤不巳近来自说寻坦涂犹上虚空跨騄駬去岁生儿名添丁要令与国充耘耔国家丁口连四海岂无农夫亲耒耜先生抱才终大用宰相未许终不仕假如不在陈力列立言垂范亦足恃苗裔当䝉十世宥岂谓贻厥无基址故知忠孝生天性洁身乱伦安足拟昨晚长须来下状隔墙恶少恶难似每骑屋山下窥瞰浑含惊怕走折趾慿依婚媾欺官吏不信令行能禁止先生受屈未曽语忽此来告良有以嗟我身为赤县令操权不用欲何俟立召贼曹唿五百尽取鼠辈尸诸市先生又遣长须来如此处置非所喜况又当时长养节都邑未可勐政理先生固是余所畏度量不敢窥涯涘放纵是谁之过与效尤戮仆愧前史买羊沽酒谢不敏偶逢明月耀桃李先生有意许降临更遣长须致双鲤酬司门卢四兄云夫院长望秋作长安雨洗新秋出极目寒镜开尘函终南晓望蹋龙尾倚天更觉青巉巉自知短浅无所补从事久此穿朝衫归来得便即游览暂似壮马脱重衔曲江荷花盖十里江湖生思自莫缄乐游下瞩无逺近緑槐萍合不可芟白首寓居谁借问平地寸步屈云巖云夫吾兄有狂气嗜好与俗殊酸咸日来省我不肯去论诗说赋相諵諵望秋一章已惊絶犹言低抑避谤谗若使乗酣骋雄怪造化何以当镌劖嗟我小生值强伴怯胆变勇神明鍳驰坑跨谷终未悔为利而止真贪馋髙揖羣公谢名誉逺追甫白感至諴楼头见月不共宿其奈就缺行纎纎谁氏子非痴非狂谁氏子去入王屋称道士白头老母遮门啼挽断衫袖留不止翠眉新妇年二十载送还家哭穿市或云欲学吹鳯笙所慕灵妃嫓萧史又云时俗轻寻常力行险怪取贵仕神仙虽然有传说知者尽知其妄矣圣君贤相安可欺干死穷山竟何俟呜唿余心诚恺悌愿徃教诲究终始罚一劝百政之经不从而诛未晚耳谁其友亲能哀怜写吾此诗持送似河南令舍池台灌池才盈五六丈筑台不过七八尺欲将层级压篱落未许波澜量㪷硕规摹虽巧何足夸景趣不逺真可惜长令人吏逺趋走已有蛙黾助狼籍送无本师归范阳无本于为文身大不及胆吾尝示之难勇徃无不敢蛟龙弄角牙造次欲手揽衆鬼囚大幽下觑袭𤣥窞天阳熙四海注视首不颔鲸鹏相摩窣两举快一噉夫岂能必然固已谢黯黮狂词肆滂葩低昂见舒惨姦穷怪变得徃徃造平澹风蝉碎锦缬緑池垤菡萏芝英擢荒蓁孤翮起连菼家住幽都逺未识气先感来寻吾何能无殊嗜昌歜始见洛阳春桃枝缀红糁遂来长安里时卦转习坎老懒无鬭心久不事铅椠欲以金帛酬举室常顑颔念当委我去雪霜刻以憯狞飇折空衢天地与顿撼勉率吐歌诗尉汝别后览石鼓歌张生手持石鼓文劝我试作石鼓歌少陵无人谪仙死才薄将奈石皷何周纲凌迟四海沸宣王愤起挥天戈大开明堂受朝贺诸侯劔珮鸣相磨蒐于岐阳骋雄俊万里禽兽皆遮罗镌功勒成告万世凿石作鼓隳嵯峨从臣才艺咸第一拣选譔刻留山阿雨淋日炙野火燎鬼物守䕶烦撝诃公从何处得纸本毫髪尽备无差讹辞严义密读难晓字体不类隶与科年深岂免有缺划快剑斫断生蛟鼍鸾翺鳯翥衆仙下珊瑚碧树交枝柯金绳铁索锁纽壮古鼎跃水龙腾梭陋儒编诗不得入二雅褊迫无委蛇孔子西行不到秦掎摭星宿遗羲娥嗟余好古生苦晚对此涕泪双滂沱忆㫺初䝉博士征其年始改称元和故人从军在右辅为我量度掘旧科濯冠沐浴告祭酒如此至寳存岂多氊苞席裹可立致十鼓祗载数骆驼荐诸太庙比郜鼎光价岂止百倍过圣恩若许留太学诸生讲解得切磋观经洪都尚填咽坐见举国来奔波剜苔剔藓露节角安置妥帖平不颇大厦深檐与覆盖经厯久逺期无他中朝大官老于事讵肯感激徒媕婀牧童敲火牛砺角谁复着手为摩挲日销月铄就埋没六年西顾空吟哦羲之俗书趂姿媚数纸尚可博白鹅继周八代争战罢无人收拾理则那方今太平日无事柄用儒术崇丘轲安能以此尚论列愿借辨口如悬河石鼓之歌止于此呜唿吾意其蹉跎双鸟双鸟海外飞飞来到中州一鸟落城市一鸟集巖幽不得相伴鸣尔来三千秋两鸟各闭口万象衔口头春风卷地起百鸟皆飘浮两鸟忽相逢百日鸣不休有耳聒皆聋有舌反自羞百舌旧饶声从此恒低头得病不呻唤泯黙至死休雷公告天公百物须膏油自从两鸟鸣聒乱雷声收鬼神怕嘲咏造化皆停留草木有微情挑抉示九州虫鼠诚微物不堪苦诛求不停两鸟鸣百物皆生愁不停两鸟鸣自此无春秋不停两鸟鸣日月难旋辀不停两鸟鸣大法失九畴周公不为公孔丘不为丘天公怪两鸟各捉一处囚百虫与百鸟然后鸣啾啾两鸟既别处闭声省愆尤朝食千头龙暮食千头牛朝饮河生尘暮饮海絶流还当三千秋更起鸣相酬赠刘师服羡君齿牙牢且洁大肉硬饼如刀截我今呀豁落者多所存十余皆兀臲匙抄烂饭稳送之合口软嚼如牛呞妻儿恐我生怅望盘中不饤栗与棃祗今年才四十五后日悬知渐莽卤朱颜皓颈讶莫亲此外诸余谁更数忆昔太公仕进初口含两齿无赢余虞翻十三此岂少遂自惋恨形于书丈夫命存百无害谁能检㸃形骸外巨緍东钓傥可期与子共饱鲸鱼脍题炭谷湫祠堂万生都阳明幽暗鬼所寰嗟龙独何智出入人鬼间不知谁为助若执造化关厌处平地水巢居挿天山列峯若攅指石盂仰环环巨灵髙其捧保此一掬悭森沈固含蓄本以储阴姦鱼鼈䝉拥䕶羣嬉傲天顽翾翾栖託禽飞飞一何闲祠堂像侔真擢玉纡烟鬟羣怪俨伺候恩威在其颜我来日正中悚惕思先还寄立尺寸地敢言来途艰吁无吹毛刄血此牛蹄殷至今乗水旱鼔舞寡与鳏林丛镇冥冥穷年无由删妍英杂艶实星琐黄朱班石级皆险滑颠跻莫牵攀尨区雏衆碎付与宿巳颁弃去可奈何吾其死茅菅听颖师弹琴昵昵儿女语恩怨相尔汝划然变轩昂勇士赴敌场浮云栁絮无根蔕天地濶逺随飞扬喧啾百鸟羣忽见孤鳯凰跻攀分寸不可上失势一落千丈强嗟余有两耳未省听丝篁自闻颖师弹起坐在一牀推手遽止之溼衣泪滂滂颖乎尔诚能无以冰炭置我肠送陆畅归江南举举江南子名以能诗闻一来取髙第官佐东宫军迎妇丞相府夸映秀士羣鸣鸾桂树间观者何缤纷人事喜颠倒旦夕异所云萧萧青云干逐逐荆棘焚岁晚鸿雁过乡思见新文践此秦关雪家彼吴洲云悲啼上车女骨肉不可分感概都门别丈夫酒方醺我实门下士力薄蚋与蚊受恩即不报永负湘中坟送进士刘师服东归勐虎知槛穽坐贪茹孤㹠丈夫在富贵岂必守一门公心有勇气公口有直言奈何任埋没不自求腾轩仆本亦进士颇尝究根源由来骨鲠材喜被软弱吞低头受侮笑隐忍硉兀寃泥雨城东路夏槐作云屯还家虽阙短指日亲晨飧携持令名归自足贻家尊时节不可翫亲交可攀援勉来取金紫勿久休中园嘲鲁连子鲁连细儿黠有似黄鹞子田巴兀老苍怜汝矜爪觜开端要惊人雄跨吾厌矣髙拱禅鸿声若辍一杯水独称唐虞贤顾未知之耳赠张籍吾老嗜读书余事不挂眼有儿虽甚怜教示不免简君来好唿出踉蹡越门限惧其无所知见则先愧𧹞昨因有縁事上马挿手版留君住㕔食使立侍盘醆薄暮归见君迎我笑而莞指渠相贺言此是万金产吾爱其风骨粹美无可拣试将诗义授如以肉贯丳开袪露毫末自得髙嵼我身蹈丘轲爵位不早绾固宜长有人文章绍编刬感荷君子徳怳若乗杇栈召令吐所记解摘了瑟僩顾视窓壁间亲戚竞觇矕喜气排寒冬逼耳鸣睍睆如今更谁恨便可耕灞浐调张籍李杜文章在光豓万丈长不知羣儿愚那用故谤伤蚍蜉撼大树可笑不自量伊我生其后举颈遥相望夜梦多见之昼思反微茫徒观斧凿痕不瞩治水航想当施手时巨刃磨天扬垠崖划崩豁干坤罢雷硠惟此两夫子家居率荒凉帝欲长吟哦故遣起且僵翦翎送笼中使看百鸟翔平生千万篇金薤垂琳琅仙官勑六丁雷电下取将流落人间者太山一毫芒我愿生两翅捕逐出八荒精神忽交通百怪入我肠刺手抜鲸牙举瓢酌天浆腾身跨汗漫不着织女襄顾语地上友经营无太忙乞君飞霞珮与我髙颉颃卢郎中云夫寄示送盘谷子诗二章歌以和之昔寻李愿向盘谷正见髙崖巨壁争开张是时新晴天井溢谁把长劔倚太行冲风吹破落天外飞雨白日洒洛阳东蹈燕川食旷野有馈木蕨芽满筐马头溪深不可厉借车载过水入箱平沙緑浪榜方口鴈鸭飞起穿垂杨穷探极览颇恣横物外日月本不忙归来辛苦欲谁为坐令再徃之计堕眇芒闭门长安三日雪推书扑笔歌慨慷旁无壮士遣属和逺忆卢老诗颠狂开缄忽覩送归作字向纸上皆轩昂又知李侯竟不顾方冬独入崔嵬藏我今进退几时决十年蠢蠢随朝行家请官供不报答无异雀鼠偷太仓行抽手版付丞相不待弹劾还耕桑寄皇甫湜敲门惊昼睡问报睦州吏手把一封书上有皇甫字拆书放床头涕与泪垂泗昏昏还就枕惘惘梦相值悲哉无竒术安得生两翅病中赠张十八中虚得暴下避冷卧北窓不蹋晓鼓朝安眠听逄逄籍也处闾里抱能未施邦文章自娱戏金石日击撞龙文百斛鼎笔力可独扛谈舌久不掉非君亮谁双扶机导之言曲节初枞枞半涂喜开凿派别失大江吾欲盈其气不令见麾幢牛羊满田野解斾束空杠倾罇与斟酌四壁堆甖缸𤣥帷隔雪风照鑪钉明釭夜䦨纵捭阖哆口疎眉痝势侔髙阳翁坐约齐横降连日挟所有形躯顿胮肛归将乃徐谓子言得无哤回军与角逐斫树收穷龎雌声吐欵要酒壶缀羊腔君乃崑崙渠籍乃岭头泷譬如蚁垤微讵可陵岤𡵻愿终赐之教斩抜枿与桩从此识归处东流水淙淙杂诗古史散左右诗书置后前岂殊书蠹虫生死文字间古道自愚惷古言自包纒当今固殊古谁与为欣欢独携无言子共升崑崙颠长风飘襟裾遂起飞髙圆下视㝢九州一尘集毫端遨嬉未云几下已亿万年向者夸夺子万坟压其巅惜哉抱所见白黒未及分慷慨为悲咤泪如九河翻指摘相告语虽还今谁亲翩然下大荒被髪骑骐驎寄崔二十六立之西城员外丞心迹两倔竒徃岁战词赋不将势力随下驴入省门左右惊分披傲兀坐试席深丛见孤罴文如翻水成初不用意为四座各低面不敢捩眼窥升阶揖侍郎归舍日未欹佳句喧衆口考官敢瑕疵连年收科第若摘颔底髭回首卿相位通途无它歧岂论校书郎袍笏光参差童稚见称说祝身得如斯侪辈妬且热喘如竹筒吹老妇愿嫁女不约论财赀老翁不量分累月笞其儿搅搅争附託无人角雄雌由来人间事翻覆不可知安有巢中鷇挿翅飞天陲驹麛着爪牙勐虎借与皮汝头有缰系汝脚有索縻蹈身泥沟间谁复禀指撝不脱吏部选可见偶与竒又作朝士贬得非命所施客居京城中十日营一炊逼走巴蛮恩爱座上离昨来汉水头始得完孤羁桁挂新衣裳盎弃食残糜茍无饥寒苦那用分髙卑怜我还好古宦涂同险巇每旬遗我书竟岁无差池新篇奚其思风幡肆逶迤又论诸毛功噼水看蛟螭雷电生睒睗角鬛相撑枝属我感穷景把笔能不摛唱来和相报愧叹俾我疵又寄百尺綵绯红相盛衰功能喻其诚深浅抽肝脾开展放我侧方餐涕垂匙朋友日凋谢存者逐利移子宁独迷误缀缀意益弥举颈庭树豁狂飇巻寒曦迢递山水隔何由应埙篪别来就十年君马记騧骊长女当及事谁助出帨缡诸男皆秀朗几能守家规文字锐气在辉辉见旌麾摧肠与蹙眉能复持酒巵我虽未耋老髪秃骨力羸所余十九齿飘飖尽浮危𤣥花着两眼视物隔褷䙰燕席谢不诣游鞍悬莫骑孜孜凭书案譬彼鸟粘黐且吾闻之师不以物自隳孤豚服粪壤不慕太庙牺君看一时人几辈先腾驰过半黒头死阴虫食枯骴欢华不满眼咎责塞两仪观名计之利讵足相陪裨仁者耻贪冒受禄量所宜无能食国惠岂异哀癃罢久欲辞谢去休令衆睢睢况自婴疹疾宁保躯不赀不能死前罢内实慙神祇旧籍在东都茅屋枳棘篱还归非无指灞渭扬春凘生兮耕吾疆死兮埋吾陂文书自传道奚仗史笔垂夫子固吾党新恩释衔羁去来伊洛上相待安罛箄我有双饮醆其银得朱提黄金涂物象雕镌妙工倕乃令千里鲸么么微螽斯犹能争明月摆掉出渺弥野草花叶细不辨薋菉葹緜緜相纠结状似环城陴四隅芙蓉树擢豓皆猗猗鲸以兴居状失所逢百罹月以喻夫道僶俛励莫亏草木明覆载妍臭齐荣萎愿君恒御之行止新燧觿异日期对举当如各分支月蚀诗卢仝新天子即位五年岁次庚寅斗柄挿子律调黄钟森森万木死僵立寒气赑屃顽无风烂银盘从海底出来照我家草屋东天色泔滑凝不流冰光交贯寒曈昽初疑白莲花浮出龙王宫八月十五夜比并不可双此时怪事发有物吞食来轮如壮士斧斫坏桂似雪山风拉摧百鍊镜照见胆平地埋寒灰火龙珠飞出脑却入蚌蛤胎摧轮破璧眼看尽当天一搭如炲煤磨踪灭迹须臾间便似万古不可开不料至神物有此大狼狈星如撒沙出争头事光大奴婢炷暗灯揜菼如蝳蝐今夜吐燄长如虹孔隙千道射户外玉川子涕泗下中庭独自行念此日月者太阴太阳精皇天要识物日月乃化生走天汲汲劳四体与天作眼行光明此眼不自保天公行道何由行吾见阴阳家有说望日蚀月月光灭朔月掩日日亏缺两眼不相攻此说吾不穷又孔子师老子云五色令人目盲吾恐天似人好色即丧明幸且非春时万物不娇荣青山死瓦色浸水冰峥嵘花枯无女豓鸟死沈歌声顽冬何所好偏使一目盲传闻古老说月蚀虾蟇精径围千里入汝腹汝此痴騃阿谁生可从海窟来便解縁青冥恐是眶睫间揜塞所化成黄帝有四目帝舜重瞳明二帝悬四目四海生光辉吾不遇二帝滉漭不可知何故瞳子上坐受虫豸欺长嗟白兔捣灵药恰似有意防姦非药成满臼不中度委任白兔夫何为忆昔尧为天十日烧九州金烁水银流玉焰丹砂焦六合烘为窑尧心増百忧帝见尧心忧勃然发怒决洪流立拟沃杀九日妖天髙日走沃不及但见万国赤子生鱼头此时九御导九日争持节幡麾幢旒驾车六九五十四头蛟螭虬掣电九火辀汝若蚀开齱龉轮御辔执索相爬钩推荡轰喝入汝喉红鳞燄乌烧口快翎鬛倒侧声醆邹撑肠拄肚儡傀如山丘自可饱死更不偷不独填饥坑亦解尧心忧恨汝当食藏头压脑不肯食不当食张唇哆觜食不休食天之眼养逆命安得天帝请汝刘呜唿人养虎被虎啮天媚蟇得瞽疾虾蟇敢将天眼瞎乃知恩非类一一作自孽吾见患眼人必索良工诀想天不异人爱眼固应一安得常娥氏来习扁鹊术手操摏喉戈去此睛上物初既犹蒙眬既久如抺漆但恐功业成便此不吐出玉川子又涕泗下心祷再拜额搨沙土中地上虮虱臣仝告诉帝天皇臣心有铁一寸可刳妖蟇痴肠上天不为臣立梯橙臣血肉身无由飞上天扬天光封辞付与赤心风越排阊阖入紫宫密迩玉几前擘拆奏上臣仝顽愚胷敢死横于天代天谋其长东方青龙角挣㦸尾拽风当心开明堂统领三百六十鳞虫坐理东方宫月蚀不救援安用东方龙南方火鸟赤泼血项长尾短飞跋躠头戴井冠髙达枿月蚀乌宫十二度乌为居停主人不觉察贪向何人家行赤口毒舌毒虫头上喫却月不啄杀虚贬鬼眼明䆕䆷乌罪不可雪西方攫虎立踦踦斧为牙凿为齿偷牺牲食封豕大蟇一脔固当软美似见不见是何道理爪牙根天不念天天若准拟错准拟北方寒龟被蛇縳藏头入殻如入狱蛇䈥束𦂳束破殻寒龟夏鼈一种味且当以其肉充臛死殻没信处唯堪支床脚不堪鑚灼与天卜岁星主福徳官爵奉董秦忍使黔娄生覆尸无衣巾天失眼不弔岁星胡其仁荧惑矍铄翁执法大不中月明无罪过不糺食月虫年年十月朝太微支卢谪罚何灾㐫土星与土性相背反养福徳生祸害到人头上死破败今夜月蚀安可㑹太白真将军怒激锋铓生恒州阵斩郦定进项骨脆甚春蔓菁天惟两眼失一眼将军何处行天兵辰星任廷尉天律自主持人命在盆底固应乐见天盲时天若不肯信试唤皋陶鬼一问如今时三台文昌宫作上天纪纲环天二十八宿磊磊尚书郎整顿排班行劔握他人将一四太阳侧一四天市旁操斧伐大匠两手不怕伤弧矢引满反天狼呀啄明煌煌痴牛与騃女不肯勤农桑徒劳淫思旦夕遥相望蚩尤簸旗弄旬朔始搥天皷鸣珰琅枉矢能蛇行眊目森森张天狗下䑛地血流何滂滂谲险万万党构架何可当眯目亹成就害我光明王请畱北斗一星相北极指挥万国悬中央此外尽扫除堆积如山冈赎我父母光当时指星没星雨如折浆似天㑹事发叱喝诛姦僵何故中道废自遗今日殃善善又恶恶郭公所以忘愿天神圣心无信他人忠玉川子辞讫风色𦂳格格近月黒暗边似有动劔㦸须臾痴蟇精两吻自决拆初露半个璧渐吐满轮魄衆星尽原赦一蟇独诛磔腹肚忽脱落依旧挂穹碧光彩未苏来惨淡一片白奈何万里光受此吞吐厄再得见天眼感荷天地力或问玉川子孔子修春秋二百四十年月蚀尽不收今子咄咄辞固合孔意不玉川子笑答或请听逗遛孔子父母鲁讳鲁不讳周书外书大恶故月蚀不见收余命唐天口食唐土唐礼过三唐乐过五小犹不说大不可数灾殄无有小大瘉安得引衰周研覈其可否日分昼月分夜辨寒暑一主刑一主徳政乃举孰为人面上一目偏可去愿完两目照下万方土更不瞽万万古月蚀诗效玉川子作元和庚寅斗挿子月十四日三更中临临万木夜僵立寒气赑屃顽无风月形如白盘貌貌上天东忽然有物来噉之不知是何虫如何至神物遭此狼狈㓙星如摋沙出攅集争强雄油灯不照席是夕吐燄如长虹玉川子涕泗下中庭独行念此日月者为天之眼睛此犹不自保吾道何由行尝闻古老言疑是虾蟇精经圆千里纳汝腹何处养汝百丑形爬沙脚手钝谁使汝解縁青㝠黄帝有四目帝舜重其明今天祗两目何故许食使偏盲尧唿大水浸十日不惜万国赤子鱼头生汝于此时若食日虽食八九无嚵名赤龙黒乌烧口热翎鬛倒侧相搪撑婪酣大肚遭一饱饥肠彻死无由鸣后时食月罪当死天罗磕帀何处逃汝刑玉川子立于庭而言曰地行贱臣仝再拜敢告上天公臣有一寸刃可刳㐫蟇肠无梯可上天天阶无由有臣踪寄牋东南风天门西北祈风通丁宁附耳莫漏洩薄命正值飞廉慵东方青色龙牙角何呀呀从官百余座嚼啜烦官家月蚀汝不知安用为龙窟天河赤鸟司南方尾秃翅觰沙月蚀于汝头汝口开呀呀虾蟇掠汝两吻过忍学省事不以汝觜啄虾蟇于菟蹲于西旗旄衞毵㲚既从白帝祠又食于蜡礼有加忍令月被恶物食枉于汝口挿齿牙乌龟怯姦怕寒缩颈以殻自遮终令夸蛾扶汝出卜师烧锥鑚灼满板如星罗此外内外官琐细不足科臣请悉埽除慎勿许语令啾譁併光全耀归我月盲眼镜浄无纎瑕弊蛙拘送主府官帝箸下腹尝其皤依前使兔操杵臼玉阶桂树闲婆娑恒娥还宫室太阳有室家天虽髙耳属地感臣赤心使知臣意虽无口言潜喻厥㫖有气有形皆吾赤子虽忿夭伤忍杀孩稚还女月明安行于次尽释衆罪以蛙磔死孟先生诗孟郊江海士古貌又古心尝读古人书谓言古犹今作诗三百首冥黙咸池音骑驴到京国欲和薫风琴岂识天子居九重郁沈沈一门百夫守无籍不可寻晶光荡相射旗㦸偏以森迁延乍却走惊怪靡自任举头看白日泣涕下霑襟朅来游公卿莫肯低华簮谅非轩冕族应对多差参萍蓬风波急桑榆日月侵奈何从进士此路转岖嵚异质忌处羣孤芳难寄林谁怜松桂性竞爱桃李阴朝悲辞树叶夕感归巢禽顾我多慷慨穷檐时见临清宵静相对髪白聆苦吟採兰起幽念眇然望东南秦吴修且阻两地无数金我论徐州牧好古天下钦竹实鳯所食徳馨神所歆求观衆丘小必上泰山岑求观衆流细必泛沧溟深子其听我言可以当所箴既获则思返无为久滞淫卞和试三献期子在秋砧答韩愈李观别因献张徐州孟郊富别愁在颜贫别愁销骨懒磨青铜鑑畏见新髪白古树春无花子规啼有血离絃不堪听一听四五絶世途非一险俗虑有千结有客步大方驱车独迷辙故人韩与李逸轮双皎洁哀哉催折归赠词从横设徐方国东枢元戎天下杰襧衡投刺游王粲吟诗谒髙情无遗照明抱开晓月在士不埋寃有雠皆为雪愿为竒草木永向君地列愿为古琴瑟永向君前发欲识丈夫心曽将孤劔说射训狐有鸟夜飞名训狐矜㐫挟狡夸自唿乗时阴墨止我屋声势慷慨非常麤安然大唳谁畏忌造作百怪非无须聚鬼征妖自朋扇摆掉栱角頽塈涂慈母抱儿怕入席那暇更䕶鸡窠雏我念干坤徳泰大卵此恶物常勤劬纵之岂即遽有害斗柄行拄西南隅谁谓停姦计尤剧意欲唐突羲和乌侵更厯漏气弥厉何由侥倖休须叟咨余徃射岂得巳候汝两眼张睢盱枭惊堕樑蛇走窦一矢斩颈羣雏枯将归赠孟东野房蜀客君门不可入势利互相推借问读书客胡为在京师举头未能对闭眼聊自思倐忽十六年终朝苦寒饥宦涂竟寥落鬓髪坐差池颍水清且寂箕山坦而夷如今便当去咄咄无自疑汴州别韩愈诗孟郊不饮浊水澜空滞此汴河坐见遶岸水尽为还海波四时不在家弊服断绵多逺客独憔悴春英各婆娑汴水饶曲流野桑无直柯但为君子心叹息终匪佗答孟郊规模背时利文字觑天巧人皆余酒肉子独不得饱才春思已乱始秋悲又搅朝餐动及午夜讽恒至卯名声暂羶腥肠肚镇煎焰古心虽自鞭世路终难拗弱拒喜张臂勐拏闲缩爪见倒谁肯扶从嗔我须齩从仕居闲食不足从仕力难任两事皆害性一生恒苦心黄昏归私室惆怅起叹音弃置人间世古来非独今短灯檠歌长檠八尺空自长短檠二尺便且光黄帘緑幕朱户闭风露气入秋堂凉裁衣寄逺泪眼暗搔头频挑移近床太学儒生东鲁客二十辞家来射䇿夜书细字缀言语两目眵昬头雪白此时提挈当案前看书到晓那能眠一朝富贵还自恣长檠髙张照朱翠吁嗟世事无不然墙角君看短檠弃送刘师服夏半阴气始淅然云景收蝉声入客耳惊起不可留草草具盘馔不持酒献酬士生为名累有似鱼中钩赍财入市卖贵者恒难售岂不久顦顇为功忌中休勉哉耘其业以待岁晚收五百家注昌黎文集巻五五百家注昌黎文集卷六钦定四库全书五百家注昌黎文集巻六宋魏仲举编古诗符读书城南木之就䂓矩在梓匠轮舆人之能为人由腹有诗书诗书勤乃有不勤腹空虚欲知学之力贤愚同一初由其不能学所入遂异闾两家各生子提孩巧相如少长聚嬉戏不殊同队鱼年至十二三头角稍相疎二十渐乖张清沟映汚渠三十骨骼成乃一龙一猪飞黄腾蹋去不能顾蟾蜍一为马前卒鞭背生虫蛆一为公与相潭潭府中居问之何因尔学与不学欤金璧虽重宝费用难贮储学问藏之身身在则有余君子与小人不系父母且不见公与相起身自犂锄不见三公后寒饥出无驴文章岂不贵经训乃菑畬潢潦无根源朝满夕已除人不通古今马牛而襟裾行身陷不义况望多名誉时秋积雨霁新凉入郊墟灯火稍可亲简编可巻舒岂不旦夕念为尔惜居诸恩义有相夺作诗劝踌躇示爽宣城去京国里数逾三千念汝欲别我解装具盘筵日昏不能散起坐相引牵冬夜岂不长达旦灯烛然座中悉亲故谁肯舍汝眠念汝将一身西来曽几年科名掩衆俊州考居吏前今从府公召府公又时贤时軰千百人孰不谓汝妍此来江南近里闾故依然昔日同戏儿㸔汝立路边人生但如此其实亦可怜吾老世味薄因循致留连强颜班行内何实非罪愆才短难自立惧终莫洗湔临分不汝诳有路即归田人日城南登高初正候才兆渉七气已弄霭霭野浮阳晖晖水披冻圣朝身不废佳节古所用亲交既许来子姪亦可从盘蔬冬春杂罇酒清浊共令征前事为觞咏新诗送扶杖陵圯址刺船犯枯葑恋池羣鸭廻释峤孤云纵人生本坦荡谁使妄倥偬直指桃李䦨寻幽宁止重病鸱屋东恶水沟有鸱堕鸣悲青泥淹两翅拍拍不得离羣童叫相召瓦砾争先之计校生平事杀却理亦宜夺攘不愧耻饱满盘天嬉晴日占光景高风送追随拟凌鸾鳯羣肯顾鸿鹄卑今者运命穷遭逄巧丸儿中汝要害处汝能不得施于吾乃何有不忍乗其危救汝将死命浴以清水池朝餐辍鱼肉瞑宿防狐狸自知无以致蒙徳乆犹疑饱入深竹丛饥来傍阶基谅无责报心固以听所为昨日有气力飞跳弄藩篱今晨忽径去曽不报我知侥倖非汝福天衢汝休窥京城事弹射竖子岂易欺勿讳泥坑辱泥坑乃良规华山女街东街西讲佛经撞钟吹螺閙宫庭广张罪福资诱胁听衆狎恰排浮萍黄衣道士亦讲説座下寥落如明星华山女儿家奉道欲驱异教归仙灵洗粧拭面着冠帔白咽红颊长眉青遂来陞座演真诀观门不许人开扄不知谁人暗相报訇然振动如雷霆扫除衆寺人迹絶骅骝塞路连辎軿观中人满坐观外后至无地无由听抽钗脱钏解环珮堆金叠玉光晶荧天门贵人传诏召六宫愿识师颜形玉皇颔首许归去乗龙驾鹤来青𡨕豪家少年岂知道来绕百帀脚不停云䆫雾阁事恍惚重重翠幔深金屏仙梯难攀俗縁重浪慿青鸟通丁宁读皇甫湜公安园池诗书其后晋人目二子其犹吹一吷区区自其下顾肯挂牙舌春秋书王法不诛其人身尔雅注虫鱼定非磊落人湜也困公安不自闲其闲穷年枉智思掎摭粪壤间粪壤多汚秽岂有臧不臧诚不如两忘但以一槩量我有一池水蒲苇生其间虫鱼沸相嚼日夜不得闲我初徃观之其后益不观观之乱我意不如不观完用将济诸人舍得业孔颜百年能几时君子不可闲路旁堠堆堆路旁堠一双复一只迎我出秦关送我入楚泽千以高山遮万以远水隔吾君勤听治照与日月敌臣愚幸可哀臣罪庻可释何当迎送归縁路高厯厯食曲河驿晨及曲河驿悽然自伤情羣乌巢庭树乳雀飞檐楹而我抱重罪孑孑万里程亲戚顿乖角图史弃纵横下负朋义重上孤朝命荣杀身谅无补何以荅生成过南阳南阳郭门外桑下麦青青行子去未已春鸠鸣不停秦商邈既逺湖海浩将经孰忍生以慼吾其寄余龄泷吏南行逾六旬始下昌乐泷险恶不可状船石相舂撞徃问泷头吏潮州尚几里行当何时到土风复何似泷吏垂手笑官何问之愚譬官居京邑何由知东吴东吴游宦乡官知自有由潮州底处所有罪乃窜流侬幸无负犯何由到而知官今行自到那遽妄问为不虞卒见困汗出愧且骇吏曰聊戏官侬甞使徃罢岭南大抵同官去道苦辽下此三千里有州始名潮恶溪瘴毒聚雷电常汹汹鳄鱼大于船牙眼怖杀侬州南十数里有海无天地飓风有时作掀簸真差事圣人于天下于物无不容比闻此州囚亦有生还侬官无嫌此州固罪人所徙官当明时来事不待説委官不自谨慎宜即引分徃胡为此水边神色乆戃慌旊大缾甖小所任自有宜官何不自量满溢以取斯工农虽小人事业各有守不知官在朝有益国家不得无虱其间不武亦不文仁义饰其躬巧姦败羣伦叩头谢吏言始慙今更羞厯官二十余国恩并未醻凡吏之所诃嗟实颇有之不即金木诛敢不识恩私潮州虽云远惟思不可过于身实巳多敢不持自贺赠元十八协律六首知识乆去眼吾行其既远瞢瞢莫訾省黙黙但寝饭子兮何为者冠珮立宪宪何氏之从学兰蕙巳满畹于何翫其光以至歳向晚时治尚和同无俟于謇謇或师絶学贤不以艺自輓子兮独如何能自媚婉娩金石出声音宫室发关楗何人识章甫而知骏蹄踠惜乎吾无居不得留息偃临当背面时裁诗示缱绻英英桂林伯实维文武特远劳从事贤来弔逐臣色南裔多山海道里屡纡直风波无程期所忧动不测子往诚艰难我去未穷极临别且无言有泪不可拭吾友柳子厚其人艺且贤吾未识子时已覧赠子篇寤寐想风彩于今已三年不意流窜路兼旬同食眠所闻昔已多所得今过前如何又须别使我抱悁悁势要情所重排斥则埃尘骨肉未免然况又四海人嶷嶷桂林伯矫矫义勇身生平所未识待我踰交亲遗我数幅书继以药物珍药物防瘴疠书劝飬精神不知四罪地岂有再起辰穷途致感激肝胆还轮囷读书患不多思义患不明患足以不学既学患不行子今四美具实大华亦荣王官不可阙未宜后诸生嗟我摈南海无由助飞鸣寄书龙城守君骥何时秣崃山逢飓风雷电助撞捽乗潮簸扶胥近岸指一髪两巖虽云牢木石互飞发屯门虽云髙亦映波浪没余罪不足惜子生未宜忽胡为不忍别感谢情至骨初南食贻元十八协律鲎实如惠文骨眼相负行蚝相粘为山百十各自生蒲鱼尾如蛇口眼不相营蛤即是虾蟇同实浪异名章举马甲柱鬭以怪自呈其余数十种莫不可叹惊我来御魑魅自宜味南烹调以咸与酸芼以椒与橙腥臊始发越咀吞面汗骍惟蛇旧所识实惮口眼狞开笼听其去鬰屈尚不平卖尔非我罪不屠岂非情不祈灵珠报幸无嫌怨并聊歌以记之又以告同行宿曽江口示姪孙湘云昏水奔流天水漭相围三江灭无口其谁识涯圻暮宿投民村高处水半扉犬鸡俱上屋不复走与飞篙舟入其家瞑闻屋中唏问知歳常然哀此为生㣲海风吹寒晴波扬衆星辉仰视北斗高不知路所归舟行亡故道屈曲髙林间林间无所有奔流但潺潺嗟我亦拙谋致身落南蛮茫然失所诣无路何能还答柳柳州食虾蟇虾蟇虽水居水特变形貌强号为蛙蛤于实无所校虽然两股长其奈背嵴疱跳踯虽云高意不离泞淖鸣声相唿和无理秪取閙周公所不堪洒灰垂典教我弃愁海濵恒愿眠不觉叵堪朋类多沸耳作惊爆端能败笙磬仍工乱学校虽䝉句践礼竟不闻报效大战元鼎年孰强孰败挠居然当鼎味岂不辱钓罩余初不下喉近亦能稍稍尝惧染蛮夷平生性不乐而君复何为甘食比豢豹猎较务同俗全身斯为孝哀哉思虑深未见许廻櫂别赵子我迁于掲阳君先掲阳居掲阳去京华其里万有余不谓小郭中有子可与娱心平而行髙两通诗与书婆娑海水南簸弄明月珠及我迁宜春意欲携以俱摆头笑不可我岂不足欤又奚为于此徃来以纷如海中诸山中幽子颇不无相期风涛观已乆不可渝又尝疑龙虾果谁雄牙须蚌蠃鱼鳖虫瞿瞿以狙狙识一以忘十大同细自殊欲一穷究之时歳屡谢除今子南且北岂非亦有图人心未尝同不可一理驱各宜从所胜未用分贤愚除官赴阙至江州寄鄂岳李大夫盆城去鄂渚风便一日耳不枉故人书无因㠶江水故人辞礼闱旌节镇江圻而我窜逐者龙钟初得归别来已三歳望望长迢递咫尺不相闻平生那可计我齿落且尽君发白几何年皆过半百来日苦无多少年乐新知衰暮思故友譬如亲骨肉宁免相可否我昔实愚惷不能降色辞子犯亦有言臣犹自知之公其务贳过我亦请改事桑榆傥可收愿寄相思字南山有高树行赠李宗闵南山有高树花叶何蓑蓑上有鳯凰巢鳯凰乳且栖四旁多长枝羣鸟所託依黄鹄据其髙衆鸟栖其卑不知何山鸟羽毛有光辉飞飞择所处正得衆所希上承鳯凰恩自期永不衰中与黄鹄羣不自隐其私下视衆鸟羣汝徒竟何为不知挟丸子心黙有所规弹汝枝叶间汝翅不觉摧或言由黄鹄黄鹄岂有之慎勿猜衆鸟衆鸟不足猜无人语鳯凰汝屈安得知黄鹄得汝去婆娑弄毛衣前汝下视鸟各议汝瑕疵汝岂无朋匹有口莫肯开汝落蒿艾间几时复能飞哀哀故山友中夜思汝悲路远翅翎短不能持汝归勐虎行赠李宗闵勐虎虽云恶亦各有匹侪羣行深谷间百兽望风低身食黄熊父子食赤豹麛择肉于熊罴肯视兎与貍正昼当谷眠眼有百歩威自矜无当对气性纵以乖朝怒杀其子暮还食其妃匹侪四散走勐虎还孤栖狐鸣门四旁出逐猴入居乌鹊从噪之虎不知所归谁云勐虎恶中路正悲啼豹来衔其尾熊来攫其頥勐虎死不辞但慙前所为虎兕无助死况如汝细微故当结以信亲当结以私亲故且不保人谁信汝为五百家注昌黎文集巻六五百家注昌黎文集卷七钦定四库全书五百家注昌黎文集巻七宋魏仲举编古诗雪后寄崔二十六丞公一首蓝田十月雪塞关我兴南望愁羣山攅天嵬嵬冻相映君乃寄命于其间秩卑俸薄食口衆岂有酒食开容颜殿前羣公赐食罢骅骝蹋路骄且闲称多量少鉴裁宻岂念幽桂遗榛菅几欲犯严出荐口气象硉兀未可攀归来殒涕揜关卧心之纷乱谁能删诗翁憔悴斸荒棘清玉刻佩聨玦环脑脂遮眼卧壮士大弨挂壁无由弯干坤惠施万物遂独于数子懐偏悭朝欷暮唶不可解我心安得如石顽送僧澄观一首浮屠西来何施为扰扰四海争奔驰构楼架阁切星汉夸雄鬬丽止者谁僧伽后出淮泗上势到衆佛尤恢竒越商胡贾脱身罪珪璧满船宁计资清淮无波平如席栏柱倾扶半天赤火烧水转扫地空突兀便髙三百尺影沉潭底龙惊遁当昼无云跨虚碧借问经营本何人道人澄观名籍籍愈昔从军大梁下徃来满屋贤豪者皆言澄观虽僧徒公才吏用当今无后从徐州辟书至纷纷过客何由记又言澄观乃诗人一座竞吟诗句新向风长叹不可见我欲收敛加冠巾洛阳穷秋厌孤独丁丁啄门疑啄木有僧来访唿使前伏犀挿脑髙颊权惜哉已老无所及坐睨神骨空澘然临淮太守初到郡逺遣州民送音问好竒赏俊直难逄去去为致思从容山南郑相公与樊员外醻荅为诗其末咸有见及语樊封以示愈依赋十四韵以献梁维西南屏山厉水刻屈禀生肖勦刚难谐在民物荥公鼎轴老烹斡力健倔帝咨汝予往牙纛前坌坲威风挟惠气盖壌两劘拂茫漫华黒间指画变怳歘诚既富而美章彚霍炳蔚日延讲大训龟判错衮黻樊子坐賔署演孔刮老佛金舂撼玉应厥臭剧蕙鬰遗我一言重跽受惕斋慄辞悭义卓濶呀豁疚掊掘如新去耵矃雷霆逼飓䫻缀此岂为训俚言绍庄屈奉和武相公镇蜀时咏使宅韦太尉所养孔雀一首穆穆鸾鳯友何年来止兹飘零失故态隔絶抱长思翠角高独耸金华焕相差坐䝉恩顾重毕命守堦墀感春三首偶坐藤树下暮春下旬间藤隂已可庇落蘂还漫漫斖斖新叶大珑珑晚花干青天髙寥寥两蝶飞翩翩时节适当尔懐悲自无端黄黄芜菁花桃李事已退强风簸枯榆狼籍九衢内春序一如此汝颜安足赖谁能驾飞车相从观海外晨游百花林朱朱兼白白栁枝弱而细悬对垂百尺左右同来人金紫贵显极娇童为我歌哀响夸筝笛艶姬蹋筵舞清眸刺剑㦸心懐平生友莫一在燕席死者长眇芒生者困乖隔少年真可喜老大百无益早赴街西行香赠卢李二中舍人一首天街东西异祗命遂成游月明御沟晓蝉吟堤树秋老僧情不薄僻寺境还幽寂寥二三子归骑得相收晚寄张十八助教周郎博士一首日薄风景旷出归偃前檐晴云如擘絮新月似磨䥥田野兴偶动衣冠情乆厌吾生可携手叹息岁将淹题张十八所居一首君居泥沟上沟浊萍青青蛙讙桥未扫蝉嘒门长扄名秩后千品诗文齐六经端来问竒字为我讲声形醻韩庻子诗张籍西街幽僻处正与懒相宜寻寺独行逺借书常送迟家贫无易事身病是闲时寂寞谁相问只应君自知奉酬卢给事云夫四兄曲江荷花行见寄并呈上钱七兄阁老张十八助教曲江千顷秋波浄平铺红蕖盖明镜大明宫中给事归走马来看立不正遗我明珠九十六寒光映骨睡骊目我今官闲得婆娑问言何处芙蓉多撑舟昆明渡云锦脚敲两舷呌吴歌太白山高三十里负雪嵬嵬挿花里玉山前却不复来曲江汀莹水平盃我时相思不觉一廻首天门九扇相当开上界真人足官府岂如散仙鞭笞鸾鳯终日相追陪小庭水植率尔成诗钱徽泓然一缶水下与坳堂接青菰八九枝圆荷四五叶动揺香风至顾盼野心惬行可採芙蓉长江讵云渉奉和钱七兄曹长盆池所植翻翻江浦荷而今生在此擢擢菰叶长芳根复谁徙露濡两鲜翠风荡相磨倚但取主人知谁言盆盎是记夣夜夣神官与我言罗缕道妙角与根挈携陬维口澜翻百二十刻须㬰间我听其言未云足舍我去度横山腹我徒三人共追之一人前度安不危我亦平行蹋神完骨硚脚不掉侧身上视溪谷盲杖撞玉版声彭觥神官见我开颜笑前对一人壮非少石坛坡陀可坐卧我手承颏肘拄座隆楼杰阁磊嵬高天风飘飘吹我过壮非少者哦七言六字常语一字难我以指撮白玉丹行且咀嚼行诘盘口前截断第二句绰虐顾我颜不欢乃知仙人未贤圣䕶短慿愚邀我敬我宁屈曲自世间安能随汝巢神山南内朝贺归呈同官薄云蔽秋曦清雨不成泥罢贺南内衙归凉晚凄凄緑槐十二街涣散驰轮蹄余惟戆书生孤身无所赍三黜竟不去致官九列齐岂惟一身荣珮玉冠簮犀滉荡天门高着籍朝厥妻文才不如人行又无町畦问之朝廷事畧不知东西况于经籍深岂究端与倪君恩太山重不见醻稗稊所职事无多又不自提撕明庭集孔鸾曷取于凫鹥树以松与栢不宜问蒿藜婉娈自媚好几时不见挤贪食以忘躯尠不调盐醯法吏多少年磨淬出角圭将举汝愆尤以为已阶梯收身归关东期不到死迷朝归峨峨进贤冠耿耿水苍珮章服岂不好不与德相对顾影听其声赪颜汗渐背进乏犬鸡效又不勇自退坐食取其肥无堪等聋瞶长风吹天墟秋日万里晒抵暮但昏眠不成歌慷慨杂诗朝蝇不须驱暮蚊不可拍蝇蚊满八区可尽与相格得时能几时与汝恣啖咋凉风九月到扫不见踪迹鹊鸣声揸揸乌噪声擭擭争鬭庭宇间特身博弹射黄鹄忍长饥两翅乆不擘苍苍云海路晚歳将无获截橑为欂栌斵楹以为椽束蒿以代之小大不相权虽无风雨灾得不覆且颠解辔弃骐骥蹇驴鞭使前崑崙髙万里岁尽道苦邅停车卧轮下絶意于神仙雀鸣朝营食鸠鸣暮求羣独有知时鹤虽鸣不縁身喑蝉终不鸣有抱不列陈蛙黾鸣无谓合合秪乱人读东方朔杂事严严王母宫下维万仙家噫欠为飘风濯手大雨沱方朔乃竖子骄不自禁诃偷入雷电室輷輘掉狂车王母闻以笑卫官助呀呀不知万万人生身埋泥沙簸顿五山踣飘流八纮蹉曰吾儿可憎奈此狡狯何方朔闻不喜禠身络蛟蛇瞻相北斗柄两手自相挼羣仙急乃言百犯庸不科向观睥睨处事在不可赦欲不布露言外口实諠譁王母不得已颜嚬口赍嗟颔头可其奏送以紫玉珂方朔不惩创挟恩更矜夸诋欺刘天子正昼溺殿衙一旦不辞诀摄身凌苍霞谴疟鬼屑屑水帝魂谢谢无余辉如何不肖子尚奋疟鬼威乗秋作寒热翁妪所骂讥求食呕洩间不知臭秽非医师加百毒薫灌无停机灸师施艾炷酷若猎火围诅师毒口牙舌作霹雳飞符师弄刀笔丹墨交横挥咨汝之胄出门户何巍巍祖轩而父顼未沫于前徽不修其操行贱薄似汝稀岂不忝厥祖腼然不知归湛湛江水清归居安汝妃清波为裳衣白石为门畿唿吸明月光手掉芙蓉旂降集随九歌饮芳而食菲赠汝以好辞咄汝去莫违示儿我始来京师止携一束书辛勤三十年以有此屋庐此屋岂无华于我自有余中堂高且新四时登牢蔬前荣馔賔亲冠婚所依于庭内无所有髙树八九株有藤缕络之春华夏隂敷东堂坐见山风云相吹嘘松果连南亭外有瓜芋区西偏屋不多槐榆翳空虗山鸟旦夕鸣有类涧谷居主妇治北堂膳服适戚踈恩封高平君子孙从朝裾开门问谁来无非卿大夫不知官高卑玉带悬金鱼问客之所为巍冠讲唐虞酒食罢无为碁槊以相娱凡此座中人十九持钧枢又问谁与频莫与张樊如来过亦无事考评道精麄蹮蹮媚学子墙屏日有徒以能问不能其蔽岂可袪嗟我不修饰事与庸人俱安能坐如此比肩于朝儒诗以示儿曹其无迷厥初庭楸庭楸止五株共生十步间各有藤绕之上各相钩联下叶各垂地树颠各云连朝日出其东我常坐西偏夕日在其西我常坐东边当昼日在上我坐中央焉仰视何青青上不见纎穿朝暮无日时我且八九旋濯濯晨露香明珠何聨聨夜月来照之蒨蒨自生烟我已自顽惰重遭五楸牵客来尚不见肯到权门前权门衆所趋有客动百千九牛亡一毛未在多少间往既无可顾不往自可怜翫月喜张十八贠外与王六秘书至前夕虽十五月长未满规君未晤我时风露眇无涯浮云散白石天宇开青池孤质不自惮中天为君施翫翫夜遂乆亭亭曙将披况当今夕圆又以佳客随惜无酒食乐但用歌嘲为和李相公摄事南郊览物兴懐呈一二知旧灿灿辰角曙亭亭寒露朝川原共澄映云日还浮飘上宰严祝事清涂振华镳圆丘峻且垣前对南山标村树黄复緑中田稼何饶顾瞻想巖谷兴叹倦尘嚣惟彼颠瞑者去公岂不辽为仁朝自治用静兵以销勿惮吐握勤可歌风雨调圣贤相遇少功徳今宣昭和裴仆射相公假山十一韵公乎真爱山㸔山旦连夕犹嫌山在眼不得着脚厯徃语山中人与我涧侧石有来应公须归必载金帛当轩乍骈罗随势忽开坼有洞若神剜有巖类天划终朝巖洞间歌皷燕賔戚孰谓衡霍竒近在王侯宅傅氏筑已卑磻溪钓何激逍遥功徳下不与事相摭乐我盛明时于焉傲今昔阮步兵诗一日复一夕一夕复一朝颜色改平常精神自损消胷中懐汤火变故更相招万事无穷极智谋苦不饶但恐须臾间魂气随风飘身终履薄氷谁知我心焦与张十八同效阮步兵一日复一日一日复一日一朝复一朝秪见有不如不见有所超食作前日味事作前日调不知人不死悯悯尚谁要富贵自絷拘贫贱亦煎焦俯仰未得所一世已解镳譬如笼中鹤六翮无所揺譬如兎得蹄安用东西跳还看古人书复举前日瓢未知所究竟且作新诗謡送诸葛觉徃随州读书邺侯家多书挿架三万轴一一悬牙籖新若手未触为人强记览过眼不再读伟哉羣圣文磊落载其腹行年余五十出守数已六京邑有旧庐不容乆食宿台阁多官贠无地寄一足我虽官在朝气势日局缩屡为丞相言虽恳不见緑送行过浐水东望不转目今子从之游学问得所欲入海观龙鱼矫翮逐黄鹄勉为新诗章月寄三四幅南溪始泛榜舟南溪上上上不得返幽寻事随去孰能量近逺隂沉过连树藏昻抵横坂石麤肆磨砺波恶厌牵挽或倚偏岸渔竟就平洲饭㸃㸃暮雨飘稍稍新月偃余年懔无几休日怆已晚自是病使然非由取高謇南溪亦清驶而无檝与舟山农惊见之随我观不休不惟儿童辈或有杖白头馈我笼中𤓰劝我此淹留或云以病归此已颇自由幸有用余俸置居在西畴囷仓米谷满未有旦夕忧上去无得得下来亦悠悠但恐烦里闾时有缓急投愿为同社人鸡豚燕春秋足弱不能步自宜收朝蹟羸形可舆致佳观安事掷即此南坂下乆闻有水石拖舟入其间溪流正清激随波吾未能峻瀬乍可刺鹭起若导吾前飞数十尺亭亭柳带沙团团松冠壁归时还尽夜谁谓非事役五百家注昌黎文集卷七五百家注昌黎文集卷八钦定四库全书五百家注昌黎文集巻八宋魏仲举编聨句城南聨句一百五十韵竹影金鏁碎泉声玉淙琤瑠璃翦木叶翡翠开园英流滑随仄歩搜寻得深行遥岑出寸碧逺目増双明干穟纷拄地化虫枯挶茎木腐或垂耳草珠竞骈睛浮虚有新斸摧扤饶孤撑囚飞黏网动盗啅接弹惊脱实自开坼牵柔谁绕萦礼䑕拱而立騃牛躅且鸣蔬甲喜临社田毛乐寛征露萤不自煖冻蝶尚思轻宿羽有先晓食鳞时半横菱翻紫角利荷折碧圆倾楚腻鳣鲔乱獠羞螺蠏并桑蠖见虚指穴狸闻鬭狞逗翳翅相筑摆幽尾交搒蔓涎角出缩树啄头敲铿脩箭袅金饵羣鲜沸池羹岸殻坼𤣥兆野麰渐丰萌瑶烟羃䟽岛沙篆印廻平瘁肌遭蚝刺啾耳闻鸡生竒虑恣廻转遐睎纵逄迎巅林戢远睫缥气夷空情归迹归不得舍心舍还争灵麻撮狗虱村稚啼禽猩红皱晒檐瓦黄团击门衡得隽蝇虎健相残雀豹趟束枯樵指秃刈熟担肩赪澁旋皮巻脔苦开腹膨脝机舂潺湲力吹簸飘飖精赛馔木盘蔟靸妖藤索絣荒学五六巻古藏四三茔里儒拳足拜土怪闪眸侦蹄道补复破丝窠扫还成暮堂蝙蝠沸破灶蛜蝛盈追此讯前主答云皆冡卿败壁剥寒月折篁啸遗笙桂熏霏霏在綦迹微微呈劔石犹竦槛兽材尚挐楹宝唾拾未尽玉啼堕犹鎗牎绡疑閟艳粧烛巳销檠緑发抽珉甃青肤耸瑶桢白蛾飞舞地幽蠧落书棚惟昔集嘉咏吐芳类鸣嘤窥竒摘海异恣韵激天鲸肠胃绕万象精神驱五兵蜀雄李杜拔岳力雷车轰大句斡元造高言轧霄峥芒端转寒燠神助溢盃觥巨细各乗运湍湋亦腾声菱花咀粉蘂削缕穿珠樱绮语洗晴雪娇辞咔鶵莺酣歌新弁珥繁价流金琼菡蓞冩红调萎蕤缀蓝瑛庖霜脍𤣥鲫淅玉炊香梗朝馔已百态春醪又千名哀匏缺蹙景冽唱凝余晶解魄不自主痺肌坐空瞠扳援贱蹊絶炫燿仙选更丛巧竞採笑骈鲜互探婴桑变忽芜蔓樟裁浪登丁霞鬭讵能极风期谁复赓臯区扶帝壤瓌藴郁天京祥色被文彦良材挿杉柽隐伏饶气象兴潜示堆坑擘华露神物拥终储地祯訏谟壮缔始辅弼登阶清坌秀恣填塞呀灵滀渟澄益大连汉魏肈初迈周嬴积照涵德镜传经俪金籝食家行鼎鼐宠族饫弓旌弈制尽从赐殊私得逾程飞桥上架汉缭岸俯窥瀛潇碧逺输委湖嵌费携擎萄苜从大汉枫槠至南荆嘉植鲜危朽膏埋易滋荣悬长巧纽翠象曲善攅珩鱼口星浮没马毛锦斑骍五方乱风土百种分锄耕葩孽相妬出菲茸共舒晴类招臻倜诡翼萃伏衿缨危望跨飞动冥升蹑豋闳春游轹靃靡彩伴䬃嫈嫇遗灿飘的皪淑颜洞精诚娇应如在寤頺意若含酲鹓毳翔衣帯鹅肪截珮璜文昇相照灼武胜屠搀抢割锦不醻价构云有高营通波牣鳞介疏畹富萧蘅买养驯孔翠逺苞树蕉栟鸿头排刺芡鹄㲉攅瓌橙骛广杂良牧蒙休頼先盟罢旄奉环卫守封践忠贞战服脱明介朝冠飘彩纮爵勲逮僮𨽻簪笏自懐绷乳下笑嶷嶷椒蕃泣喤喤貌鑑清溢匣眸光寒发硎馆儒养经史缀戚觞孙甥考钟馈肴核戛鼓侑牢牲飞膳自北下函珍极东烹如𤓰煮大卵比线茹芳菁海岳错口腹燕赵钖媌娙一笑释仇恨百金交弟兄货至貊戎市唿传鸜鹆令顺居无鬼瞰抑横免官评杀候肆陵剪笼原匝罝紭羽空颠雉鷃血路迸狐麖折足去踸踔蹙鬐怒䰃鬤跃犬疾翥鸟呀鹰甚饥䖟算蹄记功赏裂眦相摚掁勐毙牛马乐妖残枭鵅惸窟穷尚嗔视箭出方惊抨连箱载已实碍辙弃仍赢喘觑锋刄㸃困冲株枿盲扫净豁旷旷骋遥略苹苹馋扠饱活脔恶嚼㗘腥鲭岁律及郊至古音命韶韺旗斾流日月帐庐扶栋甍磊落奠鸿璧参差席香藑𤣥祗祉兆姓黒秬饛丰盛庆流蠲瘥疠威畅捐䡴輣灵燔望髙冏龙驾闻敲䬝是惟礼之盛永用表其宏徳孕厚生植恩熈完刖剠宅土尽华族运田间强甿荫廋森岭桧啄场翙祥䳟畦肥翦韭薤陶固收盆甖利养积余健孝思事严祊掘云破嵽嵲採月漉坳泓寺砌上明镜僧盂敲晓钲泥像对骋怪铁钟孤舂锽瘿颈閙鸠鸽蜿垣乱蛷蝾葚黒老蚕蠋麦黄韵鹂鹒韶曙迟胜赏贤明戒先庚驰门填偪仄竞墅辗砯砰醉结红满杏稠凝碧浮饧䠞绳觐娥婺鬬草撷玑珵粉汗泽广额金星堕连璎鼻偷困淑郁眼剽强盯是节饱颜色兹疆称都城书饶罄鱼茧纪盛播琴筝奚必事逺觌无端逐羁伧将身亲魍魅浮迹侣鸥䴖腥味空奠屈夭年徒羡彭惊魂见蜿蚓触嗅值虾蟛幸得履中气忝从拂天枨归私暂休暇驱昵出庠黉鲜意竦轻畅连辉照琼莹陶暄逐风乙跃视舞晴蜻足胜自多诣心贪敌无勍始知乐名教何用苦拘儜毕景任诗趣焉能守䃘䃘㑹合联句离别言无期㑹合意弥重病添儿女恋老丧丈夫勇劔心知未谢诗思犹孤耸愁去剧箭飞讙来若泉涌析言多新贯摅抱无昔壅念难须勤追悔易勿轻踵吟巴山荦嵤说楚波堆垄马辞虎豹怒舟出蛟鼍恐狂鲸时孤轩幽狖杂百种瘴衣常腥腻蛮器多疎冗剥苔弔斑林角饭饵沉塜忽尔衔远命归欤舞新宠鬼窟脱幽妖天居觌清拱京游步方振谪梦意犹恟诗书夸旧知酒食接新奉嘉言冩清越瘉病失肬肿夏阴偶高庇宵魂接虚拥雪絃寂寂听茗盌纎纎捧驰辉烛浮萤幽响泄潜蛬诗老独何心江疾有余尰我家本瀍谷有地介皋巩休迹忆沉冥峨冠慙闟升朝高辔逸振物羣听悚徒言濯幽泌谁与薙荒茸朝绅郁青緑马饰曜珪珙国雠未销铄我志荡邛陇君才诚倜傥时论方汹溶格言多彪蔚悬解无梏拲张生得渊源寒色抜山冡坚如撞羣金眇若抽独蛹伊余何所拟跛鼈讵能踊块然堕岳石飘尔罥巢氄龙斾垂天卫云韶凝禁甬君乎眠安然朝鼓声汹汹鬬鸡联句大鸡昻然来小鸡竦而待峥嵘颠盛气洗刷凝鲜彩高行若矜豪侧睨如伺殆精光目相射劔㦸心独在既取冠为胄复以距为镦天时得清寒地利挟爽垲磔毛各噤㾕怒瘿争碨磊俄膺忽尔低植立瞥而改腷膊战声喧缤翻落羽皠中休事未决小挫势益陪妬肠务生敌赋性专相醢裂血失鸣声啄殷甚饥馁对起何急惊随旋试巧绐毒手饱李阳神槌困朱亥恻心我以仁碎首尔何罪独胜事有然旁惊汗流浼知雄欣动颜怯负愁㸔贿争观云填道助叫波翻海争爪深难解嗔睛时未怠一喷一醒然再接再砺乃头垂碎丹砂翼搨拖锦綵连轩尚贾余清厉比归凯选俊感收毛受恩慙始隗英心甘鬬死义肉耻庖宰君㸔鬬鸡篇短韵亦可採纳凉联句递啸取遥风微㣲近秋朔金柔气尚低火老候愈浊熈熈炎光流竦竦高云擢闪红惊蚴虬凝赤耸山岳目林恐焚烧耳井忆瀺灂仰惧失交泰非时结冰雹化邓渴且多奔河诚已悫暍道者谁子叩商者何乐浩矣得滂沱感然鸣鸑鷟佳愿茍未从前心空缅邈清砌千廻坐冷环再三握烦懐却星星高意还卓卓龙沉极煑鳞牛喘甚焚角蝉烦鸣转喝乌躁饥不啄昼蝇食案繁宵蚋肌血渥单絺厌已褫长䈉倦还捉幸兹得佳朋于此䕃华桷清荧文簟施淡澉甘𤓰濯大壁旷凝浄古书竒駮荦凄如羾寒门皓若攅玉璞扫寛延鲜飈汲冷渍香穱篚实林珍盘肴馈禽㲉空堂喜淹留贫馔羞龌龊殷勤相劝勉左右皆砻斵贾勇发霜硎争前曜冰槊㣲然草根响先被诗情觉感衰悲旧改工异逞新貌谁言摈朋老犹自将心学危檐不敢慿朽机惧倾扑青云路难近黄鹤足仍鋜未能饮渊泉立滞叫芳葯与子昔睽离嗟余苦屯剥直道败邪径拙谋伤巧诼炎湖度氛氲热石行荦硞痟饥夏尤甚疟渴秋更数君颜不可觌君手无由搦今来沐新恩庶见返鸿朴儒庠恣游息圣籍饱商搉危行无低囘正言免咿喔车马获同驱酒醪欣共欶惟忧弃菅蒯敢望侍帷幄此志且何如希君为追琢秋雨聨句万木声号唿百川气交㑹庭翻树离合牖变景明蔼潨㵼殊未终飞浮亦云泰牵懐到空山属听迩惊瀬檐垂白练直渠涨清湘大甘津泽祥禾服润肥荒艾主人吟有欢客子歌无奈侵阳日沉𤣥剥节风捜兊坱圠游崃暄飕飗卧江汰㣲飘来枕前髙洒自天外蛬穴何迫窄蝉林扫鸣哕园菊茂新芳迳兰销晚馤地镜时昏晓池星竞漂沛讙呶寻一声灌注咽羣籁儒宫烟火湿市舍煎熬忲卧冷空避门衣寒屡循带水怒已倒流阴繁恐凝害忧虞思舟檝感禹勤畎浍懐襄信可畏疎决须有頼筮命或冯蓍卜情将问蔡庭商忽惊舞墉禜亦亲酹气醨稍疎映雺乱还拥荟阴旌时摎流帝鼓镇訇磕枣圃落青玑𤓰畦烂文贝贫薪不烛灶富粟空填廥秦俗动言利鲁儒欲何丐深路倒羸骖弱涂拥行轪毛羽皆遭冻篱簁不能翙翻浪洗虚空倾涛败藏盖吾人犹在陈僮仆诚自郐因思征蜀士未免湿戎斾安得发商飈廓然吹宿霭白日悬大野幽泥化轻壒战场暂一干贼肉行可脍捜心思有效抽䇿期称最岂惟虑收获亦已救颠沛禽情初啸俦础色㣲收霈庶几谐我愿遂止无已太征蜀聨句日王忿违慠有命事诛抜蜀险豁闗防秦师纵横猾风旗帀地扬雷鼓轰天杀竹兵彼皴脆铁刃我鎗䶪刑神咤牦旄阴燄飐犀札翻霓纷偃蹇塞野倾坱圠生狞竞掣跌痴突争填轧渴鬬信豗呶噉姦何噢嗗更唿相簸荡交斫双缺齾火发激铓腥血飘腾足滑飞猱无整阵翩鹘有邪戛江倒沸鲸鲵山揺溃猰中离分二三外变迷七八逆颈尽徽索仇头恣髠鬝怒须犹鬇鬡断臂仍石潜设竒伏穴觑骋精察中矢类妖㺑跳锋状惊豽蹋翻聚林岭斗起成埃圿斾亡多空杠轴折鲜聨辖剟肤浃疮痍败面碎剠㓤浑奔肆狂勷健窜脱趫黠巖钩踔狙猿水漉杂鳣螖投奅閙䃔䃧填湟㑻傄强睛死不闭犷眼困逾䎵爇堞熇歊熺抉门呀拗䦪天刀封未坼酋胆慑前揠跧梁排郁缩闯窦揳窋窡廹胁闻杂驱咿呦呌穷区指清夷兇部坐彫铩卭文裁裴斖巴艳收婠妠推肥牛唿牟载实驼鸣圣灵闵顽嚚焘养均草蔡下书遏雄唬解罪弔挛瞎战血时销洗劔霜夜清刮汉栈罢嚣阗獠江息澎汃始去杏飞蜂及归柳嘶蚻庙献繁馘级乐声洞椌楬台图焕丹𤣥郊告俨匏稭念齿慰霉黧视伤悼瘢痆休输任讹寝报力厚麸鞂戍寒絶朝乗刁暗歇霄詧公欢钟晨撞室晏丝晓扴盃盂酬酒醪箱箧馈巾帓小臣昧戎经维用賛勲劼同宿聨句自从别君来远出遭巧譛斑斑落春泪浩浩浮秋浸毛竒覩象犀羽怪见鵩鸩朝行多危栈夜卧饶惊枕生荣今分踰死弃昔情任鹓行参绮陌鸡唱闻清禁山晴指高标槐宻骛长荫直辞一以荐巧舌千皆匡鼎惟説诗桓谭不读䜟逸韵何嘈嗷高名俟沽赁纷葩欢屡填旷亮忧早渗为君开酒肠颠倒舞相饮曦光霁曙物景曜铄宵祲儒门虽大启姦首不敢闯义泉虽至近盗索不敢沁清琴试一挥白鹤呌相喑欲知心同乐双茧抽作絍莎栅联句冰溪时咽絶风枥方轩举此处不断肠定知无断处雨中寄孟刑部几道聨句秋潦淹辙迹高居限参拜耿耿蓄良思遥遥仰嘉话一晨长隔歳百步还殊界商听饶清耸閟懐空抑噫美君知道腴逸步谢天械吟馨铄纷杂抱照莹疑怪撞宏声不掉输邈澜逾杀檐㵼碎江喧街流浅溪迈念初相遭逄幸免因媒介祛烦类决痈惬兴剧爬疥研文较幽𤣥唿博骋雄快今君轺方驰伊我羽已铩温存感深惠琢切奉明戒迨兹更凝情暂阻若婴瘵欲知相从尽灵珀拾纎芥欲知相益多神药销宿惫徳符仙山岸永立难欹壊气涵秋天河有朗无惊湃祥凤遗蒿鷃云韶掩夷靺争名求鹄徒腾口甚蝉喝未来声已赫始鼓敌前败鬬场再鸣先遐路一飞届东野继竒躅脩纶悬衆犗穿空细丘垤照日陋菅蒯小生何足道积慎如触虿愔愔抱所诺翼翼自伸诫圣书空甚读盗食敢求嘬惟当骑欵段岂望觌珪玠弱操愧筠杉微芳比萧薤何以验髙明柔中有刚夬远游聨句别肠车轮转一日一万周离思春冰泮澜漫不可收驰光忽以迫飞辔谁能留前之讵灼灼此去信悠悠楚客宿江上夜魂栖浪头晓日生远岸水芳缀孤舟村馆泊好木野蔬拾薪柔独含悽悽别中结郁郁愁人忆旧行乐鸟吟新得俦灵瑟时窅窅霠猿夜啾啾愤涛气尚盛恨竹涙空幽长懐絶无已多感良自尤即路涉献歳归期眇凉秋两欢日牢落孤悲坐绸缪观怪忽荡漾叩竒独冥捜海鲸吞明月浪岛没大沤我有一寸钩欲钓千丈流良知忽然逺壮志郁无抽魍魅暂出没蛟螭互蟠蟉昌言拜舜禹举颿凌斗牛懐糈餽贤屈乗桴追圣丘飘然天外步岂肯区中囚楚些待谁弔贾辞缄恨投翳明不可晓祕魂安所求气毒放逐域蓼杂芳菲畴当春忽凄凉不枯亦飕飗貊謡衆猥谇巴语相咿㗀黙誓去外俗嘉愿还中洲江生行既乐躬辇自相勠饮醇趣明代味腥谢荒陬驰深鼔利檝趋险惊飞輶系石沉靳尚开弓射鴅吺路暗执屏翳波惊戮阳侯广泛信缥眇高行恣浮游外患萧萧去中悒稍稍瘳振衣造云阙跪坐陈清猷徳风变谗巧和气销戈矛名声照四海淑问无时休归哉孟夫子君去无夷犹晚秋郾城夜㑹李正封聨句上王中丞卢院长从军古云乐谈笑青油幕灯明夜观碁月暗秋城柝羁客方寂厯惊乌时落泊语䦨壮气衰酒醒寒砧作遇主贵陈力夷凶匪兼弱百牢犒舆师千戸购首恶平生耻论兵末暮不轻诺徒然感恩义谁复论勲爵多士被霑汚小夷施毒蠚何当铸鉅鉟相与归台阁室妇叹鸣鹳家人祝喜鹊终朝考蓍龟何日亲蒸礿间使断津梁潜军索林薄红尘羽书靖大水沙囊涸铭山子所工挿羽余何怍未足烦刀爼秪应输管钥雨矢逐天狼电矛驱海若灵诛固无纵力战谁敢却峨峨云梯翔赫赫火箭着连空隳雉堞照夜焚城郭军门宣一令庙筭建三略雷鼓揭千鎗浮桥交万筰蹂野马云腾映原旗火烁疲氓坠将拯残肤狂可縳摧锋若貙兕超乗如猱玃逄掖服翻慙漫胡缨可愕星殒闻雊雉师兴随唳鹤虎豹贪犬羊鹰鹯詟鸟雀烧陂除积聚灌垒失依託慿轼谕昏迷执殳征暴虐仓空战卒饥月黒探兵错兇徒更蹈借逆族相啗嚼舳舻亘淮泗斾旌连夏鄂大野纵氐羌长河浴骝骆东西竞角逐逺近施矰缴人怨童聚謡天殃鬼行疟汉刑支郡黜周制闲田削侯社退无功鬼薪惩不恪余虽司斧锧情本尚丘壑且待献俘囚终当返耕获藁街陈鈇钺桃塞兴钱镈地理画封疆天文扫寥廓天子悯疮痍将军禁卤掠䇿勲封龙额归骑猎麟脚诘诛敬王怒给复哀人瘼泽髪解兠鍪颜倾凿落存安惟恐晚洗雪不论昨暮鸟已安巢春蚕看满箔声明动朝阙光宠耀京洛旁午降丝纶中坚拥鼓铎宻坐列珠翠高门涂粉雘跋朝贺书飞塞路归鞍跃魏阙横云汉秦闗束巖㟧拜迎罗櫜鞬问遗结囊橐江淮永清晏宇宙重开拓是日号昇平此年名作噩洪赦方下救武飈亦旁魄南据定蛮陬北攫空朔漠儒生怯教化武士勐刺斫吾相两优游他人双落莫印从负鼎佩门为登坛凿再入更深严九迁弥謇谔賔筵尽狐赵导骑多卫霍国史擅芬芳宫娃分绰约丹掖列鸳鹭洪鑪衣狐狢摛文挥月毫讲劔淬霜锷命衣备藻火赐乐兼拊搏两厢铺氍毺五鼎调芍药带垂苍玉佩辔蹙黄金络诱接谓登龙趋驰状倾藿青娥翳长䄂红颊吹鸣籥傥不忍辛勤何由恣讙谑惟当早富贵岂得慙寂寞但掷雇笑金仍祈却老药殁庙配罇斝生堂合毊鑮安行庇松篁髙卧枕菅蒻洗沐恣兰芷割烹厌脾臄喜颜非忸怩逹志无殒濩诙谐酒席展慷慨戎装着斩马祭旄纛包羔礼芒屩山多离隐豹野有求伸蠖推选閲羣材荐延捜一鹗左右供谄誉亲交献谀噱名声载揄扬权势实薫灼道旧生感激当歌发醻酢羣孙轻绮纨下客丰醴酪穷天贡賝异帀海赐酺醵作乐鼓还搥从禽弓始彍取讙移日饮求胜通宵博五白气争唿六竒心运度恩泽诚布濩嚚顽已萧勺告成上云亭考古垂矩彟前堂清夜吹东第良晨酌池莲折秋房院竹飜夏箨五狩朝恒岱三畋宿杨柞农书乍讨论马法长悬格雪下收新息阳生过京索尔牛时寝讹我仆或歌咢帝载弥天地臣辞劣萤爝为诗安能详庶用存糠粕五百家注昌黎文集巻八五百家注昌黎文集卷九钦定四库全书五百家注昌黎文集巻九宋魏仲举编律诗题楚昭王庙丘园满目衣冠尽城阙连云草树荒犹有国人懐旧徳一间茅屋祭昭王宿龙宫滩浩浩复汤汤滩声抑更扬奔流疑激电惊浪似浮霜梦觉灯生晕宵残雨送凉如何连晓语只是説家乡义鱼招张功曹叉鱼春岸阔此兴在中宵大炬然如昼长船缚似桥深窥沙可数静搒水无揺刃下那能脱波间或自跳中鳞怜锦碎当目讶珠销迷火逃翻近惊人去暂遥竞多心转细得隽语时嚣潭罄知存寡舷平觉获饶交头疑凑饵骈首类同条濡沬情虽密登门志已辽盈车欺故事饲犬验今朝血浪凝犹沸腥风逺更飘盖江烟羃羃回棹影寥寥獭去愁无食龙移惧见烧如棠名既误钓渭日徒消文客惊先赋篙工喜尽謡脍成思我友观乐忆吾僚自可捐忧累何须强问鸮李员外寄纸笔题是临池后分从起草余兔尖针莫并茧浄雪难如莫怪慇懃谢虞卿正着书次同冠崃今日是何朝天晴物色饶落英千尺堕游丝百丈飘泄乳交巖脉悬流揭浪标无心思岭北猿鸟莫相撩张署诗九疑峯畔二江前恋阙思归日抵年白简趋朝曽并命苍梧左宦亦聨翩鲛人逺泛渔舟火鵩鸟闲飞雾里天涣汗几时流率土扁舟直下共归田答张十一功曹山浄江空水见沙哀猿啼处两三家篔筜竞长纎纎笋踯躅初开艶艶花未报恩波知死所莫令炎瘴送生涯吟君诗罢看双鬓斗觉霜毛一半加郴州祈雨乞雨女郎魂炰羞洁且繁庙开鼯鼠呌神降越巫言旱气期销荡隂官想骏奔行看五马入萧飒已随轩湘中酬张十一功曹休垂絶徼千行涙共泛清湘一叶舟今日岭猿兼越鸟可怜同听不知愁郴口又赠二首山作劒攅江泻镜扁舟斗转疾于飞回头笑向张公子终日思归此日归雪飐霜翻看不分雷惊电激语难闻㳂崖宛转到深处何限青天无片云题木居士二首火透波穿不计春根如头面干如身偶然题作木居士便有无穷求福人为神讵比沟中断遇赏还同爨下余朽蠧不胜刀锯力匠人虽巧欲何如晚泊江口郡城朝解缆江岸暮依村二女竹上泪孤臣水底魂双双归蛰燕一一呌羣猿回首那能语空看别袖翻湘中猿愁鱼踊水翻波自古流传是汨罗苹藻满盘无处奠空闻渔父叩舷歌别盈上人山僧爱山出无期俗士牵俗来何时祝融峯下一回首即是此生长别离喜雪献裴尚书宿云寒不巻春雪堕如簁骋巧先投隙潜光乱入池喜深将策试惊密仰檐窥自下何曽汚増髙未见危比心明可烛拂面爱还吹妬舞时飘袖欺梅併压枝地空迷界限砌满接髙卑浩荡干坤合霏微物象移为祥矜大熟匝泽荷平施已分年华晚犹怜曙色随气严当酒暖洒急听窻知照耀临初日玲珑滴晚澌聚庭看岳耸扫路见云披阵势鱼丽逺书文鸟篆竒纵欢罗艶黠列贺拥熊螭履弊行偏冷门扄卧更羸悲嘶闻病马浪走信娇儿灶静愁烟絶丝繁念鬓衰拟盐吟旧句授简慕前规捧赠同燕石多惭失所宜春雪观雪乗清旦无人坐独謡拂花轻尚起落地暖初销已讶凌歌扇还来伴舞腰洒篁留密节着栁送长条入镜鸾窥沼行天马渡桥徧堦怜可掬满树戏成揺江浪迎涛日风毛纵猎朝弄闲时细转争急忽惊飘城险疑悬布砧寒未擣绡莫愁阴景促夜色自相饶闻梨花发赠刘师命桃蹊怊怅不能过红艶纷纷落地多闻道郭西千树雪欲将君去醉如何春雪间早梅梅将雪共春彩艶不相因逐吹能争密排枝巧妬新谁令香满座独使浄无尘芳意饶呈瑞寒光助照人玲珑开已徧㸃缀坐来频那是俱疑似须知两逼真荧煌初乱眼浩荡忽迷神未许琼华比将从玉树亲先期迎献岁更伴占兹辰愿得长辉映轻微敢自珍梨花下赠刘师命洛阳城外清明节百花寥落梨花发今日相逢瘴海头共惊烂漫开正月和归工部送僧约早知皆是自拘囚不学因循到白头汝既出家还扰扰何人更得死前休入关咏马岁老岂能充上驷力微当自慎前程不知何故翻骧首牵过关门忘一鸣早春雪中闻莺朝莺雪里新雪树眼前春带澁先迎气侵寒已报人共矜初听早谁贵后闻频暂啭那成曲孤鸣岂及辰风霜徒自保桃李讵相亲寄谢幽栖友辛勤不为身木芙蓉新开寒露丛逺比水间红艶色宁相妬嘉名偶自同採江官渡晚搴木古祠空须劝勤来看无令便逐风题张十一旅舍三咏榴花五月榴花照眼明枝间时见子初成可怜此地无车马颠倒青苔落绛英井贾谊宅中今始见葛洪山下昔曽窥寒泉百尺空看影正是行人暍死时蒲萄新茎未徧半犹枯髙架支离到后扶若欲满盘堆马乳莫辞添竹引龙须崃石西泉居然鳞介不能容石眼环环水一钟闻说旱时求得雨祗疑科斗是蛟龙梁国恵康公主挽歌二首定谥芳声逺移封大国新巽宫尊长女台室属良人河汉重泉夜梧桐半树春龙轜非厌翟还辗禁城尘秦地吹箫女湘波鼓瑟妃佩兰初应梦奔月竞沦辉夫族迎魂去宫官㑹塟归从今沁园草无复更芳菲和崔舍人咏月二十韵三秋端正月今夜出东溟对日犹分势腾天渐吐灵未髙蒸逺气半上霁孤形赫奕当躔次虚徐度杳冥长河晴散雾列宿曙分萤浩荡英华溢萧疎物象泠池边临倒照檐际送横经花树参差见臯禽断续聆牖光窥寂寞砧影伴娉婷幽坐看侵户闲吟爱满庭辉斜通壁练彩碎射沙星清洁云间路空凉水上亭浄堪分顾兔细得数飘萍山翠相凝緑林烟共羃青过隅惊柱侧当午觉轮停属思摛霞锦追欢罄缥缾郡楼何处望陇笛此时听右掖连台座重门限禁扄风台观滉瀁氷砌步青荧独有虞庠客无由拾落蓂咏雪赠张籍祇见纵横落宁知逺近来飘飖还自弄厯乱竟谁催座暖销那怪池清失可猜坳中初盖底垤处遂成堆慢有先居后轻多去却回度前铺瓦陇奔发积墙隈穿细时双透乗危忽半摧舞深逢坎井集早值层台砧练终宜擣堦纨未暇裁城寒粧睥睨树冻裹莓苔片片匀如翦纷纷碎若挼定非燖鹄鹭真是屑琼瑰纬繣观朝蕚冥茫瞩晚埃当窻恒凛凛出户即皑皑压野荣芝菌倾都委货财娥嬉华荡瀁胥怒浪崔嵬碛逈疑浮地云平想辗雷随车翻缟带逐马散银盃万屋漫汗合千株照曜开松篁遭挫折粪壤获饶培隔絶门庭遽挤排陛级才岂堪禆岳镇强欲效盐梅隐匿瑕疵尽包罗委琐该误鸡宵呃喔惊雀暗徘徊浩浩过三暮悠悠帀九垓鲸鲵陆死骨玉石火炎灰厚虑填溟壑髙愁㨖斗魁日轮埋欲侧坤轴压将頽岸类长蛇揽陵犹巨象豗水官夸杰黠木气怯胚胎着地无由巻连天不易推龙鱼冷蛰苦虎豹饿号哀巧借奢豪便専绳困约灾威贪陵布被光肯离金罍赏玩捐他事歌謡放我才狂教诗硉矹兴与酒陪鳃惟子能谙耳诸人得语哉助留风作党劝坐火为媒雕刻文刀利捜求智网恢莫烦相属和传示及提孩酬王二十舍人雪中见寄三日柴门拥不开堦庭平满白皑皑今朝蹋作琼瑶迹为有诗从鳯沼来送侯喜已作龙钟后时者懒于街里蹋尘埃如今便别长官去直到新年衙日来学诸进士作精衞衔石填海鸟有偿寃者终年抱寸诚口衔山石细心望海波平渺渺功难见区区命已轻人皆讥造次我独赏専精岂计休无日惟应尽此生何惭刺客传不着报雠名酬振武胡十二丈大夫倾朝共羡宠光频半岁迁腾作虎臣弩矢前驱烦县令里门先下敬乡人横飞玉盏家山晓逺蹀金珂塞草春自笑平生夸胆气不离文字鬓毛新和库部卢四兄曹长元日朝回天仗宵严建羽旄春云送色晓鸡号金鑪香动螭头暗玉佩声来雉尾髙戎服上趋承北极儒冠列侍映东曹太平时节身难遇郎署何须叹二毛寒食直归遇雨寒食时看度春游事已违风光连日直隂雨半朝归不见红毬上那论綵索飞惟将新赐火向曙着朝衣送李六协律归荆南早日羇游所春风送客归栁花还漠漠江燕正飞飞歌舞知谁在宾僚逐使非宋亭池水緑莫忘蹋芳菲题百叶桃花百叶桃花晚更红临窻映竹见玲珑应知侍史归天上故伴仙郎宿禁中春雪新年都未有芳华二月初惊见草芽白雪却嫌春色晚故穿庭树作飞花戏题牡丹幸自同开俱隐约何须相倚鬬轻盈凌晨併作新粧面对客偏含不语情双燕无机还拂掠游蜂多思正经营长年是事皆抛尽今日䦨边暂眼明盆池五首老翁真箇似童儿汲水埋盆作小池一夜青蛙鸣到晓恰如方口钓鱼时莫道盆池作不成澫梢初种巳齐生从今有雨君须记来听萧萧打叶声瓦沼晨朝水自清小虫无数不知名忽然飞散无踪影唯有鱼儿作队行泥盆浅小讵成池夜半青蛙圣得知一听暗来将伴侣不烦鸣唤鬬雄雌池光天影共青青拍岸才添水数瓶且待夜深乗月去试看涵泳几多星芍药浩态狂香昔未逢红灯烁烁緑盘龙觉来独对忽惊恐身在仙宫第几重和虢州刘给事使君三堂新题二十一咏虢州刺史宅连水池竹林往往为亭台岛渚目其处为三堂刘兄自给事中出刺此州在任逾岁职修人治州中称无事颇复増饰从子弟而游其间又作二十一诗以咏其事流行京师文士争和之余与刘善故亦同作新亭湖上新亭好公来日出初水纹浮枕簟瓦影荫龟鱼流水汩汩几时休从春复到秋祇言池未满池满强交流竹洞竹洞何年有公初斫竹开洞门无锁钥俗客不曽来月台南馆城隂阔东湖水气多直须台上看始奈月明何渚亭自有人知处那无步往踪莫教安四壁靣靣看芙蓉竹溪蔼蔼溪流漫梢梢岸篠长穿沙碧簳浄落水紫苞香北湖闻说逰湖棹寻常到此回应留醒心处凖拟醉时来花岛蜂蝶去纷纷香风隔岸闻欲知花岛处水上覔红云栁溪栁树谁人种行行夹岸髙莫将条系缆着处有蝉号西山新月迎宵挂晴云到晚留为遮西望眼终是懒回头竹迳无尘从不扫有鸟莫令弹若要添风月应除数百竿荷池风雨秋池上髙荷盖水繁未谙鸣摵摵那似巻翻翻稻畦卦布畦堪数枝分水莫寻鱼肥知已秀鹤没觉初深栁巷栁巷还飞絮春余几许时吏人休报事公作送春诗花原原上花初发公应日日来丁宁红与紫慎勿一时开北楼郡楼乗晓上尽日不能回晚色将秋至长风送月来镜潭非铸复非镕泓澄忽此逢鱼鰕不用避祇是照蛟龙孤屿朝游孤屿南暮戏孤屿北所以孤屿鸟与公尽相识方桥非阁复非船可居兼可过君欲问方桥方桥如此作梯桥乍似上青冥初疑蹑菡蓞自无飞仙骨欲度何由敢月池寒池月下明新月池边曲若不妬清妍却成相映烛游城南十六首赛神白布长衫紫领巾差科未动是闲人麦苗含穟桑生葚共向田头乐社神题于宾客庄榆荚车前盖地皮蔷薇蘸水笋穿篱马蹄无入朱门迹纵使春归可得知晚春草树知春不久归百般红紫鬬芳菲杨花榆荚无才思惟解漫天作雪飞落花已分将身着地飞那羞践蹋损光辉无端又被春风误吹落西家不得归楸树二首几岁生成为大树一朝纒绕困长藤谁人与脱青罗帔看吐髙花万万层幸自枝条能树立何烦萝蔓作交加旁人不解寻根本却道新花胜旧花风折花枝浮艶侵天难就看清香扑地可遥闻春风也是多情思故拣繁枝折赠君赠张十八助教喜君眸子重清朗携手城南厯旧游忽见孟生题竹处相看泪落不能收题韦氏荘昔者谁能比今来事不同寂寥青草曲散漫白榆风架倒藤全落篱崩竹半空宁须惆怅立飜覆本无穷晚雨廉纎晚雨不能晴池岸草间蚯蚓鸣投竿跨马蹋归路才到城门打鼓声出城暂出城门踏青草逺于林下见春山应须韦杜家家到只有今朝一日闲把酒扰扰驰名者谁能一日闲我来无伴侣把酒对南山嘲少年直把春偿酒都将命乞花祇知闲信马不觉误随车楸树青幢紫盖立童童细雨浮烟作綵笼不得画师来邈取定知难见一生中逺兴断送一生惟有酒寻思百计不如闲莫忧世事兼身事须着人间比梦间赠同游唤起窻全曙催归日未西无心花里鸟更与尽情啼五百家注昌黎文集巻九五百家注昌黎文集卷十钦定四库全书五百家注昌黎文集巻十宋魏仲举编律诗送李尚书赴襄阳八韵帝忧南国切改命付忠良壤画星揺动旗分兽簸扬五营兵转肃千里地还方控带荆门逺飘浮汉水长赐书寛属郡战马隔隣疆纵猎雷霆迅观碁玉石忙风流岘首客花艶大堤倡富贵由身致谁教不自强和席八十二韵綘阙银河曙东风右掖春官随名共美花与思俱新绮陌朝游间绫衾夜直频横门开日月髙阁切星辰庭变寒前草天销霁后尘沟声通苑急栁色压城匀纶綍谋猷盛丹青步武亲芳菲舍斧藻光景畅形神傍砌看红药巡池咏白苹多情怀酒伴余事作诗人倚市难藏拙吹竽久混真坐慙空自老江海未还身和武相公早春闻莺早晚飞来入锦城谁人教解百般鸣春风红树惊眠处似妬歌童作艶声太安池公主当年欲占春故将台榭压城闉欲知前面花多少直到南山不属人晚春谁收春色将归去慢緑妖红半不存榆荚只能随栁絮等闲撩乱走空园大行皇太后挽歌词一纪尊名正三时孝养荣髙居朝圣主厚徳载羣生武帐虚中禁𤣥堂掩太平秋天笳鼓歇松柏徧山鸣威仪备吉凶文物杂军容配地行新祭因山託故封鳯飞终不反劔化㑹相从无复临长乐空闻晓暮钟追攀万国来警卫百神陪画翣登秋殿容衣入夜台云随仙驭逺风助圣情哀只有朝陵日粧奁一暂开广宣上人频见过三百六旬长扰扰不冲风雨即尘埃久为朝士无禆补空愧髙僧数往来学道穷年何所得吟诗竟日未能回天寒古寺游人少红叶窻前有几堆闲游二首雨后来更好绕池徧青青栁花闲度竹菱叶乱穿萍独坐殊未厌孤斟讵能醒持竿至日暮幽咏欲谁听兹游苦不数再到遂经旬萍盖污池浄藤笼老树新林鸎鸣讶客岸竹长遮隣子云祇自守奚事九衢尘酬马侍郎寄酒一壶情所寄四句意能多秋到无诗酒其如月色何和侯协律咏笋竹亭人不到新笋满前轩乍出真堪赏初多未觉烦成行齐婢仆环立比儿孙验长常携尺愁干屡侧盆对吟忘膳饮偶坐变朝昏滞雨膏腴湿骄阳气侯温得时方张王挟势欲腾骞见角牛羊没看皮虎豹存攅生犹有隙散布忽无垠讵可持筹算谁能以理言纵横公占地罗列暗连根狂剧时穿壁羣强几触藩深潜如避逐逺去若追奔始讶妨人路还惊入药园萌芽防寖大覆载莫偏恩已复侵危砌非徒出短垣身宁虞瓦砾计拟掩兰荪且叹髙无数庸知上几畨短长终不校先后竟谁论外恨苞藏密中仍节目繁暂须回步履要取助盘餐穰穰疑翻地森森竞塞门戈矛头戢戢蛇虺首掀掀妇懦咨聊拣儿痴谒尽髠侯生来慰意诗句读惊魂属和才将竭呻吟至欲暾过鸿沟龙疲虎困割川原亿万苍生性命存谁劝君王回马首真成一掷赌干坤送张侍郎司徒东镇驰书谒丞相西来走马迎两府元臣今转密一方逋冦不难平赠刑部马侍郎红旗照海压南荒征入中台作侍郎暂从相公平小冦便归天阙致时康和裴相公东征涂经女几山下作旗穿晓日云霞集山倚秋空劔㦸明敢请相公平贼后暂携诸吏上峥嵘郾城晚饮赠副使马侍郎冯宿李宗闵二员外城上赤云呈胜气眉间黄色见归期幕中无事惟须饮即是连镳向阙时别留后马侍郎为文无出相如右谋帅难居郄縠先归去雪销溱洧动西来旌斾拂晴天同李二十八夜次襄城周楚仍连接川原乍屈盘云垂天不暖尘涨雪犹干印绶归台室旌旗别将坛欲知迎候盛骑火万星攅同李二十八员外从裴相公野宿西界四面星辰着地明散烧烟火宿天兵不关破贼须归奏自趁新年贺太平过襄城郾城辞罢过襄城颍水嵩山刮眼明已去蔡州三百里家人不用逺来迎宿神龟招李二十八冯十七荒山野水照斜晖啄雪寒鵶趁始飞夜宿驿亭愁不睡幸来相就盖征衣次崃石数日方离雪今朝又出山试凭髙处望隐约见潼关和李二十八司勲连昌宫夹道疎槐出老根髙甍巨桷压山原宫前遗老来相问今是开元几叶孙次潼关先寄张十二阁老使君荆山已去华山来日照潼关四面开刺史莫辞迎候逺相公亲破蔡州回次潼关上都统相公暂辞堂印执兵权尽管诸军破贼年冠盖相望催入相待将功徳格皇天桃林夜贺晋公西来骑火照山红夜宿桃林腊月中手把命珪兼相印一时重叠赏元功送李员外院长分司东都去年秋露下羇旅逐东征今岁春光动驱驰别上京饮中相顾色送后独归情两地无千里因风数寄声晋公自蔡州入觐涂中重拜台司以诗示幕中賔客愈因和之南伐旋师太华东天书夜到册元功将军旧压三司贵相国新兼五等崇鸳鹭欲归仙仗里熊罴还入禁中营长惭典午非材识得就闲官即至公独钓四首侯家林馆胜偶入得垂竿曲树行藤角平池散芡盘羽沈知食快缗细觉牵难聊取夸儿女榆条击从鞍一迳向池斜池塘野草花雨多添栁耳水长减蒲芽坐厌亲刑柄偷来傍钓车太平公事少吏隐讵相賖独往南塘上秋晨景气醒露排四岸草风约半池萍鸟下见人寂鱼来闻饵馨所嗟无可召不得倒吾缾秋半百物变溪鱼去不来风能坼芡觜露亦染梨顋逺岫重叠出寒花散乱开所期终莫至日暮与谁回枯树老树无枝叶风霜不复侵腹穿人可过皮剥蚁还寻寄託惟朝菌依投絶暮禽犹堪持改火未肯但空心元日酬蔡州马十二尚书去年蔡州元日见寄之什元日新诗巳去年蔡州遥寄荷相怜今朝纵有谁人领自是三冬不敢眠同侯十一咏灯花今夕知何夕花然锦帐中自能当雪暖那肯待春红囊里排金粟钗头缀玉虫更烦将喜事来报主人翁祖席祖席洛桥边亲交共黯然野晴山蔟蔟霜晓菊鲜鲜书寄相思处盃衔欲别前淮南知不薄终愿早回船又淮南悲木落今我亦伤秋况与故人别那堪覉宦愁荣华今异路风雨苦同忧莫以宜春逺江山多胜游送郑尚书赴南海畨禺军府盛欲说暂停盃盖海旂幢出连天观阁开衙时龙户集上日马人来风静鶢鶋去官廉蚌蛤回货通师子国乐奏越王台事事皆殊异无嫌屈大才答道士寄树鸡软湿青黄状可猜欲烹还唤木盘回烦君自入华阳洞直割乖龙左耳来左迁至蓝关示姪孙湘一封朝奏九重天夕贬潮州路八千欲为圣明除弊事岂将衰朽计残年云横秦岭家何在雪拥蓝关马不前知汝逺来应有意好收吾骨瘴江边武关西逢配流吐蕃嗟尔戎人莫惨然湖南地近保生全我今罪重无归望直去长安路八千次邓州界潮阳南去倍长沙恋阙那堪又忆家心讶愁来惟贮火眼知别后自添花商颜暮雪逢人少邓鄙春泥见驿賖早晚王师收海岳普将雷雨发萌芽题临泷寺不觉离家已五千仍将衰病入泷船潮阳未到人先说海气昏昏水拍天晚次宣溪辱韶州张使君惠书叙别酬以二章韶州南去接宣溪云水苍茫日向西客泪数行先自落鹧鸪休傍耳边啼兼金安足比清文白首相随愧使君俱是岭南巡管内莫欺荒僻断知闻题秀禅师房桥夹水松行百步竹牀莞席到僧家暂拳一手支頥卧还把渔竿下晚沙将至韶州先寄张使君借图经曲江山水闻来久恐不知名访倍难愿借图经将入界亦逢佳处便开看过始兴江口感怀忆作儿童随伯氏南来今只一身存目前百口还相逐旧事无人可共论韶州留别张使君来往再逢梅栁新别离一醉绮罗春久钦江摠文才妙自叹虞翻骨相屯鸣笛急吹催落日清歌缓送感行人巳知奏课当征拜那复淹留咏白苹量移袁州张韶州端公先以诗相贺因酬之明时逺逐事何如遇赦移官罪未除北望讵令随塞雁南迁才免塟江鱼将经贵郡烦留客先惠髙文谢起予暂欲系船韶石下上宾虞舜整冠裾次石头驿寄江西王十中丞阁老慿髙回马首一望豫章城人由恋徳泣马亦别羣鸣寒日夕始照风江逺渐平黙然都不语应识此时情题西林寺故萧二郎中旧堂公有女为尼在江州中郎有女能传业伯道无儿可保家偶到匡山曽住处几行衰泪落烟霞自袁州除官还京行次安陆先寄随州周员外行行指汉东暂喜笑言同雨雪离江上蒹葭出梦中面犹含瘴色眼已见华风岁暮难相值酣歌未可终题广昌馆白水龙飞已几春偶逢遗迹问耕人丘坟发掘当官道何处南阳有近亲又寄周随州员外陆孟丘杨久作尘同时存者更谁人金丹别后知传得乞取刀圭救病身醉中留别襄州李相公浊水污泥清路尘还曽同制掌丝纶眼穿长讶双鱼断耳热何辞数爵频银烛未销窻送曙金钗半醉坐添春知公不久归钧轴应许闲官寄病身去岁自刑部侍郎贬潮州刺史乗驿之官其后家亦谴逐小女道死瘗之层峯驿之山下今过其墓留题驿梁数条藤束木皮棺草殡荒山白骨寒惊恐入心身已病扶舁㳂路衆知难绕坟不暇号三帀设祭惟闻饭一盘致汝无辜由我罪百年惭痛泪䦨干贺张十八秘书得裴司空马司空逺寄养初成毛色桃花眼镜明落日已曽交辔语春风还拟并鞍行长令奴仆知饥渴须着贤良待性情旦夕公归伸拜谢免劳去骑逐双旌谢裴司空寄马诗张籍緑耳新驹骏得名司空逺自寄书生乍离华廏移蹄涩初到贫家举眼惊每被闲人来借问多寻古寺独骑行长思岁旦沙堤上得从鸣驺傍火城答张籍诗裴度满城驰逐皆来马古寺闲行独与君代步本惭非逸足縁情何幸枉髙文若逢佳丽从将换莫共驽骀角出羣飞鞚着鞭能顾我当时王粲亦从军杏园送张彻侍御东风花树下送尔出京城久抱伤春意新添惜别情归来身已病相见眼还明更遣将诗酒谁家逐后生雨中寄张博士籍侯主簿喜放朝还不报夜半蹋泥归雨惯曽无节雷频自失威见墙生菌徧忧麦作蛾飞岁晚偏萧索谁当救晋饥酬韩祭酒雨中见寄张籍雨中愁不出阴黒尽连宵屋溼惟添漏泥深未放朝无刍怜马痩少食信儿娇闻道韩夫子还同此寂寥兵部张侍郎酬马尚书祗召涂中见寄开缄之日马已再领郓州奉和来朝当路日承诏改辕时再领须句国仍迁少昊司暖风抽宿麦清雨巻归旗赖寄新珠玉长吟慰我思早春与张博士籍游杨尚书林亭寄第三阁老兼呈白冯二阁老墙下春渠入禁沟渠冰初破满渠浮鳯池近日长先暖流到池时更不流和韩侍郎题杨舍人林池见寄白居易渠水暗流春解冻风吹日炙不成凝鳯池冷暖君谙在二月因何更有冰奉使常山次太原呈副使吴郎中朗朗闻街鼓晨起似朝时翻翻走驿马春尽是归期地失嘉禾处风存蟋蟀辞暮齿良多感无事涕垂頥寿阳驿题絶句风光欲动别长安春半边城特地寒不见园花兼巷栁马头惟有月团团镇州初归别来杨栁街头树摆撼春风祇欲飞还有小园桃李在留花不发待郎归同张水部籍游曲江寄白二十二舍人漠漠轻隂晚自开青春白日映楼台曲江水满花千树有底忙时不肯来酬韩侍郎张博士雨后游曲江见寄白居易小园新种红樱树闲绕花行便当游何必更随鞍马队冲泥踏雨曲江头宣政衙赐百官樱桃诗张籍仙果人间都未有今朝忽见下天门捧盘小吏初宣敇当殿羣臣共拜恩日色遥分廊下坐露芽才出禁中园每年种此偏先熟愿得千春奉至尊和水部张员外宣政衙赐百官樱桃诗汉家旧种明光殿炎帝还书本草经岂似满朝承雨露共看传赐出青冥香随翠笼擎初重色照银盘泻未停食罢自知无所报空然惭汗仰皇扄早春呈水部张十八员外二首天街小雨润如酥草色遥看近却无最是一年春好处絶胜烟栁满皇都莫道官忙身老大即无年少逐春心慿君先到江头看栁色如今深未深送桂州严大夫苍苍森八桂兹地在湘南江作青罗带山如碧玉篸户多输翠羽家自种黄甘逺胜登仙去飞鸾不暇骖奉酬天平马十二仆射见寄天平篇什外政事亦无双威令加徐土儒风被鲁邦清为公论重寛得士心降岁晏偏相忆长謡坐北窻奉使镇州行次承天行营奉酬裴司空相公窜逐三年海上归逢公复此着征衣旋吟佳句还鞭马恨不身先去鸟飞镇州路上谨酬裴司空相公重见寄衔命山东抚乱师日驰三百自嫌迟风霜满面无人识何处如今更有诗和仆射裴相公感恩言志文武成功后居为百辟师林园穷胜事钟鼔乐清时摆落遗髙论雕镌出小诗自然无不可范蠡尔其谁和仆射裴相公回朝见寄尽瘁年将久公今始暂闲事随忧共减诗与酒俱还放意机衡外收身矢石间秋台风日迥正好看前山和李相公题萧家林亭山公自是林园主叹惜前贤造作时巖洞幽深门尽锁不因丞相几人知杜相公太清宫十六韵纪事陈诚上李相公因和耒耜兴姬国輴欙建夏家在功诚可尚于道讵为华象帝威容大仙宗寳厯賖衞门罗㦸槊图壁杂龙蛇礼乐追尊盛干坤降福遐四真皆齿列二圣亦肩差阳月时之首阴泉气未牙殿筵铺水碧庭炬坼金葩紫极观忘倦青词奏不譁噌吰宫夜辟嘈囐鼓晨挝亵味陈奚取名香荐孔嘉垂祥纷可録俾寿浩无涯贵相山瞻峻清文玉絶瑕代工声问逺摄事敬恭加皎洁当天月葳蕤捧日霞唱妍酬匪丽俛仰但称嗟五百家注昌黎文集巻十五百家注昌黎文集卷十一钦定四库全书五百家注昌黎文集巻十一宋魏仲举编杂文原道博爱之谓仁行而宜之之谓义由是而之焉之谓道足乎已无待于外之谓徳仁与义为定名道与徳为虚位故道有君子有小人而徳有凶有吉老子之小仁义非毁之也其见者小也坐井而观天曰天小者非天罪也彼以煦煦为仁孑孑为义其小之也则宜其所谓道道其所道非吾所谓道也其所谓徳徳其所徳非吾所谓徳也凡吾所谓道徳云者合仁与义言之也天下之公言也老子之所谓道徳云者去仁与义言之也一人之私言也周道衰孔子没火于秦黄老于汉佛于晋宋齐梁魏隋之间其言道徳仁义者不入于杨则入于墨不入于墨则入于老不入于老则入于佛入于彼必出于此入者主之出者奴之入者附之出者污之噫后之人其欲闻仁义道徳之说孰从而听之老者曰孔子吾师之弟子也佛者曰孔子吾师之弟子也为孔子者习闻其说乐其诞而自小也亦曰吾师亦尝师之云尔不惟举之于其口而又笔之于其书噫后之人虽欲闻仁义道徳之说其孰从而求之甚矣人之好怪也不求其端不讯其末惟怪之欲闻古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后教之以相生养之道为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无为之医药以济其夭死为之塟埋祭祀以长其恩爱为之礼以次其先后为之乐以宣其湮郁为之政以率其怠勌为之刑以锄其强梗相欺也为之符玺斗斛权衡以信之相夺也为之城郭甲兵以守之害至而为之备患生而为之防今其言曰圣人不死大盗不止掊斗折衡而民不争呜唿其亦不思而已矣如古之无圣人人之类灭久矣何也无羽毛鳞介以居寒热也无爪牙以争其食也是故君者出令者也臣者行君之令而致之民者也民者出粟米麻丝作器皿通货财以事其上者也君不出令则失其所以为君臣不能行君之令而致之民民不出粟米丝麻作器皿通货财以事其上则诛今其法曰必弃而君臣去而父子禁而相生飬之道以求其所谓清浄寂灭者呜唿其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之与王其号名殊其所以为圣一也夏葛而冬裘渴饮而饥食其事殊其所以为智一也今其言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也传曰古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意然则古之所谓正心而诚其意者将以有为也今也欲治其心而外国家天下者灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之夷而进于中国则中国之经曰夷狄之有君不如诸夏之亡诗曰戎狄是膺荆舒是惩今也举夷狄之法而加之先王之教之上几何其不胥而为夷也夫所谓先王之教者何也博爱之谓仁行而宜之之谓义由是而之焉之谓道足乎已无待于外之谓徳其文诗书易春秋其法礼乐刑政其民士农工贾其位君臣父子师友宾主昆弟夫妇其服丝麻其居宫室其食粟米蔬果鱼肉其为道易明而其为教易行也是故以之为已则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假庙焉而人鬼飨曰斯道何道也曰斯吾所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与扬也择焉而不精语焉而不详由周公而上上而为君故其事行由周公而下下而为臣故其说长然则如之何其可也曰不塞不流不止不行人其人火其书庐其居明先王之道以道之鳏寡孤独癈疾者有养也其亦庶乎其可也原性性也者与生俱生也情也者接于物而生也性之品有三而其所以为性者五情之品有三而其所以为情者七曰何也曰性之品有上中下三上焉者善焉而巳矣中焉者可导而上下也下焉者恶焉而已矣其所以为性者五曰仁曰义曰礼曰信曰智上焉者之于五也主于一而行于四中焉者之于五也一也不少有焉则少反焉其于四也混下焉者之于五也反于一而悖于四性之于情视其品情之品有上中下三其所以为情者七曰喜曰怒曰哀曰惧曰爱曰恶曰欲上焉者之于七也动而处其中中焉者之于七也有所甚有所亡然而求合其中者也下焉者之于七也亡与甚直情而行者也情之于性视其品孟子之言性曰人之性善荀子之言性曰人之性恶杨子之言性曰人之性善恶混夫始善而进恶欤始恶而进善欤始也混而今也善恶欤皆举其中而遗其上下者也得其一而失其二者也叔鱼之生也其母视之知其必以贿死杨食我之生也叔向之母闻其号也知必灭其宗越椒之生也子文以为大戚知若敖氏之鬼不食也人之性果善乎后稷之生也其母无灾其始匍匐也则歧歧然嶷嶷然文王之在母也母不忧既生也传不勤既学也师不烦人之性果恶乎尧之朱舜之均文王之管蔡习非不善也而卒为姦瞽叟之舜鲧之禹习非不恶也而卒为圣人人之性善恶果混乎故曰三子之言性也举其中而遗其上下者也得其一而失其二者也曰然则性之上下者其终不可移乎曰上之性就学而愈明下之性畏威而寡罪是故上者可学而下者可制也其品则孔子谓不移也曰今之言性者异于此何也曰今之言者杂佛老而言也杂佛老而言者奚言而不异原毁古之君子其责巳也重以周其待人也轻以约重以周故不怠轻以约故人乐为善闻古之人有舜者其为人也仁义人也求其所以为舜者责于已曰彼人也余人也彼能是而我乃不能是早夜以思去其不如舜者就其如舜者闻古之人有周公者其为人也多才与艺人也求其所以为周公者责于巳曰彼人也余人也彼能是而我乃不能是早夜以思去其不如周公者就其如周公者舜大圣人也后世无及焉周公大圣人也后世无及焉是人也乃曰不如舜不如周公吾之病也是不亦责于巳者重以周乎其于人也曰彼人也能有是是足为良人矣能有是是足为艺人矣取其一不责其二即其新不究其旧恐恐然惟惧其人之不得为善之利一善易修也一艺易能也其于人也乃曰能有是是亦足矣曰能善是是亦足矣是不亦待于人者轻以约乎今之君子则不然其责人也详其待已也廉详故人难于为善廉故自取也少已未有善曰我善是是亦足矣已有未能曰我能是是亦足矣外以欺于人内以欺于心未少有得而止矣是不亦待于已者已廉乎其于人也曰彼虽能是其人不足称也彼虽善是其用不足称也举其一不计其十究其旧不图其新恐恐然惟惧其人之有闻也是不亦责于人者已详乎夫是谓不以衆人待其身而以圣人望于人吾未见其尊已也虽然为是者有本有原怠与忌之谓也怠者不能修而忌者畏人修吾常试之矣尝试语于衆曰某良士某良士其应者必其人之与也不然则其所疎逺不与同其利者也不然则其畏也不若是强者必怒于言懦者必怒于色矣又尝语于衆曰某非良士某非良士其不应者必其人之与也不然则其所疎逺不与同其利者也不然则其畏也不若是强者必说于言懦者必说于色矣是故事修而谤兴徳髙而毁来呜唿士之处此世而望名誉之光道徳之行难矣将有仕于上者得吾说而存之其国家可几而理也原人形于上者谓之天形于下者谓之地命于其两间者谓之人形于上日月星辰皆天也形于下草木山川皆地也命于其两间昆虫禽兽皆人也曰然则吾谓禽兽曰人可乎曰非也指山而问焉曰山乎曰山可也山有草木禽兽皆举之矣指山之一草问焉曰山乎曰山则不可故天道乱而日月星辰不得其行地道乱而草木山川不得其平人道乱而昆虫禽兽不得其情天者日月星辰之主也地者草木山川之主也人者昆虫禽兽之主也主而暴之不得其为主之道矣是故圣人一视而同仁笃近而举逺原鬼有啸于梁从而烛之无见也斯鬼乎曰非也鬼无声有立于堂从而视之无见也斯鬼乎曰非也鬼无形有触吾躬从而执之无得也斯鬼乎曰非也鬼无气鬼无声与形安有气曰鬼无声也无形也无气也果无鬼乎曰有形而无声者物有之矣土石是也有声而无形者物有之矣风霆是也有声与形者物有之矣人兽是也无声与形者物有之矣鬼神是也曰然则有怪而与民物接者何也曰是有二说漠然无形与声者鬼之常也人有忤于天有违于民有爽于物逆于伦而感于气于是乎鬼有託于形有于声以应之而下殃祸焉皆民之为也其既也又反乎其常曰何谓物曰成于形与声者土石风霆人兽是也反其无声与形者鬼神是也不能有形与声不能无形与声者物怪是也故其作而接于民也无恒故有动于民而为福亦有动于民而为祸亦有动于民而莫之为祸福适丁民之有是时也作原鬼行难或问行孰难曰舍我之矜从尔之称孰能之曰陆先生参何如曰先生之贤闻于天下是是而非非贞元中自越州征拜祠部员外郎京师之人日造焉闭门而拒之满街愈常往间客席坐定先生矜语其客曰某胥也某商也其生某任之其死某诔之某与某何人也任与诔也非罪与皆曰然愈曰某之胥某之商其得任与诔也有由乎抑有罪不足诔而任之耶先生曰否吾恶其初不然任与诔也何尤愈曰茍如是先生之言过矣昔者管敬子取盗二人为大夫于公赵文子举管库之士七十有余家夫恶求其初先生曰不然彼之取者贤也愈曰先生之所谓贤者大贤欤抑贤于人之贤者欤齐也晋也且有二与七十焉而可谓今之天下无其人耶先生之选人也已详先生曰然愈曰圣人之不世出贤人之不时出千百岁之间傥有焉不幸而有出于胥商之族者先生之说传吾不忍赤子之不得乳于其母也先生曰然他日又往焉先生曰今之用人也不详位乎朝者吾取某与某而已在下者多于朝凡吾与者若干人愈曰先生之与者尽于此乎其皆贤乎抑犹有举其多而没其少者乎先生曰固然吾敢求其全愈曰由宰相至百执事凡几位由一方至一州凡几位先生之得者无乃不足充其位也耶不早图之一朝而举焉今虽详且微其后用也必粗先生曰然子之言孟轲不如对禹问或问曰尧舜传诸贤禹传诸子信乎曰然然则禹之贤不及于尧与舜也欤曰不然尧舜之传贤也欲天下之得其所也禹之传子也忧后世争之之乱也尧舜之利民也大禹之虑民也深曰然则尧舜何以不忧后世曰舜如尧尧传之禹如舜舜传之得其人而传之尧舜也无其人而不传虑其患而不得如已者禹也舜不能以传禹尧为不知人禹不能以传子舜为不知人尧以传舜为忧后世禹以传子为虑后世曰禹之虑民也则深矣传之子而当不淑则奈何曰时益以难理传之人则争未前定也传之子则不争前定也前定虽不当贤犹可以守法不前定而不遇贤则争且乱天之生大圣也不数其生大恶也亦不数传诸人得大圣然后人莫敢争传诸子得大恶然后人受其乱禹之后四百年然后得桀亦四百年然后得汤与伊尹汤与伊尹不可待而传也与其传不得圣人而争且乱孰若传之子虽不得贤犹可守法曰孟子之所谓天与贤则与贤天与子则与子者何也曰孟子之心以为圣人不茍私于其子以害天下求其説而不得从而为之辞杂说龙之嘘气成云云固弗灵于龙也然龙乗是气茫洋穷乎𤣥间薄日月伏光景感震电神变化水下土汩陵谷云亦灵怪矣哉云龙之所能使为灵也若龙之灵则非云之所能使为灵也然龙不得云无以神其灵矣失其所依信不可欤异哉其所慿依乃其所自为也易曰云从龙既曰龙云从之矣善医者不视人之瘠肥察其脉之病否而已矣善计天下者不视天下之安危察其纪纲理乱而已矣天下者人也安危者肥瘠也纪纲者脉也脉不病虽瘠不害脉病而肥者死矣通于此说者其知所以为天下乎夏商周之衰也诸侯作而战伐日行矣传数十王而天下不倾者纪纲存焉耳秦之王天下也无分势于诸侯聚兵而焚之传二世而天下倾者纪纲亡焉耳是故四支虽无故不足恃也脉而已矣天下虽无事不足矜也纪纲而巳矣忧其所可恃惧其所可矜善医善计者谓之扶与之易曰视履考祥善医善计者为之谈生之为崔山君传称鹤言者岂不怪哉然吾观于人其能尽其性而不类于禽兽异物者希矣将愤世嫉邪长徃而不来者之所为乎昔之圣者其首有若牛者其形有若蛇者其喙有若鸟者其貌有若蒙倛者彼皆貌似而心不同焉可谓之非人耶即有平胁曼肤颜如渥丹美而狠者其貌则人其心则禽兽又恶可谓之人也然则观貌之是非不若论其心与其行事之可否为不失也怪神之事孔子之徒不言余将特取其愤世嫉邪而作之故题之云尔世有伯乐然后有千里马千里马常有而伯乐不常有故虽有名马祗辱于奴𨽻人之手骈死于槽枥之间不以千里称也马之千里者一食或尽粟一石今食马者不知其能千里而食也是马虽有千里之能食不饱力不足才美不外见且欲与常马等不可得安求其能千里也策之不以其道食之不能尽其材鸣之而不能通其意执策而临之曰天下无良马呜唿其真无马耶其真不识马耶读荀子始吾读孟轲书然后知孔子之道尊圣人之道易行王易王霸易霸也以为孔子之徒没尊圣人者孟氏而巳矣晚得扬雄书益尊信孟氏因雄书而孟氏益尊则雄者亦圣人之徒欤圣人之道不传于世周之衰好事者各以其说干时君纷纷借借相乱六经与百家之说错杂然老师大儒犹在火于秦黄老于汉其存而醇者孟轲氏而止耳及得荀氏书于是又知有荀氏者也考其辞时若不醇粹要其归与孔子异者鲜矣抑犹在轲雄之间乎孔子删诗书笔削春秋合于道者着之离于道者黜之故诗书春秋无疪余欲削荀氏之不合者附于圣人之籍亦孔子之志欤孟氏醇乎醇者也荀与扬大醇而小疵读鹖冠子鹖冠子十有六篇其词杂黄老刑名其博选篇四稽五至之说当矣使其人遇其时援其道而施于国家功徳岂少哉学问篇称贱生于无所用中流失船一壶千金者余三读其辞而悲之文字脱谬为之正三十有五字乙者三减者二十有二注者二十有二字云读仪礼余尝苦仪礼难读又且行于今者盖寡沿袭不同复之无由考于今诚无所用云然文王周公之法制粗在于是孔子曰吾从周谓其文章之盛也古书之存者希矣百氏杂家尚有可取况圣人之制度耶于是掇其大要竒辞奥㫖着于篇学者可观焉惜乎吾不及其时进退揖让于其间呜唿盛哉读墨子儒讥墨以尚同兼爱尚贤明鬼而孔子畏大人居是邦不非其大夫春秋讥専臣不尚同哉孔子泛爱亲仁以博施济衆为圣不兼爱哉孔子贤贤以四科进襃弟子疾没世而名不称不尚贤哉孔子祭如在讥祭如不祭者曰我祭则受福不明鬼哉儒墨同是尧舜同非桀纣同修身正心以治天下国家奚不相悦如是哉余以为辩生于末学各务售其师之说非二师之道本然也孔子必用墨子墨子必用孔子不相用不足为孔墨五百家注昌黎文集巻十一五百家注昌黎文集卷十二钦定四库全书五百家注昌黎文集巻十二宋魏仲举编杂文获麟解麟之为灵昭昭也咏于诗书于春秋杂出于传记百家之书虽妇人小子皆知其为祥也然麟之为物也不畜于家不恒有于天下其为形也不类非若马牛犬豕豺狼麋鹿然然则虽有麟不可知其为麟也角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿惟麟也不可知不可知则其谓之不祥也亦宜虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以徳不以形若麟之出不待圣人则其谓之不祥也亦宜哉师说古之学者必有师师者所以传道受业解惑也人非生而知之者孰能无惑惑而不从师其为惑也终不解矣生乎吾前其闻道也固先乎吾吾从而师之生乎吾后其闻道也亦先乎吾吾从而师之吾师道也夫庸知其年之先后生于吾乎是故无贵无贱无长无少道之所存师之所存也嗟乎师道之不传也久矣欲人之无惑也难矣古之圣人其出人也逺矣犹且从师而问焉今之衆人其去圣人也亦逺矣而耻学于师是故圣益圣愚益愚圣人之所以为圣愚人之所以为愚其皆出于此乎爱其子择师而教之于其身则耻师焉惑矣彼童子之师授之书而习其句读者也非吾所谓传其道解其惑者也句读之不知惑之不解或师焉或不焉小学而大遗吾未见其明也巫毉乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也位卑则足羞官盛则近谀呜唿师道之不复可知矣巫毉乐师百工之人君子鄙之今其智乃反不能及其可怪也欤圣人无常师苌𢎞师襄老郯子之徒其贤不及孔子孔子曰三人行则必有我师故弟子不必不如师师不必贤于弟子闻道有先后术业有専攻如是而已李氏子蟠年十七好古文六蓺经传皆通习之不拘于时请学于余余嘉其能行古道作师说以贻之进学解国子先生晨入太学招诸生立馆下诲之曰业精于勤荒于嬉行成于思毁于随方今圣贤相逢治具必张㧞去兇邪登崇俊良占小善者率以録名一蓺者无不庸爬罗剔抉刮垢磨光盖有幸而获选孰云多而不扬诸生业患不能精无患有司之不明行患不能成无患有司之不公言未既有笑于列者曰先生欺余哉弟子事先生于兹有时矣先生口不絶吟于六艺之文手不停披于百家之编记事者必提其要纂言者必钩其𤣥贪多务得细大不捐焚膏油以继晷恒兀兀以穷年先生之业可谓勤矣觝排异端攘斥佛老补苴罅漏张皇幽眇寻坠绪之茫茫独旁捜而逺绍障百川而东之回狂澜于既倒先生之于儒可谓劳矣沈浸醲郁含英咀华作为文章其书满家上规姚姒浑浑无涯周诰殷盘佶屈聱牙春秋谨严左氏浮夸易竒而法诗正而葩下逮庄骚太史所録子云相如同工异曲先生之于文可谓闳其中而肆其外矣少始知学勇于敢为长通于方左右具宜先生之于人可谓成矣然而公不见信于人私不见助于友跋前疐后动辄得咎暂为御史遂窜南夷三年博士冗不见治命与仇谋取败几时冬暖而儿号寒年登而妻啼饥头童齿豁竟死何禆不知虑此而反以教人为先生曰吁子来前夫大木为杗细木为桷欂栌侏儒椳闑扂楔各得其宜以成室屋者匠氏之功也玉札丹砂赤箭青芝牛溲马勃败鼓之皮俱收并蓄待用无遗者医师之良也登明选公杂进巧拙纡余为妍卓荦为杰校短量长惟器是适者宰相之方也昔者孟轲好辩孔道以明辙环天下卒老于行荀卿宗王大论以兴逃谗于楚废死兰陵是二儒者吐辞为经举足为法絶类离伦优入圣域其遇于世何如也今先生学虽勤而不繇其统言虽多而不要其中文虽竒而不济于用行虽修而不显于衆犹且月费俸钱岁靡廪粟子不知耕妇不知织乗马从徒安坐而食踵常途之役役窥陈篇以盗窃然而圣主不加诛宰臣不见斥兹非幸欤动而得谤名亦随之投闲置散乃分之宜若夫商财贿之有亡计班资之崇庳忘巳量之所称指前人之瑕疵是所谓诘匠氏之不以杙为楹而訾医师以昌阳引年欲进其狶苓也本政周之政文既弊也后世不知其承大敷古先遂一时之术以明示民民始惑教百氏之说以兴其言曰天下可为也彼之政仁矣反于义此之政敬矣戾于忠我其周从乎曰周不及殷其殷从乎曰夏曰虞曰陶唐曰三皇氏曰遂古之初暴孽情饰淫志枝辞琢正纷紊紏射以僻民和以导民乱呜唿道之去世其终不复矣乎长民者发一号施一令民莫不悱然非矣谓不可守遽变而从之譬将适千里及门而复虽矻矻决不可暨原其始固有以启之者也闻于师曰古之君天下者化之不示其所以化之之道及其弊也易之不示其所以易之之道政以是得民以是淳其有作者知其教化之所繇废抑诡怪而畅皇极伏文貌而尚忠质茫乎天运窅尔神化道之行也其庶几乎守戒诗曰大邦维翰书曰以蕃王室诸侯之于天子不惟守土地奉职贡而巳固将有以翰蕃之也今人有宅于山者知勐兽之为害则必髙其柴援而外施窞穽以待之宅于都者知穿窬之为盗则必峻其垣墙而内固其扃鐍此野人鄙夫之所及非有过人之智而后能也今之通都大邑介于屈强之间而不知为之备噫亦惑矣野人鄙夫能之而王公大人反不能焉岂材力为之有不足欤盖以为不足为而不为耳天下之祸莫大于不足为而不为材力不足者次之不足为者敌至而不知材力不足者先事而思则其于祸也有间矣彼之屈强者带甲荷戈不知其多少其緜地则千里而与我壤地相错无有丘陵江河洞庭孟门之关其间又自知其不得与天下齿朝夕举踵引颈冀天下之有事以乗吾之便此其暴于勐兽穿窬也甚矣呜唿胡知而不为之备乎哉贲育之不戒童子之不抗鲁鸡之不期蜀鸡之不支今夫鹿之与豹非不巍然大矣然而卒为之禽者爪牙之材不同勐怯之资殊也曰然则如之何而备之曰在得人杇者王承福传杇之为伎贱且劳者也有业之其色若自得者听其言约而尽问之王其姓承福其名世为京兆长安农夫天寳之乱发人为兵持弓矢十三年有官勲弃之来归丧其土田手镘衣食余三十年舍于市之主人而归其屋食之当焉视时屋食之贵贱而上下其杇之佣以偿之有余则以与道路之废疾饿者焉又曰粟稼而生者也若布与帛必蚕绩而后成者也其他所以养生之具皆待人力而后完者也吾皆赖之然人不可徧为宜乎各致其能以相生也故君者理我所以出令者也而百官者承君之化者也任有小大惟其所能若器皿焉食焉而怠其事必有天殃故吾不敢一日舍镘以嬉夫镘易能可力焉又诚有功取其直虽劳无媿吾心安焉夫力易强而有功也心难强而有智也用力者使于人用心者使人亦其宜也吾故择其易为而无媿者取焉嘻吾操镘以入于贵富之家有年矣有一至者焉又徃过之则为墟矣有再至三至者焉而徃过之则为墟矣问其隣或曰噫刑戮也或曰身既死而其子孙不能有也或则曰死而归之官也吾以是观之非所谓食焉而怠其事而得天殃者邪非强心以智而不足不择其材之称否而冒之者邪非多行可媿知已之不可强而为之者邪将富贵难守薄功而厚飨之者邪抑丰悴有时一去一来而不可常者邪吾之心悯焉是故择其力之可能者行焉乐富贵而悲贫贱我岂异于人哉又曰功大者其所以自奉也博妻与子皆养于我者也吾能薄而功小不有之可也又吾所谓力劳者也若立吾家而力不足则心又劳也一身而二任焉虽圣者不可能也愈始闻而惑之又从而思之盖贤者也盖所谓独善其身者也然吾有讥焉谓其自为也过多其为人也过少其学杨朱之道者邪杨之道不肯抜我一毛而利天下而夫人以有家为劳心不肯一动其心以蓄其妻子其肯劳心以为人乎哉虽然其贤于世之患不得之而患失之者以济其生之欲贪邪而忘道以丧其身者其亦逺矣又其言有可以警余者故余为之传而自觉焉五箴人患不知其过既知之不能改是无勇也余生四十有八年髪之短者日益白齿之揺者日益脱聪明不及于前时道徳日负于初心其不至于君子而卒为小人也昭昭矣作五箴以讼其恶云游箴余少之时将求多能蚤夜以孜孜余今之时既饱而嬉蚤夜以无为呜唿余乎其无知乎君子之弃而小人之归乎言箴不知言之人乌可与言知言之人黙然而其意已传幕中之辩人反以汝为叛台中之评人反以汝为倾汝不惩邪而呶呶以害其生邪行箴行与义乖言与法违后虽无害汝可以悔行也无邪言也无颇死而不死汝悔而何宜悔而休汝恶曷瘳宜休而悔汝善安在悔不可追悔不可为思而斯得汝则弗思好恶箴无悖而好不观其道无悖而恶不详其故前之所好今见其尤从也为比舍也为雠前之所恶今见其臧从也为媿舍也为狂维雠维比维狂维媿于身不祥于徳不义不义不祥维恶之大几如是为而不颠沛齿之尚少庸有不思今其老矣不慎胡为知名箴内不足者急于人知霈然有余厥闻四驰今日告汝知名之法勿病无闻病其晔晔昔者子路惟恐有闻赫然千载徳誉愈尊矜汝文章负汝言语乗人不能揜以自取汝非其父汝非其师不请而教谁云不欺欺以贾憎揜以媒怨汝曽不悟以及于难小人在辱亦克知悔及其既宁终莫能戒既出汝心又铭汝前汝如不顾祸亦宜然后汉三贤賛王充者何㑹稽上虞本自元城爰来徙居师事班彪家贫无书阅书于肆市肆是游一见诵忆遂通衆流闭门潜思论衡以修为州治中自免归欤同郡友人谢姓夷吾上书荐之待诏公车以病不行年七十余乃作养性一十六篇肃宗之时终于永元王符节信安定临泾好学有志乡人所轻愤世着论潜夫是名述赦之篇以赦为贼良民之患其㫖甚明皇甫度辽闻至乃惊衣不及带屣履出迎岂若雁问问雁唿卿不仕终家嗟吁先生长统公理山阳髙平自谓髙干有雄志而无雄才其后果败以此有声倜傥敢言语黙无常人以为狂生州郡㑹召称疾不就着论见情初举髙第尚书郎后参丞相军事卒不至于荣论说古今发愤着书昌言是名友人缪袭称其文章足继西京四十一终何其短邪呜唿先生讳辩愈与进士李贺书劝贺举进士贺举进士有名与贺争名者毁之曰贺父名晋肃贺不举进士为是劝之举者为非听者不察也和而唱之同然一辞皇甫湜曰若不明白子与贺且得罪愈曰然律曰二名不偏讳释之者曰谓若言征不称在言在不称征是也律曰不讳嫌名释之者曰谓若禹与雨丘与蓲之类是也今贺父名晋肃举进士为犯二名律乎为犯嫌名律乎父名晋子不得举进士若父名仁子不得为人乎夫讳始于何时作法制以教天下者非周公孔子欤周公作诗不讳孔子不偏讳二名春秋不讥不讳嫌名康王钊之孙实为昭王曽参之父名晳曽子不讳昔周之时有骐期汉之时有杜度此于其字宜如何讳将讳其嫌遂讳其姓乎将不讳其嫌者乎汉讳武帝名彻为通不闻又讳车辙之辙为某字也讳吕后名雉为野鸡不闻又讳治天下之治为某字也今上章及诏不闻讳浒势秉饥也惟宦官宫妾乃不敢言谕及机以为触犯士君子立言行事宜何所法守也今考之于经质之于律稽之于国家之典贺举进士为不可耶凡事父母得如曽参可以无讥也作人得如周公孔子亦可以止也今世之事不务行曽参周公孔子之行而讳亲之名则务胜于曽参周公孔子亦见其惑也夫周公孔子曽参卒不可胜胜周公孔子曽参乃比于宦官宫妾则是宦官宫妾之孝于其亲贤于周公孔子曽参者耶讼风伯维兹之旱兮其谁之由我知其端兮风伯是尤山升云兮泽上气雷鞭车兮电揺帜雨寖寖兮将欲坠风伯怒兮云不得止旸乌之仁兮念此下民閟其光兮不鬭其神嗟风伯兮其将谓何我于尔兮岂有其他求其时兮修祀事羊甚肥兮酒甚旨食足饱兮饮足醉风伯之怒兮谁使云屏屏兮吹使醨之气将交兮吹使离之铄之使气不得化寒之使云不得施嗟尔风伯欲逃其罪其又何辞上天孔明兮有纪有纲今我上讼兮其罪谁当天诛加兮不可悔风伯虽死兮人谁尔伤伯夷颂士之特立独行适于义而已不顾人之是非皆豪杰之士信道笃而自知明者也一家非之力行而不惑者寡矣至于一国一州非之力行而不惑者盖天下一人而巳矣至若举世非之力行而不惑者则千百年乃一人而巳耳若伯夷者穷天地亘万世而不顾者也昭乎日月不足为明崒乎泰山不足为髙巍乎天地不足为容也当殷之亡周之兴微子贤也抱祭器而去之武王周公圣人也率天下之贤士与天下之诸侯而徃攻之未尝闻有非之者也彼伯夷叔齐者乃独以为不可殷既灭矣天下宗周彼二子者独耻食其粟饿死而不顾繇是而言夫岂有求而为哉信道笃而自知明者也今世之所谓士者凡一人誉之则自以为有余凡一人沮之则自以为不足彼独非圣人而自是如此夫圣人乃万世之标凖也余故曰若伯夷者特立独行穷天地亘万世而不顾者也虽然微二子乱臣贼子接迹于后世矣五百家注昌黎文集巻十二五百家注昌黎文集卷十三钦定四库全书五百家注昌黎文集巻十三宋魏仲举编杂文子产不毁乡校颂我思古人伊郑之侨以礼相国人未安其教游于乡校衆口嚣嚣或谓子产毁乡校则止曰何患焉可以成美夫岂多言亦各其志善也吾行不善吾避维善维否我于此视川不可防言不可弭下塞上聋邦其倾矣既乡校不毁而郑国以理在周之兴养老乞言及其已衰谤者使监成败之迹昭哉可观维是子产执政之式维其不遇化止一国诚率是道相天下君交畅旁达施及无垠于乎四海所以不理者有君无臣谁其嗣之我思古人释言元和元年六月愈自江陵法曹诏拜国子博士始进见今相国郑公公赐之坐且曰吾见子某诗吾时在翰林职亲而地禁不敢相闻今为我尽写子诗书来愈再拜谢退録诗书若干篇择日时以献之于后之数月有来谓愈者曰子献相国诗书乎曰然有谗于相国之座者曰韩愈曰相国征余文余不敢匿相国岂知我哉子其慎之愈应之曰愈为御史得罪徳宗朝同迁于南者凡三人独愈为先收用相国之赐大矣百官之进见相国者或立语已退而愈辱赐坐语相国之礼过矣四海九州之人自百官已下欲以其业彻相国左右者多矣皆惮而莫之敢独愈辱先索相国之知至矣赐之大礼之过知之至是三者于敌巳下受之宜以何报况在天子之宰相乎人莫不自知凡适于用之谓才堪其事之谓力愈于二者虽日勉焉而不迨束带执笏立士大夫之行不见斥以不肖幸矣其何敢傲于言乎夫傲虽凶徳必有恃而敢行愈之族亲鲜少无扳聨之势于今不善交人无相先相死之友于朝无宿货蓄资以钓声势弱于才而腐于力不能奔走乗机抵巇以要权利夫何恃而傲若夫狂惑丧心之人蹈河而入火妄言而骂詈者则有之矣而愈人知其无是疾也虽有谗者百人宰相将不信之矣愈何惧而慎既累月又有来谓愈曰有谗子于翰林舍人李公与裴公者子其慎欤愈曰二公者吾君朝夕访焉以为政于天下而阶太平之治居则与天子为心膂出则与天子为股肱四海九州之人自百官以下其孰不愿忠而望赐愈也不狂不愚不蹈河而入火病风而妄骂不当有如谗者之说也虽有谗者百人二公将不信之矣愈何惧而慎既以语应客夜归私自尤曰咄市有虎曽参杀人谗者之效也诗曰取彼譛人投畀豺虎豺虎不食投畀有北有北不受投畀有昊伤于谗疾而甚之之辞也又曰乱之初生僣始既涵乱之又生君子信谗始疑而终信之之谓也孔子曰逺佞人夫佞人不能逺则有时而信之矣今我恃直而不戒祸其至哉徐又自解之曰市有虎听者庸也曽参杀人以爱惑听也巷伯之伤乱世是逢也今三贤方与天子谋所以施政于天下而阶太平之治听聪而视明公正而敦大夫聪明则视听不惑公正则不迩谗邪敦大则有以容而思彼谗人者孰能进而为谗哉虽进而为之亦莫之听矣我何惧而慎既累月上命李公相客谓愈曰子前被言于一相今李公又相子其危哉愈曰前之谤我于宰相者翰林不知也后之谤我于翰林者相国不知也今二公合处而㑹言若及愈必曰韩愈亦人耳彼傲相国又傲翰林其将何求必不然吾今乃知免既而谗言果不行爱直赠李君房别左右前后皆正人也欲其身之不正乌可得邪吾观李生在南阳公之侧有所不知知之未尝不为之思有所不疑疑之未尝不为之言勇不动于气义不陈于色南阳公之举错施为不失其宜天下之所窥观称道洋洋者抑亦左右前后有其人乎凡在此趋公之庭议公之事者吾既从而游矣言而公信之者谋而公从之者四方之人则既闻而知之矣李生南阳公之甥也人之不知者将曰李生之託婚于富贵之家将以充其所求而止耳故吾乐为天下道其为人焉今之从事于彼也吾为南阳公爱之且未知人之举李生于彼者何辞彼之所以待李生者何道举不失辞待不失道虽失之此足爱惜而得之彼为懽欣于李生道犹若也举之不以吾所称待之不以吾所期李生之言不可出诸其口矣吾重为天下爱之张中丞传后叙元和二年四月十三日夜愈与吴郡张籍阅家中旧书得李翰所为张巡传翰以文章自名为此传颇详密然尚恨有阙者不为许逺立传又不载雷万春事首尾逺虽材若不及巡者开门纳巡位本在巡上授之柄而处其下无所疑忌竟与巡俱守死成功名城陷而虏与巡死先后异耳两家子弟材智下不能通知二父志以为巡死而逺就虏疑畏死而辞服于贼逺诚畏死何苦守尺寸之地食其所爱之肉以与贼抗而不降乎当其围守时外无蚍蜉蚁子之援所欲忠者国与主耳而贼语以国亡主灭悟之逺见救援不至而贼来益衆必以其言为信外无待而犹死守人相食且尽虽愚人亦能数日而知死处矣逺之不畏死亦明矣乌有城坏而其徒俱死独䝉愧耻求活虽至愚者不忍为呜唿而谓逺之贤而为之邪说者又谓逺与巡分城而守城之陷自逺所分始以此诟逺此又与儿童之见无异人之将死其脏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如巡逺之所成就如此卓卓犹不得免其他则又何说当二公之初守也宁能知人之卒不救弃城而逆遁茍此不能守独避之他处何益及其无救而且穷也将其创残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮沮遏其势天下之不亡其谁之功也当是时弃城而图存者不可一二数擅彊兵坐而观者相环也不追议此而责二公以死守亦见其自比于逆乱设淫辞而助之攻也愈尝从事于汴徐二府屡道于两州间亲祭于其所谓双庙者其老人徃徃说巡逺时事云南霁云之乞救于贺兰也贺兰嫉巡逺之声威功绩出已上不肯出师救爱霁云之勇且壮不听其语彊留之具食与乐延霁云坐霁云慷慨语曰云来时睢阳之人不食月余日矣云虽欲独食义不忍虽食且不下咽因㧞所佩刀断一指血淋漓以示贺兰一座大惊皆感激为云泣下云知贺兰终无为云出师意即驰去将出城抽矢射佛寺浮图矢着其上甎半笴曰吾归破贼必灭贺兰此矢所以志也愈贞元中过泗州船上人犹指以相语城陷贼以刃胁降巡巡不屈即牵去将斩之又降云云未应巡唿云曰南八男儿死耳不可为不义屈云笑曰欲将以有为也公有言云敢不死即不屈张籍曰有于嵩者少依于巡及其起事嵩常在围中籍大厯中于和州乌江县见嵩时年六十余矣以巡初得临涣县尉好学无所不读籍时尚小粗问巡逺事不能细也云巡长七尺余须髯若神尝见嵩读汉书谓嵩曰何为久读此嵩曰未熟也巡曰吾于书读不过三徧终身不忘也因诵嵩所读书尽巻不错一字嵩惊以为巡偶熟此巻因乱抽他帙以试无不尽然嵩又取架上诸书试以问巡巡应口诵无疑嵩从巡久亦不见巡常读书也为文章操纸笔立书未尝起草初守睢阳时士卒仅万人城中居人亦且数万巡因一见问其姓名其后无不识者巡怒须髯辄张及城陷贼縳巡等数十人坐且将戮巡起旋其衆见巡起或起或泣巡曰汝勿怖死命也衆泣不能仰视巡就戮时颜色不乱阳阳如平常逺寛厚长者貌如其心与巡同年生月日后于巡唿之为兄死时年四十九嵩贞元初死于亳宋间或传嵩有田在亳宋间武人夺而有之嵩将诣州讼理为其所杀嵩无子张籍云河中府连理木颂司空咸宁王尹蒲之七年木连理生于河之东邑野夫来告且曰吾不知古殆气之交畅也维吾王之徳交畅者有五是其应乎训戎奋威荡戮凶囘举正宣和人则宁嘉入践台阶庶尹克司来帅熊罴四方作仪闵人鳏寡不宁燕息人乐王徳祝年万亿府有羣吏王有从事异体同心归民于理天子是嘉俾钖劳王王拜稽首天子之光庶徳昭融神斯降祥殊本连理之柯同荣异垄之禾吾徯之产兹土也久矣今欲明于大君纪于策书王抑余也冶金伐石垂耀无极余抑王也奋肆姁媮不知所如愿託颂词长言之于康衢颂曰木何为兮此祥询厥美兮在吾王愿封植兮永固俾斯人兮不忘汴州东西水门记贞元十四年正月戊子陇西公命作东西水门越三月辛已朔水门成三日癸未大合乐设水嬉㑹监军军司马宾佐僚属将校熊罴之士肃四方之宾客以落之士女龢㑹阗郭溢郛既卒事其从事昌黎韩愈请纪成绩其词曰维汴州河水自中注厥初距河为城其弗合者诞寘聨鏁于河宵浮昼沈舟不潜通然其襟袍亏䟽风气宣洩邑居弗宁讹言屡腾厯载以来孰究孰思皇帝御天下十八载此邦之人遭逢疾威嚚童噭嘑劫衆阻兵凛凛栗栗若坠若覆时维陇西公受命作藩爰自京洛单车来临遂拯其危遂去其疵弗肃弗厉薫为太和神应祥福五谷穰熟既庶而丰人力有余监军是咨司马是谋乃作水门为邦之郛以固风气以闬冦偷黄流浑浑飞阁渠渠因而饰之匪为观游天子之武维陇西公是布天子之泽维陇西公是宣河之沄沄源于崑崙天子万祀公多受祉乃伐山石刻之日月尚俾来者知作之所始宴喜亭记大原王𢎞中在连州与学佛之人景常元慧者游异日从二人者行于其居之后丘荒之间上髙而望得异处焉斩茅而嘉树列发石而清泉激辇粪壤焚椔翳却立而视之出者突然成丘陷者呀然成谷洼者为池而缺者为洞若有鬼神异物阴来相之自是𢎞中与二人者晨徃而夕忘归焉乃立屋以避风雨御寒暑既成愈请名之其丘曰俟徳之丘蔽于古而显于今有俟徳之道也其石谷曰谦受之谷瀑曰振鹭之瀑谷言徳瀑言容也其土谷曰黄金之谷瀑曰秩秩之瀑谷言容瀑言徳也洞曰寒居之洞志其入之时也池曰君子之池虚以钟其美盈以出其恶也泉之源曰天泽之泉出髙而施下也合而言之以屋曰燕喜之亭取诗所谓鲁侯燕喜颂者也于是州民之闻者相与观焉曰吾州之山水名于天下然而无与燕喜者比经营于其侧者相接也而莫宜其地凡天作而地藏之以遗其人乎𢎞中自吏部外郎贬秩而来次其道涂所经自蓝田山入商洛涉淅湍临汉水升岘首以望方城出荆门下岷江过洞庭上湘水行衡山之下繇郴踰岭猿狖所家鱼龙所宫极幽遐瓌诡之观宜乎于山水饫闻而厌见也今其意乃若不足传曰智者乐水仁者乐山𢎞中之徳与其所好可谓协矣智以谋之仁以居之吾知其去是而羽仪于天朝也不逺矣遂刻石以记徐泗豪三州节度掌书记㕔石记书记之任亦难矣元戎摠齐三军之士统理所部之甿以镇定邦国賛天子施教化而又外与宾客四邻交其朝觐聘问慰荐祭祀祈祝之文与所部之政三军之号令升黜凡文辞之事皆出书记非闳辩通敏兼人之才莫宜居之然皆元戎自辟然后命于天子茍其帅之不文则其所辟或不当亦其理宜也南阳公自御史大夫豪寿庐三州观察史授节移镇徐州厯十一年而掌书记者凡三人其一人曰髙阳许孟容入仕于王朝今为尚书礼部郎中其一人曰京兆杜兼今为尚书礼部员外郎观察判官其一人曰陇西李博自前乡贡进士授祕书省校书郎方为之南阳公文章称天下其所辟实所谓宏辩通敏兼人之才者也后之人茍未知南阳公之文章吾请观于三君子茍未知三君子之文章吾请观于南阳公可知矣蔚乎其相扶炳乎其相辉志同而气合鱼川泳而鸟云飞也愈乐是賔主之相得也故请刻石以记之而陷置于壁间来者得以览观焉画记杂古今人物小画共一巻骑而立者五人骑而被甲载兵立者十人一人骑而执大旗前立骑而被甲载兵行且下牵者十人骑且负者二人骑执器者二人骑拥田犬者一人骑而牵者二人骑而驱者三人执羁靮立者二人骑而下倚马臂隼而立者一人骑而驱涉者二人徒而驱牧者二人坐而指使者一人甲胄手弓矢鈇钺植者七人甲胄执帜植者十人负者七人偃寝休者二人甲胄坐睡者一人方涉者一人坐而脱足者一人寒附火者一人杂执器物役者八人奉壶矢者一人舍而具食者二十有一人挹且注者四人牛牵者三人驴驱者四人一人杖而负者妇人以孺子载而可见者六人载而上下者三人孺子戏者九人凡人之主事三十有二焉人大小百二十有三而莫有同者焉马大者九匹于马之中又有上者下者行者牵者奔者涉者陆者翘者顾者鸣者寝者讹者立者龁者饮者溲者陟者降者痒磨树者嘘者嗅者喜而相戏者怒相踶啮者秣者骑者骤者走者载服物者载狐兔者凡马之事二十有七焉马大小八十有三而莫有同者焉牛大小十有一头橐驼三头驴如橐驼之数而加其一焉隼一犬羊狐兔麋鹿共三十旃车三两杂兵器弓矢旌旗刀劒矛楯弓服矢房甲胄之属缾盂簦笠筐筥锜釜饮食服用之器壶矢博奕之具二百五十有一皆曲极其妙贞元甲戌年余在京师甚无事同居有独孤生申叔者始得此画而与余弹碁余幸胜而获焉意甚惜之以为非一工人之所能运思盖丛集衆工人之所长耳虽百金不愿易也明年出京师至河阳与二三客论画品格因出而观之座有赵侍御者君子人也见之慼然若有所感少而进曰噫余手之所摹也亡之且二十年矣余少时尝有志乎兹事得国本絶人事而摹得之游闽中而丧焉居闲处独时徃日来余怀也以其始为之劳而夙好之笃也今虽遇之力不能为已且命工人存其大都焉余既甚爱之又感赵君之事因以赠之而记其人物之形状与数而时观之以自释焉蓝田县丞㕔壁记丞之职所以贰令于一邑无所不当问其下主簿尉主簿尉乃有分职丞位髙而偪例以嫌不可否事文书行吏抱成案诣丞巻其前钳以左手右手摘纸尾雁鹜行以进平立睨丞曰当署丞涉笔占位署惟谨目吏问可不可吏曰得则退不敢畧省漫不知何事官虽尊力势反出主簿尉下劾数慢必曰丞至以相訾謷丞之设岂端使然哉博陵崔斯立种学绩文以蓄其有泓涵演迤日大以肆贞元初挟其能战艺于京师再进再屈于人元和初以前大理评事言得失黜官再转而为丞兹邑始至喟然曰官无卑顾材不足塞职既噤不得施用又喟然曰丞哉丞哉余不负丞而丞负余则尽枿去牙角一蹑故迹破崖岸而为文丞㕔故有记坏陋汚不可读斯立易桷与瓦墁治壁悉书前任人名氏庭有老槐四行南墙鉅竹千挺俨立若相持水㶁㶁循除鸣斯立痛扫溉对树二松日唫哦其间有问者辄对曰余方有公事子姑去考功郎中知制诰韩愈记新修滕王阁记愈少时则闻江南多登临之美而滕王阁独为第一有瓌伟絶特之称及得三王所为序赋记等壮其文词益欲往一观而读之以忘吾忧系官于朝愿莫之遂十四年以言事斥守潮阳便道取疾以至海上又不得过南昌而观所谓滕王阁者其冬以天子进大号加恩区内移刺袁州袁于南昌为属邑私喜幸自语以为当得躬诣大府受约束于下执事及其无事且还傥得一至其处窃寄目偿所愿焉至州之七月诏以中书舍人太原王公为御史中丞观察江南西道洪江饶䖍吉信抚袁悉属治所八州之人前所不便及所愿欲而不得者公至之日皆罢行之大者驿闻小者立变春生秋杀阳开阴闭令修于庭户数月之间而人自得于湖山千里之外吾虽欲出意见论利害听命于幕下而吾州乃无一事可假而行者又安得舍已所事以勤馆人则滕王阁又无因而至焉其岁九月人吏浃和公与监军使燕于此阁文武宾士皆与在席酒半合辞言曰此屋不修且坏前公为从事此邦适治新之公所为文实书在壁今三十年而公来为邦伯适及期月公又来燕于此公胡得无情哉公应曰诺于是栋楹樑桷板槛之腐黒挠折者盖瓦级甎之破缺者赤白之漫漶不鲜者治之则已无侈前人无废后观工既讫功公以衆饮而赏焉以书命愈曰子其为我记之愈既以未得造观为叹窃喜载名其上词列三王之次有荣耀焉乃不辞而承公命其江山之好登望之乐虽老矣如获从公游尚能为公赋之元和十五年十月某日袁州刺史韩愈记科斗书后记愈叔父当大厯世文辞独行中朝天下之欲铭述其先人功行取信来世者咸归韩氏于时李监阳氷独能篆书而配叔父择木善八分不问可知其人不如是者不称三服故三家传子弟徃来贞元中愈事董丞相幕府于汴州识开封令服之者阳氷子授余以其家科斗孝经汉衞宏官书两部合一巻愈寳蓄之而不暇学后来京师为四门博士识归公归公好古书能通之愈曰古书得其依据盖可讲因进其所有书属归氏元和来愈亟不获让嗣为铭文荐道功徳思凡为文词宜畧识字因从归公乞观二部书得之留月余张籍令进士贺抜恕写以留愈盖得其十四五而归其书归氏十一年六月四日右庶子韩愈记五百家注昌黎文集巻十三五百家注昌黎文集卷十四钦定四库全书五百家注昌黎文集巻十四宋魏仲举编杂文郓州溪堂诗宪宗之十四年始定东平三分其地以华州刺史礼部尚书兼御史大夫扶风马公为郓曹濮节度观察等使镇其地既一年褒其军号曰天平军上即位之二年召公入且将用之以其人之安公也复归之镇上之三年公为政于郓曹濮也适四年矣治成制定衆志大固恶絶于心仁形于色竱心一力以供国家之职于时沂密始分而残其帅其后幽镇魏不恱于政相扇继变复归于旧徐亦乗势逐帅自置同于三方惟郓也截然中居若防之制水恃以无恐然而皆曰郓为鲁巢且六十年将疆卒武曹濮于郓州大而近军所根抵皆骄以易怨而公承死亡之后掇拾之余剥肤椎髓公私埽地赤立新旧不相保持万目睽睽公于此时能安以治之其功为大若幽镇魏徐之乱不扇而变此功反小何也公之始至衆未熟也化以武则忿以憾以恩则横而肆一以为赤子一以为龙蛇惫心罢精磨以岁月然后致之难也及教之行衆皆戴公为亲父母夫叛父母从仇雠非人之情故曰易于是天子以公为尚书右仆射封扶风县开国伯以褒嘉之公亦乐衆之和知人之悦而侈上之赐也于是为堂于其居之西北隅号曰溪堂以飨士大夫通上下之志既飨其从事陈曽谓其衆言公之畜此邦其勤不亦至乎此邦之人累公之化惟所令之不亦顺乎上勤下顺遂济登兹不亦休乎昔者人谓斯何今者人谓斯何虽然斯堂之作意其有谓而喑无诗歌是不考引公徳而接邦人于道也乃使来请其诗曰帝奠九壥有叶有年有荒不条河岱之间及我宪考一收正之视邦选侯以公来尸公来尸之人始未信公不饮食以训以徇孰饥无食孰呻孰叹孰寃不问不得分愿孰为邦蛑节根之螟羊狠狼贪以口覆城吹之喣之摩手拊之箴之石之䏝而磔之凡公四封既富以彊谓公吾父孰违公令可以帅征不宁守邦公作溪堂播播流水浅有蒲莲深有蒹苇公以宾燕其鼔骇骇公燕溪堂宾校醉饱流有跳鱼岸有集鸟既歌以舞其鼔考考公在溪堂公御琴瑟公暨宾賛稽经诹律施用不差人用不屈谿有薲苽有龟有鱼公在中流右诗左书无我斁遗此邦是庥猫相乳司徒北平王家猫有生子同日者其一母死焉有二子饮于死母母且死其鸣吚吚其一方乳其子若闻之起而若听之走而若救之衔其一置于其栖又往如之反而乳之若其子然噫亦异之大者夫猫人畜也非性于仁义者也其感于所畜者乎哉北平王牧人以康罚罪以乎理阴阳以得其宜国事既毕家道乃行父父子子兄兄弟弟雍雍如也愉愉如也视外犹视中一家犹一人夫如是其所感应召致其亦可知矣易曰信及豚鱼亦其类也夫愈时获幸于北平王客有问王之徳者愈以是对客曰夫禄位贵富人之所大欲也得之之难未若持之之难也得之于功或失之于徳得之于身或失之于子今夫以功徳如是祥祉如是其善持之也可知已因叙之为猫相乳说云尔进士策问十三首问书称汝则有大疑谋及乃心谋及卿士以至于庶人龟筮考其从违以审吉凶则是圣人之举事兴为无不与人共之者也于易则又曰君不密则失臣臣不密则失身机事不密则害成而春秋亦有讥漏言之词如是则又似不与人共之而独运者也书与易春秋经也圣人于是乎尽其心焉耳矣今其文相戾悖如此欲人之无疑不可得已是二说者其信有是非乎抑所指各殊而学者不之能察也谅非深考古训读圣人之书者其何能辩之此固吾子之所宜无让也愿承教焉问古之人有云夏之政尚忠殷之政尚敬而周之政尚文是三者相循环终始若五行之与四时焉原其所以为心皆非故立殊而求异也各适于时救其敝而已矣夏殷书存者可见矣至周之典籍咸在考其文章其所尚若不相逺焉所谓三者之异云乎抑其道深微不可究欤将其词隐而难知也不然则是说为谬矣周之后秦汉蜀吴魏晋之霸亦有尚乎无也观其所为其亦有意云尔循环之说安在吾子其无所隐焉问夫子之序帝王之书而系以秦鲁及次列国之风而宋鲁独称颂焉秦穆之徳不踰于二霸宋鲁之君不贤于齐晋其位等其徳同升黜取舍如是之相逺亦将有由乎愿闻所以辨之之说问夫子既没圣人之道不明盖有杨墨者始侵而乱之其时天下咸化而从焉孟子辞而辟之则既廓如也今其书尚有存者其道可推而知不可乎其所守者何事其不合于道者几何孟子之所以辞而辟之者何说今之学者有学彼者乎有近于彼者乎其已无传乎其无乃化而不自知乎其无传也则善矣如其尚在将何以救之乎诸生学圣人之道必有能言是者其无所为让问所贵乎道者不以其便于人而得于已乎当周之衰管夷吾以其君霸九合诸侯一匡天下戎狄以微京师以尊四海之内无不受其赐者天下诸侯奔走其政令之不暇而谁与为敌此岂非便于人而得于已乎秦用商君之法人以富国以彊诸侯不敢抗及七君而天下为秦使天下为秦者商君也而后代之称道者咸羞言管商氏何哉庸非求其名不责其实欤愿与诸生论之无惑于旧说焉问夫子之言盍各言尔志又曰居则曰不吾知也如或知尔则何以哉今之举者不本于乡不序于庠一朝而羣至乎有司有司之不知也宜矣今将自州县始请各诵所怀聊以观诸生之志死者可作其谁与归又曰居是邦也事其大夫之贤者友其士之仁者敢问诸生之所事而友者其谁乎所谓贤而仁者其事如何哉言及之而不言亦君子之所不为也问春秋之时百有余国皆有大夫士详于传者无国无贤人焉其余皆足以充其位不闻有无其人而阙其官者春秋之后其书尤详以至于吴蜀下及晋魏之乱国分如锱铢读其书亦皆有人焉今天下九州四海其为土地大矣国家之举士内有明经进士外有方维大臣之荐其余以门地勲力进者又有倍于是其为门户多矣而自御史台尚书省以至于中书门下省咸不足其官岂今之不及古之人邪何求而不得也夫子之言曰十室之邑必有忠信如丘者焉诚得忠信如圣人者而以委之以大臣宰相之事有不可乎况于百执事之微者哉古之十室必有任宰相大臣者今之天下而不足士大夫于朝其亦有说乎问夫子曰洁浄精微易教也今习其书不识四者之所谓盍举其义而陈其数焉问周易之说曰干健也今考干之爻在初者曰潜龙勿用在三者日夕惕若厉无咎在四者亦曰无咎在上曰有悔卦六位一勿用一茍得无咎一有悔安在其为健乎又曰干以易知坤以简能干之四位既不为易矣坤之爻又曰龙战于野战之于事其足为简乎易六经也学者之所宜用心愿施其词陈其义焉问人之仰而生者在谷帛谷帛既丰无饥寒之患然后可以行之于仁义之途措之于安平之地此愚智所同识也今天下谷愈多而帛愈贱人益困者何也耕者不多而谷有余蚕者不多而帛有余有余宜足而反不足其故又何也将以救之其説如何问夫子言尧舜垂衣裳而天下理又曰无为而理者其舜也欤书之说尧曰亲九族又曰平章百姓又曰协和万邦又曰厯象日月星辰敬授人时又曰洪水懐山襄陵下民其咨夫亲九族平章百姓和万邦则天道授人时愁水祸非无事也而其言曰垂衣裳而天下理者何也于舜则曰慎五典又曰叙百揆又曰宾四门又曰齐七政又曰类上帝禋六宗望山川徧羣臣又曰协时月正日同律度量衡五载一巡狩又曰分十二州随山濬川恤五刑典三礼彰施五色出纳五言呜唿何其勤且烦如是而其言曰无为而理者何也将亦有深词隐义不可晓邪抑其年代已远失其传邪二三子其辩焉问古之学者必有师所以通其业成就其道德者也由汉氏已来师道日微然犹时有授经传业者及于今则无闻矣德行若颜回言语若子贡政事若子路文学若子游犹且有师非独如此孔子亦有师问礼于老耼问乐于苌𢎞是也今之人不及孔子颜回远矣而且无师然其不闻有业不通而道德不成者何也问食粟衣帛服仁行义以俟死者二帝三王之所守圣人未尝有改焉者也今之说者有神仙不死之道不食粟不衣帛薄仁义以为不足为是诚何道邪圣人之于人犹父母之于子有其道而不以教之不仁其道虽有而未之知不智仁与智且不能又焉足以为圣人乎不然则说神仙者妄矣谏臣论或问谏议大夫阳城于愈可以为有道之士乎哉学广而闻多不求闻于人也行古人之道居于晋之鄙晋之鄙人薰其德而善良者几千人大臣闻而荐之天子以为谏议大夫人皆以为华阳子不色喜居于位五年视其德如在草野彼岂以富贵移易其心哉愈应之曰是易所谓恒其德贞而夫子凶者也恶得为有道之士哉在易蛊之上九云不事王侯高尚其事蹇之六二则曰王臣謇謇匪躬之故夫不以所居之时不一而所蹈之德不同也若蛊之上九居无用之地而致匪躬之节蹇之六二在王臣之位而高不事之心则冒进之患生旷官之刺兴志不可则尤之不如无也今阳子实一匹夫在位不为不久矣闻天下之得失不为不熟矣天子待之不为不加矣而未尝一言及于政视政之得失若越人视秦之肥瘠忽焉不加喜戚于其心问其官则曰谏议也问其禄则曰下大夫之秩也问其政则曰我不知也有道之士固如是乎哉且吾闻之有官守者不得其职则去有言责者不得其言则去今阳子以为得其言乎哉得其言而不言与不得其言而不去无一可者也阳子将为禄仕乎古之人有云仕不为贫而有时乎为贫谓禄仕者也宜乎辞尊而居卑辞富而居贫若抱闗击柝者可也盖孔子尝为委吏矣尝为乗田矣亦不敢旷其职必曰㑹计当而已矣必曰牛羊遂而已矣若阳子之秩禄不为卑且贫章章明矣而如此其可乎哉或曰否非若此也夫阳子恶讪上者恶为人臣招其君之过而以为名者故虽谏且议使人不得而知焉书曰尔有嘉谋嘉猷则入告尔后于内尔乃顺之于外曰斯谟斯猷惟我后之徳夫阳子之用心亦若此者愈应之曰若阳子之用心如此兹所谓惑者矣入则谏其君出不使人知之者大臣宰相之事非阳子之所宜行也夫阳子本以布衣隐于蓬蒿之下主上嘉其行谊擢在此位官以谏为名诚宜有以奉其职使四方后代知朝有直言骨鲠之臣天子有不僭赏从谏如流之美庶巖穴之士闻而慕之束带结发愿进于阙下而伸其辞说致吾君于尧舜熈鸿号于无穷也若书所谓则大臣宰相之事非阳子之所宜行也且阳子之心将使君人者恶闻其过乎是启之也或曰阳子之不求闻而人闻之不求用而君用之不得已而起守其道而不变何子过之深也愈曰自古圣人贤士皆非有心求于闻用也闵其时之不平人之不乂得其道不敢独善其身而必以兼济天下也孜孜矻矻死而后已故禹过家门不入孔席不暇暖而墨突不得黔二圣一贤者岂不知自安佚之为乐哉诚畏天命而悲人穷也夫天授人以贤圣才能岂使自有余而已诚欲以补其不足者也耳目之于身也耳司闻而目司见听其是非察其险易然后身得安焉圣贤者时人之耳目也时人者圣贤之身也且阳子之不贤则将役于身以奉其上矣若果贤则固畏天命而闵人穷也恶得以自暇逸乎哉或曰吾闻君子不欲加诸人而恶讦以为直者若吾子之论直则直矣无乃伤于德而费于辞乎好尽言以招人过国武子之所以见杀于齐也吾子其亦闻乎愈曰君子居其位则思死其官未得其位则思修其辞以明其道我将以明道也非以为直而加人也且国武子不能得善人而好尽言于乱国是以见杀传曰惟善人能受尽言谓其闻而能改之也子告我曰阳子可以为有道之士也今虽不能及已阳子将不得为善人乎改塟服议经曰改塟缌春秋谷梁传亦曰改塟之礼缌举下缅也此皆谓子之于父母其他皆无服何以识其必然经次五等之服小功之下然后着改塟之制更无轻重之差以此知惟记其最亲者其他无服则不记也若主人当服斩衰其余亲各服其服则经亦言之不当惟言缌也传称举下缅者缅犹远也下谓服之最轻者也以其逺故其服轻也江熈曰礼天子诸侯易服而塟以为交于神明者不可纯凶况其缅者乎是故改塟之礼其服惟轻以此而言则亦明矣衞司徒文子改塟其叔父问服于子思子思曰礼父母改塟缌既塟而除之不忍无服送至亲也非父母无服无服则弔服而加麻此又其着者也文子又曰丧服既除然后乃塟者则其服何服子思曰三年之丧未塟服不变除何有焉然则改塟与未塟者有异矣古者诸侯五月而塟大夫三月而塟士逾月无故未有过时而不塟者也过时而不塟谓之不能塟春秋讥之若有故而未塟虽出三年子之服不变此孝子之所以着其情先王之所以必其时之道也虽有其文未有着其人者以是知其至少也改塟者为山崩水涌毁其墓及塟而礼不备者若文王之塟王季以水啮其墓鲁隐公之塟恵公以有宋师太子少塟故有阙之类是也丧事有进而无退有易以轻服无加以重服殡于堂则谓之殡瘗于野则谓之塟近代以来事与古异或游或仕在千百里之外或子幼妻稚不能自还甚者拘以阴阳畏忌遂塟于其土及其反塟也逺者或至数十年近者亦出三年其吉服而从于事也久矣又安可取未塟不变服之例而反为之重服欤在丧当塟犹宜易以经服况既逺而反纯凶以塟乎若果重服是所谓未可除而除之不当重而更重也或曰丧与其易也宁戚虽重服不亦可乎曰不然易之与戚则易固不如戚矣虽然未若合礼之为懿也俭之与奢则俭固愈于奢矣虽然未若合礼之为懿也过犹不及其此类之谓乎或曰经称改塟缌而不着其月数则似三月而后除也子思之对文子则曰既塟而除之今宜如何曰启殡至于既塟而三月则除之未三月则服以终三月也曰妻为夫何如曰如子无弔服而加麻则何如曰今之弔服犹古之弔服也省试学生代斋郎议斋郎职奉宗庙社稷之小事盖士之贱者也执笾豆骏奔走以役于其官之长不以德进不以言扬盖取其人力足以备其事而已矣奉宗庙社稷之小事执笾豆骏奔走亦不可以不敬也于是选士大夫之子弟未爵命者以塞员填阙而教之行事其勤虽小其使之不可以不报也必书其岁岁既久矣于是乎命之以官而授之以事其亦微矣哉学生或以通经举或以能文称其微者至于习法律知字书皆有以赞于教化可以使令于上者也自非天姿茂异旷日经久以道以业发闻于乡闾称道于朋友荐于州府而升之司业则不可得而齿于国学矣然则奉宗庙社稷之小事任力之小者也赞于教化可以使令于上者德艺之大者也其亦不可移易明矣今议者谓学生之无所事谓斋郎之幸而进不本其意因谓可以代任其事而罢之盖亦不得其理矣今夫斋郎之所事者力也学生之所事者德与艺也以德义举之而以力役之是使君子而服小人之事且非国家崇儒劝学诱人为善之道也此一说不可者也抑又有大不可者焉宗庙社稷之事虽小不可以不专敬之至也古之道也今若以学生兼其事及其岁时日月然后授其宗彜罍洗其周旋必不合度其进退必不得宜其思虑必不固其容貌必不庄此无其他其事不习而其志不专故也此非近于不敬者欤又有大不可者其是之谓欤若知此不可将令学生恒掌其事而隳壊其本业则是学生之数加少学生之道益贬而斋郎之实犹在斋郎之名茍无也大凡制度之改政令之变利于其旧不什则不可为已又况不如其旧者哉为之于古则非训稽之于今则非利寻其名而求其实则失其宜故曰议罢斋郎而以学生荐享亦不得其理矣禘祫议右今月十六日勑㫖宜令百僚议限五日内闻奏者将仕郎守国子监四门博士臣韩愈谨献议曰伏以陛下追孝祖宗肃敬祀事凡在拟议不敢自专聿求厥中延访羣下然而礼文繁漫所执各殊自建中之初迄至今岁屡经禘祫未合适从臣生遭圣明涵泳恩泽虽贱不及议而志在効忠今辄先举衆议之非然后申明其说一曰献懿之主宜永藏之夹室臣以为不可夫祫者合也毁庙之主皆当合食于太祖献懿二祖即毁庙主也今虽藏于夹室至禘祫之时岂得不食于太庙乎名曰合祭而二祖不得祭焉不可谓之合矣二曰献懿庙主宜毁之瘗之臣又以为不可谨按礼记天子立七庙一坛一墠其毁庙之主皆藏于祧庙虽百代不毁祫则陈于太庙而飨焉自魏晋已降始有毁瘗之议事非经据竟不可施行今国家德厚流光创立九庙以周制推之献懿二祖犹在坛墠之位况于毁瘗而不禘祫乎三曰献懿庙主宜各迁于其陵所臣又以为不可二祖之祭于京师列于太庙也二百年矣今一朝迁之岂惟人听疑惑抑恐二祖之灵眷顾依违不即飨于下国也四曰献懿庙主宜附于兴圣庙而不禘祫臣又以为不可传曰祭如在景皇帝虽为太祖其于属乃献懿之子孙也今欲正其子东向之位废其父之大祭固不可为典矣五曰献懿二祖宜别立庙于京师臣又以为不可夫礼有所降情有所杀是故去庙为祧去祧为坛去坛为墠去墠为鬼渐而之逺其祭益稀昔者鲁立炀宫春秋非之以为不当取已毁之庙既藏之主而复筑宫以祭今之所议与此正同又虽违礼立庙至于禘祫也合食则禘无其所废祭则于经不通此五说者皆所不可故臣博采前闻求其折衷以为殷祖𤣥王周祖后稷太祖之上皆自为帝又其代数已逺不复祭之故太祖得正东向之位子孙从昭穆之列礼所称者盖自纪一时之宜非传后代之法也传曰子虽齐圣不先父食盖言子为父屈也景皇帝虽太祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求神之道岂远人情又常祭甚频合祭甚寡则是太祖所屈之祭至少所伸之祭至多比于伸孙之尊废祖之祭不亦顺乎事异殷周礼从而变非所失礼也臣伏以制礼作乐者天子之职也陛下以臣议有可採粗合天心㫁而行之是则为礼如以为犹或可疑乞召臣对面陈得失庶有发明谨议省试颜子不贰过论论曰登孔氏之门者衆矣三千之徒四科之目孰非由圣人之道为君子之儒者乎其于过行过言亦云鲜矣而夫子举不贰过惟颜氏之子其故何哉请试论之夫圣人抱神明之正性根中庸之至德茍发诸中形诸外者不由思虑莫匪规矩不善之心无自入焉可择之行无自加焉故惟圣人无过故所谓过者非谓发于行彰于言人皆谓之过而后为过也生于其心则谓过矣故颜子之过此类也不贰者盖能止之于始萌絶之于未形不贰之于言行也中庸曰自诚明谓之性自明诚谓之教自诚明者不勉而中不思而得从容中道圣人也无过者也自明诚者择善而固执之者也不勉则不中不思则不得不贰过者也故夫子之言曰回之为人也择乎中庸得一善则拳拳服膺而不失之矣又曰颜氏之子其殆庶几乎言犹未至也而孟子亦云颜子具圣人之体而微者皆谓不能无生于其心而不暴之于外考之于圣人之道差为过耳颜子自惟其若是也于是居陋巷以致其诚饮一瓢以求其志不以富贵妨其道不以隐约易其心确乎不拔浩然自守知坚高之可尚忘鑚仰之为劳任重道逺竟莫之致是以夫子叹其不幸短命今也则亡谓其不能与已并立于至圣之域观教化之大行也不然夫行发于身加于人言发乎迩见乎远茍不慎也败辱随之而后思欲不贰过其于圣人之道不亦远乎而夫子尚肯谓之其殆庶几孟子尚复谓之具体而微者哉则颜子之不贰过者尽在是矣与李祕书论小功不税书曽子称小功不税则是远兄弟终无服也而可乎郑𤣥注云是以情责情今之士人遂引此而不追服小功小功之服最多亲则叔父之下殇与适孙之下殇与昆弟之下殇尊则外祖父母恒服则从祖祖父母礼沿人情其不可不复也明矣古之人行役不踰时各相与处一国其不追服虽不可犹至少今之人男出仕女出嫁或千里之外家贫讣告不及时则是不服小功者恒多而服小功者恒鲜矣君子之于骨肉死则悲哀而为之服者岂有牵于外哉闻其死则悲哀岂有间于新故死哉今特以讣告不及时闻死出其月数则不服其可乎愈常怪此近出弔人见其颜色戚戚类有丧者而其服则吉问之则云小功不税也礼文残缺师道不传不识礼之所谓不税果不追服乎无乃别有所指而传注者失其宗乎伏惟兄道德纯明躬行古道如此之类必经于心而有所决定不惜示及幸甚幸甚泥水马弱不敢出不果鞠躬亲问而以书悚息尤甚愈再拜太学何蕃传太学生何蕃入太学者二十余年矣岁举进士学成行尊自太学诸生推颂不敢与蕃齿相与言于助教博士助教博士以状升于司业祭酒撰次蕃之羣行焯焯者数十余事以升之于礼部而以闻天子京师诸生以荐蕃名为文説者不可选纪公卿大夫知蕃者比肩立叹为礼部者率蕃所以不合者以是无成功蕃淮南人父母俱全初入太学岁率一归父母止之其后间一二岁乃一归又止之不归者五岁矣蕃纯孝人也闵亲之老不自克一日揖诸生归养于和州诸生不能止乃闭蕃空舍中于是太学六馆之士百余人又以蕃之义行言于司业阳先生城请留蕃于是太学阙祭酒㑹阳先生出道州不果留欧阳生詹言曰蕃仁勇人也或者曰蕃居太学诸生不为非义塟死者之无归哀其孤而字焉惠之大小必以力复斯其所谓仁欤蕃之力不任其体其貌不任其心吾不知其勇也欧阳生詹曰朱泚之乱太学诸生举将从之来请起蕃蕃正色叱之六馆之士不从乱兹非其勇欤惜乎蕃之居下其可以施于人者不流也譬之水其为泽不为川乎川者高泽者卑高者流卑者止是故蕃之仁义充诸心行诸太学积者多施者不遐也天将雨水气上无择于川泽溪涧之高下然则泽之道其亦有施乎抑有待于彼者欤故凡贫贱之士有待然后能有所立独何蕃欤吾是以言之无使其无传焉张籍遗公第一书古之胥教诲举动言语无非相示以义非茍相谀悦而已报事不以籍愚暗时称发其善教所不及施诚相与不间塞于他人之说是近于古人之道也籍今不复以义是执竽而拒欢来者乌所谓承人以古人之道欤顷承论于执事尝以为世俗陵靡不及古昔盖圣人之道废弛之所为也宣尼没后杨朱墨翟恢诡异说干惑人听孟轲作书而正之圣人之道复存于世秦氏灭学汉重以黄老之术教人使人寖惑扬雄作法言而辩之圣人之道犹明及汉衰末西域浮屠之法入于中国中国之人世世译而广之黄老之术相沿而炽天下之言善者惟二者而已矣昔者圣人以天下生生之道旷乃物其金木水火土谷药之用以厚之因人资善乃明乎仁义之德以教之俾人有常故治生相存而不殊今天下资于生者咸备圣人之器用至于人情则溺乎异学而不由乎圣人之道使君臣父子夫妇朋友之义沈于世而邦家继乱固仁人之所痛也自扬子云作法言至今近千载莫有言圣人之道者言之者惟执事焉耳习俗者闻之多怪而不信徒相为訾终无禆于教也执事聪明文章与孟轲杨雄相若盍为一书以兴存圣人之道使时之人后之人知其去絶异学之所为乎曷可俯仰于俗嚣嚣为多言之徒哉然欲举圣人之道者其身亦宜由之也此见执事多尚较杂无实之说使人陈之于前以为欢此有以累于令德又商论之际或不容人之短如任私尚胜者亦有所累也先王存六艺自有常矣有德者不为犹以为损况为博塞之戏与人竞财乎君子固不为也今执事为之以废弃时日窃实不识其然且执事言论文章不谬于古人今所为或有不出于世之守常者窃未为得也愿执事絶博塞之好弃无实之谈𢎞广以接天下士嗣孟轲扬雄之作辩杨墨老释之说使圣人之道复见于唐岂不尚哉籍诚知之以材识顽钝不敢窃居作者之位所以咨于执事而为之尔若执事守章句之学因循于时置不朽之盛衰与夫不知言者亦无以异矣籍再拜答张籍书愈始者望见吾子于衆人之中固有异焉及聆其音声接其辞气则有愿交之志因縁幸㑹遂得所图岂惟吾子之不遗抑仆之所遇有时焉耳近者尝有意吾子之阙焉无言仆所以交之之道不至也今乃大得所图脱然若沈疴去体洒然若执热者之濯清风也然吾子所论排释老不若着书嚣嚣多言徒相为訾若仆之见者则有异乎此也夫所谓着书者义止于辞耳宣之于口书之于简何择焉孟轲之书非轲自着轲既及其徒万章公孙丑相与记轲所言焉耳仆自得圣人之道而诵之排前二家有年矣不知者以仆为好辨也然从而化之者亦有矣闻而疑之者又有倍焉顽然不入者亲以言谕之不入则其观吾书也固将无所得矣为此而止吾岂有爱于力乎哉然有一説化当世莫若口传来世莫若书又惧吾力之未至至之不能也三十而立四十而不惑吾于圣人既过之犹惧不及矧今未至固有所未至耳请待五六十然后为之冀其少过也吾子又讥吾与人之为无实駮杂之说此吾所以为戏耳比之酒色不有间乎吾子讥之似同浴而讥裸裎也若商论不能下气或似有之当更思而悔之耳博塞之讥敢不承敎其他俟相见薄晚须到公府言不能尽愈再拜张籍遗公第二书籍不以其愚辄进说于执事执事以导进之分复赐还答曲折教之使昏塞者不失其明然犹有新见愿复于执事以毕其説焉夫老释惑乎生人久矣诚以世相沿化而莫之知所以乆惑乎尔执事材识明旷可以任着书之事故有告焉今以为言谕之不入则观书亦无所得为此而止未为至也一处一位在一乡其不知圣人之道可以言谕之谕之不入乃舍之犹有已化者为证也天下至广民事至衆岂可资一人之口而亲谕之者近而不入则舍之逺而有可谕者又岂可以家至而説之乎故曰莫若为书为书而知者则可以化乎天下矣可以传于后世矣若以不入者而止为书则于圣人之道奚传焉士之壮也或从事于要剧或旅游而不安宅或偶时之丧乱皆不皇有所为况有疾疚吉凶虞其间哉是以君子汲汲于所欲为恐终无所显于后若皆待五六十而后有所为则或有遗恨矣今执事虽参于戎府当四海弭兵之际优游无事不以此事着书而曰俟后或有不及曷可追乎天之与人性度已有器也不必老而后有成立者昔颜子之庶几岂待五六十乎执事目不覩圣人而究圣人之道材不让于颜子矣今年已踰之曷惧于年未至哉颜子不着书者以其从圣人之后圣人已有定制故也若颜子独立于世必有所云着也古之学君臣父子之道必资于师师之贤者其徒数千人或数百人是以没则纪其师之说以为书若孟轲者是已传者犹以孟轲自论集其书不云没后其徒为之也后轲之世发明其学者扬雄之徒咸自作书今师友道丧浸不及扬雄之世不自论着以兴圣人之道欲待孟轲之门人必不可冀矣君子发言举足不逺于理未尝闻以駮杂无实之説为戏也执事每见其説亦拊抃唿笑是挠气害性不得其正矣茍正之不得曷所不至焉或以为中不失正将以茍悦于衆是戏人也是玩人也非示人以义之道也重答张籍书吾子不以愈无似意欲推而纳诸圣贤之域拂其邪心増其所未高谓愈之质有可以至于道者浚其源导其所归溉其根将食其实此盛德者之所辞让况于愈者哉抑其中有宜复者故不可遂已昔者圣人之作春秋也既深其文辞矣然犹不敢公传道之口授弟子至于后世然后其书出焉其所以虑患之道微也今夫二氏之所宗而事之者下及公卿辅相吾岂敢昌言排之哉择其可语者诲之犹时与吾悖其声譊譊若遂成其书则见而怒之者必多矣必且以我为狂为惑其身之不能恤书于吾何有夫子圣人也且曰吾自得子路而恶声不入于耳其余辅而相者周天下犹且絶粮于陈畏于匡毁于叔孙奔走于齐鲁宋衞之郊其道虽尊其穷也亦甚矣赖其徒相与守之卒有立于天下向使独言之而独书之其存也可冀乎今夫二氏行乎中土也盖六百年有余矣其植根固其流波漫非所以朝令而夕禁也自文王没武王周公成康相与守之礼乐皆在及至乎夫子未久也自夫子而至乎孟子未久也自孟子而至乎扬雄亦未久也然犹其勤若此其困若此而后能有所立吾其可易而为之哉其为也易则其传也不逺故余所以不敢也然观古人得其时而行其道则无所为书为书者皆所为不行乎今而行乎后者也今吾之得吾志失吾志未可知则俟五六十为之未失也天不欲使兹人有知乎则吾之命不可期如使兹人有知乎非我其谁哉其行道其为书其化今其传后必有在矣吾子其何遽慼慼于吾所为哉前书谓吾与人商论不能下气若好已胜者然虽诚有之抑非好已胜也好已之道胜也已之道乃夫子孟轲扬雄之所传之道也若不胜则无所为道吾岂敢避是名哉夫子之言曰吾与回言终日不违如愚则其与衆人辨也有矣駮杂之讥前书尽之吾子其复之昔者夫子犹有所戏诗不云乎善戏谑兮不为虐兮记曰张而不弛文王不为也岂害于为道哉吾子其未之思乎孟君将有所适思与吾子别庶几一来愈再拜五百家注昌黎文集巻十四五百家注昌黎文集卷十五钦定四库全书五百家注昌黎文集巻十五宋魏仲举编书启与孟东野书与足下别久矣以余心之思足下知足下悬悬于余也各以事牵不可合并其于人非足下之为见而日与之处足下知余心乐否也余言之而聴者谁欤余唱之而和者谁欤言之而无聴也唱之而无和也独行而无徒也是非无所与同也足下知余心乐否也足下才高气清行古道处今世无田而衣食事亲左右无违足下之用心勤矣足下之处身劳且苦矣混混与世相浊独其心追古人而从之足下之道其使余悲也去年春脱汴州之乱幸不死无所与归遂来于此主人与余有故哀其穷居余于符离睢上及秋将辞去因被留以职事黙黙在此行一年矣到今年秋聊复辞去江湖余乐也与足下终幸矣李习之娶余亡兄之女期在后月朝夕当来此张籍在和州居丧家甚贫恐足下不知故具此白冀足下一来相视也自彼至此虽逺要皆舟行可至速图之余之望也春且尽时气日热惟侍奉吉庆愈眼疾比剧甚无聊不复一一愈再拜荅窦存亮秀才书愈白愈少驽怯于他艺能自度无可努力又不通时事而与世多龃龉念终无以树立遂发愤笃专于文学文学不得其术凡所辛苦而仅有之者皆符于空言而不适于实用又重以自废是以学成而道益穷年老而身愈困今又以罪黜于朝廷逺宰蛮县愁忧无聊瘴疠侵加喘喘焉无以冀朝夕足下年少才俊辞雅而气鋭当朝廷求贤如不及之时当道者又皆良有司操数寸之管书盈尺之纸高可以钓爵位若循次而进亦不失万一于甲科今乃乘不测之舟入无人之地以相从问文章为事身勤而事左辞重而请约非计之得也虽使古之君子积道藏德遁其光而不耀胶其口而不传者遇足下之请恳恳犹将倒廪倾囷罗列而进也若愈不肖又安敢有爱于左右哉顾足下之能足以自奋愈之所有如前所陈是以临事愧耻而不敢荅也钱财不足以贿左右之匮急文章不足以发足下之事业稇载而往垂橐而归足下亮之而巳上李实尚书书月日将仕郎前守四门博士韩愈谨再拜奉书大尹合下愈来京师于今十五年所见公卿大臣不可胜数皆能守官奉职无过失而巳未见有赤心事上忧国如家如合下者今年以来不雨者百有余日种不入土野无青草而盗贼不敢起谷价不敢贵百坊百二十司六军二十四县之人皆若合下亲临其家老姦宿赃销缩摧沮魂亡魄丧影灭迹絶非合下条理镇服布宣天子威德其何能及此愈也少从事于文学见有忠于君孝于亲者虽在千百年之前犹敬而慕之况亲逢合下得不候于左右以求效其恳恳谨献所为文两巻凡十五篇非敢自以为文也以为谒见之资也进退惟命愈恐惧再拜贺徐州张建封仆射白兔书伏闻今月十五日营田巡官陈从政献瑞兔毛质全白天驯其心其始实得之符离安阜屯之役夫朝行遇之迫之不逸人立而拱窃惟休咎之兆天所以启觉于下依类託喻事之纎悉不可图验非睿智博通孰克究明愈虽不敏请试辩之兔隂类也又窟居狡而伏逆象也今白其色絶其羣也驯其心化我德也人立而拱非禽兽之事革而从人且服罪也得之符离实戎国名又附离也不在农夫之田而在军田武德行也不战而来之之道也有安阜之嘉名焉伏惟合下股肱帝室藩垣天下四方其有逆乱之臣未血斧锧其属畏威崩析归我乎哉其事兆矣是宜具迹表闻以承荅天意小子不惠猥以文句微识䝉念覩兹盛美焉敢避不让之责而黙黙邪愈再拜上兵部侍郎李巽书十二月九日将仕郎守江陵府法曹参军韩愈谨上书侍郎合下愈少鄙钝于时事都不通晓家贫不足以自活应举觅官凡二十年矣薄命不幸动遭谗谤进寸退尺卒无所成性本好文学因困厄悲愁无所告语遂得穷究于经传史记百家之説沈潜乎训义反复乎句读砻磨乎事业而奋发乎文章凡自唐虞以来编简所存大之为河海高之为山岳明之为日月幽之为鬼神纎之为珠玑华实变之为雷霆风雨竒辞奥㫖靡不通达惟是鄙钝不通晓于时事学成而道益穷年老而身益困私自怜悼悔其初心髪秃齿豁不见知巳夫牛角之歌辞鄙而义拙堂下之言不书于传记齐桓举以相国叔向携手以上然则非言之难为听而识之者难遇也伏以合下内仁外义行高而德鉅尚贤而与能哀穷而悼屈自江而西既化而行矣今者入守内职为朝廷大臣当天子新即位汲汲于理化之日出言举事宜必施设既有听之之明又有振之之力寗戚之歌鬷明之言不发于左右则后而失其时矣谨献旧文一巻扶树教道有所明白南行诗一巻舒忧娱悲杂以瓌怪之言时俗之所好所以讽于口而听于耳也如赐观览亦有可採干黩尊严伏增惶恐愈再拜荅尉迟生书尉迟生足下夫所谓文者必有诸其中是故君子慎其实实之美恶其发也不揜本深而末茂形大而声宏行峻而言厉心醇而气和昭晰者无疑优游者有余体不备不可以为成人辞不足不可以为成文愈之所闻也如是有问于愈者亦以是对今吾子所为皆善矣谦谦然若不足而以征于愈愈又敢有爱于言乎抑所能言者皆古之道古之道不足以取于今吾子其何爱之异也贤公卿大夫在上比肩始进之贤士在下比肩彼其得之必有以取之也子欲仕乎其往问焉皆可学也若独有爱于是而非仕之谓则愈也尝学之矣请继今以言荅杨子书辱书并示表记述书辞等五篇比于东都畧见颜色未得接言语心固已相竒但不敢果以貌定知人尧舜所难又尝服宰予之戒故未敢决然挹亦不敢忽然忘也到城以来不多与人往还友朋之中所敬信者平昌孟东野东野矻矻説足下不离口崔大敦诗不多见每每説人物亦以足下为处子之秀近又得李七翺书亦云足下之文逺其兄甚矣夫以平昌之贤其言一人固足信矣况又崔与李继至而交説邪故不待相见相信已熟既相见不要约已相亲审知足下之才充其容也今辱书乃云云是所谓以黄金注重外而内惑也然恐足下少年与仆老者不相类尚须验以言故具白所以而今而后不置疑于其可也若曰长育人才则有天子之大臣在若仆者守一官且不足以修理况如是重任邪学问有暇幸时见临愈白至邓州北寄上襄阳于頔相公书伏䝉示顺圣文武乐词天寳乐诗读蔡琰胡笳词诗移族徙并与京兆书自幕府至邓之北境凡五百余里自庚子至甲辰凡五日手披目视口咏其言心惟其义且恐且惧忽若有亡不知鞍马之勤道途之逺也夫涧谷之水深不过咫尺邱垤之山高不能踰寻丈人则狎而翫之及至临泰山之悬崖窥巨海之惊澜莫不战掉悸慄眩惑而自失所观变于前所守易于内亦其理宜也合下负超卓之竒才蓄雄刚之俊德浑然天成无有畔岸而又贵穷乎公相威动乎区极天子之毗诸侯之师故其文章言语与事相侔变化若雷霆浩汗若河汉正声谐韶濩劲气沮金石丰而不余一言约而不失一辞其事信其理切孔子曰有德者必有言信乎其有德而且有言也杨子云言曰商书灏灏尔周书噩噩尔信乎其能灏灏而且噩噩也昔者齐君行而失道管子请释老马随之樊迟请学稼孔子使问之老农夫马之智不贤于夷吾农之能不圣于尼父然且云尔者圣贤之能多农马之智专故也今愈虽愚且贱其从事于文实专且久则其賛王公之能而称大君子之美不为僭越也伏惟详察愈恐惧再拜为分司郎官上郑余庆尚书相公启愈启伏䝉仁恩猥赐示问感戴战慄若无所容措然尚有厥诚须尽露于左右者敢避其烦黩怀不满之意于受恩之地哉愈幸甚三得为属吏朝夕不离门下出入五年窃自计较受与报不宜在门下诸从事后故事有当言未尝敢不言有不便于己辄吐私情合下所宜怜也分司郎官职事惟祠部为烦且重愈独判二年日与宦者为敌相伺候罪过恶言詈词狼籍公牒不敢为耻实虑陷祸故前者怀状乞与诸郎官更判意虽甚专事似率尔言语精神不能自明不䝉察允遽以慙归僶俛日月遂踰累旬私图其宜敢以病告鸤鸠平均歌于国风从事独贤雅以怨刺伏惟俯加怜察幸甚幸甚愈再拜为河南令上留守郑相公启愈启愈为相公官属五年辱知辱爱伏念曾无丝毫事为报荅效日夜思虑谋画以为事大君子当以道不宜茍且求容悦故于事未尝敢疑惑宜行则行宜止则止受容受察不复进谢自以为如此真得事大君子之道今虽䝉沙汰为县固犹在相公治下未同去离门墻为故吏为形迹嫌疑改前所为以自疎外于大君子固当不待烦説于左右而后察也人有告人辱骂其妹与妻为其长者得不追而问之乎追而不至为其长者得不怒而杖之乎坐军营操兵守御为留守出入前后驱从者此真为军人矣坐坊市卖饼又称军人则谁非军人也愚以为此必姦人以钱财赂将吏盗相公文牒窃注名姓于军籍中以陵驾府县此固相公所欲去奉法吏所当嫉矣虽捕系杖之未至过也昨闻相公追捕所告受辱骂者愚以为大君子之为政当有权变始似小异要归于正耳军吏纷纷入见告屈为其长者安得不少致为之之意乎未敢以此仰疑大君子及见诸从事説则与小人所望信者少似乖戾虽然岂敢生疑万一必诸从事与诸将吏未能去朋党心盖覆黤黮不以真情状白露左右小人私受恩良久安敢闭蓄以为私恨不一二陈道伏惟相公怜察幸甚幸甚愈无适时才用渐不喜为吏得一事为可自罢乃罢去不啻如弃涕唾无一分顾借心故失大君子纎芥意如邱山重守官去官惟今日指挥愈惶惧再拜五百家注昌黎文集巻十五五百家注昌黎文集卷十六钦定四库全书五百家注昌黎文集巻十六宋魏仲举编书上宰相书正月二十七日前乡贡进士韩愈谨伏光范门下再拜献书相公合下诗之序曰菁菁者莪乐育材也君子能长育人材则天下喜乐之矣其诗曰菁菁者莪在彼中阿既见君子乐且有仪説者曰菁菁者盛也莪微草也阿大陵也言君子之长育人材若大陵之长育微草能使之菁菁然盛也既见君子乐且有仪云者天下美之之辞也其三章曰既见君子钖我百朋説者曰百朋多之之辞也言君子既长育人材又当爵命以赐之厚禄以宠贵之云尔其卒章曰泛泛杨舟载沈载浮既见君子我心则休説者曰载者舟也浮沈者物也言君子之于人材无所不取若舟之于物浮沈皆载之云尔既见君子我心则喜云者言若此则天下心美之也君子之于人也既长育之又当爵命宠贵之而于其才无所遗焉孟子曰君子有三乐王天下不与存焉其一曰乐得天下之英才而教育之此皆圣人贤士之所极言至论古今之所宜法者也然则孰能长育天下之人材将非吾君与吾相乎孰能教育天下之英才将非吾君与吾相乎幸今天下无事大小之官各守其所钱谷甲兵之问不至于庙堂论道经邦之暇舍此宜无大者焉今有人生二十八年矣名不着于农工商贾之版其业则读书着文歌颂尧舜之道鸡鸣而起孜孜焉亦不为利其所读皆圣人之书杨墨释老之学无所入于其心其所着皆约六经之㫖而成文抑邪与正辩时俗之所惑居穷守约亦时有感激怨怼奇怪之辞以求知于天下亦不悖于教化妖淫谀佞诪张之説无所出于其中四举于礼部乃一得三选于吏部卒无成九品之位其可望一亩之宅其可怀遑遑乎四海无所归恤恤乎饥不得食寒不得衣滨于死而益固得其所者争笑之忽将弃其旧而新是图求老农老圃而为师悼本志之变化中夜涕泗交頥虽不足当诗人孟子之所谓抑长育之使成材其亦可矣教育之使成才其亦可矣抑又闻古之君子相其君也一夫不获其所若已推而内之沟中今有人生七年而学圣人之道以修其身积二十一年不得巳一朝而毁之是亦不获其所矣伏念今有仁人在上位若不往告之而遂行是果于自弃而不以古之君子之道待吾相也其可乎宁往告焉若不得志则命也其亦行矣洪范曰凡厥庶民有猷有为有守汝则念之不协于极不罗于咎皇则受之而康而色曰予攸好德汝则钖之福是皆与善之辞也抑又闻古之人有自进者而君子不逆之矣曰予攸好德汝则钖之福之谓也抑又闻上之设官制禄必求其人而授之者非茍慕其才而富贵其身也盖将用其能理不能用其明理不明者耳下之修己立诚必求其位而居之者非茍没于利而荣于名也盖将推已之所余以济其不足者耳然则上之于求人下之于求位交相求而一其致焉耳茍以是而为心则上之道不必难其下下之道不必难其上可举而举焉不必让于其自举也可进而进焉不必廉于其自进也抑又闻上之化下得其道则劝赏不必徧加乎天下而天下从焉因人之所欲为而遂推之之谓矣今天下不由吏部而仕进者几希矣主上伤感山林之士有逸遗者屡诏内外之臣旁求儒雅于四海而其至者盖阙焉岂无其人乎哉亦见国家不以非常之道礼之而不来耳彼之处隐就间者亦人耳其耳目口鼻之所欲其心之所乐其体之所安岂有异于人乎哉今所以恶衣食穷体肤麋鹿之与处猿狖之所居固自以其身不能与时从顺俯仰故甘心自絶而不悔焉而方闻今国家之仕进者必举于州县然后升于礼部吏部试之以绣绘雕琢之文考之以声势之逆顺章句之短长中其程式者然后得从下士之列虽有化俗之方安边之画不繇是而稍进者万不有一得焉彼惟恐入山之不深入林之不密其影响昧昧惟恐闻于人也今若闻有以书上宰相而求仕者宰相不辱焉而荐之天子天子爵命之而布其书于四方枯藁沈溺魁闳寛通之士必且洋洋焉动其心峨峨焉缨其冠于于焉而来矣此所以谓劝赏不必徧加乎天下而天下从焉者也因人所欲为而遂推之之谓者也伏惟览诗书孟子之所指念育才钖福之所以考古之君子相其君之道而忘自进自举之罪思设官制禄之故以诱致山林逸遗之士庶天下之行道者知所归焉小子不敢自幸其尝所着文辄採其可者若干首录在异巻辱赐观焉干黩尊严伏地待罪愈再拜后十九日复上书二月十六日前乡贡进士韩愈谨再拜言相公合下向上书及所着文后待命凡十有九日不得命恐惧不敢遁逃不知所为乃复敢自纳于不测之诛以求毕其説而请命于左右愈闻之蹈水火者之求免于人也不惟其父兄子弟之慈爱然后唿而望之也将有介于其侧者虽其所憎怨茍不至乎欲其死者则将大其声疾唿而望其人之救也彼介于其侧者闻其声而见其事不惟其父兄子弟之慈爱然后往而全之也虽有所憎怨茍不至乎欲其死者则将往奔尽气濡手足焦毛髪救之而不辞也若是者何哉其势甚急而其情诚可悲也愈之彊学力行有年矣愚甚不惟道之险夷行且不息以蹈于穷饿之水火其既危且亟矣大其声而疾唿矣合下其亦闻而见之矣其将往而全之欤抑将安而不救之欤有来言于合下者曰有观溺于水而爇于火者有可救之道而终莫之救也合下且以为仁人乎哉不然若愈者亦君子之所宜动心者也或谓愈曰子言则然矣宰相则知子矣如时不可何愈窃谓之不知言者诚其才能不足当吾相之举耳若所谓时者固在上位者为之耳非天之所为也前五六年时宰相荐闻尚有自布衣䝉抽擢者与今岂异时哉且今节度观察防御营田及诸小使等尚得自举判官无间于已仕未仕者况在宰相吾君所尊敬者而曰不可乎古之进人者或取于盗或举于管库今布衣虽贱犹足以方于此情隘辞蹙不知所裁亦惟少垂怜焉愈再拜后二十九日复上书三月十六日羁旅前乡贡进士韩愈再拜言相公合下愈闻周公之为辅相也其急于见贤也方一食三吐其哺一沐三握其髪当是时天下之贤才皆巳举用姦邪谗佞欺负之徒皆已除去四海皆已无虞九夷八蛮在荒服之外者皆巳宾贡天灾时变昆虫草木之妖皆巳销息天下之所谓礼乐刑政教化之具皆巳修理风俗皆巳敦厚动植之物风雨霜露之所霑被者皆巳得宜休征嘉瑞麟凤龟龙之属皆巳备至而周公以圣人之才凭叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而巳岂复有贤于时百执事者哉岂复有所计议能补于周公之化者哉然而周公求之如此其急惟恐耳目有所不闻见思虑有所未及以负成王託周公之意不得于天下之心如周公之心设使其时辅理承化之功未尽章章如是而非圣人之才而无叔父之亲将不暇食与沐矣岂特吐哺握髪为勤而止哉惟其如是故于今颂成王之德而称周公之功不衰今合下为辅相亦近耳天下之贤才岂尽举用姦邪谗佞欺负之徒岂尽除去四海岂尽无虞九夷八蛮之在荒服之外者岂尽宾贡天灾时变昆虫草木之妖岂尽销息天下之所谓礼乐刑政教化之具岂尽修理风俗岂尽敦厚动植之物风雨霜露之所霑被者岂尽得宜休征嘉瑞麟凤龟龙之属岂尽备至其所求进见之士虽不足以希望盛德如比于百执事岂尽出其下哉其所称説岂尽无所补哉今虽不能如周公吐哺握髪亦宜引而进之察其所以而去就之不宜黙黙而巳也愈之待命四十余日矣书再上而志不得通足三及门而阍人辞焉惟其昏愚不知逃遁故复有周公之说焉古之士三月不仕则相弔故出疆必载质然所以重于自进者以其于周不可则去之于鲁于鲁不可则去之于齐于齐不可则去之宋之郑之秦之楚也今天下一君四海一国舍乎此则夷狄矣去父母之邦矣故士之行道者不得于朝则山林而巳矣山林者士之所独善自养而不忧天下者之所能安也如有忧天下之心则不能矣故愈每自进而不知愧焉书亟上足数及门而不知止焉宁独如此而巳惴惴焉惟恐不得出大贤之门下是惧亦惟少垂察焉凟冒尊威惶恐无已愈再拜荅侯继书裴子自城来得足下一书明日又于崔大处得足下陜州所留书翫而复之不能自休寻知足下不得留仆又为考官所辱欲致一书开足下并自舒其所怀含意连辞将发复巳卒不能成就其説及得足下二书凡仆之所欲进于左右者足下皆巳自得之仆虽欲重累其辞谅无居足下之意外者故絶意不为行亦自念方将逺去潜深伏隩与时不相闻虽足下之思我无所窥寻其声光故不得不有书为别非复有所感发也仆少好问学自六经之外百氏之书未有闻而不求求得而不观者也然其所志惟在其意义所归至于礼乐之名数隂阳土地星辰方药之书未尝一得其门户虽今之仕者不要此道然古之人未有不通此而为大贤君子者也仆虽庸愚每读书辄用自媿今幸不为时所用无朝夕役役之劳将试学焉力不足而后止犹将愈于汲汲于时俗之所争既不得而怨天尤人者此吾今之志也惧足下以吾退归因谓我不复能自彊不息故因书奉晓冀足下知吾之退未始为不进而衆人进未始为不退也既货马即求船东下二事皆不过后月十日有相问者为我谢焉愈再拜荅崔立之书斯立足下仆见险不能止动不得时颠顿狼狈失其所操持因不知变以至辱于再三君子小人之所悯笑天下之所背而驰者也足下犹复以为可教贬损道德乃至手笔以问之扳援古昔词义高逺且进且劝足下之于故旧之道得之矣虽仆亦固望于吾子不敢望于他人者耳然尚有似不相晓者非故欲发余乎不然何子之不以丈夫期我也不能黙黙聊复自明仆始年十六七时未知人事读圣人之书以为人之仕者皆为人耳非有利乎巳也及年二十时苦家贫衣食不足谋于所亲然后知仕之不唯为人耳及来京师见有举进士者人多贵之仆诚乐之就求其术或出礼部所试诗赋策等以相示仆以为可无学而能因诣州县求举有司好恶出于其心四举而后有成亦未即得仕闻吏部有以博学宏词选者人尤谓之才且得美仕就求其术或出所试文亦礼部之类也私怪其故然犹乐其名因又诣州府求举凡二试于吏部一既得之而又黜于中书虽不得仕人或谓之能焉退因自取所试读之乃类乎俳优之辞颜忸怩而心不宁者数月既已为之则欲有所成就书所谓耻过作非者也因复求举亦无幸焉乃复自疑以为所试与得之者不同其程度及得观之余亦无甚媿焉夫所谓博学者岂今之所谓者乎夫所谓宏词者岂今之所谓者乎诚使古之豪杰之士若屈原孟轲司马迁相如扬雄之徒进于是选仆必知其怀慙乃不自进而巳耳设使与夫今之善进取者竞于䝉昧之中仆必知其辱焉然彼五子者且使生于今之世其道虽不显于天下其自负何如哉肯与夫斗筲者决得失于一夫之目而为之忧乐哉故凡仆之汲汲于进者其小得盖欲以具裘葛养孤穷其大得盖欲以同吾之所乐于人耳其他可否自计巳熟诚不待人而后知今足下乃复比之献玉者以为必俟良工之剖然后见知于天下虽刖两足而不为病且无使勍者再尅诚足下相勉之意厚也然仕进者岂舍此而无门哉足下谓我必待是而后振者尤非相悉之辞也仆之玉固未尝献而足固未尝刖足下无为我戚戚也方今天下风俗尚有未及于古者边境尚有被甲执兵者主上不得怡而宰相以为忧仆虽不贤亦且潜究其得失致之乎吾相荐之乎吾君上希卿大夫之位下犹取一障而乘之若都不可得犹将耕于寛闲之野钓于寂寞之滨求国家之遗事考贤人哲士之所终始作唐之一经垂之于无穷诛姦谀于既死发潜德之幽光二者将必有一可足下以为仆之玉凡几献而足凡几刖也又所谓勍者果谁哉再尅之刑信如何也士固伸于知己微足下无以发吾之狂言愈再拜荅李翊书六月二十六日愈白李生足下生之书词甚高其问何下而恭也能如是谁不欲告生以其道道德之归也有日矣况其外之文乎抑愈所谓望孔子之门墙而不入于其室者也乌足以知是且非邪虽然不可不为生言之生所谓立言者是也生所为者与所期者甚似而几矣抑不知生之志蕲胜于人而取于人耶将蕲至于古之立言者邪蕲胜于人而取于人则固胜于人而可取于人矣将蕲至于古之立言者则无望其速成无诱于势利养其根而俟其实加其膏而希其光根之茂者其实遂膏之沃者其光晔仁义之人其言蔼如也抑又有难者愈之所为不自知其至犹未也虽然学之二十余年矣始者非三代两汉之书不敢观非圣人之志不敢存处若忘行若遗俨乎其若思茫乎其若迷当其取于心而注于手也惟陈言之务去戞戞乎其难哉其观于人也不知其非笑之为非笑也如是者亦有年犹不改然后识古书之正伪与虽正而不至焉者昭昭然白黑分矣而务去之乃徐有得也当其取于心而注于手也汩汩然来矣其观于人也笑之则心以为喜誉之则心以为忧以其犹有人之説者存也如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉虽然不可以不养也行之乎仁义之途游之乎诗书之源无迷其途无絶其源终吾身而巳矣气水也言浮物也水大而物之浮者大小毕浮气之与言犹是也气盛则言之短长与声之高下者皆宜虽如是其敢自谓几于成乎虽几于成其用于人也奚取焉虽然得用于人者其肖于器则时用焉用与舍属诸人君子则不然处心有道行己有方用则施诸人舍则传诸其徒垂诸文而为后世法如是者其亦足乐乎其无足乐也有志乎古者希矣志乎古必遗乎今吾诚乐而悲之亟称其人所以劝之非敢襃其可襃而贬其可贬也问于愈者多矣念生之言不志乎利聊相为言之愈白重荅李翊书愈白李生生之自道其志可也其所疑于我者非也人之来者虽其心异于生其于我也皆有意焉君子之于人无不欲其入于善宁有不可告而告之孰有可进而不进也言辞之不酬礼貌之不荅虽孔子不得行于互乡宜乎余之不为也茍来者吾斯进之而巳矣乌待其礼踰而情过乎虽然生之志求知于我邪求益于我邪其思广圣人之道其欲善其身而使人不可及邪其何汲汲于知而求待之殊也贤不肖固有分矣生其急乎其所自立而无患乎人不知巳未尝闻有响太而声微者也况愈之于生恳恳邪属有腹疾无聊不果自书愈白代张籍与浙东观察李中丞书月日前某官某谨东向再拜寓书浙东观察使中丞李公合下籍闻议论者皆云方今居古方伯连帅之职坐一方得专制于其境内者惟合下心事荦荦与俗辈不同籍固以藏之胷中矣近者合下从事李协律翺到京师籍于李君朋友也不见六七年闻其至驰往省之问无恙外不暇出一言且先贺其得贤主人李君曰子岂尽知之乎吾将尽言之数日籍益闻所不闻籍私独喜常以为自今以后不复有如古人者于今忽有之退而自悲不幸两目不见物无用于天下胷中虽有知识家无钱财寸步不能自致今去李中丞五千里何由致其身于其人之侧开口一吐出胷中之竒乎因饮泣不能语既数日复自奋曰无所能人乃宜以盲废有所能人虽盲当废弃于俗辈不当废于行古人之道者浙水东七州户不下数百万不盲者何限李中丞取人固当问其贤与不贤不当计其盲与不盲也当今盲于心者皆是也若籍自谓独盲于目尔其心则能别是非若赐之坐而问之其口固能言也幸未死实欲一吐出平生所知合下能信而置之于门耶籍又善为古诗使其心不以忧衣食乱合下无事时一致之座侧使跪进其所有合下凭几而听之未必不如听吹竹弹丝敲金击石也夫盲者业于艺必专故乐工皆盲籍傥可与此辈比并乎使籍诚不以畜妻子忧饥寒乱心有钱财以济医药其盲未甚庶几复见天地日月因得不废则自今至死之年皆合下之赐也合下济之以已絶之年赐之以既盲之视其恩轻重大小籍宜如何报也合下裁之籍慙腼再拜荅李师钖秀才书愈白故友李观元宾十年之前示愈别吴中故人诗六章其首章则吾子也盛有所称引元宾行峻洁清其中狭隘不能包容于寻常人不肯茍有论説因究其所以于是知吾子非庸庸衆人时吾子在吴中其后愈出在外无因缘相见元宾既没其文益可贵重思元宾而不见见元宾之所与者即如元宾焉今者辱示书及文章观其姓名元宾之声容怳若相接读其文辞见元宾之知人交道之不汚甚矣子之心有似乎吾元宾也子之言以愈所为不违孔子不以雕琢为工将相从于此愈敢自爱其道而以辞让为事乎然愈之所志于古者不惟其辞之好好其道焉尔读吾子之辞而得其所用心将复有深于是者欤吾子乐之况其外之文乎愈顿首荅陈生书愈白陈生足下今之负名誉享显荣者在上位几人足下求速化之术不于其人乃以访愈是所谓借听于聋求道于盲虽其请之勤勤教之云云未有见其得者也愈之志在古道又甚好其言词观足下之书及十四篇之诗亦云有志于是矣而其所问则名所慕则科故愈疑于其对焉虽然厚意不可虚辱聊为足下诵其所闻盖君子病乎在已而顺乎在天待已以信而事亲以诚所谓病乎在己者仁义存乎内彼圣贤者能推而广之而我蠢然为衆人所谓顺乎在天者贵贱穷通之来平我心而随顺之不以累于其初所谓待己以信者已果能之人曰不能勿信也已果不能人曰能之勿信也孰信哉信乎已而巳矣所谓事亲以诚者尽其心不夸于外先乎其质而后乎其文者也尽其心不夸于外者不以已之得于外者为父母荣也名与位之谓也先乎其质者文行也后乎其文者饮食㫖甘以其外物供养之道者也诚者不欺之名也待于外而后为养薄其质而厚于文斯其不类于欺欤果若是子之汲汲于科名以不得进为亲之羞者惑也速化之术如是而已古之学者惟义之问诚将学于太学愈独守是説而俟见知焉愈白荅李翺书使至辱书欢愧来并不容于心嗟乎子之书言意皆是也仆虽巧説何能逃其责耶然皆子之爱我多重我厚不酌时人待我之情而以子之待我之意使我望于时人也仆之家本穷空重遇攻劫衣服无所得养生之具无所有家累仅三十口携此将安所归託乎舍之入京不可也挈之而行不可也足下将安以为我谋哉此一事耳足下诚谓我入京城有所益乎仆之所有子犹有不知者时人能知我哉持仆所守驱而使奔走伺候公卿间开口论议其安能有所合乎仆在京城八九年无所取资日求于人以度时月当时行之不觉也今而思之如痛定之人思当痛之时不知何能自处也今年已加长矣复驱之使就其故地是亦难矣所贵乎京师者得不以明天子在上贤公卿在下布衣韦带之士谈道谊者多乎以仆遑遑于其中能上闻而下达乎其知我者固少知而相爱不相忌者又加少内无所资外无所从终安所为乎嗟乎子之责我诚是也爱我诚多也今天下之人有如子者乎自尧舜以来士有不遇者乎无也子独安能使我洁清不洿而处其所乐哉非不愿为子所云者力不足势不便故也仆于此岂以为大相知乎累累随行役役逐队饥而食饱而嬉者也其所以止而不去者以其心诚有爱于仆也然所爱于我者尤少不知我者尤多吾岂乐于此乎哉将亦有所病而求息于此也嗟乎子诚爱我矣子之所以责于我者诚是矣然恐子有时不暇责我而悲我不暇悲我而自责且自悲也及之而后知履之而后难耳昔者孔子称颜囘一箪食一瓢饮在陋巷人不堪其忧囘也不改其乐彼人者有圣者而为之依归而又有箪食瓢饮足以不死其不忧而乐也岂不易哉若仆无所依归无箪食无瓢饮无所取资则饿而死其不亦难乎子之闻我言亦悲矣嗟乎子亦慎其所之哉离违久乍还侍左右当日欢喜故专使驰此候足下意并以自解愈再拜五百家注昌黎文集巻十六五百家注昌黎文集卷十七钦定四库全书五百家注昌黎文集巻十七宋魏仲举编书上张建封仆射书九月一日愈再拜受牒之明日在使院中有小吏持院中故事节目十余事来示愈其中不可者有自九月至明年二月之终皆晨入夜归非有疾病事故辄不许出当时以初受命不敢言古人有言曰人各有能有不能若此者非愈之所能也抑而行之必发狂疾上无以承事于公望其将所以报德者下无以自立丧失其所以为心夫如是则安得而不言凡执事之择于愈者非为其能晨入夜归也必将有以取之茍有以取之虽不晨入而夜归其所取者犹在也下之事上不一其事上之使下不一其事量力而任之度才而处之其所不能不强使为是故为下者不获罪于上为上者不得怨于下矣孟子有云今之诸侯无大相过者以其皆好臣其所教而不好臣其所以受教今之时与孟子之时又加远矣皆好其闻命而奔走者不好其直已而行道者闻命而奔走者好利者也直已而行道者好义者也未有好利而爱其君者未有好义而忘其君者今之王公大人惟执事可以闻此言惟愈于执事也可以言此事愈之蒙幸于执事其所从旧矣若寛假之使不失其性加待之使足以为名寅而入尽晨而退申而入终酉而退率以为常亦不废事天下之人闻执事之于愈如是也必皆曰执事之好士也如此执事之待士以礼也如此执事之使人不枉其性而能有容也如此执事之欲成人之名也如此执事之厚于故旧也如此又将曰韩愈之识其所依归也如此韩愈之不谄屈于富贵之人也如此韩愈之贤能使其主待之以礼也如此茍如此则死于执事之门无悔也若使随行而入逐队而趋言不敢尽其诚道有所屈于已天下之人闻执事之于愈如此皆曰执事之用韩愈哀其穷收之而巳耳韩愈之事执事不以道利之而已耳茍如是虽日受千金之赐一岁九迁其官感恩则有之矣将以称于天下曰知已则未也伏惟哀其所不足矜其愚不録其罪察其辞而垂仁採纳焉愈恐惧再拜荅胡直均书愈顿首胡生秀才足下雨不止薪刍价益高生远客怀道守义非其人不交得无病乎斯须不展思想无已愈不善自谋口多而食寡然犹月有所入以愈之不足知生之穷也至于是而不悔非信道笃者其谁能之所示千百言略不及此而以不屡相见为忧谢相知为急谋道不谋食乐以忘忧者生之谓矣顾无以当之如何夫别是非分贤与不肖公卿贵位者之任也愈不敢有意于是如生之徒于我厚者知其贤时或道之于生未有所益也不知者乃用是为谤不敢自爱惧生之无益而有伤也如之何若曰彼有所合吾不利其求则庶可矣生又离乡邑去亲爱甘辛苦而不厌者本非为是也如之何愈之于生既不变矣戒生无以示愈者语于人用息不知者之谤生慎从之讲礼释友二篇比旧尤嘉志深而喻切因事以陈辞古之作者正如是尔愈顿首上于襄阳书七月三日将仕郎守国子四门博士韩愈谨奉书尚书合下夫士之能享大名显当世者莫不有先进之士负天下之望者为之前焉士之能垂休光照后世者亦莫不有后进之士负天下之望者为之后焉莫为之前虽美而不彰莫为之后虽盛而不传是二人者未始不相须也然而千百载乃一相遇焉岂上之人无可援下之人无可推欤何其相须之殷而相遇之疎也其故在下之人负其能不肯谄其上上之人负其位不肯顾其下故高材多戚戚之穷盛位无赫赫之光是二人者之所为皆过也未尝干之不可谓上无其人未尝求之不可谓下无其人愈之诵此言久矣而未尝敢以闻于人侧闻合下抱不世之材特立而独行道方而事实巻舒不随乎时文武惟其所用岂愈所谓其人哉抑未闻后进之士有遇知于左右获礼于门下者岂求之而未得耶其志存乎立功而事专乎报主虽遇其人而未暇礼邪何其宜闻而久不闻也愈虽不才其自处不敢后于恒人合下将求之而未得欤古人有言请自隗始愈今者惟朝夕刍米仆赁之资是急不过费合下一朝之享而足也如曰吾志存乎立功而事专乎报主虽遇其人未暇礼焉则非愈之所敢知也世之龊龊者既不足以语之磊落竒伟之人又不能听焉则信乎命之穷也谨献旧所为文一十八首如赐观览亦足以知其志之所存愈恐惧再拜与崔羣书自足下离东都凡两度枉问㝷承已达宣州主人仁贤同列皆君子虽抱覊旅之念亦且可以度日无入而不自得乐天知命者固前修之所以御外物者也况足下度越此等百千辈岂以出处近远累其灵台邪宣州虽称清凉高爽然皆大江之南风土不并以北将息之道当先理其心心闲无事然后外患不入风气所宜可以审备小小者亦当自不至矣足下之贤虽在穷约犹能不改其乐况地至近官荣禄厚亲爱尽在左右者耶所以如此云云者以为足下贤者宜在上位託于幕府则不为得其所是以及之乃相亲重之道耳非所以待足下也仆自少至今从事于往还朋友间一十七年矣日月不为不久所与交往相识者千百人非不多其相与如骨肉兄弟者亦且不少或以事同或以艺取或慕其一善或以其久故或初不甚知而与之已密其后无大恶因而不复决舍或其人虽不皆入于善而于巳巳厚虽欲悔之亦不可凡诸浅者固不足道深者止如此至于心所仰服考之言行而无瑕尤窥之阃奥而不见畛域明白淳粹辉光日新者惟吾崔君一人仆愚陋无所知晓然圣人之书无所不读其精麤巨细出入明晦虽不尽识抑不可谓不渉其流者也以此而推之以此而度之诚知足下出羣拔萃无谓仆何从而得之也与足下情义宁须言而后自明耶所以言者惧足下以为吾所与深者多不致白黑于胷中耳既谓能粗知足下而复惧足下之不我知亦过也比有人説足下诚尽善尽美抑犹有可疑者仆谓之曰何疑疑者曰君子当有所好恶好恶不可不明如清河者人无贤愚无所不説其善服其为人以是而疑之耳仆应之曰鳯凰芝草贤愚皆以为美瑞青天白日奴𨽻亦知其清明譬之于食物至于遐方异味则有嗜者有不嗜者至于稻也粱也脍也炙也岂闻有不嗜者哉疑者乃解解不解于吾崔君无所损益也自古贤者少不肖者多自省事以来又见贤者恒不遇不贤者比肩青紫贤者恒无以自存不贤者志满气得贤者虽得卑位则旋而死不贤者或至眉夀不知造物者竟如何无乃所好恶与人异心哉又不知无乃都不省记任其死生夀夭耶未可知也人固有薄卿相之官千乗之位而甘陋巷菜羮者同是人也犹有好恶如此之异者况天之与人当必异其所好恶无疑也合于天而乖于人何害况又时有兼得者邪崔君无怠崔君无怠仆无以自全活者从一官于此转困穷甚思自放于伊颍之上当亦终得之近者尤衰惫左车第二牙无故动揺脱去目视昏花㝷常间便不分人颜色两鬓半白头髪五分亦白其须亦有一茎两茎白者仆家不幸诸父诸兄皆康彊早世如仆者又可以图于久长哉以此忽忽思与足下相见一道其怀小儿女子满前不能顾念足下何由得归北来仆不乐江南官满便终老嵩下足下可相就仆不可去矣珍重自爱慎饮食少思虑惟此之望愈再拜与陈京给事书愈再拜愈之获见于合下有年矣始者亦尝辱一言之誉贫贱也衣食于奔走不得朝夕继见其后合下位益尊伺候于门墻者日益进夫位益尊则贱者日隔伺候于门墻者日益进则爱博而情不专愈也道不加修而文日益有名夫道不加修则贤者不与文日益有名则同进者忌始之以日隔之䟽加之不专之望以不与者之心而听忌者之説由是合下之庭无愈之迹矣去年春亦尝一进谒于左右矣温乎其容若加其新也属乎其言若悯其穷也退而喜也以告于人其后如东京取妻子又不得朝夕继见及其还也亦尝一进谒于左右矣邈乎其容其若不察其愚也悄乎其言其若不接其情也退而惧也不敢复进今则释然悟飜然悔曰其邈也乃所以怒其来之不继也其悄也乃所以示其意也不敏之诛无所逃避不敢遂进辄自疏其所以并献近所为文复志赋以下十首为一巻巻有标轴送孟郊序一首生纸写不加装饰皆有揩注字处急于自解而谢不能俟更写合下取其意而略其礼可也愈恐惧再拜荅冯宿书垂示仆所阙非情之至仆安能闻此言朋友道缺絶久矣无有相箴规磨切之道仆何幸乃复得吾子仆尝悯时俗人有耳不自闻其过懔懔然惟恐已之不自闻也而今而后有望于吾子矣然足下与仆交久仆之所守足下之所熟知在京城时嚣嚣之徒相訾百倍足下时与仆并居朝夕同出入起居亦见仆有不善乎然仆退而思之虽无以获罪于人亦有以获罪于人者仆在京城一年不一至贵人之门人之所趋仆之所傲与已合者则从之游不合者虽造吾庐未尝与之坐此岂徒足致谤而已不戮于人则幸也追思之可为战慄寒心故至此以来尅已自下虽不肖人未尝敢以貌慢之况时所尚者耶以此自谓庶几无时患不知犹复云云也闻流言不信其行呜唿不复有斯人也君子不为小人之恟恟而易其行仆何能尔委曲从顺向风承意汲汲恐不得合犹且不免云云命也如何然子路闻其过则喜禹闻昌言则下车拜古人有言曰告我以过者吾之师也愿足下不惮烦茍有所闻必以相告吾亦有以报子不敢虚也不敢忘也愈再拜与卫中行书大受足下辱书为赐甚大然所称道过盛岂所谓诱之而欲其至于是欤不敢当不敢当其中择其一二近似者而窃取之则于交友忠而不反于背面者少似近焉亦其心之所好耳行之不倦则未敢自谓能尔也至于汲汲于富贵以救世为事者皆圣贤之事业知其智谋与力能任者也如愈者又焉能之始相识时方甚贫衣食于人其后相见于汴徐二州仆皆为之从事日月有所入比之前时丰约百倍足下视吾饮食衣服亦有异乎然则仆之心或不为此汲汲也其所不忘于仕进者亦将小行乎其志耳此未易遽言也凡祸福吉凶之来似不在我惟君子得祸为不幸而小人得祸为恒君子得福为恒而小人得福为不幸以其所为似有以取之也必曰君子则吉小人则凶者不可也贤不肖存乎已贵与贱祸与福存乎天名声善恶存乎人存乎者吾将勉之存乎天存乎人者吾将任彼而不用吾力焉其所守者岂不约而易行哉足下曰命之穷通自我为之吾恐未合于道足下徴前世而言之则知矣若曰以道德为已任穷通之来不接吾心则可也穷居荒凉草树茂密出无驴马因与人絶一室之内有以自娱足下喜吾复脱祸乱不当安安而居迟迟而来也愈再拜上张仆射第二书愈再拜以撃毬事諌执事者多矣谏者不休执事不止此非其乐不可舍其谏不足听故也谏不足听者辞不足感人心也乐不可舍者患不能切身也今之言毬之害者必曰有危堕之忧身激射之虞小者伤面目大者残形驱执事闻之若不闻者其意必曰进若习熟必无危堕之忧避能便捷则免激射之虞小何伤于面目大何累于形躯者哉愈今所言皆不在此其指要也非以他事外物牵引相比也特以击毬之间之事明之耳马之与人性情殊异至于筋骸之相束血气之相持安佚则适劳顿则疲者同也乗之有道步骤折中少必无疾老必后衰及以之驰毬于场荡揺其心腑振挠其筋角气不及出入走不及回旋远者三四年近者一二年无全马矣然则毬之害于人也决矣凡五脏之系络甚㣲坐立必悬垂于胷臆之间而以之颠顿驰骋呜唿其危哉春秋传曰夫有尤物足以移人茍非德义则必有祸虽恺悌君子神明所扶持然广虑之深思之亦养夀命之一端也愈恐惧再拜与冯宿论文书辱示初筮赋实有意思但力为之古人不难到但不知直似古人亦何有得于今人也仆为文久每自称意中以为好则人必以为恶矣小称意即人亦小怪之大称意即人亦大怪之也时时应事作俗下文字者下笔令人慙及示人人必以为好矣小慙者亦蒙谓之小好大慙者即必以为大好矣不知古文真何用于今世也然以俟知者知耳昔扬子云着太𤣥人皆笑之子云之言曰世不我知无害也后世复有扬子云必好之矣子云死近千载竟未有扬子云可叹也其时桓谭亦以雄书胜老子老子未足道也子云岂止与老子争强而已哉此不为知雄者其弟子侯芭颇知之以为其师之书胜周易然侯之他文不见于世不知其人果如何耳以此而言作者不祈人之知也明矣直百世以俟圣人而不惑质诸鬼神而不疑耳足下岂不谓然乎近李翺从仆学文颇有所得然其人家贫多事未能卒其业有张籍者年长于翺而亦学于仆其文与翶相上下一二年业之庶几至乎至也然闵其弃俗尚而从于寂寞之道以之争名于时也久而不谈聊感足下能自进于此故复发愤一道愈再拜与祠部陆傪员外荐士书执事好贤乐善孜孜以荐进良士明白是非为已任方今天下一人而已愈之获幸于左右其足迹接于门墻之间升乎堂而望乎室者亦将一年于今矣念虑所及辄欲不自疑外竭其愚而道其志况在执事之所孜孜为已仕者得不少助而张之乎诚不自识其言之可採与否其事则小人之事君子尽心之道也天下之事不可遽数又执事之志或有待而为未敢一二言也今但言其最近而切者尔执事之与司贡士者相知识深矣彼之所望于执事执事之所以待乎彼者可谓至而无间疑矣彼之识在乎得人执事之志在乎进贤如得其人而授之所谓两得其求顺乎其必从也执事之知人其亦博矣夫子之言曰举尔所知然则愈之知者亦可言也文章之尤者有侯喜者侯云长者喜之家在开元中衣冠而朝者兄弟五六人及喜之父仕不达弃官而归喜率兄弟操耒耜而耕地薄而赋多不足以养其亲则以其耕之暇读书而为文以干于有位者而取足焉喜之文章学西汉而为也举进士十五六年矣云长之文执事所自知其为人淳重方实可任以事其文与喜相上下有刘述古者其文长于为诗文丽而思深当今举于礼部者其诗无与为比而又工于应主司之试其为人温良诚信无邪妄诈佞之心彊志而婉容和平而有立其趋事静以敏着美名而负屈称者其日已久矣有韦羣玉者京兆之从子其文有可取者其进而未止者也其为人贤而有材志刚而气和乐于荐贤为善其在家无子弟之过居京兆之侧遇事辄争不从其令而从其义求子弟之贤而能业其家者羣玉是也凡此四子皆可以当执事首荐而极论者主司疑焉则以辩之问焉则以告之未知焉则慇懃而论之期乎有成而后止可也有沈杞者张苰者尉迟汾者李绅者张后余者李翊者或文或行皆出羣之材也凡此数子与之足以收人望得才实主司疑焉则以解之问焉则以对之广求焉则以告之可也往者陆相公司贡士考文章甚详愈时亦在得中而未知陆之得人也其后一二年所与及第者皆赫然有声原其所以亦由梁补阙肃王郎中础佐之梁举八人无有失者其余则王皆与谋焉陆相之考文章甚详也待梁与王如此不疑也梁与王举人如此之当也至今以为美谈自后主司不能信人人亦无足信者故蔑然无闻今执事之与司贡士者有相信之资谋行之道惜乎其不可失也方今在朝廷者多以游䜩娱乐为事独执事眇然高举有深思长虑为国家树根本之道冝乎小子之以此言闻于左右也愈惶惧再拜五百家注昌黎文集巻十七五百家注昌黎文集卷十八钦定四库全书五百家注昌黎文集巻十八宋魏仲举编书与鳯翔邢尚书书愈再拜布衣之士身居穷约不借势于王公大人则无以成其志王公大人功业显着不借誉于布衣之士则无以广其名是故布衣之士虽甚贱而不谄王公大人虽甚贵而不骄其事势相须其先后相资也今合下为王𤓰牙为国藩垣威行如秋仁行如春戎狄弃甲而远遁朝廷高枕而不虞是岂负大丈夫平生之志愿哉是岂负明天子非常之顾遇哉赫赫乎洸洸乎功业逐日以新声名随风而流宜乎讙唿海隅高谈之士奔走天下慕义之人使或愿驰一传或愿操一戈纳君于唐虞収地于河隍然而未至于是者亦盖有其説云岂非待士之道未甚厚遇士之礼未甚优请粗言其事合下试详而听之夫士之来也必有求于合下夫以贫贱而求于富贵正其宜也合下之财不可徧施于天下在择其人之贤愚而厚薄等级之可也假如贤者至合下乃一见之愚者至不得见焉则贤者莫不至而愚者日远矣假如愚者至合下以千金与之贤者至亦以千金与之则愚者莫不至而贤者日远矣欲求待士之道尽于此而已矣欲求士之贤愚在于精鉴博採之而已矣精鉴于已固巳得其十七八矣又博採于人百无一二遗者焉若果行是道愈见天下之竹帛不足以书合下之功德矣天下之金石不足以颂合下之形容矣愈也布衣之士也生七岁而读书十三而能文二十五而擢第于春官以文名于四方前古之兴亡未尝不经于心也当世之得失未尝不留于意也尝以天下之安危在边故六月于迈来观其师及至此都徘徊而不能去者诚悦合下之义愿少立于阶墀之下望见君子之威仪也居十日而不敢进谒者诚以左右无先为容也惧合下以衆人视之则杀身不足以灭耻徒悔恨于无穷故先陈此书叙其所以来之意合下其无以为狂而以礼进退之幸甚幸甚愈再拜为人求荐书某闻木在山马在肆过之而不顾者虽日累千万人未为不材与下乗也及至匠石过之而不睨伯乐遇之而不顾然后知其非栋樑之材超逸之足也以某在公之宇下非一日而又辱居姻娅之后是生于匠石之园长于伯乐之厩者也于是而不得知假有见知者千万人亦何足云尔今幸頼天子每歳诏公卿大夫贡士若某等比咸得以荐闻是以冐进其説以累于执事亦不自量已然执事其知某何如哉昔者有鬻马不售于市者知伯乐之善相也从而求之伯乐一顾价増三倍某与其事颇相类是故始终言之耳某再拜应科目时与韦舍人书月日愈再拜天池之滨大江之濆曰有怪物焉盖非常鳞凡介之品彚匹俦也其得水变化风雨上下于天地不难也其不及水盖㝷常尺寸之间尔无高山大陵旷途絶险为之闗隔也然其穷涸不能自致乎水为獱獭之笑者盖八九年矣如有力者哀其穷而运转之盖一举手一投足之劳也然是物也负其异于衆也且曰烂死于泥沙吾宁乐之若俛首帖耳揺尾而乞怜者非我之志也是以有力者遇之熟视之若无覩也其死其生固不可知也今又有有力者当其前矣聊试仰首一鸣号焉庸讵知有力者不哀其穷而忘一举手一投足之劳而转致之清波乎其哀之命也其不哀之命也知其在命而鸣且号之者亦命也愈今者实有类于是是以忘其疎愚之罪而有是説焉合下其亦怜察之荅刘正夫书愈白进士刘君足下辱牋教以所不及既荷厚赐且愧其诚然幸甚幸甚举进士于先进之门何所不往先进之于后辈茍见其至宁可以不荅其意耶来者则接之举城士大夫莫不皆然而愈不幸独有接后辈之名名之所存谤之所归也有来问者不敢不以诚荅或问为文宜何师必谨对曰宜师古圣贤人曰古圣贤人所为书具存辞皆不同宜何师必谨对曰师其意不师其辞又问曰文宜易宜难必谨对曰无难易惟其是而已矣非固开其为此而禁其为彼也夫百物朝夕所见者人皆不注视也及覩其异者则共观而言之夫文岂异于是乎汉朝人莫不能为文独司马相如太史公刘何扬雄为之最然则用功深者其収名也远若皆与世浮沉不自树立虽不为当时所怪亦必无后世之传也足下家中百物皆頼而用也然其所珍爱者必非常物夫君子之于文岂异于是乎今后进之为文能深探而力取之以古圣贤人为法者虽未必皆是要若有司马相如太史公刘向扬雄之徒出必自于此不自于循常之徒也若圣人之道不用文则已用则必尚其能者能者非他能自树立不因循者是也有文字来谁不为文然其存于今者必其能者也顾常以此为説耳愈于足下忝同道而先进者又尝从游于贤尊给事既辱厚赐又安得不进其所有以为荅也足下以为如何愈白荅殷侍御书某月日愈顿首辱赐书周览累日竦然増敬蹙然汗出以慙愈于进士中粗为知读经书者一来应举事随日生虽欲加功竟无其暇游从之类相熟相同不教不学闷然不见已缺日失月亡以至于老所谓无以自别于常人者毎逢学士真儒叹息踧踖愧生于中颜变于外不复自比于前人者蒙示新注公羊春秋又闻口授指略私心喜幸恨遭逢之晚愿尽传其学职事羁纒未得继请怠惰因循不能自彊此宜在摈而不教者今反谓少知根本其辞章近古可令叙所注书惠出非望承命反侧善诱不倦斯为多方敢不喻所指八月益凉时得休假傥矜其拘缀不得走请务道之传而赐辱临执经座下获卒所闻是为大幸况近世公羊学㡬絶何氏注外不见他书圣经贤传屏而不省要妙之义无自而㝷非先生好之乐之味于衆人之所不味务张而明之其孰能勤勤拳拳若此之至固鄙心之所最急者如遂蒙开释章分句断其心晓然直使序所注挂名经端自託不腐其又奚词将惟先生所以命愈再拜荅陈商书愈白辱惠书语高而㫖深三四读尚不能通晓茫然増愧赧又不以其浅弊无过人智识且喻以所守幸甚愈敢不吐情实然自识其不足补吾子之所须也齐王好竽有求仕于齐者操瑟而往立王之门三年不得入叱曰吾瑟鼓之能使鬼神上下吾鼓瑟合轩辕氏之律吕客骂之曰王好竽而子鼓瑟瑟虽工其如王不好何是所谓工于瑟而不工于求齐也今举进士于此世求禄利行道于此世而为文必使一世人不好得无与操瑟立齐门者比欤文诚工不利于求求不得则怒且怨不知君子必尔为不也故区区之心每有来访者皆有意于不肖者也略不辞让遂尽言惟吾子谅察愈顿首与孟简尚书书愈白行官自南回过吉州获吾兄二十四日手书数畨忻悚兼至未审入秋来眠食何似伏惟万福来示云有人传愈近少信奉释氏者此传者之妄也潮州时有一老僧号大颠颇聪明识道理远地无可与语者故自山召至州郭留十数日实能外形骸以理自胜不为事物侵乱与之语虽不尽解要且自胷中无滞碍以为难得因与来往及祭神至海上遂造其庐及来袁州留衣服为别乃人之情非崇信其法求福田利益也孔子曰丘之祷久矣凡君子行已立身自有法度圣贤事业具在方册可效可师仰不愧天俯不愧人内不愧心积善积恶殃庆自各以其类至何有去圣人之道舍先王之法而从释氏之教以求福利也诗不云乎岂弟君子求福不回传又曰不为威惕不为利疚假如释氏能与人为祸福非守道君子之所惧也况万万无此理且彼佛者果何人哉其行事类君子邪小人邪若君子也必不妄加祸于守道之人如小人也其身已死其鬼不灵天地神祇昭布森列非可诬也又肯令其鬼行胷臆作威福于其间哉进退无所据而信奉之亦且惑矣且愈不助释氏而排之者其亦有説孟子有云今天下不之杨则之墨杨墨交乱而圣贤之道不明圣贤之道不明则三纲沦而九法斁礼乐崩而邪说横㡬何其不为禽兽也故曰能言距杨墨者皆圣人之徒也扬子云曰古者杨墨塞路孟子辞而辟之廓如也夫杨墨行正道废且将数百年以至于秦卒灭先王之法烧除经书坑杀学士天下遂大乱及秦灭汉兴且百年尚未知修明先王之道其后始除挟书之律稍求亡书招学士经虽少得尚皆残缺十亡二三故学士多老死新者不见全经不能尽知先王之事各以所见为守分离乖隔不合不公二帝三王羣圣人之道于是大坏后之学者无所㝷逐以至于今泯泯也其祸出于杨墨肆行而莫之禁故也孟子虽贤圣不得位空言无施虽切何补然赖其言而今学者尚知宗孔氏崇仁义贵王贱霸而已其大经大法皆亡灭而不救坏烂而不収所谓存十一于千百安在其能廓如也然向无孟氏则皆服左袵而言侏离矣故愈尝推尊孟氏以为功不在禹下为此也汉氏以来羣儒区区修补百孔千疮随乱随失其危如一髪引千钧緜緜延延寖以㣲灭于是时也而唱释老于其间鼓天下之衆而从之呜唿其不仁甚矣释老之害过于杨墨韩愈之贤不及孟子孟子不能救之于未亡之前而韩愈乃欲全之于已坏之后呜唿其亦不量其力且见其身之危莫之救以死也虽然使其道由愈以粗传虽灭死万万无恨天地鬼神临之在上质之在旁又安得因一摧折自毁其道以从于邪也籍湜辈虽屡指教不知果能不叛去否辱吾兄眷厚而不获承命惟増慙惧死罪死罪愈再拜荅吕毉山人书愈白惠书责以不能如信陵执辔者夫信陵战国公子欲以取士声势倾天下而然耳如仆者自度若世无孔子不当在弟子之列以吾子始自山出有朴茂之美意恐未磨礲以世事又自周后文弊百子为书各自为家乱圣人之宗后生习传杂而不贯故设问以观吾子其已成熟邪将以为友也其未成熟邪将以讲去其非而趋其是耳不如六国公子有市于道者也方今天下入仕惟以进士明经及卿大夫之世耳其人率皆习熟时俗工于语言识形势善候人主意故天下靡靡日入于衰坏恐不复振起务欲进足下趋死不顾利害去就之人于朝以争救之耳非谓当今公卿间无足下辈文学知识也不得以信陵比然足下衣破衣系麻鞋率然叩吾门吾待足下虽未尽宾主之道不可谓无意者也足下行天下得此于人盖寡乃遂能责不足于我此真仆所以汲汲求者议虽未中节其不肯阿曲以事人者灼灼明矣方将坐足下三浴而三熏之听仆之所为少安无躁愈顿首荅渝州李方古使君书乖隔年多不获数附书状慕仰风味未尝敢忘使至连辱两书告以恩情迫切不自聊頼重序河南事迹本末文字绸密典实可㝷而推究之明万万无一可疑者钦想所为益深勤企岂以愈为粗有知识可语以心而告之急哉是比数愈于古人而収之何幸之大也愈虽无节槩知感激若使在形势亲狎于要路有言可伸之虽百悔吝不敢黙黙今既无由縁进言言之恐益累高明是以负所期待窃窃转语于人不见成效此愈之罪也然不敢忘去其心期之无已以报见待惟且迟之勿遽止罢幸甚庄子云知其无可奈何而安之若命者圣也传曰君子俟命然无所补益进其厌饫者秪増媿耳良务寛大愈再拜元稹与史馆韩郎中书郎中退之足下稹前与襄州文学掾甄逢游善逢即故刑部员外郎济之子济天宝中隐于卫之青巖山採访使苗公等五人皆以状荐凡十徴不起末以左拾遗就拜之适值禄山朝奏京师恳于上前求为宾介𤣥宗可其奏禄山还至卫县遣太守郑遵意诣山致命辍行信宿以俟之甄生惧及其难俛首从事至天宝十二载禄山反状潜兆虑不得脱乃伪瘖其口复隠青巖踰年而禄山叛即日遣伪节度使蔡希徳缄刀逼召且曰或不可强斩首来狥既而甄生噤闭无言延颈承刃气和色定若甘心然希徳义而舍之禄山亦不能致庆绪继逆虏而囚之于东都安国观代宗复洛甄生卧匡牀诣元帅府至则号标自治代宗为之动色遂命传至长安肃宗高其行因授馆于三司治所令从贼官囚慙拜之受污者莫不俯伏仰叹恨不即死于其地且夫辨所从于居易之时坚直操于利亡之世而犹褊浅选愞者之所不为盖拂人之心难而害已之避深也况乎天下乱矣王泽竭矣夫死忠者不必显从乱者不必诛而曰眷眷本朝甘心白刃难矣哉是以理平则为公为卿世变则为虵为豕为镜为枭者十尝八九焉若甄生冕弁不加于其身禄食不进于其口于天宝盖青巖之一男子耳及乱则延颈受刃分死不回不以不必显而废忠不以不必诛而从乱参合古今之士皆百一焉稹尝读注记缺而未书谨备所闻盖欲执事者编此义烈以永永于来世耳子逢始生之岁颜太师崔太傅皆为歌诗以美贤者之有后且序甄之本末云及逢既长耕先人之旧田于襄之宜城读书为文不诣州里岁馑则力耕节用以给足亲戚岁穰则施余于其邻里乡党之不能自持者前后斥家财排患难于朋友者数四由是以义闻襄之守状为文学始就羁于吏职稹闻风既久因与之游逢毎寃其父之名不在于史将欲抱其所寃诣京师告诉于司史氏盖行有日矣以愚料之甄子仆短马疲言简行孤得不为骄阍之所排诃则权力者疑诞以临之固无自而入矣固晓生以自入之势且告以执事者辱与稹游愿得所寃之状告甄生厚相信待由是辍行既而自思滓贱之中犹愿贡所闻于执事得非愚且僭邪然而诮笑之暇幸垂察焉荅元侍御书九月五日愈顿首㣲之足下前岁辱书论甄逢父济识安禄山必反即诈为瘖弃去禄山反有名号又逼致之济死执不起卒不汚禄山父子事又论逢知读书刻身立行勤已取足不干州县斥其余以救人之急足下繇是与之交欲令逢父子名迹存诸史氏足下以抗直喜立事斥不得立朝失所不自悔喜事益坚㣲之乎真安而乐之者谨详足下所论载校之史法若济者固当得附书今逢又能行身幸于方州大臣以标白其先人事载之天下耳目彻之天子追爵其父第四品赫然惊人逢与其父俱当得书矣济逢父子自吾人发春秋美君子乐道人之善夫茍能乐道人之善则天下皆去恶为善善人得其所其功实大足下与济父子俱宜牵联得书足下勉逢令终始其躬而足下年尚强嗣德有继将大书特书屡书不一书而已也愈既承命又执笔以俟愈再拜五百家注昌黎文集巻十八五百家注昌黎文集卷十九钦定四库全书五百家注昌黎文集巻十九宋魏仲举编书序与郑余庆相公书再奉示问皆縁孟家事辞㫖恻恻忧虑深远窃有以见大人君子笃于仁义终始不倦伏读感欷不知所喻旧与孟往还数人昨已共致百千已来寻已至东都计供葬事外尚有余资今裴押衙所送二百七十千足以益业为遗孀永久之赖孟氏兄弟在江东未至先与相识亦甚循善所虑材干不足任事郑氏兄弟惟最小者在东都固如所示不可依仗孟之深友太子舎人樊宗师比持服在东都今已外除经营孟家事不啻如已前后人所与及裴押衙所送钱物并委樊舎人主之营致生业必能不失利宜候孟氏兄弟到分付成事庶可静守无大阙败伏望不至远忧续具一一咨报不宣愈再拜与袁滋相公书伏闻賔位尚有阙员幸䝉不以常辈知遇恒不自知愚且贱思有论荐窃见朝议郎前太子舎人樊宗师孝友聪明家故饶财身居长嫡悉推与诸弟诸弟皆优赡有余而宗师妻子常寒露饥馁宗师怡然处之无有难色穷究经史章通句解至于隂阳军法声律悉皆研极原本又善为文章词句刻深独追古作者为徒不顾世俗轻重通微晓事可与晤语又习于吏职识时知变非如儒生文士止有偏长退勇守专未为宰物者所识年近五十遑遑勉勉思有所试合下傥引而致之密加识察有少不如所言愈为欺罔大君子便宜得弃絶之罪于门下诚不忍竒寳横弃道侧而合下箧椟尚有阙少不满之处犹足更容辄冒言之退増汗慑谨状与鄂州栁公绰中丞书淮右残孽尚守巢穴环寇之师殆且十万瞋目语难自以为武人不肯循法度颉颃作气势窃爵位自尊大者肩相摩地相属也不闻有一人援桴鼓誓衆而前者但日令走马来求赏给助冦为声势而已合下书生也诗书礼乐是习仁义是修法度是束一旦去文就武鼓三军而进之陈师鞠旅亲与为辛苦慷慨感激同食下卒将二州之牧以壮士气斩所乗马以祭踶死之士虽古名将何以加兹此由天资忠孝郁于中而大作于外动皆中于机㑹以取胜于当世而为戎臣师岂常习于威暴之事而乐其鬬战之危也哉愈诚怯弱不适于用听于下风窃自増气夸于中朝稠人广衆㑹集之中所以羞武夫之颜令议者知将国兵而为人之司命者不在彼而在此也临敌重慎诫轻出入良用自爱以副见慕之徒之心而果为国立大功也幸甚幸甚不宣愈再拜又一首愈愚不能量事势可否比常念淮右以靡弊困顿三州之地蚊蚋蚁虫之聚感兇竖煦濡饮食之惠提童子之手坐之堂上奉以为帅出死力以抗逆明诏战天下之兵乗机逐利四出侵暴屠烧县邑贼杀不辜环其地数千里莫不被其毒洛汝襄荆许颍淮江为之骚然丞相公卿大夫劳于国议握兵之将熊罴貙虎之士畏懦䠞蹜莫肯仗戈为士卒前行者独合下能奋然率先扬兵界上将二州之守亲出入行阵与士卒均辛苦生其气势见将军之锋颖凛然有向敌之意用儒雅文字章句之业取先天下武夫闗其口而夺之气愚初闻时方食不觉弃匕箸起立岂以为合下真能引孤军单进与死冦角逐争一旦侥倖之利哉就令如是亦不足贵其所以服人心在行事适机宜而风采可畏爱故也是以前状辄述鄙诚眷惠手翰还答益増欣悚夫一衆人心力耳目使所至如时雨三代用师不出是道合下果能充其言继之以无倦得形便之地甲兵足用虽国家故所失地旬岁可坐而得况此小冦安足置齿牙间勉而卒之以俟其至幸甚幸甚夫远徴军士行者有羇旅别离之思居者有怨旷骚动之忧本军有餽饷烦费之难地主多姑息形迹之患急之则怨缓之则不用命浮寄孤悬形势销弱又与贼不相谙委临敌恐骇难以有功若召募土人必得豪勇与贼相熟知其气力所极无望风之惊爱䕶乡里勇于自战徴兵满万不如召募数千合下以为如何傥可上闻行之可否计已与裴中丞相见行营事宜不惜时赐示及幸甚不宣愈再拜答魏博田𢎞正仆射书季冬极寒伏惟仆射尊体动止万福即日愈䝉恩改职事不任感惧使至奉十一月十二日示问欣慰殊深赞善十一郎行已曽附状伏计寻上达愈虽未获拜识尝承仆射眷私猥辱荐闻待之上介事虽不允受赐实多顷者又䝉不以文字鄙薄令譔庙碑见遇殊常荷德尤切安有书问稍简遂敢自疎比所与杨书记书盖縁久阙附状因问粗述下情忽奉累纸示问辞意重叠捧读再三但増慙悚仆射公忠贤德为内外所宗位望益尊谦巽滋甚谬承知遇欣荷实深伏望照察恨以官守拜奉末由无任驰恋谨因使回奉状不宣谨状与华州李尚书书日来不审尊体动止何似乍离阙庭伏计培増恋慕愈于久故游从之中伏䝉恩奖知待最深最厚无有比者懦弱昏塞不能奋励出竒少答所遇拜辞之后窃念旬朔不即获侍言笑东望陨涕有儿女之感独宿直舍无可告语展转歔欷不能自禁华州虽实百郡之首重于藩维然合下居之则为失所愚以为茍虑有所及宜密以上闻不宜以疎外自待接过客俗子絶口不挂时事务为深崇以拒止嫉妬之口亲近药物方书动作步趋以致和宣滞为国自爱副鄙陋拳拳之心幸甚幸甚谨奉状不宣愈再拜答友人论京尹不台参书所示情眷之至不胜悚荷台参实奏云容桂观察使带中丞尚不台参京尹郡国之首所管神州赤县官带大夫岂得却不如事须台参圣恩以为然便令宣与李绅不用台参亦是何典故赤令尚与中丞分道而行何况京尹夫人见近事习耳目所熟稍殊异即怪之其于道理有何所伤圣君使行即是故事自古岂有定制也停推巡縁府中褊迫是实若别差人即是妄説岂有此事小人言不可信类如此亦在大贤斟酌而㫁之流言止于智者正谓此耳客多不及自修报伏惟照察送陆歙州傪序贞元十八年二月十八日祠部员外郎陆君出刺歙州朝廷夙夜之贤都邑游从之良赍咨涕洟咸以为不当去歙大州也刺史尊官也由郎官而往者前后相望也当今赋出于天下江南居十九宣使之所察歙为富州宰臣之所荐闻天子之所选用其不轻而重也较然矣如是而赍咨涕洟以为不当去者陆君之道行乎朝廷则天下望其赐刺一州则专而不能或谓先一州而后天下岂吾君与吾相之心哉于是昌黎韩愈道愿留者之心而泄其思作诗曰我衣之华兮我佩之光陆君之去兮谁与翺翔敛此大惠兮施于一州今其去矣胡不为留我作此诗歌于逵道无疾其驱天子有诏送孟东野序大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣人之为言也亦然有不得已者而后言其歌也有思有哭也有懐凡出乎口而为声者其皆有弗平者乎乐也者郁于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春以雷鸣夏以虫鸣秋以风鸣冬四时之相推敓其必有不得其平者乎其于人也亦然人声之精者为言文辞之于言又其精也尤择其善鸣者而假之鸣其在于唐虞咎陶禹其善鸣者也而假之以鸣夔弗能以文辞鸣又自假于韶以鸣夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而远传曰天将以夫子为木铎其弗信矣乎其末也庄周以其荒唐之辞鸣于楚楚大国也其亡也以屈原鸣臧孙辰孟轲荀卿以道鸣者也杨朱墨翟管夷吾晏婴老耼申不害韩非眘到田骈邹衍尸佼孙武张仪苏秦之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏鸣者不及于古然未尝絶也就其善鸣者其声清以淳其节数以急其辞淫以哀其志弛以肆其为言也乱杂而无章将天丑其德莫之顾邪何为乎不鸣其善鸣者也唐之有天下陈子昻苏源明元结李白杜甫李观皆以其所能鸣其存而在下者孟郊东野东野始以其诗鸣其高出魏晋不懈而及于古其他浸淫乎汉氏矣从吾游者李翺张籍其尤也三子者之鸣信善鸣矣抑不知天将和其声而使鸣国家之盛邪将穷饿其身思愁其心肠而使自鸣其不幸邪三子者之命则悬乎天矣其在上也奚以喜其在下也奚以悲东野之役于江南也有若不怿者然故吾道其命于天者以解之送许郢州志雍序愈尝以书自通于于公頔累数百言其大要也言先达之士得人而託之则道德彰而名闻流后进之士得人而託之则事业显而爵位通下有矜乎能上有矜乎位虽恒相求而不相遇于公不以其言为不可复书曰足下之言是也于公身居方伯之尊蓄不世出之材而能与卑鄙庸陋相应答如影响是非忠乎君而乐乎善以国家之务为已任者乎愈虽不敢私其大恩抑不可不谓之知已恒矜而诵之情已至而事不从小人之所不为也故于使君之行道刺史之事以为于公赠凡天下之事成于自同而败于自异为刺史者恒私于其民不以实应乎府为观察使者恒急于其赋而不以情信乎州是刺史不安其官观察使不得其政财已竭而敛不休人已穷而赋愈急其不去为盗也亦幸矣诚使刺史不私于其民观察使不急于其赋刺史曰吾州之民天下之民也惠不可以独厚观察使亦曰某州之民天下之民也敛不可以独急如是而政不均令不行者未之有也其前之言者于公既已信而行之矣今之言者其有不信乎县之于州犹州之于府也有以事乎上有以临乎下同则成异则败者皆然也非使君之贤其谁能信之愈于使君非燕游一朝之好也故其赠行不以颂而以规送窦平从事序踰瓯闽而南皆百越之地于天文其次星纪其星牵牛连山隔其隂鉅海敌其阳是皆岛夷卉服之民风气之殊着自古昔唐之有天下号令之所加无异于逺近民俗既迁风气亦随雪霜时降疠疫不兴濒海之饶固加于初是以人之于南海者如东西州焉皇帝临御天下二十有二年诏工部侍郎赵植为广州刺史尽牧南海之民署从事扶风窦平平以文辞进于是行也其族人殿中侍御牟合东都交游之能文者二十有八人赋诗以赠之于是昌黎韩愈嘉赵南海之能得人壮从事之答于知已不惮行于远也又乐贻周之爱其族叔父能合文辞以宠荣之作送窦从事少府平序上已日燕太学听弹琴诗序与衆乐之之谓乐乐而不失其节又乐之尤也四方无鬭争金革之声京师之人既庶且丰天子念致理之艰难乐安居之闲暇肇置三令节诏公卿羣有司至于其日率厥官属饮酒以乐所以同其休宣其和感其心成其文者也三月初吉实惟其时司业武公少仪于是摠太学儒官三十有六人列燕于祭酒之堂罇俎既陈肴羞惟时醆斚序行献酬有容歌风雅之古辞斥夷狄之新声褒衣巍冠愉愉如也有一儒生魁然其形抱琴而来厯阶而升坐于罇俎之南鼓有虞氏之南风赓之以文王宣父之操优游夷愉广厚高明追三代之遗音想舞雩之咏叹及暮而退皆充然若有所得也武公于是作歌诗以美之命属官咸作之命四门博士昌黎韩愈序之送齐曎下第序古之所谓公无私者其取舍进退无择于亲疎远迩惟其宜可焉其下之视上也亦惟视其举黜之当否不以亲疎远迩疑乎其上之人也故上之人行志择谊坦乎其无忧于下也下之人尅已慎行确乎其无惑于上也是故为君不劳而为臣甚易见一善焉可得详而举也见一不善焉可得明而去也及道之衰上下交疑于是乎举雠举子之事载之传中而称美之谓之忠见一善焉若亲与迩不敢举也见一不善焉若疎与逺不敢去也衆人之所同好焉矫而黜之乃公也衆人之所同恶焉激而举之乃忠也于是乎有违心之行有怫志之言有内媿之心若是者俗所谓良有司也肤受之诉不行于君巧言之诬不起于人矣呜唿今之君天下者不亦劳乎为有司者不亦难乎为人向道者不亦勤乎是故端居而念焉非君人者之过也则曰有司焉则非有司之过也则曰今举天下人焉则非今举天下人之过也盖其渐有因其本有根生于私其亲成于私其身以已之不直而谓人皆然其植之也固久其除之也实难非百年必世不可得而化也非知命不惑不可得而改也已矣乎其终能复古乎若高阳齐生者其起予者乎齐生之兄为时名相出藩于镇南朝之硕臣皆其旧交齐生举进士有司用是连枉齐生齐生不以云乃曰我之未至也有司岂枉我哉我将利吾器而俟其时耳抱负其业东归于家吾观于人有不得志则非其上者衆矣亦莫计其身之短长也若齐生者既不得志矣而曰我未至也不以闵于有司其不亦鲜乎哉吾用是知齐生后日诚良有司也能复古者也公无私者也知命不惑者也送陈密序太学生陈密请于余曰密承训于先生今将归觐其亲不得朝夕见愿先生赐之言密将以为戒密来太学举明经者累年不获其选是弗利于是科也今将易业而三礼是习愿先生之张之也密将以为乡荣余媿乎其言遗之言曰子之业信习矣其仪容信合于礼矣抑吾所见者外也夫外不足以信内子诵其文则思其义习其仪则行其道则将谓子君子也爵禄之来也不可辞矣科宁有利不利邪送李愿归盘谷序太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隐者之所盘旋友人李愿居之愿之言曰人之称大丈夫者我知之矣利泽施于人名声昭于时坐于庙朝进退百官而佐天子出令其在外则树旗旄罗弓矢武夫前呵从者塞涂供给之人各执其物夹道而疾驰喜有赏怒有刑才畯满前道古今而誉盛德入耳而不烦曲眉丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜大丈夫之遇知于天子用力于当世者之为也吾非恶此而逃之是有命焉不可幸而致也穷居而野处升高而远望坐茂树以终日濯清泉以自洁採于山美可茹钓于水鲜可食起居无时惟适所安与其誉于前孰若无毁于其后与其乐于身孰若无忧于其心车服不维刀锯不加理乱不知黜陟不闻大丈夫不遇于时者之所为也我则行之伺候于公卿之门奔走于形势之途足将进而趑趄口将言而嗫嚅处汚秽而不羞触刑辟而诛戮侥倖于万一老死而后止者其于为人贤不肖何如也昌黎韩愈闻其言而壮之与之酒而为之歌曰盘之中维子之宫盘之土维子之稼盘之泉可濯可湘盘之阻谁争子所窈而深廓其有容缭而曲如往而复嗟盘之乐兮乐且无央虎豹远迹兮蛟龙遁藏鬼神守䕶兮呵禁不祥饮且食兮夀而康无不足兮奚所望膏吾车兮秣吾马从子于盘兮终吾生以徜徉唐人跋盘谷序后陇西李愿隐者也不干誉以求达每韬光而自晦迹寄人世心游清乐人智于之间信古今一时也昌黎韩愈知名之士高愿之贤故叙而送之于县大夫博陵崔侠披其文稽其实是用命工勒石于谷之西偏以旌不朽云唐贞元辛已岁建丑月渤海高从五百家注昌黎文集巻十九五百家注昌黎文集卷二十钦定四库全书五百家注昌黎文集巻二十宋魏仲举编序送牛堪登第序以明经举者诵数十万言又约通大义徴辞引类旁出入他经者又诵数十万言其为业也勤矣登第于有司者去民亩而就美禄由是进而累为卿相者常常有之其为获也亦大矣然吾未尝闻有登第于有司而进谢于其门者岂有司之待之也以公不以情举者之望于有司也亦将然乎其进而谢于门也则为私乎抑无乃人事之末思或有不能举其礼乎若牛堪者思虑足以及之材质足以行之而又不闻其徃者其将有以哉违衆而求识立竒而取名非堪心之所存也由是而观之若堪之用心其至于大官也不为幸矣堪太学生也余博士也博士师属也于其登第而归将荣于其乡也能无説乎送董邵南游河北序燕赵古称多感慨悲歌之士董生举进士连不得志于有司懐抱利器郁郁适兹土吾知其必有合也董生勉乎哉夫以子之不遇时茍慕义彊仁者皆爱惜焉矧燕赵之士出乎其性者哉然吾尝闻风俗与化移易吾恶知其今不异于古所云聊以吾子之行卜之也董生勉乎哉吾因子有所感矣为我弔望诸君之墓而观于其市复有昔时屠狗者乎为我谢曰明天子在上可以出而仕矣赠崔复州序有地数百里趋走之吏自长史司马已下数十人其禄足以仁其三族及其朋友故旧乐乎心则一境之人喜不乐乎心则一境之人惧大丈夫官至刺史亦荣矣虽然幽远之小民其足迹未尝至城邑茍有不得其所能自直于乡里之吏者鲜矣况能自辩于县吏乎能自辩于县吏者鲜矣况能自辩于刺史之庭乎由是刺史有所不闻小民有所不宣赋有恒而民产无恒水旱疠疫之不期民之丰约悬于前县令不以言连帅不以信民就穷而敛愈急吾见刺史之难为也崔君为复州其连帅则于公愈以为崔君之仁足以苏复人于公之贤足以庸崔君有刺史之荣而无其难为者将在于此乎愈尝辱于公之知而旧游于崔君庆复人之将䝉其休泽也于是乎言赠张童子序天下之以明二经举于礼部者岁至三千人始自县考试定其可举者然后升于州若府其不能中科者不与是数焉州若府总其属之所升又考试之如县加察详焉定其可举者然后贡于天子而升之有司其不能中科者不与是数焉谓之乡贡有司者摠州府之所升而考试之加察详焉第其可进者以名上于天子而藏之属之吏部岁不及二百人谓之出身能在是选者厥惟艰哉二经章句仅数十万言其传注在外皆诵之又约知其大説繇是举者或远至十余年然后与乎三千之数而升于礼部矣又或远至十余年然后与乎二百之数而进于吏部矣斑白之老半焉昬塞不能及者皆不在是限有终身不得与者焉张童子生九年自州县达礼部一举而进立于二百人之列又二年益通二经有司复上其事繇是拜卫兵曹之命人皆谓童子耳目明达神气以灵余亦伟童子之独出乎等夷也童子请于其官之长随父而宁母岁八月自京师道陜南至虢东及洛师北过大河之阳九月始来反郑自朝之文人以及五都之伯长郡县皆厚其饩赂或作歌诗以嘉童子童子亦荣矣虽然愈将进童子于道使人谓童子求益者非欲速成者夫少之与长也异观少之时人惟童子之异及其长也将责成人之礼焉成人之礼非尽于童子所能而已也然则童子宜暂息乎其已学者而勤乎其未学者可也愈与童子俱陆公之门人也慕回路二子之相请赠行与处也故有以赠童子送浮屠文畅师序人固有儒名而墨行者问其名则是校其行则非可以与之游乎如有墨名而儒行者问其名则非校其行则是可以与之游乎扬子云称在门墙则挥之在夷狄则进之吾取以为法焉文畅喜为文章其周游天下凡有行必请于缙绅先生以求咏歌其所志贞元十九年春将行东南栁君宗元为之请解其装得所叙诗累百余篇非至笃好其何能致多如是邪惜其无以圣人之道告之者而徒举浮屠之説赠焉夫文畅浮屠也如欲闻浮屠之説当自就其师而问之何故谒吾徒而来请也彼见吾君臣父子之懿文物礼乐之盛其心必有慕焉拘其法而未能入故乐闻其説而请之如吾徒者宜当告之以二帝三王之道日月星辰之所以行天地之所以着鬼神之所以幽人物之所以蕃江河之所以流而语之不当又为浮屠之説而渎告之也民之初生固若禽兽蛮貊然圣人者立然后知宫居而粒食亲亲而尊尊生者养而死者藏是故道莫大乎仁义教莫正乎礼乐刑政施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而传之邪夫鸟俛而啄仰而四顾夫兽深居而简出惧物之为巳害也犹且不脱焉弱之肉彊之食今吾与文畅安居而暇食优游以生死与禽兽异者宁可不知其所自邪夫不知者非其人之罪也知而不为者惑也悦乎故不能即乎新者弱也知而不以告之者不仁也告而不以实者不信也余既重栁请又嘉浮屠能喜文辞于是乎言送杨仪之支使归湖南序余在京师时尝闻当今藩翰之宾客惟宣州为多贤与之游者二人焉陇西李博清河崔羣羣与博之为人吾知之道不行于主人与之处者非其类虽有享之以季氏之富不一日留也以羣博论之凡在宣州之幕下者虽不尽与之游皆可信而得其为人矣愈未尝至宣州而乐颂其主人之贤者以其取人信之也今中丞之在朝愈日侍言于门下其来而镇兹土也有问湖南宾客者愈曰知其客可以信其主者宣州也知其主可以信其客者湖南也去年冬奉诏为邑于阳山然后得谒湖南之宾客于幕下于是知前之信之也不失及仪之之来也闻其言而见其行则向所谓羣与博者于吾何先后焉仪之智足以造谋材足以立事忠足以勤上惠足以存下而又侈之以诗书六艺之学先圣贤之德音以成其文以辅其质宜乎从事于是府而流声实于天朝也夫乐道人之善以勤其归者乃吾之心也谓我为邑长于斯而媚夫人云者不知言者也工乎诗者歌以系之送何坚序何与韩同姓为近坚以进士举于吾为同业其在太学也吾为博士坚为生生与博士为同道其识坚也十年为故人同姓而近也同业也同道也故人也于其志不得愿而归其可以无言邪坚道州人道之守阳公贤也道于湖南为属州湖南杨公又贤也坚为民坚又贤也湖南得道为属道得坚为民坚归唱其州之父老子弟服阳公之令道亦唱其县与其比州服杨公之令吾闻鸟有鳯者常出于有道之国当汉时黄霸为颖川守是鸟也实集而鸣焉若史可信坚归吾将贺其见鳯而闻其鸣也送廖道士序五岳于中州衡山最远南方之山巍然高而大者以百数独衡为宗最远而独为宗其神必灵衡之南八九百里地益高山益峻水清而益驶其最高而横絶南北者岭郴为州在岭之上侧南其高下得三之二焉中州清淑之气于是焉穷气之穷盛而不过必蜿蟺扶舆磅礴郁积衡山之神既灵而郴之为州又当中州清淑之气蜿蟺扶舆磅礴而郁积其水土之所生神气之所感白金水银丹砂石英钟乳橘柚之包竹箭之美千寻之名材不能独当竒也意必有魁竒忠信才德之民生其间而吾又未见也其无乃迷惑没溺于佛老之学而不出邪廖师郴民而学于衡山气专而容寂多艺而善游岂吾所谓魁竒而迷溺者邪廖师善知人若不在其身必在其所与游访之而不吾告何也于其别申以问之送王含秀才序吾少时读醉乡记私怪隐居者无所累于世而犹有是言岂诚旨于味邪及读阮籍陶潜诗然后乃知彼虽偃蹇不欲与世接然犹未能平其心或为事物是非相感发于是有託而逃焉者也若颜氏之操瓢与箪曽参歌声若出金石彼得圣人而师之汲汲每若不可及其于外也固不暇尚何麴蘖之託而昏㝠之逃邪吾又以为悲醉乡之徒不遇也建中初天子嗣位有意贞观开元之丕绩在朝廷之臣争言事当此时醉乡之后世又以直废吾既悲醉乡之文词而又嘉良臣之烈思识其子孙今子之来见我也无所挟吾犹将张之况文与行不失其世守浑然端且厚惜乎吾力不能振之而其言不见信于世也于其行姑与之饮酒送孟琯秀才序今年秋见孟氏子琯于郴年甚少礼甚度手其文一编甚鉅退披其编以读之尽其书无有不能吾固心存而目识之矣其十月吾道于衡潭以之荆累累见孟氏子焉其所与偕尽善人长者余益以竒之今将去是而随举于京师虽有不请犹将强而授之以就其志况其请之烦邪京师之进士以千数其人靡所不有吾常折肱焉其要在详择而固交之善虽不吾与吾将强而附不善虽不吾恶吾将强而拒茍如是其于高爵犹阶而升堂又况其细者邪送陈彤秀才书读书以为学缵言以为文非夸多而鬭靡也盖学所以为道文所以为理耳茍行事得其宜出言适其要虽不吾面吾将信其富于文学也颖川陈彤始吾见于杨湖南门下颀然其长薰然其和吾目其貌耳其言因以得其为人及其久也果若不可及夫湖南之于人不轻以事接争名者之于艺不可以虚屈吾见湖南之礼有加而同进之士交誉也又以信吾信之不失也如是而又问焉以质其学䇿焉以考其文则何不信之有故吾不徴于陈而陈亦不出于我此岂非古人所谓可为智者道难与俗人言者类邪凡吾从事于斯也久未见举进士有如陈生而不如志者于其行姑以是赠之送王埙秀才序吾常以为孔子之道大而能博门弟子不能徧观而尽识也故学焉而皆得其性之所近其后离散分处诸侯之国又各以其所能授弟子原远而末益分盖子夏之学其后有田子方子方之后流而为庄周故周之书喜称子方之为人荀卿之书语圣人必曰孔子子弓子弓之事业不传惟太史公书弟子传有姓名字曰馯子弓子弓受易于商瞿孟轲师子思子思之学盖出曽子自孔子没羣弟子莫不有书独孟轲氏之传得其宗故余少而乐观焉太原王埙示予所为文好举孟子之所道者与之言信悦孟子而屡赞其文词夫沿河而下茍不止虽有迟疾必至于海如不得其道也虽疾不止终莫幸而至焉故学者必慎其所道道于杨墨老庄佛之学而欲之圣人之道犹航断港絶潢以望至于海也故求观圣人之道者必自孟子始今埙之所由既几于知道如又得其船与檝知沿而不知止呜唿其可量哉荆潭裴均杨凭唱和诗序从事有示愈以荆潭酬唱诗者愈既受以卒集因仰而言曰夫和平之音淡薄而愁思之声要妙讙愉之辞难工而穷苦之言易好也是故文章之作恒发于羇旅草野至若王公贵人气得志满非性能而好之则不暇以为今公开镇蛮荆统郡惟九常侍杨公领湖南之壤地二千里德刑之政并勤爵禄之报两崇乃能存志乎诗书寓辞乎咏歌往复循环有唱斯和搜竒抉恠雕镂文字与韦布里闾憔悴专一之士较其毫釐分寸铿锵发金石幽眇感鬼神信所谓材全而能鉅者也两府之从事与部属之吏属而和之茍在编者咸可观也宜乎施之乐章纪诸册书从事曰子之言是也告于公书以为荆潭唱和诗序送幽州李端公序元年春今相国李公为吏部员外郎愈尝与偕朝道语幽州司徒公之贤曰某前年被诏告礼幽州入其地迓劳之使累至每进益恭及郊司徒公红帕首鞾袴握刀左右杂佩弓韔服矢插房俯立迎道左某礼辞曰公天子之宰礼不可如是及府又以其服即事某又曰公三公不可以将服承命及馆又如是卒不得辞上堂即客阶坐必东向愈曰国家失太平于今六十年夫十日十二子相配数穷六十其将复乎必自幽州始乱之所出也今天子大圣司徒公勤于礼庶几帅先河南北之将来觐奉职如开元时乎李公曰然今李公既朝夕左右必数数为上言元年之言殆合矣端公岁时来夀其亲东都东都之士大夫莫不拜于门其为人佐甚忠意欲司徒公功名流乎千万岁请以愈言为使归之献五百家注昌黎文集巻二十五百家注昌黎文集卷二十一钦定四库全书五百家注昌黎文集巻二十一宋魏仲举编序送区册序阳山天下之穷处也陆有丘陵之险虎豹之虞水有江流悍急横波之石亷利侔劒㦸舟上下失势破碎沦溺者往往有之县郭无居民官无丞尉夹江荒茅篁竹之间小吏十余家皆鸟言夷面始至言説不相通画地为字然后可告以出租赋奉期约是以宾客游从之士无所为而至愈待罪于斯且半岁矣有区生者誓言相好自南海拏舟而来升自宾阶仪冠甚伟坐与之语文义卓然庄周云逃空虚者闻人足音跫然而喜矣况如斯人者岂易得哉入吾室闻诗书仁义之説欣然喜若有志于其间也与之翳嘉林坐石矶投竿而渔陶然以乐若能遗外声利而不厌乎贫贱也岁之初吉归觐其亲酒壸既倾序以识别送张道士序张道士嵩高之隐者通古今学有文武长材寄迹老子法中为道士以养其亲九年闻朝廷将治东方诸侯贡赋之不如法者三献书不报长揖而去京师士大夫多为诗以赠而属愈为序诗曰大匠无弃材寻尺各有施况当营都邑杞梓用不疑张侯嵩高来面有熊豹姿开口论利害劔锋白差差恨无一尺棰为国笞羌夷诣阙三上书臣非黄冠师臣有胆与气不忍死茅茨又不媚笑语不能伴儿嬉乃着道士服衆人莫臣知臣有平贼䇿狂童不难治其言简且要陛下幸听之天空日月高下照理不遗或是章奏繁裁择未及斯宁当不俟报归袖风披披答我事不尔吾亲属吾思昨宵梦倚门手取连环持今日有书至又言归何时霜天熟柿栗收拾不可迟岭北梁可搆寒鱼下清漪既非公家用且复还其私从容进退间无一不合宜时有利不利虽贤欲奚为但当励前操富贵非公谁送高闲上人序茍可以寓其巧智使机应于心不挫于气则神完而守固虽外物至不胶于心尧舜禹汤治天下养叔治射庖丁治牛师旷之于声扁鹊治病僚之于丸秋之于弈伯伦之于酒乐之终身不厌奚暇外慕夫外慕徙业者皆不造其堂不哜其胾者也往时张旭善草书不治他技喜怒窘穷忧悲愉佚怨恨思慕酣醉无聊不平有动于心必于草书发之观于物见山水崖谷鸟兽虫鱼草木之花实日月列星风雨水火雷霆霹雳歌舞战鬭天地事物之变可喜可愕一寓于书故旭之书变动犹鬼神不可端倪以此终其身而名后世今闲之于草书有旭之心哉不得其心而逐其迹未见其能旭也为旭有道利害必明无遗锱铢精炎于中利欲鬭进有得有丧勃然不释然后一决于书而后旭可几也今闲师浮屠氏一死生解外胶是其为心必泊然无所起其于世必淡然无所嗜泊与淡相遭頽堕委靡溃败不可收拾则其于书得无象之然乎然吾闻浮屠人善幻多伎能闲如通其术则吾不能知矣送殷侑员外使囘鹘序唐受天命为天子凡四方万国不问海内外无大小咸臣顺于朝时节贡水土百物大者特来小者附集元和睿圣文武皇帝既嗣位悉治方内就法度十二年诏曰四方万国惟回鹘于唐最亲奉职尤谨丞相其选宗室四品一人持节往赐君长告之朕意又选学有经术通知时事者一人与之为贰由是殷侯侑自太常博士迁尚书虞部员外郎兼侍御史朱衣象笏承命以行朝之大夫莫不出饯酒半右庶子韩愈执盏言曰殷侯今人适数百里出门惘惘有离别可怜之色持被入直三省丁宁顾婢子语刺刺不能休今子使万里外国独无几微出于言面岂不真知轻重大丈夫哉丞相以子应诏真诚知人矣士不通经果不足用于是相属为诗以道其行云送杨巨源少尹序昔䟽广受二子以年老一朝辞位而去于时公卿设供帐祖道都门外车数百两道路观者多叹息泣下共言其贤汉史既传其事而后世工画者又图其迹至今照人耳目赫赫若前日事国子司业杨君巨源方以能诗训后进一旦以年满七十亦白丞相去归其乡世常説古今人不相及今杨与二疏其意岂异也予忝在公卿后遇病不能出不知杨侯去时城门外送者几人车几两马几驷道边观者亦有叹息知其为贤以否而太史氏又能张大其事为传继二疏踪迹否不落莫否见今世无工画者而画与不画固不论也然吾闻杨侯之去丞相有爱而惜之者署以为其都少尹不絶其禄又为歌诗以劝之京师之长于诗者亦属而和之又不知当时二疎之去有是事否古今人同不同未可知也中世士大夫以官为家罢则无所归杨侯始冠举于其乡歌鹿鸣而来也今之归指其树曰某树吾先人之所种也某水某丘吾童子时所钓游也乡人莫不加敬诫子孙以杨侯不去其乡为法古之所谓乡先生没而可祭于社者其在斯人欤其在斯人欤送权秀才序伯乐之廏多良马卞和之匮多美玉卓荦瓌怪之士宜乎游于大人君子之门也相国陇西董公既平汴州天子命御史大夫吴县男为军司马门下之士权生实从之来权生之貌固若常人耳其文辞引物连类穷情尽变宫商相宣金石谐和寂寥乎短章舂容乎大篇如是者閲之累日而无穷焉愈常观于皇都每年贡士至千余人或与之游或得其文若权生者百无一二焉如是而将进于明有司重之以吴县之知其果有成哉于是咸赋诗以赠之送李正字归湖南序贞元中愈从太傅陇西公平汴州李生之尊父以侍御史管汴之盐鐡日为酒杀羊享宾客李生则尚与其弟学读书习文辞以举进士为业愈于太傅府年最少故得交李生父子间公薨军乱军司马从事皆死侍御亦被谗为民日南其后五年愈又贬阳山令今愈以都官郎守东都省侍御自衡州刺史为亲王府长史亦留此掌其府事李生自湖南从事请告来觐于时太傅府之士惟愈与河南司録周君独存其外则李氏父子相与为四人离十三年幸而集处得燕而举一觞相属此天也非人力也侍御与周君于今为先辈盛德若李生温然为君子有诗八百篇传咏于时惟愈也业不益进行不加修顾惟未死耳往拜侍御谒周君抵李生退未尝不发媿也往时侍御有无尽费于朋友及今则又不忍其三族之饥寒聚而馆之疏远毕至禄不足以为养李生虽欲不从事于外其势不可得止也重李生之还者皆为诗愈最故故又为序云送石洪处士赴河阳参谋序河阳军节度御史大夫乌公为节度之三月求士于从事之贤者有荐石先生者公曰先生何如曰先生居嵩邙瀍谷之间冬一裘夏一葛朝夕饭一盂蔬一盘人与之钱则辞请与出游未尝以事免劝之仕则不应坐一室左右图书与之语道理辨古今事当否论人高下事后当成败若河决下流而东注若驷马驾轻车就熟路而王良造父为之先后也若烛照数计而龟卜也大夫曰先生有以自老无求于人其肯为某来邪从事曰大夫文武忠孝求士为国不私于家方今冦聚于恒师环其疆农不耕取财粟殚亡吾所处地归输之途治法征谋宜有所出先生仁且勇若以义请而彊委重焉其何説之辞于是譔书词具马币卜日以授使者求先生之庐而请焉先生不告于妻子不谋于朋友冠带出见客拜受书礼于门内宵则沐浴戒行李载书册问道所由告行于常所来往晨则毕至张筵于上东门外酒三行且起有执爵而言者曰大夫真能以义取人先生真能以道自任决去就为先生别又酌而祝曰凡去就出处何常惟义之归遂以为先生夀又酌而祝曰使大夫常无变其初无务富其家而饥其师无甘受佞人而外敬正士无味于谄言惟先生听以能有成功保天子之宠命又祝曰使先生无图利于大夫而私便其身先生起拜祝辞曰敢不敬蚤夜以求从祝规于是东都之人士咸知大夫与先生果能相与以有成也遂各为歌诗六韵遣愈为之序云送温造处士赴河阳军序伯乐一过冀北之野而马羣遂空夫冀北马多于天下伯乐虽善知马安能遂空其羣邪解之者曰吾所谓空非无马也无良马也伯乐知马遇其良辄取之羣无留良焉茍无留其良虽谓无马不为虚语矣东都固士大夫之冀北也懐材能深藏而不市者洛之北涯曰石生其南涯曰温生大夫乌公以鈇钺镇河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下东都虽信多才士朝取一人焉拔其尤暮取一人焉拔其尤自居守河南尹以及百司之执事与吾辈二县之大夫政有所不通事有所可疑奚所咨而取焉士大夫之去位而巷处者谁与嬉游小子后生于何考德而问业焉搢绅之东西行过是都者无所礼于其庐若是而称曰大夫乌公一镇河阳而东都处士之庐无人焉岂不可也夫南面而听天下其所託重而恃力者唯将与相耳相为天子得人于朝廷将为天子得文武士于幕下求内外无治不可得也愈縻于兹不能引去资二生以待老今皆为有力者夺之其何能无介然于懐邪生既至拜公于军门其为吾以前所称为天下贺以后所称为吾致私怨于尽取也留守相公首为四韵诗歌其事愈因推其意而序焉送郑权尚书序岭之南其州七十其二十二𨽻岭南节度府其四十余分四府府各置帅然岭南节度为大府大府始至四府必使其佐启问起居谢守地不得即贺以为礼岁时必遣贺问致水土物大府帅或道过其府府帅必戎服左握刀右属弓矢帕首袴鞾迎于郊及既至大府帅入据馆帅守屏若将趋入拜庭之为者大府与之为让至一至再乃敢改服以賔主见适位执爵皆兴拜不许乃止䖍若小侯之事大国有大事咨而后行𨽻府之州离府远者至三千里悬隔山海使必数月而后能至蛮夷悍轻易怨以变其南州皆岸大海多洲岛飘风一日踔数千里漫澜不见踪迹控御失所依险阻结仇党机毒矢以待将吏撞搪唿号以相和应蜂屯蚁杂不可爬梳好则人怒则兽故常薄其征入简节而疎目时有所遗漏不究切之长养以儿子至纷不可治乃草薙而禽狝之尽根株痛㫁乃止其海外杂国若躭浮罗流求毛人夷亶之州林邑扶南真腊于陀利之属东南际天地以万数或时候风潮朝贡蛮胡贾人舶交海中若岭南帅得其人则一边尽治不相㓂盗贼杀无风鱼之灾水旱疠毒之患外国之货日至珠香象犀玳瑁竒物溢于中国不可胜用故选帅常重于他镇非有文武威风知大体可畏信者则不幸往往有事长庆三年四月以工部尚书郑公为刑部尚书兼御史大夫往践其任郑公尝以节镇襄阳又帅沧景德棣厯河南尹华州刺史皆有功德可称道入朝为金吾将军散骑常侍工部侍郎尚书家属百人无数亩之宅僦屋以居可谓贵而能贫为仁者不富之效也及是命朝廷莫不悦将行公卿大夫士茍能诗者咸相率为诗以美朝政以慰公南行之思韵必以来字者所以祝公成政而来归疾也送水陆运使韩约侍御归所治序六年冬振武军吏走驿马诣阙告饥公卿庭议以转运使不得其人宜选材干之士往换之吾族子重华适当其任至则出赃罪吏九百余人脱其桎梏给耒耜与牛使耕其傍便近地以偿所负释其粟之在吏者四十万斛不征吏得去罪死假种粮齿平人有以自效莫不涕泣感奋相率尽力以奉其令而又为之奔走经营相原隰之宜指授方法故连二岁大熟吏得尽偿其所亡失四十万斛者而私其有赢余得以苏息军不复饥君曰此未足为天子言请益募人为十五屯屯置百三十人而种百顷令各就高为堡东起振武转而西过云州界极于中受降城出入河山之际六百余里屯堡相望冦来不能为暴人得肆耕其中少可以罢漕輓之费朝廷从其议秋果倍收岁省度支钱千三百万八年诏拜殿中侍御史钖服朱银其冬来朝奏曰得益开田四千顷则尽可以给塞下五城矣田五十顷法当用人七千臣令吏于无事时督习弓矢为战守备因可以制虏庶几所谓兵农兼事务一而两得者也大臣方持其议吾以为边军皆不知耕作开口望哺有司常僦人以车船自他郡往输乗沙逆河远者数千里人畜死蹄踵交道费不可胜计中国坐见耗虚而边吏恒苦食不继今君所请田皆故秦汉时郡县地其课绩又已验白若从其言其利未可遽以一二数也今天子方举羣䇿以收太平之功宁使士有不尽用之叹懐竒见而不得设施也君又何忧而中台士大夫亦同言侍御韩君前领三县纪纲二州奏课常为天下第一行其计于边其功烈又赫赫如此使尽用其䇿西北边故所没地可指期而有也闻其归皆相勉为诗以推大之而属予为序送郑涵校理序秘书御府也天子犹以为外且远不得朝夕视始更聚书集贤殿别置校雠官曰学士曰校理常以宠丞相为大学士其他学士皆达官也校理则用天下之名而能文学者茍在选不计其秩次惟所用之由是集贤之书盛积尽秘书所有不能处其半书日益多官日益重四年郑生涵始以长安尉选授校理人皆曰是宰相子能恭俭守敎训好古义施于文词者如是而选在公卿大夫家选之子弟其劝耳矣愈为博士也始事相公于祭酒分教东都生也事相公于东太学今为郎于都官也又事相公居守三为属吏经时五年观道德于前后听教诲于左右可谓亲薫而炙之矣其高大远密者不敢隐度论也其勤已而务博施以己之有欲人之能不知古君子何如耳今生始进仕获重语于天下而慊慊若不足真能守其家法矣其在门下者可进贺也求告来宁朝夕侍侧东都士大夫不得见其面于其行日分司郎吏与留守之从事窃载酒肴席定鼎门外盛賔客以饯之既醉各为诗五韵且属愈为序诗曰相公倦台鼎分政新邑洛才子富文华校雠天禄阁夀觞嘉节过归骑春衫薄鸟咔正交加杨花共纷泊交亲谁不羡去去翔廖廓开州韦侍讲盛山十二诗序韦侯昔以考功副郎守盛山人谓韦侯美士考功显曹盛山僻郡夺所宜处纳之恶地以枉其材韦侯将怨且不释矣或曰不然夫得利则跃跃以喜不得利则戚戚以泣若不可生者岂韦侯之谓哉韦侯读六艺之文以探周公孔子之意又妙能为词章可谓儒者也夫儒者之于患难茍非其自取之其拒而不受于怀也若筑河堤以障屋霤其容而消之也若水之于海冰之于夏日其翫而忘之以文辞也若奏金石以破蟋蟀之鸣虫飞之声况一不快于考功盛山一出入息之间哉未几果有以韦侯所为十二诗遗余者其意方且以入溪谷上巖石追逐云月不足日为事读而咏歌之令人欲弃百事往而与之游不知其出于巴东以属朐䏰也于时应而和者凡十人及此年韦侯为中书舎人侍讲六经禁中名处厚和者通州元司马名稹为宰相洋州许使君名康佐为京兆忠州白使君居易为中书舍人李使君景俭为谏议大夫黔府严中丞武为秘书监温司马造为起居舍人皆集阙下于是盛山十二诗与其和者大行于时聫为大巻家有之焉慕而为者将日益多则分为别巻韦侯俾余题其首盛山十二诗韦处厚宿云亭雨合飞危砌天开巻晓牕荠平聨郭栁带绕抱城江隐月岫初映钩如线终衔镜似钩远澄秋水色高倚晓河流茶岭顾渚吴商絶䝉山蜀信稀千丛因此始含露紫英肥梅溪夹岸凝轻素交枝漾浅沦味调方荐实腊近又先春流杯渠激曲荣飞箭浮沟泛满巵将来山太守莫向习家池盘石磴缭绕縁云上璘玢甃玉聨高高曽几折极目瞰秋鸢桃坞喷日舒红景通流茂緑隂终朝王母摘不羡武陵深竹巖不资冬日秀为作暑天寒先植诚非鳯来翔定是鸾琵琶台褊地难层累因崖遂削成浅深岚障色尽向此中呈胡卢沼疏凿徒为巧圆洼自可澄倒花纷错绣鑑月尽含氷绣衣石榻嵓巉云中峤磊落标方峭勿为枕苍生还当础清庙上士瓶泉绠汲岂无井颠嵓贵非浚愿洗尘埃余一两根茎润石鼎聨句诗序元和七年十二月四日衡山道士轩辕弥明自衡山来旧与刘师服进士衡湘中相识将过太白知师服在京夜抵其居宿有校书郎侯喜新有能诗声夜与刘説诗弥明在其侧貌极丑白须黑面长颈而高结喉中又作楚语喜视之若无人弥明忽轩衣张眉指炉中石鼎谓喜曰子云能诗与我共赋此乎刘往见衡湘间人説云年九十余矣解捕逐鬼物拘囚蛟螭虎豹不知实能否也见其老颇貌敬之不知其有文也闻此説大喜即援笔题其首两句次传于喜喜踊跃即缀其下云云道士哑然笑曰子诗如是而已乎即袖手竦肩傍北墙坐谓刘曰吾不解世俗书弟子为我书吾句因高吟曰龙头缩菌蠢豕腹涨彭亨初不似经意诗旨有似讥喜二子相顾慙骇欲以多穷之即又为而传之喜喜思益苦务欲压道士每营度欲出口吻声鸣益悲操笔欲书将下复止竟不能竒也毕即传道士道士高踞大唱曰刘把笔吾诗云云其不用意益切竒出不可附説语皆侵刘侯喜益忌之刘与侯皆已赋十余韵弥明应之如响皆颖脱含讥讽二子思竭不能续因起谢曰尊师非人也某等伏矣愿为弟子不敢更论诗道士奋然曰不然章不可以不成也又谓刘曰把笔来吾与汝就之即又唱出四十字为八句书既止即读读毕谓二子曰章不已就乎二子齐应曰就矣道士曰子皆不足与语此宁为文邪吾就子所能而作耳非吾之所学于师而能也吾所闻者子皆不足以闻也独文乎哉吾语亦不当闻也吾闭口矣二子大惧皆起立牀下拜曰不敢他有问也愿闻一言而已先生称吾不解人间书敢问解何书请问此而已道士寂然若无闻也累问不应二子不自得即退就坐道士倚墙睡鼻息如雷鸣二子怛然失色不敢喘斯须曙鼓冬冬二子亦困遂坐睡及觉日已上顾觅道士不见即问童奴奴曰天且明道士起出门若将便旋然奴恠乆不返即出到门觅之无有也二子惊惋自责若有失者间遂诣余言余不能识其何道士也尝闻有隐君子弥明岂其人邪韩愈序石鼎聨句巧匠斵山骨刳中事煎烹直柄未当权塞口且吞声龙头缩菌蠢豕腹涨彭亨外苞干藓文中有暗浪惊在冷足自安遭焚意弥贞谬当鼎鼐间妄使水火争大似烈士胆圆如战马缨上比香炉尖下与镜面平秋𤓰未落蔕冻芋强抽萌一块元气闭细泉幽窦倾不值输冩处焉知懐抱情方当洪炉然益见小器盈睆睆无刃迹团团类天成遥疑龟负图出曝晓正晴旁有双耳穿上为孤髻撑或讶短尾铫又似无足铛可惜寒食毬掷此旁路坑何当出灰灺无计离缾罂陋质荷斟酌狭中媿提擎岂能煮仙药但未汚羊羮形模妇女笑度量儿童轻徒尔坚重性不合升合成傍似废毂仰侧见折轴横时于蚯蚓窍㣲作苍蝇鸣以兹飜溢愆实负任使诚当居顾盻地敢有漏泄情宁依暖热弊不与寒凉并区区徒自效琐琐不足呈回旋但兀兀开阖惟铿铿全服瑚琏贵空有口传名岂比俎豆古不为手所撜磨礲去圭角浸润着光精愿君莫嘲诮此物方施行五百家注昌黎文集巻二十一五百家注昌黎文集卷二十二钦定四库全书五百家注昌黎文集巻二十二宋魏仲举编祭文祭田横墓文贞元十一年九月十一日愈如东京道出田横墓下感横义高能得士心因取酒以祭为文而弔之其辞曰事有旷百世而相感者余不自知其何心非今世之所稀孰为使余歔欷而不可禁余既博观乎天下曷有庶几乎夫子之所为死者不复生嗟余去此而从谁当秦氏之败乱得一士而可王何五百人之扰扰而不能脱夫子于劒铓抑所寳之非贤亦天命之有常昔阙里之多士孔圣亦云其遑遑茍余行之不迷虽顚沛其何伤自古死者非一夫子至今有耿光跽陈辞而荐酒䰟髣髴而来享欧阳生哀辞欧阳詹世居闽越自詹已上皆为闽越官至州佐县令者累累有焉闽越地肥衍有山泉禽鱼之乐虽有长材秀民通文书吏事与上国齿者未尝肯出仕今上初故宰相常衮为福建诸州观察使治其地衮以文词进有名于时又作大官临莅其民县乡小民有能诵书作文辞者衮亲与之为客主之礼观游䜩飨必召预之时未几皆化翕然詹于时独秀出衮加敬爱诸生皆推服闽越之人举进士由詹始建中贞元间余就食江南未接人事往往闻詹名闾巷间詹之称于江南也乆矣贞元三年余年十九始至京师举进士闻詹名尤甚八年春遂与詹文词同考试登第始相识自后詹归闽中余或在京师他处不见詹乆者惟詹归闽中时为然其他时与詹离率不厯岁移时则必合合必两忘其所趋乆然后去故余与詹相知为深詹事父母尽孝道仁于妻子于朋友义以诚气醇以方容貌嶷嶷然其燕私善谑以和其文章切深喜往复善自道读其书知其于慈孝最隆也十五年冬余以徐州从事朝正于京师詹为国子监四门助教将率其徒伏阙下举余为博士㑹詹有狱不果上观其心有益于余将忘其身之贱而为之也呜唿詹今其死矣詹闽越人也父母老矣舍朝夕之养以来京师其心将以有得而归为父母荣也虽其父母之心亦皆然詹之在侧虽无离忧其志不乐也詹在京师虽有离忧其志乐也若詹者所谓以志养志者欤詹虽未得位其名声流于人人其德行信于朋友虽詹与其父母皆可无憾也詹之事业文章李翺既为之传余故作哀词以舒余哀以传于后以遗其父母而解其悲哀以卒詹志云求仕与友兮远违其乡父母之命兮子奉以行友则既获兮禄实不丰以志为养兮何有牛羊事实既修兮名誉又光父母忻忻兮常若在旁命虽云短兮其存者长终要必死兮愿不永伤友朋视疾兮药物甚良饮食既时兮所欲无妨寿命不齐兮人道之常在侧之与逺兮非有不同山川阻深兮䰟魄流行祭祀之及兮勿谓不通哭泣无益兮抑哀自彊推生知死兮以慰孝诚呜唿哀哉兮是亦难忘题哀辞后愈性不喜书自为此文惟自书两通其一通遗清河崔羣羣与余皆欧阳生之友也哀生之不得位而死哭之过时而悲其一通今书以遗彭城刘君伉伉喜古文以吾所为合于古诣吾庐而来请者八九至而其色不怨志益坚凡愈之为此文盖痛欧阳生之不显荣于前又惧其泯灭于后也今刘君之请未必知欧阳生之志其志在古文耳虽然茍爱吾文必求其义则进知于欧阳生矣必时观愈之为古文岂独取其句读不类于今者耶思古人而不得见学古道则欲兼通其辞通其辞者本志于古道者也古之道不茍誉毁于人然则吾之所为文皆有实也刘君好其辞则其知欧阳生也无惑焉独孤申叔哀辞衆万之生谁非天邪明昭昬蒙谁使然耶行何为而怨邪居何故而怜邪胡喜厚其所可薄而恒不足于贤邪将下民之好恶与彼悬邪抑苍茫无端而暂寓于其间邪死者无知吾为子恸而已矣如有知也子其自知之矣濯濯其英晔晔其光如闻其声如见其容呜唿逺矣何日而忘崔侍御祭穆贠外文于乎建中之初予居于嵩携扶北奔避盗来攻晨及洛师相遇一时顾我如故眷然顾之子有令闻我来自山子之俊明我钝而顽道既云异谁从知我我思其厚不知其可于后八年君从杜侯我时在洛亦应其招留守无事多君子寮罔有疑忌维其嬉游草生之春鸟鸣之朝我辔在手君扬其镳君居于室我既来即或以啸歌或以偃侧诲余以义复我以诚终日与语无非德声主人信䜛有惑其下杀人无罪诬以成过入救不从反以为祸赫赫有闻王命三司察我于狱相从系缧直生可乐曲死可悲上懐王人内悯其私进退之难居处之宜既释于囚我来徐州道之悠悠思君为忧我如京师君居父丧哭泣而拜言词不通我归自西君反吉服晤言无他往复其昔不日而违重我心恻自后闻君母丧是丁痛毒之懐六年以并孰云孝子而殒厥灵今我之至入门哭声酒肉在前君胡不餐升君之堂不与我言于乎死矣何日来还祭郴州李使君文维年月日将仕郎守江陵法曹叅军韩愈谨以清酌庶羞之奠敬祭于故郴州李使君三兄之灵古语有之白头如新倾盖如旧顾意气之何如曷日时之足究当贞元之癸未惕皇威而左授伏荒炎之下邑嗟名颓而位仆厯贵部而西迈迩清光于暂觏言若交而情无由既不贾而奚售哀穷荒之无图挐百忧而自副辱问讯之绸缪恒饱饥而愈疚接雄词于章句窥逸迹于篆籀苞黄甘而致辞获纸笔之双贸投叉鱼之短韵媿韬瑕而举秀俟新命于衡阳费薪刍于馆候空大亭以见处憇水木之幽茂逞英心于纵博沃烦肠于清酎航北湖之空明觑鳞介之惊透宴州楼之豁达衆管啾而竝奏得恩惠于新知脱穷愁于往陋辍行谋于俄顷见秋月之三彀逮天书之下降犹低廻以宿留念暌离之在期谓此㑹之难又授缟纻以託心云兹诚之不谬傥后日之北迁约穷欢于一昼虽掾俸之酸寒要拔贫而为富何人生之难信捐斯言而莫就始讶信于暂疎遂成凶于不救见铭旌之低昻尚迟疑于别袖忆交醻而迭舞奠单盃而哭柩美夫君之为政不挠志于谗构遭唇舌之纷罗独凌晨而孤雊彼憸人之浮言虽百车其何诟洞古徃而高观固邪正之相冦幸窃覩其始终敢不明白而蔽覆神乎来哉辞以为侑尚飨祭薛公达助教文维元和四年岁次已丑后三月二十一日景寅朝散郎守国子博士韩愈太学助教侯继谨以清酌之奠祭于亡友国子助教薛君之灵呜唿吾徒学而不见施设禄又不足以活身天于此时夺其友人同官太学日得相因柰何永违祇隔数晨笑语为别恸哭东门藏棺蔽帷欲见无缘皎皎眉目在人目前酌以告诚庶几有神呜唿哀哉尚飨祭虞部张季友贠外文维年月日愈等谨以清酌庶羞之奠敬祭于亡友张十三贠外之灵呜唿往在贞元俱从賔荐司我明试时维邦彦各以文售幸皆少年羣游旅宿其欢甚焉出言无尤有获同喜他年诸人莫有能比倐忽逮今二十余岁存皆衰白半亦辞世外纒公事内迫家私中宵兴叹无复昔时如何今者又失夫子懿德柔声永絶心耳庐亲之墓终丧乃归阳瘖避职妻子不知分司宪台风纪由振遂迁司虞以播华问不能老寿孰究其因嗣託于宗天维不仁酒食备设灵其降止论德叙情以视诸诔尚飨祭河南张署贠外文维年月日彰义军行军司马守太子右庻子兼御史中丞韩愈谨遣某乙以庻羞清酌之奠祭于亡友故河南县令张十二贠外之灵贞元十九君为御史余以无能同诏并峙君德浑刚标高揭已有不吾如唾犹泥滓余戆而狂年未三纪乘气加人无挟自恃彼婉娈者实惮吾曹侧肩帖耳有舌如刀我落阳山以尹鼯猱君飘临武山林之牢岁弊寒兇雪虐风饕顚于马下我泗君咷夜息南山同卧一席守𨽻防夫觝项交跖洞庭漫汗粘天无壁风涛相豗中作霹雳追程盲进㠶船箭激南上湘水屈氏所沉二妃行迷泪踪染林山哀浦思鸟兽呌音余唱君和百篇在吟君止于县我又南踰把醆相饮后期有无期宿界上一夕相语自别几时遽变寒暑枕臂欹眠加余以股仆来告言虎入廐处无敢惊逐以我去君云是物不骏于乘虎取而往来寅其徴我预在此与君俱膺勐兽果信恶祷而慿余出岭中君俟州下偕掾江陵非余望者郴山竒变其水清冩泊砂倚石有遌无舍衡阳放湎熊咆虎噑不存令章罚筹猬毛委舟湘流往观南岳云壁潭潭穹林攸擢避风大湖七日鹿角钩登大鲇怒颊豕豞脔盘灸酒羣奴余啄走官阶下首下尻高下马伏涂从事是遭予征博士君以使已相见京师过愿之始分教东生君掾雍首两都相望于别何有解手背面遂十一年君出我入如相避然生阔死休吞不复宣刑官属郎引章讦夺权臣不爱南昌是斡明条谨狱氓獠戸歌用迁澧浦为人受瘥还家东都起令河南屈拜后生愤所不堪屡以正免身伸事蹇竟死不昇孰劝为善丞相南讨余辱司马议兵大梁走出洛下哭不慿棺奠不亲斝不抚其子塟不送野望君伤懐有殒如㵼铭君之绩纳石壤下爰及祖考纪德事功外着后世鬼神与通君其奚憾不余监衷呜唿哀哉尚飨祭左司李员外太夫人文维年月日某官某等谨以清酌庻羞之奠敬祭于某县太君郑氏尊夫人之灵胄于茂族配此德门克成厥家享有全福为妇为母再朝中宫搢绅推荣宗党是则某等幸随令子同服官僚庻展哀诚式陈牢醴尚飨祭薛中丞文维年月日某官某乙等谨以清酌庻羞之奠祭于亡友故御史中丞赠刑部侍郎薛公之灵公之懿德茂行可以励俗清文敏识足以发身宗族称其孝慈友朋归其信义累升科第亟践班行左掖南台共传故事诗人墨客争讽新篇羽仪朝廷辉映中外长途方骋大限俄穷圣上轸不憗之悲具寮兴云亡之叹况某等忘言斯乆知我俱深青春之游白首相失来陈薄奠讵尽哀诚呜唿哀哉尚飨祭裴太常文维年月日愈等谨以庻羞清酌之奠敬祭于太常裴二十一兄之灵朝廷之重莫过乎礼虽经策具存而精通盖寡自郊丘故事宗庙时宜大君之所旁求丞相之所卒问羣儒拱手宗祝醉心兄皆指陈根源斟酌通变莫不允符天旨克恊神休至于公卿冠昏士庻丧祭疑皆响荅问必实归从我者足为轨仪异我者无逃指笑动为时法言比古经独立一朝高视千古而又驱驰朋执僶俛宗亲甔石之储常空于私室方丈之食每盛于賔筵赠必固辞求无不应孰云具美而不永年某等早接游从实钦道义致诚薄奠以诀终天呜唿哀哉尚飨潮州祭神文五首维年月日潮州刺史韩愈谨差摄潮阳县尉史虚已以特羊庻羞之奠告于太湖神之灵愈承朝命为此州长今月二十五日至治下凡大神降依庇贶斯人者皆愈所当率徒属奔走致诚亲执祀事于庙廷下今以始至方上奏天子思虑不能专一冠衣不净洁与人吏未相识知牲糈酒食器皿损弊不能严清又未卜日时不敢自荐见使摄潮阳县尉史虚已以告神其降鉴尚飨维元和十四年岁次已亥六月丁未朔六日壬子持节潮州诸军事守潮州刺史韩愈谨以清酌腵脩之奠祈于太湖神之灵曰稻既穟矣而雨不得熟以获也蚕起且眠矣而雨不得老以蔟也岁且尽矣稻不可以复种而蚕不可以复育也农夫桑妇将无以应赋税继衣食也非神之不爱此人刺史失所职也百姓何罪使至极也神聪明而端一听不可滥以惑也刺史不仁可坐以罪惟彼无辜惠以福也划劙云阴巻日月也幸身有衣而口得食给神役也充上之湏脱刑辟也选牲荐酒以报灵德也吹撃管鼓侑香洁也拜庭跪坐如法式也不信当治疾殃殛也神其尚飨维年月日潮州刺史韩愈谨以柔毛刚鬛清酌庻羞之奠祭于城隍之神间者以滛雨将为人灾无以应贡赋供给神明上下获罪罚之故乃以六月壬子奔走分告乞晴于尔明神明神闵人之不辜若响若荅粪除天地山川清风时兴白日显行蚕谷以登人不咨嗟惟神之恩夙夜不敢忘怠谨卜良日躬率将吏荐兹血毛清酌嘉肴侑以音声以谢神贶神其飨之维年月日潮州刺史韩愈谨遣耆寿成㝢以清酌少牢之奠告于界石神之灵曰惟封部之内山川之神克庥于人官则置立室宇备具服器奠飨以时今淫雨既霁蚕谷以成织妇耕男忻忻衎衎是神之庥庇于人也敢不明受其赐谨选良月吉日斋洁以祀神其鉴兹尚飨维年月日潮州刺史韩愈谨以清酌庻羞之奠祭于太湖之神惟神降依兹土以庇其人今兹无有水旱雷雨风火疾疫为灾各宁厥宇以供上役长吏免被其谴赖神之德夙夜不敢忘谨具食饮躬斋洗奏音声以献以乐以谢厥赐不敢有所祈尚飨五百家注昌黎文集巻二十二五百家注昌黎文集卷二十三钦定四库全书五百家注昌黎文集巻二十三宋魏仲举编祭文袁州祭神文维年月日袁州刺史韩愈谨告于城隍神之灵刺史无治行以媚于神祗天降之罚以久不雨苗且尽死刺史虽得罪百姓何辜宜降疾咎于其身无令鳏寡蒙兹滥罚谨告维年月日袁州刺史韩愈谨以少牢之奠祭于仰山之神曰神之所依者惟人人之所事者惟神今既大旱嘉谷将尽人将无以为命神亦将无所降依不敢不以告若守土有罪宜被疾殃于其身百姓可哀宜蒙恩闵以时赐雨使获承祭不怠神亦永有饮食谨告维年月日袁州刺史韩愈谨以少牢之奠祭于仰山之神曰田谷将死而神膏泽之百姓无所告而神恤之刺史有罪而神释之敢不有荐也尚飨祭柳子厚文维年月日韩愈谨以清酌庻羞之奠祭于亡友柳子厚之灵嗟嗟子厚而至然耶自古莫不然我又何嗟人之生世如梦一觉其间利害竟亦何校当其梦时有乐有悲及其既觉岂足追惟凡物之生不愿为材牺罇青黄乃木之灾子之中弃夭脱馽羁玉佩琼琚大放厥辞富贵无能磨灭谁纪子之自着表表愈伟不善为斵血指汗颜巧匠旁观缩手袖间子之文章而不用世乃令吾徒掌帝之制子之视人自以无前一斥不复羣飞刺天嗟嗟子厚今也则亡临絶之音一何琅琅徧告诸友以寄厥子不鄙谓余亦託以死凡今之交观势厚薄余岂可保能承子託非我知子子实命我犹有鬼神宁敢遗堕念子永归无复来期设祭棺前矢心以辞呜唿哀哉尚飨祭湘君夫人文维元和十五年岁次庚子十月某日朝散大夫守国子祭酒韩愈谨令前袁州军事判官张得一以清酌之奠敢昭告于湘君夫人二妃之神前岁之春愈以罪犯黜守潮州惧以谴死且虞海山之波雾瘴毒为灾以殒其命舟次祠下是用有祷于神神享其衷赐以吉卜曰如汝志䝉神之福启帝之心去潮即袁今又获位于朝复其章绶退思往昔实发梦寐凡累年于今乃合夙夜悚惕敢忘神之大庇伏以祠宇毁顿慿附之质丹青之饰暗昧不蠲不称灵明外无四垣堂陛颓落牛羊入室居民行商不来祭享辄敢以私钱十万祈于邦伯修而作之旧碑断折其半仆地文字缺灭几不可读谨修而树之庙成之后将求玉石仍刻旧文因铭其阴以大振显君夫人之威神以报灵德俾民承事万世不怠惟神其鉴之尚飨始将既修树旧碑乃刻其文于新石因铭其阴旧碑石既多破落文不可尽识移之于新或失其眞遂不复刻祭窦司业文维年月日兵部侍郎韩愈谨以清酌庶羞之奠祭于故国子司业窦君二兄之灵惟君文行夙成有声江东魁然厚重长者之风一举于乡遂收厥功屡佐大侯以调兵戎诏曰予虞汝为郎中乃令洛阳岁且四终惟刑之愼掌正𨽻僮命守高平命副儒宫朱衣银鱼象服以崇钖荣考妣孝道上穷官不满能亦云达通踰七八年孰非望公在君无憾我意不充君之昆弟三以辞䧺刺史郎中四继三同于士大夫可谓显融我之获见实自童蒙既爱既劝在麻之蓬自视雏鷇望君飞鸿四十年余事如梦中分宰河洛媿立并躬俱官于学以纎临洪惠诗不醻报德以空死生莫接孰明我衷于祭告情文以自攻呜唿哀哉尚飨祭主簿侯喜文维年月日吏部侍郎韩愈谨遣男殿中省进马佶致祭于亡友故国子主簿侯君之灵呜唿惟子文学今谁过之子于道义㒺不拾遗我狎我爱人莫与夷自始及今二纪于兹我或为文笔俾子持唱我和我问我以疑我钓我游莫不我随我寝我休莫尔之私朋友昆弟情敬异施惟我与子无适不宜弃我而死嗟我之衰相好满目少年之时人之云亡今其有谁谁不富贵而子为覊我无利权虽怨曷为子之云葬我方斋祠哭送不可谁知我悲呜唿哀哉尚飨祭竹林神文维年月日京兆尹兼御史大夫韩愈谨以酒脯之奠再拜稽首告于竹林之神曰天子不以愈为愚不能使尹兹大衆二十三县之人今农既勤于稼有苗盈野而天不雨将尽藁以死农将无所食鬼神将无以为飨国家之礼天地百祀神祗不失其常惠天下之人不失其和人又无罪何为造兹旱虐以罚也将俾尹者不仁不明不能承帝之敕以化正其下闻无香惟腥神于惠罚无差施罪瘠于尹愈身是甘是宜雨则时降神无爽其聪明永飨于人无媿尚飨祭曲江龙文维年月日京兆尹兼御史大夫韩愈谨以香果之奠敢昭告于东方青龙之神天作旱灾嘉谷将藁乃于甲乙之日依凖古法作神之象斋戒祀祷神其享祐之将降甘雨以惠兹人祭马总仆射文维年月日吏部侍郎韩愈谨以清酌庻羞之奠敬祭于故仆射马公十二兄之灵惟公𢎞大温恭全然德备天故生之其必有意将明将昌实艰初试佐戎滑台斥由尹寺适彼瓯闽臲卼跋踬顚而不踒乃得其地于泉于䖍始执郡符遂殿交州抗节番禺去其螟蠧蛮越大苏擢亚秋官朝得硕士人谓其崇我势始起东征淮蔡相臣是使公兼邦宪以副经纪殱彼大魁厥勲孰似丞相归治留长蔡师茫茫黍稷昔实棘茨鸠鸣雀乳不见枭鸱惟蔡及许旧为血仇命公并侯耕借之牛束其弓矢礼让优优始诛郓戎厥墟腥臊公往涤之兹惟乐郊惟东有猘惟西有虺顚覆朋邻我余有几嵂崒中居斩其嵴尾岱定河安惟公之韪帝念厥功还公于朝陟于地官且长百僚度彼四方孰乐可据顾瞻钧衡将举以付惟公积勤以疾以忧及其归时当谢之秋贺问未归弔庐已萃未燕于堂已哭于次昔我及公实同危事且死且生誓莫捐弃归来握手曽不三四曽不濡翰醻酢文字曽不醉饱以劝酒胾奠以叙哀其何能致呜唿哀哉尚飨弔武侍御所画佛文御史武君当年丧其配敛其遗服栉珥縏帨于箧月旦十五日则一出而陈之抱婴儿以泣有为浮屠之法者造武氏而谕之曰是岂有益邪吾师云人死则为鬼鬼且复为人随其所积善恶受报环复不穷也极西方有佛焉其土大乐亲戚如能相为图是佛而礼之愿其徃生莫不如意武君怃然辞曰吾儒者其可以为是既又逢月旦十五日复出其箧实而陈之抱婴儿以泣殆而悔且曰是眞何益也吾不能了释氏之信不又安知其不果然于是悉出其遗服栉珥合若干种就浮屠师请图前所谓佛者浮屠师受而图之韩愈闻而弔之曰晢晢兮目存丁宁兮耳言忽不见兮不闻莽谁穷兮本源图西佛兮道予懃以妄塞悲兮慰新魂呜唿柰何兮弔以兹文祭故陜府李司马文维年月日守国子祭酒赐紫金鱼袋韩愈谨以清酌之奠祭于故陜府左司马李公之灵曰公学以为耕文以为获发愤孤身复绩厥家选于吏部亟以科进厯临大邑惟政有声遂丞宗正日朝帝庭出辅陜都吏畏寮慕子妇诸孙盈于室堂公姑恱喜五福具有大夫士家孰不荣羡如何不常以至大故呜唿哀哉愈以守官不获弔送昬姻之好以哀以悲敬致微礼公其歆之尚飨祭虢州司戸十二兄文月日从父弟某官某乙谨以清酌庻羞之奠敢昭告于十二兄虢州司戸府君之灵呜唿惟我皇祖有孙八人惟兄与我后死孤存柰何今曰又弃而先生不偕居疾药不亲敛不摩棺瘗不绕坟趋奔束制生死亏恩归女教男反骨本原其不有年以补我愆长号送哀以荐此文尚飨祭郑夫人文维年月日愈谨于逆旅备时羞之奠再拜顿首敢昭告于六嫂荥阳郑氏夫人之灵呜唿天祸我家降集百殃我生不辰三岁而孤蒙㓜未知鞠我者兄在死而生实为嫂恩未齓一年兄宦王官提携负任去洛居秦念寒而衣念饥而飡疾沴水火无灾及身劬劳闵闵保此愚庸年方及纪荐及凶屯兄罹谗口承命南迁穷荒海隅夭阏百年万里故乡㓜孤在前相顾不归泣血号天微嫂之力化为夷蛮水浮陆走丹旐翻然至诚感神返葬中原既克反葬遭时艰难百口偕行避地江濆春秋霜露荐敬苹蘩以享韩氏之祖考曰此韩氏之门视余犹子诲化谆谆爰来京师年在成人屡贡于王名廼有闻念兹钝顽非训曷因感伤懐归殒涕熏心茍容躁进不顾其躬禄仕而还以为家荣奔走乞假东西北南孰云此来廼睹灵车有志弗及长负慇懃呜唿哀哉昔在韶州之行受命于元兄曰尔㓜养于嫂丧服必以朞今其敢忘天实临之呜唿哀哉日月有时归合茔封终天永辞絶而复苏伏惟尚飨祭兄子十二郎老成文年月季父愈闻汝丧之七日乃能䘖哀致诚使建中逺具时羞之奠告汝十二郎之灵呜唿吾少孤及长不省所怙惟兄嫂是依中年兄殁南方吾与汝俱㓜从嫂归葬河阳既又与汝就食江南零丁孤苦未尝一日相离也吾上有三兄皆不幸早世承先人后者在孙惟汝在子惟吾两世一身形单影只嫂尝抚汝指吾而言曰韩氏两世惟此而已汝时尤小当不复记忆吾时虽能记忆亦未知其言之悲也吾年十九始来京城其后四年而归视汝又四年吾往河阳省坟墓遇汝从嫂丧来葬又二年吾佐董丞相幕于汴州汝来省吾止一岁请归取其孥明年丞相薨吾去汴州汝不果来是年吾又佐戎徐州使取汝者始行吾又罢去汝又不果来吾念汝从于东东亦客也不可以乆图乆逺者莫如西归将成家而致汝呜唿孰谓汝遽去吾而没乎吾与汝俱少年以为虽暂相别终当乆相与处故舍汝而旅食京师以求斗斛之禄诚知其如此虽万乘之公相吾不以一日辍汝而就也去年孟东野往吾书与汝曰吾年未四十而视茫茫而髪苍苍而齿牙动揺念诸父与诸兄皆康彊而早世如吾之衰者其能久存乎吾不可去汝不肯来恐旦暮死而汝抱无涯之戚也孰谓少者没而长者存彊者夭而病者全乎呜唿其信然耶其梦耶其传之者非其眞耶信也吾兄之盛德而夭其嗣乎汝之纯明而不克蒙其泽乎少者彊者而夭没长者衰者而存全乎未可以为信也夣也传之非其眞也东野之书耿兰之报何为而在吾侧也呜唿其信然矣信吾兄之盛德而夭其嗣矣汝之纯明宜业其家者不克蒙其泽矣所谓夭者诚难测而神者诚难明矣所谓理者不可推而寿者不可知矣虽然吾自今年来苍苍者或化而为白矣动揺者或脱而落矣毛血日益衰志气日益微㡬何不从汝而死也死而有知其㡬何离其无知悲不㡬时而不悲者无穷期矣汝之子始一岁吾之子始五岁少而彊者不可保如此孩提者又可冀其成立耶呜唿哀哉呜唿哀哉汝去年书云比得软脚病往往而剧吾曰是疾也江南之人常常有之未始以为忧也呜唿其竟以此而殒其生乎抑别有疾而至斯极乎汝之书六月十七日也东野云汝殁以六月二日耿兰之报无月日葢东野之使者不知问家人以月日如耿兰之报不知当言月日葢东野与吾书乃问使者使者妄称以应之耳其然乎其不然乎今吾使建中祭汝弔汝之孤与汝之乳母彼有食可守以待终䘮则待终䘮而取以来如不能守以终丧则遂取以来其余奴婢并令守汝䘮吾力能改葬终葬汝于先人之兆然后惟其所愿焉呜唿汝病吾不知时汝殁吾不知日生不能相养以共居殁不得抚汝以尽哀敛不得慿其棺窆不得临其穴吾行负神明而使汝夭不孝不慈而不得与汝相养以生相守以死一在天之涯一在地之角生而影不与吾形相依死而䰟不与吾夣相接吾实为之其又何尤彼苍者天曷其有极自今已往吾其无意于人世矣当求数顷之田于伊颍之上以待余年教吾子与汝子幸其成长吾女与汝女待其嫁如此而已呜唿言有穷而情不可终汝其知也耶其不知也耶呜唿哀哉尚飨祭周氏姪女文维年月日十八叔叔母具时羞清酌之奠祭于周氏二十娘之灵嫁而有子女子之庆纒疾中年又命不永今当长归与一世违凡汝亲戚孰能不哀撰此酒食以与汝诀汝曽知乎我念曷阕尚飨祭姪孙滂文维年月日十八翁及十八婆卢氏以清酌庻羞之奠祭于二十三郎滂之灵曰汝聪明和顺出于辈流强记好文又少与比将谓成长以兴吾家如何不祥未冠而夭吾与卢氏痛伤何言思母之恩连唿以絶执兄之手勉以无悲情一何长命一何短权葬逺地孤䰟无依沥酒告情哀何有极尚飨祭李氏二十九娘子文维年月日十八叔翁及十八叔婆卢氏遣昶以庻羞之奠祭于李氏二十九娘之灵曰汝之警敏和静人莫及之姿相丰端不见阙亏㓜而孤露其然何为出从于人既相谐熈又暴以夭神何所疵生杀减益竟谁主尸我哀汝母孰慰穷嫠我怜汝儿谁与抱持念此伤心不能去离奠以送汝知乎不知尚飨祭张给事文维年月日兵部侍郎韩愈谨以清酌之奠祭于故殿中侍御史赠给事中张君之灵惟君之先以儒名家逮君皇考再振厥华乡贡进秀有司第之从事元戎谨职以治遂拜郎官以职王宪不长其年飞不尽翰乃生给事松贞玉刚干父之业纂文有光屡辟侯府亦佐梁师前人是似耋吏嗟咨御史阙人夺之于朝大厦之构斧斤未操府迁幽都顽悖未孚繄君之赖乃奏乞留乃迁殿中朱衣象板惟义之趋岂利之践虺豺发衅阖府屠剥偿其恨怨君独髙脱露刃成林弓矢穰穰千万为徒譟讙为狂君独叱之上不负汝为此不祥将死无所虽愚无知慙屈变色君义不辱杀身就德天子嘉之赠官近侍归于一死万古是记我之从女为君之配君于其家行实髙世无所掩葬与䰟东归诔以赠之莫知我哀呜唿哀哉尚飨祭女拏女文维年月日阿爹阿八使汝妳以清酒时果庻羞之奠祭于第四小娘子拏之灵呜唿昔汝疾革值吾南逐苍黄分散使汝惊忧我视汝颜心知死隔汝视我面悲不能啼我既南行家亦随谴扶汝上舆走朝至暮大雪冰寒伤女羸肌撼顿险阻不得少息不能食饮又使渇饥死于穷山实非其命不免水火父母之罪使女至此岂不缘我草葬路隅棺非其棺既瘗遂行谁守谁瞻䰟单骨寒无所託依人谁不死于汝即寃我归自南乃临哭汝汝目汝面在吾眼旁汝心汝意寃寃可忘逢岁之吉致以先墓无惊无恐安以即路饮食柔甘棺舆华好归于其丘万古是保尚飨五百家注昌黎文集巻二十三五百家注昌黎文集卷二十四钦定四库全书五百家注昌黎文集巻二十四宋魏仲举编铭唐故太子校书李公墓志铭李观字元賔其先陇西人始来自江之东食太学之禄年二十四举进士三年登上第又举博学宏辞得太子校书又一年年二十九客死于京师既敛三日其友人博陵崔𢎞礼卖马葬之于国东门之外七里乡曰某乡原曰某原友人昌黎韩愈书石以志之其辞曰已乎元賔寿也者吾不知其所慕夭也者吾不知其所恶生而不淑孰为之寿死而不朽孰为之夭已乎元賔文髙乎当世行过乎古人竟何为哉竟何为哉宣武军观察巡官试大理评事博陵崔公墓志铭君讳翰字叔清博陵安平人曽大父知道仕至大理司直大父𤣥同为刑部侍郎出刺徐相州父倚举进士天寳之乱隐居而终君既丧厥父携扶孤老託于大江之南卒丧通儒书作五字句诗敦行孝弟诙谐纵谑不羁又善饮酒江南人士多从之游贞元八年君生四十七年矣自江南应节度使王栖曜命于鄜州既至表授右卫胄曹㕘军实㕘幕府事直道正言补益尤多既去职遂家于汝州刺史吴郡陆长源引为防御判官表授大理评事十二年相国陇西公作藩汴州而吴郡为军司马陇西公以为吴郡之从则贤也署为观察巡官实掌军田凿浍沟斩茭茆为陆田千二百顷水田二千顷连岁大穰军食以饶幕府以其功状闻使者未复命以十五年正月五日寝疾终于家年五十有六矣陇西公赙赠有加自始有疾吴郡率幕府寮属日一至其庐问焉其既甚也日再往问焉其终也往哭焉比小敛大敛三哭焉于敛之二十日其妻与其子以君之丧旋葬于汝州其二月某日遂葬于某县某乡某原君内仁九族外尽賔客于其所止其来如归茍亲矣虽不肖收之如贤茍贤矣虽贫贱待之如贵人是故其殁也其弔者与其哭者其声也必哀尽焉妻郑氏也有子二人女一人吾闻位不称德者有后呜唿君其终有后乎铭曰朝之言嘻嘻夕之言怡怡偕入而出乗马而驰一日不见而死吁其可悲施先生墓铭贞元十八年十月十一日太学博士施先生士丐卒其寮太原郭伉买石志其墓昌黎韩愈为之辞曰先生明毛郑诗通春秋左氏传善讲说朝之贤士大夫従而执经考疑者继往于门太学生习毛郑诗春秋左氏传者皆其弟子贵游之子弟时先生之说二经来太学怡怡然坐诸生下恐不卒得闻先生死二经生丧其师仕于学者亡其朋故自贤士大夫老师宿儒新进小生闻先生之死哭泣相弔归衣服货财先生年六十九在太学者十九年由四门助教为太学助教由助教为太学博士秩满当去诸生辄拜䟽乞留或留或迁凡十九年不离太学祖曰旭袁州宜春尉父曰婼濠州定逺丞妻曰太原王氏先先生卒子曰友直明州鄮县主簿曰友谅太庙斋郎系曰先生之祖氏自施父其后施常事孔子以彰讐为博士延为太尉太尉之孙始为吴人曰然曰绩亦载其迹先生之兴公车是召纂序前闻于光有曜古圣人言其㫖宻微笺注纷罗顚倒是非闻先生讲论如客得归卑让盹盹出言孔扬今其死矣谁嗣其宗县曰万年原曰神禾髙四尺者先生墓耶考功贠外卢君墓表愈之宗兄故起居舎人君以道德文学伏一世其友四人其一范阳卢君东美少未出仕皆在江淮间天下大夫士谓之四䕫其义以为道可与古之臯䕫者侔故云尔或曰䕫尝为相世谓相䕫四人虽处而未仕天下许以为相故云大厯初御史大夫李栖筠由工部侍郎为浙西观察使当是时中国新去乱仕多避处江淮间尝为显官得名声以老故自任者以千百数大夫莫之取独晨衣朝服从骑吏入下里舎请卢君君时始任戴冠通诗书与其羣日讲说周公孔子以相磨砻浸灌婆娑嬉游未有舍所为为人意既起从大夫天下未知君者惟奇大夫之取人也不常必得人其知君者谓君之从人也非其常守必得其从其后为太常博士监察御史河南府司录考功员外郎年五十四而终在官举其职夫人李姓陇西人作配君子无违德君殁训子女甚得母道后君二十年年六十六而终将合葬其子畅命其孙立曰乃祖德烈靡不闻然其详而信者宜莫若吾先人之友先人之友无在者起居又有季曰愈能为古文业其家是必能道吾父之事业汝其往请铭焉立于是奉其父命奔走来告愈谓立曰子来宜也行不可一二举且吾之生也后不与而祖接不得其详也其大者莫若衆所与观所与衆寡兹可以审其德矣乃祖未出而处也天下之士以为与古之臯䕫者侔且可以为相其德不既大矣乎讲说周公孔子乐其道不乐从事于俗得所从不释外内奋而起其进退不既合于义乎铭如是可以示于今与后也欤立拜手曰唯唯君祖子舆濮州濮阳令父同舒州望江令夫人之祖延宗郓州司马父进成鄜州洛交令男三人畅申易女三人皆嫁为士人妻墓在河南某县某原元和二年二月十日云施州房武使君妻郑夫人殡表夫人之先出于周以郑为氏因初侯曽祖讳随祖讳玠厥考讳绛咸垂休归于房宗生九子左右黍稷祠春秋道顺德严显且裕宜寿而贵今何谬永贞冬至前四日寓殡坟此非其丘宣武军节度押衙左厢兵马使兼马军先锋兵马使上柱国清边郡王杨燕奇碑文公讳燕字燕奇𢎞农华阴人也大父知古祁州司仓烈考文诲天寳中实为平卢军衙前兵马使位至特进检校太子賔客封𢎞农郡开国伯世掌诸蕃互市恩信着明夷人慕之禄山之乱公年几二十进言于其父曰大人守官宜不得去王室在难某其行矣其父为之请于戎帅遂率诸将校之子弟各一人间道趋阙变服诡行日倍百里天子嘉之特拜左金吾卫大将军贠外置赐勲上柱国寳应二年春诏从仆射田公平刘展又从下河北大厯八年帅师纳戎师勉于滑州九年从朝于京师建中二年城汴州功劳居多三年从攻李希烈先登贞元二年从司徒刘公复汴州十二年与诸将执以城叛者归之于京师事平授御史大夫食实封百戸赐缯綵有加十四年年六十一五月某日终于家自始命左金吾大将军凡十五迁为御史大夫职为节度押衙左厢兵马使兼马军先锋兵马使阶为特进勲为上柱国爵为清边郡王食虚邑三百戸至三千戸眞食百戸终焉公结髪从军四十余年敌攻无坚城守必完临危陷难歔欷感发乘机应㑹㨗出神怪不畏义死不荣幸生故其事君无疑行其事上无间言初仆射田公其母隔于冀州公独请徃迎之经营贼城出入死地卒致其母田公德之约为父子故公始姓田氏田公终而后复其族焉嗣子通王属良祯以其年十月庚寅葬公于开封县鲁陵冈陇西郡夫人李氏袝焉夫人清夷郡太守祐之孙渔阳郡长史献之女柔嘉淑明先公而殂有男四人女三人后夫人河南郡夫人雍氏某官之孙某官之女有男二人有女一人咸有至性纯行夫人同仁均养亲族不知异焉君子于是知杨公之德又行于家也铭曰烈烈大夫逢时之虞感泣辞亲从难于秦维兹爰始遂勤其事四十余年或禆或专攻牢保危爵位已隮既明且愼终老无隳鲁陵之冈蔡河之侧蒸蒸孝子思显勲绩斵石于此式垂后嗣河南少尹裴君墓志铭公讳复字茂绍河东人曽大父元简大理正大父旷御史中丞京畿採访使父虬以气略敢谏诤为谏议大夫引正大疑有宠代宗朝屡辞官不肯拜卒赠工部尚书公举贤良拜同官尉仆射南阳公开府徐州召公主书记三迁至侍御史入朝厯殿中侍御史累迁至刑部郎中疾病改河南少尹舆至官若干日卒实元和三年四月二十三日享年五十夫人博陵崔氏少府监颋之女男三人璟质皆既冠其季始六岁曰彦郎卜葬得公卒之四月壬寅遂以其日葬东都芒山之阴杜翟村公㓜有文年十四上时雨诗代宗以为能将召入为翰林学士尚书公请免曰愿使卒学丁后母丧上使临弔又诏尚书公曰父忠而子果孝吾加赐以励天下终丧必且以为翰林学士其在徐州府能勤以有劳在朝以恭俭守其职居丧必有闻待诸弟友以善教馆嫠妹畜孤甥能别而有恩厯十一官而无宅于都无田于野无遗资以为葬斯其可铭也已铭曰裴为显姓入唐尤为盛支分族离各为大家惟公之系德隆位细曰子曰孙厥声世继晋阳之邑愉愉翼翼无外无私㓜壮若一何寿之不遐而禄之不多谓必有后其又信然耶国子助教河东薛君墓志铭君讳公达字某薛姓曽祖曰希庄抚州刺史赠大理卿祖曰元晖果州流溪县丞赠左散骑常侍父曰播尚书礼部侍郎侍郎命君后兄授授为尚书水部郎中赠给事中君少气髙为文有气力务出于奇以不同俗为主始举进士不与先軰揖作胡马及圜丘诗京师人未见其书皆口相传以熟补家令主簿佐凤翔军军帅武人君为作书奏读不识句传一幕以为笑君不为变后九月九日大㑹命射设标的高出百数十尺令曰中酬锦与金若干一军尽射莫能中者君执弓腰二矢挟一矢以兴揖其帅曰请以为公欢遂适射所一座起随之三发连三中的壊不可复射中辄一军大唿以笑连三大唿笑帅益不喜即自免去后佐河阳军任事去害兴利功为多拜协律郎益弃奇与人为同今天子修太学官有公卿言诏拜国子助教分教东都生元和四年年四十七二月十四日疾暴卒君再娶凡四男五女男生辄死自给事至君后再絶皆有名遗言曰以公仪之子为已后其年闰三月二十二日弟某官公仪殿中侍御史公干以君之丧葬京兆某县铭曰宦不遂归讥于时身不得年又将尤谁世再絶而绍祭以不隳监察御史元君妻京兆韦氏夫人墓志铭夫人讳丛字茂之姓韦氏其上七世祖父封龙门公龙门之后世率相继为显官夫人曽祖父讳伯阳自万年令为太原少尹副留守卒赠秘书监其大王父迢以都官郎为岭南军司马卒赠同州刺史王考夏卿以太子少保赠左仆射仆射娶裴氏臯女臯为给事中臯父宰相耀卿夫人于仆射为季女爱之选其壻得今御史河南元稹稹时始以选授校书秘书省中其后遂以能直言策第一拜左拾遗果直言失官又起为御史举职无所顾夫人因前授教于贤父母及得其良夫又授教于先姑氏率所事所言皆从仪法年二十七以元和四年七月九日卒卒三月得其年之十月十三日葬咸阳从先舅姑兆铭曰诗歌硕人爰叙宗亲女子之事有以荣身夫人之先累公累卿于赫外祖相我唐明归逢其良夫夫妇妇独不与年而卒以夭实生五子一女之存铭于埋辞以永于闻五百家注昌黎文集巻二十四五百家注昌黎文集卷二十五钦定四库全书五百家注昌黎文集巻二十五宋魏仲举编志铭唐故登封县尉卢殷墓志元和五年十月日范阳卢殷以故登封县尉卒登封年六十五君能为诗自少至老诗可录传者在纸凢千余篇无书不读然止用以自资为诗与諌议大夫孟简协律孟郊监察御史冯宿好期相推挽卒以病不能为官在登封尽冩所为诗投故宰相东都留守郑余庆留守数以帛米周其家书荐宰相宰相不能用竟饥寒死登封将死自为书告留守与河南尹乞葬已又为诗与常所来往河南令韩愈曰为我具棺留守尹为具凡葬事韩愈与买棺又为作铭十一月某日葬嵩山下郑夫人墓中君始娶荥阳郑氏后娶陇西李氏生男辄死卒无子女一人学浮屠法不嫁为比丘尼云唐故兴元少尹房君墓志铭房故为官族称世有人自太尉琯以德行为相相𤣥宗肃宗名声益彰彻大行世号其门为太尉家宗族子弟皆法象其贤公曽祖讳𤣥静尚书膳部郎中厯资简泾隰四州刺史太尉之叔父也祖讳肱为虢州司马父讳峦都水使者皆名能守家法公讳武字某以明经厯官至兴元少尹谨饬畏愼年七十三以其官终㓜壮为良子弟老为贤父兄厯十二官处事无纎毫过差尝以殿中侍御史副丹阳军使其后为盩厔令施州刺史丹阳盩厔施州吏民至今思之娶荥阳郑氏女生男六人其长曰次卿次卿有大才不能俯仰顺时年四十余尚守京兆兴平尉然其友皆曰房氏有子也次曰次公次膺次回次衡次元始学而未仕女三人皆嫁为士人妻初公之在施州夫人卒焉殡于江陵元和五年次卿与其羣弟奉公之丧自兴元至堂殡于伊水之南六年正月次公奉夫人之丧自江陵至遂以其月十四日合葬河南缑氏之高龙原公母弟式自给事中为河南尹孝友慈良尽费其财以奉公葬未葬之一月诏以河南为御史中丞领宣州观察使将行召河南令韩愈泣谓曰吾兄之葬于是而吾为尹于是吾以为得尽其道于吾兄也今压于上命不得视吾兄之棺入此土也岂非天耶子与吾兄儿次卿游我重知子凡吾兄之终事将子是託焉愈既不获辞既助其凡役事退又为铭云有位有名有弟有子从先人葬是谓受祉唐故河南少尹李公墓志铭元和七年二月一日河南少尹陇西李公卒年五十八敛之三月某甲子葬河南伊阙鸣臯山下前事之月其子道敏哭再拜授使者公行状以币走京师乞铭于博士韩愈曰少尹将以某月日葬宜有铭其不肖嗣道敏杖而执事不敢违次不得跣以请愈曰公行应铭法子又礼葬敢不诺而铭诸公讳素字某生七岁丧其父贫不能家母夫人提以归教畜于外氏以明经选主虢之𢎞农簿又尉陜之芮城李丞相泌观察陜虢以材署运使从事以课迁尉京兆鄠考满以书判出其伦选主万年簿而母夫人固在食其禄母夫人卒三年改尉长安迁监察御史奏贬九卿一人改詹事丞迁殿中侍御史由度支贠外郎使侍郎介特不礼其属大夫士擅喜怒赏罚公独入让不受刘辟平上以蜀赏髙崇文尚书省与崇文幕府争盐井因革便不便命公使崇文崇文命幕府唯公命从即其日事以䟽奏侍郎外称其能竟坐前敢抗已衢州饥择刺史侍郎曰莫如郎中李某遂刺衢州至一月迁苏州李锜前反将之戌诸州者刺史至敛手无与敌公至十二日锜反公将左右与贼战州门不胜贼唿入公端立责以义皆敛兵立不逼锜命械致公军将斩以徇及境锜败缚公脱械还走州贼急卒不暇走死民抱扶迎尽出天子使贵人持紫衣金鱼以赐居三年州称治拜河南少尹行大尹事吕氏子炅弃其妻着道士衣冠谢母曰当学仙王屋山去数月复出间诣公公立之府门外使吏卒脱道士冠给冠带送付其母黜属令二人以贼减民赋钱岁五十万请缓民输期一月诏天下输皆缓一月公一断治不收声事常出名上曽祖𢎞泰简州刺史祖干秀伊阙令父燮宣州长史赠绛州刺史母夫人炖煌张氏其舅叅有大名君之配曰彭城刘氏夫人夫人先卒其葬以夫人袝夫人曽祖曰子𤣥祖曰餗皆有大名公之子男四人长曰道敏举进士其次曰道枢其次曰道本道易皆好学而文女一人嫁苏之海盐尉韦某自简州而下皆葬鸣臯山下铭曰髙其上而坎其中以为公之宫奈何乎公唐故集贤院校理石君墓志铭君讳洪字濬川其先姓乌石兰九代祖勐始从拓㧞氏入夏居河南遂去乌兰独姓石氏而官号大司空后七世至行褒官至易州刺史于君为曽祖易州生婺州金华令讳懐一卒葬洛阳北山金华生君之考讳平为太子家令葬金华墓东而尚书水部郎刘复为之铭君生七年丧其母九年而丧其父能力学行去黄州录事叅军则不仕而退处东都洛上十余年行益修学益进交游益附声号闻四海故相国郑公余庆留守东都上言洪可付史笔李建拜御史崔周祯为补阙皆举以让宣歙池之使与浙东使交牒署君从事河阳节度乌大夫重𦙍间以币先走君庐下故为河阳得佐河阳军吏治民寛考功奏从事考君独于天下为第一元和六年诏下河南徴拜京兆昭应尉校理集贤御书明年六月甲午疾卒年四十二娶彭城刘氏女故相国晏之兄孙生男二人八岁曰壬四岁曰申女子二人顾言曰葬死所七月甲申葬万年白鹿原既病谓其游韩愈曰子以吾铭铭曰生之艰成之又艰若有以为而止于斯唐故江西观察使韦公墓志铭公讳丹字某姓韦氏六世祖孝寛仕周有功以公开号于郧郧公之子孙世为大官唯公之父政卒雒县丞赠虢州刺史公既孤以甥孙从太师鲁公真卿学举明经第选授硖州逺安令以让其庻兄入紫阁山事从父熊通五经登科厯校书郎咸阳尉佐邠宁军自监察御史为殿中侍御史徴拜太子舎人益有名迁起居郎吴少诚袭许州拜河阳行军司马未行少诚死改驾部贠外郎新罗国君死公以司封郎中兼御史中丞紫衣金鱼往弔立其嗣故事使外国者常赐州县官十贠使以名上以便其私号私觌官公将行曰吾天子吏使海外国不足于资宜上请安有卖官以受钱耶即具疏所以上以命有司与其费至郓州㑹新罗告所当立君死拜容州刺史容管经畧招讨使始城容州周十三里置屯田二十四所化大行诏加大中大夫顺宗嗣位拜河南少尹行未至拜郑滑行军司马始至襄阳诏拜谏议大夫既至日言事不阿权臣謇然有直名遂号为才臣刘辟反围梓州诏以公为东川节度使御史大夫公行至汉中上䟽言梓州在围间守方尽力不可易将徴还入议蜀事刘辟去梓州因以梓州让髙崇文拜晋慈隰等州观察防御使自扶风县男进封武阳郡开国公食邑二千戸将行上言臣所治三州非要害地不足张职为国家费不如属之河东便一岁拜洪州刺史江南西道观察使以晋慈隰属河东公既至则计口受俸钱委其余于官罢八州无事之食者以聚其财始教人为瓦屋取材于山召陶工教人陶聚材瓦于场度其费以为估不取赢利凡取材瓦于官业定而受其偿从令者免其赋之半逃未复者官与为之贫不能者禆之财载食与浆亲往劝之为瓦屋万三千七百为重屋四千七百民无火忧暑湿则乘其髙别命置南北市营诸军岁旱种不入土募人就功厚与之直而给其食业成人不病饥为长衢南北夹两营东西七里人去渫污气益苏复作南昌县徙廐于髙地因其废仓大屋马以不连死明年筑堤扞江长十二里䟽为斗门以走潦水公去位之明年江水平堤老㓜泣而思曰无此堤吾尸其流入海矣灌陂塘五百九十八得田万二千顷凡为民去害兴利若嗜欲居三年于江西八州无遗便其大如是其细可略也卒有违令当死者公不果于诛杖而遣之去上书告公所为不法者若干条朝廷方勇于治且以为公名才能臣治功闻天下不辨则受垢诏罢官留江西待辨使未至月余公以疾薨使至辨凡卒所告事若干条皆无丝毫实诏笞卒百流岭南公能益明春秋五十八薨于元和五年八月六日公好施与家无剰财自校书郎至为观察使拥吏卒前走七州刺史与賔客处自持卑不易娶清河崔氏故支江令讽之女某官某之孙有子曰寘年十五明经及第嗣其家业后夫人兰陵萧氏中书令华之孙殿中侍御恒之女皆先公终有女一人凡公男若干人明年七月壬寅从葬万年县少陵原将葬其从事东平吕宗礼与其子寘谋曰我公宜得铭得铭不朽矣寘来请铭铭曰武阳受业始于太师以官让兄自待不疑勤于紫阁取益以卑可谓有源卒用无疵慊慊为人矫矫为官爰及江西功德具完名声之下独处为难辨而益明仇者所叹碑于墓前维昭美故纳铭墓中以识公墓唐故河南府王屋县尉毕君墓志铭毕氏出东平厯汉魏晋宋齐梁陈士大夫不絶入国朝有为司卫少卿贝邢庐许州刺史者曰憬憬之子构累官至吏部尚书卒赠黄门监是为景公景公生抗为广平太守抗安禄山城䧟覆其宗赠戸部尚书尚书生垧家破时垧始生四岁与其弟増以俱小漏名籍得不诛为赏口贼中寳应二年河北平宗人宏以家财赎出之求増不得増长为河北从事兼官至御史中丞垧既至长安宏养于家教读书明经第宏死垧益壮始自别为毕氏厯尉临涣安邑王屋年六十一以元和六年二月二日卒于官初罢临涣徐州节度张建封慕广平之节死闻君笃行能官请相见署诸从事摄符离令四年及尉王屋徐之从事有为河南尹者闻君当来喜谓人曰河南库岁入钱以千计者五六十万湏谨廉吏今毕侯来吾济矣继数尹诸署于府者无不变而毕侯固如初竟以其职死君睦亲善事过客未尝问有无既卒家无一钱凡棺与葬事皆同官与相识者事之娶清河张氏女生男四人曰镐鉟銶锐女子三人其长学浮屠法为比丘尼其季二人未嫁以其月二十五日从葬偃师之土娄铭曰上古爱民为官求人茍可以任位加其身其后喜权人自求官退而缓者身后人先故广平死节而子不荷其泽王屋谨廉而神不福其谦呜唿天与人茍无伤其穴与坟唐故试大理评事胡君墓铭胡之氏别于陈明允先河东人世勤固载厥身籍文谱进连伦惟明允加武资力牛虎柔不持吏夏阳有施为去平阳民思悲河东土河陆原宜兹人肖后昆五十七不足年孤儿啼死下官母弟証秩大夫石君遗哭泣书友韩愈司马徒作后铭系序初唐故襄阳卢丞墓志铭范阳卢君行简将葬其父母乞铭于职方贠外郎韩愈曰吾先世世载族姓书吾胄于拓拔氏之𢎞农守守后四代吾祖也为沂州录事叅军五世而吾父也为襄阳丞始吾父自曹之南华尉厯万年县尉至襄阳丞以材任烦能持廉名去襄阳则署盐铁府职出入十五年常最其列贞元十三年终其家年六十七殡河南河阴县吾母炖煌张氏也王父瓘为兖之金乡令先君殁十三年而夫人终年七十三从殡河阴生子男三人居简金吾兵曹行简则吾其次也大理主簿佐江西军其㓜可乆女子嫁浮梁尉崔叔寳将以今年十月自河阴启葬于汝之临汝县临汝原吾曰阴阳星厯近世儒莫学独行简以其力余学能名一世舎而从事于人以财称葬其父母乞铭以图长存是真能子矣可铭也遂以铭𢎞农讳懐仁沂州讳璬襄阳讳某今年实元和六年唐故河中府法曹张君墓碣铭有女奴抱婴儿来致其主夫人之语曰妾张圆之妻刘氏也妾夫常语妾云吾常获私于夫子且曰夫子天下之名能文辞者凡所言必传世行后今妾不幸夫遇盗死途中将以日月葬妾重哀其生志不就恐死遂沈泯敢以其稚子汴儿见先生赐之铭是其死不为辱而名永长存所以覆葢其遗𦙍若子若孙且死万一能有知将不悼其不幸于土中矣又曰妾夫在岭南时尝疾病泣语曰吾志非不如古人吾才岂不如今人而至于是而死于是耶若尔吾哀必求夫子铭是尔与吾不朽也愈既哭弔即辞遂叙次其族世名字事终始而铭曰君字直之祖讙父孝新皆为官汴宋间君尝读书为文词有气有吏才尝感激欲自奋㧞树功名以见世初举进士再不第因去事宣武军节度使得官至监察御史坐事贬岭南再迁至河中府法曹叅军摄虞乡令有能名进摄河东令又有名遂署河东从事绛州阙刺史摄绛州事能闻朝廷元和四年秋有事适东方既还八月壬辰死于汴城西双丘年四十有七明年二月庚午葬于河南偃师妻彭城人世衣冠祖好顺泗州刺史父泳卒蕲州别驾女四人男一人婴儿汴也是为铭唐故太原府叅军苗君墓志铭君讳蕃字陈师其先楚之族大夫亡晋而邑于苗世遂以苗命氏其后有守上党者惠于民卒遂家壶闗曽大父延嗣中书舎人大父含液举进士第官卒河南法曹父颕扬州录事叅军君少丧父受业母夫人举进士第佐江西使有劳三年使卒后辟不肯留独䕶其丧葬河南选补太原㕘军假使职狱平货滋息吏敛手不敢为非年四十有二元和二年六月辛已暴病卒其妻清河张氏以其年十二月丙寅葬君于洛阳平阴之原男三人执规执矩必复其季生君卒之三月君同生昆弟姊凡三人皆先死四室之孤男女凡二十人皆㓜遗资无十金无田无家以为归无族亲朋友以为依也天将以是安施耶铭曰有行以为本有文以为华恭以事其职而勤以嗣其家位卑而无年吁其奈何五百家注昌黎文集巻二十五五百家注昌黎文集卷二十六钦定四库全书五百家注昌黎文集巻二十六宋魏仲举编碑铭唐故赠朝散大夫司勲员外郎孔君墓志铭昭义节度卢从史有贤佐曰孔君讳戡字君胜从史为不法君隂争不从则于㑹肆言以折之从史羞面颈发赤抑首吐气不敢出一语以对立为君更令改章辞者前后累数十坐则与从史説古今君臣父子道顺则受成福逆輙危辱诛死且曰公当为彼不得为此从史常耸听喘汗居五六岁益骄有悖语君争无改悔色则悉引从事空一府往争之从史虽羞退益甚君泣语其徒曰吾所为止于是不能以有加矣遂以疾辞去卧东都之城东酒食伎乐之燕不与当是时天下以为贤论士之宜在天子左右者唯皆曰孔君云云㑹左相李公镇扬州首奏起君君犹髙卧不应从史读诏曰是故舍我而从人耶即诬奏君前在军有某事上曰吾知之矣奏三上乃除君卫尉丞分司东都诏始下门下给事中吕元膺封还诏书上使谓吕君曰吾岂不知戡也行用之矣明年元和五年正月将浴临汝之汤泉壬子至其县食遂卒年五十七公卿大夫士相弔于朝处士相弔于家君卒之九十六日诏缚从史送阙下数以违命流于日南遂诏赠君尚书司勲员外郎盖用常欲以命君者信其志其年八月甲申从葬河南府河隂县之广武原君于为义若嗜欲勇不顾前后于利与禄则畏避退处如怯夫然始举进士第自金吾卫録事为大理评事佐昭义军军帅帅死从史军诸将代为帅请君曰从史起此军行伍中凡在幕府唯公无分寸私公茍留唯公之所欲为君不得已留一岁再奏自监察御史至殿中侍御史从史初听用其言得不败后不听信恶益闻君弃去遂败祖如圭皇海州司户赠工部员外郎父岑皇着作郎赠驾部员外郎君始娶𢎞农杨氏女卒又娶其舅宋州刺史京兆韦屺女皆有妇道凡生一男四女皆幼前夫人从葬舅姑兆次卜人曰今兹岁未可以祔从卜人言不祔君母兄戣尚书兵部员外郎母弟戢殿中侍御史以文行称朝廷将葬以韦夫人之弟前进士楚材之状授愈曰请为铭铭曰允义孔君兹维其藏更千万年无敢壊伤唐故中散大夫河南尹杜君墓志铭杜氏自戴侯畿始分戴侯之子恕为幽州刺史今居京兆诸杜其后也其季寛孝亷郎中寛后三世曼为河东太守葬其父洹水其后世皆从葬洹水之阳及正伦为太宗宰相犹封襄阳公太宗始诏葬京兆襄阳公无子以兄正藏子志静后遂嗣襄阳公生侨为懐州长史弃官老沁水上为富家卒葬懐州武陟长史生损为左司郎中卒赠大理少卿大理生廙为郑州録事㕘军死思明乱赠吏部郎中公讳兼字某郎中第三子举进士第司徒北平王燧战河北掌书记累官至监察御史其后佐泗州军遂至濠州刺史徐泗州军乱以兵防淮道不絶有功加御史中丞赐紫衣金鱼兵甲三千人入为刑部郎中以能官拜苏州刺史既辞行上书曰李锜且反必且奏族臣上固爱其才书奏即除吏部郎遂为给事中出为商州刺史金商防御使改河南少尹行大尹事半岁拜大尹元和四年十一月二十二日无疾暴薨年六十明年二月甲午从葬懐州夫人常山郡君张氏彭州刺史赠礼部侍郎蔇之女生子男三人柔立为天长主簿词立为寿州㕘军谊立为顺宗挽郎女一人将葬公之母兄太学博士冀与公之夫人及子男女谋曰葬宜有铭凡与我弟游而有文章者谁乎遂来请铭铭曰杜氏大家世有显人承继绵绵以及公身始为进士乃笃朋友及作大官克施克守纂辞奋笔涣若不思公牒盈前笑语指麾禄以给求食以曾同不畜不収库廐虚空事在于人日逺日忘何以传之刻此铭章唐故银青光禄大夫左散骑常侍致仕阳平路公神道碑文惟路氏逺有世序自隋尚书兵部侍郎讳充四世而至冀公冀公讳嗣恭以小邑萧闗令发闻开元受钖更名书于太史治行灵州终功南邦享有丕祉绍开厥家官至兵部尚书封冀国公薨赠尚书右仆射公讳应字从衆冀公之嫡子用大臣子谨饬擢至侍御史着作郎迁䖍州割隷雩都作县安逺以利民属凿败滩石以平赣梗陶甓而城罢民屡筑诏嗣冀封又加尚书屯田郎中进服色遂临于温筑堤岳城横阳界中二邑得上田除水害拜尚书兵部郎中兼御史中丞淮南军司马改刺庐州又甓其城民不岁苦入为尚书职方郎中兼御史中丞佐盐铁使使江东有功用半岁厯常州迁至宣歙池观察使进封襄阳郡王至则出仓米下其估半以廪饿人闻刘辟诛行军千五百人于蜀李锜将反以闻置乡兵万二千人锜反命将期以卒救湖常坐牢江东心锜以无助败缚作响山亭营军于左右权丞相善之鑱其説响山石居宣五年以疾去位校其仓得石者五十万余府得钱千者八十万公之为州逢水旱喜贱出与民岁熟以其得収常有赢利故在所民不病饥而官府畜积元和六年天子悯公疾不可烦以职即其处拜左散骑常侍以其禄居岁九月望薨于东都正平里第年六十七明年葬京兆万年少陵原夫人荥阳郑氏祔既而其子临汉县男贯与其弟赏贞谋曰宜有刻也告于叔父御史大夫鄜坊丹延观察使恕因其族弟进士羣以来请铭遂以其事铭曰冀公之封维艰就功襄阳继大启庆自躬于䖍洎温厥绪既作以及职方遂都邦伯朝夕民事下完上实师于其乡邻㓂逼屈营军响山墙屋修施褒功刻表丞相之辞受代而家叙疏及迩病不能廷食禄卒齿凡世大家维艰其保既显既硕戒于终咎伊我襄阳克慎以有延畀后丞莫不率守有墓于原维树有经以告无期博士是铭乌石庙碑铭元和五年天子曰卢从史始立议用师于恒乃隂与冦连夸谩兇骄出不逊言其执以来其四月中贵人承璀即诱而缚之其下皆甲以出操兵趋譁牙门都将乌公重𦙍当军门叱曰天子有命从者有赏敢违者斩于是士皆敛兵还营卒致从史京师壬辰诏用乌公为银青光禄大夫河阳军节度使兼御史大夫封张掖郡开国公居三年河阳称治诏赠其父工部尚书且曰以其庙享即以其年营庙于京师崇化里军佐窃议曰先公既位常伯而先夫人无加命号名差卑于配不宜语闻诏赠先夫人刘氏沛国太夫人八年八月庙成三室同宇祀自左领府君而下作主于第乙巳升于庙乌氏着于春秋谱于世本列于姓苑在莒者存在齐者有余有枝鸣皆为大夫秦有获为大官其后世之江南者家鄱阳处北者家张掖或入夷狄为君长唐初察为左武卫大将军实张掖人其子曰令望为左领军卫大将军孙曰䝉为中郎将是生赠尚书讳承洽字某乌氏自莒齐秦大夫以来皆以材力显及武德已来始以武功为名将家开元中尚书管平卢先锋军屡破奚契丹从战捺禄走可突于渤海上至马都山吏民逃徙失业尚书领所部兵塞其道壍原累石绵四百里深髙皆三丈冦不得进民还其居岁罢运钱三千余万黒水室韦以骑五千来属麾下边威益张其后与耿仁智谋説史思明降思明复叛尚书与兄承谋杀之事发族夷尚书独走免李光弼以闻诏拜冠军将军守右威卫将军检校殿中监封昌化郡王左领军使积粟厉兵出入耕战以疾去职贞元十一年二月丁巳薨于华隂告平里年若干即𦵏于其地二子大夫为长季曰重元为某官铭曰乌氏在唐有家于初左武左领二祖绍居中郎少卑属于尚书不偿其劳乃相大夫授我戎节制有疆墟备礼登坛以有宗庙作庙天都以致其孝右祖左孙爰享其报云谁无子孰其无孙克对无羞乃惟有人念昔平卢为艰为瘁大夫承之危不弃义四方其平士有迨息来觐来斋以馈黍稷唐故河东节度观察使荥阳郑公神道碑文河东节度使赠尚书右仆射郑公𦵏在荥阳索上元和八年六月庚子太史尚书比部郎中䕶军韩愈刻其墓碑曰司马氏迁江南有郑豁者仕慕容垂国为其太子少保其孙简当拓㧞魏为荥阳太守后简者号其族为南祖之郑入唐有为利之景谷令者曰嘉范于公为曾祖是生抚俗为泗之徐城令徐城生公之父曰洪卒官凉州户曹㕘军公讳儋少依母家陇西李氏举止异凡儿其舅吏部侍郎李卿曰必其能再立郑氏稍长能自谋学明左氏春秋以进士选为太原㕘军事对直言䇿拜京兆髙陵尉考府之进士能第上下以实不姦樊仆射泽以襄阳兵战淮西公以㕘谋留府能任后事户曹殡于凉凉地入西戎自景谷徐城三世皆未还荥阳𦵏公解官举五丧为三墓𦵏索东徐城墓无表公能使幼长感心求不置以得旧人指告其处其后为大理丞太常博士迁起居郎尚书司封吏部二郎中能官举其名德宗晚节储将于其军以公为河东军司马能以无心处嫌间卒用有就贞元十六年将説死即诏授司马节节度河东军除其官为工部尚书太原尹兼御史大夫北都留守公之为司马用寛亷平正得吏士心及升大师持是道不变部将有因贵人求要职者公不用用老而有功无势而逺者削四隣之交贿省夸嬉之大燕讲校民事施罢不俟日用能以十月成政氓征就寛军给以饶十七年疾废朝夕八月庚戌薨享年六十一天子为之不临朝者三日赠尚书右仆射即以其年十月辛卯𦵏索上疾比薨毉问交道比𦵏弔赠赐使者相及凡河东之军士与太原之吏民及旁九郡百邑之鳏寡外夷狄之统于府者闻公之薨皆哭曰吾其如何公与宾客朋游饮酒必极醉投壶博奕穷日夜若乐而不厌者平居帘阁据几终日不知有人别自号白云翁名人魁士鲜不与善好乐后进及门接引皆有恩意始娶范阳卢氏女生仁本仁约仁载皆有文行二季举进士皆早死仁本为后子独存不乐举选年三十余始佐河阳军后娶赵郡李氏生三女二夫人凡三男五女长女嫁辽东李繁繁亦名臣子有才学遗命二夫人各别为墓不合𦵏系曰士常患势卑不能推功德及人尝患势贫无以奉所欲得若郑公者勤一生以得其位而曾不得须㬰有焉虽然观其所既立其可知已呜唿哀哉魏博节度观察使沂国公先庙碑铭朝议郎守尚书比部郎中史馆修撰䕶军韩愈奉敕撰元和八年十月壬子上命丞相元衡丞相吉甫丞相绛召太史尚书比部郎中韩愈至政事堂传诏曰田𢎞正始有庙京师朕惟𢎞正先祖父厥心靡不向帝室讫不得施乃以教付厥子惟𢎞正衔训嗣事乃朝夕不怠以能迎天之休显有丕功维父子继忠厚予维宠嘉之是以命汝愈铭钦哉惟时臣愈承命悸恐明日诣东上合门拜疏辞谢不报退伏念昔者鲁僖公能遵其祖伯禽之烈周天子实命其史臣克作为駉駜泮閟之诗使声于其庙以假鲁灵今天子嘉田侯能服父训不违用康静我国家盖宠铭之所以休宁田氏之祖考而臣适执笔𨽻太史奉明命其可以辞谨按魏博节度使银青光禄大夫检校工部尚书兼魏博大都督府长史御史大夫沂国公田𢎞正北平卢龙人故为魏博诸将忠孝畏慎田季安卒其子幼弱用故事代父人吏不附迎𢎞正于其家使领军事𢎞正籍其军之衆与六州之人还之朝廷悉除河北故事比诸州故得用为帅已而复赠其父故沧州刺史兵部尚书母夫人郑氏梁国太夫人得立庙祭三代曾祖都水使者府君祭初室祖安东司马赠襄州刺史府君祭二室兵部府君祭东室其铭曰唐继古帝海外受制洽于太宁燕盗以惊羣党相维河北失平号登元和大圣载营风挥日舒咸顺指令嶪嶪魏土婴儿戯兵吏戎愁毒莫保腰领人曰田侯其德可倚呌譟奔趋乗门请起田侯摄事奉我王明束缚弓戈考校度程堤壃籍户来复邦经帝钦良臣曰维钖予嗟我六州始复故初告庆宗庙降以命书旌节有韬豹屋神旗槖兠㦸纛以长魏师田侯稽首臣愚不肖迨兹有成祖考之教帝曰俞哉维汝忠孝予思乃父作秩夏卿嫓德娠贤梁国是荣田侯作庙相方视址见于蓍龟祖考咸喜暨暨田侯两有文武讫其外庸可作丞辅咨汝田侯勿亟勿迟觐向式时尔祖之思五百家注昌黎文集巻二十六五百家注昌黎文集卷二十七钦定四库全书五百家注昌黎文集巻二十七宋魏仲举编碑铭唐故检校尚书左仆射兼御史大夫龙武统军赠潞州大都督彭城刘公墓碑唐故陈许节度使金紫光禄大夫检校尚书左仆射兼御史大夫右龙武统军彭城郡开国公食邑二千户赠潞州大都督刘公讳昌裔字光后薨既葬将反机于京师舍于墓次故吏文武士门人送客讫事㑹哭将退咸顾恋牵连一口言曰自我公薨至葬凡所以较德焯勤者莫不粗完隐卒崇终有都督之诏日事时功以着不可以诬有太史之状有太常之状有谥有诔有幽堂之铭又如即外碑刻文以显诗之其于传无已岂不益可保于是相许诺以告其孤纵纵哭舍杖拜曰纵不敢违则相与刻铭文曰刘处彭城本自楚元阳曲之别由公祖迁公曾祖考为朔州守祖令太原仍世北边乐其髙寒弃楚不还逮于公身三世晋人公生而异魁颜鉅鼻幼如舒退少长好事西戎乗势盗有河外公虽家居为国喑噫来告边师可破之计杨琳为横巴蜀靡彫公由游寄单船谕招折其尾毒不得动揺琳后来降公不有功终琳之已还卧民里盖古有云人职其忧无事于职而与国谋德宗之始为曲环起奋笔为檄强冦气死决败算成效于屈指环有许师公遂佐之苏民战敌多出公画累拜郎中进兼中丞虽在陪贰天子所凭蔡卒幸丧围我许郛新师不牢劻勷将逋公为陈力应变为械与之上下冦无所赖遂至遁败以功迁陈实许之半声驾元侯以势自惮复入居许为军司马脱权下威士心益归卒嗣环职弃恶从德乃与蔡通涂其榛棘稚耊嬉遨连手歌讴上无可怨外无与雠既长事官浚之大夫其偿未塞仆射已都及癸已岁秋涌水出流过其部破民庐室公即疏言此皆臣愆防断不补渍民于泉臣耄且疾宜即大罚上曰菑害大臣其来允余之思其可止哉驿𨽻走唿有中使来公迎于驿遂行不廻六月隆热上下㪣赩公鞭公驱去马以舆公病日恶不能造阙仆卧在宅闵有加钖命为统军龙武之右兼官左相百僚长首冬十一月日将南至公遂薨徂年六十二奏闻怛悼俾官临弔悲不听朝赠督潞州存殁赉之于数为优明年九月东葬金谷公往有命匪后人卜衢州徐偃王庙碑徐与秦俱出伯翳为嬴姓国于夏殷周世咸有大功秦处西偏专用武胜遭世衰无明天子遂虎吞诸国为雄诸国既皆入秦为臣属秦无所取利上下相贼害卒偾其国而沈其宗徐处得地中文德为治及偃王诞当国益除去刑争末事凡所以君国子民待四方一出于仁义当此之时周天子穆王无道意不在天下好道士説得八龙骑之西游同王母宴于瑶池之上歌讴忘归四方诸侯之争辩者无所质正咸宾于徐贽玉帛死生之物于徐之庭者三十六国得朱弓赤矢之瑞穆王闻之恐遂称受命命造父御长驱而归与楚连谋伐徐徐不忍鬭其民北走彭城武原山下百姓随而从之万有余家偃王死民号其山为徐山凿石为室以祠偃王偃王虽走失国民戴其嗣为君如初钩王章禹祖孙相望自秦至今名公巨人继迹史书徐氏十望其九皆本于偃王而秦后迄兹无闻家天于伯翳之绪非偏有厚薄施仁与暴之报自然异也衢州故㑹稽太末也民多姓徐氏支县龙丘有偃王遗庙或曰偃王之逃战不之彭城之越城之隅弃玉几研于㑹稽之水或曰徐子章禹既执于呉徐之宗族弟子散之徐扬二州间即其居立先王庙云开元初徐姓二人相属为刺史帅其部之同姓改作庙屋载事于碑后九十年当元和九年而徐氏放复为刺史放字达夫前碑所谓今户部侍郎其大父也春行视农至于龙丘有事于庙思惟本原曰故制桷朴下窄不足以揭䖍妥灵而又梁桷赤白陊剥不治图像之威䵝昧就灭藩拔级夷庭木秃缺祈甿日慢祥庆弗下州之支郡不获廕庥余惟遗绍而尸其土不即不图以有资聚罚其可辞乃命因故为新衆工齐事惟月若日工告讫功大祠于庙宗御咸序应是岁州无怪风剧雨民不天厉谷果完实民皆曰耿耿祉哉其不可诬乃相与请辞京师归而鑱之于石辞曰秦杰以颠徐由逊绵秦鬼久饥徐有庙存婉婉偃王惟道之耽以国易仁为笑于顽自初擅命其实几姓厯短言长有不偿亡课其利害孰与王当姑蔑之墟太末之里谁思王恩立庙以祀王之闻孙世世多有唯临兹邦庙土实守坚峤之后达夫廓之王没万年如始袝时王孙多孝世奉王庙达夫之来先慎诏教尽惠庙民不主于神维是达夫知孝之元太末之里姑蔑之城庙事时修仁孝振声宜宠其人以及后生嗟嗟维王谁死谁亢王死于仁彼以常丧文追作诔刻示茫茫袁氏先庙碑袁公滋既成庙明岁二月自荆南以旌节朝京师留六日得壬子春分率宗亲子属用少牢于三室既事退言曰呜唿逺哉维世传德袭训集余乃今有济今祭既不荐金石音声使工歌诗载烈象容其奚以饬稚昧于长久唯敬系羊豕幸有石如具着先人名迹因为诗系之语下于义其可虽然余不敢必属笃古而达于辞者遂以命愈愈谢非其人不获命则谨条袁氏本所以出与其世系里居起周厯汉魏晋拓拔魏周隋入国家已来髙曾祖考所以劬躬帱后委祉于公公之所以逢将承应者有概有详而缀以诗曰周封舜后为陈陈公子有为大夫食国之地袁卿者其子孙世守不失因自别为袁氏春秋世陈尝压于楚与中国相加尤疏袁氏犹班班可见于谱尝居阳夏阳夏至晋属陈郡故号陈郡袁氏博士固申儒遏黄唱业于前至司徒安懐德于身袁氏遂大显连世有人终汉连魏晋分仕南北始居华隂为拓拔魏鸿胪鸿胪讳恭生周梁州刺史新县孝侯讳频孝侯生隋左卫大将军讳温去官居华隂武德九年以大耄薨始𦵏华州左卫生南州刺史讳士政南州生当阳令讳伦于公为曾祖当阳生朝散大夫石州司马讳知𤣥司马生赠工部尚书咸宁令讳晔是为皇考袁氏旧族而当阳以通经为儒位止县令石州用春秋持身治事为州司马以终咸宁备学而贯以一文武随用谋行功从出入有立不爵于朝比三世宜达而窒归成后人数当于公公唯曾大父皇考比三世存不大夫食殁祭在子孙唯将相能致备物世弥逺礼则益不及在慎德行业治图功载名以待上可无细大无敢不敬畏无蚤夜无敢不思成于家进于外以立于朝自侍御史厯工部员外郎祠部郎中谏议大夫尚书右丞华州刺史金吾大将军由卑而鉅莫不官称遂为宰相以赞辩章仍持节将蜀滑襄荆畧苞河山秩登禄富以有庙祀具如其志又垂显刻以教无忘可谓大孝诗曰袁自陈分初尚蹇连越秦造汉博士发论司徒任德忍不锢人收功厥后五公重尊晋氏于南来处华下鸿胪孝侯用适操舍南州勤治取最不懈当阳耽经唯义之畏石州烈烈学专春秋懿哉咸宁不名一休趋难避成与时泛浮是生孝子天子之宰出把将符羣州承楷数以立庙禄以备噐由曾及考同堂异置栢板松楹其筵肆肆维袁之庙孝孙之为顺势即宜以诹以龟以平其巇屋墻持持孝孙来享来拜庙庭陟堂进室亲登笾铏肩臑胉骼其樽𤣥清降登受胙于庆尔成维曾维祖维考之施于汝孝嗣以报以祗凡我有今非本曷思刻诗系牲维以告之唐故清河郡公房公墓碣铭公讳启字某河南人其大王父融王父琯仍父子为宰相融相天后事逺不大传琯相𤣥宗肃宗处艰难中与道进退薨赠太尉流声于兹父乘仕至祕书少监赠太子詹事公胚胎前光生长食息不离典训之内耳濡目染不学以能始为鳯翔府参军尚少人吏迎望见咸曰真房太尉家子孙也不敢弄以事转同州澄城丞益自饰理同官惮服卫晏使岭南黜陟求佐得公擢摘良姦南土大喜还迁昭应主簿裴胄领湖南表公为佐拜监察御史部无遗事胄迁江西又以节镇江陵公一随迁佐胄累功进至刑部员外郎赐五品服副胄使事为上介上闻其名徴拜虞部员外在省籍籍迁万年令果辩憿絶贞元末王叔文用事材公之为举以为容州经畧使拜御史中丞服佩视三品管有岭外十三州之地林蛮洞蜒守条死要不相渔刼税节赋时公私有余削衣贬食不立资遗以班亲旧为友为义在容九年迁领桂州封清河郡公食邑三千户中人使授命书应待失礼客主违言徴贰太仆未至贬䖍州长史而坐使者以疾卒官年五十九其子越能辑父事无失谨谨致孝既𦵏碣墓请铭铭曰房氏二相厥家以闻条叶被泽况公其孙公初为吏亦以门庇佐使于南乃始已致既办万年命屏容服功绪卓殊氓獠循业惟不顺遂失署亡资非君之怨铭以着之唐故银青光禄大夫检校左散骑常侍兼右金吾卫大将军赠工部尚书太原郡公神道碑文公讳用字师柔太原人庄宪皇太后之弟今天子之舅太师之子太尉之孙司徒之曾孙元和元年上朝太后南宫大褒外氏自外髙祖王父而下至外王父咸册登公师事载之史皇太后昆弟惟公一人于是特拜银青光禄大夫太子少詹事未三月因迁大詹事赐勲上柱国爵封郡公国于太原益掌廐苑之事公起外戚子弟秩卑年少岁余超居上班官尊职大朝夕两宫而能敬让以敏持以礼法不挟不矜宾接士大夫髙下中度兴官嗜事滋久愈谨由是朝廷推贤所处号治转少府监太子宾客别职如初迁左散骑常侍兼右金吾大将军皆以选进不专为恩十一年秋将以八月葬庄宪太后前一月壬申以疾告薨春秋四十有七上罢朝二日为位以哭赠工部尚书十一月壬申葬于万年县落女原夫人河南胡氏号太原郡夫人有子六人女子一人葬得日公之姉婿京兆尹李脩谓太子右庶子韩愈曰子以文常铭贤公卿今不可以辞应曰诺而为铭曰有蟜氏国实出炎轩蜀涂莘挚正妃之门孰丰其川不羡其源王氏周胄官封相继实生圣女以母唐帝公惟后季天子吾甥卑躬慎德不与宠横方年未老后哀犹新如何不惠而殒其身刻文兹石久载攸存五百家注昌黎文集巻二十七五百家注昌黎文集卷二十八钦定四库全书五百家注昌黎文集巻二十八宋魏仲举编碑志铭曹成王碑王姓李氏讳臯字子兰谥曰成其先王明以太宗子国曹絶复封传五王至成王成王嗣封在𤣥宗世盖于时年十七八绍爵三年而河南北兵作天下震扰王奉母太妃逃祸民伍得间走蜀从天子天子念之自都水使者拜左领军卫大将军转贰国子秘书王生十年而失先王哭泣哀悲弔客不忍闻丧除痛自刮磨豪习委已于学稍长重知人情急世之要耻一不通侍太妃从天子于蜀既孝既忠持官将身内外斩斩由是朝廷滋欲试之于民上元元年除温州长史行刺史事江都新刳于兵郡旱饥民交走死无弔王及州不解衣下令掊锁扩门悉弃仓实与民活数十万人奏报升秩少府监与平袁贼仍徙秘书兼州别驾部告无事迁真于衡法成令修治出张弛声生势长观察使噎媢不能正气诬以过犯御史劾之贬潮州刺史杨炎起道州相德宗还王于衡以直前谩王之遭诬在治念太妃老将惊而戚出则囚服就辩入则拥笏垂鱼坦坦施施即贬于潮以迁入贺及是然后跪谢告实初观察使残虐使将国梁戌界良以武冈叛成衆万人敛兵荆黔洪桂伐之二年尤张于是以王帅湖南将五万士以讨良为事王至则屏兵投良以书中其忌讳良羞畏乞降狐疑进退王即假为使者从一骑踔五百里抵良壁鞭其门大唿我曹王来受良降良今安在良不得已错迕迎拜尽降其军太妃薨王弃部随丧之河南葬及荆被诏责还㑹梁崇义反王遂不敢辞以还升秩散骑常侍明年李希烈反迁御史大夫授节帅江西以讨希烈命至王出止外舍禁无以家事闗我裒兵大选洪州羣能着职王亲教之抟力勾卒嬴越之法曹诛伍卑舰歩二万人以与贼遌嘬锋蔡山踣之剜蕲之黄梅大鞣长平䥽广济掀蕲春撇蕲水掇黄岗筴汉阳行跐汊川还大膊蕲水界中披安三县诛其州斩伪刺史标光之北山隋光化捁其州十抽一推救兵州东北厉乡还开军受降大小之战三十有二取五州十九县民老幼妇女不惊市买不变田之果谷下无一迹加银青光禄大夫工部尚书改户部再换节临荆及襄真食三百王之在兵天子西巡于梁希烈北取汴郑东畧宋围陈西取汝亳东都王坐南方北向落其角距贼死咋不能入寸尺土将卒十万尽输其南州王始政于温终政于襄恒平物估贱敛贵出民用有经一吏民使令家听戸视姦冗无宿府中不闻急歩疾唿治民用兵各有条次世传为法任马彛伊慎王锷将王皆尽其力能薨赠右仆射元和初以子道古在朝更赠太子太师道古中进士第迁司门郎刺利隋唐睦徴为少宗正兼御史中丞以节督黔中朝京师改命观察鄂岳蕲沔安黄提其师以伐蔡且行泣曰先王讨蔡实取沔蕲安黄寄惠未亡今余亦受命有事于蔡而四邑适在吾封庶其有集先王薨于今二十五年吾昆弟在而墓碑不刻无文其实有待子无用辞乃序而请辞太支十三曹于弟季或亡或㣲曹始就事明之祖王畏塞絶迁灵王黎公不闻仅存子父易封三王守名延延百载以有成王成王之作一自其躬文被明章武荐峻功苏枯弱彊龈其姦猖以报于宗以昭于王王亦有子处王之所唯旧之视蹶蹶陞陞实取实似刻诗其碑为示无止息国夫人墓志铭贞元十五年灵州节度使御史大夫李公讳栾守边有劳诏曰栾妻何氏可封息国夫人元和二年李公入为户部尚书薨夫人遂専家政公之男五人女二人而何氏出者二男一女夫人教养嫁娶如一虽门内亲戚不觉有纎毫薄厚御僮使治居第生产皆有条序居卑尊间无不顺适命服在躬承祀孔时年若干元和七年甲子日南至以疾卒明年八月庚寅葬河南河阳夫人曾祖某绥州刺史祖某潞州别驾父某晋州録事㕘军二男戡左威卫胄曹㕘军成左清道率府録事㕘军女子嫁兴元㕘军郑博古将葬戡与成以其事乞铭于其邻韩愈愈乃为铭曰男主外事治为不易施于其家甚难吏治又况公侯族大而贵夫人是専厥声惟懿昔在贞元有钖自天启封备服以畴时勲婉婉夫人有籍宫门克承其后以嫁以婚随葬东土在河之阳遥望公坟而不同藏试大理评事王君墓志铭君讳适姓王氏好读书懐竒负气不肯随人后举选见功业有道路可指取而名节可以戾契致困于无资地不能自出乃以干诸公贵人借助声势诸公贵人既志得皆乐熟软媚耳目者不喜闻生语一见辄戒门以絶上初即位以四科募天下士君笑曰此非吾时耶即提所作书縁道歌吟趋直言试既至对语惊人不中第益困久之闻金吾李将军年少喜士可撼乃蹐门告曰天下竒男子王适愿见将军白事一见语合意往来门下卢从史既节度昭义军张甚奴视法度士欲闻无顾忌大语有以君生平告者即遣客钩致君曰狂子不足以共事立谢客李将军由是待益厚奏为其卫胄曹㕘军充引驾仗判官尽用其言将军迁帅鳯翔君随往改试大理评事摄监察御史观察判官栉垢爬痒民获苏醒居岁余如有所不乐一旦载妻子入阌乡南山不顾中书舍人王涯独孤郁吏部郎中张惟素比部郎中韩愈日发书问讯顾不可强起不即荐明年九月病舆医京师某月某日卒年四十四十一月某日即𦵏京城西南长安县界中曾祖爽洪州武宁令祖㣲右卫骑曹㕘军父嵩苏州崑山丞妻上谷侯氏处士髙女髙固竒士自方阿衡太师世莫能用吾言再试吏再怒去发狂投江水初处士将嫁其女惩曰吾以龃龉穷瘁一女怜之必嫁官人不以与凡子君曰吾求妇氏久矣唯此公可人意且闻其女贤不可以失即谩谓媒妪吾明经及第且选即官人侯翁女幸嫁若能令翁许我请进百金为妪谢诺许白翁翁曰诚官人耶取文书来君计穷吐实妪曰无苦翁大人不疑人欺我得一巻书粗若告身者我袖以往翁见未必取眎幸而听我行其谋翁望见文书衔袖果信不疑曰足矣以女与王氏生三子一男二女男三岁夭死长女嫁亳州永城尉姚侹其季始十岁铭曰鼎也不可以柱车马也不可以守闾佩玉长裾不利走趋秪系其逢不系巧愚不谐其须有衔不袪钻石埋辞以列幽墟扶风郡夫人墓志铭夫人姓卢氏范阳人亳州城父丞序之孙吉州刺史彻之女嫁扶风马氏为司徒侍中庄武公之冢妇少府监西平郡王赠工部尚书之夫人初司徒与其配陈国夫人元氏惟宗庙之尊重继序之不易贤其子之才求妇之可与齐者内外亲戚咸曰卢某旧门承守不失其初其子女闻教训有幽闲之德为公子择妇宜莫如卢氏媒者曰然卜者曰祥夫人适年若干入门而媪御皆喜既馈而公姑交贺克受成福母有多子为妇为母莫不法式天资仁恕左右媵侍尝䝉假与颜色人人莫不自在杖婢使数未尝过二三虽有不怿未尝见声气元和五年尚书薨夫人哭泣成疾后二年亦薨年四十有六九年正月癸酉袝于其夫之封长子敖殿中丞继祖孝友以类葬有日言曰吾父友惟韩丈人视诸孤其往乞铭以其状来愈读曰尝闻乃公言然吾宜铭铭曰隂幽坤从惟德之恒出为辩强乃匪妇能淑哉夫人夙有多誉来嫔大家不介父母有事宾祭酒食祗饬协于尊卑畏我侍侧及嗣内事亦莫有施齐其躬心大小顺之夫先其归有室有丘合葬有铭壸彛是収唐故殿中侍御史李君墓志铭殿中侍御史李君名虚中字常容其十一世祖沖贵显拓拔世父恽河南温县尉娶陈留太守薛江童女生六子君最后生爱于其父母年以长喜学无所不通最深于五行书以人之始生年月日所直日辰支干相生胜衰死相王斟酌推人寿夭贵贱利不利辄先起其年时百不失一二其説汪洋奥义闗节开解万端千绪参错重出学者就传其法初若可取卒然失之星官厯翁莫能与之校得失进士及第试书判入等补祕书正字母丧去官卒丧选补太子校书河南尹奏疏授伊阙尉佐水陆运事故宰相郑公余庆继尹河南以公为运佐如初宰相武公元衡之出劔南奏夺为观察推官授监察御史未几御史台疏言行能髙不宜用外府即诏为真御史半岁分部东都堂迁殿中侍御史元和八年四月诏徴既至宰相欲白以为起居舍人经一月疽发背六月乙酉卒年五十二其年十月戊申葬河南洛阳县距其祖渑池令府君侨墓十里君昆弟六人先君而殁者四人其一尝为郑之荥泽尉信道士长生不死之説既去官絶不营人事故四门之寡妻孤孩与荣泽之妻子衣食百须皆由君出自初为伊阙尉佐河南水陆运使换两使经七年不去所以为供给教养者及由蜀来辈类御史皆乐在朝廷进取君独念寡稚求分司东出呜唿其仁哉君亦好道士説于蜀得祕方能以水银为黄金服之冀果不死将疾谓其友卫中行大受韩愈退之曰吾夣大山裂流出赤黄物如金左人曰是所谓大还者今三年矣君既殁愈追占其夣曰山者艮艮为背裂而流赤黄疽象也大还者大归也其告之矣妻范阳卢氏郑滑节度使兼御史大夫羣之女与君合德亲戚无一退言男三人长曰初协律次曰彪其幼曰还适三岁女子九人铭日不羸其躬以尚后人五百家注昌黎文集巻二十八五百家注昌黎文集卷二十九钦定四库全书五百家注昌黎文集巻二十九宋魏仲举编志铭唐故朝散大夫商州刺史除名徙封州董府君墓志铭公讳溪字惟深丞相赠太师陇西㳟惠公第二子十九岁明两经获第有司沈厚精敏未尝有子弟之过宾接门下推举人士侍侧无虚口退而见其人淡若与之无情者太师贤而爱之父子间自为知已诸子虽贤莫敢望之太师累践大官臻宰相致平治终始以礼号称名臣晨昏之助盖有赖云太师之平汴州年考益髙挈持维纲锄削荒颣纳之太和而已其囊箧细碎无所遗漏繄公之功上介尚书左仆射陆公长源齿差太师标望絶人闻其所为毎称举以戒其子杨凝孟叔度以材德显名朝廷及来佐幕府诣门请交屏弃所挟为太师薨始以祕书郎选㕘军京兆府法曹日伏阶下与大尹争是非大尹屡黜已见岁中奏为司録㕘军与一府政以能拜尚书度支员外郎迁仓部郎中万年令兵诛恒州改度支郎中摄御史中丞为粮料使兵罢迁商州刺史粮料吏有忿争相牵告者事及于公因徴下御史狱公不与吏辩一皆引伏受垢除名徙封州死湘中年若干明年立皇太子有赦令许归葬其子居中始奉丧归元和八年十一月甲寅葬于河南河南县万安山下太师墓左夫人郑氏祔公凡再娶皆郑氏女生六子四男二女长曰全正惠而早死次曰居中好学善为诗张籍称之次曰从直次曰居敬尚小长女嫁呉郡陆畅其季女后夫人之子公之母弟全素孝慈友弟公坐事弃同官令归公殁比葬三年哭泣如始丧者大臣髙其行白为太子舍人将葬中舍人与其季弟澥问铭于太史氏韩愈愈则为之铭辞曰物以久弊或以轹毁考致要归孰有彼此由我者吾不我者夭斯而以然其谁使然贞曜先生墓志铭唐元和九年岁在甲午八月乙亥贞曜先生孟氏卒无子其配郑氏以告愈走泣哭且召张籍㑹哭明日使以钱如东都供葬事诸尝与往来者咸来哭弔韩氏遂以书告兴元尹故相余庆闰月樊宗师来弔告葬期徴铭于愈愈哭曰呜唿吾尚忍铭吾友也夫兴元尹以币如孟氏赙且来商家事樊子使来速铭曰不则无以掩诸幽乃序而铭之先生讳郊字东野父庭玢娶裴氏女而选为崑山尉生先生及二季酆郢而卒先生生六七年端序则见长而愈骞涵而揉之内外完好色夷气清可畏而亲及其为诗刿目鉥心物迎镂解钩章棘句搯擢胃肾神施鬼设间见层出唯其大翫于辞而与世採掇人皆刼刼我独有余有以后时开先生者曰吾既侪而与之矣其犹足存耶年几五十始以尊夫人之命来集京师从进士试既得即去间四年又命来选为溧阳尉迎侍溧上去尉二年而故相郑公尹河南奏为水陆运从事试协律郎亲拜其母于门内母卒五年而郑公以节领兴元军奏为其军㕘谋试大理评事挈其妻行之兴元次子阌乡暴疾卒年六十四买棺以敛以二人舆归酆郢皆在江南十月庚申樊子合凡赠赙而葬之洛阳东其先人墓左以余财附其家而供祀将葬张籍曰先生揭德振华于古有光贤者故事有易名况士哉如曰贞曜先生则姓名字行有载不从讲説而明皆曰然遂用之初先生所与俱学同姓简于世次为叔父由给事中观察浙东曰生吾不能举死吾知恤其家铭曰于戏贞曜维出不訾维持不猗维卒不施以昌其诗唐故秘书少监赠绛州刺史独孤府君墓志铭君讳郁字古风河南人常州刺史赠礼部侍郎宪公讳及之第二子宪公躬孝践行笃实而辩于文劝饬指诲以进后生名声垂延绍德惟克君生之年宪公殁世与其兄朗畜于伯父氏始微有知则好学问咨禀教饬不烦提谕月开日益卓然早成年二十四登进士第时故相太常权公掌出诏文望临一时登君于门归以其子选授协律郎朋游益附华问弥大元和元年对诏䇿拜右拾遗二年兼职史馆四年迁右补阙诏中贵人承璀将兵诛王承宗河北君奏疏谏召见问状有言动听其后上将有所相不可于衆君与起居舍人李约交章指摘事以不行五年迁起居郎为翰林学士愈被亲信有所补助权公既相君以嫌自列改尚书考功员外郎复史馆职七年以考功知制诰入谢因赐五品服八年迁驾部郎中职如初权公去相复入翰林九年以疾罢寻迁秘书少监即闲居于郊十年正月病遂殆甲午舆归卒于其家年四十男子二人长曰某早死次曰天官始十岁有至性闻唿父官与闻弔客至辄号泣以絶女子一人夫人天水权氏赠太子太保贞孝公臯之承孙故相今太常德舆之女𦙍庆配良是似是宜四月已酉其兄右拾遗朗以丧东𦵏河南寿安之甘泉乡冢茔宪公墓侧将以五月壬申窆谓愈曰子知吾弟久敢属以铭铭曰于乎古风襮顺而里方不耀其章其刚不伤戴美世命而年再不赢惟后之成唐故尚书虞部员外郎张府君墓志铭尚书虞部员外郎安定张君讳季友字孝权年五十四病卒东都明年兄子涂与其弟庾掞等䕶柩归葬长安县马额原夫人北海唐氏之封前事涂进韩氏门伏哭庭下叔父且死几于不能言矣张目而言曰吾不可无告韩君别藏而不得韩君记犹不𦵏也涂为书致吾意已而自署其末与封敢告以请愈既与为礼发书云云其末有复语千万永诀八字名月日与封皆孝权迹孝权与余同年进士其上世有暠者当宇文时为车骑大将军鄜城太守卒葬河北谥曰忠公至孝权间五世矣孝权大父讳孝先太子通事舍人父讳庭光赠绥州刺史绥州之卒孝权盖尚小母曰太原县君县君卒既葬孝权守墓树松柏三年而后归选为河南文学去官徐州使拜章请为判官授协律郎孝权始不痛絶诏下大悔即诈称疾不言三年元和初徐使死孝权疾即日已试判入髙等授鄠县尉明年故相赵宗儒镇荆南以孝权为判官拜监察御史经二年拜真御史明年分司东台转殿中按皇甫氏子母病不侍走京师求试职宰相怒曰吾故皇甫氏御史助所善相戯法侮我皇甫媪何疾衔未决皇甫母病果死得觧迁留司虞部员外郎孝权为人孝谨与人语恐伤之而时嶷嶷有立与孝权游者极衆而独以其死累余可尚也已是为铭唐故检校尚书左仆射右龙武统军刘公墓志铭公讳昌裔字光后本彭城人曾大父讳承庆朔州刺史大父巨敖好读老子庄周书为太原晋阳令再世官北方乐其土俗遂着籍太原之阳曲曰自我为此邑人可也何必彭城父讼赠右散骑常侍公少好学问始为儿童时重迟不戯恒若有所思念计画及壮自试以开吐蕃説于边将不售入三蜀从道士游久之蜀人苦杨琳㓂掠公单船往説琳感欷虽不即降约其徒不得为虐琳降公常随琳不去琳死脱身亡沈浮河朔之间建中中曲环招起之为环檄李纳指摘切刻纳悔恐动心恒魏皆疑惑气懈环封奏其本德宗称焉环之㑹下濮州战白塔救宁陵襄邑系李希烈陈州城下公常在军间环领陈许军公因为陈许从事以前后功劳累迁检校兵部郎中御史中丞营田副使呉少诚乗环丧引兵叩城留后上官説咨公以城守所以能擒诛叛将为抗拒令敌人不得其便围解拜陈州刺史韩全义败引军走陈州求入保公自城上揖谢全义曰公受命诣蔡何为来陈公无恐贼必不敢至我城下明日领骑歩十余抵全义营全义惊喜迎拜叹息殊不敢以不见舍望公改授陈许军司马上官説死拜金紫光禄大夫检校工部尚书代説为节度使命界上吏不得犯蔡州人曰俱天子人奚为相伤少诚吏有来犯者捕得缚送曰妄称彼人公宜自治之少诚慙其军亦禁界上暴者两界耕桑交迹吏不呵问封彭城郡开国公就拜尚书右仆射元和七年得疾视政不时八年五月涌水出他界过其地防穿不补没邑屋流杀居人拜疏请去职即罪诏还京师即其日与使者俱西大热旦暮驰不息疾大发左右手辔止之公不肯曰吾恐不得生谢天子上益遣使者劳门勅无亟行至则不得朝矣天子以为恭即其家拜检校左仆射右龙武军统军知军事十一月某日甲子薨年六十二上为之一日不视朝赠潞州大都督命郎中弔其家明年九月某日甲子葬河南某县某乡某原公不好音声不大为居宅于诸帅中独然夫人邠国夫人武功苏氏子四人嗣子光禄主簿纵学于樊宗师士大夫多称之长子元一朴直忠厚便弓马为淮南军衙门将次子景阳景长皆举进士葬得日相与选使者哭拜阶上使来乞铭铭曰提将之符尸我一方配古侯公维德不爽我铭不亡后人之庆五百家注昌黎文集巻二十九五百家注昌黎文集卷三十钦定四库全书五百家注昌黎文集巻三十宋魏仲举编志铭碑唐故监察御史卫府君墓志铭君讳之𤣥字造㣲中书舍人御史中丞讳晏之子赠太子洗马讳璇之孙家世习儒学词章昆弟三人俱传父祖业从进士举君独不与俗为事乐施置自便父中丞薨既三年与其弟中行别曰若既克自敬勤及先人存趾美进士续闻成宗唯服任遂功为孝子在不怠我恨已不及假令今得不足自贵我闻南方多水银丹砂杂他竒药爊为黄金可饵以不死今于若丐我我即去遂踰岭阨南出药贵不可得以干容帅帅且曰若能从事于我可一日具许之得药试如方不效曰方良是我治之未至耳留三年药终不能为黄金而佐帅政成以功再迁监察御史师迁于桂从之帅坐事免君摄其治厯三时夷人称便新帅将奏功君舍去南海马大夫使谓君曰幸尚可成两济其利君虽益厌然不能无万一冀至南海未几竟死年五十三子曰景㣲元和十年十二月某日归葬河南伊阙县伊乡髙都村祔先茔时中行为尚书兵部郎中号名人而与余善请铭铭曰嗟惟君笃所信要无有弊精神以弃余贾于人脱外累自贵珍讯来世述墓文唐故河南县令张君墓志铭君讳署字某河间人大父利贞有名𤣥宗世为御史中丞举弹无所避由是出为陈留守领河南道採访处置使数岁卒官皇考讳郇以儒学进官至侍御史君方质有气形貌魁硕长于文词以进士举博学宏词为校书郎自京兆武功尉拜监察御史为幸臣所谗与同辈韩愈李方叔三人俱为县令南方二年逢恩俱徙掾江陵半岁邕管奏君为判官改殿中侍御史不行拜京兆府司録诸曹白事不敢平面视共食公堂抑首旦旦就哺歠揖起趋去无敢间语县令丞尉畏如严京兆事以干治京兆改鳯翔尹以节镇京西请与君俱改礼部员外郎为观察使判官帅他迁君不乐久去京师谢归用前能拜三原令岁余迁尚书刑部员外郎守法争棘不阿改䖍州刺史民俗相朋党不诉杀牛牛以大耗又多捕生鸟雀鱼鳖可食与不可食相买卖时节脱放期为福祥事君一皆禁督立絶使通经史与诸生之旁大郡学乡饮酒丧婚礼张施讲説民吏观聼从化大喜度支符州折民户租岁徴绵六千屯比郡承命惶怖立期日唯恐不及事被罪君独疏言治廹岭下民不识蚕桑月余免符下民相扶携守州门呌讙为贺改澧州刺史民税出杂产物与钱尚书有经改观察使牒州徴民钱倍经君曰刺史可为法不可贪官害民留噤不肯从竟以代罢观察使使剧史案簿书十日不得毫毛罪改河南令而河南尹适君平生所不好者君年且老当日日拜走仰望阶下不得已就官数月大不适即以病辞免公卿欲其一至京师君以再不得意于守令恨曰义不可更辱又奚为于京师间竟闭门死年六十君娶河东柳氏女二子昇奴胡师将以某年某月某日葬某所其兄将作少监者请铭于右庶子韩愈愈前与君为御史被䜛俱为县令南方者也最为知君铭曰谁之不如而不公卿奚养之违以不久生唯其颃颃以世厥声唐故鳯翔陇州节度使李公墓志铭公讳惟简字某司空平章事赠太傅之子太傅初姓张氏肃宗时举恒赵深冀易定六州战卒五万人马五千匹以归聼命天子嘉之赐姓曰李更其名宝臣立其军号之曰成德由是姓李氏太傅薨公兄弟让嗣公竟弃其家自归京师及兄死家覆有司设防守德宗如奉天守卒出公即驰归与母韩国夫人郑氏拜诀属家徒随走所幸道与贼遇七鬭乃至有功迁太子谕德加御史中丞从幸梁州天黒失道识焦中人声得见德宗于盩厔西上曰卿有母可随我耶曰臣以死从卫及幸还録功封武安郡王号元从功臣图其形御阁而以神威将军居北军卫久乃加御史大夫丁韩国忧去官累迁神威大将军加工刑二曹尚书天威统军又改户部尚书金吾大将军有长尚万国俊者以军势夺兴平人地吏惮莫敢治及公为金吾兴平人曰久闻李将军为人公平庶能直吾屈即赍县牒来见公发视立杖国俊废之以地还兴平人闻者莫不称叹于是天子以公材果可任用治人将兵无所不宜元和六年即以公为鳯翔陇州节度使戸部尚书兼鳯翔尹陇州地与吐蕃接旧常朝夕相伺更入攻抄人吏不得息公以为国家于夷狄当用长算边将当承上㫖谨条教蓄财谷完吏农力以俟不宜规小利起事盗恩禁不得妄入其地益市耕牛铸镈钐鉏斸以给农之不能自具者丁壮愈励岁增田数十万亩连八岁五种俱熟公私有余贩者负入褒斜船循渭而下首尾相继不絶十三年公与忠武军节度使司空光颜邠宁节度使尚书钊俱来朝上为之燕三殿张百戯公卿侍臣咸与既事敕还公因进曰臣幸宿卫四十余年今年老许外任不胜慕恋愿得死辇下天子加慰遣焉还镇告疾其夏五月戊子薨年五十五讣至上悼怆罢朝遣郎中临弔赠尚书左仆射以其年十一月丙申葬万年县鳯栖原夫人博陵郡崔氏河阳尉镐之孙大理评事可观之女贤有法度公有四子长曰元孙三原尉次曰元质彭之蒙阳尉曰元立兴平尉曰元本河南叅军皆愿敏好善元立元本皆崔氏出葬得日嗣子元立与其昆弟四人请铭于韩氏曰先人尝有託于夫子也愈曰太傅功在史氏仆射以孤童子囚羁京师卒能以忠为节自显取爵位立名绩使天下拭目观父母与荣焉既忠又孝法宜铭铭曰太傅之显自其躬兴仆射童羁孰与之朋遭国之难以节自发致其勤艰以复考烈孝由忠立爵名随之铭此𤣥石维昧之诒唐故少府监胡公墓神道碑少府监胡公者讳珦字润博年七十九以官卒明年七月葬京兆奉先夫人天水赵氏祔焉其子逞廵遇述迁造与公壻广文博士呉郡张籍以公之族出处文行治厯官寿年为书使人自京师南走八千里至闽南两越之界上请为公铭刻之墓碑于潮州刺史韩愈曰胡姓本出安定后徙清河清河于今为宗城属贝州大父讳秀武后时以文才徴为麟台正字父宰臣用进士卒官平阳冀氏令赠潭州大都督公早孤能自劝学立节概非其身力不以衣食凡一试进士二即吏部选皆以文章占上第乐为俭勤自刻削不干人以矫时弊及为富平尉一府称其断决建中四年侍郎赵赞为度支使荐公为监察御史主餽给渭桥以东军洗手奉职不以一钱假人贼平有司覈考羣吏多坐贬死独公以清苦能检饬无漏失迁河南仓曹魏公贾耽以节镇郑滑以公佐观察事检校尚书工部员外郎以刚直龃龉不阿忤权贵除献陵令居陵下七年市置田宅务种树为业以自给教授子弟贞元十一年吏部大选以公考选人艺学以劳迁奉先令以治办迁尚书膳部郎中改坊州刺史州经乱无孔子庙公至则命筑宫造祭噐率博士生徒讲读以时如法以祠人吏聚观叹息迁舒州刺史州岁大熟麦一茎数穗闾里歌舞之考功以闻迁尚书驾部郎中数以公事犯尚书李巽巽时主盐铁事富矫恃势以语宰相由是退公为鳯翔少尹巽死迁少大理改少詹事元和十二年朝廷以公年老能自祗力事职不懈可嘉拜少府监兼知内中尚明年以病卒公始以进士孤身旅长安致官九卿为大家七子皆有学守女嫁名人年几八十坚悍不衰事可传载可为成德铭曰朅朅胡公既果以方挟艺射科毎发如望人求于人我已为之自始讫终不降色辞因官立事随有可载发迹馈运遭䜛府介去居陵下为吏为隠坊舒之政于兹有叹守官驾部名升已屈跻于少府甚宜秩物不配其有君子耻之少府古卿公优止之刻文碑石以显公行维彼后人无怠嗣庆唐故相权公墓碑上之元和六年其相曰权公讳德舆字载之其本出自殷帝武丁武丁之子降封于权权江汉间国也周衰入楚为权氏楚灭徙秦而居天水畧阳符秦之王中国其臣有安丘公翼者有大臣之言后六世至平凉公文诞为唐上庸太守荆州大都督长史焯有声烈平凉曾孙讳倕赠尚书礼部郎中以艺学与苏源明相善卒官羽林军録事㕘军于公为王父郎中生赠太子太保讳臯以忠孝致大名去官累以官徴不起追谥贞孝是实生公公在相位三年其后以吏部尚书授节镇山南年六十以薨赠尚书左仆射谥文公公生三岁知变四声四岁能为诗七岁而贞孝公卒来弔哭者见其颜色声容皆相谓权氏世有其人及长好学孝敬祥顺贞元八年以前江西府监察御史徴拜博士朝士以得人相庆改左补阙章奏不絶讥排姦倖与阳城为助转起居舍人遂知制诰凡撰命词九年以类集为五十巻天下称其能十八年以中书舍人典贡士拜尚书礼部侍郎荐士于公者其言可信不以其人布衣不用即不可信虽大官势人交言一不以缀意奏广岁所取进士明经在得人不以员拘转户兵吏三曹侍郎太子宾客复为兵部迁太常卿天下愈推为鉅人长德时天子以宰相宜㕘用道德人因拜礼部尚书同中书门下平章事公既谢辞不许其所设张举措必本于寛大以几教化多所助与维匡调娯不失其正中于和节不为声章因善与贤不务主已以吏部尚书留守东都东方诸帅有利病不能自请者公常与疏陈以露布复拜太常转刑部尚书考定新旧令式为三十编举可长用其在山南河南勤于选付治以和简人以宁便以疾求还十三年某月甲子道薨于洋之白草奏至天子痛伤为之不御朝郎官致赠钖官居野处上下弔哭皆曰善人死矣其年某月日葬河南北山在贞孝东五里公由陪属升列年除岁迁以至公宰人皆喜闻若已与有无忌嫉者于頔坐子杀人失位自囚亲戚莫敢过门省顾者在朝莫敢言者公将留守东都为上言曰于頔之罪既贳不竟宜因赐寛诏上曰然公为吾行谕之頔以不忧死前后考第进士及庭所䇿试士踵相蹑为宰相达官与公相先后其余布处台阁外府凡百余人自始学至疾未尝一日去书不观公既以能为文辞擅声于朝多铭卿大夫功德然其为家不视簿书未尝问其有亡费不待余公娶清河崔氏女其父造尝相代宗号为名臣既葬其子监察御史璩累然服丧有请乃作铭文曰权在商周世次不存灭楚徙秦嬴刘之间甘泉始侯以及安丘诋诃浮屠皇极之扶贞孝之生鳯鸟不至爵位岂多半涂已税寿考岂多四十而逝惟其不有以惠厥后是生相君为朝德首行世祖之文世师之流连六官出入屏毗无党无雠举世莫疵人所惮为公勇为之人所竞驰公絶不窥孰克知之德将在斯刻诗墓碑以永厥垂平淮西碑奉敕撰天以唐克肖其德圣子神孙继继承承于千万年敬戒不怠全付所覆四海九州罔有内外悉主悉臣髙祖太宗既除既治髙宗中睿休养生息至于𤣥宗受报収功极炽而丰物衆地大孽牙其间肃宗代宗德祖顺考以勤以容大慝适去稂莠已薅相臣将臣文恬武嬉习熟见闻以为当然睿圣文武皇帝既受羣臣朝乃考圗数贡曰呜唿天既全付予有家今传次在予予不能事事其何以见于郊庙羣臣震慑奔走率职明年平夏又明年平蜀又明年平江东又明年平泽潞遂定易定致魏博贝卫澶相无不从志皇帝曰不可究武予其少息九年蔡将死蔡人立其子元济以请不许遂烧舞阳犯叶襄等城以动东都放兵四刼皇帝厯问于朝一二臣外皆曰蔡帅之不廷授于今五十年传三姓四将其树本坚兵利卒顽不与他等因抚而有顺且无事大官臆决唱声万口和附并为一谈牢不可破皇帝曰惟天惟祖宗所以付任予者庶其在此予何敢不力况一二臣同不为无助曰光颜汝为陈许帅维是河东魏博郃阳三军之在行者汝皆将之曰重𦙍汝故有河阳懐今益以汝维是朔方义成陜益鳯翔延庆七军之在行者汝皆将之曰𢎞汝以卒万二千属集而子公武往讨之曰文通汝守寿维是宣武淮南宣歙浙西四军之在行于寿者汝皆将之曰道古汝其观察鄂岳曰愬汝帅唐邓随各以其兵进战曰度汝长御史其往视师曰度惟汝与予同汝遂相予以赏罚用命不用命曰𢎞汝其以节都统讨军曰守谦汝出入左右汝惟近臣其往抚师曰度汝其往衣食予士无寒无饥以既厥事遂生蔡人赐汝节斧通天御帯卫卒三百凡兹廷臣汝择自从惟其贤能无惮大吏庚申予其临门送汝曰御史予闵士大夫战甚苦自今以往非郊庙祠祀其无用乐颜𦙍武合攻其北大战十六得栅城县二十三降人卒四万道古攻其东南八战降卒万三千再入申破其外城文通战其东十余遇降万二千愬入其西得贼将辄释不杀用其䇿战比有功十二年八月丞相度至帅都统𢎞责战益急颜𦙍武合战益用命元济尽并其衆洄曲以备十月壬申愬用所得贼将自文城因天大雪疾驰百二十里用夜半到蔡破其门取元济以献尽得其属人卒辛巳丞相度入蔡以皇帝命赦其人淮西平大飨赉功师还之日因以其食赐蔡人凡蔡卒三万五千其不乐为兵愿归为农者十九悉纵之斩元济于京师册功𢎞加侍中愬为左仆射帅山南东道颜𦙍皆加司空公武以散骑常侍帅鄜坊丹延道古进大夫通加散骑常侍丞相度朝京师道封晋国公进阶金紫光禄大夫以旧官相而以其副总为工部尚书领蔡任既还奏羣臣请纪圣功被之金石皇帝以命臣愈臣愈再拜稽首而献文曰唐承天命遂臣万方孰居近土袭盗以狂往在𤣥宗崇极而圯河北悍骄河南附起四圣不宥屡兴师征有不能尅益戍以兵夫耕不食妇织不裳输之以车为卒赐粮外多失朝旷不岳狩百𨽻怠官事亡其旧帝时继位顾瞻咨嗟惟汝文武孰恤予家既斩呉蜀旋取山东魏将首义六州降从淮蔡不顺自以为强提兵呌讙欲事故常始命讨之遂连姦邻隂遣刺客来贼相臣方战未利内惊京师羣公上言莫若惠来帝为不闻与神为谋及相同德以讫天诛乃敕颜𦙍愬武古通咸统于𢎞各奏汝功三方分攻五万其师大军北乗厥数倍之常兵时曲军士蠢蠢既翦凌云蔡卒大窘翦之邵陵郾城来降自夏及秋复屯相望兵顿不励告功不时帝哀征夫命相往釐士饱而歌马腾于槽试之新城贼遇败逃尽抽其有聚以防我西师跃入道无留者额额蔡城其疆千里既入而有莫不顺俟帝有恩言相度来宣诛止其魁释其下人蔡之卒夫投甲唿舞蔡之妇女迎门笑语蔡人告饥船粟往哺蔡人告寒赐以缯布始时蔡人禁不往来今相从戯里门夜开始时蔡人进战退戮今旰而起左餐右粥为之择人以収余惫选吏赐牛教而不税蔡人有言始迷不知今乃大觉羞前之为蔡人有言天子明圣不顺族诛顺保性命汝不吾信视此蔡方孰为不顺往斧其吭凡叛有数声势相倚吾强不支汝弱奚恃其告而长而父而兄奔走偕来同我太平淮蔡为乱天子伐之既伐而饥天子活之始议伐蔡卿士莫随既伐四年小大并疑不赦不疑由天子明凡此蔡功惟断乃成既定淮蔡四夷毕来遂开明堂坐以治之读韩碑诗李啇隐元和天子神武姿彼何人哉轩与羲誓将上雪列圣耻坐法宫中朝四夷淮西有贼五十载封狼生貙貙生罴不据山河据平地长戈利矛日可麾帝得圣相相曰度贼斫不死神扶持腰悬相印作都统隂风惨淡天王旗愬武古通作牙爪仪曹外郎载笔随行军司马智且勇十四万衆犹虎貔入蔡缚贼献太庙功无与比恩不訾帝曰汝度功第一汝从事愈宜为辞愈拜稽首蹈且舞金石刻画臣能为古合世称大手笔此事不系于职司当仁自古有不避言讫屡颔天子頥公退斋戒坐小阁濡染大笔何淋漓㸃窜尧典舜典字涂改清庙生民诗文成破体书在纸清晨再拜铺丹墀表曰臣愈昧死上咏神圣功书之碑碑髙三丈字如手负以灵龟蟠以螭句竒语重喻者少䜛之天子言其私长绳百尺拽碑倒鹿砂大石相磨治公之斯文若元气先时已入人肝脾汤盘孔鼎有述作今无其噐存其辞呜唿圣皇及圣相相与烜爀流淳熈公之斯文不示后曷与三五相攀追愿书万本颂万过口角流沬右手胝传之七十有三代以为封禅玉检明堂基五百家注昌黎文集巻三十五百家注昌黎文集卷三十一钦定四库全书五百家注昌黎文集巻三十一宋魏仲举编碑南海神庙碑海于天地间为物最鉅自三代圣王莫不祀事考于传记而南海神次最贵在北东西三神河伯之上号为祝融天宝中天子以为古爵莫贵于公侯故海岳之祀牺币之数放而依之所以致崇极于大神今王亦爵也而礼海岳尚循公侯之事虚王仪而不用非致崇极之意也由是册尊南海为广利王祝号祭式与次俱升因其故庙易而新之在今广州治之东海道八十里扶胥之口黄木之湾常以立夏气至命广州刺史行事祠下事讫驿闻而刺史常节度五岭诸军仍观察其郡邑于南方事无所不统地大以远故常选用重人既贵而富且不习海事又当祀时海常多大风将往皆忧戚既进观顾怖悸故常以疾为辞而委事于其副其来巳久故明宫斋庐上雨旁风无所盖障牲酒瘠酸取具临时水陆之品狼籍邉豆荐祼兴俯不中仪式吏滋不恭神不顾享盲风怪雨发作无节人蒙其害元和十二年始诏用前尚书右丞国子祭酒鲁国孔公为广州刺史兼御史大夫以殿南服公正直方严中心乐易祗慎所职治人以明事神以诚内外单尽不为表襮至州之明年将夏祝册自京师至吏以时告公乃斋祓视册誓羣有司曰册有皇帝名乃上所自署具其文曰嗣天子某谨遣某官某敬祭其恭且严如是敢有不承明日吾将宿庙下以供晨事明日吏以风雨白不听于是州府文武吏士凡百数交谒更谏皆揖而退公遂陞舟风雨少㢮櫂夫奏功云阴解駮日光穿漏波伏不兴省牲之夕载阳载隂将事之夜天地开除月星明穊五鼓既作牵牛正中公乃盛服执笏以入即事文武宾属俯首听位各执其职牲肥酒香樽爵净洁降登有数神具醉饱海之百灵祕怪恍惚毕出蜿蜿蜒蜒来享饮食阖庙旋舻祥飈送颿旗纛旄麾飞扬晻蔼铙鼓嘲轰高管噭譟武夫奋棹工师唱和穹龟长鱼踊跃后先干端坤倪轩豁呈露祀之之岁风灾熄灭人厌鱼蟹五谷胥熟明年祀归又广庙宫而大之治其庭坛改作东西两序斋庖之房百用具修明年其时公又固往不懈益䖍岁仍大和耋艾歌咏始公之至尽除他名之税罢衣食于官之可去者四方之使不以资交以身为帅燕享有时赏与以节公藏私蓄上下与足于是免属州负逋之缗钱十有八万米八万二千斛赋金之州耗金一岁八百困不能偿皆以正之加四面守长之俸诛其尤无良不听令者由是皆自重慎法人士之落南不能归者与流徙之胄百二十八族用其才良而廪其无告者其女子可嫁者与之钱财令无失时刑德并流方地数千里不识盗贼山行海宿不择处所事神治人可谓备至矣咸愿刻庙石以着厥美而系以诗乃作诗曰南海之墟祝融之宅即祀于旁帝命南伯吏惰不躬正自今公明用享钖祐我家邦惟明天子惟慎厥使我公在官神人致喜海岭之陬既足既濡胡不均𢎞俾执事枢公行勿迟公无遽归匪我私公神人具依处州孔子庙碑自天子至郡邑守长通得祀而遍天下者唯社稷与孔子焉然而社祭土稷祭谷勾龙与弃乃其佐享非其专主又其位所不屋而坛岂如孔子用王者事巍然当座以门人为配自天子而下北面拜跪荐祭进退诚敬礼如亲弟子者句龙弃以功孔子以德固自有次第哉自古多有以功德得其位者不得常祀句龙弃孔子皆不得位而得常祀然其祀事皆无如孔子之盛所谓生民以来未有如夫子者其贤过于尧舜远者此其效与郡邑皆有孔子庙或不能修事虽设博士弟子或役于有司名存实亡失其所业独处州刺史邺侯李繁至官能以为先既新作孔子庙又命工改为颜回至子夏十人像其余六十二子及后大儒公羊高左丘明孟轲荀况伏生毛公韩生董生高堂生扬雄郑𤣥等数十人皆图之壁选愽士弟子必皆其人设讲堂教之行礼肄习其中又为置本钱廪米令可继处以守庙成躬率吏及博士弟子入学行释奠礼耆老叹嗟其子弟皆兴于学邺侯尚文其于古记无不贯达故其为政知所先后可歌也已乃作诗曰惟此庙学邺侯所作厥初庳下神不以宇先师所处亦窘寒暑乃新斯宫神降其献讲读有常不诫用劝掲掲元哲有师之尊羣圣严严大法以存像图孔肖咸在斯堂以瞻以仪俾不或忘后之君子无废成美琢词碑石以賛攸始孔子庙碑隂杜牧撰天不生夫子于春秋后世当何如曰不春秋如也荀卿祖夫子李斯事荀一日宰天下尽诱夫子之徒与书坑而焚之曰徒能乱人不若刑名狱吏治世之贤也彼商鞅者能耕能战能行其法基秦为强曰彼仁义虱官也可以置之自董仲舒刘向皆言司马迁良史也而迁以儒分之为九曰博而寡要劳而无功不如道家者流也自有天地以来人无有不死者海上迂怪之士特出言曰黄帝錬丹砂为黄金以饵之昼日乗龙上天诚得其药可如黄帝以燕昭王之贤破强齐几于霸秦始皇汉武帝之雄材灭六国辟四夷盖非凡主也皆甘其説耗天下捐骨肉而不辞至死而不悟莫尊于天地莫严于宗庙社稷梁武帝起为梁国者以笋脯面牲为荐祀之礼曰佛之教牲不可杀以天子之尊舍身为其奴散髪布地亲命其徒践之有天地日月为之主隂阳鬼神为之佐夫子巍然统而辨之复引尧舜禹汤文武周公为之助则其徒不为劣其治不为僻彼四君二臣不为无知一旦不信背而之他乃族灭之傥不生夫子纷纭𡨕昧百家鬭起是已所是非巳所非天子随其时而宗之谁敢非之纵有非之者欲何所依据而为其辞是杨墨骈慎已降百家之徒庙貌而血食十年一变法百年一改教横斜高下不知止泊彼后世者弑父弑君奚啻倍于春秋若不生夫子知其必不春秋若也韩吏部夫子庙碑曰天下通祀唯社稷与夫子社稷坛而不屋取异代为配未若夫子巍然当座用王者礼以门人为配自天子至于庶人亲北面而师之夫子以德社稷以功功德固有次第因引孟子自生民以来未有如夫子者也自古称夫子者多矣称夫子之德莫如孟子称夫子之尊莫如韩吏部故书其碑隂云栁州罗池庙碑罗池庙者故刺史栁侯庙也栁侯为州不鄙夷其民动以礼法三年民各自矜奋曰兹土虽远京师吾等亦天氓今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴事宅有新屋步有新船池园洁修猪牛鸡鸭肥大蕃息子严父诏妇顺夫指嫁娶塟送各有条法出相弟长入相慈孝先时民贫以男女相质久不得赎尽没为𨽻我侯之至案国之故以佣除本悉夺归之大修孔子庙城郭道巷皆治使端正树以名木栁民既皆悦喜常与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛夘侯降于州之后堂欧阳翼等见而拜之其夕梦翼而告曰馆我于罗池其月丙辰庙成大祭过客李仪醉酒慢侮堂上得疾扶出庙门即死明年春魏忠欧阳翼使谢宁来京师请书其事于石余谓栁侯生能泽其民死能惊动祸福之以食其土可谓灵也已作迎享送神诗以遗栁民俾歌以祀焉而并刻之栁侯河东人讳宗元字子厚贤而有文章尝位于朝光显矣已而摈不用其辞曰荔子丹兮蕉黄杂肴蔬分进侯堂侯之舡兮两旗度中流兮风泊之待侯不来兮不知我悲侯乘驹兮入庙慰我民兮不嚬以笑鹅之山兮栁之水桂树团团兮白石齿齿侯朝出游兮暮来归春与猿吟兮秋鹤与飞北方之人兮为侯是非千秋万岁兮侯无我违福我兮夀我驱厉鬼兮山之左下无苦湿兮高无干秔稌充羡兮蛇蛟结蟠我民报事兮无怠其始自今兮钦于世世黄陵庙碑湘旁有庙曰黄陵自前古立以祠尧之二女舜二妃者庭有古碑断裂分散在地其文剥缺考图记言汉荆州牧刘表景升之立题曰湘夫人碑今验其文乃晋太康九年又其额曰虞帝二妃之碑非景升立者秦博士对始皇帝云湘君者尧之二女舜妃者也刘向郑𤣥亦皆以二妃为湘君而离骚九歌既有湘君又有湘夫人王逸之解以湘君者自其水神而谓湘夫人乃二妃也从舜南征三苖不返道死沅湘之间山海经曰洞庭之山帝之二女居之郭璞疑二女者帝舜之后不当降小君为其夫人因以二女为天帝之女以予考之璞与王逸俱失也尧之长女娥皇为舜正妃故曰君其二女女英自宜降曰夫人也故九歌词谓娥皇为君谓女英为帝子各以其盛者推言之也礼有小君明其正自得称君也书曰舜陟方乃死传谓舜升道南方以死或又曰舜死塟苍梧二妃从之不及溺死沅湘之间余谓竹书纪年帝王之没皆曰陟陟昇也谓昇天也书曰殷礼陟配天言以道终其德协天也书纪舜之没云陟者与竹书周书同文也其下言方乃死者所以释陟为死也地之势东南下如言舜南巡而死宜言下方不得言陟方也以此谓舜死塟苍梧于时二妃从之不及而溺死者皆不可信二妃既曰以谋语舜脱舜之厄成舜之圣尧死而舜有天下为天子二妃之力宜常为神食民之祭今之渡湘江者莫敢不进礼庙下元和十四年春余以言事得罪黜为潮州刺史其地于汉南海之掲阳厉毒所聚惧不得脱死过庙而祷之其冬移袁州刺史明年九月拜国子祭酒使以私钱十万抵岳州愿易庙之圯桷腐瓦于州刺史王堪长庆元年刺史张愉自京师往余与愉故善谓曰丐我以碑石载二妃庙事且令后世知有子名愉曰诺既至州报曰碑谨具遂篆其事俾刻之唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭王氏皆王者之后在太原者为姬姓春秋时王子成父败狄有功因赐氏厥后世居太原至东汉隐士烈博士徴不就居祁县因号所居乡为君子乡公其君子乡人也魏晋渉隋世有名人国朝大王父𤣥暕厯御史属三院止尚书郎生景肃守三郡终傅凉王生政襄邓等州防御使鄂州採访使赠吏部尚书公尚书之弟某子公讳仲舒字𢎞中少孤奉母夫人家江南读书着文其誉蔼郁当时名公皆折官位辈行愿为交贞元初射策拜左拾遗与阳城合遏裴延龄不得为相德宗初怏怏无柰久嘉之其后入合德宗顾列谓宰相曰第㡬人必王某也果然月余特改补阙迁礼部考功吏部三员外郎在礼部奏议详雅省中伏其能在考功吏部提约明故吏无以欺同列有恃恩自得者衆皆媚承公嫉其为人不直视由此贬连州司户移夔州司马又移荆南因佐其节度为㕘谋得五品服放迹在外积四年元和初收拾俊贤徴拜吏部员外郎未几为职方郎中知制诰友人得罪斥逐后其家亲知过门缩颈不敢视公独省问为计度论议直其寃由是出为硖州刺史转庐州未至丁母夫人忧服除又为婺州时疫旱甚人死亡且尽公至多方救活天遂雨疫定比数年里闾完复制使出巡人填道迎颂公德事具闻就加金紫转苏州变其屋居以絶其火延堤松江路害絶阻滞秋夏赋调自为书与人以期吏无及门而集化成为天下守之最天子曰王某之文可思最宜为诰有古风岂可久以吏事役之复拜中书舍人既至京师侪流无在者视同列皆邈然少年益自悲而谓人曰岂可复治笔砚于其间哉上若未弃臣宜用所长在外久周知俗之利病俾治之当不自愧宰相以闻遂得观察江南西道奏罢㩁酤钱九千万军息之无已掌吏坏产犹不释囚公至脱械不问人遭水旱赋窘公曰我且减宴乐絶他用钱可乎遂以代罢军之息钱禁浮屠诳诱坏其舍以葺公宇三年法大成钱余于库粟余于廪人享于田庐歌謡于道途天子复思且徴以代虚吏部左丞位以待之长庆三年十一月十七日薨于洪州年六十二上哀恸辍朝赠左散骑常侍某日归塟于某处既以公之德刻而藏之墓矣子初又请诗以掲之词曰生人之治本乎斯文有事其末而忘其源切近昧陋道由是堙有志其本而泥古陈当用而迃乖戾不伸较是二者其过也均有美王公志儒之本达士之经秩秩而积涵涵而停鞾而华英不矜不盈孰播其馨孰发其明介然而居士友以倾敷文帝阶擢列侍从以忠远名有直有讽辩遏坚恳巨邪不用秀出班行乃动帝目帝省竭心恩顾日渥翔于郎署鶱于禁密发帝之令简古而蔚不比于权以直友寃敲撼挫揠竟遭斥奔久淹于外厯守大藩所至极思必悉利病萎枯以膏燠暍以醒坦之敞之必絶其径浚之澄之使安其泳帝思其文复命掌诰公潜谓人此职宜少岂无彫郡庸以自効上籍其实俾统于洪逋滞攸除姦讹革风袪蔽于目释负于躬方乎所部禁絶浮屠风雨顺易秔稻盈畴人得其所乃恬乃讴化成有代思以息劳虚位而俟奄忽滔滔维德维绩志于斯石日远弥高五百家注昌黎文集巻三十一五百家注昌黎文集卷三十二钦定四库全书五百家注昌黎文集巻三十二宋魏仲举编碑志铭唐故司徒兼侍中中书令赠太尉许国公神道碑铭韩姬姓以国氏其先有自颍川徙阳夏者其地于今为陈之太康太康之韩其称盖久然自公始大着公讳𢎞公之父曰海为人魁伟沉塞以武勇游仕许汴之间寡言自可不与人校衆推以为鉅人长者官至游击将军赠太师娶乡邑刘氏女生公是为齐国夫人夫人之兄曰司徒𤣥佐有功建中贞元之间为宣武军帅有汴宋亳颍四州之地兵士十万人公少依舅氏读书习骑射事亲孝谨偘偘自将不纵为子弟华靡遨放事出入敬恭军中皆目之尝一抵京师就明经试退曰此不足发名成业复去从舅氏学将兵数百人悉识其材鄙怯勇指付必堪其事司徒叹竒之士卒属心诸老将自以为不及司徒卒去为宋南城将比六七岁汴军连乱不定贞元十五年刘逸淮死军中皆曰此军司徒所树必择其骨肉而为士卒所慕頼者付之今见在人莫如韩甥且其功最大而材又俊即柄授之而请命于天子天子以为然遂自大理评事拜工部尚书代逸淮为宣武军节度使悉有其舅司徒之兵与地衆果大悦便之当此时陈许帅曲环死而吴少诚反自将围许求援于逸淮啗之以陈归汴使数辈在馆公悉驱出斩之选卒三千人㑹诸军撃少诚许下少诚失势以走河南无事公曰自吾舅殁五乱于汴者吾苖而髪栉之㡬尽然不揃刈不足令震骇命刘锷以其卒三百人待命于门数之以数与于乱自以为功并斩之以徇血流波道自是讫公之朝京师二十一年莫敢有讙呶叫号于城郭者李师古诈言起事屯兵于曹以吓滑帅且告假道公使谓曰汝能越吾界而为盗邪有以相待无为空言滑师告急公使谓曰吾在此公安无恐或告曰翦棘夷道兵且至矣请备之公曰兵来不除道也不为之应师古诈穷变索迁延旋军少诚以牛皮鞵材遗师古师古以盐资少诚潜过公界觉皆留输之库曰此于法不得以私相餽田𢎞正之开魏博李师道使来告曰我代与田氏约相保援今𢎞正非其族又首变两河事亦公之所恶我将与成德合军讨之敢告公谓其使曰我不知利害知奉诏行事耳若兵北过河我即以兵取曹师道惧不敢动𢎞正以济诛吴元济也命公都统诸军曰无自行以遏北冦公请使子公武以兵万三千人㑹讨蔡下归财与粮以济诸军卒擒蔡姦于是以公为侍中而以公武为鄜坊丹延节度使师道之诛公以兵东下进围考城克之遂进迫曹曹冦乞降郓部既平公曰吾无事于此其朝京师天子曰大臣不可以暑行其秋之待公曰君为仁臣为恭可矣遂行既至献马三千匹绢七千匹他锦纨绮缬又三万金银器千而汴之库廐钱以贯数者尚余百万绢亦合百余万匹马七千粮三百万斛兵械多至不可数初公有汴承五乱之后掠赏之余且敛且给无宿储至是公私充塞至于露积不垣册拜司徒兼中书令进见上殿拜跪给扶賛元老经体不治细㣲天子敬之元和十五年今天子即位公为冢宰又除河中节度使在镇三年以疾乞归复拜司徒中书令病不能朝以长庆二年十二月三日薨于永崇里第年八十罢朝三日赠太尉赐之布粟其塟物有司官给之京兆尹监䕶明年七月某日塟于万年县少陵原京城东南三十里楚国夫人翟氏祔子男二人长曰肃元某官次曰公武某官肃元早殁公之将薨公武暴病先卒公哀伤之月余遂薨无子以公武子孙绍宗为主后汴之南则蔡北则郓二冦患公居间为巳不利卑身佞辞求与公好荐女请昏使日月既至不可得则飞谋钓谤以间染我公先事候情坏其机牙姦不得发王诛以成最功定次孰与高下公子公武与公一时俱授弓钺处藩为将疆土相望公武以母忧去镇公母弟充自金吾代将渭北公以司徒中书令治蒲于时弟充自郑滑节度平宣武之乱以司空居汴自唐以来莫与为比公之为治严不为烦止除害本不多教条与人必信吏得其职赋入无所漏失人安乐之在所以富公与人有轸域不为戏狎人得一笑语重于金帛之赐其罪杀人不发声色问法何如不自为轻重故无敢犯者其铭曰在贞元世汴兵五猘将得其人衆乃一愒其人为谁韩姓许公磔其枭狼养以雨风桑谷奋张厥壤大丰贞元元孙命王我宇公为臣宗处得地所河流两壖盗连为羣雄唱雌和首尾一身公居其间为帝督姦察其嚬呻与其睨眴左顾失视右顾而跽蔡先郓鉏三年而墟藁干四唿终莫敢濡常山幽都孰陪孰扶天施不畱其讨不逋许公预焉其赉何如悠悠四方既广既长无有外事朝廷之治许公来朝车马干戈相乎将乎威仪之多将则是矣相则三公释师十万归居庙堂上之宅忧公让太宰养安蒲坂万邦絶等有弟有子提兵守藩一时三侯人莫敢扳生莫与荣殁莫与令刻文此碑以鸿厥庆栁子厚墓志铭子厚讳宗元七世祖庆为拓跋魏侍中封济阴公曾伯祖奭为唐宰相与褚遂良韩瑗俱得罪武后死高宗时皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所游皆当世名人子厚少精敏无不通达逮其父时虽少年已自成人能取进士第崭然见头角衆谓栁氏有子矣其后以博学宏词授校书郎蓝田尉隽杰廉悍议论证据古今出入经史百子踔厉风发率常屈其座人名声大振一时皆慕与之交诸公要人争欲令出我门下交口荐誉之贞元十九年拜监察御史王叔文韦执谊用事拜尚书礼部员外郎且将大用遇叔文等败例出为刺史未至又例贬永州司马居闲益自刻苦务记览为词章汎滥停蓄为深博无涯涘而自肆于山林之间元和中尝例召至京师又偕出为刺史而子厚得栁州既至叹曰是岂不足为政耶因其土俗为设教禁州人顺頼其俗以男女质钱约不时赎子本相侔则没为奴婢子厚与设方计悉令赎归其尤贫力不能者令书其佣足相当则使归其质观察使下其法于他州比一岁免而归者且千人衡湘以南为进士者皆以子厚为师其经承子厚口讲指画为文词者悉有法度可观其召至京师而复为刺史也中山刘梦得禹钖亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱往理请于朝将拜疏愿以栁易播虽重得罪不恨遇有以梦得事白上者梦得于是改刺连州呜唿士穷乃见节义今夫平居里巷相慕悦酒食游戏相徴逐诩诩强笑语以相取下握手出肺肝相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宜禽兽无知所不忍为而其人自视以为得计闻子厚之风亦可少愧矣子厚前时少年勇于为人不自贵重顾借谓功业可立就故坐废退既退又无相知有气力得位者推挽故卒厄于穷裔材不为世用道不行于时也使子厚在台省时自持其身已能如司马刺史时亦自不斥斥时有人力能举之且必复用不穷然子厚斥不久穷不极虽有出于人其文学辞章必不能自以力传于后如今无疑也虽使子厚得所愿为将相于一时以彼易此孰得孰失必有能辨之者子厚以元和十四年十月五日卒年四十七以五十年秋七月十日归塟万年先人墓侧子厚有子男二人长曰周六始四岁季曰周七子厚卒乃生女子三人皆幼其得归塟也费皆出观察使河东裴君行立行立有节槩重然诺与子厚结交子厚亦为之尽竟頼其力塟子厚于万年之墓者舅弟庐遵遵涿人性谨顺学问不厌自子厚之斥遵从而家逮其死不去既徃塟子厚又将经纪其家庶几有始终者铭曰是惟子厚之室既固既安以利其嗣人唐故昭武校尉守左金吾卫将军李公墓志铭公讳道古字某曹成王子其先王明以大宗子王曹絶輙复封五世而至成王王讳臯有功建中贞元间以多才能能行赏诛为名至今追数当时内外文武大臣成王必在其间公以进士举及第献文舆三十巻拜校书郎集贤学士四迁至宗正丞宪宗即位选擢宗室迁尚书司门员外郎以选为利随唐睦州刺史迁少宗正元和九年以御史中丞持节镇黔中十一年来朝迁镇鄂州以鄂岳道兵㑹平淮西以功加御史大夫十三年徴拜宗正转左金吾上即位以先朝尝信妄人栁贲能烧水银为不死药荐之贲以故起闾阎氓为刺史不效贬循州司马其年九月三日以疾卒于贬所年五十三长庆元年诏曰左降而死者还其官以塟遂以其年九月一日塟于东都某县公三娶元配韦氏讳修修生子纮纮为进士举女贡嫁崔氏夫人隋雍州牧勋公叔裕五世孙父士佺蓬山令次配崔氏讳葯生绰绍绾女㑹嫁郑氏季毗夫人父昭尝为京兆尹今夫人韦氏无子父光宪光禄卿其塟用古今礼以元配韦氏夫人祔而塟次配崔氏夫人于其域异墓公宗室子而贵富能学问以中科取名善自倾下以交豪杰身死卖宅以塟铭曰太支于今其尚有封当公弟兄未续又亡其迁于南年及始衰虽黜不复而以丧归海丰弥弥万里于畿载其始终以哀表之唐故朝㪚大夫尚书库部郎中郑君墓志铭公讳羣字𢎞之世为荥阳人其祖于元魏时有假封襄城公者子孙因称以自别君其后也曽祖匡时晋州霍邑令祖千㝷彭州九陇丞父迪鄂州唐年令娶河南独孤氏女生二子君其季也以进士选吏部考功所试判为上等授正字自鄠县尉拜监察御史佐鄂岳使裴均均之为江陵以殿中侍御史佐其军均之徴也迁虞部员外郎均镇襄阳复以君为襄府左司马刑部员外郎副其支度使事均卒李夷简代之因以故职畱君岁余拜复州刺史方迁祠部郎中㑹衢州无刺史选人愿行者宰相即以君应诏治衢五年复入为库部郎中行及杨州遇疾月余以长庆元年八月二十四日卒春秋六十即以其年十一月二十二日从塟于郑州广武原先人之墓次君天性和乐居家事人与待交游初持一心未尝变节有所缓急曲直薄厚疎数也不为翕翕热亦不为崖岸斩絶之行俸禄入门与其所过逢吹笙弹筝饮酒舞歌诙调醉唿连日夜不厌费尽不顾问或分挈以去一无所爱惜不为后日毫髪计留也遇其空无时客至清坐相㸔竟日不能设食客主各自引退亦不为辞谢与之游者自少及老未尝见其言色有若忧叹者岂列御冦庄周等所谓近于道者耶其治官守身又极谨慎不挂于过差去官而人民思之身死而亲故无所怨议哭之皆哀又可尚也初娶吏部侍郎京兆韦肇女生二女一男长女嫁京兆韦词次嫁兰陵萧儧后娶河南少尹赵郡李则女生一女二男其余男二人女一人皆幼嗣子退思韦氏生也铭曰再鸣以文进涂辟佐三府治蔼厥蹟郎官郡守愈着白洞然浑朴絶瑕谪甲子一终反𤣥宅唐故朝散大夫越州刺史薛公墓志铭公讳戎字元夫其上祖懿为晋安西将军实始居河东公之四世祖嗣汾阴公讳德儒为隋襄城郡书佐以卒襄城有子二人皆贵其后皆蕃以大而其季尤盛官至邠州刺史邠州讳寳𦙍有子九人皆有名位其最季讳谦为河南令以卒河南有子四人其长讳同卒官湖州长史赠刑部尚书尚书娶吴郡陆景融女有子五人皆有名蹟其达者四人公于伦次为中子仁孝慈爱忠厚而好学不应徴举沉浮闾巷间不以事自累为贵常州刺史李衡迁江西观察使日曰州客至多莫贤元夫吾得与之俱足矣即署公府中职公不辞让年四十余始脱褐衣为吏衡迁给事中齐映自桂州以故相代衡为江西公因留佐映治映卒湖南使李巽福建使栁冕交表奏公自佐诏以公与冕在冕府累迁殿中侍御史冕使公摄泉州冕文书所条下有不可者公輙正之冕恶其异于巳怀之未发也遇马揔以郑滑府佐忤中贵人贬为泉州别驾冕意欲除揔附上意为事使公按置其罪公叹曰公乃以是待我我始不愿仕者正为此耳不许冕遂大怒囚公于浮屠寺而致揔狱事闻逺近值冕亦病且死不得已俱释之冕死后使至奏公自副又副使事于浙东府转侍御史元和四年徴拜尚书刑部员外郎迁河南令厯衢湖常三州刺史所至以廉贞寛大为称朝廷嘉之元和十二年正月二十二日拜越州刺史兼御史中丞浙东观察使至则悉除去烦弊俭出薄入以致和富部刺史得自为治无所牵制四境之内竟岁无一事公笃于恩义尽用其禄以周亲旧之急有余颁施之内外亲无疎远皆家归之疾病去官长庆元年九月庚申至于苏州以病卒春秋七十五奏至天子为之罢朝赠左散骑常侍使临弔祭之士大夫多相弔者以其年十一月庚申塟于河南偃师先人之兆次以韦氏夫人祔公儿再娶先夫人京兆韦氏后夫人赵郡李氏皆先卒子男二人曰沂曰洽长生九岁而幼七岁矣女四人皆已嫁愈既与公诸昆弟善又尝代公令河南公之塟也故公弟集贤殿学士尚书刑部侍郎放属余以铭其文曰薛氏近世莫盛公门公伦五人咸有显闻公之初志不累以事僶俛以随亦贵于位无怨无恶中以自贵不能百年曷足谓寿公宜有后有二稚子其祐成之公食庙祀五百家注昌黎文集巻三十二五百家注昌黎文集卷三十三钦定四库全书五百家注昌黎文集巻三十三宋魏仲举编墓志铭楚国夫人墓志铭楚国夫人姓翟氏故检校御史大夫宋州刺史良佐之女今司徒兼中书令许国公之妻前鄜州节度使散骑常侍兼御史大夫公武之母夫人在家以孝友聪明为父母所偏爱选所宜归以适韩氏韩氏族大且贵父太尉刘公之甥内外尊显夫人入门上下莫不賛贺事皇姑齐国太夫人肃恭诚至奉养不怠皇姑以夫人能尽妇道称之六亲其事夫义以顺其教子爱以公司徒公曰我之能守贵富不危溢者楚国有助焉耳大夫领梁偏师卒就蔡功受节居藩为邦家令人父母之教然也夫人以元和十四年十一月一日薨于鄜之公府春秋若干大夫委节去位奉丧以居东都诏再起之辞以羸毁不任即命又加谕勉固守不变天子嗟叹之长庆二年三月某日塟夫人于洛阳北山夫人生二子长曰肃元为太子司议郎以卒赠尚书主客郎中其次大夫公武也铭曰翟氏之先盖出宗周璜显于魏以佐文侯高陵相汉义以家酬迁于南阳始自郎苖逮魏晋宋代不絶史以至夫人太守之子司徒之妻大夫之母公居河东子在鄜畤为王屏翰有壤千里公曰姑止以承我祀子曰母兮莫我抚巳文驷雕轩徃来有炜莫尊于母莫荣于妻从古迄今孰盛与夷用昭厥裔篆此铭诗唐故国子司业窦公墓志铭国子司业窦公讳牟字某六代祖敬远尝封西河公大父同昌司马比四世仍袭爵名同昌讳𦙍生皇考讳叔向官至左拾遗溧水令赠工部尚书于大厯初名能为诗文及公为文亦最长于诗孝爱谨厚举进士登第佐六府五公八迁至检校郎中元和五年真拜尚书虞部郎中转洛阳令都官郎中泽州刺史以至司业年七十四长庆二年二月丙寅以疾卒其年八月某日塟河南偃师光公尚书之兆次初公善事继母家居未出学问于江东尚幼也名声词章行于京师人遟其至及公就进士且试其辈皆曰莫先窦生于时公舅袁高为给事中方有重名爱且贤公然实未尝有以干有司公一举成名而东遇其党必曰非我之才维吾舅之私其佐昭义军也遇其将死公权代领以定其危后将卢从史重公不遣奏进官职公视从史益骄不逊伪疾经年轝归东都从史卒败死公不以觉㣲避去为贤告人公始佐崔大夫纵留守东都后佐留守司徒余庆厯六府五公文武细麤不同自始及终于公无所悔望有彼此言六府从事几且百人有愿姦易险贤不肖不同公一接以和与信卒莫与公有怨嫌者其为郎官令守慎法寛惠不刻教诲于国学也严以有礼扶善遏过益明上下之分以躬先之恂恂恺悌得师之道公一兄三弟常羣庠巩常进士水部员外郎朗江抚四州刺史羣以处士徴自吏部郎中拜御史中丞出帅黔容以卒庠三佐大府自奉先令为登州刺史巩亦进士以御史佐淄青府皆有才名公子三人长曰周余好善学文能谨谨致孝述父之志曲而不黩次曰某少曰某皆以进士贡女子三人愈少公十九岁以童子得见于今四十年始以师视公而终以兄事焉公待我一以朋友不以幼壮先后致异公可谓笃厚文行君子矣其铭曰后緍窦逃闵腹子夏以再家窦为氏圣愕旋河犊引比相婴拨汉纳孔轨后去观津而家平陵遥遥厥绪夫子是承我敬其人我怀其德作诗孔哀质于幽刻唐故正议大夫尚书左丞孔公墓志铭孔子之后三十八世有孙曰戣字君严事唐为尚书左丞年七十三三上书去官天子以为礼部尚书禄之终身而不敢烦以政吏部侍郎韩愈常贤其能谓曰公尚壮上三留奚去之果曰吾敢要吾君年至一宜去吾为左丞不能进退郎官唯相之为二宜去愈又曰古之老于乡者将自佚非自苦闾井田宅具在亲戚之不仕与倦而归者不在东阡在北陌可杖屦来徃也今异于是公谁与居且公虽贵而无留资何恃而归曰吾负二宜去尚奚顾子言愈面叹曰公于是乎贤远于人明日奏疏曰臣与孔戣同在南省数与相见戣为人守节清苦议论正平年才七十筋力耳目未觉衰老忧国忘家用意至到如戣辈在朝不过三数人陛下不宜茍顺其求不留自助也不报明年长庆四年正月巳未公年七十四告薨于家赠兵部尚书公始以进士佐三府官至殿中侍御史元和元年以大理正徴累迁江州刺史谏议大夫事有害于正者无所不言加皇太子侍读改给事中言京兆尹阿纵罪人诏夺京兆尹三月之俸权知尚书右丞明年拜左丞改华州刺史明年岁贡海虫淡菜蛤蚶可食之属自海抵京师道路水陆递夫积功岁为四十三万六千人奏疏罢之下邽令笞外按小儿系御史狱公上疏理之诏释下邽令而以华州刺史为大理卿十二年自国子祭酒拜御史大夫岭南节度等使约以取足境内诸州负钱至二百万悉放不收蕃舶之至泊步有下碇之税始至有閲货之燕犀珠磊落贿及仆𨽻公皆罢之絶海之商有死于吾地者官藏其货满三月无妻子之请者尽没有之公曰海道以年计徃复何日月之拘茍有验者悉推与之无筭远近厚守宰俸而严其法岭南以口为货其荒阻处父子相传为奴公一禁之有随公之吏得无名儿蓄不言官有讼者公召杀之山谷诸黄世自聚为豪观吏厚薄缓急或叛或从容桂二管利其虏掠请合兵讨之兾一有功有所指取当时天子以武定淮西河南北用事者以破诸黄为类向意助之公屡言逺人急之则惜性命相屯聚为冦缓之则自相怨恨焉况此禽兽耳但可自计利害不足与论是非天子入先言遂歛兵江西岳鄂湖南岭南㑹容桂之吏以讨之被雾露毒相枕借死百无一还安南乗势杀都䕶李象古桂将裴行立容将杨旻皆无功数月自死岭南嚣然祠部岁下广州祭南海庙庙入海口为州者皆惮之不自奉事常称疾命从事自代唯公岁自常行官吏刻石为词美之十五年迁尚书吏部侍郎公之北归不载南物奴婢之籍不增一人长庆元年改右散骑常侍二年而为尚书左丞曾祖讳务本沧州东光令祖讳如珪海州司户参军赠尚书工部郎中皇考讳岑父秘书省着作佐郎赠尚书左仆射公夫人京兆韦氏父种大理评事有四子长曰温质四门博士遵孺遵宪遵裕皆明经女子长嫁中书舍人平阳路隋其季者幼公之昆弟五人载戡戢戵公于次为第二公之薨戢自湖南入为少府监其年八月甲申戢与公子塟公于河南河隂广武原先公仆射墓之左铭曰孔世三十八吾见其孙白而长身寡笑与言其尚类也莫与之伦德则多有请考于文唐故江南西道观察使中大夫洪州刺史兼御史中丞赠左散骑常侍太原王公墓志铭公讳仲舒字𢎞中少孤奉其母居江南游学有名贞元十年以贤良方正拜左拾遗改右补阙礼部考功吏部三员外郎贬连州司户参军改州司马佐江陵使改祠部员外郎复除吏部员外迁职方郎中知诏诰出为硖州刺史迁庐州未至丁母忧服缺改婺州苏州刺史徴拜中书舍人既至谓人曰吾老不乐与少年治文书得一道有地六七郡为之三年贫可富乱可治身安功立无愧于国家可也日日语人丞相间问语验即除江南西道观察使兼御史中丞至则奏罢搉酒钱九十万以其利丐贫民又罢军吏官债五千万悉焚簿文书又出库钱二千万以丐贫民遭旱不能供税者禁浮屠及老子为僧道士不得于吾界内因出野去浮屠老子象以其诳丐渔利夺经人之产在官四年数其蓄积钱余于库米余于廪朝廷选公卿于外将徴以为左丞吏部巳用薛尚书代之矣长庆三年十一月十七日未命而薨年六十二天子为之罢朝赠左散骑常侍逺近相弔以四年二月某日塟于河南某县先茔之侧公之为拾遗朝退天子谓宰相曰第几人非王某邪是时公方与阳城更疏论裴延龄诈妄士大夫重之为考功吏部郎也下莫敢有欺犯之者非其人虽与同列未尝比数收拾故遭谗而贬及知制诰尽力直友人之屈不以权臣为意又被谗而出元和初婺州大旱人饿死户口亡十七八公居五年完富如初按劾羣吏奏其赃罪州部清整加赐金紫其在苏州治称第一公所至輙先求人利害废置所宜闭合草奏又具为科条与人吏约事备悉一旦张下民莫不抃叫喜悦或初若小烦旬岁皆称其便公所为文章无世俗气其所树立殆不可学曾祖𤣥暕比部员外郎祖讳景肃丹阳太守考讳某襄邓等州防御使鄂州採访使赠工部尚书公先妣渤海李氏赠渤海郡太君公娶其舅女有子男七人初哲贞𢎞㤗复洄初进士及第哲文学俱善其余幼也长女壻刘仁师高陵令次女壻李行修尚书刑部员外郎铭曰气鋭而坚又刚以严哲人之常爱人尽巳不倦以止乃吏之方与其友处顺若妇女何德之光墓之有石我最其迹万世之藏唐故殿中少监马君墓志君讳继祖司徒赠太师北平庄武王之孙少府监赠太子少傅讳畅之子生四岁以门功拜太子舍人积三十四年五转而至殿中少监年三十七以卒有男八人女二人始余初冠应进士举在京师穷不能自存以故人稚弟拜北平王于马前王问而怜之因得见于安邑里第王轸其寒饥赐食与衣召二子使为之主其季遇我特厚少府监赠太子少𫝊者也姆抱幼子立侧眉眼如画髪漆黑肌肉玉雪可怜殿中君也当是时见王于北亭犹高山深林龙虎变化不测杰魁人也退见少傅翠竹碧梧鸾鹄停峙能守其业者也幼子娟好静秀瑶环瑜珥兰茁其芽称其家儿也后四年吾成进士去而东游哭北平王于客舎后十五六年吾为尚书都官郎分司东都而少傅卒哭之又十余年至今哭少监焉呜唿吾未耄老自始至今未四十年而哭其祖子孙三世于人世何如也人欲久不死而观居此世者何也五百家注昌黎文集巻三十三五百家注昌黎文集卷三十四钦定四库全书五百家注昌黎文集巻三十四宋魏仲举编墓志铭南阳樊绍述墓志铭樊绍述既卒且葬愈将铭之从其家求书得书号魁纪公者三十巻曰樊子者又三十巻春秋集传十五巻表牋状策书序𫝊记纪志说论今文讃铭凡二百九十一篇道路所遇及器物门里杂铭二百二十赋十诗七百又十九曰多矣哉古未尝有也然而必出于巳不蹈袭前人一言一句又何其难也必出入仁义其富若生蓄万物必具海含地负放恣纵横无所统纪然而不烦于绳削而自合呜唿绍述于斯术其可谓至于斯极者矣生而其家富贵长而不有其藏一钱妻子告不足顾且笑曰我道盖是也皆应曰然无不意满尝以金部郎中告哀南方还言某帅不治罢之以此出为绵州刺史一年徴拜左司郎中又出刺绛州绵绛之人至今皆曰于我有德以为谏议大夫命且下遂病以卒年若干绍述讳宗师父讳泽尝帅襄阳江陵官至右仆射赠某官祖某官讳泳自祖及绍述三世皆以军谋堪将帅策上第以进绍述无所不学于辞于声天得也在衆若无能者尝与观乐问曰何如曰后当然巳而果然铭曰惟古于词必已出降而不能乃剽贼后皆指前公相袭后汉迄今用一律寥寥久哉莫觉属神徂圣伏道絶塞既极乃通发绍述文从字顺各识职有欲求之此其躅故中大夫陜府左司马李公墓志铭公讳郱字某雍王㑹之后王孙道明唐初以属封淮阳王又追王其祖父曰雍王长平王淮阳生景融景融亲益疎不王生务该务该生思一思一生岌比四世官不过县令州佐然益读书为行为士大夫家岌为蜀州晋原尉生公未晬以卒无家母抱置之姑氏以去姑怜而食之至五六岁自问知本末因不复与羣儿戱常黙黙独处曰吾独无父母不力学问自立不名为人年十四五能闇记论语尚书毛诗左氏文选凡百余万言凛然殊异姑氏子弟莫敢为娇浸传之闻诸父诸父泣曰吾兄弟尚有子邪迎归而坐问之应对横从无难诸父悲喜顾语羣子弟曰为汝得师于是纵学无不观以朝邑员外尉选鲁公真卿第其所试文为上等擢为同官正尉曰文如李尉乃可望此其后比以书判拔萃选为万年尉为华州录事㕘军争事于刺史去官为陆浑令河南尹郑余庆荐之朝拜南郑令尹家奴以书抵县请事公走府出其书投之尹前尹慙其庭中人曰令辱我令辱我且曰令退遂怨之拾掇三年无所得拜宗正丞宰相以文理白为州刺史公喜曰吾将有为也谗宰相者言之上曰是与其故故得用改拜陜州左司马公又喜曰是官无所职吾其不以吏事受责死矣长庆元年某月丙辰以疾卒春秋七十三公内外行完洁白奋厉再成有家士大夫谈之夫人博陵崔氏朝邑令友之之女其曽伯父𤣥暐有功中宗时夫人高明遇子妇有节法进见侍侧肃如也七男三女邠为澄城主簿其嫡激鄜城令放芮城尉汉监察御史浐洸潘皆进士及公之存内外孙十有五人五月庚申塟华隂县东若干里汉韩氏壻也故予与为铭其词曰愈下而㣲既极复飞其自公始公多孙子将复其祀故幽州节度判官赠给事中清河张君墓志铭张君名彻字某以进士累官至范阳府监察御史长庆二年今牛宰相为御史中丞奏君名迹中御史选诏即以为御史其府惜不敢畱遣之而密奏幽州将父子继续不廷选且久今新收臣又始至孤怯湏强佐乃济发半道有诏以君还之乃迁殿中侍御史加赐朱衣银鱼至数日军乱怨其府从事尽杀之而囚其帅且相约张御史长者毋侮辱轹蹙我事无罪无庸杀置之帅所居月余闻有中贵人自京师至君谓其帅公无负此土人上使至可因请见自辩幸得脱免归即推门求出守者以告其魁魁与其徒骇曰必张御史御史忠义必为其帅告此余人不如迁之别馆即与衆出君君出门骂衆曰汝何敢反前日吴元济斩东市昨日李师道斩于军中同恶者父母妻子皆屠死肉餧狗䑕鸱鵶汝何敢反汝何敢反行且骂衆畏恶其言不忍闻且虞生变即系君以死君抵死口不絶骂衆皆曰义士义士或收瘗之以俟事闻天子壮之赠给事中其友侯云长佐郓使请于其帅马仆射为之选于军中得故与君相知张恭李元实者使以币请之范阳范阳人义而归之以闻诏所在给船轝传归其家赐钱物以塟长庆四年四月某日其妻子以君之丧塟于某州某所君弟复亦进士佐汴宋得疾变易丧心惊惑不常君得间即自视衣褥薄厚节其饮食而七筯进养之禁其家无敢高语出声医饵之药其物多空青雄黄诸竒怪物剂钱至数十万营治勤剧皆自君手不假之人家贫妻子常有饥色祖践某官父休某官妻韩氏礼部郎中某之孙汴州开封尉某之女于余为叔父孙女君常从余学选于诸生而嫁与之孝顺祗修羣女效其所为男若干人曰某女子曰某铭曰呜唿彻也世慕顾以行子掲掲也噎喑以为生子独割也为彼不清作玉雪也仁义以为兵用不折缺也知死不失名得勐厉也自申于闇明莫之夺也我铭以贞之不肖者之呾也故河南府法曹参军卢君夫人墓志铭夫人姓苖氏讳某字某上党人曾大父袭䕫赠礼部尚书大父殆庶赠太子太师父如兰仕至太子司议郎汝州别驾夫人年若干嫁法曹卢府君讳贻有文章德行其族世所谓甲乙者卒先夫人夫人生能配其贤殁能守其法男二人于陵浑女三人皆嫁为士妻贞元十九年四月四日卒于东都敦化里年六十有九其年七月某日袝于法曹府君墓在洛阳龙门山其季女壻昌黎韩愈为其志铭其词曰赫赫苗宗族茂位尊或毗于王或贰于藩是生夫人载穆令闻爰初在家孝友惠纯享乃于行克嫓德门肃其礼容裕其为仁法曹之终诸子实幼焭焭其哀介介其守循道不违厥声弥邵三女有从二男知教闾里叹息母妇思傚岁时之嘉嫁者来宁累累外孙有㩦有婴扶牀坐膝嬉戱讙争既寿而康既备而成不歉于约不矜于盈伊昔淑哲或图或书嗟夫人孰与为俦刻铭寘墓以赞硕休故贝州司法参军李君墓志铭贞元十七年九月丁卯陇西李翺合塟其皇祖考贝州司法㕘军楚金皇祖妣清河崔氏夫人于汴州开封县某里昌黎韩愈纪其世着其德行以识其塟其词曰由凉武昭王六世至司空司空之后二世为刺史清渊侯由侯至于贝州凡六世其德行曰事其兄如事其父其行不敢有出焉其夫人事其姒如事其姑其于家不敢自专焉其在贝州其刺史不悦于民将去官民相率讙譁手瓦石胥其出击之刺史匿不敢出州县吏由别驾已下不敢禁司法君奋曰是何敢尔属小吏百余人持兵杖以出立木而署之曰刺史出民有敢观者杀之木下民闻皆惊相告散去后刺史至加礼擢任贝州由是大理其塟日翺既迁贝州君之丧于贝州殡于开封遂迁夫人之丧于楚州八月辛亥至于开封圹于丁已坟于九月辛酉窆于丁卯人谓李氏世家也侯之五世仕不遂蕴必发其起而大乎四十年而其兄之子衡始至户部侍郎君之子四人官又卑翺其孙也有道而甚文固于是乎在处士卢君墓志铭处士讳于陵其先范阳人父贻为河南法曹㕘军河南尹与人有仇诬仇与贼通收掠取服法曹曰我官司也我在不可以为是廷争之以死河南怒命牵捽之法曹争尤强遂并收法曹竟奏杀仇籍其家而释法曹法曹出径归卧家念河南势弗可败气愤弗食欧血卒东都人至今犹道之处士少而孤母夫人怜之读书学文皆不待彊教卒以自立在母夫人侧油油翼翼不忍去时岁母夫人既终育幼弟与归宗之妹经营勤甚未暇进仕也年三十有六元和二年五月壬辰以疾卒有男十岁曰义女九岁曰孟有女生处士卒后未名于其年九月乙酉其弟浑以家有无塟以车一乗于龙门山先人兆愈于处士妹壻也为其志且铭其后曰贵兮富兮如其材得何数兮名兮寿兮如其人岂无有兮彼皆逢其臧子独迎其凶兹命也耶兹命也耶故太学博士李君墓志太学博士顿丘李干余兄孙壻也年四十八长庆三年正月五日卒其月二十六日穿其妻墓而合塟之在某县某地子三人皆幼初干以进士为鄂岳从事遇方士栁贲彼受药法服之往往下血比四年病益急乃死其法以鈆满一鼎按中为空实以水银葢封四际烧为丹沙云余不知服食説自何世起杀人不可计而世慕向之益至此其惑也在文书所记及耳闻传者不説今直取目见亲与之游而以药败者六七公以为世诫工部尚书归登殿中侍御史李虚中刑部尚书李逊逊弟刑部侍郎建襄阳节度使工部尚书孟简东川节度御史大夫卢坦金吾将军李道古此其人皆有名位世所共识工部既食水银得病自説若有烧鐡杖自颠贯其下者摧而为火射窍节以出狂痛号唿乞絶其裀席得水银发且止唾血十数年以毙殿中疽发其背死刑部且死谓余曰我为药误其季建一旦无病死襄阳黜为吉州司马余自袁州还京师襄阳乗舸邀我于萧州屏人曰我得秘药不可独不死今遗子一器可用枣肉为丸服之别一年而病有家至讯之曰前所服之药误方且下之下则平矣病二岁竟卒卢大夫死时溺出血肉痛不可忍乞死及金吾以栁贲得罪食贲药五十死海上此可以为诫者也蕲不死乃速得死谓之智可不可也五谷三牲盐醯果蔬人所常御人相厚勉必曰强食今惑者皆曰五谷令人夭不能无食当务减节盐醯以济百味豚鱼鸡三者古以养老反曰是皆杀人不可食一筵之馔禁忌十常不食二三不信常道而务鬼怪临死乃悔后之好者又曰彼死者皆不得其道也我则不然始病曰药动故病病去药行乃不死矣及且死又悔呜唿可哀也已可哀也已五百家注昌黎文集巻三十四五百家注昌黎文集卷三十五钦定四库全书五百家注昌黎文集巻三十五宋魏仲举撰墓志卢浑墓志铭前汝父母右汝弟兄汝从之居视汝如生汝迁于居兮日月之良汝居孔固兮后无有殃如不信兮视此铭章虢州司户韩府君墓志铭安定桓王五世孙叡素为桂州刺史化行南方有子四人最季曰绅卿文而能官尝为杨州录事叅军事故宰相崔圆圆狎爱州民丁某至顾省其家后大衙㑹日司录君趋以前大言曰请举公过公与小民狎至其家害于政圆惊谢曰录事言是圆实过乃自署罚五十万钱由是迁泾阳令破豪家水碾利民田顷凡百万君讳岌桂州君之孙司录君之子亦以能官名少而竒壮而强老而通以元和元年六月十四日卒年五十七娶京兆田氏男曰家女曰都皆幼初君乐虢之土田山水求掾其州去官犹家之既卒因以其年九月某日塟于州北十里崔长史墓西铭曰凡兆于兹唯其家之材盖归有时四门博士周况妻韩氏墓志铭四门博士周况妻韩氏讳好好尚书礼部郎中讳云卿之孙开封尉讳俞之女俞妻赵氏生二女三男开封卓越豪纵不治资业喜酒色狗马赵氏卒十一年而开封亦卒开封从父弟愈于时为博士乞教东都生以收其孥于开封界中教畜之而归其长女于周氏况况进士家世儒者曽祖讳延潭州长沙令祖讳晦常州㕘军父讳良甫左骁卫兵曹㕘军况立名行人士誉之韩氏嫁九年生一男一女年二十七以疾卒塟长安城南鳯栖原其从父愈于时为中书舍人为铭曰夫丧少妇子失壮母归咎无处韩滂墓志铭滂韩氏子其先仕魏号安定桓王滂父老成厚谨以文为韩氏良子弟未仕而死有二子滂其季也其祖讳介为人孝友一命率府军佐以卒二子百川老成老成为伯父起居舎人后起居有德行言词为世轨式滂既兄弟二人而率府长子百川死无嗣其叔祖愈命滂归后其祖滂清明逊悌以敏读书作文功力兼人为文词一旦竒伟骤长不类旧常吾曰尔得无假人耶退大喜谓其兄湘曰某违翁且踰年惧无以为见今翁言乃然可以为贺羣辈来见皆曰滂之大进不唯于文词于为人亦然既数月得疾以卒年十九矣吾与妻哭之伤心三日而敛既敛七日权塟宜春郭南里呜唿其可惜也巳铭曰天固生之耶偶自生耶天杀之耶其偶自死耶莫不归于死寿何少多铭以送汝其悲奈何女拏圹铭女拏韩愈退之第四女也惠而早死愈之少为秋官言佛夷鬼其法乱治梁武事之卒有侯景之败可一扫刮絶去不宜使烂漫天子谓其言不祥斥之潮州南海揭阳之地愈既行有司以罪人家不可畱京师迫遣之女拏年十二在病既惊痛与其父诀又舆致走道撼顿失食饮节死于商南层峯驿即瘗道南山下五年愈为京兆始令子弟与其姆易棺衾归女拏之骨于河南之河阳韩氏墓而葬之女拏死当元和之十四年二月二日其发而归在长庆三年十月之四日其塟在十一月之十一日铭曰汝宗塟于是汝安归之惟永宁河南缑氏主簿唐充妻卢氏墓志铭夫人卢氏讳某兰陵太守景柔八世孙父贻卒河南法曹法曹娶上党苖氏太师晋卿兄女生三女三男夫人最长法曹卒苖夫人嫁之唐氏充充明经宰相休憬曽姪孙出郄氏外王父昂中书舍人夫人年若干嫁唐氏凡生男与女九人年四十二元和四年正月二十二日卒其年四月十五日塟河南府河南县之大石山下铭曰夫人本宗世族之后率其先猷令德是茂爰归得家九子一母婉婉有仪柔静以和命不侔身兹其奈何刻铭墓石以告观者乳母墓铭乳母李氏徐州人号正真为韩氏家乳其儿愈愈生未再周月孤失怙恃李氏怜不忍弃去视保益谨遂老韩氏及见其所乳儿愈举进士第厯佐汴徐军入朝为御史国子博士尚书都官员外郎河南令娶妇生二男五女时节受庆贺愈輙率妇孙列拜进寿年六十四元和六年三月十八日病卒三日塟河南县北十五里愈率妇孙视窆封且刻其语于石纳诸墓为铭五百家注昌黎文集巻三十五五百家注昌黎文集卷三十六钦定四库全书五百家注昌黎文集巻三十六宋魏仲举编杂文瘗破砚文陇西李观元宾始从进士贡在京师或贻之砚既四年悲欢穷㤗未尝废其用凢与之试艺春官实二年登上第行于褒谷间役者刘允误坠之地毁焉乃匣归埋于京师里中昌黎韩愈其友人也賛且识云土乎质陶乎成器复其质非生死类全斯用毁不忍弃埋而识之仁之义砚乎砚乎与瓦砾异毛颖传毛颖者中山人也其先明眎佐禹治东方土养万物有功因封于卯地死为十二神尝曰吾子孙神明之后不可与物同当吐而生已而果然明眎八世孙䨲世传当殷时居中山得神仙之术能匿光使物窃恒娥骑蟾蜍入月其后代遂隠不仕云居东郭者曰㕙狡而善走与韩卢争能卢不及卢怒与宋㹱谋而杀之醢其家秦始皇时蒙将军恬伐楚次中山将大猎以惧楚召左庶长与军尉以连山筮之得天与人文之兆筮者贺曰今日之获不角不牙衣褐之徒缺口而长须八窍而趺居独取其髦简牍是天下其同书秦其遂兼诸侯乎遂猎围毛氏之族拔其毫载颖而归献俘于章台宫聚其族而加束縳焉秦皇帝使恬赐之汤沐而封诸管城号管城子日见亲宠任事颖为人强记而便敏自结绳之代以及秦事无不纂录隂阳卜筮占相医方族氏山经地志字书图画九流百家天人之书及至浮屠老子外国之説皆所详悉又通于当代之务官府簿书市井货钱注记惟上所使自秦皇帝及太子扶苏胡亥丞相李斯中车府令高下及国人无不爱重又善随人意正直邪曲巧拙一随其人虽后见废弃终黙不洩惟不喜武士然见请亦时往累拜中书令与上益狎上尝唿为中书君上亲决事以衡石自程虽宫人不得立左右独颖与执烛者常侍上休乃罢颖与绛人陈𤣥𢎞农陶泓及㑹稽楮先生友善相推致其出处必偕上召颕三人者不待诏輙俱往上未尝怪焉后因进见上将有任使拂拭之因免冠谢上见其髪秃又所謩画不能称上意上嘻笑曰中书君老而秃不任吾用吾尝谓君中书而今不中书耶对曰臣所谓尽心者因不复召归封邑终于管城其子孙甚多散处中国皆冒管城惟居中山者能继父祖业太史公曰毛氏有两族其一姬姓文王之子封于毛所谓鲁卫毛𥅆者也战国时有毛公毛遂独中山之族不知其本所出子孙最为蕃昌春秋之成见絶于孔子而非其罪及蒙将军抜中山之毫始皇封之管城世遂有名而姬姓之毛无闻颖始以俘见卒见任使秦之灭诸侯颖与有功赏不詶劳以老见疎秦真少恩哉下邳侯革华传下邳侯革华者其先陇西人也三十六代祖守犍为黄帝时以力见召拜大司农以其辟土有功又知稼穑艰难迁轻车都尉子孙相继至周武王时徙居桃林冠冕遂絶其后人思其济世之才因复其位而加任使焉华父犨生五年袭先祖爵禄仕至上轻车都尉华母世居长乐有乳哺之恩越王勾践时常侍宴姑苏台诗所谓有觉德行者也犨因引重至太行山力不任事遂死于轘辕之下主上嗟悼命太宰申屠公执刀而解之其支派分离散在他处华长子也上念其父劬劳而死于王事封华为下邳侯诏将作大匠治之华为性坚劲屈强难以直御匠以其膏润之然后去其豪族而加裁割焉㑹太原人金十奴与新郑人斛斯生相逢荐华于五木大夫是后稍稍得成其名上嘉之遂释褐赐墨绶焉华尝曰吾辛勤久今方成名得处上左右足矣及献之果然华为人善履道别威仪进退趋跄一随人意上将驾出游畋猎驰骋击毬射御及交宾接贤礼神祭祀未尝不召华俱往伏事上久之因病或开口论议洩露密㫖上繇是疎之诏将作大匠治之又命其友金十奴等补过之寻献于上上虽纳之然亦不甚见重有泥涂贱处方召使之余并不得与焉顷之上见其颜色顦顇衰惫失度上嗟曰下邳侯老而惫不任吾事今弃子不复召子矣遂弃而终华无子其继者族人焉太史公曰华之先皮姓轩辕时苍颉观鸟迹制文字以其始于皮而声于革故从革焉初革自北而来为赵武灵王见重后子孙盛于中国汉书功臣表有煑枣侯革朱者即其后也送穷文元和六年正月乙丑晦主人使奴星结栁作车縳草为船载糗舆粻牛系轭下引帆上樯三揖穷鬼而告之曰闻子行有日矣鄙人不敢问所涂躬具船与车备载糗粻日吉时良利行四方子饭一盂子啜一觞擕朋挈俦去故就新驾尘彍风与电争先子无底滞之尤我有送之恩子等有意于行乎屏息潜听如闻音声若啸若啼砉歘嚘嘤毛髪尽竖竦肩缩劲疑有而无久乃可明若有言者曰吾与子居四十年余子在孩提吾不子愚子学子耕求官与名惟子是从不变于初门神户灵我叱我呵苞羞诡随志不在他子迁南荒热烁湿蒸我非其乡百鬼欺凌太学四年朝虀暮盐惟我保汝人皆汝嫌自初及终未始背汝心无异谋口絶行语于何聼闻云我当去是必夫子信谗有间于予也我鬼非人安用船车鼻嗅臭香糗粻可捐单独一身谁为朋俦子茍备知可数已不子能尽言可谓圣智情状既露敢不回避主人应之曰子以吾为真不知也耶子之朋俦非三非四在十去五满七除二各有主张私立名字捩手覆羹转喉触讳凢所以使吾靣目可憎语言无味者皆子之志也其一名曰智穷矫矫亢亢恶圆喜方羞为姦欺不忍害伤其次名曰学穷傲数与名摘抉杳㣲高挹羣言执神之机又其次曰文穷不专一能怪怪竒竒不可时施秖以自嬉又其次曰命穷影与形殊靣丑心妍利居衆后责在人先又其次曰交穷磨肌戛骨吐出心肝企足以待寘我雠寃凢此五鬼为吾五患饥我寒我兴讹造讪能使我迷人莫能间朝悔其行暮已复然蝇营狗茍驱去复还言未毕五鬼相与张眼吐舌跳踉偃仆抵掌顿脚失笑相顾徐谓主人曰子知我名凢我所为驱我令去小黠大痴人生一世其久几何吾立子名百世不磨小人君子其心不同惟乖于时乃与天通擕持琬琰易一羊皮饫于肥甘慕彼糠糜天下知子谁过于予虽遭斥逐不忍子疎谓予不信请质诗书主人于是垂头丧气上手称谢烧车与船延之上座鳄鱼文维元和十四年四月二十四日潮州刺史韩愈使军事衙推秦济以羊一猪一投恶谿之潭水以与鳄鱼食而告之曰昔先王既有天下列山泽网绳擉刃以除虫蛇恶物为民害者驱而出之四海之外及后王德薄不能远有则江汉之间尚皆弃之以与蛮夷楚越况岭海之间去京师万里哉鳄鱼之㴠淹卵育于此亦固其所今天子嗣唐位神圣慈武四海之外六合之内皆抚而有之况禹迹所揜扬州之近地刺史县令之所治出贡赋以供天地宗庙百神之祀之壤者哉鳄鱼其不可与刺史杂处此土也刺史受天子命守此土治此民而鳄鱼睅然不安谿潭据食民畜熊豕鹿麞以肥其身以种其子孙与刺史亢拒争为长雄刺史虽驽弱亦安肯为鳄鱼低首下中伈伈睍睍为民吏羞以偷活于此耶且承天子命以来为吏固其势不得不与鳄鱼辩鳄鱼有知其听刺史言潮之州大海在其南鲸鹏之大虾蟹之细无不容归以生以食鳄鱼朝发而夕至也今与鳄鱼约尽三日其率丑类南徙于海以避天子之命吏三日不能至五日五日不能至七日七日不能是终不肯徙也是不有刺史听从其言也不然则是鳄鱼𡨕顽不灵刺史虽有言不闻不知也夫傲天子之命吏不听其言不徙以避之与冥顽不灵为民物害者皆可杀刺史则选材技吏民操强弓毒矢以与鳄鱼从事必尽杀乃止其无悔五百家注昌黎文集巻三十六五百家注昌黎文集卷三十七钦定四库全书五百家注昌黎文集巻三十七宋魏仲举编状故金紫光禄大夫检校尚书左仆射同中书门下平章事兼汴州刺史充宣武军节度副大使知节度事管内度支营田汴宋亳颖等州观察处置等使上柱国陇西郡开国公赠太傅董公行状曽祖仁琬皇任梁州博士祖大礼皇赠左散骑常侍父伯良皇任开州新浦县主簿皇赠尚书左仆射公讳晋字混成河中虞乡万岁里人少以明经上第宣皇帝居原州公在原州宰相以公善为文任翰林之选既以闻召见拜秘书省校书郎入翰林为学士三年出入左右天子以为谨愿赐绯鱼袋累升为卫尉寺丞出翰林以疾辞拜汾州司马崔圆为扬州诏以公为圆节度判官摄殿中侍御史以军事如京师朝天子识之拜殿中侍御史内供奉由殿中为侍御史入尚书省为主客员外郎由主客为祠部郎中先皇帝时兵部侍郎李涵如回纥立可敦诏公兼侍御史赐紫金鱼袋为涵判官回纥之人来曰唐之复土疆假回纥力焉约我为市马马既入而归我贿不足我于使人卒取之涵惧不敢对视公公为之言曰我之复土疆尔信有力焉吾非无马而与尔为市为尔赐不既多乎尔之马岁五至吾数皮而归资邉吏请致诘也天子念尔有劳故下诏禁侵犯诸戎畏我大国之尔与也莫敢校焉尔之父子宁而畜马蕃者非我谁使之于是其衆皆环公拜既又相率南靣序拜皆举两手曰不敢有意大国自回纥归拜司勲郎中未尝言回纥之事迁秘书少监厯太府太常二寺亚卿为左金吾卫将军今上即位以大行皇帝山陵出财赋拜太府卿由太府为左散骑常侍兼御史中丞知台事三司擢才俊有威风始公为金吾未尽一月拜太府九日又为中丞朝夕入议事于是宰相请以公为华州刺史拜华州刺史潼闗防御镇国军使朱泚之乱加兼御史大夫诏至于上所又拜国子祭酒兼御史大夫宣慰恒州于是朱滔自范阳以回纥之师助乱人心大恐公既至恒州恒州即日奉诏出兵与滔战大破走之还至河中李怀光反上如梁州怀光所率皆朔方兵公知其谋与朱泚合也患之造怀光言曰公之功天下无以与敌公之过未有闻于人某至上所言公之情上寛明将无不赦宥焉乃能为朱泚臣乎彼为臣而背其君茍得志于公何有且公既为太尉矣彼虽宠公何以加此彼不能事君能以臣事公乎公能事彼而有不能事君乎彼知天下之怒朝夕戮死者也故求其同罪而与之比公何所利焉公之敌彼有余力不如明告之絶而起兵袭取之清宫而迎天子庶人服而请罪有司虽有大过犹将揜焉如公则谁敢议语已怀光拜曰天赐公活怀光之命喜且泣公亦泣则又语于将卒如语怀光者将卒唿曰天赐公活吾三军之命拜且泣公亦泣故怀光卒不与朱泚当是时怀光几不反公气仁语若不能出口及当事乃更疎亮捷给其词忠其容貌温然故有言于人无不信之明年上复京师拜左金吾卫大将军由大金吾为尚书左丞又为太常卿由太常拜门下侍郎平章事在宰相位凢五年所奏于上前者皆二帝三王之道由秦汉已降未尝言退归未尝言所言于上者于人子弟有私问者公曰宰相所职系天下天下安危宰相之能与否可见欲知宰相之能与否如此视之其可凢所谋议于上前者不足道也故其事卒不闻以疾病辞于上前者不已退以表辞者八方许之拜礼部尚书制曰事上尽大臣之节又曰一心奉公于是天下知公之有言于上也初公为宰相时五月朔㑹朝天子在位公卿百执事在庭侍中賛百寮贺中书侍郎平章事窦叅摄中书令当传诏辞疾作不能事凢将大朝㑹当事者既受命皆先日习仪于时未有诏公卿相顾公逡巡进北靣言曰摄中书令臣某病不能事臣请代某事于是南靣宣致诏词事已复位进退甚详为礼部四年拜兵部尚书入谢上语移时晏复有入谢者上喜曰董某疾且损矣出语人曰董公且复相既二日拜东都留守判东都尚书省事充东都畿汝州防御使兼御史大夫仍为兵部尚书由留守未尽五月拜检校尚书左仆射同中书门下平章事汴州刺史宣武军节度副大使知节度事管内支度营田汴宋亳颖等州观察处置等使汴自大厯来多兵事刘𤣥佐益其师至十万𤣥佐死子士宁代之畋游无度其将李万荣乗其畋也逐之万荣为节度使一年其将韩惟清张彦林作乱求杀万荣不克三年万荣病风昏不知事其子乃复欲为士宁之故监军使俱文珍与其将邓惟恭执之归京师而万荣死诏未至惟恭权军事公既受命遂行刘宗经韦𢎞景韩愈实从不以兵卫及郑州逆者不至郑州人为公惧或劝公止以待有自汴州出者言于公曰不可入公不对遂行宿圃田明日食中牟逆者至宿八角明日惟恭与诸将至遂逆以入郛三军縁道讙声庶人壮者唿老者泣妇人啼遂入以告初𤣥佐死吴凑代之及巩闻乱归士宁万荣皆自为而后命军士将以为常故惟恭亦有志以公之速也不及谋遂出逆既而私其人观公之所为以告曰公无为惟恭喜知公之无害已也委心焉进见公者退皆曰公仁人也闻公言者皆曰公仁人也环以相告故大和初𤣥佐遇军士厚士宁惧复加厚焉至万荣如士宁志及韩张乱又加厚以怀之至于惟恭每加厚焉故士宁卒骄不能御则置腹心之士幕于公庭庑下挟弓执劒以湏日出而入前者去日入而出后者至寒暑时至则加劳赐酒肉公至之明日皆罢之贞元十二年七月也八月上命汝州刺史陆长源为御史大夫行军司马杨凝自左司郎中为检校吏部郎中观察判官杜伦自前殿中侍御史为检校工部员外郎节度判官孟叔度自殿中侍御史为检校金部员外郎支度营田判官职事修人民化嘉禾生白鹊集苍乌来巢嘉𤓰同蔕联实四方至者归以告其帅小大威怀有所疑輙使来问有交恶者公与平之累请朝不许及有疾又请之且曰人心易动军旅多虞及臣之生计不先定至于他日事或难期犹不许十五年二月三日薨于位上三日罢朝赠太傅使吏部员外郎杨于陵来祭弔其子赠布帛米有加公之将薨也命其子三日敛既敛而行于行之四日汴州乱故君子以公为知人公之薨也汴州人歌之曰浊流洋洋有辟其郛阗道讙唿公来之初今公之归公在丧车又歌曰公既来止东人以完今公殁矣其谁与安始为华州亦有惠爱人思之公居处恭无妾媵不饮酒不謟笑好恶无所偏与人交泊如也未尝言兵有问者曰吾志于教化享年七十六阶累升为金紫光禄大夫勲累升为上柱国爵累升为陇西郡开国公娶南阳张氏夫人后娶京兆韦氏夫人皆先公终四子全道全湲全素全澥全道全素皆上所赐名全道为秘书省着作郎全湲为秘书省秘书郎全素为大理评事全澥为太常寺太祝皆善士有学行谨具厯官行事状伏请牒考功并牒太常议所谥牒史馆请垂偏录谨状贞元十五年五月十八日故吏前汴宋亳颕等州观察推官将仕郎试秘书省校书郎韩愈状与汝州卢郎中论荐侯喜状进士侯喜右其人为文甚古立志甚坚行止取舍有士君子之操家贫亲老无援于朝在举埸十余年竟无遇愈常慕其才而恨其屈与之还往岁月已多尝欲荐之于有司言之于上位名卑官贱其路无由观其所为文未尝不掩巻而叹去年愈从调选本欲携持同行适遇其人自有家难迍邅坎轲又废一年及春末自京还怪其久絶无消息五月初至此自言为阁下所知辞气激扬靣有矜色曰侯喜死不恨矣喜辞亲入关羇旅道路见王公大人数百未尝有如卢公之知我也比者分将委弃泥涂老死草野今胷中之气勃勃然复有仕进之路矣愈感其言贺之以酒谓之曰卢公天下之贤刺史也未闻有所推引盖难其人而重其事今子郁为选首其言死不恨固宜也古所谓知已者正如此耳身在贫贱为天下所不知独见遇于大贤乃可贵耳若自有名声又託形势此乃为市道之事又何足贵乎子之遇知于卢公真所谓知已者也士之修身立节而竟不遇知巳前古已来不可胜数或日接膝而不相知或异世而相慕以其遭逢之难故曰士为知已者死不其然乎不其然乎阁下既已知侯生而愈复以侯生言于阁下者非为侯生谋也感知已之难遇大阁下之德而怜侯生之心故因其行而献于左右焉谨状论今年权停举选状右臣伏见今月十日敕今年诸色举选宜权停者道路相传皆云以岁之旱陛下怜悯京师之人虑其乏食故权停举选以絶其来者所以省费而足食也臣伏思之窃以谓十口之家益之以二人于食未有所费今京师之人不啻百万都计举者不过五七千人并其僮仆畜马不当京师百分之一以十口之家计之诚未为有所损益又今年虽旱去岁大丰商贾之家必有储蓄举选者皆赍持资用以有易无未见其弊今若暂停举选或恐所害实深一则远近惊惶二则人士失业臣闻古之求雨之词曰人失职欤然则人之失职足以致旱今縁旱而停举选是使人失职而召灾也臣又闻君者阳也臣者阴也独阳为旱独阴为水今者陛下圣明在上虽尧舜无以加之而羣臣之贤不及于古又不能尽心于国与陛下同心助陛下为理有君无臣是以久旱以臣之愚以为宜求纯信之士骨鲠之臣忧国如家忘身奉上者超其爵位置在左右如殷高宗之用傅説周文王之举太公齐桓公之拔寗戚汉武帝之取公孙𢎞清闲之余时赐召问必能辅宣主化销殄旱灾臣难非朝官月受俸钱岁受禄粟茍有所知不敢不言谨诣光顺门奉状以闻伏听圣㫖御史台上论天旱人饥状右臣伏以今年已来京畿诸县夏逢亢旱秋又早霜田种所収十不存一陛下恩踰慈母仁过春阳租赋之间例皆蠲免所徴至少所放至多上恩虽𢎞下困犹甚至闻有弃子逐妻以求口食拆屋代树以纳税钱寒馁道涂毙踣沟壑有者皆巳输纳无者徒被追徴臣愚以为此皆羣臣之所未言陛下之所未知者也臣窃见陛下怜念黎元同于赤子或犯法当戮犹且寛而宥之况此无辜之人岂有知而不救又京师者四方之腹心国家之根本其百姓实宜倍加忧恤今瑞雪频降来年必丰急之则得少而人伤缓之则事存而利远伏乞特敕京兆府应今年税钱及草粟等在百姓腹内徴未得者并且停徴容至来年蚕麦庶得少有存立臣至陋至愚无所知识受恩思効有见輙言无任恳欵慙惧之至谨录奏闻谨奏请复国子监生徒状国子监应三馆学生等准六典国子馆学生三百人皆取文武三品以上及国公子孙从三品以上曾孙补充太学馆学生五百人皆取五品以上及郡县公子孙从三品以上曾孙补充四门馆学生五百人皆取七品以上及侯伯子男子补充右国家典章崇重庠序近日趋竞未复本源至使公卿子孙耻游太学工商凢冗或处上庠今圣道大明儒风复振恐湏革正以賛鸿猷今请国子馆并依六典其太学馆量许取常参官八品已上子弟充其四门馆亦量许取无廕有才业人充如有廕不补学生应举者请礼部不在収试限其新补人有冒廕者请牒送法司科罪縁今年举期已近伏请去上都五百里内特许非时収补其五百里外且任乡贡至来年春一时収补其厨粮度支先给二百七十四人今请凖新补人数量加支给谨具如前伏听处分唐故赠绛州刺史马府君行状君讳彚字某其先为嬴姓当周之衰处晋为赵氏晋亡而赵氏为诸侯其后益大与齐楚韩魏燕为六国俱称王其别子赵奢当赵时破秦军阏与有功号马服君子孙由是以马为氏梁有安州刺史侍中赠太尉岫岫生乔卿任襄州主簿国乱去官不仕乔卿生君才隋末为蒯令燕王艺师之以有幽都之衆武德初朝京师拜武侯大将军封南阳郡公卒塟大梁新里赵郡李华刻碑颂之君才生珉为玉铃卫仓曹叅军事赠尚书左仆射生季龙为岚州刺史赠司空清河崔元翰铭其德于碑在新里司空生燧为司徒侍中北平王赠太傅谥庄武庄武之勲劳在䇿书君其长子也少举明经司徒公作藩太原授河南府叅军建中四年司徒公使将武人子弟才力之士三百人朝行在扞卫献御服用物弓夹煑器幄幕奔走危难上喜其勤超拜太常丞赐章服迁少府少监太仆少卿司徒公之薨也刺臂出血书佛经千余言期以报德庐墓侧值松栢终丧又拜太仆少卿疾病一年贞元十八年七月二十五日终于家凢年四十有五其弟少府监畅上印绶求追赠赠绛州刺史布帛百匹君在家行孝友待宾客朋友有信义其守官恭慎举职其朝献奉父命不避难其居丧有过人行初司徒公娶河南元氏封颍川郡夫人赠许国夫人许国薨少府始孩顾託以其姪为继室是为陈国夫人夫人无子爱君与少府如已生其薨也君与少府丧之犹实生已亲负土封其墓夫人荥阳郑氏王屋县令况之女有贤行侍君疾愈年不下堂食菜饮水药物必自择将进輙先甞方书本草恒置左右子男二人赦前左卫仓曹叅军敡右清道率府胄曹叅军女子二人在室虽皆幼侍疾居丧如成人愈既世通家详闻其世系事业今塟有期日从少府请掇其大者为行状託立言之君子而图其不朽焉复雠状元和六年九月七日富平县人梁悦为父报仇杀人自投于县请罪敕云复仇杀人固有彛典以其伸寃请罪视死如归自诣公门发于天性志在徇节本无求生宁失不经特从减死宜决杖一百配流循州由是有此议右伏奉今月五日敕复雠据礼经则义不同天徴法令则杀人者死礼法二事皆王教之大端有此异同必论辩宜令都省集议闻奏者朝议郎行尚书职方员外郎上骑都尉韩愈议曰伏以子复父雠见于春秋见于礼记又见周官又见诸子史不可胜数未有非而罪之者也最宜详于律而律无其条非阙文也葢以为不许复雠则伤孝子之心而乖先王之训许复雠则人将倚法专杀无以禁止其端矣夫律虽本于圣人然执而行之者有司也经之所明者制有司者也丁宁其义于经而深没其文于律者其意将使法吏一断于法而经术之士得引经而议也周官曰凢杀人而义者令勿雠雠之则死义宜也明杀人而不得其宜者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施于下之辞非百姓之相杀也又周官曰凢报仇雠者书于士杀之无罪言将复雠必先言于官则无罪也今陛下垂意典章思立定制惜有司之守怜孝子之心示不自专访议羣下臣愚以为复雠之名虽同而其事各异或百姓相雠如周官所称可议于今者或为官吏所诛如公羊所称不可行于今者又周官所称将复雠先告于士则无罪者若孤稚羸弱抱㣲志而伺敌人之便恐不能自言于官未可以为断于今也然则杀之与赦不可一例宜定其制曰凡有复父雠者事发具其事申下尚书省尚书省集议奏闻酌其宜而处之则经律无失其指矣谨议钱重物轻状右臣伏凖御史台牒凖中书门下帖奉进止钱重物轻为弊颇甚详求适变可以便人所贵緍货通行里闾寛息宜令百寮随所见作利害状者臣愚以为钱重物轻救之之法有四一曰在物土贡夫五谷布帛农人之所能出也工人之所能为也人不能铸钱而使之卖布帛谷米以输钱于官是以物愈贱钱愈贵也今使出布之乡租赋悉以布出緜丝百货之乡租赋悉以绵丝百货去京百里悉出草三百里以粟五百里之内及河渭可漕入愿以草粟租赋悉以听之则人益丰钱益轻谷米布帛益重二曰在塞其隙无使之洩禁人无得以铜为器皿禁铸铜为浮屠佛像钟磬者蓄铜过若干斤者铸钱以为他物者皆罪死不赦禁钱不得出五岭五岭买卖一以银盗以钱出岭及违令以买卖者皆死五岭旧钱听人载出如此则钱必轻矣三曰更其文贵之使一当五而新旧兼用之凢铸钱千其费亦千今铸一而得五是费钱千而得钱五千可立多也四曰扶其病使法必立凢法始立必有病今使人各输其土物以为租赋则州县无见钱州县无见钱而糓米布帛未重则用不足而官吏之禄俸月减其旧三之一各置铸钱使新钱一当五者以给之轻重平乃止四法用钱必轻谷米布帛必重百姓必均矣谨录奏闻伏听敕旨谨奏五百家注昌黎文集巻三十七五百家注昌黎文集卷三十八钦定四库全书五百家注昌黎文集巻三十八宋魏仲举编表状为韦相公让官表臣某言伏奉今日制命以臣为尚书右丞同中书门下平章事非常之宠勿降于上天不次之恩遽属于庸品承命震骇心神靡宁顾已慙腼手足失措臣某诚惶诚恐顿首顿首臣本非长才又乏敏识学不能通达经训文不足縁饰吏事徒知立志亷谨絶朋势之交处官恪恭免请託之累因縁序骤厯台阁蒙生成于天地无裨补于涓尘忝冐以居涯分遂极常以盈满自诫方思退处里闾何意恩泽益深猥令超参鼎铉窃自惟度实不堪任臣某诚惶诚恐顿首顿首臣闻宰相者上熈陛下覆焘之恩下遂羣生性命之理以正百度以和四时澄其源而清其流统于一而应于万毫釐之差或致弊于寰海晷刻之误或遗患于厯年固宜旁求隠士必得能者然后授之不可轻以付臣使人失望上累圣主知人之哲下乖㣲臣量已之义无补于理有妨于贤况今俊乂至多耆硕咸在茍以登用皆踰于臣伏乞特回所授以示至公之道天下幸甚天下幸甚为宰相贺雪表臣某言臣伏以去岁冬间雨雪颇少今年春首宿麦未滋陛下深念黎甿屡形词㫖神监昭达皇情感通春云始繁时雪遂降实丰穰之嘉瑞销疠疫于新年东作可期南亩有望此皆陛下与天合德视人如伤每发圣言则获灵贶见天人之相应知朝野之同欢臣等职在爕和慙无効用覩斯庆泽实荷鸿休进顺宗皇帝实録表状臣愈言今之所以知古后之所以知今不可口传必凭诸史虽二帝三王之盛若不存纪录则名氏年代不闻于兹功德事业无可称道焉顺宗皇帝以上圣之早处储副晨昏进见必有所陈二十余年未尝懈倦阴功隠德利及四海及嗣守大位行其所闻顺天从人传授圣嗣陛下钦奉先志绍致太平原本推功实撰次去八年十一月臣在史职监修李吉甫授臣以前史官韦处厚所撰先帝实録三巻云未周悉令臣重修臣与修撰左拾遗沈传师直馆京兆府咸阳县尉宇文籍等共加採访并㝷检诏敕修成顺宗皇帝实録五巻削去常事着其系于政者比之旧録十益六七忠良姦佞莫不备书茍关于时无所不录吉甫慎重其事欲更研讨比及身殁尚未加功臣于吉甫宅取得旧本自冬及夏刋正方毕文字鄙陋实惧尘玷谨随表献上臣愈诚惶诚恐顿首顿首谨言右臣去月二十九日进前件实录今月四日宰臣宣进㫖其间有错误令臣改毕却进旧本者臣当修撰之时史官沈传师等採事得于传闻诠次不精致有差误圣明所鍳毫发无遗恕臣不逮重令刋正今并添改讫其奉天功烈更加寻访已据所闻载于首巻傥所论着尚未周详臣所未知乞赐宣示庶获编录永传无穷谨录奏闻谨奏为裴相公让官表臣某言伏奉今日制书以臣为朝议大夫守中书侍郎同中书门下平章事承命惊惶魂爽飞越俯仰天地若无所容臣某诚惶诚恐顿首顿首臣少渉经史粗知古今天与朴忠性惟愚直知事君以道无惮杀身慕当官而行不求利已人以为拙臣行不疑元和之初始拜御史旋以论事过切为宰臣所非出官府廷乃佐戎幕陛下恕臣之罪怜臣之心拔居侍从之中遂掌丝纶之重受恩益大顾已愈轻茍耳目所闻知心力所迨及少关政理輙以陈闻于裨补无涓埃之㣲而谗谤有丘山之积陛下知其孤立赏其微诚独断不谋奖待踰量臣诚见陛下具文武之德有神圣之启中兴之宏图当太平之昌厯勤身以俭与物无私威怒如雷霆容覆如天地实羣臣尽节之日才智効能之时圣君难逢重德宜报苦心焦思以日继夜茍利于国知无不为徒欲竭愚未免妄作陛下不加罪责更极宠光既领台纲又毗邦宪圣君所厚兇逆所雠阙于防虞几至毙踣恩私曲被性命获全忝累祖先玷尘班列未知所措秪自内慙岂意陛下擢臣于伤残之余委臣以爕和之任忘其汚陋使佐圣明此虽成汤举伊尹于庖厨高宗登傅説于版筑周文用吕望于屠钓齐桓起寗戚于饭牛雪耻蒙光去辱居贵以今凖古拟议非伦陛下有四君之明行四君之事微臣无四子之美获四子之荣岂可叨居以彰非据方今干戈未尽戢夷狄未尽宾麟鳯龟龙未尽游郊薮草木鱼鼈未尽被雍熈当大有为之时得非常人之佐然后能上宣圣德以代天工如臣等类实不克堪伏望博选周行旁及巖穴天生圣主必有贤臣得而授之乃可致理乞回所授以叶羣情无任恳欵之至为宰相贺白龟状鄂岳观察使所进白龟右今日某宣进㫖示臣前件白龟者伏以贞祥之见必有从来物象既呈可以推究古者谓龟为蔡蔡者龟也今始入贼地而获龟者是获蔡也白者西方之色刑戮之象也是必擒其帅而得地也提挈而来生致阙下此象既见其应不遥斯皆陛下圣德所施灵物来効太平之运其在于今臣等谬列台衡亲覩嘉瑞无任抃跃之至冬荐官殷侑状前天德军都防御判官承奉郎试大理评事兼监察御史殷侑右伏准贞元五年六月十一日敕停郎官御史在城者委常叅官每年冬季闻荐者前件官兼通三传傍习诸经注䟽之外自有所得久从使幕亮直着名朴厚端方少见伦比以臣所见堪任御史太常博士臣所谙知不敢不举谨录奏闻伏听敕㫖进王用碑文状故检校左散骑常侍兼右金吾卫大将军赠工部尚书王用神道碑文右京兆尹李修是王用亲表传用男沼等意请臣与亡父用撰前件碑文者伏以王用国之元舅位望颇崇岂臣短才所能褒饰不敢辞让輙以撰讫其碑文谨录本随状封进伏听进㫖其王用男所与臣马一匹并鞍衔白玉腰带一条臣并未敢受领谨奏谢许受王用男人事物状某官某乙右今日品官唐国珍到臣宅奉宣进㫖縁臣与王用撰神道碑文令臣领受用男沼所与臣马一匹并鞍衔及白玉腰带一条者臣才识浅薄词艺荒芜所撰碑文不能备尽事迹圣恩𢎞奖特令中使宣谕并令臣受领人事物等承命震慄再欣再跃无任荣抃之至谨附状陈谢以闻谨状荐樊宗师状摄山南西道节度副使朝议郎前检校水部员外郎兼殿中侍御史赐绯鱼袋樊宗师右件官孝友忠信称于宗族朋友可以厚风俗勤于艺学多所通解议论平正有经据可以备顾问谨洁和敏持身甚苦遇物仁恕有才有识可任以事今左右史并阙员外郎侍御史亦未备员若蒙擢授必有补益忝在班列知贤不敢不论谨录状上伏听处分举钱徽自代状朝散大夫守太子右庶子飞骑尉钱徽右臣伏准建中元年五月五日敕常叅官授上后三日内举一人以自代者前件官器质端方性怀恬淡外和内敏洁静精㣲可以专刑宪之司参轻重之议况时名年辈俱在臣前擢以代臣必允衆望伏乞天恩遂臣诚请谨録奏闻谨奏进撰平淮西碑文表臣某言伏奉正月十四日敕牒以収𣸪淮西羣臣请刻石纪功明示天下为将来法式陛下推劳臣下允其志愿使臣撰平淮西碑文者闻命震骇心识颠倒非其所任为愧为恐经渉旬月不敢措手窃惟自古神圣之君既立殊功异德卓絶之迹必有竒能博辩之士为时而生持简操笔从而冩之各有品章条贯然后帝王之美巍巍煌煌充满天地其载于书则尧舜二典夏之禹贡殷之盘庚周之五诰于诗则𤣥鸟长发归美殷宗清庙臣工大小二雅周王是歌辞事相称善并美具号以为经列之学官置师弟子读而讲之从始至今莫敢指斥向使撰次不得其人文字暧昧虽有美实其谁观之辞迹俱亡善恶惟一然则兹事至大不可轻以属人伏以唐至陛下再登太平刬刮羣姦扫洒疆土天之所覆莫不宾顺然而淮西之功尤为俊伟碑石所刻动流亿年必得作者然后可尽能事今词学之英所在成列儒宗文师磊落相望外之则宰相公卿郎中博士内之则翰林禁密游谈侍从之臣不可一二遽数召而使之无有不可至于臣者自知最为浅陋顾贪恩待趋以就事丛杂乖戾律吕失次干坤之容日月之光知其不可绘画强颜为之以塞诏㫖罪当诛死其碑文今已撰成谨录封进无任慙羞战怖之至奏韩𢎞人事物状奉敕撰平淮西碑文伏縁圣恩以碑本赐韩𢎞等今韩𢎞寄绢五百匹与臣充人事物未敢受领谨録奏闻伏听进㫖谨奏谢许受韩𢎞物状臣某言今日品官第五文嵩至臣宅奉宣圣㫖令臣受领韩𢎞等所寄撰碑人事绢者恩随事至荣与幸并慙忭憷愓罔知所喻伏以上赞圣功臣子之职下霑羣帅文字所宜陛下谦光自居劝励为事各赐立功节将碑文一通使知朝廷备录劳效韩𢎞荣于宠钖遂寄缣帛与臣于臣何为坐受厚贶恩由上致利则臣归慙戴竞惶举措无地无任感恩慙恳之至五百家注昌黎文集卷三十八五百家注昌黎文集卷三十九钦定四库全书五百家注昌黎文集巻三十九宋魏仲举编表状论捕贼行赏表臣愈言臣伏见六月八日敕以狂贼伤害宰臣擒捕未获陛下悲伤震悼形于寝食特降诏书明立条格云有能捉获贼者赐钱万贯仍加超授今下手贼等四分之内已得其三其余两人盖不足计根㝷踪迹知自承宗再降明诏絶其朝请又与王士则士平等官八日之制无不行者独有赏钱尚未赐给羣情疑惑未测圣心闻初载钱置市之日市中观者日数万人巡绕瞻视嗟叹息既去复来以至日暮百姓小人重财轻义不能深达事体但见不给其赏便以为朝廷爱惜此钱不守言信自近传远无由辨明且出赏所以求贼今贼已诛斩若无人捉获国家何因得此贼而正刑法也承宗何故而赐诛絶也士平士则何故与美官也三事既因获贼获贼必有其人不给赏钱实亦难晓假如圣心独有所见审之不合加赏其如天下百姓及后代久远之人哉况今元济承宗尚未擒㓕两河之地太半未収陇右河西皆没戎狄所宜大明约束使信在言前号令㫖挥以图功利况自陛下即位以来继有丕绩斩杨惠琳収夏州斩刘辟収劒南东西川斩李锜収江东縳卢从史収泽潞等五州威德所加兵不汚刄収魏博等六州致张茂昭张愔収易定徐泗濠等五州创业以来列圣功德未有能高于陛下者可谓赫赫巍巍光照前后矣此由天授陛下神圣英武之德为巨唐中兴之君宗庙神灵所共祐助勉强不巳守之以信则故地不足収而太平不难致如乗快马行平路迟速进退自由其心有所欲往无不可者于此之时特宜示人以信孔子欲存信去食人非食不生尚欲舍生以存信况可无故而轻弃也昔秦孝公用商鞅为相欲富国强兵行令于国恐人不信立三丈之木于市南门募人有能徒置北门者与五十金有一人徙之輙与五十金秦人以君言为必信法令大行国富兵强无敌天下三丈之木非难徙也徙之非有功也孝公輙与之金者所以示其言之必信也昔周成王尚小与其弟叔虞为戱削桐叶为珪曰以晋封汝其臣史佚因请择日立叔虞为侯成王曰吾与之戏耳史佚曰天子无戏言言之则史书之礼成之乐歌之于是遂封叔虞于晋昔汉高祖出黄金四万斤与陈平恣其所为不问出入令谋项羽平用金间楚数年之间汉得天下论者皆言汉高祖深达于利能以金四万斤致得天下以此观之自古以来未有不信其言而能有大功者亦未有不费小财而能収大利者臣于捕贼之人本无恩义彼虽获赏了不闗臣所以区区尽言不避烦黩者欲令陛下之信行于天下也伏望恕臣愚陋僻惷之罪而収其恳欵诚至之心天下之幸非臣之幸也谨奉表以闻臣愈诚惶诚恐论佛骨表臣某言伏以佛者夷狄之一法耳自后汉时流入中国上古未尝有也昔者黄帝在位百年年一百十岁少昊在位八十年年一百岁颛顼在位七十九年年九十八岁帝喾在位七十年年一百五岁帝尧在位九十八年年一百一十八岁帝舜及禹年皆百岁此时天下太平百姓安乐夀考然而此时中国未有佛也其后殷汤亦年百岁汤孙太戊在位七十五年武丁在位五十九年书史不言其年夀所极盖亦俱年不减百岁周文王九十七岁武王年九十三岁穆王在位百年此时佛法亦未至中国非因事佛而致然也汉明帝时始有佛法明帝在位才十八年耳其后乱亡相继运祚不长宋齐梁陈元魏已下事佛渐谨年代尤促惟梁武帝在位四十八年前后三度舍身施佛宗庙之祭不用牲牢尽日一食止于菜果其后竟为侯景所逼饿死台城国亦㝷灭事佛求福反更得祸由此观之佛不足信事亦可知矣高祖始受隋禅则议除之当时羣臣材识不远不能深知先王之道古今之宜推阐明圣以救斯弊其事遂止臣常恨焉伏惟睿圣文武皇帝陛下神圣英武数千百年已来未有伦比即位之初不许度人为僧尼道士又不许创立寺观臣常以为高祖之志必行于陛下之手今纵未能即行岂可恣之转令盛也今闻陛下令羣僧迎佛骨于鳯翔御楼以观舁入大内又令诸寺递迎供养臣虽至愚必知陛下不惑于佛作此崇奉以祈福祥也直以年丰人乐狥人之心为京都士庶诡异之观戏翫之具耳安有圣明若此而肯信此等事哉然百姓愚𡨕易惑难晓茍见陛下如此将谓真心事佛皆云天子大圣犹一心敬信百姓何人于佛更惜身命以故焚顶烧指百十为羣解衣散钱自朝至暮转相倣傚惟恐后时老少奔波弃其业次若不即加禁遏更厯诸寺必有断臂脔身以为供养者伤风败俗传笑四方非细事也夫佛者本夷狄之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命来朝京师陛下容而接之不过宣政一见礼宾一设赐衣一袭卫而出境不令惑衆也况其身死已久枯朽之骨凶秽之余岂可直入宫禁孔子曰敬鬼神而远之古之诸侯行弔于其国尚令巫祝先以桃茢袚除不祥然后进弔今无故取秽朽之物亲临观之巫祝不先桃茢不用羣臣不言其非御史不举其失臣实耻之乞以此骨付有司投诸水火永絶根本断天下之疑絶后代之惑使天下之人知大圣人之所作为出于㝷常万万也岂不盛哉岂不快哉佛如有灵能作祸福凢有殃咎宜加臣身上天鍳临臣不怨悔无任感激恳悃之至谨奉表以闻臣某诚惶诚恐潮州刺史谢上表臣某言臣以狂妄戅愚不识礼度上表陈佛骨事言渉不敬正名定罪万死犹轻陛下哀臣愚忠恕臣狂直谓臣言虽可罪心亦无他特屈刑章以臣为潮州刺史既免刑戮又获禄食圣恩𢎞大天地莫量破脑刳心岂足为谢臣某诚惶诚恐顿首顿首臣以今年正月十四日蒙恩除潮州刺史即日奔驰上道经渉岭海水陆万里以今月二十五日到州上讫与官吏百姓等相见具言朝廷治平天子神圣威武慈仁子养亿兆人庶无有亲疎远迩虽在万里之外岭海之陬待之一如甸畿之间辇毂之下有善必闻有恶必见早朝晚罢兢兢业业惟恐四海之内天地之中一物不得其所故遣刺史面问百姓疾苦茍有不便得以上陈国家宪章完具为治日久守令承奉诏条违犯者鲜虽在蛮荒无不安㤗闻臣所称圣德惟知鼓舞讙唿不劳施为坐以无事臣某诚惶诚恐顿首顿首臣所领州在广府极东界上去广府虽云才二千里然来往动皆经月过海口下恶水涛泷壮勐难计程期飓风鳄鱼祸患不测州南近界涨海连天毒雾瘴氛日夕发作臣少多病年才五十发白齿落理不久长加以罪犯至重所处又极远恶忧惶慙悸死亡无日单立一身朝无亲党居蛮夷之地与魑魅为羣茍非陛下哀而念之谁肯为臣言者臣受性愚陋人事多所不通惟酷好学问文章未尝一日暂废实为时辈所见推许臣于当时之文亦未有过人者至于论述陛下功德与诗书相表里作为歌诗荐之郊庙纪泰山之封镂白玉之牒铺张对天之闳休扬厉无前之伟蹟编之乎诗书之策而无愧措之乎天地之间而无亏虽使古人复生臣亦未肯多让伏以大唐受命有天下四海之内莫不臣妾南北东西地各万里自天宝之后治政少懈文致未优武尅不刚嬖臣姦𨽻蠧居棊处揺毒自防外顺内悖父死子代以祖继孙如古诸侯自擅其地不贡不朝六七十年四圣传序以至陛下即位以来躬亲听断旋干转坤闗机阖开雷厉风飞日月清照天戈所麾莫不宁顺大宇之下生息理极高祖创制天下其功大矣而治未太平也太宗太平矣而大功所立咸在高祖之代非如陛下承天寳之后接因循之余六七十年之外赫然兴起南面指麾而致此巍巍治功也宜定乐章以告神明东巡㤗山奏功皇天具着显庸明示得意使永永万年服我成烈当此之时所谓千载一时不可逢之嘉㑹而臣负罪婴舋自拘海岛戚戚嗟嗟日与死廹曽不得奏薄伎于从官之内𨽻御之间穷思毕精以赎罪过怀痛穷天死不闭目瞻望宸极魂神飞去伏惟皇帝陛下天地父母哀而怜之无任感恩恋阙慙惶恳廹之至谨附表陈谢以闻贺册尊号表臣某言臣伏闻宰相公卿百官及闗辅百姓耆耋等以陛下功崇德鉅天成地平宜加号于殊常以昭示于来载陈请恳到于再于三陛下仰稽干符俯顺人志乃以新秋首序令月吉辰发扬鸿休膺受显册天人合庆日月扬光环海之间含生之类欢忭踊跃以舞以歌臣某诚欢诚喜顿首顿首臣闻体仁以长人之谓元发而中节之谓和无所不通之谓圣妙而无方之谓神经纬天地之谓文戡定祸乱之谓武先天不违之谓法天道济天下之谓应道伏惟元和圣文神武法天应道皇帝陛下子育亿兆视之如伤可谓体仁以长人矣喜怒以类刑赏不差可谓发而中节矣明照无私幽隠毕达可谓无所不通矣发号出令云行雨施可谓妙而无方矣三光顺轨草木遂长可谓经纬天地矣除刬冦盗宇县清夷可谓戡定祸乱矣风雨以时祥瑞辐凑可谓先天而天不违矣国内无饥寒四夷皆朝贡可谓道济天下矣衆美备具名实相当赫赫巍巍超今冠古方当讲议明堂辟雍之事撰集㤗山梁父之仪搜三代之逸礼补百王之漏典时乗六龙肆觐东后㣲臣幸生圣代触犯刑章假息海隅死亡无日瞻望震极心魂飞扬有永弃之悲无自新之望曽不得与鸟兽率舞蛮夷纵观为比衘酸抱痛且耻且慙无任感恩恋阙恳廹彷徨之至谨奉表陈贺以闻袁州刺史谢上表臣某言臣以去年正月上疏论佛骨事先朝恕臣愚直不加大罪自刑部侍郎贬授潮州刺史伏遇其年七月十三日恩赦至其年十月二十四日准例量移改授袁州刺史以今月八日到上讫臣某诚欢诚喜顿首顿首伏以州小地狭赋税及时人安吏循闾里无事㣲臣惟当布陛下惟新之泽守国家承平之规劝以耕桑使无怠惰而已臣以愚陋无堪累蒙朝廷奖用掌诰西掖司刑南宫显荣频烦称效寂蔑又蒙赦其罪累授以方州德重恩𢎞身㣲命贱无阶荅谢惟积慙惶无任感恩慙愓之至谨差军事副将郝㤗奉表陈谢以闻贺皇帝即位表臣某言伏闻皇帝陛下以闰正月三日䖍奉遗诏昭升大位天地神祗永有依归华夏蛮貊永有承事神人交庆日月贞明臣某诚欢诚喜顿首顿首臣闻王者必为天所相为人所归上符天心下合人志然后奄有四海以君万邦伏惟皇帝陛下承列圣之丕绩当中兴之昌运爰自主鬯春宫齿胄国家孝友之美实形四方英伟之姿久动羣听及初嗣位遐迩莫不欢心爰降诏书老幼或至垂涕举用俊乂流窜姦邪虽虞舜之去四兇举十六相不能过也天下翘首以望太平天下倾心以观至化臣某诚欢诚喜顿首顿首臣闻昔者尧舜以吁嗟君臣相戒以致至治周文王以忧勤日中不食以和万民故能泽流无穷名配日月伏惟皇帝陛下仪而像之以永多福天下幸甚天下幸甚㣲臣往因言事得罪先朝僻守远方拘限条制不获奔走称庆阙廷无任欣欢踊跃感恩恋阙之至谨奉表以闻贺赦表臣某言伏奉二月五日制书大赦天下常赦所不原者咸蒙除罪与之更始令得自新恩浃幽明庆溢寰海臣某诚欢诚喜顿首顿首臣闻王者必于嗣位之始降非常之恩所以象德干坤同明日月伏惟皇帝陛下文思聪明圣神睿哲发号出令云行雨施惧刑政之或差怜鳏寡之重困知事久之滋弊虑法讹之益姦罪人悉原坠典咸举生恩既及于四海和气遂充于八纮臣某诚欢诚喜顿首顿首㣲臣往因论事获谴海隅旋沐朝奖待罪山郡未离贬窜之地忽逢旷荡之恩踊跃欣欢实倍常品限以官守不获随例称庆阙廷无任感恩恋阙之至谨奉表陈贺以闻贺册皇太后表臣某言伏承闰正月二十七日皇太后光膺令典受册宫闱欢心始自于内朝孝理遂形于寰海臣某诚欢诚喜顿首顿首皇太后夙賛先皇弼成至化诞生明圣缵继鸿休华胥实赞于轩图文母有光于周道恭惟懿德克配前芳皇帝陛下出震承干垂衣御极式展臣子之志以明教化之源礼命载崇华夷同庆臣待罪外郡不获随例称贺阙廷无任踊跃欢欣之至谨奉表陈贺以闻贺庆云表臣某言臣所领州今月十六日申时有庆云见于西北至暮方散臣及举州官吏百姓等无不见者五采五色光华不可徧观非烟非云容状讵能详述抱日増丽浮空不収既变化而无穷亦巻舒而莫定斯为上瑞实应太平臣某诚欢诚喜顿首顿首谨按沈约宋书云庆云五色者太平之应又据孝经援神契曰王者德至山陵则庆云出故黄帝因之以纪事虞舜由之而作歌又按季夏六月土正用事其日丙戌亦主于土西北方者京师所在土为国家之德见京师之位既徴于古又验于今伏惟皇帝陛下德合覆载道光轩虞嗣位之初祯祥继至昇平之符既兆仁夀之域已跻㣲臣往在先朝以论事得罪身居贬黜之地目覩殊常之庆抃跃欢幸实倍常情伏乞宣付史官以彰圣德所致瞻恋阙廷心魂飞驰并图奉进无任欣抃踊跃之至谨差某官奉表陈贺以闻举张惟素自代状中散大夫守左散骑常侍上柱国赐紫金鱼袋张惟素右伏准建中元年正月五日制常㕘官上后三日举一人自代者前件官文学治行衆所推与累厯中外资考已深和而不同静而有守敦厚退让可以训人臣所不如輙举自代谨录奏闻举韩泰自代状使持节漳州诸军事守漳州刺使韩泰右伏准建中元年正月五日制常㕘官及刺史授上讫三日内举一人自代者前件官词学优长才器端实早登科第亦更台省往因过犯贬黜至今十五余年自领漳州悉心为治官吏惩惧不敢为非百姓安宁并得其所在潮州之日与其州界相接臣之政事逺所不如乞以代臣庶为允当谨录奏闻慰国哀表臣某言伏奉正月二十七日诏书大行皇帝奄弃万国承诏哀惶号踊无地伏惟圣情作何可堪处大行皇帝功济寰区仁霑动植奉讳之日率土崩心凡在臣子不胜殒裂伏惟陛下痛贯宸极圣情难居臣拘守逺郡不获匍匐奉慰瞻望阙廷且悲且恋谨奉表陈慰以闻举荐张籍状登仕郎守秘书省校书郎张籍右件官学有师法文多古风沈黙静退介然自守声华行实光映儒林臣当司见阙国子监博士一员生徒借其训导伏乞天恩特授此官以彰圣朝崇儒尚德之道谨录奏闻伏听敕㫖请上尊号表臣某言臣得所管国子太学广文四门及书筭律等七馆学生沈周封等六百人状称身虽贱微然皆以选择得备学生读六艺之文修先王之道粗有知识皆由上恩今天子整齐干坤出入神圣经营乎无为之业游息乎混元之宫不谋于廷不战于野坐収冀部旋定幽都析木天街星宿清润北岳医闾神鬼受职地弥天区界轶海外舜之十有二州周之千七百国章亥所步禹契所书四靣辐凑各修贡职西谢之首北土之渠怛威愧德失据狼狈収其种落逃遁远去来献羊马千里不絶功既如此德又如彼爰初嗣位首去姦㜸随所顾指应时清宁哀天下之鳏寡释四海之郁结左右前后莫匪俊良小大之材咸尽其用无所诛诘一和以仁由是五谷岁登百瑞时见六府三事惟序惟歌昔者娲皇杀黑龙以济冀州尧诛九婴以定下土血兵刓刃仅就厥功以方吾君一何远也尧之在位七十余载戒饬咨嗟以致平治孔子之圣自云三年有成今自嗣位以来岁有余耳臻此功德其何捷哉置邮传命未足以谕以非常之功袭㝷常之号以冠古之美屈守文之名臣子之诚阙而不奏天号人称不满事实斯亦缙绅先生之过也谓臣官居师长不言谓何考其所陈中于义理天人合愿不谋而同非臣之愚所敢隠蔽輙冐死以闻伏乞天恩特允诚志令公卿大夫得竭思虑取正于经以定大号有司备礼择日以颁天下幸甚天下幸甚臣某诚惶诚恐举韦顗自代状中散大夫守大理少卿骁骑尉韦顗右㐲准建中元年正月五日制常叅官上后三日举一人自代者前件官学识该达器量𢎞深朝推直道代仰清节显映班序十五年余夷险一致风猷益茂屈居少列未副羣情文昌政本侍郎官重尚德之举顗宜当之乞回臣所授庶弭官谤谨録奏闻谨奏五百家注昌黎文集巻三十九五百家注昌黎文集卷四十钦定四库全书五百家注昌黎文集巻四十宋魏仲举编状表论孔戣尚书致仕状某官某右臣与孔戣同在南省为官数得相见戣为人守节清苦议论平正今年才七十筋力耳目未觉衰老忧国忘家用意深远所谓朝之耆德老成人者臣知戣上疏求致仕故往看戣戣为臣言已蒙圣主允许伏以陛下优贤尚齿见戣频上三疏言词恳到重违其意遂即许之此陛下仁德之至然而戣辈在朝不过三数人实可为国爱惜自古以来及圣朝故事年虽八九十但视听心虑茍未昏错尚可顾问委以事者虽求退罢无不殷勤留止优以禄秩不听其去以明人君贪贤敬老之道也礼曰大夫七十而致仕若不得谢则必赐之几杖安车七十求退人臣之常礼若有德及气力尚壮则君优而留之不必年过七十尽许致仕也诗曰虽无老成人尚有典刑此言老成人重于典刑不可不惜而留也今戣幸无疾疹但以年当致仕据礼求退陛下若不听许亦无伤于义而有贪贤之美况左丞职事亦极清简若戣尚以繁要为辞自可别授秩崇而务少者今中外之臣有年过于戣尚未得退戣独何人得遂其愿然人皆求进戣独求退尤可贤重臣所领官无事不敢请对蒙陛下厚恩茍有所见不敢不言伏望圣恩特垂察纳谨録奏闻谨奏举马揔自代状银青光禄大夫检校尚书右仆射兼户部尚书马揔右伏准建中元年正月五日制常叅官上后三日举一人自代者臣伏以近者京尹用人稍轻所以市井之间盗贼未断郊野之外疲瘵尚多前件官文武兼寛勐得所累更方镇皆有功能若以代臣实为至当谨録奏闻谨奏贺雨表臣某言臣闻圣人之德与天地通诚发于中事应于外始闻其语今见其真臣诚欢诚喜顿首顿首伏以季夏以来雨泽不降臣职司京邑祈祷实频青天湛然旱气转甚陛下悯兹黎庶有事山川中使才出于九门隂云已垂于四野龙神効职云雨应期嘉谷奋兴根叶肥润抽茎展穗不失时冝人和年丰莫大之庆㣲臣幸蒙宠任获覩殊祥庆抃欢唿倍于常品无任踊跃之至谨奉表陈贺以闻贺太阳不亏表司天台奏今月一日太阳不亏右司天台奏今日辰卯间太阳合亏陛下敬畏天命克已修身诚发于中灾销于上自卯至已当亏不亏虽隔隂云转更明朗比于常日不觉有殊天且不违庆孰为大臣官忝京尹亲覩殊祥欣感之诚实倍常品谨奉状陈贺以闻谨奏举张正甫自代状通议大夫守右散骑常侍上柱国南阳县开国子食邑五百户赐紫金鱼袋张正甫右臣蒙恩除尚书兵部侍郎伏准建中元年正月五日制常叅官上后三日举一人自代者前件官禀正直之性怀刚毅之嫉恶如仇雠见善若饥渇备更内外灼有名声年齿虽髙气志逾励甘贫苦节不愧神明可谓古之老成朝之硕德久处散地实非所宜乞以代臣以副公望谨録奏闻谨奏袁州申使状使司牒州牒右自今月三日后每奉公牒牒尾故牒字皆为谨牒字有异于常初不敢陈论以为错误今既频奉文牒前后并同在愈不胜战惧之至伏乞仁恩特令改就常式以安下情谨奉状陈谢谨録状上国子监论新注学官牒国子监应今新注学官等牒准今年赦文委国子祭酒选择有经艺堪训导生徒者以充学官近年吏部所注多循叙不考艺能至今生徒不自劝励伏请非专通经传博渉坟史及进士五经诸色登科人不以比拟其新授官上日必加研试然后放上以副圣朝崇儒尚学之意具状牒上吏部仍牒监者谨牒黄家贼事宜状右臣伏以臣去年贬岭外刺史其州虽与黄家贼不相隣接然见往来过客并谙知岭南事人所説至精至熟其贼并是夷獠亦无城郭可居依山傍险自称洞主衣服言语都不似人㝷常亦各营生急则屯聚相保比縁邕管经略使多不得人德既不能绥怀威又不能临制侵欺虏縳以致怨恨蛮夷之性易动难安遂至攻刼州县侵暴平人或复私雠或贪小利或聚或散终亦不能为事近者征讨本起于裴行立杨旻此两人者本无远虑深谋意在邀功求赏亦縁见贼未屯聚之时将谓单弱立可摧破争献计谋惟恐后时朝廷信之遂允其请自用兵已来经二年前后所奏杀获计不下一二万人傥皆非虚贼已㝷尽至今贼犹依旧足明欺罔朝廷邕容两管内经此凋弊杀伤疾疫十室九空百姓怨嗟如出一口阳旻行立相继身亡实由自邀功赏造作兵端人神共嫉以至殃咎阳旻行立事既已往今所用严公素者亦非抚御之才不能别立规模依前还请攻讨如此不已臣恐岭南一道未有宁息之时一昨者併邕容两管为一道深合事宜然邕州与贼逼近容州则甚悬隔其经略使若置在邕州与贼隔江对岸兵镇所处物力必全一则不敢轻有侵犯一则易为逐便控制今置在容州则邕州兵马必少贼见势弱易生姦心伏请移经略使于邕州其容州但置刺史实为至便一比者所发诸道南讨兵马例皆不谙山川不服水土远乡羇旅疾疫杀伤臣自南来见説江西所发共四百人曽未一年其所存者数不满百岳鄂所发都三百人其所存者四分才一续添续死每发倍难若令于邕容侧近召募添置千人便割诸道见供行营人数粮赐均融充给所费既不増加而兵士又皆便习长有守备不同客军守则有威攻则有利一自南讨已来贼徒亦甚伤损察其情理厌苦必深大抵岭南人稀地广贼之所处又更荒僻假如尽杀其人尽得其地在于国计不为有益容贷羇縻比之禽兽来则捍御去则不追亦未亏损朝廷事势以臣之愚若因改元大庆赦其罪戾遣一郎官御史亲往宣谕必望风降服讙唿听命仍为择选有材用威信谙岭南事者为经略使处置得宜自然永无侵叛之事应所在典贴良人男女状应所在典贴良人男女等右准律不许典贴良人男女作奴婢驱使臣往任袁州刺史日检到州界内得七百三十一人并是良人男女准律例计佣折直一时放免原其本末或因水旱不熟或因公私债负遂相典贴渐以成风名目虽殊奴婢不别鞭笞役使至死乃休既乖律文实亏政理袁州至小尚有七百余人天下诸州其数固当不少今因大庆乞令有司重举旧章一皆放免仍勒长吏严加检责如有隠漏必重科惩则四海苍生孰不感荷圣德以前件如前谨具奏闻伏听敕㫖谨奏论淮西事宜状右臣伏以淮西三州之地自少阳疾病去年春夏以来图为今日之事有职位者劳其计虑抚循奉所役者修其器械防守金帛粮畜匮于赏给执兵之卒四向侵掠农夫织妇皆携持幼弱饷于其后虽时侵掠小有所得力尽筋疲不偿其费又闻畜马甚多自半年以来皆上槽枥譬如有人虽有十夫之力自朝及夕常自大唿跳跃初虽可畏其势不久必自委顿乗其力衰三尺童子可使制其死命况以三小州残弊困剧之余而当天下之全力其破败可立而待也然所未可知者在陛下断与不断耳夫兵不多则不足以取胜取胜之师必在速战兵多而战不速则所费必广两界之间疆场之上日相攻刼必有杀伤近贼州县徴役百端农夫织妇不得安业或时小遇水旱百姓愁苦当此之时则人人异议以惑陛下之听矣陛下持之不坚半涂而罢伤威损费为弊必深所以要先决于心详度本末事至不惑然可图功为统师者尽力行之于前而叅谋议者尽心奉之于后内外相应其功乃成昔者殷高宗大圣之主也以天子之威伐背叛之国三年乃尅不以为迟志在立功不计所费传曰断而后行鬼神避之迟疑不断未有能成其事者也臣谬承恩宠获掌纶诰地亲职重不同庶寮辄竭愚诚以効裨补谨条次平贼事宜一一如后一诸道发兵或二三千人势力单弱羇旅异乡与贼不相谙委望风慑惧难便前进所在将帅以其客兵杂处指使先不抚存优恤待之既薄使之又苦或被分割队伍𨽻属诸头士卒本将一朝相失心孤意怯难以有功又其本军各湏遣道路辽远劳费倍多士卒有征行之艰闾里怀离别之思今闻陈许安唐汝夀等州与贼界连接处村落百姓悉有兵器小小俘劫皆能自防习于战鬬识贼深浅既是土人䕶惜乡里比来未有处分犹愿自备衣粮共相保聚以备冦贼若令召募立可成军若要添兵自可取足贼平之后易使归农伏请诸道先所追到行营者悉令却归本道据牒所追人额器械弓矢一物已上悉送行营充给所召募人兵数既足加之教练三数月后诸道客军一切可罢比之徴发远人利害悬隔一绕逆贼州县堡栅等各置兵马都数虽多每处则兵至少又相去濶远难相应接所以数被攻刼致有损伤今若分为四道每道各置三万人择要害地屯聚一处使有隠然之望审量事势乗时逐利可入则诸道一时俱发使其狼狈惊惶首尾不相救济若未可入深壁高垒以逸待劳自然不要诸处多置防备临贼小县可收百姓于便地作行县以主领之使免失散一蔡州士卒为元济廹胁势不得已遂与王师交战原其本根皆是国家百姓进退皆死诚可闵伤宜明敕诸军使深知此意当战鬬之际固当以尽敌为心若形势巳穷不能为恶者不湏过有杀戮喻以圣德放之使归销其兇悖之心贷以生全之幸自然相率弃逆归顺一论语曰欲速则不达见小利则大事不成比来征讨无功皆由欲其速捷有司计筭所费茍务因循小不如意即求休罢河北淮西等见承前事势知国家必不与之持久併力苦战幸其一胜即希冀恩赦朝廷无至忠忧国之人不惜伤损威重因其请便议罢兵往日之事患皆然也臣愚以为淮西三小州之地元济又甚庸愚而陛下以圣明英武之用四海九州之力除此小冦难易可知太山压卵未足为喻一兵之胜负实在赏罚赏厚可令廉士动心罚重可令凶人丧魄然可集事不可爱惜所费惮于行刑一淄青恒冀两道与蔡州气类略同今闻讨罚元济人情必有救助之意然皆闇弱自保无暇虚张声势则必有之至于分兵出界公然为恶亦必不敢宜特下诏云蔡州自吴少诚以来相承为节度使亦㣲有功效少阳之殁朕亦本拟与元济恐其年少未能理事所以未便处置待其稍能缉绥然拟许其承继今忽自为狂勃侵掠不受朝命事不得已所以有此讨罚至如淄青恒州范阳等道祖父各有功业相承节制年岁已久朕必不利其土地轻有改易各宜自安如妄自疑惧敢相扇动朕即赦元济不问回军讨之自然破胆不敢妄有异説以前件谨録奏闻伏乞天恩特赐裁择谨奏论变盐法事宜状张平叔所奏盐法条件右奉敕将变盐法事贵精详宜令臣等各陈利害可否闻奏者平叔所上变法条件臣终始详度恐不可施行各随本条分析利害如后一件平叔请令州府差人自粜官盐收实估匹叚省司准旧例支用自然获利一倍巳上者臣今通计所在百姓贫多富少除城郭外有见钱籴盐者十无二三多用杂物及米谷博易盐商利归于已无物不取或从賖贷升斗约以时熟填还用此取济两得利便今令州县人吏坐铺自粜利不闗已罪则加身不得见钱及头叚物恐失官利必不敢粜变法之后百姓贫者无从得盐而食矣求利未得歛怨已多自然坐失盐利常数所云获利一倍臣所未见一件平叔又请乡村去州县远处令所由将盐就村粜易不得令百姓阙盐者臣以为乡村远处或三家五家山谷居住不可令人吏将盐家至户到多则粜货不尽少则得钱无多计其往来自充粮食不足比来商人或自负檐斗石往与百姓博易所冀平价之上利得三钱二钱不比所由为官所使到村之后必索百姓供应所利至少为弊则多此又不可行者也一件平叔云所务至重湏令庙堂宰相充使臣以为若法可行不假令宰相充使令不可行虽宰相为使无益也又宰相所以临察百司考其殿最若自为使纵有败阙遣谁举之此又不可者也一件平叔又云行之后停减盐司所由粮课年可收钱十万贯臣以为变法之后弊随事生尚恐不登常数安得更望赢利一件平叔欲令府县粜盐每月更加京兆尹料钱百千司録及两县令毎月各加五十千其余观察及诸州刺史县令録事叅军多至每月五十千少至五千三千者臣今计此用钱已多其余官典及巡察手力所由等粮课仍不在此数通计所给每岁不下十万贯未见其利所费已广平叔又云停盐司诸色所由粮课约每岁合减得十万贯钱今臣计其新法亦用十万不啻减得十万却用十万所亡所得一无赢余也平叔又请以粜盐多少为刺史县令殿最多者迁转不拘常例如阙课利依条科责者刺史县令职在分忧今惟以盐利多少为之升黜不复考其治行非唐虞三载考绩黜陟幽明之义也一件平叔请定盐价毎斤三十文又每二百里毎斤价加收二文以充脚价量地远近险易加至六文脚价不足官与出名为毎斤三十文其实已三十六也今盐价京师每斤四十文诸州则不登此变法之后秪校数文于百姓未有厚利也脚价用五文者官与出三文用十文者官与出四文是盐一斤官粜得钱名为三十其实斤多得二十八少得二十六文折长补短每斤收钱不过二十六七百姓折长补短每斤用钱三十四则是公私之间每斤常失七八也下不及百姓上不归官家积数至多不可遽筭以此言之不为有益平叔又请令所在及农隙时併召车牛般盐送纳都仓不得令有阙絶者傥或州县和雇车牛百姓必无情愿事湏差配然付脚钱百姓将车载盐所由先皆无检齐集之后始得载盐及至院监请受又湏待其轮次不用门户皆被停留轮纳之时人事又别凡是和雇无不皆然百姓宁为私家载物取钱五文不为官家载物取十文钱也不和雇则无可载盐和雇则害及百姓此又不可也一件平叔称停减盐务所由收其粮课一岁得十万贯文今又称既有巡院请量闲剧留官吏于仓场句当要害守捉少置人数优恤粮料严加把捉如有漏失私粜等并准条处分者平叔所管盐务所由人数有几量留之外收其粮课一岁尚得十万贯此又不近理也比来要害守捉人数至多尚有漏失私粜之弊今又减置人数谓能私盐断絶此又于理不可也一件平叔云变法之后岁计必有所余日用还恐不足请一年已来且未责以课利后必数倍校多者此又不可方今国用常言不足若一岁顿阙课利为害已深虽云明年校多岂可悬保又非公私蓄积尚少之时可行者也一件平叔又云浮寄姦猾者转富土着守业者日贫若官自粜盐不问贵贱贫富士农工商道士僧尼并兼游惰因其所食尽输官钱併诸道军诸使家口亲族递相影占不曽输税若官自粜盐此辈无一人遗漏者臣以此数色人等官未自粜盐之时从来籴盐而食不待官自粜然后食盐也若官不自粜盐此色人等不籴盐而食官自粜盐即籴而食之则信如平叔所言矣若官自粜与不自粜皆常籴盐而食则今官自粜亦无利也所谓知其一而不知其二见其近不见其远也国家㩁盐粜与商人商人纳㩁与百姓则是天下百姓无贫富贵贱皆已输钱于官矣不必与国家交手付钱然后为输钱于官也一件平叔云初定两税时绢一疋直钱三千今绢一疋直钱八百百姓贫虚或先取粟麦价及至收获悉以还债又充官税颗粒不残若官中粜盐一家五口所食盐价不过十钱随日而输不劳驱遣则必无举债逃亡之患者臣以为百姓困弊不皆为盐价贵也今官自粜盐与依旧令商人粜其价贵贱所校无多通计一家五口所食之盐平叔所计一日以十钱为率一月当用钱三百六十是则三日食盐一斤一月率当十斤新法实价与旧每斤不校三四钱以下通计五口之家以平叔所约之法计之贱于旧价日校一钱月校三十不满五口之家所校更少然则改用新法百姓亦未免穷困流散也初定税时一疋绢三千今秪八百假如特变盐法绢价亦未肯贵五口之家因变盐法日得一钱之利岂能便免作债收获之时不被徴索输官税后有赢余也以臣所见百姓困弊日久不以事扰之自然渐校不在变盐法也今绢一疋八百百姓尚多寒无衣者若使匹直三千则无衣者必更衆多况绢之贵贱皆不縁盐法以此言之盐法未要变也一件平叔云每州粜盐不少长吏或有不亲公事所由浮词云当界无人粜盐臣即请差清强巡官检责所在实户据口团保给一年盐使其四季输纳盐价口多粜少及盐价迟违请停观察使见任改散慢官其刺史已下贬与上佐其余官贬远处者平叔本请官自粜盐以寛百姓令其苏息免更流亡今令责实户口圑保给盐令其随季输纳盐价所谓扰而困之前意也百姓贫家食盐至少或有淡食动经旬月若据口给盐依时徴价办与不办并湏纳钱迟违及违条件观察使已下各加罪谴茍官吏畏罪必用威刑臣恐因此所在不安百姓转致流散此又不可之大者也一件平叔请限商人盐纳官后不得辄于诸军诸使觅职掌把钱捉店看守庄硙以求影庇请令所在官吏严加访察如有违犯应有财并令纳官仍牒送府县充所由者臣以为盐商纳㩁为官粜盐子父相承坐受厚利比百姓实则校优今既夺其业又禁不得求觅职事及为人把钱捉店㸔守庄硙不知其罪一朝穷蹙之也若必行此则富商大贾必生怨恨或收市重寳逃入反侧之地以资㓂盗此又不可不虑者一件平叔云行此策后两市军人富商大贾或行财贿邀截喧诉请令所由切加收捉如获头首所在决杀连状聚衆人等各决嵴杖二十检责军司军户盐如有隠漏并凖府县例科决并赏所由告人者此一件若果行之不惟大失人心兼亦惊动远近不知粜盐所获几何而害人蠧政其弊实甚以前件状奉今月九日勅令臣等各陈利害者谨録奏闻伏听勅㫖五百家注昌黎文集巻四十