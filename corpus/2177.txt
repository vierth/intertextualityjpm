徐孝穆集笺注提要钦定四库全书集部二徐孝穆集笺注别集类一提要等谨案徐孝穆集六巻陈徐陵撰国朝呉兆宜注陵字孝穆东海郯人梁太子左卫率摛之子八嵗能属文既长博涉史籍在梁世已以文章名入陈后累官侍中安右将军左光禄大夫南徐州大中正建昌县开国侯谥曰章事迹具陈书本传隋书经籍志载陵集本三十巻久佚不传此本乃后人从艺文类聚文苑英华诸书内採掇而成陵文章绮丽与庾信齐名世号徐庾体史称其缉裁巧宻多有新意自有陈创业文檄军书及禅授诏策皆陵所制为一代文宗其集旧无注释兆宜既笺庾信集因并陵集笺之未及卒其同里徐文炳续为补缉以成是编其中可与史事相证者如资治通鑑梁武帝太清二年遣建康令谢挺散骑常侍徐陵等聘于东魏胡三省註谓建康令秩千石散骑常侍秩二千石谢挺不当在徐陵之上盖陵将命而使挺特辅行耳今案集中在北齐与杨仆射书有云谢常侍今年五十有一吾今年四十有四介已知命賔又杖乡云云是谢挺实为正使盖假散骑常侍以行特通鑑但书其本官并非舛误胡三省未考陵书不免曲为之説参诸此集可正其讹而兆宜所笺略不言及盖主于捃拾字句不甚考订史传也然笺释词藻亦颇足备稽考故至今与所笺庾集并传焉干隆四十六年十月恭校上总纂官纪昀陆钖熊孙士毅总校官陆费墀本传本传徐陵字孝穆东海郯人也祖超之齐郁林太守梁员外散骑常侍父摛梁戎昭将军太子左卫率赠侍中太子詹事谥贞子母臧氏尝梦五色云化而为鳯集左肩上已而诞陵焉时宝志上人者世称其有道陵年数歳家人携以候之宝志手摩其顶曰天上石麒麟也光宅恵云法师每嗟陵早成就谓之颜囘八岁能属文十二通庄老义既长博涉史籍纵横有口辨梁普通二年晋安王为平西将军宁蛮校尉父摛为王谘议王又引陵参宁蛮府军事大通二年王立为皇太子东宫置学士陵充其选稍迁尚书度支郎出为上虞令御史中丞刘孝仪与陵先有隙风闻劾陵在县赃污因坐免久之起为南平王府行参军迁通直散骑侍郎梁简文在东宫撰长春殿义记使陵为序又令于少傅府述所制庄子义寻迁镇西湘东王中记室参军太清二年兼通直散骑常侍使魏魏人授馆宴宾是日甚热其主客魏收嘲陵曰今日之热当由徐常侍来陵即荅曰昔王肃至此为魏始制礼仪今我来聘使卿复知寒暑收大慙及侯景寇京师陵父摛先在围城之内陵不奉家信便蔬食布衣若居忧恤㑹齐受魏禅梁元帝承制于江陵复通使于齐陵累求复命终拘留不遣陵乃致书于仆射杨遵彦遵彦竟不报书及江陵陷齐送贞阳侯萧渊明为梁嗣乃遣陵随还太尉王僧辩初拒境不纳渊明往复致书皆陵辞也及渊明之入僧辩得陵大喜接待餽遗其礼甚优以陵为尚书吏部郎掌诏诰其年高祖率兵诛僧辩仍进讨韦载时任约徐嗣徽乗虚袭石头陵感僧辩旧恩乃往赴约及约等平高祖释陵不问寻以为贞威将军尚书左丞绍泰二年又使于齐还除给事黄门侍郎祕书监高祖受禅加散骑常侍左丞如故天嘉初除太府卿四年迁五兵尚书领大着作六年除散骑常侍御史中丞时安成王顼为司空以帝弟之尊势倾朝野直兵鲍僧叡假王威权抑塞辞讼大臣莫敢言者陵闻之乃为奏弹导从南台官属引奏案而入世祖见陵服章严肃若不可犯为敛容正坐陵进读奏版时安成王殿上侍立仰视世祖流汗失色陵遣殿中御史引王下殿遂劾免侍中中书监自此朝廷肃然天康元年迁吏部尚书领大着作陵以梁末以来选授多失其所于是提举纲维综覈名实时有冒进求官諠竞不巳者陵乃为书宣示自是衆咸服焉时论比之毛玠废帝即位高宗入辅谋黜异志者引陵预其议高宗纂厯封建昌县侯邑五百户大建元年除尚书右仆射二年迁尚书左仆射陵抗表推周𢎞正王劢等高宗召陵入内殿曰卿何为固辞此职而举人乎陵曰周𢎞正从陛下西还旧藩长史王劢太平相府长史张种帝乡贤戚若选贤与旧臣宜居后固辞累日高宗苦属之陵乃奉诏及朝议北伐高宗曰朕意已决卿可举元帅衆议咸以中权将军淳于量位重共署推之陵独曰不然呉明彻家在淮左悉彼风俗将畧人才当今亦无过者于是争论累日不能决都官尚书裵忌曰臣同徐仆射陵应声曰非但明彻良将裵忌即良副也是日诏明彻为大都督令忌监军事遂克淮南数十州之地高宗因置酒举杯属陵曰赏卿知人陵避席对曰定䇿出自圣衷非臣之力也其年加侍中余竝如故十年领国子祭酒南徐州大中正以公事免侍中仆射寻加侍中给扶又除领军将军八年加翊右将军太子詹事置佐史俄迁右光禄大夫余竝如故十年重为领军将军寻迁安右将军丹阳尹十三年为中书监领太子詹事给鼔吹一部侍中将军右光禄中正如故陵以年老累表求致仕高宗亦优之乃诏将作为造大斋令陵就第摄事后主即位迁左光禄大夫太子少傅余如故至徳元年卒时年七十七诏曰慎终有典抑乃旧章令徳可甄谅宜追逺侍中安右将军左光禄大夫太子少傅南徐州大中正建昌县开国侯陵弱龄学尚登朝秀颖业高名辈文曰词宗朕近岁承华特相引狎虽多卧疾方期克壮奄然殒逝震悼于懐可赠镇右将军特进其侍中左光禄鼔吹侯如故并出举哀丧事所须量加资给谥曰章陵器局深逺容止可观性又清简无所营树禄俸与亲族共之大建中食建昌邑邑户送米至于水次陵亲戚有贫匮者皆令取之数日便尽陵家寻致乏絶府僚怪而问其故陵云我有车牛衣裳可卖余家有可卖不其周给如此少而崇信释教经论多所精解后主在东宫令陵讲大品经义学名僧自逺云集毎讲筵商较四座莫能与抗目有青睛时人以为聪慧之相也自有陈创业文檄军书及禅授诏䇿皆陵所制而九钖尤美为一代文宗亦不以此矜物未尝诋诃作者其于后进之徒接引无倦世祖高宗之世国家有大手笔皆陵草之其文颇变旧体缉裁巧宻多有新意毎一文出手好事者巳传写成诵遂被之华夷家藏其本后逢丧乱多散失存者三十巻有四子俭份仪僔徐孝穆集笺注卷一钦定四库全书徐孝穆集笺注巻一陈徐陵撰呉江呉兆宜註赋鸳鸯赋飞飞兮海滨去去兮迎春炎皇之季女织素之佳人未若宋王之小史含情而死忆少妇之生离恨新婚之无子既交颈于千年亦相随于万里山鸡映水那自得孤鸾照镜不成双天下真成长合㑹无胜比翼两鸳鸯观其咔吭浮沈轻躯瀺灂拂荇戏而波散排荷翻而水落特讶鸳鸯鸟长情真可念许处胜人多何时肯相厌闻道鸳鸯一鸟名敎人如有逐春情不见临邛卓家女祇为琴中作许声乐府骢马驱白马号龙驹雕鞍名镂衢诸兄二千石小妇字罗敷倚端轻埽史召募撃休屠塞外多风雪城中絶诏书空忆长楸下连蹀复连中妇织流黄落花还井上春机当户前带衫行幛口觅钏枕檀边数镊经无乱新螀纬易牵蜘蛛夜伴织百舌晓惊眠封用黎阳土书因计吏船欲知夫壻处今督水衡钱出自蓟北门行蓟北聊长望黄昏心独愁燕山对古刹代郡隠城楼屡战桥恒断长冰堑不流天云如地阵汉月带胡秋渍土泥函谷挼绳缚凉州平生燕颔相㑹自得封侯陇头水别涂耸千仞离川悬百丈攒荆夏不通积雪冬难上枝交陇底暗石碍波前响囘首咸阳中唯言梦时往折杨柳袅袅河堤树依依魏主营江陵有旧曲洛下作新声妾对长杨苑君登高柳城春还应共见荡子太无情闗山月二首闗山三五月客子忆秦川思妇高楼上当窗应未眠星旗映疎勒云阵上祁连战气今如此从军复几年月出柳城东微云掩复通苍茫萦白晕萧瑟带长风羌兵烧上郡胡骑猎云中将军拥节起战士夜鸣弓洛阳道二首绿柳三春暗红尘百戏多东门向金马南陌接铜驼华轩翼葆吹飞葢响鸣珂潘郎车欲满无奈掷花何洛阳驰道上春日起尘埃濯龙望如雾河桥渡似雷闻珂知马蹀傍幰见甍开相看不得语宻意眼中来长安道辇道乗双阙豪雄被五都横桥象天汉法驾应坤图韩康卖良药董偃鬻明珠諠諠拥车骑非但执金吾梅花落对户一株梅新花落故栽燕拾还莲井风吹上镜台倡家怨思妾楼上独裵囘啼看竹叶锦簪罢未能裁紫骝马玉镫绣纒鬃金鞍锦覆幪风惊尘未起草浅埓犹空角弓连两兔珠弹落双鸿日斜驰逐罢连翩还上东刘生刘生殊倜傥任侠徧京华戚里惊鸣筑平阳吹怨笳俗儒排左氏新室忌汉家高才被摈压自古共怜嗟乌栖曲二首卓女红妆期此夜胡姬酤酒谁论价风流荀令好儿郎偏能𫝊粉复熏香绣帐罗帷隐灯烛一夜千年犹不足惟憎无赖汝南鸡天河未落犹争啼杂曲倾城得意巳无俦洞房连阁未消愁宫中本造鸳鸯殿为谁新起鳯皇楼绿黛红颜两相发千娇百念情无歇舞衫回袖胜春风歌扇当窗似秋月碧玉宫伎自翩妍绛树新声最可怜张星旧在天河上从来张姓本连天二八年时不忧度旁边得宠谁相妒立春厯日自当新正月春幡底须故流苏锦帐挂香囊织成罗幌隐灯光只应私将琥珀枕冥冥来上珊瑚牀长相思二首长相思望归难传闻奉诏戍臯兰龙城逺鴈门寒愁来瘦转剧衣带自然寛念君今不见谁为抱腰看长相思好春节梦里恒啼悲不洩帐中起窗前髻栁絮飞还聚游丝断复结欲见洛阳花如君陇头雪诗同汪詹事登宫城南楼元良属上徳率土被中孚汉幄朝无怠周门夕复趋桓经既受业贺拜且尊儒壮志谐风雅高文㑹斗枢铿锵叶舞蹈照烂等琨瑜河水慙雄伯漳川仰大巫鲍鱼宁入俎钓鼈匪充厨叔誉恒词屈防年岂滥诛走笔戏书应令此日乍殷勤相嫌不如春今宵花烛泪非是夜迎人舞席秋来巻歌筵无数尘曾经新代故那恶故迎新片月窥花簟轻寒入锦巾秋来应瘦尽偏自着腰身春情风光今旦动雪色故年残薄夜迎新节当垆却晚寒竒香分细雾石炭𢷬轻纨竹叶裁衣带梅花奠酒盘年芳袖里出春色黛中安欲知迷下蔡先将过上兰奉和咏舞十五属平阳因来入建章主家能敎舞城中巧画妆低鬟向绮席举袖拂花黄烛送空回影衫传箧里香当繇好留客故作舞衣长和简文帝赛汉高帝庙山宫类牛首汉寝若龙川玉盌无秋酎金灯灭夜烟丹帷迫灵岳绀席下羣仙堂虚沛筑响钗低戚舞妍何殊后庙里子建作华篇山斋桃源惊往客鹤峤断来宾复有风云处萧条无俗人山寒微有雪石路本无尘竹径䝉笼巧茅斋结构新烧香披道记悬镜厌山神砌水何年熘檐桐几度春云霞一巳絶宁辨汉将秦咏柑朱实挺江南包品擅珍淑上林杂嘉树江潭间修竹万室拟封侯千株挺荆国绿叶萋以布素荣芬且郁得陈终宴欢良垂云雨育侍宴园林才有热夏浅更胜春嫩竹犹含粉初荷未聚尘承恩预下席应阮独何人奉和山池罗浮无定所郁岛屡迁移不觉因风雨何时入后池楼台非一势临翫自多竒云生对户石猨挂入櫩枝山池应令画舸图仙兽飞艎挂采斿榜人事金桨钓女饰银钩细萍时带檝低荷乍入舟猿啼知谷晚蝉咽觉山秋别毛永嘉愿子厉风规归来振羽仪嗟余今老病此别空长离白马君来哭黄泉我讵知徒劳脱宝劒空挂陇头枝秋日别庾正员征途愁转斾连骑惨停镳朔气凌疎木江风送上潮青雀离帆逺朱鸢别路遥惟有当秋月夜夜上河桥新亭送别应令风吹临伊水时驾出河梁野燎村田黑江秋岸荻黄隔城闻上鼓回舟隐去樯神襟爱逺别流睇极清漳和王舍人送客未还闺中有望倡人歌吹罢对镜览红颜拭粉留花称除钗作小鬟绮灯停不灭高扉掩未闗良人在何处光惟见月还为羊兖州家人荅饷镜信来赠宝镜亭亭似团月镜久自逾明人久情逾歇取镜挂空台于今莫复开不见孤鸾鸟香魂何处来咏织妇纤纤运玉指脉脉正蛾眉振蹑开交缕停梭续断丝檐前初月照洞户朱帷垂弄机行掩泪弥令织素迟内园逐凉昔有北山北今余东海东纳凉高树下直坐落花中狭径长无迹茅斋本自空提琴就竹篠酌酒劝梧桐鬭鸡季子聊为戏陈王欲骋才花冠巳冲力芥爪复惊媒鬭鳯羞衣锦双鸾耻镜台陈仓若有信为觅宝鸡来咏日华朝晖烂曲池夕照满西陂复有当昼景江上铄光仪时从高浪歇乍逐细波移一在雕梁上讵比扶桑枝咏雪琼林𤣥圃叶桂树日南华岂若天庭瑞轻云带风斜三农喜盈尺六出儛崇花明朝阙门外应见海神车春日岸烟起暮色岸水带斜晖径狭横枝度帘摇惊燕飞落花承步履流涧写行衣何殊九枝葢薄暮洞庭归奉和简文帝山斋架岭承金阙飞桥对石梁竹宻山斋冷荷开水殿香山花临舞席水影照歌牀表劝进梁元帝表臣闻封唐有圣还承帝喾之家居代维贤终纂高皇之祚无为称于革舄至治表于垂衣而拨乱反正非间前古至如金行重作源出东莞炎运犹兴枝分南顿岂得掩显姓于轩辕非才子于颛顼莫不因时多难俱继神宗者也伏惟陛下出震等于勋华鸣谦同于旦奭握图秉钺将在御天玉胜珠衡先彰元后神祗所命非惟大室之祥图牒斯归何止尧门之瑞若夫大孝圣人之心中庸君子之徳固以作训生民贻风多士一日二日研览万几允文允武包罗羣艺拟兹三大宾是四门厯试诸难咸熙庶绩斯无间而称也自无妄为象钟祸上京枭獍䖍刘宗社荡坠铜头铁额兴暴皇年封豨修虵行灾中国灵星所宅下武其兴望紫极而行号瞻丹陵而殒恸家冤将报天赐黄鸟之旗国害宜诛神奉𤣥狐之箓克李轶于河津征陶谦于海岱滕公拥树雄气方严张绣交兵风神弥勇忠诚贯于日月孝义感于冰霜如雷如霆非貔非虎前驱効命元恶斯歼既挂胆于西州方燃脐于东市蚩尤三冢宁谓严诛王莽千剸非云明罚青羌赤狄同畀豺狼胡服夷言咸为京观邦畿济济还见隆平宗祀愔愔方承多福自氤氲混沌之世骊连栗陆之君卦起龙图文因鸟迹云师火帝非无战阵之风尧誓汤征咸用干戈之道星躔东井时破崤潼雷震南阳初平寻邑未有援三灵之已坠救四海之羣飞赫赫明明龚行天罚如当今之盛者也于是卿云似葢晨暎姚乡甘露如珠朝垂原寝芝房感徳咸出铜池蓂荚伺晨无劳银箭重以东渐𤣥菟西踰白狼高柳生风扶桑衔日莫不编名属国归贡鸿胪荒服来宾遐迩同庆其文昭武穆跗萼也如彼地平天成功业也如此久应旁求掌故咨询天官斟酌繁昌经营高邑宗王启霸非劳武徳之侯清跸无虞何事长安之邸扬龙旂以飨帝御鳯扆以承天厯数在躬畴咨为让去月二十日兼散骑常侍柳晖等至邺伏承圣㫖谦沖为而不宰或云洛阳未复函谷无泥旋驾金陵方膺天眷愚谓大庭少昊非有定居汉祖殷宗皆无恒宅登封岱岳且署明堂巡狩荆州时行司隷何必西瞻虎踞乃建王宫南望牛头方称天阙抑又闻之𤣥圭既钖苍玉无陈乃棫朴之愆期非包茅之不贡云和之瑟久废甘泉孙竹之管无闻方泽岂不惧欤伏愿陛下因百姓之心振万邦之命岂可逡巡固让方求石戸之农高谢为君徒引箕山之客未知上徳之不徳惟见圣人之不仁率土翘瞻苍生何望昔苏季张仪违乡负俗尚复招三方以事赵请六国以尊秦况臣等显奉皇华亲承朝命珪璋特达通聘河阳貂珥雍容寻盟漳水加牢贬馆随世污隆瞻望乡闗诚均休戚但轻生不造命与时乖忝一介之行人同三危之远摈承间内殿事絶耿弇之恩封奏边城私等刘琨之哭不胜区区之至谨拜表以闻让五兵尚书表臣闻仲尼大圣犹云书不尽言士衡高才尚称文不逮意臣比衰疴自积思绪茫然频託朋游为裁章表虽复陈琳健笔未尽愚懐孙恵词人颇加繁饰所以高天缅邈弗降昭囘瞻拜丝纶更增忧惫臣虽不敏弱冠登朝伊昔承华豫游多士晩逢兴运爰滥宠私尔时四郊多垒七雄分争国家制度日不暇给赵公论受命之宜随邑奏升坛之礼而参闻祕计弗解单于之兵飞箭驰书未动聊城之将不期枚乗老叟忽降时恩冯唐暮年见申明主擢宰京邑朝坐棘林遂致洛阳无雨非比长安多盗其宜屏锢用寘严科犹处名僚久为叨窃但着书天禄虽如刘向朔望登朝转同王隐其于朽劣尚可从容司㑹文昌邈然非据让散骑常侍表臣闻五十知命宗师之格言六百辞满通贤之高槩昔墨子诸生褰裳救楚鲁连隐士高论却秦况乎谬䝉知已宁无感激洪私过误寘以通班司宪文昌遂谐常伯今者昆吾小器谛视不见𤣥黄钧天竝奏静听能闻钟鼓虽神农分药岐伯提鍼㝠衆因縁难可匡救陛下嗣临宝厯光阐大猷属意铨衡留情槱棫燕台装玉傥不精真齐客吹竽谅宜澄简南郊奉乗当求郑黙之才西省文辞应用罗含之学让左仆射初表臣闻七十之岁扬雄拟经六十之年平津对䇿若斯强壮无叹耆老臣励则胄华轩冕才允卿相出纳流誉朝野共瞻臣𢎞正国老儒宗情尚虚简𤣥风胜业独王当年臣钟气懐沈宻文史优裕东南贵秀朝廷亲贤竝见壮猷皆宜左执若汉武好少则微臣巳老若周文爱老则有此羣才伏愿天明更谋梓匠求其妙选称是能官让右仆射初表加以言寻盟好仍属乱离先零盗其牛马乌孙窃其印绶子卿茹雪叔向为凶虽复东归备罹此厄昔李广遗恨不值汉初甯戚自悲不逢尧禅臣随望圣运实在权舆时参决胜之筹颇奏发兵之谶当涂钖命非无董昭之诚典午禅文不降张华之实为王仪同致仕表尺波归海恒叹不居爝火为薪犹悲假续况复星回日薄通人有乞告之言钟鸣漏尽前史有夜行之诫五陵鼎族家传轩冕四姓卿侯荣由恩泽虚名靡实世官非才年力方强不能辞退今三元肇庆六吕司春得奉万夀之杯预参百辟之礼便释朝衣谨遵初服同孔光之杖载游戸庭广徳之车方悬私馆为始兴王让琅邪二郡太守表甫离懐袖裁脱绮纨适荷隆私使膺珪组执玉不趋抠衣未胜自甘泉通火细柳屯兵旁带戎臣颇同疆埸言瞻汉草迺曰中州遥望胡桑已成边郡诚复居藩体国应思马骏之功论地惟亲宜慕曹彰之勇移檄为䕶军长史王质移文比金风已劲玉露方团宜及穷秋幸踰高塞当使孤旌不反只骑无还非止汤罗岂知尧徳其承比年民垫仍岁藴隆粒粟贵于随珠分糜乏于齐鼎且氐羌旅拒巳跨伊瀍胡羯凭陵方踰汾潞刺虎之势时期卞生拾蜯之机弥验苏子但国家体兹明信有同皎日岂惟风雨之旦犹救匹夫宵梦之言无欺幽壤贼华皎近以临蕃有谴作牧无童既惧槛车之徴便忧齐斧之戮遂乃治兵楚梦窃载干戈傍引西戎共谋东夏伪周遣其卫国公宇文直等总统獯猃为其羽翼丑徒济岸来攻郢城逆竖浮舟同趣夏浦王师舣櫂素在中流羣帅争驱应时歼荡羌胡宝马纵横七泽之中荆楚楼船弥满三江之上俘禽所获水陆无遗华皎擢自刍微叨居藩翰情慙犬马罔顾恩灵翻执干戈自图家国闻诸间谍具彼邻谋乃授冬官即为乡导虽伤仁义之俗非敢有私期和与国之情犹冀无失移齐文获去月二十日移承边寇平殄同懐庆悦眷言邻睦深副情伫夫天网之大固无微而不禽神武之师本无征而不克至如戎王倾其部落逆竖道其乡闗非厥英图殆难戡戮况复洞庭遐旷兵食殷阜西穷版屋北罄氊庐声冠苻姚势兼聪勒庸蜀宝马弥山不穷巴汉楼船陵波无际我之元戎上将协力同心承禀朝谟致行明罚为风为火殪彼䝉冲如霆如雷撃其舟舰羌兵楚贼赴水沈沙弃甲则两岸同奔横尸则千里相枕江川尽满譬睢水之无流原隰穷胡等阴山之长哭于是黑山叛邑诸城洞开白石连羣投戈请命长沙鵩鸟靡复为妖湘川石燕自然还儛克翦无算缧禽不赀欲计军俘终难巧厯所获龙驹骥子百千其羣更开苜蓿之园方广騊駼之廏于是卫霍甘陈虬髭瞋目心驰陇路志饮河源乗胜长驱未知所限岂如桓温不武弃彼闗中殷浩无能长兹羌贼方且西踰酒郡抵我境而置边亭东畧盐池为齐朝而反侵地此政亦翦妖氛未穷巢窟便闻庆捷媿佩良深檄周文主上恭膺宝厯嗣奉瑶图既禀圣人之材兼富神武之畧乂安兆庶共靖戎华用戢干戈永销锋镝况复追惟在楚无忘玉帛之言轸念过曹犹感盘飱之恵年驰玉节之使岁降银车之恩庶使懐音微悟知感而反其藏匿招我叛臣翊从潇湘空竭闗陇荆梁左右汉沔东西吁地唿天望伫哀救夫一人掩泣犹怆满堂百姓为心弥切宸扆大都督呉明彻台司上将徳茂勲高威着荆湘化闻庸蜀叱咤而平宿豫吹嘘而定夀阳席巻江淮无淹弦望启安成王让録尚书表后启臣闻间平就国乃盛汉之常仪郕霍无官实宗周之明典何则皇季之重非待厯阶王爵之隆自高羣辟况臣戢翼要荒亟离寒暑进慙赵胜能定楚从退匪齐文驰免秦厄固以内切皇心外贻家耻甘输重饵降礼单于列城十五如请和璧市乡三十聊同宝劒武夫力而获诸原微臣还而反诸敌曕言马骏着陇右之功追念曹彰克乌桓之冦前王子弟若此勲庸偏其反而岂可胜媿谢敕赉烛盘赏荅齐国移文启昔班彪草移阮瑀裁书驰誉当年遂无加赏非常大赉始自今恩虽贾逵之颂神雀窦攸之对鼮鼠汉臣射覆之言魏士投壶之赋方其宠钖独有光前官烛斯燃更慙良吏霄光可学乃㑹耆年臣职居南史身典东观谨述私荣传之方䇿谢敕赐祀三皇五帝余馔启窃以甘泉之殿旧礼羲轩长乐之宫本图尧舜自东京晚世旷代无闻西汉盛仪复暏今日金壶流十旬之气玉案备千品之羞昔绛罗为荐既延王母紫盖为坛允招太乙同斯爽号理致衆星臣以余年豫闻清祀如陪瑶席遂饮琼浆谢儿报坐事付治中启夫拾金樵路高士所羞整冠李下君子斯慎儿报不能谨洁敢触严网右趾铁系事允法科左校论输实繇恩宥老臣过庭之训多谢古贤折笄之杖有媿前达谢赉麕启臣昨既陪羽猎仍宴上林固谢长卿之文弥慙子云之赋预割鲜禽已同盐浦频䝉大脔更异梁王诘旦归来犹为饱饫虞衡所献复降今恩赐细君以为欢非屠门而大嚼谢东宫赉蛤蜊启船俗严戈渔人资设于彼海童冒兹水豹望楼阙之气得波潮之下谢赉蛤启鸿化生蛤雀入犹新才变秋成已闻冬献徐孝穆集笺注巻一徐孝穆集笺注卷二钦定四库全书徐孝穆集笺注巻二陈徐陵撰吴江吴兆宜註书为贞阳侯与太尉王僧辩书昔自天狼炳曜非无战阵之风参虎扬芒便有干戈之务至于夏钟夷羿周厄犬戎汉委珠囊秦亾寳镜彰于史籍可得而闻未有国家歼危遂若当今者也我大梁膺龙图而受命御凤邸以承天轩顼比于诸侯汤武方于儿戏三光有乂四海无波灵贶咸臻表里禔福非日非月苍生仰其照临如云如雨天下蒙其恩䕃而屯亨有数剥极为灾枭獍豺狼肆逞兇逆后主诞资上圣光启中兴大翦仇雠方平宗社虽复潇湘举斧庸蜀弯弓凡厥兇徒谁不歼扑岂图天未悔祸䘮乱荐臻羌虏无厌乗此多难虔刘我南国荡覆我西京奉闻惊号肝胆崩溃虽复金行版荡火政沦亾绿林青犊之羣黒山白马之卒八王故事曾未混殽九州春秋谁云祸乱昔隆周徙播皆凭晋郑之功彊汉阽危终假虚牟之力今者武皇之子无复一人藐是孤孙还同三叛等子頽而为暴同刘芳而入闗乞命诸戎势何支久孤宗室之长爰自布衣皇运之初弥承天徳何则据鞍辍哭虽绍霸图独居掩涕终讨家怨孤二三昆季方矢戴天被此恩慈如何酬荅所以徐彭之役不吝轻躯哀荷之诚久闻朝听况复邦家不造至此横流宗社无依何所逃责因以提戈负劒卧泣行号言念荆巫志雪雠耻大齐观书有洛辑瑞荣河功格苍旻徳满天地慈孝之道通于百灵仁信之风覃于万国是以日月所照舟车所通候海水以来宾瞻苍云以奉贡自昔轩农炎昊曾无宣国之规虞夏商周非有伐戎之略岂知华夷仰徳逺近同心谷价无尧汤之忧粮储同水火之贱精兵利器势勇雷霆天马龙媒量比山谷斯固开辟以来未之有也至于亲邻之道夙契逾深无改曩懐増感弥笃以为兴亾继絶事炳前经推择庸虚命守宗禩方欲仰凭神武清我寇雠㫖喻难违诸懐更恧明公诞膺时运光赞本朝勒瑞姜璜书名何鼎故以通期管乐冥契风云戮不世之渠兇歼滔天之巨冦重以三湘放命七国连从征旅东西必翦妖逆虽复栈道木阁田单之奉旧齐绾玺将兵周勃之扶隆汉中宗佐命俱画丹青光武功臣皆悬星象非貔非虎之封同心同徳之劳校彼功庸曾何髣髴但与存与亾期于体国䘮君有君宁庸无主夙承所立犹则孱䝉天步方难宁可𢎞济自淹留大国志荷恩私朝夕宫闱预奉颜色黄河白日亟亶诚言分灾卹患事非虚㫖但善相小国终资大贤定我邦家繄公是赖淮流不竭岂独琅邪望能喻此衷懐思之无忽近陆居士有启陈其祸乱朝㫖即命河东王岳等勒率熊罴便相抵赴道阻且长虽无之及所闻西浮夏首便当险隘之冲南扞巴陵方拒窥窬之宼上党王皇齐宠弟是号宗英亲御戎轩逺于将送裴侍中英起淮南贵族兼事戎行跃冀马者千羣披燕犀者万队来自河阳曾不旬日持节徐武潼三州诸军事散骑常侍明逺将军东徐州刺史始兴郡开国侯湛海珍等竝前朝旧将夙着勲庸推毂海边属是䘮乱虽复投身有道志雪朝怨咸预戎行共指乡国江淮旧𨽻悉已招携方禀英谟共翦讐难去月将晦便届寿春巳具舟师将临江浦使人入境行陈所懐拨日觇光迟在还牍当使宗祊有主余同小白之勲家国无虞公保阿衡之贵何其美也岂不休哉言念此私但以号咽为贞阳侯答王太尉书姜常侍暠至复枉去月三十日告具公所懐良以慨息孤虽庸薄不及通贤犹曰生民宁无心识自皇家祸乱亟积寒暄九州万国之人蟠木流沙之地莫不行号卧泣想望休平何况乎孤预在宗室家荷报雪之恩身蒙鞠养之爱者先皇之慈也烝尝不絶于私庙子弟得嗣于南藩者后主之惠也朱方之地建业之都谁家丘陵谁家宫庙岂有为人臣子荷此恩灵亲执干戈自殉家国公之忠孝信感人神公之盟誓事同悬象虽复宗盟不造骨肉为雠安可相期尽如萧詧邪古者天子六军是为万乗今日凶荒致阙斯礼偏裨将校尚握精兵州郡官曹各有交吏未有居称扆座行曰乗舆遂无五尺之童髙谢千夫之长于公明允意复云何国家凋荒既乏屯卫皇齐与睦幸惠优矜何乃自起趦趄茍违邻徳克戡祸乱欲立功名咸自军师岂在刍𨽻湛海珍等前朝旧将差匪齐人分给羸兵即是梁甲非云背信岂曰渝盟朝野羣雄何所携贰且公天资命世再造皇家梁代之桓文萧宗之伊管谁其逺近不禀英谟如有姦囘正速齐斧尚何忧于共工何畏于有苗哉所覧来书既为疑难上党王恭承朝㫖不敢相同方笃邻和不容全异如须减损更迟行人张廷尉种等所具此无多及为贞阳侯重与王太尉书席威卿等还枉此月十四日告披覧未周良深慨息昔长平建䇿犹闻蚀昴之征疎勒效忠时致飞泉之感岂在余凉徳书不尽言遂使吾贤犹迷所执斯故衔哀掩泪仍复披陈者也孤以庸薄宁有霸图侯服于周常惧盈满岂望身居黄屋手御青纶揖让而对三灵端委而朝百辟询知圉牧莫不皆知爰誓神明固自无爽但大齐仁信之道闗于至诚睦邻之懐由于孝徳遂蒙殊奨归嗣本朝拜首陈辞敦诱弥广既而仇讐未殄方凭大国之威宗祏阽危尤仰亲仁之徳僶俛恩寄号腼惟深而敕谕分明信誓殊重乃云邦家有乂社稷无虞凡广陵歴阳皆许见还白水黄河屡奉然诺至于夏藩冲要控遏上流且命强兵为我临据若其自有精甲能扞丑徒竝用还梁皆如前㫖以孤频经忝窃屡守淮淝门生故吏徧于江右凡诸部曲竝使招携投赴戎行前后云集霜戈雪㦸无非武库之兵龙甲犀渠皆是云台之仗文物以纪之声名以发之斯实不世之隆恩宁曰循常之恒礼则公固天所授𢎞济本朝曲阜同功营丘等烈若夫伊尹庖厨贱宰霍光阶闼小臣诸葛亮无应变之才管夷吾非王者之佐论其世业较彼勤劳书契以来罕有明徳且程婴之义自古为难荀息之忠良以喜慰但先朝乗玉镜之符御金轮之寳菩萨之化行于十方仁寿之功霑于万国兇人侯景遂乱邦家何况于今亦有吴㑹江东如掌差匪虚言淮阳在面方此非局不稼不穑多歴嵗时大东小东全无机杼闗中丑虏宁非冒顿之锋齐国强兵便是轩辕之阵西南当扼喉之势东北承抚背之机首尾交侵华夷俱骋而中人数歳复子方赊徳未感于黎烝威不加于将帅斯等鞅鞅非少主臣安有碌碌因人成事公之才具虽复明允势何如于天监时何若于大同乗与国之隆㤙当滔天之勐冦匡救之徳翻有未从忠许之谋谁其相晓卧薪待火方此弗危系草从风俦之非切若能思其上策审此英图见引軨猎之车还向长安之邸一则二则惟在大贤外相内相终当相屈正当携诸旧𨽻率我宾游朝服簪缨直拜园寝梁人望国俱登赤马之舟齐帅临江仍转苍龙之斾分袂南浦扬鞭北风民不疲劳军无怨讟如其执事尚秉前言将恐戎旄便济江表何则西浮夏首已据咽喉东进彭波次指心腹广陵京口𤇺烟相望鲁柝闻邾方之尚逺胡桑对蓟匹此为遥水陆争前龙虎交至则扬都荡定功自齐师江左臣民非闗梁国岂不追慙后主崇寄之恩还负齐朝亲邻之意东门黄犬固以长悲南阳白衣何可复得立兹幼弱非曰大勲灭我宗枋何所逃衅今复遣前吉州刺史马嵩仁至彼更具往懐想不逺而复无贻祗悔也若英谟有在方兴祀夏之功明监如违便等过殷之叹存亾社稷一在于公临纸崩号不复多及为贞阳侯答王太尉书姜嵩至枉示具公忠义之懐家国䘮乱于今积年三后蒙尘四海腾沸天命元辅匡救本朝𢎞济艰难建我宗祏至于丘园版筑尚想来仪公室皇枝岂不虚迟闻孤还国理㑹髙懐但近再命行人或不宣具公既询谋卿士访逮藩维㳂泝往来理淹旬月使乎届止殊副所期便是再立我萧宗重兴我梁国亿兆黎庶咸蒙此恩社稷宗祧曾不相媿近军次东闗频遣信裴之横处示其可否答对骄凶殊骇闻瞩上党王陈兵见卫欲叙安危无识之徒忽然逆战前旌未举即自披猖惊悼之情弥以伤恻上党王深自矜嗟不传首级更蒙封树饰棺厚殡务从优礼齐朝大徳信感神明方仰借皇威敬凭元宰讨逆贼于咸阳诛叛子于云梦同心协力克定邦家覧所示权景宣书上流诸将本有忠略弃亲向讐庶当不尔防奸定乱终在于公今且顿东闗更待来信未知水陆何处见迎夫建国立君布在方䇿入盟出质有自来矣若公之忠节上感苍旻羣帅同谋必匪携贰则齐师返斾义不陵江如致爽言誓以无克韬旗侧席迟复行人曹沖奉表齐都即押送也渭桥之下惟迟叙言汜水之阳预有号惧为贞阳侯重答王太尉书王尚书通至复枉示知欲遣贤弟子世珍以表诚质具悉忧国之懐复以庭中玉树掌内明珠无累胷懐志在匡救岂非劬劳我社稷𢎞济我邦家慙叹之懐用忘兴寝晋安王东京贻厥之重西都继体之贤嗣守皇家宁非民望但世道䘮乱宜立长君以其蒙孽难可成业成昭之徳自古希俦沖质之危何代无此孤身当否运志不图生忽荷不世之恩仍致非常之举自惟虚薄兢惧已深若建承华本归皇胄心口相誓惟拟晋安如或虚言神明所殛覧今所示深遂本懐戢慰之情无寄言象但公忧劳之重既禀齐恩忠义之懐复及梁贰华夷兆庶岂不懐风宗庙明灵岂不相感正尔囘斾仍向歴阳所期质累便望来彼衆军不渡巳着盟书斯则大齐圣主之恩规上党英王之然诺得原失信终不为也惟迟相见使在不赊乡国非遥触目号咽又为贞阳侯答王太尉书周尚书𢎞正张廷尉种姜常侍嵩等至枉此月二十六日告并遣贤弟子世珍贤子显等具忠欵之至公养孤之恩爱甚邓攸少子之懐情深张禹岂非忧劳社稷用忍肌肤天下含灵谁无悲媿余遭家不造敬累吾贤言念忠诚益以号咽但皇齐大徳过见优矜微借轻兵以垂将送意谓江东凋弊累积寒暄供膳资储理当多阙辄白上党王止请三千人二百匹而已凯衆人殊尚有疑难将恐诸士未喻雅懐今复命周尚书及姜常侍还彼具陈一二夫以受为冦非有晋邦不送为讥终无楚国五千步卒既谢李陵三千羸兵亦等无忌公之明义理不为嫌行人失辞尚停然诺临江总辔企望音邮惟迟来书此不多具为贞阳侯与陈司空书轩辕既作遇蚩尤之兵颛顼为君阻共工之乱虽复摇山荡谷驱电乗雷残厥兇渠曾靡遗孽未有时当至治世在钦明元恶滔天遂陷邦家者也我大梁开金绳之寳牒纽玉镜之珍符功烈与造化相侔徳施与风云俱逺戴日之族何向不宾太平之基无逺弗届逆贼侯景歼乱本朝衅重聪弥凶逾羿浞后主天经地纬义冠人灵驱驭熊罴遂翦勍盗少康祀夏何可对扬大戊兴殷弥无等级不图天未悔祸䘮乱荐臻羌贼凭陵侵荡荆汉乗舆幽辱既陷兇徒黎献崩腾莫不沦没故以哀穷兆庶痛极苍旻者也夫诸侯释位宁非祸乱之朝宗子维城本济殷忧之日武皇遗胄皆陷虏庭乞命偷生何能支久孤宗室之长爰自布衣辛癸之朝容身靡託追惟先业大庇生民既雪伯升之怨仍绍桓王之霸孤二三昆季情礼获申等预藩枝偏承皇徳近嵗彭都之役得备戎昭鞍甲之劳庶训天宠况复邦家不造至此横流凶狡犹存何所逃责固以提戈负劔卧泣行号言念荆巫志雪讐耻大齐徳竝天地明符日月隆礼诏俗张乐被民义感华夷仁侔造化玉羊银瓮嘉瑞必彰泽马山车祯符总集若夫中原勐士本自无穷沙塞精兵斯何有量是以家国之富文景所未俦兵马之强秦汉所未敌但亲邻之道既笃夙私明发之懐弥敦先好以为兴亡继絶圣典通规爰命无庸嗣守社稷既方凭大国庶讨仇讐恩喻难违诸懐慙哽公体兹懋徳毗奉中兴归自番禺志在讨乱至于云行电迈谷静山空扼鹊尾而定王畿登牛头而埽天阙渐台伪帅将传首于帝京郿坞元兇皆横尸于军市髙庸茂烈振古希俦承此欣然深所嘉叹今者殷忧未巳祸难相寻宗社无依奥主宜立夙承所眷尚在沖年王室犹难何以康济董侯幼弱终覆汉朝马业童蒙仍倾晋室所谓前事之不忘后事之龟兆也孤过荷恩灵预奉帷幄黄河白日亟降诚言分灾卹患事非虚㫖但当小国之礼无失敬恭阖境人民俱劳寤寐方穷人爵之重以报非常之功惠覧今书希能留意也上党王文髙刘徳武冠曹彰爰降宗英逺于将送裴侍中英起赞奉师徳俱事戎间月垒连营云旗蔽野同集江淮翼我归斾湛海珍等竝前朝旧将夙着勲庸江左氛妖投身齐国今者皆䝉恩奨竝在戎行归附明公共翦讐难去月将晦便留寿春已具舟舻将临漅浦若公为内主方同国子之勲余以定家得免臧孙之叹岂不功名富贵共保无彊前望乡闗惟増号哭为贞阳侯重与裴之横书张佛奴昨还得去月二十六日书覧以増慨昔桓公始反管仲亲射其车重耳初还吕却终焚其室顷家国多患频遘闵凶前事不忘便为龟兆所以皇齐大徳礼秩兼常威武纷纭洪恩汪濊况复旌旗照日鼓吹从风文物俱华羽卫相郁书契以来斯未有也卿天监之始门宦有成承圣之初身名俱泰正应勤王效命酬二后之恩忧国如家报三灵之宠何有方规异志茍树童蒙阻地险于长川忘天讨之应及孤昔忝藩维非无游士平原之馆乃乏如锥田文之家差有弹铗虽李广麾下莫不封侯卫青故人多懐彼此岂可文辞简略礼等平交披封伸纸益多叹异相鼠无仪表诗人之作茅鸱刺傲彰鲁史之文宿昔相期不应如此衆军即便顿江闗相见在近不复多及为贞阳侯与北齐荀昻兄弟书张佛奴至未枉还告但以劳悒夫兴亡继絶往帝之通规分灾恤患圣王之恒典自敦龎既散诈伪萌生时託亲邻信有浇慝大齐道冠三皇风髙九代仁信之本闗于至诚言与之恩由于孝徳孤谬蒙殊奖还嗣本朝敕谕分明言誓殊重若使邦家克定境内无虞凡广陵歴阳皆许见还白水黄河屡奉然诺彝章礼数莫不优华斯乃不世之殊恩宁是悠长之恒事王太尉勲踰吕望徳冠伊衡凡厥英谋算靡遗䇿岂容当滔天之巨冦违大国之隆恩计彼贤明必当不尔卿维兄及弟莫非雄才江左风尘不染兇冦贾氏三虎岂独贵于前脩荀家八龙信服在于今日近者州司不道或致流言朝聼矜明巳如前及想谋元宰善保良图南道主人以相付也见所答东海徐湛书粗具来意昔桓凭莒衆文用秦攻是假邻国之威以备非常之变若使江东宰匠具领齐恩时命封疆逺相迎接故当携诸旧隷率我宾游朝服簪缨直拜园寝梁人望国自合水而浮舟齐帅言归指沧江而囘斾如其彼相未悟良机将恐戎麾遂践京邑若其求成取败岂谓和风龙马云旗差不相涉一二复令张佛奴口具相见在近此不多及在北齐与杨仆射书陵叩头叩头夫一言所感凝晖照于鲁阳一志冥通飞泉涌于疏勒况复元首康哉股肱良哉邻国相闻风敎相期者也天道穷剥钟乱本朝情计驰惶公私哽惧而骸骨之请徒淹嵗寒颠沛之祈空盈巻轴是所不图也非所仰望也执事不闻之乎昔分鳌命鳸之世观河拜洛之年则有日乌流灾风禽骋暴天倾西北地缺东南盛旱坼三川长波含五岳我大梁应金图而有亢纂玉镜而犹屯何则圣人不能为时斯固穷通之恒理也至如荆州刺史湘东王几神之本无寄名言陶铸之余犹为尧舜虽复六代之舞陈于总章九州之歌登于司乐虞䕫拊石晋旷调钟未足颂此英声无以宣其盛徳者也若使郊禋楚翼宁非祀夏之君戡定艰难便是匡周之霸岂徒豳王徙雍朞月为都姚帝迁河周年成邑方今越裳藐藐驯雉北飞肃慎茫茫风牛南偃吾君之子含识知归而答㫖云何所投身斯其未喻一也又晋熙等郡皆入贵朝去我浔阳经途何几至于铛铛晓漏的的宵烽隔溆浦而相闻临髙台而可望泉流寳盎遥忆湓城峰号香炉依然庐岳日者鄱阳嗣王治兵汇派屯戍沦波朝夕牋书春秋方物吾无从以蹑屩彼何路而齐镳岂其然乎斯不然矣又近者邵陵王通和此国郢中上客云聚魏都邺卜名卿风驰江浦岂卢龙之径于彼新开铜驼之街于我长闭何彼途甚易非劳于五丁我路为难如登于九折地不私载何其爽欤而答㫖云还路无从斯所未喻二也晋熙庐江义阳安陆皆云款附非复危邦计彼中途便当静晏自斯以北桴鼓不鸣自此以南封疆未壹如其境外脱殒轻躯幸非边吏之羞何在匹夫之命又此段宾游通无货殖忝非韩起聘郑私买玉环吴札过徐躬要寳劒由来宴钖凡厥囊装行役淹留皆已虚罄散有限之微财供无期之久客斯可知矣且据图刎首愚者不为运斧全身庸流所鍳何则生轻一发自重千钧不以贾盗明矣骨肉不任充鼎俎皮毛不足入货财盗有道焉吾无忧矣又公家遣使脱有资须本朝非隆平之时游客岂皇华之势轻装独宿非劳聚柝之仪微骑间行宁望輶轩之礼归人将从私具驴骡缘道亭邮唯希蔬粟若曰留之无烦于执事遣之有费于官司或以颠沛为言或云资装可惧固非通论皆是外篇斯所未喻三也又若以吾徒应还侯景侯景凶逆歼我国家天下含灵人懐愤厉既不能投身社稷卫难乗舆三冢磔蚩尤千刀剸王莽安所谓俛首顿膝归奉冦讐佩弭腰鞬为其皁隷日者通和方敦曩睦凶人驵诈遂骇狼心颇疑宋万之诛弥惧荀罃之请所以奔蹄劲角専恣凭陵凡我行人偏膺讐憾政复葅筋醢骨抽舌探肝于彼凶情犹当未雪海内之所知也君侯之所具焉又闻本朝王公都人士女风行雨㪚东播西流京邑丘墟葌蓬萧瑟偃师南望咸为草莱霸陵囘首俱霑霜露此又君之所知也彼以何义争免冦讐我以何亲争归委质昔鉅平贵将悬重于陆公叔向名流深知于鬷蔑吾虽不敏常慕前脩不图明庶有懐翻期以此量物昔魏氏将亡羣凶挺争诸贤戮力想得其朋为葛荣之党邪为邢杲之徒邪如曰不然斯所未喻四也假使吾徒还爲凶党侯景生于赵代家自幽恒居则台司行爲连率山川形胜军国彝章不劳请箸为筹便当屈指能算重以逋逃小丑羊豕同羣身寓江臯家留河朔舂舂井井如鬼如神其不然乎抑又君之所知也且夫宫闱祕事竝若云霄英俊訏谟宁非帷幄或阳惊以定策或焚稾而奏书朝廷之士犹难参预羇旅之人何阶耳目至于礼乐沿革刑政寛勐则讴歌已逺万舞成风不知手之舞之足之蹈之也安在揺其牙齿为间谍者哉若谓复命西朝终奔东虏虽齐梁有隔尉候奚殊岂以河曲之难浮而曰江闗之可济河桥马渡宁非宋典之姦闗路鸡鸣皆曰田文之客何其通蔽乃尔相妨斯所未喻五也又兵交使在虽着前经傥同徇仆之尤追肆寒山之怒则凡诸元帅竝释缧囚爰及褊禆同无翦馘乃至钟仪见赦朋笑遵途襄老蒙归虞歌引路吾等张旜拭玉脩好寻盟渉泗之与浮河郊劳至于赠贿公恩既被宾敬无违今者何愆翻蒙贬责若以此为言斯所未喻六也若曰妖氛永久䘮乱悠然哀我奔波存其形魄固已铭兹厚徳戴此洪恩譬渤海而俱深方嵩华而犹重但山梁饮啄非有意于樊笼江海飞浮本无情于钟鼓况吾等营魂巳谢余息空留悲黙为生何能支久是则虽蒙养䕶更夭天年若以此爲言斯所未喻七也若云逆竖歼夷当听反命髙轩继路飞盖相随未解其言何能善谑夫屯亨治乱岂有意于前期谢常侍今年五十有一吾今年四十有四介已知命宾久杖乡计彼侯生肩随而巳岂银台之要彼未从师金灶之方吾知其诀政恐南阳菊水竟不延龄东海桑田无由伫望若以此为言斯所未喻八也足下清襟胜託书囿文林凡自洪荒终乎幽厉如吾今日宁有其人爰至春秋微宜商略夫宗姬殄坠霸道昏凶或执政之多门或陪臣之凉徳故臧孙有礼翻囚与国之宾周伯无愆空怒天王之使迁箕卿于両馆絷骥子于三年斯非贪乱之风邪宁当今之髙例也至于双崤且帝四海争雄或搆赵而侵燕或连韩而谋魏身求盟于楚殿躬夺璧于秦庭输寳鼎以託齐王驰安车而诱梁客其外膏脣拭舌分路扬镳无罪无辜如兄如弟逮乎中阳受命天下同规巡省诸华无闻幽辱及三方之霸也孙甘言以娬媚曹屈诈以羁縻旍轸嵗到于句呉冠盖年驰于庸蜀则客嘲殊险宾戏巳深共尽游谈谁云猜忤若使捜求故事脱有前踪恐是叔世之姦谋而非爲邦之胜略也抑又闻之云师火帝浇淳乃异其风龙跃麟惊王霸虽殊其道莫不崇君亲以诏物敦敬养以治民预有邦司曾无隆替吾奉违温凊仍属乱离冦虏猖狂公私播越萧轩靡御王舫谁持瞻望乡闗何心天地自非生凭廪竹源出空桑行路含情犹其相愍常谓择官而仕非曰孝家择事而趋非云忠国况乎钦承有道骖驾前王郎吏明经鸱鸢知礼巡方省化咸问髙年西序东胶皆尊耆耋吾以圭璋玉帛通聘来朝属世道之屯期钟生民之否运兼年累载无申元直之祈衔泣吞声长对公闾之怒情礼之诉将同逆鳞忠孝之言皆应齚舌是所不图也非所仰望也且天伦之爱何得忘懐妻子之情谁能无累夫以清河公主之贵余姚书佐之家莫限髙卑皆被驱略自东南丑虏抄贩饥民台署郎官俱馁墙壁况吾生离死别多歴寒暄孀室婴儿何可言念如得身还乡土躬自推求犹冀提携俱免凶虐夫四聪不达华阳君所谓乱臣百姓无冤孙叔敖称为良相足下髙才重誉参赞经纶非虎非貔闻诗闻礼而中朝大议曽未矝论清禁嘉谋安能相及谔谔非周舍容容类胡广何其无诤臣哉嵗月如流平生何几晨看旅雁心赴江淮昏望牵牛情驰扬越朝千悲而掩泣夜万绪而囘肠不自知其为生不自知其为死也足下素挺词峰兼长理窟匡丞相解颐之说乐令君清耳之谈向所谘疑谁能晓谕若鄙言为戮来㫖必通分请灰钉甘从斧镬何但规规黙黙齰舌低头而已哉若一理存焉犹希矜眷何必期令吾等必死齐都足赵魏之黄尘加幽并之片骨遂使东平拱树常懐向阙之悲西洛孤坟恒表思乡之梦干祈以屡哽恸增深徐陵叩头再拜在北齐与宗室书陵白临淮负海是谓徐州颛顼髙阳世有明徳自兴王启霸无劳委劒之锋开国承家实飨彤弓之赐其后金柯玉叶霞振云从耆旧通人茂才多士或以天下之贵负石自沈王命之尊拂衣髙蹈或熊衣雉制青组朱旗儒盛江东文髙河北或复分齐处鲁移魏居燕瓜瓞虽遥芳枝无逺昔有王敦王如无闗控鹤之宗刘曜刘渊弥非偃龙之族又有朱家别録邾子之苖何氏殊源韩侯之𦙍三乌五鹿时事无恒东郭西门迁讹非一吾宗虽广未有骈枝咸自驹王同分才子正以金衡委御玉斗宵亾胡贼凭陵中原倾覆我则供牺牲于东国载主祏于南都三百年来家于扬越此则卢谌不去裴宁仍留髙宦燕秦迟囘乡壤山河有隔叙觏无缘望骥马而增劳瞻宾鸿而永叹昔窦公累世光武称其外家许都遥逺灵王思其旧宅其言虽大可以喻小况在宗亲宁无停眷比月应雩龙星移殷鸟天明和煦体中何如愿百年之老兴居多福万石之君寒暑清豫其外族忠孝比屋连甍信义勇于干戈诗书甘于酒醴或有渔猎三史纷纶五经都讲开黉诗生负帙邦君伫徳宁无挂榻之思州将钦风应有题车之命南阳坐啸寄以共治东海行歌资其主弼梁竦不好徒为大言邓禹生平惟望如此若栖迟偃仰因事丘中桃果三名栗园千树持竿而钓征聘不来负耒而耕公侯靡屈何其髙也盖复休哉如脱推延或迟竝问吾阶缘人乏叨簉皇华王事无淹公礼将毕既而扬都荡覆方离猃狁之灾越界风尘复蹈輶轩之礼屏居空馆多歴嵗时衅犯灵祗招延祸罚号慕无穷肝胆屠殒烦冤胷臆不自堪居无心奈何无状奈何自裵囘河朔亟积寒暄风患弥留半体枯废折臂为公虽非羊祜跛足而使无慙郄克固以形如藁木心若死灰匍匐苫庐才有魂气夫迷山之客迟遥响于巖崖穷海之宾望孤烟于岛屿况乃宗均鲁卫地匪燕呉车骑相望舟舻朝夕三条不逺五达非难信乃阔然遂不蒙问昔桃花之崃长避嬴秦芝草之山遥然沧海犹复渔船可入何况平途不兼旬月劳懐既积辄命行人弦望之问迟枉归翰傥二三兄弟能敦昭穆之诗求我漳滨幸问刘桢之疾阳春改节竝念将宜扶力为书多不诠次陵白徐孝穆集笺注巻二徐孝穆集笺注卷三钦定四库全书徐孝穆集笺注巻三陈徐陵撰吴江吴兆宜註书在北齐与梁太尉王僧辩书太清六年六月五日孤子徐陵顿首昔者云师火帝非无战阵之风尧誓汤征咸用干戈之道至于揺山荡海驱电乗雷歼厥兇渠无亏皇极若夏钟夷羿周厄犬戎汉委珠囊秦亡宝镜然则皆闻之矣未有膺龙图以建国御鳯邸以承家二后钦明三灵交泰而天崩地坼妖寇横行者也自古铜头铁额兴暴皇年梼杌穷竒流灾中国王弥石勒吞噬关河緑林青犊之羣黑山白马之衆较彼兵荒无闻前史八王故事曾未混淆九州春秋非云祸乱我皇受命中兴光宅天下泰宁琐𤨏安敢执鞭建武栖栖何期扶毂抑又闻之陶唐既作天归鸟喙之臣丰毕将兴特挺鹰扬之佐明公量苞金铉神表玉璜俪兖钦才平阶伫德固巳留连管乐惆怅风云濡足维时投竿斯在去岁兇徒不逞言次巴丘鼓声闻一柱之台烽火照三休之殿公则悬麾羽扇犹对投壶戎羯咸奔鲸鲵俱翦楼船万轴还系昆明胡马千羣皆输长乐于是乎夏首西浮云行电迈彭波东汇谷静山空扼鹊尾而据王畿登牛头而埽天阙渐台伪帅仍传首于帝京郿坞元兇咸刳肠于军市青羌赤狄同畀豺狼胡服夷言咸为京观公园陵尽拜忠贯长沙神主咸安勲踰高密重以秦宫既获鲁殿犹存辟緑草于应门开青槐于武库长安五陵之族鄠杜七迁之民襁负而归都廛斯满鬻脂藏脯游骑击钟故市新城飞甍华屋东莞旧宅人识桑榆南顿荒田家分禾黍岂以乡名谷熟邑号禾兴而已哉若夫卦起龙文书因鸟迹劬劳王室大拯生民自开辟以来未之有也虽十六才子明允笃诚八百诸侯专心同德中宗佐命俱画丹青光武功臣皆悬星象栈道水阁田单之奉霸齐绾玺将兵周勃之扶强汉壤虫之比黄鹄辙鲋之仰河宗未足云也孤子阶縁多幸叨簉皇华乡国屯危公私憔迫邳彤之切长乱心胷徐庶之祈终无开允既而屏居空馆多厯岁时衅犯幽祇躬当勦灭何图衅咎灾极苍旻号慕烦冤肝肠屠殒酷痛柰何无状柰何维桑与梓翻若天涯杖柏栽松悠然长絶明明日月号叫无闻茫茫宇宙容身何所穷剧柰何自忝膺嘉聘仍属乱离上下年尊偏婴此酷昔人迎门请盗恒怀废寝之忧当輓舆榇犹有危途之惧况乎逆寇崩腾京师播越兴居动止长隔山河朝夕饘谁经心眼程糜不继原粟何资瞻望风云朝夕鸣咽固乃游魂已谢非复全生余息空留非为全死同冰鱼之不絶似蛰虫之犹苏良可哀也良可哀也自东都绍汉南亳兴殷修好征兵弥留星琯韩宣范武方驾连镳苏秦张仪朱轮华毂而孤子三危是摈四罪同科听别马而长号杖归旍而永恸王稽反命既无託乗之恩椒举相逢谁为班荆之位昔人违齐处鲁时降征求亡晋奔齐犹䝉招请问管宁于辽左追王朗于浙东竝物誉时贤卿门公族悬须应务湥挟情祈斯岂庸贱之俦邪非余生之敢望也但预在輶轩诚为过误珪璋特达通聘河阳貂珥雍容寻盟漳水差有黄门启封非无青纸诏书郡将州司郊迎负弩乡亭里候饰馆陈兵岂是复介而奔齐宁当窃妻而逃晋已焉哉羌难得其言也汉之谷吉捐躯者几人楚之申胥埋魂者何地孤子何所叹焉但顿伏苫庐徒延光晷夫以啁噍燕雀踯躅鸣号含识怀灵未有其痛且夫曾耕雨雪犹尚悲歌苏使幽囚无驰哽噎公履忠𢎞孝冠冕搢绅化感烟云量标海岳行糜仲月王政无塞分谷高年仁风斯逺固以衣缨仰训黎庶投怀今日憔惶弥布洪泽虽复孤骸不返方为漠北之尘营魄知归终结江南之草孤子徐陵顿首与王吴郡僧智书孤子徐陵顿首昔林宗道主时人多慕德之宾无忌雄豪天下尽希风之客况复王家沈黙谢氏混𤣥名贵公门誉华卿子而秦峰阻夐浙水悠长谘诉无因但用穷结比青葽已戒白露方漙体中何如愿闻康胜邓仲华服衮之年荀令则拥旄之日徒云早达未可同功今日相方岂不高视窃承富春顷岁多难荐臻邑闬皆空黔黎将尽御史旧榻零落不存太傅斋室荒茫无处自神麾所届襁负斯归新屋方华故田斯垦府吏闲坐长使诵经督邮无事惟虑吹笛东包海水俱承幕府之威西洎江沱同仰惟良之化政差边张何其神也孤子无心腼冒茍郄光隂风疾弥留示有余息恩将公聘穷摈虏庭博望侯极迹于黄河栘中监流滞于沧海自斯以后惟有庸贱本应埋魂赵魏析骨幽并岂意余年复反乡国仰属伊公在亳渭老师周旌贲丘园采拾衡巷遂以哀骀不弃瓮盎无遗还顾庸虚未应偕此窃承君侯过被以光辉屡有吹嘘之言频䝉荐延之泽故得周行紫阁升降丹墀㸃汚清朝岂不荒媿虽复华隂砥柱带地穷湥嵩高维岳极天为重未可以方斯盛典譬此洪恩年迫桑榆岂期酬报政以川波非逺对奉无因夜梦子长之游朝览希道之疏浮云西北徒怀魏帝之文行雨东南思假飞山之便穷诚已结荒系逾湥方事祁寒愿加珍纳谨扶力白书迷乏不次孤子徐陵顿首荅李颙之书近谬枉清音无申穷眷忽辱来告文制兼美君山西盛族素挺风流河北辞林本所嗟赏子桓虚座宁不敬期伯喈倒屣固以相属一日复其草土思衣裾披素清颜但觉形秽公辅之量不负高名王佐之才信表天骨孺子之榻虽其可悬仲举之车弥轸恒眷孤子昔縁素乏叨簉皇华今日形容无关天壤残光炯炯虑在昏明余息緜緜待尽钟漏安可以树扬名士游处盛宾来喻泰高如为善谑文艳质寡何似上林华而不实将同桂树但忘年之款昔有张裵邻国之交非无婴札傥哀骀可悦瓮盎非疑方愿投衿庶比倾盖顷陈汤之疾岁月增湥羊祜之疴秋冬弥剧且年光遒尽触目崩心扶力含毫诸不申具孤子徐陵顿首为陈武帝作相时与北齐广陵城主书籍甚英风常怀眷属封疆有限寤寐增劳辱此月九日告湥慰情伫方秋尚热体中何如戎帐艰辛无乃为弊吾以庸薄谬膺台铉既荷先帝拔擢之恩兼䝉今主责成之寄政以皇齐大德世绍和风方借威灵庶平雠耻提携小国愿预藩臣还诏哀矜许垂容纳奉敕须质便遣入朝部下诸将哀吾诚节一儿一弟无所遗恡立志立义无负上天但故丞相诸子及湛海珍等竝依敕㫖驰遣渡江主上又遣吏部尚书王通鸿胪卿谢岐等至和州与司马行台共为盟誓而萧轨等决信败亡茍相陵易郁从东道驰至北郊既通宫闱无容静黙两两相对俱有损伤彼闻人马因此奔散且置兵之地沟涧且多退兵之时投赴相积近遣张都来此具是行人所见但广陵建业才隔一江战场去岸不盈五里军人退散理反家乡縁岸村人复有舟檝且芦牌荻筏竟浦浮江千百为羣前后相继吾又勒兵按甲不听讨捕若无恐惧竝应安逺假使在此不可更生至彼而殂差非吾过如其枉理必是兴军见伐于有道之人加兵于无罪之国若彼王师如此又是违盟后土皇天山川社稷察其怨语宁容相祐辱告承上党殿下及匹娄领军应来江右师出无名此是何义小之事大差无违理彼之陵我自是乖言𤣥天所伐匹马无违翻见怨尤一何非理若彼鬼神有知宁可斯背鬼神无知何用盟歃去岁柳达摩等石头天井连月亢阳三子才降连冬大雪黄袍尽没白帐皆浮既因之以泥涂兼加之以疾疫萧裵既退雪雾便除从尔以来稍成灾旱定知衣冠之国礼乐相承天道不言不容都灭长江渺渺巨浪汤汤如鬬舰舟师讵有湥利近梁山之战即是前车芜湖之役可为明镜昔晋侯不能乗郑马赵将不能用楚兵一非水土难为骋力扬州卑湿厥土涂泥如遇秋霖杳同江汉假令蚩尤重出白起还生控代马而陵波蹑胡靴而湔水终难逞効讵有成功六州勇士虽有百万十姓豪杰徒劳千亿不能为患断可知矣昔我平世天下乂安人不识于干戈时无闻于桴鼔故得兇人侯景济我横江天步中危实由忘战自乱离巳乆人解用兵女子无媿于韩彭儿童不殊于卫霍吴钩甚利蜀甲殊轻槊动风霜弩穿金石高楼大舰槩日凌云叱咤而起风雷吹嘘如倒山岳侯车骑国家重将分陜上流近隔以边尘时亏表疏王途既泰贡赋相望寻令子弟侍奉京邑萧太保龙骧于贲海王仪同虎视于洞庭若望高峰便当投袂何则凡诸将帅各护家乡非直吾人独忧宗社日者频辱司马行台及诸公有告裵行台当今方邵此诸贤莫非英杰其余军士悉是骁雄庸蜀氐羌之兵乌桓白虏之骑以此衆战谁能御之何为比吾倍薄相悬何恶诸君身名俱灭来告以细柳之军踰于灞上吾恐今之赵括不及亷颇也近张舍人至始奉严敕朝廷遣刘叔经仍徃启闻愿达丹诚用停王赫伏计天慈理当悬照此身日月所鉴天地所明岂敢虚言欺妄宸极足下既未知始末容有疑怪大军多士希惠矜𢎞量非此失时腾表疏幸停师旅已存盟信庶其小国永申藩礼天心无爽迩遐一同投笔慷慨不复多白为陈武帝作相时与岭南酋豪书夫否终斯㤗屯极则亨若日月之回环犹隂阳之报复近者数钟九厄王室中微圣主钦明还承宝运即是高祖武皇帝之孙世祖元皇帝之子重光累圣𦙍国承家天下生民孰不归德贼勃不涯疏戚希纂帝图信是奸兇阶玆祸乱自王宫再沦于丑逆虏马四饮于江沱社稷阽危銮舆幽辱勃身居列岳自御强兵高视趦趄坐观成败既而天维重缀国歩还康翻画凶图更谋神鼎且其兵马之任资于长昆方牧之权由于承圣操兄戈而斩姪借国宠而弑君不忠不义莫斯为甚比春初便遣大都督欧阳頠墌城主傅泰等兇徒数十遂到临川吾奉承朝算指画戎畧樊滕耿贾戮力争驱天地灵祗水陆开道获傅泰不劳于一箭禽欧阳无待于尺兵伪党皆俘连城尽拔所获军资不可称算去月十六日德州刺史陈法武等愿愤回戈仍枭凶竖一夫挺劒传首上京万里澄清人神庆跃彼豪门着姓典牧方州拘隔天朝亟离寒暑公私愤叹岂可为怀今王道平夷理增欢忭朱明戒节比复何如军士平安境内清谧吾以庸薄叨秉国钧恒务牵缠诸有劳弊自天数云否朝祸洊臻东夏崩腾西京荡覆身惟许国任在勤王宣力皇家靡有宁岁一还京师保持鸿业四驱夷狄夺得江左始则杜龛元恶张彪不㳟据有泰稽连踪巨震随机讨掩触刃平夷叛臣任约徐嗣徽等屡引齐虏前年末既践京师江畔边城皆为戎戌赖貔貅骋力卫霍同心歼厥胡夷不日清殄去年将夏倾国大来铁骑八千许匹甲士二十余万胡尘飞于北阙虏鼓震于南宫躬率褊裨聊与挑战虏便土崩瓦解投险赴坑大小皆禽鲸鲵尽戮三江之上塞水无流千里之间伏尸相枕生获大都督萧轨裵英起东方老李希光王敬寳等虏中骁将唯此数人屡破关西之兵频取淮右之地一朝俘斩无复孑遗逺迩敬欣华夷怖慴如闻彼虏稍是危亡寻命熊罴欲就征讨方可以雷行赵魏电埽幽并混一车书势在朝暮而侯瑱跋扈江州公私阻絶即平北贼仍事南征肉袒面縳归首阙庭即为申闻优其礼秩台仪不贬位遇兼常今所禽欧阳頠傅泰等莫不𢎞宥政尔授其兵马处以荣禄坦然游狎无介怀抱年号武平国即清晏君之闻此宁不欣跃但昔縁王事游践贵乡日想山川依然旧识吾既沗荷朝私位逾台衮身持帝王之柄手握天下之图故乡如此诚为衣绣故人不见还同宵锦天涯藐藐地角悠悠言面无由但以情企今者王猷帝载化被无垠浮海穷山罔不咸格投竿负鼎驰歩苍龙崖穴邱园争趋金马君之才具信美登朝如恋本乡不能游宦门中子弟望遣来仪当为申闻各处荣禄深加持保念嗣音邮今遣某甲等使彼指此不多为陈武帝与周宰相书昔有天地便立帝王革昊惟农迁虞斯夏莫不三灵所佑五运相推梁徳不造固天攸弃虽复东汉之末区宇沸腾西晋之亡生民荡覆未足以方其祸乱譬彼䖍刘者也吾谬以庸薄属当兴运自昔登庸清诸百越徐闻浪泊靡不征行银洞珠官所在清乂自还麾南极伐逆东都宣力驱驰亟淹寒暑六延梁社十翦疆寇黄帝与蚩尤七十战魏祖在军中三十年方厥劬劳未为勤苦加以百神所感明灵应期万里徂征虬龙表瑞于是中军勇鋭上将横行承此休符遂兴王业梁氏以天禄斯改期运永终钦若唐风推其鼎命吾惊惶三让拜手陈辞盈廷公卿稽颡敦偪眷言颍水徒抱素心尚想汾阳无因高蹈偎以庸薄遂膺天宠去月乙亥升礼大坛言念迁桐但有慙媿昔宾门之始境外无交虽遣行人未申嘉好今上天有命光膺宝厯永与周室方同断金我运维新宜修朝聘今遣侍中都官尚书周𢎞正衔使长安故指有白为陈主与周冢宰宇文䕶论边境事书国有三庆民有四安所谓通和是由邻睦况周陈欵好一纪于兹怀抱相期百世方逺灌瓜之美乆敕边吏拾橡之尤想应无忽梁氏以渐水东为安湘小郡宜立巴州多厯年所此于荆部本包分界近得刺史符元举启称萧岿忽遣杜元茂神僧训等将率人马踰溃渉澌便置城隍谋为侵轶适荷邻徳合州见还不容今眷仍纵萧氏元举累移论及翻相河汉更徃研问便骋锋镝彼军人恃勇遂致俘禽闻此纷纭甚以惊叹其商奄余孽才力甚微为暴边城良凭大国但情均忌器不可加兵便敕军司以礼相放且前岁所立疆城本以南平等五郡输荐贵朝至如安湘既属巴郡幸承邻惠无候渉言故下渐东惟如澧北政是标其大桶属荆州之界耳彼此方申分好义絶规图所贵惟和所重惟信夫以南平等郡地旷民丰云梦之田楚王为宝呉当劲蜀晋拒彊秦资彼山川并为州镇朕若弃其仁义务广封域宁容延岁并贡周朝今者和亲已固山岳而方谋尺寸之土用益蒹葭之地哉幸非窃疾相见鉴容江陵小宼既尔䖍刘前至之言或相诬罔一二因使人宇文平口具其怀耿耿故此相白为陈主答周主论和亲书使人使持节车骑大将军仪同三司大都督治司城使主杜子晖中军山遂伯使副鲍宏等至省告具怀夫圣君明辟司御兆民则天法地伫育黔首故张旜以徃拭玉而来同在苍生恢宏文武虽毁戈铸㦸未拟上皇散马休牛载怀偃伯非期与睦忽爽和风奚用歼师信由天讨追寻曩好叹想兼懐言觌今书甫承家难知以冡宰执政擅同渊薮令尹当朝妄专征伐无君之谪俾坠其师无将之诛已从司寇刑名既肃国歩还康希笃亲邻敬闻衷欵若二境交欢俱飨多福八荒期乂良副所怀今遣具位某甲等使不复多述在吏部尚书答诸求官人书自古有吏部尚书者品藻人伦简其才能寻其门胄逐其少多量其官爵但古来数千年非无明时也非无明主也自有才用虽美阶级不通门户虽高官资殊屈若斯人者其例甚多请问诸君此是何义夫一千钱一斛米之多少犹关相禄况复皇朝官爵理系𤣥天内典谓之为业外书称之为命五行有驿马之言六甲有官鬼之説必令驿马时发官鬼克身所望阶荣便当果遂如其不尔决是难谐岂可改尚书作官鬼驱老仆为驿马邪若见问尚书何不分判用与不用许与不许仆答云君非屈滞岂可相期决言应果若今驿马差爽便是乖信此关君命仆何以相答邪若朝散之流行止之属门户相似人才不殊选家斟酌无能为尔若陟大位清官悉由𤣥命夫人君宾用并是前縁故宋文帝云人岂无运命每有好官缺輙忆羊𤣥保梁武帝云世间人言有目色我特不目色范悌自此而论岂非前业且世谚云图官在乱世覔富在荒年梁孝元帝承侯景之㓙荒王太尉接荆州之祸败尔时丧乱无复典章故使官方穷此纷杂自绍泰太平及永定中圣朝草创尔时州州自帝郡郡称王天下干戈尚无条序兼以府库空虚赏赐悬乏白银之寳难得黄纸之版易营假以官荣代于钱绢义在抚绥无计多少又有非旧非勲非地非才託节将而求官因时人以买位卖官既贱皆为清显故员外常侍路上比肩谘议参军市中无数四军五校车载斗量岂是朝章应其如此今衣冠礼乐日富年华主上体成王之风太傅𢎞周公之徳西羗北狄畏我王威时既清矣时既平矣何可犹作乱世意而覔非分之官邪凡人所以称屈滞者身已不无寸能官又不及父祖既是明时可以于邑所见诸君多踰本分犹言太屈未喻高怀若问梁朝朱领军等并为卿相此不踰其本分邪此天子所用非关选序旧章秦有车府令赵高直为丞相汉有高庙令田千秋亦为丞相此复可为例邪仆七十之岁朝思夕计并愿与诸贤为真善知识曾无嫌隙差可周旋非欲令君作此怨诉但既沗衡流应须粉墨庶其允当无负朝寄耳去年疾患亦余气息不能相答通作此书所望诸贤深明鄙意徐君白同前自古吏部尚书者品藻人伦简其才能寻其门胄逐其大小量其官爵梁元帝承侯景之㓙荒王太尉接荆州之祸败尔时丧乱无复典章故使官方穷此纷杂永定之时圣朝草创干戈未息亦无条序府库空虚赏赐悬乏白银难得黄札易营权以官阶代于钱绢义存抚接无计多少致令员外常侍路上比肩谘议参军市中无数岂是朝章应其如此今衣冠礼乐日富年华何可犹作旧意非理望也所见诸君多踰本分犹言太屈未喻高怀若问梁朝朱领军异亦为卿相此不踰其本分邪此是天子所拔非闗选序梁武帝云世间人言有目色我特不目色范悌宋文帝亦云人世岂无运命毎有好官缺輙忆羊𤣥保此则清阶显职不由选也秦有车府令赵高直至丞相汉有高庙令田千秋亦为丞相此复可为例邪既沗衡流应须粉墨所望诸贤深明鄙意答周处士书辱去年三月二十七日告仰披华翰甚慰翘结承归来天目得肆闲居差有弄玉之俱仙非无孟光之同隐优游俯仰极素女之经文升降盈虚尽轩皇之图艺虽复考槃在阿不为独宿讵劳金液唯饮玉泉比夫煮石纷纭终年不烂烧丹辛苦至老方成及其得道𡨕真何劳逸之相悬也又承有方生亦在天目理当仰禀明师总斯祕要岂如张陵弟子自坠高巖孙泰门人竞投沧海何其乐乎圣朝虚心版筑尚想邱园若彼能赴嘉招便当谨申高命但其人徃岁亦望至京师观此风神确乎难拔故以忘怀爵禄讵持牺牲之谈高视公卿独骋蜡蛵之训所恐有道三辟公车十徴若斯者终当不屈此既然矣请复详言昔楚国两龚同时纡组汉阴一老相携抱瓮兄之幽贞若其凿坏负石方同形影结绶弹冠无容楚越况乎粪土䕫龙羶臊名器已所不欲非应及人忽承来音良以多感何则颍阳巢父不曾令荐许由商洛园公未闻求徴绮季斯所未喻高怀而踌躇于矛楯也唯迟山阿近信更惠芳音如或诚言谨便闻奏第夙劳比剧不复多呈徐君白与章司空昭达书君白日圣朝受命天下廓清所余残兇惟有欧纥南通交管北据衡疑兄弟叔姪盘阻川洞百越之賮不供王府万里之民不由国家明公受脤严冬持兵杪岁开冰践露火宵行便届全淮乃其神速未骋三畧非劳六竒薄交旗鼓仍平丑类自太清之末永定以来所辟疆界不过郡邑今兹赴㨗二十余州若较此功庸方兹英力汉之马援不能为拟呉之歩骘故是相悬况孙处宗之叛徒正槌盪主耳公私庆快可得而言且仆一子屯穷妖徒所制五岭遐夐存亡不测悬怀饮泪破胆复全䝉荷英恩保其身命余年仰戴何力能胜今遣主帅某驰徃称庆徐君呈重答朝臣书老病属纩不能多説古人争议多成怨府傅𤣥见尤于晋代王商取䧟于汉朝谨自三缄敬同高命若万一不死犹得展言庶与羣贤更申扬𣙜荐陆琼书新安王文学陆琼见识优敏文史足用进居郎署岁月过淹左西掾缺允膺兹选阶次小踰其屈滞已积报尹义尚书别离二国云雨十年心想河阳言铜爵而无逺神游漳水与金鳯而俱蜚北使还辱去冬十月十一日告忽同言叙循环巧制欣慰良深河朔年芳虽当晼晩白沟浼浼春流已清紫陌依依长杨稍合体中何如岂无乡思弟三秦世胄六辅良家文武兼能志怀开逺谷永之笔无慙古人盖延之功高视前彦而淹留赵魏亟厯寒暄企望乡关理多悲切圣朝钦明纂厯大拯生民戮巨海之奔鲸歼中原之封豕晋君之説长安逺于日边扬雄有言交州在于天际则输琛王府屈膝阊门川洞酋豪彊梁溟海神兵一指率土咸康方当偃覇于灵台韬戈于武库变大风于五礼驱蒸民于昌辰物色英声捜扬俊杰投竿负鼎驰歩苍龙巖穴邱园争趋金马而弟留河北义等周邵怀此殊才实可伤嗟吾崦嵫既暮容鬓皤然风气弥留砭药无补追惟畴昔共备行人室家安危宾礼升降悬壶代哭俱厯春冬移馆于箕同兹辛苦鸣蜩抱树亟见藏冰归雁衔芦多经寒食靖言念此如何可忘握翫来书弥其承脸夫以拥肿之木得免因于不才觳觫之牛自保由其无用以余鄙陋未友龚生惟叹吾贤不同蘧瑗耳若推沟拯溺毎切皇衷逸翮飘鳞见优机槛所以降尺一之书驰輶轩之使心期与国必遂还途宁谓亲邻更成难请言寻雅告所及缧囚便访鸿胪幸无淹使闻诸司寇或有边俘前岁中流是维同恶燕禽望阙冀马临江裁顿云罗自投天网京观之冡宜彰武功周丑之门方申明罚而圣朝好生恶杀収雷寝电兵车所获虽同长万之来恩泽从容无异荀罃之礼方之于弟况拟非伦伊昔梁朝共奉嘉聘张兹大帛处彼高闳庭奏歌钟座延侨肸宾客之叙方于阼阶田猎之禽同于君膳正以乡关阻乱致尔拘留家国隆平义应旋反况复韩宣屡至宰孔频还翻尔迟回岂云邻睦弟遂钟仪之操对此皇华高厚之诗一何非类关徐亷乐之况三战七禽之言此日借子之矛攻子之室彼之使客犹尚不还此于齐都豪门贵戚周行匪例事义相悬岂与大弟同年而语吾本自凡流以复衰老稍近东岱不奢撃壤之年惟欣尧俗若邪之复长保安卧时思之不弃沗亚宗卿非复侵官天扆但当今芃芃在咏济济盈朝才冠卿云智同荀郭文辞富于江海高论薄于云霄趋走丹墀之门侍奉清规之内弟来欵言至欲附所闻聨类非宜更其多惑若使良有犹希赠鲤之书邮驿方通复行蜚鸧之信执笔澘然不知何向与李那书籍甚清徽常怀虚眷山川缅邈河渭像于经星顾望风流长安逺于朝日青葽戒节白露为霜君子惟宜福履多豫雍容廊庙献纳便繁留使催书驻马成檄车骑将军宾客盈座丞相长史曕对有劳脱惠笺缯慰其翘想吾栖迟茂陵之下卧病漳水之滨廹以崦嵫难为砭药平生壮意窃爱篇章忽觌高文载怀劳伫此后殷仪同至止王人授馆用阻班荆常在公筵敬析名作获殷公所借陪驾终南入重阳阁诗及荆州大乗寺宜阳石像碑四首铿锵并奏能惊赵鞅之魂辉焕相华时瞬安丰之眼山泽晻霭松竹参差若见三嵕之峰依然四皓之庙甘泉卤簿尽在清文扶风辇路悉陈华简昔魏武虚帐韩王故台自古文人皆为词赋未有登兹旧阁叹此幽宫标句清新发言哀断岂止悲闻帝瑟泣望羊碑一咏歌梁之言便掩盈怀之泪至如披文相质意致纵横才壮风云义深渊海方今二乗斯悟同免化城六道知归皆踰火宅宜阳之作特㑹幽衿所覩黄绢之辞弥怀白云之颂但恨耆阇逺岳檀特高峰开士罗浮康公悬熘不获铭兹雅颂耀彼幽巖循环省览用忘饥渴握之不置恒如赵璧翫之不足同于玉枕京师长者好事才人争造蓬门请观高制轩车满路如看太学之碑街巷相填无异华隂之市但丰城两剑尚不俱来韩子双环必希皆见莫以好龙无别木鴈可嗤载望琼瑶因乏行李金风已劲玊质宜调书不尽言但闻爻系徐陵顿首与顾记室书吾伏事天朝本非旧𨽻殿下殊恩逺垂荐拔故常战战慄慄甘心痛谨庶其愚老无负明据近者既居台辖唯务奉公去年正月十五日尚书官大朝元凯既集丞郎肃然忽有陈庆之儿陈暄者㡌簪钉额绦布裹头虏袍通踝胡靴至膝直来郎座徧相排抱或坐或立且歌且咏吾即唿舎吏责列不答而走反为憾恚妄相陷辱至六月初遂作盲书便见诬谤圣朝明鉴悉知虚罔唯云吾取徐枢为台郎南司检问了不穷推承训劾为信言致成堕免此事寃枉天下所无吾市徐枢宅为钱四万任人市估文劵厯然不䝉申理见枉虚巧二者枢是故少府卿鳞之子鳞殒身侯景之役又为西台所赠兖州左卫官位甚高未知其子何沗郎署魏晋之前如为乆逺宋齐以降其例甚多如徐爱阮佃夫之子可不得郎官邪纪文卿公向琎皆为列棘岂冗杂曹郎乎三者枢入身梁朝解褐岳阳王小府墨曹承圣时为故敬帝晋安王讽席文墨具存陜西官爵乃多浮滥更补台郎不为胜擢未知何忽推宅货官四者徐领军节度自启枢为郎敕付选序吾既不启据又不为选职所可相关止是得中侯相闻为呈启而巳以此见罪一何寃滥吾昔在承华是弟所悉行年六十无复侪俦非意余生忽此诬谤尧有惊于谗説孔将惑于拾尘虽复圣主机明不能悉照殿下徳髙两献风美二南亿兆归心衣冠有託乆愿通启披诉圣明伏见军戎多务所以不敢祈冐弟与吾游眷亟回星纪故人如此宁不矜叹邪侍言有便云何且为启闻一䝉神鉴照其枉直方殁幽泉无恨灰壤伏觐谒帝承明绪言多次服矜遗老曲赐湔濯则殿下前时安泽匪复偏私遂吴良延荐之恩无王丹所举之谬吾得方辞武骑永附梁宾虽媿家丞庶呈秋实縁弟深眷故此敬凭干谒非宜益怀悚慨徐陵白答族人梁东海太守长孺书恩报近岁奉使来归辱彼河清年中告行并惠以明镜亟离寒暑虽复时陈梁鹤日照孙鸾言慰相思反增离眷刘傅二常侍还又承书札银钩甚丽玉疏依然开封伸纸破愁为笑素秋方届溽暑稍阑体中何如善保元吉藂台之璧少海之珠何必乡里所在为贵卿託身大国既已积年彼朝英彦理相钦挹方当交辟三命清宦两宫何乃濶然迟有问也吾七十之岁崦嵫已廹朽老之疾随年而甚徒怀北邙之切未遂东都之期牵役承闲但有衰顿贤从君政佐佑兴基中舎谌殿中并休宜自别有书问来告访吾文章吾身归来乡国亟徙炎凉牵课疲朽不无辞制而应物随时未曾编録既承今告輙复捜检行人相继别简知音但既乏新声全同古乐正恐多慙于协律致睡于文侯耳燕南赵北地角天涯言接末由但以潜欷善敬徳中郎并北境之良选皇华之上求若可輶轩别当委白君问谏仁山深法师罢道书窃闻出家闲旷犹若虚空在俗笼樊比于牢狱非但经有明文亦自世间共见瞥闻法师覆彼舟航趣返缁衣之务此为目下之英竒非乆长之深计何以知然从苦入乐未知乐中之乐从乐入苦方知苦中之苦弟子素与法师虽无曩旧相知已来亦复不疎夫良药必自无甘忠谏者沃乎逆耳倚见其僻是以不忍不言且三十年中造莫大之业如何一旦舎已成之功深为可惜敬度高怀未解深意将非惟帐之䇿欲集留侯形类卧龙拟求葛氏黄石兵法宁可再逢三顾草庐无由两遇封爵五等惟见不逄中合外门难朱易白鸣笳鳯管非有或闻儛女歌姬空劳反翫覔之者等若牛毛得之者譬犹麟角以此之外何所窥窬法师今若退转未必有一称心交失现前十种大利何者佛法不简细流入者则尊归依则贵上不朝天子下不让诸侯独翫世间无为自在其利一也身无执作之劳口餐香积之饭心不妻妾之务身饰刍摩之衣朝无践境之忧夕不千里之苦俯仰优游宁不乐哉其利二也躬无任重居必方域白璧朱门理然致敬夜琴昼瑟自是娱怀晓笔暮诗论情顿足其利三也假使棘生王路桥化长沟巷吏门儿何因仰唤寸绢不输官库升米不进公仓库部仓司岂须求及其利四也门前扰扰我且安眠巷里云云余无惊色家休小大之调门停强弱之丁入出随心徃还自在其利五也出家无当之僧犹胜在俗之士假使心存杀戮手无断命之愆密里通情决胜灼然矫俗如斯烦垢万倍胜于白衣一入爱河永沈无出其利六也听钟声而致敬寻香馥以生心朝覩尊仪暮披宝轴刹那之善逐此而生水滴微功渐盈大器未知因縁果报善恶皎然就此而言其利难陈矣假使达相白衣犹有埃尘之务纵令遥寄弹指逺近低头形去心留身移意徃闲有者得如此贫苦者永无因近在目前不言可见其利七也山间树下故自难期枕石漱流实为希有犹斯之类不可思议如此者难逢一心人悕遇法师未能不学交习听胜之因一旦退心于理邀矣其利八也开织成之帙见过去之因摛琉璃之巻验当来之果识因识果不以为愆知福知报何由作罪上无舟檝交见没溺之悲下失浮囊则有沈身之患其利九也旷济羣品为天人之师水陆空行皆所尊贵言必阇黎和尚书辄致敬和尚逺近嗟咏贵贱颙仰法师今必退转立成可验才脱袈裟逢人辄称汝我始解偏袒姓名便亦可唿平交者故自不论下劣者亦恐不让薄言称已榻席悬异从来小得自在便以君为提封若不屈膝歛手自达无因俯仰承迎未闲合度如此专专何由可与其利十也畧言十事空失此机其间湥道宁容具述仰度仁者心居魔境为魔所迷意附邪途受邪易性假使睂如细柳何足关怀颊似桃花讵能长乆同衾分枕犹有长信之悲坐卧忘时不免秋胡之怨洛川神女尚复不惑东阿世上班姬何关君事夫心者面焉若论缱绻则共气共心一遇纒绵则连宵厌起法师未通返照安悟卖花未得他心那知彼意呜唿桂树遂为豆火所焚可惜明珠乃受淤泥埋没弟子今日横谘必为法师所哂世上白衣可訾何限且一人退道而不安危推此而言实成难解譬如瓦砾盈路人所不惊片子黄金万夫息步正言法师入道之功已备染俗之法未加何异金搏赤铜银换铅钖可悲可惜犹可优量能忍难忍方知其最愿弃俗事务息尘劳正念相应行志两全薄加详虑更可思惟悔之在前无劳后恨如弟子算逺即十数年中决知恻恻近即三五岁内空唱如何万恨万悲宁知逺及自误自错永弃一生乃知断弦可续情去难留或若火里生花可称希有迷人知返去道不遥幸速推排急登正路法师非是无智遂为愚者所迷类似阿难更为魔之所绕犹须承三宝之力制彼穷兇竖般若之幢天魔自款若此言者当即便冀弃刍荛若不㑹高怀幸停湥怪耳与智顗书陵和南昨预沈仪同法席餐奉甘露无畏之吼衆咸归伏然正法炬朗诸未悟自庆余年得逢妙説寻事谘展此不申心谨和南又陵和南仰注之心难可敷具拔公至䝉三月二十日㫖用慰积岁倾心麦冷体中何如愿一日康胜山中春夏无余障恼耳迟复存㫖弟子二三年来溘然老至眼耳聋闇心气昏塞故非复在人兼去岁第六儿夭丧痛苦成疾由未除愈适今月中又有哀故频岁如此穷虑转湥自念余生无复能几无由礼接系仰何言敬重公今还白书不次弟子徐陵和南又陵和南放生星闻公家极相随喜事是抜公口具谨不多谘惟迟拔公廷出数百里水全其命根如此功德算数无尽随喜无量此不委谘弟子徐陵和南五愿上智者禅师书陵和南弟子思出樊笼无由羽化既善根微弱冀愿力庄严一愿临终正念成就二愿不更地狱三途三愿即还人中不高不下处託生四愿童真出家如法奉戒五愿不堕流俗之僧凭此誓心以策西暮今书丹款仰乞证明陵和南补徐孝穆集笺注巻三徐孝穆集笺注卷四钦定四库全书徐孝穆集笺注巻四陈徐陵撰呉江呉兆宜註序王台新咏序凌云概日由余之所未窥万户千门张衡之所曽赋周王璧台之上汉帝金屋之中玉树以珊瑚作枝珠帘以玳瑁为柙其中有丽人焉其人也五陵豪族充选掖庭四姓良家驰名永巷亦有颍川新市河间观津本号娇娥曽名巧笑楚王宫内无不推其细腰魏国佳人俱言讶其纤手阅诗敦礼非直东隣之自媒婉约风流无异西施之被教弟兄协律自小学歌少长河阳由来能舞琵琶新曲无待石崇箜篌杂引非因曹植传鼔瑟于杨家得吹箫于秦女至若宠闻长乐陈后知而不平画出天仙阏氏览而遥妬且如东隣巧笑来侍寝于更衣西子㣲颦将横陈于甲帐陪游馺娑骋纤腰于结风长乐鸳鸯奏新声于度曲妆鸣蝉之薄鬓照堕马之垂鬟反插金钿横抽宝树南都石黛最发双蛾北地燕脂偏开两靥亦有岭上仙童分丸魏帝腰中宝凤授厯轩辕金星与婺女争华麝月共嫦娥竞爽惊鸾冶袖时飘韩掾之香飞燕长裾宜结陈王之佩虽非图画入甘泉而不分言异神仙戏阳台而无别真可谓倾国倾城无对无双者也加以天情开朗逸思雕华妙解文章尤工诗赋琉璃砚匣终日随身翡翠笔牀无时离手清文满箧非惟芍药之花新制连篇宁止蒲萄之树九日登髙时有縁情之作万年公主非无诔德之辞其佳丽也如彼其才情也如此既而椒房宛转柘馆阴岑绛鹤晨严铜蠡昼静三星未夕不事怀衾五日犹赊谁能理曲优游少託寂寞多间厌长乐之疎钟劳中宫之缓箭轻身无力怯南阳之擣衣生长深宫笑扶风之织锦虽复投壶玉女为欢尽于百骁争博齐姬心赏穷于六箸无怡神于暇景惟属意于新诗可得代彼萱苏㣲蠲愁疾但往世名篇当今巧制分诸麟阁散在鸿都不借篇章无由披览于是然脂暝冩弄墨晨书撰录艳歌凡为十巻曾无参于雅颂亦靡滥于风人泾渭之间若斯而已于是丽以金箱装之宝轴三台妙迹龙伸蠖屈之书五色花笺河北胶东之纸髙楼红粉仍定鲁鱼之文辟恶生香聊防羽陵之蠧灵飞六甲髙擅玉函鸿烈仙方长推丹枕至如青牛帐里余曲未终朱鸟窗前新妆已竟方当开兹缥帙散此滔绳永对玩于书帷长循环于纤手岂如邓学春秋儒者之功难习窦传黄老金丹之术不成固胜西蜀豪家託情穷于鲁殿东储甲观流咏止于洞箫娈彼诸姬聊同弃日猗与彤管丽以香奁碑司空徐州刺史侯安都德政碑巖巖天柱大矣周山之峯桓桓地轴壮哉崑崙之阜三光悬而不坠九土镇以无疆承干合徳之君则天体元之后所以并咨四镇咸建吾臣业配苍祇功成㝢县至于流名雅颂着美风诗年代悠然寂寥无纪其能继兹歌咏者司空侯使君乎自文昭武穆胙土开家濮水盛其衣簪荣波分其绪秩仁义之道夷门美于大梁儒雅之风司徒重于强汉自通人许劭託命于江湖髙士袁忠寄身于交越俱违建安之难独处衡山之阳祖天资秀杰世载雄豪卓富拟于公侯班佃必于旌鼓父光禄大夫邑里开通徳之门州乡无抗礼之客自茫茫禹迹赫赫宗周家灭骊戎国亡夷羿我髙祖武皇帝迎河图于浪泊括地象于炎州南兴涿鹿之师北问共工之罪天生宰辅尧年致白虎之祥神赐英贤殷帝感苍龙之杰公亦观时伫圣啸咤风云跪开黄石之书髙咏𤣥池之野沈吟梁甫自比管仲之才惆怅莘郊久负伊生之叹自强敌侵华羣蛮纵轶后臯桂部之地四战五达之郊郡境贤豪将谋御难长者佥论推公主盟义士雄民星罗雾集公既膺五聘方启六韬率是骁徒仍开岭峤自大讨潇湘同兹樊郦下军违命上策不宣败我王师受拘劲盗大陈格于文祖咸秩具神率土依风羣灵禀朔公亦忠为令徳天纂之谋呉帐斯开卫门无拥虽复季孙还鲁随武济河国庆民安相俦匪若即授使持节开府仪同三司丹阳尹昔光武不尤于冯异穆公深礼于孟明终报王官之师遂举咸阳之地斯乃圣主之宏略而名臣之逺图者焉皇帝以陶唐启国致玉版于河宗颛顼承家佐金天于江水经纶草昧定鼎之业居多缔构权舆断鳌之功相半固以英声驰于海外信义感于寰中主器攸归当璧斯在公于是抗表长信清宫未央从亿兆以归心引公卿而定䇿驰轻轩于軨轕奉侍驾于中都七庙之基于焉永固万邦之本由此克宁乃复进公司空南徐州刺史于是镇之以清静安之以惠和望杏敦耕瞻蒲劝穑室歌千耦家喜万钟陌上成阴桑中可咏春鹒始啭必具笼筐秋蟀载吟竞鸣机杼或肃拜灵祀躬曕舞雩去驾拥于风尘还旌阻于飘沐京坻岁积非劳楚堰之泉仓廪年丰无用秦渠之水虽复东过小县夏雨逐其轻轮南渡沧江秋涛弭其张盖固不得同年而语矣若夫听采民讼昏晓必通召引轩櫺躬亲辩决立受符于前案无留诺于后曹接务髙城之中非异甘棠之下欣欣美俗济济都尘以贾琮郭贺之风行建武永平之化于是州民散骑常侍王玚等拜表宫阙请扬兹美化树彼髙碑民欲天从允膺丝诰铭曰郁郁三象茫茫九州绵天渗漉浃地䖍刘赫矣髙祖爰清国讐元勋佐命力牧封侯亦既旋归拜家有晖宫亭蠡浦旧翅髙飞电巻劲寇风行国威文身被髪作贡来绥我皇纂武攀号东序谒渭同周迎门惟吕流矢为暴欃枪斯举惵惵苍黎危危刀俎自我徂征妖氛克平爰驱犬彘实翦长鲸北震巢浦南俘灌城青羌巻介赤狄回兵蹈舞难喻歌謡靡宣曰我黎庶俱祈上𤣥山移两越海变三田公为上相复倍斯年广州刺史欧阳頠徳政碑弱水导其洪源轩台表其增殖懿哉少府师储皇于二京盛矣司徒传儒宗于九世广陵邕邕族擅江右渤海赫赫名重洛阳若夫岳镇龙蟠星悬鹑火衡山诞其髙徳湘水降其清辉千仭孤标万顷无度年当小学志冠成童因孝为心欲仁成体屯骑府君早弃荣禄易箦之几将毁终不杖之言深非通制遗赀巨万富拟倚顿裁变槐榆并赈宗戚南茨大麓北眺清湘得性于橘洲之间披书于杏坛之上三冬文史五经纵横频致嘉招确乎难拔既而帝启黄枢神亡赤伏天地崩霣川冡沸腾羣悍酋豪更为祸乱朝披羽檄夜照爟烽浴铁蔽于山原摐金骇于楼堞公疲兵屡出独据胡牀勍贼重围尚凭书几扬灰既散驾棒将军咸克凶渠以保衡服常以二主蒙尘三光掩曜出入逾于尝胆殷忧独其抚心不治第宅深符去病志枭羣丑弥同越石自禹圭既钖尧玉已传物变讴謡风移笙管商周之际孤竹尚其哀歌曹刘之间苏子犹其狂哭况番禺连帅实谓宗枝迷我天机目窥梁鼎以公威名本重逼统前军干数难违剥象终悔髙祖永言惟旧弥念奇功即训皇家深𢎞朝纪槛车才至舆榇已焚祝史妖于夷吾坛场延于井伯绸缪安乐造次訏谋爰珥丰貂允光金蟪但八桂之上蛮夷不宾九疑之阳兵凶岁积以公昔在衡臯深留夙爱仁恩可以怀勐兽威名可以惧啼儿乃授持节散骑常侍衡州刺史我皇帝从唐侯以𦙍国屈启筮而承家一恭宝祚开定江沔三改璇衡苞罗湘崃昔中宗屈申于处仲髙祖遗恨于平城汉武承基方通沙塞晋明绍运裁平姑孰方其盛业绰有光前践祚之初进公位征南将军广州刺史又都督东衡州二十州诸军事宜公乃务是民天敦其分地火耕水耨弥亘原野盗贼皆偃工贾竞臻鬻米商盐盈衢满肆新垣既筑外户无扄脂脯豪家钟鼎为乐扬袪洒汗振雨流风市有千金之租田多万箱之咏僧释慧羡等来朝绛阙备启丹诚乞于大路康庄式刋丰琰庶樊卿宝鼎复述台司之功羊叟髙碑更纪征南之徳于是跪开黄素爰登紫泥鉴此诚祈皆如所奏乃诏庸臣为其铭曰赫赫宗陈桓桓鼎臣千乗建学五典攸因盛德斯逺公门日新崇髙维岳贶甫生申去衡移广迁征自镇攸攸铜畧藐藐金邻莫逺非督无思不宾三江靡浪五岭奚尘式歌式舞仁哉至仁公其飨福于万斯春晋陵太守王励徳政碑若夫雎陵世传已详载徳之华徐州先贤亦着清风之美伟哉文献光启中兴郭茎表其深源何筹慙其逺庆岂惟桓氏之鸣玉张家之珥貂袁姓之朱衣杨宗之华毂又有佽飞遮列班弓夹门濯龙俯望缇骑盈道奕世如此何其盛哉君以蓝田美玉大海明珠灼灼美其声华英英照其符彩丰神雅澹识量寛和既有崔琰之须眉非无郑𤣥之腰带烂烂若髙巖下电骚骚若长松里风势利无扰于胷襟行藏不槩于懐抱家门雍睦孝友为风上交不謟下交不渎脱貂救厄情靡矜吝释马穷涂惟济危殆至于网罗图籍脂粉艺文学侣挹其精㣲辞宗称其妙絶出为仁武将军晋陵太守五鸡二彘勤䘏有方问羊知马钩鉅兼设济北移树累政之所未洽汝南争水连年之所无断一朝明决曽不留滞四民商贩咸用殷阜铭曰康哉宝运美矣良臣渭自沣水源以洛滨公侯世及宰辅相因曰我民秀山川降神风情穆穆孝友恂恂学则经笥文为世珍髙风逺矣旷代难伦鼎铉虚职台阶未臻安知霜霰遽夭松椿碣石斯表民情既陈徒然下拜何报阳春丹阳上庸路碑在天成象咸池属于五潢在地成形沧海环于四渎国险者固其金汤储蓄者因于转漕货财为礼专俟会通厥田为上皆资渗漉大矣哉坎德之为用也是以握图之主财以利民御斗之君因之显教上哉少昊初命水官逖矣髙阳爰重冥职舜为太尉于是九泽载疏禹作司空然后百川咸导开华山于髙掌凿灵沼于周原莫匪神功皆由圣德我大梁之受天明命劳已济民有道称皇无为曰帝若夫云雷草创翦商黜夏之勲铸宝鼎于昆吾安能纪勒陈鸿钟于丰岳岂易揄扬斯固名言所絶也及乎膺斯宝运大拯横流屈至道于汾阳劳凝神于姑射圣人作乐箫韶备以九成喆王尽礼春官总于三代岂止金门桴竹玉尺调钟公带献明堂之图匡衡建后土之议若斯而已矣天降丹鸟既序孝经河出应龙乃私周易若夫固天将圣垂意艺文五色相宣八音繁会不移漏刻才命口占御纸风飞天章海溢皆紫庭黄竹之辞晨露卿云之藻汉之两帝徒有咏歌魏之三祖空云诗赋以为彭老之教终没爱河儒会之宗方离火宅岂知五诗八会之殊文天上人中之妙典雪山罗汉争造论门鹫岭名僧俱传经藏香象之力特所未胜秋兔之毫书而莫尽忠信为宝祷祈免于白驹明德惟馨山川舍于骍犊至如月离金虎泥染石牛荟蔚朝兴滂沱晚注而清跸才动纤罗不揺髙闬将临油云自辟阳乌衔日宁惧虎贲之弓飞雨弥天无待期门之盖震维举德非曰尚年若发居酆犹庄在汉涛如白马既碍广陵之江山曰金牛孰辨梅湖之路専州典郡青凫赤马之舟皇子天孙呜凤飞龙之乗莫不欣斯利涉玩此修渠乍拥楫而长歌乃枞金而鸣籁斯旷世之奇功无疆之鸿烈者也铭曰后王降徳于衆兆民髙文象纬妙义㡬神业冠迁夏功踰入秦时惟大畜象及同人慧雨方霤禅枝独春帝徳惟厚皇恩甚深观乎禹迹见我尧心孝义寺碑臣闻道阶八地犹见后妃愿生千佛无非贤圣汲引之义虽同随机之感非一至如妫汭有礼皇源所以前兴周女斯归陈宗所以流庆大矣神基帝系淑圣重光者也慈训太后徳佐初九道晖上六居天上天中之极处太任太姒之尊苹藻之化斯深葛覃之风弥逺皇帝膺兹上圣契彼援神爱敬在乎一人徳教刑于四海是以明星皎皎流半月之光甘露团团洒如饧之味嘉禾自秀浪井恒清天降征祥日闻书府自大明绍运神武应期至道旁通无思不格戊己校尉西关玉门伏波将军南表铜柱方使三千世界百亿须弥同望飞轮共禀𤣥徳天嘉三年正月二十一日诏㫖仰惟圣徳方被兆民乃敕有司改东成里为孝义里昔岱山徙号重华着其受终徳水移名秦人表其嘉运岂若尽在舆地书兹里门仰述天经光临父母臣陵稽首乃作铭曰愿此良因宜资贵亲三乗并䇿四梵为宾绀殿安坐莲华养神灯前礼佛地后边身并济含识咸归至真国家隆盛同享遐庆谨勒丰碑陈其舞咏齐国宋司徒寺碑无色之外方为化城非想之中犹称火宅若夫衆生无尽世界无穷芬若披莲逺如散墨善财童子南行未窥目莲沙门北游不见一一刹土皆由业縁万万僧祇终非常乐天宫蹇产犹倾四大之风魔殿崔嵬终惧三灾之火朱楼宝墖辉焕争华既义畅中土道流遐域显黙同归华夷俱慕自枕石漱流始终一槩悟智交养三十余年春秋八十三古人云道存人亡法师之谓凡我门徒感风徽之缅邈伤谘悟之永灭敢以残见扬德金石铭曰九流依真三乗归佛道住絶迹慈还接物孰是发䝉昭我慧日摄乱以定辟邪以律秦皇雄感蔽理通情王孙偏解逺死滞生夫子之悟万刼独明寒暑递易悲欣臯壤秋蓬四转春鸿五响孤松独秀徳音长徃节有推迁情无遗想长干寺衆食碑昔炎皇肇训稷正脩官信矣民天之言诚哉国宝之义自非道登正觉安住于大般涅槃行在真空深入于无为般若则菩萨应化咸同色身诸佛净土皆为搏食证常住者爰乞乳糜补尊位者犹假香饭亦有三心未灭七反余生应会天宫就赍龙海况复居地转咸憩珠庭固以皆种仙禾并资灵粟者矣法师常愿以智慧火烧烦恼薪普施衆生同餐甘露况复安居自恣愿学髙年或次第于王城犹栖遑于贫里迦留乞麪若用神通须提请饭致遗豪贵于是思营衆业愿造坊厨庶使应供之僧皆同自然之食升堂济济无劳四辈之频髙廪峨峨恒有千食之糒其外铁市铜街青楼紫陌辛家黑白之里甲第王侯之门莫不供施相髙资储转衆法师善巧方便沤合含罗教授滋生随年増长假使桑林不雨瓠水扬波犹厌稻粱永无饥乏加以五盐具足七菜芳软麰类天厨果同香树羮鼎之大殷王未逢糜䕶之深齐都非拟昆吾在次皆鸣鹫岭之钟𤾉谷初升同洗龙池之钵徐孝穆集笺注巻四徐孝穆集笺注卷五钦定四库全书徐孝穆集笺注巻五陈徐陵撰呉江呉兆宜注东阳双林寺傅大士碑夫至人无已屈体申教圣人无名显用藏迹故维摩诘降同长者之仪文殊师利现儒生之像提河献供之旅王城列衆之端抑号居士时为善宿大经所说当转法轮大品之言皆绍尊位斯则神通应化不可思议者乎东阳郡乌伤县双林寺傅大士者即其县人也昔巖谿藴徳渭浦呈祥天赐殷宗诞兴元相景侯佐命樊滕是埒介子扬名甘陈为伍东京世载西晋重光惟是良家降神攸託若如本生本行或示縁起子长子云自叙元系则云补处菩萨仰嗣释迦法王真子是号弥勒虽三会济济华林之道未孚千尺巖巖穰佉之化犹逺但分身世界济度羣生机有殊源应无恒质自序因缘大宗如此按停水经云观世音菩萨有五百身在此阎浮提地示同凡品教化衆生弥勒菩萨亦有五百身在阎浮提种种示现利益衆生故其本迹难得而详言者也尔其烝烝大孝肃肃惟恭厥行以礼教为宗其言以忠信为本加以风神爽朗气调清髙流化亲朋善和纷诤岂惟更盈毁壁宜僚下丸而已哉至如王戎吏部邓禹司徒同此时年有怀栖遯仍隠居松山双林寺弃舍恩爱非梁鸿之并游拜辞亲老如苏躭之永别自修禅逺壑絶粒长斋非服流霞若餐朝沆太守王烋言其诡诈乃使邦佐幽诸后曹迄至兼旬曾无假食于是州乡媿伏逺迩归依逃迹山林肆行兰若又自序云七佛如来十方并现释尊摩顶愿受深法每至楗槌应叩法鼔裁鸣空界神仙共来行道其外人所见者拳握之内或吐异香胷臆之间乍表金色时有信安县比邱僧朔与其同类逺来观化未及祗肃忽见大士身长丈余朔等惊慙相趋礼拜虔恭既毕更覩常形又有比邱智勰优婆夷钱满愿等伏膺累载频覩异仪或见脚长二尺指长五寸余两眼光明双瞳照耀皆为金色并若金钱譬李老而相侔同周文而等状姜嫄所履天步可以为俦河流大屐神足宜其相比支郎之彦既耻黄晴瞿昙之师有慙青目既而四空妙定熏脩已成八解明心庄严斯满时还乡党化度乡亲俱识还源并知回向或立舍须发如闻善来大倾财宝同脩净福大士熏禅所憩独在髙巖爰挺嘉木是名梼树擢本相对似双槐于夹门合榦成阴类双桐于空井厥体贞劲无爽大年置霜停雪寒暑葱翠信可以方诸坚固譬彼娑罗既见守于神龙将为疑于变鹤乃于山根岭下创造伽蓝因此髙柯故名双林寺矣大士亦还其里舍货贸妻儿营缔支提缮写尊法常以聚沙画地皆因图果芥子菴罗无疑褊陋乃起九层砖墖形相巍然六时虔拜巡绕斯託又以大乘方等灵药宝珠眷言山谷希得传冩龙乡思其烧照象驾乏其流通复造五时经典千有余巻与夫鬻子而葬同其至诚嫁妻而隠无殊髙节若寄搏麨如因卖花共诣菩提方成亲眷至如有相无相之怀虚已虚心之徳化鸡在臂方推理于自然毒蛇伤体终无扰于深定门徒肃肃学侣诜诜通彼慈悲义无偏党大通元年县中长宿傅普通等一百人诣县令范胥连名荐述又以中大通四年县中豪杰傅徳宣等道俗三百人诣县令萧诩具陈徳业夫以连城之宝照庑之珍野老怪而相捐工人迷而不识胥等体有流俗才无鉴真亟欲腾问终成亏怠梁髙祖武皇帝绍隆三宝𢎞济四生迹冠优填神髙仙豫夫以陈蕃静室犹怀天下之心伊尹躬耕思𢎞圣王之道况我有慧日明炬如风宝车济是沉舟能升彼岸固宜光宣正法影响人王者乎于是以中大通六年正月二十八日遣弟子传暀出都致书髙祖其辞曰双林树下当来解脱善慧大士白国主救世菩萨今条上中下善希能受持其上善以虚怀为本不着为宗妄想为因涅槃为果其中善以治身为本治国为宗天上人间果报安乐其下善以䕶养衆生胜残去杀普令百姓俱禀六斋夫以四海之君万邦之主预居王土莫不祗肃尔时国师智者法师与名德诸衆僧等言辞谨敬多乖释迦之书文牒卑恭翻豫山公之唘大士年非长老位匪沙门通疏乗舆过无䖍恪京都道俗莫不嗟疑暀至都投太乐令何昌并有𢎞誓誓在御路烧其左手以此因縁希当闻达昌以此书呈同泰寺僧皓师师衆所知识名称普闻见书随喜劝以呈奏皇心欢恱遽遣招迎来谒宸闱亟论经典同泰寺前临北阙密迩南宫仍请安居备诸资给后徙居钟山之下定林寺游巖倚树宴坐经行京洛名僧学徒云集莫不提函负帙问慧谘禅居荫髙松卧依磐石于是四彻之中恒泫甘露六旬之内常雨天酒岂非神僊影响示现祯祥者乎帝于华林园重云殿自开讲三慧般若经穷须真之所问御法胜之髙堂百千龙像围绕餐听黑貂朱绂王侯满筵国华民秀公卿连席乃令大士独榻对扬天扆幷遣传诏及宣传左右四人接受言论尔时纳揆之于台内司隶之在殿中杜预还朝马防亲贵旧仪县席皆等庶僚以大士絶世通人故加其殊礼矣及玉辇升殿云跸在阶晏然箕坐曽不山立宪司讥问愈见凝跱但荅云法地若动则一切法不安应对言语皆为爽异昔汉皇爱道栾大不臣魏祖优贤杨叟如客河上之老轻举临于孝文严子之髙闲卧加于光武方其古烈信可为俦帝又于寿光殿独延大士讲论𤣥赜言无重颂句备伽陀音会宫商义兼华藻岂惟宝积献盖文成七言释子弹琴歌为千偈而已固非论经于白虎之殿应诏于金马之门说义云台受釐宣室可同年而语哉自火运将终民无先觉虽复五胡内赑苍鹅之兆未萌四海横流夷羊之牧匪现大士天眼所照预覩未来摩掌之明夙鉴时祸哀羣生之板荡泣世道之崩沦救苦为懐大悲为病誓欲虚中闭气识食为斋非服名香但资禅悦方乃烧其苦器制造华灯愿以此一光明徧照十方佛土劝请调御常住世间救现在之兵灾除当来之苦集于是学衆悲号山门踊叫弟子居士徐普拔潘普成等九人求输已命愿代宗师其中或馘首而刋鼻或焚臂而烧手善财童子重睹知识忍辱仙人是冯相辈大士乃延其教化更住阎浮𢎞训门人备行衆善于是弟子居士范难陀弟子比邱法旷弟子优婆夷严比邱各在山林烧身现灭次有比邱宝月等三人穷身系索挂锭为灯次有比邱慧海菩提等八人烧指供养次有比邱尼昙展慧光法纤等四十九人行不食斋法次有比邱僧拔慧品等六十二人割耳出血用和名香奉依师教并载在碑阴书其名品夫二仪大徳所贵曰生六趣含灵所重惟命虽复梦幻影响同归摩灭爱使情迷惟贪长久自非善巧方便沤和含罗照以慈灯霑其妙药岂或舍不赀之躯而能行希有之事若令割身奉鬼闻半偈于涅槃卖髓祠天能供养于般若理当刳心靡吝擢骨无疑者乎大士小学之年不由黉舍大成之德自通坟典安禅合掌说偈论经滴海未尽其书悬河不穷其义前后讲维摩思益经等比邱智瓒传习受持所应度者化縁既毕以大建元年朱明始献奄然右卧将归大空二旬初满三心是灭尔时隆暑便已赫曦屈伸如常温暖无异洗浴究竟扶坐着衣色貌敷渝光彩鲜洁爰经信次宛若平生乌伤县令陈钟耆即徃临赴犹复反手传香皆如畴昔若此神变无闻前古虽复青牛道士白马先生便遁形骸本慙希企若其灭定无想弹指而石壁已开法王在殡申足而金棺犹启非斯矣莫与为俦遗诫于双林山顶如法烧身一分舍利起墖于冡一分舍利起墖在山又造弥勒像二躯置此双墖莫移我眠牀当取法勐上人织成弥勒像永安牀上寄此尊仪以标形相也于是门徒巨痛遂爽遗言用震旦之常仪乖阇维之旧法四部皆集悲同白车七衆攀号哀踰青树弟子比邱法璇菩提智瓒等以为伯阳之德贞桓纪于赖乡仲尼之道髙碑书于鲁县亦有扬雄弟子郑𤣥门人俱述清猷载刋𤣥石于是祈闻两观冒涉三江爰降丝纶克成丰琰陵虽不敏夙仰髙风轻课庸音乃为铭曰大矣权迹劳哉赴时或现商主聊为国师卑同巧匠示良医猗与开士类此难思当来解脱克绍迦维妙道犹袐机缘未适弗降鸡头宁开狼迹北地爰徙东山攸宅族贵泥阳宗分兰石莫测其本徒观其迹邈有蒲塞心冥世雄明宣苦苦妙鉴空空汲引三界行藏六通爰初隠逸宴处林丛食等餐露斋疑服风敬礼珍墖归依灵像未若天尊躬临方丈慧炬常照慈灯斯朗释梵天仙晨昏来往济济行法洗洗谈讲徳秀臧文风髙广成来仪上国抗礼承明妙辩无相深言不生撞钟比说击鼔慙英乐论天口谁其与京乍现仙掌爰标神足色艳沈檀香踰薝卜我有边际随机延促誓毁身城当开心狱忽示泡影俄如风烛噭噭门人承师若亲宁焚软叠弗燎香薪合窟为窆方坟以堙须弥据海变灰扬尘净土无壤灵仪自真何时涌墖复睹全身天台山徐则法师碑夫海水扬尘几千年而可见天衣拂石几万世而应平至人者譬彼晨昏方乎晷刻固非俗士之所能言寰中之所能量者也至如不死之草犹称南裔长生之树尚挺西崑百纪游龟皆登莲叶千龄寿鹤或舞松枝假矣生民何其夭脆譬彼风电同诸泡沫琢火之叹闻诸徃贤逝水之悲嗟乎前圣樵人看博信未始乎淹留仙客弹琴固不移于俄顷然而子孙皆其数世乡党咸为草莱是以志士名贤飘然长骛臊羶荣利懕秽风尘服冕乗轩其犹桎梏朱庭紫阁事甚樊笼隠沦巖洞餐饵芝髓忽矣身轻俄然羽化金绳玉版受谒帝之符龙驾霓裳处仙官之箓法师萧然道气卓矣仙才千仞孤标万顷无度所以伊川控鹤叶县乗凫灵化无方道还斯在铭曰来去三岛宾游二童然香雨上击磬云中玉粒虽软金膏未镕方流道业济彼昏蒙颂皇太子临辟雍颂臣闻天大王大详于道徳之言天文人文显于爻象之说是以大君革命黔首所以庇焉圣人创物文籍所以生焉或由此道制为民极莫不对越上灵裁成庶类济世育徳昭彼昆虫皇帝世膺下武体兹上徳握天镜而授河图执玉衡而运干象皇太子耀彼重离光兹七鬯仪天以文化成天下侍中国子祭酒新安王宗室羽仪衣冠准的惟善为乐造次必儒粤以十一年三月二十一日受诏𢎞宣发论语题摄齐升堂抠衣即席对扬天人开辟大训清言既吐精义入神副德爰动音辞锋起问难泉涌辨纷纶之异定伦理之疑玉振锵锵云浮雨布介王奉系圣踪驰辨秀出信令张禹慙其师法何晏忸其训诂穆穆焉洋洋焉此实虞朝之盛德生民之壮观者也臣抑又闻之鲁史聿兴史克宣其懿晋雍大启王廙逞其辞所以述休平之风扬君上之德轻以下才敢为颂曰皇运勃起膺图受命紫盖东临黄旗南映积仁累徳重明叠圣四海无浪三阶已平储驾戾止和鸾有声𢎞风讲肄崇儒肃成丹书贵道黄金贱籯洙泗兴业阙里増荣铭太极殿铭夫紫盖黄旗扬都之王气长久虎踞龙蟠金陵之地体贞固天居爽垲大寝尊严髙膺端门仰模营室归于有徳譬彼河图传我休明义同商鼎太极殿者法氐象亢王者之位以尊左平右墄天子之堂为贵往朝煨烬多厯年所世道隆平宜其休复监军邹子度启称即日忽有一大梓柱从流来泊在后渚岸嵯峨容与若汉水之仙槎揺漾波涛似新亭之龙刹孤拔灵山允昭天贶昔梁氏承圣将图缮脩东虏窥江西胡犯跸定之方中亟兴师旅揆之以日辄有灾故是知秦人所止实汉祖而为宫呉都佳气乃元皇而斯宅千栌赫奕万栱崚层植绿菱而动微风舒丹莲而制流火甘泉逺望观正殿之峥嵘函谷遥看美皇居之壮丽信乎齐三光而示宇宙会万国而朝诸侯爰命微臣乃为铭曰雍畤相望参差未央偃师回顾崔嵬德阳髙扪太乙正睹瑶光峨峨灵柱赫赫流樟美哉宫室嘉哉令日御扆垂旒当朝靖跸乐备韶夏礼兼文质帝旅无喧王旗斯谧肃肃卿士邕邕承弼汉座雕屏周人槛櫺城隅有勒殿省皆铭况复皇寝宜昭国经方流典训永树天庭报德寺刹下铭昔者明王大孝感动神祗助月致景星之祥非烟流庆云之色然而严敬之道惟事尽于配天明发之怀诚不过于飨帝岂如以梵宫之乐资乎庙堂净土之因归于园寝虽复青云谯郡之境碧泉舂陵之乡上幼怀凝重未曾游陟年将志学即事登庸宣力淮浔属有嘉梦其梦也毕陌𢎞敞桥山屈盘气象灵长风烟腾薄使队双表其髙百寻左则青龙蟠蜿右则白虎蹲踞轩辕之驾譬婉婉而多慙呉王之坟状耽耽而非拟有人指其地云此是国陵自尔迄永定初其间二十有余年至岁纪频移崇茔乃作观其山川形势王相征图瞻拜髙峦宛如前梦大矣哉孝悌之至通于神明者与铭曰壮矣金表傍依壖垣髙连彩霓极睇翔鵾梵偈宵唱云花昼翻三心断缚六道除怨赵梦天乐秦游帝阍王灵在上巨胜奚论福彼羣品俱排大昏皇家七百于万维孙尘尾铭爰有妙物万穷兹巧制员上天形平下地势靡靡丝垂緜緜缕细入贡宜呉出先陪楚壁悬石拜帐中玉举既落天花亦通神语用动舎黙出处随时扬斯雅论释此繁疑拂静尘暑引饰妙辞谁云质贱左右宜之哀䇿文陈文帝哀䇿文维太康元年太岁丙戌四月丁未朔二十七日癸酉大行皇帝崩于有觉殿殡于太极之西阶粤六月丙寅将迁于永宁陵礼也宫车晩出幄殿晨张旌帷具列綍翿成行哀子嗣皇帝讳擗蜃辂于丹陛攀龙帷于紫庭趋过穷于屏闱拜恸感于明灵东京飞其瑞露北陆霣其祥星乃诏云台之史稽采咸池之曲叶大雅于鸣金同藏书于羣玉其辞曰若水传帝熏风御民重光所集世载于陈赫矣髙祖悠哉上旻蝉聨宝胄晖焕郊禋我皇诞圣膺此家庆道主衢罇神凝悬镜洛书天表河纪灵命纳揆驰芳宾门流咏稽阴克伐震野勤王亳道增构豳风会昌言瞻少昊实仗髙阳驾彼軨葛清宫未央欢覃兆庶徳洎遐荒穆斋髙寝上膳长乐肃肃承颜哀哀荐酌悼园恭俭章陵谦约大宝崇名无间改作纂武升厯遗爱实繁三湘九派沴气云昏力折天柱才倾地门甘泉夜照细栁朝屯谷魅山鬼横流塞源赫赫英謩赳赳雄断徧行天讨无遗神算郁埽江淮长驱巴汉九夷百越雷随风涣北俘昆邪西戡伊靬负荷皇极劬劳庶几勤民听政旰食宵衣服贵绨皁风移阃闱唐山罢奏濮水韬徽访采狂狷捜敭侧微世感中孚民维大畜外户无闭髙垣奚筑降情儒雅凝怀庠塾御庑为欢临雍弥肃礼兼三代乐备九成天资武徳地照文明墨履斯在幪巾自清连珠合璧曜爽流精兽舞时豫禽歌颂平帝载维逺王灵维大占雨占风荒中海外憬彼鞮译咸承冠带是曰君临斯为交泰白环已賮𤣥圭克祯东河伫楫北狄思征钺斧将戒璁珩未鸣星淫去楚日沴悲荆亿兆何衅穹旻遽倾大禹胼胝重华腒腊仰惟劳务同斯违怿发梦无征昭祈奚益听茂陵之钟鼓抱桥阳之劒舄讵髣髴于宸仪终缠绵于号擗呜唿哀哉三占以吉四海同奔列赗天宇崩号帝阍千门启于阊阖万乗警于灵輼槐风悲于辇道松雨思于郊原鸾旗动而虚跸宿卫静而空尊呜唿哀哉卑陌平夷流山蟠固纪无迁市唐有通树经白社之修涂回青门之广路思沛邑以东临怀周京以西顾呜唿哀哉机神不测性道难称充穷靡寄孺慕奚慿惟封云与禅肃遗玉牒之与金绳扬英声而永久共日月而俱升呜唿哀哉墓志司空章昭达墓志周原膴膴佳气葱葱王业攸兴帝图斯盛昔光武佐命邻县者邓侯髙祖元臣同郡者萧相台辅之量便着绮纨瑚琏之资无待雕琢起家为东宫直前所奉之君则梁简文皇帝既而黑山巨盗慿陵上国白水强胡虔刘中夏公侧其产业募是骁雄思报皇储累歼鲸寇属豳风有象代邸方隆捜荆楚之英才资班输之妙畧百楼忽起登云霄而俯临万弩齐张随雷霆而并振扬兵于九天之上决胜于千里之中殪彼羣兇皆无旋踵陈宝应志怀反叛客引周迪资其食力更事窥窬公奉诏崇朝饮冰将力前茅后劲步骤奔驰仍同甄闽殄其巢窟若夫鸣蛇之洞深谷隠于苍天飞猨之岭乔木参于云日宜越艇而登峤蒙燕犀而涉江威武纷纭震山风海于是咸俘伪帅悉据髙墉爰泊沧溟莫不惩艾既而齐人无信将谋郢藩鬭舰戈船窥江淹汉公才闻羽檄遽禀师斯驰袭荆郧应时烧荡方欲宣威陇汧大讨梁华属上将之韬光迟中台之掩曜大建三年薨于军幕尔乃青乌相墓白鹤标坟林有逃车树同华盖前旍熊轼后乗龙轜介士发三河之民哀铙同驷马之曲长安传坐恩礼盛于西京襄阳堕泪悲恸喧于南北河东康简王墓志夫圣人至徳天道福谦大哉尧舜贻庆长逺明两之盛中阳纂于豢龙百世之祀皇家兆于鸣凤违青邱于海北应紫盖于江南帝系王基重光累叶髙祖之建天柱列圣之补地维荡荡乎民无得而名焉者也王资神昴纬託曜房灵体斯孝徳不由师保月生之对何用于拟议日近之言无阶于等级封河东王加侍中淑貌与金燧相宜清颜与玉壶同照授使持节南徐州刺史武羌旅拒亭障迁移漠草非长广之东湖莱近荆门之北王常讥庾翼使白面之非才深慕曹彰叹黄须之为可火精不退奚应善言水蛭难消徒持阴徳薨于沙镇时年一十有七追赠司空加鼔吹班剑谥曰康简至洛北占坟河南除道葭悲烟殿之声劒动丰城之气岂惟晋王宠悼重琅邪之赠官魏后髙文制苍舒之哀诔裵使君墓志君五音之候兼其方牧八阵之图穷其巧变用能战必胜攻必取督称无难兵号解烦朝飞火箭夜耸云梯燧象从奔聨狼已合于是严颜不挠极咍诸戎龎徳髙声肆言羣逆胡夷总至犹持子路之缨锋刃相交终荷温生之节每以财轻篻箨义重嵩衡割宅字贫友之孤开门延故人之殡笃好朋游居常满席每至鲜云霭霭披王安之衣明月团团似班姬之扇日带花以如笑风鸣条而若歌傍列丝桐对扬文酒一石之后逾能断狱五斗之量犹未解酲嗟乎潘岳之诗致哀周密庄公之诔用愍相遗补徐孝穆集笺注巻五徐孝穆集笺注卷六钦定四库全书徐孝穆集笺注巻六陈徐陵撰诏陈武帝即位诏五德更运帝王所以御天三正相因夏殷所以宰世虽色分辞翰时异文质揖让征伐迄用参差而育徳振民义同一揆朕以寡昧时属艰危国步屡屯天维三絶肆勤先后拯厥横流借将帅之功兼勐士之力一匡天下再造黔黎梁氏以天禄永终厯数攸在遵与能之典集大命于朕躬顾惟菲薄辞不获亮式从天睠俯协民心受终文祖升禋上帝继迹百王君临万宇若涉川水罔知攸济宝业初建皇祚维新思俾惠泽覃被亿兆可大赦天下改梁太平二年为永定元年赐民爵二级文武二等鳏寡孤独不能自存者人谷五斛逋租宿债皆勿复收其有犯乡里清议赃汚淫盗者皆洗除先注与之更始长徒敕系特皆原之亾官失爵禁锢夺劳一依旧典梁禅陈诏五运更始三正迭代司牧黎庶是属圣贤用能经纬干坤弥纶区宇大庇黔首阐扬鸿烈革晦以明积代同轨百王踵武咸由此则梁德湮微祸乱荐发太清云始见困长蛇承圣之季又罹封豕爰立天成重窃神器三光亟沈七庙乏祀含生已泯鼎命斯坠我武元之祚有如缀旒静惟屯剥夕惕载怀相国陈王有命自天降神维岳天地合徳晷曜齐明拯社稷之横流提亿兆之涂炭东诛逆叛北歼獯丑威加四海仁渐万国复张崩乐重兴絶礼儒馆聿脩戎亭虚候大功在舜盛绩惟禹巍巍荡荡无得而称来献白环岂直黄虞之世入贡素雉非止隆周之日固以效珍川陆表瑞烟云甘露醴泉旦夕凝涌嘉禾芝草孳植郊甸道昭于悠代勋格于皇穹明明上天光华日月革故着于𤣥象代徳彰于图谶狱讼有归讴歌爰适天之厯数实有攸在朕惟庸藐闇于古昔永稽崇替为日已久敢忘列代之遗典人祗之至愿乎今便逊位别宫敬禅于陈一依唐虞宋齐故事陈公九钖诏肇昔元胎剖判太素氤氲崇建人皇必慿洪宰故贤哲之后牧伯征于四方神武之君大监治乎万国又有一匡九合渠门之赐以隆戮带围温行宫之宠斯茂时危所以贞固运泰所以光熙斯乃千载同风百王不刋之道也太傅义兴公允文允武乃圣乃神固天生徳康济黔首昔在休期早隆朝寄逺踰沧海大拯交越皇运不造书契未闻中国其亾兵凶总至哀哀噍类譬彼穷牢悠悠上天莫云斯极否终则泰元辅应期救此将崩援兹已溺乗舟履辇架险浮深经畧中涂毕歼羣丑洎乎石头姑熟流髓履肠一朝指撝六合清晏是用光昭下武翼亮中都雪三后之勍雠夷三灵之巨慝尧治禹佐未始能阶殷相周师固非云拟重之以屯剥余象荆楚大崩天地无心乗舆委御五湖荐食竞谋诸夏八方棊跱莫有匡救强臣致命黜我沖人顾影于荼孺之魂甘心于寗卿之辱却案下髻求哀之路莫从窃鈇逃责容身之地无所公神兵奄至不日清澄惟是孱蒙再膺天禄斯又巍巍荡荡无得而称焉加以仗兹忠义屠彼妖逆震部夷氛稽山罢祲番禺蠡泽北鄙西郊歼厥凶徒罄无遗种斯则兆民之命修短所县率土之基兴亾是赖于是刑礼兼训沿革有章中外咸平遐迩宁一用能使阳光合魄曜象呈晖栖阁游庭抱仁含信宏勋该于厚地大道格于𤣥天羲农炎昊以来巻领垂衣之世圣人济物未有如斯者也夫备物典䇿桓文是膺助理阴阳萧曹不让未有功髙于㝢县而赏薄于伊周凡厥人祗固怀延伫实由公谦撝自牧降损为懐嘉数迟回永言増叹岂可申兹雅尚久废朝猷宜戒司勋敬申鸿典且重华大圣妫汭惟贤盛徳之祀无忘公侯之门必复是以殷嘉亶父继后稷之官尧命羲和纂重黎之位况其本支攸建宜誓山河者乎其进公位相国总百揆封十郡为陈公备九钖之礼加玺绂逺游冠绿綟绶位在诸侯王上其镇衞大将军扬州牧如故进武帝为长城公诏徳懋懋官功懋懋赏皇王盛则所谓元龟司空公南徐州刺史长城县开国侯讳志懐寅亮风度𢎞逺体文经武明允笃诚曩者率五岭之强兵诛四海之雠敌固以勒功彞鼎书勲太常克定京师勤劳自重自镇抚枌榆永宁丰沛东凉既息北蔡无归代马燕犀气雄天下裹粮坐甲固敌是求方欲大讨于秦崤敦脩于舆睦协谋上相爰纳朕躬思所以敬荅忠勲用申朝典可进爵为长城县公陈文帝登祚尊皇太后诏朕以虚薄才非𢎞济窃守藩维常懐盈满岂图苍昊不弔国步艰难皇嗣元良藐在崤渭二臣奉迎川涂靡从六传还朝淹留永日今国图无主家业事隆上奉父母之严规下逼羣公之廷诤遂以庸质升纂帝基对扬大化弥增号惧今宜式遵旧则奉上皇后尊号为皇太后御慈训宫一依前典若中流静晏皇嗣归来辄当解绂于箕山之阳归老于琅邪之国复子明辟还承宝图若问与夷无媿园寝封始兴王诏汉祖天伦伯叔迨封晋元世系琅邪传国仰惟二后重光率由前典朕昔因藩次蒙继本宗分在要荒久离寒燠天嘉绍祚别命皇枝归自崤函礼隔登献每至霜庭可履属垣寝而怀悲风树鸣条望章陵而增感今嗣王乖徳获罪慈训永言主奠宜自朕躬但国步时艰皇基务切复奉家业升纂帝图重违情礼言深哽恸可以第二皇子升陵为始兴王文为陈武帝即位告天文皇帝臣讳敢用𤣥牡昭告于皇皇后帝梁氏以圯剥荐臻厯运有极钦若天应以命于讳夫肇有烝民乃树司牧选贤与能未常厥姓放勲重华之世咸无意于受终当涂典午之君虽有心于揖让皆以英才处万乗髙勋御四海故能大庇黔首光宅区县有梁末运仍叶遘屯獯丑慿陵久移神器承圣在外非能祀夏天未悔祸复罹寇逆嫡嗣废黜宗支僭诈天地荡覆纪纲泯絶讳爰初投袂大拯横流重举义兵实戡多难废王立帝实有厥功安国定社用尽其力是谓小康方期大道既而烟云表色日月呈瑞纬聚东井龙见谯邦除旧布新既彰𤣥象迁虞事夏且协讴讼九域八荒同布衷欵百神羣祀皆有诚愿梁帝髙谢万邦授以大宝讳自惟菲薄让德不嗣至于再三辞勿获许佥以百姓须主万几难旷皇灵眷命非可谦拒畏天之威用膺嘉祚永言夙志能无慙徳敬简元辰升坛告禅告类上帝用荅民心永保于我有陈惟明灵是飨梁禅陈䇿文咨尔陈王惟昔上古厥初生民骊连栗陆之前容成大庭之代并结绳写乌杳𡨕慌忽故靡得而详焉自羲皇轩昊之君陶唐有虞之主或垂衣而御四海或无为而子万姓居之如驭朽索去之如脱敝屣裁遇许由便能舍帝暂逢善巻即以让王故知𤣥扈璇玑非关尊贵金根玉辂示表君临及南观河渚东沉刻璧精华既竭耄勤已倦则抗首而笑惟贤是与䜎然作歌简能斯授遗风余烈昭晰图书汉魏因循是为故实宋齐授受又𢎞斯义我髙祖应期抚运握区御宇三后重光祖宗齐圣及时属阳九封豕荐食西都失驭夷狄交侵乃臮天成轻弄龟鼎惵惵黔首若崩厥角微微皇极将甚缀旒惟王乃圣乃神钦明文思二仪并运四时合序天钖智勇人挺雄杰珠庭日角龙行虎步爰初投袂日乃勤王电扫番禺云撒彭蠡揃其元恶定我京畿及王贺帝𢎞贸兹冠履既行伊霍用保沖人震泽稽阴并怀叛逆獯厥丑虏三乱皇都裁命偏师二邦自殄薄伐玁狁六戎尽殪岭南叛换湘郢结连贼帅既擒兇渠传首用能百揆时序四门允穆无思不服无逺不届上达穹昊下漏深泉蛟鱼并见讴歌攸属况乎长彗横天已征布新之兆璧日斯既实表更姓之符是以始创义师紫云曜彩肇惟尊主黄龙负舟楛矢素翚梯山以至白环玉玦慕德而臻若夫安国字氓本因万物之志时乗御宇良会乐推之心七百无常期皇王非一族昔木德既季而传祚于我有梁天之厯数允集明哲式遵前典广询羣议王公卿尹莫不攸属敬从人祗之愿授帝位于尔躬四海困穷天禄永终王其允执厥中轨仪前式以副溥天之望禋祀上帝时膺大礼永固洪业岂不盛欤陈公九钖文大哉干元资日月以贞观至哉坤元慿山川以载物故惟天为大陟配者钦明惟王建国翼辅者齐圣是以文武之佐磻谿藴其玉璜尧舜之臣濙河镂其金版况乎体得一之鸿姿宁阳九之危厄拯横流于碣石扑燎火于崑岑驱驭于韦彭跨蹍于秦晋神功行而靡用圣道运而无名者乎今将授公典策其敬听朕命日者昊天不弔钟乱于我国家网漏吞舟强胡内赑茫茫宇宙惵惵黎元方足圆颅万不遗一太清否亢桥山之痛已深太宝屯如平阳之祸相继上宰膺运康救兆民鞠旅于滇池之南扬旌于桂岭之北悬三光于已坠谧四海于羣飞屠猰㺄于中原斮鲸鲵于蒙汜荡宁上国光唘中兴此则公之大造于皇家者也既而天未悔祸夷丑荐臻南夏崩腾西京荡覆羣胡孔炽借乱乗间推纳藩枝盗假神器冡司昏挠㫄引寇雠既见贬于桐宫方谋危于汉阁皇运已殆何殊赘旒中国揺然非徒如线公赫然投袂匡救本朝复莒齐都平戎王室朕所以还膺宝厯重履宸居挹建武之风猷歌宣王之雅颂此又公之再造于皇家者也公应务之初登庸惟始三川五岭莫不窥临银洞珠宫所在宁谧孙卢肇衅越貊为灾番部阽危势将沦殄公赤旗所指妖垒洞开白羽才撝兇徒纷溃非其神武久丧南藩此又公之功也大同之末边政不脩李贲狂迷窃我交爱敢称大号骄恣甚于尉佗据有连州雄豪炽于梁硕公英谟雄算电埽风行驰御楼船直跨沧海新昌典澈备厯艰难苏厯嘉宁尽为京观三山獠洞八角蛮陬逖矣水㝢之乡悠哉火山之国马援之所不届陶璜之所未开莫不惧我王灵争朝边候归琛天府献状鸿胪此又公之功也自寇虏临江宫闱幽辱公枕戈尝胆提剑抚心气涌青霄神飞紫闼而番禺连率本自诸夷言得其朋是怀同恶公仗此忠诚乗机勦定执沛令而衅鼓平新野而据鞍此又公之功也世道初艰方隅多难勲门桀黠作乱衡疑兵切池隍衆兼夷獠公以国盗边警知无不为恤是同盟诛其丑类莫不鱼惊鸟散面縳头悬南土黔黎重保苏息此又公之功也长驱岭峤梦想京畿缘道酋豪递为榛梗路养渠率全据大都蓄聚逋逃方谋阻乱百楼不战云梯之所未窥万弩齐张髙輣之所非敌公龙骧虎步啸咤风云山靡坚城野无强阵清妖氛于灨石灭沴气于雩都此又公之功也迁仕兇慝屯据大臯乞活类马腾之军流民多杜弢之衆推锋转鬬自北徂南频岁稽诛实惟勍虏公坐挥三畧遥制六奇义勇同心貔貅骋力雷奔电掣谷静山空列郡无犬吠之惊丛祠罢狐鸣之盗此又公之功也王师讨虏次届沦波兵乏兼储士有饥色公回麾蠡泽积谷巴丘亿庾之咏斯丰壶浆之迎是衆军民转漕曾无砥柱之难舳舻相望如运敖仓之府犀渠贝胄顾蔑雷霆髙舰层楼仰扪霄汉故使三军勇锐百战无前承此兵粮遂殄兇逆此又公之功也若夫英图迈俗义旅如云湓垒猜携用掩戎畧公志唯同奖师克在和鹄塞非虞鸿门是会若晋侯之誓白水如萧王之推赤心屈体交盟人祗感咽故使舟师并路逺迩同心此又公之功也姑熟襟要崤函阻慿寇虏据其关梁大盗负其扄鐍公一校裁撝三雄并奋左贤右角沙溃土崩木甲殪于中原氊裘赴于江水他他借借万计千羣鄂坂之隘斯开夷庚之道无塞此又公之功也义军大衆俱集帝京逆竖兇徒犹屯皇邑若夫表里山河金汤险固疏龙首以抗殿揃华岳以为城杂虏慿焉强兵自若公回兹地轴抗此天罗曽不崇朝俾无遗噍军容甚穆国政方脩物重覩于衣冠民还瞻于礼乐楚人满道争覩于叶公汉老衔悲俱观于司隶此又公之功也内难初靖诸侯出关外郡传烽鲜卑犯塞莫非且渠当户中贵名王冀马列于淮南胡笳动于徐北公舟师步甲亘野横江歼厥羣羝遂殚封豨莫不絓木而止戎车靡遗遇泞而还归骖尽殪此又公之功也公克黜祸难劬劳王室而孙寗之党翻启狄心伊洛之间咸为虏戍虽金陵佳气石垒天严朝暗戎尘夜諠胡鼓公三筹既画八阵斯张裁举灵钚亦抽金仆咸俘丑类悉反髙墉异李广之皆诛同龎元之尽赦此又公之功也任约叛换枭声不悛戎羯贪婪狼心无改穹庐氊幕抵北阙而为营乌孙天马指东都而成阵公左甄右落箕张翼舒埽是欃枪驱其猃狁长狄之种埋于国门椎髻之囚烹于军市投秦坑而尽沸咽濉水而不流此又公之功也一相居中自折彝鼎五湖小守妄怀同恶公夙驾兼道秉羽杖戈玉斧将挥金钲且戒妖酋震慑遽请灰钉爇榇以表其含𢎞焚书以安其反侧此又公之功也贼龛兇横陵虐具区阻兵安忍慿灾怙乱自古虫言鸟迹混沌洪荒凡或虔刘未此残酷公虽宗居汝颍世寓东南育圣诞贤之乡含章挺生之地眷言桑梓公私愤切卓尔英状承规奉算戮此大憝如烹小鲜此又公之功也乱离永久羣盗孔多浙左兇渠连兵搆逆岂止千兵五校白雀黄龙而已哉公以中军无率选是亲贤奸寇途穷漼然氷泮刑溏之所文命动其大威雷门之间句践行其严戮英规圣迹异代同风此又公之功也同姓有扈顽凶不宾慿借宗盟图危社稷观兵滙泽势震京师驱率南蛮已为东帝公论兵于庙堂之上决胜于尊俎之间寇贾樊滕浮江下濑一朝揃扑无待甸师万里澄清非劳新息此又公之功也豫章妖寇依慿山泽缮甲完聚各厯岁时结纵连横爰洎交广吕嘉既获呉濞已鏦命我还师征其不恪连营尽拔伪党斯擒曜圣武于匡山回神旌于蠡浱此又公之功也自八纮九野𤓰剖豆分窃帝偷王连州比县公武灵已畅文徳又宣折简驰书风猷斯逺至于苍苍浴日杳杳无雷北洎丈夫之乡南踰女子之国莫不屈膝膜拜求吏欵关此又公之功也京师祸乱亟积寒暄双阙低昂九门寥豁宁秦宫之可顾岂鲁殿之犹存五都簪弁百僚卿士胡服缦缨咸为戎俗髙冠厚履希复华风宋微子麦穗之歌周大夫黍离之叹方之于斯未足为悲矣公求衣昧旦昃食髙舂兴构宫闱具瞻遐迩胶庠宗稷之典六符十等之章还闻泰始之风流重睹永平之遗事此又公之功也公有济天下之勲重之以明徳凝神体道合德符天用百姓以为心随万几而成务耻一物非唐虞之民归含灵于仁寿之域上徳不徳无为以为夏长春生显仁藏用忠信为宝风雨弗愆仁惠为基牛羊勿践功成治定乐奏咸云安上治民礼兼文质物色丘园衣裾里巷朝多君子野无遗贤菽粟同水火之饶工商富猗顿之旅是以天无藴宝地有呈祥潏露卿云朝团晓映山车泽马服御登闲既景焕于图书方葳蕤于史牒髙勲踰于象纬积徳冠于嵩华固无得而称者矣朕又闻之前王宰世茂赏尊贤式树蕃长总征羣伯二南崇絶四履遐旷泱泱表海胙土惟齐巖巖泰山俾侯于鲁抑又勤王反郑夹辅迁周召伯之命斯隆河阳之礼咸备况复经营宇宙岂惟断鳌足之功𢎞济苍生非直凿龙门之险而酬庸报徳寂尔无闻朕所以垂拱当宁载懐慙悸者也今授公相国以南豫州之陈留南丹阳宣城扬州之呉兴东阳新安新宁南徐州之义兴江州之鄱阳临川十郡封公为陈公钖兹青土苴以白茅爰定尔邦用建冢社昔旦奭分陜俱为师保晋郑诸侯咸作卿士兼其内外礼实攸宜今命使持节兼太尉王通授相国印绶陈公玺绂使持节兼司空王玚授陈公茅土金兽符第一至第五左竹使符第一至第十相国秩踰三铉任总百司位絶朝班礼由事革其以相国总百揆除録尚书之号上所假节侍中貂蝉中书监印章中外都督太傅印绶义兴公印䇿其镇卫大将军扬州牧如故又加公九钖其敬听后命以公礼为桢榦律等衔䇿四维皆举八柄有章是用钖公大辂戎辂各一𤣥牡二驷以公贱宝崇谷疏爵待农室富京坻民知荣辱是用钖公衮冕之服赤舄副焉以公调理阴阳爕谐风雅三灵允降万国同和是用钖公轩县之乐六佾之舞以公宣导王猷𢎞阐风教光景所照鞮象必通是用钖公朱戸以居以公抑扬清浊褒徳进贤髦士盈朝幽人虚谷是用钖公纳陛以登以公嶷然廊庙为世镕范折冲四表临御八荒是用钖公武贲之士三百人以公执兹明罚期在刑措象恭无赦干纪必诛是用钖公斧钺各一以公英猷逺量跨厉嵩溟混一车书括囊寰宇是用钖公彤弓一彤矢百玈弓十玈矢千以公天经地义贯彻幽明春露秋霜允恭粢盛是用钖公秬鬯一卣圭瓒副焉陈国置丞相以下一遵旧式徃钦哉其恭循朕命克相皇天𢎞建邦家允兴洪业以光我髙祖之休命玺书陈武帝下州郡玺书夫三正革代商周所以应天五胜相推轩羲所以当运梁徳不造丧乱积年东夏奔腾西都荡覆萧勃干纪非惟赵伦侯景滔天逾于刘载贞阳反簒贼约连兵江左累属于鲜卑金陵久非于梁国自有氤氲混沌之世龙图凤纪之前东汉兴平之初西朝永嘉之乱天下分崩未有若于梁朝者也朕以虚薄属当兴运自昔登庸首清诸越徐闻浪泊靡不征行浮海乗山所在戡定冐遡风尘骋驰师旅六延梁祀十翦强寇岂曰人谋皆由天启梁氏以天禄斯改期运永终钦若唐虞推其鼎玉朕东西退让拜手陈辞避舜子于箕山之阳求支伯于沧洲之野而公卿敦逼率土翘惶天命难稽遂享嘉祚今月乙亥升礼大坛言念迁桐但有慙德自梁氏将末频月亢阳火运斯终秋霖奄降翌日成礼圆丘宿设埃云晩霁星象夜张朝景重轮泫三危之膏露晨光合璧带五色之卿云顾惟寡薄弥慙休祉昧旦丕显方思致治卿等拥旄方岳相任股肱剖符名宇方寄恤隠王厯维新念有欣庆想深求民瘼务在廉平爱惠以抚孤贫威刑以御强猾若有萑蒲之盗或犯戎商山谷之酋擅强幽险皆从肆赦咸使闻知如或迷途俾在无贷今遣使人具宣徃旨念思善政副此虚怀梁禅陈玺书君子者自昭明徳达人者先天弗违故能进退咸亨动静元吉朕虽蒙寡庶乎景行何则三才剖判九有区分情性相乖乱离云起是以建彼司牧推乎圣贤授受者任其时来皇王者本非一族人谋是与屈已从万物之心天意斯归鞠躬奉百灵之命讴歌所徃则攘袂以膺之菁华已竭乃褰裳而去之昔在唐虞鉴于天道举其黎献授彼明哲虽复质文殊轨沿革不同厯代因循斯世靡替我大梁所以考庸太室接礼贰宫月正元日受终文祖但运不常夷道无恒泰山岳倾偃河海沸腾电目雷声之禽钩爪锯牙之兽咀啮含生不知纪极二后英圣相承在天六夷贪狡争侵中国县王都帝人怀干纪一民尺土皆非梁地朕以不造幼罹闵凶仰慿衡佐亟移年序周成汉惠邈矣无阶惟是童蒙必贻顚蹶若使时无圣哲世靡艰难犹当髙蹈于沧洲自求于支伯者矣惟王应期诞秀开箓握图性道故其难闻嘉庸已其被物干行同其焘覆日御比其贞明登承圣于复禹之功树鞠子于兴周之业灭陆浑于伊洛歼骊戎于镐京大小二震之骁徒东南两越之勍寇遽行天讨无遗神䇿于是祖述尧舜宪章文武大乐与天地同和大礼与天地同节鼔之以雷霆润之以风雨仁霑葭苇信及豚鱼殷牖斯空夏台虚设民惟大畜野有同人升平颂平无偏无党固以云飞紫盖水跃黄龙东伐西征晻映川陆荣光暧暧已冒郊㕓甘露瀼瀼亟流庭苑车辙马迹谁不率从蟠木流沙谁不怀徳祥图逺至非惟赤伏之符灵命昭然何止黄星之气海口河目圣贤之表既彰握旄执钺君人之状斯伟且自摄提无纪孟陬殄灭枉矢宵飞天弧晓映久矣夷羊之在牧时哉蛟龙之出泉革运之兆咸征惟新之符并集朕以钦若勋华屡迥星琯昔者木运斯尽予髙祖受焉今厯去炎精神归枢纽敬以火德传于尔陈逺鉴前王近谋羣辟明灵有恱率土同心今遣使持节兼太保侍中尚书左仆射平乐亭侯王通兼太尉司徒左长使王玚奉皇帝玺绶受终之礼一依唐虞故事王其时陟元后宁育兆民光阐洪猷以承昊天之休命徐孝穆集笺注巻六卷六备考钦定四库全书徐孝穆集笺注巻六备考呉江徐文炳註陈武帝即位诏梁禅陈诏陈公九钖诏进武帝为长城公诏陈文帝登祚尊皇太后诏封始兴王诏为陈武帝即位告天文梁禅陈䇿文陈公九钖文陈武帝下州郡玺书梁禅陈玺书徐孝穆集笺注巻六备考徐孝穆集笺注后跋徐孝穆集笺注后䟦余读史至魏晋而下未尝不废书三叹也南北朝凡九君皆假唐虞之名行簒窃之举沿习成风遂成故事故有生生世世不愿生帝王家者遂至禅诏出诸袖中朝比肩而暮北面其端肈于新莽而成于曹魏可鄙可痛莫斯为甚善乎石勒之言曰大丈夫当光明磊落无效曹孟徳欺人孤寡以狐媚取天下也显令笺注徐庾两家独不及禅代诸制意在斯乎吾门徐子大文沈深嗜古见徐庾笺注心焉慕之欲补其阙畧盖以春秋之文美恶同辞陈诗之义劝戒并设且一书之中而笺注家偏有未备俾览者终茫昧焉有难恝置也于是旁捜博采以附巻末名曰备考而质之余余谓显令维世之志也足以立㢘隅大文论世之志也足以镜得失各自有当耳昔梁简文荅湘东王书云文章未坠必有英絶领袖之者今以徐子之趣向而又能信好将来纵横艺苑驰骋志林岂曰孝穆才情仅㛠宫体而已哉刻既成因书数言以报之笠水陈锐颕长氏识