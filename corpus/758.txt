后汉纪后汉纪序后汉纪序晋东阳太守袁予尝读后汉书烦秽杂乱睡而不能竟也聊以暇日撰集爲后汉纪其所掇㑹汉纪谢承书司马彪书华峤书谢忱书汉山阳公记汉灵献起居注汉名臣奏㫄及诸郡耆旧先贤传凢数百卷前史阙畧多不次叙䥘谬同异谁使正之经营八季疲而不能定颇有传者始见张璠所撰书其言汉末之事差详故复探而益之夫史传之兴所以通古今而笃名教也丘明之作广大悉备史迁剖判六家建立十书非徒记事而巳信足扶明义敎网罗治体然未尽之班固源流周赡近乎通人之作然因籍史迁无所甄朙荀恱才智经纶足爲嘉史所述当世大得治功巳矣然名敎之本帝王髙义韫而未叙今因前代遗事畧举义敎所归庻以弘敷王道前史之阙古者方今不同其流亦异言行趣舍各以类书故观其名迹想见其人丘朙所以斟酌抑扬寄其髙怀末吏区区注疏而巳其所称美止于事义疏外之意殁而不传其遗风余趣蔑如也今之史书或非古之人心恐千载之外所诬者多所以怅怏踌躇操笔悢然者也后汉纪后汉纪卷第一后汉灮武皇帝纪卷苐一袁宏孝景帝生长沙定王发武帝世诸侯得分封子弟以冷道县舂陵封发中子买爲舂陵节侯买生郁林太守外外生鉅鹿都尉囘囘生南顿令钦钦生灮武皇帝元帝时节侯之孙孝侯以南方卑湿请徙南阳于是以蔡阳白水郷爲舂陵侯封邑而与从昆弟鉅鹿君及宗亲俱徙焉湖阳人樊重女曰归都自爲童儿不正容不出于房南顿君聘焉生齐武王縯鲁哀王仲世祖新野宁平公主世祖讳秀字文叔初南顿君爲济阳令而世祖生夜有赤灮室中皆朙使卜者筮之曰贵不可言是嵗嘉禾生县界大熟因名曰秀爲人隆准日角大口美须睂长七尺三寸乐施爱人勤于稼穯尝之长安受尚书大义畧举兄縯字伯昇慷慨有大节王莽篡汉刘氏抑废常有兴复之志不事产业倾身以结豪杰豪杰以此归之新野人邓晨字伟卿家冨于财晨少受易好节义世祖与之善以姊妻之是爲新野公主世祖与晨游宛穰人蔡少公道术之士也言刘秀当爲天子或曰是国师公刘子骏也世祖笑曰何知非仆耶坐者皆笑当是时莽行一切之法犯罪辄斩之名曰不顺时令晨谓世祖曰王莽暴虐盛夏斩人此天亡之时宛下言傥能应也世祖笑而不应宛人李通字次元父守爲王莽宗卿师守身长八尺容貌絶异治家与子孙如官府少事刘歆好星历䜟记之言云汉当复兴李氏爲辅私窃议之非一朝也通尝爲吏有能名见王莽政令凌迟挟父守所言又居家冨佚爲闾里豪自免归从弟轶亦好事者谓通曰今四方兵起王氏且亡刘氏当兴南阳宗室独有刘伯昇兄弟汎爱衆可以谋大事通甚然之世祖常避吏于宛通遣轶候世祖初通同母弟申屠臣善爲医术以其难使也縯杀之故世祖不欲见轶轶辄来不止世祖乃强见之轶徐逹通意殊不以申屠臣爲恨世祖不得巳乃许之徃时通病卧室内世祖与通兄儵弟宠及轶语儵等喜悦竝言天下兵起王氏亡败之状世祖初以士君子道相慕故徃荅之及闻其语大惊不敢应起入室候通通握手极欢移日复言其兵起及䜟文世祖微难通曰即如是当如宗卿师何通曰巳自有度世祖深知通意遂相结初琅邪吕母之子爲县长所杀吕母家产数百金志欲报怨乃治酒多买刀兵少年随其所之而与之如此数嵗财产单尽少年相与偿母母涕泣曰所以相待非治产求利也欲以爲子报怨耳诸君宁能相哀也少年壮之又素被恩皆许诺聚衆数百人母自号将军攻县长及掾吏旣而解掾吏曰诸卿无罪唯欲报长耳诸吏叩头爲长请母曰吾子犯小罪不当死长杀之杀人当死又何请乎母遂手杀之以其首祭子墓自是莒人樊崇东宛人逄安东海人徐宣谢禄并爲盗贼一嵗间衆各数万人王莽沐阳侯田况大破之遂残州郡所过抄掠百姓初崇等以困穷爲贼无攻城畧地之心结聚浸盛乃相与爲约杀人号令最尊者称三老其次从事卒吏王莽遣平均公廉丹大师王匡东击之军至定陶莽诏丹曰仓廪尽矣府库空矣可以怒矣可以战矣丹惶恐夜召掾冯衍以书示之衍因说丹曰张良以五世相韩椎秦始皇于博浪之中勇冠乎贯育名髙乎泰山将军之先爲汉信臣新室之兴英俊不附今海内溃乱百姓涂炭民之思汉甚于诗人之思邵公也爱其甘棠况其子孙民所歌舞天必从之方今爲将军计莫若先据大郡镇抚吏士百里之内牛酒日赐纳雄杰之士询忠智之谋兴社稷之计除万民之害则福流于无穷勲着于不朽与其军覆于中原身分于草野功败名灭所及先祖者㢤圣人转祸而爲福智士因败而爲功愿朙公深计而无与俗同丹不能从进及睢阳复说丹曰葢闻明者见于无形智者虑于未萌况其昭晢者乎凡患生于所忽祸发于细微败不可悔时不可失公孙鞅曰有髙人之行负非于世有独见之虑见疑于人故信庸庸之论破金石之策袭当世之操失髙明之德夫决者智之君也疑者事之役也时不重至公勿再计丹不听衍奉世曾孙也崇等欲战恐其衆与莽兵乱乃皆朱眉以相识别由是号曰赤眉赤眉别校董宪等衆数万人在梁郡匡丹攻㧞无塩莽遣中郎将奉玺书劳匡丹进爵爲公王匡故进击宪廉丹以爲新㧞城罢劳当且休士养威匡不听引兵独进丹随之合战成昌兵败匡走丹使吏持其印韨符节付匡曰小儿可走吾不可遂止战死校尉汝云王隆等二十余人别鬪闻之皆曰廉公已死吾谁爲生驰奔贼皆战死莽伤之下书曰惟公多拥选士精兵衆郡骏马仓谷帑藏皆得自调忽于诏策离其威节骑马呵譟爲狂刃所害呜唿哀哉赐谥曰果公国将襃章谓莽曰皇祖考黄帝之时中黄直爲将破杀蚩尤今臣居中黄直之位愿平山东莽遣章驰东与太师匡幷力又遣大将军阳浚守敖仓司徒王寻将十余万屯雒阳填南宫大司马董忠养士习射中军北垒大司空王邑兼三公之职司徒寻初发长安宿霸昌廐亡其黄钺寻士房扬素狂直廼哭曰此经所谓䘮其齐斧者也自劾去莽击杀扬四方盗贼往往数万人攻城邑杀二千石以下太师王匡等战数不利莽知天下溃畔事穷计迫廼议遣风俗大夫司国宪等分行天下除井田奴婢山泽六筦之禁即位以来诏令不便于民者皆收还之待见未发㑹世祖与通定谋议期以材官都试骑士日欲刼前队大夫甄阜及属正梁丘赐因以号令大衆乃使世祖与轶归舂陵举兵以相应遣从兄子季之长安以事报父李守季于道病死守密知之欲亡归素与邑人黄显相善时显爲中郎将闻之谓守曰今关门禁严君状貌非凢将以此安之不如诣阙自归事旣未然脱可免祸守从其计即上书归死章未及报畱阙下㑹事发觉通得士走莽闻之乃系守于狱而黄显爲请曰守闻子无状不敢逃亡守义自信归命宫阙臣显愿质守俱东晓说其子如遂悖逆令守北向刎首以谢大恩莽然其书会前队复上通起兵之状莽怒欲杀守显争之遂幷被诛及守家在长安者尽杀之南阳亦诛通兄弟门宗六十四人皆焚尸宛市时刘縯召诸豪杰计议曰王莽暴虐百姓分崩今枯旱连季兵革竝起此亦天亡之时复髙祖之业定万世之秋也衆皆然之于是分遣亲客使邓晨起新野世祖与李通李轶起于宛伯昇自发舂陵子弟诸家子弟恐惧皆亡逃自匿曰伯昇杀我及见世祖绛衣大冠皆惊曰谨厚者亦复爲之乃稍自安凢得子弟七八千人部署宾客自称柱天都部使宗室刘嘉往诱新市平林兵与其帅王凤陈牧等合军而进西击长聚世祖初乗牛杀新野尉乃得马进屠唐子鄕杀湖阳尉军中分财物不均衆恚恨欲反攻诸刘世祖歛宗人所得物悉与之衆乃悦进㧞棘阳与莽前队大夫甄阜属正梁丘赐战于小长安汉军大败还保棘阳阜赐乗胜畱辎重蓝乡弘兵南渡伯昇飨士设盟潜师夜袭蓝乡尽获其辎重十一月有星孛于张东南行五日不见孛星者恶气所生或谓之彗星张爲周分其后世祖都洛阳除秽布新之象更始元年正月斩阜赐死者万余人严尤陈茂闻阜赐死驰欲据宛伯昇乃焚积聚破釜甑与茂战于育阳大破之斩首二千余级尤茂走汝南汉兵遂围宛伯昇自号柱天将军圣公称更始将军王莽恶之购伯昇五万戸黄金十万斤使长安中诸宫署及天下乡亭皆画伯昇像使旦起射之自阜赐死后降者十余万无所綂一诸将请立君南阳英雄及王常皆投归伯昇然汉兵以新市平林爲本其将帅起草野苟乐放纵无爲国之畧皆惮伯昇而狎圣公二月辛巳朱鲔等于济水上设坛塲立圣公爲天子议示诸将伯昇曰诸公妄尊宗室甚厚无益然愚窃有所难闻赤眉垍青徐衆数十万其中必有诸刘若南阳有所立此必将内争王莽未灭而宗室相攻是疑天下而自损权非所以破莽之道也且首兵唱号鲜有能遂陈渉项羽是也舂陵去宛才三百里功德未有所施遽自尊立爲天子凖的后人将得承吾弊非计之善者也爲将军计不如且称王王势亦足以斩诸将今赤眉所立者贤相率而往从之必不夺吾爵位如无所立破莽降赤眉然后举尊号亦未晚也诸将多曰善可且爲更始王将军张斤㧞劒击地曰疑事无功今日之议不得有二乃立圣公圣公素懦弱流汗不敢言以次拜诸将刘良爲国三老王匡爲定国上公王凤爲成国上公朱鲔爲大司马刘縯爲大司徒陈牧爲大司空世祖爲太常卿余皆九卿将军改元爲更始元年于是豪杰失望刘稷击鲁阳闻更始立怒曰本宗室谋讨王莽复社稷者伯昇兄弟也更始何爲者不肯诣宛更始大臣不悦世祖恶之谓伯昇曰事欲不善伯昇笑曰恒如是耳李轶初与世祖善后谄新贵而䟽世祖世祖诫伯昇曰此人不可亲也伯昇不从平林兵围新野不能下其宰潘临登城曰愿得刘公一信伯昇降之伯昇威名日盛更始君臣内不自安顷时诏示縯七尺寳劒申屠建随献玉玦示樊宏曰昔鸿门之㑹范曾举玦示项羽指在髙祖建得无不善乎而縯不应及世祖将至颕川复深诫伯昇三月世祖与诸将畧地颕川父城人冯异内鄕人铫期颕阳人王霸襄城人傅俊棘阳人马成皆从世祖异字公孙通左氏春秋好孙子兵法爲郡功曹监五县事与父城令苗萌共守异出行属县爲汉兵所得异曰老母在城中且一夫之用不足爲强愿据五城以効功世祖善之异归谓萌曰观诸将皆壮士屈起如刘将军非庸人也可以归身死生同命萌曰愿从公计期字次况身长八尺二寸容貌壮异父卒期行䘮三年鄕里义之世祖闻其气勇有志义召爲掾霸字元伯家世狱官霸爲狱吏不乐文法慷慨有大志其父奇之使学于长安数年归㑹世祖过颍阳以賔客见世祖曰闻将军兴义兵诛篡逆窃不自量贪慕威德愿充行伍故敢求见世祖曰今天下散乱兵革并兴得士者昌失士者亡梦想贤士共成功业岂有二哉霸父谓霸曰吾老矣不任军旅汝往勉之俊字子衞成字君迁以县吏亭长从夏五月王莽遣大司徒王寻大司空王邑将四十万兵号百万衆至颍川严尤陈茂复与二公遇莽之遣二公也欲盛威武以震山东至赍勐兽车甲攻战之具辎重千里世祖与下江新市平林兵数万人击之于阳关二公兵反走世祖入昆阳诸将惶怖各欲归保所得城世祖曰昆阳即破一日之间诸将亦灭不同力救之反欲归守妻子财物耶诸将怒曰刘将军何以敢如此世祖乃笑而去唯王常然世祖之计㑹候还上大兵来长数百里不见头尾颇至城北矣诸将乃遽更请刘将军计之世祖复爲陈相救之势诸将素轻世祖及迫急世祖爲画成败皆从所言时汉兵在城中者八九千人世祖留王凤王常守昆阳夜与宗佻李轶邓晨十三骑出城时二公至城下者且十万人世祖几不得出严尤说王邑曰昆阳城小而坚今称尊号者在宛然进大兵向宛彼必奔走宛下兵败昆阳自服邑不听遂环昆阳作营围之数重云车十余丈旗帜蔽野金皷之声闻数十里或爲地窟或作冲车弩射城中如雨城中负戸以汲二公自以功在刻漏校尉司马请託郡县取受贿赂不以军事爲忧有流星堕营中正昼有云气若坏山直于营而堕不及地尺而灭吏士皆压仆世祖旣至定陵晨悉发诸营精兵救昆阳诸将恋辎重欲留兵守之世祖曰今同心併力以破二公珍寳万倍大功可成如爲所败身首无余何财物之有诸将闻二公兵盛皆震惧世祖爲陈天命历数说其意请爲前行诸将不得巳皆从世祖世祖将歩骑千余人居诸将前二公遣歩骑千余人来合战斩首数十级诸将喜曰刘将军平生见小敌怯今见大敌勇甚可怪世祖复进诸将乘之斩首数百级连战辄胜诸将益奋棘阳人岑彭字君然以郡吏共严说守宛城伯昇攻之数月城中相食是月岑彭严说举城降诸将欲诛之伯昇曰彭爲郡吏执心坚守是其节也举大事当表义士不如封之以劝后人更始乃封彭爲归德侯更始入都太守府封宗室诸将皆爲列侯者百余人宛城之拔昆阳未知也世祖爲书与城中言宛下兵复至昆阳坠其书二公得书恐六月巳卯世祖选精兵三千从城西水上奔二公阵二公兵走北杀司徒王寻而昆阳城中兵亦皷譟而出中外竝击㑹大风雷雨滍水盛二公大衆遂溃奔走赴水溺死以数万滍水爲之不流王邑严尤陈茂轻骑逃去汉军获其辎重车甲连月不尽或焚烧其余于是刘稷诣宛李轶等共谮之更始乃陈兵收稷伯昇固争之遂幷杀伯昇以灮禄勲刘赐爲大司徒时世祖在父城乃诣宛谢之不伐昆阳之功更始以是慙拜世祖爲破虏大将军封武信侯秋八月故钟武侯刘望据汝南自立爲定汉王严尤陈茂皆归之王莽遣太师王匡国将襃章守洛阳以距更始更始遣西屛将军申屠建司直李松攻关定国王匡攻洛阳三辅震动长安中兵起共攻莽九月丙子东海公孙賔就斩莽首㑹申屠建李松至传莽首及玺绶诣宛更始视之曰莽不如是当与霍灮等更始韩夫人言云不如此者帝当那得之是月王匡亦拔洛阳执太师公王匡国将襃章至宛斩之冬十月刘望自立爲天子严尤爲大司马陈茂爲丞相更始使刘信击之望兄子囘杀望降严尤陈茂走朗陵爲故吏所杀更始欲北之洛阳以世祖爲司校尉初三辅官府吏东迎者见更始诸将数十軰皆冠帻而衣妇人衣大爲长安所笑智者或亡入邉郡及司官属至衣冠制度皆如旧仪父老旧吏见之莫不垂涕悲喜曰何幸今日又见汉官威仪更始至洛阳遣使降樊崇等樊崇等与渠帅二十余人至洛阳降皆封爲列侯其留者相率叛之崇等即皆亡去复领其衆分爲二队崇自开封出南阳徐宣谢禄等从阳翟击河南是时豪杰竝起庐江张歩起琅邪刘芳起安定董宪起东海秦丰起黎丘其余赤眉铜马青犊高湖董逹等衆各数万旬月之间天下皆遍隗嚣字季孟天水成纪人少爲郡吏着名凉州季父崔豪侠能得衆情闻莽兵败昆阳更始立于宛谋起兵以应汉嚣止之曰兵凶事也宗族何辜崔不从收兵得数千人攻莽镇夷大尹李育杀之旣而推嚣爲主不得巳乃聘平陵人方望爲军帅望说嚣曰今欲承天顺民辅汉而立者乃在南阳莽尚据长安言爲汉无所受命何以见信于衆乎宜急立汉高庙称臣奉祠所谓神道设敎求助民神者也且礼有损益质文无常茅茨土阶致其肃也敬虽未备物神明其舍诸嚣从其言遂立汉祖宗庙祀毕相与盟曰凢我同盟允承天道兴辅刘宗或怀姦虑神明殛之嚣乃勒兵十万将攻安定安定太守王向莽从弟谭之子威行郡中属县未敢叛嚣喻向以天命向不从嚣复爲言重顿兵血刃伤害吏士终不听乃进兵虏向以徇百姓然后行戮安定悉降而长安中亦起兵诛莽嚣遂分遣诸将徇陇西武都金城武威张掖酒泉炖煌皆下之公孙述字子阳茂陵人成帝时爲清水长兼治五县姦不得发郡中谓有神王莽时守导江卒正复有能名更始之立南阳人宗成自称将军收兵汉中衆数万人遂至成都是时导江治临卭述召县中豪杰谓之曰天下同苦新室思刘氏矣故闻汉将军至驰迎道路今百姓无辜父子俘获室家烧燌此冦贼非义兵也吾欲执郡自守以待真主诸公併力者即留不欲者即去豪杰皆叩头愿効死乃发城中兵千余人述使人诈称汉使者自东方来拜受印绶因号曰辅汉将军兼益州牧北至成都衆数千人遂攻宗成大破之尽有益州李宪颍川人王莽时于庐江贼起衆至十余万莽以宪爲偏将军连年击平之莽败宪据郡守自称淮南王张歩琅邪人汉兵起歩亦聚衆千余人击攻傍县数十城刘芳安定三川人本姓卢王莽末天下咸思汉芳由是诈自称武帝后变姓名爲刘文伯及莽败芳与三川属国羗胡起兵北邉董宪字侨卿东海朐人父爲人所杀宪聚客报冤衆稍多遂攻属县秦丰南郡黎鄕人少时受律令爲县吏汉兵起与同鄕蔡张赵京等起兵衆数千人攻宜城襄阳诸县下之自称黎丘王更始封刘永爲举王永故梁王子也王莽时废爲家人更始立诣洛阳故得封更始将使大将平河北刘赐诸宗室无可使者独有世祖也朱鲔等以爲不可而左丞相曹竸父子用事冯异劝世祖厚结焉由是以世祖爲大司马遣平河北于是冯异铫期坚谭祭遵臧宫王霸皆以爲掾吏从至河北賔客多去者世祖谓霸曰颍川从我者皆已亡矣疾风知劲草尔其勉之坚谭字子汲襄城人也以县吏从世祖祭遵字弟孙颍阳人家冨给而遵恶衣服不自修饰又好经学母死负土成坟以孝谨闻常爲亭长所侵辱遵结客杀亭长县中称其儒而有勇也世祖破二公于昆阳还颍阳遵以县吏数进见上爱其姿容谓遵曰欲从我乎曰愿从因署门下吏臧宫字君翁郏人爲县亭长率宾客入下江兵中昆阳之战诸将称其勇世祖察宫勤力少言独亲纳之初伯昇之遇害世祖不敢制服饮食笑言语如平常冯异见世祖独居不御酒肉被席有涕泣处异独寛觧世祖世祖曰卿勿妄言何有是乎异因曰天下同苦王氏思汉家今下江诸将纵横恣意所至虏掠财物畧人妇女百姓已复失望无所戴矣今公专命方面广施恩德有桀纣之乱乃见汤武之功民之饥渴易爲饮食时也宜急分遣官属理冤结施恩惠于是乃遣异与铫期乗传抚循百姓所至二千石长吏三老皆具食宥囚徒除苛政反汉官申旧章吏民大喜牛酒盈路皆辞而不受南阳新野人邓禹字仲华少以德行称尝游学长安见世祖知非常人也更始立人多荐举禹不肯从闻世祖平河北乃杖策追之及世祖于邺世祖见禹甚喜谓禹曰欲仕乎曰不愿世祖曰即如是欲何爲对曰使明公威德加于海内禹得効其尺寸之功垂名竹素此其愿也世祖留禹宿禹因进说曰古人有言圣人不得违时时亦不可失也历观往古圣明之兴因时立功二科而巳天事与人事也今以天事观之更始旣立而变方兴人事观之帝王大业非凢夫所任更始旣是庸才而其辅佐无有忠良朙智深谋远虑欲尊主安民者也以古人度观之今败可见也公推诚接士揔览英雄天下之人皆乐爲驱驰公之德衆所归也初战昆阳破王莽四十万衆天下闻之莫不震靡公之武衆所服也军政齐肃少长有礼赏善如不及讨恶如虑遥公之文衆所安也聪朙神武所谓天下圣人也民之归治如水趍海以公之威德应民之望收天下英雄而分授之河内被山带河足以爲固其土地冨贵殷之旧都公之有此犹髙祖之有关中也进兵定冀州北取幽幷胡马之用东举青徐引负海之利三州旣集南面以号令天下天下不足定也上笑曰且相随北去因勑左右号禹曰邓将军鉅鹿宋子人耿纯字伯山说李轶曰将军以龙虎之姿风云之时奋迅而起朞月之间兄弟冨贵德信不闻于士民功劳未施于百姓而宠禄暴兴此智者之所忌也兢兢自危犹惧不终而况沛然自足可以成功者乎轶奇之乃授纯节令安集赵魏是时世祖在邯郸纯见世祖长者官属齐肃遂求自纳焉南阳宛人朱祐字仲先世祖之旧也伯昇之起以祐爲护军伯昇败祐常独怨望世祖毎短絶之祐自洛阳将之河北刘嘉问祐曰子将何之祐曰将之长安嘉素奇世祖知祐有旧谓祐曰子与刘公善胡不北乎嘉有劳苦吏欲託之刘公祐曰若是愿与之俱乃给其车马使贾复陈俊与祐俱北及世祖于栢人世祖复以祐爲护军常居中亲幸祐从容问世祖曰更始政乱公有日角之相天之所命也世祖怒将收之乃不敢言贾复字君文南阳冠军人初事武阴李生李生奇之谓门人曰贾生容貌志气如此而勤于学将相之器也尝爲县吏迎塩河东会盗贼起同軰十余人皆弃塩去复独送至县县中称其信及汉兵起复聚衆数百人于羽山旣而将其兵属刘嘉爲校尉复见更始纲纪日替令嘉远爲之虑乃说嘉曰臣闻图尧舜之事而不能至者汤武是也图汤武之事而不能至者桓文是也图桓文之事而不能至者六国是也图六国之事而不能至者亡六国是也今汉氏中兴大王以亲戚爲辅天下未定而安所保所保得无不可保乎嘉曰公言大非吾任也大司马刘公在河北可往投之去见上上复奇之又邓禹亦称有将帅才于是署复爲都督觧左骖以赐之陈俊字子昭南阳西鄂人也少学长安归爲郡吏汉兵起爲刘嘉长史旣遇世祖调补曲阳长谓世祖曰欲与君爲左右小县长何足以留之俊即觧印绶去世祖以俊爲彊弩将军将中坚士俊敎习进退皆应旗皷临敌奋击所向皆破世祖曰诸将皆如此复何忧哉王昌字郞邯郸人初河间赤眉大衆将至百姓骚动郞朙星历以爲河北有天子气素与赵缪王子林善豪侠于赵欲因此起兵初王莽时或称成帝子子舆爲莽杀之郞于是诈称子舆以诳动林等林等亦欲以爲乱乃与赵国大豪李育张参先宣言赤眉将至立刘子舆以动衆心遂率车骑数百晨入邯郸止王宫十二月壬辰郞自立爲天子外遣将帅徇幽冀曰朕孝成皇帝子子舆者也遭赵氏之祸王莽篡弑赖知命者将护朕躬解形河濵削迹赵魏王莽窃位获罪于天天命祐汉故使东郡太守翟义严鄕侯刘信拥兵征讨出入胡汉普天率土知朕隐在人间今也南岳诸刘爲朕先驱朕观天文乃兴干斯而圣公未知故且持帝号今巳诏圣公及翟太守骤与功臣诣行在所荆州刺史太守皆圣公翟义所置强者负力弱者疑惑顿兵伤士元元䘮气朕甚悼焉故遣使者颁下诏书是时百姓思汉言翟义不死故郞称之从民望也于是自赵国巳东至干辽左皆从风而靡矣茂陵人耿弇字伯昭父况王莽时爲朔调连率更始立诸将畧地者前后非一弇乃辞况至京师因献贡以自固弇时年二十一矣至宋子㑹王郞反从县吏孙仓卫苞劝弇降邯郸弇按劒叱之曰所以渉难至长安者欲以辅刘氏也今我至京师陈上谷渔阳兵马之用还出太原代郡反覆数十日归发突骑以奔乌合之衆如摧枯折腐耳观公等族灭不久孙仓卫苞不从皆亡去弇闻世祖在卢奴乃北谒之世祖置弇门下吏弇因护军朱祐求归发兵世祖壮之弇亦书与况盛陈世祖度畧宜速来相见况乃驰至昌平遣小子舒献马焉后汉灮武皇帝纪卷第一后汉纪后汉纪卷第二后汉灮武皇帝纪卷第二袁宏二年春正月公到蓟王郞购公十万戸蓟中惊恐言郞使者方至太守巳下皆出城迎公见宫属议耿弇曰今兵从南方来不可南行上谷太守耿况渔阳太守彭宠公邑人也发此两都控弦强弩万骑所向无前邯郸不足平也公曰卿言善时公官属尽南方人莫有欲北者皆曰死南首柰何北行公指弇曰是我北道主人公驾出官属不尽相及弇与公相失道路扰攘皆欲击公铫期奋㦸在前嗔目叱之至城门巳闭矣攻之得出兼晨夜蒙霜雪所过城邑不敢入或絶日不食至饶阳芜蒌亭冯异进豆粥公曰得公孙豆粥饥寒俱觧公将出或曰闭之亭长曰天下讵可知何闭长者爲遂南行至唿沱河导吏还言河水流澌无舩不可渡官属皆失色公遣王霸视之信然霸恐惊衆不可渡且前依水爲阻即言冰坚可渡士衆大喜比至冰合可渉旣渡公谓霸曰安吾衆令渡者卿力也霸曰此明公至德神灵之祐虽武王渡河白鱼之应无以加也公曰王霸权时以安衆是天瑞也爲善不赏无以劝后以霸爲军正赐爵关内侯于是未知所之有老公在道旁曰信都爲长安城守去此八十里乃至信都太守任灮都尉李忠闻世祖至开门出迎世祖见灮喜曰伯卿兵少不足用如何灮曰可发奔命攻旁县不降者掠之兵贪财物可大致也以灮爲左大将军封武成侯忠爲右大将军封武固侯灮字伯卿南阳宛人好黄老言爲人纯厚鄕里爱之知汉兵至宛或见灮衣服鲜明欲杀之觧衣未已㑹安城侯刘赐适至见灮容貌长者救全之因率党与从赐爲偏将军与世祖共破二公于昆阳后更始拜灮爲信都太守李忠字仲卿东莱人以好礼称王莽时爲信都都尉更始立以忠郡中爲所敬信即拜忠爲都尉兼玺书劳勉焉王郞起灮与忠发兵固守廷掾有持郞檄诣府者光斩之以令百姓邳彤字伟君信都人王莽时分鉅鹿爲和成郡以爲郡卒正公之平河北举城降复以爲太守是时郡县得王郞檄皆望风向应唯信都和成二郡不降闻公来失衆使五官掾张万将精骑二千诣公所与公㑹信都议者或言可因信都兵自送入关庭对曰议者之言皆非也何者吏民思汉久矣故更始之立天下向应当此之时一夫大唿无不捐城遁逃虏伏请降自上古巳来用兵之盛未有如此者也邯郸刘胡子等假此威势惑乱吏民诈以卜者王郞爲成帝子拥而立之其衆乌合无有根本之固明公奋二郡之兵扬向应之威以攻则何城不克以战则何军不服今释此而西归非徒亡失河北又惊动三辅其隳损威重安可量也明公审无征伐之计则虽信都之衆难可合也何者明公西则邯郸和成民不肯捐弃亲戚而千里送公其离散逃亾诚可必见以彤爲后大将军世祖使宗广守信都李忠邳彤征伐耿纯率宗族二百余人老者载棺而随之及賔客二千人并衣𥜗迎公于贯鉅鹿人刘植亦率賔客数十人开城门迎公大悦以纯爲前将军植爲骁骑将军衆益盛乃渡唿沱攻中山所过郡县望风影附耿纯使从弟䜣归烧宗室庐舍公以问纯纯曰窃见明公单车临河北非有府蔵之畜重赏甘饵以聚人者也接下以至诚待之以恩徳是以士衆旁来思乐僵仆今邯郸自立北州疑惑纯虽举宗归命老弱充行犹恐宗人賔客卒有异心无以自固燔烧庐舎絶其反顾之望公善之更始将相皆山东人也咸劝更始都洛阳丞相长史郑兴说更始曰陛下起自荆楚无施于民举号南阳而雄杰已诛王莽开门而迎者何也苦王氏思髙祖之旧徳也今不乆抚之臣恐百姓心动盗贼复起议者欲平赤睂而后入闗是不守其本而争其末也恐国家之守转在函谷虽卧洛阳得安枕邪更始曰朕西决矣乃以兴爲梁州刺史二月更始西至长安自王莽之败西宫燔烧东宫府市里太仓武库皆如故更始居于东宫郎吏以次侍更始媿不能视诸将后至者更始劳之曰掠得几返左右大惊李松赵萌说更始宜立诸功臣为王以报其功朱鲔以爲髙祖之约非刘氏不得王更始乃先封宗室刘祉爲定陶王刘赐爲宛王刘庆爲燕王刘歙爲元氏王刘嘉爲汉中王后遂立王匡爲比阳王王凤爲宜城王朱鲔爲胶东王张卭爲淮阳王王常爲邓王廖湛爲殷王申屠建爲平氏王胡殷爲随王李通爲西平王李轶爲武隂王成丹爲襄邑王陈茂爲隂平王宋佻爲颍隂王以李松爲丞相赵萌爲大司马隗嚻爲御史大夫即拜张步爲辅汉大将军步弟弘爲衞将军蓝玄武将军夀髙密太守步乃分兵略地尽得琅邪泰山城阳东莱髙密胶东北海齐郡济南拜董宪爲临淮太守宪还东海攻利城耿况攻曲阳皆下之拜刘芳爲骑都尉使镇抚安定以西更始以赵萌女爲夫人有宠委政于萌更始日在后宫与妇女饮酒诸将欲言事更始醉不能见请者数来不得巳令侍中于帷中与语诸将又识非更始声皆怨曰天下未可知欲见不得而韩夫人尤嗜酒手自滴酒谓常侍曰帝方对我乐饮间时多正用飮时即事来爲起抵书按破之议郎有諌者言萌放纵县官但用赵氏家语署耳更始怒拔劔斫议郎时御史大夫隗嚻在旁起谓左右曰无漏泄省中事萌尝以私事扶侍中下斩之侍中唿曰陛下救我更始言大司马哀纵之萌曰臣不奉诏遂斩之如此者数李轶等擅命于外所置牧守交䥘州郡不知所从强者爲苦王匡张卬之属横暴长安三辅苦之又所署官爵多群小长安爲之语曰䆴下养中郞将烂羊胃骑都尉由是四方不信豪杰离心博士李淑谏曰方今贼臣始诛王化未行百官有司宜得其人陛下本因下江平林之势假以成业斯亦临时之宜事定之后宜釐改制度更延英俊以匡王国今者公卿尚书皆戎阵亭长凢庸之隷而当辅佐之任望其有益犹缘木求鱼终无所获海内望此知汉祚永兴臣非有憎疾以求进也但爲陛下惜此举措愿陛下更选英彦以充廊庙永隆周文济济之盛更始怒收淑系之诏狱历年至更始之败乃免初隗嚣被徴将行方望止之曰更始未可保且观百姓所归嚣不听以书谢嚣曰足下将建伊吕之业任存亡之权大事草创雄杰未集以望异域之人疵瑕未曝于衆可且依託亦有所宗望知大指顺风不让幸赖将军尊贤广谋动有功发中权基业巳定英杰云集思爲羽翮比肩是也望久以羁旅抱空资託賔客之上诚自媿也假望怀介然之节洁去就之分又不贰其志矣何则范蠡收绩于姑苏狐犯谢罪于始入夫以二子之勤从君二十余年蠡苞七术之机犯爲舅氏之亲然至际㑹犹释罪削迹请命乞身盖亦宜也望闻乌氏有龙池之山微径南通与汉相连其旁有奇人聊及闲暇广求其真愿将军勉之而巳嚣固留望遂去嚣诣长安更始以嚣爲右将军季父崔爲白虎将军义爲左将军旣而崔义谋叛西归嚣惧其幷诛即求见而告其谋二人诛死更始以嚣爲忠故以爲御史大夫方望旣去隗嚣遂说安陵人弓林曰更始必败刘氏真人当受命刘婴本当嗣孝平帝王莽以婴爲孑子依託周公以夺其位以爲安定公今在民间此当是也林等信之于长安求得婴将至临泾聚党数千人立婴爲天子望爲丞相林爲大司马更始遣李松苏茂等击皆斩之公之击赵国引兵入鉅鹿降广阿更始初立遣使徇诸国曰先降者复爵位上谷太守耿况出迎使者上印绶使者无还意功曹冦恂勒兵入请印绶使者曰天王使者功曹欲胁之邪恂曰非敢胁使君窃伤计之不详也今天下初定国信未宣使君立节衘命以临四方郡国莫不延颈倾耳望风归命今至上谷而隳阻向化之心生离叛之隙何以复令他郡乎且耿况在上谷久爲吏民所亲今易之得贤则造次未安不贤则爲乱爲使君计莫若复况以安上谷外以宣恩信使者不应恂因顾叱左右以使者敎召况况至恂前取印绶带况使者不得巳承诏授之况遂拜受而出恂字子翼上谷北平人也家世爲郡县之着姓恂好学爲郡功曹耿况甚重之时王郞使上谷发兵恂与门下掾闵业议邯郸拔起不可信王莽末时所难伯昇今闻大司马伯昇亲弟尊贤下士所至见说可归附也况曰邯郸兵强不能独距如何对曰今据大郡悉举其衆控弦万骑可以详择去就恂请束约渔阳太守与合爲一邯郸不足图也耿弇之与公相失也闻行归上谷会适至劝况发兵乃遣冦恂至渔阳说太守彭宠初呉汉说宠曰渔阳上谷突骑天下所闻也君何不率勉上谷共遣精锐以诣刘公幷力击邯郸此一时之功也护军盖延狐奴令王梁亦劝宠宠欲从之其官属不听汉知宠不得自专乃辞去城外思所以调其衆者时道多饥民见一诸生汉使人召之乃问所闻见此生具说刘公所过爲郡县所称言邯郸刘子舆非刘氏也汉乃独爲檄发渔阳兵使此生奉檄诣宠宠官属皆疑会恂至宠遂发兵以汉行长史事与都尉严宣护军盖延王梁等将歩骑三千人共攻蓟诛王郞大将赵闳等所过攻下郡邑诛其将帅将及广阿闻城中车骑甚衆汉乃勒兵问曰此何兵曰大司马公也时王郞亦遣大司马畧地汉复问曰大司马爲何公也对曰刘公也汉闻之喜即进兵城下初闻二郡兵且至或云王即来甚忧之及闻外有大兵公亲乗城勒兵传问之汉等答曰上谷兵爲刘公诸部莫不喜跃耿弇得所归附矣耿弇拜于城下具言发兵状公廼悉召入咲曰邯郸将帅数言我发渔阳上谷兵吾聊应一言我亦发之何意二郡良爲吾来方与士大夫共此功名耳乃皆以爲偏将军加况宠大将军封列侯呉汉爲人质厚少文造次不能以辞自逹然沈勇有智畧邓禹及诸将多知之数相荐举乃得召见遂见亲信常居门下更始遣尚书令谢躬率六将军讨王郞不能下王郞遣将攻信都信都大姓马宠等开城内之收太守宗广及武固侯李忠母妻而令亲属招唿忠时宠弟从忠爲校尉忠即时召见责数以背恩反城因格杀之诸将皆惊曰家属在人手中杀其弟何勐也忠曰若纵贼不诛则二心也公闻而美之谓忠曰今吾兵巳成矣将军可归救老母妻子宜自募吏民能得家属者赐钱千万来从我取忠曰蒙明公大恩思得效命诚不敢内顾宗亲郞所置信都王捕系后大将军邳父弟及妻子使爲手书唿曰降者封爵不降族灭涕泣报曰事君者不得顾家亲属所以至今得安于信都者刘公之恩也公方争国事不得复念私也公乃使左大将军任光将兵救信都光兵于道散降王郞无功而还㑹更始所遣将攻拔信都败走王郎兵忠彤家属悉全公因使忠行太守事还归信都诛郡中反者数百人公东击鉅鹿未下耿纯说公曰守鉅鹿士衆疲弊虽屠其城邯郸存不如以精锐击邯郸若王郎巳诛鉅鹿不战自服矣公从之夏四月攻邯郸王郎使杜威持节诣军威曰实成帝遗体子也公曰设使成帝复生天下亦不可得也况诈子舆者乎威固请降求万戸侯公曰一户不可顾得全身耳威曰邯郸虽鄙幷力城守尚旷日月终不君臣俱降但欲全身也乃辞去少傅李立反开城门五月甲辰破邯郸诛王郎公得文书谤毁公者皆烧之曰令反侧子自安也更始遣使封公爲萧王令罢兵将有功者诣行在所遣幽州牧苗曾之部王幸温明殿耿弇请问曰吏士死伤者多愿归上谷益兵王曰王郎巳破河北畧平国家今都长安天下大定复用兵何爲弇曰王郎虽破天下兵革乃始耳今使者来欲罢兵不听也铜马赤眉之属数千万人所向无前圣公不能办也败必不久王曰卿勿妄言我告斩卿弇曰大王哀厚弇如父子故敢披赤心王曰我戏卿耳何以言之弇曰百姓患苦王莽复思刘氏闻汉兵起莫不欢喜从风如去虎口得归慈母倒㦸横矢不足以喻更始未都长安时百姓未具责也今都长安即位宫室成以爲天子而大臣专权贵戚纵横夫政令不出城诸将虏掠甚于贼盗百姓愁怨天下失望是以知必败也明公首事南阳破昆阳下百万衆今复定河北以义征伐表善惩恶躬自克薄发号向应望风而至天下至重公可自取无令他徃得之王曰卿得无爲人道之弇曰此重事不敢爲人道于是王谓邓禹曰吾欲取幽州突骑谁可使者禹曰呉汉文能柔未附武足㫁大事可用也乃以汉爲大将军持节与耿弇发幽州十郡兵幽州牧苗曾不肯调汉将二十骑至无终曾以汉无备出迎汉汉麾骑收曾即诛之遂取其军威振北州汉将兵诣王所诸将望见汉还兵马甚盛皆曰此欲自将之何肯与人及汉至上公簿请所付诸将各多请之王曰属者恐其不与人今所请又何多也诸将由是服焉秋王击铜马于清阳破之又击髙明董连大破之衆十余万悉降皆封其渠帅诸将未能信贼贼示二其心王勑降贼各勒兵王将轻骑入其营渠帅曰王推赤心置人腹中安得不投死由是遂安悉以贼配诸将营更始柱功侯李寳益州刺史张忠徇益州公孙述使弟将兵要之绵竹大破寳忠由是威振益州功曹李熊说述曰方今四海震盪匹夫横议将军割据千里地十汤武奋发威德以投天隙王霸之业成矣宜改名以镇百姓述以爲然乃自立爲蜀王遣将军侯丹守白水关任满据扞关蜀地肥饶民强兵实远方多归之卭人长贵杀王莽越嶲太守自立爲卭谷王称臣于述塞外君长皆贡述更始武阴王李轶据洛阳尚书谢躬据邺各十余万王患焉将取河内以迫之谓邓禹曰卿言吾之有河内犹髙祖之有关中关中人非萧何谁能之使一方晏然髙祖无西顾之忧者矣呉汉之能卿之举矣复爲吾举萧何禹曰冦恂才兼文武有御衆才非恂莫可安河内也王至河内太守韩歆谋将城守备武人衞文多奇计冯异素知之异言于王使衞文说歆令降岑彭亦劝歆遂从之王以歆不即降置之皷下将斩之彭在城内使人召彭初彭赖伯昇获免因以兵属伯昇被害更爲朱鲔校尉后爲颍川太守将之官道不通乃将麾下数百人从邑人韩歆于河内彭见王曰赤眉入关更始危殆四方蜂起羣雄竞逐窃闻大王开拓河北此诚皇天祐汉士民之福也彭赖司徒公得全济今复遇大王诚愿出身自効以报恩施王深纳之因言歆南阳人可以爲用乃赦之于是以冯异爲孟津将军冦恂爲河内太守王谓恂曰河内富实带河爲固北通上党南迫洛阳吾将因是以济髙祖留萧何守关中吾令委卿以河内恂乃伐其园竹以爲兵矢收淇租赋以给年粮养马二千匹以供军用刘隆字元伯王之宗人更始初爲偏将军预于昆阳之战更始入关请迎妻子至洛阳闻主在河北隆单身归王王以爲骑都尉使与冯异守洛阳李轶闻隆归王乃尽杀隆妻子河北旣定遣呉汉岑彭击谢躬时拒五校于隆虑令大将军刘庆守邺城汉说魏郡太守陈康曰上智处危以求安中智因危以爲功下愚安危以自亡危亡之至在人所由不可不察今京都败乱四方云扰刘公所向辄平之公所见也谢尚书不量力内与萧王违戾外失河北之心公所知也公据孤危之城坚守自安以待灭亡义无所立节无所成不若开门内军转祸爲福免下愚之危收中智之功此计之至者也于是陈康乃收刘庆及躬妻子开门内汉军躬闻汉等至将轻骑归不知汉巳得其城与数百骑夜至邺时汉在城外彭在城中开门内躬胁将诣传斩之初更始遣躬将马武等六将军与世祖俱定河北及王郞平躬与世祖复俱共在邯郸中不居城内躬所领诸将多放纵爲百姓所苦躬不能整又数与王违戾常欲袭之以爲兵强故止然躬勤于吏事毎至所在理冤结决词讼王常称之曰谢尚书真吏也躬由此不自疑躬妻子尝诫之曰终爲刘公所制焉马武字子张南阳湖阳人少时避怨绿林中起随击甄阜二公兵故王常亲引之邯郸旣平王登台从容谓武曰吾得渔阳上谷突骑欲令将军主之何如武让不敢当然归心于王武旣降置之帐下毎飨诸将武斟酌于前自以新属也甚卑恭不敢与南阳时等王善之冬十二月赤眉西入关更始定国上公王匡襄邑王成丹抗威王刘均据河东丞相李松大司马朱鲔据弘农拒之王度长安必危方忧山东关西未有所属乃以邓禹爲前将军中分军西入关以韩歆爲军帅李文程宪李春爲祭酒冯愔爲积弩将军樊崇爲骁骑将军宗歆爲大将军邓寻爲建武将军耿䜣爲赤眉将军左于爲军师戎士二万王送邓禹于野王王反而猎于道见二人者即禽王曰禽何向二人举手西指曰此中多虎臣毎即禽虎亦即臣大王勿徃也王曰苟有备虎何患二人曰何大王之谬也昔汤即桀于鸣条而大城于亳其备非不深也武王即纣而杀之故即人者人亦即之虽有重备岂能自守乎王不自得顾谓左右曰此隐者也将之乃不辞而俱去后汉灮武皇帝纪卷第二后汉纪后汉纪卷第三后汉光武皇帝纪卷第三袁宏建武元年春正月邓禹攻安邑王匡成丹刘均等合兵十余万共击禹禹与战不利骁骑将军樊崇临阵死会日暮兵疲韩歆及诸将见战败而敌盛皆谏禹欲夜去禹不听明旦癸丑匡等以六甲穷日不出禹得益治兵勑军中曰匡等虽出无妄动令至营下乃击匡等悉至禹皷而竝进大破之斩刘均河东太守杨寳遂定河东禹承制拜军祭酒李文爲太守悉更置令镇抚之王击铜马于元氏使耿弇呉汉将精兵在前大破之追至慎水北汉兵乘胜薄之贼皆殊战汉军大坏王亲挥刃以御贼未交锋耿弇射之贼不得前岸髙不得上王自投马下値突骑王丰丰以马授王王抚丰肩曰几爲贼所突马武在后战甚用力故贼不得进军士奔散者先保范阳或言王巳没矣军中恐惧不知所爲呉汉曰王兄子在南阳何忧有顷王至衆乃复振夜贼引去王退入渔阳破之呉汉别追至右北平斩首三千余级更始遣廪丘王田立大司马朱鲔白虎公陈侨将三十万衆助李轶守洛阳冯异与李轶书曰愚闻明镜所以照形往事所以知今也昔微子去殷而入周项伯叛楚而归汉周勃迎代王而黜少帝靃光尊孝宣而废昌邑彼皆畏天知命重祖宗而忧万民覩存亡之符効见废兴之必然故能成功于一时垂业于万世今长安坏乱赤眉在郊王侯搆难大臣分离朝无纪纲而四方分崩异姓竝起此刘氏之忧也故萧王䟦渉霜雪躬当矢石经营河北英俊云集百姓归徃豳岐见慕不足爲喻今马子张皆复亲幸爵位如此谢躬违戾伏辜如彼又明效也季文诚能觉悟亟断大计论功古人转祸爲福在此时矣如勐将长驱严兵围城虽有悔恨亦无及巳矣初轶譛害伯昇欲降而不自安冀王开纳之乃报异书曰轶本与萧王首谋造汉约结死生邂逅中道别离今轶守洛阳将军镇孟津俱据机轴千载一㑹思成断金唯有深逹萧王兾得进愚筞以得佐国安人异奏轶书王报异曰季文多诈人不能得其要领今移其书告守尉当警备者衆以轶拥大衆据名都欲有降意怪上露之也轶书旣布朱鲔得其书使人杀轶雒阳大衆乖离多出降者萧王之北朱鲔使苏茂将三万人渡河袭温鲔自将数万人攻平隂冦恂乃发属县兵令与恂㑹温军吏皆諌曰洛阳兵渡河前后不绝宜待衆兵毕至乃可击之恂曰温者郡之落蔽如失温郡不可得守也遂驰赴之明旦陈兵未合而冯异适至恂乃令士卒乗城鼓噪曰公兵至茂阵动因奔击大破之茂兵自投河死者过半斩其副将贾强遂乗胜渡河环洛阳城乃还自是洛阳震恐城门昼闭初传闻朱鲔破河内有顷恂檄至上大喜曰吾知冦子翼可任也三月李松与赤眉战于蓩鄕松大败李熊说公孙述曰山东饥馑人民相食百姓涂炭城邑丘墟今蜀土丰沃稼穑尝熟果实所生不谷而饱女工之业覆衣天下陆有器械之用水浮转漕之便北据汉中杜褒斜之险东守巴郡拒扞关之口地方数千里战士百万见利则出兵而畧地无利则坚守而力农东浮汉水以闚秦地南顺江流以震荆扬所谓用天因地成功之资也今君王之声闻于天下号位不定志士狐疑冝即大位使远人有知述然其言有龙出府殿中夜有灮述以爲符瑞夏四月公孙述自立爲天子广人李业字巨游尝爲郞王莽居摄谢病去不应辟召隐迹山谷述素闻业名欲以爲博士因辞病不起述羞不致业乃遣大鸿胪尹融奉诏持鸩曰业起则授大位不起则赐鸩融喻业曰今天下三分孰非孰是何爲区区身投不测之泉朝廷募名德于子厚矣宜上奉知巳下爲妻子计之身名俱全不亦优乎今阻疑衆心凶祸立加非计之得者也业乃叹曰危邦不入乱邦不居盖爲此也君子见危授命何可诱以高位哉融见持心弥坚复曰宜唿室家计之业曰丈夫内断于心久矣何妻子之爲乎遂仰鸩而死袁宏曰夫名者心志之标牓也故行着一家一家称焉德播一鄕一鄕举焉故博爱之谓仁辨惑之谓智犯难之谓勇因实立名未有殊其本者也太上遵理以修实理着而名流其次存名以爲巳故立名而物怼最下託名以胜物故名盛而害深故君子之人洗心行道唯恐德之不修义之不高崇善非以求名而名彰于外去恶非以邀誉而誉宣于外夫然故名盛而人莫之害誉高而世莫之争末世陵迟大路巇险虽持诫行巳不求闻逹而谗胜道消民怨其上惧令名之格物或伐贤以示威假仁义以济欲或礼贤以自重于是有颠沛而不得其死屈辱而不获其所此又贤人君子所宜深识远鉴退藏于密者也易曰无咎无誉衰世之道也若夫洁巳而不污其操守善而不迁其业存亡若一灭身不悔者此亦贞操之士也呜唿大道之行万物与圣贤竝通及其衰也君子不得其死哀哉更始诸将惧赤眉至申屠建等御史大夫隗嚣共劝更始让帝位更始不应建等谋刼更始未行其计侍中刘熊卿知其谋告之更始召申屠建斩之张卭廖湛胡殷于是自爲王勒兵烧宫门隗嚣将賔客奔天水更始与三王战宫中不胜将妻子车骑百余人东至新丰从大司马赵萌萌以爲王匡陈收成丹皆与三王有谋可收斩之更始乃召陈收成丹即斩之王匡不应召因幷将收丹兵归长安从三王于太子宫赵萌李松亦将其衆从更始于太仓中五月萧王自渔阳过范阳命收葬士卒死者至中山羣臣上尊号曰大王初征昆阳则王莽败亡后伏邯郸则北州平定此岂人力哉三分天下而有其二跨州据土带甲百万武功论之无所与争文德论之无所与让宜正号位爲社稷计王不听诸将固请王曰冦贼未平四面受敌何遽欲正位号乎诸将出耿纯进曰天下士大夫捐亲戚弃土壤从大王于矢石之间者其计固望攀龙鳞附凤翼以成其志耳今功业巳定天时人事巳可知矣而大王留时逆衆不正位号纯恐士大夫望绝计穷则有去归之思无从大王也王感其言使冯异问以羣臣之议异至曰三王背叛更始败亡天下无主宗庙之忧在于大王宜从衆议上以安社稷下以济百姓王曰我昨梦乗赤龙上天觉悟心中悸动此何祥也异再拜贺曰此天帝命发于精神心中悸动大王重慎之至也㑹诸生强华自长安奉赤伏符诣鄗羣臣复请曰受命之符人应爲大今万里合信周之白鱼焉足比乎符瑞昭晢宜答天神以灮上帝六月巳未即皇帝位于鄗改年爲建武元年大赦天下改鄗爲髙邑袁宏曰夫天生蒸民而树之君所以司牧羣黎而爲谋主故权其所重而明之则帝王之畧也因其所弘而申之则风化之本也夫以天下之大羣生之衆举一贤而加于民上岂以资其私宠养其厚大将开物成务正其性命经纶㑹通济其所欲故立君之道有仁有义夫崇长推仁自然之理也好治恶乱万物之心也推仁则道足者宜君恶乱则兼济者必王故上古之世民心纯朴唯贤是授揖让而治此盖本乎天理君以德建者也夫爱敬忠信出乎情性者也故因其爱敬则亲踈尊卑之义彰焉因其忠信而存本怀旧之节着焉有尊有亲则名器崇矣有本有旧则风敎固矣是以中古之世继体相承服膺名敎而仁心不二此又因于物性君以义立者也然则立君之道唯德与义一民之心莫大于斯先王所以维持天下同民之极陈之千载不易之道昔周秦之末四海鼎沸义心绝于姬氏干戈加于嬴族天下无君六合无主将求一时之杰以成拨乱之功必推百姓所与以执万乗之柄虽名如义帝强若西楚焉得拟议斯事乎由是观之则髙祖之有天下以德而建矣逮于成哀之间国嗣三绝王莽乗权窃有神器然继体之政未爲失民刘氏德泽实系物心故立其寝庙百姓覩而怀旧正其衣冠父老见而垂泣其感德存念如此之深也如彼王郞卢芳臧获之俦耳一假名号百姓爲之云集而况刘氏之胄乎于斯时也君以义立然则更始之起乗义而动号令禀乎一人爵命班乎天下及定咸阳而临四海清旧宫而飨宗庙成爲君矣世祖经畧受节而出奉辞征伐臣道足矣然则三王作乱勤王之师不至长安犹存建武之号巳立虽南面而有天下以爲道未尽也初赤眉二道入关至弘农复大合分其衆万人爲一营军中尝有齐巫祠城阳景王巫言景王大怒当爲县官则可何故爲盗贼有灾巫言辄病方望弟阳怨更始杀其兄乃说樊崇等曰更始荒乱政令不行将军拥百万之衆西向帝城而无称号且爲羣贼不可以久不如挟宗室以行诛伐不敢不服崇等然之又迫于巫言乃求景王后得七十余人唯盆子最亲是月赤眉立盆子爲天子盆子年十五被髪徒跣见衆人拜恐怖欲啼崇等自相署置崇本先起有勇力方畧自徐宣等皆宗之然不能书徐宣故狱吏通易经于是推宣爲丞相崇爲御史大夫盆子者故式侯萌子王莽时废爲家人更始过式畧盆子与二兄恭茂俱在军中更始之诣洛阳恭随见南宫恭前顿首曰故式侯世子大汉复兴圣主在堂不胜欢喜愿上寿有诏引上殿称寿曰九族旣睦平章百姓更始悦之即封爲式侯恭通尚书以明经数幸言事擢爲侍中从更始入关茂与盆子留赤眉中尝爲刘侠卿牧牛盆子旣立犹朝夕拜侠卿侠卿爲之跪后祠景王于郭北使盆子乗鲜车大马草中牧儿皆随车观曰盆子在是中至祠所盆子拜崇等皆爲之拜祠罢复归侠卿所时欲出从牧儿戏侠卿怒止崇等亦不复候视也秋七月辛未前将军邓禹爲大司徒封鄼侯野王令王梁爲大司空封武强侯初赤伏符曰王良主衞作玄武上以野王衞徒也玄武水神也大司空水土之官也乃以梁爲大司空又以䜟言以平狄将军孙臧行大司马事衆大不悦佥曰呉汉景丹应爲大司马上曰景将军旧将是其人也然呉将军有建策之谋又诛苗曽收谢躬其功大于是以呉汉爲大司马封武阳侯景丹爲骠骑大将军袁宏曰夫天地之性非一物也致物之方非一道也是以圣人仰观俯察而备其法象所以开物成务以通天下之志故有神道焉有人道焉微显阐幽远而必着聦明正直遂知来物神之所爲也智以周变仁以博施理财正辞禁民爲非人之所爲也故将有疑事或言乎远必神而明之以一物心此应变适㑹用之神道者也辩物设位官方授能三五以尽其性黜陟以昭其功此经纶治体用之人道者也故求之神物则蓍筞存焉取之人事则考试陈焉是善爲治者必体物宜参而用之所以作而无过各得其方矣若夫䜟记不经之言奇怪妄异之事非圣人之道世祖中兴王道草昧格天之功实赖台辅不徇选贤而信䜟记之言拔王梁于司空委孙臧于上将失其方矣苟失其方则任非其人所以衆心不悦民有疑听岂不宜乎梁实负罪不暇臧亦无所闻焉易曰鼎折足覆公餗此之谓也上玺书劳邓禹曰将军与朕谋谟帷幄决胜千里孔子曰自吾有囘门人益亲平定山西功効尤着尔作司空敬敷五敎禹遂渡汾阴入夏阳更始中郞将公乗歙将十万衆拒禹于衙禹击破之时赤眉入关三辅扰乱民无所归闻禹至衙军兵整齐百姓喜悦相随迎禹降者日以千数号百万衆禹时年二十四所止住仪节白首耆老及诸将在军下莫不饱满名震关西八月壬子初祠社稷于怀是时上新即位军食不足冦恂转运不絶百官頼焉以爲奉上上数玺书劳恂茂陵人董崇说恂曰上新即位四方未定而以此时据大郡内得人民外破苏茂威震远近此谗人所因怨祸之时也昔萧何守关中悟鲍生之言而髙祖恱今君所将皆宗族兄弟也无乃以前人爲镜戒哉宜从功遂身退之计恂然其言称病不亲事自请从上征上曰河内未可离也固请不听恂乃遣兄子冦张姊子谷崇愿爲前锋上悦以爲偏将军廪丘王田立降赵萌李松攻三王三王败走更始徙居长信宫三王降赤眉别兵出战李松拒之赤眉生得松时松弟汎爲城门校尉赤眉使人诱汎曰开城活汝兄汎遂开城门九月赤眉入长安更始出渭濵式侯恭以盆子之立自系有司赤眉入吏民奔式侯从狱中出三械见定陶王刘祉解其械言帝在渭濵遂相随见更始于舟中弘农太守公乗歙谓京兆尹解恽曰送帝入弘农我自保之恽曰长安巳败吏民不可信右辅都尉严本恐失更始爲赤眉所诛即曰高陵有精兵可徃时虎牙将军刘顺定陶王刘祉尚书任延君侍中刘恭歩将更始至髙陵严本将军兵城守外如宿衞内实围之上闻更始失城守未知所在诏封更始爲淮阳王敢有害及妻子者罪大逆其送诣吏者封列侯赤眉更始降者以爲长沙王过二十日者不受更始知严本所守恐其日尽卽遣刘恭请降赤眉遣大司徒谢禄受之更始于庭下议杀之式侯与谢禄共请不听逐更始去式侯举刃欲自刎崇等共止之乃舍更始封爲畏威侯式侯复守崇本求约竟封更始爲长沙王常依谢禄式侯拥謢之颇得与故人賔客相见故人有欲盗更始去者事发皆系狱于是禄闭更始自是式侯不得见也赤眉诸将日㑹争功各言所欲封拔劒斫柱稍得王莽时中黄门数十人皆晓故事颇得差整数日辄复乱初三辅畏赤眉兵强又见更始降诸县营长皆遣使奉献络绎道路赤眉兵辄遮杀取其物吏民由是皆城守上书封拜者不关盆子盆子日夜号泣诣黄门中共卧起登诸台榭诸黄门皆哀怜之式侯知赤眉必败自恐兄弟俱死即劝盆子归玺绶教习爲辞让语后崇等大会式侯先于衆中跪言诸君共立恭弟爲君德诚深厚立且一年散乱益甚诚不足以相成恐死而无益愿得兄弟退爲庻人宜更求贤圣今有君而更求恐贤人不出不如空其位而博选贤圣唯诸君省察崇等谢曰皆某等罪也盆子因下牀解玺绶叩头曰今设爲县官而爲盗贼如故流闻四方莫不怨恨不复信向此皆非其人之所致也愿乞骸骨以避贤兄弟备行伍必欲杀盆子以塞事者无所离死诚冀诸君相哀之耳因涕泣㱆欷崇等及郞吏数百人无不感恸崇等下座顿首曰无状负陛下请自今巳后相检勑不敢放纵因共扶盆子带以玺绶盆子号泣不得自在崇等旣罢各闭门不出卤掠三辅闻之翕然百姓争入长安中市里且满后二十余日赤眉贪其财物因大放兵虏掠因纵火烧宫室三王谓谢禄曰三辅营家多欲得更始者一朝失之必合兵攻赤眉不如杀之也于是谢禄使兵杀更始式侯夜徃葬之诸将劝邓禹取长安禹曰玺书毎至辄曰无与穷赤眉争锋今吾衆虽多能战者少前无可仰之积后无转运之饶赤眉新拔长安财富日盛锋锐不可当也盗贼羣居无终日计财货虽多变故万端非能坚守长安也上郡北地饶谷多畜吾且休兵北道就粮养士观其弊乃可图也于是引军北行所至郡县皆降顷之积弩将军冯愔与车骑将军宗歆在愔邑争权愔杀歆与禹相攻上闻之遣尚书宋广持节喻降冯愔及更始诸将王匡朝殷成丹等广至安邑尽诛之隗嚣之奔天水复聚其衆自称西州大将军长安旣坏士人多奔陇西嚣虗巳接之以谷恭范逡爲师友赵秉郑兴爲祭酒申屠刚杜林爲治书王遵周宗杨广王元爲将帅于是窦融始据河西融字周公右扶风平陵人也融家贫少时爲骠骑将军王舜令史汎爱好交㳺女弟爲大司空王邑小妇出入贵戚结交豪杰以任侠爲名然事母兄养弱弟内行修整汉兵起融从王邑败昆阳汉兵得新丰邑荐融可任用莽拜融爲波水将军赐金千斤引兵新丰㑹三辅内溃融降大司马赵萌萌以融爲校尉絶重之荐融于更始拜爲鉅鹿太守融见更始立东方扰攘融祖父爲张掖太守从祖父爲护羌校尉从弟又尝爲武威太守累世在河西知其土俗融心乐之独谓兄弟曰天下安危未可知河西人民殷实带河爲固张掖属国精兵万骑欲求爲之且以避世一旦有缓急杜絶河津足以自守此真遗种处也兄弟皆劝之融乃辞让鉅鹿求张掖属国都尉萌爲言竟得之融大喜遂将家属而西抚养吏民结雄杰怀集羌胡河西翕然而治是时酒泉太守梁綂金城太守库钧张掖都尉史苞酒泉都尉笁曾炖煌都尉辛彤皆州郡英俊与融有旧更始欲败融与綂等议皆以爲天下扰乱未知所綂河西斗絶在羌胡中不同心幷力则不能自守权均力齐又不相率当推一人爲将军共全五郡观世变动皆曰善以梁綂爲太守先共推之綂固辞曰昔陈婴不受王者以有老母今綂内亲老又德能鲜薄不足以当督帅也綂字仲宁安定乌氏人少治春秋好法律更始时爲中郞将安集凉州因爲酒泉太守窦融典兵马又家世爲河西二千石吏民所向即共推融行河西五郡大将军事是时武威太守马期张掖太守任仲二人孤立无党融等议定移书告喻之即时解印绶避位于是梁綂爲武威太守史苞爲张掖太守笁曾爲酒泉太守辛彤爲炖煌太守融居属国领都尉如故置从事监察而太守各治其郡尊贤养士务欲得吏民心修骑射明烽燧羌胡犯塞融躬自击之诸郡相应莫不富殖初更始遣将军鲍永抚河东北及幷州永好文德虽爲将帅常儒服从事素重杜陵人冯衍以爲谋主同心戮力以奉更始上使諌议大夫储伯持节征永时或传更始犹存永夺伯节执而梏之遣使至长安知更始审被害乃哭泣尽哀罢兵与衍幅巾诣上上问永衆所在永离席曰臣事更始不能令全岂可以衆获贵故悉罢之上不悦时鲁郡多盗贼以永爲鲁郡太守降者数千人唯彭丰虞休各将千人称将军不肯降永数以恩礼暁喻之犹不移孔子阙里荆棘自除从讲堂至里门外永异之召府丞鲁令告曰方今世道艰难而阙里无故荆棘自除意者岂非夫子欲令太守行飨礼而诛姦恶邪乃求民好学者修学校之礼召丰等观礼丰等持牛酒因谋欲害永永觉之手刃杀丰等擒破党与封关内侯于是冯衍未得官永谓之曰昔髙祖赏季布之罪诛丁公之功今遭明主亦何忧哉衍曰人有挑其邻之妻者挑其长者长者骂之挑其少者少者报之俄而其夫死而娶其长者或谓之曰非骂汝邪曰在人之所即欲骂我在我之所即欲其骂人夫天地难知人道易守守道之臣何患死乎顷之衍爲曲阳令诛剧贼郭胜等降五千余人论功当封以谗不行甲申以故密令卓茂爲太傅封褒德侯茂字子康南阳人温而宽雅恭而有礼其行巳处物在于可否之间不求备于人鄕党老少虽行不逮茂皆受而容之常有认茂马者茂问亡马几时曰有日月矣茂解马与之曰若非公马幸即归我后马主得马诣门谢之茂以德行举爲侍郞给事黄门迁爲密令其治视民如子举善而敎口无恶言民常有言亭长受米肉者茂问之曰亭长从汝求之乎汝有事嘱之受取乎将平居以恩意遗之乎民曰徃遗之而受茂曰遗之而受何故言邪民曰闻君贤明使民不畏吏吏不敢取民不敢与茂曰汝爲敝民矣凢人所以贵于禽兽者以其仁爱相敬也邻伍长老嵗时致礼人道如此乃能劝爱即不如是侧目相视怨憎忿怒所由生也吏固不当乗威力强请求耳诚能禁备盗贼制御强暴使不相侵民有事争讼爲正曲直此大功也嵗时修礼敬徃相见之不亦善乎民曰苟如是律何故禁之茂曰律设大法礼顺人情今我以礼教汝汝必无所怨以律治汝汝无所措手足一门之内小者可论大者可杀也且归念之民曰诚如君言也茂教民制法皆此类也初茂到官吏民皆笑之邻县及府官以爲下治河南太守爲置守令茂治自若数年敎化大行路不拾遗天下尝蝗河南二十县皆伤蝗独不入密境是时王莽爲安汉公置大司农六部丞劝课农桑茂迁京部丞吏民老小皆啼泣道路王莽居摄茂以病免常爲郡门下掾不肯爲职吏更始立以茂爲侍中从至长安知更始政乱以老乞骸至是年七十余矣袁宏曰夫帝王之道莫大于举贤举贤之义各有其方夫班爵以功历试而进经常之道也若大德奇才可以灮昭王道弘济生民虽在泥涂超之可也傅巖磻溪之濵顷居宰相之任自古之道也卓公之德旣巳洽于民听灮武此举所以宜爲君也呉汉率耿弇等十将军围朱鲔于洛阳数月不下世祖以岑彭常隷于鲔也使彭说之鲔在城上彭在城下相劳如平生彭因说鲔曰赤眉巳得长安更始爲三王所反今公爲谁守乎陛下受命平定燕赵尽有幽冀之地百姓归心贤俊云集诛讨羣贼所向破灭今北方清静振大兵来攻洛阳正使公有连城之守犹不足当今保一城欲何望乎鲔曰大司徒被害时鲔与其谋诚自知罪深故不敢降世祖曰夫建大事者不思小怨今降官爵可保况诛罚乎河氷在此吾不食言彭以告鲔辛卯鲔降以爲平狄将军扶沟侯冬十月癸丑上都洛阳宫十一月苏茂降旣而奔刘永永以爲淮阳王十二月赤眉去长安西畧郡县后汉灮武皇帝纪卷第三后汉纪后汉纪卷第四后汉光武皇帝纪卷第四袁宏二年春正月甲子朔日有蚀之本志曰日者阳精人君之象也君道亏故日爲之蚀诸侯顺从则爲王者诸侯专权则疑在日于是在危十度齐之分野张歩未賔之应也封诸有功者二十人更封邓禹爲梁侯吴汉爲广平侯各食四县诸将各言所欲封唯景丹辞栎阳丁綝请鄕亭上谓丹曰关东数县不当栎阳万戸富贵不归故鄕如衣锦夜行丹谢而受之或谓丁綝曰人皆求县子何取鄕邪綝曰昔孙叔敖受封必求墝埆之地今綝能薄功浅岂可遇厚哉壬辰立宗庙社稷于洛阳渔阳太守彭宠涿郡太守张丰反铜马余人上率诸将追之师及于蓟彭宠郊迎谒见意颇不满上知宠不说以问幽州牧朱浮浮曰前吴汉北发兵时上遗宠以所服劒又手书慰纳用爲北面主人宠望上至当迎问握手特异于衆也今诚失望上曰何等子而望独异乎浮因曰王莽爲宰衡时甄丰旦夕论议于前常言夜半客甄长伯及莽即位后丰见踈不说父子诛死上大笑曰不及于此是时朱浮爲牧年少昭厉治迹辟州郡名士招王莽时故吏二千石皆置幕府欲收礼贤之名多发渔阳仓谷给其贫民宠以爲天下未平军旅并发不冝多置官属费耗仓谷颇不从其令浮性隘急发于睚眦因峻文法以司察宠宠亦自伐其功以爲羣臣莫能及吴汉王梁爲三公宠所遣也宠曰如此我当爲王今但若是陛下忘我邪是时北州残破渔阳独完有盐鐡之积宠多买金寳浮数奏之上辄漏泄令宠闻以胁恐之是春遣使徴宠宠上书愿与朱浮俱徴又与吴汉王梁盖延书自陈无罪爲朱浮所侵上不许而汉等亦不敢报书宠旣自疑其妻劝宠曰天下未定四方各自爲雄渔阳大郡兵马最精何故爲人所奏而弃此去宠与所亲人议皆劝宠反上遣宠从弟子后兰卿喻宠宠因留之遂发兵反攻朱浮分兵击旁郡上谷太守耿况遣子舒将突骑救浮宠兵乃退上遣游击将军邓隆军于潞浮军雍奴相去百余里遣吏奏状曰旦暮破宠矣上大恐曰处营非也军必败比汝归可知也宠遣万余人长潞西与险相距而使精骑二千从潞南济河袭隆营大败之浮逺不能救引兵而却吏还说上语皆以爲神也眞定王刘杨谋反使耿纯持节收杨纯旣受命若使州郡者至眞定止传舎杨称疾不肯来与纯书欲令纯徃纯报曰奉使见王侯牧不得先徃冝自强来时杨弟林邑侯让从兄绀皆拥兵万余人杨自见兵强而纯意安静即从官属诣传舎兄弟将轻兵在门外杨入见纯接以礼敬因延请其兄弟皆至纯闭门悉诛之勒兵而出眞定振怖无敢动者纯还京师自请曰臣本吏家子孙幸遭大汉复兴圣帝受命位至列将爵爲通侯天下略定臣无所用志愿试治一郡尽力以自効上笑曰卿复欲治人自着邪乃拜纯爲东郡太守诏纯将兵击泰山济南平原数郡皆平之居东郡数年抑强扶弱令行禁止后坐杀长吏免以列侯奉朝请甞从上东征过东郡百姓老小数千人随车驾啼泣曰愿得耿君上谓公卿曰纯年少𬒳甲胄爲军治郡何能见思若是百官咸嗟叹之更始诸将多据南阳闻更始死世祖起河北皆勒兵爲乱上㑹诸将以檄叩地曰郾最强宛次之谁当击郾者贾复率然对曰臣请击郾上笑曰执金吾击郾吾复何忧大司马当击宛于是贾复击郾吴汉击南阳皆平之汉纵兵掠新野破虏将军邓奉新野人也怒汉暴巳邑勒兵反袭汉败之三月乙酉大赦天下诏曰惟酷吏残贼用刑深刻狱多冤人朕甚愍之孔子不云乎刑罚不中则民无所措手足其与诸中二千石诸大夫议省刑罚更始之败刘永以兵略地北至河南及陈汝以周建爲将军苏茂爲大司马遣使拜张歩爲齐王董宫爲西海王夏四月盖延王霸等击刘永永守城不出昼收其麦夜袭其城永大惊引兵走延逆击大破之永弃其军轻骑将母妻奔虞虞人反杀其母妻永与麾下数十人奔谯苏茂周建将三万人攻延于浦西延逆击大破之茂保广乐永保胡陵世祖使太中大夫戴兢使兖州东昏人执以诣永兢骂永曰若非国家敌也犹今死耳永怒杀兢甲午封叔父良爲广阳王兄子章爲太原王章弟兴爲鲁王故定陶王刘祉爲城阳王外祖母黄爲湖阳君良甞爲萧令坐法免世祖齐武王少孤良抚循甚笃及汉兵起世祖以告良良大怒不听既而不得巳良从更始入关甚见尊宠更始败良乃归世祖章兴皆伯昇之子旣封爲王世祖以其少贵欲以吏事就其名乃使章守平隂令兴守缑氏令顷之章迁梁郡太守兴迁弘农太守兴求贤好善郡中翕然朝廷毎有异议之乗驿问兴祉字巨伯世祖族兄也爲人谦逊爲宗族所敬更始败祉间行诣世祖是时宗室唯祉先至上大恱赏赐车服甚厚五月宛王刘赐将更始三子诣阙皆自爲列侯封故元氏王刘歙爲泗水王歙子终为淄川王故宛王刘赐爲顺侯刘顺爲成侯周后姬当爲周承休公李通爲固始侯歙字经世世祖族父也歙从兄稷有功于齐武王歙子终又与上少相善汉兵之尅新野终之力也上曰使歙父子并王者所以显报之也赐字子琴顺字平仲皆世祖族兄也更始败赐亲至武关迎更始妻子将诣洛阳上以赐得爲臣之道毎嘉叹之顺与上同里少相亲厚更始死顺东归世祖顺素谨厚以其事更始不失节尤重之初更始使宛王刘赐邓王王常西平王李通俱之国鎭抚南方通娶世祖妹即宁平公主也世祖即位征通爲光禄勲上毎征四方尝留通守京师抚百姓治宫室六月戊戍立皇后郭氏皇子彊爲皇太子大赦天下增卿谒者秩各一等郭氏眞定人也父昌孝谨眞定恭王以女妻昌昌早终其妻号爲郭主好礼节俭虽以王女之富手常执作有女曰圣通男曰况世祖自信都还纳圣通有宠生皇子彊以况爲城门校尉緜蔓侯虽皇后弟賔客辐凑而小心谨愼谦恭愈笃追赠昌爲安阳思侯上数幸况第赏赐甚厚京师号况爲金穴邓禹遣兵上林中率诸将谒髙庙收十二帝神主送洛阳扫除园陵爲置吏卒复就谷云阳汉中王刘嘉来歙诣禹降嘉字孝孙世祖族兄少孤爲世祖父南顿君所养遇之如子与齐武王俱学长安而与世祖尤相亲嘉之王汉中都南郑衆数十万南阳人延岑起兵武当衆数万人转攻汉中围南郑嘉战败余衆走谷口赤眉使廖湛将十余万兵击嘉嘉大败之斩廖湛遂至云阳上素与嘉善常开引之来歙又劝嘉归世祖乃诣禹降以嘉爲千乗太守封顺阳侯嘉子廧爲黄李侯来歙字君叔南阳新野人父沖哀帝时爲谏议大夫娶世祖姑生歙歙有才略多通慷慨有大志兄弟五人而世祖独亲爱之汉兵起王莽使人捕诸刘亲属得歙击之賔客共簒出歙更始立以歙爲吏数正谏不用谢病去歙女弟爲刘嘉妻遣人迎歙因南就之时或劝嘉未可降冝观天下形势歙爲陈成败深晓喻之嘉乃从焉上见歙大悦拜歙爲太中大夫秋濉阳反刘永复入濉阳吴汉盖延帅诸将围之九月赤眉复入长安邓禹连战辄爲赤眉所败三辅饥民人相食诸有部曲者皆坚壁清野赤眉虏掠少所得上复诏邓禹令勒兵坚守愼无与穷冦交锋老贼疲弊必当束手事吾也以饱待饥以逸击劳折捶而笞之耳自冯惜杀宗歆后禹威益损又乏粮食归附者离散上乃遣使徴禹冯异西征上勑异曰三辅遭王莽更始之乱又遇赤眉延岑之弊兵家纵横百姓涂炭将军今奉辞讨诸不轨兵家降者遣其渠帅皆诣京师散其小民令就农桑坏其营壁无使复聚征伐非在逺战掠地多得城邑要在平定安集之耳吾诸将非不健鬪然多好虏掠爲小民害卿本能检吏民勉自修整无爲郡县所苦于是异㩀华隂以待赤眉冬太中大夫伏隆使靑徐张歩降因除令长多所怀服上嘉叹隆功比之郦生歩求爲齐王隆曰髙祖与天下约非刘氏不得王歩乃杀隆受刘永封焉隆字文伯大司徒湛之子以节操闻上闻其死爲之流涕十二月戊子诏曰维列侯爲王莽所废先祖魂神无所依归朕甚闵之列侯身废者国如故身死若子孙见在令继其先焉河内太守冦恂坐系治上书者免会颕川不静复以恂爲颕川太守郡中悉平封恂爲雍奴侯是时贾复兵在汝南其部将杀人恂戮之复怒曰吾与冦恂并立而爲其所䧟大丈夫岂有侵辱而不决之者乎今与相见欲手劒击之恂谋好避之终崇曰请以劒从有变足以相当恂曰不然昔蔺相如不畏秦王而屈于廉颇者爲国也区区之赵尚有此义士吾安可以忘之乎乃勑县盛供具执金吾军入界者一人皆二人待之恂旣迎复道称病而还复欲追击恂而吏士皆醉复遂去上徴恂恂至引入时复在前欲起上曰天下未定两虎安得私鬪诏令并坐极欢遂共车出结友而去更拜恂爲汝南太守郡中无事乃修鄕校能爲左氏春秋者亲与学焉是歳邓王王常将妻子诣洛阳世祖曰毎念徃时艰难何日忘之莫徃莫来岂违平生之言哉常顿首曰臣蒙天命遭值陛下始遇宜秋后会昆阳幸頼威灵輙成断金虽踈贱辽远不敢自疑伏愿陛下圣王知臣本心上㑹百官指常曰此人率励诸将辅翼汉家心如金石眞汉忠臣也拜常爲汉忠将军封山桑侯大司空王梁免初梁与诸将击檀郷诏令兵事一属大司马吴汉而梁独发野王兵上以梁不奉诏诏梁留在所县梁以便冝进兵上大怒遣尚书宋广持节收斩梁广槛车执梁诣京师旣至赦之以爲中郎将赤眉去长安东掠郡县也三年春正月立亲庙于洛阳即日拜冯异征西大将军邓禹旣𬒳徴与车骑将军邓弘还至华隂欲进兵击赤眉冯异曰赤眉衆多可以恩信倾难用兵力破也上令诸将屯渑池要其东异相连缀击其西上自待其㑹可一举取之万全之计也禹弘自以西征又被徴当还欲一战决之遂战移日禹军大败冯异将兵救之不胜弃军走与麾下数人归营复收散卒坚壁㑹赤眉饥困乃谋击之大破之降者八万余人十余万东走冝阳玺书劳异曰垂翅回谿奋翼渑池失之东隅收之桑榆是时延岑据蓝田兵力最强上尝玺书慰之其余豪杰徃徃屯聚多者万人少者数千人转相攻击百姓饥饿黄金一斤五斗谷数异转鬪而屯上林中道路不通委输未至军士皆以果实爲粮延岑率豪杰攻异异击大破之岑连战不利支党皆叛遂自武关走南阳豪杰以异破赤眉走延岑皆遣使请降异威震关中乃修园陵建官府理枉直禁盗贼数年之间上林成都是月陜人苏况反杀弘农太守上夜召景丹以檄示之曰弘农太守无任爲贼所害今闻赤眉从西方来恐苏况举郡以迎之弘农迫近京师今将军虽疾病但卧而鎭之耳即拜丹爲弘农太守将其所领西至郡十余日丹薨闰月巳亥上幸冝阳令司马在前中书次之骁骑元戎分阵左右赤眉震怖遣刘恭请降盆子与徐宣等二十余人肉祖奉所得更始玺绶积兵甲冝阳西与熊耳山等世祖陈兵临洛水中盆子徐宣以次列于前世祖曰卿等得无悔降邪宣曰臣等出长安东门君臣议计归命圣德百姓可与乐成难与图始故不告衆耳今日得降犹去虎口而归慈母诚欢诚喜无所恨也世祖曰卿所谓䥫中铮铮庸中佼佼者也乃皆赦之与妻子居洛阳各赐宅一区田二顷其后樊崇谋反诛杨歆在长安时遇广阳王良有恩赐爵关内侯与徐宣俱归鄕里以寿终式侯恭爲更始报杀谢禄自系狱上赦之世祖怜盆子赏赐甚厚以爲赵王郎中病失明赐荥阳官地以爲列肆使食其税邓禹至冝阳上大司徒梁侯印绶有诏还梁侯印绶以爲右将军彭宠围蓟耿况遣兵救之使人招况况輙斩其使二月己未告祠髙庙受传国玺赐天下长子爲父后者爵人二级中军将军杜茂爲骠骑大将军茂字诸公南阳冠军人随世祖征伐数有战功三月尚书伏湛爲司徒湛字恵公琅邪东武人王莽时爲绣衣执法迁后队正更始立爲平原太守遭仓卒世莫不惊扰而湛独晏然教授如故谓妻子曰一谷不昇国君彻膳今人皆饥柰何独饱乃以俸禄分赈鄕里来客者百余家时郡中不安湛移书属县不得相侵凌天生蒸民爲立君非乆乱也且养老育㓜以待眞主门下督素有气力欲起兵湛曰孔子诛少正卯爲其惑衆也即诛督以示百姓于是吏民信向逺近独完湛之力也吴汉围广乐周建将十余万人救之汉逆战不利堕马伤膝建等遂得入城诸将谓汉曰大敌在前而公卧衆惧矣乃裹疮而起椎牛飨士曰贼兵虽多乃刼掠群盗耳胜不相让败不相救非有伏节死义同心者也封侯之秋诸将勉之吏士闻之莫不激怒明日贼兵大出围营数重汉乃被甲仗㦸曰闻雷鼔声皆大唿俱进后至者斩遂鼓而进之贼兵大破广乐降苏茂周建走胡陵复围睢阳是时秦丰据黎丘延岑据武鄕董䜣据堵乡邓奉据新野荆楚尤乱上方图之以岑彭爲征南大将军与耿弇贾复朱祐王常等并力征讨先围董䜣邓奉将万人救䜣䜣奉兵甚精诸将连战不利奉乗胜生执朱祐上闻之大怒夏四月上自南征至叶䜣奉将兵遮道不得前上谓岑彭曰此将军之任也彭乃奋击破之董䜣邓奉走育阳因朱祐请上以奉旧功臣意欲赦之耿弇曰奉背恩反逆暴师连年陛下旣至亲在行阵兵败乃降不诛奉无以惩恶于是诛奉上以朱祐见获厚加赏赐使复其位耿弇破延岑岑亡入蜀五月乙卯晦日有蚀之大赦天下刘永将庆吾斩永降封吾爲列侯苏茂周建立永子纡爲梁王保垂惠冬十二月上幸舂陵祠园庙大置酒与舂陵父老故人爲乐遣岑彭传俊臧宫击秦丰秦丰拒汉军于邓彭等数月不得进上数以让彭乃令军中曰明旦军㑹和成隂逸因丰闻之悉引军西邀彭彭乃直袭黎丘黎丘震骇丰遽归救之彭逆击大破之遂围黎丘乃封彭爲舞隂侯初汝南人田戎起兵南郡衆数万人屯夷陵谋将降汉戎妻兄辛臣反覆人也乃图彭宠张歩董宪刘永李宪公孙述隗嚣刘芳所得郡国云洛阳所得地如掌耳且案兵观形势何遽降哉戎曰吾衆不如秦丰丰犹爲征南所围而况吾乎降决矣乃顺江入沔将降岑彭使辛臣与长史留守臣盗戎珍寳及善马从陆道晨夜诣彭曰谨说戎降戎在后方到因从彭营与戎书曰岑将军巳奏我封五千戸侯虚心相待愿急来无拘前图戎令臣留守而先至封侯旣以疑之矣又长史檄至知臣盗寳物善马犹是益猜复反彭击戎破之还屯夷陵隗嚣遣使诣阙上甚恱素闻其声虚心相待毎报答之常手书称字是歳彭宠自立爲燕王李宪自称天子四年春正月甲申大赦天下耿况耿舒取军都彭宠之邑也于是更封况爲隃靡侯舒爲牟平侯祭遵耿弇击张丰丰功曹执丰降初丰好方士方士言丰当作天子囊盛石击丰肘云石中当出玉玺丰信之故反丰临当诛遵掾爲破其石丰乃叹曰死亡所恨上使耿弇拒彭宠弇上䟽曰大兵未㑹臣不能独进旦臣家属皆在上谷京师无骨肉之亲愿得还洛阳上报曰将军出身爲国功効尤着何嫌何疑而求徴乎其勉思方略以成功业耿况闻弇求徴乃遣少子国入侍上以爲黄门侍郎初上访博通之士于司空宋弘弘荐沛国人桓谭以爲才学博闻几及刘向扬雄召拜议郎给事中上令谭鼓琴奏其繁声乃得侍宴弘闻之大恨伺谭出时正朝服坐府上遣召谭谭到不与席让之曰吾所以荐子者欲令辅国以道德也而今数进郑声乱雅颂非中正者也能自改耶不然正罪法谭顿首辞谢良乆乃遣之后召羣臣㑹乐上使谭见弘失其度上怪而问之弘乃离席上免冠谢曰谭臣所荐逹不能以忠导主而令朝廷恱郑声臣前召以责之臣之罪也上谢弘使谭反其服后遂不复令给事中是时天下草创政治未立谭旣见退上䟽言时宜曰国之废兴在于政事得失在于辅佐辅佐贤明则俊士充朝而治世合务辅佐不明则论时失冝而举多过事秉国之君俱欲兴化建善而治殊事异者所谓贤者异也盖善者视俗而施教察失而爲防威德更兴文武迭用然后政调于时而躁民可定也昔董仲舒言治国譬若张琴焉小不调者可因而就和也及至大差谬则解而更张之夫更张难行而拂衆者亡是故贾谊以才逐眺错以智死虽有殊能而莫敢谈惧于前事也且设法禁者非能尽天下之姦又皆合衆人之所欲大抵取便国利事则可矣书奏不省是时天子方笃于䜟而谭雅不善之又以功赏薄故令天下不时定复上䟽曰臣前献䇿未有诏报不胜愤懑复言其过盖天道性命圣人难言也自子贡等不得而闻况后世浅儒能通之乎或收古之图书増益造饰称孔子并爲䜟记以诳误人主可不抑逺之哉臣闻安平则尊道术之士有难则贵介胄之臣今圣朝以兴复祖统爲民臣主而四方尚有未尽降归者此权谋未得也臣谭伏观陛下之用人其说士则无异略奇谋若郦生随何者将帅则无勇智习兵若韩信吴起者其降下无大恩重赏以诱其后至或虏夺财物使徴又狐疑连歳月而不解古人有言皆知取之而取莫知与之而取陛下若能轻爵禄与士大夫共之而勿爱惜则何招而不至何说而不释何向而不开何征而不克如此则能以狭爲广以迟爲速亡者复得矣由此上逾不悦谭字君山有儁才博览无所不见不爲章句训诰皆通其大义数从刘歆杨雄稽疑论议至其有所得歆雄不能间也好音乐鼓琴性简易不修廉隅颇以此失名誉尝疾俗儒高谈弘论不切时务由此见排摈哀平间位不过郎然王侯贵人皆愿与之交王莽居摄篡弑之间天下诸儒莫不竞襃称德美作符命以求容媚谭独嘿然无言官止乐大夫袁宏曰桓谭以踈贱之质屡干人主之情不亦难乎甞试言之夫天下之所难于干人主之心一曰性有逆顺二曰虑有异同三曰情有好恶四曰事有隐显五曰用有屈伸六曰谋有内外七曰智有长短八曰意有兴废夫顺之则喜逆之则怒同之则欣异之则骇好之则亲恶之则踈过之欲隐善之欲显屈者多耻伸者多怒语伏在内志散在外所长必矜所短必吝爱之欲兴憎之欲废此皆人君非必天下之正也人臣所以干人君者必天下之正也然而八者之间祸福不同可不察也夫一人行之万人议之虽人君之所资亦人君之所恶也百姓有心一人制之虽百姓之所頼亦百姓之所畏而干人君之所恶求其心入天下所难地也纵不致患于其胷中固未能帖然也故有道之君知所处之地万物之所不敢干也故柔情虚巳布其腹心引而尽之常恐不至而况抑而劾之使其自絶哉自三代巳前君臣穆然唱和无间故可以观矣五霸秦汉其道参差君臣之际使人瞿然有志之士所以苦心斟酌量时君之所能迎其恱情不干其心者将以集事成功大庇生民也虽可以济一时之务去夫高尚之道岂不逺哉夏四月吴汉击五校贼追之至东郡平原又破之鬲县五姓反逐其守长诸将曰朝击鬲暮可㧞也汉怒曰敢至鬲下者斩使鬲反者守长罪移檄告郡牧守长欲斩之诸将皆窃言不击五姓反欲斩守长乎汉乃使人谓五姓曰守长无状复取五姓财物与冦掠无异今巳收击斩之矣五姓大喜相率而降诸将曰不战下人之城非衆所及也甞有冦夜攻汉军中惊扰汉坚卧不动军中闻汉不动皆还按部汉乃选精兵夜击大破之是时泰山豪杰与张歩连兵汉言于上曰非陈俊莫能安泰山也于见以俊爲泰山太守行大将军事歩闻之遣兵迎俊于嬴下俊击大破之因攻下诸县遂定泰山五月上幸卢奴初上将征彭宠过卢奴而还诸将问吴汉曰敌未破而上还何也汉曰陛下晓兵还必不虚上告诸将曰狡贼出魏郡在人后故还也六月上幸谯王霸马武攻垂惠苏茂将兵救之马武与战不利从霸求救霸闭营不出军吏争之霸曰贼兵精锐其衆又多吾吏士心恐而武军挫退此败道也今坚闭示不相救武军困急其战自倍贼衆疲劳吾以精兵乗其弊乃可克也贼果大出合战良乆霸出精骑击其后贼皆破走茂复求战吏士皆曰贼前巳破今易击也霸曰不然苏茂逺来相救粮食不足以乆留故挑战兾得一切之胜耳今闭营休士而胜可全所谓不战而诎人兵善之善者也遂闭门坚守劳赐吏士城中数出挑霸霸不动茂果引兵去秋八月上幸寿春马武刘隆围李宪于舒彭宠围蓟朱浮不能守单马奔京师尚书令侯霸奏浮构成宠罪败乱幽州不能伏节死难与宠相拒罪当诛上赦之冬十月上幸宛朱祐耿植围秦丰岑彭传俊击田戎于夷陵戎破走上蜀彭遣积弩将军传俊至江南偏将军房兖至交州班行诏书陈国家威德于是交州牧邓让苍梧太守社稷交趾太守杨光更始所用也皆上书贡献江南郡县亦信使通焉十二月上幸黎丘诏秦丰出恶言朱祐等急攻之丰将妻子降祐轞车送洛阳大司马吴汉劾祐曰秦丰狡猾连年固守陛下亲踰山川逺至黎丘开日月之信而丰悖逆天下所闻当伏诛灭以谢百姓祐不即斩截以示四方而废诏命听受丰降无将帅之任大不敬上诛丰不罪祐是冬马援爲隗嚣使来援字文渊茂陵人长兄况最知名爲河南太守封穷虏侯况兄余中垒校尉封致符子次兄贠增山连率皆二千石封侯援少有大志诸兄竒之年十余歳平陵朱勃与援同年能说韩诗援才能书退有慙色况谓援曰小噐速成朱㪍智能尽于今日矣后成人知谋衆事皆从汝禀受勿畏也援以况欲奖励已内以爲不然焉援受齐诗数年意不能守章句乃辞况欲至邉郡畜牧况曰汝大才当晚成良工不示人以璞且从所好治装未办会况卒援行䘮朞年常不离墓时朱勃以试守渭城宰援独言朱勃终当何时禀仰我顷之或荐援有大略由是爲曹督邮送罪人司命府援皆纵遣之因亡命北地以畜牧爲事援父尝爲牧帅令兄贠爲护宛吏者故人賔客多从之转安定天水陇西数郡豪杰望风而至賔客自环尝数十人援田畜日广羊五六千头马数百羣谷万斛乃叹曰凢殖财者贵以施也不则守钱奴耳乃散以赈昆弟旧故乃还至长安王莽末盗贼起求雄杰之士援与原渉爲颕川太守援爲汉中太守适至官王莽败贠亦亡去増山俱之梁州会隗嚣兾用援爲绥德将军而公孙述称帝于蜀嚣意未知所附乃遣援南视述素与援旧以到当握手相迎也乃盛陈陛㦸见援语言未悉延援就客馆述备威仪㑹百官爲援立旧交之位述罄折而入鸾旗旄骑警跸车盛噐服賔客甚盛欲留援援曰天下雌䧺未定公孙不吐哺走迎国士与图成败乃修饰邉幅如偶人形此何足乆留乎数月辞去还谓嚣曰子阳若井底蛙妄自尊耳不如专意东方于是遣援与拒蜀侯国游先俱奉章诣京师初到召诣尚书有顷中黄门一人引入时在宣德殿援拜上大笑曰卿遨游二帝间见卿大慙援顿首辞谢因曰当今之世不但君择臣臣亦择君臣与公孙述同县少有娱臣前至蜀陛㦸乃见臣臣逺异方来陛下何以知臣非刺客姦人而简易若是上复大笑曰卿非刺客顾说客耳援对曰天下倾覆盗贼自立名姓者不可胜数今得见陛下寥廓大度同符高祖乃知帝王自有眞也上壮之使从征伐毎召见䜩语夜至天明援才略兼人又好纵横之画故未得官待诏而巳上遣太中大夫来歙持节送援国游先至长安怨家杀游先其弟爲嚣云旗将军来歙恐其怨恨即与援俱还长安后汉光武皇帝纪卷第四后汉纪后汉纪卷第五后汉光武皇帝纪卷第五袁宏五年春二月丙午大赦天下周建兄子诵以垂惠降刘纡周建苏茂走下丕建道死封孔子后孔安爲殷绍嘉公初彭宠徴书至潞县有火灾城中飞出城外燔千余家杀人甚多宠堂上闻虾蟇声在炉火下凿地求之无所得数有变恠卜筮及望气者皆言兵当从中起宠以其从弟子后兰卿本上府所使来故不相亲也今将屯于外宠奴子密等三人谋共刼宠宠斋于便室昼卧三奴共縳着牀告外吏大王解斋吏皆休旦乃白事乃从次唿诸奴婢以宠教责问便收缚各置空室中以宠声唿其妻妻入室见宠缚惊曰奴反邪奴格妻头墼颊宠曰趣爲诸将军办装两奴将妻入取物一奴守宠宠谓守奴曰若小儿我素所爱也爲子密逼刼耳解我縳出阁则活矣用女珠妻汝家中财物皆以与汝奴意解之视戸外见子密听其语遂不解子密将妻入取宠男女悉闭室中收金珠衣物至宠所装之𬒳马六匹使妻缝缣囊昏夜后解宠手令作记告城门将军令遣子密等至子后兰卿所开城门出勿稽留书成断宠及妻头置缣囊中驰诣阙封子密爲无义侯宠尚书韩立高宣等共立宠子午爲燕王子后兰卿爲将军数日宠国师韩利斩午首诣祭遵遵将兵诛宠支党渔阳遂平上嘉耿况之功以其乆劳于邉使光禄大夫樊密持节徴况还京师赐以大第甚见尊重况年老多病天子亲数临问徴弇视疾弇舒并封列侯国爲射声校尉复除二子广举爲郎诸子侍疾并垂青紫当世以爲荣及薨赠赐甚厚谥曰列侯子国以当嗣辞曰先侯爱少子霸上䟽让天子许焉国有筹䇿数言邉事天子器之官至大司农三月徙广阳王良爲赵王山阳人庞萌爲更始兾州牧与世祖谢躬俱平邯郸萌谓躬曰刘公不可信也躬以告世祖世祖喻而安之及上诛谢躬而萌率衆降上夺其衆谓萌曰前在邯郸知之何速邪萌曰知之乆矣萌爲人婉顺上亲爱之以爲侍中甞对诸将曰可以託六尺之孤寄百里之命庞萌是矣使萌爲平狄将军与盖延俱定梁楚地萌与延争权惧延譛巳遂勒兵反夏四月平狄将军庞萌反袭盖延破楚相孙萌自号东平王引兵与董宪苏茂合上嗟叹曰人不可知乃如是下诏曰吾甞于衆人中言萌可爲社稷臣将军等得无笑吾言老贼当族其励兵马㑹睢阳六月上幸蒙庞萌董宪苏茂等将三万人攻挑城挑城告急上将轻骑二千歩兵数万晨夜至亢父百官疲倦可且宿上不听复行十里宿任城明旦诸将欲攻贼贼亦勒兵待战上令诸将不得出是时吴汉兵在东郡驰使召之萌等惊曰数百里晨夜行以爲到当战而坚坐任城致人城下眞不可徃也积二十余日吴汉到乃进击大破之萌宪茂复将数万人屯昌虑以兵拒新阳吴汉进击破之遂守昌虑是时河西隔远世祖都洛阳未能自通以隗嚣称汉年号窦融等从受正朔嚣外受民望内图异计遣说客张玄游说西河言一姓不再兴今豪杰兢逐雌雄未分宜与陇蜀合从高爲六国之势下成尉他之事融乃聚其衆而议之曰汉承尧运历数延长上之姓号其见于天文自前博物道术之士言之乆矣故刘子骏改易名字以应其占此皆近事暴着所共见也以人事言之今称天子者数人而洛阳甲兵最强号令最明加以祖宗之重百姓所归服天人之应如此他姓未能争也衆皆以爲然梁綂恐衆惑其言乃刺杀玄是夏窦融及五郡太守遣使诣阙上先闻五郡全实在隗嚣公孙述之间常欲招引之㑹得其表甚悦遣使拜融爲凉州牧玺书襃纳之秋八月吴汉破昌虑军士高扈斩梁王纡降苏茂奔张歩董宪庞萌走之朐汉复守之冬十月上幸鲁使大司空祠孔子使耿弇诸将击张歩歩盛兵祝阿列营钟城弇攻祝阿㧞之开其角令奔钟城皆空壁走将军费敢以精兵守巨里弇令军中益治攻具将攻巨里歩济南王费邑闻之将兵救巨里弇告诸将曰此即所求者野兵不击何以城爲所以治攻具者所以诱致邑耳弇分兵守巨野自与邑战大破之弇乃收所斩级以归示巨里城中城中恟惧夜空城走弇收其积聚纵兵击诸未下者平三十余营时张歩都剧使弟蓝将兵守西安西安距临淄三十里弇引营居临淄西安之间西安城小而兵精临淄名大而不实弇令军中曰后五日攻西安蓝闻之晨夜爲守备至其夜半令军皆食会明至临淄城军吏争之以爲攻临淄而西安必救攻西安临淄不能救弇曰然吾故攻西安今自忧城守而吾攻临淄一日必㧞何救之有吾得临淄则西安孤蓝与剧断绝必复亡去所谓击一而得两者也且西安城坚兵精攻之未可卒下衆必多死伤正使得其城张蓝引兵奔临淄如是临淄更强勒兵慿城观人虚实吾深入敌境后无转输旬日之间不战而困诸君适不见是耳弇遂攻临淄㧞之张蓝闻临淄㧞果将其衆走剧去临淄九十里弇令军中无得掠剧下须歩至临淄乃击之歩闻弇言大笑曰以尤来大彤十余万衆吾皆破之今大兵少于彼又皆疲劳何足破乎弇上书曰臣据临淄深壍垒张歩必自来攻臣以逸待劳以实击虚旬日之间歩首自可获上然其计歩果与三弟故大彤帅董异将二十万衆至临淄弇令都尉刘歆太山太守陈俊勒兵城上分阵城下贼至北门歆俊兵皆反歩等乘虚并入攻弇营弇登台望之见其营扰乃下台安之旣而将精兵击歩于东下大破之飞矢中弇股引刀截之军中无知者弇欲以疲歩兵明日将战陈俊曰歩兵多且可须上至弇曰上至臣子当击牛酾酒以待百官反欲以贼遗君父邪遂纵兵合战复大破之弇度歩巳困乃罢兵置左右翼歩夜果引去伏兵夹击死者城中沟壍皆满得辎重二千余两弇纵兵追击至鉅昧水上八十余里僵尸相属后数日上至临淄劳军百官列坐上谓弇曰将军正韩信也韩信击历下以着名今将军攻祝阿以发迹此非齐西界邪弇曰历下即历城在祝阿东五十里皆齐西界也上曰将军尝爲吾言困上谷兵以击涿郡渔阳进击富乎获索因东攻张歩平齐地以爲落落难合今皆如将军䇿有其志者事竟成也将军有定齐之功功出于大司马明如日月也张歩旣破走还剧而苏茂适至让歩曰我南阳兵精不可待茂邪歩曰负卿何言兄弟走平寿上曰能相斩降者封之歩乃斩苏茂肉袒军门降弇勒兵入城树十二郡旗各以本郡诣旗下衆尚十余万辎重七千余两封歩爲安丘侯于是琅邪未平徙陈俊爲琅邪太守齐地素闻俊名始入界盗贼大散顷之张歩兄弟谋反亡归琅邪俊擒讨尽诛之上美其功赐俊玺书曰将军元勲大着威振青徐两州有警实得征之俊抚贫弱悉有义令行郡中百姓歌之数上书自请击陇蜀上报曰东州新平大将军之功也负海猾夏盗贼之处国家以爲重忧且勉鎭抚之初起太学官十二月卢芳自称天子入居九原畧有数郡初上问来歙曰今西州未附子阳称帝吾方务静关东西畧未知所任计将何如歙因自请曰臣甞与隗嚣相遇关中其人始建爲汉之计今陛下圣德隆兴臣愿得奉一节开以丹青之信嚣必归命则公孙自亡势不足图也上然之使歙持节喻指徃来数年矣于是歙复与马援使喻隗嚣嚣与马援卧起问京师善恶援荅曰前到京师凡数十见毎待对夜至天明援事主未常见也材德惊人勇又非人敌开心见诚好丑无所隐图画天下事良备量敌决胜濶逹多大略与高帝等经学博览政事文辩未覩其比也嚣曰必如卿言胜高帝邪援曰不如也高帝大度无可无下可今上好吏事动循轨度又不饮酒所不如也嚣大笑曰若是反不胜邪嚣虽内不信不得巳遣太子恂入侍拜爲胡骑校尉封镌羗侯援亦将家至京师上书求将賔客屯田上林中因宣扬国威招来豪杰以立尺寸之功上许焉是冬大司徒伏湛免尚书令侯覇爲司徒霸字君房河南密人也矜严有威容家累千金不事产业笃志诗书成哀间仕爲郎王莾时历职有称爲临淮太守莾败霸保郡自守吏民安之更始𥘉遣谒者徴霸百姓老弱相擕啼泣遮使者车或当道卧皆曰愿乞复留霸等朞年民至戒乳妇勿举子侯君当去俱不能全耳谒者恐霸就徴失亡临淮于是不敢受玺书具以状闻会更始败世祖即位徴霸爲尚书令是时朝廷新立制度草创政令有不便于民者霸輙奏省之霸辟太原人闵仲叔旣至霸劳问之不及政事叔对曰始得明公辟且喜且惧何者喜于爲明公所知惧于虚薄不能宣益拾遗今未越府阃喜惧才半亲知政教巳见掾吏及见明公喜惧皆去何则望明公问属何以明政美俗调隂阳训五品令宇内人安也以叔爲不足问邪不当辟也如以爲任用而不使陈之则爲失人智者不私人以位亦不失人是以喜惧皆去因自劾去后博士徴不至终于家太子少傅王丹𬒳徴将至侯霸遣子昱迎拜之丹下车荅拜昱曰家公欲与公俱定恩分何爲拜子孙邪丹曰君房有是言丹未许也丹常受人言有所荐及举者有罪丹坐免官终不言客甚慙自绝于丹丹俄爲太子太傅使人唿客见之何遇丹之薄也客自安如故其子有同门生遭亲丧白丹欲奔之丹挞之五十或问其故丹曰世称鲍叔管夷吾次则百里奚蹇叔近则王阳贡禹历载弥乆如此其难也张陈凶其终萧朱隙其末故勑子孙友道难立非保愼不惑焉能终乎丹字仲回京兆下邽人王莾时连徴不至避世陇西隐居养志家累千金好施周急毎岁时农毕察强力多收者载酒肴而劳之其墯懒不收者耻不获劳无不力田者聚落化之遂以殷富闾里犯罪者喻其父兄而致之法丧忧者量其资财爲之制度丹亲任其事行之十年民皆敦厚陈遵者豪杰之士也遵友人丧亲赗缣百匹丹独送缣一匹曰如丹是缣皆出机杼也遵有慙色欲与丹相结丹未之许也更始时遵北使匈奴过辞于丹丹谓遵曰俱遭乱世唯我二人爲天地所遗今子使绝域无以相赠赠子以不拜其高抗不屈皆此类也卫尉铫期执金吾冦恂亦慕而友之名重当世顷之逊位卒于家是岁徴会稽严光太原周党光字子陵少与世祖同学世祖即位下诏徴光光变名姓渔钓川泽至是复以礼求光光不得巳舁疾诣京师上就见光曰子陵不可相助邪光卧而应曰士固有执节者何至相逼乎天子欲以爲三公光称病而退不可得而爵也党字伯况举动必以礼赤眉之乱所在残破至太原闻党德行不入其邑由是名重天下三徴然后至党着短布单衣谷皮绡头见于尚书欲令党改冠服党曰朝廷本以是故徴之安可复更邪遂见自陈愿守所志上听之诏曰许由不仕有唐帝德不衰夷齐不食周粟王道不亏不忍使党乆逡巡于污君之朝其赐帛四十匹遣归田里博士范升奏毁党曰臣闻尧不须许由巢父而天下治周不待伯夷叔齐而王道成巍巍荡荡至今不绝臣伏见太原周党使者三聘乃肯就车陛下亲见诣庭党伏而不谒偃蹇自高逡巡求退钓采华名以夸主上臣愚以爲党等不逹政事未足进用臣愿与党并论云台之上考试图国之道不如臣言请伏虚诬之罪书奏天子示公卿诏曰自古尧有许由巢父周有伯夷叔齐自朕高祖有南山四皓自古圣王皆有异士非独今也伯夷叔齐不食周粟太原周党不食朕禄亦各有志焉党旣退着书上下篇终于沔池百姓贤而祠之是时太原王霸北海逢萌亦隐居养俱被聘霸到尚书拜不称臣问其故荅曰天子有所不臣诸侯有所不友遂以疾归茅屋蓬户不厌其乐萌少给事亭长慨然叹曰大丈夫焉能爲人役哉遂去就师闻王莾居摄子宇谏莾杀之萌㑹友人曰三纲绝矣祸将及人即解衣冠挂东都城门将家属客于辽东天下定乃还琅邪不其山中以德让导邻里聚落化之诏书徴萌上道迷不知东西萌曰朝廷所以徴我者以吾聦明智有益于政耳今方面尚不知安能济政即归后连徴不起袁宏曰夫金刚水柔性之别也员行方止器之异也故善御性者不违金水之质善爲器者不易方员之用物诚有之人亦宜然故肆然独徃不可袭以章服者山林之性也鞠躬履方可屈而爲用者庙堂之材也是以先王顺而通之使各得其性故有内外隐显之道爲末世凌迟治乱多端隐者之作其流衆矣或利竞滋兴静以鎭世或时难迍邅处以全身或性不和物退以图安或情不能嘿卷以避祸乱凡之徒有爲而然非眞性也而有道之君皆礼而崇之所以抑进取而止躁竞也呜唿世俗之賔方抵掌而击之以爲讥笑岂不哀哉自王莾末天下旱蝗稼谷不成至建武之𥘉一石粟直黄金一斤而人相食二年秋野谷旅生野𧖟成茧民收其实以爲衣粮是岁野谷生渐少南畆益垦矣六年春正月丙辰改春陵爲章陵复比丰沛刘隆等破舒城斩李宪二月吴汉㧞朐城董宪庞萌逃出汉执其妻子宪流涕谢吏士曰妻子皆巳得矣乆苦诸公将十余骑欲从间道诣上降追兵至皆斩之于是天下粗定唯陇蜀未平上乃休诸将于洛阳分军士于河内数置酒会诸将輙加赏赐毎幸郡国见父老掾吏问数十年事吏民皆惊喜令自以见识各尽力命焉𥘉军旅间贼檄日以百数上犹以余暇讲诵经书自河图洛书䜟记之文无不毕览王元说隗嚣曰天下成败未可知天水完富士马最强宜北取西河东收关中按秦旧迹表里河山元请以一丸泥爲大王东封函谷关此万世之一时也旣不能爲此且畜养士马据隘自守旷日持乆以待四方之变图王不成其弊犹足以霸要之鱼不可以脱于泉一失权柄神龙还与螾同前更始都长安四方向应以爲眞定也一朝坏败大王㡬无所据今南有公孙北有文伯江湖海濵王公十数而欲信儒生之语弃千乘之基羁旅危国以求安全是由覆车之轨计之不可者也嚣心然之是时公孙述遣兵出江关败南郡上因欲天水伐蜀从褒斜江关路远而多阻莫若从西州因便以举则兵强财富嚣虽遣子入侍而心怀两端常思王元之言欲据一方不欲早定乃复上书盛言蜀道危险栈阁败绝丈人之地则不得通述性严酷上下相患须其罪恶孰着大唿向应之势也来歙素刚闻嚣有异议遂发愤贲嚣曰国家以君爲知臧否晓废兴故爲手书以畅圣意旣遣伯春复用邪惑之言族灭之计叛主负子背忠信伤仁义吉凶之决在于今日欲前刺嚣而左右兵多嚣欲害歙歙持节就车嚣逾怒欲杀歙王遵谏曰愚闻爲国者愼名与器爲家者畏怨重祸名器俱愼则下伏其令怨祸不轻即家受其福今将军遣子质汉而外怀他心名器逆矣旣违其命又杀其使轻怨祸矣古者列国兵交不绝其使所以重兵贵和而不任战也春秋传曰交兵使通可也何况持王命质而犯之哉上不合于正义内不周于长利茍行盗贼之短䇿又何是非之能识加以伯春委身巳在阙庭而屠汉使此践机试劒授刃于颈也君叔虽单居陛下之外兄也屠之未损于汉而随以族败昔宋执楚使遂有易子之祸小国犹不可辱况万乘之主乎歙知党多在西州救助非一遂得免王遵亦豪杰士也旣而降汉封上雒侯初嚣问班彪曰徃者周亡战国并争天下分裂数世然后始定意者纵横之事复起于今日乎将承运迭兴在一人也愿先生论之对曰周之兴废与汉不同周立爵五等诸侯从政本根旣㣲枝叶强大故其末流有纵横之事其势然也汉家乘秦之制郡县治民臣无百年之柄至成帝假借外家哀平短祚国嗣三绝危自上起伤不及下故王氏之贵倾擅朝廷能窃号位而不根于民是以即眞之后天下莫不引领而思汉十余年间天下中外骚扰远近俱发假号云合咸称刘氏不谋而同辞方今雄杰跨州城者皆无七国世业之资诗云皇矣上帝临下有赫监视四方求民之瘼今民讴吟思汉向仰刘氏巳可知矣嚣曰先生言周汉之势可也至于但见愚民习识刘氏姓号之故而谓汉家复兴踈矣昔秦失其鹿刘季逐而得之时民复知汉乎彪旣感嚣言又愍狂狡之不息廼着王命论以救时难曰昔在帝尧之禅曰咨尔舜天之历数在尔躬舜亦以命禹洎于稷契咸佐唐尧光济四海奕世载德至于汤武而有天下虽遭遇异时而禅代不同至于应天顺民其揆一也故刘氏承尧之祚氏族之世着乎春秋唐据火德而汉绍之始起沛泽则神母夜号以彰赤帝之符由是言之帝王之祚必有明圣显懿之德丰功厚利积累之业然后精诚通乎神明流泽加乎生民故能爲鬼神所福向天下所归徃未见运世无本功德不纪而得倔起在此位者也世俗见高祖兴于布衣不逹其故以爲适遭暴乱得奋其劔游说之士至比天下于逐鹿捷者幸而得之不知神器有命不可以智力求悲夫世乱所以多乱臣贼子者也若然者岂独闇于天道哉又不覩之于人事矣夫饥馑流离单寒道路思有短褐之袭担石之蓄所愿不过一金然终不免转死沟壑何则贫穷亦有命也况乎天子之贵四海之富神明之祚可得而妄处哉故遭罹厄会窃其权柄勇如信布强如梁籍成如王莾然卒润其汤镬伏质烹俎分裂又况么么不及数子而欲晻姦天位者乎是故驽蹇之乘不骋千里之路鷰雀之俦不奋六翮之用楶梲之材不荷栋梁之任斗筲之子不秉帝王之重易曰鼎折足复公餗言不胜其任也当秦之末豪杰兵推陈婴而王之其母止之曰自吾爲子家妇而世贫贱今卒富贵不祥不如以兵属人事成少受其利不成祸有所归婴从其言而陈氏以宁王陵之母亦见项氏之必亡刘氏之将兴也是时陵爲汉将而毋获于楚有汉使来陵母见之谓曰愿告吾子汉王长者必得天下子谨事之无有二心遂对汉使伏剑以国勉陵其后果定于汉陵爲宰相封侯夫以匹妇之明犹能推事理之致探祸福之机全宗祀于无穷垂册书于春秋而况大丈夫之事乎是故穷逹有命吉凶由人婴毋知废陵母知兴审此二者帝王之分决矣盖在高祖其兴也有五一曰帝尧之苗裔二曰体貌多奇异三曰神武有徴应四曰寛明而仁恕五曰知人善任使加以信诚好谋逹于听受见善如不及用人如由巳从谏如顺流趋时如响起当食吐哺纳子房之䇿濯足挥洗揖郦生之说悟戍卒之言断怀土之情高四皓之名割肌肤之爱举韩信于行阵收陈平于亡命英雄陈力羣䇿毕举此高祖之大畧所以成帝业也若乃灵瑞符应又可畧闻矣初刘媪姙高祖而梦与神遇震电晦暝有龙蛇之恠及长而多灵有异于衆是以王武感物而折契吕公观形而进女秦始皇东游以厌其气吕后望云而知其所处始受命则白蛇分西入关则五星聚故淮隂留侯谓之天受非人力历古今之得失验行事之成败稽帝王之世运考五者之所谓趣舎不厌斯位符应不同斯度而苟昧权利越次妄据外不量力内不知命必丧保家之主失天年之寿遇折足之凶伏斧钺之诛英雄诚知其觉寤畏若祸戒起然远览渊然深识收陵婴之明分绝信布之觊觎拒逐鹿之瞽说审神器之有授无贪不可几爲二母之所笑则福祚流于子孙天禄永终矣嚣不寤彪乃转之河西大将军窦融谘访焉彪字叔皮右扶风安陵人成帝时彪姑爲婕妤诸父昆弟贵幸当世父稚王莾时爲广平太守莾摄政欲文致太平使侯者分行风俗采颂声稚无所上𬒳劾爲延陵园郎由是班氏不显莾朝彪㓜好学家有赐书内足于财好古之士父党扬子云巳下莫不造其门年二十而天下乱因避地西州及嚣将背汉窦融与书责让之曰将军当厄㑹之际乘不利之时承事本朝委身于国忠孝冠周霍德让配吴札融等所以服高义愿爲役者也忿悁之间改节易图百年累之一朝毁之岂不惜乎殆执事者贪功建谋以至于此融窃痛之融闻智者不危衆以举事仁者不违义以要利初事本朝稽首北面忠臣节也及遣百春垂涕相送慈父恩也俄而背之谓吏士何忍而出之谓留子何自起兵以来转相攻击城郭皆爲丘墟生民转于沟壑今其存者非锋刃之余则流亡之孤今伤痍之体未愈哭泣之声未绝幸赖天运少还而大将军复重其难是使疮痍不得遂瘳㓜孤复见流离庸人且爲流涕况仁者乎惟将军省察之嚣不纳融乃与五郡太守请师期世祖嘉美之夏四月上幸长安谒园陵诸将议欲延嚣日月之期许爵其将帅以散其谋祭遵曰嚣姦计乆矣今若案兵引日则其谋益深而公孙得固其姦谋不如遂进上从之遣吴汉取弇诸将从陇道击蜀隗嚣使王元据陇坻伐树木以塞陇道诸将与战不利还屯三辅马援上书曰援自念事陛下本无公辅之荐左右之助臣不自陈陛下何因闻之故臣不复避瞽言昧死陈诚臣与嚣徃爲知交今闻与来歙书深更怨臣自计无负于嚣遣臣东谓臣曰仆北面称臣加以本欲爲汉足下徃观其政于汝意可即专心矣臣还报以赤心欲嚣善耳非欲䧟于非义也嚣自挟姦心盗憎主人反欲归怨于臣臣欲遂退不言则无以报陛下愿诣行在所得露心腹陈灭西州之术然后退就垄畆饭𬞞饮水随四民之职死无所恨上报许援东诣京师具言击嚣之计上大悦谓援曰吾方西诛隗嚣待诏勉卒所志是时建威将军耿弇屯漆征虏将军祭遵屯汧征西将军冯异屯上林大司马吴汉在长安中郎将来歙坚领衆军在安民援始将突骑五千匹诸将毎疑议更请唿援咸敬重焉而来歙深与援善嚣复上䟽曰吏民闻大兵卒至惊恐自救臣嚣不能禁止兵虽有大利不敢废臣子之节亲自追还昔虞舜事父大杖则走小杖则受臣虽不敏不敢不勉今臣之在本朝如遂蒙恩更得洗心死骨不朽有司以嚣慢诛其子恂上不忍复使歙至汧赐嚣书曰昔柴将军与韩信书云陛下寛仁虽有亡叛而后归輙复泣号不诛也故复赐书深言则似不逊畧言则事不决今若束手复遣恂弟诣阙有全爵禄之福吾年巳三十余在甲兵中十年厌浮语虚辞即不欲勿报嚣知世祖筹之明乃遣使称臣于蜀公孙述以嚣爲朔宁王数遣兵助嚣太原人温序爲护羗校尉行歩至襄武爲嚣将苟宇所执欲生降之谓序曰并势力天下可图也序曰受国重任本当効死义不贪生宇复晓喻序序怒叱之曰虏何敢胁汉将左右欲杀之宇止之曰义士欲死节赐劔令自裁序受劒衔须叹曰旣爲贼所迫无令须污土遂伏劒上闻而怜之赐洛阳城旁塜地谷千斛缣五百匹除序子寿爲郎迁邹平侯相夀梦序告之曰乆客思鄕里寿即弃官上书乞将序骸骨葬旧茔诏许焉冬十二月癸巳诏曰间者以军旅未解用度不足故行十一之税今徃徃屯田其令郡国田租三十税一如旧制焉冯异在关中乆求还京师上不听有人上书言冯异专制关中威福自由号咸阳王上以章示异惶恐谢曰臣本诸生遇受命之会过蒙顾盻充备行伍班大将爵爲通侯虽受任方面豫有㣲功此皆国家谟谋非臣所及也臣伏自思惟奉承诏㫖则战无不克率臣私心则未甞不悔陛下独见之明乆而益远乃知性与天道不可得而闻也当兵革始起豪杰竞逐臣在倾侧之中尚无过差之志况天下平定上尊下卑者乎诚宜谨守愚忠以自终始伏愿明主知臣素心诏曰将军之于国家义则君臣恩犹父子何嫌何疑而有惧意是冬冯异岑彭朝京师上谓公卿曰冯将军是我兵起时主簿也使中黄门赐异珍寳衣服诏曰仓卒无芜蒌亭豆粥唿沱河麦饭也异谢曰臣闻管仲谓桓公曰愿君无忘射钩臣无忘槛车齐国赖之臣愿陛下无忘父城则百寮䝉恩天下幸甚后遣异将妻子西彭亦数宴见厚加赏赐旣而还南使过家上先人冡诏大长秋朔望问夫人起居诏诸侯就国耿纯上书愿奋击公孙述又陈前在东郡诛涿郡太守朱英亲属涿郡诚不自安乃更封纯爲东光侯上曰文帝谓周勃曰丞相吾所重也君爲我率诸侯就国今亦然哉纪遂就国弔死问伤国中爱之袁宏曰夫万物云爲趣舎不同爱恶生杀最其甚大者也纵而不一乱亡之道故明王制设号令所以一物心而治乱亡也今诛恶之臣内惧私憾不虑其弊从而易之是下用情而法不一也不一则多变多变则害生故王者之所保在于法一而不变乎灵寿侯邳彤薨世祖旣平邯郸遣任光还信都更封陵鄕侯李忠爲中水侯迁丹阳太守治甚有称爲天下第一后汉光武皇帝纪卷第五后汉纪后汉纪卷第六后汉光武皇帝纪卷第六袁宏七年春正月丙申诏天下系囚非殊死者切勿治是时海内新安民得休皆乐吏职而劝农桑风俗和同人自修饰上惟王莽伪薄之化思有以改其弊于是黜虗华进淳朴听言观行明试以功名实不相冐而能否彰矣又念前世园陵太盛王侯吏人转相倣竞乃下诏曰世俗不以厚薄爲鄙陋富者过奢贫者殚财刑法不能禁礼仪不能止仓卒以来乃知其咎布告天下令知忠臣孝子薄葬送终之义癸亥晦日有蚀之诏曰隂阳䥘谬日月薄蚀百姓有过在予一人其赦天下公卿百寮各上封事无有所讳举贤良方正各一人于是冯衍上书陈事一曰显文德二曰褒武烈三曰修旧功四曰招俊杰五曰明好恶六曰简法令七曰差禄秩八曰抚邉境书奏上将召见之后以䜛不得入袁宏曰夫谗之爲害天下之患也闇主则理固然矣贤君而谗言不绝者岂不哀哉夫人君之情不能不形于外夫好恶是非之情形于外则爱憎毁誉之变应于事矣故因其所好而进之因其所恶而退之因其所是而美之因其所非而疾之恶而于无嫌之地而人主不必悟者谗人之所资也夫谗人之心非专在伤物处之不以忠信其言多害也何以知其然夫欲合主之情必务求其所欲所恶者一人所害者万物故其毁伤不亦衆乎若夫声色喜怒之际虗实利害之间以微售其言焉可数哉是以古之明君知视听之所属不能不关于物也知一巳之明不能不滞于情也求忠信之人而置之左右故好恶是非之情未尝宣于外而爱憎毁誉之言无由而至矣二月癸亥晦日有蚀之是时宰相多以功举官人率由旧恩天子勤吏治俗颇奇刻因是变也太中大夫郑兴上疏曰臣闻国无政不用善则取谪于日月之灾故政不可不慎也其道务三而巳一曰择人二曰因民三曰从时此应变之要也昔在帝尧洪水滔天帝求俾乂岳曰鲧哉帝知鲧不可然犹屈巳之是从岳之非重违衆也昔齐桓公避乱于莒鲍叔从焉旣反国鲍叔举管仲桓公从之遂立九合之功晋文公奔翟从者五人旣得晋国将谋元帅赵衰以郄縠爲阅礼乐敦诗书使将中军而五子下之故能伏强楚于城濮纳天子于王城今衮职有阙朝论辄议功臣功臣用则鲍赵之举息矣愿陛下上师陶唐下览齐晋以成屈巳从衆之德以济群臣举善之美臣闻上竭聦明则下惧其罪故日者君象也月者臣象也君威亢急则臣道迫促愿陛下留神宽恕以崇柔克之德不从兴字少赣河南开封人尝从刘歆学讲议歆美其才学者皆师之兴旣之凉州坐事免㑹赤眉作乱东道不通兴乃归隗嚣嚣贰于汉兴毎匡諌言辞恳至嚣虽内不能悦而外相崇礼兴求归葬父母嚣不听而徙舎益禄兴见嚣曰昔尝同僚故归骸骨非敢爲用也求爲先人遗类耳幸蒙覆载得自保全今乞骸骨而徙舎益禄兴闻事亲之道生事之以礼死葬之以礼祭之以礼奉以周旋不敢失坠今爲父母乞身得益禄而止是以父母爲请也无礼甚矣将军焉用之嚣曰幸甚乃爲办装使与妻子俱上闻兴归徴爲太中大夫光禄勲杜林上书荐兴曰执义坚固敦于诗书好古博物见疑不惑宜侍帷幄以益万分于是敬异焉毎朝有大议辄访问兴上尝以郊祀事问曰欲以䜟决之何如兴对曰臣不爲䜟上怒曰卿不言䜟非之邪兴曰臣于书有所未学而无敢非上乃解曰言不当若是邪兴数言事文辞温雅然以不合㫖又不善䜟故不得亲用有子曰衆以才学知名其后皇太子及山阳王因虎贲将梁松束帛聘衆衆谓松曰太子储君无外交之义汉有旧制蕃王不得私通賔客遂辞不受松曰长者意不可逆也衆曰犯禁得罪不如守正而死太子及王闻之嘉而不强及梁氏败賔客多坐之衆不染于辞夏五月前将军李通爲大司空秋隗嚣遣歩骑三万侵三辅耿弇遣数百骑与战爲嚣所破嚣将分兵取栒邑冯异闻之驰据其城诸将皆曰虏兵乗胜不可争锋异曰若虏得栒邑则三辅动矣攻者不足守者有余今先据栒邑以逸待劳非所谓争锋也遂驰入栒邑闭城偃旗皷嚣将不知直来攻城异击皷建旗成列而出嚣军乱遁异大破之追奔数十里于是北地诸豪帅相率而降诸将多有言功者异独黙然上玺书劳异曰栒邑孤危亡在旦夕诸将狐疑莫有先发将军独决竒筭摧敌殄冦功如丘山犹若不足虽孟反后入无以过也今遣太中大夫赍毉药殡殓之具以赐吏士其死伤者大司马巳下亲弔问之以崇谦让于是三军之士莫不感悦袁宏曰谦尊而光于是信矣冯异能让三军赖之善乎王之言谦也杨朱有言行贤而去自贤之心无所往而不美因斯以谈圣莫盛于唐虞贤莫高于颜回虞书数德以克让爲首仲尼称颜回之仁以不伐爲先郄至矜善兵在其颈处父上人终䘮其族然则克让不伐者圣贤之上美矜善上人者小人之恶行也司马法曰苟不伐则无求无求则不争不争则不相掩由此言之民之所以和下之所以顺功之所以成名之所以立者皆好乎能让而不自贤矣夫人君者必量材任以授官参善恶以毁誉课功过以赏罚者也士苟自贤必贵其身虽官当才斯贱之矣苟矜其功必蒙其过虽赏当事斯薄之矣苟伐其善必忘其恶虽誉当名斯少之矣于是怨责之情必存于心希望之气必形于色此矜伐之士自贤之人所以爲薄而先王甚恶之者也君子则不然劳而不伐施而不德致恭以存其德下人以隐其功处不避污官不辞卑唯惧不任唯患不能故力有余而智不屈身远咎悔而行成名立也且天道害盈而鬼神福谦凢有血气必有争心功之高者自伐之责起焉故宋公三命考父伛偻晋帅有功士爕后归孟侧殿军筞马而入三卿谋冦冉有不对其所以降身匿迹如此之甚也何诚知民恶其上衆不可盖也夫逆旅之妾恶者自以爲恶主忘其恶而贵焉美者自以爲美主忘其美而贱焉夫色之美恶定于妾之面美恶之情变于主之心况君子之人有善不敢识有过不敢忘者乎其爲美亦以弘矣故扬子之言足师逆旅之妾足诫也八年春正月来歙自阳城将二千人斩山开道径至畧阳袭嚣将金梁等杀之因保其城上闻之喜甚左右怪上数破大敌今得小城何足以喜上以畧阳嚣之所阻腹心巳坏则制其支体先是呉汉诸将在长安者兵虽盛以梁屯守不得上陇及梁死歙㩀畧阳乃争驰赴之上以爲嚣失所恃矣亡其要城势必悉以精锐来攻旷日久围而城不拔士卒顿弊乃可乗危而进皆追汉等还嚣果自将数万人攻略阳激水灌城昼夜攻歙歙率励吏士同心固守数月不㧞嚣衆疲弊夏闰四月上西征至漆议者以爲车驾不宜入险且遣诸将观虗实议未定㑹马援夜至劝上曰嚣衆瓦解兵进必破以米爲山谷于上前指衆军所入处上笑曰虏在吾目中矣车驾遂进窦融与五郡太守将歩骑数万辎重五千两与上㑹第一上置酒引见融等待以殊礼嚣衆大溃城邑皆降嚣将妻子保西州呉汉岑彭引兵追守之嚣将王元入蜀上嘉融功以四县封融爲安丰侯融弟友爲显亲侯于是以次封笁曾爲助义侯梁綂爲归义侯史苞爲褒义侯厍均爲辅义侯辛彤爲扶义侯旣而皆遣还西融兄弟竝受爵位久专方面惧不自安数上书求代上不许蜀人闻隗嚣败百姓震动成都郭外有秦时旧仓王莽以来常空公孙述乃诈使人言下仓出谷积如山陵百姓空市廛往观之述乃㑹百官问曰下仓竟出谷乎对曰无有述曰言隗王败亦复如此矣欲以此安衆心者也蜀人荆邯说述曰兵者帝王之大器古今所不能废也昔秦失其政豪杰竝起汉祖无前人之遗迹立锥之地起于行阵之间身自奋击与项羽战小大百余军破身困者数矣然犹不止故军败复合创愈复往何则前死成功愈于就灭亡也隗嚣遭遇运㑹割有雍州兵强士附威加山东时汉更始复失天下衆心引领四方瓦解嚣不及此时以争天命而退欲爲西伯之事尊师章句賔友处士偃武息兵卑辞事汉喟然自以爲文王复生也今汉帝释西顾之忧专精东伐四分天下而有其三则西州豪俊咸居心于山东间使相闻至于五分而有其四则举兵伐之遂以屠溃是则然矣若天水巳平汉九分天下而有其八陛下以梁州之地内奉万乗外给三军百姓愁困不堪上命将有王氏自溃之变臣之愚计以爲宜与汉和亲不者当及天下之望未绝豪杰尚可驱动急以时悉发国内精兵令田戎据江陵临江南之㑹筑壁坚守传檄呉楚则长沙以南必随风而靡令延岑出汉中定三辅天水陇西拱手自得如此海内震揺兾有大利也述欲从其言蜀人及述兄弟以爲不可述遂止延岑等数请兵愿立功终疑而不听由是皆怨唯公孙氏任政述性酷急数诛杀察于小事如治清水而巳少爲郞习汉家制度出入法驾鸾旗旄骑置陈陛㦸辇出房闼又立其两子爲王食犍爲广汉各数县或谏曰成败未可知戎士暴露而王爱子示无大志述不胜情卒皆王之颖川盗贼起京都骚动秋八月上还洛阳谓执金吾冦恂曰卿着威信于颕川独卿能平之从九卿复爲二千石以忧国可也恂对曰颕川闻陛下西征以爲陇蜀未定故狂狡乗间相诖误耳如陛下升舆南面臣愿执锐在前贼必惶恐归死即日车驾南辕至颕川盗贼悉降百姓遮道曰愿从陛下复借冦君一年上乃留恂颕川抚吏民受余降冬十一月公孙述将救嚣乗高卒至汉兵未及阵嚣得逃出入冀汉军食尽呉汉岑彭烧辎重归长安天水诸县复反爲嚣十二月髙句丽王遣使奉贡东郡济隂盗贼起大司空李通横野将军王常率舟师击之上以耿纯威信着于衞地即拜纯爲太中大夫与兵㑹于东郡东郡闻纯入界盗贼九千余人降兵不战而还玺书复以纯爲东郡太守九年春正月征虏将军祭遵薨遵忠荩廉洁毁巳财爲国赏赐皆以赈吏士身寝布被妻子恶衣食上以是重焉虽在军旅其所进礼皆儒术之士䜩㑹游处必雅歌投壶遵䘮至河南诏遣百官诣䘮所上乃素服临之望城举音哀恸左右旣还复幸城门过其车骑涕泣不能巳诏河南尹护䘮事大司农给其费䘮礼成复临祠以太牢如孝宣帝临霍光故事赠以将军侯印绶谥曰威侯赐朱轮容车介士遵引旣葬车驾复亲临坟墓问其室家上叹曰安得忧国奉公之臣如祭征虏者乎衞尉铫期进曰陛下念祭遵不巳羣臣皆内怀慙惧遵之见思若此是春隗嚣病死嚣将皆降唯髙峻不下峻尝降汉巳复归嚣故惧诛不降立嚣小子纯初王莽末天水童謡曰出呉门望缇云见一蹇人言欲上天令可上地安得民嚣少病蹇呉门者即冀郭门也来歙说上曰隗嚣虽死西州未平公孙述以陇西天水爲蕃蔽故得延其躯命如二郡旣平则述计穷矣昔赵以贾人爲将高祖悬以重赏今陇右新破百姓饥馑可以利动时也宜益资军实以诱未附令诚知国用不足民劳于内然天下未定不得休息上从之于是粮糓器物不绝于道冬来歙冯异入天水破述将王匡田弇诸县悉降自王莽末西羌冦陇西金城入塞内隗嚣不能讨因抚集以爲强歙奏言非马援莫能定乃以援爲陇西太守援至击先零大破之降者万余人援上疏曰亢吾以西数十里一城城皆完坚旧制置塞因山阻毎其蹊径辄有侯尉故虏不得妄动即弃亢吾以西北爲殖养虏根内自迫促宜及兵威疾往除之金城诸县皆田地肥美漑灌流通自有本民易还充实诚不宜有所断弃若二郡平定流民还本业不复爲国家忧于是诏窦融悉还金城客民三千余户援爲置长吏缮治城郭起坞候劝耕田郡未乐业羌虏悉降援以郡新复务开寛信举大体而已賔客故人满门下诸曹时白事辄曰此丞掾之任何足相烦若大姓侵小民黠羌不从令此乃太守事耳旁县尝有报怨者吏民惊言羌反百姓奔城郭狄道长请闭城门发兵援时方与賔客饮大笑曰羌虏何敢复犯我晓狄道长令归寺良怖急者各牀下伏后稍定郡中乃服三月封楚王子般爲菑丘侯顷之徙封杼秋侯上幸沛诏问郡中诸侯有事行者太守言般至行爲诸侯师天子嘉之恩礼甚厚呉汉王霸诸将征刘芳于高柳匈奴救芳汉兵不利引军还玺书以霸爲上谷太守十年夏征西大将军冯异攻洛门未下薨谥曰节侯异谦退不伐毎军行止舍诸将争功异尝屏处大树下军中号爲大树将军上尝分诸营吏士问曰属谁营邪皆曰愿属大树将军上以此重之非合战受敌异尝处衆营后与诸将相逢引车避之士卒不得争功进止皆有旗帜号爲严整子彰嗣上追思异功封小子䜣爲祈鄊侯秋八月己卯幸长安祠高祖庙上将讨高峻冦恂諌曰车驾止长安陇西足以震惧且去关东不远此从容一处而制四方今士马劳倦远履险阻非万乗之固也前年颕川之役可以爲戒上不从进及汧高峻不降上谓恂曰公前止吾今爲吾行矣恂至第一峻遣军师皇甫文诣恂辞礼不屈恂怒将斩之诸将曰高峻兵精今欲降之而斩其使不可恂遂斩之遣其副归峻即日开城与隗纯等降诸将皆贺因曰敢问杀其军师何以反降恂曰皇甫文峻之腹心所取也今来观望其意不屈是不欲降杀之峻亡其半以是动心故知其必降诸将皆曰非所及也峻与诸隗徙关东顷之隗纯将数十骑亡入匈奴追斩之呉汉王霸击刘芳芳将胡骑㑹平城下连战大破之是时芳与匈奴连兵乌丸数爲冦盗縁邉愁苦霸乃筑坞候起亭郼自代郡至平城三百余里霸数上书言邉事宜与匈奴和亲又言委输可从温水以省陆转之劳后皆施行霸爱士卒死者解衣以歛之伤者辍食以哺之在上谷二十余年与匈奴数十百战士卒皆争爲効力是嵗执金吾冦恂衞尉铫期薨恂居九卿位飨大国租皆以施朋友赈给故人常曰吾所以自至于此者士大夫之力也可不共乎恂学行竝修名重朝廷议者称其有宰相器㑹恂早薨莫不痛惜谥曰威侯恂兄弟及兄子姊子以军功侯者八人恂数言闵业之忠上以爲关内侯官至辽西太守袁宏曰夫世之所患患时之无才也虽有其才患主之不知也主旣知之患任之不尽也彼三患者古今之同而御世之所难也观冦恂之才足居内外之任虽蹔抚河内再绥颕川未足展其所能也及在汝南延儒生受左氏何其闲也晚节从容不得预于治体夫以世祖之明如冦生之智能犹不得自尽于时况庸主乎期爲将尝先登䧟阵手自斩获军毎不利赖期得振者甚数爲人重信义虽破邑降城未尝虏掠在朝见不善必犯主之颜上尝与期门近出期顿首车前曰臣闻古今之戒变生不意臣诚不愿陛下微行数出天子爲之回舆期疾病其毋问嗣者期曰受国重恩常怀慙负若死不知何以报国何议嗣乎上亲自临襚谥曰忠侯十一年春三月巳酉上幸南阳过章陵祠园庙初公孙述遣大司徒任满翼江王田戎将数万人据荆门浮桥横江以绝水道营垒跨山以塞陆路上遣呉汉岑彭臧宫将六万兵击荆门诏岑彭曰大司马习用骑兵不晓水战荆门之事一由征南而巳闰月呉汉岑彭率师攻之时天东风吹舩逆流直冲浮桥因放火烧之风怒火盛短兵接战蜀兵惊怖大军遂顺风并进所击无前任满溺死者数千人田戎退保江州岑彭遂长驱入江关令兵无得卤掠所过不受牛酒见耆老陈汉恩德百姓无不欣恱开门请降呉汉臧宫自后而进六月来歙葢延入武都攻述将王元破之乗胜遂进蜀人震恐遣刺客刺歙刀未出歙召盖延延至见歙涕泣不能仰视歙叱延曰虎牙何以敢尔今使者中刺客无以报国故唿巨卿欲相属以军事而反効儿女子啼泣乎刀虽在身不能勒兵斩卿邪延拭泪具受所勑辞毕抽刀而卒立闻之悼痛无巳赠中郞将印绶谥曰节侯丧还洛阳车驾临弔送葬哀恸㱆欷所褒显赏赐甚厚长子褒嗣上嘉歙忠节封歙弟由爲宜西侯歙爲人信厚言行不相违虽衔命数年出以喻嚣然徃来之言皆可复也上之临丧赵玉良与张邯相逢城门中道迫狭叱邯旋车顷良怒召门候岑遵困辱之司校尉鲍永奏良大不敬良尊重莫贰上虽不从而羣臣严惮焉永辟平陵人鲍恢爲都官从事恢亦抗直不避强御诏曰贵戚且歛手以避二鲍其见重如此永字君长上党屯留人父宣守正不亏爲王莽所诛莽欲灭其子孙上党都尉路平承㫖欲害永太守苟諌嘉宣忠节置永府中护全之永数爲谏陈安汉室禽姧臣之策諌戒永曰机事不密则害生祸倚人门㑹諌丧路平复收永弟升㑹新太守赵兴至叹曰我受汉茅土不能致身立节鲍宣之死岂可害其子邪勑县出升复召永爲功曹时有称侍中止传舍者兴欲出谒永以爲非真不宜兴遂驾徃永当州门㧞佩刀截鞅兴爲还车数日诏书下捕之果矫称使者由是知名自鲁郡太守爲司隷行县至霸陵过更始塜引车将下从事諌止之永曰北面事人忍不过其墓虽以获罪司不避也遂下车尽哀至右扶风上苟谏冡上曰奉使如此可乎太中大夫张湛对曰仁者百行之宗忠者礼义之主仁不遗旧忠不忘君行之髙者也上悦𥘉云阳人宣秉字巨卿爲御史中丞迁司隷校尉务举大体阔畧微细其政严而不苛百僚亦敬惮之上幸其府见秉布被瓦器食则鱼飡叹曰虽楚之二龚不能过也即赐帏帐器物拜爲司徒司直俸禄皆以分九族家无担石之储东海王良字仲子亦爲司徒司直行大司徒事居贫守约妻子不之官司徒掾鲍恢尝以事至兰陵过良家见一妇人负柴而入不知是良妻也恢谓曰我司徒掾也将归京师夫人得无有书乎妇人曰苦掾无书旣而问焉乃良之妻也恢叹息而去故良之清贫闻于天下良谢病归天子备礼徴不得已载病至京师道过友人友人阖门不内曰不有忠言竒谟以取大位是无其德也曷爲徃来屑屑不惮烦邪谢而不见良遂称病笃而归终身不起冬岑彭以江州城固而粮多留冯俊守之彭引军从涪江击平曲述遣汝宁王延岑大司空公孙恢将军王元距广汉大司徒侯丹距黄石彭令臧宫击岑等自泝都江击侯丹破之时岑等盛兵沆水官兵则千余人降附者四五万口军食不足蜀民各坚壁观形势宫欲还恐爲虏所制㑹谒者将数百兵诣岑彭宫乃矫制取谒者兵踈行阵而多旗皷蜀人闻汉兵卒至登山望之旌旗满谷唿声动山莫不震惧宫因其惧纵兵大破之斩公孙恢死者万余人王元降即遂乗胜而前所至皆降岑彭旣破侯丹晨夜兼行二千余里径赴武阳别遣精骑驰广都去成都数十里所至皆奔散遂大惊以杖击地曰是何神也彭所营地名彭亡彭恶之欲徙㑹日暮其夜蜀遣刺客刺彭彭死彭首破荆门长驱武阳将兵齐整爲巴蜀所称百姓思之爲立庙武阳谥曰壮侯上思彭功封其庻子淮爲谷阳侯上爲书喻公孙述示以成败述得书叹息以示光禄勲张隆隆劝述降述曰废兴命也岂有降天子哉左右莫敢言岑彭之死呉汉将精兵二万自夷陵出犍爲十二年春呉汉到南安击述弟永于鱼涪津破之遂降武阳初汉入犍爲界诸县多城守诏令汉直到广都据其心腹诸城自下汉意难之旣进兵广都诸城皆降又诏汉曰广都去成都五十里述若来攻待其困弊而攻之勿与争锋述若不来转营逼之彼必坚壁汉以连战辄胜便进兵去成都十里汉自将歩骑二万余人水北作营遣副将刘尚将万余人于南爲营相去二十余里上闻之大惊让汉曰如述出兵连缀副营副营破即公营亦破矣恐公不能自还自天也幸尚无他者急还广都三月癸酉诏曰巴蜀民爲人所掠者免爲庻人夏六月黄龙见于河东秋七月冯骏破江州杀田戎九月述遣司徒谢丰执金吾袁吉将十余万人攻呉汉分兵守刘尚汉力战不利汉谓诸将曰吾与诸军逾越险阻转战千里今深入敌地在其城下胜则成功败则无余成败在一举矣前夹江爲营战数不利今欲徙水北营合于水南同心一力人自爲战何有不克哉飨士秣马潜军夜合水南营述不知乃分兵距水北营自将攻水南营汉迎击大破之斩谢丰袁吉㑹臧宫至兵马甚盛遂进军城下述自将数万人出战呉汉纵锐士奔之刺述洞胷舆至营以兵属延岑其夜述死明旦岑举城降呉汉悉灭公孙氏幷诛延岑汉燔烧百姓纵兵大掠上闻之诏让呉汉刘尚曰城中老母婴儿口以万数兵火大纵可爲酸痛甚违古人弔民之义公等戴天履地何忍行此邪初汉军粮尽具舟将退谓蜀郡太守张堪曰祸将至矣军有七日粮而转运不至必爲虏擒不如退也堪乃止汉使毁军以挑述述果出战遂以破述成都旣平堪先入其城府藏珍寳皆有簿券秋毫无所取慰抚吏民蜀人喜悦后迁渔阳太守匈奴尝以万骑入渔阳堪以数千骑击破之威震北邉渔阳大治堪字君游南阳宛人明帝时问蜀郡计掾樊显曰前后太守谁最贤显曰渔阳太守张堪仁足以惠下威足以擒姦前公孙述破时珍寳山积卷握之物足富十世而堪独乗折辕车布被囊而已上闻显言叹息良久方徴堪㑹病卒天子悼惜之大司空李通以疾罢通以布衣唱谋有佐命之功又尚宁平公主甚见亲重通性谦恭常欲避权势自爲宰相谢病不视事连年乞骸骨上辄优喻之以三公归第养疾通后固请罢相以特进侯奉朝请常与髙密胶东侯参议大事车驾毎幸南阳遣使使祠通父守冡窦融与五郡太守还京师官属賔客转毂千余两融至上凉州牧张振属国都尉安丰侯印绶上遣使还侯印绶引见就诸侯位赏赐恩宠倾京师以梁綂爲太中大夫数月拜窦融爲冀州牧俄拜大司空融以非国家旧臣而爵位与呉公竝毎朝㑹进见辞礼甚恭上愈亲厚之融久不自安数辞让爵位因侍中金迁口逹至诚又上疏曰臣融年五十三有子年十五质性顽钝臣朝夕敎以经艺不得令见天文䜟记诚欲令肃恭畏事恂恂修道不愿其才能何况乃当传以连城王侯故国哉毎请间求见上辄不许融尝罢朝逡廵席后上知融欲让使左右扶出之他日将㑹先诏融曰曩者知公欲让今相见宜论他事勿复言其殷勤若此梁綂在朝数言便宜上书陈法令轻重宜遵旧典曰臣闻人君之道仁义爲主仁者爱人义者治理爱人故爲之除残治理则爲之去乱是以五帝有流殛之诛三王有大辟之刑所以经世敎民除残去乱也故孔子曰理财正辞禁民爲非曰义高帝受命奄有天下制法定律传之后世不易之科也文帝寛柔省去肉刑他皆率由旧章几致刑措武帝因资财冨多出兵命将征伐远方军没民疲豪杰犯禁故增其二科惩不尽节宣帝聦明亲览万机臣下奉宪不失绳墨元帝法令少所改更而天下称治至于成帝继体哀平即位日浅丞相嘉等猥以数年之间亏除先帝旧律百有余事咸不厌人心尤妨政事伏见陛下权时拨乱博施济民功逾文武德侔高皇而反循季世末节袭秉衰微之轨非所以还初反本据元更始也愿陛下择其善者而从之其不善者而改之定不易之典垂无穷之制天下幸甚事下公卿光禄勲杜林谏曰夫人情挫辱则节义之心损刑网繁密则苟免之行生圣帝明王知其如此故深识远虑动居其厚故汤去三面之网易着三驱之义所以德刑叅用而示民有耻汉德寛厚民无二心军士左袒乐爲刘氏多恩之所致也至其后世不能以德而勤于法故有吹毛求疵诋欺无限桃李之馈集以成事于是家无全行国无廉夫上下相循法不能止而仁义之风替矣陛下览得失之要深知其原故破觚爲圎建斵爲朴法简易遵网疏易从海内颂政不胜其喜宜如旧制上从林议綂徙封陵鄕侯出爲九江太守治甚有迹吏民畏爱之綂有子九人而松最知名次竦弱冠能敎授善属文袁宏曰自古在昔有治之始圣人顺人心以济乱因去乱以立法故济乱所以爲安而兆衆仰其德立法所以成治而民氓悦其理是以有法有理以通乎乐治之心而顺人物之情者岂可使法逆人心而可使衆兆仰德治与法违而可使民氓悦服哉由是言之资大顺以临民上言之道也通分理以綂物不易之数也降逮中世政繁民弊牧之者忘简易之可以致治御之者忽逆顺之所以爲理遂隳先王之大务营一时之私议于是乎变诈攻夺之事兴而巧伪姦吏之俗长矣陵迟至于战国商鞅设连坐之令以治秦韩非论捐灰之禁以敎国而修之者不足以济一时持之者不能以经易世何则彼诚任一切之权利而不通分理之至数也故论法治之大体必以圣人爲凖格圣人之所务必以大道通其法考之上世则如彼论之末世则如此然则非理分而可以成治者未之闻也若乃变诈攻夺之事兴而饰智谋权册以胜之巧伪姦利之俗长而设禁网䧟穽以饵之患时世之莫从悬财赏行罚以驱之毒爲下之讦逆厚威网杀伐以服之斯所谓势利苟合之末事焉可论之以治哉先王则不然匡其变夺则去其所争救其巧伪则塞其淫情人心安乐乃济其难以悦之又何不从之有焉人之情恶侵则正其分以齐之乂何讦逆之有焉推此以治则虽愚悖凶戾者其于身也犹知法治所以使之得所而安其性者也故或犯治逆顺乱伦反性者皆衆之所疾而法之所以加是警一人而千万人悦则法理之分得也夫然则上下安和天下悦服又何论于法逆于理理与法违哉后汉灮武皇帝纪卷第六后汉纪后汉纪卷第七后汉光武皇帝纪卷第七袁宏十三年春正月戊子诏曰往年勑郡国勿因计吏有所进献今故未止非徒劳役道途所过未免烦费巳勑太官勿复受其远方食物乘舆口实可以荐宗庙者即如旧制时有献善马日行千里寳劒直百金马以驾鼓车劒以赐骑士上雅性不喜听音乐手不持珠玉征伐常乗革车用事而巳及公孙述平传送鼓师葆车然后乗舆器服渐备物焉二月马武军下曲阳以备胡冦丁亥太原王章爲齐公鲁王兴爲鲁公五月殷绍嘉公爲宋公周承休公爲卫公徙邓禹爲髙密侯食四县上以禹功大封弟宽爲明亲侯禹以特进奉朝请袁宏曰古之明君必降巳虗求以近辅佐之臣所以寄通羣方和睦夭人古之贤臣必择木栖集以佐髙世之主主以宣明不以道胜而不招臣务对不以时艰而不进及其相遇若合符契功髙而尊礼其人师䘮而不咎其败此三代君臣所以上下休喜比德天地末世推移其道不纯务巳尚功舋自外入君臣之契多不全矣唯燕然和乐终始如一风涂拟议古之流矣髙祖之兴萧公之力也且蹔亡若失左右手及天下巳定无所用之赖鲍生之说以济其身狼虎涂跣卒入囹圄子房玄筭髙祖之蓍龟也始者相得非子房不谋也海内旣安杜门不出假託神仙仅乃获免光武之在河北未知身首安寄也邓生杖筞深陈天人之㑹举才任使开拓帝王之畧当此之时臣主欢然以千载俄顷也洎关中一败终身不得列于三公俛首顿足与夫列侯齐伍呜唿彼诸君子皆尝乗云龙之㑹当帝者之心鞠躬谨密犹有若斯之难而况以势相从不以义合者乎山桑侯王常东光侯耿纯薨是时有上书言宜令司校尉督察三公司徒掾苍梧陈元上疏曰臣闻师臣者帝賔臣者王故武王以太公爲师齐桓公以管夷吾爲仲父古之道也近魏文侯友田子诸侯不敢入其境髙皇帝令相国奏事不拜入殿不趋所以宠大臣也及新室王莽遭汉中衰独操国柄以偷天下况巳自喻不信羣臣夺公辅之任损宰相之威然不能禁天下之谋身爲世戮故人君患在自骄不患骄臣失在自任不在任人方今四方未集百姓未一观听者注耳目之时也陛下宜修文武之典袭祖宗之德屈节待贤以示将来不宜有司察公辅之名也上善其言南阳太守杜诗上书曰臣闻唐虞以股肱康而文王以多士宁是故诗称济济书曰良哉臣诗窃见故大司徒伏湛自行束修无所毁玷笃信好学守死善道经爲人师行爲仪表在平原吏民畏爱遭世反覆城郭不倾秉节持重不可推移陛下深见臧否显以宰相微过斥退久而不用湛德足以左右王室名足以昭示远人前者选择诸侯以爲公卿所以砥砺藩屏劝进忠信湛宜任宰相辅佐之官夏诏徴湛旣到即入见赏赐浸渥将用之暴病薨赐秘器上亲弔祠伏氏世以经学清约相承东州号曰伏不鬬由家风化道然也湛兄子恭明帝时爲司空大司徒侯霸薨上伤惜之亲自临弔诏曰惟霸积善之德久而益彰清洁之操白首弥厉汉之旧制丞相拜日封爲列侯顷以军旅暴露功臣未受国邑録忠臣之心不欲先飨其宠故未爵命其追爵谥霸使袭其后于是封霸爲则乡侯谥曰哀侯临淮吏民闻霸薨莫不陨涕共爲立祠四时祭之十四年春正月匈奴遣使来献中郞将刘襄使匈奴夏四月辛巳封孔子后孔志爲褒城侯越嶲人任贵遣使降九月莎车王贤善王心信遣使奉献济南太守王梁薨初梁爲河南尹穿渠引谷水以注洛阳城下渠成而不流有司奏劾梁梁慙惧上书乞骸骨上乃徙梁爲济南相更封阜城侯十五年春二月大司马呉汉将马武等徙鴈门代郡上谷民迁中山以避胡冦于是马武杀军吏诏命武将妻子就侯国武自归京师天子削武五百戸更封爲杨虗侯武好酒敢直言时醉在上前面折同列言其短长无所廻避上恣听之上尝与功臣宴饮历问曰诸君不遭际㑹与朕相遇能何爲乎邓禹对曰臣尝学问可郡文学上笑曰言何谦也卿邓氏子志行修整可掾功曹各以次对至武曰臣以武勇显可爲守尉督盗贼帝笑曰且不爲盗贼自致亭长斯可矣袁宏曰夫夀夭穷逹有生之分也得失悲欣万物之情也故推分而观帝王之与布衣竹栢之与朝菌焉足言哉以情而谈一顾之与蹔毁倾盖之与脱骖犹尚可爲欢戚而况大斯哉夫能与造化推移而不以哀乐爲心者逹节之人也自斯巳还属于方域得之不能不欣䘮之不能不戚故原得失之大而天下所必同者莫尚于通塞乎然才髙者宜通而懐寳以之陆沈德薄者必卑而鄙夫以之窃位是则通塞可得而遇否泰难得而期也君子或因风云之势以建山岳之功乗日月之末光以成一匮之业虽着功美于当年犹欣一遇于千载若夫版筑渔钓织箔鼓刀韫椟胷怀与之朽烂者焉可数哉至如乐毅之遇于燕昭屈原之事于楚懹白起之用于秦王范增之奉于项籍虽终同颠沛犹一申其志诚未足以语夫通塞者乎白首抱关转死沟壑者何殊间哉夫以邓生之才叅拟王佐之畧损翮弭鳞栖迟刀笔之间岂以为谦势诚然也及其遇云雨腾龙津岂犹呉汉之畴能就成天之构马武之徒亦与鸾凤叅飞由此观之向之所谓通塞者岂不然乎初有司请封皇子天子弗许也固请连年乃从之四月戊申封皇子辅爲右翊公英爲楚公阳爲东海公康爲济南公延爲淮阳公荆爲山阳公衡爲临淮公焉爲左翊公京爲琅邪公是日天子思李通之功乃封通少子雄爲邵陵侯袁宏曰书称协和万邦易曰万国咸宁然则诸侯之治建于上古未有知其所始者也尝试言之曰夫百人聚不乱则散以一人爲主则斯治矣有主则治无主则乱故分而主之则诸侯之势成矣摠而君之则王者之权定矣然分而主之必经纶而后宁摠而君之必綂体而后安然则经纶之方在乎设官分职因万物之所能綂体之道在乎至公无私与天下均其欲故帝王之作必建万国而树亲贤置百司而班羣才所以不私诸巳共飨天下分其力任以济民事周礼天子之田方千里公之田方五百里侯伯子男降杀之谓之五等虽冨有天下综理不过王畿临飨一国政刑不出封域故衆务简而才有余所任轻而事不滞诸侯朝聘所以述职纳赋尽其礼敬也天子廵狩所以观察风教知其善恶也功德着于民者加地进律其有不善者则明九伐之制是以世禄承袭之徒保其富厚而无苟且之虑修绩述官之畴务善其礼不爲进取之计故信义着而道化成名器固而风俗淳推之百世可久之道也爰自唐虞至于三代文质相因损益有物诸侯之制存而不革长世育民所由远矣及王畧不震诸侯违度官失其序民移其业然而衆国扶持大小相制虽疆毅之国不能擅一时之势豪杰之士无所骋啸咤之心昔周室微弱政敎陵迟桓文翼戴二国是赖忧勤王室则诸侯慕而率从振而骄之则九国叛而不至楚恃江汉秦据崤函心希九鼎志存神器然畏迫宗姬忌惮齐晋历载八百然后降爲庻人岂非列国扶䟽根深难拔巳然之効哉战国之时志在兼幷伐国而贪其民得邑而置其私而郡县之势萌矣秦有天下览周之弊毁废五等因而用之倾天下之珍以奉一身之欲举四海之务以关一人之听故财有余而天下分怨不理而四海叛髙祖旣帝鉴秦之失分裂膏腴封殖子弟至于将相功臣租税而巳郡县之官即而弗改夫画土分民止于亲戚班爵施劳不逮功贤犹赖宗室之固以折诸吕之难况万国亲贤兼树者哉文帝时贾谊言曰夫欲天下之安莫若衆建诸侯而少其力使海内之势若身之使臂臂之使指则诸国之君莫有异心辐凑并进而归命天子矣文帝不从卒有呉楚之变忿而惩之大惧诸侯推恩以分其国因事以削其邑枝叶旣落本根从焉遂使王莽假託恩道揖让称帝岂不易哉光武中兴振而复之奄有天下不失旧物而建封畧一遵前制诸侯禁网日月增密末世衰微遂以卑弱宗室惧于罪败同姓挫于庻民一夫攘臂故以能乱天下矣由此观之五等之治历载弥长君臣世及莫有迁去虽元首不康诸侯不爲失政一国不治天下不爲之乱故时有革代之变而无土崩之势郡县之立祸乱实多君无常君之民尊卑迭而无别去来似于过客人务一时之功家有苟且之计机务充于王府权重并于京师一人休明则王政畧班海内元首昏闇则匹夫拟议神器是以闺闼不净四海爲之鼎沸天网一㢮六合爲之穷兵夫安势着于古今历代之君莫能创改不欲天下不乱其可得乎呜唿帝王之道可不鉴欤癸丑追尊兄縯曰齐武公仲曰鲁哀公卢芳自匈奴入髙柳左冯翊盖延薨是时天下垦田多不实百姓嗟怨诸郡各使吏奏事帝见陈留吏其牍下疏云颕川弘农可问河南南阳不可问诏吏吏诳言于长寿街上得之东海公阳在幄后因言曰吏受郡勑欲以垦田民相比方诏难曰即如此何故言河南南阳不可问对曰河南帝城多近臣南阳帝鄕多近亲故田宅不可问乃诘吏吏具服如阳言由是帝弥重阳也十六年春二月交阯女子徴侧徴贰反九真日南合浦竝爲盗贼三月辛丑日有蚀之冬十月卢芳降封芳爲代王是时天下刺史太守以垦田不实下狱死者十余人于是南郡太守刘隆亦系狱上以隆功臣也免爲庻人上从容问虎贲中郞将马援曰吾甚恨前杀牧守多也援曰死得罪何多之有但死者旣徃不可复生上大笑其顺时不忤皆此类也援长七尺五寸踈眉美须博通多闲于进对善说前言徃事与上言旧时三辅长者闾里豪杰皇太子诸王听之无倦上知援智有余甚见亲重十七年春二月乙未晦日有蚀之夏四月上幸荥阳颕川章陵六月癸巳临淮公衡薨秋七月庐江费登等反虎贲中郞将马援平之冬十月辛巳皇后郭氏废立皇后隂氏初郭后宠衰数怀怨恚废东门侯郅恽上书曰臣闻夫妇之间父不能得之于子君不能得之于臣况臣欲得之于君乎是臣所不敢也虽然愿陛下念其不可勿乱大伦使天下有议社稷者上善之曰恽恕巳而量主知我必不可以所私而轻天下者也隂后南阳新野人更始元年世祖纳后于宛方北之洛阳令后归新野止宛宛中少党诸隂邓鄕里豪居能自让建武初迎后于育阳爲贵人上以后性寛仁欲立之后辄退让自陈不足以当大位时郭后以生太子疆故遂立郭后及后生东海王阳而宠益盛后性慈仁十嵗䘮父语及之未尝不流涕上常言希见亲不在巳数十年语及之辄涕者追爵谥后父隆爲宣恩侯以兄识爲侍中封元庻侯识弟兴爲期门仆射兴弟就袭父爵更封新阳候识字次伯齐武王时以率宗人賔客爲偏禆矣及随世祖征伐数有战功将益其邑识辞曰天下初定将帅有功者衆臣幸託属掖庭赏赐丰衍如复加爵邑此亲戚受赏国人计功也不可以示天下上甚美之兴字君陵筋力过人其从出入常操小盖鄣翳风雨泥涂狭隘躬自履渉上所幸止必先入清宫居则博观五经访问收事尊贤下士广求得失献善替否荐逹后进好施接人门无㳺侠与张宗等不相好知其有用犹称其所长而逹之张汜之徒与兴厚善以爲华而少实但私之以财终不爲言是以世称其忠起第宅采椂麤朴足避风雨常称丰屋之戒若不修德虽有崇台广厦犹传舍也上尝封兴置印绶前兴国让曰未有先登䧟阵之功而一家数人受爵土令天下觖望至让不愿臣蒙陛下中宫恩泽至厚可谓冨贵巳极不可复加上见其让切不夺其志皇后问故兴曰后不读书记邪亢龙有悔多见不知量外戚家若不知谦嫁女欲得因力配尊贵娶妇求公主愚心实不安也富贵有极当知足骄奢益爲观听所讥后悦其言不爲宗亲求位以干王政就刚强不顺理颇以贵势傲物扶风人井丹髙抗之士也诸王贵人更请丹莫能致就自以爲能致丹诡诸王钱二万使人通丹致之丹不得巳乃诣就爲丹设麦饭𬞞食丹推去之曰以君侯爲能供美食故相过耳何谓如此就更爲置盛馔及就起左右进辇丹笑曰闻桀乗人车此其是邪坐中皆失色莫之敢应就即爲去辇谈论尽日乃去以其名髙就等无敢失意者丹亦终身不仕明帝𥘉就爲少府子丰尚郦邑公主公主骄妒丰亦狷狭遂杀公主丰诛死就自杀家属归本郡郭后旣废太子太傅张湛称疾引退爲太中大夫上欲以湛爲大司徒湛至朝堂坐遗小便自称疾笃遂不用卒于家湛字子孝右扶风平陵人举动必以礼虽幽室闲处不易其度闺门之内若严君焉三辅归之以爲仪表成哀间爲二千石王莽时历守尉建武初爲左冯翊修礼敎明好恶政化大行尝告归平陵望县门而下车主簿进曰明府位尊德重不宜自轻湛曰礼下公门式路马孔子于乡党恂恂如也父母之国所宜尽礼湛𬒳徴当还冯翊曰旧令尹之政必以告新令尹湛曰君以德进湛以罪退逡廵而去湛常乗白马上毎有异政辄言白马生且复谏矣壬午徙左冯翊公辄爲中山王诸国公皆爲王是嵗凤皇五集颕川郡衆鸟竝从行列盖地数顷留止七十日十八年春二月蜀郡史歆反巴郡宕渠杨伟徐客等各起兵以应歆大司马呉汉臧宫击之壬午上幸长安祠园陵夏四月伏波将军马援扶乐侯刘隆楼船将军殷志平乐侯韩宇击交阯至合浦殷志病死援当浮海入交阯船少不足渡乃问山行者遂浮海随山开道千余里自西至浪泊击徴贰等降者数千人韩宇后病死援幷将其衆追徴贰等至禁溪连破之贰等各将数百人走戊申上幸河内五月代王芳复入匈奴六月壬戌赦益州殊死巳下亡命者秋史歆等平呉汉徙伟客等二百余戸于长沙冬十月辰上幸南郡还祠章陵辛丑追谥外祖父樊重爲寿张敬侯重字君云家世温厚三世不分财重居家有法子孙进见如吏其治家僮仆无逰手身自隐亲故能殖其财田至三百顷资至巨万其兴功造作爲无穷之规欲治器物则先种梓漆人皆笑之然卒得其用居家拟于邦君外孙何氏兄弟争财重耻之以田二顷解其讼由是县邑敬其德让重八十余而终不索假贷者可百余万临困悉削文书不告儿子债家闻之皆争往偿之诸子不受也中子密字靡卿初与齐武王共起义兵湖阳收系妻子将杀之湖阳令曰樊重父子有礼行于乡里正有大罪且当在后何可杀耶宗家亦有系者多被害唯密妻子得免后随世祖征伐数有勤劳封寿张侯密谦恭畏慎不汲汲于官位父子内相勑戒以富贵盈溢未有能终者吾非不嘉荣势也天道恶盈而好谦畏天道耳前世贵戚可明戒也保身全命云不乐哉毎当朝㑹辄俯伏须漏尽虽令不朝恐有谬误犹晨诣阙下上以是尤重之时见得失乃献便宜辄自手书削藁公卿朝见访政事终不敢对疾病上自临视垂涕问所欲密自陈身无功食大国诚恐子孙不能保全大恩令臣魂神慙负黄泉愿还寿张食小鄕亭上悲伤其言后复封密小子茂爲平望侯临薨勑诸子薄葬静扫闭戸物不得所下与夫人同塜异藏各自一延道以死生各异棺柩一藏不当复见如有腐败伤孝子心朝廷善之谥曰恭侯初兵革起而皇妣薨宗人樊臣公独亲殡歛世祖即位擢爲中大夫固始侯李通薨谥曰恭侯赐甚盛上及皇后亲弔送葬十九年春正月巷人傅鎭反臧宫击之东海王阳曰贼相迫刼反耳其中必有欲悔者今围之急不如小缓之令得亡逃亡逃亭长足以取之从之贼果破走马援斩徴贰等二月封援爲新息侯设牛酒劳军士因抚觞而言曰吾从弟少游哀吾慷慨多大志曰人生一世但求衣食仕官不过郡掾吏守坟墓护妻子乡里称善人斯可矣安用余爲当吾在浪泊西时下潦上雾毒气浮蒸仰视飞鸢跕跕堕水中忆少游语何可得也今赖诸士大夫之力而吾先受其赐所以喜且愧也坐者闻之莫不叹息之袁宏曰少㳺之言有心哉人之性分静躁不同或安卑素守隐约顾视荣名忽若脱履彼二涂者终之以道亦各一家之趣也然功业难就而卑素易从而古今之士莫不自託于功务而莫肯于闲逸者将自负其才顾衆而动乎然则荣名功业非爲不善也千载一遇处智之地难也若夫安素守隐其于人间之懽故以易而无累矣然苟非夷涂外物难必蝼蚁且能爲害而况万物乎故久处贫贱诚有志者之所耻也归终而言取保家之主乎诏援复击九眞自无功至居风斩首三千余级徙其渠帅数百家于零陵援所过令治城郭修漑灌申旧制明约束是后骆越常奉马将军故事自郭氏废后太子疆不自安郅恽劝之曰久处疑位上违孝道下近危殆昔髙宗贤君吉甫令臣及有纎芥放逐孝子春秋之义母以子贵太子宜引愆退身疆遂因左右陈诚愿备藩辅世祖遟廻者久之乃许焉十月戊申皇太子强封东海王食东海鲁国二郡租赋之税车服之饰加于诸王疆上书让东海又因太子口陈至诚上不许以彊章示公卿而嘉叹之袁宏曰夫建太子以爲储贰所以重宗綂一民心也非有大恶于天下不可移也世祖中兴后汉之业宜遵綂一之道以爲后嗣之法今太子之德未亏于外内宠旣多嫡子迁位可谓失矣然东海归藩谦恭之心弥亮明帝承綂友于之情愈笃虽长㓜易位兴废不同父子兄弟至性无间夫以三代之道处之亦何以过乎恽字君章汝南西平人志气髙抗不慕当世王莽末民不堪命恽西至长安上书諌莽曰臣闻智者顺命以成德愚者逆以取害神器有命正不可虗获上天垂戒欲以陛下就臣位陛下宜顺天命转祸爲福如不早图是不免于窃位也天爲陛下严父臣爲陛下孝子父敎不可废子諌不可难惟陛下留神莽大怒即下诏狱劾恽大逆犹以恽㩀正义难即害之使黄门近臣胁导恽令爲病狂恍惚不自知所言恽终不转曰所言皆天文圣意非狂人所能造遂系经冬㑹赦得免因南游苍梧建武初自苍梧还鄕里县令卑身崇礼以爲门下掾恽感其意遂爲之屈恽友人董子张父及叔父爲人所害子张病困恽往候子张子张絶良久气复还视恽欷恽曰吾知子不悲天命长短而痛心二父雠不复也子张卧目击恽恽即起将客追仇人取其头以示子张子张悲喜气便絶恽即诣令自首令应之迟恽曰爲交报仇吏之私也奉法不阿君之义也亏君生身非节也趋出诣狱令跣追之拔刀自向曰子不出吾以死明之恽随令出久之爲郡功曹汝南旧事冬飨百里内县皆持牛酒到府䜩飮时太守欧阳歙飨礼讫敎曰西部督邮繇延天资忠贞禀性公方典部折衡推破姦雄书曰安民则惠黎民怀之盖举善以敎则不能者劝今与衆儒共论延功显之于朝太守敬嘉厥休牛酒以养德主簿读敎户曹引延受赐恽前跪曰司正举觥以君之罪告谢于天明府有言而误不可掩覆按延质性贪邪所在荒乱虐而不治冤慝竝作百姓怨之而明府以恶爲善股肱莫争此旣无君又复无臣君臣俱䘮孰举有罪君虽颠危臣子扶持不至于亡恽敢再拜奉觥歙甚慙门下掾郑次都曰君明臣直功曹言切明府之德也可无受觥哉太守曰实歙罪也敬举觥恽乃免冠曰昔虞舜辅尧四罪咸服谗言弗行故能作股肱帝用有歌恽不忠孔壬是昭绩言象龙豺兽从政旣诽谤而又露言罪莫重焉请收恽延以明好恶歙曰是吾过也遂不宴而罢恽归府因称病延亦退次都素清髙与恽厚招恽去曰道不同不相爲谋自古而然子直心诚三代之道繇延虽去必复还吾不忍见子有不容君之危盍去乎恽曰孟轲以彊其君所不能爲忠也量君之所不能爲贼也恽业彊之矣障君于朝而不死职以求直罪也延退恽又去不可次都遂去隐于弋阳山中居数月延果复召恽即去从次都止渔钓甚娯留数十日恽喟然叹曰天生俊士以爲民无乃违命而乱伦乎鸟兽不可与同羣子从我爲伊尹乎将爲巢许而辞尧也次都曰吾足矣幸得全躯种类还奉坟墓尽其学问道虽不行施之有政是亦爲政也吾年耄矣安得从子子勉正命勿劳神以害生各别去恽客于江夏郡举孝廉爲郞迁帝东城门候世祖尝夜出还诏开欲入恽不内上令从门举火射帝面恽对曰火明辽远遂距不开明日恽諌曰昔文王不敢盘㳺于田以万民惟正陛下旣㳺猎山林夜以继昼其如社稷宗庙何暴虎冯河可爲至戒小臣所窃忧也由是上重之令授太子诗常讲殿中后爲梁令长沙太守崇敎化表异行上使执金吾隂识护太子家博士桓荣授太子经二人者皆专心辅导劝以德义太子亦虗纳焉秋九月壬申上幸南阳冬十二月越嶲太守任贵反武威将军刘尚平之二十年夏六月徙中山王辅爲沛王秋马援自交趾还位班九卿赏赐甚厚援将至京师故旧迎之平陵人孟冀计谋之士也以援自远而还劳而贺之援曰我望卿有竒也但复与衆人同语邪武帝时伏波将军路博德开七郡封符离侯数百戸今我但平乱郡尔猥封近县且三千戸国家追录我和陇间功我自视功薄赏厚人当功厚赏薄于后乃长先生欲何用相济冀曰愚不及是援曰今尚有匈奴乌桓扰北邉我欲自请击匈奴男儿要欲死于邉野以马革裹尸还葬矣反卧牀上于儿女子手中死邪兾曰谅爲烈士当如此矣㑹匈奴入右北平诏以事示援遂自击北邉十月上幸东海沛国省五原郡徙其吏民于河东十二月伏波将军马援出定襄上以援勤劳赐缣千疋援谓黄门窦固太仆梁松曰凢人富贵当使可复贱也如公等贵欲不可贱居髙益坚愿思吾言有识闻援言无不叹息大司马呉汉薨谥曰忠侯葬如霍光故事汉性彊力毎从征伐上未安汉不敢息军有利钝诸将或失其度汉常自厉吏士益治兵器上时令人视之曰呉公方修战攻具上尝曰呉公如此隐若一敌国矣及在朝廷唯公天下尝旱公卿请雨不得汉乃悉出其僮仆一时免之汉又尝出征妻子在后买田安业汉还让妻子曰军帅在外吏士不足何多买田宅乎遂尽以分付昆弟外家其忠自天性故能常任礼以功名终是时上欲以衞尉隂兴爲大司马兴叩头曰臣不敢惜身诚恐亏损圣德辞让至切上以此听之乃以扶乐侯刘隆爲骠骑将军行大司马事二十一年秋八月马援以三千骑出髙柳失道还匈奴鲜卑冦辽东太守祭率吏士击之斩首二千余级遂穷追出塞复斩首千余级收其兵器得马数千疋由是匈奴鲜卑震服不敢闚塞彤乃思所以离间二㓂以分其势招唿鲜卑示以财利鲜卑后不𣢾塞彤之计也冬十月匈奴入上谷中山杀掠吏民西域鄯善王安莎车王贤等十六国遣使奉献咸愿请都护上以中国初定未遑外事厚加赏赐遣之大司空窦融以疾筞罢嵗余行衞尉事融数称疾乞骸骨赐钱帛太官致珍竒弟显亲侯友薨上愍融年衰遣中常侍即其卧内彊进酒食是时郡国皆大水百姓饥馑光禄勲杜林上疏曰臣闻先王之道明圣用而治同也其见恶如农夫之务去草焉芟夷藴崇之勿使能殖防其渐也狼子野心奔马善惊成王深知其患故以殷民六族分伯禽七族分康叔怀姓九族分唐叔检其姦轨又迁其余衆于成周所以挫其彊御之力黜其骄恣之心及汉初兴上稽旧章同符在昔徙齐诸田楚昭屈景燕赵韩魏之后以削弱六国彊宗故邑里无见利之家山泽无兼幷之民万里一綂海内赖安其后辄因衰麤之痛胁以送终之义故遂相率而陪园陵无反顾之心追观徃政皆神道设敎彊干百世之要也是以永享康宁之福而无憷惕之忧继嗣承业恭巳而治盖此之助也今被灾之民轻薄无重者可徙于饶谷之郡所以清散其凶全其性命也昔鲁隐有贤行将致国于桓犹留连贪不能早退况草创豪帅本无业徒因攘扰之时擅有山川之利虽遇灾然其狃泰之意儌倖之望蔓延无足不可不察也上察林才堪任宰相㑹司空缺乃以林爲司空林自爲九卿至三公辄毎上封事及与朝廷之议常依经附古不苟随于衆爲任职相上亦雅善之虽在公卿讲授不倦学者朝夕满堂士以慕之初林荐杜陵人申屠刚抗直之士尝慕史鱼汲黯之爲人避乱西州毎谏争隗嚣义形于色上以刚爲侍御史迁尚书謇謇多直言无所屈挠是时陇蜀未平上尝欲近出刚谏上不听刚以头轫乗舆车轮不得前乃止刚数犯严颜由是出爲隂平令徴爲太中大夫以病去终于家后汉灮武皇帝纪卷第七后汉纪后汉纪卷第八后汉灮武皇帝纪卷第八袁宏二十二年春闰月丙戌上幸长安祠园陵夏五月乙未晦日有蚀之六月伏波将军马援还京师是时梁松贵幸百僚惮之援尝小病松来候见援独拜牀下援安然受之松意不平诸子曰梁伯孙贵重将军宜爲之礼援曰我乃其父友也虽贵何得失礼由是不爲权贵所爱援外坦薄而内备礼事寡嫂不衣冠不入闺其于人汎爱多容然见爵位而无实者笑曰刀不应齿士不闻耳何足畜乎有奇异于衆者虽在少贱必异待之援有筹䇿世祖曰伏波论兵常与吾合初援交阯还书诫其兄子严敦曰吾欲汝曹闻人过失如闻父毋之名耳可得闻口不可得言也如论议人长短是非此吾所大恶也宁死不愿闻子孙有此行也汝曹知吾恶之甚矣所以复言欲汝曹不忘之尔龙伯髙敦厚周愼口无择言谦约节俭廉公有威吾重之爱之愿汝曹效之杜季良豪侠好义忧人之急父䘮致客数郡毕至吾爱之重之不愿汝曹效之效龙伯髙之正不就犹爲谨勑士所谓刻鹄不成尚类鹜者也效杜季良而不成䧟爲天下轻薄子所谓画虎不就反类狗者也迄今季良尚未可知郡将下车辄切齿州郡以爲言吾常爲之寒心是以不愿子孙效也季良名保爲越骑司马保怨家上书言保所在惑衆伏波将军万里还书以戒孤兄子今在京师与梁松窦固等交上召责松松叩头流血乃召问援因取所与严敦书即日免保官时龙伯髙爲山都长擢爲零陵太守秋九月地震诏南阳郡勿输今年田租南阳系囚减死罪一等是歳匈奴国中乱诸将多言可系者上以问朗陵侯臧宫宫曰愿得五千骑足以立功上笑曰常胜之家难与虑敌吾方自思之遂不出师匈奴之族由来尚矣其在殷周则有山戎猃狁之难逮于秦汉而有匈奴强弱之势中国征之事详矣王莽时欲分匈奴匈奴大怒纵兵犯塞伤杀吏民莽乃盛兵以击匈奴严尤谏曰臣闻匈奴爲害所从来久矣周秦汉征之然皆未有得上策者周得中策汉得下策秦无策也当周宣王时猃狁内侵至于泾阳命征之尽境而还视戎狄之侵譬犹蚊䖟之虫驱之而已故天下称明是爲中策武帝选将练兵深入远戍虽有克获之功胡辄报之兵连祸结三十余年中国疲耗匈奴亦困而天下弊是爲下策秦始皇不忍小耻而轻民刀长城之固延袤万里转输之行起于负海彊境旣完中国内竭以䘮社稷是爲无策也莽不从匈奴遂叛北邉大扰世祖之初方忧中国未遑外事也初匈奴右日逐王北单于知牙斯之长子也自唿韩耶单于死后更令兄弟相传知牙斯死传弟臧咸臧咸死传弟轝舆立欲传其子然其弟知牙帅川次当爲单于者也皆以兄弟言之知牙帅当立以子言之我前单于长子也舆疑之舆死子焉鞮立鞮死弟满奴立比遂失次怨恨而匈奴国中旱蝗连年草木皆尽人畜死者过半比乃遣人奉匈奴圗诣西河求和亲尽牧南邉诸部唿衍日逐等叛匈奴匈奴遣万余骑击比不胜唿衍日逐等共立比爲唿韩邪单于孝宣时其大父唿韩耶归汉得成故袭其号于是有南北单于二十三年春正月南郡蛮夷反武威将军刘尚击破之置江夏郡三月南单于遣使称藩愿修旧约天子议于公卿咸以爲蛮夷猾夏情伪难知不可许大司农耿国以爲今天下初定尤宜受之令东抚乌桓北拒匈奴邉陲永息干戈之役万世之策也上善而从之使中郎将叚柳使匈奴于是单于拜伏受诏遣弟左贤王将兵击北单于连破之北单于震怖却地千里单于旣称臣入居塞内上书遣子贡献汉赐单于冠带衣裳黄金龟玺什物各有数单于乃分部诸帅以鄣北邉北单于惶恐愿还所畧汉人数遣使诣武威求使者皇太子以爲南单于新立今若遣使恐阻南单于意故但报其书不遣使者冬十二月武谿蛮夷反遣刘尚击之尚军没骠骑大将军杜茂鬲侯朱祐祝阿侯陈俊薨朱祐贵儒学论议常依古法爲将帅受降追奔逐北以破敌爲功不问斩首多少军吏以不得卤掠故或有怨者徙封鬲侯食邑七千余戸自陈功薄而赏大愿受南阳五百戸足矣上不许𥘉上学长安尝过祐祐方讲留上须讲竟乃共䜩语及上幸祐第语及平生上曰主人得无舍我讲乎二十四年春正月乙亥大赦天下大司空杜林薨太仆张纯爲大司空林字伯山右扶风茂陵人父业以文章显林少有俊才好学问沈深好古家旣多书又外家张竦父子善文章林从竦受书渐渍内外爲当世通儒王莽败盗贼并起林与弟成俱至河西隗嚣闻林名故深敬待之以爲治书后以病去嚣欲超用之遂称痼疾嚣心恨林曰杜伯山天子所不能臣诸侯所不能友盖伯夷叔齐耻食周粟也今且从师友之位以从其志焉林虽困乏终爲不屈林尝得漆书古文尚书一卷独寳爱之毎遭困阨自以不能济于衆也犹握抱此经独叹息曰古文之学将絶于此邪至建武初弟成死故林持䘮东归嚣旣遣林后悔令刺客杨贤于陇遮刺林贤见林自推车载弟䘮叹曰当今之世谁能行义者我虽小人何忍杀义士亡去上闻林巳还乃徴林拜侍御史引见问经书故旧及西州事上甚悦赐车马衣被歳余迁司马直百僚知林以名得用甚敬惮之林旣至京师与英俊集㑹咸敬林之博雅洽闻河南郑兴东海衞宏等皆长于古学从刘歆受左氏春秋定三綂历及见林皆推服焉济南徐兆始事衞宏后皆更受林以前所得一卷古文尚书示宏曰林危阨西州时常以爲此道将絶也何意东海衞宏济南徐生复得之邪是道不坠于地矣二十五年春正月乌桓大人郝且等率衆贡献封其渠帅爲侯王乌桓者东胡也汉初匈奴冐顿伐其国余类保乌桓山因以爲号焉其俗善骑射随水草放牧居无常处刻木爲信无文字而衆不敢违犯其先爲匈奴中乱乌桓始盛钞击匈奴匈奴爲之转徙数千里汉南遂空戊申晦日有蚀之初刘尚军没议复遣将帅时马援年六十二矣上悯其老方内选择未有所定援自请曰臣尚能被铠上马上试焉援旣据鞍左右顾乃下遂遣之冬十月伏波将军马援扬虗侯马武东牟侯耿舒击武谿援谓所亲杜忆曰吾受恩深厚常恐不得死国事也今得所甘心瞑目但畏长者家儿或左右或与共事独恶是尔南鄕侯邓晨薨初晨爲常山汝南太守皆有名迹爲吏民所爱在汝南起鸿陂漑灌田数千顷百姓于今利之徴爲灮禄大夫数与宴见陈说平生晨从容白上曰仆竟办之上大笑晨疾病天子手书慰问中宫及宁平公主皆爲垂泣旣薨使谒者招新野王魂备官属合葬于北邙山上与皇后亲临送葬赏赐甚厚谥曰惠侯二十六年春正月增吏俸自三公至干佐吏各有差二月马援至临鄕大破蛮军斩首千余级蛮有二道一曰壶头二曰克中壶头径近而多险充中远而运粮难初上与诸将议所先击因以疑而未决军至长沙中郞将耿舒上言先击充中贼援以爲延日费粮不如进攻壶头贼乗髙守隘舩不得进会夏暑热吏士疫死者多援亦病困穿岸爲室以避暑气贼毎乗髙鼓譟援辄扶人观之左右壮其意皆爲之流涕耿舒与兄好畤侯弇书言舒前上言击充中贼粮虽难致兵马得用军人数万争欲奋击今壶头竟不得上又大军疾疫皆如舒言弇奏舒书上遣梁松驿责问援因代监军松未至而援巳死松与马武等毁恶援于上上大怒收援将军侯印绶是时军士死者太半谒者宋均军不得返与诸将议欲承制降贼诸将莫敢应均曰夫忠臣出境有可安国家专之可也均勒兵成列称诏降之蛮夷震怖即共斩其大帅降均均爲置长吏而还均自请矫制罪天子嘉其功赐以金帛其后毎有四方异议数访问焉于是援家属惶怖不敢归旧墓买城西数亩地葬其中賔客故人不敢送葬故云阳令朱勃诣阙上书曰臣闻王德圣政不忘人之功采其策不求备于衆故髙祖赦蒯通以王礼葬田横令大臣旷然咸不自疑夫大将在外谗言在内微过辄记大功不计诚爲国之所慎也故章邯畏诛而奔楚燕将据聊而不下岂其甘心末䂓哉悼巧言之伤类也窃见故伏波将军新息侯马援以四年冬始归正朔当此之时虏述矫号于益州隗嚣拥兵于陇冀豪杰盱睢且自爲政援拔自西州慕德効死孤立贵人之间曾无一言之佐自知当要十郡之使徼封侯之福邪八年车驾西征衆议狐疑援深建西州可破之策隗嚣克定援有力焉及陇右未清羌虏扰邉援奉使陇西奋不顾身行关山间谷之中挥戈先零之野兵动有功师进辄克徴在虎贲则有忠策嘉谋于国用之南征交趾充平一州使王府纳越裳之贡边境无兵革之忧间者使南立䧟临鄕师巳有业未竟而卒吏士虽疫援不独存夫战或以久而立功或以速而没师深入未必爲是不退未必爲非人情岂乐久在远地不生归哉惟援得事朝廷二十二年北征出塞再南渡江触冐害气僵尸军中名灭爵絶国土不传海内不知其过衆庻未闻其罪卒遇三夫之言被诬罔之谗家属杜门葬不归墓怨隙并攻宗亲怖慄死者不能自列生者莫爲之讼臣窃伤之夫操孤危之忠而不能自免于谗此义士之所悲也惟陛下思竖儒之言无使功臣怀恨于黄泉也书奏不报归田里时梁松窦固等在中上问知朱勃乎对曰故云阳令也以所上章使读之松固惊相谓曰如是陛下不甚罪伏波也袁宏曰马援才气志畧足爲风云之器跃马委质编名功臣之录遇其时矣天下旣定偃然休息犹复垂白据鞍慷慨不亦过乎甞试言之所以寳才者智也才智之用通物爲贵苟才大者济智小者独善则渉乎通济者其智弥广矣夫观云机之功则知班匠之巧覩太平之业则悟圣人之明降斯以还参差百品虽智效一官功覆一匮亦才力之所㑹也古之君子遇有爲之时不能黙然而止击节驱驰有事四方者盖爲斯也然自非贤逹不能量也遭命世之君傍日月余光废兴指授禀其䂓畧故功名保全身有余地若不值其主而独仕其心得一旅而志一邑得一邑而圗一国故事捷而攻之者衆勲立而日就于难又况颠沛险巇不测之虑哉夫才智有余功名不足者有矣事业未半而勲过者有矣所乗之势异而难易之功殊也而有爲之人幸而要之虽徼一时之功暴居视听之右外有骇物之患内怀思虑之忧尔中路怅然欲退无途其势然也善爲功者则不然不遇其主则弗爲也及其不得巳必量力而后处力止于一战则事易而功全劳足于一邑则虑少而身安推斯以往焉有毁败之祸哉马援亲遇明主动应衔辔然身死之后怨谤并兴岂非过其才爲之不巳者乎夏四月初营夀陵依孝文故事务从省约使迭兴之后与丘陇同体凢帝即位必营寿陵具终器汉之制也上常听朝至于日昃讲经至于夜分或与羣臣论政事或说古今言行鄕党旧故语及忠臣孝子义夫节妇侍对之臣莫不悽怆激扬欣然自得虽非大政进止之宜必遣问焉所以劝羣能也皇太子从容言曰陛下有禹汤之明而失黄老养性之道今天下乂安愿省思虑养精神优㳺以自寛上答曰吾自以爲乐矣二十七年夏太仆赵喜爲太尉是时南单于新称藩乌桓始入朝上命喜思安邉之策爲久长之计喜乃议复代郡朔方五原云中定襄鴈门郡遣诸王之国喜字伯阳宛人也喜从兄爲人所杀无子喜年十五结客爲报仇更始初舞隂大姓李氏拥兵自守更始遣将降之不下曰闻赵氏有孤孙喜信义着闻愿降之更始乃徴喜时未二十更始笑曰玺栗犊能服重致远乎即以爲偏将军诣舞隂降李氏因入颕川转击诸未下者更始大喜曰卿名家驹也努力勉之昆阳之战喜颇有功拜爲中郞将封勇功侯更始败喜归鄕里初喜与邓奉善奉之叛也喜数与书切责之时有言喜爲邓奉计策以毁恶之者诏喜属建威将军以功自赎喜不自言奉死后上得喜书惊曰赵喜眞长者也即徴喜待公车时江南未通以喜守简阳侯桓将给兵骑之官喜自请不愿请单骑驰往度其形势临敌制宜若将兵骑徃彼必爲吏民所疑上许之喜至简阳民闭城门不肯纳喜便止城门外问国中大夫素爲百姓所亲信者乃召问之对曰不拥兵欲以自守而至于爲贼恐惧不能自反耳喜因告以仓卒之时非国家所疾无自疑阻恳爲陈恩信贼遂自缚诣喜降后爲平原太守甚有治迹百姓歌诵之二十八年春正月遗诸王就国三月臧宫上书劝上征匈奴诏曰有德之君以所乐乐民无德之君以所乐乐身乐民者其祚延长乐身者不久而亡故曰地广者荒德广者彊今无善政灾变不息忧念嵗阙论语云吾恐季孙之忧不在颛臾而在萧墙之内也而复欲远征乎冬十月癸酉诏死罪下𧖟室其女子者宫上㑹羣臣问曰谁可傅太子者皆曰执金吾隂就可也博士张佚正色曰今陛下立太子爲隂氏乎爲天下乎即爲隂氏则隂侯可爲天下则固宜用天下之贤上曰善欲置传者以辅太子今博士不难正朕况太子乎即拜佚爲太子太传而以桓荣爲少傅赐以辎车乗马乃大㑹子弟陈其车马印绶曰此皆稽古之力也可不勉邪于是皇太子经学始成少傅府桓荣上疏曰臣幸得侍帷幄经学浅短无所补益圣质夙夜慙愧今太子经学巳通自有识以来储君副主莫能傅之今太子独能傅之此诚万国之福也臣师道巳尽皆在太子矣谨遣掾臣汜再拜归道太子报曰阳以童蒙承训九载不深逹师意而猥见褒奖非其实也夫五经之道广大非天下之至精其孰能与于此自宰予之徒亲事孔门闲邪以度犹尚怠懈昼寝况于不才者乎苟非其人道不虗受冉求曰非不悦子之道力不足者归道受谢非所敢闻是时禁网踈阔王侯贵人多通賔客寿光侯刘悝更始少子也得幸于沛王辅悝怨盆子杀其父因辅结客报杀盆子兄故式侯恭辅坐系狱三日由是捕诸王賔客死者千余人初马援谓其司马吕种曰建武初名爲天地始开从今巳后海内日当安乐耳顾我尝独有所忧国家诸子并壮皆不防㣲广通賔客门庭如市吾恐自此大狱起矣卿其愼之援兄女壻王砻故平阿侯子也好施爱士名振江淮间后游京师交结诸侯援谓所亲曰王子石杰士也今若京师在长者间用气自行陵折者多必用亡身于是臣仲王砻冯衍皆以诸王賔客下狱仲叹曰马生之言其神乎仲砻死狱中衍被赦出废于家上言曰臣伏念帝王大体古今通论常独慨然夫以髙祖之畧而陈平之谋毁之则踈与之则亲以文帝之明而魏尚之忠绳之以法则爲罪施之以德则爲功逮至晚世董仲舒言道德见妬于公孙弘李广奋节于匈奴见排于卫青此忠臣所爲流涕也臣衍自惟上无无知之荐下无冯唐之说乏董生之才寡李广之劳而欲免谗口于当世岂不难哉臣之先祖以忠贞之故成私门之祸而臣值兵革之际不敢囘行苟容以求世利事君无倾邪之谋将帅无卤掠之心今幸遭清明之世饬躬自行之秋而怨雠杂讥议横世盖冨贵易爲善贫贱难爲工也踈远陇亩之臣无望髙阙之日惶恐自陈以救罪过书奏天子不用犹以前过也衍字敬通冯奉世之后有奇才博通无所不览王莽时诸公多荐之者衍辞不肯仕衍有大度自负其才不能耦世耴容故遂坎壈失志居常慷慨庻几名贤之风家贫年老常爲司隷从事全椒侯马成薨二十九年春二月丁巳朔日有蚀之遣使者举冤狱问鳏寡申赐天下男子爵各二级鳏寡孤独贫不能自存者粟人五斛夏四月乙丑诏天下系囚自殊死巳下减本罪各一等不孝不道不在此书三十年春二月甲子上幸鲁国济南夏四月徙左冯翊公焉爲中山王五月旱赐天下男子爵人二级鳏寡孤独贫不能自存者粟人五斛冬十月丁酉上幸鲁国太尉喜司空纯上书曰自古帝王治道之隆未尝不豋封太山以告成功书曰二月东廵狩至于岱宗封禅之义也陛下受命中兴顺天行诛修复祖宗抚宁万国天下旷然咸蒙更生夷狄慕义符瑞并应诗云受天之福四海来贺诚宜封禅告成以顺天心诏曰是何言也当今日月薄蚀灾异并臻吏失其职百姓怨讟吾谁欺欺天乎于是羣臣不敢言胶东侯贾复薨谥曰刚侯复尝战𬒳创甚上大惊曰我所不令复别将者爲其轻敌也果然失吾名将闻复妇孕上曰女邪我取之男也我与之女勿忧妻子复数徙征伐未尝破败数爲诸将溃围解阵身被十二创上以复敢深入稀令远征欲自将之故少方面之功诸将毎论功人人自伐复独黙不言上曰贾君之勲我自知之功臣中最见亲礼左将军官罢以列侯就第加位特进爲人刚毅方直慷慨有大节阖门守静朱祐等荐复宜爲宰相世祖方以吏事责三公故遂不用功臣是时列侯唯胶东侯贾复髙密侯邓禹固始侯李通与公卿叅议国事三十一年夏五月戊辰赐天下男子爵人二级鳏寡孤独贫不能自存者粟人五斛癸酉晦日有蚀之秋九月甲辰诏死罪下𧖟室其女子者宫鲜卑大人于仇贲率礼种人贡献封贲爲王鲜卑亦东胡之余也别禄鲜卑山因号焉其言语习俗与乌桓同自爲冒顿所破远窜辽东未有名通于汉而与乌桓接当是南北单于更相攻伐而鲜卑遂以彊盛中元元年春正月天子览河图㑹昌符而感其言于是太仆梁松复奏封禅之事乃许焉二月辛卯上登封于太山事毕乃下是日山上云气成宫阙百姓皆见之甲午禅于梁父袁宏曰夫天地者万物之官府山川者云气之丘墟万物之生遂则官府之功大云雨施其润则丘墟之德厚故化洽天下则功配于天地泽流一国则德合于山川是以王者经畧必以天地爲本诸侯述职必以山川爲主体而象之取其陶育礼而告之归其宗本书云东廵狩至于岱宗柴传曰郊祀后稷以祈农事夫廵狩观化之常事祈农抚民之定业犹洁诚殷荐以告昊天况创制改物人神易听者乎夫揖让受终必有至德于万物是故王者初基则有封禅之事盖以其成功告于神明者也夫东方者万物之所始山岳者灵气之所宅故求之物本必于其始取其所通必于所宅崇其坛塲则谓之封明其代兴则谓之禅然则封禅者王者开务之大体也德不周洽不得拟议斯建功不弘济不得髣髴斯礼旷代一有其道至髙故自黄帝尧舜至于三代各一封禅未有中修其礼者也虽继体之君时有功德此盖率复旧业增修前政不得仰齐造国同符改物者也夫神道贞一其用不烦天地易简其礼尚质故借用白茅贵其诚素器用陶匏取其易从然则封禅之礼简易可也若夫石函玉牒非天地之性也三月丙辰司空张纯薨纯字伯仁京兆杜陵人父放袭爵昌平侯成帝时以游䜩得幸而纯以学行称哀平世爲侍中诸曹校尉王莽时爲九卿遭乱世保全侯爵建武𥘉以先诣阙复封故国拜太中大夫迁五官中郞将有司奏列侯非宗室不宜复国上以纯宿衞久弗夺也更封武始侯食富平之半纯历事先朝明习故事是时朝廷草创旧典多阙毎有疑议辄访问纯自郊庙冠婚之礼多所正定纯重愼固密时有上书辄削藁草上甚重之一日至数引见及爲宰相务存无爲慕曹叅之迹所辟召皆当世通儒纯临薨勅家丞曰司空无功劳于国猥蒙大恩爵不当及子孙其勿绍嗣纯长子根常𬒳病大行问嗣家上小子奋奋辞让曰先臣遗令臣兄弟不得袭爵故臣不即是正猥闻诏书惊愕惶怖臣兄哀臣㓜小故託称疾病不听奋字释通谦约节俭阖门雍穆租税赈给宗族常自困乏官至司空夏四月巳卯大赦天下复梁父奉髙羸勿出今年田租戊子上幸长安祀长陵是时醴泉出京师百姓痼疾饮者皆愈又有赤草生于泉侧郡国三十一上言甘露降有司奏曰孝宣帝时毎有嘉瑞辄爲之改元故有神雀五鳯之号所以奉答神祗表彰德信也天子拒而不纳是以史官不得而记焉六月衞尉冯鲂爲司空赐爵关内侯冬十月甲申使司空鲂告礼髙庙曰髙帝与羣臣约非刘氏不得王吕太后王诸吕灭亡三赵赖神灵诸吕伏诛国家永宁吕后不宜配食地祇髙庙薄太后慈仁孝文皇帝贤明子孙赖之福延至于今宜配食地祇髙庙今上薄太后尊号爲髙皇后迁吕后尊号爲髙后袁宏曰夫越人而臧否者非憎于彼也亲戚而加誉者非优于此也处情之地殊故公私之心异也圣人知其如此故明彼此之理开公私之涂则隐讳之义着而亲尊之道长矣古之人以爲先君体犹今爲君之体推近以知远则先后之义均也而况彰其大恶以爲贬黜者乎是歳起明堂辟雍灵台初议灵台位上问议郞桓谭曰吾欲以䜟决之何如谭黙然良久曰臣不读䜟上问其故谭复言䜟之非上大怒曰桓谭非圣人无法将下斩之谭叩头流血良久乃解谭以屡不合㫖出爲六安太守丞失意忽忽不乐道病卒时年七十余南阳人尹敏字㓜季才学深通能论议以司空掾与校圗䜟敏言于上曰䜟书圣人所作然其中多近语以字取类俗人之辞虚实难识恐误后生上不然其言敏因书之阙因增之曰君无口爲汉辅上读得之召敏问其故敏曰臣见前人多增损圗书是以因自着罪无状上深非之而不罪但令削去之然以是沈滞官止长陵今敏性恬淡不慕功名专好圣哲之书𥘉与班彪相善毎相与谈常日晏不食昼即至夜夜即至旦彪曰相与久语爲俗人所怪然钟子期死伯牙破琴惠施没庄周杜门相遇之难也二年春正月辛未𥘉起北郊祀后土丁丑倭奴国王遣使奉献二月戊戍帝崩南前殿遗诏曰朕无益百姓如孝文帝制度务从约省刺史二千石长吏皆无离城郭无遣使因督邮奉奏是日太子即皇帝位年二十四尊皇后曰皇太后凡帝妃称皇后帝母称皇太后祖母称太皇太后妾臣昭仪巳下至中家人子二十等汉之制也光武中兴悉阙昭仪家人之号唯有贵人金印紫绶自美人宫人綵女皆无秩禄四时赏赐而巳是时诸王皆徴还国遭大忧新承王莽之乱国失旧典嗣帝与诸王居止同席时上下咸两莫之与正太尉赵喜横劒正色扶诸王下以正尊卑乃申宫衞整礼仪百官肃然三月丁卯葬光武皇帝于原陵愼侯刘隆薨夏四月丙辰诏曰予末小子奉承圣业夙夜祇畏不敢荒宁先帝受命中兴德侔五帝朕继体守文不知稼穯之艰惧有废失以堕先业公卿百僚将何以辅朕之不逮特进髙密侯禹明允笃诚元功之首其以禹爲朕之太傅进见东向以明殊礼东平王苍寛博有谋可以託六尺之孤临大节而不可夺也以苍爲骠骑将军其赐天下男子爵人二级三老孝悌力田人三级鳏寡孤独粟人十斛上新即位欲崇引亲贤优宠大臣乃以山林之劳封太尉喜爲节乡侯司空䜣爲安鄕侯司徒鲂爲扬邑侯苍上疏让曰陛下慈恩哀臣苍临朝之日以爲命首举负薪之才升君子之器今劝赏之士怠于力行臣诚内迫顽愚辱污辅将之位必被诗人赤绂之刺今方域晏然要荒无警将遵上德无爲之时也文官犹宜并省武官尤不宜建昔虞氏克谐君象有鼻不及以政诚不忍扬其恶也前事之不忘后事之师也自汉巳来子弟无得在公卿位者唯陛下远遵旧典终畜养之恩不胜至愿愿上骠骑将军印绶上不听苍以毋弟辅政尽心王室其所賔礼皆当世名士𥘉太原人郇恁隐居山泽不求于世匈奴尝入太原素闻其名乃不入郇氏举宗赖之建武中徴恁不至于是苍复辟恁而敬礼焉尝朝㑹上戏恁曰先帝徴君不至骠骑辟君反来何也对曰先帝秉德以惠下故不得来骠骑执法以检下臣不敢不至月余辞去终于家秋九月陇西羌反冬十一月中郞将窦固杨虗侯马武征羌十二月甲寅诏自殊死巳下听赎罪各有差后汉光武皇帝纪卷第八后汉纪后汉纪卷第九后汉孝明皇帝纪上卷第九袁宏永平元年四月癸卯封故卫尉隂兴子庆爲鲷阳侯博爲隐强侯楚王舅子许昌爲龙舒侯东海恭王彊建武二年立母郭氏爲后彊爲皇太子十七年而郭后废彊常戚戚不自安数因左右及诸王陈其恳诚愿备藩国光武不忍迟㢠者数岁乃许焉十九年封爲东海王二十八年就国帝以彊去就有礼故优以大封兼食鲁郡合二十九县赐虎贲旄头宫设钟鼓之悬拟于乗舆彊临之国数上书让还东海又因皇太子固辞帝不许深嘉叹之以彊书宣示公卿初鲁共王好宫室起灵光殿甚壮丽是时犹存故诏彊都鲁中元元年入朝徙封岱因留京师明年春帝崩冬归国永平元年彊病显宗遣中常侍钩盾令将太医乘驿视疾诏沛王辅济南王康淮阳王延诣鲁五月戊寅彊病因临命终上䟽谢曰臣蒙恩得备藩辅特受二国荣宠巍巍无量讫无报称自修不谨连年被病爲朝廷忧皇太后陛下慈愍恻至动发中心臣内省视气力羸劣日夜剧终不望复见阙庭奉承帷幄辜负重恩衔恨黄泉言之绝肠惟皇太后陛下加供养数进御食避风气终始天道臣彊困劣言不能尽意愿悉谢诸王不意长不复相见臣特蒙大恩兼大国政小人也猥当袭臣封非所以全利之也如皇太后陛下深爲规度诚愿还东海以臣无男之故则处臣三女小国侯此臣夙夜之愿也彊薨问至上与皇太后悲恸不自胜乃诏诸王京师亲家皆诣东海奔䘮遣司空鲂持节视䘮事赐旄头鸾辂龙旗虎贲荣宠之盛无与爲比谥曰恭王诏东海傅相曰王谦恭好礼以德自终其葬送之具务从省约以彰王卓尔之美子政嗣淫慾无行故彊以爲言秋七月西羌破走余种悉降徙三辅羌之先三苗之裔也其俗以父名母家姓爲号出十二世相与婚姻妻后母报㛐无鳏男寡妇故种类繁息其爲兵长于山谷短于平地男子兵死有名且以爲吉病终谓之劣又以爲不祥妇人产乳丈夫被创不避霜雪得西方金气焉夏后氏襄戎狄在邠岐之间殷襄周太王自邠之岐周㐮幽王爲西戎所灭故羌之爲患自三代然也袁宏曰夫民之性也各有所禀生其山川习其土风山川不同则刚柔异气土风乖则楚夏殊音是以五方之民厥性不均阻险平易其俗亦异况乃殊类绝域不賔之旅以其所禀受有异于人先王知其如此故分其内外阻以山川戎狄蛮夷即而序之夫中国者先王之桑梓也德礼陶铸爲日久矣有一士一民不行先王之道必投之四裔以同殊类今承而内之以乱大伦违天地之性错圣人之化不亦弊乎昔伊川之祭其礼先亡识者观之知其必戎况西羌北狄杂居华土呜唿六夷之有中国其渐久矣八月戊子徙山阳王爲广陵王是岁太傅邓禹如畤侯耿弇薨谥禹曰元侯弇曰愍侯禹疾病天子亲数问除二子爲郞分禹国封三子爲列侯禹内文明外温恭不事产业常欲避权势有十三男各命通一经其闺门之训皆可爲后世法长子震爲高密侯次袭爲昌安侯次爲车骑将军坐出塞追叛胡下狱死第六子训不好文学禹以此非之然好施爱士济人之急士无贵贱见之如旧以谒者使外国爲乌九校尉徙杼秋侯股爲居巢侯杨州刺史诏以股口无择言行无怨恶宜蒙褒显以劝天下乃徴股行执金吾事二年春正月辛未祀光武皇帝于明堂始服冕珮玉礼毕登云台观云物大赦天下自三代服章皆有典礼周衰而其制渐微至战国时各爲靡丽之服秦有天下收而用之上以供至尊下以赐百官而先王服章于是残毁矣汉初文学旣缺时亦草创舆服旗帜一承秦制故虽少改所用尚多至是天子依周官礼记制度官冕衣裳珮玉乗舆拟古式矣袁宏曰昔圣人兴天下之大利除天下之大患躬亲其事身履其勤使天下之民各安性命而无夭昏之灾是以天下之民亲而爱之敬而尊之夫亲之者欲其闲敞平怿而无疾苦之患也故爲之宫室卫以垣墻重门击柝以待暴客敬之者欲其崇高荣显殊异于衆故爲之旗旌表以服章陛级悬绝不可得而逾也后之圣人知其如此自民之心而天下所欲爲故因而作制爲之节文始自衣裳至于车服栋宇垣墙各有品数明其制度尽其器用备物而不以爲奢适务而不以爲俭大典旣载陈于天下后嗣因循守其成法故上无异事下无移业先王之道也末世之主行其淫志耻基堂之不广必壮大以开宫恨衣裳之不丽必美盛以修服崇屋而不厌其高玄黄而未尽其饰于是民力殚尽而天下咸怨所以弊也故有道之主覩先王之规矩察秦汉之失制作营务求厥中则人心恱固而国祚长世也二月甲子立皇后马氏皇子坦爲皇太子赐天下男子爵各有差鳏寡孤独不能自存者粟人五斛后马援女也后有四兄二姊长兄廖及防光二姊与后同母兄客卿幼而奇嶷初援南定百越北征匈奴谋议之士集于门下客卿年六岁能应接诸公专对賔客尝有死罪亡命者客卿逃匿之不令人知援甚奇器之以爲壮大必任将相故以秦时官号字焉援薨后客卿早死太夫人悲伤发疾恍惚昏乱后时年十岁干治家事勑制僮仆昆弟亲属各得其宜诸家皆以爲太夫人所爲也后问之咸惊异焉尝疾令卜者筮之曰此女当爲帝妃贵不可言久之太夫人亡珠直数万钱问相者相者指一御婢此人盗之果如其言太夫人奇之乃令相诸女见后惊曰我必爲此女称臣贵而少子太夫人曰得世无子乎相者曰有一子遽失得人子力愈于自生子也年十三以选入太子家接侍同列如承贵尊先人后已发于至诚由是见宠及有司奏立长秋宫太后曰马贵人德冠后宫即其人也尝从容问以政事后辄推心以对无不当意时后宫未有姙育者尝言继嗣当以位荐逹左右如恐不及其见宠者与之恩隆未尝与侍御者私语其防闲愼微皆此类也性不喜出入游观上时幸苑囿离宫辄谏诤辞意甚美上纳焉诵易经习诗论语春秋略记大义听言观论摘发其要读光武本纪至于献千里马寳劒赐骑士手不持珠玉未甞不叹息也后志在克已不以私家干朝廷兄廖爲虎贲中郞防光爲黄门郞讫明帝世不易官三月上初礼于学临辟雍行大射礼使天下郡国行鄕饮酒礼于学校秋九月沛王济南王淮南王东海王来朝冬十月壬子上临辟雍初养三老五更于是士效礼乐三雍仪制备矣诏曰五更栢荥以尚书教朕十有余年周颂曰视我显德又曰无德不报其赐荣爵关内侯食邑五千户荣病笃上疏谢恩让还爵土上悯伤之临幸其家入巷下车拥经趋进躬自抚循赐以牀帐衣服于是诸侯大夫问疾者皆拜于牀下及终赠赐甚厚上亲变服临送赐冡茔初荣爲太常上幸其府令荣东面坐设几杖之礼而百官能通义者及荣门下生数百人上亲自下说时有问难者上谦而不答曰太师在是也供赐毕悉以馔赐荣字春卿沛国亢人少给事郡县长师事九江朱文家贫常赁自供书夜诵读无懈怠十五年不归家京师以此称之父卒荣奔䘮九江负土成坟因留教授徒衆数百人王莽末天下扰攘兵革之间穷厄绝粮然抱持经书与诸生逃匿山谷讲授不辍建武中大司徒辟荣年巳六十余矣时虎贲中郞将豫章何汤荣门下生也以选授皇太子经世祖问汤何所师对曰桓荣世祖即召荣令说尚书善其说拜郞赐钱十万入授皇太子甚见尊重毎朝会世祖辄令荣于公卿前说因问长安时旧事世祖曰得卿几晚善博士也荣叩头曰臣经学浅薄不如同门生扬州从事臯弘郞中彭闵世祖曰俞汝谐因除荣爲博士荣谦恭有藴借毎论难于前常持礼让以义理相喻不苟以言辞取胜儒者以此高之少子郁字仲恩传父业以任爲郞荣卒郁当袭爵上书让孤兄子上不许迁侍中上以郁先师子有礼让甚亲厚焉常居中论经问以政事甲子幸长安祠陵庙遣使者祠萧何霍光车驾过轼墓所赐二千石令长巳下各有差十月护羌校尉窦林有罪下狱死三年春二月太尉赵喜司徒李䜣坐事免左冯翊郭丹爲司徒南阳太守虞延爲大尉延陈留东昏人初爲细阳令信行于民弃官还家太守傅宗闻其名署功曹宗舆服出入拟于王侯延毎常进谏曰晏婴相齐裘不𥙷公仪相鲁㧞园葵去织妇夫以约失之者鲜矣宗勃然不悦曰昔者诸侯今之二千石也延以陪臣喻诸侯岂其谓也延以不合意退去宗后果以奢丽得罪临当伏刑世祖使小黄门徃视之宗乃仰天叹曰恨不用功曹虞延之谏后车驾过外黄诏问陈留太守宁有功曹虞延邪太守对曰今爲南部督邮乃引见问谏前太守时事延具以状对诏问延外黄园陵寝殿祭器俎豆悉晓其礼由是遂见谢焉赐钱百万郡中闻之易视听辟司徒府迁洛阳令是时隂皇后家客马成尝爲姦宄延收系之隂将军书请之前后不绝延得一书辄加笞二百隂氏知延必杀之乃言于世祖以延多所枉滥世祖亲临御道勑延出狱中囚其巳论者居东罪未决者居西成自以罪巳决欲起就东延前击其头曰此民之蠧也久依城社不畏烟烧今方考实姦未穷尽成大唿称冤㦸郎以㦸承延颈叱使置之世祖知延不移因谓成曰汝犯法身自取之何以爲冤后数日遂伏诛上即位迁南阳太守新野功曹邓衍以外戚小侯得朝会趋过殿庭姿容甚丽上顾谓左右曰朕之仪容岂能若此左右曰陛下天子此凡人何足比焉虽然上心好之特赐舆马衣服南阳计吏归具白延延知衍行不配容积三年而不用于是上乃勑衍令称南阳功曹诣阙拜郞中后爲玄武司马不爲父行服上闻之慨然曰知人则哲惟帝难之虞延之言信哉衍慙惧遂退位上益奇延甲子赐天下男子爵人二级三老孝悌力田三级鳏寡孤独贫不能自存者粟人五斛夏四月辛酉立皇子建爲千乗王当爲广平王秋八月有司议世祖庙乐东平王仓议曰汉制旧典宗庙各奏其乐不必相袭以明其德也高帝受命龙兴诛暴秦天下各得其所作武德之舞孝文皇帝躬行节俭泽施四海制盛德之舞光武皇帝受命中兴拨乱反正登封告成功德巍巍夫歌所以咏德舞所以象功庙乐宜曰大武之舞从之初起北宫尚书仆射钟离意谏曰陛下以天旱不雨毎自刻责避正殿损常膳而天犹不雨岂举动失所而政违天心者邪昔汤遇旱以六事自责曰政不节邪使民疾邪宫室营邪女谒盛邪苞苴行邪谗夫昌邪今百姓须雨而天久旱窃以爲北宫大作是宫室营政不节之类也自古巳来非患宫室小但患民之不安诗曰雨我公田遂及我私言君臣相济上下同忧也今天下疲弊衣食不充可谓忧矣食禄于朝备在近列敢不以闻时诏赐降胡子缣尚书素事误以十爲百上大怒召即欲鞭之意曰过误者人所有也若以懈慢爲罪臣居大官皆在臣臣请先受坐解衣就挞上意解皆原之上性急好以小察爲明公卿大臣数被诬毁尚书近臣尤甚由是朝廷悚慄事爲多苟且以避诛责意独犯颜论事数封还诏书羣臣获怒者辄救请之意荐彭城刘平征爲议郞上数引见迁侍中宗正平荐举承宫郇恁皆名士也以老病乞骸骨归鄕里平字公子始以孝行称爲郡吏守菑丘长政教大行毎属县贼辄令平守之所至皆治更始时天下乱平弟仲爲贼所害平抱仲女弃巳子而走母欲还取之平曰力不能两全仲不可以绝类也遂去不顾平尝出爲母求食贼得平将食之平叩头涕泣曰今旦爲老母採苕母饥待平爲命愿得反食母而还就死贼见其至诚哀而遣之平还旣食母即白曰属与贼期义不可欺遂复还贼皆大惊相谓曰常闻烈士今乃见之矣吾不忍食子建武初平狄将军庞萌反攻太守孙萌平爲主簿冒白刃伏萌上身被七创噑泣曰愿以身代明府贼乃相顾曰义士也勿杀遂解去萌绝而复苏因涕泣相抱后数日萌竟死后太守嘉其节义举孝廉爲全椒长使掾吏卒五日一来治所余日令各就农桑官闲事简民人怀感盗贼屏息资赋增益爲诸邑最刺史太守行部狱无囚徒民各自以得职不知所问沛人赵孝亦以义行获宠孝字长平初天下乱人相食孝弟礼爲贼所得孝闻之则自缚诣贼曰礼久饿羸痩不如孝肥饱贼大惊不忍食两放之谓曰归持米粮来孝不能得即复徃愿就烹贼义之不害建武初天下新定民皆乏食孝毎炊待熟辄使礼夫妇出有所役自在后与妻共𬞞菜食及礼还告以食而以粮饭食之如此者久礼心怪之微察怅恨独然遂不肯复出兄弟怡怡乡党服其义州郡召进退必以礼天子素闻其行诏拜爲谏议大夫长乐卫尉后复征弟爲御史中丞礼亦以恭谦有礼让上嘉孝兄弟笃行欲宠异之率常十日使礼至卫尉府太官供食令其相对尽欢其见优若此数年礼卒赠赙甚厚令孝以长乐卫尉从官属送䘮葬于家壬申日有蚀之是时刑法严峻人怀忧惧因是变也钟离意上疏曰陛下躬行孝道修明经术敬畏天地之礼劳䘏黎元之恩然而天气未和日月不明水泉涌溢漂杀人民咎在羣臣不能宣化理职人怀恐急故百官不亲吏民不和至于骨肉相残以逆和气虽加杀罚犹不能止故百姓可以德胜不可以刑服愿陛下缓刑罚顺时气以调隂阳垂之无极上虽不能用然知其忠直故不得久留中出爲鲁国相爲治存大体不求细过百姓爱之将终遗言上书陈刑法大峻宜少寛假上感其言赐钱二十万意之出也遂就北宫及德阳殿成㑹百官上曰钟离尚书在不得成此殿也意字子阿㑹稽山隂人少爲督邮亭长有受民酒礼者府下记案治意答曰诗曰刑于寡妻至于兄弟以御于家邦明政化之本由近及逺今宜明府内以及诸外且阙略远县细微事太守甚贤之遂任以属县事㑹稽大疾疫死者以万数独身自隐视经给医药全济者甚多辟司徒府爲耿宪堂邑令视民如子百姓怀之邑民防广遗腹子也爲父报雠系狱其母病死广哭泣不饮食意怜伤之解遣广归家使得殡殓丞掾皆以爲不可意曰自令罪非丞掾也广殓母讫即还入狱意以状闻竟得以减死论冬十月有事于世祖庙初献大武之舞改太乐曰宜袁宏曰乐之爲用有自来矣大章箫韶于唐虞韶濩大武于殷周所以殷荐上帝飨祀宗庙陈之朝延以穆人伦古之道也末世制作不逹音声之本感物乖化失序乎情性之宜故虽钟鼓不足以动天地金石不足以感人神因轻音声之用以忽感导之方岂不惑乎善乎嵇生之言音声曰古之王者承天理必崇简易之教仰无爲之理君静于上臣顺于下大化潜通天下交泰羣臣安逸自求多福黙然化道怀忠抱义而不觉其所以然也和心足于内则美言发于外故歌以叙志舞以宣情然后文之以采章昭之以风雅播之以八音感之以大和导其神气养而就之迎其悦情致而明之使心与理相顺言与声相应合乎㑹通以济其美故凯乐之情见于金石含弘乎大显于音声也若此巳徃则万国同风芳荣齐茂馥始秋兰不期而信大道之隆莫盛于兹太平之业莫显于此故曰移风易俗莫善于乐然乐之爲体以心爲主故无声之乐民之父母也夫音声和此人情所不能已者也是以古人知情不可放故抑其所通知慾不可绝故因以致杀故爲可奉之礼制可遵之声也口不尽味耳不极音揆始之中爲之检则使逺近同风而不竭亦所以结忠信着不迁也故鄕教庠序革不修之使丝竹与俎豆并存羽旄与揖让俱用正言与和声同发使将听是声也必闻此言将观是容也必崇此礼犹賔主升降然后酬酢行焉于是言语之节音声之度揖让之宜动止之致进退相须共爲一体君臣用之于朝士庶用之于家少而习之长而不怠心安志固从善日迁此先王用乐之意也故朝宴聘享嘉乐必存是以国史採风俗之盛衰寄之乐工宣之以管絃使言之者无罪闻之者足以自戒此先王用乐之意也上与皇太子后幸南阳章陵周观旧庐召见隂邓故人赏赐各有差四年春二月辛亥上亲耕于借田将猎河内骠骑将军王苍谏曰臣闻盛春农事始兴于时令不聚民兴功传曰田猎不宿食饮不享出入不节则木不曲直此失春令故也臣知车驾至约省所过吏民讽诵甘棠之德虽然动之不以礼非示四方规凖也陛下因行田野见稼穑经览河川逍遥驻留弭节周旋至秋冬乃振威灵整法驾备周卫设羽旄诗云抑抑威仪惟民之隅敬愼威仪惟民之则不胜至心谨手书陈愚上从之秋九月戊寅千乗王建薨陇西太守邓融下狱死初融在职不称功曹廉范知其必获罪乃谢病去融甚望之范改姓名求爲廷尉卒无何融果征下狱范卫侍有异于常融不意是范也怪而问之曰卿何类我功曹范曰君误耳非是也融疾病及死范养视甚笃终不自言身自将车送䘮至南阳葬毕而去范自叔度杜陵人祖父丹王莽时爲大司马范父遭乱客死于蜀范与母流离西州天下定乃归鄕里范年十五辞母入蜀迎父䘮母怜其小谓曰汝家惟汝一身遭世乱恐灭绝不得奉宗祀今仅得全奈何复弃我逺去范固自请母不能止遂与客俱西入蜀蜀郡太守张穆丹之故吏也闻范迎䘮遣吏资车马布帛送范范还不受自客歩负䘮经渉涂险至葭萌下䘮载舩舩触石破没范抱持骸骨人前接范不动遂没石间衆伤其义相与共钩求一日乃得共抱悬良久乃苏穆闻之大惊复驰遣将前资追与范范曰前后相违范所不行也遂辞不受归葬行服关中高其行袁宏曰古之人明救䘏之义开取与之分所以周急拯难通乎人之否泰也廉范厉然独行以任所重其身殆亡而亲柩几䘮非全通之道也范旣归事博士薛汉𥘉范家之入蜀以良田百余顷属故吏毛仲范归仲子叔奉仲遗命以田归范范以物无常主在人即有悉推田与之辟公府掾会薛汉坐楚事诛故人门生莫敢哭视范独徃收之吏以闻帝大怒召入诘责范曰楚王无道救乱天下范公府掾不与朝廷同心而反收歛罪人何人范叩头曰臣无状以谓汉等皆巳伏诛故不胜师资弟子之情当万死上怒稍解问范爲廉颇后邪范对曰臣本赵人廉颇之后大父丹爲王莽大司马上乃曰怪范能若此因释之举茂才爲温令数月迁云中太守会胡虏反故事虏人入塞过五千人移书旁郡救至乃出范闻警即自以精兵赴之虏盛汉兵不能敌范乃令军士皆持炬晨奔虏军大炬如星虏见之惊走追击大破之自此后虏震怖不敢犯云中累迁武侯蜀郡太守所在有名迹蜀部好文辩喜相长短范以寛厚化下人民怀之坐事免归家多散财物以赈宗族与洛阳亭长庆鸿爲刎颈之交时人称曰前有管鲍后有庆廉鸿官至琅邪太守所在有异迹十月乙卯司徒郭丹司空冯鲂免丹字少卿南阳穰人少事淮阳公孙昌西入关弃符叹曰不乗传车终不出关是时昌爲王莽讲学大夫门下生甚衆而昌独礼异丹由是严尤王寻更辟请皆不就莽亦征之逃避十余年而更始立征丹爲谏议大夫持节出关安集南阳初世祖即位诸将悉降受爵邑丹独城守不下乃褁节荷担经历险更始妻子还其节传然后归田里后举高第稍迁并州牧左冯翊皆有称绩及在相位淸廉公正与侯霸杜林相善亦齐名迹十二月陵鄕侯梁松下狱死松有才能明习汉家故事以选尚舞隂公主爲虎贲中郞将世祖时贵幸用事上即位迁太仆卿数爲私书请託郡县事发觉免官由是怨望下狱诛安丰侯窦融薨融子穆尚内黄公主而显亲族及子固尚沮阳公主穆长子勲尚东海恭王女北阳公主穆爲城门校尉固爲中郞将监羽林融从兄子林爲护羌校尉窦氏一公两侯三公主四二千石自祖及孙官府邸第相望奴婢千余人于亲戚功臣中莫与爲比融年老子孙放纵多不法度帝不能容数下诏比以窦婴田蚡故事融惶惧乞骸骨上赐牛酒策罢穆以国在安丰欲以安六侯归遂假作故六安王国矫称长公主家上书自言帝大怒乃尽免穆等官诸窦爲郎吏者皆遣归故郡留融京师㑹融病薨谥曰戴侯穆居大第富于财天子使谒者监护其家欲以全之居数年穆父子自以失势出怨言使者奏焉乃遣归故郡坐赂遗小吏爲郡所考穆及勲皆死狱中诏融夫人与一孙还洛阳固有才能世祖时贵显用事及穆得罪固亦废于家东平王苍以辅政久固请归蕃五年春二月诏曰东平王比上书愿归藩上将军印绶谦让日闻至诚恳恻盖君子成人之美今其听焉以骠骑长史爲东平王太傅掾吏爲中大夫令史爲王家郞勿上将军印绶苍体貌长大进止有礼好古多闻儒雅有识度上甞问苍在家何者最爲乐对曰爲善最乐上嗟叹之冬十一月上幸邺六年春正月沛王楚王济南王东平王淮阳王琅邪王中山王东海王来朝庐江获寳鼎纳于太庙冬十一月行幸鲁祠东海恭王沛王楚王济南王东平王淮阳王瑯邪王皆㑹于鲁十二月还过阳城遣使者祠中岳太尉虞延爲司徒延立朝正色多所匡弼隂氏憾延欲毁伤之使人告延与楚王英谋反延以英帝亲以爲不然不受其言后英事发觉上切让之七年春正月癸酉皇太后隂氏崩二月庚申葬光烈隂皇后征东海相宋均爲尚书令甞有疑事上大怒召尚书郞执之诸尚书皆叩头谢均独正色曰夫忠臣守正敢有二心均虽死不易上闻而善之即舍之迁司隷校尉河南太守政化大行毎疾百姓耆老皆爲祷请旦夕至府问讯起居天子方欲以爲相㑹有痼疾上召入自视其疾均见上流涕谢曰天罚有罪所苦浸笃不复奉望帷幄上甚伤之赐钱三十万卒于家初上好用能吏卒多暴虐残刻终皆毁败均罢朝相与言曰今选举不得幽隐侧陋但得见长吏耳太始时京兆则赵广尹翁归萧望之丞相则魏相黄霸此数公者治皆致平今二千石殊无此国家喜文法吏以足止姦也然文吏习爲欺谩而廉吏淸在一巳无益百姓流亡盗贼所由而作也均自欲叩头争之时未可改也久将自苦之乃可言耳未及言迁爲司隷校尉后上闻其言追而悲之均字叔庠南阳安衆人初爲上蔡长诛鉏豪右姦猾震慄府下禁民葬不得过制均不行督邮以让县均曰夫送终踰制过之厚也国有不义之民而罚其过礼者恐非政治之先迁九江太守五日一听事悉省掾吏闭督邮府内令与诸曹分休属县无事百姓安业九江多虎数伤民先时常募吏民设槛饵捕之均曰夫虎豹在山鼋鼍在渊物性之所託也江淮之间有勐兽犹江北之有鸡肫也今数爲民害咎在贪残居职使然也而令吏捕虎非忧民之本也今务退贪残进忠良去窞饵勿复课其后民传言虎皆去东渡江北海王薨谥曰静王后汉孝明皇帝纪上卷第九后汉纪后汉纪卷第十后汉孝明皇帝纪卷第十袁宏八年冬十一月丙子上临辟雍诏天下死罪赎各有差壬寅日有蚀之诏群臣上封事言得失是时北单于外求和亲而数爲边害上使越骑司马郑衆使匈奴单于欲令衆拜衆不爲之屈单于围守衆欲胁服之衆拔刃以自誓单于恐乃止乃发使随衆汉议复使衆衆䟽谏曰臣伏料北单于所欲致汉使者欲以离南单于令西域诸国耳故汲汲于致汉使使旣到偃蹇自若臣愚以爲于今冝且勿答南单于本来归义者望唿韩邪之助故归心不二乌桓慕化并力保蕃今闻北单于不屈汉复通使不止恐南单于必怀疑而乌桓亦有二心单于久居汉地具知形势万分离析规爲边害其忧不轻今幸有渡辽之衆扬威北垂虽勿答不敢爲害上不从而卒遣衆衆又上言臣前使匈奴与单于不和而今复徃恐其必取胜于臣臣诚不忍持大汉节信对旃裘跪拜令以益匈奴之名损大汉之强诏下听衆旣西道路间连续上书固争上大怒追还系廷尉狱㑹赦归家其后帝见匈奴使来者问衆使时与单于争礼状皆言匈奴中传以爲衆壮勇徃时苏武不能过也上乃复召衆爲军司马稍迁大司农九年夏四月诏以公田赐贫民各有差长吏居职三年尤异者与计偕封皇子恭爲灵寿王党爲重喜王十年春二月广陵王荆有罪自杀荆上母弟也性急刻喜文法初封山阳王世祖崩荆与东海王强书劝强起兵强恐惧封上其书天子秘其事徙荆爲广陵王荆爲相工曰吾貌类先帝先帝三十得天下我今亦三十可起兵未相者告吏荆自系狱上复不忍考讯诏曰荆数年之间大罪二矣其赦荆罪不得臣其吏民荆犹不悛使巫祝诅上上使长水校尉樊儵任隗杂治荆狱奏荆大恶当诛上怒曰诸卿以我弟故敢请诛之即我子卿等岂敢邪儵曰天下高皇帝之天下非陛下之天下也春秋之义君亲无将将而诛之是以周公诛弟季友鸩兄臣等以荆属託母弟陛下留心故复请之耳如令陛下子臣等专诛之矣荆自杀上怜伤之谥曰思王封荆子元寿爲广陵侯食荆故国不得臣吏民儵字长鱼樊宏之子也建武中诸王争招致賔客好事者皆与之周旋更遣人请儵儵精义于学一无所应及捕诸王客儵不在其中世祖以是器之永平初与公卿杂定郊祀礼仪及五经异义立朝居正多所匡谏上亦敬重焉儵弟鲔爲其子赏求楚王英女敬郷公主儵止之曰建武时吾家并蒙荣宠一宗五侯时特进一言男可以尚主女可以配王但以臣子不当有外心不冝与藩国婚姻贵盛爲宗族患故不爲也今尔有一子柰何弃于楚乎鲔不从遂与楚婚是时儵卒谥曰哀侯儵病患因犹不忘忠悉条政不便于民者未及言而薨上遣小黄门张音问何遗言音奏焉上爲之流涕以儵两子郴梵谨于言行爲郎二十余年未尝𬒳奏劾初儵与郎承宫友善荐之于朝拜博士迁左右中郎将数纳忠言守正不希苟容朝臣惮其节名闻于匈奴单于遣使来贡求见宫诏勑宫自整顿宫对曰夷狄眩名非识实也闻臣虚称故欲见臣臣丑陋寝见臣必生轻贱臣不如选长大有威容者示之时以大鸿胪魏应示之夏曰月戊子大赦天下闰月甲午行幸南阳祠章陵祭于旧宅作雅乐奏鹿鸣天子亲御埙箎以娱嘉賔十一年春正月沛王楚王济南王东平王淮阳王中山王郎邪王东海王来朝十二年春正月置永昌郡夏五月丙辰赐天下男子爵人二级三老孝悌力田人三级鳏寡孤独不能自存者粟人二斛上以天下无事俗颇奢靡乃诏有司甲旧章整车服乙亥司空伏恭以老病罢大司农牟融爲司空是时天子勤于万机公卿数朝㑹辄延坐论政事融明经术善论议朝廷皆服其能天子数嗟叹以爲良宰相融字子夏北海安丘人也少以名德称举茂才爲丰令治有异迹司徒范逡荐融忠正公方经行纯备宜在本朝并上其治状由是徴入爲司隷校尉多所举正百僚敬惮之数年擢迁大鸿胪大司农十三年春二月上耕于借田赐观者食有一诸生蒙首而言曰善哉太公之遇文王也上使人报之曰生非太公予亦非文王夏四月辛巳幸荣阳廵河渠作水门遂至太行幸上党冬十月甲辰晦日有蚀之诏有司陈便宜靡有所讳刺史太守详理冤狱有䘏鳏寡勉思所莅焉十二月楚王英谋反初郭后生东海恭王疆沛献王辅济南王安康阜陵质王延中山简王焉隂后生明帝东平献王苍临淮王衡广陵思王荆琅邪孝王京许姬生楚王英号楚太后世祖无宠英最小自帝爲太子时英独归附上上特亲爱之数加赏赐英好游侠交通賔客晚节喜黄老修浮屠祠八年上临辟雍礼毕诏天下死罪得以缣赎英遣郎中令诣彭城曰臣託在藩蔽无以率先天下过恶素积喜闻大恩谨上黄缣二十五匹白䊵五匹以赎其愆楚相以闻诏曰楚王诵黄老之㣲言尚浮屠之仁祠㓗齐三月与神爲誓有何嫌惧而赎其罪因还其赎男子燕广告英与颜忠王平等造图书谋反有司奏英大逆不道请诛上以至亲不忍徙丹阳泾县汤沐邑五百戸英男子爲公侯王者食邑如故楚太后留楚宫婢才人鼓吹从英者无限皆乘辎軿带持兵弩行道射猎极意欢娱遣大鸿胪持节护送英丹阳浮屠者佛也西域天竺有佛道焉佛者汉言觉将悟羣生也其教以修善慈心爲主不杀生专务清净其精者号爲沙门沙门者汉言息心盖息意去欲而归于无爲也又以爲人死精神不灭随复受形生时所行善恶皆有报应故所贵行善修道以錬精神而不巳以至无爲而得爲佛也佛身长一丈六尺黄金项中佩日月光变化无方无所不入故能化通万物而大济羣生初帝梦见金人长大项有日月光以问羣臣或曰西方有神其名曰佛其形长大而问其道术遂于中国而图其形像焉有经数千万以虚无爲宗苞罗精麤无所不统善爲宏阔胜大之言所求在一体之内而所明在视听之外世俗之人以爲虚诞然归于玄㣲深逺难得而测故王公大人观死生报应之际莫不矍然自失是歳匈奴频犯塞中郎耿秉上书曰中国虚费边陲不宁其患专在匈奴以战去战可也故君不可以怒而兴师将不可以愠而合战鼓之以仁义爲国之寳矣天子内有图匈奴志隂纳秉言乃召入见使具陈其状上善其言以爲可任将帅拜谒者仆射毎公卿论边事秉辄预其议顷之太仆祭彤虎贲中郎将马庚显亲侯窦固下博侯刘张好畤侯耿忠等俱见议兵事秉以爲孝武时始事匈奴匈奴援引弓之类幷左袵之属故不可得而制也汉旣得河西四郡及居延朔方徙民以充之根㨿未坚匈奴犹出爲冦其后羌胡分离四郡坚固居延朔方不可倾拔虏遂失其肥饶畜兵之地惟有西域俄复内属唿韩邪单于请𣢾塞是故其势易乘也今有南单于形势相似然西域尚未内属北虏未有舋作臣愚以爲当先击白山得伊吾破车师通使乌孙诸国以断其右臂未可先击匈奴也伊吾亦有匈奴南唿衍一部破此复爲折其左角观徃者汉兵出匈奴辄爲乱五单于争来必不以五将出之故也今可先击白山以观其变击匈奴未晚也上善秉言议者或以爲今兵出白山匈奴必并兵相助又当分其东以离衆与秉计异上更然之十四年夏四月故楚王英自杀以诸侯礼葬之上遣中黄门视英妻子慰劳楚太后悉释诸与英谋者而封燕广爲折姦侯初英狱起内及京师诸侯外连州郡豪杰坐死及徙者以千数而系狱者尚数千人颜忠王平辞及隧郷侯耿建朗陵侯臧信灌泽侯刘鲤曲成侯窦建御史寒朗治其狱奏建等未尝与忠相见诘验无实爲平所枉疑下无辜者衆上曰建等未尝见平忠何故引之朗曰所犯不道冀引建等以自明上曰若四侯无事何不出之而轻系邪朗曰考之无事恐海内发其姦者故未奏之上怒曰吏持两端巧爲其辞将下捶之朗曰愿一言而死上曰谁共作章朗曰臣独作之上曰何以不与三府议朗曰臣自知当族灭不敢多污良善上曰何故族灭朗曰臣考事一年不能穷尽姦状不爲罪人讼自知无状虽族灭不恨夫䧟人死地复无忧责是以考一连十考十连百公卿毎朝陛下问得失皆言天下之恶祸及九族陛下大恩裁止于身天下幸甚归舎皆仰屋窃叹虽口不言指挥可知皆谓多冤狱莫敢言者今建等无验而陛下杀之诚愿留神省察得其情实使刑者不怨死者不恨故臣冒死恳言诚不敢爲私上深纳朗言自幸洛阳寺出者千余人天下即大雨是时楚狱系者数千人天子盛怒吏治之急自诬死者甚衆于是有司举能治剧者以袁安爲楚郡太守安之郡不入府舎遥至狱所案验无实者条上出之府丞掾吏皆叩头争之曰不可安曰如有不合太守当坐之不以相及也遂别具奏㑹帝感悟即报许得出四百余家顷之徴入爲河南尹召入见上问以考楚事名簿甚备安具奏对无所遗失上以爲能也问安本自何爲官对曰臣本诸生上曰以尹故吏也何意诸生邪安爲河南尹十年号爲严明然未尝加罪鞫人常称曰凡士学问上欲望宰相下则牧守锢人于圣代尹所不爲也其下闻之皆自激厉名重朝廷安字邵公汝南宛人严重有威州里敬之爲县功曹奉檄从事从事因安致书于令安曰公事邪则有邮驿今因功曹是有私也辞不肯受从事瞿然而止举孝廉爲郎谒者隂平长任城令所在吏民畏而爱之夏五月封故广陵王荆子六人爲列侯诏曰执金吾鲂侍卫历年数进忠言其还爵土封爲杨邑侯封窦融孙嘉爲安丰侯十五年春二月庚子令天下亡命赎各有差行幸彭城止楚王舘悲恸左右百官凄然三月行幸琅邪及鲁祠孔子及七十二弟子幸东平定陶祠定陶恭王夏四月封皇子畅爲汝南王建爲千乘王羡爲陈留王衍爲下邳王昞爲常山王长爲济隂王徙重喜王党爲乐城王赐天下男子爵人三级民酺五日上使越骑校尉桓郁郎中张酺授太子经二人朝夕侍讲劝以经学是时太子家颇爲奢侈酺毎正谏甚见严惮㑹平阳公主薨太子同生也哀戚过礼酺以爲太子举措冝动合礼度因是上䟽曰臣伏见皇太子仁厚寛明发言高逺卓然絶异非人所能及也今平阳公主薨悲哀发中形体骨立恩爱恻隐世希似是见臣愚浅不识大体以爲宜选名儒高行以充师傅问讯起居之日太傅时赐䜩所以宣德音以成圣德也侍中丁鸿仁而有让逹于从政谒者费恽资性敦笃遵令法度如并侍左右必能发起㣲意增广徽猷者也乙巳大赦天下冬十一月乙卯太白入于月其占曰大将戮死不出三年人主崩本志称昔庖牺氏之王天下仰则观象于天俯则观法于地然则天地设位而星辰运度备矣易曰天垂象圣人则之星官之书始自黄帝至高阳氏使南正重司天北正黎司地唐虞之时则伏牺氏掌焉夏有昆吾殷有巫咸周有史佚皆职典预覩成败以佐时政者也秦燔诗书愚百姓六经典籍残爲灰星官之书全而不毁汉兴司马谈父子以世家重黎氏之后着天官书班固序汉书又有天文志乙巳大赦天下匈奴㓂河西十六年春天子遂前议遣奉车都尉窦固驸马都尉耿秉太仆祭渡辽将军吴常各将万骑击匈奴出炖煌崙塞击南唿衍王出塞千五百里到蒲类海破白山走唿衍王斩首十余级秉出张掖居延塞击匈林王到沐楼山度莫六百里余絶无水草得生口辞云匈林王转北逐水草秉欲将轻骑追之都尉秦彭止之而还尝与南单于左贤王信出朔方鬲阙塞击温禹犊王于涿邪山出塞九百余里见小山爲信所误云是涿邪王山无所得而还是时秉烛有功吴尝罪下狱免性刚严行道不与信相得故爲信所误自恨无功出狱数日欧血死勑其子曰吾奉使不称㣲功不立身死慙恨义不可以受赏赐汝等赍兵马诣边乞効死前行以副吾心其子逢上䟽陈遗言上方任闻之嗟叹者良久子参从击车师有功迁辽东太守乌九鲜卑追思不巳毎朝京师辄过拜塜仰天号泣字次孙颍阳人少孤值更始之际天下大乱盗贼纵横野无烟火而常在墓侧尽其哀心贼毎过见其号泣不畏死亡皆不犯也后随从兄遵从世祖世祖以彤爲黄门郎常宿卫左右及遵薨无子追伤之以爲偃师长令附近遵墓四时祀之迁襄贲令皆有名迹诏书勉励增秩一等赐缣百匹及在辽东着绩北边气勇过人开弓三百斤多恩信善权略士卒争爲効力永平初胡夷内附野无风尘乃悉罢边兵而徴爲太仆卿彤在辽东十余年无十金之资天下知其清拜日赐钱百万马三匹衣被刀劒下至居家器物无不备焉毎见上辄嗟叹以爲可属以重任尝谓左右曰太仆吾之御侮者也窦固之破白山遣从事郭恂假司马班超使西域超到鄯善鄯善王广事超礼敬甚备一旦忽踈超谓官属曰宁觉广礼意益不如前日乎官属曰胡人不能久变无他故超曰明者观于未萌况兆巳见此必有北虏使来故令其疑耳乃召侍胡逆问曰匈奴使到日何故不白侍胡怖恐曰到巳三日去此三十里超使闭侍胡悉㑹所将吏士三十六人大饮之酒酣超激怒之曰卿曹与我俱在絶域欲成大功以求富贵今虏使到才数日而广礼意即废如令鄯善收吾属送匈奴骸骨弃捐爲豺狼食爲之柰何官属咸曰今旣在危亡之地死生从司马超复曰丈夫不入虎穴不得虎子宁我图人不爲人所图当今之计独有夜围虏使放火攻之使不知我多少震惊可尽弥也灭此虏则鄯善破胆功成事立矣不然尽爲所擒悔将何及皆曰当与从事议之超怒曰从事文墨吏闻此必恐而谋泄谋泄爲鄯善所吞死而无益非壮士也衆曰善超夜将吏士奔之令十人持鼓余皆兵弩乃顺风纵火击鼓大唿虏惊走超手杀三人吏士斩首数十级余悉烧死明日具告恂恂大惊又内恐超独擅其功超曰本与掾俱受任此一家事掾虽不行超何心独擅之大小当共其祸福恂喜超乃召鄯善王广示以虏使首举国怖慄超告以汉家威德自今巳后勿复与北虏通广叩头乐属汉无二心超还入塞奉虏使首诣固固具上超前后功诏以超爲司马赐布二百匹遣超使于窴国欲增益其吏士超自请愿但将所从三十六人超曰于窴大国且逺今欲出万死立尺寸之功虽将数百人徃无益于强如有不虞多益爲累耳遂出塞是时于窴王广德新破车师生得其王匈奴遣节使监护其国超至于窴于窴俗信巫疑事辄巫决之超到数日广德以匈奴使在其国礼意不备未有定心㑹巫言神怒何故向汉属匈奴者言汉使有马急取以祠神神怒乃解广德遣国相私来比白超愿请马以祠神超曰马可得令巫自来受之有顷巫到超叱吏执之遂断巫头收私来比鞭笞数百遣持巫头徃责让广德广德闻超前于鄯善诛虏使纳其贡恐怖遂举兵攻杀匈奴使五十余人降超超重赐王以鎭抚之因留于窴竟冬先是龟兹王建爲匈奴所立倚其威功破踈勒杀其王忠诛贵臣因立左候兜题所爲踈勒超令广德发专驿自到踈勒去兜题所治盘囊城九十里遣吏陈宪等徃降之勑兜题本非踈勒种人如不降便刼之宪旣见兜题无降意又轻其单弱无备宪遂前刼缚兠题左右皆惊走留二人守之宪驰白超超即徃悉召踈勒掾吏告以龟兹爲匈奴击踈勒尽杀汝贵人而立兠题兠题非汝本种今汉使来欲立故王种爲汝降害无得恐怖衆皆喜超亦求索故王近属得兄榆勒立之更名忠国中大恱超问忠及官属当杀兠题邪生遣之邪咸曰当杀之超曰杀之无益于事当令龟兹知汉威德遂解遣之踈勒由是与龟兹结怨专心向汉起守盘彚城忠据踈勒城超字仲升彪之少子也俶傥不修小节而内行甚谨家贫尝佣写书投笔而叹曰丈夫当爲传介子张博望立功絶域以取封侯耳安能久执刀笔乎坐者笑之曰超小子安知壮士之志哉行遇相者谓超曰君布衣诸生耳而相法当封侯万里之外超问其故相者曰君鷰颔虎颈飞而食肉以此知之秋七月淮南王延谋反徙爲阜陵王食二县九月丁卯令罪死囚徒非大逆无道减死一等徙戎边北海王睦薨谥曰敬王睦少好学世祖器之上爲太子时数侍䜩㑹入则谈论接席出则游观同舆甚见亲礼是时法网尚踈诸国得通賔客睦不逺千里交结知识宿德名儒莫不造其门睦虚巳折节以礼接之由是名声借甚自爲王后法禁益峻睦乃谢絶賔客放心音乐岁终遣使朝京师睦召使者问曰朝廷设问寡人大夫何辞以对使者曰大王忠孝慈仁敬贤乐士臣虽蝼螘敢不实对王曰吁危我哉是乃孤㓜时进趋之行也大夫其对以孤宠爵以来志意衰堕声色是娱犬马是好使者受命而行其抑絶名迹深识机㣲如此睦父靖王兴薨悉推财产与诸弟虽车服珍寳皆不以介意有要然随金帛赎之能属文善史书作春秋指义终始论及赋颂数十篇病临困帝以驿马诏睦爲草书尺牍十首十七年秋八月丙寅诏宥武威张掖酒泉炖煌囚系交趾以下冬十月窦固耿秉将万余骑师击车师王请降于是固奏置西域都护戊巳校尉陈穆爲都护耿恭爲戊巳校尉关宠爲戊巳校尉恭屯金蒲城宠屯折中城相去千余里恭乃移檄乌孙大昆弥宜喻威德皆遣使献马求入侍天子恭字伯宗况之孙性慷慨多大略好将帅之事十八年春二月诏固等罢兵还京师三月北匈奴左鹿蟸王将二万骑率焉蓍龟兹来车师王安得死焉蓍龟兹杀都护陈穆副校尉郭恂遂攻金蒲城耿恭令军士皆持满勿得发告匈奴曰汉家神箭所中创中皆沸于是乃发弩皆应弦而倒虏中矢者创中沸大惊曰汉神可畏遂皆遁去恭以踈勒傍有水去王忠所据近引兵居之匈奴后来攻恭恭募先登士四十人出城奔斩首数十级匈奴乃相与议曰前踈勒王守此城攻不能下絶其涧水即降因絶涧水吏士无饮穷困至祚马粪汁饮之恭于是城中穿井十五丈不得水吏士失色恭叹曰昔苏武困于北海犹能奋节况恭拥兵近道而不蒙祐哉闻贰师将军抜佩刀以刺山而飞泉涌出今汉神明岂有当穷者乎乃整衣服向井再拜爲吏士祷水身自率士輓笼有顷飞泉涌出大得水吏士惊喜皆称万岁于是将水以示虏虏兵大惊而去丁亥令天下亡命者赎罪各有荖夏四月赐天下男子爵人三级鳏寡孤独不能自存者粟人三斛秋八月壬子帝崩于东宫遗诏不起寝庙藏主于世祖庙更衣台是日太子即皇帝位年十八壬戌葬孝明皇帝于显节陵冬十月乙未大赦天下赐男子爵人二级其爲人父后者及三老孝悌力田人三级鳏寡孤独贫不能自存者粟人三斛以卫尉赵喜爲太傅司空牟融爲太尉録尚书事戊戌蜀郡太守第五伦爲司空伦字伯鱼京兆长陵人其先齐诸田徙充园陵宗族多故以次第爲氏伦好黄老以孝行称王莽末天下兵起宗族及闾里闻伦勇而有义争徃附之伦相率厉坚垒壁铜马赤眉数十辈皆不能下时米石万钱人相食伦独收养孤子外孙分粮共食死生相守郷里以此贤之太守鲜于褒见而异之署伦爲吏后襃坐事徴把伦臂曰恨相知晚㑹盖延爲京兆尹事多犯法伦数谏争不合遂沈滞曹吏顷之鲜于襃左迁爲高唐令伦去吏荷檐徃候襃襃引伦升堂属其妻子复归县爲啬夫伦以久官不逹乃将家属客河东变易姓字自称王伯春常载塩徃来太原上党毎所止客舎辄爲扫除而去道上号曰道士久之鲜于襃爲谒者从车驾至长安时阎兴爲京兆尹襃言伦于兴兴聘求伦伦复出爲郡吏伦毎读诏书常叹曰皆圣主也当何由得一见也等軰笑之曰说将尚不下安能动万乘邪伦曰未遇知巳道不同故耳举孝廉除郎中补淮南王医工长随王朝京师官属得㑹见问世祖因问政事伦具言治道所宜世祖大恱明日复召至日夕世祖谓伦曰闻卿爲吏搒妇公不过从兄饭宁有之邪伦对曰臣三娶妻皆无父臣遭饥馑米一石万钱不敢妄过人饭世祖曰爲市掾人有遗卿母一箇饼者卿从外来见之夺母探口中饼出信有之乎伦曰实无此衆人以臣愚蔽故爲生此语有诏拜伦爲扶夷长至苑迁㑹稽太守爲政清净不烦化行于民性节俭虽爲二千石常衣布𥜗自斩马草妻子自炊㑹稽俗信淫祀皆以牛羊请祷是以财尽于鬼神产尽于祭祀或家贫不能以时祷祀至讳言牛不敢食其肉发病且死先爲牛鸣其畏惧如此伦乃禁絶之掾吏皆请谏不可伦曰夫建功立事在于爲政爲政当信经义经言淫祀无福非其鬼而祭之謟也今鬼神而祭之有知不妄饮食于民间使其无知又何能祸人遂移书属县晓喻百姓民不得有出门之祀者案论之有屠牛辄行罚民初恐怖颇揺动不安伦勑之逾急后遂断絶百姓遂以安业永平中坐事徴百姓老小阗府门皆攀车啼唿朝发至日中才行五里伦乃止亭舎密乘舩去吏民上书守阙千余人是时上方案梁松事多爲讼冤者上患之有诏公车诸爲梁氏及㑹稽太守书皆勿受伦免归田里躬耕以自给起家守宕渠令迁蜀郡太守蜀地肥饶民多富实掾吏官属皆鲜车肥马伦欲革化之乃举贫而有志者多至九卿郡守名爲知人上新即位伦以远郡入爲三司举清能也初耿恭𬒳围明帝怒甚将遣兵救之师未出而帝崩匈奴闻中国有䘮遂复围之粮尽乃煑弩筋食之恭与士卒同厉以恩义皆无二心匈奴遣使谓恭曰空于城中饿死爲何不早降降者封爲白屋侯妻以子女恭手劒杀其使相拒数月使士消尽戊巳校尉关宠上书求救事下公卿司空第伍伦以爲不可救司空鲍昱以爲使人于死亡之地有急如弃之外示弱戎夷内伤死难之臣此际若不救之后或边上有警陛下如何使人也又戊巳校尉才十数人匈奴围之数十日不下是其弱效兵家先名后实可令炖煌酒泉太守各将精骑多其幡帜倍道兼行以赴其急匈奴疲困之兵必走征西将军耿秉屯酒泉发炖煌酒泉兵击车师甲辰晦日有蚀之天子避正殿不听事诏曰朕以眇年奉承宗祖不能聿修洪业以致灾青思惟厥咎在予一人又羣司百僚其勉修所职各言其封事靡有所讳是岁兖豫徐州民被水旱灾害令勿收田租以见谷廪赐贫民焉后汉孝明皇帝纪卷第十后汉纪后汉纪卷第十一后汉孝章皇帝纪卷上第十一袁宏建𥘉元年春正月炖煌太守王遵酒泉太守殷彭将兵五千人破车师耿恭遣吏范羌迎军资于炖煌羌还与大军俱西及车师破诸将欲还羌请迎恭诸将不肯羌固请之乃分兵二千人至踈勒城城中夜闻兵声以爲虏至皆恐羌唿曰我范羌也汉兵来相迎恭等皆称万歳乃开城门恭见悲喜垂涕相持明日随军俱还炖煌吏士余十三人关宠病死以䘮归西域遂絶恭至司徒鲍昱以恭节过苏武宜蒙爵土之赏不从上拜恭爲骑都尉先恭未还恭毋亡自恨不得亲饭啥追行䘮服诏使五官中郞将马严以牛酒释恭服初班超与踈勒城王忠首尾吏士单少徒以恩义相抚数歳几爲龟兹所得及西域没超孤絶有诏召超超发踈勒都尉黎弇以刀自刺之汉士弃我去势不能白首当复爲龟兹所屠诚不忍见汉使去故先自杀超到于阗王侯以下涕泣抱持超马依汉如父毋诚不可去超度于阗终不听其东又毕成本志乃复从于阗还踈勒超去后而两城降龟兹超收捕反者斩之踈勒复安是时天小旱谷贵民饥丙寅诏曰比年饥旱民频流亡朕甚惧之公卿二千石各推精诚专以民事爲急罪非殊死且勿案验立秋如故事有司明慎选举进柔良退贪残顺时令理冤狱五敎在寛帝典所美恺悌君子大雅所叹露布天下使明知朕意于是旱甚上问司徒鲍昱曰将何以复灾昱曰臣闻圣人治国三年有成陛下即位未久就政有得失未足致异虽修礼乐崇德敎亦足以移风臣前爲汝南太守典治楚事但汝南一郡系者千余人恐未能尽当其罪先帝定大狱一𧺫冤者过半又诸徙家骨肉离散孤魂不祀骸骨流离死生𬒳毒一人唿嗟王道爲亏宜一切还诸徙家使生者悦怿死者得归兴灭继絶和气可致上从之即诏坐楚淮阳事徙者令归本郡袁宏曰夫物有方事有类阳者从阳隂者从隂本乎天者亲上本乎地者亲下则天地人物各以理应矣故于其一物是亏其气所犯弥衆所以寒暑不调四时失序盖由斯也古之哲王知治化本于天理陶和在于物类故道之德礼威以刑戮使赏必当功罚必有罪然后天地羣生穆然交泰故斩一木伤一生有不得其理以爲治道未尽也而况百姓之命乎夫致之也有物则病之也必深化之也有由则禳之也有术是以炎夏余虐以成水旱之灾也尧汤蹔抚足免黎民之患由斯观之自三代以下刑罚失中枉死无辜几将半而欲隂阳和调水旱以时其可得乎若能寛以临民简以役物罚惧其滥虽不能万物调畅同符在昔免夫甚泰之灾固远矣三月丙午隐强侯隂博坐骄溢胶东侯贾敏坐不孝皆免爲庻人甲寅山阳东平地震诏三公二千石举贤良方正能直言极諌之士各一人夏四月丙戍诏曰盖褒德赏功兴亡继絶所以昭孝事亲以旌善人故仁不遗德义不忘劳先王之令典也故特进胶东侯佐命河北列在元功衞尉隂兴忠贞爱国先帝休之今兴子辅向复孙敏顽凶失道自陷刑以䘮爵土朕甚怜之其封复子邯爲胶东侯兴子贠爲隐强侯秋七月辛亥诏以上林两御田赐鳏寡贫穷不能自存者冬十一月阜陵王延与子男鲂等谋反延奢泰骄佚待下严刻永平中有上书告延谋反者辞所连及坐死徙者甚衆有司奏诛延明帝以至亲不忍徙阜陵王延因以见侵怨望至是复有告延与子男鲂等谋反者有司槛车徴延诣廷尉帝不听诏贬延爲阜陵侯赦鲂等罪一切勿治延在国谒者一人当监护不得与吏民通司空长史江革爲五官郞将毎朝㑹天子常自礼之时又疾不㑹辄令太宫送飱醪恩宠莫与爲比于是京师贵戚衞尉马廖侍中窦宪等慕其行各奉书致礼革畏慎一无所受上益善之革字次伯齐国临淄人也居家专心于孝养不爲修饰之行务适亲意而已尝自爲毋炊㸑不任妻子毎至歳时当案比革以母老不欲劳动自在辕中輓车不用牛马由是鄕里称之曰江巨孝太守尝以礼召之母老不应及母卒哭泣不绝声常寝塜庐服竟不忍除太守遣掾释服固请以爲吏举孝廉爲郞补楚太仆月余自劾去楚王英驰遣官属追之遂不肯还复使中傅赠送辞不受旣爲中郞将复上书乞骸骨转諌议大夫告归遣子奂诣阙谢病䔍天子思革笃行诏齐相曰諌议大夫江革前以病归今𧺫居如何夫孝百行之本冠衆善之始也国家毎惟忠孝之士未尝不及革也县以见谷千斛赐巨孝尝以八月长吏存问致羊一头酒二斛终身以显异行如有不幸祠以中牢由是巨孝之名行于天下庐江毛义以孝行称南阳人张奉慕其名故徃候之坐定而府檄适至以义爲守令义喜甚动于颜色奉者志尚士也心贱之自恨来固辞去义母死弃官行服进退必以礼贤良公车徴皆不至张奉叹曰贤者之心故不可测徃日之喜乃爲亲也所谓家贫亲老不择官而仕也天子闻而嘉之赐谷千斛八月长吏问𧺫居加赐羊酒汝南薛苞字孟尝䘮母以至孝闻后母憎苞出令别居苞日夜号泣不肯去被欧打不得已庐住门外旦夕洒扫进养父怒之又庐于里头晨昏不废积歳父母慙而还之后行六年服䘮过其哀而弟子求出居苞不能止乃中分财奴婢引其老者曰与我共事久若不能使也田庐取其荒者曰吾少时所治意所恋也器取朽者曰我服之久身所安也徴拜侍中苞性恬虗以死自乞有诏听焉礼如毛义华峤曰孔子称孝莫大于严父严父莫大于配天则周公其人也子路曰伤哉贫也生无以养死无以葬子曰啜菽饮水孝也钟鼓非乐云之本而器不可去三牲非孝养之主而养不可废夫务器而忘本乐之过也崇养以伤行养之累也故定以道养周公之礼致四海之祭定以义养则仲由之粥无骄慢之性夫患啜菽粥之麤千禄以求养是以禄亲也孜孜于致孝孝成而禄厚者此能以义养也孔子称孝哉闵子骞人不间于其父母兄弟之言言其孝皆合于道莫可复间也先代石氏父子称孝子庆相齐人慕其言而治此殆所谓孝乎惟孝友于兄弟施于有政是亦爲政也若二子者推至诚以爲行行信于心而感于人以成名受禄可谓能孝养也二年夏四月徙羌降者于河东封汝南王舅隂堂爲西陵侯楚王英子五人爲列侯勿置于不得臣戊子有司依旧典奏封诸舅太后诏曰有旧典舅氏一人封也吾非谦而不爲诚昧有可耳今水旱连年民流满道至有饿馁者而欲施封爵上行之爲失政臣受之爲䘮躯不可明矣先帝尝言诸王财令半楚淮阳吾子不当与光武帝子等今何以马氏比隂氏乎且隂衞尉天下称之省中御者出不及履而至门此蘧伯玉之敬也又有好贤下士吐握之名亲阳侯虽刚强㣲失理然有方畧据地谈论一朝无双原鹿贞侯勇勐诚信此三人者天下选臣岂可及哉马氏不及隂氏远矣吾不才夙夜累息常恐亏先后之法有毛髪之罪吾不释也言之不舍昼夜而亲属犯之不止治䘮𧺫坟又不时觉是吾言之不立耳目之塞也吾万乗主身服大练食不求甘左右旁人无香薫之饰但布帛如是者欲以身率服衆也以爲外亲见之当伤心自刻但发笑言太后素好俭前过濯龙门上见外家车如流水马如龙吾亦不谴怒之但绝其歳用冀以黙愧其心而犹驽怠无忧国忘家者知臣莫若君况亲属乎上固请封之太后诏曰吾反覆念之欲令两善岂徒欲获谦虚之名而令帝受不外施之恩哉窦太后欲封皇父曲周侯言髙祖要无军功非刘氏不封今马氏无功于汉不得与隂郭中兴之后等也今辇毂下民食不造歳汤火之忧也柰何欲以此时封爵舅氏令吾无面目于园陵而令帝不知稼穯之艰难不可明矣吾巨冨贵重叠若再实木根必伤也且人所以欲封侯者欲以禄养亲奉祭祀身温饱也祭祀则受太官之赐其身则御府之余尚未足邪而必当一县封乎吾计之熟矣勿有疑至孝之行安亲爲上今遭变异谷价数倍忧惶昼夜坐起不安而欲违慈母之拳拳吾素刚急有胷中气不可不慎子之未冠由于父毋巳冠成人则子之志念帝人君也吾以未逾三年之故自吾家族故得专之穰歳之后行子之志吾但当含饴弄孙不能复知政于是止不封初明帝寝疾马防爲黄门郞叅侍医药及太后爲明帝𧺫居注削去防名上即位太后诏三辅诸马婚亲有嘱託郡县干乱吏治者以法闻防等治母䘮𧺫坟逾制度太后以爲言即时削灭自后诸王公主家莫敢犯者率相效以素被服如一上下相承不严而化太后置织室于濯龙中内以自娯外以先女功衣大练御者秃帬不縁诸主家朝请望见后袍极麤踈反以爲侍婢之数就视乃非人知者莫不叹息是时廖爲衞尉防爲城门校尉光爲越骑校尉廖等皆好施爱士借以各势賔客争归之言事者多以爲讥虽天子亦不善也秋卢水羌反以城门校尉马防行车骑将军与长水校尉耿恭率师征之司空第五伦諌曰臣愚以爲贵戚可封侯富之不当豫于国事何者有过绳以法则负下窃闻马防当西征臣诚以防亲舅皇太后慈仁脱有纎芥之难爲意此陛下之忧不从防遂出征大破羌恭到陇西上言宜令车骑将军防屯汉阳以爲威重昔安封侯窦融怀集羌胡闻其懽心子孙于今乐闻窦氏大鸿胪固前击白山卢水闻固至三日而兵合卒克白山卢水固之力也宜复遣固奉大使又荐临邑侯刘复素好邉事明畧卓异反以微过归国宜令以功自効令复将乌桓兵所向必克由是忤于防防令谒者李谭奏恭不忧军被诏怨望徴下狱免官本郡上欲爲原陵显节陵致国于是东平王苍上䟽諌曰臣窃见光武皇帝躬俭约之质覩终始之分初营寿陵且遵古制孝明皇帝大孝不违奉而行之不敢有所加焉至于自奉之礼尤爲俭约谦谦之美于斯爲盛臣愚以爲园邑之兴由秦以来非古之制丘陇且不欲其着明岂况郛郭哉上违先帝之心下造无益之功虗费国用动摇百姓非所以致和气祈丰年也又以吉凶之教言之俗不欲无故缮修丘墓所有兴𧺫考之古法则乖礼典稽之时宜则违民欲求之吉凶未见其福陛下追考祖祢思慕无巳诚恐左右过议以累圣心臣苍诚伤二帝之美不畅于无穷也帝雅敬苍从之而止三年春正月巳酉大赦天下诏东平王曰闻于师曰其物存其人亡不言哀而哀自至惟王孝友之性岂不能哉今以光烈皇后衣一箧遗王可时礼瞻以慰凯风寒泉之思又令后生子孙得见先后衣服迄今鲁国孔氏犹有仲尼衣车明德盛者光灵远也京都子孙亦各得一箧光武皇帝衣以赋诸国故不复送乙卯广平王鉅鹿王乐成王就国三月癸巳立皇后窦氏赐天下男子爵人二级三老孝悌力田人三级鳏寡孤独贫不能自存者粟人五斛窦后勲女也勲尚沘阳公主生四男二女男宪次景笃瓌及后有容貌才能帝闻之数以问诸家及后女弟随沘阳主入见长乐宫进止得适人事修备奉事太后下及侍御贡御问遗皆得其懽心太后异之上可意焉遂入掖庭后性敏给称誉日闻太后縁上意乃立爲后专后宫追爵谥勲爲安成思侯宪兄弟亲幸并侍宫省赏赐日盛自马氏侯及王主亲家莫不畏惮宪乗势放纵夺沁水公主田主畏宪不敢争左右莫敢言上尝幸公主第问以田事宪託言借之后上知焉大怒诏以田还主切责宪曰此何异指鹿爲马久念使人惊怖昔先帝毎以舅氏田宅爲言而宪反夺贵主田何况小民哉难彫之人不可汲引吾捐弃汝等如孤雏腐䑕尔皇后毁服谢良久乃解由是帝不大受以位唯宪至侍中虎贲郞将焉景瓌皆黄门郞秋八月辛巳行车骑将军防还京师车驾亲幸其第后加赏赐上美防功令史官爲之颂不使防歳举吏二人冬十二月丁酉以行车骑将军城门校尉如故位逾九卿班同三府置援吏十人上欲令衞尉马廖朝㑹居防上将以优廖也辞曰朝廷以爵王道所由黜陟之序子得先父大臣列国之纲纪今以一臣乱朝廷臣不敢当也是歳班超率踈勒诸国破姑墨城上书求助臣窃见先帝欲闻西域校尉计思虑十有余年乃发大䇿北击匈奴西使诸国于是鄯善诸国咸愿尽力破灭龟兹平通道若爲百分西域未得其一臣诚愿弃身旷野竟卒圣朝本志昔魏绛以晋大夫和集诸戎况臣乗圣汉之威万死之志冀必立鈆刀一割之用前世议者皆曰取三十六国号爲斩匈奴右臂遂定西域于今诸国西至日所入莫不向化各奉国珍前后不绝唯独焉蓍龟兹未服从臣初与官属三十六人在踈勒更遭厄难今巳五歳矣大小皆言依汉与天等以是效臣之能通葱领葱领通则龟兹可伐今宜拜龟兹侍子白霸爲其国王以歩骑数百送之与诸国连兵岁月之间龟兹可擒今来四月到踈勒臣请于阗莎车踈勒兵击蛮夷计之上也臣区区窃幸西域平定陛下举万年之觞布大喜于天下天子览超奏知西域可成议欲给超兵卒平陵人徐干等素善超上䟽愿奋身佐超上以干爲假司马将弛刑及义从千人诣超四年春二月辰太尉牟融薨上痛惜亲自临䘮赗赐出于丰厚时融长子归田里上以其余子多小恐其䘮有阙也乃使太尉掾吏敎其威仪初光武勤治孝明好吏事风声相劝俗颇苛刻司空第五伦以爲政化之本宜以宽和爲先及上即位崇宽而多恕于是伦上䟽褒称因以讽曰陛下即位以宽临下举贤良选宽博圣明殊绝非羣下所能及诏书毎下务宽和而政急不解欲节俭而奢泰不止咎在俗弊臣下不称故也臣闻爲政三年有成必世而后仁光武皇帝承王莽之后加严勐爲政因以成俗是以郡国所举皆多办职俗吏不应宽博之选臣闻其身不正虽令不从是以从上之行不从其言故曰以身敎者讼今但进仁贤节俭者不过数人则俗必自化由形直者则影不得曲矣臣所以尝恳恳欲行宽和者书记秦以酷急亡王莽亦以苛法自灭臣以爲大戒夫隂阳和则歳丰君臣同则化成刺史太守以下初拜京师及道出洛阳者宜皆召见可以博观四方因以察其人诸上书言事有不合者但报归田里不宜加过怒以明在宽夏四月戊子立皇子庆爲皇太子赐天下爵人二级三老孝悌力田人三级鳏寡孤独贫不能自存者粟人五斛已巳灵夀王恭爲彭城王常山王炳爲淮南王汝南王畅爲梁王辛卯封皇子伉爲千乗令平春王癸卯封车骑将军防爲顺阳侯卫尉廖爲颍阳侯执金吾光爲亲汲侯廖等旣受封上书让位天子许焉皆以特进归第于是窦氏始贵司空第五伦上䟽曰当今百王之弊人民又巧咸趣邪路莫能守正虎贲将军窦宪椒房之亲出入省闼年盛志美卑谦乐善此其好士之风也然诸出入贵戚者率皆疵瑕禁固州县无守纳安贫之节希求进苟得之志更相扇动浮誉成雷盖骄佚所从生也三辅议者至云以贵戚澣濯之犹解酲当以酒也险陂趋势之徒诚不可亲臣愚愿陛下中宫严敕宪闭门自守无妄交通士大夫防其未萌虑于无形令宪永保福禄君臣交欢无纎介之隟此臣之愿也伦志在奉公言事无所隐诸子或时谏止辄叱遣之毎上事自爲草不复示掾吏民或奏记辄便封上之曰臣任重忧深不能出竒策异谋吏民责让臣者多谨并封上其无私若此然少藴借不修威仪以此见轻甲戍司徒鲍昱爲太尉南阳太守桓虞爲司徒虞字仲春左冯翊万年人也初爲鲁令以父母老去官二亲旣终讫乃仕稍迁南阳太守表贤黜恶校练名实豪吏无所容其姦百姓恱之爲建武以来太守名称无及虞者及爲三公无他异政六月癸丑皇太后马氏崩秋七月壬戍葬明德皇太后八月甲午诏曰贾贵人者奉侍先帝劬劳帷幄建𥘉之后以至亲供养长乐宫昏定晨省夙夜匪懈今赐贵人赤绶安车一驷永巷宫人二百御府杂帛二万匹大司农黄金千斤钱二万诏旣早离皇太后幸复承子道中心依依昊天罔极贵人南阳人明德马后姊子也以选入宫爲贵人生章帝马后无子母而养之明帝谓马后曰人未当自生子也但患养之不勤爱如巳子则爱敬如亲生矣于是马后遇帝感养育之恩遂帝名马氏爲外家故马氏不蒙舅氏之宠袁宏曰夫刚健独运干之德也柔和顺从坤之性也是以制敎者本于斯男有专行之道女有三从之义君尊用专故人子不加爵于其父履柔体顺故国君可得崇礼于其母古之道也能封贾氏之号不尽名称之极求之典籍异乎春秋之义也是秋诏儒㑹白虎观议五经同异曰白虎通五年春二月庚辰朔诏曰朕新离供养罪恶着衆上天降异止于朕躬非羣司之咎其咎朕而巳公卿能极谏朕之过失者各举一人巖穴之德爲先勿取浮华是时用永平故事吏治尚严尚书决事类近于重尚书陈宠上䟽曰臣闻先王之政必以刑罚爲首咨叹相戒者重刑之至也往者治狱严明以刑姦慝姦慝旣平宜济之以寛陛下即位率由此义数诏羣寮弘崇晏晏而有司执事未悉奉承治狱者急于榜格执宪者烦于诈欺或因公行私以聘威福违本离实捶楚爲姦夫爲政犹张琴瑟大絃急者小絃绝故子贡非臧孙之行勐而美郑乔之仁政诗云不刚不柔布政优优方今圣德充塞照于上下宜因此时隆先圣之务荡涤烦苛轻薄捶楚以祐苍生广至德也帝纳宠言毎事务于寛厚其后遂诏有司禁絶惨酷之制五十余事宠性周密时有所表荐手书削草人不得知尝称人臣之义苦不能愼自在枢机谢遣门人不复敎授絶知交惟在公家朝廷器之皇后弟窦宪侍中贵幸宪荐眞定张林爲尚书上以问宠对曰林虽有才能而行贪秽宪深以恨宠而上竟徴用林卒以赃污抵罪夏五月戊辰太傅赵喜薨是时承平久宫室台榭渐爲壮丽扶风梁鸿作五噫歌曰陟彼北邙兮噫览观帝京兮噫宫室崔嵬兮噫民之劬劳兮噫尞尞未央兮噫上闻而非之求索不得鸿乃逃㑹稽依大家臯伯通以赁舂爲事其妻息具食于鸿前不敢失伯通知其贤以客礼待之鸿当门吟咏着书十余篇鸿病困笃与伯通及㑹稽大夫语曰昔延陵季札葬子于羸博之间不归其鄕里愼勿令我妻子持尸具柩去衆曰要离古之烈士今伯鸾之清髙可令相近葬要离墓旁子孙归扶风鸿字伯鸾髙抗不羣初扶风世家多慕其名欲以女妻之𬒳服华丽鸿甚恶之后乡里孟氏有女容貌丑而有节操多求者女不肯往至年三十无嫁处父母问其所欲曰得贤如梁伯鸾者可矣父母曰伯鸾清髙汝安能称之哉后鸿闻而求之遂许焉爲服毕女求作布衣麻履及织作之具乃衣新妇衣入门积七日鸿不荅妇跪牀下曰窃闻夫子髙义曽逐数妇而妾亦偃蹇数夫故来归夫子而不见採择鸿曰吾欲得裘褐之人可与俱隐深山尔今若乃衣绮缟白黒岂梁鸿所愿者哉于是妇对曰妾恐夫子不愿尔妾有隐居之具乃起椎䯻衣布操作具而前鸿大悦曰此眞梁鸿之妻也能成我矣字之德耀孟光无几何妻曰常闻夫子欲隐居避世不欲荣爵以致忧患今何其嘿嘿也得无欲低头就之邪鸿曰诺乃相随之霸陵山耕耘织作以供衣食弹琴诵书以娯其志六年春三月辛卯琅邪王京薨谥曰孝王京光烈皇后少子而明帝母弟也恩爱特隆宠异诸国京亦孝友谦让雅好经书光烈皇后崩帝手书以后之珍宝赐京京好治宫室穷极伎巧殿宇墙壁皆饰以金银六月丙辰太尉鲍昱薨昱字文渊永之子也初爲司隷校尉时匈奴新降召皇诣尚书使封胡降檄世祖遣小黄门宗厉问昱有所怪不昱对曰故事通官文书不着姓又当司徒露布怪司隶下书也世祖曰欲令天下知忠臣子复爲司隷也及居三司善其事虽刚直不及永犹其风也昱子德少爲黄门侍郞修至节有名称官至大司农辛未晦日有食之秋七月癸巳大司农邓彪爲太尉东平王上䟽请诏诸王朝各赐装钱千万东平王加五百万七年春正月沛王东平王中山王东海王琅邪王广陵王榆鄕侯东鄕侯朝使中谒者以乗舆服太官珍膳迎苍于郊是时国邸皆豫受赐金帛牀帷充实其中驾亲自循行上欲苍先至待以殊礼诏荥阳令东平王至者径追㑹苍与诸王俱至荥阳使大鸿胪持节郊迎诏沛王东平王中山王讃拜不名天子亲荅拜所以宠光荣显加于古典毎入宫殿辄以迎至省闼及下庑㑹上尝坐叚皇后亲拜于内苍等皆鞠躬辞谢不自安歳余大鸿胪奏遣诸王归国上将留苍封女三人皆爲公主赐以秘书列圗有司复奏遣上乃手书与苍曰骨肉天性昔念王久劳历时欲署大鸿胪奏不忍下笔顾授小黄门中心恋恋恻然不能言苍发上临送之流涕而别复赐乗舆服御物珍寳舆马钱布以亿万计诏遣中使追问起居相望于道袁宏曰章帝尊礼父兄敦厚亲戚发自中心非由外入者也虽三代之道亦何以过乎尝试言之曰夫不足则相资相资则见足见足则无求无求则相踈常人之性也何以知其然乎夫终朝之饭糟糠不饱壶飡之馈必习其邻人者甘所不足也贵爲王侯富有国家声色之娱而忘其亲戚者安其余也故处不足则壶飡豆羔不忘其邻人安其有余徒钧天广乐必遗其亲戚其势然也故亲戚之弊常在于富贵不在于贫贱其可知矣夫同隂以憇眷然相应者一遇之懽也同生异处敖然相忘者不接之患也故形神不接虽兄弟亲戚可同之于胡越交以言色虽殊途之人犹有眷恨之心由斯观之王侯贵人乘有余之势处不接之地唯意而欲恩情含畅六亲和睦盖以鲜矣古之圣人惧其如此故明俭素之道显谦恭之义使富者不极其欲贵者不博其高里老且犹矜爱而况兄弟乎朝㑹以叙其仪燕享以笃其亲聘问以通其意玉帛以将其心故欲不满而和爱生情意交而恩义着也呜唿有国有家者可不亲乎夏六月甲寅废皇太子庆爲清河王皇子肇爲皇太子初宋贵人有宠生太子庆㑹窦后宠盛心恶贵人外令兄弟求宋氏㣲过内令御者伺察贵人贵人尝病思生莵令家求之窦后诬言欲呪咀上信之出贵人姊妹于丙舍使小黄门蔡伦考之窦后讽厉考者皆致以巫蛊事送暴室二贵人同时饮药死幷葬于濯龙中贵人扶风平陵人其先惠将军宋昌后也父阳恬于荣势不愿仕官专以事亲色养阳有女三人选入掖庭小贵人生太子庆拜阳爲议郞二贵人旣死阳免归本郡幽闭之阳爲人仁厚时人多救请者遂得免焉秋九月行幸河内魏郡辛卯令天下系囚减罪各有差冬十月行幸长安祀园陵上召奉车骑都尉韦彪问以三辅旧事彪对讫因言廵省旧都宜录先帝功臣及其子孙上嘉纳焉即封萧何曹叅霍光后爲列侯擢爲鸿胪卿彪字孟逹右扶风平陵人髙祖贤曾祖立成皆致位丞相彪父母卒三年不出庐毁瘠骨立医治数年乃能起以至行闻举孝廉爲郞中以教授爲事安贫乐道恬于进趋三辅自耆儒后学莫不慕之明帝闻彪之名有诏拜谒者赐以车马衣服稍迁尚书魏郡太守上即位以病复爲议郞迁左右中郞将长乐卫尉数陈政事归于寛厚彪比上䟽乞骸骨天子重彪礼让拜爲奉车都尉秩中二千石赏赐礼侔于亲戚是时言事者多言郡国贡举不以功次养虗名者累进故守軄者益懈而吏事陵迟彪议曰伏惟明诏忧劳百姓察察不舍昼夜垂恩选举必务得人夫国以贤爲本以孝爲行孔子曰事亲孝故忠可移于官是以求忠臣必于孝子之门夫人才行少能相兼是以孟公绰优于赵魏老不可以爲滕薛大夫忠孝之人治心近厚鍜鍊之人治心近薄斯三代所以直道而行在其所以磨之故在士虽不磨吏职有行美材高者不可以纯以阀阅取然要归在于选二千石二千石贤则贡举皆得其人矣顷之彪复称疾归家赐布帛百匹谷三千斛彪清俭好施禄赐分与宗族家无余财着书十二篇号韦卿子后汉孝章皇帝纪卷上第十一后汉纪后汉纪卷第十二后汉孝章皇帝纪下卷第十二袁宏八年春正月壬辰东平王苍薨初苍疾病上忧念苍使道上置驿马以知疾之增损薨问至上悲不自胜诏东平传録王建武以来所上章奏及作词赋悉封上不得妄有阙司空第五伦见上悼怆不已求依东海王故事自请护丧事上东海王行天子礼旧制无三公出者乃遣大鸿胪持节护丧事诏诸王及公主京师诸侯悉诣东平王葬哀䇿日咨王丕显勤王室亲命受䇿昭于前世出作蕃辅克愼明德昊天不弔不报上仁使屏余一人焭焭靡有所终今诏有司加赐鸾辂车乗龙旂九旒虎贲百人谥曰献王秋即择班超爲将兵长史以徐干爲司马遣卫侯李邑使乌孙到于阗上言西域功不可成盛毁超云拥爱妻抱爱子安乐外国无内顾心超闻邑言叹曰身非曾参而有三至之䜛恐见疑于当世遂去其妻上知超无二心乃诏责邑遣邑将乌孙侍子还京师徐干谓超曰邑前亲毁君欲败西域今可縁诏留之遣他吏送侍子超曰是言之狭也以邑毁超故遣之内省不疚何恤邑言今留之一时快意然非忠臣也于是踈勒王忠反保乌即城超乃立其府丞成大爲踈勒王其后忠设诈伪降愿弃前罪爲杀新王超内知其谋而伪许之忠大喜将轻骑三百诣超超密勒兵待酒数行超叱吏执忠斩之放击其衆大破之冬十二月行幸陈留梁国淮阳颍川戊申诏曰五经剖判去圣弥逺章句传说难以正义恐先师道䘮微言遂絶非所以稽古求道也其令诸儒学古文尚书毛诗谷梁左氏传以扶明学教网罗圣旨古文尚书者出孔安国武世鲁恭王坏孔子宅欲广其宫得古文尚书及礼论语孝经数十篇皆古字也恭王入其宅闻琴瑟钟磬之音瞿然而止孔安国者孔子之后也尽得其书尚书多于伏生所传六十篇安国献之毛诗者出于鲁人毛苌自谓子夏所传河间献王好之谷梁者瑕丘江公受之鲁申公武帝时董仲舒善说公羊江公讷于口辩义不如董仲舒故谷梁学浸微唯卫太子善谷梁宣帝即位闻卫太子好谷梁乃求能爲谷梁学者得沛人蔡子秋与公羊家并说上善谷梁后大儒萧望之等廷论二家同异多从谷梁由是谷梁学复兴汉初张苍贾谊张敞皆修春秋左传谊爲左氏训故御史张禹与萧生同官数言左氏于望之望之善之及翟方进贾谊刘歆并传左氏学故言左氏者本之贾谊刘歆此四学虽传于世官建武初议立左氏学博士范舛议讥毁左氏以爲不冝立愍帝即位左氏学废乃使郎中贾逵叙明左氏大义逵又言古文尚书多与经传尔雅相应于是古文尚书毛诗周官皆置弟子学者益广逵字景伯右扶风平陵人身长八尺二寸弱冠能诵五经左传兼通谷梁诸家之说沈深有司其所学者可爲人师明帝时爲郎使与班固校书帝即位雅好古学诏逵入讲白虎观使说左氏传上善其说逵母尝病上以逵居贫欲赐之以校书比例多乃以钱二十万使颍阳侯马防与逵逵让曰逵母病甚子贫无事于外屡空王从孤竹于首阳矣其恩厚若此迁卫士令逵才学该通其所着论爲学者所宗性佚不修小节当世以此讥焉故不至大官袁宏曰尧舜之传贤夏禹殷汤授其子此趣之不同者也夏后氏赏而不罚殷人罚而不赏周人兼而用之此德刑之不同者殷人亲尽则婚周人百世不通此婚姻之不同也立子以长三代之典也文王废百邑考而立武王废立之不同者也君亲无将将而必诛周之制也春秋杀君之贼一㑹诸侯遂得列于天下此褒贬之不同者彼数圣者受之哲王也然而㑹通异议质文不同其故何邪所遇之时异夫奕者之思尽于一局者也圣人之明周于天下者也苟一局之势未尝尽同则天下之事岂必相袭哉故记载废兴谓之典谟集叙歌謡谓之诗颂拟议吉凶谓之易象撰録制度谓之礼仪编述名迹谓之春秋然则经籍者写载先圣之轨迹者也圣人之迹不同如彼后之学者欲齐之如此焉可得哉故曰诗之夫愚书之失诬易之失贼礼之失烦春秋之失乱不可不察圣人所以存先代之礼兼六籍之文将以广物惯心通于古今之道今去圣人之几将千年矣风俗民情治化之术将数变矣而汉初诸儒多案春秋之中复有同异其后殷书礼传徃徃间出是非之伦不可胜言六经之道可得详而治体云爲迁易无度矣昔仲尼没而微言絶七十子䘮而大义乖诸子之言纷然散乱太史公谈泮而定之以爲六家班固演其所而明九流观其所由皆圣王之道也支流区别各成一家之说夫物必有宗事必有主虽治道弥纶所明殊方举其纲契必有所归㝷史谈之言以道家爲统班固之论以儒家爲高二家之说未知所辩常试论之曰夫百司而可以緫百司非君道如何情动动而非巳也虚不以应其变变而非爲也夫以天下之事而以一人即精神内竭祸乱外作故明者爲之视聦者爲之听能者爲之使虽三者爲之虑不行而可以至不爲而可以治精神平粹万物自得斯道家之大㫖而人君目处之术也夫爱之者非徒筭其车服厚其滋味必将导之训典辅其正性纳之义方闲其邪物故仁而欲其通爱而欲其济仁爱之至于是兼善也然则百司弘宣在于通物之方则儒家之筭先王教化之道居极则玄黙之以司契运通则仁爱之以教化故道明其本儒言其用其可知也矣夫大道行则仁爱直逹而无伤及其不足则抑叅差而并陈患万物之多惑故推四时以顺此明隂阳家之所生也惧天下扰扰竟故辩加位以归眞此名家之所起表衆寡之相犯故立法制以止杀此法家之所兴也虑有国之奢弊故则节俭以示人此墨家之所因也斯乃随时之迹揔而爲治者也后之言者各演一家之理以爲天下法儒道且犹纷然而况四家者乎夫爲棺椁遂有厚葬之弊䘮欲速朽亦有弃尸之患因圣人之言迹而爲支辩之说者焉可数哉故自此以徃略而不论元和元年春正月日南献白雉夏四月巳卯封东平王子尚爲成都王六月辛酉沛王辅薨谥曰献王辅好经书矜严有法度在国终始可观称爲贤王秋八月甲子太尉邓彪以老病罢大司农郑弘爲太尉彪字智伯南阳新野人父以孝行称及薨让国与异毋弟明帝高其节诏听之辟府掾稍迁太仆卿遭后母丧固疾乞身以光禄大夫行服服竟迁大司农数月爲太尉彪以礼让师下在位爲百寮规诫以疾上书乞骸骨䇿曰惟君以曾闵之行礼让之高故慕君德礼以属黎民贪与君意其上太尉印绶赐钱三十万俸二千石禄终厥身君专精养和以辅天年诏太常四时致祭宗庙之胙河南尹常以八月旦奉羊酒癸酉令天下系囚减罪一等死罪徙邉戍九月行幸陵祠旧宅园庙御故临淮太守朱晖爲尚书仆射晖字文秀南阳人也少以节操闻初堂舅信阳侯隂就方贵慕晖名自徃候之晖避不见后遣家丞致礼晖闭门不受后爲郡吏太守阮况常以事干晖晖不从及卒晖厚送其家左右咸怪之晖曰前阮君有求于我恐以货汚君故不与言今重送者欲以明吾心骠骑将军苍闻而辟之甚礼敬焉正月朔旦苍应奉璧入贺故事少府给璧隂就骄贵吏傲不奉法求璧不可得苍坐朝堂漏且尽而璧不至不知所爲顾谓掾属曰若之何晖望见府主簿持璧即徃绐之曰我闻璧而未曾见试观之主簿以璧授晖晖顾召令史奉之主簿惊曰少府当以朝晖叱之曰将归晖独不朝也主簿遽以白就就曰朱掾义士勿复求更以他璧朝苍罢谓晖曰属者掾自视孰与蔺相如邪明帝幸长安欲严宿卫以晖爲卫士令稍迁临淮太守晖好节槩其所投用厉行士其诸报怨以义犯法者率皆爲求门戸而生宥之其不义者即时僵仆不以污狱门故吏民畏爱之晖刚于爲吏见忌于上故所在数被劾去临淮屏居野泽布衣𬞞食不与邑里通鄕党讥其介南阳人大饥晖尽其家货分宗族故旧不问余焉初同县张堪素有名见晖甚重之接以友道晖以其先逹未敢当也后俱爲二千石絶不复通及南阳饥而堪已卒晖闻其妻子贫穷乃自徃候视赡赈之其子颉怪而问之晖曰吾以信心也其信义愼终皆此类也冬十月行幸江陵十二月除诸禁固不得仕者令得仕二年春正月初令妇人怀胎者当以二月赐谷三斛复夫勿筭一歳二月鳯皇集于肥行幸太山丙子大赦天下复改转高羸三县无出租赋三月行幸鲁祠东海恭王庚寅祠孔子及七十二弟子壬辰行幸东平幸王苍宫谓诸子曰思其人至其乡其处存其人亡因泣下沾襟上幸苍陵爲备虎贲鸾辂龙旂以章显之赐御劒于陵前初苍所将骠骑时吏丁周栩以苍敬贤下士不忍去爲王家大夫数十年事祖及孙引见嗟叹之择爲议郎遂幸魏郡河内登太行五月丙戍诏曰鳯皇黄龙鸾鸟比集七郡神雀甘露降自京都祖宗旧事或班恩施其赐百官钱各有差天下吏爵人三级高年鳏寡孤独帛人一匹令天下大酺五日凤皇黄龙所集亭皆无出今年租赋见者及太守令长丞尉帛各有差冬十一月壬辰诏曰余末小子託于君位曷以恢崇仁济天下三代推益优劣殊轨况于顽陋无以易民视听虽欲从之末由也已博士曹褒覩兹诏也知上有制作意乃上䟽曰昔圣人受命而王莫不制礼作乐以着功德功成作乐治定制礼所以协和天人示人轨则也故御应见瑞乃作今皇天降礼嘉瑞并臻制作之符甚于言语冝定诸议以成汉礼章下太常巢堪以爲不可许是歳班超发诸国兵歩骑二万击莎车莎车求救于龟兹王遣左将军发温宿姑墨尉头兵合五万人助之超召部曲及于阗踈勒王议曰兵少不敌计莫若各散去于阗从此西吾亦从此东夜半闻鼓声使发衆以爲然乃隂缓所得莎车生口龟兹闻之喜使左将军将万骑于西界欲遮于阗王人定后超乃召诸司马勒兵厉衆鸡鸣驰赴莎车营奄覆之莎车惊怖斩首五千余级大获其马畜财物分兵收其谷莎车遂降自是威震天下西域恐三年三月丙寅太尉郑弘薨丁卯大司马宗由爲太尉郑弘字巨君㑹稽山隂人也曾祖自齐徙山隂事博士焦贶门徒数百人当举明经其妻劝贶曰郑生有卿相才应此举也从之楚王英之谋反诬天下知名者贶爲河东太守以楚事御疫病道死妻子闭诏狱考掠连年诸故人皆易姓名以避祸弘独髠首负锧讼贶罪昭帝感愤乃原免家属弘送贶䘮及妻子于陈留毕葬旋乡里爲乡啬夫太守第五伦行部见弘问民得失弘对甚明伦甚奇之擢爲督邮举孝廉稍迁尚书仆射上问弘欲三河三辅选尚书御史孝廉茂才余郡不得选弘对曰虞舜出于姚墟夏禹生于石纽二圣岂复出于三辅乎陛下但当明勑有司使得人尔上善其言是时乌孙王遣子入侍上问弘当答其使不弘对曰乌孙前爲大单于所攻陛下使小单于徃救之尚未赏今如答之小单于不当怨乎上以弘议问侍中窦宪对曰曰礼有徃来易曰无徃不复天地际也弘章句诸生不逹国体上遂答乌孙使小单于忿悉攻金城郡杀太守任昌上谓弘曰朕前不从君议果如此弘对曰窦宪姦臣也有少正卯之行未𬒳两观之诛陛下前何用议迁大司农太尉数陈窦宪势太盛放权海内言苦切爲宪不容奏弘漏泄奏事坐诘让收印绶弘乞骸未许疾笃上书曰臣东野顽闇本无尺寸之功横蒙大恩仍登上司中夜憷惕惧有折足之戒自揆愚薄无益国家之事虽有杀身焉可谢责是以不敢雷同指陈窦宪姦不惯漏露言出患入窦宪之姦恶贯天逹地毒流八荒虐闻四极海内疑惑贤愚疾恶宪何术以迷主上流言噂深可叹息昔田氏篡齐六卿分晋汉事不逺炳然可见陛下处天子之尊自诸保万世之祚无复累卵之危信䜛佞之臣不计存亡之机臣虽弱疾命在移晷身没之日死不忘忠愿陛下爲尧舜之君诛四凶之罪以素厌人鬼愤结之望章省上遣太医占弘疾临薨悉皆还赐物勑妻子葛巾布衣殡以素棺初弘爲第五伦举吏其后并爲三公当世以爲荣是时歳比不登而诸王皆留京师赏赐过厚太尉掾何敞说太尉宗由曰礼一谷不登则损服彻膳五谷不登则废祭祀乗马就牧天下有饥寒者若已使然今比年伤于水旱民不收縁邉方外域捐妻子流离道路中州内郡公私屈谒此宜损彻节用之时国恩覆载赏赐过度但闻腊赐王主巳下倾竭帑藏夫明君行赐以制忠臣受赏尽度明公位尊任重责深负天上当匡正纲纪下当安元元岂容无违而巳哉冝先正已率奉亦还所得赐因陈得失条奏王侯就国孔僖孙骃同习春秋语吴王夫差时事僖废书而叹曰若是所谓画龙不成反爲狗者骃曰昔者孝武皇帝始爲天子方年十八崇信圣道师则先王五六年间号胜文景及后放恣忘其前善僖曰书传若此者多矣邻房生梁郁遥和之曰如武帝亦爲画龙不成复是狗邪僖骃黙然不荅郁怒恨之隂上书告骃僖诽谤先帝讥刺世事下有司骃诣吏受诘僖上书曰言凡诽谤者谓无事而虚加诬罔也至如孝武之政善恶显在汉史明如日月是爲直说实事非虚谤也夫帝王爲善则天下爲善咸归焉其不善则天下之恶亦萃焉斯皆有以致之不可以责人也陛下即位巳来政敎未过德泽有加天下所共见也臣等独何讥刺哉假使所言是也则朝廷所冝改所言非也亦王者所宜含容陛下不推其原茍肆私忿臣等即死顾天下必廻视易听以此窥陛下心矣上始无罪骃等意及得僖奏下制勿问僖以才学爲郎校书东观上言图䜟非圣人书骃子瑗瑗子寔皆以才文显冬十月西羌㓂张掖陇西金城护羌校尉傅育将兵击之章和元年春正月诏曰朕以不德受祖宗弘烈夙夜祗畏无以章于先王汉遭莽弊礼壊乐崩因循故事多非经典知其说者之于天下岂不逺乎曹襃喟然叹曰昔奚斯颂鲁考甫咏殷竭忠显主之美者当仁不让奈何疑焉遂复上䟽陈制礼意事下三公未奏上曰谚言作舎道邉三年不成乃使襃于南宫东观差序礼事依旧仪参五经验以䜟记自天子至于庻人百五十篇襃字叔通鲁国薛人也父充建武中爲博士议定封禅七郊三雍大射养老礼仪明帝即位充上言汉家再受命乃有封禅之事礼乐崩阕不可爲后嗣法五帝不相遵乐三王不相袭礼大汉冝制礼乐襃少有大度结发传充学尤多好礼事常慕叔孙通爲汉制仪昼夜研精当其属不觉旁之有人举孝廉除郎迁陈留圉令捕得他郡盗徒五人守马严风县杀之襃曰夫絶人命者天亦絶之臯陶不爲盗制死刑昔管仲遇盗而升诸公今承㫖而杀之是逆天心俯顺人意其罚重矣如得全此而身坐之愿也遂不爲杀严奏襃软弱免官百姓号泣送之三月护羌校尉博育追虏出塞遇塞夏四月丙子令天下死罪囚减死一等徙戍邉廷尉郭躬上䟽曰圣恩所以减天下死罪使戍边者欲实壃境而重人命也去死就生与老弱复相见莫不懽喜自丙子巳来犯罪者甚多应入重今已牢狱者蒙更生之恩也而始𬒳执録者独受大辟之刑示不均也书曰王道荡荡无偏无党均大恩以令民上善之即诏悉赦焉躬字仲孙颕川阳翟人也父弘及㓂恂等时爲决曹掾诸罹文爲弘所决者无恨治狱三十余年郡中称之比之东海于公躬复以明法称稍迁尚书廷尉其决断在哀矜所免者甚衆悉条诸文致重者四十余事奏除之躬弟子鎭知名后至廷尉封侯子孙皆修家业以名理相待爲公者一人廷尉者八人爲刺史二十余人六月戊辰司徒桓虞䇿免司空袁安爲司徒光禄勲任隗爲司空自元和巳来凤凰麒麟白虎黄龙鸾鸟嘉禾朱草三足乌木连理爲异者数百不可胜纪咸曰福祥以爲瑞应何敞辟太尉宋由府乃言于宋由袁安曰瑞应依政而生昔海鸟止鲁文仲祀之君子讥焉鸲鹆来巢夺阳之象孔子睹麟而泣曰吾道穷矣其后季氏有逐君之变孔子有两楹之殡今非常鸟兽品物非一似鳯翔屋怪草生庭不可不察也由安不敢应秋七月齐王晃坐事母不孝贬爲无湖侯壬戍令无罪囚减戍邉八月行幸九江戊子行幸湘祠沛献王九月行幸彭城及夀春诏阜陵侯延与车驾㑹夀春帝见延及妻子怆然伤之乃下诏曰盖周封千八百而姬姓居半所以桢榦王室也朕廵狩望江淮意在阜陵与王相见志意衰落形体非故一则以惧今复阜陵侯爲阜陵王增封四县并前爲五县以阜陵下湿徙都夀春加赐钱千万安车一乗夫人及诸子赏赐各有差冬十月北匈奴爲鲜卑所杀降者十余万南单于上言宜及北虏分争人民离散出兵破北城南兵爲一国令汉家长无北顾之忧臣素愚浅兵衆单少不足以防外内愿与执金吾耿秉度辽将军邓弘縁边诸郡太守并力兾因天时乗圣帝威神一举平定上将许之尚书宗意上䟽曰匈奴处北种分以沙漠间贱礼仪衣食殊俗此乃天一种民也自汉兴已来数发兵攻之所得輙不足以复所害唿韩邪单于奉蕃然中国亦疲攻送迎之劳矣光武皇帝躬擐金甲之难深明天地之明故因其来降宠立以爲单于羇縻畜养边民得以休息迄今四十余年令鲜卑奉顺威灵斩获北单于名巳下万计中国坐功而百姓不知其劳汉兴功烈于斯爲盛令南单于还塞外所谓虎出于槛也必兴兵要利内持于汉其事得浸滋不而设费不得巳无故以万安之计而徴不可必之功未见其圣也诏问执金吾耿秉言可听师未出而帝寝疾元年春二月壬辰帝崩于章德殿遗诏无起寝庙如光武帝故事是日太子即位年十歳太后临朝袁宏曰非古也易称地道无成而代有终礼有妇人三从之义然则后妃之在于钦承天敬恭中馈而巳故虽人母之尊不得令于国必有从于臣子者则柔之性也夫男女之别自然之理君臣酬咨通物所因也故百司并在相与率职必祠焉而后行故有朝㑹享䜩之礼造膝请问之事此盖内外之分不可得而同者也古之王者必辟四门开四聪兼亲贤而听受焉所以通天下之才而示物至公也自母后临朝必舅氏专权非踈贤而树亲暱也盖管其号令者必寄外氏是实违天封而训民以私政之所阶家制敎关诸盛衰建百司修废官设冡卿以任权重收王君薨㓜百官执事揔巳思齐听于冡宰所以大明公道人自爲用上下竟业而名器巳固三代之道也三月癸卯葬孝章皇帝于敬陵庚戍太后诏曰皇帝㓜年惸惸在疚朕且佐助德政守文之际必有内辅故太尉邓彪三让弥高海内归仁其以彪爲太傅赐爵关内侯録尚书事百官揔已以听于是侍中窦宪管掌机宻三弟罗列并据大位上㓜小太后当朝宪以外戚秉政欲以经学爲名乃上䟽曰天下之命悬于天子善在于所习习与智长则功而不对化与心成则忠道若性昔周成王㓜在襁褓周公在前史佚在后太公在左召公在右中外听政朝四圣维之是以虑无遗计举孝昭皇帝八歳即位大臣辅政亦选名儒韦贤蔡义夏侯胜入授诗书于禁中伏惟皇帝惟天然之资不肃而成然以至尊之德独对小臣非所以揄扬圣心增益辉光者窃见屯骑校尉桓郁结髪受学白首不倦经爲人师行爲儒宗昔侍帷幄入授先帝父子奕世并爲帝师愚以爲可长乐少府入授帝经于是以郁爲长乐少府傅讲禁中歳余迁太常郁授二帝恩宠甚笃厚焉传家业至太傅宪性𥚹急数自困辅政之后遂作威福睚眦之怨无不报初宪恨尚书陈宠欲因事毁伤之使与䘮事黄门郎鲍德与宪弟瓌厚善惧宠不能自免说瓌曰宠奉事先帝深见委任若以歳月言之冝蒙功劳之报以才量言之应受噐用之赏不可以机微之故以伤辅政之德于是宪出宠爲广汉太守抑强扶弱人无讼者先时广汉城南有鬼哭声闻于府中积数年宠案行有骸骨不葬者多乃叹曰傥在是乎使县收歛埋藏之由是遂止时齐殇王子郁鄕侯畅奔章帝哀上书来报宪使客刺杀畅太尉掾何敞请自徃问变状太尉宗由不听敞固谓曰春秋称三公爲宰者言无不统也畅宗室胏腑茅土蕃臣来即国忧上书未报而于城内见害千国之纪擅杀列侯罪恶之次于大逆奉宪之吏莫敢追捕明公处宰相之位亦复不恤四方闻之谓京师何昔陈平之言宰相曰外镇四夷内抚诸夏使卿大夫各得其冝今列侯私刃不可谓抚京尹废职不可谓冝纲纪亏坏责不小遂驱而去司徒司空闻之亦遽追掾吏诏书疑畅弟阳遣御史之齐考劾尚书令韩陵以爲姦在京师不宜舎近问远诏书遣陵陵固执不从后事发觉宪惧诛自请击匈奴功以赎死夏五月京都旱冬十月侍中窦宪爲车骑将军与执金吾耿秉三万骑征匈奴司徒袁安与诸公卿诣朝堂諌曰今国用度不足匈奴不犯塞而劳军逺攻经沙漠之难徼功万里非社稷计也兵凶噐圣王之所重不从大尉宋由不署名公卿稍亦止安独与司空任隗固争前后且十上不从是时諌者甚衆尚书仆射郅夀下狱御史何敞上䟽谏曰臣闻圣主开直言之路有不讳之诏犹恐下情不逹复听歌謡之词故天人并应传福无穷臣伏见尚书仆射郅夀坐与诸尚书论击匈奴下狱奏劾大不敬臣愚以爲夀备机密近臣以匡辅爲职若朝廷有失黙而不言悖义背恩其罪当诛今夀违衆正议欲以安宗庙爲国永福也岂有私心如夀𬒳诛臣恐天下以夀忠直之故横加诽谤之诛杀伤和气忤逆隂阳此诚不可所以敢犯严威不避夷灭触死瞽言爲夀也乃免夀夀郅恽之子也宪遂出师侍御史鲁恭上䟽諌曰夫天爱人犹父之封子也一物有不得其所则天气爲之错乱而况人乎故爱民者天下爱之夷狄者四方之异气也蹲夷踞肆与乌鸟无异杂居中国则错乱天气是以圣王之制夷狄覉縻不絶而巳不以伤害中国也今边境幸无事宜当修仁行义尚于无爲令家给人足各安产业天人遂得于下则隂阳和于上然后祥风时雨覆𬒳逺方则夷狄慕德重译而至矣惟陛下留圣恩徴还二将休罢士卒以顺天下心于是窦氏横甚司徒袁安辄举奏之上虽不从而权戚严惮焉后汉孝章皇帝纪下卷第十二后汉纪后汉纪卷第十三后汉孝和皇帝纪上第十三袁宏永元二年夏六月窦宪耿秉自方朔出塞三十里斩首大获铭燕然山而还即拜宪爲大将军封武阳侯食邑二万戸耿秉爲筭阳侯宪让不受还师京于是窦笃爲卫尉景执金吾瓌光禄勲尊太后毋比阳主爲长公主益比阳沐邑二千石宪等骄奢不遵法度唯瓌恭俭自守尚书何敝上封事曰臣闻忠臣忧世讥刺贵臣至以杀身灭家而由爲之者何诚君臣义重情不能巳也臣见国之将危家之将凶皆有所由较然易知不可不察也昔郑庄不防段叔之祸也后更滋蔓窦宪兄弟尊朝虐用百姓杀戮盈溢咸曰段叔州吁将生于汉也是臣前连上便宜承陈得失非爲嫉妬宪等也诚欲絶其緜緜塞其㳙㳙上不欲皇太后损文母之号况陛下有失教之议下使宪等得保其福然臧获之谋上安主父下存主毋由不免于严怒况臣㣲末敢竭愚忠哉然臣累世蒙恩位典机密毎念厚德忽然忘生虽知言必夷灭诚不忍目见祸至故敢书写肝胆舒度愚情驸马都尉瓌忠孝爱主最自修整闻瓌比自申陈愿抑损家权退身避贤宜顺其意斯诚宗庙之至计窦氏之大福也敞辞㫖切直深爲宪等所怨济南王康光武之子也最爲尊重而骄奢太甚于是左迁敞爲济南王太传司隷校尉司空蔡河南尹王调洛阳令李阜皆窦氏之党也秉宪之势枉法任情尚书仆射乐恢奏免蔡等外以清京都内欲绳外戚由是爲宪等所灭瓌常欲徃侯恢使人先言恢恢谢而絶之宪兄弟怒其异巳常欲䧟害之恢妻谏恢曰古有容身之道何必以言取怒叹曰何忍素飡立人朝乎乃上疏曰臣闻百王之失咸以隂盛凌阳而权移于下大臣专朝而势去公室未有君德休明而臣下闚𨵦主一其柄而社稷倾危者先帝早弃天下况陛下富于春秋今诸舅执政外戚盈朝非所以宁王室示天下也夫天地不交则衆生夭伤君臣失序则万民受殃政失不救其弊不测当今所急上宜以义自割下宜以谦自别四舅保爵土于子孙皇太后永无慙于宗庙诚计之上者书御不省恢乃乞骸骨诏授恢爲骑都尉宪风郡县使迫胁恢恢遂飮药而死天下闻之皆以爲怨恢字伯竒京兆长陵人也父爲吏得罪于令令将杀之恢年十二伏寺门外啼泣不舎昼夜令嘉其孝赦其父罪恢事博士焦贶贶爲河东太守恢随之官闭庐专精不与掾吏交后况有事𬒳考诸生皆系狱恢皎然得免恢爲人廉㓗抗厉衡阳侯隂就闻以礼请之恢絶不荅杜陵人杨正尝毁恶恢然举正子爲孝廉恢善颕川安王王上书得爲巴郡太守遣使贻恢书恢不就荅之曰干主求禄非平生操也其不念旧恶耻交进趋皆此类也何敞旣传济南尽心辅道歳余迁爲汝南太守敞常疾俗吏苛刻以要名誉爲政务崇寛和立春日乃召督邮还府复遣吏案行属县显孝行举仁义由是郡中翕然百姓化之其归飬老母推财相让者数百人秋七月㑹稽山崩本志称刘向日山阳君也水臣也君道崩坏百姓失所窦太后摄政窦宪专权之应也二年春正月大赦天下夏耿秉出塞至涿邪山与北单于相遇大战破之秉字伯初国之子也魁梧有才畧善说司马法爲将常爲士卒先休息不部陈然逺斤候要誓士卒争爲致死秉薨谥壮侯南单于闻秉薨举国发丧噼靣流血得外国心如此秉弟䕫壮勇有气力以军功拜骑都尉常以精骑八百自汉军未至封栗邑侯五月丙辰立皇弟惠爲北海王开爲河间王瑕爲城阳王立故淮南闻王昞子恻爲常山王故齐王晃子忍爲齐王北海王睦子威爲北海王车师遣使奉献六月辰封窦宪爲武阳侯笃偃侯景汝阳侯瓌夏阳侯宪独不受封辛卯中山王焉薨谥曰简王光武时诸王皆就国焉以郭后少子故留京师至永平初乃就国诏赐羽林右骑爲虎贲又令上官属子弟以爲官骑焉皆上疏辞让诏曰诸侯出境必有武备夹谷之㑹司马以从夫有文事必有武备所以重蕃也王无辞焉是夏月氏王谢将七万骑攻班超超衆大恐超曰月氏兵虽多千里逾葱岭何足忧哉但当收谷坚守饥穷自降不过数十日决矣谢攻超不能下抄掠无所淂超度其粮尽必从龟兹求食乃遣数千兵伏东界要之谢果遣骑赍金银珠玉徃龟兹伏兵遮击尽杀之遣持所斩以示谢谢大惊即遣使请罪愿得生归超纵遣之月氏震怖岁岁奉贡秋七月大将军窦宪出屯凉州九月匈奴北单于遣使塞愿朝见宪中护军班固迎单于单于爲南单于所破逺遁汉北固至私渠海而还于是北单于地空宪欲自爲功乃立降者鹿蠡王阿修爲单于因置中郎将领护军如南单于故事事下公卿太尉宋由太常丁鸿少尹睦识以爲阿修诛君之子又与鲜卑乌丸爲父兄之讐不可立南单于先帝所置今首破北虏新建大功宜令并领降衆以终先帝破北成南之䇿议未定安惧宪计遂行复独上封事曰臣闻功有难图不可豫见者事有较然易料不疑者臣谓惧守正执平者臣请以先帝㫖意明之光武皇帝本所以立南单于者欲以安南定北分匈奴之势也孝明皇帝欲裦成先帝之功故赫然发怒命将征伐陛下奉承洪业大开疆宇大将军逺出籍胜此诚宣明祖宗余志之弘勲也自南单于归德巳来四十余年矣三帝绩以遗陛下孳孳所成也今南单于屯建大谋深入匈奴空尽其庐屯之大功也辍而不图改立新降以一朝之计违三代之业背先祖弃旧恩非计之长也夫言行君子之枢机赏罸治国之纲纪论语曰言忠信行笃敬虽蛮貃之邦行矣今失信封南一屯则百蛮不敢复保誓矣阿修诛君子于春秋之义所不当立而乌丸鲜卑新杀北单于情莫不忿恶其讐今而立之则失意而怀怒矣兵食可易且汉故事供给南单于费值歳一亿九千余万今北庐弥逺其费过倍是所以空尽天下也诏下其议于宪更相难十余条宪负恃贵势言辞骄慢安终不移上卒从安议三年春正月甲子皇帝加元服仪用新礼赐王公列侯在京师者黄金将大夫郎吏帛及天下男子爵各有差鳏寡孤独贫不能自存者人帛一匹酺饮五日系囚亡命赎罪各有差擢曹襃爲射声校尉尚书张敏奏襃擅制礼仪破乱圣术冝加削诛上寝其奏是后衆人不能信襃所制又㑹礼仪转迨遂寝而不行袁宏曰夫礼也治心轨物用之人道也者其本所由在于爱敬自然发于心诚而扬扵事业者圣人因其自然而辅其性情爲之节文而宣以礼物于是有尊卑亲踈之序焉推而长之触类而申之天地鬼神之事莫不备矣古者民人淳朴至礼至简污樽抔饮可以尽懽于君亲蒉桴土鼓可以致敬于鬼神将之以诚虽㣲物而可重献之由心虽蒲质而可荐此盖先王制礼之本也中古损益教行文质范金合土而栋比之制丽矣绘采集色而衣裳之度彰矣比声谐音而金石之品䌓矣夫简朴不足以周务故备物以致用卑素不足以崇高故富以成业此又先王用礼之意也夫尊卑长㓜不得而移者也噐服制度有时而变者也小则凶荒殊典大则革伏异礼所以随用合冝易民视听者也此又先王变礼之㫖也是故王者之兴必先制礼损益随时然后风教从焉故曰殷因于夏礼所损益可知也周因于殷礼所损益可知也汉兴拨乱日不暇给礼仪制度阙如也贾谊曰夫立君臣等上下使纲纪有序六亲和睦此非天之所设也人之不修则坏宜定制度兴礼乐后诸侯轨道百姓素朴乃草具仪寝而不行后之学者董刘之徒亦言礼乐之用而不能详备其制度夫政治纲纪之礼哀乐死葬之节有异于古矣而言礼者必证于古古不可用而事各有宜是以人用其心而家殊其礼起而治之不能纪其得失者无礼之弊也曹裒父子慨然发愤可谓得其时矣然襃之所撰多案古式建用失宜异于损益之道所以废而不修也冬十月幸长安祠园陵诏令大将军宪与车驾㑹长安时尚书见宪皆欲释仗称万歳尚书令韩稜曰枉道事人臣非所以立身也且礼无爲人臣称万歳之制左右皆惭遂巳十二月龟兹姑墨温宿国皆降乃以班超爲西域都护徐干爲长史复置戊巳校尉唯焉耆须尉黎以前杀都护陈睦不内附四年春正月龟兹王遣子奉献三月司徒袁安薨是时天子㓜弱外戚擅权安毎朝㑹及在朝廷议国家未尝不慷慨流涕于言色自天子及朝中大臣皆倚安㑹病薨朝野痛惜焉𥘉安妻早卒葬鄕里临终遗令曰备位宰相当陪山林不得归骨旧葬若毋先在祖考坟垄若鬼神有知当留供飬也其无知不烦徙也诸子不敢违子赏车骑校尉京属郡太守敞司空京子汤官至公辅𥘉安辟庐江周荣与语甚噐之毎预大议及奏论窦宪宪客徐齮胁之曰子爲袁公腹心排大夫窦氏刺客今至矣子宜备之荣曰荣乃江淮孤生蒙先帝大恩备宰士正爲窦氏所害诚所甘心常勅妻子苍卒遇飞祸无得殡歛兾以区区腐身以悟朝廷及窦氏败荣召爲显官至尚书郡守有孙曰景至太尉四月丁丑太常丁鸿上封事曰臣闻日者阳之精守实不亏君之象也月者隂之精盈数有常臣之表也故日蚀者隂陵阳月盛者下骄盈也变不虚生各以类应远观徃古近察汉兴倾危之祸靡不由兹故三桓专鲁陈氏擅齐六卿分晋吕族覆汉哀平之末庙不血食此皆失其权柄以势假人者也故有周公之亲无其德不得行其势伏见大将军窦宪虽勅身自约不敢僣差然天下逺近皆惶怖承㫖小大望风莫不影从宠极则骄验见于天虽欲隐讳神昭垂象闲者月满不亏此大臣骄溢之应也陛下未悟故天重见诫日有蚀之诚宜畏愼以防其祸也诗云畏天之怒不敢戯豫夫疏巖絶崖之水由于㳙㳙干云蔽日之木起于毫末有前事之不忘后事之明镜冝因大变匡正其失以塞天意上深纳之丙辰京师地震是时窦氏骄横威震海内其所置树皆名都大郡乗势赋歛争相路遗州郡望风天下骚动竞侵陵小民掠夺财物攻亭敺吏略人妇女暴虐日甚百姓苦之又擅檄縁邉郡突骑善射有财力者二千石畏威不敢不送司徒袁安太尉任隗及有司数奏劾皆寝初宪女壻射声郭举卫尉邓叠母兄出入禁中谋图不轨上渐觉之与清河王庆图其事使庆求外戚传因与中官郑衆宻谋之衆劝上亟行其诛上曰宪在外恐变生不可是月宪还京师象由太后帝当谨护玺绶庚申上幸北宫诏公卿百官使执金吾卫南北宫诏收宪大将军印绶封宪爲亲军侯䔍景瓌皆就国郭举邓叠下狱诛上以太后故不欲极其狱乃守宪等选能相以逼迫之宪笃景皆自杀宗族免归本郡河南尹张酺上疏曰臣愚以爲窦氏之事宜下理官与天下共平其罪恐后世不见其事窦氏盛时羣臣莫不阿附唯恐在后皆以宪爲尹吕比邓夫人于文毋及陛下发雷电之怒皆以爲罪不容诛何前后之相背也頼圣朝明逹析其中伏见夏阳侯瓌前爲光禄勲毎与臣相见常有励节竭忠庻㡬之心检敕賔客未常犯法臣闻王政有三宥之义故蔡叔流言周公原本而诛臣愚以爲可黜瓌爵关内侯还京师竭忠供飬比阳主以优属垂示厚德上感酺言徙瓌爲长沙侯于是何敞班固免归家敞子与瓌善固党于窦氏也𥘉固不教儿子儿子负固势不遵法度吏民苦之洛阳令种竞尝出固奴干车吁奴辞骂辱竞竞大怒畏宪不敢发心衔之及宪賔客皆披系兢因此捕系固遂死狱中诏遣责兢而主者极罪固字孟坚彪之子也𥘉世祖问窦融在西州时毎所上章奏谁与叅之融对曰皆班彪所爲也世祖雅闻彪名将召之㑹彪举茂才除令以病免后应三公之命辄谢病去复以司徒掾望都长所歴二县皆爲吏民所爱彪旣才髙而专心文史之间司马迁着史记自太𥘉巳后阙而不録其后好事者或颇缀録其事时然多鄙俗不足以继其书彪乃採前人遗事旁贯异闻作后传数十篇因斟酌前史而讥正其失略曰唐虞三代诗书所及世有史官以司典籍至于诸侯国自有史故孟子曰楚之乗晋之梼杌鲁之春秋其事一也定哀之间鲁君子左丘明论集其文作左传三十篇又撰异同号曰国语二十篇由是乗梼杌之事遂闇而左氏国语独彰又有记録黄帝以来至春秋时帝王公侯卿大夫号世本十五篇春秋之后七国并争秦并诸侯则有战国䇿三十二篇汉定天下大夫陆贾记録时功作楚汉春秋九篇孝武之世太史令司马迁采左氏国语删世本战国䇿据楚汉列国时事上自黄帝下讫获麟作本纪世家列传书表凡百三十篇而十篇缺焉迁之所记从汉元至武帝则纪其功至其摭经传分散数家之事甚多踈畧务欲以多闻广博爲功论议浅而不笃其论术学则崇黄老而薄五经序货殖则轻仁义而羞贫穷尊游侠则贱守节而贵俗功此其大弊伤道所以遇极刑之咎也然善述事辩而不华质而不野文质相称盖良史之才也诚令迁依五经之法言同圣人之是非意亦庻㡬矣夫百家之书犹可法也若左氏国语世本战国䇿楚汉春秋太史公书今之所以知古后之所由观前圣人之耳目也焉可阙哉固九岁能属文五经百家之言无不究览其学无常师又不爲章句训诂通而巳性多爱不以所长傲物人皆重之弱冠早孤固以唐虞三代诗书所及世有典籍故虽尧之盛必有典谟之篇然后冠德百王汉绍尧运以建帝业六世史臣乃追述功德私作本纪编于百王之末厠于秦项之列太初以后阙而不録故采撰前纪缀集所闻以述汉书元起高祖终于孝平王莾之诛十有二世二百三十年综其行事旁贯五经上下洽通凡百篇未成明帝初人有上书言固私改史记者诏收固京兆狱悉歛家书封上是时扶风人苏朗伪言图䜟事下狱死固弟超爲郡所诬乃诣关上书具陈固着述意㑹郡亦封上固书天子甚竒徴诣校书部除兰台令史举睢阳令陈宗故长陵令尹敏司隷从事孟异共作世祖本纪及世祖功臣平林新市公孙述二十八篇奏之帝廼复使成前书自永平始研精积思二十余年至建初中其书乃成世甚重其书学者靡不讽诵焉自爲郎后遂见亲近赏赐恩宠优渥章帝好文章逾益进幸数入读书禁中或连日逮夜毎行廵狩辄献上赋颂朝廷时有大议令固问难于前然位不过郎固虽笃志于学以述作爲务然好傅㑹权宠以文自通其序事不激诡不抑亢赡而不秽详而有体使读之者亹亹而不厌亦良史之才也至于排死节否正直以苟免爲通伤名教也史迁之作皆推之于谈彪经序其谋畧以举矣而固尽有功岂不胜哉窦氏旣废天子追览前议嘉袁安之忠知宋由之不正也乃䇿免由秋七月巳丑太尉宋由有罪自杀八月司空任隗薨字仲和光之子初光济世祖于信都封陵侯光薨隗袭爵隗好黄老清静少欲以功臣子行异于衆擢爲勇贲中郎将稍迁九卿三公隗玄黙守直不求名誉然内行仁义世人以此服之帝亦雅重焉窦宪之专政朝臣莫违隗与袁安屡抗异议于是天子追思隗忠擢子屯爲歩兵校尉辛丑大司农尹睦爲太尉太傅邓彪以老病罢太尉睦代録尚书事冬十月己亥宗正刘方爲司空五年春正月巳亥大赦天下辛卯立皇弟万歳爲宋王二月戊戍诏有司省内外廐马及上林池圃悉以假贫民甲寅太傅邓彪薨窦氏之专权彪守巳而已御史中丞周纡国之司直也屡忤窦氏彪常以事奏免纡世以此讥之然修礼教二月戊午陇西地震三月庚寅遣使分行贫民开仓振廪夏六月丁酉郡国雨雹大如鴈子冬十月辛未太尉尹睦薨十一月巳丑太仆张酺爲太尉六年春正月永昌夷献犀象司徒丁鸿字孝公颕川定陵人也父綝从世祖征伐有功封颕阳侯鸿年十二事太常桓荣十六而章句通布衣荷担不逺千里质问异义是以能成其名初綝从上时鸿独与弟盛居困苦饥寒帝怜盛有委国志及綝薨旣葬鸿挂缞绖于冢庐而逃去留书与盛曰鸿贪经书不顾恩义生不供养死不饭唅皇天先祖并所不祐身𬒳大病上不任爲蕃辅下不言守土先上病状辞爵封于仲公章寝不报谨身放弃求良医如遂不瘳永归沟壑始鸿与九江人鲍俊友善俊遇于东海鸿佯狂不识俊俊乃止而诮让之曰有昔伯夷呉札乱世权行故得申志汉有旧制春秋不以家事废王事故与卫辄之子今以兄弟私恩而絶父不灭之基未可谓智也鸿感悟垂泣叹息而还就国教授杨州称之鲍俊亦上书具言鸿至行明帝甚言之诏徴鸿召见说文候一篇赐御衣及绶廪食公车与博士同礼顷之拜侍中徙封鲁阳侯华峤曰论语称夫子温良恭俭让以得之行首乎故尝请论之孔子曰太伯其可谓至德也巳矣三以天下让民无德而称焉孟子曰闻伯夷之风者贪夫廉懦夫有立志然则太伯出于不苟得未始有于让也是以太伯称贤人后之人慕而殉之夫有殉则激诡生而取与妄矣故夫邓彪刘恺让其弟以取义使弟非服而巳享其名其于义不亦薄乎又况乎于有国之纪而使将来者妄举措哉古之君子立言非将以启天下之方悟者立行非独善其身将以训乎哉原丁鸿之心其本主于忠爱何其终悟而从义也以此殆知其殉尚异于数世也二月乙未司空刘方爲司徒太常张奋爲司空三月丙寅举贤良方正直言极谏之士各一人六月初伏日闲关秋七月京都旱司空张奋上疏曰岁比不豋人食不足今复旱秋稼未立阳气垂尽日月迫促夫国以民爲本以谷爲命政之急务忧之重者也臣恩尤深厚受职过任夙夜忧惶章奏不能序心愿封中常侍口陈得失上即引见明日车驾亲幸洛阳寺省録囚徒于是大雨三月南单于安国爲左贤王次当爲单于时数轻兵出塞斩获有功故国中皆敬师子而不附安国安国由是内病师子匈奴降者异时居塞外数爲师子所掠故亦怨之安国乃委计降者使图师子安国旣爲严于师子爲左贤王觉知安国之谋乃隂爲之备毎㑹议事召师子輙称病不徃安国益忿是时中郎将杜崇使安国安国心不平因上书告崇崇敕西河太守令㫁安国欲自诉不得而崇与度辽将军朱徽上言南单于安国疏远旧胡亲近新降欲杀左贤王师子冝徴西河定上郡兵以爲之备公卿处议听崇遂发郡兵南单于闻汉兵起因举兵诛师子闻之悉将衆入曼柏城单于围守之杀伤甚多于是杜崇朱徽将兵而单于爲其胥都侯所杀师子爲单于旣而天子知杜崇朱徽之侵扰匈奴也乃诛崇徽七年春三月班超发龟兹等八国兵七万人讨焉耆尉黎二国超遣人慰谕二国欲改过向善者当遣大人来迎焉耆王广与国中议曰先王前杀陈都护今超都护将大兵来故且作降重献遗令无入国北鞬支本匈奴人举国敬信之乃遣奉牛酒迎超超闻焉耆取信北鞬支遂反缚责曰汝匈奴侍子恃焉耆拥今都护来王不以时迎皆汝罪也悉斩之或谓超曰可便杀超曰非汝所及此人权重于王今未入其国而杀之疑遂令自设备守险遑得到其城哉因责让加赏赐遣北鞬支还曰都护不疑我国矣广乃与大人迎超于尉黎奉上金银奴婢牛马超受马以给军余摠悉还之超到焉耆去城二十里大泽中超乃掦声欲重赐王以下明日置酒悉召诸国王焉耆王广尉黎王况与鞬支等四十一人诣超其国相腹乆等十七人逃不至超怒曰腹乆何故不到焉耆欲复反邪遂叱吏收广况等于都护陈睦故城斩之更立爲王持广汎首诣京师因大纵兵抄掠超留焉耆半岁西域遂平上嘉超封超爲定逺侯夏四月辛亥朔日有蚀之秋九月辛卯京都地震八年春三月巳丑立皇后隂氏赐天下男子爵各有差鳏寡孤独贫下不能自存者粟人五斛后原庻侯识曾孙也祖父永明帝时爲侍中亲幸左右异宠后近故有异宠父纲爲屯骑校尉八月辛酉令天下死罪减一等徙邉戍亡命赎罪各有差九月京都蝗虫冬十月北海王有罪自杀国除十二月丁巳南宫宣室灾后汉孝和皇帝纪上第十三后汉纪后汉纪卷第十四后汉孝和皇帝纪下卷第十四袁宏九年春三月癸巳济南王康薨谥曰安王康不修法度通賔客人有上书告康使中郎将张阳董臣招来州郡姦猾颜忠刘子产等案图书谋议不轨有司举奏明帝以至亲不忍穷竟削视阿隰隂东胡阳安德西平昌五县康殖财货治宫室奴婢至千余人厩马千余疋田八百余顷何敞之爲傅上䟽谏曰盖闻诸侯之义以制节谨度爲忠然后能保其社稷和其民人昔管仲相齐九合之功而孔子讥其噐小以奢侈适上不知礼也今大王以骨肉之亲亨蕃国之尊当率先天下以爲化首今国家制度王侯车服章事有其科不可越也夫文繁者质枯木胜则人亡经传所载也且君国者以道德仁义爲营岂饰宫室充实厩马爲尊哉楚作章华吴兴姑苏卒亡景公千驷民无所称其効也如大王数㳺诸第出入无节或渉晨夜非所以逺防未然临深履薄垂示后词之法也愿大王修恭俭遵古制以法自治以礼率下省奴婢之数减乗马之费以礼起居则敞之愿药酒苦于口而利于病至言逆耳而便于行惟大王深察愚言王甚敬礼而不能改夏五月封皇后父隂纲爲防侯纲上䟽辞位以特进侯就第纲弟鳯谒爲爲郎中子轶政比黄门郎隂氏自建武以来縁属戚之故世爲卿校外典禁兵内侍帷幄赏赐恩宠贵重当世秌七月蝗虫飞过京都闰月辛巳皇太后窦氏崩太尉张酺与司空司徒共上依吕太后故事贬窦太后尊号勿葬敬陵百官言之者亦多上手报酺日礼臣子无贬之义今皇太后家虽不遵法度然常欲自灭损奉事十年恩不忍亏案前世上官太后子奉终义从其忽复议丙申葬章德窦皇后陇西羗犯塞执金吾刘尚将三万骑击平之九月申司徒刘方有罪自杀初梁贵人生和帝窦后以爲巳子飬而隐之贵人者梁竦女也永平初竦兄陵郷侯松因事徙邉后诏书听还本郡阖门不出作经书数篇名曰七序班固见而称之曰昔孔子作春秋而贼臣乱子惧梁竦作七序而窃位素飡者慙轻财好施不得产业兄嫂舞隂长公主振施诸梁亲踈有序然犹独敬异竦衣裘品物事殊别竦未尝独飨常与宗族共之竦少长京师逮父兄时游士林故不乐归郷里雅有太志毎登高望逺未曾不叹息曰大丈夫居世生当封侯死当庙食诗书足以自娱州郡之职但劳人耳竦生二男三女长男棠及翟长女凭及二贵人初马太后良家女贵人与姊以选入宫得幸于帝生和帝竦不胜喜与舞隂长公主和相骂语泄闻于窦氏欲专名太子外家心恶梁氏欲毁贩之乃诬以恶逆诏郡县考竦死狱中家属舞隂公主居新野使者护守之贵人与姊以忧死有阙窦后崩舞隂公主兄子梁扈遣从兄擅奏记三府曰春秋之义毋以子贵汉家旧典也今梁贵人亲育圣躬而不䝉尊号补得记谢遣擅太尉张酺独见擅具问之曰此公之职而梁氏之福也㑹以蝗飞过过师召见对说固具言擅记上曰意云如酺不知葬礼有阙也对曰陵上宜置长史加祠祭之礼收録诸舅以明亲亲上复曰于义如何酺曰今春秋之义汉家有行事梁窦并爲名姓保守河西以忠获封窦宪兄弟不轨太后谤议籍籍闻于天下姓族死以逾梁氏加以亲外家诚尊显上曰非君孰爲朝廷恩大家事籍籍君所知上深纳酺言㑹贵人姊慿上书曰同产女弟贵人前充后宫蒙先帝厚恩得见宠幸皇天所夀诞育陛下爲窦宪兄弟谮虐妾父竦冤死牢狱骸骨不掩毋孤弟逺徙万里独妾遗脱逃伏草野常恐没命无由自逹值陛下神圣之德统览万机宪兄弟皆已伏诛海内旷然各得其所妾得苏息拭目更视乃敢昧死自陈妾窃悲死父旣冤不可复生毋年七十逺在絶域不知死生愿乞母弟还本郡收葬竦骨妾闻文帝旣立薄氏蒙荣宣帝继统史氏复兴妾自悲有薄史之亲独不蒙外戚余恩辞甚悲切上恻然感寤使中常侍掖庭令杂讯问慿辞语证明甲子改殡梁贵人于承光宫追尊爲皇太后谥曰恭怀葬于西陵上乃别见慿慿具自陈说上歔欷流涕留慿宫中连日不出赏财物第宅旬月之间赀累千万慿素有行遂宠之加号梁贵夫人擢奖慿夫调爲羽林佐监追加谥竦爲亲愍侯遣中谒者迎竦丧于京师改殡之赐东园画棺玉匣冡葬于西陵旁上亲临送徴竦妻子还京师梁贵人遇窦氏之谮葬礼有阙清河王庆涕泣不敢言常私祭于室及梁后改葬庆乃上书求上贵人冡诏听许悲喜曰生虽不得供飬终得奉祭祀私愿毕矣太尉张酺上䟽乞骸骨上使中黄门问加以珍羞酺称笃诏曰元首不明黎民困穷朕与君同其忧责岂可引退邪其勿复言是时酺子蕃以郎侍讲上复诏蕃曰隂阳不调朝廷望公以爲忧託病自退洁已而已谁当与朕同心者非所望于公也酺惶恐诣阙谢因起视事酺自爲三公父尚在酺每迁父辄自田里来适㑹岁腊公卿罢朝共诣酺父上酒爲酺夀极欢移日当时以爲荣冬十月癸卯光禄勲吕盖爲司徒十一月丙寅司空张奋老病致仕壬申太仆韩稜爲司徒奋在家上疏曰安上治民莫善于礼移风易俗莫善于乐又曰揖让而治天下者礼乐之谓也先王之道于斯爲盛故曰礼乐不兴刑罸不中民无所措手足汉旣受命礼乐冝作图䜟明文王若是以先帝圣德逺监毎存礼乐衆儒不逹多生骇异臣累世辅位而汉礼乐未定诚切以爲忧负臣犬马齿尽诚冀先死及见礼乐之定上善之十年夏五月封梁堂爲乐平侯雍爲乗氏侯翟爲单父侯位特进堂等自九眞还过长沙迫从窦怀令自杀秋九月庚戍初复廪牺官冬十二月戊辰梁王畅薨谥曰节王毋隂贵人有宠于明帝畅尤受辛诸国土且入倍于国章縁明意赏赐息宠务加笃厚乃封畅舅隂棠爲西陵侯畅性聦惠然少骄贵颇不遵法度畅常夣见星宿从官卞忌自言善占夣又能使六丁神畅使忌占夣卜筮又使乳毋王礼侍史李阿与忌祠祭求福言王当爲天子畅心喜永元初䂊州刺史举奏畅考讯辞不复有司请徴畅诣狱天子以加恩不忍听复奏徙九眞有诏削城武单父二县畅惧上䟽辞谢曰臣天性狂愚少长深宫从官侍史利臣财物畅无所照见与相然诺不自知䧟死罪自负自悔无所复及陛下圣德弘裕枉法赦臣上念以负先帝而令陛下收耻天下诚无气以息筋骨不相连臣畅知大贷不可再得束身不敢复出是载食睦阳谷熟虞䝉寕陵五县还余所食四县臣畅小妻三十七愿还其无子者选择谨勑奴婢三百人其余所爰虎贲官骑鼓吹仓头兵弩廐马皆上还本署陛下加大恩开臣自悔之门假臣小善之路令天下知臣得去死就生颇能自悔若不听许臣实无颜以乆生下入黄泉无以见先帝诏曰唯王至亲之属纯淑之美傅相不良不能防邪至令有司纷纷彰于内外令至深思悔过以自尅责朕恻然伤之传曰尅已复礼天下归仁其安心静意茂休厥德强食自爱其何让哉畅固请章数十上卒不许十一年春三月遣使行郡国水旱灾贫不能自存者廪贷谷食令山林池泽勿收假税夏四月丙寅大赦天下十二年春三月赐天下男子爵各有差鳏寡孤独不能自存者粟人三斛博士弟子布三匹夏闰四月戊辰南郡秭归山崩压杀百余人秋七月辛亥朔日有蚀之初太尉张酺与司隷晏称㑹于朝堂酺从容谓称曰三府椽史多非其人旣罢称奏令三府长史各实其椽史酺以恨称㑹复共谢以责称称辞色不顺酺怒廷叱之称乃奏酺以爲怨望上以酺先帝师优游不断诏公卿廷议之司徒吕盖以爲酺知公门有仪不屏气鞠躬而作色大言不可示四方乃䇿免酺曰诗云节彼南山惟石巖巖赫赫师尹民具尔瞻今君在位八年于兹康哉之歌旣无闻焉而于两观之下有丑慢之音伤南山之体亏穆穆之风将何以宣示四方仪刑百寮履霜知氷朕甚焉君其上太尉绶君自取之靡有后言九月太尉张酺䇿免归里舎谢遗门生阖门不通賔客中郎将敞等多言酺公直中正不宜乆弃草庐上亦雅重之数年复以酺爲光禄勲丙辰大司农张禹爲太尉东西域蒙竒兠勒二国内属十三年秋九月诏曰水旱不节蝗螟兹生令天下田租皆半入𬒳灾者除之贫民受贷种食皆勿收责冬十月安息国献师子大雀班超上书求代曰臣闻太公封齐五世葬周故狐死首丘代马依风夫周齐同在中土千里之间尓况于万里絶域小臣能无依风首丘之思哉蛮夷畏壮侮老自其天性臣犬马齿殱常恐奄忽僵仆孤魂弃捐臣义不营私窃恐后世以臣爲没西域不敢望到酒泉郡但愿生入玉门关以示邉境威外臣老病衰困冐死瞽言谨先遣子勇随献物入塞以臣生在令勇见中土超妹昭擢遂死于邉上书曰妾同产兄西域都护超捐躯爲国以功自効頼陛下神灵得待罪沙汉至今积三十年矣骨肉妻子生不复相识时人士衆皆巳死亡超年至七十衰老𬒳病扶杖而行虽以竭尽其力以报大恩迫扵歳暮犬马齿尽蛮夷之性悖逆侮老恐开姦宄之源生逆乱之心而公卿大夫咸怀一切而莫肯逺虑如有卒暴超之气力不能从心即恐上损国家累世之功下弃忠臣竭力之用以荣爲辱诚可痛也故超万里归诚自陈苦急延颈逾望三年于兹超有书与妾生诀恐不复相见妾诚复超以壮年竭力忠孝于沙漠罢老则使捐弃于扩野诚可哀怜如不蒙救护超后有一旦之变异幸超家得蒙赵母卫姬先请之贷书奏上感其言乃徴超还以校尉任尚代超超到拜射声校尉数月薨朝廷愍惜之赗赠甚多子勇复有功西域初尚与超书曰君侯在外国三十余年而小人猥承君后任重虑浅冝有以诲之超曰任君数当大位岂班超所能及哉必不得巳愿进愚言塞外吏士本非孝子顺孙皆以过补屯部蛮夷兽心难飬易动今君性严急清水无大鱼将军冝寛小过揔大纲而巳尚私谓所亲曰我以班君当赠以竒䇿今所云平平耳尚后竟遭邉祸如超所言袁宏曰古之有天下者非欲制御之也贵在安静之故修巳而求扵物治内不务于外自小至大自近及逺树之有本枝之有叶故郊畿固而九服宁中国实而四夷賔夫唐虞之盛德泽之浓正朔所及五千而已自此以外覊縻而弗有也三代建国弗动逺略歧邠江淮之间习其故俗朔野辽海之域戎服不改然而冕旒端委南面称王君臣泰然不以区宇爲狭也故能天下乂安享国长久至于秦汉开其土宇方于三五之宅故以数倍矣然顾瞻天下未厌其心乃复西通诸国东略海外故地广而威刑不制境逺而风化不同祸乱荐臻岂不斯失当世之主好爲身后之名有爲之人非能守其贫贱故域外之事兴儌倖之人至矣夫圣人爲治贵英才安天下羣才故儌倖之人王制之所去也班超之功非不可竒也未有以益中国正足以复四夷故王道所不取也戊辰司徒吕盖老病致仕十二月丁丑光禄勲鲁恭爲司徒恭字仲康右扶风平陵人也父武陵太守卒官时㳟年十二弟丕年七歳昼夜号泣哀动路人郡吏赠送一皆不受处丧如礼郷里竒之年十五与弟俱居太学诣博士受业闭门讲诵不随俦党兄弟知名爲学者所宗扶风数以礼请谢而不应毋强遣之不得巳而去同业随之者前后盈路恭乃始爲新丰教授以丕年小欲就其名常託病不仕及丕举方正乃始爲郡吏辟太尉掾迁中牟令民李勉爲母所言恭召就责问因爲陈父母恩德勉慙悔返恭爲政专以德化不任刑罸亭长勅令还牛亭长不还如是者三遂不还恭涕泣曰德化不行也欲解印绶去掾吏涕泣因争亭长即还牛诣狱受罪恭贯出不问于是吏民敬信皆不忍欺是时天尝蝗独不入中牟界河南尹袁安恐有不实使部掾肥亲案行之皆如所言恭随亲行阡陌坐桑下雉过止其侧旁有小儿亲曰儿何不击雉小儿曰雉方将雏雊亲黙然而起曰今来考君之短耳虫不犯境此一异也化及鸟兽此二异也竖子有仁心此三异也府掾乆留但扰贤因还府以状白安安美其治是年嘉禾生县庭中安具以状上诏举贤良方正恭荐中牟人王方天子徴方公车礼之与公卿举贤者同上即位徴爲博士侍中车马毎岀郊庙恭常陪乗上顾问之语及政治有便于民者无所隐讳十四年春二月修西海郡三月戊辰上临辟雍亭射大赦天下夏六月封中常侍郑衆爲列侯赏讨窦氏之谋也衆南阳人明帝时以谨愼事太子家章帝即位爲中常侍窦宪专权内外螘附衆独不交结一心王室窦氏旣诛迁大长秋天子常与谋国事阉官专权自衆始焉辛卯皇后隂氏废初后与外祖毋邓祀呪诅诏中常侍张禛尚书陈襃于掖庭穷治其狱父纲自杀兄轶等徙合浦毋及后二姨毋徙日南祀等内外亲皆免归本郡冬十月辛卯立皇后邓氏后邓训女也训闺庭甚严诸子进见未尝赐席至于后事无大小毎辄咨之弟邠曰平生不与诸男语今岂年哀邪训曰我不是女也虽小诸儿无及者必有益于我家是以竒之𥘉邓禹佐命位冠诸臣常言曰我常将百万衆秋毫不犯未尝妄杀一人子孙必当大兴训尝爲谒者治石臼河甚有方活数千人谓弟邠曰吾闻活千人者有封子孙岂其然乎训生五男三女长男隲次京次悝次弘次誾长女燕次绥即后也次容后年五歳祖母爲翦髪老人目冥并中后额忍痛不言一额尽伤左右恠而问之后曰大夫人慈恩爲断发难伤老人意故忍之耳后姊燕早卒有遗腹女娥在襁褓后年十二伤娥早孤躬自飬抚由爲闺门所敬与叔父邠及诸兄语常问祖父禹爲布衣佐命时事邠茍说结髪殖业着名鄕闾遭世龙飞兴杖䇿归得征伐四方天下大定功成之后闺门自守事寡姊尽礼敬子孙法遭光武皇帝忧悲哀吐血因发病薨后未尝不叹息流涕言立德之苦乃至扵斯后通论志在经书不问家事后毋非之曰女人书足注疏通一孝经而巳今不务女工长大宁举博士邪后不欲重违毋意昼则修女工夜则读经传宗族皆号曰诸生𥘉相工苏大偏相家人至后大惊曰此成汤之骨法也贵不可言室家乃窃喜而不数传后长七尺二寸年十六以选入掖庭爲贵人承事隂后夙夜兢兢抚接同列常克已以下之遂有宠毎上辄令母兄入视医药不拘以日数后辄言外家乆在省中令陛下有私妾之讥下令妾𬒳内顾不知足之谤上下有损诚不愿也上曰他人以数入爲荣而邓贵人反爲忧诚难及也诸贵人竞自修饰后独衣不求綵裳令侍者賷羸衣设与隂氏同服即时解易不欲同服避正统也上乃叹曰修德之苦乃如是也上毎访问政事谦退不敢对欲令隂后得进不获巳然后塞所问隂后短小举止时失仪左右掩口而咲后独怆然不乐爲之隐讳若已之失及与隂后进止不敢正立坐则爲之偻所以苦心曲体劳谦甚至上愈重之后毎当进见辄以退御左右常爲上言继嗣不多当普施恩惠以获子孙发言恳恻形于颜色隂后素妬见宠甚多设方巧欲以危后上甞病隂后曰我得意之后皆当夷灭之后恐举宗受祸流涕曰竭节以事隂后可谓至矣竟不爲所祐而当获罪于天无相祷妇人虽无从死之节然越姬有必死之志上可以报上厚恩次可解宗亲之祸下不令隂氏有人豕之讥即欲饮药㑹宫人救止因诈言属有来者陛下病以差信以爲然故止其后宫人告隂后巫虫事后涕泣救护无所不至自隂后之废上叹曰圣后之尊与帝同体承宗庙毋天下谁能当之唯邓贵人德冠后廷爲能光之耳初隂后时诸家四时贡献以奢侈相高噐物皆饰以金银后不好玩弄珠玉之物不过于目诸家岁时裁供𥿄墨通殷勤而巳后自入官后遂博览五经百家图䜟无不毕览善易及隂阳占候希有者上毎欲官秩后诸兄辄推诚固让自抑爲务故隲终帝世不过虎贲中郎将隲虎贲郎时京悝弘闿黄门郎京早卒赠以骑尉印绶丁酉司空韩稜薨大司农徐防爲司空稜字伯师颕川舞阳人㓜失父母与孤弟居壮大推家财数百万与从昆弟郷里高之仕郡至功曹太守葛兴错乱稜辅助经年政令无阙兴子尝出教转吏稜封还不听讼书以稜掩蔽兴专郡事不得复爲吏后解禁纲辟司空府稍迁至尚书令在机宻数有忠言进用良吏章帝以稜忧国忘家夙夜匪懈数赏赐之是时郅夀陈宠俱爲尚书皆以才能见重帝赏三人寳劒手自题其名韩稜龙泉郅夀汉文陈宠锻成论者以爲稜渊深有谋故得龙泉夀含章明逹故得汉文宠敦朴内济故得鍜成防字谒卿沛国铚人也矜严有容貌𥘉爲郎明帝见而异之权爲尚书郎在台阁十余年未尝有过稍迁至少府大司农忧勤于衆事所在着名迹十五年春二月出廪贷郡国𬒳灾贫民各有差夏四月甲子晦日有蚀之冬十月戊申行幸章陵祠旧宅园庙戊午行幸云夣是时广陵人王涣爲洛阳令治有异迹𥘉涣游侠尚气晩节好儒术爲治修名责实抑强扶弱并官职吏辄兼书佐小史无事皆令读孝经病卒官百姓无老㓜皆叩心泣涕相赋歛爲祭者数千人涣丧当还郷里新安道以西道旁徃徃㑹聚设祭吏问其故盛言平常到洛爲吏卒所抄夺王君到洛不复侵扰故欲报恩后民思其德爲立祠安阳亭西毎有酒食輙弦歌荐之十六年二月以兖豫徐兾民谷不豋三遣府掾分行贫民劝民尽地利贫无所耕者爲顾夏客星入紫㣲宫秋七月辛酉司徒鲁恭䇿免午光禄勲张酺爲司徒八月巳酉司徒张酺薨酺病困敕其子曰显节陵扫地露祭欲率天下以俭也吾爲三公不能使从制岂可犯之乎无起祠堂露祭而巳上闻酺薨愍焉缟素即赐以印绶冡茔恩宠隆加扵相酺字孟侯汝南细阳人永平中崇尚儒术学自皇太子诸王侯及臣子弟莫不受经又爲外戚樊氏郭氏马氏诸子弟立学号曰四姓小侯置五经师酺以明经充焉除广平郎中毎朝㑹进见辄讲于上前辞义高亮音动左右上新即位应在祠朝廷爲出爲外郡内不自得上疏愿留左右上不听赐钱三十万亟发之官酺虽儒者刚而有断下车擢用贤俊挫击豪强旬月之间郡中肃然酺旣出上见诸王师傅曰东郡太守张酺讲授毕辄谏正誾誾时有小善称之不巳忠言蹇蹇有史鱼之风初贾逺明古学曹裒制汉礼酺常非之及爲太尉上䟽陈其不可书五奏上知酺守学不通寝其奏者十月辛卯司空徐防爲司徒大鸿胪陈宠爲司空徴鉅鹿太守魏霸爲将作大匠霸济隂人也少失父母兄弟同居数十年妻子数执勤苦动则推让爲群妻子不之官霸以兄嫂勤而巳独荣乐常衣布蔬食敕妻子亲之耕𧖟与兄弟子姪同劳逸爲宽恕而巳不求备于一人掾吏有过辄私责改不改休罢之终不暴扬其恶吏有相赞者辄叹息曰某甲贤者也不及人短太守以是重之其人惭责自引退郡中化之皆和睦后拜太常以病致仕爲光禄太夫霸妻死长兄伯爲霸取妻送至官舎霸笑曰年老儿子备具何养他家妇邪自入拜其妻曰夫人视老夫何空中直而空逺来使计义不相屈即拜而出妻惭求去遂送还之匈奴北单于遣使奉献元兴元年春三月追爵谥皇后父邓训爲平夀敬侯司空陈宠以非旧典也太尉张酺太尉张禹司徒徐防以爲冝封争之连日乃从禹防议由是虎贲中郎将有恨宠夏四月封邓禹冯鲂后爲列侯丙午大赦天下五月癸酉扶风雍地震十二月辛未帝崩于嘉德殿初数失皇太子养于民间羣臣无知者莫不惶惧邓后乃收皇太子于民间皇子胜长有皇子隆生百余日后养之太后乃引兄等定䇿禁中立隆爲皇太子是日即皇帝位太后摄朝赐天下男子爵各有差鳏寡孤独笃㾣不能自存者者粟人三斛封皇子胜爲平原王诏曰昔唐虞之盛犹待四辅周文之宁实在多士汉兴旧制咸冝保傅并建左右以叅听断太尉禹三世在位黄髪罔愆司徒防竭力致身先帝嘉之其以禹爲太傅防爲太尉叅録尚书事百官摠巳以听政𥘉郡国定符瑞八十余品和帝恐虚妄抑而不宣后汉孝章皇帝纪卷第十四后汉纪后汉纪卷第十五后汉孝殇皇帝纪卷第十五袁宏延平元年春正月癸卯光禄勲梁鲔爲司徒三月甲申葬孝和皇帝于顺陵初是周冯贵人归园太后诏曰朕与贵人託配后庭十有余年上天不弔先帝早弃天下孤心焭焭无所瞻仰贵人当以旧归典分园外相恋之情感增悲叹燕燕之诗曷能喻焉其赐贵人青盖车骖马各一黄金四十斤杂綵三千匹初和帝宫人吉成成御者志恨成乃爲桐人书太后姓字埋之事下掖庭考验皆以吉成所爲太后独念吉成我待之有恩虽下贱犹人託頼上在时甞未闻有恶言今我遇过于平常何縁生此不合人情即自唿见反覆实劾果其御者所爲夏四月虎贲中郞将邓隲爲车骑将军初隲与同郡袁良爲布衣之交及隲当路欲延良共议世事良谢而绝之司空陈宠薨宠字昭公沛国佼人也曾祖父咸成哀间以律令爲尚书常诫子曰爲人议法当依于轻虽有百金之利愼无案人也王莽之诛何武鲍宣咸乃叹曰易称君子见机而作不俟终日吾可逝矣即乞骸骨莽簒位召咸爲掌㓂大夫谢病不肯应时咸三子皆在位乃悉令去官父子相与归田歛家中律令文书壁藏之宠父躬复以律令爲廷尉监宠少习家法辟太尉鲍昱府是时三府掾属以不肯亲事爲高专务交游宠甞以事君之义当供所职以佐政治何得但出入养虚故独勤心于事数爲昱陈当世治化昱髙其能使掌天下狱讼所平决无不压伏宠以律讼多错不良吏得生因縁致重乃爲撰科条辞讼比例使事类相从以塞姦源其后公府奉以爲法宠虽传文法然兼通经籍奏议温邃号爲名相子忠字伯传家业才能甚有声誉五月辛卯大赦天下壬辰河东恒山崩六月丁未太常尹勤爲司空诏曰自夏巳来隂雨过节思惟愆失深自克责新遭大忧接以未和彻膳摈服庶有益焉其减太官上方诸服御靡丽难成之物丁卯诏免掖庭宫人六百余人皆爲庶人尚敏上疏陈兴广学校曰臣闻五经所以治学爲人三经不修世道陵迟学校不弘则人名行不广故秦以坑儒而灭汉以崇学而兴以苟罗天下绝理隂阳弥纶治道而示民轨则也光武中兴修膳太学博士得其五人五经各叙其义故能化泽沾洽天下和平自顷以来五经颇废后进之士趣于交俗宿儒旧学无与传业是俗吏繁炽儒生寡少其在京师不务经学竞于人事争于货贿太学之中不闻谈论之声从横之下不覩讲说之士臣恐五经六艺浸以陵迟儒林学肆于是废失所以制御四夷者以有道德仁义也传曰王者之臣其实师也言其道德可师也今百官伐阅皆以通经爲名无一人能称孔子曰无而爲有虚而爲盈难乎有恒矣自今官人宜令取经学者公府孝廉皆应诏则人心专一风化可淳也于是诏曰易称天垂象圣人则之又云圣人之情见于辞然则文章之作将以幽讃神明变畅万物秦燔诗书礼毁乐崩大汉之兴拾而弘之至乎元康五凤之间英豪四集文章焕炳六经之学于斯爲盛自顷巳来学者怠惰遂以陵迟宜令公卿中二千石各举隐逸大儒硕德高操以劝后进初陈留李充三征不至由是征充爲博士俄迁侍中军骑将军邓隲屈巳礼之甞设酒馔请充及朝大夫酒酣隲曰幸得託椒房位上将幕府初开欲延天下英俊君其未闻充曰将军诚能招延俊乂以光本朝不爲难矣但患不爲耳因说海内隐士颇不合隲举䏑充曰君宜及温食之充受䏑掷地曰说士之乐甘于啖䏑遂拂衣而出侍中张孟谏曰闻足下面折邓将军以护言责之过矣非所以光祚子孙诚不爲足下取此充曰大丈夫居世贵行其志耳我躬不阅遑恤我后何能爲子孙计由是不爲权贵所容迁左中郞将年八十三后爲三老五更天子赐机杖访以国政秋七月辛亥帝崩崇德殿初淸河王庆子祐生而有神光赤虵之异年十岁善史书喜经传和帝甚器之号日请赏赐恩宠异于诸子和帝崩殇帝在抱太后诏留清河邸以爲储副及殇帝崩羣臣皆爲属意平原王胜太后以前不立胜恐爲患与车骑将军隲虎贲中郞将悝等定策禁中其夜使持节以靑车盖以迎祐于淸河邸癸丑立爲长安侯太后诏曰先帝圣德淑茂早弃天下朕抚育幼帝日月有望遭家不造仍罹凶祸朕惟平原王素被锢疾念宗庙之重思继嗣之统长安侯祐禀性忠孝小心翼翼年巳十三嶷然有成人之体礼昆弟之子犹子也其以祐爲孝和皇帝嗣即皇帝位自延平初邓隲兄弟常在禁中至是乃就第丙寅葬孝殇皇帝于康陵巳亥陨石于陈留冬西域诸国反都护任上尚书求救遣骑都尉班雄校尉梁慬将五千人出塞㑹尚自䟽勒还与慬共保龟兹温宿姑墨二国将数万人围慬月余慬击破之斩首数万级道不通慬遂留龟兹初西域自武帝时始通三十大国其俗颇率着城郭田畜地在匈奴之西乌孙之南北有太山中央有河东西六十余里东则接汉阨以玉门阳关出西域有两道从鄯善傍南山北渡河西行至莎车爲南道南道西逾葱岭则出大月氏安息车师前王庭随北山陂河西行至疎勒爲北道北道西逾葱岭则出大宛康奄蔡焉耆匈奴强盛常属伇匈奴宣帝神雀中汉置西域都护王莽时数遣五威德军出西域覃师诸国贫困由是故叛而诸都护李宗抄暴南道攻其国号以踈勒爲世善姑墨爲积善或易置王侯于是西域与中国遂绝和帝永元中西域都护班超遣掾甘英临大海而还具言葱岭西诸国地形风俗而班勇亦见记其事或与前史然近以审矣自炖煌西出玉门阳关渉鄯善通伊吾五千里自伊吾通车师前部高昌壁北通后部五百里是匈奴西域之门也伊吾地宜五谷桑麻蒲萄其北有柳中皆膏腴之地故与匈奴争车师伊吾虚之地以制西域故自鄯善国治驩泥城去洛阳七千一百里北通车师前后王及车且弥旱陆蒲类条支是爲车师六国北与匈奴接前部西通耆北道后部西通乌孙汉欲隔绝西域匈奴必得车师屯田伊吾焉耆治河南城去洛阳八千二百里东南与山离国接其余危须尉黎龟兹姑墨温宿踈勒休修大宛康居大月氏安息大秦乌弋罽賔莎车于阗且弥诸国转相通是秦爲西域大月城去洛阳万六千三百七十里其东南数千里通天笁天笁一名身毒俗与月氏同临大水西通大秦从月氏南至西海东至盘越国皆身毒地又有别城数十置王而皆揔名身毒氏俗修浮图道不伐杀弱而畏战本传曰西域郭俗造浮图本佛道故大国之衆内数万小国千而终不相兼并及内属之后汉之姦猾与无行好利者守其中至东京时作谋兹生转相吞灭习俗不可不慎所以动之哉西域之远者安息国也去洛阳二万五千里北与康居南与乌弋山离相接其地方数百西至条支马行六千日临海暑热卑温出师子犀牛犎牛孔雀卵大如瓮与西海接自安息西关西至阿蛮国三千四百里自阿蛮西至斯賔国渡河西南至于罗国有九百六十里安息西界极其南乘海乃通大秦或数月岁云大秦国一名黎轩在海西汉使皆自乌弋还莫能通条支者甘英踰悬度乌弋山离扺条支临大海欲渡人谓英曰汉广大水咸苦不可食徃来者逢善风时三月而渡如风迟则三岁故入海者皆赍三歳粮海中善使人思土恋慕数有死亡者英闻之乃止具问其土风俗大秦地方数千四百余城小国役属者数千户爲城郭别置邮亭皆垩墍之有松栢诸木百草民俗力田作种植树蚕桑国土髠头而衣文绣乗辎軿白盖山中出入击皷有旌旗旛帜起宫室以水精爲柱及余食器王所治城周环百余里王有五宫各相去十里平旦至一宫听事止宿明旦复至一宫五日一遍而复还常使一人持嚢随王车民欲有言事者即以书投囊中王至宫散省分理其枉直各有官曹又置三十六相皆㑹乃议事王无常人国中有灾异风不时节辄放去之而更求贤人以爲王者终无怨多金银眞珠珊瑚琥魄琉璃金缕罽绣杂色绫涂布又有细布或言水羊毛野𧖟茧所作㑹诸香煎以爲苏合凡外国诸珍异皆出焉以金银钱十当金钱一与天笁安息交市于海中其利十倍其民质直市无二价谷食常贱国内富饶邻国使到其界首者乗驿诣王都至则廪以金钱及安帝元初中日南塞外檀国献幻人能变化吐火自支解又善跳丸能跳十丸其人曰我海西人则是大秦也自交州外塞檀国诸蛮夷相通也又有一道与益州塞外通大秦人皆麤长大平正若中国人故云外国之大秦而其中国常自言是国一别其王常欲通使于汉奉贡献而安息欲以汉缯綵与之交市故遮不得令通及桓帝建初中王安都遣使者奉献象牙犀角瑇瑁始一通焉其长老或传言其国西有弱水近日入所矣又云从安息陆道绕海北行出西至大海人相连属十里一亭三十里一署终无盗贼惊而有勐虎师子遮食行者不有百余人赍其器辄害之不得过又言旁国渡海飞桥数百里所出奇异玉石诸物多谲恠不经故不述云西南极矣山离还自条支东北通乌弋山离可百余日行而乌弋山离罽賔莎车于寘宁弥诸国相接远者去洛阳二万一千里近者万余里焉十二月甲子清河王庆薨谥曰孝王庆善爲威容进止可观自被废黜常居愼密在宫省语不及外和帝爲太子与庆相亲入则共室出则同舆及即位政之大小与庆议之庆逾益畏愼夙夜战慄每当朝㑹辄服候且常谓左右曰我诚一国王车马器物亦足巳矣内以论议外与说左右其一绝名此皆此类也初宋贵人冡上无祠堂庆毎露祭未甞不流涕和殇二帝崩庆常居倚庐哭泣哀恸遂以发病病困谓舅宋衍曰清河上地下湿欲乞骸骨于贵人冡傍下棺而巳朝廷大恩犹当有屋宇子母并食魂灵不暴露死复何恨乃上书求葬于樊濯中贵人冡旁不听庆将薨叹曰不惜死也但恨不见上爲贵人报雠耳因泣不能自胜左右皆流涕旣薨使司空持节护丧事赐龙旗九旒虎贲百人仪比东海恭王分淸河封庆小子爲广川王后汉孝殇皇帝纪卷第十五后汉纪后汉纪卷第十六后汉孝安皇帝纪卷第十六袁宏永初元年春正月癸酉大赦天下靑兖豫徐兾并六州民饥三月癸酉日有蚀之诏公卿举贤良方正能直言极谏者各一人夏四月太傅张禹爲安鄕侯太尉徐防爲龙节侯司空尹勤爲傅亭侯车骑将军邓隲爲上蔡侯城门校尉悝爲业侯虎贲中郞将弘爲西平侯黄门郞闿爲西华侯食邑各万户隲奉节亲迎增封三千户隲逃避使者诣阙上䟽固辞乃许五月戊寅荧惑逆行守心夲志以爲后周章谋废帝之应也立寿光侯并爲北海王甲戌长乐衞尉鲁恭爲司徒是时诏书令得案验薄罪恭上疏諌曰诏书忧万人而郡国记言劳来贫民多爲烦扰逮证一人有疑罪近及良人数十人上逆时气妨废农功案易消息四月干卦用事经曰干以美利利天下又曰时乗六龙以御天五月姤卦用事经曰后以施命诰四方君以夏至之日止四方行者助隂气也况于逮召考掠扰百姓哉月令孟夏断薄刑谓正罪不欲令久系不谓可考正罪法也故出轻系明不欲拘之也月令周世所造而所据皆夏之时也所变者唯正朔衣裳牺牲徽号器械而巳不可变易者也易曰潜龙勿用言十一月十二月也又曰驯致其道至坚氷也言五月微隂起至十一月坚冰至也十一月中孚曰君子以议狱缓死可令疑罪皆详议其法大辟之罪极尽冬月乃断其狱其立春在十二月中者勿以报囚诏从之爵太后邓氏母新野君西羌叛车骑将军邓隲率师击之是时水雨屡降灾虐并生百姓饥馑盗贼群起于是策免太尉防司空勤太傅禹称疾告退丙戌死罪以下及亡命赎罪各有差庚寅太傅张禹爲太尉太常周章爲司空十月倭国遣使奉献初上立非大臣意也司空周章谋诛邓隲兄弟废太后及上立平原王爲帝事发觉十一月丁亥司空周章有罪自杀颍川太守张敏爲司空十二月郡国十八地震李固曰地者隂也法当安静今乃越隂之职专阳之政故应以震动太后摄政之应也骑都尉王仁将兵迎悝将吏还入塞遂弃西城都护任尚抵罪二年春京师旱太后亲幸洛阳狱省罪囚系夏四月甲寅濮阳阿城中失火烧杀三千余人冬十一月车骑将军邓隲与羌战平襄羌诈降旣而复叛侵掠边郡吏民死者无数并凉遂虚十二月征车骑将军邓隲还京师遣使者迎拜隲爲大将军诏大鸿胪亲迎中常侍郊劳以乗马束帛于是悝爲执金吾弘爲屯骑校尉闿爲捕兵校尉郞中颍川杜根与同署郞共谏太后不宜久摄政太后怒以绢囊盛根于殿扑杀之其谏者皆以被扑矣根先知召司扑者隂共爲意乃使执扑者不加力旣毕皆载出城外根以扑轻得免逃窜宜城山中爲酒家佣积十年余酒家知其贤常厚遇之及邓太后崩天子知根等忠普告天下使録其子孙根乃自出公车征转迁至济隂太守以德让爲政移风易俗是岁郡国十地震三年春正月庚子皇帝加元服大赦天下赐公卿巳下天下男子爵各有差骑都尉任仁将兵讨凉州三月京都饥人相食癸巳司徒鲁恭以灾异策罢恭再爲宰相掾属至卿大夫者数十人恭门下耆生或望恭爲之论议恭曰学之不讲是吾忧也不有鄕举乎终无所言学者受业必躬核问难道成然后谢遣之学者曰鲁公谢与议论不可虚得也谦退不伐有善终不自显是以在位不以亮直称自爲三公常称病不视事上辄遣小黄门问疾喻令强起者数矣至是遂称疾笃赐钱二十万年八十余终于家赐至厚以两子爲郞弟丕字叔陵以笃学质直称仕至侍中三老章帝初对策曰政莫先于从民之所欲除民之所恶先教后刑先近后远君爲阳臣爲隂君子爲阳小人爲隂京师爲阳诸夏爲隂男爲阳女爲隂乐和爲阳忧苦爲隂各得其所则和调精诚之所发无不感浃吏多不良在于贱德而贵功欲速莫能修长久之道古者贡士得其人者有庆不得其人者有让是以举者务力行选举不实咎在刺史二千石书曰天工人其代之观人之道㓜则观其孝顺而好学长则观其慈爱而能教设难以观其谋烦事以观其治穷则观其所守逹则观其所施此所以核之也民多贫困者急急则致寒寒则万物多不成去本就末奢所致也制度明则民用足刑罚不中则于名不正正名之道所以明上下之称班爵号之制定卿大夫之位也狱讼不息在争夺之心不绝法者民之仪表也法正则民悫吏民凋弊所从久矣不求其本浸以益甚吏政多欲速又州官秩卑而任重竞爲小功以求进取生凋弊之俗救弊莫若忠故孔子曰孝慈则忠治姦诡之道必明慎刑罚孔子曰导之以礼乐而民和睦以犯难民忘其死死且忘之况使爲礼义乎丕后爲靑州刺史迁拜赵相门徒数百人吏民爱之赵王尝欲避疾便时止于学官丕不听王上书自言诏下丕丕上言曰礼诸侯薨于露寝大夫卒于适室死生有命本无偏旁可避者学宫传先王之礼乐教化之处不宜妨塞之诏书从之丕每论难称曰经者传先师之言非从巳出不可相让相让则道不明若规矩权衡之不可枉也难者必明其据说者务力其义浮华无用之言不陈于前故精不劳而道术逾彰也夏四月丙寅大鸿胪夏勤爲司徒以用度不足令吏人入钱谷爲关内侯以上林广城苑可垦辟者与贫民五月丙申立乐安侯子延平爲淸河王六月乌桓㓂代郡秋七月太后有疾左右请祷以人爲代太后闻之怒即勑掖庭令何故有此不祥之言自今巳后祀但谢过而巳不得复有此言冬十月南单于擅叛行车骑将军大司马何熈将兵征擅擅降十二月辛酉郡国九地震有星孛于天苑四年春二月匈奴㓂常山于时西北有事民饥国用不足大将军邓隲欲弃凉州专务北边曰譬家人衣坏取一以相补犹有所完若不如此将两无所保公卿皆以爲然郞中虞诩说太尉张禹曰若大将军之策不可者三禹曰奈何诩曰先帝开土辟境而今弃之此不可一也弃凉州即以三辅爲塞园陵单外此不可二也谚曰关西出将关东出相烈士武臣出凉州土风壮勐便习兵事今羌胡所以不过三辅爲腹心之害者以凉州在其后也凉州士民所以推锋执锐蒙矢石于行阵不避危亡父死于前子战于后无反顾之心者爲臣属于汉也今推而捐之割而弃之庶人安土不肯迁徙必引领而怨曰中国弃我于夷狄虽赴义从善之人不能无怨恨卒然起谋以图不轨因天下之饥弊乗海内之虚弱豪杰相聚量才五帅驱氐羌以爲前锋席卷而东虽贵育爲卒太公爲将犹不能当如此则凾谷以西园陵旧京非复汉有此不可三也议者喻以补衣犹有所完诩恐疽食浸淫而无限极也禹曰意不及此微君大计几败然则计将安出诩曰所忧与明公异恐凉州一旦有嚣述之变宜且罗其雄杰收其冠带引其牧守子弟于朝令诸府各辟数人外以劝其勤内以散其谋计之长者从之俄而诩迁朝歌长时朝歌多盗贼连年不解亲旧皆劳弔之曰得朝歌何哀也诩笑曰难者不避易者必从臣之节也不遇盘根错节无以别坚利此乃吾立功之秋怪吾子以此相劳也诩谒河内太守马稜稜曰君儒者当谋谟庙堂乃在朝歌甚爲君忧之诩曰此贼犬羊相聚以求温饱耳明府未以爲忧稜曰何以言之对曰贼去敖仓不过百里不知取以爲粮靑兾流人前后连属不知略以爲衆出入河山守阨塞此爲断天下之右臂今则不然此无大计之効也于是诩悉罢戎兵而设方略即时皆平乙亥诏曰自建初元年徙边者各归本郡没入爲官奴婢者免爲庶人三月西羌㓂汉中戊子杜陵园火夏四月丁丑大赦天下新野君有疾太后与上亲幸其第宿止连日太尉张禹司徒夏勤司空张敏固谏乃还甲戌新野君薨太后制齐缞上缌麻赠送之礼一依东海恭王司空持节护䘮事隲等皆弃官行服服除有司奏隲等复辅政固请乃止非朝廷大议未掌元初中悝弘闿并卒未大歛天子并封爵太后辄不许太后上制服新野君赠赗甚厚使九卿护丧事悝子广宗袭爵爲业侯弘子广德爲西平侯封京子寳爲安阳侯隲子凤爲侍中初都护任尚致凤马及尚坐事槛车征凤惧其及巳私属中郞马融宜在台阁事发觉凤先自首隲乃髠妻及凤上疏谢罪新野君薨后太后崩上见白首者未甞不流涕宗族耆老皆加亲礼读书至孝子事亲丧亲之礼常废书嘘欷太后久执朝政从乐安侯康内惧盛满数上书谏宜崇公室挹损私权言甚切至太后怒康廼託病不朝太后使家旧徃问之初外给使以宫中婢年长者爲中夫人因自以通康曰汝非我家婢也何自谓中夫人婢闻之怒因言託病不逊遂免康官遣归国绝康属籍五年春正月庚辰朔日有蚀之本志以爲正旦王者听朝之日也是时太后摄政天子守虚位不得行其号令盖阳不克之象也乙巳太尉张禹以灾异䇿罢闰月戊戌诏举贤良方正能直言极谏之士各一人及至孝与衆卓异者冬谒者刘珍上言曰窃见永平初虎贲中郞将梁松言皇太后宜入庙与陛下交献以彰至孝之心孝明皇帝务遵经典使公卿博士议时太傅邓禹奏宜如松言光烈皇后于是入庙惟皇太后圣德通灵与神合契宜入宗庙如光烈皇后故事率礼复古垂示万代事下公卿佥曰宜如珍言六年春正月甲寅皇太后初亲祭于宗庙与皇帝交献大臣命妇相礼仪夏四月乙亥司空张敏以久病策罢太常刘恺爲司空五月丙寅羣吏复秩赐爵有差丁卯封邓禹冯异等后九人爲列侯六月辛巳大赦天下丙申河东水变色皆赤如血本志以爲邓太后摄政之应也七年春郡国十八地震夏四月丙申晦日有蚀之元初元年春正月甲子赐天下男子爵各有差鳏寡笃癃不能自存者粟人三斛贞妇人帛一匹三月巳卯日南地坼长一百余里夏四月丁酉大赦天下诏三公卿士举敦厚质直各一人九月辛未大司农司马苞爲太尉冬十月戌十朔日有蚀之是岁郡国十五地震高句丽王宫数㓂幽部是岁宫死玄菟太守姚光上言欲因其丧发辽东乐浪三郡兵出击之议者以爲可许尚书陈忠曰前者宫杰恶光不能讨今自死宜遣使者吊问因责让宫时所犯告以赦令不加诛责取其后善从之句丽由是服焉二年春以郡国被灾赈粟贫民自上即位至于是年频有水旱之灾百姓饥馑毎岁遣使者开仓廪赈饥民三月癸亥京都大风拔树夏四月丙午立皇后阎氏河南荥阳人畅之女也畅有五男二女长男显及术景曜昆长女迎次姬即后也以选入掖庭爲贵人有宠立爲皇后畅爲长水校尉太尉司马苞薨秋七月西羌犯境右扶风太守种暠南安太守杜佐击之皆被害九月壬午晦日有蚀之冬十月郞将任尚将兵屯三辅怀令虞诩说尚曰使君奉国威灵讨捕叛羌兵出巳久而未有伏诛者三州屯兵二十万民弃农桑户无聊生于此上闻诚窃危之尚曰忧惶久矣不知所出诩曰兵法弱不攻强走不遂飞自然之势也今虏皆骑马尤良一日之间行数百里来如风雨去如绝絃以歩追之势不相及故所以旷日而无功也爲君计者莫如罢诸郡兵令二十人共市一马民出数千钱得免介胄去行伍以万骑之衆逐数千之虏追尾掩截其道自穷便民利事大功必立尚从之大破羌戎余种悉降上问何从发此计尚表之受于怀令虞诩由是知名诩有将帅之任乃迁武都太守羌数千人于陈仓殽谷欲遮道击诩诩乃宣言上书请兵兵至及发虏闻之将谓实然乃晨夜进道时冬月多雪使骡驴居首人随其后日行百五六十里勑吏士人作两灶日增之或问曰孙膑减灶而君增之兵法日行三十里而戒不虞今日且二百里何也诩曰虏多吾少势不相敌缓行即爲虏所及故兼道取疾若舌之避齿耳虏见吾灶多谓羣兵来迎追吾必迟孙膑见弱吾欲见强势固不同也诩旣到郡兵不满三千人虏衆万余人攻赤亭诩便出战勑曰吾言强弩发于是小弩先发虏以爲弩力极不能至即皆解施乃使强弩射之发无不中虏前行溃乗胜追之杀百余人诩谓掾吏曰何如皆谢曰所不及明日令从东郭门出北郭门入贸易衣服四转无巳虏不知其数谋将退诩乃分数百兵险要处设伏虏果引去迎击大破之于是羌畏伏武都遂安诩乃占相地势筑营壁百八十所招还流民三千余户郡以富实冬十一月庚申郡国十一地震十二月庚戌司空刘恺爲司徒光禄勲袁敞爲司空三年春二月郡国十地震夏四月壬寅封皇后父阎畅爲北宜春侯冬十一月丙戌初听大臣行三年丧郡国九地震四年春二月乙巳日有蚀之九江太守以闻乙卯大赦天下壬戌武库火夏四月戊申司空袁敞薨微字升平少有节操及在朝廷廉洁无私坐子与尚书郞张俊交通漏泄省中语策罢敞不阿权势失邓氏㫖遂自杀朝廷隐之敞死葬以公礼复位其子五月丁丑太常李咸爲司空五年秋七月丙子诏有司由旧令崇节俭嫁娶送终不得奢侈八月鲜卑冦代郡是歳郡国十四地震六年春正月乙巳京都郡国三十二地震水泉涌出壊城郭宇舍压杀人三月庚戌初祀六宗于国北仪比太社夏五月京师旱七月鲜卑入塞冬十二月戊子朔日有蚀之郡国八地震是岁北单于与车师后部王攻炖煌长史索班杀之遂略有北道逐太守曹宗宗请兵击匈奴报索班之耻因复取西域司空司勇议曰愚以爲边境者中国之脣齿脣亡则齿寒其理然也先帝命将征伐旷引年岁然后西域内属边境获安宗不度当时之宜自见有丧败之负欲举兵荒外以要功名是爲始祸唱兵其患难量也今府藏未充而当逺出师师无后继是示弱于逺夷暴短于海内臣愚以爲不可许炖煌郡旧有营兵三百人今宜复置之西域长史屯兰楼兰楼西当焉耆龟兹是则周游一处而所制者多也公卿皆从勇议勇习边事有筹策于是以勇爲西域长史顷之勇发鄯善车师前部王兵击后部王大破之捕得后部王匈奴使者将至索班所没处斩之传首洛阳永宁元年夏四月丙寅立皇子保爲皇太子大赦天下赐公卿巳下金帛天下男子爵各有差鳏寡孤独癃笃不能自存者人粟三斛贞妇人帛一匹巳巳立济北王子苌爲乐城王立河间王子翼爲平原王苌骄淫失度兾州刺史举奏苌罪至不道尚书侍郞岑宏议以爲非圣人不能无过故王侯世子生爲立贤师傅以训导之所以目不见耳不闻非能保其社稷高明令终苌少长蕃国内无过庭之训外无师傅之道血气方刚卒受荣爵机㣲生过遂䧟不义臣闻周官议亲惷愚见赦苌不杀无辜以讉诃爲非无赫赫大恶可裁削夺损其租赋令得改过自新革心向道诏贬苌爲临湖侯袁宏曰昔王侯身能衣而宰设服足能行而相者导进口能言而行人称辞闲之有礼辅之有物少而习之长而不改和睦之性与教而淳淫僻之心无由得生若纵而任之不爲师保恣其嗜慾而莫之禁御性气旣成不可变易情意流荡不可收复故动之凶德而国殄身亡也秋七月乙丑日有蚀之酒泉太守以闻六月羌㓂张掖十一月司徒刘恺固疾策罢太常杨震爲司徒后汉纪孝安皇帝卷第十六后汉纪后汉纪卷第十七后汉孝安皇帝纪卷第十七袁宏建光元年春正月高丽冦玄菟二月辛亥大赦天下三月辛巳皇太后邓氏崩癸未大歛封大将军隲爲上蔡侯丙子葬和熹邓后𥘉上少号聪明故太后立之后有不可意上乳母王圣知之见太后久不归政恐有废置意中常侍黄门郞李闰爲上伺候及后崩因言邓悝兄弟尝从尚书邓防取废帝故事谋欲立平原王爲帝五月庚申有司奏故金吾悝屯骑校尉弘歩兵校尉闿大逆无道宜追夺爵土以眀褒贬遂免悝子广宗弘子广德等爵宗族皆免归本郡以隲不豫谋徙封沙罗侯行道爲郡县所逼隲与凤自杀广宗隲从弟遵约皆自杀唯广德母与阎后同产故得免以乐安侯康贤而有行征爲太仆卿𥘉河间孝王子蠡吾侯翼与诸王子朝京师邓太后善翼之爲人也封翼爲平原王因留京师及太后崩上以翼谋图不轨窃闚神器乃贬翼复蠡吾侯封中常侍李闰江京爲列侯赏发邓氏之谋也大司徒朱宠隲之所举乃肉袒舆榇上疏曰和熹皇后圣善之德爲汉文母兄弟忠孝同心忧国宗庙有主王室是頼功成身退让国逊位历世外戚无与爲比当享积善之祐宜象谦约之报横以宫人单辞事不可信隲等父母羣从不以夀终尸丧流离逆天威人宜皆还葬宠其遗孤以答亡魂安帝𥘉天灾疫百姓饥馑死者相望盗贼羣起四夷反叛隲等崇节俭罢力役推贤进能尽心王室故天下頼以复安乃𬒳诛责其事闇昧衆庶多称其冤上旣闻之又感宠之言乃切诏州郡还隲等丧葬以旧莹使使祠以中牢诸从兄弟归京师袁宏曰夫吉凶由人而存亡有地择地而处君子所以无咎也长木之标其势必顚势极故也势极则受患故无全物焉然则贵盛之极倾覆之所由也外戚则尤甚焉得之不以至公宰割之日久也夫人君之势非不高且极也置君于无过之地万人莫之计人臣则不然比肩而立相与一体也操大权于天下万物之所恶也周公且犹狼狈而况其余乎夫慿宠作威以取倾覆理用等矣若乃推心向善而不免闇昧之诛所处之地危也死而不异二者自处之道然未逹择地之方昔楚人三世杀其君将立王子捜搜逃之丹穴楚人承以玉舆燻之以薪乃出故曰王子搜非恶爲王恶其爲己患也然则外戚之患也非徒一巳燋烂而历代贵宠未有不患其爲患岂不哀哉戊申有司奏尊清河王爲孝德皇帝左姬爲孝德皇后宋贵人爲敬隐皇后左姬犍爲武阳人父坐事姬与姊妹俱入掖庭和帝特诏分宫人赐诸王以姬爲淸河孝王姬有令色王绝重之生孝安帝于是天子始亲万机尚书陈忠以爲首政之初宜征天下隐逸乃诏公车以玄纁征南阳冯良汝南周爕皆称疾不至良字君卿少爲县吏从尉迎督邮良耻厮役因毁其车马坏其衣冠绝迹逺遁妻子见败车坏衣皆以勐兽所食遂发丧制服良至犍爲从师受业十余年还乡里虽处幽闇必自整顿非礼不动鄕里以爲师举贤良方正敦朴皆不行爕字彦祖敦诗书非法不言所与交游者不过数四人室家相待如賔客化行鄕党举孝廉茂才公车再征皆不就上新听政开諌诤路尚书陈忠以直言爲名而人主不能容乃上书通广帝意曰臣闻人君广山薮之大纳切直之言忠臣尽蹇蹇之节不畏逆耳之诛是以高祖舍周昌桀纣之譬孝文嘉袁盎人豕之喻世宗纳东方朔宣室之正孝元容薛广德自刎之谏陛下崇寛厚之德推宋景之诚引咎责躬咨访羣吏言事者新蒙採録显列二台必承风而靡争効切直如有管闚愚见妄陈得失虽苦口逆耳不得事实宜优游寛容以遵四帝之绪也秋七月己亥大赦天下八月甲子故司徒刘恺爲太尉九月戊子上幸卫尉冯石上寳劒玉玦冬十二月丙申乃还宫己丑郡国三十五地震壊城郭压杀人本志以爲安帝不明宫人与王圣专权之应也鲜卑冦玄菟庚子绝大臣行三年丧尚书陈忠上疏曰昔先王孝治天下始于爱亲终于哀戚上自天子至于庶人尊卑贵贱其义一也夫人生三年乃免父母之怀先圣縁情着其节制故曰臣有大䘮君三年不唿其门周室陵迟礼制衰废蓼莪之人作诗自伤曰瓶之罄矣惟罍之耻言已不得终竟子道者亦上之耻也高祖受命萧何创制大臣有宁告之科合于致忧之义建武初拨乱之世国政草创人伦未厚鲜循三年之丧以报顾复之恩礼义之废实由于此然仁道无逺弘之即是故籍田之科起于太宗孝廉之贡发于孝武郊祀之礼定于元成三雍之序备于永平大臣送终于今乃章圣功美业于是乎在孟子有言老以及老㓜以及㓜天下可运于掌臣愿陛下登高北望以甘陵之思揆臣子之心则海内羣生各得其所上不从袁宏曰古之帝王所以笃化美俗率民爲善者也因其自然而不夺其情民犹有不及而况毁礼止哀灭其天生乎冬十月羌冦张掖武威十二月高句丽围玄莬延光元年春夫余王遣兵助玄莬使贡献三月丙午大赦天下赐天下男子爵各有差鳏寡孤独笃癃不能自存者粟人三斛贞妇人帛三匹夏四月京师地震癸巳司空陈褒以灾异免于是犹有风雷之变有司复以追咎三公尚书仆射陈忠上书曰臣闻君使臣以礼臣事君以忠故天子三公入则㕘议政事出则司察羣后然王者虚己待以殊礼在舆爲轼在坐爲起汉典旧事丞相所揔靡有不听今之三公有古之名而无其实选举诛赏一由尚书尚书之任重于三公凌夷巳来其渐久矣近以地震策免司空今言者复欲切让三公以解天意臣愚闇窃信宋景克己之诚孝成皇帝时妖星守心纳贲丽之说令丞相方进自裁卒不蒙其福以此况之是非之分其可详见今尚书奏事有所请造及决天下罪法不依故事者宜使左右责求其意割而勿听上顺古典之义下防威福之专置方圎于规矩审轻重于权衡诚国家之典万国之法也忠意在裦崇大臣待下以礼九卿疾病使者临问加赐钱帛皆忠之议也迁尚书令司隷校尉初忠父太尉宠守正不事诸邓故忠不得志于其门及邓氏𬒳诛衆庶多冤之而忠数上书䧟城其恶奏劾司农朱宠太子之废诸名臣来历等守阙固争忠又劾奏当丗以此讥忠五月庚戌宗正刘授爲司空秋七月癸卯京师地震庚申高句丽王乞降八月羌冦凉州戊子阳陵寝殿火本志曰弃法律逐大臣杀太子以妾爲妻则火不炎上谓火失其性而爲灾也今发于先陵此天子将变象也若曰不当废太子以自翦如火不当害先陵之寝也辛卯黄龙见九眞九月戊申郡国二十七地震冬十月鲜卑冦鴈门定襄十一月鲜卑攻九原二年春正月炖煌太守张珰上书陈边事曰臣在京师亦以爲西域宜弃今亲践其土地乃知弃西域则河西不能自存谨陈西域三策今北虏唿衍王等展转蒲类奏海左右可发张掖酒泉属国之吏士义从合三千五百人集崑崙塞先击唿衍王绝其根本因发鄯善兵五千人胁车师后部此上计也若不能出兵可置军司马将士五百人四郡供其谷食岀据柳中此中计也如亦不能则弃交河城放鄯善等悉使入塞此下计也尚书陈忠上䟽曰臣闻八蛮之冦莫甚北虏汉兴高祖窘平城之围太宗屈供奉之耻故孝武愤怒深惟久长之计命遣虎臣浮河绝漠穷其虏庭当斯之时黔首陨于狼望之北山中国弊于庐山之壑府库殚竭杼轴空虚筭至车舩赀及六畜夫岂不怀虑有故也遂规酒泉炖煌四郡以隔两羌开三十六国妻以公主以断其右臂是以单于孤特窜遁逺藏至于宣元遂被蕃臣关徼不闭羽檄不行由此察之戎狄可以威服难以化洽西域内附日久区区东望叩关者数矣此其不乐匈奴慕汉之效也今北虏已破车师势必南攻鄯善弃而不救则诸国从矣若然则北虏财贿益增赡势益殖威临南羌与之交连如此河西四郡危逼不得不救则百倍之役兴不赀之费发矣今议者但念西域绝逺恤之烦费有见先世苦心勤精之意方今边郡守御之具不精内郡武卫之备不修炖煌孤隅逺来告急复不转助出无慰劳民吏外无威示百蛮辟谷蹙土经有明戒臣以爲炖煌宜置校尉案旧增四郡屯兵以西抚三十六国建屯益兵宣扬雷风兾以折冲万里震怖匈奴于是从之夏四月戊子爵乳母王圣爲野王君圣女壻刘瓌爲朝阳侯司空杨震诣阙上书曰臣闻高祖与羣后约非功臣不得封攻城野战弃身沙漠降服百蛮不羁之虏然后得受茅土故经制父死子继兄亡弟及所以别亲踈殊适庶尊国体重继嗣防淫篡绝姦谋百王不易之道天子不专封封有功诸侯不专爵爵有德今瓌无他功德但以配阿母女旣忝位侍中一时之间超至封侯稽之旧制不合经义行人諠譁百寮不安臣诚知言与罪俱辞与辜会忝当台翰之任故不敢不尽言之上不从又爲阿母起第舍震复上疏曰臣闻古者三年耕有一年之储九年耕有三年之储故尧之遭洪水民无菜色传曰国无三年之储非其国也故丰年知礼凶年减除臣伏念灾害发起弥以滋甚百姓空虚不能自赡重以羌虏抄掠二边云扰战鬪之役至今未息兵甲军粮恒不足给殆非社稷安宁之术伏见兴起津城门内第舍雕缮之饰穷极巧妙使者将作转相逼促盛夏土王攻山採石百姓布野农民废业臣闻上之所取财尽则怨力尽则叛怨叛之民不可复使故曰百姓不足君孰与足上不从冬十月辛未太尉恺久病罢司徒杨震爲太尉是时京都郡国三十七地震三年春二月丙寅上与太子行幸泰山复济阳今年田租戊子凤凰集济阳赐见者帛二十匹凤凰所过亭部无出今年租赐天下男子爵二级壬辰祠五帝于汶上明堂戊戌祠孔子于阙里及七十二弟子遂幸东平魏郡河内壬戌太尉杨震策免初河内人赵腾诸阙上书陈得失收考治诏下狱震隐其狂直上疏曰臣闻尧舜之朝设直谏之鼓诽谤之木盖欲辟广四门开直言之路转采负薪尽贤愚之情也乞全腾性命以纳蒭荛之言不从腾竟死于都市中常侍樊丰等由是共称谮震腾死之后深用怨怼乃策免收震印绶遣归本郡到洛阳沈亭震顾诸子谓门生曰人非金石死者士之常吾蒙恩居上司疾姦臣樊丰之狡猾而不诛恶孽女王圣之倾乱而不能禁知帑藏虚竭赏赐不节而不能实何面目见日月身死之日但杂木爲棺勿漆布单衣才足盖形勿归塜次勿设祭祀遂仰鸩而死震字伯起弘农华隂人也博学无所不究数十年不应州郡之命衆人谓晚暮而震志业愈笃年过五十乃应州郡之命大将军邓隲闻而辟之以爲贤举茂才累迁荆州刺史东莱太守当之郡道经昌邑故茂才王密爲昌邑令谒见至夜怀金十斤遗震震曰故人知君君不知故人也密曰暮夜无知者震曰君知我知天知地知何故无知密慙愧而出震言行不媿于心皆此类也子孙常蔬食歩行故旧长者或諌令爲开产业震曰使后世称曰清吏子孙以此遗之不亦贵乎及爲公卿敦古守朴推其诚心每言事不爲文辞意在臣主疾姦而已子秉以义正知名袁宏曰夫生而乐存天之性也困而思通物之势也爱而効忠情之用也故生苟宜存则四体之重不可轻也困必宜通则天下之欲不可去也爱必宜用则北面之节不可废也此三涂者其于趣舍之分则有同异之辨矣统体而观亦各天人之理也是以君子行己业心所託焉古之道术有于此者夷明隐困而不耻箕子之心也璩寗闻其风而恱之舍否之通利见大人微子之趣也叔孙通闻其风而行之谏以弼君死而不贰比干之志也杨震闻其风而守之此数贤者虽行其所闻殉託不同皆终始之道而不由愧于心者也是以圣人知天理之区别即物性之所託混衆流以弘通不有滞于一方然后品类不失其所而天下各遂其生矣然君子之动非谋于衆也求之天地之中𣢾之胷怀之内苟当其心虽杀身糜躯未爲难也苟非其志虽举世非之而不沮也夏四月戊辰光禄勲冯石爲太尉五月南单于左尸逐烧当郡部扶渠当等反秋八月辛巳大鸿胪耿珍爲大将军戊子麒麟一白虎二同见阳翟九月丁酉废皇太子保爲济隂王太子甞有疾避于野王君王圣第太子乳母王男㕑监邴古与中常侍江京樊丰及圣永等争言相是非遂诬谮男等皆幽死狱父母妻子徒日南太子思恋男等数爲叹息圣永惧有后患乃与京丰共谮构太子是时阎后宠盛京丰媚于阎显等信之遂与后共助毁太子上召大将军公卿议太子应废白大将军耿珍等事不宜奉嫡嗣太常桓焉太仆来历廷尉张皓曰邴古等所议谋太子不知经说年未十五过恶不在身太子少宜选忠良师友辅以礼义废置重事此诚圣恩所宜详审上使中常侍奉诏胁诸大臣大臣皆失色来历独固争之上乃免历官削爵土是日太子废于是光禄勲祝讽中郞将闾丘弘符节令张敬太中大夫第五颉中散大夫曹成谏议大夫李泰羽林右监孔显治书侍御史龙调衞尉丞乐闱城门司马徐崇开封人郑安世等守阙上书诉太子之冤癸巳令天下死罪减一等徙边戍亡命赎罪者各有差辛亥黄龙见历城庚申晦日有蚀之冬十月壬午凤皇见新丰本志曰皇之不极是谓不建时则有龙蛇之孽又曰视之不明是谓不哲时有羽虫之孽凤皇者阳眀之应也故非明王则隐而不见凡五色大鸟似凤凰者多爲羽虫之孽是时上信䜛免杨震废太子不哲之异也丁亥行长安祠陵庙十二月乙未黄龙见琅邪是岁京师郡二十二地震四年春正月壬午黄龙二麒麟一见濮阳三月戊午朔日有蚀之庚申上幸宛当祠章陵觉体不安乙丑疾笃自宛还征济北河间王子年十四已下七岁已上诣京师进号皇后母北宜春夫人爲荥阳君丁卯帝崩于叶不发丧庚午还宫辛未乃发丧皇后与兄阎显谋以所征济北王子北鄕侯懿爲帝嗣以阎显爲车骑将军乙酉北鄕侯即皇帝位太后临朝夏四月丁酉太尉冯石爲太傅司徒刘喜爲太尉叅録尚书事故司空李郃爲司徒有司奏大将军耿珍中常侍樊丰野王君王圣女永下狱诛己酉葬孝安帝于恭陵六月乙巳大赦天下冬十月丙午蜀郡越嶲山崩杀四百余人辛亥北鄕侯薨车骑将军阎显中常侍江京等谋曰前不用济北王今立之后必怨人乃言于太后征济北王河间王子将以爲嗣初太子之废居于德阳殿西钟下中常侍黄门孙程王成王国等常怀愤懑谋欲立之以告中常侍侯生李闰杀中常侍江京陈达刘安于省门之外王成以劒胁李闰曰太子之废天下咸怨今北鄕早薨安帝无嗣太子保明天将启之从我乎闰许诺成乃与闰列尚书将仆射以下到西钟下立济隂王爲皇帝时年十一升云台召百官显闻帝立惧不知所爲小黄门樊登曰何不发兵击之显以太后诏越骑校尉冯诗虎贲中郞将阎景将兵屯平朔门登引诗等入省显谓诗曰济隂王立非皇太后意玺绶在此苟尽力効功封侯可得太后使授诗等曰能得济隂王者封万户侯李闰者五千户侯等皆许诺卒被召所将吏士少显使诗与登迎吏士于左掖门外诗因归营知事将败乃格杀登阎景归衞府收兵将欲作乱是时尚书郭鎭勒兵诣阙遇景于公车门鎭下车诏景景以刃斫鎭鎭抽劒斩景戊午使御史诣崇德殿收显等亲族下狱诛妻子徙日南初上之废阎后豫焉议郞陈禅议以爲太后与上无母子之恩当废羣臣咸以爲宜司徒掾周举说司徒李咸曰昔瞽瞍常欲杀舜舜事之逾谨郑武姜谋杀庄公奏始皇与母隔绝感考叔茅焦之言修复子道斯皆前世之迹书传之所美也今诸阎新诛太后前宫恐悲生疾如从禅让若有变异后世归咎明公不刋之事也以闻上从之丁卯以王礼葬北乡侯辛巳封孙程王国等十九人爲列侯司空刘授以阿附恶逆免十二月诏曰朕以不德纂承洪绪今隂阳不和疾疫爲害思闻忠正以匡不逮其令三公卿士举贤良方正能直言极谏之士各一人杨震门下人讼震之冤天子加震之忠除二子爲郞赐钱二十万以礼改葬之日有大鸟翼广一丈三尺集于柩前低头泪出衆人莫能惊者葬毕飞而沖天甲申少府陶敦爲司空后汉孝安皇帝纪卷第十七后汉纪后汉纪卷第十八后汉孝顺皇帝纪卷第十八袁宏永建元年春正月甲寅大赦天下赐男子爵各有差鳏寡孤独笃隆不能自存者粟人五石贞妇人帛三匹辛未皇太后阎氏崩辛巳太傅冯石太尉刘喜以阿党权免司徒李邵以疾疫策罢二月甲申葬安思阎皇后丙戌太常桓焉爲太傅大鸿胪朱宠爲太尉长乐少府朱伥爲司徒凡三公居位或不书史失之也封尚书郭鎭爲定顚侯是时司隷校尉虞诩紏正邪枉无所廻避中常侍张防等专权纵肆诩奏免之防遂谮诉诩等作威福帝怒下诩狱浮阳侯孙程祝阿侯张贤等知诩以忠获罪乃相率请诩上引见之程贤曰陛下始与臣等造事之时常疾姦臣知其倾国今即位而自爲何以非先帝乎司隷校尉虞诩爲陛下尽忠无所廻避反拘系常侍张防赃罪明正䧟构忠良今星守羽林其占宫中有姦臣宜急出诩收防送狱以塞天变时防直上后程叱防曰姦臣张防何不下殿即趋东厢上召问诸尚书尚书贾服素与防善遂调尚书奏诩会赦以赎罪免死秋九月有司奏浮阳侯孙程祝阿侯张贤爲司隷校尉虞诩诃叱左右谤讪大臣妄造不祥干乱悖逆王国等皆与程党久留京都益其骄溢诏免程等徙爲都梁侯程怨恨封还印绶更封爲宜城侯冬十月辛巳天下囚减死一等徙戍边亡命赎罪各有差丁亥司徒朱伥以疾疫罢司空陶敦有罪免光禄勲许敬爲司徒廷尉张晧爲司空甲辰诏曰朕以不德统承大业虐气流行厉疾爲灾重以水潦秋稼漂没每州郡所出恻然自刻其令当输今年租者一切勿责二年春二月鲜卑冦辽东三月戊申诏征南阳樊英江夏黄琼会稽贺纯广汉杨厚英字季齐南阳鲁阳人也隐居教授受业者自西方至安帝时博士公车征皆不至及于是时又固辞疾笃乃诏郡县礼致之英旣至天子爲设坛席筵问得失世拜五官中郞将遂称疾笃赐告归复追下诏以光禄大夫居在所县赐谷千斛常以八月存问高年时致羊酒如前世故事英辞让不受有诏喻旨勿听英居家有法度笃于乡里自陈寔之徒少时从英英常病卧便坐妻遣婢拜问疾英下牀答拜寔问之英曰妻齐也共奉祭祀礼无不答又有邻人子止英家每醉呴唿曰其父临死以相委属故收养之寔常以此称焉公卿大臣多荐江夏黄琼之贤于是公车征琼至即称疾不进有司劾以不敬诏下县次引致琼不得已前就征拜侍中贺纯杨厚亦笃行士夏六月乙酉改殡皇妣李氏追尊曰恭愍皇后初皇妣以宫人得幸于安帝而生上阎后妬之赐鸩死于城北上即位左右以闻上嘘唏发哀乃亲到瘗所号咷断绝秋七月丙戌朔日有蚀之西域长史班勇请兵击焉耆汉发河西四郡兵三千人诣勇炖煌太守张朗有罪欲以功自赎即便宜领诸郡兵出塞初勇发诸国兵使龟兹鄯善自南道入勇将诸郡兵率车师六国兵自北道入会张朗乃要俓自尉黎入焉耆王请降于朗旣而不出汉兵罢还焉耆王卒不加诛汉以两将不和皆征免故勇不论三年春正月丙子京师汉阳地震屋压杀人乙未诏曰京都地动汉阳尤甚加以比年民饥夙夜祗懔群公卿士其深思古典有以消灾复异救此下民忠信嘉谋靡有所讳其勿收汉阳今年田租秋七月丁酉茂陵园火九月鲜卑冦渔阳十二月乙亥太傅桓焉以辟召非其人免四年春正月丙寅大赦天下丙子帝加元服赐公卿已下天下男子爵各有差鳏寡孤独笃癃不能自存者帛人一匹五月汉阳都尉献大珠诏曰海内有灾太官减膳都尉不宣扬本朝而献珠求媚今其封还袁宏曰夫饥而思食寒而欲衣生之所资也遇其资则粳粮緼袍快然自足矣然富有天下者其欲弥广虽方丈黼黻犹曰不足必求河海之珍以充耳目之玩则神劳于上民疲于下矣夫万物之非能自止者也上之所爲民之凖的也今以不止之性而殉凖的于上是弥而开之使其侈竞也古之帝王不爲靡丽之服不贵难得之货所以去华竞以嘿止喧也夫上苟不欲则物无由贵物无由贵则难得之货息难得之货息则民安本业民安本业则衣食周力任全矣夫不明其本而禁其末不去其华而密其实虽诛杀日加而奢丽逾滋矣秋八月丁巳太尉朱宠司空张皓以隂阳不和免癸酉大鸿胪龎参爲太尉太常王龚爲司空冬十一月司徒许敬策免宗正刘俊爲司徒朱宠字仲威京兆杜陵人也初爲颍川太守表孝悌儒义理冤狱抚孤老功曹主簿皆选明经有高行者每出行县使文学祭酒佩经书前驱顿止亭传辄复教授周旋阡陌观课农桑吏安其政民爱其礼所至县界父老迎者常数千人宠乃使三老御车问人得失百姓翕然治甚有声宠以正月岁首宴赐羣吏问公曹吏郑凯曰闻贵郡山川多产竒士前贤徃哲可得闻乎对曰鄙郡炳嵩山之灵受中岳之精是以圣贤龙蟠俊乂凤集昔许由巢父耻受尧禅洗耳河濵重道轻帝遁世高跱樊仲父者志洁心遐耻饮山河之功贱天下之重抗节㕘云公仪许由俱出阳城留侯张良奇谋辅世玄算入微济生民之命恢帝王之略功成而不居爵厚而不受出于辅成胡元安体曾参之至行履乐正之纯业䘮亲泣血骨立形存精诚洞于神明雉兎集其左右出于颍阳彪义山英姿秀伟逸才挺出究孔圣之房奥存文武于将坠文丽春华辞蔚藻缋出于昆阳杜伯夷经学称于师门政事熈于国朝淸身不苟有于陵之操损己存公有公仪之节以荣华爲尘埃以富贵爲厚累草庐蓬门藜藿不供出于定陵宠曰太原周伯况汝南周彦祖皆辞征聘之宠隐林薮之中淸迈夷齐节拟古人恐贵郡之士未有如此者也凯对曰此二贤但让公卿之荣耳若许由不受尧位樊仲父不屈当世以此准之不以远乎宠征入爲大鸿胪拜太尉自爲宰相数抗直言虽爲三公卧布𬒳仅能覆身食脱粟米藜藿不厌子弟同衣而出并日而食将薨遗其子曰吾本寒贱诸生才非周干横受朝恩位过其任不能竭身报国负责深重身没之后百僚所赙赠一无所受素棺殡殓疏布单衣无设绂冕殓毕便以所有车牛夜载䘮还鄕里勿告群僚以密静爲务许敬字鸿卿汝南平舆人也爲吏有诬君者会于县令坐敬拔刀断席曰敬不忍与恶人连席由是知名举茂才除南昌令以土地卑湿不可迎亲亲老则弃官归供养辟司徒府稍迁江夏沛相自光禄勲入爲司徒敬以臧否爲己任仕于和安之间当窦邓阎氏之盛直道而进无所屈挠三家旣败多有染污者敬居然自适引谤不及己当世以此奇之五年春正月疎勒大宛莎车王遣使贡献夏四月京都旱冬十月丙寅天下系囚皆免死一等徙边戍六年无事阳嘉元年春正月乙丑立皇后梁氏赐天下男子爵各有差鳏寡孤独笃癃贫不能自存者粟人三斛后梁商女也初梁竦中子雍生商商袭父爵爲乗氏侯商生三男四女长曰兾次曰不疑次曰蒙长女田次姬即后也次阿重后生有光影之祥及长好史书治韩诗大义略举以列女图常在左右宗族中外咸敬异焉商谓诸弟子曰我先人鎭抚西河全济生民使免虎口之害所活者不可胜数而大位不究夫积德之报不及其身必流福子孙当因此女兴邪选入掖庭相工茅通见之惊曰此所谓日角偃月相之极贵臣未甞见之于是以爲贵人拜商侍中屯骑校尉贵人有宠从容言于上曰阳以博施爲德隂以不专爲义盖螽斯之福则百祚之兴也愿陛下思天行之普逹均贯鱼之次序使小妾得免罪谤之累于是上愈嘉之亲宠益固三月庚辰大赦天下夏四月有司依旧加梁商位特进増国土商上书让曰禄命过厚受祖考多福又託日月末光以斗筲之材乗君子之器惧有负乗之累不守历世之荣诚不如旧制与左贤同科书十余上帝辄敦喻之商又上书让校尉曰臣託椒房被蒙荣宠兼官二职非材所堪受宠战慄惊惧惶戚不遑宁处披露赤诚敢遂狂狷谨上屯骑校尉印绶上乃许焉以特进就第赐安车驷马顷之拜执金吾冬十月望都狼食数十人本志曰言之不从则有毛虫之孽京房易曰君无道害将及人去之深山全身厥灾狼食人申酉诏天下死罪囚减罪一等亡命赎罪各有差鲜卑冦辽东十一月丁未东平王敞薨敞有孝行䘮母三年如礼诏书增户五千是时长吏数易去就烦费尚书左雄上疏曰臣闻柔逺能迩莫大宁民宁民之务莫重用贤是以臯繇对禹贵在知人安人则惠黎民怀之昔三代垂统封建侯伯世位亲亲民用和睦宗周旣灭六国并秦抗儒泯典革除五等郡县设令封豕黎民大汉受命蠲其苛政寛以三章抚以因循至于文景天下康乂诚由玄靖渊嘿使万民不扰也宣帝兴于侧陋知世所疾综名核实赏罚必行刺史首相初拜辄亲见问之观其所由退而考察以质其言常叹曰民所以安而无愁者政平良吏也与我共此者其唯良二千石乎以爲吏数变易则下不安业民知不久则诈以求过故二千石有治能者辄以玺书勉励増秩赐金爵至封侯公卿时缺则以次用之是以吏称其职民安其业故能降来仪之瑞建中兴之功汉元至今三百余载俗浸凋弊巧伪滋萌下饰其诈上肆其残列城百里转动烦数以杀害爲贤以循理爲劣以聚歛爲办以修己爲弱髠钳之戮生于睚眦覆尸之祸成于喜怒视民如冦税之如狼监司相望见非不举观政于亭传责成于耳目言善不称德论功不核实虚诞者获祐束修者见黜或因罪而致高或处危以成名所以天灾屡降治道未宁皆由于此也臣愚以爲长吏理绩有显效者可就增秩勿使移徙非父母丧不得去官其不从王制锢之终身虽赦令不在齿列必竞修善政亲抚百姓率土之民各宁其所追配文宣中兴之轨流光垂祚永世不刋于是复伸无故去官之禁闰月壬子恭陵庙灾北海人郞顗上书曰臣闻天垂诫地见灾异所以谴告人主克己修德也故应天以诚而不以言导下以躬而不以刑顷者宫殿官府多所治饰昔盘庚迁殷去奢即俭夏后卑宫尽力以致美愚以爲诸所缮治事可减省以恤贫民以赈孤寡天之意也人之愿也陛下躬亲庶事诏书每下广开不讳之路以天下爲忧百姓爲念而不数见公卿责以政事诚优游养德之道也然三公者调和隂阳仪刑百寮今水旱连年五谷不登不能忧也官失其序庶事不治不能正也但迟廻偃仰称病自逸忘天下之忧甘燕安之乐岂不谬哉尚书问状顗对多言数术占候之事大旨以三公非其人将有饥馑水旱地震盗贼之变其后海贼攻会稽而青徐盗贼起西羌反明年四月京师地震其夏大旱略如其言华峤曰汉之十叶王莽篡位闻道术之士西门君惠李守等多称䜟云刘秀爲天子自光武爲布衣时数言此及后终爲天子故甚信其书郑兴以忤意见疎桓谭以远斥忧死及明章二帝祖述此意故后世争爲图讳之学以矫世取资是以通儒贾逵马融张衡朱穆崔寔荀爽之徒忿其若此奏皆以爲虚妄不经宜悉收藏之惟斯事深奥善言古者必有验于今善言天者必有验于人而抃云天之历数隂阳占候今所宜急也占候术数能仰瞻俯察叅诸人事祸福吉凶旣应引之教义亦有着明此盖道术之有益于后世爲后人所尚也二年夏四月丁丑封虎贲中郞将兾爲襄邑侯执金吾商上书陈让辞意恻至书十余上上遂听许爵阿母宗娥爲山阳君尚书左雄谏曰臣闻高帝约非刘氏不王非功臣不封孝安皇帝封江京王圣等皆有地震之异永建二年封隂谋之功又有日蚀之变通道术之士咸归于封爵不时之咎方今靑徐饥馑盗贼未息陛下干干劳思以济民宜淸净无爲以求天意诚不应追録小恩以亏大典上不从雄复谏曰臣闻君莫不好忠正恶䜛䛕而臣莫不以忠得罪以䜛得倖盖忠言难入䜛言顺耳易从也夫刑罪人情之所甚恶也是以世俗爲忠者少而习䛕者多故令人主数闻其美稀知其过迷而不悟至于危亡臣伏见尚书故事无乳母赐爵之制唯先帝时阿母王圣爲野王君造生䜛贼废立之祸生则爲天下所咀嚼死则爲海内所共快桀纣贵爲天子而庸仆恶以爲比以其富而无义也夷齐贱于匹夫而王侯争与爲类以其贫而有德也今阿母躬蹈俭约以身率下羣僚蒸庶莫不向风而与王氏并同爵号惧违本操失其常愿愚以爲人心不相逺其所不安逺近一也王圣之祸未绝于口倾覆之势危于垒卵臣请岁以钱千万给阿母内可以尽恩爱之亲外可以不爲吏民之所怪也上遂不从雄字伯豪南阳沮阳人也居贫好学经常以服勤不足学足学者懈怠宜崇经术缮治太学旣爲尚书而陈之帝从其言更増弟子科除儒者爲郞百余人雄上言曰郡国孝廉古之贡士出则宰民宣协风教若其面墙无以施化招灾致祸爲害不细孔子曰四十而不惑礼四十强而仕请自今孝廉不满四十不得察举皆先诣公府诸生试家法文吏试牋奏覆之端门练其虚实以观异能以美风俗有不承科正其罪法帝从之诏郡国孝廉年四十已上考德行试其经奏其茂才异行如颜渊子奇不拘年齿今举孝廉徐淑年未满限台郞诘之对曰诏书有颜渊子奇不拘年齿是以本郡以臣充选郞不能屈雄诘之曰昔颜渊子奇问一知十孝廉问一知几邪淑无以对乃却归郡守坐免时郡国守相坐举者百余人初明帝时政严事峻九卿皆鞭杖雄上言曰九卿位亚三事班在大臣行有佩玉之节动有庠序之仪加以鞭杖诚非古典上即除之袁宏曰夫谋事作制令以经世训物使必可爲也古者四十而仕非谓弹冠之会必将是年也以爲可事之时在于强盛故举大限以爲民表且颜渊子奇旷代一有而欲以斯爲格岂不偏乎己亥京都地震五月庚子诏曰朕以不德统奉洪业无以承顺干坤协和隂阳灾眚屡见咎征仍彰羣公卿士将何以匡辅朕之不逮奉答灾异灾异不空设必有所应其各举敦朴士一人直言厥咎靡有所讳汉中李固对曰愚以爲天不言以灾异爲谴告政之治乱主之得失皆上帝所伺而应以灾祥者也王者父天母地体其山川今日蚀地动山崩昼晦主将安立物将安寄昔江京之姦祸及骨肉至令陛下幽废亲履艰难天诱其衷陛下龙兴海内莫不忻恱实有霈然改图抑退权臣询求善政以顺天意夜而得之坐而待旦今则不然政令纷纭以复倣蹈前轨矣臣伏在草泽痛心疾首诚以陛下圣德应期实当嘉会反衰弊之政弘中兴之美其功甚易譬犹指掌臣闻善罚不如善政善赏不如善教善教之道宜从内起昔周宣孝文中兴之主也皆改华服霈然易规乃能移风易俗及之于古今封阿母恩赏太过常侍近臣威权太重臣案图书灾异之发亦以爲然今宜斥退邪佞投之四裔引纳方直令在左右陛下亲发德音以招羣俊临御座见公卿言有称意即时施行显拔其人以旌忠善则陛下日有所闻忠臣日有所献君臣相体上下交泰阿保虽有大功勤劳之恩可赐以货贿传之子孙列土分爵实非天意汉兴已来贤君相继岂无保乳之养非不宠贵之然上畏天威俯察经典不可故不封也梁氏子弟羣从征爲列侯永平建初故事殆不如此妃后之家所以少有存全者非天性皆然但坐权宠太过天道恶乃也天有北斗所以斟酌元气帝有尚书所以出纳王命若赋役平均则百姓以安万机不治则天下以乱今陛下所共治天下者外则公卿尚书内则常侍黄门譬犹一门之内一家之事安则共其福危则同其祸由是观之权柄不可不愼号令不可不详夫人君之有政犹水之有隄防隄防完全虽遭雨水霖潦不能爲变政教一立暂遭凶年不足爲忧诚令隄防穿漏万夫同力不能复救政教一坏贤智驰骛不能复还今隄防虽坚渐有孔穴譬之一人之身本朝者心腹也州郡者四支也心腹痛则四支不举故臣之所忧在腹心之疾非四支之患臣以爲坚隄防务政教先安心腹釐理本朝虽有冦贼水旱之变不足介意也诚令隄防坏漏心腹有疾虽无水旱之灾天下固不可不忧矣臣父故司徒臣郃受先帝厚恩子孙不敢自比于余隷故敢依图书悉心以对不敢虚造扶风马融独对曰臣闻立天之道曰隂与阳立地之道曰柔与刚夫隂阳刚柔天地所以立也取仁于阳资义于隂柔以施德刚以行刑各顺时月以厚羣生帝王之法天地设位四时伐序王者奉顺则风雨时至嘉禾繁植天失其度则咎征并至饥馑荐臻今科条品制禁令所以承天顺民者备矣悉矣不可加矣然而不平之効犹有咨嗟之怨者百姓屡闻恩泽之声而未见惠和之实也今从政者变忽法度以杀戮威刑爲能咸问其国首相及令长何如其称之也曰太急其毁之也曰太缓夫急致寒缓致燠二者罪同而论者许急此隂阳所以不和也复之之道审察缓急之谤举钧同寒燠之罪罚以崇王政则隂阳和也好恶旣明则宰官之吏知所避就又正身以先之不严以莅之不变则刑罚之失知爲善之必利爲恶之必害孰能不化则官良矣臣闻洪范八政以食爲首周礼九职以农爲本民失耕桑饥寒并至盗贼之原所由起也古之足民仰足以养父母俯足以畜妻子然后敦五教宣三德则嘉之化可致也夫足者非能家给而人足量其财用爲其制度故嫁娶之礼俭则婚姻以时矣䘮制之礼约则终者掩藏矣不夺其时则农夫不失矣夫妻子以累其心产业以重其志舍此而爲非者虽有必不多矣今则不然此盗贼所以不息诚使制度必行禁令必止则士者不滥法式之外百工不作无用之器商贾不通难得之货农夫不失三时之务安所业则盗贼消除灾害不起矣太史张衡对曰臣闻政善则休祥降政恶则咎征见苟非圣人或有失误昔成王疑周公而大风拔树木开金縢而反风至天人之应速于影响故称诗曰无曰高高在上日监在兹间者京都地震雷电赫怒夫动静无常变改正道则有奔雷土裂之异自初举孝廉迄今二百岁矣皆先孝行行有余力始革文法辛卯诏以能宣章句奏案爲限虽有至孝犹不应科此弃本而就末曾子长于孝然实鲁钝文学不若游夏政事不若冉季今欲使一人兼之苟外可观内则必有阙则违选举孝廉之至矣且郡国守相割符宁境爲大臣一旦免黜十有余人吏民罢于送迎之役新故交际公私放滥或临政涖民爲百姓取便而以小过免之是爲夺人父母使嗟号也又察选举一任三府台阁祕密振暴于外货赂多行人事流通令眞伪浑淆昬乱淸朝此爲下陵上替分威共德灾异之兴不亦宜乎易不远复论不惮改朋友交接且不宿过况于帝王承天理物以天下爲公者乎中间以来妖星见于上震裂着于下天诫详矣可谓寒心明者消祸于未萌今旣见矣修政恐惧则转祸爲福矣上览衆对以李固对爲第一诸常侍悉叩头谢罪朝廷肃然拜固爲议郞权臣皆切齿于固将加之罪朝中名臣黄琼等深救解之岁中梁商请爲从事中郞商以后辅政柔和自守内竖乱政不能有所裁固奏记于商曰今四海云扰背义趋利父劝其子兄勉其弟皆先论价而后定位夫致一贤则国頼其功招一恶则天下被其害数年已来妖恠屡起宫省之中必有隂谋将军位尊世重诚令王政一整必享不朽之福商不能用戊午太尉龎参司空黄龚以灾异免六月太常孔扶爲司空丁丑洛阳宣德亭地坼八十五丈本志称李固曰隂类专恣将有分坼之象其后中常侍专权忿争之应也八月己巳大鸿胪施延爲太尉冬十月初随月律作应钟三年夏戊戌大赦天下赐民爵八十已上米人一斛九十已上帛人二匹絮三斤秋七月羌冦濮阳冬十一月羌冦武都壬寅司徒刘恺司空孔扶以灾异免己巳大司农黄尚爲司徒光禄勲王卓爲司空四年春二月丙子诏曰自今中官得以养子爲后夏四月甲子太尉施延以选举贪污免戊寅执金吾梁商爲大将军故太尉龎参爲太尉商推诚实不爲华饰甞病多藏厚亡爲子孙累故衣裘车马供用而已租俸赏赐分与昆弟故旧虚心下士门无停賔俭约宗族亲戚莫敢犯禁朝廷由是敬惮之在位所辟召皆四海英俊其所招引推进如李固周举等数十人时魏郡霍谞舅宋光爲人所诬引刋定诏书系洛阳狱考讯楚毒谞年十五奏记于商曰谞闻春秋之义原情定罪传曰人心不同其若面焉斯盖谓其天下窊隆广狭高卑之形耳至于鼻从目横眉在眼上未有不然者人心异者刚柔舒急倨敬之间至于趣利避害畏死乐生亦复同也谞与光骨肉之亲义有相隐言光冤结未有可信请以人情平之光衣冠子孙径路平易位极州郡日望徴辟亦无瑕秽纎介之累无故刋定诏书欲何救解就有所疑当以道理求便安能触冒死祸以解㣲细譬诸附子疗饥酖毒止渇未入腹胃喉咽已绝岂可爲哉光不定制书情旣可原台阁执事知而不治吁嗟紫宫之门泣血两观之下伤和致灾爲害滋甚明将军德盛位尊人臣无二言行动天地举措移隂阳诚肯留神省察沛然信理必有于公高门之福和气立应天下幸甚商嘉谞辞意即奏原光罪闰月丁亥日有蚀之十二月甲寅京都地震诏百寮上封事靡有所讳永和元年春正月己巳大赦天下诏问公卿北鄕侯宜加谥列昭穆与木主否羣寮皆谓宜加谥司隷校尉周举议曰北鄕侯本非正统姦臣所立立未逾岁年号未改皇干不祐大命夭昬孔子作春秋爲制王子勐不称崩鲁子野不书葬北鄕无他功德以王礼葬于事巳崇不宜称谥上从之夏四月壬寅追号皇后母开封君冬十月丁未永福殿火丙子太尉龎参以久病䇿罢故司空王龚爲太尉十月武陵太守王蛮夷望上恩请入贡比汉民议者以爲可听尚书令虞诩曰自古圣王不臣异俗非德不能及威不能加以蛮夷兽心贪婪难整是故羁縻绥抚受而不逆叛而不追今赋而税之必有怨叛叛而伐之必复兴士衆计其所得不偿所费必有后悔之不追上不从诩字昇卿陈国武平人祖父经爲狱吏常然于公之治狱及诩之生经曰吾虽不能及于公子孙可至九卿故字曰昇卿少失父母与祖父母居年十三通尚书国相见而奇之欲以爲吏诩曰祖母年九十居贫非诩无以供养乃止二年春武陵蛮夷以贡非旧约叛三月乙卯司空王卓薨丁丑光禄勲郭干爲司空夏四月丙申地震五月癸丑山阳君宋妖有罪归里舍秋七月日南蛮反交阯刺史樊演出讨失利冠遂攻掠郡县上甚忧之议者宜遣大将军发荆扬兖豫四万人赴救大将军从事中郞李固议曰荆扬安稳发其吏救之可也今荆扬盗贼盘结武陵南郡夷未集长沙桂阳数被征发难复扰动其不可一也兖豫之民间万里征役无有还期恐十五万户不得一士郡县迫促惧有叛亡其不可二也南州水土温暑如有瘴气恐死者十四五必道路奔散不能禁其不可三也士卒比到万里疲劳不可复鬪其不可四也军行三十里爲程九千余里三百日乃到计人日五升用米十万斛尚不计将吏驴马之食但自致费但若此其不可五也设使军到死亡者衆不足当复益发此爲刻割心腹而乐四支其不可六也今二郡徒叛还自相攻但坐征发之故何况乃发四州赴万里哉其不可七也前中郞将尹就使益州益州谚曰虏来尚可尹来杀我后就征还以兵付刺史张乔因其民困旬月破灭殄尽此发将无益之効州郡不可任之验也可但选有勇略仁惠以爲刺史太守勿与争锋以恩信招来赦杀伤之罪以息发军故并州刺史祝良性多勇决及张乔前在益州实有破虏之功皆可任用也文帝遣冯唐即赦魏尚云中太守就拜楚龚舍爲泰山太守祝良等可用皆宜即拜便道之官于是拜祝梁九眞太守张乔爲交阯太守二郡即安冬十月行幸长安祀陵庙丁卯京师地震三年春二月乙亥京师地震夏闰月己酉京都地震秋八月乙卯太白昼见本志以爲大将军梁商父子贵盛之象也己未司徒黄尚以灾异罢九月癸酉光禄刘寿爲司徒十二月戊申日有蚀之会稽九郡以闻京师不见后汉孝顺皇帝纪卷第十八后汉纪后汉纪卷第十九后汉孝顺皇帝纪卷第十九袁宏四年春三月乙亥京师地震初上之立阉官之力也由是宠之始专政事争执权势中常侍张逹等乃䜛中常侍曹腾孟贲与将军商召诸王子请收之上曰将军父子我所亲必是共嫉之耳乃诛逹等辞及在位大臣商上表曰春秋之义功在元帅罪在首恶赏不僭溢刑不淫滥五帝三王所以致康乂也窃闻考故中常侍张逹等语多所及大臣大狱一起无辜者衆非所以逹和气平政化也宜早决竟以息逮捕之烦上从之二月以商少子虎贲中郞将不疑爲歩兵校尉商上书曰不疑童孺猥处成人之位是以寝不安席食不甘味昔者晏平仲辞鄁殿以守其富公仪休不爱鱼食以定其位臣虽不才亦愿固福禄于圣世故敢布腹心触罪归诚上许之以不疑爲侍中奉车都尉商疾边吏失和使羌戎不静并州刺史来机凉州刺史刘康当之官商亲喻之曰戎狄荒服蛮夷要服言其荒忽无常统领之道亦无常法临事制官略依其俗二君皆表素疾恶欲分眀白黒孔子曰人而不仁疾之已甚乱也况戎狄乎宜防其大恶忍其小过机康不从羌戎扰动机康皆坐事徴夏四月戊午赐天下男子爵各有差鳏寡笃癃不能自存者人粟五斛贞妇帛人三匹九十已上人二匹是时良二千石初有任峻苏章后有陈琦吴祐第五访之徒海内称之峻字叔髙渤海蓨人也爲剧令洛阳自王奂之后连诏三公特选皆不称职峻以公能召拜选文武吏各尽其用发剔姦盗不得旋踵民间皆畏之断狱岁不过数十人其威禁勐于王奂而文理政教不如也后爲太山太守苏章字孺父京兆茂陵人也爲兾州刺史勤䘏百姓摧破豪侠坐免归养高于鄕里时天下不治民多悲苦论者日夜称章朝廷遂不能复用之陈琦字公鲁陈留人也爲徐州刺史时有盗贼与吏士同寒苦争爲用后迁琅邪相天大旱用功曹伏禹之言条前相所贼杀无辜斋戒设坛而祭之数日天下大雨第五访字仲谋京兆人也初爲新都令恩化大行二年之间邻县归之户口十倍迁张掖太守民饥米石数千访开仓廪赈之不待上诏谓掾吏曰民命在沟壑太守权以救之由此一郡得全朝廷降玺书嘉之旣而从轻骑循行田畆劝民耕农其年谷石百钱后爲南阳太守护羌乌桓校尉边境伏其威信五年春二月戊申京师地震夏四月南单于冦河西天子闻以恩信喻而降之单于脱帽辟帐谢罪中郞将陈龟以单于无足可効迫切令自杀龟下狱五月己丑晦日有蚀之秋七月羌冦金城及三辅将遣西师谋元师佥曰讲羌校尉马贤大将军梁商曰贤本西方斗筲之子虽有割鸡之効然齿以老矣不如太中大夫宋汉不从丁丑赦死罪以下及亡命赎罪各有差八月以弘农太守贤爲征西将军稽久不进马融知其将败上䟽乞自効曰今杂种诸羌转相钞盗宜及其未并亟遣深入破其支党而马贤等处处留滞羌胡百里望尘千里听声饮酒高会不以爲虑坐食谷米未闻所击臣窃惑之夫事不复校而可收名获实斯乃征讨者之私便非国家之公利也臣听舆人之颂云贤欲目前受降使譁声东闻且惧士卒将不堪命有高克溃叛之变也臣又闻吴起爲将暑不张盖寒不披裘戎事不迩女器今贤野次垂幕珍肴杂沓儿子侍妾事与古反臣兄弟受恩诚私愤悒鈆钖之刃以効一割之用臣愿请兵五千才加部队之号庶自率励与之齐勇昔毛遂愿处囊中赵之厮养欲燕初爲衆笑后效其功臣託儒者不便武职猥陈此言访之羣司知当受虚诞之辜唯加裁省不听融字季长援兄子严之子也兄续博览古今同郡班固着汉书篇其七表及天文志有録无书续尽踵而成之融少笃学多所通览大将军邓隲闻其才学召爲舍人非其好也避地至凉州会羌戎扰攘边谷踊贵困厄甚乃叹曰古人有言左手据天下图右手刎其喉愚夫不爲也何则生贵于天下今以咫尺之耻而䘮千金之躯非老庄之意也乃还应隲命转爲中郎校书东观十余年穷览典籍稍迁尚书南郡太守坐事髠徙朔方遇赦还爲议郞融美才貌解音声学不师受皆爲之训诂弟子自远方来受业者常千余人融外戚家虽好儒术而服饰甚丽坐绛纱帐侍婢数十声妓不乏于前弟子以次相授鲜有覩其面者十一月遣匈奴中郞将将兵讨南匈奴叛者斩首二千余级叛者乞降是时朝政多僻竞崇侈靡侍中张衡上书曰臣伏惟陛下宣哲克明继体承天中遭倾覆之变以应濳龙之德及乗云高济盘桓天位诚所谓将隆大任必先倥偬之也亲履艰难犹知物情故能一贯万机无所疑惑宜获神祗之应受黎庶之誉而隂阳未知灾青屡见天道幽远成败易覩近世郑蔡江樊周广王圣皆爲効矣恭俭畏忌必蒙社祉奢淫謟慢鲜不夷戮前事不忘后事之师也夫情胜其性流遁忘返岂惟不肖中才皆然苟非大贤不能思义故过结罪成向使能瞻前顾后援镜自戒则何䧟于凶患乎贵宠之臣衆所属仰其有僭尤上下知之襃美诫恶有心皆同故怨讟溢乎四海神明降其祸孳顷年雨常不足思求所失则洪范所谓僭恒阳若也惧羣臣奢泰昬迷典式自下逼上用速咎徴又前年京都地震土裂土裂者威分地震者民扰也君以静唱臣以动和威自上出不趣于下礼之正也窃惧君有厌倦制不专己恩不忍割与衆共威威不可分德不可共洪范曰臣有作福作威玉食其害干而家凶干而国天监孔明虽疏不失灾异示人前后数矣未见所革以复徃悔自非圣人不能无过愿陛下思惟所见稽古率旧勿令刑德大柄不由天断惩忿窒欲事依礼制礼制修奢僭息事合宜则无凶咎然后神圣允塞灾沴不至矣衡雅刘向父子领校祕书阅定九流复无䜟书䜟书出于哀平之际皆虚伪之徒以矫世取容不可信也衡乃上书其陈䜟不可用衡字平子南阳鄂人也和帝世爲尚书郞是时承平日久天下奢泰自王公至于庶人莫不逾制故衡作二京赋讽焉衡精微有文思善于天文隂阳之数由是迁太史令衡作地动仪以铜爲器圎径八尺形似酒樽合盖充降饰以山龟鸟兽樽中有都柱旁行八道施关发机外有八方兆龙首衔铜九蟾蜍承之其牙机巧制皆隐樽中张讫覆之以盖周密无际若一体焉地动摇樽所从来龙机发则吐九蟾蜍张口受之九声振扬同者觉知即省龙机其余七首不发则知地震所起从来也合契若神自此之后地动史官注记记所从方起来观之者莫不服其竒又作浑天仪衡深叹杨雄太玄经谓崔瑗曰观太玄经知子云殆尽隂阳之数也非特记传之属实与五经相拟汉得天下二百岁之书也所以作者之数必显一世常然之符也太玄四百岁其兴乎竭己之精思以揆其义更使人难论隂阳之事久之出爲河间相衡所着述皆传于世九月太尉王龚以疾罢初龚患宦官之乱上疏言其罪宜罢遗逐之宦官乃使客作飞章欲䧟龚以罪诏太尉龚亟自实从事中郞李固说大将军梁商曰王公束脩励节而受䜛佞之患夫三公尊重旧典不有大罪不至轻问也王公沈静内明若有他变朝廷获害忠良之名语曰善人在患饭不及飡宜救其艰商从之由是得免龚字伯宗山阳高平人安帝时爲司隷校尉京邑肃然有高明于天下初龚夫人卒龚与诸子并扶杖行服是时山阳太守薛勤䘮妻不哭将殡临之曰幸不爲夭复何恨哉议者两讥焉六年春正月丙子征西将军马贤讨羌到射姑山廻三月庚午司空郭䖍久病䇿罢丙午太仆赵诫爲司空秋八月丙午大将军梁商薨初商会于洛水请从事中郞周举举称疾不行商亲眤皆会焉倡乐旣毕终以薤露之歌坐中皆流涕举闻而叹曰此所谓哀乐失时非其所也惧将有祸俄商疾困移归旧第勑兾不疑曰吾以无德受恩深厚生补益朝廷死必耗费帑藏衣食饮含玉神珠物无益朽骨但增尘埃我生平所不愿虽有圣人神制亦有权时之宜方今边境未宁盗贼未息朝廷用度常若不足气绝之后便歛以时服殡已便关关必便葬上无损于国下从我本意孝子善述人之志忠臣毎事依先公必从吾言使魂神有知无恨于黄泉兾不疑欲奉行朝廷不听车驾亲临谥曰忠侯以河南尹兾爲将军不疑爲河南尹九月羌冦武威辛亥晦日有蚀之冬十一月行车骑将军执金吾张乔兵屯三辅汉安元年春正月癸巳大赦天下二月丙辰诏大将军公卿举贤良方正探赜索隐者各一人夏六月以匈奴立义王兜楼储爲南单于立于京师公卿备位使大鸿胪授印绶引上殿赏赐阏氏以下各有差初商病笃上亲临幸问以遗言商对曰人之将死其言也善臣从事中郞将周举淸高忠正可重任也由是上拜举谏议大夫及是之时连有变异上思商言召举于显亲殿问之举对曰陛下初即位遵修旧典逺近肃然顷年以来稍违于前朝多宠幸禄不原德府藏空匮有瓦解之心观天察人方古凖今诚可危惧书曰僭恒阳若夫僭差无度则言不从而下不治阳无以制则上扰下竭宜密严勑州郡察强豪大姦以时擒讨于是下不循法盗贼并起杀长吏二千石横行州郡不能禁归罪刺史二千石上乃召举与羣议遣八使秋八月遣光禄大夫张纲侍中杜乔等八人持节循行天下表贤良显忠勤贪污有罪者虽刺史辄收以闻乔等奉命而行唯纲独埋车轮于都亭不动曰豺狼当路安问狐狸遂上书曰大将军梁兾河南尹不疑蒙外戚之援荷过厚之恩以蒭荛之姿居阿保之任不能敷扬五教翼赞日月而专爲封豕长虵肆其贪饕甘心货贿纵恣无厌多结謟䛕以害忠良诚天威所不赦大辟所宜加也谨条其无君之心一十五事于左皆忠臣之所切齿也书奏京都振竦时皇后内宠方盛兾兄弟权重于主诸梁姻族冠冕盈朝上虽信纲言然卒不罪兾侍中杜乔奏免陈留太守梁让济阳太守汜宫济北太守崔瑗赃罪狼籍梁氏亲党也荐泰山太守李固在郡忠能征固爲将作大匠固亦方直不挠好推贤士上疏曰臣闻气之淸者爲精人之淸者爲贤治身者以积精爲寳治国者以积贤爲道昔秦欲谋楚遣使观寳楚王乃列其贤臣以爲国寳秦使惧之遂爲寝兵魏文侯师子夏友田子方轼段干木之闾羣俊竞至名过齐桓斯诚积贤之符効也陛下拨乱龙飞初登大位聘南阳樊英征江夏黄琼广汉杨厚会稽贺纯策书嗟叹待以优位是以巖穴幽人肥遁之士莫不弹冠振衣乐爲时用四海欢然归服圣德自顷以来渐更陵迟诸侍中皆膏梁之余势家子弟无宿德名儒可顾问者愚以爲琼等久处郞署已且十年诚恨陛下隆崇于始而弃之于末也光禄大夫周举侍中杜乔深沉正直当世名臣宜登常伯豫闻国政者也天子纳焉大将军梁兾怨张纲之奏已也会广陵贼张婴杀刺史二千石兾以纲爲广陵太守若不爲婴所杀则欲以法绳之前太守徃辄多请兵及纲受拜诏问当须兵几何对曰无用兵爲遂单车之官径诣婴垒门婴大惊剧走闭垒纲又于门外罢遣吏兵独留所亲者十余人以书喻其长老素爲婴所信者请与相见问以本变因示以诏恩使还婴婴见纲推诚即出见纲纲延置上坐问所疾苦礼毕乃喻之曰前后二千石多非其人杜塞国恩肆其私求乡郡逺天子不能朝问之也故民相聚以避害也二千石信有罪矣爲之者又非义也忠臣不亏君以求荣孝子不损父以求富天子仁圣欲文德以来之故使太守来思以爵禄相荣不愿以刑罚也今诚转祸爲福若闻义不服天子赫然发怒大兵云合岂不危乎今不料强弱非明也弃福取祸非智也去顺効逆非忠也身绝无嗣非孝也背正从邪非直也见义不爲非勇也六者祸福之机也宜深计其利害婴闻泣曰荒裔愚臣不能自通王室数爲二千石所枉不堪困苦故遂相聚偷生若鱼游釡中知其不久可且以喘息须臾耳明府仁及草木乃婴等更生之泽也愚戆自䧟不义实恐投兵之日不免孥戮也纲曰岂其然乎要之以天地誓之以日月方当相显以爵位何祸戮之有婴曰苟赦其罪得全首领以就农畆则抱戴没齿爵位非望也婴虽爲大贼起于狂暴自分必及祸得纲言旷若开明乃辞还营明日遂将所部万余人与妻子面缚谒纲纲悉释缚慰纳单车将婴入营置酒爲乐大会月余抚循以意莫不委心谓婴曰卿诸人积年爲害一旦觧散方垂荡然当名上条必受封赏婴曰乞归故业不愿复以秽名污明时也纲以其至诚乃各从其意亲悉爲安处居宅子弟欲爲吏者听之不欲不强爲吏则随才任职爲民则劝以农桑四业并兴南州晏然论纲功当封爲兾所遏绝故不侯天子美其功征用之疾病卒官时年四十六朝廷甚惜婴等三百余人皆衰杖送䘮同考妣封中常侍巩顺爲列侯冬十月辛未太尉桓焉司徒刘寿以灾异罢十一月司隷校尉赵峻爲太尉大司农胡广爲司徒十二月封故征西将军马贤孙承光爲列侯以贤死王事也二年冬十月辛丑令郡国中都官死罪系囚犯大逆以下出缣赎罪禁吏民无沽酒十二月辛丑死罪不能入赎者遣诣临羌居二岁匈奴中郞将马寔有功于边诏书褒奖赐钱十万寔字伯骞扶风茂陵人也昼诵经书夜习弓兵希慕名流交结豪杰荷担徒走不逺千里山阳王畅知名当时寔慕其名故徃之畅欲观其举措不即见勑门曰行经日未旋寔留住弥日而故云未还寔谓从者曰夫孝子事亲行不逾日而至今不归非孝子也畅闻之即引俱入知其异士也旣入见其母结好而退寔临退执畅手曰太上立德其次立功幸俱生盛明之世当垂名千载不可徒存天壤之间各遇当仁之功勿相忘也归举孝廉𥙷尚书郞西羌之难王畅荐寔于执事由是爲匈奴中郞将建康元年春尚书仆射黄琼上疏曰臣闻古之帝王莫不敬恭神明劬劳农事必躬郊庙之礼亲籍田之劝所以率先羣萌勉劝农功昔宣王不籍千畆公以爲大讥伏惟陛下遵稽古之鸿业体䖍肃以应天顺时奉元怀柔百神虽诗咏成汤书美文王诚不能加今庙祀适讫而祈谷方至恐左右忠孝不欲屡劳圣躬以爲亲耕可废臣闻先王制典籍田有日司徒咸戒司空除坛所以迎气东郊以应时风伏愿陛下率群后冕旒三推则和泽滂流苍生有頼上从之夏四月辛巳立皇子炳爲皇太子大赦天下赐男子爵各有差上使中常侍高𣑽迎太子不赍诏书直诣承光宫以车载太子出太子太傅杜乔不能止不知所爲御史种暠适至横劒当车曰太子国之储副巨命所系常侍来无诏书何得将太子去安知常侍非姦邪今日之事有死而已𣑽不敢争遣诣尚书得报乃听太子旣至上嘉暠持重称善者良久秋八月徐扬州盗贼羣起遣御史中丞冯放督州郡兵讨之庚午帝崩于玉堂遗诏无起寝庙衣皆以故珠玉玩好皆不得下是日太子即皇帝位年二岁太后临朝以太尉赵峻録尚书事九月丙午葬孝顺皇帝于宪陵尚书栾巴坐谏作陵不欲壊民冢下狱免爲庶人丙午京师地震诏公卿特进校尉举贤良方正能直言极谏者各一人皇甫规对策曰陛下圣德钦明闻灾责躬咨嗟羣寮招延敢諌臣得践天庭承大问此诚臣写愤毕命之期也臣伏见孝顺皇帝𥘉勤王事纲纪四方天下欣然几以获治自后中常侍小黄门兄数十人同气相求如市贾焉竞思作变导上以非因縁嬖幸受赂卖爵分赃解罪以攘天威公卿以下至于佐吏交私其门终无纪极顽凶子弟布列州郡并爲豺狼暴虐羣生天下扰扰从乱如归至令风壊俗败招灾致冦今宜庭问百寮常侍以下尤无状者亟便绌遣与衆共之披扫其党荡涤其贿以答天诫大雅曰敬天之怒无敢戱豫此之谓也大将军河南尹处周邵之任爲社稷之鎭加与王室旧有姻族今日立号虽尊可也而天下区区愿其霈然增修谦节省去游虞不急之费减庐第无益之饰近儒术考论经书辅佐日月宜有至効夫朝者舟也民者水也朝之羣臣乗舟人也大将军兄弟操楫者也虽曰衆也在所欲之苟能卒志毕力守遵常轨以度元元所谓福也或乃怠弛中流而捐棹放楫将沦波涛归咎受愆可不愼乎臣生长边逺希歩紫微怖慴失守言不尽心梁兾忿其间巳第规对下第拜郎中託疾免归冬十一月九江盗贼徐凤称上将军杀畧吏民己酉令郡国死罪系囚减死一等徙边戍于是殇帝庙次在顺帝下鸿胪周举议曰春秋鲁闵公无子庻兄僖公代立跻僖公于闵公上孔子讥之经书曰大事于太庙跻僖公传曰逆祀也至定公正而下之孔子是之经曰从祀先公爲万代法也殇帝在先于亲爲父顺帝在后于亲爲子先后之义不可改昭穆之序不可乱上不从举字宣光汝南汝阳人也聦敏多识善属文学者爲之颂曰五经纵横周宣光初辟司徒椽稍迁州刺史尚书令左雄荐举爲尚书俄而雄爲司隷诏书选武勐任将帅者选故兾州刺史冯直直卒坐罪减死又无武勐验举劾奏雄之复爲尚书令雄谓举曰诏书使我选武勐不使选淸高举曰诏书选武勐不使君选贪污也雄曰进君适所以自伐也举曰昔赵宣子任韩厥爲司马厥以军法戮宣子仆宣子谓大夫曰可贺我矣选厥也任其事今君不以举之不才误升诸朝不敢阿君以爲君羞不寤君之与宣子殊也雄谢而服之举公亮不挠皆此类也后汉孝顺皇帝纪卷第十九后汉纪后汉纪卷第二十后汉孝质皇帝纪卷第二十袁宏元嘉元年春正月戊戌帝崩于玉堂是时徐扬州盗贼起太后畏惧欲征诸国王侯到乃发䘮太尉李固曰帝虽㓜弱乃天下之君也今日崩亡百神感动岂有臣子反共掩匿不举哀邪昔始皇崩于沙丘胡亥赵高隐而不发诈定玺书以赐扶苏敛裹尸载鲍鱼二千余里近安帝崩于叶阿母王圣耿珍阎显等遂倍济隂更议平原载尸驱驰还宫乃发北鄕侯薨阎后兄弟及江京等亦共隐秘卒有孙程手刃之变三主崩没臣子掩盖日不移晷旋受大祸此天下之至忌不可之至甚者也太后从之即暮发䘮时淸河王䔉年二十余最有名德大臣归心固意欲立谓兾曰今当立帝宜择长年明德付以政事愿将军审详大计陈平周勃之引代王霍光安世之立宣帝可以爲法初章帝生千乘贞王伉伉生乐安夷王胡胡生嗣王鸿鸿生建平侯续梁兾欲立㓜主而专其权与太后定䇿禁中丙寅诏曰先帝早弃天下胤嗣㓜沖何悟仓卒仍遭不造惟太后定之考人神之诚唯建平侯续㓜而岐嶷师傅不烦年已八歳克昌化之形于体貌春秋之义爲人后者爲之子其以续爲孝顺皇帝嗣使帝持节迎续于都亭是日即皇帝位太后临朝于是䔉罢归国太尉固言于太后曰今东面有事役费方兴新有献陵之役百姓疲矣大行皇帝尚㓜可于宪陵茔中造陵依康陵之制三分减一以舒人力从之太后以频遭大忧政之大小悉委冡宰是以固得尽心多所匡正数与梁兾违忤由是踈之己未葬孝沖帝于怀陵二月乙酉大赦天下赐男子爵各有差鳏寡孤独癃贫不能自存者粟人三斛贞妇帛人二匹三月扬州盗贼马勉自称皇帝伏诛夏五月丙辰太后诏曰孝殇皇帝虽不永祚即位踰年君臣礼成孝安皇帝承袭统业而前世命恭陵爲康陵之上追览前代位第之宜先后相踰昔定公追顺礼春秋善之其令恭陵次康陵宪陵次恭陵六月鲜卑冦代郡杀掠民吏秋九月庚戌太傅赵岐薨冬十二月九江盗贼华盖自称黒帝伏诛本初元年春正月诏曰昔尧命四子以钦天道洪范九畴休咎有象夫瑞以和降异以逆感休征应天前圣所重顷州郡轻慢竞逞残暴䧟人无罪民罹其害恶气伤和以致灾青书曰明德愼罚方春东作育养敬始其勑有司罪非殊死且勿案验以崇在寛三月庚申诏曰九江广陵二郡俱罹冦害残夷最甚民失农业生者饥乏死者委弃昔之爲政一物不得其所若己有之今我元元婴此饥馑方春赈贷掩骼之时其调比郡见谷岀廪大小口各有差收葬骸骨悉心经营以称朕意夏四月令将军以下至六百石遣子诣太学试受业满岁课试以高第五人补郞次第五人太子舍人六月丁巳大赦天下赐天下异子爵各有差鳏寡孤独贫不能自存者粟人三斛贞妇帛人三匹闰月甲申帝崩于玉堂初帝虽㓜知梁兾专权颇以爲言兾惧后不免因行鸩毒帝暴不预太尉固入问疾帝曰食煑饼今腹中闷得水尚可活兾曰吐利不可饮水语未绝而崩固号哭欲推医兾不听固复欲立淸河王䔉与大鸿胪杜乔言之于朝衆皆同焉初章帝生河间王开开生蠡吾侯翼翼生志梁兾以女弟配志征至京师会帝崩兾欲立志逼于李固之议至日暮而不定中常侍曹腾闻之恐夜见大将军兾曰将军累世摄政賔客纵横多有过差淸河王严明若即位将军受祸不久矣若立蠡吾侯则富贵可保兾因言太后定策禁中先策免太尉李固袁宏曰若李固者几古之善人也将立昏闇先废李固李固若存则明必建而天下弗违也甞试言之曰夫称善人者不必无一恶言恶人者不必无一善故恶恶极有时而然善恶不绝善中人皆是也善不绝恶故善人务去其恶恶不绝善故恶人犹贵于善夫然故恶理常贱而善理常贵今所以爲君子者以其乗善理也苟善理常贵则君子之道存也夫善殊积者物逾重义殊多者世逾贵善义之积一人之身耳非有万物之助而天下莫敢违岂非道存故也古之帝王恐年命不长惧季世之陵迟故辨方设位明其轻重选羣臣之善以爲社稷之寄盖取其道存能爲天下正呜唿善人之益岂不大哉于是司空胡广爲太尉司空赵诫爲司徒太仆袁阳爲司空太后诏曰孝质皇帝胤嗣不遂奄忽天昏社稷之重考宗室之贤莫若蠡吾侯志年已十五嘉姿卓茂又近爲孝顺皇帝嗣庚寅大将军持节迎于夏门亭是日即皇帝位太后临朝太尉胡广録尚书事封帝弟名爲都鄕侯悝爲蠡吾侯秋九月尊河间孝王曰孝穆皇帝赵姬曰孝穆皇后蠡吾先侯曰孝崇皇匽姫曰孝崇博园贵人是岁梁兾第池中船无故自覆兾以问掾朱穆穆对曰易称利渉大川乗木舟虚灾异记曰利渉大川济渡万民也舟舩所以济渡万民不绝游戱舩覆者天诫将军以爲有德宰相当济渡万民于难不可长念乐身务游戯而已及帝即位太后临朝穆素善推灾异欲辅道兾以扶王室乃奏记于兾曰宜专心公门广能斥逐邪恶明年丁亥之岁刑德合于干位易称龙战之会其文曰龙战于野其道穷也谓阳将胜而隂道负也今年九月天气鬰冐五位四候连失正气此互相明也天地大验善道属阳恶道属隂若修正守阳折隂类则福从之矣穆每事不逮所好唯学传行师言时有可试愿将军少察言申纳诸家而亲其忠正绝其姑息夫人君不可不学当以天地顺道渐淸其心宜爲皇帝选置师傅及侍讲者得小心忠笃敦礼之士将军与之俱入参观讲授师贤法古此犹倚南山而坐平原也谁能倾之穆意欲言宦官恐兾漏泄之状不能已复附以密记曰今年夏月运房星明年又有小厄当急诛姦臣爲天下所怨毒者以塞天咎议郞大夫之位本以试儒术高行之士今多非其人九卿之中又非任者穆又荐名士种暠栾巴等而其后刘文等谋反事起有黄龙见沛国于是兾以穆龙战之言爲然乃请暠爲从事中郞荐巴爲议郞举穆高第爲侍御史穆自以兾故吏数奏记谏曰今宦官俱用螽水爲害而京师之费十倍于前河内一郡甞调缣素绮縠才八万余匹今乃十五万匹官无见钱皆出于民民多流亡皆虚张户口户口旣少而无赀者多当复割剥公赋重歛二千石长吏遇民如虏或卖用田宅或绝命捶楚大小无聊朝不保暮又有浮游之人称矫贾贩不良长吏望爲驱使令家人诈乗其势此类交错不可分别辄以託名尊府结怨取讥昔秦之末不恤四方近亲市人数如此故以其安稳一旦瓦解陈项并起至于土崩近永和之末人有离心兴徒发使不复应命怀粮廪兵云当向杂幸頼顺烈皇后初政清净乃获安宁今民心事势复更戚戚困于永和抚安之急诚在大将军先易二千石长吏非其人者庐第园池之作距绝州郡贡献内以明己外以解人之厄今日行之则今日从矣兾旣贪放而复纳赂遗承事国家左右宦者与之通爲姦利任其子弟賔客以爲刺史二千石穆又奏记曰大将军内有贵亲之固外有功业之重诚不可复枉道散财以事左右近臣宦者还举刑赏有干典制辄率公卿诣朝堂按其罪咎则改节从训犹影响也今反越津逾序以大事小以明事闇从其过言随其失行天下之事受其枉戾伤损财物坏乱纲纪左右近官并以私情干扰天下虽大而民无所容足也尚可忍官位之事尤不可毒害流布日夜广远愿大将军省废他事十刻之间考案古今官民之极度数作趣较然可见之如不早悟舟中之人皆敌国也若以穆轻愚不信其言可唿所亲识古今者请征核其实不可一日诫惧有后恨兾终不悟报书云如此仆亦无一可也其言虽切然不甚罪也初大将军商献美人于顺帝美人姓友字通期顺帝以归商商不敢留而出嫁之兾即遣客盗通期还会商薨兾行服于城西庐常与之居兾妻孙寿伺兾出即多从仓头簒通期归治掠之因言当上书告之兾大恐顿首请之于寿母寿亦不得已而止之遂幽闭通期兾复私召徃来生子伯玉匿不敢出寿知之使其子河南尹彻灭友氏家兾恐寿害伯玉常置复壁中至年十五兾被诛乃出孙寿甚美而善万妖惑性钳忌能制御兾兾不敢违兾爱监奴秦官官至太仓令得出入寿所毎徃来屏御者而私语遂与官通威振百寮刺史二千石皆谒辞之兾用寿言多斥夺诸梁在位者外以爲谦让唯孙氏宗亲相冐名爲侍中中郞校尉守长吏者十余人皆贪叨凶淫使私客籍属县豪富大家披以诽谤之罪闭狱掠笞使出钱自赎不满意者至于死徒哀号之声满天下四方调发贡献半入兾家先输上第而乗舆乃问其次又竞上礼奉贽及吏民赍货求官请罪者道路相望多遣賔客车骑出塞交通外国致汗血马奇珍异物因行道路发取妓女御者而所使人又乗势横暴略人妻妾弄人妇女殴挝吏卒与盗贼无异兾于洛阳城门内起甲第而寿于对街起宅竞与兾相高作隂阳殿连阁通房鱼池钓台梁柱门户铜沓纻漆靑琐丹墀刻镂爲靑龙白虎画以丹青云气又採土筑山十里九坂以象二殽穷极工匠之巧积玉金明珠充仞其中起家卢周环亦如之又多规苑囿西到弘农东至荥阳南及鲁阳北径河渠周旋千里诸有山薮丘荒皆树旗大题云民不得犯又起苑于南城西缭绕数十里大兴楼观发属县卒徒缮治数年乃成移檄发生兎刻其毛以爲识犯者罪至死又发鹰犬于边郡部民护送驱羊传㕑其食募人求名马至数千匹西域尝有贾客来不知禁误杀一兎转相告言死者十余人而灾害长者及诸弟不欲令与己同其不疑及蒙私遣人出猎上党兾闻追捕其追客一时杀三十余人无生还者兾又起别第于城西以纳姦亡命者寘其中或取良民以爲奴婢名曰自卖民至千人因负势放纵道市莫敢闻者兾与寿共乗辇张羽盖饰以金银游戱第中賔后汉纪后汉纪卷第二十一后汉孝桓皇帝纪卷第二十一袁宏建和元年春正月戊午大赦天下赐男子爵各有差鳏寡孤独不能自存者粟人三斛贞妇帛人三匹二月黄龙见谯夏四月庚寅京兆地震以定策功益封太将军梁冀万戸太尉胡广爲安乐侯司徒赵诫爲江南侯司徒袁阳爲安国侯六月太尉胡广以病薨光禄勲杜乔爲太尉秋七月立蠡吾侯悝爲勃海王封少府梁不疑爲颍阳侯不疑弟蒙爲西平侯梁冀子胡狗爲襄邑侯不疑子焉爲颍隂侯冀孙祧爲城父侯又封中常侍刘广等爲列侯太尉乔曰古之明君皆以用贤赏罚爲务失国之主其朝岂无贞干之臣典诰之篇哉患得贤不用其谋韬书不施其教闻善不信其义听谗不祥其理也昔桀纣之时非无先王之书折中之臣然下愚难移卒以亡国已然之鍳也陛下越从蕃王龙飞即位应天顺人万夫侧望不急忠贤之赏而先左右之封伤善害德谗䛕暴兴大将军梁冀兄弟姦邪倾动天下皆有正卯之恶未被两观之诛而横见式叙各受封爵天下惆怅人神共愤非所爲赏必当功罚必有罪也夫有功而不赏则爲善失其望姦回而不诛则爲恶遂其性故陈斧钺而民不畏刑班爵位而人不乐善苟遂斯道非徒伤治殄民爲乱而已至于䘮身㓕国岂不慎哉乔字叔荣河内林卢人也少以孝悌称历位尚书九卿皆有名迹是时梁氏贵盛群臣莫不倾意惟乔直道而行在位者皆以爲不及也八月立皇后梁氏太后之妹也初爲蠡吾侯妃未及成礼而帝即位后入掖庭数月立爲皇后九月京师地震甘陵人刘文谋立清河王䔉爲帝䔉闭门拒文事发觉伏诛贬䔉爲尉氏侯徙桂阳郡䔉自杀冀于是诬太尉杜乔故太尉李固与文通谋乔固皆下狱固门生勃海王调等十余人负鉄锧诣阙理固大将军长史吴祐伤固之枉与冀争之冀怒不从从事中郎马融主爲冀作章表融时在坐祐谓融曰李公之罪成于卿手李公若诛卿何靣目示天下人兾怒而起出乔固遂死狱中郡守承旨杀之固字子坚汉中南郑人父邰爲汉司徒固躭志于学虽三公子常自负书千里寻师亲给洒扫学行根深无所不贯四方之士自逺而来佥曰复至公辅矣初固二子宪公季公并爲长吏闻䇿免皆弃官归固知罪之将及乃命二公将小子爕还郷里固女文姬涕泣曰李氏㓕矣自太公已来积德累仁何故遇此密与二公谋共逃爕室言还京师矣郷人信之后被郡书二公皆受害王成者固之仆隷也文姬厚爲其资以爕属成曰君执义于公家其日久矣是以临危託君以六尺之孤若李氏复存君之名义齐于程杵富贵荣华与君同之成爲义士乃将爕徃徐州界变姓名爲酒家仆卖卜于市隂相徃来会赦得免而成病卒爕厚葬之四时祭焉爕旣归文姬涕泣相对因屏人而言曰先公蹇蹇爲汉忠臣虽死之日犹生之年然梁氏久暴动协王威令弟幸全血属岂非天乎宜杜絶衆人愼勿令斥言加于梁氏加梁氏则连主上连主上则祸重至矣爕敬从姉言卒以获全爕学行才艺亚于固官至京尹卒呉祐字季英陈留长垣人父恢南海太守欲简写尚书章何时祐年十二谏恢曰今君逾江湖越五岭僻在海边风俗虽陋然多珍玩上爲朝廷所疑下爲权豪所望此书若成必载兼两昔马援以薏苡兴谤王阳以衣囊儌名嫌疑之戒先贤所慎愿君少留意矣恢笑而抚其首曰吴氏世不乏季子矣遂然其意辍而不写祐年二十䘮父服除居无担石之蓄不受宗人之遗牧猪长罗泽中年四十余乃爲郡吏举孝廉迁胶东侯相政尚清静以身率下以褒贤赏善爲务吏民有以罪过相告诉者祐辄闭合自责良久然后问之民有词讼先命三老孝悌喻解之不解祐身至闾里自和之自是之后吏民不忍欺十月司徒赵诫爲太尉司空袁汤爲司徒故太尉胡广爲司空二年正月甲子皇帝加徽号庚午大赦天下赐王侯已下金帛各有差四月丙子立都郷侯予爲平原王五月癸丑北宫德阳殿火六月立径城侯悝爲清河王改清河爲甘陵七月京师大水十月长平盗贼陈景自号爲皇帝子伏诛三年二月己丑诏曰昔在前代封墓轼闾所以激忠厉俗以光后昆故光禄大夫周举性侔夷齐直同史鱼入叅讃纳出司京辇有密静之风予钦乃勲将登三事不幸夙终朕甚惜焉诗不云乎肇敏戎功用钖尔祉其赐钱千万以旌素节四月丁卯晦雨肉大如手本志曰视之不明是谓不哲时则赤祥雨肉近赤祥也是时太后摄政梁冀专权枉诛良臣李固杜乔天下冤之十月太尉赵诫以疾罢太尉司徒袁汤爲太尉和平元年正月甲子大赦天下己丑太后诏曰曩者遭家不造大祸荐臻钦惟宗庙之重社稷之大爰立明哲将即委授而东南西北丑类未賔故且总摄助理万机今悉讨除逺慕复子明辟之义其及今辰皇帝称制二月甲寅皇太后梁氏崩三月甲午葬顺烈皇后乙酉爵大将军冀夫人爲襄城君夏五月庚辰尊匽贵人爲孝崇皇后宫曰永乐皆如长乐宫故事以蕃后不得至京师居真定五官元嘉元年正月癸酉大赦天下四月己丑上㣲服幸河南梁不疑府是日天大风尚书杨秉谏曰臣闻瑞由德至灾应事兴传曰祸福无门唯人所召乃者暴风迅疾殆必有异上天不言以灾异谴告是以孔子曰迅雷风烈必有变动诗云敬天之怒不敢驱驰王者至尊出入有常警跸而行清室而止自非郊庙鸾旗不驾故诗称自郊徂宫易曰王假有庙致孝享也未有私从意志日般游诸臣之家降尊乱卑等威无别宿卫守空宫玺委女妾设有非常之变任章之谋上负先帝下悔靡及臣奕世受恩得备纳言又以薄学充在劝讲特蒙光识见照日月恩重命轻敢陈其愚大将军冀怨秉出爲扶风太守初秉侍讲以经学见重太常黄琼以秉劝讲帷幄不宜外迁留拜光禄大夫当冀之时抑而不用十月司空胡广薨太常黄琼爲司空十一月辛巳京师地震诏百官上封事靡有所讳独行之士各一人安平崔寔郡举诣公事称病不对退而论世事曰凡天下所以不治者其患在世承平政渐衰而不改俗渐弊而不悟习乱安危忽不自觉或耽荒嗜欲不恤万机或恱衆言莫知所从或见信之臣怀宠苟免或踈逺之士言以贱废是以纪网弛而不振智士损而不用悲夫自汉兴以来三百余年矣政令刓渎上下懈怠风俗凋弊人民伪巧百姓嚣然复思中兴之功矣救世之术岂必尧舜而治哉期于纽絶拯挠去其烦惑而已是以受命之君创制改物中兴之主匡时𥙷失昔盘庚迁都以易殷民之弊周穆改刑而正天下之失俗人守古不逹权变苟执所闻忽略所见焉可与论国家之事哉故言事者颇合圣听于今湏有可採辄见掎夺何者其顽士则闇于时权其逹者则寡于胜负斯贾谊所以见悲于上世也虽使稷契犹不能行其志而况下斯者乎春秋之义量力而举度德而行今已不能用三代之法故宜以覇道而理之重赏罚明法术自非上德严之则治寛之则乱其理然也爲国之法有似理身平则致养疾则攻治故德教者治世之粱肉刑法者救乱之药石也今以德除残是犹粱肉治疾也欲望疗除其可得乎自数世以来政多恩贷御安辔马而忌其衔四牡横驰皇路险倾必将钳勒鞭挞以救奔败岂暇鸣銮从容平路哉袁宏曰观崔寔之言未逹王覇之道也常试言之夫礼备者德成礼顺者情㤗德苟成故能仪刑家室化流天下礼苟顺故能影响无遗翼宣风化古之圣人知人伦本乎德义万物由乎化风陶铸因乎所受训导在乎对扬崇轨仪于化始必理备而居宗明恭肃以弘治则理尽而向化斯乃君臣尊卑之基而德和洽之本也是以大道之行上下顺序君唱臣和其至德风教系乎一人政化行于四海无犯礼而王迹彰矣及哲王不存礼乐凌迟风俗自兴戸皆爲政君位且犹未固而况万物乎于斯时也臣子自尽之日将守先王之故典则元首有降替之忧欲修封域之旧职则根本无倾㧞之虑故忠奋之臣推其义心不忍其事思屏王室故有自下匡上之功以卑援尊之事虽失顺序之道然效忠之迹也欲齐王体则异乎承宣之羙欲同之不顺而终有翼戴之功故圣人因事作制以通其变而覇名生焉春秋书齐晋之功仲尼美管仲之勲所以括囊盛衰弥纶名教者也夫失仁而后义必由于仁失王而后覇而致于覇必出于忠义诚仁之不足然未失其爲忠也推斯以观则王覇之义于是见矣初上欲封大将军梁冀使公卿会议其礼特进安乐侯胡广太常羊儒司隷校尉祝恬太中大夫边韶等称冀之德宜比周公钖之山川封以附庸司空黄琼议曰昔周公辅相成王制礼作乐是以大启土宇赐以山川郊祀天地行天子礼此百世未有唯周公宜之耳萧何识高祖于泗上霍光辅昭宣于中兴皆益戸增封以显其功冀合食四县赏赐皆如霍光使天下知赏必当功爵不越德冀恨之因地动䇿免琼丁亥司空黄琼以灾异䇿免是月五色大鸟见巳氏时以爲凤皇本志以政理衰缺梁兾专权皆羽孽之异也二年正月丙辰京师地震四月甲寅孝崇皇后崩帝举哀洛阳西乡有司奏礼爲人后制服有降公卿已下各差赠送之礼仪比恭怀皇后是时大将军梁冀辅政匽氏无在位者八月黄龙见句阳又见允衙十月乙亥京师地震永兴元年五月丙申大赦天下十一月丁丑减天下人死罪一等民饥流亡数十万口诏所在赈给太尉袁汤致仕汤字仲河初爲陈留太守褒善叙旧以劝风俗甞曰不値仲足夷齐西山饿夫柳下东国黙臣致声名不泯者篇籍浸然也乃使戸曹吏追録旧闻以爲耆旧传数年薨追赠特进谥曰康侯子成左中郎将逢及隗并爲三公太常胡广爲太尉太仆黄琼爲司徒二年正月甲午大赦天下二月初听刺史二千石三年丧癸卯京师地震诏公卿举贤良方正能直言极谏者各一人颍川荀淑对䇿讥切贵幸爲梁冀所忌出爲朗陵侯相吏民敬爱称爲神君焉淑字季和弃官隐居以寿终是时颍川钟皓字季明以德行称官至林虑长初皓爲本郡功曹西门亭长陈寔未知名皓独敬异焉皓初辟公府太守问有谁可代君者皓曰明府必欲得其人西门亭长陈寔可也自是名重海内寔曰钟君似不察人不知何独识我颍川李膺常叹曰荀君清识难尚钟君至德可师皓之嫂膺之姑也有子曰觐与膺同年而并有令名觐爲人好学慕古有进退之行膺祖太尉脩常言觐似我家性国有道不废国无道免于刑戮者也复以膺妹妻之觐屡𬒳辟命未尝屈就膺谓觐曰孟轲以爲人无是非之心非人也弟于是何太无皂白邪觐尝以膺言吿人曰元礼祖父在位诸并盛又讳公之甥故得然乎国武子好招人过以爲怨本岂其时保身全家袁宏曰钟生之言君子之道古之善人内修诸己躬自厚而薄责于人至其通者嘉善而矜不能其狭者正身而不及于物若其立朝爲不得已而后明焉事至而应之非司人之短者也如得其情犹复託以藜蒸使过而可得悔失而自新之路长君子道广而处身之途全矣末世陵迟臧否聿兴执铨提衡称量天下之人扬清激浊绳墨四海之士于是德不周而怨有余故君子之道亢而无必全之体小人途穷而有害胜之心风俗凋薄大路险巇其在斯矣六月乙丑封乳母马惠子初爲列侯九月丁卯朔日有蚀之太尉胡广免司徒黄琼爲太尉光禄勲尹颂爲司徒闰月蜀郡盗贼李伯自称太初皇帝伏诛元寿元年正月戊申大赦天下二月司冀民饥人民相食诏所在赈给各有差时梁氏威势倾天下而上无继嗣灾异数见颍隂人刘陶上䟽曰盖人非天地无以寓生天地非人无以爲灵是故帝非民不立民非帝不宁夫天地之与帝帝之与民犹首之与足相湏而行混同一体自然之势也臣窃观之今玄象错度日月不明地裂川溢妖祥并兴胤嗣仍絶民率流亡昔夏癸由此而废啇辛以斯而䘮若不悔寤恐惧将无及矣伏惟陛下年隆德茂中天称号袭常存之爵修不易之制目不视鸣条之事耳不闻檀车之声天灾不卒有痛于肌肤震蚀不卒有捐于己身故篾三光之错不畏上天之怒怡民饥少忧忽震裂之变轻无嗣之祸殆国家之命非所以彰羙祖业克保天祉者也当今忠諌者诛䛕进者赏嘉言结于忠舌国命在于谗口擅阎乐以咸阳授赵高以车府夫危非仁不扶乱非智不救故武丁得传说以消鼎雉之变周宣用山甫以济幽厉之荒窃见兾州刺史朱穆乌桓校尉李膺皆履正清修贞介絶俗穆前在兾州弹紏豪桀扫灭饕恶肃清万里不仁者逺虽山甫不畏强御诚无以逾也膺前后历职正身率下及掌戎马鎭抚北疆神武扬于朔州强胡慑于汉北文旣爼豆武亦干戈功遂身退家无私积斯则中兴之良佐国家之柱臣也宜还本朝夹辅王室不合久屈闲曹委于草莾臣恐小人道长遂成其败犯冒天威言诚非议知必以身脂鼎镬爲海内先笑所学之事将复何恨不学鬼谷之于东齐习秦仪之于周魏贾王孙于蜀都交猗顿之货殖如此亦可以示王室之爵置天地之位矣臣始悲天下之可悲今天下亦悲臣之愚惑矣书奏上善其言六月匈奴叛中郎将张涣击降之太常韩縯爲司空二年春正月初听中常侍行三年䘮七月鲜卑寇云中十月京师地震三年春正月癸未大赦天下六月司徒尹颂薨司空韩縯爲司徒是时有人上书言人所以贫困者货轻也欲更铸钱事下群臣及太学之士时刘陶等在太学议曰夫读铸钱之诏下及幽㣲不遗穷贱是以藿食之人敢悬书象魏听罪綘阙盖以爲当今之忧不在于此在民有饥劳之怨海内无耳目之变乃箕子所爲佯愚而对也臣不逹殷人佯愚之虑欲于不问而言甲子之事故念生鲜死久复不敢极谏陈其要请粗言生民之业夫食者有国之大寳生民之至贵也窃见比年已来良苗尽于螳螟之口杼轴空于公孙之衣野无青草室如悬磬所急朝夕之飡所患靡盬之事岂谓钱之薄铢两轻重哉今议者不逹农殖之本多言铸钱之便或欲因縁行诈以贾国利国利将尽取者争竞故造铸钱之端于是乎生万人铸之一人夺之犹不能给设令一人铸之则万人夺之虽以隂阳爲炭万物爲铜役不食之民使不饥之士犹不足无厌之求也陛下圣德愍海内之忧感天下之难欲铸钱齐货以救其厄此犹养鱼于沸鼎之中栖鸟于烈火之上夫火土汤水鱼鸟之所生用之不时必也燋烂当今地广而不得耕民衆而无所食群小竞逐吞噬无厌诚恐卒有役夫穷匠起于板筑之间投斤攘臂登高大唿则愁怨之人狼跳虎骇响应云会八方分崩中夏鱼溃虽方尺之钱不能救此若不早寤恐将及之上从之延嘉元年夏五月甲戊晦日有蚀之京都蝗六月大赦天下丙戌初置博陵郡咏侍中冦荣荣恂之曾孙辩絜自善少与人交以此见害于贵宠荣从兄子尚益阳长公主帝又取其从孙女于后宫左右益恶之乃䧟荣以罪宗族遂免归故郡吏持之急荣惧不免奔阙自讼未至刈史张敬追劾荣以擅去边有诏捕荣荣亡命数年会赦令不得免穷困乃亡命山中上书曰臣闻天地之于万物也好生帝王之于万民也慈爱陛下统天理物作民父母自生育已上咸蒙德泽而臣兄弟独爲权门所嫉以臣婚姻王室谓臣将抚其背夺其位退其身受其势于是造作飞章𬒳以臣宗欲使坠于万仭之坑践于必死之地陛下忽慈母之仁发投杼之怒有司承㫖驱逐臣门臣辄奔走本郡没齿无怨臣诚恐卒爲豺狼横见噬食故冐死诣阙披布肝胆刺史张敬好爲䛕謟张设机牢令陛下复兴雷霆之怒司隷校尉应奉河南尹何豹洛阳令袁腾三官并驱若赴讐敌威加亡罪罚及朽骨但未掘圹出骸剖棺露胔耳残酷之吏不顾无辜之害欲使圣朝必加罚于臣宗是以不敢触突天威而自窜山林以陛下发神圣之听启独见之明距䜛慝之谤絶邪巧之言救可济之民援没溺之命臣不意滞怒不爲春夏息淹恚不爲顺时怠布告逺迩求臣甚切张罗海隅置罝万里逐者穷人迹追者极车轨虽楚购伍贠汉求季布无以复过也自臣遇罚以来三蒙赦令无验之罚足以蠲除而陛下疾臣逾深有司咎臣甫力止则见扫㓕行则爲亡虏苟生则爲穷民殛死则爲怨鬼天广而无以自覆地厚而无以自载蹈陆有沈沦之忧逺巖墻有鎭压之患精诚足以感天而陛下不悟如臣元恶大憝足备刀锯陛下当班之市朝坐之王庭使三槐九棘平臣之罪无縁万乘之前永无见信之期也勇者不逃死智者不毁名岂惜垂尽之命愿赴湘沅之波故假湏臾之期不胜首丘之情欲犯王怒触帝禁伏于两观之下陈写痛毒之冤然后登金镬入沸汤虽死而不恨悲夫久生亦后何聊頼愿陛下使臣一门颇有遗类以崇天地寛厚之惠谨先死陈情临章泣血上不省遂㓕冦氏袁宏曰冦荣之心良可哀矣然终至灭亡者岂非命也哉性命之致古人岂肯明之其可略言乎易称天之所助者信然则顺之与信其天人之道乎得失存亡斯亦性命之极也夫向之则吉背之则凶顺之至也推诚则通易虑则塞信之极也故顺之与信存乎一己者也而吉凶通塞自外而入岂非性命之理致之由己者乎夫以六合之大万物之衆一体之所捿宅犹秋毫之在马背也其所资因小许处耳而贤者顺之以通不肖者逆之以塞彼之所乘岂异涂彻哉致之在己故祸福无门之殊应也夫松竹贞秀经寒暑而不衰榆柳虚桡尽一时而零落此草木之性脩短之不同者也廉㓗者必有贪浊之对刚毅者必遇强勇之敌此人事之对感时之不同者也咸自取之岂有爲之者哉万物之爲莫不皆然动之犹己应之在彼犹影响形声不可得而差者也故君子之人知动静爲否㤗致之在己也缮性治心不敢违理知外物之来由内而至故得失吉凶不敢怨天夫然遇㤗而不变其情遭否而不愠其心未尝非巳夫何悲哉二年三月甲午絶刺史二千石三年䘮六月鲜卑冦辽东度辽将军李膺击破之膺字元礼颍川襄城人初爲蜀郡太守威德并行后转护乌桓校尉会匈奴攻云中杀略吏民膺亲率歩骑临阵交战斩首二千级羗寇逺退边城安静后以公事免官天子贤刘陶之言而嘉膺之能迁度辽将军先时踈勒龟兹数抄张掖酒泉云中诸郡吏民苦之自膺在边皆不复爲害匈奴莎车乌孙鲜卑诸国常不賔附者闻膺威名莫不畏服先时略取民男女皆送还塞下迁河南尹司隷校尉膺风格秀整高自标特欲以天下风教是非爲己任后进之士有升其堂者皆以爲登龙门七月太尉黄琼免太常胡广爲太尉丙午皇后梁氏崩乙丑葬懿献梁皇后于是梁冀专权其同己者荣显违忤者劾死百僚侧目莫不从命省中咳唾之音冀必知之台阁机事先以闻冀乃得奏御内外恐惧上下钳口而帝不得有所亲任上旣不平之矣冀以私憾专杀议郎邴尊上益怒之是时豪贵人见幸冀嫉其宠遣客夜盗其家欲刺贵人母母入宫求哀因言冀之罪八月癸酉上问小黄门唐衡曰左右谁与冀不相得者衡曰单超左悺前诣河南尹不疑礼敬极简不疑收其兄弟送洛阳狱二人诣谢而得免徐璜具瑗常私忿梁氏放横口不敢言于是上唿超悺入室上曰梁将军兄弟专朝追胁外内公卿以下从其风旨今欲诛之于常侍意如何皆对诚爲国贼当诛日久臣等弱劣未知圣意何如耳上曰审然者常侍密图之对曰图之易耳但恐陛下腹中狐疑上曰姦臣胁国当伏其罪复何狐疑于是令衡唿璜瑗五人遂于宅中定议上啮超臂出血以爲盟超等曰陛下今计已定勿复更言恐爲人所疑丁丑冀心疑超等使中黄门张恽入省宿以防其变瑗勑吏收恽以自外来谋图不辄于是帝幸前殿召公卿勒兵遣使者收冀大将军印绶更封北景都郷侯黄门令瑗将虎贲士千人与司隷共捕冀宗亲洛阳狱无少长皆诛之冀自杀追癈懿献后爲贵人初上旣与中官成谋乃召尚书令尹勲使任其事上素恶冀仓卒恐不能办勲临事明断甚有方略冀旣诛上嘉其能坐冀所连及公卿列侯校尉刺史二千石死者数十人冀故吏賔客免绌者三百余人朝庭爲之一空唯光禄勲王躬廷尉邯郸义在焉是时从禁中发使者交驰道路公卿失其度州府市朝闾里鼎沸数日乃定百姓莫不称快冀财货已充王府用减天下租税之半先时立名行高节之士多遭梁冀之害免身茍容而已莫敢洁去就矣唯周协不屈其志而独能自免于难故士以此服之也协字巨胜周举之子玄虚养道以典坟自娱初以父任爲郎自免归征辟不就杜门不出十余年及延嘉初乃开门延客逰谈宴乐是秋梁冀诛而协亦病卒识者以爲知命初冀之盛也尚书陈覇上䟽言其罪请诛之上不省霸知爲冀所害七日不食而死戊寅太尉胡广司徒韩縯以阿附梁冀减死一等壬午立皇后亳氏实邓后也后即邓香之女香则禹之孙初后母宜起于㣲贱间香生后后适梁纪故后冐姓梁氏纪姉子孙寿冀之妻也进后入掖庭有宠立爲皇后恶梁姓之同改爲亳氏封宣爲长安君追尊香爲车骑将军安阳侯宣子演封南顿侯位特进后复姓邓氏徙宣爲昆阳君演子康比阳侯赏赐巨万封平梁冀之功也白马令李云上书移副三府曰故大将军梁冀虽持权日久今得诛之犹召家臣殪而杀也而猥封谋臣万戸高祖闻之得无见非西北列将得无不事孔子曰帝者谛也今官位错乱小人日进财货公行政治日消是帝欲不谛乎上得云奏大怒送云黄门北寺使中常侍管覇与御史廷尉杂考之弘农五官掾杜衆伤云以忠获罪上书愿与同日死帝愈怒遂并下廷尉廷尉奏云不逊欲获抗直之名衆逺爲邀诉皆大逆不道请论如律霸入奏上在濯龙池霸跪言曰云野泽愚夫衆郡中小吏出于狂戅不足加罪上谓霸曰使帝欲不谛是何等语而常侍欲原之耶顾小黄门吴伉可其奏大鸿胪陈蕃上䟽救云曰臣闻所言虽不识禁忌干上其意归于忧国但违将顺之礼礼讥暴谏然亦有狂狷愚忠不顾诛族人祸者古今有之是以高祖忍周昌不讳之言孝成皇帝赦朱云腰领之诛二主非不忿此二臣以忠不思难皆不罪之今日杀李云天下犹言陛下诛谏臣所以臣敢触龙鳞也上不从云衆死狱中蕃免归田里袁宏曰夫欲之则至仁心独行人君之所易人臣之所难也动而有悔希意恂制人臣之所易人君之所难也古之君臣必观其所易而闲其所难故上下恬然莫不雍睦逮于末世斯道不存君臣异心上下乖违各行所易不顾其所难难易之事交而諌争之议生也夫谏之爲用政之所难者也处谏之情不同故有三科焉推诚心言之于隐贵于诚入不求其功谏之上也率其所见形于言色靣折庭争退无后言谏之中也显其所短明其不可彰君之失以爲己名谏之下也夫不吝其过与衆攻之明君之所易庸王之所难触其所难暴而扬之中諌其犹致患而况下谏乎故谏之爲道天下之难事死而爲之忠臣之所易也古之王者办方正位各有其事在朝者必谏在野者不言所以明职分别亲踈也忠爱心至释来而言者王制所不禁也无因而去处言之地难故君子罕爲也十月行幸长安祠章陵壬寅中常侍单超爲车骑将军十二月西戎犯塞护羗校尉叚颍讨之天竺国来献故太尉黄琼爲太尉光禄大夫祝恬爲司徒诏曰太尉黄琼清俭不挠数有忠謇加以典谋深奥有师傅之义连在三司不阿权贵疾风知劲草朕甚嘉焉其封琼邟郷侯琼固让不听是时新诛梁冀天下相望异政故琼首爲三公多奏州县诸不法死徙者十余人海内翕然副其耳目上委任之会单超等五侯擅权琼自度力不能制乃称疾不朝上表曰臣闻天者务刚其气君者务强其政是以王者居高履贵则以德义爲首临危处难则以忠贤爲助故能长守万国保其社稷而陛下即位以来诸梁秉政宦坚充朝富拟王公势倾海内言之者辄族灭称之者必荣显忠臣惧死而杜口万夫畏祸而括囊故太尉李固杜乔以直言干政遂见残㓕贤愚伤心故白马令李云指言宦官以忠获罪是使天下结舌以忠爲讳也徐璜唐衡单超贝瑗等于梁冀之盛苟免相连及其当诛说以要赏陛下不复澄清善恶俱与忠臣尚书令尹勲等并时显封使朱紫不别粉墨杂糅所谓消金玉于沙砾碎珪璧于泥涂四方闻之莫不叩心伤陛下失赏于见诬亏爵于姦臣夫䜛䛕相与无髙而不升阿党相抑无深而不沦陛下年在方刚圣虑未衰愿还旣误之封折后族之势夫怀寳者湏世抱璞者待时陛下诚能行臣所陈则怀寳抱璞之徒特将竭力致身以趋圣世臣身轻任重勤不𥙷过敢以垂死之年陈不讳之言三年正月丙甲大赦天下丙午车骑将军单超薨闰月羌冦张掖护羌校尉叚颍讨之五月甲戌诏曰汝南太守张彪故河南尹鲍吉与朕有潜龙之旧皆封列侯六月辛酉司徒祝恬薨光禄勲种暠爲司徒九月泰山盗贼羣起十二月中郎将宗资讨之后汉孝栢帝纪卷第二十一后汉纪后汉纪卷第二十二后汉孝桓皇帝纪下卷第二十二袁宏四年春正月辛丑南宫嘉德殿火二月壬申武库火夏四月甲寅河间孝王迁爲王五月有星孛于大辰丁卯源陵长寿门火六月羗寇金城安定汉阳武威杀吏民中郎将皇甫规讨羗大破之先是凉州刺史郭闳汉阳太守赵喜安定太守孙俊皆不任职倚恃贵戚有司不敢紏规悉条奏其罪羗人闻之翕然乃喜一时降者二十余万口徴拜议郎论功未毕常侍左悺私求于规规执正不许悺遂以余冦不絶收规下狱学生张鳯等三百余人守阙讼规终不省规竟坐论会赦复徴爲尚书顷之复爲中郎将讨梁益叛羗有功封喜城侯固让不受规字威明安定朝那人初讥切梁氏谢病归教授十余年兾旣诛旬月之间礼辟五至皆不就公车徴乃起爲太山太守规好推贤逹士太傅陈蕃太尉杨秉长乐少府李膺太守张奂皆规所教授致显名于世秋八月关内侯以张掖酒泉尚书令陈蕃荐五处士曰臣闻善人者天地之纪治之所由也诗云思皇多士生此王国天诞俊乂爲陛下出当辅明时左右大业者也处士豫章徐稚彭城姜肱汝南袁闳京兆韦着颍川李昙德行纯备着于民听冝登论道恊亮天工终能翼宣威德增光日月者也诏公车备礼征皆辞疾不至稚字孺子豫章南昌人也家贫常自耕稼非其衣不服非其力不食恭俭义让非礼不言所居服其德化道不拾遗陈蕃尝爲豫章太守以礼请署功曹稚爲之起旣谒而退蕃馈之粟受而分诸邻里举有道起家拜太原太守皆不就诸公所辟虽不就其有死丧者负笈徒歩千里赴弔斗酒只鸡借以白茅酹毕便退䘮主不得知也初稚少时游国学中江夏黄琼教授于家故稚从之谘访大义琼后仕进位至三司稚絶不复交及琼薨当葬稚乃徃赴弔进酹哀哭而去人莫知者时天下名士四方远近无不会者各言闻豫章徐孺子来何不相见推问䘮宰曰顷宁有书生来邪对曰先时有一书生来衣麄薄而哭之哀不记姓字佥曰必孺子也于是推选能言语者陈留茅季伟候与相见酤酒市肉稚爲饮食季伟请国家之事稚不答更问稼穑之家稚乃答之季伟还爲诸君说之或曰孔子云可与言而不与言失人稚其失人乎郭林宗曰不如君言也孺子之爲人也清㓗高廉饥不可得食寒不可得衣而爲季伟飮酒食肉此爲已知季伟之贤故也所以不答国事者是其智可及其愚不可及也何不知之乎是时宦竖专政汉室侵乱林宗周旋京师诲诱不息稚以书诫之曰大木将颠非一绳所维何爲栖栖不遑宁处林宗感悟曰谨拜斯言以爲师表姜肱字伯淮彭城广戚人隐居静处非义不行敬奉旧老训导后进常与小弟季江俱行爲盗所劫欲杀其弟肱曰弟年稚弱父母所矜又未聘娶愿自杀以济家弟季江复言曰兄年德在前家之英俊何害之不如杀我我顽闇生无益于物没不损于数乞自受戮以代兄命二人各争死于路盗戢刃曰二君所谓义士弃物而去肱车中尚有数千钱在席下盗不见也使从者追以与之贼感之亦复不取肱以物巳历盗手因以付亭长委去举有道方正皆不就袁闳字夏甫太傅安之玄孙自安至闳四世三公贵倾天下闳玄静履眞不慕荣宦身安茅茨妻子御糟糠父爲彭城太守䘮官闳兄弟五人常歩行随柩车号泣昼夜从叔逢隗并爲公辅前后赠遗一无所受二公忿之至于州府辟召州郡礼命皆不就韦着字休明京兆杜陵人隐居讲授不修世务李昙字子云颍川阳翟人少䘮父事继母继母酷烈昙奉逾谨率妻子执勤苦不以爲怨昙身耕农以奉供养得四时珍玩未尝不先拜而后进母鄕里有父母者宗其孝行以爲法度徴聘不应唯以奉亲爲欢夏四月戊辰虎贲掖门火五月康陵园火武阳蛮夷反车骑将军冯绲讨之绲上书曰夫势得容姦伯夷可疑不得容姦盗跖可信乐羊伐中山反而语功文侯示以谤书一箧愿请中常侍一人监军财费尚书朱穆奏曰臣闻出郊之事将军制之所以崇威信合事宜也即绲有嫌不当荷任即绲无嫌义不见疑乐羊战国陪臣犹頼见信之主以全其功况唐虞之朝而有猜嫌之事哉绲设虚端以自阻卫爲臣不忠帝寝其奏穆又上书言汉故事中常侍或用士人建武已来乃悉用宦者延平已来寖益贵盛假貂珰之饰任常伯之职天朝政事一更其手权倾天下宠逼人主子弟亲戚并荷职任放滥骄逸莫能禁御无行之徒媚求官爵恃势骄宠渔食百姓臣以爲可皆遣罢率由旧章愽选天下清纯之士逹国体者以𥙷其虚即陛下可爲尧舜之君衆僚皆爲稷卨之臣矣上不从穆后复见口陈奏上不悦穆伏不起左右叱穆出于是宦者更共称诏以诘让穆愤激发疽而卒公卿以穆立节忠清守死善道冝蒙旌宠以劝忠勤乃追赠益州刺史穆字公叔南阳宛人初爲兾州刺史始济河长吏解印去者四十余人中常侍赵忠丧父殓爲玙璠玉匣穆下郡考正乃至发墓视尸其家称冤自诉穆坐徴诣廷尉髠输左校后得原归家顷之朝臣多爲穆怨由是徴命议郎尚书十一月武陵蛮夷降六年春正月戊午司徒种暠薨大鸿胪许栩爲司徒暠字景伯河南洛阳人父早亡有财三千万暠皆以赈鄕里贫者当时豪贵莫不遂识知之年四十四县始召爲门下吏时河南尹田歆外生王谌名知人歆谓之曰河南当举六孝廉皆得贵人书命不宜相违欲以五副之自举一清名堪成就者上以报国下以託子孙汝助我索之谌荅曰知臣莫若君君爲二千石当清察郡中询于贤良谌安得知之歆曰郡中所送固凡庸耳欲因汝之明状人之所不知而有竒者耳明日谌东出送客驻车太阳郭里见暠还语歆曰爲君得孝廉矣问爲山泽荅曰洛阳门下吏也歆笑曰当得隐滞之吏乃洛阳夫耶荅曰夫异士不居山谷但其居处异耳德未必有也处人间而有异而人不知己独知之乃竒耳若不相信可召而与之言歆便于府召见于庭中诘问职事长吏所施行暠分别具对皆有条理乃署主簿功曹举孝廉由是知名二月戊戌大赦天下夏四月辛亥康陵东署大火秋七月甲午平陵园寝火十月上广城校猎光禄勲陈蕃上书諌曰臣闻人主有事于苑囿唯西郊顺时讲武以杀属助祭尽孝敬之道也违是则爲逸游肆乐情意故臯陶诫舜曰无敢游逸周公诫成王曰无盘游于田虞舜成王犹有此诫况德不及二主者哉当今兵戎未戢是陛下焦心坐而待旦之时也而不以是乃扬旌旗之耀骋舆马之观非圣贤䘏民之意者也上不纳七年春二月太尉黄琼薨琼字世英江夏安陆人清贞守正进止必以礼居宰相位廉平公正数纳谠言爲朝廷所重上亦愍惜焉赠车骑将军邟鄕侯印绶谥曰昭侯有孙曰琬三月癸亥殒石于右扶风太常杨秉爲太尉是时中常侍侯览贝瑗骄纵最甚选举不实政以贿成秉奏览等佞谄便僻窃国权柄召树姦党贼害忠良请免官理罪奏尚书诘禄曰夫设官分职各有司存三公统外御史察内今越左右何所依据其开公具对秉便对曰除君之恶唯力是视邓通失礼申屠嘉召而责让文帝从而请之汉故事三公鼎司无所不统尚书不能诘上不得已乃免览官瑗削国事于是奏免刺史郡守已下六十余人皆民之蠧也夏四月乙丑封皇后弟邓庾爲育阳侯秋九月武陵蛮夷叛冦掠数郡荆州刺史度尚讨之将战召尚治中别驾曰今后无转输前有强敌吏士捷获已多缓之则不肯力战急之则事情切迫濳有逃窜今与诸君俱处虎口胜则功成败则无余爲之奈何诸从事者莫知所出尚宣言曰今兵实少未可进当复湏诸郡兵至且各休息听其射猎军中喜踊大小皆出尚密唿所亲燔其积聚猎者还莫不涕泣尚使人慰劳曰蛮人多寳足富数世诸卿但不併力耳所亡何足介意其明旦秣马蓐食径赴城屯贼见尚晏然不图其吏士愤激遂尅殄之封右尚鄕侯除一子爲郎尚字博平山阳湖陆人也初爲上虞长紏摘姦伏县中谓之神明擢门下书佐朱俊谓之干世之才俊后显名终如尚言县有孝女曹娥年十四父旴溺于江不得尸娥号慕不已遂赴江而死前后长吏莫有纪者尚至官改葬娥树碑表墓以彰孝行县民故洛阳市长淳于翼学问渊深大儒旧名常隐于田里希见长吏尚徃候之晨到其门翼不即相见主簿曰还不听停车待之翼晡乃见尚尚宗其道德极谈乃退其优贤表善皆类此也冬十月行幸章陵祠旧宅遂有事于陵庙戊辰行幸于云梦临水祠湖阳新野公主张敬侯鲁哀公庙是时勃海王悝骄慢僣侈不奉法度见上无子隂有嗣汉之望北军中候史弼上䟽曰臣闻帝王之于亲戚爱之虽隆必示之以威礼宠之虽贵必示之以法度如是则和亲之道兴骨肉之情固昔襄王恣甘昭公孝景皇帝骄梁孝王二弟阶宠卒用悖慢周有播荡之祸汉有袁盎之变窃闻勃海王悝恃至亲之属借偏私之爱有僣慢之心颇不用制度外聚轻薄不逞之徒内荒酒乐出入无常所与群居皆家之弃子朝之斥臣有口无行必有羊胜伍𬒳之类州司不敢弹紏傅相不能匡辅陛下寛仁隆于友于之义不忍遏絶恐遂滋蔓爲害弥大乞露臣奏宣示百僚使议于朝明言其失然后诏公卿平处其法法决罪定乃下不忍之诏臣下固执然后少有所许如是则圣主无伤亲之议勃海长有享国之祚不然惧大狱将兴使者相望于道矣上以至亲不问其事弼字公谦陈留考城人历职忠謇无所倾挠自尚书爲平原太守诏书下诸郡察党人时所在怖惧皆有所举多至数千人弼独上言无党人从事主者坐问责曰诏书憎嫉党人恳极至诸郡皆有平原何独无弼对曰先王疆理天下画爲九壤物土不同风俗亦异他郡自有平原自无胡可相比若趋诺诏书诬陷良善平原之人皆爲党乎从事大怒奏弼罪以赎免迁河东太守弼初至鄕勑门下有请一无所通常侍侯览遣诸生赍书求假盐税及有所属门长不爲通生诈称自言者以见弼弼怒收付狱即日考杀之览后以诬弼谤诽朝政徴诣廷尉论弃市平原吏民走诣阙讼弼得减死一等刑竟归田里后数爲公卿所荐拜彭城相爲政务抑豪强虽有纵放然豪右歛手小民有罪率多恩贷八年春正月使中常侍左悺之苦祠老子上始好神仙之事勃海王悝谋反徙爲定陶王丙申晦日有蚀之诏公卿校尉举贤良方正各一人河南刘淑对曰臣闻立天之道曰隂与阳立人之道曰仁与义故夫妇正则父子亲父子亲则君臣通君臣通则仁义立仁义立则隂阳和而风雨时矣夫吉凶在人水旱由政故势在臣下则地震坤裂下情不通则日月失明百姓怨恨则水旱暴兴主上骄盈则泽不下流由此观之君其纲也臣其纪也纲纪整则万目张君臣正则万国理故能父慈子孝夫信妇贞兄爱弟顺如此则隂阳风雨时万物得所矣癸未废皇后邓氏后骄忌喜与上所幸郭贵人更相谮诉由是故以废忧死亲属皆免归本郡三月辛巳大赦天下夏四月丁巳坏诸淫祀壬戌河水清五月丙戌太尉杨秉薨秉字叔节少传父业隐居敎授三十余年乃应司空之命稍迁刺史二千石所历皆有政迹虽三公之子经历州郡常布衣𬞞食老而不改在公卿位朝廷每有得失便尽心正諌退而削草虽子弟不知也秉不饮酒早䘮夫人遂不复娶所在以淳明称甞曰我有三不惑财酒色有子曰赐亦显行儒行六月匈奴冦邉郎将度尚击之九月京师地震冬十月丙寅太中大夫陈蕃爲太尉蕃让曰不僭不忘率由旧章臣不如太常胡广齐七政训五典臣不如议郎王畅文武兼资折冲万里臣不如弛刑司隷李膺上不许蕃又上书曰臣闻昔齐桓公任管仲将正诸侯先爲政令今寇贼在外四肢之疾耳臣窃寝不能寐食不能饱忧陛下内政未治忠言日踈前梁兾五侯弄权天启陛下收而戮之当时天下号爲小清其前监未逺旋起覆车之轨矣徃年地动日蚀火灾皆隂盛之应愿陛下割塞左右豫政之原引纳尚书朝省之事简练髙㓗斥退佞邪如此则天和于上地洽于下矣从陛下践祚已来大臣谁敢举左右之罪徃者申屠嘉召邓通文帝遣诣嘉府乃从而请之三公之职何所不统但令左右骄忿欲令三公不得举笔臣蕃今擢自闾阎特爲陛下日月所照奈何受恩如臣而当避难苟生不敢正言陛下虽厌臣毒言人主有自勉强奏书上不恱愈以疾蕃辛巳立皇后窦氏初宪之诛家属废爲庻民武字游平少有学行常闲居大泽不交世务诸生自逺方来授业百余人名闻关西武生五男二女长男绍次机次恪长女妙即后也上以武三辅大族武有盛名后入掖庭逾月立爲皇后武甚不乐舆疾至京师拜武爲特进城门校尉封槐里侯绍爲虎贲中郎将武乃称疾笃固辞爵位勃海盗贼盖登自称太上皇帝伏诛十二月使中常侍管霸之苦祀老子九年春正月沛国盗贼戴异自称上皇帝伏诛辛酉太常胡广爲司徒三月辛巳京师夜有火光转相惊譟夏四月庚午河水清平原人襄揩诣阙上书曰臣闻天不言者以文象设教臣窃见徃年五月荧惑入紫微犯帝座其闰月太白犯房心于占天子凶三月洛阳城中夜无故云火光人声正諠于占皆不出三年天子当之春夏已来皆有繁霜皆用刑酷急不当罪使之然也自陛下即位已来诛冦氏孙氏邓氏其从坐者非一李云之死天下知其冤也自汉兴已来未有谏主𬒳诛用刑太深如今者也昔文王能以一妻享十子之祚今陛下宫女十人不如文王之一妻者明刑重而无德也臣闻布谷闻于孟夏蟋蟀吟于始秋物有微而至信人有贱而必忠臣虽极贱思効愚诚愿赐清闲极尽所言上即诏尚书召问揩曰臣闻古者本无宦臣孝武末春秋高数游后宫始置之耳后稍见任至孝顺帝时遂益昌炽也按天市内宦者四星不在太微中而在市中明宦者但当侍坐得预内今乃处古常伯之位决谋于中倾动内外恐非天意也天子以揩章及对下有司尚书奏自古有宦者之官非近世所置汉初张泽爲大谒者佐绛侯孝文使赵谈叅乗而子孙昌盛今揩不陈损益而务析言破律违背经义伪託神灵于是论揩司冦戊寅特进窦武爲大将军武移病洛阳都亭固让至于数十诏公车勿复通章武惶恐不得已就职在公肃而不勐其所交友若陈仲举李元礼等皆爲之论议而计政事焉妻子恶衣食车马苟全而巳卑身正己率宗族内外僮仆莫敢违法者六月庚午祀老子濯龙中用夜郊而乐鲜卑乌孙冦邉匈奴中郎将张奂击降之自是宦者专权在位子弟亲属及苟进之士连结依附以取荣宠乗势肆意陵暴天下于是善人君子惧人伦亏废发愤忘难初阳翟令张舆黄门张让弟也多杀无辜赃余千金李膺初爲河南尹收舆考杀之尚书诰膺曰尹视事无几而多杀伐乎膺对曰昔孔子爲鲁司冦七日诛少正夘于两观之下今臣列官已积二旬私惧稽留爲愆反获速疾之讥肤受之愬以关圣听自知罪死期不旋踵然臣愚计乞留五月尅殄元恶然后退就汤镬始生之愿也上不省论输左校顷之起家爲司隷校尉振网直绳多所摧戮河东太守单安河内太守徐盛中常侍单超徐璜之弟也凭宠干纪渎货害政沛国朱寓甞爲司隷校尉奏安盛曰此等皆官竖昆叔刀锯之余横蒙恩私剖符三河不能思展命力以荅天地敢张豺狼之口吞噬百姓之命罪深璺重人鬼同疾臣衔命操斤翦其兇丑辄考核赃罪事皆伏上诏安盛廷尉治罪汝南人范滂字孟博郡召爲功曹即骞衣就车急痛于时也进善退恶风教肃然即中不便者咸共疾之所举者谓之朋党后爲太尉黄琼所辟登车揽辔有澄清天下之志受诏兾州百姓闻滂名其有赃污未发者皆解印绶去滂举刺史二千石二十余人罪恶者皆权豪之党也尚书诘滂曰所举无乃猥多恐有冤疑其更详核勿拘于前滂对曰臣之所举自非饕秽姦罪岂以污臣简札臣以会日促迫故先举所闻其未审者方当叅实以除凶类臣闻农勤于除草故谷稼丰茂忠臣务在除姦故令德道长滂覩时方艰难知其志不行乃投刺而去于是人耻惧怀谋害正矣山阳人张俭字元节以正直知州举秀才刺史非其人谢病不起太守翟超临郡请爲东部督邮俭解巾应之俭举劾中常侍侯览前后请夺民田三百余顷第舎十六区皆高楼四周连阁洞殿驰道周旋类于宫省豫作寿塜石椁双阙高十余丈以准陵庙破人家居发掘塜墓及虏掠良人妻妇女皆应没入俭比上书爲览所遮截卒不得上俭行歩至平陵逢览母乗轩道从盈衢俭官属呵不避路俭按劒怒曰何等女子干督此非贼邪使吏卒收览母杀之追擒览家属賔客死者百余人皆僵尸道路伐其园宅井堙木刋鸡犬噐物悉无余类览素佞行称冤于上曰母及亲属无罪横爲俭所残害皆大将军窦武前太尉范滂所讽上以俭郡吏不先请奏擅杀无辜徴付廷尉诏收俭俭乃忘命逃窜吏捕之急俭与鲁国孔褒有旧后事发觉俭走至东莱李笃家督邮毛钦操兵至笃家引钦就席曰明廷何爲枉驾自屈钦曰张俭负罪入君门是以来耳笃曰俭负罪亡命笃岂得藏之若审在此此人名士明廷宁冝执之钦因起抚笃背曰蘧伯玉耻独爲君子足下爲仁义柰何独专美邪笃曰今欲分之明廷载半去矣钦叹息而去笃道俭经北海戯子然家送入渔阳出塞得免其所经历子然之徒皆伏诛俭亲属内外并皆灭尽于是佞幸内憾媚上思报矣初河内张成道术士也知当大赦使女杀人李膺之爲司隷收成杀之是秋览等教成弟子牢顺上书曰司隷李膺御史中丞陈蕃汝南范滂颕川杜宻南阳岑晊等相与结爲党诽谤朝廷迫胁公卿自相荐举三桓专鲁六卿分晋政在大夫春秋所讥九月诏收膺等三百余人其逋逃不获者悬千金以购之使者相望于道其所连及死者不可胜数而党人之议始于此矣上使中常侍王甫治党事太尉陈蕃曰所考者皆忧国患时当官不桡是何罪而乃尔邪不肯署名上不从遂皆下狱狱吏曰诸人入狱者当祭臯陶酒范滂曰皐陶古之直臣如滂无罪当理滂于天如其有罪祭之何益衆人闻之皆不祭膺等皆三木囊头伏于阶下王甫次在后因越前对问曰合党连群必有盟誓其所图谋皆何等邪悉以情对滂曰窃闻仲尼之言见善如不及见不善如探汤欲使善善齐其清恶恶同其污谓王政之所愿闻不悟反以爲党王甫曰卿軰皆相㧞举迭爲唇齿其不合则见排摈非党而何滂乃仰天曰古之修善自求多福今之修善乃䧟大戮死之日愿赐一畚簿埋滂于首阳山侧上不负于皇天下不愧于伯夷叔齐甫爲之改容即解桎梏去囊头尚书霍谞以爲党事无验表谏赦之皆归田里滂发京师道路迎者数千人滂谓友人殷仲子黄子敬曰今子相随是重吾祸也遂逃归鄕里焉陈留人夏馥字子治贫乐道而不求当世郡内多豪族奢而薄德未尝过门躬耕泽畔以经书自娱由是爲豪势所非而馥志业逾固爲海内所称诸府交辟天子玄纁徴皆不就尝奔䘮经洛阳历太学门诸生曰此太学门也馥曰东野生希游帝主之庭径去不复顾卿闻而追之不得而见也党事之兴馥名在捕中馥乃髠髭发易姓名匿迹逺窜爲人佣赁馥弟静驾车马载绢饷之于滏阳县客舎见馥颜色毁悴不能复识也闻其声乃觉之起向之拜馥避之不与言夜至馥所唿静语曰吾疾恶邪佞不交通以此获罪所以不耻饥寒者求全身也柰何载祸相饷也明旦各遂别去以获免于是袁闳筑室于庭日于室中东向拜母去前后门戸及母䘮亦不制服位如此十五年卒以寿终是时太学生三万余人皆推先陈蕃李膺𬒳服其行由是学生同声竞爲高论上议执政下讥卿士范滂岑晊之徒仰其风而扇之于是天下翕然以臧否爲谈名行善恶託以謡言曰不畏强御陈仲举天下模楷李元礼公卿以下皆畏莫不侧席又爲三君八俊八顾八及之目犹古之八元八凯也陈蕃爲三君之冠王畅李膺爲八俊之首海内诸爲名节志义者皆附其风膺等虽免废名逾盛希之者唯恐不及渉其流者时虽免黜未及家公府州郡争礼命之申屠蟠尝游太学退而告人曰昔战国之世处士横议列国之王争爲拥彗先驱卒有坑儒之祸今之谓矣乃絶迹于梁砀之间居三年而滂及难袁宏曰夫人生合天地之道感于事动性之用也故动用万方参差百品莫不顺乎道本乎情性者也是以爲道者清净无爲少思少欲沖其心而守之虽爵以万乗养以天下不荣也爲德者言而不华黙而有信推诚而行之不愧于鬼神而况于天下乎爲仁者博施兼爱崇善济物得其志而中心倾之然忘己以爲千载一时也爲义者㓗轨迹崇名敎遇其节而明之虽杀身糜躯犹未悔也故因其所弘则谓之风节其所託则谓之流自风而观则同异之趣可得而见以流而寻则好恶之心于是乎区别是以古先哲王必节顺群风而导物爲流之途而各使自尽其业故能班叙万物之才以成务经纶王略直道而行者也中古陵迟斯道替矣上之才不能以至公御物率以所好求物下之人不能博通爲善必以合时爲贵故一方通而群方塞矣夫好恶通塞万物之情也背异倾同世俗之心也中智且犹不免而况常人乎故欲进之士斐然向风相与矫性违真以徇一时之好故所去不必同而不敢暴则风俗迁矣春秋之时礼乐征伐霸者迭兴以义相持故道德仁义之风徃徃不絶虽文辞音制渐相祖习然宪章轨仪先王之余也战国纵横强弱相陵臣主侧席忧在危亡不旷日持乆以延名业之士而折节吐诚以招救溺之賔故有开一说而飨执珪起徒歩而登卿相而游说之风盛矣高祖之兴草创大伦解赭衣而爲将相舎介胄而居庙堂皆风云豪杰屈起壮夫非有师友渊深可得而观徒以气勇武功彰于天下而任侠之风盛矣逮乎元成明章之间尊师稽古賔礼儒术故人重其学各见是其业徒守一家之说以争异同之辩而守文之风盛矣自兹以降主失其权阉竖当朝佞邪在位忠义之士发愤忘难以明邪正之道而肆直之风盛矣夫排忧患释疑虑论形势测虚实则游说之风有益于时矣然犹尚谲诈明去就间君臣踈骨肉使天下之人专俟利害弊亦大矣轻货财重信义忧人之急济人之险则任侠之风有益于时矣然竖私惠要名誉感意气雠睚眦使天下之人轻犯叙之权弊亦大矣执诚说修规矩责名实殊等分则守文之风有益于时矣然立同异结朋党信偏学诬道理使天下之人奔走争竞弊亦大矣崇君亲党忠贤㓗名行厉风俗则肆直之风有益于时矣然定臧否穷是非触万乗陵卿相使天下之人自置于必死之地弊亦大矣古之爲政必置三公以论道德树六卿以议庻事百司箴规讽諌闾阎讲肄以修明业于是观行于鄕闾察议于亲隣举礼于朝廷考绩于所莅使言足以宣彼我而不至于辩也义足以通物心而不至于爲佞也学足以通古今而不至于爲文也直足以明正顺而不至于爲狂也野不议朝处不谈务少不论长贱不辩贵先王之教也传曰不在其位不谋其政天下有道庻人不议此之谓矣苟失斯道庻人干政权移于下物竞所能人轻其死所以乱也至乃夏馥毁形以免死袁闳灭礼以自全岂不哀哉时诸黄门无功而侯者大将军窦武上表曰陛下即位以来梁孙邓毫贵戚专势侵逼公卿略驱吏民恶熟罪深或诛灭相续以常侍黄门窃弄王命欺罔竞行谤讟争入如忠臣李固杜乔在朝必竭忠奉之节觉其姦萌因造妖言䧟之祸门陛下不察加以大戮冤感皇天痛入后土贤愚悲悼小大伤摧固等旣殁宦党受封快兇慝之心张豺狼之口天下咸言直如弦死道邉曲如钩封公侯謡言之作正爲于此陛下违汉旧典谓必可行自造制度妄爵非人今朝廷日衰姦臣専政臣恐有胡亥之难在于不乆赵高之变不朝则夕臣实怀愚不惮瞽言使身死名着碎体粪土荐肉狐䑕犹生之年虽尊官厚禄不以易之也谨冐死陈得失之要凡七十余条伏惟陛下深思臣言束骸候诛武数进忠言辞㫖恳恻李膺等𬒳赦由武申救之也元康元年春正月西羌冦三辅夫余夷王冦玄菟夏四月中郎将张奂以南单于车儿不能治国事上言更立左鹿蠡王都绀爲单于诏曰春秋大居正车儿一心同向化何罪而黜其遣还廷摄部落五月壬子晦日有蚀之六月甲寅诏公卿校尉举贤良方正各一人颍川荀爽对策曰臣闻火生于木故其德孝汉之谥帝称孝者其义取此也故汉制使天下皆讲孝经选吏能举孝廉盖以孝爲务也夫䘮亲自尽孝之终也今二千石不得终三年䘮恐非所以爲孝道而称火德也顷者㣧嗣数乏本枝不繁其咎未必不由此徃者孝文劳谦自约行过乎俭故有遗诏以日易月此谓夷惠激俗适身而巳不可贯之万世后爲嗣德者也虽古今损益未能谅隂可存其礼以示天下又公卿二千石皆辅主宣化政之本也而使不赴父母之䘮人义替矣春秋传曰上之所爲民之归也上使不爲民或爲之是以加罚假若上之所爲而民亦爲之向其化也又何诛焉假使大臣皆不行三年之䘮何以责之古者臣有大䘮则君三年不唿其门可如旧礼以美风俗臣闻有夫妇然后有父子有父子然后有上下有上下然后有礼义故夫妇之始王教之端也孔子曰天尊地卑干坤定矣书曰釐降二女于嬀汭言虽帝尧之女下嫁于虞犹屈体降下妇道于虞氏也春秋之义王姬嫁齐侯使鲁主之不以天子之尊加诸侯也今汉承秦法设尚主之仪以妻制夫失阳唱之义以卑临尊违干坤之道今诚改尚主之制称尊卑之性则嘉瑞降天吉符出地是以万物各得其叙矣书奏爽即弃去之庚于大赦天下秋八月黄龙见巴郡初民就池浴相戱曰此中有黄龙因流行民间太守上言时史以书帝纪是时政治衰缺所居多言瑞应皆此类也本志曰瑞兴非时则爲妖孽爲言虽虚此爲龙孽也冬十月壬戌南宫平城内屋坏十二月丁丑帝崩于德阳殿初河间孝王生解渎亭侯淑淑生苌苌生宏帝崩无嗣大将军窦武召御史刘儵儵盛称宏于武武与太后定䇿禁中太后诏曰大行皇帝德配天地光照上下不获胤嗣之祚早弃万国朕忧心摧伤追览前代法王后无适即择贤六亲考德叙才莫若解渎亭侯宏年十有二嶷然有周成之质春秋之义爲人后者爲之子其以宏爲行皇帝嗣使光禄大夫刘儵持节之国奉迎后汉孝桓皇帝纪下卷第二十二后汉纪后汉纪卷第二十三后汉孝灵皇帝纪上卷第二十三袁宏建宁元年春正月己亥上徴至大将军窦武持节迎于夏门亭庚子即皇帝位以太尉陈蕃爲太傅以将军窦武爲司徒胡广録尚书事诏曰太傅陈蕃辅弼先帝出纳爲允謇谔之节宣于本朝朕𥘉践祚亲授䇿命忠笃之性老而弥纯其封蕃爲高阳侯固让不受章十余上乃许三月辛丑葬孝桓皇帝于宣陵庚午大赦天下赐男子爵孝悌力田帛各有差夏四月甲午追尊祖解渎亭侯淑爲孝元皇帝考嗣侯苌爲孝仁皇帝妃董姬爲慎园贵人戊辰以长乐卫尉王畅爲司空五月丁未朔日有蚀之六月癸巳録定策功封窦武曹节等十一人爲列侯八月司空王畅以灾异䇿罢宗正刘宠爲司空畅字叔茂太尉龚之子也𥘉畅爲南阳太守设禁令明赏罚太守下车之后而故犯法者发屋伐树塞井移灶豪强战慄晏开早闭功曹张敞谏曰盖闻诸经典殷汤开三靣之网而四方归仁武王除炮烙之刑而天下咸服高祖创业约法三章孝文寛刑号称太宗若夫卓茂文翁之徒皆去严刻务崇温和夫明哲之君网漏吞舟之鱼然后三光明于上民物和于下愚谓舜举臯陶不仁者逺随㑹爲政晋盗奔秦治民在德不在于刑畅于是崇寛愼刑旌贤表德畅以郡俗奢富欲约己以矫之乃衣大布坐羊皮车厩马羸弊而不改之同郡刘表时年十七从畅受学进谏曰盖闻奢不僣上俭不逼下守道行礼贵处可否之间清不暴鳞浊不污泥蘧伯玉耻独爲君子府君不希孔圣之明训而慕夷齐之末操无乃皎然自贵于世畅荅曰昔公仪休在鲁㧞园葵去织妇孙叔敖相楚其子披裘刈薪夫以约失之者鲜矣闻伯夷之风者贪夫廉懦夫有立志虽以不德敢慕高风且以矫俗也太后新摄政政之巨细多委陈蕃窦武同心戮力以奖王室徴用天下名士叅政事于是天下英隽知其风指莫不人人延颈相望太平其后中常侍曹节与上乳母赵娆求謟于太后太后信之数出诏命有所封拜蕃武毎谏不许会有日蚀之变蕃谓武曰昔萧望之爲石显所杀李杜祸及妻子有一石显望之尚爲之死况数十人邪赵夫人旦夕乱政其患最甚蕃以余年请爲将军除之因灾之变以除佞臣谁曰不可武亦谋之深纳蕃言乃言之于太后曰故事内官但典门戸给事左右而已今乃参政事贵显朝廷父子兄弟并在列位天下匈匈多以爲患今可悉除之太后曰此皆天所生汉元以来世世用事国之旧典何可废也但诛其恶耳武性详重疑而未决是时太白犯上将星又入太㣲侍中刘瑜素善天文与蕃书曰星辰错乱不利大臣前所谋者事宜速断之蕃武得书将发于是以朱㝢爲司隷校尉刘祐爲河南尹武奏收中常侍曹节长乐食监王甫等使侍中刘瑜内其奏谋颇泄漏节等乃窃发瑜奏且知其事节曰前先帝宫人嫁武父子载取之各且十余人此大罪也身自不正何以正人中黄门朱㝢曰其中放纵者罪当诛耳我曹何罪乃与等軰十余人结诛武等是夜矫诏以王甫爲黄门令持节诛尚书令尹勲因共胁太后取玺绶九月辛亥节请帝御前殿召公卿百官易拜司隷校尉河南尹遣中谒者分守南北宫节称诏收大将军窦武武不受诏与子绍将北宫二千人屯洛阳都亭太傅陈蕃闻起兵将官属诸生八十余人到承明门使者不内曰公未𬒳诏召何得勒兵入宫蕃曰赵鞅专兵向宫以逐君侧之恶春秋义之有使者出开门蕃到尚书门正色曰大将军窦武忠以卫国黄门常侍无道欲诬忠良邪黄门王甫曰先帝新弃天下山陵未成武有何功兄弟父子并封三侯又设乐饮䜩多取掖庭宫人旬日之间资财巨万大臣若此是爲道邪公爲宰辅苟相阿党复何求贼使劒士收蕃蕃声逾厉辞气不桡遂送蕃北寺狱节又称诏以少府周静行车骑军与匈奴中郎将张奂王甫持节共以讨武等与武陈兵于阙下甫令其军曰黄门常侍反逆无道何尽随之反乎先降有重赏中宫执势久士皆畏之于是免武兵数十人者各爲部归于甫军自旦至食时兵降且尽武自杀绍等走靖等皆斩绍弟机亲族賔客悉诛之蕃亦𬒳害妻子徙日南皇太后迁于云台于是自公卿以下尝爲蕃武所举皆免官禁锢蕃字仲举汝南平舆人初袁闳爲郡功曹举蕃以自代曰陈蕃有匡弼之才不可久屈宜以礼致之于是爲郡功曹举贤良方正皆不就桓帝初招延俊乂征拜爲议郎起署爲尚书稍迁九卿初爲豫章太守独设一榻以候徐孺子余人不得而接其高简亮正皆此类也丙辰司徒胡广爲太傅録尚书事司空刘宠爲司徒宠字祖荣东莱牟平人初爲㑹稽太守正身率下郡中大治徴入爲将作大匠山隂县有数老父年各八十余居若邪山下去郡十里闻宠当迁相率共徃送宠人赍百钱宠见老父曰何乃自苦来邪对曰山谷鄙老生未尝到郡县他时吏发不去民间或狗吠竟夕民不得安自明府下车以来吏稀至民间狗不夜吠老值圣化今闻当见弃故自力来送宠曰吾何能及公耶甚勤苦父老爲选一大钱受之故会稽号爲取一钱其清如此薄衣服弊车马其与人交恂恂然在朝廷正色不可干以私闭门静居不接賔客教诲子孙而已故进不见恶退无谤言封曹节十八人爲列侯讨陈窦之功也十月甲辰晦日有蚀之鲜卑犯幽州杀略吏民自此已后无岁不犯塞陈窦之诛海内冤之曹节善招礼名贤以卫其罪乃言于帝就拜姜肱爲犍爲太守韦着爲东海相招书迫切肱浮海遁逃卒不屈去着不得已遂解巾临郡爲政任威刑妻子放恣爲受罚家所告轮输左校刑音归郷里爲姦人所杀二年春正月丁丑大赦天下迎愼国董贵人幸南宫嘉德殿二月己巳尊董贵人爲孝文皇后后置永宫如匽贵人之礼贵人河间人配解渎侯苌生帝后兄子重爲五宫中郎将夏四月壬辰青虵见御座殿轩癸巳大风折木诏群臣各上封事靡有所讳议郎谢弼上䟽曰盖闻虵者女子之祥也皇太后幽隔空宫愁感天心所致于皇太后定䇿帷幄援立陛下虽父兄不轨非皇太后之罪陛下当以其诛㓕之故特加慰释之念而反隔絶靡有朝问之礼大亏孝道不可以示四方昔周襄王不能事母夷狄交侵天命去之遂陵迟不复兴礼爲人后者爲之子今以孝桓皇帝爲父岂得不以皇太后爲母哉援神契曰天子行孝四夷和平方今边境斥候兵革锋起非孝无以济之愿陛下上以尭舜爲法下以襄王爲戒无令皇后忧愁于北宫一旦有雾露之疾陛下当何靣目以见天下乎又匈奴中郎将张奂上书曰臣闻风爲号令动物通气木者火之本相湏乃明虵者屈伸隐显似龙顺至爲休征逆来爲灾殃故大将军窦武忠肃恭俭有援立之功太傅陈蕃敦方抗直夙夜匪懈一旦𬒳诛天下惊怛海内嘿嘿莫不哀心昔周公旣薨成王葬不具礼天乃大风偃木折树成王发书感悟备礼改葬天乃立反风其木树尽起今宜改葬蕃武选其家属诸𬒳禁锢一宜蠲除则灾变可消昇平可致也天子虽知奂言是然迫于节等不得从之中官恶谢弼出爲陵府丞郡县承旨以他罪死狱中张奂字然明炖煌酒泉人少与安定皇甫规俱显当世而奂又与规善𥘉奂爲梁冀所辟冀𬒳诛奂废锢衆人莫敢爲言唯规数荐奂由是爲武威太守渡辽将军幽并清净吏民歌之征拜大司农赐钱二十万除家一人爲郎奂让不受愿徙戸华隂旧制边民不得内徙唯奂因功得听故奂始爲弘农人建宁𥘉奂新至未除会陈窦之事中赏侍曹节等承制使奂率五营士围武武自杀蕃下狱死义士以此非奂然素立清节当可否之间虽御不敢夺也后以党事免官禁锢河东太守董卓慕其名使兄遗奂缣百匹奂不受知卓有姦兇之心遂与絶至于朋友之馈虽车马不辞也时𬒳党锢者多不守静或徙或死唯奂杜门不出养徒着书矣六月司徒刘宠爲太尉九月江夏丹阳蛮夷反李膺等以赦获免而党人之名书在王府诏书每下辄伸党人之禁陈窦当朝后亲而用之皆勤王政而尽心力㧞忠贤而疾邪佞陈窦已诛中官逾专威势旣息陈窦之党又惧善人谋己乃讽有司奏诸钩党者请下州郡考治时上年十四问节等曰何以爲钩党对曰钩党者即党人也上曰党人何用爲而诛之邪对曰皆相举群軰欲爲不轨上曰党人而爲不轨不轨欲如何对曰欲图社稷上乃可其奏于是故司空王畅太常赵典大司空刘祐长乐少府李膺太仆杜密尚书荀绲朱㝢魏朗侍中刘淑刘瑜左中郎将丁栩颍川太守巴肃沛相荀昱议郎刘儒故掾范滂皆下狱诛皆民望也其余死者百余人天下闻之莫不垂泣袁宏曰夫称至治者非贵其无乱贵万物得所而不失其情也言善教者非贵其无害也贵性理不伤性命咸遂也故治之兴所以道通群心在乎万物之生也古之圣人知其如此故作爲名教平章天下天下旣宁万物之生全也保生遂性久而安之故名教之益万物之情大也当其治隆则资教以全生及其不足则立身以重教然则教也者存亡之所由也夫道衰则教亏幸免同乎茍生教重则道存灭身不爲徒死所以固名教也污隆者世时之盛衰也所以乱而治理不尽世弊而教道不絶者任教之人存也夫称诚而动以理爲心此情存乎名教者也内不忘己以爲身此利名教者也情于名教者少故道深于千载利名教者衆故道显于当年盖浓薄之诚异而逺近之义殊也统体而观斯利名教之所取也郷人谓李膺曰可逃之乎膺叹曰事不辞难罪不逃刑臣之节也吾年已七十祸自己招复何避乎诏书至汝南督邮吴道悲泣不忍出县中不知所爲范滂闻之曰督邮何泣哉此必爲吾也径诣县狱县令郭揖见滂曰天下大矣子何爲在此滂曰何敢彰罪于君使祸及老母滂与母诀曰滂承顺教训不能保全其身得下奉亡君于九泉亦其愿也母曰尔得李杜齐名吾复何恨三君八隽之死郭泰私爲之恸曰人之云亡邦国殄瘁汉室灭矣未知瞻乌爰止于谁之屋泰字林完太原介休人少孤养母年二十爲县小吏喟然叹曰大丈夫焉能处斗筲之役乃言于母欲就师问母对之曰无资奈何林宗曰无用资爲遂辞母而行至成臯屈伯彦精庐并日而食衣不盖形人不堪其忧林宗不改其乐三年之后艺兼游夏同邑宋仲字隽有高才讽书日万言与相友善闲居逍遥泰谓仲曰盖昔之君子会友辅仁夫周而不比群而不党皆始于将顺终于匡救济俗变教隆化之道也于是仰慕仲尼俯则孟轲周流华夏採禇幽滞泰始中至京师陈留人符融见而叹曰高雅竒伟逹见清理行不苟合言不夸毗此异士也言之于河南尹李膺与相见曰吾见士多矣未有如郭林宗者也其聪识通朗高雅密博今之华夏鲜见其俦友而亲之陈留人韩卓有知人之鍳融见原以己言告之卓曰此太原士也他日又以泰言告之卓曰四海内士也吾将见之于是骤见泰谓融曰此子神气沖和言合规矩高才妙识罕见其伦陈留蒲亭亭长仇香年已长矣泰见香在而言之明日起朝之曰君泰之师非泰之友陈留茅容年四十矣亲耕陇畆避雨树下衆人悉践蹲容独釐膝危坐泰竒其异请问舎所在因寄宿容明旦杀鸡作食泰谓之爲己也容分半食母余半度置自与泰素飡泰曰卿贤哉逺矣郭泰犹减三牲之具以供賔旅而卿如此乃我友也起对之揖劝令学问卒成盛德尝止陈国文孝童子魏昭求入其房供给洒扫泰曰年少当精义书曷爲来近我乎昭曰盖闻经师易遇人师难遭故欲以素丝之质附近朱蓝耳泰美其言听与共止尝不佳夜后命昭作粥粥成进泰泰一呵之曰爲长者作粥不加意敬使不可食以杯掷地昭更爲粥重进泰复呵之如此者三昭姿无变容颜色殊恱泰曰吾始见子之面而今而后知卿心耳遂友而善之鉅鹿孟敏字叔逹客居太原未有知名叔逹曾至市买甑荷担堕地径去不顾时适遇林宗林宗异而问之甑破可惜何以不顾叔逹曰甑旣已破视之无益林宗以爲有分决与之言知其德性谓必爲善士劝使读书游学十年知名当世其宗人犯法恐至大辟父老令至县请之叔逹曰犯法当死不应死自活此明理也何请之有父老董敦之曰傥其死者此大事也柰何以宜适而不受邪叔逹不得已乃行见杨氏令不言而退令曰孟征君高雅絶世虽其不言吾爲原之矣初汝南袁闳盛名盖世泰见之不宿而退汝南黄宪邦邑有声天下未重泰见之数日乃去薛恭祖曰闻足下见袁奉高车不停轨銮不辍轭从黄叔度乃弥日信宿非其望也林宗答曰奉高之器譬诸汎滥虽清易挹叔度汪汪如万顷之波澄之而不清桡之而不浊其器深广难测量也虽住稽留不亦可乎由是宪名重于海内初泰尝止陈留学宫学生左原犯事斥逐泰具酒食劳原于路侧谓之曰昔颜涿聚梁甫之大盗段干木晋国之大驵卒爲齐之忠臣魏之名贤且蘧伯玉颜子渊犹有过谁能无乎愼勿恨之贵躬而已或曰何爲礼慰小人泰曰诸君黜人不託以藜蒸无有掩恶含垢之义人而不仁疾之已甚乱也吾惧其致害故训之后原结客谋构己者至期曰林宗在此负其前言于是去后事发露衆人咸自以蒙更生之赐于泰泰谓济隂黄元艾曰卿高才絶人足爲伟器然年过四十名声着矣于此际当自匡持不然将失之矣元艾笑曰但恐才力不然至此年矣若如所勑敢自克保庻不有累也林宗曰吾言方验卿其愼之元艾声闻遂隆后见司徒袁隗隗叹其英异曰若索女壻如此善矣有人以隗言告元艾又自生意谓之曰袁公有女得无欲嫁与卿乎元艾妇夏侯氏有三便遣归家将黜之更索隗女也夏侯氏父母曰妇人见去当分钗断带请还之遂还元艾爲主人请亲属及賔客二十余人夏侯氏便于座中攘臂大唿数元艾隐慝秽恶十五事曰吾早欲弃卿去而情所未忍耳今反黜我遂越席而去元艾诸事悉发露由此之故废弃当世其弘明善恶皆此类也后遭母忧䘮过于哀徐孺子荷担来弔以生蒭一束顿庐前旣唁而退或问此谁也林宗曰南州高士徐孺子者其人诸生吾不堪其喻也鉅鹿孙威直来弔旣而介休贾子序亦来弔林宗受之威直不辞而去门人告之林宗遣人追之曰何去之疾也威直曰君天下名士门无杂賔而受恶人之喭诚失其所望是以去耳林宗曰宜先相问何以便去邪郷里贾子序者实有匈险之行爲国人所弃闻我遭䘮而洗心来弔此亦未𬒳大道之训而有修善之志也吾故受之若其遂变化者弃损物更爲贵用如其不然不保其徃也且仲尼不逆互郷柰何使我拒子序也子序闻之更自革修终成善人其善诱皆此类也其所提㧞在无闻之中若陈元龙何伯求终成秀异者六十余人其所临官若陈仲弓夏子治者十余人皆名德也石云考从容谓宋子俊曰吾与子不及郭生譬诸由赐不敢望回也今卿言称宋郭此河西之人疑卜商于夫子者也若遇曾参之诘何辞以对乎子俊曰鲁人谓仲尼东家丘荡荡体大民不能名子所明也陈子禽以子贡贤于仲尼浅见之言故然有定邪吾尝与杜周甫论林宗之德也清高明雅英逹瓌玮学问渊深妙有俊才然其恺悌玄澹格量高俊含弘博恕忠粹笃诚非今之人三代士也汉元以来未见其匹也周甫深以爲然此乃宋仲之师表也子何言哉于是劝林宗仕泰曰不然也吾夜观干象昼察人事天之所废不可支也方今卦在明夷爻直勿用之象濳居利贞之秋也犹恐沧海横流吾其鱼也吾将巖栖归神咀嚼元气以修伯阳彭祖之术爲优哉游哉聊以卒岁者遂辞王公之命阖门教授泰身长八尺仪貌魁岸善谈论声音如钟宵行幽闇必正其衣服家有书五千卷率多图纬星历之事与其等类行晨则在前暮则在后所历亭传不处正堂恒止逆旅之下先加粪除而后处焉及宿止冬让温厚夏让清凉如郷里或有尔者父母谚曰欲作郭林宗邪仇季字香智陈留考城人行至纯嘿郷党无知者年四十召爲县吏以科选爲蒲亭长劝耕桑合嫁娶农事毕令子弟群居同学䘮不办者躬自助之其孤寡贫穷令宗人相赡之其剽轻无业者宗人亦处业之不从科者罚之以谷代公赋多少有次行之朞月里无盗窃香初到亭民有陈元者独与母居供养有违母诣香告元不孝香惊曰吁是何谓乎近日过舎庐落整顿耕芸以时此非恶人但教化未至且妇人守寡养孤上欲激贞名于当世中欲不负于黄泉下欲育遗嗣而继宗也此三节者妇人之妙行也母旣若斯华髪矣奈何以旦之忿弃历年之勤乎且母养人孤遗不能成济若死者有知百岁之后当何以见亡者母涕泣而起香留爲具食嘱曰归勿复言吾方爲教之旣而之曰里于衆中厉言曰此里当有孝子陈元今何在衆指曰是也香起揖之孝行慰勉之谓衆曰此孝义里当见异以陈元故后诸郷数日赍酒礼到元家上堂与相对视其食饮之具有异于他日遂复陈孝行以诱其心如是者数焉元卒爲孝子郷邑所称县表其闾丞掾致礼是时河内令王奂政尚严勐闻香以德化民署香主簿请与相见谓之曰闻在蒲亭陈元不罚而化之得无鹰鹯之志邪香曰以鹰鹯不若鸾凰故不爲也奂谢遣曰枳棘之林非鸾所集百里非大贤之路州郡并请皆辞以疾宴居必正衣服妻子有过免冠自责妻子庭谢思过香冠妻子乃敢升堂终不加喜怒声色妻子事之若事严君焉黄宪字叔度汝南愼阳人父爲牛医宪识度渊深时人莫得而测年十四颍川荀季和见而叹曰足下吾之师也汝南周子居常曰吾旬月之间不见黄叔度则鄙吝之心生矣时汝南戴叔鸾者高迈之士也当时意气人所推服然毎见宪未尝不怅然自失母问之曰汝何爲不乐复从牛医儿所来邪叔鸾跪曰良毎自以才能不减叔度至于靣料其人瞻之在前忽焉在后可爲良之师也举孝廉无就之意其僚辈皆瞻望于宪以爲凖的于是俱到京师称病而归也陈寔字仲弓颍川许人少爲县吏常给厮役时县吏邓邵毎出候賔见寔执书立诵邵嘉之即解録遣使诣太学寔推纯诚不厉名行然罗居老少皆亲而敬之郷闾讼者辄求正于寔寔以理喻曲直退无怨者皆曰宁爲刑罚所及不爲陈君所非寔尝爲郡功曹中常侍侯览属非其人太守高伦出教教之寔固请不可太守曰侯常侍不可违君勿言寔乃封教入见必不得已寔请自举之不足以陈明德退而署文学掾于是郷里咸以寔爲失举寔晏然自若伦去郡故人送于传舎乃具言其状善称君恶称巳陈君之谓也由是衆谈咸服焉辟黄琼府除闻喜太丘长其政不严而治百姓爱敬之长子纪字元方小子淑字季方皆以儒业德礼称纪子群名重魏晋文帝尝问群卿何如父祖群对曰臣祖寔不言而治臣父纪言而行之至于臣群有其言而必行是歳爵号乳母赵娆爲平氏君三年春河内妇食夫河南人夫食妇冬济南盗贼群起冬十月大鸿胪乔玄爲司空四年春正月甲子帝加元服大赦天下二月癸卯地震河水清三月辛酉朔日有蚀之太尉刘宠司空乔玄以灾异䇿罢夏四月河东地裂十二处各长十余里秋七月癸丑立皇后宋氏宋隐之从孙也以选掖庭立爲皇后父丰爲执金吾封不期侯冬十月戊午上率群臣朝皇太后于云台初太后有援立之功窦氏虽诛上心知之故率群臣俱朝焉黄门令董萌因上意数爲太后怨上深纳之供给致养毎过于别于是曹节王甫共疾萌以亲附窦后谤讪永乐萌下狱死五年春正月车驾上原陵诸侯王公王及外戚家妇女郡国计吏匈奴单于西域三十六国侍子皆会焉如会殿之仪礼乐阕百官受赐爵计吏以次向殿前上先帝御座具言俗善恶民所疾苦司徒椽蔡邕慨然叹曰闻古不墓祭而上陵之礼如此其备也察其本意乃知孝明皇帝至孝恻隐不易夺也或曰本意云何对曰西京之时其礼不可得而闻也光武世始葬于此明帝嗣位逾年群臣朝正感先帝不复见此礼乃率公卿百僚就陵而朝焉盖事亡如事存之意也与先帝有瓜葛之亲男女毕会郡计吏各向神坐而言庻几先帝魂神闻听之也今者日月久逺非其时人但见其礼不知其哀烦而不省者先帝孝思之心者也僖平元年春三月壬戌太傅胡广薨赠安郷侯印绶谧曰文侯广字伯始南郡华容人初爲郡吏在散辈中太守法雄有子曰眞善知人言于父雄曰南郡掾吏其民畧可知今当举孝廉爲国选士不可不择宁有其人乎雄曰未有所拟也真求与掾相见独竒广广时年二十六雄举广爲孝廉至京师广爲天下第一旬月拜尚书郎稍迁九卿公辅屡登三事元老在位国家多难废立邪正之间以厚重自居不能有所明然年逾八十继母在堂朝夕定省子道不亏傍无几杖言不称老居䘮尽礼及广薨故吏自公卿大夫数百人皆缞绖殡泣自汉兴以来未尝有也广所临治无粃政世爲之谚曰天下中庸有胡公此时公辅者或树私恩爲子孙计其后累世致公卿而广子孙无过二千石者夏四月甲午青蛇见御座诏问群臣靡有所讳光禄卿杨赐上书曰臣闻休徴则五福应咎徴则六极至夫善不妄来灾不空发必应行而至王者心有所惟意有所想未形颜色则五星推移隂阳乖动以此观之知天之与人相去不遐蛇者于洪范鳞虫之象思心不逮之所致也不逮之効时则有龙蛇之孽诗云惟虺惟蛇女子之祥春秋书郑昭公时两蛇闘于南门之外其后昭公殆以女败昔周王承文王之盛一朝晏超夫人不鸣璜宫门不击柝关雎之人见机而作夫女谒行则谗夫昌䜛夫昌则苞苴通殷汤以此自诫即济于旱亢之灾唯陛下思干刚之道别内外之宜崇帝乙之制受元吉之祉抑皇后之权割艳妻之爱则蛇变可消祯祥立应殷戊宋景其事甚明上深纳之五月己未大赦天下常侍张乐太仆侯覧专权骄恣诏收印绶覧自杀阿党者皆免六月癸巳皇太后窦氏崩载衣车城南市舎将殡曹节王甫欲用贵人礼上曰太后亲立朕身统承大业诗云无言不雠无德不报胡可用贵人礼于是发䘮成服将葬节孝以窦氏之诛不用太后礼以冯贵人祔桓帝公卿莫敢谏河南尹李咸执药上书曰臣闻禹汤闻恶是用无过桀纣闻善以亡其国中常侍曹节张谏王甫等因宠乘势贼害忠良䜛谮故大将军窦武太傅陈蕃虚遭无形之舋被以滔天之罪陛下不复省覧猥发雷霆之怒海内贤愚莫不痛心武以殁矣无可柰何皇太后亲与孝桓皇帝共奉宗庙母养蒸庻系于天心仁风丰霈四海所宗礼爲人后者爲人之子陛下仰继元帝岂得不以太后爲母存旣未蒙顾复之报殁又不闻谅闇之哀太后未崩武先坐诛存亡各异事不相逮而恚武不已欲贬太后非崇有虞之孝昭蒸蒸之仁八方闻之莫不泣血昔秦始皇后不谨䧟幸郎吏始皇暴怒幽闭母后感茅焦之言立驾迎母置酒作乐供养如初夫以秦后之恶始皇之悖尚纳茅焦之语不失母子之恩岂况太后不以罪没陛下之过有重始皇臣谨冐昧陈诚左手赍章右手执药诣阙自闻唯陛下揆茅焦之谏弘始皇之寤复母子之恩崇皇太后园陵之礼上释皇乹震动之怒下解黎庻酸楚之情也如遂不省臣当饮鸩自裁下觐先帝具陈得失终不爲刀锯所裁章省上感其言使公卿更议诏中常侍赵忠监临议者时衆官数百人各相顾望无敢下议廷尉陈球曰皇太后以旧姓盛德选入椒房冝配桓帝是无所疑忠笑曰廷尉冝便下笔球遂下议曰皇太后在椒房有聪明母仪之德遭天不造援立圣明承继宗庙功烈至重先帝晏驾而遇大狱迁居空宫不幸早世家虽获罪非太后意今若别葬诚失天下之望且冯贵人塜墓爲贼所掘骸骨发露与贼併尸䰟灵染污不冝配至尊忠省球议作色曰陈廷尉此议甚徤欲以蚩球球曰陈窦旣冤皇太后无辜被幽臣常痛之今日言之退而受罪乃臣宿昔之愿也诸公卿皆从球议奏御节甫复言曰窦氏罪深无以爲比上曰虽犯恶逆后有大德于朕节甫于是不复言七月甲寅葬桓思窦皇后冬十月丁亥勃海王悝自杀初悝有罪贬爲奭陶王悝因黄门王甫求复其国赂以租钱五十万桓帝不豫诏复悝爲勃海王甫以爲己功趣责于悝悝知帝意也不与甫钱由是甫谋悝大逆不道讽司隷校尉叚颍奏治其狱悝遂自杀乃自称越王攻破郡县二年春二月大赦天下夏四月司隷校尉叚颍爲太尉秋七月光禄勲杨赐爲司空三年春二月己巳大赦天下太尉叚颎以久疾䇿免河南尹李咸爲太尉夏四月立河间王子虎爲济南王奉孝仁皇帝祀冬十二月癸酉日有蚀之司空杨后汉纪后汉纪卷第二十四后汉孝灵皇帝纪中卷第二十四袁宏嘉平四年春三月五经文字刻石立于太学之前夏五月丁卯大赦天下延陵园灾冬十月改平凖爲中凖使中官爲之令列爲内署令丞悉用中官𥘉虞大家以选入掖庭生沖帝陈夫人生质帝沖帝早崩政在梁氏故未有谥号议郎毕整上䟽曰孝沖皇帝母虞大家质帝母陈夫人皆诞育圣明而未有谥号今当以母氏序列于外戚虽在薨殁犹宜爵赠况二母见存而无宠荣者乎即违母以子贵之义又不可示以后世上感其言以虞大家爲贵人陈夫人爲孝王妃使中常侍持节告宪怀二陵大鸿胪袁隗爲司徒五年夏四月癸丑大赦天下五月太尉李咸乆病罢光禄刘寛爲太尉闰月永昌太守曹鸾下狱诛𥘉鸾上书讼党人曰夫党人者或耆年渊德或衣冠英贤皆宜股肱王室左右大猷者也而乆𬒳禁锢辱在泥涂谋反大逆尚蒙赦宥党人何罪独不开恕乎所以灾异屡见水旱荐臻皆由于斯宜加沛然以副天心有司奏槛车徴鸾弃市鸾年九十本郡闵其辜于是申党人之例父兄子弟门生故吏皆免官禁锢冬十月司徒袁隗乆病䇿罢隗字次阳累世三公贵倾当时兄弟逢及隗并喜人事外结英俊内附宦官中常侍袁朗隗之宗人用事于中以逢隗家世宰相推而崇之以爲援故袁氏宠贵当世富侈过度自汉公族未之有也逢兄子绍好士着名賔客辐辏绍折节下之所择贤愚逢子术亦任侠好士故天下好事之人争赴其门辎軿柴车常有千两宠臣中官皆患之十二月丙戌光禄大夫杨赐爲司徒是时拜爵过差游观无度赐叹曰吾世受国恩又备宰相安得拱黙哉复上䟽曰臣闻天生蒸民不能自牧故立君长使司牧之是以文王日夜不食以立雍熈之化顷闻拜爵过多每𬒳尚书劾非衆所归或不知何人昔尧用舜犹尚先试考绩以成厥功今之所用无他名德旬月之间累迁高位守道之徒历载不转劳逸无别善恶同流又闻㣲行数出诸苑囿观鹰犬之劳极般游之乐政事日隳大化陵迟忘干干不息忽屡省之钦哉陛下不顾二祖之勤止追慕五宗之高踪殆非所谓光昭之美而欲以望太平是由曲表而求直影却行而求反前人惟陛下绝慢游之戯念官人之重割超越之恩愼贯鱼之次以慰遐迩愤怨之望臣受恩偏厚特忝师傅之任不敢自同凡臣括囊解咎谨自手书早囊密上六年春正月辛丑大赦天下二月武库东垣自坏夏鲜卑冦邉乌丸校尉夏育上言鲜卑仍犯塞百性怨苦自春以来三十余人发请幽州诸郡兵岀塞讨之时故护羌校尉田晏以他事论刑因中常侍王甫求爲将甫建议当出军与育併力诏书遂用晏爲鲜卑中郎将与匈奴中郎将臧旻南单于三道并出时大臣多以爲不便议郎蔡邕议曰周有猃狁之役汉有瀚海之事征罚四夷所由来尚矣然而时有同异势有可否不可一也天设山河秦筑长城汉起塞垣所以分别内外异殊俗也其外则分之夷狄其内则任之良吏后嗣遵业顺奉所守苟无慼国之几岂与虫螘之虏校徃来之所伤哉乃欲度塞出攻虽破之不可弥尽而本朝必爲之旰食昔淮南王安谏伐越曰天子之兵有征无战言其莫敢校也如使蒙死儌倖以逆执事厮养之卒有不备而归者虽得越王之首犹爲大汉羞之而育欲以齐民易丑虏射干没以要功就如其言犹己危矣况其得失不可知也昔朱提郡反孝元皇帝纳贾捐之言割而弃之夫恤民救急虽成郡列县犹尚弃之况鄣塞之外未尝爲民居者乎臣愚以爲宜止出攻之计今诸郡修垣屯守冲要以坚牢不动爲务若乃守边之术李牧发其䇿严尤申其要遗业犹在文章具存循二子之䇿守先帝之规臣曰可矣育下邳淮浦人以忠直称所历皆有名迹八月鲜卑中郎将田晏匈奴中郎将臧旻护乌九校尉夏育各将歩卒万余人击鲜卑三军败绩士马死者万数冬十月癸丑朔日有蚀之赵相以闻京师地震十一月太尉刘寛司空陈球以灾异罢十二月太常孟郁爲太尉太仆陈耽爲司空司徒杨赐以辟党人免光和元年春二月辛亥朔日有蚀之己未京师地震初置鸿都门生本颇以经学相招后诸能爲尺牍词赋及工书鸟篆者至数千人或出典州郡入爲尚书侍中封赐侯爵三月癸丑光禄勲袁滂爲司徒辛未大赦夏四月丙辰京师地震侍中寺雌鸡一身皆成雄惟头冠未变五月壬午无何白衣人入德阳门入自称梁伯夏又复曰伯夏教我上殿爲天子中黄门桓覧收之遂亡失不见蔡邕以爲类之不恭则有鸡祸头爲元首人君之象今鸡一身巳变未至于头而上知之是将有事而不遂之象又云成帝时男子王襃衣绛衣入宫上殿曰天帝令我居此后王莽篡位今与此成帝相似而𬒳服不同又未入云龙门以徃方今将有王氏之谋其事不成其后张角作乱寻𬒳诛灭是月太尉孟郁司空陈耽以灾异罢太常袁艳爲司空六月丁丑温明殿庭中有黒气长十余丈形貌似龙诏问光禄杨赐议郎蔡邕曰祥异祸福吉㐫所在以赐博学硕儒故密诏问宜极其意靡有所隐赐仰叹曰臣每读张禹传何尝不愤恚乎吾以㣲学充先师之末累世见宠尚当上䟽陈情况今猥见访问乎乃手书对曰臣闻经传所载或得神以兴或得神以亡国家休明则降鍳其德邪辟昏乱则示其祸今嘉德殿所见黒气考之经传应虹蜺妖邪之气不正之象也春秋䜟曰天投虹蜺天下怨海内乱加四百之期亦复垂至易曰天垂象见吉㐫圣人则之疑妾媵之中有因爱放纵左右嬖人共专国朝欺罔日月又鸿都门下招会群小旬月之间并各㧞擢缙绅之徒委伏畎畆冠履倒易陵谷代处从小人之邪意顺无知之私欲殆哉之危莫过于今幸頼皇天垂象谴告周书曰天子见怪则脩德唯陛下愼经典之诫图变复之道斥逺佞巧之臣速徴鹤鸣之士内亲张仲外任山甫抑止游留思庻政冀天还威衆变可弥老臣受师傅之任数蒙宠异之恩岂敢爱惜垂没之秊而不尽其慺慺之心哉邕对曰天于大汉殷勤不巳故屡出祅变讉责欲令人君感悟灾眚之发不于它所逺则门垣近在寺署其爲监戒可谓切至虹蜺堕雌鸡化皆妇人姦政之所致也自践祚巳来中宫无他逸宠而乳母赵娆贵重赫赫生则赀冨侔于帑藏死则丘墓逾于园陵续爲永乐门吏霍玉依阻城社大爲姦猾侮惑之罪晚乃发露虹蜺集庭雌鸡变化岂不爲此今者道路所言复云有程夫人者宜深以赵霍爲戒近者不治无以正逺长水校尉赵玹屯骑校尉盖延其贵巳足其富巳甚当以见私之故早自引身以解易传小人在位之咎廷尉郭僖敦龎纯厚国之老成光禄大夫桥玄聪逹方直有山甫之姿故太尉刘宠忠实守正刚直不曲宜爲谋主数见访问宰臣大臣君之四体不宜复听纳小吏雕琢大臣愿陛下忍而絶之思惟万机以答天望朝廷旣自约厉左右亦宜从化天道恶满鬼神好谦但臣愚戆感激忘身触冐忌讳手书具对夫君臣不密上有漏言之祸愿寝臣表无使臣笔所及者得佐陛下尽忠书奏赵玹程黄闻之共谮邕下狱当弃市中常侍吕强愍邕无罪从上请邕减死罪一等徙朔方遇赦还本郡秋八月有星孛于天市冬十月太尉张颢司空袁艳久病罢太常陈球爲太尉射身校尉袁爲司空十一月皇后宋氏废后无宠宫人幸姬衆共谮愬诬后以呪咀上遂收后玺绶后以忧死父母兄弟皆𬒳诛诸常侍小黄门怜宋氏无辜乃共葬后及父母兄弟于臯门亭宋氏旧茔也丙子晦日有蚀之太尉陈球以灾异罢十二月丁巳光禄勲桥玄爲太尉是歳马生人京房易传曰上亡太子诸侯相伐厥妖马生人二年春二月丁巳司徒袁滂以灾异罢大鸿胪刘郡爲司徒滂字公熈闳之孙也纯素寡欲终不言人之短当权宠之盛或以同异致祸滂独中立于朝故爱憎不及焉乙丑太尉槗玄司空袁逢久病罢太中大夫叚颍爲太尉太常张济爲司空桥玄字公祖梁国睢阳人初爲梁州刺史值梁州大饥玄开仓以廪之主者以旧典宜先表闻玄曰民以死矣廪讫乃上奏诏书以玄有汲黯忧民之心复不得以爲常玄有才明长于知人初见魏武帝于凡庸之中玄甚异之谓曰今天下将乱非命世之才不能定也定天下者其在君乎夏四月丙戌日有蚀之辛巳太尉叚颍有罪下狱诛初黄门令王甫大长秋曹节专权任势颍阿附甫等尚书令杨球抚髀叹曰使球爲司隷此等何得尔俄而球爲司隷旣拜明日诣阙谢恩会甫沐下舎球因奏曰中常侍冠军将军王甫奉职多邪姦以事上其所弹紏皆由睚眦勃海之诛宋后之废甫之罪也太尉叚颍以征伐㣲功位极人臣不能竭忠报国而謟佞幸宜并诛戮以示海内于是收颍甫下狱球亲考之甫子萌先爲司隷迁永乐少府亦併见收萌谓球曰父子今当伏诛亦以先后之义少假借老父球骂萌曰若以权势爲官无忠等者司隷云以先后之义乎萌曰若临于坑相济忧汝独不见随吾后死邪于是球操捶杖之甫萌皆前死杖下球勑都官从事曰先举权贵大猾乃议其余耳公卿豪右若袁氏儿辈从事自辩之何湏校尉邪于是权门股慄京师肃然球旣诛甫后欲收曹节节等不敢出沐会顺帝虞贵人葬百寮会葬还入夏城门曹节见谒于道旁球大骂曰贼臣曹节节收泪于车中曰我自相食肉何宜使犬䑛其汁乎语诸常侍且便入省勿过里舎也节入谮球酷暴益甚不爲百姓所安上乃徙球爲卫尉球叩头自陈曰臣无清高之行横蒙犬鹰之任前诛常侍王甫太尉叚颍皆狐狸小丑未足以宣示天下今鸱枭翔于园林豺狼噬于圉薮臣诚耻之愿追诏书叩头殿下上呵曰卫尉拒诏邪至于再三乃受丁酉大赦天下秋七月匈奴中郎将纯修擅收斩单于唿演更立右贤王羌深爲单于修抵罪冬十月永乐少府陈球下狱死𥘉球与司徒刘邵书曰公出自宗室据台鼎之位天下所望今曹节等放纵爲天下害而久今在左右贤兄侍中常爲节所害可表从尚书令杨球爲司隷以收节等诛之政出圣主天下太平可翘足而待杨球小妻程黄女黄宫中用事所谓程夫人也节等颇闻知乃重赂黄且迫胁之惶怖告节等以球谋因与节䜛邵于上曰邵等常与陈窦交通又受取狼籍歩兵校尉刘纳永乐少府陈球交通并通谋议上大怒䇿邵陈球杨球刘纳皆下狱死杨球字方正渔阳泉州人有勇气郡吏尝辱球母球合年少数十人杀吏灭其家由是知名九江山贼起刼刺史球以太尉掾爲九江太守设方畧即时摧破诛锄豪强郡中累足迁甘陵相时天下旱司空张颢奏郡守长吏严酷贪汗者皆罢免之球以严酷徴诏书以九江时功拜议郎迁将作大匠尚书令十一月太常杨赐爲司徒三年春正月癸丑大赦天下夏虎见平乐观下又见宪陵上诏问司徒杨赐赐对曰虎者金行叅代之精狼戾之兽也今在位率多奢暴贪残酷虐乎中郎将张均上言曰虎见宪陵又见平乐观下隷皆讹言也洪范之论言之不从则毛虫之孽虎者西方之兽爲禽刚勐强梁之物也居而穴处不可覩见今于先帝园陵爲害又言见于城下皆在位者仁恩不着有苛尅杀戮之意乎此乃大兵剧贼之征不可不防也秋七月大长秋曹节爲车骑将军九月辛酉日有蚀之诏羣臣上封事靡有所讳郎中审忠上书曰臣闻治国之要得贤则安失贤则危故舜有五臣天下治汤举伊尹不仁者逺故太傅蕃尚书令尹勲知中官姦乱考其党与华容侯朱瑀知事觉露祸及其身乃与造逆谋迫胁陛下聚会羣臣因共割裂城社以相赏父子兄弟𬒳蒙尊荣素所亲厚布在州郡皮剥小民甚于狼虎多畜财货缮治殿舎车马服餙拟于大家羣公卿士杜口吞声州郡承风顺指故虫蝗爲之生夷狄爲之起天意愤盈积十余年矣故频年日有蚀之于上地震于下所以谴戒人主欲令觉悟今瑀等并在左右陛下春秋富盛惧惑佞謟以作不轨愿陛下留漏刻之听以省臣表扫灭丑类以答天怒章寝有星孛于狼狐初作灵泉单圭苑司徒杨赐上书曰臣闻使者并出规度城南民田欲以爲菀者昔先王制囿裁足取牲以备三驱薪採刍牧者徃焉故诗曰王在灵囿鹿攸伏传曰吾王不游吾何以休皆𬒳其德政而乐何爲如此是六国之际取兽者有罪伤槐者𬒳诛孟轲谓梁惠王极陈其事先帝之制左开洪池右作上林不俭不㤗礼以合中今猥规都城之侧以畜禽兽之物非所保养民庻赤子之义筑郎不时春秋有讥盘于游田周公作戒具城外之苑以有五六足用逞情意顺四节何必变革旧制以罢民力楚兴章华郢人乖叛秦作阿房黎甿愤怨宜思夏后卑室之意太宗露台之费慰此下民劳止之歌上欲止侍中任芝乐松等曰昔宣王囿五十里民以爲大文王百里民以爲小今造二菀与百姓共之不妨于政民蒙其泽上遂从之闰月司徒杨赐久病罢冬十月太常陈耽爲司徒十一月立皇后何氏南阳苑人以良家子选入掖庭有宠自贵人爲皇后父眞早卒异母兄进爲河南尹进弟苗越骑校尉十二月车骑将军曹节罢四年春初置騄骥廏丞领受郡国调马而豪右辜搉马一匹至二百万夏四月庚午大赦天下司徒陈耽不堪其任罢太常袁隗爲司徒六月追爵谥皇后父何眞爲车骑将军舞阳宣懐侯秋七月五色鸟见于新城衆鸟随之民谓之鳯皇九月庚寅朔日有蚀之冬十月太尉许郁辟召错谬罢太常杨赐爲太尉车驾幸广城是岁于后宫与人爲列肆贩买使相偷盗争着进贤冠又于西园驾四驴上躬自操辔驰驱周旋以爲欢乐于是公卿贵戚转相放效至乘辎軿以爲骑从牙相请夺驴价与马齐本志曰行天者莫如龙行地者莫如马诗云四牡骙骙载是常服驴乃服重致逺野人之所用非帝王君子之所宜骖服迟钝之蓄而今贵之天意若曰国且大乱贤愚倒植执政者皆如驴也五年春正月辛未大赦天下二月大疫三月诏三公以謡言举刺史二千石贪污浊秽爲蠧害者夏旱五月庚申永乐宫署灾秋七月星孛于太㣲六年春三月辛未大赦天下夏爵号皇后母爲舞阳君秋金城河水溢出二十余里中平元年春正月鉅鹿人张角谋反初角弟良弟寳自称大医事善道疾病者辄跪拜首过病者颇愈转相䛘耀十余年间弟子数十万人周徧天下置三十六坊各有所主期三月五日起兵同时俱发角弟子济隂人唐客上书告角天子遣使者捕角角等知事巳露因晨夜勑诸坊促令起兵二月角等皆举兵徃徃屯聚数十百辈大者万余人小者六七千人州郡仓卒失据二千石长吏皆弃城遁走京师振动角党皆着黄巾故天下号曰黄巾贼初司徒杨赐卫尉刘寛司空张济御史刘陶并陈角反谋宜时捕讨以絶乱原上不从及角作乱天子思陶言封爲中陵侯陶字子竒颍川颍隂人沈勇有大谋不修威仪不拘小节与人交志好不同虽富贵不顾也所行齐趣虽贫贱必尊贵之疾恶太甚以此见憎辟司徒府迁尚书侍中以数直谏爲权臣所恶徙爲京兆尹上素重陶才徴爲谏议大夫诸中官䜛陶与张角通情上遂疑之收陶考黄门北寺中官讽考楚毒极至陶对使者曰朝廷前封臣云何不恒其德反用佞邪之谮臣恨不与伊吕同俦而与三人同辈今上杀忠謇之臣下有憔悴之民亦在不久然后悔于冤臣将复何逮不食而死三月戊申河南尹何进爲大将军帅师次于都亭自凾谷伊阙大谷轘辕盟津皆置都尉备张角也于是考诸与角连及官省左右死者数千人上内忧黄巾问掖庭令吕强何以静冦对曰诛左右姦猾者中常侍丁肃徐演李延赵𥙿郭耽朝廷五人号爲忠清诚可任用赦党人简选举何忧于贼上纳其言壬子大赦党人皆除之强字汉盛河南成臯人忠贞奉公不与佞倖同是时权邪怙宠政以贿成郡国贡献皆先馈赂然后得行左右羣臣好上私礼强谏曰陛下物出天下然而所输之府辄有导行之财皆出于民今发十而贡一费多而献少无爲使姦吏用巧私门致富也又阿媚之臣好献其私容謟姑息进入其所奉献皆御府所有无爲使从谏之臣得自媟黩也旧选举委任三府尚书受奏御而巳各受试用责以成功功无可察以事付尚书尚书乃覆案虚实行其罪罚于是三公毎有所选叅议掾属咨其行状度其器能然犹有职废官荒秽不治今但任尚书或有诏用三公得免选举之负尚书又无考课之勤陛下虚自劳苦有废乱之负无所责也书奏上以示中常侍夏恽赵忠忠恽曰此言是也然强自负清洁常快快有外心及赦党人中官疾之于是诸常侍人人求退忠恽共构㑹强云与党人谋数读霍光传强兄弟所在亦皆贪秽上闻强读霍光传意不恱使中黄门持兵召强强闻上召怒曰吾死乱兵起矣大丈夫欲书忠国史无爲复对狱吏也遂自杀诏公卿百官岀马弩各有差中郎将卢植左中郎将皇甫嵩右中郎将朱隽各持节征黄巾护军司马傅爕讨贼形势爕上书谏曰臣闻天下之祸所由于外皆兴于内是故虞舜昇朝先除四凶然后用十六相明恶人不去则善人无由进张角起于赵魏黄巾乱于六州此皆衅发萧墙而祸延四海臣受戎任奉辞伐罪始到颍川战无不尅黄巾虽遏其衅由内作耳陛下仁德寛容多所不忍中官弄权忠臣之忧愈深耳何者夫邪正之在国犹氷炭不可同器而并存也彼知正人之功显而危亡之兆见皆将巧词餙说共长虚伪孝子疑于屡至市虎惑于三人陛下不详察之臣恐白起复赐死于杜邮而尽节効命之臣无所陈其忠矣唯陛下察虞舜四罪之举使䜛佞受放殛之罚万国知邪臣之爲诛首忠正时得竭其诚则善人思进姦㐫不讨而自灭矣臣闻忠臣之事君犹孝子之事父子之事父焉得不尽情以言使臣伏鉄钺之戮陛下少用其言国之福也书奏中常侍赵忠见而怨焉夏四月太尉杨赐以冦贼罢太仆邓盛爲太尉司空张济久病免大司农张温爲司空初卖官自关内侯以下至虎贲羽林入钱各有差皇甫嵩朱隽连战失利遣骑都尉曹操将兵助嵩等五月乙卯黄巾马元义等于京都谋反皆伏诛皇甫嵩朱隽击黄巾波才于颍川大破之斩首数万级诏行车骑将军封都郷侯隽西郷侯于是傅爕功多应封爲赵忠所谮上识爕不罪之然不得封左中郎将卢植征张角不克征诣廷尉减死罪一等中郎将董卓代植旣受命累破黄巾角等保广宗植围壍修梯垂当㧞之上遣小黄门左丰观贼形势或劝植以赂送丰植不从丰言于上曰广宗贼易破耳卢中郎固垒息军以待天诛上怒植遂抵罪六月中郎将张均上书曰张角所以能兴兵作乱万民乐附之者原皆由十常侍多放父子兄弟婚亲賔客典据州郡辜榷财利侵冤百姓百姓之冤无告诉因起从角学道谋议不轨相聚爲贼今悉斩十常侍悬其头于南郊以谢天下即兵自消可一战而克也上以章示十常侍皆免冠顿首乞自致雒阳狱家财助军粮子弟爲前锋上曰此则直狂子也十常侍内有一人不善者耳天子使御史考诸爲角道者御史奏均学黄巾道收均死狱中秋八月皇甫嵩击黄巾卜巳于东郡大破之斩首万余级中郎将董卓征张角不克徴诣廷尉减死罪一等以皇甫嵩代之朱隽攻黄巾赵弘于南阳自六月至八月不㧞有司奏徴隽司空张温议曰昔秦用白起无信乐毅亦旷历年载乃能克敌隽讨颍川有效引师南指方畧巳设临军易将兵家所忌可以少假日月责其功效上从之诏切责隽隽惧诛乃急击弘大破斩之封隽上虞侯贼复以韩忠爲帅衆号十万据宛拒隽隽兵力不敌然欲急攻乃先结垒起土山以临之因伪修攻具耀兵于西南隽身自𬒳甲将精卒乘其东北遂得入城忠乞降议郞蔡邕司马张超皆欲听之隽曰兵有形同而势异者昔秦项之际民无定主故有赏以劝来者今海内一统惟黄巾造冦降之无可劝罸之足以惩恶今若受之更开逆意利则进战钝则降服纵敌长冦非良计也因勒兵攻之连战不克隽登土山望之顾谓邕曰吾知之矣今外围周固内营逼急忠故乞降降又不受所以死战也万人同心犹不可当况十万人乎其害多矣不如彻围解弛势当自出出则意散必易破之即解围入城忠果自出隽因自击之大破斩忠乘胜逐北斩首万余级即拜隽爲车骑将军封钱唐侯徴入爲光禄大夫冬十月皇甫嵩攻张角弟良于广宗大破之斩首数万级角先病死破棺戮尸拜嵩爲车骑将军封槐里侯嵩旣破黄巾威振天下故信都令汉阳阎忠说嵩曰夫难得而易失者时也时至而不旋踵者机也故圣人常顺时而动智者必见机而发今将军遭难得之时蹈之而不发将何以权大名乎嵩曰何谓也忠曰天道无亲百姓与能故有高人之功者不受庸主之赏今将军受鈇钺于暮春收成功于末秋兵动若神谋不再计攻坚易于折枯摧敌甚于汤雪旬月之间神兵电扫封戸刻石南靣以报威振本朝声驰海外是以羣雄廻首百姓企踵虽汤武之举未有高将军者也身立高人之功乃北靣以事庸主何以图安也嵩曰夙夜在公心不忘忠何故不安忠曰不然昔韩信不忍一飡之遇弃三分之利拒蒯通之说忽鼎峙之势利劒揣其喉乃叹息而悔何以见烹于女子也今主势弱于刘项将军权重于淮隂指麾足以震风雨叱咤足以兴雷电赫然奋发因危抵頽崇恩以绥前附振武以临后伏徴冀方之士勒七州之衆羽檄先驰于前大军向振于后蹈流漳河饮马盟津诛中官之罪除羣怨之积如此则无交兵守无坚城不招必影从虽童儿可使奋空拳以致力女子可使褰裳以用命况厉熊罴之卒因迅风之势哉功业巳就天下巳顺乃请唿上帝喻以大命混齐六合南靣称制移神器于将兴推亡汉于巳坠实神机之至会风发之良时夫旣朽不雕衰世难佐将军虽欲委忠于难佐之朝雕朽败之木犹逆坂走丸必不可得也方今权官羣居同恶如市上不自由政出左右庸主之下难以久居不赏之功谗人侧目如不早图后悔无及嵩惧曰黄巾小孽非秦项之敌也新结易散非我功䇿之能民未忘主而子欲逆求之是虚造不冀之功以速朝夕之祸非移祚之时也孰与委忠本朝虽有多谗不过放废犹有令名死且不朽逆节之论吾所不敢也忠知计不用乃佯狂爲巫十一月嵩又进兵击张寳于下曲阳斩之于是黄巾悉破其余州所诛一郡数千人十二月金城人边章韩约反后汉孝灵皇帝纪中卷第二十四后汉纪后汉纪卷第二十五后汉孝灵皇帝纪下卷第二十五袁宏中和二年春二月丁卯故太尉刘寛薨赠车骑将军谥曰郡烈侯寛字文饶弘农华隂人也少好学博通群书稍迁东海南阳太守遇民如子口无恶言吏民有罪以蒲鞭鞭之示耻辱而巳其善政归之于下有不善辄自克责庶民爱敬之好与诸生论议行县使三老学生自随到亭传辄复讲论教化流行不严而治尝有客遣奴酤酒久而不还及其还也客不堪之骂詈曰畜产寛须臾遣人视之曰此人也骂言畜产恐其自杀夫人欲试寛一恚伺当朝会装严巳讫使婢奉肉羮一盂寛手未得持放羮衣上婢急收羮寛言徐徐羮烂汝乎其宽裕如此内外称爲长者上深悼之袁宏曰在溢则激处平则恬水之性也急之则扰缓之则静民之情也故善治水者引之使平故无冲激之患善治人者虽不爲盗终归刻薄矣以民心爲治者下虽不时整终归敦厚矣老子曰古之爲道者不以明民将以愚之故以智治国国之贼也羌胡冦三辅车骑将军皇甫嵩征之巳酉南宫云台灾庚戌乐城门灾延及北阙嘉德殿和欢殿本志曰云台者乃周家之所造也图书珍寳之所藏京房易传曰君不思道厥妖火烧宫夫戒若曰刑滥赏淫何以旧典爲故焚其秘府也收天下田畆十岁以治宫室州县送材及石贵戚縁贱买入巳官皆先经贵戚然后得中宫室连年不成天下骚扰起爲盗贼司徒袁隗久病罢三月廷尉崔烈爲司徒边章韩约冦三辅中郞将董卓副皇甫嵩讨之于是关陇扰攘发役不供司徒崔烈欲弃凉州议郞傅爕进曰斩司徒天下乃安有司奏爕廷辱大臣有诏问本意对曰昔冐顿至逆也樊哙爲上将云愿得十万衆横行匈奴中愤激奋励未失臣节也不顾计之当与不当耳季布犹廷斥曰哙可斩前朝是之今凉州天下之冲要国家之蕃衞也尧舜时禹贡载之殷周之世列爲侯伯高祖平海内使郦商别定陇右世宗拓境列置四郡议者以爲断匈奴之右臂今牧御者失理使一州叛逆天下骚动陛下不安寝食烈爲宰相不念思所以缉之之䇿乃欲弃一方万里之士臣窃惑之左袵之虏得此地爲患数世今以劲士坚甲利兵姦雄因之爲乱此社稷之深忧也且无凉州则三辅危三辅危则京都薄矣若烈不知忧之是极弊也知而欲弃是不忠也二者择而处之烈必有之遂从爕议亦不罪烈由是朝廷益重爕毎公鄕缺议辄归夏五月太尉邓盛久病罢太仆张延爲太尉六月以讨张角功封中常侍张让等十二人爲列侯秋七月车骑将军皇甫嵩征邉章韩约无功免八月司空张温爲车骑将军讨章约九月特进临晋侯杨赐受司空冬十月司空杨赐薨䇿曰司空临晋侯赐华岳所挺九德纯备三叶宰相辅国以忠昔朕初载受道帷幄遂阶成勲以陟大猷师范之功旣昭于内弼亮之勤亦着于外虽受茅土未答厥勲哲人旣没将谁谘度朕甚悼焉今使左中郞将郭仪持节追赠特进司空骠骑将军印绶谥曰文烈侯赐字子献笃志于学闲居教授不应州郡之命辟梁兾府非其好也因谢病去举高弟稍迁越骑校尉光禄大夫灵帝初与刘寛张济侍讲于华德殿初张角等诳耀百姓天下惑之襁负至者数十万人赐时居司徒谓刘陶曰闻张角等党辈炽盛稍益滋蔓今若下州郡捕讨恐惊动丑类遂成反乱今欲切勑刺史二千石採别流民咸遣讂送各归本郡以孤弱其党然后乃诛其渠帅可不劳衆而定何如陶曰此孙子所谓不战而屈人之兵庙胜之术也赐衆上书言之会赐去位事留中后帝徙南宫阅故事得赐所上奏及讲时注籍乃感悟遂下诏曰大司马杨赐敦德允元中受恭㦤亲以尚书侍讲累评张角始谋祸亹未彰赐陈便宜欲缓诛夷令德旣光嘉谋怛然诗不云乎无德不报无言不雠故褒城君孔霸故太尉黄琼侍讲先帝并宜受茅土之封赐上言曰臣前与故太尉刘寛司徒张济并被侍讲俱受三事张角谋乱又共陈便宜而独蒙师傅之泽茅土之祚而寛济不蒙云雨之润乞减赐户以封寛济上虽不听嘉其至诚乃封寛爲遂鄕侯济子根爲蔡阳侯赐子彪忠厚有孝行复纂其家业光禄勲许相爲司空十一月张温董卓击张约破之约走金城是岁于后园造万金堂以爲私藏门司农金钱缯帛积之于中又还河间置田业起第观上本侯家居贫即位常曰桓帝不能作家曾无私钱故爲私藏复寄小黄门常侍家钱至数千万由是中官专朝奢僣无度各起第宅拟则宫室上尝登永安乐侯台黄门常侍恶其登高望见居处楼殿乃使左右谏曰天子不当登高登高则百姓虚自是之后遂不敢复登台榭三年春二月太尉张延久病罢庚戌大赦天下三月车骑将军张温爲太尉夏五月壬辰晦日有蚀之诏公卿举直言四年春正月已卯大赦天下二月荥阳盗贼起三月河南尹何苗击破之以苗爲车骑将军封济阳侯夏狄道人王国反自黄巾之后盗贼羣起杀刺史二千石者徃徃而是夏四月太尉张温以冦贼未平罢司徒崔烈爲太尉五月司空许相爲司徒光禄勲丁宫爲司空秋九月大长秋赵忠爲车骑将军执金吾甄举爲太仆因谓忠曰傅南容有古人之节前在军有功不封天下失望今将军当其任宜进贤理枉以副衆望忠纳其言遣弟延赍书致殷勤曰南容少答我常侍万户侯不足得也爕正色拒之曰遇与不遇命也有功不论时也傅岂无功而求私赏哉遂不答其书忠愈恨爕然惮其高明不敢害出爲汉阳太守冬十月零陵盗贼冦长沙太守孙坚讨破之封坚爲乌程侯十一月太尉崔列久病罢大司农曹嵩爲太尉是岁渔阳人张纯反初发幽州乌桓以讨凉州故中山相张纯请将之不听使涿令公孙瓉纯忿不得将因说故太山太守张举曰乌桓数被征发死亡略尽今不堪命皆愿作乱国家作事如此汉祚衰亡之征天下反覆率竖子故若英雄起则莫能御吾今欲率乌桓奉子爲君何如举曰汉祚终讫故当有待之者吾安可以若是纯曰王者网漏鹿走则智多者得之子勿忧也遂共率乌桓作乱故人喜悦归纯日十余万五年春正月丁酉大赦天下太尉曹嵩罢二月有星孛于紫宫三月少府樊陵爲太尉夏五月凉州刺史耿鄙击王国败绩初鄙合六郡兵将欲讨国汉阳太守傅爕谏之曰使君统政日浅民未知化孔子曰不教民战是谓弃之今率不教之民越大陇之危贼闻大军将至必万人同心其锋难当也万一内变悔何及也不若息军养德明赏罚以教民战贼得寛容必爲我怯羣恶争势其离可必然后率巳教之民讨离隟之贼其功可立今不爲万全之福而就危败之祸不爲使君取也鄙不从临阵前锋果败鄙爲别驾所害国遂围汉阳太守傅爕时北胡骑数千在城外皆叩头流涕欲令爕弃郡归乡里爕子干进曰国家昏乱贤人斥逐大人以正不容于朝今天下以叛兵不足以守鄕里羌胡被大人恩者欲令弃郡而归愿大人计之徐归鄕里率贤士大夫子弟而辅之言未终爕叹曰汝知吾必死邪盖圣逹节次守节且殷纣之暴伯夷之不食周粟而死仲尼以爲贤今朝廷不甚殷纣吾德不及伯夷吾何行之乎王国使故酒泉太守黄衍说爕曰天下事巳可知矣先起者上有霸王之业下成伊吕之勲天下非复汉有府君宁有意爲吾属师乎按劒叱之曰若非国家剖符之臣邪求利焉逃其难且诸矦死社稷者正也遂麾左右出战临阵而死上甚悼惜之策谥曰壮节侯爕字南容北地灵州人身长八尺严恪有志操威容性刚直履正不爲权贵改节六月丙寅风大起折木太尉樊陵䇿罢射声校尉马日磾爲太尉秋八月置西园三军及典军助军以小黄门蹇硕爲上军校尉虎贲中郞将袁绍爲中军校尉屯骑校尉鲍洪爲下军校尉议郞曹操爲典军校尉初黄巾起上留心戎事硕壮健有武略故亲任之使爲元帅典护诸将大将军巳下皆令属焉九月司徒许相䇿免司空丁宫爲司徒光禄勲刘弘爲司空特进董卓爲骠骑将军己未诏曰顷选举失所多非其人儒法杂揉学道浸微处士荀爽陈纪郑玄韩融李楷耽道乐古志行髙洁清贫隐约爲衆所归其以爽等各补博士皆不至融字元长颍川人博学不爲章句皆究通其义屡征聘皆不起晚乃拜河南尹时鸿胪太仆卿年七十余弟兄同居闺庭怡怡至于没齿也楷字公超河南人以至孝称栖迟山泽学无不贯征聘皆不就除平陵令视事三日复弃官隐居学者随之所在城市华隂南土遂有公超市频烦䇿命就拜光禄大夫固疾不起乃命河南弘农致玄纁束帛欲必致之楷终不屈袁宏曰布衣韦带白首不仕者有矣结髪缨冠老而不退者有矣此二途者古今之所同也久而安之故无中立之地焉语曰山林之士徃而不能反朝廷之士入而不能出徃而不反则能执意入而不出失之远矣古之爲士将以兼政可则进不可则止量分受官分极则身退矣故于仕与不仕之间有止足焉不仕则枯藁矣遂仕则负累矣若仕能止者在于可否之间不同心乎是时大将军何进多辟海内名士以爲巳佐郑玄称疾不到州郡迫胁不得巳玄幅巾诣进进设几杖之礼一宿而退莫知其所初申屠蟠隐于梁砀之间免于党人之祸亦爲进所辟逾年不至进恨之欲胁以威刑使同郡黄忠与蟠书曰大将军幕府初开辟海内并延英俊虽有高名盛德不获异遇至如先生特加殊礼优而不名设几杖之坐引领东望日夜以兾弥秋历冬经迈二载深拒以疾无惠然之顾重令爰中郞昭畅殷勤至于再三而先生抗志弥高所执益固将军于是怃然失望而有媿色自以德薄深用咎悔仆窃论之先生高则有余智则不足当今西戎作乱师旅在外军国异容动有刑宪今颍川荀爽舆病在道北郡郑玄北面受署彼岂乐羇牵者哉知时不可佚豫也且昔人之隐虽遭其时犹放声绝迹巢栖茹薇其不遇也则裸身大笑被髪狂歌今先生处平壤游人间吟典籍袭衣裳行与昔人谬而欲蹈其迹拟其事不亦难乎仆愿先生优游俯仰贵处可否之间孔氏可师何必首阳备託臭味庶同休戚是以假飞书以喻左右蟠不答其书亦无惧色蟠字子龙陈留外黄人同县大女侯玉爲父报雠杀夫之从母兄姑怒执玉送吏时县令梁配将断其狱蟠年十五自精舎诣县奏记曰伏闻大女侯玉爲父报雠狱鞠以法不胜感悼已情敢陈所闻昔太原周党感春秋之义辞师复雠当时论者犹高其节况玉女弱内无同生之谋外无交游之助直推父子之情手刀莫大之雠当时闻之人无勇怯莫不张胆增气轻身重义攘臂高谈称羡其美今闻玉幽执牢槛罪名巳定皆心低意阻惆怅悲叹蟠以玉之节义历代未有足以感无耻之孙激忍辱之子若其在昔尚当旌闾表基以显后嗣况事在淸听不加以义于是县令具以状闻得减死一等蟠学无常师博览无不通初在太学济隂王子居病困临卒託蟠致䘮蟠即自负其尸遂致济隂道遇司隷从事嘉蟠志义愍其负重爲封过所传蟠不受投地而去举有司公车征诸所聘礼皆不就董卓初征天下贤隽皆起家登宰相蟠得征书时人皆劝之行蟠笑而不答居无何而王室大乱蟠年七十余以寿终十月甲子上观耀兵于平乐观先是望气者以爲京师当有大兵流血两宫或说何进曰太公六韬有天子将兵事以示四方进以爲然乃言于上太发兵讲武于平乐观下天子亲擐甲胄临军三匝旣罢以兵属大将军进初汉阳太守盖勲着绩西州知耿鄙之必败也自免归家于是征爲武都太守诏大将军何进上军校尉蹇硕爲勲祖道京师荣之未至武都征爲讨虏校尉上问勲曰天下何以反勲对曰幸臣子弟扰之使然时硕子弟尤甚天子顾而问硕硕不能对帝又谓勲曰吾以陈师于平乐观多出中藏以饵战士何如勲曰臣闻昔者先王耀德而不观兵今冦在逺而设阵于近不足以昭果毅秖足以渎威武耳帝曰善恨见卿晚羣臣初无是言也勲与刘虞袁绍等并典禁军勲谓虞绍曰吾见上上甚聪明但拥于左右耳勇力诛嬖幸然后征拔英俊以兴汉室功遂身退岂不快邪虞绍亦有宿谋因共相结未发而司隷校尉张温举勲爲京兆尹帝方倚勲欲亲近之而硕等心惮并劝帝从温议遂拜京兆尹小黄门高望皇子爱之辩臣也因硕属望子于勲欲以爲孝廉勲不肯或谓勲曰皇子副主也望其保也硕帝之宠臣也三怨成府岂可救也勲曰选贤所以报国也非贤不举虽死可悔乎是时王国衆十余万三辅震勲自请发兵万人分屯三辅毎有密事帝唿诏问勲勲虽身在外甚见信重乃着琴诗十二章奏之帝善焉数加赏赐十二月左将军皇甫嵩前将军董卓屯右扶风讨王国六年春正月王国攻陈仓董卓将救之谓王甫嵩曰智者不后时勇者不留决速救则城全不救则城灭复何疑哉嵩曰不然善用兵者全军爲上破军次之百战百胜不如不战而屈人之兵也上兵伐谋故见可而进知难而退故速战爲下是以先爲不可胜以待敌之可胜不可胜在我可胜在彼彼守不足我攻有余有余者在于九天之上不足者䧟于九地之下陈仓虽小城守备固非九地之䧟也国兵虽攻我所不拔非九天之势也夫势非九天攻者受害䧟非九地守者不拔国今巳䧟受害之地而陈仓保不拔之城我可不烦兵而取全胜之功将何救不从国围陈仓八十余日城中坚守竟不能抜贼衆疲弊果自解去嵩欲进兵击之卓曰不可兵法穷冦勿迫归衆勿追今我追国是追归衆迫穷冦也困兽犹鬪蠭䘍有毒况大衆乎嵩曰不然前吾不击避其锐也今而击之待其衰也所击疲堕非归衆也国衆且走其有鬪志以整击乱非穷冦也使卓爲殿嵩自与国战大破斩之由是卓恨嵩隂与嵩有隙征卓爲少府卓不肯就上书辄行前将军事旣而以卓爲并州牧以兵属皇甫嵩卓又上书请将兵之官嵩从子逦谏嵩曰本朝失政能安危定倾者惟大人与卓耳今怨隙巳结二人不俱存先人之言兵家所重卓被诏当放兵而讽将士上书自请此逆命也彼度京师政乱故敢踌躇此怀姦也二者刑所不赦卓兇虐无亲将士不附公爲元帅仗国威以讨之上显忠义下除姦凶此桓文之举也嵩曰专命亦罪也不如显奏使朝廷裁之天子以责让卓不受诏选五千骑将自河津渡上军校尉蹇硕恶大将军进兵强欲进在外因而间之乃与常侍通谋说上使进征边章韩约帝从之赐进戎车百乗虎贲斧钺进亦知其谋请中军校尉袁绍东发徐兖兵以稽其行三月己丑光禄刘虞爲司马领幽州牧张纯虞使公孙瓉击纯太战破之纯客王政斩纯首降封虞爲襄贲侯瓉爲都亭侯并鎭北边夏四月太尉马日磾罢丙午朔日有蚀之丙辰帝崩于嘉德殿时蹇硕在省中欲诛大将军何进使人迎进欲与计事进即驾徃司马潘隐出迎进因而逆之进驰去屯百郡邸称疾不入戊午皇子辩即帝位太后临朝大赦天下封皇弟协爲渤海王初帝数失皇子何太后生皇子辩养于史道人家故号爲史侯王贵人生皇子协养于董太后宫号爲董侯初大臣请立太子辩轻佻无威仪不可以爲宗庙主然何后有宠大将军进权重故久而不决帝将崩属协于上军校尉蹇硕协䟽幼少在䘮哀感百官见者爲之感恸壬戌诏曰朕以眇身君王海内夙夜忧惧靡知所济夫天地人道其用在三必须辅佐以昭其功后将军袁隗德量寛重奕世忠恪今以隗爲太傅録尚书事朕且谅闇委成羣后各率其职称朕意焉上军校尉蹇硕以帝轻佻不德二舅好修虚名无股肱之才惧不能安社稷也欲诛进等立渤海王与常侍赵忠宋典书曰大将军兄弟秉国威权欲与天下党人共诛内官以硕有兵尚且沈吟观其㫖趣必先诛硕次及诸君今欲除私讐以辅公家是时上新崩大行在前殿左右悲哀念在送终硕虽用有谋䇿其事未可知也忠典以硕书告大将军进进诱诸常侍共诛硕或曰硕先帝所置所甞倚仗不可诛中常侍郭脉与进同郡素养育进子弟遇之曰进我所成就岂有异乎可卒听之庚午上军校尉蹇硕下狱诛兵皆属进中军校尉袁绍说进曰黄门常侍秉权日久永乐太后与之通谋祸将至矣将军宜立大计爲天下除患于是进绍谋共图中官进厚遇绍及虎贲中郞将术因以招引天下奇士陈纪荀攸何颙等上同腹心𥘉骠骑将军董重与大将军何进权势相害中官协重以爲党助永乐亦欲与政事何后不听永乐后怒曰汝怙大将军邪勑骠骑断大将军头如反手耳何后闻之以告进五月进与三公奏故事蕃后不同居京师请永乐宫还太国于是骠骑将军董重下狱死永乐后怖暴崩衆以爲何后杀之绍复说进曰前窦氏之败但坐语言漏泄以五营兵士故也五营皆畏中官而窦后反用之兵皆叛走自取破灭今将军旣有元舅之尊二府并领劲兵部曲将吏皆英俊之士乐尽死力事在掌握天賛之时也功着名显垂之后世虽周之申伯何足道哉进言之太后太后曰中官领禁兵自汉家故事不可废也且先帝新弃天下我奈何楚楚与士人对共事乎进承太后意但欲诛其放纵者绍以中官近至尊今不废灭后益大患𥘉进寒贱依诸中官得贵幸内尝感之而外好大名复欲从绍等计久不能决太后母舞阳君及弟车骑将军苗谓进曰始从南阳来依内宫以致富贵国家亦不容易深思之覆水不可收悔常在后进入复言于太后曰大将军专欲诛左右以擅朝权太后疑焉绍闻之惧复说进曰形势巳露将军何不早决事久变生复爲窦氏矣于是进以绍爲司隷校尉王允爲河南尹乃召武勐都尉丁原并州刺史董卓将兵向京师以胁太后尚书卢植以爲诛中官不足外征兵且董卓凶捍而有精兵必不可制进不从原将数千人冦河内烧宫府及居人以诛中官爲言太后犹未寤六月辛酉葬孝陵皇帝于文陵秋七月徙渤海王协爲陈留王董卓到渑池上书曰中常侍张让等窃幸乘宠汨乱海内昔赵鞅兴晋阳之甲以逐君侧之恶以鸣钟鼓以如洛阳进谓诸黄门曰天下匈匈正患诸君耳今董卓欲至诸君何不各就国于是黄门各就里舍是时进谋颇泄诸黄门皆惧而思变张让子妇太后之娣也让叩头向子妇曰老臣得罪当与新妇俱归私门惟受恩累世今当离宫殿情懐恋恋愿一复入直得暂奉望太后陛下颜色然后退就沟壑死且不恨让子妇言于舞阳君入白乃诏诸常侍皆复入直八月庚寅太白犯心星戊辰大将军何进白太后将决其事谋欲尽诛诸常侍选三署郞𥙷其处中常侍张让段珪相谓曰大将军常称疾不临䘮葬今忽入省此意何爲窦氏意复起邪使侍者听之冥闻进言出坐省户下让谓进曰天下愤愤亦非独我曹也又先帝甞与太后不快几至成败我曹泣涕救解各出家财且千万共爲礼和悦上意但欲託门户于卿耳今卿云何欲灭我曹种族不亦太甚乎卿言省内浊秽公卿巳下忠清爲谁乎于是尚方监渠穆拔劒斩进珪让伪诏以故太尉樊陵爲司隷校尉故司空许相爲河南尹尚书得诏疑焉请大将军出议之中黄门以进首与尚书曰何进谋反以伏诛进部曲将吴匡将兵在外闻进𬒳诛欲将兵入宫门闭虎贲中郞将袁术烧南宫靑琐门欲以迫出珪等珪等不出持太后天子陈留王幸北宫崇德殿苗闻进死陈兵朱雀阙下进苗素不相友善进死匡恐爲苗所害乃言曰大将军欲诛诸常侍车骑不欲今大将军死车骑在杀大将军者即车骑也吏士能爲大将军复雠也进遇吏兵素有恩皆涕泣曰愿致死匡乃唼血爲誓引兵攻苗战于阙下兵破斩苗首于是司隷校尉袁绍斩伪司隷校尉樊陵河南尹许相勒兵捕诸中官无少长皆诛之死者二千余人引兵入宫珪等迫急复将天子陈留王夜至小平津六玺不自随是时宫中乱百官无从者惟河南部掾闵贡将十余人从会尚书卢植至按劒责珪珪等涕泣谢罪又追兵至珪等白上曰臣等死天下大乱矣乃自投于河辛未帝还宫公卿百姓迎于道并州牧董卓适至闻帝在外单骑迎于北芒上卓与帝言不能对与陈留王言及祸乱之事卓以王贤有废立之意是日幸崇德殿大赦天下得六玺失传国玺武勐都尉丁原将河内救何氏拜执金吾何进兄弟旣死其部曲无所属皆归卓卓使原部曲司马吕布尽并其衆京师兵权惟卓爲盛先是进遣骑都尉太山鲍信募兵亦适至信谓绍曰卓拥强兵有异志今不早图将爲所制及𥘉至疲劳袭之可擒也绍畏卓不敢发信遂还鄕里六月雨至于九月乃止卓讽有司以久雨免司徒丁宫司空刘弘卓代爲司徒假节钺虎贲癸酉卓谓司隷校尉袁绍曰人主宜立贤明天下岂有常毎念灵帝使人愤毒今当立董侯不知能胜史侯否爲当且尔刘氏种不足复遗绍曰今上未有不善害于天下若明公违礼任意废嫡立庶四海恐不从明公议也卓叱绍曰竖子天下事岂不在我我欲爲之谁敢不从绍横刀长揖曰天下健者岂唯董公旣出遂奔兾州卓以废帝议示太傅袁隗隗报如议九月甲戌卓大会羣臣于崇德殿卓曰大者天地其次君臣所以爲治也今皇帝闇弱不可奉宗庙爲天下主今欲依伊尹霍光故事立陈留王何如公卿巳下皆惶恐不敢对卢植按尚书太甲旣立不明伊尹放之桐宫又昌邑王立二十七日罪过千条是以霍光废之今上富于春秋行未有失此前事之比也卓大怒欲诛植议郞彭伯谏曰卢尚书海内大儒天下之望也今先害之恐天下震怖卓乃止是日卓胁太后与羣臣废帝爲弘农王读策太后流涕羣臣莫敢言丁宫曰天祸汉室䘮乱弘多昔祭仲废忽立突春秋善之今大臣量宜爲社稷计诚合天心请称万岁太傅袁隗解帝玺绶立陈留王爲皇帝年九岁太后迁于永安宫袁宏曰丁宫可谓非人矣以爲虽遇伊尹之事犹将涕泣而从之而况陵虐其君而助讃其恶夫仁义者人心之所有也浓薄不同故有至与不至焉当其至者在君亲之难若身首之相卫也其不至者犹有儿女之爱焉无情于斯者不得豫夫人伦矣卢植称病而退从近关出卓遣人杀之不及隐于上谷数年后疾卒植字子干涿人也师事扶风马融与北海郑玄友善所学不守章句皆研精其旨身长八尺二寸刚毅多大节常喟然有济世之志不苟合取容言论切直不好文辞饮酒至一石而不乱融妃后家丝竹歌舞者不绝于前植侍坐数年目未尝一眄融以是尤敬异之学终辞归阖门教授不应州郡之命建宁中徴爲博士补九江庐江太守爲政务在淸净弘大体而已病去官征拜议郞与蔡邕杨彪等并在东观补续汉纪植将终勑其子歛其单衣葬以土穴其子从之丙子太后何氏崩董卓杀之也乙酉司空董卓爲太尉丙申太中大夫杨彪爲司空豫州牧黄琬爲司徒冬十一月乙巳葬灵思何皇后白波贼冦河东十月太尉董卓爲相国爵卓母爲池阳君司徒黄琬爲太尉司空杨彪爲司徒光禄勲荀爽爲司空卓虽无道而外以礼贤爲名黄琬荀爽之举从民望也又任侍中周毖城门校尉伍琼沙汰秽恶显拔幽滞于是以尚书韩馥爲兾州侍中刘岱爲兖州陈留孔胄爲豫州颍川张咨爲南阳太守东平张邈爲陈留太守𥘉卓将兵东也京兆尹盖勲曰贪人败类京师其必有变乃爲之备及卓废帝勲与卓书曰昔伊尹霍光权以立功人犹寒心足下小丑何以堪之贺者在门弔者在庐可不愼哉卓得书甚惮之时皇甫嵩尚三万余人在扶风勲乃密语嵩欲讨卓卓亦深忌勲使人安喻之因征勲爲议郞后汉灵帝纪卷第二十五后汉纪后汉纪卷第二十六后汉纪孝献皇帝卷第二十六袁宏初平元年春正月辛亥大赦天下侍中周毖城门校尉伍琼说董卓曰夫废立事大非常人所及袁绍不逹大体恐惧出奔非有他志也今购之急势必爲变袁氏树恩四世门生故吏徧于天下若收豪杰以聚徒衆英雄因之而起山东非公之有也不如赦之拜一郡守则绍喜于免罪必无患矣卓以爲然乃以绍爲渤海太守癸丑卓杀弘农王卓使郞中令王儒进酖于王曰服药可以辟恶王曰我无疾是欲杀我尔不肯强之于是王与唐姬及宫人饮药王自歌曰天道易兮运何艰弃万乗兮退守藩逆臣见迫兮命不延逝将去汝兮徃幽玄唐姬起舞歌曰皇天崩兮后土頽身爲帝王兮命夭摧死生异路兮从此乖悼我焭独兮心中哀因泣下坐者皆悲王谓唐姬曰卿故王者妃势不爲吏民妻矣自爱从此与卿辞遂饮药而死帝闻之降坐尽哀是时兾州刺史韩馥豫州刺史孔伷兖州刺史刘岱陈留太守张邈渤海太守袁绍东海太守乔瑁山阳太守袁遗河南太守王匡济北相鲍信后将军袁术议郞曹操等并兴义兵将以诛卓衆各数万人推绍爲盟主绍自号车骑将军操行奋武将军长沙太守孙坚亦起兵诛卓比至南阳衆数万人卓以坚爲破虏将军兾其和弭坚讨卓逾壮进屯阳人卓大怒遣胡轸吕布击坚战于建平坚大破之卓以山东兵盛欲徙都关中召公卿议曰高祖都关中十一世后汉中兴东都洛阳从光武至今复十二世案石苞室䜟宜复还都长安百官无敢应者司徒杨彪曰迁都改制天下大事皆当因民之心随时之宜昔盘庚五迁殷民胥怨故作三篇以晓谕之徃者王莽篡逆变乱五常更始赤眉之变焚烧长安残害百姓民人流亡百无一存光武受命更都洛阳此其宜也方今建立圣主光隆汉祚而无故捐宗庙宫殿弃先帝园陵百姓惊愕不解此意必糜沸螘聚以致扰乱石苞室䜟妖邪之书岂可信用卓作色曰杨公欲沮国家计邪关东黄巾作乱所在贼起长安崤函险固国之重防又陇右取材木功夫不难杜陵南山下有孝武帝故陶作甎处一朝一夕可办宫室官府盍何足言百姓小人何足与议若有前却以我大兵驱之岂得自在百寮皆失色太尉黄琬曰此大事杨公语得无可思乎司空荀爽曰相国岂乐迁都邪今山东兵起非可一日禁也而关西尚静故当迁之以图秦汉之势也坚争不止祸必有所归吾不爲也卓使有司奏免二公二月丁亥太尉黄琬司徒杨彪䇿罢初卓用伍琼周毖之议选天下名士馥等旣出皆举兵图卓卓以琼毖卖巳心怒之及议西迁琼毖固谏卓大怒曰君言当抜用善士卓从二君计不敢违天下心诸君到官举兵相图卓何相负遂斩琼毖彪琬恐惧诣卓谢曰因小人恋旧非欲沮国事也请以不及爲受罪卓不胜当时之忿旣杀琼毖旋亦悔之故表彪琬爲光禄大夫卓以河南尹朱儁爲太仆以爲已副儁不肯受因进曰国不宜迁必孤天下望成山东之衅臣不见其可也有司曰召见君受拜而君拒之不问徙事而君陈之何也儁曰副相国至重非臣所堪迁都非计臣之所急也辞所不堪进其所急臣之宜也有司曰迁都之事初无此计也就有未露何所受闻儁曰相国董卓具爲臣说有司不能屈于是朝之大臣及尚书郞华歆等皆称焉由是止不副卓卓愈恨之惧必爲卓所䧟乃奔荆州光禄勲赵谦爲太仆王允爲司徒守尚书令丁亥天子迁都长安卓留屯洛阳尽焚宫室徙民长安壬辰白虹贯日三月己巳车驾至长安遭赤眉之乱宫室焚尽唯有高庙京兆府舍遂就都焉戊午卓杀太傅袁隗及其三子是时袁绍屯河内陈留太守张邈兖州刺史刘岱东郡太守乔瑁山阳太守袁遗屯酸枣后将军袁术屯南阳豫州刺史韩馥大会酸枣将盟诸州郡更相推让莫有肯先当广陵功曹臧洪升坛操血曰汉室不幸王纲失统贼臣董卓乗衅纵害祸加至尊虐流百姓大惧沦丧社稷翦覆四海兖州刺史刘岱豫州刺史孔伷陈留太守张邈东郡太守乔瑁广陵太守超等纠合义兵并赴国难凡我同盟齐心戮力以致臣节殒首丧元必无二致有渝此盟俾坠其命无克遗育皇天后土祖宗明灵实皆监之洪辞气慷慨涕泣横下闻其言者虽卒伍厮养莫不激扬卓兵强绍等莫敢先进曹操曰举义兵诛暴乱今衆巳合诸君何疑后使董卓闻川东兵起倚王室之尊据二周之险东向以临天下虽以无道行之犹足以爲患今焚烧宫室刼迁天子海内震动不知所归此天亡之时也一战而天下定矣不可失也其引军西战于荥阳操兵大败是时靑州刺史焦和亦起兵讨卓务及诸将西行不爲民人保鄣始济河黄巾巳入其境靑州殷实军革和望冦奔北未甞接风尘交旗鼔也好卜筮信鬼神入见其人淸谈干霄出观其政赏罚靖乱州遂萧条悉爲丘墟顷之和病卒袁绍使臧洪领靑州抚和民衆盗贼奔走绍叹其能徙爲东郡太守夏四月以大司马刘虞爲太傅尚书令王允奏曰太史王立说孝经六隐事令朝廷行之消却灾邪有益圣躬诏曰闻王者当修德尔不闻孔子制孝经有此而却邪者也允固奏请曰立学深厚此圣人祕奥行之无损帝乃从之常以良日王允与王立入爲帝诵孝经一章以文二竹箪画九宫其上随日时而出入焉及允被害乃不复行也袁宏曰神实聦明正直依人而行者也王者崇德殷荐以爲飨天地可谓至矣若夫六隐之事非圣人之道也匹夫且犹不可而况帝王之命乎五月司空荀爽薨爽字慈明朗陵令淑之子也年十二太尉杜乔师焉举孝廉贤良党事禁锢隐于海上又南匿汉濵党事解辟命交至有道博士征皆不就献帝初董卓荐爽爲平原相未到官征爲光禄勲至府三日迁司空当是之时忠正者慷慨而怀道者深嘿爽旣解祸于董卓之朝又旬日之间位极人臣君子以此讥之初爽兄弟八人号曰八龙爽最有儒雅称兄子彧名重于世六月辛未光禄大夫种弗爲司空卓发洛阳诸陵及大臣冡墓坏洛阳城中钟簴铸以爲钱皆不成文更铸五铢钱文章城郭不可把持于是货轻而物贵谷一斛至数百万辽东太守八孙度自号爲平州牧立汉世祖庙单于羌渠旣爲国人所杀其子孙于扶罗应立国人立须卜爲单于于扶罗诣阙讼会灵帝崩王室乱于扶罗将数千骑与白波贼冦兾州界百姓皆高壁清野抄掠少有所得欲归国国人不受遂止河东二年春正月辛丑大赦天下韩馥袁绍自称大将军遣使推大司马刘虞爲帝不听复劝虞承制封拜又不听然犹与绍连结二月丁丑相国董卓爲太师夏四月卓西入关卓使东中郞将董越屯渑池宁辑将军段猥屯华隂中郞将牛辅屯安邑其余中郞校尉布在诸县不可胜纪以御山东卓将至公卿以下迎之皆谒拜下卓不爲礼卓谓御史中丞皇甫嵩曰可以服未嵩曰安知明公乃至于是卓曰鸿鹄固有逺志但鷰雀自不知尔嵩曰昔与公俱爲鸿鹄但今日复变爲凤皇尔卓乃大笑曰卿早服何得不拜卓旣爲太师复欲称尚父以问左中郞将蔡邕邕曰昔武王受命太公爲太师辅佐周室以伐无道是以天下尊之称爲尚父今之功德诚爲巍巍宜须关东悉定车驾西还爲后议之卓乃止于是卓乗金华靑盖车时人号竿摩车言逼上也卓弟旻爲左将军兄子璜爲中军校尉宗族内外并列朝廷唿召三台尚书以下皆诣卓府启事然后得行筑郿坞城与长安城等积谷爲三十年储云事成雄据天下不成守此足以毕老甞行郿坞公卿巳下祖道于横门外诱北降者三百余人于坐中先披其舌或斩其手或凿其眼未死偃转杯桉之间会者战慄失匕箸卓饮食自若初卓饮衞尉张温乃使人诬温与袁术通谋笞杀之刑罚残酷爱憎相害冤死者数千人百姓嗷嗷道路叹息孙坚自阳人入洛阳修复诸陵引军还鲁阳卓谓长史刘艾曰关东诸将数败矣无能爲也唯孙坚小敢诸将军愼之坚昔西征其计䇿略与人同无故从诸袁皃终亦死尔艾曰坚用兵不如李傕郭圯坚前举羌战于美阳殆死无能爲卓曰坚时将乌合兵且战有利钝卿今论关东大势尔亦终无所至但杀二袁儿则天下自服矣建武初立宗庙于洛阳元帝之于光武父之属也故光武上继元帝又立亲庙于洛阳祭祀而巳不加名号光武崩以中兴之主更爲起庙上尊号曰世祖庙以元帝于光武爲祢故虽非宗不毁也后遂爲常明帝遗诏无起寝庙藏主于世祖庙更衣更衣者帝王入庙之便殿也孝章不敢违命以更衣有小别上尊号曰显宗章帝崩遗诏如先帝故事和帝上尊号曰肃宗后帝遵承皆藏主于世祖庙积多无别是后显宗但爲陵寝之号和帝崩上尊号曰穆宗殇帝崩邓太后以尚婴孩不列于庙就陵寝祭之而巳安帝杀大臣废太子及崩无上祖宗之奏以建武以来无毁者遂因陵号恭宗顺帝崩上尊号曰孝宗沖质帝皆年少早崩依殇帝故事桓帝崩上尊号曰威宗灵帝崩而天下乱故未议祖宗之事于是有司奏议宗庙迭毁左中郎将蔡邕议曰汉承秦灭学之后宗庙之制不用周礼毎帝即位辄立一庙不止于七昭穆不定宗庙迭毁孝元皇帝时丞相匡衡御史大夫贡禹始建斯议罢绌典礼孝文帝孝武帝孝宣帝皆功德茂盛爲宗不毁初孝昭尊崇孝武庙称世宗中正大臣夏侯胜犹执异议不应爲宗至孝宣皇帝议犹不定太仆王舜中垒校尉刘歆据经传义处不可毁上从其议古人据正重愼不敢私其君父如此其至者也后遭王莽之乱光武皇帝受命中兴庙称世祖孝明皇帝政叅文宣庙称显宗孝章皇帝至孝蒸蒸仁恩博大庙称肃宗比方前世得礼之宜自此巳下政事多衅权称臣下嗣帝殷勤各欲尊崇至亲而臣下懦弱莫敢执正夏侯之议故遂愆滥无有防限今圣朝遵复古礼以求厥中诚合事宜孝元皇帝世在第八武皇帝世在第九故元帝爲考庙尊而奉之孝明因循亦不敢毁元帝今于庙九世非宗亲尽宜毁比惠昭成哀平帝五年而再殷祭孝安孝桓孝昭孝和孝灵在穆四时常陈孝和以下穆宗恭宗威宗之号皆宜省去以遵先典殊异祖宗不可叅并之义从之袁宏曰光武之系元帝可谓正矣夫君臣父子名教之本也然则名教之作何爲者也盖凖天地之性求之自然之理拟议以制其名因循以弘其教辩物成器以通天下之务者也是以高下莫尚于天地故贵贱拟斯以辩物尊卑莫大于父子故君臣象兹以成器天地无穷之道父子不易之体夫以无穷之天地不易之父子故尊卑永固而不逾名教大定而不乱置之六合充塞宇宙自今及古其名不去者也未有违失天地之性而可以序定人伦矣乎自然之理而可以彰明治体者也末学庸浅不逹名教之本牵于事用以惑自然之性见君臣同于父子谓兄弟可以相传爲体谓友于齐于昭穆违自然之本灭自然之性岂不哀哉夫天地灵长不能无否泰之变父子自然不能无夭绝之异故父子相承至顺之至也兄弟相及变异之极也变则求之于正异则本之于顺故虽经百世而高卑之位张崇渉变通而昭穆之序不乱由斯而观则君臣父子之道焉可忘哉董卓问司徒王允曰欲得快司隷校尉谁可者允曰唯有盖京兆耳卓曰此人明智有余然则不可假以雄职也乃以勲爲越骑校尉卓又畏其司戎复出爲颍川太守顷之徴还京都公卿见卓皆拜谒勲独长揖与卓争论旁人皆失色而勲意气自若初河南尹朱儁数爲卓陈军事卓曰我爲将百战百胜卿勿妄说且污我刀锯勲曰昔武丁之明犹求箴谏明公犹未及武丁也卓谢曰戏之尔勲强直而内惧于卓不得意疽发背卒时年五十一遗令慙无以报先帝易受赙赠卓心虽憾勲然外示寛厚表赐东园祕器送之如礼勲字元固炖煌广至人举孝廉爲汉阳长史素与武都苏正和有隙及正和爲州从事劾武威太守倚权贵恣行贪横凉州刺史梁鹄惧其贵戚欲杀正和以自解以访勲或劝勲曰因此报仇勲曰不可谋事杀良非忠也乗危非仁也忠仁弃之人将不食我余乃谏鹄曰夫緤食鹰鹯欲其鸷也鸷而烹之何用哉鹄从其言正和喜而求见勲勲曰吾爲梁使君谋不爲苏正和也怨之如初黄巾之起故武威太守黄儁被征失期鹄欲奏诛儁勲爲言得免儁以黄金二千斤与勲勲谓儁曰吾以子罪在八议故爲子言吾岂卖评哉终辞不受凉州刺史左昌因军法断盗数千万勲谏不听乃怒勲使屯河阳欲因军法罪之而勲数有战功诏书劳勉焉边章之反围昌逼急昌以檄召勲勲初与从事辛曾孔常俱屯河阳曾常疑不肯应檄勲怒曰昔庄贾后期穰苴奋钺今之从事岂重于监军哉常惧乃从勲至兾亲责数章等责以背叛之罪皆曰左使君若早从君言以兵临我得自分明今我罪巳重不可复降也皆泣涕而去会叛羌围护羌校尉夏育于畜官勲与州郡并兵救育至孤磐爲羌所破勲被三创前阵多死勲使人书木表曰使国家尸我于此羌滇吾素爲勲所厚乃以兵扞衆曰盖长史淸贤汝曹杀之者爲负天勲仰骂曰死反虏汝何知促杀我衆相视而惊滇吾以马与勲勲曰我欲死不去也衆曰金城购君羊万头马千匹欲与君爲一勲咄咄曰我死不知也羌遂囚勲勲辞气不挠羌不敢害送还郡于是以勲爲汉阳太守民饥相食勲调谷廪之诸富室或匿不肯出勲曰吾知罪矣乃自出家谷以率之郡中闻之不督而送兾仓者二千余斛頼勲之得存者千余人六月丙戌京师地震卓问蔡邕邕对曰地震隂盛大臣逾制之所致也公乗靑盖车远近以爲非宜卓从之乗金华皁盖车秋七月司空种弗以地震䇿免癸卯光禄勲淳于嘉爲司空董卓旣入关袁绍还军延津使颍川荀谌说兾州刺史韩馥曰公孙瓉乗胜来南而诸郡应之袁车骑引军东向此其意不可知窃爲将军危之馥曰爲之奈何谌曰公孙瓉提燕代之卒其锋不可当袁氏一时之杰必不爲将军下夫兾州天下之重资也若两雄并力兵交于城下危亡可立而待也夫袁氏将军之旧也且已同盟当今爲将军计者莫若举州以让袁氏袁氏得冀州则瓉不与之争必厚德将军兾州入于亲友是将军有让贤之名而身安于泰山也愿将军勿疑馥素恇怯因然其计馥长史耿武别驾闵纯治中李历骑都尉沮授谏曰兾州虽鄙带甲百万谷支十年袁绍孤客穷军仰我鼻息譬如婴儿在股掌之上绝其哺乳立可饿杀奈何欲以兾州与之馥曰吾袁氏故吏且才不如本初度德而让古人所贵诸君独何病焉乃遣子送印绶以让绍绍旣有兾州辟授爲别驾从事绍谓授曰今贼臣作变朝廷迁移孤历世受宠欲竭命致死以复汉室然桓公非夷吾不能成霸越王非范蠡无以存国今欲与君戮力同心共安社稷授进曰将军弱冠登朝播名海内值废立之际则忠义愤发卓虽凶暴弗能加兵昔相如叱秦晏婴哭庄方之将军曷足以喻单骑出奔则卓怀怖惧济河而北则渤海稽首拥一郡之卒撮兾州之衆威震河朔名重天下虽黄巾散乱黑山跋扈举军东向则青州可定还讨黑山则张燕可灭廻师北首则刘虞必丧震胁戎狄则匈奴顺从横大河之北合四州之地收英雄之用拥百万之衆迎大驾于长安复宗庙于洛邑号令天下以讨未服以此争锋谁敢御之比及数年此功不难绍喜曰此孤之本心也即表授爲奋武将军使监护诸将袁绍以曹操爲东郡太守初颍川人荀彧字文若举孝廉爲亢父令见天下将乱弃官归家谓父老曰颍川四战之地天下今有变常爲兵冲密虽有固适可避小冦不足以捍大难宜亟去乡里人多怀土不能从也韩馥遣骑迎焉会袁绍袭兾州待彧以上賔之礼彧弟谌及同郡辛评郭图皆爲绍任彧知绍不能有成也遂去绍归曹操操见彧悦曰吾子房也以爲司马时董卓兵强山东震恐彧说操曰董卓暴虐巳甚必以乱终无能爲也操善之丙寅太尉赵谦久病䇿罢辛酉太常马日磾爲太尉公孙瓉以刘备爲平原相十二月録从入关者功封侯赐爵各有差司徒王允爲温侯食邑五千户固让不受尚书仆射士孙瑞说允曰天子裂土班爵所以庸勲也与董太师并位俱封而独励高节愚窃不安也允纳其言乃受二千户是岁长沙武陵人有死者经月复活占曰至隂爲阳下民爲上将有自㣲贱而起者也后汉孝献皇帝纪卷第二十六后汉纪后汉纪卷第二十七后汉孝献皇帝纪卷第二十七袁宏三年春正月丁丑大赦天下牛辅遣李傕郭汜张倕贾诩出兵系关东先向孙坚坚移屯梁东大爲傕等所破坚率千骑溃围而去复相合战于阳人大破傕军傕遂掠至陈留颍川荀彧郷人多被杀掠帝思东归使侍中刘和出关诣其父太傅刘虞令将兵来迎道经南阳袁术利虞爲援质刘和不遣许以兵至俱西命刘和爲书与虞虞得书遣数千骑诣术公孙瓉知术有异志不欲遣乃止虞虞不从瓉惧术闻而怨之亦遣其从弟越将千骑诣术以自结隂教术执和夺其兵由是虞瓉有隙初五原人吕布便弓马膂力过人旣杀丁原董卓信爱之誓爲父子卓自以遇人无礼恐人谋巳行止常以布自衞卓性刚𥚹忿不思难尝以小失意㧞手㦸掷布布捷避之爲卓致谢卓意亦解由是隂怨卓尝使布守中合布与卓侍婢私通恐事发觉心自不安司徒王允以布州里壮徤厚接纳之布诣允陈卓几见杀状允与仆射士孙瑞密谋诛卓是以告布使爲内应布曰柰如父子何允曰君自姓吕本非骨肉今忧死不暇何谓父子遂许之夏四月辛巳帝有疾旣瘳大会羣臣于未央殿卓置衞自其营至于掖门士孙瑞使骑都尉李顺将吕布亲兵十人伪着卫士服于掖门卓将出马散不进卓怪之欲还布劝之遂行入门卫士以㦸刺之卓衣内有铠不入伤臂坠车大唿曰吕布何在对曰在此布曰有诏趣兵斩之卓骂曰庸狗敢如是邪遂斩之卓母子皆诛之尸于市司徒王允使人然火卓腹上臭乃埋之卓字仲颍陇西临洮人少好任侠尝游羗中尽与诸帅相结后归耕于野而豪帅有来从之者卓与俱还杀耕牛相与宴乐诸豪帅感其意归相歛得杂畜千余头以赠之卓桓帝末以六郡良家子爲羽林郎有才武膂力双带两鞬左右驰射稍以军功遂至大将军卓之死蔡邕在允坐闻卓死有叹惜之音允责邕曰国之大贼弑主残臣天地所不覆人臣所同疾君爲王臣世受国恩国主危难曾不倒戈卓受大诛而更嗟叹礼之所去刑之所取使吏收付廷尉治罪邕谢允曰虽不忠犹识大义古今安危耳所厌闻口所常说岂当以背国而向卓也狂瞽之言谬出患入所谓邕也愿黔首爲刑以继汉史公卿惜邕才咸共谏允允曰昔武帝不杀司马迁使作谤书流于后世方今国祚中㣲戎马在郊不可令佞臣执笔在㓜主左右后令吾徒受谤议遂杀邕邕字伯喈陈留圉人也博学有隽才善属文解音声伎艺并术数之事无不精综初辟司徒府吏迁郎中着作东观以直言𬒳刑初太尉董卓见邕甚重之举高第𥙷御史又转治书御史尚书三月之间周历三台左中郎将封高阳侯于是以吕布爲奋武将军假节开府如三公初黄门郎荀攸与议郎郑㤗何颙侍中种辑谋曰董卓无道甚于桀纣天下怨之虽资强兵实一匹夫耳今直刺杀之以谢百姓然后据殽函挟王命以号令天下桓文之举也事垂就而发觉收颙攸系狱颙忧惧自杀攸言笑饮食自若会卓死得免弃官归郷里兖州刺史刘岱爲黄巾所杀东郡刺史曹操爲兖州牧系黄巾破之降者三十余万人五月丁未大赦天下征西将军皇甫嵩爲车骑将军董卓旣死牛辅爲其麾下所杀李傕等还以辅死衆无所倚仗欲各散归旣无赦书而闻长安中欲尽诛凉州人忧恐不知所爲贾诩曰闻长安中议欲尽杀凉州人而诸君弃衆单行即一亭长能束君矣不如率衆而西所在收兵以攻长安爲董公报仇幸而事济奉国家以正天下若不济走未晩也衆以爲然遂将其衆而西所在收兵攻至长安衆十余万卓故部将樊稠等合兵围长安刘表与袁绍连和袁术怒召孙坚攻表战于新野表退屯襄阳坚悉衆围之表将黄祖自江夏来救表坚逆击破祖乘胜将轻骑追之爲祖伏兵所杀坚子䇿权皆随袁术六月戊午长安城䧟吕布与战不胜将数百骑奔冀州傕等入城内杀太常种弗太仆鲁猷大鸿胪周奂城门校尉崔烈越骑校尉王顺死者数十人司徒王允挟乘舆上宣平城门允谓傕等曰臣无作威作福而乃放兵纵横欲何爲乎傕曰董卓忠于陛下而无辜爲吕布所杀欲爲卓报布不敢爲逆尔请事竟诣廷尉受罪巳未大赦天下拜李傕爲扬武将军郭汜爲扬烈将军樊稠等皆爲中郎将甲子李傕杀故太尉黄琬司徒王允及其妻子衆庻爲之流涕莫敢收允故吏京兆赵戬葬允上以允爲忠封其孙异爲安乐侯允字子师太原祁人容仪雅重非礼不动郭林宗称允曰宰相才也与之友善仕爲郡主簿太守刘伟受宦者赵津请託召中都路拂爲五官掾允以拂狡猾不良封还伟教至于四五坐鞭杖数十终不屈挠拂由是废弃而允名震逺近拂富于财賔客数百深怨允常欲害之允从者不过数人每与拂遇允常坐车中按劒叱之拂辄不敢当辟司徒府稍迁豫州刺史黄巾贼别党起于豫州允击大破之于是贼中得中常侍张让书允具以闻灵帝帝深切责让让辞谢仅而得免让由是怨允譛之于灵帝诏徴允治罪道遇赦还官后百余日复见徴太尉杨赐与允书曰若以张让事百日再徴宜深思之允故吏流涕进药允弃而不饮会大将军何进请允得减死一等遂变名姓隐遁山薮后何进表允爲从事中郎迁河南尹太仆及在公辅值国家祸乱允外相弥缝内谋王室甚有大臣之度自天子及国中皆倚允卓亦雅信焉卓旣死与士孙瑞议赦卓部曲旣而疑曰部曲从其主耳今若名之恶逆而赦之恐适使深自疑非所以安之也乃止或说允曰卓部曲素惮袁氏而畏关东若一旦解兵开关必人人自危不如使皇甫嵩领其衆因使屯陜以安之徐与关东通谋以观其变允曰不然关东举义兵者皆吾徒也今若距险屯守陜虽安凉州人而疑关东之心也吕布将奔谓允曰公可去矣允曰安国家吾之上愿也若其不获则杀身以奉朝廷㓜主恃我而巳临险难苟免吾不爲也努力谢关东诸公当以国家爲念黄琬字子琰太尉琼之孙也爲五官中郎将所选举皆贫约守志者诸权富郎共疾之构琬以爲党遂免官禁锢几将二十年司空杨赐深敬重之上书荐琬有拨乱之才由是徴拜议郎权爲青州刺史迁侍中尚书中平末凉州叛大将军出征军调不足富殖之徒多以财爲官者或起家爲州郡琬由是奏太尉樊稜司徒许相皆窃位怀禄苟进无耻终无匡救之益必有覆公折足之患宜皆罢遣以清治路军费虽急礼义廉耻国之大本也苟非其选飞隼在墉爲国生事此犹负石救溺不可不察顷之迁右扶风历九卿征爲豫州牧值黄巾陆梁民物凋弊延纳豪俊整勒戎马征讨羣贼威声甚震是时上遣下军校尉鲍鸿征葛陂贼鸿因军征发欲盗官物赃过千万琬乃紏奏其姦论鸿如法琬旣名臣又与王允同谋故及于难傕兵之入长安太常种弗曰爲国大臣不能禁暴御悔使白刃向宫去将安之遂战而死弗字颍伯司徒暠之子也弗子邵爲使者尝迕于卓左迁凉州刺史徴爲九卿辞曰我昔尽忠于国爲邪臣所妬父以身徇国爲贼所害夫爲臣子不能除残去逆何靣目复见明主哉三辅之臣闻之莫不感恸焉初南阳何颙河内郑㤗好爲竒画颙逮郭林宗与之游学及党事起颙以被禁锢乃变姓名亡匿汝南所至皆结豪杰名显荆豫之间灵帝末君子多遇祸难颙岁中率常再三私入洛阳爲人解释患难㤗知天下将乱隂交结豪杰家冨于财有田四百顷而食常不足名闻山东王室西迁㤗以尚书郎从入关是时京师饥乏士人各各不得保其命而㤗日与賔客高会作倡乐仰㤗全济者甚衆长安旣乱南奔袁术术以㤗爲扬州刺史未至而卒丙子前将军赵谦爲司徒尚书令朱隽之出奔也与孙坚俱入洛阳旣而屯于中牟李傕等旣破长安惧山东之图巳而畏隽之名傕用贾诩计使人徴隽军吏皆不欲应隽曰以君召臣义不俟驾况天子诏乎且傕汜小竖樊稠庸儿无他逺畧又势均力敌内难必作吾乘其弊事可图也遂就徴爲太仆秋七月李㴶使樊稠至郿葬董卓大风暴雨流水入墓漂其棺椁庚子太尉马日磾爲太傅録尚书事八月辛未车骑将军皇甫嵩爲太尉使太傅马日磾太仆赵岐持节鎭关东初孙坚杀南阳太守张咨袁术得㨿其郡南阳戸口数百万而术奢淫肆欲徴发无度百姓苦之旣而与绍有隙又与刘表不平引军入陈留曹操袁绍会击术大破之术将余衆奔九江杀杨州刺史陈温领其州李傕等欲术爲援因令日磾即拜术爲左将军封阳翟侯假节日磾赵岐俱在寿春岐守志不挠术惮之日磾颇有求于术术侵侮之从日磾借节视之因夺不还日禅欲去术又不遣病其所守不及赵𡵨呕血而死九月扬武将军李傕爲车骑将军封池阳侯领司隷校尉假节郭汜爲后将军封郿阳侯樊稠爲右将军封万年侯㴶汜稠擅朝政张济爲骠骑将军平阳侯屯弘农初董卓入关说韩遂马腾共图山东遂腾见天下方乱亦欲起兵倚卓卓死傕汜攻破京师遂腾将兵救天子是月遂屯郿腾屯鄠司徒赵谦以久病罢甲申司空淳于嘉爲司徒光禄大夫杨彪爲司空録尚书事冬十月荆州刺史刘表遣使贡献以表爲荆州牧初弘农王唐姬者故会稽太守唐瑁女也王薨人欲嫁之不从及关中破爲李傕所畧不敢自说也傕欲妻之唐姬不听尚书贾诩闻之以爲宜加爵号于是迎置于园拜爲弘农王妃李㴶举博士李儒爲侍中诏曰儒前爲弘农王郎中令迫杀我兄诚宜加罪辞曰董卓所爲非儒本意不可罸无辜也丁卯日有重晕太尉皇甫嵩以灾异䇿免光禄大夫周忠爲太尉録尚事嵩字义眞规之兄子也善用兵爲将饮食舎止必先将士然后至巳乃安焉兵曹有所受赂者嵩曰公素廉必用乏也出钱赐之吏惭即自杀董卓之入徴嵩爲城门校尉嵩长史梁衍说嵩曰汉室㣲弱宦竖乱朝卓旣诛之不能尽忠奉主而废立纵意今徴将军祸大则忧危祸小则困辱卓在洛阳天子来西以将军之衆奉迎天子发命海内袁氏逼其东将军逼其西则成禽矣嵩不从遂就徴有司承㫖奏嵩下吏将杀之嵩子坚寿与卓素善诣卓请嵩卓免之华峤曰臣父袁每言臣祖歆当时人以皇甫嵩爲不伐故汝豫之战归功于朱隽张角之捷本之于卢植盖功名者士之所宜重诚能不争天下莫之与争则怨祸不深矣四年春正月甲寅朔日有蚀之未晡八刻太史令王立奏曰日晷过度无有变色于是朝臣皆贺帝密令尚书候焉未晡一刻而蚀尚书贾诩奏立司候不明疑悞上下太尉周忠职所典掌请皆治罪诏曰天道幽逺事验难明且灾异应政而至虽探道知㣲焉能不失而欲归咎史官重益朕之不德不从于是避正殿寝兵不听事五月丁卯大赦天下徐州刺史陶谦遣使奉贡以谦爲徐州牧癸酉无云而雷六月华山崩东海王子琬琅邪王弟邈诣阙贡献以琬爲平原相邈爲九江太守皆封列侯太尉周忠以灾异罢太仆朱儁爲太尉録尚书事巳酉以平原相刘备爲豫州牧是时新迁都宫人多无衣服秋七月帝欲发太府缯以作之李傕不欲曰宫中有衣胡爲复作邪尚书郎呉硕素謟于傕乃言曰关东未賔用度不足近幸衣服乃陵轹同寮尚书梁绍劾奏硕以瓦噐奉职天台不思先公而务私家背奥媚灶苟謟大臣昔孔子诛少正卯以显刑戮硕宜放肆以惩姦伪若久舎不黜必纵其邪惑伤害忠正爲患不细帝以硕傕所爱寝其奏是时帝使侍御史裴茂之诏狱原轻系者二百余人其中有善士爲傕所枉者傕表之曰茂之擅出囚徒疑有姦故冝置于理诏曰灾异数降隂雨爲害使者衔命宣布恩泽原解轻㣲庻合天心欲解冤结而复罪之乎一切勿问七月甲午试耆儒三十余人上第赐郎中次太子舎人下第者罢诏曰孔子叹学之不讲不讲则所识日志矣今者儒年余六十离本土家饷不到当展四体以餬口腹㓜童始学老委农野朕甚愍焉其不在第者爲太子舎人冬十月太学行礼车驾幸宣平城门临观之赐博士以下各有差辛丑京师地震有星孛于天市占曰民将徙天子移都其后上东迁之应也司空杨彪以地震䇿罢丙午太常赵温爲司空録尚书事初公孙瓉与刘虞有隙虞惧其变遣兵袭之戒行人曰无伤余人杀一伯珪而巳瓉放火烧虞营虞兵悉还救火虞惧奔居庸欲召乌桓鲜卑以自救瓉引兵围之生执虞而归是时朝廷遣使者殷训增虞封邑督六州事以瓉爲前将军封易侯瓉诬虞欲称尊号胁训诛之于是虞故吏渔阳鲜于辅率其州人及三郡乌恒鲜卑与瓉所置渔阳太守邹丹战于蒯北大破之斩丹旣而持其衆奉王命帝嘉焉袁绍又遣其将麴义及虞子合系瓉瓉败遂走还易先有童謡曰燕南垂赵北际中央不合大如砺唯有此中可避世瓉以爲易当之乃筑京固守积粟三百万斛瓉曰昔谓天下事可指麾而定今日视之非我所决不如伏兵力田食尽此糓足知天下事矣初刘虞叹曰贼臣作乱朝廷播荡四方俄然莫有固志吾爲宗室遗老不得自同于衆今欲奉使展效臣节安得不辱之士乎衆咸曰田畴其人也畴字子㤗右北平无终人也好读书善击劒时年二十二虞乃备礼请与相见大恱之遂署爲从事与车骑将行畴曰今道路险逺冦虏纵横称官奉使爲衆所指今愿以私行期于得通而已虞从之畴乃选多少勇壮募从二十骑虞自出祖而遣之畴出塞外傍北山直驰趣朔循问经遂至长安致命诏拜骑都尉畴以天下方蒙尘不可荷佩荣宠固辞不受朝廷甚义三府并辟皆不就得报驰还未至虞巳爲公孙瓉所杀畴至谒祭虞墓陈发章表哭泣而去琐闻之大怒购求获畴谓曰汝何故自哭刘虞墓而不送章报我乎畴曰汉报所言于将军未美恐非所乐闻故不进也且将军方举大事以求所欲旣㓕无罪之君又雠守义之臣诚能行此则燕之士将蹈东海而死岂有思从将军者乎瓉壮其对释而不诛拘之军下禁其故人莫得与之通或说瓉曰田畴义士君不能礼而拘囚之恐失衆心瓉乃遣畴畴北归率举宗族他附从者亦数百人扫地而盟曰君不报吾不可以立世遂入徐无山营深险平旷而居躬耕以飬父母百姓归之数年间五千余家畴谓其父老曰诸君不以畴不肖逺来相就衆成都邑而莫相统一恐非久安之道愿推择贤良长者以爲之主皆曰善佥共推畴畴曰今来在此茍存而巳将图大事复恐雪耻窃恐未得其志而轻薄之徒自相侵侮偷快一时无深计逺虑畴有愚计与君行之可乎皆曰可乃爲约束相杀伤把盗争讼之法法重至死其次抵罪二十余条又制爲婚姻嫁娶之礼兴学校讲授之业班行其衆衆皆便之道不拾遗北边翕然服其威信乌桓鲜卑并各遣属通好畴悉抚纳令不得爲冦袁绍数遣使命又即授将军印绶皆距而不当之十二月辛丑司空赵温以地震罢乙巳卫尉张喜爲司空録尚书事分汉阳郡爲永阳郡是岁袁术使孙䇿略地江东军及曲阿扬州刺史刘繇败绩将奔会稽许邵曰会稽富䇿之所贪且穷在海阳不可徃也不如豫章西接荆州北连豫章若收合吏民遗贡献焉与曹兖州相闻虽有袁公路隔在其间其人豺狼不能久也足下受王命孟德景升必相救济繇从之邵字子将汝南平舆人也少读书雅好三史善与人论臧否之谈所题目皆如其言世称郭诗之鍳焉广陵徐球爲汝南太守请邵爲功曹球亦名士解褐事之同郡陈仲举名重当时郷里后进莫不造谒邵独不诣蕃谓人曰长㓜之序不可废也许君欲废之乎邵曰陈侯崖岸高峻百谷莫得而徃遂不造焉尝至颍川不诣陈仲弓或问其故邵曰此君之道广广则不周故不行也同郡袁季初公族豪侠賔客辐辏去濮阳令归从车甚盛将入郡界叹曰吾舆服岂可令许子将见之乎谢遣賔客以单车归家邵之见惮皆此类也司空杨彪辟不就举方正公车徴不行或劝邵邵曰方今小人道长王室将乱吾欲避地淮海以全老㓜及天下乱邵至广陵徐州刺史陶谦礼之甚厚邵曰陶恭祖外好声名内非其眞今徐州谷贵小人在侧方厌賔客待吾虽厚其势必薄乃渡江投刘繇其后谦捕诸寓士陈留史坚元陈郡相仲华逃窜江湖皆名士也邵与刘繇俱行终于豫章焉兴平元年春正月辛酉大赦天下甲子帝加元服二月戊寅有司奏立长秋诏曰皇妣宅兆未卜三年之戚礼不言吉朕虽不能终身思慕其何忍言后宫之选乎于是太尉朱隽司徒淳于嘉司空张喜奏曰春秋之义母以子贵宜改葬皇妣追上尊号曰穆宗恭宗故事甲申改葬皇妣王氏号曰灵怀皇后后邯郸人祖苞治尚书爲五官中郎父章袭苞业居贫不仕有子二人男斌女曰荣荣则后也后以选入掖庭爲贵人有宠妊身怖畏何后服药欲除胎胎安不动又梦负日而行遂生帝何后恶之鴧杀灵后帝大怒欲废何后诸黄门请仅而得止灵帝悯上早孤追思王后乃作令仪颂初上诏求斌斌将妻子诣长安赐第宅田业迁执金吾封都亭侯丁亥车驾耕于借田是时李傕等专乱马腾等私求不获腾怒以益州牧刘焉宗室大臣遣使招引欲共诛傕等焉遣子范将兵就腾岐州刺史种邵太常拂之子拂爲櫂所害中郎将杜禀与贾诩有隙并与腾合报其讐隙于是傕腾擕贰上遣使者和之不从转遂率衆来欲和傕腾旣而复与腾合壬申腾遂勒兵屯平乐观将图长安傕使樊稠郭汜及兄子李利击腾遂破之邵范等皆死遂西走稠追之遂谓稠曰天地反覆未可知本所争者非私怨王家事耳与足下州里虽小有违要当大同欲相与善语而不意后不可复乃交马共语良久别去庚申赦腾夏四月以马腾爲安狄将军遂爲安降将军徐州牧陶谦比海相孔融谋迎天子还洛阳会曹操袭曹州而止陈留太守张邈反吕布爲兖州牧郡县皆应之唯甄城范阳东阿三县不从邈使人告荀彧曰吕布将军来助曹使君系陶谦宜给其食衆皆疑彧知邈爲乱即勒兵设备时操军攻谦留守少而布督将大吏多与邈谋其夜或诛谋叛者数十人衆乃定豫州刺史郭贡率衆数万人来至城下彧言与吕布同谋衆甚惧贡求见彧彧将徃或曰君一州镇也徃必危不可彧曰贡邈分非素结今来速计必未定及其未定说之纵不爲用可使中立若先疑之彼将怒而成计贡见彧无惧意谓甄城未易攻也遂引兵去操引军还攻吕布五月即拜扬武将军郭汜爲复将军更封美阳侯安集将军樊稠爲右将军开府如三公六月丙子分河西郡爲雍州丁丑京师起震戊寅又震乙酉晦日有蚀之避正殿寝兵不听事五日秋七月壬子太尉朱隽以灾异䇿罢戊午太常杨彪爲太尉録尚书事甲子即拜镇南将军杨定爲安西将军开府如三公自四月不雨至于七月诏使侍御史侯汶洗囚徒原轻系上避正殿于是谷贵大豆一斛至二十万长安中人相食饿死甚衆帝遣侍御史侯汶出太仓米豆爲贫人作糜米豆各半大小各有差饿死者甚衆帝疑廪赋不实勑侍中刘艾取米豆各五升烧火于御前作糜得二盆于是艾出问书米豆五升得糜二盆而民委顿何也朕甚愍之民不能自济故部使者出米豆兾有益焉御史不加隐䘏乃如是乎尚书以下诣省合谢奏收侯汶考治实诏曰未忍致于理杖五十亟遣上亲所廪人名于是悉得全济八月冯翊羌冦属县后将军郭汜右将军樊稠等率衆破之斩首数万级九月曹操还鄄城吕布屯山阳冬十二月司徒淳于嘉久病罢卫尉赵温爲司徒録尚书事后汉孝献皇帝纪卷第二十七后汉纪后汉纪卷第二十八后汉孝献皇帝纪卷第二十八袁宏二年春正月癸酉大赦天下即拜袁绍爲后将军使持节兾州牧封邟鄕侯沮授说绍曰公累世辅弼世济忠义今朝廷播越宗庙毁坏观诸州郡外託义兵内怀相擒未有存主䘏民者也今且州域粗定宜迎大驾安宫邺都挟天子而令诸侯畜士马以讨不庭谁能御之绍说将从之郭图淳于琼曰汉室陵迟爲日乆矣今欲兴之不亦难乎且今英雄据有州郡动衆万计所谓秦失其鹿先得者王今迎天子以自近动辄表闻从之则权轻违之则拒命非计之善也授曰今迎朝廷至义也又于时宜大计也若不早图必有先之者权不失机功在速捷其孰图之绍不能从是时以年不丰民食不足诏卖厩马百余匹御府大司农出杂缯二万匹与马直赐公卿巳下及贫民不能自存者李傕曰我邸阁储跱少乃不承诏悉载置其营贾诩曰此乃上意不可拒也不从李傕郭汜樊稠各自以有功争权欲鬪者数矣贾诩毎以大体责之虽内不能善外相含容初樊稠击马腾等李利战不甚用力稠叱之曰人欲截汝父头何敢如此我不能斩卿邪利等怒共谮之于傕催见稠勇而得衆心亦忌之二月李傕杀右将军樊稠抚军中郎将李象由是诸将皆有疑心傕数设酒请汜或留汜止宿汜妻惧傕与汜婢妾而夺已爱思有以离间之会傕送馈妻乃以豉爲药汜将食妻曰食从外来傥或有故遂摘药示之曰一捷无两雄我固疑将军信李公也他日傕复请汜大醉汜疑傕药之绞粪汁饮之乃解于是遂相疑治兵相攻矣上使侍中尚书和傕汜不从乃谋迎天子幸其营夜有亡者吿傕三月丙寅傕使兄子李暹将数千兵围宫以车三乘迎天子太尉杨彪曰自古帝王无在人家者举事当合天心诸君作此非是也暹曰将军计定矣于是天子一乘贵人伏氏一乘黄门侍郎贾诩左灵一乘其余诸臣皆歩司徒赵温司空张喜闻有急自其府出随乘舆旣出兵入殿中掠宫人御物是日天子幸傕宫又徙御府金帛乘舆器服置其营遂放火烧宫殿宫府居民悉尽天子复使公卿和傕汜汜又留太尉杨彪司空张喜尚书王隆光禄勲刘渊卫尉士孙瑞太仆韩融廷尉宣璠大鸿胪荣邰大司农朱隽将作大匠梁邵屯骑校尉姜宣等夏四月郭汜飨公卿议攻李傕杨彪曰羣臣共鬬一人劫天子一人质公卿此可行乎汜怒欲刃之中郎将杨密諌汜乃止朱隽素刚直遂发病死隽字公伟会稽上虞人少好学爲郡功曹太守徐珪爲州所诬奏郡吏谋赂宦官隽曰明府爲州所枉不思奋命而欲行赂以秽清政是有君无臣也今州自有赃污而求郡纎介抱罪诬人隽具知之请诣京都无以赂爲也珪曰卿之智情我所知也今州奏巳去恐无及也隽曰操曰作章疾马兼追足以先州且寻邮推之州书可得矣珪曰善隽即夜发轻骑数十人分伺州书果得而钞绝之隽得独至京师上书告刺史罪章即下乃徴刺史珪事得解刺史家闻使刺客分遮道欲杀隽隽知乃从洛阳尉司马珍自匿变服而去珪大悦隽由是显名举孝廉爲尚书郎迁兰陵令先和初交阯贼梁龙等攻郡县以隽治兰陵有名即拜交阯刺史隽上书求过本郡募兵天子许之得以便宜从事将家兵二千人并郡所调合五千人分两道至州界斩苍梧太守陈绍遣使喻以利害降者数万人乃勒兵击斩龙旬月尽定封都亭侯赐黄金五十斤甲午立皇后伏氏后琅邪东武人也父完深沉有大度举孝廉稍迁五官中郎将侍中以选尚阳安长公主主桓帝女也生五男一女长男德次雅次后次均次尊次朗后以选入掖庭爲贵人完迁执金吾于是李傕召羌胡数千人先以御物缯綵与之许以宫人妇女欲令攻郭汜羗胡知非正不爲尽力郭汜与傕中郎将张苞张宠等谋攻傕丙申兵交及帝殿前又贯傕左耳杨奉于外距汜汜兵退张苞张宠因以所领兵诣汜是日傕复移乘舆幸北坞门内外隔绝诸侍臣皆有饥色帝求米五斛牛骨五具以赐左右傕曰御脯上饭何用米爲乃与腐牛骨皆臭不可食帝大怒欲责之诘侍中杨琦上封事曰傕边鄙之人习于夷风今又自知所犯悖逆常有怏怏之色欲转车驾幸黄白城以舒其愤臣愿陛下宜恕忍之未可显其罪也上纳之初傕屯黄白城故谋欲徙傕以司徒赵温不与巳同乃内温坞中温闻傕欲移乘舆黄白城与傕书曰公前託爲董公报仇然实屠䧟王城杀戮大臣天下不可家见而户喻也今争睚眦之隙以成千金之讐民在涂炭各不聊生曽不改悟遂成祸乱朝廷仍下明诏欲令和解诏命不行恩泽日损而复欲转乘舆黄白城此老夫所不解也于易一过再爲渉三而弗改灭其顶凶不如早共和解引军还屯上安万乘下全生民岂不幸甚傕大怒欲遣人害之其弟应温故吏也谏之数日乃止帝闻温与傕书问侍中当洽曰傕不知臧否温言大切可爲寒心洽曰李应以解之矣上乃悦傕信鬼神昼夜祭祀爲董卓设坐三牲祠之祠毕过问帝起居因求入见傕带三刀执一刀侍中见傕亦带刀入侍值傕数汜之罪上面荅之傕出喜曰陛下贤主也傕曰侍中皆持刀欲图我乎侍中曰军中自尔国家之故事也傕乃安闰月巳卯遣谒者仆射皇甫丽和傕汜丽先诣汜汜从命又诣傕傕不听曰我有诛吕布之功辅功四年三辅清净国家所知也郭多盗马虏耳何敢欲与吾等邪必诛之君观吾方略士衆足辨郭多不多又劫质公卿所爲如是而君苟欲左右之邪汜一名多丽曰昔有穷后羿恃其善射不思患难以至于毙近者董公强将军所知也内有三公以爲主外有纵横以爲党吕布受恩而反图之斯须之间身首异处此有勇而无谋也今将军身爲上将抱钺持节子孙亲族荷国宠荣今汜质公卿而将军胁之谁轻重乎张济与郭多杨定有谋又爲冠带所附杨奉白波师耳犹知将军所爲非是将军虽宠之犹不输力也傕不从呵遣丽丽曰傕不从诏乱语不顺侍中胡邈傕所荐也谓丽曰李将军于卿非常也又皇甫公爲太尉将军力也是言何谓乎丽曰吾累世受恩又常在帷幄君辱臣死就爲李傕所杀志无顾也上惧傕闻丽言勑丽令去傕遣虎贲王昌唿丽欲杀之昌讽丽令去还曰臣追之不及辛巳车骑将军李傕爲大司马是夏陶谦病死刘备在徐州曹操欲袭之荀彧曰昔高祖保关中光武据河内皆深根固本以制天下进可以胜敌退足以坚守虽有困败而终济大业将军本以衮州首事平山东之难百姓归心悦服且河济天下之要地也人虽残壊犹易以自保是亦将军之关中河内也若不先定之根本将何寄乎今破李封薛简若兵东击陈宫宫必不敢西顾乘其间而收熟麦约食畜谷一举而布可破也布破然后南结杨州兵讨袁术临淮泗若舍布而东多留兵则不足用少留兵则民皆保城不得樵採布乘虚冦暴民心益危虽甄城范卫可全其余非公之有是无兖州也若徐州不定将军安所归乎且陶谦虽死徐州未易忘彼惩徃年之败将愧而结亲相爲表里今东方皆巳收麦必坚壁清野以待将军将军攻之不㧞掠之无所获不出十日则十万之衆未战而自困也前讨徐州威罚实行其子弟念父兄必人人自守而无降心就道破之尚不可有也事故有弃此取彼者以大易小可也以安易危可也唯一时之势不患本之不固可也今三者莫利愿将军熟虑之操乃止复定兖州六月侍中杨琦黄门侍郎丁沖钟繇尚书左丞鲁充尚书郎韩斌与傕将杨奉军吏杨帛谋共杀傕会傕以他事诛帛奉将所领归汜庚午鎭东将军张济自陜至欲和傕汜迁乘舆幸他县使太官令狐笃绥民校尉张裁宣喻十反汜傕许和质其爱子傕妻爱式和计未定而羗胡数来阙省问曰天子在此中邪李将军许我宫人美女今皆何所在帝患之使侍中刘艾谓宣义将军卖诩曰卿前奉职公忠故仍升荣宠今羗胡满路冝思方略诩乃召大帅飮食之许以封赏羗胡乃引去傕由此单弱于是尚书王复言和解之意计以士衆转少从之不以男各女爲质封爲君食邑复以汜从弟济从子绣傕从弟桓爲质秋七月甲子车驾出宣平门汜兵数百人前曰此天子非也左右皆将㦸欲交侍中刘文前曰是天子也使参乘高举帷诸兵何敢逼至尊邪汜兵乃却士衆皆称万岁夜到霸陵从者皆饥张济赋给各有差傕出屯河阳丙寅以张济爲骠骑将军封平阳侯假节开府如三公郭汜爲车骑将军假节杨定爲后将军封列侯董承爲安集将军追号乳母吕贵爲平氏君郭汜欲令车驾幸高陵公卿及济以爲宜幸弘农大会议之不决诏尚书郭浦喻汜曰朕遭艰难越在西都感惟宗庙灵爽何日不叹天下未定厥心不革武夫宣威儒德合谋今得东移望逺若近视险如夷弘农近郊庙勿有疑也汜不从上曰祖宗皆在洛阳灵怀皇后宅兆立未遑谒也梦想东辕日夜以兾临河谁谓其广望宋不谓其远而氾复欲西乎遂终日不食浦曰可且幸近县八月甲辰车驾幸新丰张济讽尚书徴河西太守刘玄欲以所亲人代之上曰玄在郡连年若有治理迨迁之若无异効当有召罚何縁无故徴乎尚书皆谢罪上旣罪济所讽也诏曰济有㧞车驾之功何故无有表而私请邪一切勿问济闻之免冠徒跣谢后将军杨定请侍中尹忠爲长史诏曰侍中近侍就非其宜必爲关东所笑前在长安李傕专政今朕秉万机岂可复乱官爵邪时上年十五每事出于胷怀皆此类也丙子郭汜等令车驾幸郿侍中科辑城门校尉衆在汜营密告后将军杨定安集将军董承兴义将军杨奉令会新丰定等欲将乘舆还洛阳郭汜自知谋泄乃弃军入南山是月曹操围张超于雍丘超曰救我者唯臧洪乎衆曰袁曹方穆而洪爲绍所用必不败好招祸远来赴此超曰子源天下义士大不背本也但恐见禁制不相及耳逮洪闻之果徒跣号泣并勒所令又从袁绍请兵欲救超而绍终不听超遂族灭洪由是怒绍绝不与通绍兴兵围之下能下绍使洪邑人陈琳以书喻洪洪荅曰隔濶相思发于寤寐幸相去歩武之间耳而以趣舎异规不得相见其爲怅恨难爲心哉㒒小人也本因行役遂窃大州恩深分厚宁乐今日自还接刃每登城勒兵望主人之旗鼓感故友之周旋抚弦搦矢不觉流涕之覆靣也当受任之𥘉自谓䆒竟大事共尊王室也岂寤天下不悦本州见侵郡将遘戹请师见下辞行波拘使洪故君有羑之厄洪栖迟求忠孝之名杖䇿擕背亏孝之不名孤揆此二者与其不得巳轻重殊涂亲踈异尽故便收泪告绝用命此城正以君子之违不适讐国故也吾闻之义不背亲忠不违君昔晏婴不降志于直刃南史不曲笔以求生故身着图篆名垂后世况仆据金城之固驱士民之力散三年之畜以爲一年之资但惧秋风扬尘伯珪马首南向北鄙告倒悬之急股肱奏乞归之记耳主人宜反旌退师治兵邺垣何乆辱盛怒暴威于吾城下哉行矣孔璋足下徼利于境外臧洪投命于君亲吾子託身于盟主臧洪䇿名于长安子谓余身死而名灭仆亦笑子生而无闻焉悲哉本同而末异努力努力夫复何言绍见洪书知无降意増兵急攻之城中谷尽外无强救洪自度必不免唿吏士谓曰袁氏无道所图不轨且不救洪郡将义不得不死念诸军无事宜与此祸可先城未败将妻子出吏士皆垂泣曰明府与袁氏本无怨隙今一朝爲郡将之故自致残困吏民何忍当舎明府去也男女七八千人相枕而死莫有离叛城䧟绍素亲洪施帷幔大会诸将见洪谓曰臧洪何相负若此今日服未洪据地暝目曰诸袁事汉四世五公可谓受恩今王室衰弱无辅翊之急欲因际会希兾非望多杀忠良以立姦威洪亲见唿张陈留爲兄则洪府君亦宜爲弟同共戮力爲国除害何有拥衆而观人屠灭惜力不能推刃爲天下报讐何谓服乎绍本爱洪意欲服而原之见洪辞切终不爲用乃杀之冬十月戊戌汜党夏育高硕等欲共爲乱胁乘舆西行侍中刘艾见火起不止曰可出幸一营以避火难杨定董承将兵迎天子幸杨奉营上将出夏育等勒兵欲止乘舆杨定杨奉力战破之斩首五千级壬寅行幸华隂宁辑将军叚煨具服御及公卿巳下资储欲上幸其营煨与杨定有隙迎乘舆不敢下马侍中种辑素与定亲乃言叚煨欲反上曰煨属来迎何谓反对曰迎不至界拜不下马其色变也必有异心于是太尉杨彪司徒赵温侍中刘艾尚书梁绍等曰叚煨不反臣等敢以死保车驾可幸其营董承杨定言曰郭汜来在畏营诏曰何以知之文祯左灵曰弘农督邮知之因胁督邮曰今郭汜将七百骑来入煨营天子信之逐路次于道南丁未杨奉董承杨定将攻煨使种辑左灵请帝爲诏上曰王者攻代当上叅天意下合民心司寇行刑君爲之不举而欲令朕有诏邪不听辑固请至夜半犹弗听奉乃輙攻煨营是夜有赤气贯紫宫定等攻煨十余日不下煨供给御膳百官无有二意司隷校尉管邰以爲不宜攻煨急应解围速至洛阳定等患之使杨奉请爲巳副欲杀之帝知其谋不听诏使侍中尚书吿喻之定等奉诏还营李傕郭汜悔令车驾东闻定攻叚煨相招共救之因欲追乘舆杨定闻傕汜至欲还蓝田爲汜所遮单骑亡走是时张济复与傕汜合谋欲留乗舆于弘农十二月行幸弘农济汜傕追乗舆衞将军杨奉射声校尉俎隽力战乗舆仅得免隽被创坠马傕谓左右曰尚可活否隽骂之曰汝等凶逆逼劫天子使公卿𬒳害宫人流离乱臣贼子未有此也傕乃杀之隽时年二十五其督战訾置负其尸而瘗之济等抄掠乗舆物及秘书典籍公卿巳下妇女死者不可胜数壬申行幸曹阳傕汜济并力来追董承杨奉间使至河东招故白波帅李乐韩暹胡才及匈奴右贤王去卑率其衆来与傕等战大破之斩首数千级诏使侍中史恃太㒒韩融告张济曰朕惟宗庙之重社稷之灵乃心东都日夜以冀洛阳丘墟靡所庇廕欲幸弘农以渐还旧诸军不止其竞遂成祸乱今不爲足民在涂炭济宿有忠亮乃心王室前之受命来和傕汜元功旣建岂不惜乎济其廪给百官遂究前勲昔晋文公爲践土之会垂勲周室可不勉哉于是董承等以新破傕等可复东引诏曰傕汜自知罪重将遂唐突爲吏民害可复待韩融还乃议进退承等固执宜进庚申车驾发东董承李乐卫乗舆胡才杨奉韩暹匈奴右贤王于后爲距傕等来追王师败绩杀光禄勲邓渊廷尉宣璠少府田芬御史邓聘大司农张义是时司徒赵温太常王绛卫尉周忠司隷校尉管郃爲傕所遮欲杀之贾诩曰此皆大臣卿奈何害之也傕乃止李乐曰事急矣陛下宜衘马上曰不可舎百官而去此何辜哉弗听是时虎贲羽林行者不满百人傕等綂营叫唤吏士失色各有分散之意李乐惧欲令车驾御船过砥柱出孟津诏曰千金之子坐不垂堂孔子愼慿河之危此所谓安居之道乎大尉杨彪曰臣弘农人也自此东有三十六难非万乘所登也宗正刘父曰臣前爲陜令知其险旧故有河师犹有倾危况今无师太尉所虑是也董承等以爲宜令刘太阳使李乐夜渡具舩举火爲应上与公卿歩出营临河欲济岸高十余丈不得下议欲续马辔系帝腰时后兄伏德扶后一手挟绢十四董承使荷令孙俨从人间所后左灵曰御是何等人也以刀捍之杀旁侍者血溅后衣伏德以马辔不可亲腰以绢爲辇下校尉向弘居前负帝下至河邉余人皆匍匐下或有从岸上自投冠帻皆坏旣至河邉士卒争赴舟董承李乐以戈击破之帝乃御舩同舟渡者皇后贵人郭赵二宫人太尉杨彪宗正刘艾执金吾伏完侍中种辑罗邵尚书文桢郭浦中丞杨衆侍郎赵泳尚书郎冯硕中官仆射㐲德侍郎王稠羽林郎侯折卫将军董承南郡太守左灵府史数十人余大官及吏民不得渡甚衆妇女皆爲兵所掠夺冻溺死者不可胜数卫尉士孙瑞爲傕所杀傕见河北有火遣骑候之适见上渡河唿曰汝等将天子去邪董承惧射之以被爲幔旣渡幸李乐营河东太守王邑来贡献劳百官丁亥幸安邑王邑赋公卿以下緜绢各有差封邑爲列侯庚子拜胡才爲征北将军领并州牧李乐爲征西将军领凉州牧韩暹爲征东将军领幽州牧皆假节开府如三公遣太㒒韩融至弘农与傕汜连和还所掠宫人公卿百官及乘舆车驾数乘是时蝗虫大起岁旱无谷后宫食枣菜诸将不能相率上下乱粮食尽于是安东将军杨奉卫将军董承征东将军韩暹谋以乘舆还洛阳乙卯建义将军张阳自野王来与董承谋迎乘舆还洛阳安国将军封晋阳侯假节开府如三公袁术自以依据江淮带甲数万加累世公候天下豪杰无非故吏以爲袁氏出陈舜之后以黄乘赤得运之次时沛相陈珪故太尉球之子也术与珪俱公族子孙少交游书与珪曰昔秦失其政天下羣雄争而取之兼智勇者卒受其福今世纷扰复有瓦解之势诚英人有爲之时也与足下旧交岂肯左右之乎若集大事子爲吾心膂珪荅书曰若秦末世肆暴志情虐流天下毒被生民民不堪命故遂土崩今虽季世未有秦苛暴之乱也曹将军神武应期兴复典刑扫平兇慝清定海内有徴矣足下当戮力同心匡翼汉室而隂谋不轨以身试祸岂不痛哉若迷而知反尚可以免吾备旧知请陈至情虽逆于耳骨肉之恩也天子之败于曹阳术会其衆谋曰刘氏微弱海内鼎沸吾家四世公辅百姓所归欲应天顺民于诸君意何如衆莫敢对主簿阎象进曰昔周自后稷文王积德累功三分天下犹服事殷明公虽奕世克昌未有若周之盛汉室虽㣲未有殷纣之暴术黙然不悦遂造符命置百官焉后汉孝献皇帝纪卷第二十八后汉纪后汉纪卷第二十九后汉孝献皇帝纪卷第二十九袁宏建安元年春二月执金吾伏完爲辅国将军开府如三公是时董承张阳欲天子还洛阳杨奉李乐不欲尚书上官洪言还洛之议李乐辅洪由是诸将错乱更相疑贰董承奔野王韩暹屯闻喜胡才杨奉之坞卿欲攻韩暹上使人喻止之夏五月丙寅遣使至杨奉李乐韩暹营求送至洛阳奉等从韶六月乙未车驾幸闻喜杨奉胡才悔令乗舆去乃与李乐议欲还大驾诈言当游渑池东以避匈奴上不从庚子车驾从北道出傍山而东无匈奴冦李乐愧其言惧而辞还是时粮食乏尽张阳自野王迎乗舆赈给百官丙辰行至洛阳幸故常侍赵忠宅张阳治缮宫殿丁丑大赦天下是月孙䇿入会稽太守王朗与䇿战败绩八月辛丑天子入南宫阳安殿阳以爲巳功故因以名阳谓诸将曰天子当与天下共之幸有公卿大臣阳当捍外难何事京都遂还野王杨奉亦屯梁癸卯张阳爲大司马杨奉爲车骑将军韩暹爲大将军领司隷校尉皆假节钺是以州郡各拥兵自爲莫有至者百官穷困朝不及夕尚书巳下自出採樵或饿死墙壁间爲吏兵所杀暹等各矜其功任意恣睢干乱政事于是曹操议欲迎乗舆或曰山东未定韩暹杨奉亲与天子还京北连张阳未可卒制司马荀彧劝之曰昔高祖东征爲义帝缟素而天下归心自天子播越将军首唱义兵徒以山东扰乱未能逺赴关右然犹分遣将帅蒙险通使虽御难于外乃心无不在王室是将军匡天下之素志也今车驾旋轸义士有存本之思百姓怀感旧之哀诚因此时奉主上以从民望大义也秉至公以服雄杰大略也扶弘义以致英儁大德也天下虽有逆节必不能爲累明矣韩暹杨奉其敢爲害若不时定四方生心后虽虑之无能及也操从之辛卯操诣关贡献廪公卿以下操陈韩暹张阳之罪暹怖单骑奔走上以暹阳有翼驾还洛之功一切勿罪于是诛羽林郞侯折尚书冯硕侍中台崇讨有罪也封卫将军董承辅国将军伏完侍中丁种辑尚书仆射钟繇尚书郭浦御史中丞董芬彭城相刘艾左冯翊韩斌东莱太守杨衆罗邵伏德赵𬎼爲列侯赏有功也追赠射声校尉沮儁爲弘农太守矜死节也符节令董昭说曹操曰将军兴义兵以诛暴乱朝天子辅翼王室此五霸之功也巳下诸将人人殊异未必服从今留匡弼事势不便唯有移车驾幸许耳然朝廷播越新还旧都逺近企望兾一获安今复徙车驾不厌衆心夫行非常之事乃有非常之功愿将军䇿其多者操曰此孤之本志也遂言幸许之计上从之庚申车驾东杨奉自梁欲要车驾不及巳巳车驾到许幸东营甲戌鎭东将军曹操爲大将军更封武平侯操固让不许太尉杨彪司空张喜以疾逊位冬十月戊辰右将军袁绍爲太尉绍耻班在操下不肯授操乃辞大将军丙戌以操爲司空领车骑将军辛卯曹操征杨奉于梁奉奔袁术吕布袭徐州刘备奔曹操初陈郡人袁涣爲刘备茂才避地江淮之间爲吕布所拘布令涣作书骂辱备涣曰不可再三强之不许布大怒以兵胁之曰爲之则生不爲则死涣颜色不变笑而应曰涣闻唯德可以辱人不闻以骂使彼固君子也且不耻将军之言彼诚小人也将复将军之意则辱在此不在于彼且涣他日之事刘备犹今日之事将军也如一旦去此复骂辱将军可乎布慙而止涣字曜卿司徒滂之子也涣少与弟微俱以德行称是时汉室襄微天下将乱涣与微闲居从容谋安身避乱之地涣慨然叹曰汉室陵遟乱无日矣茍天下不靖逃将安之若天将䘮道民以义存唯强而有礼可以庇身乎微曰古人有言知机其神乎见机而作君子所以元吉也天理盛襄汉其已矣夫有大功必有大事此又君子之所深识退藏于宻者也且兵革之兴外患衆矣微将逺蹈山海以求免乎天下淆乱各行其所志微避地至交州涣展转刘备袁术吕布之间晚乃遇曹公涣说操曰夫兵者凶器也不得巳而用之鼓之以道德征之以仁义兼抚其民而除其害夫然故可与之死可与之生自大乱以来十数年矣民之欲安甚于倒悬然而暴乱未息者何也政失其道欤复闻明君善于救世乱则济之以义伪则鎭之以朴世异事变治国不同不可不察也夫制度损益此古今之不必同者也若夫惠爱天下而反之于正虽以武平祸乱而济之以德诚百王不易之道也公明哲超世古之所以得其民者公旣动之矣今所以失其民者公旣戒之矣海内頼公得免于危亡之祸然而民未知义唯公所训之则天下幸甚操重涣言以爲军谘祭酒涣常谓人曰夫居兵乱之间非吾所长毎谦不敢处也张济自关中走南阳爲飞矢所中死从子绣领其衆屯宛天子旣免曹阳贾诩去李傕託于段煨顷之复归张绣二年春正月曹操征张绣绣降其季弟济妻国色也操以爲妾绣由是谋叛袭操七军大败之杀其二子自曹操之迎乗舆也袁绍内怀不服绍旣兼河朔天下畏其强操方东忧吕布南距张绣及绣败操军绍益自骄而与操书悖慢操大怒动止容变于常衆皆以爲失利于绣故也仆射钟繇以问尚书令荀彧彧曰公以明哲必不追咎徃事也殆有他虑乎遂见操以问焉操以绍书示之且曰今将征不义而力不敌如何彧对曰古之成败诚有其材虽弱必强茍非其人其强易弱刘项之事足以观矣今与公争天下者唯袁绍绍貌外寛内忌任人而疑其心公明逹不拘唯材所宜不问踈贱此度胜也绍遟重少决失在后机公能断大事应变有方此谋胜也绍御军寛缓法令不一士卒虽衆而实难用公法令严明赏罚必行士卒虽寡皆争致死此武胜也绍凭世资从容饰智收名誉故士之寡能好闻者归之公以至仁待士又推诚心不爲虚美行已谦恭俭约而与有功者无吝故忠正杀身之士咸愿爲用此德胜也夫此四胜仗义征伐谁敢不从绍以四失背忠自专强何能爲操悦秋七月即拜太尉袁绍爲大将军于是马日磾丧还京师将欲加礼少府孔融议曰日磾以上公之尊乗旄节之使衔命直指宁辑东夏而曲媚贼臣爲所牵率章表署用辅侠首名附下罔上姦以事君昔国佐当晋军而不挠宜僚临白刃而正色王室大臣不得见胁爲辞郑人讨幽公之乱斲子家之棺圣人哀矜未忍追治不宜加礼冬十月谒者仆射裴茂督三辅诸军讨李傕也三年春正月破傕斩之夷三族郭圯爲其将伍习所杀李乐病死胡才爲怨家所杀张阳爲其将眭固所杀马腾韩遂凉州自相攻击五月韩暹杨奉死秋七月曹操征张绣破之荀彧说曹操曰不先取吕布河北未易图也操曰若袁绍侵扰关中西羌南诱蜀汉是我独以兖州抗天下五分之一也爲之奈何彧曰关中将帅以十数莫能久相一唯韩暹马腾最强彼见山东之败必各拥衆自保全若抚以恩德使连和相推虽不能久要公定山东足以不动钟繇可属以西事公无忧也操从之九月曹操征吕布是岁袁绍自立爲天子术与杨彪婚亲也操忘彪忠正收彪付狱将杀之孔融闻之不及朝服徃见操曰杨彪累世清德四叶重光周书父子兄弟罪不相及况袁氏之罪乎易称积善余庆但欺人耳操曰国家之意也融曰假使成王欲杀召公则周公可得言不知耶今天下缨緌缙绅之士所以仰赡明公者以辅相汉室举直措枉致之雍熈也今横杀无辜则海内观听谁不解体孔融鲁国之男子明日便当拂衣而去不复朝也操意解乃免彪覩汉祚将微自以累世公辅耻事异姓遂称疾不行征郑玄爲大司农不至玄字康成北海高宻人也爲啬夫隐恤孤苦闾里安之家贫虽得休假常诣校官诵经太守杜密异之爲除吏録使得极学玄之右扶风事南郡太守马融融门徒甚盛弟子以相次受至三年不得见玄讲习弥笃昼夜不倦融见竒之引与相见自篇籍之奥无不精研叹曰诗书礼乐皆以东矣会党事起而玄教授不辍弟子数百人中平初悉解禁固玄巳六十余矣始爲王公所命一无所就者玄身长八尺秀眉朗目造次顚沛非礼不动黄巾贼数万人经玄庐皆爲之拜高密一县不被抄掠袁绍甞遇玄而不礼也赵融闻之曰贤人者君子之望也不礼贤是失君子之望夫有爲之君不失万民之欢心况于君子乎失君子之望难乎有爲也四年春曹操获吕布斩之二月司空曹操让位于太仆赵岐不听三月卫将军董承爲车骑将军封操三千户讨吕布之功也固让不受三月袁绍讨公孙瓉六月拜孙䇿爲会稽太守讨逆将军封吴阳侯初彭城人张昭避乱淮南䇿賔礼之及䇿东略遂爲之谋主闻袁术僭号昭爲䇿书谏术曰昔者董卓无道陵虐王室祸加太后暴及弘农天子播越宗庙焚毁是以豪杰发愤赫然俱起元恶旣毙幼主东顾乃使王人奉命宣明朝恩偃武修文与之更始而河北异谋黑山不顺刘表僭乱于南公孙叛逆于北刘繇阻兵刘备争盟是以未获承命囊弓戢戈也当谓使君与国同规舍是不䘏完然有自取之志惧非海内企望之意昔汤伐桀称有夏多罪武王伐纣曰殷有重罚此二王者虽有圣德假使时无失道之过何由逼而夺之也今主上岂有恶于天下徒以幼小胁于僭臣异于汤武之时也又闻幼主明智聦敏有夙成之德天下虽未被恩咸以归心焉若辅而兴之旦奭之美率土之所望也使君五世相承爲汉宰辅荣宠之盛莫与爲比宜効忠守节以报汉室世人多惑图纬之言妄牵非类之文茍以悦主爲美不顾成败之计今古所愼也忠言逆耳驳议致憎苟有益于尊明则无所敢辞术始自以爲有淮南之衆料䇿之必与巳合及得其书遂愁沮发疾袁绍自破公孙瓉贡御希慢私使主簿耿苞密白曰赤德运衰历数将改宜顺天意以应民望绍以苞白事咨于军府议者咸以苞爲妖妄宜诛绍杀苞以悦衆然遂有逆谋于是绍将南出师以攻曹操沮授田丰谏曰师出历年百姓疲弊仓库无积赋役方殷此国之深忧也宜遣使献捷天子务农逸民若不得通乃表曹操隔我王路然后进屯黎阳渐营河南益作舩舫缮治器械分遣精骑抄掠边鄙令彼不得安我取其逸三年之中事可坐定也审配郭图曰兵书之法十围五攻敌则能战今以明公之神武跨河朔之人衆以伐曹氏譬若覆手今不时取后难图也授曰盖救乱诛暴谓之义兵恃衆凭强谓之骄兵兵义无敌骄者先灭曹氏迎天子建宫许都今兴师南向于义则违且庙胜之䇿不在强弱曹氏法令旣行士卒精鍊非公孙瓉坐而受围者也今弃万安之术而兴无名之兵窃爲公危之图曰武王伐纣不爲之义况曹氏而云无称且公师武臣勇将士愤怒人思自骋而不及时早定大业虑之失者夫天与不取反受其咎此越之所以霸吴之所以亡也监军之计而非见时知机之变绍从之图等因是谮授曰授监统内外威震三军若其浸盛何以制之夫臣与主同者昌主与臣同者亡黄石之所忌也且御衆于外不宜知内绍疑焉乃分监军爲三都督使授及郭图淳于琼各典一军遂南冬十一月张绣贾诩降曹操十二月甲辰司隷校尉钟繇持节鎭抚关中庚辰曹操率师拒袁绍于官渡孔融谓荀彧曰绍地广兵强田丰许攸智计之士也爲之谋审配逢纪尽忠之臣也任其事颜良文丑勇冠三军统其兵殆难克乎彧曰绍兵虽强而法不整田丰刚而犯上许攸贪而不治审配专而无谋逢纪果而自用此二人留知后事者攸犯其法必不能从也攸必爲变颜良文丑一夫之勇耳可一战而擒也袁术欲北至靑州曹操使刘备要击之会术病死操悔遣备追之不及备遂据下邳五年春正月壬午车骑将军董承偏将军王服谋杀曹操发觉伏诛初承与刘备同谋未发而备出谓服曰郭圯有数百兵坏李傕数万人但足下与吾同不耳昔吕不韦之门须子楚而后高今吾与子犹是也服惶恐不敢当然兵又少承曰兴事讫得曹公成兵不足邪服曰今京师岂有所任者乎承曰长水校尉种辑议郞吴硕是吾腹心办事者辑硕皆被诛曹操攻刘备奔袁绍二月遣沮授郭图淳于琼颜良等攻刘延于白马绍引兵至黎阳沮授临发会其宗族散资财以与之曰夫势存则威无不行势亡则不保一身哀哉其弟宗曰曹公士马不敌兄何惧焉授曰以曹兖州之明略又挟天子爲资我虽克伯珪衆实疲弊而将校主锐军之破败在此举矣杨雄有言曰六国蚩蚩爲羸弱姬今之谓矣夏四月曹操救刘延大战斩颜良秋七月辛巳立皇子冯爲河阳王壬午南阳王薨八月袁绍将济河沮授谏曰胜负变化不可不详今宜留屯延津分兵官渡若克获还迎不晚设其有难衆不可还诏不从授临济叹曰上盈其志下务其功悠悠黄河吾其反乎遂以疾辞绍恨之乃省其所部倂属郭图遂军官渡绍衆盛操军大惧与荀彧书议欲还许以引绍彧报曰绍聚官渡欲与决胜负公以至弱当至强若不制必爲所乗是天下之大机也且绍布衣之雄能聚人而不能用也以公神武明哲而奉以大顺何向而不济今军食虽少未若楚汉在荥阳成臯间也是时刘项莫肯先退先退者势屈也公以十分居一之衆画地而守之扼其喉而不能进巳半年矣情见势竭必将有变此用竒之时不可失也操从之刘备去袁绍南奔汝南九月庚子朔日有蚀之诏公卿各上封事靡有所讳袁曹相持于官渡孙䇿欲袭许迎乗舆部署未发爲许贡客所害先吴郡太守许贡爲䇿所杀其小子与客谋报曰孙䇿勇锐若多杀人于道䇿必自出则可擒也客从之乃杀人于江边䇿闻之怒单骑自出客刺伤之将死谓张昭曰中国乱以吴越之衆三江之固足可观成败公等善辅吾弟唿权佩以印绶曰举江东之衆决机于两阵之间与天下争衡卿不如我任贤使能各尽其力以保江东我不如卿初䇿在吴与张昭论曰今四海未定当以武平之耳吴人陆绩年少在坐末大声言曰昔管夷吾相齐桓公九合诸侯一匡天下不用兵车孔子曰逺人不服则修文德以来之今诸君不务道德怀取之术而唯尚武绩虽童蒙窃所未安也昭等异焉绩容貌雄壮博学多识星历算数无不该览及权统事辟奏曹掾以直道见惮出爲鬰林太守加偏将军绩意在儒雅非其志也虽在军旅着述不废作浑天图注易释玄皆传于世预自知亡日乃爲辞曰有汉志人吴郡陆绩幼敦诗书长翫礼易受命南征遘疾逼厄遭命不永呜唿悲隔又曰从今巳去六十年之外车同轨书同文恨不及见也十一月甲子曹操与袁绍战于官渡绍师大溃沮授爲操军人所执授大唿曰授不降也爲所执耳操与之有旧逆谓之曰分野殊异遂用阻绝不图今日乃相擒也授对曰兾州失䇿以取奔北授智力俱困宜其见擒操曰本初无谋不相用计今丧乱过纪国家未定当相与图之授曰叔父母弟悬命袁氏若蒙公灵速死爲福公叹曰孤早相得天下不足虑也遂舍而厚遇之顷之谋归袁氏操杀之六年春三月曹操以袁绍新败欲悉军以征刘表以问尚书令荀彧彧曰今绍之败其衆离心宜因而遂定而欲逺背兖豫南军江汉夫困兽犹鬪况在绍乎若绍收其余烬承虚以出则公之事去矣四月曹操将兵于河上八月辛卯侍中郗虑尚书令荀彧司隷钟繇侍讲于内冬十一月曹操征刘备奔刘表屯新野七年夏五月庚戌袁绍发病死初绍有三子谭熈尚谭长而惠尚少而美绍妻爱尚数称其才绍以竒其貌欲以爲后乃出谭爲靑州刺史沮授谏曰世称一兎走衢万人逐之一人获之贪者悉止分定故也且年均以贤德均则卜古之制也愿上推先代成败之诚下思逐兔分定之义绍曰孤欲令三子各据一州以观其能授出曰祸其始此矣及绍未命而死其别驾审配护军逢纪宿以骄侈爲谭所疾于是纪外顺绍妻内虑私害乃矫诏遗命奉尚爲嗣谭至不得立自称车骑将军由是有隙谭军黎阳九月曹操征谭尚越嶲男子化爲妇人周羣曰将有易代之事者八年春操破谭尚秋七月曹操上言守尚书令荀彧自在臣营叅同计画周旋征伐毎皆克捷竒䇿宻谋悉皆共决及彧在台常思书徃来大小同䇿诗美腹心传贵庙胜勲业之定彧之功也而臣前后独荷异宠心所不安彧与臣事通功并宜进封赏以劝后进者于是封彧爲万歳亭侯八月曹操征刘表军次西平谭尚争兾州九月公卿迎气北郊始用八佾冬十月曹操至黎阳九年夏四月操拔邯郸秋八月曹操破邺袁尚熈奔匈奴辛巳封萧何后爲安衆侯九月太中大夫孔融上书曰臣闻先分九圻以远及近春秋内诸夏而外夷狄诗云封畿千里惟民所止故曰天子之居必以衆大言之周室旣㐮六国力征授赂割裂诸夏镐京之制商邑之度历载弥人遂以闇昧秦兼天下政不遵旧革刬五等扫灭侯甸筑城万里濵海立门欲以六合爲一区五服爲羌关卫不要遂使陈项作难家庭临海击柝不救圣汉因循未之匡改犹依古法颍川南阳陈留上党三河近郡不封爵诸侯臣愚以爲千里国内可略从周官六乡六遂之文分取北郡皆令属司隷校尉正以王赋以崇帝室投自近以寛逺繇华贡献外薄四海揆文奋武各有典书帝从之戊辰以司空曹操领兾州牧或说操曰宜复古制置九州则所制者广大天下服矣操将从之荀或言于操曰兾州求公领牧以要民心甚善至于分改九州窃有疑焉若是兾州当取河东冯翊扶风西河并幽之地所夺者衆前日公破袁尚擒审配海内震骇人人自恐不保其土地守其兵衆也今便分属兾州将皆动心且人多悦关右将皆以动心之计今此必以爲次第见夺一旦生变有守善者转相胁爲非则袁尚得寛其死而袁谭懐贰刘表遂有江汉之间天下未易图也愿公引兵先定河北然后修复旧京南临荆州责王贡之不入则天下咸知其意人人自安天下大定乃议古制操曰微足下失之者多矣遂寝九州之议十月有星孛于东井分凉州四郡爲梁州十年春正月曹操攻袁谭于南皮大破斩之丁丑增封操万三千户平幽兾之功也八月侍中荀悦撰政治得失名曰申监旣成而奏之曰夫道之本仁义而巳五典以经之羣籍以纬之咏之歌之絃之舞之前监旣明后复申之致治之术先屏四患乃崇五政一曰伪二曰私三曰放四曰奢伪乱俗私坏法放越轨奢败制四者不除则政末由行矣其致也俗乱则道荒虽天下不得保其性也法壊则世倾虽人主不得守其度也轨越则礼亡虽圣人不得全其行矣制败则欲肆虽四表不得充其求矣是谓四患修农桑以养其生审好恶以正其俗置文教以章其化立武备以秉其威制赏罚以统其法是谓五政民之不畏死不可惧以罪人不乐生不可劝以善虽使契布五教咎繇作士政不行矣故在上者先丰民财以定其志帝耕籍田后桑𧖟宫国无游民野无荒业财贾不用力不妄加以周民事是谓养生君子之所以动天地感神明正万物而成至治者必乎眞定而巳故在上者审定好恶旣安乎功罪毁誉亦终于准验听言责事举名察实无或作诈伪淫巧以荡衆心故事无不核物无不功善无不显恶无不彰俗无姦诈民无淫风百姓上下覩利害之存乎巳也故肃敬其心内不回惑外无异望则民志平矣是谓正俗君子以情用小人以刑用荣辱者赏罚之精华也故礼教荣辱以加君子化其情也桎梏以加小人化其刑也君子不犯辱况于刑乎小人不忘刑况于辱乎若在具中人之伦则礼刑兼焉教化之废推中人而堕于小人之域教行之行引中人而纳于君子之涂是谓章化小人之情缓则骄骄则怠怠则怨怨则叛危则谋乱安则思欲非威强无以惩之故在上者必有武备以戒不虞以遏冦虐安居则寄之内政有事则用之军旅是谓秉威赏罚政之柄也赏以罚审信顺令行赏以劝善罚以惩恶人主不妄赏非徒爱其财也赏妄行则善不劝矣不妄罚非徒矜其人也罚妄行则恶不惩矣赏不劝谓之止善罸不惩谓之纵恶在上者能不止下爲善不纵下爲恶则国法立矣是谓统法四患旣蠲五政旣立行之以诚守之以固简而不怠踈而不失无爲爲之使自施之无事事之使自安之不肃而成不严而治垂拱揖让而海内平矣古者天子诸侯有事必告于庙庙有二史左史记言右史记事事爲春秋言爲尚书君举必记善恶成败无不存焉下及士庶苟有茂异咸在载籍或有欲显而不得欲隐而名彰得失一朝荣辱千载善人劝焉淫人惧焉可备史官掌其典常上览而善焉悦字仲豫颍川人也少有才理兼综儒史是时曹公专政天子端拱而巳上旣好文章颇有才意以汉书爲䌓使悦删取其要爲汉纪三十篇冬十一月并州刺史高干反十一年正月有星孛于北斗占曰人主易位曹操征高干斩之己丑增封操并前三万户食柘城阳夏四县比邓禹吴汉故事秋七月武威太守张勐杀凉州刺史商邯后汉孝献皇帝纪卷第二十九后汉纪后汉纪卷第三十后汉孝献皇帝纪卷第三十袁宏十二年春曹操上表曰昔袁绍入郊甸战于官渡时兵少粮尽图欲还许荀彧乃建进讨之规遂摧大逆覆取其衆此彧覩胜败之机畧不出世绍旣破败臣粮亦尽以爲河北未易图也欲南讨刘表或复止臣陈其得失臣用反于是遂平四州向使臣退于官渡绍必鼓行而前遂征刘表则河北延其凶讣彧之二䇿以立爲存以祸爲福臣所不及也是故先帝贵指纵之功薄搏获之赏古人尚帷幄之规下攻㧞之捷原其绩效足享高爵而海内未喻其状所受不侔其功臣诚惜之乞重平议增畴户邑或深辞让操报之曰君之䇿谋非但所表二事而巳前后谦沖欲慕鲁连先生乎此圣人逹节者所以贵也昔介子推有言窃人之财犹谓之盗况君宻谋安衆先于孤者以百数乎以二事相还而复辞何敢谦亮多邪三月癸丑增封守尚书令彧户一千并前二千户操欲表爲三公或使荀攸深让至于十数乃止是时曹公世子聦明尊隽宜高选天下贤哲以师保之辅成王德及征行军宜以爲副贰使渐明御军用之道操从之秋八月曹操登白狼山与匈奴冐顿战大破斩之袁尚熈奔辽东太守公孙康斩尚熈首送京师乙酉封操三子爲列侯操不受冬十月星孛于鹑尾乙酉济南王斌爲黄巾所杀刘备屯新野荆州豪杰归者日衆琅邪阳都人诸葛亮字孔明躬耕陇畆好爲梁甫吟身长八尺甞自比于管仲乐毅时人莫之许也唯博陵崔少平颍川徐元直与亮友善谓之信然于是徐庶见刘备曰诸葛孔明卧龙也将军岂愿见之乎备曰君与俱来庶曰此人宜可以就见不可屈致将军且枉驾顾之由是备三诣其庐因屛人而言曰汉室倾穨姦臣窃命主上蒙尘孤不量力度德欲信大义于天下而智术浅短遂用猖蹷至于今曰然志犹未巳君爲计将安出亮荅曰自董卓以来豪杰并起跨州连郡不可胜数曹操比于袁绍则名㣲而衆寡遂能克绍以弱爲强此非唯天时抑亦人谋也今巳拥百万之衆挟天子而令诸侯此诚不可与争锋孙权据有江东巳历三世国险而民附贤能爲之谋此可与之爲援不可图也荆州北据汉沔利尽南海东连吴会西通巴蜀此用武之国而其主不能殆天将所以资将军也益州险塞沃野天府之地高祖因之以成帝业刘璋闇弱张鲁在北民殷国富而不知存䘏智能之士思得明后将军旣帝室之胄信义着于四海总览英雄思贤如渇若跨有荆益保其巖阻西和诸戎南抚夷越结好孙权内修政治天下有变命一上将将荆州之军以向宛洛将军身率益州之衆出于秦川百姓孰不箪食壷浆以迎将军者乎如是覇业可成汉室复兴也备曰善于是与亮情好日密诸将不悦备解之曰孤之有孔明犹鱼之得水愿诸君勿复言十三年春正月癸未司徒赵温请置丞相秋七月曹操征刘表八月丁未光禄大夫郄虑爲御史大夫初操以谷少禁酒太中大夫孔融以爲不可与操相覆䟽因以不合意时中州畧平惟有吴蜀融曰文德以来之操闻之怒以爲怨诽浮华乃令军谘祭酒路粹传致其罪壬子太中大夫孔融下狱诛妻子皆弃市融字文举鲁国人孔子二十世孙㓜有异才年十余岁随父诣京都时河南尹李膺有重名勑门通简賔客非当世英贤及通家子孙不见也融欲观其爲人遂造膺门曰我是李君通家子孙门者白膺请见曰高明父祖甞与㒒周旋乎融曰然先君孔子与君李老君同德比义而祖师友则仆累世通家也衆坐莫不叹息佥曰异童子也太中大夫陈祎后至同坐以吿祎曰小时了了者至大亦未能奇也融曰如足下㓜时岂甞惠乎膺大笑谓融曰高明长大必爲祎器年十三丧父哀慕毁瘠杖而后起州里称其至孝初山阳张俭与融兄裒友善亡命来诣裒适出时融年十六俭不吿融知俭长者有窘迫色谓曰吾独不能爲君主也因留舎藏之后以人客发泄国相以下密就掩捕俭得脱走收融及裒送狱融曰保内藏舎者融也当坐之裒曰彼来求我求我之由非弟之过我当坐之兄弟争死郡县疑不能决乃上谳诏书令裒坐之融由是显名年二十八爲北海太守先是黄巾破青州融收合夷民起兵自守贼张余等过青州融逆击爲其所败收余兵保朱虚称诏诱吏民复置城邑崇学校庠序举贤贡士表显耆儒以彭璆爲方正邴原有道王修爲孝廉告高密县爲郑玄特立鄕名曰郑公鄕又国人无后及四方游士有死亡皆爲棺木而殡葬之使甄子然临配食县杜其礼贤如此刘备表融领青州刺史年余爲群贼所攻不能自守建安初徴爲将作大匠迁少府每朝会访对輙爲议主诸卿大夫寄名而巳初颍川陈纪论复肉刑书曰惟敬五刑以成三德易着劓刖灭趾之法所以辅政助教惩恶息杀也且杀人偿死合于古制至于伤人或残毁其体而才翦亡髪非其理也若用古刑使淫者下𧖟室盗者刖其足永无淫放穿窬之姦矣融难之曰古者吏端刑清治无过差百姓有罪皆不之滥末世凌迟风化坏乱法侮其民故曰上失其道民散乆矣而欲绳之以古制投之以残弃非所谓与时消息也纣斩一朝渉之胫天下谓之无道九牧之地千八百纣也求世休和不可得巳且𬒳刑之人虑不全生志在思死类多趋恶夙沙乱齐伊戾祸宋赵高英布爲世大患虽忠如鬻权信如卞和智如孙膑冤如巷伯才如史迁逹如子政一离刀锯没世不齿是太甲之思庸穆公之霸秦陈汤之都赖魏尚之边功无复悔也曹公将复肉刑以衆议不同乃止袁宏曰夫民心乐全而不能常盖利用之物悬于外而嗜慾之情动于内也于是有进即陵竞之行希求放肆不巳不能充其嗜慾也则苟且侥倖之所生也希求无厌无以踈其欲也则姦伪忿怒之所兴也先王知其如此而欲救弊故先以德礼陶其心其心不化然后加以刑辟书云百姓不亲五品不逊汝作司徒敬敷五教五教在宽蛮夷猾夏寇贼姦䆒汝作士五刑有服然德刑之设叅而用之者也三代相因其义详焉周礼使墨者守门劓者守闾宫者守内刖者守囿此肉刑之制可得而论也荀卿亦云杀人者死伤人者刑百王之所同未知其所由来者也夫杀人者死而相杀者不巳是大辟可以惩未杀不能使天下无杀伤人者刑而害物者不息是黥劓可以惧未刑不能使天下无刑也故将欲止之莫若先以德礼夫罪过彰着然后入于刑辟是将杀人者不必刑也纵而不死则䧟于刑辟矣故刑之所制在于不可移之也礼教则不然明其善恶所以濳劝其情消于未然也示以耻辱所以内其心治之未伤也故过而不至于着罪薄而不及于刑也终入辜辟者非教化之所得也故虽残一物之生刑一人之体是除天下之害夫何伤哉率斯道也风化可以渐淳刑罚可以渐少其理然也苟不化其心而专任刑罚民失义方动䧟刑网求世休和焉可得哉周之成康岂案三千之文而致刑措之美乎盖德化刑清所致斯有由也汉初惩酷刑之弊务寛厚之论公卿大夫相与耻言人过文帝登庸加以玄黙张武受赂赐金以愧其心吴王不朝崇礼以让其失是以吏民乐业风化笃厚断狱四百几于刑措岂非德刑用之効哉世之论者欲言刑罚之用不先德教之益失之远矣今大辟之罪与古同制免死以下不过五岁旣释钳鏁复齿于人是以民不耻恶数爲盗姦故刑徒多而乱不治也茍教之所去一离刀锯没身不齿邻里且犹耻之而况朝廷乎如此则夙沙赵高之俦无所施其恶则陈纪所谓无淫放穿窬之姦于是全矣古者察言观行而善恶彰焉然则君子之去刑辟固巳远矣设而不幸则八议之所宥也若天下和史迁之冤淫刑之所及也苟失其道或不免于大辟而况肉刑哉又相刑之与枉杀人其理不同则死生之论善巳踈矣汉书斩右趾及杀人光自告吏坐受财守官物而即盗之皆弃市此班固所以谓当生而令死者也今不忍截刻之惨而安勦绝之悲此皆治体之所先而有国所宜改者也刘表病死少子琮领荆州九月刘琮降曹操刘备率衆南行曹操以精骑追之及于当阳备与诸葛亮等数十骑邪趣汉津徐庶母见获庶辞备而指其心曰本与将军共图王霸之业以此方寸之地也今失老母方寸乱矣无益于事请从此辞遂诣曹操操旣有荆州水军十万将顺流东伐吴人振恐议者咸劝孙权迎操周瑜曰不然操虽託名汉相其实汉贼将军以神武雄才兼仗父兄之烈割据江东地方数千里精兵足用英豪乐业尚当横行天下爲汉除残去害况操自送死何迎之有瑜得精兵三万保爲将军破之权曰老贼欲废汉天子自立乆矣徒忌二袁刘表与孤耳今数雄巳灭唯孤存孤与老贼势不两立君言当击甚与孤合此天以君授孤也刘备至夏口诸葛亮谓备曰事急矣请求救于孙将军时权军于柴桑备使亮说权曰海内丧乱将军起兵江东豫州亦收衆汉南与曹操并争天下今操芟夷大难畧平矣遂破荆州威振四海英雄无所用武故豫州遁逃至此将军量力而处之若能以吴越之衆与中国抗行不如早与之绝若不能何不案戈束甲北面而事之乎今将军外託服从之名内怀犹豫之计事急而不断祸至无日矣权曰茍如君言刘豫州何不事之乎亮曰田横齐之壮士耳犹义不辱况豫州王室之胄英才盖世人之仰慕若水之归海事之不济此乃天也安能复爲之下权勃然曰吾不能以全吴之地十万之衆受制于人吾计决矣非刘豫州莫可当曹操者然豫州新败之后复能抗此难乎亮曰豫州虽败战士还者精甲万人曹操之衆远来疲弊闻追豫州骑一日一夜行三百里此所谓强弩之末不能穿鲁缟者也故兵法忌之曰必蹷上将军且北方之人不习水战又荆州之民附操者逼以兵势耳非心腹也将军诚能命勐将统兵数万与豫州恊规同契破操必矣操败必北还如此则荆吴之势强鼎足之形成成败之机在于今日权大悦即遣周瑜将水军三万随亮诣备并力拒操冬十月癸未日有蚀之十二月壬午徴前将军马腾爲卫尉是月曹操与周瑜战于赤壁操师大败十四年刘备以孙权行车骑将军备自领荆州屯公安七月曹操征孙权冬十月晦日有蚀之十五年春二月乙巳日有蚀之十六年春正月辛巳以曹操世子丕爲五官中郎将副丞相三月马超韩遂反秋七月操征超遂大破之是岁刘备入益州十七年春正月加曹操入朝不趋劒履上殿賛拜不名夏五月癸未诛卫尉马腾超之父也六月庚寅晦日有蚀之秋七月庚戌立皇子临爲济隂王懿爲山阳王邈爲济北王敦爲东海王冬十月曹操征孙权侍中尚书令荀彧劳军于谯初董绍等谓曹操宜进爵郡公九钖备物以彰殊勲密以语彧彧曰曹公本兴义兵以匡朝宁国秉忠贞之诚守退让之实君子爱人以礼不宜如此操由是心不平之是行也操请彧劳军因畱彧以侍中光禄大夫持节丞相军事次寿春彧以忧死袁宏曰夫黙语也贤人之略也政卷舒废兴之间非所谓以智屈伸贵其多算权其轻重而揣难易君子之行巳也必推其心而逹其道信其诚而行其义义不违心故百姓知其无私道不失顺则天下以爲至当其出也忠着于时君仁及于天下匹夫匹妇莫不咨嗟者以其致功之本义和也若时不我与中道而癈内不负心外不媿物千载之下观其迹而悲其事以爲功虽不就道将何成也及其黙也非义而后退让谋而后止盖取舎不同故宛龙蟠以求其志虽仁者之心大存兼爱援手而䧟于不义君子不爲也苟爲斯道四体且犹致患而况万物乎汉自桓灵君失其柄陵迟不振乱殄海内以弱致弊虐不及民刘氏之泽未尽天下之望未改故征伐者奉汉拜爵赏者称帝名器之重未甞一日非汉魏之乎乱资汉之义功之克济荀生之谋谋适则勲隆勲隆则移汉刘氏之失天下荀生爲之也若始图一匡终与势乖情见事屈容身无所则荀生之识爲不智矣若取济生民振其涂炭百姓安而君位危中原定而社稷亡于魏虽亲于汉巳踈则荀生之功爲不义也夫假人之器乘人之权旣而以爲巳有不以仁义之心终亦君子所耻也一污犹有慙色而况爲之谋主功奋于当年迹闻于千载异夫终身流涕不敢谋燕之徒隷者自巳爲之功而巳死之杀身犹有余媿焉足以成名也惜哉虽名盖天下而道不合顺终以忧卒不殒不与义故曰非智之难处智之难非死之难处死之难呜唿后之君子黙语行藏之际可不愼哉十八年春二月庚寅省幽州并州以其郡国并属兾州省司隷校尉以其郡国分属豫州省梁州以其郡国并属兾州夏五月丙申天子使御史大夫郄虑持节䇿命曹操爲公曰朕以不德少遭悯凶越在西土迁在唐卫当此之时殆若缀旒宗庙乏祀社稷无位羣兇觊觎分裂诸夏率土之民朕无获焉即我高祖之命将坠于地朕用夙兴假寐振悼于厥心曰惟考惟祖股肱先正其孰恤朕躬乃诱天衷诞育丞相保乂我皇家弘济于艰难朕实赖之今将授君典礼其敬听朕命昔者董卓初兴国难羣后释位以谋王室君则首启戎行此君之忠于本朝也后及黄巾反易天常侵我三州延及平民君又翦之以宁东夏此又君之功也韩暹扬奉专用威命君则致讨克黜其难遂迁许都造我京邑设官兆祀不失旧物天地鬼神于是获乂此又君之功也袁术僭逆肆于淮南慑惮君灵用丕显谋蕲阳之伇桥蕤授首稜威南迈术以殒溃此又君之功也廻戈东征吕布就戮乘辕将反张阳殂毙睦固伏罪张绣稽服此又君之功也袁绍逆常谋危社稷慿恃其衆称兵内侮当此之时王师寡弱天下寒心莫有固志君秉大节精贯白日奋其武怒运其神䇿致届官渡大殱丑类俾我国家拯于危坠此又君之功也济师黄河拓定四州袁谭高干咸枭其首海盗奔迸黒山顺轨此又君之功也乌桓三种崇乱二世袁尚因之逼处塞北束马悬车一征而灭此又君之功也刘表背诞不供贡赋王师首路威风先逝百城八郡交臂屈膝此又君之功也马超成宜同恶相济濵据河潼求逞所欲殄之渭南献馘万计遂定边城抚和戎狄此又君之功也鲜卑丁零重译而至单于白屋请吏率职此又君之功也君有定天下之功重之以明德班序海内宣美风俗旁施勤教表继绝世旧德前功罔不咸秩虽伊尹格于皇天周公光于四海方之灭如也朕闻先王并建明德祚之以土分之以民崇其宠章备其礼物所以蕃卫王室左右厥世也其在周成管蔡不静惩难念功乃使邵康公赐齐太公履东至于海西至于河南至于穆陵北至于无棣五侯九伯实得征之世祚太师以表东海爰及襄王亦有楚人不恭王职又命晋文登爲侯伯钖以二辂虎贲斧钺秬鬯弓矢大启南阳世作盟主故周室之不坏繄二国之是赖今君丕称显德明保朕躬奉荅天命导扬弘烈绥宁九域莫不率俾功高伊周而赏卑于齐晋朕甚恧焉昳以眇眇之身託于兆民之上永思厥艰若渉泉水非君攸济朕无任焉今以兾州之河东河内魏郡赵国中山常山鉅鹿安平甘陵平原凡十郡封君爲魏国公钖君玄土苴以白茅爰契尔龟用建冡社昔在周室毕公毛公入爲卿佐周邵师保出爲二伯外内之任君实宜之其以丞相领兾州牧如故又加君九钖其敬听朕命以君经纬礼律爲民轨仪使安职业无或迁志是用钖君大辂戎辂各一玄牡二驷君劝分务本穑人昏作粟帛滞积大业惟兴是用钖君衮冕之服赤舄副焉君敦尚廉让俾民兴行少长有礼上下咸和是用钖君轩悬之乐八佾之舞君宣翼风化爰及四方远人回面华夏充实是用钖朱户以居君研其明哲思帝所难官才任贤羣善必举是用钖君纳陛以登君秉国之钧正色处中纎毫之恶靡不抑退是用钖君虎贲之士三百人君纠逖天刑章厥有罪犯关于纪莫匪诛殛是用钖君斧钺各一君龙骧虎视旁眺八维掩讨逆节折冲四海是用钖君彤弓一彤矢百玈弓十卢矢千君以温㳟爲基孝友爲德明允笃诚感千朕思是用钖君秬鬯一卤圭瓉副焉魏国宜置丞相巳下羣臣百僚皆如汉初诸侯王制徃欵哉敬服朕命简䘏尔衆时亮庶工用终尔显德对扬我高祖之休命六月巳巳徙赵王珪爲博陵王十九年春三月癸未改授魏公金玺赤黻远游冠夏五月刘备克成都遂有益州诸葛亮爲股肱乃峻刑法自君子小人咸怀怨叹法正谏曰昔高祖入关约法三章秦民知德今君假借威力跨有一州初有其国未垂惠抚且客主之义宜相降下愿缓刑㢮禁以慰其望亮曰君知其一未知其二秦以无道政苛民怨一夫掉臂天下土崩高祖因之以成帝业刘璋闇弱自是巳来有累世之恩支柱羁縻示相承奉德政不修威刑不肃宠之以位位极则贱顺之以恩恩竭则慢所以致弊实由此也吾今先威以法法行则知恩限之以爵爵加则知荣恩荣并济上下有节爲治之要于此爲着冬十一月丁卯皇后伏氏废非上意也曹操使人收后后𬒳髪徒跣而出上谓御史大夫郗虑曰郗公天下宁有是乎后见杀之日后父完及宗族死者百有余人二十年春正月立皇后曹氏操女也初操以二女爲贵人大贵人立爲皇后三月曹操征张鲁秋七月鲁遂降二十一年春正月巳丑封魏公子六人爲列侯夏四月甲午进魏公爵爲王五月巳亥朔日有蚀之二十二年夏四月命魏王建天子旌旗出警入跸冬十月命魏王冕有十二旒乗金根车设五时副车是岁大疫二十三年春正月甲子太医令吉平少府耿熈等谋诛曹操发觉伏诛三月有星孛于东井二十四年春三月壬子晦日有蚀之夏五月刘备取汉中秋八月诸葛亮等上言曰唐尧至圣而四凶在朝周成仁贤而四国作难高后称制而诸吕窃命孝昭㓜冲而上官逆谋皆慿世宠借履国威权穷凶极乱社稷几危非大舜周公朱虚博陛则不能擒凶讨逆扶危定倾伏惟陛下诞姿圣德綂理万邦而遭家运不造之难董卓首乱荡覆京畿曹操阶祸窃执天衡皇后太子鸠杀见害剥畏天下残毁民物乆令陛下蒙尘幽处人神无位遏絶王命厌昧皇极欲佻神器左将军领司隷校尉豫荆益等州牧宜成亭侯备授朝爵秩念在输力以狥国难覩其机兆赫然发愤与车骑将军董承谋共诛操将安国静难克宁旧都会承不密令操游魂遂得长恶残泯海内臣等毎惧王室大有阎乐之祸小有定安之变夙夜惴惴战慄累息昔在虞书敦序九族周监二代封建同姓诗着其义历载长乆汉兴之初割裂疆土尊王子弟是以卒折诸吕之难而成太宗之基亮等以备肺腑枝叶宗子蕃翰心存国家念在弭乱自备破收汉中海内英雄望风螘附而爵号不显九钖未加非所以鎭卫社稷光照万世奉辞在外诏命断绝昔西河太守梁綂等值汉中兴限于河山位同权均不能相率咸推窦融以爲元帅卒立绩效推破隗嚣今社稷之难甚于陇蜀操外吞天下内残羣僚朝廷有萧墙之危而御侮未立可谓寒心臣等輙依旧典立备爲汉中王拜大司马董齐六军纠合同盟扫灭凶逆以汉中巴蜀广汉犍爲爲国所置置依汉𥘉立诸侯王故典夫权宜之制苟利国家专之可也然后功成事立臣等退伏矫罪虽死无恨遂于江阳设坛场御王冠于刘备备上言曰臣以具臣之才荷上将之任董督三军奉辞于外不能除冦静难以匡王室乆使陛下圣教陵迟六合否而不泰惟忧反侧疹如疾首曩者董卓造爲乱阶自是之后羣凶纵横残剥海内赖陛下圣德威灵人神同应或忠义奋讨或上天降罚暴逆并殪以渐氷消惟独曹操乆未枭除侵擅国威恣心极乱臣等昔与车骑将军董承同谋讨操机事不密承见䧟害臣播越失据忠义不果遂得使操穷凶极逆主后戮杀皇子鸩害虽纠合同盟念在奋力懦弱不武历年无效常恐殒殁孤负国恩假寐永叹夕愓若厉今臣羣僚以爲昔在虞书敦叙九族庶明厉翼五帝以来此道不废周监二代建诸姬姓实赖晋郑夹辅之福高祖龙兴尊王子弟大启九国卒斩诸吕以安太宗今操恶直丑正寔繁有徒包藏祸心篡逆巳显旣王室㣲弱帝族无位斟酌古式依假权宜上臣大司马汉中王所获巳过不宜复忝高位以重罪谤羣臣见逼迫以大义追惟冦贼不枭国难未巳宗庙倾危社稷将堕诚臣深忧碎首之责若应权通变以宁圣主虽越水火所不敢辞常虑于怀以防后悔輙顺衆议拜授印玺以崇国威仰惟爵高宠厚俯思自效忧深责重惊悸累息如临于谷輙将率六军顺时扑讨以宁社稷以报万分九月丞相掾魏讽谋诛曹操发觉伏诛讽有威名濳结义士坐死者数十人二十五年春正月庚子魏王曹操薨谥曰武王壬寅诏曰魏太子丕昔皇天据乃显考以翼我皇家遂攘羣兇戡定九州弘功茂绩光于宇宙朕用垂拱三十有余载天不愸遗一老永保余一人早世濳神哀悼切伤丕奕世宣明宜秉文武绍熈前绪今使使持节御史大夫华歆奉䇿诏授丕丞相印授魏王玺黻领兾州牧方今外有遗虏遐夷未賔旗鼓尚在边境干戈不得韬刃斯乃播扬洪烈立功垂名之秋也岂得修谅闇之礼究曽闵之志哉其敬服朕命抑弭忧怀旁祗厥序时亮天工以称朕意于戯可不勉乎二月丁未朔日有蚀之冬十月乙卯诏曰朕在位三十有二载遭天下荡覆幸赖宗庙之灵危而复存然瞻仰天文俯察民心炎精之数旣终行运在乎曹氏是以前王旣树神武之绩今王又光𥙿明德以应其期是历数昭明亦可知矣夫人之行天下爲公选贤与能故唐尧不私于厥子而名播于无穷朕羡而慕之今其追踵尧典禅位于魏王乃吿宗庙使御史大夫张音奉皇帝玺绶禅位于魏王曰咨尔魏王昔者帝尧禅位于虞舜舜亦以命禹天命不于常惟归有德汉道陵迟世失其序降及朕躬大乱滋昏羣凶肆逆宇宙倾覆赖武王拯兹难于四方惟清区夏以绥我宗庙岂余一人获乂俾九服实受其赐今王钦承前绪光于乃德恢文武之大业昭尔考之弘烈皇天降瑞人神告徴诞惟亮采师钖朕命佥曰尔礼度克恊于虞舜用率我唐典敬逊尔位于戯天之历数在尔躬允执其中天禄永终君其祗奉大化飨兹万国以肃天道庚午魏王即皇帝位改年曰黄初魏帝旣受禅问尚书陈羣曰朕应天顺民卿等以爲何如群对曰臣与华歆俱事汉朝虽欣圣化义形于色袁宏曰夫君位万物之所重王道之至公所重在德则弘济于仁义至公无私故变通极于代谢是以古之圣人知治乱盛衰有时而然也故大建名教以綂群生本诸天人而深其关键以德相传则禅让之道也暴极则变变则革代之义也废兴取与各有其会因时观民理尽而动然后可以经纶丕业弘贯千载是以有德之兴靡不由之百姓与能人鬼同谋属于苍生之类未有不蒙其泽者也其政化遗惠施及子孙㣲而复隆替而复兴岂无僻王赖前哲以免及其亡也刑罚淫滥民不堪命匹夫匹妇莫不憔悴于虐政忠义之徒无由自效其诚故天下嚣然新主之望由兹而言君理旣尽虽庸夫得自绝于桀纣暴虐未极徒于文王不得拟议于南面其理然也汉自桓灵君道陵迟朝纲虽替虐不及民虽宦竖乗间窃弄权柄然人君威尊未有大去王室世之忠贤皆有宁本之心若诛而正之使各率职则二祖文章之业复陈乎目前虽曰㣲弱亦可辅之时献帝㓜沖少遭凶乱流离播越罪不由巳故老后生未有过也其上者悲而思之人怀匡复之志故助汉者恊从背刘者衆乖此盖民未忘义异乎秦汉之势魏之讨乱实因斯资旌旗所指则以伐罪爲名爵赏所加则以辅顺爲首然则刘氏之德未泯忠义之徒未尽何言其亡也汉苟未亡则魏不可取今以不可取之实而冐揖让之名因辅弼之功而当代德之号欲比德尧舜岂不诬哉初魏王欲以杨彪爲太尉彪辞曰甞巳爲汉三公遭世衰乱不能立尺寸之益若复爲魏氏之臣于义旣无所爲于国选亦不爲荣也遂听所守及魏受禅乃下诏曰夫先王制几杖之赐所以賔礼黄耉襃崇元老也昔孔光卓茂皆以淑德高年受兹嘉钖公故汉宰臣乃祖巳来世着忠贤公年过七十行不踰距可谓老成人矣所宜宠异以彰旧德其钖公延年杖及伏几延请之日使杖入侍又使着鹿皮㡌冠彪上章固让不听年八十四以寿终彪字文先㓜习祖考之业以孝义称自爲公辅值王室大乱彪流离播越经历艰难以身卫主不失中正天下以此重之自震至彪四世宰辅皆以儒素名德相承秉赐虽方节不及震然其恭谨孝友笃诚不忝前列也有子曰修少有俊才而德业之风尽矣至魏初坐事诛癸酉魏以河内之山阳封汉帝爲山阳公行汉正朔焉明年刘备自立爲天子后汉孝灵皇帝纪卷第三十后汉纪后汉纪后序重刻两汉纪后序右荀悦前汉纪三十卷袁宏后汉纪三十卷祥符中刋版于钱塘版废几百年今始合二书用诸家博本校其异同拨其譌误稍条然可读遂再刻之夫两汉之事最备者繇司马迁班固范晔与夫荀悦袁宏之书俱存故也其事咸萃于编年故曰纪其事分于传表纪志故曰书读荀袁之纪如未甞有班范之书读班范之书亦如未甞有荀袁之纪也各以所序自逹于后世荀悦之作后于班固而袁宏之作先于范晔或先或后或略或详其体制凡例则犹黒白之不相乱河汉之不相渉也荀袁二纪于朝廷纪纲礼乐刑政治乱成败忠邪是非之际指陈论着毎致意焉故其词纵横放肆反复辩逹明白条畅旣启告当代而垂训无穷其爲书卓矣然比班范二史缺裂不传仅存篇目盖因縁世故自有次第而显晦若有时也编修王公敦阅古训博极羣书其出使浙东也旣刻刘氏外纪以足资治通鑑又重刻旧唐书至刻此两汉纪其艰其勤尤爲尽力诸书咸备然后绸绎上下数千载间侵寻相接矣其发挥欲废用心高逺以加惠学者非异时刻一书一集之比仆尝谓校雠是正文字固儒者先务然执一而意改者所当愼也盖一字之疑后或得善本正之若率以意改即疑成实传世行后此字繇我而废故学者贵于弛张变通也公闻仆语欣然有取辄敢载之篇末因论公覃思此二纪谓与汉书不同使并传于后未易以彼废此而一字不可相杂之本意其不苟如此抑以见瓌竒伟丽之观必待人而后彰也绍兴十二年六月甲子日汝隂王铚序