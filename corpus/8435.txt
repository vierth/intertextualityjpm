保宁仁勇禅师语录X卍XXX金陵保宁禅院勇禅师语录序凤台山老南方游行时至杨朱泣岐处遇一善知识白雪蒙头师子踞坐以金圈栗棘为佛事布施十方学者云铁围山可透吾金刚圈不可透大海水可吞吾栗棘蓬不可吞若透一圈即百千万亿圈透之无疑一切烦恼于此解脱若吞一蓬则百千万亿蓬吞之不疑一切功德于此成就时诸比丘罔然退席莫知所措彼上人者从容道场独蒙授记后十五年凤台山顶震大雷音三草二木均霑一雨其徒录其语请无为子以序之云耳时皇宋元丰元年清明日无为子杨杰述开堂疏龙图阁学士给事中知军府兼本路兵马钤辖王贽撰伏以西竺真风南宗密印一言悟道犹成药病之差X三界唯心举有色空之别然而设喻筏而导初地破迷云而证了因非假师承曷臻壶极所以维摩居士启不二门迦陵仙音徧大千界今禅师勇公孤云雅尚皓月素规电影掣乎迅机珠光圆于具戒四大非我靡流翠竹之形五蕴皆空岂滞华巾之结属宝坊之虗次奉使移之举能命震潮音庸安海众猊座中设鼍鼓载扬傒悲海之宣猷俾含生之蒙益圣风倡炽祖叶敷芬成是胜缘绵乎不朽谨疏保宁禅院勇和尚语录参学门人录金粟沙门通乘重梓上堂问堂表白宣疏了师指法座云三世诸佛今古祖师尽在者里转大法轮了也却向诸人脚跟下过去还见么若见眉毛眼睫常放光明若不见看看山僧步步入泥入水去也乃上座拈香此一瓣香祝延今上皇帝伏愿圣躳万岁万万岁帝业等乎山河鼎祚齐于天壤又拈香此一瓣香奉为阖国釆僚文资武列X伏愿振谟猷乎远大流勋业以緜长六军常清万姓永泰又拈香大众此一瓣香古今无价佛祖不传且道从什处得来还知落处么若也知得祇者里参见真善知识若也不知爇向炉中供养我先住杨岐后住云盖会和尚乃陞座蒋山白槌云法筵龙象众当观第一义师乃顾众云委悉么若不委悉为蛇画足去也古佛巖前千华竞秀曹溪源上万派归流莫有陟𡾟崄涉渺弥者么不顾危亡便请相见时有僧问昔日灵山一会迦叶亲闻此日知府临筵请师举唱答红日当空清风帀地僧云解吹无孔笛天下总闻声答寒山抚掌拾得呵呵僧云若不泛舟焉知海阔答利动君子问承知府有言一言悟道犹成药病之差不假一言如何接人答月似弯弓少雨多风僧云兔角杖头挑日月龟毛拂子指干坤答十字纵横僧云香烟迥彻清霄外朝盖光临证祖机答踏破草鞋赤脚走新罗国里问知音问善战者不施寸刃今日当场如何决胜答看僧云犹是干戈相待答两段不同僧云解带却兵犹费力仰天长啸未为功答相识满天下僧云忽遇满身锋刃来又作么生答喫棒得也未僧云洎合放过师拍膝一下僧便喝答作家僧拟议答钝致杀人问昔年云外人皆委今日廛中事若何答山僧爱瞋不爱喜僧云斩新日月特地干坤答恰似不相逢僧云紫陵巖畔千华秀白玉楼前万姓歌答未必心头似口头僧云作家宗师出世太晚X答这箇衲僧世间罕有僧云也不消得师嘘一声问诸佛出世地布金莲师今出世有何祥瑞答青天白日僧云五叶芬芳传宝印三乘悟了化人天答截断千山路冲开万里关僧云金风远布野老讴謌答在处有芳草僧云不登谢公船争见钓鱼手答心不负人面无惭色一僧礼拜了胡跪以手向怀中取物作呈似势师左顾僧起立作献物势师右顾僧伸手作接物复安怀内师以手直下指僧拟议师云祇有这箇无那箇僧以手一划答果然僧便归众师乃笑问朝贵慇懃伸三请鸿儒硕学尽光临祖师西来端的意乞师方便指人心答铁牛爱喫无根草僧云月轮光辉于此日时人尽唱太平歌答眼里无筋一世贫僧云龙图证明学人礼谢答放过一着乃云问答巳周何不散去既不然者更引些葛藤向净地上作一场狼借去也正法眼藏亘古亘今祖祖密传印印相可语言路绝思虑情忘一切羣生各具斯事然难信之法措者还稀上上之机方能凑泊若凑泊得去便与三世佛祖有情无情悉皆同参无他非前非后有何生死可出佛道可成不假多劫修行弹指悉皆具足行住坐卧任运施为见闻觉知随缘应用睡来合眼饭来开口寒即向火热即取凉既到者箇平实田地匹上不足匹下有余若是祖宗门下客直须向火𦦨里藏身微尘里走马东涌西没同死同生烁迦罗眼不能窥千手大悲把不住裂破毗卢印扫尽衲僧X踪然虽如是剑阁路危终易度赵州关险大难行但仁勇生而且昧长又寡闻虽挹宗机拟终深薮比奉知府龙图特垂台命阖府釆僚同赐佥俞令某继此道场实增忝幸敢将上善仰延宸筭傍祝府僚伏愿知府龙图早陞陛阙荣陟鼎槐运使郎中亟闻漕最殊被帝恩运判都官英声遐播清职骤跻通判驾部阖府釆僚理状弥光亨衢骤进更愿今辰席上外府尊官永心腹于王家常眷隆于释宝又承僧职大师蒋山清凉和尚同垂象驾共建法筵诸多檀越惟愿常臻福庆永贲佛乘乃云大化无为道太平阎浮日月转分明丰年野老讴謌甚在处嘉禾合穗生久坐尊官伏惟珍重师在蒋山受小疏大众集定僧呈法衣师捻起身上袈裟云大众且道这箇是那箇是若道这箇是争柰那箇何若道那箇是争柰这箇何却顾众云如今不免对大众前改头换面捻一放一去也便卸袈裟披法衣登座云风不来林不动下坡不走快便难逢有么时有僧问金陵城下祖令当行如何是祖令当行师云烁电久于云里现忽雷今巳震多时进云月轮光辉于此日也答照见肝胆进云莫道梁王不识达磨答时来天地皆同力问诸佛出世转大法轮师今出世有何祥瑞答山青水绿进云学人未晓乞师再指答一阵风来一阵寒进云一等勿絃琴唯师弹得妙答且莫唤钟作瓮问久居巖谷即不问入廛化导X事如何答真不掩伪进云恁么则羣生有赖去也答曲直迥然分进云羣生巳蒙师指示向上宗乘事若何答一人泉在最高峰进云四海共参真般若十方同用佛毗尼答三十年后明眼人前不得错举僧云府尹不虗伸请命学人礼拜谢师恩答分明记取僧问诸佛出世地布黄金人王出世以恩济人和尚出世以何示人答南北山相对东西有路分僧云钟阜峰前瑞气发凤皇台畔祖风兴答几多游赏客到此尽迷源僧云葵华偏向日逝水不回流答依稀似曲才堪听又被吹将别调中进云大众证明学人礼谢答礼拜直须头点地师云莫更有问话者么何妨出来结缘师乃云夫参学人直须具顶门上眼超世英雄于一切人天众前震法雷击法鼓藏锋露刃掣鼓夺旗吼师子音作大佛事若能如是方有些子丈夫之气山僧今日不惜眉毛入泥入水去也我佛世尊为一大事因缘敁出现于世敢问诸德作么生是一大事良久云五千余卷诠不尽三世诸佛赞不及今古祖师提不起还委悉么若委悉去不动步超释迦越弥勒又何必更令山僧向诸德前鼓两片皮压良为贱然虽如是不许夜行刚把火直须当道与人看乃云炉冶钳鎚枉用工吹毛何必在磨砻灵光昨夜辉牛斗坐致昇平宇宙中久立授帖日陞座云莫有问话者么僧便出师云等闲垂钓僧礼拜了画一圆相师以右手抛向后僧又画一X圆相师以左手抛向后僧归众师云更有什么僧无语师拍膝云龙头虵尾僧云贼过后张弓师乃笑复云明珠历掌别者还稀宝镜当台何人鉴照锋前一路截断众流言下千差随波逐浪所以展则大千俱徧不展则丝发不存与么语话犹是化门之说且道不落化门一句作么生道道泰不传天子令时清休唱太平歌谢了又云千峰壁立滑于苔不惜眉毛露出来直下早逾千万里那堪于此更徘徊喝一喝下座师入院迎到法堂前乃指座云大众巍巍堂堂万象难藏通上彻下谁敢承当遂登座云一二三才坐定顾众云委悉么若不委悉撒沙撒土去也迦叶门下水洩不通万仞崖前凡圣路绝且道把住即是放行即是尽法无民有疑请问乃云欲陞此座应须作礼须弥灯王且道须弥灯王在什处又向什处作礼为复心存意想为复缘虑俱忘为复心境一如为复万法空寂若与么见解未出常流既不与么又作么生棒打石人头嚗嚗论实事直饶博闻强识世智辩聪得大总持具无碍辩于祖师门下转勿交涉所以此事不可以有心求不可以无心得不可以语言造不可以寂默通非得失是非缁素贵贱凡圣差降情量智解之所能及诸人到者里如何即是若是大丈夫儿直下真不揜伪最亲切处自肯方亲山僧与么道巳是相埋没了也如今莫有不受人瞒者么良X久云平生肝胆向人倾相识犹如不相识遂拈杖云无限云山藏不得却𢹂黎杖入鄽来千门万户俱敲徧今日分明卓凤台卓一下下座上堂拍禅牀云心外无法万法唯心心既不生法从何立山河大地甚处得来三十年后忽有人问转身句作么生道良久云潼关虽易度剑阁转难行参上堂一切法门无尽海同会一法道场中拈起杖云拄杖子遇寒则普天寒遇热则普天热且道不寒不热一句作么生道卓禅牀一下云明年大有新条在恼乱春风卒未休参上堂拈拄杖云千江月现万派归流长垂直钩钓着鳌头森罗万象总在者里如今贱卖与诸人还要么若要堪作什么若不要从教向大洋海里兴云致雨作风作浪去也卓一卓乃喝下座问师唱谁家曲宗风嗣阿谁答行到水穷处坐看云起时进云杨歧嫡子临济儿孙答千言万语无人会又逐流鸎过短墙问如何是佛答近火先燋问如何是道答溺泥有剌进云如何是道中人答切忌踏着乃云心随万境转转处实能幽随流认得性无喜亦无忧拍禅牀云保宁作一头水牯牛去也还有相随者么若相随得鼻孔在什处若相随不得保宁自起自倒去也复云有意气时添意气不风流处也风流上堂一法有形翳汝眼睛眼睛不明世界峥嵘拈杖云见么若见则遮却眼光若不见则失却拄杖且作X么生道得不受人瞒底句良久云平地未为崄远山焉足高卓拄杖下座上堂光阴倏忽寒暑迭迁不涉春缘道将一句来良久云始见去年九月九今年又见秋叶黄参上堂保宁乍住不曾停日日街头巷尾行张三李四相逢着剔起眉毛作么生拍手笑下座上堂拍禅牀云不是心亦非佛问君毕竟是何物昨夜金刚努目瞋一拳打破精灵窟喝一喝下座上堂满口是舌都不能说碧眼老胡当门齿缺开炉上堂举丹霞行脚到一院遇天寒遂将木佛烧火向院主叱骂丹霞乃院主眉须堕落大众院主眉须堕落即且置且道丹霞眉毛在么若也见得与古佛同参若也不见切忌拨无因果后有僧问天竺丹霞烧木佛意旨如何竺云寒即围炉向煖火热即竹林谿畔坐保宁也无木佛与诸人烧堂中自有无烟火要向即向要拨即拨且道与古人是同是别乃云上闲僧多下闲僧少上堂一人发真归源十方虗空悉皆消殒拍禅牀云大众为什么却有人透者里不过良久云自是不归归便得五湖烟景有谁争上堂快马一鞭快人一言直饶与么犹是钝汉乃召众云喫茶去上堂释迦掩室于摩竭巳洩天机净名杜口于毗耶特地饶舌少林九年面壁老不歇心永嘉一宿曹谿X徒夸英俊保宁与么道还有过也无路逢剑客方呈剑不是诗人不献诗参上堂一尘入正受诸尘三昧起诸尘入正受一尘三昧起遂拈杖云保宁有时拈头作尾有时拈尾作头金刚脚底踣跳蟭螟眼里藏身朝到西天暮归东土即且置祇如不动步一句作么生道卓拄杖云无事莫行偏僻路等闲惹得是非来参问如何是佛答铁鎚无孔问如何是祖师西来意答雪上加霜发化主上堂尽十方世界为一大阵若圣若凡种种异类出此不得释迦为主将文殊作先锋普贤为殿后阵势既圆且道与什人相见良久云定光金地遥招手智者江陵暗点头遂拈拄杖云如今尽在保宁拄杖头上开甘露门示真实相展缩无碍纵横自由还见么若也见得真不掩伪若也不见分付诸方化主一任将向南州北县扶过断桥水伴归无月村卓一下下座上堂立春日打泥牛一棒两棒千头百头雪华深覆辨不得顶门有眼徒悠悠拍手云啰啰哩恼乱春风卒未休上堂万法是心光诸缘唯性晓本无迷悟人祇要今日了且道了底事作么生良久云待得雪消去自然春到来上堂金毛师子一哮吼惊起法身藏北斗文殊普贤X无处走碧眼也徒夸好手喝一喝下座上堂迦叶擎拳阿难合掌楼至如来全无伎俩常州广福上堂师子窟中必无异兽莫有哮吼者么有僧问远离金陵丈室幸届广福道场向上宗乘请师举唱答微风摇宝铎红日耀青天进云满眸山色秀徧地野华新答白云千里万里进云大众证明学人礼谢答多年历日乃云保宁今日不免曲顺人情举些浸不烂底多年葛藤供养大众去也尘尘尔剎剎尔山是山水是水弥勒不入楼阁善财不须弹指以手一划云微尘世界氷消瓦解且道弥勒善财在什处若向者里参彻去不妨在处称尊若也不见客路如天远侯门似海深回庄上堂记得鹅湖和尚一日点净后不赴堂遂入方丈里睡斋后知事来白云和尚何不赴堂鹅湖云庄上喫油糍来晚闲庄主到云今日谢和尚喫油糍大众为复是师通妙用本体如然平地上刚然揑怪既不与么又作么生良久云者箇公案一任天下人批判保宁也无神通妙用亦无宿命他心院在江宁府庄属宜兴县水路一千陆路四百孤舟野渡处处经过堤柳巖华时时闲发前月出去昨日归来庄上也不曾喫他油糍祇是炊白米饭煑野菜羹疗饱充饥随家丰俭然虽如是更有一般堪笑事米中粒粒徧生虫参上堂入荒田不拣信手拈来草触目未甞无临机何X不道乃云保宁今日为众竭力入荒田去也拈拄杖云有时亦随春生有时不逐夏长亦能杀人亦能活人杀人也醍醐上味翻成毒药活人也一切毒药皆是醍醐如今更不囊藏分明揭向诸人且道是醍醐是毒药良久云无事莫将容易服古今曾悞几人来卓一下下座上堂金陵故都凤台宝地诸上善人同会一处不顾释迦遗教不待弥勒授记任他春去秋来管你盐贱米贵二时展钵开单说甚珍羞百味健即经行困即打睡祇闻有象王蹴踏焉知得师子游戏拍禅牀云大众沩山水牯牛今日五更失却鼻孔下座上堂横按杖云云从龙风从虎甘草甜黄连苦洪波浩渺浪滔天须弥顶上日卓午卓拄杖下座上堂如来明星现时成道大众且道明星几时不现上堂良久以手掴口云大多口生上堂譬如琴瑟箜篌琵琶虽有妙音若无妙指终不能发拈拄杖云者箇且非琴非瑟有大妙音众中莫有妙指者么试请一发看若无保宁自家品弄去也横按杖云还闻么良久云一堂风冷淡千古意分明上堂曹谿路上野老讴謌古佛堂前行人舞袖脚踏实地天下人知鼻孔辽天作么生辨乃云无孔笛吹云外曲五湖何处觅知音因长芦和尚来上堂金将火试水将杖试大众祇如金不将火试水不将杖试还有人辨得么若辨得是X真也假也深也浅也若辨不得且分付与明眼人上堂囫囵无缝诚谓难吞碎挫将来捞摝不上变生为熟须是当人五味调和全归众口众口即且置且道谁是当人者若也知得长连牀上开单展钵若也不知三十年后莫相辜负参问承古有言离相离名人不识吹毛用了急还磨以手划云者箇即不问作么生是用答王法无亲僧便礼拜师便打僧云将军自有嘉声在答氷消瓦解上堂有头无角有尾无脚十方世界何处安着金乌日日来消烁玉兔也被他吞却嘘一声下座上堂举空可空非真空色可色非真色真色无形真空无名无名名之父无色色之母为万法之根源作天地之太祖师云肇法师大杀尽力道未道得一半何故若于摩竭门下满目光生祖师门下未梦见在且道祖师门下别有什长处乃云有智人前莫举无智人前莫说上堂寅朝有粥斋时有饭展钵开单光明灿烂行住坐卧无他一生大事成办大众且道与么见解底人还得尽善也未良久云谁知更有离家子望断碧云生远愁上堂保宁有一路东西徒指注直下巳千差迥头还错悞不错悞百尺竿头须进步顾众云前面有山兼有水一程分作两程行上堂秋风凉松韵长未归客思故乡且道谁是未归X客何处是故乡良久云长连牀上有粥有因施主上堂僧问雷音巳震于沙界今日相逢事若何答久雨不晴僧云与么则锦上添华答熏天炙地僧云起动和尚师便打乃云问既无尽答亦无穷若据祖宗门下本无如是事若于建化门中随机施设亦大矣哉永嘉云嗟末法恶时世众生薄福难调制去圣远兮邪见深魔彊法弱多冤害永嘉与么道且暂时闲曲顺人情即不可千古之下要且遭人简点何故且我家本无是事诸佛亦不曾出世亦无佛可成亦无法可说亦无众生可度亦无烦恼可断亦无菩提可求亦无涅槃可证亦无前际中际后际亦无正法像法末法于一切法求其实性皆不可得所以时亦不去来法亦不生灭不见道一切法不生一切法不灭若能如是解诸佛常现前所以长沙云尽十方世界是沙门一只眼尽十方世界是沙门全身尽十方世界是箇真实人体尽十方世界是解脱门乃至佛及众生有情无情有性无性皆同一体同一性同一相亦无内外中闲取舍爱憎断常生灭染净去来种种知解之所分别若能如是则三界不能收六道不能摄于一切处运用去来无住无着应物现形得大自在或凡或圣或是或非逆行顺行天莫能测所以永嘉到者里出手不得又记得本净云道体本无修不修自合道弃却一真性来入閙浩浩若逢修道人第一莫向道实谓诚实之言保宁与么也且随X方就圆然虽如是笑我者多哂我少上堂风声浩浩观音谈不二法门春色依依遮那现无相境界鴈回沙塞鸎啭乔林长空飞白鹤之云大野洒如膏之雨实谓头头显焕处处发明拈拄杖云三世十方不离者里嘘一声云眼睫眉毛都落尽不知何日更重生上堂举三圣云我逢人即出出即不为人兴化云我逢人即不出出即便为人此二尊宿与么为人犹在半途保宁今日路见不平拈拄杖下座大众一时走散掷却便归方丈上堂天上无弥勒地下无弥勒打破太虗空如何寻不得垂下一足云大众向什处去也上堂释迦出世弄假像真达磨西来将长就短德山棒临济喝阳𦦨充饥梅林止渴清平世界不妨夜行如今莫有吞却佛祖打破化城者么良久云保宁今日被大众勘破上堂山僧二十余年挑囊负钵向寰海内参善知识十数余人自家竝无箇见处有若顽石相似参底尊宿亦无长处可相利益自此一生祇做箇百无所解底人幸自可怜生忽被业风吹到江宁府无端被人上堂推向十字路头住箇破院作粥饭主人接待南北事不获巳随分有盐有醋粥足饭足且与么过时若是佛法不曾梦见便下座上堂至道无难唯嫌拣择拈杖云保宁拄杖子一时X穿却天下衲僧鼻孔了也卓一下下座上堂法身无相应物以形般若无知对缘而照上是天下是地佛殿对三门僧堂对厨库拈杖云这箇是保宁拄杖子阿那箇是法身若向者里透得过且向三家村里东买西卖若也透不得过天下横行犹未可金陵还有凤台关卓一下下座上堂昭昭于心目之闲而相不可覩拈起杖云还见么若见又道不可覩晃晃于色尘之内而理不可分击杖云还闻么若闻又道不可分放开即易揑聚即难荆棘林中须知有出身之路试向七纵八横处道将一句来众无语乃云若不入水争见长人上堂拈拄杖云人人尽道有箇黑漆底祇是用处不同在诸人分上竖穷三际横徧十方指大地为黄金搅长河为酥酪在保宁手里要横不得横要竖不得竖动着即丧覰着即瞎当与么时忙忙之者普天帀地下座上堂大地北风吹长天霰雪飞今朝寒较杀身上更添衣大众有衣则添无衣添箇什么炉边向火犹嫌冷更有樵夫跣足行上堂春雨如膏春风如刀填沟塞壑拔树鸣条会么鱼行水浊鸟飞落毛上堂不可以智知不可以识识拈拄杖云大众唤作什么若唤作拄杖眉须堕落若不唤作拄杖陆地平沉试向不动纤毫处道将一句来良久云在家祇言X为客易临筌方觉取鱼难卓一下下座上堂屈屈作什么昨夜三更达磨大师一拳打落保宁当门齿问知师解把无星秤无角铁牛重几多答头轻尾重僧云此犹是对面相瞒答与天下人作牓样僧云恁么则人平不语水平不流答犹较些子问灵山指月曹谿画月未审保宁门下如何师云嗄僧云有华当面贴师便喝僧云鸳鸯绣了从教看莫把金针度与人答罕逢穿耳客大觉禅师来上堂同声相应同气相求定光招手智者点头然虽如是也未免笑破他人口上堂唯一坚密身一切尘中现所以行住坐卧念念无生见闻觉知心心永寂善财童子于一念闲经过一百一十城参问五十三员善知识到了不离菩提道场普光明殿遮那弥勒步步相随文殊普贤处处出现若向这里见得谛去更须知有向上一路始得且向上一路又且如何吽吽下座上堂祖师门下绝人行深险过于万丈坑垂手不能空费力任他堂上绿苔生上堂若说佛法供养大众未免眉须堕落若说世法供养大众入地狱如箭去此二途当说什么三寸舌头无用处一双空手不成拳上堂拈杖喝云谩区区休碌碌无相光明常满目短棹孤舟归去来五湖四海烟波足掷拄杖下座上堂保宁门户镇长开毳侣憧憧去复来二水三山X何处是直须亲到凤皇台上堂啮镞之机犹是钝当锋点的未为亲那咤十面千眸动无相灵光翳日轮喝一喝下座大平州瑞竹上堂主人命陞此座为众说法若论此座而无所陞无所不陞若论此法而无所说无所不说三世诸佛亦如是东西祖师亦如是诸人亦如是保宁亦如是既然如是谁是坐者谁是立者谁是说者谁是听者若也会得巳是头上安头若也不会一任斩头觅活上堂十方梵剎事同一家量才补职买帽相头衲僧家一日二时向长连牀上开单展钵拈匙把筯欠箇什么餬饼䬪饦糖糕馂馅乃寻常茶饭虽然如是且道杓柄在什人手里若也知得一任恣意飡啜若也不知今日新请典座上堂拈拄杖云宫商角征羽金木水火土卓一下云卦上吉凶分三日后看取上堂保宁寻常为人直下是无面目若也敲骨出髓直得神号鬼哭拍手笑云仁义尽从无处断世情偏向有钱家上堂横按杖云汝等大丈夫汉须是一刀两段直下七纵八横掷杖云且待天下人判断问寒风凋败叶犹喜故人归未审谁是故人答杨岐迁化久矣僧云更有什么人知音答无眼村公暗点头僧云死柴头有无烟火独向应无人得知答今日X未开炉僧云忽遇七纵八横时如何答不如缩却手僧云谁知烟霭里犹有钓鱼翁答莫乱道师与李太博举三句颂次博云祇是箇不了底公案师云试请太博断看博云八棒十三师云保宁有什过博无语师云正是箇不了底公案上堂举夜夜抱佛眠朝朝还共起起坐镇相随语默同居止分毫不相离如身影相似欲识佛去处祇者语声是大众傅大士此颂古今不坠一切人知向此瞥地者亦多错会者不少玄沙云大小傅大士祇认得箇昭昭灵灵洞山聪云且道衲僧家日里还曾睡也无此两转语谁言世上无仙客须信壶中别有天保宁亦有一颂要眠时即眠要起时即起水洗面皮光啜茶湿却觜大海红尘生平地波涛起呵呵阿呵呵啰哩哩啰哩下座上堂众集定良久云堪作箇什么便下座上堂众集定良久云犹较些子便下座上堂看看山僧入拔舌地狱去也以手拽舌云啊㖿啊㖿上堂森罗及万像皆于镜中现以杖指云北面是厨库南面是僧堂中间是佛殿直下指云者里是什么乃云踏牀子也不识问如何是保宁境答主山头倒卓进云如何是境中人答鼻孔无半边问如何是保宁家风答硬餬饼烂䬪饦进云忽遇客来将何祗待答麤飱易饱细嚼难X饥问如何是佛答自屎不觉臰上堂一是一二是二三是三四是四数目甚分明上下依资次依资次有何事以杖划云大众一时乱却六十甲子了也上堂行时行住时住坐时坐卧时卧举手动步皆自由处处何时有蹉过自家肚皮自家划粥饭但飧休忍饿阿呵呵记得么今年十一月是小十二月是大上堂释迦老子初生下时周行七步目顾四方当与么时土旷人稀相逢者少遂以手指天地三家村里东卜西卜便道天上天下唯我独尊祖祢不了殃及子孙下座以手托禅牀召众云三十年后不得错举上堂哑人唱聋子拍永夜风清月虗白燋塼打着连底冻天晓一轮光烜赫文殊普贤醉不知浡海新罗齐斫额阿呵呵作什么从教屎坑里坐深草里卧水长船高泥多佛大公案现前一时领过以杖划一划下座上堂古人底今人用今人底古人为古今无背面今古几人知㖿呜咿一九与二九相逢不出手上堂无种灵苗火里栽铁华还向树头开蓦然结箇团栾果指似时人处得来上堂无边剎境自他不隔于毫端十世古今始终不离于当念竖穷三际横徧十方理事圆融性相平等宫殿楼阁处处庄严草木山川重重显露钟鸣鼓响时时扬解脱之音文字语言句句尽真如之理离彼X离此无是无非芥子纳须弥未为分外百川归大海乃是寻常都亡大小之名不见有无之相是故隐显自在去住无方处凡不凡在圣不圣此不思议境界诸人常在其中为什却不自觉上堂侍者烧香罢师指侍者云侍者巳为诸人说法了也遂下座上堂以两手画一圆相擘开捺膝云浑崙噼不破三人共两箇滋味信全无有谁吞得过吞得过且与么吞不过莫乱做上堂欲言言不及林下好商量且道作么生商量时挑野菜和根煑旋斫生柴带叶烧上堂卖扇老婆手遮日田公布袴不到膝断头船子任风飘昨夜篱头吹筚𥷑上堂百川异流同归于海万涂差别皆入此宗卓拄杖云医得眼下疮剜却心头肉上堂昨夜三更忽然大地震动直得须弥岌峇海水沸腾其中有无限众生正在梦中不觉不知如存若亡卓拄杖云大众还闻么几乎丧身失命解夏上堂秋风才动布袋头开来者自来去者自去江淮两浙足有家风衡岳庐峯更多幽致驱驱辘辘劫劫波波须知道不动如来未甞举步且道不动步一句作么生道良久云适来堂里来却归堂里去一日上堂才出法堂大众问讯便归方丈上堂举道远乎哉触事而真师云凉风明月青山白X云圣远乎哉体之则神师云眉毛上踣跳眼睫里藏身拍禅牀云远亲不如近隣上堂从他谤任他非把火烧天徒自疲我闻恰似饮甘露消融顿入不思议大众永嘉犹有者箇在真州资福上堂指座云资福法座行住坐卧快便难逢不得放过便陞座众立定师云会么不解作客劳烦主人遂下座上堂上是天下是地南北东西各依本位保宁有时翻天作地飜地作天唤东作西唤南作北捩转鼻孔换却髑髅众中有同死同生者何妨出来大家出手有么良久云当官莫近前作客莫落后上堂干坤之内宇宙之闲中有一宝秘在形山且道是什宝非青黄赤白男女等相是何言欤虽然如是匹上不足匹下有余上堂即此见闻非见闻无余声色可呈君箇中若了全无事体用无妨分不分保宁有时以拄杖作体有时以拄杖作用作体也干坤寂尔世界坦然作用也秋变冬凋春生夏长不见道体中有用用中有体体不离用用不离体横按杖云且道是体是用若到诸方莫道保宁四棱搨地上堂拈杖云此是云门临济德山巖头一生用不尽底如今在保宁手里不直半分钱虽然如是又也可贵可贱且道什处是可贵可贱掷杖下座长芦上堂未到者里万事不言既到者里如何即是X有口有舌何妨乱说有问话者出来再召无人师云犹较些子古资福云隔江见资福剎竿便回脚跟好与二十保宁昨日离金陵泛小舟渡大江到长芦门下见剎竿观佛殿上方丈礼拜祖印禅师蒙不赐罪责特加慇懃何故恩深转无语怀抱自分明禅师又令对众陞座不免胡言汉语瞒诸人等是不识好恶更有一颂乘兴安然泛小舟霎时风送到江头不知相见谈何事诸高德试道看上堂有手脚无背面明眼人看不见天左旋地右转拍膝云西风一阵来落叶两三片上堂古云文殊门入者墙壁瓦砾与汝发机观音门入者虾蟆蚯蚓与汝发机普贤门入者不动步徧十方大众东西南北四维上下筑着磕着不觉不知过在什处良久云红粉易成端正女无钱难作好儿郎上堂黄面老子出世平地骨堆碧眼胡儿西来无风浪起近朱者赤近墨者黑临济云门牵枝引蔓保宁也有没量罪过诸人也有没量罪过还委悉么良久云面皱祇因陪笑得背跎还为打躳多参上堂不可以智知不可以识识言语道断心行处灭保宁道亦可以智知亦可以识识言语不断心行不灭何故青山祇解磨今古流水何曾洗是非上堂风鸣条雨破块晓来枕上鸎声碎虾蟆蚯蚓一时鸣妙德空生都不会都不会三箇成羣四箇作队窈窈窕窕飘飘飖飖向南北东西折得黎华李华一X佩两佩上堂时时举处处说绝忌讳无闲歇横按杖云会么一夜落华雨满城流水香卓一下下座岁旦上堂昨日去年去今日今年来去年去不去今年来不来徧野盈尺雪大地亡纤埃无名无字人举目聊徘徊发化主上堂身披信施衣口喫信施食施者绝纤毫受者无踪迹大施门正开百千及万亿信手拈将来切忌从他觅既不从他觅向信手处道将一句来有么若无保宁自道去也一封书信通消息两贴茶汤表信仪问弥勒真弥勒分身千百亿时时示时人时人自不识和尚还识也无答不识僧云石牛频吐三春雾木马嘶声满道途答蹉过也不知僧云蹉过事作么生师便喝僧合掌云真善知识答念你是旧维那问维摩展掌世界峥嵘善财弹指楼阁重重为复神通妙用本体如然答总不与么僧云未审作么生答水洒不着僧云兵随印转将逐符行答千里万里僧云某甲祇与么和尚又如何答你是行脚人僧云三十年后有人举在师云记取问师登宝座四众临筵的的西来请垂举唱答慢二急三僧云今日一会事不虗然答拍拍是令僧拍手云啰啰哩答也似箇知音僧云施主霑恩学人礼谢答风惊草动问向上之机即不问入廛垂手意如何答两脚踏地僧云天人羣生X类皆承此恩力答鼻孔辽天僧礼拜师云莫动着问如何是尘中自在底人答因行不妨掉臂问如何是佛法大意答镬汤无冷处退院上堂百尺竿头弄崄𡾟是人平地为攒眉而今潦倒成无用高蹑前踪付与谁有道得者试道看良久云若无人道不如交与谢知府大众毕复云江国名蓝甲上游寅缘于此继焚修幻躯已是多衰病雪发将看徧满头浮世百年犹不足旋风千帀尚难周今朝喜作神仙客遂性逍遥得自由再授帖上堂拍手三下指口摇手三下下座市户请上堂摩竭室不揜方丈门再开不惜眉毛者横身请入来僧出拍手三下指口摇手三下云如何答犹较些子僧云尽开终始口争柰有天何答被你勘破僧摇手三下归众答好箇仙陀问百尺竿头弄崄𡾟是人平地为攒眉如今眉巳展如何是弄崄𡾟底答一任拍手僧云飜身真箇有来由答自家看取僧云忽若扑落又作么生答恶僧云也要大家知答人平不语水平不流僧云有意气时添意气师嘘一声问欲退名蓝辞不得宗乘重唱时如何答叶落归根僧云法轮再转于阎浮道光重映于千载答春来依旧萌芽发僧云雨露垂恩羣情有赖答大地没闲人乃云三界六道轮回业镜难藏好丑不须更滞他人尽是自作自受如今于诸人分上各自有一面业镜子明历历地且道是好是丑试请回头自照看又X外道问世尊今日当说何法尊云说定法次日复问说何法尊云说不定法道云昨日为什定今日为什不定尊云昨日定今日不定诸仁者是知佛法无有定相无不定相随机施设一切临时说有亦得说无亦得说定亦得不定亦得犹如太空荡荡无碍一任穿凿纵横自在如今若有人问保宁今日当说何法即云说不定法或次日问说何法即云说定法或问昨日为什不定今日为什定即云昨日不定今日定或问昨日不定事作么生即云未曾再谢知府在或问今日定底作么生即云市户巳作茶筵了谢毕乃云引退潜藏志未从世闲何处可相容依前却入尘泥去物物头头露祖宗拍禅牀下座上堂释迦老子四十九年说法不曾道着一字优波毱多丈室盈筹不曾度得一人达磨不居少室六祖不住曹谿谁是后昆谁为先觉彼自无疮勿伤之也拍手大笑云且喜天下太平上堂万物滋一雨生芽不离土甜瓜彻蔕甜苦瓠连根苦上堂从朝至暮横说竖说其柰未甞动着他一毫毛拈杖云委悉么初三十一中九下七休问天冈河魁说甚大吉小吉划一划下座上堂拈拄杖子卓一下云何不说法卓二下云惺惺直是惺惺历历直是历历三十年后不得受人瞒卓三下下座X上堂召众以手指上指下云这箇是释迦擎拳云这箇是迦叶合掌云这箇是阿难展两手云这箇是什么云羞慙杀人上堂举灵云见桃华悟道有颂云三十年来寻剑客几回落叶几抽枝自从一见桃华后直至如今更不疑玄沙闻云谛当甚谛当敢保老兄未彻在且道灵云见什道理莫是悟得箇万法不生不灭无去无来空寂之理么若与么何曾悟在祇如玄沙恁么道为复是肎他不肎他若道肎他玄沙眼在什处若道不肎他灵云过在什处众中商量极多所以千闻不如一见保宁亦敢保诸人未彻在且听一颂灵云忽尔见桃华赖遇玄沙是作家此话古今应不坠任他云水走天涯上堂举雪峯云南山有条鼈鼻蛇汝等诸人好看长庆云今日堂中大有人丧身失命玄沙云用南山作么云门以杖撺向雪峰面前作怕势师拈杖召众云丧身失命了也下座上堂今朝十月一炉簇无烟火削发披缁流竞向炉边坐霜清天乍寒水冷冰未锁不知天上与人闲更有阿谁过似我拍手大笑下座上堂有箇汉怪复丑眼直鼻蓝鑱面南看北斗解使日午金乌啼夜半铁牛吼天地旋山河走羽族毛羣失所守直得文殊普贤出此没彼七纵八横千生万受蓦然逢着箇黄面瞿昙不惜眉毛再三与伊摩顶X授记云善哉善哉大作佛事希有希有于是自家𢣾𢣾㦬㦬慞慞惶惶藏头缩手大众此话巳行何待三十年后上堂天地与我同根万法与我一体拈杖云浑家不管兴亡事祇解和云占洞庭上堂相见不扬眉君东我亦西红霞穿碧海白日绕须弥保宁即不然不西不东触处相逢耳轮卓朔头发鬅𩮀仰天大笑手指虗空作么寒风飒飒细雨蒙蒙上堂震法雷击法鼓布慈云兮洒甘露法雷已震法鼓已击慈云叆叇甘露霶𩃱万彚千灵悉霑其益其益既广其功不宰为什不宰道泰不传天子令时清休唱太平歌上堂大方无外大圆无内无内无外圣凡普会瓦砾生光须弥粉碎无量法门百千三昧拈杖云总在者里会么苏噜苏噜悉哩悉哩上堂真相无形示形显相千怪万状自此而彰喜则满面光生怒则双眉陡竖非凡非圣或是或非人不可量天莫能测直下搆得未称丈夫唤不回头且莫错怪上堂日可冷月可热众魔不能坏真说保宁即不然月可冷日可热众魔亦能坏真说作么生是真说潮田种稻重収谷村路逢人半是僧上堂解语非干舌能言不是声百骸俱溃散一物镇X长灵师弹指云大众苍天中更添怨苦上堂明头来明头打师拍手一下暗头来暗头打拍手一下四方八面来连架打拍手一下总不恁么来时如何喝云笑杀傍观上堂智不到处切忌道着道着即头角生大众头角生了也是牛是马炙茄斋上堂休说因缘不是时节匹马单鎗翦钉截铁僧问为善者赞莫能尽为恶者叹亦无穷祇如不为善不为恶者又作么生答呌天不应叫地不闻僧云岳阳楼子上大见使帆人答知音者少僧以坐具一划师便喝僧亦喝师云蹉过也不知僧云相识满天下答礼拜着僧应诺师便打问满堂云水客箇箇学无为未审无为如何学答教老僧向汝道什么即得僧云一切贤圣皆以无为法为甚却有差别答青绢扇子没风凉僧云大众证明学人礼谢答礼谢即得问直截根源佛所印摘叶寻枝我不能寻枝摘叶即不问直截根源事若何答蚊子上铁牛僧云直截根源今巳晓中下之流如何指示答石人嵴背汗通流僧云施主霑恩学人礼谢答三十年后此话大行乃云佛祖正令凡圣俱亡机智难明心境双绝所以佛祖到者里尽皆亡锋结舌设有一言半句皆是为蛇画足之谈实际理中本无是事何谓只要诸人瞥地去不逐语言去返本还源去不涉岐路去踏破化城去截断两头去归家端坐去诸人何不向佛未出X世时荐取祖师未来时荐取父母未生时荐取祇如父母未生时且自家作何面目委悉么良久云团团古镜无纤翳试请回头一照看上堂昨夜泥牛哮吼今朝木马奔腾筑着嘉州石佛惊起少室胡僧胡僧当门齿缺开口向人怎说正月孟春犹寒未是仲夏毒热上堂举老宿到临济便问礼即是不礼即是济便喝宿便拜济云这贼宿云这贼便出济云莫道无事好首座在边立济云且道还有过也无座云有济云宾家有主家有座云俱有济云过在什处座便出济云莫道无事好后有僧举似南泉泉云祸事僧云这贼泉云这贼便打大众这一羣贼其中有正贼有草贼且道那箇是正贼那箇是草贼辨得么口款易招赃物难认上堂大凡作与么事开与么口说与么话须是与么人始得祇如与么人还甘与么道也无摇手云低声低声上堂来无头去无脚终日行踏不着既是终日行为什踏不着上堂夜夜静悄悄日日閙浩浩夜夜与日日寻常向人道忙时急脚行困便和衣倒大众不晓这箇事总是闲烦恼上堂横身荷众不顾危亡札起布裙入泥入水分毫上定当升合里论量拆东篱补西障若解与么循涂X守辙也可当风抵浪虽然如是犹未是咬猪狗底手脚作么生是咬猪狗底手脚要会么杀人不眨眼气宇大于王上堂春种一粒谷秋收万颗子四海无闲田农人犹饿死我沙门释子修心务本五湖四海到处为家今日不愁明日饭生涯祇在钵盂中虽然如是祇知有一不知有二何故不见道喫人美食忧人美事上堂君不见绝学无为闲道人作么不除妄想不求真吽吽无明实性即佛性泥里洗土幻化空身即法身矢上加尖祇者里便回头去已是抛家散业了也更若奔波向前其柰山重水远上堂卓拄杖云佛殿走出三门灯笼跳入露柱百草头头放光说法如云似雨掷下杖云咄咄下座上堂相骂无好言相打无好拳大众直须恁么始得一句句切害一拳拳着实忽然打着箇无面目汉也不妨畅快杀人上堂邪人说正法正法悉皆邪正人说邪法邪法悉皆正提起杖云是邪是正咄这里是什所在说邪说正掷下云一任举似诸方问缁素尽临于座侧请师方便振雷音答争敢僧云和尚为什藏锋相待答惊天动地也不知僧云一音师子吼何处觅狐踪答头上漫漫脚下漫漫僧云还许出身句也无答官不厌诈僧画一圆相师便喝僧亦喝师亦画一圆相僧以坐具一划师云三十年后X不得错举僧云恼乱春风卒未休答少卖弄问湛寂之机即不问入鄽垂手事如何答为蛇画足人无数僧云夜来寒风生八极今朝流水涨前溪答六祖不识字僧画半月相云且道是什么答老僧不识僧便喝答且莫虗头僧云三十年后答放一线道冬至僧问檀那瞻仰海众云臻向上宗乘请师举唱答今年天子拜南郊僧云一人有庆兆民赖之答金鸡放大赦僧云未审某甲有分不答莫道不承恩僧云便与么去时如何答灵利人难得问去载今朝长至节今年犹是去年年二轮交互常流动到此如何论不迁答天寒日短僧云为什改故换新答冬深多雨雪必定是丰年僧云野火烧不尽春风吹又生答有什了时僧云点点是秋声答终不落别处僧以坐具一拂师嘘一声上堂一月普现一切水一切水月一月摄诸佛法身入我性我性同共如来合举头触着威音头下足踏着弥勒足拈匙把筯现千百亿化身换水添香作恒河沙佛事既非妙用岂是神通理无不圆事无不备若也悟得谁家灶里无烟傥或未然病是众生良药上堂不坏假名而谈实相拈杖云这箇是假名阿那箇是实相卓一下云这箇是实相阿那箇是假名有眼底近前无眼底退后上堂呵佛骂祖无惭无愧法说非法非法说法具大阐提拨无因果且道此人是邪是正良久云邪即总X邪正即总正上堂来也来也良久云去也去也上堂久默斯要不务速说召众云谁人肯向死前休上堂脚瘦草鞋宽发长僧貌丑召众云突出两箇鬼眼睛更有一双穷相手上堂金不博金水不洗水杨岐老古锥思量无道理无道理打落当门齿上堂将经寺里谈担水河头卖都来不直一分文羞杀黄头箇新戒上堂古人道衲僧家须是与他本分草料始得且作么生是衲僧本分草料良久云一日三顿未为多上堂圆同太虗无欠无余良由取舍所以不如古人恁么道直是光前绝后虽然如是未免强陪分踈上堂我见瞒人汉如篮盛水走一气归到家篮里何曾有拍手大笑云有意气时添意气不风流处也风流上堂不思议解脱力妙用恒沙也无极卓杖一下云吞却法身了也诸人向什处回避若也道得万仞崖前有活身之路若道不得大地死人如麻似粟卓一下下座上堂平直道路敲磕门庭总被他古人纵横履践了也教保宁向什处措足委悉么江山行不尽雨雪下无时上堂或是或非人不识逆行顺行天莫测大众是箇X什么便得恁么良久云有金有玉同欢笑无米无柴各皱眉上堂保宁记得三十年前一转奇特公案欲举似大众及至下得法堂和话头都来忘却还有人记得么试举看众无对师云江南极有江北绝无上堂一㪷量不尽一秤称得起半箇却完全有头自无尾且道是什么物上堂保宁饭食麤恶别无精妙品馔供养诸人既到这里开单展钵须是喫得这箇无滋味始得若喫不得且莫怪上堂拈杖云长千圣不能量短蟭螟眼里着不满卓一下云夜来江上雨分作万家流上堂是箇什么得与么难会是箇什么得与么易晓委悉么不是怨家不聚头上堂欲入无为海须乘般若舟拈杖云这箇是无为海阿那箇是般若舟掷下杖云善看方便切忌飘堕罗剎鬼国上堂瑞雪下残腊和风生早春空将未归意说向欲行人未归意绝忌讳欲行人何疎亲绕须弥山转百千帀不知毕竟向什处藏身拍禅牀下座上堂赤肉团上无位真人左眼八两右眼半斤贵买贱卖黄金白银上堂我有一张口内含三寸舌牙齿总完全是非无不说赵州木佛放光明少室铁牛双角折拍禅牀下X座上堂举赵州临顺世令僧驰拂子传语赵王云此是老僧一生用不尽底乃云赵州一生用不尽底终不错分付虽然不错分付争柰赵王提不起乃拈杖云此是保宁一生用不尽底不如未死巳前两手平等分付与诸人掷下杖拍手云阿喇喇三十年后莫教失却上堂春色秀媚春日光辉万姓歌欢百禽叫噪处处草铺茵褥家家门簇青红楼台殿阁势峥嵘酒肆茶坊分屈曲无论士女选甚儿郎两两三三行行行唱或𢹂华微笑或折柳攒眉这畔摇头那边拍手作痴作呆似颠似狂忽若被人冷覰着大好一场笑具上堂保宁一夏卧疾巳来向方丈里撒屎撒尿狂言寐语直是东西不辨南北不分求生不生求死不死当恁么时还有人相救得么若有向什处着力若无保宁自起自倒去也拍禅牀下座上堂不见一法即如来方得名为观自在观自在在什处了即业障本来空了箇什么未了还须偿夙债未了箇什么若向这里透得过不妨平地上东行西行若透不过天网恢恢疎而不漏上堂无漏真净云何是中更容他物喝一喝拍一拍云好人不肯做须要屎里卧上堂见见之时见非是见见犹离见见不能及卓杖云还见么落霞与孤鹜齐飞秋水共长天一色X上堂佛道长远久受懃苦乃可得成有人不受懃苦不涉久近不作众生亦不成佛且道此人还得究竟也未良久云莫屈滞他好上堂不可毁不可赞体若虗空没涯岸不离当处常湛然觅即知君不可见还见么知事少时烦恼少识人多处是非多上堂说得行不得是阿谁行得说不得也大奇一步一弹指一札一皱眉拍禅牀召众云紫旃檀塔七八级红菡萏华三四枝上堂洞山云五台山顶云蒸饭佛殿前头狗尿天剎竿头上煎椎子三箇猢狲夜簸钱石霜云风吹石臼曾哮吼泥揑夜叉空里走趯飜海月乱波生惊起土星犯南斗道吾云三面貍奴手捉月两头白牯脚拏烟戴冠碧兔立庭柏脱殻乌龟飞上天师云此三颂一与祖佛为师一验衲僧眼目一与天下人作牓㨾若人定当得许具一只眼上堂古佛家风随时展演衲僧活计在处施张锄地开田刈禾割草烧火择菜担水搬柴沽醋买油乞钱持钵把船摇橹拽石推车八万细行庄严三千轨仪具足转法轮于𣜂榼堆上扬密旨于微尘剎中十地菩萨尽茫然四果声闻都罔措横按杖云还有人道得么众无语师云堪出手时须出手得藏身处且藏身卓一下下座上堂许由洗耳卖弄清高巢父饮牛谩张意气太公X垂钓终是有心范蠡泛湖焉能绝迹直得君臣道合河海晏清风不鸣条雨不破块争似三月野华随处发九秋黄叶满空飞狂歌向碧洞之前大醉在玉壶之里拍手大笑云还知么昨日是季秋霜冷今日是孟冬薄寒上堂夜静月明水清鱼现金钩一掷何处寻踪提起杖云历细历细上堂有物先天地无形本寂寥能为万象主不逐四时凋拈杖云且莫唤这箇作拄杖子好寿宁长老进发上堂曹谿一宿也大无端黄檗三顿递相钝置蒲团禅板屈抑当人索火来烧犹较些子保宁今日别无相送寿宁长老拈杖云祇有一条黑漆拄杖更不囊藏向大众前两手分付掷杖下座上堂大丈夫眉目麤东西南北何所拘气冲宇宙坐断毗卢又说什西来碧眼胡上堂吾心似秋月碧潭光皎洁无物堪比伦教我如何说寒山子贵价精神贱价卖子细思量着甚来由虽然如是三十年后有人点捡保宁去在上堂业镜当台贼身巳露既是赃物现在为甚不肯招伏会么朝打三千暮打八百出归上堂霜风浩浩叶纷纷晓入深村野老门相见但知俱默坐更无一事可谈论良久云入山擒虎易开口向人难上堂两手捺膝云赤肉团上壁立千仞喝一喝下座X颂古世尊初生下时周行七步目顾四方一手指天一手指地云天上天下唯我独尊混沌未分人未晓干坤才剖事潜彰天生伎俩能奇怪末上输他弄一场外道问佛不问有言不问无言世尊据坐外道礼拜赞叹云世尊大慈大悲开我迷云令我得入外道去后阿难问佛外道见何道理礼拜赞叹而去尊云如良马见鞭影而行经过遇夜宿荒草开得眼来天大晓空心赤脚唱歌归路上行人巳不少五通仙人问世尊我有五通佛有六通如何是那一通世尊乃召五通仙人仙人应诺世尊云那一通你问我无量劫来曾未遇如何不动到其中莫言佛法无多子最苦瞿昙那一通世尊一日在灵山会上拈华示众迦叶微笑尊云吾有正法眼藏付嘱摩诃迦叶汝今行化无令断绝拈华我佛在灵山迦叶头陀忽破颜金口密言亲付嘱不唯天上与人闲文殊令善财入山採药殊云不是药者採将来财云山中无不是药者殊云是药者採将来财于地上拾得一茎草度与文殊殊接得示众云此药亦X能杀人亦能活人大地苍生病似麻吉祥灵药示无涯其闲杀活难分辨又是重添眼里华阿难问迦叶世尊传金襕外别传何物叶召阿难难应诺叶云倒却门前剎竿着象王行处绝狐踪象子雄雄继此风休说二千年后事纵尘沙劫又何穷阿育王问宾头卢云承闻尊者亲见佛来是不者以两手拨开眉云亲见佛来我佛亲见宾头卢眉长发短双目麤阿育王犹疑狐唵嚤呢哒哩㗭哩苏嚧梁武帝问达磨如何是圣谛第一义磨云廓然无圣帝云对朕者谁磨云不识烧得通红打一鎚周遭无数火星飞十成好箇金刚钻摊向门前卖与谁达磨一日云吾住世非久谁得吾正宗者出来与汝证明道副云如我所见不执文字不离文字以为道用磨云汝得吾皮尼总持云我今所解如庆喜观阿閦佛国一见更不再见磨云汝得吾肉道育云四大本空五阴非有而我见处实无一法可当情磨云汝得吾骨二祖出礼三拜依位而立磨云汝得吾髓门前诸子列成行各逞英雄越霸王如何独有无言者坐断毗卢不可当X六祖见二僧争风幡一云风动一云幡动祖云不是风动不是幡动荡荡一条官驿路晨昏曾不禁人行浑家不是不进步无柰当门荆棘生六祖问让和尚甚处来让云嵩山祖云什么物恁么来让云说似一物即不中祖云还假修证不让云修证即不无污染即不得祖云即此不污染是诸佛所护念吾亦如是汝亦如是西天二十七祖般若多罗谶汝后出一马驹踏杀天下人去在戴角披毛恁么来铁围山岳尽冲开阎浮踏杀人无数蓦鼻深穿拽不回法华经云大通智胜佛十劫坐道场佛法不现前不得成佛道三际断时凡圣尽十身圆处剎尘周无私应物随高下末过僧祇大劫修维摩云其施汝者不名福田供养汝者堕三恶道无边无际休斟酌潮去潮来本自平清浊浅深并苦淡一般滋味迥分明金刚经云一切贤圣皆以无为法而有差别仁者见之谓之仁智者见之谓之智寒时向火热乘凉健即经行困打睡困打睡仰面看天开口取气清净行者不入涅槃破戒比丘不入地狱生平疎逸无拘捡酒肆茶坊信意游汉地不收秦不管又骑驴子过扬州X思和尚令石头往南岳让和尚处驰书云回来与汝箇鈯斧子住菴头乃往让处便问不求诸圣不重已灵时如何让云子问太高生何不向下问头云宁可永劫沈沦不求诸圣解脱乃回思云子驰书达不头云书亦不通信亦不达昨蒙和尚许鈯斧子住菴即今便请思垂下一足头便礼拜从来祖上作君王子子孙孙代代昌文武百僚都不识祇应金殿有尊堂马祖坐禅让问坐禅拟作什么祖云拟作佛让休去至来日让却以甎对祖石上磨祖问磨甎拟作什么让云拟作镜祖云磨甎岂得作镜让云磨甎若不作镜坐禅岂得作佛祖云毕竟教某甲如何让云譬如以牛驾车车若不行打车是打牛是祖遂省死马医来无用处车牛脑后更加鞭皮穿肉绽还知不任重应须角力全百丈再参马祖祖见来乃指禅牀角拂子丈云即此用离此用祖云你巳后开两片皮将何为人丈取拂子竖起祖云即此用离此用丈挂拂子于旧处祖喝一声丈直得三日耳聋木马踏杀阎浮人泥龙饮竭沧溟水霹雳满空山岳摧看看平地波涛起庞居士问马祖不与万法为侣者是什人祖云待你一口吸尽西江水即向你道X风吹日炙露尸骸泣问山人觅地埋忍俊不禁多口老阴阳无处可安排庞居士问马祖不昧本来身请师高着眼祖直下覰士云一种没絃琴唯师弹得妙祖直上覰士礼拜祖归方丈士随后云弄巧成拙浩浩擎山戴岳来撑天拄地势崔嵬从教弄巧飜成拙撒手前行更不回马祖不安院主问和尚近日尊候如何祖云日面佛月面佛蒲团上端坐针眼里穿线西风一阵来落叶两三片僧问百丈如何是奇特事丈云独坐大雄峰大雄峰顶独巍巍直下横分八字眉赖得缩头知进退未甞容易敢相亏百丈一日云闭却咽喉脣吻速道将来沩山云某甲道不得却请和尚道丈云不辞为你道恐后丧我儿孙云巖云和尚亦须闭却丈云无人处斫额望汝五峰云即今有也未丈云丧我儿孙三箇儿郎总长成大家将本各经营其闲消折兄嫌弟也有赢钱弟怨兄沩山参百丈丈云子试拨火看山遂于炉内拨云无也丈自拨起一星云者箇聻山遂省明日随百丈游山丈回顾云子将得火来么山云将得来丈云在什处山于地上拾得一茎柴以口一吹度与丈丈云如虫御木X提起都来祇一星豁然腾𦦨亘天明连延野外犹难救直得三年草不生南泉云唤作如如早是变也今时人须向异类中行始得赵州在僧堂前见泉便问异即不问如何是类泉以手托地州以脚踏泉倒地州走入延寿堂叫悔泉令侍者问悔什么州云悔不更与两踏张公移住向深村被贼潜身入后门锅子一时偷去后更来敲枕翫儿孙南泉云王老师卖身去还有人买么僧出云某甲买泉云不作贵不作贱作么生买僧无语赵州云来年与和尚做一领布衫王老哀哉不惜身临危将卖与何人若无令子轻酬价往往一年空过春南泉两堂上座争猫儿泉拈起猫云道得即救取道不得即斩为两段众无语泉便斩雪刃含光射斗牛不唯天地鬼神愁命根落在南泉手直下看看两段休赵州至晚到方丈泉举前话州脱鞋戴头上出去泉云子若在却救得猫儿貍奴头上角重生王老门前独夜行天晓不知何处去楚山无限谩峥嵘僧问南泉端居丈室将何指南泉云昨夜三更失却牛天明起来失却火昨夜三更失却牛天明起来失却火腰未系兮鞋未X穿面不洗兮头不褁南泉云道非物外物外非道赵州出问如何是物外道泉便打州接住云和尚莫打某甲巳后错打人去在泉掷杖云龙蛇易辨衲子难瞒輭缠藏锋入阵来画时擒下眼瞠开死生一决英雄士文武双行将相才赵州问南泉明头合暗头合泉便归方丈州到僧堂前云堂头老汉被我一问直得无言可对首座云莫道和尚无语自是上座不会州便掌云这掌本是堂头老汉喫大事当阳巳皎然十分须是更周圆堂中上座黑如漆冷地为谁喫暗拳赵州问南泉知有底人向什处去泉云山下檀越家作一头水牯牛去州云谢师指示泉云昨夜三更月到牕拽脱鼻头何处是乱拖泥水恣纵横日斜倒坐骑归去又见东山片月生南泉归宗麻谷同去礼拜国师泉于地上画圆相云道得即去宗于相内坐谷作女人拜泉云恁么则不去也宗云老兄是何心行漫漫大地盈尺雪江湖一片难分别渔父披蓑月下归谁道夜行人路绝石头问长髭甚处来髭云岭南来头云大庾岭头一舖功德成就也未髭云成就久矣祇欠点眼在X头云莫要点眼不髭云便请头垂下一足髭便拜头云子见什道理便拜髭云红炉上一点雪一铺大悲千手眼十分圆就未开光君看笔下神通境更有灵踪在上方道吾云巖高沙弥随药山游山山指枯树云荣者是枯者是吾云荣者是山云灼然一切处光明灿烂去巖云枯者是山云灼然一切处枯淡去高沙弥云荣者任他荣枯者任他枯山顾道吾云巖云不是不是抹粉涂坯复裹头尽由行主线牵抽鼓鼙打破曲吹彻收拾大家归去休药山不许人看经乃自看僧问和尚常不许人看经为什自看山云我祇要遮眼僧云某甲还看得也无山云你若看牛皮也须穿遮眼谁同药峤看牛皮穿透骨毛寒五湖四海知多少字密行疎总一般陆亘大夫谓南泉云肇法师也奇怪解道天地与我同根万法与我一体泉指庭华云大夫时人见这一株华如梦相似大夫作牧见南泉举古明今理事圆恰到放将身命处不知何故却茫然裴相公一日托尊佛跪膝于黄檗前云请师安名檗召相公公云谢师安名五彩粧来掌上擎老胡刚为立虗名君今欲得超诸X祖须向金刚顶𩕳行沩山寄镜与仰山山接得示众云道是沩山底又在仰山手里道是仰山底又是沩山寄来道得即留取道不得即扑破众无语遂扑下沩山古镜仰山提日上东方月照西扑落不知谁拾得秋风索索草萋萋沩山云老僧百年后向山下檀越家作一头水牯牛去脇上书沩山僧某甲当恁么时唤作沩山僧又是水牯牛唤作水牯牛又是沩山僧且道如何即是改却形容换却头当阳难隐箇踪由驴名马字虽唿唤多少傍观揜面羞沩山与仰山摘茶次沩云终日祇闻子声不见子形仰撼茶树沩云子祇得其用不得其体仰云某甲祇如是和尚作么生沩据坐仰云和尚祇得其体不得其用沩云放子三十棒春暖相唿出翠微时行时坐几忘归黄昏一阵东风雨未免浑身透湿衣沩山问仰山甚处来仰云田中来沩云田中多少人仰山插锹叉手立沩云今日南山大有人刈茅仰山拽锹便去浅种深耕正及时入泥入水更同谁南山茅草多人刈独是爷儿两箇知沩山令僧驰书上王常侍侍看书了乃问和尚近X日有何言句僧云有僧问如何是祖师西来意沩山竖起拂子侍云彼中如何商量僧云即色明心附物显理侍云会即便会着甚死急侍遂有书回书内画圆相相内书日字沩接得拆开示其僧云会么僧云不会沩云我千里外却有箇知音仰山上来沩山展似仰山仰山于地上画圆相相内书日字以脚抹却沩休去南星北斗忽移位四海九州如鼎沸波斯匿王鼻拄天楼至如来脚踏地僧持钖到章敬绕禅牀三帀振钖一下叉手而立敬云是是僧便去次到南泉绕禅牀三帀振钖一下叉手而立泉云不是不是僧云章敬道是和尚为什道不是泉云章敬是汝不是颜色规模恰似真人前拈弄越光新及乎入火重烹试到了须归是假银韩愈侍郎问大巅春秋多少巅提起数珠云会么韩云不会巅云昼夜一百八明日复来门首见首座云昼夜一百八意旨如何座扣齿三下及至方丈问大巅昼夜一百八意旨如何巅亦扣齿三下韩云元来佛法不别巅云侍郎见何道理韩云适来门首问首座亦恁祗对巅请首座至云适来恁么祗对是不座云是巅乃打趁出院一步才行两步移门前惊起凤皇儿栖踪不在梧桐树羣鸟东西空绕枝X庞居士问仰山久响仰山到来为什却覆山竖起拂子士云恰是山云是仰是覆士拍露柱云虽无人见露柱与我证明山掷拂子云一任举似诸方贼偷贼物大希奇好手还他火伴知今日并赃齐捉获得便宜是落便宜僧问石霜咫尺之间为什不覩师颜霜云我道徧界不曾藏僧后问雪峰徧界不曾藏意旨如何峰云什处不是石霜双眸自小患生盲两耳从前祇听声指点万端都不见如何弹指得分明僧问石霜普会如何是石霜深深处霜云无须锁子两头摇无须锁子卒难开枯木堂前莫乱猜千古两头摇不动待他麟角衲僧来临济在黄檗会中时睦州为首座知济是法器乃令上方丈问佛法大意三问三被打州见云子去问佛法如何济遂举前话云某缘法不在此不免取辞且往他处去州上方丈嘱檗云义玄上座虽是后生甚奇怪他日为阴凉大树盖覆天下人去在若来可方便至晚济上取辞檗云可往高安大愚处去济去愚问甚处来济云黄檗来愚云黄檗近日有何言句济举前话云未审某甲过在什处愚云黄檗恁么老婆为你得彻困却来这里问有过无过济失声云元来黄檗佛法无多子愚拦胸X搊住云者尿牀鬼子适来问有过无过如今却道无多子见何道理速道速道济于愚脇下筑三拳愚托开云汝师黄檗非干我事雷电喧轰海岳昏一家愁闭雨中门狂风忽起乌云散白日满天星斗分临济云赤肉团上有一无位真人常在诸人面门出入未证据者看看时有僧问如何是无位真人济下禅牀搊住云道道僧拟议济托开云是什么簸土飏尘没处藏面门出入大狼当撒尿撒屎浑闲事浩浩谁分臰与香临济迁化三圣为院主济云吾去世后不得灭却吾正法眼藏圣云争敢济云忽有人问你作么生道圣便喝济云谁知吾正法眼藏向者瞎驴边灭却遂有颂云㳂流不止问如何真照无边说似他离相离名人不禀吹毛用了急还磨出门握手再叮咛往往事从叮嘱生路远夜长休点火大家吹杀暗中行德山初到龙潭问久向龙潭及乎到来潭又不见龙又不现潭云子亲到龙潭浩渺深沈纳众流谩持香饵掷金钩风云合帀雷霆动应讶龙王不出头德山至夜入室潭云子且下去山珍重出见黑回云外面黑潭点纸烛度与山才接潭便吹杀德山不觉失声云我自今巳后更不疑天下老和尚舌X头一条瀑布巖前落半夜金乌掌上明大口开来添意气与谁天下共横行雪峯问德山从上宗乘中事学人还有分也无山便打云道什么峰遂省此疾怀来没量时寻医求卜过多师浓煎一服通神散血汗霶流彻四肢闽帅造送银交椅与雪峰僧问和尚受如此供养将何报答峰以手托地云轻打我轻打我不知将甚报君恩风起江湖水皱痕一片古帆乘兴去与谁相逐过天门闽大王封柑橘二颗上雪峰问云既是一般颜色为什名字不同峰遂封回闽主两般驰献上雪峰一等倒封回人情上下俱周美免把完全更擘开雪峰指火云三世诸佛尽在火𦦨里转大法轮云门云火燄为三世诸佛说法三世诸佛立地听一堆勐燄贯天红三世如来在此中转大法轮今巳了眉毛之上起清风雪峰指猕猴云人人尽有一面古镜这猕猴亦有一面古镜僧云历劫无明因什标为古镜峰云瑕生也堪笑山翁不识羞为他头上更安头巖前跳踯无寻处一片残霞晓未收X僧问云门不起一念还有过也无门云须弥山万仞峰头立大乖须臾眨眼落悬崖通身不损毫毛者天上人间安敢埋僧问洞山三身中阿那身不堕众数山云吾常于此切僧问曹山吾常于此切意旨如何曹云要头即斩取去此切堪伤走外求至亲何故似冤雠始终满面无慙色更有曹山乞你头别古师别庆云这瞎汉终是难容雪峰云世界阔一尺古镜阔一尺世界阔一丈古镜阔一丈玄沙指火炉云这箇阔多少峰云如古镜阔师别峰云若不是吾洎被子惑代古刘铁磨到沩山山云老牸牛汝来也磨云来日台山有斋和尚还去不山放身作卧势师代磨云请和尚来日早起僧问鲁祖如何是不言言祖云汝还有口么僧云无祖云寻常将什么喫饭僧无对师代僧云和尚不妨具眼保宁勇和尚语录