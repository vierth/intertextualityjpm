诗人玉屑目録钦定四库全书集部九诗人玉屑目録诗文评类巻一诗辨沧浪谓当学古人之诗诗法晦庵谓胷中不可着一字世俗言语晦庵抽闗启钥之论诚斋翻案法诚斋又法赵章泉诗法章泉谓规模既大波澜自阔章泉论诗贵乎似章泉题品三联章泉谓可与言诗章泉学诗吴思道学诗龚圣任学诗白石诗説沧浪诗法卷二诗评诚斋品藻中兴以来诸贤诗诚斋题品诸杨诗诚斋评李杜苏黄诗体诚斋评为诗隠蓄发露之异诚斋以画为真以真为画臞翁诗评沧浪诗评诗体沧浪编诸名家诗体诗体总论蜂腰体隔句体偷春体折腰体絶絃体五仄体回文体五句法六句法促句法平头换韵法促句接韵法拗句七言变体絶句变体第三句失粘八句仄入格进退格平侧各押韵䨇声叠韵扇对法蹉对法离合体人名药名巻三句法有三种句错综句法影略句法象外句折句佳句雄伟句雄健句一人名而分用之句两句纯好难得两句不可一意置早意于残晩中置静意于喧动中句中有眼句中当无虚字句法不当重叠言简而意不遗之句句豪而不畔于理句中有问答之词诚斋论一句三意诚斋论惊人句诚斋称李大方警句诚斋论警句陵阳论警句少陵坡谷句法蒋道士诗句省题诗句滩声句清健句诗句可入畵燕诗唐人句法朝㑹宫掖懐古送别地名人名写景咏物造理入畵典重清新竒伟绮丽刻琢自然寒苦豪壮工巧精絶闲适幽野羁旅佳境警䇿引带连珠合璧实字粧句虚字粧句首用虚字轻重对宋朝警句五言七言巻四风骚句五言七言巻五口诀三不可八句法四不四深二要二废四离六迷七至七徳三多三偷十难十易十戒十贵二十四名初学蹊径初学学古晦庵诲人学陶柳选诗韦苏州晦庵诲人学六朝李杜陵阳诲人学韦诗又读少陵诗学古人诗吕居仁诲人向背悟入去陋忌俗忌随人后勤读多为陵阳谓诗本于读书陵阳论诗本于学艺熟必精不可彊作不可泛泛不可费力不可作意不露斧凿不可露斧凿粘皮骨不可粘皮着骨言其意不言其名不可太着题得其短处得意贵开辟诗要聮属次韵诗贵传逺诗有正邪得人印可自成一家诗不可言什诗有力量焚诗巻六命意总论以意为主先意义后文词古诗之意晦庵论诗有两重有浑然意思诚斋论句外之意陵阳谓先湏命意思而得之不带声色意在言外有不尽之意诗要有野意状索寞之意立意深逺用意精深句中命意语新意妙措意含意委曲説愁意用意太过东坡工于命意意脉贯通造语诚斋论造语法陵阳论荆公造语陵阳论用禅语语要警䇿忌用工太过语不可熟㸃石化金简妙绮靡咏物诗造语作不经人道语句中眼笔力髙妙务去陈言下字诚斋论用字陵阳论下字之法陵阳论下字响字一字师又改一字一字用意一字之工妙在一字欧阳公下字东坡下字善用俗字忌用叠字倒一字语乃健下字人不能到下䨇字极难巻七用事三易诗不贵用事不可有意用事使事不为事使反其意而用之用事要无迹事如巳出天然浑厚用其事而隠其语作诗湏饱其材料两句用一事用自已诗为故事用其意用其语妙于用事不拘故事用事天然用事清切用事的当用事精确用事精宻假事详尽用人名用经史中语皆用古语一字不茍不可牵彊不可牵出处晦翁诗诚斋论用经语诚斋论用事以俗为雅诚斋使事法陵阳论用事误用事失事实用事失照管用事未尽善用事重叠率尔用事压韵工于押韵巧于押韵古今诗用韵落韵不可强押韵古诗不拘韵重押韵和韵工妙为韵所牵属对六对诚斋称木天金地之对陵阳谓对偶不必拘䋲墨巧对属对精切对偶亲切铢两不差无斧凿痕一字不茍老杜对偶不可参以异代佳对的对竒对借对不可泥对退之古诗故避属对巻八煅炼总论鍊字鍊格鍊意鍊韵旬鍜月鍊句中有眼诗贵造㣲求其疵而去之剩一字老杜陵阳谓少陵改诗乐天皮日休欧公东坡山谷荆公王平甫王仲至韩子苍论用工之过㳂袭诚斋论㳂袭诚斋论渊明子羙无巳诗相似诚斋论东坡介甫诗流丽相似东坡陵阳论山谷诚斋论山谷诗山谷取唐人诗山谷倣欧公诗简斋呉可同机轴有家法暗合子美模写东坡承袭其意用其意取其意意同辞异辞同意异即旧为新摹拟剽窃相袭袭全句依倣太甚屋下架屋着力太过不约而合古人亦有所相袭祖习不足道述者工于作者述者不及作者不㳂袭不蹈袭夺胎换骨总论诚斋论夺胎换骨意同辞异当有别意㸃化尤更精巧用古人意精彩数倍㸃化古诗句优于古卷九托物取况诚斋论比拟托兴托物以寓意托物子羙托物讽兴兴与讪异戒讪谤诗有补于世有三百篇之㫖欧阳公诗荆公诗秋后竹夫人诗闻蝉诗归燕诗啄木诗赠钓者诗红梅诗御栁诗夏云诗初月诗于渎诗唐备诗温厚之气规诫子羙诗魏野诗规劝白战禁体物语欧苏雪诗谿堂雪诗蒲鞋诗诚斋霰诗巻十含蓄总説尚意句含蓄意含蓄子羙含蓄元㣲之诗语意有无穷之味诗趣天趣竒趣野人趣登髙临逺之趣诗思总説有佳思诗思悽惋诗思不出二百里诗味诗境体用十不可言用勿言体言其用而不言名不名其物胡五峰谓晦庵此诗有体而无用风调髙古为难薛能刘白平淡先组丽而后平淡非力所能卒造平淡晦庵云闲适苕溪渔隠车盖亭絶句自得要到自得处方是诗变态缚虎韩文公唐扶诗不能变态圆熟好诗如弹丸词胜小石调绮丽不可以绮丽害正气富贵富贵佳致非穷儿家语诗原乎心善言富贵品藻韩退之栁子厚杜牧之贾阆仙李长吉刘夣得常建李义山王荆公项斯白乐天赵倚楼谢蝴蝶鲍孤鴈夏英公王文穆王琪薛简肃公荆公以三诗取三士葛敏修贺方回苏后湖曹翰伍乔刘子先龙太初姚嗣宗白马诗毛国英巻十一诗病诗病有八细较诸病至寳丹㸃鬼簿筭博士倒用字狂怪近似鹅腿子漫塘评刘启之诗病碍理害理好句而理不通碍理长恨歌古柏行鹧鸪诗鹭鸶诗邑人诗考证评考证巻十二品藻古今人物韩诗诸公品藻相如六代初日芙蓉弹丸脱手评鲍谢诸诗品藻古今胜语歴论诸家左太冲诗鲍昭渊明论子厚乐天渊明诗韩杜四家集李杜诸人诗人各有所得老杜之仁心优于乐天唐人方干苦吟句蹈袭句擅塲诗中有助语诗言志王苏黄杜王黄晚年诗苏黄韩无咎苏子美吕吉甫慈母溪四雨先得之句谢伯景田舍翁火炉头之作诗可以观人巻十三两汉古诗十九首苏李晦菴论垓下帐中之歌晦菴论大风歌王仲宣刘公干六代总论褒贬不同五言之警䇿阮嗣宗张茂先潘安仁张景阳陆士衡刘越石郭景纯三谢灵运恵连元晖靖节清淡之宗萧统论渊明不可及悠然见南山晦菴论归去来辞欧阳公论归去来辞李格非论归去来辞休斋论归去来辞词简理足诗人以来无此句得此生酒诗知道悟道辨诗品所论渊明诗坡谷叹渊明之絶识东坡论渊明诗山谷论渊明诗秦太虚效渊明挽辞贫士诗止酒诗责子诗巻十四草堂墓志铭元稹作宋子京赞少游进论冷斋鲁訔序王彦辅序半山老人画像赞三百篇之后便有子羙老杜似孟子晦菴论杜诗陵阳论诗能尽写物之工用诗书语诗史胸中吞几云梦学老杜之法工妙至到人不可及一饭未尝㤀君妙絶古今古今絶唱髙雅大体优柔感讽髙深诗有近质处大雅堂三种句画山水诗词气如百金战马有抔土障黄流气象九日诗送人诗䕫州后诗贵其备村陋句巻十五王维辋川之胜诗中有画画中有诗造意之妙与造物相表里晦菴谓诗清而少气骨韦苏州清深妙丽自成一家巳为当时所贵逸诗韦诗流丽古诗胜律诗苏后湖读韦诗而有感絶唱诗有深意孟浩然坐诗穷髙逺韵髙才短岑参诗山谷赞秀句韩文公掀雷决电变诗格用意改一字遂失一篇之意公末年诗闲逺有味南溪始泛后山论退之诗琴操送李愿归盘谷序晋公赓酬聮句弹琴诗评退之诗子由陋圣徳诗韩栁警句栁仪曹东坡评栁州诗休斋评子厚诗诗眼评子厚诗南涧中诗絶妙古今古今絶唱天赋不可及两句有不尽之意孟东野贾浪仙论郊岛诗寒涩僧敲月下门棹穿波底月桑干长江二诗苦吟唐人陋于闻道郊之胸次形于诗句韩愈诗枯寂气味郊寒岛痩玉川子月蚀诗有所思飘逸可喜评茶歌山中絶句李长吉品题晦菴论李贺诗髙轩过古锦囊杨花扑帐春云热桃花乱落如红雨刘賔客独歩元和用意深逺明月可中庭平淮西诗乐天评诗碁诗常建佳句巻十六白香山五长造理达道达者之词秀句工于对草诗昭君同调寒食诗桑落酒海图屏风诗玲珑歌东坡似乐天纎艶不逞甘露诗陵阳重厚之论老妪解诗玉谿生九日诗杀风景斫桂树词意深妙髙情逺意浅近王建摭实宫词花蕊夫人诗尤工宫词杂他人诗旧跋山居诗望夫石诗杜牧之二十八字史论好异絶句遣懐诗陵阳论赤壁诗命意之失吴兴张水戏分司洛阳杜荀鹤惟在一聮中韩致元不忘君看天忆帝都絶句香奁集晩唐诗小巧无风骚气味陵阳论晚唐诗格卑浅诚斋论晚唐诗诚斋论晩唐诗有三百篇之遗味巻十七西崑体宗李义山佳句欧公矫崑体荆公晚年喜称义山温公称其佳句六一居士六一之义欧公自负只欲平易佳句㑹赵公诗才髙不见牵强之迹苏子羙以诗得名絶句圣俞子羙梅都官工于平淡自成一家句句精鍊寄马遵诗莫打鸭石曼卿晦菴论其诗西湖处士疎影横斜邵康节出处大略半山老人一唱三叹得子羙句法託意少作晩年诗精深华妙格髙体下用意髙妙力去陈言善下字用事精切清景霜筠雪竹自然纪实落星寺诗西山寺诗梅花诗碁诗虎图集句猿鹤不知诗病秋菊落英雪堂如天花变现长于譬喻海棠诗梅花诗芙蓉城诗三良诗与王庆源诗语意髙妙诗意佳絶咏物诗首四句便能写尽一洗万古南迁以后精深华妙文过有理波澜浩渺簟纹如水帐如烟失于粗苏过诗巻十八涪翁宗派图得意句乞猫诗少作竒语句相似苏黄相讥有补于世少游文潜评论出竒之过过于出竒用新竒字诚斋纪逸诗陈履常得意诗相似句秀句鴈诗近世诗人莫及学诗如学仙衒耀太甚冦国寳诗秦太虚品题诗甚丽严重髙古诸诗张秦舍旧图新张文潜佳句自然竒逸不食烟火人语韩子苍语意妙絶冬日诗茶筅子诗王逢原佳句蔡天启申王画马图诗佳句荆公诗俞秀老清老品藻警聮袁世弼遒丽竒壮荆公手写其诗郭功甫凤凰台诗警句金山行山居清逸诗圣俞以为李白后身贺方囬望夫石张子野三影佳句东坡诗谢无逸有古意佳句邢敦夫龙眼图诗㓜敏潘邠老天下竒才胡少汲与刘邦直诗山字韵诗徐仲车佳作杨公济菜诗张芸叟西征二絶唐子西佳句王仲至聮句絶句巻十九中兴诸贤诚斋白石之评周益公曽茶山陆放翁刘忠肃劝驾诗韦斋先生病翁杨诚斋康伯可姜尧章敖器之赵章泉韩涧泉欧阳伯威曽景建马古洲吴明老萧千岩黄白石孙花翁孙南叟萧梅坡刘伯宠游伯庄刘改之赵南塘赵天乐东臯子戴石屏髙九万髙菊磵杜小山刘后村李庄简王武臣黄景说徐思叔黄小园冯双溪左经臣刘溪翁游塘林方北山危逢吉裘元量赵伯林王从周刘良佐邹应可武允蹈黄岩老陈觉民叶水心论唐诗壁间诗诸贤絶句叶靖逸岳王坟诗髙九万龙洲道人巻二十禅林酸饀气无蔬笋气灵彻船子和尚道潜仲殊恵洪福州僧恵诠清顺癞可显忠悟清希昼志南圆悟病僧方外吕洞賔韩湘元真子唐求希夷先生蜀道士斸药翁罗浮仙闲却一溪云张亶六言诗蔡真人词闺秀薛氏慎氏二十八字媒费氏七歳女荆公女倡周女灵异湘中女鬼仙砑光㡌纪梦鬼诗小碧牋题诗吴城龙女巴崃夜吟绿裙红袖诗余晁无咎评太白六一东坡东坡卜筭子东坡蝶恋花山谷櫽括醉翁亭记荆公山谷贺方回秦少游林和靖李景舒信道章质夫旧词等谨按诗人玉屑二十巻宋魏庆之编庆之字醇甫号菊庄建安人是编前有淳祐甲辰黄易序称其有才而不屑科第惟种菊千丛日与骚人佚士觞咏于其间盖亦宋末江湖一派也宋人喜为诗话裒集成编者至多传于今者惟阮閲诗话总龟无名氏诗林广记胡仔苕溪渔隠丛话及庆之是编巻帙为富然总龟芜襍广记挂漏均不及胡魏两家之书仔书作于髙宗时所録北宋人语为多庆之书作于度宗时所録南宋人语较备二书相辅宋人论诗之概亦略具矣庆之书以格法分类与仔书体例稍殊其兼采齐已风骚㫖格伪本诡立句律之名颇失简择又如禁体之中载蒲鞋诗之类亦殊猥陋论韩愈精卫衔石填海人皆讥造次我独赏专精二句为胜钱起曲终人不见江上数峰青二句之类是非亦未平允然采摭既䋣菁华斯寓钟嵘所谓披沙拣金徃徃见寳者亦庶㡬焉固论诗者所必资也干隆四十一年十月恭校上总纂官纪昀陆钖熊孙士毅总校官陆费墀原序诗人玉屑原序诗之有评犹医之有方也评不精何益于诗方不灵何益于医然惟善医者能审其方之灵善诗者能识其评之精夫岂易言也哉诗话之编多矣总龟最为踈驳其可取者惟苕溪丛话然贪多务得不汎则冗求其有益于诗者如披砂拣金闷闷而后得之故观者或不能终巻友人魏菊庄诗家之良医师也乃立新意别为是编自有诗话以来至于近世之评论慱观约取科别其条凡升髙自下之方繇粗入精之要靡不登载其格律之明可凖而式其鉴裁之公可研而覈其斧藻之有味可咀而食也既又取三百篇骚选而下及宋朝诸公之诗名胜之所品题有补于诗道者尽择其精而录之盖始焉束以法度之严所以正其趋向终焉极夫古今之变所以冨其见闻是犹仓公华佗按病处方虽庸医得之犹可借以巳疾而况医之善者哉方今海内诗人林立是书既行皆得灵方取寳囊玉屑之饭瀹之以冰瓯雪盌荐之以菊英兰露吾知其换骨而僊也必矣姜白石云不知诗病何由能诗不观诗法何由知病人非李杜安能径诣圣处吾党盍相与懋之君名庆之字醇甫有才而不屑科第惟种菊千丛日与骚人佚士觞咏于其间阁学游公受斋先生尝赋诗嘉之有种菊幽探计何早想应苦吟被花恼之句视其所好事以知其人焉淳祐甲辰长至日玉林黄叔旸序诗人玉屑卷一钦定四库全书诗人玉屑巻一宋魏庆之撰诗辨沧浪谓当学古人之诗夫学诗者以识为主入门须正立志湏髙以汉魏盛唐为师不作开元天寳以下人物若自生退屈即有下劣诗魔入其肺腑之间由立志之不髙也行有未至可加工力路头一差愈骛愈逺由入门之不正也故曰学其上仅得其中学其中斯为下矣又曰见过于师仅堪传授见与师齐减师半徳也工夫须从上做下不可从下做上先须熟读楚词朝夕讽咏以为之本及读古诗十九首乐府四篇李陵苏武汉魏五言皆须熟读即以李杜二集枕借观之如今人之治经然后博取盛唐名家醖酿胷中久之自然悟入虽学之不至亦不失正路此乃从顶𩕳上做来谓之向上一路谓之直截根源谓之顿门谓之单刀直入也诗之法有五曰体制曰格力曰气象曰兴趣曰音节诗之品有九曰髙曰古曰深曰逺曰长曰雄浑曰飘逸曰悲壮曰凄婉其用工有三曰起结曰句法曰字眼其大概有二曰优游不廹曰沉着痛快诗之极致有一曰入神诗而入神至矣尽矣蔑以加矣惟李杜得之他人得之盖寡也禅家者流乘有小大宗有南北道有邪正具正法眼看是谓第一义若声闻辟支果皆非正也论诗如论禅汉魏晋等作与盛唐之诗则第一义也大歴以还之诗则巳落第二义矣晩唐之诗则声闻辟支果也学汉魏晋与盛唐诗者临济下也学大歴以还者曹洞下也大抵禅道惟在妙悟诗道亦在妙悟且孟襄阳学力下韩退之逺甚而其诗独出退之之上者一味妙悟故也惟悟乃为当行乃为本色然悟有浅深有分限之悟有透彻之悟有但得一知半解之悟汉魏尚矣不假悟也谢灵运至盛唐诸公透彻之悟也他虽有悟者皆非第一义也吾评之非僣也辨之非妄也天下有可废之人无可废之言诗道如是也若以为不然则是见诗之不广参诗之不熟耳试取汉魏之诗而熟参之次取晋宋之诗而熟参之次取南北朝之诗而熟参之次取沈宋王杨卢骆陈拾遗之诗而熟参之次取开元天寳诸家之诗而熟参之次独取李杜二公之诗而熟参之又取大歴十才子之诗而熟参之又取元和之诗而熟参之又取晚唐诸家之诗而熟参之又取本朝苏黄以下诸公之诗而熟参之其真是非亦有不能隠者傥犹于此而无见焉则是为外道䝉蔽其真识不可救药终不悟也夫诗有别材非闗书也诗有别趣非闗理也而古人未尝不读书不穷理所谓不渉理路不落言筌者上也诗者吟咏情性也盛唐诗人惟在兴趣羚羊挂角无迹可求故其妙处莹彻玲珑不可凑泊如空中之音相中之色水中之月镜中之象言有尽而意无穷近代诸公作竒特解㑹以文字为诗以议论为诗以才学为诗以是为诗夫岂不工终非古人之诗也盖于一唱三叹之音有所歉焉且其作多务使事不问兴致用字必有来歴押韵必有出处读之终篇不知着到何在其末流甚者呌噪怒张殊乖忠厚之风殆以骂詈为诗诗而至此可谓一厄也可谓不幸也然则近代之诗无取乎曰有之吾取其合于古人者而已国初之诗尚㳂袭唐人王黄州学白乐天杨文公刘中山学李商隠盛文肃学韦苏州欧阳公学韩退之古诗梅圣俞学唐人平澹处至东坡山谷始自出已法以为诗唐人之风变矣山谷用工尤深刻其后法席盛行海内称为江西宗𣲖近世赵紫芝翁灵舒軰独喜贾岛姚合之语稍稍复就清苦之风江湖诗人多效其体一时自谓之唐宗不知止入声闻辟支之果岂盛唐诸公大乘正法眼者哉嗟乎正法眼之无传乆矣唐诗之说未唱唐诗之道有时而明也今既唱其体曰唐诗矣则学者谓唐诗诚止于是耳非诗道之重不幸耶故予不自量度輙定诗之宗㫖且借禅以为喻推原汉魏以来而截然谓当以盛唐为法虽获罪于世之君子不辞也诗法晦庵谓胷中不可着一字世俗言语古今之诗凡有三变盖自书传所记虞夏以来下及汉魏自为一等自晋宋间颜谢以后下及唐初自为一等自沈宋以后定着律诗下及今日又为一等然自唐初以前其为诗者固有髙下而法犹未变至律诗出而后诗之与法始皆大变以至今日益巧益宻而无复古人之风矣故尝妄欲抄取经史诸书所载韵语下及文选汉魏古词以尽乎郭景纯陶渊明之所作自为一编而附于三百篇楚词之后以为诗之根本凖则又于其下二等之中择其近于古者各为一编以为之羽翼舆卫其不合者则悉去之不使其接于吾耳目而入于吾之胷次要使方寸之中无一字世俗言语意思则其诗不期于髙逺而自髙逺矣晦庵抽闗启钥之论来谕欲漱六艺之芳润以求真澹此诚极至之论然亦恐须先识得古今体制雅俗乡背仍更洗涤得尽肠胃间夙生荤血脂膏然后此语方有所措如其未然窃恐秽浊为主芳润入不得也近世诗人正縁不曽透得此闗而规规于近局故其所就皆不满人意无足深论诚斋翻案法孔子老子相见倾盖邹阳云倾盖如故孙侔与东坡不相识以诗寄东坡和云与君盖亦不须倾刘寛为吏以蒲为鞭寛厚至矣东坡云有鞭不使安用蒲杜诗云忽忆徃时秋井塌古人白骨生苍苔如何不饮令心哀东坡云何须更待秋井塌见人白骨方衘盃此皆翻案法也余友人安福刘浚字景明重阳诗云不用茱萸仔细看管取明年各强健得此法矣诚斋又法唐律七言八句一篇之中句句皆竒一句之中字字皆竒古今作者皆难之余尝与林谦之论此事谦之慨然曰但吾軰诗集中不可不作数篇耳如杜九日诗老去悲秋强自寛兴来今日尽君欢不徒入句便字字对属又第一句顷刻变化才説悲秋忽又自寛以自对君自者我也羞将短髪还吹㡌笑倩旁人为正冠将一事翻腾作一聮又孟嘉以落㡌为风流少陵以不落为风流翻尽古人公案最为妙法蓝水逺从千涧落玉山髙并两峯寒诗人至此笔力多衰今方且雄杰挺㧞唤起一篇精神非笔力㧞山不至于此明年此㑹知谁健醉把茱萸仔细㸔则意味深长幽然无穷矣东坡煎茶诗云活水还将活火烹自临钓石汲深清第二句七字而具五意水清一也深处取清者二也石下之水非有泥土三也石乃钓石非寻常之石四也东坡自汲非遣卒奴五也大瓢贮月归春瓮小杓分江入夜瓶其状水之清羙极矣分江二字此尤难下雪乳巳翻煎处脚松风仍作泻时声此倒语也尤为诗家妙法即少陵红稻啄余鹦鹉粒碧梧栖老鳯凰枝也枯肠未易禁三椀卧听山城长短更又翻却卢仝公案仝喫到七椀坡不禁三椀山城更漏无定长短二字有无穷之味赵章泉诗法或问诗法于晏叟因以五十六字荅之云问诗端合如何作待欲学耶毋用学今一秃翁曽总角学竟无方作无畧欲从鄙律恐坐縳力若不加还病弱眼前草树聊渠若子结成隂花自落赵章泉谓规模既大波澜自阔赣川曽文清公题吴郡所刋东莱吕居仁公诗后语云诗巻熟读治择工夫已胜而波澜尚未阔欲波澜之阔湏令规模宏放以涵养吾气而后可规模既大波澜自阔少加治择功巳倍于古矣蕃尝苦人来问诗答之费辞一日閲东莱诗以此语为四十字异日有来问者当誊以示之云若欲波澜阔规模须放𢎞端由吾气养匪自歴阶升勿漫二夫覔况于治择能斯言谁语汝吕昔告于曽赵章泉论诗贵乎似论诗者贵乎似论似者可以言尽耶少陵春水生二首云二月六夜春水生门前小滩浑欲平鸬鹚鸂䳵莫漫喜吾与汝曹俱眼明一夜水髙二尺强数日不敢更禁当南市津头有船卖无钱即买系篱傍曽空青清樾轩二诗云卧听滩声㶁㶁流冷风凄雨似深秋江邉石上乌臼树一夜水长到梢头竹间嘉树宻扶踈异乡物色似吾庐清晓开门出负水巳有小舟来卖鱼似耶不似耶学诗者不可以不辨赵章泉题品三聮隔林彷彿闻机杼知有人家住翠㣲片片梅花随雨脱浑疑春雪堕林梢三年受用惟栽竹一日工夫半为梅渊明不可得见矣得见菊花斯可尔前十四字或以为坡语或以为参寥子十四字师号余亦以后六句为道章少隠王梦㢸应求范炎黄中十四字师号范乃稼轩壻也章泉谓可与言诗王摩诘云行到水穷处坐㸔云起时少陵云水流心不竞云在意俱迟介甫云细数落花因坐乆缓寻芳草得归迟徐师川云细落李花那可数偶行芳草歩因迟知诗者于此不可以无语或以二小诗复之曰水穷云起初无意云在水流终有心傥若不将无有判浑然谁㑹伯牙琴谁将古瓦磨成砚坐乆归迟总是机草自偶逢花偶见海沤不动瑟音希公曰此所谓可与言诗矣赵章泉学诗閲复斋闲纪所载吴思道龚圣任学诗三首因次其韵学诗浑似学参禅识取初年与暮年巧匠曷能雕朽木燎原宁复死灰然学诗浑似学参禅要保心传与耳传秋菊春兰宁易地清风明月本同天学诗浑似学参禅束缚宁论句与聮四海九州何歴歴千秋万歳孰传传吴思道学诗吴可思道学诗浑似学㕘禅竹榻蒲团不计年直待自家都了得等闲拈出便超然学诗浑似学㕘禅头上安头不足传跳出少陵窠臼外丈夫志气本冲天学诗浑似学㕘禅自古圆成有几聮春草池塘一句子惊天动地至今传龚圣任学诗龚相圣任学诗浑似学㕘禅悟了方知歳是年㸃铁成金犹是妄髙山流水自依然学诗浑似学㕘禅语可安排意莫传㑹意即超声律界不湏錬石补青天学诗浑似学㕘禅几许搜肠覔句聮欲识少陵竒絶处初无言句与人传白石诗説大凡诗自有气象体面血脉韵度气象欲其浑厚其失也俗体面欲其宏大其失也狂血脉欲其贯穿其失也露韵度欲其飘逸其失也轻作大篇尤当布置首尾停匀腰腹肥满多见人前面有余后面不足前面极工后面草草不可不知也诗之不工只是不精思耳不思而作虽多亦奚以为雕刻伤气敷演露骨若鄙而不精巧是不雕刻之过拙而无委曲是不敷演之过人所易言我寡言之人所难言我易言之自不俗花必用栁对是儿曹语若其不切亦病也难説处一语而尽易説处莫便放过僻事实用熟事虚用説理要简易説事要圆活説景要㣲妙多㸔自知多作自好矣小诗精深短章醖借大篇有开阖乃妙喜辞鋭怒辞戾哀辞伤乐辞荒爱辞结恶辞絶欲辞屑乐而不淫哀而不伤其唯闗雎乎学有余而约以用之善用事者也意有余而约以尽之善措辞者也乍叙事而间以理言得活法者也不知诗病何由能诗不观诗法何由知病名家者各有一病大醇小疵差可耳篇终出人意表或反终篇之意皆妙守法度曰诗载始末曰引体如行书曰行放情曰歌之曰歌行悲如蛩螀曰吟通乎俚俗曰謡委曲尽情曰曲诗有出于风者出于雅者出于颂者屈宋之文风出也韩栁之诗雅出也杜子羙独能兼之三百篇羙刺箴怨皆无迹当以心㑹心陶渊明天资既髙趣诣又逺故其诗散而庄澹而腴断不容作邯郸歩也语贵含蓄东坡云言有尽而意无穷者天下之至言也山谷尤谨于此清庙之瑟一倡三叹逺矣哉后之学诗者可不务乎若句中无余字篇中无长语非善之善者也句中有余味篇中有余意善之善者也体物不欲寒乞湏意中有景景中有意思有窒碍涵养未至也当益以学歳寒知松栢难处见作者波澜开阖如在江湖中一波未平一波巳作如兵家之阵方以为正又复是竒方以为竒忽复是正出入变化不可纪极而法度不可乱文以文而工不以文而妙然舍文无妙圣处要自悟意出于格先得格也格出于意先得意也吟咏情性如印印泥土乎礼义贵涵养也沈着痛快天也自然与学到其为天一也意格欲髙句法欲响只求工于句字亦末矣故始于意格成于句字句意欲深欲逺句调欲清欲古欲和是为作者诗有四种髙妙一曰理髙妙二曰意髙妙三曰想髙妙四曰自然髙妙碍而实通曰理髙妙出事意外曰意髙妙写出幽㣲如清潭见底曰想髙妙非竒非怪剥落文采知其妙而不知其所以妙曰自然髙妙一篇全在尾句如截犇马辞意俱尽如临水送将归辞尽意不尽若夫辞尽意不尽剡溪归櫂是以辞意俱不尽温伯雪子是巳所谓辞意俱尽者急流中截后语非谓辞穷理尽者也所谓意尽辞不尽者意尽于未当尽处则辞可以不尽矣非以长语益之者也至如辞尽意不尽者非遗意也辞中巳彷佛可见矣辞意俱不尽者不尽之中固巳深尽之矣一家之语自有一家之风味如乐之二十四调各有韵声乃是归宿处摸倣者语虽似之韵亦无矣鸡林其可欺哉诗説之作非为能诗者作也为不能诗者作而使之能诗能诗而后能尽吾之説是亦为能诗者作也虽然以吾之説为尽而不造乎自得是足以为诗哉后之贤者有如以水投水者乎有如得鱼忘筌者乎嘻吾之説巳得罪于古之诗人后之人其勿重罪予乎沧浪诗法学诗先除五俗一曰俗体二曰俗意三曰俗句四曰俗字五曰俗韵有语忌有语病语病易除语忌难变须是本色须是当行对句好可得结句好难得发句好尤难得发端忌作举止收拾贵有出塲不必大着题不在多使事押韵不必有出处用字不必拘来歴下字贵响造语贵圆意贵透不可隔靴搔痒语贵脱洒不可拖泥带水最忌骨董最忌趂贴语忌直意忌浅脉忌露味忌短音韵忌散缓亦忌廹促诗难处在结褁譬如畨刀须用北人结裹若南人便非本色须㕘活句勿㕘死句词气可颉颃不可乖崖律诗难于古诗絶句难于八句七言律诗难于五言律诗五言絶句难于七言絶句学诗有三节其初不识好恶连篇累牍肆笔而成既识羞愧始生畏缩成之极难及其透彻则七纵八横信手拈来头头是道矣看诗当具金刚眼睛庶不眩于旁门小法辨家数如辨苍白方可言诗荆公评文章先体制而后文之工拙诗之是非不必争以巳诗置古人诗中与识者观之而不能辨则真古人矣诗人玉屑巻一诗人玉屑卷二钦定四库全书诗人玉屑巻二宋魏庆之撰诗评诚斋品藻中兴以来诸贤诗自隆兴以来以诗名家者林谦之范至能陆务观尤延之萧东父近时后进有张镃功父赵蕃昌父刘翰武子黄景说巖老徐似道渊子项安世平甫巩丰仲至姜䕫尧章徐贺恭仲汪经仲权前五人皆有诗集传世谦之常称重其友万翥次云诗云秋明河汉外月近斗牛旁延之有云去年江南荒趂逐过江北江北不可住江南归未得有寄友人云胷中襞积千般事到得相逢一语无又台州秩满而归云送客渐稀城渐逺归涂应减两三程东夫饮酒云信脚到太古一登岳阳楼不作苍茫去真成浪荡逰三年夜郎客一拕洞庭秋得句鹭飞处看山天尽头犹嫌未竒絶更上岳阳楼又荒村三月不肉味併与𤓰茄倚阁休造物于人相补报问天賖得一山秋至能有云月从雪后皆竒夜天到梅边别有春功父云断桥斜取路古寺未関门絶似晚唐人咏金林禽花云梨花风骨杏花粧黄蔷薇云已从槐借叶更染菊为裳冩物之工如此余归自金陵功父送末章云何时重来桂隠轩为我醉倒春风前看人唤作诗中仙看人唤作饮中仙此诗超然矣昌父云红叶连邨雨黄花独径秋诗穷真得瘦酒薄不禁愁武子云自锄明月种梅花又云吹入征鸿数字秋渊子云煖分煨芋火明借绩麻灯又客路二千零五十向人犹自说归耕平甫题钓台醉中偶尔闲伸脚便被刘郎卖作名恭仲云碎斫生柴烂煑诗又有姚宋佐辅之一絶句云梅花得月太清生月到梅花越様明梅月萧踈两竒絶有人踏月绕花行僧显万亦能诗万松岭上一间屋老僧半间云半间三更云去作行雨囬头方羡老僧闲又梅诗探枝春色墙头朶䦨入风光竹外梢又河横星斗三更后月过梧桐一丈髙又有龎右甫者使敌过汴京云苍龙观阙东风外黄道星辰北斗边月照九衢平似水健儿吹笛内门前诚斋题品诸杨诗吾族前辈讳存字正叟讳朴字元素讳杞字元卿讳辅世字昌英皆能诗元卿年十八第进士其叔正叟贺之云月中丹桂输先手镜里朱颜正后生吾乡民俗稻未熟摘而蒸之舂以为米其饭絶香元素有诗云和露摘残云浅碧带香炊出玉轻黄余先太中贫常作小茅屋三间而未有门扉扵元卿求一扉元卿以絶句送至云三间茅屋独家邨风雨萧萧可断魂旧日相如犹有壁如今无壁更无门昌英有絶句云碧玉寒塘莹不流红蕖影里立沙鸥便当不作南溪看当得西湖十里秋梧州诗人泸溪先生安福王民瞻名廷珪弱冠贡入京师太学已有诗名有絶句云江水磨铜镜面寒钓鱼人在蓼花湾囬头贪看新月上不觉竹竿流下滩绍兴间宰相秦桧力主和戎之议乡先生胡邦衡名铨时为编修官上书乞斩桧谪新州民瞻送行诗一封朝上九重闗是日清都虎豹寒百辟动容观奏议几人囬首愧朝班名髙北斗星辰上身落南州瘴海间不待百年公议定汉廷行召贾生还大厦原非一木支要将独力拄倾危痴儿不了公家事男子要为天下竒当日姦䛕皆胆落平生忠义祗心知端能饱喫新州饭在处江山足䕶持有欧阳安永上飞语告之除名窜辰州孝宗登极召为国子监簿以老请奉祠除直敷文阁宫观诚斋评李杜苏黄诗体问余何意栖碧山笑而不答心自闲桃花流水窅然去别有天地非人间又相随遥遥访赤城三十六曲水囬萦一溪初入千花明万壑度尽松风声此李太白诗体也麒麟图画鸿鴈行紫极出入黄金印又白摧朽骨龙虎死黒入太隂雷雨垂又指挥能事回天地训练强兵动鬼神又路经灔滪双蓬鬓天入沧浪一钓舟此杜子美诗体也明月易低人易散归来唿酒更重看又当其下笔风雨快笔所未到气已吞又醉中不觉度千山夜闻梅香失醉眠又李白画像西望太白横峨岷眼髙四海空无人大儿汾阳中令君小儿天台坐忘身平生不识髙将军手涴吾足乃敢嗔此东坡诗体也风光错综天经纬草木文章帝杼机又涧松无心古须鬛天球不瑑中粹温又儿唿不苏驴失脚犹恐醒来有新作此山谷诗体也诚斋评为诗隠蓄发露之异太史公曰国风好色而不淫小雅怨诽而不乱左氏传曰春秋之称微而显志而晦婉而成章尽而不污此诗与春秋纪事之妙也近世词人闲情之靡如伯有所赋赵武所不得闻者有过之无不及焉是得谓好色而不淫乎惟晏叔原云落花人独立微雨燕双飞可谓好色而不淫矣唐人长门怨云珊瑚枕上千行泪不是思君是恨君是得为怨诽而不乱乎惟刘长卿云月来深殿早春到后宫迟可谓怨诽而不乱矣近世陈克咏李伯时画宁王进史图云汗简不知天上事至尊新纳夀王妃是得为微为晦为婉为不污秽乎惟李义山云侍宴归来更漏永薛王沉醉夀王醒可谓微婉显晦尽而不污矣以画为真以真为画杜蜀山水图云沱水流中座岷山赴此堂白波吹粉壁青嶂揷彫梁此以画为真也曽吉父云㫁崖韦偃树小雨郭熙山此以真为画也臞翁诗评因暇日与弟姪辈评古今诸名人诗魏武帝如幽燕老将气韵沉雄曹子建如三河少年风流自赏鲍眀逺如饥鹰独出竒矫无前谢康乐如东海扬㠶风日流丽陶彭泽如绛云在霄舒巻自如王右丞如秋水芙蕖倚风自笑韦苏州如园客独茧暗合音徽孟浩然如洞庭始波木叶微脱杜牧之如铜丸走坂骏马注坡白乐天如山东父老课农桑言言皆实元微之如李龟年说天寳遗事貌悴而神不伤刘梦得如镂氷雕琼流光自照李太白如刘安鸡犬遗响白云覈其归存恍无定处韩退之如嚢沙背水惟韩信独能李长吉如武帝承露盘无补多慾孟东野如埋泉㫁劒卧壑寒松张籍如优工行乡饮醻献秩如时有诙气栁子厚如髙秋独眺霁晚孤吹李义山如百寳流苏千丝鐡网绮宻瓌妍要非适用本朝苏东坡如屈注天潢倒连沧海变眩百怪终归雄浑欧公如四瑚八琏止可施之宗庙荆公如邓艾缒兵入蜀要以崄絶为功山谷如陶宏景祗诏入宫析理谈元而松风之梦故在梅圣俞如闗河放熘瞬息无声秦少游如时女歩春终伤婉弱后山如九臯独唳深林孤芳冲寂自妍不求赏识韩子苍如梨园按乐排比得伦吕居仁如散圣安禅自䏻竒逸其他作者未易殚陈独唐杜工部如周公制作后世莫䏻拟议沧浪诗评大歴以前分眀别是一副言语晚唐分眀别是一副言语本朝诸公分明别是一副言语如此见得方许具一只眼盛唐人有似粗而非粗处盛唐人有似拙而非拙处五言絶句衆唐人是一様少陵是一様韩退之是一様王荆公是一様本朝诸公是一様盛唐人诗亦有一二滥觞晚唐者晚唐人诗亦有一二可入盛唐者要当论其大槩耳唐人与本朝人诗未论工拙直是气象不同唐人命题言语亦自不同杂古人之集而观之不必见诗望其题引而知其为唐人今人矣大歴之诗髙者尚未失盛唐下者渐入晚唐矣晚唐之下者亦堕野狐外道鬼窟中或问唐诗何以胜我朝唐人以诗取士故多专门之学我朝之诗所以不及也诗有词理意兴南朝人尚词而病于理本朝人尚理而病于意兴唐人尚意兴而理在其中汉魏之诗词理意兴无迹可寻汉魏古诗气象混沌难以句摘晋以还方有佳句如陶渊明採菊东篱下悠然见南山谢灵运池塘生春草之句谢所以不及陶者康乐之诗精工渊眀之诗质而自然耳谢灵运无一字不佳黄初之后惟阮籍咏懐之作极为髙古有建安风骨晋人舍陶渊明阮嗣宗外惟左太冲髙出一时陆士衡独在诸公之下颜不如鲍鲍不如谢文中子独取颜非也建安之作全在气象不可寻枝摘叶灵运之诗已是彻首尾成对句矣是以不及建安也谢眺之诗已有全篇似唐人者当观其集方知之戎昱在盛唐为最下已滥觞晚唐矣戎昱之诗有絶似晚唐者权徳舆之诗却有絶似盛唐者权徳舆或有似韦苏州刘长卿处顾况诗多在元白之上稍有盛唐风骨处冷朝阳在大歴才子中最为下马戴在晚唐诸人之上刘沧吕温亦胜诸人李濒不全是晚唐间有似刘随州处陈陶之诗在晚唐人中最无可观薛逢最浅俗大歴以后吾所深取者李长吉栁子厚刘言史权徳舆李渉李益耳大歴后刘梦得之絶句张籍王建之乐府吾所深取耳李杜二公正不当优劣太白有一二妙处子美不能道子美有一二妙处太白不能作子美不能为太白之飘逸太白不能为子美之沉郁太白梦游天姥吟逺别离等子美不能道子美北征兵车行垂老别䓁太白不能作论诗以李杜为凖挟天子以令诸侯也少陵诗法如孙呉李白诗法如李广少陵如节制之师李杜数公如金翅擘海香象渡河下视郊岛辈直蛩吟草间耳观太白诗者要识真太白处太白天才豪逸语多率然而成者学者于每篇中要识其安身立命处可也少陵诗宪章汉魏而取材于六朝至其自得之妙则前辈所谓集大成者也人言太白仙才长吉鬼才不然太白天仙之词长吉鬼仙之词耳髙岑之诗悲壮读之使人感慨孟郊之诗刻苦读之使人不懽玉川之怪长吉之瑰诡天地间自欠此体不得韩退之琴操极髙古正是本色非唐诸贤所及释皎然之诗在唐诸僧之上集句惟荆公最长胡笳十八拍混然天成絶无痕迹如蔡文姬肝肺间流出拟古惟江文通最长拟渊明似渊明拟康乐似康乐拟左思似左思拟郭璞似郭璞独拟李都尉一首不似西汉耳虽谢康乐拟邺中诸子之诗亦气象不类至于刘𤣥休拟行行重行行等篇鲍眀逺代君子有所思之作仍是其自体耳和韵最害人诗古人酬唱不次韵此风始盛于元白皮陆而本朝诸贤乃以此而鬬工遂至往复有八九和者孟郊之诗憔悴枯藁其气局促不伸退之许之如此何耶诗道本正大孟郊自为之艰阻耳孟浩然诸公之诗讽味之乆有金石宫商之声唐人七言律诗当以崔灏黄鹤楼为第一唐人好诗多是征戍迁谪行旅离别之作往往尤能感动人意苏子卿诗幸有弦歌曲可以喻中懐请为逰子吟泛泛一何悲丝竹厉清声慷慨有余哀长歌正激烈中心怆以摧欲展清商曲念子不能归今人观之必以为一篇重复之甚岂特如兰膏丝竹弦歌之语耶古诗正不当以此论也十九首青青河畔草郁郁园中栁盈盈楼上女皎皎当窓牖娥娥红粉粧纎纎出素手一连六句皆用叠字在首今人必以为句法重复之甚古诗正不当以此论也任昉哭范仆射诗一首中凡两用生字韵三用情字韵夫子值狂生千龄万恨生犹是两义犹我故人情生死一交情欲以遣离情三字皆同一意天厨禁脔谓平韵可重押若或平或仄韵则不可彼以八仙歌言之耳何见之陋耶诗话谓东坡两耳字韵二耳义不同故可重押亦非也刘公干赠五官中郎将诗昔我从元后整驾至南乡过彼丰沛都与君共翺翔元后盖指曹操至南乡谓伐刘表之时丰沛都喻操谯郡也王仲宣从军诗云筹䇿运帷幄一由我圣君圣君亦指操也又曰窃慕负鼎翁愿厉朽钝姿是欲效伊尹负鼎干汤以伐夏也是时汉帝尚存而二子之言如此一曰元后一曰圣君正与荀彧比曹操为髙光同科春秋诛心之法二子其何逃古人赠答多相勉之词苏子卿云愿君崇令徳随时爱景光李少卿云努力崇明徳皓首以为期刘公干云勉哉修令徳北面自宠珍杜子美云君若登台辅临危莫爱身往往此意髙达夫赠王彻云吾知十年后季子多黄金金何足道又甚于以名位期人者此达夫偶然漏逗处也诗体风雅颂既亡一变而为离骚再变而为西汉五言三变而为歌行杂体四变而为沈宋律诗五言起于李陵苏武七言起于汉武柏梁四言起于汉楚王傅韦孟六言起于汉司农谷永三言起于晋夏侯湛九言起于髙贵乡公以时而论则有建安体黄初体正始体太康体元嘉体永明体齐梁体南北朝体唐初体盛唐体大歴体元和体晚唐体本朝体元祐体江西宗𣲖体以人而论则有苏李体曹刘体陶体谢体徐庾体沈宋体陈拾遗体王杨卢骆体张曲江体少陵体太白体髙达夫体孟浩然体岑嘉州体王右丞体韦苏州体韩昌黎体栁子厚体韦栁体李长吉体李商隠体卢仝体白乐天体元白体杜牧之体张籍王建体贾浪仙体孟东野体杜荀鹤体东坡体山谷体后山体王荆公体邵康节体陈简斋体杨诚斋体又有所谓选体柏梁体玉台体西崑体香奁体宫体又有古诗有近体有絶句有杂言有三五七言有半五六言有一字至七字有三句之歌有两句之歌有一句之歌有口号有歌行有乐府有楚词有琴操曰謡曰吟曰词曰引曰咏曰曲曰篇曰唱曰弄曰长调曰短调有四声有八病又有以叹名者以怨名者以乐名者以别名者以思名者有全篇双声叠韵者有全篇字皆平声者有全篇字皆仄声者有律诗上下句双用韵者有辘轳韵者有进退韵者有古诗一韵两用者有古诗一韵三用者有古诗三韵六七用者有古诗重用二十许韵者有古诗旁取六七许韵者有古诗全不押韵者有律诗至百五十韵者有律诗止三韵者有律诗彻首尾对者有律诗彻首尾不对者有后章字接前章者有四句通者有絶句折腰者有八句折腰者有拟古有连句有集句有分题有分韵有用韵有和韵有借韵有协韵有今韵有古韵有古律有今律有颔聮有发端有落句有十字对有十字句有十四字对有十四字句有扇对有借对有就对者论杂体则有风人藁砧五杂爼两头纎纎盘中廻文反覆离合虽不关诗道之重轻其体制亦古至于建除建字谜人名卦名数名药名州名之诗只成戯论不足为法也诗体总论古人文章自应律度未尝以音韵为主自沈约増崇韵学其论文则曰欲使宫羽相变低昂殊节若前有浮声则后须切响一篇之内音韵尽殊两句之中轻重悉异妙逹此㫖始可言文自后浮巧之语体制渐多如傍犯蹉对假对双声叠韵之类诗又有正格偏格类例极多故有三十四格十九圗四声八病之类今略有数条如徐陵云陪逰馺娑骋纎腰于结风长乐鸳鸯奏新声于度曲又云厌长乐之踈钟劳中宫之缓箭虽两长乐义不同不为重复此为傍犯如九歌云蕙殽蒸兮兰芳奠桂酒兮椒浆蒸蕙殽对奠桂酒今倒用之谓之蹉对又自朱耶之狼狈致赤子之流离不唯赤对朱耶对子兼狼狈流离乃兽名对鸟名又如厨人具鸡黍稚子摘杨梅以鸡对杨如此之类皆为假对如几家村草里吹唱隔江闻几家村草吹唱隔江皆双声如月影侵簪冷江光逼履清侵簪逼履皆叠韵诗第二字侧入谓之正格如鳯厯轩辕纪龙飞四十春之类第二字平入谓之偏格如四更山吐月残夜水明楼之类唐名辈诗多用正格如杜甫诗用偏格者十无二三江左体引韵便失粘既失粘则若不拘声律然其对偶特精则谓之骨含苏李体浣花流水水西头主人为卜林塘幽已知出郭少尘事更有澄江销客愁无数蜻蜓齐上下一双鸂䳵对沉浮东行万里堪乗兴须向山隂上小舟蜂腰体颔聮亦无对偶然是十字叙一事而意贯上二句及颈聮方对偶分明谓之蜂腰格言若已㫁而复续也下第唯空嚢如何住帝乡杏园啼百舌谁醉在花傍泪落故山逺病来春草长知音逢岂易孤棹负三湘隔句体破题与颔聮便作隔句对若施之于赋则曰几思静话对夜雨之禅床未得重逢照秋灯于影室也几思闻静话夜雨对禅床未得重相见秋灯照影堂孤云终负约薄宦转堪伤梦遶长松榻遥焚一炷香偷春体其法颔聮虽不拘对偶疑非声律然破题已的对矣谓之偷春格言如梅花偷春色而先开也无家对寒食有泪如金波斫却月中桂清光应更多仳离放红蘂想像嚬青娥牛女漫愁思秋期犹渡河折腰体谓中失粘而意不㫁渭城朝雨裛轻尘客舍青青栁色新劝君更尽一杯酒西出阳关无故人絶絃体其语似㫁絃而意存如絃絶而其意终在也燕鸿去后湖天逺欲寄知音问水居七嵗弄竿今八十锦鳞吞钓不吞书五仄体晏元献守汝隂梅圣俞往见之将行公置酒颍河上因言古人章句中全用平声制字穏帖如枯桑知天风是也恨未见侧字诗圣俞既引舟遂作五仄体寄公云月出㫁岸口影照别舸背且独与妇饮颇胜俗客对月渐上我席瞑色亦稍退岂必在秉烛此景已可爱囘文体谓倒读亦成诗也潮随暗浪雪山倾逺浦渔舟钓月明桥对寺门松迳小巷当泉眼石波清迢迢逺树江天晓霭霭红霞晚日晴遥望四山云接水碧峰千㸃数鸥轻五句法此格即事遣兴可作如题物赠送之类则不可用曲江萧条秋气髙芰荷枯折随风涛逰子空嗟垂二毛白石素沙亦相荡哀鸿独呌求其曹即事非今亦非古长歌激烈梢林莽比屋豪华固难数吾人甘作心似灰弟姪何伤泪如雨六句法此法但可放言遣兴不可寄赠杜子美云烈士恶多门小人自同调名利茍可取杀身傍权要何当官曺清尔辈堪一笑山谷云三公未白首十辈拥朱轮只有人看好何益百年身但愿身无事清樽对故人促句法止于两体三句一换韵或平声或侧声皆可江南秋色推烦暑夜来一枕芭蕉雨家在江南白鸥浦一生未归鬓如织伤心日暮枫叶赤偶然得句应题壁芦花如雪洒扁舟正是沧江兰杜秋忽然惊起散沙鸥平生生计如转蓬一身长在百忧中鲈鱼正美负秋风平头换韵法东坡作太白赞云天人几何同一沤谪仙非谪乃其逰挥斥八极隘九州化为两鸟鸣相酬一鸣一止三千秋开元有道为少留縻之不得矧肯求东望太白横峨岷眼髙四海空无人大儿汾阳中令君小儿天台坐忘身平生不识髙将军手涴吾足矧敢嗔作诗一笑君应闻一韵七句方换韵又是平声其法不得双杀双杀者不得此法也促句换韵法鲁直观伯时画马诗云仪鸾供帐饕蝨行翰林湿薪爆竹声风帘官烛泪纵横木穿石槃未渠透坐窓不遨令人痩贫马百囓逢一豆眼明见此玉花骢径思着鞭随诗翁城西野眺寻小红此格禁脔谓之促句换韵其法三句一换韵三叠而止此格甚新人罕用之余尝以此格为鄙句云青玻瓈色莹长空烂银盘挂屋山东晚凉徐度一襟风天分风月相管领对之技痒谁能忍吟哦自恨诗才窘扫寛露坐发兴新浮蛆琰琰抛青春不妨举醆成三人拗句鲁直换字对句法如只今满坐且尊酒后夜此堂空月明清谈落笔一万字白眼举觞三百盃田中谁问不纳履坐上适来何处蝇秋千门巷火新改桑柘田园春向分忽乗舟去值花雨寄得书来应麦秋其法于当下平字处以仄字易之欲其气挺然不羣前此未有人作此体独鲁直变之苕溪渔隠曰此体本出于老杜如宠光蕙叶与多碧㸃注桃花舒小红一双白鱼不受钓三寸黄甘犹自青外江三崃且相接斗酒新诗终日踈负盐出井此溪女打鼓发舡何郡郎沙上草阁栁新暗城邉野池莲欲红似此体甚多聊举此数聮非独鲁直变之也今俗谓之抝句者是也七言变体律诗之作用字平侧世固有定体衆共守之然不若时用变体如兵之出竒变化无穷以惊世骇目如老杜诗云竹里行厨洗玉盘花边立马簇金鞍非关使者徴求急自识将军礼数寛百年地辟柴门逈五月江深草阁寒看弄渔舟移白日老农何有罄交欢此七言律诗之变体也絶句变体韦苏州云南望青山满禁闱晓陪鸳鹭正差池共爱朝来何处雪蓬莱宫里拂松枝老杜云山瓶乳酒下青云气味浓香幸见分鸣鞭走送怜渔父洗盏开尝对马军此絶句律诗之变体也第三句失粘七言律诗至第三句便失粘落平侧亦别是一体唐人用此甚多但今人少用耳如老杜云揺落深知宋玉悲风流儒雅亦吾师怅望千秋一洒泪萧条异代不同时江山故宅空文藻云雨荒台岂梦思最是楚宫俱冺㓕舟人指㸃到今疑严武云漫向江头把钓竿懒眠沙草爱风湍莫倚善题鹦鹉赋何须不着鵕䴊冠腹中书籍幽时晒肘后医方静处看兴发㑹能驰骏马终须重到使君滩韦应物云夹水苍山路向东东南山豁大河通寒树依微逺天外夕阳明㓕乱流中孤村几嵗临伊㟁一雁初晴下朔风为报洛桥逰宦侣扁舟不系与心同此三诗起头用侧声故第三句亦用侧声八句仄入格唐末蜀川有唐求放旷踈逸方外人也吟诗有所得即将槀捻为丸投入瓢中后卧病投瓢于江曰兹文茍不沉没得之者方知吾苦心耳瓢至新渠江有识者曰此唐山人诗瓢也接得十才二三题郑处士隠居曰不信最清旷及来愁已空数㸃石泉雨一溪霜叶风业在有山处道成无事中酌尽一盃酒老夫颜亦红进退格郑谷与僧齐已黄损等共定今体诗格云凡诗用韵有数格一曰葫芦一曰辘轳一曰进退葫芦韵者先二后四辘轳韵者双出双入进退韵者一进一退失此则缪矣余按倦逰録载唐介为台官廷䟽宰相之失仁庙怒谪英州别驾朝中士大夫以诗送行者颇衆独李师中待制一篇为人传诵诗曰孤忠自许衆不与独立敢言人所难去国一身轻似叶髙名千古重于山并游英俊颜何厚未死姦䛕骨已寒天为吾君扶社稷肯教夫子不生还此正所谓进退韵格也按韵畧难字第二十五山字第二十七寒字又在二十五而还字又在二十七一进一退诚合体格岂率尔而为之哉近阅冷斋夜话载当时唐李对答语言乃以此诗为落韵诗盖渠伊不见郑谷所定诗格有进退之说而妄为云云也子苍于五言八句近体诗亦用此格其诗云盗贼犹如此苍生困未苏今年起安石不用哭包胥子去朝行在人应问老夫髭须衰白尽痩地日擕鉏盖苏夫在十虞字韵胥鉏在九鱼字韵平侧各押韵唐末有章竭者乃以八句诗平侧各有一韵如东南路尽吴江畔正是穷愁暮雨天鸥鹭不嫌斜两岸波涛欺得送风船偶逢岛寺停帆看深羡渔翁下钓眠今古若论英达筭鸱夷髙兴固无边自号变体此尤可怪者也双声叠韵南史谢庄传曰王元谟问庄何者为双声何者为叠韵答曰互䕶为双声磝碻为叠韵某按古人以四声为切韵纽以双声叠韵必以五音为定盖谓东方喉声为木音西方舌声为金音南方齿声为火音北方唇声为水音中央牙声为土音也双声者同音而不同韵也叠韵者同音而又同韵也互䕶同为唇音而二字不同韵故谓之双声磝碻同为牙音而二字又同韵故谓之叠韵若彷彿熠燿骐骥慷慨吚喔霡霂皆双声也若侏儒童蒙崆峒巃嵸螳蜋滴沥皆叠韵也按李羣玉诗曰方穿诘曲﨑岖路又听钩辀格磔声诘曲﨑岖乃双声也钩辀格磔乃叠韵也东坡作吃语诗江干髙居坚关扃耕犍躬驾角挂经孤航系舸菰茭隔笳鼓过军鸡狗惊解襟顾景各箕踞击劒髙歌㡬举觥荆笄供脍愧搅聒干锅更戞甘𤓰羮扇对法律诗有扇对格第一与第三句对第二与第四句对如杜少陵哭台州司户苏少监诗云得罪台州去时危弃硕儒移官蓬阁后谷贵殁前夫东坡和鬰孤台诗云解后陪车马寻芳谢眺洲凄凉望乡国得句仲宣楼又唐人絶句亦用此格如去年花下留连饮暖日夭桃莺乱啼今日江边容易别淡烟衰草马频嘶之类是也蹉对法僧惠洪冷斋夜话载介甫诗云春残叶宻花枝少睡起茶多酒盏踈多字当作亲世俗传冩之误洪之意盖欲以少对宻以踈对亲予作荆南教官与江朝宗汇者同僚偶论及此江云惠洪多妄诞殊不晓古人诗格此一聮以宻字对踈以多字对少正交股用之所谓蹉对法也离合体药名诗起自陈亚非也东汉已有离合体至唐始着药名之号如张籍答鄱阳客诗云江臯嵗暮相逢地黄叶霜前半夏枝子夜吟诗向松桂心中万事岂君知是也禽言诗当如药名诗用其名字隠入诗句中造语穏贴无异寻常诗乃为造微入妙如药名诗云四海无逺志一溪甘遂心逺志甘遂二药名也禽言诗云唤起窓全曙催归日未西唤起催归二禽名也梅圣俞禽言诗如泥滑滑苦竹冈之句皆善造语者也人名荆公诗有老景春可惜无花可留得莫嫌栁浑青终恨李太白之句以古人姓名藏句中盖以文为戱或者谓前无此体自公始见之余读权徳舆集其一篇云藩宣秉戎寄衡石崇势位言纪信不留弛张良自愧樵苏则为惬𤓰李斯可畏不顾荣宦尊每陈农畆利家林类巖巘负郭躬歛积忌满宠生嫌养蒙恬胜利踈钟皓月晓晚景丹霞异涧谷永不变山梁兾无累论自王符肇学得展禽志从此直不疑支离踈世事则权徳舆已尝为此体乃知古今文章之变殆无遗藴徳舆在唐不以诗名然词亦雅畅此篇虽主意在别立体然不失为佳制也药名尝见近世作药名诗或未工要当字则正用意须假借如日侧栢隂斜是也若侧身直上天门东风月前湖夜湖东二字即非正用孔毅夫有诗云鄙性尝山野尤甘草舍中钩帘隂卷栢障壁坐防风客土依云实流泉架木通行当归老矣已逼白头翁又此地龙舒国池隍兽血余木香多野橘石乳最宜鱼古瓦松杉冷旱天麻麦踈题诗非杜若牋腻粉难书诗人玉屑巻二诗人玉屑卷三钦定四库全书诗人玉屑巻三宋魏庆之撰句法有三种句命属题意如有神助归于自然之句命题立意援笔立成归于容易之句命题用意求之不得归于苦求之句错综句法老杜云红稻啄残鹦鹉粒碧梧栖老鳯凰枝舒王云缲成白雪桑重緑割尽黄云稻正青郑谷云林下听经秋苑鹿江边扫叶夕阳僧以事不错综则不成文章若平直叙之则曰鹦鹉啄残红稻粒鳯凰栖老碧梧枝以红稻于上以鳯凰于下者错综之也言缲成则知白雪为丝言割尽则知黄云为麦也秦少游得其意特发竒语其作睡足轩则曰长年忧患百端慵开斥僧坊颇有功地彻蔽亏僧界静人除荒秽玉奁空青天併入挥毫里白鸟时来隠几中最是人间佳絶处梦残风鐡响丁东影畧句法郑谷咏落叶未尝及彫零飘坠之意人一见之自然知为落叶诗曰返蚁难寻穴归禽易见窠满廊僧不厌一箇俗嫌多象外句唐僧多佳句其琢句法比物以意而不指言一物谓之象外句如无可上人诗曰听雨寒更尽开门落叶深是落叶比雨声也又曰微阳下乔木逺烧入秋山是微阳比逺烧也用事琢句妙在言其用而不言其名耳折句六一居士诗云静爱竹时来野寺独寻春偶过溪桥俗谓之折句卢赞元雪诗云想行客过梅桥滑免老农忧麦壠干效此格也余亦尝云鹦鹉盃且酌清浊麒麟阁懒画丹青佳句宋莒公见公佳句皆书于斋壁如无可奈何花落去似曽相识燕归来静寻啄木藏身处闲看游丝到地时楼台冷落収灯夜门巷萧条扫雪天已定复揺春水色似红如白野棠花之类后人不可及雄伟句吴江长桥诗世称三聮子美云云头灔灔开金饼水面沉沉卧綵虹杨次公云八十丈虹晴卧影一千顷玉碧无瑕郑毅夫云揷天螮蝀玉腰阔跨海鲸鲵金背髙欧永叔谓子美此句雄伟余谓次公毅夫两聮麄豪较以子美之句二公殊少醖借也雄健句句法之学自是一家工夫昔尝问山谷耕田欲雨刈欲晴去得顺风来者怨山谷云不如千巖无人万壑静十歩回头五歩坐此专论句法不论义理葢七言诗四字三字作两节也此句法出黄庭经自上有黄庭下闗元已下多此体张平子四愁诗句句如此雄健穏惬至五言诗亦有三字二字作两节者老杜云不知西阁意肯别定留人肯别耶定留人耶山谷尤爱其深逺闲雅盖与上七言同一人名而分用之句一人名而分用之者如刘越石宣尼悲获麟西狩泣孔邱谢恵连虽好相如逹不同长卿慢等语若非前后相映带殆不可读然要非全美也唐初余风犹未殄陶冶至杜子美始凈尽矣两句纯好难得刘昭禹云五言如四十个贤人着一个屠酤不得覔句若掘得玉匣子有有葢但精心必获其寳然昔人园林变鸣禽竟不及池塘生春草余霞散成绮不及澄江静如练春水船如天上坐不若老年花似雾中看闲几砚中窥水浅不如落花径里得泥香停杯嗟别久不及对月喜家贫神林社日鼓不若茅屋午时鸡此数公未始不精心以此知其全寳未易多得两句不可一意晋宋间诗人造语虽秀㧞然大抵上下句多出一意如鱼戏新荷动鸟散余花落蝉噪林逾静鸟鸣山更幽之类非不工矣终不免此病王荆公以风定花犹落对鸟鸣山更幽则上句静中有动下句动中有静置早意于残晚中置静意于喧动中唐诗曰海日生残夜江春入暮年置早意于残晚中有曰惊蝉移别栁闘雀堕闲庭置静意于喧动中句中有眼句中眼者世九不䏻解王荆公欲新政作雪诗曰势合便宜包地势功成终欲放春回农家不念丰年瑞只欲青云万里开句中当无虚字或问余东坡有言诗至于杜子美天下之䏻事毕矣老杜之前人固未知有老杜后世安知无过老杜者余曰如一片花飞减却春若咏落花则语意皆尽所以古人既未到决知后人更无好语如画马诗云玉花却在御榻上榻上庭前屹相向则曹将军䏻事与造化之功皆不可以有加矣至其他吟咏人情摸写物景皆如是也老杜谢严武诗云雨映行宫辱赠诗山谷云只此雨映两字写出一时景物此句便雅健余然后晓句中当无虚字句法不当重叠淮海小词云杜鹃声里斜阳暮东坡曰此词髙妙但既云斜阳又云暮则重出也欲改斜阳作帘栊余曰既言孤馆闭春寒似无帘栊公曰亭传虽未必有帘栊有亦无害余曰此词本摸写牢落之状若曰帘栊恐损初意先生曰极难得好字当徐思之然余因此晓句法不当重叠言简而意不遗之句或有称咏松句云影揺千尺龙蛇动声撼半天风雨寒者一僧在坐曰未若云影乱铺地涛声寒在空或以语圣俞圣俞曰言简而意不遗当以僧语为优句豪而不畔于理吟诗喜作豪句须不畔于理方善如东坡观崔白冬景图云扶桑大茧如瓮盎天女织绡云汉上往来不遣鳯衘梭谁䏻鼓臂投三丈此语豪而甚工石敏若橘林文中咏雪有燕南雪花大于掌氷柱悬檐一千丈之语豪则豪矣然安得尔髙屋耶余观李太白北风行云燕山雪花大如席秋浦歌云白发三千丈其句可谓豪矣奈无此理何如秦少游秋日絶句云连巻雌蜺挂西楼逐雨追晴意未休安得万粧相向舞酒酣聊把作纒头此语亦豪而工矣句中有问答之词古人造语俯仰纡余各有态小麦青青大麦枯谁当获者妇与姑丈夫何在西击胡凡此句中每涵问答之词大麦干枯小麦黄问谁腰镰胡与羌句法实有所自诚斋论一句有三意诗有一句七言而三意者杜云对食暂餐还不能退之云欲去未到先思回有一句五言而两意者陈后山云更病可无醉犹寒已自和诚斋论惊人句诗有惊人句杜山水障堂上不合生枫树怪底江山起烟雾又斫却月中桂清光应更多白乐天云遥怜天上桂华孤为问姮娥更要无月中幸有闲田地何不中央种两株韩子苍衡岳圗故人来自天柱峯手提石廪与祝融两山坡陁㡬百里安得置之行李中此亦是用东坡云我持此石归䄂中有东海杜牧之云我欲东召龙伯公上天掲取北斗柄蓬莱顶上斡海水水尽见底看海空李贺云女娲錬石补天处石破天惊逗秋雨诚斋称李大方警句李方叔之孙大方字允蹈少时尝作思故山赋诸公间称之以为似邢居实晚得一鹖冠今为杂买场寄予诗一篇多有警句如三百年来今几秋天地自老江自流如笛声吹起白玉盘正照御前杨栁碧如可怜一代经纶业不抵钟山㡬首诗如后院落花人不到黄鹂飞逐石榴隂大似唐人诚斋论警句士大夫间有口传一两聮可喜而莫知其所本者如人情似纸畨畨薄世事如棊局局新又饱谙世事慵开眼㑹尽人情只㸃头又薄有田园归去好苦无官况莫来休又贺人休官重碧杯中天更大软红尘里梦初収竟不知何人诗也又有嘲巧宦而事反拙者当初只谓将勤补到底翻为㺯巧成此本可笑陵阳论警句公尝曰昨尝与吕居仁闲论前辈所作上元诗居仁曰晏元献云梅台冷落収灯夜花巷清虚扫雪天最佳直是说得出不可及后见吕郎中有诗云江城气候犹含雪草市人家已挂灯岂用晏意耶少陵坡谷句法前人文章各有一种句法如老杜今君起拖春江流予亦江边具小舟同心不减骨肉亲每语见许文章伯如此之类老杜句法也东坡秋水今几竿之类自是东坡句法鲁直夏扇日在揺行乐亦云聊此鲁直句法也学者若能遍考前作自然度越流辈蒋道士诗句衡州蒋道士云石压雪斜出岸悬花倒生后因太守怒不扫地辱之守见诗爱而召之乃上诗曰春来不是人慵扫为惜莓苔衬落花守悔焉欲招之饮蒋有诗谢曰敲开败箨露新竹拾上落花粧旧枝复为湘人所重省题诗句湘灵鼓瑟落句曲终人不见江上数峯青含蓄不尽意或谓钱起得之梦未必然也韩昌黎精卫衘石填海篇有人皆讥造次我独赏专精则语意超诣不可以加矣滩声句宿龙宫滩诗浩浩复汤汤滩声抑更扬鲁直云退之裁听水句尤见工所谓浩浩汤汤抑更扬者非客里夜卧饱闻此声安䏻周旋妙处如此耶清健句三过门中老病死一弹指顷去来今句法清健天生对也陆务观诗云老病已全惟欠死贪嗔虽尽尚余痴不失望东坡而近世亦无人能到此诗句可入画吕居仁春日即事云雪消池馆初春后人倚䦨干欲暮时此自可入画人之情意物之容态二句尽之燕诗欧阳公爱王君玉燕词烟径掠花飞逺逺晓窓惊梦语匆匆梅圣俞以为不若李尧夫花前语澁春犹冷江上飞髙雨乍晴唐人句法朝㑹阊阖开黄道衣冠拜紫宸退朝花底散归院栁边迷碧霄传鳯吹旭日在龙旗炉烟添栁重禁漏出花迟钩陈霜骑肃御道雨师清御炉香熖暖驰道玉声寒金阙晓钟开万户玉阶仙仗拥千官花眀剑珮星初没栁拂旌旗露未干宫掖春风开紫殿天乐下珠楼莺歌闻太掖鳯吹绕洲钟来宫转漏月过阁移隂莺归汉宫栁花隔杜陵烟玉阶闻坠叶罗幌见飞萤绣户香风暖纱窓曙色新梦里君王近宫中河汉髙竹外仙亭出花间辇路分一声啼鸟禁门静满地落花春日长长乐钟声花外尽龙池栁色雨中深懐古粉墙犹竹色虚阁自松声野花留寳靥蔓草见罗裙江山九秋后风月六朝余竹送清溪月苔移玉座春辇路江枫暗宫庭野草春岘首羊公爱长沙贾谊愁二女竹上泪湘妃水底魂碑巳无文字人犹敬子孙野庙向江春寂寂㫁碑无字草芊芊晴川歴歴汉阳树春草凄凄鹦鹉洲送别人分千里外兴在一杯中饮中相顾色送后独归情人由恋徳泣马亦别羣鸣九江春水濶三崃暮云深住接猿啼处行逢鴈过时塞草连天暮边风动地秋杨栁北归路蒹葭南渡舟落叶淮边雨孤山海上秋长亭呌月新秋鴈官渡含风古树蝉蝉声驿路秋山里草色河桥落照中地名水落鱼龙夜山空鸟鼠秋弓抱闗西月旗翻渭北风云送闗西雨风传渭北秋秋草灵光殿寒云曲阜城明月双流水清风八咏楼楼看沧海日门听浙江潮人离京口日潮送岳阳船江流嶓冡雨㠶入汉隂山𤓰歩早潮吞建业蒜山晴雪照扬州树隔五陵秋色早水连三晋夕阳多人名草生元亮径花暗子云居云藏神女馆雨到楚王宫春山子敬宅古木谢敷家江山清谢眺草木媚邱迟去思今武子余教昔文翁暮雨扬雄宅秋风向秀园黄覇初临郡陶濳未去官阮籍生涯懒嵇康意气踈江遶武侯筹笔地雨昏张载勒铭山刘琨坐啸风清塞谢眺裁诗月满楼冩景人烟寒橘柚秋色老梧桐树交花两色溪合水重流鸟归沙有迹㠶过浪无痕江树临洲晚沙禽对水寒秋应为红叶雨不厌苍苔霜空极天静寒月带江流风度蝉声逺云开鴈路长草木穷秋后山川落照时就暖风光偏着栁辞寒雪影半藏梅春融只恐干坤醉水阁深知世界浮咏物白波吹粉壁青嶂揷雕梁緑攒伤手刺红堕㫁肠英影髙羣木外香满一轮中气蒙杨栁重寒勒牡丹迟小叶风吹长寒花露濯鲜千载白衣酒一生青女霜云凝巫峡梦帘闭景阳粧谁怜一片影相失万重云花间燕子栖鳷鹊竹下鹓鶵绕鳯凰鹤盘逺势投孤屿蝉曵残声过别枝造理病知新事少老别故交难马为賖来贵童因借得顽雪晴山嵴见沙浅浪痕交楼髙惊雨濶木落觉城空兴因樽酒洽愁为故人轻径转危峰逼桥斜缺㟁妨为月窓从破因诗壁重泥寺逺僧来少桥危客过稀买栽池馆恐无地看到子孙能㡬家自縁今日人心别未必秋香一夜衰入画碧知湖外草红见海东云天晴一鴈逺海濶孤㠶迟松门天竺寺花洞若耶溪山昏函谷雨木落洞庭波山逺疑无柱湖平似不流晓烟平似水髙树暗如山桑柘晴川口牛羊落照间驿道青枫外人烟緑屿间春潮带雨晚来急野渡无人舟自横緑树遶村含细雨寒潮背郭卷平沙典重上公周太保副相汉司空八荒开夀域一气转洪钧气蒸云梦泽波撼岳阳城黄阁开帷幄丹墀拜冕旒地控呉襟带才光汉缙绅圣藻垂寒露仙杯落晚霞星月悬秋汉风霜入曙钟天势围平野河流入㫁山銮舆逈出仙门栁阁道遥看上苑花帘卷青山巫峡晓烟开碧树渚宫秋清新小桃初谢后双燕恰来时贞为台里栢芳作省中兰一宵犹㡬刻两嵗欲平分微月初三夜新蝉第一声野色寒来浅人家乱后稀行到水穷处坐看云起时晓日寻花去春风带酒归树初黄叶日人欲白头时留连戏蝶时时舞自在娇莺恰恰啼蝴蝶梦中家万里杜鹃枝上月三更竒伟㦸枝迎日动阁影助松寒霜啼千里骏风翮九霄鹏蛰龙三冬卧老鹤万里心风流岘首客花艶大堤倡水声巫峡里山色夜郎西秦地吹箫女湘波鼓瑟妃葢海旗幢出连天观阁开壁垒依寒草旌旗动夕阳残星数㸃鴈横塞长笛一声人倚楼玉节在舡清海怪金函开诏拜夷王绮丽御鞍金騕褭宫砚玉蟾蜍风筝吹玉柱露井冻银床栁塘春水漫花坞夕阳迟舞鬟金翡翠歌颈玉蛴螬锦帐郎官醉罗衣舞女娇风暖鸟声碎日髙花影重酒緑市桥春漏闲宫殿午露晓红兰重云晴碧柱髙急管昼催平乐酒春衣夜宿杜陵花歌绕夜梁珠宛转舞娇春席雪朦胧刻琢露菊班丰镐秋蔬影涧瀍坠露清金阁流萤㸃玉除苦调琴先觉愁容镜独知道进愁还浅年加睡却轻云蔽望乡处雨愁为客心杜魄唿名呌巴江学字流云迎出塞马风卷渡河旗雀声花外瞑客思栁边春五夜有心随暮雨百年无节待秋霜三台位缺严陵卧百战功髙范蠡归自然只因松上鹤便是洞中人今宵一别后何处更相逢飞来南浦水半是华山云忽闻哀痛诏又下圣明朝承恩不在貌教妾若为容共看今夜月独作异乡人有僧飞钖到留客话松间羞将新白发却对旧青山却从城里擕琴去许到山中寄药来朝廷有道青春好门馆无私白日闲寒苦兴幽松雪见心苦砚氷知暮随江鸟宿寒共岭猿愁夜蛩偏傍枕寒鸟数移柯涧氷妨鹿饮山雪阻僧归水声氷下咽沙路雪中平风冷衣裳脆天寒笔砚清雪岭无人迹氷河足鴈声塞逈连天雪河深彻底氷氷横晓渡胡兵合雪满穷沙汉骑迷夜长檐霤寒无寝日晏厨烟冷未炊豪壮山河扶绣户日月近雕梁吴楚东南拆干坤日夜浮黄山四千仞三十二莲峯天上白玉京十二楼五城虹截半江雨风驱大泽云阊阖连云起巖廊拂雾开楚濶天垂草吴空月上波太液天为水蓬莱雪作山伯仲之间见伊吕指挥若定失萧曹㠶飞楚国风涛阔马渡蓝关雨雪多工巧浦转山初尽虹斜雨半分木落山城出潮生海棹归古树老连石急泉清露沙芋叶藏山径芦花间渚田岩狖牵垂果湍禽接迸鱼鸟归花影动鱼没浪痕圆树势连巴没江声入楚流水落金沙浅云髙玉叶踈暗香惹歩涧花落晚影逼帘溪鸟回野寺山边斜有径渔家竹里半开门精絶月明三崃曙潮满二江春风清江上树霜洒月中砧风兼残雪起河带㫁氷流客寻朝磬至僧背夕阳归客㠶和鴈落霜叶向人飞雪侵㠶影落风逼鴈行斜晚秋淮水上新月楚人家晚色寒芜逺秋声候鴈多杨栁风多潮未落蒹葭霜在雁初飞燕知社日辞巢去菊为重阳冐雨开闲适水舂云母碓风扫石楠花砚和青霭冻帘对白云垂湖声莲叶雨野色稻花风子能渠细石吾亦沼清泉趂钟开静户带叶卷残书浥露収新稼迎寒葺旧庐竹影擕琴入花邀载酒过地深新事少官散故交踈闲花半落犹邀蝶白鸟双飞不避人苍苔浊酒林中静碧水春风野外昏幽野树深时见鹿溪午不闻钟树停沙岛鹤茶㑹石桥僧檐前花覆地竹外鸟窥人寺分一𣲖水僧鎻半房山泉涌堦前地云生户外峯一径野花落孤村春水生曲径通幽处禅房花木深窓接停猿树嵒飞浴鹤泉澄江月上见鱼掷花径叶干闻犬行隔岸鸡鸣春耨去隣家犬吠夜渔归覊旅鸡声荒戍晓雁过古城秋鸡声茅店月人迹板桥霜寒树鸟初动霜桥人未行客泪题书落乡愁对酒寛对酒惜余景问程愁乱山灯影秋江寺篷声夜雨舡见鴈思乡信闻猿积泪痕衆鸟已归树旅人犹过山楚水晚凉催客早杜陵秋思傍蝉多鴈飞南浦砧初㫁月满西楼酒半醒佳境岩花㸃寒熘石磴扫春云山光恱鸟性潭影空人心碧溪风澹态芳树雨余姿烟峯髙下翠日浪浅深明江村片雨外野寺夕阳边溪中云隔寺夜半雪添泉露晓蒹葭重霜晴橘柚垂河汉秋生夜杉梧露滴时轻烟不入宫中树佳气常薫仗外峯树色渐分双阙里漏声遥在百花中警䇿竹隂行处宻僧腊别来髙川廻吴岫失塞濶楚云低鴈㫁知风急湖平得月多树隔朝云合猿窥晓月啼草碍人行缓花繁鸟度迟山带新晴雨溪留闰月花客为忙多去僧因饭暂留树隔髙闗㫁天连大漠空鴈行云接参差翼庭树风开次第花文章旧价留鸾掖桃李新隂在鲤庭引带春山和雪静寒水帯氷流飞花随蝶舞艶曲伴莺娇孤城向水闭独鸟背人飞踈帘看雪卷深户映花闗溪浪和星动松隂带鹤移秋水牵沙落寒藤抱树踈冻栁含风落寒花照日鲜巢鹤和钟唳诗僧倚钖吟月转碧梧移鹊影露低红叶湿萤光桥通小市家林近山帯平湖野寺连连珠百年双白鬓一别五愁萤四年三月半新笋晚花时逺山芳草外流水落花中千峰孤烛外片雨一更中空城流水在荒泽旧村稀万水千山路孤舟尽日程窓灯寒几净檐雨晓阶愁五湖三畆宅万里一归人叠嶂悬流平地起危楼曲阁半天开积水长天迷逺客荒城极浦足寒云合璧舟移城入树岸阔水浮村沙平寒水落叶脱晚枝空雾卷晴山出风恬晚浪収径滑苔粘履潭深水没篙砌冷虫喧坐帘踈月到床山晓云和雪汀寒月照霜海曙云浮日江遥水合天檐燕酬莺语庭花杂絮飘风传鼓角霜侵㦸云卷笙歌月上楼三春月照千山路十日花开一夜风实字粧句日月低秦树干坤绕汉宫树翳楼台月㠶飞鼓角风沙岸江村近松门山寺深茶炉天姥客碁席剡溪僧银龙衘烛烬金鳯起炉烟氷城朝浴鐡地道夜衘枚残药沾鸡犬灵香出鳯麟玉检茱茰匣金泥苏合香旌旗日暖龙虵动宫殿风微燕雀髙潮生水国蒹葭响雨过山城橘柚踈虚字粧句长贫惟要健渐老不禁愁已行难避雪何处合逢花身外唯须醉人间半是愁飘飖抟击便容易往来逰未满先求退归闲不厌贫乍见翻疑梦相悲各问年与世长踈索唯僧得往还只忧连夜雨又过一年春艶丽最宜新着雨娇饶全在欲开时渐老更思深处隠多闲惟借上方眠首用虚字无风云出塞不夜月临关无人花色惨多雨鸟声寒以吾为世旧怜尔继家风出闗逢落叶傍水见寒花到江吴地尽隔岸越山髙似煖花消地无声玉满堂载酒寻山宿思人带雪过无边落木萧萧下不尽长江滚滚来但将酩酊酬佳节不用登临怨落晖上三下二野店寒无客风巢动有禽似梅花落地如栁絮因风送终时有雪归𦵏处无云永夜角声愁自语中天月色好谁看轻重对江流天地外山色有无中独来成怅望不去泥栏干自当舟楫路应济往来人桑麻深雨露燕雀半生成三分割据纡筹䇿万古云霄一羽毛门临苍莽经年闭身逺嫖姚几日归宋朝警句五言野水无人渡孤舟尽日横山势蜂腰㫁溪流燕尾分栁间黄鸟路波底白鸥天井泉分地脉砧杵共秋声峯多巧障日江逺欲浮天一鸠鸣午寂双燕语春愁溪声长在耳山色不离门扫地树留影拂床琴有声手香橙熟后髪脱草枯时片云眀外暗斜日雨边晴一朝厌蜗角万里骑鹏背着衣轻有晕入水淡无痕新霜染枫叶皓月借芦花境闲僧度水云静鹤归松惊蝉移古栁鬭雀堕寒庭寒禽栖古栁破月入微云曙分林影外春尽鸟声中去路正黄叶别君堪白头雨势宫城阔秋声禁树多七言船中闻雁洞庭夜床下有蛩长信秋风前有恨梅千㸃溪上无人月一痕云埋山麓藏秋雨叶脱林梢带晚风树移午影重帘静门对春风十日闲鹤归已改新城郭牛卧重寻旧墓田干斗气沉龙已化置刍人去榻犹悬偶题巖石云生笔闲遶庭松露湿衣逰鱼顾影惊寒月宿鹭迷羣下夕阳静寻啄木藏身处闲看逰丝到地时緑章封事缄初启青鳯来凰尾乍开窥人鸟唤悠飏梦隔水山供宛转愁细数落花因坐久缓寻芳草得归迟一水䕶田将緑遶两山排闼送青来陇鴈半惊天在水征人相顾月如霜万壑松声山雨过一川花气水风生沙软緑头相并鸭水深红尾自跳鱼客子光隂诗巻里杏花消息雨声中负郭生涯千畆竹长年心事四愁诗千里江山渔笛晚十年灯火客氊寒桃李春风一盃酒江湖夜雨十年灯雪意未成云着地秋声不㫁鴈连天诗人玉屑巻三诗人玉屑卷四钦定四库全书诗人玉屑巻四宋魏庆之撰风骚句法五言万象入壶野旷天低树江清月近人石梁髙㵼月樵路细侵云重轮倒影落日下平楚孤烟生洞庭波光揺海月星影入城楼新月惊鳌金波丽鳷鹊玉绳低建章晓云僧衲润残月客帆眀衣衮乗龙卷幔来风逺移床得月多水㴠天影濶山㧞地形髙真人御风白露眀河影清风淡月华露彩方泛灔月华始徘徊常娥奔月看竹云垂地寻僧雪满舡凿池寒月入扫地白云生公眀布卦马倦时啣草人疲数望城犬迎曽宿客鵶护落巢儿东方占鹊芹泥随燕嘴花粉上蜂须鱼烂縁吞饵蛾燋为扑灯陶壁飞梭江声秋入寺雨气夜侵楼雪埋寒树短云压夜城低碧海求珠舜耕余草木禹凿旧山川卿月升金掌王春度玉墀华林撷芳山藏伯禹穴城压伍胥涛鸥眠陶令醉鹤唳屈原醒闲云惹碧石缝衔枯草查根渍古苔林迸穿篱笋藤飘落水花游丝拖翠石角钩衣破藤枝刺眼新歩壑风吹面看松露滴身怪石笼云春波何恨緑白鸟自由飞夕寒山翠重秋静雁行髙晚山衔日寒禽栖古栁破月入微云晓来山鸟閙雨过杏花稀风转㫁蓬髙鸟黄云暮寒蝉碧树秋十暑岷山葛三霜楚户砧鳞处涸辙万事已黄发残生随白鸥不㸑井晨冻无衣床夜寒龙吟虎啸野云低度水檐雨细随风乱云低薄暮急雪舞回风鹤盘鳯翥林花扫更落径草踏还生泉声到池尽山色上楼多枕石潄流貌将松共瘦心与竹俱空雨中耕白水云外斸青山拂尘破暗触风香损印霑雨磬生衣瓶残秦地水钖入晋山云月浸梨梢萝月挂眀镜松风鸣夜絃小莲娃欲语幽笋稚相擕泉飞云窦露馆涛惊枕空庭月伴琴雪残僧扫石风动鹤归松独鸟投林门静眠山鹿堦闲立水禽秋草闲三径寒塘独一家孤鸿出塞客愁连蟋蟀亭古带蒹葭鸟声非故国春色是他山晓粧呵镜水暗蒹葭雾月眀杨栁风緑水明秋日青山隔暮云夜筵㓕烛池光不受月野气欲沉山雪深迷郢路云暗失阳台文豹隠雾寻泉上山逺看笋出林遟纸窓眀觉晓布被暖知春灵龟曵尾风落収松子天寒割蜜房草阁平春水柴门掩夕阳絶壁垂藤鸟道挂踈雨人家残夕阳逺水静林色微云生夕阳佩印还乡罢扇风生竹移床月过庭乗舟泊山寺着履过渔家江南芳信栁色烟中逺莺声雨后新风轻粉蝶喜花暖蜜蜂喧河朔剧饮乳燕并头语红葵相对开清风醒病骨快雨破烦心宋玉生悲秋晚花惟有菊寒叶已无蝉气爽衣裳健风踈砧杵鸣袁安髙卧冻缾粘住础宿火熖炉灰冻泉依细石晴雪落长松启眀戒旦林残数枝月发冷一梳风路眀残月在山静宿云収长庚吿昏踈钟吟落照归路指平芜牛羊归径险鸟雀聚枝深蜀锦舒空风暖鸟声碎日髙花影重窥鱼光照鹤洗钵影揺僧承露擎虚露竹偷灯影烟松䕶月眀微云淡河汉踈雨滴梧桐珠树敲风慢随云叶动髙逐桂枝生幽涧迷松韵闲窓动竹声寳髻簮花紫蜡粘为带红酥㸃作蕤落时犹自舞扫后更闻香寒梅欺雪宿浦人迷径归林鸟失巢客帆迷古渡蕃帐隠平沙澄江浸月影开金镜满轮抱玉壶清流处水花急吐时云叶鲜一气飞灰青门㺯烟栁紫阁舞云松白发千茎雪丹心一寸灰二劒凌空池緑苔犹少林黄栁尚踈㧞青松直上铺碧水平流三星共色晚菓红低树秋苔緑遍墙古坛青草合往事白云空四瑞效灵鸭头新緑水鴈齿小红桥栁庭垂緑穗莲浦落红衣五色捧笔石苔萦棹緑山菓拂舟红浪花吹更白岚色染还青麟角表瑞虎啸夜林动鼍鸣秋涧寒燕静衔泥处蜂喧抱蘂回老蚌含珠宫莺娇欲醉檐燕语还飞随风収野蜜寻麝採生香荆山铸鼎破海鲸波息登山豹雾开柱穿蜂熘蜜栈缺燕添巢商岭採芝小池兼鹤静古木带蝉秋将军分虎竹战士卧龙沙连珠散彩醉上山翁马寒歌寗戚牛寒草烟藏虎髙松月照鹏衆星环极北斗承三献南风入五絃冕旒当翠殿幢㦸满彤庭彗气横天业定商周鼎功包天地炉风尘三尺劒社稷一戎衣芟除荆棘箭飞琼羽合旗动火云张鼎鱼犹假息穴蚁欲何逃荡涤烟尘落日黄云动隂风白草翻边月随弓影胡霜拂劒花王民鼓腹湛露浮尧酒薫风起舜歌汉典方寛律周官正採诗白鹤栖松石壁藤为路山窓云作扉水痕侵岸栁山翠借厨烟𤣥蝉饮露白石磨樵斧青竿理钓丝篱下黄花菊邱中白雪琴鹪鹩巢林酒熟凭花劝诗成倩鸟吟无竹栽芦看思山叠石为精卫填海藻宻行舟澁湾多转檝频栈悬斜闭石桥㫁却寻溪雷公拭劒木落寒郊逈烟开叠嶂眀沙眀连浦月帆白满舡霜莲女遗簪寳劒依尘席隂符寄药囊雨拖金鏁甲苔卧緑沉枪眀鑑张空古殿吴花草深宫晋绮罗行人问宫殿耕者得珠玑竹敲寒梦寳筝横塞雁怨笛落江梅风叶乱辞木雪猿清呌山火浣重烧皂鵰寒始急天马老能行落日心犹壮秋风病欲苏陇水分流巢许山林志䕫龙廊庙珍白日依山尽黄河入海流挥毫染素鹭巢横卧栁猿饮倒垂藤千峰随雨暗一迳入云斜炫紫夺朱拂黛月生指理鬟云满梳双眸剪秋水十指剥春葱麋鹿相亲乱籐遮石壁絶涧䕶云林篱落生孙竹门庭上女萝枭鸾同处惜花愁夜雨病酒怨春莺惜蜂収蜜少嫌蠧曝书频洞庭揺橹霜猿啼晓梦巖鸟和秋吟秋风吹渭水落叶满长安蟾轮辗空孤舟依岸静独鸟向人闲流年川暗度往事月空眀天仙揺珮兴䦨啼鸟唤坐久落花多山虚风落石楼静月侵门阿香挽车音书秋鴈㫁机杼夜蛩催澄潭冩度鸟空岭应鸣猿莺啭乔林海风吹不㫁江月照还空林晩鸟争树园春蝶护花鴈阵惊寒塔影挂青汉钟声和白云晴虹桥影出秋雁橹声来金鳞跃浪浴凫含藻戱惊鹭带鱼飞镜好鸾空舞帘踈燕误飞秋水㴠虚竹里柴扉掩庭前鸟雀行萧散烟霞晩凄清天地秋香㫁金猊笙歌归院落灯火下楼台衆鸟髙飞尽孤云独去闲髙僧出定野花寒更发山月瞑还来秋尽虫声急夜深山雨重竹影扫尘听钖樵停斧窥禅鸟立槎云穿捣药屋雪压钓鱼舡潭底游犀古木花犹发荒台雨尚悬庭闲花自落门闭水空流飞鸟度池日出衆鸟散山瞑孤猿吟风转云头歛烟消水面开齐学楚语关河一栖旅杨栁十东风巻帘黄叶下鎻印子规啼句欲得健壮节初题柱生涯独转蓬独鹤归何晩昏鸦已满枝字欲得清月生初学扇云细不成衣粉墙犹竹色虚阁自松声意欲得圆霄汉愁髙鸟泥沙困老龙草枯鹰眼疾雪尽马蹄轻格欲得髙花枝临太液燕语入披香无瑕胜玉美至㓗过氷清声律为窍别来头併白相见眼终青花浓春寺静竹细野池幽物象为骨雷霆驱号令星斗焕文章露浓金掌重天近玉绳低意格为髓勲业频看镜行藏独倚楼感时花溅泪恨别鸟惊心谐㑹五音清便宛转宫商迭奏金石相宣谓之声律摹写景象巧夺天真探索幽微妙与神㑹谓之物象茍无意与格以主之才虽华藻辞虽雄赡皆无取也要在意圎格髙纎秾俱备句老而字不俗理深而意不杂才纵而气不怒言简而事不晦如此之作方入风骚七言百川归海九天阊阖开宫殿万国衣冠拜冕旒香飘合殿春风转花覆千官淑景移双龙辅日清洛晓光铺碧簟上阳霜叶剪红绡金鑪香动螭头暗玉佩声来雉尾髙鸳鹭成行鳌头忽忆黄金阙鳯背还吹碧玉箫毫端蕙露滋仙草琴上薫风入禁松锦绣相鲜帘箔垂珠光不夜林花剪綵景长新红珠斗帐樱桃熟金尾屏风孔雀开鹏翼摩天陈兵劒阁山将动饮马珠江水不流汴水波涛喧鼓角隋堤杨栁拂旌旗鹗翥秋碧擘开华岳连天色放出黄河到海声揷天螮蝀玉腰阔跨海鲸鲵金背髙般输运斤樽当霞绮轻初散棹拂荷珠碎却圎林花着雨胭脂落水荇牵风翠带长逸少挥毫鱼吹细浪揺歌扇燕蹴飞花落舞筵树头蜂抱花须落池面鱼吹栁絮行洛神凌波烟开翠扇清风晓水泛红衣白露秋灵胥引水清穿市神禹分山翠入帘文君织锦触散栁丝廻玉勒约开莲叶上兰舟丝飘弱栁平桥晚雪㸃寒梅小院春文虹垂天细水浮花归别涧㫁云含雨入孤村江月转空为白昼岭云分瞑与黄昏紫电扫巖春入水光成嫰碧日匀花色变鲜红残日花间浮暖艶㫁云楼外卷轻隂玉壶含氷千里好山云乍歛一楼眀月雨初晴野色更无山隔㫁天光直与水相通古镜重磨饥鳯羽毛寒不铩卧龙头角老方髙骥虽老去壮心在鹤纵病来仙骨清辽鹤思归殊方日落𤣥猿哭旧国霜前白雁来踈灯自照孤帆宿新月犹悬双杵鸣晴鸥㸃岸挂冠傲吏垂纶坐絶粒髙僧拥衲眠老鹤巢边松最古毒龙濳处水偏清珷玞象玉草萤有耀终非火荷露虽圆岂是珠满砌荆花铺紫毯隔墙榆荚撒青钱玉叶飘空黄蜂衙退海潮上白蚁战酣山雨来莺惊鳯辇穿花去鱼畏龙颜上钓迟篆香袅碧流水带花穿巷陌夕阳和树入帘栊拂石坐来衫䄂冷踏花归去马蹄香芳洲拾翠盃酒英雄君与操文章微婉我知邱诗成白也知无敌花落虞兮可奈何行云度月嘉树倚楼青𤨏暗晩云藏雨碧山寒风吹药蔓迷樵径水暗芦花失钓舡贫女理粧好鸟迎春歌后院飞花送酒舞前檐飞来白鹭即佳客相对好花如美人晚霞成绮蜃散云収破楼阁虹残水照㫁桥梁鱼下碧潭当镜跃鸟还青嶂拂屏飞晴云驻彩睡融春日揉金缕狂发秋霞颤翠翘皓齿乍分寒玉细黛眉轻蹙逺山微唾成珠玉翰林风月三千首吏部文章二百年诗篇落处风云动笔力停时造化闲妙入丹青水隔澹烟踈栁寺路经微雨落花村云藏岛外啼猿树竹鎻桥边卖酒家穏歩康庄睫在眼前长不见道非身外更何求无可奈何花落去似曽相识燕归来长啸云烟青山有雪谙松性碧落无云称鹤心共闲作伴无如鹤与老相随秖有琴霞衬赤城来时一见蟠桃熟别后三惊碧海干六甲风雷藏寳箓一壶天地杂灵砂云集金田秋水静于僧眼碧晩山浓似佛头青瓶添涧水盛将月衲挂松枝惹得云藕折轻丝闲听莺语移时立思逐杨花触处飞红粉尚留香羃羃碧云初㫁信沉沉梅损瓠犀花边马嚼金衔去楼上人垂玉筯看窓残花月人何处帘卷春风燕复来女夷鼓歌栁丝嬝嬝风缲出草缕茸茸雨剪齐梅无驿使飘零尽草怨王孙取次生祝融御辔园林换叶梅初熟池馆无人燕学飞緑香熨齿氷盘菓清冷侵肌水殿风蓐収执矩林间煖酒烧红叶石上题诗扫緑苔风荷老叶萧踈緑水蓼残花寂寞红元冥乗坎雨被北风吹作雪水愁东海亦成氷氷坚九曲河声㫁雪拥千峯岳色低碧落吹萧风引漏声来枕上月移花影到窓前睡轻可忍风敲竹饮散那堪月在花清江鼓瑟苍苔路熟僧归寺红叶声干鹿在林一溪晩緑浮鸂䳵万树春红呌杜鹃散耀垂文千竿碧立依林竹一㸃黄飞透树莺粉蝶围飞花转影彩鸳双泳水生文铿金戞玉羌管一声何处曲流莺百啭最髙枝深秋帘幕千家雨落日楼台一笛风归云入洞野蒿自发空临水江燕初归不见人緑竹挂衣凉处歇清风展箪困时眠蛰虫应雷放鱼池涸蛙争聚栖燕梁空雀自喧帘箔可垂嫌隔燕钓竿慵把恐惊鱼緑树吟莺巢燕养雏浑去尽江花结子已无多乐意相关禽对语生香不㫁树交花彩禽入鑑映堦碧草自春色隔叶黄鹂空好音寺隔江声秋月上楼依野色夕禽边龙吟云起夜栖少共鸡争树晓浴先饶鳯占池若非琥珀休为枕不是琉璃莫作屏虎啸风生初分隆凖山河秀乍㸃重瞳日月眀翼薄乍舒宫女鬓蜕轻全解羽人尸兰艾同畦蛇蝎性灵生便毒蕙兰根异死犹香风却有情偏动竹雨浑无頼不饶花鸟兽先知湘潭云尽暮山出巴蜀雪消春水来雷霆入地建溪险星斗逼人梨岭髙葛籐相连解冻池塘风淅沥迎秋郊野月婵娟鸂䳵刷毛花荡漾鹭鸶拳足雪离披邓艾称名云头灔灔开金饼水靣沉沉卧彩虹青春背我堂堂去白发欺人故故生诗人玉屑卷四诗人玉屑卷五钦定四库全书诗人玉屑卷五宋魏庆之撰口诀三不可危稹逢吉曰诗不可强作不可徒作不可茍作强作则无意徒作则无益茍作则无功八句法方回言学诗于前辈得八句法平澹不流于浅俗竒古不邻于怪僻题咏不窘于物象叙事不病于声律比兴深者通物理用事工者如已出格见于成篇浑然不可镌气出于言外浩然不可屈尽心于诗守此勿失四不气髙而不怒力劲而不犯情多而不暗才赡而不踈四深气象氛氲由深于体势意度盘薄由深于作用用律不滞由深于声对用事不直由深于义类二要要力全而不苦澁要气足而不怒张二废虽欲废巧尚直而神思不得直虽欲废言尚意而典丽不得遗四离欲道情而离深僻欲经史而离书生欲髙逸而离阔逺欲飞动而离轻浮六迷以虚大为髙古以缓慢为淡伫以诡差为新竒以错用意为独善以烂熟为穏约以气劣弱为容易七至至险而不僻至竒而不差至苦而无迹至近而意逺至放而不迂至难而状易至丽而自然七徳识理髙古典丽风流精神质干体裁三多欧公谓为文有三多看多做多商量多仆于诗亦云三偷诗有三偷偷语最是钝贼如傅长虞日月光太清陈主日月光天徳是也偷意事虽可罔情不可原如栁浑太液微波起长杨髙树秋沈佺期小池残暑退髙树早凉归是也偷势才巧意精各无朕迹盖诗人偷狐白裘手也如嵇康目送归鸿手挥五絃王昌龄手擕双鲤鱼目送千里鴈是也十难一曰识理难二曰精神难三曰髙古难四曰风流难五曰典丽难六曰质干难七曰体裁难八曰劲健难九曰耿介难十曰悽切难十易气髙而易怒力劲而易露情多而易暗才赡而易踈道情而易僻思深而易澁放逸而易迂飞动而易浮新竒而易怪容易而易弱十戒一戒乎生硬二戒乎烂熟三戒乎差错四戒乎直置五戒乎妄诞六戒乎绮靡七戒乎蹈袭八戒乎浊秽九戒乎砌合十戒乎俳谐十贵一贵乎典重二贵乎抛掷三贵乎出尘四贵乎浏亮五贵乎缜宻六贵乎雅渊七贵乎温蔚八贵乎宏丽九贵乎纯粹十贵乎莹浄二十四名诗讫于周离骚讫扵楚是后诗人流为二十四名赋颂铭赞文诔箴诗行咏吟题怨叹篇章操引謡讴歌曲词调自操而下八名皆是起于郊祭军兵吉㓙苦乐由诗而下九名皆属事而作虽题号不同而悉谓之诗初学蹊径初学初学作诗宁失之野不可失之靡丽失之野不害气质失之靡丽不可复整顿宁拙无巧宁扑无华宁粗无弱宁僻无俗诗文皆然学古大槩学诗须以三百篇楚辤及汉魏间人诗为主方见古人好处自无齐梁间绮靡气象也东坡教人作诗曰熟读毛诗国风离骚曲折尽在是矣仆尝以此语太髙后年齿益长乃知东坡之善诱人也学诗须是熟看古人诗求其用心处盖一语一句不茍作也如此看了须是自家下笔要追及之不问追及与不及但只是当如此学乆之自有箇道理若今人不学不看古人做诗様子便要与古人齐肩恐无此道理陈无已云学诗如学仙时至骨自换此语得之晦庵诲人学陶栁选诗韦苏州作诗须从陶栁门庭中来乃佳不如是无以发萧散冲澹之趣不免于局促尘埃无由到古人佳处也如选诗及韦苏州诗亦不可不熟读晦庵诲人学六朝李杜作诗不学六朝又不学李杜只学那峣嵠底今便学得十分好后把作甚么用作诗先用看李杜如士人治本经然本既立次第方可看苏黄以次诸家诗陵阳诲人学韦诗公每劝读韦苏州诗且云余晩年酷爱此诗后有书见抵犹云多读杜陵韦栁也又读少陵诗学古人诗尝有一少年请益公谕之令熟读杜少陵诗后数日复来云少陵诗有不可解者公曰且读可解者杜少陵作八句近体诗卒章有时而对然语意皆卒章之辞今人效之临了却作一景聮一篇之意无所归大可笑也一日有客擕所业谒公客退公观之竟语仆曰此人多读东坡诗大率作文须学古人学古人尚恐不至古人况学今人哉其不至古人也必矣吕居仁诲人楚词杜黄固法度所在然不若徧考精取悉为吾用则姿态横出不窘一律矣如东坡太白诗虽规模广大学者难依然读之使人敢道澡雪滞思无穷苦艰难之状亦一助也向背学老杜诗所谓刻鹘不成尚类骛也学晩唐诸人诗所谓作法于凉其弊犹贪作法于贪弊将若何学诗当以子美为师有规矩故可学退之于诗本无解处以才髙而好耳渊眀不为诗写其胸中之妙耳学杜无成不失为功无韩之才与陶之妙而学其诗终乐天耳近时学诗者率宗江西然殊不知江西本亦学少陵者也故陈旡已曰豫章之学慱矣而得法于少陵故其诗近之今少陵之诗后生少年不复过目抑亦失江西之意乎江西平日语学者为诗㫖趣亦独宗少陵一人而已余为是说盖欲学诗者师少陵而友江西则两得之矣悟入作文必要悟入处悟入必自工夫中来非侥倖可得也如老苏之于文鲁直之于诗盖尽此理矣须令有所悟入则自然度越诸子悟入之理正在工夫勤惰间耳如张长史见公孙大娘舞劒顿悟笔法如张者专意此事未尝少忘胸中故能遇事有得遂造神妙使他人观舞劒有何干渉非独作文学书而然也去陋作诗浅易鄙陋之气不除大可恶客问何从去之仆曰熟读唐李义山与本朝黄鲁直诗而深思之则去也忌俗陈叅政少学诗于崔徳符尝问作诗之要崔曰凡作诗工拙所未论大要忌俗而已忌随人后文章必自名一家然后可以传不朽若体规画圆凖方作矩终为人之臣仆古人讥屋下架屋信然陆机曰谢朝花于已披启夕秀于未振韩愈曰惟陈言之务去此乃为文之要苕溪渔隠曰学诗亦然若循习陈言规摹旧作不能变化自出新意亦何以名家鲁直诗云随人作计终后人又云文章最忌随人后诚至论也勤读多为顷嵗孙莘老识文忠公乗间以文字问之云无他术唯勤读书而多为之自工世人患作文字少又懒读书每一篇出即求过人如此少有至者疵病不必待人指摘多作自能见之此公以其尝试者告人故尤有味苕溪渔隠曰旧说梅圣俞日课一诗寒暑未尝易也圣俞诗名满世盖身试此说之效耳陵阳谓诗本于读书公一日见谓曰余老矣固愿与后生东说西话但近年人家子弟往往恃其小有才更不肯读书但要作诗到古人地位殊不知古人未有不读书者大可悯叹耳陵阳论诗本于学范季随尝请益曰今人有少时文名大着久而不振者其咎安在公曰无他止学耳初无悟解无益也如人操舟入蜀穷极艰阻则曰吾至矣于中流弃去篙榜不施维䌫不特其退甚速则将倾覆矣如人之诗止学也艺熟必精昔梅圣俞日课一诗余为方孚若作行状其家似陆放翁手録诗藁一巻为润笔题其前云七月十一日至九月二十九日计七十八日得诗一百首陆之日课尤勤于梅二公岂贪多哉艺之熟者必精理势然也不可彊作或励精潜思不便下笔或遇事因感时时举扬工夫一也古之作者正如是耳惟不可凿定彊作出于牵彊如小儿就学俯就课程耳诗文不可凿空彊作待境而生便自工耳每作一篇先立大意长篇须曲折三致意乃可成章不可泛泛文章贵衆中杰出如同赋一事工拙尤易见余行蜀道过筹笔驿如石曼卿诗云意中流水逺愁外旧山青脍炙天下久矣然有山水处皆可用不必筹笔驿也不可费力黄鲁直与郭公甫曰公做诗费许多气力做甚此语切当有益于学诗者不可作意朝来庭树有鸣禽红緑扶春上逺林忽有好诗生眼底安排句法已难寻此简斋之诗也观末后两句则诗之为诗岂可以作意为之耶不露斧凿有意中无斧凿痕有句中无斧凿痕有字中无斧凿痕须要体认得不可露斧凿粘皮骨作诗贵雕琢又畏有斧凿痕贵破的又畏粘皮骨此所以为难李商隠栁诗云动春何限叶撼晓几多枝其有斧凿痕也石曼卿梅诗云认桃无绿叶辨杏有青枝恨其粘皮骨也能脱此二病始可以言诗矣不可粘皮着骨亭亭思妇石下阅几人代荡子长不归山椒久相待微云䕃发彩初月辉蛾黛秋雨叠苔衣春风舞萝带宛然姑射子矫首尘冥外陈迹遂亡穷佳期从莫再脱如鲁秋氏妄结桑下爱玉质委泥沙悠悠复安在此贺方回作望夫石诗也交游间无不爱者余谓田承君云此诗可以见方回得失其所得者琢磨之功所失者太粘着皮骨耳承君以为然言其意不言其名东坡曰善画者画意不画形善诗者道意不道名东坡诗曰论画以形似见与儿童隣作诗必此诗定知非诗人不可太着题世有青衿集一编以授学徒可以谕蒙若天诗云戴盆徒仰止测管讵知之席诗云孔堂曽子避汉殿戴冯重可谓着题乃东坡所谓赋诗必此诗也得其短处学古人文字须得其短处如杜子美诗颇有近质野处如封主簿亲事不合诗之类是也东坡诗有汗漫处鲁直诗有太尖新太巧处皆不可不知诗意贵开辟凡作诗使人读第一句知有第二句读第二句知有第三句次第终篇方为至妙如老杜莽莽天涯雨江村独立时不愁巴道路恐湿汉旌旗是也诗要聮属大槩作诗要从首至尾语脉聮属如有理词状古诗云唤婢打鵶儿莫教枝上啼啼时惊妾梦不得到辽西可为标凖次韵公平日虽有次韵诗然性不喜为尝云古人不和况次韵乎诗贵传逺又云人生作诗不必多只要传逺如栁子厚能几首诗万世不能磨㓕仆曰老杜遣兴诗谓孟浩然云赋诗不必多往往凌鲍谢正谓此也又云诗虽细事然古人出语必期于传故少陵有老去新诗谁与传清新句句自堪传将诗不必万人传之句诗有正邪公云诗道如佛法当分大乗小乗邪魔外道惟知者可以语此得人印可韩子苍云作诗文当得文人印可乃自不疑所以前辈汲汲于求知也自成一家学诗须是有始有卒自能名家方不枉下工夫如罗隠杜荀鹤辈至卑弱至今不能冺㓕者以其自成一家耳诗不可言什诗二雅及颂前二巻题曰某诗之什陆徳眀释云歌诗之作非止一人篇数既多故以十篇编为一巻名之为什今人以诗为篇什或称誉他人所作为佳什非也诗有力量诗有力量犹如弓之斗力其未挽时不知其难也及其挽之力不及处分寸不可强若出塞曲落日照大旗马鸣风萧萧悲笳数声动壮士惨不骄又八哀诗汝阳譲帝子眉宇真天人虬须似太宗色映塞外春此等力量不容他人到焚诗余每见旧所作文章憎之必欲烧弃梅尧臣喜云公之文进矣仆之诗亦然诗人玉屑巻五诗人玉屑卷六钦定四库全书诗人玉屑巻六宋魏庆之撰命意摠説凡为诗当使挹之而源不穷咀之而味愈长诗当使一览无遗语尽而意不穷以意为主魏文帝曰文以意为主以气为辅以词为卫先意义后文词诗以意义为主文词次之意深义髙虽文词平易自是竒作世人见古人语句平易倣傚之而不得其意义便入鄙野可笑老杜劔阁诗云吾将罪真宰意欲刬叠嶂与太白搥碎黄鹤楼刬却君山好语亦何异然劔阁诗意在削平僣窃尊崇王室凛凛有义气搥碎刬却之语但一味豪放了故昔人论文字以意为主古诗之意诗者不可言语求而得必将观其意焉故其讥刺是人也不言其所为之恶而言其爵位之尊车服之美而民疾之以见其不堪也君子偕老副笄六珈赫赫师尹民具尔瞻是也其颂美是人也不言其所为之善而言其容貌之盛冠佩之华而民安之以见其无愧也缁衣之宜兮敝予又改为兮服其命服朱芾斯皇是也诗之为言率皆乐而不滛忧而不困怨而不怒哀而不愁如绿衣伤巳之诗也其言不过曰我思古人俾无訧兮击鼓怨上之诗也其言不过曰土国城漕我独南行至军旅数起大夫久役止曰自诒伊阻行役无期度思其危难以风焉不过曰茍无饥渇而巳至于言天下之事羙盛徳之形容固不言而可知其与忧愁思虑之作孰能优游不廹也孔子所以有取焉晦庵论诗有两重陈文蔚説诗先生曰谓公不晓文义则不得只是不见那好处如昔人赋梅云踈影横斜水清浅暗香浮动月黄昏这十四字谁人不晓得然而前辈直恁地称叹説他形容得好是如何这箇便是难説湏要自得他言外之意湏是看得他物事有精神方好若看得有精神自是活动有意思跳掷呌唤自然不知手之舞之足之蹈之这个有两重晓得文义是一重识得意思好处是一重有浑然意思江西之诗自山谷一变至杨廷秀又再变遂至今日越要巧越丑差杨大年辈文字虽要巧然巧中自有浑然意思便巧也使得不觉欧公早渐渐要説出然欧公诗自好所以喜梅圣俞诗盖枯淡之中自有意思欧公最喜朝士送行两句云晓日都门道㣲凉苑树秋又深喜常建两句云曲径通幽处禅房花木深自言平生要学不得今人都不识此意只是要鬬事使难字便谓之好文字诚斋论句外之意诗有句中无其辞而句外有其意者巷伯之诗苏公刺暴公之譛巳而曰二人同行谁为此祸杜云遣人向市賖香杭唤妇出房亲自馔上言其力贫故曰賖下言其无使令故曰亲又东归贫路自觉难欲别上马身无力上有相干之意而不言下有恋别之意而不忍又朋酒日欢㑹老夫今始知嘲其独遗巳而不招也又夏日不赴而云野雪兴难乘此不言热而反言之也唐人云葛溪漫淬干将劔却是猿声断客膓又钓台如今亦有垂纶者自是江鱼卖得钱唐人长门怨错把黄金买词赋相如自是薄情人崔道融云如今却羡相如富独有人间四壁居陵阳谓湏先命意凡作诗湏命终篇之意切勿以先得一句一聮因而成章如此则意不多属然古人亦不免如此如述懐即事之类皆先成诗而后命题者也思而得之古人为诗贵于意在言外使人思而得之故言之者无罪闻之者足以戒也近世诗人惟杜子美最得诗人之体如国破山河在城春草木深感时花溅泪恨别鸟惊心山河在明无余物矣草木深明无人矣花鸟平时可娯之物见之而泣闻之而恐则时可知矣他皆类此不可徧举不带声色王维书事云轻隂阁小雨深院昼慵开坐㸔苍苔色欲上人衣来舒王云若耶溪上踏莓苔兴尽张帆载酒廻汀草岸花浑不见青山无数逐人来两诗皆含不尽之意子由谓之不带声色意在言外圣俞尝语余曰诗家虽率意造语亦难若意新语工得前人所未道者斯为善也必能状难写之景如在目前含不尽之意见于言外然后为至贾岛云竹笼拾山果瓦瓶担石泉姚合云马随山鹿放人逐野禽栖等是山邑荒僻官况萧条不如县古槐根出官清马骨髙为工余曰工者如是状难写之景含不尽之意何诗为然圣俞曰作者得于心览者㑹以意若严维栁塘春水漫花坞夕阳迟则天容时态融和骀荡岂不在目前乎又如温庭筠鸡声茅店月人迹板桥霜贾岛怪禽啼旷野落日恐行人则道路辛苦羁旅愁思岂不见于言外乎冷于陂水淡于秋逺陌初穷到渡头頼是丹青不能画画成应遣一生愁右行色诗故待制司马公所作也公讳池是生丞相温公梅圣俞尝言诗之工者写难状之景如在目前含不尽之意见于言外此诗有焉有不尽之意鲍当孤鴈云更无声接续空有影相随孤则孤矣岂若子美孤鴈不饮啄飞鸣犹念羣谁怜一片影相失万里云含不尽之意乎宫词云监宫引出暂开门随例虽朝不是恩银钥却收金鎻合月明花落又黄昏断句极佳意在言外而幽怨之情自见不待明言之也诗贵乎如此若使一览而意尽亦何足道哉诗要有野意人之为诗要有野意盖诗非文不腴非质不枯能始腴而终枯无中邉之殊意味自长风人以来得野意者惟渊明耳如太白之豪放乐天之浅陋至于郊寒岛痩去之益逺予尝欲作野意亭以居一日题山石云山花有空相江月多清晖野意写不尽㣲吟浩忘归人多与之吾终恐其不似也状索寞之意淇川人杨万毕字通一梧桐夜雨诗云千里暮云山巳黒一灯孤馆酒初醒索寞之意尽于此立意深逺李义山锦瑟诗云锦瑟无端五十絃一絃一柱思华年庄生晓梦迷蝴蝶望帝春心託杜鹃沧海月明珠有泪蓝田日暖玉生烟此情可待成追忆只是当时巳惘然山谷道人读此诗殊不晓其意后以问东坡东坡云此出古今乐志云锦瑟之为器也其絃五十其柱如之其声也适怨清和案李诗庄生晓梦迷蝴蝶适也望帝春心託杜鹃怨也沧海月明珠有泪清也蓝田日暖玉生烟和也一篇之中曲尽其意史称其瑰迈竒古信然用意精深赠同游诗唤起忩全曙催归日未西无心花里鸟更与尽情啼山谷曰吾儿时每哦此诗而了不解其意自谪崃川吾年五十八矣时春晚忆此诗方悟之唤起催归二鸟名若虚设故人不觉耳古人于小诗用意精深如此况其大者乎催归子规鸟也唤起声如络纬圆转清亮偏于春晓鸣亦谓之春唤昇按此诗唤起催归固是二鸟名然题曰赠同游者实有㣲意盖忩巳全曙鸟方唤起何其迟也日犹未西鸟巳催归何其蚤也岂二鸟无心不知同游者之意乎更与我尽情而啼早唤起而迟催归也句中命意诗有一篇命意有句中命意如老杜上韦见素诗布置如此是一篇命意也至其道迟迟不忍去之意则曰尚怜终南山回首清渭濵其道欲与见素别则曰常拟报一饭况懐辞大臣此句中命意也盖如此然后顿挫髙雅语新意妙退之征蜀聮句云始去杏飞蜂及归栁嘶语新意妙诗曰昔我徃矣杨栁依依今我来思雨雪霏霏记时也苕溪渔隠曰山谷亦有去时鱼上氷归来燕哺儿之句措意陈克子髙作赠别诗云泪眼生憎好天色离肠偏触病心情虽韩偓温庭筠未尝措意至此含意陈无巳云山谷最爱舒王扶舆度阳熖窈窕一川花谓包含数箇意委曲司空图唐末竟能全节自守其诗有绿树连村暗黄花入麦稀诚可贵重又云四座賔朋兵乱后一川风月笛声中句法虽可及而意甚委曲説愁意予絶喜李颀诗云逺客坐长夜雨声孤寺秋请量东海水看取浅深愁盖作客渉逺适当穷秋暮投孤村古寺中夜不能寐起坐悽恻而闻檐外雨声其为一时襟抱不言可知而此两句十字中尽其意态海水喻愁非过语也用意太过东坡跋李端叔诗巻云蹔借好诗消永夜每逢佳处辄叅禅盖端叔诗用意太过叅禅之语所以警之云东坡工于命意东坡和贫士诗云夷齐耻周粟髙歌诵虞轩禄产彼何人能致绮与园古来避世士死灰或余烟末路益可羞朱墨手自研渊明初亦仕絃歌本诚言不乐乃径归视世嗟独贤此诗言夷齐自信其去虽武王周召不能挽之使留若四皓自信其进虽禄产之聘亦为之出盖古人无心于功名信道而进退举天下万世之是非不能回夺伯夷之非武王绮园之从禄产自合为世所笑不当有名偶然圣贤辨论之于后乃信于天下非其始望故其名之传如死灰之余烟也后世君子既不能以道进退又不能忘世俗之毁誉多作文以自明其出处如答客难解嘲之类皆是也故曰朱墨手自研韩退之亦云朱丹自磨研若渊明初亦仕絃歌本诚言盖无心于名虽晋末亦仕合于绮园之出其去也亦不待以㣲罪行不乐乃径归合于夷齐之去其事虽小其不为功名累其进退盖相似使其易地未必不追踪二子也东坡作文工于命意必超然独立于衆人之上非如昔人称渊明以退为髙耳故又发明如此意脉贯通打起黄莺儿莫教枝上啼啼时惊妾梦不得到辽西此唐人诗也人问诗法于韩公子苍子苍令叅此诗以为法汴水日驰三百里扁舟东下更开帆旦辞杞国风㣲北夜泊宁陵月正南老树挟霜鸣窣窣寒花承露落毵毵茫然不悟身何处水色天光共蔚蓝此韩子苍诗也人问诗法于吕公居仁居仁令叅此诗以为法后之学诗者熟读此二篇思过半矣唐人尝咏十日菊自縁今日人心别未必秋香一夜衰世以为工盖不随物而尽如酒盏此时湏在手菊花明日便愁人自觉气不长东坡亦云休休明日黄花蝶也愁也然虽变其语终有此过岂在谪所遇时感慨不觉发是语乎予寓吴江值重九有鬓縁心事随时改依旧在天涯多情惟有篱邉黄菊到处能华诗人读之凄然以为有含愤意造语诚斋论造语法初学诗者湏用古人好语或两字或三字如山谷猩猩毛笔平生几两屐身后五车书平生二字出论语身后二字晋张翰云使我有身后名几两屐阮孚语五车书庄子言恵施此四句乃四处合来又春风春雨花经眼江北江南水拍天春风春雨江北江南诗家常用杜云且看欲尽花经眼退之云海气昏昏水拍天此以四字合三字入口便成诗句不至生硬要诵诗之多择字之精始乎摘用乆而自出肺腑纵横出没用亦可不用亦可陵阳论荆公造语刘威有诗云遥知杨栁是门处似隔芙蕖无路通意胜而语不胜王介甫用其意而易其语曰漫漫芙蕖难覔路萧萧杨栁独知门陵阳论用禅语古人作诗多用方言今人作诗复用禅语盖是厌尘旧而欲新好也语要警䇿陆士衡文赋云立片言以居要乃一篇之警䇿此要论也文章无警䇿则不足以传世盖不能竦动世人如老杜及唐人诸诗无不如此但晋宋间人専致力于此故失于绮靡而无髙古气味老杜诗云语不惊人死不休所谓惊人语即警䇿也忌用工太过诗语大忌用工太过盖鍊句胜则意必不足语工而意不足则格力必弱此自然之理也红稻啄余鹦鹉粒碧梧栖老鳯凰枝可谓精切而在其集中本非佳处不若暂止飞乌将数子频来语燕定新巢为天然自在其用事若宓子弹琴邑宰日终军弃繻英妙时虽字字皆本出处然比今日朝廷湏汲黯中原将帅忆亷颇虽无出处一字而语意自到故知造语用事虽同出一人之手而优劣自异信乎诗之难也语不可熟韩子苍言作诗不可太熟亦湏令生近人论文一味忌语生徃徃不佳东坡作聚逺楼诗本合用青山绿水对野草闲花此二字太熟故易以云山烟水此深知诗病者予然后知陈旡已所谓宁拙毋巧宁朴旡华宁粗旡弱宁僻旡俗之语为可信㸃石化金王君玉谓人曰诗家不妨间用俗语尤见工夫雪止未消者俗谓之待伴尝有雪诗待伴不禁鸳瓦冷羞明常怯玉钩斜待伴羞明皆俗语而採拾入句了无㾗类此㸃瓦砾为黄金手也余谓非特此为然东坡亦有之避谤诗寻医畏病酒入务又云风来震泽帆初饱雨入松江水渐肥寻医入务风饱水肥皆俗语也又南人以饮酒为软饱北人以昼寝为黒甜故东坡云三盃软饱后一枕黒甜余此亦用俗语也简妙唐人有诗云山僧不解数甲子一叶落知天下秋及观元亮诗云虽无纪歴志四时自成歳便觉唐人费力如桃源记言尚不知有汉无论魏晋可见造语之简妙盖晋人工造语而元亮其尤也绮靡温庭筠湖隂曲警句云呉波不动楚山碧花压栏干春昼长庭筠工于造语极为绮靡花间集可见矣更漏子一词尤佳其词云玉鑪香红蜡泪偏照画堂秋思眉翠薄鬓云残夜长衾枕寒梧桐树三更雨不道离情正苦一叶叶一声声空堦滴到明咏物诗造语咏物诗不待分明説尽只髣髴形容便见妙处如鲁直酴醿诗云露湿何郎试汤饼日烘荀令炷炉香义山雨诗云摵摵度𤓰园依依傍水轩此不待説雨自然知是雨也后来陈旡巳诸人多用此体东坡诗云赋诗必此诗定知非诗人此或一道也鲁直作咏物诗曲当其理如猩猩笔诗平生几两屐身后五车书其必此诗哉作不经人道语盛次仲孔平仲同在馆中雪夜论诗平仲曰当作不经人道语曰斜拖阙角龙千丈澹抹墙腰月半稜坐客皆称竒絶次仲曰此句甚佳惜其未大乃曰看来天地不知夜飞入园林总是春平仲乃服其工句中眼唐诗有曰长因送人处忆得别家时又曰旧国别多日故人无少年而荆公东坡用其意作古今不经人道语荆公诗曰木末北山烟苒苒草根南涧水泠泠缲成白雪桑重绿割尽黄云稻正青东坡曰春畦雨过罗纨腻夏壠风来饼饵香如华严经举果知因譬如莲花方其吐花而果具蘂中造语之工至于荆公山谷东坡尽古今之变荆公江月转空为白昼岭云分瞑作黄昏又曰一水护田将绿遶两山排闼送青来东坡海棠诗曰只恐夜深花睡去髙烧银烛照红粧又曰我擕此石归袖中有东海山谷曰此诗谓之句中眼学者不知此妙韵终不胜笔力髙妙沙草则衆人所谓水邉林下之物所与游处者牛羊鸥鸟耳而荆公造而为语曰眠分黄犊草坐占白鸥沙其笔力髙妙殆若天成凡贫贱则语言不为人所敬信歳寒则无如松竹鲁直造而为语曰语言少味无阿堵氷雪相看有此君其语便韵务去陈言有一士人携诗相示首篇第一句云十月寒者余曰君亦读老杜诗观其用月字乎其曰二月巳风涛则记风流之蚤也曰因惊四月雨声寒五月江深草阁寒盖不当寒五月风寒冷佛骨六月风日冷盖不当冷今朝腊月春意动盖未当有春意虽不尽如此如三月桃花浪八月秋髙风怒涛闰八月初吉十月江平穏之类皆不系月则不足以实录一时之事若十月之寒境无所发明又不足记录退之谓惟陈言之务去者非必尘俗之言止为无益之语耳然吾辈文字如十月寒者多矣方当共以为戒也下字诚斋论用字诗有实字而善用之者以实为虚杜云弟子贫原宪诸生老伏䖍老字盖用赵充国请行上老之有用文语为诗句者尤工杜云侍臣双宋玉战䇿两穰苴盖用如六五帝四三王陵阳论下字之法仆尝请益曰下字之法当如何公曰正如奕棊三百六十路都有好着顾临时如何耳仆复请曰有二字同意而用此字则穏用彼字则不穏岂率于平仄声律乎公曰固有二字一意而声且同可用此而不可用彼者选诗云庭臯木叶下云中辨烟树还可作庭臯树叶下云中辨烟木至此唯可黙晓未易言传耳陵阳论下字因谒公公云巳同路公弼作诗送令伯叔器于案间取以相示曰雒邑风流余此老故家文献有诸孙可为纪实内有句云船拥清溪尚一樽仆曰船拥清溪拥字有所自不公曰何故独问拥字仆曰盖不曽见人用耳公曰李白送陶将军诗将军出使拥楼船非一船也响字潘邠老云七言诗第五字要响如返照入江翻后壁归云拥树失山村翻字失字是响字也五言诗第三字要响如圆荷浮小叶细麦落轻花浮字落字是响字也所谓响者致力处也予窃以为字字当活活则字字自响一字师萧楚才知漂阳县张乖崖作牧一日召食见公几案有一絶云独恨太平无一事江南闲杀老尚书萧改恨作幸字公出视藁曰谁改吾诗左右以实对萧曰与公全身公功髙位重姦人侧目之秋且天下一统公独恨太平何也公曰萧弟一字之师也又郑谷在袁州齐巳携诗诣之有早梅诗云前村深雪里昨夜数枝开谷曰数枝非早也未若一枝齐巳不觉下拜自是士林以谷为一字师改一字璧门金阙倚天开五见宫花落古槐明日扁舟沧海去却将云气望蓬莱此刘贡甫诗也自馆中出知曹州时作旧云云里荆公改作云气一字用意钱内翰希白昼景诗云䨇蜂上帘额独鹊袅庭柯袅一字最其所用意处然韦蘓州听莺曲有时断续听不了飞去花枝犹袅袅巳落第二矣一字之工诗句以一字为工自然颕异不凡如灵丹一粒㸃铁成金也浩然云㣲云淡河汉踈雨滴梧桐上句之工在一淡字下句之工在一滴字若非此两字亦乌得为佳句也哉如陈舎人从易偶得杜集旧本文多脱误至送蔡都尉云身轻一鸟其下脱一字陈公因与数客各用一字补之或云疾或云落或云起或云下莫能定其后得一善本乃是身轻一鸟过陈公叹服余谓陈公所补四字不工而老杜一过字为工也如钟山语录云瞑色赴春愁下得赴字最好若下起字便是小儿语也无人觉来徃下得觉字大好足见吟诗要一两字功夫观此则知余之所论非凿空而言也妙在一字李太白诗吴姬压酒唤客尝见新酒初熟江南风物之美工在压字老杜画马诗戯拈秃笔扫骅骝初无意于画偶然天成工在拈字栁诗汲井漱寒齿工在汲字工部又有所喜用字如修竹不受暑野航恰受两三人吹靣受和风轻燕受风斜受字皆入妙老坡尤爱轻燕受风斜以谓燕迎风低飞乍前乍却非受字不能形容也至于能事不受相促廹莫受二毛侵虽不及前句警䇿要自穏偃尔欧阳公下字欧阳永叔词云堤上游人逐画船拍堤春水四垂天绿杨楼上出秋千此等语皆絶妙只一出字是后人着意道不到处东坡下字东坡作病鹤诗尝写三尺长胫瘦阙其一字使任徳翁辈下之凡数字东坡徐出其藁盖阁字也此字既出俨然如见病鹤矣东坡诗叙事言简而意尽恵州有潭潭有潜蛟人未之信也虎饮水其上蛟尾而食之俄而浮骨水上人方知之东坡以十字道尽云潜鳞有饥蛟掉尾取渇虎言渇则知虎以饮水而召灾言饥则蛟食其肉矣善用俗字数物以个谓食为喫甚近鄙俗独杜子美善用之云崃口惊猿闻一个两个黄鹂鸣翠栁却遶井桐添个个临岐意颇切对酒不能喫楼头喫酒楼下卧梅熟许同朱老喫葢篇中大槩竒特可以映带之也忌重叠字白乐天寄刘夣得诗有叹蚤白无儿之句刘赠诗曰莫嗟华髪与无儿却是人间久逺期雪里髙山头白蚤海中仙菓子生迟于公必有髙门庆谢守何烦晓镜悲幸免如斯分非浅祝君长咏夣熊诗注云髙山本髙于门使之髙二字意殊古之诗流晓此唐人忌重叠用字者甚多东坡一诗有两耳字韵亦曰义不同倒一字语乃徤王仲至召试馆中试罢作一絶题云古木森森白玉堂长年来此试文章日斜奏罢长杨赋闲拂尘埃㸔画墙荆公见之甚叹爱为改作奏赋长杨罢且云诗家语如此乃健下字人不能到霄汉瞻佳士泥涂任此身只一任字即人不到处自衆人必曰叹曰愧独无心任之所谓视如浮云不易其介者也继云秋天正揺落回首大江濵大知并观傲睨天地汪汪万顷奚足云哉下双字极难诗下双字极难须使七言五言之间除去五字三字外精神兴致全见于两言方为工妙唐人记水田飞白鹭夏木啭黄鹂为李嘉祐诗摩诘窃取之非也此两句好处正在添漠漠隂隂四字此乃摩诘为嘉祐㸃化以自见其妙如李光弼将郭子仪军一号令之精彩数倍不然嘉祐本句但是咏景耳人皆可到要之当令如老杜无边落木萧萧下不尽长江衮衮来与江天漠漠鸟双去风雨时时龙一吟等乃为超絶近世王荆公新霜浦溆绵绵白薄晩林峦徃徃青与蘓子瞻浥浥炉香初泛夜离离花影欲揺春此可以追配前作也诗人玉屑巻六诗人玉屑卷七钦定四库全书诗人玉屑巻七宋魏庆之撰用事三易沈隠侯曰文章当从三易易见事一也易识事二也易读诵三也邢子才曰沈侯文章用事不使人觉若胷臆语祖孝徴曰沈诗云崖倾䕶石髓此岂用事耶昇按坡诗神山一合五百年风吹石髓坚如铁乃嵇康王烈事则崖倾石髓非不用事也诗不贵用事夫属词比事乃为通谈吟咏情性何贵用事思君如流水既是即目髙台多悲风亦唯所见清晨登陇首尤无故实明月照积雪讵出经史古今胜语多非补假皆由直寻大明泰始中文章殆同书抄迩来作者浸以成俗遂乃句无虚语语无虚字拘挛补衲蠧文巳甚不可有意用事天下书虽不可不读然谨不可有意于用事使事不为事使荆公尝云诗家病使事太多盖皆取其与题合者类之如此乃是编事虽工何益若能自出巳意借事以相发明变态错出则用事虽多亦何所妨故公诗如董生只被公羊惑岂信捐书一语真桔橰俯仰何妨事抱瓮区区着此身之类皆意与本处不类此真所谓使事也安禄山之乱哥舒翰与贼将崔干祐战潼闗见黄旗军数百队官军以为贼贼以为官军相持久之忽不知所在是日昭陵奏陵内前石马皆汗流子羙诗所谓玉衣晨自举铁马汗常趋盖记此事也李晟平朱泚李义山作诗复引用之云天教李令心如日可待昭陵石马来此虽一等用事然义山但知推美西平不知于昭陵似不当耳乃知诗家使事难若子羙所谓不为事使者也反其意而用之文人用故事有直用其事者有反其意而用之者李义山诗可怜半夜虚前席不问苍生问鬼神虽説贾谊然反其意而用之矣林和靖诗茂陵他日求遗藁犹喜曽无封禅书虽说相如亦反其意而用之矣直用其事人皆能之反其意而用之者非学业髙人超越寻常拘挛之见不规规然蹈袭前人陈迹者何以臻此放翁仕于蜀海棠诗最多其间一絶尤精妙云蜀地名花擅古今一枝气可压千林讥评更到无香处当恨人言太刻深此前軰所谓翻案法盖反其意而用之也昇案黄白石作雪诗云説道羞明却不羞日光玉洁共飞浮天人胷次明如洗肯似人间只暗投盖世谓雪之夜落为羞明此反其语而用之与用海棠无香事如出一律尤觉清新用事要无迹杜少陵云作诗用事要如禅家语水中着盐饮水乃知盐味此说诗家秘要藏也如五更皷角声悲壮三崃星河影动揺人徒见凌轹造化之工不知乃用事也祢衡传挝渔阳声悲壮汉武故事星辰动揺东方朔谓民劳之应则善用事者如系风捕影岂有迹耶事如巳出天然浑厚江邻几善为诗清淡有古风蘓子美坐进奏院谪官后死吴中江作诗云郡邸狱冤谁与辨臯桥客死世同悲用事甚精尝有古作云五十践衰境加我在明年论者谓人莫不用事能令事如巳出天然浑厚乃可言诗用其事而隠其语萧文奂能书善画于扇上图山水咫尺之内便觉万里为遥老杜戱题山水图云尤工逺势古莫比咫尺应湏论万里乍读似非用事如男儿既介胄长揖别上官用介胄之士不拜妇人在军中兵气恐不扬用军中岂有女子乎皆用其事而隠其语作诗湏饱其材料李商隠诗好积故实如喜雪诗班扇慵裁素曹衣讵比麻鹅归逸少宅鹤满令威家又洛水妃虚妬姑山客谩夸聮辞虽许谢和曲本慙巴一篇中用事者十七八以是知凡作者湏饱材料传称任昉用事过多属辞不得流便余谓昉诗所以不能倾沈约者乃才有限非事多之过坡集有全篇用事者如贺人生子自欝葱佳气夜充闾喜见徐卿第二雏至我亦从来识英物试教啼看定何如戯张子野买妾自锦里先生自笑狂身长九尺鬓眉苍至平生谬作安昌客略遣彭宣到后堂句句用事曷尝不流便哉两句用一事律诗有一对通用一事者更寻佳树传莫忘角弓诗乃左传韩宣子聘鲁尝赋角弓及誉嘉树鲁人请封植以无忘角弓介甫久谙郭璞言多验老比颜含意更踈乃景纯为颜含筮含曰年在天位在人修巳而天不与命也守道不回性也自有性命无劳蓍龟用自巳诗为故事用自巳诗为故事湏作诗多者乃有之太白云沧浪吾有曲相子棹歌声乐天湏知菊酒登髙㑹从此多无二十场明年云去秋共数登髙㑹又被今年减一场过栗里云昔尝咏遗风着为十六篇盖居渭上醖热独饮曽效渊明体为十六篇又赠㣲之云昔我十年前曽与君相识曽将秋竹竿比君孤且直盖旧诗云有节秋竹竿也坡赴黄州过春风岭有絶句后诗云去年今日闗山路细雨梅花正断魂至海外又云春风岭下淮南村昔年梅花曽断魂又云柯邱海棠吾有诗独笑深林谁敢侮又有竹诗云吾诗固云尔可使食无肉用其意用其语有意用事有语用事李义山海外徒闻更九州其意则用杨妃在蓬莱山其语则用邹子云九州之外更有九州如此然后深穏健丽妙于用事元祐中元夕上御楼观灯有御制诗时王禹玉蔡持正为左右相持正叩禹玉云应制上元诗如何使故事禹玉曰鳌山凤辇外不可使章子厚笑曰此谁不知后两日登对上独赏禹玉诗云妙于使事诗云雪消华月满僊台万烛当楼寳扇开䨇凤云中扶辇下六鳌海上驾山来镐京春酒沾周宴汾水秋风陋汉才一曲昇平人尽乐君王又进紫霞杯是夕以髙丽进乐又添一杯不拘故常韦应物诗云心同野鹤与尘逺诗似氷壶彻底清又送人诗氷壶见底未为清少年如玉有诗名此可谓用事之法盖不拘故常也用事天然东坡最善用事既显而易读又切当若招持服人游湖不赴云颇忆唿卢袁彦道难邀骂坐灌将军栁氏求书答云君家自有元和脚莫厌家鸡更问人天然竒特用事清切东坡和李公择诗云弊裘羸马古河濵野阔天低糁玉尘自笑飡毡典属国来看换酒谪仙人为苏李也用事亲切如此它人不及也用事的当东坡自扬州召还郊礼后有次韵蒋颖叔钱穆甫从驾景灵宫二诗一云归来病鹤记城闉旧踏松枝雨露新半白不羞垂领雪软红犹恋属车尘雨收九陌丰登后日丽三元下降辰粗识君王为民意不才何以助精禋王仲至和之末云谁知第七车中客天遣归来助庆禋坡称叹久之盖汉倪寛川人自扬州太守召来坡亦川人自扬州太守召来汉武帝郊礼回至渭桥上见一妇人洗乳于渭水上帝遣问之妇人曰第七车中客知我也上使使问是倪寛寛奏曰天上长乳星祭祀不洁即见帝𢥠然坡时为尚书亦乘车在驾前用事精确夏文庄守安州莒公兄弟尚在布衣文庄异待之命作落花诗莒公一聮云汉臯佩冷临江失金谷楼危倒地香子京一聮云将飞更作回风舞巳落犹成半面粧余观南史宋元帝妃徐氏无容质不见礼以帝眇一目知帝将至必为半面粧以待此半面粧所从出也若回风舞无出处则对偶偏枯不为佳句殊不知乃出李贺诗云花台欲暮春辞去落花起作回风舞前辈用事必有来处又精确如此诚可为法也余襄公有落花诗云金谷巳空新歩障马嵬徒见旧香囊可亚二宋谚云去家千里勿食萝摩枸杞山谷尝赋道院枸杞诗云去家尚勿食出家安用许时同赋者服其用事精确用事精宻鲁直善用事若正尔填塞故实旧谓之㸃鬼簿今谓之牵绊死尸如咏猩猩毛笔诗云平生几两屐身后五车书又云管城子无食肉相孔方兄有絶交书精妙穏宻不可加矣当以此语反三隅也荆公送吴仲庶待制守潭诗云自古楚有材醽醁多羙酒不知樽前客更得贾生否贾谊初为吴公召置门下后谪死长沙其用事之精可以为法叙事详尽熈宁元年有司言日当食四月朔上为撤膳避正殿时方㣲雨明日不见日食百官入贺是日有皇子之庆蔡持正为枢副献诗前四句曰昨夜薰风入舜韶君王端御正衙朝阳辉已得前星助隂沴潜随夜雨消其叙四月一日避正殿皇子庆诞云隂不见日食四句尽之当时旡能过之者用人名前辈讥作诗多用古人名姓谓之㸃鬼簿其语虽然如此亦在用之如何耳不可执以为定论也如山谷种竹云程婴杵臼立孤难伯夷叔齐食薇瘦接花云雍也本犁子仲由元鄙人此虽多用善于比喻何害其为好句也用经史中语大率诗语出入经史自然有力然湏是看多做多使自家机杼风骨先立然后使得经史中全语作一体也如是自出语弱却使经史中全语则头尾不相勾副如两村夫一枝画梁自觉经史中语在人眼中不入看也皆用古语荆公赋梅花云肌冰绰约如姑射肤雪参差是玉真庄子曰藐姑射之山有神人居焉肌肤若冰雪绰约若处子乐天长恨歌曰中有一人字玉真雪肤花貌参差似两句皆用古语但易一如字尔一字不茍熈宁初张掞以二府初成作诗贺荆公公和曰功落萧䂓慙汉第恩从隗始诧燕台以示陆农师农师曰萧䂓曹随髙帝论功萧何第一皆摭故实而请从隗始初无恩字公笑曰子善问也韩退之闘鸡聮句感恩慙隗始若无据岂当对功字也乃知前人以用事一字偏枯为倒置眉目反易巾裳盖谨之如此苕溪渔隠曰荆公春日絶句云春风过栁绿如缲晴日蒸红出小桃余尝疑蒸红必有所据后读退之桃源图诗云种桃处处惟开花川原逺近蒸红霞盖出此也不可牵彊诗之用事不可牵彊必至于不得不用而后用之则事辞为一莫见其安排闘凑之迹苏子瞻尝作人挽诗云岂意日斜庚子后忽惊歳在巳辰年此乃天生作对不假人力不可牵出处苏子瞻尝两用孔稚圭鸣蛙事如水底笙歌蛙两部山中奴𨽻橘千头虽以笙歌易皷吹不碍其意同至巳遣乱蛙成两部更邀明月作三人则成两部不知谓何物亦是歇后盖用事宁与出处语小异而意同不可尽牵出处语而意不显也晦翁诗先生言阿骨打初破辽国勇鋭无敌及既下辽席巻其子女而北肆意蛊惑行未至其国而死因笑谓赵昌父曰顷年于吕季克处见一画巻画主将与燕姬并辔而语季克苦求诗某勉为之赋未两句云却是燕姬解迎敌不教行到杀胡林正用阿骨打事也诚斋论用经语诗句固难用经语然善用者不胜其韵李师中云夜如何其斗欲落歳云莫矣天无晴又山如仁者静风似圣之清又诗成白也知无敌花落虞兮可奈何诚斋论用事以俗为雅有用法家吏文语为诗句者所谓以俗为雅坡云避谤诗寻医畏病酒入务如前巻僧显万探支䦨入亦此类也诚斋论使事法诗家借用古人语而不用其意最为妙法如山谷猩猩毛笔是也猩猩喜着屐故用阮孚事其毛作笔用之抄书故用恵施事二事皆借人以咏物初非猩猩毛笔事也左传云深山大泽实生龙蛇而山谷中秋月诗云寒藤老本被光景深山大泽皆龙蛇周礼考工记车人盖圜以象天轸方以象地而山谷云丈夫要𢎞毅天地为盖轸孟子云武成取二三䇿而山谷称东坡云平生五车书未吐二三䇿陵阳论用事使事要事自我使不可反为事使仆曰如公太乙图诗不是峯头十丈花世间那得莲如许当如是耶公徐曰事可使即使不湏强使耳误用事唐人以诗为专门之学虽名世善用故事者或未免少误如王摩诘诗卫青不败由天幸李广无功縁数竒不败由天幸乃霍去病非卫青也去病传云其军尝先大将军军亦有天幸未尝困絶意有大将军字误指去病作卫青耳李太白山隂道士如相访为写黄庭换白鹅乃道徳经非黄庭也逸少尝写黄庭经与王脩故二事相紊杜牧之尤不胜数前辈每云用事虽了在心目间亦当就时讨閲则记牢而不误端名言也古今诗话美方谔上广守诗鳄去溪潭韩吏部珠还合补孟尝君不知珠还合浦乃后汉孟尝不可以孟尝君迁就也失事实杜牧华清宫诗云长安回望绣成堆山顶千门次第开一骑红尘妃子笑无人知道荔支来尤脍炙人口据唐纪明皇以十月幸骊山至春即还宫是未尝六月在骊山也然荔枝盛暑方熟词意虽美而失事实用事失照管荆公桃源行云望夷宫中鹿为马秦人半死长城下指鹿为马乃二世事而长城之役乃始皇也又指鹿事不在望夷宫中荆公此诗追配古人惜乎用事失照管为可恨耳用事未尽善摩诘山中送别诗云山中相送罢日暮掩柴扉春草年年绿王孙归不归盖用楚词王孙游兮不归春草生兮萋萋此善用事也余旧记一小词不知谁人作云杨栁青青着地垂杨花漫漫搅天飞栁条折尽花吹尽借问行人归不归古乐府有折杨栁云曲城攀折处惟言久别离又云攀折思为赠心期别路长又云曲中无别意併是为相思皆言折杨栁以寄相思之意不言其归则前诗用事为未尽善也用事重叠韩熈载云风栁揺揺无定枝阳台云雨梦中归他年蓬岛音尘絶留取樽前旧舞衣此诗既言阳台又言蓬岛何用事重叠如此诗载小说称为佳句余谓疵病如此殆非佳句也率尔用事古人作诗引用故实或不原其美恶但以一时中的而巳如李端于郭暧席上赋诗其警句云新开金埒教调马旧赐铜山许铸钱乃比邓通耳既非令人又非美事何足筭哉凡用故事多以事浅语熟更不思䆒率尔用之徃徃有误压韵工于押韵冦莱公延僧恵崇于池亭分题为诗公採得池上栁青字韵崇探得池鹭明字韵自午至晡崇忽㸃头曰得之矣此篇功在明字凡五压不倒公曰试口占曰雨歇方塘溢迟回不复惊暴翎沙日暖引歩岛风清照水千寻逈栖烟一㸃明主人池上凤见尔忆蓬瀛公笑曰吾栁之功在青字而四压不倒不如且巳巧于押韵作诗押韵是一巧中秋夜月诗押尖字数首之后一妇人云蚌胎光透殻犀角晕盈尖古今诗用韵谓字有通作他声押韵者泛引诗及文选古诗为证殊不知蔡寛夫诗话尝云秦汉以前字书未备既多假借而音无反切平侧皆通用自齐梁后既拘以四声又限以音韵故士率以偶俪声病为工然则字通作他声押韵于古诗则可若于律诗诚不当如此余谓裴䖍余之诗落韵又本此耳落韵裴䖍余云满额鹅黄金缕衣翠翘浮动玉钗垂从教水溅罗襦湿疑是巫山行雨归广韵集韵韵略垂与归皆不同韵此诗为落韵矣不可强押韵前史称王筠善押强韵固是诗家要处然人贪于捉对用事者徃徃多有趂韵之失退之笔力雄赡务以词采凭陵一时故间亦不免此患如和席八绛阙银河晓东风古掖春诗终篇皆叙西垣事然其一聮云傍砌看红药廵池咏白苹事除栁恽外别无出处若是用此则于前后诗意无相干且趂苹字韵而巳然则人亦有事非当用而罏锤驱驾若出自然者杜子美收东京诗以樱桃对杖杜荐樱桃事初若不类及其云赏因歌杕杜归及荐樱桃则浑然天成略不见率强之迹如此乃为工耳古诗不拘韵世俗相传古诗不必拘于用韵余谓不然如杜少陵早发射洪县南途中作及字韵诗皆用缉字一韵未尝用外韵也及观东坡与陈季常汁字韵一篇诗而用六韵殊与老杜异其他侧韵诗多如此以其名重当世无敢訾议至荆公则无是弊矣其得子固书因寄以及字韵诗其一篇中押数韵亦止用缉字一韵他皆类此正与老杜合苕溪渔隠曰黄朝英之言非也老杜侧韵诗何尝不用外韵如戱呈元二十一曹长未字韵一篇诗而用五韵南池谷字韵一篇诗而用四韵客堂蜀字韵一篇诗而用三韵此特举其二三耳其他如此者甚衆今若以一篇诗偶不用外韵遂为定格则老杜何以谓之能兼衆体也黄既不细考老杜诸诗又且轻议东坡尤为可笑六一居士云韩退之工于用韵其得韵寛则波澜横溢泛入傍韵乍还乍离出入回合殆不可拘以常格如此日足可惜之类是也得韵窄则不复傍出而因难以见巧愈险愈竒如病中赠张十八之类是也譬夫善驭良马者通衢广陌纵横驰逐惟意所之至于水曲蚁封疾徐中节而不蹉跌乃天下之至工也且退之于用韵犹能如此孰谓老杜反不能之是又非黄所能知也重押韵退之诗好押狭韵累句以示工而不知重叠用韵之为病也䨇鸟诗押两头字杏花诗押两花字苕溪渔隠曰读皇甫湜公安园池诗亦押两闲字日夜不得闲君子不可闲盖退之好重叠用韵以尽巳之诗意不恤其为病也杜子美饮中八仙歌曰知章骑马似乘船又天子唿来不上船一曰眼花落井水底眠又长安市上酒家眠一曰汝阳三斗始朝天又举觞白眼望青天一曰皎如玉树临风前又曰苏晋长斋绣佛前又曰脱㡌露顶王公前此歌三十二句而押二船字二眠字二天字三前字近时论诗者曰此歌一首是八段不嫌于重用韵也某按子美此歌以饮中八仙歌五字为题则是一歌也此歌首尾于船字韵中押未尝移别韵则非分为八段盖子美古律诗重用韵者亦多况于歌乎如园人送𤓰诗曰沈浮乱氷玉爱惜如芝草又曰园人非故侯种此何草草一篇押二草字也上后园山脚诗曰蓐收困用事元㝠蔚彊梁又曰登髙欲有徃荡析川无梁一篇押二梁字也北征诗曰维时遇艰虞朝野少暇日又曰老夫情懐恶呕泄卧数日一篇押二日字也䕫府咏懐诗曰虽云隔礼数不敢坠周旋又曰淡交随聚散泽国遶回旋一篇押二旋字也赠李八秘书诗曰事殊迎代邸喜异赏朱虚又曰风烟巫崃逺台榭楚宫虚一篇押二虚字也赠李邕诗曰放逐早聮翩低垂困炎厉又曰哀赠竟萧条恩波延掲厉一篇押二厉字也赠汝阳王诗曰自多亲棣蕚谁敢问山陵又曰鸿寳全宁秘丹梯庶可陵一篇押二陵字也喜薛璩岑参迁官诗曰栖迟分半菽浩荡逐浮萍又曰仰思调玉烛谁定握青萍一篇押二萍字也寄贾岳州严巴州两阁老诗曰讨胡愁李广奉使待张骞又曰如公尽雄隽志必在腾骞一篇押二骞字也子美诗如此类甚多虽然子美非剏意为此者盖有所本也按文选载古诗曰晨风懐苦心蟋蟀伤局促又曰音响一何悲絃急知柱促一篇押二促字也曹子建美女篇曰明珠交玉体珊瑚间木难又曰佳人慕髙义求贤良独难一篇押二难字也谢灵运述祖徳诗曰段生蕃魏国展季救鲁人又曰外物辞所赏励志故絶人一篇押二人字也又南圃诗曰樵隠俱在山由来事不同又曰赏心不可忘妙善冀皆同一篇押二同字也又初去郡诗曰或可优贪竞岂足称逹生又曰毕娶类尚子薄游似邴生一篇押二生字陆士衡拟古诗曰此思亦何思思君徽与音又曰惊飇褰反信归云难寄音一篇押二音字又豫章行曰汎舟清川渚遥望髙山隂又曰寄世将几何日昃无停隂一篇押二隂字阮嗣宗咏懐诗曰何当行路子磬折忘所归又曰黄鹄游四海中路将安归一篇押二归字江淹杂体诗曰韩公沦卖药梅生隠市门又曰太平多懽娱飞盖东都门一篇押二门字王仲宣从军诗曰连舫踰万艘带甲千万人又曰我有素餐责诚愧伐檀人一篇押二人字古人诗自有体格杜子美亦傚古人之作耳韩退之赠张籍诗一篇押二更字二阳字又岳阳楼别窦司直诗押二向字又李花诗押二花字又䨇鸟诗押二州字二头字二秋字二休字又和卢郎中送槃谷子诗押二行字又示爽诗押二愁字又义鱼诗押二销字寄孟郊诗押二奥字此日足可惜诗押二光字白乐天渭村退居诗押二房字梦游春诗押二行字寄元㣲之诗押二夷字出守杭州路次蓝溪诗押二水字游悟真寺诗押二槃字其余诗人如此叠用韵者甚多不可具举意到即押耳奚独于饮中八仙歌而致恠耶子瞻送江公着诗曰忽忆钓台归洗耳又曰亦念人生行乐耳自注曰二耳义不同故得重用盖子瞻自不必注和韵工妙东坡和栁子玉冈字韵诗至七篇云屡把鈆刀齿歩光更遭华衮照龎凉乃用曹子建七启兮歩光之劔华藻繁缛及左传龎凉冬杀事虽第一韵人所更易而七篇未尝改又贯穿精絶如此为韵所牵寰宇记载西施事云施其姓也是时有东施家西施家故李太白诗自古有秀色西施与东邻而东坡代人赠别乃云绛蜡烧残玉斚飞离歌唱彻万行啼他年一舸鸱夷去记取侬家旧姓西岂为韵所牵耶属对六对唐上官仪曰诗有六对一曰正名对天地日月是也二曰同类对花叶草芽是也三曰连珠对萧萧赫赫是也四曰䨇声对黄槐绿栁是也五曰叠韵对彷徨放旷是也六曰䨇拟对春树秋池是也又曰诗有八对一曰的名对送酒东南去迎琴西北来是也二曰异类对风织池间树虫穿草上文是也三曰䨇声对秋露香佳菊春风馥丽兰是也四曰叠韵对放荡千般意迁延一个心是也五曰聮绵对残河若带初月如眉是也六曰䨇拟对议月眉欺月论花颊胜花是也七曰囬文对情新因意得意得逐情新是也八曰隔句对相思复相忆夜夜泪沾衣空叹复空泣朝朝君未归是也诚斋称木天金地之对庐陵村落地名何山有金地寺壁间有庐陵丞某人留题云今朝憩息来金地何日翺翔到木天观者叹其的对后美中再入馆职唱和云见説木天犹突兀暂时金地亦清闲是时南渡之后驻跸临安百司官寺未立暂寓一僧舍为秘书省而汴京本省犹未毁美中此聮朝士叹其亲切陵阳谓对偶不必拘绳墨尝与公论对偶如刚肠欺竹叶衰鬓怯菱花以镜名对酒名虽为亲切至如杜子美云竹叶于人既无分菊花从此不湏开直以菊花对竹叶便萧散不为绳墨所窘公曰枸杞因吾有鸡栖奈汝何盖借枸杞以对鸡栖冬温蚊蚋在人逺凫鸭乱人逺如凫鸭然又直以字对而不对意此皆例子不可不知子瞻岐亭诗云洗盏酌鹅黄磨刀切熊白是用例者也巧对荆公诗草深留翠碧花逺没黄鹂人只知翠碧黄鹂为精切不知是四色也又以武邱对文鹢杀青对生白苦吟对甘饮飞琼对弄玉世皆不及其工小村以锦字对琴心荆公以带眼对琴心谢夷季以镜约对琴心亦荆公为最精切近时洪驹父以青奴对黄妳黄妳出金楼子青奴山谷所名也予读国史补得银鹿后以对子建集中金瓠湿萤出李长吉集干鹊出西京杂记予以湿萤对干鹊又王存以河鱼对海鸟人以为工属对精切潘子真为予言晋公诗绿杨垂手舞黄鸟缓声歌乐府有大垂手小垂手前缓声后缓声故予用之其属对律切如此对偶亲切帝与九龄虽吉梦山唿万歳是虚声此乐天作开成大行挽词对事亲切少有其比也铢两不差晩唐诗句尚切对然气韵甚卑郑棨山居云童子病归去鹿麑寒入来自谓铢两轻重不差有人作梅花诗云强半瘦因前夜雪数枝愁向晓来天对属虽偏亦有佳处无斧凿㾗文之所以贵对偶者谓出于自然非假于牵强也潘子真诗话记禹玉元丰间以钱一万酒二壶饷吕梦得梦得作启谢之有白水真人青州从事禹玉叹赏为其切题东坡得章质夫书遗酒六瓶书至而酒亡因作诗寄之云岂意青州六从事化为乌有一先生二句浑然一意无斧凿㾗更觉有功一字不茍晋公自朱崖内徙浮光清逸尚㓜侍曽祖母夀安县君归宁陶商翁其族姪也亦自义郴来晋公一日循江湄散歩见舟行戱为语曰舟移水面曲令诸甥对之陶应声云云过山眉展予以谓水实有面眉以况山虚实不等当作云过山腰细规模虽出一时不甚超卓然前辈属词之切教导后生亦自有方老杜对偶天闚象纬逼云卧衣裳冷先生诗该衆美者不惟近体严于属对至于古风句对者亦然观此诗可见矣近人论诗多以不必属对为髙古何耶不可参以异代荆公诗用法甚严尤精于对偶尝云用汉人语止可以汉人语对若参以异代语便不相类如一水护田将绿遶两山排闼送青来之类皆汉人语也此法惟公用之不觉拘窘卑凡如周颙宅作阿兰若娄约身归窣堵波皆以梵语对梵语亦此类尝有人面称公诗自喜田园归五栁最嫌尸祝扰庚桑之句以为的对公笑曰君但知栁对桑为的然庚亦自是数盖以十千数之也佳对杜诗有自天题处湿当暑着来清自天当暑乃全语也东坡诗云公独未知其趣耳臣今时复一中之可谓青出于蓝苕溪渔隠曰东坡此诗戯徐君猷孟亨之皆不饮酒不止天生此对其全篇用事亲切尤为可喜诗云孟嘉嗜酒桓温笑徐邈狂言孟德疑公独未知其趣耳臣今时复一中之风流自有髙人识通介宁随薄俗移二子有灵应抚掌吾孙还有独醒时皆徐孟二人事也又王直方诗话载蔡寛夫天启为太学博士和人治字韵诗有先生万古名何用博士三年冗不治与此相类亦佳对也的对唐许浑题孙处士居云髙歌懐地肺逺赋忆天台极为的对真诰曰金陵者洞墟之膏腴勾曲之地肺注云其地肥故曰膏腴水至则浮故曰地肺竒对对句法人不过以事以意出处备具谓之妙荆公曰平昔离愁寛带眼迄今归思满琴心又曰欲寄荒寒无善画頼传悲壮有能琴不若东坡竒特如曰见説骑鲸游汗漫亦曽扪虱话辛酸又曰龙骧万斛不敢过渔舟一叶从掀舞以鲸为虱对龙骧为渔舟对大小气熖之不等其意若玩世谓之秀杰之气终不可没借对沈佺期回波词云姓名虽䝉齿录袍笏未换牙绯杜子美诗饮子频通汗懐君想报珠以饮子对懐君亦齿录牙绯之比也荆公和人诗以庚桑对五栁黄耇日对白鸡年根非生下土叶不坠秋风五峯髙不下万木几经秋以下对秋盖夏字声同也因寻樵子径偶到葛洪家残春红药在终日子规啼以子对红以红对子皆假其色也闲听一夜雨更对栢巖僧住山今十载明日又迁居以一对栢以十对迁假其数也诗家有假对本非用意盖造语适到因以用之若杜子美本无丹灶术那免白头翁韩退之眼穿长讶双鱼断耳热何辞数爵频丹对白爵对鱼皆偶然相值立意下句初不在此而晩唐诸人遂立以为格贾岛巻帘黄叶落开戸子规啼崔峒因寻樵子径偶到葛洪家为例以为假对胜的对谓之髙手所谓痴人面前不得説梦也不可泥对荆公云凡人作诗不可泥于对属如欧阳公作泥滑滑云画帘隂隂隔宫烛禁漏杳杳深千门千字不可以对宫字若当时作朱门虽可以对而句力便弱耳退之古诗故避属对退之作古诗有故避属对者如淮之水舒舒楚山且丛丛是也诗人玉屑巻七诗人玉屑卷八钦定四库全书诗人玉屑巻八宋魏庆之撰煅炼总论诗最难事也吾于他文不至蹇澁惟作诗甚苦悲吟累日仅能成篇初读时未见可羞处姑置之明日取读瑕疵百出輙复悲吟累日反复改正比之前时稍稍有加焉复数日取出读之疵病复出凡如此数四方敢示人然终不能竒李贺毋责贺曰是儿必欲呕出心乃巳非过论也今之君子动辄千百言略不经意其可贵哉炼字作诗在于炼字如老杜飞星过水白落月动沙虚是炼中间一字地折江帆隠天清木叶闻是炼末后一字酬李都督早春诗云红入桃花嫰青归栁叶新若非入与归二字则与儿童之诗何异炼格炼句不如炼字炼字不如炼意炼意不如炼格以声律为窍物象为骨意格为髓炼意世俗所谓乐天金针集殊鄙浅然其中有可取者鍊句不如鍊意非老于文学不能道此又云鍊字不如鍊句则未安也好句要须好字炼韵陈君节字明信言炼句不如炼韵余以为若只覔好韵则失于首尾不相贯穿旬锻月炼唐人虽小诗必极工而后巳所谓旬锻月炼信非虚言小説崔䕶题城南诗其始曰去年今日此门中人面桃花相映红人面不知何处去桃花依旧笑春风后以其意未完语未工改第三句云人面秪今何处在盖唐人工诗大率如此虽有两今字不恤也取语意为主耳句中有眼汪彦章移守临川曽吉甫以诗迓之云白玉堂中曽草诏水晶宫里近题诗先以示子苍子苍为改两字云白玉堂深曽草诏水晶宫冷近题诗逈然与前不侔盖句中有眼也古人炼字只于眼上炼盖五字诗以第三字为眼七字诗以第五字为眼也诗贵造㣲小律诗虽末技之工不造㣲不足以名家唐人皆尽一生之业为之至于字字皆鍊得之甚艰但患观者㓕裂不见其工耳若景意纵完一读便尽此类最易为人激赏乃诗之折杨黄华也譬若三馆楷书不可谓不精丽求其佳处到无一笔此病最难为医也求其疵而去之诗在与人商论求其疵而去之等闲一字放过则不可殆近法家难以言恕矣故谓之诗律东坡云敢将诗律闘深严予亦云诗律伤严近寡恩大凡立意之初必有难易二涂学者不能强所为徃徃舍难而趋易文章罕工每坐此也作诗自有穏当字第思之未到耳剰一字皎然以诗名于唐有僧袖诗谒之然指其御沟诗云此波涵圣泽波字未穏当改僧怫然作色而去僧亦能诗者也皎然度其去必复来乃取笔作中字掌中握之以待僧果复来云欲更为中字如何然展手示之遂定交要当如此乃是又郡阁雅言云王贞白唐末大播诗名御沟为巻首云一𣲖御沟水绿槐相䕃清此波涵帝泽无处濯尘缨鸟道来虽逺龙池到自平朝宗心本切愿向急流倾自谓冠絶无瑕呈僧贯休休公曰此甚好只是剩一字贞白扬袂而去休公曰此公思敏取笔书中字掌中逡廵贞白回忻然曰巳得一字云此中涵帝泽休公将掌中示之二説不同未知孰是老杜桃花细逐杨花落黄鸟时兼白鸟飞李商老云尝见徐师川説一士大夫家有老杜墨迹其初云桃花欲共杨花语自以淡墨改三字乃知古人字不厌改也不然何以有日鍜月炼之语陵阳谓少陵改诗赋诗十首不若改诗一首少陵有新诗改罢自长吟之句虽少陵之才亦须改定乐天冷斋夜话云白乐天每作诗令一老妪解之问曰解否妪曰解则録之不解则又复易之故唐末之诗近于鄙俚又张文潜云世以乐天诗为得于容易而耒甞于洛中一士人家见白公诗草数纸㸃窜涂抹及其成篇殆与初作不侔苕溪渔隠曰乐天诗虽渉浅近不至尽如冷斋所云余旧甞于一小说中曽见此説心不然之恵洪乃取而载之诗话是岂不思诗至于老妪解乌得成诗也哉余故以文潜所言正其谬耳皮日休百炼为字千炼成句欧公老杜云新诗改罢自长吟文字频改工夫自出近世欧公作文先贴于壁时加窜定有终篇不留一字者鲁直长年多改定前作此可见大略如宗室挽诗云天网恢中夏賔筵禁列侯后乃改云属举左官律不通宗室侯此工夫自不同矣东坡东坡作蜗牛诗云中弱不胜触外坚聊自郛升髙不知疲竟作粘壁枯后改云腥涎不满殻聊足以自濡升髙不知回竟作粘壁枯余以为改者胜清诗要淘炼乃得鈆中银山谷鲁直嘲小徳有学语春莺啭书窻秋鴈斜后改曰学语啭春鸟涂窻行暮鸦以是诗文不厌改也山谷与余诗云百叶缃桃苦恼人又云欲作短歌凭阿素丁宁夸与落花风其后改苦恼作触拨改歌作章改丁宁作缓歌余以为诗不厌多改荆公王驾晴景云雨前初见花间叶雨后兼无叶里花蛱蝶飞来过墻去应疑春色在邻家此唐百家诗选中诗也余因閲荆公临川集亦有此诗云雨前不见花间叶雨后全无叶底花蜂蝶纷纷过墻去却疑春色在邻家百家诗选是荆公所选想爱此诗因为改正七字遂使一篇语工而意足了无鑱斧之迹真削鐻手也王平甫岭下保昌县沙水村进士徐信言东坡北归时过其书斋煑茗题壁又书一帖云尝见王平甫自负其甘露寺诗平地风烟飞白鸟半山云木巻苍藤余应之曰精神全在巻字上但恨飞字不称耳平甫沉吟久之请余易余遂易之以横字平甫叹服大抵作诗当日煅月炼非欲夸竒闘异要当淘汰出合用字此建中靖国元年正月五日甲子玉局老书而赵徳麟以为陈知黙诗东坡必不误矣王仲至王仲至召至馆中试罢作一絶题于壁云古木森森白玉堂长年来此试文章日斜奏赋长杨罢闲拂尘埃看画墙旧云奏罢长杨赋亦荆公所改韩子苍公尝赋送宜黄丞周表卿诗云昔年束带侍明光曽见挥毫对御床将为骅骝巳腾踏不知鵰鹗尚摧藏官居四合峯峦緑驿路千林橘柚黄莫恋乡闗留不去汉廷今重甲科郎表卿既行久之乃改对字作照字盖子瞻送孙勉诗云君为淮南秀文采照金殿注云君尝攷中进士第一人也改峯峦緑为峯峦雨橘柚黄为橘柚霜改莫恋乡闗留不去作莫为艰难归故里益见其工又题辛仲及闘牛图诗云好事谁如公子贤断缣求买不论钱后改云千金买画亦欣然亦于巻中断取旧诗别题诗不可不改余在龙安道中尝作五言诗其初云雨时万木翳雨后羣山开后改为未雨万木翳既雨羣山开与其初大段不同论用工之过天下事有意为之辄不能尽妙而文章尤然文章之间诗尤然世乃有日煅月炼之説此所以用功者虽多而名家者终少也晩唐诸人议论虽浅俚然亦有暗合者但不能守之耳所谓尽日覔不得有时还自来者使所见果到此则采菊东篱下悠然见南山之句有何不可为惟徒能言之此禅家所谓语到而实无见处也徃徃有好句当面蹉过若吟成一箇字捻断数茎须不知何处合费许多辛苦正恐虽捻尽须不过能作药杵声中捣残梦茶铛影里煑孤灯句耳人之相去固不逺哉㳂袭诚斋论㳂袭句有偶似古人者亦有述之者杜子美武侯庙诗云映堦碧草自春色隔叶黄鹂空好音此何逊行孙氏陵云山莺空树响壠月自秋晖也杜云薄云岩际宿孤月浪中翻此庾信白云岩际出清月波中上也出上二字胜矣隂铿云莺随入戸树花逐下山风杜云月明垂叶露云逐渡溪风又云水流行地日江入度山云此一聮胜庾信云永韬三尺劔长卷一戎衣杜云风尘三尺劔社稷一戎衣亦胜庾矣南朝苏子卿梅诗云秪言花是雪不悟有香来介甫云遥知不是雪为有暗香来述者不及作者陆龟蒙云慇懃与解丁香结从放繁枝散诞春介甫云慇懃与解丁香结放出枝头自在春作者不及述者诚斋论渊明子美无巳诗相似渊明子美无巳三人作九日诗大概相似子美云竹叶于人既无分菊花从此不须开此渊明所谓尘爵耻虚罍寒华徒自荣也无巳云人事自生今日意寒花秪作去年香此渊明所谓日月依辰举俗爱其名也诚斋论东坡介甫诗流丽相似东坡云春宵一刻直千金花有清香月有隂歌管楼台声细细秋院落夜沉沉介甫云金炉香尽漏声残剪剪轻风阵阵寒春色恼人眠不得月移花影上栏干二诗流丽相似然亦有甲乙东坡欧公自扬州移汝州作西湖诗云绿芰红莲画舸浮使君那复忆杨州都将二十四桥月换得西湖十顷秋后东坡复自汝移扬作诗曰二十四桥亦何有换此十顷玻璃风用欧公诗也陵阳论山谷一日因坐客论鲁直诗体致新巧自作格辙次客举鲁直题子瞻伯时画竹石牛图诗云石吾甚爱之勿使牛砺角牛砺角尚可牛鬬残我竹如此体制甚新公徐云独漉水中泥水浊不见月不见月尚可水深行人没盖是李白独漉篇也诚斋论山谷诗山谷集中有絶句云草色青青栁色黄桃花零落杏花香春风不解吹愁去春日偏能惹恨长此唐人贾至诗也特改五字耳山谷取唐人诗唐朱昼喜陈懿老至诗云一别一千日一日十二忆苦心旡闲时今日见玉色廼知山谷五更归梦三百日一日思亲十二时之句取此山谷倣欧公诗永叔送原甫出守永兴诗云酌君以荆州鱼枕之蕉赠君以宣城鼠须之管酒如长虹饮沧海笔若骏马驰平坂黄鲁直送王郎诗云酌君以蒲城桑落之酒泛君以湘累秋菊之英赠君以黟川㸃漆之墨送君以阳闗堕泪之声酒浇胷中之磊块菊制短世之颓龄墨以传千古文章之印歌以写从来兄弟之情近时学者以谓此格独鲁直为之殊不知永叔巳先有也简斋郑谷蜀中海棠诗一首前一云秾丽最宜新着雨妖娆全在半开时然欧公以郑诗为格卑近世陈去非尝用郑意赋海棠云海棠黙黙要诗催日暮紫绵旡数开欲识此花竒絶处明朝有雨试重来虽本郑意便觉方力相去不侔矣山谷亦有紫绵揉色海棠开之句呉可韩子苍喜吴可小诗东风可是闲来往时送江梅一阵香殊不知张芸叟荼䕷诗云晚风亦自知人意时去时来管送香吴取此耳同机轴老杜雨诗云紫崖奔处黒白鸟去邉明而江碧鸟逾白山青花欲燃之句似之赠王侍御云晓莺工送泪秋月解伤神而感时花溅泪恨别鸟惊心之句似之殆是同一机轴也有家法杜审言子美之祖也则天时以诗擅名与宋之问相唱和其诗有绾雾青条弱牵风紫蔓长寄与洛城风月道明年春色倍还人之句若子美林花带雨臙脂落水荇牵风翠带长又云传语风光共流转暂时相赏莫相违虽不袭取其意而语脉盖有家法矣暗合子美王元之本学白乐天诗在商州尝赋春日杂兴云两株桃杏映篱斜装㸃商州副使家何事春风容不得和莺吹折数枝花其子嘉祐云老杜尝有恰似春风相欺得夜来吹折数枝花之句语颇相似因请易之元之忻然曰吾诗精诣遂能暗合子美耶更为诗曰本与乐天为后进敢期杜甫是前身卒不复易模写东坡西清诗话记其父蔡元长喜周邦彦祝夀诗化行禹贡山川外人在周公礼乐中乃模写东坡藏春坞诗年抛造物甄陶外春在先生杖屦中承袭其意燕燕于飞差池其羽之子于归逺送于野瞻望弗及泣涕如雨此辞可泣鬼神矣张子野长短句云眼力不知人逺上溪桥东坡送子由诗云登髙回首陂壠隔惟见乌帽出复没皆逺绍其意用其意范季随曰仆尝徃外邑迎妇故公有诗见寄云万里投殊俗余生老一丘常怜之子秀能慰此生愁只欲连墙住胡为下邑留黄尘诗思尽乞与四山秋孙内翰见谓曰此诗卒章岂用诗思人间尽今将秋景求之意耶取其意晁元忠西归诗安得龙山潮驾回安河水水从楼前来中有美人泪韩子苍取其意以代葛亚卿作诗云君徃江濵起画楼妾居海角送潮头潮中有妾相思泪流到楼前更不流唐孙叔向有经昭应温泉诗云一道泉回绕御沟先皇曽向此中游虽然水是无情物也到宫前咽不流子苍末句又用孙语也意同辞异天街小雨润如酥草色遥看近却无最是一年春好处絶胜烟栁满皇都此退之早春诗也荷尽巳无擎雨盖菊残惟有傲霜枝一年好处君须记正是橙黄橘绿时此子瞻初冬诗也二诗意同而辞殊皆曲尽其妙辞同意异予初喜杜紫㣲南山与秋色气势两相髙语巳乃知出于老杜千崖秋气髙盖一语领略尽秋色也然二家言嵓崖间秋气耳犹未及江天水国气象宏阔处一日雨后过太湖泊舟洞庭山下乃得句云木落洞庭秋或云此蹈袭枫落吴江冷语第变冷为秋则气象自不同彼记时耳是安知秋色之髙尽在洞庭里许乎此渊源自楚骚中来九歌云洞庭波兮木叶下其陶写物象宏放如此诗可以易言哉即旧为新庾信宇文盛墓志铭云受图黄石不无师表之心学劔白猿遂得风云之志牧之题李西平宅诗云受图黄石老学劔白猿翁亦即旧为新之一端也摹拟许昌西湖展江梦成宋元宪留题云凿开鱼鸟㤀情地展尽江湖极目天之句皆以谓旷古未有此语然本于五代马殷据潭州时建明月圃命幕客徐仲雅赋诗云凿开青帝春风圃移下姮娥夜月楼用古句摹拟词人类如此但有胜与否耳剽窃余旧见颜持约所画淡墨杏花题小诗于后仍题持约二字意谓此诗必持约所作比因閲唐宋类诗方知是罗隠作乃持约窃之耳诗云暖气潜催次第春梅花巳谢杏花新半开半落闲园里何异荣枯世上人古之诗人如王维犹窃李嘉祐水田飞白鹭夏木啭黄鹂僧恵崇为其徒所嘲云河分冈势司空曙春入烧痕刘长卿不是师兄多犯古古人诗句犯师兄皆可轩渠一笑也相袭公尝有诗送李节夫云治声临颕复临川籍甚临江巳预传仆曰正似王介甫同官同齿复同科朋友婚姻分最多公笑曰偶尔一日因论诗珪粹中曰鲁直清江引浑家醉着蓬底眠舟在寒沙夜潮落説尽渔父快活公曰醉着二字是用韩偓渔翁醉着无人唤一日有坐客问公曰全用古人一句可乎公曰然如杜少陵诗云使君自有妇而无车马喧之类是也袭全句东坡送人守嘉州古诗其中云峨眉山月半轮秋影入平羌江水流谪仙此语谁解道请君见月时登楼上两句全是李谪仙诗故继之以谪仙此语谁解道请君见月时登楼之句此格本出于李谪仙其诗云解道澄江浄如练令人还忆谢元晖盖澄江净如练即元晖全句也后人袭用此格愈变愈工依仿太甚东坡作藏春坞诗有年抛造物甄陶外春在先生杖屦中而少游作俞充哀词乃云风生使者旌旄上春在将军爼豆中余以为依仿太甚屋下架屋南方浮图能诗者多士大夫鲜有汲引多汩没不显福州僧有诗百余篇其中佳句如虹收千嶂雨潮展半江天不减古人也苕溪渔隠曰此一聮乃体李义山虹收青嶂雨鸟没夕阳天所谓屋下架屋者非不经人道语不足贵也着力大过开帘风动竹疑是故人来与徘徊花上月空度可怜宵此两聮虽唐人小説其实佳句也郑谷诗睡轻可忍风敲竹饮散那堪月在花盖与此同然论其格力适堪揭酒家壁与为市人书扇耳天下事每患自以为工处着力太过何但诗也不约而合退之心讶愁来惟贮火眼知别后自添花临川云髪为感伤无翠葆眼从瞻望有元花又久钦江摠文才妙自叹虞翻骨相屯又云久谙郭璞言多验老比颜含意更踈韩我今罪重无归望直去长安路八千永叔今日始知予罪大夷陵此去更三千栁十年顦顇到秦京谁料今为岭外行王十年江海别常轻岂料今随寡妇行栁直以踈慵招物议休将文字趂时名王直以文章归润色未应风月负登临栁十一年前南渡客四千里外北归人又一身去国六千里万死投荒十二年苏七千里外二毛人十八滩头一叶身又五更归梦三千里一日思亲十二时皆不约而合句法使然故也古人亦有所祖樊宗师墓铭云惟古于词必巳出后皆指前公相袭真是如此子虚大人赋全倣逺游而屈子心事非相如所可窥识故气象自别渊明归去来辞千古絶唱亦是祖归田赋意此类甚多只如退之平淮西碑全是尚书句法秋懐诗全是选诗体祖习不足道江淹拟汤恵休诗日暮碧云合佳人殊未来古今以为佳句然谢灵运圆景皁巳满佳人犹未适谢元晖春草秋更绿公子未西归即是此意尝怪两汉间所作骚文初未尝有新语直是句句规模屈宋但换字不同耳至晋宋以后诗人之辞其弊亦然若是虽工亦何足道盖当时祖习共以为然故未有讥之者耳述者工于作者诗恶蹈袭古人之意亦有袭而愈工若出于巳者盖思之愈精则造语愈深也魏人章䟽云福不盈身祸将溢世韩愈则曰欢华不满眼咎责塞两仪李华弔古战场曰其存其没家莫闻知人或有言将信将疑睊睊心目寝寐见之陈陶则曰可怜无定河邉骨犹是春闺梦里人盖工于前也述者不及作者梅尧臣赠邻居诗有云壁隙透灯光篱根分井口徐铉亦有喜李少保卜邻云井泉分地脉砧杵共秋声此句尤闲逺也玉林云按唐于鹤有题邻居诗云蒸梨常共灶浇薤亦同渠二公之诗盖本乎此不㳂袭太白云解道澄江静如练令人还忆谢元晖至鲁直则云凭谁説与谢元晖休道澄江静如练王文海云鸟鸣山更幽至介甫则曰茅檐相对坐终日一鸟不鸣山更幽皆反其意而用之盖不欲㳂袭之耳不蹈袭太白侠客行云事了拂衣去深藏身与名元㣲之侠客行云侠客不怕死怕在事不成事成不肯藏姓名二公寓意不同陵阳云目前景物自古及今不知凡经几人道今人一下笔要不蹈袭故有终篇无一字可解者盖欲新而反不可晓耳夺胎换骨摠説山谷言诗意无穷而人才有限以有限之才追无穷之意虽渊明少陵不得工也不易其意而造其语谓之换骨法规摹其意而形容之谓之夺胎法如郑谷诗自縁今日人心别未必秋香一夜衰此意甚佳而病在气不长西汉文章雄深雅健其气长故也曽子固曰诗当使人一览语尽却意有余乃古人用心处荆公菊诗曰千花百卉彫零后始见闲人把一枝东坡曰万事到头都是梦休休明日黄花蝶也愁又李翰林曰鸟飞不尽暮天碧又曰青天尽处没孤鸿其病如前所论山谷逹观台诗曰瘦藤拄到风烟上乞与游人眼豁开不知眼界阔多少白鸟去尽青天回凡此之类皆换骨法也顾况诗曰一别二十年人堪几回别其诗简缓而意精确荆公与故人诗曰一日君家把酒杯六年波浪与尘埃不知乌石冈头路到老相寻得几回乐天诗临风抄秋树对酒长年身醉貌如霜叶虽红不是春东坡诗儿童悞喜朱颜在一笑那知是酒红凡此之类皆夺胎法也诚斋论夺胎换骨有用古人句律而不用其句意者庾信月诗云渡河光不湿杜云入河蟾不没唐人云因过竹院逢僧话又得浮生半日闲坡云慇勤昨夜三更雨又得浮生一日凉杜梦李白云落月满屋梁犹疑照颜色山谷簟诗云落日映江波依稀比颜色退之云如何连晓语秪是説家乡吕居仁云如何今夜雨秪是滳芭蕉此皆以故为新夺胎换骨白道猷曰连峯数千里脩林带平津茅茨隠不见鸡鸣知有人后秦少游云菰蒲深处疑无地忽有人家笑语声僧道潜云隔林彷彿闻机杼知有人家在翠㣲其源乃出于道猷而更加锻鍊亦可谓善夺胎者也意同辞异郑毅夫云夜来过岭忽闻雨今日满溪俱是花语意清絶顷在澄江见一诗云坐见茅斋一叶秋小山丛桂鸟声幽不知叠嶂夜来雨清晓石楠花乱流状霁后景物语不凡也或云司马才叔作诗选载在何正平诗中当有别意杜陵谒𤣥元庙其一聮云五圣聮龙衮千官列鴈行盖纪呉道子庙中所画者徽宗尝制哲庙挽词用此意作一聮云北极聮龙衮西风拆鴈行亦以鴈行对龙衮然语意中的其亲切过于本诗兹不谓之夺胎可乎不然则徒用前人之语殊不足贵苏子美云崃束沧渊深贮月巖排红树巧装秋非不佳也然正用杜陵崃束沧江起巖排石树圆之句耳语虽工而无别意㸃化尤更精巧诗选云朱乔年絶句春风吹起箨龙儿戢戢满山人未知急唤苍头斸烟雨明朝吹作碧参差盖前人有咏笋云急忙且喫莫踟蹰一夜南风变成竹乔年㸃化乃尔精巧余观鲁直巳先有此句从斌老乞苦笋云烦君更致苍玉束明日风雨皆成竹前诗并蹈袭鲁直也玉林云按白乐天笋诗云且喫莫踟蹰南风吹作竹亦袭此语耳用古人意诗家有换骨法谓用古人意而㸃化之使加工也李白诗云白髪三千丈縁愁似箇长荆公㸃化之则云缲成白髪三千丈刘禹钖云遥望洞庭湖面水白银盘里一青螺山谷㸃化之云可惜不当湖水面银山堆里看青山孔稚圭白苎歌云山虚钟响彻山谷㸃化之云山空响筦絃卢仝诗云草石是亲情山谷㸃化之云小山作友朋香草当姬妾学诗者不可不知此精彩数倍山谷黔南十絶七篇全用乐天花下对酒渭川旧居东城寻春西楼委顺竹窻等诗余三篇用其诗略㸃化而巳叶少藴云诗人㸃化前作正如李光弼将郭子仪之军重经号令精彩数倍此语诚然㸃化古语徐陵鸳鸯赋云山鸡映水那相得孤鸾照镜不成䨇天下真成长㑹合无胜比翼两鸳鸯黄鲁直题画睡鸭曰山鸡照影空自爱孤鸾舞镜不作䨇天下真成长㑹合两凫相倚睡秋江全用徐陵语㸃化之末句尤工句优于古吴僧钱塘白塔院诗到江吴地尽隔岸越山多陈后山诗话鄙其语不文曰是分界堠子耳及后山在钱塘仍有句云语音随地改吴越到江分此如李光弼用郭子仪旗帜士卒而号令所及精采皆变者也诗人玉屑巻八诗人玉屑卷九钦定四库全书诗人玉屑巻九宋魏庆之撰托物取况诗之取况日月比君后龙比君位雨露比徳泽雷霆比刑威山河比邦国隂阳比君臣金玉比忠烈松竹比节义鸾凤比君子燕雀比小人诚斋论比拟白乐天女道士诗云姑山半峯雪瑶水一枝莲此以花比美妇人也东坡海棠云朱唇得酒晕生脸翠袖巻纱红映肉此以美妇人比花也山谷酴醿云露湿何郎试汤饼日烘荀令炷炉香此以美丈夫比花也山谷此诗出竒古人所未有然亦是用荷花似六郎之意托兴子美登慈恩寺塔诗讥天寳时事也山者人君之象泰山忽破碎则人君失道矣贤不肖混淆而清浊不分故曰泾渭不可求天下无纲纪文章而上都亦然故曰俯视但一气焉能辨皇州于是思古之圣君不可得故曰回首呌虞舜苍梧云正愁是时明皇方眈于淫乐而不已故曰惜哉瑶池饮日宴崑崙丘贤人君子多去朝廷故曰黄鹄去不息哀鸣何所投惟小人贪窃禄位者在朝故曰君看随阳鴈各有稻粱谋托物以寓意诗人咏物形容之妙近世为最如梅圣俞猬毛苍苍磔不死铜盘矗矗钉头生吴鸡闘败绛帻碎海蚌抉出真珠明诵此则知其咏芡也东坡海山仙人绛罗襦红绡中单白玉肤不须更待妃子笑风骨自是倾城姝诵此则知其咏荔支也张文潜平池碧玉秋波莹绿云拥扇青瑶柄水仙宫女闘新粧轻歩凌波踏明镜诵此则知其咏莲花也如唐彦谦咏牡丹诗云为云为雨徒虚语倾国倾城不在人罗隠咏牡丹诗云若教解语应倾国任是无情也动人非不形容但不能臻其妙处耳苏黄又有咏花诗皆托物以寓意此格尤新竒前人未之有也东坡谢杜沂游武昌以酴醿见恵诗云凄凉吴宫阙红粉埋故苑至今㣲月夜笙箫来絶巘余姸入此花千载尚清婉山谷咏水仙花诗云凌波仙子生尘韈水上盈盈歩㣲月是谁招此断肠魂种作寒花寄愁絶咏桃花絶句云九疑山中蕚绿华黄云承韈到羊家真筌虫蚀诗句断犹託余情开此花余尝因庭下黄白菊花相间开遂效此格作诗咏之曰何处金钱与玉钱化为蝴蝶夜翩翩青丝网住芳丛上开作秋花取意姸金玉钱事见杜阳杂编唐穆宗时禁中花开夜有蛱蝶数万飞集花间宫人以罗巾扑之无有获者上令张网空中得数百迟明视之皆库中金玉钱也古人有咏玉簮花诗云燕罢瑶池阿母家飞琼扶上紫香车玉簮坠地无人拾化作东南第一花托物梅圣俞有续金针诗格张天觉有律诗格洪觉范有禁脔此三书皆论诗也圣俞金针诗格云诗有内外意内意欲尽其理外意欲尽其象内外意含蓄方入诗格如旌旗日暖龙蛇动宫殿风㣲燕雀髙旌旗喻号令日暖喻明时龙蛇喻君臣言号令当明时君所出臣奉行也宫殿喻朝廷风㣲喻政教燕雀喻小人言朝廷政教才出而小人向化各得其所也如岛屿分诸国星河共一天言明君理化一统也天觉律诗格辨讽刺云讽刺则不可怒张怒张则筋骨露矣若庙堂生莾草巖谷死伊周之类也未如花浓春寺静竹细野池幽花浓喻媚臣秉政春寺比国家竹细野池幽喻君子在野未见用也沙鸟晴飞逺渔人夜唱闲沙鸟晴飞逺喻小人见用渔人比君子夜不明之象言君子处昏乱朝退而乐道也芳草有情皆碍马好云无处不遮楼芳草比小人马喻势利之辈云喻謟佞之臣楼比钧衡之地若此之类可为言近而意深不失风骚之体也其説数十悉皆类此觉范禁脔云杜子美诗言山间野外事意在讥刺风俗如三絶句曰楸树馨香倚钓矶斩新花蘂未应飞言后进暴贵可荣观也不如醉里风吹尽可忍醒时雨打稀言其恩重材薄眼见其零落不若未受恩眷时雨比天恩以雨多故致花易壊也门外鸬鹚久不来沙头忽见眼相猜言贪利小人畏君子之讥其短也自今以后知人意一日须来一百回言君子䝉以养正瑾瑜匿瑕山薮藏疾不发其恶而小人未革面謟谀不知愧耻也无数春笋满林生柴门宻掩断人行㑹须上畨看成竹客至从嗔不出迎言唯守道为岁寒也前軰多法其意作之如韩稚圭诗曰风定晓枝蝴蝶閙雨匀春圃桔橰闲又蔡持正诗曰风揺熟果时闻落雨滴余花亦自香亦以雨比天恩也桔橰比宰相功业之就巳退闲矣时公在相州作熟果比大臣黜落时公在安州觉范旧游天觉之门宜其论诗之相似也余谓论诗若此皆非知诗者善乎山谷之言曰彼喜穿凿者弃其大旨取其发兴于所遇林泉人物草木鱼虫以为物物皆有所託如世间商度隠语者则诗委地矣子美托物杜子美诗有冷蘂踈枝半不禁语固佳矣而不若山意冲寒欲放梅为尤妙又荷叶荷花凈如拭此有得于佛书以清凈荷华喻人性之意故梅之髙放荷之清凈独子美识之讽兴兴与讪异自古工诗未尝无兴也覩物有感焉则有兴今之作诗者以兴近乎讪也故不敢作而诗之一义废矣老杜莴苣诗云两旬不甲拆空惜埋泥滓野苋迷汝来宗山实于此皆兴小人盛而掩抑君子也至髙适题处士菜园则云耕地桑柘间地肥菜常熟为问葵藿资何如庙堂肉则近乎讪矣作诗者茍知兴之与讪异始可言诗矣戒讪谤诗者人之情性也非彊谏争于廷怨忿诟于道怒邻骂座之为也其人忠信笃敬抱道而居与时乖逢遇物悲喜同牀而不察并世而不同情之所不能堪因发于呻吟调笑之声胷次释然而闻者亦有所劝勉比律吕而可歌列干羽而可舞是诗之美也其发为讪谤侵陵引颈以承戈披襟而受矢以快一时之忿者人皆以为诗之祸是失诗之㫖非诗之过也诗有补于世钱惟演为洛师留守置驿贡花识者鄙之蔡君谟加法造小团茶贡之富彦国叹曰君谟乃为此也坡作荔枝叹云我愿天公怜赤子莫生尤物为疮痏雨顺风调百谷登民不饥寒为上瑞君不见武夷溪邉粟粒芽前丁后蔡相笼加吾君盛徳岂在此致养口腹何陋耶又不见洛阳丞相忠孝家可怜亦进姚黄花补世之语不能易也尝爱李敬方汴河直进舡诗云汴水通淮利最多生人为害亦相和东南四十三州地取尽膏脂是此河此等语皆可为炙背之献也有三百篇之㫖聂夷中河南人有诗曰二月卖新丝五月粜新谷医得眼前疮剜却心头肉孙光宪谓有三百篇之㫖此亦为诗史欧阳公诗庆歴中西师未解晏元献公为枢宻使㑹大雪置酒西园欧阳永叔赋诗云须怜铁甲冷彻骨四十余万屯邉兵晏曰昔韩愈亦能作言语赴裴度㑹但云园林穷胜事钟皷乐清时不曽如此合閙荆公诗荆公送吕望之赴临江诗云黄雀有头颅长行万里余想因君出守暂得免苞苴诗才二十字耳崇仁爱抑奔竞皆具焉何以多为能行此言则虐生类以饱口腹刻疲民以肥权势者寡矣秋后竹夫人诗吕居仁咏秋后竹夫人诗云与君宿昔尚同牀正坐西风一夜凉便学短檠墙角弃不如团扇箧中藏人情易变乃如此世事多虞秪自伤却笑班姬与陈后一生辛苦望专房晁无咎诗不见班姬与陈后宁闻衰落尚专房居仁用此语也闻蝉诗吴兴陆䝉老尝为常之晋陵宰颇喜作诗时州幕官有好䜛谤同列者一日同㑹忽闻蝉声幕官谓陆曰君既能诗可咏此也陆辞之不可因即席为之曰绿隂深处汝行藏风露从来是稻粱莫倚髙枝纵繁响也应囬首顾螳蜋因以是讥之其人愧而少戢归燕诗张九龄为相有謇谔匪躬之诚明皇怠于政事李林甫隂中伤之方秋明皇令髙力士持白羽扇赐焉九龄作赋以谢曰茍效用之得所虽杀身而何忌又曰纵秋气之移夺终感㤙于箧中又作归燕诗贻林甫曰海燕虽㣲𦕈乘春亦暂来岂知泥滓溅只见玉堂开栖户时䨇入华堂日几回无心与物竞鹰隼莫相猜林甫知其必退恚怒稍解啄木诗治平中有吉州吉水令忘其姓名治邑严酷有野人马道为啄木诗讽之曰翠翎迎日动红觜响烟萝不顾泥丸及唯贪得食多才离枯朽木又上最髙柯吴楚圉林阔茫茫争奈何令见其诗稍缓刑时人目曰马啄木赠钓者诗范希文有赠钓者诗曰江上往来人尽爱鲈鱼美君看一叶舟出没风涛里不徒作也红梅诗毗陵荐福寺红梅阁士大夫多留题惟程给事致道尝有诗其略曰春风如醇酒着物物不知居然北枝后迨此白日迟春风日浩荡醉色囬氷肌所恨培雪根向来岁寒枝差池弄芳晩坐令颜色移颜色固妩媚清香无故时意新语妙又有规戒不茍作也御栁诗陈恭公执中以卫尉寺丞知梧州驿递上䟽乞立储贰真宗嘉其敢言翌日临朝袖其䟽以示执政叹奖久之召为右正言然为王冀公所忌一日真宗赋御沟栁诗宣示宰相两省皆和进恭公因进诗曰一度春来一度新翠光长得照龙津君王自爱天然色恨杀昭阳学舞人夏云诗章子厚谪雷州过小贵州南山寺有僧奉忠子厚见之巳而倚槛看云曰夏云多竒峯真善比类忠曰曽记夏云诗甚竒曰如峯如火复如绵飞过㣲隂落槛前大地生灵干欲死不成霖雨谩遮天初月诗夏郑公竦评老杜初月诗㣲升紫塞外巳隠暮云端以为意主肃宗也郑公善评诗者也吾观退之煌煌东方星奈此衆客醉其顺宗时作也东方谓宪宗在储也于渎诗于渎为诗颇干教化对花诗云花开蝶满枝花谢蝶还稀唯有旧巢燕主人贫亦归唐备诗诗曰天若无雪霜青松不如草地若无山川何人重平道题路傍木云狂风㧞倒树树倒根巳露上有数枝藤青青犹未悟又曰一日天无风四溟波尽息人心风不吹波浪髙百尺皆恊骚雅温厚之气作诗不知风雅之意不可以作诗诗尚谲谏唯言之者无罪闻之者足以戒乃为有补而渉于毁谤闻者怒之何补之有观东坡诗只是讥诮朝廷殊无温柔敦厚之气以此人故得而罪之若是伯淳诗闻者自然感动因举伯淳和温公诸人禊饮诗云未须愁日暮天际乍轻隂又泛舟诗云只恐风花一片飞何其温厚也规诫子美诗杜子美送严武还朝诗公若登台辅临危莫爱身劝以仗节死义也魏野诗魏野赠王文正公诗西杞东封都了毕好来相伴赤松游赠冦莱公诗好去上天辞将相却来平地作神仙劝之使退也近世士人与上官诗无非谀辞未闻有规劝之语如此者又啄木诗云千林啄如尽一腹馁何妨有诗人规诫之风规劝韩魏公初罢相出镇长安或献诗云是非莫问门前客得失须凭塞上翁引取碧油红斾去邺王台畔醉春风公以为然即请守相州苕溪渔隠曰先君有言近世士人与上官诗无非谀词未闻有规劝之语者或者献诗于魏公劝其辞分陜之重而为昼锦之荣可谓能规劝矣白战禁体物语诗禁体物语此学诗者类能言之欧公守汝隂与客赋雪诗于聚星堂举此令徃徃坐客皆阁笔但非能者耳若能者则出入纵横何可拘碍郑谷乱飘僧舎茶烟湿宻洒歌楼酒力㣲非不去体物语而气格如此之卑苏子瞻冻合玉楼寒起粟光揺银海眩生花超然飞动何害其言玉楼银海退之两篇力欲去此弊虽㝠搜竒谲亦不免缟带银盃之句杜子美暗度南楼月寒深北渚云初不避云月字若随风且开叶带雨不成花则退之两篇殆无以过之也欧苏雪诗六一居士守汝隂日因雪㑹客赋诗诗中玉月梨梅练絮白舞鹅鹤银等事皆请勿用诗曰新阳力㣲初破蕚客隂用壮犹相薄朝寒稜稜风莫犯暮雪緌緌止还作驱驰风云初惨淡炫晃山川渐开廓光芒可爱初日照润泽终为和气烁美人髙堂晨起惊幽士虚窻静闻落酒垆成径集缾罂猎骑寻踪得狐貉龙蛇扫起断复续猊虎团成呀且攫共贪终岁饱麰麦岂恤空林饥鸟雀沙墀朝贺迷象笏桑野行歌没芒屩乃知一雪万人喜顾我不饮胡为乐坐看天地絶氛埃使我胷襟如洗㵸脱遗前言笑尘杂搜索万象窥㝠漠颍虽陋邦文士多巨笔人人把矛槊自非我为发其端冻口何由开一噱其后东坡居士出守汝隂祷雨张龙公祠得小雪与客㑹饮聚星堂忽忆欧阳文忠公作守时雪中约客赋诗禁体物语于艰难中特出竒丽尔来四十余年莫有继者仆以老门生继公后虽不足追配先生而賔客之美殆不减当时公之二子又适在郡故辄举前令各赋一篇诗曰窻前暗响鸣枯叶龙公拭手行初雪映空先集疑有无作态斜飞正愁絶衆賔起舞风竹乱老守先醉霜松折恨无翠袖㸃横斜秪有孤灯照明㓕归来尚喜更鼓暗晨起不待铃索掣未嫌长夜作衣稜却怕初阳生眼缬欲浮大白追余赏幸有回飈惊落屑模煳桧顶独多时歴乱瓦沟裁一瞥汝南先贤有故事醉翁诗话谁续説当时号令君听取白战不许持寸铁自二公赋诗之后未有继之者岂非难措笔乎谿堂雪诗西南地温少雪余及壮年止一二年见之自退居天国谿堂山深气严隂岭丛薄无冬而不雪毎一赏翫必命诸子赋诗为乐既而袭蹈剽略不免渉前人余意因戯取声色气味富贵势力数字离为八章止四句以代一日之谑且知余之好不在于世俗所争而在于雪也仍效欧阳公体不以盐玉鹤鹭为比不使皓白䌓素等字石泉冻合竹无风夜色沉沉万境空试向静中闲侧耳隔窻撩乱扑春虫闲来披氅学王恭姑射羣仙邂逅逢只为肌肤酷相似遶庭无处覔行踪半夜欺凌范叔袍更兼风力助威豪地炉火暖犹无奈怪得山村酒价髙儿童龟手握轻明渐碾抢旗入鼎烹拟欲为之修水记恵山泉冷酿泉清天工呈瑞足人心平地今闻一尺深此为丰年报消息满田何止万黄金海风吹浪去无邉倐忽凝为万顷田五月京尘渇人肺不知价直几多钱髙下横斜薄又浓破窻踈戸苦相攻莫言造物浑无意好丑都来失旧容万石千钧积累成未应忽此一毫轻寒松瘦竹本清劲昨夜分明闻折声蒲鞋诗刘章子克明江左人事湖南马氏有蒲鞋诗云吴江浪浸白蒲春越女初挑一様新才自绣窻离玉指便随罗袜上香尘石榴裙下从容久玳瑁筵前整顿频今日髙楼鸳瓦上不知抛掷是何人诚斋霰诗雪花遣汝作前锋势颇张皇欲暗空筛瓦巧寻踈处漏跳阶误到暖邉融寒声带雨山难白冷气侵人火失红方讶一冬喧较甚今宵敢叹卧如弓诗人玉屑巻九诗人玉屑卷十钦定四库全书巻诗人玉屑巻十宋魏庆之撰含蓄总说篇章以含蓄天成爲上破碎雕锼爲下如杨大年西崑体非不佳也而弄斤操斧太甚所谓七日而混沌死也以平夷恬澹爲上怪险蹶趋爲下如李长吉锦囊句非不奇也而牛鬼蛇神太甚所谓施诸廊庙则骇矣尚意诗文要含蓄不露便是好处古人说雄深雅健此便是含蓄不露也用意十分下语三分可几风雅下语六分可追李杜下语十分晚唐之作也用意要精深下语要平易此诗人之难句含蓄意含蓄诗有句含蓄者老杜曰勲业频看镜行藏独倚楼郑云叟曰相看临远水独自上孤舟是也有意含蓄者如宫词曰银烛秋光冷畵屏轻罗小扇扑流萤天堦夜色凉如水卧看牵牛织女星又嘲人诗曰怪来粧阁闭朝下不相迎总向春园里花间笑语声是也有句意俱含蓄者如九日诗曰明年此㑹知谁健更把茱茰仔细看又宫怨曰寳仗平明宫殿开暂将纨扇共徘徊玉容不及寒雅色犹带昭阳日影来是也又白乐天云泪满罗巾梦不成夜深前殿按歌声红颜未老恩先断斜倚薰笼坐到明子美含蓄戏作花卿歌云成都勐将有花卿学语小儿知姓名用如快鹘风火生见贼唯多身始轻绵州刺史着柘黄我卿扫除即日平子章髑髅血模煳手提掷还崔大夫李侯重见此节度人道我卿絶世无既称絶世无天子何不唤取守京都细看此歌想花卿当时在蜀中虽有一时平贼之功然骄恣不法人甚苦之故子美不欲显言之但云人道我卿絶世无既称絶世无天子何不唤取守京都语句含蓄盖可知矣山谷云花卿塜在丹稜之东馆鎭至今有英气血食其乡元微之诗嬉笑之怒甚于裂眦长歌之哀过于恸哭此语诚然元微之在江陵闻白乐天降江州作絶句云残灯无熖影幢幢此夕闻君谪九江垂死病中惊起坐暗风吹雨入寒牕乐天以爲此句他人尚不可闻况仆心哉语意有无穷之味长恨歌上阳人歌连昌宫词道开元天寳宫禁事最爲深切然微之有行宫絶句云寥落古行宫宫花寂寞红白头宫女在闲坐说𤣥宗语少意足有无穷之味诗趣天趣王摩诘山中诗曰荆溪白石出天寒红叶稀山路元无雨空翠湿人衣舒王百家衣体曰相看不忍发惨淡暮潮平语罢更携手月明洲渚生此得天趣问曰何以识其天趣曰能知萧何所以识韩信则天趣可解余竟不能诘奇趣东坡曰渊明诗初看若散缓熟读有奇趣如曰日莫巾柴车路暗光已夕归人望烟火稚子候檐隙又曰採菊东篱下悠然见南山又曰蔼蔼远人村依依墟里烟犬吠深巷中鸡鸣桑树顚才意高远造语精到如此如大匠运斤无斧凿痕不知者疲精力至死不悟东坡则曰山中老宿依然在桉上楞严已不看细味之无龃龉态对甚的而字不露得渊明遗意耳栁子厚诗曰渔翁夜傍西巖宿晓汲清湘燃楚竹烟消日出不见人欸乃一声山水绿囘看天际下中流巖上无心云相逐东坡云以奇趣爲宗反常合道爲趣熟味之此诗有奇趣其尾两句虽不必亦可野人趣闲居云妻喜栽花活童夸鬬草嬴得野人趣非急务故也又云烧叶炉中无宿火读书牕下有残灯有嫌烧叶贫寒太甚改叶爲药不唯坏此一句併下句亦减气味所谓求益反损也登高临远之趣山谷言庾子山云涧底百重花山根一片云有以尽登高临远之趣喜晴应诏全篇可爲楷式其卒章云有庆兆民同论年天子万不独清新其气韵尤更深稳诗思总说诗之有思卒然遇之而莫遏有物败之则失之矣故昔人言覃思垂思抒思之类皆欲其思之来而所谓乱思荡思者言败之者易也郑棨诗思在㶚桥风雪中驴子上唐求诗所游歴不出二百里则所谓思者岂寻常咫尺之间所能发哉前辈论诗思多生于杳冥寂寞之境而志意所如往往出乎埃溘之外茍能如是于诗亦庶几矣谢旡逸问潘大临近曾作诗否潘云秋来日日是诗思昨日捉笔得满城风雨近重阳之句忽催租人至令人意败辄以此一句奉寄亦可见思难而易败也有佳思余旧见邮亭壁间题云山月晓仍在林风凉不絶殷勤如有情惆怅令人别亦有佳思不知何人诗后读王维集乃王缙别辋川别业诗附在集中诗思悽惋忠愍诗思悽惋盖富于情者如江南春云波𣺌𣺌栁依依孤村芳草远斜日杏花飞江南春尽离膓断苹满汀洲人未归又云杳杳烟波隔千里白苹香散东风起日落汀洲一望时愁情不断如春水观此语意疑若优柔无断者至其端委庙堂决澶渊之策其气锐然奋仁者之勇全与此不相类盖人之难知也如此诗思不出二百里唐求临池洗砚诗云恰似有龙深处卧被人惊起黑云生又渐寒沙上路欲瞑水边村早行云沙上鸟犹睡渡头人已行诗思不出二百里间诗味杜烟炉消尽寒灯晦童子开门雪满松子厚云日午独觉无余声山童隔竹敲茶臼秀老云夜深童子唤不醒勐虎一声山月高闲弃山中累年颇得此数诗气味诗境韩愈寄孟刑部联句云美君知道腴逸歩谢天械或问道果有味乎余曰如介甫午鸡声不到禅林栢子烟中坐拥衾竹鸡唿我出华胥起灭篝灯拥燎炉各据藁梧同不寐偶然闻雨落阶除澹泊中味非造此境不能形容也体用十不可一曰高不可言高二曰远不可言远三曰闲不可言闲四曰静不可言静五曰忧不可言忧六曰喜不可言喜七曰落不可言落八曰碎不可言碎九曰苦不可言苦十曰乐不可言乐言用勿言体尝见陈本明论诗云前辈谓作诗当言用勿言体则意深矣若言冷则云可嚥不可潄言静则云不闻人声闻履声之类本明何从得此言其用而不言其名用事琢句妙在言其用而不言其名此法惟荆公东坡山谷三老知之荆公曰含风鸭绿鳞鳞起弄日鹅黄袅袅垂此言水栁之名也东坡答子由诗曰犹胜相逢不相识形容变尽语音存此用事而不言其名山谷曰管城子无食肉相孔方兄有絶交书又曰语言少味无阿堵氷雪相看有此君又曰眼看人情如格五心知外物等朝三格五今之蹙融是也后汉注云常置人于险恶处也苕溪渔隐曰荆公诗云缲成白雪桑重绿割尽黄云稻正青白雪即丝黄云即麦亦不言其名也余尝效之云爲官两部喧朝梦在野千机促妇功蛙与促织二虫也不名其物临川云萧萧出屋千寻玉霭霭当牕一炷云皆不名其物然子厚破额山前碧玉流已有此格如咏禽须言其标致秖及羽毛飞鸣则陋矣衆禽中唯鹤标致高逸其次鹭亦闲野不俗又尝见于六经后之诗人形于赋咏者不少而其规橅秖及羽毛飞鸣之间如咏鹤云低头乍恐丹砂落歛翅常疑白雪销此白乐天诗丹顶西施颊霜毛四皓须此杜牧之诗皆格卑无远韵也至于鲍明远鹤赋云钟浮旷之藻思抱清迥之明心杜子美曰老鹤万里心李太白画鹤赞云长唳风宵寂立霜晓刘禹钖云徐引竹间歩远含云外情此乃奇语也如咏鹭云拂日疑星落凌风讶雪飞此李文饶诗立当青草人先见行近白莲鱼未知此陶雍诗亦格卑无远韵至于晚晴赋云忽八九之红芰如妇如女堕蘂黦颜似见放弃白鹭潜来邈风标之公子窥此美人兮如慕悦其容媚虽语近于纤艳然亦善比兴者至于许浑云云汉知心远林塘觉思孤僧惠崇云曝翎沙日煖引歩岛风清照水千寻迥栖烟一㸃明此乃奇语也胡五峯谓晦菴此诗有体而无用先生送胡借溪有诗云瓮牖前头列翠屏晚来相对静仪刑浮云一任闲舒巻万古青山只么青胡五峯见之因谓其学者张敬夫曰吾未识此人然观其诗知其庶几能有进矣特其言有体而无用故吾爲是诗以箴警之庶其闻而有发也五峯诗云幽人偏爱青山好爲是青山青不老山中出云雨太虚一洗尘埃山更好风调高古爲难古人作诗正以风调高古爲主虽意远语踈皆爲佳作后人有切近的当气格凡下者终使人可憎薛能刘白薛能晚唐诗人格调不高而妄自尊大有栁枝词五首最后一章曰刘白苏台总近时当初章句是谁推纤腰舞尽春阳栁未有侬家一首诗自注云刘白二尚书继爲苏州刺史皆赋杨栁枝词世多传唱但文字太僻宫商不高耳能之大言如此但稍推杜陵视刘白蔑如也今读其诗正堪一笑刘之词云城外春风吹酒旗行人挥袂日西时长安陌上无穷树惟有垂杨管别离白之词云红板江桥青酒旗馆娃宫暖日斜时可怜雨歇东风定万树千条各自垂其风流气㮣岂能所可髣髴哉平淡先组丽而后平淡欲造平淡当自组丽中来落其纷华然后可造平淡之境如此陶谢不足进矣今之人多作拙易诗而自以爲平淡者未尝不絶倒也梅圣俞和晏相诗云因令适情性稍欲到平淡苦词未闻圆刺口剧菱芡言到平淡处甚难也所以赠杜挺之诗有作诗无古今欲造平淡难之句李白云清水出芙蓉天然去雕饰平淡而到天然处则善矣非力所能作诗到平淡处要似非力所能东坡尝有书与其姪云大凡爲文当使气象峥嵘五色绚烂渐老渐熟乃造平澹余以谓不但爲文作诗者尤当取法于此卒造平淡余少攻歌诗欲与造物者争柄遇事辄变化不一其体裁始则陵铄波涛穿穴险固囚鏁怪异破碎阵敌卒造平淡而已晦菴云梅圣俞诗不是平淡乃是枯藁闲适苕溪渔隐诗余卜居苕溪日以渔钓自适因自称苕溪渔隐临流有屋数椽亦以此命名僧了宗善墨戏落笔潇洒爲余作苕溪渔隐图览景摅怀时有鄙句皆题之左方既久益多不能尽录聊举其一二云溪边短短长长栁波上来来去去船鸥鸟近人浑不畏一双飞下镜中天秋云漠漠烟苍苍莲花初白莲叶黄钓船尽日来往处南村北村秔稻香巻起纶竿撇櫂归短篷斜掩宿渔矶日高春睡无人唤撩乱杨花绕梦飞车盖亭絶句蔡持正守安州夏日登车盖亭作十絶句爲吴处厚笺注得罪谪新州其间一絶云纸屏石枕竹方牀手倦抛书午梦长睡起莞然成独笑数声渔笛在沧浪殊有闲适自在之意自得要到自得处方是诗诗吟函得到自有得处如化工生物千花万草不名一物一态若摸勒前人旡自得只如世间剪裁诸花见一件样只做得一件也变态縳虎手薛许昌答书生赠诗云百首如一首巻初如巻终讥其不能变态也大抵屑屑较量属句平匀不免气骨寒局殊不知诗家要当有情致抑扬高下使气宏拔快字凌纸又用事皆破䱄爲圆挫刚成柔如爲有功者昔人所谓縳虎手也韩文公韩昌黎醉赠张秘书诗云君诗多态度蔼蔼春空云唐扶诗子美题道林岳麓寺诗云宋公放逐登临后物色分留与老夫宋公之问也此语句法清新故爲杰出其后唐扶题诗复云两祠物色採拾尽壁间杜甫眞少恩意虽相反而语亦秀拔乃知文章变态初无穷尽惟能者得之不能变态僧祖可作诗多佳句如怀人更作梦千里归思欲迷云一滩牕间一榻篆烟碧门外四山秋叶红等句皆清新可喜然读书不多故变态少观其体格亦不过云烟草树山川鸥鸟而已而徐师川极称其诗不知何也圆熟好诗如弹丸谢眺尝语沈约曰好诗圆美流转如弹丸故东坡答王巩云新诗如弹丸及送欧阳弼云中有清圆句铜丸飞柘弹盖谓诗贵圆熟也余以谓圆熟多失之平易老硬多失之干枯能不失于二者之间可与古之作者并駈词胜小石调钟嵘称张茂先惜其儿女情多风云气少喻凫尝谒杜紫微不遇乃曰我诗无绮罗铅粉宜不售也淮海诗亦然人戏谓可入小石调然率多美句但绮丽太胜尔子美并蒂芙蓉本自双水荇牵风翠带长退之金钗半醉坐添春牧之春风十里扬州路谁谓不可入黄钟宫耶元祐中秘阁上巳日集西池王仲至有诗张文潜和最工云翠浪有声黄繖动春风无力綵旗垂秦少游云帘幕千家锦绣垂仲至笑曰又待入小石调也绮丽不可以绮丽害正气世俗喜绮丽知文者能轻之后生好风花老大即厌之然文章论当理与不当理耳茍当于理则绮丽风花同入于妙茍不当理则一切皆爲长语上自齐梁诸公下至刘梦得温飞卿辈往往以绮丽风花累其正气其过在于理不胜而词有余也老杜云绿垂风折笋红绽雨肥梅岸花飞送客墻燕语留人亦极绮丽其模写景物意自亲切所以絶妙古今至于言春容闲适则有穿花蛱蝶深深见㸃水蜻蜓欵欵飞落花游丝白日静鸣鸠乳燕青春深言秋景悲壮则有蓝水远从千涧落玉山高并两峯寒无边落木萧萧下不尽长江衮衮来其富贵之词则有香飘合殿春风转花覆千官淑景移麒麟不动炉烟转孔雀徐开扇影还其弔古则有映堦碧草自春色隔叶黄鹂空好音竹送清溪月苔移玉座春皆出于风花然穷尽性理移夺造化又云絶壁过云开锦绣疎松隔水奏笙簧自古诗人巧即不壮壮即不巧巧而能壮乃如是也富贵富贵佳致温飞卿晚春曲云家临长信往来道乳燕双双拂烟草油壁车轻金犊肥流苏帐晓春鸡报笼中娇鸟暖犹睡帘外落花闲不扫衰桃一树近前池似惜容颜镜中老殊有富贵佳致也非穷儿家语存中云山谷称晏叔原舞低杨栁楼心月歌尽桃花扇里风定非穷儿家语诗原乎心欧阳文忠曰诗原乎心者也富贵愁怨见乎所处江南李氏鉅富有诗曰帘日已高三丈透金炉次第添香兽红锦地衣随歩皱佳人舞彻金钗熘酒恶时拈花蘂嗅别殿微闻箫皷奏与时挑野菜和根煮旋斫生柴带叶烧异矣善言富贵归田录云晏元献喜评诗尝曰老觉腰金重慵便玉枕凉未是富贵语不如笙歌归院落灯火下楼台此善言富贵者也人皆以爲知言品藻韩退之诗中有一字人以私意窜易遂失古人一篇之意若相公亲破蔡州来今亲字改作新字是也酬王二十舍人雪中见寄云三日柴门拥不开堦庭平满白皑皑今朝蹋作琼瑶迹爲有诗从凤沼来今从字改作仙字则失诗题见寄之意也栁子厚杨华既奔梁元魏胡武灵作杨白华歌令宫人连臂踏之声甚凄断子厚乐府云杨白华风吹渡江水坐令宫树无颜色摇荡春光千万里茫茫晓日下长秋哀歌未断城鵶起言婉而情深古今絶唱也杜牧之牧之题桃花夫人庙诗细腰宫里露桃新脉脉无言几度春空忆息亡成底事可怜金谷坠楼人贾阆仙贾岛诗有影畧句韩退之喜之其渡桑干诗曰客舍并州三十霜归心日夜忆咸阳无端更渡桑干水却望并州是故乡又赴长江道中诗曰䇿杖离山驿逢人问梓州长江那可到行客替生愁李长吉长吉有桃花落乱如红雨之句以此名世余观刘禹钖云花枝满空迷处所揺动繁英坠红雨刘李同一时决非相爲剽窃刘梦得苏子由晚年多令人学刘禹钖诗以爲用意深远有曲折处后因见梦得歴阳诗云一夕爲湖地千年列郡名覇王迷路处亚父所封城皆歴阳事语意雄健后殆难继也常建河岳英灵集首列常建诗爱其山光悦鸟性潭影空人心之句以爲警䇿欧公又爱建竹径通幽处禅房花木深欲效之作数语竟不能得以爲恨余谓建此诗全篇皆工不独此两联而已其诗曰清晨入古寺初日照高林竹径通幽处禅房花木深山光悦鸟性潭影空人心万籁此俱寂但闻钟磬音李义山李义山诗用事僻澁然荆公晚年亦喜之如试问火城将䇿探何如云屋听牕知未爱京师传谷口但知乡里胜壶头其用事琢句前辈无相犯者王荆公王荆公最爱陶诗谓不可及故岁晚怀古诗云先生岁晚事田园鲁叟遗书废讨论问讯桑麻怜已长按行松菊喜犹存农人调笑追寻壑稚子欢唿出候门遥谢载醪祛惑者吾今欲辨已忘言所谓四韵全使渊明诗者即此诗是也项斯杨祭酒尝见江表士人项斯诗赠之诗云度度见君诗句好及观标格过于诗平生不解藏人善到处相逢说项斯由是四方知名白乐天乐天初举名未振以歌诗投顾况况戏之曰长安物贵居大不易及读至原上草云野火烧不尽春风吹又生曰有句如此居亦何难老夫前言戏之耳赵倚楼杜紫微览赵渭南早秋诗云残星几㸃鴈横塞长笛一声人倚楼因目之爲赵倚楼谢蝴蝶谢学士吟蝴蝶诗三百首人唿爲谢蝴蝶其间絶有佳句如狂随栁絮有时见舞入棃花何处寻又曰江天春晚暖风细相逐卖花人过桥古诗有陌上斜飞去花间倒翅回又云身似何郎全传粉心如韩寿爱偷香终不若谢句意深远鲍孤鴈鲍当爲河南府法曹尝忤知府薛映因赋孤鴈诗所谓天寒稻粱少万里孤难进不惜充君㕑爲带边城信薛大称赏因号鲍孤鴈夏英公夏郑公竦以父殁王事得三班差使然自少好读书攻爲诗一日携所业伺宰相李文靖沆退朝拜于马首而献之文靖读其句有山势蜂腰断溪流燕尾分之句深爱之终巻皆佳句翊日袖诗呈眞宗及叙死事之后乞与换文资遂改润州金坛主簿王文穆王文穆钦若未第时寒窘依幕府家时章圣以寿王尹开封一日晚过其家左右不虞王至亟取纸屏障风王顾屏间一联云龙带晚烟归洞府鴈拖秋色入衡阳大加赏爱曰此语落落有贵气何人诗也对曰某门客王钦若王遽召之一见钦其风素其后信任颇专致位上相风云之㑹实基于此焉王琪晏元献公赴杭州道过维杨憩大明寺瞑目徐行使侍吏诵壁间诗板戒其勿言爵里姓名终篇者无几又俾别诵一诗云水调隋宫曲当年亦九成哀音已亡国废落尚留名仪凤终陈迹鸣蛙只废声凄凉不可问落日下芜城徐问之江都尉王琪诗也召至同饭又同歩游池上时春晚已有落花晏云毎得句书墙壁间或弥年未尝强对且如无可柰何花落去至今未能也王应声曰似曾相识燕归来自此辟置荐馆职遂跻侍从薛简肃公薛简肃公举进士时挚谒冯魏公首篇有囊书空自负早晚达明君之句冯掩巻而谓之曰不知秀才所负何事读至第三篇春诗云千林如有喜一气自无私乃曰秀才所负者如此荆公以三诗取三士复斋漫录云王公韶少日读书于庐山东林裕老庵庵前有老松因赋诗云绿皮皴剥玉嶙峋高节分明似古人解与干坤生气㮣几因风雨长精神装添景物年年别摆捭穷愁日日新惟有碧霄云里月共君孤影最相亲王荆公爲宪江东过而见之大加称赏遂爲知已苕溪渔隐曰蔡寛夫诗话云灵龙图秉少豪逸熈宁初游京师久不得调尝作诗曰青衫白发病叅军旋粜黄粮置酒樽但得有钱留客醉那须骑马傍人门荆公一见曰此定非碌碌者即荐用之前此盖未尝相识也又石林诗话云刘季孙初以右班殿直监饶州酒荆公爲宪江东巡歴至饶按酒务始至㕔事见小屏间有题小诗曰呢喃燕子语梁间底事来惊梦里闲说与傍人应不解杖藜携酒看支山大称赏之即召与语嘉叹久之升车而去不复问务事荆公以三诗取三士其乐善之心今人所未有也吾故表而出之葛敏修山谷南迁还至南华竹轩亦令侍史诵诗板有一絶云不用山僧供帐迎世间无此竹风清独拳一手攴頥卧偷眼看云生未生称叹不已徐视姓名曰果吾学子葛敏修也贺方囘贺方囘题一絶于定林寺云破氷泉脉潄篱根坏衲遥疑挂树猿蜡屐旧㾗寻不见东风先爲我开门舒王见之大称赏缘此知名苏后湖苏伯固之子名庠字养直作清江曲云属玉双飞水满塘菰蒲深处浴鸳鸯白苹满棹归来晚秋着芦花一片霜扁舟系岸依林樾萧萧两鬓吹华髪万事不理醉复醒长占烟波弄明月坡曰若置在李太白集中谁疑其非曹翰曹武毅公翰平江南归环卫数年不调一日内宴侍臣皆赋诗翰以武人独不预乃陈曰臣少亦学诗乞应诏太宗曰卿武人以刀字爲韵因以寄意曰三十年前学六韬英名常得预时髦曾因国难披金甲不爲家贫卖寳刀臂健尚嫌弓力软眼明犹识阵云高庭前昨夜秋风起羞见蟠花旧战袍伍乔伍乔张洎少相友善张爲翰林学士眷宠优异伍爲歙州通判作诗寄张戒去仆曰张游宴时投之一日张与僚友近郊㑹燕欢甚仆投诗诗云不知何处可消忧公退携壶即上楼职事久参侯伯幕梦魂长绕帝王州黄山向晚盈轩翠黟水含春遶郡流遥想玉堂多暇日花时谁伴出城游得咏动容久之爲言于上召还爲考功员外郎刘子先章子厚常与刘子先定有场屋之旧又颇相厚善隔濶十年子厚拜相亦不通问寄书责其相忘远引之意子先以诗谢曰故人天上有书来责我疎愚唤不囘两处共瞻千里月十年不寄一枝梅尘泥自与云霄隔驽马难追德骥才莫谓无心向门下也曽终夕望三台公得诗甚喜即召爲宰属遂迁户部侍郎龙太初郭功父方与荆公坐有一人展刺云诗人龙太初功父勃然曰相公前敢称诗人其不识去就如此荆公曰且请来相见既坐功父曰贤道能作诗能爲我赋乎太初曰甚好功父曰只从相公请箇诗题时方有一老兵以沙捺铜器荆公曰可作沙诗太初不顷刻诵曰茫茫黄出塞漠漠白铺汀鸟去风平篆潮囘日射星功父阁笔太初缘此名闻东南姚嗣宗华州狂子张元天圣间坐累终身每託兴吟咏如雪诗战退玉龙三百万败鳞残甲满天飞咏白鹰诗有心待搦月中兔更向白云头上飞怪谲类是后窜夏国教元昊爲边患朝廷方厌兵时韩魏公抚陜右书生姚嗣宗献崆峒山诗有云踏碎贺兰石扫清西海尘布衣能办此可惜作穷鳞顾谓僚属曰此人若不收拾又一张元矣因表荐官之白马诗王曾献金陵牧薛大夫白马诗白马披丝练一团今朝被绊欲行难雪中放去唯留迹月下牵来只就鞍向北长鸣天外远临风斜坠耳边寒自知毛骨还应异更请王良仔细看毛国英毛国英泽民之从子也以诗自鸣尝经岳侯驻兵之地江禁方严国英投诗云铁鎻沉沉截碧江风旗猎猎驻危樯禹门纵使高千尺放过蛟龙也不妨侯曰诗人也委舟以渡之诗人玉屑巻十诗人玉屑卷十一钦定四库全书巻诗人玉屑巻十一宋魏庆之撰诗病诗病有八一曰平头二曰上尾三曰蜂腰四曰鹤膝五曰大韵六曰小韵七曰旁纽八曰正纽八种惟上尾鹤膝最忌余病亦皆通细较诗病圣兪语予曰严维诗栁塘春水漫花坞夕阳迟则天容时态融和骀荡如在目前又刘贡父诗话云此一联细细较之夕阳迟则系花春水漫不须栁也如老杜深山催短景乔木易高风则了无瑕颣苕溪渔隐曰春水漫不须栁此眞确论但夕阳迟则系花此论殊非是盖夕阳迟乃系于坞初不系花以此言之则春水漫不必栁塘夕阳迟岂独花坞哉余尝爱西清诗话载吴越王时宰相皮光业每以诗爲㔾任尝得一联云行人折栁和轻絮飞燕衔泥带落花自负警䇿以示同僚衆争叹誉裴光约曰二句偏枯不爲工盖栁当有絮泥或无花此论乃得诗之膏肓矣至寳丹王岐公诗喜用金玉珠碧以爲富贵而其兄谓之至寳丹也㸃鬼簿算博士王杨卢骆有文名人议其疵曰杨好用古人姓名谓之㸃鬼簿骆好用数对谓之算博士倒用字和东坡金山诗云云峯一隔变炎凉犹喜重来饭积香维摩经云维摩诘往上方有国号香积以衆香钵盛满香饭悉饱衆㑹故今僧舍厨名香积二字不可顚倒也狂怪石介作三豪诗略云曼卿豪于诗永叔豪于文杜黙豪于歌也永叔亦赠黙诗云赠之三豪篇而我滥一名黙之诗所谓飞花送酒舞前筵者即无雪事矣赠王子直诗云水底笙歌蛙两部山中奴𨽻橘千头虽爱其语之工然南史孔德璋门庭之内草莱不剪中有蛙鸣或问之曰欲爲陈蕃乎曰我以此当两部鼔吹何必效陈蕃即无笙歌之说近似高英秀者吴越国人与赞宁爲诗友口给好骂滑稽每见眉目有异者必噂短于其后人号恶喙薄徒尝讥名人诗病云李义山览汉史云王莽弄来曽半破曹公将去便平沉定是破船诗李羣玉咏鹧鸪云方穿诘曲﨑岖路又听钩辀格磔声定是梵语诗罗隐云云中鸡犬刘安过月里笙歌炀帝归定是鬼诗杜荀鹤云今日偶题题似着不知题后更谁题此卫子诗也不然安有四蹄赞宁笑谢而已程师孟知洪州于府中作静堂自爱之无日不到作诗题于石曰每日更忙须一到夜深长是㸃灯来李元规见而笑曰此乃是登溷之诗乎罗隐题牡丹云若教解语应倾国任是无情也动人曹唐曰此乃咏子女障子耳隐曰犹胜足下作鬼诗乃诵唐汉武要王母诗云树底有天春寂寂人间无路月茫茫岂非鬼诗耶圣兪尝云诗句义格虽通语渉浅俗而可笑者亦其病也如尽日覔不得有时还自来本谓诗之好句难得耳说者云此是人家失猫儿人以爲笑文潜赋虎图诗末云烦君衞吾寝振此蓬荜陋坐令盗肉鼠不敢窥白昼或云此却是猫儿诗也又大旱诗云天边赵盾益可畏水底武侯方醉眠时人以爲几于汤燖右军也鹅腿子有举人以诗谒汴帅王智兴智兴曰莫有鹅腿子否谓鹤膝也漫塘评刘启之诗病刘启之以诗自许漫塘先生得其诗读至韩蕲王庙诗中两句云皇天有意存赵孤蕲王登坛鬼神泣先生掩巻曰此未识作诗法也诗家以杜少陵称首正谓其无一篇不寓尊君敬上之意如北征诗云桓桓陈将军仗义奋忠烈都人望翠华佳气向金阙煌煌太宗业树立甚宏达洗兵马云成王功大心转小郭相谋深古来少司徒清鉴悬明镜尚书气与秋天杳先后重轻非茍作也今顾指高宗爲赵孤谓皇天眷命有意存赵孤而蕲王登坛鬼神便泣气势却如此其盛毋乃抑君父之太过而扬臣子之已甚乎碍理害理沣阳道傍有甘泉寺因莱公丁谓曾留行记从而题咏者甚衆碑牌满屋孙风有评仲酌泉曾顿辔谓之礼佛遂南行高堂下瞰炎荒路转使高僧薄宠荣人独传道余独恨其语无别自古以直道见黜者多矣岂皆贪宠荣者哉又有人云此泉不洗千年恨留与行人戒覆车害理尤甚莱公之事亦例爲覆车乎因过之偶爲数韵其间有云已凭静止鑑忠精更遣清冷洗谗喙盖指二公也句好而理不通诗人贪求好句而理有不通亦语病也如袖中諌草朝天去头上宫花侍燕归诚爲佳句矣但进谏必以章疏无用藁之理唐人有云姑苏城外寒山寺夜半钟声到客船说者亦云句则佳矣其如三更不是撞钟时如贾岛哭僧云写留行道影焚却坐禅身时谓之烧杀活和尚此尤可笑若歩随青山影坐学白塔骨又独行潭底影数息树边身皆是岛诗何精麄顿异碍理潘大临字邠老有登汉阳高楼诗曰两屐上层楼一目略千里说者以爲着屐岂可登楼又尝赋潘庭之清逸楼诗有云归来陶隐居拄颊西山云或谓既已休官安得手扳而拄之也长恨歌古栢行白乐天长恨歌云峨眉山下少人行峨眉在嘉州与幸蜀全无交渉杜诗云霜皮熘雨四十围黛色参天二千尺四十围乃是径十尺无乃太细长乎皆文章之病也鹧鸪诗林逋云草泥行郭索云木呌钩辀钩辀格磔谓鹧鸪声也诗话笔谈皆美其善对然鹧鸪未尝栖木而鸣惟低飞草中孙莘老知福州有荔枝十絶句云儿童窃食不知禁格磔山禽满院飞盖谱言荔枝未经人摘百禽不敢近或已经摘飞鸟蜂蚁竞来食之或谓鹧鸪既不登木又非庭院之禽性又不嗜荔枝夏月即非鹧鸪之时语意虽工亦诗之病也鹭鸶诗张仲达咏鹭鸶诗云沧海最深处鲈鱼衔得归张文寳曰佳则佳矣争奈鹭鸶觜脚太长也邑人诗方谔有赠邑令诗云琴弹永日得古意印鏁经秋生藓痕句虽佳但印上不是生藓处不若前辈诗云雨后有人耕绿野月明无犬吠花村思清句雅又见令之教化仁爱民乐于耕耨且无盗贼之警也考证少陵与太白独厚于诸公凡言太白十四处至云世人皆欲杀吾意独怜才醉眠秋共被携手日同行三夜频梦君情亲见君意其情好可想遯斋闲览谓二人名既相逼不能无相忌是以庸俗之见而度贤哲之心也予故不得不辨古诗十九首非止一人之诗也行行重行行乐府以爲枚乗作则其他可知矣古诗十九首行行重行行玉台作两首自越鸟巢南枝以下别爲一首当以选爲正文选长歌行只有一首青青园中葵者郭茂倩乐府有两首次一首乃仙人骑白鹿者仙人骑白鹿之篇予疑此词岧岧山下亭以下其义不同当又别是一首郭茂倩不能辨也文选饮马长城窟古词无人名玉台以爲蔡邕作古词之不可读者莫如巾舞歌文义漫不可解又古将进酒芳树石榴豫章行等篇皆使人读之茫然又朱露雉子班艾如张思悲翁上之囘等只二三句可解宁非岁久文字讹舛而然耶木兰歌促织何唧唧文苑英华作唧唧何切切又作呖呖乐府作唧唧复唧唧又作促织何唧唧当从乐府也愿驰千里足郭茂倩乐府愿借明驰千里足酉阳杂爼作愿驰千里明駞足渔隐不攷妄爲之辨木兰歌文苑英华直作韦元甫名攷郭茂倩乐府有两篇其后篇乃元甫所作也木兰歌最古然朔气传金柝寒光照铁衣之语已似太白必非汉魏人也班婕妤怨歌行文选直作班姬之名乐府以爲颜延年作诸葛孔明梁甫吟歩出齐东门遥望荡隂里乐府解题作遥望隂阳里今青州有隂阳里田疆古冶子解题作田疆固野子南北朝人惟张正见诗最多而最无足省发所谓虽多亦奚以爲西清诗话载晁文元家所藏陶诗有问来使一篇云尔从山中来早晚发天目我屋南山下今生几丛菊蔷薇叶已抽秋兰气当馥归去来山中山中酒应熟予谓此篇诚佳然其体制气象与渊明不类得非太白逸诗后人谩取以入陶集耶文苑英华有太白代寄翁参枢先辈七言律一首乃晚唐之下者又有五言律三首其一送客归吴其二送友生归崃中其三送袁明甫任长江集本皆无之其家数在大歴正元间亦非太白之作又有五言雨后望月一首望夫石一首冬日归旧山一首皆晚唐之语又有秦楼出佳丽四句亦不类太白皆是后人假名也文苑英华有送史司马赴崔相公幕一首云峥嵘丞相府清切凤凰池羡尔瑶台鹤高栖璚树枝归来晴日好吟弄惠风吹正有乗轩乐初当学舞时珍禽在罗网微命若游丝愿托周周羽相衔汉水湄此或太白之逸诗也不然亦是盛唐人作太白集中少年行只有数句类太白其他皆浅近浮俗非太白之作必误入也酒渴爱江清一诗文苑英华作畅当而黄伯思注杜集编作少陵诗非也迎旦东风骑蹇驴决非唐人气象只似白乐天言语今者世俗图画以爲少陵诗渔隐亦辨其非矣而黄伯思编入杜集非也少陵有避地逸诗一首云避地岁时晚窜身筋骨劳诗书逐墙壁奴仆亦旌旄行在近闻信此生随所遭神尧旧天下㑹见出腥臊题下公自注云至德二载丁酉作此则眞少陵语今书市诸本并不见有旧蜀本杜诗并无注释虽编年而不分古近二体其间略有公自注而已今豫章库本以爲翻鎭江蜀本虽无杂注又分古律其编年亦且不同近寳庆间海南漕台新刋杜集亦以爲蜀本虽删去假坡之註亦有王原叔以下九家而赵注比他本最详皆非旧蜀本也杜集注中坡曰者皆是托名假伪渔隐虽尝辨之而人尚疑之盖无至当之说以指其伪也今举一端将不辨而自明矣如楚岫千峰翠注云景差兰台春望千峰楚岫翠万木郢城隂且五言始于李陵苏武或云枚乘则汉以前五言古诗尚未有之宁有战国时已有五言律句耶观此可以一笑而悟矣亦幸其有此漏逗也杜集中有诗曰者亦坡曰之类其间半伪半眞尤爲淆乱惑人此深可叹然具眼者自黙识之耳崔颢渭城少年行百家选作两首自秦川以下别爲一首郭茂倩乐府止作一首文苑英华亦只作一首当从乐府英华爲是玉川子天下薄夫苦耽酒之诗荆公百家选只作一篇本集自天上白日悠悠悬以下别爲一首当从荆公爲正太白诗斗酒渭城边垆头耐醉眠者乃岑参之诗误入公集太白塞上曲骝马新跨紫玉鞍者乃王昌龄诗亦悞入昌龄本有二篇前篇乃秦时明月汉时关者也孟浩然集有赠孟郊一首按东野乃正元元和间人而浩然终于开元二十八年时代悬远其诗亦不似浩然必误入不可不辨也杜诗五云高太甲六月旷抟扶太甲之义殆不可晓得非高太乙耶乙误爲甲盖亦相近以星对风庶从其类也杳杳东山携汉妓泠泠脩竹待王归携汉妓无义理疑是携妓去盖子美于絶句每喜对偶耳臆见如此更俟宏识荆公百家诗选盖本于唐人英灵间气集其初明皇德宗薛稷刘希夷王适韦述之诗无少増损次序亦同孟浩然但增其数储光羲后方是荆公自去取前巻读之尽佳非其选择之精盖盛唐人之诗无不可观者至于大歴以后其去取深不满人意况唐人如沈宋王杨卢骆陈拾遗张曲江贾至王维独孤及韦应物孙逖祖咏刘眘虚綦母潜刘长卿李长吉诸公皆大名家李杜韩栁元白以家有其集故不载而此集无之荆公当时所选但据宋次道家之所有耳其序乃言观唐诗者观此足矣岂不诬哉今人但以荆公所选歛衽而莫敢议可叹也荆公有一家但取一二首而不可读者如曹唐二首其一首云年少风流好丈夫大家望拜执金吾闲眠晓日听鶗鴂笑倚东风仗辘轳深院吹笙从汉婢静街调马任奚奴牡丹花下钩帘看独凭红肌捋虎须此不足以书屏幛但可与闾巷小人爲文背之词又买劒一首云青天露拔云霓泣黑地潜擎鬼魅愁但可与巫师念诵也唐人类集一代之诗不特英灵间气极𤣥又𤣥也顾陶作唐诗类选窦常有南薰集韦縠有才调集又有正声集不记何人有小选集选词苑琼华雅言系述其他必尚有之也予尝见方子通墓志言唐诗有八百家子通所藏有五百家今则世不见有惜哉栁子厚渔翁夜傍西巖宿之诗东坡删去后二句使子厚复生亦必心服谢眺洞庭张乐地潇湘帝子游云去苍梧野水还江汉流停骖我怅望辍棹子夷犹广平听方借茂陵将见求心事俱已矣江上徒离忧予谓广平听方借茂陵将见求一联亦可削去只用八句尤爲浑然不知识者以爲如何诗人玉屑巻十一诗人玉屑卷十二钦定四库全书诗人玉屑巻十二宋魏庆之撰品藻古今人物韩诗周诗三百篇雅丽理训诰曽经圣人手议论安敢到五言出汉时苏李首更号东都渐弥漫𣲖别百川导建安能者七卓荦变风操逶迤晋宋间气象日凋耗中间数鲍谢比近最清澳齐梁及陈隋衆作等蝉噪国朝盛文章子昂始高蹈勃兴得李杜万类困陵暴后来相继生亦各臻阃奥有穷者孟郊受材实雄骜宜观洞古今象外逐幽好横空盘硬语妥帖力排奡敷柔肆纡余奋勐巻海潦诸公品藻相如举人过失难于当其尤者臧孙之犯门斩关惟孟椒能数之臧纥谓国有人焉必椒也其难如此司马相如窃妻涤器开巴蜀以困苦乡邦其过已多至于封禅书则謟谀盖天性不复自新矣子美犹云竟无宣室召徒有茂陵求李白亦云果得相如草仍余封禅文和靖独不然曰茂陵他日求遗藁尤喜曾无封禅书言虽不迫责之深矣李商隐云相如解草长门赋却用文君取酒钱亦舍其大论其细也举其大者自西湖始其后有讥其謟谀之态死而不已正如捕逐冦盗先爲有力者所获搤其亢而骑其项矣余人从旁助捶縳耳六代颜延之常问鲍昭已与灵运优劣昭曰谢五言如初发芙蓉自然可爱君诗如铺锦列绣亦雕缋满眼范云婉转清便如流风囘雪丘迟㸃缀映媚似落花依草江总伤于浮艳初日芙蓉弹丸脱手古人论诗多矣吾独爱汤惠休称谢灵运爲初日芙蓉沈约称王筠爲弹丸脱手两语最当人意初日芙蓉非人力所能爲而精彩华妙之意自然见于造化之外然灵运诸诗可以当此者亦无几弹丸脱手虽是输写便利动无违碍然其精圆快速发之在手筠亦未能尽评鲍谢诸诗爲诗欲词格清美当看鲍昭谢灵运浑成而有正始以来风气当看渊明欲清深闲淡当看韦苏州栁子厚孟浩然王摩诘贾长江欲气格豪逸当看退之李白欲法度备足当看杜子美欲知诗之源流当看三百篇及楚词汉魏等诗前軰云建安才六七子开元数两三人前軰所取其难如此予尝与能诗者论书止于晋而诗止于唐盖唐自大歴以来诗人无不可观者特晚唐气象衰茧耳品藻古今胜语池塘生春草园栁变鸣禽世多不解此语爲工盖欲以奇求之耳此诗之工正在无所用意卒然与景相遇备以成章不假绳削故非常情之所能到诗家妙处当须以此爲根本而思苦言艰者往往不悟钟嵘诗评论之最详其略云思君如流水既非前所即目高台多悲风亦惟所见清晨登陇首若无故实明月照积雪非出经史古今胜语多非假补皆由直寻颜延之谢庄尤爲繁密于时化之故大明太始中文章殆同书钞近任昉王元长等辞不贵奇竞须新事迩来作者寖以成俗遂乃句无虚语语无虚字牵联补衲蠧文已甚自然英旨罕遇其人余每爱此言简切明白易晓但观者未尝留意耳自唐以后既变以律体固不能无拘窘然茍大手笔亦自不妨削鐻于神志之间斵轮于甘苦之外也歴论诸家诗之兴作兆基邃古唐歌虞咏始载典谟商颂周雅方陈金石其后研志缘情二京弥甚含毫沥思魏晋弥繁李都尉鸳鸯之词纒绵巧妙班婕妤霜雪之句发越清迥平子桂林理在文外伯喈翠鸟意尽行间河朔人物王刘爲称首洛阳才子潘左爲觉先乃若子建之牢笼羣彦士衡之借甚当时并文苑之羽仪诗人之龟鑑骆賔王爲诗格高指远若在天上物外神仙㑹集云行鹤驾想见飘然之状左太冲诗振衣千仞冈濯足万里流使人飘飘有世表意鲍昭渊明鲍昭诗华而不弱陶潜诗切事情但不文耳论子厚乐天渊明诗子厚之贬其忧悲憔悴之叹发于诗者特爲酸楚闵已伤志固君子所不免然亦何至是卒以愤死未爲达理也乐天既退闲放荡物外若眞能脱屣轩冕者然荣辱得失之际铢铢校量而自矜其达每诗未尝不着此意是岂眞能忘之者哉亦力胜之耳惟渊明则不然观其贫士责子与其他所作当忧则忧遇喜则喜忽然忧乐两忘则随所遇而皆适未尝有择于其间所谓超世遗物者要当如是而后可也观三人之诗以意逆志人岂难见以是论贤不肖之实亦何可欺乎韩杜杜之诗韩之文法也诗文各有体韩以文爲诗杜以诗爲文故不工耳苏子瞻曰子美之诗退之之文鲁公之书皆集大成者也学诗当以子美爲师有规矩故可学退之于诗本无解处以才高而好耳渊明之爲诗写其胷中之妙耳学杜不成不失爲工无韩之才与陶之妙而学其诗终爲乐天耳四家集王荆公以李太白杜子美韩退之欧阳永叔诗编爲四家集以欧公居太白之上公曰太白词语迅快然十句九句言妇人酒耳李杜诸人作诗者陶冶物情体㑹光景必贵乎自得盖格有高下才有分限不可强力至也譬之秦武阳气盖全燕见秦王则战掉失色淮南王安虽爲神仙谒帝犹轻其举止此岂由素习哉余以谓少陵太白当险阻艰难流离困踬意欲卑而语未尝不高至于罗隐贯休得意于偏霸夸雕逞奇语欲高而意未尝不卑乃知天禀自然有不能易也诗人各有所得诗人各有所得清水出芙蓉天然去雕饰此李白所得也或看翡翠兰苕上未掣鲸鱼碧海中此老杜所得也横空盘硬语妥帖力排奡此韩愈所得也老杜之仁心优于乐天老杜茅屋爲秋风所破歌云自今䘮乱少睡眠长夜沾湿何由彻安得广厦千万闲大庇天下塞士俱欢颜风雨不动安如山呜唿何时眼前突兀见此屋吾庐独破受冻死亦足乐天新制布裘云安得万里裘盖裹周四垠穏煖皆如我天下无寒人新制绫袄成百姓多寒无可救一身独暖亦何情心中爲念农桑苦耳里如闻饥姓名偶见二人集亦未必不爲幸也唐人王右丞韦苏州澄淡精致格在其中岂妨于道哉贾浪仙诚有警句视其全篇意思殊馁大抵附于寒澁方可致才亦为体之不备也方干方干诗清润小巧盖未升曹刘之堂或者取之大过余未晓也王賛尝称之曰镘饥涤骨冰莹霞绚嘉殽自将不吮余隽丽不葩芬苦不癯棘当其得志倐与神㑹孙郃尝称之曰其秀也蕋于常花其鸣也灵鼍于衆响其所作登灵隐峰诗云山叠云霞际川倾世界东送喻坦之诗云风尘辞帝里舟楫到家林此直儿童语也寄喻凫云寒芜随楚尽落叶渡淮稀而送喻坦之下第又云过楚寒方尽浮淮月正沉赠路明府诗云吟成五字句用破一生心而赠喻凫又云才吟五字句又白几茎须称心寺中岛云云接停猿树花藏浴鹤泉而寄越上人又云忩接停猿树巖飞浴鹤泉其语言重复如先有以见其窘也至于野渡波揺月空城雨翳钟白猿垂树忩边月红鲤惊钩竹外溪义行相识处贫过少年时等句诚无愧于王孙所赏苦吟句蹈袭句陈去非尝谓余言唐人皆苦思作诗所谓吟安一箇字捻断数茎须句向夜深得心从天外归蟾蜍影里清吟苦舴艋舟中白髪生之类者是也故造语皆工得句皆奇但韵格不高故不能参少陵之逸歩后之学诗者傥能取唐人语而掇入少陵绳墨歩骤中此速肖之术也余尝以此语少藴少藴李益诗云开门风动竹疑是故人来沈亚之诗云徘徊花上月虚度可怜宵皆佳句也郑谷掇取而用之乃云睡轻可忍风敲竹饮散那堪月在花眞可与李沈作奴仆由是论之作诗者兴致先自高远则去非之言可用傥不然便与郑都官无异欲识爲诗苦秋霜苦在心爲人性僻耽佳句语不惊人死不休搜天斡地覔诗情擅塲唐人燕集必赋诗推一人擅塲郭暧尚升平公主盛集李端擅塲送刘相巡江淮钱起擅塲诗中有助语诗中有助语若牀头歴日无多子借问别来大瘦生之句子与生字初不当轻重诗言志孙少述栽竹诗曰更起粉墙高百尺莫令墙外俗人看晏临淄曰何用粉墙高百尺任教墙外俗人看处士之节宰相之量各言其志王苏黄杜诗欲其好则不能好矣王介甫以工苏子瞻以新黄鲁直以奇而杜子美之诗奇常工易新陈莫不好也王黄晚年诗东坡尝以所作小词示无咎文潜曰何如少游二人皆对云少游诗似小词先生小词似诗陈无已云荆公晚年诗伤工鲁直晚年诗伤奇苏黄晦庵云苏黄只是今人诗苏才豪黄费安排韩无咎晦庵云韩无咎诗做着者尽和平有中原之旧无南方啁哳之音苏子美吕吉甫子美诗笠泽鲈肥人脍玉洞庭橘熟客分金吕吉甫诗鱼出清波庖脍玉菊含寒露酒浮金苏胜于吕盖人客两字虽无亦可慈母溪徐师川言作诗自立意不可蹈袭前人因诵其所作慈母溪诗且言慈母溪与望夫山相对望夫山诗甚多而慈母溪古今无人题诗末两句云离鸾只说闺中事䑛犊那知母子情四雨介甫云棃花一枝春带雨桃花落乱如红雨朱帘暮卷西山雨皆警句也然不若院落深沉杏花雨爲佳予谓杏花雨固佳然而棃花院落溶溶月栁絮池塘淡淡风却于风月上写出栁絮棃花尤有精神然尝欲转移两句作溶溶院落棃花月淡淡池塘栁絮风此老杜红稻啄余鹦鹉粒碧梧栖老凤凰枝格也先得之句曼卿一日春初见阶砌初生之草其屈如钩而颜色未变因得一句云草屈金钩緑未囘遂作早春一篇旬日方足成曰檐垂氷筯晴先滴草屈金钩緑未囘其不逮先得之句远甚始知诗人一篇之中率是先得一联云或一句其最警拔者是也谢伯景欧阳文忠公诗话称谢伯景之句如园林换叶梅初熟不若庭草无人随意緑也池舘无人燕学飞不若空梁落燕泥也盖伯景句意凡近似所谓西崑体而王胄薛道衡峻洁可喜也田舍翁火炉头之作杜彬好评诗李建勲匿孙鲂于斋中伺彬至以鲂诗访之彬曰此非有风雅但得田舍翁火炉头之作尔鲂遽出让彬曰非有风雅固闻命矣拟田舍翁无乃太过乎彬笑曰子夜坐句云划多灰渐冷坐久席成痕此非田舍翁火炉上所作而何阖坐大笑诗可以观人吕献可诲尝云丁谓诗有天门九重开终当掉臂入王元之禹偁读之曰入公门犹鞠躬如也天门岂可掉臂入乎此人必不忠后果如其言诗人玉屑巻十二诗人玉屑卷十三钦定四库全书诗人玉屑卷十三宋魏庆之撰两汉古诗十九首古人𣺌邈人代难详推其文体固是炎刘之制非衰周之唱读古诗十九有及曹子建诗如明月入高楼流光正徘徊之类诗皆思深远而有余意言有尽而意无穷也学者当以此等诗常自涵养自然下笔高妙苏李苏子卿李少卿之徒工为五言虽文律各异雅正之音亦杂而词意简远指事言情自非有为而为则文不妄作秦少游云苏李之诗长于高妙晦庵论垓下帐中之歌项羽所作垓下帐中之歌其词慷慨激烈有千载不平之余愤若其成败得失则亦可以爲强不知义者之深戒晦庵论大风歌文中子曰大风安不忘危其覇心之存乎美哉乎其言之大也汉之所以有天下而不能爲三代之王其以是夫然自千载以来人主之词亦未有若是其壮丽而奇伟者也呜唿雄哉王仲宣仲宣诗其源出于李陵若发愀怆之辞文秀而质羸在曹刘间别构一体方陈思不足比魏文有余刘公干公干诗其源出于古诗仗气爱奇动多振絶贞骨陵霜高风跨俗但气过其文然陈思已往少称独歩六代总论汉魏后陵迟衰微讫于有晋太康中三张二陆两潘一左勃然复兴踵武前王流风末𣲖亦文章之中兴也永嘉时贵黄老尚虚谈于时篇什理过其辞淡然寡欲爰及江表微波尚传孙绰许询桓庾诸公诗皆平典以道德论建安风力尽矣于是郭景纯用俊士之才变创其体刘越石仗清刚之气賛成厥美使彼衆我寡亦未动俗逮义熈中谢益寿斐然之作永嘉有谢灵运才高辞盛富艳难踪固以含刘跨郭凌轹潘左故知陈思爲建安之杰公干仲宣陆机爲辅此皆五言之冠冕文辞之命世也晦庵云齐梁间人诗读之使人四肢皆懒慢不收拾褒贬不同六朝诸人之诗不可不熟读如萧悫芙蓉露下落杨栁月中疎鍜鍊至此自唐以来无人能及也退之云齐梁及陈隋衆作等蝉噪此语吾不敢议亦不敢从五言之警䇿阮籍咏怀子卿双凫稽康双鸾茂先寒食平叔单衣安仁倦暑景阳苦雨灵运邺中士衡拟古越石感乱景纯游仙王微风月谢客山水叔元离燕明远戍边太冲咏史延之入洛陶公咏贫之制惠连捣衣之作斯皆五言之警策者也所谓篇章之珠泽文彩之邓林乎阮嗣宗嗣宗诗其源出于风雅无雕虫之巧而咏物咏怀可以舒性灵发幽思言犹耳目之内情寄八荒之外洋洋乎源于风雅使人忘其鄙近自致远大张茂先茂先诗其源出于王粲其体浮艳兴託多奇巧用文以其妍冶虽名高曩代而敦亮之士犹恨儿女情多风流气少谢康乐云张公虽复千箱犹一体耳今置之甲品疑弱乙之中品恨少在季孟之间耳潘安仁潘安仁诗源出于仲宣翰林叹其翩翩奕奕如翔禽之羽毛衣帔之绡縠犹尚浅于陆机则机爲深矣谢混云潘诗烂若舒锦无处不佳陆文如披沙拣金往往得寳余尝言陆事如海潘才如江张景阳景阳诗其源出于王粲文体华凈少病累有巧构形似之言雄于潘岳靡于太冲风流调达实旷代之高才其辞葱蒨音韵铿锵使人味之亹亹不絶陆士衡士衡诗其源出于陈思才高辞赡举体华密气少于公干文劣于仲宣但尚规矩不贵绮错有伤直寄之奇也且咀嚼英华厌饫膏泽故文章之源泉也张叹其大异信矣人云古诗其源出于国风陆机拟诗十二首文泽以丽意悲而切惊心动魂几于一字千金刘越石越石诗其源出于王粲善爲悽戾之辞且有清拔之气琨既体良才又离厄运故善叙䘮乱多感恨之言晦庵曰刘琨诗高东晋诗已不逮前人齐梁益浮薄矣郭景纯景纯诗宪潘岳文体相辉彪炳可翫变中元平淡之体故称中兴第一翰林以爲诗首游仙之作辞多慷慨乏𤣥远之诗宗文选注云游仙之制文多自叙志狭中区而辞无俗累三谢唐子西语录云三谢诗灵运爲胜当就选中写出熟玩方知其优劣也又云江左诸谢诗文见文选者六人希逸无诗宣远叔源有诗不工今取灵运惠连元晖诗合六十四篇爲三谢诗是三人者诗至元晖语益工然萧散自得之趣亦复少减渐有唐风矣于此可以观世变也又云灵运在永嘉因梦惠连遂有池塘生春草之句元晖在宣城因登三山遂有澄江净如练之句二公妙处盖在于鼻无垩目无膜尔鼻无垩斤将曷运目无膜鎞将曷施所谓混然天成天球不琢者欤灵运如矜名道不足适已物可忽清晖能娱人游子澹忘归元晖诗如春草秋更绿公子未西归大江流日夜客心悲未央等语皆得三百篇之余韵是以古今以为奇作灵运池塘生春草园柳变鸣禽世人多不解此语为工盖欲以奇求之尔此语之工正在无所用意猝然与景相遇得以文章不假绳削故非常情之所能到诗家妙处当须以此为根本而思苦言难者往往不悟惠连三谢才思富健恨其兰玉早彫长辔未骋秋怀捣衣之作虽灵运锐思何以加焉元晖元晖诗其源出于谢琨微伤细宻一章之中自有玉石然奇章秀句足使叔原失歩明远变色靖节清淡之宗渊明意趣眞古清淡之宗诗家视渊明犹孔门视伯夷也萧统论渊明钟嵘评渊明诗为古今隐逸诗人之宗余谓陋哉斯言岂足以尽之不若萧统云渊明文章不羣词彩精拔跌宕昭彰独超衆类抑扬爽朗莫之与京横素波而傍流干青云而直上语时事则指而可想论怀抱则旷而且眞加以贞志不休安道苦节不以躬耕为耻不以无财为病自非大道笃志与道汚隆孰能如此乎此言尽之矣不可及渊明诗所不可及者冲澹深粹出于自然若曾用力学然后知渊明诗非着力之所能成悠然见南山东坡以渊明有採菊东篱下悠然见南山而无识者以见为望不啻碔砆之与美玉予观乐天效渊明诗有云时倾一樽酒坐望东南山然则流俗之失久矣惟韦苏州答长安丞裴税诗有云採菊露未晞举头见秋山乃知眞得渊明诗意而东坡之说为可信晦庵论归去来辞欧阳公言两晋无文章幸独有归去来辞一篇耳然其词义夷旷萧散虽託楚声而无其尤怨切蹙之病云欧阳公论归去来辞六一居士惟重陶渊明归去来以为江左高文当世莫及涪翁云颜谢之诗可谓不遗鑪锤之功矣然渊明之墙数仞而不能窥也东坡晚年尤喜渊明诗在儋耳遂尽和其诗荆公在金陵作诗多用渊明诗中事至有四韵诗全使渊明诗者李格非论归去来辞李格非善论文章尝曰诸葛孔明出师表刘伶酒德颂陶渊明归去来辞李令伯乞养亲表皆沛然如肝肺中流出殊不见斧凿痕是数君子在后汉之末西晋之间初未尝欲以文章名世而其词意超迈如此休斋论归去来辞陶渊明罢彭泽令赋归去来而自命曰辞迨今人歌之顿挫抑扬自协声律盖其词高甚晋宋而下欲追蹑之不能汉武帝秋风词尽蹈袭楚辞未甚敷畅归去来则自出机杼所谓无首无尾无终无始前非歌而后非辞欲断而复续将作而遽止谓洞庭钧天而不淡谓霓裳羽衣而不绮此其所以超然乎先秦之世而与之同轨者也词简理足饮酒诗云衰荣无定在彼此更共之山谷云此是西汉人文章他人多少言语尽得此理诗人以来无此句荆公尝言其诗有奇絶不可及之语如结庐在人境而无车马喧问君何能尔心远地自偏由诗人以来无此句也然则渊明趣向不羣词彩精拔晋宋之间一人而已苕溪渔隐曰荆公诗云先生岁晚事田园鲁叟遗书废讨论问讯桑麻怜已长按行松菊喜犹存农人调笑追寻壑稚子欢唿出候门遥谢载醪袪惑者吾今欲辨已忘言所谓四韵全使渊明诗者即此诗是也得此生东坡云秋菊有佳色裛露掇其英泛此忘忧物远我遗世情一觞虽独进杯尽壶自倾日入羣动息归鸟趋林鸣笑傲东轩下聊复得此生靖节以无事为得此生则见役于物者非失此生耶酒诗饮酒诗云客养千金躯临化消其寳寳不过躯躯化则寳亡矣人言靖节不知道吾不信也知道东坡拈出渊明谈理之诗有曰採菊东篱下悠然见南山二曰笑傲东轩下聊复得此生三曰客养千金躯临化消其寳皆以为知道之言盖絺章绘句嘲风弄月虽工何补若观道者出语自然超诣非常人能蹈其轨辙也悟道彭泽归去来辞云既自以心为形役奚惆怅而独悲是此老悟道处若人能用此两句出处有余裕也辨诗品所论渊明诗魏晋间人诗大抵专攻一体如侍晏从军之类故后来相与祖习者亦但因所长而取之耳谢灵运拟邺中七子与江淹杂拟是也梁钟嵘作诗品皆云某人诗出于某人亦以此爲然论陶渊明乃以爲出应璩此语不知其所据应璩诗不多见惟文选载其百一诗一篇所谓下流不可处君子愼厥初者与陶诗了不相类五臣注引文章录云曹爽多违法度璩作诗以刺在位若百分有补于一者渊明正以脱略世故超然物外爲适顾区区在位者何足累其心哉且此老何尝有意欲以诗自名而追取一人而模倣之此乃当时文士与进取而争长者所爲何期此老之浅盖嵘之陋也坡谷叹渊明之絶识山谷云东坡在颍州时因欧阳叔弼读元载传叹渊明之絶识遂作诗云渊明求县令本縁食不足束带向督邮小屈未爲辱翻然赋归去岂不念穷独重以五斗米折腰营口腹云何元相国万钟不满欲胡椒铢两多安用八百斛以此杀其身何翅抵鹊玉往者不可悔吾其反自烛渊明隐约栗里柴桑之间或饭不足也颜延年送钱二十万即日送酒家与蓄积不知纪极至藏胡椒八百斛者相去远近岂直睢阳苏合弹与蜣蜋粪丸比哉东坡论渊明诗东坡云古之诗人有拟古之作矣未有追和古人者也追和古人则始于东坡吾于古人无所甚好独好渊明之诗渊明作诗不多然其诗质而实绮癯而实腴自曹刘鲍谢李杜诸人皆莫及也山谷论渊明诗山谷云宁律不谐而不使句弱宁用字不工不使语俗此庾开府之所长也然有意于爲诗也至于渊明则所谓不烦绳削而自合者虽然巧于斧斤者多疑其拙窘于检括者辄病其放孔子曰甯武子其知可及也其愚不可及也渊明之拙与放岂可爲不知者道哉道人曰如我按指海印发光汝暂举心尘劳先起说者曰若以法眼观无俗不眞若以世眼观无眞不俗渊明之诗要当与一丘一壑者共之耳秦太虚效渊明挽辞渊明自作挽辞秦太虚亦效之余谓渊明之辞了达太虚之辞哀怨渊明三首今录其一云有生必有死早死非命促昨暮同爲人今旦在鬼录魂气散何之枯形寄枯木娇儿索父啼良久抚我哭得失不复知是非安能觉千秋万岁后谁知荣与辱但恨在世时饮酒不得足太虚云婴衅徒穷荒茹哀与世辞官来录我槖吏来检我尸籐束木皮棺藁葬路傍陂家乡在万里妻子天一涯孤魂不敢归惴惴犹在兹昔添柱下史通籍黄金婴奇祸一朝作飘零至于斯弱孤未堪事返骨定何时修途缭山海岂勉从阇维荼毒复荼毒彼苍那得知岁均瘴江急鸟兽鸣时悲空蒙寒雨零惨淡隂风吹殡宫生苍藓纸钱挂空枝无人设薄奠谁与饭黄淄亦无挽歌者空有挽歌辞东坡谓太虚齐死生了物我戏出此语其言过矣此言渊明可以当之若太虚者情钟世志意恋生理一经迁谪则不能自释遂怏忿而作此辞岂眞若是乎贫士诗贫士诗云九十行带索饥寒况当年近一名士作诗云九十行带索荣公老无依余谓之曰陶诗本非警䇿因有君诗乃见陶之工或讥余贵耳贱目后错举两联人多不能辨其孰爲陶孰爲今诗也则爲解曰荣启期事近出列子不言荣公可知九十则老可知行带索则无依可知五字皆赘也若渊明意谓至于九十犹不免行而带索则自少壮至于长老其饥寒艰苦宜如此穷士之所以可深悲也此所谓君子于其言无所茍而已矣古人文章必不虚设耳止酒诗止酒诗云坐止高䕃下歩止荜门里好味止园葵大欢止稚子余尝反覆味之然后知渊明之用意非独止酒而于此四者皆欲止之故坐止于树䕃之下则广厦华堂吾何羡焉歩止于荜门之里则朝市声利吾何趋焉好味止于噉园葵则五鼎方丈吾何欲焉大欢止于戏稚子则燕歌赵舞吾何乐哉在彼者难求而在此者易爲也渊明固穷守道安于丘园畴肯以此而易彼乎责子诗山谷云陶渊明责子诗曰白髪被两鬓肌肤不复实虽有五男儿总不好纸笔阿舒已二八懒惰故无匹阿宣行志学而不爱文术雍端年十三不识六与七通子垂九龄但覔棃与栗天运茍如此且进盃中物观渊明此诗想见其人慈祥戏谑可观也俗人便谓渊明诸子皆不肖而渊明愁叹见于诗耳又云杜子美诗陶潜避俗翁未必能达道观其着诗篇颇亦恨枯藁达士岂是足黙识盖不早生子贤与愚何其挂怀抱子美困顿于三川盖爲不知者诟病以爲拙于生事又往往讥议宗文宗武失学故聊解嘲耳其诗名曰遣可解也俗人便爲讥病渊明所谓痴人前不得说梦也诗人玉屑巻十三诗人玉屑卷十四钦定四库全书巻诗人玉屑巻十四宋魏庆之撰草堂墓志铭元稹作余读诗至杜子美而知古人之才有所总萃焉始唐虞时君臣以赓歌相和是后人继作歴夏商周千余年仲尼缉拾选练取其干预教化之尤者三百篇其余无闻焉骚人作而怨愤之态繁然犹去风雅日近尚相比拟秦汉以来采诗之官既废天下俗謡民讴歌颂讽赋曲度嬉戏之词亦随时间作至汉武帝赋栢梁诗而七言之体具苏子卿李少卿之徒尤工爲五言虽句读文律各异雅郑之音亦杂而词意濶远指事言情自非有爲而爲则文不妄作建安之后天下之士遭罹兵战曹氏父子鞍马间爲文往往横槊赋诗故其遒壮抑扬怨哀悲离之作尤极于古晋世风㮣稍存宋齐之间教失根本士以简慢矫饰相尚文章以风容色泽放旷精清爲高盖吟写性灵流连光景之文也意义格力无取焉陵迟至梁陈淫艳刻饰佻巧小碎之极又宋齐之所不取也唐兴学官大振歴世之能文者互书而又沈宋之流研练精切稳顺声势谓之律诗由是而后文变之体极焉而又好古者遗近务华者去实效齐梁则不逮于晋魏工乐府则力屈于五言律切则骨格不存闲暇则纎秾莫备至于子美所谓上薄风雅下该沈宋言夺苏李气呑曹刘掩颜谢之孤高杂徐庾之流丽尽得古今之体势而兼人人之所独专如使仲尼考鍜其旨要尚不知贵其多乎哉茍以爲能无可不可则诗人已来未有如子美者是时山东人李白亦以奇文取称时人谓之李杜余观其壮浪纵恣摆去拘束模写物象及乐府歌诗诚以差肩于子美至若铺陈终始排比声韵大或千言次犹数百词气奋迈而风调清深属对律切而脱弃凡近则李尚不能歴其藩翰况堂奥乎苕溪渔隐宋子京作唐史杜甫賛秦少游作进论皆本元稹之说意同而词异耳宋子京賛唐兴诗人承陈隋风流浮靡相矜至宋之问沈佺期等研揣声音浮切不差而号律诗竞相沿袭逮开元间稍裁以雅正然恃华者质反好丽者壮违人得一㮣皆自名所长至甫浑涵汪茫千彚万状兼古今而有之他人不足甫乃厌余残膏賸馥沾丐后人多矣故元稹谓诗人以来未有如子美者甫又善陈时事律切精深至千言不少衰世号诗史昌黎韩愈于文章愼许可至歌诗独推曰李杜文章在光熖万丈长诚可信云少游进论杜子美之于诗实集衆家之长适当其时而已昔苏武李陵之诗长于高妙曹植刘公干之诗长于豪逸陶潜阮籍之诗长于冲澹谢灵运鲍昭之诗长于峻洁徐陵庾信之诗长于藻丽子美者穷高妙之格极豪逸之才包冲澹之趣兼峻洁之姿备藻丽之态而诸家之作所不及焉然不集诸子之长子美亦不能独至于斯也岂非适当其时故耶孟子曰伯夷圣之清者也伊尹圣之任者也栁下惠圣之和者也孔子圣之时者也孔子之谓集大成呜唿子美亦集诗之大成者欤冷斋鲁訔序骚人雅士同知祖尚少陵同欲模楷声韵同苦其意律深严难读也余谓少陵老人初不事艰澁左隐以病人其平易处有贱夫老妇初可道者至其深纯宏妙千言不可追迹则序事稳实立意浑大遇物写难状之景纾情出不说之意借古的确感时深远若江海浩溔风云荡泊蛟龙鼋鼍出没其间而变化莫测风澄云霁象纬囘薄错峙伟丽细大无不可观又云其夐邈高耸则若凿太虚而噭万籁其驰骤怪骇则若仗天策而骑箕尾其直截峻整则若俨钩陈而界云汉枢机日月开阖雷电昂昂然神其谋梃其勇握其正以高视天壤趋入作者之域所谓眞粹气中人也公之诗分而爲六家孟郊得其气燄张籍得其简丽姚合得其清雅贾岛得其奇僻杜牧薛能得其豪健陆龟䝉得其赡博皆出公之奇偏尔尚轩然自号一家赫世烜俗后人师拟不暇矧合之乎风雅而下唐而上一人而已是知唐之言诗公之余波及尔王彦辅序唐兴承陈隋之遗风浮靡相矜莫崇理致开元之间去雕篆黜浮华稍裁以雅正虽絺句绘章人得一㮣各争所长如太羮𤣥酒者则薄滋味如孤峯絶岸者则骇廊庙秾华可爱者乏风骨烂然可珍者多玷缺逮至子美之诗周情孔思千彚万状茹古涵今无有端涯森严昭焕若在武库见戈㦸布列荡人耳目非特意语天出尤工于用字故卓然爲一代冠而歴世千百脍炙人口半山老人画像赞吾观少陵诗谓与元气侔力能排天斡九地壮颜毅色不可求浩荡八极中生物岂不稠丑妍巨细千万殊竟莫见以何雕锼惜哉命之穷顚倒不见收青衫老更斥饿走半九州瘦妻僵前子仆后穰穰盗贼森戈矛吟哦当此时不废朝廷忧尝愿天子圣文臣各伊周宁令吾庐独破受冻死不忍四海赤子寒飕飕伤屯悼屈止一身嗟时之人我所羞所以见公像再拜涕泗流推公之心古亦少愿起公死从之游三百篇之后更有子美六经之后便有司马迁三百五篇之后便有杜子美六经不可学亦不须学故作文当学司马迁作诗当学杜子美二书亦须常读所谓不可一日无此君也老杜似孟子孟子七篇论君与民者居半其欲得君盖以安民也观杜陵诗云穷年忧黎元叹息肠内热又云谁能叩君门下令减征赋寄梅学士诗几时高议排金门长使苍生有环堵茅屋爲秋风所破歌安得眼前突兀见此屋宁令吾庐独破受冻死亦足见其志大庇天下仁心广大眞得孟子之所存矣东坡问老杜何如人或言似司马迁但能名其诗耳吾谓老杜似孟子盖原其心也晦庵论杜诗杜诗初年甚精细晚年旷逸不可当如自秦川入蜀诸诗分明如画乃其少作也杜甫夔州以前诗佳夔州以后自出规摹不可学陵阳论诗能尽写物之工杜少陵诗云两箇黄鹂鸣翠栁一行白鹭上青天王维诗云漠漠水田飞白鹭隂隂夏木啭黄鹂极尽写物之工后来唯陈无已有云黑云映黄槐更着白鹭度无愧前人之作用诗书语子美多用经书语如曰车辚辚马萧萧未尝外入一字如曰济潭鳝发发春草鹿呦呦皆浑然严重如入天陛赤墀植璧鸣玉法度森严然后人不敢用者岂所造语肤浅不类耶诗史先生以诗鸣于唐凡出处去就动息劳佚悲欢忧乐忠愤感激好贤恶恶一见于诗读之可以知其世学士大夫谓之诗史唐书列女传王珪微时母卢氏尝云子必贵但未知汝与游者珪一日引房𤣥龄杜如晦过之母曰汝贵无疑所载止此而已质之少陵诗事未究也送重表姪王砅云我之曾老姑尔之高祖母尔祖未显时归爲尚书妇则珪母杜氏非卢氏也又云隋朝大业末房杜俱交友长者来在门荒年自餬口家贫自供给客位但箕箒俄顷羞颇珍寂寞人散后入恠鬓空吁嗟爲之久自陈剪髻鬟鬻市充沽酒上云天下乱宜与英俊厚向窃窥数公经纶亦俱有次问最少年虬髯十八九子等成大名皆因此人手下云风云合龙虎一吟吼愿展丈夫雄得辞儿女丑秦王时在坐眞气惊户牖及乎贞观初尚书践台斗夫人常肩舆上殿称万寿六宫师柔顺法则化妃后至尊均嫂叔盛事垂不朽其上下详缔如此且一妇人识眞主于侧微尤伟甚史缺失而谬误独少陵载之号诗史信矣桐江诗话云西清诗话辨王珪母姓杜不姓卢引少陵诗爲证今观其诗不特不姓卢乃王珪之妻非母也史氏之讹如此少陵诗云我之曾老姑尔之高祖母尔祖未显时归爲尚书妇即知王珪之妻也胷中呑几云梦洞庭天下壮观自昔骚人墨客题之者衆矣如水涵天影濶山拔地形高四顾疑无地中流忽有山鸟飞应畏堕㠶远却如闲皆见称于世然未若孟浩然气蒸云梦泽波撼岳阳城则洞庭空旷无际气象雄张如在目前至读子美诗则又不然吴楚东南拆干坤日夜浮不知少陵胷中呑几云梦也学老杜之法老杜诗凡一篇皆工拙相半古人文章类如此皆拙而无取使其皆工则峭急无古气如李贺之流是也然后世学者当先学其工精神气骨皆在于此如望岳诗云齐鲁青未了洞庭诗云吴楚东南拆干坤日夜浮语既高妙有力而言东岳与洞庭之大无过于此后来文士极力道之终有限量益知其不可及望岳第二句如此故先云岱宗夫何如洞庭诗先如此故后云亲朋无一字老病有孤舟使洞庭诗无前两句而皆如后两句语虽健终不工望岳诗无第二句而云岱宗夫何如虽曰乱道可也今人学诗多得老杜平慢处乃邻女效颦耳工妙至到人不可及诗人以一字爲工世固知之惟老杜变化开阖出奇无穷殆不可以形迹捕诘如江山有巴蜀栋宇自齐梁则其远数千里上下数百年只在有与自两字间而呑山川之气俯仰古今之怀皆见于言外滕王亭子粉墙犹竹色虚阁自松声若不用犹与自两字则余八字凡亭子皆可用不必滕王也此皆工妙至到人力不可及而此老独雍容闲肆出于自然略不见其用力处今人多取其已用字模倣用之偃蹇狭陋尽成死法不知意与境㑹出言中节凡字皆可用也一饭未尝忘君太史公论诗以爲国风好色而不淫小雅怨诽而不乱以予观之是特识变风变雅耳乌覩诗之正乎昔先王之泽衰然后变风发乎情虽衰而未竭是以犹止于礼义以爲贤于无所止者而已若夫发于性止于忠孝者其诗岂可同日而语哉古今诗人衆矣而杜子美爲首岂非以其流落饥寒终身不用而一饭未尝忘君也欤妙絶古今有问荆公老杜诗何故妙絶古今公曰老杜固尝言之读书破万巻下笔如有神古今絶唱杜子美诗古今絶唱也高雅大体山谷尝言少时曾诵薛能诗云青春背我堂堂去白髪欺人故故生孙莘老问曰此何人诗对曰老杜莘老云杜诗不如此后山谷语传师云庭坚因莘老之言遂晓老杜诗高雅大体传师云若薛能诗正俗所谓欺世耳优柔感讽刘攽诗话载子美诗云萧条六合内人少虎狼多少人愼勿投虎多信所过饥有易子食兽犹畏虞罗言乱世人恶甚于虎狼也予观老杜潭州诗岸花飞送客樯燕语留人与前篇同意䘮乱之际人无乐善喜士之心至于一将一迎曾不若岸花樯燕也诗在优柔感讽不在逞豪放而致诟怒也高深读少陵诗如驰骛晋楚之郊以言其高则邓林千巖楩楠杞梓扶疎摩云以言其深则溟波万顷蛟龙鼋鼍徜徉排空拭背极目方且心骇神悸莫知所以若其甄别名状实难爲功韩退之推其光燄万丈长殆谓是矣诗有近质处子美之诗词有近质者如麻鞋见天子垢腻脚不韈之句所谓转石于千仞之山势也学者尤效之而过甚岂远大者难窥乎大雅堂予谪居黔州尽书子美两川夔崃诗以遗丹稜杨素翁俾刻之石使大雅之音久湮没而复盈三巴之耳素翁又欲作高屋广楹庇此石因请名焉予名之曰大雅堂仍爲作记其略云由杜子美以来四百余年斯文委地文章之士随其所能杰出时軰未有升子美之堂者况室家之好耶余尝欲随欣然㑹意处笺以数语终以汩没世俗初不暇给虽然子美诗妙处乃在无意于文夫无意而意已至非广之以国风雅颂深之以离骚九歌安能咀嚼其意味闯然入其门耶故使后生軰自求之则得之深矣使后之登大雅堂者能以余说而求之则思过半矣彼喜穿凿者弃其大旨取其发兴于所遇林泉人物草木鱼䖝以爲物物皆有所託如世间商度隐语者则子美之诗委地矣三种句禅宗论云门有三种语其一爲随波逐浪句谓随物应机不主故常其二爲截断衆流句谓超出言外非情识所到其三爲函盖干坤句谓泯然皆契无间可伺其深浅以是爲序余尝戏爲学子言老杜诗亦有此三种语但先后不同以波漂菰米沉云黑露冷莲房坠粉红爲函盖干坤句以落花游丝白日静鸣鸠乳燕青春深爲随波逐浪句以百年地僻柴门迥五月江深草阁寒爲截断衆流句若有解此当与渠同参画山水诗画山水诗少陵数首无人可继者惟荆公观燕公山水诗前六句东坡烟江叠嶂图一诗差近之苕溪渔隐曰少陵题画山水数诗其间古风二篇尤爲超絶荆公东坡二诗悉録于左时时哦之以快滞懑少陵奉先刘少府新画山水障歌云堂上不合生枫树怪底江山起烟雾闻君扫却赤县图乘兴遣画沧洲趣畵师亦无数好手不可遇对此融心神知君重豪素岂但祈岳与郑䖍笔迹远过杨契丹得非𤣥圃裂无乃潇湘翻悄然坐我天姥下耳边已似闻清猿反思前夜风雨急乃是满城鬼神入元气淋漓障犹湿眞宰上诉天应泣野亭春还杂花远渔翁暝踏孤舟立沧浪水深青溟濶欹岸侧岛秋毫末不见湘妃鼔瑟时至今斑竹临江活刘侯天机精爱画入骨髓自有五儿郎挥洒亦莫比大儿聪明到能添老树顚崖里小儿心孔开貌得山僧及童子若耶溪云门寺吾独胡爲在泥滓青鞋布韈从此始戏题王宰画山水图歌云十日画一水五日畵一石能事不受相促迫王宰始肯留眞迹壮哉崑崙方壶图挂君高堂之素壁巴陵洞庭日本东赤岸水与银河通中有云气随飞龙舟人樵子入浦溆山水尽亚洪涛风尤工远势古莫比咫尺应须论万里焉得并州快剪刀剪取吴松半江水荆公题燕侍郎山水图云往时濯足潇湘浦独上九疑寻二女苍梧之野烟漠漠断壠连冈散平楚暮年伤心波浪阻不意畵中能更覩燕公侍书燕王府王求一笔终不与奏论谳死误当赦全活至今何可数仁人义士埋黄土秪有粉墨归囊楮东坡书王定国所藏烟江叠嶂图云江上愁心千叠山浮空积翠如云烟山耶云耶远莫知烟空云散山依然但见两崖苍苍暗絶谷中有百道飞来泉萦林络石隐复见下赴谷口爲奔川川平山开林麓断小桥野店依山前行人稍度乔木外渔舟一叶江呑天使君何从得此本㸃缀毫末分清妍不知人间何处有此境径欲往买二顷田君不见武昌樊口幽絶处东坡先生留五年春风揺江天漠漠暮云卷雨山姢姢丹枫翻鸦伴水宿长松落雪惊醉眠桃花流水在人世武陵岂必皆神仙江山清空我尘土虽有去路寻无縁还君此畵三叹息山中故人应有招我归来篇词气如百金战马老杜陷贼时有哀江头诗曰少陵野老呑声哭春日潜行曲江曲江头宫殿鎻千门细栁新蒲爲谁绿忆昔霓旌下南苑苑中万物生颜色昭阳殿里第一人同辇随君侍君侧辇前才人带弓箭白马嚼啮黄金勒翻身向天仰射云一箭正坠双飞翼明眸皓齿今何在血汚游魂归不得清渭东流劒阁深去住彼此无消息人生有情泪沾臆江水江花岂终极黄昏胡骑尘满城欲往城南望城北予爱其词气如百金战马注坡蓦涧始履平地得诗人之遗法如白乐天诗词甚工然拙于纪事寸歩不遗犹恐失之此所以望老杜之藩垣而不及也有抔土障黄流气象凡人作诗中间多起问答之辞往往至数十言收拾不得便觉气象委帖子美赠衞处士诗略云焉知二十载重上君子堂昔别君未婚儿女忽成行怡然敬父执问我来何方若使他人道到此下须更有数十句而甫便云问答未及已儿女罗酒浆此有抔土障黄流气象九日诗孟嘉落帽前人以爲胜絶子美九日诗云羞将短髪还吹帽笑倩傍人爲正冠其文雅旷达不减昔人故谓诗非力学可致正须胷中度世耳送人诗刘路左车爲予言尝收得唐人杂编时人诗册有送惠二归故居诗云惠子白驹瘦归溪惟病身皇天无老眼空谷滞斯人崖蜜松花熟山盃竹叶新柴门了生事黄绮未称臣眞子美语也白驹或作驴字八哀诗纪行诗八哀诗在古风中最爲大笔崔德符尝论斯文可以表之雅颂中古作者莫及也两纪行诗发秦州至凤凰台发同谷县至成都府合二十四首皆以经行爲先后无复差舛昔韩子苍尝论此诗笔力变化当与太史公诸賛并驾学者宜常讽诵之夔州后诗好作奇语自是文章一病但当以理爲主理得而辞顺文章自然出羣拔萃观子美到䕫州后诗退之自潮州还朝后文皆不烦绳削而自合矣贵其备以子美之忠厚疑若无愧于论交其投赠哥舒翰开府诗开府当朝杰论兵迈古风先锋百胜在略地两隅空其美之可谓至矣及潼关吏诗则曰哀哉桃林战百万化爲鱼请嘱防闗将谨勿学哥舒何其先后之相戾若是哉槩以纯全之道亦未能无疵也村陋句解忧诗云减米散同舟路难思同济句来云涛盘衆力亦不细呀帆瞥眼过飞橹本无蒂得失瞬息间致远思恐泥百虑视安危分明曩贤计兹理庶可广拳拳期勿替杜诗固无敌然自致远以下句眞村陋也此取其瑕疵世人雷同不复讥评过矣然亦不能掩其美也诗人玉屑巻十四诗人玉屑卷十五钦定四库全书诗人玉屑巻十五宋魏庆之撰王维辋川之胜桃红复含宿雨栁绿更带春烟花落家童未扫莺啼山客犹眠毎哦此句令人坐想辋川春日之胜此老傲睨闲适于其闲也诗中有画画中有诗味摩诘之诗诗中有昼观摩诘之画画中有诗诗曰蓝溪白石出玉山红叶稀山路元无雨空翠湿人衣此摩诘之诗也或曰非也好事者以补摩诘之遗造意之妙与造物相表里中嵗颇好道晚家南山陲兴来毎独往胜事空自知行到水穷处坐㸔云起时偶然值林叟谈笑无囬期此诗造意之妙至与造物相表里岂直诗中有画哉观其诗知其蝉蜕尘埃之中浮游万物之表者也山谷老人云余顷年登山临水未尝不读王摩诘诗顾知此老胷次定有泉石膏肓之疾晦庵谓诗清而少气骨王维以诗名开元间遭禄山乱陷贼中不能死事平复幸不诛其人既不足言词虽清雅亦萎弱少气骨独山中人与望终南迎送神为胜韦苏州清深妙丽韩子苍云韦苏州少时以三卫郎事元宗豪纵不羁元宗崩始折节务读书然余观其人为性髙洁鲜食寡欲所居扫地焚香而坐与豪纵者不类其诗清深妙丽虽唐诗人之盛亦少其比又岂似晚节把笔学为者岂苏州自序之过欤苕溪渔隠曰韩子苍云韦苏州少时以三卫郎事元宗豪纵不羁余因记唐宋遗史云章应物赴大司马杜鸿渐宴醉宿驿亭醒见二佳人在侧惊问之对曰郎中席上与司空诗因令二乐妓侍寝问记得诗否一妓强记乃诵曰髙髻云鬟宫様粧春风一曲杜韦娘司空见惯浑闲事断尽苏州刺史肠观此则应物豪纵不羁之性暮年犹在也子苍又云余观韦苏州为性髙洁鲜食寡欲所居扫地焚香而坐此是韦集后王钦臣所作序载国史补之语但恐溢美耳自成一家蘓州歌行才丽之外颇近兴讽其五言诗又髙雅闲澹自成一家之体今之秉笔者谁能及之然当苏州在时人亦未甚爱重必待身后然后贵之巳为当时所贵刘太真与章苏州书云顾着作来巴足下郡斋燕集想亦示何情致畅茂遒逸之如此宋齐间沈谢吴何始精于理意縁情体物备诗人指后之传者甚失其源惟足下制其横流师挚之始闗雎之乱于足下之文见之矣则知苏州诗为当时所贵如此燕集所作乃兵衞森画㦸燕寝凝清香也逸诗俗吏闲居少同人㑹面难偶随香署客来访竹林欢暮馆花㣲落春城雨暂寒瓮间聊共酌莫使宦情䦨陪王郎中寻孔征君诗也独有宦游人偏惊物候新云霞出海曙梅栁渡江春淑气催黄鸟晴光转绿苹忽闻歌古调归思欲霑巾和晋陵陆丞早春游望诗也二篇皆佳作而韦集逸去余家有顾陶所编唐诗有之故附见于此韦诗流丽徐师川云人言苏州诗多言其古淡乃是不知言苏州诗自李杜以来古人诗法尽废惟苏州有六朝风致最为流丽古诗胜律诗韦应物古诗胜律诗李徳裕武元衡则律诗胜古诗五字句又胜七字张籍王建诗格极相似李益古律诗相称然皆非应物之比也苏后湖读韦诗而有感余毎读苏州漠漠帆来重冥冥鸟去迟之语未尝不茫然而思喟然而叹嗟乎此余晚泊江西十年前梦耳自余犇窜南北山行水宿所歴佳处固多欲求此梦了不可得岂蒹葭莽苍无三湘七泽之壮雪蓬烟艇无风樯阵马之竒乎抑吾且老矣壮懐销落尘土坌没而无少日烟霞之想也庆长笔端丘壑固自不凡当为余圗苏州之句于壁使余隠几静对神游八极之表耳絶唱苏州云落叶满空山何处寻行迹东坡用其韵曰寄语庵中人飞空本无迹此非才不逮盖絶唱不当和也如东坡罗汉賛空山无人水流花开此八字还许人再道否诗有深意苏州诗身多疾病思田里邑有流亡愧俸钱郡中宴集云自惭居处崇未覩斯民康余谓士君子当切切作此语彼一意供租専事土木而视民如雠者得无愧此诗乎孟浩然坐诗穷孟浩然诗不才明主弃多病故人踈唐元宗闻之曰卿自弃朕朕何弃卿孟贯诗不伐有巢树多移无主花周世宗闻之曰朕伐叛弔民何谓有巢无主二子正坐诗穷所谓转喉触讳髙逺浩然诗挂席㡬千里名山都未逢泊舟浔阳郭如见香炉峯但详看此等语自然髙逺韵髙才短子瞻谓浩然诗韵髙而才短如造内法酒手而无材料耳岑参诗浩然夜归鹿门寺歌曰山寺鸣钟昼巳昏鱼梁渡头争渡喧岑参巴南舟中夜书事诗云渡头欲黄昏归人争渡喧岑诗语简而意尽优于孟也山谷赞山谷题浩然画像诗浩然平生出处事迹悉能道尽乃诗中传也其诗云先生少也隠鹿门爽气洗尽尘埃昏赋诗真可凌鲍谢短褐岂愧公卿尊故人私邀伴禁直诵诗不顾龙鳞逆风云感㑹虽有时顾此定知毋枉尺襄江渺渺泛清流梅残腊月年年愁先生一徃今㡬秋后来谁复钓槎头秀句明皇世章句之风大得建安体论者推李翰林杜工部为尤介其间能不愧者惟吾乡之孟先生也先生之作遇景入咏不拘竒抉异令龌龊东人口者涵涵然有干霄之兴若公输氏当巧而不巧也北齐美萧悫芙蓉露下落杨栁月中疎先生有㣲云淡河汉踈雨滴梧桐乐府美王融残日霁沙屿清风动甘泉先生则有气蒸云梦泽波撼岳阳城谢朓之诗句精者露湿寒塘草月映清淮流先生则有荷风送香气竹露滴清声此与古人争胜于毫釐也称是者衆不可悉类呜唿先生之道复何言耶谓乎贫则天爵于身谓乎死则不朽于文为士之道亦以至矣先生襄阳人也日休亦襄阳人既慕其名覩其貎盖思文王则嗜昌歜思仲尼则师有若吾于先生见之矣苕溪渔隠曰露湿寒塘草月映清淮流此以为谢朓诗东观余论以为何逊诗东观见何逊集而云之则日休以为谢朓诗恐误也韩文公掀雷抉电韩吏部歌诗累百首而驱驾气势若掀雷抉电撑决于天地之垠变诗格书之美者莫如颜鲁公然书法之壊自鲁公始诗之美者莫如韩退之然诗格之变自退之始用意退之诗酩酊马上知为谁此七字用意哀悲过于痛哭又诗云银烛未销窓送曙金钗半醉坐添春殊不类其为人乃知能赋梅花不独宋广平改一字遂失一篇之意诗中有一字人以私意窜易遂失古人一篇之意若相公亲破蔡州来今亲字改作新字是也苕溪渔隠曰酬王二十舍人雪中见寄云三日柴门拥不开堦庭平满白皑皑今朝蹋作琼瑶迹为有诗从凤沼来今从字改作仙字则失诗题见寄之意也公末年诗闲逺有味子美诗善叙事故号诗史其律诗多至百韵本末贯穿如一辞前此盖未有然荆公作四家诗选而长韵律诗皆弃不取如夔府书懐一百韵亦不载退之诗豪徤奔放自成一家世特恨其深婉不足南溪始泛三篇乃末年所作独为闲逺有渊明风气而诗选亦无有皆不可解公宜自有㫖也苕溪渔隠曰退之诗如何人有酒身无事谁家多竹门可欵之句尤闲逺有味南溪始泛洪龟父言山谷于退之诗少所许可最爱南溪始泛以为有诗人句律之深意后山论退之诗韩诗如秋懐别元协律南溪始泛皆佳作也琴操古乐府命题皆有主意后之人用乐府为题者直当代其人而措辞如公无渡河须作妻止其夫之辞太白辈或失之惟退之琴操得体琴操栁子厚不能作子厚皇雅退之亦不能作也送李愿归盘谷欧阳文忠公言晋无文章惟陶渊明归去来一篇而巳余亦谓唐无文章惟韩退之送李愿归盘谷序一篇而巳平生欲效此作一文毎执笔辄罢因自笑曰不若且放教退之独歩退之寻常诗自谓不逮李杜至于昔寻李愿向盘谷一篇独不减子美晋公赓酬退之和裴晋公征淮西时过女几山诗云旗穿晓日云霞杂山倚秋空劔㦸明敢请相公平贼后暂携诸吏上峥嵘而晋公之诗无见惟白乐天集载其一聨云待平贼垒报天子莫指仙山示老夫方时意气自信不疑如此岂容令狐楚辈沮挠乎晋公文字世不传晚年与刘白放浪绿野桥多为唱和间见人文集语多质直浑厚计应似其为人如灰心縁忍事霜鬓为论兵之类可谓深婉李文定公迪在中书尝讽诵此两句亲书于壁聫句雪浪斋日记云退之聫句古无此法自退之斩新开辟余观谢宣城集有聫句七篇陶靖节集有聫句一篇杜工部集有聫句一篇则诸公已先为之至退之亦是沿袭其旧若言聫句自退之斩新开辟则非也弹琴诗退之听颖师弹琴诗云浮云栁絮无根蔕天地濶逺随飞扬此泛声也谓轻非丝重非木也喧啾百鸟羣忽见孤凤凰泛声中寄指声也跻攀分寸不可上吟绎声也失势一落千文强顺下声也仆不晓琴闻之善琴者云此数声最难工自文忠公与东坡论此诗作聴琵琶诗之后后生随例云云栁下恵则可吾则不可故特论之少为退之雪寃评退之诗沈括存中吕恵卿吉甫王存正仲李常公择治平中同在馆下谈诗存中曰韩退之诗乃押韵之文耳虽健美富赡而格不近诗吉甫曰诗正当如是我谓诗人以来未有如退之者正仲是存中公择是吉甫四人交相诘难久而不决公择忽正色谓正仲曰君子羣而不党公何党存中也正仲勃然曰我所见如是顾岂党耶以我偶同存中遂谓之党然则君非吉甫之党乎一座大笑子由陋圣徳诗诗人咏歌文武征伐之事其于克密曰无矢我陵我陵我阿无饮我泉我泉我池其于克崇曰崇墉言言临冲闲闲执讯连连攸馘安安是类是禡是致是附四方以无侮其于克商曰维师尚父时维鹰扬谅彼武王肆伐大商㑹朝清明其形容征伐之盛极于此矣退之作元和圣徳诗言刘辟之死曰婉婉弱子赤立伛偻牵头曵足先断腰膂次及其徒体骸撑柱末乃取辟骇汗如雨挥刀纷纭争切脍脯此李斯颂秦所不忍言而退之自谓无愧于雅颂何其陋也韩栁警句蔡天启言尝与张文潜论韩栁五字警句文潜举退之暖风抽宿麦清雨巻归旗子厚壁空残月曙门掩候虫秋皆集中第一栁仪曹东坡评栁州诗苏李之天成曹刘之自得陶谢之超然固巳至矣而杜子美李太白以英伟絶世之资凌跨百代古之诗人尽废然魏晋以来髙风絶尘亦少衰矣李杜之后诗人继出虽有逺韵而才不逮意独韦应物栁子厚发纎秾于简古寄至味于淡泊非余子所及也唐末司空图﨑岖兵乱之间而得诗人髙雅独有承平之遗风其论诗曰梅止于酸盐止于咸饮食不可无盐梅而其美常在于酸咸之外可以一唱而三叹也子厚诗在陶渊明下韦苏州上退之豪放竒险则过之而温丽靖深不及也所贵于枯淡者谓外枯而中膏似淡而实美渊明子厚之流是也若中边皆枯亦何足道佛言譬如食蜜中边皆甜人食五味知其甘苦者皆是能分别其中边者百无一也休斋评子厚诗栁子厚小诗㓜眇清妍与元刘并驰而争先而长句大篇便觉窘迫不若韩之雍容惟平淮诗二篇名为唐雅其序云虽不及尹吉甫召穆公等庶施之后代有以佐唐之光明其自视岂后于古人哉其一章云师是蔡人以宥以釐度拜稽首庙于元龟又云其危既安有长如林曽是讙譊化为讴吟甚似古人语而卒章震是朔南以告徳音归牛休马丰稼于野皆叶以古音其卒章云蔡人率止惟西平有子西平有子惟我有臣畴允大邦俾恵我人尤得古诗体也诗眼评子厚诗子厚诗尤深难识前贤亦未推重自老坡发明其妙学者方渐知之余尝问人栁诗何好答曰大抵皆好又问君爱何处答云无不爱者便知不晓矣识文章者当如襌家有悟门夫法门百千差别要须自一转语悟入如古人文章直须先悟得一处乃可通其他妙处向因读子厚晨诣超师院读襌经诗一叚至诚㓗清之意参然在前真源了无取妄迹世所逐㣲言冀可冥缮性何由熟真妄以尽佛理言行以尽薰修此外亦无词矣道人庭宇静苔色连深竹盖逺过竹径通幽处襌房花木深日出雾露余青松如膏沐予家旧有大松偶见露洗而雾披真如洗沐未干染以翠色然后知此语能传造化之妙澹然离言说悟悦心自足盖言因指而见月遗经而得道于是终焉其本末立意遣词可谓曲尽其妙毫髪无遗恨者也哭吕衡州诗足以发明吕温之俊伟哭凌员外诗书尽凌凖平生掩役夫张进骸既尽役夫之事又反覆自明其意此二篇笔力规模不减庄周左丘明也刘梦得伤愚溪三首有溪水悠悠春自来草堂无主燕飞回又残阳寂寞出樵车又栁门竹巷依依在野草青苔日日多谓之佳句正如今之海语于子厚了无益殆折杨黄华之雄易售于流俗耳南涧中诗絶妙古今南涧中诗秋气集南涧独游亭午时回风一萧瑟林影久参差始至若有得稍深遂忘疲羁禽响幽谷寒藻舞沦漪去国魂巳游懐人泪空垂孤生易为感失路少所宜索寞竞何事徘徊只自知谁为后来者当与此心期栁仪曹诗忧中有乐乐中有忧盖絶妙古今矣然老杜云王侯与蝼蚁同尽随丘墟仪曹何忧之深也古今絶唱杨华既奔梁元魏胡武灵后作杨白华歌令宫人连臂踏之声甚凄断子厚乐府云杨白华风吹渡江水坐令宫树无颜色揺荡春光千万里茫茫晓日下长秋哀歌未断城鵶起言婉而情深古今絶唱也天赋不可及东坡言郑谷诗江上晚来堪画处渔人披得一簑归此村学中诗也子厚云千山鸟飞絶万迳人踪灭孤舟簑笠翁独钓寒江雪信有格也哉殆天所赋不可及也两句有不尽之意子厚闻莺诗云一声梦断楚江曲满眼故园春草緑其感物懐土不尽之意备见于两句中不在多也孟东野贾浪仙论郊岛诗唐之晚年诗人类多穷士如孟东野贾浪仙之徒皆以刻琢穷苦之言为工或谓郊岛孰贫曰岛为甚也曰何以知之以其诗知之郊曰种稻耕白水负薪斫青山岛曰市中有樵山客舍寒无烟井底有甘泉釡中尝苦干孟氏薪米自足而岛家俱无以是知之耳然及其至也清絶髙造殆非常人可到唐之野诗称此两人为最至于竒警之句往往有之如鸡声茅店月人迹板桥霜则覊旅穷愁想之在目若曰栁塘春水慢花坞夕阳迟则春物融治人心和畅有言不能尽之意亦未可以为小道无取也苕溪渔隠曰六一居士以鸡声茅店月人迹板桥霜是温庭筠诗栁塘春水慢花坞夕阳迟是严维诗文潜乃以为郊岛诗岂非误耶寒澁司空圗善论前人诗如谓元白为力勍气僝乃都㑹之豪估郊岛非附于寒澁无所置才皆切中其病及自评其作乃以南楼山最秀北路邑偏青为假令作者复生亦当以着题见许此殆不可晓当局者迷固人情之通患如乐天所谓斸石破山先观鑱迹发矢中的兼听弦声使不见其诗而闻此语当以为如何哉僧敲月下门唐书载贾岛字浪仙初为浮屠名无本来东都时洛阳令禁僧午后不得出岛为诗自伤韩愈怜之因教其为文遂去浮屠举进士当其苦唫虽逢值公卿贵人皆不之觉也一日见京兆尹跨驴不避謼诘之久乃得释㑹昌初以普州参军改司户未受命卒余按刘公嘉话云岛初赴举京师一日于驴上得句云鸟宿池邉树僧敲月下门始欲着推字又欲着敲字炼之未定遂于驴上吟哦时时引手作推敲之势时韩愈吏部权京兆岛不觉冲至第三节左右拥至尹前岛具对所得诗句云云韩立马良久谓岛曰作敲字佳矣遂与并辔而归留连论诗与为布衣之交自此名着后以不第乃为僧居法干寺号无本一日宣宗微行至寺闻钟楼吟咏声遂登楼于岛案上取诗巻览之岛不识帝遂攘臂睨帝曰郎君何㑹此耶遂夺取诗巻帝慙恧下楼而去尝为长江簿号贾长江唐诗与嘉话所载不同如此棹穿波底月髙丽使过海有诗云水鸟浮还没山云断复连贾岛诈为梢人聫下句云棹穿波底月船压水中天丽使嘉叹久之自此不复言诗桑干长江二诗贾岛诗有影略句韩退之喜之其渡桑干诗曰客舍并州三十霜归心日夜忆咸阳无端更渡桑干水却望并州是故乡又赴长江道中诗曰䇿杖离山驿逢人问梓州长江那可到行客替生愁苦吟孟郊诗蹇澁穷僻琢削不暇真苦吟而成观其句法格力可见矣其自谓夜吟晓不休苦吟鬼神愁如何不自闲心与身为仇而退之荐其诗云荣华肖天秀㨗疾愈响报何也唐人陋于闻道唐人工于为诗而陋于闻道孟郊尝有诗云食荠肠亦苦强歌声无欢出门即有碍谁谓天地寛郊耿介之士虽天地之大无以容其身起居饮食有戚戚之忧是以卒穷以死而李翺称之以为郊诗髙处在古无上平处犹下顾沈谢至韩退之亦谈不容口甚矣唐人之不闻道也孔子称颜子在陋巷人不堪其忧回也不改其乐回虽穷困早死而非其处身之非可以言命与郊异矣郊之胷次形于诗句孟东野一不第而有出门即有碍谁谓天地寛语若无所容其身者老杜虽落魄不偶而气常自若如纳纳干坤大何其壮哉白乐天亦云无事日月长不羁天地阔与郊异矣然未若邵康节静处干坤大闲中日月长尤有味也韩愈诗孟郊死𦵏北邙山日月风云暂得闲天恐文章声断絶故留贾岛在人间枯寂气味贾岛哭柏巖禅师诗写留行道影焚却坐禅身时谓烧杀活和尚此可笑也若歩随青山影坐学白塔骨又独行潭底影数息树邉身皆是岛诗何精麄顿异也苕溪渔隠曰余于此两聫但各取一句而已坐学白塔骨可见襌定之不动独行潭底影可见形影之清孤岛尝为衲子故有此枯寂气味形之于诗句也如此郊寒岛瘦东坡祭栁子玉文郊寒岛瘦元轻白俗此语具眼客见诘曰子盛称白乐天孟东野诗又爱元微之诗而取此话何也仆曰论道当严取人当恕此八字东坡论道之语也玉川子月蚀诗韩退之月蚀诗一篇大半用玉川子句或者谓玉川子月蚀诗豪恠竒挺退之深所叹伏故所作尽摘玉川子佳句而补成之某窃以为不然退之月蚀诗题曰效玉川子作而诗中有以玉川子为言者玉川子涕泗下中庭独自行又曰玉川子立于庭而言曰地行贱臣仝再拜敢告上天公然则退之㡬于代玉川子作也玉川子诗虽豪放然太险恠而不循诗家法度退之乃摘其句而约之以礼故退之诗中两言玉川子其意若曰玉川子月蚀诗如此足矣故退之诗题曰效玉川子作此退之之深意也不然退之岂不能自为月蚀诗而必用玉川子句而后成诗耶以谓退之自为月蚀诗则诗中用玉川子涕泗告天公又非其类矣有所思飘逸可喜玉川子诗读者易解识者当自知之萧才子宅问答诗如庄子寓言髙僧对襌机惟有所思一篇语似不类疑他人所作然飘逸可喜其词曰当时我醉美人家美人颜色娇如花今日美人弃我去青楼朱箔天之涯娟娟姮娥月三五二八圎又缺翠眉蝉鬓生别离一望不见心断絶心断絶㡬千里梦中醉卧巫山云觉来泪滴湘江水湘江两岸花木深美人不见愁人心含愁更奏緑绮琴调髙絃絶无知音美人兮美人不知为暮雨兮为朝云相思一夜梅花发忽到窗前疑是君评茶歌玉川子有谢孟諌议恵茶歌范希文亦有鬬茶歌此二篇皆佳作也殆未可以优劣论然玉川歌云至尊之余合王公何事便到山人家而希文云北苑将期献天子林下雄豪先鬬美若论先后之序则玉川之言差胜虽然如希文岂不知上下之分者哉亦各赋一时之事耳苕溪渔隠曰艺苑以此二篇皆佳作未可优劣论今并录全篇余谓玉川之诗优于希文之歌玉川自出胷臆造言穏贴得诗人之句法希文排比故实巧欲形容宛成有韵之文是果无优劣耶玉川走笔谢孟谏议寄新茶云日髙文五睡正浓军将扣门惊周公口云谏议送书信白绢斜封三道印开缄宛见谏议面手閲月团三百片闻道新年入山里蛰虫惊动春风起天子须尝阳羡茶百草不敢先开花仁风暗结珠琲瓃先春抽出黄金牙摘鲜焙芳旋封裹至精至好且不奢至尊之余合王公何事便到山人家柴门反闗无俗客纱㡌挂头自煎喫碧云引风吹不断白花浮光凝椀靣一椀喉吻润両椀破孤闷三椀搜枯肠惟有文字五千巻四椀发轻汗平生不平事尽向毛孔散五椀肌骨清六椀通仙灵七椀喫不得也唯觉两掖习习清风生蓬莱山在何处玉川子乗此清风欲归去山上羣仙司下土地位清髙隔风雨安得知百万亿苍生命堕在颠崖受辛苦便为諌议问苍生到头合得苏息否希文和章岷从事鬬茶歌云年年春自东南来建溪先暖微氷开溪邉竒茗冠天下武夷仙人从古栽新雷昨夜发何处家家嬉笑穿云去露芽错落一畨荣缀玉含珠散嘉树终朝采掇未盈襜唯求精粹不敢贪研膏焙乳有雅制方中圭兮圎中蟾北苑将期献天子林下雄豪先鬬美鼎磨云外首山铜瓶携江上中水黄金碾畔緑尘飞碧玉瓯中翠涛起鬬茶味兮轻醍醐鬬茶香兮薄兰芷其间品第胡能欺十目视而十手指胜若登仙不可攀输同降将无穷耻吁嗟天产石上英论功不愧堦前蓂衆人之浊我可清千日之醉我可醒屈原试与招魂魄刘伶却得闻雷霆卢仝不敢歌陆羽须作经森然万象中焉知无茶星商山丈人休茹芝首阳先生休采薇长安酒价减千万城都药市无光辉不如仙山一啜好泠然便欲乗风飞君莫羡花间女郎只鬬草嬴得珠玑满斗归山中絶句卢仝山中絶句云阳坡草软厚如织因与鹿麛相伴眠王介甫只用五字道尽此两句诗云眠分黄犊草岂不简而妙乎李长吉品题元和中韩吏部亦颇道其謌诗云烟绵联不足为其态也水之迢迢不足为其清也春之盎盎不足为其和也秋之明洁不足为其格也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莾丘陇不足为其恨怨悲愁也鲸呿鳌掷牛鬼蛇神不足为其虚荒诞幻也盖骚之苗裔理虽不及辞或过之骚有感怨刺怼言及君臣理乱时有以激发人意乃贺所为无得有是贺能探寻前事所以深叹恨今古未尝经道者如金铜仙人辞汉歌补梁庾肩吾宫体謡求取情状离絶逺去笔墨畦迳间亦殊不能知之贺生二十七年死矣世皆曰使贺且未死少加以理奴仆命骚可也晦庵论李贺诗李贺较恠得些子不如太白自在又曰贺诗巧髙轩过李贺年七嵗以长短之制名动京华时韩文公与皇甫湜览贺所作竒之因连骑造门求见贺总角荷衣而出二公不之信因令靣赋一篇贺承命欣然操觚染翰傍若无人仍名曰髙轩过云华裾织翠青如葱金环压辔揺玲珑马蹄隠隠声隆隆入门下马气如虹东京才子文章公二十八宿罗心胷元精耿耿贯当中殿前作赋声摩空笔补造化天无功厖眉书客感秋蓬谁知死草生华风我今垂翅附㝠鸿他日不羞蛇作龙二公大惊遂以所乗马命联镳而还所居亲为束髪后举进士贺父名瑨或谤贺不避家讳韩文公特为着辨讳一篇古锦囊李贺未始立题然后为诗如他人牵合程课者毎旦出小奚奴背古锦囊遇所得书投囊中及暮归足成之杨花扑帐春云热长吉诗云杨花扑帐春云热才力絶人逺甚如栁塘春水慢花坞夕阳迟虽为欧阳公所称然不迨长吉之语桃花乱落如红雨长吉有桃花乱落如红雨之句以此名世余观刘禹钖云花枝满空迷处所揺动繁英坠红雨刘李出一时决非相为剽窃刘宾客独歩元和刘梦得竹枝九章词意髙妙元和间诚可以独歩道风俗而不俚追古昔而不愧比之杜子美䕫州歌所谓同工而异曲也昔子瞻尝闻余咏第一篇叹曰此奔轶絶尘不可追也淮隂行情调殊丽语意尤稳切白乐天元㣲之为之皆不入此律也唯无耐脱菜时不可解当待博物洽闻者説也三阁词四章可以配黍离之诗有国存亡之鑑也大槩梦得乐府小章优于大篇诗优于它文耳用意深逺苏子由晚年多令人学刘禹钖诗以为用意深逺有曲折处后因见梦得歴阳诗云一夕为湖地千年列郡名霸王迷路处亚父所封城皆歴阳事语意雄健后殆难继也明月可中庭山谷至庐山一寺与羣僧围炉因举生公讲堂诗末云一方明月可中庭一僧率尔云何不曰一方明月满中庭山谷笑去平淮西诗人岂不自知耶及自爱其文章乃更大缪何也刘禹钖诗固有好处及其自称平淮西诗云城中喔喔晨鸡鸣城头鼓角声和平为尽李愬之美又云始知元和十四载四海重见昇平年为尽宪宗之美吾不知此两聫为何等语也贾岛云独行潭底影数息树邉身其自注云二句三年得一吟双泪流知音如不赏归卧故山秋不知此两句有何难道至于三年始成而一吟下泪也乐天评诗杜甫善评诗其称薛稷诗云驱车越陜郊北顾临大河美矣又称李邕六公篇恨不见之皇甫湜题浯溪颂云次山有文章可惋只在碎亦善评文者若白居易殊不善评诗其称徐凝瀑布诗云千古长如白练飞一条界破青山色又称刘禹钖雪里髙山头白早海中仙果子生迟沉舟侧畔千帆过病树前头万木春此皆常语也禹钖自有可称之句甚多顾不能知之耳碁诗梦得观碁歌云初疑磊落曙天星次见搏击三秋兵鴈行布阵衆未晓虎穴得子人皆惊余尝爱此数语能摸写奕碁之趣梦得必髙于手谈也至东坡观碁则云胜固欣然败亦可喜优哉游哉聊复尔耳盖东坡素不解碁不究此味也常建佳句丹阳殷璠撰河岳英灵集首列常建诗爱其山光悦鸟性潭影空人心之句以为警䇿欧公又爱建竹径通幽处禅房花木深欲效建作数语竟不能得以为恨予谓建此诗全篇皆工不独此两聫而巳其诗曰清晨入古寺初日照髙林竹径通幽处禅房花木深山光悦鸟性潭影空人心万籁此俱寂但闻钟磬音常建诗竹径通幽处襌房花木深欧阳文忠公最爱赏以为不可及此语诚可人意然于公何足道岂非厌饫刍豢反思螺蛤耶诗人玉屑巻十五诗人玉屑卷十六钦定四库全书诗人玉屑巻十六宋魏庆之撰香山五长白乐天讽谕之诗长于激闲适之诗长于遣感伤之诗长于切律诗百言以上长于赡五字七字百言以下长于情造理富贵于人造物所靳自古以来多不在于少年尝在于晚景若少年富贵者非曰无之葢亦鲜矣人至晚景得富贵未免置第宅售妓妾以偿其平生所不足者如乐天诗云多少朱门锁空宅主人到了不曾归司空曙诗黄金用尽教歌舞留与他人乐少年读此二诗使人悽然诚不足为此也达道白氏集中颇有遣懐之作故达道之人率多爱之余友李公维录出其诗名曰养恬集余亦如之名曰助道其词语葢于经教法门用此弥缝其阙而直截晓悟于人也余爱其诗云羲和走驭趂年光不许人间日月长遂使四时都似电争教两鬓不成霜荣销枯至无非命壮尽衰来亦是常巳共身心要约定穷通生死不惊忙予今拟其句语聊加变易入于别韵前述时景之迅迁后述世态之不一而终篇亦断之以不惊也诗云羲和走驭趂年华不使人间嵗月賖春正艶阳春即老日方亭午日还斜时情莫测深如海世事难齐乱似麻巳共身心要约定古今如此勿惊嗟逹者之词白乐天诗曰无事日月长不覊天地濶此达者之词也孟东野诗曰出门即有碍谁谓天地寛此褊狭者之词也秀句乐天诗春色辞门栁秋声到井桐此语未易及工于对杜子美善于用故事及常语多离扸或倒其句而用之葢如此则语峻而体健意亦深穏矣如露从今夜白月是故乡明之类是也乐天工于用对寄微之诗云白头吟处变青眼望中穿可为佳句然不若别来头併白相见眼终青尤为工也草诗乐天以诗谒顾况况喜其咸阳原上草云野火烧不尽春风吹又生予以为不若刘长卿春入烧痕青之句语简而意尽昭君同词古今人作昭君词多矣余独爱白乐天一絶云汉使却回凭寄语黄金何日赎娥眉君王若问妾颜色莫道不如宫里时葢其意优游而不廹切故也然乐天赋此时年甚少寒食诗东坡云与郭生游寒溪主簿呉亮置酒郭生善作挽歌酒酣发声坐为悽然郭生言恨无佳词因改乐天寒食诗歌之坐客有泣者其词曰乌啼鹊噪昏乔木清明寒食谁家哭风吹日野纸钱飞古墓累累春草緑棠梨花映白杨路尽是死生离别处㝠寞重泉哭不闻萧箫暮雨人归去毎句杂以散声桑落酒河中桑落坊有井毎至桑落时取其寒暄得所以井水酿酒甚佳故号桑落酒旧京人唿为桑郎葢语讹耳庾信诗云蒲城桑落酒㶚岸菊花秋白居易诗云桑落气薫珠翠暖柘枝声引筦絃髙海图屏风诗乐天题海图屏风诗略曰或者不量力谓兹鳌可求赑屃牵不动纶絶沉其钩一鳌既顿颔诸鳌齐掉头喷风激飞㢘皷波怒阳侯遂使江汉水朝宗意亦休吾读此诗感刘隗李训薛文通等事为之太息呉元济以蔡叛犯许汝以惊东都此岂可不讨者也当时议者欲置之固为非䇿然不得武裴二杰事亦未易办也乐天岂庸人哉然其议论亦似欲置之者其诗有海图屏风者可见其意且注云时方讨淮蔡吾以是知仁人君子之于兵葢不忍轻用如此淮蔡且欲以徳懐况欲弊所恃以勤无用乎悲夫此未易与世士谈也二说未知孰是玲珑歌啇玲珑余杭歌者乐天作郡日赋歌与之云罢胡琴掩秦瑟玲珑再拜歌初毕谁道使君不解歌聴唱黄鸡与白日黄鸡催晓丑时鸣白日催年酉前没腰间紫绶系未穏镜里朱颜看已失玲珑玲珑柰老何使君歌了汝还歌时元微之在越州厚币邀至月余使尽歌所唱之曲作诗送行兼寄乐天云休遣玲珑唱我词我词多是寄君诗却向江边整回棹月落潮平是去时苕溪渔隠曰东坡用此歌夜饮次韵毕推官云红烛照庭嘶騕袅黄鸡催晓唱玲珑又次韵苏伯固主簿重九日云只有黄鸡与白日玲珑应识使君歌又乐天与刘十九同宿诗红旗破贼非吾事黄纸除书无我名惟共嵩阳刘处士围碁赌酒到天明故东坡题杜介熈熈堂云白砂碧玉味方永黄纸红旗心已灰白砂碧玉见续仙传东坡似乐天东坡平日最爱乐天之为人故有诗云我甚似乐天但无素与蛮又我似乐天君记取华颠赏徧洛阳春又他时要指集贤人知是香山老居士又定似香山老居士世縁终浅道根深而坡在钱塘与乐天所留嵗月略相似其句云在郡依前六百日是也纎艶不逞杜牧谓白居易诗纎艶不逞非庄人雅士所为滛言媟语入人肌骨不可去甘露诗沈存中谓乐天诗不必皆好然识趣可尚章子厚谓不然乐天识趣最浅狭谓诗中言甘露事处几如幸灾虽私雠可快然朝廷当此不幸臣子不当形之歌咏也如当公白首同归日是我青山独往时之类乐天为王涯所䜛謪江州司马甘露之祸乐天在洛适游香山寺有诗云当君白首同归日是我青山独往时不知者以乐天为幸之乐天岂幸人之祸也哉葢悲之也陵阳重厚之论公尝曰白乐天诗今人多轻易之大可悯矣大率不曽道得一言半句乃轻薄至于非笑古人此所以不逺到仆曰杜子美云杨王卢骆当时体轻薄为文哂未休正公之意也公曰当时人已如此老妪解诗白乐天毎作诗令老妪解之问曰解否妪曰解则録之不解又改之故唐末之诗近于鄙俚也玉谿生九日诗九日云曽共山公把酒巵霜天白菊遶堦墀十年泉下无消息九日樽前有所思不学汉臣栽苜蓿空教楚客咏江蓠郎君官贵施行马东合无因再得窥古今诗话云李商隠依令狐楚以牋奏受知后其子绹有韦平之拜浸疎商隠重阳日商隠造其㕔事题此诗绹覩之慙恨扄锁此㕔终身不处又唐史本传云令狐楚竒其文使与诸子游楚徙天平宣武皆表署廵官后从王茂元之辟其子绹以为忘家恩放利偷合谢不通绹当国商隠归穷绹憾不置则商隠此诗必此时作也若古今诗话以谓绹有韦平之拜浸疎商隠其言殊无所据余故以本传证之但绹父名楚商隠又受知于楚诗中有楚客之语题于㕔事更不避其家讳何耶东坡九日云闻道郎君闭东合且容老子上南楼又云南屏老宿闲相过东合郎君懒重寻皆用商隠诗也杀风景义山杂纂品目数十葢以文滑稽者其一曰杀风景谓清泉濯足花上晒裈背山起楼烧琴煑鹤对花啜茶松下唱道晏元献庆歴中罢相守颕以惠山泉烹日注从客置酒赋诗曰稽山新茗绿如烟静挈都蓝煑惠泉未向人间杀风景更持醪醑醉花前王荆公元丰末居金陵蒋大漕之竒夜谒公于蒋山驺唱甚都公取松下喝道语作诗戱之云扶衰南陌望长楸灯火如星满地流但怪传唿杀风景岂知襌客夜相投自此杀风景之语颇着于世唐人以对花啜茶谓之杀风景故荆公寄茶与平甫诗有金谷看花莫谩煎之句斫桂树义山诗莫羡仙家有上真仙家暂谪亦千春月中桂树髙多少试问西河斫桂人按酉阳杂爼云旧传月中有桂有蟾蜍故异书言月桂髙五百丈下有一人常斫之树创随合人姓呉名刚西河人学道有过谪令伐树故宋子京嘲月诗亦曰呉生斫钝西河斧无柰婆娑又满轮缃素杂记尝论呉生斫树事引李贺箜篌引云呉质不眠倚桂树李贺谓之呉质叚成式谓之呉刚未详其义窃意箜篌引所谓呉质非呉刚也恐别是一事魏有呉季重亦名质词意深妙余知制诰日与余恕同考试恕曰夙昔师范徐骑省为文骑省有徐孺子亭记其警句云平湖千畆凝碧乎其下西山万叠倒影乎其中它皆常语近得舍人所作涵虚阁记终篇皆竒语自渡江以来未尝见此信一代之䧺文也其相推如此因出义山诗共读酷爱一絶云珠箔轻明拂玉墀披香新殿鬭腰肢不须看尽鱼龙戱终遣君王怒偃师击节称叹曰古人措辞寓意如此之深妙令人感慨不已苕溪渔隠曰东坡快哉亭词云一千顷都镜净倒碧峯用徐骑省语意也髙情逺意文章贵衆中杰出如同赋一事工拙尤易见余行蜀道过筹笔驿如石曼卿诗云意中流水逺愁外旧山青脍炙天下久矣然有山水处便可用不必筹笔驿也殷潜之与小杜诗甚健丽亦无髙意惟义山诗云鱼鸟犹疑畏简书风云长为䕶储胥简书葢军中法令约束言号令严明虽千百年之后鱼鸟犹畏之也储胥葢军中藩篱言忠义贯神明风云犹为䕶其壁垒也诵此两句使人凛然复见孔明风烈至于管乐有才真不忝闗张无命欲何如属对亲切又自有议论他人亦不及也马嵬驿唐诗尤多如刘梦得绿野扶风道一篇人颇诵之其浅近乃儿童所能义山云海外徒闻更九州他生未卜此生休语既亲切髙雅故不用愁怨堕泪等字而闻者为之深悲空闻虎旅鸣宵柝无复鸡人报晓筹如亲扈明皇写出当时物色意味也此日六军同驻马他时七夕笑牵牛益竒义山诗世人但称其巧丽至与温庭筠齐名葢俗学祗见其皮肤其髙情逺意皆不识也浅近李义山诗杨大年诸公皆深喜之然浅近者亦多如华清宫诗云华清恩幸古无伦犹恐蛾眉不胜人未免被他褒女笑只教天子暂蒙尘用事失体在当时非所宜言也岂若崔鲁华清宫诗云障掩金鸡蓄祸机翠华西拂蜀云飞珠帘一闭朝元阁不见人归见燕归又云草遮回磴絶鸣鸾云树深深碧殿寒明月自来还自去更无人倚玉阑干语意既精深用事亦隠而显也义山又有马嵬诗云如何四纪为天子不及卢家有莫愁浑河中诗云咸阳原上英雄骨半是君家养马来如此等诗庸非浅近乎王建摭实欧阳永叔归田录言王建宫词多言唐宫中事羣书阙纪者往往见其诗如内中数日无宣唤传得滕王蛱蝶图滕王元婴髙祖子史不着所能独名画记言善画亦不云工蛱蝶所书止此殊不知名画记自纪嗣滕王湛然善花鸟蜂蝶又叚成式酉阳杂爼亦云尝见滕王蝶图有名江夏班大海眼小海眼菜花子葢湛然非元婴孰谓张彦逺不载耶又建宫词云鱼藻宫中锁翠娥先皇行处不曽过如今池底休铺锦菱角鸡头积渐多事见李石开成承诏録文宗论徳宗奢靡云闻得禁中老宫人毎引流泉先于池底铺锦则知建诗皆摭实非凿空语也宫词王建宫词荆公独爱其树头树底覔残红一片西飞一片东自是桃花贪结子错教人恨五更风花蘂夫人诗尤工王建宫词云御厨不食索时新毎见花开即苦春白日卧多娇似病隔帘教唤女医人花蘂夫人宫词云厨船进食簇时新侍宴无非列近臣日午殿头宣索脍隔花催唤打鱼人二词纪事虽异造语颇同第花蘂之词工建为不及也宫词杂它人诗余阅王建宫词选其佳者亦自少得只世所脍炙者数词而巳其间杂以他人之词如闲吹玉殿昭华管醉折梨园缥蒂花十年一梦归人世綘缕犹封系臂纱银烛秋光冷画屏轻罗小扇扑流萤天堦夜色凉如水卧看牵牛织女星此并杜牧之也泪满罗巾梦不成夜深前殿按歌声红颜未老恩先断斜倚薫笼坐到明此白乐天也寳仗平明金殿开暂将纨扇共徘徊玉颜不及寒鸦色犹带昭阳日影来此王昌龄也建词凡百有四篇又逸词九篇或云元微之亦有词杂于其间余以元氏长庆集捡寻却无之或者之言误矣旧䟦王建太和中为陜州司马与韩愈张籍同时而借相友善工为乐府歌行思逺格幽初为渭南尉与宦者王守澄有宗人之分因过饮以相讥戱守澄深憾曰吾弟所作宫词禁掖深邃何以知之将奏劾建因以诗解之曰先朝行坐镇相随今日春宫见长时脱下御衣偏得着进来龙马毎教骑尝承密㫖还家少独奏边情出殿迟不是当家频向说九重争遣外人知事遂寝宫词凡百絶天下传播傚此体者虽有数家而建为之祖山居诗王建云闭门留野鹿分食与山鸡魏野云洗砚鱼吞墨烹茶鹤避烟二人之诗巧欲摹写山居之趣第理有当否如建所言二物何驯狎如此理必无之如野所言虽未必皆然理或有之至若少陵云得食堦除鸟雀驯东坡云为䑕长留饭怜蛾不㸃灯皆当于理人无得以议之矣望夫石诗陈无已诗话云望夫石在处有之古今诗话惟用一律惟刘梦得云望来况是几千嵗只似当年初望时语虽拙而意工黄叔逹鲁直之弟也以顾况为第一云山头日日风和雨行人归来石应语语意皆工江南望夫石毎过其下不风即雨疑况得句处也余家有王建集载望夫石诗乃知非况作其全章云望夫处江悠悠化为石不回头山头日日风复雨行人归来石应语岂无已叔达偶忘之耶苕溪渔隠曰荆公选唐百家诗亦以此诗列建诗中则无已叔达之误可无疑矣杜牧之二十八字史论牧之题桃花夫人庙诗细腰宫里露桃新脉脉无言度几春至竟息亡成縁事可怜金谷坠楼人仆尝谓此诗为二十八字史论好异牧之于题咏好异于人如赤壁云东风不与周郎便铜雀春深锁二乔题商山四皓庙云南军不袒左边袖四老安刘是灭刘皆反说其事至题乌江亭则好异而畔于理诗云胜败兵家事不期包羞忍耻是男儿江东子弟多才俊巻土重来未可知项氏以八千人渡江败亡之余无一还者其失人心为甚谁肯复附之其不能巻土重来决矣絶句牧之云无媒迳路草萧萧自古云林逺市朝公道世间惟白髪贵人头上不曽饶罗邺云芳草和烟暖更青闲门要路一时生年年㸃捡人间事惟有春风不世情余尝以此二诗作一聫云白髪惟公道春风不世情葢穷人不偶遣兴之作也遣懐诗遣懐诗落魄江湖载酒行楚腰纎细掌中轻十年一觉杨州梦占得青楼薄倖名余尝疑此诗必有谓焉因閲芝田录云牛竒章帅维扬牧之在幕中多微服逸游公闻之以街子数軰潜随牧之以防不虞后牧之以拾遗召临别公以纵逸为戒牧之始犹讳之公命取一箧皆是街子軰报贴云杜书记平善乃大感服方知牧之此诗言当日逸游之事耳小杜华清宫诗雨露偏金穴干坤入醉乡如此天下焉得不乱陵阳论赤壁诗杜牧之赤壁诗云折㦸沉沙铁未消细磨苍藓认前朝东风不与周郎便铜雀春深锁二乔今人多不晓卒章其意谓若是东风不与便即周郎不能破曹公二乔归魏铜雀台也仆尝叩公更尝有人如此立意下语否公曰正楚辞所谓太公不遇文王兮身至死而不得逞乃严助所作哀时命命意之失牧之作赤壁诗谓赤壁不能纵火即为曹公夺二乔置之铜雀台上也孙氏霸业系此一战社稷存亡生灵涂炭都不问只恐捉了二乔可见措大不识好恶呉兴张水戱太和末杜牧自侍御史出佐沈传师宣城幕雅闻湖州为浙西名部风物妍好且多丽色往游之时刺史崔君亦牧之素所厚者颇喻其意凡籍之名妓悉为致之牧殊不惬所望史君复候其意牧曰愿得张水戱使州人毕观俟其云合牧当闲行寓目冀此际忽有阅焉史君大喜如其言至日两岸观者如堵迨暮竟无所得将罢忽有里姥引髽髻女年十余嵗牧熟视之曰此真国色也因使语其姥将致舟中姥女皆惧牧曰且不即纳当为后期吾十年必为此郡若不来乃从所适因以重币结之寻拜黄池二州皆非意也洎周墀入相牧以其素善乃併上牋干墀乞守湖州大中三年移授湖州刺史比至郡则十四年所约之姝巳从人三载而生二子焉牧即政之夕亟使召之夫母惧其见夺也因携㓜以诣之牧诘其母曰曩既许我矣何为适人母拜曰向约十年不来而后嫁嫁已三年矣牧俛首曰词也直强而不祥乃礼而遣之因为怅别诗曰自恨寻芳到已迟往年曽见未开时如今风摆花狼借緑叶成隂子满枝苕溪渔隠曰颜鲁公题谢公塘碑隂云太保谢公东晋咸和中以呉兴山水清逺求典此郡故东坡将之湖州戱赠莘老诗云亦知谢公到郡久应怪杜牧寻春迟鬓丝只好对襌榻湖亭不用张水嬉分司洛阳牧之为御史分司洛阳时李司徒罢镇闲居声妓为当时第一一日开筵朝士争赴以杜尝持宪不敢邀饮杜讽坐客达意愿预斯㑹李驰书杜闻命遽来㑹中女妓百余皆絶色殊艺杜独坐南行瞪目注视满引三巵问李曰闻有紫云者孰是李指示之杜凝睇良久曰名不虚得宜以见惠李俯首而笑诸妓亦皆回首破颜杜又自引三爵朗吟而起曰华堂今日绮筵开谁唤分司御史来忽发狂言惊满座两行红粉一时回意气闲逸傍若无人杜荀鹤惟在一聨中杜荀鹤诗鄙俚近俗惟宫词为唐第一云早被婵娟误欲粧临镜慵承恩不在貌教妾若为容风暖鸟声碎日髙花影重年年越溪女相忆採芙蓉故谚云杜诗三百首惟在一聨中风暖鸟声碎日髙花影重是也山谷甞云杜荀鹤诗举世尽从愁里老正好对退之诗谁人肯向死前休韩致元不忘君山谷尝谓余言老杜虽在流落颠沛中未尝一日不在本朝故善陈时事句律精深超古作者忠义之气激发而然韩偓贬逐后依王审知其集中所载手风慵展八行书眼暗休看九局图牕里日光飞野马案头筠管长蒲卢谋身拙为安蛇足报国危曽捋虎须满世可能无黙识未知谁拟试齐竽其词凄楚切而不廹不忘其君也看天忆帝都致元昭宗时以翰林承㫖谪岭表道湖南谢人惠含桃诗云金銮嵗嵗长宣赐忍涙看天忆帝都自注云毎嵗初进之后先宣赐学士韩子苍谢人惠茶云白髪前朝旧史官风炉煑茗暮江寒苍龙不复从天下拭涙看君小凤团自注云史官月赐龙团意虽本致元而语益工絶句致元醉着絶句云万里清江万里天一村桑柘一村烟渔翁醉着无人唤过午醒来雪满船杜荀鹤亦有溪兴絶句云山雨溪风巻钓丝瓦瓯篷底独斟时醉来睡着无人唤流下前溪也不知语句俱弱不若致元之雅健也香奁集髙秀实言元微之诗艶丽而有骨韩偓香奁集丽而无骨李端叔意喜韩偓诗诵其序云咀五色之灵芝香生九窍咽三危之瑞露美动七情秀实云劝不得也劝不得也晚唐诗小巧无风骚气味晚唐人诗多小巧无风骚气味如崔鲁山鹊诗云一林寒雨吹巢冷半朶山花咽觜香张林池上云菱叶半翻人採后荇花初没舸行时莲花云何人解把无尘袖盛取清香尽日怜皆浮艶无足尚而昔人爱重称为佳作陵阳论晚唐诗格卑浅唐末人诗虽格致卑浅然谓其非诗则不可今人作诗虽句语轩昂但可逺听其理略不可究诚斋论晚唐诗唐末诗人李推官有振沙集如见后却无语别来长独愁如危城三面水古树一边春如月明千峤雪滩急五更风如烛残偏有熖雪甚却无声如春雨有五色洒来花旋成如云蔵山色晴偏媚风约溪声静又回如未醉已知醒后忆欲开先为落时愁葢征人凄苦之情读之使人发融冶之驩于荒寒无聊之中动惨戚之感于笑谈方怿之初然则谓唐人自李杜之后有不能诗之士者是曹丕火浣之论也谓诗至晚唐有不工之作者是栢灵寳哀棃之论也诚斋论晚唐诗有三百篇之遗味诚斋序顺庵刘良佐诗藁云夫诗何为者也曰尚其词而已矣曰善诗者去词然则尚其意而已矣曰善诗者去意然则去词去意则诗安在乎曰去词去意而诗有在矣然则诗果焉在曰尝食夫饴与荼乎人孰不饴之嗜也初而甘卒而酸至于荼也人病其苦也然苦未既而不胜其甘诗亦如是而已矣昔者暴公譛苏公而苏公刺之今求其诗无刺之之词亦不见刺之之意也乃曰二人从行谁为此祸使暴公闻之未尝指我也然非我其谁哉外不敢怒而其中愧死矣三百篇之后此味絶矣惟晚唐诸子差近之寄边衣云寄到玉闗应万里戍人犹在玉闗西弔战塲云可怜无定河边骨犹是春闺梦里人折杨栁云羌笛何须怨杨栁春风不度玉门闗三百篇之遗味黯然犹存近世惟半山老人得之予不足以知之予敢言之哉云云先生此序深造作诗宗㫖故录之诗人玉屑巻十六诗人玉屑卷十七钦定四库全书诗人玉屑巻十七宋魏庆之撰西崐体宗李义山杨大年钱文僖晏元献刘子仪为诗皆宗李义山号西崑体后进效之多窃取义山诗句尝内宴优人有为义山者衣服败裂告人曰吾为诸馆职挦撦至此闻者大噱然大年咏汉武诗云力通青海求龙种死讳文成食马肝待诏先生齿编贝忍令乞米向长安义山不能过也佳句杨亿刘筠作诗务故实而语意轻浅一时慕之号西崑体识者病之欧公云刘子仪诗句有雨势宫城濶秋声禁树多亦不可诬也欧公矫崑体欧公诗始矫崑体专以气格为主故其诗多平易疎畅律诗意所到处虽语有不伦亦复不问而学之者往往遂失于快直倾囷倒廪无复余地然公诗好处岂专在此如崇徽公主手痕诗玉颜自昔为身累肉食何人与国谋此是两叚大议论抑扬曲折发见于七字之中婉丽雄胜字字不失相对虽崑体之工者亦未易比言所㑹处如是乃为至到荆公晚年喜称义山王荆公晚年亦喜称义山诗以为唐人知学老杜而得其藩篱惟义山一人而已毎诵其雪岭未归天外使松州犹驻殿前军永忆江湖归白髪欲回天地入扁舟与池光不受月暮气欲沉山江海三年客干坤百战塲之类虽老杜亡以过也义山诗合处信有过人若其用事深僻语工而意不及自是其短世人反以为竒而效之故崑体之弊适重其失义山本不至是云诗到义山谓之文章一厄以其用事僻澁时称西崑体然荆公晚年亦或喜之而字字有根蒂如试问火城将䇿探何如云屋听牕知未爱京师传谷口但知乡里胜壶头其用事琢句前辈无相犯者温公称其佳句自西崑集出时人争效之诗体一变而先生老辈患其多用故事语僻难晓殊不知自是学者之弊如杨大年新蝉云风来玉宇乌先觉露下金茎鹤未知虽用故事何害为佳句又如峭帆横渡官桥栁叠皷惊飞海岸鸥其不用故事又岂不佳乎葢其雄文博学笔力有余无施不可非前世号诗人者区区于风雪草木之类为许洞所困也六一居士六一之义居士初谪滁山自号醉翁既老而衰且病将退休于颕水之上则又更号六一居士客有问曰六一何谓也居士曰吾家蔵书一万巻集录三代以来金石遗文一千巻有琴一张有碁一局而尝置酒一壶客曰是为五一尔柰何居士曰以吾一翁老于此五物之间是岂不为六一乎客笑曰子欲逃名乎而屡易其号此庄生所谓畏影而走乎日中者也余将见子疾走大喘渇死而名不得逃也居士曰吾固知名之不可逃然亦知夫不必逃也吾为此名聊以志吾之乐尔欧公自负石林诗话云欧公一日被酒语其子棐曰吾诗庐山髙今人莫能为惟李太白能之明妃曲后篇太白不能为惟杜子美能之至于前章则子美亦不能为惟吾能之也近观本朝名臣传乃云欧阳某为诗谓人曰庐山髙惟韩愈可及琵琶前引韩愈不可及杜甫可及后引李白可及杜甫不可及其自负如此则与石林所纪全不同琵琶引即明妃曲也此三诗并录于此庐山髙赠同年刘凝之归南康其诗云庐山髙哉几千仞兮根盘几百里嶻然屹立乎长江长江西来走其下是为扬澜左蠡兮洪涛巨浪日夕相舂撞云消风止水镜净泊舟发岸而逺望兮上摩云霄之晻霭下压后土之鸿厖试往造乎其间兮攀縁石磴窥空谾千巖万壑响松桧悬崖巨石飞流淙水声聒聒乱人语六月飞雪洒石矼仙翁释子亦往往而逢兮吾尝恶其学幻而言哤但见丹霞翠壁逺近映楼阁晨钟暮皷杳霭罗幡幢幽花野草不知其名兮风吹露湿香涧谷时有白鹤飞来双幽寻逺去不可极便欲絶世遗纷痝羡君买田筑室老其下揷秧盈畴兮酿酒盈缸欲令浮岚暖翠千万状坐卧常对乎轩牕君懐磊砢有至寳世俗不辨珉与玒䇿名为吏二十载青衫白首困一邦宠荣声利不可以茍屈兮自非青云白石有深趣其气兀硉何由降丈夫壮节似君少嗟我欲说安得巨笔如长杠明妃曲和王介甫作其一云胡人以鞍马为家射猎为俗泉甘草美无常处鸟惊兽骇争驰逐谁将汉女嫁胡儿风沙无情面如玉身行不遇中国人马上自作思归曲推手为琵却手琶胡人共听亦咨嗟玉颜流落死天涯琵琶却传来汉家汉宫争按新声谱遗恨已深声更苦纎纎女手生洞房学得琵琶不下堂不识黄云出塞路岂知此声能断肠其二云汉宫有佳人天子初未识一朝随汉使逺嫁单于国絶色天下无一失难再得虽能杀画工于事竟何益耳目所及尚如此万里安能制夷狄汉计诚已拙女色难自夸明妃去时泪洒向枝上花狂风日暮起飘泊落谁家红颜胜人多薄命莫怨春风当自嗟余观介甫明妃曲二首辞格超逸诚不下永叔不可遗也因附益之其一云明妃初出汉宫时泪湿春风鬓脚垂低回顾影无颜色尚得君王不自持归来却怪丹青手入眼平生未曽有意态由来画不成当时枉杀毛延夀一去心知更不归可怜着尽汉宫衣寄声欲问塞南事只有年年鸿鴈飞家人万里传消息好在毡城莫相忆君不见咫尺长门闭阿娇人生失意无南北其二云明妃出嫁与胡儿毡车百两皆胡姬含情欲语独无处传与琵琶心自知黄金捍拨春风手弹看飞鸿劝胡酒汉宫侍女暗垂泪沙上行人却回首汉恩自浅胡自深人生乐在相知心可怜青塜已芜漫尚有哀絃余至今只欲平易或疑六一居士诗以为未尽妙以质于子和子和曰六一诗只欲平易耳西风酒旗市细雨菊花天岂不佳晚烟寒橘柚秋色老梧桐岂不似少陵佳句欧公云身行南鴈不到处山与北人相对愁汪彦章云路行归鴈不到处家在长江欲尽头彦章虽体欧公诗然终不及欧之自在也㑹赵公诗文忠与赵康靖公槩同在政府相得欢甚康靖先告老归睢阳文忠相继谢事归汝隂康靖一日单车特往过之时年几八十矣留剧饮踰月日于汝隂纵游而后返前辈挂冠后能从容自适未有若此者文忠尝赋诗云古来交道愧难终此㑹今时岂易逢出处三朝俱白首凋零万木见青松公能不逺来千里我病犹堪釂一钟已胜山隂空兴尽且留归驾为从容因牓其游从之地为㑹老堂明年文忠欲往睢阳报之未果行而薨两公名节固师表天下而风流襟义又如此诚可以激薄俗也才髙不见牵强之迹欧公作诗葢欲自出胸臆不肯蹈袭前人亦其才髙故不见牵强之迹耳如六月十四夜飞葢桥玩月云天形积轻清水徳本虚静云收风波止始见天水性澄光与粹容上下相涵映乃于其两间皎皎挂寒镜余辉所照耀万物皆鲜莹矧夫人之灵岂不醒视听而我于此时翛然发孤咏纷昏忻洗涤俯仰恣涵泳人心旷而闲月色髙逾逈惟恐清夜䦨时时瞻斗柄苏子美以诗得名苏子美以诗得名书亦飘逸然其诗以奔放豪健为主梅尧臣诗虽乏髙致而平淡有工世谓之苏梅其实正相反也子美尝自叹曰平生作诗被人比梅尧臣写字比周越良可笑也周越书轻俗不近古无足取也絶句山谷爱子美絶句云春隂垂野草青青时有幽花一树明晚泊孤舟古祠下满川风雨看潮生山谷累书此诗或真草与大字圣俞子美圣俞子美齐名于一时而二家诗体特异子美笔力豪俊以超迈横絶为竒圣俞覃思精微以深逺闲淡为意各极其长虽善论者不能优劣余谷夜行诗略道其一二云子美气方雄万窍号一噫有时肆颠狂醉墨洒滂霈譬如千里马已发不可杀盈前尽珠玑一一难㨂汰梅公事清浅石齿潄寒濑作诗三十年视犹我后辈文词愈清新心意虽老大有如妖饶女老自有余态近诗尤苦硬咀嚼苦难嘬又如食橄榄真味久愈在苏豪以气转举世徒惊骇梅穷独我知古货今难卖语虽非工谓粗得髣髴然不能优劣之梅都官工于平淡自成一家圣俞诗工于平淡自成一家如东溪云野凫眠岸有闲意老树着花无丑枝山行云人家在何处云外一声鸡春隂云鸠鸣桑叶吐材暗杏花残杜鹃云月树啼方急山房人未眠似此等句须细味之方见其用意也句句精鍊圣俞诗句句精鍊如焚香露莲泣闻磬清鸥迈之类宜乎为欧阳文忠公所称其他古体如朱絃疏越一唱三叹读者当以意求之寄马遵诗马遵谪守宣州及其去也郡僚军民争欲驻留至以铁锁絶江遵于饯筵倚醉令官妓剥榧实而食眷眷若留连状又以所乗骢马寄圣俞家郡人皆不疑其去也遵夜使人絶鎻解舟以水沃㯭牙使之不鸣逮晓舟去逺矣圣俞寄遵诗云三更醉下陵阳峯仙舟江上去无踪杈牙铁鎻漫横絶㯭湿不惊潭底龙断肠呉姬指如笋欲剥玉榧将何从短翎水鸭飞不逺那经细雨山重重却顾旧埒病骢马尘沙歴尽空龙钟莫打鸭吕士隆知宣州好以事笞官妓妓皆欲逃去而未得也㑹杭州有一妓到宣其色艺可取士隆喜之留之使不去一日郡妓复犯小过士隆又欲笞之妓泣诉曰某不敢辞罪但恐杭妓不能安也士隆愍而舍之圣俞因作莫打鸭一篇曰莫打鸭打鸭惊鸳鸯鸳鸯新向池北落不比孤洲老秃鸧秃鸧尚欲逺飞去何况鸳鸯羽翼长葢谓此也石曼卿晦庵论其诗石曼卿诗极有好处如仁者虽无敌王师固有征无私乃时雨不杀是天声长篇旧见曼卿大书此诗气象方严遒劲极可寳爱真颜筋栁骨今人喜苏子美字不及此逺甚曼卿诗极雄豪而缜密方严如筹笔驿诗意中流水逺愁外旧山青又乐意相闗禽对语生香不断树交花之句极佳惜不见其全集西湖处士疎影横斜欧阳公极赏林和靖疎影横斜水清浅暗香浮动月黄昏之句而和靖别有一聨云雪后园林才半树水边篱落忽横枝似胜前句不知欧阳何縁弃此赏彼苕溪渔隠曰王直方又爱和靖池水倒窥疎影动屋檐斜入一枝低以谓此句于前所称真可处伯仲之间余观此句略无佳处直方何为喜之真所谓一解不如一解也林和靖梅花诗疎影横斜水清浅暗香浮动月黄昏诚为警絶然其下聫乃云霜禽欲下先偷眼粉蝶如知合断魂则与上聫气格全不相类若出两人乃知诗全篇佳者诚难得唐人多摘句为图葢以此大抵和靖诗喜于对意如伶伦近日无侯白奴仆当时有卫青破殿静披虀臼古斋房闲试酪奴春之类虽假对亦不草草故气格不无少贬然五言如夕寒山翠重秋静鸟行疎长句如桥横水木已秋色树倚云峯更晚晴烟含晚树人家逺雨湿春蒲燕子低等何害为工夫太过和靖言余顷得宛陵葛生所茹笔毎用之如麾百胜之师横行于纸墨间所向无不如意惜其日久且弊作诗以録其功云神锋虽缺力终存架琢珊瑚欠策勋日暮闲牕何所似㶚陵憔悴故将军殊有悯劳念旧之意邵康节出处大略邵尧夫居洛四十年安贫乐道自云未尝皱眉故诗云平生不作皱眉事天下应无切齿人所居寝息处为安乐窝自号为安乐先生其西为瓮牖读书燕居其下旦则焚香独坐晡时饮酒三四瓯微醺便止不使至醉也尝有诗云斟有浅深存燮理饮无多少系经纶莫道山翁拙于用也能康济自家身喜吟诗作大字书然遇兴则为之不牵强也大寒暑则不出毎出则乗小车为诗以自咏曰花似锦时髙阁望草如茵处小车行温公赠以诗曰林间髙阁望已久花外小车犹未来尧夫随意所之遇主人喜客则留三五日又之一家一如之或经月忘返虽性髙洁而对賔客接人无贤不肖贵贱皆欢然相亲自言若至重疾自不能支其有小疾有客对话不自觉疾之去体也学者从之问经义精深浩博应对不穷思致幽逺妙极道数间有知之深者开口论天下事虽久存心世务者不能及也朝廷尝用大臣荐以官起之不屈及其死以着作佐郎告赐其家邦人请易其名于朝太常考行谥之曰康节康节之学其骨髓在皇极经世其花草便是诗文鑑编诗天向一中分造化人于心上起经纶却不编入半山老人一唱三叹荆公暮年作小诗雅丽精絶脱去流俗毎讽味之便觉沆瀣生牙颊间苕溪渔隠曰荆公小诗如南浦随花去回舟路已迷暗香无覔处日落画桥西染云为栁叶剪水作梨花不是春风巧何縁见嵗华檐日隂隂转床风细细吹翛然残午梦何许一黄鹂蒲叶清浅水杏花和暖风地偏縁底緑人老为谁红爱此江边好留连至日斜眠分黄犊草坐占白鸥沙日净山如染风暄草欲薫梅残数㸃雪麦涨一川云观此数诗真可使人一唱而三叹也得子美句法荆公诗得子美句法其诗云地蟠三楚大天入五湖低託意半山老人题双忠诗云北风吹树急西日照牕凉细详味之其託意深逺非止咏庙中景物而已葢巡逺守睢阳当是时安庆绪遣突厥劲骑攻之日以危困所谓北风吹树急也是时肃宗在灵武号令不行于江淮诸将观望莫肯救之所谓西日照牕凉也此深得老杜句法如老杜题蜀相庙诗云映堦碧草自春色隔叶黄鹂空好音亦自别託意在其中矣少作荆公少以意气自许故诗语惟其所向不复更为涵蓄如天下苍生待霖雨不知龙向此中蟠又浓緑万枝红一㸃动人春色不须多又平治险秽非无力润泽焦枯是有才之类皆直道其胷中事后为羣牧判官从宋次道尽假唐人诗集博观而约取晚年始尽深婉不廹之趣乃知文字虽工拙有定限然必视其㓜壮虽公方其未至亦不能力强而遽至也荆公题金陵此君亭诗云谁怜直节生来瘦自许髙才老更刚賔客毎对公称颂此句公辄颦蹙不乐晚年与平甫坐亭上视诗牌曰少时作此题榜一传不可追改大抵少年题诗可以为戒平甫曰此杨子云所以悔其少作也晚年诗荆公晚年诗律尤精严造语用字间不容髪然意与言㑹言随意遣浑然天成殆不见有牵率排比处如含风鸭緑鳞鳞起弄日鵞黄袅袅垂读之初不觉有对偶至细数落花因坐久缓寻芳草得归迟但见舒闲容与之态耳而字字细考之皆经櫽括权衡者其用意亦深刻矣尝与叶致逺诸人和头字韵诗往返数四其末篇云名誉子真居谷口事功新息困壶头以谷口对壶头其精切如此后数月取本追改云岂爱京师传谷口但传乡里胜壶头今集中两本并存精深华妙荆公定林后诗精深华妙非少作之比尝作嵗晚诗云月映林塘静风涵笑语凉俯窥怜净緑小立伫幽香携㓜寻新的扶衰上野航延縁久未已嵗晚惜流光自以比谢灵运议者亦以为然格髙体下鲁直谓荆公之诗莫年方妙然格髙而体下如云似闻青秧底复作龟兆坼乃前人所未道又云扶舆度阳熖窈窕一川花谓包含数箇意虽前人亦未易道然学三谢失于巧耳用意髙妙蔡天启言荆公毎称老杜钩帘宿鹭起丸药流莺啭之句以为用意髙妙五字之模楷他日公作诗得青山扪风坐黄鸟挟书眠自谓不减杜诗以为得意然不能举全篇余顷尝以语薛肇明肇明时被㫖编公集徧求之终莫之得或云公但得此一聨未尝成章也力去陈言荆公诗云力去陈言夸末俗可怜无补费精神而公平生文体数变莫年诗益工用意益苦故言不可不谨也善下字予与乡人翁行可同舟泝汴因谈及诗行可云介甫善下字如荒埭暗鸡催月晓空场老雉挟春娇下得挟字最好如孟子挟贵挟长之挟予谓介甫又有紫苋凌风怯苍苔挟雨骄陈无已有寒气挟霜侵败絮賔鸿将子度微明其用挟字亦与前一聫同用事精切苕溪渔隠曰上元戯刘贡甫诗云不知太一游何处定把青藜独照公此诗用事亦精切刘向校书天禄阁夜有老人着黄衣植青藜杖叩阁而进向请问姓名我是太一之精天帝闻卯金之子有博学者下而观焉乃出懐中竹牒授之见王子年拾遗此事既与贡甫同姓又贡甫时在舘阁也清景山谷尝言天下清景初不择贵贱贤愚而与之然吾特疑端为我辈设荆公在钟山官牀与客夜坐作诗云残生伤性老耽书年少东来复起予各据藁梧同不寐偶然闻雨落阶除东坡宿余杭山寺诗云暮皷朝钟自击撞闭门欹枕对残釭白灰旋拨通红火卧对萧萧雪打牕人以山谷之言为确论霜筠雪竹熈宁庚戍冬王荆公安石自叅知政事拜相是日官僚造门奔贺者相属于路公以未谢皆不见之独与余坐于西庑之小阁荆公语次忽颦蹙久之取笔书牕曰霜筠雪竹钟山寺投老归欤寄此生放笔揖余而入元丰癸亥公已谢事为㑹灵观使居金陵白下门外余谒公公欣然邀余同游钟山憩法云寺偶坐于僧房是日正当霜雪而虚牕松竹皆如诗中之景余因述昔日题牕并诵此诗公怃然曰有是乎领略微笑而已自然舒州三祖山金牛洞山水闻于天下荆公尝题诗云水泠泠而北去山靡靡以旁围欲穷源而不得竟怅望以空归后人凿山刋木寝失山水之胜非公题诗时比也鲁直效公题六言云司命无心播物祖师有记传衣白云横而不度髙鸟倦而犹飞识者云语虽竒亦不及荆公之自然也纪实乌石岗距临川三十里荆公外家呉氏居其间故诗云不知乌石岗边路到老相寻得几回盐歩门在荆公旧居之前故诗云曲池丘墓心空折盐歩庭闱眼欲穿落星寺诗荆公集中有落星寺诗其末云胜槩惟诗可收拾不才羞作等闲来落星寺在彭蠡湖中刘咸临尝亲见寺僧言㓜时目覩闽中章傆道作此诗其前六句皆同其末云胜槩诗人尽收拾可怜苏石不曽来苏石谓子美曼卿也后人爱其诗者改末句作荆公诗传之遂使一篇之意不完其体与荆公所作诗亦不类苕溪渔隠曰直方所言非也余细观此诗句语体格真是荆公作余人岂能道此今具载全篇识者必能辨之诗云窣云一殿起崔嵬万里长江酒一杯坐见山川吞日月杳无车马送尘埃鴈飞云路声低过客近天门梦易回胜概惟诗可收拾不才羞作等闲来西山寺诗唐人题西山寺诗云终古碍新月半江无夕阳人谓冠絶古今以其尽得西山之景趣也金山寺留题者亦多而絶少佳句惟寺影中流见钟声两岸闻又天多剩得月地少不生尘为人传诵要亦未为至工若用之于落星寺有何不可乎熈宁中荆公有句云天末海门横北固烟中沙岸似西兴尤为中的梅花诗凡咏梅多咏白而荆公诗独云须捻黄金危欲堕蒂团红蜡巧能粧不惟造语巧丽可谓能道人不到处矣又东坡咏梅一句云竹外一枝斜更好语虽平易然颇得梅之幽独闲静之趣凡诗人咏物虽平淡巧丽不同要能以随意造语为工公后复有诗云遥知不是雪为有暗香来葢取苏子卿诗只言花似雪不悟有香来之意公在金陵又有和徐仲文颦字韵咏梅诗二首东坡在岭南有暾字韵梅诗三首皆韵险而语工非大手笔不能到也碁诗荆公碁品殊下毎与人对局未尝致思随手疾应觉其势将败便歛之谓人曰本图适性忘虑反苦思劳神不如且已与叶致逺敌手尝赠致逺诗云垂成忽破壊中断俄连接是知公碁不甚髙又云讳输宁断头悔悞仍抟颊是又未能忘情于一时之得丧也苕溪渔隠曰介甫有絶句云莫将戯事扰真情且可随縁道我嬴战罢两奁收黒白一枰何处有亏成观此诗则图适性忘虑之语信有证矣若鲁直于碁则不然如心似蛛丝游碧落身如蜩甲化枯枝则苦思忘形较胜负于一着与介甫措意异矣虎图荆公尝在欧公坐上赋虎图衆客未落笔而荆公章已就欧公亟取读之为之击节称叹坐客阁笔不敢作苕溪渔隠曰西清诗话中亦载此事云此乃体杜甫画鹘行以纾急解纷耳吾今具载二诗读者当有以辨之荆公虎图诗云壮哉非罴亦非貙目光夹镜当坐隅横行妥尾不畏逐顾盻欲去仍踌躇卒然我见心欲动熟视稍稍摩其须固知画者巧为此此物安肯来庭除想当槃礴欲画时睥睨衆史如庸奴神闲意定始一埽功与造化论锱铢悲风䬃䬃吹黄芦上有寒雀惊相唿槎牙死树鸣老乌向之俛噣如哺雏山墙野壁黄昏后冯妇遥看亦下车杜甫画鹘行云髙堂见老鹘飒爽动秋骨初惊无拘挛何得立突兀乃知画师妙功刮造化窟写此神俊姿充君眼中物乌鹊满樛枝轩然恐其出侧脑看青霄宁为衆禽没长翮如刀劒人寰可超越干坤空峥嵘粉墨且萧瑟缅思云沙际自有烟霞质吾今意何伤顾歩独纡欝集句荆公莫年喜为集句唐人号为四体黄鲁直谓正堪一笑耳司马温公与武定从事同幕私幸营妓而于公讳之常㑹僧庐公往廹之使妓踰垣而去度不可隠乃具道公戯之曰年去年来来去忙暂偷闲卧老僧床惊回一觉游仙梦又逐流莺过短墻杭之举子中老榜第其子以绯裹之客贺之曰应是穷通自有时人生七十古来稀如今始觉为儒贵不着荷衣更着绯夀之医者老娶少妇或嘲之曰倚他门户傍他墙年去年来来去忙採得百花成蜜后为他人作嫁衣裳真可笑也猿鹤不知王介字中甫衢州人博学善讥谑尝举制科不中与荆公游甚欵然未尝降意少相下熈宁初荆公以翰林学士被召前此屡召不起至是始受命介以诗寄云草庐三顾动春蛰蕙帐一空生晓寒葢有所讽荆公得之大笑他日作诗有丈夫出处非无意猿鹤从来自不知之句葢为介发也诗病今州县之间随其大小皆有富民此理势之所必至所谓物之不齐物之情也然州县赖之以为强国家恃之以为固非所当忧亦非所当去也能使富民安其富而不横贫民安其贫而不匮贫富相恃以为长久而天下定矣介甫不忍贫民而深疾富民志欲破富民以惠贫民不知其不可也方其未得志也为兼并之诗其诗曰三代子百姓公私无异财人主擅操柄如天持斗魁赋予皆自我兼并乃奸回奸回法有诛势亦无自来后世始倒持黔首遂难裁秦王不知此更筑懐清台礼义日以媮圣经久堙埃法尚有存者欲言时所咍俗吏不知方掊克乃为才俗儒不知变兼并可无摧利孔至百出小人私阖开有司与之争民愈可怜哉及其得志专以此为事设青苖法以夺富民之利民无贫富两税之外皆重出息十二吏縁为奸至倍息公私皆病矣吕惠卿继之以手实之法私家一毫以上皆籍于官民知有夺取之心至于卖田杀牛以避其祸朝廷觉其不可中止不行仅免于乱然其徒世守其学刻下媚上谓之享上有一不享上皆废不用至于今日民遂大病原其祸出于此诗葢昔之诗病未有若此酷者也秋菊落英欧公嘉祐中见王荆公诗黄昏风雨暝园林残菊飘零满地金笑曰百花尽落独菊枝上枯耳因戱曰秋英不比春花落为报诗人子细看荆公闻之曰是岂不知楚词夕餐秋菊之落英欧阳九不学之故也荆公此诗子瞻䟦云秋英不比春英落说与诗人子细看葢为菊无落英故也荆公云苏子瞻读楚词不熟耳予以谓屈平餐秋菊之落英大槩言花衰谢之意若飘零满地金则过矣东坡既以落英为非则屈原岂亦谬误乎坡在海南谢人寄酒诗有云谩遶东篱嗅落英又何也苕溪渔隠曰秋英不比春花落为报诗人子细看此是两句诗余于六一居士全集及东坡前后集徧寻并无之不知西清髙斋何从得此二句诗互有讥议亦疑其不审也雪堂如天花变现东坡作文如天花变现初无根叶不可揣测如作葢公堂记共六百余字仅三百余字说医碎石道士诗共二十八句却二十六句作假说惟用两句收拾作鹤叹则替鹤分明长于譬喻子瞻作诗长于譬喻如和子由诗云人生到处知何似应似飞鸿踏雪泥泥上偶然留指爪鸿飞那复计东西守嵗诗云欲知垂尽嵗有似赴壑蛇脩鳞半已没去意谁能遮况欲系其尾虽勤知奈何画水官诗云髙人岂学画用笔乃其天譬如善游人一一能操船龙眼诗云龙眼与荔枝异出同祖父端如柑与橘未易相可不皆累数句也如一聨即少年辛苦真食参老境清闲如啖蔗如一句即雪里波菱如铁甲之类不可胜纪海棠诗东坡作此诗词格超逸不复蹈袭前人其诗有嫣然一笑竹篱间桃李漫山总麄俗自然富贵出天姿不待金盘荐华屋朱唇得酒晕生脸翠袖巻纱红映肉林深雾暗晓光迟日暖风轻春睡足雨中有泪亦凄怆月下无人更清淑元丰间东坡谪黄州寓居定惠院院之东小山上有海棠一株特繁茂毎嵗盛开时必为携客置酒已五醉其下矣故作此长篇平生喜为人写葢人间刋石者自有五六本云轼平生得意诗也梅诗东坡暾字韵三首皆摆落陈言古今人未尝经道者三首并妙絶第二首尤竒诗云罗浮山下梅花村玉雪为骨氷为魂纷纷初疑月挂树耿耿独与参横昏先生索居江海上悄如病鹤栖荒园天香国艶肯相顾知我酒熟诗清温蓬莱宫中花鸟使绿衣倒挂扶桑暾抱丛窥我方醉卧故遣啄木先敲门麻姑过君急洒扫鸟能歌舞花能言酒醒人散山寂寂惟有落朶粘空樽注云岭南珍禽有倒挂子緑毛红喙如鹦鹉而小自东海来非尘埃间物也芙蓉城诗游芙蓉城元丰元年三月余始识子髙问之信然乃作此诗云芙蓉城中花㝠㝠谁其主者石与丁珠帘玉案翡翠屏云舒霞巻千娉婷中有一人长眉青炯如微云澹疎星往来三世空鍊形竟坐误读黄庭经天门夜开飞爽灵无复白日乗云軿俗縁千劫磨不尽翠被冷落凄余馨因过缑山朝帝廷夜闻笙箫弭节听飘然而来谁使令皎如明月入牕櫺忽然而去不可寻寒衾虚幌风泠泠仙宫洞房本不扃梦中同蹑凤凰翎径渡万里如奔霆玉楼浮宫耸亭亭天书云篆谁所铭遶楼飞歩髙竛竮仙风锵然韵流铃蘧蘧形开如酒醒芳卿寄谢空丁宁一朝覆水不反瓶罗巾别泪空荧荧春风花开秋叶零世间罗绮纷膻腥此生流浪随沧溟偶然相值两浮萍愿君收视观三庭勿与嘉谷生蝗螟从渠一念三千龄下作人间尹与邢东坡此诗最为流丽故秦太虚与东坡简云素纸一轴敢兾醉后挥扫近文并芙蓉城诗时得把玩以慰驰情诗人写人物态度至不可移易元微之李娃行云髻鬟峩峩髙一尺门前立地看春风此定是娼妇退之华山女诗云洗粧拭面着冠帔白咽红颊长眉青此定是女道士东坡作芙蓉城诗亦用长眉青三字云中有一人长眉青炯如微云淡疎星便有神仙风度三良诗秦缪公以三良殉𦵏诗人刺之则缪公信有罪矣虽然臣之事君犹子之事父也以陈尊已魏颗之事观之则三良亦不容无讥焉昔之咏三良者有王仲宣曹子建陶渊明栁子厚或曰心亦有所施或曰杀身诚独难或曰君命安可违或曰死没宁分张曽无一语辨其非是者惟东坡和陶云杀身故有道大节要不亏君为社稷死我则同其归顾命有治乱臣子得从违魏颗真孝爱三良安足希审如是言则三良不能无罪东坡一篇独冠絶于古今苕溪渔隠云余观东坡秦穆公墓诗意全与和三良诗意相反葢是少年时议论如此至其晚年所见益髙超人意表此扬雄所以悔少作也诗云昔公生不诛孟明岂有死之日而忍用其良乃知三子狥公意亦如齐之二子从田横与王庆源诗与王庆源诗云青衫半作霜叶枯遇民如儿吏如奴吏民莫作官长看我是识字耕田夫妻啼儿号刺史怒时有野人来挽须拂衣自注下下考芋魁豆饭吾岂无山谷云庭坚最爱此数韵语意髙妙题碧落洞诗云小语輙响答空山白云惊此语全类李太白后自岭外归次韵江晦叔诗云浮云时事改孤月此心明语意髙妙如叅禅悟道之人吐露胷襟无一毫窒碍也诗意佳絶东坡云世谓乐天有鬻骆马放杨栁枝词嘉其主老病不忍去也然梦得有诗云春尽絮飞留不得随风好去落谁家乐天亦云病与乐天相伴住春随樊子一时归则是樊素竟去也予家有数妾四五年相继辞去独朝云者随予南迁因读乐天集戏作此诗朝云姓王氏钱塘人尝有子曰干儿未朞而天云不似杨枝别乐天恰如通徳伴伶𤣥阿奴络秀不同老天女维摩总解禅经巻药炉新活计舞衫歌扇旧因縁丹成逐我三山去不作巫阳云雨仙苕溪渔隠曰诗意佳絶善于为戏略去洞房之气味翻为道人之家风非若乐天所云樱桃樊素口杨栁小蛮腰但自诧其佳丽尘俗哉咏物诗首四句便能写尽李太白浔阳紫极宫感秋云何处闻秋声翛翛北牕竹回薄万古心揽之不盈掬东坡和韵云寄卧虚寂堂月明浸疎竹冷然洗我心欲饮不可掬予谓东坡此语清㧞优于太白大率东坡毎题咏景物于长篇中只篇首四句便能写尽语仍快健如庐山开先潄玉亭首句云髙巖下赤日深谷来悲风擘开青玉崃飞出两白龙谷林堂首句云深谷下窈窕髙林合扶疎美哉斯堂成及此秋风初行琼儋间首句云四州环一岛百洞蟠其中我行西北隅如渡月半弓藤州江下夜起对月首句云江月照我心江水洗我肝端如径寸珠堕此白玉盘此聊举四诗其他甚衆又栖贤三崃桥诗有清寒入山骨草木尽坚痩之句此语尤精絶他人道不到也一洗万古余作南征赋或者称之然仅与曹大家争衡耳惟东坡赤壁二赋一洗万古欲髣髴其一语毕世不可得也南迁以后精深华妙吕丞相䟦杜子美年谱云考其辞力少而锐壮而肆老而严非妙于文章不足以至此余观东坡自南迁以后诗全类子美夔州以后诗正所谓老而严者也子由云东坡谪居儋耳独善为诗精深华妙不见老人衰惫之气鲁直亦云东坡岭外文字读之使人耳目聪明如清风自外来也观二公之言如此则余非过论矣文过有理东坡曰吾有诗云日日出东门歩寻东城游城门抱闗卒怪我此何求我亦无所求驾言写我忧章子厚谓参寥曰前歩而后驾何其上下纷纷也仆闻之曰吾以尻为轮以神为马何曽上下乎参寥曰子瞻文过有理似孙子荆子荆曰所以枕流欲洗其耳波澜浩𣺌东坡长句波澜浩大变化不测如作杂剧打勐顐入却打勐顐出也三马賛振鬛长鸣万马皆瘖此记不传之妙学文者能涵泳此等语自然有入处簟纹如水帐如烟邢惇夫言扫地焚香闭合眠簟纹如水帐浮烟客来梦觉知何处挂起西牕浪接天此东坡诗也尝题于余扇山谷初读以为是刘梦得所作失于粗苏诗始学刘禹钖故多怨刺学不可不谨也晚学太白至其得意则似之矣然失于粗以其得之易也苏过诗东坡云儿子迈尝作林檎诗云熟颗无风时自落半腮迎日鬬鲜红于等辈中亦号有思致者今已老无他技但亦时出新句也尝作酸枣尉有诗云叶随流水归何处牛载寒鸦过别村此句亦可喜也苕溪渔隠曰苏叔党过赋䑕须笔云太仓失陈红狡穴得余腐既兴丞相叹又发廷尉怒磔肉餧饿猫纷髯杂霜兎揷架刀槊健落纸龙蛇骛物理未易诘时来即所遇穿墉何卑微託此得佳誉其歩骤气格殊有父风也诗人玉屑巻十七诗人玉屑卷十八钦定四库全书诗人玉屑巻十八宋魏庆之撰涪翁宗派图吕居仁近时以诗得名自言传衣江西尝作宗派图自豫章以降列陈师道潘大临谢逸洪刍饶节僧祖可徐俯洪朋林敏修洪炎汪革季錞韩驹李彭晁冲之江端本杨符谢薖夏槐林敏功潘大观何觊王直方僧善权高荷合二十五人以为法嗣谓其源流皆出豫章也其宗派图序数百言大畧云唐自李杜之出焜燿一世后之言诗者皆莫能及至韩柳孟郊张籍诸人激昂奋励终不能与前作者竝元和以后至国朝歌诗之作或传者多依效旧文未尽所趣惟豫章始大出而力振之抑扬反覆尽兼衆体而后学者同作并和虽体制或异要皆所传者一予故录其名字以遗来者余窃谓豫章自出机杼别成一家清新竒巧是其所长若言抑扬反覆尽兼衆体则非也元和至今骚翁墨客代不乏人观其英词杰句眞能发明古人不到处卓然成立者甚衆若言多依效旧文未尽所趣又非也所列二十五人其间知名之士有诗句传于世为时所称道者止数人而已其余无闻焉亦滥登其列居仁此图之作选择弗精议论不公余是以辨之得意句蜀人石翼黄鲁直在黔中时游从最久尝言见鲁直自矜诗一联云人得交游是风月天开图画即江山以为晚年最得意每举以教人而终不能成篇盖不欲以常语杂之然鲁直自有山围燕坐图画出水作夜忩风雨来余以谓气格当胜前联也乞猫诗乞猫诗秋来鼠辈欺猫死窥瓮翻盆搅夜眠闻道狸奴将数子买鱼穿栁聘衔蝉虽滑稽而可喜千岁而下读者如新少作世传山谷七岁作牧童诗云骑牛远远过前村吹笛风斜隔陇闻多少长安名利客机关用尽不如君鲁直少警悟八岁作诗送人赴举云送君归去明主前若问旧时黄庭坚谪在人间今八年此已非髫稚语矣奇语山谷谓洪龟父曰甥最爱老舅诗中何语龟父举蜂房各自开户牖蚁穴或梦封侯王黄流不解涴明月碧树为我生凉秋以为深类工部山谷云得之矣肠字韵茶诗山谷日和云曲几团蒲听煑汤煎成车声遶羊肠东坡见之云黄九怎得不穷张文潜尝谓余曰黄九似桃李春风一盃酒江湖夜雨十年灯眞是奇语苕溪渔隐曰汪彦章有千里江山渔笛晚十年灯火客毡寒之句效山谷体也余亦尝效此体作一联云钓艇江湖千里梦客氊风雪十年寒句相似鲁直过平舆怀李子先诗世上岂无千里马人中难得九方臯题徐孺子祠堂诗白屋可能无孺子黄堂不是欠陈蕃二诗命意絶相似盖叹知音者难得耳苏黄相讥元祐文章世称苏黄然二公当时争名互相讥诮东坡尝云黄鲁直诗文如蝤蛑江珧柱格韵高絶盘飱尽废然不可多食多食则发风动气山谷亦云盖有文章妙一世而诗句不逮古人者此指东坡而言也二公文章自今视之世自有公论岂至各如前言盖一时争名之词耳俗人便以为诚然遂为讥议所谓蚍蜉撼大树可笑不自量者耶有补于世读鲁直诗如见鲁仲连李太白不敢复论鄙事虽若不适用然不为无补于世少游文潜评论山谷旧所作诗文名以焦尾弊帚少游云每览此编辄怅然终日殆忘食事邈然有二汉之风今交游中以文墨称者未见其比所谓珠玉在傍觉我形秽也有学者问文潜模范曰看退听藁盖山谷在馆中时自号所居曰退听堂出奇之过后山谓鲁直作诗过于出奇诚哉是言也如和文潜赠无咎诗本心如日月利欲食之既王圣涂二亭歌絶去薮泽之罗兮官于落羽洪玉父云鲁直言罗者得落羽以输官凡此之类出奇之过也过于出奇唐人不学杜诗惟唐彦谦与今黄庶谢景初学之鲁直黄之子谢之壻其于二父犹子美之于审言也然过于出奇不如杜之遇物而奇也三江五湖平漫千里因风景而奇耳用新奇字黄庭坚喜作诗得名好用南朝人语专求古人未使之一二奇字缀葺而成诗自以为工其实所见之僻也故句虽新奇而气乏浑厚吾尝作诗题其编后略曰端求古人遗琢抉手不停方其得玑羽往往失鹏鲸盖谓是也诚斋纪逸诗予昔为零陵丞尝肩舆过一野寺前壁间有山谷亲笔一诗予小立肩舆诵之三过既归书之止记一联云春将国豓薰花骨日借黄金缕水纹今集中无之陈履常得意诗书当快意读易尽客有可人期不来世事相违每如此好怀百岁几囘开其后又寄黄充前四句云俗子推不去可人废招唿世事每如此我生亦何娱盖无已得意故两见之相似句乐天有诗云醉貌如霜叶虽红不是春东坡有诗云儿童悞喜朱颜在一笑那知是酒红郑谷有诗云衰鬓霜供白愁颜酒借红老杜有诗云髪少何劳白颜衰肯更红无已诗云髪短愁催白颜衰酒借红皆相类也然无已初出此一联大为当时诸公所称赏秀句陈留市中有刀镊工随其所得为一日费醉吟于市负其子以行歌江端礼以为达者为作传而要无已作诗有闭门十日雨吟作饥鸢声之句大为山谷所爱山谷亦拟作有云养性霜刀在阅人清镜空鴈诗杜牧之早鴈云仙掌月明孤影过长门灯暗数声来六一居士汴河闻鴈云野岸栁黄霜正白五更惊破客愁眠皆言幽怨覊旅闻鴈声而生愁思至后山则不然但云远道勤相唤覊怀误作愁则全不蹈袭也近世诗人莫及无已赋宗室画诗滕王蛱蝶江都马一纸千金不当价又作曾子固挽辞丘园无起日江汉有东流近世诗人莫及学诗如学仙无已诗云学诗如学仙时至骨自换山谷亦有学诗如学道之句若语意俱胜当以无已为优王直方议论不公遂云陈三所得岂其苗裔耶意谓其出于山谷不足信也衒耀太甚无已尝作小妓歌行两篇其一云春风永巷闭娉婷长使青楼悞得名不惜卷帘通一顾怕君着眼未分明其一云当年不嫁惜娉婷傅白施朱作后生说与傍人须早计随宜梳洗莫倾城山谷云无已他日作诗语极高古至于此篇则顾影裴囘衒耀太甚冦国寳诗黄叶西陂水漫流籧篨风急送扁舟夕阳暝色来千里人语鸡声共一邱冦国寳徐州人久从陈无已学乃知文章渊源有所自来亦不难辨恨不得多见之也秦太虚品题东玻尝有书荐少游于荆公云向屡言高邮进士秦观太虚公亦粗知其人今得其诗文数十首拜呈词格高下固已无逃于左右外此博综史传通晓佛书若此类未易一一数也荆公答书云示及秦君诗适叶致远一见亦以谓清新婉丽鲍谢似之公奇秦君口之而不置我得其诗手之而不释又闻秦君尝学至言妙道无乃笑我与公嗜好过乎诗甚丽少游诗甚丽如翡翠侧身窥绿醑蜻蜓偷眼避红粧又海棠花发麝香眠又青虫相对吐秋丝之句是也严重高古雨砌堕危芳风轩纳飞絮之类李公择以为谢家兄弟得意不能过也少游过岭后诗严重高古自成一家与旧作不同诸诗少游汝南自教官日郡将向宗囘团练有登城诗少游次韵两篇占沄沄汝水抱城根野色偷春入烧痕千㸃湘妃枝上泪一声杜宇水边魂遥怜鸿隙陂穿路尚想元和贼负恩粉蝶朱垣都过了恍如陶侃梦天门庖烟起处认孤村天色清寒不见痕车辋湖边梅溅泪壶公祠畔月销魂封疆尽是春秋国庙食多怀将相恩试问李斯长叹后谁牵黄犬出东门又尝于程文通㑹间赋牵牛花诗云银汉初移漏欲残歩虚人倚玉栏干仙衣染得天边碧乞与人间向晓看又一岁太守王左丞二月十一日生日程文通诸人前期袖寿诗草谒少游问曰左丞生日必有佳作少游以诗草示之乃压小青字韵俱尽首云元气钟英伟东皇赋炳灵蓂敷十一荚椿茂八千龄汗血来西极抟风出北溟诸人愕然相视读毕俱不敢出袖中之草唯唯而退张秦舍旧图新元祐初与秦少游张文潜论诗二公谓不然久之东坡先生以为一代之诗当推鲁直二公遂舍旧而图新其初改辕易辙如枯絃敝轸虽成声而跌宕不满人耳少焉遂使师旷忘味钟期改容也张文潜佳句文潜诗云新月已生飞鸟外落霞更在夕阳西盖用郎士元送杨中丞和番耳郎诗云河阳飞鸟外雪岭大荒西元祐中诸公以上巳日㑹西池王仲至有二诗文潜和之最工云翠浪有声黄帽动春风无力彩旗垂少游有已烦逸少书陈迹更属相如赋上林之句诸人亦以为难及顷见晁无咎举文潜斜日两竿眠犊晚春波一顷去凫寒自以为莫能及苕溪渔隐曰文潜夜直馆中诗云苍龙挂斗寒垂地翡翠浮花暖作春亦佳句也白头青鬓隔存没落日断霞无古今此文潜过宋都诗气格似不减老杜也千山送客东西路一树照人南北枝此王康功诗语意新奇自然奇逸文潜诗自然奇逸非他人可及如秋明树外天客灯青映壁城角冷吟霜浅山寒带水旱日白吹风川鸣半夜雨卧冷五更秋之类迥非时流虽是天资亦学可及学者若能常玩味此等语自然有变化处也不食烟火人语文潜先与周翰公择辈来饮余家作长句后数十日再同东坡来读其诗叹息云此不是喫烟火食人道底言语盖其间有潄井消午醉扫花坐晩凉衆绿结夏帷老红驻春粧之句也此诗首句云朝衫冲晓尘归帽障夕阳日月马上过诗书箧中藏造语极工韩子苍语意妙絶李伯时画太一眞人卧一大莲叶中手执书巻仰读萧然有物外思韩子苍有诗题其上云太一眞人莲叶舟脱巾露髪寒飕飕轻风为帆浪为檝卧看玉宇浮中流中流荡漾翠绡舞稳如龙骧万斛举不是峯头十丈花世间那得叶如许龙眠画手老入神尺素幻出眞天人恍然坐我水仙府苍烟万顷波粼粼玉堂学士今刘向禁直岧嶤九天上不须对此融心神㑹植青藜夜相访子苍此诗语意妙絶眞能咏尽此画也冬日诗子苍有和李上舍冬日诗最为世所推故商老有黄叶之句全篇云北风吹日昼多隂日暮拥堦黄叶深倦鹊遶枝翻冻影飞鸿摩月堕孤音推愁不去如相覔与老无期稍见侵顾借微官少年事病来那复一分心茶筅子诗子苍谢人寄茶筅子诗云看君眉宇眞龙种犹解横身战雪涛庐骏元亦有此诗云到底此君高韵在清风两腋为渠生皆善赋咏者然卢优于韩王逢原佳句逢原集中佳句颇多如读老杜诗鑴劖物象三千首照耀干坤四百春𤓰洲渡云风力引云行玉马水光连日动金虵谢满子权寄诗云九原黄土英灵活万古青天霹雳飞蔡天启申王画马图诗东坡集中有申王画马图诗即天启作气格有类东坡世因悞收入其后姑苏居世英家刋东坡前后集遂删去今录之云天寳诸王爱名马千金争致华轩下当时不独玉花骢飞电流云絶潇洒两坊岐薛宁与申凭陵内廐多清新肉騣汗血尽龙种紫袍玉带眞天人骊山射猎包原隰御前急诏穿围入扬鞭一蹙破霜蹄万骑如风不能入鴈飞兔走惊絃开翠华鞍辔从天囘五家锦绣徧山谷百里舄珥遗尘埃青骡蜀栈起超忽高凖浓蛾散荆棘苜蓿连天鸟自飞五陵佳气春萧瑟佳句天启诗城响涛头入江昏雨脚斜栁间黄鸟路波底白鸥天皆佳句松江诗最奇云断蓬帆影天平入夹镜波光水倒流荆公诗王荆公在钟山有马甚恶蹄囓不可近一日两校牵至庭下告公请鬻之天启时在坐曰世安有不可调之马第久不骑骄耳即起捉其騣一跃而上不用衔勒驰数十里而还荆公大壮之即作集句诗赠之蔡子勇成癖能骑生马驹者后有身着青衫骑恶马日行三百尚嫌迟心源落落堪为将却是君王未备知士大夫自是盛传荆公以将帅之材许之绍圣初章申公当国首欲进天启侍从㑹执政有不悦者乃出为永兴军路提举常平因欲稍迁为帅㑹丁内艰不果犹是用荆公遗意也俞秀老清老品藻俞紫芝扬州人少有高行不娶得浮屠氏心法所至翛然而工于诗王荆公居钟山秀老数相往来尤爱重之每见于诗所谓公诗何以解人愁初日芙蕖映碧流未怕元刘争独歩不妨陶谢与同游是也秀老尝有夜深童子唤不起勐虎一声山月高之句尤为荆公所赏和云新诗比旧仍增峭若许追攀莫太高秀老卒于元祐初惜时无发明者不得与林和靖一流㮣见于隐逸其弟澹字清老亦不娶滑稽善谐谑洞晓音律能歌荆公亦喜之晚年作渔家傲等乐府数阕每山行即使澹歌之然澹使酒好骂不若秀老之恬静一日见公云吾欲为浮屠但贫无钱买祠部耳公欣然为置祠部澹约日祝髪既过期寂无耗公问其然澹徐曰吾思僧亦不易为公所赠祠部已送酒家偿旧债矣公为之大笑黄鲁直赠澹诗其一有云有客梦超俗去髪脱儒冠平明视清镜正尔良独难盖述荆公事也苕溪渔隐曰鲁直与清老同学所谓后数年见之儒冠自若也则清老实曾为僧可知而此以为祠部送酒家偿旧债石林之言非也警联俞紫芝字秀老喜作诗人未知之荆公爱焉手写其一联有时俗事不称意无限好山都上心于所持扇衆始异焉弟清老亦修洁可喜俱从山谷游山谷所书钓鱼船上谢三郎一帖石刻在金山寺鸡林每入贡辄市摸本数百以归亦秀老词也松声诗其词极佳万壑揺苍烟百滩度流水下有跨驴人萧萧吹冻耳袁世弼遒丽奇壮世弼能为诗慕韦应物而遒丽奇壮过之王介甫尝手书世弼赠郭功父诗云方山忆共泛金船屈指于今五六年风送梨花吹醉面月和溪水上归鞯浮生聚散应难料末路穷通尽偶然欲问故人牢落事鹿裘深入白云眠世弼自号遯翁临死一篇尤佳青霭千峯瞑悲风万古唿其谁挂寳劒应有奠生刍皎月东方陨长松夜壑枯山泉吾所爱声到夜台无荆公手写其诗荆公居金陵为功甫手写所赋诗一轴有从来多病王僧祐自小能文谢惠连各厌尘劳思物外莫辞携手访林泉又曰雪后姑溪水更深𡨕𡨕寒雨作连隂旅怀未可顿消遣思与洛生溪上吟此两篇世弼赠功甫诗也世弼年十七题百尺山诗云琼田收𥝧稏玉熘注琅玕读书最苦因尔臞瘠没时才三十四岁自作墓铭述其平生有诗文十巻号遯翁集郭功甫鳯凰台诗郭功甫尝与王荆公登金陵鳯凰台追次李太白韵援笔立成一座尽倾白句人能诵之郭诗罕有记者今俱纪之太白云鳯凰台上鳯凰游鳯去台空江自流吴宫花草埋幽径晋代衣冠成古邱三山半落青天外二水中分白鹭洲总为浮云能蔽日长安不见使人愁功甫云高台不见鳯凰游浩浩长江入海流舞罢青蛾同去国战残白骨尚盈邱风揺落日吹行棹潮拥新沙换故洲结绮临春无处覔年年荒草向人愁警句郭祥正字功父自梅圣俞赠诗有採石月下闻谪仙以为李白后身缘此有名功父有金山行鸟飞不尽暮天碧渔歌忽断芦花风大为荆公所赏东坡守钱塘功父过之出诗一轴示东坡先自吟诵声振左右既罢谓坡曰祥正此诗几分来坡曰十分来也祥正惊喜问之坡曰七分来是读三分来是诗岂不十分也金山行功甫金山行造语豪壮世多不见全篇今录于左方金山杳在沧溟中雪崖冰柱浮仙宫干坤扶持自今古日月髣髴纒西东我泛灵槎出尘世搜索异境窥神工一朝登临重叹息四时想像何其雄卷帘夜阁挂北斗来鲸驾浪吹长空舟摧岸断岂足数往往霹雳搥蛟龙寒蟾八月荡瑶海秋光上下磨青铜鸟飞不尽暮天碧渔歌忽断芦花风蓬莱久闻未成往壮观絶致遥应同潮生潮落夜还晓物与数㑹谁能穷百年形影浪自苦便欲此地安微躬白云南来入远望又起归兴随征鸿山居功甫曾题人山居一联云谢家庄上无多景只有黄鹂三两声荆公命工绘为图自题其上云此是功甫题山居诗处即遣人以金酒钟并图遗之清逸诗袁世弼南昌人宦游当涂时功甫尚未冠也世弼爱其才荐于梅圣俞自尔有声功甫尝谓吾大父清逸云教载汲引袁二丈力也蒿埋三尺不敢忘其赐功甫既壮颇恃其才力下笔曾不经意论者或惜其造语无刻励之功清逸云如功甫岂易得但寘作者中便觉有优劣耳正如晋楚之轻剽不当威文之节制也清逸尝有诗戏之云休恨古人不见我尤喜江东独有君尽性阿戎从㓜异人疑太白是前生云间鸾鳯人间现天上麒麟地上行诗律暮年谁可敌笔端谈笑扫千兵圣俞以为李白后身梅圣俞採石月赠功甫云採石月下访谪仙夜披锦袍坐钓船醉中爱月江底悬以手弄月身翻然不应暴落饥蛟涎便当骑鱼上青天青山有冢人谩传却来人间知几年在昔孰识汾阳王纳官贳死义难忘今观郭裔奇俊郎眉目眞似攻文章死生往复犹康庄树穴探环知姓羊李白从永王璘之辟璘败当诛郭子仪请解官以赎有诏长流夜郎圣俞用此事尤为亲切若非姓郭亦难用矣贺方囘望夫石贺铸字方囘尝作一絶题于定林寺云破冰泉脉潄篱根坏衲遥疑挂树猿蜡屐旧痕寻不见东风先为我开门荆公见之大相称赏缘此知名方囘尝作望夫石诗云亭亭思妇石下阅几人代荡子长不归山椒久相待微云䕃髪彩初月辉娥黛秋雨叠苔衣春风舞罗带宛然姑射人矫首尘𡨕外陈迹遂无穷佳期从莫再脱如鲁秋氏妄结桑下爱玉质委渊沙悠悠复安在交游间无不爱之张子野三影子野尝有诗云浮萍断处见山影又长短句云云破月来花弄影又云隔墙送过秋千影竝脍炙人口世谓张三影佳句子野诗笔老健歌词乃其余波耳湖洲西溪诗云浮萍断处见山影野艇归时闻草声与予和诗云愁似鳏鱼知夜永懒同蝴蝶为春忙若此之类亦可追配古人而世俗但称其歌词昔周昉画人物皆入神品而世但知有周昉士女盖所谓未见好德如好色者也东坡诗子野能为诗及乐府至老不衰居钱塘苏子瞻作倅时年已八十余视听不衰家犹蓄声妓子瞻尝赠以诗云诗人老去鸎鸎在公子归来燕燕忙盖全用张氏故事戏之谢无逸有古意谢无逸学古高洁文词煅炼篇篇有古意尤工于诗予尝爱其送董元达诗云读书不作儒生酸跃马西入金城关塞垣苦寒风气恶归来面皱鬓眉斑先皇召见延和殿议论慷慨天开颜谤书盈箧不复辨脱身来看江南山长江衮衮蛟龙怒扁舟此去何当还大梁城里定相见玉川破屋应数间又寄隠居士诗云处士骨相不封侯卜居但得林塘幽家藏玉唾几千巻手校韦编三十秋相知四海孰青眼高卧一庵今白头襄阳耆旧节独苦只有龎公不入州淮南潘邠老与之甚熟二公皆老死布衣士议惜之佳句谢逸字无逸临川韵人胜士也工诗能文黄鲁直读其诗曰晁张流也恨未识之耳无逸诗曰老鳯垂头噤不语枯木槎枒噪春鸟又曰贪夫蚁旋磨冷官鱼上竹又曰山寒石髪瘦水落溪毛彫皆为鲁直所称赏邢敦夫龙眠图诗双井黄叔达字知命初自江南来与彭城陈履常俱谒法云禅师于城南夜归过龙眠李伯时知命衣白衫骑驴缘道揺头而歌履常负杖挟囊于后一市大惊以为异人伯时因画为图而邢敦夫作长歌云长安城头乌欲栖长安道上行人稀浮云卷尽暮天碧但有明月流清辉君独骑驴向何处头上倒着白接䍦长吟搔首望明月不学山翁醉似泥到得城中灯火閙小儿拍手栏街笑道傍观者那得知相逢疑是南山皓龙眠居士画无比揺毫弄笔长风起酒酣闭目望穷途纸上轩昂无乃似君不学长安游侠夸少年臂鹰挟弹章台道君不能提携长劒取灵武指挥勐士驱貔虎胡为脚踏梁宋尘终日飘飘无定所武陵桃源春欲暮白水青山起烟雾竹杖芒鞋归去来头巾好挂三花树惇夫时年未一十也㓜敏邢居实字惇夫年少豪迈所与游皆一时名士年十四五时尝作明妃引末云安得壮士霍嫖姚縳取唿韩作编户诸公多称之既卒余收拾其残草编成一集号曰呻吟惇夫自少便多怃悴感慨之意其作秋怀诗云高歌感人心心悲将奈何其作枣阳道中感兴有意问山神此生复来否已而果卒于汉东惇夫之卒也山谷以诗哭之云诗到随州更老成江山为助笔纵横眼看白璧埋黄壤何况人间父子情盖谓惇夫与其父歆向也潘邠老天下奇才白鸟没飞烟微风逆上船江从樊口转山自武昌连日月悬终古干坤别逝川罗浮南斗外黔府古河边波浪三江口风云八字山断崖东北际虚艇有无间卧栁堆生岸跳鱼水擣湾悠然小轩冕幽兴满乡关西山连虎穴赤壁隐龙宫形胜三分国波流万世功沙明拳宿鹭天阔退飞鸿最羡鱼竿客归船雨打蓬落日春江上无人倚杖时私蛙鸣鼔吹官栁舞腰肢猎退频翻臂渔深数治丝我犹无彼是风岂有雄雌此邠老江间所赋也邠老唐太仆卿季荀之后衢之曾孙鲠之子寓居齐安得句法于东坡顷与洪驹父徐师川洎予友善山谷尝称邠老天下奇才也其为诗文他皆称是年未五十以殁良可惜也胡少汲与刘邦直诗胡少汲与刘邦直诗梦魂南北昧平生邂逅相逢意巳倾楚国山川千叠远隋堤烟雨一帆轻我无健笔翻三崃君有长才肃五兵同是行人更分手不堪风树作离声少汲后生中豪士也读书作文殊不尘埃使之不倦虽竞爽者未易追也同是行人更分手佳句也邂逅相逢意已倾已道了刘三十一矣山字韵诗少汲宣和间在河朔作漕日同官陈亨伯辈唱和山字韵诗少汲最后和成人皆叹服诗云章句飘飘续小山古风萧瑟笔追还海鹏共击三千里铁马同归十二闲功业㑹看钟鼎上声华已在缙绅间他年记忆怜衰老为报西川引一班苕溪渔隐曰元丰间王平甫有海鹏未击三千里天马须归十二闲之句甚为一时诸公所称道今少汲乃云海鹏共击三千里铁马同归十二闲岂非剽平甫之句但易此三字以为已作耶徐仲车佳作徐积字仲车古之独行也于陵仲子不能过然其诗文则怪而放如玉川子此一反也耳聩甚画地为字乃始通语终日面壁坐不与人接而四方事无不周知其详虽新且宻无不先知此二反也苕溪渔隐曰余尝记仲车二诗有云淮之冰淮之水春风吹春风洗青于蓝绿染指鱼不来鸥不起㶑㶑滟滟天尽头秪见孤帆不见舟残阳欲落未落处尽是人间今古愁今古愁可奈何莫使骚人闻棹歌我曹尽是浩歌客笑声酒面春风和又咏蒲扇诗云妾有一尺绢以为身上衣自织青溪蒲团团手中持朝携麦陇去暮汲井泉归无人不看妾不使见蛾眉皆佳作也杨公济菜诗杨蟠字公济尝为莼菜诗云休说江东春日妍到来且覔鑑湖船鹤生嫩顶浮新紫龙脱香髯带旧涎玉割鲈鱼迎刃滑香炊稻饭落匙圆归期不待秋风起漉酒调羮任我年时人以为读其诗不必食莼羮然后知其味也张芸叟西征二絶张舜民字芸叟邠人也通练西事稍能诗从高遵裕西征囘中作诗二絶一云灵州城下千株栁总被官军斫作薪他日玉关归去路将何攀折赠行人一云青铜崃里韦州路十去从军九不囘白骨似沙沙似雪将军莫上望乡台为转运判官李察奏闻得罪贬郴州监税唐子西佳句子西上张天觉内前行云内前车马拨不开文德殿下宣麻囘紫微侍郎拜右相中使押赴文昌台此语善于叙事质而不俚又云周公礼乐未要作致身姚宋亦不恶向来两翁当国年民间斗米才四钱此语善于讽谕当而有理皆可法也湖上云佳月明作哲好风圣之清栖禅暮归云草青仍过雨山紫更斜阳语意俱新王仲至联句仲至与少游谒恭敏李公饭于燕闲堂即席联句云黄叶山头初带雪绿波尊酒暂囘春已闻璧月琼枝句更着朝云暮雨人老愧红粧翻曲妙喜逢佳客放怀新天明又出桃源去仙境何时再问津絶句仲至使辽囘谒恭敏李公席中赋诗云穹庐三月已淹留白草黄云见即愁满袖尘埃何处洗李家池上海棠洲诗人玉屑巻十八诗人玉屑卷十九钦定四库全书诗人玉屑巻十九宋魏庆之撰中兴诸贤诚斋白石之评杨诚斋序千巖摘藁云余尝论近世之诗人若范石湖之清新尤梁溪之平淡陆放翁之敷腴萧千巖之工致皆余之所畏者姜白石诗藁自序云尤延之先生为余言近世士人喜宗江西温润有如范至能者乎痛快有如杨廷秀者乎高古如萧东夫俊逸如陆务观是皆自出机轴亶有可观者又奚以江西为观二公推许想见当时骚雅之盛建安大歴风斯在下矣周益公周益公兄乗成居士周子中生于乙巳益公丙午诚斋丁未郡人刘讷敏叔写为三老图益公题诗云同辞宦路返乡闾两骕骦中间以驽前后顾瞻羞倚玉支干引从偶连珠三人不必邀明月九老何妨续画图从汉二疏唐尹后相亲相近此应无诚斋题二絶云旦奭行间着季眞黄冠不合附青云二南风里君知么添个委蛇退食人刘郎写照妙通神三老图成又一新只道老韩同传好被人指㸃也愁人益公形容甚工诚斋谦逊自处眞一时盛事云曾茶山唐人诗喜以两句道一事曾茶山诗中多用此体如界从江北路重到竹西亭若无三日雨那复一年秋似知重九日故放两三花次第繙经集唿儿理在亡又得清新句如闻謦欬音如何万家县不见一枝梅此格亦甚省力也曾文清谢路宪送蠏诗从来叹赏内黄侯风味尊前第一流只合蹒跚赴汤鼎不须辛苦上糟邱内黄侯三字甚新曾文清云山谷以竹夫人为竹奴余亦名脚婆为钖奴戏作絶句雾帐桃笙昼寝余此君那可一朝无秋来冷落同班扇岁晩温柔是钖奴陆放翁嘉泰壬戌九月陆放翁梦一故人相语曰我为莲花博士镜湖新置官也我且去矣君能暂为之乎月得酒千壶亦不恶也遂以诗记之曰白首归修汗简书毎因囊粟叹侏儒不知月给千壶酒得似莲花博士无又梦到万顷荷华中有诗云天风无际路茫茫老作花王风露郎只把千樽为月俸为嫌铜臭杂花香此事甚新奇可入诗料东坡谓晨饮为浇书李黄门谓午睡为摊饭陆务观尝有絶句云浇书满挹浮蛆瓮摊饭横眠梦蝶牀莫笑山翁见机晚也胜朝士一生忙陆放翁诗本于茶山故赵仲白题曾文清公诗集云清于月出初三夜澹似汤烹第一泉咄咄逼人门弟子劒南已见一灯传劒南谓放翁也然茶山之学亦出于韩子苍三家句律大㮣相似至放翁则加豪矣近岁又有学唐人诗而实用陆之法度者其间亦多酷似处徧参诸家之诗者当自知之刘忠肃劝驾诗十载湘江守重来白髪垂初无下车教再赋食革诗天阔抟鹏翼春融长桂枝功名倘来事大节要须持此刘忠肃公帅潭日劝驾诗也断章可见前脩勉厉后学之意比近世一例以伦魁相期者远矣韦斋先生韦斋先生自为儿童时出语已惊人及去场屋始放意为诗文其诗初亦不事彫饰而天然秀发格力闲暇超然有出尘之趣病翁病翁少时所作闻筝诗规摹意态全是学文选乐府诸篇不杂近世俗体故其气韵高古而音节华畅一时流辈少能及之其诗曰月高夜鸣筝声从绮忩来随风更迢递萦云暂徘徊余音若可玩繁弦互相催不见理筝人遥知心所怀宁悲旧宠弃岂念新期乖含情郁不发寄曲宣余哀一弹飞霜零再抚流光颓每恨听者稀银甲生浮埃幽幽孤鳯吟衆鸟声难谐盛年嗟不偶况乃容华衰道同符片诺志异劳事媒栖栖墙东客亦抱凌云才杨诚斋六言絶句如王摩诘桃红复含夜雨及王荆公杨栁鸣蜩绿暗二诗最为警絶后难继者近世惟杨诚斋醉归一章月在荔枝梢上人行豆蔲花间但觉胷吞碧海不知身落南蛮雄健富丽殆将及之天下未尝无对东坡以章质夫寄酒不至作诗云岂意青州六从事化为乌有一先生或以绿研寄杨诚斋为人以栢木简换去诚斋用此意作诗谢云如何绿玉含风面化作青铜熘雨枝二事可为奇对亦善用坡诗也晦庵先生与诚斋吟咏甚多然颇好戏谑刘约之丞庐陵过诚斋语及晦庵足疾诚斋因赠约之诗云忠显闻孙定不虚西枢犹子固应殊鸾停梧上遗风在鹜进松间得句无䞉有老农歌赞府未多荐墨送清都晦庵若问诚斋叟上下千峯不用扶晦翁后视诗笑云我疾犹在足诚斋疾在口耳康伯可康伯可绍兴间过清江游慧力寺题二诗于松风亭其一云天涯芳草尽绿路傍柳絮争飞啼鸟一声春晚落花满地人归其二云江上浓隂晓未开瘦笻支我上苍苔春寒前日已去尽今日又从何处来康与之在高宗朝以诗章应制与左珰狎适睿思殿有徽祖御画特为卓絶上时持玩以起羮墙之悲珰下直窃携至家而康适来留之饮因出示之康绐珰入取殽核辄书一絶于上曰玉辇宸游事已空尚余奎藻绘春风年年花鸟无穷恨尽在苍梧夕照中珰见之大骇然无可奈何明日伺间扣头请死上大怒亟取视之天威顿霁一恸而已姜尧章姜尧章居苕溪与白石洞天为隣潘转翁字之曰白石道人且畀以诗曰人间官爵似摴蒱采到枯松亦大夫白石道人新拜号断无缴驳任称唿尧章报以长句其词云南山仙人何所食夜夜山中煑白石世人唤作白石仙一生费齿不费钱仙人食罢腹便便七十二峯生肺肝眞租只在南山南我欲从之不惮逺无方煑石何由软佳名钖我何敢辞但愁自此长苦饥囊中只有转庵诗便当掬水三嚥之敖器之庆元间韩侂胄用事贬赵忠定公于永州次衡阳泊古酃一夕而死敖器之时处上庠以诗哭之曰左手旋干右转坤羣邪嫉正竟流言狼胡无地归姬旦鱼腹终天痛屈原一死固知公不免孤忠赖有史长存九原若遇韩忠献休说渠家末世孙赵章泉赵章泉哭蔡西山云鹃呌春林复递诗鴈囘霜月忽传悲兰枯蕙死迷三楚雨暗云昏碍九嶷早岁力辞公府檄暮年名与党人碑呜唿季子延陵墓不待鑱辞行可知盖晦庵书西山墓碣云呜唿有宋蔡季通父之墓效夫子书延陵季子之墓也当时哭诗推此篇为冠韩涧泉甲申秋涧泉韩仲止有三诗其一云近城人语杂深山人语少重露滴烟岚野水见鱼鸟稻梁丰稔外耕凿愿温饱所以桃源人不与外人道其二云往来是日月变动是寒暑伏腊虽不周尔且对妻子遥知风尘表万象互呑吐所以鹿门人江左不得取其三云少壮既奚为老矣复难强紫芝未必仙採之亦可饷耆耄八九十道可无俯仰所以商山人辞汉宁复往盖絶笔之作戴石屏哭诗所谓凄凉絶笔篇可竝史书传者此也章泉先生䟦云周汉歴歴上下秦侯王将相史叠陈辱斯荣斯仁不仁桃源鹿门商山人南磵远孙涧之濵所以三人入呻吟桃源本是耕稼民鹿门商山抱经纶一世虽屈九原伸所以絶笔于获麟我之拟赋非厥伦威公语我泪沾巾两公之诗英妙高絶眞可以并传千古然而寄大音于穴寥之表存至味于淡泊之中非具眼者不能识也欧阳伯威庐陵欧阳伯威少与周益公同场屋连战不利遂笃意于诗诚斋尝摘其警句抄之如西风五更雨南雁数行书诗成夔子国人在仲宣楼细雨双飞鹭寒簑独钓船梦囘千里外灯转一窗深谁知花过半才与酒相寻故人惊㑹面新恨说从头天上张公子云间陆士龙月白𤣥猿哭更残络纬悲语离遽如许话旧复何时巷南巷北人招饮一雨一晴花耐看有客过门湖海士隔篱唿酒咄嗟间梦囘金马玉堂上文在冰瓯雪椀中青山如故情非故芳草唤愁诗遣愁扰扰征人相顾语萧萧落木不胜秋风色似传花信到夕阳微放柳梢晴千里归来人事改十年犹幸此身存絶句四首恋树残红湿不飞杨花雪落水生衣年来百念成灰冷无语送春春自归桑麻得雨更青葱芍药留春结晚红怪得鸟声如许好此身还在乱山中为怜红杏卧枝斜看到斜阳送乱鸦又是一春穷不死天教留眼看莺花蓬忩卧听踈疎雨却似芭蕉夜半声烟浪蔽天天倚盖略容一㸃白鸥明公跋云鸟啼花落欣然㑹心处酌大白嚥伯威诗欲驭风骑气也余话载欧阳伯威摘句尚有遗者其五言古体游禾山寺云爱山如爱酒畏暑如畏虎出门寻旧游缺月四更吐名二子云先君以官贫我仍遗以安但愿两儿健扶持一翁孱何须待门生悠然柴桑间和人云更阑待月华风露寒欲僵论文云读书岂为官病暑云心清时自暑其七言古体卜居云此生老矣益飘零汤饼来年又何所是身如寓敢求安更着小轩名以寓凭谁呌阍与帝语有客多艰乃如许水花为客啼红雨游愚堂云闻说名园尚脩竹花压颓垣笋穿屋雨痕半掩壁间诗饥鼠跳梁狐昼啼前人已为后人笑后人更使谁人悲全盛几时奈衰何古来兴废何其多和伍武仲云未知一岁于此水几囘照影慙栖栖失身竟堕管城计错路不为田舍儿此皆措词之精絶诚斋所拈出者不知赵公何为删之也岂别有意耶曾景建蔡西山贬道州曾景建寄诗云四海朱夫子征君独典刑青云伯夷传白首太元经有客怜孤愤无人问独醒瑶琴空寳匣絃断不堪听晦庵跋有云景建诗甚佳顾老拙不足以当之曾景建作文公先生挽词皇天开太极庚戌圣贤生六籍文将絶千年道复明渊源罗仲素师友李延平遶舍闽溪急潺湲洛水声盖夫子与文公皆生于庚戌故也然惟文公当之无愧若他人则拟非其伦如世人作达官挽章例用梦奠两楹者皆非也马古洲古洲马庄父尝赋乌林词云荆州儿曹不足恃何物老瞒欺一世兵书浪读十三篇不料乌林出奇计隆凖云孙驱伏龙紫髯强援要江东戈船植羽蔽寒日雪浪崩崖惊晚风行间一卒如儿戏持火絶江人不意灰销汉贼终老心功入乔家少年壻君不见华容道旁春草生魂销不听车马声哀猿夜啼霜月冷空余野燐沙边明辞意精深不减张籍王建之乐府惜世无知者录以遗后人共评之吴明老西风飒飒动长林斗酒沽来伴月斟慷慨未应忧裋褐悲歌元不为秋砧谁云塞马年年健自是君门浩浩深世祖神丰似高帝楚囚珍重莫沾襟吴明老之诗也明老建阳人刚介有志操诗文虽不纯意趣亦殊可采萧千岩黄白石萧千岩立春诗云半夜新春入管城平明铜雀绿苔生浮澌把断东风路诉与青州借援兵黄白石雪诗云瑶林中有翳桑儿鼎贵生涯不救饥愿缩天人散花手放渠奔走趂晨炊白石学于千岩此二诗未易伯仲也孙花翁孙花翁尝赋所见云叠却霞绡上醮衣女童髽髻绿杨垂重调峨黛为眉浅再试弓鞋举歩迟紫府烟花莺唤醒仙房云雨鹤通知帘低红杏春风暖清梦曾应见旧师盖为女冠还俗而作其属思佳处殆不减唐人也孙南叟麻姑山瀑布泉两派而下灌溉甚博丰城孙南叟为南城簿尝游赋古风云九关守不严失却两玉龙尘世着不得忽来此山中雷霆白昼间冰雪诗人胷天公不汝尤为人作年丰甚有江西体萧梅坡诚斋跋萧梅坡诗巻云西昌有客学南昌衣钵眞传快阁旁坡底诗人梅底醉花为句子蘂为章想应踏月枝枝瘦赠我盈编字字香若画江西后宗派不愁擒贼不擒王周益公和云诗句惊人日以昌巍科只待赋阿旁源深元自流三崃榦老今谁敌豫章肯向香山寻白传曾从江夏学黄香汉庭结绶君家事休羡弹冠贡与王徐竹隐和云知君得法自南昌作舍何须问道旁二老未尝轻许可两诗固已为平章胷横云岫无穷意语带梅坡不尽香政乏绮纨相妩媚不妨风气似诸王君名彦毓其西湖杂咏云花心亭上坐满眼是湖光只为便幽趣能来倚夕阳水边春寺静栁下小舟藏不待清明近莺花已自忙其梁家渡云远水环沙翠作湾红尘飞不入青山凉风一枕秋宵梦梦遶千岩万壑间其清明日早出太平门云江头杨柳暗藏鸦江上鹅儿浴浅沙早起一风如此恶路傍落尽拆桐花尝鼎一脔其㫖可知况有三老为之印可乎刘伯宠刘褒伯宠武夷之文士诗笔甚工尝宦于朝以台评而归有句云去日春蚕吐素丝归时秋菊剥金衣沙鸥不入鸳鸿侣依旧沧浪遶钓矶怨而不怒之辞也游伯庄游仪伯庄长平之胜士早游京师自北方纵览名山已而浮洞庭归隐武溪之上过武昌时有题黄鹤楼诗脍炙人口游黙斋尝书寘南楼游受斋漕湖北日复为之刻石其诗云长川巨浪拍天浮城郭相望万景投汉水北呑云梦入蜀江西带洞庭流角声交送千家月野色中分两岸秋黄鹤楼前人不见却寻鹦鹉过汀洲刘改之梅和胜未第时家极贫雪中以诗谒里宰云有令可干难闭户无人堪访懒移舟近世刘改之咏雪诗云功名有分平吴易贫贱无交访戴难句法亦相似赵南塘赵南塘题三山黄瀛父拟陶集云闽士工雕篆陶翁暇讨论暇之一字盖他人不能到处惟用工于诗者知之赵天乐赵天乐冷泉夜坐诗云楼钟晴更响池水夜如深后改更为听改如为观病起诗云朝客偶知承送药野僧相保为持经后改承作亲改为作宻二联改此四字精神顿异眞如光弼入子仪军矣天乐送眞玉堂诗云每于言事际便作去朝心用唐人林寛语也寄赵昌父诗云忆就江楼别雪晴江月圆用无可语也赠孔道士诗云生来还姓孔何不戴儒冠用姚合语也寳冠寺诗云流来桥下水半是洞中云用于武陵语也𤓰庐诗云野水多于地春山半是云亦用姚合语也此类甚多姑举一二盖读唐诗既多下笔自然相似非蹈袭也其间又有青于蓝者识者自能辨之天乐诗黄梅时节家家雨青草池塘处处蛙约客不来过夜半闲敲棊子落灯花意虽腐而语新东臯子倪寿峯云诗和则欢适雄则伟丽新则清挍远则闲暇东臯子诗小园无事日徘徊频报家人送酒来惜树不磨脩月斧爱花须筑避风台引些渠水添池满移箇柴门傍竹开多谢有情双白鹭暂时飞去又飞回备是四体一篇足矣况鹤鸣子和清唳方彻九臯耶东臯子字敏才戴石屏之先君子平生好吟而诗之存者惟此一篇与人行踯躅红边路日落秭归啼处山一联而已故寿峯谓其一篇足矣而清彻九臯盖谓石屏方以诗鸣云戴石屏严子陵钓台题咏尚矣天台戴式之一絶云万事无心一钓竿三公不换此江山平生恨识刘文叔惹起虚名满世间亦新奇可喜天台山与鴈山邻只隔中间一片云一片云边不相识三千里外却逢君人谓石屏此诗视唐人无愧东坡尝谓柳子厚渔翁夜傍西嵓宿一篇后两句虽无亦可余谓戴石屏达观一诗虽无前四句亦可只云一心似水惟平好万事如棊不着高王谢功名有遗恨争如刘阮醉陶陶自是一佳絶句也赵嬾庵为戴石屏选诗百余篇南塘称其识精到其间白纻歌最古雅今世难得此作云雪为纬玉为经一织三涤手织成一片冰清如夷齐可以为衣陟彼西山于以采薇语简意深所谓一不为少赵章泉先生云学诗者莫不以杜为师然能如师者鲜矣句或有似之而篇之全似者絶难得陈后山寄外舅郭大夫巴蜀通归使妻孥且定居深知报消息不忍问何如身健何妨远情亲未肯踈功名欺老病涙尽数行书此陈之全篇似杜者也戴式之亦有思家用陈韵云湖海三年客妻孥四壁居饥寒应不免疾病又何如日夜思归切平生作计疎愁来仍酒醒不忍读家书此式之全篇似陈者也赵蹈中所选乃不在数何耶高九万唐刘言史观绳伎一篇末联云坐中还有沾巾者曾见先皇初教时盖谓元宗遗乐近时高九万赋观恩陵御制墨本絶句正用此意诗云淡黄越纸打残碑尽是先皇御制诗白髪内人和泪看为曾亲见写诗时高菊磵杜小山高菊磵山行即事主人一笑先唿酒劝客三杯便当茶杜小山诗酿雪不成微有雨被风吹散却为晴皆直述其事意脉贯通前辈所谓作文字如写家书殆谓是欤杜小山杜小山诗寻常一样窗前月才有梅花便不同苏召叟诗人家一样垂杨柳种在宫墙自不同二联一意任斯庵诗了无公事钩帘坐一树冬青落细花赵紫芝诗满地绿苔看不见细花如雪落冬青意亦相似不知孰先孰后其优劣必有能辨之者刘后村刘后村尝言古乐府惟李贺最工余观后村有齐人少翁招魂歌云夜月抱秋衾支枕玉鸾小艳骨泣红芜茂陵三十老卧闻秦王女儿吹鳯箫涙入星河翻鹊桥素娥刬袜跨玉兔囘望桂宫一㸃雾粉红小蝶没柳烟白茅老仙方瞳圆寻愁不见入香髓露花㸃衣碧成水又赵昭仪春浴行花奴一双鬓垂耳绿绳夜汲露桃蘂青桂寒烟湿不飞玉龙呵暖红薇水翠靴踏云云帖妥燕钗微缷香丝鬌小莲夹拥眞天人红梅犯雪欹一朶鸾锦屏风画水月䴔䴖抱颈唼兰叶刘郎散尽金饼归笑引香绡护痴蝶又东阿王纪梦行月青露紫翠衾白相思一夜贯地脉帝遣纎阿控绿鸾崑崙低小海如席曲房小幄双杏坡玉凫吐麝熏锦窠软香蕙雨裙钗湿紫云三尺生红鞾金蟾吞漏不入咽柔情一㸃蔷薇血海山重结千年期碧桃小核生孙枝陈王此恨屏山知此三篇絶类长吉其间精妙处恐贺集中亦不多见也李庄简李庄简公诗清絶可爱越州双鴈道中一絶云晚潮落尽水涓涓栁老秧齐过禁烟十里人家鸡犬静竹扉斜护掩蚕眠后在政府与秦桧议论不合为中司所击送籐州安置差宻院使臣伴送公戏赠之云日日孤村对落晖蛮烟深处忍分离追攀重见蔡明远赎罪难逢郭子仪南渡每忧鸢共堕北辕应许鴈相随马蹄惯踏关山路他日重来又送谁亦婉而有深意王武臣王武臣豫章新吴人吟诗有警句如云生坐来石风掩读残书危红賖晚景涨绿上平沙鸦分供余食鸽乱着残棊樵斧和云斫渔簑带雪披皆清奇可诵张紫微谢艮斋极称赏之黄景说周益公休致白石黄景说贺以古风云相公能辞一品官不能辞他九转丹相公能郄万钟粟不能郄他长生箓潭潭之居移气体新年七十儿童似朝明见客歩如飞窗下时时看细字高车得似垂车荣巍冠何如挂冠清深衣独乐眞天人谁其友之聃与彭徐思叔明妃曲古今作者多矣近时徐思叔所赋一篇亦为时人脍炙其词云妾生岂愿为胡妇失信宁当累明主已伤画史忍欺君莫忍君王更欺虏琵琶却解将心语一曲才终恨何所朦胧胡雾染宫花泪眼横波时自雨专房更倚黄金赂多少专房弃如土宁从别去得深嚬一歩思君一囘顾胡山不隔思归路只把琵琶写辛苦君不见有言不食古高辛生女无嫌嫁盘瓠高辛事出后汉书黄小园赵章泉为先人赋山居诗云何谓雪名寮应同立积腰要为膏以润不作睍而消园小锄斯食书多腹不青云附能显况乃白云招青云盖用迁史伯夷叔齐得夫子而名益章事人所能识惟末句难晓故章泉自注云白云谓方远庵伯谟林楚良赋先人小园诗多少名园钱甃地金铃撼雀护千花君家无此奢豪事七尺慈孙导母车使事而不为事所使佳句也刘溪翁亦甚称其工冯双溪双溪冯熙之有送刘篁㟳絶句云来似孤云出岫闲去如高月耿难攀若为化作脩脩竹长伴先生篁㟳山辞意洒落送别之作少能及之其自赋交游风月楼诗有一溪流水一溪月八面疎櫺八面风诗流脍炙以为秀杰之句左经臣许少伊被召左经臣追送至白沙不及作诗云短棹无寻处严城欲闭门水边人独自沙上月黄昏此二十字可谓道尽惜别之情矣至今读之使人黯然销魂也刘溪翁刘溪翁题韩府诗云寳莲山下韩家府郁郁沉沉深几许主人飞头去和虏绿户𤣥墙锁风雨九世卿家一朝覆太师之诛魏公辱后车不信有前车突兀眼前看此屋赵章泉跋之云何人咏出韩家府是我建阳刘叔通尽道唐人工乐府罕能褒贬似渠工又云谁咏韩家府建阳刘叔通是为闻以戒斯可谓之风妄矣彼侂胄哀哉吾魏公向来歌颂者岂但剧秦雄盖作于嘉定初年也游塘林塘林游子䝉有絶句云黄陵庙前湘水春春烟愁杀渡湘人人随归雁去无迹水远山长歌又新盖全用唐人李远诗远之诗云黄陵庙前莎草春黄陵女儿旧裙新轻舟小棹唱歌去水远山长愁杀人初不嫌其蹈袭也虽王荆公亦然唐皇甫冉问李二司直云门外水流何处天边树遶谁家山絶东西多少朝朝几度云遮此盖用屈原天问体也荆公勘㑹贺兰山主云贺兰山上几株松南北东西共几峯贸得住来今几日寻常谁与坐从容全用其意此体甚新诗话中未有拈出者因併及之方北山方北山绍兴名士也有絶句云舍人早定江西派句法须将活处参参取陵阳正法眼寒花承露落毵毵舍人即吕居仁陵阳正法眼即韩子苍夜泊宁陵一诗也危逢吉柴与之嘉定间仕于朝与时宰议论不合出守章贡危逢吉以诗送云力为君王乞得州补天未了石还收人才自系国轻重吾道亦关公去留殿角才辞槐影日船头便转荻花秋竞夸祖帐都门外谁识眉攒杜甫愁裘元量裘元量豫章人性恬退不乐仕以荐者召为司直在朝尝赋归兴云新筑书堂壁未干马蹄催我上长安儿时秪道为官好老去方知行路难千里关山千里念一番风雨一番寒何如静坐茅斋下翠竹苍梧子细看遂乞归赵伯林予曾伯祖官止右选平生喜为诗尝赋五月菊有云为嫌陶令醉来伴屈原醒之句人所传诵王从周王从周吉之永丰人仕至忠州守喜为诗亦有警句早行云髪爽带风梳齿疎和月潄观桥寓楼云避喧那厌雨宜睡不思茶将雨云云学催诗黑风仍作诵清望岳云未知眞是岳秪见半为云绍师覔诗云冻雪寒梅双屐蜡澄江明月一竿丝送潘文叔云催租例扰潘邠老付麦谁怜石曼卿出舂陵云山色两间供歩障松隂半亩当邮亭上何尚书云籍通上界神仙府身现甘泉侍从臣移竹后雨絶句洗红窣窣乌蓲雨落紫飕飕皁角风挂起北窗聊问讯新移来竹定惺松刘良佐刘良佐四明人平生用力为诗见称于范石湖诚斋亦喜其寂寞黄昏愁弔影雪窗怕上短檠灯睡魔正与诗魔战窗外一声婆饼焦之句陆放翁跋其集云如颇识造物意长容我辈闲日晏犹便睡犬鸣知有人世事不复问旧书时一看一夜催花雨数家临水村青山空解供眼界浊酒不能浇别愁覔句忍饥贫亦乐钞书得趣老何伤虽前辈以诗鸣者何以加焉邹应可豫章邹应可有诗名诚斋志其墓云其诗句法目徐师川上遡鲁直以趋少陵户牖尝过杜工部祠赋云畴昔哦诗忆耒阳兹因捧檄过祠堂一生忠义孤吟里千载凄凉古道旁自是风霜侵病骨非干牛酒涴诗肠明朝解缆秋江上问讯先生一瓣香武允蹈武允蹈字德由高安人连蹇场屋刻意于诗日鍜月鍊时出新句如露萱钳宿蝶风木撼鸣鸠屋头风过鴈灯背月移窗霜林五色锦烟渡一萦丝午簟展风供睡课夜窗扃雨办诗逋眼昏书字不着纸耳重听言常问人皆警䇿可味其集雷竹溪序之黄岩老居乡如处子居官如战士处子常畏人战士惟有死儿曹书诸绅勿谓平平耳此白石黄岩老诗可谓至言陈觉民陈觉民宰建阳尝喜靖安山水暇日与名胜登览赋诗有曰却忆当时江处士能言秋色露人家靖安寺在邑西十里乃江为故居江诗云山形围泽国秋色露人家又云何当寻旧隐泉石好生涯盖殿院陈公洙诗云处士亡来二百年旧居牢落变祗园诗名长伴江山在寃气欲摩星斗昏台榭几人留好句渔樵何处问曾孙旧时泉石生涯地日暮寒云遶寺门叶水心论唐诗与严沧浪异叶水心志徐山民墓云山民有诗数百琢思尤奇皆横絶歘起冰悬雪跨使读者变踔憀慄肯首吟叹不自已然无异语皆人所知也人不能道尔盖魏晋名家多发兴高远之言少验物切近之实及沈约谢眺永明体出士争效之初犹甚艰或仅得一偶句便已名世矣夫束字十余五色彰施而律吕相应岂易工哉善为是者取成于心寄妍于物融㑹一法含受万象狶苓桔梗时而为帝无不按节赴之君尊臣卑賔顺主穆如丸投区矢破的此唐人之精也然厌之者谓其纎碎而害道淫肆而乱雅至于庭设九奏广袖大舞而反以浮响疑宫商布缕谬组绣则失其所以为诗矣然则发今人未悟之机囘百年已废之学使后之言唐诗者自君始不亦词人墨卿之一快也今按水心所谓騐物切近四字于唐诗无遗论矣然与严沧浪之说相反故录于此与诗流商略之壁间诗先君尝于逆旅间录一诗云山行险而脩老我骖且羸独驱六月暑蹑此千仞梯世故不贷人牵去复挽归茗盌参世味甘苦常相持白云抱溪石令人心愧之岂无跌座处逸固不疗饥大呌天上人凉风为吹衣盖学简斋诗法者莫知为何人作也诸贤絶句中兴以来诗人絶句载于江湖集者未论此外如黄白石棃岭遇雨黑风吹雨又黄昏鸡犬数声何处村身在岭云飞处湿不关别涙溅成痕黄谷城梅花诗玉箫吹彻北楼寒野月峥嵘动万山一夜霜清不成梦起来春意满人间秋日诗晓日初浮万里晖西风揺荡送秋归冥鸿直上三千丈社燕春莺不敢飞于去非春晚诗舍南舍北草萋萋原上行人路欲迷已是春寒仍禁火楝花风急子规啼刘遂初阁皁山诗春山灵草百花香谁识仙家日月长满院莓苔绿隂匝棋声何处隔宫墙路德章盱眙旅舍诗道傍草屋两三家见客擂麻旋㸃茶渐近中原语音好不知淮水是天涯游寒岩钓矶诗竹里茅茨竹外溪粼粼白石护渔矶想应日日来垂钓石上蓑衣不带归与近世喻汝楫征夫诗白骨茫茫散不收朔风吹雪度𤓰州残阳欲落未落处照尽行人今古愁严坦叔兵火后还乡诗万屋烟消余塔身还家何处访情亲旧时巷陌今难认却问新移来住人严沧浪酬友人诗湘江南去少人行瘴雨蛮烟白草生谁念梁园旧词客桄榔树下独闻莺此数诗虽体制不同然匠意琢句皆精絶非茍作者叶靖逸岳王坟诗岳王之死天下寃之坟在西湖之傍人多题咏独叶靖逸一诗甚佳公之孙珂守武昌日以此诗尝致遗于靖逸焉诗云万古知心只老天英雄堪恨亦堪怜如公少缓须臾死此辈安能九十年漠漠凝尘空偃月堂堂遗像在凌烟早知埋骨西湖路学取鸱夷理钓船高菊磵忠言歴歴未曾行尽载图书出帝城余子但知才可忌先生当以去为荣门䦨竹石关心久部曲溪山照眼明长啸归欤莫惆怅浙江风定自潮平右菊磵送方巖先生以谏去国时人以为其诗不下刘改之送王侍郎归天台诗云龙洲道人刘改之送王简卿归天台欲数人才难倒指有如公者莫东归班行失士国轻重道路不言心是非载酒青山随处饮谈诗玉麈为谁挥归期趂得东风早莫放梅花一片飞千巖万壑天台路一日分为两日程事可语人酬对易面无慙色去留轻放开笔下闲风月收歛胷中旧甲兵世事看来忙不得百年到手是功名辛稼轩简云夜来见示送王简卿诗伟甚眞所谓横空盘硬语妥帖力排奡者也健羡健羡诗人玉屑巻十九诗人玉屑卷二十钦定四库全书诗人玉屑巻二十宋魏庆之撰禅林酸饀气唐诗僧中叶以后其名字班班为时所称者甚多然诗皆不传如经来白马寺僧到赤乌年数联仅见文士所录而已陵迟至贯休齐已之徒其诗虽存然无足言矣中间惟皎然最为杰出故其诗十巻独全亦无甚过人处近世僧学诗者极多皆无超然自得之气往往反拾掇模倣士大夫所残弃又自作一种体格律尤凡俗世谓之酸饀气子瞻赠惠通诗云语带江霞从古少气含蔬笋到公无尝语人曰颇解蔬笋语否为无酸饀气也闻者无不皆笑无蔬笋气东坡言僧诗要无蔬笋气固诗人龟鑑今时悞解便作世网中语殊不知本分家风水边林下气象盖不可无若尽洗去清抜之韵使与俗同科又何足尚齐已云春深游寺客花落闭门僧惠崇云晓风飘磬远暮雪入廊深之句华实相副顾非佳句耶天圣间闽僧可士有送僧诗云一钵即生涯随缘度岁华是山皆有寺何处不为家笠重吴天雪鞋香楚地花他年访禅室宁惮路岐賖亦非肉食者能到也灵彻灵彻诗僧中第一如海月生残夜江春入暮年窗风枯砚水山雨慢琴絃前辈评此诗云转石下千仞江相逢尽道休官去林下何曾见一人世俗相传以为俚谚庆歴中许元为发运使因修江岸得斯石于池阳江水中始知为灵彻诗也船子和尚华亭船子和尚有偈曰千尺丝纶直下垂一波才动万波随夜静水深鱼不食满船空载月明归丛林盛传想见其为人山谷倚曲音歌成长短句曰一波才动万波随簑笠一钩丝金鳞正在深处千尺也须垂呑又吐信还疑上钩迟水寒江静满目青山载明月归道潜吴僧道潜有标致常自姑苏归西湖经临平道中作诗云风蒲猎猎弄轻柔欲立蜻蜓不自由五月临平山下路藕花无数满汀洲东坡赴官钱塘过而见之大称赏已而相寻于西湖一见如旧相识及坡移守东徐潜往访之馆于逍遥堂士大夫争识之东坡馔客罢约而俱来红粧拥随之东坡遣一妓前乞诗潜援笔而成曰寄语巫山窈窕娘好将魂梦恼襄王禅心已作沾泥絮不逐春风上下狂一坐大惊自是名闻海内然性褊憎凡子如仇尝作诗曰去岁春风上国行烂窥红紫厌平生而今眼底无姚魏浪蘂浮花懒问名士论以此少之道潜作诗追法渊明其语有逼眞处曰数声柔橹苍茫外何处江村人夜归又曰隔林彷彿闻机杼知有人家在翠微时从东坡在黄州士大夫以书抵坡曰闻日与诗僧相从岂非隔林彷彿闻机杼者乎眞东山胜游也坡以书示潜诵前句笑曰此吾师七字师号东坡长短句云村南村北响缫车参差诗云隔林髣髴闻机杼知有人家在翠微秦少游云菰蒲深处疑无地忽有人家笑语声三诗大同小异皆奇句也仲殊瑞麟香暖玉芙蓉画蜡凝辉到晓红数㸃漏移衙仗北一番雨滴甲楼东梦游黄阙鸾巢外身卧彤帏虎帐中报道谯门初日上起来帘幙李花风僧仲殊诗也王安中守平江日㑹客仲殊亦预焉继以疲倦先起熟寐于黄堂中不知客散及觉日已曈昽因罚以此诗始放去瑞麟安中家所造香也润州北固楼赋诗曰北固楼前一笛风碧云飞尽建康宫江南二月多芳草春在蒙蒙烟雨中元丰末张诜枢言龙图之守杭也一日宴客湖上刘以巨济僧仲殊在焉枢言命即席赋诗曲巨济先唱云凭谁妙笔横扫素缣三百尺天下应无此是钱塘湖上图仲殊遽云一般竒絶云淡天高秋夜月费尽丹青只这些儿画不成枢言又出梅花邀二人同赋仲殊云却作前章曰江南二月犹有枝头千㸃雪邀上芳尊却占东君一半春巨济不复继也后陈袭善云我为续之曰尊前眼底南国风光都在此移过江来从此江南不复开惠洪崇胜寺后有竹千余竿独一根秀出人唿为竹尊者洪觉范为赋诗云高节长身老不枯平生风骨自清癯爱君脩竹为尊者却笑寒松作大夫未见同参木上座空余听法石于菟戏将秋色供斋钵抹月批风得饱无黄太史见之喜因手为书之以故名显近时僧洪觉范颇能诗其题李愬画像云淮隂北面师广武其气岂止吞项羽公得李祐不肯诛便知元济在掌股此诗当与黔安并驱也顷年仆在长沙相从弥年其他诗亦甚佳如云含风广殿闻碁响度日长廊转栁隂颇似文章巨公所作殊不类衲子又善作小词情思婉约似秦少游至如仲殊参寥虽名世皆不能及遽解如曰夜色中旬后虚堂坐几更隔溪猿不呌当槛月初生又曰后夜客来稀幽斋独掩扉月中无事立草际一萤飞余时方十六七心不然之洪觉范诗云已收一霎挂龙雨忽起千巖攧鹞风挂龙对攧鹞皆方言古今人未尝道又云丽句妙于天下白高才俊似海东青又云文如水行川气如春在花皆奇句也渊林诵之渊林曰此退之澄观我欲收歛加冠巾换句也福州僧南方浮图能诗者多矣往往多不显其名福州有一僧作诗百余篇其中佳句有云虹收千嶂雨潮展半江天又有诗云诗因试客分题僻棊为饶人下子低不减古人惠诠东吴僧惠诠佯狂垢汚而诗语清婉尝书湖上一山寺壁曰落日寒蝉鸣独归林下寺柴扉夜未掩片月随行屦惟闻犬吠声歩入青萝去东坡一见为和其后曰但闻烟外钟不见烟中寺幽人行未已草露湿芒屦惟应山头月夜夜照来去诠竟以此诗知名竹坡诗话云余观东坡和诠诗未尝不喜其清絶过人远甚晚游钱塘始得诠诗乃知其幽深清远自有林下一种风流东坡老人虽欲囘三崃倒流之澜与溪壑争流终不近也清顺西湖僧清顺頥然清苦多佳句尝赋十竹诗曰城中寸土如寸金幽轩种竹只十箇春风愼勿长儿孙穿我堦前绿苔破又有久从林下游颇识林下趣从渠绿隂繁不碍清风度闲来石上眠落叶不知数一鸟忽飞来啼破幽絶处荆公游湖上爱之乃称扬其名坡晚年亦与之游甚多酬唱癞可近时诗僧祖可被恶疾人号癞可善权者亦能诗人物清癯人目为瘦权可得之雄爽权得之清淡可诗如清霜羣木落尽见西山秋又谷口未斜日数峯生夕隂皆佳句也癞可东溪集有诗云伛歩入萝径绵延趣冞深僧居不知处髣髴清磬音石梁邀屡度始见青松林谷口未斜日数峯生夕隂凄风薄乔木万窍作龙吟摩挲绿苔石书此慰幽寻癞可诗云琴到无絃听者希古今唯有一钟期几囘拟鼓阳春曲月满虚堂下指迟晦翁尝大书此诗刻石于家显忠王荆公书一絶句于壁间云竹里编茅倚石根竹茎疎处见前村闲眠尽日无人到自有清风为扫门盖诗僧显忠诗也悟清前辈好称僧悟清鸟归花影动鱼没浪痕圆以为句意俱新然余读后梁沈君攸临水诗云花落圆纹出风急细流翻乃知鱼没浪痕圆之句出于此希昼刘氏传记载炀帝既诛薛道衡乃云尚能道空梁落燕泥否盖道衡诗尝有是句杨公谈苑载僧希昼北宫书亭云花露盈虫穴梁尘堕燕泥予以谓鍊句虽工而致思不逮于薛矣志南僧志南诗云古木隂中系短篷杖藜扶我过桥东沾衣欲湿杏花雨吹面不寒杨栁风晦庵尝跋其巻云南诗清丽有余格力闲暇无蔬笋气如余深爱之后作书荐至袁梅岩袁有诗云上人解作风骚话云谷书来特地夸杨栁杏花风雨后不知诗轴在谁家圆悟圆悟未识晦庵尝和其梅花诗云独怜万木凋零后屹立风霜惨澹中晦庵自是与之酬唱病僧唐末一山寺有僧卧病因自题其户曰枕有思乡涙门无问疾人尘埋牀下履风动架头巾适有部使者经从过寺中恻然怜之邀归坟菴疗治后部使者贵显因言于朝遂令天下寺置延寿寮专养病僧也方外吕洞賔钟弱翁帅平凉一方士通谒从牧童牵黄犊立于庭下弱翁异之指牧童曰道人颇能赋此乎笑曰不烦我语是儿能之牧童乃操笔大书云草铺横野六七里笛弄晚风三两声归来饱饭黄昏后不脱蓑衣卧月明既去郡人见方士担两大瓮长歌出郭迹之不见两瓮乃二口岂洞賔耶囘先生过湖州东林沈氏饮醉以石榴皮书其家东老菴之壁云西邻已富忧不足东老虽贫乐有余白酒酿来縁好客黄金散尽为收书东老沈氏之老自谓也吕洞賔自咏云朝游北海暮苍梧袖里青蛇胆气麄三入岳阳人不识朗吟飞过洞庭湖韩湘韩湘字清夫文公犹子也落魄不覊文公勉之学湘曰湘之所学非公知之公令作诗以观其志诗曰青山云水窟此地是吾家后夜流琼液凌晨咀綘霞琴弹碧玉调炉鍊白朱砂寳鼎存金虎元田养白鵶一瓢藏世界三尺斩妖邪解造逡巡酒能开顷刻花有人能学我同共看仙葩公览而戏之曰子能夺造化耶湘曰此事甚易公为开樽湘聚土以盆覆之良久花开乃碧花二朶于花间拥出金字诗一联云云横秦岭家何在雪拥蓝关马不前公未晓其句意湘曰事久可验遂告去未几公以佛骨事谪官潮州一日涂中遇雪俄有人冒雪而来乃湘也湘曰忆花上之句乎正今日事也公询其地即蓝关嗟叹久之曰吾为汝足此诗诗曰一封朝奏九重天夕贬潮阳路八千本为圣朝除弊政敢将衰朽惜残年云横秦岭家何在雪拥蓝关马不前知汝远来应有意好收吾骨瘴江边公别湘诗曰人才为世古来多如子雄文世孰过好待功名成就日却抽身去上烟萝湘别公诗云举世都为名利醉伊余独向道中醒他时定是飞昇去冲破秋空一㸃青𤣥眞子𤣥眞子张志和㑹稽人守眞养气卧冰不冷入水不濡颜鲁公守湖州日与賔客唱和爲渔父词志和曰西塞山前白鸟飞桃花流水鳜鱼肥青蒻笠绿蓑衣斜风细雨不须归坐客叹服不已后果传之唐求唐末蜀州有唐求放旷疎逸方外人也吟诗有所得即将藁捻为丸投大瓢中后卧病投瓢于江曰兹瓢茍不沉没得之者方知吾苦心耳瓢至新渠江有识者曰此唐山人诗瓢也接得十才二三题郑处士隐居云不信最清旷及来愁已空数㸃石泉雨一溪霜叶风业在有山处道成无事中酌尽一盃酒老夫颜亦红希夷先生陈抟字图南隐居武当山后徙华山云台观周世宗召至京师赐号白云先生太宗朝再召赐号希夷先生抟负经纶之才歴五季离乱每闻一朝革命颦蹙数日一日方乗驴游华隂市闻太祖登极大笑曰天下自此定矣俗有诗云十年踪迹走红尘囘首青山入梦频紫陌纵游争及睡朱门虽贵不如贫愁闻劒㦸扶危主闷见笙歌聒醉人携取旧书归旧隐野花啼鸟一般春陈希夷先生每睡则半载或数月近亦不下月余题西峯曰为爱西峯好吟头尽日昂岩花红作阵溪水绿成行几夜碍新月半山无夕阳寄言嘉遯客此处是仙乡蜀道士秦川北絶顶之上有隗嚣宫宫之宏丽莫得状之今为寿山寺寺有三门门限琢青石为之莹彻如琉璃色余尝待月纳凉夕处朝游不离于是尔后入蜀蜀有道士谓余曰嚣宫石门限下诗记之乎余曰余为孩童迨乎壮年游处于此未尝见有诗道士微哂曰子若后游但于石门限下上际求之丙戌岁蜀破还秦至则访求之果得一絶云详观此篇飘飘然有神仙体裁远近词人竞来讽味那知道士非控鲤驾鹤之流乎奇哉奇哉诗曰越溪道士人不识上天下天鹤一只洞门深锁玉窗寒滴露研朱写周易斸药翁紫芝兮春荑黄精乎秋肥余未始与老辞兮老余辞李文叔与李伯时书记太山所遇斸药翁所歌味其辞甚文而有理盖为士而终遯者耶抑如古之避世者言出于口自不违于理而又文者耶安得穷探极览万或觊一如昔人者与之邂逅也耶耄矣已矣安得适吾愿耶罗浮仙近有人游罗浮宿留巖谷间中夜见一人身无衣而绀色覆体意必仙也乃再拜问道其人了不顾但长啸数声响振林木歌诗云云来万岭动云去天一色长啸两三声空山秋月白闲却一溪云范致虚居方城有高士馆于家自言昔乃白髪社翁遇师授以神药今年踰下寿颜渥如丹有孺子色既久告归留一絶末句云莫讶杖藜归去早旧山闲却一溪云张亶张亶熈宁中梦行入空中闻天风海涛声振林木徐见海中楼阙金碧琼裾琅珮者数百人揖亶出纸请赋诗细视笔砚皆碧玉色且戒之曰此间文章要似隐起鸾鳯当与织女机杼分巧过是乃人间语耳亶成一絶句云天风吹散赤城霞染出连云万树花误入醉乡迷去路傍人应笑忘还家有仙人曰子诗佳絶未免近凡酌酒一杯极甘寒忽觉身堕万仞山而寤六言诗心事千茎白髪生涯一片青山空林有雪相待野路无人自还李王好书神仙隐遁之词岂非遭罹多故欲脱世网而不得者耶蔡眞人词陈东靖康间尝饮于京师酒楼有倡打坐而歌者东不顾乃去倚栏独立歌望江南词音调清越东不觉倾听视其衣服皆故弊时以手揭衣爬搔肌肤绰约如雪乃复唿使前再歌之其词曰䦨干曲红飏绣帘旌花嫩不禁纤手捻被风吹去意还惊眉黛蹙山青铿铁板闲引歩虚声尘世无人知此曲却骑黄鹤上瑶京风冷月华清东问何人制曰上清蔡眞人词也歌罢得数钱即下楼亟遣仆追之已失矣闺秀薛氏五代末濠梁人南楚材游陈颕间颕守欲子妻之楚材已娶薛氏以受颕守之恩遣人归取琴书之属似无还意薛氏善书画能属文自对鑑图其形幷作诗寄之曰欲下丹青笔先拈玉鑑端已惊颜寂寞渐觉鬓凋残泪眼描将易愁肠写出难恐君浑忘却时展画图看楚材见而惭焉与之偕老愼氏天祐中毗陵有愼氏本儒家女王史严灌夫娶之数年无子因拾其过而出焉愼氏慨然登舟留诗一章为别曰当时心事已相关雨散云飞一饷间便挂孤帆从此去不堪重过望夫山灌夫览而愧乃留之二十八字媒白藕作花风已秋不堪残睡更囘头晚云带雨归飞急去作西窗一夜愁此赵德麟细君王氏所作也德麟既鳏居因见此篇遂与之为亲余以为二十八字媒也费氏费氏蜀之青城人以才色入蜀宫后主嬖之号花蘂夫人效王建作宫词百首国亡入备后宫太祖闻之召使陈诗诵其国亡诗云君王城上竖降旗妾在深宫那得知十四万人齐解甲更无一箇是男儿太祖悦盖蜀兵十四万而王师才数万尔七岁女唐如意中有女子七岁能诗则天令赋之皆应声而就其兄别之则天令作诗送兄曰别路云初起离亭叶正飞所嗟人异鴈不作一行归荆公女荆公女吴安持之妻工诗尝寄荆公曰西风不入小窗纱秋意应怜我忆家极目江山千万恨依然和涙看黄花倡周氏陈筑字梦和莆田人崇宁初豋第为福州古田尉既至官惑一倡周氏周能诗尝赠筑云梦和残月过楼西月过楼西梦已迷唤起一声肠断处落花枝上鹧鸪啼首句盖寓筑之字也又春晴诗云瞥然飞过谁家燕蓦地香来甚处花深院日长无箇事一瓶春水自煎茶灵异湘中女番禺郑仆射尝游湘中宿于驿楼夜遇女子诵诗云红树醉秋色碧溪弹夜絃佳期不可再风雨杳如年顷刻不见鬼仙春草萋萋春水緑海棠开尽飘香玉绣岭宫前白发人犹唱开元太平曲忽然湖上片云飞不觉舟中雨湿衣折得荷花浑忘却空将荷叶盖头归浦口潮来初𣺌漫莲舟溶漾採花难芳心不惬空归去㑹待潮囘再摘看皆鬼仙所作或梦中所作也砑光帽冦元弼言去年春徐州通判李陶有子年十七八素不善作诗忽咏落花诗流水难穷目斜阳易断肠谁同砑光帽一曲舞山香父惊问之若有物凭者自云是谢中舍问砑光帽事云西王母宴羣仙有舞者戴砑光帽簪花舞山香一曲未终花皆落去纪梦李眞言字希古尝梦至一宫殿有数百妓抛毬人唱一诗觉而记三首云侍宴黄昏未肯休玉堦夜色月如流朝来自觉承恩最笑倩傍人认绣毬隋家宫殿鏁清秋曾见婵娟飏绣毬金钥玉萧俱寂寂一天明月照高楼堪恨隋家几帝王舞腰挼尽绣鸳鸯如今重到抛毬处不是金炉旧日香鬼诗酉阳杂爼载鬼诗两篇山谷喜道之其一曰长安女儿踏春阳无处春阳不断肠舞袖弓弯浑忘却蛾眉空带九秋霜其二曰流水涓涓芹吐芽织乌西飞客还家荒村无人作寒食殡宫明月空梨花小碧牋题诗长安南山下一书生作小圃莳花木一日有金犊车从数女奴皆艳丽下饮于庭邀生同坐甚欵洽将别出小碧牋题诗曰相思无路莫相思风里杨花只片时惆怅深闺独归处晓莺啼断绿杨枝吴城龙女鲁直自黔安出崃豋荆州江亭柱间有词曰帘巻曲栏独倚江展暮天无际涙眼不曾晴家在吴头楚尾数㸃雪花乱委扑漉沙鸥惊起诗句欲成时没入苍烟丛里鲁直读之悽然曰似为予发也不知何人所作所题笔势妍软欹斜类女子而有涙眼不曽晴之句不然则是鬼诗也是夕有女子絶艳梦于鲁直曰我家豫章吴城山附客舟至此堕水死不得归豋江亭有感而作不意公能识之鲁直惊寤谓所亲曰此必吴城小龙女也巴崃夜吟建隆初有人泊舟巴崃夜闻人咏曰秋径塡黄叶悬崖露草根猿声一叫断客泪数重痕绿裙红袖梁伯升者肄业废宅中梦一女子绿裙红袖唿曰梁君听妾幽恨之句诗曰卜得上崃日秋来风浪多江陵一夜雨肠断木兰歌诗余晁无咎评晁无咎评本朝乐章云世言柳耆卿之曲俗非也如八声甘州云渐霜风凄惨关河冷落残照当楼此唐人语不减高处矣欧阳永叔浣溪沙云堤上游人逐画船拍堤春水四垂天绿杨楼外出秋千要皆絶妙然只一出字自是后人道不到处苏东坡词人谓多不谐音律然居士词横放杰出自是曲中縳不住者黄鲁直间作小词固高妙然不是当家语自是着腔子唱好诗晏元献不蹈袭人语而风调闲雅如舞低杨柳楼心月歌尽桃花扇底风知此人不住三家村也张子野与柳耆卿齐名而时以子野不及耆卿然子野韵高是耆卿所乏处近世以来作者皆不及秦少游如斜阳外寒鸦万㸃流水遶孤村虽不识字亦知是天生好言语苕溪渔隐曰无已称今代词手惟秦七黄九耳唐诸人不逮也无咎称鲁直词不是当家语自是着腔子唱好诗二公在当时品题不同如此自今视之鲁直词亦有佳者第无多子耳少游词虽婉美然格力失之弱二公之言殊过誉也太白鼎州沧水驿有菩萨蛮云平林漠漠烟如织寒山一带伤心碧暝色入高楼有人楼上愁玉梯空伫立宿鸟归飞急何处是归程长亭更短亭曾子宣家有古风集此词乃太白作也六一欧阳永叔送刘贡父守维扬作长短句云平山栏槛倚晴空山色有无中平山堂望江左诸山甚近或以为永叔短视故云东坡笑之因赋快哉亭道其事云长记平山堂上欹枕江南烟雨杳杳没孤鸿认得醉翁语山色有无中盖山色有无非烟雨不能然也东坡后山诗话谓退之以文为诗子瞻以诗为词如教坊雷大使之舞虽极之工要非本色余谓后山之言过矣子瞻佳词最多其间杰出者如大江东去浪淘尽千古风流人物赤壁词明月几时有把酒问青天中秋词落日绣帘巻庭下水连空快哉亭词乳燕飞华屋悄无人桐隂转午初夏词明月如霜好风如水清景无限夜登燕子楼词楚山脩竹如云异材秀出千林表咏笛词玉骨那愁瘴雾冰肌自有仙风咏梅词东武南城新堤固涟漪初溢宴流杯亭词冰肌玉骨自清凉无汗夏夜词有情风万里巻潮来无情送潮归别参寥词缺月挂疎桐漏断人初静秋夜词霜降水痕收浅碧鳞鳞露远洲九日词诸词皆絶去笔墨蛙迳间直造古人不到处眞可使人一唱而三叹若谓以诗为词是大不然子瞻自言平生不善唱曲故间有不入腔处非尽如此后山乃比之教坊雷大使舞是何比况愈下盖其谬也东坡卜筭子东坡作卜筭子云缺月挂疏桐漏断人初静时见幽人独往来缥缈孤鸿影惊起却囘头有恨凭谁省拣尽寒枝不肯栖寂寞沙汀冷鲁直见之称其韵力高胜不类食烟火人语非胷中有万巻书下笔无一㸃尘俗气安能若是哉东坡蝶恋花东坡蝶恋花词花衬残红青杏小燕子来时绿水人家遶枝上柳绵吹又少天涯何处无芳草墙里秋千墙外道墙外行人墙里佳人笑笑渐不闻声渐香多情却被无情恼盖行人多情佳人无情耳山谷櫽括醉翁亭记欧阳公知滁日自号醉翁因以名亭作记山谷櫽括其词合以声律作瑞鹤仙云环滁皆山也望蔚然深秀琅琊山也山行六七里有翼然泉上醉翁亭也翁之乐也得之心寓之酒也更野芳佳木风高日出景无穷也游也山肴野蓛酒冽泉香沸觥筹也太守醉也諠譁衆賔欢也况宴酣之乐非丝非竹太守乐其乐也问当时太守为谁醉翁是也一记凡数百言此词备之矣山谷其善櫽括如此荆公山谷荆公小词云平岸小桥千嶂抱揉蓝一水萦花草茅屋数间窗窈窕人不到柴门自有清风扫略无尘土思山谷小词云春未透花枝瘦正是愁时候极为学者所称赏秦堪尝有小词云春透水波明寒峭花枝瘦盖法山谷也贺方囘贺方囘妙于小词吐语皆蝉蜕尘埃之表晏叔源王逐客俱当溟涬然第之山谷尝手写所作青玉案者置之几研间时玩味凌波不过横塘路但目送飞鸿去锦瑟华年与度幽径绮窗朱户只有春知处碧云冉冉衡臯暮彩笔空题断肠句试问离愁都几许一川烟草满城风絮梅子黄时雨山谷云此词少游能道之作小诗曰少游醉卧古籐下无复愁眉唱一杯解道江南断肠句而今唯有贺方囘秦少游少游到郴州作长短句云雾失楼台月迷津渡桃源望断无寻处可堪孤馆闭春寒杜鹃声里斜阳暮驿寄梅花鱼传尺素砌成此恨无重数郴江幸自遶郴山为谁流下潇湘去东坡絶爱其尾两句自书于扇曰少游巳矣虽万人何赎少游小词奇丽咏歌之想见其神情在绛阙道山之间词曰栁边沙外城郭春寒退花影乱莺声碎飘零疎酒醆离别寛衣带人不见碧云暮合空相对忆昔西池㑹鸳鸯同飞盖携手处今谁在日边清梦断镜里朱颜改春去也落红万㸃愁如海林和靖林和靖工于诗文善为词尝作㸃綘唇云金谷年年乱生春色谁为主余花落处满地和烟雨又是离歌一阕长亭暮王孙去萋萋无数南北东西路乃草词尔谓终篇无草字李景舒信道李景有曲手卷上玉钩或改为珠帘舒信道七曲云十年马上春如梦或改云如春梦非所谓遇知音章质夫章质夫咏杨花词东坡和之晁叔用以为东坡如毛嫱西施凈洗脚面与天下妇人鬭好质夫岂可比是则然矣余以为质夫词中所谓傍珠帘散漫垂垂欲下依前被风扶起亦可谓曲尽杨花妙处东坡所和虽高恐未能及诗人议论不公如此耳旧词旧词高雅非近世所及如扑蝴蝶一词不知谁作非惟藻丽可喜其腔调亦自婉美词云烟条雨叶绿遍江南岸思归倦客寻芳来较晚岫边红日初斜陌上飞花正满凄凉数声羌管怨春短玉人应在明月楼中画眉懒蛮牋锦字多时鱼鴈断恨随去水东流事与行人共远罗衾旧香犹暖诗人玉屑巻二十