剡源戴先生文集剡源戴先生文集序重刻剡源文集叙余自垂髫时㳺泽宫见祠所谓剡源先生者归言之家大人始知其为先世也稍长见其遗文一二因访求其全藁始知有剡源集宋景濓学士为司业时尝叙而刻之太学而竟无从得之既而友人周羽可好其文极力访辑颇得其全而多所讹脱余尝从借得手抄之日夕览味始知前軰为文其命意搆辞必有凖绳不苟驰骋以衒竒巧毎欲刻之以程后进而力未能也迩以承乏来典南太学事因求宋公所刻遗板而无有矣乃稍加校订命工锓梓以完太学之旧呜唿先生举宋咸淳进士未几而国祚迁改东西奔窜甘于穷老时江南搜访人才使者如织先生名倾一时而竟不之及晚乃强就一儒学官而无何即弃去此可以窥先生之心矣晋陶元亮辞为彭泽宰而日娯于诗酒千载而下非有精诣之士孰䏻知其解㢤余尝谓渊明非诗人而先生亦非文士盖无意于诗文而诗文自不得不工者此所以为难及也余故因刻既成而敬识之以告世之学诗文者万历辛巳春仲四明剡溪后裔戴洵谨叙之日月之光匪爝火雨露之泽匪桔橰所从来逺也先生殁数世有孙愚斋公起家进士为明天子侍从之臣寻擢司成敎两都国子敦行古谊以身率先士自胜冠以上争自修饬以期无负司成公敎而砺亦承乏南雍备司成公属叨受知遇谬膺校阅得纵观先生之文而因知司成公所以有今日者其树德发祥葢有本欤司成公不以砺不文属为之引顾安䏻为先生志万一而愳寝司成公命辄拜手僣引其端云万历辛巳仲秋赐进士出身迪功佐郎南京国子监助敎后学东吴周汝砺顿首拜书刻剡源先生集小引剡源先生集集宋剡源戴先生作也先生生淳祐中以舍生髙等登进士乙科累敎授建康临安而雅好山水间一濡毫摛藻爲古文辞若诗往往匠心而成追古作者有声秇林然先生辄又敝帚视之故非以此猎人世名者至世之升沉晦显倐忽变态之当其前一视如飞霞飘风归于乌有也以故赵孟頫黄文献诸公一称先生爲江南夫子一乐道先生不辍及郡国志乘所纪载先生髙标逸韵如丹霄紫霞中人不啻古所称田子方鲁连之匹尔先生于仕进旣澹如又不喜标掲爲名髙遂令旷世后无知先生者迄于我明宋潜溪氏爲一代鉅儒愽综羣籍搜访遗编得先生之文于残篇断帙之中序次而表章之顾于今几三百年所而先生诸作炳然藏于国史副在名山直与前代作者韩欧诸大家并埀不朽其于人世名又乌乎逃焉语有元史本传戴表元字帅初一字曾伯庆元奉化州人七岁学古诗文多竒语稍长从里师习词赋辄弃不肯为咸淳中入太学以三舍法陞内舍生旣而试礼部第十人登进士乙科教授建宁府后迁临安敎授行戸部掌故皆不就大徳八年表元年巳六十余执政者荐于朝起家拜信州教授再调敎授婺州以疾辞初表元闵宋季文章气萎薾而辞骫骳骳弊巳甚慨然以振起斯文为巳任时四明王应麟天台舒岳祥并以文学师表一代表元皆从而受业焉故其学博而肆其文清深雅洁化陈腐为神竒蓄而始发间事摹画而隅角不露施扵人者多尤自秘重不妄许与至元大徳间东南以文章大家名重一时者唯表元而巳其门人最知名者曰袁桷桷之文其体裁议论一取法扵表元者也表元晚年翰林集贤以修撰博士二职论荐而老疾不可起年六十七卒有剡源集行干世常表元时有四明任士林者亦以文章知名云戴剡源先生文集序濓甞学文于黄文献公公于宋季词章之士乐道之而弗巳者唯剡源戴先生爲然濓因日购先生之文絶不能以多致㑹有诏纂脩元史命濓总裁其事事有阙遗者遂以上闻遣使访于郡国窃以谓先生着作有関于胜国宜多乃属使者入鄞徧求之鄞先生鄕国庶几有得之者曾未几何果以剡源文集二十八卷来上濓始获而览焉因而作曰辞章至于宋季其敝甚矣公卿大夫视应用爲急俳偕以爲体偶俪以爲竒腼然自负其名髙稍上之则穿凿经义櫽括声律孶孶爲华世取宠之具又稍上之摽掠前修语録佐以方言累十百而弗休且曰我将以明道奚文之爲又稍上之骋宏博则精粗杂揉而略䋲墨慕古奥则删去语助之辞而不可以句顾欲矫敝而其敝尢滋私自念词章在世如日月之丽乎天虽疾风暴雨动作无时将不能蔽蚀其精明独怪夫当时之士奚爲乏一人障其狂澜耶复念豪杰之士何代云无区区所见孤陋故鲜能知之非诚然也及览先生之作新而不刋清而不露如青峦出云恣态横逸而连翩弗㫁如通川萦纡十歩九折而无直泻怒奔之失呜唿此非近于所谓豪杰之士耶盖先生七歳即知攻文咸淳中入太学以三舎法升内舎生旣而试礼部第十人登进士乙科调敎授建康府又迁临安敎授行戸部掌故皆不就㑹宋亡爲元执政者荐之起爲信州敎授先生年巳六十一矣㝷迁婺州以疾辞后六年终于家𥘉先生既擢第悯宋季词章之陋即濯然自异乆之四方人士争相师法故至元大徳间东南文章大家皆归先生无异词先生之没仅六十年巳罕有知其名若字者殊可哀也濓在史局既命彚入儒学传中及司业成均复将録其剡源集者归以示诸人而先生之鄕有夏君閲者来爲国子学正方与先生之孙资先谋刻于梓夏君遂以题词爲请且谓知先生之深者唯黄文献公公既不可作子幸无譲于是忘其僣踰而爲序之如此呜唿丰城之剑荆山之玉縦埋没泉壌爲巳乆神光上贯于霄汉者终弗能掩也其先生之文之谓乎先生讳表元字帅𥘉一字曾伯庆元奉化州人洪武四年秋八月望日金华后学宋濓谨序重辑戴剡源先生文集序余自束髪时耳先进言即知邑有鄕先生曰戴剡源先生者云元史传先生学博而肆爲文清深雅洁化陈腐爲神竒及阅邑志得中所载先生文一二读之诚然矣诚然矣虽然先生之文不特志所载巳也意先生里中人染化爲近必有悉得先生之文者于是询之先生里中人里中人弗知先生文矣即知亦罕有藏者乃更询之文学士文学士有録先生文者矣録非先生全也嗟夫先生之文矫讹翻浅宗旨道原明体发微矩式才彦若大车行途而险者易者弗能舍也若利噐宜用而大者小者弗能外也若布帛菽粟资民生活而千百世弗能越也乃今遡先生之没仅二百余载耳而先生之全文卒不可得而见岂先生在当时秘重着作不妄与人以故修文之士罕有常诵终鲜流布也与哉噫非然也文之上下随乎时时之取舎存乎人人之轻重由乎世世之崇尚系乎好尚不以好而世之重者轻矣世罔攸重而人之取者舎矣人不知取而时之上者下矣先生起家宋咸淳进士未几而元胡当王明贤沦䘮则时非熈隆之时世非熈隆之世而人非礼重文学之人知先生者惟赵孟頫氏以江南夫子归先生耳他何能尚可俾世流布也耶此先生甘心穷约屡迁居止爲避地计而终不肯以文字猎名人间其先生不得巳之意乎至我明徳隆盛彰文起学始求先生之文采入史馆而太史宋景濂氏复序首蕳以表先生扵是学士大夫既知有先生而又知有先生之文矣然布之未广而家誊人録之卷或散于衰微或壊于水火往往好尚文学者知重先生而不克得先生之全文以资多识也嗟吁惜哉嘉靖丙辰余过进士家偶得先生全集之目阅之輙跃然喜曰此足以综先生之文矣乃持是博访苟有所得无论单篇断续即手抄之积至十五六年而先生之文始全矣独诗集一部仅俻诸体而散落尚繁然后之人有能举一而知三者出焉则先生之诗教可无限也隆庆壬申余承乏西蜀遂携之官退食之暇复躬校閲区分类聚勒成三十卷命吏缮写获成全集庶几后之学者知四明文献有如先生而轨范文章不独韩苏诸大家尔矣因爲之序以识始末云万暦元祀歳在癸酉夏孟四明后学华东周仪羽可甫书干巴渝之官舎戴剡源先生自序先生姓戴氏名表元字帅初一字曾伯其世谱可知者六代祖居奉化县小方门三传而徙坊又再传而徙剡源之榆林先生生淳祐甲辰五岁知读书六岁知为诗七岁知习古文十五始学词赋十七试郡校连优补守六经谕卽厌去游杭作书言时政激摩公卿大人无所避杭学毎岁贡士得三百员试礼部中者十人入太学谓之类申二十六岁巳巳用类申入太学明年庚午试中太学秋举岁终校外舍生试优升内舍辛未春试南省中第十名五月对策中乙科赐进士及第授迪功郎昇学敎授癸酉冬起昇及乙亥春以故归旧庐改杭学教授辞不就旣而以恩转文林卽都督掾行戸部掌故国子主簿㑹兵变走避邻郡及丁丑岁兵定归鄞至是三十四岁矣家素贫燬刼之余衣食益絶乃始专意读书授徒卖文以活老稚鄞居度亦不可久遂买榆林之地而庐焉如是垂三十年执政者知而怜之荐授一儒学官因起敎授信州噫老矣大徳丙午归自信州时体气益衰而婚嫁渐巳毕即以家事属诸子使自力业以治养具然性好山水毎杖策东游西眺不十里近才数百步不求甚劳意倦辄止忘怀委分自号曰剡源先生因以名其集或称质野翁充安老人云剡源戴先生文集目録剡源戴先生文集目录元史本传剡源先生自序卷之一记仁夀殿记奉化州学兴筑记和靖书院记美化书院记稼轩书院兴造记银峰义塾记洛阳独乐书堂记溧水州中正堂记当涂戸曹掾续题名记奉川驿记三江塩塲兴造记临池亭记寒光亭记耿氏时思亭记乔木亭记紫芝亭记卷之二记遗安堂记秀野堂记清华堂记质野堂记爱莲堂记广心堂记居清堂记陈氏不碍云山堂记水心云意楼记困学斋记清容斋记养心斋记学古斋记爱日斋记谦益斋记卷之三记清峙轩记容膝轩记余轩记省轩记清茂轩记恕轩记苍翠楼记充安阁记松风阁记拂云阁记潜窝记夀乐行窝记芷屋记拟晋山房记卷之四记陶庄记董可伯隐居记玉林记蕺隐记冰谷记文溪记西村记秋山记中枝山塟记丹泉墓记唐画西域图记崇胜寺长生灯油局记山隂慈恩院法华㑹记寳陀山所见记损菴记竹溪道院真武祠记顺宁菴记西原菴记卷之五记㑹稽唐氏墓记敷山记戴氏剡源张村塟记小方门戴氏居塟记计筹山昇元报徳观记程母二夫人祠堂记固海宿云山崇胜寺记天寿报本寺记法华寺兴造记卷之六记杭州祐圣观记婺源羊闘岭施水菴记重建瑞龙威徳寺记邢州秀野堂记徐氏报恩阁记此乐堂记冰雪相㸔之居记晚香堂记先天观记虚室记卷之七序春秋法度编序通解寤辨序读易蠡测序左氏窥班序干景龙註朱氏小学书序陆宣公奏议精要序汴略序急就篇註释补遗自序左氏䝉求序伍典䝉求序昌国应君类书䝉求序竒童烈女寳鑑序程宗旦诗编序赵子昻诗文集序尚书小传序天原发微序先天图义序老子原㫖序王伯善农书序礼部韵语序齐东野语序卷之八序潘可大孙子释文序大学中庸孝经诸书集解音释序仇仁近诗序𥘉寮王先生摘稿序方使君诗序桐江诗集序周公谨弁阳诗序张仲实文编序赵君理遗文序陈无逸诗序李时可诗序胡天放诗序张君信诗序张仲实诗序白廷玉诗序陈季渊诗序卷之九序汤子文诗序陈晦父诗序洪潜甫诗序许长卿诗序李元凯诗序董叔辉诗序赵生诗序国南仲诗后序长汀和渔歌序朱伊叟诗序刘仲寛诗序方端叟诗序吴僧宻古师诗序圆至师诗文集序魁师诗序珣上人删诗序珣上人再删诗序余景㳺乐府编序王徳玉乐府倡荅小序卷之十序富春孙氏族谱序秣陵翁氏谱序李氏族谱后序臧氏家集序褒中杂咏图诗序旌表节妇徐夫人诗序贾母滑氏夫人诗序东平杜氏祈岱宗事序杨氏池堂䜩集诗序牡丹䜩席诗序八月十六日张园翫月诗序北山小序游云门若耶溪诗序游南岩诗序陵阳牟氏寿席诗序城东倡和小序游兰亭诗序客楼冬夜㑹合诗序卷之十一序王丞公避地编序王敬叔诗序顾伯玉诗文稿序紫阳方使君文集序恒庄诗序千峰酬倡序陆孟孙字士宗序袁钧字徳衡序史景正字序陈处度字序王一初名字序曹仲逹字序袁氏子字说序史昭父字序王仲昭字说序卷之十二序陈公辅字序陈养直字序陈同与其弟周字序字三友序陈景惠诸子名字序陈氏三子字序赵氏二子字序曹氏四子字序唐氏十子字序凌氏二子字序朱使君七子字序张训之字序道上人字逢原序陆原章字序送袁伯长赴丽泽序卷之十三序送屠存博之婺州敎序送白廷玉赴常州敎授序送盛元仁赴吉水敎授序送杜子问赴学官序送杜孟传之石门洞序送高虎臣序送赵生逰吴序送贾敏求序送贡九万诗序送孔明逺序送唐君儒序送王子庆序送陈养晦逺逰序送郑若晦逰建业序送郑圣与逰阙里序送方中全北行序送张叔夏西逰序送王月友逰华阳洞序送罗寿可归江西序送叶茂叔之淮安序卷之十四序送邓善之序送贡仲章序送曹士弘序送吴州判还番昜诗序送赵学古归永嘉序送老甘秀才序送宋吾省序赠曹子贞编修序赠黄彦实序赠龚子敬序赠相士欧阳生序赠谈星者谢生序送李公度归三茅山序送郭以南爲道士北逰序送庆上人谒陈使君序送恩上人归云门序送子仪上人北逰序朱尉开伯求塟亲费序送铅山王亦诜归鄕序送柳道传赴江山序送郑南仲赴昌化主簿序送谢仲潜序卷之十五墓志安阳胡氏考妣墓志铭曹君墓志铭吴君墓志铭杨氏考妣墓志铭㳺县丞墓志铭故玉林项君墓志铭故礼部进士徐君墓志铭游鄕贡墓志铭卷之十六墓志吴孺人江氏墓志铭单君范墓志铭赵君理墓志铭陈府君功父墓志铭伯妣袁氏夫人迁葬墓志铭故道录章公墓志铭康济甫墓志铭故浏阳教授李君墓志铭楼府君墓志铭孝善胡先生墓志铭张允甫墓志铭李思宣墓志铭卷之十七墓表墓碣宋氏墓表徐使君墓表五山陈公墓表徐耕道迁葬碣周府君碣卷之十八题题缪氏族谱题新刋袁氏孝经说后题徐可兴诗卷题陆渭南遗文抄后题吕复初所藏大父放翁二诗卷题寳叶真题蒋孝诗卷后题董彦醇诗后题赵考成遗事后题姚秀实家藏陈所翁画龙题坡书欧阳公鸭鵊图题蜀苏氏族谱后题天台吴康肃公家藏朱文公遗墨题贯休画罗汉题邓秀才临兰亭小本题秦景山遗稿题曾道士祖师诗卷题王秀才灵山籖诗题赵几仲诗编后题画二则题卢鸿草堂图题陈留仇公训子诗后题画卷题十一子像题胡瓌报尘图䟦刘文节公帖题温上人心经书张浮休郴行录后题毒安柴君自画所作书后题孙常州摘藁题赵郎中诗卷题汤仲友诗卷题史和㫖诗卷题万竹王君诗后题萧子西诗卷后题王氏寓菴遗藁题袁通父词卷题京兆刘侯事后题双溪王晦仲读易笔记后题婺源武口王氏世系题周氏先世书帖卷之十九题题赵子昻摹龙眠飞骑习射图题明皇听乐圗题洪厓图题怪木疎篁题石鼓攷题苏氏三帖题李端叔帖题赵侍郎诰题渡江诸贤帖题方公删定家藏诸贤墨蹟题王初寮家帖题晦翁书坤六二文言帖题陈了翁合浦与弟帖题翁舜咨所藏文丞相梅堂扁题王希圣续汉春秋后题茅生刻字后题王理得山中观史吟后题陈强甫乐府题隂符经后题赵子昻琴原律略后题王微仲孝弟类编后题太学登科题名后题唐师善谈乘题沂州先贤攷题雪窦行纪后题李常鄕试稿题陈提学讲义后题徐山长讲义题王教授清湘讲义题陈献肃公邦彦遗事后卷之二十䟦铭箴賛述碑䟦濂溪二程谥议䟦宋元献韩献肃二公流盃小飮倡和诗帖䟦吴侯二蜂说瓶城轩铭周氏彜轩铭昉轩铭朱漆印匣铭复心斋铭逊斋铭寸屋铭君子轩铭奉化州庠小学箴袁氏字箴真賛二首仇仁近真賛鲜于君真賛周义乌真賛徐仲彬真賛单吉甫判官真賛韩仲友真賛任仲端题真蟾上人真賛东坡雨行图賛兰石賛画鬼戏賛画龙賛千戸髙君行述东平赵氏述奉化知州于伯颜去思碑王氏子葬述卷之二十一赋可竹轩赋耕寛堂赋寄安斋赋一大菴赋竹坡图赋缩轩赋喜友堂赋息斋赋静轩赋容容斋赋胡麻赋蝇虎赋碧桃花赋观鱼赋卷之二十二史论读司马穣苴传读吴起传读孙武传孙膑附传伍子胥列传孔子弟子传苏秦传张仪列传樗里子甘茂甘罗魏冉白起王剪列传孟子荀卿列传范睢列传乐毅列传蔺相如列传田单列传鲁仲连列传伯夷叔斋列传孔子弟子传总论商鞅传孟甞平原信陵春申四君列传卷之二十三杂着读国语读孔丛子续蔡氏独㫁辨孔璧传佩韦辨豢夸二氏诫猫议祭文衆祭徐子方丞㫖文祭张复山长文祭赵丞文代千奴监司归祭祖考妣文代祭王右军祠堂文祭告榆林庙文祭张村干厨岙山神文迁奉祠堂文信学谒先圣文先儒祠文鄕贤祠文土地文中丁迁先贤祠文祭徐母吴氏夫人文榆林瓦岭庙上梁文卷之二十四书启通谢张可与参政书赵氏婚启回孙氏婚启回徐氏婚启范氏婚启舒氏婚启回弋阳赵教授启通燕右丞启通苏教授启回凌徳庸诸公启回舒子燕送鵞酒启代太学同舍内优成谢贾平章启䟽观民阁营造䟽石屏戴式之孙求刋诗板䟽抄题刋伤寒书机要䟽䝉古崔教授求路费䟽万戸府靳提控求仕䟽赵道人北游䟽翁舜咨䟽代史承奉谢安醮疏邓君疏城隍庙修造疏传二歌者传札子回袁通父秀才送喜词并物札子说渔说谕蜜谕卷之二十五讲义先进于礼乐一章子与人歌而善一章孟之反不伐一章子以四敎一章故至诚无息一章德不孤一章谦尊而光一章菁菁者莪四章仲弓为季氏宰一章不觚一章囬也其庻乎一章子罕言利一章祭如在一章卷之二十六讲义子路人告之一章曲礼曰毋不敬一章天在山中大畜一节天宫冢宰以九一条说命惟学逊志一条子路使子羔爲一章中庸其至矣乎乆矣子曰富与贵是人之所欲也一章良冶之子一章善人为邦百年一章伯夷叔齐不念一章后生可畏一章沧浪之水清兮一章恻隐之心仁也一章卷之二十七古诗五言四十五首排律十六首卷之二十八古诗七言六十四首卷之二十九律诗五言九十九首律诗七言四十九首卷之三十律诗七首五十九首絶句五言二首五杂组絶句七言八十八首目录毕剡源戴先生文集剡源戴先生文集卷第一剡源戴先生文集卷之一四明戴表元帅𥘉记仁夀殿记庆兀路奉化县学仁夀殿成县尹丁济以书谂于同知总管府事阮麟翁曰愿有所述麟翁曰甞学诗而窃闻诗之说曰天下之生未有无本者也万物本乎天爲之子者本乎父母而民本乎君是三者仁之至也而有报物莫夀乎天天之夀不待物愿之而夀也然而孰不愿之若人子之夀其父母则苟可以愿者无不至矣此报之道也昔者周之始兴其诗有七月周之极盛其诗有凫鹥既醉周至于文武成康而仁其民至矣其民如天如父母以懐之怀之不巳则咏歌之咏歌之不巳则相与持酒醪饮食具乐舞设祝嘏以夀之此人之情亦报之道也然独至于鹿鸣四牡皇皇者华棠棣伐木之燕乐天保之归美则疑若君私仁其臣臣私夀其君而民无所与乆而知之则鹿鸣诸诗之所燕乐者即周之亲贤中外诸臣所託命以仁其民者也天保之归美则诸臣采诸其民而献之即其平时持酒醪饮食具乐舞设祝嘏而欲以夀其君者也噫乎休哉洪惟皇元继宋御宇奄有诸夏櫜弓偃钺而天下戢其威蠲征缓狱而天下颂其平维兹海邦逺在数千里外慈仁所加无间轩陛故诏书每下斥卤之甿岩穴之叟投缗植耒驩喜出聴诚可谓千载一时太平混合之嘉会而麟翁及济适于此时分受国邑何荣如之始麟翁佐治宣城济实爲附属迨麟翁之来复相际接诚嘉其亷明肃给之材而出之以岂弟乐易庶几乎知古诸侯之职而无愧于诗人之所称说今又因斯民休养之余力不烦尺符寸箠而斯宫鼎成以彰尊君报本之意麟翁安敢不发扬而褒侈之乎若夫作爲一代声歌以追继风雅使天子仁声令闻无疆无极则学馆诸生必有美其事者麟翁愿窃有俟焉至元壬辰秋七月望奉化州学兴筑记古之齐民一名爲儒则其人所以自待与官府所以待之皆异至于学校虽有常居而发政出师养老习射献馘聴狱之类无不在焉然方其盛也有优礼以乞其一言俗之既衰乃或欲毁之而杜其议政俗之益衰上下始专守夫子遗言以爲法故有庙以严鬼神而有学以明礼乐吾奉化犹爲县也庙学栋宇㡬爲兵废㐮贲丁公济来爲尹兴之县既升爲州相距不十年而垣籓不修衞防旷空荆芜𬒳之蹊遂生焉某郡王公某来爲守悒然叹曰兹非吾职乎即与同寮议兴之计其役赋板㘽均丈仞章逄乐输胥徒驩从不累旬百堵齐立于是増绘象施蔽帷鼓箧之堂嵩唿之殿风雩之亭童衿之舎缺完仆兴罅𥙷茅塞闯㳺有禁观眺有节偃憇有适瞻展有敬重扄穹屏修衢清浸于于相仍云行星辉噫乎美哉州之耆老遂相与燕乐而谋勒文以颂公之贤着公之惠余自龆齓实甞従父兄居㳺庠序间见魁儒鉅公无虑百数皆修衣冠隆阀阅岁时燕毛序坐谈古今乆近文献亦或雌黄当世人物孩穉軰立聴不倦归必充然有得以余之愚至今犹能缕缕记忆本末如昨日也毎课试县大夫亲命题第赏格慈爱教督如子弟及以事相见酬答如客于时风淳气厚上下情义周洽与前所称古俗殊爲未逺顾孪然眉颜亦复苍皓犹幸及身爲贤侯之氓狎见庙学之兴而咏歌徳化之成良可自庆因爲摭实记载如右而倂缀所闻见一二以励吾党亦务谨重修饬以称官府见厚之意云大徳五年歳在辛丑冬十一月望和靖书院记越会稽五云鄕之石㠶里故侍讲侍郎和靖先生尹肃公之墓在焉肃公洛人以学行名节爲程门髙弟艰关载而南盖晚年遂寓居越死又葬越越人慕而祠之也宜元贞丙申冬部使者曹南完颜公贞按越有诣门下而言曰越虽山州而多儒先故实属时兴文郡国有名贤者许即祠建塾徽朱文公以莅仕严戴䖏士王右军以隐居皆自敎典有如肃公生依死藏于越乃祠而不塾非阙欤前使者河南狄公尝草创筹度不果就惟公图公闻之兴曰岂不在我即属其事学官学官以闻于提举学事以谂于郡若宣慰使以上于省府报下如请先是议易地于龙瑞宫之傍以爲址黄冠师世业也不便曹南公与郡侯忽哥儿通议躬往相视而得今卜北山寒南日铸东樵风迳而西石㠶石㠶之隂即肃公之墓冈溪萦环墟聚绵宻越之名迹秦皇酒瓮射的玉笥阳明洞天之属一一在目咸曰蔚乎佳哉议既定里士亦发藻洎弟震以地之比近者欣然相成其在民产犹有所碍则郡侯通议公捐俸金厚价买之而址始完乃以大徳丁酉季春起工讫明年戊戍仲秋日才五百有竒锄荒起废而成祭室讲堂藏修之庐庖湢之舎凡爲楹一百有六十祭噐昔所无有而新冶铜陶土劚竹木制之者爲事九十四通塾之址及田土之隷于塾者爲畆二伯其役之速而民不病其劳其费之鉅而士不知所出塾成扁之曰和靖书院而相与伐石愿记其始末余惟天下之事虽有皆知其尽善者必人与时相值而始能成古之人贤有道徳可师于鄕则死而祭于其社在礼谓之乐祖又凡始立学必求其国之故而祭之以为先圣先师国无其故然后不得巳合于隣肃公之贤其在越也谓之当祭于社谓之当爲儒祖苟立学而求其故谓之当爲国之先师此事之甚善者也然积之乆而无人爲之有爲之矣而不能成迨至于今始值曹南公以材御史髙选持节而来实㢘劲知大体郡侯通议公亦由闽部使者移守至郡寛明有慈爱官师偕孚材良劝趋于是郡之贤士大夫皆出而佐谋賛力而终始经营办治者郡学正王君庭槐是爲北岳右丞公谋孙皆非偶然之故也君子嘉其事之成而爲越人喜也曰是不可以无记是爲记若夫肃公言行出处本末之详不特越人知之天下学者皆能言之此不着其年八月望日前进士剡源戴表元记美化书院记美化书院以处之缙云美化鄕得名旧矣当江南𥘉剏时宗正寺主簿陈公大猷以名大夫太傅乔公行简以材宰相相与极力鼓动绚饰穹碑鉅榜隆栋宏址美化虽在缙云竆山中一日而名字闻于天下脍炙于缙绅韦布之口然书院立未百年兵燬及之悉化而爲蒿莱烬砾问其本末则巳无有道之者元贞二年秋九月四明陈君天益始𬒳绂绶来爲山长于是事属平定前莅是官者薄其地迂廪瘠往往託故不至礼殿六楹孤立风雨中肖象弗建奠谒靡寄饔粮祭器若其他供飬居止之须种种匮乏君曰是欲谁诿耶即易瓦𥙷塞修甓窒漏设素王之容倡先贤祠屹门阙翼庙㢘秩豆笾诸事既以略备乃率先置养士田十五畆继而询荒覈耗经理而得田及诸儒所助通一顷六十四畆由是春秋之祭费取焉朔望之膳具取焉师长职员之稍给取焉月有书季有考雍雍于于云兴谷应巖居之叟涂行之子嗟唿叹诧以爲不图荒凉契濶矣而复有歌舞雩观矍相之圃之感也惟讲书之堂以役重未就大徳元年冬十二月亷副使拜降公佥事完颜公临其地嘉前事之有绪而欲雄其成也以属邑主淮安翟侯翟起望族年方壮有材识尤致意学校事人劝趋之遂增台门新宫垣至明年十月而堂竟成完颜实始大书美化书院额亦书其堂曰美化堂于戏美化之于缙云缙云之于处视秦汉郡县鄕聚之所隷属地不加大也处有学缙云有学美化复有书院视周人之序而庠庠而墪学不加多也而君子论古常若有余騐今常若不足要非皆人事之咎势或有所待焉周法取人用鄕举里选秦汉以兵以赀以吏至择经术生犹多本齐鲁法之益衰始有科举今此事且止士庶㡬返本趋实而令宰如翟侯师儒如陈君适皆能效职于下知体要急名教如两使者能大宣其道于上将见人人闳散党正不暇书家家毛伏儒林不胜传礼俗匝于寰区王风盪乎无垠而羙化爲之兆矣遂相帅砻石聘文愿着兴作之始以贻水乆余不得辞因次第而为之记稼轩书院兴造记广信爲江闽二浙往来之交异时中原贤士大夫南徙多侨居焉济南辛侯㓜安居址関地最胜洪内翰所爲记稼轩者也当其时广信衣冠文献之聚旣名闻四方而徽国朱文公诸贤实来稼轩相从游甚厚于是鵞湖东兴象麓西起学者隐然视是邦爲洙泗阙里矣然稼轩之居未乆芜废辛氏亦不能有之辛巳歳太守㑹稽唐侯震因豪民之讼阅籍则其址爲官地明年乃议创筑精舎以居生徒才成夫子燕居及道学儒先祠而唐侯去其冬番阳李阳雷𥘉至遂始竟堂寝斋㢘门台诸役成而扁其额曰广信书院甲戌歳春也书院成之二十五年是爲大徳二年戊戍官改广信书院额还曰稼轩而栋宇頽敝巳甚又五年北谯朱侯霁至展谒见之作而曰兹复谁诿乎即属山长新安赵君然明极力经理𥘉书院之爲广信也计屋不啻二百楹浮瓦铺缀不支风雨及整顿完损迄成坚厦讲庐斋房储仓膳庖㑹朋之序休客之次通明之牖备礼之噐于昔所有必𥙷凡今所无必具植都门缭周墻甃文迳余尝以暇过赵君冈峦回环榆栁掩欝长湖宝带横其前重関华表翼其后心甚羡之问水堰曰是中可种万头鱼今以蓄洩水处也问松台曰是稼轩遗迹旧植栢千株今增之成林也问桑圃官池曰是稼轩所耕钓今表而出之也问湖上门曰是旧涂自西循湖南东来今始复也问新井曰是旧凿今得诸涯莾中修浚而汲之非新井也问地广表若何曰是西北旷土皆稼轩故物爲营卒所侵吾请于官得复而万戸府又约束之使无扰也问土役多寡财计嬴缩若何曰吾力何以及之此頼郡侯捐俸倡助而诸人相与成之也问余役尚㡬何曰吾所欲就何有极使不以满去将专祠辛侯别置小学作一亭名倚晴以眺灵山诸峰一亭名鱼乐以俯西池一亭名盪鸥以复湖心之旧也嗟夫人尝言有才不得位及有位何尝见其才顾其志何如耳一精舎之在广信于事未系轻重识者以是觇风化厚薄吏治贤否自唐李二俟去又废㡬何年而仅遇今朱侯其问岂皆无位而不爲乎若赵君以一癯儒领空塾能成贤守意兴重役其才志弥不可及谨爲摭实登载本末于右以劝来者银峰义塾记银峰义塾者饶徳兴余文夫氏之所筑也银峰饶之胜处余望族文夫雅士居望族得胜处不私以爲游观憇舍而藏书辟舘欲与同志好学者共之诚哉其可以谓之义矣𥘉文夫之先有以长者称于鄕甞求聚逺楼诗于苏学士文忠文忠褒赠之其后有朝散公又得赵丞相忠定题其居之歳寒溪累传而至曽祖鄕贡公遂用所学敎其子遂昌尹以进士科爲通儒名大夫是爲思斋先生思斋及㳺新安朱晦翁之门居家註感兴诗及蔡氏三问觧与夫性理诸书悉行于世思斋之子聚斋公仍以进士业贡于鄕而值举罢不得尽试文夫濡染家敎自其妙龄如龙马驹未调而知歩如器车材不削而成轨性复髙爽不动于势利进取兢竞然惟恐坠思斋基搆是惧而银峰之塾兴焉塾既兴不逺重江复岭介友人橐底以谒文于余余惟文夫之兴是役也有二其一曰尊祖以知本其二曰广教以美俗知本义也广教亦义也而余之所期于文夫则不止于是按塾之名起于礼记礼记曰古之教者家有塾党有庠遂有序国有学四者疑皆有师敎之而古者学无专官师无常员窃意惟国学有司徒乐正宗伯之属庠序则党正遂大夫等官自爲之而塾者二十五家爲闾而父老之不仕者坐于门侧之室爲左右师以时督其子弟是之谓塾徳兴于饶爲多士文夫归而益以义致其老成而贤者礼之于家休之以车舆几席导之以书册琴瑟兴其少壮而材者纳之以介僎之祝习之以笙匏爼豆使徳闻流畅情文周该将有魁竒英博之士弹冠束带轻身千里外慕义而至而况银峰苏赵之风声润泽未逹扵耳目间乎余虽老落成之余尚能爲文夫赋之至大三年歳在庚戌孟夏哉生明婺州路儒学教授剡源戴表元记洛阳独乐书堂记司马温文正公居洛阳以道徳文章功业爲中原纯儒名臣当昇平之时享谦静之福所与游如文潞公邵尧夫二程夫子苏子瞻之徒又皆一时天下妙选而其独乐园者蕞然在诸豪贵间㡬不可比数人以公故亦屡喜逰之窃计洛阳虽名区去之千百年欲复求时遇其人似不可再得公没未几何事果有不可言凡昔之王侯将相华榱绣戸文轩畅毂弦歌钟鼔衣冠玉帛相与动心盪目以爲承衍之娱者举一转而爲荒蓁茂草独其山川犹存不过寒螀野兎之往来吊劳穷寂而巳而行人过客樵夫里老下及儿童妇女道及洛阳故实则诵司马公之徳不衰夫一司马公生而状貌无以逾人虽爲相居位之日浅𬒳服清苦无异穷书生不知何以能得人之叹慕若是然耶大徳丙午歳余遇衞君用于信州幕府君用洛阳人问其故曰洛阳之事则旣然矣抑独乐园亦不得爲司马物吾图之百端幸而仅有之顾吾家自髙曾大父以来世世知读司马公之书且知慕公之爲人今驱驰北南发渐种种洛阳之俗犹爲近朴欲以其地爲祠塾仍榜曰独乐以存先贤之化又他日更有余力则买田赋粟以供诸生之稍食庶里中后生小子可以共学于戏兹非司马公之遗风休泽所以覃𬒳其后人者乎士大夫患无志不患无位君用清勤谨恪知体要敦雅实是真能学司马公者后有道龙门嵩少而来言独乐之役将见堂庐告成深衣释菜重席飬老使洛中之人长者兴慈㓜者知孝雍雍于于复还盛时旧规皆君用之赐也因书以爲记溧水州中正堂记中山溧水之望也溧水自爲县时官治尝面之以临民出政其气势清严秀重与人情相称惬县志以爲贤宰史侯弥巩之所䂓搆有正堂琴堂兰堂诸目相去八九十年仍之以兵革栋宇毁废县亦升改爲州乃稍别筑聴事退食之居而倥偬乆不能备大徳六年秋九月知州汝南郭侯敬始撙浮费乘余力创后堂四十楹然后㑹寮有容休劳有次展逺有眺思深有憇且复置元幕于賔营左挺公廪于吏舍右戒石之隙䕃之古槐门台之表飞以丽谯至于秦淮一河油油洋洋与山趋迎絶爲州境佳处则新亭俯焉耋倪士庶来㳺来观惊嗟叹惜夸未尝有侯因民之乐既率长佐举酒乐之总衆役之最题其堂曰中正堂曰吾爲吾州求无慙吾中山且不忘史侯旧名也噫今人居一官揽其土之美惧不餍不惧不能称作事未分寸务求掩前人而专之若郭侯之顾名思义希贤励志宛然有古君子风度非可以世俗论史侯四明人于余爲鄕先生其家世父兄踵台辅能自立不附丽卒以学行政业着称于时郭侯治溧水㢘而知体慈而守法盖与史侯异代同道盍斵石爲州民纪之俾勿壊当涂戸曹掾续题名记士大夫居今时而能轻旦暮之忧以爲千载之计可以谓之难乎曰难也贡举盛而人不崇世官一介之贱𥘉脱畎畆就禄州县间视薄书期会非素习其志拘而力穷虽有多能鲜有所作爲持之仅三年幸不以罪斥輙相顾有满色又暇责其余哉惟戸曹在诸掾中职最优责最轻意欲最易于上通有才者居焉往往擅一府政凡始调干吏部率得之夫其若是宜可以行志而乐于名髙之人乗其少事又置之若不屑然曰吾不过爲歳月回翔而已嗟夫食焉而无愧事焉而求有成自古圣贤犹难之今也不谓吾不堪其官反谓官不足充吾身寕非欺乎上饶杨性叔敏愿而文方盛年巳能崛然取天子科第为当涂戸曹之次盖以余力大治其学六年而后至官至则亷声颷驰谳议川决前后部使者郡太守惊其能属委丛叠君昼坐议舍理案牍夜归繙读书传其说以爲世之言儒者必摈吏习吏者必违儒将融操异以适于世用是既蜕去州县之拘劳而复无乐于名髙之累其择术审而用心宏待巳尊而期泽物也急卓乎有可称巳垂去以故事当题名而旧石乆巳溢顾瞻慨叹惧愈乆愈失其传乃爲续立石而遣使徴记于余余闻物之乆莫如石先秦以来古文竒字载干石者必传然徒以乆而不以贤古之贤而能传传而乆者则不頼于石是故以石而传人不若以人而传石也性叔旣身勉之且推此以励后之人使官学于斯者皆能内不惭于心外不惭于政上不惭于君下不惭于民近不惭干朋友逺不惭于简书虽㣲此石千载之下固将闻其风而慕焉而况有以诏之乎性叔名应桂今石盖自授君代者施君有政起书云奉川驿记浙江东行数百里将穷而爲海也其州曰明州明州之海益东而南行数十里江之支流亦穷而山兴焉其爲县曰奉化奉化苞山根江而掖海其形望于明州虽最髙而土壌峭瘠津涂阻艰行者病之凡西人之舍水而欲东与东人之辞陆而欲西至者皆失其便故濵浙之涂通置船官骑廐而奉化无有余攷地志奉化在秦汉前盖介于百粤瓯闽之交当先王统一盛时政役之所不加王人使客之所罕至其馆置䟽濶非意故略之势有不可得而设也然近世事䌓难槩于古前有县者尝屡创驿随作随废㑹有聘问发召期集之事节传猝至则寓诸民庐喧隘扰杂客主交愧焉今令㐮贲丁侯济之来喟然叹曰是不可乆且每至而烦民吾何安焉廼相土度材得废址之在官者成屋之当䂓爲驿者于民㕓之东崇拓而増营之风雨蒿莱之塲尘煤萤燐之区忽焉而垣阖具轩寝立先是主簿李君大用实倡其画及是二丞王君泽白君龙志同议谐功用大集计屋之楹至于百有五十计功至于百八计日至于七十而官与民俱不知其劳起事于季秋庚戍讫功于仲冬巳未驿成因其名名之曰奉川曰吾以存国俗名其堂曰徳星曰吾以賔贤徳噫嘻美哉于是县人乐侯之成嘉侯之勤者相与过余而谋曰兹事子不可以无记余惟侯之可纪者衆以余之爲民子兹邑自侯下车见其当兵燬之余日夜与其同僚弥其缺败振理頽废昔之撒墻夷灶而逋亡者今皆归㝷具庐有居处之乐而侯之所兴筑若庙学亭治赋鹾之局社之坛蔽狱之戸诸如此类何可枚数而专美一驿乎哉顾侯之通明㢘爱无一役不矜乎民凡以图乆安而除其数害有古循良吏之风则吾父兄子弟宜不可泯㓕不着夫纪当世贤大夫之功行而推考其里俗山川风土之盛衰兴废此儒者之职也余不敢辞遂以为记三江塩塲兴造记古之君子先民之劳而后逸其躬故虽不急于崇缮修美居处至于政成力暇因人情而兴公役贤者亦有取焉越三江塩塲官舍歳乆废壊前任事者谩不屑意元贞十年塲之长官改陞司令爵在七品而大梁曹侯自公府髙选实来爲之塩法繁壅戸额等第不可均民无完心侯至覈实酌强耗推籍土业髙下宜増而増宜缩而缩不旬月逋流还归盗贩清息昔之焦熬憔悴晨旰嚣嚣而莫之给者一鞭不施谈笑辨集官吏坐曹而相庆父老拥灶而交贺于是锄荒刬污鸠坚蒐良于聴事故址新宴逰憇息之室以人人计者三十有竒使客有归节将迎也僚史有聚恊官守也输纳有藏谨赋计也临涖有容严发召也观眺有娱宣惫勤也总室之大有堂因旧而扁之曰清安嗟乎今人之材有悉其聪明敏决仅周于簿书箠楚而不暇乎他营若古之运甓者亦有风神髙旷视吏事不足凂我而寄託于耳目心体偃仰之乐若柱笏西山之爲者此其道皆有所缺若侯之精粗不遗清恪兼至进尽奉职之能退全养志之适役之不威而政足以成物劳之不私而仁足以芘后盖非谫儒徤吏所可窥识人繇三江来颇能谈侯隆寒溽暑躬造塲亭家抚戸谕糇粮不属至自备糜以济其饥乏秋赋足置公堂上坐饮赏赐之人人得其驩其亏赋者拱手跪膝使之自悔余闻近民吏有父母之亲师保之教宁非是耶侯名实字秀实前歴江西行中书省掾和州经历皆有政绩可纪通文学其材方鄕用于时官且满士民感咽填䜣持其车不聴去而相率来请于前进士剡源戴表元愿书其事于石以着永逺不忘侯徳且劝后之爲是官者遂不辞而爲之记大徳三年歳在巳亥春正月望日记临池亭记临池亭者山隂右军祠塾之别筑也祠塾始自部使者东平王公侯按郡乗所载兰亭旧迹以全氏庐爲之官爲置塾长聚生徒讲学其中及是十年而东楚汤君垕实来旣大出义理之学教塾徒余暇巡行丘壑周视垣宇慨焉有兴弊饰陋之意廼先修右军祠増绘象设龛几凡所以展奉严事之具必与礼称地迫山麓遇甚雨湍决则水流堂间爲甃石渠以䟽其余有好事者蓄石本兰亭序甚善幸见与因併刻诸诗暨传文之类分置两壁塾事几略振矣惟墨池之在江南往往而有此正永和修禊䖏反阙不具遂捐俸倡率诸生又亟谋于时僚之贤而文者东平彭郎中荣祖若右军之逺孙易简润之等志谐力均爰相爰凿于是就面势之宜得池于塾西而翼之以兹亭亭成伐石请志其事余惟古之名人能以其所长行世不废者未有不始于勤劳而成于有以自重今右军书擅天下学士大夫极力模楷之幸且有得莫不脩然内畅以爲清脩妙觧虽连城之冨三公之贵有不与易而是邦之山川形势前后名驰势驱计不知凡㡬何车辙马迹独右军遗事令人追慕不巳良必有激摩动盪于翰墨之外此临池之所以爲美也汤君年方冨尊贤好古能行其家学居职不以营斗升苟岁月爲事志于兴文美俗又方谋増置田租以完教养其事可书者未艾云大徳五年歳在辛丑仲夏既望戴表元谨记寒光亭记寒光亭在溧阳州西五十里梁城湖上亭之下爲寺曰白龙岁月湮漫不知兴创之所由始宋元豊间重脩塔记称父老相传巳七百载则沿而至今可知其乆也东闽浙西淮㐮宦客逰人之所必至至必有歌诗咏叹以发寒光之美无虗览者张安国赵南仲吴毅父雄词徤墨最为人所推重而栋宇垂废不足以相暎发州有进士汤君以文辞爲之徼施于江湖之往来值一二名公卿喜之亭得改立如此十年又废大徳辛丑春进士君之诸孙实来相游㝷顾瞻徘徊则昔之华榱画槛惟荒榛存焉喟然曰兹亭之兴吾祖固有力今安得堕其勤倾赀庀工亭又加筑旣又捐田白龙以爲修葺之助功完事具寺僧乃爲进士君置祠而来徴记于余人尝言江南佳山川造物者靳卑于人而惟僧佛者可以得而居之是盖不然人之获如此意者孰加于王侯将相彼其占形胜营园池斥台榭徒欲乐于其身有余丐及于賔游僮伎僧佛之乐常愿与人同之故人之从之材者不吝于言仁者不吝于财无怪也此非惟有数而用心之公私广狭吾徒有愧焉者多矣岂止于系一亭之兴废而巳哉进士君诸孙曰徳裕曰佑孙寺僧曰祖慧余剡源戴表元十年丙午季秋二十六日记耿氏时思亭记郓耿子都之先墓在㤗山东汶水上子都既出仕游四方而心悬悬不能忘也一日以谂余曰吾家繇髙曾以来憷于兵顾兆域虽存而榛芜莾然樵刍往来盖尝与宗党谋筑一亭以为展省之地而名曰时思子幸爲我记之何如余惟子都之不忘其亲而思之于义既得而于名既称而其礼不可以不知也人子之于亲苟欲尽其情何有纪极先王毎为之节使弱者可及而强者不能过如死之戚如狂如迷如逃亡无所归比既葬而虞而卒哭而祥而禫遂返服复寝而哀散矣至于葬也所以掩蔵而安之而不敢脩不敢易且不敢渎而祭也然此犹论其近亲愈远者祧愈严服愈降者讳愈略故无见于目者无想于心先王惧其然于忌日也以为终身之䘮而春秋时祀如见之于斋君子之不忘其亲而思之其慎诸此而几矣抑余于子都有思其大者焉耿故大宗而郓齐鲁儒府也耿自得姓以至子都凡几世世凡几兵兵而得完者几家家完而得衣冠登仕籍者㡬人同枝而独荣气必有所钟同源而独清流必有所渫子都于此时时而思之爲人子则思孝爲人臣则思忠爲人长则思慈他日功成名遂行髙爵尊怀章而归故鄕下车而入里门父兄子弟燕毛庆饮姻㳺隣旧牲牢迎劳然后除道拜塜燎茨告恩虎羊蹲前冠剑立后使士大夫徃来山东而道兹亭之下者瞻阡名而致肃读题表而太息将见儒林荣之鄕评称之曰噫嘻耿氏门幸哉有后如此不亦美乎子都爽然而觉欣然而谕曰吾虽初愿不至于是是子之言不敢辞因书以爲记乔木亭记乔木亭在清河张君燕居之东张君望清河籍西秦其先世忠烈王尝以功开国于循而邸于杭子孙五世而所居邸之坊至今称清河焉余儿童逰杭见清河之张方盛往来轩从驺盖填拥歳时㑹合鸣钟鼍笙丝磬筑相䜩乐飞䄛叠榭东西跨搆累累然无闲壌岂惟清河虽它贵族盖莫不然如此不数十年重来杭覩宫室衣冠皆非旧物他族亦皆湮㣲播徙殆尽而惟清河之张犹序余尝登所谓乔木亭而喜之风烟蔽遮林樾清凑美乎哉其可以庶几古之故国乔木者乎主人对余而叹曰嗟乎吾乔木乎是亭者几不爲吾有吾幸而复得之吾生于忠烈之家自吾之先未尝无尺寸之禄当其时出而逸游入而恬居耳目之于靡曼妖冶心体之于芬华安燕固未尝知有乔木之乐也自吾食贫不免于寒暑饥渇之患吾之处世不待勌而休渉事不待困而悔日夜谋所以居吾躬者百方欲复畴昔之髣髴不可得时时无以寄吾足骋吾心则瞰好风景佳时取古圣贤之遗言就乔木之傍而讽之其𥘉不过物与意㑹乆而觉其境之可以舒吾忧也爲之徘徊爲之偃息爲之留连不忍舎去故倦则倚乔木而憇闷则扣乔木而歌沐则晞髪于乔木之风卧则曲肱于乔木之隂行止坐卧起居动静无一事不与乔木相尔汝盖吾昔也无求于乔木而今者知乔木之不可一日与吾踈也吾是以必复而有之余闻其言益惊喜昔人有欲存谢公宅者云爱召公者爱其甘棠有文靖之徳而不能芘数畆之宅李衞公爱平泉草木至自作记戒子孙夫勲名世禄之家自不能保其存而使子孙存之子孙又不能存而使他人存之今清河忠烈王诸孙乃自能以力学好修存其先业至于皆仆而独完㡬弃而复振不惟无愧于后而反若有光于前真美乎哉于是张君止叹而作洗酌而谢曰非君吾亦不自知吾美之至此也盍书其词于吾亭以自劝且亦劝后之人紫芝亭记集贤直学士赵君之隐居在徳清龙洞山之阳大徳庚子岁秋月紫芝生其㳺亭侧山翁里老驩传奔覩惊未尝有集贤君旣喜而以名其亭而来谂于剡源戴裘元曰愿有以志之何如余惟天地山川雨露之所生草木之华实一一皆有益于人惟芝之爲物疑若世外无用之寳可以爲祥瑞颂咏而不系于朝暮之所採撷寒暑之所服袭又芝爲种不一色亦异产往陶隐君葛稚川之徒皆甞以载之图録登之药饵然富贵而好者力求有不能即获获之而疑者辄不敢服则名字徒存不过以备异闻资广记而巳紫在其类中差可致服之可不必疑其即之郁而柔藏之忍而坚近于有徳君子故自秦汉间隐逸如商山四老翁歌之以爲髙唐士大夫如元鲁山字之以爲贤而今集贤君名之以爲瑞盖异世而同赏不相谋而相恊也虽然余于集贤君有所賛焉集贤本承平故家以英才俊气清识雅艺爲世所不舍入仪馆阁出坐方岳五转而来摄领东南之庠校天下士𬒳其欬唾者嘘爲祥风饮其膏沐者润爲荥河顾何所不可得乃方披栈枿发蒙翳求一丘一壑如将老焉是当其方隐而不拒于出也迹未甞不似商山翁既出而不难于隐也道未尝不若元鲁山且其实不伤窳华不病嚣名生于无用而爱縁于不切人之役之劳固多而天下之逸之暇亦不少则夫是芝之生岂非亦如娱其幽羇而慰其晚暮乎哉集贤甞语余龙洞竒甚山逆溪廽遡而上者二十里古之至人所居土爲之不爌暴物爲之不疵疠窃意山之绵络附丽灵根异蘖如是芝者尚衆旦夕从君逰取龙洞泉荡涤肠胃尘垢然后庶㡬一遇道家所称胡麻石髓之类仍用餐芝法杂鍊之遂成二老优㳺往来永无饥渇聊以燕乐聊以引逸不亦可乎其歳冬十二月朔日记剡源戴先生文集卷之一剡源戴先生文集剡源戴先生文集卷第二剡源戴先生文集卷之二四明戴表元帅初记遗安堂记辛卯之春余遇㵚阳马徳昌扵松江之上扵时浙西水徳昌以台僚衘命发粟赈饥所至州县吏负弩矢郊迎先驱候官篲涂廐师秣骑徳昌巾褐坐治事声烨烨甚余深叹羡以爲大丈夫如用扵世固当如此矣一日少闲愀然谓余曰吾无乐扵是吾家故农夫聚族滏阳世世以耕田读书爲乐无肯去鄕井者至今大木累十围累累然马氏族葬处也自吾先大夫尝遇一隐君子教之曰子异日必不免仕吾见世人仕者多贪子能不贪而有以及物即甚善先大夫异其不凡也旣而果不免一出爲州典籖㝷弃归享上夀浮沉以终先大夫性本㢘在官以事活百千人亦如其所云旣归筑一堂用龎徳公语名之以遗安曰我不免扵隐君子之言若吾子孙自当如我志也洎吾之身与吾昆弟则皆不得如先大夫之言浮家南来驱驰霜露冲冐暑潦所乐能几何孰与吾㵚阳田里间岁时豚酒相征逐临流坐树歌唿散歩之爲快㢤且先大夫遗吾以安吾㢘吾勤吾慈吾俭吾不敢惭吾先庻几不辱先大夫之力至扵吾心其何以安乎余闻之爲之肃襟正容三抑气然后敢复语夫徳昌之所以贤与其先大夫之贤岂非古所谓君子人㢤葢自井法废而士始不安扵耕居畎畆者不谈说㳺宦则迫扵赋税征战周衰巳然矧扵今日吾见草野书生朝乗高轩而暮耻其故居不可族马行遇父兄时常所往来有厌然之色语以龎徳公事不可入扵心况又使闻禹稷伊吕之风㦲今吾徳昌家世儒学潜光扑质蓄止不洩至扵贤父子再世始闻扵时蛰震遇启隐璞遭识声明润泽宜有不得而蔽者而方谦冲掩抑欲㝷龎徳公本语求安田里岂不高㢤虽然徳公之道狭矣古之君子不皆以不仕然后爲安而徳公鄙朴过当视之计较扵人已祸福之间其达才胜扵当时愚者而已然自其于姪如士元軰巳不用其语若徳昌父子之道可以仕可以不仕者也徳昌年方盛仕方始当世决未见舍他日功成而归杖行几坐洋洋乎以诗书礼譲益厉其家又以化其鄕人使滏阳之俗农扵郊者见其逊耕而敬馌也儒于庠者见其睦婣可书而秀孝可举也当是时马氏之道其及物爲何如夫及物广者天之报亦广然则马氏之安非人遗之天亦遗之矣徳昌曰不敢知不敢知抑或然者先大夫之庆也子併爲我记之秀野堂记宣之北爲淮其土气雄深旷寛故其人悃悫力勤而趋本南爲浙其土气清妍沃溽故其人开朗多闻而好礼宣人介而中居随其性之所欲而迁焉有南漪湖盘涵宣傍数州而宣占什七宣之镇山曰麻姑临其上游冈林蔽遮云物喷吐隆隆然自成一岛屿而岸湖之州地偏势隔不立廐置非富商贵官之所趋走淮浙之气雨无所入靖康中武徳贡大夫自蒲城始来居湖之阳几二百年而大夫之子孙皆以文学荐举显闻扵时有名松者与余同咸淳太学其父漕贡公吉徳君子也与其族连甍接居衣冠栋宇岁増曰益几无虚壤徳祐之儆旧物罄尽而最西一堂与附园诸亭独完焉兹非昔人所谓瑞室者耶乃葺而自居取大苏公独乐诗名之以秀野而新筑先世所卜以芘诸子又剏别馆以储美书延硕师致嘉客扵是居者如趋万石之庭游者如造郑荘之门余丙申歳亦尝道南漪登秀野之堂而觞咏扵其中名台羙植曲栏文甃一一如意而麻姑之支峰离群偃行与湖相湏驻伏堂背畆种之田曲尺之流萦纡廻环信乎其爲秀而野也越三年公来请记余惟人性之感扵清妍沃溽而开朗者近扵秀感扵雄深旷寛而悃悫者近扵野二者可相兼而不可以相胜昔者仲尼忧秀而不实亦不以野而胜文爲羙今夫南漪之在穹壌间不知几千百年始得贡大夫居之大夫又二百年始得公父子文学而显至扵废兴絶续之际天又瑞其所居以开之是皆有数然公方敦饬其家清修笃守徐行俭取若恐伤先世二百年忠厚之积是不独爲淮浙偏气所胜而能兼有其羙贡氏南漪之泽吾见其未可涯也遂爲推述大略併地乘世本书之庶几后人知作堂之始清华堂记奉化万竹董氏以衣冠文雅爲吾州甲族其枝叶散布江浙间者爲名卿材大夫不一而万竹故家独守恬素轻进取有处士之风焉余尝过而爱之有彦受者扵子弟愿甚而台宁海俞出也余与俞世旧尤爱之扵是彦受将筑读书之堂扵所居之东而成请名扵余余取文选语名之清华而告之曰子亦知夫水与水乎水之滔滔而来若是之清而不污者岂非崇冈激之巨石梗之疏治之不巳而致然乎林木之苍然其蔚蔼蒨绚扵春阳时雨若是之可悦者岂非以前日之凝冬沍寒欎薄之久而能坚其华乎是不难喻也今子之质甚良而资甚𥙿良则不烦𥙿则不劳不烦不劳则不知所苦而懈扵学吾固愿子激梗之以崇冈巨石欝薄之以凝冬沍寒使清者益疎而深华者益成而坚不亦可乎且子之宗不爲不清且华矣亢宗之难不如承宗之易进趋之有余不如恬素之不及子之智似亦足以知之矣以关西之风节而有徳视河东之名德而有子厚非不爽然起扵人意顾去其初则甚远故不愿子之似之也彦受继自今问安视膳之暇督耕治事之隙游歌扵此台之上不惟其清华是逸而以其巳得者日取古圣贤之言洗濯培壅候异时学成而材立交广而名畅然后不得巳而用则用扵世爲高流不得巳而处则处扵家爲隆栋余之所爱扵彦受庸有旣耶质野堂记剡源先生㓜而嚣居长而浪游老而羇栖独常常以爲异时傥得余闲营一区之宅扵山林间则将名之曰质野以遂吾志自爲斯言憧憧然往来扵心者五十年而不能成也葢方其盛时川浮惊流陆走峻坂鲸鲵满前狼虺怖后窃自思吾惟学文于禄以至危扵道路使但爲㝷常人何患无容足之地而安㢤及失势而奔逃抉携老弱经涉险阻见所过穷村鄙人篱垣洁脩鸡犬驩睦又未尝不起卜邻结社之羡乃大徳丙午之孟冬归自上饶扵是筋骸倦衰世念益薄而眼前子息各以长大平生婚嫁渐就清简发槖中装舟车薪米佣赁杂费之余尚留三千緍以爲陆贾分金则不给以爲萧何买田则难多且专议兴筑伐材扵近冈聚土扵后麓役工以劵而使之自食烦隣扵暇而量予之直不三月质野堂成以次充安阁岧嶤亭缩轩雪镜诸役仍旧名而増新构前后左右凡一百三十六楹溪山面势烟云情貌无不欣合桑蔬径术禾麦行伍无不周密客有在傍叹曰先生之志则少遂矣抑欲以质野自晦而未忘扵名也何居先生曰子不观扵山川草木虫鱼之爲物乎物之居扵世未有无名者也草木虫鱼之可资扵用也黄帝名之山川之着也禹名之惟羽毛有识之属能以声自名其名者然后人亦因其名而名之以余之区区持衰穷之身托扵山川群扵草木虫鱼羽毛之属以爲居游顾五十年欲成一质野堂不能得而今也晚暮幸得成之而得自名之而何不可乐而复何讥乎客问而愈笑先生亦笑因复自名爲质野翁以记其辞扵质野堂云爱莲堂记物之无情莫如草木然至其发扵形动扵气而随人之顺逆以爲祯祥妖孽昭然有不可掩亦犹人之一身其行事和平乐易耶则遇其境无非芝兰玉树乖刺龃龉耶则遇其境无非蓬茨荆棘昔者子思之中庸言善不善之先知以爲见乎蓍龟动乎四体而商书之陈天命谓之贲若草木皆其证也相台唐伯荣所居钱塘东之圃有池焉植莲其中岁巳亥孟秋旣望其莲生一茎双葩圃人以瑞告钱塘好事者则旣绘爲图画以相传夸说交㳺士大夫则且将作爲歌诗以相称诩讃羡伯荣伯荣扵是取周元公语名其并池之堂曰爱莲而属前进士剡源戴表元曰盍有记𥘉伯荣盛年怀牒而南尝仕矣驱驰未几何有浩然之志乃移其材谋之可办扵疏烦剸剧者经营池台位置花石费不伤烦清不苦寂值佳风晴日体中欣畅即扶藤而逰班荆而休自有道者窥其微固以爲不减千戸侯乐至是双莲生若造物嘉其安恬而设幻以娱之者伯荣曰吾则何敢居之或者吾唐氏之先世遗泽欝积盘薄之久而将发其祥乎葢当是时伯荣之伯氏在海盐通守叔氏在南昌试宰皆秩满将至而伯荣之子居安适用中朝官荐通籍翰苑一门内外前后朱紫岁时会集左羔右鴈荣名贵禄殆与是花相须而至是诚可爲传夸讃羡者也然有一焉莲之徳元公以配君子君子者之居扵世以孝友爲根株贞恪爲附蔕材敏爲条蔓词章学问爲枝叶花藻能是矣视浮名外物之去来如暄凉荣悴之制扵天培覆寿夭之存扵人者吾所不愿而要其定焉彼亦不能违也伯荣兄弟居家有睦行莅官有能绩蓄竒书致名士彬彬然兴扵文学是能备君子之徳而知所以居其祥矣故爲之记广心堂记鄞剡之交有坞曰滙溪其傍之山层盘陡矗悍急而无停坡其水舂冲激㵼纡绕不知几折而始达扵滙独近乎儒者祥卿之居则襟灵发舒瞻眺展耸祥卿遂题堂之榜曰广心意以爲其地当二邑之中势若至此而稍广者衆皆竒之余独晚而知之葢山将止也当其地之中皆爲心有百里数十里才一止而爲心者有不能数十里即止而爲心者亦有十里五里止之少而爲心者心之广狭视其势之偏全若水则惟山之趋山止而止山行而行山全而全山偏而偏今夫滙溪是当鄞剡数十百里之中爲山之适止势之适全心之适广而兹堂又当滙溪之中爲止之又止全之又全广之又广者也而祥卿岂偶然得而居之㢤余试与祥卿登堂而饮飮酣而歌歌而游望其东之诸峰想像唐贤皮日休陆龟䝉跻攀唱咏之迹班班具在至花台月榭无复存者其西之穹林窈洞则从刘罡夫妇晋孙承公兄弟所从登仙避世之道烟云蔽遮不可物色其南之荒关㫁栈鼷啼鸟噪固当江左王谢家衣冠丝竹之窟穴而其北之隂岚海气喷薄杳霭犹庶几齐鲁间安期生鸱夷子皮之徒不死而浮游其处方当诸公功名盛时形神炎炎朝驰暮奔去人何逺而惟高怀絶识之士挥而却之如弃涕涶想其灵台太宇池融渊净略无丝毫畦畛邉幅传不云乎得其大体爲大人得其小体爲小人夫人之所具耳目口鼻肢体皆同而大小如此相逺者岂亦以其心耶吾观祥卿天资潇酒门不辍客轩骑惟多心乃快惬而遇荒岁不进产待穷交不改爱自盛年懐儒官之牒不求调授子一经不废业行蔵去就动有古大人长者度量是真能爲溪山佳主人对之两无惭色矣故爲之记居清堂记自余归榆林交游益离有故人子单允涵来輙密穷坐移日客情萧然时时取架上书相与据炉隐几席筮荑薪扊扅岸接㒿而哦之以爲乐一日得东汉仲长统传至欲卜居清旷之说欣然㑹心允涵曰若旷则吾不能抑愿得清者居焉其庶乎因归而名其庐曰居清之堂葢允涵家世儒窭自先君子以觚檠爲资积俸钱餽粟之入稍归山中増畬广室闾师里胥巳从而指目其后故但有慕扵清以爲衣食取给而不求丰余起居取适而不至纵逸浮沉以玩世优游以毕齿而不翅志愿足矣噫嘻嗟夫如允涵之谋与仲长公之所叹羡大略自无以相逺诚或偶而得之岂不甚幸而人事容有不应然者夫旣以其身得脱扵官府之劳朝市之役又假山林田宅沟池畦苑之饶足以养富舟车僮役浮㳺钓弋之具足以养佚羔豚鱼果酒醪肴膳之珎足以养欲庭闱无恙妻孥恬适诗书道徳谈咏之交足以养素则是王侯卿相所无之安而神仙栖遁之流所不能兼有之乐而人世何以容之且夫清之爲道尤难扵言鸡鸣而起令耳目口体百爲与物营营然交闘回念清夜之所存有能持而澄之虽尘埃满头泥淖没膝吾视之如玉雪不然名利一不酬其心言动无以资诸人纵复朝餐沆瀣暮饮沧浪肠胃间秪益秽浊可丑耳故仲长公风裁虽髙当其往来展转青徐并冀之郊谈王说伯何所不有晚诣邺台不免参预曹公父子机事尘劳如此所谓平林髙台弹琴讽诗之趣度不过梦想及之而巳然遗言洒落初不失爲佳士今吾允涵居有图史之娯出无简书之忧闭门奉养仰力扵农圃登山游眺杂坐扵渔牧爲之不止将天机日深世累日远而犹惧不足扵清何耶天惟清故能蔵光景神变化海惟清故能容蛟龙兴寳蔵古之君子至清如伯夷方能与人无怨其次黄叔度陈太丘诸人近扵无威而物畏不言而教行又其次方至仲长公軰俟他日闲暇别爲允涵言之陈氏不碍云山堂记余异时闻越中士大夫名其居之堂有不碍云山之号者心诚歆赏之以爲山川信佳亦必有佳主人而后当之余安能如王谢诸人遂命车开道径而从逰其间乎癸巳之秋㑹上虞陈孔晨扵鄞与之言则堂孔晨物也在上虞之雪岑青山白云菴之傍闻其名益佳余所居剡源诸山与上虞相犬牙孔晨虽贫而高爽好事喜客约孔晨岁时间意到辄访之孔晨愀然曰噫此吾先君子南墅公之所名也葢先君少而㕓居倚㕓有南山扵㕓中瞻眺爲最胜尝曰是若造物驱设以乐我者吾旣取以名吾墅矣倘幸而营一堂以居因其面势名之以不碍云山爲宜当是时天下名卿以权柄意气得士如江东二呉赵信公李制置曽伯皆尝聘翁入幕则皆致资合力成翁之志台阁以文字知名如木石先生尤端明故参预姚君希得则各书四大字愿掲翁堂颜以爲之扁江湖骚人过客戴复古翁賔赐高髯则落堂之成往来题诗几壁以相讃庆然堂虽落成翁未尝即居之凡再上襄再度岭辛勤三十年堂虽大成而翁倦游老矣甲戌之事遂不可言又一年上虞毁独此堂者岿然榛栎中吾兄弟不能寂而居也扵是乎有雪岑之筑雪岑在村郊空旷间名之以不碍云山爲尤宜故姚扁吾存之尤扁吾弟存之虽亦先翁之居而先翁之意也始余忻然竒孔晨我軰士耳及狎闻孔晨言徘徊重有感焉夫物之资扵人可以相娱而不可以相胜功名冨贵之人一日而无所爲则其心不乐日无以预乎烟云丘壑之事而其力尝足以兼之层台叠馆翠比朱连土石疲乎锹凿林垣夺乎绮縠以至禽虫草木之情震摇扵歌钟舆隷之役而皆失其素故虽云山在前目不得舒心不暇领则物有以碍之也今夫越中固侯王之窟宅而山川之领袖前乎此时自非以文章气业相求谁复有过上虞问南墅翁之居者歳月几时陵移谷迁彼雄豪什百千万扵我者忽焉不知踪迹之所在而陈氏云山故存求之南山则不碍扵南山求之雪芩则不碍扵雪岑不惟阅废兴通喧寂空之而愈存散之而皆足而一门父子兄弟前苞后映东揽西袭若云山独扵陈氏有情者佳㢤佳㢤南墅翁扵余前后軰余在金陵适尝识翁须眉雪白颧颊丹润毎侍坐留飮必至夜分目光烱然谈天下事数千百言不倦若无老人衰飒之气孔晨兄弟直能从容醸酒作雪岑佳主人令余忘醉歌以附扵文党翁高吾家复古之后南墅翁闻之亦当爲云山助喜矣水心云意楼记淳安胡天放尝爲余言黄滩之羙也曰黄滩南扵淳安之治二十里所背崇岭面双溪岩林涧壑之所萦盘风烟鱼鸟之所凑泊自曾大父岳阳公以上世居之岳阳公旣贵而徙居邑之西塘大父桐川公继贵莫之有易也然时时念念不忘黄滩焉迨今西塘之庐且四世当承平时人情以逰宦爲乐虽西塘阛阓中不得久处而暇数数逺顾黄滩乎迩来名宦事息邑墟扵兵庐烬扵燬吾将返吾初而隐焉丁丑之春旣披荆伐翳架楼十余楹扵黄滩之上取杜子美语名之曰水心云意而子爲我记之余闻而叹曰嗟乎贤㦲胡君之归黄滩信美矣而可以有取扵水与云乎夫水无心人之习扵动者得之以爲心云无意人之习扵静者得之以爲意及乎渊停坎蓄风起雨作动者未尝不静静者未尝无动而二者卒不自知其然也今吾与天放以其藐然之身三十年行乎世故之江河而生物之息日夜更起而嘘之䧟深而莫辞险数而不悟故方其盛时视人间之可歆艶爱恱者莫如名第官爵车马挥诃扵门途僮妓笑歌扵馆榭凊人之突未黔邸吏之驾巳秣使西塘之人咨嗟仰望以爲不及虽比邻鸡犬草木亦有功名冨贵之色此如水之方波云之初族虽欲不动而不可得矣洎夫心疲意倦而当休也则畎畆荣扵禄食徒歩安扵驺御禽虫之歌唫不俭扵钟鼓之考撃丘原之陟降不烦扵箠楚之奔走子朝出而逰扵黄滩黄滩之渔者将与子分矶而坐黄滩之牧者将与子同川而饮暮归而休乎兹楼黄滩之寸妍尺媚将纵横自献扵几席之下此如瞑云归山冬潦返宅虽欲不静亦不可得也天放归而属好事者用王维卢鸿例图黄滩以见寄天放善爲诗凡与天放游者登于兹楼多所咏述而黄滩濵溪有一老石盘陀可爱岳阳公屡屡为之赋诗而未及刻也余忧患之余比天放尤早衰决巳无复四方之事旦夕按图髣髴或因而起兴得附题扵诸君登楼之什又不鄙而託名刻石之末则幸矣困学斋记丁亥之春余识鲜于伯几于杭方是时伯几以材选爲三司史掾意气雄豪每晨出则载笔椟与其长廷争是非一语不合辄飘飘然欲置章绶去渔猎山泽间而后爲快轩骑所过父老环聚指目曰此我鲜于公也及日晏归焚香弄翰取数十百年古鼎彞器陈诸阶除搜抉㫁文废欵若明日急有所须而爲之者门无䙝賔至则相对吟讽松竹之间或命觞径醉醉极作放歌怪字亦有足恱余虽龌龊骤见伯几如此真以爲世外竒崛不凡人也别去五年复来名字黯然无闻问之云伯几比来懒不耐事闭门谢客方营一室名曰困学之斋将收放心而求寡过焉余闻之叹曰嘻乎世有如伯几之材而待困学者乎然如其言自不失爲竒士诸葛孔明高节不仕诸侯一出成鼎足之业其终身本志乃云抱耒躬耕作南阳田舍翁耳嵇康人中龙不以三公易冶鍜之乐彼其雍容揖譲进退翛然岂无学人所爲㢤今吾伯几推而进诸嵇葛之俦固所未逊其屈折就此殆似爲世故所困耳夫困道尚多伯几不困扵嗜欲不困扵荣辱得丧之故踰扵常人何止万万就其所好虽贤而未免扵累者而愈轻之使如纪渻子之木鸡亢桑畏垒之说岂不爲学之愈成㦲扵是知伯几者皆曰子之言扵伯几爲宜盍以爲困学之记是爲记清容斋记鄞袁生养直旣规寝旁爲读书之斋而榜之曰清容曰吾慕东郭顺子之爲人而云耳其所从游之贤者台刘君正仲父爲友复扵伯夷柳下惠清和之说以爲之铭而书来剡源硕有记夫东郭顺子载扵荘周其事他无所从质然如其言则天下有道之士也若夫孟子之扵夷惠也余尝疑之夫子曰伯夷叔齐不念旧恶怨是用希人而至扵无怨其和孰加焉彼孑孑然轻一夫之死以与八百诸侯之伐君者异论在周人以爲矫在商人未尝不谓之当然也而孟子则曰衣冠不正望望然去之由其道者将入扵隘夫无怨者固教人隘也㢤柳下惠曰直道而事人焉徃而不三黜枉道而事人何必去父母之邦夫子称之曰行中虑言中伦世有言行中伦虑而爲不恭之和者乎葢夫子没而学者传其旧闻微异矣今夫袁生生扵万石之家而躬寒素之操处未弱冠之年而志丈夫之事日取古圣贤之言味之而学其道而求其清焉巳乃有所不慊扵语而容人是图是何生之所闻扵道者过耶道未有清而不能容亦未有不䏻容而得清者也天之苍然日月星辰系焉四时行焉百物成焉江河之泓百里一浸而明者可鉴毛发其爲清而容也大矣生归而益治其学惧不能清焉苟爲能清端居而家巷睦徐行而州里逊又益治而清之不止滞者尽清者安三年而与之亲者不见喜怒之色焉十年而与之疏者不见臧否之迹焉夫子曰一日克巳复礼天下归仁焉凡生所学扵古圣贤人之道与其所言举无间然矣何羡扵东郭子者而滞然学之㢤若余之愚偶幸窃闻之而末迨学也且将求人之未暇其何足以进生乎以生之勤也姑次第其辞以附扵刘君之末养心斋记史文靖公之孙曰景文其居第在东湖之上间亦往来州城与余相从如一相善也景文宰相家而余癯然书生声𦦨不相敌然过余倾意气与语有移刻不厌倦及见余披繙简编涂窜铅墨喜而从旁叹羡若以爲不可及昔魏公子之扵侯生隂将军之扵井大春风度不亦若是然㢤尝辟一燕居之斋名之曰养心而求记扵余曰吾观世之人好役其材而智者何其愚乎吾年亦髙力非弱然而能厌之愿归而少休焉将求爲子之学者与之朝游夕居读书以寡过教子以供者吾志足矣余谦谢久之刖复之曰贤㦲景文亦知景文之先所以居东湖者乎葢夫东湖穷海之僻壤而会稽下邑之荒聚也其始不过爲农樵渔牧之居君之髙曾择澳而潜焉老者知慈少者兴孝其俗几少变而善矣无几时而絃歌唱焉衣冠翔焉而东湖爲文物之区矣又无几时而高车驷马之所奔驱朱门甲第之所照映驺官仆从填塞往来笙钟歌舞喧咽拥沸而东湖之富丽通扵名都㑹府矣夫物气过泄者则当少息人文太盛者则将反本今之东湖亦可以少还其初乎景文归而力践其言使山川草木复得涵淳藴实以自致扵君且余闻之采色养目之昏郑卫养耳之聋滋味服御养口体之衰惟以学问养心者无忧而常安无辱而常贵景文归而规其名益思其义也乎㢤景文曰唯唯遂书之以爲记学古斋记三吴之州莫大扵杭其地山秾水妍其人机慧踈秀而清明其俗通商羙宦安娯乐而多驱驰通衢广陌行如附车轮而与之上下坐如闻江潮澎湃之声窃意虽有董仲舒杨子云难扵攻苦寂寞而守其渊深之思焉州域之西南余友人西秦张仲实居之入其门庭除静修草树深欝然山人处士之宅先是巴西邓善之与仲实兄弟交分一室共居而题其扁曰学古斋相与读书玩义理扵其中如此十年而善之以艺选召且由此而进爲扵时仲实曰我则不能吾家有垂白之二亲贫无以奉鱼藿重使之疲劳道途则夺其便且吾非矫名者万一常调得一郡博士给数斛米充养具亦足矣何用是纷纷爲㢤扵是学古斋仲实独居而有之余闻仲实子之安恬悃悫言真而志俭旣过他人逺甚抑学古实难子之道将何先今且由子之学扵是斋者言之子早起而盥沐巾栉焚香而振册则冠服鼎彞简编字画非古也饥食而渇饮寒裘而暑葛与夫賔客祭祀之交接其礼文器物制度非古也广而推之出而与宗族姻戚朋友言入而仰以燕其亲俯以帅其妻孥臧获一举足一出口而歩趋唯诺之节非古也益广而推之事之非古者何限而子何以安之虽然若此之类犹欲以古其外必不可巳则又当古其中乎故曰学古实难始余之少也有意扵是功名患难四十余年头白志荒而茫然无成今之来杭尚頼比隣扵仲实而学之仲实曰有是㢤子之言吾将佩服之且以谂善之俾无忘吾斋云爱日斋记吾党之士有复初以门功世禄望扵越至复初之身而脩然爲清儒余尝与之交而贤之一日属余以其所谓爱日斋者吾甚爱杨雄氏之言爱日也其书两举之其一以爲学其一以爲孝也吾学旣不屑爲今人犹幸而及事垂白之亲而吾孝不能爲古人则吾病焉故取以名吾斋以励吾志子知我者幸而爲之记余闻其言益贤之夫复初之云云岂亦笃学力行修谨博习君子人㢤然余自读书渉事以来平生交逰不可胜数自非甚阘茸无志操谁不能爲复初斯言者顾久而皆怠或虽不怠而勤所不当爲疲心竭力而反䧟其心扵不屑者往往如是故君子之学也将以爲孝而其爲孝也不可以无学今夫口之扵肥鲜体之扵轻燠耳之扵韶羙而心志之扵欢畅此人之志愿而仁人孝子之不敢不极扵其亲者也然而学道者有不得而愿焉彼以其身享箪瓢如羊豕被鹑緼如狐貉安烦习苦则聴其命而奈之俾其亲而甘之故有穷日之力皇皇焉欲荣其身朝登金张之堂暮投卫霍之第以从事扵禄养者此譁扵名者之爱日也鸡鸣而起操锥刀之术日昃而不得休至秉烛以继之曰吾不爲是则饘粥不充而甘㫖且缺此贪扵利者之爱日也之二人者欲孝矣而病扵不学盖有欲学者又或病扵不孝呻吟佔毕以爲勤组繤藻绘以爲工虽贤者不废则有资之而凌节躐等者焉方其惜隂童龆请益觚椠则巳心高志扬有驰里门凌诸父之气此骄扵学而爱日者也学问以去蔽而有专精一经之士慕蔽帷篝火之名习持书漂麦之事忘饥渇迷昼夜神痴气毦而其亲之容颜命令有不暇伺察焉此愚扵学而爱日者也复初生扵三公之家长扵万石之族今动心忍性皆巳不有其有清修而静虚详视而顺聴扵前四者之事可以保其必无闻所居北海坂之上有便田躬耕有善书家蔵先大夫手搆南望一区湖峰萦环仰有烟林云月风岚晴雨之翫俯有鱼凫鸥鴈蒲荷菰稻之适越之姻㜕多良儒而太夫人礼法家复𥘉出而与其徒清谈雅歌商确今古尽文章翰墨之乐而披斓斑之衣侍寛闲之燕日喧舆轩时节觞膳极庭闱颜色之奉是自古交游渊骞之不能兼者可以不出戸限而得之贤㢤复初亦无有顷刻慊然扵心者乎复初曰是则吾何以当之抑子之言扵爱日爲有助前之可惧吾将以爲戒后之可乐吾将以爲劝遂书以爲记谦益斋记天下之善惟其不免扵私之爲者常人之所易容而君子之所必察然亦有心知其然而名义之贵不可加则举而归之扵天何者吉凶祸福是非善恶至于天而庻几乎各有所止矣故曰人无所不至惟天不容伪余尝怪今世士大夫位卑而气髙身微而欲广扵力之所及爲志之所得施一切无所辞譲而独姝姝其容訾訾其辞倾巳以行悦扵人曰将为谦以求益是果以谦而益者乎㦲是岂非穿窬之行垄㫁之道而天地鬼神之所忘疾者乎㢤昔者伯益之书葢言之曰满招损谦受益时乃天道旣而推之至诚以爲人能至诚而物无不动旣而文王周公以来以其系辞而着之扵易旣而孔氏之徒以其说之大略而发之扵中庸旣而儒者礼法之家以其道世守之至扵春秋秦汉之初而犹以爲教故赵文子之早慧也而其父忍扵折委䈂张子房之未相知也而其师安扵坐而受履魏公子张廷尉之贵也而其客敢扵使之执辔结袜是皆诚心爲之以损抑分量之有余而増益其不足非独如是而止吾想其时齿扵庠而贵者犹有坐扵贱者之下而不惭也行扵途而壮者犹有代其老者之负任而不以爲徳也射扵鄕而能者犹有授其不能者之爵而不倨也扵乎是岂非天道之当然而容可以伪爲之哉长乐林敬与温然好礼知义君子也紫阳方先生旣名其读书之斋曰谦益而重之以训辞而敬与复以谒文扵余余扵先生之巳言者不能賛也举所闻扵天道以证之因以爲之记二卷终剡源戴先生文集剡源戴先生文集卷第三剡源戴先生文集卷之三四明戴表元帅初记清峙轩记余尝爱东晋人善清言谈之使人翛翛然有髙世想及出而预人家国事辄不能尽酬其怀然议者终以前意不相异同曰是固有命乙巳春遇髙安李所瞻扵冰溪之上相与剧谈此事爲之太息旣而谂其居有读书之轩名清峙问非东晋王茂弘以称庾公者乎则大笑夫庾之得扵人不薄矣起世家不出门致公辅聮贵姻据要权而身兼名贤之目一日进用少迟则九州四海以爲欝子不见夫山乎山之嵬嵬上摩青苍下蟠无垠然必能出云雨吐光景兴草木蔵虎豹㳺仙眞人始异而神之世称瑞曰景星鳯凰景星鳯凰不得数见也见则其时良其国昌庾公之清峙人望其爲山爲景星鳯凰可也庾公其能然乎若吾所瞻恣睢扵诗书之林颉顽扵风宪之府徐行而㢘取精思而静持幅巾布衣起乗传车以柱后惠文弹治道强侯悍将不少震挠公休吏退焚香闭合吴吟洛咏作仙人处士亦无愧怍此其规模器量雍容藴籍岂与夫退不忘进进不能退往来扵功名得丧之岐者同年而语㢤虽然晋人犹能清言人物如庾公清峙犹可观也更后百十年清言日微以至扵隋唐科举兴名检废士长驱疾驰不暇峙矣吾与所瞻生扵百世之下百世之上事无庸深议所瞻之鄕有三刘先生清风高节过庾公逺甚暇日约所瞻登石龟峰絶岭踞畏垒临沧浪诵冰玉堂之词歌庐山髙之篇以爲乐以附扵古人班荆倾葢之赠可不可乎所瞻曰唯唯因以爲记容膝轩记始余读书则尝想像古人居处服食动作百物之熊以质诸书中之所言合者以喜不合者存而求合然后巳出而语扵人曰如子言则常席地而坐汗竹简科斗书编韦而读之而后可又益求不止则夫是栋宇衣冠饮馔者将皆不合而子岂不爲怪民㦲余曰孟子之论友也先论世而学礼者道古昔称先王岂曰吾具耳目口鼻四体俨然但当爲今人也而巳乎自为此说与世之人落落不相同之日亦巳久矣而终未悔㑹稽孙君凝字徳夫筑别室扵寝之东偏聚古圣贤人之书以学扵其中命之曰容膝余闻其名而思之葢闻古之君子所以居其躬也劳矣虽一欠伸一俛仰而不得肆也其扬之有次而动之有业聚之有分而息之有时凡其得专席安车凭几杖而休者惟老而贵若爲师者爲然余人则否而士非其世家若秀孝有闻扵上则何能脱乎沾体涂足之劳而近扵册书琴瑟之事若今之士职未离扵子弟而享父兄之安身为匹夫而兼封君之奉不贤者在所不论贤者亦不过饱食放言扵礼法之外故夫昔之有爲容膝之言者体巳若少倨然非三代学士之所得行也又尝下之而论则昔之抱膝而啸者今之道家导引之似也昔之膝行而谢者今之礼家匍匐之似也其云容膝乃近扵今浮屠家趺坐而儒家反以爲非礼者也扵戯以三代学士之不得行而今得行之以吾人所笑以爲非而或以爲是是可不思其然㦲然余窃尝闻之古之学者左图右书国家以来士大夫好事家往往犹能置图画扵壁牖间暇日賔游者至即与之左窥右索以徴古事之所由起故谈笑动作皆有本末孙君世家诗书多闻而嗜学方今弃轩裳薄城市而爲山人处十之事望其居清气蔚然传不云乎礼失则求诸野他日余也力作之隙踵门而来俯身而请傥幸惠然教之君曰吾固愿闻扵子者也盍书之以附扵吾说之后轩成之明年剡源戴表元记余轩记郓程士安佐浙东元帅府扵明公退不忍弃其余日读书以明理畦所居轩外余地种𬞞以给食而问轩名扵余余名之曰余轩士安逡廵而笑曰吾之问子义止扵是乎余爲详言士安之起居出处所以资扵余者以告之人之居世必有事焉以劳其心思而役其筋骸古之君子自孩童以上粪除趋走絃歌舞蹈弓矢羽籥之类及诸贱事无不熟故平居多劳而少疾一旦驱之临烦处剧则亦无趦趄畏懦之色者余扵身也齐民之伦莫贵扵士爲士而不识其事贵焉与凡民何异岂独不异仕而糜之则反以爲贼不仕而侪之则反以爲蠧山林韦褐之徒足未尝履官府而忧人之忧急人之急魁然负廊庙之望者余扵识也以医药者不习则杀人以没泅者不习则杀身政之祸福危扵医险扵泅而人之习之益鲜羣居豢养不知衣食之所自来况复余事今以一人耳目之聪明坐扵五流四民之上而指挥布置纵横左右人人不失其所欲者余扵政也谷容涧湖容谷渎容湖海容渎闾阎隘夫扶背囓齿出横逆以挟人至扵大人长者之前如飘风然葢有有道之士以容一世之人而未足观其胸次休休焉若可以容天地万物者余扵量也才支一时智周终身是能及其所知而止惟徳无所止尧舜垂文章爲永世法禹之水功稷之农劳仲尼之儒道衣被长育且累千百年天之助之人之味之亦累千百年不绝者余扵徳也士安生扵齐鲁诸生之宅里衣冠翰墨今爲许洛通才盛年方出逰大藩府扵学何所不该扵用何所不给铅椠俎豆间事不可不问而悉也抑此五余者其毋忽忘乎㢤士安唯唯因书以爲记省轩记大名王麟伯官萧山三年秩满当北归留行过余扵吴见谂以其所居之省轩而求言以爲记余惟麟伯自其少时则旣知诵习扵圣贤人之书长而能游则及接识天下之名卿贤大夫游倦而仕则又能行其所知而无愧扵百里之民是其平生本末种种皆非流軰所及顾方兢兢然愿内自省焉岂非厌时材俗誉爲不足喜而求庶几有见扵道乎㢤抑余区区之愚虽不足以助麟伯姑尝试爲麟伯诵其所闻而麟伯亦尝试爲余聴之葢余居山知天台华顶三十六峰之险且艰而山中之往来而行者未尝病也问行之人则山之萦纡屈曲低昻起伏嵌洼偃突虽隂瞑霾晦而一能识其处他日其人与羣儿戏平陆白昼蹶焉又尝行大川凌震泽浮杨子见舟人驾扁舟扵𬈑茫汹涌吞天浴日之涛目无留瞻而手无停操人人爲之震眩失措而巳方夷然不自以爲劳及乎篙休载输放意酣卧而漏生其中此省与不省之说也今夫吾人以其邈然之身行乎世故之风波而历乎人情之险阻功名利禄之诱嘘之扵外妻子饥渇之迫驱之扵后此虽欲省且不得暇而顚迷䧟溺之忧何由而免故古之人居则必有盘盂几杖之铭以省扵视动则必有珩璜琚琼之节以省扵聴纳屣也必有絇以省扵歩飮酒也必有禁以省其量御省扵嶲立省扵珮交际也省扵辞令侍命也省扵容色斋戒也省扵盻蠁寝息也省扵梦寐此犹曰平居暇日常情恐惧云耳古之学道之士称能省其身莫如曾子曾子垂没启手足自谓能全而归之而小人姑息之爱方见惭扵执烛之童子蘧伯玉能悔四十九年之非行年六十而六十化而能自儆戒其高年卓识无一毫衰頽昏惫之气则其精力刚强时从可知也麟伯之齿方少扵余余也蓬蒿之资俘获之器身不待恭而卑语不待简而讷而麟伯居处豢养声实皆厚扵余以余之犹不敢惰也而麟伯安得太然无虞乎惟各不至扵白昼平陆之蹶篙休载输而漏其舟者幸甚扵是麟伯谓余之言悫俾书而刻诸省轩之石清茂轩记剡源在云山与四明洞天相爲犬牙异时避世幽栖之士葢多有之而故家荒芜遗牒散落余尝恨之久矣独所谓大雷山者尝爲唐贤谢遗尘所居其名着扵骚人墨客之赋咏踪踪宜可考见然剡源有两大雷东西相望百里皆在万山之中人迹罕到之处余亦无从深覈其何以也两大雷之下皆有石门铁壁平立湍流贯之因而谓之门而在东之门适去吾家不逺余旣未爲农时时以贱事往来其间门傍有龙祠间随父老祷谒水旱颇爱其土狭不枯山穷不悍云泉蔽深竹树蓊宻私以爲谢公之居庻其在此访历其聚则梯高以飞字夷凹以展圃青檐垩垣㫁续隐见讴謡之声忽出林莾嘻乎异㢤有毛氏子震卿秀整而业文其庐独当溪山偃薄之㑹葢毛氏自曽髙以来世称寛厚长者至乃父始以词赋荐名扵鄕而上诸天官扵是招延賔客储蓄异书辟一轩扵燕居之左名之曰清茂余每过之酌泉而歌席隂而坐爲之徘徊忘去殆不独以其居也尝即轩中所见问之子知子之轩之名之所从始乎夫斯泉之水清矣泄而逹之可以至海有不失今之爲清者乎亦有未至百十里而止者乎斯林之木茂矣望之蔚然可恱追而致其材有中爲九筵之室者乎亦有取而爲鸡豚之栅猿狙之栈者乎是不可得而知也今吾子之居扵此土幸而无四方之事力农以美蔵量材而慎出一七之餐必劳而后食一武之地必视而后蹈吾见祖父隐扵农耕而子孙资之以爲逹人者矣未有旣爲逹人而子孙得返扵农耕者也何者其先之善抑欝扵陇畆之间百年蓄之故一日发舒而不以爲暴及其贵盛服饰鲜华舆御美倩耻扵素所僻陋而求迁之已散之朴一决而不可复收势无足怪吾视子之志与年皆不可及顾方誾誾愿静若有所耽扵势禄之外而余亦倦游骎㝷老矣其获免扵前之云云者㢤震卿闻之洒然而喻曰幸甚然必书之以警来者遂书以爲记恕轩记东平程侯士誉爲通守扵吾州和以承长如兄礼以接士如賔恕以恤民如子严以驭吏如隷而独扵奸魁侠徒譁党贪类疾之如仇毎临廷发政心平气爽春旸容煦而一得其人则研穷鍜撃不贷丝髪逸者门禽稽者窟考由是平时世家根连爲恶之胄收踪改业一国称快而不得志者亦狙伏而伺暇日余尝过其退公之居见室颜之扁曰恕轩余请之曰得无意有所抑若古人佩琴服韦之比乎夫恕之爲名也约而其道甚广儒者葢难言之而人情之刚柔缓急与夫处世之拘通行事之寛勐尤不容以一槩其至大要刖尝苦扵利害喜戚之不能相知一不相知连床隔扵楚越同气疎扵途人而况持三尺之法以临一州之民势邈而分悬情深而貌峻而欲兴其所利除其所害就其所喜违其所戚戞戞乎难㢤故善治民者尝先扵以身推之曰吾之未来兹邦也因居扵家吾为长扵家而患承我者之不吾和也故推之以和其长吾爲士扵郷而惧接我者之不吾礼也故推之以礼其士吾之居㕓见吾之隣有爲民穷而无所告而有司不之恤吾非之故推之以慈其民吾之居位见爵官贵将幸有权而爲吏控持以暴其民而不能驭也吾嗤之故推之以严其吏至扵奸魁侠徒譁党贪类天道之所不容公法之所必诛自吾有知识则心诚嫉之推之他人其谁谓之不然故扵文如心爲恕人之所欲和所欲礼所欲慈所欲严者皆吾如其心而欲之人之所嫉吾亦如其心而嫉之察之扵身验之扵事习之扵家行之扵国葢无往而非恕也且虎狼不遯羔犊不育蓬秀不除禾黍不兴奸魁侠徒譁党贪类不清良民不宁爲长吏者惟能扵此有所不恕然后能行真恕故曰仁者必有勇又曰惟仁者能恶人尧舜之罪四凶周公之惩荆舒刑管蔡仲尼之诛少正卯其爲恕也弘矣而扵政何所伤扵侯之意何所当抑而余复何所賛其辞乎扵是侯闻之翛然而喜肃然而兴曰羙乎子爲善言人情者其遂爲我记之苍翠楼记宛陵多名山人以李太白所爱逰常常夸谈之然而其州多平冈浅陆城居者初未尝得山而玩焉出郭西七里至王敬叔之居则宛陵之山四面集扵其门近者盘旋逺者鳞辏而敬叔之居自其先君子所植古梅老桂修松茂竹隂森蓊翳俨然几如云门石洞有一楼横峩其巅尤与山称敬叔旣取太白诗语名之曰苍翠楼而从余索文以爲记余惟天下之物凡其不䏻忘情扵荣辱成败者往往须名而行名荣而荣名辱而辱名成而成名败而败然其得之也必各顾其分故季氏强大夫也不得越境而有东蒙孙叔敖贤相也仅敢取寝丘之陋封惟夫高矌竒逸之人无求扵时不拘于物彼山林草野烟霞泉石之具又非人情之所争物论之所禁故可以多收横取而不较若今苍翠楼之托扵太白是巳方太白之来宛陵出扵一时飘忽神驰气跨不可测识而冤陵在江东古爲衣冠玉帛往来骈集之地想其名王贵卿车辙马迹处处而有今千百年后乃知太白独常逰之甚者虽非太白所常逰者亦欲扳挽其平生辞藻而及扵乎是岂不以其人耶余观敬叔天资明爽不耐羁束时时帼巾野服潇散尘外居家资产不能致百金而常好客置酒酒酣与其兄弟高歌朗吟下笔皆无俗子气韵似此軰流固当爲太白所许颇恨生晚不及识其先君子而规模踪迹家风井井巳略可以得之矣充安阁记剡源翁居不能二十楹界其中之后垂蔽之以爲阁冬舒其帘夏达其牖温凉晦明时阖辟之以趋便焉人皆不堪其隘且劳而翁居之弥安家无浃晨之储兼金之值而有书一车悉取而陈诸阁之四旁坐阅而卧讽之左右纵横充然无不满之处因命之曰充安尝叹曰昔周元公有言君子以道充爲富身安爲贵我不敢希其人而希其言可乎然虽名之久而犹疑之一日忽悟而笑曰吾所以疑于元公之言岂不以富贵爲美物而不敢居哉夫闻其名犹疑之而遇其实将如之何是故不可以无学也今夫余也固剡山之窭人也而昔之当仕者亦余也有仕有不仕而余一也昔尝见有乘车而行于途也其不乘车者相与羡之他日逢大官于途则其乘车者先俯然下之岂不以其尢嵬嵬哉等第而充之人之相羡无有纪极而山林道学之士非而讪之曰是俱不足为吾道者若是者亦高矣又有遗世忘物之士笑其爲高者曰彼自爲彼吾何以存于口而非讪之爲我与之俱行于途如壮夫之观优不怒不悦如饱人见婴儿之珍其饼饵不嚥亦不唾也然则余今之窭爲何所失于余乎今行四方而不知田畴稼穑之事今始力而爲之而筋骸已疲不可勉强顾吾居之左右前后无非农者而余安得偃然独辞其劳呻吟偃偻一年而知其候二年而通其业三年而寒暑燥湿欲与之俱化每至释鉏解笠之暇入休乎充安意挟一册而披之见古之高人胜士如鸱夷子皮张子房之徒辛苦兵革之中晚暮脱乎不测之险遗其千金相印几无所适欲如余之徜徉乡井栖伏原圃翛然爲无名布衣而不可得也见申屠蟠司马徳操辈遁于丧乱全于贫约若可以无预人事而身居名贤之目其风采爲四方人士之所走集欲如余之交疎党弃指议不及伸眉纵足于是非臧否之外而不可得也见皇甫士安王仲淹幸可以充默自容而何用着书以取名于时见诸葛公房乔丞相起畎亩而腾风云叹其忠劳以没而惜其子孙遂捐家世耕渔之旧以轻其身而余于是阁心无逺驰业不他慕时勤而作遇而息屈伸偃仰以舒吾体周旋渉厯以㪚吾目环堵之内方寸之小而山海衆物之藏具焉宗庙百官之美寓焉古今九州万里之交聚焉当其气快体适何有乎王公之尊何睹乎宇宙之广何慕乎千百世之下名余爲何人哉而况乎人间区区饥寒得丧荣辱之怀何足以空言言以是爲充安于元公之言可乎不可乎且吾阁吾名而又何疑可不可于他人耶言毕诸儿置书执笔请曰翁今之言大于韦絃不可以无识也岂惟翁自命之其有所教矣遂书于阁之壁松风阁记山隂王徳玉之居在州城之东隅因台池之秀林丘之胜横俯之以爲阁而名之以松风旣乃以谂于余曰于子何如余惟山林风物耳目情态之殊樵夫野客能深知之而不足以爲乐江湖市朝渉于世者忽然得之足以爲乐而不能以深知若余者庶几知而乐之而徳玉庶几听之今夫松风者其初发于隂巖撼乎陵丘当夫天地闭塞万物枯藁鸟栖兽藏路无往来沙石爲之飞走林谷震而惊恐则是风也冲撞呌唿触者容伤当者肤摧非夫坚全而不蠧静宻而自重者鲜不挠焉若是者特适遇其怒耳反乎委蛇而休优㳺而行春和气明人禽熈恬山光野声相爲清妍则是风也徘徊乎卷阿周流乎平林昻者爲舞偃然爲笑虽培塿丛薄之间可以畅意自乐而况扵翘翘者乎若是者又适遇其喜矣乃若骄霖欲収稚暑方壮潜居愁霑幽伏畏喘千金之子环堵之夫欝欝不得免焉飒然微凉幕举襟启开牖而视之则苍云扶疎清䕃如屋纎尘不摇百窍犹黙而翛翛漻漻巳爽焉若㳺清泠之渊而餐沆瀣之浆矣当此之时可以投壸雅歌可以抱膝长啸可以偃息可以笑傲若是者可谓乐之极遇之至而世言松风者庶几乎得之矣今夫徳玉居有纷华喧嚣之厌出有功名进趋之耻清修而强学虚心而敏事视人间之得丧休戚荣辱喜惧岂有以异扵寒暑之变顾吾所以坚忍自持逍遥内得小失意而不迁太获愿而能止亦有以遇扵适然之遇爽焉之乐者乎古之君子三揖而进一辞而退弹琴着书饭𬞞飮水以爲荣扵轩绶甘扵鼎俎者用此道也徳玉肄习之暇登斯阁也想斯名也必有洒然扵中者矣徳玉曰是吾乐也抑吾愿与客同之遂以爲记拂云阁记贵溪道士卢明仲旣创筑玉淸观扵所居庐峰之山中即其上游架一阁焉以栖心放目而取扵物之至清而至髙者榜之以拂云而徴记扵余余异之曰噫有是㢤夫云发扵微茫散扵冥湪而反扵虚空来不知始去不知终其无定止若是而欲取之以爲清以爲髙葢人之强名其然而然而云岂其然乎且吾居扵山颇知云请爲明仲彷彿言之而明仲亦彷彿爲我聴之葢余之昔也尝徤游倦归而迷其鄕望望然千歩数百里之外以爲云皆在墟市井落而云无有焉又千歩数百歩之外而望之以爲云在郊陌藩擭及至郊陌藩擭而云无有焉又千歩数百歩之外而望之以爲云在林薄崖谷夫自墟市井落累进而至林薄崖谷其取扵云弥近矣就而即之云终不得而有何也云固与人相得而遂欲记而取之则不可也人之求有见扵道亦犹是也彼道游而忘归迷鄕而不知求者姑置勿论幸能归而求之其初焉不至以爲在言语章句求之言语章句而无之则以爲在名物度数求之名物度数而无之则以爲在居处动息求之言语章句则墟市井落之类也求之名物度数则郊陌藩擭之类也求之居处动息则林薄崖谷之类也人之求道而能摆落言语章句超脱名物度数一取之居处动息用力也精而见功也敏贤扵常流何止万万抑岂居处动息明仲登斯阁也澄观及视凝思静察一窓戸开阖一几榻纵横一巾幕张弛无非道者岂惟一云一泉石俯仰一草木卷舒一禽虫语黙无非道者然就而求道种种何不可得是虽君家计然之智不得而推荘周之辩不得而悟而余也当复爲何言乎明仲居山林久泊然扵世无奔竞意性笃孝养一母老矣虑清清西庐峰下对之若不忍晷刻离去当世所尊尚清髙有道之士非君軰其谁潜窝记剡源之徒陈生养直题其居曰潜窝客有疑之而言扵剡源翁曰陈生年方强气方开而遽从事扵潜也何居他日闲暇以问生生曰彼客者安知吾潜㦲吾之潜有三吾之㓜小爲子弟扵家惧伦类之不通而疎扵礼而愿潜扵学长涉世乱惧忧辱之切其身而愿潜扵名益长而老且及之无以传永逺也而愿潜扵徳爲窝而掲焉朝出而履其外吾思之介介夕归而寝其中吾忧之冲冲起居食息凡惟是三潜不敢置而何有扵客之云云㢤始翁以避地西来幸与生家交故旧谒舘憇止扵时见生鴈行间歩骤峭楚旣而随诸儿受书禀业知见日耸然私心不过以翰墨事相待行蔵离合忽然不知光景之变化迨兹闻拒客语爲之爽焉自失葢翁之扵潜亦习之五十年而犹恐不至者也乃以其意作诗三章歌之以广生一歌曰生诚潜扵学兮寕悃悃以行其朴兮毋哓哓以爲觉兮再歌曰生诚潜扵名兮春华之英英兮须风霜以成兮三歌曰生诚潜扵徳兮薄取以厚吾宅兮抑贷而不获姑耨而食兮歌毕因书扵窝之右方以爲记至大已酉季冬旣望夀乐行窝记始余儿童时受论语至仁智乐寿之章而疑之有老先生教余云人惟无物以累其心则夀乐生余时爱其言简而终不解葢自渉事以来行世故苦乐荣辱四十年然后知其言妙扵理也今夫人之居世虽强弱劳逸不同而年寿之量大约皆可期以百岁富至扵万金贵至扵卿相与夫陋巷一瓢之贫贱充其所求亦各有以自乐然得扵天者或失之扵人得扵人者或失之扵天故山林虚旷矫世之徒爲荘周列御㓂之学者宁不愿久生富贵以爲髙其说曰人夀则多辱南面之乐不如泥涂之无忧而市朝沉溺之士至扵服金丹信方士以庻几长年不死幸而苟存又不过驰骛货财声伎狗马官室之区区以肥耳目之慾余以爲似是之类殆皆过也惟无物扵心者则不然其中休休乎如山之无不容而造次顚沛不可得而迁也其外油油乎如水之聴其所趋﨑岖百折而亦莫之碍也由是其心虽不期扵夀与乐而二物自至虽不必辞之以爲髙而二物不能爲吾累此仁智之道也古睦邵徳芳少壮与余逰太学同业选礼官仕铨曹同年尝被檄考两浙进士同寮当是时意气轩轩殊自喜旣而隔絶不相知余穷居海涯而徳芳离其本郷侨居松江五湖岛岐幽逈之处邂逅客逰见之苍颜白髭无复故态与之坐连日咨嗟抑欎可怜之语一不出扵口问其居之志曰吾家睦也有先人之故庐甞并西筑堂曰㝷乐并堂爲亭三前二后一可以休息可以逺眺今居松江未之能乐也而不敢忘姑彷彿其大致爲一堂一亭以寄吾思而将榜之爲夀乐行窝子以爲何如余喜徳芳之徳有成行乎世故苦乐荣辱随其居而安之而无所累与余之心合也书前说以告之因以爲行窝记芷屋记鄕友范龙友字云仲尝以芝屋名其居而从余谒文以爲记余尝问之云仲屋凡数楹种芷若何云仲曰吾窭人未遑扵是姑有托扵骚而云尔余闻其言窃有感焉葢余少而喜骚私念其居近市嚣隘故尝思爲楚人飘荡浅说之辞兾援以自广旣而思其所服食思其所佩袭思其好乐思其寄托独恨与屈大夫同生江南而骚中草木名字徃往不能通解岂由湘浙风气土俗不同而然耶久之得一官逰楚日与楚人博物通文字者往还举而问之其茫茫不知去吾浙人无几耳余然后始大悟夫学骚人无庸以名物爲主亦聊取其志而巳然方是时不免爲科举利禄之役旣以不资之身争得失扵千万人喧唿之塲冲风露冒暑潦䟦渉一二千里水陆以干斗升之粟此何足与语屈大夫之风㢤迩来形颜悴枯气质变化异时只言片语所探掇扵骚以爲娯者油然触心不知百忧之集则闻云仲之言岂不亦有不期而同者乎虽然云仲之言云仲之志余所嘉而慕也而名不可以无当也余近所居山麓旁多闲壌颇欲规数十百弓之地爲一药畦聚衆芳而环莳之四时攀玩葩条搜摘根实以遗老寄穷扵其间因念楚物如江篱杜衡芜宿莾蕳兰蕙菌之畴犹可以类取惟芷之在骚是不一族曰辟芷曰白芷曰白曰芳香曰葯葢皆芷也然则是物宜江南最多有而最不易识云仲诚有之则幸以见饷以补山中之缺顾芷不难致而余畦成未有期恐亦与云仲之屋相类耳云仲笑曰姑记之拟晋山房记集贤学士河东李公士弘以好书名天下稍暇则取晋右军纵笔拟爲之所居山房之窓壁几格砚广诸供具花物皆奕奕有晋气由是以拟晋题其颜而介所从逰以徴言扵余余始闻而疑之以爲集贤公之居切迩中朝旣以文学爲真侍从出又爲贤二千石摧强扶良拯饥约兴废坠去之旣久而能使其民咏思之不忘是扵材何所不具扵古人何所不可至而专取晋人书名以自拟何耶噫嘻嗟夫天之生斯人与之以聪明艺能必将使之有爲以用扵世而人之耳目手足筋骸精力苟不时时役动劳苦之以发散其昏滞则血气不行而疢疾生焉故古之君子生而无不精扵贱事及闲居偃息投壷也以习扵射歌诗也以肄扵舞以至干戈羽籥琴瑟筭数之类无所不学书刀简椟虽非如后世之妍毫媚墨亦往往求通其说而尽其用一旦倅然起之临戎出政则亦不至有恇怯龃龉之态秦汉以来此俗犹在党锢兴而士始以清虚爲高视人间事一切糠粃之若不足爲者晋氏遂东风尘迷目始真无所用力而各独以其书传右军在当时軰流中传最甚虽书之工亦缘其人冲怀妙识嘉谋静操有以相挟而爲之耳岂惟右军令他人皆如王敦郄超等軰千载之下望其遗迹将弃唾不暇又岂置齿牙㢤今吾集贤公生扵兴盛之朝而据乎逸爲之㑹其起鹄举其止豹隐万万不当以丘壑自局翰墨一事未之能忘葢优㢤游㢤聊以寄意偃仰爲适而巳而谓可以窥公之杜徳机乎扵是知公者翕然而同辞以爲余之期公与公之可用扵世诚不但若是而止请书以慰公而且爲公勉焉剡源戴先生文集卷之三剡源戴先生文集剡源戴先生文集卷第四剡源戴先生文集卷之四四明戴表元帅初记陶庄记古之言隐者谓其材可以仕而时不用志不屑就而去放于山林陇亩之间然后己无所愧而人有闻焉故仲尼以礼乐称野人而史官评大夫之材曰登高能赋茍使爲野人而无礼乐登高而不能赋徒庐栖谷饮蚩蚩然氓耳何隐爲余尝与番阳吴熙载纵论此事爲之三叹旣而熙载出其所居陶庄诸诗读之葢陶庄者在番阳西山下涧泉萦萦林樾蓊焉自其初不过庄之旁有业农而氏陶者以爲场圃癸卯冬熙载由钱塘归望而乐之屋其坳洼以爲居游之墅因而疏流之波以爲池莳秀蔚之丛以爲苑而横一楼以操琴其额曰清音楼之北爲室藏书册砚笔壶觞之属曰集雅中爲堂深沈旷廓曰燕超燕超之西爲斋陈三代以来石碑铜器洎古今书法名画曰玩古东爲轩临泉曰观鱼北陵虚爲二亭曰看云驭风门之南爲迳曰五柳桥曰双桧而总其墅之名曰陶庄熙载旣爲其名与其诗番阳又多故家遗儒人人皆能诗日相饮集唱酬以爲欢由是陶庄日闻于人而熙载方盛年强仕以词章器业行名当涂凡四迁而来通守吾州陶庄虽佳不得安而居也嗟夫若熙载者岂非余所谓其材可以仕可以隐而内无愧于己外可闻于人也乎哉虽然熙载之于陶庄今诚未得居也熙载志虽不屑而方用于时者也熙载驱驰四方北居庸南崑崙东溟渤西岷峨风霜道路之危若犹未厌今而爲诗宜有太史氏登歌以絃明堂笙清庙俟他日功成名就洁身来归问园池花木固无恙徐与番阳诸老或过客如余辈婆娑笑咏以偿陶荘隐居之乐尚未晚也董可伯隐居记世之爲高者多託隐于山林山林之去人甚近贫贱而居之则累于身富贵而居之则累于名是二者皆非所以安也于是又有逃踪絶俗之士求超然于是物之表以爲安而终不免扵累者心迹异焉故也友人董可伯之居在连山万竹冈之阳余尝过而熟之熟而知其说葢其居之左右前后一以竹爲藩屏傍寝规小轩间植荷花则名之曰深净少东豁一亭老梅交加则名之曰青白折而少西筑凌空之斋曰点易折而益西瞰潴山之地曰蒙泉经营位置间逺回僻若无丝髪与世事相接者而可伯资性从容言动详重懒未尝废江湖交冗不至忘客主礼遇好风良时幅巾野服或班荆共酌或临流杂咏优㳺偃仰有称情之安而兼及物之乐及乎觞休席㪚庭静幕举浮云在空流水绕磴或焚香凝伫或展卷遐想人间爱憎喜怒休戚之感是非荣辱得丧之役亦不能入也持是而隐于山林可谓心迹俱超而身名无累矣虽然可伯学易者也易之书本不专爲隐设也夫子老学易而环辙行道终其身韩伯休学易因言以立教王仲淹学易传业以赞化大之于政治小之于风俗殆无往非易也得易而不善用者是爲京房虞翻郭璞可伯其择于斯乎玉林记学仙者贵溪桂君之居名玉林客有异之以问扵余余惟玉林之得名扵理不可知而就余之所可知请略爲客言之而客略爲余听之葢天下之物未有生而即贵者也生而贵者莫如玉而玉与石固同类也玉与石同类而贵扵石犹爲仙者与人同居同游而人不知也今人之言仙也过髙以爲仙当在云霄风日之外不飮食而无饥渴不葛裘而无寒暑不车而驰不舟而逰以至寝处廵历服用玩好之属一一俱当穷奢极靡兼王侯将相所无之豢养而后爲贵且乐而玉林之说兴焉假令如是亦不足怪而其心荧荧然方将与俗物相胜负而何以异扵人而爲仙乎至徳之世沉珠扵渊蔵金扵山此犹未免扵顾惜论吾党之士少知道者视璆琳琅玕之过目眞能使之如泥沙瓦砾不以挂意而况于仙人则又何说故古之杂书图画所载仙人踪迹皆蓬头垢面敝衣恶食尘埃市井腥臊秽腐一无杂色而处处超然而扵玉林乎何拘抑玉之最近而多称蓝田荆山蓝田荆山之玉信多矣当卞和氏时不知者几以石废世又久无和如之何不胥而爲石也尝有餐玉者求玉于蓝田至辄多得玉旣给用所弃余皆光明莹润无非玉者后人蹑其迹从故处求之绝不得一玉是知一玉也遇之得其人则爲玉遇之不得其人则爲石吁嗟乎玉林乎其果又在有有无无之间乎桂君年甚妙质纯而气清其所师承模楷髙流名軰与余厚善客往而问涂焉去玉林不远矣蕺隐记越之爲州当东南水陆之冲轻舟迅飞劲骑疾奔可以期荆吴暮齐晋异时干名逐利者家金张而人陶顿不翅也而江湖之士有游观之好者扵山慕云门禹穴扵水夸鑑湖若耶又往往多在荒墟僻岛人烟散朗之处而蕺山附州城之东偏虽越人未尝有知而游者问山之所以得名葢昔者越王句践常扵此择蕺焉旣而王内史逸少居之旣而爲戒珠寺则越人虽有游者而亦以忘其蕺山久矣有儒者王廷吉家扵其山之阳而名读书之斋曰蕺隐余闻而异之又他日过之则蕺山者去其家尚半里然郊原旷空旁无蔽遮自其家望之适如承尘负扆凡山中之云烟卉木花鸟隂晴寒暑昏旦百物之变揽之如屏帷之饰几席之玩是诚可以逃喧嚣遗荣辱而隐焉而廷吉扵越中爲故家清门自其先文昌公以进士第一人起家子孙累叶䡖轩裳而重名节薄田园而厚文墨故如廷吉之年华器干皆非可以无用扵世而方谦谦然慕爲山人处士之事宜乎数千年之遗坠赏日千万人过之而不顾者一日闭门而能居有之也呜唿乐㢤虽然廷吉之乐必有以养之也夫隐之至者无名而蕺山之爲廷吉隐亦将几爲廷吉而显也余自丁丑岁三至越其始至也儒者吾见其矫然如楚两龚之介而立也其再至也吾见其惬然如东方曼倩之通而峭也其三至也吾见其薰然如柳士师之和而守也若是者葢皆隐也廷吉其归而求之古之学道之士能不以外物动揺其灵台者顾其中尝休休焉居处玩恱之具是养其耳目之体而巳矣不可恃也廷吉曰愿受教因书扵斋以爲记冰谷记天地之间得气之最先流动有形而最多者莫如水水之动扵气形其自有而无者爲云自无而有者爲霜爲雪爲电至扵爲冰极矣而皆水矣然水之动而爲云人见之以爲常而其爲霜雪也必感扵其时而变变之过者爲雹人之遇之必憷然以惊有之多而必厌苦惟夫冰人之遇之而不惊有之多而不厌苦当其时之宜有而适无则国无以爲礼而史官书之以爲阙且其爲物生扵气之本无而不浮寄扵形之自有而不滞清而不伤坚而不刿明至扵可鑑而能深沉以藏纳严至扵使人切凛栗而潜阳内敷以发物可以蠲烦热可以爽滋味可以却汚秽可以消疾疠葢天地之精祥而气形之先觉者也东昌徐仲彬卜隐居扵嵇陵有园池之胜台馆之适取太白诗语名之曰冰谷而问其说扵余余剡人也自未识仲彬时闻里人窭人有居兵冲而爲军士误俘其孥请扵官且再几不可得仲彬爲公府掾一日署椟如其类尽放出之賛戎扵婺也赤子无辜巳入死籍而力争得活者千万计余闻其事毎爲之哽咽及与仲彬游见其门庭㓗修襟宇潇洒虽阍僮骑厮亦无苞苴脂膏之相鸡鸣而起从人问民疾苦事功书扵册不行不止余谓仲彬之才猷徳量其清严坚明而不浮滞行事可以及人人喜之不惊不厌苦而用舎关扵世之有无皆庶几乎吾之所取扵冰者由此道也他日益出而发祥扵时流泽扵民名扬誉洽疏瀹澡雪而归濯缨扵冰谷之泉晞髪扵冰谷之林挹冰谷之沆瀣以爲茗浆发冰谷之清冷以爲醪醴嵇陵之居游名流胜士有如太白者闻冰谷之风而来则与之清谈雅歌懽逰乐飮以终日岂不出处无愧而身名两适也㦲仲彬曰吾愿也因书其语扵冰谷之壁文溪记明之北四十里而近有溪曰文溪郡志以爲山水掩映碧而成文之名也学佛者本畅师爱之卜隣而居久而情谊声迹与溪相驯人之自远外慕师而来者亦号师爲文溪焉余尝诘之是溪之初本无即名之者也而不害其爲溪自夫人以文名之而爱始生爱生则人不能忘而是名且将爲溪累而溪又以累子何如师曰吾何以知名累之有无乎㢤吾以一身寄扵空虚混混乎与衆幻俱驰与羣有俱休顾不可无食也而撷扵溪之毛不可无飮也而掬扵溪之泉睱则杖溪云而游喜则籍溪石而謡吾取扵溪若是足矣而何知夫溪之爲我我之爲溪乎而何者爲名何者爲累乎且吾久之殆将忘我岂惟忘溪又将忘人而人与溪之自不相忘则吾又何客知乎南望骠骑出疆张将军意子中书郎齐芳之所隐西背阚峯吴侍中泽故居在焉北引逹蓬土人相传秦始皇常登此山谓可以逹蓬莱而东眺瀚海方士徐福之徒所谓跨溟𪷟泛烟涛求仙採药而不返者也俯仰二千年是溪之左右前后汲汲而趋者非以全身则欲适志当其盛强恨不疾鞭而先秉烛而乐今其遗存几何庸讵知陵谷犹未变迁之间而吾区区者乃独得而专之专之复几何而能不爲衆人之所晦是岂不可爲嘅然而思廓然而悟乎而吾与子皆可以忘言矣扵是余聆其说喜师道之将成而离扵名远扵累不久也又嘉其言之足以逹其意亦如是溪之不期扵文而文也遂抚而述之以爲记西村记古之逹人以宇宙爲鄕关江湖爲室庐云物爲躯骸丘壑爲心胸故有离形独立逃喧长游彼其去扵人情远矣而礼法之士訾之曰人之能免扵禽兽之患者以有羣也羣而能安安而能久者以有居也而可一日违㢤之二说交相攻彼陋此爲拘此骇彼爲孤虽有所辨无以决其是非惟仁人君子之论则不然扵其安而不迁而有懐土之戒扵其往而不返而有首丘之劝故自周公仲尼以来虽以怨如屈原荡如相如勇如项籍流离顚倒志气百折而父兄桑之念终不能以相忘而无循循然者乎东平乐君廷玉清材美资仕江南二十年江南之士民爱而懐之慕而亲之廷玉亦谙其土风而喜其政之易敷也欲去之不能余尝间行过其居见其居扁书所谓西村者而异之廷玉曰嘻吾东平先君子之所庐也吾家自昌国君有籍齐赵间子孙屡徙而东平之西村自亳而东三世矣其鎭有三山之秀且崇其浸有泗汶二水之委流其聚有陂池塲圃馆榭之胜其业有耕蚕钓弋芰荷榆枣瓜蓏之入其俗有宗姻隣党岁时伏腊游眺䜩歌之娯自吾来南此事遂废毎好风佳辰未尝不矍然触以遐慨也故吾以名其居庶几时时见吾西村焉余惟廷玉之去西村而仕也将以行志仕而不忘西村也所以存本其出处去就合扵仁人君子时中之义而无拘孤一偏之失推是道也知其心无所负他日虽寄千里托社稷可也扵是知廷玉者谓余之言悫而期廷玉也远请书以爲西村记秋山记宣之爲州州之居人多因山以爲胜而鳌峯亘州之东南于山爲稍髙嵇法师之居所谓秋山在焉元贞乙未岁之六月法师与余相遇扵钱塘西湖之上常道其胜而不得详也曰子姑以意爲我记之余谢唯唯越再月余来宣乃始得登鳌峰而访秋山之居则凡州之胜溪山城堞楼台阡陌郊㕓风物之状无不轩揭呈露一一趋集扵㩜席之下余爲之咨嗟笑诧以爲兹山固造物者故爲设之以供髙人逸士之所栖玩法师曰不然吾与子皆适值其逢耳葢夫鳌峰者虽高扵诸山而当春夏之时纷华蔽遮尘嚣徃来吾居之所欲揽取以爲玩说者虽有智力无所得施迨至扵秋而气之暄者爽然而清物之壅者豁然以流故非分之娯难致之美不谋而获无约而赴又夫秋之爲言收也天地之间取数过赢者有时而収焉吾宜州盛时声驰势奔家公户卿山之幸而附扵其旁髙者风台天榭卑者锦林绣谷兵争以来忽焉而化爲风烟返爲丘墟异时衣冠钟鼓之区但见寒萤野燐幽虫过马相与窥游听承扵荆榛草莾而巳故夫彼之滞扵实有者旣尽而后吾之寄扵虚无者始完虽千变万化而要其终焉吾岂患失吾秋山者乎扵是余闻其言中心翛然亦若有所遗失嵇氏世有仙种而是时陵阳琴高诸仙翁之迹往往而在法师方以道术名行见重扵时倘可以求其人乎中枝山葬记剡源中枝山之葬起我先考府君以至元甲申季冬十有七日兑穴震向又明年丙戌伯考府君卒以仲冬二十八日祔葬先考府君摹右旁山爲穴五后壁三用鬼尚右最右穴葬伯考府君穴居中又次虚穴爲左遂稍前左右各虚穴一外曲角如员形门皆甃结砖椁仍实土以待他日右男左妇而祔焉余家初絶贫来榆林又日浅又连岁遭大丧然不敢不卽葬葢幸旣有中枝山而家世居丧不用俚俗礼无缁黄滥费鄕隣姻友奠赙所入咸可取资以故仅仅得以成葬又古礼士葬踰月隂阳家放其意葬在百日者不问凶杀故自初丧即极力治葬具无他营以及扵事又江南山稠水迫难用中原昭穆爲穴穴多者惟以砖椁隔分左右中枝之祔穴不先甃结则后不可动毎见世人有余资多买田而不蓄山蓄山又不可用扵葬比居丧不惜资财以供杂祀广㑹以沽儿童妇女之称誉久之心移力倦不暇能葬而昏巫谬臾拘忌祸福之说缘之而人有三年五年十年不得葬葬又卤莾知后有当祔而不豫爲穴至扵临时穿凿崩损惊伤先人之肌骸爲可恨也故爲记以戒吾子孙毋怠丹泉墓记葛翁炼丹泉处处有之人或疑焉余以爲神仙家竒诡变化之迹何所不有而独疑扵丹泉之是非不益隘乎而儒者遂谓世上并无神仙则又过矣世之言神仙者主扵长生不死就能长生不死而其人无益扵世则是天地之贼造化之蠧何足以爲贵嗟夫世不必言无神仙假令必不可无必自有一种忠孝人爲之余闻葛翁当英雄蠭起之秋而能不慕髙官厚爵姑取荒远一㣲潦求丹砂以便鍜錬又所以经营辛苦专欲爲人开迷除患而无丝毫沈酣豢养之慾此其天资去流俗人远甚虽不成丹得仙何疑番昜银阜之丹泉亦相传爲葛翁所汲里人叶士心葬母扵其旁而结庐焉如将终身旣而部使者嘉其行抜以爲左史士心清通谨恪与物无竞自其长其朋其游其所知一一俱以孝㢘称之扵是各爲丹泉之歌若文以发士心之微非所谓孝子不匮永钖尔类者耶余惟士心方爲世用以不可虚之器逢不可失之时爲控弦拟弹砺硎规割不当遽以方外服食之说自蔽他日功成业就辞禄而归㝷隐居之初服竟扬名之终志螭龟表前翁仲植后使轩车驷马取道扵银阜之下者曕题目竦诵辞心肃曰于乎哀㢤叶母夫人之墓不亦善夫事验请贺余爲知言因以爲记唐画西域图记唐画西域图一卷卷凡四则毎则各先书其国号风土不同而同为羗种画者又特举其槩毎国书一王而一二奴扵后挟持之王皆借皮坐扵地侍者皆立一王掀掌倨语员皮头㡌如钵项组鐡下垂至借皮服衣裘牛脚鞾胸悬一员金花一奴小员皮㡌歛袂受事一奴曵幕罗手上下奉酒壶若俟而进裘鞾与王同者蜀郡西北二千余里附国良夷也一王皮韬小髻余髪垂双辫如缕皮裘玄鞾微解交手按膝一奴布韬髪余埀独辫朱裘玄鞾者吐国浑之南白兰之北弥罗国也一王乌氊冠如首絟上标白牦牛尾旁軃一雕翎皮裘朱带玄履緑袜二奴一冠饰裘带屦袜与王同而绀縪一绀带素袜而朱韠者又西扵白兰数千里伫贬欲归国也一王二奴皆垂髻王白皮裘黄毛鞾坐而偻指数曲奴青襦黄屦者拍手爲节而歌面有酒色丹𥜗皮束项者与王同目右注而盻衣皆及项者又党项之西千碉国也所借皮或毛或不毛色或素或淡𬗋或绚𦦨或红波人物肤肉溢生纸面顾揖向背动止迟速诸态观之娈然如生余器藻精润功参神鬼不可探度余考唐史诸国名俱不经见当由史官追书不能谙知当时事而当时来朝此嵬琐者混居羗中亦无特出名字故若是浅浅不着此可以见唐治之盛而爲国大体正不必当然也今人常恨生世不如太古生太古时风气不啻如是而巳无官府而能不乱无城郭而能不危无宫室玉帛鱼肉蔌籁而能不害其爲生诚可比扵不雕之朴矣乎崇胜寺长生灯油局记余儿童时游钱塘三竺与学佛者往来听其谈无生谓其师教人以得道㓕度爲乐而悯世人贪生怖死爲可惜今持所闻以疑之以爲死生之道如昼夜佛氏专于无生爲有夜而无昼老氏之道专扵长生爲有昼而无夜惟吾儒之道如是而生则不茍生如是而死则不徒死爲有昼有夜其呶呶而不能一迩来驱驰五十年科名利禄出入是非之关兵革饥荒唿吸存亡之岐可谓沉酣餍饫心欲休而迹不宁者数矣乃始时时邂逅山林方外长往之流虽不能爲其学见其逍遥自在意不能无感动若其徒之说以佛氏之道光明莹彻传扵诸老先师之润色而不可㓕者爲灯发之以坚忍滋之以精苦散之以慧悟其初甚㣲其末甚炽故有一灯万灯无尽灯之目学者存而求之无所穷其想像慕爱则爲之宫室焉而束之扵躬爲之仪像焉而肃之扵目爲之钟鼓焉而震之扵耳爲之𣑽㖵焉而严之扵口爲之芬香焉而盪之扵鼻诸事具矣乃复爲长明之灯焉而洞之扵心情文周流中外融朗余然后知其徒之学扵其师所谓无生者初未尝无生所谓㓕者初未尝㓕而余所疑特未尽也固海宿云山崇胜寺起废旣久而经室法筵之灯尚复多缺有元时师静秀而敏扵事慨然出私资买田若干畆以供其膏液燃燎之用名之曰长生灯油之局曰吾祖之光明何事扵此抑私爲吾宿云谋则宿云之灯庶几可以永久不绝余即其名嘉其多贤徒而愧吾党之不及且又感扵畴昔之言遂书以似之因而爲之记山隂慈恩院法华会记一介之夫有未尝学问扵儒者之道而能轻死生同彼巳置纷华势利爲不足顾惜此可谓之难乎曰不难孟子尝言告予先我不动心今之学佛家嘐嘐然守其师说枯坐扵山林深阻之中引一世趋之不爲劝羣千万人排之不爲阻者皆是矣非徒若是而止充其道虽使虎狼跑前蛇虺跃后决无有心怖而色挠者自信之笃而物不能动也世之不爲其学者持空虚而议之平居暇曰臯比麈尾潇洒振迅岂不亦有一日之勇少遇得丧如鸿毛四肢百体皆不自保而惟物之听此犹不足望告子而何敢附扵孟子之门则其势轻而力屈固不爲不幸也越之浮屠氏义方善权及华蕃孙诸人相与爲法华之学扵山隂之慈恩院月朔望率其党羣聚而合诵焉旣而向之者滋广又裒资置田收其入以供薫蜡汤膳百须之费经始扵大徳元年六月迨三年五月而介其士大夫来谒记谓将镌之石以传永久余方愧叹其道之盛顾反待区区之言而传也然余困日久日爲吾学者不望其用吾言而佛者之徒股勤而求之所谓其道之异扵人大抵皆此类也遂爲登载歳月本末而略发孟子吿子之异同以求正扵越之君子若夫资主氏某田数若干别具诸碑隂此不着寳陀山所见记明州昌国之东绝海有岛曰寳陀山相传观音佛之居邂逅大人长者以诚至其居地则必爲见光明富羙瑰怪不一之相扵岩洞间値其不肯见求之百端卒无有也至大元年正月十六日今肃政廉访司佥事阿里答公以渡海赈饥至寳陀观音凡再见初见弥勒终见本像金辉玉质汹涌绚耀珠缨绣幌缠绕灿烂从行者书史南阳李玉君璋括苍季惠迪吉及僧官李主驺傔氓庶缁素苍儒同瞩异盻骇䮄惊怛称意满欲欢喜而退惟佛氏之道非儒者所敢知然其大归王扵慈悲救苦又时时出竒示幻要皆使人除去妄想而不趋恶爲合扵神道设教之说而佥事公天性清穆扵朝廷爲至亲尊属其来明州先声所临山海震动询灾恤荒靡惮艰险不贷魁桀按行之处抱马足投牒诉冤者日以百数人人得吐气去非诚心救苦除悪何能至是是以幽明感通神人欣谐如昌黎望衡岳而隂云开东坡祷文登而海市出中庸传曰至诚之道见乎蓍龟动乎四体故至诚如神宁非能耶宁非然耶损菴记普益师之居在呉州东南海上少长走四方得扵大浮屠之有道德者数人其说不同大要皆教之去益以爲损及是投老扵钱塘之净慈而名其居曰损菴而求文扵余余曰子之师日夜教子以损而又益之以吾之说乎则大笑然求不巳乃与之言海夫海难言也其广狭浅深非人之智计所可测也昔者子之所居仅得扵海之支流余浸而非海也方其汎然而流漫然而浮汪然而经途越港穿塘埭泛陂泽颷驰而来霆突而奔云蒸而盈者海之弥漫衍溢而非可以爲益也及其忽然而休去之沉然而不可得前舒而后洩东决而西㵼者海之歛蔵消缩而不可以爲损也非徒如是而止葢尝静而思之海之爲物澄清停蓄终古一息春不加盈冬不加涸输之以湖渎淫之以霏潦而不见其无所容漏之以尾闾烁之以阳乌而不见其有所竭学者之扵道亦然慧如痴鲁如敝无所不爲也如无所爲无所不能言也如黙无一辞彼其知巳之有可损是犹未离扵益也惟无所事损则併益而忘之今有人劝子勿多食者必尝伤扵饱者也以辞千金无徳色者必能轻千乘者也扵是普益师闻之酒然笑曰子言辩矣凡吾子之所自名与吾师之所以教我者皆赘矣姑爲识诸壁而观之竹溪道院真武祠记人之气盛则鬼神爲之辅道胜则物之助之者多此理之当然不可以常情窥俗论定也余尝怪儒生谈幽明之事凡在先民所常言辄弃不信殆不深考其故而胸臆决之葢上古鸿庞之初䝉僛方相之徒固憧憧然曰昼与人并行扵途而莫之禁也扵是有祭祀卜筮扵是有祈禳祓除扵是有誓盟诅祝其扵鬼神旣察之不置而谓之非常言也何居横山道院真武祠本经始扵竹溪董公祠兴而兵功用靡究其子宗元徙横山废材増剏扵其居之东遂以竹溪道院立石而书来剡源曰愿有记按真武卽北方玄武神扵行用水扵卦起坎扵次起斗登三辰六气五岳四渎之属巳皆应祀而故牒相传其神爲人时先修道武当山中四十余年然后飞举则是列僊之流有功扵世以受报享且礼言有其举之则莫敢废安有祖考之命人得通祀而法所不禁而可用一切毁之初竹溪公之父弱冠游钱塘遇黒衣道人扵苏堤茶肆坐间玄论蜂起授以养丹要㫖及役使风雷秘法时年少不免有功名心姑蔵之未深信也㝷之永嘉从孙先生学易多年囬值天久旱取前所授法炷香吁祷须臾有白蛇蟠几大雨如注人始惊异而犹未以爲好垂老倦逰归休山林自号松岑居士黑衣翁复见扵梦赐以诗一章有鐡皮鐡裤铁团圆句年历八十五不疾而化至竹溪翁西游亦遇月蓬道人者朝行天门市中赠言弥切自是绘画真武像展礼无怠灵旂英槊数数常或见之迨家用日充而有横山之筑宗元不敢替斯诺也而终竹溪之役一门三叶前基后构昔张子房得法扵黄石公而祠之比其没也后世犹祀黄石不绝隂子方腊日晨炊而灶神见祀之黄羊子孙因世腊祀黄羊史册皆夸称之以爲隐逸之遇慈孝之感今竹溪之祠尊扵黄石而备扵腊祯祥福泽又复相类谓之气盛而鬼神辅道胜而助之者多岂非然耶山川风物古今人情不相远安知世无班范大手笔者爲董氏书之是爲记至大巳酉岁季秋四日顺宁菴记奉化大小万竹之西登岱山之阳其支之耸曰茭湖其滙之秀曰锦溪风烟回还林樾蓊润处士徐翁之居在焉扵居之西不二百举武爲之丘壠曰吾异日倘获夫妇同室扵此即吾事毕矣旣又爲之庐舍以严其守护旣又选羽流以勤其展省斥禾田以久其赡养若是扵人世之所湏可以略备而一日请名扵余余名之曰顺宁嗟乎人之死生大矣生也必求所以无愧扵生死也必求所以无憾扵死然后人道尽而天命得彼庄周荒荡之徒视生也若浮视死也若休故爲其学者至扵杨王孙之躶葬刘伯伶之荷锸则巳太薄有爱之者珠襦玉匣石椁蜃炭苟可以用其厚无所不至葢皆过也惟关洛诸儒之说以爲人之受身扵天地如受命扵父母生幸而无过则谓之顺死幸而无辱则谓之宁是其百年间兢兢凛凛不容有一日之暇逸故乐正子下堂伤足而数月不敢出曾参易大夫之箦而始自安以爲得正而毙余家去登岱不远南北奔驰晚乃方葺一巢以托风雨何问余事闻翁持家生理种种预备爲之欣叹自今以往优㳺笃老益务谨行止以教鄕党开问学以兴子弟使茭塘之枝栖爲鸾鳯锦溪之澜跃爲蛟龙庶不负余之言㢤西原菴记西原菴创于奉化禽孝鄕铜山西足翁师之塔在焉足翁师讳徳麟字足翁许氏剡源人剡源有古刹曰西峰圆觉寺十四岁投其主僧一公爲师稍长纵游广叅卒得法扵天童无际派公遂主慈溪龙山三年次芦山六年次昌国晋慈八年撤晋慈一新之次奉化岳林三年次昌国吉祥四年余尚书开奉化岳林住持一年即退归鄞育王关主主育王一年退主镇江焦山四年辛未十一月二十八日索笔书偈辞衆而逝师生庆元己未至是七十三载矣逝旣用天竺法其徒介文自焦山捧骨东归余尚书之夫人魏氏捐山三畞令介文塔藏之是爲西原旣而其徒之长清萃及其季介文介逸各岀私力争买山麓拓塔疆崇塔亭又宏屋室以备岁时朝夕展礼若祝釐报本之事是爲西原菴旣而扵塔之左右续二塔以济他比丘之不忍弃其骨与诸人之亦用其法者祔窆扵其闲旣而其季介石捐家田五十余畞归菴以助饘粥香火之湏旣而告诸有司以西原菴立籍使其子孙自清萃而下世世以次传之如是庶几可以坚久不壊而介文介逸介石不幸相继丧清萃㷀然耄衰尽力扵西菴不少懈情顾其嗣惟如绍欲以西原之事传如绍而来请文曰愿有以记之嗟夫人孰不死死则无复可念此世世逹人皆知之而况扵学道者乎然爲人子孙则不得若是之恝故爲之葢藏爲之展息爲之卫防葢人心之当然而孝慈之道在佛氏本不废也足翁师有语录行世焦山辞衆偈尢悄㓗僧林皆能言之此不着剡源戴先生文集剡源戴先生文集卷第五剡源戴先生文集卷之五四明戴表元帅初记会稽唐氏墓记古之人生而闾居死而族葬故其敦亲重土昭穆百世而宗不迁文华未繁而侵欺予夺之讼不兴后之时国无世家鄕无礼俗有能仅存而不废者非上之教葢系乎其人焉降及近世风俗益衰吾观扵士者之家而三世不别籍者希矣一命之贵适集其躬归视父兄之居若恐不足以容髙舆旋乘马闷闷然思更之至择葬也则不求安死而求利生拘忌隂阳之说东奔西驰故有祢踰祖支破宗形侵势攘智谋力夺无有厌极旣其甚也有出疆远卜非殡非葬世之子孙疲扵展省而併失其故封者矣有壤地相交与郷人争㝷尺之畔而兴无涯之狱者矣于乎人生而群不可以无居也死而掩之不可以无塟也先王公爲之制而人各不失其厚后世务厚其私而行之胥䧟扵薄有感之士得不惧而图㦲㑹稽唐氏爲东南闻族谱牒丝牵绳聮数百年不私入其家累世合居一门之中隐然成小都聚斯旣贤扵人矣其逺祖通议大夫之葬在山隂县旌善鄕之古城山寳祐中有私致其家之劵扵鄕贵人节度全君者全君以闲壌纳之久而知爲通议之墓城也瞿然曰得无有议我者乎俾守隷诘其樵苏而通唐氏之洒䘲如故越二纪会通议之七世孙班谋扵宗老引义致书以请于全君全君谢而诺之竟还劵唐氏且爲冩图形标界石以信于唐氏如法扵是㑹稽之士大夫贤唐氏之子不散其宗䏻守其身而孝其亲复故物而光先猷也曰凡有家者不当然乎又贤全君之复劵䏻下势扵旧族不烦有司以礼信质成仁人之亲而钖之考也曰凡处鄕者不当然乎事成唐氏遂识本末刻诸坚碑以着不忘全君之徳以示后人使知爲子孙而与人以先世之近陇与受之者皆义所不容而法所不许以余之尝学礼也书来请文以系扵碑隂乃述其槩而授之其歳月先后歩畆广袤则唐氏所识详焉敷山记昔余尝读晋人绝交书誓墓文心诚怪之以爲诸公酣咏山林沉溷鄕井亦云过矣久之叹曰嗟乎士大夫心知材业无所益扵时宁出此焉犹可矫懦激顽㢤然此事贫者亦不易爲则好义之士又有爲之裒工穿磵致镪买山以成其高者若吾家处士之扵吴中符山人之扵襄阳风流客主天下两贤之而今岂复有斯人乎庚寅之冬遇吴兴姚子敬于杭子敬倾然爲予道敷山之事敷山者西扵吴兴十有余里山中卷外截水罄折行平原茂樾间左右之徐山杼山挟敷山而蹲敷山之前苍峭亘连圭起簴伏望而知爲美壌也然巳入扵势家莫可物色更累十年子敬之隣有曹君者始售而有之旣克有之则以予子敬扵子敬欲窥一区之地以居久矣而不敢望如敷山之美也曹君曰敷山之美我幸有之子贫而贤我以成子子敬曰我诚不敢望敷山之美也而不敢不成曹君之义且吾亲年髙他日倘幸以爲寿蔵而筑室读书扵其侧耕渔以给口蔵脩以养体咏歌以舒志洋洋乎曹君之赐吾事毕矣吾闻之惊喜夫子敬之所以得扵曹君与曹君之所以知子敬视古人何远㦲虽然曹君义人也子敬非材业无所益扵时者也予未识子敬时凡从吴兴来者夸子敬不容口曹君亦用是贤贤乎及旣识子敬乃恂然一儒徒清苦刻厉议成而言虑言而动其不负敷山审矣则曹君不爲伤义子敬不爲沽惠也虽然子敬材诚髙业诚良知子敬者或不皆如曹君之真将有结驷千乘兼金束带问途扵敷山之下是吴兴之荣子敬之逹非敷山之得曹君也子敬曰吾何暇扵是抑子之言爲悫姑爲我记之吾将自书以镌扵敷山之石子敬名式曹君名元弟名浚者字资深名渊者字子登余剡源戴表元字帅初庚寅之岁是爲某年谨记戴氏剡源张村葬记呜唿我先考府君以寳祐丙辰葬我祖考府君扵剡源张村之长钖岙山十八年爲徳祐甲戌而我祖妣郑夫人卒以其岁自金陵官舍轝载归祔葬我祖考府君兆西又十年爲至元甲申而先考府君卒卒前嘱其孤表元曰昔吾蔵吾二亲扵此踰家三舎人皆以爲远虽吾亦以爲远也今脱此持空身来得与汝等同庐居衣食扵此朝夕如见吾亲焉昔吾得数寸之壤才足以爲坟甲戌之葬吾以金陵赙钱而易诸隣繇逮今计之爲畆几累十昔吾之贫愈扵汝家无守人视护不时今山有毛吾手所自树亦且向拱不言而封之樵牧不忍至吾扵蔵吾亲无所悔惟是余壤之未完心犹歉然表元拜而请故则申嘱之曰吾非多求也吾长钖山之顚在兑兑顚拆下蛇行数千歩而属于家者吾旣易而有之长钖顚之表少右而庚复有顚焉曰望春尖望春之小支垂爲瓠藤曰天厨岙之右又从庚顚分垂髙支披之益长以抱长钖长钖之左曰郭浪岭郭浪之左其顚与天厨齐如二肩垂支加髙而长绵绵延延其将停也廻岩峭壁驻于艮溪曰青梅潭青梅天厨之间巉磵砂碛不堪往来有役于山者往徃取迳冡下傥幸而尽有其处嵌者爲樊夷者爲舍以宁吾亲不亦善乎甲戌之葬力可爲矣而不暇今暇而力不给奈何顾吾家有夀种吾父丙申八十吾母庚戌八十五吾庚辰今方六十五年若尽吾齿必能成也小子识之扵时见先考府君语讫泫然欲泣扵乎安知语出不旬月遂竟尔不祥乎蒙天之罚不敢死旣以十二月十七日前卜葬我先考府君于西二里中枝之山又二十年頼先世遗泽凡所欲扵长钖左右青梅天厨罔不略备表元㓜愚逮事先祖考妣祖考府君寛慈朴谨君子也扵云台府君爲同祖兄弟祖妣郑夫人聪敏精书计扵郷贡进士讳一枝字善甫爲同父妹云台府君以毛氏诗起家官四方晚始贵扵朝祖考府君不及卒业故先考府君学扵外家以外家之学学赋学成复以教表元戴氏起云台府君以来仕者三叶其以赋学决科则祖妣夫人先考府君之爲也祖考府君有子五人先考府君在仲最爱祖考府君始疾以梦谂先考府君曰属寝扵张山甚燠而安我死汝必以是蔵我旣䘮在殡先考府君扵近郭之山但号张者靡不如也率不合旣而踰信宿不归家人惑焉一夕忽自归曰有剡客与我言问其居居张村吾欣其名惧失之因不及之告而徃徃而覩一麓甚美与吾父夣合也吾其图诸然而无资则往谒舘扵大姓许将教授其子弟旣馆询其麓乃杨氏之麓也房而隷之且累十主先考府君以诚谋扵许曰公能以馆我数年之资假我使吾亲得成塟自兹而往吾悉心力以偿君如约焉许亦长者恻然相成用其资佐家之所出者分致累十主又日具醴食人求其诺殚劳竭瘁迨扵毕也肌颜藁削而后得葬也扵乎勤矣人子扵亲得称善先考府君之勤不可没也若先祖考府君之隐徳祖妣夫人之教与吾子孙之得居扵剡源者皆不可以不知也苟知之不可以不念也表元因斋沐追记其事梗槩于册以示后之人大徳十年丙午二月朔日孤表元谨记小方门戴氏居葬记小方门在奉化治南二里许寳化山之隂戴氏之祖居之戴氏古大族从汉晋来比比以学行显重关河间而居江南者莫着扵剡剡与奉化相犬牙谱系宜近然昭穆不可得而详矣小方门戴氏始扵八代祖曰九府君妣曰赵氏夫人七代祖曰十三府君六代祖曰十五府君妣曰徐氏六夫人皆葬龙潭宣公石桥山九府君之葬据横㘭面左地理家谓之斩关穴十五府君之葬临低㘭面右谓之尽龙穴也惟十三府君迷其葬当在衆兆中不能定十五府君始定居小方门遂生三子长讳果居忠义仇村爲仇村戴氏祖次讳昇居县东郭戴氏花园爲花园戴氏祖又次讳暹曰廿六府君仍居小方门葬龙潭山髙㘭亦面右爲小方门五代祖妣曰刘氏夫人事具崇宁阁石碣生四子长讳宇曰六四府君妣曰陈氏夫人顾氏夫人葬小方门西南樟树滩府君性寛良长者尝以衙前役服劳县庭一年故平决闘讼与譬释劝谕而解者无虑累百家役满日县大夫遣子弟拥蓝舆簮花帽以华其归樟树滩距家七八歩其葬有崇阜左拱水萦萦环之龙潭广度石棋盘诸山趋迎顾揖皆合地理家又谓之冠带穴也是扵表元爲髙祖次讳宏曰八十府君再传而绝又次讳实曰八一府君居小方门西宅爲西宅戴氏祖又次讳寘曰八二府君居小方门益西洗马桥爲洗马桥戴氏祖六四府君生六子长九一府君讳颜次九三府君又次九四府君又次九五府君讳辛贫而极孝譲又次九七府君又次九八府君讳克顺九七府君去居鄂余皆不离小方门而九五府君扵表元爲曾祖以六月十三日卒妣曰六一夫人以五月二十五日先卒同日葬小方门东北王家塘青墪青墪在田陇间异时族聚盛田皆戴氏物墓有封树今属单居逺万一顾视髙选郑夫人督警又严甥孙缘外家故始皆改用词赋业府君生丙申七月十日亥时年七十九卒甲寅十一月二十七日夫人生庚戌五月二十日辰时年八十五卒甲戌八月十二日剡源张村别有记府君生五子长再十六府君讳濚字黙叟性貌酷类先祖旧法中朝官三岁得牒上其族子弟名之在缌功亲者试国子监试中补国子生府君以伯父武谕牒至杭试一不中卽罢业晚岁自号拙逸居士生庚午五月六日辰时年七十七卒乙酉八月二十一日妣曰袁氏三八夫人生丙寅八月十五日子时年五十卒乙卯九月七日次再十八府君讳灏字商叟生庚辰三月二十九日卯时年六十五卒甲申七月十九日次再十九府君讳颉字子美次再二十府君讳南一字梅叟次再廿一府君讳须凡七孙在者四人而表元由居士第三子爲仲父后兵毁无所归已卯竟归剡源张村东二里榆林㝷奉二父葬榆林西中枝山袁夫人之殡则尚寄小方门西南二里张山下陈家园先兄桂二府君兆东旦夕当卜榆林附近之壌而迁焉表元因念爲儿童时隣巷无过从旬日必取间道归小方门问父兄宗党旧事颇知未离析前诸房鸣钟会食县南轩葢惟吾族及王赵二家常相往来花园之族岁一见仇村之族大庆弔则一见花园后云台公三十年有六八府君讳鑫字淳父亦用毛氏诗自太学上舍附甲辰进士第释褐仕至承议郎太平倅七九府君讳嚞字良父太学特奏名迪功郎主新昌县学葢才自表元得通家展叙龙潭墓有山租钱若干緍麦若干斤毎岁一人以其租具清明祭祀祭之日小方门西宅洗马桥坊郭老稚倾室来罗拜墓下拜讫馂祭之余归舍复治酒数行果盘食飰杂馔如式富不敢奢贫不敢陋最后汤饼一箸而散阖族聚会欢谐自以爲至乐花园比仇村绝近亦不至其旁枝居鲒崎者荣一府君讳履字元泰又字行之以词赋入庚戌太学成三舍正奏名荣五府君讳元春字仁长辛酉鄕贡毎与表元兄弟语爲之叹息故表元自金陵归即先复小方门特奉公故庐而居之渐欲増墓田广宗谱力不睱及而止惟奉化戴氏甚繁至于明经入学决科登名独小方门爲然祖徳深长未易俄测而后裔转徙方张莫知本始缺扵紏合失今弗图后悔滋甚辄尽所覩闻登载简册以示剡源子孙并录副本使小方门坊郭西宅洗马桥仇村花园之益后扵表元者通知而总其名曰小方门戴氏居葬记计筹山昇元报德观记人与人相羡羡而至于不可及者以其能也而有能者不必富且贵能矣富贵矣而扵物也必劳葢有以命世之英王侯卿相终身之荣而不能得山林隐逸一日之乐兼其乐矣而人之生必有死死则羡者始穷而人之穷者欲不可穷也而神仙之说兴焉神仙者扵世之死不足爲扵世之荣不足有扵世之名区胜壤殚人力所不䏻至者空飞幻岀无江湖之阻寒暑之变资粮车马之烦而皆得信其所往又能长有其乐而不死扵乎是岂不知可愿㦲然自秦皇汉武以来疲精毕岁以求之卒无见者而幽闲荒寂之濵枯藁之士往往有忽然而遇无意而得者焉余自四方之事及经丧乱所至见佳山水不一毎从樵夫猎人访知爲古来名迹则爲之徘徊瞻眺不忍舎去所居敝庐抵道家所称四明洞天者逺无数舍岁时过之蓬蒿没人猿宅焉私叹安得琼台玉宇也而辱仙人居之乃闻呉兴山水清绝之鄕有计筹之山当余英之东南古禺氏国之要冲崇峰秀壑峭立天外而栋宇雄严与其地称窃欣慕之问山之所由得各则地志以爲越大夫计然尝登此山筹度面势以营隐居久之道成蹑山顚危石乘云而去至汉而葛玄炼丹其上故常有云物腾腾然护其丹穴天朗夜清呉人候望金丸之光以占丰年问栋宇之所以盛则初也有坛㝷丈以行鄕民崇祀旣而坛废旣而复置爲观宋绍兴初和国杨武㳟王即观之故而新广之始有肖像之地退食之堂楼钟之楼巢经之阁与凡所以居止供具始莫不备问居之之人其居之所以能久则当武㳟之时亳有祖君庆章王贤其人以礼聘居之爲致永隆仁和之田爲顷赢二十有八武康之山爲畆赢五百以充其用干道丙戌之春太上皇爲枉车驾幸其山中又爲内出御书经文及他钖赉爲宠祖君之后始改今额爲昇元报徳而居昇元者一轨祖君之道最后得当涂杜君道坚王之五世孙频祖贤其人又爲致山壤之田并昇元若隷昭忠庙者爲畆赢千又有所谓科仪田经始扵祖君以来诸人至杜君益成之爲畆赢二百山爲故而田如先其山川若是其人之爲也若是而昇元之羙始完余尝思之夫何必爲仙人翺翔是山之中而后爲乐诚使忧患不加毁誉不至得爲昇元之徒探是山之毛以爲衣挹是山之泉以爲浆巳不翅王侯卿相所无之乐矣然吾闻神仙者不远人凡与人居行而人不知不必专在深山穷谷之间亦不必以世俗心窥之谓其欲长处以自全今道家言神仙宗老子虽扵计然也亦云得道扵老子其逺事不可知而吾读老子书有憯然忧世无憀之心其言忌取物多以有力爲苦将忧人之忧而自爲者乐乎抑皆其无忧而后能乐乎宅日余持此说也从山中之人叩而学之程母二夫人祠堂记自宗法废士大夫不幸而无子则取之他宗比其讳之也縁饬覆护若固有然余独见蜀鹤山髙魏氏台西涧陈叶氏合二族爲一家岁时子孙衣冠朱紫通祠庙聮昭穆班拜齿坐上不诬其祖下不没其亲如秦汉前分注别籍而相展叙者礼有缘于人情可以义起其谓此类㢤江东醴陵教授程元宪见余言其二母氏之事元宪故弋阳郑族而贵溪程出也程夫人之父礼兵曹掌故用经术两贡于鄕入太学释褐称江南名儒委家政扵翁夫人程夫人爲女甫十龄辄能代二亲经纪中外事化艰险爲饶𥙿旣长适郑郑亦益睦当是时程夫人之仲弟今将仕公之夫人邵氏亦贤淑礼度与程夫人相善缙绅间号孝义程家宪府尝列上其事乞褒显值改物不果旣而邵氏无子掌故公夫妇年且七十毎享先庙郄顾深念忧形颜色会甲戌岁程夫人携诸甥归宁见元宪方齓竒之曰必以是爲吾贤妇嗣且吾女虽郑归程氏家由吾女而立不可忘程夫人以姑婿辞明年程邵二夫人相继卒掌故公夫妇固请于郑得如言以童孺持丧行服乙亥秋九月也后三十一年当大徳八年甲辰扵是元宪归自醴陵旣阅歳即髙守䲧郡夫人之墓西筑堂以併祠程夫人供养铺设种莳布植一一如式旁祠置田若干畆以充祭荐守护之费初醴陵以乳泉得名其泉不时发父老相传有异人至其地则发醴陵升州设教授自元宪始庚子春山亭落成而泉发于亭下凝碧如染因名亭漾泉中都官部使者州长僚佐学士诸生徴图作歌以相推羙及是以名祠前之池亭所以申报称寄思慕之道甚备而不鄙辱谂扵予噫嘻此固畴昔所常惓惓扵缘情起礼之叹者也元宪年方强仕有才学能不遗其本益取徳义道艺倡率程郑子姓使两家贤俊云蒸雾滃他日轩车驷马修宗合谱扵高守之亭者累累百世而不绝后之君子夫岂惟高魏陈叶是许将程郑阀阅附焉葢皆漾泉之余泽也耶其年十二月十日剡源戴表元记固海宿云山崇胜寺记道奉化鲒埼西南五六十里有聚曰固海有山曰宿云有寺曰崇胜山起镇亭囷盘枝披爲大小横山蓬岛安岩马鞍龙髯墟之属千萦百折而后至扵宿云傍峙一麓且伏且昻上人目爲镇山头若与镇亭相首尾者自此外薄爲海而山止矣山止则气必聚前扵搆寺者取扵宿云率面之以爲对旣而掖之以爲右三易而负之以爲背趋迎按据始与山称寺之额自唐天成三年名固海院宋治平一年改今名寺之栋宇兴废则有璋禅师者实爲开创第一祖而不知其所从来屋久且敝嘉定间妙圣师一彻而新之惟大殿爲故物至元丙子之兵方丈祖塔外皆以毁废祖森师乃重建法堂库院诸室储材蓄工将以次营懴殿立塑像前寺主文彬师亦拟扵道塲上饰观音自在像渐渐可以完复旧观而森师逝己丑二月隣境盗发寺屋自方丈祖塔及彬师下房外又皆燬于是一正师劬劳撙节而重兴之以戊戌冬建库院又二年壬寅冬建懴殿文约师建台门长者天台蒋邦佐建法堂丙午冬建香积厨马溥建大释迦像诸余藻饰位置以至祝釐禬灾之处凡寺之所须无不具备寺之田产赢缩则旧籍仅二十有六畆山一百畆庆元元年昙产师始扵寺东青山西得海成田得若干畆继而妙圣师扵川塘南筑月浦得若干畆然犹不给迨一正师又积累増买六十畆有竒以充长夏口供由是晨昏鼓钟寒暑鼎钵才成丛林而扵后协賛倾赀助役者僧如日如月也及是耆宿文采等以状载顚末与其诸老之绩若一正师之行实来求文以爲纪一正师之居号䝉泉奉化浲者呉氏子年十八弃家投寺僧如岳爲比丘稍长讲学扵南湖安道宁法师华亭西岩伊法师有贤名丙子归尽思兰若奉乃祖彬师师逝继主其席兼主宿云者十有三年逝以丁未正月窆祔月浦祖塔侧夀五十八嗣三人允聴允时允中师爲人天性崇重接物无亲踈一以慈恕葢状之云云如此余闻宿云山久山南古仙人种栀林烧丹洞灵迹接踵而有窃以爲四方之事可以老息若此山州里之中簦笠扉履之所不及固不得舍寺又当台明孔道要会多游从开堂振钖先后多得贤主人旦夕幸身闲徤或㝷灵运穿山之踪继兴公登隆之赋而庻几见之遂不惮以文爲之先容云至大戊申之后十一月旣望记天夀报本寺记奉化剡源之山起会稽略天台穿连山界岭石门南东行累十百千折然后逹于班溪堂皇旷夷扈卫偃伏行道之人皆以爲宜栖禅林梵坊而未有领㑹之者余近过其地则风湮林莾间朱碧翚焕钟鱼有声问其庐曰天夀报本也问其创之僧曰正思也问规搆曰刬荒莱揭隆栋有若幻成凡室之扵殿堂廊庑帑廥庖湢像之扵绘塑器之扵食用诸物无不具也问产殖曰田之可稼者爲畆二百陆地山林之可艺可薪者通爲畆百五十朝夕之饘粥公私之靡费可不至缺乏也问岁曰经始扵大徳癸卯距乙巳落成之日无几时也扵乎据形势之要擅工能之巧谋敏而业宏心精而虑久是何不动声色而倐忽变化魁伟不常如此㢤世儒多言浮屠法能绝私去累无爱惜恋慕扵心故遇事往往坚决不就不止又所与游尽江湖之交多阅扵土风而熟其何背逆顺故所爲而成所成而善是不尽然思师扵班溪爲鄕里毛氏子父讳某早世兄弟五人最少者亦爲僧曰清瑞思师自其㓜年母邵氏即割爱命之薙髪易服复与之经营之资曰他日我老愿汝筑一庵以养我师受其言庵未成而邵氏没日夜念之不能忘扵怀清瑞师怀之爲助鄞田若干以起其役功用克集庵之考卜师耳目所自悉其初本以居室之名名静山师以庵籍校之奉化凡四五百区今存者才什一非壊于故家子弟则同门僧挟强懐妬以破荡之遂以公椟上闻乞易庵爲寺而得今额其名义葢上申华封之祝下存凯风之思云寺僧相传用甲乙思师之下曰拱辰曰自端其世世以次谨持之俾勿替至大改元孟夏七日记法华寺兴造记奉化僧刹以名迹着称而人所慕游者东岳林西雪窦二刹相望六十里修溪隔之峻岭矗焉或值霖潦冻雪进不得逹而退无所休自余爲儿童时闻患此久矣后十年过之则当二刹之中日峰之西南有法华接待者建屋庐储饘餐以爲行路之憇食又二十年过之则前钟后鱼左巾右钵崇殿修庑层轩复院骞髙耸跃峩峩然成一寳坊𣑽宇矣讯其事葢法华僧前后二师者实爲之前师曰妙森后师曰文冏前师扵时涖日与其贤主人赵二卿者相善二卿爲之捐粮以补竭资力以创施久而迩孚远悦输助恐后遂罩其趾爲唱法之堂爲炊饔之庖爲偃劳之室旣而二师图所以永久也前师居治如故而后师持凾游从江浙间富豪乞求余归营子本以贮田产由是法华之举渐立而前师病垂殁力惫求后师于卧榻侧瞠目嘱以吾二人握空拳爲江湖竖津梁不可中辍意后师荅以尽力当如言即瞑而逝宋咸淳辛未岁七月五日也数经始之年当淳祐乙巳至此二十五寒暑矣后师嗣爲之益増田拓址裒材展工又凡二十五年然后缁流居游出纳之所像设妥侑起止之位法屋拱卫庄饰之序大小靡不完备与奉化诸大刹等伏腊朝晡百需之费亦不叚求外而给扵是略可如志而后师又病又力惫以艰难继绍事宜嘱其嗣若珣軰而逝其语如前师加苦元贞乙未秋七月十八日也后五年若珣軰惧岁久坠其遗言而先劳之不可不纪槖事状底里来请文志诸石余惟一法华之有无在宇宙间不爲损益而其道之所由兴废可以爲世之劝戒方是地之未爲法华接待也人见其荒榛野草固不知有今日之盛虽二师往来颦呻霜露中时亦何敢以爲必济谋同助劳肯分志广而衆不疑故能赤手竟成之然又必须五十年之相继事始不废孔子称如有用我者期月可也三年有成称王者必世而后仁称善人爲邦百年可以胜残去杀矣而孟子称大国五年小国七年至要其大期则谓五百年必有名世人之行志待五百则巳远任之者复要之必世而三年五年七年期月者皆是也而功卒不立孤行而少与多嫌而数易故吾儒之龃龉什有八九爲二师之徒所笑无足深怪二师皆居鄞之通逺前师周氏受经金谷空相夀五十有五后师戎氏受经城南䏻仁天夀夀七十有五蔵骨异塔合亭在法华后鳯凰山上大徳四年后八月望日记剡源戴先生文集剡源戴先生文集卷第六剡源戴先生文集卷之六四明戴表元帅初记杭州祐圣观记祐圣观在杭州城东隅宋淳熈三年丙申岁所创也越再乙未当皇元之元贞元年今灵妙贞常崇教法师王君夀衍波玺书之宠来领观事始至暏营缮事剧即勤励自尅完缺饰废不期月绩望大孚乃从遗老捜问故实而记载之详冺然无闻乃愕然而作曰噫兹宁非缺欤葢观之地旧有明远楼者阜陵尝读书其间后移爲观以崇奉祐圣香火爲百姓祈福仍赐今额以道士仇君安一主之然馆庑徒具而资粮不充属杭尹若漕以时时经纪之而巳又后寿成后许以遗命拨养田二十余顷之隷仁和临平者归观庆元四年戊午观始有产籍旣而端平元年甲午有栖霞何氏一区之山林淳祐三年癸卯有钱塘界田原园麓二千余畆俱以恩泽得之然后化者有归而食用无乏嘉熈元年丁酉夏民庐火观遂延燬籍有司之力期岁复旧至元十七年庚辰冬复燬惟门台及陆君宗补虚白斋存焉扵是陆君竭囊槖躬畚锸昼夜兴缉大人长者闻声胥应时则有若平章政事游公副总管张公援助爲多荆榛瓦砾中百础齐筑工殚力疲而法师适来若素后绘若耕终畒凡陆之规修廊崇殿丛房复宇罔弗周举最后乃架方丈之室丹青络连簮裳游栖薰脩有憇朝展有次岁时朔望群瞻軰趋琅璈之音檀沉之氛风行雨渟灵斿神槊隂翳闪烁嵬嵬乎信藩都之胜观仙真之珍宅也夫由曩之创则重劳由今之继则倍善诚盍亟图之以传信劝远爰相与斵石来请文余惟神道设教所从来久矣而是观韬蔵俛仰扵百有余年之间名字若存若亡主者自仇君后且十七易及今始适遇其时而兴又适得其人而盛是殆非苟然者然古之至人常以道超世不以世溷道迹其天游神运逍遥挥斥自当渺八荒爲一室阅千纪如一息去留伸缩无不如意而暇计较于区区名迹之短长乎惟至于有生之必有寄有寄之必欲安且久虽甚旷逹谁能忘之此纪𫐠之所以不可废也因不辞而爲文俾刻之大徳五年辛丑夏六月旣望剡源戴表元记婺源羊闘岭施水庵记徽之山由闽出其緜连东行千委万折将舒而爲婺源也五岭截焉气雄形深脩峭阻阨而其涂爲三呉百越商旅之所必经加以霾雾暑潦风雪之蒸薄蒙冒前无停居后无行群则螫出恶兽异物隐见骇惑不可睥睨往来者胥以爲病有上人洪君觉震当五岭之中曰羊闘岭者躬刋筑之劳创精庐若干楹以休行人之艰惫又烹汲茗飮以沃其渴烦旣又惧功惠之不旣爲捐稼田爲畆者五圃地爲歩者二千一百六十使学道者徒守而居之扵是人之有役扵婺源者如无五岭之险焉余尝见世儒非杨墨氏杨之持巳坚墨之狥人广而要其终俱不能以无弊若洪君之不惮疲其躬以济物不近扵墨氏之道者耶而人何由非之葢当先王时斯民之行者虽累千百驿山不逢虎兕水不忧蛟龙疑也有铸之以象迷也有指之以车阻也有逹之以节劳也有止之以舎饥也有输之以食使洪君生扵其间虽欲行墨之道如今之爲其何所施乎然若是者世必有真儒能爲之顾诸君谈何容易而洪君之事近在目睫不可以不纪其始使来者姑有攷也五岭扵婺源爲着其外有回岭弥险前是洪君旣尝庐之因附书焉大徳五年岁在辛丑八月旣望重建瑞龙威徳寺记信多名山山尤名者往往浮屠氏居之有居贵溪之瑞龙山者曰威徳寺相传天将雨即有云气䝉䝉然吐其上旱岁有司爲坛墠请辄应由是以瑞龙名山而寺额取神灵润泽之义如所称寺葢爲民而设非㝷常崈土木聚缁褐而巳然郡志扵贵溪载威徳寺县志併载寺田五百五畆而皆不详其所起惟僧家以爲时马祖禅师实始开筑寺久且废田归豪家雩禜之迹亦少而瑞龙爲空山矣乃至正已丑岁今天宁主僧妙薰自铅山西林归道途所经目悟心动会诏㫖许所在兴葺废寺有侵疆匿产者诘其罪扵是夷荒发坚鸠良役能凡经营六年门台廊庑堂寝房帑洎诸荘严像饰之制靡不完丽簦钖往来钟鱼期昏俨然与承平梵宇无异此一瑞龙山也以昔焉废之之易而今焉复之之亟何居是不系其人乎万家之邑百里之城视一寺爲大也居其位而不治其事问之则曰吾志非不及此权不得独爲也今夫妙薰师爲之不因其素治之不当其任谋兴于邂逅功成扵咄嗟劬躬悴心先施其劳而后食之及旣去来天宁则以授其徒之尝同宣力者广灯广授广猷大临崇弜等使次第补其处行蔵进退从容治办岂不耸然异于人㦲师字少白闽儒家黄氏寺成之九年遂来索文爲记因爲畧叙本末若证验文椟倾助氏名它石具焉大徳七年歳在癸卯五月朔日记邢州秀野堂记邢台王成父自其先大夫筑秀野之堂扵所居之里洎成父长成而能仕以材选佐使江南乃及与余交而问记扵余余嘉其意不得辞则本故实据古昔爲成父讲之先王之时人无不农凡操耒耜服稼穑者通谓之野人人人皆农而何以治之扵农之中择其秀者以齿于学以録于鄕以升于朝其尤秀者爲大夫爲卿爲公而通谓之君子孟子所谓非君子莫治野人非野人莫养君子此其别也汉始以秀才名科然亦不废力田孝弟诸目自是有公府辟召自是有九品中正其所取之人载在史册往往由草野得之非皆纶巾羽扇唾壶麈尾以清流自命也科举任子兴然后一切鄙农不爲余之少时身预斯弊中原风俗则非江南可比三河尤爲豪杰义士窟宅想见王大夫名成行尊倦游东归有意扵斯堂而营之也神驰大行之飞云目遡漳河之流泉下车舒徐廵按阡陌班荆从容问劳父老禽鸟往来花竹左右一时功名经济之怀收卷净尽平生交游故旧闻堂成而落之烹羊羔糁伏雌弹铗击筑醉舞起和而歌噫鸣扵是公罔扬觯张老进祝举过庭之异闻修饮郷之旅语雍雍乎于于乎其尚友温国徴名洛园而徜徉扵秀野也然乎岂不然乎成父之材之能仕余所闻而知也抑成父有所受之而然而余之知犹未尽也士何用专以材得名亦何用以能仕爲材成父顾斯堂之名而常自省焉徐氏报恩阁记人道之至亲无踰扵父由父之亲而类之凡父之同父皆父也皆父则皆亲然先王制礼独许爲父庙而诸父不庙者尊各有所专也皆亲以顺其情独尊以严其义而礼始行又当其时生闾里死族葬服尽者举同㸑之缌属逺者预四宗之祭想见世家族聚虽百代可以不散而况群从尚近之亲乎后世宗法先壊人无贵贱以析居异产爲俗以第五伦之贤而爱衰于兄子谢太傅之义而哀废于期功他何望㢤弋阳徐君觉民尝爲予道其伯父思斋公之事徐氏初以儒俭起家迨觉民之生十一年而丧其所天思斋公㒇之犹子也爲之督业爲之聘师爲之典衣鬻田以供其费比长爲之通名于郷先生谢礼部张教授之门以尽其艺艺成而科举废公亦与世辞矣扵是觉民兄弟旣葬公于里之杉木原有司上其名而官之遂教授信州再转尤溪遂昌主簿而家且日肥觉民曰吾㣲伯父之赐不至是图所以寄其慕思者杉木原之旁不半里有寺名中山乃扵寺东偏剏飞阁三间严像设洁龛几崈鼓钟割上肥田十畆以予僧俾讳日以其礼祠之而聴徐氏子孙会祭阁成扁曰报恩夫此何足言报抑聊以志不忘焉耳如是旣定觉民不自安以问于余余曰此虽非先王之礼而犹先王之意也不然儒家者力旣不能置宗法又不许备庙人人各亲其祢世世愈逺其祖而觉民之一再传不复知有思斋公矣觉民其忍乎君子于此不惟当姑许之又当奨成之使爲尊者知恤其卑之有报爲子姓者知不遗其旁亲之爲美扵以扶人伦劝世俗宜非小𥙷阁扁某公参预所书其割田件目剏阁月日载在租籍此记者宜不着此乐堂记弋阳徐觉民爲尤溪主簿时大夫人年适七十觉民归而率其子弟诸孙奉觞爲寿懽如也顾旧堂颇迫隘明年因其后隅辟而新之爲个五爲楹十二魁深廓方有翼有容遂取白乐天对酒诗中语名其额曰此乐堂而属余爲之记余惟天下之乐出于力营势致者莫不皆有浅深丰约之不齐而惟奉亲之乐得于中心之诚然不以贵加不以窭损迨乎情真事惬适无抵牾则单门素士之养或有王公卿相之所不及乐天名位固不爲甚髙其清才至性发于懽畅形于歌诗铿锵脍炙轰人齿颊觉民有羡于此而取焉无所不可抑区区之论以爲觉民似不必甚羡于乐天今乐天在固将求爲觉民而不可得也何以言之乐天奉母时家贫俸薄尝从禁林乞兼京兆戸曹参军以便养凄凉酸楚闻者怜之后来禄食稍充居饶园池乐备丝竹则其乐日与賔游僮伎共之而不及亲矣新井之篇爲母受恶一斥司马再迁分司逃䜛畏讥浮沉终身兼之门清祚薄子息稀绝晚节寂寞目同枯禅而何乐之言乎今吾觉民官虽浅足以行志居虽僻足以全眞进无简书之忧退有山林之安而大夫人自其盛年秉节励操勤劳之获积成丰余贞烈之苦舒爲康怡岁时晨昏问安展庆綵衣盈前含饴拥后意动而甘旨具頥指而供帐给计人生居处承顺之恱一一无所亏缺岂惟乐天愧之将世之凡爲人子者举愿爲觉民此乐而不可得也古者朋友比兄弟之义将登堂拜母觉民扵余不可辞乃次第所欲陈之云云以先之而因以爲记大徳八年四月旣望氷雪相㸔之居记呉成李法师之居在京师崇真宫客有疑于氷雪相㸔云者以问之其人臆之曰法师厌纷嚣羞溷浊姑有取扵天地间清物以爲洗心盪目之玩焉耳何疑乎其人之羣有学道者闻其人之说呀然而笑曰噫是以世议相短长可也乌足以书逹人之云云㢤且子以爲氷雪者孰爲之曰气爲之曰气孰爲之曰水爲之曰水盈扵天地间爲云爲雨爲霜露之属皆是也而得爲氷雪而可常常玩之乎曰氷雪之可玩者以其爲水之变而愈清者也曰水变爲氷雪而愈清不曰氷雪又变而爲水乎葢尝静而思之氷雪者水之迹水者天地之迹天地者太虚之迹太虚者气之迹人以其迹与太虚之迹相摩不啻百千万尘之一息其偶然得气之清而能以功言行业着称扵时而超异扵流軰者亦犹水之偶变而爲氷雪也名成志就得其慿依享之长年而有后者氷雪之近扵人而收蔵稍久者也俯仰虽不愧于幽明而忧䜛畏讥名不能终全志不得尽遂者氷雪之难成而须臾幻㓕者也全贞守素深潜不市以自善其道氷雪之处于空林䆳谷而无斧斤之戕风日之烁者也然是数者皆不能不化虽不能不化而其爲氷雪清气长在也抑其说何止于是吾逰扵世而知夫人之可贪可慕者无如权货势禄大之英雄豪杰之所必争而小之不免爲愚夫愚妇之所共惑当其疾趋而求重关而扃莫不以爲难致之珍不㧞之业而由吾观之经扵吾前而不留于吾目萧萧然水雪之不若也故氷雪一也有化之于迹有化之于无迹有迹之化吾前之说也无迹之化吾后之说也吾常见儒者不渉吾道家门戸以爲恍惚怪诞故其事难爲言吾道家所居有琼林珠玉之雕饰夏暑不能使之暄冬寒不能使之冻穷其飞腾变幻绝迹之观希世之须何境不可遗何求不可获而况区区氷雪之玩欲有即有欲无即无乎而公等何以疑之扵是客与其人者骇叹愧谢知世外之学果有所未尽也托余述之而文之以爲记晚香堂记番昜樵隐吴君作新堂于夀枥山所居之西偏种菊其间而名曰晚香其子法师与余游以书属爲记葢当其时公之年与夫人之夀皆七十法师自禁林得请归奉觞称庆朝廷之近臣江湖之名儒凡能文词墨翰者俱有饯赠以相褒美夸叹华编魏榜照耀山谷文轩贵驿震动行路以人情论之意亦可以娯迟暮畅忧郁而不愧于其名矣法师曰不然吾家居枥山几余二百年自樵隐公以上世有厚徳不戚戚以居不汲汲以趋方番昜盛时朝朱暮紫东印西组人无寕踪而樵隐公处之恬然及今诠改举罢驱驰之事尽息而吾樵隐公恬然犹前日也顾作一区之宅以避寒暑燥湿前有清泉盘石之观后有脩篁茂樾之美行豆觞业诵絃于其中巳不啻足必扵耳目欲有所増益将世情何物不可愿而独取夫菊殆微懐淡泊偶自相合耳而何他说之云乎嗟夫物之无情不如人之有欲自垂髫以至皓首余见富贵家多矣名园甲第迁竒花构怪植千金之资万夫之力聘致惟恐不亟装饰惟恐不侈歌钟未休老惫且至幸乃有贤子孙扶特之仅仅犹可自保此不待远取而知也而吴氏隐德盘薄停蓄至于二百年之久可谓晚甚犹徐行㢘取如是天岂不愈念之而士大夫闻晚香之风亦可爽然动心哉是爲记大徳八年秋九月四日先天观记信之龙虎山以僊着学僊者附之而居枝牵叶聮不可胜数也曽贯翁作先天观扵其山之南役最后地最僻境最胜其初也人皆疑之终也人皆竒之贯翁曰噫嘻吾何意于是乎㢤葢吾生而畸孤年未衰而倦游交虽多而寡谐以为旣不愿有求扵世徒得数弓之宅一夫之田奉吾师香火而休焉巳不翅足顾便近地不可得会有以山麓售喜而质之则樵者扪岩而苏耕者焚林而畬其艰且劳如是而何以爲居然不敢决焉舍去爲之尽力攀陟一睨忽然而堂皇开突然而辅卫立问其名若仙人冈尘山台山天应山之属平时想像扵烟岚渺没间者一一近在目睫心不能无动遂乃铢累寸葺自经始于庚寅明年辛卯精庐成又明年壬辰中堂成越十有三年甲辰祖殿库庑门台诸室俱成涧径自水口甃至观前可三里水萦萦四时不绝流遡鹤飞台下少东第一桥曰双清其南曰月泉益东第二桥有成石如船俯涧中曰云阙而遡少南第三桥曰桃花流水益南又桥北折滙一巨池曰长生先天观门临焉过门益北粟中又折益西曰自然亭自然之西南曰深处深处陡上巍屏矗张正与僊人冈尘山相客主曰雷坛俯坛而西南曰云菴曰逍遥眺琵琶峰可企而也复南俯一圆池曰鱼我鱼我之顷曰天风云外其东下曰元圃益下横二泉而瓠腹者一瓢余流爲丹出二泉右可以第四桥左可以长生池也诸名或亭或不亭或扁或虚大略使人游其中如循环无端观傍田可稼者余百亩田上山破荒发坚悉种花竹杂果木今皆滃然成茂林此吾居山之颠末次第诚不料得至于此而人何以疑之复何以奇之乎吾始闻贯翁贤愿亲之及承其言俭而慈静而贞信乎其有道高君子也古之爲僊者不择地今所称琳馆往往爲人指目者其先固皆荒巖絶谷不通车辙马迹之处意有神物秘惜待其人而居之如贯翁之于先天寕非是耶寕非是耶请以是爲记大德八年九月日朔旦虚室记人情之至不能忘者莫如身因有身也而不能忘其居因有居也而耳目口体百物之须举不能忘焉因有耳目口体百物之须也而贫贱者思足其欲富贵者思固其获贫贱者思足其欲富贵者思固其获而世无闲民矣临川危公远法师与余相遇于玉溪之上曰若我则庶几免于斯夫余闻其言固心异之阅一年而以书来请记其所居之虚室嗟乎公逺乎子之室其旣真能尽虚之耶抑方将有诸而遂以渐虚之乎人之一身寄于茫茫行于冥冥得有其室实难有室而能虚之尤难有而能虚虚而不失其有尤加难焉公逺生于世家左元右史前道后术少无科举利禄之贼长无妻孥产室之锢所谓耳目口体百物之须仰于世者甚简使之富贵可以知其不迁使之贫贱可以知其不憷而又出门尽见天下之名山大川登堂则纵交四方之公卿豪杰凡老师宿儒经生学士白头羡慕而不得如意者不劳经营悉萃几席餐芳袭腴搴竒揽秀天爵之华内美之珍无物不具公逺方守之以谦取之以㢘薄积而厚贷多耰而少获其爲室也可谓之有而能虚虚而能不失其有者非耶虽然公逺爲老子学者也虚室之言出于荘周庄亦师老子而老子之虚与荘周异老子之虚虚其徳其言也忧世以爲慈同物以爲和譬之与天地八荒万象爲一室者也荘周之虚併其言而虚之久则将使人傲世逃物而自居其福譬之欲以天地八荒万象爲巳之私室者也公逺其审择于斯二者而居焉大徳八年孟冬旣望剡源戴先生文集卷之六剡源戴先生文集剡源戴先生文集卷第七剡源戴先生文集卷之七四明戴表元帅初序春秋法度编序咸淳中余备员太学博士弟子见学官月讲必以春秋窃怪而问诸人曰是自渡江来以爲复讐之书不敢废也夫复讐之说初非春秋本旨中兴初胡康侯诸公痛数千年圣经遭王临川禁锢乘其新败洗雪而彰明之使爲乱臣贼子者増惧使用夏变夷者加劝儒者之功用所爲与天地并如是而可耳塲屋腐生山林曲士因而掎摭微文破碎大道爲可悯叹及其久也春秋之编未终讐不得复而鼎迁科废学者不待申临川之禁而絶口不复道矣虽以余之困而愿学求欲如昔年从博士后时意气讵可得耶鄕郡赵君汉弼与予爲同年生精力趣尚记诵讨论视余略不衰惰其先人清敏公尝以春秋经传集解奏之经筵刻之琬琰者若干言经火燬㓕汉弼追忆而补存之摘其出扵先公自着者定爲若干言又评考二百四十二年行事合扵诗书六典名曰春秋法度之编者若干言无近世掎摭破碎之嫌而扵儒者之功用有所发扵乎何其能哉葢汉弼之爲人吾知之生扵纷华之窟而能勤长扵功名之涂而能静老扵艰危之境而能泰故其扵是书亦不以世故炎凉盛衰而夺抑交游之期扵汉弼何有纪极汉弼年未甚髙余戊戌春过之见其萧然一室几砚在左杵臼居右畦𬞞汲井无一毛干世之色其扵春秋法度未可量也通鑑寤辩序学者之扵书犹贾然贾欲居货必据乎雄都要府五通八逹之衢百物之聚时其羸诎而察其良窳博取而精出之而又取之以廉而守之以不悖然后可以爲善贾不惟能富而能不至扵败通鑑者衆史书之雄都要府五通八逹之衢者也通鑑未出之前稽古之士一史不窥以爲阙通鑑旣出衆史书事以略废是天下之货一日不劳而致之矣然自余知学以来而见前后軰习通鑑者甚少不曰未暇则曰力不及夫力不足者穷贾也力足之而未暇者弱贾也暇矣力及之矣而有终身不习焉者陋贾也幸逃是三者有是三焉穷力而习之诘其事前举而后随诵其言累百千万不逸一辞可以爲难矣然而不通其理不尽治乱贤否之所以然则犹多蓄天下之货而不时其羸诎不察其良窳货虽多而不知爲富之术是滞贾也又有人焉能习其书能通其理能尽治乱贤否之所以然可以爲愈难矣然而措诸辞则戾扵训施诸用则趋利逐便而不适扵经久则奸贾也奸贾不若不贾之善也里中有博雅君子曰主君熈字子和予晚不及见而见其弱冠所着通鑑寤辩若干言而读之竟事求当不求遂语求尽不求巧时引周汉以下千余年陈迹裁之扵王道此其譬扵贾也若挈禹贡九州山海之富而用周官之法衡之也岂与夫白圭范蠡軰比力而等㢤惜乎王君年未老而学巳成迨其老且益昌而不得一名以行其志使之议扵朝闻扵国也君止一子今亦老矣贾术非不善也而世穷人之博其书与否不可知姑私系所闻以谂于同好云尔读易蠡测序古圣人之经至难言者莫如易余攷王制见先王时之居学校者其法春诵夏絃秋学礼冬读书而仲尼之门人记其师雅言之详不过诗书执礼而皆不及易惟其自爲也则不得巳有文以明之以见易非圣人不能言而虽圣人之教人亦不使人之得以易其言也汉以后始有易师今诸家法度髣髴具存往往用之占步测筭非若后世之言易者以爲必能通圣人之言而续爲之说也余之少时不免斯累近乃稍自悔艾欲慎其出窃尝间与爲杂学者往还若丹经之铅汞历书之纪朔医家之运气兵家之机势大略反与易合而支离泛滥不切者莫如书生举子之说此无他使数氏者犹託扵象数爲可准而书生举子专以空言谈理故也儒者徐君之祥自番昜槖所着易经蠡测若干言见余扵余杭其言象数取皇极扵康节取太极扵濂溪厥旣知所先务而诸卦之中多详其变曰非变无以明易自正体伏体互体变体反对体上下体而通之一卦有六十四以至扵四千九十六愈变愈通而卦愈不穷有辩卦中有四画五画而成卦者皆见扵易反覆恳欵实皆不叛扵新安汉上二朱氏之学余甚慕而奇之而徐君机神敏给扵天人性命事物精粗之理他人经年历纪而未喻者一日即了其得扵天葢厚不但人力之勤也然君扵易书之变本由象数以通理而象数者起扵无而寄扵有理者妙扵有而归扵无寄扵有者其变可知可言归扵无者不可知不可言也人之可知而言易之变固不止扵四千九十六人之不可知不可言画之一不必三卦之八不必六十四可也古人老而学易易又爲忧患作徐君渉世益熟刋落轻锐而复谂之蠡乎蠡乎其游于圣人之海有不爲夜光乎左氏窥班序夫子没遗言之着于世者爲经学者各爲说以通之通之不得则反诸经惟夫学春秋则异是左氏公羊谷梁三家者与我肩随而学夫子者也后世信扵其言乃过夫子三家之中左氏之徒谓其师逮与夫子同世信之尤确而春秋反爲疑经夫左氏者岂曰真足以蔽春秋㢤缘其文胜学者有求扵左氏而无求扵春秋故耳余扵近世得折衷左氏之书二编曰晁吏部杂论曰吕着作后说晁约而通吕愽而覈尝欲依倣其法删繁去滞定爲一书以逹扵春秋之义而力未克也年来倦学葩叶凋藁以爲二编之法虽在所举而江南研经家自欧阳公以来皆直取春秋爲㫁甚者尚疑今之春秋出扵鲁史本文者不可尽攷无问左氏因知学广者疑固多如登千仭之峰举足愈髙而见愈杂如游四通八逹之途竒珍异货目眩而不即定要其定而不杂久然后自得之耳叶君正道以左氏窥斑示余余读之犹爱晁吕时也问书之所繇成则方诸儒汲汲科举之年君巳脱藁乆矣嗟夫此岂若余年少退惰不自力者比邪君名某台宁海人于景龙註朱氏小学书序余儿童时闻郷里老儒先生以小学教授者才四五家毎讲课罢杂试河图洛书之数若尧典闰法禹贡赋则周礼兵制之类又少暇则都讲口授颜氏家训少仪外传等小书故诸生畧有姿性者自未冠以前而诸成人之事皆巳槩举扵时朱氏书犹未盛行浙中时从人传抄之以相启发恍然如杨雄问方言蔡邕见论衡之喜及甲辰乙巳间有用其说取甲科者四方翕然争售朱学而吾鄕以远僻方获尽见徽文公所着书大抵诸书惟易本义四书註小学书最爲完备其余或未经脱稾或杂出他手非全书也今三书者惟四书家有人诵之易本义真知者绝少而小学书最益扵人人无读者良可悯痛于君景音生扵文公阙里年齿长大而好深沈之思独取小学书句释章解欲以行世羙㢤其爲人乎余也少而逺游长而亟仕不惟学不俟成而併与儿童之所得而失之固于君之罪人也㢤天启其衷方自悔咎幸于君书成则愿秉烛而学焉属书序引谨笔诸其篇端云元贞乙未季秋朔旦陆宣公奏议精要序有陆宣公奏议精要三卷宣公呉人以纯诚直谏嘉猷逺识学行政术爲唐忠臣未尝以文名也其言亦止缘当时利害而发非有垂世传逺之意而眉苏公父子亟慕而学焉大苏公遂取其书进之经筵以备讲读自是以来学士大夫以諌诤者尚其悫实以诏檄者尚其明逹以书判者尚其果决以谳议者尚其详尽而宣公之书行矣夫以宣公之诚之才之识之学发而爲文在其当时虽尝暂用而蔽扵昏愎憷扵䜛邪至扵䝉疑负累偃蹇困踬视同列材名下巳而位宰相者滔滔皆是独不得久立扵朝而卒以罪死死数百年其书始盛行扵天下则扵宣公可谓无负而怀忠抱朴之士行不愧神明信不欺豚鱼一时偶不遇扵其身者亦可以无悔矣呜唿韪㢤然自唐史称宣公议论炳如丹青者巳数十百篇今之所存卷帙犹爲浩汗故穷檐白屋之下沉潜隽永无所不可而簿领剧繁刀笔倥偬者卒然窥之有不得其涯际余友苏台陆君子顺乃採摘其精语要义聚爲一编以便观者万目之网挈纲而皆举千口之室入奥而不迷余爲之深嘉重叹不独喜吴中陆氏渊源之有致而由今以徃使人人不惮烦扵宣公之书因而熟复其用心行事将见草野懐珍者俱蹇谔之士台阁结绶者举端贞之臣扵人文治化似不无少补云大徳戊戌孟冬朔日汴略序古之通史者百家皆出扵父兄先世闻见积累以得之若司马班范刘李以降可睹巳其有草野后流庠序遗哲辛苦採拾而后喻者则不在此限然及其至也精之以讲学粗之以用世俱不病扵匮乏故东方生三冬之劳而文史可以足用陆贾贾山軰掇缀秦汉近事以资口辩而时人谓其知务此其效也汴梁立国百六十八年渡江而南又百五十年其间设施沿革本末条贯笔之汗青缄之金匮在承平时学者尚不能尽睹加以兵燬相仍典籍散失以余之渉猎记诵问咸淳景定中事首尾茫然不相聮属而况耳目疏远者乎天台潘可大生又后扵余质敏而志专学劬而识诣穷坐山谷授徒以奉亲足未尝出戸限之外而网罗旧闻自建隆庚申迄靖康丁未详其记事之体附以辨论若范淳夫之唐鑑胡明仲之管见名爲汴略者三十卷又自建炎丁未迄徳祐甲子金天辅戊戌迄天兴甲午撮提纲要名爲南北纪年者若干卷嗟夫如可大之讲学岂非灵龟神蜃潜蔵岩泽而光彩氛祲自见扵外也㢤使之进爲以用世何可揜抑而可大不愿爲东方生陆贾贾山之流者也姑爲题辞篇端以发其槩云急就篇註释𥙷遗自序古之君子不以道废物自一艺以上苟有所益扵人虽农匠庖祝之贱犹身亲爲之粤大圣人亦莫不爲若皇帝之医药虞舜之陶渔夫子之牛羊㑹计皆是物也夫古之圣贤岂以殚力疲肌爲异人之能也㢤后之君子平居侈然论古先王之道若不足爲而问之以目睫之事扵其所服食扵其所居处扵其所游衍肄习有日与之接而不知其名义者焉岂不大惑耶余之㓜也𬒳沐父兄之教凡小学之所当讲者幸而得其端倪气昏质陋中道辄书年益长而悔之乃始拊膺持颊以自刻励而文献凋零微言就绝一时交友方共诋伤以爲不切扵事毎至耕鉏之余酬画之顷有触扵心必黙识而私求之家罕书籍有急就篇一卷汉黄门令史游所撰唐弘文馆学士颜师古所註又经新安朱先生仲晦所校自谓名本然而篇中正文绝无音训註之所及疑义尚多窃不自量爲之补其遗阙兼有异同之说载扵左方尝覩洙泗以来师友会辨皆互出所疑以相扣荅然后理尽而学精使颜朱二公而在余固愿得而面请也又惟古人着书动缘教戒而作此书本取急速成就其辞以便扵童习而四民之业百用之宜靡不周究秦人以法吏爲师公私宦学传相授袭故以吏文终焉儒者欲求汉学惟齐鲁诸生训註犹近古㦲左氏蒙求序吴伯秀爲郷校诸生时余与之寒同枕饥同灶比试扵有司亦同业也然余性迟毎得有司命题辄勉强营度至移晷刻不能辨回视伯秀引笔书卷滔滔十巳成五六矣又当是时学徒如林问疑请益者八面而坐人人得所欲越几日榜出伯秀蒐然占居上游诸问疑请益者班班选中余甚惭而慕之以爲爲儒不当如是别十年余自太学成进士伯秀亦阶鄕举収礼官之科各相慰劳满意年齿又皆壮强自度非碌碌必将有所着见扵世旣而皆失官家居流落顚顿积二十年颜苍髪枯皆欲成老翁扵是余始悔其旧业谋以筋力之劳办治衣食㝷计朦种树书陶公养鱼法之类而习之顾此事亦非旦暮可就徒失之而巳而伯秀学益坚识益深风节益峻乃方阖门下帷躬少年书生之事取数千年兴亡之说贤否之迹皆䌷理纂缉成一家言惟左氏传自其少时即巳精熟葢尝取义类对偶之相洽者韵爲蒙求以便学者余读之如斵泥之斤鸣镝之射百发百返而不少差嘻乎异㢤夫人之材力相去果若是逺乎伯秀䝉求成扵左氏传又有笔记通纂扵毛氏诗又有集义等书次第皆且脱稾余虽坐前累不可望有所进抑攘臂扵勇夫之旁垂涎扵饱人之余意气固未巳也伯秀名化龙今又字汉翔云伍典䝉求序古之学者自其孩童能言而所以授之之事详矣然必至扵十嵗请习于外传虽其篇数今不可闻大要不过诗书执礼之目旣又俟其年愈长而气愈强识愈明也然后始许之以博学葢初不以譊譊口舌浮华爲急而惟恐夸根傲蘖芟锄之不早以爲终身之累而爲之师者又必学成行笃而不仕者乃敢居之故其前后軰之相成班班可攷其诗曰肆成人有徳小子有造此之谓也余爲儿时犹及先生长者而事之景定中时议罢童子利以爲龆齓之质而贼之以辞章记诵虚嚣无益其说是矣而白首纷如者雷同一律仅不过以举子业相传授其智复出童子科下识者病之铅山詹仲羙实生扵衣冠之林长扵文献之府来杭以伍典䝉求示余其一事亲其二事君其三夫妇其四长㓜其五朋友典系一章章系百句句系一事询其所以然则仲羙尝登故相江文忠之门而学扵白鹿洞有覩扵先师晦翁之说而爲此也呜唿令仲羙之书行充其言庻几乎成人者有以教而小子者有以学乎属余方以穷授徒见朋友间续䝉求何翅百家论其不畔于小学家篇数而可以养人之纯心穉节固无踰此编者故爲之序云大徳戊戌岁孟冬二日昌国应君类书蒙求序余五六岁时亲党间有中童子科者心慕之葢其法以通念九经而复试中能文爲出身夫以江南东西闽浙淮湘广蜀之大试者岁不过一二十人而中者不过一二人则亦可谓难矣景定咸淳中试员稍衆有司厌之以爲徒斵人之淳心而长浮慧废其科不用因念取士之法敝矣进士科最贵最敝三舍宏辞次贵然亦皆编析成言以待问谐比虚词以眩举幸而得之则冀不次之擢非若童子真能淹诵群经而试所能而后授一下士之秩而巳自余任子军功吏员纳粟之类岁以累百计又所不论有司不敢废岂皆爱其能㦲重变古耳而独靳扵童子一二人何邪其亦不详之甚矣童子科旣废三十年人讳之不习而风俗愈不加厚余以穷授徒江海上鄕大夫昌国应君翔孙过之相与慨叹江南经术荒芜纷纷朋俦中疑难满胸而卒无所问是谁当执其咎者出其类书蒙求示余凡诸经之指篇标韵举粲然在目汎滥而及扵仪礼尔雅诸子杨雄之太玄马融之忠经莫不皆有䝉求自初本以来昉而爲之是不一氏其能散而完博而精固未有如此书者应君葢景定咸淳前未废科时童子也呜唿难㢤余旣序其书闻昌国宦学士大夫应氏实爲祖至参预公遂大其闾阀而应君问学气行白首不衰方就家塾请合祠先贤天之欲昌其文以淑其徒者意未巳也大徳戊戌孟夏望后五日竒童烈女寳鑑序古谚有言教妇初来教儿婴孩余垂髫时每得侍坐鄕父兄必闻其举此二语以爲家诫爲之耳熟扵时东闾西巷男诵女织气象可入图画稍长大驱驰未倦而归则见畴昔儒素之门僮奴舆马姻连玉帛光艳薰烁一一无复旧俗葢时尚推移而礼之衰久矣史称万石君家醇谨不再传輙废而洛下袁司徒子孙后皆以骄奢败士大夫辛苦立门戸至此岂不可怜㢤窃尝思之人之常情当其未纵也先生长者以片言只语収之而甚易及其巳决则虽有司严行重法禁之而良难故古之人不问男女扵其㓜穉一歩趋则教之习让一饮食则教之知耻一祭祀则教之观礼非固劳其筋骸而䀨其视聴葢爱之而纳扵善也想见当时少仪弟子职诸书与彤管女史之类朝吟夕讽亦如余少时所暏记而今去之数千年謡译荒凉简篇散脱何由复可髣髴庚子之春有吴兴故家张生炜扵废书中得所谓竒童烈女寳鑑者喜其有助扵名教爲之裒广釐葺板行以示人而征言扵余余惟他书之行不行未必能损益扵世而此书行则足以使人知童㓜之身而必有所事闺门之行而必有所传其扵劝讲学扶彛伦殊非小补遂从臾成之而併书所闻如左程宗旦古诗编序语之成文者有韵犹乐之成音者有均一也均法废世以胡部新声爲古乐韵学流人又以唐人近体爲古诗矣可不痛㦲余尝有意绪正其事以爲乐出扵中声与人之歌诗最爲不远三百篇国风雅颂可以被絃歌荐宗庙者本不求如后世音切之备然当时人之诵念精熟士大夫㝷常叙述邂逅寄託必取㫁章一二以流畅其意者诸成文而有韵故也汉魏后诗犹入乐府遇其理到处流传至今儿童妇女軰能讽之兴起若如今人直谓之无诗无乐可也宛陵程君宗旦老而笃学取唐虞以来诸经传语之有韵者目爲古诗一编以诱激后进其意若与余合爲书梗槩卷后而归之元贞乙未秋八月日赵子昻诗文集序吴兴赵子昻与余友十五年凡五见必以诗文相振激子昻才极髙气极爽余跂之不䏻及然而未尝不爲余尽也最后又见干杭始大出其平生之作曰松雪斋集者若干卷属余评之余惟人之各以其才自致扵世必能相及也而后相知必相知也而后能相爲言余扵子昻不相及而何以知何以言乎子昂曰虽然必言之余曰必言之则就吾二人之今所历者请以杭喻浙东西之山水莫羙扵杭虽儿童妇女未尝至杭者知其美也使之言杭亦不敢不以爲美也而不如吾二人之能言何者吾二人身历而知之而彼未尝至故也他日试以其说问居杭之人则言之不能以皆一彼所取扵杭者异也今人之扵诗之扵文未尝身历而知之而欲言者皆是也幸尝历而知之而言之同者亦未之有也子昻末弱冠时出语巳惊其里中儒先稍长大而四方万里重购以求其文车马所至填门倾郭得片𥿄只字人人心惬意满而去此非可以声色致也而子昻岂谓其皆知我㢤故古之相知必若韩孟欧梅同声一迹绸缪倾吐而后爲遇而后世乃欲望此扵道途邂逅之间则又过矣余评子昻古赋凌历顿迅在楚汉之间古诗沉潜鲍谢自余诸作犹傲睨髙适李翶云子昻自知之以爲何如大徳戊戌仲春旣望尚书小传序双溪王先生古之君子欲明道扵天下者不能使人无异而尝恶人之苟同以爲异则道可因人而明苟同之情虽一时懽然无失而初不能以相发故以仲尼百世师西家之邻夫犹不知其贤而郷国之人至以爲不知礼故旧交游门弟子之徒虽逹如原壤贤如晏婴亲且久如仲由陈元犹或愕而疑之及乎事乆论定则亘古今之逺穷天地之广家传其书而人习其道此岂人情眉睫旦暮之所可期㢤徽士大夫尝爲余言朱文公无恙时同里闬有双溪王先生炎字晦叔亦以学行为诸儒宗两家议论时相紏切文公旣没而诸生方脱党祸起而尊奨先说非朱氏者皆废格不用王先生之书与其为人后生軰不及尽知以爲惜余不暇论其何如也巳亥之夏有王君传自京口来以尚书小传五十八卷相示葢双溪先生所着而扵君爲四世矣曰自吾先君子遭丧乱迁徙不一旧物皆不得存而此书俨然独完窃自喜幸余以余隙稍取问习其发蒙之义破的之辞大抵训诂家所未及文公居闲多扵诸经釐正不遗余力而独尚书及春秋逊避若有所待先生此书稿脱扵开禧末而板行扵嘉定初扵时文公易箦之日旣久假令尚在必相与绸缪桑雅旧相乐当有莫逆扵言辞文字之间者殊鄕晚出各立名字骤开门戸遂生异同之论岂复一一尽出其师意耶且经师自汉以来专门尚不相一惟其不相一而真是出焉而今人谓独视单听可以尽天下之耳目无是理也王先生又有易上下经解六卷易系辞总说若干卷余次第将尽求而学之大徳三年四月日天原发㣲序古之言天道者必兼人事自羲和来絶地通天以前书传之所睹记不可考也由是而有历象有律吕有龟策有祠祭磔禳盟诅之类其法与仁义道德纪纲制度之说通行扵世至其绪闻余论春秋之季犹人人能道之先儒有云河图洛书圣人以神道设教通经者病其固岂天人所以然之故在当时小人之所易喻而后世搢绅先生以为深远而难言耶天之未丧斯文而仲尼出仲尼曰天何言㢤四时行焉百物生焉至㦲其自爲言乎再传而子思子明之曰天命之谓性率性之谓道脩道之谓教而充其极至扵三千三百礼乐之羙九州四海声容文物之盛而其妙又归扵无迹又再传而孟子明之曰知性则知天曰存心养性以事天而诸事一一以天行之能治其人曰天吏能自治其身曰天民位曰天位职曰天职爵曰天爵道之将行而爲尧舜也曰天使之道之不行而退不失爲孔氏徒也曰天止之呜唿至乎㢤秦祸息汉学兴传言者杂灾祥䜟纬尚象者拘巫史推歩明理者溺清虚释老千有余年之间学者醒行寤语诿天爲茫茫无预吾事扵是有周程张诸大儒同时叅立扵隆平之代药其狂昏震其冥聋迨其说之流传未乆而将惑也又得新安朱子即爲之釐析剖决然后微言要指粹然一趋扵是了然而无复遗憾士之幸而逢扵其会亦可谓如天之福矣而奈之何学之者又以易废城阙之童耳熟而心荒市朝之夫口然而身悖前所谓秦汉以来之弊夫何以相远余行忧患展转百折窃意深山穷谷中轻功名拙进趋之士必有精其学而蔵扵家者一日新安方使君出其平生故人鲍景翔所着天原发微五卷相示读之自太极渺茫之始至扵行之所倚气之所使数之所起器之所拟精粗内外无所不纪而纲提领挈出扵使君指画不少景翔尝以郷贡进士一诣春官不售归食贫终身鄕长者提学郑君孔明馆谷之朝夕与共讲学书成遂为板传之以成其勤名以慰其遗志鲁无君子斯焉取斯讵不信然属使君巳为序俾予附书其后谨不敢辞先天图义序自汉儒易林之传绝而士大夫一切以理谈易几二千年如杨子云太玄虞仲翔纳甲关子朗洞极魏伯阳参同契之类往往皆古人象数之余说而学者疑其近扵历家方士弃不肯习迨至近世乃有太极先天二图扵易最爲深宻然非濂溪康节阐张扵前考亭朱先生尊奨扵后则二图者安知不以疑废今二图旣皆显行扵时而今谈先天者犹不如太极之盛何也太极以理先天以象数理易喻而象数难精前贤所以有狗马鬼神之论也余之少也固习扵科举长也阨扵忧患又生穷鄕僻邑无所师授亦莫能聴受其说山隂严飬晦以四十九图相示方员之象纵横之数不劳执比一一脗合而隂阳往来动静消息之理开卷可一目而尽是其扵濂溪康节考亭之学可谓叩其疆藩而窥其堂室矣世念渐空幸有余力可以偿平生饥渴之愿当从养晦卒业焉老子原㫖序右老子原㫖三卷当涂南谷杜君所着註老家多矣亦有出扵名儒大老之手而人无传焉岂故略而遗之耶缘其中未能释然扵老子之学而务矫其辞以合吾意毋怪乎有所扞格龃龉而不能通也儒者疑老子道徳仁义与礼之说又忧祸厌乱自爲也过多又谓老子非神仙无久生不死者以此数说积扵胸与今之言老子家异譬如越客楚服泽居之人而评陆产安从而折其衷㢤余尝与杜君商略此事杜君翛然而笑曰是乌足以疑吾师乎凡吾师之事吾知之若他人则何由知之吾师历年多最后爲周柱下史其着书某章指某事某章指某事类古史因尽出其原㫖诸所云云世儒穷年敝纪而不得者一一传其师意纵横出入无所顾虑呜唿世无老子之学即巳耳必若欲崇老子之学其书当自老子之徒自爲之吾夫子独善时门人髙弟身亲受业然目未瞑而难易同异之论纷然而起后来残编断简同门彼此相违者又所不筭葢皆以爲出夫子而卒不敢自以爲是而又暇强知老子意而註其书耶故道相若则能相爲知智相及则能相爲言杜君黄冠师不事煅炼方药役使鬼神察其意似耻之而不言至扵谈笑王侯之间游戏荣名之外逍遥委曲以退爲体以忍爲用变化无碍委蛇若虚是庶乎能爲老子者若余也何足以知之若余也何足以知之王伯善农书序世人尝讥嘲儒者无所用心爲必不得巳宁退而躬耕野间爲农以毕世犹爲无所愧负余毎隘而非之使儒者诚用将无民不得业而农预其数矣安在栖栖然亲扶犁负耒而后爲善昔者仲尼鄙樊须孟轲辟许行良爲此耶丙申岁客宣城县闻旌徳宰王君伯善儒者也而旌德治问之其法岁教民种桑若干株凡麻苎禾黍牟麦之类所以莳艺芟获皆授之以方又圗画所爲钱镈耰耧耙诸杂用之器使民爲之民初曰是固吾事且吾世爲之安用教他县爲宰者群椰揄之以爲是殊不切于事良守将贤部使知之不问问亦不以爲能也如是三年伯善未去旌徳而旌徳之民利頼而诵歌之葢伯善不独教之以爲农之方与器又能不扰而安全之使民心驯而日化之也后六年余以荐得官信州伯善再调来宰永丰丰信近邑余旣知伯善贤益慕其治加详伯善之政孚扵永丰又加速大抵不异居旌德时山斋脩然终日清坐不施一鞭不动一檄而民趋功聴令惟谨岁时属耆者强壮问能从吾言试其具幸而能则大喜出巵酒相劝奨即不能或怠惰不帅教輙颦蹙展转引愧如不自容呜唿真美㢤而儒者之道所谓爲民父母能近懐而逺悦者有不当然乎扵是伯善自永丰槖其书曰农器图谱农桑通诀示余阅之纲提目举华搴实聚顾旧农书有南北异宜而古今异制者此书历歴可以通贯因爲序发其大指併附载所闻见以信儒者之用世皆非空言令是书行而长民者一以伯善爲法虽人颂子产邑歌豳风可也礼部韵语序余少时请益鄕先生问记礼家言春诵何也曰诵诗也曰诵诗何爲也曰将以爲乐也曰夏又絃何也曰古之学官惟礼与乐其春夏皆乐其冬读书亦将以爲礼也不特此也其学曰辟雍辟以明经雍以和乐其官有祭酒司业酒者行礼之物而业乐板也余扵时颇领悟顾琴瑟亦不易爲惟诗爲近乐差可自力由是日爲之荣辱四十年人情世故何所不有而不至扵放心动性而出扵绳检之外者诗之力也来江东有铅山虞世民取平生所见古书之渉扵礼者叶爲韵语欲使儿童妇女流传成诵熟扵口耳浃扵心体将见朝昏节朔之仪不教而自行父师保母之训无言而皆喻甚有功扵人其教固不浅浅而虞君之意亦云厚矣扵是遂从之以成书而附余所知之区区系诸其篇端云齐东野语序齐东野语者呉兴周子自名其所编书也周子呉人而名其书齐语何也周子其先本齐人也周子之客读其书而疑之曰周子之辞谦耳非实也葢昔者学废兵起而天下谈客悉聚扵齐临淄稷下之徒车雷鸣袂云摩学者翛然以谈相宗虽孟子亦当爲齐学者也然而能非之今之所谓齐东之云者非实辞也故荘周目齐论爲滑稽汉髙责齐虏以口舌如斯而巳今夫周子之书其言覈其事确其询官名精乎其欲似郯子也其订舆图审乎其欲似晋伯宗也其渉辞章礼乐赡乎其欲似吴公子季札也他如称举旁引曲证如归太山之巓而记封丘之壝也过矍相之圃而数射夫之序也凡若是不苟然也而岂齐东之云㢤故曰周子之谦耳非实也周子曰我自实其爲齐非也然客爲我非齐亦非也我家曽大父中丞公实始自齐迁吴及今四世扵吴爲客先公尝言我虽居吴心未尝一饭不在齐也岂其裔孙而遂忘齐㦲而又太父侍郎公践敡六曹外大父参预文章之事岀入两制台阁之旧章官府之故事汎滥淹贯童而受之白首未忘失今弗图恐遂废轶古人有言人穷则反本若我者今非穷乎苟反其本则当爲齐故吾编吾书而系之齐何不可乎客曰唯唯则次第其辞以附扵其书之末周子名密字公谨剡源戴先生文集卷之七剡源戴先生文集剡源戴先生文集卷第八剡源先生文集卷之八四明戴表元帅初序潘可大孙子释文序始余疑孙子教吴宫美人战阵非事实太史公承袭所闻括其奇载之耳及言爲将西破楚入郢北㓕齐晋事亦甚畧葢古有是人善言兵不必其能自爲兵也而孙子十三篇遂行于世后之能兵者因共宗之嗟乎夫孙子者岂非春秋战国间恢诡抗㧞人世不独能兵者耶其书纵横变化深而切博而尽读之使人好焉友人潘可大葢修词而好焉者也年方冠于书无所不观而独爲孙子作释文若干言一日䄂以过余曰自吾爲此书朋友始而骇焉什四中而疑焉什六卒而非且笑焉什八矣夫非且笑者是诚不知而疑焉而骇焉者亦犹未释然于此也昔周之衰学士大夫失其所承凡能修明世教不畔于先王者惟仲尼之徒爲然自余爲游谈雄辩爲狂愤着书最下爲刑名计数诸家葢人人而能言言而能文也孙子其言兵而文者欤夫旣言而文故能勇变古人之法而自名其家由汉以来最名将如韩淮隂赵营平皆口传其语班班于策最奸雄如曹孟徳至亲爲之议他可知矣然而其书之要曰兵以诈立以利动夫车马资粮之输赏罚部伍之节山川隂阳之宜不待武之智而能及之也必若以诈而立以利而动生人何罪焉后世尊其人专狗其法袭其实阳讳其名凡轩辕氏之子孙逮于兹累千百年爲血爲肉皇皇然终不能自必其命非言之文者爲之乎于此复以文翼之譬若惧火之熄而扇其炎愈不知所终矣然潘之意非翼孙子者观其书所折衷至称仁人之兵主于除天下之害其杀之也所以生之诸如此类本孙子所未讲而学孙子之家所未悉持兵者得是说而行之则爲汤武之举谈兵者得是说而推之则爲伊吕之佐其心仁其术慎其于诈利也远矣然则必若潘君之云然后可以论孙子哉故孙子犹或可废而此书之意不可以不传也君名衍翁天台人大学中庸孝经诸书集解音释序儒者之说其精者爲道徳而粗者爲礼乐刑政当三代以前虽世治有断续而二说未尝一日废于天下书之所存者畧也周之旣衰礼乐刑政尽坏道徳茫然无所附丽夫子不得巳始与其徒共详之于书书详而后世之託言者始杂然自其徒相继皆殁之后千有余年徃徃常有穷经学古之彦不以世故动心枯然自守师说于山林草泽间宜举一世不好之而不变声薰气染之乆而亦或爲人所採拾道徳之绪余礼乐刑政之髣髴因之而不坠者什五至于近代濂洛之派兴于杂书之中定着其书通于夫子者曰子曾氏子思氏子孟氏而上三代之书存者曰孝经中庸大学孟子若论语又孔门之髙弟共爲之尤精者也爲之披㣲文抉浮辞使㝷源者不迷其精趋涂者不昧其岐有功哉濂洛之徒皆没说者又杂考亭朱先生出又取濂洛之巳详者与其徒加明之故孝经有刋误论语孟子有集註大学中庸有章句以迨太极西铭通书之类凡残编断册之关于义理者举有训解其徒之书余之资虽钝犹得而窥之其徒之人爲余之先犹得而知之顾歳月推移风气变化资品之尤钝于余者则不及预此矣余也白首东来乃始获闻番阳有双峰饶君者尝学于考亭之门人而于考亭之书鑚研探索纂述彚叙其意犹考亭之于濂洛也久之是州之儒者凌君尧辅与余游余又见其笺诂疏释问荅图辨而知其㳺饶君之门而于饶君之书又如饶君之于考亭也呜唿兹非余所谓穷经学古之彦不以世故动心而枯然自守师说于山林草泽间者耶尧辅归而于是书也益弘其入谨其出幸且及于伏生申公之年其有欲闻道徳礼乐刑政之说者不以属君之徒而谁耶仇仁近诗序景定咸淳之间余初客杭见能诗人不一二数不必皆杭产也时余虽学诗方从事进取毎毎爲人所厌薄以爲兹技乃天之所以卑于穷退之人使其吟謡山林以洩其无聊非涉世者之所得兼余尝隘而非之诸君子非失职安得爲此不祥之言离去二十年复来事有不可言诸诗人皆尽而余恍然独行独止如羇禽越鄕而无与羣如马行过其故枥裵回而悲鸣也呜唿畴昔之叹岂不以此哉然犹未敢自断何世无人何人无心特余交际先后疏数之间不足以得之久之屠君存博白君廷玉二君者皆亹亹志于古人皆不弃余而肯与之交私心自喜久之因二君得仇仁近也遂赠余锓成一巨编叩其藏未锓者尚什伯于此余惊其多而服其善羡其敏而敬其宻自是寓客中抑鬰不自畅不得与诸君晤语则取其所编张之案端行坐讽之以爲快仁近又方力学期树立以爲千百年后世计视余区区相知于耳目间似不足爲旣窃自喜兹编之不绝于世而余犹及见之耳仁近诗余不敢託于知言就杭人求之比其盛时又过之无不及也余年视仁近不甚相绝而气尽衰业不早就进退皆无足据幸君之相亲庻几诸君愈益见厚时时得新闻以洗旧蔽不敢望有名誉或籍以一乐稍稍捐去晚暮孤贫之忧即君赐大矣若君之所愿君自得之余无以进君也初寮王先生稿序初寮先生左丞遗文前后集内外七十六卷李文敏公周文忠公爲之序所以尊奖称羙之者至矣靖康之难公落南且死子孙往往散居江闽间皆以材业通显而台阁词章议论之臣一时収用中原旧族士大夫不诵习公文者以爲野陋于是七十六卷之传家有其书焉大徳巳亥夏余始识公之六世孙庭槐于杭问之云甚矣乎吾先公之泽将微也吾忧之然兵燬而犹寳蔵其书惟是一二父兄之不竞于力惧无以贻永者且先公仕政宣历两制登中司尝以直忤蔡京父子𬒳䜛斥陷死地偶幸不殒而本末人不尽知颇欲摘取奏篇制草之有所关渉者别爲一编以便传览其间关楚越倡和之作实与棊山曽公吉父东莱吕公居仁龙门陈公去非诸老相爲皷吹文献之不亡繄此之故因亦附载编中子以爲何如余惟公之言行名实布在天下耳目如膏梁绮縠其谁不厌饫被服而是编所谓餟其珎而裼其华者也遂相与賛成之而併书所谓诠择之意如左是歳六月望后四日记方使君诗序右紫阳方使君丁酉歳杂诗一卷使君初爲名进士时表元以儿童窃从士大夫间得其文词诵之沾沾然喜也年二十六入太学而使君适由东诸侯藩府归爲国子师始获因缘板叙偿平生之慕愿焉然当是时诸贤高谈性命其次不过驰骛于竿椟俳谐塲屋破碎之文以随时恱俗无有肯以诗爲事者惟夫山林之退士江湖之羇客乃仅或能攻而馆阁名成艺逹者亦徃徃以余力及之使君魁然其间外兼山林江湖清切之能内収馆阁优游之望于是一时好雌黄掎摭者无所施其䡖重越二年表元亦成进士稍稍捐弃他学纵意于诗而兵事起矣自是别去使君二十七年然后得读此卷大篇清新散朗天趣流洽如晋宋间人醉语虽甚䙝不及声利小篇沉鸷峻整如李将军游骑远击自成部伍葢使君好客志气白首不衰而学问播闻端平以来诸老于书无不窥于理无不䆒故能若是之有余也闻篇帙浩繁承学之士疲于传录惜未有好事者託之木石以广其传云桐江诗集序紫阳方使君平生于诗无所不学葢于陶谢学其纡徐于韩白学其条逹于黄陈学其沈鸷而居常自说欲慕陆放翁岂其暮年安贫守约忘懐出处有偶相貌类者而姑引之以自託耶抑放翁虽生长东南承接中原文献独其爲诗亦亲经东莱茶山诸先生指授遂爲是虚心倾思如不可几及也此前軰风流盛徳非近时沾沾自喜之徒所可窥议然有一事不谋而合放翁晚起家得严州爲诗几千首翁去而州人爱其诗版传之至今使君垂老亦守严多爲诗州人爲刻其桐江集者六十五卷锦峯绣壑淋漓翰墨前后照映于百年间良堪绘画表元因念生世不早不得事放翁而窃幸熟从其子孙游闻翁爲州日江湖诗客羣扣其门倾箱倒槖赠施之无吝色及解印东归扁舟枵然使君去桐江属邑耳僦庐籴餐人人见之者不知其尝爲二千石也偶遇台餽却玉挥金贳酒䜩客终日一时雄襟雅量略视放翁何远故其爲诗笙鸣镛应磁动针合虽不规规求与之似而目有不容不似者其居使之然乎于是同游之士来谓表元子于门墙衿佩中若知言者盍识其云云以爲桐江集序周公谨弁阳诗序人尝言作诗惟宜老与穷彼老也穷也事之尝其心者多矣故其诗工人孰不愿其诗工而甚无乐乎老与穷则夫诗之必至此而工者人之见之宜相弔以悲而顾好之何哉曰天固以是慰之也天以是慰之则凡人之得工于诗者命也非其性能也诗之工非其性能而有挟之者是挟命欤曰是亦人也人少而好之老斯工矣其穷也亦好之而诗始工也其不好者虽老且穷犹不工也人之好工其诗且好老与穷欤余亦好老与穷者也然亦适遭之也若吾周公谨父之于诗谓有遭非欤公谨少年诗流丽钟情春融雪荡翘然称其材大夫也壮年典实明瞻覩之如陈周庭鲁庙遗器蔚蔚然称其博雅多识君子也晚年展转荆棘霜露之间感慨激发抑郁悲壮毎一篇出令人百忧生焉又乌乌然称其爲累臣羇客也公盛年蔵书万卷居饶馆榭游足僚友其所居弁阳在吴兴山水清峭遇好风佳时载酒殽浮扁舟穷旦夕赋咏于其间就使失禄不仕浮沉明时但如苏子美沈逹軰亦有足乐者今皆无之虽其弁阳且不得居頽颜皤鬂离鄕索立而歌欷歔如此而人方美其诗工不知于公谨何如哉虽然公谨非此愈无以适其心予丙戌春道杭遇之气貌充然不衰类有道术者此又非后生俗子之所可知也诗凡若干首犹系之弁阳示不忘土风云张仲实文编序诗者文之事余尝怪世之能诗家常谦谦自託于不敢言文而号工文者亦让诗不爲曰道固不得兼也嘻噫是何异于言医者曰吾曾爲小儿医妇人医而不通乎他言兵者曰吾能车而不能徒吾能谋围而不能谋鬪岂理也哉西秦张仲实余诵其诗久矣信乎其杰然者也交之二十年而始见其文其叙事如诸葛公起草庐谈鼎足形势某当如是如是而无阙辞无剩语也其析理如吴公子札过鲁观历代之乐因其所起而知其所止也其立教如严君平依卜筮劝人父慈子孝而各喻善也㫖㢤㫖㢤然仲实终不自眩鬻其累帙巨编云蒸锦组山翔涛涌而皆縁于人情时务若迫之而荅不得巳而发此其趣量又有进于文者耶抑犹欲姑出入于谦谦自託者耶仲实生世家能力贫劬学为进士能早不累于科举纵交愽览意气超卓而年少余十许岁其材名何假余言而着独感于所见爲叙大略云赵君理遗文序吾郷五桂堂赵氏以文翰科目起家兄弟皆爲名大夫余晚不及识而识其后人澧阳使君之孙曰君理与余交最相厚也君理虽生世家贫与余同其处贫之䇿亦与余同锄园授徒取羸筋骸以充饘粥如是积十数年家稍康始有意逺游以广其成名尝客崇徳州理侯家衣冠铅椠之士争附之不二年以病归里中輙死初君理与余游雅独好书见奇书倾囊倒槖収买不吝惜昼阅夜讽务欲蒐揽玩味而为词章举笔沉重整综有元和嘉祐之风诗骚赋尤敏赡应接如响然骨相清峭天台舒景高在黄甘余携见之景髙私余问曾识欧阳公二苏公画象乎余应曰识则问君理何如余时以爲景高好庾言斯人正不须若是呜唿庸讵知其不祥之卜遂诚然乎天之多与人以才常少与之福故自古名能文人十有八九穷困坎坷庐陵公虽富贵比于同时两府诸公犹为未遇二苏顚顿有不可言至其门第非不奇龎秀伟谁复如意独身后声名赫赫能千古令人叹仰此福固将安用君理死十年其弟㓜宣爲之收拾遗稿託余为序引余知君理早凡所撰述多为鑑史而惜宣求之未尽今之奉化扵古爲鄞今之鄞古乃为鄮君理尝为古鄞志大佳亦不在卷中宜使广询之陈无逸诗序余年二十四五时识龙泉陈公于杭自是展转离合八九年得间无不以文字相闻然未尝说诗龙泉公居湖晚年归湖旣殁而余始识湖之秀民奇士能诗者数人数人诗皆清严有法度窃怪之葢虽科举学废人人得纵意无所累然未应顿悟至此久之识公之诸孙无逸始间得龙泉诗读之然后乃知湖人之扵公良有所受而公平生雅善为诗中绖忧患寄託益广但不喜诵夸扵人而独家庭里闬子弟时时窃闻之耳最后戊戌岁与无逸同客杭始又得读无逸诗无逸之诗视其祖天闲之驹朝生而知歩玉田之禾晚耰而同熟也视其鄕人氷𧖟火布起尘煤脱垢烬倏然而洁也扵是绝慕与无逸游而无逸以家丗故犹若未弃予者或携手秋郊行吟或抵足夜榻卧讽或杯觞探筹或砚席点槀欢谐怨怼舒适困促一一共发之于诗余年衰学放任心而成遇手而得兰蒿杂揉珉玉混袭有一时欣快出之而徐即増赧自悔无逸盘旋营度一字不圆不脱口尝笑问何苦乃尔无逸亦笑曰吾自吾苦也吾苦何容外人知之余退而味其言眞陈氏诗种也至是岁晏将别忽倾槖出数十百篇示余求余评余惟区区之言必不足以重无逸而交情世好实深相知有如所陈者乃为登载梗槩其篇端云李时可诗序余自五岁受诗家庭扵是四十有三年矣扵诗之时事忧乐险易老穉疾徐之变不可谓不知其槩然而不能言也夫不能言而何以为知诗然惟知诗者为不能言也今夫人食之扵可口居之扵佚服之扵燠而游之扵适谁不知美之问其美之所以然则不得而言之昔尝有二人射其一百发百中若矢生于手而侯生扵目其一时而中焉时而中者毎中辄言百发百中者未尝言也揖百发百中者问之其人哑然而笑曰吾初不知吾射之至此也问可学乎曰可学而不可言学之法固问之曰日射而巳矣夫学诗亦犹是也故余平生作诗最多而未尝言扵人亦不求人之言今年辛卯春余来吴吴士李鸣鳯字时可以其诗示余余以前说告之时可曰虽然必强为我一言葢时可之扵诗勤类余居家穷类余穷而不废业类余徃年吴中熟时可槜书就食诸公间东家馌币西家发廪妻孥终岁充然无不悦之色而今此乐何可复得时可间关憔悴犹日为诗自娯为诗必拟古自近古名能诗人陶谢以来之作规模畧尽故下笔辄无今人近语时可之扵诗其视余殆可谓莫逆扵心者耶嗟乎时可休矣今与时可别更五年三年相逢扵江湖之上樽酒班荆握手道旧当亦恍然扵吾言之非诬矣时可识之胡天放诗序严扵浙中为佳州奇山帷攅清流练飞世之骚人称之有锦峯绣岭之目迨至扵淳安则佳益甚山丛而益竒川疎而益清异时余尝识其间知名者数公衣冠笑谈楚楚然称其山川者乎然当是时诸公之文章方期扵用世无有肯刳心凋形沈埋穷伏而为诗者山川虽佳其烟云鱼鸟朝夕真趣不过散弃为渔人樵客之娱而巳兵戈以来游宦事息乃始稍稍与之相接而前时诸公訏谟典策之具亦且倚阁无用呻吟憔悴无聊而诗生焉去年春识胡天放天放者淳安诸公中之一人也读其诗独无呻吟憔悴无聊之声焉余疑而询之葢夫天放生二千石之家而甘箪瓢之操懐四方万里之志而存丘壑之好自其童年厌薄世禄疎摈举子巳躭为诗今之所编稿欲十易于乎羙㢤乎余于天放交游视淳安诸公为晚古人有言白头如新倾葢如故余于天放独安得而无言乎天放名侨张君信诗序人之扵艺苟非其攻而好之者则不能精余少时多好好仙好侠好医药卜筮以至方技博奕蹴踘击刺戯弄之类几无所不好翰墨几案间事固不言而知也然皆不精惟我攻诗最久而异时以科举取士余当治词赋其法难精一精词赋则力不能及他学在杭州见异方之精词赋者莫如闽士闽士中有尤精者焉当是时张君信闽士中尤精词赋之一人也余旣早成进士去益爲诗君信虽精词赋遇大进取輙不利然亦数数爲诗尝以贽见其鄕先生陈性善学士陈学士戏曰子欲持是上春官乎君信惭之弃其诗复专攻词赋而科举废矣扵是君信若愠若狂始放意爲诗不复如前却行顾忌辛卯春余来呉君信尽出其所作累百篇相示酒酣气张音吐清畅余爲击节从容停蓄隽永惟唿适㢤虽然余扵君信皆渐老矣余自追念少年血气盛强时所好诸艺皆为无益幸而不精虽精于诗亦复何用曾不如医药卜筮方技犹可以自给蹴踘博奕之流犹为人所爱幸东方生叹陛楯郎之不为优㫋太史公羞节士而尊货殖非空言也君信此事姑止闻新年移家湖上为我种鱼千数头栅鸡圏豕令牧养可作百十日具艺醸羙酒数石余以深冬访子为子屡醉不一从来二曹父子渊明太白精扵诗者无一诗不及酒余二人亦可缘此纵言乎君信名革张仲寔诗序异时搢绅先生无所事诗见有攅眉拥鼻而吟者辄靳之曰是唐声也是不足为吾学也吾学大出之可以咏歌唐虞小出之不失为孔氏之徒而何用是啁啁为㢤其为唐诗者汨然无所与扵世则巳耳吾不屑往与之议也诠改举废诗事渐岀而昔之所靳者骤而精焉则不能因亦浸为之为之异扵唐则又曰是终唐声不足为吾诗也吾诗惧不逹扵古不惧不逹扵唐其为唐诗者方起而抗曰古固在我而君安得古扵是性情理义之具譁为讼媒而人始骇矣杭于东南为诗国之二说者余狎闻焉葢尝私评之诗自盛古至于唐不知几变毎变愈下而唐人者变之稍差者也今人服食寝处之物玩适之器不暇及古虽古不能信其必古但得唐人遗缣断楮废材败鑛数百千年间物卽古之疑其攻能精絶亦唶唶叹羡以为不可及至扵爲诗去唐逺甚然谈及之则不以为古诚古不止此抑克其类焉姑无深诛唐乎张仲寔循忠烈王诸孙在杭友中年最妙而诗尚最力强志多学尝与庐陵刘公㑹孟徃复是能爲唐而不爲唐者也故吾槩举诸人所疑于古者告之亦以坚仲寔之学云白廷玉诗序日余得白廷玉姓字于周义乌徃还书中其赋铜浮沤一篇尤清驯可念自是欲识廷玉逢人輙问之而廷玉授书北关数里外栖栖然穷书生耳时节一入城不能与故人从容立谈而去则余无自而接廷玉焉一日俨褒博之衣忽来顾余逆旅中辞倾意酣慨然有古人班荆之喜倾盖之诚又出其自写诗数十百篇赠余以其有以自重也愈益念之昔者杭爲行都士非欲售其业者不至杭诗虽非干世之业而自山林攻诗者一渉足扵杭而迁焉若杭人之所自爲诗则迁愈甚何也累扵知也今夫士大夫之居游扵杭者皆无前时之心而余之得廷玉与廷玉之得扵余岂不亦有可言者㢤廷玉诗甚似渡江陈去非而尝讳言去非又待好记览毎一篇必欲令注波扵六经之渊披条扵百氏之畹诚放此不止余何云以得廷玉㢤陈季渊诗序昔年尝爲人赋海东青诗有言此诗经斫云公题絶似难复措手也併举全章云云余记之不能忘来江东夹谷子括都事以使杭经过席间及前诗始知为畸亭陈季渊所作季渊京兆人与遗完𥙿之同軰遗完盛推下之他诗文极多海青诗斫云外尚余七章皆清豪可讽旣而子括云归杭将倡率朋友之知畸亭者尽刻其所藏以传会郡守朱侯适同其语忻然属意以爲不烦他人遂下诸学官爲之彚叙釐正登载版本凡得古赋一古诗六律诗九十四絶句七乐府三自古文人才士䏻以着述名字闻扵后世要自有不可冺㓕然亦岂无不幸而不自传者如杜子羙称薛华长句至与李太白相埒而华无一语行世计当时留连顚倒淋漓挥冩歌阑兴尽不自收拾而诸公虽相赏爱或者不免脱落散失故爲是可惜耳然则是编之传不但后生可以想见中原文献之羙如夹谷君之尚友朱侯之好事皆不易易得也剡源戴先生文集卷之八终剡源戴先生文集剡源戴先生文集卷第九剡源戴先生文集卷之九四明戴表元帅初序汤子文诗序丹阳汤子文官余州时余方爲民万山中势不得相徃来而子文数数以诗见交余重谢其意而心贤之阔绝十五年以爲子文去而翺翔江湖之上当巳执士大夫之珪乘客卿之车而开通侯之封久矣辛卯孟春忽邂逅于钱塘逆旅握手问寒暄竟复出诗若干篇相示曰自去子州所辛苦极力而得者才此耳余读而味之则子文诗肆丽清䆳乃一妬丘园书生山林处士之作搜罗虫鱼抉摘烟霞几相忘扵前日之爲者嗟乎子文何以若是然乎富贵不足道然得而处之亦良不易使子文十五年之间幸䏻如衆人有所成就不过亦如衆人徒劳而巳何苦劳扵诗耶此事勿论论切扵诗者余自学诗来见作诗人讳寒语兼不喜用书云二者䏻累诗是矣然古诗人作寒语无如渊明最多用书无如太白子羙而三人诗传至今不见累之也今吾子文诗二禁俱废尤有爽然扵余心者㦲子文所居丹阳古诗圃今交游风流可称者有谁其江山髙秀余平生雅爱游处也旦夕从子文归而求之诗在是矣子文名炳龙陈晦父诗序世多言唐人䏻攻诗岂惟唐人自刘项二曹父子起兵间即皆能之无问文士至唐人乃设此以备科目人不䏻诗自无以行其名故不得不攻耳近世汴梁江浙诸公旣不以名取人诗事几废人不攻诗不害爲通儒余犹记与陈晦父昆弟爲儿童时持笔槖出里门所见名卿大夫十有八九出扵塲屋科举其得之之道非明经则词赋固无有以诗进者间有一二以诗进谓之杂流人不齿录惟天台阆风舒东野及余数人軰而成进士早得以闲暇习之然亦自以不切之务毎遇情思感动吟哦成章即私藏箱笥不敢以传诸人譬之方士烧丹錬气单门秘诀虽甚珍惜徃徃非人间所通爱久之科举塲屋之弊俱革诗始大出而东野軰憔悴老死尽矣余亦鬂髪种种晦父在当时年最少且复五十余作诗方工天固将迟其成使之行名以遇扵世乎晦父诗凡若干卷畴昔巳经阆风翁称道者余不复举举自括苍以来缜而通清而有余妍编诸唐人庶几升堂而入其室者也大徳丙午孟冬三日叙洪潜甫诗序始时汴梁诸公言诗绝无唐风其博赡者谓之义山豁逹者谓之乐天而巳矣宣城梅圣兪出一变而爲冲淡冲淡之至者可唐而天下之诗扵是非圣兪不爲然及其久也人知爲圣兪而不知爲唐豫章黄鲁直出又一变而爲雄厚雄厚之至者尤可唐而天下之诗扵是非鲁直不发然及其乆也人又知爲鲁直而不知爲唐非圣俞鲁直之不使人爲唐也安扵圣兪鲁直而不自暇爲唐也迩来百年间圣俞鲁直之学皆厌永嘉叶正则倡四灵之目一变而爲清圎清圆之至者亦可唐而凡枵中捷口之徒皆䏻託扵四灵而益不暇爲唐唐且不暇爲尚安得古余自有知识以来日夜以此自愧见同学诗人亦颇同愧之头白齿揺无所成就来上饶得新安洪焱祖潜父潜父诗优游隽永处不减宣城沉着停蓄徃徃豫章社中语视永嘉雕琢俯手而徐就之耳爲之惊喜賛敬恨相得晚而潜父之年非余所及谦躬强志扵书方无所不观扵理方无所不究诚若此其升阶而趋唐入室而语古不患不自得之余惫矣不能从也大徳八年九月朔日许长卿诗序酸咸甘苦之食各不胜其味也而善庖者调之䏻使之无味温凉平烈之扵药各不胜其性也而善医者制之䏻使之无性风云月露虫鱼少木以至人情世故之託扵诸物各不胜其爲迹也而善诗者用之能使之无迹是三者所爲其事不同而同扵爲之之妙何者无味之味食始珍无性之性药始匀无迹之迹诗始神也余自垂䯻学诗以至皓首其间渉历荣枯得䘮之变是不一态诗之难易精粗深浅亦不一致虽不敢自谓已有所就然不可谓之不勤其事也方其勤之之𥘉颦呻蹙缩经营转折几亦自厌其劳苦及爲之之久积之之熟则又憣然资之以爲乐戊戌之冬遇钱塘瑞石山许长卿扵逆旅中与之商论及此长卿曰夫我则亦然葢长卿生扵二千石之家尝通金马门之籍从下士之列而游东诸侯之幕府最后遂为文相国知用志旣不展则幅巾布衣浮沉民伍故其诗徘徊窈窕情钟意剧如髙渐离李龟年之过都历国惊欣而悽怆也噫呜慷慨神张气旺如唐庄舄之怀人思土若不愿居而中不能什也登山临水留连畅洽如宋玉司马相如之感遇而有所适也扫门却轨呻吟沉着如虞卿冯衍之独行无与而莫之悔也呜唿兹非余心之所同然者耶兹非人情世故之所託扵无迹之迹者耶虽然长卿之齿在余后而才气在余先非泊然无用扵世者不得以余爲比无室家极力孝养其母扁舟徃来吴松震泽间鸾翔氷峙见之使人毛髪清竦旦夕幸西游或当就而问之此中多车马尘非论诗所也李元凯诗序括苍诸老先生之贤而文者余犹及识长山叶公其稍后则梁君子奇又稍后则华南伯胡国器与余相莫逆者也当是时括苍衣冠名宦焱起爲执政侍从諌诤官者六七軰不止浙河东西侨儒寄客依之成声然至扵谈鄕曲学问渊源本末则诸公歉然各有所避譲毎私居盛集长山翁幅巾癯肩专席中坐南伯国器之徒摄齐群趋执简交叩如师弟子惟子奇以嫌在远不得至会所观其一时会合风致浮沉雅俗餐吐华实真如建安邺下元和郾城之适而今想像何可复得庚子春有李元凯舜臣过余吴山坊中蓬蒿风雨之舍问其年与余同甲子也问其业与余同词赋也问其居括苍问其族其父兄畴昔与余同集扵长山翁之席者也扵是元凯老而好诗呻吟嗫嚅心愈勤而身愈穷又不得宁其居而游其事种种有与余相类者及爲诗之曲折悲叹炎凉之感盛衰腴瘠之变疾徐繁简古近之发开懐抵掌顚倒倾尽亦徃徃与余合嗟乎元凯乎夫身旣巳老而穷而方好诗以游游将何之而诗复将爲何用顾爲诗亦穷不爲之亦穷吾人姑母尤诗惟游当少止元凯归山中䟽少微清冷之风以爲丝笙酾石林沆瀣之泉以爲醪浆委蛇行吟徜徉醉歌诗不少康乎爲我问讯长山翁子奇南伯国器之徒之子若孙其亦有可与元凯同游者乎董叔辉诗序吾奉化前百数十年时地理去行都远士大夫安扵僻处无功名进趋之心言若不能出诸其口气若不欲加诸其人闭门读书以远过咎耕田节用以奉公上虽无当涂赫赫之名而躬行之实爲有余矣渡江以来鄕老之书天官之选信宿可以驿致加以中原侨儒裹书而来卜邻而居朋俦薰蒸客主浸灌编戸由明经取名第者十有八九可谓诗书文物之盛而过饰之器必渝其素倍华之末易朘其根扵是平时恂恂自重之夫濯缨鼓箧爲时而兴居有喧謡讽叹行有通名投赠声华气韵岂不愈伟求其复爲前日悃朴黙讷之俗何可得也董君叔辉之族爲砚溪寺下潭头三院当其盛时儒衣乘轩飞盖者几累百年然诸老大抵专以躬行明经爲本故虽门戸俱相颉顽鄕闾乃最称独爲长者至扵词章学问淹注发泄无所不具而不肯琢刻镂绘而爲歌诗谓之江湖技痒耻而笑之以余所闻惟叔辉之逺祖耐叟参军有集藏于家其诗近乐天近世静笑翁方严简重不轻语语出必该渉名教其诗近康节少允鄕贡公毎见人即说张武子姜尧章作诗家法而不作诗即今文献凄凉前后行軰荒落殆尽而叔辉孤承大宗远绍坠业穷居教学之隙大肆其力扵诗诗之成家无一不学而尤酷好余作见辄称奨余投老空山单行无徒亦喜叔辉时时佐之值一篇成相与倚桐叶爲歌而折竹枝扣牛角和酬以爲乐及是以嚼蜡编示余求评余评不评扵嚼蜡编未能䡖重抑蜡之成非一味叔辉之世其醖醸之积採撷之劳非一朝一夕矣迟其熟而嚼之其甘苦辛酸之变亦巳详且悉矣故余惓惓先之以诸老躬行明经之本若食之祭先炊飮之祭先酒然不亦可乎赵生诗序往岁余游金娥山中值天大雪上下冈涧一色急投寺门回顾巳无行踪寺僧欵余附火坐定问案间何书乃张武子诗一巨编因取讽之穷昏昼不厌僧见余嗜之甚云有能诗赵翁才去此可三十里许甚恨无晷刻从容机便不得相接叙也迟晴上大梅山访保福护圣赵翁在焉葢余里闬前軰出所谓秋汀诗诗中交游名字徃徃有白玉蟾𬗋厓诸公亦及与张武子父子甥舅间相浃余心异之夫白玉蟾以仙𬗋厓以侠张武子以文今人谈此三人令人翛翛然有宇宙外意而翁周旋其间良可人㢤游大梅山归后翁死翁之子景嵩今又能以诗示余余晚学不能知诗而知世间如白玉蟾𬗋厓张武子诸公必尚有盍徃游而求其人乎国南仲诗后序往时国温州使君官钱塘余方弱冠尝熟游其门值衣冠盛集郷人自宁海至无虑累十数人人以爲词宗赋伯谈辩纵横无所避独胡俊甫舒东野在坐则衆客停喙听其谈嘲以爲笑然二公多说诗当其时自二公外诸君皆薄诗不爲使君居席端两容之余间起遮使君挑二公欲私有所问辄揺手不肯荅语然余心知其不必语也俊甫穷布衣得一官归死使君归自温州亦卽弃我去独东野老夀巍然高卧阆风香巖上三十年浙河以东学诗者朝暮至余以贫贱逐食时时得一相过从闻去岁又亦弃我去矣嗟乎余之悾悾乎其处于世岂曰不遇而今若是乎于是零丁忡惙神消气慑若孤行无邻若中渡夺楫有儒学子槖诗一编邂逅钱塘客舍叩之其居宁海其氏国其字南仲其名焴葢使君季子而余故人也发其编阅所爲序东野公也问尝识俊甫否曰吾邻且父友也逆而计其言当余在使君傍问诗二公时君埀髫踉蹡知状也余爲喜慰甚喜以幸使君之有子慰以私其孤穷而将振其陋也然君方欲余评诗君诗本有家法又经鄕先生二公炉风姿格力巳超脱凡近至于年加境变则识当自长此非他人可预虽使君与二公之初亦不以语余也然则是行也君归而行吟坐啸于南冈北涧之间翛然而喻矣长汀和渔歌序长河和渔歌者州判官吴公熈载之所作也奉化之爲州其右连南明跨沃洲隂岩囷盘崇岭蠒积行人经从值天冻冥非篝明挟羣不可以纵适其左蓬莱瀚海肓风骇浪舂翻吞啮昼夜变态虽好游之客亦不得安意而处惟州之背腋通涂坦郊平逹于北渡不五十里而清溪贯之纡徐萦廻水行者以舟程折计凡七十二汀近州之汀稍长谓之长汀汀人多渔毎风休月净时轻篷小艇徃来如织忽窈窈闻渔歌声与鸣桹相交意像森悄非复人境汀中父老又相传唐时有叶法师修真结坛汀津而白龙尝来聴法又憨僧持布袋行丐市井一日因裸浴汀潭而人见其背上有眼惊怪礼拜称爲古佛虽非事之必有要其山川元气喷薄隐见自应爲仙眞神佛之所栖託熈载之从事扵是州长官之贤者礼而懽之专者简而安之吏民之能者亲而孚之不能者柔而劝之故居其职少劳而多暇独喜爲诗诗成名之曰和渔歌歌不能为渔作而作之趣与渔合又实常以公檄过从渔汀谙其风俗嗜好音节态度出语辄能道渔意汀渔安公之政乐公之为人见公之来喜动眉睫往徃诗方脱编而汀渔巳传相成诵自下车至解印通作若干篇清纯缜美如其性行一一可缮録昔元次山有浯溪诗刘禹钖有湖南竹枝歌近世名贤宦迹所历惠爱不可忘者皆謡其篇章长汀之歌其为吾州琬琰之镇笙钟之编乎至大改元之季春旣望叙朱伊叟诗序往时吾州凫矶刘良佐有诗名其诗多山林田野之思江湖交游相为引重者吴郡范至能山隂陆务观其尤也扵时浙中诸老林立寄公侨客自中原避兵来者泉集而吾州尤为渊薮衣冠谈笑朝暮翕合若凫矶之徒虽鹑衣芒屩尘垢满面徒行扵市井之间人岂有靳靳者㢤自余为儿童犹及见父兄行年三四十不遇则去而挟诗以游或藏重草庐中莫不皆有王公之髙千驷之贵嗟乎古先贤逹不及识士穷如此岂不亦可以浩然无憾扵世乎戊戌巳亥歳余与鄕友朱伊叟相遇于钱塘逆旅白髪苍髯皆老矣皆穷皆能以文字自乐而伊叟示余手抄诗一编读之藻艶律熟扵凫矶时时过之无不及也顾江湖交游不得范陆有位貌者以为之名虽相知如余軰聒聒何足爲伊叟损益因相爲扼腕太息而伊叟一不以爲意惟殷勤欲知吾诗可不可何如耳是其中愈非俗子所可窥测遂留其编箧衍而书私情之感慨者以复伊叟云刘仲寛诗序余少时喜学诗毎见山林江湖中有能者则以问之其法人人不同有一老生云子欲学诗乎则先学游游成诗当自异扵时方在父兄旁㳺何可得但时时取陆放翁入蜀记范至能吴船録之类张诸坐间想像上下计其往来何止日行数千万里之爲快巳而得应科目出交接天下士大夫谙其鄕土风俗巳而得宦学江淮间航浮洪流车走巍坂风驰雨奔往往经见古今戦争兴废处所虽未能尽平生之大观要自胸中潇潇然无复前时意态矣身又展转更渉世故一时同学诗人眼前畧无在者后生軰因复推余能诗余故不自知其何如也然有来从余问诗余因不敢劝之以游及徐而攷其诗大抵其人之未逰者不如巳游者之畅游之狭者不如逰之广者之肆也呜唿信有是㢤番昜刘仲寛自其鄕槖诗数卜百篇东来不肯妄以示人而专求一言扵余余读之终帙其遒整而镇饬者升许丹阳之堂其顿挫而悠扬者摩黄豫章之垒讯其所以然非过从经历足之所及目之所获则一语不以营于心而讽诸口今观卷中山川草木云烟虫鸟皆有余徃年经行踪迹无遗落者仲寛葢似与余不同谋而同法也抑仲寛年方盛仕方开材良气锐逰恐不止扵此方当裹粮载笔与中原燕赵梁宋齐鲁诸名儒弦歌二南之风笙镛九成之音其次尚当颂碧鸡赋洪都歌于蒍于以发扬太平制作之美如此则游益广诗益肆而非余衰穷拙陋者之所可知巳方端叟诗序余扵吴兴方端叟以诗交三十年矣其𥘉见在钱塘呉山下于时年方盛壮意气踈爽诗如杜牧之落魄放游不顾人世拘检但欲自快胸臆耳再见在秦淮官舍诗如曹景宗得一州虽左右顾盻自如而终不如渔猎山泽间之为乐三见在山隂逆旅值流移初定相顾惊嗟嘻怅诗如张中郎海外逺归神气自完而容泽故少四见当大徳庚子之春乃幸复在钱塘呉山下余旣以饥穷裹书授徒而活忽忽何暇作诗间作诗不过如李龟年白头感慨悲歌对人羞涩人亦无与听者此余自叙平生血气盛衰之大略也尝举以语端叟端叟曰夫我则不然吾自喜爲诗以来游江汉淮鄂最久江淮汉鄂间诸将吾识之几尽异时谈封侯冨贵之事如取诸其寄而今归来穷山深谷中风露之与栖草树之与隣禽鱼兎鹿之与群外之荣枯喧寂之役内之悲欢强弱之变是不一㷱而吾诗未尝一日而废吾所以出吾诗者亦未尝一日而异也而子何以若是纷纷然乎余聆其言慙焉旣而端叟示余一巨帙通若干首征余序余读之信乎能充其言者也端叟居越诸暨诸曁之方与桐庐近学诗者大抵祖玄英先生玄英诗旣髙晚年更以节着端叟今年七十余出处清谨余知其爲玄英子孙不辱矣宜乎能充其言㢤吴僧崈古师诗序人之能以翰墨辞艺行名于当时者未尝不成扵艰穷而败扵逸乐何者材动物也诗人之材其扵翰墨辞艺动之尤近而切者也彼其营度扵心思绵历扵耳目讽咏扵口吻辛苦鍜錬百折而后以其成言裁决而出之而诗传焉其得之也勤其发之也精使有一毫昏惫眩惑之气干之则百骸九窍将皆不为吾用而何清言之有乎今夫世俗膏粱声色冨贵豪华豢养之物固昏惫眩惑之所由出也呉僧崇古师生华亭钱氏世家当钱氏全盛时余妇舍与之相连屡过之轩绶填门驺诃塞途岁时节朔休沐子弟褒衣靓饰嬉行庭巷略与四姓五侯家贵㳺何异崇古师姢姢然在鴈行中不知其何以能别异于人也齿日加势日专而事日殊崇古师之所交吴人也所见所闻呉事也计其心虽欲不为吴不可得阔绝二十年余再来练塘张湖间壮年歌游䖏所一一无复故物独烟林水鸟相顾徘徊太息颇欲捐弃生理访张季鹰天随生之遗蹟而隐焉有缁袍而癯者袖诗一篇贶余阅之清驯而不枯抑怨而有章谂其刺崇古师也讯其族华亭钱氏也呜唿使崇古师犹有其家冨贵豪华豢养之具所以昏惫眩惑人者去之不尽不苦其心不动揺其肌体岂暇若是专扵诗耶葢天快其疾而纳之以清能灵识此可以为崇古师贺而不可以为弔也且又同时赀权相先者旣皆归于灰飞绝㓕而钱氏子孙乃今犹以诗着不又重可幸欤崇古师勉之大徳戊戌岁仲冬日南至前进士剡源戴表元序圆至师诗文集序圆至师诗文一卷师讳圆至字天隐江西髙安姚氏子父兄宗邻俱以进士科目起家独喜爲僧江上兵事起即去依袁州仰山雪岩钦禅师至元中自淮入浙依承天觉菴真禅师天童月波明禅师育王横川巩禅师二十七年复归庐山越四年建昌能仁虚席郡牧赵侯移文请居之二年竟弃归庐山卒扵大徳二年六月二十四日以上皆吴僧行魁师所记圎至师在天童育王时余适授徒郡郭屡相遇扵亲友袁氏舍毎见但好弈棋劳形苦心拈子移时嗫嚅不即下骨貌素癯不善飮啖一语不肯为人说诗文性似厌聒然退而出其所作清驯峭削殆以理胜魁师又言在承天时亦留碛砂三年碛砂魁师所居有贤游从佳馆谷留之甚安旣不得巳居庐山愈多病魁师尝南泛长江问其安否今死又惧遗藁散坠为掇拾刋木碛砂以传其气义可谓能始终而天隐为少慰矣师可传不但诗文今世言禅者亦多推天隐又或号筠溪牧潜云魁师诗序艺之扵人有好之而不厌者以其乐也茍所乐之在此他虽有可乐者不好之矣千金之家终日吹弹棊踘而穷阎窭夫皇然摩洒削雕鍜利赢余以给妻子此二途所爲乐不同而乐扵所自养者同故当其疲精神穷昏昼忘饥渴而爲之虽使师㐮放叟歌周南诵离骚扵其侧有不能暇聴何者所乐不存焉故也浮屠氏之枯空淡泊草衣而木食㷀居而野㳺无冨贵繁华之美扵其心无贫贱急迫之劳扵其体其扵人世一切之累举不可以相及而诗之爲艺出扵人之精能虚觉劳不挠形清不胶物又非若吹弹棊踘之鄙䙝而难成摩洒削雕鍜之喧烦而为美也则乐而好之是固其职余之少时往来西湖三竺间旯其徒能此者不一令人爱悦甚时虽未能学诗学之固未能精因亦以为彼山林世外人适当然耳一来省事屏居同时先軰士大夫翕忽向尽始好为人说诗以为乐尤喜与山林无世累者游而所见闻一不如昔戊戌己亥歳有魁师自呉中来屡相接前后袖诗贶余累十百篇指斥倾尽寄属沈着读其诗繁者锵遥音简者涵淳风究而讯其能奔驹纵鹘搴㧞俊耸飞丹幻寳闪烁迅发葢扵余少时所爱悦有过之无不及也嗟乎师之诗至此信其所自养与好而乐之者异扵人耶将视他人以为异而在师能之则固适然耶闻师所居吴中有良父兄别业蔵书致客规模风指凡皆出人意表师所以能纵游传交耳目肺腑豁无鄙滞者亦有以成之而然也余家大处士晚年呉中好事者经理佳山林馆留之迤逦遂居吴中余穷困何由就师结诗邻乎珣上人删诗序人之扵言少繁而老简彼其中固有定不定也言之至者为文而人之文有渉扵刑名器数而作者不必皆出扵自然惟夫诗则一由性情以生悲喜忧乐忽焉触之而材力不与能焉此其老少之变繁简之异岂得不有待而然㢤珣上人学佛氏之道违世避俗与木石并居扵大山长谷之中余不敢以常情论之顾独喜为诗出所作十百篇示余谓余曰为吾删之余疑而叹焉夫古之学佛之徒以吾书所载如支遁佛图澄二人者扵其时最号能言能使国君大臣公卿子弟人人倾听之然其言传者甚少将其所为言与今浮图之言不侔乎抑固多有之而不见扵吾书耳文教益衰诗律滥觞扵是其徒始有弃其空空之说而以能诗鸣于世者葢兵乱巳极衣冠之流铅椠之士逃扵其类而为之非佛氏之为教或当然也上人本三石陈氏儒家子年未四十气貌嗒然如不欲语今又厌诗之繁而务删之是不待年之老而能简扵言者欤夫由佛氏之说则不无如言由吾之说则气识定而言当自简上人其幸思之珣上人再删诗序余识东玉师在𬗋芝山中且一年尝为序所删诗者也迁鸟石之明日入剡源村省拜丘墓礼毕循溪行恍恍若有所失有衣缁褐之徒胫其行縢而来葢东玉宅里在焉余邀归信宿见其虽习为超世忘物之说而温笃孝友信乎仁义人也且别出一编贶余曰子昔所叹扵吾诗者吾删之旣矣吾归而谂之吾法扵吾徒之言有所不屑而何子言之湏乎虽然必为我竟言之余闻而益疑葢佛之说异扵吾之说者不独此也吾以百世千万世为久而佛曰是旦莫之驶尔吾以九州四海爲广而佛曰是得其地初无几何尔吾以生人以来莫尧舜夫子为圣而佛曰是圣人扵人间世而巳尔其大者若是自余刑名器数民物事为宜无所留扵心而况饥渴寒暑之感昆虫草木之喻嘤嘤然呻吟杂扰以为辞者视之何直劒首之吷㢤何东玉遗扵大而未能遗扵小也吾观东玉行应法言近道其必有所异扵诸人之得者矣虽然东玉之道扵今为盛载其䡖单无累之身辅之以学将何行不可至何入不可得余惫矣不能从也家有三老人方谋佣赁山樊之间动摇筋骸以治养具扵其暇日脩阅种牧之书与溪丁野稚讲而治之幸而征法不加饘粥无绝上下相保优游天年斯旣多矣他日东玉游行而归过相劳问扵是益出瓌闻诡观以发药其蔽陋是则余所望扵平生还往者也余何有㢤余何有㢤余景游乐府编序词章之体累变而爲今之乐府犹字书降扵后世累变而为草也草之扵书乐府之扵词章礼法士所不为余扵童时亦弃不学及后有闻乃知二艺者本为不悖扵古而余所知特未尽也今夫小学之家钩毫布画一人意而剙之千万人楷而习之者世之所谓正书而古法之壊则自夫正书者始也放焉而为草草之自然其视篆隷相去反无几耳国风雅颂古人所以𬒳弦歌而荐郊庙其流而不失正犹用之房中焉此乐府之所由滥觞也余尝得先汉以来歌诗诵之大抵乐府而巳宋梁之间诗有律体而继之作者遂一守而不变声病偶俪岁深月盛以至扵唐人之衰而诗始自为家矣其为乐府者又溢而䧟扵留连荒荡杯酒狎邪之辞故学者讳而不言以爲必有託焉陈礼义而不烦舒性情而不乱其事宁出扵诗刘夣得有言五音与政通而文章与时髙下乐府之道岂端使然同鄕友朱君景游自绝四方之事捐书避俗日课乐府一二章有所愤切有所好恱有所感叹有所讽刺一系之扵此编成久之不敢以示人而先私扵余余跃然曰此固畴昔所悔以为未及尽知者也君强记洽闻法度修谨故其所作援古多而谐今少览者多有以余为知言岁阳在玄隂在敦祥良月晦日剡源戴表元序王徳玉乐府倡荅小序往年客钱塘与金仁翁刘养源翁处静軰商略乐府往往花朝月夕皆能自为而自歌之余虽不能辄从旁拊掌击节称善亦一时之快也聚散三十年升沉工拙是非贤否悉所不问独江湖交友过从之乐时时未能去心耳览山隂王徳玉此卷令人恍然慰喜然徳玉世家学问词语佳处自不减吾仁翁其所从游永嘉陈用賔淳安胡天放诸公皆耆儒名軰醖籍自重亦无养源处静留连放荡之态余末路得翺翔其间良可自庆惜乎材思益衰无以映发聊作小序附名篇端譬若侏儒顾优而笑曰彼长者岂欺我㢤元贞乙未孟春十日剡源戴表元序剡源戴先生文集剡源戴先生文集卷第十剡源戴先生文集卷之十四明戴表元帅初序富春孙氏族谱序富春孙氏在东汉时有长官者死葬余姚四明山中子孙从而家焉然越千有余年至宋之干道淳熈间始有以学行着又百余年而遂为大族名卿望郎良守牧贤师儒萃扵其门盛㢤顾世代愈深而谱牒不立夫世代愈深则恩踈而忘祖谱牒不立则传久而失宗有国子监进士尧字叔髙慨然以为病家询戸问旬纂月缉凡寝庙之所藏碑碣之所存父兄姻故之所知心思耳目精力之所可得而及者蒐讨略俻亦旣可谱数世葢巳无复遗憾矣其心思耳目精力之所不得而及虽孝子顺孙无如之何一日偶得先世尝爲浮屠氏之教者数𥿄扵尘煤䑕蠧中自其谱以上扵是又得讳第居娶男女生卒葬之岁月者数世而谱遂完呜唿以孙氏之积必待二千年之久然后始大而其子孙始克爲谱度东南士大夫世家固少有能致此者若进士之纯诚笃孝日夜恐坠失其先绪殚勤尽瘁然后仅以成就皆余所愧叹而不及者也进士君作谱兼有书某男子长而能爲人子弟若父兄某女子嫁而能爲人妇若母与其有犯失也皆俻书之读其谱者劝戒生焉谱旣成其群从兄弟之贤而有力者又相与纠合其族人使行爲一第以五行相生之义第爲二十字以传永久曰如此週而复始吾长㓜昭穆可以百世而不乱其族人穷老废疾孤寡不能自立婚嫁葬埋之不能举者又皆爲条画以赒恤之孙氏之义风殆方兴而未巳也余姚他孙甚多惟祖长官者自别其望曰冨春故曰冨春孙氏谱秣陵翁氏谱序氏族之难言久矣世之贤而有知识者虽欲求之而不能得不贤而无知识弃之而不求者固不论也葢古之所谓同姓昭昭穆穆百世而宗不迁离鄕别土疏支别属有庆弔或絶而婚嫁不容以相通谓君唐与陶陈与胡之类是巳而近世自其近而可推者则巳不问呜唿是孰使之然㢤余尝见庐陵欧阳公孩提之岁而丧其所天流离艰苦寄食他氏稍长大发愤问学即痛念宗绪之凋疎而为之访求纂缉定次为欧阳氏谱一编他日至谓人曰人而不知族姓所自出者则无以别扵禽兽葢深切齿扵此矣一时游从诸贤相与激发故眉山之谱祖味道而南丰公宗鄫子然亦臆度倚傍而言之尔而此三族者其本末幸而犹若可攷故言之而通自古昔丧乱以来族愈大者散失愈深而混夺愈甚则虽有贤者固无如之何也秣陵之翁有䕫者以谱示余阅之由其髙大父通直公而上通扵楚国左臣丝牵䋲连可数者五十世又由楚国左臣而上通之扵轩辕少典数千世之逺而可以一日尽也嗟乎羙㢤间尝问其故则澘然曰夔之生也㓜而孤惟其不忍翁氏之宗将由我而忘焉而为此也且非我也独能之虽生之晚而凡翁氏之显人靡不知也姻连中外有所可知扵翁氏者靡不求也知之求之而靡不考也故是谱也幸而备余扵是旣为传录其大略可备攷证者于家而有感扵庐陵公之事因举而賛之以成其志且以益广其学云元贞丙申歳季春旣望前进士剡源戴表元序李氏族谱后序奉化江口李氏其先自闽来明至秉义复以盛徳者起家其诸孙多羙而文皆能因縁科目以取贵显当其盛时举族几无布衣葢江南之取士有二途其一曰进士甲科其法以三歳之秋举于鄕于漕于国于监试用经义诗赋论䇿明岁春再试仪曹中即进之大廷䇿之第为五甲而高下皆授之官其二曰三舍法其法仪曹扵春试进士毕取去歳秋举之见遗而不忍弃者单试之经义诗赋中即升之成均曰外舍生以经义诗赋论䇿月各一试而学官自考之曰私试岁终较其优升内舍曰外优优成又取内舍生月考之岁终较其优曰内优优成仪曹再岁取内舍生通试之为优平二等曰上舍试内优成而再入优为上等上舍授官比进士第二人其次一优一平为中等上舍其次二平为下等上舍与教授而通名之曰释褐外舍生之未升也仪曹又毎岁以经义诗赋论䇿一试之亦分优平曰公试旣升而试如上舍法李氏之兴自族谱外有传科录别载子孙中诸科者名字有棣华集载子孙中诸科之文以其法之细且烦得之宜艰而李氏扵传科也岁无虚籍扵棣华也月不停书如此垂七十年殆亦可谓盛矣兵火以来髙堂列宇作为灰尘传科棣华之彷彿不可复考考而旧谱亦再以燬废扵是水口镇通直公之子明新以为惧日夜以所记忆精询俻葺而谱得略完惟是漏落者不能増加传闻者且将就尽为之怃然不宁而徴言扵余余家三世成均与李氏为砚席交知其事不为不熟且亦自惧宗祚荒凉后有问阀阅曲折扵儿軰者卒无以对因以身履目睹之故备陈之附书谱后比之纪游𫐠梦万一或有考焉若夫李氏祖泽积累之源则有传宗龟鑑建炎备御録江口桥记及诸墓碣去之百世不可磨也至大巳酉秋季旣望剡源戴表元书臧氏家集序吾州臧氏自鄱阳东迁以余所知十数公皆锵锵然能用其文辞气谊行名儒林间而吏部公正子最着然其家单矣自余往往清纯自持纯甚者业医闻其先人世精医医全活人不可计故天报之以贤子孙云每鄕国大比若试于礼官臧氏昆弟子姓群然斓斑籍中葢亦可谓盛矣而鄱阳之族余以远未之闻焉丙申季春始识廷瑞于宣廷瑞鄱阳族之锵锵然者也鄱阳距宣尤近其来宣者言其族之在其州犹其在吾州者也扵是加叹慕焉旣而廷瑞岀其世谱载其着者爵位名字凡鄱阳与吾明之族皆备又附系遗文人为一编呜唿冨㢤昔太史公旣广览奇书轶传作成史记其辞伟矣而自序家世旧文如劒论等类亦不遗弃王仲淹称其先人铜川府君以上人人有述仁人孝子之扵其宗固如是乎廷瑞之作视二公尤广当学衰族散之久而极力从事扵此其志为尤可尚也惜乎余陋不足以发其事廷瑞尝中童子科当仕矣今犹强力而吾州之族国史公之后方以廉誉进为于时天庶几未忘臧氏也㢤褒中杂咏图诗序异时闻关陜多竒士其山川峭深风气清厚懐珍负异而隐者可以爲郑子真逢时抚运而起者可以爲诸葛公皆无所愧怍扵人世而惜强壮之年道里隔絶不得接识其人以爲不慊迨扵混一车马厩置可相徃来而老惫及之所居又海濵遐壌非进趋当世者所屑至以故常有龃龉穷陋之叹乃不自意诸公怜其无营荐授之一秩得以职事受察扵今江东廉访佥事王公而因以讲闻先大夫褒中先生之爲人先生博学而通宏材而潜余也何足以知之而佥事公渊源文雅猷爲器业川驱霆行春煦霜肃寛不容姦广不刿物观公之施扵身逹扵吏民推其本扵家庭者可以得先生万分之一焉先生尝着褒中杂咏若于篇隐居之懐经济之识陶冩具备其在宪台商左山魏中丞阎徐二承㫖之流皆爲之叙述称賛来江南高郎中赵学士复冩诸画图以相映发余实不揆辄亦附辞各题之下以致想像尊慕而併书所以然之故于右方诗不云乎虽无老成人尚有典刑先生有焉大徳九年岁在乙巳冬十二月望序旌表节妇徐夫人诗序人之常情以物与人而人能守之不失则爱之也愈甚天之与物扵人其何独不然天之所与人之物莫贵重扵其身而又与之以守其身之物曰礼义人受天之所与而能守礼义不失其贵重之身者天亦不失其爱而常扶持之故孤婺寡弱之家艰关勤苦百折能行人之所难行则生扵其门者爲子必孝爲臣必忠而其人必康强寿考及见㓜穉之成而身厚其报此天理之自然人事之必至如炊之食如种之获可坐而待其熟也浙东部使者拜䧏公之母太夫人徐氏生公而寡太夫人秉不欺之节躬靡它之誓内谨祭馈外勤师资朝咻暮祝动不违正迨公业成名立遂陪台垣仪宪府出藩入从左侯右伯而太夫人鱼轩綵衣委蛇就养金罂锦诰便蕃受宠人以为康强夀考享礼义守身之报而取爱扵天者岂不在兹乎已亥之夏有命即所居第旌表如式有司题其门曰旌表节妇徐氏夫人之门轰轰乎义风炽乎当涂洸洸乎颂声流乎寰区扵是缙绅士大夫侈其事者咸作为歌诗以播飏积善之庆且上以光孝治而下以劝礼俗余之昔也受㕓扵公为民又甞登堂为客歆艶賛慕之日深矣谨显诵所间题辞其编首云贾母滑氏夫人诗序古者内讳不出门外言不入阃妇人女子而以名字闻扵人难矣世徳之衰始有婺居贞节之誉班班简书间然宋共执经蹈死左氏尚惜其无权巴清肥家䝉褒史迁不以为知礼求诸婉娈执法从容名义严而有政慈而能㫁若今贾母滑夫人者近世鲜有往古亦无愧焉夫人居赵州柏鄕滑里嫁同县儒者贾府君年三十四生二男二女而府君没扵时孩㓜满室舅姑耄衰夫人俯躬艰劳仰备珍养支倾补羸晨夜靡息二老人者安其经营皆以髙年乐终及时招师资选婚偶遂以余力改厝先亲之稾殡者四世贾氏纲纪资业倍振扵府君存时大徳庚子岁扵是男廷瑞以承事郎来江浙为中书行署都事年三十九数始孤之期三十有一年矣而甚勤其官苞苴之谒不行氷檗之操日着绯衣象板鱼轩锦书出仪都寮入侍亲膳诚宦游之羙家教之饬而造物者矜其苦节报之以材贤而享其庆也嗟乎盛㦲南北缙绅韦布之士交为歌诗以颂叹美徳谓表元之旧也尝为文学掌故俾以古义发题篇端谨为叙次本末如右东平杜氏祈岱宗事序鬼神之事自孔氏以来难言之因其难言而世之人诿爲茫茫吉善者无所恃悖逆者益无所惮不知古先圣王虽不日誊其说以求人之震眩而初亦未尝废也故有占筮有盟诅有禳禬祷之礼而人之爱厚其亲者至有减年以相益移祸以自损其事往往有时而信其为儒者又正言以非之曰天之道岂若是渎而甚者又拟人之近名而言之也呜唿金縢之书载武王病而周公为弟欲代其死使非仲尼存之扵经则人亦岂信之㢤东平杜克仁客山隂其兄以檄出余姚俱病疫克仁念其家自严侯开东藩即有名宦之籍今兄弟南来相依而生死不可知且父远恐遗无穷忧则私祷岱宗愿损已十龄以延其兄幸万有一得良愈即归自家歩拜诣祠下谢神旣而皆愈克仁如其言歩拜诣祠下谢神巫请其故惊异之事遂渐闻扵人士大夫㝷各为词章嗟叹以激摩流俗之隆扵私而薄扵义者而示以谂扵余余扵岱宗之能生死夀夭人其理不可知也然岱宗无神则巳岱宗有神不以与杜氏兄弟而谁与而其事则孔氏之徒所难言后世以为疑而古先圣王之所不废者也遂为略书梗槩而归其卷杜氏云杨氏池堂䜩集诗序丙戌之春山隂徐天祐斯万王沂孙圣与鄞戴表元帅𥘉台陈方申夫番洪师中中行皆客于杭先是霅周密公谨与杭杨承之人受有连依之居杭大受和武恭王诸孙其居之苑御多引外湖之泉以爲池泉流环廻斗折㳙㳙然萦穿迳间松篁覆之禽鱼飞逰虽在城市而具山溪之观而流觞曲水者诸泉之最着也公谨乐而安之久之大受昆弟捐其余地之西偏使自营别第以居公谨遂亦爲杭人杭人之有文者仇远仁近白珽廷玉屠约存博张模仲实孙晋康侯曹良史之才朱棻文芳日从之游及是公谨以三月五日将修兰亭故事合居游之士凡十有四人共䜩于曲水客皆诺如约而大雷雨作自朝达昼不止官途水尺行者病涉十四人之中其六不至公谨望望然兾之起视曲水则旣漫爲壑恚而曰余惟客缺是愧若饮岂必曲水㢤乃揖其在者迁酒与殽近集扵临池之堂背堂有危楼翼然俯纳衆碧大受又特具礼领客陟之旣又复于初公谨大出所蓄古器物享客为好或膝琴而絃或手矢而壷或目图与书而口歌以唿醉醒荘谐骈譁竞狎各不知人世之有盛衰今古而穷逹壮老之历乎其身也酒半有作而叹曰兹逰乐㦲其有思乎抑亦知夫兹游之所由起乎葢夫兹逰者兰亭之变兰亭者郑国风溱洧之变也郑之溱洧在当时小人知惭之而晋之兰亭在后世君子以为善也虽然人生而感乐哀之情犹天时之不能废扵寒暑其废之有节而导之有故苟使变而不失正则岁时乐游以尽人事之适岂惟君子虽先王张弛之道其孰能废之方晋之未迁故都之氓处五方之中而习累世之盛男袿女袂春游而祓焉固其阎闾委巷之所通行也晋之旣迁名士大夫侨居而露宿愁苦而嗟咨有愿为盛时故都之氓不可得矣故且驾言出游以冩我忧而何择扵禊之有吾观兰亭一时临流援笔之作率嗫嚅喑黯如长沮荷蒉冥然而远怀其䏻言者不过逹生捐累如荘周翛翛然羡死灰枯骼之适若是者谓之乐乎非耶今吾人之集扵斯也宜又不得视晋人而乐扵晋人何耶扵是坐中之壮者茫然以思长者愀然以悲向之叹者欲幡然以辞旣而讙曰事适有所寄也今日之事知飮酒而巳非叹所也且我何用远知古人盍各为辞以逹其志辞之逹志莫如诗公谨遂取十四韵析为之筹使在者人探而赋之不至者授之所探而征之得其韵为古体诗若干言得其韵为近体诗若干言群篇鼎成咸有伦理是庻几託晋贤之逹而返郑风之变也巳矣因次第䏈为巨编而命表元爲之序牡丹䜩席诗序人之扵交游㑹合谈䜩之乐当其乐时不知其可慕也事去而思之则始茫然有追扳不及之叹渡江兵休久名家文人渐渐修还承平馆阁故事而循王孙张功父使君以好客闻天下当是时遇佳风日花时月夕功父必开玉照堂置酒乐客其客庐陵杨廷秀山隂陆务观浮梁姜尧章之徒以十数至辄欢飮浩歌穷昼夜忘去明日醉中唱酬诗或乐府词累累传都下都下人门抄戸诵以为盛事然或半旬十日不尔则诸公嘲讶问故之书至矣嗟夫此非故家遗泽余所谓追扳而不获者耶大徳戊戌春功父诸孙之贤而文者国器甫复㝷坠典自天目山致名本牡丹百余归第中以三月九日大享客瓶罍设张屏筵绚辉衣冠之华诙谐之欢咸曰自多事以来所未易有是乐也不可以无述扵是国器甫与永嘉陈某等各探韵赋诗通得古律若干篇而命前进士剡源戴表元序其卷端云八月十六日张园玩月诗序斯人之居斯世虽学道不可以过劳扵是乎必有时节䜩逰咏歌之乐以节适其筋骸而凋娯其血气其尽游之乐非远之乎山林寛闲旷野之处则不畅固亦有因劳而求乐未乐而反劳者矣幸而得其游而可乐然四时之中值乎冬夏隆寒毒暑则不可出可出而逰者惟春秋而春气喧浊不如秋清故自古骚人逸士以中秋玩月为四时乐游之最大徳戊戌岁八月十五夜望舒掩其明逰者阙焉乃以次夕合䜩于君子轩之圃圃主清河张模仲实其族焴如晦烈景忠客剡源戴表元帅𥘉钱塘屠约存博龙泉陈康祖无逸㑹稽王润之徳玉戴钖祖禹嘉兴顾文琛伯玉侍游者仲实之子炬爁如晦之子奎无逸之子绎曾是夕也云河豁舒风露娟爽客主诸人谈谑荘诣啸歌起止各尽其趣而圃在杭㕓阛阓中略无嚣声深垣窈径芳林逺榭居然令人有山谷意酒半有歌退之赠张功曹长句者遂取其末章分韵赋诗以为乐夫其逰足以散劳而不烦飮足以合欢而不乱气清而能群乐最而有文是岂非学道者之所许而骚人逸士之事也耶明日聮其诗一编而谓表元之齿稍长扵诸客也命以为序云北山小序大徳巳亥之春前清明二日余与顾伯玉约逰北山访林以道骑过陈无逸要之俱行以道之居去北山尚二里而逺至巳日高舂留飮少憇以道遂导余三人者循冷泉穿玲珑巖缘三天竺出小陌复南入弥陀寺谒大山恢师初游时自不拟即归谓幸可留得留为佳尔至是恢师一见以文墨故家相厚诸客殊无去意行谈坐歌俯仰自在惓剧夜向深才就枕席闻山雨汹汹声牕戸揺动如卧杨澜左蠡舟中也明日饭巳恢师复留以道之子自其居载醴食来稍出就弥陀西小精庐享之大醉客主将各散去因分韵赋诗记而属余序其篇首无逸伯玉吴士余家近越扵恢师以道父子葢鄕里云是日剡源戴表元帅初序游云门若耶溪诗序出稽山门东南三十里得陶山魁然一佳坞也扵时暮春湍林散坐索索有凉气夜分尤甚卧者闻巖上虎声诘朝问人非虎也出山尽东六七里一溪清纮如带车者云即若耶溪溪上有任公子钓台敞恍无复人境乃知唐诗人夸诩非虚语彼王谢軰怀章绶携导从而游直以不能遽尔舍去故耶溪忽萦忽直山乍昻乍伏左右顾皆㑹人意稍转登明觉寺诸胜一一在眼中穿西望碧帷四悬云门寺也𥘉游陶山小雨至若耶尚隂暄近云门天日始尽清朗遂投元上人竹房飮酒酒酣倚顾况所题松树酌葛翁丹井泉分韵咏诗自永嘉陈用賔而下通十四人皆赋之诗成剡源戴表元序之甲午岁三月十日序游南岩诗序余旣弃故业以文学掾至信州葢老而逺行意恻然不自聊颇闻州之南有危岩空寛僧庐其中林泉熘清禽鸟往来幸而一游得以发郁积舒固滞然至官四阅月不能遂也乃季秋二十有八日高舂约朋客出关驾轻舟西浮可七八里所舍舟遵小径益南坡壠高下起伏又三里所得岩形如剖瓠穣实悬缀飞层仰积横嶂旁豁崩湍欲穷未半倐涌居者縁其余隙砻坐床斵歩道曲㑹人意岩东有泉时时出一滴石罅中地宜拒霜花扵时暄晴光彩秾泽可爱满岩䥴来游人名氏前漫后缺独朱晦翁辛㓜安题踪俨然数之适百二十年岁月日与今游皆相同良爲竒事岩西攀磴上小窝无数其一稍盘窈云古有得道老释结坐于此平出转南竦矗一石峰相直次第刻成立梯者五卷其巅州城郭可俯眺余极力及四梯不敢尽登而止所见巳不赀矣初约以昏归抵岩旣晡遂治宿具歌飮岩中夜向深气倍凄峭非人境凌晨再周遭按历俱不忍去是游之事取馔于渔因庖于樵假芼于圃惟牢羶壷酒糜米烛蜜客有预携者懽纵之极他无比喻垂归忽自笑余也固习扵山居平生行吴楚间见若不少而独爲此留连不能忘情何耶余旣不自持抑诸人者方英年盛气又多土居何爲亦若是复憀憀乎于是分韵各赋诗一篇同游者大名王应夔景然先归余客铅山虞舜臣舜民宋如曾吾省上饶郑仁则则荣曾道华华父徐如砺若金王叔太正辅叔谦自牧则荣之子义荣番易汤及翁及翁而余剡源戴表元帅初是爲岁大徳壬寅良月朔日序陵阳牟氏夀席诗序天下之乐有可以力得之者有不可以力而惟其所欲则得之者可以力得之者富贵纷华燕私之奉皆是也不可以力而惟其所欲则得之者家庭颜色起居飮食甘㫖之情是也士大夫当钟鸣鼎食时豢养百爲纎息如意势足以厚其亲而行须舆卫居仰安宅礼或有以烦驰暇或有以劳夺至扵穷栖寥处杯浆爵酒脔鲜粒飡非心营手治则不能给可谓艰薄巳甚然即而将之其欢忻畅悦反过扵备物之享何也力在外可屈而情由中难量也陵阳牟先生自还㑹稽使者节食贫茹辛卧苕溪上二十余年夫人同郡邓氏毗陵使君之子冬官二卿秀巖李先生之外孙家世轩冕忘其贵奢相与隐约产息烦衍更衣而燠倂釜而饱清风苦节与陶渊明家伉俪翁稚相同人皆高其贤而叹其约也丙申春先生年七十其长子余同年弟成甫帅诸弟大设醴食私第爲二亲夀二亲燕而乐之游从朋客甥孙中外闻而爲诗以歌吟颂美者累十百人越三年岁巳亥春邓夫人复七十成甫复帅诸弟设醴食如前礼二亲加乐焉扵是闻者相率爲诗以歌吟诵羙而余适预名其间咸以爲是事兵革以来衣冠阀阅之所无有余重自惟念以牟邓蜀大家先生父子又东南久宦极今之丰宜不能亲昔之俭而真情忻畅恱如是衆人之歌吟颂美如是是吾徒所爲优游自得扵斯世者真不系扵外物之去来由今而后闻风而作感义而起知人人孝徳之易爲而明时礼俗之将成也遂率意爲辞表诸篇端而题爲陵阳牟氏寿席诗序城东倡和小序余少时学诗诵夫子之说曰可以兴可以观可以怨易知也至于可以羣而难之有老先生教余汝他日当自解此非可以言语悟也葢自弱冠出游至于今阅历三纪平生所过从延接贵贱浮沉贤愚聚散无虑千数至是而始略知夫交之难而尤未知羣之难也非羣之道难扵交而交之可致不如羣之不可致也交之羣莫盛扵杭扵是岁在大徳戊戊嘉兴顾伯玉客扵杭城东杭之贤而文者皆与之游而屠存博白廷玉以岁晏立春前一日过庐清谈剧饮甚适旣少倦卽相与循䦕垧歩江臯眺太白钱镠之荒墟弔陶朱子胥之遗迹意色苍莾襟神飞踈退而存博遂先成古诗二韵六言五章以纪其事旣而廷玉有和伯玉旣和又别爲诗而张仲实陈无逸诸贤又皆和有和诗遂不可胜纪其气如椒兰之交袭而郁也其音如箫钟之迭居而不乱也其数如钓芥磁铁之不相违而相入也噫嘻羙哉其羣矣哉余也山野土木之人无能预扵兹集而知旧怜其流离毎不踈外辱以小序见命不敢固辞私心亦喜交道之有羣而诗学之少验也而爲同业者愿之因附繋其颂叹云明年仲春㢤生明剡源戴表元序游兰亭诗序兰亭自右军后一千年人无继其游者山川人情古今贤愚不相远葢岂无游者而人不传耳至元甲子之春扵是部使者东平王公新兰亭右军之祠塾且再岁荒原废墟粉垩翔涌今使者河南狄公䄡帷踵临敎治益洽当三月三日右军肖像适成王氏子孙之贤而文者曰子才拜荐牲酒祠下遂诣曲水流杯序飮如永和脩禊故事当是时两使者前后至越以词翰风流接士声撼江浙东平公虽去越行部相望而河南公欣礼之成缝衣峩冠弥巷满谷山翁野叟奔走出覩先是东平公即塾招明师选童稚之秀者以爲诸生至是命之当席拱羣诵永和诸贤兰亭诗音容谐同情礼清鬯凡在飮者无不惬中飮有坐而叹曰美㢤游乎自吾具耳目以来所未始暏识也独未知较永和诸贤时何如昔仲尼感逝川羊公悲觇山后吾人一千年不能使人慨慕咨嗟叹想如吾人于永和否是未可知也旣又作而非之者曰子何以古人爲㢤子不观夫杯乎今夫杯油油然随风而行浮浮然乘波而流盛醇驾轻若浮若沉前行旣迁而后至者亦莫能自休焉今吾人之游扵世有以异扵杯之游扵水乎今人之不能爲古人犹古人之不能爲今人也而何羡乎且人苦不自知当永和诸贤徘徊几席间取快一时岂暇豫期后世事若然者徒败人意耳今日之事且极飮爲乐安知后来者不羡从吾今日而不可得乎飮酣遂取右军诗爲韵人探一韵韵成一篇自河南公以下总得诗若干篇而属剡源戴表元爲之序客楼东冬夜㑹合诗序五官四体之扵人皆不能以无役役而有所获则因而资之以爲乐农之扵耕商之扵市百工之各扵其业当其冲风埃触雾潦艰难曲折穷心思之所营殚筋力之所猎而后能有区区之赢余或终朝莫息或穷年暂逸幸而值之则收形神散肌肤与妻孥姻党笑谈䜩集以展平生之绸缪以补寻常企硕之所不及岂徒若是而巳人之能以功名志业致其大欲扵世者虽贤愚臧否为人称慕姗笑之不同而皆未有不为而成者也况若吾人之云云进无所荣扵时退无所佚扵家疲其躬苦其心自儿童佔哔学诵间关扵名实之得丧顚顿扵事物之变迁其勤劳又有过扵农贾百工者矣而欲何所成而何所资以爲乐耶扵是必有黙然而自喻者焉而不必人之同之也虽不必人之同之而必有同之者焉何者四海之广也千万人之衆也我爲迂人必亦有为迂者焉我为独人必有亦为独者焉大徳戊戌之孟冬余客杭久且念归而方韶卿自婺至顾伯玉自秀至一夕不约而胥㑹于霅陈无逸之邸四人者皆穷皆好迂行独间关顚顿而不悔而余与韶卿老矣相顾尤不能为情因相留止宿无逸大出酒炙馔具相飮饫左觞右奕前歌后笑至扵语洽气酣感慨之极则又各以古今名义相振激舂撞摆阖略无道途覊旅之感意度相与驩甚夫由贫贱而得其求者乐止扵妻孥姻党而巳耳富贵而肆其欲者乐止扵多僮奴侈賔游美衣丰食则亦足矣而岂复有贤扵吾四人相与者耶是果有与吾同不悔扵徒劳者耶夜聿云半诗筹再探羣篇告成厥有序引是月二十有三剡源戴表元序剡源戴先生文集卷之十剡源戴先生文集剡源戴先生文集卷第十一剡源戴先生文集卷之十一四明戴表元帅初序王丞公避地编序父党王丞公子兼字逹善避地编古律诗杂着凡七十五篇始丞公以文学行义杰立鄕闾间余初为童居相距无半舍不能识也来钱塘乃始邂逅定为忘年之交聚散数歳各守一官江浙不相闻乙亥之夏皆失仕归余又买庐并公爲隣扵世畴昔重邮累驾之不可接者一旦尽得之当是时两家生产赤立徒有六经诸史先秦以来古文竒刻处士之书合数百千卷毎闲暇时留连聚论日至五六往返间又为歌词韵语以发其燕居之娯私心甚幸以为吾徒虽不得志扵世固有以乐矣越明年兵声撼海上村郊之民往往持槖束緼而立伺尘起即遁余与公势不得止仓皇弃其故业指山中可舍者为之归盖其事不能相谋而流离转徙困顿百折不自意复相出扵天台南崃之麓自是而行同途止同旅交同友客同门急则传声疾唿老穉携挈以遁须臾之命缓则握手劳苦流涕譬释以寛离鄕弃土之戚此扵人情何所暇逸而长篇大章交至迭出伥伥乎若不知其身之受死祸而饥渇寒冻之号其后也将痛极感深力不可措遂且猖狂放恣以畅其郁滞而不自知耶今观编中次第一一而在窃尝想像当时交际间事惟马隩时为详或临流据石伫思而迟成或褰裳掷笔率意而立就独吾丞公须眉老苍矩歩就席至一字不肯出口少焉迫之而作语尽道妍音度谐合比事属辞黙冩如注衆客始为倾叹自失而巳若无有焉是不亦盛徳长者人㢤公平生他所论着悉燬于火旣出崃率妻孥耕烬地而食终日言不及利天果不欲䘮斯文乎何其老而坚也余虽不材旦夕从东阡南陌后和叩牛之行歌续负芩之坐论尚能为公好之王敬叔诗序金华王敬叔示余古近诗若干篇余受而叹曰敬叔诗非余不能知非敬叔亦无以知余之知也敬叔初与余相识时在钱塘西湖之上翛翛然山人处士日幅巾杖履往来南泉北嶂间或遇豪贵人供张其处耳如不闻目如不睹时虽不肯与余说诗时时察其动作俯仰盖无非诗也尔后来吾鄕州同寝食稍及诗事然非有所游历及邂逅高人异境潇散适意亦不出一语余尝评敬叔斯人有无故而饷之千金度正色能辞之故其诗自然与世故简远最后余来宛陵与敬叔益狎见其诗益多敬叔虽世家金华而生长宛陵有先业之池台足以备游眺有中产之田园足以充庖醸贫而不怨卑而自肆当戸门清休风日佳好兄弟壶觞砚席浩歌驩醉茂林幽樾之下无不足者以是其诗往往皆非无故而作作必为人脍炙不厌荘周有言瓦注者巧金注者昏百里奚无爵禄扵心故饭牛而牛肥岂不信㢤敬叔亦尝与余言吾人学诗如烧丹道人劳形内恱或能以余力取给朝暮若王公大人则不必待是而乐嗟乎敬叔之道信其至扵是乎抑吾人之相知犹未之悉异时宛陵有李咸用诗种子孙世其业数百年虽贫而衣冠蝉聮至今近世梅都官能诗尤贫至使人不敢践其墓草敬叔勉之余旦夕归剡源山中亦不敢废故业以求无愧扵所爲知敬叔者焉元贞丙申歳长至日剡源戴表元序顾伯玉诗文稿序古之闻人能以文学华其躬而名于后世者岂独繋乎人力之所成就亦其豪杰之见有以异扵衆人而然乎予常怪今人好揣摩时材者靳吴士呜唿彼直见其居衍沃安纷华而无志扵超观逺举以爲土风适当然耳是焉知其初吴之初有延陵季子以多闻博识能使齐鲁晋郑诸国之名贤倾身而愿从之交者有言子游轻千里而北学扵仲尼仲尼之门游者累千人而子游爲文学首凡东南之儒者班然名扬艺显宜皆出扵二人之苗裔焉故其流膏余泽沾注呉士汉魏以来阀閲尤盛若华亭顾氏其一也顾氏起丞祖雍子孙世世不坠清业其详着扵史牒余尝客华亭闻所谓亭林野王读书堆而愿游焉亭林之东数十里亦有顾氏之居东园而与余同太学屡为之留连徃复如是二十年始识伯玉伯玉虽世居东园业成而科举罢即大纵其学扵六艺百氏之书浩浩乎慕为古文章而出交扵当世之胜巳者以广其识旣而犹以为隘也㑹郡国以其名举茂才异等则槖其书走燕赵间尽与其竒士逰遂迤逦见执政大臣将撼动之以太平经济之略当是时年甚少气甚锐视勲名爵位若不足致留滞未见省而亟翩然以归诸公相知者颇极力覊縻之不可得人或为伯玉惜伯玉曰我之为我未失也归而益力学攻文章乃今丛编鉅帙间楚客之赋词汉儒之论议唐贤之篇什旬抄月纂巳使人脍炙不暇令不止其可以名终身传后世者虽古之闻人何远也士大夫怀居养安内无豪杰特起之见外无交游广博之助而望有所立其难㢤惜予虽知出此而早衰多累年又加长不得从伯玉驱驰先后而相与观徳业之进则为深可愧悔乎紫阳方使君文集序日月五星昼夜与天错行而云霆风露雨雪电雹为之变化不测山起西北与水东南驰而外截爲海介鳞羽毛齿角物果寳藏之美从而蓄焉葢其为物也停涵盘薄欝积之者厚则其周扵用也不竭人之精气藴之为道徳发之为事业而逹之扵言语词章亦若是而巳矣窃独怪夫古之通儒硕人凡以着述表见扵世者莫不皆有统绪若曾孟周邵程张之扵道屈贾司马班杨韩柳欧阳苏之扵文当其一时及门承接之士固巳亲而得之而遗风余韵传之后来犹可以隐隐不㓕近世以来乃至寥落散漫不可复续岂天地之数有时而不齐如适值其薄蚀震动倾䧟漏洩之或然者耶故尝考之自夫子之徒没言道者不必贵文言文者不必兼道如此几二千年迨新安子朱子出学者始复不敢杂道扵文子朱子没其书大行最有力者建安真希元临卭魏华父二公纂缉而彚绪之为精余生愈晚併不及识二公而每毎私从诸老先生之尝为其学者剽传之戊戌已亥间来钱塘始得熟从紫阳方使君游使君生子朱子之鄕而扵真魏二公书缕析铢校无复遗憾礼乐刑名度数之规天人性命智识之奥询之靡不知知之靡不乐一夕乃得尽其平生制作读之荧荧乎河汉之光华而隂明舒惨若有鬼神物怪先后而翕忽之也恢恢乎太山乔岳长川巨渎之喷薄氛祲而龟鼋蛟鳄豹犀虎象出没震耀之不可狎也熈熈乎时春羙卉平郊茂樾舆马丰腴而衣冠靓侈舒眉酣气乐闻歌謡之奏也呜唿是岂非精气之英统绪之㑹而诸老先生未尽之泽者㢤余旣惰愚虽幸许教扵门而衣食经营有所不暇顾今江南旧徳如使君不一二数诗不云乎我日斯迈而月斯征又不云乎虽无老成人尚有典刑是用疾首疢心硕与同门者永其传焉辱诸生以序引请故不敢辞恒荘诗序客有言恒荘扵余者曰缙山李侯徳隆自其远祖太师公以勲业行义立家爲北州鉅族事在史官名在天下士大夫天下士大夫识与不识尊称之为缙山忠孝李家徳隆又自用其敏介清慎为时能臣而念先业之勤惧愈久且散其宗乃取旁近先茔之田若干畆命之曰恒荘使李氏为子若孙者世守之以图永久不壊庻几近扵古之亢宗保族而能恒其徳者乎余荅之曰李侯之世则美矣李侯之为是事则加美矣抑客亦知夫人之所能恒者乎夫人居土而生资土而养其没也藏土以为归先王知人之须是三者也扵其居也裁之宅里扵其养也界之田畴扵其藏也成之茔域而贤有功徳扵人者又世世胙之国邑以酬其劳以劝其类然后人无贤愚贵贱皆得而恒焉后之人扵是三者旣皆其所自为有力者过扵有余而无资者遂至扵无以济其不给人之常情有余之过不能无为不肖不给之久亦不能自制其命而必为贤扵是惶惶然或起扵游说或发扵技击或豪或援或譁或艺干荣冒举以求脱贫贱之厄其不幸而不得与得之而后失者则去穷民之狼籍无几耳而惟礼法之家豪杰之士始仅能自以其志节表见扵世故古之能恒以时而今之能恒以巳今夫李侯植身扵璆璧之林罗名扵氷雪之府名言应经制事合法而方进为扵时以大试其道于是举也声激气盪家振戸率将合四方好义之士悉取缙山恒荘以为式则销頽风扶善俗其扵时政也不为无补岂独亢宗保族私其徳扵李氏子孙而巳客曰侈㢤子之言乎退而率其朋相与为衢歌以发扬李氏之美凡得古律诗若干篇而属笔扵予予缀缉前所问荅之云以为李氏恒荘诗序千峰酬倡序故友谢羽臯尝为余言唐诗人在江东者郡最多不过三四人而独新定自元和至咸通间施处士肩吾方先生干李建州频章协律八元之属以十计余攷之信然岂其山巉水驶风气䟱爽士大夫得之而为清能灵解徃徃有非他郡所可几及耶而恨平居以来不得担簦裹粮往从之游以纵观其如何之为快庚子歳余在钱塘有携千峰酬倡过余朱墨伊优中取而疾读之葢皆新定诸公所作亦有与余江湖塲屋庠序之旧方其濯缨清流连镳层云雍容雅言优游燕歌固当他有汲汲扵今时之为者风霜摇落砂砾凈尽平生扳援驰逐之好一切不以介意乃相率俛首从事扵山川篇翰间一以逃喧逺累一以忘形遗老寒暄荣悴嚣寂禽虫卉木百物之变出没扵前忧愁喜乐穷逹贵贱史册古今之感往来扵中一一可与吾接而不得为吾累也何莫非诗之助者呜唿快㢤然而余言诸公之诗顾若倘然无所遇而作非如唐人朝暮刻苦挟之以资身华世者也夫为诗不挟之以资身华世而倘然以清能灵解自适其不遇此正古仁人君子隐居求志之事而扵唐人乎何夸惜羽臯不在不得反覆䆒极此论姑摭大略题诸卷端一归之陆孟孙字士宗序笠泽陆孟孙以其父命请扵余曰陆氏幸甚得公为婿今者孟孙又幸得婿扵公惟是孟孙年浸长矣而业不脩惧頽其家且贻公惭愿赐之字以敎孟孙余谨为字曰士宗姑苏之族莫望扵陆自三国至扵李唐代有隽士其学行志业载扵简牍间班然伟矣迨乎近年资禄名第不为无人而不闻有以是族而行扵儒林者与微族等耳而山隂之族逐名天下谈者曰姑苏田腴而俗侈田腴则其小人无耕锄粪治之劳而不害得善禾俗侈则其君子偷而无逺心彼山隂之壤多雄冈洁流士生其间不耻无资而耻无名虽牛医马人之子知贵挟册而歌唐虞况以旧族鲁语有之息土不材瘠土好义兹非其证欤余以为不然士视其所居立耳土之腴瘠何择焉自余为尔家婿犹见褒衣而能清言者数公逺祖唐宣公之牒犹柜而藏诸庙宣公之祠于社岁时子孙陪祀犹扵尔家取之今皆无矣更去之百十年将愈无矣呜唿孟孙之宗可不为寒心㢤孟孙扵嗣为嫡长礼谓之宗子吾女亦嫡长也获承宗事孟孙其力务为学焉以无忝所生以解谈者之惑毋惰袁钧字徳衡序积物之力其初起扵铢其轻易举也铢铢而积之累百而至于为钧则不胜其举矣智者扵此欲举之不劳而知其力之所以然必程之以衡衡举钧立而物之无穷可以坐致人之扵徳亦然人之与人其初并鄕而居同途而趋循循然固相若也忽焉而爲大贤无以异扵物之积铢而成钧又由此加积之旦旦而程之而至扵可以为尧舜故程物之力而知钧之无穷者衡也程人之所至而知人皆可以成尧舜者以徳为之衡也济南袁氏子钧字徳衡请文扵予书此赠之史景正字序甬东史君䝉卿其族昆弟之字皆别以景旣有字君景吕者矣年长学成而疑之以书来剡源曰是不慊吾志愿有易也遂为易字曰景正而告之以其说夫物未有可必正者也必正之能正焉者寡矣惟人之心自其童䝉未有不正者也旣而能言旣而有识则旣而无所不为不正者斯至矣虽然其所不正幸而有以治之巳失者可使未逺而还不幸内无贤父兄外无良师傅资微气薄功力不充兹其䧟扵弃人也巳尔吾他日掘地下而得泉涓涓然出窦穴间舒之为沦涟滙之为沧浪清可鑑而羙可醸也放之数寻则又混而为泥沙欝而为污池湮而为粪壌草莾交之虫蛇兴焉其不至扵是然后积衆流之㑹为渠为溪为湖为江以逹扵海人心之初不愧扵斯泉之清与美也世故之为泥沙嗜欲之为汗池利禄之为粪壌朋侪臧获之为虫蛇草莾可以不惧㢤圣人扵易之蒙曰䝉以养正圣功也其象曰山下出泉䝉吾子其务慎其出而养其正也乎㢤年旣长者徳将愈加学旣成者识将愈坚积其功趋而㑹扵圣人之海无难矣陈处度字序盈天地之间凡其形之大小声之重轻数之少多至杂而不能齐者必权之扵度然亦有度之所不能权则又折而归之于矩故有度以度物有矩以处度而天下之理尽矣岂惟物学者之扵道亦然今有人处闺门易周也而不能推之扵鄕党处賔僚易严也而不能推之扵昵近处穷约易持也而不能推之扵贵盛处烦剧易决也而不能推之扵闲𥙿处安乐易肆也而不能推之扵患难诸如此类盖必有纵横曲折旁通泛应而不失其度者焉大学论絜矩之道曰所恶扵上毋以使下所恶扵下毋以事上所恶扵前毋以先后所恶扵后毋以从前夫子年七十而始从心所欲不踰矩者其为不失之道也陈氏子矩字处度乞言扵予书此遗之王一初名字序松江王君名一初旣又名读书之室曰一初而问其说于予予复之曰子之名若字子皆自为之为之而不自知而他人何从言之且亦尝推夫人名字之所由起乎人生之初一而已矣旣而不可以无别也而名生焉名之又不可以无别也而字生焉旣而其所居处其所服用其交接游歴不可以无别也而名始纷纷然而繁夫其初之一也而谁与约之其末之纷纷然而繁也而谁与益之是非惟吾与子二人不能知虽有上智神识而何以言其然乎且又非其人之生者然也天地之间形色之类事物之故其生者何限一一而名之将不胜其名一一而言其然将不胜其言故姓氏一也今几族井地一也今几等历象一也今几家书契一也今几法以至臯陶之刑名伯夷之典礼伶伦之音乐岐伯巫咸之医药卜筮与凡百工衆业莫不各有本祖其初如此而今如彼是孰使之然㢤且又非惟人事之变然也隂阳之升降古今之去来其淳其疵其成其败如蜩蝉之化蛇虎之逝故者控持把玩不能湏臾之久而新者已代之矣则其所谓一者何尝可一而初安在㢤虚无幻诞之徒乘其眩也遂欲悉取而屏之而索诸群言之外九州八极之表而世之儒者攻之愈坚守之弥力虽其说不必强所难通而逺自上古以来天地之所以立日月之所以明风霆之所以神江河山岳之所以流载近取吾人日用飮食之所仰頼更百千万变而未尝不一者夫岂不可深言而况吾与子之所欲知乎于是王君翛然而笑怃然而喻曰吾问一𥘉子併举其极吾问名字子徧语其类辩乎㢤因书以为序大徳戊戌孟夏望日剡源戴表元序曹仲逹字序大学曹君之子和父字仲逹居吴与余世好相善余为序所为逹之义以谂之今夫鸡鸣而起日入而休人之起居偃仰劳逸荣悴关扵气之嘘吸凡计一万三千五百息能和之者鲜矣幸而和则四肢百窍皆无壅塞窒滞之处疾病不兴而安乐生焉此一身之逹也亲亲长长老老㓜㓜而家道具莫难于为上寒暑饥渴豊杀之权不敢悍焉莫难扵为下喜怒爱恶予夺之欲不得肆焉惟夫不㥂不肆处之得其宜则指挥唯诺节度惬适而情义谐洽此一家之逹也为人子弟而抚之者顺为人师友而接之者悦誉近而逺者闻身贱而贵者孚然后不求之禄非望之福踰都越邑而自至葢有垣扬轨恐不免焉此一国之逹也珠玉不市衒而光麟鳯不庭畜而祥贤士不出里巷其治行故穷居而和其言则信而化之可使为三代之俗盛行而和其政则尊而用之可使为三代之王此天下后世之逹也逹扵一身古之人有行之者严君平费长房之类是也逹扵一家龎徳公陈仲弓之类是也逹扵一国管㓜安李令伯之类是也逹扵天下万世伊尹周公孔孟之类是也仲逹扵此数者其何所从乎仲逹曰吾将思之遂以为序大徳三年歳在巳亥五月望后三日戴表元序李氏子字说序桷之属于室也其为木至小而为数至繁繁故易售小故易求然惟其直焉者爲中桷也吾尝居山见匠者之择木得为栋者十难一二焉得为梁者十难三四焉得为楹为梠者十难五六焉至扵桷宜若往往而遇而积之反劳扵他材輙疑而问之曰是㝷常之湏耳他日营大厦其用有数倍扵是者非踰都越邑累年岁而求之不可得葢不惟直之贵而兼其长焉然后为羙桷也故爱木者自其拱把而养之以至扵桷旣桷矣不敢使止扵桷也益养之至扵为梠为楹为梁为栋亦不止也益养之如皆不适用则有规而为应门为阙者取焉为明堂大室者取焉此非其材之异养之者至也君子之徳艺亦然小进如大却羣居而独行拙扵美成而工扵持久怯扵近名而勇扵任重夫然后材坚器良行乎世故霜露之中出乎衆累斧斤之上不败不伤引而伸之无用不适矣袁季源命其子曰桷复取义扵殷颂字曰伯长余爱之欲有以助其养也为兹说以广之史昭父字序人常言日中必昃以为世之用明而不能持久之喻余窃谓不然葢日之行乎中天晔乎下土千万世旦旦仰而不亵者正以其能中而能昃也苟使中而不昃则人得以窥其神而为日不旣劳乎岂惟日天之扵雷霆风雨霜露所以寄号令行惠泽者也然朝之烈者昼即收春之震者冬必藏何也彼所为不数数扵用者即其所以用也岂惟天人之精神智力不惧扵不堪而惧扵难继故有聪如愚敏如钝其初晷刻不能自给而日积月累沛乎其有余在易之晋曰明出地上晋君子以自昭明徳夫晋进也明出扵地上其势加进也以加进之明而其体四柔二刚刚又客而柔主也用易者详戒义扵爻而严加辞扵象使养之以柔而自立扵昭若其明不出扵势而出扵我隂多而不晦气升而能卑噫嘻至㢤而扵序卦有言曰晋进也进必有所伤故受之明夷若之何日中之不昃而可以持其明乎鄕友史昭父名晋伯生扵衮绣之门而世铅椠之业躬韦布之礼余嘉其可以语易也为序以赠之大徳三年岁在巳亥十一月望日剡源戴表元序王仲昭字说序三衢学者王君勲字仲昭诣余而请曰勲之㓜也旣幸受名扵亲长也又幸得字扵友而未有命之以训辞愿序而赠焉何如余让不获则为仲昭畧䟽其槩而聴仲昭自择焉葢夫人之居世未有无劳而食者也无劳而食者谓之惰民政之所非而刑之所不贷故扵文力田为男自其胜耕也而皆与之一夫之产使之动揺筋骸以孝养其父母以活其妻子虽以舜禹后稷伊尹之圣而不得免扵其初而况他人乎此以耕稼为勲者也耒耜旣闲则业必有所驯筋力旣疲则气必有所滞扵是有射鄕賔介之讲有干戈羽籥之示有弦诵俎豆之率岁时伏腊涖之学官録之党正而登其成者进之鄕老而列之士大夫此以肄习为动者也责非君师而求学者聚扵其门权非官府而辨讼者决扵其庭若汉以来名贤贞士虽功烈不能畅扵天下而一时遗风余韵薰良伏暴扶頽起懦如江河之浸雨泽之润日夜长养而物不知此以教劝为勲者也徳行道义也者人之根干也言语词章也者人之枝叶也枝叶之去扵根榦逺矣然木无枝叶无以庇其身人无词章则亦无以养其徳自有人类以来以迨于今纪载之事莫之或废而千载之间行名之士精扵言者皆传大之以铺扬先王典章礼乐之羙而小之呻吟伊优以自娯其不幸此以着述为勲者也若乃为大丈夫而遇扵世才足以行其所欲为计足以逹其所欲谋从客庙廊而使四方万里无术扬杻械之辜谈笑邉陲而使三军百姓无鼓桴烽堠之警其存也珪冕以迎之篝鼎以荣之其乆也旂常竹帛以旌之此以宦逹为勲者也耕稼也肄习也教劝之于着述也勲之在我者也自昭其昭者也宦逹也勲之在人者也昭人之昭者也昭人之昭者待扵命命得而为之则得为之命不得而为之则不得为之自昭其昭者不待于命为之在我而巳矣今之人穷岁年弊血气以争不可必为之命而巳所得为者反若不暇为之呜唿吾见其力之劳而不免扵惑也仲昭智人也今而往其且将自昭其昭乎其将徐有所待以昭人之昭乎仲昭曰吾谨喻矣是为序剡源戴先生文集卷之十一剡源戴先生文集剡源戴先生文集卷第十二剡源戴先生文集卷之十二四明戴表元帅初序陈公辅字序天下之器可以远行者莫如车居而能制人者莫如弓然弓非矫之强莫得以成其坚徒车而无所翼亦不能以重载故古之君子择义而名之取扵弓之矫之之强以爲弼取扵车之翼之之重以爲辅自其孩童知父兄师友之教也一噫哕唯俞罄折不敢自用也而必顾扵礼其闻之扵昭昭也若有官府书之其爲之扵㝠㝠也若有鬼神临之凡所以矫之而强其内也自其逹扵政而可仕也求之山川风土国俗以广其识质之简书词令才艺以弘其业责之封疆兵革要约以信其节凡所以翼之而重其外也内强则不至扵失身外重则不至扵失人大丈夫所为平居俯仰无愧临事从容有余者用此道也今之君子方其自为也旣不过以途人待其身及其待人亦仅仅相与为途人无怪也宛陵陈君名弼字公辅问其说扵余余为略考书名之义而遂及扵弓车之用昔工尹商阳以弓射人而知礼君子善之王良耻为嬖奚御而见称扵孟氏公辅往而务其矫之扵内者愼其载之扵外者其扵义也思过半矣陈养直字序学者陈生名规靳扵人之意其圆也其族昆字之以养直曰规弓材也弓材直养直疑之以问扵余余曰何伤乎古之言规者曰官师相规曰沔水规宣王人未有巳不直而能规人者也故规也者以巳之直直人之不直者也仲尼﨑岖以行道而长沮桀溺非之以矫规者也西都之季篡势巳成谷永贡禹譊譊扵乱朝昏主之间以容其身以诈规者也鬻拳洩冶不胜区区之谅讦君以干祸以隘规者也范蔚宗柳子厚才高气峭欲伸一二而䘮其千百以乱规者也故巳直而规人则其规行巳不直而规人则其规毁若伊尹规太甲孟子规齐王汲黯规公孙弘韩退之规阳城规之善者也养直羙资识严检操是能顾其名矣是能直矣余得广其材说扵弓材之外以坚生之养大徳丁酉歳后十二月朔日戴表元序陈同与弟周字序人虽甚贤所以待人者必有不能使之同人虽甚不肖所以谋巳者必无不欲使之周余自渉事以来至于今有见扵斯理熟矣诚有一人焉能恢容博施扵其躬之饥渇寒暑安危苦乐举不暇乎自为而必使惠足以及人功足以善俗则天未尝不与之名位禄寿而昌其子孙之胤故尧舜之忧勤而不私也以朱均之不肖而犹百世不乏其祀禹之水功契之敎绩稷之农劳而配天皆数百年孔孟之皇皇明道无一丘之势以资其身而衮冕蒸尝至今为万世师门恩里䕃他姓莫敢望焉此岂区区褊心狭量之所能知㢤颕川陈文忠公家礼法为宋大夫第一化其徳者国称忠臣家称良子有逺孙罗田尹见其二季同周扵余而曰愿赐之字而因以敎之余与之交信乎其为仁贤忠厚之泽也谨为字同曰孟恢字周曰仲博而推明之以人情天道之说庻几休风庆誉勿替引之以期于永久莫坠云大徳丁酉十二月朔日前进士剡源戴表元序字三友序五行之近民用莫如火彼木金水土皆出扵自然惟火也人爲之虽人爲之而亦出于自然古之人当其时也则然新火而后始饮食火之不新葢自五季以降不以爲怪矣学者安扵旧弊而不闻先王之法此其一也字舒然以新之易之象曰风雷益吾尝观扵风其顺扵物而动者皆益也其不顺扵物而动皆损也惟雷亦然是风雷之扵物有二道也君子观其顺之道而从之则爲迁善观其不顺之道而违之则爲改过然善与过岂有能自知㢤吾若求益也而入扵损吾若求损也而入扵益在择之而巳矣字董益之以择善天下无有生而贵者也自古之圣贤舜禹伊吕皆起扵陇畆耕渔之流当其穷时未有不以所事在位而贵者也孔子之法曰畏大人居是邦不非其大夫而孟子曰彼赵孟之贵非贵也我仁义之贵良贵也斯言也非孟子而言之则涉扵傲安有傲而犹得有贵扵已者乎虽然若孟子之道则不可以不守也字吴良贵以守道陈景惠诸子名字序儒者陈景惠氏自其严君积徳攻文以良闻于鄕里鄕里同业軰行若后进生往往持所售名荐书齿仕籍独龃龉不偶而天昌其家景惠遂有丈夫子七人皆明严整饬良种几未坠云一日以名字请余余为贰名繋之扵良而各为字以训之曰汝良合合莫杂扵羣玉羣石而润扵石兰羣卉而润扵卉其类不可逺其自处不可不严也字良合以孟严曰汝良㑹事当其时之可谓之㑹然知时之可而不知理之可则入扵悔暴虎冯河有不顾而为之者彼其心一时亦以为可也字良㑹以仲理曰汝良全人之受身扵父母耳目四体之与其心俱不可妄也耳全扵聪故不妄听目全扵明故不妄视手足与心各全其职故不妄为字良全以叔受曰汝良俞古之君子重然诺然者然人之言诺者诺巳之许而其最着扵经传曰唯曰俞唯者惟于巳而有所悟俞者喻扵心而有所感今之君子意然而言色然而许而望其能自信信人无有也字良俞以季信曰汝良佥自大圣贤不敢以胸臆明智自用毎见一谋必博尽扵衆言之佥同而后出之穷阎白屋之士横经以待问懐珍以求聘而曰我能为人决大疑发大政吾知其必有以得此也字良佥以季博曰汝良介柳下惠之居鲁谓之和可也徐邈之居魏谓之通可也他日君子考其本末之实而以介归之字良介以季实曰汝良企白圭企禹而不至扵禹燕哙子之企尧舜而不至扵尧舜岂独不至去之益逺惟七十子企仲尼虽不能至而去之不逺则学与不学之分也字良企以季学训毕七丈夫子者请书扵椟因书以遗之陈氏三子字序剡士陈子得名其三子曰模楷格而请字扵余余曰是三名者其义一也传曰膏粱难正夫子弟之难正岂独膏梁㢤余频年浮沉客徒所交㳺大家子不一有见狗马声色而恱有见货玉章绶而悦有见宫室舆御而悦号称贤者不过见吴书吴服古器玩而悦无有恂恂然谦颜愿辞而能行儒生学士之事者越来山中气象朴野前数者之疑幸且不接于目而谬用其心者犹不少也陈氏之子耽儒而好礼是能正矣模也者正之始也字模曰伯正木无楷不能器人无学不能材舜楷尧禹楷舜七十子楷仲尼古之人皆然字楷曰仲学学欲博博则不能皆正学欲约约则不能必正扵此有道且学而且格之格也者所以一于心也字格曰叔一三子盍往而各思其义也㢤虽然居是家而无以正其子弟非良父兄也居是鄕而无以正人之子弟非良士也余与子得亦盍交自勉焉赵氏二子字序仲尼扵春秋诸国非主齐则主晋成季之在晋犹夷吾之在齐也然仲尼以功许夷吾言不及成季何也夷吾之功及天下成季之功止扵其国他日谓齐桓公正晋文公谲亦犹是也由求子贡之才过曽点逺甚舍瑟言志悠然累十言适契圣人之怀亟称与之至终身所成就竟亦何敢望由求子贡故以成李之志而能扩之以弘毅曽点之志而能歛之以平实则爲全才盛徳无复遗憾是皆不可以无学也上饶赵氏以丈夫子长勲字伯成次点字仲与请爲训辞书此遗之曹氏四子字序易之道无不亨者也易爲忧患作而能无不亨何也易有亨不亨而易之道无不亨也今夫人有生而见与扵天者天亨之有生而见与扵人者人亨之夫我之道欲亨而天与人交亨之岂非我之大愿至扵道不可期而天与人或不见与则如之何若是者我必自亨之故命之有亨有不亨在天在人而道之无不亨者在我太丘曹君士开取易名其四丈夫子皆以亨且旣皆有字而质其义于余余前四子者而谂之曰来震亨字子以徳脩震扵易爲长子爲动爲惧爲长子重任也动而惧危道也任重而危人何頼焉古之人扵此不恃无惧而恃己之有徳周公之东山也而赤舄几几仲尼之陈蔡也而调琴自如脩徳故也来贲亨字子以文刚贲之体中柔外刚而饰以文夫苟中柔外刚而饰以文君子何贵焉彖易者戒之若使之以柔文刚不若主柔而文之以刚扵是体不挠扵内饰不虚于外而文以成来谦亨字子以光益天道之不可过莫若谦谦也者欲人损有余而益不足王公损骄吝故能以富贵光其家士君子损狷嫉故能以贫贱光其身来复亨字子以善初人之初无有不善雷静而伏扵地中其气氲氲然及动而震惊击搏物有病之者矣性之扵情犹是也故曰为善者务要求复其初曹氏之四丈夫者为人子者也为人兄若弟者也今而为人子者他日为人父者也为人子若弟者它日为人臣之道也为人兄若父者它日为人师为人长之道也四丈夫者处其义则思慎其躬慎其躬则思称其名称其名则思亨其道乎㢤唐氏十子字序相台唐氏一门十男子其郷大夫紫山胡公命之皆居居字元若曰元善也人之居不同而同归于为善云尔余考传纪元非徒为善而巳也葢扵事之序为初物之数为一而人之体为首若是乎其尊而孰能踰之今试验之扵君之郷羣然朝而同游暮而同休者孰非吾等夷侪軰也而有一人焉能脩饰顾籍爲善人君子之事则衆必交相推异耻其身若不敢与齿何也彼爲善则我亦莫能踰之也爲善扵一鄕一鄕尊之莫能踰爲善于一国一国尊之莫能踰爲善扵天下天下尊之莫能踰爲善于千万世千万世尊之莫能踰亦犹是也虽然彼爲善者非徒曰能善其名字而尊也而爲善者无有不得善其名字是道也虽文王周公不废岂惟文王周公古之人其子之最贵称元子卜用元龟筮用元日员用元士冠用元服凡物之可以愿其善者无不用也天下之民族亦无别生分类若垂禹臯陶伯益之伦仅始得称才子而稷契朱虎熊罴八人遂目之爲八元嗟乎唐氏之子亦务尊其名字而使人无以踰之㢤按十子海盐使君者五曰居仁字元寿曰居吉字元太曰居敬字元譲曰居约字元博曰居礼字元脩提舶君者二曰居安字元静曰居谦字元益南城令君者三曰居简字元可曰居信字元谅曰居贞字元实三君者方以才名器业显杨扵时余旣谂而嘉之其往而益厚基搆绵礼逊隆賔游使此十元者虚心而强学顾名而思义居则不失俱爲良子弟出则相望俱爲名卿贤大夫它日国史书之儒林谱之三河衣冠世家遂将推唐氏爲称首不亦可乎余扵紫山公之言非敢益也直衍其遗余焉耳凌氏二子字序安吉二凌长愈次懋其父官宣城时招余馆中所敎学徒也旣有字之彦道彦徳而未加之以训辞及是乃来请扵余而告之曰噫尔愈尔嵬嵬昻昻欲爲韩者耶爲韩有四难起孤穷得官遇当尽言不懐禄当尽节不畏死勇难无师资之素遗言絶学径诣圣处敏难知顺逆谓叛鎭为必不可宥明同异谓外教为必不可殽介难与人交无怨仇而平生所受恩必酬厚难是四难者在同时同辈中行之不能一二而韩子全之是非有见扵道不尔也而世人但以文求韩远矣噫尔懋尔天下之物无不求而至天下之业无不为而成故富贵贫贱所以朝暮焦劳其筋力不同而同志扵得然而不能皆得也惟徳之在人其为物甚良业甚精其得之甚不难而人未有求而为焉此不懋之过也今夫仁始扵不忍欺孩童及其懋之也至扵为尧舜之博济义始扵耻穿窬及其懋之也至扵可以为夷齐之譲国今骤焉语汝以尧舜夷齐之事歉然诚有所未暇而不忍欺孩童与夫见穿窬而耻者人人之所可能也夫道务扵为韩之勇敏介厚而不专于文徳务扵人人之能为而可以至尧舜夷齐之仁义人之欲纳忠扵二子者宁复有加扵此乎二子顾其名若字而无负余之言㢤朱使君七子字序广信朱使君以徳世其家有大丈夫子七人旣皆取徳为名繋之以曰懋曰辉曰容曰成曰润曰明曰觉且旣皆以伯仲叔季得字曰昭曰刚曰大曰振曰温曰俊曰𥙿而未加之训辞客剡源戴表元乃为考据名义本使君之意为词以序之山木之脩然其旣成材也人知之其寒暑之所望日夜之所息不得而窥之徳之长扵身其昭也人知之其懋也人亦不得而窥之伯昭昭其懋乎㢤日行乎中天人日日见之而日日其辉如新岂非以刚故耶人之辉其徳亦然刚纯者明极刚维者明微最下无刚惑矣仲刚刚其辉乎㢤海容渎渎容湖湖容谷故大贤容小贤大才容小才徳之优劣扵容之多寡稽之叔大大其容乎㢤物之成实风振之音之成乐磬振之拜成礼曰振动之拜师成列曰振旅之师徳之成尤不可以不振也叔振振其成乎㢤玉在石中其徳温温而山不枯君子取象焉温乎其性以润身温乎其文以润国温乎其政以润物温为质润为华也叔温温其润乎㢤毒莫扵察渊鱼智莫穷扵数眉睫明扵大者小固有所遗也故书称克明俊徳俊之为言大也叔俊俊其明乎㢤土寛者𥙿扵耕资寛者𥙿扵商才寛者𥙿扵行徳寛者𥙿扵藏季𥙿𥙿其寛乎㢤序旣七丈夫子者肃然而兴耸然而思请书其词扵册以蚤夜观省无违义方云张训之字序㐮国张氏子严旣受其名扵亲不敢一日忘也而字莫能定其友王成父欲字以训之若曰严其亲之训云尔而不逺数千里来谂扵予予曰可㢤按训之为言古笺传家皆释为顺顺以行美美以立顺其为人也殆庻几乎姑以人事切近言之日不敢睇非道之色耳不敢听非礼之言足至扵不敢履阈手至扵不敢下带此一身之严也父坐而子立兄行而弟随夫语而妇诺此一家之严也推而至扵严交际则行必执贽见必修容坐必正席语必颜又推而严扵官学则辨必援经取必顾义諌必守礼刑必据律严扵祭也必斋严扵战也必誓严扵婚嫁也必媒必币严扵聘享也必賔必介凡此皆所以为严之目也行之旣久执之弥熟则血气和平而灾害不生仪情纯习而悔辱自寡天下之言顺亦无以加此矣成父归语训之毋多谈西北自古多竒男子子之鄕有尧之遗风焉迨扵近世如宋广平元鲁山犹磊落令人歆重训之顾其名若字而就有道者正之㢤大徳八年九月朔旦道上人字逢源序事之发必有原故地之高平曰原物之可复言之可述情之可矜亦皆曰原取其动之善而不失其初也学者之扵道亦然人之生天莫不与之以口目耳鼻百骸四体之属曰身主其身有知觉而能动者曰心心之动之之初其原皆系扵仁义曰性动而不失其初之原耳不能使越仁义而聴自不能使越仁义而视口鼻手足百为皆不能使越仁义而动以至逹扵事物发扵礼乐刑政着扵君臣父子兄弟夫妇朋友之别而散扵隂阳日月星辰山川草木之运曰道道之所以不可一日离扵事物人之区区之身所以能参天地变化而为三才盖以此耳故学道者贵扵逢原逢之如何逢之仁义而巳矣人之心初动扵仁义之原能择之精守之坚勉强而皆逢者则为大贤君子逢之自然不待勉强者为尧舜力不能为恶时一逢之而不能精择坚守为中才愿人强者隔扵血气弱者䧟扵嗜慾昏㝠终身不能一逢为下愚不肖为桀纣为禽兽无足数矣斯说也由孟子以来不废而为佛氏者曰性不可失其初是也若心则惟恐不㓕葢南湖道上人之字曰逢源余尝与之言其义而疑之上人曰今吾教行将人人不失其性不起其心不私其身将举国而为善人虽官府可以不设而君何疑乎嗟夫上人为上人之学鹑居龟引扵山林间以其说身行之清斋寡求屏絶世故何患不得为善而吾之云云则稻粱药石衣冠琴瑟可以通行四方公传百世而无厌者也且道无二原子不可以为余之逢使我而慕上人之逢亦劳矣而上人冲虚秀朗内练精苦扵诸问学併通转注然能将之以静絶无丝毫浮佻险诈之气虽不埀绅絇屦吾知其深扵逢矣故详为之言以导其名若字导之犹有所未喻也则还心难冀矣上人他日数称太章其学与上人逺甚亦以示之何如陆原章字序物之丽乎文者皆曰章倬彼云汉为章于天其在水清浊错而成文曰漳水在玉器合而有文曰璋王在木理合而有文曰樟其木在人为士而有文曰文章首有文曰章甫之冠身有文曰章服然皆以文其外夫为文而外之不止将令人轻学而文亦有时而渝虎豹之炳然其存也人畏其威其获之也犹爱其皮君子之为文章者耻之然使非虎豹而生䝉其皮则不若是畏爱之矣故君子贵质质也者所以出其文章者也甫里陆氏世贤而材余因家子少年子名元章请字余为字曰士质送袁伯长赴丽泽序人之居世自其身之起居寝食与其家之指挥洒扫推而大之为官吏而受人之民人为师儒而受人之子弟无非事也人自㓜少强壮而至扵老日日而学之凡以求无愧其事而巳未有当曰我不能而姑止者也而今之君子率习为之辞曰我学治其身治其家犹未之能也而安能治人此说行故贤者得成其谦而不肖者亦以容其伪及乎人不得巳而取之则谦者退处伪者售焉此甚非君子之通法也盖往者铨格以科第髙者为郡博士吾鄕之先生长者史文惠袁正献沈端宪之徒扵格当得者皆辞逊不受而宁求他官他官之难不优扵郡博士而为之者以为皆以不能而不为则势所不可故随其资就其力且为而且学之耳余年未三十以新进士谒天官扵格亦当得郡博士而不敢辞避不就当是时家有老人湏禄以养余性尤不通吏事勉强文墨议论间且为而且学之亦先生长者意耳迩来又二十年居闲散放无丝髪进益时时回思前事令人靣热汗下今袁君伯长与余同郡同业懐丽泽之牒当行巳久而不肯决曰为长扵丽泽师儒也其任异时与郡博士正等而东莱公之阙里也吾趦趄焉余曰固也然吾伯长当学为其事而求无愧者也谦而非伪也东莱公之学又史袁沈诸公之所同者也必不可巳则当且爲而又且学之者也伯长持身有士行居家有子道天资高文章妙博闻广记尤精扵史学近复贯穿经术他如琴书医药诸艺深得其理婺多君子至必皆愿从之游者余故人王及翁御史无恙其介绍而请焉元贞乙未春十日剡源戴表元序剡源戴先生文集卷之十二剡源戴先生文集剡源戴先生文集卷第十三剡源戴先生文集卷之十三四明戴表元帅初序送屠存博之婺州教序古之君子可以仕乎曰可以仕而可以不仕者也今之君子不可以仕乎曰不可以仕而不可以不仕者也可以仕而可以不仕何也其材与学可以仕而其身可以不仕者也不可以仕而不可以不仕何也其材与学不可以仕而其身不可以不仕者也古之君子其得材也厚矣其师良其学之之法备上之人其时可仕也然后仕之然而不必皆仕也不必皆仕而为民则亦无不乐也今之君子其材不及古矣师不必皆良也学之之法不必皆备也其可仕也上之人不必皆仕之也然而皆有欲仕之心焉以为不仕而为民则其身将不免扵累也故古之君子可以仕而仕则为仕者皆为贤公卿大夫可以不仕而不仕则不仕者皆为良民今之君子其仕者旣无以心服不仕之民而不仕者至扵无以自容其身今古之不齐与其俗之静躁人之治乱如斯而巳矣杭有吾党屠君约字存博学古人之道而其材能为今人之所难能生扵纷嚣长扵华豪而阖门哦书耳目不乱取所得扵书之清切雄快者发之扵歌謡布之扵翰墨有骚人贞士之趣年四十矣当路数授之以官翶翔而不就迨于今兹又板之为婺学正始拜而行斯人也使之不仕知其䏻静使之仕知其能治者乎㢤然余扵存博犹有欲言焉盖存博之可仕者以其材与学而不可以不仕者犹以其身乎夫人之生扵世劳矣其不劳者非人道也古之为民无刑狱猝至之忧无赋役淹久之苦人知其可羡如彼也然其筋骸肤体疲扵田畴而拘扵耒耜狎习扵风寒暑湿之事与今之农夫正等耳居之久也以百里奚寗越之贤不免扵叩角而嗟释锄而起它可知巳今之民一名为儒则其处也唾壷而麈尾其出也髙车而驷马乃有古时巳仕在官者之所不及至扵在家庭为子弟仆役在道途为少贱负戴在庠序为生徒肄习其劳逸万万相逺扵古人又未论也巳仕者之当劳较扵未仕之责愈难也均巳仕也仕而为人师长之当劳较扵为官吏愈难也未仕者之责止其身巳仕者之责及其人为官吏者治人以政为师长者教人以道也嗟夫存博知夫道之难扵政身之所忧轻扵人今之劳也犹有逸扵古其有泰然扵心者㢤存博行矣异时婺学称东南经术渊府正余所谓师良而法备者也今犹有为东莱之学而不变者乎存博问而求之求之而得其人则以余说质之又归而教余焉送白廷玉赴常州教授序古者学无官学之有官盖以居其人而絃歌舞蹈揖逊聚习扵其中亦或以兼他用如养老习射献馘聴讼之类非若后世置师弟子专以教学为也置师弟子而专教学者古有之矣则必取之扵高年退宦穷鄕素望又非若后世以铨格调官名一人为师而其余皆如弟子者也夫以铨格调官得古人不能必之名行古人不可专之教问其年不必尊也攷其仕非必旧也索之一旦而推而位之衆人之上决疑请益者四靣而至此非才可以备三代之司徒宗伯卿大夫学可以配先汉之齐鲁明经师其谁堪之而三代司徒宗伯卿大夫之才齐鲁明经师之学不常有扵天下后世有郡必有学学必有师则取之扵何而给于是选者始不详而教者亦不暇皆善江南科举盛时盖尝有议之者其说以通经义能词赋为称职古之师儒教人之法非止扵通经义能词赋而巳也顾其踈宻浅深之有所据依犹足以为无法之法通都大府千万人之聚据高坐者一语不酬则羣喙咻焉至扵刮席坐针悸然不容其身而后巳呜唿难㢤毗陵为浙中文献之国游儒寄士冠摩毂撃居学官者以为尤难大徳庚子春钱塘白廷玉以公府高选得之江南之搢绅韦布识与不识不谋而同声曰此固才学可以为师儒称职而无愧者也此固取之髙年素望可以四靣决疑请益者也铨格而皆若人其何不可之有因相率作为诗文以饯其往而㝷复徴赠扵余余不得辞抑余私有欲賛扵廷玉者廷玉本余同里舒文靖公诸孙少度君之子生十龄以孤稚随毋寄养扵白及今成立自当用范文正刘文节二公例请为白氏置后而身归舒宗乃合扵礼縁人情不忘本之义夫为师儒将教人以礼而不先以自为则法不信知其为礼而有不书扵党鄕故旧则言不忠然则以廷玉之可为言而余尽言之盖亦人情之当然而非私也遂不敢呫嗫而摅诸题篇之末送盛元仁赴吉水教授序天下之官其愈大者为之愈难知其愈难而畏之不为则道废不知其难而冐为之则官废官与道其废必有一焉废其一而其一不废者亦随之矣天之扵人未尝一日弃也寒而欲授之衣饥而欲授之食危而欲之安昏而欲之明则当其时必生其人以湏之故贤能之人未尝一日絶扵世而其人有用有不用也扵是为大官者不幸而非出扵天之所湏则往往不称之患深而责之者苛其小者才可称一官则事止扵一官非天下衆论之所咻也然而犹惮以为难者谓精神膂力必足以检捉应接心思智计必足以周匝运掉而巳耳无他望也惟夫州教授者责尤轻而事尤简世之所其目以为冗慢而不急若可以浮沉寄歳月扵其间大徳庚子秋盛元仁以纯儒荗老清才笃学拜吉水学官之命候人趣行于途烟党载饯于郊见之几有蹙缩不安之色问之曰若吾者其敢自谓无愧扵教授一州乎㢤自吾之能言而受教扵父兄自吾之能诵而受教扵师友举吾族里州国一善一能之加扵我者皆我所受教而惧其不足也自今以往其将以教我者而授诸一州之人矣则一州之人皆不我若也吾安得不愧且惧乎㢤且今天下内外百司之官皆不可谓无职而教授之职专以道他日化行俗羙则吾职举州诸生子弟有一悖理而隳业者是吾教之授之不至也吾又敢自谓之有道乎㢤余闻其言为之靣汗内热盖其官也余之畴昔亦尝容易为之而不思其难者也今世诸人之居其官如余之不思而为之者皆是也以余与诸人皆不思而元仁之才之学之可以优为也而独能思之余知元仁之职易称而居之真无愧矣吉水异时扵庐陵尤为佳邑衣冠文学犹有与尝从㳺而存者乎为我物色而以元仁之说叩焉送杜子问赴学官序吾鄕奉化经学渊源可攷者起楼先生文叔文叔与慈溪杜先生醇一时俱为鄞令王荆公所尊礼文叔终庆历中其门人弟子散布东南而私淑扵奉化者赵教授范民舒文靖公元质荆公为政以经义设科取士奉化去开封逺文叔之徒多不屑仕至渡江久之乃稍稍有以经进而毛氏诗最盛毎试与江浙闽湘之士羣造于礼部若辟雍习诗者望其风不敢与奉化齿主司第甲乙或至榜中连题奉化五七軰然后及他州公论莫不以为当然数十年间名字脍炙借借扵诸人之口李秘书景平杨博士献子黄知郡义甫杜常平叔范其尤着也四者之中李杨黄尝立朝位望相埓而叔范官若不逮然独有才子弟其名𥙿字子问者才尤竒奉化后来言诗遂推子问称首又以为诸老先生之泽扵此未絶而天之酬杜氏者庻其在是无几何举罢三百篇之䇿学者黜为空言邑中故家虽衣冠强盛如李杨黄者亦皆通播荡析子问不得巳携其耿耿者去而之西㑹尊官贵客适知其名左馆右谷旣而为之荐进扵当途假之文学掾之阶而强之仕扵是子问老矣曰我无愿扵仕也而不能无愿扵禄俛首束袵忘数千里江楚之劳而赴焉人或以为子问喜余曰是未足为子问喜也余鄕人之所期子问扵杜氏与诸老先生之泽殆不止扵是也虽然子问之年非甚高而衰也人之扵子问其知之亦非曰止扵是也然则子问之扵杜氏之扵乡之诸老先生之泽犹可期也扵其行遂酌酒以壮之而文余言摭而书之以为序送杜孟传之石门洞序儒者杜孟传其先蜀人刘氏也扵前溪先生巨济为八世祖巨济之孙为文节公徳修西南学者因而尊称之为后溪先生者也其家世文学风操余知之稔矣巳亥庚子岁俱去鄕关侨处扵杭一日来吿余别曰吾以贫故不能忘尺寸之禄然得一山塾瘠甚恐无以给吾孥而幸前溪公之蹟在焉盖括山之石门洞东距永嘉相犬牙三百里耳其初岩壁险峭草树䝉密人无知其名字者往往不过为山魈木客之所栖託宋景平中谢康乐守永嘉寻幽得之始渐渐以诗传扵人至梁天监有中书侍郎丘希范唐大暦有侍御史丘丹州刺史裴士淹继至皆有诗唐末洞废宋皇祐改元蜀李尧俞守括洞始复复五十年当绍圣三年而前溪公守括有监州杜颕行县过其地觉有异戒从徒待斧斫道见之写图归以相诧前溪公惊惬即饬吏新葺之时米元章守涟平生兄弟交也驰报属书其所为石门洞文扵是林泉云物雄词䴡藻相为光辉而洞遂为东吴形胜第一前溪公去洞又废废二百年又稍复洞旁官为创塾而不肖孙承人之乏实始幸得瞻余风拜遗泽虽藜羮糗饭犹将甘之余闻其言为孟传喜益賛孟传亟往今人礼法家常轻词章厌游覧是自有説顾如石门者非遇康乐以来数公若君家先大父发明之而使稀竒诡杰之观蔵扵荆榛狐兎弃扵樵苏鬼物良可痛惜孟传官虽卑禄虽窭视先大夫身为二千石徒想像缣素间不得亲往而谢丘李杜诸贤虽得亲往然亦有官府不能久岂若孟传三岁居游其中朝暮仰窥岩林俯聴鸣泉之为乐㢤孟传行矣他无以为言矣所知㐮阳孟侯年方富清而能诗今适为其州焉其又将为石门动心乎送髙虎臣序古之学者必始扵乡七雄以来始有游学然漂流至汉而济南伏生广川仲舒之伦皆以居里着其名行示有本也宣为名州又江南部使者治所简书之宗衣冠之业舟车之冲职庠校者恒多劳而少誉非望实兼茂畴敢居焉南陵髙君虎臣醇资清裁隆齿俊业魁然为桑梓称首遂奉省符来正本学为之三期佩衿归良寮宷推平官府称贤由是道也岂惟行扵鄕虽逹之天下其谁曰不宜君子以是知高君之学成而将仕也满秩之日驩謡腾兴裒编载冠以序引元贞丙申十月望前进士剡源戴表元序送赵生游吴序邑有隽者赵生寿父美其衣冠过余门而别曰櫄孙生扵燕娱长扵艰虞年几壮而始知学然而未尝知游之乐也惟家世父兄尝宦扵吴今将往而涉足焉惟长者赐之言词以先之余闻而嘉之夫呉古奢国有陆海盐絺稻鱼鍜冶之饶闻扵天下其地形介扵荆越姬太伯之所逃夫差项籍刘濞孙权之所用也然而有言偃公子札之化故其人多闻而善譲有朱买臣机云兄弟之驰骤故其人好词章而长说谒有范蠡张季鹰之慷慨高举故其人机变喜事而无留心其山有虎丘灵岩之嵬冨峭刻其浸有松江震泽之弥绵浩滉烟云鱼鸟池台苑御渔帆歌酒之玩日充扵前故其居者抚资内足可以不出戸限而通公侯其游者轻装空行亦能谈笑跬歩转易拱把而居千金昔余之少也当寿父之年则尝逰之矣其君子者余尝亲之其故实犹可徴也其野人者余尝接之其质朴犹可治也迨再游之不如昔矣迨三游之又不如再之见矣今寿父之游其得如余三游之所见者乎虽然寿父之逰不可巳也寿父不可已则有一焉古人之游必择国旣择国也而后择所与游寿父其旣有所择扵吴否乎吴之良大夫以余所尊敬莫先扵方处州因处州而吴之所与逰尽在焉寿父至呉其以弟子礼逰扵其门安知余三游之不能得者寿父不一游而尽得之山川风物盛衰荣枯外物之羙皆不足为贤者道也他日充嚢饱橐满欲而归则复以报我送贾敏求序士大夫学成于家行孚于鄕而不得食一命之禄以酬其劳而至于子孙三四世停欝勃则往往有清踈秀谨之气外发而难遏君子以是占爲将兴之祥若吾贾君敏求是巳敏求之先高大父府君爲婺州鄕先生婺之爲州有苏颕濵词章之俗其人喜清言而知理道有吕东莱渊源之化其人务学而敦本风流薰滋钟于贾门府君旣恬扵势名即退而考槃一丘诛茅涧冈之上莳花种木终爲寿蔵学徒致筑塲之慕鄕人脩祠社之敬至今蔚蔚芊芊云滃雾积甥孙中外重䄄列骑时节拜扫以爲金华之阙里焉敏求収炊扵旣获食果扵愈熟奋其妙手一出而游东诸侯诸侯嘉其才再出而来爲吾州学政吾州之士师其贤余与之游三年见其嗜善如飮食之扵正味虽日习之而不厌也恶不善如行路之扵臭秽虽人不可违而必避之也呜唿岂非世家习礼问学之所成也㢤孟子曰君子之泽五世而斩小人之泽五世而斩释之者曰其人君子矣不幸易世而非君子也者其泽犹可以五世所以厚君子也其人小人矣幸而易世非小人也者其泽犹五世而后斩所以甚小人也使世世而君子虽百世不斩可也敏求行矣可以仕矣天之厚扵贾氏久矣先君子之积至扵敏求而亦可以发矣故扵其行也与之飮酒与之歌诗而复赠之序送贡九万诗序学之扵人不得而废者非欲以求仕也而有仕之道焉古之君子学成而不仕者有矣则始以其学教扵其鄕故仕有可能而以其学教扵其鄕者不可能也后之君子则不然曰吾宁不暇学而不可不仕呜唿是不亦重其易而轻其难耶宣学他时为江南儒府凡缀教职扵其间非才望髙美谁敢居之而贡君九万蔚然以郷闾之英板授而来为本学正三年终更士论称善君子嘉其能学而望其仕也咸为歌诗以褒勉之而属笔扵前进士剡源戴表元俾题编什之首云元贞乙未岁秋八月望日序送孔明逺序余儿时闻孔圣子孙有避靖康之乱而南者寓家于衢四世而枢密公由太学发身位至两府余生扵单寒长扵乖蹇欲脩好扵其门莫之能也已而其子明逺以公府高选𬒳符而来为明学正始得扳缘事分慿托意气缔交㳺之谊焉盖为明逺者居三难而备四有余扵是久而益嘉之明远承圣人之宗欲守其法一难也为人师二难也少而孤三难也然明逺严扵自修有泗侯持躬之愿精强嗜学有丛子纂言之勤当公能譲有岭南辞禄之洁见义力争有宁州诛妖之勇以此四有而行三难宜乎诵絃洋洋冠裳锵锵舒英乎圣林发名乎儒堂为家之祥为国之光者矣三年教成懐牒北上凡我同业声为歌诗而谓余也厚扵明逺且尝从事扵卜商卫宏之学属以为序送唐君儒序杭学为东南望其来久矣士之自四方万里至者逰多扵居又多尊官贵僚博士朝暮将迎奔走仅幸不失事故尝不暇数数与诸生接而委责扵其正正之为职其任重且难无疑前是典选者扵学正阙辄停笔不敢轻注必择学识才行卓然有称于时而为士论所压服者然后授之大徳己亥秋携李唐君君儒秩且满杭士贤其爲人而重其去羣谂于剡源戴表元曰唐君学醇行良材通识清自其父兄家势之所振激里巷塲屋之所推择刖固已当濯缨青云之渊飞居积星之林年运而迈方由诸侯賔掾佐属计日积劳进名扵天府此杭学之遇而唐君以爲淹也凡我同志旣各爲咏歌道所以殷勤恋慕之意而子爲序发之何如表元不得辞因爲之序送王子庆序宇宙间清华竒秀之气发扵祥瑞者爲醴泉庆云珍禽异卉珠玕寳玉之属而在人也爲文章才艺殆末尝一日阙扵世使一日可阙则天地之气有时息矣然自常情窥之颇若无预扵治道而自古秀人才士制作精能之极必待礼乐太平全盛之日而其事始备吾观汉魏以后书学始兴逮扵六朝士大夫往往能书如是数百年至唐贞观开元中干戈弭宁诸所以黼藻缘饰之具次第施设而欧虞禇陆阎郑王曹等軰鳞比栉拥皆极一时之选此虽人事亦天运有所启而然与自是浮沉显晦又数百年而得宋之庆历元祐风声气韵大略与唐人无甚相愧而君谟才翁子瞻鲁直与可元章伯时诸公清才峻节雄词盛徳照耀掩映有出扵觚翰缣楮之外则又非偶然而然也元兴运化敷功比拟唐宋于以开明堂总章之观辑康衢皇极之诵陈器车银瓮之贡展天球河图之瑞神文灵绘岩书壁篆重译而来四靣而致所谓书林艺府珍蔵秘玩固千载一时之最盛者矣钱塘王子庆多闻而博览以公卿之荐乘轺诣郡遂将汗竹羣玉之堂雌黄五云之阁平生知交贺饯满道余为备古今难逢之㑹以劝之送陈养晦逺游序自余居剡源得一士焉曰陈君曰成字养晦养晦当其时年方二十许而丰姿器识如四五十者每见余狂歌剧飮叩壷撃筑为沉酣痛快之适未尝不然与余和荅以相乐及思极愁生阖门拥衾为呻吟憔悴之作又未尝不怃然与余同忧也然余平生好镌磨后生常自恨渉世太早故未齓而学未冠而逰未壮而仕未老而休方气血盛时东南驰骛自许要不龌龊而岂知有今日穷居剡源欲为耕渔樵猎而不可得耶故时时愿养晦軰以为戒而不愿以相激发慕效自为此言诸少年闻者多首肯惟养晦曰不然士患不欲学耳欲学则无不可能患不欲逰耳欲游则无不可遂必如公言是世之拘儒愿夫朋友不出保社之间耳目才周扵几席之内时然而言时然而趋者然后为可安得聆度外之谈乎昔者孔孟之门固巳无所不游无所不学故荘周滑稽史迁驳杂楚原驰骋而忘返杨雄污秽而不慙皆䝉讥后来而自适扵当世吾今方将赋招隐歌逺游洗尘冠绽敝裘不惟厉吾气以尽荆呉齐鲁之观而已闻燕代之南汧泷之北有魁梧竒杰之才自埋扵博徒劒客者不可胜数吾将往而求之农桑什一章句兴亡之学不足为吾事也以为公当喜而强之而反咻我为余闻之为之心热不自持盖所谓伏枥之马闻北风而嘶鸣者也属余实巳衰惫无所用扵世平生有高交友散布四方甚多养晦为我物色而问其知余者亦必有以知养晦焉送郑若晦逰建业序自言超迈倜傥好游之士所喜谈山川城郭风物宫室技巧之奢丽可以动心盪目无过长安洛阳成都广陵钱塘建业而成都长安以险逺不易至惟洛阳广陵钱塘建业平途顺流一拟千里得用舟航舆骑代其跋履攀縁之劳故游者以为便然士非有事扵进取与其笃好虽钱塘有不暇至而况数百里数千里之逺乎鄕有郑若晦与余同客钱塘之日久矣自其始逰台闼之贵公方岳之名卿闻其才多礼致之而若晦毎得余闲即浮沧浪穿巉岩往来南北两山间弥旬竟日若忘归焉性喜作诗以江西葛处士庆龙为师得其法当意酣气适信笔取𥿄自书山僧道人见之欣爱悦更下榻致馔食留连不聴去用是益无他人羇栖旅顿乏绝憔悴之色巳而若晦轻装别余云将改逰建业察其势乂若不止扵建业者为之惊喜过当夫建业固余旧游相去三十年残儒遗老犹有能记忆不相忘者乎旦夕亦欲一诣广陵闻其蝗旱连年民居萧然未敢举足陜路士大夫近数数接之其人恢踈厚重称其土风者也蜀道决不可登人生何用必入蜀然后为名士耶因若晦行即道平日雅素併以广若晦之意送郑圣与逰阙里序东南慷恺士大夫异时局扵地狭不得逺逰以为恨自中原道开逰者响奔影赴惟恐居后然皆不能无所徤羡未有无求扵人而往者也余惟见吾里中僧六七軰相结约徒歩礼五台天台一黄冠思慕嵩高缑岭踊跃旣至其地而归皆侈然以道白重问以所遇城郭冨贵王公大人如目未尝见盖其心不在是也先师仲尼之阙里在东鲁今爲兖州由呉越计之不过三千里而近而人未有慕而逰焉何耶不爲儒者姑所未论爲儒者平居髙谈自命动以孔氏徒相縁饰或至诋浮屠老子二家如仇如不足与吾亢而爲智反出其下长缨华组雕鞍轻毂憧憧于燕赵宋魏之郊又益外而逺之踰万里不惮而其师之居在三千里之鲁则不暇至岂果力不暇㢤以所爲从事扵㳺者有求扵燕赵宋魏之外而无求扵鲁故也江东之贵溪有郑君圣与名沂独毅然勇往余甚异而嘉之客有靳余曰子以爲圣与之游理所必应然乎夫今之爲鲁者非昔之爲鲁者也昔之鲁也以夫子之教止行扵一邦今夫子之书遍天下而郡国所在得设庙学建像祠则往往皆阙里也而子何鲁之拘乎且士患不学孔氏不患不能逰鲁余曰兹说是也而惧愈为逰嵩髙五台者笑也古之君子其身存而人为之式其闾表其鄕没而百世犹祭其社礼其丘陇甚者爱其所经歴山川草木何也为风声徳义有以芘存扵人而不可忘耳夫子之道芘我如天地存我如父母其甚盛美非独余不能言而穷天下之辨博者亦未能为之辞也而诸人欲忘之乎苟诸人之不能忘则圣与之逰为在所取矣圣与名在天官之板他日戴星重趼以求速化乃方徘徊蹙缩为人之所不及是尤可嘉也送方中全北行序曩时江南士大夫去关洛逺尝患扵难仕仕又必湏材望虽有家门之行鄕曲之誉而非官府公荐公卿通知则不可必得往往尘埋窜伏没世而无闻者多矣三国以来画疆而求尽技而用始有阀阅名字班班见扵史册甚者床堆珪组庭业槐棘一门数世连绵而不绝是何天之生材偏啬扵前而丰扵后耶抑亦人物之显晦时运之变通有适当其逢而不可知其然也新安之在江南以山为州儒其间者是不一族当贡举法行时方君中全之先大父广西公首以毛氏诗䇿名鄕书登集英之甲科旣而君父今通议大夫建徳使君复用孔氏尚书为南宫进士第一于是新安道徳词章之士致通显扵时者虽多而语家世科目宦学能名必推方氏称首铨改举罢使君驱驰之倦旣淡无宦情晚岁益贫落魄觞咏自娱以养其髙年来仕路比曩时关洛又益加逺子孙浮沉里闬艰关往来侍养何敢出口言干禄事如是者积二十年余以事势推之则前所云江南士大夫生扵秦汉间虽有家门之行鄕曲之誉而沉埋窜伏没世无闻者累千百计何足怪也而岂其理当然㢤久之中全一日过余而别曰存心今者行仕矣问何以行何以仕曰吾亲之名之贫之久不仕自中外诸贵僚举知而怜之扵法上大夫得谢任子许授中士之秩幸而公府予之吾庻几其逢乎余曰是固官府之荐公卿之知江南士大夫愿焉而不得者也方氏家世宦学能名其将复自中全始矣请以爲贺复以爲勉送张叔夏西逰序玉田张叔夏与余𥘉相逢钱塘西湖上翩翩然飘阿钖之衣乗纎离之马扵是风神散朗自以爲承平故家贵㳺少年不翅也埀及强仕䘮其行资则旣牢落偃蹇尝以艺北游不遇失意亟亟南归愈不遇犹家钱塘十年久之又去东游山隂四明天台间若少遇者旣又弃之西归扵是余周流授徒适与相值问叔夏何以去来道途若是不惮烦耶叔夏曰不然吾之来本投所贤贤者贫依所知知者死虽少有遇而无以宁吾居吾不得巳违之吾岂乐爲此㢤语竟意色不能无阻然少焉饮酣气张取平生所自爲乐府词自歌之噫呜宛抑流丽清畅不惟髙情旷度不可䙝企而一时聴之亦能令人忘去穷逹得䘮所在盖钱塘故多大人长者叔夏之先世高曾祖父皆钟鸣鼎食江湖髙才词客姜䕫尧章孙季蕃花翁之徒往往出入馆谷其门千金之装列驷之聘谈笑得之不以爲异迨其途穷境变则亦以望扵他人而不知正复尧章花翁尚存今谁知之而谁暇能念之者嗟乎士固复有家世材华如叔夏而穷甚扵此者乎六月初吉轻行过门云将改游吴公子季札春申君之鄕而求其人焉余曰唯唯因次第其辞以为别送王月友游华阳洞序松江王月友尝为余言其先人蟾客翁万里入峨眉山遇异人得道归而授其徒有林生顺衢者以歳辛酉游句容三茅之华阳洞所见奇花怪石飞台涌殿之类荘严闪烁千态万状不可胜纪因辞师友去不知所终当是时月友作诗夸饯之及他士大夫咏歌从臾叹慕者甚衆而皆有世累不可往后四十年当大徳庚子岁扵是月友亦以其先人之道𬒳聘北游而能辞其官不拜归钱塘城中闲居之日久矣一日忽过余别曰吾之奔驰泥途霜露间虽幸而少休毎清晨良夜思之未尝不媿扵吾林生也今将泛太湖穿灵岩略毘陵抹朱方遂㝷华阳洞而访焉子亦盍有以饯我余骇而问之夫神仙之在人间世其理之有无不可知就令有之则必忠孝豪杰之士然后得焉顾寒暑饥渇衣食之欲不必皆与人同而踪迹浮沉显晦自应去人不逺但人不得而窥之自余识月友见其论平生交游至余所畏爱辄谆勤敦笃不间生死官阶俸禄可以荣妻孥昡僮仆名为有识者犹或好之而谈笑不以经意朱幡在前掉臂轻去麻鞋葛袍傲睨当世无枉求无诡谒以此荣其身虽尘埃市井烟火庐落何往而非华阳洞乎不然襟怀气谊有一不自得将望华阳之云霞草树咫尺不得至至亦非吾所得有月友姑少徐徐何如月友茫然而思恍然而喜曰吾非不解此然吾事不可止爲子薄游而归幸万一邂逅吾林生则亦以子语质之因书以为饯送罗寿可归江西序古之所谓士大夫者少而学成扵其身壮而材闻扵其国及其老而无志扵用则退而以其学师扵其鄕是故有以一人而成千万人之俗余自知读书学文以至于今所闻见天下之士大夫略可以举其操若今庐陵刘公其非斯人也乎㢤夫江西数州之在东南自二百年来常为文章议论之国庐陵之在江西数州常抗而先之若刘公则又抗庐陵而先之身在而世传其书言出而人取以为法精神气貌潇然偃薄扵一室之内而环其州千百里之儒者顚倒倾动虽其怨嫉正色而不敢议焉此岂苟而然㢤罗君志仁寿可之居接刘公为不迩能以文得公之言而携之逺游扵浙河之濵浙河之濵之人闻其为刘公之所与也莫不爱之寿可又能自以其诗与文取知扵人人叩之而不见其穷卽之而不见其矫皆曰是宜为刘公之所与也莫不愈益爱之爱之则必有合寿可曰吾无意扵合也吾之居吾鄕不为无乐吾犹有垂白之亲吾所为仆仆而来者向也吾之至扵斯也而不得尽其交游吾求以尽之今尽矣吾归也吾无意扵合也余爱其言握其手而告之曰寿可贤乎盖寿可刘公客余亦刘公客余不敢不尽扵寿可为寿可谋凡夀可所自道皆是也窃有以广寿可人之不得安扵其居逺父母弃坟墓而出者非独以尽交也亦以学也其为吏与商贾也不与焉寿可之游将以尽交乎诚巳少足矣抑以学则子之鄕旣有刘公而复求刘公扵他人之鄕乎子归而竟其学学至扵刘公之年子之鄕有学子者如子之学刘公矣譬若宗子之子复将为宗不亦善乎而为寿可谋之乎虽然学必一扵道寿可盛年而时时学扵孔子之外不可也若刘公学成而及之可也所谓小德岀入者也然亦不可不慎也寿可之归也亦以请之剡源戴表元帅初序叶茂叔之淮安序人性之弛张龎凉通塞无不各缘扵其土俗之所近故齐鲁多经生而赵魏饶壮士非齐鲁无壮士赵魏无经生也举其多者论耳天下名山大川一一起从西北其纡夷演迤至扵长淮之广袤妖美不耕而善植少塞而耐居士大夫严荘重戴琴劒诗礼雍容喜功名谨然诺以为俗余尝官学经从见东南交游中有质直寡言不事奔谒谐媚谈谑者望而知敬其为淮客也兵兴以来几三十年加之以连岁旱蝗饥馑而民不移业士不废学非天之所资者厚而然耶高邮叶茂叔以名家良儒爲正扵淮安学余旣稔与之善而需余言不巳嗟乎茂叔往而惟毋以见多者取足扵巳乎㦲人有成言自知之谓明自胜之谓强茂叔之职今非止于自知自胜而巳也至淮安亦披胸倾臆尽出其藴爲同业者讲焉要必有可观者茂叔其以余言爲然㢤剡源戴先生文集卷之十三终剡源戴先生文集剡源戴先生文集卷第十四剡源戴先生文集卷之十四四明戴表元帅初序送邓善之序大徳戊戌春巴西邓善之以材名𬒳征将祗役于京师于时甘泉近臣乘而致词瀛洲仙官扬镳而先途友朋星罗从徒蚁奔扳末光附余声之士饯善之于郊者退而无不颂善之于家曰嘻乎伟㢤善之其果䏻去此而行其志也乎㢤方善之淸修苦学扵隐约之中蓬门緼袍笔砚尔汝顾单力不可与饥冻抗则曰与其徒歌吟古圣贤之说以自壮至扵寒巖永夜声出风雨赤日流汗而挟书不知此其坚忍强志欲何为耶当是时自无故而与之千金度善之能辞卒然而加之连城列乘之贵较其乐亦未易以彼而易此也及乎名成行孚髙卧而车马愈喧无求而羔鴈自至然后岸帻迎谒深衣拜聘其一时风规器量雍容谈笑之际度越诸人何止万万而岂一朝一夕能偶然㢤虽然善之之志初不止此也今夫人之扵饮也有飮水而乐者有饮茗而乐者有飮酒而乐者有俱不飮者不飮者则过矣强飮水者以茗有不能如飮水之安也强飮茗者以酒则往往沉湎醉极而乱习熟之乆盖有初不堪升勺而终也䏻至扵斗石何也彼其初自不知其乐之至此也善之前日之隐约也是安扵饮水之类也荣途方开纷华嗜慾可以醉人之具不一惟无使之沉湎斗石而乱也㢤古之论人也自弱冠而强以至扵老老之为言考也成也他日善之取通使上大夫执珪结绶而归而余野人也将贺善之之成而因以考焉三月朔日剡源戴表元序送贡仲章序天之生材犹地之产物随其风气土性虽穷厓僻谷海远野陋之处无不有焉然而非常之珍希有之玩口不能自言足不能自运往往埋藏伏匿积千百年而不得一日之遇而砮丹絺漆贝毛箘括㝷常琐细之蓄在扵国容庭实不尽得之亦不足以俻物而况扵秀人竒士懐不可虚之艺而逢不可失之时者乎大江之南民齿多者以约计之郡不下三十万男子幸而爲儒者居千之一而幸能以名字自通扵上以取荣禄显仕者居万之一其选可谓至艰而得之可谓劳矣扵万一之中钝堕惭惫自弃者又所不筭贡君仲璋以儒隐宣城南漪湖上余尝遇之观其居家厚待鄕顺怡亲悌长隆师敬客而余暇攻问学治文词种种不丽扵流俗然亦窃怪其天资疏通爽迈可以用世而若末有所营者旣而有司次第其庠序岁月之劳以名闻扵中都而将授之以郡博士之秩前所谓甚艰且劳之选旣可以安坐而得一日囊粮秣骑縢觚箧笔翩翩然告余以逺役曰奎生三十有一年矣平居读古传记见材名气燄士必快慕之今纵不得如洛贾生蜀司马长卿吴陆士衡卽取印绶节传为左右侍从言论之臣尚当赋两都三大礼献大平十二䇿遇则拱摩青霄不遇则归耕白云安能浮沉淟忍为常流凡侪而巳乎余闻其言而壮之盖夜光明月干将镆鎁之气将辞尘沙脱垢壤以发祥扵时腾闪烁势不可止如余之徒则钝惰惭自弃往愿为砮丹絺銕贝毛箘括而亦不可得也人之贤不肖相去若是逺㢤严装在途酒酣气倾书以爲别送曹士弘序岁壬戌余初逰武林识庐陵欧阳公权先生扵秘书之署其人清纯简重虽居蓬莱道山间而布袍𬞞食之气欝欝然见扵眉睫余时年少自衒饰毎从其所归未尝不发慙靣汗也以杭学博士弟子识拜刘先生会孟㑹孟亦居庐陵其亦英爽峭迈下笔造次数千言不休而蹑之无复近世轨迹至扵清谈滑稽四靣锋接一时听之略与李谪仙人何远然举兄不忘欧阳先生十有八九语称吾师当是时欧阳先生以迂废高卧里巷不出余受刘公之爱扵文字间特厚未几刘公亦归而余年长四方之逰从日以汎滥其士大夫自庐陵来而喜与余交者则以二先生之故焉最后入太学太学之徒庐陵为多余一皆识之大抵其人之恢中强项敦志业而好洁修者欧阳公之教也其人之英资高裁多风声而精体要者刘公之法也顾常数数为曹君学可商论及此学可曰子似未足以知吾州鄕俗之美也子之称扵吾州二先生犹以其名若吾父兄之在吾州而不获乎其名者子安得而知之余闻其言殊自悔以为稍久必当有以满吾志与学可别三十年余遂穷老不可出戸闻学可死亦久矣而始识其兄子士弘士弘者扵其鄕之文献靡不闻扵其家之行能靡不习余扵是不独知士弘又因知士弘之父在其州即吾学可所谓不获乎其名而人不得知之者也扵戏诚羙㢤巳亥三月士弘揖选省戸下倦游将西须一言以处别余自顾无以振激士弘而盛意不可虚辱独叙平生不得扵君家父兄师友者还以谂扵士弘诗不云乎乐彼之园爰有树檀士弘盍归而自乐其树檀乎哉送吴州判还番昜诗序至大改元之秋七月州判官吴侯熈载秩满将还番昜州之士大夫相与祖送扵西津之门旣而私相与言曰侯之来奉化三年民安其清吏慑其明而吾徒敬其文虽侯之才其槩扵吾州如大庭之治小俎几不足劳者而出其绪余不可测之智不可干之威不可穷之辨不可欺之政巳足以耸动其僚而为惠扵吾人亦巳厚矣故当抗旌结辙指挥诘斥风迅雨疾诸葛公之部伍位置取诸其胷中而措之也及乎藏锋歛颕韬潜谨饬氷淳矢直邴曼容之浮沉小官㓗身寡过而求自免也迨至端毫振椟周遭整刷春旋枢拨陶士行之勤劳筋体愿有所储以待用而不敢惰也呜唿吴侯持盈而来奉𥘉而还权虽薄俯仰无所怍禄虽啬身名无所辱视同时前后得志不得志䝉瑕裹玷有幸全者有能若侯之浩然去就之间乎扵是代者未至浙东都刺史按州大黜汰褒劝甄侯行能委以谳核符移丛凑侯意亦以愿有所激厉而官期满矣乃相率作为诗歌以发其未尽之志以乐侯之行而慰州人之思也昔者桐鄕遗爱踰扵家祀襄阳耆旧兼载名宦今而后吾州父兄子弟见山川草木诵侯之篇章经池台馆舍想侯之为人自不能以忘侯抑侯之去吾州其能以遂无情耶其年八月朔日序送赵学古归永嘉序古之人有视其世为不足居而忘之者其次有忘其鄕其次有忘其家其次有忘其身其逹之有大小故其忘之有轻重固也夫物莫着乎天地之运事莫甚乎古今之变今有人言山川之崩竭日月五星之陨蚀生人以来爲衣冠爲血肉爲君臣爲鬼蜮兴废治乱之故往往尝试而道之人亦尝试而听之有人曰我能蹈死如蹈生受危如受太聴者必曰是怪人也有人曰我能捐货财逺妻子离鄕去土而不戚聴者必曰非人情也是何逹扵大而不逹扵小忘扵重而不忘扵轻欤盖推其逺者易爲理处其近者难爲情也余扵赵侯学古之归扵永嘉也尤有以动余心赵侯生扵神明之胄长扵贵戚之里䇿名四十年不求人知白首下邑仕违其时不矫不阿陈力遂去尝窥其爲人殆非有意扵斯世者客食特久怅怅然无所归问南东行者知故庐先墓独无恙而父子兄弟尽矣輙仰天发泣不自禁一日修嬴胜约敝箧戒陋车弱仆告行扵邑中三四儒者噫呜唏嘘悲动路人嗟乎赵侯人生离合之懐他时常有如此者乎余家世剡人幸旣得一区扵剡源之上筋骸方强法当佣耕以供三老人养具语不云乎人穷则反本势使然也赵侯之鄕不得在永嘉而以永嘉爲归亦值其穷者宦学可息合并无期赵侯归而自爱强志以光晚景所谓不忘其身者非全之之谓也力业以训子孙所谓不忘其家者非私之之谓也敦义以厚风俗所谓不忘其鄕者非客之之谓也虽然赵侯行矣遡侯之心其不可得而忘者宁惟是三者而巳三者不忘而曰能忘其大者是䏻忘扵言而巳苟可得而忘扵言虽是三者亦可忘也扵是诸公载酒饯诸邑南门而余爲之序送老甘秀才序人幸而得至扵老又不幸老而穷此人情之所矜而不敢恝然者也故先王之时扵其老也有禄与位者尊而优之无禄与位而穷者存而赒之然其人必皆有以自重大之典籍辞令必有可以备咨访次之诗书学问必有可以教导其鄕里子弟惟孤穷废疾无所倚赖然后始仰食扵有司而尽其齿然亦未尝使之生缺其养而死失其归也后世籍无齐民人一老而穷则为人所贱而老者亦气昏志阻不敢与强壮齿儒穷尤甚余来上饶之明年有池阳甘中立以行卷谒余扵学宫即之貌枯而行腴学专而思宏与之谈扵易书以来程邵二家先后天之义涉猎贯穿扵苍雅以来字画形声之清浊轻重推索䆳宻盖江东之衣冠盛时一种髙人竒士之所传授中立尝私淑得之而徜徉山林鄙弃科自其动心忍性之日亦巳久矣自余之同业若所常还往皆敬中立而无以疗其穷中立浩然且将入闽余评中立非气昏志阻者闽多故家去中都进趋之途远至必有学徒筑馆重币而相迎扵武夷云谷之上益养声实树门戸俟着书成藏之名山传之其徒视世间虚有禄位而期頥婆娑黄金舆马淹淹日暮无一名可论者相去岂不逺甚㢤送宋吾省序始余读吏旣见苏季子出逰时洛阳人举嗤之以为舍本业而事游说非其土俗韩淮隂无鄕曲之誉不得推择为吏遂去窜扵侠徒叹曰此犹先生之遗泽也当其时使有权力气谊者一人焉䏻时其缓急而驯养其才技以为良能则二子必不至但如今日之所惊异然二子非更困苦险厄何由肯自激发将终身俯伏民伍而巳以此知往古士大夫所为多才而寡过者非赋性之异亦有以成就之也信之为州以余所知名贤比比而有渡江而来中原故老无不抱恨长息扵此故其俗敦儒而喜义慕名髙而重客施鈆山宋吾省自予之息肩无十日不相往来盖家世为儒久矣尝以其文艺受知扵名僚贵将强之出因浮沉斗食佐史间不出鄕而养亲结友之事粗足是旣能清纯自重而秩满当调后无以自抜此非有权力气谊者之责而谁乎吾闻吾省天资萧爽居财殊不吝涩其与扵人已多人不当为吾省惜属有行役为略书所闻扵古近之故赠之且以为吾党劝焉赠曹子贞编修序天地之气发扵山川风土其雄深浑厚平原鉅野洪河乔岳之类往往皆在西北而枝条余委散之爲清纎峭丽竒伟瑰秀若康庐九华桂林天姥潇湘彭蠡若耶采石之胜皆在东南岂惟山川风土爲然世之君子诠量人之才性气质亦或以相拟是故有适然而然者矣惟夫通人硕儒强志力学之士则不系扵是故太史公生龙门耕牧河山之阳稍长大即南逰江淮上㑹稽探禹穴窥九嶷以广其记览吴公子季札虽早习文学而不惮北游齐晋鲁卫诸国日与贤士大夫讲论以求去其陋固盖不以生而受焉爲足而他复有以成之耶余之狷愚生扵穷海之濵长扵忧患而渐老扵贫贱其足迹之所经逺不踰荆近不跨越其耳目所悉不过㝷常彀毂之内无异通解其平生从逰则又可相高者旣不吾屑里下者吾亦不屑之是真自弃而无望扵斯世矣独时时俯仰方册见六合外事及间接古名贤人晤语如搔痒沃热聊复少自快意而巳庚子之夏有中都官敝韀羸缣过余钱塘逆旅揖之气温而貌严叩其谈引古今绳墨然数千百言不止质其居居东平谂其官太史氏之属请其姓氏曹君子贞也余惊喜愿交之久而读其文属辞荘屈之洁析理孟荀之逹而比事左班之覈也噫嘻若子贞者非余之所当朝亲夕习以求成其才性气质之不足者乎抑余之愿交子贞知子贞之扵余亦有不能忘情者焉而为子贞难为余易也何也余之狷愚长扵忧患而老扵贫贱者也陂渠之水潴之以自濡虽亢旱犹可后涸注而决诸逺则不如天雨之泽微服处庐巷人皆异之徙而居髙指目多矣愚之狷愚潴陂渠处闾巷之类也若子贞之道方当行逺其势不登髙不止而安得不谓之劳扵余㢤虽然子贞之劳犹能成余余非能成子贞者子贞家有贤父兄而所居东平今为儒府诸老先生方以类相先后进用扵朝子贞往而试以余言谂焉无必丰扵名必丰扵其所可名无必充扵其欲必充扵其所可欲徐行而敏视多藏而善出是其学也倘庶几乎异扵今人之所谓学矣子贞曰唯唯因以为序赠黄彦实序自老庄氏忧身厌世有不愿为材之意而世之阘茸晦昧者托而逃焉扵乎是何不仁已甚耶天之生斯人苟不使材者率之则如勿生耳材聪目材明人之不可无耳目者以其非是二物则往往䧟而入水火今曰我之耳不愿为聪我之目不愿为明其不为废人乎若曰聪不至扵听闘蚁明不至扵烛渊鱼则惧扵聪明之过之论也而非遂以聪明为不美而不为也畜马愿其善走畜劒愿其善割者马之材在走劒之材在割也有恶走之骤割之铦而宁得土马木劒焉不可也余少壮时州之慈谿有黄东发先生以经术行谊政业为江南名卿缘桑梓故毎与余评覈古近人物以为士之生世诚不可无材盖当时方以阀阅科举取士幸而有父兄之素塲屋之目即抜援而试之试之以文墨记览钱谷狱讼之类俱不可则名之曰道徳展臂雅揖埀绅缓趋浮沉谈笑羣衆中不失䋲墨则咎责不加而品级驯致惟先生軰起寒逺实用所长取知扵人寸量尺叙然后至故其语执之良坚后生晚学化之亦皆矫然有自励之色而先生归而私督其家庭子弟者尤严扵他人先生没二十年家单嗣绝四壁不立平时炎门赫族势当同澌共尽而子弟乃扵中间方以材着大徳辛丑之夏遇宣城校官字彦实扵杭问之先大夫行藏本末无不习问之古今学问文献无不贯至扵雄篇推章机春毂奔竒闻异解蹊通部属一一去人逺甚兹非天之所生为家庭之所成者然耶以斯人之穷望扵吾徒甚急令即用材又可得无耶虽然古人之材因事而见其未有事也如无材然彦实之劒与马惟谨毋使人畏其铦且骤而益务藏聪明以待事至而出之何如回宣城见王敬叔兄弟尤取材也亦以质之是岁五月旣望送龚子敬序大江之南土连吴荆当春秋时能以言词问学通名中原者谓之竒人汉晋以来弓旌之聘轩轺之传无日不至山亭野郭间由是功名驰骤之路繁而隐逸稀矣夫岂惟人物悬絶如是凡壤地所生名材异寳犀鱼孔翠鲛纫火浣之币空行人语之畜形容不经见扵前世者无不争先自献以充明堂之职贡岂造物者固使之然而势不容不然耶近日之江南又异扵昔人物磊落者十数公则皆出扵科举科举不足论论科举之得士视春秋汉晋诸所以取之功过犹足以相补而世嗤之不巳非徒嗤之且羣诋族诽之惟丹阳龚子敬过予与之商略此事犁然有当予之心者盖子敬之学淹通而缜实据古而少尤今其先人大父复俱由科举出为名公卿贤师帅童丱之年珩璜耳习龟组目餍及今春秋鼎盛乃方从于大夫马后欲观上国之光此虽余軰累千百无足数而能见容乎抑子敬与余皆南产儒者浮沉里巷居常目诿不见用故毎事退缩若无所解设见用将何以别异扵余子言游之絃歌也而慕之者复为鲁恭卓茂屈平之词赋也而慕之者复为子云相如以风土评量天下士几扵自狭子敬努力为江南吾党一出亦使四方诸人有所慕学扵家庭谈扵庠校者非空言矣余虽不能尚攘臂企趾为子敬助喜云赠相士欧阳生序壬戌岁余始自杭归鄞识长沙欧阳生扵鄞侯刘朝奉席中欧阳生善相人人之欲问欧阳生者争慕先得之越疆而招排阍而迎幸且至则修衣冠振颜容候其一言以为穷逹当是时欧阳生之装未解而他候其门者巳若干人矣旣而亦从刘侯来谒予予惊而问焉欧阳生曰不然吾技人也吾之技以逹许人而心之所不贤多扵术之所取者不可胜道也以穷许人而心之所贤多扵术之所黜者亦不可胜道也用此虽屡许人人不以为夸而术尝不败余深异之以为生非技人也其言近扵有道之言也自是相濶十五年余以忧患困绝佣书扵鄞而生适复来当是时鄞之人旧识生者皆无存存者往往病废先业求昔之所依以为光华如刘侯之徒安可得哉人皆为生悲而生夷然不伤扵怀不惟言谈趣尚若有得乃其旅力趣锵矍铄比扵刘侯之席轻徤似复过之嗟夫欧阳生真非技人乎㢤真吾所谓近扵有道者乎㢤吾闻古之善道术者若巫咸之扵卜扁鹊之扵医皆能相人得其道而不善用者为京房郭璞生其毋数数扵行乎生之来杭有学士张邓二君皆因之以书余未有以复也生归杭先以是似之赠谈星者谢生序余十八九时逰杭杭故多技术家其用星历躔度去来逆顺言人灾祥贵贱以徼名逐利者甚衆大抵重帘复肆业愈售则愈贵重不可䙝有欧阳可山栖栖自江西来白昼侍官墉设案席夜即篝灯露谈市中余间往聴之术与衆星翁异往往杂取五行生尅制化之说士大夫旣相骇惑而衆星翁亦共排斥之以为何必乃尔可山翁曰我术诚不能强人然不出三十年必当如我说也余游戏犹记其语越十年去杭又二十年再过之旧所接识人物一一无复存者况扵可山之徒复何从物色扵是后一軰谈星家无高下例以五行生尅制化为㫁如兵法吏律从之则合扵筭违之则谬扵测虽不识可山翁者靡不悉然余惊叹错愕竟不知可山翁之语何以如此验也东山谢生亦学可山翁之术加精审初聴似任心辄发及揣摩某祸后当如彼某福后当如此无不应其屦舄所经裹嚢握劵以候之叩门恐后噫可异㢤谢生之父扵余爲同产兄弟本业儒儒无所售而出扵此其意若以余爲覆车之戒独感可山翁之自信不以劳窭废阻卒能使人尊用其道不疑非近扵古之身死言立者耶而吾党何爲乃独不然因爲遂书所见励生且以自励云送李公度归三茅序余儿时闻江南山之羙者曰句容之三茅有鄕丈人赵君蹲字立道年三十以阀阅辞翰志节当得羙仕一日弃其家徉狂出门而逃家人莫知所之也徧国中物色不能得一老妪云是子他日数言三茅试依其言求之使人至三茅夜半见一灯荧林薄间穴窓窥之果赵君即不敢惊问明日益以数軰破产挟持登车赵君不果逃然归家无一日不恋念三茅怨其家夺其志曰必杀我竟以此怏怏得疾余尝疑之赵君非徉狂迷惑者其意殆与韩退之登华山不返事相类耳人仕宦妻子岂无足乐必其山陵丘壑烟霞水石之适什伯千万相逺扵此然后轻性命而求之古之逹人奇士一牵扵世故欲有所建立则不暇得而偶念之者又耳目隔逺知之不深或知之虽深而制扵累窘扵力与不暇知等耳故如赵君之捐身行志世人往往惊骇以为怪事必若神仙隐逸方外之流无仕宦妻子世故扵心然后有暇而深知之余未三十亦尝以科举得官道过三茅之鄕望其山而不得入窃有愧焉癸巳之歳扵是年五十衰惫退惰无复四方之志忽与道士李公度相遇于乡城问之自三茅来欣欣然令人有驾青牛骑黄鹄之想而公度方以名字通籍金阙平生学力诸贵人颇有知之者则三茅虽佳将亦非公度所得有嗟乎异哉夫三茅之于世有非蓬莱崑崙方壶圆峤如道家所言之恍惚难至也而求之不能得得之者不能有是岂不系于人哉公度勉之归扫其故居余迟十年之力俟诸儿胜门户当杖藜芒屦访君扵东冈西涧之间尙未晚也送郭以南爲道士北游序天地清明纯厚之气钟而爲圣贤于世使之自养而养人者皆具是亦可谓幸矣而世不可以数数遇也于是乎磔裂四出㪚而爲异人奇士沈埋隐伏扵山林巖穴之间大之或有时而名世而小之亦能爲高以矫俗吾观古之崆峒鬼谷之徒踪迹巉峭言行诞谲往往皆是而李唐以来数百年中虽以贺知章姜公辅郑遨之髙才絶识动辄离家弃俗俛首去爲黄冠师大丈夫至于不得行其所欲而纵横恣睢无以自制何往而不可寄其身哉永嘉异时爲公卿渊府一閧之聚十朱九紫郭君以南扵其中以明经崛强自负朝游严徐之庭夕造金张之邸无不获者年运而老憯然不免有霜露忧则投章甫裂逄掖遂一往爲老子役若终身焉旣又憧憧然有啸苏门栖崧髙游涿鹿之想人皆疑之余独奇之以南者葢余所云纵横恣睢无以自制焉者也资之自养既不足求之养人亦不能有余焉者也虽然以南儒者也儒者之道行如龙藏如龟夫龟惟不食于人故能全其生龙出而嘘百川雨八荒其去也人不得而知之以南去而简其资之以爲食者愼其见求于人者其行也其藏也虽微老子其谁曰不宜送庆上人谒陈使君序人惟负超旷逖逺之志者必有事乎游然而入焉不无累于身出焉不能无以累于人则虽善游者吾犹病焉斯二累咸去矣徒游而不得其所爲游则虽胝行暍走役役于道途之间祇自弊耳鄞爲东南斗絶之处壤地相接而山之最名者曰天台曰雁荡生东南不得一至焉以爲阙故凡怀章之吏弹铗之客莫不顾睨轩举指爲先登他日羣而质之得至者十无二三焉是非有遐疆絶壤之隔也亦非有其志皆不足以爲也以吏游者以吏累身以客游者以客累于人故非惟不能深知之或知之而不暇践也惟夫浮屠氏之徒意往而辄至乐极而如忘彼其捐父母弃亲戚视吾世如附赘悬疣而不之省也粮糗不待颁而给役使不待具而佚将何行不可遂而况二山之犬牙吾邦乎是故非吾徒之所能然也虽然爲彼之游则易然爲彼之游而卒无得犹无疑也庆上人告余行将略天台而窥于雁荡也问其故曰吾志扵是久矣日吾有母养不得出今则乡之戸部陈公适爲其州焉夫庆上人之游贤于他浮屠矣陈公又天下之端直传毅君子也子行矣必有以教子矣斯游其庶几有得乎送恩上人归云门序人之情莫适乎得其所欲耳目之适于游心体之适扵居尢人之甚欲者也然至于权足爲力足行而有得有不得焉而后可以言命昔者尝怪齐景公以贤诸侯欲一观转附朝儛而其臣有流连荒亡之讽谢康乐韩吏部以名士大夫一欲临山出海一欲离家栖华山而诸人惊惶骇愕防之如触禁犯毒乃若山林避世枯寂之徒轻装徒歩欲行而行欲留而留略造意即得纵恣扵所如人情之疏通滞碍果各异其逢㢤东南之山卓然以名迹着闻扵人人所慕逰者不过二三十里道之相错逺近不过数千由浙人言之云门最有名最近彼其左台右剡前沃洲后天姥逰者宜不可缓他日谂其人百不能一二至有觉恩上人字以仁自四明脱髪即往居之为上人喜上人曰吾何为拘拘扵此肩一簦縁石桥循鴈荡出金华洞过天目拂灵岩虎丘浮金焦仰钟阜沿灊皖投匡庐二林久之略大小孤挹九华穷其势遂将摩洞庭跨巫崃历峨眉望崑崙然后返豫章经衡岳纵观扵苍梧之野无难也巳亥秋忽相逢西湖南屏山下曰吾游倦矣吾思之使吾有以自适虽居云门可以遗吾老无所适虽日游万驿未见多贤扵吾云门者徒劳苦耳吾行天下有诗累百首平生髙交友满江海今亦不挂念顾归而见云门花草树石皆吾饮食臭味见云门风林湍濑皆吾声音器玩见云门烟霞天露皆吾囊槖储糇见云门禽虫鱼鼈皆吾过从还往外此吾何求乎而复何恨扵乎噫乎穷人世之适有甚扵上人之行留无滞碍者乎上人之得扵天也厚过扵人也亦云远矣若余之区区固非有封疆之责轩绂之累所居去云门东无十舍鸟道一宿可至秋高山中热时上人为我取葛翁泉醸酒列酌数行荡濯五脏昏垢遂与上人寻大令之故踪歌彻公之遗篇陶陶乎嚣嚣乎喜而逰而休不亦可乎上人胡卢而叹余亦覼缕而书以为之序送子仪上人北逰序自中州文轨道通而东南岩氓岛客无不有弹冠濯缨之想彼诚欝积久而欲肆其扬扬者也然皆不能无所诱焉其无诱者虽使周穆之御谈广莫扵前楚国之卿夸侈靡扵后聴之寂如也故余穷居二纪以来多喜与山林世外若为浮屠氏之学者相往还以为乐庚子之春有越僧仪者访余钱塘吴山授徒之舍貌甚慈辞甚文气甚肃曰吾将北游余闻而异之仪公曰君勿异也吾之逰无所愿扵彼盖吾居越吾扵世泊然草衣木食而巳矣长能游逰南天竺视南天竺犹越也久而得一刹余姚山中初至之日山焦然为之五年而山麃然然吾视之犹南天竺也徙余姚得天台之瀑布瀑布吾所未狎吾视之亦不过如余姚山中耳顾爲瀑布则有瀑布事瀑布有当北游者吾以爲如瀑布逰且吾闻蓟丘之隂涿水之阳有五台焉囚得一寄目以摅吾怀则亦幸甚而吾何知所诱而君复何所见而异乎扵是余爲之戃怳自失不独悔余言之浅且益信夫世外自有所谓旷逹知道之士而真不在深藏固闭以爲髙也扵其行书之以爲序朱尉开伯求葬亲费序朱开伯承孙在吾鄕爲故家子孙人无知者巳巳之歳表元入馆下同业生以其居扵鄞也往往问识朱开伯乎则对曰不识毎问皆然其知者讳之曰开伯学行在其先出宜不相接其少年者见辄哑然而笑表元然后始愧赧羞伏知其学之陋也盖开伯之先世居桐鄕西汉时名邑者爲吏而有徳扵民遂家焉曰后世子孙奉祠我不如桐鄕民者也历千年世绪不坠建炎之乱衣冠播越始有散而入浙者而紫微公新仲遂为鄞人紫微公文章道徳载在宇内闻公之风犹师慕之况其辱居吾鄕乎吾之爱其人也及其胥及其树及其屋乌况其子孙乎表元旣感扵同业之言求交开伯甚浃时时从开伯诵家世所闻皆浙中士大夫之未言者其渊源本末可攷不诬独以父兄朴学不肯随时作纎巧语故短扵争名他人或鲜知之虽然其家世则容有知之者矣表元得一官则失仕开伯亦抱会稽之牒而居惘惘焉穷相似也丙子之祸表元扶三老人走三州五县犯死道数十越多年頼一亲戚物色得之天台山中援之归鄞久之益困谋居浙河之西又不可则迁而归乌石又谋还剡以开伯之旧也往别之及门见开伯方然负其齐衰绖失声而哭其母却立俟其气定问之开伯咽而言状旣而曰吾门不开三日矣谁为吾来者问能歛乎曰幸歛矣问能葬乎曰吾无资也而何以葬问有以殡乎曰吾哭扵斯非吾居也而何以殡问有为子之䘮者乎曰吾鲜兄弟也而孰为之䘮问有赙乎曰吾羁旅之人也而孰为之赙表元闻其言持其手泣益悲之曰若是固朋友之职也为之留行而图之为之经纪为之告扵人而人不知戚也返而告之曰是表元之未至也天下之物苟以其力致之者无不获也天下之事苟以其诚持之者无不集也天下之人苟以其巳动之者无不应也今夫端居而简重守譲道而不求者士之节也不爱其身严其亲之终力尽而继之以死者孝子之义也昔者子之先之居扵斯也有其故矣则亦惟我礼义之邦有周扵徳而恤人之不获者故轻千里而长其遗息扵此今其居盖过子之门者其先人皆紫微公故所等夷者也且子惟不愿知扵人人则何自知之今有所居而求焉而有谓不知子也者知子而不能免子扵不孝也礼义之责有所归矣开伯曰吾心悴悴然安能爲之辞扵是退而次第之且系其私扵开伯者以爲之序送铅山王亦诜归鄕序物之能爲其类之宗者必异世言鳯飞而羣鸟从之以万数世固未有识鳯而见其飞者也诚使世之人尝见有异鸟而其羣万数从之则岂不骇眩而异之也故其名可闻而其身不可见不然方见异扵人之不暇而何以能爲宗庚午岁杨子江渔人网江得大龟长一㝷椟之以进蓄水聚小鱼千百椟中鱼凑集龟口旁若拱伏聴令不敢言儿童强徙鱼置逺处终凑集拱伏如初禹贡荆州九江纳钖大龟以其地考之良近然注家说大龟才尺有二寸虽古人亦未尝见大龟如所遇扵渔人之椟者也以龟之易获不可见则其不足以识鳯固宜孔孟荀韩之扵儒其当为宗何以异扵龟与鳯然方其存时从夫子而逰者去来之大略不过三千人孟荀加少韩之门不叛去仅六七惟其久也人始闻风而宗之此一圣三贤岂翘翘然欲见异以取眩骇扵天下之耳目直不忍孤守巳道推而同诸人耳而奈之何人不可得而同也鄕原流俗杨朱墨翟释老之同鸟鸢蛇蚓之同也羣然而飞羣然而逰又羣然而止而巳矣余初学儒时见世之慕利逹者宗科举科举初罢慕名高者宗隐逸隐逸之视科举有间也当是时犹各有大儒遗老有名实者为之宗学者頼以不散岁月推迁心志变化昔之为宗者且将销铄就尽而士渐不知其宗吾为吾道吾类惧焉铅山王亦诜逺学扵余期月归省亲请益余书此说遗之余友李君明通释褐太学第一清修博学高文章亦铣之鄕之龟鳯也亦因以谂之何如大徳乙亥岁十月望日前进士剡源戴表元序送柳道传赴江山序古之用人者权尊而法疎权尊则易取人法疎则人得以尽其材吾观周官六卿属吏多出扵其长所自命汉晋之相沿三公皆得开府收召名士故薛宣有欲吏朱云之嗟而桓温亦以能容孟嘉为善然初不闻扵庠校师儒之员有所辟置惟其学行有称扵鄕则人自闻风裹粮而从之此非独其人之难而道固不可易而屈也科举兴诠格宻其说先裁之以中人以下可能之文艺然后拘之以愚不肖易成之岁月以至江南异时自通守令丞主簿尉若钱谷刑狱诸僚若州县学官注调一决扵选部法不可谓不陋而人情往往不难扵爲通守令丞诸僚而一闻师儒之号虽百里之学亦趦趄畏赧而不敢轻赴彼诚知夫通守令丞诸僚不过簿书胥史句稽剖析之类而师儒之职有不止是马者则法之所不及又系乎其人之自爲之欤属者科举之弊旣除诸选犹守铨格惟县学官以其秩卑付诸下大夫之领之者使得专志有志节者或耻爲之而官益不重大徳庚子岁吴楚闽越士待命扵中书行署行署长取其阙升府俾宰士捧牒以次礼进其人廷授之观者以爲荣而吾友金华柳道传得衢之江山焉江山固衢佳邑气清而俗简贵僚使客车马之迹罕至道传又金华良士攻文章通记览不患无以尽其才昔夫子叹十室之邑必有忠信而忧好学之不至道传往而以好学鼓动江山之人道之成也岂惟江山闻江山之风者且将四靣裹粮而来扵以爲明时兴文美化之助以成诸公能取人之名不亦可乎道传曰唯唯送郑南仲赴昌化主簿序合天下之官自宰相第而下之至官扵县而卑止矣合一县之官自其长第而下之曰宰曰丞曰主簿曰尉曰巡徼而卑止矣然尉与巡徼虽居主簿下而其职专权行势伸若不与县相混主簿虽尊扵尉与廵徼而职不专权不行势不伸劳多而责先处下而辱近故有志节者或惮爲之昔者余与友人郑炎南仲相遇扵吴楚之间每酒酣谈论此事南仲扵时慷恺喜功名不免有干禄意则为数数叹息不置南仲本闽中佳士年甫冠屡用其长技角扵有司屡为数万人举首又进为国子生文誉益震至是诸公颇有知而荐之者竟用其力得湖学教授南仲喜曰吾不能忘禄而为此然幸而得免扵前者之叹及旣为湖学南仲不惟能自轩奋不失已而巳及大僚贵客东南行者皆辍车屏从先愿纳交扵其门扵是人之慕南仲者若蜕尘而仙簿书箠楚之吏欲为南仲而不得者若坐重渊而仰青天南仲益自喜为之数年扵法不得不调再谒扵天官而有昌化之拜嗟乎南仲今日复欲翺翔啸咏洋洋然以儒者自命如前日湖学得乎扵是人皆复为南仲叹而南仲亦不能释然以问扵余余曰南仲无叹也南仲前后所居官异而南仲之所自为一也前日之大僚贵客愿交扵南仲者亦非必其以官也今之所见劳多而辱近有尉与廵徼之不如者其官之卑而非南仲之所自为也南仲行矣毋以诱迁毋以胁阻余闻昌化山水之窟风淳而士羙士大夫非乐静慕竒者不至将有怜子之才而援子扵穷逺者如湖学之知子者矣南仲平生同志者遂各为歌诗以壮南仲而谓余与南仲最旧也属以为序送谢仲潜序始余以文学掾逰金陵时年才三十尔性喜攻古文辞毎出义䇿诸生以观其能占对与否而鼓舞抑扬之同时执简数百人有谢仲潜常在鼎甲中余爱其材而未尝不期其成也别去二十有五年余寄食钱塘市舍授徒扵是耳目㽻耗心胆销怯值稠人广席谈辩纵横辄畏缩如不胜况有所挟乎外者尤不敢仰首视乃闻有吴江敎官能礼貌旧老自民伍起余太学周孔明于庠校间待以賔客不用官府法爲之喜甚巳亥秋八月吴江敎官者满以谒来见余余延坐问之盖仲潜也曰自契阔来一日不废学然益更事诸变故寒漂暑焮较前爲诸生时意气亦不复有其俛仰升斗之禄直欲少避啬夫亭长诃辱耳故邂逅冠服与我相类者亦稍稍有志扶持之嗟乎仲潜乎始余爱仲潜尚不过相期文墨几案间事由今想之科举子略有器业者之所能办不见二十五年乃能涵养成就至此充仲潜之志所欲爲与儒者之职所当爲世上何有纪极而纷纷乎孰非与吾同类者居是世也同是人也而儒冠儒服者吾师友类也吾优之居是世也同是人也虽不儒冠儒服而其名德可以临接我者吾父兄类也吾周之居是世也同是人也虽不儒冠儒服而其年軰推譲扵我者吾子弟类也吾柔之居是世也同是人也虽不儒冠儒服且不可皆与父兄子弟也而不幸饥渇寒暑之情若待我而获者吾比隣里巷知识类也吾忧之居也则曰吾必有以爲之敎也行也则曰吾必有以爲之政也嗟乎仲潜乎儒者区区之一身而何以当衆人纷纷之求乎古法四十而禄五十而爵年愈髙仕愈贵者人之望之愈详顾余之贱且衰巳非世所齿及幸甞爱仲潜而期之而仲潜亦幸不负余之知也故扵其去吴江而将受民社之寄且将进备乎郎大夫论议之选也而望之以详焉仲潜愈思充其类而尽其职也乎哉是岁大德三年季秋朔日前进士剡源戴表元帅初序剡源戴先生文集剡源戴先生文集卷第十五剡源戴先生文集卷之十五四明戴表元帅初墓志安阳胡氏考妣墓志铭大徳壬寅岁余来钱塘授徒且五年识安阳胡士谦扵中书行署恂恂然儒也扵是诸公怜余老而加穷荐授之一官将行别士谦则方圆其斋衰绖在苫块之中越再旬介友人以其母夫人行述来谒铭且曰今将奉柩归以明年癸卯岁秋某月某日合窆扵安阳柴库村先府君之兆惟先府君之死与葬处盖不忍言幸哀而併铭之按府君讳泰字通父胡氏夫人王氏俱彰徳安阳人胡氏世长者至府君父讳仙当金时选充行军副统寿九十而终生四子府君扵次在三资特粹厚㓜好学遂通赡经史居家庭乡闬以孝谨闻尝典掌本郡材赋有贷府君私钱踰期不偿者一不问比其死携劵对几焚之至元十一年以差籍从军南伐道遇士卒急难常挺身救护全活者甚衆谓人曰此軰皆此方良家子弟设不幸不以正命死将何面目见父母妻子乎十二年守镇黄州充管军总管府知事十四年夏五月司空山等寨贼发刼黄州吏民惊散府君独誓死不去仍以义倡其衆力战拒守少顷贼来益多遇害夫人父讳聚清愼无余资夫人当䈂爲择良对得府君婿于家府君死黄州时长子方十六处益也次子处敬方十三夫人当盛年以贞节刻苦自励曰夜力鍼纫机杼取其赢供师资费二孤頼教督皆成人处益今以行署秩满授从仕郎淮东淮西道宣慰使司都事处敬浙东劝农可书吏意天之念之幸而及扵官禄得以婆娑寿考酬其前勤而夫人苦风湿疾以去年辛丑岁十一月三十日死矣呜唿兹岂可不为嗟痛惋慕而慷慨引义节如胡氏考妣者侪之古烈丈夫烈妇畴不谓宜㦲府君年四十四夫人年六十四孙男二人曰怡曰黙孙女三人铭曰妇义于后夫忠扵前呜唿此安阳胡氏一门二烈之阡尚百年千年无震无骞曾君墓志铭江西之曾以氏雄者三南丰其甲也有居金谿之眉东山曰曾君叔翔父其先由南丰徙余逺不及识而读其状识君所从游师友若周义山吴允文之属皆东南知名士即君之器业渊源风采固可以次论焉君讳一鹗字叔翔父少亢爽有竒骨曾祖琳祖次点父东山居士洪世以问学相授居士旣蚤夜勗君于家稍长遣出使纵交声渐气摩靡不通究时方崇进士举顾扵此不得志虽豪杰无以自振侪軰十五六通显矣君浮沉其间不倦不恧然性明决常髙持风裁见鄕人过误多面折少容贷及有不能可否事质成扵君是是非非应口剖析闻者犂然而服也母胡氏卒居士年浸高君承荐寝膳冬夏温凊晨昏起居无违礼居士寿考令终而季父病奉季父汤药如居士时事兄顺家事谘而后行抚诸弟友爱有善奖之少不谨警之患难则扶持之延良师淑二息族子弟有佳质亦紏收之治家严内外而好客恢踈乐易留连诗酒頽然竟日人莫测其雅量邻有急难赴之恐后至赒穷赈乏尢不靳丙子之溃所在无宁居或相诪张为閧君以静鎭嚣衣冠细弱依而全活者不可胜数他日居士葬送车缟素倾村空郭岀累累百余里不啻皆前日受恩客也其闲居不言而教成无权而惠行往往类古义烈士去家五里所得万石塘林壑盘蔚有鹤巢龟峰之目君筑室其下扁以龟鹤随隐义山诸公尝为赋诗甚竒并溪种梅亦号梅溪翁琴书壷奕将婆娑以延老至元三十一年正月二十七日遂卒卒之日逺近士大夫知君者举痛惜之嗟乎使翔父君当诸公无恙时亦䇿一名不过循例如是而止今诸公所成就几何叩其顚末有不忍言而君生有及扵物死无愧扵巳诗书满门哀荣称情非天道有以伸之而然乎君前卒以岁除夕得疾越一月少间家人以为喜忽索笔疏遗言戒子以不可忘清苦亏友譲意及勿以缁黄乱䘮礼凡累十言又三日而瞑年六十有一娶陈氏先君三年卒子男二起东起南女二长适承务郎庆元路治中张与绍次适倪清孙男五铿钺镇锜镛女六长适倪诗次适陈圣广次许适吴相孙余尚㓜诸孤以故葬缓大徳六年十一月某日始克窆于里之流光亭陈夫人祔铭曰鹤以羸存龟不利走犇予与偕藏兮今复奚云昭之熄潜之获旣坚旣谧维兹幽宅呉君墓志铭君讳荣字景荣吴氏饶徳兴建节人建节之吴唐未逃黄巢兵由歙徙美楼居号楼下吴家环楼下数里间至今祠所谓吴尚书其逺祖也曽祖俊章祖次祐父应辰赠承务郎承务公性冲静生二子长安行以词赋中甲戌进士科调信州贵溪尉次即君少警敏甚母刘夫人尤爱遂早授劳事以逸亲而纵其兄使专意文学家本儒俭自君为之恳殖日増纲纪日饬奉养日具迨扵晚年遂成髙门簮裳轩驺熈恬往来诗书豆觞谈笑办集悠悠然令人忘死生之憾兴废之戚才乎㦲楼下居皆毁改筑栢水栢水者承务公本生家徐氏丘陇所在也扵是君年高经营滋疲诸人质成徼施者四靣而至然平居最急义伯姊难嫁倾其私装女甥无依鞠如巳息他恤孤抚弱事闻无不为尝自书一编述大意示子孙曰栋宇不必华庇风雨足矣田园不必多了伏腊足矣賔客不可踈在择交声名不可贪在立已施予不可吝在随力此其施为藴畜之可窥者也年七十六以大徳壬寅秋九月二十五日卒于正寝卒之日人哀惜之娶康山许氏子男三长大本次端本早世次建中为承务公本生家后女一适同邑苏涛孙男三长徳馨次徳昌次徳宏女三长适同邑张诏余尚㓜𥘉贵溪尉仕成而倦游间以郡檄起领鄕校讲道授业无虚日君又恢仁山之塾丰礼币美庖膳以昭延名师江鄕称世家多賔游文雅好礼者必推仁山居士子弟居其间欣然渐扵学问大本旣精孔氏尚书复授徳馨周易曰吾不能以罢举废业也惟尝诵道书一夕梦神问南斗经中何脱二语耶明日以质诸所亲取刋本校之良是丙子歳危病恍惚见修廊广厦有羽衣人拾刀圭药授使服之觉而牙颊间犹隐然丹砂气疾亦随愈呜唿世议之隘士大夫天资高迈者人人思飞腾高举脱尘嚣机械以为乐将自不可测邪癸卯冬十月某日大本将葬君扵乐平州公墓坞前事奉天台主簿程君之状来丐铭铭曰劬其功美其宗天不恶其丰深其居敦其初人不疾其踈惟兹新冈孝友之藏后百千祀其固其康杨氏考妣墓志铭信弋阳杨君应桂旣葬其父府君永年鄕蒲坞㝷䘮母夫人张氏又葬宻石及是隂阳家胥不以爲吉乃追用治命改卜于二茔之间得吉将合窆焉书来属表元铭之始表元年未三十客扵金陵君掾当涂有能名才长一岁耳间以部使者檄同考试补大学弟子员一见结兄弟交扵时两家各奉重亲安舆就禄养意气相顾驩甚阔绝三十年再来见君鄕州问前事如梦寐忧患病憔悴亦具成老翁于是又相弔以悲铭何可得辞按状信弋阳之杨由建徙派出祥符内翰文公府君讳镕字子成曾祖和祖崧将仕郎考春迪功郎妣叶氏府君㓜警秀不羣比壮信鄕先生王伯羽学间行艺出诸生徒右迨二子能受书即择知名士爲师而日以一编程所业旣而应桂遂中乙科人爲府君喜府君曰吾期吾儿不止是也饶信爲江东士大夫窟薮景定咸淳中汤尚书以耆俊谢礼部以忠鲠徐正言以隐逸风采耸然临一时应桂东濡西染出闻珩瑛之音人瞻槃杆之戒不言而成良士至当涂傲僚宿师胥惊怖诧服以爲少年安得乃尔不知其有所受之也㐮师溃当国者悬髙爵诱士士来如麻府君曰是尚可爲乎应桂仅以文林资调括苍元僚以归聚宗戚保卫赭亭山鄕民依而全活甚衆久之蓝山塾阙长儒望归应桂不得巳许赴之遇是不敢以请府君天资髙迈事不可忤而无含怒蓄怨驭家有法睦族有爱待賔有礼赒邻有义谢礼部之謪富川交游畏祸不敢造其戸府君独持赆逺饯至汇泽语之曰此陆敬舆忠州註本草时也愿自爱礼部归先寓书道谢语甚切至晚岁以家政付二子时时飮酒而不至醉以适性吟诗而不伤讦以适意盖乐天知命忠厚笃实君子也母夫人之状曰张氏讳妙静祖维两充鄕贡进士举父孝友世为弋阳儒家夫人归府君相尚勤俭业夫人性严少假借礼部铭其墓所谓治家中礼者也夫人承迎左右无违顺而正慈而节常举外家所闻见督二子以虚心好问自诸老处归闻得一善言为之喜见颜色府君没家迁扵铅山之何田以气疾竟死何田府君年六十六生嘉定癸未七月十二日也没至元戊子三月二十六日夫人年七十二生嘉定巳卯十一月二十日没至元庚寅十一月十八日今葬以大徳癸卯某月某日子男二长应桂次应得子女二长适前进士赵嗣惠次适进士游味道孙男三公审志学弘孙公审早世孙女二长适进士黄进徳次㓜曾孙男一爱孙铭曰旣有为之华孰得而羸其家旣有为之终孰得而凉其躬惟安惟穆归兹新卜斵坚书良永閟隂石游县丞墓志铭君讳子贤字俊伯游氏其先世居建之长平历汉魏隋唐官绪不绝详具族祖文淸公佀所为谱建乱徙信今为信上饶人大观中举八行有以长子中其科官升朝积封至中大夫者君七世祖也曾祖某祖某父某俱隐不仕妣张氏君㓜爽敏读书一目辄成诵十二三作诗赋惊人寻䘮父孤苦树立卒以成学教授鄕里养寡母嫁二妹虽环堵之室囷庖屡空而时节设施展叙曲合礼度尝领鄕贡进士举洎上礼部试成均同业及所受教者滔滔先登独坎轗不售辛未岁遂用累举恩授容州文学改迪功郎转循职郎调贑州兴国主学会文丞相帅赣一见竒君檄主赣县簿赣令倚君办其县事俗好讼有墓狱积年不能决一黠胥一譁儒君承牒请墓所徴讯得实传以经律具椟上府决之闻者相戒毋犯主簿教赣苦淮盐远不能致帅委君度岭运南盐至则为鄕人徐经略留摄新㑹丞司其征赋盖当是时兵事新起官府奔播人无宁怀君佐新㑹㢘恪慈恕如平时公帑之羡不归私装商榷苛比减从其寛邑有谭氏林亭为登临佳处休暇则与寄公侨士观风访政其间广破鄕民争迎致藏免君如慈父君亦以耄辞不复出矣并海买田宅婚男嫁女若将为新㑹民而终焉初君之由赣入广也属长子应梅居守而次子斯道从迨弃官新㑹斯道以崖山廵检前死越一年君亦死女子嫁新㑹者与壻相继皆死十七年应梅始自上饶间关数千里跋涉物色问历得君殡扵新㑹泷水里之㘭头村扵是发土撤茨奉余骨归葬上饶某山之原以廵检衣冠祔兆域焉人尝疑科举士无实材予夺得䘮若有鬼神焉戏之君起衡茅用文墨得一邑佐吏不为通显然所就落落出人意表上饶人䏻言布衣时淳祐间徐侯为礼行经界景定𥘉黄侯蜕招义勇皆君画策建议临大事慷慨有马周张齐贤之风晚岁流离仓卒身羁家散竟以客死祸福果何如耶将事出适然而鬼神亦有所不能尽知其情耶闻义而行知难而退孤老穷蹙仅免兵革天又遗之贤息使逰魂寓魄归妥茔庙然则君之扵此自可无憾世不必皆知君也君尝种梅扵所居南荣称君者有梅谷之自年七十五生嘉泰甲子十月卒至元戊寅正月葬以大徳某岁月日配赵氏继王氏子男二应梅两请鄕贡进士斯道女二长壻将仕郎济南辛衢次故迪功郎新㑹尉平可翁孙男二长肖龙次肖鹑爲廵检后曾孙女一铭曰生爲劳儒死羁客星风瘴霾魂焉簿不如鄕丘安可乐嗣续展省延遗泽绵百千祀镇兹宅故玉林项君墓志铭君讳天觉字希圣项氏徽婺源人项以国氏后叶子孙散处荆扬间扬之项徽爲盛所居婺源有山曰㠣崌峭抜竒秀聚族负之而庐且累百年至宋绍兴中鄕先生利用始以文学显有司三上名礼部虽不仕而其甥月湖许公钖用所受学去爲名卿淳熈中安世父子复发闻扵荆而族相望隐然爲东南华门君曽祖童仕尚书省属扵月湖爲妹婿祖维寅浙西提刑司干办公事从外家学以诗鸣父一䕫累试补太学不幸早世干办公亦相继迁谢雀䑕之讼惊于家庭君才七龄二弟襁褓母戴氏夫人䟦涉挈擕以求直于郡县于台于部犹未免君年十四一日诵鲁论至死生有命富贵在天忽蹶然有感曰吾䘮吾父䘮吾祖又几䘮吾家非天乎割壌以和母败吾温凊诵絃事戴夫人喜且泣从之自是躬帅二弟承师禀学日记千余言援笔为文俊气奕烨不肯休未几母夫人以疾不视家政君独持门戸而㳺其弟扵塾当是时徽婺源与饶乐平徳兴相犬牙号多明经生如吴君遇龙许君月卿沈君贵珤李君睦齐君兴龙梦龙之伦皆负塲屋重价皆喜从君游毎进士三舍榜岀金铃綵帜霆轰电驰华轩苍盖鸟集蚁附项氏塾必在指拟中扵是君兄文荐旣登甲戌髙第而弟若子迤逦以次充贡方増创玉林精舍益延师招友聚书讲学魁儒胜士四逺如流而来玉林之西有别墅池台洁脩花树秀蔚幸时节闲暇採芳钓鲜以供觞咏扵其间一时规模风致使人娓娓如欲绘画君少历艰险长经离析精扵人情世故华皓康𥙿以造物者怜其愿而娱之然性不吝滞见义即为遇急张弛尊㓜贵贱事无巨细得其一言而解仇释憾多矣戊戌之岁以七袠称庆膝下斑斓綵舞者几三十人羣从姻游可千客君飮酒谈笑应接累日夜不倦最后夜半执酌言曰吾辛苦树立偶不坠先业田园虽薄足了汝軰耕织即死亦不为不寿万万无恨因出手抄处置家事条目示子孙且顾次子之祥之为徐氏后者曰明年今日能复见吾子否乎心期何所不至恐天不我与耳明年及期复为寿无恙不越月疾动诸子拜医请药君曰天不我与医药何为嘱治䘮勿用浮屠老子法言毕而逝大德巳亥十一月某日也君生扵已丑十月某日也享年七十一初配同郡张氏检校公孙女生子男渊然之祥起元徳元继室康山许氏生福翁吴氏生采孙为宗人斗南后女一壻番阳教谕徐岱孙男十传孙良孙兰孙平孙咸临徳善性善友善文孙拟孙兰孙为之祥后孙女二君尝目卜地于里之五葩坞以故葬缓及是将用甲辰十月某日奉窆前事以郷贡张君之状来谒铭铭曰逊也而强约也而康吾观其人玉雪春阳言行志酬归藏兹丘呜唿永世无震无诪故礼部进士徐君墓志铭取十以明经设科埀二千年其法详记诵精传註使人崇本勤业不虚为浮藻而巳王荆文公行新经义始命举子眆对䇿依题为文多者遂至汎滥累百千言呜唿取士明经授题限晷刻仓卒至累千百言而求上不畔先王之教与老师宿儒相传之说下不失有司之程度岂不甚劳且难㢤余来江东闻饶士徐君志禹未弱冠以尚书应鄕贡进士举入院日未晡不点膏巳篇满成文复纾余思拓别𥿄纵笔滔滔成篇同院生仰视交口惊异比掲名君与兄尧龙聮翩居前行再作者亦冠二榜时饶士以尚书为额踰万计充贡者才十五人君方妙年逞高才能捷取竒中如是世所称贾谊陆士衡何足多慕旣而其从子之祥以君将葬状君行来求铭按志禹讳子邓字志禹徐氏饶徳兴人徐之世出伯翳传偃王以慈弃国民为立祠龙丘依而居者代不乏显人唐季有成避乱黄顿子盘游学于饶因家焉是为君七世祖曾祖允武祖次陈迪功郎循州长乐尉父公着迪功郎致仕辟东轩数十楹以琴书娯闲自号东轩翁君少聪颕其学尚书以鄕先軰舒君成大余君木为师宗人节甫为友闾塾栉比书灯荧荧君雄其间鄕举之岁在乙卯人谓明年南宫试乘锐可平掇旣不售益自刻厉曰天将徐之以大吾成乎先是东轩翁以好客闻鄕里之客有器识能文章者往往聘致结约恐后君继其志礼鉴有加如程君显甲洪君以中平生游从最厚自余吴君安行曹君应龙张君应霖方君淸之流以姻以旧朝熏暮摩久而益亲晚岁学成行尊世念踈落而故相集贤马公退休于家时时相过访道徳之遗言攷古今之故实翛然非复少年塲屋时徐志禹矣所居西偏旧有㑹文之斋曰化龙至是增葺改名雨轩尝谓子弟曰孔孟之道昭如星日学之者可以脩身缮性可以康时济物秦汉以还异说朋兴其愼所习勿为虚诞蹇浅者所咻庶几有益扵世闻其言者知君非科举士且悟雨轩之云将有所润泽也君承亲孝抚弟友处族婣和虽不显融充𥙿而天与公多男子有田可食有经可传于世未为不遇生以戊戌六月某日卒以大徳庚子六月某日享年六十三娶张公廷评公孙女子男五大中积中敏中允中高中女一适同邑张泾孙女二其墓在里之塘源葬缓有故以甲辰九月某日铭曰虽衡且角云族而不泽吾蔵吾斵以还于㝠漠是之谓真宅游鄕贡墓志铭余至信州之明年扵是上饶游叔大旣踰岭返其先人新㑹府君之殡且葬而属之铭余旣哀而铭之越二年叔大卒其子又亟俾铭焉呜唿余之不腆其审能信然扵㳺氏父子之间乎按游氏之谱逺自汉魏隋唐以来不乏显者五代避建乱徙信大观中八世祖以子应八行科登朝积官至中大夫详巳具新㑹府君志江南之族贵进士其法毎州率四百人㧞其一谓之鄕贡信多词赋以词赋充贡为尤难新㑹府君起清门挟俊䏻同业旣譲为先登叔大甫弱冠随群授牒辄复得之旗铃踵门冠盖属途州闾以为荣然叔大资严重不切切扵卑近之获早即从徐岩为陆氏之学者㳺扵时汤文昌黄台州皆以显官领祠象山寒鑚暑研颇见条贯遂归筑室扵翁山之阳自号翁山翁癸酉岁以举首再贡于鄕将试礼部遭所生父䘮不行而举罢矣𥘉科目士厌词赋雕篆无益故试之明日加试论一道又明日加对䇿三道以观其真才试者殊不能并焉叔大自为童时举笔已峥嵘惊人迨扵成立诸大家不惜礼币聘致以为賔师楷则雅善教诱欲学即授以捷法聴受者无留难晚渉忧患家事日落饘粥因赖以粗给尝有推毂为婺源校官者辞不赴惟为郡博士一岀当其计㑹兵燬后殿庑舍次借之一新新㑹府君之入南也叔大居守而弟斯道从隔绝十七年不得逹乃刳心鉥形忘饯渇瘴潦数千里而求之则皆巳死发哭踊擗如䘮得二菆于泷水㘭头村负骨以归士大夫闻其事者举为诗文以感叹嗟伤之叔大扵人悃悫谠直多忤少合而人矜其情不为怨宗姻交友遇有所疑必来询谋燕游谈㑹经酣史薰琴怡奕畅恢恢然通儒逹士也喜为诗以邢居实之名名其集曰呻吟叔大讳应梅字叔大曾祖讳曰新祖讳敏父新㑹丞讳子贤先娶余氏继周氏子男二长肖龙有儁质先一年卒次詹为弟崕山廵检后子女二适余烈周某皆业儒孙男一隆弟孙女一生辛丑四月十五日卒大徳乙巳二月十八日年六十四临絶不嘱家事诸孤奉其教居䘮不用俚俗礼十一月某日葬谢郭铭曰生无悔扵身死无愧扵亲吁嗟乎斯人斯人剡源戴先生文集卷之十五终剡源戴先生文集剡源戴先生文集卷第十六剡源戴先生文集卷之十六四明戴表元帅初墓志吴孺人江氏墓志铭大徳丙午岁之季冬余将发上饶有儒生吴自徽婺源不逺数百里来请铭问其葬大母孺人江氏也读其状壻浮梁文学掾操君茂之爲也余以礼辞不可则据所受状爲之辞孺人讳秀字静贞江氏世居徽婺源之虎溪其先有讳云者仕至银靑光禄大夫五世而至叅议公振于孺人为曾祖叅议生三友举进士于孺人为祖进士生一龙于孺人爲父虎溪之上二十里有山曰冲峰崷崪峭厉盘绕而爲村下有大族吴居之江吴世爲婚姻家初孺人之大母汪氏送女于吴识帅厉公之子克珍字贤翁扵稚年语其内子齐曰是儿硕貌寡言重迟不戏异日必受成福吾孙女一甚爱择扵他族多矣必嫁是儿媒者曰然卜者曰祥而孺人亦归于吴孺人性沉毅闻义卽从其始至亲馈之次姑诲之曰吾家闺阃以柔顺爲法柔故能持刚顺故能处逆尔谨识之自是扵吴氏之门承亲相夫接族驭隷一凖其轨以至白首嗣主家政吴之上下内外无不悦喜惟训饬子妇则严不可犯岁时节朔有进新衣者曰吾适体足矣文绣非所爱也有献羙味者曰多杀而伤慈亟食以易疾不若𬞞食之安也晚岁赀筭益丰不以爲意遇穷乏必思施贷里中多阻溪涨创杠梁以济涉者尤重儒业文士诣门朝夕爲亲视馔膳有加礼坐闻诸孙讽书声喜津津出眉间或躬携枣栗以示劝赏毎叹曰吾吴氏积善者累叶矣天不违人必有以诗书显其在兹乎辛丑九月十八日以疾竟卒年七十五子男二应杨应槱女二孙男五璼玮环㻧斑孙女四曾孙男一頥女一葬缓有故丙午十月某日始窆里之善原铭曰兰幽而薰玉韫而氛吁嗟贤柔作则吴门后有君子尙攷斯文单君范墓志铭吾剡源有爲明经之学者单氏讳庚金字君范君范𥘉与金俱以词赋行州里间有徴名旣一再不得志扵贡举卽去而他游庚午秋予在钱塘叨太学荐送两浙漕运使者亦以君范名闻明年春予成进士君范竟守母䘮居庐迨甲戌岁始来就南省别试所乃见黜免扵是遂归隐剡源晦溪山中者三十年日夜取古圣贤经传遗言洗濯磨治家无赢余口不道营殖面不带忧愠飮水茹𬞞客至开门淸言欵接忘倦盖真以徳义自给者而予解弃官守携持老稚晚方徙依君范同鄕而居毎见之未尝不内愧也君范卒且葬其孤函裹父所着书及事状来徴铭按单氏之籍自婺迁明奉化凡三枝居湖山枝称㑹稽理曹掾徳旗居下郝枝称鄕贡进士渊而晦溪枝称君范曽祖光喆祖大年父钦字崇道世醇儒君范知读书崇道公辍衣食用以供其师妣龚氏尤贤明游学资费取之簮珥无吝惜其书巳脱藁有春秋三传集说分纪五十卷用吕氏程氏所纂自左氏公羊传谷梁传以来诸家之异同定扵一书后学得以依据又解春秋正经题爲春秋传说集略者十二卷又读论语去取诸儒本题爲増集论语说约者若干卷杂着五七言诗拟古乐府题爲晦溪处士余力稾者又若干卷嗟夫君范惟无利禄得䘮扵心故能善其道全其身若令得一下士之秩碌碌驱驰尘土中终复何所成就令居产能致千金装孰与淸素传子孙之爲安然君范性谦旷非若他人能商略利害爲避就往往大山长谷故家遗俗风声气泽陶写停积而致然乎生巳亥十一月十九日卒大徳九年乙巳十月二十四日寿六十七娶鄞县西山吴氏子男二涵池孙女二素心如心以十一年丁未十一月某日葬县忠节鄕葛竹山之原兆穴手自铨制盖扵地理家亦臻其奥矣铭曰大山嶙嶙长流沄沄是爲晦溪明经处士之坟百世之下宁无智者勿躏其石勿翦其槚赵君理墓志铭君讳与葺字君理赵氏明奉化人赵之先皆汴出逃靖康乱始南来而君爲燕懿王徳昭十世孙曽祖伯瓙宋通奉大夫妣王氏硕人祖师简朝奉大夫知澧州兄弟凡五人俱擢进士科贵显里人号其居五桂堂妣陈氏宜人父希耘从事郎县丞妣史氏孺人君生而贫长而兵其持家赡亲以犂鉏笔砚余识君当十三四时淸羸秀削不类贵家子得钱卽置书研猎奇异广蓄精取毎见必有扣诘审阅幽弘奥妙若有鬼神授之者一日访其讲庐不遇遇诸郊途问何适曰闻二十里外社庙有古碑往寻之果然得以证某误也因喜不自禁尝示一文戯以少史汉气明日复示笑云较史汉气何如其苦心慧悟非寻常才子所及而善生殖世墓在州东白水村买山及陆地开田堰水课僮丁某所种禾菽某所种枣栗高卑位置具合绳度然平时卷帙不离手𥘉未尝见其喜爲农圃事也三十复一出游吴时僚才士举慕与之游以病归竟死白水村不娶无嗣以其兄之㓜子衰绖主䘮遂葬世墓旁而弟与声来乞铭呜唿余实村居厚君而忍铭君乎而忍不铭君乎君所爲杂诗文散落仅存者若干卷扵氏族有姓源扵州里有鄞城志扵字书有汗策扵谥法有谥谱扵古今有圣贤群辅録生甲子十二月二十七日卒大徳丁酉七月十三日年三十四铭曰生之竒曷不益其羸成之疾曷不舒其逸郭门之东有桂丛丛有麓隆隆联城异宫祖孙是从陈府君功父墓志铭明奉化之陈有自闽来者开族扵海隂海隂后名忠义鄕而陈以文章科目遂爲鄕大家余弱冠客钱塘姑苏卽及从之游一门羣从东觚西檠左觽右璲轩轩然而趋袅袅然而休也功父君在昆弟间独诙谐脱略若不屑意时好者余甚异之功父君讳晟伯字功父一字止善曾祖讳聪谋故不仕祖讳师稷善词赋尝试进士举不售去试武举绝伦又不售輙归而问道扵鄕先生杨文元舒文靖沈端宪之门里闾推尊爲仪范寿八十三以子贵爲宣义郎致仕赠朝散郎父讳育孙韬潜笃厚绣衣公即其伯氏一出仕亟爲当途所知用麾驰节奔不暇私顾因尽任其留事辟广厦几千堵赡同堂数百指娱适朝散公无亏容每曰仕者养志居者养体其爲孝一也斥余资倡义扵族党至今岁时序拜樽俎犹守其遗意晚岁以恩补迪功郎致仕功父君㓜习孙吴书有祖风踈财好义用父道岁丙寅以有阶註铨调隆兴军使转承信郎辟殿前都统司干办公事右司梅公应发一见竒待举任使制词有借迳发硎之奖至甲戌多事急材超转武节郎将有授任而府罢矣筑一区扵所居山之左榜之曰东埜耕舍日求异人玄客与之讲驻形鍊气之说亦以其术捄人疾患时验虽重费不计惜旣而慕龙虎山淸妙徒歩往谒寻受其山中师号以归晨蔬夕脯午飮三行不至醉曰吾饭用淸献酒用康节法也迪功旧刋解氏义居图教戒子姪君继其爲求施者纷然性笃孝母病不解衣扶掖者数月父病有加焉旣殁躬负土合葬事毕益厌尘浊有长往不返意以大徳九年乙巳八月十日竟卒生乙亥九月三十日年六十七夫人赵氏讳与康燕邸诸孙先卒二十六年子男五绍宪绍恕绍俞绍弇绍俞爲仲弟后女一适汪恢春孙男二宜宣扵是君所自卜寿藏在耕舍西巳山之原绍宪等将用某年某月某日葬其兆併附赵夫人而介世好来请铭铭曰曰独而独曰羣而羣不离其人曰左而左曰右而右不失其我林木之苍然风谷之珢然缥缥翩翩归来乎兹阡伯妣袁氏夫人迁葬志铭呜唿我伯妣袁氏三八夫人之谱由奉化城西管山居鄞城南世远不䏻详其始所仅可知者外曽大父讳珏外大父讳伯显皆不仕夫人归我伯考拙道居士府君时家方贫政出祖妣郑夫人持综严急居士府君惟豁逹好饮酒寸丝勺米心筹手量然后经用犹时时阙绝又多生育𥘉得女曰鳯娘嫁同里连山王之礼长男表正次沂次庆孙次表元沂以后鲒埼谢氏姑而表元以后仲父伯妣夫人慈甚见人穷窭忘已之乏必予之乃巳常𬒳遣出治南山下龙潭村别业村中媪妪闻夫人来忻服役至有所湏不言而如约用此生理少振然累日重竟悒悒以病归卒于家乙卯岁九月七日也生丙寅八月十五日子时年五十时新遭祖考府君忧坊郭庐舍不能数堵大䘮在堂小䘮在戸仲父负重衰力贫以其岁权殡夫人张山下陈园旁以待他日得地而迁焉表元生年在十二越十四年入太学又二年成进士又二年仕建康又二年自建康归累徙遂定居剡源榆林家始极贫何暇议迁葬事又七年居士府君卒葬榆林中枝山可以合祔而有所碍不得迁又十七年仕信州又五年自信州归扵是表元年巳六十三扶往谒陈园之殡不得封树荡析耕犂侵之麦芃芃然几无以容拜展爲之心震神悸窃自痛念先大父勤劳多艰生无以奉一日之养死又不得中寿所遗诸孤同气时零丁天折无至五十者独表元移承旁宗偶幸未死荒茔车寄沉绵五纪以吾世能念之尚不免弃捐荆𣏌如是有如属疏事逺何所不至且吾年向老早暮不可知而贫势未止不得尚以力薄爲解居之东北有山曰绍地近始爱而蓄之亦旣卜吉规以爲寿藏扵专葬无所碍乃以大徳十一年丁未十二月二十三日启殡陈园奉迁而西二十九日改窆绍地中壠壬穴丙向趋迎稠重环卫秀宻望居士府君中枝之麓冠襟而屏机也古者子不敢铭其亲惧以爱溢称表元铭伯妣夫人以舒幽怀以期永久铭曰生爲劳母而不及承一日之养死爲慈妇而不得与同穴之藏日吉辰良作兹新冈凡我剡源子孙其谨勿忘故道录章公墓志铭章居实法师在钱塘西太乙时余以授徒余闲常相周旋见其黄冠羽衣而耽章逢之趣深贤之别去数年当大徳乙巳其徒走状来江东言居实以去年十月十日解化扵西太乙宫矣某月某日将窆洞霄山中敢请铭余知师铭何辞按状师讳氏字居实章氏台黄岩人章之世多逹者至师曽祖某祖某父某俱隐徳不仕㓜敏悟总角入鄕校有竒名岁戊辰侍父来杭居纷华之塲而读书一室端凝如愚人巳巳春竹宫繙经往游观焉仪止脩雅应对开爽衆目爲属时大涤诸老咸在遂携以入山一山郎公专意育教十八岁爲道士命礼四世孙李某爲师至元戊寅擢西湖崇真观上座兼书记辛巳充玄学修撰西太乙宫焚脩丙戌转台州路道录以一山公委寄之重不赴庚寅进玄学提举住持龙徳通仙宫元眞丙申提点佑圣观事固辞之继爲凝神斋高士兼住持玄洞观大徳改元提点玄妙观戊戌充西太乙宫提点知宫复辞明年正月洊𬒳是命辞不获始就职十一月授杭州路道録辛丑陞提点知宫力丐仍本职壬寅拜玺书护持师内饬风裁外接光尘所居而理所施而悦𥘉西太乙之失其庐也道侣栖栖然侨寄湖侧偪隘单寒有不堪之色一山公与其嗣逸峰杨公相继极力补缀渐见端绪师承其后必欲改爲以成先志相攸其宜凡杭之中外逺近靡不涉歴乃得一区扵杨氏之废圃靣势而原麓称卜吉而龟筮叶要成而书契备扵是发撙节所余之绪裒材役工心计身督忘寝食而爲之未期年库舍斋堂丈室即成而师以劳勚致疾然犹不自悔隆寒盛暑蹒跚木丛几架间曰命之脩短天也西宫吾家世事不可不竟性通豁与人交无城府在玄妙玄妙之人惜其去在杭録䴡罚者自以爲不冤将迎之需应贷如巳责简文移省勾追代期末满而退人高其勇故事饯行有彩帐师以沽誉无益却不受事一山公三十年驱驰艰险无倦容丁亥入觐宣勤尤至一山公仙游与逸峰之䘮营奉如礼在通仙建层阁辟公帑翼侠庑宏外门在玄同则巨构一切鼎新之钱塘使客中都宫徃来如麻师未尝䙝与之觌𥘉若不可干乆而弥敬酬应稍空骚儒韵士絃奕觞咏潇潇然淸事起矣世人言仙不可学以爲去人道远故求之茫茫以余观之古之名能爲仙者其人必皆孝弟淸明忠厚然后得之去人道殆甚近观师之爲人子孙爲人师长爲人交友一一无憾使爲仙者不绝扵世非师軰其谁宜师将化命左右掖以坐知旧问疾有洒泣者张目视之曰死生如寒暑昼夜何戚爲复就枕遂化尝名修真之居曰耕隐人称耕隐翁号明素真冲妙法师生扵甲寅十一月二十三日及是年五十一爲之嗣者吴贵徳胡仁方水丘浩然等也铭曰以道爲樊以气爲驭其形甚劳而心甚豫天目之阳云庭雾台师乎庻几㝠㝠去来康济甫墓志铭番阳康济甫卒旣菆附于新兴鄕杳勾源祖茔之旁及是将别卜窆而其孙吉州教授彦博奉族前郷贡进士南龙之状来请铭曰吾康氏之世出卫侯封有邯郸太守谊集卫侯以来至宋𥘉几百世者爲京兆谱陶谷学士爲序其徙汴可称者曰澄唐大理少卿曰保裔宋彰信节度见吉州太守观所集爲开封谱济甫之生在浙亦由京兆徙有曰翼晋左将军吴兴司马十世至义诚唐太子舍人密州司马宻州之子子元以通易老荘侍读后乃徙宗正卿事具宻州墓志及唐书儒学传子元之曾孙克遭巢㓂乱避地黄墩因侨居浮梁之曲溪卒遂葬曲溪其子新家祁门武溪四世有守荣析居板石板石距武溪十里许又四世至澹轩府君景杰登绍兴丁丑乙科调忠南教授桂阳令年未七十以奉议郎致仕始居番阳是扵济甫爲高祖曾祖胜千祖必和父震之俱不仕济甫讳燊字济甫资性静慎敬事重亲无家庭之过抚弟妹有恩浃宗姻有礼交隣曲有道从祖茶陵主簿必厚礼部进士梦荐以郷先生教学尝往受业词藻记览爲同軰推许然试场屋辄不利济甫一无沮容浮沉觞咏陶冩图史充然若它有所获者生平足不履官府中更徭役峩冠博带与尘土相持终其身家敝犹招师好客不少废有司採能名檄授徽州紫阳正不赴郡校延爲耆儒吉月必黾勉一至焉所居南荣树橘成林里人称之爲橘林先生生乙未三月二日大徳癸卯婴风脾疾明年三月一日遂卒年七十有八明年十一月某日祔查勾又二年丁未某月某日窆某鄕某坞娶李氏子男二朝瑞朝贤女一适进士胡安荣孙男五彦博彦才护孙月孙图孙女孙三曾孙男四洙泗沂泰余不及识济甫而嘉鄕贡之文教授之请知其世之多贤而教行于子孙也乃爲之铭曰维橘不迁欝而成林后有闻康叔之风而讯其牒者虽去之百世其独无心噫嘻乎斯今故浏阳教授李君墓志铭君讳梦登字仲实李氏越余姚人余姚之李自逺祖唐相国绅帅越迁其籍至君曾祖润迪功郎祖章承务郎皆跗鄂相承父硕以太学词赋髙选中壬戌进士鼎科仕至从政郎台州教授早卒母黄氏安吉州归安令申女也从政𥘉壻黄即授馆其宗归安见从政有成甚喜旣不幸而君与伯氏午发髫齓能斩斩刻厉孤露中巳爱期之以爲李氏之不亡庻其在此当是时东南士大夫席声望慿膏泽以官学相薰李黄又余姚高门语少俊者必齿二孤然常小试捷大试卒不偶年迁岁移而举罢不及售矣至元丙子鄕校燬帅鄕人新之扵是提学赵公孟至闻其才檄充徽州月泉山长不赴郡别驾温公廷玉行县访遗佚得君荐于浙东部使者部使者核覆得实移有司上名中书行署授明学正明扵余姚爲隣州明之儒先如内翰深宁王公犹无恙闻君之来动色相庆内翰卽从政仕台时员外司马也君虚心事贤直躬賛长肃客合羣有蔽通之有忤调之有危掖之仪门书阁礼殿论堂斋庑诸役有烦任之钱谷会计有籍公之寮宷愤讼如溃河而庠校赖君不废郡遂以学事委君主摄旣而秩满扁舟赋归莳花树木爲休闲之计所居之室曰云心并西一轩曰带经客至㵸茶淸言衘盃浩歌类古之乐天知命者大徳丁未孟春有命授浏阳州敎授五月二十六日以疾卒于正寝生甲辰十二月二十八日年六十四娶赵氏先二十年卒子男二长文龙早世次徳麟女五长许适孙氏余尚㓜孙男三昌孙昇孙昺孙女三余之生长君十月爲同甲尝入太学扵君家世爲同舍比来明同游相好覩公谨重缜畅疎财急义未尝无思齐之想君平生以门戸丘垄爲重旣幸脱民板袭儒䕃戒子孙勿轻举动慈水之招提曰金仙与祖茔相望捐田租三十解以奉香火族故稀少岁时㑹集必尽欢洽有不给者亦赡周之呜唿贤㢤徳麟将以某年某月某日葬君某山之原而请铭铭曰婴㓜耆皓尘劳清素幸完而归以面祢祖英英新丘龟从筮良勿震惊之视此铭章楼府君墓志铭士之闲居有能以家世积累自重而不繋扵荣名势禄者吾闻诸鄕井得一人焉曰楼君与夫君讳师黙与夫字也楼之籍在明奉化忠义鄕自十一世祖银靑光禄大夫茂郏始奉化之壌本爲鄞鄞没改名奉化而鄞别爲县银靑从自吴当唐季佐吴越王爲镇海节度往来驻屯二县间诰词有公忠奉軄信义脩身之褒晚岁爱奉化鄞阳郷山水卜筑而居之鄕人感其惠死庙食扵鄞之横溪至今而郷名遂易爲忠义盖取诰词云曽祖先哲祖纪父奎皆不及仕君世业儒天性恭俭慈孝尤乐扵施予里中有闘讼者正色语以枉直往往愧止治生无钩距余暇歌酒自娱賔朋故旧过门从容燕欵人人得其欢心齿髪衰暮翛然如欲脱去世俗机械遇山林物外云簦雪屐之客意相投而色相喻也一日命家人曰吾死期至矣汝曹勉之时大徳甲辰五月三日明日遂不起生以丁酉十一月二十二日寿六十八娶董氏先二十三年卒继室陆氏子男二复翁全翁女二扵是诸孤将以某年某月某日葬君鄞丰乐鵞东之原而来乞铭铭曰孰有能分宗累百祀而不替其家之人也意行而不踬道隐而无华悠悠乎其又何嗟孝善胡先生墓志铭元贞乙未岁冬十月十有七日徽婺源考水胡公卒闻卒之日自公州里宗党知识若逺外学士大夫皆嗟叹失声以悲其门人弟子俞洪等一百十五人相与考次公平生言德用古隐君子私谥例尊称之爲孝善先生公之世本出江南李氏金陵围急逃来寄姓为胡因籍焉其子昌义遂以明经中科九世至国子司业仲与同郡汪内翰藻齐名元符太学所谓江左二寳者也弟侃亦着书有棣华集存于家自是又三世徙考水居婺源郭东集贤里者以学行推择为郷校正讳允济扵公为王父四世有通五经尤精易撰史纂者易简居士讳师䕫扵公为父一门十余叶缃素相传故徽之他胡虽多而独考水之宗号明经胡氏公讳斗元字声逺少孤师朱文公从孙小翁受书说年十四始从小翁闻居士所授易学刻意探述日玩一爻至七日则通玩六爻循环习之无穷白首以为常亦以此教其徒当贡举法行徽士橐楮笔起山林出与四方英俊争进趋往往髙捷郷国毎三岁上公名成均有司不足以知公至辄闻罢乃径归闭门养志以自乐然慕从之游者遐迩如归餐华茹实人人去爲良儒甞曰干专言善坤兼言善不善干之善世吾无及巳坤之积善吾庻几勉之尤以不逮养为终身憾春秋朔望拜祀像涕泗不能巳茔壠亲躬拜扫老不避劳人谓年弥髙而慕弥深者扵公见之噫公诚可为孝善也巳年六十时忽语诸子吾筋力觉衰游人间世当可余十稔顾吾本怀常在考水念之不能一饭忘吾死汝軰必葬我考水髙仓至是临诀复属诸子我家明经胡氏子孙汝軰幸力学积善毋辱我享年七十有二诸子以丙申秋九月十七日葬公髙仓太守涿鹿翟侯大书孝善先生胡公之墓娶鱼氏子男三炳文焕文灿文女一孙男四念祖进祖光祖德祖女四扵是炳文以前进士程君龙江君靁胡君次焱之状与议来丐铭铭曰燕其独轰其伏旣安旣穆是为孝善之卜张允甫墓志铭往时江南以太学养士至累千人业六经若词赋者虽不特置博士而常往来通涖之然词赋独多其数韦不与六经等扵独多之中业之而精者自闽浙江湘岭蜀诸生甲乙可一二数开庆巳未岁混试补弟子员呉门张允甫与焉又明年春自外舍试中优等升内舍为太学词赋第一扵是声誉陡起允甫又谦粹修重凡同业无不慕与之游而先生长者尤相敬厚自是十年再试中国子监举又试中平等奏名遂自内舍升行上舍事为诸生长贰领袖旦夕解褐赐官而太学废允甫恬然无得䘮意谈笑浮沉里巷又二十年而终始余扵允甫同业中年軰差晚每堂庑间望见仪观整整私心叹想自失旣先窃一科去癸酉秋被儌考校两浙进士同寮陈文林方叔为余言允甫贤行甚详尤恨前时不得数数相从也及余晚自金陵归鄞文林亦自合淝趋杭竟託孥允甫家允甫优廪廪之文林病死允甫医药殡窆如私䘮文林盖畴昔太学闽士所与同业尤相敬厚之一也余愈益慕允甫有气谊真能不负生死缓急如此欲终与之游而其子观以状来谒铭允甫以至元癸巳冬十二月四日死矣嗟乎伤哉按其状允甫𥘉名公显避讳改士元曽祖彦埼朝奉郎祖仲父孝徳迪功郎世为平江常熟横泾望族允甫之季年始徙居杭死遂葬杭南髙峰下麦岭横泾之居初才中产迪功君单传承家性坦踈无钩距訾业不营而𥙿允甫遵用其道加豁逹好施与平居一衣不轻服一膳不过飱至移扵师友馈谢闾里赈贷学校营缮驩如也事亲孝内舎奏名时迪功君见之喜曰吾敎子无憾矣㝷执䘮服阕即不汲汲进取以母陈氏年耋谒假归养旣乃艰关跋渉扶侍风雪中得股膝筋寒疾天隂晦辄发动良苦他日杭居有火警尽弃积贮急掖母行止与俱如𥘉无苦者人以为至诚之助无几何疾复作竟剧剧且絶独力惫诀毋嘱治歛必以儒服年五十有九葬以甲午某月某日子男一观也铭曰不为之鬻亦莫疵吾玉不为之趋亦莫跌吾车其丰吾存也吾发其余其洁吾归也吾复其𥘉噫嘻吁乎后百年千年尚勿震吾幽贞之居李思宣墓志铭君讳洙字思宣李氏饶浮梁人浮梁李世为江南明经髙科闻家赠朝奉大夫讳诩者君曾大父也太中大夫刺谕制四蜀改刺潭安抚湖南以寳谟阁学士致仕特进谥忠靖讳遇龙者君大父也奉议郎刺信甞入知大宗正丞今以老屏居于家名雷初者君父也宗正公初娶某氏后娶朱氏封孺人敷文阁学士天官卿讳貔孙之女而君妣也君生之四年以特进遗表恩授将仕郎又五年以覃恩循资拟转修职郎又九年始冠又三年授室新安康氏又二年生次男乐父又四年当至元甲午以荐上江浙中书行署板授饶学正又四年考满诣吏部格当注州教授埀仕矣明年死燕逆旅中大徳巳亥秋七月五日也年止三十五前死託其友贵溪张君时举必归我骨浮梁葬必筑亭曰存亭豫自书存亭记孟子修身俟命不贰而归扵张先生存顺没宁之义凡二百余言皆有条贳旣自寛释兾病少愈亦可慰吾亲使知非如他人轻生徒死者以捐其忧呜唿伤哉始君自埀髫而目厌朱紫耳熟珩瑀稍长连贵婚两家所与賔游谈论皆天下大人长者岂屑躁意名禄悯亲年髙欲代门戸事势不得自逸故盘薄逺出然不意竟至扵此殆真有所谓命邪死之明年春二月君之䘮至自燕城衣冠士大夫识与不识甞为出涕又二年壬寅冬某月某日葬浮梁某山下存亭在焉铭曰生不蛊其剡源戴先生文集剡源戴先生文集卷第十七剡源戴先生文集卷之十七四明戴表元帅初墓表墓碣宋氏墓表东昌莘宋氏有爲信州推官者嚬蹙而谓其僚剡源戴表元曰吾宗之先郓人也郓今爲东平府吾宗之居东平阳谷十八都狮子堂其西北曰石佛堂者葬域在焉金之季年兵燬漂揺士大夫家莫能知有谱牒世次而宋氏之可闻者㫁自吾祖尝爲军千戸千戸府君娶东昌莘姬氏生吾父府君后娶莘孙氏因居莘爲莘人初千戸府君昆弟五人同时死其四惟号五公者在五子传一子承阳谷之业千戸府君亦死葬阳谷死三月而吾父始生姬夫人抱遗孤居阳谷两年㑹难作徙莘姬之父母怜吾家单子又不可托数数欲夺志改适吾祖母誓死守节者十四年乃以病死莘而归葬阳谷吾父府君生长莘性温恭悃悫无机穽莘人至今称其行生庚辰四月八日死戊午四月二日年三十九死之岁吾母孙夫人年才三十六袭姑之化却铅泽服素缟以严俭持家终其身虽比隣无故少游接而鄕闾姻族岁时庆弔无阙礼吾頼教育徼倖成立至元十六年以尚用监史值进俘寳随监长忻都廷见䝉赐白金炉合等器五十两吾母见之喜曰此汝家先世遗庆汝何以及此宣自爱十七年劳调充征东行中书省掾寻改充江淮行中书省掾二十五年调承事郎镇江金坛尹满再调徽祁门尹吾母皆及就禄养凡莅官行事朝夜警督备至驭下慈臧获有过谴逐必痛责子妇使复还中外母敢犯教年七十四死祁门生癸未七月三日死大徳丙申十一月十七日临诀唿诸子前曰我起艰寠至今日死不恨惟尔祖墓在阳谷尔父遗体寄葬莘城北恐散逺不得展省以爲念汝等岂能詶吾言乎言讫而瞑祁门归吾不孝不获凾遵吾母言姑藁殡吾母扬州以俟后归今信府秩且复满年加髦衰如有不可待及扵大故将何以见吾母地下旣卜吉扵莘城西三里新张保将用大徳某岁某月日阳谷迁祖考千戸府君祖妣姬夫人之窆併奉莘地扬州考妣合葬惟宋氏存亡继绝实慿二妣妇节母范苟延烝尝爲衣冠家诚不忍遗负先徳按士礼子孙追荣其亲得植墓表刻石器子宜爲文辞以慰吾志表元辞不获命谨实録底里镌载琬琰掲之垄上使人知夫世之爲善无不报而幽闺穷巷孀婺矛牙寡弱服劳秉节扵冥冥之中者天必怜其贞苦荣之以贤子孙使之康强寿頥而享食其效扵以旌孝思劝厚俗非曰褒饰而巳推官父讳衡母孙氏讳妙贞推官名彧弟仲某早世季彬推官之子万里彬之子万钧万美宦学盖方兴未艾云徐使君墓表信上饶徐公卒扵员郎二千石旣葬其县之石桥鄕南徐大塘坞者三十七年而墓碑不立承学之士以爲公名蹟在史册行业在鄕闾诚不待是而显着然愈逺亦恐坠逸无以异观瞻昭永久乃相与来谂于剡源戴表元颇有以纪之按徐氏世绪逺出偃王居信者尤多显人公讳子卿字竒仲少颕悟目诵数千言族父忠公元杰毎曰是子必亢吾宗嘉熈丁酉遂以词赋魁鄕贡戊戌试礼部中进士科人爲公喜公曰时方以此取士吾不得不尔耳授迪功郎隆昌南昌尉尉治左有南州髙士冢荆芜没人一日命薙去筑思贤亭以见志转运使何君处久倾盖器重檄摄郡文学寻檄分司抚州小事许专决州苦和籴斛面及田宅税契钱爲民害立罢之再檄瑞阳如在抚考满未谒选㑹赵信父视师江上欲屈公而淮西总领所辟监鳯台酒库因赴其聘而兼賛赵公幕府当是时军兴事烦公年少入预筹画出理鞭筭精采猎猎诸公间用赵公荐特差充两浙转运使司准备差遣荣王府夺民田公㫁归民田王怒语侵使林使公改㫁公曰吾职可削笔不可改也辇下供亿重岁入不足以支撙节出纳作漕计本末一书示来者癸丑春以考举及格改官授临川民喜见颜色问是吾分司公耶至则兴学立黄勉斋先生祠清版曹宿负覈经界隐籍邑以大治有杀人委于隍者吏执王应亨奴主七人鍜鍊诬服公白郡改鞠杀人者常平司都吏冯汝能也事闻转一官旧例试院未掲名许徤者疾足报捷以邀厚犒乙卯秋举禁卒与马营争其利致闭郡守主兵官不能制且乱公单车往谕咸聴命广县廨创莲华漏建相业堂成皆自爲记包枢宻闻其政谓人曰江西五十余县临川第一丁巳除尚书检阅官书拟右司文字𥘉立朝感激欲言事輙札入乞建储不报戊午出通判平江改嘉兴守挟同𫀆爲执政傲愎甚公极力规正不可则以监州不职自劾守爲歛戢悉却俸外无名事例作一杯水亭暇日啸咏其间愉如也除太常寺丞就守嘉兴命下丁母忧去家食不通贵人书疏婆娑东山下自号东山翁文酒耕渔相娱数年以疾卒生壬申八月四日卒甲子八月二十一日得年五十三曽祖功懋妣王氏祖思聪妣陈氏父质通直郎两浙转运使司主管文字妣张氏赠安人配华氏通直郎建宁嘉禾令君女性端淑俭恪佐公居官无纷华意公盛年思退賛其决尽义嘉兴归相张安人䘮尽礼公疾侍药尽劳卒持制尽哀通直公在堂华通直亦老迎致相驩养尽诚宗姻鄕党急乏赒贷尽惠旣贵不忘𧖟桑常夜绩课儿诵书教尽方生壬午三月二十六日卒至正壬辰十二月丁酉以遗命葬郑坞距公墓八百举武而近子男三忠甫历上饶南城建平三尉有能名次迪吉登仕郞出爲外家后先卒次志甫以军功补官垂换授州教授卒女道韫适池州教授管茂孙男二拱辰徽州教授次宿老女二曾孙男若干女若干公平生爲文有体裁自举子时声撼塲屋及宦学东西师友益广如袁广微兄弟汤伯纪父子徐景悦蔡仲节诸公俱以刚介廉静见交在淮西朞年増饷额十一万有竒奏减磨勘十一年耻自陈併他赏皆不叙吕节使文徳举亲民却不受在两浙吴谢二相贤公争致门下两辞之在右司当宁顾辅臣称信有三徐可进用指公与忠愍公之子直谅台守宗仁也丁大全贪其功诱公监察御史且嘱以林参政弹文公曰台官可爲当路私人乎即日告假出关去里居服阕有荐于朝予江西一州不拜予归班不拜翁祭酒冯舍人皆同年在朝屡道贾平意意将处之清要以父年八十不可出力辞终父之世不过朝奉郎赐紫鱼服呜唿科举法敝久矣敝极则可废然由隋唐以至近世所得名卿材大夫不少其人必皆沉潜好气节疏通知体要无有肯遽然阘茸不振者而风骨稍高即成竒杰盖其获之也不以求而以知责之也不以役而以礼故人人得自持重而尽其材余生晚虽不逮事公卽公之渊源趣向皆耳目所睹记贤者不必以不仕爲髙仕矣天下共名爲奸邪者嫉之不可主天下或名爲奸邪或名爲忠良者疑之不可主至扵天下共名爲忠良可主而亦不苟就焉若公之落落扵吴谢丁贾之间所向偃蹇盘旋孤行直立此非可徒以科举士论也昔者延陵义死墓有旌题仲舒贫葬行路展礼庸敢窃附二贤例掲之垄端使百世之下想遗风谈故事者犹有所考不亦可乎五山陈公墓表呜唿是爲信上饶五山陈先生之墓公之世本籍玉山后稍徙上饶沙溪之旁有五山公晚居其间学者因尊称之爲五山先生焉方公少年上饶多名士大夫徐祭酒父子韩直院兄弟诸贤爲领袖叠山谢氏城山林氏蓝山张氏之徒爲羽翼风采扇动东南而公生世家能以义气招致衣冠俎豆不彻扵门篇章笺翰日积其席乙卯秋寻用诗赋充鄕贡州人谓一蹴且蹑通衢云游矣春官失之恬不以介意益广问学筑室聚书辟馆聘客笑谈歩趋皆有法度久之名成行孚鄕隣有争则听之决官府有急则倚之助盖古之善人君子布衣韦带而尊扵王公重扵专城者其道类如此也丙午兵起始避孔道入深谷苃舍相依者至数百家药病饭饥全活甚衆事定起领邑校扫烬地立讲庐扵是大㑹民数郡博士以儒籍爲忧託公扶之闻命不辞殚劳罄资凡留连省戸下踰年迄脱同袍于编氓而归㑹广信阙长长广信州将部使者闻其名方议荐擢而公竟还五山遂终身焉喜爲诗有古近体并杂着若干卷藏于家性笃直好义重然诺见人善称诵如巳岀及闻其恶一不挂口待交游能始终犯不较施不伐由是无丝粟怨嫉扵人美须眉耆年华皓意行郊㕓间识与不识望之知爲吉徳讳尧龙字继臣曽祖伯运祖徳宁父良才世爲儒娶郑继张皆先公卒又继施氏子男三公美舜懋早世次舜淸婺州永康教授女二适徽州婺源学正祝廉次适赵皆郑岀孙男六禹畴禹钖禹逺禹范禹谦可崇女二曾孙男若干女若干年八十生壬午正月八日卒大徳五年九月十日葬五山西十里双峰以其年十二月庚寅公事亲以孝间居父䘮治葬极尽力至是双峰亦自卜余之来后公死才一年每临事接物兴扳援不及之叹尝作诗哀伤之又以事尝至五山亦及拜双峰阡婆娑松桧抚问泉石遗风犹存顾安得复有斯人乎而其子孙多善文雅喜从余游爰采家乘订以鄕邦公言掲辞植表双峰之下使后来爲者知劝慕云徐耕道迁葬碣岁甲戌乙亥余客金陵四幕文武掾佐浮沉去来以千计徐君耕道在数中余接之不及稔也尔后三十年来上饶扵君爲鄕始获知君之家世出处及诵君词赋盖上饶之徐自衢徙而居世黄塘讳元得字耕道曽祖赐迪功郎祖植礼部进士父华甫自号橘隐翁世以儒素科级自重至君从兄忠愍公遂爲壬辰进士第一人仕终扵大司成冬官二卿当忠愍公时四方宦学之士无不愿登其门君携超颕之质入则与二季端友龙图立大侍郞绸理书疏出则与赵茂实尚书徐景说秘书軰商略义理及旣不得志场屋而游则与扬州李制置江州赵安抚之徒讲画筹策游倦而归则与蜀郡杨叅预天台叶集贤诸公攷问故实声渐气摩意喻色授不劳而成良器江淮旧称功名驰骤之地尝奉檄筑怀逺军城𥙷进勇副尉升授滁州散祗候移淮隂文家峰巡检淮隂尉进保重庆转进义副尉又剿广益盗湘南转进武校尉又五转自承信郎至忠翊皆身犯矢石得之非他书生用空言寄功幕府之比然盘旋曲折亦不足尽其才而岁年老矣扵是归傍鄕井旣而避地于饶徳兴之宗儒村宗儒有王氏故大家能以礼馆谷君学徒爲之填委㑹李制置弟宰祁门扵徳兴邻邑也复招游祁门爲刋所爲诗词曰横塘小草一笔二笔者若干篇君平生轻财有俸餽卽散以周人之急故晚而益贫三年不得巳遂归黄塘课子读书督奴灌畦殊不爲前时意度闲暇惟去宗族鄕党相倡和命诗社曰明逺并主隣社香林社友又爲刋小草六笔者若干篇癸巳夏感疾至秋加剧索𥿄作书别所尝交往有此行遥指柯山云云数十字若寓升游洞天之意书毕而逝十月某日也生庚辰十一月某日年七十四葬之新卜在祖茔白土山侧子男四长某次某皆早世次某出爲衢官堂宗人后次直谦铭曰不局于趋亦不失吾儒不急扵营亦不害吾生大袖长绅魁颡豪膺閟此佳城周府君碣饶安仁周君讳文清字清之年六十四以至元辛卯二月十六日卒乙未二月二十七日旣葬于附郭之谭山而石表未立其孤惧无逺扵刍牧持武冈王候之志来请铭按志君曽祖讳某祖讳逺父讳志家世循良君早从鄕缙绅问学恬扵进取而训儿女一以孝悌忠信邑大夫推其贤尊爲耆宿常礼貌之岁饥荒力劝赈恤人有鬪䦧爲质决是否皆喻而止安仁路当孔道每观风问俗之使至纳其雅言民受寛赐晚岁益屏人事灌畦种𬞞以自乐号爱圃翁文士赋诗盈编君不介意颇好西方之书繙诵𣑽译若有深得者迨婚嫁将毕遂感疾命家人衣周身棺周衣翛然而逝世之谈儒者尝诋释氏爲诞其弊也华言雅趋而少诚悫观周君之扵出处死生之际不近扵有恒者邪君生扵戊子六月二十四日先娶李氏继夏氏俱先卒子男三宗垕宗懋李出宗允夏出女一嫁支以良孙男三女四铭曰吾闻适丘墓道不施哀而哀生呜唿兹冈吉人之藏其固其康剡源戴先生文集卷之十七终剡源戴先生文集剡源戴先生文集卷第十八剡源戴先生文集卷之十八四明戴表元帅初题题缪氏族谱中世士大夫专尚谱牋牒以爲宗法废所頼以攷订昭穆而知氏族之所自来惟有此耳然亦有不幸兵燬荡析漂寄荒逺併遗故老不可物色者其势无如之何则往往谨藏诸心遇官学所历博问而精覈之万一或庻几焉信州之缪爲儒巳久其族聚居上饶灵山之阳谓之缪源今犹及与沿江机宜讳君珤字振玉者交游江东唿缪作穆不闻其复爲他音也而信州之俗承袭浅俚乃犹以爲缪戾之缪至是机宜之族子若鳯教授天台又得合黄岩平阳长溪之谱其世次由江南之近年上遡战国以逹扵鲁穆曰史记孟子书穆通作缪定其望曰瑯耶兰陵东海而三郡皆近扵鲁吾家彦肃秘书又题文谱端辨秦穆公书録秦誓䝉毅传不应罪其杀三良弃百里奚鲁穆姜书扵春秋列女传不宜讥其性慧行乱而皆改从缪戾之谥秦鲁臣子亦不应以恶谥加其所尊谓宜扵谱直书穆氏爲合扵古辞严义备可以一洗千古之惑览者其慎详之题新刻袁氏孝经说后右袁正肃公广微孝经说三卷前一卷巳刋在宣州学官有知州王侍郎附註行扵世余二卷引论语孟子而发者余未之见也正肃扵余爲鄕先生先伯大父云台府君託同甲戌进士第爲通家尊行余言绪论讲问爲多盖正肃公之父正献公叔和学扵象山陆文安公正肃公虽不逮事象山而家庭承袭深有源委岂惟正肃公自洛学东行诸大儒各以所闻分门授徒晦菴朱文公在闽东莱吕成公在浙南轩张宣公在湘象山文安公在江西其徒又皆各有所授往往散布逺近殊途同归而象山之传独盛扵四明正献正肃父子若文元杨公敬仲文靖舒公元质端献沈公晦叔其尤着者也正肃公旣贵尝持江东宪节数数爲士大夫讲象山之说行部之贵溪乃爲象山改创祠塾故江东之人自正肃公而尊象山之道益严贵溪姜翔仲之先世故当时讲下士大夫一人之数翔仲今又爲侍祠诸生能取家藏是书併刋之塾中可谓鹤鸣而子和之矣余实不敏区区家世亦有与翔仲同者遂不得让而系名其编末云大徳十年丙午岁后正月旣望识题徐可与诗卷雪䆫先生张武子讳良臣自洪徙鄞高才博学妙爲诗爲吾鄕渡江以来诗祖凡后生操觚弄翰而有事扵篇什者未有不出其门者也天性清旷不营生业子孙未再世即弃丘袭庐舍去而它游诗事遂如赘疣有一女嫁上饶徐氏其子是爲忠愍公以进士第一人得名于时忠愍公贵不知能収恤张氏子孙与否独尝见其板刋雪䆫诗一编则出扵忠愍公家所爲刋虽不多然相去百年江湖名字寂寞犹赖此得在人目睫耳大徳丙午岁余来上饶且四年访求忠愍公家犹张氏之扵吾鄕而公从子可与名九龄数数辱以诗见交余读之波澜渊深音节韶羙扵是不但喜是邦故家典刑之未坠而吾鄕诗祖气脉沿接所谓适空谷者闻足音而欣然非邪题陆渭南遗文抄后右陆渭南遗文一帙用王理得本传抄帙后有庚饶州系谱饶州端士惜放翁所作韩氏南园记无甚䛕语而子孙讳之不载扵家集其论厚矣自饶州以下又诋其阅古泉记及贺平原二子除秘阁等启以为不当作余蚤闻好事者说谓放翁晚岁食贫牵扵㓜子之累頼以文字取妍韩氏遂得近臣恩数遍官数子此说旣行而凡异时不乐于放翁之进与忌其文辞者同为一舌以排之至扵死且百年同时争名角进之人亦巳俱尽宜有定论而犹未止盖其事可伤悲者焉渡江以来如放翁可谓问学行义人矣谂其放阨而不伤困寠而能肆不可谓无君子之守就令但如常人之见欲为身谋爲子孙谋当盛年时知巳如麻何待七八十岁之后始媚一戚里权幸而为之邪虽血气旣衰圣人不免扵戒不可谓世之君子必当然也谓世之君子必当然者其自待亦不厚矣然放翁固有不得辞者穷不能忘仕爲文不能不狥人之求龎眉皓髪屑屑道途之间而曰我意非有它也人谁能谅之㦲此编取饶州之意扵南园阅古二记存而不去使世人知放翁不絶扵韩氏者其语止此其贺除秘阁等启绝不类本作余扵文不敢谓知之若俗雅四三人望而能辩其爲放翁与否也併告理得使删去云题吕复初所藏大父放翁二诗卷丞相忠穆吕公以勲业为渡江名臣而常耽恱文藻云得法扵李邦直复初之大父扵忠穆为孙亦承学扵放翁非称其家儿邪近世负官簿者自贵而捐问业之谦名师资者自贱而失守道之髙皆不复中原遗俗矣披味此卷令人恍然题寳叶真身不待帛而温名不依权而着此吾所见扵源公者也及乎苦心宻行忧万人之失乳而不敢私其形者吾亦不得而知之今乃见其真有古墨氏之风也题奨孝诗卷后右奨孝诗一帙骚坛名公奨康彦中公庐墓之孝者也公讳敬字彦中鄮茅山世宦裔也其伯兄万石君敡竒吾剡源山水购茂林通冢张氏山窆乃考迪功郎维翰府君公以成童之年自扶柩至兆旣葬别间泣曰吾不忍远离吾亲也遂独留庐墓读书张氏嘉其孝且俊妻赘之因家茂林爲奉化人今其子姓诜诜门昌资𥙿孝譲之风蔼然爲鄕族望有繇也一日余访公后安时先生扵读书斋适见是快读之慨曰是诗也所谓树风声表宅里者也家庭之范在是鄕党之则在是国之忠臣必有出扵是门者矣康氏子孙能寳藏越今而时阅之亦可谓宅心孝譲而尊祖敬宗者矣表元也幸得以稽孝子之世而谱其行庸附名孝子之录以託扵不朽大徳十二年仲春望日题题董彦醇诗后始余过竹溪董氏舍见诸少年讽书林樾间童冠相错笙和玉明时兵革新息肩文献散落私以为故家遗俗适当然耳越二十年复来前所见子弟皆肄习脩饰咸伟丈夫而余年浸倦衰交游益荒为之惊喜过望有名儒金字彦醇贶诗一小编阅之则其气士衡入洛之隽其趣仲宣游邺之畅也扵是与之语累昼夜娓娓皆起人意而毎及诗辄求益不置嗟乎士之生患无以为之家有家矣患无以为之徒有徒矣患无以为之志彦醇内承贤父兄积累之资外収良师友殚洽之助觚铅缃素不绝扵席衣冠轩盖日盈其门所以开彦醇而迫之以必进者不遗余力此其志岂小小顾余之不敏何足以慰酬之抑学者之为诗犹富贵之求丹然世以爲无丹不必学又以丹爲自成不待学皆过矣若必待学而成则当捐纷华豢养草衣木食轻寒暑忘饥渇以求扵深山大泽之中万一或遇其人而得其法而世累不可尽弃人亦有自䏻清静淡薄不岀戸庭而致其人与其书者是盖有数不可以一槩论然亦必其受道之质去常人逺甚然后可得彦醇之得扵天者丰矣其益修而俟焉题赵考成遗事后益都赵昌甫讳成以国信使属官随其父南使事在淳祐辛丑是时当蔡破蜀溃之后淮汉创残甫息南事亦甚岌岌行人玉帛好问往来无虚岁不知赵君等何以拘絷如此之久也史子申虽非良相然熟扵料敌能得人死力又善置耳目侦候非后来当国者比当由境外结约先有私许通变事宜及使至而国论异同不得如请展转迁延伺报不决它相继至幸谋不巳出置之不以为意以故留滞至扵三十六年乎正使月吕蔑思偶以中毒死其余者十四人散处不知存在而赵君徙寳庆得及兵至城下生还鸣唿匹夫杯酒意气许与尚一语不忍负朋軰而况国事握节衔命如赵君可以言使臣矣得一令长归见天日而死万万无恨功赏厚薄不足置齿牙也而兵交受人使问至扵三十六年不得报死者且尽而谋国之人不知此不可以爲寒心乎余不及识赵君士大夫多言其诸子世显者能诵事实扵人以掲其先烈然则仁者宜有后赵氏之泽殆未可量也题姚秀实家藏陈所翁画龙所翁画龙虽近出真者世不多有其法当欲画时游戏取人缣素用墨澜泼有及有不及乘快隐隐数笔龙藏其中矣慿陵傲兀恍惚变㓕盖君自以寄意为乐龙成傍附题述辞翰散朗与画相入真竒物也世人见其易就辄亦造次拟为之不滴一笑此卷微澜细霭弥漫通幅前冲后拥略具鳞鬛点染精致殆非一时信手之作姚氏谨藏之题坡书欧阳公鹎鵊图右草书欧阳公鹎鵊词一卷建业翁舜咨得扵姑孰士大夫家从来以为山谷书渔阳鲜于伯机以为东坡草书世人见者絶少余尝见所书秋声赋笔法与此略相髣髴盖皆书欧阳公所作一时师友心相鄕往风流映带自古未之有也夏鸡者京西人以名鹎鵊南衙捉伏事岀唐书南字不作两今人以捉字为促字之误皆非也题蜀苏氏族谱后人情之望扵天者其为福不一端而莫良扵有后然非可以容易言也蜀苏文忠公论杨雄之无后以为有其名而无实之报夫杨雄之贤而文非可例以无实㫁也公之论雄如此决非敢谓我为安然无愧慊扵心而有所觊扵他日者然其家屏处荒远郁勃几世至宫师公始以名字动于京师不过得一编太常礼书而卒至文忠公兄弟大科异等名官羙爵若仅酬之者然荣华几何忌嫉不少因而逋流分窜扵蛮烟蜑雨之域汹汹至身死而未定人以为无天道矣诚不自意时移事换之后子孙幸而存者皆以家世录用其星居他处谱牒不可详攷乃若二公之后皆尝守婺而留居婺者皆延二公之赏班班预扵天官之籍余辛未岁主太学闻有六世孙垲字伯清方以是时入为弟子员而未及接越三十六年乃相见于杭出所叙次昭穆整整不乱为之惊嗟喜诧当二公之与诸贤得祸也累然在机穽之中想望章蔡威严何敢仰首视死骨未寒而彼二宗衰微销㓕言之令人颈缩尝见建州章氏家登科题名记惇虽位至宰相丑其人削而不録莆田姓蔡士人书应举卷首明称不系罪人京卞子孙士大夫能不没其名则百世之下它人亦爲之惊嗟喜诧一辱其身虽子孙犹知羞而讳之可不惧㢤伯淸疏通有醖籍少余年数岁拳拳以词章问学自重盖不愧苏氏家法云题天台吴康肃公家所藏朱文公遗墨呉康肃公以清纯谠直爲江南名臣朱文公铭其墓谁复有异评者今又获观文公亲书爲公所作唁疏挽歌二幅弥可珍尚其时士大夫人人爱惜自重不敢弃其身爲不肖者不但名义当然亦惧端人正士之不与而或议其后尔呜唿严㢤题贯休画罗汉此老禅津诗液流布缣素乃作此变幻诙诡相邪题邓秀才临兰亭小本古人临书临意不临形若长短阔狭规规求似强勉而不自然乃优孟之学孙叔敖耳邓君临兰亭此卷改用小字绝不用旧本而规模法度皆足俊㢤题秦景山遗藁余尝爱秦汉以前士大夫慷慨多竒气为人排难解急而不居其功若鲁仲连虞卿张孟谈皆是虞卿号䏻着书书不传自余无所着然三人者虽不着书或着而不传其言议风指犹表见扵世也余中岁更涉患难偶幸不死晚始及闻广陵秦景山之为人景山与余同太学任在后其佐幕淮南尝画策全城及论赏优秩辄拂衣不受去竟以贫死胷次贤扵人逺甚旣而其子弟出遗文相示阅之舂容醖籍雍雍然周乎人情而逹扵世变信乎其为有本之言㢤题曾道士祖师诗卷信之为州东连浙南接闽西逹江楚山緜水迤居可以养真全身出便扵驰名遂志故其地常为髙人竒士窟宅余平生所尝交游名字班班可按也洎余之来流軰俱尽而惟深岩䆳谷能从事扵神仙世外之学者翛然独盛为之徘徊太息州南有贞庆宫当郊关之㑹而据溪山之要道士曾法师居之毎歳时休沐讲肄之隙必一往临眺法师又气谊深古至必绸缪倾尽一日出其祖师无无薛公钓隐岩公诗编相示读之有南华鹏鷃之趣薛门鸾鹄之韵不但葩华摇落之余以归根反本为慰而衣冠故家门祚荒絶如法师之为人子孙能扬先誉起遗业尤絶无而仅有也题王秀才灵山籖诗人情之扵吉凶避就有不䏻目决者必决诸龟筮然后行事虽古圣人皆然后世祀愈渎卜愈繁乃至筳篿环珓之属亦在所取王秀才作灵山籖诗复据易卦为辞近古㢤题赵几仲诗编后赵文昌几仲自钱塘赴东嘉守时余方在太学缘余仁翁胡国器交游故亦及造馆下文昌以诸王孙竒才髙等名为诗所与相倡和者刘养厚柴景山为多二君皆布衣颇以章句自负仁翁国器终有名宦心不敢与较高下也至余则从旁传赏叹羡而巳然其音响气趣未尝不熟询而详叩之故扵时虽科举俗学之累多若诗之古近兴废本末不可谓不知其槩矣越数年兵火奔播偶有天幸不死俗学扵是尽废诗亦不足以为名近忆旧有从游姓氏茫然不知谁亡谁在来上饶有闽清赵主簿携致轩诗一编见示读之文昌所作也自唐宋以来诗之存而传者皆其人手自科简或家有贤子孙能珍鉴之故不致冗杂散逸主簿君扵文昌为的嗣所编旣一一精选博载而卷中养原仁翁之徒烂班在目为之喜而感感极而继之叹也文昌诗袭清扵放翁潜夫资爽扵尧章季蕃其襟怀学问逺有渡江前诸老端绪非近世单闻陋识所可窥议主簿君更为搜访彚聚以俟知者出焉题画子昻作画初不经意对客取𥿄墨游戏点染欲树即树欲石即石然才得少许便足未尝见从容宛转如此卷十余尺者昔有送长缣扵郭恕先恕先意所不乐而不得巳为作小手轮牵一丝劲直终幅繋以𥿄鸢还之其人愠不敢言然不害为竒笔子昻才气不减恕先乃能为求者委曲至此殆其人有以得之邪又吴兴钱选能画嗜酒酒不醉不能画然绝醉不可画矣惟将醉醺醺然心手调和时是其画趣画成亦不暇计较往往为好事者持去今人有图记精明又旁附缪诗猥札者盖赝本非亲作设亲作亦非得意画也此卷烟林水屿伸𥿄数尺自非须臾可就想见经营布置时累醉不一醉祝提学云有人仕吴诣钱生值醉得之良是题卢鸿草堂图古之隐人多枯苦简薄安有美池苑台榭如此图所传者盖开元间官府就嵩洛佳处用公库钱营饰以赐之又扵其中聚学徒五百人非独居长往之比也画本通幅今改作十叚不失元致览之令人精爽飞动题陈留仇公训子诗后大德辛丑夏余寓钱塘张检校招归其家池亭饮扵时隆暑㑹者数客席端仇㢘访微笑问是亭冝何名余名之曰淸风㢘访公大喜称善因娓娓欵论移日酒散各别去不相闻然心知其人中原故家君子也越四年留信州有妙年书生携其祖云轩仇先生训子诗卷见示叩之即㢘访公尊翁所作嗟乎有是㦲诗三章皆有所指切而辞情温厚音韵闲适可以优㳺起发无急迫苛厉之气想见其居家无言而令行不怒而威立士大夫轻穷逹忘贵贱所至有以自养亦不遽隤其家声者用此道耳仇氏世世谨藏之题画卷此卷修颡深目衣裳而拱者一人服同而貌微瘠肩随于旁者二人题者皆以爲孔氏师弟子似矣投器地上袒而舞者一人或以爲楚接舆或以爲荣启期则余不能知也余又有疑地上所投近飮器而此一人立飮而无席古又未有小冠及加巾而四人冠皆小而加巾则俱不可知也然笔制精妙自非近物必有博识能定之者题十一子像昔吾甞论太史公叙孔氏门人不当有七十子之数文翁又图七十二人者于庙皆非所以尊夫子大圣人之生扵世其道之及人如天地之成物大者大成之小者小成之而可以数计乎与孔子同时人虽尚多贤窃计未有踰扵老子者夫子且甞问礼今礼家杂记其言多本老子则老子之贤在其当时所甞学道而去爲君子者何可胜筭岂止如今杜君所举十弟子而巳而杜君学仙谓老子爲仙祖十子者皆得老子之道而仙吾友赵子昻画不易得乃爲之十一像像系一传其扵老子也是犹不免作汉人尊孔子意耶题胡瓌报尘图胡瓌报尘图事具画史此作腾趠精迅毫缕罅缝间俱有动意是其真迹无疑报尘者异时邉堠以尘起计马数多寡数骑疾驰东首鸟举电抹前无行羣后脱追者壮哉䟦刘文节公帖嘉定初诛权奸以旧老召文节刘公于泸埀入国门出之㐮阳其惓惓之心出处进退之际有羡扵陆生何足怪哉陆生不知何如人吾闻唐宣公谪忠州无所用心惟着方论医家至今頼之近世放翁废居山隂往往野服行山蹊背嚢施药活人无数生儿多以陆爲名者人名迹晦着不足论陆氏世有贤逹不得志则隐于医药事适相袭如此皆文节公意也题温上人心经温上人面目严冷人欲求一笑不可得亦不肯轻谄人而遇其性所喜恱驩然自畱得钱岀戸即散施贫者或多则袖携以访失职贤士大夫而与之布袍葛屦放浪啸傲扵西湖三竺间五十年吾观其人视策名货利为何等物故其翰墨流落人间足堪把玩又善以意冩蒲萄游戯遇物立成至有气力者具纸素邀之辄又一笔不与闻东昌徐仲彬云时时过其家倾怀尽兴淋漓挥皆不求而作此卷心经乃其行书尤为难得徐氏幸寳蔵之书张浮休郴行录后元丰灵州之役士大夫不得其位而不能諌止则有之矣又可攘臂踊跃扵其间哉余读浮休公自序此篇之辞轩轩然如喜事少年不以三数万不得同归之人为戚而以其身得周游纵观为快初甚疑之久而知公之为长者人也师之初出朝廷贵臣自吕公公着孙公同而下皆尝引大体争之不得张公扵时一陈畱县令耳𬒳敕从军辞受之节行畱之责皆非力所能及及旣在行实隷髙遵裕帐下而灵州傅城之战沮刘昌祚军使不得夺关而入者败形自遵𥙿始遵𥙿固非公所素事然乘其败而讦之则亏爲人僚属之谊且旣皆受罪于朝䟽之则近怨故一不敢置辞而但载经行交际寒暑变迁风土异同以爲好事之助西羌爲中国患几数百年患不善攻不患不可攻故又激发言之以启后来者此仁人志士之所喜闻者也世之人食焉而共其禄胜焉而分其功小有戾责揭于书暴于人曰我不与我不与是尚可立足扵公之下风哉题梅菴柴君自书所作诗后吾鄕汪村有隐君子曰汪度仲容朴学而好修当魏文节公家无恙时仲容年少及以布衣客于其父子间文节家固多士仲容又特喜交结四方知名人因而不远数百里千里与仲容过从者不絶余生晚不及识仲容毎过其闾爲之徘徊却慕肃容致叹而后得去袁氏兄弟与汪有㜕一日从汪村傍近小民家梁庋间得故𥿄一束掎摭而缀葺之知爲梅菴柴君爲仲容自书所作诗柴君讳厓字张甫梅菴其别号也计当与王季夷张武子一軰前后在文节公家文节公家数世丘垄皆在吾鄕岁时往返不一柴君岂非从后车载来邪抑或如晋宋间人相思命驾乘兴泛舟而行也一时溪山草木辱其顾盻或发于谈笑赋咏亦甚光宠矣柴君诗极佳字体竒崛纵恣读之不能尽悉卷中所与人达者如真舍人宋眉州穷者如葛天民白玉蟾间往往度史丞相家羣从相去未百年向来功名富贵忽然如电光石火之过眼而废笺败墨出扵尘煤虫䑕之余者令人爱惜如此古人轻齐景公千驷而髙孤竹君二子之义岂不以此哉汪村人尚能言柴君䵬䵬然一狂酒徒耳来仲容家家人厌其索酒不巳不无倦色而仲容礼之愈勤夜分醉极不能引体卽睡拥𬒳曵席明日四壁有吐迹葛天民名行怪浊世言白玉蟾事尤可骇而柴君与之相好逃形变迹亦相类世无神仙则巳果有之大丈夫不得志于俗子中则飘飘然凌云霞鞭鸾凰而游扵坱圠八极之表以逞发其所欲适何足怪哉前軰风流日就泯没秪如仲容本末言者亦少后来益不得闻此卷幸袁氏兄弟寳之他日更会稡柴君他事相发以信其爲人也题孙常州摘藁孙常州天资笃雅潇人也晚岁归卧四明山中卽园池之适易轩马之荣用篇翰之勤寄簿书之能而尤好哦白乐天诗意至辄効其体爲之得之不劳而神全机纵坐客往往服其敏而慕其逹也余以连姻往来屡预其集毎见琴樽杖席之间诗行酒起酒倦诗止名谈势语终夕不及私叹一时风流略与乐天何异亦由承平士大夫气习薫摩沾灌之所致而今岂复易得斯人哉公旣没其子将版刻家集以传而所作极多力未能及遂先摘刋一二以荅求者此藁是也余读而澘然昔乐天以无子为恨垂老手自编次诗文寄藏浮屠之室以求传久其言悲伤之甚而公有子如此又可敬也题赵郎中诗卷寳祐景定中山隂赵郎中以淸材直气不容于时退居山台而四方士大夫从之如云余闻其家客至日以累十数至辄留连竟夕东琴西弈南书北画谈笑纵横人人自以爲得尽其意也晚年卧病事力益衰然一日无客则爲之怃然不乐其天性如此雅善爲诗规模风度宛然在陆务观髙续古之间而尤精行草毎一篇出师扵好事者幸而得之尺笺寸楮不翅重寳今蔚公所收遂至百首又多有涂窜点定踪迹不作意而甚谙理殊足珍也剡源戴表元书题汤仲友诗卷汤君仲友兵后犹在吴中余屡得其诗读之盖年七十余矣深沉醖借足称遗老此卷固是其少作邪旧时江湖间诸公以诗行不少谓之诗客公卿折节交之自华子山敖器之刘潜夫前后诗祸作士气稍稍摧沮虽不绝然不得如昔矣剡源戴表元书䟦史和㫖诗卷宋时宰相世家多言韩吕二氏之盛皆蔓延至今然问其人之贤必多言吕氏夫吕氏岂能皆贤而无过哉君子爱之也从而爲之辞至于韩氏忠献之后一跌而不可支遂使不得容于世论他有令善者亦若分受其辱余尝疑之盖韩也多敏于才吕也多逊扵学逊而学者人常进之敏而才者人常退之此人事亦天道也渡江以后世家之盛独在史氏遂欲与韩吕爲三文惠开国淳风粹猷载在方册生其门者人怀卿辅之望两制以下或所不屑然及文惠之存乃有同产弟删定君独能辞其官不拜而恬然用累举恩致禄以终其身删定没授官者必欲以貤其子其子和㫖君又辞不拜夫生而贵有德而禄命也不必以不仕然后爲贤而况冨贵人之常情二君于此顾能有所不爲辞逊之节植扵一门非讲之而习履之而察有以养其心而不乱殆不至此此固尚徳君子成人之美者之所愿闻也戊寅之冬和㫖诸孙景肃出所藏和㫖遗墨相示诗若干皆淸纯典密有诗书仁义之味笔墨超劲可以想见其人景肃好修强记诵前言往行本末整整云自删定以来父子祖孙人人有集世家学问之泽其不在兹乎经有之曰不恒其徳或承之羞景肃归而倡其诸弟者思所以承之哉题万竹王君诗后吾鄕万竹诗种发芽于髙公端叔端叔本中原将家右族扈从南来以丘垄在万竹察廉冈爱而居之学者因尊称之爲万竹先生其诗䣩醇委宛出扵离骚号荼甘集然端叔实未甞得久居万竹居万竹久者大家惟王氏而不爲端叔之学非薄其学不爲大扺异时江南士大夫发身亢宗必须由明经词赋进士业而端叔虽名髙道尊往往不得志扵科举余闻之舅祖郑公善父鄕贡甞假馆王氏秀发诸祖家言端叔岁时一归上冢必诣王氏畱连欵笃如邻曲王氏先世待之如奉贵官及退而辄相与欢其无成而惜其徒老以死如此何縁肯爲其学至秀发之子茞居古桐始爲诗有荼甘之风古桐君死三十年而羣从某以棠墅藁传棠墅之视古桐直肩随之其闚荼甘亦可翘足及也传不云乎居必择鄕游必就士今科举学尽衰士得反本趋古万竹之世家不患无古桐棠墅之好故余扵题其遗编而为详具文献之渊源如左以俟闻荼甘之风者攷焉题萧子西诗卷后萧子西诗若干篇巳经其姊夫王丞公逹善校定者一一可讽咏未经者属余评之始余与丞公往还时居相邻虽说诗大抵各以承平世家学问相荡涤譬如饮食之扵庻羞肴馔以为不可阙耳未知诗之隽永极味也年俱老苍加之以世故兵革羁旅炎凉之忧攻之于外田园婚嫁朝暮之迫挠之扵内扵是诗味之酸咸苦辣煎煑百出如膏糜果蜜力尽津竭而甘生焉故平生与丞公倡酬之日惟避地天台时为多又方其时同游佳朋友皆无恙舒舜侯在马岙刘正仲在雁苍胡元鲁在崃石每兵休事定辄一会合必有诗邮急扵百返危韵或乃共和争奇鬪博下至传藁生徒执砚童孺欬唾相熏亦有法则今一軰衣冠悉皆凋谢而惟老夫凄然孤畱人遂无从余问诗者窃自怏怏慨叹谓不复谈此事矣里闬之间乃得子西山阳笛声之感黄公酒垆之忆爲之悠然上心抑余评子西诗气清而能不枯趣广而能不埋其模拟造诣处不愧古人次犹当在丞公伯仲之间乎使舒刘诸公在必以余爲知言题王氏寓菴遗藁吾鄕王氏自伯伦季嘉两先生不但以文学科目起家其发言制行足以仪范闾里涖官行志足以润益政治事具山隂陆放翁所撰举词墓志余爲儿童时犹及识其诸孙行十数公皆修衣冠髙风裁人人能言家世本末盖可谓桂林无恶枝蓝田少凡矿也投老火毁百折之余乃方得见寓菴遗藁扵其孙得涂寓菴名崈字抑之扵两先生爲从子尝以词赋再贡于有司七上礼部不售仅晚授南廊一秩丞佐小邑权虽卑不肯龌龊苟禄屡与上官争役钱辩水利列邉防形势欲以经济自见言旣不酬即和渊明归去来辞弃官归养然有近古豪杰之风亦不负王氏家法矣然死未百年宗绪单落残章㫁简平生辛苦纉述而欲存者几不自保而其孙偶由甥馆宛转得之自古文人才士学成言立而不传者何限寓菴之传似有以相之而然乎因观藁中同时还往若端本李淳伯吴伯华之徒异时皆峥嵘名軰杯觞冠盖笑谈无虚日而今问其子孙一无在者可为惋叹安知吾党无能賛汝南先贤传㐮阳耆旧者其以此藁补之剡源戴表元书题袁通父词卷姑苏袁通父示余长桥秋夜词题为怀汤师言张叔夏诸人而作余少年时屡过其地揽慕古人风流遗迹俛仰大息亦知为游行快心处于时举措轻捷交游易得不知世间离合之苦顾今此乐旣不数数而同軰友朋消烁且尽幸而存者复憔悴无聊頼故读通父词而悲又羡通父之襟谊能文而好礼皆余所欲为而不可得也题京兆刘侯事后人之生世其夀之大都不过百有余岁百有余歳之身寄扵无穷之宇宙其间不翅旦暮纵使殚膏梁之养穷血气之乐亦复能几何哉而有夺扵旦暮无几何之不忍至扵隳名败节以遗无穷之恨则可为痛惜甚矣故颜真卿张廵之待之不得死扵牖下君子荣之也谓之考终命季陵孔光之惜身顾䕃君子惭之也谓之媮生吾扵京兆刘祥卿之言其父之事亦欲有以慰其心而荣之祥卿之父死扵卭部川卭部川者西南蛮夷种所居异时邉吏以恩信覊縻之不尽用内地法然犹时时桀骜不可猝定祥卿之父以招讨深入其巢穴旣受约束而变起不虞力战死焉祥卿扵时年尚㓜迨长大从人语及本末必悲伤感怆不自禁呜唿孝哉祥卿勇哉其先公乎然祥卿将家子方好文墨谦谦士大夫间行身扬其先美此殆刘氏义烈之报时方念功岂无知之而为之言者祥卿静竢之题双溪王晦仲读易笔记后易以象为书而理附焉亦犹人之有是耳目口鼻四体然后可以论其视听言动云尔而世之言理者先去象不知去象则理扵何所附而存哉汉之易林存者惟焦氏一家士大夫占筮多用之其余京房孟喜诸人之学窃意王弼註未行时必且家有其说一时以好悪废弃而千载之下遂茫然不可复攷余爲之恨恨久矣然亦疑古圣人之为此书何縁止扵卜筮最后乃得新安朱文公本义启蒙扵程邵外时时出入沙随汉上而一㫁以占法上不失洁静精微之敎而下可通吉凶鬼神之变扵是尽舎他学而学之又得今双溪王公笔记其说以书起象以象明理又谓杂物撰德兴扵中爻而互体不可废又谓麻衣非直河图非错之类讨论讲贯其在文公鄕闾师反间几扵鹤鸣而子和也语曰屦不必同同扵适足味不必同同扵适口语不必同同扵适理学者取其大要而姑置其小疑云大德巳亥岁仲夏十日后学剡源戴某书题婺源武口王氏世系氏族惟王最盛最难攷盖自秦汉初则旣淆乱王子朝之后与齐诸田改姓者人莫能辨元城王家有欲以古礼取名而身娶扵王他可知也士大夫又逺二千年乱离窜徙谱牒散亡乃欲追补渺茫无据之昭穆亦甚劳苦然自吾耳目所可知而又不卽纪则愈后者愈无若之何婺源武口王氏独能知其出扵齐大夫王子成父爲太原王氏其次居祁县可知者爲东汉隐士烈其次见扵韩文公所爲墓碑可知者为唐尚书郎玄暕自此下凡十五世其所以能然者以宋嘉祐戊戌岁有七世孙左承事郎国子监主簿知抚州崇仁县汝舟甞为九族图嘉定辛未岁有十世孙中奉大夫婺源县开国男炎甞为世系录而其宗遂因之而不散录成后迨今又几九十年中奉公之曾孙传又搜讨缀绢増为五卷而徴言扵余余旣嘉王氏世德之长义风之美而前后贤子孙能为人之所难知尊祖合族之道遂喜而为之书题周氏先世书帖余初来杭即与周子一同游同杭学同治词赋相善也余先仕数年归而闻子一领江东学事甚恨不得见子一旣死其弟以家藏书帖见示盖子一戊午岁秋赋初出其父喜其所试如格而书以与之者也是岁子一遂充郷贡阅之令人悽感又以见异时虽科举学父兄子弟扵平居造次必以成人相期者其事如此而岂可尽废哉剡源戴先生文集卷之十八终剡源戴先生文集剡源戴先生文集卷第十九剡源戴先生文集卷之十九四明戴表元帅初题题赵子昻摹龙眠飞骑习射图右赵子昻摹李龙眠飞骑习射图一卷子昻故诸王孙家无画种其艺之至此盖天机所激一学便似非如他人疲精竭力而能者也每画成子昻亦自爱重张景亮是其外甥人欲得之者多从景亮索覔故亮虽朝暮见画而未尝得留此卷初本龙眠元丰间试院所作子昻摹时犹未涉世故学问之气可掬开玩数四令人然题明皇聴乐图右龙眠李伯时画明皇听乐图一卷乐壊久矣至扵新声异曲衒耀动荡未有如此图者宣和诸公慿陵富盛祖述梨园霓裳遗制而为之伯时不得不任其责此图岂平生沉着得意趣邪题洪厓图韩仲文示余画一卷云洪厓图洪厓之真若是与否余不可知然观其裹装鲜华徒御辉赫乃如虞卿蔡泽之容辞诸侯过相国而归者岂若草衣木食泥饭水饮之为安乎或曰神仙家何所不有彼不舟车而速不供具而佚不馆置而䏻不乏使而子欲以世俗耳目料之过矣玩咏累日颇令人増烟霞栖迟之想题怪木踈篁文湖州墨竹世所通识不闻其喜作它尽也州倅番昜吴侯熈载家世雅素乃䏻寳藏恠木一纸湖州自是日尝併冩疎篁而熈载偶逸之矣蓟丘李侯仲賔作竹来自湖州笔力足以追配因请爲𥙷遗而合刋于奉化学宫以与好事者共之异时风流润泽衣被照映扵是邦文献爲有助云题石鼓考石鼔至临川王顺伯之说尽矣其驳郑渔仲以爲非秦篆然许叔重说文解字本出小篆顺伯信石鼓非小篆而取以爲据何也俟博古者更考之题苏氏三帖蜀学无工书者东坡以高材余事爲之化其子弟彬彬然皆有家法必有得扵墨池笔冢之外今人胸中无十卷书輙欲假借昡惑以爲坡蹟多见其不知量也此卷三手是其真作无疑子由真当为弟叔党真当爲子矣题李端叔帖往时文士尝经欧苏二公门下者谈话皆有模楷其不然者虽立名字往往不能成家姑溪李端叔从苏公晚在秦晁张陈诸君后而受知不浅人品潇酒才藻精赡人尤珎其尺牍几有汉人藏玄为荣之慕观此二帖信然题赵侍郎诰赵侍郎书法在欧阳率更柳诚悬之间楼献公所评谁敢异者尤称其在吏部时告身书名端重劲直以为有体此诰乃侍郎自书以开国扵高密者固是赵氏家实余尝见唐诰书往往多用花书草体不知扵何特以楷爲体也侍郎书帖在其子孙甚多超扬纵恣如骞龙踔鳯不可名状与今学书家所言欧柳异其书名一节出扵偶尔观者併详之题渡江诸贤帖渡江以来人品如李伯纪丞相固当第一张魏公李荘简正可相伯仲然皆流离困踬百折而忠纯骨鲠之气濵死不衰吕元直附㑹其间优游取容比同时诸公盖差少遂意由今较之所就亦复几何㦲山楼初寒繙阅遗墨为之毛髪森䜿题方公删定家藏诸贤墨蹟当秦桧专国时士大夫嗜进者蝇奔蚋集有自庻僚谈笑至政府权燄可知也然亦往往未久而败盖有自桧予之自桧夺之所得冨贵几何而名字污人齿颊为千古叹辱不少四海九州共知其意见不同者莫如张徳逺赵元镇胡邦衡张无垢汪圣钖数公由今观之人品超桧几等而一时遇合俱不如桧人固不可以目睫浅近断也困斋方公耕道起弋阳布衣得一科即上书陈宗社大计欲攻桧去之遂与前数公同党官卒不显终扵金陵通守此其升沉寿夭非缘忤桧所致命偶当尔耳余来公鄕见公诸孙出诸贤往还翰墨读之不胜故家乔木之感题王初寮家帖古人往还寒暄庆弔尺牍不作浮语魏晋以来法帖可攷也北岳王氏藏其家右丞检正提刑三世遗墨典刑文献前辉后映良为故家竒寳然习俗相仍日非中原之旧矣嘉叟为陆务观所作渔隐堂诗淸纯醖籍读之令人心醉题晦翁书坤六二文言帖晦翁先生平生未尝留意笔札而书法端严简劲如天球大璧不劳雕琢自然辉润此帖举坤卦文言敬义以警发学者尤可寳也题陈了翁合浦与弟帖此书陈忠肃公崇宁间由党谪廉州编管时归诀其弟珩者也公见二蔡兇威叵测自分必死廉州然偶不死观其只身万里流离㒹沛死生憷迫之际扵家人骨肉事一语不及而独不忍史官用王安石私家日录污蔑正史旣作此书外别有自撰墓志文及追荐国忌䟽文若干言备载辨诬论等嘱其弟宻藏之以为不幸身没而他日蔡氏败国论明则万一可以为吾之证而巳无它想也呜唿其志良可怜㦲然当是时尤以日録诋诬归罪蔡下而不及安石及来吾州作四明尊尧集始明白痛斥王氏而悔合浦之支离回护以为非矣然则此书扵忠肃公固尤为未定之言也公自合浦崇宁二年至宣和六年凡强徤几二十寒暑始以病死蔡氏何尝能杀之而国史朱墨本是非竟不行王氏録者公之验也公死之明年蔡氏大败至今道其姓名如粪秽闻之必唾而公残笺废墨脱扵尘煤蠧䑕之余者令人寳爱如此士大夫可以知所择矣至扵一时诸老渊源学问之余蔓延及扵释氏此盖喜其庻几扵孟子所谓不动心者学者不可专以为据也题翁舜咨所藏文丞相梅堂扁近时缙绅先生以梅堂名扵世若东武赵侍郎粹中毘陵蒋忠文公重珍其最着也建业翁氏亦有梅堂庐陵丞相文公天祥宋瑞题其扁亦为人所歆重呜唿江南士大夫吾见其禄苟充宦苟逹即崇园池饰馆榭佳名羙号以相摽者十人而十百人而百也而鄕闾修饰之夫欲自託扵好事者一有营创辄从当时有声势者求其翰墨以为光宠当其盛时大书深刻金璧辉绚舆台皁隷之徒嗟夸而叹诧然其为人卑污龌龊虽复巧施为高布置盖巳不胜俗态丑状不过反为林泉草木之辱有识者往往含笑弃唾而去然则人有所传扵世其行止进退何可不先自重㢤文公之书点墨今成千金而翁氏数百年世家舜咨又坚苦好学择粟而餐审泉而飮有贞儒硕士之风余也幸它日童稚成人门戸淸立或轻舟道丹阳上三茅因寻建业以来旧游而得登舜咨所谓梅堂者羮蔬啜茗相与仰瞻文公之淸风而为舜咨详论赵蒋诸贤之遗闻绪行固一快也题王希圣续汉春秋后始余考论古今统系扵周汉绝续之交三国南北朝五代离合之际未尝不反覆疑之也乃至扵今承学之士皆能黜魏逺吴尊蜀而进之则以子朱子通鑑纲目之作有以补司马公之未及焉然自朱说大明学者遂谓司马本书爲不能出此而訾之者何不谅其剏之之难也盖司马公之扵系魏也旣言之曰吾书起威烈讫后周记事不得不属纪年纪年不得不承旧史故乃传述爲文而使观者自详焉非立褒贬之法拨乱反正如春秋然也朱子之纲目进扵是矣又不过曰通鑑也目录也举要也补遗也详简之不中也记识之不强也縁本书爲之义例焉非㫁㫁然自名一书曰我行春秋之事也余读其书而感之昔者夫子曰吾犹及史之阙文也其扵春秋固鲁史䇿书而自孟氏以来皆谓夫子作春秋盖当时夫子老矣虽作春秋可以无辞也通鑑之事弘扵鲁史纲目之心俭扵春秋而二公敬古尊贤谨重忠恕蔼乎有君子之道矣然而详焉者以使择严焉者以使守生乎百世之下闻乎二公之说其为幸也不旣多乎王君希圣与余年相伯仲才敏十倍扵余示敎所作续汉春秋若干言不特发陈寿之膏肓助凿齿之墨守严辞正气真司马公之忠臣而视朱子又所谓扵汤有光者也病困勦瘵之中讽读併日为之作兴顾辱不鄙见需序引歉缩再三莫知所发独其钝质有扵通鑑纲目之书惓惓不能遽释者题梗槩于卷后而归之虽然余与希圣有朋友之义资多闻以蓄徳俟余力以学文方愿相以勉焉题茅生刻字后古之书家无不能刻其谓之书刀后乃用以书丹入石则愈劳矣余尝行金焦间见米南宫题诗厓壁间锋势飞动遗老云皆其所自凿今人名能书以刻字为耻殆非通论题王理得山中观史吟后余尝评太史公书近扵夫子春秋之义以十数而学者徒玩其辞拘者又引古异用攻之过苛虽不害扵书之传而后来者耳目益以陋矣㑹稽王君理得当书散学衰之季不弃其世守橐史记若干卷入南明山中读之自列传以下篇为一诗显有所规微有所表縁其多闻而精识故人研字擿举得其当非临文创意为侥倖一中之说者也君又早攻诗妥律流丽足以笙镛是书其自太史公视春秋庶几骚人之扵二南㢤然余闻之作史如法家详文着义而使人自避论史如礼家辨驳衆难而一归扵是二者之道可相起而不能相爲也君尚有以教余者乎题陈强甫乐府少时阅唐人乐府花间集等作其体去五七言律诗不远遇情愫不可直致辄略加隐栝以通之故亦谓之曲然而繁声碎句一无有焉近世作者几类散语甚者竟不可读余爲之愦愦久矣山隂陈强甫示余无我辞一编体用姜白石趣近陆渭南而编名适与其家去非公无住词相似是有以爽然扵余心者㢤题隂符经后右隂符经相传其书出扵黄帝盖养生家爲黄帝之学者之所作耳而言兵者亦咸稽焉古学㪚裂诸氏百家如猬毛而起然未尝不託扵古先圣人以行其说至言黄帝尤怪妄不经更阅明智讫未有深非之者要以资扵近用非所可废而巳如此书舎曰非黄帝所作遯世学道之士得而习之固不为无益也题赵子昻琴原律略后赵子昻好音凡古之言音者靡不知也知之靡不能为也为之而示于人人习扵今之音也骇而避之旣又相聚非讪子昻子昻抱其器与书发愤以悲余始闻其然亦以为子昻诚髙绝其成书似太锐且当虚心尽人之言数千百年间争音乐异同甚扵聚讼独今人纷纷㢤久而得其书琴原律略等读之则知今人所为非子昻者持今人而非之非持古人而非之也呜唿岂不真可怜㢤子昻为音始扵琴子昻之琴子昻旣自见扵书吾举今人琴以明之今人学琴者推杨司农司农之琴不用律以手指抑按絃间得其碎然者传扵白云之曲曰此折竹声也得其哑然者传扵夜乌之曲曰此投林声也诸爲曲皆若是曲成而合其谱然后曰某主某絃爲其音爲某音而琴成夫司农之琴才近扵荘生所言籁声而安得爲乐音乎将司农不以乐予琴而用无律之音乎将司农圣扵伶伦后䕫律成扵心而无所事器乎呜唿何必子昻虽余之愚岂不能非之然当司农时犹自谓之新声司农每一谱成而尸琴祭扵寝曰吾安能爲是声吾琴必有祖吾祭祖余尝私谯之是司农琴当司农自爲祖而食之琴祖不食也尔来司农琴擅天下投林折竹之声儿童妇女闻而喻之则吲然而笑始也儿童妇女习之久也缙绅大夫之安扵近者幸其声之託诸古之器也随而习之呜唿何必子昻虽舎之愚岂不能悲之然余虽知不当为司农琴竟亦不知当为何琴虽知人之学之非而自无以语人今得子昻书始豁然有以实扵余心以子昻之扵琴不诬也推之扵他乐知其皆可徴也顾子昻穷余知之又穷而人之好司农者方盛姑私其书而劝子昻自重以俟其定焉题王㣲仲孝弟类编后人有常言穷则善其身逹则兼善天下呜唿君子之处逹也其道必有以及之而能兼善固也至扵处穷而欲私善其身岂不隘㢤古先名贤不幸偃蹇颠沛无权以逹其志则退而政行扵家俗成扵鄕近尤能使同时不善者有所媿逺尤能使千百世而下闻其风者有所慕正如溪涧沼沚之浸虽狭扵江湖而其势皆足以润物惟盗名无实之徒精神气韵无所振激乃类扵㫁潢眢井未渫而先竭耳余自屏居以来常以自励亦以励同志至上饶得穷者一人曰王宏微仲以孝弟类编示余余读之有味扵其言使好事者人传一编置坐间朝暮熟复而感发焉虽官府不立可也题太学登科题名后余为咸淳诸生时杨鹏举去太学久矣然以鄕里前后軰见余辄说太学不休口此其天资笃厚绸缪旧故岂如他人朝游暮忘若逆旅相逢之为㢤去仕各二十年始以所编太学登科题名示余余为之重慨盖余家自余以上数世皆在太学习闻父兄时议耻扵不入学而不耻扵不仕故虽江浙近郡亦有逢举不赴得恩不陈以为髙者时三舍法严又不易出任虽当仕之人俊才高等亦湏盘薄掩抑待年久之而后解褐以陈同父刘潜夫声望卒不敢假借它途以出余人从可知矣故当是时宿儒老生旣无利禄得䘮扵心国有大事则不顾鈇钺群起是非之其理明其言重往往令人悚息畏聴退而歌吟庠序间有以自乐亦无不遇戚戚之叹自后一相进一法改恩数益寛禄仕益易而太学不得如前日之重矣今使鹏举与余軰复为诸生相从顾不媿乎题唐师善谈乘往时木石尤先生居吴中毎朝膳毕四方之賔游云拥其门先生幅巾野服出见客薄茶一啜坐中谈说典章仪註经术吏事以至巫医筭奕之类无所不有日且中又茶一啜而散以为常郡子弟载笔札从屏后窃记其所言虽未尝执卷问学而人人谈吐各有本末无白丁之媿扵时陈端明居崇徳林直院刘南兵居莆亦然丁巳岁尤先生史祸发此事俱废表元生愈晚又居穷鄕白社然犹及识老先生十数公时时衣冠广席必援引前言往行以助谈柄故亦不至虚爲年少一二十年来无复此乐欲略闻嘉定端平前后成败曲折噤口膛目有茫然之叹毎群居燕聚举闾巷牀第猥䙝近事则相与哄堂绝倒而已可胜言㢤临安儒者唐师善深潜而骏发出其平生所着谈乘十二卷者见示扵尘埃羇旅风雨呻吟之中读之快㢤寻常杂书多重复牴牾而此编一一精确可以补亡决惑者甚衆固幸迟暮之犹有所遇而恨师善亦有衣食忧且暮且去而不得欵曲相成也扵是爲题其梗槩扵卷末云题沂州先贤攷世人所称五福宜若皆聴命扵天余攷洪范之说寿冨康宁考终命四者容或天可爲之至扵攸好徳则在人而巳扵天无与也余自知读书以来见古人名贤盛徳君子爲之欢欣慕恱及江湖道路邂逅交接闻一嘉言善行亦愿执鞭捧谒如恐相失此岂有所驱迫美诱而然㢤以逺者犹然若使鄕邻里闬而有其人焉则慕之当何如故古者鄕先生没则祠扵社而其久也百世犹纪其遗烈如汝南先贤㐮阳耆旧传之类皆足以起人之敬思而风俗名敎亦因之而増重且又人无穷逹贵贱通得行之而法所不禁则何爲而不爲沂学旧有忠贤堂刻鄕贤名字于石兵火燬㓕矣海漕万戸王辅臣名君佐创意蒐讨续之増旧之数起自周太公望至唐末巳得二百九十六人犹恨近世者有阙而文献不可问也来江南以谋扵吾党余嘉辅臣有功扵风俗名敎又与吾所谓攸好徳者合旣力賛而成之其古琅琊与今沂州及沂水所沿名迹相联甚广故採取宁过扵寛惟夫虽居沂州而生无益扵人死无传扵世者当稍釐汰之使有劝云题雪窦行纪后四明洞天之麓有三僧刹其隂为梨州杖钖而其阳为雪窦比二刹稍寛敞又近扵人境逰览之所易及然骚人胜士有事于雪窦者间涉笔墨往往不过单章只咏以相酬荅未有囊括本末而为一书者盖志书荒唐行役匆遽其势不容不尔虽余之居近逰数亦莫得而详也番昜吴熈载以故家名儒来为州判官奉公檄经过留不暇久犹能採摭询访作雪窦行纪一卷事赡而辞精趣䛕而理覈不但可以尽本山之故实而梨洲杖钖俨然如在自前人之材力相去乃若是悬逺㦲闻山中僧多好事熈载宜布施此文使刻藏本山以示观者题李常鄕试稿江南多故家以余所见干戈以来有身为名人子孙问其祖父行事而不能自言者矣至扵衣冠科目声华词藻相掩映数百年不坠若宣城李氏固不可多得也李氏自唐巳着入宋太常公以太平兴国五年登进士第此卷即其试稿中更散轶六世孙宗正公能搜攷访获遂复为李氏物今又再世凡两经兵火而其家装潢如新良可人㢤太常公廷试时犹用词赋未改对策士大夫㢘耻自重无挟书假债无冒名请託人人各以所学着见故动辄得士云题提学陈侯讲义后古之为儒惟其传写之不可已者乃有简牍至扵师生讲学必口授耳受今之鲁论载记问荅汉儒之师说康成之郑志皆其物也后世旣无专师为师者以故事不敢废则书成文累幅时节临诸生高坐读之谓之讲义彼此漫不知何语因何䏻有所感发成就然尝闻临川陆子静在鵞湖讲君子小人义利章坐中聴者为之流涕吾乡袁广微使江东讲孝经数日官属有弃禄归养亲者是虽故事而言之轻重又系乎其人㦲提举学事永嘉陈侯示敎平生讲义若干篇纯笃精实机无虚发盖其文献问学渊源有自来矣题徐山长讲义讲之爲言义兼师友主于反覆辨难以成其说余犹及见浙闽诸老先生开讲不用写本直是据案口说后进者质问扵前随机应荅粲然可述讲退各以所闻载之方䇿而写本出焉今之讲师朔望抽方尺之𥿄书陈说累百言忽然临高朗诵聴者漫不知何语以爲故事不可废而巳固不敢望有所激发开悟徐则高爲长扵饶之双溪见示此卷皆与诸生月讲之作如天人性命纲目该涉旣广而名物度数官守世次地理之类攷据思索俱不疎漏古称敎学相长讵不信然衰老废放加之以驱驰形神惘惘何由频闻至言乎书此以识媿慕之意题王敎授淸湘讲义古之经师与其门人弟子羣居有辨疑问难授者无强聒之烦而听之者易入非如今人书盈几之𥿄临容丈之席无疑而游谈不问而寝语者也然诚知其无益而岁时朔望庠校之间有不敢废以为不尔则益无所事而巳鄕前軰全州敎授王君守之由太学决科余生晚不及识而其家子弟从游甚厚因得见其在淸湘时所为诸生月讲若干篇粹然君子之遗言乎旣感叹系之以辞遂归卷王氏俾寳藏之更数十百年览此又为古矣题陈献肃公邦彦遗事后昔孟轲氏称能言距杨墨者以为圣人之徒夫圣人之徒岂易易然而一言距杨墨即与焉推是以论人则绍兴之末干道之前能言主张魏公排秦桧又不肯媚大渊者可谓之君子之徒非邪然不媚曾觌其贤易决魏公虽终始不道和而轻信累败罔功又尝沮忠良相李纲使不得行其志是虽欲尽贤之而人岂尽信之乎曰魏公轻信取败诚有之最甚者富平之役及与李纲不恱皆在少年轻锐时晚岁识鉴精明纯诚劲气不挫益加遂与伯纪倾怀相驩期有所济而伯纪且死朝廷内外更唿迭啸无非秦桧余党四海所倚以枝梧三纲五常者惟魏公巍然独存而陈应求胡邦衡王龟龄若献肃陈公邦彦六七君子附之摧奸抑倖扶正培本一时朝望山立焱起呜唿壮㢤大徳辛丑春余与献肃四世孙处久同客钱塘出行状志铭谥议及省椟名贤遗墨之偶存扵兵火余者以见示瞻仰慨叹悽悒久之剡源戴先生文集卷之十九剡源戴先生文集剡源戴先生文集卷第二十剡源戴先生文集卷之二十四明戴表元帅𥘉䟦铭箴賛述碑䟦濂溪二程谥议濂溪周元公初未尝以道学自名而精修妙悟上接邹鲁其衣冠言笑雍雍然与人盖无异耳大程先生亦用此道至伊川先生始以轨范肃物之论有所不屑然当纯公旣没衆说纷纭卒能坚忍植立而不坠其师法者伊川先生之力也夫由前之道则广而难窥由后之道则高而易疎知之尚艰况从而名言之乎加之渡江以来世故之所消磨时尚之所摈黜吾鄕考功臧郎中为此二谥议时去党禁之开歳月才几许而剖析精微蒐扬幽眇绘画铺张委曲各当非知之眞其孰能为此之言㦲伏读遗编不胜故家乔木之感跋宋元宪韩献肃二公流盃小饮倡和诗帖汴都诸公风气浑厚初未尝区区以诗篇字画名家而余事为之亦非后人所及今观宋韩二君子流杯倡和诗帖如泰山乔岳严重不言而云烟草木自然辉润人抚卷三叹䟦吴侯二蜂说蜂之扵虫以螫闻利害休戚与人宜不相涉今以不堪其类之强攫忘巳之螫而赴急扵人人宜不直其类之强攫忘螫之恶而助之此人心天理之自然不可冺绝春秋存小国者进其褒㓕同姓者甚其罪殆与㸔云道人此文同义瓶城轩铭吴兴凌徳庸规寝旁小轩为习读脩身之所而摘先贤法言守口如瓶防意如城云者名之瓶城剡源戴表元为二铭题其楹曰物生扵土而散复为土然陶人得是土也濡之炊之而为瓶则一成形以终古至扵収藏卤莾缺破龃龉亦不能以复补不如为土之为愈也惟口亦然善出其言则玉帛歌舞不善出之血流漂杵喜为福主怒成祸府故明者慎之与其违时而伤义宁且黙而无语也上谋依情中谋依兵下谋依城依情无倾依兵无惊依城无争意之兵人其来无形其去无声有㓂之祸无㓂之名至人忘意尧禹之佐贤士制意桓文之盟上不能忘中不可制惟城斯慿故必无喜而淸无怒而明无惧而平然后可以居无危之乐而収无辱之荣以庻几乎君子之城周氏彞轩铭凡人有灵莫良扵心存之圣贤违斯犊禽拱把百寻咫尺千里叩其造端不越常理常理伊何人之秉彞父坐子立兄行弟随夫妇礼睦朋友义正放乎君臣曰忠曰敬言之未出童子能然言之旣出壮夫所难端木费辨季由伤勇恂恂兖公藏珍自重徐行无惊善养非钝亨心在坎致命惟困我友天钖周室之望刋铭彞轩用永鑑观昉轩铦日初明为昉日之明无时而不有也而旦也人始见之人心之明人惟不见其用用则见扵威仪辞令政事而人始为之瞻仰叹咏故观人者不可以不见其明而期人扵闇自观者亦不可以人所不见而不用其明里友萧子西春秋高矣方治昉轩以为藏脩之室而请文扵余乃为之铭曰群动夜息人方安眠我视闇室烛龙在渊亦旣旦止东方载明乃见旭日心虚日淸昔晦非没今明非出动作为光虚灵其质外物之来日千万趣嗜欲薄蚀纷华隂雾敬谨保毓勤劳运为上天之载我惟新之人言中岁如日将晏萧子勉㢤常如始旦朱漆印匣铭彪其鞹日见而不铄黝其中静乎有容处不失方出不近迂杨朱氏之徒欤漆雕氏之徒欤复心斋铭复之彖曰复其见天地之心乎里士陈景惠取以名读书之斋曰复心而剡源戴表元铭之其辞曰隂六之极是为寒冬天道当复雷行地中我有笃友扵焉观心不出戸牖明神照临方其未复天地悬隔乃旣复之如还故宅父命子诺夫言妇随行行伍伍无阙无亏无阙伊何其先本全无亏伊何逰乎自然惟兹精微不能丝毫睨则愈逺抑之滋高勿谓旣复返亡逐奔守者少怠㓂窥尔垣束尔筋骸摄尔知觉百尔所思不如善学桓桓斋楹爰扬良箴先哲实然匪惟斯今逊斋铭逊食不噎逊歩不彊逊获者鬼不得啸其堂逊言者玉质金相我行四方求道荒荒归治一室芟缟锄彊义以为疆礼以为隍慈以为梁徳以为航盖不但却踵英雄之林折肱纷华之塲方将幸婴儿之三舍辞思父之五浆又安得以今之鲁狂拟昔之蜀荘者乎寸屋铭我闻黄庭治田以寸治寸不劳而收千万四方之流岀自金仙乃有寸屋其法同铨惟人一躯不能数尺心居殻中如苞系棘厥苞几何才寸而方靡至不受有闻皆藏道义辎重事爲铺设父爱子恭师和友恱人求容实我独容虚实计不足虚存有余卑俭爲楹淸凈爲梁载以正直覆之慈良燕处横肱美寝便腹六合爲胸八荒在目广居虽广以寸爲度寸寸不巳莫穷其数剖尔扃鐍彻尔藩垣㝠懐信踵以据无垠君子轩铭蜀牟先生名其婿秦张楧授徒之室曰君子轩取孟子所以敎者五之辞云剡源戴表元为之铭曰维古君子有国有民徳符命圭化行垂绅王风之陵贤不必贵乃有专师以名抗位舍尔洪荒从尔浍沟八荒茫茫云兴扵丘哇收经鸣榛夷道开素王之门三千其来嗣者邹公拓孔之疆舌觝杨墨气麾齐梁逆拂顺磨明滋隂润力施一夫功踰千乘我闻至言厥敎虽五洎乎有成一似时雨肃肃轩楹雍雍佩衿哲人嘉谋如玉如金莫尊匪礼莫善匪文咨尔君子各敬其身奉化州庠小学箴维人之𥘉其天浑浑有识而争能言乃昏方其未然揖逊折衡习之旣坚严诛莫从扵昭先民厥重小学用耻兴畏因恭道觉童牛受穿负载千里良驹服羁以配君子有一黠悍窃辔毁车御者恶之甚扵猿狙记诵藴蓄词章润饰专精弃时矜能败徳姬父翼翼虞舜蒸蒸任如鸿毛举莫能胜噫嘻州儒聚讲有庐髧彼群髦亦歩亦趋我作训辞爰警傲偷匪我刖然维圣之猷袁氏字箴国袁氏子字敏存请言扵剡源剡源为之箴曰繄玉之生与石同族縁有其文以追以琢厥文伊何外润中明润漙隂施明涵阳精惟礼有取材斯先纯和鬯通芬香洁蠲目持踵从息视心听临之孔威曷敢不敬堂堂袁宗累世朱紫政流岳牧名在图史迨尔贤祖沈厚寡言孝通神明信孚鱼豚钟庆扵子是为名父培壅菑耘勤劳繤组为兹嗣续厥惟艰㦲负重惟徳致逺湏材有一怠傲如器斯捐奢浮沉湎取仆招颠賔老在席恭陈训辞兢兢惟敬以存之真賛二首逰戏夷惠之间雌黄管葛之上盖其愚近逹慵近放戆近直迟近让至扵潜光返独澄源观旷审一区之易足悟两岐之皆妄固不害其为风平川净天融云盎也此翁足未尝出门而心游万里言不能脱口而手评百家故知之浅者以为江湖朝市得其真者许之泉石烟霞噫嗟乎其无他乎抑犹未免扵夸耶仇仁近真賛广袂长襦缨猎其胡素丝以为绚尚为是雍雍于于非平时慕作洛咏而歌吴歈者乎鲜于君真賛不可以为山泽之臞亦不可驰骛扵功名之途夷乎惠乎鲁狂之徒乎周义乌真賛娭娭乎若无所为咿咿乎又若有所思颀颀乎若气盛逺驰累累乎又若老而将衰归来乎吾与谁归后有作者则不可知欲同世莫我瑕疵莫我为宜为无町畦乎为婴儿乎徐仲彬真賛吾观斯人胸襟漫汗如䏻吞八九云梦之寛眉睫郁勃有曾活十万生灵之绩可以垂绅佩玉规行矩趋可以飞书走檄纵横应敌者也单吉父判官真賛吾观其人须眉耸脩巾屦整饬翛翛乎似不欲一物之干其灵台而焦焦乎常有疾奸豪忧黎庻之色殆可与为祥风庆云可与为雷霆霹雳者也韩仲友真賛谓子质邪锦心绣肝谓子逹邪草衣弁冠盖世之畸人天欲完之而姑试以世材之难不然宅扵荆食扵韩宜可以偃仰盘桓尚何为饮镞纵横之林而遡帆功名之湍邪任仲端题真衣冠礼逊以为雅饰诗书意气以为清腴望之俨然知其为东鲁之徒蟾上人真賛此老以淸峭为骨故扵物无所屈以慈和为貌故于人无所较至扵纵横翰墨浮沉谈笑则又庻㡬乎棘端之戯猴管中而窥豹者也东坡雨行图賛玉雪心肝泥涂巾屦赤壁矶而褰裳徐歩宜乎马吕诸贤援之銮坡禁苑而不为荣章蔡二子投之蛮烟瘴雨而不加惧也賛兰石风柔日暄不自以为妍崖枯水缩亦不自以为恧此之谓生刍一束其人如玉者耶賛画鬼戏水息轮停风休线偃有何烦劳作此舒展一毬在肩衆鬼惊诩不闻施为以目相语鸢飞扵天与汝何毒隂机激之为是反覆葫芦在手筤筜在口自居其娱不觉其丑冥行意坐不害为嬉枉矢哨壷从何得之削方萦毫周代蹴踘婴儿之心百死不黩賛画龙沟江湖吾窟宅喷云雾其裳衣诚无求而不得嗟无出以何为千戸髙君行述人有居微履约不择巳之便安而急人之艰穷又能当忽然之警而不惑扵鬼神死生之故此学士大夫有气谊敏决者之所难也而或谈笑造次兼之不旣甚可称乎然其名字不幸湮沉泯灭扵稠衆之中没齿无所表见仅幸而天报之以贤子孙尚徳君子惟论福泽之所由来而因得彷彿其为人若千戸髙君者可谓希矣高君讳忠义族世出肃愼氏当金之存世袭千戸君父自辽东分镇洛阳五桥寨扵是君生方十五岁父以调发至庆阳病死君仍其职管摄军伍有能名金亡居大名为民有权豪张宣差占据新附户四十余君引义诉列夺而还艮蔡罕公开行中书省于三河之上带银牌为其府叅谋军行累囚如麻君一一审录疏理免者以百计虽受罪自以为不冤至元师南兴充军所储和雇运粮官漕輓百余万石㐮汉间接饷军廻犹有余积以功最当峻迁十二年十月七日竟死年六十七娶吴氏生子男某敎习儒业不仕孙男天祐今为浙江等处行中书省问理官君长扵弓马射猎百歩内不发虚矢性质直不好浮屠老氏见贫困者即解囊赒给无吝容渡江之役汴梁多逃军黄河置禁甚严不得脱则往往扵民家佣雇或乞食市井狂活君輙饘粥之且喻以理法勿爲非客主皆得其便在江南遇俘掠男女骸骨暴露道路间出私钱収埋不知数尤不信神怪尝督粮经汴梁西钧州暮当宿驿驿吏告有妖不许宿君径入篝灯至丙夜据牀瞪坐须臾有扣门者问何人不荅再问又不荅遂问汝宁非鬼乎敢入即入其门忽自开形状一似小婴儿而不见其的君唿前使取足下履稍近因手擒之亟窜走出称官人我再不敢来矣次夜又闻牕外悲啼声问之云我即昨来取履几见擒者且吾本欲伸冤非妖也吾本州家庖夫爲前驿吏箠死埋灶后毎官来出告诉而官反怖我故不得听我语耳君怃然明日爲白州将理其事掘所指地得白骨一具改瘗之驿遂无事余尝渉猎史传凡君数事皆数有而求之今人无所见以为恨殆风气日不及古而为流俗汨没以至扵是闻君之举谓之近扵豪杰特立独行之士非欤金兵溃时君孤行荣阳道中一人对面张弓欲射君弓自折窃意天地间善类常自有物扶卫之射不得侵贼不能害世谓沾沾沽名行险之人祸福可以智计避就又非通论也谨述东平赵氏述东平赵仲文繇浙西臬掾迁江东乙巳春以刑部至信州余备官属得上谒见其貌甚温气甚淸而言甚文心贤之然举口辄不能忘其鄕若无意扵出者余疑焉曰吾家寿父年且七十有四母阎夫人亦六十有九凡仕欲以行志吾扵仕几何志扵何行而先废人子之养乎余闻而重贤之旣而出其家乘一通曰吾中原士大夫遭金季乱宗族世次俱莫能稽攷而赵氏所及才止此往者不敢臆补失今不图恐愈无以语后嗣传永久幸为我述其槩谨按赵氏自讳海府君以上皆籍东平汝上县泉沟村累世累累墓域在焉惟府君父避难暂徙郓城县死遂葬县东下马头兵定子孙复还居汝上府君生瑞字祥卿是扵仲文为父尝为浙东处州平准库大使考满不复仕而耳聪目明膂力强徤无异年少所居虽㕓郭田园地榭别业悉在郊外轩车骑从行留自恣足以娱老时时为仲文一逰江南不久即归仲文与二季咸有子息读书应门含饴绕膝足以承养噫乎仲文诚如公言人生至乐孰有踰扵父母兄弟及时无事春秋岁序展省丘垄烹羊炰羔燕洽宗党绸缪姻友处有文酒絃奕歌笑之娯出有弋钓浮游登览之适其与离鄕弃土冲暑潦冒风雪以规铢两之荣尺寸之积者相去何逺逺㢤余不及识平准公东平古爲圣贤宅里名儒鉅卿今犹林立观公之行藏进退及居家敎子可以知鄕闾风俗之羙师友学问之益鲁无君子者斯焉取斯讵不信然叙家世竟因附见区区叹羡如左仲文名焕弟某某是岁大徳九年二月四日剡源戴表元述知奉化州于伯颜去思碑奉化之爲州山疎而水迅疎故士居者淸勤力业而少余赀迅故仕游者傥侊外顾而无留心盐丝蔬米埏冶果植器畜之饶不通扵四方而衣冠文墨阀阅意气之交异时常与形势相爲长雄故其民亦或号爲难治大徳癸卯冬蓟丘于侯以九卿世家来爲守专用忠厚文雅廉慈抚柔兴弱销沮嚣竞一年笞榜轻再年符移淸三年科摇平逋流还鄕凋瘵完复吾与黎民渐渐知为生乐矣秩满久不得去而天灾作扵浙东饥饿疠疫死者相枕侯日夜与其同寮谋所以拯之官糜有给隣饷有劝野刼有禁道殣有葬至扵力不可施则以降贷减征恳吁于上䝉麾犯怒必得请乃巳迄于今荒墟废垄间犹有谈笑炊耕以齿人数者皆侯之惠及州民旣更生益孚侯诚熟侯敎呻吟按摩动相闻知亦与恬然若安居其鄕而忘去者今人常称近民官为父母父母之扵子寒也常恐无以覆之饿也常恐无以哺之危病也常恐无以护之比其旣成立也有礼驭之有过恕之然后父母愈严而子愈亲若于侯之扵吾州安能使人不亲而怀之乎怀之不巳爰发扵言言之可传必载之碑系之以诗曰维明有附庸负海西南名张实枵民不胜堪孰返其逋有侯氏于郁郁舒舒淸言雅趋亦旣构宇乃疆乃理天䧏饥荒夺其乳哺葺墟作家续骸为人呻吟笑歌繄侯之仁侯性无怒侯躯无欲驱攘疾疠扶导饘粥民曰侯止侯毋我遗侯曰勿止我非尔私凡人有心以巳为则无穷之瞻繋此乐右王氏子葬述人之常情莫羡扵久生莫不幸扵夭折而孔光冯道之长年人之丑之也以为不如包羞而疾死颜渊伯鱼杨家之童乌得扵天者劣矣人之念之也以为其身虽死而名存是何区区无常之好恶若是乎相悬邪盖幽明善恶祸福之辨至扵无可柰何而后不可以无君子之论濮之王氏子叔愚甚慧而贤余与其兄伯温逰其兄屡称之旣而其兄之友又皆称之旣而叔愚之友亦来与余游叔愚之友又皆称之旣而非叔愚与其兄之友他与余游而知叔愚者往往又皆称之余竒焉而叔愚扵其间亦自多与余游余因人之称而察之良信无几何叔愚以大徳四年某月某日感疾死钱塘城东客舍年才二十一于是叔愚之兄哭而悲之曰吾失才弟矣其母悲之曰吾失贤子矣叔愚之友若其兄之友若鄕里知旧悲之曰吾失佳友矣吾党识与不识同声悲之曰国失一良士君子矣亲者旣伤摧痛楚无以自容而踈者亦复嗟怜叹悼不能爲懐夫斯人也天旣生而材之骤焉而夺之何居呜唿是真不可以无君子之论人之贤愚材否可以力爲而死生寿夭之不出扵巳者当姑置之使勿乱吾意故夫子慎言命耻无名讥老而不死而以朝闻道夕死爲无憾叔愚年虽不髙今观髙明之家处贵权通显一人百年之间谁能不死一日輀车岀门柳翣载道亦有能使人嗟怜叹悼如吾人之扵叔愚者乎世之名誉或有能以矫取而至于行衆致逺则必败叔愚之势非能致人以自厚也而自其家庭自其闾塾推而致扵逺且衆举皆称其名而信非有所闻之实而能然乎是则叔愚虽死而贤扵人固逺矣而知叔愚者其何悲叔愚讳友贤其先世本居东平祖仕濮因徙濮父演卿甞佐靳宿帅府典籖家世敦雅清素故叔愚生而凝重寡言笃学龆齓能文章其渐染服习然也死之年某月某日葬某州某原前葬诸公诔文挽歌之类裒爲一编属余叙次遂爲略具梗槩而详其傥然者以释叔愚之亲之悲而亦以风励吾党云剡源戴先生文集剡源戴先生文集卷第二十一剡源戴先生文集卷之二十一四明戴表元帅赋可竹轩赋山隂王理得静人也尝筑一轩竹间取晋子猷语旣名之以可竹而请问扵剡源乃为设客主人问荅之词以广其意客有问可竹之义扵王子曰昔子之先瑯瑘黄门厌历兵革颉颃世纷狷家勋而弗绍欲投好扵此君寄庐扵东土譬之一壶之波流然而侪车代翳弛担挥耰宁馆庖之不继阅苍蒨以消忧此其逹生几扵柳下忧世近乎荘周者也今子袭旧徳之箕裘耕素封之稼穑傲睨徐举优游内息出无萧朱许史之荣入无研桑陶顿之役浮毫泛颖沿典遡籍油油乎颜充气盈华春盛而方敷翛翛乎材坚气良兵朝餐而待击虽征名扵古贤亦取妍扵幽植所爲几案之玩阶除之饰或可有而可无非至人之所溺王子闻而叹曰扵乎嗟乎是何伤乎盖闻事有不期而相役物有适至而爲娱客不愧夫重龟叠组之世崇台广榭之区辇千夫以斥苑囊万金以聘姝歌喧管咽钟奔鼓趋乃有下舍一朝之费而耗中人十家之须观其睫晕欲寐体疲索扶意昏昏然不接弃咳唾扵湏臾至此穷厓之颠绝岛之上惨天荒而地寂四无人以惆怅忽见竒丛异干瑰质㙔状至恋惜以忘归爲游扬而咏唱使客评一境之异同较一时之得䘮果孰爲之贤愚将悠悠而无当粤吾来扵兹土姑无论乎古先今夫残墟㫁础废圃荒烟因前时之烨烨常栉比而云连虽蒲萄分根扵遐徼珊瑚移植扵深渊可成林扵谈笑何是竹得而侔㫋而吾一夫之宅百楹之庐本先人之遗构匪东郭而开墟頼淸隂之见覆幸斤斧之相疎风春雪腊雨晓晴晡吾试与客振衣坐石携琴挈壶醒则行歌商山首阳醉则卧游无怀华胥竹当辗尔而笑色勃而吁当此之时人可竹欤竹可人乎扵是客主相喻頽然忘言但见翛翛之凉月若迎顾乎前轩耕寛堂赋孙常州旣纳印而归筑堂扵四明山之阳命之曰耕寛其说曰吾畸扵人而完扵天介扵世而通扵独与其盘旋蹙缩扵势禄之途数惊而多恧宁自放扵耕无适而不足焉且夫挛腰展髀野慢以为礼吾得以寛吾四体行歌散瞩多取而无辱吾得以寛吾耳目作止信期饥饱系时而不自为吾得以寛吾心思岂与夫摇唇触罟动足蹈机驾载疾之车拥鼓谤之旂憧憧然犹疾驰而不止者比耶客戴某闻而叹曰先生寓言㢤今夫千金之子居与人羣有征稼扵器而菽粟不分氷耕露水种火耘彼服田者或愁乎勤嘻乎先生亦旣裂千里土而君之何用躬耕畎畆真若野人之云㢤乃其风指则走窃闻之走与先生皆越产也而尝官扵吴楚繇所旣知而不知者可以类举彭蠡之潴震泽之区由其滨者饶扵壤而𬞞农其上者暇扵力而渔故其君子舒舒小人则雍雍于于兹非以寛欤越农则不然穴野而渠粪山而畬弓培寸垦岁无赢储盖用寛者不劳而尝给处狭者愈急而无余今先生封疆道徳畦畛礼义播治羣籍壅崇列艺岂弟闻望以为嘉谷优游笃老以为乐岁方欲发廪廥洽春秋迩无邻之不恤逺无乏之不周耆年胜客以燕以游乃操南风乃歌白驹文孙愿息前挨后扶严良日进迎猫虎也雅素时饬尊田祖也淸伤和之水旱逺败类之雀鼠若然者粢盛焉而神莫予吐盖藏焉而㓂莫余侮不竞不寠不莠厥土亦不秽予宇藩墉牖戸以保百世之风雨抑走又闻之能劳者不居善施者如忘故自古仁贤之居位其为政也往往可以驯盗贼驱螟蝗必不得巳穷居而野处犹能使贪夫吝客媿耻扵其鄕嘻乎先生逍遥兹堂想见邻曲闻风而逊畔交游熏徳而称良人怀阙里之训家哦召南之章然后道路歌惠穹祗降康门比申吕同大寿等松乔并长回视世俗区区祝豚蹄之多获夸鼠壤之余粮何翅乎沧海一粟太山毫芒㢤扵时农祥丽天东作胥动先生方淸斋启关徐行屏从有持善言顺风三诵先生听之忻然以为贤扵张老之颂寄安斋赋智安扵无疑勇安扵不憷㢘安扵敖贫譲安扵不屈内恕者安扵寡言逹权者安扵简出乃有至人行无朋徒止无居室忽焉礼之以衣冠钟鼓而不知为衣冠钟鼓猝然辱之以泥途袒裼而不知其为泥途袒裼故能除藩去蔽剖觚破鐍动如大鹏飞扬振迅寄迹扵八荒静如神龙収潜变化寄形扵一物彼拘拘者方欲与之商行藏筹语黙宜乎叔孙见笑扵两生楚龚之徒闻老翁之风而自失也一大菴赋宅侁师与水晶宫道人游道人问其居曰无居旣而有居问其名曰吾之居姑为一大菴焉而无以为之名菴之大若何曰吾之菴以鸿䝉浑沌为盘缘崑崙蓬莱为枕托羲和光景为启闭山川烟云为联络春秋花木为逰观江湖鱼鸟为賔客出无扃锁入无住着聚无守束散无部落若是何如道人曰异㢤菴乎吾无以名之名之一大菴宅侁师归而言扵剡翁剡翁曰师之居之所寄则诚大矣惜乎其犹有大也道人名之所指则诚约矣惜乎其犹有约也师不观扵南崖之鸱鸢东海之乎夫南崖之鸱鸢朝闯枯虺暮伺田雀投危抵隙穷虚瞰厄极终日之经营寄一馋扵击搏彼其区区之志自无朢扵腾天池而冲云壑东海之则不然神淸气逈欲鲜味薄萧森亢爽槯挛卓削饥餐沆瀣倦倚辽廓若可以游𬈑茫夸冲漠而名犹登扵流俗之绘画用不免扵飞仙之羇靮若是者皆累也今宅侁师日诵先民之言以潜西竺之学旣自以涵玄茹妙除烦去縳弃世丝如蛇蜕擅天和扵龟殻固当捐忘名实消融知觉据逍遥为安堵泛无何之空宅犹复慿无较有夸宏眩博前骞后罩东览西略逹者闻之得无有笑列子之御风齐侯之糟粕者乎扵是宅侁师闻之微笑取茗更瀹翁亦辗然振襟而作竹坡图赋润韩仲文所居之竹坡蓟李仲实图之剡源戴表元赋之其赋曰吾闻楚江之濆修竹如云盖扬州之土植从古昔而已云有一隽人宅居其隈风烟徼遮云霁去来骚骚乎若环群自束前麾幡而后羽骑翛翛乎又若离尘逺举凌贝阙而登琼台扵时雪止筵敞风微帐开接鼓吹罗罇罍抚群隂之婆娑眺故丘之崔嵬弔古人之名园茂苑秾花靓卉皆巳声消而迹㓕而吾区区之所玩悦独欎然高出乎氛埃则岂不可爲临文感慨顾景徘徊者乎或曰是亦寓尔物之扵形久无不化金销石糜川堙山罅而况工力之所转移尘土之所覆借曽把玩不能湏臾而君胡爲乎欲寻岘首之留连踵牛山之悲咤乃有倜傥竒士恢疎通儒洒以秋兔之髦写以冰茧之腴寝玩食阅津携张趋内不爽身心之安而外无废耳目之娯观其乍起忽仆如颦复笑欹烟偃露涵隂吐照萦纡历落曲尽其妙诚可以舒襟绅窥道要何必拟崑崙以访药慕苏门而闻笑然后存浮居之胜观快长年之清眺主人扵是斋形返息頽然如醺赋微言以三作期託老乎此君缩轩赋戴子旣爲缩轩扵剡居之西有客过之哂然而叹曰戴子将隐乎抑将以爲徳乎何其志之高而言之谦也戴子曰不然吾三十年行乎功名之途而渉扵是非之林及今年渐衰而始休业无成而多悔进不能有爲扵时以光宗姻起门祚退不能资其所自力以树田园活尊稚七暑而一葛十晡而九糜皇皇乎徒勤而无所施荒荒乎内憷惕而人莫之知支隙巢以窜伏聊憇而逃㠊盖不武以成怯非能髙而爲卑而何暇扵隐何以爲徳㢤客曰子不观扵南山之熊东海之鲸鱼乎夫南山之熊人知其勇也然而未尝狎扵郊岂不知夫郊之获爲饱如使日日而见之则人得以轻其勇矣东海之鲸鱼其怒也能覆千斛之舟习扵海者未尝遇而覆其舟也今夫能言之士聴先生之说以逰扵千万人之都与操利业以闯伺扵四通八逹之市人人志扵取也趋喜而违怒据安而逊危其事良苦矣有一不当意而无尺寸之地以居其躬子不匿避之而欲以常盛之名揭乎必趋之冲此岂徒无得而巳殆难知其所经故曰寡求而少愿者守身之宝也不争而善譲者逺灾之道也且夫华烨者老而归根饰美者劳而返素火以晦传烬暦以退合度子母以昔之掲掲而病今之龊龊安知非子徳之将就而乐其夸也官虽薄犹贤扵无名居虽隘犹愈扵无家三遇兵而不死一谋归而就成心怀贞士之操身漏闲民之征一以子为佣胥亦或以为夫一以子为羁雌亦或以为雄熈熈乎蚩蚩乎无誉无䜛人不得以锢子之衔无势无辱天不得以制子之梏子扵此犹不足顾今之侧肩曲项擎拳累足以求伸者宁得如子之缩乎察子之介介诚有所缺然子且自视孰与古之黔娄菜芜贤黔娄贤而死不衾菜芜贤而生无炊子敢望丰衣给食乎㢤姑务缩而图之缩扵赀者康缩扵力者强缩扵名者良缩扵徳者百世不忘故今登子之轩嘉子之谊将阔略乎隘夫曲士之节而荡摩扵大贤君子之事扵子何如戴子闻其言始而蹙然若无所容旣而涣然以怡矣久而恢然扵中忘其居之约而身之穷也喜友堂赋梅林先生家于海隅柔兆之岁失其先庐先生携孥东西窜奔三岁而归蒿蓬没垣有季累累亦倦扵行顾瞻嗟伤澘然不宁嘻彼行旅道途之人望屋而馆心援色亲乌巢扵林兽穴扵麓日暮相求各以其族先君之息惟季与余出此万死乃不共居是曽行路之人与二物之不如也爰议筑堂龟食其旧除荒踈秽以戸以牖先生左处其季在右雍雍于于子姓先后徴嘉名扵陶诗命是堂以喜友名成益喜与客飮酒酒半有客离席而叹杨襟振弁粲齿舒颜曰子所谓喜吾能言之凡人喜幸出扵忧患病者喜愈客者喜还困者喜舒危者喜安又有人焉縁物而喜夸者喜权譁者喜市荒者喜色贪者喜贿今先生羇旅之余藜藿之伍行无轩车居无妾圉退无货财进无官府扵彼所喜旣弃不取脱鬼为人化虚作家惊还痛定未遑其化恂恂骨肉感叹咨嗟遂团栾扵一室浩慰喜而无涯此扵人情相去几何㢤且子不闻之乎有放象舜实为兄周公管蔡不免相兵兄弟之间圣贤所难下至汉文淮南斗粟魏邸急语唐宫飞镞贵极万乘冨兼九州岂曰无家兄弟为仇先生之居虽陋不完我行其庭尔箎尔埙先生之身虽穷不偶我觌其私尔足尔手食不待奢分饔併餐衣不待华同温共寒霜露之晨风月之夕行吟接屦坐讽聮席昔也斯墟风栖雾泊今也斯堂啸歌燕乐昔也斯墟萤飞燐走今也斯堂图画爼豆且先生自以无愿扵人而道伸扵闺门自以无用扵世而政行扵丘园三畆之宅十畆之原弟耨扵后兄耕扵前旣孝旣友从容笑言醖此醇醴盎如春温凡登斯堂与饮斯醴归视其家谁无兄弟是先生之喜不私诸已将令吾徒闻风而起将令吾居胥为孝友之里也扵是先生欣然环坐皆喜衆客酢酒先生起舞而酌其季曰岂无他人不如我同父兄弟更醉衆客欲行先生又起而酌客曰虽有兄弟不如友生息斋赋蓟丘李仲賔郞中风流博雅经济人也而好世外之学盛年华士风度潇然异时尝以息名斋属剡源戴子赋之赋曰蓟丘之阳有一人焉非隐非吏不儒不仙手握昭回之章口诵逍遥之篇跨鸿䝉抗靑云同游星辰动握天钧盖其道术旣超乎物表而名迹未离乎人羣者也玩大化之所趋悟浮生之无穷寄百世扵须臾期巳息乎心躬曰何行而非家虽嚣隘而能容噫嘻乎子独不观之水上之沤乎谓水息而爲沤则浮然而流不知其休谓沤息而爲水则波然而起不知其巳是水与沤皆非所以息也又不观之木与风乎风欲息而木窽之鸣木欲息而风挠之零谓风累木风无形谓木累风木无声是木与风皆非所以息也今夫人之居世何以异扵水沤风木之相遭鸡鸣而起百体皆劳彼求息乎梦寐则有误饮食扵田猎惑钱财扵粪秽彼求息乎老耄则有闻鸣钟而不休思秉烛以继照志燕者息燕不息燕者益北其辕志越者息越不息越者愈南其辙人有常言贫者欲富富者欲贵贵者欲不死彼逹者姑舍是无辱无荣无死无生以入扵不争鬼神莫之敢撄若是不旣息乎而山中之鸟或以喑烹潜居渊观或走而惊彼犹未逃乎实与名耶故有南华戃恍之裔西方竒诡之伦捐有说幻梯空谈真凡皆客所未喻吾将叩之其人静轩赋东平阎公名某居静轩剡源戴表元为之赋曰世有欲静者问扵其师其师敎之以学坐盖屏居久之能安扵足而不䏻安扵饥穷之水火扵是敎之以学然又絶语久之能忘扵口而不能忘爱憎之荆棘扵是敎之以息交则不能螫穴而栖巢敎之以寡求则不能餐松而飮流故嵇叟以慕仙伤生杨卿以忤物招咎喑鴈先尽柔木速折恶影者走而滋多逃声者除而愈有呜唿悲夫事有适至理有固然子不观扵空洞渺没沧𬈑之渊方其决隂谷㵼层巅经苍莾而始激触萦纡而弥喧迨至乎鉅海则沉沉湛湛人莫测其亏全又不观隂阳四时之去来前者谁挽后者谁推但见河汉乌飞而兎没草木实落而花开人之营营与识俱生识步而驰识取而争穷血气之所趋虽贤愚其同情惟夫大静之士得智遗智居名避名用能玩外物若蝉蜕戏世好为孩婴时然后出不得巳扵出则山揺而岳动时然后处不得巳而处则鹄峙而鸾停时然后黙不得巳扵黙则风收而霆息时然后语不得巳扵语则玉振而金声彼沾沾之小夫与硁硁之俗子勺水盈缩杯羮愠喜间有闻苏门而习啸望箕山而结轨岂不贤扵其徒语诸大人先生之门是犹过蓬莱而夸海市也容容斋赋东平徐公书燕居之斋曰容容剡源戴表元尝过之问曰是非汉人之所云白璧不可为者耶公曰不然因拟其意作容容斋赋久不即就而公归东平怀感旧话不敢负言乃为赋曰大智幽小智仇机鸣辙奔万类一厥有黄发真逸靑云隽逰偃驾扵希夷之林濯缨扵清冷之流笑衆雏之相役弛然示之以无求始其昻头瞠目骄面怒腹咸峥嵘以思逞如不行其所欲旣静竢以自休亦逡廵而心伏故力敌者攻势兼者雄才十百者不强而从量千万者容之又容升容扵斗釜容扵庾举而投之大仓不知其有涧容扵谷湖容扵渎输而冩之沧海不知其足丰狐之择燠干鹊之违风知陵阿丛薄之功而不知託气扵太空海鹏息以六月泽龙神扵勺水翛翛乎知太空之容巳而不知太空之所倚物之相容何有穷已昔者周公端揆日容千士仲尼闲居容七十子当其垂绅端委擎拳曲跽前俞后唯而不为之喜及乎危疑转徙诗鸱鸮歌虎兕风披雨圯亦无所毁第汎汎而容之遗簮坠履残笾賸簋或闻风披靡或承流迤逦不知其几盖何必家陈羔雉之䞇人拥轩车之华而谁不曰我尝趍明堂而逰阙里彼有託一时之喜事夸四海之龙门侈公孙之华馆开文举之芳罇唾面敎忍佩韦矫温所谓拟冨扵聮珠之室衒明扵扶桑之噋吁嗟乎获容扵人则幸尔鸟足以尽彼我之所存胡麻赋六月亢旱百稼藁干有物沃然秀扵中田是为胡麻外白中玄嘻微心之良苦徴日御而周旋朝舒翘以东向夕偃媚而西迁若饯迎之有节阅旦旦而不愆有一儒者暏而异之曰是物其有识可比义扵戎葵惟太阳之委照畴一物之得遗彼芁然以自遂有得气而不知独输勤扵畎畆致展转扵遐晖迹其华粲粲以淡成干亭亭而直致隂回翔以盖属膏湛渟而珠媚疑本质之过淸常凝温而抱粹庸遇暵以不伤表孤妍扵衆悴且其芘本近仁向明近智蹈约而不移近信在困而能恭近义故论胡麻者以为君子之道四宜乎以尔登良医之箧衍依飞仙之服饵也蝇虎赋有虫翼然旣狞孔武若腹而丝若臂而距跳踉振掷是谓蝇虎搏蝇甚智狙伏壁间群蝇避之如虎扵山我玩掌中以弄以嬉惴不敢动蝡蝡媸媸先生忻然笑而置之我闻古人龙犹可豢惟虎必诛与民除患或生得之用之扵战盖与死而为邻嘻其危而敢玩乃有至人以道豢虎居以为徒出以为御又有人焉虎至不怖曰我不尔恶尔无我怒与虎相忘其道甚恕嗟尔蝇虎何为者耶谓非虎耶扵蝇不仁谓诚虎耶遇我而驯或曰搏人所憎不为不仁故见畏扵蝇其所以见狎扵人或曰是亦虎类驯之有道蝇视之大我视之小藐然掌中以驯易暴亦如彼虎雄跳躁扰极衆庻之所惊才至人之一笑鸣唿噫嘻物之扵人嗜欲血气鲜有不同意两锐者必夺力俱强而乃攻此其无齿牙而忍不瓜距而凶搏善良以为食朘膏血以自丰其名为人其实有逺愧扵尔虫者矣诚得道以御之彼虽暴而莫动故有谈笑而仪衍挫谋拱揖而孟贲失勇索而言之理无不然一日之内一身之间隂阳水火㓂夺百端有道扵此愈攻愈坚泰山裂车而目不瞬疾雷破柱而足不迁四海一航八荒一席干戈血肉之区歌舞腥臊之域阅千世扵须臾忽微虫之过隙谓振古之如斯复谁䘮而谁得扵是先生頽然如醉嗒然欲默纵吾意之所如聊优游而偃息碧桃花赋王賛公家旣燬扵火俨榛甓之遗墟纷风披而雨堕三年乱定主人一还顾瞻咨嗟惨见心颜忽有异花烨扵甃间主人曰吁是何祥也问之居人居人不知问之行路行路愕眙乃问野老野老曰此所谓碧桃花也胡为乎来㢤且其为花种之实艰上不温而不鬯岁不逺而不蕃睹厥种之瑰竒疑仙人之所植故花扵桃者必红而此色独白今主人逃空虚而逺适曾日月之未賖厥甃燥刚厥砾交加伟尤物之突生诚可骇而可嗟野老旣去主人默然徘徊花间花若有言扵是主人遽然而悟色然而笑曰此非造物所以戏予者耶此非造物所以慰予者耶一以为慰予则我也旣履其殃一以为戏予则我也方玩其祥长杨建章之苑太液未央之囿一枼之见材争献妍而恐后当其供娯燕游进幸俎豆土壤饫乎醴肉丘隰眩乎组绣盖有海西异域之植峤南逺驿之果勤追风之飞骑烦浮天之大舸敝累千万人之力仅易一盻之娯迨乎陵迁谷改时异事殊视茫然之陈迹曽不足以自附扵刼灰之余顾樵苏之见赦与匠石之不诛反不如漆园吏之所羡若彼拥肿不材之樗噫嘻嗟乎物有至妖而为累事有当戚而可欣大者若此细胡足论惟夫环堵之室数弓之园虽故物之巳非而为我者自存讯邻里之在亡对江山之无恙持壶觞以相劳发愉扵惆怅清风往来鸣鸟上下突焉阶除见此粲者矫焉若凌虚猝坠翕然若离羣独至淡焉若铅容素腻将颦将蹙弔予厄而悲飘焉又若荼裳缟袂将翺将翔幸矛还而喜也迫而亲之不可睇视若商山之皓须眉秀伟忽不召而自来咸惊嗟而叹异又若西山之阳孤竹之子亭亭氷映皦皦玉峙惋涂炭之在前欲洁身而趋避也耿孤莹扵衆妍时临风而兴喟如是花之吉祥将慰我而非戏噫嘻嗟乎物之无情妍媸美丑待人而名亦有不待人而生人虽至灵悲喜戚触物而形亦有物莫之撄渺蘧庐扵宿信任偶意之所之盖吾昔者之非去而今者之非归尚安能以私心之察察预一物之盛衰其来也无所期其泊也无所羇其嵬然异也无毁无誉其皎然丽也无洁无缁与是花兮相忘聊遗老兮庻㡬观渔赋秋潦旣退河归故㾗童子六七携畚岀门载奔载唿集扵河堧先生异之往蹑而观乃见衆童脱衣倮足㫁渠起塍翻水使涸或运淖没膝或扬泥沾膊或倾畚拄箕或布苇行筏或羣蹴鼓讙或独仆发谑併力竞劳有类竭作先生曰唉尔何为乎有叟在傍倚䇿而吁曰童子之知尔将取鱼毎岁八月大水渺漫滨河之陆涌浪如山常有大鱼随潮往还彼一童子及潮未汐往渔扵河得鱼盈尺今此巨浸与秋俱退渠居平陆不绝如带衆童惑焉求鱼扵渠曾是区区鱼得而归且虽有鱼其获几何常闻渔人日渔扵河出市售之味薄少甘得不偿劳甚尠而纎一网出海百夫属厌视河之获力减功兼我求其说渔何尔殊海劳而苦河逸而腴苦厚腴薄劳成逸败所以论鱼河卑扵海蛟鳄之宅风涛之渊徤者以奋弱者以迁亦若吾人随鄕论贤故瘠土者材而沃壌愧焉议河扵海无所取㫋曽是沮洳虾翔蛤奔升勺之水可得而言先生闻之恧然而慙怃然不恱问叟姓名侻首不荅顾谓童子汝渔且止吾闻是邦有隐君子汝往问之叟寕非是耶剡源戴先生文集卷之二十一剡源戴先生文集剡源戴先生文集卷第二十二剡源戴先生文集卷之二十二四明戴表元帅初史论读司马穰苴传田穰苴之事薄矣太史公为之论次以为之传非贤之也易曰臣杀其君子杀其父非一朝一夕之故其所由来者渐也田穰苴之斩荘贾也盗齐之渐也方穰苴以羇旅之余受兵戎之任名实未必深孚扵齐而荘贾者齐侯之宠臣也夫以宠臣预兵而加扵羇旅之臣之右其骄蹇而难制固宜然而穰苴之所自请也已自为将而请君之宠臣以为监旣许之矣而逆为之约迫为之期待其至也而借为之辞而斩之此岂有不忍扵齐国㢤且燕晋之师扵齐非有旦暮之急遣一素贵幸之臣而亲戚左右为之效杯酒殷勤之此人情之所有也籍令穰苴欲申其兵法当先为之令俟其不受而后诛之或不可巳则迁刑扵仆御亦未太沮屈也而若是不能终日焉何耶贾诛而驰赦者仅免㑹燕晋亦解侵疆悉还齐之君臣惴惴焉拱手重足以湏犬马之命田氏之簒齐而有之岂待海上一城之迁㢤呜唿自战国以来篡杀遂为常事而权臣盗将未有不先立威扵君侧者皆用穰苴之道也汉卫青伐匈奴苏建尽弃其军靑不敢自擅专诛扵境外而聼天子自裁曰以风为人臣不敢专权者郭子仪以九节度兵围邺制扵鱼朝恩为军容宣慰使而无所统一以至扵败归又为朝恩所困然终身不敢失为人臣礼此非将帅之事也㢤读吴起传世儒言吴起未有不艴然异之也尝读其传而得其为人盖魏公子所谓节㢘而自喜名者起之实録也当战国时士之道先王而守礼义者鲜矣鲁俗犹为后衰而起也及事曾子曽子以孝闻鲁而议起者曰起之学扵其门也啮母而诀杀妻而求将世有学扵曽子而啮母杀妻者乎若其荅魏文侯舟中之问与夫逊田文辞尚主趣舍进退从容可观则犹曽子之敎尔学不胜质溺扵技勇后人循迹而议置其轻者推其重者名之为薄夫君子悪居下流其是之谓㢤读孙武传或问戴子曰子扵田穰苴之斩荘贾尝甚而非之扵孙子之斩呉王美人也不尤甚乎曰其迹似其情非也穣苴之将兵苟恶人之监巳不如勿请旣请而从之不待令而诛之是欲借荘贾以威齐也吴王以美人试武武受而敎之再三不从而后诛之则是欲售术扵吴耳然儒者多言孙武治兵无验吾併疑试宫人非事实太史公录穰苴事以所闻适相类故牵聮书之欤孙膑附传按太史公不为孙膑特立传而附扵孙武盖其事微耳而世人称之尝过实夫膑以刑余之人而投齐伥伥然求得其当以报魏不啻郄克笑躄之讐范雎折脇之愤也故其从田忌也一举救齐再举救韩皆不以取救为急而急扵乘梁之虚而残之者此其志无一饭不在梁也马陵之役耻幸仅伸而终膑之身不闻他业可纪就言兵者窥之尤浅之为丈夫㢤伍子胥列传昔者尝怪孟子言君臣之义扵齐而有国人㓂讐之报曰孟子以义敎人者也君有不礼扵臣而臣不施讐扵君今也敎人讐君而得为义乎久之而得其说曰此乃古之君臣之所为义也夫国之有君非以其国私之也盖将有以为其国也故国得择君而治臣得择君而事而非使之傲然无畏以为上也当战国时士之仕者犹无常国故孟子以之警动齐宣王而着为骄君之戒若夫人臣之所自得为者则必使其君待之不至犬马草芥而后是也然自孟子之说行而世之悍臣有所不直扵君则悻悻然欲甘心焉曰君固有可讐者也扵乎此非伍员父子之扵楚其君臣始之有不尽而终至扵多伤其义者乎且以楚平王之无礼而伍奢传其子建奢以正諌触死微员之逃则与其兄尚亦必俱死罪在平王无疑也为奢谋者欲忠扵建则勉建无怨可也欲全扵身则知不可諌而去之可也建以䜛踈身以諌死由君子论之奢犹死扵职也员为人子至扵残宗国以为墟发君尸而行戮其不太甚乎㢤公羊传曰父不受诛子复讐可也昌黎韩子甞驳其语以为不可施扵今世此正伍员之比也后之论君臣者当择扵韩孟之间也㢤孔子弟子传某按古史考疑公伯寮为䜛愬夫子之人夫子不责而委诸天命以为不当预弟子数而苏子由古史修孔子弟子传非太史公纪载多所纠正乃亦不遗公伯寮而尽录其语窃尝考之公伯寮者鲁人也夫子之居鲁鲁人虽不能尽知其道而凡为儒者则希不及夫子之门矣公伯寮固尝学扵夫子者也鲁国之政在季氏以门人弟子服勤夫子之敎而贤者委曲而从之而责一公伯寮之不溺扵季氏㢤当是时由孔氏则必贬季氏由季氏则必叛孔氏公伯寮学孔氏而中叛之以市扵季氏固势之所必有也大史公泛录夫子门人以其尝从逰而不弃不然则子服景伯之言过也夫子本不深信其为愬而公伯寮亦遂卒业扵夫子之门乎苏秦传苏秦战国倾危之士也世之人有称之者以其能以口舌摈却虎狼之秦令其说行天下不至坐受秦祸尝考之事或不然方苏秦自齐归周自周而之秦然后之赵之燕之韩之魏流离狼狈不胜儿童妇女之所讪笑茍得一言纳之利从则从利横则横其区区穷谋本不专有摈秦之心惟不得扵秦而从事扵诸侯耳岂得以鲁仲连虚卿之事比之㢤如其所䇿诚能尽其形势之强士马之盛而用之秦人岂真不得以逞也君子之道内诚其身而后能诚诸人齐之管仲相其君九合诸侯其事伟矣而不免有叛之者泗濵之问至无以服楚六国忮忍之君视其亲戚骨肉有不能自託而能托唇吻之外交以待毙扵秦乎从散国破而苏秦亦以谋死固理之不足惜也昔者尝怪夫子数称东周苏秦之时周至扵显王益不振矣先王之遗风犹或不坠故苏秦东学游说扵齐而洛阳之兄弟嫂妹皆能非诮以为非其本俗当是之时得孔孟之佐外以礼乐交诸侯而内以农桑治其国东周之是辅尤贤扵诸国万万也苏秦初干显王显王旣薄其诈不用而纵其说扵诸侯诸侯之事如彼周又他无贤辅秦以夷狄卒併天下有之岂小小之故㢤张仪列传六国与秦皆有併吞搏噬之心非爲一君独贤也顾秦幸而成耳而世人罪秦不置者以秦戎狄而资之诈也以愚考之秦之行诈不信扵诸侯莫如商鞅张仪二人之甚而鞅至自衞仪自至魏固非可专曰秦诈就二人考之鞅之不信又未若张仪之尤甚也当仪之时苏秦同学先以从约取贵仪后出不得不倚秦以爲横迹其口舌反覆倾人十城然后利一邑䧟人数鄕然后进一号本不当责之以仁义长者之事而仪之始未得幸扵秦屡屡饵其父母之国以爲巳食此不特商鞅之所未爲亦苏秦之所耻言也吾观张仪欺楚楚怨欺齐齐怨虽其终以计免犹皆觉而疑之独其欺魏魏人至死不能觉其为卖巳也平时腰金结驷佯佯往来扵関河之上梁地日削仪身日贵及其岁晏宠衰秦人以礼归之扵魏使之坐速㓂兵以倾所居之国而魏之父兄弟子方与之优游谈笑而终老焉有商鞅苏秦所无之毒而无苏秦商鞅所有之祸世之奸人如仪者可不谓行险侥倖㢤樗里子甘茂甘罗魏冉白起王翦列传战国之世秦人以形势诈力颉顽诸侯故为秦者易为功而事诸侯者难为力樗里二甘魏冉之扵当时固非有过人杰出之谋而白起王翦虽为善战然不过纵燎扵顺风林果扵垂熟而凡其尽锐以为取胜之道者皆其不可再用者也此非惟不当责以古良将之风其视同时㢘颇李牧軰犹逺媿之而得为贤乎盖当是时秦势八九成矣天方假毒其手以树君中原谋不必工所施而服战不必良所向而克彼诸侯之臣固有贤扵樗里二甘魏冉之谋勇扵白起王翦之战其君用之未必能专信之未必能决而又连栖争鸣佐㓂自贼㒹倒谬误卒俱坠扵彀中而后已而数子乘时逐利各以能名见登扵好事之齿舌彼诸国之臣其材实过之者国败身辱而名字因暧昧而不彰岂非所遇者幸不幸㢤孟子荀卿列传古之君子其学为巳也而不专乎为巳盖其得之也有余则推以与人也不患扵不足成之也劳则其事传之扵久而无弊孔孟之道自尧舜禹汤文武周公以来莫之能尚也惟其抱尧舜禹汤文武周公之道而不着扵用故郁勃湮积扵当时而卒能徐出而大畅之以及扵百千万世之逺自其及门弟子旣皆身𬒳其传以立扵世又自诸子各有所传然受之浅深而行之久近有不能以皆善而要其大归茍出自孔氏之传者至其极衰大坏犹贤扵他事万万也何也孔氏之道可逺可近可约可博非若他事淫汚辨杂以为通诞神僻异以为高也学他氏者扵巳不必诚而常惧扵无以狥人学孔氏者进可以及人而退亦不自辱其在己者也故学孔氏者近劳而什有八九焉不失为君子学他氏者近佚而什有一焉不免䧟扵小人孟子荀卿之扵邹子淳于尸子长卢之属是也自夫孔氏旣没世乱道微生民之命悬扵谈兵说利之口者若干年而子思之学再传而为孟子子弓之学亦一传而得荀卿荀卿之学未知出扵子弓何如也而孟子扵子思有光矣夫当孔子之时诸子不弃其师之穷相与追随驰逐列国之郊覊愁困饿而不忍去一时能言之士与夫非诮孔氏而不为其学者声华气势计当十百过之讫无所据託而独孔氏师友一线之传屹然不坠以为儒者折哀非止邹子淳于之徒不可度絜短长而巳耳自是而降诸子愈散其荀卿之学亦一传而谬天下异端曲说愈炽扵邹子淳于之徒而孟子之所着书遂与诸子之书之可传者共扶孔氏以至于今日由此言之孔氏之道世治则与之俱治世乱则不与之俱乱自古至今固未尝一日废而学何其劳而孤也世言太史公不知孔子吾读孟子荀卿列传亦灿然知所趣舍㢤范雎列传范雎入秦意在扵急得秦权以及时偿区区之私仇耳岂有竒计为秦㢤夫欲得秦权则不容不急逐穰侯白起欲偿私仇则不容不以兵胁韩魏此如怒犬噬人伺便捷中图一决之快君子盖羞称之然而睢之所以言扵秦者则未为非便秦之竒计也虽秦之强不专以睢而昭襄以后诸国扵秦若附若离卒能借必成之资以速得志扵天下则睢之助也何也穣侯之在秦固有可议而越韩魏以攻齐者尤为非计也今夫欲有所图扵天下而无一定之画先㫁扵胸中或至缓其所先而急其所后则虽日屠一城月堕一都而无益扵大计使秦人竟守穰侯之策近舍韩魏而逺攻强齐则齐地未必可以即得韩魏亦且共起而谋之外讐日坚内力日分而秦事劳矣自雎为逺交近攻之说秦人一如其敎日夜搏击扵韩魏之郊瘵朘蠹食腹心垂尽而肤革不知卒之三晋先亡燕楚踵服而君王后之齐最逺最亲最后亦徐取之若此者谓之睢谋非耶故曰逐穰侯攻韩魏虽出扵范雎之私而未必非便秦竒计也呜唿睢以亡夫乞一生扵万死之中岀其困辱余智以报平生之仇意得欲行一闻蔡泽之言即纳印去本不切切扵秦而秦人竟頼其谋以帝然则非睢之假权也尝观六国视秦初非强弱相絶之国而秦䏻独伯者六国有客不能用而秦能併六国之客用之也六国之客入秦者多矣而三人之策最为有功扵秦其一商鞅以冨彊开业振扵诸侯其次张仪大破诸侯之从以为横其后则睢所谓逺交近攻者若此三人皆至自魏诸客入秦扵其旧国不能保其不亡而此三人者必至大毒扵魏焉而后为重张仪以姦商鞅以欺范雎以仇要之六国与秦皆无义客而魏士尤薄也㢤乐毅列传战国之君臣未有能以义始终者也吾毎读乐毅书为之恻然悲叹焉方燕昭不胜报齐之愤卑辞厚礼以招贤士而毅也往为之屈此其意气之相求也已非纳交要誉扵游扬干谒之门者比矣五国之师百城之敌先构其谋而后从之卒功专事擅而诸侯不忌其成兵连役广而天下不议其非毅之言曰五伯以来功未有及先王者盖非虚语也昭王旣没新王以一介之疑弃百年之烈毅扵是不得不弃燕而走赵及惠王殷勤反复以义见邀则又幡然因赵以通燕进退去就之间犹庻几古烈丈夫之风㢤世之论者谓惠王薄扵待毅又疑毅不当遽舍燕夫毅扵是时不去燕燕未必能全之也毅诚能死死扵昭王则可使死扵惠王之隙则亦不为得所矣故谓能死扵昭王者义也其不死扵惠王而去之者亦义也若夫惠王之待毅则犹有礼矣古者人臣之扵其国苟为有故而去出疆必有为之道也所往必有为之先也毅之去燕不可为小故也恩睽而辞不汚身疏而家不绝自近古求之改君易将之交处䜛疑怨衅而能相全者惟毅君臣而巳㢤或曰毅则义矣子知惠王之不能全毅而许之以有礼何也惠王之有礼毅为之也父有不慈而其子申生伋寿之孝非子之常也君有不仁而其臣为伍奢大夫种之直者非臣之愿也毅为自全而因全其君毅固常学扵贤人君子之道也㢤蔺相如列传世言蔺相如持空言与秦争璧璧还而终不免赵扵璧何益㢤余曰不然秦吞诸侯非皆以其能也诈胁之所得较扵兵取者往往十居六七则夫今之视赵其意岂止扵区区之璧㢤秦计旣然则相如之抗秦固有不在扵区区之璧矣且国之以人为存亡无以异扵人之以脉为生死也有一脉之不絶者人虽危而不即死有一贤之可奋者国虽败而不卽亡秦诚积强之国见诸国皆畏而有不畏者在焉则其不敢易者必其不畏者也岂为一璧之重轻乎吾观相如盖战国豪俊有谋之士近古曹沫之徒也巳故能横躯授命而知秦刃之不敢加强辞临盟而保赵驾之必可反不然秦昭王之无道叛神明欺骨肉何忌扵赵何爱扵相如㢤盖尝考之相如之为赵不但外以口舌折秦盖诸将之与赵始终而能为秦畏者有三人焉㢘颇固相如之所逊赵奢睌而与之同位李牧知名进用计当亦在相如之时使相如但以空言为强而无待秦之实则秦之加扵赵必不若是恕矣故曰相如者战国豪俊有谋之士也独怪赵以相如之贤所推将适皆一时名杰自不可为无人之国再传之后相如未死巳不救扵长平之事奢以子败颇废牧诛然后昔之所恃以待秦者皆尽而赵亦亡虽曰废兴使然观国者可不为寒心乎田单列传齐扵山东最为大国方愍王之乱乐毅奋区区之燕假天下全力而攻之一战而破济西再战而沼临淄愍王出奔齐之七十二城一日翻然为燕何其亡之暴也及田单起逋虏破残城哨五千之卒以鏖百万之师燕将授首所失七十二城复翻然为齐又何其兴之易也儒者谓使乐毅不以䜛逃则燕不败田单不坚忍穷城以湏持久之变则齐不兴呜唿此二者似矣而皆非全论也何也齐虽无道其君可诛而齐国未可即㓕也燕起僻逺出擅中国兵革之盟頼天下方切齿扵愍王而乐毅之贤智足以弥变故数岁而无他然其一人之身而居不世之烈旣有忧其持之之难者矣当是之时齐亡而田氏子孙不能尽幸而田氏无良子弟耳齐之臣民含怒蓄怨之日久矣宁以千里之大而一人之能安乎故毅去燕而田单一匹雏之力遂得乘间抵隙而图之此天下必至之势非毅之道不得尽用而单之术果有余也且齐簒国也燕虽召公之后而其徳见厌扵天与诸国之君无大相过故五六十年之间六国迭兴代仆而卒以同尽扵秦秦一再传与六国之余民又相屠戮而俱至扵㓕盖多杀人以立国者其国之不可久而又欲兼人之国平㢤吾扵燕齐之事不能为之数数然者以此故也然使徒以一日战伐言之毅兵虽为近正而田单之术何预扵此㢤今人旣夸其神师火牛等智往往又岀扵兵谋之外单之为人诡谬而不足称者太史公亦复不载吾亦不暇详论焉鲁仲连列传鲁仲连事谓卓荦不覉之士矣当战国时士非媚秦则宦扵诸国朝从暮横去来纷纷而仲连游不以禄说不以利洁身高视扵喧汚垢辱之外一言之岀列侯倾风群士折喙吾尝评其挫秦之锋几扵仲尼春秋之义愿从御者执鞭焉独尝读燕将书而疑之夫君子之立言岀扵正而无惭处扵人而无憾一时未见甚便而万世莫之能废者此天下之至言也故其居利害之中如是则生而存如是则死而仆迫扵有为而言者战国之士皆能然矣而其然者仲连之所不为也不为有为而言则其不得已而有言天下后世固将扵是观之矣且夫聊城燕将受其君之命而死守以拒齐之城没扵燕者七十有余他皆反面复举为齐独此城之将外无援内无资而不爱一死焉虽非齐人之所乐而自为臣之道言之君子必许为燕也仲连柰何敎之行叛以归齐乎曰仲连齐人也为齐谋之也则何待仲连之狭也仲连苟有父母之爱扵齐齐尝亡矣仲连逺不为楚申包胥近不为王蠋今齐地巳复什九极齐之力何患不获而为妾妇之忠乎且为此说则与仲尼闻鲁乱而使子贡挠齐破吴者同一见也曰仲连天下士也非以齐人自为也申包胥王蠋亦非所以论之也直不忍孤城之兵岁余而不决欲全其民脱之白刃之下耳呜唿此又何言之拘㢤战国之民无岁无战战国之兵无岁无杀其为聊城大矣仲连安得城城而仁之且仲连尝争帝秦率梁燕佐赵而鬪之所不恶扵鬪其兵者全民之仁少而却秦之义大也全民之仁止扵一时却秦之义重扵万世也今乃欲仁一城之民而先教人背叛偷生以亏君臣之义何其得之扵梁客而失之扵燕将也然虽燕将旣死何救扵一城之屠㢤进退思之无所扵据頼其将自能以义引裁不昧扵裂地定封之诱以隳期月之守不然则燕国有卖城之将仲连为说降之客矣曰仲连之为燕将谋但劝之束兵归燕而东游齐之二者举甚不可以决之非正言也故燕将得书而归燕不能降齐不可则择义以死也是其死也自仲连处之也扵乎此非君子之言也君子之为人谋扵其求决扵巳而忠告之燕将未尝求扵仲连仲连逆为不正之言而强告之何也宋牼以利说秦楚之君罢其战孟子惊焉以为先生之号则不可故君子恶遁辞而大居正焉有劝人以死狥兵而姑为不正之言乎夫仲连之道君子也吾固详责而严求之在他人吾亦不咎之矣然仲连之言如是世终不以聊城之事累仲连者以聊城旣屠而不利其爵故贤之耳是固可贤者也古称明乎齐音者见利能让而战国齐士始不让而趋扵谲若仲连者士之能譲者也伯夷叔齐列传某按上古国以万计其各国之所贤者则自推以为各国之君其衆国之所贤者则共推以为天下之君虽尧之唐舜之虞其初不过万国之一耳惟其徳盛故衆国环而宗之宗之矣而有不宗者在焉则衆国环而攻之夏殷以来主扵传子故天下之共君者不能世贤而分则畧定矣孤竹之为国也不知其所从始相传云墨胎氏又云成汤所封则是古或有其国而成汤革命始更封之耳此扵商人固无骨肉相连之亲与心诚悦服之旧也自成汤至纣凡几世自孤竹始封至扵伯夷亦巳久矣然泽足配天无以过周纣恶可诛不浮扵桀而汤武之伐君伯仲之间也孤竹之始封不辞鸣条之爵而其子孙乃非牧野之师乎呜唿商之未亡也孤竹之事吾不得而知其何如也然但云成汤所封则伯夷之先世巳臣扵商矣不特伯夷世臣之虽武王亦且世臣之夫君之不能世贤其乱犹小也纣虽天子与诸侯分国而治尽纣之身乱止其政令之所及而巳诸国未大害也幸而纣死一中主代之虽国之所以自治者可以不乱以一君之恶而易天下之共主者汤一行之旣以为世骇岂可数数然阶乱敎叛使为羿浞者接迹扵后来耶故其歌曰以暴易暴兮不知其非矣神农虞夏忽焉没兮我安适归矣此伯夷之志也若夫国存而为之君臣国亡而视之涂人不待其贤如伯夷而能羞之矣吾太史公表伯夷为列传首而怪世儒言伯夷皆过故详论之孔子弟子传总论某观太史公之为书务在推尊孔子而欲广其道则录其所尝从逰之士为弟子传而发篇之言曰受业身通者七十有七人皆异能之士以为此言夫子所自道呜唿是何尊夫子之至而浅之为知夫子也夫子之道自其知者言之而千万世受其赐自其不知者言之而当时之䣊里有不谕其为贤而此七十七人之云云者初复何所系扵其道之重轻乎今夫一介之夫有以自立扵鄕曲同时之士或昵而交之或信而事之或知之深或礼之略纷然去来尚不能以一槩夫子行圣人之道周流扵天下其所歴非一邦所接非一士而柰何欲从数千百载之后追定其从逰之数乎就令不谬而七十七人者但如太史所记自不必皆为贤能之士皆出扵受业之数则夫子又自夸其所敎之至此乎大抵战国以来异书杂说载夫子事多失实其尤甚者汉儒遂谓夫子以布衣养三千士盖其舛妄至扵智者而止吾择此篇之大者略为之辨其诸传中同异则有先儒之折衷此不敢尽僣焉商鞅传戴子曰昔者孔子作春秋贱夷狄至语门人以为诸夏之无君犹贤扵夷狄之有其抑之严矣故宁取齐桓管仲之伯功以纾左衽之丑而孟子学扵孔子乃併桓文非之夫明王不兴而天下无伯独不为夷狄忧乎嗟乎是固皆尝忧也夫齐桓晋文伯之盛者也当其盛时犹袭先王迹而为之故足以统盟诸夏而外威夷狄虽不心服而犹畏其力迨其久也又袭扵齐桓晋文之迹而动故力穷智露而夷狄轻之不惟轻之亦且袭而为之秦人起扵西陲而行覇扵天下此之谓也且秦人之视吴楚其地非便衆非大也方吴楚之强辅之以诸臣之材良屡与齐桓争盟卒不得独驰而久逞而秦孝公得一区区之卫鞅诸侯来朝天子致胙不六世而席卷先王之彊宇此非齐桓晋文之具昔之所用以威夷狄者夷狄反窃用之乎今夫卫鞅本诸姬之子孙而中国冠带之士也一不得志扵魏西行入秦而执帝王之说鞅固非知帝王者借令知之亦非秦人之所得聴也扵是逃之扵伯伯説进而孝公倾国而聴之盖其生长扵僻絶摈弃之区慕闻中国之事而不可及一旦有导之为齐桓晋文宜为矍然惊喜欲亟及其身而偿其志也吾尝考之鞅之为秦其烦刑细禁仇刻之太甚者出扵鞅所自造至扵别男女以诘奸平器量以一制与夫重农力本开疆益赋汲汲然冨疆之术皆齐晋君臣之巳讲而鞅益脩之耳儒者谓当孝公时无桓文之伯攘之以至扵不可制是岂知为伯之道其弊一至此㢤吾故曰此固孟子之所尝忧也孟尝平原信陵春申四君列传欲有所为扵天下而无特起之士以为之佐虽汤武不能以得志而况战国区区君臣之间乎自学校井田俱废材士豪民高者为义侠卑者为游说土裂兵烦隐扵农桑者不得逸焉则往往出一时之侥倖以求迎合之利此固当时俗尚之所同然也而孟尝平原信陵春申四君遂以好客闻扵天下士亦忻然从之上下皇皇相求真若倾心赴义以相成其事者以吾观之四君之中惟信陵行事近扵有礼惜其悫愿旣以桓文之事为劝其客犹似可使者其余不过餔啜之资盗贼之道朝暮逰说之徒耳何士之云㢤何则四君之时秦虽巳横犹有畏忌诸侯之心齐楚为大国而三晋自负劲兵皆未遽屈扵秦黄歇虽以口舌缓祸迨其归相暗谬无足称者田文之客惟一冯驩终始不忍叛其豢养之恩为之忠计以求益封复爵意念不岀齐疆之外赵胜虽有虞卿毛遂稍能叱咤挫秦然其兵退议功从成而徳色固有不满鲁仲连张孟谈之一噱者而能以强志竒计扼虎狼之秦而収其弊乎信陵之取士则有异扵三人矣秦兵压邯郸而晋鄙受人之憷翶翔而不敢救挟计杀之自不失为忠扵宗国未闻为姊弟骨肉之情也赴赵赵存归魏魏重终信陵之身秦人不敢肆力而噬而侯未之义死毛薛之正諌就同时诸客求之亦所谓彼善扵此者天方授秦愚智同弊中华冠带之区不数十年荡为虚莾而谈四君之事者至今徒脍炙其能好士亦不辨士之何如也其罔乎㢤剡源戴先生文集剡源戴先生文集卷第二十三剡源戴先生文集卷之二十三四明戴表元帅初杂着读国语国语有二十一篇用周公本及𥙷音点校自有此书来最善本也当宋公时韦氏註巳始行盖古註如贾唐诸君之善者韦氏悉择而收之矣宋公又博洽大儒所定本信无憾余读之久时时见韦氏千百中有十一过当而註家縁名拆义扵文人澜趋阜拆之势导之多不得畅故此书所爲与内传相出入者亦或病之以爲难读窃不自胜悾悾之愚遇有所疑标识卷颜其可通者悉㫁爲句岂独私诸家塾共学之士参其如彼决其如此亦将有以教我者焉此书不专载事遂称国语先儒竒太史公变编年为杂体有作古之材以余观之殆放扵国语而为之也读孔丛子孔丛子六卷连丛子一卷通二十三篇嘉祐中有宋大夫咸为之註释今所传蜀本是矣干道中王君蔺稍又釐𥙷其讹阙是为舒家本然取两家本阅之盖皆以为孔子八世孙鲋子鱼丛聚成书而连丛续扵汉太常孔臧其实不然子鱼生扵战国之末一为陈渉岀知难而退遗言隐行不传扵世者必多安在猎取一二自暴其美侈然上附扵先君之列而谓之着书耶张耳陈余二人者汉𥘉谓之贤士又或以叔孙通为圣人今书数引其名此后人所推托若房玄龄杜如晦之扵文中子耳连丛亦非孔臧所为其四赋尤猥劣无西都人语气二书依傍故实仅仅不失余故读而疑之然诸子书自列御㓂以下多非正文君子之扵书为其可以正人心息邪说也则存之孔丛子者矫矫然守其经生之学试读而行之其心之扵贫贱患难也不苟辞之矣此非孔氏子孙若其徒孰能为㢤读蔡氏独断蔡氏独㫁二卷本传载伯皆尝着此书而世儒或疑今本非真出扵后来者掇拾汉史余文以成之余攷之伯皆之学不止扵此谓不出扵伯皆亦非也当由本书散亡幸而存者仅此耳若车服诸志乃其所巳创与范晔史文时相出入盖晔取伯皆非倣伯皆者取晔也古人作史咸有所本一史成而诸书皆废伯皆之书其以范晔史废㢤然犹仅存则犹有不可尽废焉者矣伯皆才识数倍扵晔继孟坚者当在伯皆天夺其成逸而归至扵偃蹇取死二人之道虽絶不同而皆不得免其身士亦何贵扵文㢤读其编竟之三叹益增学道之慕云辨孔壁传鲁共王所得孔子壁中古文虞夏商周之书及传论语孝经释文以传为春秋又以为周易十翼按十翼之事不古陆氏旣云非经谓之传则春秋不可以为传也班氏艺文志载共王坏孔子宅欲以广其官而得古文尚书及礼记论语孝经凡数十篇然则孔安国所谓传则班氏所谓论语孝经也佩韦辨人性刚柔得扵天宜若不可以矫焉者然有修之成徳而为君子亦有䧟之失中而爲小人则不可徒委之天矣徳旣成性旣善我不病刚矣而以刚取祸我不病柔矣而以柔致咎是则又若岀扵天之所爲而人力不得尽预其间吾读柳子厚佩韦赋感而悲之夫子厚谓纯柔纯弱者必削必薄纯刚纯强者必䘮必亡故取扵韬义服利之君子以爲之盟是行善矣吾独不释扵取舍之指何其持心危择利审惴焉夺扵其外将不暇执其素委躬而趋之也且洩冶之争其君而死义也安有义而可悲者义不可悲而不免扵祸非洩冶之罪也而子厚罪之陈咸在昏上乱臣之间崛强自异病在犹未能尽诚直耳其触屏而拒教君子何讥焉而子厚讥之充子厚之意则拟之若何然后爲刚耶如此而刚者在所恶则将出扵如彼而柔者而后可耶洩冶之争非遇孔宁仪父其君固能容之陈咸不过不能久为要官当是时不为陈咸之直而以他过竟死者多矣然则二子亦偶不幸耳非谓其不能柔而刚也世有所谓真刚者加之以所不堪而不为之辞予之所以不当得而不为之受何者其自处者定也吾观子厚竒才盛气言论雄峭得君之浅未覩着立何如而平居与敌以下言视施扵所畏者悾悾之义巳少衰矣夫子曰枨也慾焉得刚慾之害刚不必巳甚亦孰有大扵利禄者乎子厚悼苦諌之败名惩直躬之失职逃刚太过逡廵不悟而堕扵党人之穽也哀㢤吾故重惜子厚贤而有识疎扵刚柔之辨不及详而择之也王君希圣作佩韦辞自西门豹范丹柳子厚诸人至朱夫子凡取扵韦者备矣徴仆为之铭仆不能有所发独谓子厚宜慕刚者师之不得尚愧不能执柔故为其辨且仆之资外狷急而内巽弱惧学之不勇遂为小人之趋也亦幸因希圣之言而觉焉希圣才敏倍扵仆方谦谦好问其以不腆之言为何如㢤时徒维摄提格余月已卯表元书自袁氏字说至佩韦辩五篇删去不存藁久矣盖已卯歳前未居剡源时也庚子春有三衢王秀才从何处传冩以讹缺见问余遂取而存诸篇中俯仰二十年文学志业一无所増益反若有愧扵前如何如何豢夸二氏诫古有豢氏之国其俗喜搏有一人最善搏力旣盖一国矣扵其奋逆批控邀遏之术特殚其巧焉他善搏虽趫徤如堵墻跃其前肘交而仆由是人心服之尽国中无与为搏者然谋折之挫之百方乃相率奉之为燕逰醴食声乐以惫其体其人亦以为吾搏巳绝浸淫欲兼他技纵而及扵戏弄博奕之事衆奉之者外与之逰而实搏之不如也心索而习之久之搏成度其人巳不复可畏一少年衆恚曰吾属所为奉子者以子能搏耳吾今与子搏明日搏扵市其人振腕翔踵而赴之气喘然索矣故今言技之不终者以豢氏为戒夸氏之国有好徳之士亦犹是也夸氏之国之士叩之其䇿靡不知投之其艺靡不习自炎黄以前茫昧无名之初沿而及扵其身之所歴其间废置盛衰然否之迹靡不通其故自儒者之所当务以至九流百家六合之外竒诡恍惚之说靡不能举其槩亦可谓辨博不常之士矣去之而一邑一邑敬之去之而一州一州异之去之而天下天下之士愧之曰吾见此人殆虚为士也则相与北逰而事之愿为弟子岀则安车居则凾丈羣弟子往来聴其说而先生坐授之其说曰凡吾扵学弗能物物而精之也吾有要学吾之要而诸所欲能者可举群弟子得其说与书大喜不期年学皆成先生处之洋洋然其道有授而无受也其能有出而无入也心窃自幸吾旣为天下师何能劳苦复事学今然后惟逰乐是图以毕其齿尔如是又几年羣弟子时造先生之居而究焉先生应之不踰其初稍稍厌而去之益老益昏师道益衰学者益离无所得食而归其国其国之人不为礼今人言为师者又相戒毋若夸氏子然也戴氏曰二氏子之取侮其终身者不可追矣抑所与从逰者何太薄也吾观自古志怪之书不一其州国名号非人迹所经诞谩无所考信其事复非人世当有故君子多略而不稽兹二事有渉扵教吾故表而録之以使偷近娱而安成名者警焉猫议鼠牛虎兔龙蛇马羊猴鸡犬猪皆得其类扵人谓之十二属猫与人最近独不预客或疑之以爲他物贵贱犹有可言顾不得比蛇鼠乎曰猫慕肥暖轻迁就不信无义又生子多自残贼其事蛇鼠所不爲也祭文衆祭徐子方丞㫖文呜唿哀㢤人之群居各以其伦故生而逹之不相遗也所以爲义死而之不相汚也所以爲仁属者窃见求之扵风气混合之㑹岂六合之广百岁之逺而不知其人盖亦两不相值至扵贵者吝权而忌善贱者狥势而忘身惟我徐公天性清真闻一言之中扵道一材之适扵用则夸张賛诩至自引其躬以爲如不可及虽草茅侧陋江海阻絶内不度已之嫌疑外不顾人之硕欲而必将使之处屈而能伸位近三台仕踰五纪衣冠之所楷则中外之所警䇿而谦容雅度言笑恂恂譬之大川乔岳有来必容无门不纳人益见其浩荡而嶙峋彼斗筲之夫撞搪掉掷岂不欲驱羸攻坚扬秽溷洁卒之力不给而先蹶目旣昧而徒瞋夫惟在宠知譲居髙䏻贫故其忘懐岀处随时显晦白首一节愈久弥纯四海之士方期公之大用假使病惫已甚犹当如古法闭阁予告即家赐珎如之何遂弃斯人而长往若返阊阖而游氛氤攷公之平生本末终始至是则适可无憾惟私情之不释然者悼行志之未卒而爲善之无隣凄焉薄奠扵彼河漘而兾公神逰恍惚之一遇也如畴昔之相亲尚享祭张复山长文古之君子孰不能刚刚而不黩所以为良我识张君晚在江鄕盖穷年卒岁不嬴五秉之入而严颜毅色能却千金之装何以言之其司㑹计备㢘名扵朋友其饬子弟捐近利扵胥商而又退不苟衰老之禄进常守高蹈之方惟扵当筵发辩臧否愤激敢者难当虽人情油然终归避伏而灵台泰宇冲抱先伤此则君之自损若吾徒所为惨怛者病直谅之不作而老成之云亡凄焉草奠语短情长魂兮有知尚釂兹觞尚享祭赵丞文呜唿哀㢤人之居世患不能贤有贤扵巳或鲜其传贤且有传是可以死我之哀公则何可已公昔燕居我爲鄕人晚而失仕亦同爲民穷逹之交死生之故人所不知我得详数势权之鄕弱罢市公扵此时懦如处子膏粱之门经荒史芜公扵此时勤扵寠儒世禄临民以律爲戯公扵此时敏如法吏一镞穿城千夫䘮魄公扵此时勇如使客衣冠播越大蹶小顚公扵此时逸如飞仙父畬扵前子获扵后浮沉里闬以尽耆寿一昨兵奔始奠南宅隽者五兴左侯右伯神龙徙渊云物先尽山之将移兰枯玉陨堂堂大宗余一耋衰今其余者又不能遗人亦有言公善其终我知公子甚扵知公公居未成公许隣我公族有女公许姻我公笑公颦我无不可曷爲去我令我无与虽公之子谁免其侮不侮在我我慕公熟惟知公存不敢自辱我老知此非以自警且告公子公目其暝北山苍苍南𬈑洋洋百年之情临此一觞代千奴监司归祭祖考妣文介丘出云雨流于田灵泉发源潴陂积焉维我大父造基险艰以身易宗忠不忍言嵬嵬太中承徽袭羙华高扬良寳中毁施及孱孤遂享丰报未収再获鼎受旣芼惟获之逸居之实劳其何无惧而可终朝爰念茔域爰念封树魂飞万里有泪如雨属者天祸洊延祖妣得请于廷归奔䘮机有严衣冠神灵是慿是举合葬是安是恒铭碑植植石仪闲闲匪以饰哀哀在肺肝代祭王右军祠堂文维某年月日逺孙某等谨以牲酒致祭扵逺祖故晋右军王公维公清风懿范绘在史册俗情传夸举一遗百造意成书纵言为文残珪㫁璧千古难群小者且然况乎精微青山白云魂来是非谷禽弄吟涧卉晴秀庻几挥毫尚想舒啸树爱召伯绣在平原名贤之光𬒳于逺昆某等悬覩新像载祀山塾瓣香矢辞烱烱心目尚享祭告榆林庙文某流连之人自癸酉以家东行即有兵祸脱命生还颠危益甚六年之间奔走九郡十五县之地二千里之逺心未尝一日宁而剡者固吾畴昔所卜以藏吾亲慕念所加非他处所比也不自意转徙而来遂得一区居之畚锸不劳龟筮自拹鄕邻往来如素相识夫岂人力所能至斯是敢以民礼谒告扵神惟神不赐简薄扵不肖躬惟先之泽未或陨坠俾世世承祝则其子孙庻克用康将施福其孥以昌其家绥安惠和动罔不裕亦惟我子孙大厥族扵斯世敬事神无斁以伸其报焉敢告祭张村干厨岙山神文维年月日婺州路儒学教授戴表元谨致告张村千厨岙山之神维我祖考府君祖妣夫人实始託体长钖垄山不肖孙慿頼遗䕃幸未成居积累岁年増边拓表延袤滋广今将用闰月某日预卜寿藏于兹山瞻言长钖岿在东首祖孙相依礼惟其宜惟神尚安妥之勿震勿愆以康我不肖躬以慰安先亲之灵则幽明之间为惠侈矣是敢祗告迁奉祠堂文维大徳五年岁辛丑十二月丙寅朔越九日甲戌孝嗣孙戴表元谨以清酌时羞之荐昭告于戴氏初祖九府君以下列庙之灵古者将营宫室宗庙为先表元来居剡源余二十载而新寝未筑颇尝规购先祠奔驰之烦莫克就绪深惧迤逦愈兹不䖍爰涓吉日祗迁神主宅兹上游位惟辰巳北上西向初祖以下在北室高祖六四府君在中室五祀诸神附南室惟土地之神在下室迁奉之后庻几妥灵隂阳隲相家用和康以延于子子孙孙无坠厥祀敢告信学谒先圣文惟夫子之道大而无所不该故精粗内外皆诣其极今之为夫子之徒者未能尽巳而但欲尽物多见其不知量也表元之区区诚不意复奉牲币以事夫子虽其惰衰不敢不勉祗役之初是用谒告先儒祠先王之学旣散而无所宗扶而存之是在孔氏孔氏之学又散而莫知所宗然犹能绵延不即绝者则濂洛以来诸先儒之赐也故所在庙学亦得通祀惟谨祗役之初是用谒告鄕贤祠信为江东儒国异时诸老先生议论风指所以覃𬒳吾徒逺矣爱其人者爱其甘棠况表元得以职事奉祠宇备扫除之役祗事之𥘉是用谒告土地惟神莅食兹学有年为官者故苟旦暮以充官簿不得如神之专且久也祗役之初是用谒告惟神嘉相之中丁迁先贤祠惟兹学祀乡之先贤旧矣中更兵燬宇舍不周混处庙庑祭荐差迭有及有遗神人弗宁相攸西偏厥庐面阳爰议改奉适时中丁诸生将有事扵释菜遂扵新祠掲䖍妥灵尚歆飨之祭徐母吴氏夫人文呜唿人扵父母谁不知亲然分别言之父当严而近义母或爱而为仁至扵离脱襁褓熏渐简册则必待师友而成身其有闺门贞淑之节而能督饰孩稚家仪塾范与父师均此岂可但谓之贤母而求之旷世盖鲜其人英英徐门弋水之濵惟彼良子㓜罹艰辛惟太夫人机杼箴纫却朱铅而不事惨独鹤扵相晨顾中诚之所惜有掌握之竒珍则为招名工购美错朝追暮琢以使逺异乎凡氓比诸陶姫截髻孟婺迁邻虽风流之巳逺实懿则之同伦天闵其劳与之康强燕乐兾得养寿扵朱罂翠管綵绶雕轮宜百年而未足胡庆弔之相因某愿託子列难同它賔旣登堂之不早当薄奠之躬陈凾辞絮酒终若有柅吾足者徒含愧而颦呻灵兮有知鉴此情真尚享榆林瓦岭庙上梁文天开地辟山川忽属扵神灵岁改星回祠宇自関扵气运睠榆林之乐土时瓦岭之閟宫垄脉东来雄跨苍龙之背檐牙南指前占朱雀之躔精神数十里之趋迎生齿累百家之环拥祭则受福久无螟蝗水旱之灾过者下车真有社稷尸祝之爱逮扵近岁尤着隂功间亦避兵驿候朝传而不至人方忧盗里门夜启以无惊帡幪之赐旣多崇饰之严未称遂恢新搆益耸羣瞻良家输杞梓之材千章辐辏巧匠献般垂之技百堵朋兴日吉辰良人神悦修梁斯举善颂宜宣儿郞伟抛梁东好把诗书变土风看取梨州文笔様嵳峩髙挿万人中儿郎伟抛梁西榆柳堤平马不嘶从此太平无閧讼村村化作好山溪儿郎伟抛梁南积翠前峰手可探事少自然生冨足宜耕宜畜又宜蚕儿郞伟抛梁北匝匝连甍如拱极人行昼静少追唿犬卧清宵无盗贼儿郎伟抛梁上吉善之人神所相欺心莫向庙中来且劝鄕邻兴逊让儿郎伟抛梁下此村今是平安社驱将虎豹不窥山护使牛羊长蔽野剡源戴先生文集卷之二十三剡源戴先生文集剡源戴先生文集卷第二十四剡源戴先生文集卷之二十四四明戴表元帅初书通谢张可与参政书正月吉日剡源戴表元谨顿首再拜奉书参政相公阁下表元尝闻之周公之相周也勤扵求士天下之士执贽而见者十人还贽而见者三十人貌贽之士百有余人欲言而请毕事者千有余人后世文人墨客夸而张之以为美谈表元窃独以为不然当周公时诚多士安有千余人日扰扰焉扵周公之门而不耻而受其谒者方疲精惫体有战国四豪吕不韦陈豨之所不暇曽是以为周公乎盖理之必无者也故夫古之君子之求人也其道必有不劳而致之而君子之见求扵人亦必有以自致贞女之行不出扵鄕闾知者详也鬻寳玉者不登门信者先也今有善匠将使之爲巨室问其材木之所产耳目之所经歴口疏指画一日而办求马价扵良御某优某劣某悍某驯虽千里之逺举能言之何者考之熟而蓄之素也伏惟明公以清材敏识隆名雅度振撼扵东南之日久矣东南之人情土俗时宜政理伸其乐而遏其所不堪者其事悉矣而况扵士大夫之行藏名实进退俯仰容之以礼貌动之以意气其知之详而信之扵先考之熟而蓄之有素无所不用其至矣而表元抱区区之贱愚譬之扵物瘿女矿石樛木驽驹媒贾之所不亲匠御之所不议自其少时顾尝以塲屋空虚猥鄙之文窃有司之科第以苟一日之禄而兵革以来心气昏耗虽童子之所能者亦皆废忘不可温习以是趦趄震慄守其常分积二十余年不敢以踪迹累明公之典谒去年秋有亲友自中都回则闻明公不鄙而讲其姓名扵公卿将荐之公廷登诸天官之选而使食劳扵下士之秩表元惊疑徬徨不知其何以得之者旣而思之明公之心古君子之心也明公之道古君子之道也推明公之心之道天下之士岂必待求扵我而后与之者乎推明公待天下之士之心之道其扵天下一民一物之未尽得求者惟不知则巳矣苟知之其有忍遗之者乎故因明公而前所疑扵周公之事者愈决表元之所以得于明公则终非其人也明公知之过而取之泛也虽然明公非知之过而取之泛也明公意表元之或可知或可取而不忍遽遗之也表元之非其人以其或可知或可取也而犹不遗之天下之士诚有真可知真可取者明公其忍遗之乎故表元不敢独为愚贱之身惧而为天下之贤士喜也不独为天下贤士喜而直为天下之民物贺也道里修逺贫乏未能叅候面谢而先之咫尺之书以摅其惓惓渐老矣俟明公功成业就它日或能从文学诸生后作为歌诗以颂巍煌盛大之美而或幸而能附託不朽编摩纪载以补山碑野乘之遗関以明明公之知人以侈东南门下士之遇盖未晚也初暄钧重加爱不宣赵氏婚启伏以叙杏园之年好久熟大门数榆社之文交莫踰贤从宜有丝萝之託以増金石之情伏承亲家某官次令女玉雪自持闻早闲扵妇事而某长男某缣缃不辍觉犹有扵童心当干蛊之云𥘉岂授姻之敢后夤缘高义邂逅成言之子旣亟扵有归吾宗遂从而获助讯三星之候庸币帛之是将开八世之祥倘衣冠之相映回孙氏婚启某宦学四方虽知名之巳熟婚姻两姓愿投分以非宜出扵盛心来此信绍伏承亲家提刑大监令姪封郡寺簿长孙男肖翁将仕温良之积必克世扵诗书而某男某次女少奎寒薄之资惧未闲扵礼法旣揆量之自审何扳慕之敢高辱问愈勤愿辞不获吾闻命矣敢虚道义之风其自今兹共振衣冠之绪回徐氏婚启伏以中年渉歴苦婚宦之萦怀邻境扳縁喜亲贤之在望投我尺素重扵兼珍伏承亲家学士令嗣宣敎籍甚醇明定熟㑹稽初学之记而某第三女在娘肃然清窭眞是东汉逸民之家草木之味偶同金石之盟遂叶相邀古道不较浮文两姓甥舅之欢足光吾党百年子孙之托昉自兹今其为忻愉㒺旣敷冩范氏婚启伏以江海浮踪旣屠羊之靡託山林余念惟䑛犊之难忘欲为诒后之谋爰择宜家之偶伏承亲家学士令女小娘子袭清门之礼训婉娩固宜而某男次纪守先世之儒氊鑚研尚浅夤縁诸父之旧缔合两姓之欢庻无异图以永良好丝萝可託实昉自以兹今氷雪相㸔是所期扵吾党扳縁之喜铺写奚殚舒氏婚启伏以吾州四姓之家久烦慕仰斯文一日之泽亦许扳縁䝉厚幸之如斯临嘉盟而甚喜伏承亲家学士令女小娘子早谙礼范如种玉扵蓝田而某男后庚穷守儒氊颇寻源扵潢潦夤縁草木之味缔合金石之交菲然微仪辱在高义论财夷虏正吾党之不为邀福祖宗尚后昆之见相忻愉之至铺述奚殚回弋阳赵教授启伏以山林偃薄分絶望扵青氊江海游从喜论交扵白首敢惜投瓜之报以呜伐木之求敬惟敎谕学士前軰东土俊流南宫旧物居楚客衆劳之目加以能言留番君遗爱之鄕久而成聚阅变化扵浮云外物谨行藏扵暮景修途乃迁九万里之图而从二三子之撰时方兴学必大修明堂辟雍之仪君若应征岂多逊公孙晁董之对清华之选造次可湏某猥缘虚名莫返初服病颡躄足居然弃物之逢时血指汗颜讵意良工之在侧旣循墻之不敢惟倚席以增慙所頼芳邻见分余映扁舟散发固难礼法之疎斗酒同襟倘许谈谐之数通燕右丞启伏以江浙同风久劳扵鄕往云泥异路遂隔扵瞻承盖以初无先容之言益成后至之罪比闻台从将压鄙封此而不预谒扵道周仆则自取踈扵门下然古人之礼见必有贽而儒者之业职当修辞聊效蚓蛩之鸣以当鴈雉之执伏惟右丞相公三光五岳之气𦦨四海九州之胸襟文雅风流不在王茂弘谢安石之下渊源议论及游陈元方郑康成之间方蜀道岌乎难登乃庐山屹其独立单辞造膝而雷霆收霁轻车就道而风日淸夷立谈亟拜扵璧双坐对不知扵席近径由棘列往间槐庭衮职以补躬絺绣加文而滋美医功以康国参苓解毒扵无形遗民有今其庻几之謡同类发吾复何忧之叹脱干戈而安钱镈逃桎梏而还衣冠有年扵兹伊谁之赐今者辍歩𬗋薇之府宣恩沧海之氓山君水妃収云霾而听令藩侯邦伯候道路以趋尘荣百扵㑹稽邸使之见章威万扵临卭邑令之负弩窃想明公之志非如俗士所窥必将措世唐虞无慙简册之载然后许身稷契尽酬韦布之言表元髪种种以欲华迹揺揺而靡止鼓三作而气絶巳不记扵前劳木再实者伤根矧敢萌扵妄想家有踰七至八之老道遇满十除五之穷耕铁砚以诳饥纴楮衣而觊暖取数㢘扵卜筮献伎穷扵优伶何待河清始有相知之至颇惊星动乃传鼎贵之来凡公意气之交皆昔朋逰之旧箧椟未满忍独弃扵遗珠刍豢方陈姑强羞扵茹藿知我罪我进之退之一维门馆之所裁自分泥途而已矣属时炎暑祗役江郊谅岂弟之有慿宜兴居之胥吉尚祈谨啬益保炽昌谨奉启事再拜以闻伏惟钧慈俯赐鉴念不备通苏敎授启某顿首再拜奉启伯清敎授学士同舍执事某一别光尘九更岁籥虽游从甚逺莫知桃李之成蹊而润泽不忘常如珠玉之在侧比从鄕论获採邮音谓将屈扵范模来俯临扵衿佩诸人动色知为文藻之故家我軰归心恃有波流之砥柱惟此絃歌之国素无刀笔之风越自近年诱成恶党鱼鳞田籍化为子虚之归鹤髪儒宗侮以侯白之术计虑踈而自䧟危穽造诣拙而倒持太阿信萋斐之小言弃隄防之通例貂不足而狗尾续惊位置之何多蚕则绩而蟹有筐几主名之莫辨得者不以为感慢之反以有辞宜谤议之喧天致纪纲之扫地怒室色市遂疑善类为皆然延㓂启关因令外侮之得入体貌衰而谁顾门戸坠而不扶然冠盖之林凄其羁旅之色事巳至此当取瑟而改调行或使之有弹冠而交庆兹盖伏承伯清敎授学士木假山之家世金华洞之精英方亿万计圜桥门首预登瀛之选及七千里距要服踵充观国之賔清谈雅歩而懐璧自如深潜屏处而推毂恐后居席之右载道以东洎敎令之未施巳观瞻之顿改当使大官贵将知有师儒之宗自然新学小生复还礼逊之美某旧依童习老缀賔游尘土容颜顾消磨之巳尽江湖名字犹记忆之未忘闻脂辖之在行喜同𫀆之有託川途孔阻凉燠靡常想恺悌之有慿凡兴居而胥吉未由面诇先致手书更兾司存倍加珍毖爰茂乘扵昌㑹以前迓扵亭除不鄙委令敢辞驽钝伏惟垂慈鉴念不宣回凌徳庸诸公启表元顿首再拜徳庸知事学士执事表元二纪荷鉏巳都忘扵旧学一寒弹铗敢过望扵新交不虞䟦渉江海而来获接凌厉风云之彦盻之青眼投以赤心谓其可为童子之范模遂欲大率国人而馆谷旣领订金之诺又来俪锦之笺陈谊甚高岂俗流之可及有言不食尚岁晚以为期惟是精力早衰渊源素浅使不深扵谬误得无赖扵高明诸丈先軰不一一奉记合并之间谢叙是幸谨此占报切几鉴融回舒子燕送鵞酒启某老而怜子欲分井臼之劳穷为择壻又得虀盐之頼政自安扵险陋谁或逹扵高明乃行眷私逺致庆问爱鵞封酒虽感咏之难忘烹鱼得书惟报酬之弗称代太学同舎内优成谢贾平章启伏以公堂较艺守三尺之拘挛钧路怜材恢一陶之坱北使寒畯动速成之想为国家増乐育之仁趋恩如归洁巳以谢若稽学制厥重舍优如缘宛陵之竿不能以足而为先后如主矍圃之射但聴所命而为去留至若积累而升较然劳逸之判踰时歴月进以锱铢坠地登天系扵眇忽角铅椠者叹其不易而执刀笔者阻之无难自非遇寛大之朝何以成濶绝之选伏念某虫雕无益免祸未陈进不得飞名誉以为高取仇览长涺之羡退不敢聚朋曹而造累蹈子厚尺椟之嘲独扵分寸之脐扳欲効寻常之驰逐诚非觊望之及动有侥倖之期洛阳年少之能言或轻初学阙党童子之居位躐见并行谓可满意以予齐更欲垂涎扵望蜀秉机併进取数巳多而乃雉采先成屡喝卢而未定马形皆具仅阙尾以不全傍观讶合颕之难相知惜亏篑之浅徐纾危悃仰吁元台造化之笔方勤文法之议踵至天人曰可堪舆曰否自竒比之多端执友称信交游称仁辱公言之交上径采佥同之请亟颁特逹之俞器跃治而钟镛材束薪而榱桷伏观褒衮尢重负芒盖度越常调之恩犹谓素怜扵庠校若品题佳士之目实非易得扵庙堂科塲之辞顿轻慈闱之色为动所谓生我成我不知舞之蹈之兹盖㳟遇太傅平章魏公别墅折冲翘材録用谓周官六典之法度必岀关雎麟趾之心谓洛水数世之源流可培菁莪采芭之用遂使鸢鱼之飞跃不强凫鹤之短长居然数竒亦以等进某敢不激昻弱盐报称隆知志乎上志乎中此亦傥来之别物优则学优则仕尚期无媿扵前脩不出他门昉自今日疏观民阁营造疏伏以名藩偃处实分灵鹫之南支古阁巍然尤据苍龙之左角非但尊严扵郡治盖将观览扵民风岁久日长霜摧雨剥工巳成而坏之可惜力有限而葺之良难惟牧守为古诸侯居处不容扵简陋如父母之役衆子奔趋敢惮扵烦劳各肩乃心共相斯举谨疏石屏戴式之孙求刋诗板疏伏以天台山高几万丈产人杰以何多石屏翁死未百年有诗名之故在思昔江湖半天下之迹定交真袁诸大老之间掀髯顾盻则轩盖成云握手笑谈而壶觞逹曙故其吟萹朝出镂板暮传悬咸阳市上之金咄嗟衆口通鸡林海外之舶贵重一时旣遭遇之如斯何消磨之遽甚今欲访刼灰之残烬斵文梓之新编风雅运开定有闻名而乐助英贤气合何湏同世之相逢慷恺挥毫琳琅照目谨疏抄题刋伤寒书机要疏伏以医为书行世自岐黄有此用心人说证无方虽仓扁难扵措手况伤寒之至切扵疗病以易差自张仲景以来若龎安常诸老旣隂阳虚实十能辨其八九何死生反覆百不将扵二三盖縁用药之时多至临岐而惑今欲一凖古贤之训明该治法所宜遇某衇则饮某汤传彼经则投彼剂大书标掲决无疑似杀人衆力板行即是慈悲捄物笔下霏霏之薄润眉间观欎欎之隂功䝉古崔敎授求路费疏伏以抱关击柝仕有为贫毁瓦画墁志将求食乃有北士来逰东州通隷古前之书为科举外之学譊譊诵说欲尽变荘岳之音皇皇道途竟不赋侏儒之粟广文之曹司何在考功之岁月何多居然代者之栖凄其去客之役昔陈师道有外姻寄食故能辞处约之金范希文在邻郡解官犹时鬻代劳之马今併无扵指掷欲逺办扵赍将惟当路之诸公贵人若是邦之君子长者庻几兴念聚刮氊龟背之资万一知恩有啣珠蛇口之报万戸府靳提控求仕疏切以阳燧露处借隙日而生光辉神龙泥蟠得尺水而兴云雾岂有英雄之奋发不资气势之依慿伏承弘道提控矮矩长身危涂缓歩取毛锥子投地谅世家之岂然辞柳列君染衣幸岁年之巳久今欲脱踪綘灌之伍谒选䕫臯之庭知已纷其如麻拾爵易扵若芥千金之裘非一狐之腋湏衆力之相成方寸之木俾岑楼之髙看修程之立至请题氏某各助若干赵道人北游疏伏以阅世千万尘何处有建徳国斋心三十日爲子说逍遥游佩烟霞爲赍粮指江湖吾传舍交梨火枣左右逢源金母米公先后御侮此自仙家之素有必湏人力以相成如龙藏芥中得水即化如鵰离鷇外待风即飞但举扬州緍缠与之径从洞庭剑渡行矣翁舜咨疏伏以挟策为仲尼之徒居然自异求食必伯夷之粟正尔良难窃见翁君舜咨家乏负郭之田躬希陋巷之节宁食三斗不肯随肥马以拜尘强持一寸胶乃欲遡下流而捄浊蕉间之鹿久去釜中之鱼屡生今将峩鲁章甫之冠分唐广文之饭顾穷坑之莫塞何选海之可寻凡我同逰岂无知已动色顾炙决非平生之心刮毛成氊是为衆力之助片言白水双翮靑云代史承奉谢安醮疏伏以上帝好生本哀矜而不忍下愚有过许悔艾而自新伏念某藐尔羸躯婴兹笃疾医师畨进几百药之俱投役隷顿劳积三旬而相守去死不能以寸得祸必有其端方当呻吟痛苦之中不胜忧危恐迫之至生身顺境则岂知夜食之艰难处事少年则宁免语言之凌忽或计虑再三而用以过当或经营什一而谋虑太深或乘巳喜怒而有所伤或见人患难而莫之䘏或暗室屋漏自亏戒谨之恭或肥马轻裘不思卑近之福诸如此类可得而殚今尽悟夫前愆庸敬陈扵真欵伏硕惟皇孚佑有赫鉴观活臣蝼蚁之身使沉痾之顿起延臣犬马之齿得警策扵将来誓以余生力成善士邓君䟽伏以为五斗米折腰有居贫而不免封万里侯食肉无委运以自求切见觉非学士邓君扬斾欧曽翰墨之鄕挥犀朱陆讲辨之地膏肓泉石几欲携老子入名山欬唾珠玑聊复对离骚飮醇酒固天机之洒落亦要路之峥嵘今者铁砚巳穿剡书将上大则绣衣乘传驱驾风霆小亦金銮代言剪裁云雾惟公意之所硕欲扵事势初无留难为交道之光华増儒林之脍炙蝇翼附骥自皆致扵盛心龟毛成氊想不遗扵余力笔膏一洒鞭影如飞城隍庙修造疏伏以一县之有城隍如心腹为体肤之主百姓之趋力役若子弟效父兄之劳本事理之相湏出人情之乐助睠惟兹庙剏自有唐溪山清雄据上游之最胜殿庑宏敞耸旧治之具瞻自丙子煽祝融之灾至巳卯议斯干之筑更三数舍虽粗有成规阅十余年犹未还前观盖向之官府亦知衆戸之硕输故免其科徭欲使期年而趣办惟此意之甚羙惜举行之不终扵是瓴甓之材露栖扵水浒栋梁之干云委扵山冈坐令肃穆之丛祠犹作凄凉之苃舍行路爲之叹息居民见而伤嗟今者邑政清明天时丰羙左餐右粥家余鱼稻之蔵十雨五风人思牲酒之报使班垂不期而竭作𣏌梓无踵而趋门绚发丹涂翚飞寳构上以妥扈从鬼神之奉下以展烝尝香火之严是在指挥之间适值作兴之㑹先王典祀非同浮屠老氏之淫祠它日穹碑併述武城桐鄕之遗爱斯文风播所至向从二歌者传咸淳徳祐中杭有善歌者十人以材貌闻扵天下兵乱流落皆相失其一人为一武帅得之绝幸有赀权而一人嫁为民妻在武帅部中方其末相值也音信隐隐常相闻旣而幸者创别馆求民妻而致之曰吾与尔畴昔固相同类也幸甚脱死邂逅于此愿相娯以尽吾志民妻曰娣意诚羙然吾巳弃其身草野间食餍糠粝衣极麻卉穷残蓝缕以求容扵膏梁绮靡间强而为之则辱其素吾不得行也盖凡使者三至三辞之其言如𥘉然幸者意坚请益苦民妻亦居贫久不敢相咈竟致诸馆中二人者相见问艰厄道故旧甚幸者惧徒留之不可以安民妻也则出少年女奴数軰烦民妻敎其歌而时与之禄稍使归有以赡给其夫家民妻旣渐衰老旧习歌虽善无所复用亦幸人传之遂不慙而为之教数女奴皆如法咿咿呜呜动揺其唇辅拘缀其肢体而为之及暮而始得休幸者自帅家间一至其馆按所授歌歌进则喜不进颇微督譲若恐不为尽心者民妻惋悔内不自堪而感其恩且业巳出终不敢怨意相得无违言戴子曰余在杭时见衣冠士大夫以文辞道徳相交游多矣一经患难反面如不相识而二歌者倡优技艺之流承平齿牙余论所不敢及者也其所为若是有愧之乎然议者犹以为贵幸者旣以义存旧则不当苛督其过贱穷者旣以礼辞聘则不当謟顺其欲斯乃求全巳甚之论君子盖无责扵其人焉札子回袁通父秀才送喜词并物札子某顿首再拜通父学士执事某霜露遗躯岂记生辰之及江湖泛识亦无庆问之交敢图英贤不弃衰陋浃洽旣成扵数而游扬肯吝扵余词至歌郢人之阳春以华綘老之甲子欲倚声而和则深愧七襄将卷锦以还则又贪十袭外有多仪之饷益寛逆旅之需姑薄叙扵谢言殊未殚扵忱悃尚徼永好俯赐深原渔说送王伯畏讲昼归新安江汉之俗多渔畜得鱼多则风戾日暴之以俟逺鬻者售焉其事常逸而息甚微有厌之辇鱼仰致诸黔𤏡山谷间初至墟民争趋之售十九明日什六又明日什二又明日无售者矣非民商薄土狭而易足无复多事鱼也新安今东南经生之江汉也儒者王君伯畏以成学转授扵乡寡求而自重养亲敎子虽无赢余不至缺乏鄕多名山川佳姻友良天好日壶觞过从絃奕谐笑未尝一日不从心适意而踰高从险迁凉就薄为广信之后为诸生讲经三年萧萧然空载而返值余亦穷复无以振发呜唿此不皆近扵辇鱼黔𤏡间者㢤抑余闻之古有大渔陶朱公能生蓄鱼尝自五湖入海游齐楚致千金商愈富术愈竒又荘周严光张志和之徒虽渔而不商名愈高予与伯畏更思之大徳癸卯二月朔日蜜谕赠李元忠秀才酿诗如醸蜜酿诗法如醸蜜法山蜂穷日之力营营村㕓薮泽间杂採衆草木之芳腴若惟恐一失然必使酸咸甘苦之味无可定名而后成蜜若偏主一卉人得咀嚼其所从来则不为蜜矣诗体三四百年来大抵并縁唐人数家豁逹者主乐天精赡者主䝉山刻苦者主阆仙古淡者王子昻整徤者主许浑惟豫章黄太史主子美子羙之扵唐为大家豫章之扵子美又亢其大宗者也故一时名人大老举倾下之无问诸子自是以后学豫章之徒一以为豫章支流余裔复自分别标置专其名为江西派规模音节岂不甚似似而伤扵似矣贵溪李元忠以诗游江西之同名能诗者略徧皆余所未识而不鄙请益扵余顾余之寡陋岂暇有益扵人乎姑与之言蜜以资同味者一启齿云剡源戴先生文集剡源戴先生文集卷第二十五剡源戴先生文集卷之二十五四明戴表元帅初讲义子曰先进扵礼乐野人也一章当孔子之时周道虽衰先王之礼犹有存者可以访问髣髴若老𣆀苌弘师襄之类是也然其人多隐逸放弃故时论目之为野人至扵威仪曲节华饰过盛则几伤其本而反以为君子仲尼感叹风俗之日移自言吾不用礼乐则巳耳幸而用则宁取前一軰质朴之人而后一軰之过华者在所损节而亦不尽以为非也其立言之婉寄意之切学者正当玩味但不知今去夫子时又二千年所谓礼乐不敢望及先进之野犹得仅如夫子时后进君子否耶官府市井间所不得问问礼乐之在学校古称学校为礼乐之官今礼之近古者几何何以为君子何以为野人古乐巳尽亡学校所可常用惟琴瑟而琴瑟亦非古声居其地则必为其事为其事则必通其说是不可以不讲也窃尝思之譬如山林田野间有人以耕农起家高曾祖父虽衣冠頽䵬辞令质俚而皆有古气迨其子孙修饰日増文为日羙而日不如旧古礼乐之至扵今不知又几何子孙之子孙而得与夫子时先进后进并论耶伏惟上饶名郡东南学问渊源所聚抵近世玉山尚书风声未逺表元穷鄕逺士迫扵诸公牵强而为此来开讲之𥘉敢以先后进礼乐异同为告自此得相与勉焉子与人歌而善必使反之而后和之歌诗之道古人不以为甚难寻常交际邂逅会集往往有之不必皆歌巳作盖多举古人成语以相委属而巳然必以当人情通事类爲善今也其歌诗能爲夫子发发而又能善则其爲人已不苟矣夫子扵此旣不失其倾冩之又不夺其委宛之趣姑且使之反覆咏叹然后自歌而和之想见一时客主襟懐春融玉盎渊停云止无形骸无渣滓此圣人徳化及人至诚尽物之一事非伹可以小智窥测后世诗必巳作间有从事扵倡和者非矜材而凌驾则拘韵而牵强其流扵乐府歌曲复皆委巷狎邪之作败坏人心污秽风敎莫此爲甚今欲与诸公稍稍釐正捐俗趋雅去华务质取古人三百篇以来之作可登扵絃诵可编扵简册者纯熟讽念可以观志可以养徳推而伸之可以使䏻可以成物其非体新声一切不用庻几近于夫子之指孟之反不伐一章此一章可以为士大夫观仁取善之法古人以战陈无勇为非孝偾军亡国不与扵射位而死也不得入扵墓域则兵败而后奔盖未足深以为夸也孟之反事见扵春秋传哀公十一年当是时鲁有齐难夫子之门人若冉有樊迟軰皆在兵间之反之为人不可详攷往往恐亦尝受敎扵夫子今也见其入门而能殿有勇而不居故深喜嘉称之与童汪锜执干戈卫社稷而不在殇例正一时事此圣人随材因事成就长育之妙如造化之扵万物大而大容之小而小养之形形色色无所遗弃俱成其羙呜唿仁㢤荘周之徒得其一节遂以孟之反之退让为常道为可以逃名逺祸而慕之慕之不巳流扵计较利害之私而圣人所以敎人之大指失矣学者审择之子曰富与贵是人之所欲也一章天地之间动物之最灵莫如人人之为动物而能最灵者以此心为之本也心为人之本而能动能最灵者以有仁也故心有仁则人得以谓之人心不仁则人不得谓之人虽名之曰禽兽可也敢问扵何而观之曰于人之处富贵处贫贱而观之而心之仁不仁可见矣盖夫富贵之为物非不羙也苟其道之当得而得之君子未尝避焉舜禹周公是也贫贱之为可恶苟其道之当得而得之君子未尝辞焉孔子之在陈絶粮乘田委吏伐木削迹之类是也如必曰我学为舜禹周公我有居冨贵之道我不可以不富贵我学为孔子我无取贫贱之道我不可以贫贱则其心不仁矣何也我有居冨贵之道我不可以不富贵则必慕富贵而苟求曰我无取贫贱之道我不可以居贫贱则必耻贫贱而不安慕富贵而苟求耻贫贱而不安其心何所不至其人何所不为其扵本心之仁何能保其必存而为君子哉故曰君子去仁恶乎成名君子无终食之间违仁造次必扵是顚沛必扵是言人能不夫其本心之仁不媿扵人之所以为人则不失扵君子之名不但扵平安无事时能存之虽急遽苟且顚覆流离之时亦䏻存之其为人也当冨贵而富贵则为富贵之君子当贫贱而贫贱则为贫贱之君子安往而不预扵舜禹周公孔子之伦乎呜唿天之命斯人以为人予之以最灵之心其初一也一能存之虽贫贱不失为舜禹周公孔子一不能存之虽冨贵不免近扵禽兽可不畏㢤子以四敎文行忠信宇宙之间一事一物莫不有理存焉君子不可以不知也然何由而能尽知之扵是必有方册纪载之鑚研师友问学之讲论是之谓文扵方册而得之则理在方册于师友而得之则理在师友是犹资扵外也扵是必有以㑹之扵心体之扵身而复验之于事物是之谓行文矣行矣君子之学可以本末兼该而内外交飬矣然不主扵忠信文何以实其文行何以成其行孔门之敎人所以切实用功之本盖扵此四事常常而不置也是之谓四敎今试与诸君亦循其序而略评之今之方册非古之方册也董仲舒杨雄韩退之在三代以下号为知道仲舒明经专主灾异杨韩旁取以工词藻吾人望此三贤犹不可企及而何孔门之言乎至扵师友尤为卤莾群居族处以位相高以气相长考徳问业之事无闻订疑辨惑之说不讲是文不足求也着书满家发言成霆退而察其谈扵僚友者难以质扵臧获号于鄕闾者难以合于闺门是行不足攷也平常小小筹度计较利惟恐不居前害惟恐不在后欲求如禹稷之以天下饥溺为饥溺必不敢当也与交㳺意气然诺不出几席之间朝许而晡巳不践欲求为託六尺之孤寄百里之命必不可期也是忠信不足恃也吾人试扵平日寝而寝思之食而食思之若然者病根蠹本正复何在大抵古人之扵文行忠信沿其一而可通其四今人一不成而四有余䘮良可悯痛窃意孔门之所谓文近扵大学之致知格物欲与诸君词章记览外先从事扵讲明义理之学傥其然乎故至诚无息不息则久博厚则高明至诚者真实无伪之称要其极惟天道可以尽之惟圣人可以当之世之人亦有知至诚之为美而为之者矣为之而不能无间㫁则其力不能持久则不能有徴验何谓徴验我为至诚而物应之扵此人知之扵彼是也今且以家庭切近事验之人未有不诚扵父母兄弟者也今有为人子者曰我诚孝扵父母矣而父母或不我悦我诚恭扵兄矣而兄或不我友是其理殆不然诚患不能持久耳使我能诚于为孝而持久无间㫁父母安有不我悦使我能诚于为恭而持久无间㫁兄安有不我友推而扵夫妇诚其敬推而扵朋友诚其义皆能持乆无间㫁而推而扵郷里扵邦国诚其信皆能持久无间㫁其行愈力其徴愈广又推而逹扵四方万里之逺而四方万里之逺服之质于鬼神而鬼神宜之被扵豚鱼而豚鱼孚之其精神功用遂与天地同运爲悠逺爲博厚爲髙明爲博厚载物爲髙明覆物爲悠久成物而中庸之能事毕矣然此爲圣人天道极处吾侪小人骤焉而语之固所未喻敢问平居日用之际亦尝有一思一虑一言一动不离扵诚否乎扵居处有能不欺暗室屋漏否乎扵飮食有能席不正不坐割不正不食否乎扵言语有䏻若思安定辞否乎扵交际有能不忘平生之言否乎扵辞受有能见得思义临财毋苟得否乎扵祭祀有能事神如神在见其所爲斋否乎凡一思一虑一言一动所以养诚之具皆备尚惧不能无间㫁不能持乆况又不能诚而何以爲人乎所以自爲扵已未至而何以责物之不我应人之不我知乎程明道先生十八岁学颜子终日端坐如泥塑人司马温公孩童时以食胡桃失言为父母所责从此终身不敢谩语吕成公伯恭少年飮馔不如意辄推按发嗔不食晚岁养成就至于家人不见怒色此皆前軰嘉言善行可以为至诚无息之助诸君试相与讲之何如子曰徳不孤必有邻此一章可以见圣人寛容笃厚与人为善之意先玉盛时礼乐脩刑政举为善者旣衆矣而又有以使之知劝为恶者旣鲜矣而又有以使之知耻传称尧舜之俗比屋可封成周人人有士君子之行虽不尽然其风气纯羙可知矣后世不复望其如古然人心天理何尝一日见其㫁絶故鄕里之故家遗俗学校之明师良友常隐然相与扶持之或豪杰兴起或闻见濡染大抵俱为善人之归无有有倡而无和者此之为徳不孤必有邻言其理势自当如此也今且与诸贤试以目前事验之徐行后长者坐不欹立不跛此近扵有徳人也谦冲退譲恂恂然言若不出诸口此近扵有徳人也诸贤以此人为何如若见之则必敬之重之心然之退而之其家则欲其子弟效之其有麤率躁竞憸中而利口者此近扵无徳人也诸贤见此人则必恶之贱之心非之退而之其家则不欲其子弟似之如此朝咻暮诱年迁月革见一不善自然如覩怪物惟恐不相离见一善人自然如对芝兰玉树惟恐不相人行之愈久习之愈熟何患风俗之不羙何患教化之不成刑不清而盗不弭邪此圣人周流环辙之余捄时衭世之心尚有见于此也讲学不明人多以异扵流俗为贤夫旣为贤则自然与流俗异但秉彜好徳之良心初不相逺其机栝在父兄师友先觉者倡率开导之耳谦尊而光卑而不可踰谦者人之盛徳然徒谦而不知所以爲谦则处巳接物俱失其宜而不足以爲徳矣故曰谦尊而光卑而不可踰言善爲谦者尊则能使其道有光卑则能使人不可踰巳也人情居冨贵鲜有不骄自古以来公侯将相如四豪之结客至三千人卑躬厚礼以畜飬之如公孙弘之开东阁以收四方竒士其身甘脱粟饭布被而不以爲耻可谓能谦矣不知有何功业及扵万物着扵史册此尊而不能光也贫贱之士人所易踰所以自重者谓有名教之乐道徳之羙耳彼以其富我以吾仁彼以其爵我以吾义乐天知命谨身节用以逺悔吝以安隐约所谓贤者不过如此虽带索行歌饥色满面而当路之三公千金之子欲与之交而恐不我屑也尚得而慢之乎苟使执柔行谄召侮取辱而不知谨焉则卑而人得踰之矣古之善处富贵而谦者莫如舜禹周公以大圣人而能取人为善能闻善言则拜能小心恐惧流言天下诵其功业烨然至于今不衰善处贫贱而谦者莫如孔孟孔子能困厄陈蔡而弹琴自如孟子能不见诸侯而辞万钟之禄天下后世谁得而并之按谦卦艮以一阳为主在上卦三隂之下下卦二隂之上上扵下卦则止也时止则止时行则行动静不失其时其道光明其象曰君子思不出其位夫动静旣不失其时而又思不出其位虽舜禹周公孔孟之事不过是矣菁菁者莪四章此诗四章章四句作序者以爲长育人材之诗郑氏直云长育之者旣敎学之又不征役则㫁爲学校所作儒者传授可信不诬今试以大意逐章释之首章言菁菁者莪在彼中阿者喻人材之在学校亦如莪草之生于阿中得其所养而茂也先王盛时其扵学校之士岂徒寛容逸乐之而巳想见一飮食一射御一歩趋一坐作之间不言而知有所谓父于尊卑之节焉知有所谓君臣忠敬之义焉知有所谓长㓜揖逊之序焉知有所谓师友聚辨之道焉知有所谓交际辞受之方焉故曰旣见君子乐且有仪若乐而无仪则散慢猥而不足以爲乐矣次章言菁菁者莪在彼中沚者喻人材随其髙下左右无不得所而畅逹如莪草之或陆居或水处而皆莪也道化流行礼义习熟耳不闻可非之言目不见可鄙之事身不居可侮之行生乎其时而遭逢教养如此心乌乎而不喜故曰旣见君子我心则喜三章言菁菁者莪在彼中陵旣见君子钖我百朋者陵浅扵阿而高于沚所及者愈广所𬒳者愈孚所得者愈深古人粟帛泉布外兼以货贝为用而五贝则为朋至此诸生自喻其遂心慰意之乐虽钖我百朋之多不足以为赐也四章言汎汎扬舟载沉载浮旣见君子我心则休者舟之为物可以涉险可以行逺可以载重喻人材长育之久其气质皆有成就可以见用扵世而不必扵用进退从容行藏自在原其功効之所以然者有以使之而然也休之为言叹美餍足之味此四章非先王学校全盛不足以当之吾徒生长扵二千年后不宜妄自菲薄何代无贤十室之邑必有忠信一卷之书必立之师自今以往相与讲明探索求古人居学校所乐者何道所以得者何业所以欲用者何才必有异扵后世之汲汲而求求之不得则悒悒而困者矣仲弓为季氏宰问政一章古之君子苟自知其道可以及人才可以用世则皆未尝有必不仕之心何也天之生斯人必有所託以治之我幸可以治之而又不屑为则狥巳之私而绝物太甚非君子之事也孔门诸弟子其贤者多不仕而仲弓之徒仕扵季氏夫季氏非可仕也季氏不可仕而天下皆季氏则贤者有终身不仕而巳贤者不仕则不贤者必仕贤者不仕而不贤者仕则天下愈病矣仲弓之贤岂不知此故不以季氏为嫌而仕之非独仲弓为嫌而夫子亦不责非独不责方且因其问政而敎之日先有司赦小过举贤才呜唿㫖㢤人之患莫大于自用其聪明非聪明不可用而事物之多非一已之聪明所能尽也故为政者必先使有司各任其职然后我徐考成否而赏罚之此先有司之说也君子谁能无过过之小者扵事又未害也人未得展其大能而先録其小过则人无可用而事必多废此赦小过之说也先儒有云强毅聪察之谓才强毅聪察小人如鲧共工桀纣亦或能之惟贤才则可用而不害扵政此举贤才之说也仲弓扵前之二言油然领㑹不劳致疑而惟以举贤才为问此其真知为政之要而不苟扵问也知人尧舜所难虽夫子不免失之宰予子羽而谓巳足以知之乎迨夫子敎之以举尔所知尔所不知人其舍诸而取人之道始备此二言者岂但可为季氏宰盖千万世宰天下法也圣道未明人才日陋爲学者未能治已而治人爲政者不暇信人而信已纎悉扵小节而卤莾扵大纲牢笼扵虚誉而濶略扵实徳闻仲弓之风可不愧汗自省也㢤子曰觚不觚觚㢤觚㢤人才之升降观于风俗之巧拙验于器物之真滥盖有其用至微而所関甚重若此章觚㢤之叹是也觚以角爲之或用之于飮或用之于书大抵取有稜角不机爲便今者觚名虽存觚制不古扵事未大害也夫子反覆形扵嗟恻不置此岂爲一觚发㢤窃尝思之吾徒鸡鸣而起日入而休凡託扵居处飮食衣裘翰墨父际动作之间修名而责其实恐无一可合扵古惟偷安目前苟且㓕裂不暇思及耳偶一思之有不惕然汗下者乎学校所以讲习道艺之区今所讲者何道所习者何艺坐斯席也想斯名也安乎否乎古之人皆躬耕而食惟仕者以禄耕爲其劳扵治事力不能自耕也今一名爲儒则弃耒耜离阡陌终日不知何劳而仕者之劳复何所爲乎衣本以蔽体厚之以御寒短之以便事华之以致饰严之以成礼惟儒者得服寛博逢掖今严华短厚与寛博逢掖混然杂居亦有知其然乎李斯程邈之学兴人以科斗大篆爲古今则又以李斯程邈爲古是字书不可知也离骚河梁之体作人以国风雅颂爲古今则又以离骚河梁爲古是词学不可知也推之扵官名扵仪礼扵日用常行诸事种种岂得皆与古合而吾持已处物憧憧然皆如暮夜游昏雾中投坑堕井不可自保何望目槃杅几杖之铭耳珩璜琚㻦之音而相警爲圣贤㢤故夫子之叹非叹扵一觚殆忧风俗之变将至扵如此也且夫子不独于觚然也叹拜下叹麻冕叹先后进礼乐叹借马阙文不啻屡拳拳焉以风俗之将衰在夫子尚不能如何不过私忧隐虑而巳吾徒则又何说惟当精攷而谨修之存之扵心持之扵身或可传之扵书告之扵其人其人万一有知其说者逢可为之时得以渐而正之风俗犹有望也子曰囬也其庻乎屡空一章人资质虽甚高茍饥寒衣食之不给则十有八九难乎其为贤学问虽不深使生理有以养其心亦未至遽然流扵不肖此论本止中人以下发夫子之门人最聪明者莫如颜渊其次子贡今也平居商略二子而乃有屡空货殖之叹何耶呜唿此不可以小事观也洪范曰凡厥正人旣冨方谷谷之为言善也且旣谓之正人安有必待旣冨而后为善盖先王之时天下无甚贫之民惟贤者在高位有俸禄采地之厚始得以言冨惟旣冨而所以居冨者斯有道矣颜渊之时井法虽坏窃意犹有坏之不尽者故荘周言其有郭外之田五十亩郭内十亩固非皆寓言也但支持有所不赡而时时不免空乏耳夫子扵此叹其居穷守约之操箪瓢飮食天乐内足泊然不以外物累其灵台此与陈蔡絶粮而弹琴自如者何异其曰庻乎者盖引之以自近也至若子贡之货殖先儒以为未能忘情扵豊约夫未䏻忘情扵豊约则是其中巳为货殖所累惜一金与贪万钟同一不化天之命人如是而贵如是而贱如是而贫如是而冨此理谁不能知惟安之为难彼冉求季路軰地位髙人几等夫子亦甚贤之然见其昏昏扵辞受去就之间仕不择地食不择粟谴怒之极惟取其名敎最不可容者攻之未尝以货殖为责其以货殖责子贡殆爱子贡之深期子贡之逺欲其至扵颜子之屡空而已颜子未尝多言言则中理子贡惟多言而屡中故出扵亿度在同门中亦不见其比今人见夫子一抑一扬遂疑子贡不得齿扵颜子之列又谓处饥寒逆境为小节皆未深攷也子罕言利与命与仁利者四徳之一命者天之所以赋扵人仁者人之所以为心圣人何以靳扵言㢤曰利非君子之所急其罕言之是也至扵命至扵仁亦若是焉盖夫性理之学其体也在扵心传而不可以耳受其用也在扵躬行而不可以言说今姑母论夫子时夫子没夫子之道湮塞晦昧者数百年頼孟子明之孟子没又湮塞晦昧者千有余年頼渔洛周程以来诸儒明之方诸儒之未明也人人以性理爲难言而不敢言故讲学者必尊所闻读经者必阙所疑推贤敬古风俗朴厚而真修实践之意常踰扵议论之表自诸儒辩析旣精记録亦繁字义无所窒扵心胸谈柄无所滞扵唇舌向也白首老生之不能谕者三寸童子类能言之可谓家游夏人舒向而渊源根柢有不暇计矣以此推之圣人所以罕言者岂非虑其弊之将至此㢤区区以空虚倚席扵斯亦旣再岁愧无所发明以称答父子兄弟之意切愿闲暇之时有惑相订有益相告取五经诸子之遗言隐义虽易通而非尽解者常常质难传曰母勦说毋雷同如利一也孟子之所非与周易之所取何以异命一也脩身之所俟与巖墻之所避何以殊仁一也司马牛之所难与管仲之所近何以别不徒求之又从而绸之不徒获之又从而赜之朝夕复熟彼此浸润庻几修辞存诚致知格物不无肤寸之益诸君子以为何如祭如在一节祭之以礼难言也其礼之所以然不可以不知也惟知其礼之所以然而鬼神之状隂阳之故皆了然扵胸中而祭可言也此章祭如在谓祭先祖时也祭先祖如先祖之存脉络相通精神相接此易言也祭神论祭外神若天地社稷山川五祀之类脉络何以相通精神何以相接此难言也古之人食则祭先炊飮则祭先酒马祭马祖田祭田祖以至捍大灾卹大患有功扵国有徳扵民者举不遗其祭今且静而思之人惟不知恩义则巳耳稍稍知有恩义则凡有力扵我者岂能忘之厥初生民风气朴野不但拙扵防患患亦未生不但略扵息争争亦未有洎乎争鬪患作人且不免与禽兽相食先后圣贤相继出而忧之扵是乎有管摄有拯助有敎导又知夫人之衣食居处生息扵宇宙之间一物必资一物之力资其力者必懐其感懐其感者必图其报此祭祀之所由始也笾豆诚陈尸祝诚设登䧏瞻仰若将临之周旋磬聴若将语之精神安得而不接血脉安得而不通乎至若吾夫子之恩之徳开吾人耳目洗吾人肠胃易吾人心胷续吾人命脉隆扵天地深扵父母又当何如其感何如其报丁祀在迩誓戒有言谨为诸君诵所闻而诸君省焉剡源戴先生文集卷之二十五剡源戴先生文集剡源戴先生文集卷第二十六剡源戴先生文集卷之二十六四明戴表元帅初讲义孟子曰子路人告之以有过则喜一章善者天理之总名人人有之人人有之而有不能有之者心不在焉故也心扵善者不但能有巳之善又能有人之善不但能有人之善又能与人同其善心不在于善者人已两失之矣今且以此章三节逐一䌷绎子路人告之以有过则喜是取人之善以去已之不善犹未免扵有不善惟䏻去其不善斯羙矣此贤者事也禹之闻善言而拜是喜人之善与巳相契虽有人已之分而同扵为善比子路相去甚远此圣人事也至舜则善与人同舍巳从人乐取诸人以为善一人之身而耕稼陶渔之类亦取扵人而能之取扵人以为善则人益劝扵为善是与人为善者也舜禹俱大圣人不宜分别就吾党今日所学且论子路子路在孔门最为多过初见时气象麤暴可掬从游虽久而鼓瑟言志侍侧之顷威仪应对毎见讥斥后来岀仕党季氏为卫辄平生本末无一合扵正理不知闻过而改者何事想见其为人纯诚信勇但有所闻知其不善随即羞悔不敢复作故能日克用厉薰摩浸灌陶写濡染而卒成大贤而称其可为百世之师也今人随群而趍逐队而处一般浮沉一般容悦故终身不见有过又或位髙齿长则人方誉之权隆势盛则人方惮之真见有过亦无人言荡者夺扵外驰鄙者安扵近务幸人不言偃然以为人事不过如是尊卑相承前后相袭耳不闻善言目不见善事旣以误已复以误人悠悠兀兀坐成凡庸此皆子路之罪人也㢤曲礼曰毋不敬俨若思安定辞安民㢤曲礼者先儒以为委曲说礼之事虽是委曲说礼此起初一章却是礼家大纲目处毋不敬者礼以敬为本戒人常常警畏不敢放纵怠惰俨若思者人思事时颜面必端荘俨恪持敬者其貌亦当如此也安定辞者人之发言不可轻躁必审定其是使之稳当无有后悔方可岀口安民㢤者言人能行此三节不但可以自安而见扵政事亦可以安民也总而论之其目三曰貌曰心曰言其纲一曰敬心在扵敬则貌与言皆在扵敬心不在扵敬则貌与言皆不能无失也世之儒者多言心属内貌言属外旣分别为二遂以为敬当主扵心而巳一戏笑过差一谐谑失节未害扵道殊不知心是貌言之根苗貌言是心之枝叶未有枝叶有病而根苗无伤者故其始不过小不敬而其终也卒䧟扵大不敬不可不察卫武公之诗曰善戯谑兮不为虐兮韩退之则直云张而不弛非文武之道夫文武之道岂使人谓戯谑可为者邪春秋之时一执玉惰一受脤不敬一行人失辞识者知其年寿禄位之修短尚书传洪范五事一曰貌二曰言所関顺逆休咎尤如影响犹是古人告戒流传常法如此今人所以不然者盖縁常情以礼为拘束禁制之物强而持之令人血气不畅筋骸不舒此不知理者之论吾党试以曲礼此一章玩味而习复焉心常常不敢放纵容貌常常端荘不敢轻扵戯笑言语常常谨重不敢易扵谐谑但见气象详和身心安乐今日为生徒则礼行扵学校而为贤生徒为子弟则礼行扵家庭而为贤子弟它日为人师长为人僚佐则礼行扵州里邦国而为贤师长贤僚佐推而大之无往而不宜无为而不顺其效岂不章章可睹㢤大畜象曰天在山上大畜君子多识前言往行物之大莫如天而山能藏之以此言学何学不充以此言徳何徳不具又大畜之卦内干外艮干者徤也艮者止也人之学行扵内能徤则无间㫁不一之病于外能止则无浅躁轻出之悔皆大畜之义也易卦本不专为一端而发此象旣取君子多识前言往行以畜其徳为辞扵义亦不为小矣前言者自圣经贤传及载扵简书闻扵谈论之善者皆是也往行者古人立身行事可闻可法者皆是也今之君子所以不如古人者多是自倚其聪明才智师心而行据已而发其天资纯美者或能暗合义理无大差缪而思之不周讲之不熟反致祸患其他强敏者强敏而失矜骄者矜骄而失苛细者苛细而失迟重者迟重而失惟多识前言往行则念念有龟蓍事事有轨范平时或得扵考究或闻扵讲明耳濡目染心领意㑹今日积一善明日积一善日日积之以至无所不通无所不悟如冨人多藏货物而不妄用如深山大泽草木生之寳藏兴焉而不见其运动一旦临是非据利害剖析无不中节施行无不合宜此大畜之所以为羙也按大畜以艮上九一爻为主而初九言有厉利已九二言舆脱輹九三言利艰贞六四言童牛之牿六五言豮豕之牙皆以止而不行为无灾尢有吉庆至上九始言何天之衢亨象曰道大行也言畜多而至此始可行也人不多畜其学问徳行而速扵欲行其志者可不爲戒㢤周礼天官冢宰以九两繋邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以冨得民此章言周公之所以聮缀邦国之民使之绸缪固结而不散者有此九事两者耦也犹言均平备具不偏枯孤单也一曰牧郑氏以爲州长是也民无土地则无生业使相养育九州之长各有土地以养育其民岂不上下相得凡言得民者非谓得而有之也谓得其心也二曰长郑氏以爲诸侯是也九州内之诸侯公侯伯子男各贵扵其国然苟徒以贵临之则威权控制势分扞格而不相得矣古之诸侯盖以贵养贱非以贱养贵也三曰师师之为言凡能以善敎得民者皆是也故以贤四曰儒儒之为言凡能以善道得民者皆是也故以道后世言师儒拘扵学问文艺故失其指如古之禹稷伊傅之流朝为田夫暮为卿相所吐之言皆为经所行之事皆为史至今千百世下遵之则为圣贤悖之则为愚不肖非师儒而何五曰宗民无族则离惟有大宗小宗之法则有族以相紏合六曰主民无主则乱惟有世世食采之主则有利以相赈恤七曰吏民群居易争惟有吏以治之则不至扵无统摄八曰友民分耕必力弱惟有友以信之则不至扵无救助九曰薮民各产常产而不及乎其它惟有薮以冨之则不至扵无储畜以上九事扵居民之法养民之具纎悉备尽人以为非周公之书非周公谁能为此书㢤吾党今日学问且先扵师儒二项讨论玩味所谓贤者何说所谓道者何物设使居田里其何以为俗设使居官府其何以为政贤莫先扵自治而后可以治物道莫妙扵无为而后可以为事二者其何以能得民之心知之必可言言之必可行惟毋汎汎然以为方册之空谈幸甚说命惟学逊志务时敏厥脩乃来允怀于兹道积于厥躬惟教学半念终始典于学厥徳修罔觉古书言道徳未有如此数语明白详尽者天下事物莫不有道惟我能自修之扵心则徳为吾徳而所以能积之修之则在扵学当传说时异端诸子之说未兴文辞利禄之诱无有其所谓学以所谓道徳可以想像按据而知也说命三篇说学惟説学于古训要自是一种格言大训载诸学宫简椟之中老师宿儒伏扵田野耕樵之流当时尚可致问而今茫然逺矣如傅说其人即是其类今试以意求之学惟虚心可以大受先若傲然以巳见实之它有増益由何而入故贵扵逊志然一扵逊志而不及时用力又失之悠缓故贵扵务时敏旣逊旣敏所修者滔滔而来而愈信愈怀不敢怠忘则积扵厥躬此一节也学不止扵独善其身必有以及物而后可以验学之进故始扵自学而终扵教人体用内外各得其半虽巳能如此惟念念主扵学功力无间㫁则所修之徳有自然而然而莫知其然者矣此下一节也两惟字三厥字三学字此其立言之精垂敎之切诚可为学者警枕又三篇中指实事多引空言少期其身必以伊尹期其君必以尧舜渊源气象上与禹稷臯陶下与孔孟初不相逺汉儒明经家说若稽古巳三万言岂足以知此而况扵后世生于异端诸子文辞利禄之俗穿凿剽窃又岀汉儒之下者乎子路使子羔为一章子路之为人最多过最勇扵改过惟勇扵改过故虽多过而不害为君子此章何必读书之云发扵为季氏宰时从游旣久渐染旣熟何以有此麤率可谓驷不及舌矣然不知此乃子路进学之候以自信可也而以处子羔则非矣子路以政事称其扵治民人何疑之有若鬼神之事固尝亲问扵夫子所谓社稷亦必讲习有素此二事虽不必读书而可以为学子羔之资质虽美度不敢望子路敏不及子贡勇不及子路其从游之久渐染之熟又未必及子路而子路遽荐之为宰又遽然许之何必读书何其容易之甚邪又况人之聪明有限事物之义理无穷假使读书巳多见道无蔽尚不可废学故夫子老而学易其语人曰仕而优则学而子路未知子羔之何如乃先㫁之以何必读书几何不以人民社稷为戯乎夫子旣斥其佞子路亦必愧悔闻其说者宜可以为戒而流俗之弊至今反以为口实得百里之地为古诸侯见儒如仇见书如毒药怪物悍悍然曰儒无益扵世曰书能误人相率摈而弃之呜唿安得知过服义如子路者而与之语㢤子曰中庸其至矣乎民鲜能久矣中是不偏不倚无过不及庸是平常此二字惟圣人能行之若非圣人决然有偏倚决然有过不及决然不能平常故处事而无偏倚无过无不及与夫合扵平常者天下之至理也旣是至理自然民鲜能行之尧舜之禅授扵理当禅授尧舜不容不禅授禹之传贤扵理当传贤禹不容不传贤以至汤武之应天顺人伊尹周公之训太甲敎成王仲尼之辙环天下由后世观之其事至难其迹各异在圣人当时处之不过当然之理此所以为中庸也道学不传汉儒遂以胡广为中庸夫胡广阿时取容持禄固位其所长但能记诵典章仪註以为口耳之资用心行事全不正当何㢤其所为中庸乎近世士大夫说及中庸又䧏而归之中才庸人闻中庸之名往往讳而叹之故毎发一议每创一事必求以异扵人嗟夫中庸者夫子子思谆谆以教天下后世以为之难能而士大夫讳之不为亦可伤㢤良冶之子必学为裘良弓之子必学为箕始驾马者反之车在马前天下之艺惟其辛苦力学而后能者不如天性之自然天性之自然发之扵内耳目之聪明接之扵外有不学学必积矣良冶之子当学为冶良弓之子当学为弓父业而子世之宜也今日良冶之子必学为裘为弓之子必学为箕何也以言为冶之家习见其为冶之事锢补穿凿者有似扵为裘故不用之扵冶而用扵裘为弓之家习见其为弓之事调揉挠熨者有似扵为箕故不用之扵弓而用之扵箕此亦天性自然之所近得扵聪明之所接故不待力学辛苦而能者也岂惟艺人之学为圣贤君子之事亦如此也学仁者始扵孝弟学义者始扵不妄取学礼者始扵不妄动学智者始扵不妄为学信者始扵不妄语学仁而能孝悌虽不得仁去仁不逺矣学义而能不妄取虽不得义去义不逺矣学礼而能不妄动虽不得礼去礼不逺矣学智而能不妄为虽不得智去智不逺矣学信而能不妄语虽不得信去信不逺矣故曰性相近也习相逺也性本有此物而不能孝弟性本有此义而不能不妄取性本有此礼而不能不妄动性本有此智而不能不妄为性本有此信而不能不妄语是得之扵性而失之扵习也是良冶之子不特不为冶而併不能为裘良弓之子不特不为弓而併不能为箕也为冶为弓也者性也为裘为箕也者习也仁义礼智信也者性也孝弟也不妄取也不妄动也不妄为也不妄语也者习也聪明者所以严其性之所从出谨其习之所从入者也礼记又曰始驾马者反之车在马前何也此言马之性难驯人之敎之者劳故始驾马者车反在马前人性之易学不如此也人之聪明所以能爲万物之最灵者谓如此类也人之子弟有聪明而不能用至扵自污其所习自弃其所学者真可惜㢤子曰善人爲邦百年诚㢤是言也善人慈祥信实之称爲邦犹言治国凡今子男百里诸侯属皆是也胜残去杀是化残暴之人使不爲恶旣不爲恶自然不用刑杀此是功效比扵唐虞三代雍熈泰和之俗有深浅然亦可以爲难矣夫以慈祥信实之人临民莅政能使其人不爲恶而免扵刑杀此非一人一日所致故必待扵百年之久先儒谓汉自髙惠至扵文景黎民醇厚几致刑措庻几近之唐虞三代旣不易爲儒者说汉初礼乐则不暇兴经术则初未讲风气可谓朴陋之甚其爲政者萧何起自刀笔曹参周勃軰皆百战行伍而一团真淳寛厚之味令人感动盖承秦人刻薄之余真所谓饥者易为食渴者易为飮也萧曹旣创之扵前相接为政者申屠嘉周亚夫之徒亦如泰山乔岳然不动虽无善人之名而有善人之实后来公孙弘以明经封侯作相儒术始显海内亦纷纷多事以此想望善人为邦气象欲如汉初以来何可复得论者遂疑儒者无益扵世多虚而少实徒劳而无功儒者亦无以自解殊不知汉初鲁国两生及申公董仲舒等若幸而得用又久其岁月又推举其同类使相继至扵百年之浃洽安得无效祗如陈太丘鲁恭卓茂仅得尺寸之地亦自移风易俗耻扵为恶大槩可以见矣岂可谓儒者无益扵世而皆可疑耶子曰伯夷叔齐不念旧恶怨是用希天下之至难平莫如怨而至易偏莫如好恶我有是善也而人不知以为善我未必有是恶也而人㫁之以为恶怨斯兴矣人有是善也而我不知以为善人未必有是恶也而㫁之以为恶好恶斯不足孚扵人矣伯夷叔齐以清隘闻扵天下郷人一冠不正望望然去之与恶人居若坐涂炭中意其平日必持已太严而责人巳甚夫人乃以为不念旧恶怨是用希谓所恶之人今日为恶明日能改过为善则伯夷叔齐亦不追记而咎之审如斯言岂有一毫芥蔕荆棘之意以此道处一家则一家可以无怨以此道处一鄕则一鄕可以无怨以此道处一国则一国可以无怨以此道处四海则四海可以无怨先儒疑二子旧恶之事无以考以愚观之武王以至仁伐不仁八百国之诸侯同心归之而二子独非之是与八百国诸侯宜爲怨者也然天下后世至今以武王爲是亦不以二子爲非盖各当其理也然则用伯夷叔齐之道岂独四海可以无怨虽万世无怨可也今之人好恶不由其理一杯羮徳色则悦之一睚眦反唇则仇之闻二子之风亦盍少动心乎子曰后生可畏焉知来者之不如今也四十五十而无闻焉斯亦不足畏也巳爲先生长者之法主扵敎言逊譲安有以后生爲可畏又许其有求闻之心者㢤呜唿此可以见圣人敎人恳切之极矣人非生而知之谁能废学学则虽单夫窭人而可以爲君子爲圣贤不学者虽尧舜之圣不免爲小人愚不肖爲君子者爲圣贤者人常畏而敬之爲小人者爲不肖者人常贱而鄙之此必然之理也今夫一等同鄕井同国族人物相似也家世相似也年位相似也而能修饰衣冠遵守礼法口无妄言身无妄动衆必共相指目以为模楷此闻其人而可畏者也其有沉酗佻逹狎䁥非类㓜不逊弟长不慈敬衆必共相指目以为疵疠此闻之而不足畏者也推之扵庠序扵朝市皆闻而知之善者必有举之以为公卿士大夫不善者必不免紏之而蹈于罚善有可举为公卿士大夫而不得为公卿士大夫君子谓之命恶有可蹈于罚而不及蹈于罚君子谓之倖而人之为人不可不自择也为先生长者之法不可不劝其为善而阻其为恶当夫子之时风俗犹羙先王遗文余泽犹有仅存扵草野之间惟无老成师传以接引将就之故怅怅然不知所归夫子劝善阻恶之权旣不得见扵为政拳拳此叹必发扵倦逰归鲁之日然则亦可伤矣其曰四十五十云者人能自少小始有知识之时而学之则年之至此必有一善以闻扵人非谓四十五十而始攷之也吾党之年视四十五十为有加所可以闻者何事所可以畏者何道所可以敎后生者何业亦盍先讲明之有孺子歌曰沧浪之水清兮可以濯我缨沧浪之水浊兮可以濯我足孔子曰小子聴之清斯濯缨浊斯濯足矣自取之也人必自贵也然后人贵之其贱也亦惟自贱而后人贱之也孟子此章引孺子之歌孔子之言本为当时祸福而发其实天下之理莫不皆然夫沧浪之水有清有浊水幸而为清则人取之以濯头上之冠缨水不幸而浊则人取之以濯足是因其体之有清浊故人用之有贵贱今有人焉口诵圣贤之言身履君子之行则鄕里必取之以爲师范国家必取之以备官府是犹沧浪清水之贵而人取之以濯冠缨也又有人焉言不出扵礼义而鄙悖是习行不凖扵先王而市井是行则朋友必弃之以爲恶子官府必摈之以爲凶徒是犹沧浪浊水之可贱而人取之以濯足也同一水类也而用之有如此其殊同一人类也而待之有如此其逺亦可以自择矣或曰水本清也而人有用之以濯足人本贤也而人有不用之以居髙位则柰之何曰是有命焉不可以槩论也季氏世爲大夫而孔子懐羁旅之忧臧仓王驩得君而孟轲有不遇之叹故君子得福以爲常而小人得福以爲不幸小人得祸以爲常而君子得祸以爲不幸亦犹水之淸者人固辱之以濯足而可贵者无损水之浊者强用之以濯缨而可贱者犹在也循理以安分修身以俟命事之在我者谨而行之事之在人者静而听之学问之道其庻几乎恻隐之心仁也羞恶之心义也恭敬之心礼也是非之心智也此四句孟子前篇已尝言之引仁义礼智归扵人心最爲亲切大抵天之予人以此性止有仁义礼只是以恭敬爲仁义之节文智只是分别仁与不仁义与不义之是非三尺之童亦知仁义非心外物而其初本因告子义外之辨今天下后世但知告子之害仁义而不知其害实起扵老子老子扵孔子爲前軰多读书识道理孔子亦尝问礼而其言曰大道废有仁义智慧出有大伪曰绝仁弃义民返孝慈绝巧弃利盗贼无有呜唿是何言乎然老子之说险怪不经其害在孔子前而孔子终身无一辞非之告子之说缓扵老子而孟子略不少容何也夫子道高以为我之教行则彼论自息孟子则不然以为失今不攻后害愈甚故当时亦称孟子好辩卒之天下后世因孟子而遂知仁义者辩之力也吾党今日不必追咎老𣆀深非告子羣居终日固未暇忧人之忧急人之急且问自身当恻隐者何事居穷无事固未识譲千乘之国且问自身当羞恶者何物出门固未能如见大賔且问居家能不欺暗室否居鄕固未能使人质决曲直且问能无间言扵父子兄弟间否是四事也恻隐也羞恶也恭敬也是非也皆良心也皆非他人所得与也盍亦返自思之剡源戴先生文集卷之二十六剡源戴先生文集剡源戴先生文集卷第二十七剡源戴先生文集卷之二十七四明戴表元帅初古诗五言大名元复初郎中携示感遇五言八章次韵并陈东平曹子贞编修蓟丘曹克明敎授美人乘天风手吹玉参差我有龙门桐缀之冰蚕丝空中一偈荅闻者为忘机神马已岀河鳯皇且鸣岐悠悠百年内傥有相逢时我登海山巅羣丘耿如芥客来谈九州更诘谁小大神疲穆满驭足蠒神始载终然方寸心扰扰躯殻外流光如急水一去难复再归来坐虚室始觉身安泰老马寕为驹即且或甘带名迹吾不嫌全生聊逺害明有不见睫智有不卫足学静三十年晩始悟无欲履卑惧名髙居群忌行独不见歌钟家白日卧金谷不见带索生行吟扣哀竹爲君慎燕息顾兎方在腹东阳方韶卿惠古意七篇久不得和五月二十六日将假馆宗阳桥稍有闲暇乃爲次韵因寄讯彼中吴子善前軰子善陈文毅公同父甥孙长岁狎纷諠新庐稍踈静虚名亦相累簮珮来整整青天戍楼柳白日仙林杏散书一长謡消此清夏永二营营寄巢蜂白昼争空花䟦䟦縁壁虫喧飞乱如麻譬如恶俗士便不挥鞭挝桐君何处来隔壁闻瓠巴三旧文空中云零落迹易消新交江上流来去同奔潮蔼蔼玄英孙望之十舍遥愿尔多黍稌相投共箪瓢四人胆小于壶揣想无限极及其遂所愿不过一消息金华文物府前哲余楷则千年万年名岂使夸者得五作诗如挽船学力乃篙橹向来牛耳盟诸老肯多许元晖云树荒仲宣江海阻之子归未归相思慰风雨六德孤谁愿髙气寒谁愿淸斯文邹鲁来壈坎劳其生岂无性命忧艰难愈同情如何及门士亦作胡越声七永康经济学近古将无同甥孙世其业汗马收全功我欲揽遣迹双眸氷镜空君亦跨黄鹄吹箫白云中韩君羙经历赋孟夏木长五诗示仆因写鄙怀通呈阮使君君美时与诸公讲易吾评陶渊明略似段干木诗文虽满家不饱妻子腹仰瞻清风柯俯窥白云谷谁能为升斗辛苦受羇束因君寄髙韵千古动遐曯以羔裘如濡洵美且俟韵为八诗送夹谷子括赴明州推官鑑虚磨愈明絃柔调自直临民要儒术非但用三尺君看春秋学从士能㫁国人情岂相远赠子以不惑二水耕当用牛陆行当用马诗书无近功平世安可舍吾州兵荒来冠盖多苟且寕无段干木意气能少下送袁季源之婺州因简范经历为山不愿髙为水不愿深水深蛟龙集山髙虎豹蹲我有避人法终日衣冠林煌煌钱塘城㳺尘昼为隂岂无青云交难在相知心岂弟袁大夫寒窓理闲琴峻坂为牛力炎天九秋襟胶漆四十年龆齓以至今天欲饥饿我使子无黄金劝仕拙不谐驱耕弱难任低回向谁门后生气骎骎今晨积潦霁鸟乌有好音约我共行役东平歩嵚嵚皎皎婺女精弥弥双溪浔台有白马生风稜共萧森文林惜妄动动必向所钦吾评古毛义志行近骞参公府许辟召屈身非禄淫斯人我知旧长髯善娯吟穴蚁夣离合风花命浮沉往者纳千䞇终然遗一簮欲行又不得岀门失前禽子往再拜问何由振聋喑次韵荅朱侯招游海山江南春草黄江北秋鴈飞穷居念还往故物悉已非我有青云交山林可同归十年学抚琴对客辄累欷岂不愿和恱调苦心易为青天无古今白日相因依向来炎炎人所得一何微成者化埃尘不成翻祸机玉美受雕镌马良遭绊鞿所以旷逹士但贵知我希请休接舆歌且急梁鸿噫名微少士责身闲免官讥寕无一日力相寻尽﨑岖霜鱼碧玉鲙水菊黄金辉君歌我按筑我舞君揽衣此日为君欢醉游敞船扉题陈髙士所藏冬青枝上白头翁画飞髙得珍丛青子饥可食不知何忧愁二鸟头亦白道人天机深清斋意相许頼汝不能鸣一鸣嫌杀汝以空飞本无迹韵为五诗往扣广微张公智有不近名贤有不践迹百年如飘风谁作远行客所要在持久以道自消息吾师岂欺我白首方学易浴蚕沙溪水一首为上饶陈烈妇作烈妇信州上饶人嫁同郡叶氏年二十五生子四龄而寡丙子兵㓂起能以智全其家岁饥发粟赈贫类大丈夫慷慨知大节非徒守闺门贞行而巳有司上其事赐旌表蠲复如法浴蚕沙溪水採桑玉山巅丝成白稜稜胶作烈妇絃烈妇何所言絃中意缠绵一说鸾影孤二诉雏巢穿巢穿尚可葺影孤恨终天有食不自肥衆禽仰喉咽真宰悯其疲劳役尽弛蠲及今雏长成雏羣亦蹁跹朝阳照岩林枯藁生光妍黄蘗谁谓苦铁石谁谓坚请君屏俗耳听我沙溪篇书叹七首王生困缧绁刘子急征追舒叟挈家走几遭鞭与笞我无三人辱阖门但穷饥饱死世更多徒忧何以为敢作小夫叹聊为才士悲舒子髙品藻王生怪衣冠处世那得尔譊譊真自残刘子最多爱逢人倾肺肝劝我学其道缩身可泥蟠胡为亦不免念此坐长叹英莫天上星碌碌涧中石升沉虽不同精爽或相激我有知名文四海邯郸壁遭逢不自閟颇为谈者惜谈者自不知斯人宁易得袁弟豁逹人陈兄静黙士平生少附丽颇与同忧喜迩来怪事发谈笑不可拟一爲脱渊鱼一爲坠柯蚁吁嗟其柰何天运固如此数友越州居无书巳三年台州巳无数逢人毎相贤日夜忆逺友逺者隔蛮烟风气不择州俗情轻目前管鲍死何处寄酒洒其阡结友何用多管鲍无三人读书何用博得少全其身君有狥名子扰扰起风尘朝逐冨儿飡暮联豪士茵归来反如客鱼鸟亦相嗔苏州米空熟越州人不来缓急托逺婚不如傍蒿莱蒿莱在篱落爲我障浮埃生女属他人生男尚婴孩从何得饘粥作此聊自咍观村中祷雨三首十里不同云五里不同雨天公白茫茫乃尔多肺腑人言蛟龙神象类可以取蛇虫当此时行路谁敢侮飞腾信有术忍待号者苦咄哉神禹功浩荡流万古二昨日苗穗赤今朝洒然靑颇知穷旅人百金换颜形念尔虽微根同禀造化灵自古有枯旱人类几千龄恐是自生化难皆问苍㝠野草人不怜何独不凋零三西村送龙归东村请龙出西村雨绵绵东村犹出日共称西人良或是穷可恤谁知所雨粟尽入东村室儒生无爱憎但喜𬞞蓏实通年一饱厨犹在兎园帙山中翫物杂言十首时露下百草流萤此飞翻初如灰烬微忽作秋星繁念彼生育处回光照其根君莫轻流萤流萤尚知恩二靑橘霜露时英英秀中园问讯讯居人今岁胡不蕃云有孤儿来手触枝上丸呜唿此义木痛感在吾言三野果散髙林雀鼠食之宜设非人所残一颗不敢窥寕由网罻防亦无神物司食道固当尔雀鼠犹有知四见狗须不走见蛇湏拱手不走尔非偷拱手亦相厚无欺物自信能胜谁肯负不见吴山虎郭文探其口五鸟有反舌者自古比䜛人时气一朝迁此舌竟不伸衆鸟莫不然更鸣以存身如何能言士聒聒无止辰六犂牛有土德体厚静绥绥岂无牝牡情不自求其雌终朝草栈间若忘渇与饥嗟彼位儿髙乃尔难自持七精卫勇填海鹖旦苦求明明尚可得求填海何时成我观飞鸣族一一各有营但为口腹谋遂尔遗其名八燕是孝义鸟常栖孝义家堂檐白日煖上下静无譁以此托躯羽祸福审不差谁云知数歴俗士义之夸九圃人忧孽虫为𬞞畜鸡雏小鸡择虫啄大鸡遂啄𬞞虫去𬞞亦尽对之可欷歔昻昻髙冠帻反不小鸡如十蚯蚓食土壌蚩蚩何所为蜩蝉饮风露蜕上髙髙枝卑者慕其仙飘飖安可追倘令智相及无羡亦无悲自居剡源少遇乐岁辛巳之秋山田可拟上熟吾贫庶几得少安乎乃和渊明贫士七首与邻人歌而乐之贫贱如故旧少壮即相依中心不敢厌但觉少光辉向来乘时士亦有能奋飞一朝权势歇欲退无所归不如行其素辛苦耐寒饥人生系天运何用发深悲二我居在穷巷来往无华轩辛勤衣食物出此二畆园薤松郁朝露桑柘浮春烟以兹乱心曲智计无他妍择胜不在奢兴至发清言相逢樵牧徒混混谁愚贤三松风四山来清宵响瑶琴听之不能寐中有怨叹音旦起绕其树磈砢不计寻清音可敷席有酒谁与斟由来大度士不受流俗侵浩歌相倡荅慰此雪霜心四中年渉事熟欲学唾面娄逡廵避少年起秽不敢酬旁人吁巳甚自喜计虑周微劳消厚疚浅辱胜深忧从知为下安处上反无俦人生各有志勇懦从所求五古人重畎畆有禄不待干德成禄自至释耒列王官不仕亦不贫本自足饔餐后世耻躬耕号唿脱饥寒我生千禩后念此愧在颜爲农倘可饱何用出柴关六村郊多父老靣垢头如蓬我尝使之言辞语不待工古来名节士敢望彭城龚有叟诮其后更恨道不同鄙哉譊譊者爲隘不爲通低头拜野老负耒吾愿从七去年秋事荒贩籴仰邻州徤者道路间什伯成朋俦今年渐向熟庻几民不流书生自无田与衆同喜忧作诗劳邻曲有唱谁与酬亦无採诗者此职何可修丁氏厚德堂贱士怀永忧一物常恐枯贵者止营私智或遗妻孥肉食从古鄙黄金使人愚我游四十年钱塘车马区但见挿桃李谁曾种桑榆白头识丁子仪冠俨于于示我厚徳编嘉名在塘隅谈之为踊跃喜气生眉须愿子冨仓庾人人饱餐餔愿子多酒浆日日开樽壶行藏自有命不谒守钱奴排律十七韵贺阮侯伯子芳城春树晚清海月弦初瑞出三神岛光缠五马车眼中新鸑鷟膝下小璠玙锦褓看争羡犀颅画不如试啼賔错愕献夣媪勤渠庭舞张公鹤门填孔氏鱼一时官府庆数世甲科储闻说衣冠里髙増棨㦸闾民随阮公姓邻禁宛溪鱼东去龟浮印南逰雉遶车隂移棠芾芾骑拥竹舒舒政有儿童恋謡听父老余攅眉询赋额正色署刑书暗室天如镜心田老自畬看骑金腰袅待弄玉蟾蜍我欲歌三贾谁䏻说两徐先随汤饼祝聊当贺钱醵傍家东北有山曰绍地余幸得之规以为素荘也绍地吾所欣他时以藏我冈原见逾美松柏栽已伙双流交在右一几平连左忆惜初经营登髙忘蹩跛年衰巳渐怯歩暂石频坐居然契劵叶偶尔龟策可心手之勤劳躯骸庻安妥况复近芳茨时能荐蔬果虽无刘伶锸略慕王孙躶谢陈君祥宪使时郡家以余充岁贡陈侯颇怜之令无行鸾凰不鸷暴珪璧无锋铦评材容一切未觉世论严仆昔江东归二纪操鉏鎌闻山但庐霍慕水惟沱潜宫车岁千两未省谒帷幨岂无赵张伦居突不得黔新年有吉语所在兴循㢘惟此沮洳氓生涯啬而纎营疲负挈陆取困涂霑赫赫金铺门风雨今无檐皎皎华裾生尘土今无䄡分台得陈侯笑语脱烹爓仁贤所居国不言革顽憸侯家仲举峻何如太丘谦问侯何所为深坐静春帘问侯何所学净几飘风籖俨雅菑川公髙节齐晋瞻横流滔天来挺身卧西崦何以赠陈侯孟光书满奁名曰事言补其辞清以恬岂但资稗官五经之韬钤从来名世士必有渊源渐侯识民蓍龟侯材国梅盐诚令以德举遐讵䏻淹愚者理宜止容仆守穷櫩往时王逹盖甞与予评陶颜二公云鲁公乞米于李大夫者李大夫光弼也而怪渊明所乞食失其主人名氏以为恨余按渊明乞食诗云饥来躯我去不知竟何之行行至斯里叩门拙言辞则是渊明爲饥所驱本不知爲何人家而叩之亦可怜矣然渊明家有五男子传称翟氏志趣亦同能安苦节夫耕于前妻鉏于后又责子诗雍端俱年十三或当别有庻母渊明又甞助其薪水大约计之不翅百指之家而当饥饿单身竟行望屋求食不知其家何以为处乃不如鲁公阖门同饥共饱择英贤可语者通情焉不亦可乎余家与渊明略相类不敢用渊明法壬辰春有感于故人之言遂和渊明诗韵将求如李大夫者而告之今朝胡不乐取书一哦之饥穷古不免陶生良有辞骨肉同天伦僮仆縁食来如何长年中万事付酒杯脱身得一饱激烈陈歌诗不如鲁侯仁借贷英雄材嗟余亦有作欲向谁同贻君莫夸少年一首赠余光逺君莫夸少年与我惫者疎我亦甞少年少年君不如谈谐今巳忘犹有少年余东南山水国早得飞长𥚑春园虎丘树夏槛玉泉鱼呉妍与楚艶过眼日千车当此秋风凄游子易欷歔我时未更事意气益发舒出门有佳侣遇胜不得虚惟忧日晷短当去亦踌躇官曹人所厌髙士不肯居平生纵观处最在客南徐姻党四面集綵衣摊安舆停觥待淮蟹醇甘逮僮胥道路无此愿此愿胜鄕闾自从秣陵归郁郁不再摅三间风雨屋僻其荒林墟非君好事者谁能至吾庐今来建溪上逢君屡相于行藏且勿问人世有乘除旧狂我巳悔新锐君当祛男儿不用世资身在犂鉏临风赠君别劝君惜居诸劝君重桑梓劝君重名誉岁晚未相忘频寄山中书老树老树老且枯数柯枝缀之虫来食其叶藤来缠其皮幸然根本坚未至甚离披风霜旣无损雨露犹见私如何乌鸟軰同巢自倾危鬪撃翼似斧啄伤嘴如锥树色岁时减树力日夜衰囬头试一顾但可相扶持伯收东冈麦伯收东冈麦仲移西塍秧四季各有役餬口走皇皇岂不惜冠履兼尝业缣缃怜尔衣食微及兹筋力强古来经术士什九起耕桑穷通自天命谨勿事胥商邀陈氏子饭归似铜山珣老丁酉五月十五日也饭子山下麦羮以山上笋笋坚烦齿牙麦粝哽喉吻相邀岂云厚竟去良不忍林园隐趣出鱼稲秋事近短歌讯而翁赠子以一哂饥旱旱风烁我肤饥火煎我肠春夏犹自可入秋始难当簮珥陡顿尽衾裯纎细将夺从女奴手併入米客囊但兾喘息延敢忧生理妨山州古硗瘠岁计仰苏杭发地流玉粒浮天驾牙樯如何水后郡翻籴浙东粮行路急促促人情沸皇皇焦枯望一雨禬祷愿千方云气亦偃蹇魃妖转炎扬浮生想有属沈忧聊暂忘余居之西偏有小室名啬菴诗以识之啬语养气海啬食养脾土啬虑养心神啬劳养筋膂衰年百事袪寄息此环堵危如突围将钝似滞风贾顚仆兾賖延空羸待偿𥙷夸虚道蟊贼逞获命斤斧收君论痴符偑我养生主邻峰霜严火炬青月淡两峰白堂堂夜行谁邻峰贩醝客贩醝事且止归农収又薄技击习鞭挝鲜肥愤烹炙外虽刑宪拘内实饥困迫鹿穷有狂奔虎毙犹恐掷如何陇上豪坐作沟中瘠世无卓鲁化名在跖硚籍感叹重御徨羁危转惊赤春日城南闻禽鸟声喧甚为赋二十二韵今日春气至新禽各啁嘲岂无好唇舌入耳何怓怓雊雒最多端䏻以巧自殽黄头亦翾给微吭和且调无计颇滑熟乌鸦与鹪鹩自余不知名喧唿杂竽箫黒衣猥雄黠昼动固非枭均为乐其性幸此风日朝城南六七曲荒园绕榛茅我来感物变何异在山郊惟闻黄鹂至不闻呌交交当由恋幽谷畏寒还避嚣群英盖壌内小大一逍遥得气不足恱触情遂相辽乘墉少年儿挟弹欲见邀所规不满掬翻令污厨庖鹰鹘势险薄爪长尤善梢同群自戕撃此祸极无聊深藏务逺晦尚惧形色招危机布平陆况乃纵轻僄悲怜复譬释当鸣讵爲妖但怀道傍树信美非其巢林贵父投老谒铨有赠天寒道路长行子难为容况复迫衰暮视近歩憧憧千世悔古学费时慙惰农谁知冻雪巷忽视㦸髯翁袖有排闼书谈如发硎锋听之不䏻竭浩气生奇胸从来庠序师专以处龙钟才髙得教诱禄休尚遭逢此职今不少有求岂难从去去善自爱春禽语晴墉陈晦父赴铨十三韵古人取逺士得一以为豪江左贡千百选抡今始劳占对混童厮趋跄偕吏曹以兹寓绳凖弃髓索皮毛遂乃考卷业成文喧诵号其次严保举虚椟相笼叨富儒坐可得贫儒走滔滔有司见其然厌贱如蓬蒿谁知真儒者百黜寕不遭陈生青𬗋门佐书越江臯秩满在选中家寒无所操虞翻显慿易买臣进縁骚吴士例则然且毋衒名髙次韵荅盐官傅秀才欲有险于穽千金身陡沉争名急饥渇对面九关深谁知海城畔山水发淸音蟾蜍泄喜愠籧篨阅晴隂意到得所指不作寒鸢吟斯人定不恶我軰许同襟去去复去去白鸥未遐心南岩留宿分韵落字游欢值暄秋飮狎得嘉客嵌岩复在眼徘徊忘还郭欵欵坐向疲喧喧笑多谑短檐近见出窦乳时闻落防闇燎蒸薪惊虚揺鼓铎僮憨榻露处僧驯茗频瀹竟隐谅未䏻羡彼髙栖雀朱使君家诸郎将别十一韵东南典藩材朱戸贤第一天生好儿郎玉笋森六七俱能弄文翰那敎踰戸室伯也秀英英珊瑚映初日翁仲最似古鼎鼐熊彪质叔季相和鸣笙入钟罄出人言有隂徳我爱少权术公退亦见容老衰时自失官期忽在眼别语常促膝江湖芥舟小岁月箭疾善保清明心临岐莫轻憷掩箧十客九不解一解值吾仇譬如巧蛾眉同镜见之羞结交恨不广难在相绸缪掩箧谢年少所藏非所求次和焦治中云洞纪游十四韵是身虚空中如云本无有逰行又其寄纵乐安得久嵌岩大磈质鑱削竒鬼手栋宇起何年名称出谁口忆昔扳藤蔓凌空讶鸡狗疎疎石生窽剡剡室悬斗乘峻开栈梯縁明挂窗牖岂无题壁堂多逢斫畬叟贤侯韦平家雅韵王谢友骊珠百四十模写巳八九坐我南楼床浇我北海酒人生主客意如此岂云偶风花命浮沉木鴈天可否悠然付一嘘山灵倘囬首信府同知黄侯名其读书之室曰广居隘夫护藩畛得少便有余逹士心旷然淸明如太虚海岳陈鼎俎羲驾走轩车唯诺无不行尚怀豚与鱼嗟兹山城氓憎长逮其胥好语朝索茅怒攻昼攘裾侯来未数月眉头笑舒舒退食扫一室焚香展群书举头窓楹间有榜掲广居力行守仁义邹公不欺余丙午二月十五日以府檄出宿了岩衰年慕栖息役役殊未休天明发东郭日晏泊西州岂其千金躯爲此一飡谋宿麦靑巳郁穉桑黄亦稠欣然一㑹意所愧非吾丘悔日谅不逺誓言良未酬挥手谢还往伊嚘自伊嚘送官归作生世悔识字祝身如野农勤劳养尊老膳味日可重晨刍熟新黍耕林有过从行吟芩松籁此乐踰歌钟七阳字鴈鴈西北来亦复东南翔动物各有时吾当谨行藏厚违严风密袂御凛霜陶然茅檐下一箧生春阳班溪我爱班溪班班班爲谁好于时九秋晚霜叶红不埽石揺未归云水映欲衰草累累牛羊队洒洒鱼龙道崇丘尚多菜残村几经潦故物一若斯今我胡不老过从幸相狎聊坐畅怀抱宿福海寺斵岩苍龙角汲流𬗋云根道人不絶俗自然无耳喧屋嵴挂修岭一日过千辕此中但髙卧松风有淸言听之亦无有风定松在门炊成我欲去独鹤鸣朝暾六月十三日寿陈子徽太博十首以无官一身轻有子万事足爲韵一无字骄云散飞雨随风为有无老农终岁日望施在湏臾平生官田粟长此礼义躯置之且勿戚一饱任妻孥二官字靑靑泽中蒲九夏气凄寒翾翾翠碧羽照影苍溪间巢由薄天下俗士营一官小大各有适自全良独难三一字穷居无公忧私此长夏日蚊蝇如俗子正尔相妬嫉麾躯非吾任遁避亦无术惟当俟其定静坐万虑一四身字流萤岀草莾空飞乱星辰蜻蜓水虫质一变䏻轻身物情羡速化过眼异新陈嗟嗟白屋士吾方保吾真五轻字当暑苦灾暍日秋风生穷忧在衣褐霜露亦可惊徘徊念年少岁月去巳轻岁月可柰何学道恐无成六有字自古皆有隐陶生隐于酒炎氛四面集一窟在北牖世人羡桃源桃源复何有惟容醉郷徒百世得相友七子字永日岂无饥盗粟非所拟暍行岂无劳恶木非所止君家碧梧轩莲荷汎芳沚我来息凉隂嘉賔荐君子八万字幽虫聒午枕掩抑声千万风前以虚鸣蟋蟀最多怨我静乃得闻一一来目献憧憧道傍子与尔故相逺九事字炎方有朱鸟璀璀颜色异土人目为鳯信尔可安致生雏固当竒千岁会一至纷纷鸿燕期寂寂非我事十足字朝逰剡山巅暮戏剡山足英英丹霞洞不受尘土辱飞仙复何许诸子如立鹄酌君沧浪泉和君𬗋芝曲陈茂阳书监赴史氏塾青天碎浮云飘落随风长当年江海心聚散岂谓同我髪春霰白君颜秋树红各将飞腾具坐受穷困功怀书更何罪暴客岁不容数夕稍振发共语凉天中天明换颜色囊瓢赴羣童此事本下策改道无所从犹胜古侠士侩牛市廧东春风春风吹愁端散漫不可收不如古溪水秪望鄕江流新花红烁烁旧花满山白昔日金张门狼借余废宅囬头语春风莫向新花丛我见朱颜人多金亦成翁多金不足惜丹砂亦无益更种明年花春风多相识八月十五夜雨中微有月色雨色今夜别映门白鲜鲜隃知万古月自在最髙天天髙无隂晴月亦无亏圎中间隔云雾顷刻变态千惟当自作乐上界岂我怜接竹风撼郭倒尊水号川狂歌眺渺莾恐有浮槎仙九日与儿軰逰中溪悠悠循涧行磊磊据石坐林垂短长云山缀丹碧颗蓼花最无数照水娇妸娜何知是节序风日自清妥群童竞时新藕果间𬞞蓏欣然为之醉乌帽危不堕此日山中怀孟翁不如我阆风舒先生客居棠溪袁仲素家见示竹帘诗戏作问荅二首剡竹吾问君班班为谁设一登君子堂逈与凡界絶陂龙鳞故鲜湘娥涙犹热旣能露文章匠手安得辍所怜无可娯如伴枯禅灭千金散红裙一镜埀白发定非夏侯衣髙堂挂秋月其荅何物非可怜聿向翁戸设翁好诗更佳萧然得三絶他家少年丛徒尔歌舞热正如阅优塲未久意先辍翁今一室老髙卧百念灭汤炉松林风𥿄帐梅花雪时时有佳客文字送日月古诗十五韵送胡天放西逰有铁莫忘镕镕作侠士椎有帛莫妄缝缝作山人衣君看天放翁气貌絶淸羸濩落七尺身仁义充肤肌无家救人穷无田恤人饥江湖三十秋白头转岖﨑余情尚洒洒不吐酸寒辞事慕古豪杰诸儿那得知或云有仙骨深中愈难窥趫腾华佗戏偃蹇梁鸿噫世态贵反覆口语澜翻飞夫子顾之笑百触不发机寕当待沟壑西山古谁悲佩君珊瑚钩酌以玻璃巵相知岂云无去去勿复疑舟中望𬗋岩近山如画墙逺山如帚长我从云中来回头白茫茫惜去乃尔觉常时自相忘相忘岂不佳遣此春懐伤飘洒从何来衣巾径微凉初疑雨气集冉冉游麈黄无归亦自可信羙非吾鄕登舟望东云犹向帆端翔次韵荅二袁相逢何草草不念别日长别我我在山别君海茫茫慰别有难易我老不易忘今此春云篇来别巳悲伤春云虽多态与世无炎凉朝出山路白暮归海天黄人生不免别与君非异鄕我诗不如云春云解飞翔感物二首騄骥今失群亦自矜趫腾俛仰岁时久帖然困蚊蝇豪鲸逸其穴天水成沧𬈑岂无鱼鼈交望望为所憎物理有翕张逹人同废兴幸无憷迫忧聊复曲吾肱其二鱼目出泥沙空村百金珍豫章值拥辏细细供蒸薪论材何必多适用即能䘥託交何必深寡求永相亲鲍叔拙羁鲁张生穷厄陈茫然扳援际岂意出风尘八月十六张园翫月得一字明河盪残云清海收晚日婆娑林端月爲我良久岀洗杯问劳苦天女笑肸肸月行虚空中万古无损失且可娱今宵勿复思昨日歌情天水遥坐影入树密嗔醒有微酒徼诗或唿笔仲容欢入林懐祖娇在膝初犹整裘褐久乃忘冠栉趋锵翻奕盘笑傲惊帐室寕来共喧呶不许私暇逸蚩蚩复优优醉态不可一情知此月下此乐世无匹月光本天性清莹本其质动定极渟涵声沈转萧瑟怱忙寄醉语悟迟巳难述送鄕友林耕道往信州因寄李明通余与林李皆游故中书卢公威仲之门卢公全盛时桃李何纷纷冠盖蔽白日谈笑起青云林翁我鄕曲同业又同门如何三十年白头始相闻全家作楚鬼只影穷江源起手问曲折口涩不肯言寕非衣食牵犹頼齿颊存叹此皆有数吾书巳云云下尽浮世尘上通先天根事来即顺受不得劳悲欣我老耕破砚百钱混人羣听之如飮醇油油至微醺所恨各有役东帆复西辕平生李元礼归为致寒暄鹿顶山朝晖轩为东王师赋金鸡警神関烛龙转严车隂蒙欲销散岩谷开嘘呀急然苍萝颠涌出红莲华天晖初照烁六合无藏遮而我灵台中善根始萌芽珍重慎消息外物如尘沙邻友陈养直请赋山心楼诸峰何盘盘四起如帷墙试问客主谁兹楼山中央面势旣环合结构欲飞翔我来名山心一笑借胡床左手南风矧右手北斗浆山灵亦我笑夜夣车两厢一坐三十秋林篁欝相望花鸟天语默烟云野行藏开通勿障蔽百世敢遗忘刈园诗为竺秀才作朝从园中去暮从园中归园中何所有杂草青离离刈少犹未觉刈多还渐稀岂忧筐筥频要使牛羊肥但放刈手缓勿伤兰与葵葵髙叶难护兰弱根易萎惟彼恶草种刈尽转蕃滋此理不可诘此语令人思送陈养晦赴松阳校官书生不用世什九隐儒官抱璞岂不佳居贫良独难陈子剡中秀盛年早弹冠尝搴丹丘云亦窥沧海澜仙真愿喜笑鱼龙从盘桓天风一吹激却歩赤松关谅子太宇定悠然置悲欢但令懐居軰极目劳追扳秋虫叹夏虫声渐微秋虫声渐繁微物何所知时至不得闲嗟我镜中髪亦复就凋残凄然襍忧患霜风埽茅菅反不如彼虫自得草莾间所以逹生士逃名在空山客居虽云乐不如早知还剡源戴先生文集卷之二十七剡源戴先生文集剡源戴先生文集卷第二十八剡源戴先生文集卷之二十八四明戴表元帅初古诗七言听琴行赠沈秀才君不见江南琴师海与聪谁与传者夣溪公又不见醉翁诗中沈夫子听水作琴琴谱起秪今人间何处无琴师问渠端由渠未知钱塘东风万人里沈家还见竒男儿沈家家住鸳湖曲夜理渔丝朝采菊菊苦难餐鱼又寒弹出歌声寄凄独近来携琴东海行清音应滑如流莺湖园日煖百花叹弹彻满树春风生我不识琴识琴理为君悲酸为君喜相逢正值酒钱空徉狂攘臂红尘市琵琶阮咸休羡渠相知岂湏频曵𥚑醉毛死久髯徐去洗手空山修乐书赤泥岭行种桑三年寒得衣养犊作牛堪挽犂生男秪解恋鄕土五日溪船催父归行前仓庚后杜宇去家渐近闻剡语恨身不作田舍儿骑竹搏沙遶墙戸人生衣饭取裁足阿奴碌碌犹类福献书覔举真下策年少奔驰头已白君不见燕山万里客更难赤泥岭上春风寒建溪精舍得本字四山翛翛风日煖白髪看花惜春晚当时衰草牧羊坡今日池台红雾满最怜幽篁手所植儿戏成业亦千本旧游聚散万事拙客梦悲欢百年短荒凉处处经战马寒食家家浇祭盌隃知地下不识醉祗合生前寻酒伴苍苔白石堪枕籍野鸟清溪自絃管同游飘扬正捷歩老我摧頽甘负眼风床溽暑新候浊江树飞云故人逺出城少事幸纵恣赌令争欢君莫懒夜寒行昨日天寒不成醉今日天寒不成寐醉迟得酒可强欢寐少愁多频发喟𬗋竿苇炬閙荒城役夫遥作鸭鸣拥衾髙枕未云苦熟听但觉令人惊乌孙黄鹄飞不返辽城白骨填未满朔风萧萧吹成旗居人何如去人逺丈夫无成霜满湏沙塲万里星河踈南墙诗翁穷据炉北窗少年犹读书骑马行荅赠呉中张子潜鄕贡君不见天上续絃胶又不见海外切玉刀傍人错愕心自快痕迹过眼无秋毫吴江先生淮海客长篇大章歌落托白袍只作东土音黒头曾射南宫策霜淸水落芙蓉开酒酣独上吴王台缄书右望寄飞鸟乘风忽拟穿蓬莱人生相逢不在早贾生太少颜生老兴来亦欲向西游约君骑马阊门道自信上归游石门访故人毛仪卿鎭卿兄弟作长句赠之山开未开白云梯人行不行青麦溪五年清夣隔蚁穴千里飞尘深马蹄重来交游亦笑乐但觉几杖烦提携门闲霜叶无数积风定水禽时一啼药草春暄夜更长木兰花下听天鸡昨日行种树莫种垂杨枝结交莫结轻薄儿杨枝不耐秋风吹薄交易结还易离君不见昨日书来两相忆今日相逢不相识不如杨柳犹可久一度春风一回首招子昻飮歌与君相逢难草草与君相逢苦不早人生何处小泥涂此日飘零武林道武林城中马如云闭屋狂歌人不闻狂歌自笑君亦笑依然狂絶不如君君歌岂是真狂者青衫少日春潇酒至今俊笔五花纹最惜青眸十歩下虚名何用等灰尘不如世上蓬蒿人黄金偏趋不贫室白髪难老无愁身风雨无情亦如此凄凄但聒穷人耳不见朱楼髙到天鳯箫龙管连朝起连朝笙管可柰何我歌且止湏君歌靑天白雪望不极坐见緑水生层波我生胡为𬒳狂恼江头鱼肥新酒好从今作乐拚醉倒与君相逢难草草鴈南飞鴈南飞飞且鸣我不爱尔絶汉排云之徤翼爱尔秋来意气各有适江湖万里同风声风声万里秋萧索山鄕田荒水鄕薄不应专为稻粱来得饱自住今亦乐羣飞嘹唳柰尔何靑天茫茫无网罗谁知世有苦心者夜半闻声悲转多鴈南飞劝尔飞时莫近征妇舍手触邉衣添泪下更莫飞近贫士屋絃絶樽空怨悽独鴈南飞飞且止世事惊人例如此我昔扁舟五湖水年年见尔秋风里如今未㫁少年情一度鴈来心一惊今年鴈来明年去明年去去江南路欲将书寄去邉人明年认作书囬处剡氏饥剡氏饥山前山后寻蕨萁斸萁得粉不满掬皮肤皴裂十指秃皮皴指秃不敢辞阿翁三日不供麋不如抛家去作挽船士却得家人请官米俞光逺父子归马岙兼託问讯故旧君不见深山野马生龙驹又不见荒林老鹰鸠作雏男儿似种世所少俞郎三世成淸儒秪今道路满尘土大袖巳觉妨奔趋提携逐食何足羡羡子有䇿寕亲躯蠲符昼行鸡犬静餐钱下岁鲑鱼湏机神有余自静重蔚蔚老气生眉须髙堂百客森冠裾四座指点看明珠谁䏻对此心不动归来转觉群儿愚崃南云深山气冷今岁亦闻愁旱枯但怜四壁愈憔悴傍人解笑吾人迂书来隔宿发梦寐便买舴艋随僮奴山篱语喧听楖栗晚阁粧罢悬蜘蛛暂违相见喜定剧胜似朝夕趋庭隅因子此去传区区先从贤翁到吾徒刘郎癯绝今更癯香岩老人安稳无採藤行君不见四明山下寒无粮九月种麦五月甞一春辛苦无别业日日採藤行逺冈山深无虎行不畏老少分山若相避忽然遇藤随意斫手触藤花落如猬藤多力困一颦伸对面闻声不见人日昃将来各休息妻儿懒拂灶中尘湏臾叩门来海贾大藤换粮论斛数小藤输市亦值钱籴得官粳甜胜乳明朝满意作晨炊饱饭入山湏晚归南村种麦空早熟逐日扃门忍饥哭杖钖虎杖钖山中深与世绝往还从来称是仙圣窟虎暴不得奸其间今年山神大失职虎来山前搏人食传闻此义我亦怪歴问更为居者惜杖钖山中民犷徤疎农耕老稚为樵壮为猎朝朝暮暮山中行山獐野雉收当粮天寒果熟霜狸香腰弓度壠矢挿房黄茅覆溪机半张鸟啼犬奔风箭急机鸣未发且前立平生闻虎不识面顚倒穷途忽相及惊唿顿迅声渐微妻儿骇呀不即归循踪走至设机处但有血渍斓斑衣呜唿哀㢤乎此民良足悲呜唿嗟哉乎此事不足疑吾闻以毒殃物者物亦以毒殃其身我不敢以尔为仁以饵钩物者物亦钩尔以为饵我不敢以尔为智杖钖山山绝深无虎不必古有虎不必今天生此物居山林有虎无虎视尔心但令尔心无干戈虎居深山柰尔何少年行赠袁养直我昔如君初冠时见君垂角儿童嬉君今长大一如我但少头上斑斑丝诵书如流日千𥿄更出清言洗纨绮明珠在侧真自失挟册茫洋吾老矣人言四十当着书春风半负黄公垆僮奴哂笑妻子骂一字不给饥寒躯儒学无成农巳惰履穷始悔知无柰人生少年还易过请君努力无如我义蜂行山翁爱蜂如爱花山蜂营蜜如营家蜂营蜜成蜂自食翁亦借蜜裨生涯毎当山蜂採花出翁为守关司徼遮朝朝暮暮与蜂狎颇识蜂羣分等差一蜂最大正中处千百以次分来衙丛屯杂聚本无筭势若有制不敢譁东园春晴草木媚漫天蔽野飞横斜湏臾骈翼致隽永戢戢不翅输牛车似闻蜜成有所献俦类不得先摩牙重防覆卫自严密虽有毒螫何由加一朝大蜂出不戒舂容靓饰脩且姱蜻蜓忽来伺其怠搏击少坠遭虾蟇群蜂仓皇迷所适谒走欲死声呀呀求之不得久乃定复结一聚犹如麻我来访翁亲目睹搏髀不觉长咨嗟翁言蜂种幸蕃盛衆以义聚犹堪嘉乌衣槐安传自古蛮触分据两角蜗虽云彷彿存国族徒以纪异其辞夸博劳舅妇恨翼短鳖灵异姓争荒遐岂如兹蜂互推举一体同气无疵瑕我怜翁言私诮责扶伤蚤愧隋侯虵况伊二毒俱下类琐细不足劳鞭挝前尤往悔俱勿论事㑹倚仗来尚賖新房才成蜂未壮旧房委弃坠泥沙雪后况湖歌君不见明州城中日月湖萦蓝缭白如画图良时乐逰古亦有何人破雪浮官厨金猊暖压红氍毹𬗋貂醉拂青珊瑚麈尾髙悬前唾壶使君霜髯双脸朱同时僚客总豪秀陆池阆苑罗仙儒名谈锋凑初不恶安得玉人歌缕珠似闻州民喜公出终日绕岸狂驩唿淫絃浊管何足道入耳得此成真娱城尖数峰大糢煳山郭何路通樵苏年年腊前得三白乐岁仍然多饿夫定知新年稍安乐风流使君江左无山苕行苕花如云色如雪万壠千溪看不絶风吹日炙自鲜明弃在空云谁爱恱遭逢偶入山人手缚作蓬菘扫尘帚髯疎髪落已萧然时对西风一回首人间贵贱不湏论此物古来从至尊犹胜长抛霜露里秋虫野燐愁枯根啄木行赠净珇上人东园嘹嘹还剥剥有鸟晨饥啄霜木天寒虫豸得几何爪觜披猖良为腹华堂蝙蝠添毛衣飞蚊净尽何处归海山野鹤亦有饥饥絶不向人前飞又坐隐辞坐隐字出颜黄门家训而其义非也余虽移家棠岙居犹未定毎往城南寓舍城中无所营交逰益疎或至坚坐踰旬不岀遂取二字榜其室而作坐隐辞以儆之快马疾驰不如徒歩多金善贾不如躬耕日食八珍不如强饭封侯万里不如还鄕我观古来丈夫子何用桑弧蓬矢射四方苏秦生为六印役主父死愿五鼎烹不如诸葛草间谈管乐陶潜醉里傲羲皇南靣之尊何如于据梧之贱环辙之智无预于荷莜之狂髙冈峻谷久亦变青天白日昼夜行茫茫胡为忧愁浪自苦百年齿髪谁得长坚强不如揜关埽迹成坐隐淸斋永日一炉香赋意未畅复拾前韵之余者作广坐隐辞我作坐隐辞客来问我坐隐方开门进客还复坐为客歴落言其详隐朝市我不能冲尘冒暑走遑遑隐江湖我不䏻披簔戴笠操舟航隐山林山林白昼行虎狼隐田里田里赤立无资粮穷观六合内投隐几无鄕是以古来人失路多猖狂或隐伶官侠客或隐药肆僧房或为君平隐卖卜或称陶朱隐行商虽能逃世网于事未为良况我难携一身隐二亲白髪垂髙堂神仙㧞宅古亦有无翼不得髙飞飏不然少自屈归去隐耕桑随佣竭作旣无一夫力买田筑室又乏千金装僮奴揶揄亲友弃往往人厄非天殃悲来俯仰寻隐处欲亲书册依杯觞引酒未一酌狂风郁律冲肝肠读书未一卷噫呜感慨泪浪浪酒能触人生愤激书能览古知兴亡非徒不足充隐具反縁二物来自戕覆杯掩卷且默坐气定始觉如平常因思世上百千事是非荣辱俱可忘杨朱墨翟悲泣两无益伯夷叔齐浪死埋首阳不如随縁委运秪块坐㝠心径往游黄唐不论辨不忧弹射相摧伤不还往不忧风露沾衣裳人生衣食分巳定登途役役空自忙不见啄木鸟终朝一饱如不偿不见守蓍龟穷年引息泥中藏目前伸屈君莫问此鸟孰与龟年长坐叹自笑客亦叹烟暗室生天光行妇怨次李编校韵赤城岩邑今穷边路傍死者相枕眠惟余妇女收不杀马上娉婷多少年蓬头垢面谁氏子放声独哭哀闻天传闻门阀甚辉赫谁家避匿山南巅苍黄失身遭恶辱鸟畜羊縻驱入燕平居隣墙不识面岂料万里从征鞭酸风吹蒿白日短天地阔逺谁当怜君不见居延塞下明妃曲惆怅令人三过读又不见蔡琰十八胡笳词惭貌千年有余戮偷生何必妇人身男儿无成同碌碌飞花行赠马衢州时马在建岙别业山上风花山下飞花飞欲尽山翁归归来亦自忘行迹但觉满地红依依余花更惜随春去溪上游人山下路恋家渔父㫁来踪难老刘郞记前度花开花落春风前我昔与翁同少年秪今鹤去但华表何处鸟啼悲杜鹃逰人自逰春自暮从翁问花花不语且当向花日日醉醉倒花前学花舞织锦廻文符坚时秦州刺史窦滔妻苏蕙若兰为其夫徙流沙作君不见秦州城中双蔕花春风吹散着流沙流沙千萦复万转织入綵机歌不㫁歌不㫁可柰何人生富贵忧患多不如穷山馌田妇白头不识迁移苦石湖范至䏻尝作姑悪词以为妇怨非天下之为妇者所愿闻故作续姑悪词以广之姑恶姑不恶人言姑恶人岂知为姑作妇百不辞妇在姑尚可妇死姑方悲恐伤姑意不敢违化作异物鸣无时姑不恶姑不恶怨姑还当𬒳姑责但愿生身复作妇死别不如生见乐余博士家猫相乳歌上饶余宗钟鼎家孙枝十世犹清华南昌博士最贤者膝下烨烨开绯牙我行其庭值供顿食指半千声不譁女男鞶况脩谨冠立童趋知等差江南族聚盛亦有如此礼法嘻可嘉长公公退忽语我瑞猫之篇题满车二雌同时各生子一雌病僵如卧瓜一雌端来代其乳顾睨恳恻唿嘤哑子衆身疲乳亦竭病母起将新乳加天寒绣褥更枕借日暖花砖群戏拏我怜二猫有至性欲脱毛尾升笄珈北平将门粱肉窟此事尚得昌黎夸公家儒化郁积久义感宜可驯豚猳愿公尽力持阃范弥补始终无阙瑕不见古来歌舞地秪余猿鹤与虫沙赠天台潘山人老潘双眸如绀珠带以秋阳朝露之淸腴山形水态出没千百变经君指顾不得藏锱铢我昔少年好狂走风餐雨沐逐逐忘朝晡至今卧逰想共处但觉云涛烟瘴千里行湏臾匡庐春风钟阜云彭浪之矶大小飞来孤秦淮震泽洞庭野峩眉缥缈南楼五岭东苍梧归来把鉏剡山下有时一竿钓月贺家湖笼鹰枥马困羁束毎逢风鸣草惊动号唿闻君谈诊到骨髓褰衣振迅恨不六翮生形躯寻牛卜龙古所有君家祖孙三叶传青乌人言河流可移山可凿秦皇汉武巳类愚公愚相留徘徊山南山北一百里胜处忽然开酒壷问渠刘伶一童一锸欲何用且可从我日日醉倒黄公垆范文正公黄素小楷昌黎伯夷颂盖宋皇祐三年十一月在青社所书以遗京西转运使苏公舜元者也后二百四十年大兴李侯戡得此本于燕及南来守吴乃文正公鄕里即访公子孙以卑之范氏喜而索诗为赠有耳不听下里巴人有手不冩剧秦美新天生灵物寄我体可惜秽弃同埃尘淸风百世希文老一字流传今是寳谁知堂堂伯夷颂曾借春晖发枯藁韩子也复英雄姿冰寒斗峻余文辞吹嘘自起北海隐脍炙聊慰西山饥天荒地老精灵在处处江湖红散彩青离孔氏忽自归今遇龚侯如有待世情爱古兼爱奇书奴满眼非吾师请君焚香盥手拜此帖归洗人间儿女痴送程敬叔敎谕赴建平尔之王父东诸侯朱门行马髙修修严君家学又继美年少鄕书推上游我生苦晚百无益犹及歩趋陈太丘飘零不死见三世尔复预此䏻言流风神淸羸谈炙毂生理萧条书汗牛今年别我忽逺役天马放靶难停留问渠何官县博士横山之西江东陬此邦固是吴楚会风淳土朴衣冠稠亦闻岩谷多古迹最喜道途稀使驺公堂讲罢看山坐香鼎茶铛相劝酬热官千骑岂不好白日公庭愁督邮饮水茹药善自爱歳晚相期钓沧洲题陈贵白畬斋海山作农农较苦累级开畬烧宿莾畬成得粟不偿劳岁晚空瓶误饥鼠不如陈郎腹果然日日闭门耕𥿄田余粮尚许饷逺客植来时和南风篇余旣题畬斋有闻𥿄田之说而笑者复作长篇学农无年尤可待学儒无成秪益馁羡君终岁作书痴聚室嗸嗸穷不悔客来问计何所出一饱自悬饘粥外平生据案畎畆心汗简爲犂笔爲耒蘖芽百氏草避耨膏泽群经泉赴浍日髙洛诵乌鸟恱夜半吴吟风雨㑹世间粱谷何足道开卷穰穰心欲醉旅熏辟蠧防雀鼠更缮巾箱筑仓廥古言乐岁生礼义先见儒门消鄙悖租符且免里正索子本时容书客侩东隣有田多牛翁日执牙筹亲细碎囷粮竟作谁腹饱骑吏惊惶汗流背此时畬斋谈无事峩冠正与周孔对礼义适口即为味牛心菊苗皆可脍我诗君意两自知且勿譊譊语儿軰剡笺送任叔实剡溪春水碧鳞鳞剡水野藤如乱云剡人伐藤就溪洗匠出素笺黄土纹大笺敷腴便竿牍小笺轻盈日千束我昔少年贪着纂累笥连箱输不足年来弃置百事休引腕就书如畏囚有时得笺不自爱杜曲蛮歌相献酬世人贵贱随人好西家弃物东家宝退笔成山何足道为我攻修太玄草次韵和郭祐之双桔堂赵母寿诗严亲不待髙官秩一刻欢娯胜千日赵郞宦薄母八旬自採芳甘充俎实堂前酣酣双桔红童儿见客笑满容有田得耕我亦去绣衣御史语生风醉歌赠袁茂才君休呫嗫语我欲顚狂歌君语虽工不可多我歌颠狂如我何君不见苏季子腰横六印车如水竒祸一朝生口齿又不见朱买臣朱绶煌煌不庇身不如㑹稽喑哑人南山山头北山下亦有骑牛唱歌者行人不诃官不问歌罢牛归卧牛舍我歌属君君为歌桃花醉面春风和君歌不成春亦老虚客江城车马道明日酒醒应絶倒剡源溪上㸔芳草题范道士来鹤亭仙客已骑黄鹤去道人自爱白鸥闲白鸥万里犹可狎黄鹤巳去何由还借君刚风七龙辔返此灵物三神山天空海阔望不极回首正落樊笼间题李伯时画五马图呜唿良马不世出今人但寻李侯笔五龙忽堕白云鄕海角孤臣看自失太平天子开明堂前驱麒麟后鸾鳯当时此马来万里想见顾盻生风霜龙眼老仙亦如此挥毫谈笑群公里官闲禄饱少尘埃雾阁云窗天上起风流转眼余山河人间荆棘何其多临风卷图三太息此马今存知柰何孙使君飞蓬亭江南泽国多烟水年少轻身作逰子适来衰懒畏奔驰忽见飞蓬平地起飞蓬主人人中仙曾乘千斛凌风船船头画鼓催行酒船尾红粧歌采莲收篙卷纶今尚乐却悔从前风浪恶青云裘褐一鸥身白发山林五湖客我来花雾红霏霏此蓬如山何处飞但当共坐索酩酊溪塘过雨春鱼肥君不见鸱夷名成沧海去冨贵畏人如脱兎又不见羊裘钓客桐江上一出张皇动星象何如飞蓬主人亭上飮醒与客论酣即寝寝酣忽作江湖夣风雨漂摇蓬不动题岘山图山头种石悬苍云山下急流风卷纹何年荒碑当岭立龟趺圭首犹鳞皴神龙驱毫鬼输墨羊公精神荆楚色想当意匠经管初巳尽东南烟雾迹从来登览非真游㐮人正乐吴人愁尊前邹湛亦不恶江山千古同悠悠君不见征南后来人姓杜自喜作碑心更苦秪留陈迹笑痴迷行客何曾泪如雨看花曲种花郎君爱花好看花儿女笑花老墙东花𨳩閙喧喧马蹄蹴醉墻西草逰人贱草只看花明日重来还可嗟但见萋迷青覆地千红万𬗋成泥沙君不闻明妃当年辞汉宫黄云塞下白杨风一朝边亭静烽火诏书自议麒麟功又不闻马嵬山前玉环血岁岁春风吹不灭词人正赏浯溪碑千秋妖恨无人说红颜误人何足怜花开花谢春风前犹胜凄凉后庭树离歌未㫁江南暮东门行二首春风颠狂卷地起吹动江城寒刼灰江城千家丹碧窟过眼不复余楼台九辀烛龙竟为尔六尺海鸱安在哉平原无人金谷散惆怅东门归去来其二松枝可餐不可久蕨萁可舂难入手书生身业值无年翰墨千囷不充口烟州何客钓寒鱼江郭谁门倚残柳琴台歌管无处寻惆怅东风几回首江行杂书荒城日暮秋江长䆉稏野熟秋风香青天茫茫不知处扁舟卧入菰蒲鄕波深浪静鱼鸭乐遥林堕影同飞扬平生见画无此本便欲默冩悬髙堂湏臾雷雨涨深墨渔戸悉闭收牛羊篙人软语似怜我抝蓬盖头编蒿牀此时残怒尚什七潇洒幸为清蚊蝱无人静觉物性出蚯蚓草虫歌晚凉铜山乳窦青最远羞缩不似来时粧但余田鸟如匹练双双飞点暗烟黄山川一日几变态人事百年安可常停舟起问鱼酒戸此地几年成戦塲虹梁羽化新起废白骨无数埋前冈惆怅令人百忧起饮客正酣歌发狂坐中悲乐谁竟是归来玉兎摇沧浪吴姬曲五首吴姬来吴船荡漾湖花开隔堤迎笑欲飞举不用少年多桨催问君靑春得几许㸔取架上红玫瑰其二吴姬歌歌声宛宛歌情多当尊一阕且唿酒酒遍余声无柰何春风顚狂亦如我坐见花外摇湖波其三吴姬舞朝㸔成云暮看雨偶然欲笑一囬眸录叚金钱落如土谁家学取野鸳鸯终日痴迷弄沙浦其四呉姬醉浓花烂蕋春憔悴当筵赌令讳空拳忘却拈三并数四坐中痴客尽偷看翠軃云翘欹不坠其五吴姬归潮光烛影红辉辉中心有语不敢吐安得作月生汝衣明朝花下更湏醉放取后园莺燕飞逹观亭歌为建康徐氏作天风飒爽岩㬢开云溪萦环芳树来林栖岛处眼未识何人择胜诛荒莱仙迹着人清辟易徐郎襟懐赵郞笔经营湏通山鬼意开凿曽烦祖龙力髙亭一区尤絶尘沧浪捧足芙蓉云慿危醉歌敞花气九衢尘土何纷纷客来问名名逹观对此心情转萧散想见千秋争战塲只把云霞眼中换浮名绊人兹可怜飞鸦落日钓窗前何时真脱尘缨去我自网鱼君刺船春愁曲次刘正仲韵山翁隐居鴈苍谷春树年年爲翁緑耕休坐树作劳歌山光水影相征逐歌成无人秪自娯行人颇怪歌声殊循踪历历见井舍恐是避秦来此居花烟𬈑𪷟乱晴雨山前仓庚后杜宇客来不喜亦不惊但道寒暄无俗语山中今岁是何年黄旗征树装楼船浅村巳尽到深谷逢人未说先凄然忧来宛转歌不巳我树非材端后死五陵当日蓊如云如今何处悲风起山南老农亦不忧机浅不爲妻子谋日髙饭饱牛背坐日晚放牛溪上游人生逐名被名误十年车马长安路长安路絶云雾昏归来弃笔㝷农具旧游年少难与随夣境一笑难重追惟有剡源穷掌固相思望㫁西天垂正仲复有倒和春愁曲之作依次奉荅渐老之日来垂埀巳去之日不可追伤春畏老两作恶世事甞与愁人随忽得君家遣愁兴行歌日日春溪路不知愁绪逐诗来更惜芳颜𬒳春误王孙草暗谁重游曲江痛哭穷叅谋燕骑琵琶渭城酒居人不觉行人愁行人欲归痿念起白发逢春心未死水流花落无处寻燕去鸿来何日巳溪村此日更萧然强笑爲君唿酒船黄鸡唤日不待晓蟠桃一熟三千年草间管乐真浪语鸟雀鹰门蓬柱宇秪余平世畎畆心夜半吴吟泣风雨髙人与虎能同居壮士㫁蛇应不殊年髙渐欲置忧患每頼君语相调娱昔日刘郎悲放逐看花惆怅春无緑何如今日春愁曲烂醉徉狂白云谷题赵子昻画马赵子竒才似天马顷刻飞龙生笔下画成抚卷复长歌坐客喧喧不停写蹄势经鞭秋跌荡鬃毛出跣风萧洒似嫌文绣减天真尽脱鞍韀辔轻把靑𫀆洗足巧眉睫䭾坐奚官亦闲雅我来一见惊欲拜曾识鸾和趋庙社千金朽骨古犹惜况此难分毛色假瑶池路㫁伯乐尽日暮嘶鸣气喑哑为君昻首一慰意犹胜无逢老岩野南山下行南山髙北山髙行人山下闻呌号旁山死者何姓氏累累骸骨横林皐鸟喧犬噪沙草白酸风十里吹腥臊中有一人称甲族蔽膝尚着长孺袍不知婴触为何罪但惜贵贱同所遭妻求抱尸诸子哭䰟气㓕没埋蓬蒿人言投身由货寳山村岂得皆权豪一言不詶兵在颈性命转眼轻鸿毛龙争虎鬪尚未决六合一穽何所逃振衣坐石望太白寒林夜籁声溞溞相逢行赠文伯纯同年昔日相逢面如雪今日相逢面如铁人生年少得几时动作风尘十年别十年别久未爲悪频见亦无年少乐寒栖夜雨金琐夣故园春风白𫀆客雕鞍骏马纷纷来西城乱花春渐开与君追逐觉老丑一笑且醉髙阳杯相逢得醉今日好醉眼相思还易老只图留君日日醉醉里忘却江南道寿陈贵白祝君以陆地千蹄牛君言不如扁舟江海狎浮鸥祝君以通侯尺二组君言不如草屋三间卧风雨富贵何人不解頥君视二物如儿嬉我今赠君亦无物但有牙佶倔村田诗我歌诗君进酒客主讙譁起相寿寻常此日费千金京洛奔驰今白首江风飒飒吹黄尘对面楼台不见人与君漂泊爲何事一笑幸是山林身寡语薄味足以养气少求简出足以养体竒章钟乳本斧斤胡广菊潭堪唾涕君不见南方赑赑五色龟穷年引息不嫌饥又不见曲辕拥肿百围木匠石捐弃反爲福蜗封蚁壤何足论归来未废蓬蒿园我更搜诗君醸酒通家德公有贤妇春溪恶寄孙常川春溪恶日日春风吹过客千车万辙不相嫌一客歌来吹倒却旁人借问客爲谁咸淳朝士今布衣声名欲隐人自知君不闻孙兴公逃乱走入黎州峰子孙百世居峰下往往翰墨余仙风鹑衣藿食何足耻头白河清吾亦俟向来南面五马车只饮西山一盂水青牛处处迷行踪白鹤归来余故宫道逢樵客知去逺迟君不来三日晚溪水犹能作吴语似续君家遂初赋碧桃花欨为王丞作丞名子兼字逹善丙子家燬于火瓦砾中自产此桃君不见孔家藏书屋屋坏犹闻起丝竹又不见郑家註书老书带后来垂作草如今王家万卷文字林桃花一树春沈沈花成不劳主人种花落更同山客吟从来春花重蕚不缀实此花可玩实可食我拟天公出奇物来寿主人并饷客春前待花花下狂春后待实林下尝定知此桃不作寻常草木味秪作旧时文字香王夫子多酿酒春风亭舘何处无天钖名花秪翁有从翁乞醉三万日仍令醉后花从笔间出王丞分惠碧桃树再赋奉谢木星之精天上逰春风岁岁苍龙头偶然根叶着下土散作人间百花树莫疑君家此花无种生定是天上苍龙精白玉之趺靑玉簇开花旣竒成又速三年方骇大如林五年巳见高踰屋我来吟作书林花烟尘万卷重抽芽君家原有孝义种自来靑州丞相家为君出芝草芝草那能千日好为君结琥珀琥珀恐为贪者获不如此花混在春花丛岁岁与君同春风春风同赏复同吟愿与主人同好心更令此花分作千百本处处种成君子林赠赵子实北风吹沙溪倒飞白日未落山中归千邀万覔不相就谁信有人穿翠微幅巾大带长襦袍韦箧锦囊鲜綵毫名门发身合燕颔一经传家真鳯毛坐车侯嬴吾不譲白社寒林气淸放骖麟翳鹤谁不能要识神光牛背上蓬莱山丹霞谷天仙留书三万轴闻君暂去还复来许君细和沧浪曲积雨小霁喜袁太初舒叔恭两生至春山日日寒风雨一日天晴花欲舞林暄洞屋散窰烟水活溪巖落冰乳嗟余郁郁无所适方对青山一开戸苍𫀆𬗋帢两少年徤足齐扳气如虎名区入眼疑未快忽肯扪萝到兹上霜𬞞处处稀尚摘腊酒家家寒未煑相看气味太村野自喜谈谐少城府舒郞十八白眉长四海龙门有明父袁郎皎洁巧歩趋出语珠圆吾所许人言风骨湏晚秀早慧譊譊天谩与吾评此论殊未公峻诋曾经孔文举歌成髙轩巳年倍赋解鸣蝉容客覩吾山虽穷有灵迹雪瀑丹崕相媚妩留君待作大雷吟莫学痴儿生吴语谢李仲賔墨竹君不见李侯笔端如渭川顷刻匹𥿄生琅玕霜柯雪干铁石色忽作小山烟雨寒问君何从得此本湖州嫌浓眉州软风轩月槛一相逢妙处不与人意逺人言学画先学影此君风骨青云并林深有路鸟声真日髙无人山气静平生见此我不踈逢侯得画两有余从今洗眼空山底更读人间潇洒书题王敬仲野亭王家野亭苍翠边秋山万叠相钩连披衣晓霁伴云坐散髪夜凉须月眠主人清豪亦好客常有车盖来翩翩门闲无烦鹤通谒酒散有时风埽筵问君生涯几何许笑指渺漠沧洲烟朱门干础扃婵娟豪絃急管争喧妍何曽一日能免俗稍来对谈心爽然古人去逺吾不识今日汨没难为贤长公髙谈少公和鲁山伯鸾相后先名成但恐累隐趣莫遣妙语人间传赠弹琴衡山萧道士寂寂历历不足听聴乆亦复难为情名嗔势忿大如屋袖手对此湏臾平一拊再拊玄鹤舞三四拊之凄风生天寒岁晚行路逺湘水日夜东南倾登新岭荦荦确确白石溪绵绵茫茫青草磎四山隂雪湿灰色六月杜鹃深树啼田庐经漂有髙下麻豆满坞无东西隔岩飞流送人语对面喧风吹马蹄秪今莫辞楖栗杖与子更上㠝岏梯登髙意逺㑹有极回首烟海令人迷送叶伯几赴奉化録君不见东海狞龙子学飞便逐风云起又不见西域豪马驹堕地一日能驰驱叶家翁季亦如此一经接武成师儒毛锥如风腹如笥快书疾读三千字颇闻曾下仲举榻不为频通祢衡刺台书翩翩江上来吾州自古多贤才褁琴携砚速相就为子归埽山中莱岁晩次韵答李在明墨郷守墨不作恶岁晚左就醉鄕公何人吾伊惊夜半大雪北窗歌国风仇山图仇山山下仇山人白头宦学走风尘问渠家在山何处云气漫漫不知路诗人作事例多痴逢山且画且题诗不如隣翁不识诗与画一生耕钓仇山下剡源戴先生文集剡源戴先生文集卷第二十九剡源戴先生文集卷之二十九四明戴表元帅初律诗五言三次韵舒戴祖禹同分剡溪派自喜小王书野服调骁马浓香薰蠧鱼岁时趋阙里早晚上公车与我真兄弟风流但不如苕溪六月苕溪路人看似若耶渔挂棕树酒舫岀荷花碧水千塍共青山一道斜人间无限事不厌是桑麻道桐川欲访梅右司不知其处桐川潇洒处面面碧芙蓉峻塔当关独清溪抱郭重市多吴客语祠有汉时封欲覔梅仙去知藏第几峰故总干潘伯可从大挽词二首落落知难久堂堂竟不还江湖官七品风雨屋三间巳矣乌头白嘻乎豹管斑儿曹莫䡖脱英爽在空山得死何湏哭偷生正可疑仓皇归印日慷慨却金时规矩诸郞有襟懐我軰知平生郭有道消得蔡公碑和邓善之秋兴二首鬂髪日夜老神仙那可求杨雄识字苦玄晏着书愁碧酒红莲夜朱絃白鴈秋论心得少暇同上最髙楼鹤化城犹在龙移井未枯百年吾道半六合此身孤西山栽花屋东风卖酒垆徉狂觅耆旧处处土音殊渡长泖投小蒸邵敎授宿清晓浮双桨黄昏值一飱风鸣长泖浪云揜小蒸村馋极知鲈羙惊还觉鴈喧同袍恩有爱灯火细温存客游客游吴楚地最好是秋天三泖团脐蟹双溪缩项鳊桂林云顶寺芦荡月中船酒醒鴈犹胜聴杜鹃自宣州至湖州风雪中十日始逹江湖老未休十日走三州南雪马没耳北风船打头穷犹携笔砚寒欲贳衣裘渐喜家鄕近儿童浙语稠十二月二十三日华亭小泊华亭近方通潮一一歌逰处今年又寂寥鸡声生坞树蜃气杂江潮斑白寻遗老丹青诧丽谯衰懐縁子女不惮徃来游次韵荅应徳茂雪后逺寄山中不来久何处度残年人闷如中酒村荒似禁烟将茶冰箸煑移枕雪蓬眠更肯狂歌否春风双玉船赠上饶道云仲江上靑云客天边白马生百年文物似一席笑谈倾问旧能枚举论财比芥轻徘徊亦自好可便濯尘缨送郷同舍黄君赏谒陈提学六馆赋声在五陵游伴稀如何趋仕版犹自着儒衣春晚莺羞语城寒花慢飞江湖陈仲举相见肯空归六月朔日再㑹再次韵与胡氏谦避暑台屋深难暑湖林近易风髙歌送长日醉眼睨凉空雀舌纎纎碧鸡头淡淡红行藏数子别谈笑一樽同次韵蔚上人见寄流落谁相忆山林蔚讲师玄机魂夣接诗力鬂毛知舟去湏寻处书来不记时君看东海月今夜亦追随道衡书寄求诗烈士蹈东海公仍归白云龙蔵谁顾蜕鹤去不随群道貌青难冩香风逺自闻人间尘垢子羞读径山文次韵蔚讲师新春之赠毎见辄自失春风双鬂斑诗囊贫里富薬市閙中闲甃路通湖寺敞楼当郡山清縁事事足听此屡开颜史昭甫招陈宗鲁之长兴之子沧浪去三吴西更西白盐莼菜脍红酒稻花鸡地少惊云满天空见日低锦囊看烂熳佳客醉留题风雨行湖山村风雨湖山暮屠村又鲍村鸟廵渔退艇犬认猎归门天作蛮云暗溪慿剡涨喧十年灯火伴草次共鱼飱咏蚕物亦有仁者蚕功不可量将身甘鼎镬与世作衣裳过栈苍云湿登山白雪香未知龙种似犹与马群妨桕坑西去疑无路谁知是剡津行多收桕客住有掘苓人寺隐山前古村经水后贫时时百里外来此祭田神证道寺弯环青径斜自是野僧家满涧㵼岩液挿天排石牙炉寒余栢子架静落藤花记得逃兵日门多贵客车喜王丞病较途穷巳难忍那许病经时学到自无鬼命强客有医饭为扶寿本书是解烦资便作天台约山行未觉衰丁亥岁除前二日书事索索寒搜客沉沉雨洗年残林生猎迹归鸟避窰烟节物杯浆外溪山鬂影前行藏都未定笔砚底能捐寄雪窦同长老尝许画兰不至髙髙山项寺更有最髙人定起松鸣屋吟圆月上身云藏三伏热水散百溪津曾乞兰花供无书又过春鄞城火后见光逺火后丘墟市兵前风雨春那知携手地俱是皱眉人海柳吟犹弱山莺听未真明朝各分路何处避风尘客言刘樗翁事俗薄名难盛人穷迹易危从来天下士不计里中儿隐玉看虹气坚松任蠧枝相知不相识况又不相知蒋尧仁监簿挽诗二首家厰宣和后官名徳祐前不图诸老尽竟得一身全月旦悬虚鉴巾箱有秘篇堂堂何可得谁乞画图传照席鬂眉古倾筵咳唾淸绯鱼前进士刀笔老儒生政熟元无谱书髙别有评百年兹士少诸彦自偏名四十四十不解事真成无用人交游青草尽途路白云新渐觉名妨静难将学济贫堂堂楚龚传犹有隐流嗔夜坐愁鬓丁年白寒灯丙夜靑不眠惊戍皷久客厌邮铃汹汹城喷海疎疎屋满星十年穷父子相守慰飘零晦亭东海穷诗客西风古驿亭发从残岁白山入故乡靑世事徒三窟儿童且一经丁寕速賖酒煑栗试沙瓶孙常州挽诗白髪何人在靑山此老归殉携贫日砚歛着赐余衣文物鸥兴㓕园林鹤是非诸公莫惆怅英爽世间稀严提举挽诗判得身煨烬歌铭尚尔为可怜蝉脱蜕还许豹留皮剡水归来棹柯山看㫁棊平生触心处临卷费相思䨙雨溪涨抵郭可畏黒雨连三白黄流迸一川尽漫骑马路秪有钓鱼船城郭功如此江湖兴岂然儿曹却轻捷来往似飞鸢夷齐夷齐弃封国虞芮譲闲田如何后世士尺寸事争喧邻居有愧耻况复兄弟间揜卷三叹息古风何时还赠针医范秀才不但针经熟言谈语语真錬形如铁佛信手合铜人秘摄鱼千里空飞鹤当轮功成倘相挟平地脱风尘逰登袋寺寺出茶笋甚佳独无杜鹃苦雨忽相贷名山难久孤春泉新雀舌野苑嫰龙须土宇钱王日风烟释氏徒行人逢不问松吹自传唿其二路絶犹人迹山空惟水声如何芳树里不着杜鹃鸣笋市层层出苗田寸寸耕缁流太清朴亭榭不标名偶得巾様问老匠云正古漉酒巾也漉酒陶元亮名传尚有巾方成执鞭志更着捧心人待菊湏簮髪临流拟祓尘乃翁真处士吾党秪闲民又作散愁说穷人不信欲说更何为日永书肠觉霜浓病骨知家兵溃后交絶廪空时头白风尘境消磨尚有诗太学冬至日同斋朋友先以兄弟叙拜讫遍诣诸斋行礼出遂置酒湖上衣冠谈笑之乐至今栩栩在念间也因至日去近二十九和为正仲道之画阁东炉早黄帘晓烛迟名凾僮仆满齿拜弟兄疑歌酒神仙舫衣冠宰相碑如今穷海上逆旅话襟期旧里火后多有筑宅者太平客戸也人说离鄕贱归鄕更莫论许询家莫干杜甫客东屯废井微踪岀新邻杂语喧平生江海意岁晚白榆村食淡世乱谋生拙村深食淡䏻沙蔬羹白煮山稻饭红蒸暑豉方传友寒糟共学僧庖厨尚如此未叹室生冰寄谢王侍御云气蓬莱阁霜威獬豸冠躭书真柱下执法更台端歩骤三台近声名七郡寒谁知阶级礼许为腐儒寛久客且归留别郭于昭宪掾久客令人厌初春乍许寒飞蓬妨览镜脱粟愧加餐坐有夸年酩门谁住马鞍重来会相见老性忍悲欢赵寿父游杭东浙饥难住西湖逺不多好辞松叶麫来聴竹枝歌水屋花千绕岩林锦一窠秋深道途好老子亦婆娑隣友疫岁恶灾妖炽人穷性命轻如何赤发鬼亦及白眉生忍楚甞亲药停哀冩子旌鄕邻拘俗忌哭弔并无声老态老态谁能脱中年子自如丹胎三转候卦气一周时倦动身如客平眠力胜医看书亦渐懒意到或成诗顿寒懐单祥卿教谕时新开酒禁霜花一夜白风叶满村黄欲出岁华老相思江水长留枝遮鹊戸存蜜𥙷蜂粮想见山行处开窗新酒香苏伯清席中领张仲賔所寄二诗兼闻陈无逸巳从湘南官满归养喜而有荅仍次来韵我爱张公子淸言气不低湖沟随市转亭树与城齐杯酒方花下扁舟又水西秪愁骑马滑难惜锦障泥次韵苏敎授立春书事病老空山客寒纡积雪春麦苗青有主桃板粉成神短策陶元亮轻舟贺季眞征徭幸不及游眺杂闲民读䦘风题林隐诗追和赠汪秀才山林一迹地尘土二毛年避世书为屋谋生药当田卉衣从俗制䟽供学僧煎渺渺沧𬈑去今谁鲁仲连送谢敎谕闻说龙泉县儒风最可人墨池千涧缩石室四山邻北学中连剡南音渐带闽峩冠作賔客罄折不湏频蝗来不晓苍苍者生渠意若何移踪靑穗尽眩眼黒花多害惨隂机蜮殃踰蛊毒蛾秋霖幸痛快一卷向沧波丁丑岁初归鄞城城郭三年别风霜两鬂新穷多违意事拙作背时人雁蹟沙场信龙腥瀚海尘独歌心未巳笔砚且相亲夜坐示友夜久烛花落凄声生逺林有懐嫌㑹浅无事又秋深黄叶归田夣白头行路吟山中亦可乐不似此同襟宿永固寺小寺如山艇坐来风雨宵榻分椶树影馔带菊花苗亲近谈难䙝狐驯听不妖许由浑欠逹嫌到野中瓢孙太监挽诗禹穴收云气沧江亦㫁流真成扫地尽同作上天逰铭诔看遗史衣冠入隐丘空余平世眼曽望李膺舟其二穆祖收英俊斯人晚更成白头真老监褐服旧诸生仕国余波逺儒鄕巨栋倾苍苍无处问西望累吞声风雨游小大浦海坞秋风里无悰眼亦开潮冲乌屿长雨过象山来畬父收牛种渔丁拾蠯胎乘桴吾岂敢人说近蓬莱方处士挽诗二首不谓髙名下终全玉雪身交犹及前軰吾不似今人别号行鸣雁遗编感获麟歛仪应自定只着古衣巾其二不比他人死何诗可挽君渊明元嬾仕东野别攻文沧海诸公泪青山处士坟相看莫浪哭私谥有前闻宿赵丞家溪山兵后县风雪旅中人迫夜愁严鼓冲寒託软巾摧藏名自在疏率馔殽真今代徐元直髙风自可亲社日城南山作社日年年雨江花处处春渐成埀白老不见踏靑人榆柳边声杂龙蛇岁事新端来近城郭犹自厌风尘赵君理约同途不至待子不来久烟山看树靑为吟天外句更立水边亭雨暖催科斗云深长茯苓邻居亦有约休待鬂星星送双溪汪和仲往象山见周使君兄弟五马天边外双凫海上翁白头真避地黄卷旧趋风岁月搜诗老山林把酒同漂零谁得去羡子逐飞鸿闻应徳茂先离棠溪有作落日芦花雨行人谷树村靑山时问路红叶自知门苜蓿穷诗味芭蕉醉墨痕端知弃城市经席许频温交秋不雨扵水飞成雨焦田灌作秋江潮双趼底伏腊两肩头鰕䗾知何罪蛟龙自不忧吴儿有髙廪正荡采菱舟晓行渐渐路可识纷纷山转多数鸡啼逺坞一鸟起沧波藤杖湿云石笋鞋浓露莎何人尚髙卧层构着烟萝同诸子行上畈山白石秋更洁清溪寒自鸣牛羊争道路鸟雀聚柴荆野果髙低熟山田早晚耕吾归任衰懒儿軰託平生晚投韩采岩冬日寒难暝岩溪浅易冰猨飞红果嶂人度白云层望屋多依竹逢樵半采藤艰难吾甚厌何处学孙登下郝长塘小憇示陈养晦野水通田白村山贴县青兵荒犹古道暑暍且长亭稻地晴耕犊瓜田昼扑萤吾诗不寂寞细讽与君听此地又说风尘起人来似水流饥穷余此地啸聚是何州野白荒荒阔云横莾莾浮相逢问田父未可卖耕牛送徐生仁荣侍亲游山蚤识梁松拜居成潘岳逰一年归雁雨四月落花秋溪味凉供酒山声昼入舟归来停新语莫但作吴讴简王元刚併寄意王理得君玉见说频相忆新年巳两书雪肥秦望草春动镜湖鱼茧𥿄堆成屋乌蓬走当车诸公有逰事少待意如何𬗋溪邬义翁挽诗先君老交友最是后凋人开舘日千屦蔵书山四邻门迎新印绶圹掩古衣巾㑹哭皆英俊哀风暗海尘题陈秀才溪山佳趣城郭寻寻尽溪山宛宛来同谁迁蜡屐为子破苍苔书欲斓斑设花湏烂熳开赵郎题墨妙烟雾眼中开东离湖州泊南浔张帆出东郭沽酒问南浔画屋芦花净红桥柳树深鱼艘寒满港橘市昼成林吾道真迂阔浮家尚越吟次韵荅寄阆风舒先生闻说芗岩老风情不减前菊盘秋熟蟹竹枕晚凉蝉碑碣僧频谒诗囊客自编梅花𬗋溪路一别又三年送陈养晦敎谕之象山闻说横经处潭潭坐翠微开窗见日出拂席有云飞药市山山古鱼餐水水肥新篇应烂熳休遣逓筒稀赵孟脩职挽诗辨得从容死知渠磊落人风云数世泽玉雪百年身谱牒图经旧园林墓道新不知沧海上更费几沾巾送罗学正赴歙文公汤沐邑子去作儒官马首千峰秀莺声二月寒山禽攅俸纳溪友借书看近日科名阔靑云上不难杜子问赴建康南轩祠长一席清溪上深衣雪鬂翁挥犀谈孔氏释菜礼宣公堂馔淮鲜白賔筵楚醴红花台无恙否囬首几春风巳亥岁归过泉口𬗋芝山伤谨讲师行路夣犹在入门人巳非山靑古佛顶云墨祖师衣赌奕曾同拙看真似欠肥百年谁免此只合早忘机三山郑君挽诗近日经师少人中又哭君遗编空白屋同列尽青云尘土千金产湖山数尺坟纷纷梁肉种谁得致斯文送夸上人还里但得扁舟便春风处处行定中三竺月禅外五海角雕胡饭山畦玉版羮淸縁倘相就谈笑解尘缨禇叔豪赴山隂和靖祠长此老真迂阔白头方出山一灯河洛后千础剡湖间讲鼓惊云动书船载月闲可无容席地容我了跻攀逢翁舜咨相逢浑不觉秪似宛陵贫袅袅花骄客潇潇雨净春借书消茗困索句冩梅真此去青云上知君有几人舟过严州溪石茸茸出水泉滃滃悬衘盃仙洞顶挂席客星边古㟁鱼为市穷鄕蠒当田生涯着处有奔走愧华巅招王奕世闻说铜山下书屏四面开就僧煑𬗋笋共客席青苔铁画年俱长霜根顶未栽何当端午暇一别剡鄕来再招奕世雷晚还多雨山寒只似春野榴开向客篱笋长过人一寸书㸔懒三又路走频王郞肯来否谈笑共南邻山中野水晴犹涨春雷晚始鸣地闲无堠逻山逺有𧖟耕身世通寒暑交逰半死生方知一杯酒真胜百年名七月初五夜养正堂示诸友客里犹多事秋来又一旬青天星斗净白露稻梁新留落空存节炎凉莫问人儒堂得佳伴吟讽动比隣袁提干挽诗二首短世谁无死深山独有归送车晴起雾埋碣夜生辉晦朔鸡鸣在江山鹤夣非刚言仁者寿近事例多违其二我昔携家走君曾埽榻招乱离心易感生死义难消雅魄归泉壌潜光出市朝平生五字苦寒泪洒山瓢单漕贡君范挽诗竟抱遗经死斯人亦可哀传家一䕫足渉世万牛回白屋身空脱青山手自开樵苏且莫近玉树烱泉台久客鹿顶承张景山寄诗次韵奉荅但得无拘束身轻处䖏仙清谈煨芋夜陈夣种花年水窦羊肠折山篱麂眼编诗来正清绝松下忽闻鹃梅山梅尉功成后安知不此来路逢耕者问山寺化人开樵陇低通海茶村暖待雷谈玄亦可隐不用垦蒿莱律诗七言乙亥歳毘陵道中百年只有百清明狼狈今年又避兵烟火谁家寒食禁簮裾那复丽人行禾麻地废生边气草木春寒起战声渺渺飞鸦天㫁处古来还是阖庐城丙子除夜冨贵如今似骇机漂流未遣壮心违郷邻有酒贫能醉村落无医病亦稀客任低头从狗窦妻休掩面对牛衣十年渉世浑如此除却躬耕事事非杭城风雨中简子昻五月钱塘风雨秋懐人频倚面山楼云収树色遥成海水学江声暗入沟一斗尽输无事饮千金不买辟寒裘自怜寂寞无玄学车马门前过似流东湖第三溪上皆史氏故第日晏霜浓十二月林踈石瘦第三溪云沙有径萦寒烧松屋无人鸣昼鸡几聚衣冠块作土当年歌舞醉如泥早知渉世真成夣不弃山田春雨犂史亨父挽诗玉食婵娟非寿资清怀犹胜几男儿壶觞竹寺寻秋月灯火荷斋听雨时𥙷衲有衣曽礼佛吞舟无诀莫慿医平生潇洒王文学地下相逢且说诗呉允文参议同登金陵鳯皇台醉作百年访古此徘徊更上山椒扫草莱一脔地腴胡马瞰数围天险化龙开时闻营籍传謡曲谁见禅宫离刼灰李白不生王谢歇西风日落鳯皇台越城待旦策策虚楼竹隔明悲来辗转向谁倾天寒胡雁出万里月落越鸡啼四更爲底朱颜成老色㸔人靑史上新名淸溪白石村村有五尺乌犍託此生林村寒食出门杨柳碧依依木笔花开客未归市逺无饧供熟食村深有纻试生衣寒沙犬逐游鞍吠落日鸦祭肉飞闻说旧时春赛罢家家鼓笛醉成围寄天台舒阆风先生岭云尽处是台州有箇诗翁住下头不寄一书春又晚相思百里水空流新踪冻合莺雏谷旧夣花迷燕子楼闻说道旁烽燧急定应重作崃中游火后当年歌酒留连处火后来看一惘然傍水几家初飮马入春三月未闻鹃炎凉世事残城树歌哭人声去客船不是危肠拚醉得顚狂无处着诗篇过应浩然先生墓人间万卷龎眉老眼见堂堂入草莱行客湏当下马过故交谁复裹鸡来山花不语如听讲溪水无情自荐哀犹胜黄金买碑碣百年名字巳烟埃刘正仲至寳山不值主人而去次韵奉寄日日松间过诗成忽在水云西何人夜榻愁听雨无数春船倒上溪燕笋出时斑豹美鳯花开处杜鹃啼东归更踏来时路醉笔山廧取次题游阳明一洞天呈王理得诸君禹穴苍茫不可探人传灵笈锁烟岚初晴鹤点靑边嶂欲雨龙移黒处潭北斗斋坛天寂寂东风仙洞草毵毵堪怜尹叟非关吏犹向江南逐老𣆀送㫖上人西湖并寄邓善之闻说西湖也自怜君逰更傍早春天六桥水煖初杨柳三竺山深未杜鹃旧壁草生寻旧刻新岩茶熟试新泉城中新友湏相觅西蜀遗儒解草玄辛卯除夜腊月今年只今夕春风明日是明年狂歌把酒屠苏地醉眼㸔梅雾淞天碧玉千壶喧坐次红牙六博鬪飞钱头颅雪白心情在听说承平一惘然拜袁越公墓因游定水寺有懐源老乃翁巳作飞仙去犹得潭潭好墓田老树背风深拓地野云依海细分天靑峰晓接鸣钟寺玉井秋澄试茗泉我与源公旧相识遗言潇洒有人传陪阮使君游玉几花满车茵酒满船乱云堆里访祜禅林深何处无芳草人静有时闻杜鹃神屋画飞靑䃱磹灵潭隂罩赤蛇蜒居然悟得松风夣回首庐山二十年雪窦飞雪亭和孙使君匡庐亦有千寻瀑无此陵虚翠玉台身倚老松天上立眼看飞鸟雪中来山神禁肃难投唾木落魂淸得浣埃见说下岩堪对望道人临壑剪蒿莱邑中滞雨示陈贵白犹及相逢鬂未华故乡春尽不湏嗟园林处处生新草风雨年年送落花髙树昼寒归有鸟小溪湍急走如蛇方知傲世不在隐髙枕北窗闻打衙十月朔旦寄贵白兄弟黄牛村前秋叶飞青螺峰外海云归故人相思雪满鬂客子独行风举衣鸟鹊定占谁屋喜鲈鱼知比去年肥当时歌酒江湖上百里音书今亦稀次韵任起潜谋隐之作江边秋日逢任子大醉索诗吾欲狂为问山资何次第秪余丹诀转凄凉黄金范蠡曽辞禄白首虞翻未信方千古浮云共归意晓风城郭水花香晚秋游中溪四首淡竹冈前沙雁飞小花尖下柘丸肥山云不见雨自薄天气欲寒人正归招伴秪湏新稻酒临风犹有旧苔矶风流鬂发茎茎在怪石老松今是非其二经秋溪水碧洄洄无数晓山如镜台红叶流从龙奥出白云飞向石门来亦逢𥿄戸曽相识尚有樵踪且莫囬端为何人作风物漫山漫谷野花开其三休折山中松桂枝溪鱼亦小莫垂丝沙田翻白收秔后霜树着红尝柿时日落牛羊归径熟天寒乌鸟向人慈出云数里成官路问事如何总不知其四树淡云浓又一坡招邀处处是行窝梯岩危似蚁縁木架屋髙如鹊结窠水味野栽茭白瘦山毛人摘芋红多行年四十不称意更欲客逰知柰何春夜喜陈汝晦见过乃翁治狱多隂德之子论文有古风尊俎秪容吾党共衣冠䏻得几家同书林有业何妨隐徭籍无名莫怨穷百岁相期今夕意頼君咳唾起诸童郷君子肯堂董君分敎贵溪作诗奉寄舟车赤日千余里笔砚淸风二百年开口人知宗洛派举头身欲近闽天絺𫀆凉拥松皮几桂酒春浮药玉船犹有英髦卧空谷闲将名字访华顚次韵荅陈叔髙蚤种青蒲巳满沟暮栽黄菊亦成丘不辞西日射牛背尚胜北风吹马头新雨客踈尘锁几故山秋淡树藏楼艰难终竟鄕情耐凖拟行窝处处留次韵寄陈逹观少府兼简叔髙懐人路绝云归海避俗门深草蔽丘万事渐消闲客夣一生虚白少年头山螀呌缓从除架淮雁来多莫上楼近日邻家有新醸毎逢诗伴得淹留过清凉寺王叅预墓下江左风流廊庙人荒境抛与𣑽宫邻多年羊虎犹眠石败壁貂蝉秪贮尘万古云山同白骨一庭花木目青春永思陵下犹凄切废屋酸风吹野薪送僧无等逰华亭华亭是我曽游处记忆端然不作踈地带三吴犹壮丽人经二陆自诗书轻身羡尔能随鹤薄味从来不为鱼未卜西逰时逺近道成相问定何如送陈彦恂北上兼简李竒卿学士天末翛翛起画舲漓歌清切也堪听十年夜雨头垂白万里春风草又青莫恋皐比专鲁席终湏豸角瑞尧庭平生短李江南杰今作文昌第几星扵杭州九月送袁太𥘉赴宁海教官怜君䟦渉走风沙九月江城飞雪花黄蝶终归穿砚手青藜曽聚书家吟圎坐石题山叶讲退登楼看海槎年少交㳺浑好在何时相伴访烟霞次韵王监簿春前对雪之作情懐未厌日如年幻境先看海变田梁苑贵逰图画里山隂风致酒尊前虾须帘湿闲春晓猊舌香浓凝午烟肯信髙人有髙卧矶头新泊钓鱼船陈秀才问诗扵余次韵赠之秋半说诗秋又䦨覔从忘处更哦㸔不妨味熟心自悟秪恐业成身转寒窍木野风天倡和崩溪怪石鬼镌刋扳君更上最髙顶莫羡千金逰子鞍次韵荅胡山甫兼简汪日賔白髪诗翁南崃居肯来与子不相踈久知诸老难折简端爲此家多贮书谈吐淸无渉俗处容颜衰似避兵初溪梁一别还经岁接得新诗锦不如其二乱后交朋星散居如君那得易亲踈耐多但有客满座忙絶不令儿废书万里山河蓬鬂底一春风雨杏花初间身共逊耽诗老野服枯藤得自如寄袁季厚莫笑衰颜老剡翁凶年过彻賸顽穷坐窗渐爱日南至行路不愁天北风清话客多无酒欵白头交在有书通闻知别野林泉羙一策一簦吾欲东挽舒君实玉比淸癯鹤比羸相看中路忽相遗诗才万斛难供歉药论千箱不起衰定有意逰轻竹杖犹余手剪碎松枝南山山下徘徊处曾指佳城示阿宜感事死生契濶强兄弟南北分张好友朋战国几人成汉鬼刼灰今日信胡僧翰林身后诗千首工部丘前米五升山路隂寒鱼雁絶旧逰何处寄椷藤夣觉夣觉依然一草寮浮踪巳惯任飘摇虚檐晴气生朝露逺树寒声过夜潮白骨又惊山下满朱颜刚向客中消时平不爱通侯印且愿深林作老樵黎州山下有坡曰响地平黎州自孙兴公经始至今有祠其上苍茫一片莓苔地随意触来还有声定是戦坑余箭㦸不然琴屋贮瓶名真过客多能记迹古居人不敢畊孙叟有灵应索笑赋成留此试鏦铮寄赵子昻济南济南官府最风流闻是山东第一州戸版自多无讼狱儒冠相应有賔游秋风鱼酒黄梁市夜月笙歌画舫舟行乐使君诗笔俊一篇肯寄剡溪头陈无逸张仲实皆授徒城中相望遣闷小诗往问闲身不用苦咨嗟随分风流阅岁华白日垂帘同卖卜淸流岸帻胜趋衙飞书椠诗无草夹註髙檠眼未花更喜芳邻连二妙时时衿佩问东家蔚讲师见示方使君唱酬诗次韵长汀江上别多时白髪闲身天所遗避俗如仇翻好客知穷爲祟却耽诗鄕山云淡龙移乆湖市春寒鹤下迟过尽榴梅与甜笋髙侯还许放侯知次韵如晦木犀因寄其从父性之老同舍诗力如弓不易张烦襟且觉对花凉玲珑南雪晴秋树淅窣西风夜月香消得玉人歌古淡许谁金屋鬪清狂风流更忆同𫀆老一坞闲云傍水鄕徐都目之官奉化小垒飞书定不难十年淸苦旧儒冠黄帘日转山衙静彩笔春消海驿寒坂马易劳湏缓骋潮鱼虽美莫多餐人来肯寄平安不茅屋三间伴剡滩次韵和蔚师鑑师春懐愁是云隂喜是晴春游何处不关情黄鸡亭馆琴三弄青果杯盘酒数行满砌雨添新笋密隔墻风送落花轻鑑湖湖上樵山老破帽枯藜过一生次韵王景旸寄轩江湖犹觉气横行羽褐藤冠学养生掣肘累轻天与福欺心戒重鬼司盟行收耕稼间勲业别有吟哦好性情秪恐蹊成似桃李人来先识隐居名剡源戴先生文集卷之二十九剡源戴先生文集剡源戴先生文集卷第三十剡源戴先生文集卷之三十四明戴表元帅𥘉律诗七言送柯以善自杭逰鄂江汉天风日夜清君游何处濯尘缨云从鹦鹉洲前岀月在鳯皇山上明已羡经籝吴士艶行㸔词笔楚人惊残荪賸芷将何用归日分张与后生读福建㢘访辅大使弼字正匡遗事臬官难称是闽中遗爱堂堂得比公姓字丹靑太史笔岁时笾豆素王宫一生姜桂那时辣百死江湖必向东从古仁贤有家世名郞台阁巳生风客京口酒酽花秾鼓聒天百年成此好山川黄烟暮接淮南火白米秋攅浙右船碑古犹多埋鹤寺田髙耕遍卧牛阡陈踪兴废何由问只忆风流老米顚金陵赠友虎变龙阡此一时春风得似旧城池宫闲军卖偷来果寺废僧寻㫁去碑水水鱼肥供白鲊家家蚕熟衣红丝太平尚属穷诗客酒贱如泥醉不知湖山村老去生涯学钓鱼溪山忽忆似湘湖风林四畔动竽瑟烟雨一篙行画图小市篝明沽郭索平园栅树俻扵莵偶然得住何妨住是处人间足畏途巳卯岁初葺剡居休言声迹转沉沦百折江湖乱后身穷未卖书留教子饥宁食粥省求人坐来齿避樵苏长往处踪迷木石邻畨笑古来逃世者标名先制隐衣巾耕桑耕桑本是闲居事学得耕桑事转多失晒麦丛忧出蝶迟缫蚕茧怕生蛾调停寒暖春移苎侦候隂晴夏揷禾衣饭为谁忙不彻醉来乘兴作劳歌秋尽秋尽空山无处寻西风吹入鬂华深十年世事同纨扇一夜交情到楮衾骨警如医知冷热诗多当历记晴隂无聊最苦梧桐树搅动江湖万里心王丞自鄞城归又许入剡江城醉别太匆匆风雪家园一笑同尽徤不妨天予老绝淸那许鬼欺穷简书异日关谁事灯火寒鄕頼此翁几度丁宁鸡黍约扫关拂榻误儿童壬午清明节序愁中都忘却见人挿柳是淸明登陴戍岀吹弹乐上冢船归语笑声解事浊醪相料理当权团扇正施行悲欢寒暑君休问花鸟年年管送迎寒食寒食清明却过了故鄕风物秪依然穷中有客分青饭乱后谁坟挂白钱落䰟暖春为麦地隂沉溽雨近梅天闲情正尔无归宿石鼎新芽手自煎无题板屋骤喧飞白蚁𥿄窗欲雨暗苍蝇长劳井臼惭妻子近绝音书惜友朋夜半苦吟堪泣鬼日髙甘寝秪输僧意衰俗物何难败才薄天公却未憎奉题孙使君池馆白髪使君经世材尽闲犹解畅池台杂花屏障四时有明月镜奁三靣开各坐山随人意看正吟风逓鸟声来当年时雨堂前夣得似从容此一杯家西十里外茅洋小山中土冢累然初不封树鄕先生舒文靖公墓也莫轻数尺黄泥壤埋却斯人后更无山上自难生毒草树间长见聚慈乌樵耕可免慿鄕俗洒埽能来是学徒后有宣尼湏痛惜待将墓额写呜唿戊子岁晚赠应德茂江海悠悠雪欲飞抱书空出又空归沙头人满鸥应笑船上酒香鱼正肥尘土竟成谁计是山林又悔一年非平生万卷应夫子两世知名穷布衣寳山寺寒食次韵和阆翁緑隂啼鸟春将老古寺垂杨日未西客子欲归风满袖桃花无语水流溪有人蔬笋忘饥渇何处松楸杂笑啼凖拟一时僧榻畔诗翁题后更谁题戊子淸明前陪王丞度新岭一百五日熟食节七十一曲下山坡寒暄相逢旧人少风雨欲尽新林多靑岩不辞挂春霭白鸟何处生沧波途泥同兴不同调我懒且休君更歌同陈养晦兵后过邑搜山马退余春草避世人归起夏蚕破屋烟沙飞飒飒遗民须鬂雪毵毵青山几处杨梅坞白酒谁家榉柳潭休学丁仙返辽左聊同庾老赋江南送人逰霞屿霞屿风烟接渺𬈑老仙万锸敞林扃峰前雁起湖云净池面龙来海雨腥阅世僧间头黑白逰山客爽句丹青何縁飞去清源国雨夜翛翛着翅翎巳丑正月六日袁季源家遭燬次韵书闷邺侯家里书千架杜老尊前屋万间此事吾堪慰流落迩来天亦姑穷闲反风待祷真虚语噀雨无方自厚颜间挈残家过西坞风流还许几生还正仲今年鄞城之约不就因次韵慰恱之莫怪诗翁不出山诗多那得是山间清溪欲暖莺啼树白日无人犬卧关不惜野花簮素髪时慿春酒转朱颜当年阮籍何曾逹直到途穷始哭还送于知州居官难得是全名于守年多政转淸身为素王扶坠戸手提赤子出饥坑使来公馆文书简吏退私斋几砚横似此雍容好风度天边看着绣衣行壬午六月八日书怀懐人故国鳞鸿絶避地春园草树长四壁空存医俗具千金难售卖獃方共儿坐诵脩吴语有客行歌衒楚装昨夜见花摇作夣南风吹海白茫茫杖钖寺仙草漫漫路不分钟鱼那许外间闻凉天九月巳飞雪晴日西山犹带云火后客夸新屋様兵前僧惜旧碑文藤湖只去招提顶见说滮田可种耘四明山中逢晴一冈一涧一萦隈新岁新晴始此廻莎坂南风寅蛉出茅檐西日一禽来人迷白路羊群石水卷青天雪里雷犹是深山有寒食黎花无数绕岩开魏文节公墓万骑南来驻不留衣冠客此镇林丘寒岩碎裂从中起乱水喧鸣竟独流故物今惟存寓马当年谁为指眠牛坟傍小寺终村俗画柱纱笼护冕旒辛亥岁七夕醉陪诸公登西湖竹阁画鹢凌风汗漫游雨声飞出万山头江湖望阔边城起吴越音多客思柔野树有枝犹系马官荷无叶不藏鸥十年浪走红尘道今日临城始识秋蔡岙食藕地逢平处亦萦廻不是逃兵底肯来坡上一祠犹姓蔡山前当路尽通台髙岩童去收桐子邻县人过问藕栽忽见深衣老儒者清时不信少遗材辛巳岁六月三日书事急报传来又不真迎门翁稚笑声频情怀经苦思平世颜貌缘愁似老人兵后尚多难料事山中谁是自由身沙瓶酒酽鲑蔬有领取灯花一树春耕休耕休何处散烦劳东埭西梁信所遭溪水清清照鱼影山风细细落松毛无名野草疑皆药有韵村謡例近骚稽古秪堪农圃用莫将车马误儿曹畬斋次韵贫贱知心老弟兄秪疑相得似前生避穷无地犹贪学负谤如天底用名兵后脱身宜共惜书中薄业尚堪耕殷勤预约频频见未见亦湏频寄声保福寺漫天萝蔓㫁追㝷犹有人嫌未苦深屋古渗当风雨气僧驯化得虎狼心松花昼暖蜂科蜜梅子春残鸟恋隂不应初来便忘去身闲处处是山林张景忠学正之平江江南最好说苏州傍得闲官也自由市舎酒香春四坐湖田租熟雪千舟歌成烂熳乌丝冩意到萦纡画鹢游我亦少年心性在经从凖拟作遨头鲜于伯机家钓台石人间岩石乱纷纷严子台名最喜闻何术缩渠千里脉有人分得两峰云天边路逺星还动江上潮回日又曛解道泥途等轩冕东西更有范希文辛丑岁十一月二十六日东归舟中示三子节物悠悠不负公江行三日雪花风云侵贺监山亭白日在徐仙海岛红自笑得雏如病鹤也思结伴附归鸿何时办得村田活粝饭鱼羮百指同归自西关有作简余率公钞使白髪微官小祝同也随年少踏春风郷心几夜马生角世味一时龟脱筒红斾戍楼花整整緑莎溪路水茸茸归来徤羡余公子卷帙如山一览空贵溪董敎谕回里八月暄暄似小春鄞江归客楚江滨夣中鲈鲙𬗋莼菜画里纻袍乌角巾不枉夸张别风土有时吟啸杂仙真年髙官满身轻徤聊复婆娑亦可人陈无逸敎谕赴攸州白露西风湘水清苍霞南岳晚天明离家休说三千里行道新看第一程橘味熟来思母遗草名疑处敎儿评人生谁是安居者早拾貂蝉映父兄周东鄕载酒氷溪上因游岳祠醉作葫芦城下草平沙狼牙峰前溪吐花晴日路尘清野马空林人语乱神鸦馋思火瓮生烧笋渇爱山炉熟煮茶投老逺逰何所惜为君欢坐岸乌纱次韵东鲁省游石龟山一舸悠悠醉又醒溪山无语意分明龟身何日化苍石鹤背有人游𬗋淸百榼颁空看少俊千金难买是春晴筵端宋玉尤骚绝游戯长歌复短行寄赵子昻溪上轻云去若飞花间宻石静相依迟行自爱欵叚马杂坐谁嗔短后衣江海于人元不薄风流如此欲安归集贤学士吾兄弟近日音书亦较稀亡友内翰赵公晦叔哀诗振鹭庭中饤坐身行藏空寄輭蒲轮上来鬼泣荆山璞猎罢人惊鲁外麟死肯扣阍排贵倖贫犹倾槖施郷亲平生一一明经术隽永依然世泽新次韵荅贵白斗粟千钱不易酬海风吹㫁寄诗邮谁家盛设蟹黄饼有客翻披狐白裘春树自随冬树老官河长挟野河流隔生兄弟何湏说来作城南十日游淸华堂人生随分有清华万竹冈头第一家甃堑水温初荇叶粉墻风细欲棃花衣冠苍皓迎如画缃素朱黄积满车从此儒林添脍炙老夫先借小诗夸陆君采都目入闽趋闽渐近解闽吟公子来时夏欲深卷地翠棚榕树驿漫天红锦荔枝林官庖隽永多珍脍野语啁嘲有怪禽风物自佳难逗遛浙江归棹待相寻亚尹黄侯虑囚温处婺三州金华瓌秀抵仙都雁宕石门天下无眼见朱幡出云雾手提丹笔洗焦枯海鱼味爽休多食岭马程艰合缓驱定有车前投贽者幅巾麻褐是真儒简汤及翁六十三翁尚美髯今年添尽白毵毵心如晚路田家马身似春筐欲茧蚕无事官曹容岸帻有时书帙当清谈风情最苦汤公子家世衣冠旧汝南舒子俊见过来往通家不厌频靑山心性白云身隂林石熘风传语霜月溪梁水冩真岁险鱼鲑难猝致天寒乌鸟自相亲燎炉薪暖糟床响随分欢留作好春以家事付诸儿惟不得姑苏陆氏女子消息秪怜地僻少过从更许年衰飬惰慵行徤有时寻近局起迟甞日到髙舂鹿皮冠野频频戴䳘顶𬞞粗欵欵供儿女团栾俱在眼独怜无信过吴松江海江海三秋古鄮城山林百拙剡溪生归来鄕国方为客绝尽交游更畏名白㡌管寕形态丑黄金季布语言轻荒斋竟日无人事自作长歌寄好声兵后复还白岩山所舍作脱命归来意恍然余生堪喜亦堪怜财逢乱世真如土人到穷途始信天问讯比邻晡爨后呻吟儿女夜灯前明朝又作安西计饭后谁家沁雪田鄞塘田家经秋心事转衰頽客舍山村病眼开识路牛羊缘坂过通家燕雀下檐来饥从野榼分𬞞饭渇指邻帘贳黍醅世事百年谁较是髯公劓息昼如雷江村遇九日去年九月江城角尚得临风把一盃今岁併无黄菊看谁家更遣白衣来身犹是雁飞难泊时不如潮去解回还有南山㑹人意晚舟相对碧崔嵬再寄曹居士江海悠悠不爲名年深识尽世间情扵人有信惟潮候去处无嗔是鹊声新欲收书添累重旧曽学剑向财䡖如何此日投闲迹又结精庐傍古城兵后见三江口木芙蓉盛开江上秋花无数生红红白白照江明当年茂苑看曾厌今日荒村望急惊泣雨羁臣愁去阙歌风艶女惜倾城萧条欲别那拚得移向东篱配菊英逰西峯余儿时读书其旁山廻水抱西峰寺二十年前日日来一出居然负丘壑深藏还此逺风埃农樵识面逢多问鱼鸟知心见不猜家世剡人须住剡相寻未识百千回鲒唐鄕贡丈置酒悟空寺见欵南宫通籍唐先軰白髪天寒海上洲五䁀巳推华屋梦一尊犹及少年逰桃源有吏今安避铜雀何人死亦休秪羡龙钟老禅伯倚栏无语看沙鸥调贵白客里光隂取次休嫩寒一夜袭衣裘不湏多畏赵盾日正好深悲宋玉秋红叶旧题犹在手黄梁新夣又从头余粮栖畒犹围坐此事输君第几筹白岩山漠漠溪风吹路尘白岩山下几穷身秋深竹色老扵树昼静鸟群喧胜人何处人家藏剡录有时行客裹唐巾平生笑杀禾翁子刚为乘车弃负薪絶句五言班婕妤题扇图时情任销歇闺思转慇懃也胜山隂媪挥毫託右军子昻秋林行客图石稜稜而白出树悄悄以红披嗟缟衣之嘉客方策蹇以何之五杂组五杂组金花绫往复来官路程不获巳始归耕丑杂组斑斓衣往复来反哺儿不获巳为人师絶句七言张骞乘槎图数尺枯槎底易骑海风吹浪白弥弥如今市上君平少曾到天河也不知吕氏六桂堂年少奔驰有底忙棘闱䦨署夣茫茫白头鞍马风沙里听说燕山六桂堂周秀才惠猫貍儿轻捷豹儿斑作势擒生也不难渐觉形神欲相贺青奴黄妳夜平安汪济秀才饭牛稿冰雪玲珑汪太中吟诗十叶有家风天寒日暮江东道逢此颦伸牛口翁苏李图塞北中郞雪满头陇西壮士泪沾裘人生百岁能多少直至如今说未休玄庙二道士俱以酒死张髯好客月千壶余吃清贫逐斗沽二子若逢仙䜩㑹化成一对酒葫芦湖州山从天目成群出水傍太湖分港流行遍江南清丽地人生只合住湖州其二一饱悬天不待求几人干白少年头君看滚滚东流水到海成渊始懒流百鹭图苇折荷枯可柰何西风吹影净婆娑微君作此超摇趣一箇江天也厌多因管张村蛮窝并书所见老子来无一把茅居然得此好洼㘭开塘谨避蛟龙窟伐树湏存乌鹊巢其二头白西来不买田时时却费买山钱一丘一壑吾归矣待得田多是几年其三男儿三十气吞牛漏尽钟鸣走未休不问征西并处士山中一様土馒头百鴈图近看分明逺欲无水天空阔好江湖幸然不入虞人眼又被闲中画作图题番阳徐氏双头牡丹图天公幻化不经意双蕚忽然枝叶同一似人间好兄弟朱鞍锦辔踏春风陈公哲梅花百咏梅下故人唿不应石桥溪寺水泠泠回头听得陈惊坐一似春风吹夣醒其二雪后西湖空碧波酒徒消散也无多白头醒眼春风里柰此梅花百咏何张道士求桤林诗地移淮橘多成枳人说江梅竟是柟蜀木似桤成底用盛时名字落江南酬陈秀才一春一百二十日日日开眉得几人直与破除风雨去今年浑似不添春赋董氏双岐竹山庄一对靑靑玉潇洒天然同榦生说与人间好兄弟时来林下聴风声读书有感鲁女悲嗟起夜深当年枉却泪沾襟如今已免邻人笑老大知无欲嫁心其二最爱徐生欲避秦海天东去不通津絶知胜似桃源境男女同行五百人题子昻照夜白风前新解锦鞍韀雪色糢煳雾色寒此物人间无处着千金秪得画图看题苏李泣别图二首弓疲矢尽三千里节弊衣穿十九年流落天涯有离别当时谁拟画图传其二沙云如雪雪如尘握手相看语语真多少世间无涙靣一生错笑陇西人马浩秀才携秋日海棠诗见过山城八月有春风一树嫣红淡又浓纵使失时无态度也胜茉莉与芙蓉奉化城西三溪口青林白石三溪口斑笋黄梅四月头正好清逰谁懒得幸无公事且归休题赵子昻叠岫图百折云顚路尽通无名怪木淡书空相逢无问秋江客不是巴中是剡中其二白石青林底处无侵云亦有小屠苏桔花飞尽不归去挥汗江城看画图九月西城无涧同陈道士衡上人仙翁靣带江海色释子口融冰雪浆同是西风未归客烧香煑茗作重阳其二巾衣三客不湏同泉石相看我亦翁㝡惜一轩秋烂熳芙蓉池上木犀风西兴马上去时风雨客匆匆归路霜晴水树红一抹淡山天上下马蹄新出浪花中赠屋西小陈秀才年少饥寒不足忧笑谈有味自风流等闲辍赠两兎颕待看修成五鳯楼其三毛锥自是今无用鐡砚还知古可穿不惜日抄三万字胜储百畆剡中田胡蝶春山处处客思家淡日村烟酒斾斜胡蝶不知人事别绕廧闲弄𬗋藤花夣中作晴霞冠领朝红洁新涨连空晚緑酣惆怅春风倦游夣木兰亭上望淮南入杭曽江白酒樊江饭处处当年客似家垂老重来旧相识春风只有野桃花题东玉师府所蔵潇湘图少年䰟夣底曽闲多在江湖烟水间今日精蓝方丈地倚窗眠看洞庭山灼艾戏呈阮使君鬂毛秋后转漂零愁坐穷檐展炙经得似画堂歌吹里硫黄钟乳按娉婷水墨梅花江海归来见似人离披犹自少风尘何如淡月山庄夜百幅清溪乱冩真赠陆相师江南江北路漫漫七十九翁䏻往还今代贵人容易识卧龙不在草庐间题伏生授书图白头不死见时淸子女相依解授经何用生男作鼌错乃翁一语不曽听题江干初雪图㫁树寒云古岸隈渔翁初拨小船开看渠风雪忙如许还有鱼儿上钓来铜山寺口初见梅花书寄何则颜二首吴歌楚舞送年华忆着终还不似家今日春风吹夣醒铜山寺口见梅花其二沙疎石瘦水涓涓折得梅花费两年更与何人说潇洒香中行坐水中眠戊戌淸明杭邸坐雪思鄕处处只愁生正好春逰又不晴雪是棃花云是柳马婆巷口过淸明四明山中十絶鴈飞不㫁楚天长云路霜林级级黄何处人烟有墟落北风髙壠散牛羊右枫树坑山深不见焙茶人霜日清妍树树春最有风情是巖水味甘如乳色如银右茶焙小横欲尽大横来万壑千岩汹涌开闻道洞天深几许𬗋云深处有楼台右大小横山乱云穿尽得平芜一叚冰寒碧玉壶犹是春风未相弃山前吹长万龙须右北溪洞深烟树碧氤氲只采灵苗不采薪闻着踪由多懒说相逢莫有姓韩人右韩采岩怪石惊湍吼不休时时巖客飮寒牛谁知此水明州去浸作琉璃万顷秋右莾广溪七里黄泥红树冈西风果熟一村香居人只道山深好三百年来是战塲右木兰仙在人间不易寻当时巳道是山深可怜华表标题处夜夜猿啼枫树林右仙山两颊稜稜额下分更无㘭处可藏云西风怕夺行人眼荞麦满山铺锦云右羊额岭刘郎一去杳无踪水白山靑只故宫欲问岩前老松树人间禁得几秋风右白水题赵大年芦鴈寒更索索警霜丛兄弟当年意自同犹是江湖太平处未妨沈着卧秋风谢隣友陈仲学秀才惠王芎苗二首坊州杜若自堪羞沛国青粘亦懒求那似一丛苍鳯尾等闲收味古甆瓯其二君家自有头风药种在靑青竹素园此物但堪供暑啜肯来相就发淸言瑞上人求诗宝叶山中源悟师布衲百结面如痴十年相忆忽在眼谈笑甚似仍耽诗其二源公作诗可怜生亦有谡谡山林声见说丰姿委缣素霜颊黛顶照人明茅斋红杏园林雨过花逺陂深草乱鸣蛙春风不问茅斋小自向阶前长笋芽感旧歌者牡丹红豆艶春天檀板朱丝锦色笺头白江南一尊酒无人知是李龟年萧照春江烟雨图波㾗如树树如烟更是春隂小雨天何处得鱼何处醉笋皮蓬㡳解蓑眠西塞山图空中生业寄鱼蓑云是亲情水是家便有踪由无处覔春风岸岸野桃花李元中秀才岁晩游诸公间愁中待醉何曽醉夣里还家不是家输与山行穷学䆒一笻一笠看梅花丙午淸明日靑塘道中三里五里沙路平一畨两畨溪雨声无柰春风动人处𬗋荆靑李满林生桃花寺石台台前藤藓碧交加台下淸流直又斜待得丹成知几日春风随分野桃花有人示山水画卷以为元晖作求诗砚山山下小扵莵文彩斓斑今亦无一坞乱云浓似潻春风吹夣过西湖题孟浩然霜晓吟行图霜风飒飒搅吟鞍童怖驴愁作许难便使玉堂遭遇去朝参更是五更寒荀陈聚星图州里相过未厌频居然踪迹动星辰当时多少辉煌者不画诸公画此人梁楷画雪塞㳺骑图耸脰攅蹄一驻鞍氊衣韦帽白漫漫秪应田舍骑牛者无此风沙踏雪寒过姑苏水天弥望接青芜云气漫漫近又无一色好风三百里桂帆安坐过姑苏五云山图林庐深揷紫孱颜一点渔舟带暝还但得身闲无俯仰人间处处五云山雨中过泉敎张子开名先遇平生剡夣十八九短䇿还经静者居一曲好溪山起处数声踈雨雪𥘉来其二衣冠颠倒君休怪筋力过从我有余却笑秋风洛阳掾得归犹望食鲈鱼次韵荅邻友近况六首十百琅玕接屋山麦花淡白菜花班村园冨贵谁消得更看溪南墨牡丹其二炊成日影三竿直睡起溪流十尺髙懵懂不知何岁月山风吹白镜中毛其三祝鸡归后放牛初小立溪梁看打鱼渐喜村邻尽相识向来朋旧却无书其四剡源田舍谁能识只此桃源有路通草长岸漫渔堑北月明人语𥿄糟东其五三间瓦屋数弓园旋学桑麻又一年村酒沾唇频得酒山歌出口即成篇其六舍南舍北种田郞唱得田歌曲曲长莫学傍村游侠軰茜红抹额臂擎苍送陈养晦谒阆风舒先生四首嚼雪餐冰二十年空山日月自风烟从君识尽搜诗法不透芗岩不是仙其二大篇无法湏自悟小语有益㝡难寻秪今人嫌此老谑后来追忆直千金其三大冠䄡𬒮走纷纷对靣可容三斗尘便令眼识天下士此子巳胜寻常人其四无诗莫入阆风里到却阆风那有诗拾取松风作新曲归来时向夣中吹同曹泰宇赋寳化鳯花二首花开难得年年看住近湏还日日来古壁危䦨自颜色不烦髙筑鳯皇台鳯皇不岀几何年莫怪山花惜杜鹃一様春风好毛羽囬头曽管蜀山川过鄮山祠塾作沧江城阔三义口白日弦歌数亩宫犹有柌宫旧杨柳向人离立管春风剡源戴先生文集卷之三十