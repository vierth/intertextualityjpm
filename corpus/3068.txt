范忠贞集提要钦定四库全书集部七范忠贞集别集类六提要等谨案范忠贞集十巻国朝范承谟撰承谟字觐公号螺山镶黄旗汉军大学士文程子也初充侍卫顺治辛夘诏八旗子弟均得应试遂以是科中式举人次年壬辰成进士改庶吉士授𢎞文院编修官至福建总督康熙壬子逆藩耿精忠叛巡抚刘秉政降于贼承谟抗节死之赐谥忠贞所作画壁诗石门吴震方尝刻之説铃中为世传诵是编乃其全集为清苑刘可书所编首谕祭文御制碑文御题祠额附以家传及祠堂记共为一巻次抚浙奏议一巻次督闽奏议一巻次吾庐存稿一巻次百苦吟一巻次画壁遗稿一巻次襍着一巻次附録题跋哀挽诗文三巻其奏议多有闗国计之言诗文直抒胸臆慷慨激昂嚼龈裂眦之状至今犹可想见文以人重承谟之谓矣干隆四十五年十月恭校上总纂官纪昀陆钖熊孙士毅总校官陆费墀范忠贞集卷一钦定四库全书范忠贞集巻一清苑刘可书编谕祭文第一道维康熙二十年七月十五日皇帝遣礼部左侍郎杨正中谕祭原任福建总督加赠太子少保兵部尚书谥忠贞范承谟之灵曰朕惟国家朂励臣工凡敡厯中外克着名绩者必被以厚终之典矧处艰危而孤忠罔替守义分而九死不渝非示旌扬曷彰悯䘏尔范承谟禔躬恪慎奉职勤劳膺简任于北扉俾旬宣于南服惩贪釐弊风裁可观起瘠振贫惠爱斯在比闽疆之移镇值逆孽之陆梁筹畧未施变乱旋及矢丹心于不屈三载幽囚蹈白刃以同归阖门屠戮惨酷斯极奖慰宜优是用赠以崇阶钖之美谥呜唿捐躯授命树臣节于一时厚䘏隆褒昭国恩于奕禩式将芬苾尚克歆承第二道维康熙二十年七月十七日皇帝遣礼部左侍郎杨正中谕祭原任福建总督加赠太子少保兵部尚书谥忠贞范承谟之灵曰惟尔矢心报国殉义忘身甫莅巖疆遽罹狂噬疾风劲草视一死以如归烈熖纯钢经百折而不挫特加优䘏以慰忠魂再涤牲牢式陈窀穸灵而不昧其钦承之宸翰褒忠原任福建总督加赠太子少保兵部尚书谥忠贞范承谟碑文朕惟朝廷简畀重臣授以封疆之任平时则竭诚殚力以靖厥职猝逢事变则有凛乎不可犯确然不可夺之节舍生取义流光天壤古所谓不二心之臣如此而已尔范承谟名臣之子奋迹甲科入侍禁林出典节钺咸有声绩着于当官洎闽疆莅鎭之年值狂竖盗兵之日冦起门庭祸生肘腋智未及施勇不暇展而尔志耻倖生义无苟免奋身骂贼誓不共天遂致阖室幽囚三年拘系阻敚其衣食迫胁以甲兵兇熖弥张贞操愈劲卒蹈白刃以作完人慷慨从容兼有其美兹者底定疆陲申明命讨罪人斯得臣节益昭倍深轸悼之情特厚饰终之礼宠以隆秩谥曰忠贞呜唿褒忠显善帝王治世之大权恩命叠颁朕曷有私于尔以培正气以植人伦庶使选愞之士覩盛典而知兴慕义之夫闻休风而加劝勒诸贞石其永有誉于无穷哉康熙二十一年四月二十六日立先臣自罹闽变毕命巖疆皇上轸念孤忠谥廕祭葬优于典制殁者存者雨露均霑罔不镂心刻骨矣迺者载荷皇恩焕发天章制文洒翰用表先臣幽隧敕工鑴勒精采入神鸿宝琬琰辉煌斧鬛先臣更不朽于九原矣又以御书墨本命祕殿潢钤用御玺赐给臣家龙游鳯翥之奇远近恭瞻忭舞交庆窃念服官致命固从来臣子所当爲宸翰褒忠实旷代君亲之异数爰请恩给内工别寿贞珉垂诸奕叶俾臣家长㓜子孙一如先臣捐糜顶踵仰酬不世之殊遇于罔极尔难廕生范时崇稽首敬述范忠贞公传公讳承谟字觐公号螺山文肃公仲子也沈毅英敏期抱伟岸年十七充侍衞顺治八年辛卯诏八旗茂秀子弟应制科遂登贤书明年成进士改庶吉士读书翰林院犹间日入侍甲午诏免扈从颛意肄业益肆力典文授𢎞文院编修乙未擢祕书院侍读学士辛丑陞国史院学士康熙六年丁未敎习庶吉士戊申陞都察院右副都御史巡抚浙江公居禁近久虽谨嘿自持然畱心经济于民生吏治了若指掌上既亲大政思得贞廉以风天下首擢用之公亦毅然以匡济爲己任及至浙絶苞苴禁私谒公移呈牒尝积日不批答属吏莫能测居月余一日俱下利弊情形悉中机宜诸僚吏皆相顾叹服故事制抚受事三月后得劾奏不法吏及期两司列状以白公閲而哂曰是欲吾舍豺狼而问狐狸耶还之翼日忽拜疏一时墨吏皆列白简中诸僚吏无不惊惧悚息浙故多巨猾率虎而翼择人以食莫敢向迩公曰稂莠不锄嘉禾不茂若辈皆大爲民害者廉得其人俱立置重典间有一二逋诛亦尽室走他方终公任内未敢一渉里门也浙东诸郡田多硗确或斥卤弥望旧称瘠土以故正供悬逋令以谪罚民以播越公爲请蠲奉㫖该抚亲行查勘公即日戒途省车从裁供给从者才数人凡山陬海澨蔀屋穷檐罔不躬厯或暂憩邮亭或偶息树䕃山农献脱粟村圃剖𤓰分果公㫖之如饫大烹也所至之处父老对语稚子投怀于是民隐毕达举应蠲者皆具实以闻疏再上遂䝉报可辛亥歳大䘲民无食公吁天自罪捐粟设糜借司帑八万乞籴吴楚未几米艘衔尾而至下令平粜民以不饥是岁嘉湖两郡水灾尤甚疏请改折漕米二十二万四千余石冬复大雨雪仍请缓征俟明年蚕熟俱得请湖州例办南北丝十一万斤有奇南解江宁北解戸部运费不赀公请悉交杭州织造局又得请嘉湖应输白粮六万六千余石玉食所需岁有定期公念灾民无力疏请三年带征亦得请公感激异数竭力抚绥体素羸弱夙疾陡作因力疏请罢温㫖许之浙人辍耕罢市排制府闼号泣请畱制府以闻上念其诚特颁温谕勉令力疾视事壬子冬拜兵部右侍郎兼都察院右副都御史总督福建军务疏辞不允请陛见允之濒北发浙民送者亘百十里拥舟不得前有瞽者百辈长号舟前曰小人心感公德目不能暏公颜愿得进抱公足一摩公衣公矜而许之瞽者泣不止公亦爲之雪涕如是者竟十余日出境百里外始得放舟长行也抵都入觐上慰问备至公顿首谢且力引疾上曰卿气喘语艰且暂休息既出诏遣御医就第诊视兼赐尚方药饵逾月病稍可命驰赴新任先是闽藩耿精忠请撤守归京师勅遣吏部侍郎陈一炳爲治行公至闽筹画深谨人不能窥精忠自袭父爵骄蹇多不法惮公威望引姻娅少长谊执礼甚恭公接见一遵仪制未几吴三桂反诏止闽藩弗撤精忠不自安遂隂同三桂逆谋公觇其言貌异常深忧之欲出巡海峤赴漳泉閲镇兵以遥制之精忠力挠其行公自计麾下士仅三千人皆习与精忠部曲处脱有变不足恃乃密檄诸道将以谒新制府爲名各率健儿至用折逆谋未及行精忠反佯言海冦且至邀公议事左右请衷甲以从公曰毋衆寡不敌躁动奚济未几巡抚刘秉政亦至促之同行公明知事有变故坦然按辔至逆邸已露刃蜂屯矣公知势无还理挺身而前仰天大骂贼衆环临重加束缚时一二狼卒有误持刘臂者逆党马九玉急叱曰巡抚我一家人秉政惶恐斜趋而出公喷血切齿丑言痛诋贼衆拘之隘室水浆不入口者凡八昼夜舌敝唇裂龈肉皆腐骂声渐微闻者犹狼借塞耳瞋目怒视閲十日神气反旺自度不能死稍进杯水精忠复迁禁向内峻堵密棘防之益固一日忽遣逆党刘秉政来説䧏公时杻械被项肘令两卒扶之下牀刘且前且揖方冀有所陈説公奋足力蹴之刘狼狈失故遂仆地左右掖之而出公曰诸逆无道旋即诛戮我一击之力似不可少公在幽系中七百余日日冠赐冠衣辞母时衣每逢朔望辄奉时宪厯一册被械北向拜跪溽暑时湿蒸如腻蓬垢支离虱虮蚊蚋攒嘬不休冬深夜永霜颷海气侵入肌骨卒坚忍之骂詈之余闲作诗文无毫楮乃烧桴存炭画壁上得诗若千首复爲文自叙其生平大槩云丙辰王师破仙霞精忠降饰辞希免死虑公白其实于九月十六夜遣逆党来害公公时方侧卧闻变微笑曰今日方毕吾事索赐冠贼党吕八者夺而掷诸地复蹴之公怒以械索摔其头几毙乃披衣露顶遥望阙九叩首曰罪臣奉职无状死迟矣遂遇害一时同死者自幕客至𨽻卒凡五十三人初公之被难也部曲有张福建者闻变手双刃大唿夺门当之者无不立毙力竭被执贼爱其勇欲全之大骂不屈卒就死继而精忠以三十二人监守公中有䝉古人嘛呢者爲伪散骑郎谋欲免公于难事泄精忠讯之大言曰范公忠臣尔逆贼宁与忠臣同死不愿与逆贼同生精忠怒磔之又有泰宁人许鼎者义公所爲恒阴左右之凡所存片纸只字悉爲收藏精忠既害公令贼党焚尸弃之山野鼎预往伏匿夜分行乱石宿莽中觅得烬骸藏于家明年鼎负骸潜行纡折万里竟达京师事闻上震悼遣内大臣佟国维等三人御前侍衞二十人赍大官茶酒哭临其丧至壬戌精忠伏诛当赴曹时公子时崇亲执刃寸磔其肉取其心以告于公见者无不啧啧上念公纯忠大节䘏典槩从优厚营葬加祭任子赐谥忠贞至御制碑文亲挥宸翰诏以眞本赐其家尤属古今旷典公忠孝性生友于敦笃赡给族党不遗余力择交惟谨虽宾客过从日盈座上而心许者十不一二然春风所被无不倾倒者居官刚正廉明而寛厚爱人体䘏民隐故所至人歌咏之至比之爱日德星焉公博学彊记善属文于诗尤有法遭难来多所散失仅存吾庐稿浙闽奏议百苦吟画壁诗文十余巻行于世清苑郭棻撰崇祀录福建福州府十学儒学廪增附生员林方葳林之瑾陈濬王化纯潘天麟许青霞吴能洪熈载陈日行林湛等爲大节光昭日月深仁永着河山恳乞崇祀名宦以光爼豆以慰舆情事窃惟柴市楼空歌畱正气岘山碑树泪洒偏襟聿彰圣代之名臣丕励彝伦之懿范伏念本省前任总督部院范讳经文纬武铁面氷心斗曜钟奇笃生三韩之地箕裘接武济美太传之家蘂榜流芳花砖步影爰出禁中之颇牧用作越地之金汤乃害马必除扶顚踣以闲辔勒因哀鸿甫集脱矰缴而谋稻粱北阙赓股肱之良南天借锁钥之重遂移福曜莅我闽天廉以物躬所啖惟峯前一水静以驭动相看独省内三山方期久挹威鳯之祥何意遽遭潢池之弄顾才能制变痛时势之非常竟忠尔忘躯致英雄之赍志忠诚感被亲丁宾客亦甘蹈刃如饴烈气激扬妇女婢鬟俱各投缳恐后声凄夜雨遂令对峯五虎而悲号气卷寒潮行见连郭千榕而溅泪兹逢大宗师衮荣一字论定千秋追念忠贤褒成盛典以死报国信竹帛之载光以惠勤民知瞽宗之允洽葢其大节沸于万耳烁于万目不待频勘结而得定评若夫附祠酧以三献进以三登固宜借趋跄而隆崇报伏乞批行主者择吉置主送入名宦庶舆情允协而爼豆有光矣爲此具呈须至呈者闽县儒学敎谕谢看得前任总督部院范仁浃七闽功存万䙫殚事君致身之义学本素优矢见危授命之忱守而勿失浩然正气捐躯而碧血长存卓尔孤忠殒命而丹心不死念生前之厚泽拊膺堕泪愚夫妇感泣之诚畱死后之芳名表烈显忠都人士阐扬之谊固宜学宫钟皷振盪幽魂而明徳馨香风励名敎者也候官县儒学教谕黄看得前任总督范功髙百世节着千秋厯任清华荷隆恩之宠眷象贤太傅嗣相业之鸿休抚越四年文化诞敷江左制闽五月德政功被海滨侍养多年固表事亲之孝捐躯一旦尤全报主之忠絷幽囚而百折不移嚼齿牙而高声长詈名可垂于竹帛节若峻于丘山允宜永配宫墙长享爼豆者也闽县知县祖看得前任总督范学贯六经才参两大本成已而成物勲猷必出乎至诚资事父以事君忠孝乃原于天性始而抚浙六桥花栁堪图政事文章继而督闽八郡山河永奠深仁厚泽岂意潢池窃弄甘心缧绁覊囚抗节守贞三载歌畱正气见危授命千秋鹤唳华亭逺拟圣门四科之选今集大成近揆厯代配飨之贤尤多劲节允宜崇祀以附宫墙候官县知县赵看得前任总督范一身任天下安危三载罹幽囚困苦既絶粒而复生且服衣而不解从容就义维殷报主之忠慷慨存仁遑有思家之念恺泽旁敷于两浙慈惠兴歌大节聿昭于八闽忠贞堪颂允作宫墙型范永垂爼豆馨香当与天地共戴不朽者也福州府知府陈看得前任总督范河岳奇姿干坤正气抚绥两浙钱塘江水尽恩波总制七闽平逺阳春皆德泽岂潢池之一弄遂拘系于三年絶食捐躯抱孤忠而丹心不易成仁取义厯百折而视死如归劲节凌霄忠贞贯日允宜配享爼豆以激靡风以洽舆情者也布政使司姚看得前任督宪范气壮河岳节励风霜作孝作忠才不负乎所学报君报国志无忝于尔生抚浙四年恺泽渊深岳峙督闽五月仁恩日惠风和讵意变出非常随致身罹奇祸受繋受辱忠心百折不回任湼任磨义气三年弥笃洵矣孔之所谓成仁诚哉孟之所云取义者也品行宜祀宫墙姓字永馨爼豆以光伦纪庶慰忠贞巡抚福建部院杨批如详行仍候总督部院批行缴总督福建部院郎批范公清勤忠烈崇祀允宜应如多士之请以光爼豆仰即举行仍候抚部院批示缴提学道孙批前任总督范誓报国恩百口断头而不顾矢全臣节三年繋颈而益坚忠魂逐海水常寒劲节偕闽山作砺允宜崇祀名宦以慰封疆大臣于地下可也送主入名宦祠祝文维康熈十有六年岁次丁巳秋七月丙子朔越十有三日戊子福州府闽县知县祖寅亮候官县知县赵世晟谨以清酌庶羞之仪敢昭告于皇清通议大夫原任总督福建等处地方军务兼理粮饷兵部右侍郎兼都察院右副都御史范老大人神位前曰三韩雄镇代有伟人文经武纬吕渭伊莘缅惟我公岳降帝赉早掇巍科玉堂展采厥先太傅勲勒太常象贤济美前㣲后光抚浙肃僚威名贯斗布德宣猷舆颂在口天子宵旰轸念闽疆特隆节制永赖金汤闽人望公公来何晩五月平章恩膏暨逺祸变倐起百折不回捐躯报国士民痛哀谓古圣贤爼豆奕世奉公祀焉春秋配祭英灵如在追慕常新亿万斯年二卣明禋尚飨福州府十学佥呈生员忠贞范公祠堂碑记成仁取义君子之大闲舍命致身人臣之亮节故作忠作孝所以立万古之纲常而懋德懋功允不愧千秋之崇报如原任福建总督加赠太子少保兵部尚书谥忠贞范公讳承谟其人者生则降自崧岳爲半壁之长城死则重如泰山扶两间之正气者也公少壮登朝精神许国父爲从龙之首相世笃忠贞身应鸣凤之昌期名隆翰苑枢机参北院蚤结鱼水之懽锁钥出南天旋奏虎林之绩遂移浙土擢制闽疆葢自下车之初快睹饮氷之操安全爲念谓釐奸剔弊之在所先痌瘝乃身如拯溺救焚之不容缓凡经咨访次第举行以邦本莫重于务农而民力亟谋其寛恤落甲自运而里戸不困包赔革役给单而现年不病需扰差徭计亩均派以清任意盈缩之姦丁口按地编征以杜缺额逃亡之害轸恤匠籍而一班不患重科蠲免寺租而一田不忧两税併图减役而人无出乡充役之劳分图纳粮而人无越境催粮之苦以至里书听乎公举册式务于简明所有种种之檄行具见谆谆之节爱其兴文敎也徧颁上谕之讲章以维风俗躬临观风之考校以重胶庠其修武备也察核将弁之材能而勤骑射汰补目兵之羸弱而简车徒凡兹老成练达之深心莫非桑土绸缪之至计顾乃患生肘腋冦起门庭诚有如睿鉴所云智不及施勇不暇展者公奋身骂贼缄口絶粮兇燄弥张毅操益劲段司农笏批朱泚颜杲卿面唾禄山自昔所称于今爲烈将食叛人之肉枵腹不饥每握义士之拳拊膺欲絶若氷趋乎鼎镬而䑕视乎豺狼讐尚戴天愤余生之与共艰逾啮雪誓九死以不移卒骑昬虚旦栁而归允兼慷慨从容之美未几底定大节益光皇上轸悼荩臣优赐谥廕祭塟重以御书给爲家宝可谓极褒嘉之异数备存殁之至荣矣惟我闽人钦鲁郡之孤忠思国侨之遗爱已于康熙巳未佥吁建祠飨祀春秋至今九载近荐绅士庶忾慕益深谋拓祠而大之先立华表用壮观瞻请于今抚军张公捐清俸以佐梓材及郡守王公经营以董其成扶植人伦信羣公秉彛之好讴歌子惠尤八郡爱戴之诚庙貌翼严浩气将道山并峻英魂昭假芳名与炎海同流勒可久之龟趺扬不磨之鸿烈樵蘓一禁永为彰德之林爼豆二丁长作表忠之观赐进士出身通奉大夫礼部右侍郎兼翰林院学士加一级壬戌巳未两知贡举前内阁学士兼礼部侍郎内国史祕书两院侍读学士侍读编修庶吉士纂修实录玉牒日讲起居注官己亥㑹试同考丙午顺天武闱主考治年家眷侍生富鸿基顿首拜篆额赐进士出身嘉议大夫经筵日讲起居注官翰林院掌院学士兼礼部侍郎敎习庶吉士前内阁学士兼礼部侍郎侍读学士编修庶吉士癸丑㑹试同考治年家眷晩生李光地顿首拜书丹赐进士出身承德郎右春坊中允兼翰林院编修庚戌巳未两充殿试受巻官纂修玉牒内国史院编修内𢎞文院庶吉士己酉云南正主考治年家眷侍生郑开极顿首拜撰文乡绅举贡监生员乡耆大清康熙二十六年岁次丁卯腊月朔日谷旦立重修范忠贞祠堂碑记干坤之所以不坏人类之所以常存而三纲九法之不至于沦胥者繄何物哉则恃有忠义之气以维之也是气也涵于心根于性而成于学其未发也窅然与无极同体发则贯日星薄风雷亘河岳甚而齿可折舌可断脰可损血可爲碧而此气必不容夭阏焉于以厉世磨钝相劝爲国家不二心之臣而乱臣贼子亦知所少戢矣于少保忠贞范公可观焉公讳承谟字觐公爲太傅文肃公仲子少习台阁故事多读书其于忠孝大节虽由性植亦其家学所渐然矣量寛𢎞恂恂弱不胜衣遇事则毅然不可夺当章皇帝时常侍禁中壬辰成进士厯官直纶阁今上尤重之畀抚浙江威惠大行先是钱塘潮失期者十年所公至复故人异之以病请告浙人挝皷叩阙乞冦君爲畱一岁旋晋八闽总制复引疾且请陛觐召对慰劳有加赐尚方珍药遣医相望于道亲解御服以宠其行眷遇之隆人臣罕俪公感激思効念海疆凋瘵军政废弛逆藩久䟦扈于是疏展界以安民调协饷以安兵复裁额以实伍赦逃弁叙劳勣以收山海之雄绸缪畧具甫五月而逆竖反先是公谋以数十骑出据闽安又欲托巡海置身外郡爲牵制逆竖计皆爲同事所阻不果行而时逆迹未彰公出适滋疑贰反授逆竖以辞而撡文墨者因得爲公罪公是以宁堕虎口势孤力屈而惟拚一死谢封疆也公往奋身大骂逆竖怒累公深室防䕶谨求死不得絶食踰十日不死吞虿亦不死气才续骂如初逆所爲逼胁窘辱者百端卒不屈乃着䝉谷自序及百苦吟以见志如是者三年而贼势日蹙遂决意杀公遣逆党至系所公从容北向稽首遂遇害其弟承谱宾幕嵇永仁沈上章王龙光李全领纛王天祐家𨽻于通等五十余人感公壮烈皆死之逆竖怒公不已焚其尸而投之郊葢康熙十五年九月十六夜也呜唿当逆竖之初逞也使人尽如公则贼气必挫贼焰可以不张始也多方牵掣以败其成一旦仓卒愕眙屏息叩头而乞余生者相随属也公以孤注砥狂澜奈之何哉然公凛凛正气隂禠逆竖之魄而丧其胆宜乎公骨未寒而逆竖已烟消灰㓕也天子悯公忠特赠宫保谥忠贞御制碑以表公随磔逆竖于市以释公憾并听立庙以旌公忠呜唿公虽死犹生矣公身罹拘辱节毛尽而志不回蘓子卿之雪窖也抗首淮西取忌希烈颜清臣之佛寺也赋诗写恨困踯幽忧无挫辞亦无变色文信国之小楼也是非炯炯忠义之气根于性成于学者深而乌能臻此乎祠在道山之麓岁久尽頺制府大中丞子延兴公奉特简驻节兹土清至饮闽江一勺水节缩俸糈鸠工庀材而新之神明焕然观瞻肃然于以仰体我皇上劝忠之意甚深且逺而有裨于三纲九法甚大予备史局于忠贞实后进也固乐得而纪之并系以铭铭曰井蛙窥天尉陀坐大逆穉而狂亦甘化外纷纷白马攘攘黄巾王铁暂逋磨牙吮人九日爲昏三山鼎沸刼我官司刀蠭劒猬桓桓范公世笃忠贞手劒而起毛髪风生舌奋常山笏挺太尉䘍怒首撄三年累絷絶粒不死吞脑仍存炳炳大节地扬天掀天成公节终假贼刃公骸可灰公心难烬魂游帝所气薄天阊生哀死荣庙貌是皇驾风鞭霆英灵如在还作山河衞我炎塞考钟伐皷男走女奔血食千䙫忠孝一门康熙三十年岁次辛未秋七月赐进士出身文林郎日讲官起居注翰林院编修大清一统志三朝国史纂修等官戊辰科㑹试同考充殿试收掌官庚午科特简浙江乡试正主考前翰林院庶吉士楚黄后学张希良顿首拜撰匾额对聨气作山河霜日表孤忠任化碧飞灰畱得须睂撑宇宙春秋明大义笑乱臣贼子谁余血食到儿孙眷弟兴永朝顿首拜题范忠贞公祠堂碑记予表弟范忠贞觐公爲予同母之舅氏太傅文肃公仲子也由学士而受命抚浙惠泽之被人者深矣嗣于癸丑冬督师八闽耿逆之变骂贼不屈幽絷三载卒爲所害淛之人士追感旧恩因立祠于孤山之麓而祀之以予爲忠贞中表戚特问记于予予曰国家当多事之日獍豕跳梁称雄窃踞抗逆王师以荼毒其生民斯时必有秉志守节之正人硕彦自矢孤忠仗大义明大伦齿剑润鼎视死如归于烈熖横流中以明委质无二之心效见危授命之节死于其所当死虽不幸犹幸也故鲁公之死于贼臣龚胜之絶粒皆死得其正非求知于天下后世也第其怀忠抱义英爽正直之气自足动后人之仰止怀慕观感兴起垂诸百世令名不朽尸而祝之乃万姓有同心而不得不然者吾弟觐公之死乃得其正矣因念吾弟少负儶异长抱经纶黼黻皇猷功深启沃䝉先帝之拔擢荷今上之眷隆畀以东南之重寄五年抚浙万姓䝉庥巷陌知恩讴歌载路方宸衷以强藩叵测南顾忧深乃命吾弟节制闽疆以防跋扈陛见辞者至再而圣明眷顾愈殷馔馐出自天厨医药给于尚方存问之使相望于道趣驾之命日厪温纶吾弟感不世之遭逢荷特达之知遇志坚报国力疾南行节麾所指薄海观唿正期殱鼓鬛之长鲸奠黔黎于岭表岂虞吴逆倡乱孽竖效尤其时变起仓卒智者不及谋勇者不及御乃囚于幽室肆其暴横三年桎梏百计摧残吾弟刚肠如铁百折不回齿足并于睢阳舌不愧于常山朝野想望忠贞固期吾弟于一死矣然犹冀于万死一生者盖欲上慰君亲下慰黎庶苟能持节而归即可致主泽民列辟庶寮犹得依毗于正人硕彦也嗟乎岂意当王师破贼之日终不免于惨死哀感远迩恸徧市朝圣天子垂悯忠贞切齿叛孽磔逆属于西市雪九原之痛愤加秩赠谥予祭赐塟墓碑制自宸翰䘏廕及于后人隆恩宠渥至矣极矣今浙之人士建祠以祀虽未如闽人之请于朝命然爲国家死事者则祀之有功德于百姓者则祀之闽人既已得请则此浙水数椽爲孤忠之香火亦定荷圣明所嘉许者也予故敢述数语记之亦欲使后之人怀慕仰止观感兴起垂诸百世令名不朽云尔浙江等处提刑按察使司清军驿传道今陞贵州等处提刑按察使司按察使前山西道监察御史巡按江西分守嘉湖道布政司参议愚表兄李之粹顿首拜撰康熈二十四年岁次乙丑季夏吉旦忠贞范公祠堂碑记从来忠臣烈士殁而尸祝徧海内者皆由刚大之气弥沦布濩与日星河岳俱永而其临莅之邦德泽在人尤爲灵爽所式凴焉前浙抚赠太子少保兵部尚书忠贞范公殉节八闽矫矫风烈迈越古今康熈廿三年余承乏浙藩当绅士建祠以祀公于孤山之麓高甍巨桶与四贤祠爼豆相望敬爲文以志于丽牲之碑夫公之爲德两浙樵牧媍孺皆能言之无庸更仆数方其移疾乞归台垣及提鎭诸臣先后疏畱而攀辕卧辙者接踵于道甚且士民欲赴阙击鼓登闻心期得请而后止今身殁之后士民讴思尚如一日可见秉彛之在人心不容强也然公之卓然可纪者不难于浙而难于闽叱驭巖疆狡谋环伺左右肘腋皆其私人一二封疆大臣依附观望而公幕下智计之士或劝以愼重出入勿蹈贼巢或説以潜出㑹城扼据上流诸郡无非欲公畱其身以有待而公义不返顾鼎镬如饴骂贼以求死絶食以求死至于穷冦倒戈克复可待而终不免于死公之死不死于贼害之日当耿逆假谋㑹议遂挛执逆庭黄雾四塞旭日掩光造物早已全节予之矣葢公当疆事万不可爲之时力竭势穷而后死方诸颜鲁公之死于蔡州尤爲过之岂直爲一时死事诸臣之冠哉读公画壁之辞凛凛数千言念念不忘君国誓以捐躯报主其血诚虽于睢阳殁而杀贼又何让焉卒之兇徒明正典刑爲国家消南顾隐忧公之劲节流光天壤靡有穷已皇上轸恤元臣崇礼有加至亲洒宸翰褒忠显善云汉爲昭此又干古人臣所不能得之于身后者而独于公觏之余忝附姻娅之末曩者数载属吏知公最深是役也不独仰企怀思而亦欲书之以爲百尔劝焉康熙二十三年十一月朔日巡抚湖广兼提督军务都察院右副都御史前浙江等处承宣布政使司布政使旧属石琳拜撰巡抚浙江遗爱碑记古来名臣贤相其鸿业炳燿于当时后世者在朝廷则朝廷重在封疆则封疆重故纪之太常勒之贞珉以昭示不刋若蕞尔一小邑其颂声仅比于蝉噪蛙鸣即丰碑亦祗如泰华之拳石奚足爲重轻哉虽然煦日所暄曝膏雨所润濡普天同被而比戸各以爲暄我而润我则一家之戴德即爲亿万家之戴德宁以其蕞尔邑也而小之若今大中丞范开府公英姿出于天挺家学原于累传远绍先忧后乐之芳猷近踵弼亮迓衡之燕翼齿未弱冠连隽两闱而登木天之选蒐编玉局视草鸾坡其着作之在瀛洲者早已珍同琬琰矣当期渐陟黄扉以彰燮理而圣主有特达之知谓文章可通于政事而内治亦借于外宁必试之以岳牧之长才而后可任百揆之熙载惟两浙素号雄藩足展伟畧于是东南半壁畀以抚绥然浙虽旧有繁华名亦属凋敝之余也惟公膺重寄而深有虑焉虑夫秕政多而吏治罕实效赋役艰而田畴非乐郊请谒徇而干泽致骫法豪强恣而市虎爲伏戎舞文巧而城狐等蟊贼谳牍繁而沉枉嗟覆盆也甫驻斾旌即申饬条约周晰精详俱欲征之实事匪徒列之空文者良由褆躬矢志氷蘗是凛不染一尘乃正已以率下故风裁严峻有铁面之称然又沖和接物平易近人大抵语及公则蔼然以温语及私则毅然以肃葢一身而备四时之气焉若乃洞晣民隐如引蔀屋于襁褓又如烛微暧于燃犀固非术之钩索而迺诚之生明也欤试畧举其剔弊则额外之加派有禁税契之重勒有禁頺俗之溺女有禁逃人之借攀有禁呑债之婪息有禁弁伍之渔利有禁而奉行者咸兢惕以恪遵矣畧举其利赖则开涤壅水以通委输给垦芜田以登禾黍饬行落甲自运以豁民累酌定官收明效以甦民困而其所最劳经画者则灾沴频仍菜色盈路且纷纷沟中瘠矣惟我公特念切痌瘝弗惮跋涉徧厯阡陌间实閲被灾多寡上请蠲恤而又以漕粮难办则疏陈折兑省民间十万金钱税课难输则檄谕停征免新谷新丝之虑复于额外筹䇿他方转移广市邻米拯济枵腹无算比于富郑公之赈青州更有苦心玅用存焉而所尤不及者奉上谕所颁十六条致治化民之要衍爲直讲颁示郡邑朔望讲学使民还醇古渐致太平此真以周程之理学而敷爲臯䕫之治化功不止政事而在人心德不止一时而在千载也然此但畧述数端而其他匪可殚纪当湖亦系海隅兹幸鲸气恬谧之际公既严海禁之令而又轸海壖之氓不独在甬东瓯越也且兵悍民孱相沿日久则惩戢营丁于㑹城而并杜其肆凌于旁邑湖虽僻壤亦庇恩威之帡幪而湖民乃更有独沾者旄节下贲确覈军田迺从轻履亩时与牧竖村农面询疾苦察迩言以兴利除害斯又湖民所亲被德施者矣则以全省之颂声私爲湖邑之颂声亦奚不可哉今宸眷复以八闽重地俾总摄乎奋武揆文将移治浙者以治闽闽何厚幸也而浙民依恋靡释又无计攀辕仅于荣发之辰随轩车所指彩鹢所经迤逦络绎凡捧香抟颡者趾错肩摩此数百年来所仅见自非仁心仁政有以深入乎民心乌能若是哉葢公之先世有文正忠宣相继爲宋室名宰相然皆敡釐方鎭出宣劳勣入秉钧衡今兹象贤缵绪且将由建牙以瞻调鼎矣湖邑士若民合请于大令陈侯谋纪石垂永而征言于光旭葢以通籍释褐附骥同升及来抚浙猥辱下交且惠钖高吟披德音于风雅故弗敢以鄙拙辞而特于扬扢莫罄中抒钝管以述梗概然此非光旭一人之私而邑士若民之公也亦非一邑之私而寔东西两浙暨天下后世之公也公讳承谟沈阳人壬辰进士钦授庶吉士赐进士第中宪大夫山西分守冀南道叅议前陜西道监察御史陆光旭顿首拜撰赐进士第通奉大夫山西布政使司左布政使前提督江西通省学政兼按察司佥事陆之祺篆额赐进士第文林郎浙江嘉兴府知平湖县事陈宇宸书教谕任雨蛟县丞张效錬主簿余司韬典史查德培仝监立粮里士民等仝立石邑庠生曹铭摹丹宛陵刘𢎞逺镌旹大清康熈龙集癸丑清和月谷旦范忠贞集巻一范忠贞集卷二钦定四库全书范忠贞集巻二清苑刘可书编抚折奏议请纾东南大困疏具官臣范谨奏臣向在内院恭覩皇上日理万几每见必先垂问章疏中有报水旱灾荒者否有则披览不置忧悯见于天颜无非以民爲邦本所宜加意培养者耳自奉命抚浙无日不仰体宸𠂻务期登百姓于袵席凡贪官污吏不敢瞻徇情面稍有姑息所以除民害也独是逃人一项爲害甚烈不敢避纷更定例之嫌爲我皇上陈之伏惟定鼎之初严立逃人之禁者原爲旗下之人非伍中甲士即关中旧人倘被奸民引诱逃遁满洲庄戸既无所恃以谋生禁旅出征更无所用以随伍故不得不严其治罪之条使百姓知惧不致自䧟于法网但立法之始其所逃之人在旗日久举动言语易于辩别有隐匿不首者处分宜严若近日之逃人辩别既难爲害最大他省臣不得知在浙言浙则不禁惨目而伤心也臣自抵浙受事五日一至公所㑹审逃人日有数起视其人率皆无赖之徒如鬼如蜮或因借债无偿将身折凖或系游手好闲倚旗肆诈或朝卖身而夕逃或甫就获而又逃其所牵连非务农黎庶即纳课商贾有因需索不遂而妄扳者有因宿昔小隙而讐揑者幸而驻防诸臣悉体圣怀反覆审问如得其情无不照例惩治然此辈虽经反坐而无辜之人家业生计已荡然矣且所逃者非兵丁非旧人不过兵丁之家仆与僱工之奴子甚有非工非仆但常往来其家而亦冐充旗下者虽现行定例凡卖身旗下必有里邻中保甘结地方官用印押契出示晓谕未尝不详且明也然城市居民或能知之至于乡僻山民住居窎逺何暇入城探听既不知其曽否卖身凡素所认识者或僱而耕耘或倩而负贩一经拿获即成窝主更有地方光棍欲诈某家串通逃人先至其门随率党羽蜂拥擒捉指爲窝逃顷刻之间身家皆䧟受害之人虽鸣之于官而官畏功令不得不尽法严讯乃逃人因之逾逞辗转扳害致百姓日困生业消亡遗累地方因而凋敝若不亟请皇上干纲独断分别新旧另定处分恐朝廷输课纳税之良民不足供此辈恣奸肆虐之鱼肉也臣若一日不言皇上一日不闻国法一日不更百姓身家一日不保伏乞勅部详议自后凡兵丁旧人有逃者在内限日报明督捕司在外报明将军移咨督捕开明年貌籍贯立写牌票通行所属严谕地方总甲并移隣省挨戸查拿获则照例治罪凡系驻防处所新买之人逃者如其父兄曾立卖契又容畱隐匿是爲明知故犯罪仍坐窝其余悞畱者槩行免究庶新买之人不得与关东旧人同例则天下百姓永受皇㤙又不特赈一方之水旱免一年之灾伤可比也请察土地以除积弊疏具官范谨奏康熙七年八月初二日准戸部咨云浙省十一府七十六州县实共丈出地塘等项一千四百八十三顷八十二亩有奇清出人丁一万九千九百三十五丁二项共增银六千二百八十七两有奇增米三千五百二十一石有奇又杭州等十衞所共丈出塘荡九百畆有奇增银八十三两五钱增米八石一斗有奇应于本年照例起科征收解部但州县衞所丈缺田地等项并未开明因何亏缺且海宁石门武义龙游云和景宁等六县亏缺田地人丁较各县爲多温州台州海宁三衞缺少田地或称水冲或称有额无田仍请勅该督抚逐一查明具题即檄行察报今据温州衞呈称案照奉文清丈温州衞屯亩其中缺额无田不合衞总者多及查全书额载屯田三万二千六百三十四亩九分原自明万厯二十五年奉文清丈将丈出补缺外仍缺坍江无补额田一千四百亩七分彼时各官以屯田所征籽粒之粮即充衞派城守各丁之月饷不过年终造册核销军无输纳之艰官无参罚之累通融酌议遂将实缺额田一千四百余亩派洒票田之内自明季相沿至今矣故各丁承领实种田亩所収籽粒不足纳粮以致节年逃亡屯粮压欠任事印官岁罹参罚今奉文清丈屯亩若以实缺之田虚加弓口分数不惟有悖明旨而孑遗穷军安可复贻之累察部驳清丈一案各州县亏缺及数目不符厯经具疏题覆外惟是温台海三衞缺额田一千四百亩有奇自故明万厯年间丈缺均摊相沿赔补足额前清丈册内不便虚列弓口是以衞总原额下註明坍江之数而见在实征钱粮仍照旧额无亏其台州衞无征田八千六百有奇除逃民归业认开外实在冲坍无存并仓衞塲基无征田共三千四百七十五亩有奇又海宁衞沿海潮水冲没地荡五百七十四亩有奇皆系实缺无征故该衞丈册註明水冲及有额无田而厯年征収钱粮仍照旧额并无亏缺但海澨残丁赔纳维艰应否可与开除统候睿鉴勅部议夺请踏勘荒田疏具官范谨奏拟于本年三月二十五日前徃台温等府县衞踏勘坍荒地亩曾经题报在案今减从裹粮于各报坍荒之处穷谷深山必爲亲到须查核者必博问查核应丈量者必按抽丈量台温二府勘核已毕处州所属才勘青田景宁云和龙泉四县旋准总督臣刘兆麒咨文奉有㑹议勅谕即星夜遄归与督提二臣从长㑹议逐款条对合疏密题惟是踏勘之事未完仍当复往处郡但目今杭州嘉湖三郡各县异常水灾嗷嗷待拯思处衢已定之荒坍尚可缓勘而嘉湖目前之灾厄急须赈援虽前准部文有以后灾伤不许督抚亲勘之禁自应遵守但石门县海宁衞所原有荒坍包赔田地亦须亲往查看而嘉湖被灾各邑壤地相连又系经由便道今减从驰往就便看视一以查核灾伤一以赈救护恤务期有以仰慰皇上视民如伤之意也而其所爲跼蹐靡宁者才短质庸荷䝉简任不能宣布德意以致上干天和下贻民灾特烦睿虑愆深罪重负国负民伏乞皇上立赐罢斥以警旷官庶庸臣不致窃位而百姓渐见得所矣请买谷平粜疏具官范谨奏窃照嘉湖杭绍四府被灾虽有轻重而小民总无储蓄嗷嗷待哺拯救似难刻缓虽代爲请蠲免请折漕稍甦其困然有田者耕种三番车戽之工已竭无田者贫无半菽将成沟瘠之捐设非买米急救何能蹔延喘息除劝谕乡绅富民及各官捐助并罚赎米谷通发备赈外更令灾民垦除荒淤急种菜麦以备来春心已殚惟是民多米少虽目前稍可支吾至冬必竭非预爲之计米谷一尽民必流亡彼时虽议招议赈恐无及矣再四图维惟量发司库存畱银两遴选能员前往江楚等处採买米谷照价平粜得价之后照数还库民免炊珠之叹官无仰屋之嗟救荒良䇿莫此爲善更请勅下𣙜关守隘等官毋得苛税阻挠庶百万之生机可延而朝廷不蠲之蠲恩同天地矣请开事例救荒疏具官范谨奏窃照嘉湖等郡惨被异灾既请蠲请折请暂发库银採买平粜冐凟宸聪者至再至三矣乃更有不得已而代民唿吁者则无田无产至穷之民必不可不赈也窃仰见皇上轸念淮扬水灾既一槩蠲除复行赈恤且特遣大臣抚视安集诚以至仁如天大智如神灼见民爲邦本赋由民出不惜目前之小费逺计后日之输将故断然行之不疑耳今蠲折平粜之请固邀皇恩然所蠲所折者皆系有田之家而未尝及于佃戸与穷民也此等之民最多最苦但顾目前之性命不恤后来之犯法无恒产因无恒心诚可怜可畏也今虽议蠲矣而此等之民无粮待蠲今虽议折矣而此等之民无粮待折虽请买米平粜矣而此等之民嚢无一钱亦不能籴是至贫至苦之民反不能霑朝廷涓滴之泽非大赈济断难安生再四图维无如推广援纳之例省公帑而惠民生爲至计也向者直省开援纳之例用以赈济饥民业已行之有效矣但部臣拘于不爲例之㫖故嗣有请者槩覆不允顷以河工关系甚重皇上又复断然行之岂非时有缓急事有轻重惟圣人能达权通变于未穷乎夫河工一项既破例行之今穷民哀唿之状似更有急于河工者安忍立视其死散而不爲之请命乎伏乞皇上干断独行准照直𨽻山东河南赈济饥民事例一视同仁或将浙省所援纳捐助河工之银先尽赈饥如有余赀再给河工自严加查核不使丝毫冐滥虽曰特恩破例然实就现行例中畧爲通融耳况以浙民之财暂济浙民之急顺便可行惟在皇上恩俞之而百万垂毙之民当立有起色矣请改折漕粮疏具官范谨奏切照嘉湖二府岁输漕白南秋等米地丁起存银两咸皆取给于田二府田多低洼即雨旸时若办纳尚自艰难不意今岁自春徂夏霪雨连绵豆麦腐烂桑树朽蠧其间有高岸稍可壅筑之处男妇老幼尽力堵戽尚欲补挿秧苗聊爲接济不意六月十二等日飓风暴雨山水下注湖流逆冲已筑之岸复倾再揷之秧又没三畨救䕶三次被淹财力费尽秋成絶望于七月初旬减从轻舟亲行踏勘溪田不辨一望汪洋灾民扶危携幼告蠲告赈者日以万计顚连之状骇目惊心敬宣皇上视民如伤之意必不使尔失所而百姓又以田尽淹没粮无所出哭诉舟前夫国家赋税半借东南而嘉湖之民专恃丝谷今禾既无存桑多朽蠧目前饥窘已自难堪况又时屇漕征无怪乎灾民哀请恳援淮扬被灾之例蠲漕之外伏求请赈愚以爲民命宜恤国课当筹蠲漕之典出之特恩不敢妄请惟查顺治八年水灾戸部题爲今岁之粮将到等事一疏内开漕运议单灾伤改折之例被灾八分以上者每石折银五钱七分以上者每石折银七钱各以被灾之轻重爲折征之差等至于耗润等米原因解运正米以供盘剥晒飏之需漕运议单亦准遇灾改折正折正改兑米原无并折耗润等米之例其随漕耗润等米似应免征奉有俞㫖是折正改而免耗润业有成例矣今嘉湖二府被灾田二百七十一万五百一亩该漕粮正米二十二万四千一百余石敢恳皇上破格垂恩准照时价折银解部在额课既已无亏而民间可免逺籴买补装运之费复省盘剥晒飏等项耗润余米八万九千六百余石给发运军漕截银一十万五千余两公家亦省用漕船四百四十八只又省今歳额造船一百只计银二万八千余两减存船三百四十八只计修船贡具银约共三千余两运军行月粮米三万一千余石行月安家等银二万五千余两米三万一千余石其轻赍楞木蓆板随粮应解各项仍行解部是朝廷准折一石即系蠲免一石于民而国费省减一分即是增益一分于库此所以日夜图维以爲救荒长䇿惠而不费之恩更无出此者也但查米价一项顺治八九年通常时价每石二两以外故议折价银一两四钱原属加惠灾黎之意今浙省时价每石八九钱而被灾百姓银米两皆无出若至交冬大难措办倘仍照一两四钱之例灾轻者仅折四分五分则灾民未䝉其益或反受其祸葢被灾地方虽有五六七八九十分不等然今嵗之灾乃百年所未有即有一二游青复种者水浸已久粒少粃多又有白粮南米犹需应纳见今受灾之田若责其半本半折断难竣局如部臣执持已往之例不别今昔之殊或驳增价或驳另议往返涉冬便是收兑之期㷀㷀灾民本色既无可征折色又未预备有司各官恐碍考成严追酷比驱此残黎死亡逃散事诚大可虑也倘䝉皇上轸念灾民将此被灾田地应输康熙九年分漕粮正米二十二万四千一百一十五石准照议单旧例一概折征七钱使嗷嗷之衆大庆更生否则请于每米一石量加价値折银一两免民间买运之费省耗润漕截朝廷数万银米其于国计民生不无均济恳祈勅部速覆早得俞㫖移遵行不惟正赋有益而数百万之生灵行且立起于沟壑中矣抑更有请者二府田地虽高低不同被灾则一因限于三四分不准灾之定例不敢造报除上供白粮并重灾改折之外尚有南粮漕粮数十余万本地之米恐难足额况浙省平时尚借江楚籼米赡生今年尤望商贾接济其有米之户仍将稉米交兑不足者即以籼米抵代庶受溺余黎不致重困因亲至其地目撃异常灾害不敢不哀吁缕陈非敢故爲过言以耸上听也请缓征漕折疏具官范谨奏爲照嘉湖二府异常水灾以漕粮关系国储不敢轻爲吁免乃酌爲改折之请荷䝉俞允百万穷黎莫不仰沭如天之仁叩头感激欢声如雷惟是被灾已深重者颗粒无收轻者斗石不继入冬以来又雨雪连绵饥寒满路唿泣伤心地方有司不敢稽悞正供凡漕粮白粮等项俱已极力征完而折漕一项追唿尽术收纳无多每檄问有司及传穷民之在省者诘其拖缓之故咸称小民感朝廷再生之恩恨不即输将奈以前用三畨车挿工费已穷以后秋未收成冬遭久雪不但钱米俱乏而田无秆草薪爨皆空是以奉公之心虽急措办之术无从听其诉言深爲悯恻伏念嘉湖所产惟谷与丝上年籽粒固已无成今岁蚕桑尚有所望凡未完漕折银两恳乞皇仁准俟蚕熟之后催征起解綂于康熈十年岁终奏报虽曰限期稍寛实于原额无损可免百姓卖妻鬻子之苦而恤灾拯溺之洪恩终始克全矣请改解南北丝斤疏具官范谨奏爲照湖州府属额办南北丝斤每年例应耑员分解向因解费不敷纷纷详控似应亟爲变通伏察南丝一项葢因胜国以江南爲陪京有陵有庙是以有神帛丝斤之设今江南既改爲省此丝亦改爲织造诰勅等项之用是规制业已更定而浙湖之丝解运江宁则犹未改也北丝一项厯年办解必由织造衙门遴匠勘騐必精好合式方行解部其解江南者计合罗丝六万一千三百二十七两有奇原编贴役银四十两解部者计丝四万八千两原编夫船银四十八两再计南北路程近者千里逺者数千里水船陆车以及食用浮于原编数倍若欲增给必至派民若不增加则路逺费多实难交纳是以佥解官役往往倾荡家产累害无休不能不爲之深计也再四图维杭州见有织造衙门一切上用縀疋俱系织办未尝有悞爲之似亦易易且每年例有二季北上之船请将解南之丝每年估价将银移送织造衙门一并採办即于北船附解不过一转移间则民累悉除上供无悞矣缓征议具官范奏言照得额编地丁悉循夏税秋粮分别征输法至善也备察浙省赋税出于人丁者什之一出于田土者什之九所以原编夏税欵项甚少两浙输租俱在秋成之后民间惟借田租完纳正供则自正月以至八月皆悬待秋成之日也向因兵饷不敷部议征收钱粮四月完一半九月全完诸司凛遵功令不得不于正二月开征鋭意征比百姓多方借贷变质完公苟不如限敲朴随之迨至秋收复有漕白南军等米萃于一时偿债之外依然赤手甚有餬口不继者及至来春又接比新粮年复一年民生日蹙各官考成数载不清岁内全完之州县十不得一二如此苦情轸恤之方委宜熟筹而酌计也况今奉㫖通行察议敢不悉心筹画仰副皇仁就浙江一省而论之康熙十一年部拨本省兵饷之外又拨粤饷三十万两闽饷五十四万余两为数过多所存无几而又适遇灾荒催征不应迨至十月闽省必以征解愆期请饷内部矣又拨浙省协济银十万余两以无从起解疏请改拨矣浙省满汉兵饷每年约用一百万両协济邻省额用六七十万两或八九十万两不等应将奏销存剩续报征完及盐课关税賍罚杂项银两暂缓解部量畱数十万两以一半先抵本省春夏兵饷以一半协解别省诚爲甚便若秋冬二季应支饷银照夏税之数征给则五六月内应征之欵无几难济急需如照秋粮之数征给则九月十月爲期太缓亦非长便之䇿请不必拘定名色綂改五月开征九月完一半以给下半年本省邻省军需余令来年二月全完又可接济次年春夏兵协等饷倘有派存银两尽行解部至于奏销考成则定以七月内具题所迟不过一季可使诸饷均无贻悞而百姓俱免剜肉补疮卖男鬻女之苦公家正赋仍无锱铢亏缺纵有𦂳急事务必无躭悞之虑一举而三善备焉矣如目今拨饷已定不及更派恳祈勅部通盘打筭稍爲变通今岁勘酌妥当俟康熈十三年举行是催科既缓不惟于民有益而从前拖欠皆可设法清补即各项军需亦可及期获济矣请釐正白粮耗米疏具官范谨奏照得浙省粮赋之重莫过嘉湖二府而额外多给之欵无如白耗一项案查全书开载嘉属白粮每正米一石连耗并摏折准征糙平米一石八斗而额设夫船经费每石银八钱湖属白粮每正米一石连耗并摏折准征糙平米一石五斗五升而额设夫船经费每石银一两五分盖嘉属耗米比湖属多编二斗五升而湖属经费较嘉属多编二钱五分两府银米之数虽若参差而嘉属多米湖属多银两相折筭数亦相当至于耗米则皆以五斗五升征给也惟是编征正耗全书明註准征糙米四字并未令征白米也厯年奏册报销无异乃该府兑给不分正耗皆系全白则不惟民力难堪且与全书甚悖夫全书所以给耗者原爲征糙以备摏折之费今既皆征白则无摏可折乃仍徴摏折之耗且并耗而亦给白是军之所取多而益多民之所出重而又重当此百姓穷苦之际安能岁岁供无已之耗赠乎自上年严饬行查随发粮道确议兹据详称每石五斗五升之耗照条议旧例相沿未改以当时征糙恐有摏折故加五斗五升今皆征白并无摏折何可仍旧捡奏销康熈七年等事案内部查进仓白耗止交四升有奇则是所交者甚少所给者甚多徒竭民膏以恣军欲大非经制之初意也驳覆再三务求至当有议止给白耗四斗者有议仍给五斗五升平糙者恐弁军借端稽迟致误上供于是再四筹画除原编银米折算相当并各项经费俱照旧不议外今请将两府正项白米一石外给白米四斗五升以爲盘剥进仓之耗则运军所得不爲不厚而减征一斗以抵粮里摏折则穷民之力借以稍寛与全书征糙之意亦无大悖军民两利事属可行也今値全书改纂之际正宜核定永着爲规不过釐正全书之所无并非议减全书之所有仰祈皇上勅部议覆俯赐允行刋入全书恪爲遵守此后如有弁丁印粮官役私加颗粒者即据实题参庶厯年之积弊永除而国赋民瘼均有裨益矣彚报蝗灾引咎请赈疏具官范奏言窃照浙省地方水旱频仍穷苦万状今岁播种之始亢阳爲厉小民拮据车戽其力已竭七月初蝗蝻遍野官民震怖设法捕祷旋即飞遁幸不爲灾闵七月霪霖浃旬洼下田畴颇遭淹没因监临在闱未便缮疏具奏业经督臣刘将归安乌程长兴德清山隂五县湖州一所水灾情形题报在案方谓各邑未经水灾之地禾黍离离秋成有望岂意撤闱之日各邑灾民塡街塞巷手持枯稻泣诉哀号皆云数日之间遍被蚘蟊立时伤尽司道府县申报详騐积案盈几始而骇继而疑旬日之间何遽有此异变疾驾小艇赴仁钱二县及湖州交界地方数十里间亲察騐果见禾桿青黑皆已枯焦谷尽空秕根俱朽烂如蚁如蝱之细虫或跳或跃遍满田中咀啮未已穷民扶老挈幼环哭前咸谓八月初旬雷雨之后蒸热数日顿产此怪虫攒心食节驱之不得捕之不尽坐视嘬啮痛彻心髓洵从来未有之奇殃也目撃号唿惨不忍视随即谕以皇上爱民如伤定然额外恩恤多方曲慰暂解惊惶念近处如此他邑可知随委杭嘉湖守道李显荣星驰各属逐一确查限三日内回报又据藩司详报杭之仁和钱塘嘉之嘉兴秀水嘉善海盐平湖石门桐乡湖之安吉一州归安乌程长兴德清武康十四县并绍之萧山一县湖州衞一所各有被灾情形厯厯如绘窃计水旱虫灾何年蔑有若困于夏秋之交尚可别爲补救今乃变生埀成之际小民工本已亏精力尽絶三府漕白钱粮无处措办势必顚越就死覩此阽危心惊体颤手足罔施皆奉职有乖以致地方叠罹灾祸百姓不免流离伏祈皇上立赐罢斥重加处分另简贤能以安黎庶更有请者浙省农民盖藏本少今当秋收之候忽遭螟螣之灾百姓嗷嗷朝夕待毙苟非大霈恩膏势难稍延喘息伏乞皇上轸念异灾或拨近省漕储或发本省帑项以赈饥民当竭力经理俾沾实惠伏乞睿慈立允所请施行请带征白粮疏具官范奏言窃照白粮一项嘉湖二府岁办正米六万六千余石每年精选干㓗方敢上供今岁频遭水旱湖属田禾尽成朽腐颗粒无収向来此地素称产米之乡供赋之外尚出粜他邑借以资生今则餬口无存势必逺籴别省以供课额而购买无资本地所存残稻青腰白脐十居八九一加碾碓半爲虀粉祗因水浸之后谷不坚实虫嘬之余粒无完好若至交春再加蒸浥势必霉烂天储玉粒岂敢以此滥供若使另行摏办则小民从何设处见今两属人民号哭唿吁惨不忍闻查白粮旧例先漕启行今时日已迫抚此灾伤虽日加敲朴无济輓输若不稍爲变通则灾黎必难安辑而上供反致缺匮窃察江南前岁被灾业有带征恩㫖浙地灾民同在皇上爱育之下请将康熈十一年应完白粮俯准三年带征今岁先完三分之一余俟两年逓完一半庶民力尚可支持而天庾不至亏欠培国本以厚民生惟在皇上一转移之间而百万灾黎仰沭皇恩于无既矣请改折漕粮疏具官范奏言窃照浙西连年水旱民不聊生仰荷皇恩允蠲允折得免流离今岁自夏徂秋旱蝗惊扰于前大水淹没于后百方戽救将庆有成而八月之初雷雨一宵异虫遍野攒禾囓稻霎变奇荒被灾情形与督臣先后题报见在确勘另疏具请外惟是各府漕白南粮綂计一百余万受灾者固无粒米可获薄收者又皆青腰秕九月将半开征在迩各项本色无从措办三府百姓吁代请全蠲号哭情状惨难殚述荒歉至此诚不能遽责之输纳也窃计漕粮爲军国重务白粮系天庾玉粒何敢擅爲请蠲但本地既受重灾邻省亦多歉岁欲办本色势有万万不能者既不敢亏国赋以误饷又不敢置民困而弗恤夙夜踌蹰审厥至当方敢备陈皇上之前查杭属之仁钱二县嘉属之嘉秀等七县湖属之安吉归乌等六州县自被灾五分以至十分约计应征漕粮正米三十二万四千余石惟有改折可以稍救民命仰祈皇上轸念异灾甚于前歳准援康熈九年之例改折征银其漕截耗赠亦循九年之例除豁在小民可免耗米一十二万九千余石漕截银一十四万余两其经赍等银仍炤额解部又应减存漕船六百六十只可省造船银三万九千六百余两修船贡具银四千余两行月安家等银三万七千余两运军行月米四万五千余石綂计扣存银米一十二万有奇不惟岁额无亏又可节缩如许以佐国用一转移间遂得民甦而国裕也再查康熈九年折漕每石一两比因地方初次受灾尚可勉爲输纳今已三年大䘲民力耗竭断不能如九年之价备查漕运议单灾荒改折每石折银五钱至七钱又顺治九年二月内户部爲今岁之粮将到等事内开遇灾改折例止五钱极多不过七钱奉有俞㫖钦遵在案今三府漕粮不敢于议单之外再议减少自五分至十分不论正兑改兑每石一例改拆银七钱脚费另征较之旧例颇有赢余而与市价不甚相远特恳皇上大沛鸿慈炤每石七钱之例折银征解以救倒悬内归乌德清地处最洼民尤至困三县漕折倘䝉皇恩概准蠲免三邑之民庶可得免逋逃若万不可免请倣照江南旧例寛以两年带征则朝廷额赋不过稍迟而灾民得以从容设处至于被灾三四分者例不蠲折然所収之稻水浸虫伤不能尽炤常年米色其应输漕南二项请以江楚籼米随便交兑方可免完因目击灾伤无能挽救请蠲请赈更请缓征而尤万不容已者首在漕运不得不急吁改折祗以头绪繁多累笔难尽兼以忧虑成疾诚之下情词失次然从国计民生起见不敢不冐昧陈请惟望睿慈鉴此征兑期迫特沛皇仁立允所请俾俞㫖早到浙省一日则百万灾民危而复安死而复生矣再请畱浙援纳银两赈饥疏具官范奏言窃照杭嘉湖绍四府遭罹奇荒有田之民无以完上供无田之民无以觅衣食束手嗷嗷诚恐尽塡沟壑查见贮积谷连年赈散所存甚少官绅捐助又苦告匮惟援纳事例一项不费公帑不须劝募庶可稍资赈给迩年淮扬受灾皇上发帑金截漕糈并以河工援纳之银尽准济用杭嘉等四府频年灾𤯝不异江北仳困苦日甚一日何敢坐视而不爲之请也康熙九年吁开援纳以救荒馑部议未允葢当日以浙民初次受灾与淮扬之民不可同日而语是以未敢再凟今杭嘉等四府大荒之后复遇奇荒积馑之余复经再馑是今日之浙民与当日之浙民又不可同日而语矣目覩情形困穷已极更无可救之法展转筹䇿不得不补牍上请倘使赈救无策不爲之计则数千万哀嗷待食之民非死亡即流散将来地无耕人人无生望其患有不忍言者若部臣仍执前议不稍变通必再三哀吁于皇上之前断不敢立视其死以负皇上爱民如伤之心伏祈皇上大溥洪恩自今冬起至明年夏季止凡浙省援纳银两畱爲本省赈饥当亲自经理大布皇仁咸沾实惠伏乞睿鉴勅部议覆施行请解任调理疏具官范谨奏赋质孱羸禀气靡弱原有积块胀满之病向待罪内院曾辞职就医久荷睿鉴前年简命抚浙本应力辞缘䝉圣谕以东南爲烦重之区使微効犬马之力遂不敢顾一身之细避尽瘁之劳才短智庸惟有将勤补拙莅任一载旧病日增复以勘水勘荒奔驰经岁霖雨酷日之中穷谷瘴郷之地感染既深藴积复久日事药饵毫发未痊去冬尚可勉力支持不敢遽辞今年正月覆丈卫田行至平湖县公亭地方爲海风吹沁沉疴顿甚日食薄粥不过两瓯胃口鬰热频频吐哕夜则辗转不寐烦燥如熏头目昬迷心神恍惚诸事健忘两耳重听医生咸谓心血焦枯元气虚竭思虑伤脾积成胃痞若再劳勚将来必不可治切念年当少壮遭遇圣主励精求治正人人思奋之时不自量妄冀乘此盛时竭驽骀之蹇步聊图报称更兼内受父兄之教世沐朝廷之恩岂肯自弃甘与草木同腐但孱躯之疾病正剧而浙属之事务孔殷钱谷则纷杂难清刑名则平反爲重钦件部案多于别省必须详讯虽无病之日竭力尽心尚无头绪况昏瞶之际心揺力乏岂不误违每念及此心愈焦而火愈炽是以脾气转亏寝食皆废日甚一日浙省何地巡抚何官岂堪置此疲敝之臣坐误封疆察例凡巡抚患病总督代题四次移咨督臣刘兆麒三来亲騐仍以朝廷之恩地方之重苦相劝勉不肯代题然所念者正爲朝廷之恩地方之重不容贪位误公冀得稍加调养畱此犬马之身以供后日驱䇿若不解任必致殒身见在之事务非误即违将来之报効有心无命微躯实不足惜而贻误封疆死有余辜矣伏乞皇上怜眞病准归旗调理则将死之犬马倘得更生当益矢捐躯効死不胜恳切待命之至请早离任调理疏具官范谨奏顷以微病势日深等事沥诚具奏于八月初六日准到部咨奉㫖范承谟简任巡抚以来悉心料理着有劳绩览奏患病情词恳切着解任驰驿回京调理病痊起用该部知道续閲邸报科臣姜希辙等以抚臣有恤民之实等事具题奉㫖姜希辙等奏称范承谟抚浙清操爱民为地方请留説的是但范承谟委系真病故令回京调理已有㫖了该部知道跪诵恩纶伏地流涕自念一介下愚有何才用而䝉圣主格外矜怜感激惭愧无地自容惟恨素不葆摄以致疲于疾病深负皇上驱使至意几欲奋竭寸心图报万一无如頺病之中又遭酷暑复染痢疾自八月初旬以至于今肠胃牵痛呻吟不絶歴更数医毫未痊可今事务既不能身自料理则在任一日贻误一日伏乞皇上悯穷困之唿或将浙抚衙门事务暂令督臣摄理或将闗防暂贮司库以待新抚俾得速释重任途次访医倘早获痊可再生之身犬马犹能图効也冐渎天威惶惧无已不胜激切待命之至辞总督福建疏具官范奏言康熙十一年十月二十七日接閲邸报吏部一本为补授总督事奉㫖范承谟补授福建总督应兼职衔尔部议奏恭读纶音流汗沾体念自䝉皇上简授浙抚以来连遭水旱竭蹷补苴腼颜食禄尸素不堪之罪责无以自逭乃荷皇上洪恩特授闽督閲邸抄感泣之余不胜悚慓夫闽省界在南陲海底余孽尚未授首正臣子戮力之秋苟有駈䇿自当殚力图报何敢逡巡惟是海疆重地事务殷繁非谋勇素优惠威并着之人曷胜重寄寔疎庸恐绠短汲深有负皇上之隆遇伏望睿慈鉴愚悃收回成命另简贤能膺兹重任庶海疆得人而荡平之功计日可奏矣请陛见疏具官范奏言因叨陞福建总督具疏控辞康熈十一年十一月二十一日奉㫖卿简任闽督正资料理着即遵㫖前赴新任不必控辞捧读之际惶悚弥切伏念闽疆重地岛孽未除正臣子戮力不遑灭此朝食之日何敢再辞以负皇上特简至意谨望阙叩头谢恩讫但本庸懦仅以䃘䃘克保素节至于军旅之事未经身厯诚恐不堪駈策有辜国恩且数年以来未得一觐天颜依慕之诚饮食梦寐寔无一刻敢忘今当从事海疆经理边地离阙益逺瞻望益深况闽中一切军务机宜必须面奉天语指授方畧且一得之愚亦有不便形之纸墨者又应备陈请㫖庶可仰承庙畧获旷职之咎愿单骑就道星驰陛见少尽臣子瞻仰之心兼之有老母在家久疎温凊倘获省视亲闱使乌鸟得释将母之怀而犬马克遂恋主之愿从此黾勉驰駈虽摩顶放踵亦所甘心兾图仰报殊恩于万一也检举疏具官范谨奏入京陛见䝉皇上谕静养调摄复遣御医李玉白诊视疗治窃兾宿疾少瘳勉効犬马嗣因遵奉京察典例具疏自陈私揣有过无功病多才短应在罢斥之列乃过䝉圣恩包容寛贷令仍赴总督新任捧读温纶悚愧交集正拟谢恩陛辞卜日束装忽接閲邸抄见有台臣甯尔讲指参董汉策陈其忠一疏奉㫖该部严察议奏不胜惶惧惭之甚以汉策乃之所荐也其忠又之所参经督臣刘拟绞援免者也忆于康熈八年四月内准吏部咨开议覆台臣徐题爲恩诏之颁行已久贤才之荐举无闻一疏查康熈六年十一月内恩诏内一欵地方有才品优长山林隐逸之士着该督抚核实具奏酌与录用钦遵颁行在案查各省督抚迄今并无具题相应请勅各督抚地方查才品优长山林隐逸之士实堪採取者即行具题等因通行到以浙省爲人文渊薮岂乏应举堪用之人或以前地方官员视爲具文未加博访㫄求以致久虚盛典心不胜怏怏比即严檄各属虚公核举随据宁波府以葛世振应湖州府以董汉策应而汉策坚不出山未列荐剡世振又旋以老病恳辞已经部覆议允至十年十一月又奉恩诏汉策复经乡里公举司道府县勘详其揄扬之词溢于笔楮犹谓大典固不可虚荐举亦无容率谆令复核必公必愼而各官又备列生平通相保结且称其曾经前抚臣秦世祯按臣杜果等相继推毂殷殷劝驾而汉策庐墓山中不即应诏一抚一按叹赏褒嘉言之凿凿及察騐水灾按部吴兴爰访里人有谓其素履无愆者有称其拯灾赈贫德及里闬者秀愚童叟一口同声闻见贤而不能举者慢也闻人之善而疑者薄也国家方悬纁帛弓旌之典微倘爲索瘢求疵之行则以人事君之谓何况既有府县可据族党可凭又何容一概以爲莫可信而察察爲明也今其忠所讦虽眞伪有无事难遽定但既人言之啧啧保无堕行于㝠㝠不敢以急于求贤之隐衷饰其暗于知人之显过乃台臣疏中以荐汉䇿爲瑕滋惧矣又以受人之欺爲惜益滋愧矣惧与愧并台臣之爲寛解者愈甚心之惭惶者愈切又安敢违心文过而妄思倖免也伏望皇上勅部严加处分立赐罢斥以爲冐昧荐举者戒附告病请代题咨文初咨总督爲病患日深精力已惫恳请代题亟推贤能以无误封疆事切照本院赋质孱羸禀气靡弱原有积块胀满之病前在内院亦经辞任就医复任之后时常举发曾荷圣慈以延医服药垂问感念天恩捐躯莫报前年简命抚浙本应力辞缘䝉圣谕谆切以东南爲烦重之区使微効犬马之力遂不敢顾一身之细避尽瘁之劳不意才短智庸惟有将勤补拙才及一载旧病日増复以勘水勘荒奔驰经岁霖雨酷日厉域瘴乡援葛攀藤无处不到感染既重藴积复深日事药饵未痊毫忽欲于去冬具陈解任然以尚可勉强支吾不敢遽辞恐蹈规避乃今年正月覆丈卫田行至泉公亭地方又被海风吹沁沉疴顿甚遂至于今日食薄粥不过两瓯胃口发烧频频吐哕夜则辗转不寐烦躁如熏头目昏迷心神恍惚医生吴嗣昌闵振儒沈晋垣等咸谓心血焦枯元气耗竭思伤脾胃痞结腹胷若非速加静摄势必将来不治本院窃念年当少壮遭遇圣主在上励精求治仁智如神窃不自量非才妄冀乘此圣朝奋驽骀之蹇步以图报称更兼内受父兄之训世沭朝廷之恩岂肯自弃良时甘与草木同腐但目前之疾病正剧而浙属之事务孔殷钱谷则纷杂难清刑名则人命所系民刁俗敝异于他方钦件部案多于别省虽无病之日竭力尽心尚少头绪况昏瞶之际心摇力乏定致悞违每念及此心越焦而火越炽是以脾气转亏寝食皆废虽尚未至一息奄奄卧牀不起而神靡气短四肢疎懈实类行尸浙省何等地方巡抚何等重任岂敢置此疲敝之臣坐误封疆伏乞贵部鍳非规避循例代题俾得早简贤能董理要务本院复得畱此不死之身安心调摄平复之日皇上倘不以臣爲不肖别赐驱遣惟有致身竭力以报皇恩而贵部院生成之德当终身感激无涯矣实出至诚非敢伪语爲此合咨贵部院烦此查騐立赐代题施行总督回启爲病患日深精力已惫恳请代题亟推贤能以无误封疆事准贵院咨请病辞代题缘由到本部院准此爲照两浙凋疲已久迩来灾异相仍贵院念切时艰宏施补救湛露阳春闾阎渥被总以饥溺由已之怀愈笃久安长治之计弥深顿致虑不及身劳与思并耳然庙堂倚毗正殷圣明望治若渴之际惟祈贵院加意调摄自当霍然本部院必不敢上违天眷之简畀下拂士民之爱戴也相应咨覆爲此合咨贵院烦请查照施行再咨总督爲病患日深精力已惫恳请代题亟推贤能以无误封疆事准贵部院咨前事等因到院准此切照本院以病深难理恳请代题解任调摄伏承贵部院温语慰畱深感不弃下愚勉以朝廷之恩地方之事匪敢不思自勉惟是任事须凭精力报国必借身躯身若不存虽犬马而何效心若昏散徒谬误而害公今以昏瞶残敝之身心欲理烦杂纷拏之政务如使瞽者望逺痺者奔车不但无功立见其坏况近日以来所食愈少烧热更深夜竟无眠心枯似棘医生吴嗣昌等佥谓再加思虑劳烦任是岐扁难治本院窃念控辞养病原图畱此不肖之身以効朝廷驱策非是好惰投闲畏难规避今浙省爲天下之名区既非残僻不堪之境而海上复借贵部院之经画已见投诚向化之功本院何苦当此壮年自外尧舜之世而贵部院业常亲见知非诈伪假託之言倘不䝉赐代题将使溘然浙土是于现在地方既属无益而犬马后效终不可伸谅贵部院仁慈高朗之心必有所不忍也今准前因合再沥诚恳请爲此合咨贵部院烦请查騐立赐代题施行总督回咨爲病患日深等事准贵院咨开再请代题病辞缘由到本部院准此爲照贵体在调总缘治理谋深如伤念切不惮劳思过度以致偶尔违和前准大咨业已备复在案今再接台移指意谆挚但浙中凋疲已极前此深荷伟筹其间廉顽立懦之风爱日棠隂之戴鸿声久彻于九重苍赤望殷于霖雨断不敢遽爲轻请以重拂舆情也惟希节劳释虑静养调摄以迓有喜之祥则贵院始终爲国爱民而本部院亦获永邀葭倚之缘矣相应咨覆爲此合咨贵院烦请鉴察施行三咨总督爲病患日深精力已惫恳请代题亟推贤能以无误封疆事准贵部院再咨縁由到院准此切照人臣之义固在于尽瘁而鞠躬封疆之重莫患乎有损而无益本院一病奄纒百骸交敝譬如糟粕精液尽枯虽有尽瘁之心祗误封疆之事有损无益灼然甚明是以亟恳代题早解重任乃䝉贵部院寛谕谆切两番慰畱稍有心胷敢忘德教惟是积块一发常非数月可调以致事难理则心益焦火愈炽而疾加甚诸医有岐扁难治之语贱体增膏肓渐入之忧较之前咨之时惟见日深一日虽犬马之躯眇无足惜而地方之悞咎将谁归况复贱性至愚独肯勉强如蜗行壁涎竭方休今既竭而不可行虽欲行而不能动朝廷设官分职原爲宣力尽心非止具员以饰观听今浙省钱粮虽极纷烦犹可令人当面从容查算至于钦𣲖事件人命重情逐件逐名必须亲审岂敢未讯而云已经亲审伪语欺君又岂容姑置而遽自就便安坐违定限凡此必亲之事皆非剧疾所能仰惟贵部院奠安土宇利泽生民逺人闻风而投两省不烦而理岂须畱此病废反致悞违况本院永图报効之心已悉两咨之内在生平不敢欺人尊前反容套语而贱躯多病久彻圣慈贵部院深知何烦再计惟有叩首沥血力恳具题倘早发一日之章即早延一日之命向后报効朝廷之驽马亦报効贵部院之环雀也所言已尽万勿更畱今准前因三申咨恳爲此合咨贵部院烦请查騐立赐具题施行总督回咨爲病患日深精力已惫恳请代题亟推贤能以无误封疆事准贵院咨开三请病辞代题缘由到本部院准此爲照贵院拯饥援溺念时切于痌瘝况复治剧理繁神更劳于案牍既鞠躬以谋国致玉体之需调本部院三捧大咨忧惶靡措窃以九重之倚注方殷万姓之来蘓正切纵兴思高尚其如苍生何哉矧功着保釐知必幡然改也虽本部院人微言拙不足以仰达台听但刻下乡绅举贡衿民人等歌勲颂德无非扳辕卧辙之词案牍连篇尽是雪涕披肝之语天听即民听本部院何敢拂舆论以渎陈寿国以寿身祈贵院不惮勉珍调而竟绩除出示安慰士民外惟希释虑葆和允收大命上以副朝廷简畀之隆下以答亿兆瞻依之望地方幸甚士民幸甚至本部院谊深维楫奉矜式而协寅恭嘉赖尤非浅鲜矣合再沥情备覆爲此合咨贵院烦请鉴察俯俞施行四咨总督爲病患日深精力已惫恳请代题亟推贤能以无误封疆事准贵部院第三咨覆等因到院准此切照本院以昏瞶委靡废时失事三咨恳请两䝉亲騐所以沥血披诚者言无不尽贵部院曲赐慰畱者意无不周然而眞知灼见者则已症无不确今䝉复加切语劝谕又引绅衿庶民之意以相开譬本院倘非有胸无心宁忍厚负德言大拂民性惟是贵部院所以再三赐畱者原爲朝廷地方之事士民所以意欲畱官者冀其料理处置诸务耳今本院旧病日增新病继作昏迷愈甚寝食更难又加五内焚炽两耳轰鸣语非高声听闻不确是一身尚且不能自主岂能处分民事仰赞嘉猷将见不但无功自此只增谬误大负贵部院勉励之意并失诸人士望官之情因以获罪朝廷自乖本愿公私无益上下府辜本院至愚窃知其不可矣况大衆保畱目今已成故套微躯夙恙皇上固已久知兹䝉贵部院屡次谆谆反致诸士民日成攘攘似是本院违道干誉本无欲去之心借衆喧腾以坚贪位之䇿则本院何敢有觍面目出以见人全无心肝不知自疚耶仰惟贵部院鸿猷硕画军将服膺厚泽深仁绅民感戴凡诸有益地方之事何非同行㑹疏之公则是本院之虚声原出于贵部院之实惠本院虽去无足重轻后有贤良益彰相得况经两畨亲騐已䝉洞悉无余而地方官员凡有职掌抱病沉疴理应上达或允或否断自宸衷若隐而不告坐误地方不特本院蹈窃位之愆即贵部院亦岂无阿好之玷如或见有别情则便立赐题参本院决不敢置一喙也今准前因合再沥诚泣请爲此合咨贵部院仰祈即日缮疏立赐具题施行总督回咨爲病患日深精力已惫恳请代题亟推贤能以无误封疆事准贵院四次咨请病辞代题缘由到本部院准此爲照贵院𢎞才硕德原简注于宸衷厚泽深仁久沦濡于士庶惟因贤劳过度以致珍体在调前准三次大咨词指忳切本部院敢不仰体台意惟是浙中待理尚殷舆情依恋弥笃比日以来绅衿士民之唿吁扳辕者纸近百张人几万数皇皇然不啻婴孩之去怙恃此葢感出至情行犹直道岂一二人阿好哉且无论贵院因劳偶恙稍加静调旋当勿药本部院不敢率尔渎陈即恐重违尊指冐勉上疏而圣俞断不能邀士民迫不容去是本部院不体庙谋不惬舆志将何以自处也况本部院庸才迂性溷滥吹竽两年以往凡百政务全借楷模提挈之功得缓脱輹偾辕之罪而素餐伴食衆论攸同此非饰词亦非谦词也目前旱魃示警黎庶忧惶正借𢎞猷大施匡济若本部院甘徇僚友之交情忍听名贤之高尚则朝野舆论将以此举爲何居乎而天下后世将以本部院爲何如人乎所以跼蹐逡巡宁违尊指而义不敢出此耳言尽于斯决难遵命除又大张告示晓谕士民安心乐业外仰惟贵院上念朝廷倚任之重下慰士民迫切之情释虑凝神勉加珍摄则吉人自膺天相而民听自合天心立奏霍然之效克终康济之猷国家幸甚地方幸甚本部院幸甚今准前因合再移覆爲此合咨贵院请烦鉴察施行范忠贞集巻二范忠贞集卷三钦定四库全书范忠贞集巻三清苑刘可书编督闽奏议条陈闽省利害疏具官范奏言切惟古今之时势有常必有变人臣之谋国有经必有权兹当滇南告警变起仓卒一切闗系疆塲之事有斟酌权宜可济时变者即不得概执引经之説以疎于事先而忽于未然也且就闽省目前情形为我皇上陈之闽人活计非耕则渔一自迁界以来民田废弃二万余顷亏减正供约计有二十余万之多以致赋税日缺国用不足而沿海之庐舍畎亩化为斥卤老弱妇子展转沟壑逃亡四方者不计其数所余孑遗无业可安无生可求颠沛流离至此已极迩来人心皇皇米价日贵若不安插倘饥寒迫而盗心生有难保其常为良民者矣我皇上停止海界之禁正万姓甦生之㑹而闽地仍以台寨为界虽云展界垦田其实不及十分之一且台寨离海尚逺与其弃为盗薮何如复为民业如虑接济透越而此等迁民从前飘流忍死尚不肯为非今若予以恒产断无舍活计而自取死亾之理即钉蔴油铁丝绸布帛皆奸商巨贾势豪土棍有力者之所办穷民亦无此赀本何由而济如虑逼近沿海难免冦䑸侵掠夫海贼可以登岸之处不过数所余皆海潮涌入之小港时涌时退不能停泊若设防兵堵御要害则冦亦无隙可乘设立水师原为控扼巖疆未有弃门戸而反守堂奥之理目今多事之时海逆不无窥伺伏乞皇上允臣相度形势应仍旧者照旧防备应更移者奏请更移务使将领不得偷安则门戸既固而迁民可以开垦复业无以粮赍冦之忧无透越接济之虑兵既衞民民不失所此捍外安内之要着也从来富国强兵莫有过于渔盐之利闽自禁海以来利孔既塞是以兵穷民困目下青黄不接之际追唿虽频输将仍缓兵丁乏授食之需引领协济各省处处添兵在在索饷安能及期协济乎今惟有请照木筏取鱼事例容渔戸沿边採捕每十筏聮为一甲行以稽查连坐之法遇开港之时止许随带干粮不许多携米谷等物令就近将领率防兵巡哨督押渔筏朝往夕归仍照编甲次序湾泊内港聚集一处以便稽察其採捕之鱼十取其一以充其课此项钱粮或接济兵饷或借给迁民如有赢余或存贮备修船只一举而数善备焉矣事如可行即相机设施如不可行决不致贻边疆之患兵饷裕而国用自足荒田垦而流离可辑催科缓而人心共安矣无任悚惧恳切之至请兴兵屯疏具官范奏言窃受事闽疆下车伊始诸务未遑而时届拨饷闗系来年军需不得不先为入吿查闽地滨海兵丁之穷苦为甚嵗需协饷刻不能待往往拨解迟延难期宿饱虚欵虚项改拨维艰于陛见时业将缺饷情形及需饷急切之状面渎宸听具䝉睿照兹请再为皇上陈之闽饷嵗需一百六十余万正月内即将本省地丁钱粮尽拨而东作未兴征收不前邻省协解又复有限即如康熙十一年闽饷浙江以灾伤无可抵解动支盐课银两题请改拨既多展转部覆重拨更厯嵗时军饷之欠缺不可问矣再如十二年闽饷部拨江浙两省与本省地丁钱粮及谷变等项抵给内有请拨补银五万九千一百八十九两请找给银三万八千八百四十八两地丁钱粮又不能嵗内全完约计一十六万有竒其中各项有产尽者有蠲免者有查追者抵解无期是军饷之欠缺又不可问矣窃恐次年酌拨之饷其中倘有缺额难完之项急之则徒困民生缓之又重滋兵苦题请改拨往返稽时夫以沿边沿海荷戈执殳之人既无积蓄又乏生业乃寄性命于虚悬之饷而欲望其投石超距也难矣臣闻古之善用兵者皆于军兴旁午之秋举行士卒屯种之法悉获成效汉赵充国兴屯而敝先零魏武屯田许下得谷百万诸葛亮分兵屯田军食不匮唐郭子仪屯于河中决机行阵毕諴募士开营田嵗省度支数百万缗元初征讨毎遇大敌屯田以守明洪武拨军三分守戍七分屯种养军百万不费民间一钱岂古今不相及耶虽智浅能薄恭遇圣明之主仰受特达之知何敢不殚竭心力以抒一得之愚昔世祖章皇帝亲政之初父在内院时曾疏兴屯数事当䝉俞允祗以后来奉行不善遂致停止今我朝兴屯之法寓诸垦荒一行于招民募垦一行于安插投诚独兵屯未闻肇举葢因坐食骄卒恐一旦率作南亩自食其力永无粮糗之望所以畏惮不行谓行之有法兵心未有不乐从者即今枵腹之卒前此之饷势不能待将来之饷杳不可期一旦给以现饷即駈之锋镝谁不争先况耰耡种植之事乎从前垦荒之民例以六年起科则此屯种之兵亦俟六年之后始裁其饷仍于旱涝之年倍加赈恤是兵既享六年之现饷复得田亩之收获又不忧意外之灾荒谁不愿兴屯乎谓兴屯更有五便兵之需饷必取于民司农仰屋守牧催科民髓日枯财源日耗矣而披坚执鋭之卒率皆鸳悍不驯无恒产以系属其心则涣而难固无操作以劳瘁其力则惰而图安无生计以寛其日用则庚癸时唿惟是兵屯之法行将见金钱可省国用恒足便一也追唿不迫民渐休息便二也防卒变为土着坚门戸固藩篱便三也有事则战无事则耕进可攻退可守便四也兵皆温饱卒尽懽腾分为臂指聮为心膂消戢反侧便五也有此五便何敢不请皇上亟行之至于地方有不尽宜于屯者谓又当因时而制宜屯可行于一处即一处受利屯可行于数处即数处受利屯得一兵即省一兵之饷屯得数十百千之兵即省数十百千兵之饷兵法云屯田一石可当转输二十石非虚语也又思招民开垦借屯本给牛种日后或有难还之忧兵则原系分内应得之饷不过先时现拨酌将邻省实征存贮银两预给两月初不费朝廷额外帑金有司既免迟悮㕘罚之累小民更得稍寛催征敲扑之苦此又于五便之外推而广之以明兵屯之有利而无害闽省之不可以不行也其余本省拨给虚项原额仍在迟早征足解补内部或畱为次年兵饷一时之转移尤为至便恳祈皇上勅部酌拨康熙十三年闽饷协解迅拨现饷容查勘某地某兵可屯若干督率将领倡导开垦更祈寛以考成迟以嵗月俾尽心力以行之其余一切未尽军屯事宜总俟次第题报庶足食足兵而边疆收百世之利矣上封事疏具官范奏言洪惟我朝定鼎三十载宠遇臣工爱育黎庶亦云至矣叨禄者鞠躬尽瘁以报君恩服畴者击壤鼓腹而歌帝力于哉可以遐轶三代喜起之风永启万年太平之化矣何物么䯢狡焉倡逆致廑睿怀一闻之不觉发指眦裂恨不能飞渡万里灭此朝食也伏而思之三桂平日无父无君人所不齿逞狂聚蚁离德无谋垂老弄兵光隂有几况滇黔天末弹丸黒子欲以一隅之少衆抗天下之全势其亡也殆不旋踵矣似无足为我皇上顾虑者惟是百姓久处承平厌闻兵革讹言一旦繁兴人心不无惶惑此时若不收拾恐征求急迫民不聊生盗贼蠭腾善良逃匿不可不为长虑而却顾也近日功令处分最重钱粮盗案有司畏考成惧㕘罚专务催科不讲抚字竞相讳盗不讲消弭往往东作方殷西成未屇而追唿已到其门鞭扑时加其体求幸免之不能何暇尽力于南亩况厯来征粮九分为率所以寛留小民之脂膏也今则十分取盈矣各省钱粮支给兵饷外余作存畱稍缓输将所以备非常之急需也今则一槩解部矣虽曰可以杜侵欺足财用设猝有急切之用必发内帑不无重滋往返倘仍拨本年徭赋必致悉索殷繁抚司必责成于有司有司必征比于里社大声疾唿军需为重遂有一面报完冀免㕘劾一面续征以图补项者矣旧逋未完新征又至小民增苦司牧受累此皆钱粮考成太严之所致也再如盗贼窃发所在多有官虑诖误遂以强讳窃以有讳无甚至民间报盗反苛求失主株连邻保者嗟此愚氓既受刼掠之惨又增官司之害茹荼谁吿也以致相率隐而不报而强徒漏网山陬海澨潜逆横行夫谁从而问之且文官所恃以捕盗者数名捕役耳惟兵备道旧曾治兵调度筹画可以绥靖一方今皆不治兵矣且有缉盗不获并加处分之责不知令操何术以缉盗也律例原载城内积至五起城外积至十起以上始行㕘究百人以上啸聚刦杀者始行奏报其余彚入嵗报册内年终具奏未尝如是之严峻也今则逐起处分逐案题报矣㕘罚愈严讳盗愈密此皆盗案处分太重之所致也夫民之所好者寛广也所恶者盗贼也今乃不能如其所好而重其所恶是以一闻滇逆之警闾舍惊惶虽徧下安民之檄一时稍定窃恐青黄不接迫以催科辍耕逃亡势必滋蔓难图况处处增兵在在增饷将来必致预征斯民有限之膏血竭之则不堪其命皆不可不预为惠绥也至于闽民或困于浮粮或苦于旧逋或累于赔丁或迫于寺田容逐一查明吁闻綂祈皇上因时制宜分别施恩或赐蠲免或发赈济或允缓征以收拾天下之人心更省刑赦过展尧仁而𢎞汤网复夏税秋粮以纾民力寛盗案处分以释株连如是则衆志维城执挺则可以挞坚甲利兵矣于陛见廷对之时业将民穷财尽之状缕缕陈奏兹乃目覩情形备悉时势若知而不言言而不尽夫岂人臣忠君之谊第当皇上宵旰焦劳之时又以危言耸听实切惶悚不安然世受国恩终不敢自安于缄黙也伏乞勅部确议施行社稷幸甚生民幸甚范忠贞集卷三范忠贞集卷四钦定四库全书范忠贞集卷四清苑刘可书编吾庐存稿永平秋夜钓台汎月极望知流尽轻舟岸岸移恰回丛树后已在小桥西星动渔灯乱天寒雁阵低隐沦何处觅此地有夷齐闻砧曲香杵纹砧素练稠深闺少妇迥生愁敲落天边一片秋云亦随之坠不流金微铁岭路嫖忽安得乘风跨玉虬平谷十六夜泛月送郭子还都清光犹胜昨皎皎浸前溪对此仍圆夜翻怜欲缺时櫂声秋外咽离绪酒前迷独有渔阳雁终随北斗飞衙囘雹霁天隘郁初极停云忽报秋乍来双阙动纷迸百林愁星月惊相见炎凉寂自收化工何意绪仓卒动神谋孟秋望夜偶作啸罢复长啸明河云外明雁飞霜影薄萤坠叶梢轻嵗嵗随星变愁愁逐病生何如乌梦稳砧杵自秋清冬猎篇朔气森冽天地愁层峦彻夜电光流卷书拭剑水盈沟呵手敲氷饮紫骝暁霜光里寒凝目四野垂天星断续初日沈沈上大荒髙旗厯厯翻山曲黄云惨压皷隆隆健儿舒臂鸣弴弓弦迸风髙天色酸马蹄跞地响声干痴鹰忽怒犬跳踯飞走羽毛无一完兽急人忙各颠倒血肉淋漓洿枯草仓皇虎豹出林弯按辔拈弓闲更好烝徒增增后且前锋镝参差明复鲜古人蒐苗狝狩皆寓武一生一杀宁徒然孔子钓弋亦猎较汤虽一面之网仁心岂能全东臯泛月村童曳小艇横直复倾欹沼面风初定厓隂月故迟栁烟酣鸟梦水色浸人衣归卧东窗晓干坤一息机偶占柳眼才舒笑欲颦风吹头上拂愁人愁人正似风前柳辜负清光三月春雨止闻师时中自浙归相闻浑未了不语转愁生雨叶堦前暗风灯壁上明有情惟密友无梦只疎更为倩云中月遥传共望情孟夏登楼作此花事今余几登楼兴转赊莺声林樾老蝶翅竹帘斜池水光揺练罏烟碧透纱凭栏西望尽逺树隐山家白丁香落花春静寂无知谁剪霜团密缀枝杵影可宜仙子树铃心不傍隐君篱须干蝶粉难为艳舌倩莺声寄所思为语封姨休妒尽尊前赢得一寻诗次洪畏轩世兄燕台赠答韵德星自昔兄兼弟往路曾悲参与商别去八年劳梦寐书来千里见容光少文交谊生而定子美诗篇老益苍刍圃江湖闻旷达梅花铁石作心肠金台雅集怀金谷雪苑栖迟忆雪堂山净鹭鸶飞㸃㸃天髙鸿雁列行行独怜白也诗千首所谓伊人水一方学以断齑同冷粥情如啖蔗得寒浆江云相望多春树落月犹疑满屋梁太始五言曾发覆永和三月记流觞我惭永叔题师鲁君比任安友子长未免有情谁遣此遂令千古叹茫茫祝朱母张太夫人徐兖郊平生浓绿云气依微迎皎旭中有华堂开紫芝氤氲吹送仙子曲曲曰云璈悠且杨女婺彻大荒井臼昔操梁家妇母德今夸陶家娘莫言百尺迈风节莫言双鬓堆霜雪前庭手植三珠树亭亭饶作栋梁具九天花诰旧银台铨曹如水声如注北极恩崇特诏来百千车马列城隈霞觞酒映青蒲色斑綵堦前舞似莱舞一囘酒一杯愿得长年长见万华开行田纪怀单车瘴岭驱中夏千里炎荒度夕阳自是先忧期后乐却缘圣主视如伤幨帷戴雨行泥陇使节驰星破晓光毎值道涂全梗塞忍看比屋半流亡刍茭幸不烦民力糗糒何妨亦自将我黍漫言尝㫖否吾民久未厌粃糠雁鸿欲集声先咽鸠鹄相逢色已怆草泽三空宁类汉桑林七事却同商疮仍无肉何由补茧已穷丝不及忙满地榛芜成草昧稽天崩溃竟洪荒老翁行役悲沟瘠寡妇诛求哭路旁闻道使君生化虎更传令史共为狼埋轮已誓从都候叱驭谁能畏太行饥溺只今宁干止澄清于此慰怀望敢云善政能匡植岂为虚名起激扬但使鞠躬臣貌瘦寸心聊以报吾皇浙东道中作最爱名山未得游已见名山未许住牛车拖过钱塘潮马首带来银岱露禹陵一拜便登舟天姥才瞻却囘步天台雁荡雨初深华顶石梁寒欲暮脚底低窥望海尖耳根平洗飞云度寻径攀藤虎豹惊冲潭击櫂蛟龙怒滩急山腰响白云林深谷口迷红雾汗雨不离三伏天蜡屐已穿八千路何时重到玉峰头笑共仙人搏白兔因畧南湖遂至洞霄宫偶尔题壁诸峰平帀碧嶙峋玉井莲花拥至尊未到已疑仙佛地重来翻愧宰官身偶寻大涤穿黄竹为访栖真披翠云忠定紫阳提举处江南闲杀老谋臣辛亥春行田驻节张罗浮谏议涉园赋以贻之精衞衔石东南决女娲炼石西北缺神圣千古无完功髙人心与造化同海盐南郭鲜原上万亩桑麻平似掌其间十亩有羣松怪石轰腾䕫罔两借问此中居者谁张公昔嵗长安归补天只手用不尽聊于丘壑开崔嵬平地千峯水百曲随意植梅兼莳竹松云梅雪竹烟间又缀红桃环柳绿亭榭离竒皆自然小桥仄径徧宜偏诸峰四面各相看曲室幽窗时见焉中有一峰特髙耸东望海涛如雪涌天水平吞日夜愁星辰帀踏参差动我自生平最好竒一闻名胜竟居之未问主人先看竹不嫌洿壁狂题诗二月春风花正好行车东出嘉禾道百万苍生为去年桑田变海无青草天气虽春民物秋长民物者能无忧何当大补东南缺须知精衞难为谋主人又复出山去定冩流民进朝宁猿鹤今遗三径空却使忙人等闲住张公张公天下豪不隐山林隐市朝补衮望君畱北阙挂冠吾欲返东臯春郊口号数椽茅屋绿烟低几树桃花绛雪飞为买村醪无觅处蛮姬笑指小桥西桂山堂为平湖陆鹤田侍御作当湖十里清溪曲百道寒流界棋局中有山堂丛桂中环篱一色皆修竹有竹何可无主人主人名字清且芬玉阶仙仗为香吏金粟如来是后身昔年袖里明光草屈注天潢肃驰道天子留心与赵尧诸侯落胆愁温造归来日在山中堂淮南丛桂全无香秋风万里九霄碧坐看繁花如雾黄吾之东行正春莫营田日走湖桥路主人为我破苍苔相携直到林深处时当牡丹花盛开临池尚有九英梅小桥箕踞坐相得须睂照水无尘埃更有楼前数株梓木中之玉树之子精神能独䕶羣花恶风暴雨难驱使我闻太丘功德多譬如桂树泰山阿君家世代有双璧元方季方今如何在昔名园洛阳郡一盛一衰闗世运宣力之余乐未央况逢圣世如尧舜匆匆归去心交加囘首林泉隔紫霞为约清秋白露后乘风来看黄金花西谿探梅醉眼朦胧望夕晖素枝斜映玉烟飞髙歌一曲拈花带载得春光午夜归泉公亭僧舍题壁三月春光澹碧山恰来花发又花残忙中嵗月驱驰尽海上风云指顾间杜老漫吟归马逸庄生徒羡白鸥还茅菴一宿仍卑湿未许浮生半日闲送魏兴士归贑州木樨香遍武林谷未得乘风一问焉俗吏那堪诗酒兴病躯偏与药罏缘勺庭已跨扬州鹤兴士重开章贡船怅怅望南还望北蓼花芦雁满寒川六月朔日访客僧舍未遇闲步堤上偶诵幼弟彦公马上口占六桥桃栁是新栽之句殊增南北之感澷成十絶句六桥桃柳是新栽镇日游人千万囘隐隐箫声船里度轻轻云影日边来白莲桥头兀坐望层波一片琉璃拥玉蛾更有清风添绰约轻翻绿叶葢残荷泛月团团十月尽青山遍插荷花遶水湾莫怪游人清兴逺扁舟更载月明还伯兄初度蓦忆昔年今日里预添鹤算别华筵霏霏雨歇歌声静冲破轻烟採碧莲孤山七贤祠偶对羣贤意转迷风流事业岂湖堤欲招处士孤山鹤跨向辽东华表栖家慈北上徘徊堤上自踌躇闻道舟停骆马湖深恨一官居此地枝头羞见下飞乌瀛台入直曾看龙舸泛湖西映日红花色更齐毎忆长安直北望青山重叠白云低揷秧螺黛平看万斛围农人遥唱稻秧肥声从谷出连山应掠起长空白鹭飞眠叟绿栁浓隂白板扉竹床浸水倚渔矶野翁睡足浑无事静看天边暮鸟归归棹堤遶荷花花遶湖湖心明月漾骊珠轻舟揺入烟深处惊起花间两睡凫范公所作西湖十咏或寓怀孝友或托兴农桑篇什虽微有与民同乐之至意公抚浙以来实心爱民万口传颂履公庭则刑清政简听公论惟礼教为先得诗人温厚和平之道故其诗足以传余请假归见西湖复栽桃柳亭榭聿新喜在位诸公嗣徽苏白而更喜读范公之诗因山人何含白请敬题数言以志湖山盛事虎林黄机壬子秋日题范忠贞集卷四范忠贞集卷五钦定四库全书范忠贞集巻五清苑刘可书编百苦吟大地有苦海焉能溺人亦能成人吾辈胷具至性履险不渝一身之苦乐夫何足计惟是古今正人哲士虽当颠沛忧患咏歌见志往往牢骚感愤必于诗焉发之吴门嵇子留山天下士也与予以道谊称莫逆交生平气节初未尝以境之苦乐易其心葢予之信嵇子亦犹嵇子之信予也癸丑秋从予入闽未数月而予遭异变嵇子与三山林子能任㑹稽王子幼誉华亭沈子天成同罹其难阅今两载余矣嵇子于困郁中游戏笔墨作百苦七言絶句而三子依韵答和予读之不禁泫然心悲窃自叹不辰既上弗克酬君父之恩下莫能慰苍生之望而又累我知交如此毎一念至何以为情故自被难时水浆不入口者旬余日求一死以明方寸今奄奄一息复何心于笔墨但以诸子无辜受累率尔勉和附录篇末畧志一时同难之情使后人知吾辈之咏歌各有所属非第为一身之苦乐而已也予之未出苦海者惟以有负于君有负于亲而且有负于知交为有生莫大之恨事黙黙此心万刼不磨又岂笔墨之所能罄也哉康熙丙辰初夏三韩髠翁谨识飓风龙怒神嗔风雨旋蛟宫社树舞城颠孤臣何幸邀天顾独剰床头百瓦椽瘴雨乌云漠漠四山横檐熘潺潺堦水平牀底汤汤鸣活活虚舟荡荡泛蓬瀛积潦浓隂含雨恨难收扶杖堦除数破沤滴滴心头犹未死骖龙挐雾舞吴钩炎蒸地蒸天炙炼朱颜一寸光明钝铁顽任炙不焦蒸不烂浑沦夭矫碧空间冻雪彻夜氷魂屡暗惊干坤何事静无声霏霏碎玉光难灭馥馥寒梅味更清连隂鼻鼽胸胀气如蒸泥汗淋漓饿眼瞢宿雾荒烟吹不断凄凄无语枕癯肱霉湿乍晴乍雨幻无边燥湿薫陶色相鲜苑囿髙低铺紫床楹日夜长青钱泥泞霏霏雨雪几曾休木套纵横踏浅流满眼汚泥唿杲日速舒烈熖灼盲鳅昏黑落日昏沈归暮鸦纷纷羣动月光斜人我相冺须臾静尀奈邻沟呌夜蛙昧旦鸡鸣惊起索朝冠先向慈帏问蚤安往事已非肠断絶泪珠空浸枕痕丹了灯银灯照壁绘梅根榾柮槎枒墨铁痕尔莫咨嗟予影瘦清风揺曳向天翻屋漏椽檩稀疎瓦不均最宜仰卧数星辰无端每值更深雨四处霪霪徙坐频湿地诸葛当年入不毛七擒七纵耀弓刀不才误主缘秦晋满屋沙泥手自淘负暄兀坐窗间曝晓光须臾干尽草头霜圜中伫看东风面玉树氷珠放早香旱澡垢腻累堆豕负涂徘徊难语向天吁羞从旱魃求浆水搓箇泥丸弹小鼩蓬首乱云凝结九秋霜半尺银丝百丈光膏沐未施嫫母笑心甘披发岂佯狂垢面揽镜惊看瘦骨微依稀曾识又疑非由他满面灰尘厚尽掬长江赖故衣挛手走老科塲儿倒绷鲲鹏潦倒困鼯鼪辛勤珍重屠龙手跨海长鲸剑底明絷足被谪仙蛾痛抚膺羸躯重载九层氷寂然黙演周天数枉费村牛绾赤绳拘项多生夙业巧还偿香骨铮铮缧绁光天意若囘离贯索借纒枭獍助烝尝枯肠早步青云丧此生天人学贯亦虚名谁知靖节悬琴意识趣何劳絃上音泪眼泣涕三年暗曙星亭亭日午尚疑冥几时一吸鲸鲛血银海光揺两炬荧闻柝梆铃闗柝备皆空暴客翻持御至公休笑貔貅颠倒用从来盗憎主人翁听砧春风荡漾送秋砧四野凄其怨语深已恨羁魂难闭耳争禁婺妇碎敲心邻哭天步艰难运气屯狐狸号喊虎狼嗔既怜我舍哀生我又痛邻家哭死人风鹤连年笑我独含悲何事狂且也皱眉伫望三山繁草木鼙声隐隐耀旌旗砲警大地崩頽海沸惊铁龙飞舞血花生顽㝠犹逞贪痴兴笑比元宵爆竹声觱篥愁云黯黯墨光深日夜城头哀角音孤客旁皇难梦寐繁寃吹起鬓霜侵鼙鼓寂静山河三载悲触翻雄气向天吹漫夸晋鄙军声壮虎帐曾尝屠狗椎笳吹沙漠秋清响塞笳文姬漫谱冩离家蛮荒炎日鸣螺贝苏子题诗送落霞吏稽闻道狸奴㸃士名劝君髙应莫心怦即今预拟朝金殿只当传胪第一声卒狞狐兔嘻嘻燕雀欢牛襟马裾沐猴冠盍看溷底水仙子出没如何咬磨盘昼诘隂森凄惨久无天鬼卒嗷嗷井底蜎伫望三山迎晓日犁翻蛟穴启桑田夜查黒风飘坠海中间罗刹更深检大环漫谢诸君能効命助予功遂玉门闗值班一羣才去一羣过横者狰狞达者和徐唤同侪观后沼霜风昨夜卷残荷交更催更漏箭颇分明狂猘偏多怒吠争睡早睡迟惟顷刻自家窝里亦无情臭虫逺瞰氷肌亦可休偏恣吮啮逞风流燃灯一指须臾尽遗臭髙名万古留虮蝨么䯢腋胯度朝昏世务难谭且漫扪项直手挛难摆佈留君几日处残裈飞蝇不住深宫警圣贤欣尝厠秽逐腥羶白圭莫惹些微垢尘拂髙擎握老拳游鼠牙鼠何堪也自雄跳梁窜瓦日当中那知衆怒终难犯看尔临时五技穷聚蚊余血难供一饱餐徒劳歌舞未成欢贞姬宁露神筋骨况我书生肉更酸鬼啾从来知有鬼神理今日忽闻鬼哭声鬼若有灵携我去愿偕衆鬼噉枭睛疫疠肉尽皮穿心已灰惊闻难侣悉生灾吁天早碎孤臣骨留得羣英济后来碎衣宫衣新着舞莱衣矢报君亲天下肥讵料裹予成鬼瘦机丝片片伴花飞破被败絮朝朝雪满氊大如手掌软如绵凌霄片片天鹅羽笑尔虾蟆眼自穿砂锅温羮烹茗更烧汤急急煎煎沸沸忙无异临塲新子弟旦生丑末一身妆泥罏玉屑霏霏手足龟圜中安得有乌银生平自信如冬日羞捧泥罏煖冻燐瓦盆邻儿长叹敛双眉陶器如何撞铁鼒已破不须增顾怅古人垂戒预操持草褥稜层榻板瘠腰臀那得温柔稻草痕烦检香根勤洗濯借予待罪大清门敝履当年踏遍越山川急拯民艰屐数穿闽困未苏凫折羽子乔无计更朝天破枕漆园已觉枕难抛夜夜游仙透露梢久拟追随黄鹤后梧桐月下赋敲交篾筐竹筐拳大漫吁嗟中贮松毛栢子芽蛮地借熏除瘴疫还期蓬岛採金花竹刀仙家梦授一氷桃纵不成仙亦足豪堪笑铁围丛狡黠横操竹片舞邠刀草珠心光早已摩尼圆不坐西方九品莲缘系现身来説法毘耶重覔草珠穿油箑三年怀握引清䬞字纸参差糨饭髙非是故人曾半面独怜向义胜绨袍忆纸昔曾簪笔染龙笺岂料身居弱水船欲冩新愁无寸纸燕钗屋漏血痕鲜忆墨未尽灰余亦可憎曲蟠墙角鬼神凭几囘夜半来风雨误认僧繇壁欲腾忆笔中山子被狼吞骨肉飘零絶五伦幸遇乌龙能代职牢骚犴狴补天根忆砚不亲羲献已多年潦倒参苓典簿钱为恶奸雄铜雀瓦眼前更欠绿泥砖残厯将来万有一时中四壁萧萧两腋风留得天颁书一巻毎逢朔旦效唿嵩炭痕稀疎惨澹复纵横涂纸汚墙若墨黥月下杜鹃揺素影一团碧血一团声尘灰改嵗家家尘垢飞狱中也缚草枝挥禁之不可凭伊兴冷眼看他土面肥烟眯朦胧双眼醒还迷晩爨邻烟扰坐栖勉强扶笻出戸坐斜阳逺隔碧峰西乏水江南冀北任遨游吸尽名泉甘露浮闽海那知逢烈焰惟求天雨润枯喉灭火金炉灰冷亦虚供两耳蛛丝密密封静待青蛇复蜿蜒重隂剥尽栢香浓摘菜菜根咬得是贤豪剔蠧搜泥自煮熬此处佳蔬滋味别苦𤓰间顿癞卜萄执爨巧妇曾愁无米炊铮铮男子痛燃眉捉襟露肘真前鑑村女心知犹强为食淡口内由来气味清鹾规人叹业全更始知上古强兵术煮海须教淡养生缝绽破袴频招风雪侵强为儿女倒金鍼未曾乞得天孙巧丝线才穿指血淋浣衣衣丝汗煮汚同尘澣濯何曾为尔频垢腻虽髙吾敝袴且留片段蔽羸身粉粥展转无眠病莩俘饥肠雷吼鬼揶揄不知粉粥如何味半盏姜汤胜酪酥馊饭馊粥三旬啖半铛苦怀难遂岂图生偷儿莫浪称周粟据我赀囊餽我羮柳茶尝遍人间万种茶龙团抛弃不为嗟年来谙尽泥浆味翻忆清辛嫩柳芽劣酒对酒悲多万绪牵老兵劝进稳愁眠入唇不用逃苏晋饱谙诸方五味禅缺药生平孱弱药为粮罹难何曾片滴尝病不脱身命不絶天留残质砥愚狂书佣飞龙羽翼各西东颜色暌违梦寐通时有鳞鸿传近况拘挛疲指舞冬烘医匠陈皮今已讹东尖桔梗枯枚态更纤医匠医王凭业口犹如牛马唿应兼敝席敝席久已弃泥沟风雨凋残剰半勾徐语傍人张后隅半遮臭气半遮羞篐桶团圞陡被狡童隤弃置墙隅风雨摧惜器人来一举手出民水火跻春台粪草草茎土滓渐成堆愁锁眉峰解不开为谕厮童连夜运门前髙筑斩蛟台秽厠溷聮犴狴势凭陵食药才擎秽气腾遥计㑹稽青冢上至今怒色响稜稜溺器藏足无头缩颈龟夜阑昼永坐前遗从来狱卒轻人惯燃则溺之奚足嗤恶梦世情云变久心伤那更连宵怪梦长剑㦸如霜镝似雨青燐赤血满沙塲哭友君虽先我丧无端犹有同心痛抚棺待我断头归碧落只余枯骨砥狂澜哭仆愧我无才累汝亡兼贻同难断愁肠英魂且莫离余侧生死相将归故乡客俘俘客何堪问客俘衣冠狼借眼糢煳可怜豚犬痴迷甚凤鸟摧残饲野凫祭墩廊庙新培巨栋梁却轻殿陛弃椒房多应不乐人间世改貌希予絶覆藏又鱼肉苍黎困俊英婆娑蹲踞影彭亨祝君早供三军爨好了从前无限情吞虿悮忪一毒舌根长不救斯须命即亡今既入肠汤沃雪诸家本草谩商量叹鼠穴中两鼠谩相将拚命超腾竞堕梁纵是武安屋瓦振青霄明月自天阊雪异嵗前腊瑞已心惊夏日何来碎玉英蠢尔蜉蝣僵欲死皎然孤鹤唳松清葩妖节候轻移幻梦空祝融颠倒卖英雄莲凝白雪才铺粉又放芙蓉弄浅红祝茶顶礼潮音掉海槎携来一掬净瓶芽洒添半滴枝头露泼灭炎天万顷霞煮茗旗枪浥露拂烟斜汲井频将活火加遥望福堂心供养赵州一盏绿云花谕仆酸虀败腐苦黄𤓰茹淡遥闻争自嗟一掷千金岂尔辈何如攅聚买盐花酗醉中道如何顿异初颠狂傲慢蔑龙鱼劝君速盼平南诏昧爽前头纵赦除诟谇数代同炊义最亲须知寒齿惜伤唇何如存养丝毫力骂贼诛仇佐主人格鬬季春田鼠化为鴽尔辈何心反变猪痴昧刚贪时悻悻自涂汚秽惹狂狙吿神党祸曾羁先孟博直将谠论让臯陶予今谄祭因求死好脱无辜烈俊髦覔炭同人共难苦离居一夜鹃啼百阵余独我声销血已尽强搜炭屑寄鱼书老亲生儿虽喜实忧深万事牵纒万里心既痛负君复痛死冀全忠孝费沈吟又伯兄舞象我方生十斛明珠掌上擎刚得宦婚情暂惬那知垂白百无成又少携三弟诵诗书綵袖双承笑语余儿鬓已添银线缕翻贻南望倚门闾长兄前年送弟渡桑干话别酸辛判袂难此际滇中念母弟仙霞哭罢望长安苏公我前南迈病新痊相送悽然嘱早旋世事已非休望我三亲独赖汝身贤允公娶亲闻汝诣金陵曾遣苍头荷担簦自接维扬书信后至今只有泪沾膺彦公痛汝何当我共炊祖遗全供宦中资既烦悦母兼劳姪借劵无偿更费思六弟弱骨支离汝倍寃先违老父继慈萱未偕伉俪缘多病只影㷀㷀急在原病室多病何曾解䌟纑那堪泣血忆征夫支持且莫沾床褥儿女嗷嗷累老姑又梦涉荒园坐旧闺松风猎猎草萋萋相看但讶颜非旧蓬首无言掩面啼两儿莫读诗书莫戴貂祖翁遗圃尽堪浇慇勤侍母休顽劣共孝霜婆乐暮朝吾宗数年未得聚昏晨甫到都门又海滨忽被腥蛟乗蜃气归来无计泣秋旻又太傅家风文正开簪缨黼黻响春雷养亲教子各从旧莫向南荒作我哀旧游临安谒帝入长安夹路桃花一月看最是凤城春色丽五云缭绕捧金銮感怀磨炭和百苦恰哭屈原时细检无可取焚之还自疑欲寄何由寄收藏谁与持展转劳梦寐一念百踌躇聊比御沟叶随流付所知代为消烈焰了此一番痴范忠贞集巻五范忠贞集卷六钦定四库全书范忠贞集卷六清苑刘可书编画壁遗稿承谟蓬头垢面絷颈挛手逢万寿圣节者三丙辰三月十八日肃诚向阙拜舞深愧忝生圣世不克振拔沦为误国庸臣辱亲败子乘未灰余烬志梗概于壁俾后之见者知余不肖不才所遭不幸也遡余生而庸弱先太傅督训严切冀有成立辛卯春世祖章皇帝以元勲子选充侍衞复以年方幼穉免入直扈从令在家读书大庆贺入班行礼是年诏八旗满汉子弟有文学者与汉人一体乡㑹试余得登贤书明年壬辰成进士选庶吉士甲午解馆授侍读学士余病懒性成常经月不至翰馆而陞转之阶反越常次呜唿先皇帝之恩何以报称耶迨先帝龙驭上宾余浮沈班末年余循资陞学士时伯兄充浙东援𠞰总兵官先太傅左右侍养无人余复以多病恐旷废职业力求解任辞至再始得请厯三载廷议撤援𠞰诸路兵马伯兄归京师丙午孟秋望日阖族集东臯习射饮酒诸幼年子弟辈赋诗属对是日先太傅顾而乐之因谓余兄弟曰吾家世受国恩尔等乘年力富强宜速补官为国家効力中外勿以予老为念申谕再三不意予兄弟罪业深重先太傅于是年八月初二日弃不孝辈长逝服阕补秘书院学士先是先太傅在日今皇帝尚沖龄一日余与同官进内请宝上询曰尔谁氏子尔父何官今在否年几何余悉具先太傅始末以对上喜曰尔若子耶如此者数四后值朝贺期先太傅入贺上指问左右而不名但曰此非某官乎且称説祖宗朝往事甚详左右皆惊为异数余解任后代余者同衆入内上问曰此为谁范承谟何久不见阁臣奏曰承谟病解任矣此其代者上曰果病耶剧耶病愈尚起用耶对曰病须调治一痊即补上颔之者再先太傅闻宸注如此感激益深因追忆昔年太宗世祖旧恩辄向北流涕不止故亟图报称之语时加训督次年上亲御万几余与同辈日侍左右至冬廵抚浙江缺人廷推及余上色喜谕曰浙江东南要地国计民生悉委尔矣可善为之余受命惶悚自顾驽钝膺兹繁要昼夜拮据寝食不遑而德薄才微政多阙误以致上干天和旱潦频仍虫疫叠降二三年间仆仆山陬水澨勘荒拯灾请蠲请赈改折免征心劳形惫幸圣天子爱民如保凡为民请命之疏虽部议格不行上必驳令再议或径批如所请行呜唿不才如谟何幸有此遭遇也久之事益繁食日减旧疴新疾交攻孱体不得已以病吿上悯念微劳准驰驿囘京调理维时内而科道外而将军总督提镇巡盐御史及兵民商贾具疏叩阍挽留者日相继始犹轸恤病臣未即报允后乃允提臣请复留浙年余余力疾视事不敢少懈㑹闽督需人时余以他过镌级例不准列上特简往任壬子十二月二十五日接邸报是日忽感气逆之症攻冲五内猝病陡险虽极力调治时减时发遂力辞新命未䝉俞允因请陛见欲面陈病状允之入都时即赐召对首询江浙生民疾苦暨经由诸处光景余悉条奏无隐次即俯问病势何似奖劳备至亲遣御医就舍诊视赐秘府之方颁尚方之药旬无虚日未几以荐举人才一案致诖吏议具疏认罪静听处方兼值举行察典内外官三品以上例令自陈余因又以病吿期得罢免藏拙丘园及命下仍令速赴新任御医囘奏又云疗治稍痊可以理事余感激主知不加斥逐任用弥笃尚安敢辞海疆之险偷衽席之安也陛辞日上曰闽海氛未靖地方困苦已极为天下第一烦剧要地卿廉能素着亦为天下最故特倚任仍赐御衣帽上廏良马鞍辔逈异常数复命近侍就廷前宣谕曰此朕时刻所御之服解以衣尔如见朕也次日入谢赐宴毕面辞就道间闗万里堂上牵衣许国以身不遑将母而恋恋君亲之心从此与道路俱长矣行至山东界宿羊留店相传为折臂三公故里其夜赐骥忽殂余叹息良久知驰驱天末终无功也及踰浙抵仙霞闗一望层峦叠巘瘴雾迷漫险滩怪石奔流急㵼中藏勐虎毒蛇磨牙砺爪择人而噬以故村落荒凉城郭破碎﨑岖甚于蜀道变幻疑于鬼窟履任后诹访情势检阅册籍不觉失声大唿曰闽疆之败坏一至此耶大计军政所以劝惩文武此省岂无廉能循吏知勇干城而使之沦落一官淹蹇万状廉吏勇将之心不堪问矣黜幽纠慝么么充数而贪酷悍婪日惟苞苴是营安享富贵是执柄者与败检者之心不堪问矣学校考取人才干请鬻贿而寒窗之彦百无一闻是竒才异能之心不堪问矣沿海苦兵火者二十余年有司加耗重征敲骨吸髓而蠲免之实惠不沾蠧役之鱼肉弥甚是父老子弟之心不堪问矣兵卒荷戈守山戍海负嵎则有虎豹窥伺则有鲸鲵借其死力以争此土而粮饷欠至半年库银缺额百余万唿庚唿癸之兵心更不堪问矣呜唿海天半壁危如一线虽智若良平勇如贲舍亦难展足措手而况萧墙之祸已酿于撤藩哉癸丑冬部臣入境奉㫖藩下左右两镇归地方官管辖余与抚臣刘秉政提臣王进功密议欲量拨一二营分防他处更勿迫其行庶不至人心惊惶进功始应之而中挠焉必图尽遣以孤其势余复密谓之曰此非孤其势也适迫涣散之军心驱之附彼也失计非小须稍缓二三月候浙江协饷至补给旧欠月饷再预发两三月银米安家然后令彼前往则途次庶无骚扰戍所庶无他虞急之恐仓卒生变进功虽意折仍私自调拨屡催赴戍及择期报明发饷起伍无何果人心汹汹矣俄而滇逆蠢动风闻煽惑讹言沸兴及停止迁移之差员赍命星至命精忠复绾兵符因得借口操练兵马整顿器械从前拨防之形迹催行之举动岂不徒滋疑贰乎身为边疆大帅久厯戎行而不察时势不揆人心事未至则刚悻偏执事一至则仓皇失度亦可哀也已至抚军为全省大吏责任非轻㑹议之时畧无可否竟若置身局外者不更可嗤耶余不幸不得同心协力公忠为国之寮寀而罹于祸宜也然予亦不因时艰势蹙辄敢废弛政事而不急急收拾人心以为补苴计也故自任来条奏诸疏请速展界者安民也请拨现在协饷者安兵也请将绿旗官兵裁去原额补足者实营伍也请免缉投诚逃弁许投到宥罪安插本处者清山陬海澨也题补城守副将用沿海劳弁者叙攻苦而邀不次令之感激报効也报巡厯边海一带形势启行日期者为欲置身外郡以便调御防范也再如颁刋示而准採捕者活沟瘠也就弭盗而聮保甲者储乡勇也寛林简修而招吴成者一安投诚一散岛衆也延林燧董生等因时相机者抚海逆也天或假以时日获奉俞㫖诸事就绪俟滇锋一挫闽势自孤而逆谋自戢天乎天乎何竟使余为误国庸臣辱亲败子乎当逆居丧卧病时余毎亲至弔慰乘间辄讽谕以大义冀感动其心余客嵇子留山窃虑之常相吿曰昔魏文贞有言曰宁为良臣毋为忠臣又语云神龙见首不见尾公其慎之旧弁王天祐等亦跪进曰连日之㑹轻蹈不测左右多戒心公独谈笑自若窃窥抚提二公中怀叵测不可与语余俱应之曰诚然余非昧于此也然以孤危之身处艰难之际当疑忌之秋唯示之以诚使小人无能乘其隙稍以缓彼之谋图济我事至于死生祸福诚不暇计既委身事主父母之身即君之身古云君忧臣辱君辱臣死且予非不知徒死无益但时势如此百无一备同城共处举动牵制上下左右皆彼腹心虽日日闭门筑垒其能免耶皆叹息而退督标兵马向称精鋭闻自李公去世渐次頽靡及余来㸃阅狼狈不堪名具实亡闽安镇为闽省门戸履任三月余未遑巡视后见羣情稍定欲量带数十名兵弁往视形势而该营将佐方以帐房什物弓箭器械朽坏未整为辞逆即随遣官来言曰迩日民心稍安讹言稍息恐公逺出又复动摇少顷抚军亦来力阻且为相约曰某在此久颇能得彼秘密有所闻即来吿共图报効朝廷断不敢悞乃公事余曰闽安之行不过一视海口非久期长往既诸公止予不行亦可靖藩祖孙父子叔姪弟兄世受天家非常宠遇量无他志若公忠孝自矢肯以朝廷之心为心社稷苍生之福也语竟心辄郁郁退而不能释复一客进曰公既不得看海何不因滇冦震楚以设备邻封为辞潜出省㑹扼据上流亦一策也予曰计过矣楚于闽相去辽濶间隔西江风马牛不相及毋论轻举贻笑且启衅端祸不可解不见闽安未果之行乎所携兵弁为数有限尚以诸件未备为辞今往据上流谁与为徒钱粮军伍城池人心一无可恃今即不量多寡率尔前往或据延平或据建宁誓死以图一济但彼逆念虽久逆形未着倘或疑我据地欲隂图之激变军心讹传京师风闻者纠弹于前按罪者苛绳于后既冒轻出失守之名兼招激变殒灭之祸身名俱丧耻莫甚焉余不为也三月十五日甲寅天初明逆遣员诣署跪请曰王守制数月未亲军务今海艘游荡乘滇南多故萌窥伺心讹言愈兴衆情愈惑今新奉固守地方勅命不敢以私心废公事愿与诸公㑹商为䕶内防外之策因丧服未释不便就教敬遣下员促驾未几抚军来约同往询以所商何事近有何消息但支饰他语虽心窃疑之乃故坦然共辔以示无惧是日愁云漫漫冷雾漠漠太阳惨澹无光色入逆邸中觉廊庑杀气不可以目余知既陷虎口势无退理挺身而前仰天大骂贼衆兵刄环临重加束缚时一二狼卒有误持刘臂者逆党马九玉急叱曰不干巡抚事秉政但俛首无言两颊微红而已逡廵间即挥之去伊惶恐斜趋而出呜唿痛哉君亲伦理灭絶尽已余喷血切齿丑言痛诋欲激怒以速吾死庶几上酬主德下报亲恩乃大骂一日夜求死不得又欲不食死逆每罗列饮食予挥斥之舌敝唇裂龈肉俱腐骂至第八日气虽渐微声虽渐细闻者犹狼借塞耳瞋目怒视然又恐余自死环守不懈余身层层缧绁肢体拘挛不能动作惟一息尚存骂声不已不意延至第九日十日而精神顿复气之微者渐壮声之细者渐宏侧耳其傍者不以为恨而反以为竒呜唿痛哉岂余当死于刀锯鼎镬而不当死于饿哉岂予罪深业重不能为朝廷守疆土以致震惊堂陛毒祸生灵当死于国法哉当此时神魂恍惚常见先皇帝俨然临于其上先太傅俨然临于其傍即逺而太宗皇帝先髙祖大司马余幼所未经身事者亦亲承音容笑貌于梦寐之间慈诲慇勤嘉言慰谕岂余思念所聚结而为形哉天钖神圣黙恤余之坚贞憔悴哉约计七百余日之中着旧日衣帽时厯寒暑从未更换虮虱蚊绳恣其攒噬蓬垢疾病任其纒绵粥食半盂便可终日逆虽时遣问讯而恶语更加后亦不敢屡至防守者见余刻刻覔死百折不囘感动于中多方慰解且为予言从前罹难时署中宾客亲友及家人辈俱一时被执凌逼勘讯桎梏窘辱艰难惨切之状幸皆忠义自励视死如归不为稍挫而二三妇女婢仆之类又能从容尽义夫妇子女相继投缳呜唿痛哉闽之文武大僚平日建髙牙拥大纛亦云极一时之赫奕矣而望尘稽颡䝉面图官保妻子而活躯命者如云屯雾匝独余宾客戚友身未邀一命之荣口未沾升斗之禄感予区区之意尚能念君父重名节以身徇孤臣即健儿奔走之徒巾帼臧获之细皆知寸心不二临难不移闻者得无稍愧乎余以识闇计疏波累贻祸虽万死其何恤焉余居重垣迥壁中骂未已继之以诗文左右不敢具笔砚乃烧桴存煤画字墙上其讥刺太毒者左右旋即涂去前后仅存若干篇竝为文以序大畧俾见者知不肖不才所遭不幸得死不易云螺山髠翁炭笔识壁诗絶粒骂贼滴水不入口者十日不意惽寐之中一缕血痕竟为左右窃断痛絶珍重冲冠发几根此心不共此头髠一丝未了忠魂在且向星前礼至尊偶成女萝附乔木愿言修世好岂意忽参商所趣不同道人生掣电光谁能终其老金石物化常浮云焉可宝雨夜哀敝袍昼里为裘夜作衾更间半幅借羸身并头萏残红粉隔浪鸳鸯泣血津梦学老莱归倦蝶行同季路结寒鹑髙堂两袖牵衣泪风雨摇灯㸃㸃真雨霁即事遥辞瀛海展洪图何意一朝鳞甲孤戸暗织蛛肠屈曲墉穿牙鼠梦糢煳片窗百孔风声碎斗室千光灯影殊最是雨余床似洗月摇寒浪浴氷壶秋夜北风凉我牖蟋蟀遶床鸣病影随衣瘦繁愁向夜生思亲伤白发报国愧虚名黙对三更月劳劳万古情至日忆昔日南亚嵗时趋陪鹓鹭拜枫螭到今雪窟孤臣泪上苑谁传雁帛知除夜一片丹衷厯雪霜嵗华不信有沧桑东风此夜仍舒冻伫待春囘旭日长元日遥瞻北阙申华祝独诵南薫忆舜琴弱骨倩人扶拜舞不禁挥泪五云深月下松涛玉绳横素月厯落列星疎清光照瘦影脉脉一灯孤我来实不造祸乱肇须臾军饥民累重陬澨悉雈苻呕心废寝食中夜起长吁移藩复坐镇再给统兵符庙算思弭患叛孽逞逆谋嗟嗟兠鍪子谁为忠义夫倒呈生杀柄反而媚妖狐俊杰识时志妻孥富贵躯岂无桑土计予口亦卒瘏奈堕稠棘中只手难为图惟将身谢国安忍惜头颅虽非齐壮士颇多慷慨徒健儿随烈友视死若归途囘首云际松矫矫龙势殊凌寒凝翠色霜雪剥鳞肤形枯神气劲悲风动海隅泰交阳候屇雷雨跃天衢逆巢摧尺木孽种染锟铻鲸鲵生献庙胁从莫胜诛疮痍勤矜赦净洗血腥汚闻署中同时被难诸人语言慷慨须鬓苍然感赋从来聚首驰南北中道分张堕海隅三载天涯隔咫尺百人心日照须臾凌霜气节须眉见似铁肝肠谈笑殊魑魅几能潜白昼尚方连夜响锟铻览镜中白发水月精神氷玉姿镜中不肯愧须眉半生寤寐严三畏廿载驰驱廑四知直破皮囊无一物空余蓬髩挂霜丝首阳分浅常山惫黙对清光影更痴灯前梅影味色声香絶㸃痕飞来一段蛰龙根暗松雪蕋生春意静放清芬破冻魂遥望岭头云共白囘思阁里玉同温氷姿铁干真孤调肯并桃蹊与杏村纪梦冬夜梦囘月照孤影飘堕鬼趣比复闻大兄收逆滇中老母膝下惟诸幼弟穉子殊不禁天各一涯之痛一夜召还京千军列羽旌慰劳荷圣眷操纵钦文明朝退归私第良逢㑹弟兄乐奏霓裳舞觞飞金玉横直前不相认争来问姓名道罢各悽怆悲定意犹惊几日违颜色大异昔时荣老亲怜髩发穉子识音声戚友如堵立悲喜手交擎环询乱离事欲语心怦怦肠断闻残漏彷彿诉未成魂囘忽万里鸡唱正三更霜威凉浸骨痛觉恨余生揽衣出戸望酸风裂目睛遥睇银河月潢池氛气清捷音应络绎宵旰蚤怡情寒渚栖芦雁含贞抱影鸣茹荼天色惨终怜副请缨一鼓摩云翼攫兹鳄与鲸伫歌旦复旦卿云四表平元日望阙春囘两髩复霜侵愁病翩翾次第寻飡雪三年如一日倾葵百面结同心遥依北斗同阳雁何日南薫侍舜琴拜舞但能长叩首糢煳泪眼白云深立春暮钟哀角总难听晓起扶笻数落星昨夜雪消霜便薄烧痕放出一山青絶影词何处春光秋更深碧山遥对是知音仰看明月低看影宛转随人恼我心又东君枉自费哦吟一任邻家花落深祗恨影痴难共语转羞明月卧窗隂控雁词三年日夜望楼船四壁牢骚袅暮烟寒雁若怜苏属国血痕淡洒染晴天瓶兰天生幽异姿雨露山中静时发空谷香岂解悦人性宁作当门锄那堪植污境蚩蚩徒尔为形萎芳气劲抱犊吟赠嵇留山陟彼惠山巅俯瞰融寒玉一掬流古今烦热何能触中有抱犊人意静明如练匡济藴珠玑微言飞雪霰我虽世讲谊心交方未久义在万缘轻生死遥相守儿女晓夜号椿萱惊日暮嗟此骨肉情天髙难共诉茹荼伤隽英繁霜华墨髩仰盻双鸿鹄轻隂逝甚迅笼中画眉羣居幽谷中翺翔情自好素眉淡逺山清音越林杪虚声乃足累罗网来相恼生遭轻薄儿欣持以为宝雕笼贮弱躯玉粒资宿饱锦绣障尘寒鼎彞供饮澡春风怨落花秋月哀衰草翘首望青㝠振翼舒怀抱不爱金玉堂愿共烟霞老清明春暮鹃声那忍闻桐华柳眼任纷纭伤心独忆先人垄怅望天涯是白云梦仆重重万堵几能违纲纪声沈影亦稀若辈想应心念我梦中常见喜依依初度六忆国恩世泽萃孤忠生我之初便有终短袖不堪瞻碧阙披襟尚可受清风武侯心事身犹在文正家声乐已穷黍谷吹葭知律转万年天子日长中其二愁魂断续不成愁况复残更催晓筹持印提戈空啧啧宿鸠集凤总休休廿年悮国千秋恨垂白贻亲万里忧此际料应慈力倦唿儿名字血凝眸其三从来兄弟自怡怡因忆当年困约时蚤夜携持如保母春秋训诲俨严师粤山松栢存孤干滇水欃枪照大旗生死不同同许国几畨恸哭鹡鸰诗其四翩翩雁序聚朝昏玉立亭亭阀阅门三载在原频入梦一身无翼有谁援天涯抱恨吾肤发膝下承欢尔弟昆不必向南空祭奠望多好语慰慈萱其五君亲念重实难支又复惺惺及幼痴仪凤可能腾翙羽振绳尚欲衍螽斯好尊伯叔如生父善养公婆即孝儿莫恃娇憨任意惯轻题闽事恼霜睂其六寂寞孤臣天际留梦魂犹自记春秋伤心雁字飞红泪压壁霜华染白头各为一人轻世难同贻百嵗老亲忧俟来雷雨风云合痛定依依话旧愁寄祝嵇山农四十初度仍和前韵心灰形藁学无为春鸟喧迎初度期口吐白虹腾噫气额消绿茧解愁睂看花浪卷鱼龙惫笑絮泥沾燕雀悲天地有情偿旧约从容借箸事还宜其二来世情深寐不忘舍身割肉亦寻常浮云富贵春氷薄如雪心肝铁柱强遘此毒氛迷岭峤存些正气补穹苍留山笔佐螺山舌何用鱼肠始快肠其三麟阁重开待若图扁舟且舣漫归湖静看霖雨苏焦涸饱听天风被朽枯博浪一椎情愈愤锦囊三矢志难孤荒烟渐敛桑榆茂水月含辉朗暮途其四沧海尘凝桑满田谁期仙侣复迍邅舍生斥孽浑前日誓死飡荼整二年浴日莫辞闽浪濶瞻云已度越山边跃渊待洗烦忧尽连袂天衢谢夙缘其五佳梦频频遂苦情翺翔云路一身轻纲常幸尔还天地事业从新拥甲兵霹雳影中岚气静笑谈声里海云平携筐共採天台药不管人间记姓名其六抱膝曾歌梁甫吟春松徒费晓霜侵文章瀚海光风逺节义从龙杰负深清白鼎钟贻后嗣烟霞笻笠慰初心峰头共话无生诀笑领麻姑唤浅斟口占即事仲夏朔朝武夷子插花一瓶用供大士品逾十种气备三时偶续旧句聊志物候不齐橊花更比杜鹃红兰蕙馡馡香气浓春去星攒十姊妹秋光火喷玉芙蓉凤仙低映水花色鸡距髙腾蒲剑风更是素馨依竹箨莲簪抽出浊泥中忆业师髫嵗从师学鉅儒置怀口授互伊吾故容忽入连宵梦犹嘱纲常尔善扶病中怀郭快菴连日吐血斗余偶循墙散步忽见墙外绛桃甚茂不禁目駴心惊因忆快菴太史晋中寄怀诗内有只因白发动离思及不使双瞳到楚词之句每悬之壁间不忍数读今余见此花辄作数日恶始知潦倒愁人虽日在武陵洞口正不减汨罗江上也故人的的寄离思怕使双瞳到楚词壁隐龙蛇惊雁影墨浮珠玉起秋思廿年谱末羞前哲万里心悲诵旧诗奈我至今情更异双瞳又怕到桃枝怀表兄李长白御史幼同笔砚长同朝珥笔彤庭事舜尧补衮拾遗无废缺谁期迟暮遇狂獠梦多总宪通宵静对绘民艰痛拟来朝慰圣颜却被邻鸡啼破梦霜风冷月挂梁间怀诸同学究罢岐黄浥酒巵月摇弓影两催诗呦呦鹿野惊虞猎半走冈陵半网羇食茘枝感怀朱砂团裹水晶球脆软香甘第一流前后剥吞几半百飞尘难寄泪空浮故恩少年愚钝任天真父执时承奖掖频今日颠危思旧德力持一柱报乡人犴狴声八月十五夜扪炭桴书狱壁因以寄调一线檐光蟾兔晕一片秋声砧杵韵今宵处处理征衣琼楼玉宇寒难问破纸疎櫺风直进素娥无奈窥霜髩短发萧萧悲正长白不缁兮坚不磷勾留吟此邻砧惊梦忆旧之作也词内藏署中同时被难诸人里族字讳春月溶溶向夜深松涛清韵漏沈沈兰亭少长频来梦踏泛勾留指碧岑碧岑高矗云盘曲四野青蒙星陆续手拂琼霄袖落霞目低银汉回衡玉玉衡遥指凤凰城望美人兮心怦怦瘦骨虽无缩地术氷心尚信自天成仰天欲语心转苦怀抱纵横天尺五奕叶貂蝉着国华肯将姓字汚家谱倦眼迷离望莆田酸风如箭射眸穿三年破榻悲谁语几堵頽垣痛各天各天同难天应祐紫电青霜乌卷冑将军亲执绣雕旗跃马直前真盪冦一战成功抱犊闲朝来泛水暮留山那知多少东陵兴都付西风残照间董贾文章䖝唧唧穷通贵贱禈中蝨谁御长风汗漫游我欲从之万事毕恍惚天际兮来我真人驾玉麟兮饰宝琛建朱斾兮耀金廷邀王乔兮酒数斟舞袁公兮抚珍琴韶武迭奏兮开余素心何以处此寂寞兮闻太古之元音继而坐予芝山之巅双松之下启口微吟曰海日升兮东光明卿云烂兮泰阶平仙霞开兮役五丁山魈馘海鲵烹何为悽怆憔悴兮日劳劳而自戕其生君不见画角鸣兮鼓声起为我慇懃慰诸子义仁忠勇万人魁永寿芳名纪青史余乃爽然而惊肃然而迎三星在戸四顾一檠情耿耿砧声清武彝曲不见笔砚者几三年矣病卧中偶成武彝一曲赠武彞子也思欲写出一观武彞子伺守者团食牕外乃闭戸垂幕徐出寸管滴汁于片石间恍然如覩故人呜唿痛哉拭目展纸之际臂酸索重头眩心摇因是数作数止半掩半舒挥泪奋毫者移时方竟孤臣血泪义侠髙风于此可以畧见且予自罹难以来眼前所有一切非旧独获署内御厯一册朝夕捧对毎逢君亲吉旦以至朔望讳辰预自濯体斋心肃于五夜强起着我衣裳倩人扶掖荷械向北拜祝遥殚愚忱并效苏子卿坐卧不离汉节之意倘予业缘已毕涂血有日遂我报称列圣隆眷更望密检其厯同此数㸃残泪合而贮之俟逆氛扫荡持以示我兄弟子姪俾令见我心迹手书悉我坚志苦衷感佩云谊当与河山竝永红螺寺巨辫行者殍赋赠武彞山人时康熙十五年二月初五日也吁嗟戏淮隂未遇兮漂母哀螺山落魄兮武彞开漂母一饭兮情生俄顷武彞三嵗兮凝结成衃自是有心知顺逆非因濒死起寒灰三月十五鸡啼晨辕门甲士往来频气色非常人共骇城头雷礟崩苍云苍云未散挝鼍皷天吴欲沸刑天舞直凭谈笑折狂锋刀㦸如林何足覩刀比霜兮㦸作林两廊杀气遏飞禽君恩臣节当今日后土皇天鉴此心此心久许主人死谁解全躯保妻子可怜相向大中丞俛首无言但尔尔一身九锁声郎当鬼火空房淡日黄百计劝餐罗粪土踢翻几案蝶飞扬吁嗟戏我凛如霜兮人唿铁面我衷如火兮人自难见世受国恩兮父子兄弟敢忘报称兮骨劘血溅既堕鬼隅兮言返吾真咫尺首阳兮幸与为邻常山舌利兮鲸鲵胆碎吐气如虹兮断齿截龈左右难堪兮怒色加环睛按剑语声譁十日肉枯神愈健咆哮怒者亦兴嗟武彞武彞古人风慨吟包胥赋孤忠秦庭七日能完楚君更余三将无同君何不忍须臾死未必天心遽如此怀光希烈真竒兇终须斩馘献天子君不见公孙杵臼吿程婴成事称难死事轻无论鸿毛与泰岱汉节终归苏子卿我闻此语转增苦我何人斯比苏武暂吸滴水效吞氊可能炼石将天补垢面蓬头欷复歔满前异类总狂且生何为兮死有恨朔朢踉跄拜帝书多君慷慨心如揭吾亦披肝饮君血炎荒毒日渴喉焚凉我燕山片片雪冬月悲风透骨寒殷殷雅意纩还热一曲长歌笔未终啾啾四壁虫声咽呜唿谁为沈阳之裔兮子暨诸孙睹此片纸只字兮须知为死血将尽之流痕当思何以处此兮慰我生前未了之幽恨吁嗟戏满目冉冉兮八千里外之游魂若使悠悠复泛泛辜负亲恩与国恩予写武彞曲既竟不觉慨然于中也久不亲笔砚乍逢故物悲从中来兼拘挛之余隄防之际遂致阙漏姓氏诚恐朝野之间兄弟子姪辈不知妖氛逆焰中尚有怀忠抱义任侠者沈埋其间而能物色孤臣周旋患难于两载之久使持此以报朝廷则为鞠躬殚节之人具此胆畧以任疆塲之事则亦干城御侮之选也予家兄弟子姪倘能效古大臣以人事君之义则予虽横尸巷陌亦含笑九原矣武彞子何姓许名鼎闽之泰宁人也行者殍何辱亲败子悮国庸臣范承谟也絶命词连宵乌鹊南噪晓闻王师已逾仙霞耿刘二逆初谋㩦装泛海继以衆情弗顺始议投诚禁卒侦知其情密以慰予予笑曰二逆即投诚终不免然必先杀我以灭口因口占示之一笑襟开万怒平龙兴有寺𦵏真卿执旗厉鬼争前导尽扫穿墙穴壁鼪范忠贞集巻六范忠贞集卷七钦定四库全书范忠贞集巻七清苑刘可书编杂着望江南人寂寞人去已难畱十里荷花初出水意中彷彿只如秋蝉咽更无休人寂寞非醉也非狂肠断新声今日听年年此际恨茫茫欲説与谁行又人寂寞无语耐清宵歌韵才随愁里歇钟声又向枕边髙惊梦怨风骄人寂寞无梦倚疎櫺树叶背翻新月白烟光横散一天青双鹤倚空庭又人寂寞斜月挂檐西长夜梦囘天欲曙莺声平熘耳根齐牀下柳稍低人寂寞云绽碧山东不卷珠帘笼晓日卧摇纨扇引清风心事总成空又人寂寞天燎不胜烦日散晩霞凝暮紫叶翻黄落舞轻痕伫望墨云根人寂寞楼外数鸠鸣杨柳烟中迷四野芭蕉声里到三更阵阵向天明调寄蝶恋花雨过云斜晴欲熘㸃㸃淙淙滴滴西窗右何事闗情难立久无情风坠新黄柳月色穿帘连湿透凉晕初圆不觉中秋后素影年年同浸酒相看只觉人非旧调寄踏莎行雨霁云收乱流争渡匆匆暂歇花间舖微风带出布帘斜短墙半压桃花树浊酒三盃整鞭速去踏春骄马嘶香路及时功就赋归来休休莫把韶光悞吴公像赞吾虽未识吴公而式观其容粹然沖美外直中通惟厥子肖之观其奏议如忠定公亦闻吴母颇有父风惟厥子承之愉色而婉容于戏天惠哲人暨于后亦奚异于其躬耶医官沈燿文传沈燿文字赤甫号恒全休文公遗系也公瓜绵椒衍阅数传分居于浙之武林诗书礼乐车葢簪缨不替世德焉至燿文自少习举子业将以光前启后缘志急济时遂专意于紫苔玉版诸书以儒道而兼乎医道其按脉则洞如观火也其辨症则皎如列眉也其定寿夭而决死生则又不翅如蓍吿而蔡卜也不惟浙之端请者足填戸外即晋楚燕齐之王公大人无不知有恒全先生其人者逺道币聘冀得一接见为幸奕奕声施与韩康郭文相雄长着有摄生指南集虽未授梨枣而抄传者纸贵一时铨部稔闻轰名任以太医院吏目时逢疫症流行捐赀赠药人赖得生不胜数大疫之后大荒复作比戸皆炊玉乃为粥于路待饿者而食之间有亲友家不举火者计口餽遗为谋全活而后即安人赖得生又不胜数他若施棺痊殣善事毎不让人直指使者王公廉其事旌闾题额谓仁德可风至如事父兄以孝友称接里闬以谦和称处闺阃以刑于称训子姪则又以寛严交着称大约内不欺于寤寐外不媿于影衾言必忠信而后言行必笃敬而后行焉耳古云皇天无亲常与善人故燿文既享髙年又裕贤嗣焉丈夫子五人皆绍世业而长君陛诏者制心制事一遵先人所为于世业尤为卓越余伯兄专阃括苍延请幕中嗣偕之燕邸家相君亦借以绵余年故余备悉乃翁事因援笔而为之传史氏曰人孰无恒心也哉余迹燿文行事内以全在已之恒因外以全济物之恒自号为恒全子亦不过期全其固有者耳然世有乗得为之权而利欲中之致不克全者又有处困抑之遇而丧所守致不克全者何燿文能有以全其恒乃尔也燿文亦贤矣哉内秘书院学士范承谟撰沈孝妇传孝妇姓张氏世为仁和之儒家少柔婉有令德通曲礼女孝经许字同邑沈燿文燿文有母宋氏素病头风每发则岑岑然累数日不起久之病大作里俗谓病者多灾祲则以子弟之冠昏禳之吉事日增则灾祲日消时孝妇甫十六遂与燿文成嘉礼孝妇未及修盥馈辄入侍汤药目未尝交睫衣未尝解带扶持必恭怡怡如也昏十有八日姑病将属纩孝妇忧泣请于父母而卜之或曰不吉孝妇亦不听夜祷于天请以身代且曰姑疾亟矣姑死我亦不欲生我闻股肉可愈亲疾盍试诸即引刀刲其股流血殷襟袖间孝妇怡然不为戚为羮而进之姑已愦甚甫入咽神气渐苏医者贺曰脉已复起得生机矣已而疾日退时姑梦大士同神人绛衣玉冠者自云中下谓之曰若龄已尽汝妇大孝能格天心自今已往复延者十余年姑惊寤以问侍疾者皆莫肯言病起乃得其详姑愀然曰尔始离父母辄残肢体以救吾是以吾而累若也乡里皆窃窃相惊羡或闻之于有司为揭楔而榜之曰沖姿竒孝云其后姑卒之年果符其所梦孝妇相燿文以仁德行于里闬称长者人有困惫孝妇辄解簪珥以济之阅四十年如一日也顺治己亥孝妇后燿文一嵗卒其卒也趺坐而逝未尝有疾焉噫以贤妇之孝行偕君子之仁风其昌家道繁子姓有由然哉史氏曰割股割肝古多有之然亦有騐有不騐夫天之祐善人以其诚孝耳非谓股肉有治疾之功也古之贤妇若姜龎者何限然亦与亲周旋久未有若孝妇之始结其褵操刀而吁谓非天植之性而然哉其子尝自伤贫贱不获申母懿为恨夫世仁孝譬犹麟凤之与芝醴也阐发幽芳表厥宅里非司风者之责而谁归跋宋髙宗赐岳武穆勅右宋髙宗所赐岳武穆王勅也但书七月十二日而不书年未定为何时所赐观其勅语似为经畧中原时谆谆委任有心膂之寄虽光武之于冯邓何以加兹予以己酉至杭垂今五载每过西湖未尝不瞻拜墓下迩者为公加䕶马鬛兼装潢遗容以垂奕世因念公之英灵炯炯于天地间者固无之而勿在也当日髙宗御墨流传甚多悉已冺没而此勅独借公以传千秋万世存乎其人岂不信哉重修孤山放鹤亭记予以六月之朔过西湖藕花盛开触事感怀得诗十首其中一絶句葢游孤山访七贤堂而作也又二十余日道士何规中特绘此图思移亭补梅筑台树篱以侈湖山之胜予既诺其所请许建放鹤亭于其侧因忆大苏昔游赤壁梦一道士𤣥裳缟衣讶为畴昔之鹤今处士去逮五百余年亭空无鹤而何道士适欲重葺孤山以复处士之旧安知即非鹤之所化为予诗中华表之句又增一公案耶因笑题数语并附西湖诗十首于末壬子六月朢后十日记考言录引首予谬膺特简抚兹两浙地大事繁又适当水旱竒灾民之幸免死亡者一间耳予殚竭心力凡兴利除害之事虽无大补于民然忧劳所积病已不支顷荷圣恩予吿因取在事以来奏疏咨移榜檄之属择其稍有闗系者存之名曰考言录窃惟询事考言自唐虞课吏其法已然然静言庸违在当时已有不免于夸伪者后世仁言益工上吿则鞠躬尽瘁过于诸葛下谕则视民如伤比于文王而考其本心与其成蹟则有较然而不可掩于愚夫愚妇之耳目者予以养疴之暇正省过之时他日取阅是编其或有言不由中以欺朝廷百姓者乎有徇名无实以博虚誉者乎其措之政事有似利而实害与利未尽兴害未尽除者乎传曰进思尽忠退思补过是录具在吾一一由所言以自考固不啻天威之俨临而百姓之具赡也祭浙督赵公文呜唿余与公始终未及一面也余童时即闻海内有君邻先生为当代仪表筮仕以及今日垂二十年而未尝一日通殷勤葢徒为神奉也去嵗冬浙抚命下奉严檄戒途于今春仲抵省受事公正阅视海疆由闽而越月朢抵宁之奉化奉化距省不数程余方遣一价以候行旌而公讣音至矣呜唿余与公何始终不获一面乎余陛辞时䝉皇帝面谕谆切夙夜怦怦深以不克负荷为忧复私计芳轨在前得以亦步亦趋而二十年来梦想之忱冀摅于一旦不谓余履任之期未几即去公乗箕之日也宁不悲哉拟修楚些之词而笔辄摇摇不忍下葢几为神伤也公厯任巖疆威惠并着得公者如得丰年失公者如失慈父卒之日巷空闾走军民奔号之声彻昼夜礼臣修劳臣故实行且器钖后园公亦可云无憾况乎碑传南诏泪堕岘山遗爱在民予亦何能更仆独是浙当水陆冲衢叠更水旱民苦于赋吏病于贪兵逞于骄俗刁于讼余方望公左提右挈得借手以吿临轩而营头星陨哲人云亡此东南半壁之失其禔福也而余以与公未及一面为于邑者其尚属小人之见乎公灵爽在天其鉴余言以启余哉募修红螺山资福寺疏文经文东译白马所以开缘舍利西来赤乌因而建刹故日月灯常悬震旦而戒定慧徧启晨昏睠言前辈之传薪式赖后人之卓钖兹有怀柔县红螺山资福寺者地侔多宝树拟双林建于元之皇綂初年新于明之正綂丁巳四围翠合晴岚列作郭郛万籁缘空夜气平清市井千寻拔地而起异岭共乎慈云百丈接天以低同峯殊其化雨激飞泉于絶壁趵小沚于平阶波走萦纹似绕白莲之座响生滴如闻清呗之音以故飞钖云翔乗杯河渡戒坛恒馥慧炬常明都人士选胜而临善男女聮踪以至窗舒意叶知禅性自悦山光室度心香觉尘虑都空潭影洵乎福地允矣慈航乃以日月不居因而沧桑递变覩遗薪于处处知是樵採人来叹蟏网之重重可惜辟尘珠去徒供烟云之聚散谁怜水月之苍茫某行李偶经假途适至投足知倦望刹情归僧徒阗其无人榱栋毁而莫搆礼灯王于石室狮座尘封瞻梵帝于金龛燕泥梁落有触于目遂感于心念此山灵岂无佛果必使金箆再照庶乎宝地重开顾雅慕东亭欲舍虎丘之宅而自怜贫女难转法藏之轮力不克从势须有借凡国将凡宰官凡初地居士念尽属㑹里之人或金钱或布粟或缨络宝珠慨皆为身外之物去贪嗔想结懽喜缘但花座涌于意田何分阿育半残之果苟宝月悬于眼界敢言长者布地之金与诸从者异哉螺山诸大比丘沙门行者之同罹阳九也殆亘古以来罕有其匹者乎既不如田横之共死又不能如子卿之生还心朝斗阙日逐曦轮八百余晨夕矣天戈象逺渔棹音乖庸臣败子死有剰愆何敢复食息人间其所拳拳者惟此大衆言责官守丝末无闗颇有可援之手可乘之机奈何弃此不图乃硁硁苦节渺渺遥望坐待沦胥而不思奋飞耶予意久蓄欲发正恐大衆不谅予衷以为不识衆意故为斯言挑之有伤衆心吐而复茹者数四三载来坚白之操不惟可以贯金石亦可以格鬼神而光日月兹者兴怀及此俨有神明黙启其衷诸大比丘当洗心静听切勿以为迂濶难行置之不见不闻也山农九峰亟怂惥之醉白老人世居榕城人所共知家有百龄之母日夜思古稀之儿想仁人孝子闻之亦必心痛当直具一呈云氏子某闽人也与前总督素非知交从无往来感彼误听人言谓某久厯幕府必练事故专员聘请谊不容却因而应召一经署中坐尚未煖其所陈请者不过因兵火之后民穷财尽亟应拯济以养元气何曾一语及他察律文七十以上罚则不及无辜遘难实堪悯恻词复恻切则老人之出易如翻掌次则衣右须语义翁亲赴山君诸处晓以大义教以救友云某忠义士也向在某府主人相待殊未异衆竟尔挺身共祸毫无怨言观其不背旧主断然不负新知顾人所以亲礼之何如耳岂可久置囹圄摧残善类耶或公举于敝鱼或私説于孽羽则衣右之出亦可计日而待二人倘脱即宜扬言于大庭广衆曰督署幕客皆新聘诸生或稽钱谷或覈刑名时而参酌尺牍章奏至于宾主晤语无非为救拔黎庶抚绥地方从无半语谋人乃俱寘犴狴皂白不分必至尽死此地耶之数子者皆有用材也或录用或释放上可以体天好生之仁下可以免妄杀无辜之谤且在狱诸人固其家生子然亦有其亲友仆从随主逺出撇父母离妻子已属可怜乃复共遭罗网三年于兹使坐成瘐毙有何益乎何不按册而稽槩令削籍为民则渠等感激再生自能图报况长随诸人久经释放曾有一人敢䝉异志乎何必槩填一房日费粮米复用多人防守乎如此以图倘得寛纵天空海濶任其所适则予之业缘亦可永断矣幸切维之又与诸从者比丘误矣比丘过矣䝉谷存亡何足介意岂忍以此废质之安危动搅大衆之忧虑耶前之所赋为道其日之萦萦于怀者唯望法王如来佛力浩大元气充胜四大坚强荡除邪魔庶几重覩金刚法幢耳近者风闻四路猖鬼攒恼䖍心䝉谷福堂谅难再造因而心胸干焦神魂震飞亟欲力行捷径速与大衆作别一毕自身业缘次脱大衆苦海若任其优游牵扯恐此一丝不肯当下了断徒受火坑煎熬终无禆益也所患者独以心病为剧今此肉躯无恙脾胃健壮大逾往昔然饮啖少进者乃故为樽节勒掯冀其蚤得羽化非弱也至于药饵俱所不需若得心患一愈不惟枯肠遂而亿兆甦将见干坤清宁日月光辉矣然乌能轻得而致之哉风闻之言虚实不一疑信亦半若有确音当明以吿我诸大比丘安乎山农病已脱体乎悬切之极望俱示知范忠贞集巻七范忠贞集卷八钦定四库全书范忠贞集巻八清苑刘可书编宸翰褒忠题䟦先忠贞公尽节闽疆叨荷䘏典优渥逾涯迺者立碑丘陇又䝉皇上亲洒宸翰遴工镌刻褒忠励节鸿文与云汉同昭卧虎跳龙御笔共金石永贲复将墨本诏赐寒家世世寳异惟贞观手勅尚勤书苑之标淳化题摹多得墨林之赞矧旌忠草制馨香载埒于汗青而书圣临池璀璨特超于飞白者乎颂言攸作懿典斯传敬启大人先生谛观六文之丽则追琢有章精绎八法之芳规穆清成颂俾得纂绮文而作册若衆星之拱北辰彚墨寳而为林如百川之归沧海奚第辉生蓬荜亦将彪炳图书矣谨启沈阳范时崇顿首载拜日讲官起居注翰林院侍讲学士臣高士竒拜手恭跋范忠贞节制闽疆莅治未久即遘狂竖之乱执义不挠幽囚三年以炭画壁作诗意惟上不负国恩下不背庭训自励卒及于难闽人至今言公从容就义赫赫听闻昌黎韩子所谓特立独行穷天地亘万古而不磨者也事定之后朝廷谥赠塟祭典礼优加复御制碑铭亲洒宸翰光宠其墓道焉身侍禁幄寒暑八年伏覩皇上留心人才一字之褒未尝轻假独于忠贞不靳数百言之琳瑯极八笔法之楷则命笔之际嘉叹爱惜深重其人异数酬忠不独范氏子孙感激思奋凡有血气当亦闻风兴起其为世道人心系诚非浅鲜矣内阁学士兼礼部侍郎臣徐干学谨沐手恭纪闽总督范承谟以耿逆之乱尽节于闽赐䘏典谥曰忠贞皇上亲制碑文更洒宸翰穹碑立于邱垄墨本赐之家庭褒忠之意若是其隆且渥也考之前代十扎之书颁及邦国所以警吏治飞白之书贻示后嗣所以重国本玊堂四字以美翰林则有意于重文学秘阁二字以宠秘书则有意于重阁职易简形之天笔探易理之精有台以赐台衡㑹诗人之㫖是皆上关于治理下切于风教岂仅仅翰墨之间哉今我皇上之褒忠也睠睠不忘有加无已宸章一布河汉齐辉心画一形山河永奠龙翔凤翥为之体雾卷霞舒拟其华岂特褒扬之盛典葢亦兴起教化之本欤忠贞公精忠之节动摇山岳刚大之气亘于穹壤得此云章烂然照耀千载诚与天地同久日月争光矣谨稽首拜手以书于后丹笔天书灿穹碑国典崇标芳埀泽逺洒墨拜恩浓圣眷荣泉壤臣忠勒景钟袄氛摧劲节蝥贼敢称凶报主心长赤临危气触锋青霜飞剑佩白日照芙容心画铭贞石云章湿紫封瑶光长绕室遥映九原松颜光敏伏读宸翰褒忠碑恭䟦西汉距今千七百余年顾其间伟人杰士如觌靣而与深交者则史迁之文为之也曹娥之孝乐毅之贤其为节也小矣而后生末学无不能举其事则右军之书为之也若夫以日星河岳之文龙跳虎卧之笔而传忠孝大节葢千百年未尝觏焉今廼得于御书忠贞碑见之忠贞不死矣车万育恭读御书范忠贞碑文敬集谢句懐道弥厉仁徳怡怡屯难多阻九有同悲委身靡叹魂气随之川壑如泣痛百在兹皇心维眷援笔兴言为尔苦节至理成篇徽容未逺命如可延缅念生平何时复还吏科给事中臣杨周宪伏读宸翰褒忠碑文恭跋朝廷褒赏之典言为上物次之然言亦不过勤勤宣慰其大者或咨之太史至亲为撰文而书以授其子若孙葢不数数见也闽督范忠贞公以闽寇死遂膺此异数天下闻之无不咨嗟太息曰为臣而能邀此异数葢亦仅矣因羣相劝夫羣相劝者由于风之励之也然不举其天经地义以及圣人持世之大道参之将为臣尽忠为子尽孝或值不得已之时而为之曰君父之需我如此也嗟乎忠孝何事而谓圣人强人以不得已乎夫圣人之所以为天下后世劝者言必出于自然事必期于共安其所以自然而共安者天之道也我皇上得天之道式临万方有不效其顺者则称天以夺之于诸冦是也有能致其命者则称天以予之于范忠贞是也葢天之予人惟有忠孝一途舍此天若无一隙以处人人亦若无一隙以荅天生死好恶归于大同而已且当时巖疆不乏捐躯之士而盛典亦或及民社之臣然其烈槩惟忠贞最着其议叙亦惟忠贞称首是忠贞食皇上忠臣之报而皇上为忠贞启造化之权也气数所关不仅三世五世而直与日星云汉共为昭回惟其得天之道焉尔所以凡有血气观感兴起固羣相劝也然实不知其所以然而然也今之过忠贞墓者见天子降至尊而以入神之笔冩至性之文尤非强人以不得已皆人所不容自已者耳忠贞子弟闻皆好古而通天地民物之大因相朂曰圣人序卦陈诗终于人事春秋独取天道职此故也大学士王熈谨赞于皇圣藻云汉为章光华糺缦焜燿万方㪚彩分辉翔流大泽褒扬忠贞宠贲幽石刻深羲画立记尧年生金错绣鑱玊澄鲜惟帝念臣忠徽图史复将墨本赐畀其子奎璧上腾璇玑下照凤集鸾回虎卧龙跳袭以重锦金绳玊籖风励忠孝顽懦立亷天光式临赫奕无极百尔见闻靖共厥职㣲臣获观伏开瑶检惊覩虹霓欣逢琬琰恩萦睿思妙结僊毫典谟同美容势争高寳气祥烟旋绕巻素盪目耸神络绎奔赴干坤贞久日月常新表臣之忠天子至仁名显当时珍藏后裔席庆䝉休云耳万世绳其祖武尽力効忠对扬墨寳𢎞缵家风大学士余国柱恭纪帝泽深如海褒扬旷代无龙章标劲艹凤翥焕栖梧眷顾东南重畴咨闽越区邻封借威望阃外倚訏谟棨㦸开疆日烽烟震海隅大臣不辱国完节矢捐躯舌拟常山絶身同夜室拘干坤留正气精魄返清都血记三年碧骨怜万里枯宸衷悯悼切䘏典应偏殊幽隧穹碑立鸿文圣藻敷经营烦睿思冥漠荅忠孤飞白失庄雅八分逊楷模寳题荣马鬛玊字耸龟趺搨本云霄出贞珉日月俱普天皆感涕非独泣颜乌大学士梁清标恭纪自昔宁忘战云谁敢弄兵羽书传箭密烽火照天明闽海如巢幕连江剧沸羮公方持节钺时正扰欃枪衷甲嗟何及増埤恨早崩丹心空照烛碧血尚纵横圣世恩寛大凶人恶满盈高牙坛上拜小丑马前烹赏已分珪爵勲尤念死生美名埀竹帛显谥钖忠贞庙享烝尝祀门施棨㦸荣王言流涣汗宸翰勒瑶琼凤似含毫舞鸾疑落墨惊岂惟夸七叶何止赐双旌银汉荣光烂金门异数并惟应传万世长祝泰阶平大学士宋徳宜伏读御书范忠贞公碑文恭赋帝恤封疆守义臣荣褒贲钖逈殊伦丰碑磊落悬霄汉御笔淋漓泣鬼神怨血感恩千载碧忠魂含笑九原春睢阳啮齿常山舌曽及兴朝异数新国子监祭酒翁叔元恭题丰碑嶻嶪表忠贞凤翥龙翔䕶赐茔生缚反王如魏豹死传臣节嫓眞卿庙谟亲授天颜喜宸翰今颁御墨清肃拜几筵重展读待看箕尾下瑶京大学士吴正治伏读御书范忠贞公碑文恭赋二律其一欲扫长鲸不自由阖门同作九原游南容徃烈千秋在西壁遗文万古留碧血荧荧藏越峤丹心烱烱照吴钩气为河岳依然壮慷慨终能剪国讐其二圣朝六典厉臣忠特钖殊恩为匪躬百尺贞珉标翠碣五云宸翰洒丹穹丝纶炳煜仪章重爼豆清严礼数崇从此奎文悬日月云霄荦荦仰遗风大学士李之芳恭颂间气攸钟是毓名杰生为重臣殁于义烈奕奕范公七闽建节逆竖弄兵甘就覉绁忍死三年卒以刚折睢阳之齿常山之舌举似忠贞天日为彻愿化厉鬼吞彼狂孽圣辟闻之且褒且伤罪人既得我武允扬忠魂宛在式慰北邙载挥宸翰大言洋洋银钩铁画逺轶钟王贞以珉石云汉为章琬琰珍贵酒醴馨香范公名氏山高水长夏景松恭颂有名臣兮抚闽方沛徳泽兮民莫忘值变乱兮誓死封疆舍生取义兮铁石为肠遗血化碧兮魂归帝乡帝念忠贞兮宠䘏靡量树丰碑兮道之傍钖御书兮云为章令子䝉恩兮涕霑裳奉异寳兮什袭以藏呜唿千秋万岁兮与日月而争光尚书徐元文恭读御书范忠贞公碑文敬述劲艹凌严风贞木挺岁暮岂惜千金躯临难殉一顾范公奋高阀清修雅自树雍容侍禁林燀赫驰皇路拥节来海疆毒蜃张黒雾知勇未及施尽室罹幽锢百折气不慑孤节操弥固剖血洒千言苍天仰为诉杀身足成仁蹈死乃乐赴精诚感神明寕假厉鬼怒须㬰昬氛销方㝢廓天步至尊鍳纯忠手自御毫素摛章炳日星降泽濡雨露哀思纒碑珉荣光耀陇墓圣心非徒甄臣节良可慕不见全躯者明哲反多误倚公激顽懦百代凛矩度礼部右侍郎兼翰林院学士蒋𢎞道伏读宸翰褒忠碑恭纪天地有大经君臣分所受正气本自完况乃报忠厚闽越昔盗兵仓卒讧羣丑望风悉奉头延喙或交手于时见纯臣临难殊不苟常山大义明威利徒惕诱敢求虞寄全期碎逆泚首终焉乃见图骂贼不容口慷慨与从容二者实兼有古昔亦显忠延赏惟章绶未必苦节心更入贺成后圣主曰不忘褒崇世无偶云汉烂天章独向哀忱剖亭亭擢凤鸾灿灿陈蝌蚪爰以寿贞珉泉台焕星斗君恩洵有余臣骨已不朽讵独为私荣昭然示永久致命而若斯于忠竟何负愿以告来兹亦视忠贞否礼部左侍郎兼翰林院侍讲学士严我斯仰覩宸翰褒忠碑恭纪国家养贤重纲常扶持正气奠金汤笃生忠贞不世才文武作宪邦家光下钟河岳之间气上含星日之光芒入侍禁近叅枢密出膺节钺控巖疆倐歘祸乱起肘腋七闽震荡海波扬盗兵潢池狂竖子凭陵豖突兼鸱张玊石毁焚椒兰死谁挽琱弧射天狼忠贞浩然申大义百折不磨见刚肠幽囚三载如一日吞氊囓雪身琅珰从容就义甘如饴杀身报国何激昂九重震悼复嗟叹出师命将天威彰罪人既得付司败赏功罚罪明王章庙堂公论久益定九原毅魄扬芬芳持加异数及存没谥曰忠贞义所当天文亲制褒大节照耀川谷腾穹苍复洒宸翰勒金石鸾翥凤翙蛟龙翔贞观湻化何足数典谟心画追羲唐主恩臣节两不朽顽懦奋兴成忠良拜手作颂忝珥笔千秋万世埀缥缃刑部侍郎张可前恭纪圣藻旌忠云汉章跳龙卧虎灿缥缃图书直比羲皇古翰墨双分奎壁光太傅笏牙青简动常山舌血兎毫香芝函霞起干天象㑹见瑶华撼九阊张集恭纪少保英灵逈未销精神烱烱挺孤标骑箕身在星辰上画阁名传日月遥羝角骍旄吹朔雪属镂虹魄怒江潮闽云燕岭长相傍珍重恩纶钖圣朝周之麟㳟纪西湖不得遂勾留移节天南陷贼谋三载丹心依北阙一腔碧血洒榕州成仁取义应无愧宸翰奎章孰更优自是鸿名光史册何须俚句纪千秋卫执蒲恭纪巍巍名世旧从龙相业家声重鼎钟浙水提封尊绣斧闽天开府壮金墉光争日月悬千古墨妙烟云出九重大节争看垂玊简丰碑永峙墓门松刘谦吉恭纪黒风当日起南闽生者鬼耶死者神击笏一朝原决絶卧薪三载倍酸辛身骑箕尾山河壮名畵麒麟日月新华表九天宸翰在圣人亲洒勒贞珉胡昇猷恭纪忆昔癸丑黄钟月奉使分巡汉川北忠贞开府正钱塘风骨稜稜啮氷雪无何大逆起滇南煽动神臯连海窟帝曰闽江两浙门特简名臣寄节钺忠贞阀閲世勋猷克膺大任树磐石鲸波肃静佥谋同亮节清舒伟伐何期肘腋觊觎生顷刻笑谈为敌国衆寡不侔强弱悬独存大义晓羣逆贼畏公威环执公槛身剩有常山舌系帛无鸿血泪枯北靣再拜甘斧锧须㬰日黯天惨昬马革谁收侍中血此时亦陷贼营正罹艰难遭百折人臣大节在捐躯生死何容间毫发忠贞就义实从容击节抚膺三叹息今逢庙算运神谟荡平四海歼妖孽御文亲制忠贞碑飞白镂书书赫赫辉煌宸翰紫薇笼特勅神工摹石碣旷典由来止一人亘古耀今恩宠絶公神容与安斧堂对扬王休照耿烈珊瑚架笔编千官寳篆题词纷史册忠贞大忠能致身忠贞大孝能竭力马鬛蟠螭云气浮虎豹常关仙舄逸吁嗟乎忠臣生不忘君殁则荣天子万年神圣奕卞三畏恭纪显忠褒绩古所羡异数孰有如今皇隆恩䘏典既稠叠贞珉又复钖龙章玊音恻丽金石宸翰飞洒辉琳瑯奉观无不生感激珍袭自合同瑶光𬗟惟忠贞本华胄少年献赋超长杨禁林珥笔列侍从出抚两浙严氷霜继膺节钺制闽海忽値狂竖恣跳梁一时事变出仓卒智不及施勇难将志耻倖生奋不顾毅然骂贼身昂昂拘幽阖室迄三载迫胁兇焰纷鸱张坚操弥凛志弥烈百折岂肯摧锋铓从容忼慨有兼美白刃可蹈君难忘本为致身励臣节还与万古留纲常逮乎命将申天讨罪人斯得销妖芒公之孤忠益表着轸悼赠䘏均存亡忠贞允恊古谥法丰碑华表凌北邙亲挥楮翰贲幽隧墨本秘殿珍装潢赐与嗣子重摹勒琬琰鸿寳増辉煌九原碧血暎霄汉公其含笑广莫乡覩兹盛典共兴慕君恩臣节同时彰子孙世世幸珍弆名随御墨千秋香张士甄恭颂精灵𣺌何所疑作幔亭仙遗爱西泠逺孤忠北斗悬剑沉千尺水恩渥九重天片石坚如岱宸章奕世镌李锦恭颂区野分牛女荧荧大角纒不图开凤厯忽复涨狼烟元老旌旄建雄名日月悬时屯空按剑力尽犹张拳碧血甘沉地丹心欲拄天愤塡沧海濶气拔斗杓顚帝笃忠良眷荣加雨露偏褒纶光十世典祀贲三泉宸翰银潢烂丰碑玊筋镌汉归温序榇晋钖介推田臣节眞夐矣君恩更卓然干坤今浩荡长此耀龙篇刑部侍郎赵之鼎恭纪御制范忠贞碑后忆昔孑干旌金符出帝京毓姿华世族秉誉重公卿夙望腾骢马余晖捣海鲸懽声载路着誉望比乡迎幸托帡幪芘常邀提命成宪邦南闽去法度北台清刁斗严中夜旌旄指玊衡将军持汉节上相制边城伏莽难逃鑑凭狐莫遁情驱车临壁垒安坐慑鹯鹰四野遥相守千村志衆城龙韬舒石画蜃气削金钲腥海波方静刑天舞就平何期肘腋变遂使干维倾恨血千秋碧芳名奕世荣不磨忠义节只是死生明酬君惟此日报国岂沽名圣主颁宸藻苍黎仰绣楹丰碑矗万古长夜扫欃枪内阁学士兼礼部侍郎韩菼恭纪皎皎忠贞公峩峩天朝吏狂童昔干极授命以死义逆谋初彰时甘言冀诱致抗声奉威灵抵几骂裂眦贼不敢加兵拘絷寘空寺猰㺄环守之三岁孤臣泪痛愤武彛歌糢煳壁间字随行三十口见害及童稚非惟公凛烈僮客亦无愧妖氛既扫荡大节存天地形如鲍信传血岂苌𢎞异惟帝闵公忠褒章慇睿思追琢永贞珉风云䕶奰屃宸翰凤骞腾子孙寳御赐也感元叹念此常酸鼻渥恩降自天千载风具位学士胡简敬伏读御书范忠贞公碑文恭赋二律其一元功启后尽忠良大节尤増世阀光䘏典崇隆天罔极云章巍焕寿无疆翔鸾翥凤臣虞楮振玊声金铸汉唐应使九原长戴徳愿同星岳翊遐昌其二鬯馨传义烈新更埀天藻下枫宸玉纶昭灼颜公节寳墨絪緼段尉魂两字易名华国史千秋贞碣䕶龙神象贤笃庆今尤盛伊陟流风庶可伦日讲官起居注詹事府少詹事卢琦伏读御书范忠贞公碑文恭赋二律其一圣朝优䘏重褒忠抗节元臣典独崇睿藻题成龙綍焕奎章捧出凤书工碣珉世表殊恩渥琬琰家传异数隆试问古来青史事自天宠钖几人同其二宸翰新传出建章琅函开处曜奎光临池想见舒毫劲拂素犹闻洒墨香玊筋翩翻惊凤翥银钩斐亹婉鸾翔唐宗飞白宋宗草神品终输敢雁行翰林院侍读学士王封濴伏读宸翰褒忠碑文恭赋致命臣心着崇褒国典彰丝纶申宠钖旌旝重煇煌爼飶天㕑赐碑礲郢匠良紫泥承睿藻彤管焕奎光彩溢银钩外姿生玊润行凌云惊鹤舞结雾俨龙翔虹霓飞几案日月照缣缃世寳容专受家珍竟永芳劝忠涵圣虑表节正彛常盛事千秋显殊荣万姓扬仰观思踊跃拜手乐赓飏通政使司右通政袁景星恭跋呜唿忠贞公大义昭史册持节天东南迢遥闽海隔太平久无事变忽生肘腋仓皇六烽举周遭万弩射讵意圣明朝贼臣敢作逆公之浩然气欲与九垓积平生报国志恒思裹马革臣义既当死妻子复奚惜丹心杳何许血作荧荧碧九关欝云雾孤臣堕幽魄皇天无稽诛罪人各分磔譬如雷霆行阴霾扫无迹九重念勲伐恻焉感畴昔褒忠传异数焜燿镌贞石云汉烂天章万象佐摇襞回翔下鸾凤照映灿圭璧传家世世寳岂止列朱㦸朂哉大小臣忼慨慕竹帛胡士着仰覩宸翰褒忠碑恭纪鳄走鲸飞沸海水幔亭天柱为倾圯东南中夜陨大星烈烈孤臣归视死臣烈闻天天震怒靁皷砰訇扫浊雾半壁妖氛指顾清正气长虹亘天吐帝曰臣节予汝嘉殊恩叠钖贲黄麻虞典尧文悬日月河图羲画烂云霞嶻櫱丰碑承赑屃蛟龙岌纒三百字荣光熠爚永昭回谁数庐陵飞白记松门秋露又春风凤翥鸾翔一望中千嶂岚烟笼睿藻万年皎日照孤忠灵风谡谡时回驾虬骖驻拜龙章下高天珠斗四野埀缦缦卿云光四射仲缨段笏气成霜颜舌张齿骨尚香皇恩片石中流砥千秋矗立晓苍苍光禄寺正卿阎兴邦仰观宸翰褒忠碑恭赋二律其一孤臣抗节海天西圣主怜忠念倍悽宸藻千年埀日月贞魂午夜泣虹霓铭功白石书难尽报国丹心死不迷此日青青原上树新沾雨露压枝低其二重臣殉难果从容争羡人伦百代宗麟阁姓名推属国西京节义首司农海边遗庙陈笾豆原上温纶勒鼎钟圣主酬功眞不浅龙章宠钖自重重都察院左佥都御史姚缔虞捧读宸翰褒忠碑文恭赋国士忠贞血未消天章烂熳自云霄不缘大义埀闽海安有芳名宠圣朝殊钖笔兼金石永优褒翰与日星昭要知臣节如山重留得千秋爼豆遥翰林院编修王喆生仰覩御书范忠贞碑文恭纪碧血丹心照七闽千秋浩气正彛伦澄波已騐妖氛息毅魄长依帝里春御墨洒来光日月天章挥处焕星辰恩纶屡钖何优渥授命如公有几人太常寺少卿尹源进恭纪古有云忼慨捐生易从容就义难惜昔忠贞公读书中秘以世谊获与之㳺见其丰采绰绰有如处子及谈忠孝大节毅然不移知文肃公庭训有由然也及出抚两浙治绩既不胜书迨督师七闽孤忠屹然自矢小丑凭陵大节不夺阖门死难之九死而靡他正气凌霄壮六军而歼贼从容就义国尔忘家骨委三山不愧王臣之蹇蹇恩悬九阙洊承天语之煌煌笔洒圣书永河山而不朽碑成宸藻同日月以争光旷古以来未有盛典百世而下慕义无穷真足以愧天下后世人臣懐二心者丹心万古青岂特堕岘山之泪热血千秋碧宁止夸黄绢之词挥涕跋言徒惭作颂沈涵伏读御制褒忠碑恭颂近体二首其一闽南烽火暗江汀制府捐躯姓氏馨王允有心诛汉贼申胥无路哭秦庭三年瘴海旌旄落一夜蛮天剑血腥此日褒忠埀鉅典丹衷长照简编青其二纶綍煌煌下九天丰碑高峙墓门前孤臣气作山河壮圣主恩同日月悬碧海鹤归云𣺌𣺌白杨风动草芊芊甘棠南国思余泽泪洒胥江烟水边李应廌恭颂御制褒忠碑近体二首其一妖氛滚滚海疆昬筹䇿难施竟折辕缓死三年图事济捐生一旦报君恩宠章已慰忠臣恨怒气犹吞逆贼魂宸翰挥时应堕泪贞珉长竝汗青存其二圣主褒贞恩独优摛词直竝典谟俦馨香醴酒光遗骨悲悼天章慰九幽墨本纵横传玊筋丹心刻画出银钩徃来樵牧皆埀涕况是忠肝万古留王承祖恭颂排体八韵上相开金代元勲迈古人两朝忠社稷一徳报君亲内府谟猷大中丞建树新旂常辉北极吐握制南闽化日甘棠茂凄风劲节伸丝纶扬凤阙坊表拥麒麟名竝山河永恩叨雨露频千秋光史册独有此孤臣右春坊右谕徳兼翰林院修撰沈上墉恭题忆昔壬子秋賔兴举两浙公时为监临内外交整饬樗材幸际㑹得充乡试列公虽非总裁留心采人物撤棘览诸巻顾独赏五䇿召吏速缮冩弆之箱与帙感懐颂知己心口未尝歇迨乎登南宫备员擢常吉公适移七闽因病觐天阙咫尺仰高山逡巡将伏谒已复奉简书促之麾节钺祗役叹斯须寸心徒苑结维时履艰虞祸起在仓卒筹画未及施肘腋已窃发武侯扇空存司农笏徒切龙虎失风云幽囚困一室倚墙废坐卧扼吭受饥渴迫胁虽百端坚忍终不屈束缚及手足防闲到纸笔犹作正气歌淋漓化为血岂无田横士樊笼何由出王师埀奏功忠臣命先毕义从悉争死谁能识骸骨夜台应长啸快覩小丑灭丹旐还故乡白杨临新穴天子为震悼精爽尚彷彿乆念忠魂羁今始慰优䘏虬螭冠宸章赑屃负修碣忠贞固无双褒宠亦罕匹伏读御制篇缅思省试日多士数千人芒鞋被裋褐堂上坐伟人锦衣貌氷雪风流表儒雅潇洒神高洁蔼蔼吉人辞温温孺子色春风生怀袖吐纳羣心悦终知柔能刚临危志靡夺至仁成大勇从容弥激烈以兹岂弟心树彼忼慨节幽通睢阳须㝠感常山髪气已壮山河胸犹堆郁㠥旷典有余荣流涕敬载述日讲官起居注翰林院编修乔莱谨题一声战皷挝闽中烽火直照天南东封狼䝟貐敢作逆仗节长忆忠贞公变生肘腋那可料独以不二明其衷临危忼慨目眦裂浩气直欲摩苍穹平原睢阳千载事俯仰飒飒生英风天阴雨湿白骨朽土花犹作斑斑红皇天无私罪人得雷电一扫纤翳空直须半夜下淮蔡岂必百战收崤潼头悬靣缚讵足道上将已画麒麟功剖珪悉荷受降赏耿耿九地怜孤忠大烝世配宗庙祀泽流后裔恩龎洪荩臣大节勒之石丰碑十尺烦磨礲龙腾凤翥出寳翰天授岂得夸人工九霄不散霏雾绕五色时有宫云笼公之丹心竝日月异数肯与寻常同荣光烛天赐书在世世传守贻无穷翰林院编修吴一蜚恭跋忠臣事封疆仗节矢无二当其成仁时身家匪所计有伟范忠贞烈节昭天地秉钺镇闽方猝遭逆藩炽忼慨不俱生骂贼申大义阖室被拘囚三年操弥励迫胁志不囘白刃如饴视日月为幽昬河岳归正气天讨一朝临元兇授首至专车骨既尸嚼齿魂斯慰圣主特褒忠赠秩更予谥隆仪光九泉优典及后裔重念马鬛碑挥洒出御制宸翰金石埀天章琬琰丽吁嗟一字荣千秋永勿替人生不百年顶踵皆君赐胡为偷视息俯仰能无愧范公得死所异数孰与俪令子重箕裘贞珉勒世世曰以昭君恩兼之示风厉翰林院编修彭宁求恭跋宸翰褒忠二十韵圣学如渊岳光华溢藻翰玊轴钖臣工星陈复云缦埀象徧神州山川増绚烂兹碑用表忠挥毫託深眷严正若端人沉雄抱骨榦颉惊籕愕眙瞪视不敢赞在昔闽海疆狂竖肆倡乱巖巖忠贞公大节金石贯平生敡歴处风操常侃侃肘腋祸变生百折肠不换截舌常山颜奋笏司农段长鲸既剪除孤臣益昭焕赠䘏厪皇情殊恩沐无算矧兹天章倬飞白逾贞观九原拜稽首泉台夜复旦河山指赐履秬鬯荣釐瓒讵若兹穹碑奎文掲霄汉遴工勒坚珉墨沈无澷漶谁与淟涊生瞻仰面流汗传示留无穷捐糜庶用劝翰林院修撰彭定求恭跋御制范忠贞公碑后排律二十韵山岳钟灵异岿然正气存文澜滙河汉道统溯崑崙凤诏曽高步鸾坡毎细论公才堪保障帝命自临轩俯瞰吴峰麓闲寻圣水源封章关国计惠爱遍黎元蔽芾棠留荫讴歌野负暄七闽移重镇两浙尽攀辕忽觏妖氛炽几令骇浪翻变从仓卒起外少甲兵援力竭难填海时穷欲呌阍百身嗟莫赎一死更何言未效秦庭哭空招楚泽魂六师来络绎羣丑各惊奔臣节真无忝丹心动至尊精神悬日月忠义揭干坤寳墨题中禁丰碑树墓门芳名流奕䙫血泪渍双痕宸翰光泉壤余波及子孙小言附不朽瞻拜祝君恩翰林院编修顾藻恭跋御制范忠贞碑十六韵大节维千秋立身重名义激扬在朝廷褒忠殷帝志正气钟异人实作邦家瑞卓哉有范公坚贞性所畀七闽仰屏藩民社攸毗倚小丑忽肆虐狂逞如螳臂一木不能支胆张目裂眦铁石作肝肠不受威与利奋笏哀司农常山舌更厉报国悬丹心一死如归视崇朝蜃气消云净欃枪坠始知天地间大义莫可贰天子为从容恩纶九重贲宸翰埀金石宠钖昭旌谥呜唿脂韦流对此能无愧用矢岁寒心一洒孤臣泪费之逵伏读御制褒忠碑恭纪巖巖巫闾穹潆潆混同列千尺有竒松百錬无凡铁间气名世钟勲裔侍从列开府起疮痍大泽滂流浙闽海控东南嵓疆寄重节狡逆肆烽烟岭澨沸欲裂孤忠期自效勐祸剥肤切独抱文山操惟存杲卿舌三载入牢笼坚白任磨湼画壁誓靡他身在心先絶匕刃甘若饴气尽衷犹热报国留丹诚千秋凝碧血丰碑白九重宸翰纲维揭岂徒贲泉路将以䇿跛蹩举朝颂贞珉况立程门雪三复琬琰光风云为低咽徐潮恭纪生死乃昼夜旋转车上轮形骸安足贵大义终当伸忠贞虽云殁亘古名俱存徃者封豕辈荐吞及滇闽骈首就西市转盼飞埃尘始知天地内重者惟君亲三年既囚絷忼慨难具陈此心照日月劲节凌松筠杀身尚不易况复忧沉沦奈何今世士局促如短辕恩荣慰泉壤睿翰光邱坟千秋遂俎豆忠魂庶可凭临风几叹息涕泪沾衣巾胥琬恭颂十二韵华胄传先烈东郊重保釐文章燕许笔节钺范韩师元老猷方壮劳臣数独竒潢池波欲沸大厦木难支忼慨帷中画淋漓壁上诗孤忠贞自矢百錬操难移皎日酬吾志丹心答主知人伦存气骨天壤见须眉青史流风逺皇恩奕叶埀丝纶标显绩翰墨洒丰碑马鬛雄堂斧鸿名勒鼎彛家声应未艾千载慕芳规翰林院编修周金然伏读宸翰褒碑恭跋死事臣职也天地之大义无所逃焉宁望褒乎方忠贞公被系时求死不获日夕手厯书以当属国之节呜唿节旄落而武归厯书存而公死等义也公尤烈矣哉天葢迟公三年之死以戒人之媮生而懐二心者夫媮生也而未必生视死如归也而未必死顾以未必死之身而卒谈笑婴刃以遂其志公于是乎与日月争光矣圣天子轸念死事诸臣优䘏厥后用昭大义于天下而于公之从容慷慨兼尽无憾恩数有加焉煌煌宸翰荣光烛天畴不瞻仰感激而奋兴焉者要非公当日意计所及也公就义而职已尽心已安矣呜唿君臣大义炳然天壤间矣日讲官起居注翰林院编修孙岳颁伏读宸翰褒忠碑文恭纪日月蚀光七闽草窃公任巖疆何敢明哲不以利诱不以势刼睢阳竖眉常山奋舌皇皇大言贼威几折幽羁于巢壁书指啮贼留国望甦毙挽絶见睍雪消结缨志决心死寒灰忠魂壮热絶命留词读之哽咽贼肆小丑成公大节事业勋名岂惟两浙炳若天汉皑如山雪天子震悼殊恩旌烈虽死犹生忠无恨血河岳日星天章粲列嗟彼偷生计工实拙翰林院编修张榕端恭纪盖闻仗义捐躯人臣之定分旌忠厉节盛世之鸿规自三孽不靖封疆有死事之臣皇上扶掖纲常激扬名教毎加赠䘏备极优崇兹御书故闽督谥忠贞范承谟墓碑既遴工镌石复将墨本装赐其家俾世守之备员载笔获与观瞻不独奎章寳翰星日昭回超轶百家为亘古所未有又以知朝廷褒显忠节广厉羣工之意其为教甚大非特如前代赐书飞白夸一时荣遇之比也谨拜手稽首而系以颂颂曰倬彼天章光昭云汉圣学渊深余波绮散侧勒努䇿笔力回斡戈法永兴兰亭登善左规右矩珠聨璧贯钖此鸿寳百僚是劝曰尔忠贞世为国干名辅之子牧圉实扞时逢闽海逆竖倡乱变生肘腋当几内断嚼齿惟张奋笏如段大节英声千锤百錬帝眷纯忠丰碑首建银钩铁画亲洒宸翰镂劖精工蔚然炳焕还将墨本俾作家券金题玊躞什袭毋玩忠魂未冺泉台复旦载拜君恩千秋贞观曲阜赐履文人釐瓒未若兹碑天语褒赞岂惟一家输忠无倦亷顽立懦面赤流汗圣训孔彰捐糜共愿凡百有位视兹臣鑑翰林院编修李铠伏读御书范忠贞公碑文恭赋闽疆无故突长鲸满地狂澜艹木惊仗钺几人伸大义临危百折见平生丹心百世河山壮宸翰千秋日月明臣节君恩今古盛墓门高望泪纵横许汝霖恭纪盛事都从国史论日星河岳是忠魂捐躯几辈曽当局抵掌何人不大言万里封疆归旧服千秋朝典荷新恩可知圣主追崇意原为遗风及子孙翰林院编修尤珍伏读宸翰褒忠碑恭纪皇帝御极二十有一载河清海晏靖八荒兢业万几有余暇图书翰墨常焜煌㣲幸直承明庐翘首云汉窥天章传来榻本更神异荣光逺烛万丈强玊字金函日月丽银钩铁画龙凤翔焚香盥手敬展读大哉圣谟何洋洋褒钖忠贞铭泉壤亲题御笔碑十行忠贞昔年督八闽矫矫风节凌氷霜拥旄仗钺建幕府甲兵数万胸中藏逆竖倐忽跳梁出患生肘腋惊仓黄豹畧龙韬未及施长蛇封豕争鸱张阖室幽囚歴三载迫胁刀刃絶衣粮丹心终随白日炳浩气直亘青霄长常山之舌司农笏骂贼丧胆击贼伤从容忼慨兼有之死为厉鬼扫妖芒只今逆竖齐授首荡平献俘开明堂帝曰孤臣忠且贞易名赐谥传芬芳䘏典频仍礼秩殊制文洒翰封崇冈呜唿忠贞终不死身骑箕尾游天阊黙佑我皇运神武坐清薄海恢蛮乡令威化鹤倘来归顾视贞珉怆中肠为臣死忠乃常分隆恩异数非敢望我皇褒钖良有以欲与万代扶纲常麒麟图画古所羡岂若奎文森琳瑯只看隧道松楸表丰碑夜夜腾辉光子孙世守永勿失愿䕶景厯同无疆翰林院检讨许嗣隆恭纪河岳之姿日星之气钟为伟人诞表灵异于惟忠贞平津哲嗣风骨崚嶒性情端毅彤珥华阶节钺重寄仓卒闽疆蜂豺鼎沸智不及谋勇不及备煽虐逞残公遭絷系胁以甲兵㗖以禄利反覆百端声色愈厉须髯㦸张怒裂目眦丐死弗能举家幽闭絶粒吞氊勉图后计嬉笑怒骂凛凛大义困阻三年回环五内兇焰未销难挽事势骂贼捐躯引决奚避刀俎戈鋋如饴如荠臣力已竭臣心未遂血洒魂归完生平志天讨奋兴罪人斯致铜锧藁街剪除狂悖公之孤忠久而不昧帝曰钦哉臣能死事金石操坚松筠节励不有旷典褒䘏何谓百职拊衷九重雪涕震悼既宁载钖尔谥旌以忠贞用昭不二复焕鸿章表其幽隧凤羽龙文煌煌圣制磨之治之埀诸镌记七尺丰碑千夫赑屃映彼河山埓于带砺皇心惓惓缥缃再赐寳墨澄鲜御书遒丽虎跋鸿惊牙籖锦字玊玺光涵金函宠界勒兹贞珉鼎镛作配天泽无疆忠魂永慰粤惟先臣亦遭狂猘之死靡他旦旦信誓慨然雉经甲申之季上被𢎞庥树祠予祭宸藻褒扬春秋不匮忠愍忠贞或可附骥若水常山公诚不愧国典堂堂君恩滂沛天钖孝子家承难弟青史炳彪万有千岁翰林院检讨路元升伏读宸章窃叹我国家褒录忠义之典若斯之厚也于是不揣固陋而为之赞曰于赫天章倬彼云汉励节褒忠遏恶扬善沾洒九天昭宣寰宇霞蔚云蒸㢲风雷雨钦兹墨寳特赐廕臣用光泉壤诏尔子孙汝先闽督前徽式谷不负国恩无忝科目捐生忼慨就义从容握拳嚼齿百炼刚锋崇拜稽首对扬宠命琬琰辉煌玊简金镜八法丽天六书滙海羲画禹畴于是焉在国家养士股肱心膂斧钺所加乱臣贼子皇矣上帝赫赫明明照临下土福善祸滛皇帝命讨奉若天道匪臣之私忠贞是保仰止作颂词臣珥笔亿千万年式昭臣极翰林院检讨潘麒生恭纪御制褒忠碑后皎皎孤臣节巍巍千载名挺生关国运抗志振家声方沛钱塘泽旋移瓯越旌妖气起肘腋白日誓精诚忼慨义不屈艰虞气益贞甘为袁粲死羞作褚渊生壁稿何悲壮丹心感圣明穹碑山岳峙宸翰子孙荣展巻惊风雨披函灿玖琼笔飞疑凤翥墨洒似龙行褒䘏恩逾渥泉台骨益嵘世将鸿寳秘莫忘至尊情翰林院编修张廷枢恭纪忠贞大节着危疆闽海时飞六月霜纵是孤城同虎穴总拚一死任鸱张魂归华表烟霞丽祠绕青松日月长恭遇昇平酬地下九重宠钖有余光翰林院检讨李复泌恭纪当朝乌府再临戎秋色襜帷闽海风白日熊旌驰阃外綘霄鱼钥静师中世勲元是三朝裔孤悃重光六代忠仗义从容名最着褒章次第出龙宫刑部主事张顾行恭纪圣朝柱石属元公闽海争传带砺雄棨㦸临山深雨露旌旗照水静鱼龙一门忠节埀青史千载勲名光紫封巳见褒章崇䘏典行看金石勒鸿功翰林院编修钱中谐恭跋御书原任福建总督加赠太子少保兵部尚书谥忠贞范承谟碑文后皇上神功圣徳申明命讨大逆已除褒忠益亟其于闽督范忠贞之殉节也既钖之以嘉谥祭葬礼有加等兹者隧道之碑复䝉宸翰亲洒大书特书俾丹忱之剖竝日月以争光碧血之埋与金石而不朽不独范氏子孙得沐恩宠于世世实俾在廷文武蔑不感风慕义震动激昻呜唿致身者人臣之分显忠者有国之经尝读唐李愬传见以名父之子克平淮孽乃卒死乱军千载云遥犹为出涕今忠贞承文肃之家声由儒臣而建节矢死图报固其所也至皇上睠念之深亲御翰墨较之前代旌忠仅仅于表里赐庙实过之矣人曰愿为良臣不愿为忠臣然以今日而遘此盛典为忠臣者不大幸哉曹鑑伦伏读御书范忠贞碑文恭纪古人知巳重大贤况属丹青万䙫传手扶正气星斗旋取义成仁百錬坚此身报国何足全搅海能令波复恬灵旗前导殪狂颠褒忠御册丽寳躔龙光凤彩焕九渊从容忼慨大节兼圣皇洞鉴真无前岂特飞白史所传霱云蘂露仓颉篇心印留丹照八埏血痕化碧荧千年家世功业在凌烟绵绵恩数金石镌也后学昔仰瞻文章曽有国士缘讲堂身欲附三鳣延平神剑飞旻天拜手恭诵捧玑璇乘箕骑尾犹俨然肃如问业立青氊愿摅感激申閟泉忠贞植节炳坤干董誾恭颂御书范忠贞碑里言十六韵三韩钟正气一代有完人相业希文后风标孟博伦早年抡蘂榜中秘侍枫宸建节绥全越揭旌制七闽政清羣吏肃泽渥万家春肘腋飞蛮瘴艰危动海尘心丹知取义血碧誓成仁锻錬肝逾烈羁囚志愈伸抗奸同秀实骂贼继张巡翠榦凌霜雪青锋泣鬼神时平诛赏定身后是非真圣世标贞节元臣靖险屯褒忠周谥法钖爵汉丝纶华表云霞灿金题日月新临摹行似锦钩画体如银玊简辉钟鼎天章寿石珉永兹箴有位翼翼仰高旻黄任伏读御书范忠贞公碑文恭赋二律其一从龙年少已鳞攀枚马文章供奉班开府流风清似水挥戈回日节如山人间留取丹心照海上争传碧血殷独立古今身世外高阡表道动天颜其二孤臣一片只刚肠纶语崇褒贲斧堂月照寒碑终古白风飘御墨满城香纪庸已慰千秋石表节犹余七寳牀圣世由来名义重相期百尔励朝常熊赐瓒恭跋御书范忠贞碑文后里言十韵盛代济川才忠贞亦壮哉丹心衔日月浩气逼风雷劒㦸须眉竖悲歌画壁哀蜡传无斥堠鼠尽莫竒侅兵解颜公去魂招屈子来鼎钟镂姓字碑碣表崔嵬旧匣青萍吼新篇紫禁裁淋漓搴八法卓荦动三台报国身何惜成功死不灰孤臣千古事珥笔大书该沈朝初恭跋妖䘲昬闽海台星一夜沈兇锋纵酷烈正气转萧森三载幽囚日平生忠孝心疾风臣节苦湛露主恩深天藻丰碑刻奎钩御笔临千秋埀琬琰百世寳璆琳宠溢丝纶掌光生翰墨林毉闾山下路应见字生金熊一潇恭纪希文而后有真儒取义成仁誓不渝信国从容今竝烈睢阳慷慨古为徒魂诛叛逆归辽表气壮山河拱帝都主圣臣忠青史在千秋御笔耀重垆阎世绳恭纪干坤培正气枫陛表忠臣金石坚孤操欃枪祸七闽守疆图报国取义自捐身碧血昭千古丹心动圣人龙章褒䘏典马鬛豆笾新宸藻挥麟凤贞魂泣鬼神琬琰埀世寳云汉映幽珉百䙫承高厚繁星向北辰翰林院庶吉士黄轩伏读御书范忠贞公碑文敬纪忠有顺逆顺者易尽逆者难全窃见夫人平居自许必为孝子必为忠臣苟时值艰危必不改其素履听其言真足以贯金石泣鬼神迨至凶燄肆虐遂依违迁就希图苟容耿介之操一旦易之所为处忠之顺易处忠之逆难洵不诬也若忠贞公可谓终始不渝者矣方其居恒自命挺然不回毎读出师表至鞠躬尽瘁死而后已常叹慕其为人及遭闽逆视死如归从容就义诱之以利不动迫之以威不屈胁之以不得不从之势而终不变其节视身家而不恤甘鈇锧而如饴大节着于天壤忠荩光于日月史传所称巡逺真卿炳耀千古何以加焉今天子闵其忠烈褒恤优渥虽愚陋无文欣逢旌忠大典仰止休风敢敬缀言以附简编之末大理寺少卿徐诰武伏读宸翰褒忠碑文恭纪忠贞亮节清操久擅氷壶之誉投艰遗大益标松栢之姿向者小丑陆梁蛮烟亘连瘴海遂尔孤忠激烈浩气直走滩蹊三载拘囚室家谁保一朝致命血泪徒挥洵称守义全人不愧成仁志士迨皇威逺播聿申问罪之师且宠命丕彰爰沛褒忠之典宸章焕彩如闻玊振金声御墨生香共羡银钩铁画从此姓名炳耀映星斗以齐辉自应遐迩流传偕河山而共永矣王遵训恭读宸翰褒忠碑敬跋忠孝由来无二理发于至性几能全性同今古殊时势大节难移赖仔肩渊源家学重朝野箕裘世业克光前早岁巍科缀阆苑凤池毛羽常翩翩十载禁林恣论讨一朝秉钺掌威权湖畱画舫歌遗泽山入闽疆颂解悬时方清晏忧虞切隄防窃发起烽烟戎潜肘腋猝难制裂眦疾唿张空弮纵经百折心不易国尔忘家躯可捐丈夫烈烈行其志慷慨岂欲后人怜事平天子别功罪褒以宸翰示纶宣炳然臣节昭青史家世忠贞奕叶传勒之金石应难朽闻此清风励后贤翰林院编修史䕫恭纪宸翰褒忠碑阴当代司勲籍忠贞孰比肩夙推麟阁望旧列凤池贤秉钺雄三竺专枢压九仙甲兵胸久裕襦袴颂频传雨露嗟来暮星云快覩先逆藩惊草窃穷岛倐兵连衔木思堙海鸣弦拟射天高风能不辱壮气独无前鼎镬丹诚在衣冠碧血溅臣心惟一死王气自千年瘴洗黄河水兵销紫塞烟临冲奔突骑下濑放楼船庙勅干条畧师行万里旋献囚歌在泮列戍重开边帝曰功难并佥云赏世延易名声籍籍录子泽绵绵凤彩图球灿鸿文琬琰镌金章八体备玊版五花鲜国士今如此羣公各勉㫋翰林院检讨金徳嘉恭纪人臣奉玺书出守封疆一旦变起仓猝辄捐糜顶踵以殉之此臣道也国家录死事诸臣䘏典优渥所以明大义于天壤若夫宸翰颁赐俾世世子孙毋忘先臣之媺则范忠贞特膺异数云葢自三蘖削平先后尽节之臣次第褒录命讨大义炳若日星上念闽疆督臣之死事为最烈其独立不惧于羣兇之中为最难其以慷慨赴死之身拘系槛阱偹受荼毒之岁月为最久而前是沈几观变思患预防灼见为最先而用心为最苦是以轸䘏有加焉尝逖稽史册若卞壸张巡颜真卿之属千载下犹凛然有生气而其时之乱臣贼子祸不旋踵身名俱灭天道良可畏哉皇上之心天心也雷霆之所摧压鲜不颠陨至于栽培所及匪惟雨之又润泽之呜唿凡厥庶民受中以生咸有恒性覩兹激劝夫亦逾知义矣仰瞻宸翰谨拜手稽首而恭识于后刑部广西司主事臣王无忝恭纪高平范氏自文正公而后累世多名臣彪炳史册未易更仆福建总督赠太子少保兵部尚书谥忠贞范承谟文肃之子文正之裔孙也由甲科侍从禁林宸眷最渥未几膺简命出抚两淛淛之人咸爱戴之已而移镇闽疆适值逆藩之变祸生肘腋孤立无援因陷贼槛阱中贼百计胁之矢死不屈卒遇害同时守土诸臣固亦有挺身就义者而忠贞以节钺之重誓不辱国歴三年如一日捐七尺若㣲尘尤耿耿不可磨也贼平天子追录死事之臣愍其烈节褒䘏有加复亲洒宸翰勒于制珉而以墨本赐其子时崇俾世世永守臣偹员秋曹得于时崇家仰观御笔之神妙冠絶古今又窃窥夫褒徳显忠之意所以风厉百职昭兹来许者实深且逺夫当世士大夫之家得只字尺蹏犹什袭以藏与大贝赤球相为焜耀况乎以龙文凤羽勒之马鬛螭封其埀世贻谋又乌可量乎夫非常之寳必有荣光起而烛天其精气不可掩也今墨寳所在亦必神物为之呵䕶星云萃其祯祥世笃忠贞翊天室而庇本支辉映乎旂常竹帛者必由此也夫翰林院庶吉士改授科道顾镡伏读御制范忠贞碑文恭识忠贞之大节着于闽忠贞之治蹟着于浙方公之抚浙也三年之内水旱虫孽竒荒叠告公请蠲于朝且请改折漕米耗赠经费悉充正课而民得减价以输又复设法赈施民忘其饥盗贼不作公私赖焉其驭属吏也未尝苛察示威而逺近澄清凛凛焉常若公之纠乎其侧而不敢为非下至胥役亦皆守法畏罪无敢欺者非其时有贤无不肖其守正不阿有感人于㣲者矣百姓以事至公庭公片言辄得其情民惊服不敢骋辞讼狱用稀凡有兴革皆洞悉利弊人不能夺请觐归京师浙之人士攀辕号泣如孺子之失父母公驻节慰劳数百里内相继不絶僚属皆叹息相顾曰民情感慕若此为人上者奈何不法公自効乎葢公之亷洁爱民自其性成不为貌饰常㣲行以周知里巷之隠然沈深不露人莫能窥其喜愠故始终莫敢以私邀公后之继公者亦多重公之为人指公以自况然畏威懐徳卒莫有如公者亦可以觇厥本源矣及公再出督闽道经浙浙人攀迎如公去浙时闽逆之变浙人咸泣曰我公必死至幽系既久浙人亦无敢望公生还者葢公之大节素孚于浙人固知公抱必死之志也今逆贼既平忠贞益着上有圣天子之褒崇纶音炳焕下有公卿大夫学士之题跋诗律琳琅不敏谨摭公治浙之大畧用附于简编之末以表圣朝忠节之臣若夫发为诗歌作为传纪则请以俟之能者翰林院庶吉士候补科道刘国黻恭纪无路天关呌帝阍狂童逆斾海东翻狼烟一炬终臣节马革犹悬报主恩汗简久标阀阅最大烝复覩姓名存千年血作荧荧碧知是孤忠九地魂王九龄恭纪七闽曩岁突烽烟慷慨忠贞取义年志比氷霜犹觉凛肝同铁石未为坚褒忠御墨龙蛇动骂贼芳名竹帛传惆怅英魂归碧落空山血泪洒啼鹃韩雄岱恭纪忠贞祠下谩低徊石马悲风最可哀万里孤魂真惨淡千秋大节独崔嵬常山恨雪何妨死睢水音沉竟不回自是圣朝恩䘏渥鸾文遥下九天来翰林院庶吉士今候补科道王伸伏读宸翰褒忠碑文恭赞煌煌世臣经文纬武身任封疆仗钺开府电掣霆鍧折冲樽俎所至有声勲在牧圉变起仓卒鼠窃狗偷阴阳施设腹背戈矛无衣载赋蔑与同仇举步槛阱极目幽忧当此之时致命遂志呜唿忠贞浩然者气被系三年颠连泣血卧起自如苏武之节正月朝元稽首北阙相尔羣兇终当殄灭舍兹肝脑涂彼河湄双眸炯炯视汝燃脐天诛奄至寇无孑遗皇帝曰咨有臣匪躬爰钖宸翰励节褒忠诒厥孙子令绪昭融匪曰尔私命讨维公巍巍丰碑丽霄挿汉臣道以彰美名攸焕亿万千年日星烂熳小臣仰瞻载笔斯赞刑科给事中杨尔淑恭跋御书范忠贞碑文后皇皇后皇圣敬日崇执中御厯车书攸同蠢彼小丑鸱张于闽赫赫司马为国荩臣天讨聿张罪人斯得功罪既明刑赏是亟皇皇后皇悼兹忠贞䘏典有加绻绻皇情牲牢享之封植广之赠阶钖谥于焉赏之皇矣天学荡荡巍巍皇矣天章云汉昭回寿以贞珉载瞻载吁百尔臣工敬慎所趋郭恒恭题宸翰褒忠碑七言古风一首忠贞挺挺人间杰浩气刚风树竒节锁钥东南控海疆直坦丹心呌天阙百折孤忠盪逆锋九仙独溅常山血帝眷优崇䘏近臣龙文亲洒磨崕碣铁画银钩贯斗枢英精髣髴临丹穴伟烈殊恩照古今不羡凌烟恣涂抹歴落松楸绕墓门栖乌啼断寒涛咽十队灵旗拂绛霄凛凛精魂日凝结王连瑛勉赘里言一章恭纪范忠贞尽节闽疆宠荷褒䘏优典黄扉硕望名家子蚤岁鸾坡为学士浙水汤汤遗爱长膏雨芃阴颂盈耳帝眷闽疆节制崇妖氛倐煽自藩封鼙鼓遥翻鲸浪涌悲笳乱㸃仙霞烽凭凌杀气千营接豕突狼奔攒剑㦸霜重夜寒刁斗惊惨澹愁云黯吴越呜唿忠贞誓靡他精魂贯日弗磨灭我皇扫荡六合清烈烈大义芳且荣宸章璀璨勒珉碣昭回云汉生光明君不见贲父捐生志东鲁阳瓒效贞流宋坞呜唿忠贞岳牧柱石臣当危殉难尤莫伍褒忠墨本贻后人励节鸿文载史谱懿典洋溢圣主恩恩实隆兮照今古瑶函芝简十洲藏榻来墨沈犹覼缕掌京畿道事陕西道监察御史成其范恭纪留衣表嵇绍之忠曽闻晋史握节称李憕之烈载见唐书然未有御藻宠褒奎章焕洒如今皇上之䘏范忠贞既亲书隧道之碑而又以墨本赐其家为振古褒忠者所未曽有也沐手展观之下谨系一絶为颂云天上褒题地下忠九原含笑歇悲风他年为问司农笏更觉传家胜郑公江南道监察御史郑为旭谨跋伏读御书范忠贞碑文而知朝廷哀荣之典极备矣忠贞总督七闽甫莅治突值耿逆之变此时如一木之引千钧其势实难久立因卒遇害古人有言曰臣竭其股肱之力加之以忠贞其济君之灵也不济则以死继之公之灼见久已及此不在幽系三年后也然忠者民之望也宋西夏之难刘平任福以身殉国中颊絶㗋皆所不顾敌因是不敢践环庆南侬之乱孔宗旦不受官赵师旦曹觐皆死绥贼未几就平今公难至见节闽虽僻处海隅其臣民不无思忠慕义者卒之耿逆授首南服宴然非公忠义之气有以激之耶身可亡而志不可夺骨可碎而气不可摧公生气凛凛如在也况乎天章云汉尤终古不可磨灭者乎谨拜手识于后御史许三礼敬识范忠贞尽节闽土皇上恩䘏倍至赐谥勒珉亲洒宸翰勒成石本其嗣子时崇广为徴求以彰国恩捧阅盥读书法精遒文词恺笃既仰睿圣之亶聪复幸荩臣之食报而于皇上崇有功风有位之深意不觉更有所感也寅卯之间小丑陆梁东南骚动省有逆竖海有逋诛忠贞以孤臣处之三山僊霞隔絶京师五千余里邮章稽达内外受制卒坚忍不屈王师北至密图克复事洩遂尔被害真烦寃毒惨可为风雨朝昬鬼神夜泣者也独是自古効能疆埸者代不乏人而或事后追思或请陈待䘏孰若忠贞之生膺特畀殁受殊荣者为虽死而不死乎是可以体皇上之深意也君圣臣忠千载而一遇也夫爰为之颂曰猗欤我皇天纵首出富有日新大业盛徳宵旰万几暇事翰墨宋榻晋书颜筋桞骨焕乎文章揆哉武烈听政弥勤知人则哲维臣有范特授麾钺两浙七闽东南半壁桄榔云漫黒山峰裂正气不回丹心碧血王师桓桓一扫狐穴天子曰都卓哉臣节䘏典加崇朕心犹恻璀璨龙文淋漓珉石为死者荣为生者则忠节大义昭昭若掲拜手披词用扬宸蹟掌山东道事监察御史刘超凡伏读宸翰褒忠碑恭纪闽海狂澜起吁嗟白日昬何人曽骂贼开府独酬恩碧血留臣节丹心继相门至今瞻寳翰长此慰忠魂户部员外郎刘维烈恭颂御制范忠贞碑五言近体二首其一臣道千秋立真成一代名丹心悬皎日青史着生平化鹤归华表骑箕上玊京烈风吹碧落犹作白虹横其二不变苌𢎞血孤魂松栢悲皇仁优赐䘏宸藻自题碑世世藏丹篆年年泣露葵平原标大节后学仰芳规陜西道监察御史刘维祯伏读御制范忠贞公碑文恭纪昭代生良佐启疆萃岳英金铉绳谷似玊笋蔚王桢藜阁窥书古蒿庭侍禁诚膺符绥七闽秉钺擅三征㑹见鲸波靖旋逢鳄孽萌血飞舌愈厉齿尽目犹瞪白刃吾甘蹈丹心那可更天戈忽南指狂竖即牵缨狡狡此苞蘖累累皆壁鼪帝闻深震悼士论重盱衡优典颁三省殊荣慰九京爰挥宸翰藻长使汗青嵘蝌字碑生绿龙文琰比晶疾风知劲艹寒岁辨松菁咄咄古贞士稜稜身后名炜哉注银管仰止范忠贞掌山西道监察御史刘光美伏读御制褒忠碑文恭纪二十韵国初有名相宻勿翊先皇勲猷载史䇿姓字埀旂常令子起科目忠孝率义方词藻冠丹陛天衢瞻翺翔七闽古南服邈焉邻海洋旬宣任不易特简咨贤良时惟清白裔建旄振纪纲逆藩顿负国变乱势猖狂孤臣义不屈仗节肃清霜不与贼共立颈血溅帷裳以此报君父一身殉封疆天子重名节情倍为公伤䘏典异常格泉壤应徜徉褒忠洒宸翰云汉传天章命工勒贞珉辉煌马鬛旁御书流睿藻琬琰同珍藏鸿篇逼典诰笔力高钟王大义托千古启读文字香一感主恩厚一念世泽长㣲臣愧弇陋芜言附颂飏贵州道监察御史刘安国恭纪景运正中天潢池突小丑智勇复巖疆忠贞乃阳九闽海氛气侵螺山精英剖元臣翼皇舆胄子修二酉出入金玊庐俯仰东南畆圣恩优以渥舆情洽亦厚逆孽忽异心孤注谁与守王章顷刻焚虚焰腾空走骂贼恨无声嚼舌血沸口缧绁任其挛头面听其垢蜜语与螫言既胁复以诱百折欲生降一心终不苟义虽从容临难实慷慨负捐躯阖室同执节三年久煤笔冩精诚热血淋漓呕命讨罪人得褒忠难臣首宸翰灿天章谥赠光泉牖墨摹淳化题敕惟贞观手汗青昭亿代天壤埀不朽冯云骕伏读御书范忠贞碑恭纪天章璀璨下云衢崇奖孤忠御墨濡卓哉忠清照青史正气凛凛轻捐躯当时逆藩潜搆衅生民艹菅衣冠屠忠贞节钺镇闽海祸生肘腋遭羁拘寒暑载歴义不屈遗言画壁光瑶珠忠魂直上呌阊阖魍魉瞬息膺天诛四海削平辑弓矢宸翰褒忠宠赉殊谥葬已优恩未殚穹碑诏立空山隅更颁墨本埀世寳臣忠主圣超唐虞小臣拜手忻展巻寸心感激懐区区梁钦搆恭纪古今大义几能全千载孤芳姓字妍抗节颜卿舌不朽击仇段实笏争传巖巖浩气归华表炳炳纶章绕御烟石上忠贞明月照徃来凭吊草芊芊翁祖望恭纪北望慇勤大节成丹心今日见忠贞从容就义承家学慷慨捐躯慰友生浙水波涛留去泽闽江潮汐漾孤旌琳瑯御藻良非偶麟阁行图没后名严曾榘恭纪云霄节钺记当年日宇霜稜尚俨然泪堕岘山犹畏垒血濡闽峤是忠阡家传棨㦸临双阙言出丝纶贲九泉最是勾留留不得灵旗应绕圣湖边岳峰秀恭纪矢死封疆社稷臣天收浩气作星辰血挥杜宇依残垒身画麟台照野燐两浙澄清推孟博阖门忠孝想纯仁龙章华表年年在开国元勲此荷薪罗衍嗣恭纪痛哭从容就义人龙章亲洒慰孤臣贞魂永作河山重大节常依翰墨新鹤羽千年城郭旧鸿文万古汗青真应知圣藻忠魂捧常傍寒星拜紫宸马光恭纪双蟠龙璧势巃嵸按部东瓯节制雄大节千年同皎日孤臣万里泣秋风星沈闽峤岚光碧剑跃潭津波影红自是圣朝恩典厚一坏终古郁葱葱卞永宁恭纪范忠贞为兴邦望族朝宇名臣秉钺东南遭罹闽变奋不顾躯以报宠遇纯忠大节炳若日星皇上特制碑文亲挥翰墨俾厥嗣世世守之勿陨家声展诵之余弥深观感恭题二律用代赓飏其一天挺孤忠着海峤捐躯殉难树风标穷年徒厪匡时虑一死能摧逆焰消越岭金瓯欣既固闽疆玊烛庆重调主恩特表纯臣节御撰丰碑矗碧霄其二龙文御藻赐珍藏显节旌忠意自长一代伟人光阀阅千秋盛典焕缣缃能将大义传终古尤胜竒功纪太常碧血九原栖野草荧荧燐火有余香沈三曽恭跋二律其一鼙鼓闽南撼海波孤臣厉节誓山河三年频洒思君泪一剑长存正气歌风急天高别劲翮歳寒木落识贞柯祗今画壁留遗稿盥读应知志未磨其二烈烈孤忠达阙庭郁葱佳气绕幽扄丰碑高峙悬霄汉宸藻亲题丽日星五色衔书来窆穸千秋扪字识英灵兰台更有褒忠录长使芳名照汗青刘元慧恭颂御赐范忠贞褒忠宸翰二律其一奎横云汉倬天章烈节崇褒特表扬三载丹心悬日月千年碧血凛氷霜家声不愧希文后世泽直同洛水长试向墓门瞻篆额龙螭五采发幽光其二圣主怜忠亲洒词数行凤藻墨淋漓传家鸿寳同彛鼎励世良箴作鼓吹璚管挥成羲献体银钩榻出晋唐碑钦哉有位宜交朂展巻披文百代师王思轼恭颂宸翰褒忠近体二首其一世臣开府镇巖疆浩气直同日月光闽海洪涛皆碧血墓门高碣自青霜煌煌御制镌金石灿灿云章勒表坊文正忠宣真不愧旂常万祀姓名香其二龙章五色下彤墀俯览忠臣就义时厯日寝兴懐帝阙元辰拜舞俨朝仪从容逆覩燃脐焰忼慨还留正气词千古世家光国牒嶙峋大节着丰碑任玥恭颂宸翰褒忠近体二首其一名臣仗钺镇巖疆文正忠宣世徳长但矢一心能报王旋看万国尽来王煌煌宸藻悬清汉烈烈孤懐塞大荒从此衆星环北极赓歌朝右庆明良其二圣主临轩教泽新忠贞䇿效自天人平居若不求无愧临事何能决致身顶踵易捐惟戴日丝纶叠钖独怜臣瑶函瞻拜应知感况复振绳是凤麟单务孜恭纪今皇文武神圣俱搏挽六合登唐虞英贤应运归驾驭左旦右奭相匡扶文肃有子官司马节钺逺镇无诸都长蛇封豕伏肘腋磨牙吮血恣刲屠几人䝉面甘屈膝惟公临难终不渝刀锯在前衣食絶艰贞三载囹圄拘荻灰画壁纪始末寸心忠孝常区区精金百炼光煜爚松栢肯随凡卉枯成仁取义素志遂天戈迅扫反侧徒公之大节悬日月九重轸悼哀荣殊忠贞易名晋崇秩天章宸翰辉龟趺羲爻尧典供㸃窜龙跳虎卧亲临摹复将墨本俾世守激劝顽懦埀楷模小臣再拜欣寓目云光虹影惊盘纡片言荣过九罭衮只字重若百琲珠愿尔子孙永寳此世世忠君念祖匡皇图顾祖荣恭识宸翰褒忠碑御藻题贞碣纯臣沭异恩褒忠元自渥大义独能存旧忆当年事今从身后论江乡人戴徳闽峤士瞻尊腥海澄千岛甘霖绿万村如何骄鳄沸竟尔黒云昬正气氷霜雨孤懐日月掀王师良壮武小竖早前奔白水流芳泽青燐照烈魂帝心深有恫天诏倍加温䘏诏传三殿恩纶下九阍琅函飞寳墨珉石镌香痕百尔官同职千秋节共敦飏言惭下里实忝侍金门纪愈恭颂宸翰褒忠十二韵元老骑箕日闽疆峻节传干坤钟正气竹帛景高贤樽俎鲸波静纲维庶职宣清风标黼座伟畧振楼船倚毗殊恩渥氷霜雅志全忠因贞倍烈操以久弥坚智勇归霄汉勲名上简编天章辉寳册宸翰洒瑶笺琬琰埀千载贞珉勒亿年易名馨国牒草圣贲幽阡山斗仪型重旂常誉望专盛朝多异数凖拟绘凌烟盛符升恭颂御制范忠贞碑排律十六韵一代纲维重千秋浩气全成仁因取义希圣自齐贤慷慨完生死艰难歴岁年精神归碧落姓氏勒瑶镌挞伐张三岭幽忠慰九泉鹤言闻华表鸟篆立京阡洒玊埀宸翰搴珠出大篇琼章方掞藻银籕复霏烟加以泥封贵长将石碣传饰终昭异数念旧喜光前特遡名臣后相推烈士先纶扉绵燕许斧屋贲鸾牋列㦸门尤峻铭钟赏更延家由唐杜迥人向日星悬坚白留彤史丹青照玊编清风挟英爽常傍五云边吴晟恭作宸翰褒忠颂十二章章四句黒风播海七闽成渊沭猴冠带鬼立黄天砥柱横流督臣孑身白日照肝噫气星辰闽山空高闽江空深力不胜胆吞贼人心眼穿落日三年卧薪于于徐徐杀身成仁气作长虹徃穿贼垒隂翼王师缚贼如豕王师一入转坤旋干逆骨舂粉凶脐灶烟赫赫我皇允睿有严无忠不表无贼不殱司农一笏为驱驰先纪功元祀汾阳比肩白云其昙白髪其鬖为招公魂归自闽南归来华表青天白鹤琬琰龙章天子所作寿不在年千秋为终越湖絜清闽疆死忠两地立祠栢色最古父老椎牲考钟伐鼓梅鋗恭纪猗惟忠贞天挺英喆相门有子令闻蚤发敡歴华省海邦建节逆竖披猖国榦霣折秀实不回杲卿比烈蹈义成仁帝命有赫饰终易名恩礼殊絶用激顽懦埀光史册凡百有位视此丰碣湖广道监察御史都甫恭纪元精委萃灵秀融结应期符运乃生名哲藴为徳义植为志节发为文章着为功烈少焉颕异长益迥絶孝友天植宇量端凝言必忠信行必凖绳夙官中宻谟猷是陈臯䕫周召称社稷臣金鱼玊带开府两浙铁面氷心嚣淳贪洁吏治澄清羣黎载悦幽谷穷檐皎如日彻总督闽峤逆藩弄兵变生不测援桴无声抗身骂贼傍若无人忼慨殉难上报朝廷忠贞大节永埀汗青吴涵恭颂皇清受命奄一寰宇歴岁三纪觌文匿武天保在廷采薇边土社鼠城狐忽焉豺虎惟兹赫赫总制范公不慑贼威甘陷贼中为忠烈死无文成功于戏伤哉乃时之穷天子明明整我师旅电扫霆摧七闽具举维巴与蜀滇黔及楚次第削平纯忠褒叙殊恩优渥古罕厥侣帝犹念哉一坏何所亲挥宸翰丰石崔嵬云汉为章幽㝠斯开赐书所在有光烛台而况贞珉不与刼灰千秋圣笔延陵十字何如斯碣徳位竝至贞观御墨不留魏徴猗欤伟哉万古独称礼部祠祭司员外郎师若琪恭读御书范忠贞公碑文为赋红螺行红螺青青青未了日月高悬天皎皎鸾回凤翥字通神传是宸翰亲挥忠贞表忠贞家世元臣子钟鼓清切禁林里泽国初膺节钺时逆臣贼子正干纪氛连六诏接交广深山魑魅杂魍魉九龙江上走鲸鲵仙霞岭外烽千丈段秀实笏常山舌氷窖寒持苏武节寸灰画壁壁痕深画画画出孤臣血欃枪迅扫清狐鼠遗藁犹存达庙宇诗巻长留天地间丹心一片置何许㣲臣备员南省郎目击䘏典何焜煌珠襦玊匣遥相望岘山松槚森成行高㟁深谷此石碣万岁千秋字不灭户部员外赵吉士恭纪皇帝御极之二十一年削平祸乱朝野穆清九州之内罔不来庭逺而至于边陬极壤不毛不食之地咸归版章一草一木灵蠢蠕动皆沭圣朝雨露帝念惟昔闽逆荐骄守兹土者遭其憯蔑总督全省兵部侍郎范承谟罹祸尤酷既命官致祭钖之谥典又以所褒忠之碑亲洒宸翰天章烜煌光于墓道摹榻鸿文勒诸贞珉以示四方以励有位其真本复装潢成帙俾范氏子孙世世保之勿替皇上之所以教天下万世以忠国爱君之道者洵深且厚视唐宋君臣飞白御书奎章秘阁诚不足儗其万一为之后者固必恪恭自朂以荅天子之休诸在位者闻风兴起有不克艰厥臣者乎二十四年春正月吉士获观御书于其嗣爰拜手稽首而作颂曰天生伟人幸际昌时惟帝念之生为屏藩殁为忠贞惟帝矜之䘏典煌煌既尸祝之又诰诫之龙文星灿奕耀丰碑缃帙埀之文思致治劝忠作新于时见之凡我有位必敬必恭庶几似之于千万年玊烛和调永言保之户部主事吴升东仰观宸翰褒忠碑恭纪褒节旌忠朝廷之鉅典易名钖廕臣子之殊荣于惟忠贞惨遭闽难正气能参天地精诚可泣鬼神特贲隆恩钦钖异数王言如綍恍闻玊振而金声御墨如纶展也龙㳺而凤舞千秋既寿以贞珉伫见亷顽立懦什袭仍藏诸巨室何如胙土分茅本支之衔感无涯瞻仰之激扬倍切户部清吏司主事林麟焻恭纪忠贞节钺莅闽之初值逆谋思逞之日势孤寡援惟以鞠躬自励知闽难将作脱身虎口间道走豫章得达京邸备员西清迨闽逆削平复以读礼言归询里中父老得公死事状甚悉当耿逆既变惮公威惠素着杀之恐失民望故系而胁之幽囚三载艰贞有如一日及王师歴仙霞贼势穷蹙将面缚乞降乃杀公以灭口公视死如归从容北向稽首遂延颈瞑目不复他言嗟乎兇焰方张荼毒亦何所不至士人不幸偶逢其㑹能挺身殉国固不乏人然未有忼慨成仁杀身就义如忠贞之兼而有之也事平天子念死事之臣槩加优䘏独于公勒石之文复亲洒宸翰以荣之岂于忠贞有私乎哉葢任尤重死尤烈故典加隆恩加厚耳因以风励之大指合乎人情之共安凡百有位谅亦有感于斯也刑部贵州清吏司员外郎谢于道仰观宸翰褒忠碑恭赋圣主旌忠播八荒碑文御制出巖廊长令节义贞珉石不翅勲名䇿太常百錬精钢绵地轴九重寳翰焕天章虚无缥𣺌松楸路奕世昭回日月光毕忠吉读御制褒忠碑文恭赋重臣矢节在南荒闽海仙霞道路长功比真卿封鲁郡忠如许逺守睢阳贞魂自壮山河色正气常扶日月光赴义捐生堪报国九重恩䘏有鸿章冯宿荣恭纪恩䘏范忠贞尽节闽疆里言二首其一从来正气贯虹霓况复三年絷曲罤苏武岂能留海外真卿原解死淮西孤臣殉国心如石天子旌门手自题试看遗骸留瘗处丰碑百尺与天齐其二半壁东南一柱撑可堪负乘妄凭陵马临险地缰犹系日丽中天海自澄三载小楼容信国一朝碧血𦵏苌𢎞宸章标处丹青湿争覩龙文蜿蜿升戴玺恭读宸翰褒忠碑文敬赋河山壮气倚崆峒身陨巖疆志节雄絶脰捐躯皆帝徳握拳透爪是臣忠千年血化苌𢎞碧五夜花啼杜宇红赐冢祁连恩不浅奎章照耀彻幽宫朱典恭跋御赐褒忠册后节着巖疆青史芳忠贞幽隧更辉煌蟠螭已荷褒扬盛缇帙还期世守长玊藻琼敷光寳翰龙㳺凤舞焕天章君臣恩义超千古选愞知兴讵可量刘始恢伏读御制范忠贞碑文恭赋变起无诸海气昏强支一木誓酬恩但凭碧血驱羣盗敢望丹书慰九原御墨忽颁云汉表丰碑长竝日星存圣朝旌节超千古为念纯忠出相门陆钟吕仰观宸翰褒忠碑恭纪一朝盛典焕新纶史笔千秋正气申蛟海鲸波迷旧履疾风劲草见纯臣龙煤凤管良非偶铁画银钩若有神圣主追崇真异数九原朽骨若为嚬徐必遴恭纪御制范忠贞碑文后其一岳降精灵如甫申海天弹压正需人朝廷南顾股肱地仗节全凭社稷臣其二滇南封豕抗王师顺逆人人皆尽知独恨庸奴听邪説也将螳臂向天支其三从来矢报鞠臣躬纨袴无端敢自雄希烈不知朝夕死横加白刃向颜公其四大师指顾度仙霞箪食壶浆百万家迟尔釡中方悔泣忠魂字字可胜嗟其五千秋节烈配烝尝岂独东闽祀一方大典旌忠从日下偷生若辈尽颜藏其六赐来宸翰丽如云传颂天章迥不羣不是臣忠堪赞许人间难得至尊文李含春恭跋列㦸通侯第开牙司马门壮懐涵宇宙妙畧裕干坤闽峤妖氛起瓯池浊浪昏亡身存大节嚼齿荅殊恩草木仁风逺河山正气存秋涛精卫恨春雨杜鹃魂庙算高神禹雄图奠六坤褒忠荣典册加礼贵玙璠龙凤天章贲云霞寳翰尊丰碑从此树应慰未招魂郭茂泰恭跋惟公身许国半壁借维持驭叱钱唐坂车褰闽越帷逆氛来肘腋生气凛须眉仓卒难为日从容就义时臣心留壁稿帝眷勒丰碑片石辉宸翰千秋伟烈埀顾汧恭纪大节昭埀日月旁君恩赐䘏异寻常鸿文直竝贞珉永麟笔亲挥墨沈香遗爱甘棠留泽国孤忠寒栢清霜珍藏岂独荣家乘秘馆流为史册光姚谐恭纪遥懐大节望遥天闽水苍茫入淡烟自古穷荒多小丑由来盛世出名贤彩毫云汉承恩下锦石圭璋累叶传千载丰碑依墓土亭亭璀璨慰重泉李文逺恭纪取义成仁原不殁疾风劲草岂贪生横戈逆贼空三窟仗节忠魂贲九京白刃捐躯无再计旌章䘏死有余荣欃枪久扫天街静气作山河壮太平李孔嘉恭纪黄云压日闪旌旗狐火俄惊羽檄驰长虹晓挂将军树封豕宵昏下濑师一㸃丹心持玊节九重紫綍勒穹碑睢阳大义千秋在瞻仰遗风慰所思徐元珙恭题絶句二首其一宸翰褒忠慰九京从容忼慨节弥贞海涛亭畔天风烈雷雨时时吼不平其二之死靡他报主恩幽囚迫胁地天昏一身百折传千古睿制能招少保魂范忠贞集巻八范忠贞集卷九钦定四库全书范忠贞集巻九清苑刘可书编挽歌哭范觐公少司马死闽难魏象枢风髙范老旧家门血洒巖疆报国恩两浙清名垂竹帛八闽正气塞干坤潮归南海蛟龙泣月上东华剑履存青史千秋今日定九重早已鉴忠魂挽督闽范侍郎抗节殉难梁清标如公忠孝自家传三嵗幽俘瘴海边欲奉金瓯还帝阙那堪鼙鼓动蛮天孤臣独蹈危机日信史终书尽节年留得繐帷霜月冷几回流涕武彛篇其二列㦸门间剑珮虚握拳透爪更何如同仇幸有田横客絶笔犹传苏武书万里伤心摧羽翮九原遗恨矢鲸鱼累臣气作山河壮夜夜忠魂绕玉除哭范觐公制府殉难李霨壁上何人字千行血泪深云雷回世运金石铸臣心厉鬼他生志明神此日临魂招知易返夜绕白山岑其二淛水移风效闽天未雨谋徙薪时已晩裹革志终酬石立中流柱霜凌劲草秋有人藏碧血万里慰松楸挽故中丞范觐公祖台谭宗五载深仁淛海填忽然镌裂向闽天野夫隔面肠犹断春草无心涕已涟痛毒天亲垂观阙从容大义满诗篇不堪咿哑南归鸟片片西风作杜鹃天道歌洪士铭康熙丁巳七月十二骤闻闽旧抚军刘秉政暴殂于是知有天道歌以志慨兼哭范觐公侍郎七月初旬若个热正为孤臣着竒杰天公网漏终不疎地轴流分总归辙隂阳倐变等烟云隠睍飘消见雨雪虚空独辘如转轮冥漠相将有剞锲去嵗方窥北斗髙今朝忽乘西风灭璇霄曩夜赤城霞璚宇千秋碧藏血范緌不傍蝉冠荣耿介何如雉经决尚方匣底龙犹鼾下里声中泉已咽更忆狂颷酉旦吹旋惊怨气辛旬结枢宻竞诩黒头公召记应羞白玉缺悔不同兴秦国师无端却逊常山舌池头乐奏暗伤心大窖旄零空仗节季布然诺今则无侯嬴秘计竟当折妇女肝肠尽不同男儿意气遂轻裂纵恃移山势欲旋应怜疋素情经湼三韩鹤唳海青飞七闽鹃啼猩红啜冥路仙霞逢故人隂房鬼火系新碣当年捩臂肯同心转瞬蛾眉犹可説嘤鸣恁弗附迁乔蜮影终甘溃蚁穴一剑酬恩虽则难偏言卖友亦何屑清漳叶李咏归迟㨗径终南劳计拙不识深渊厉揭人宁辞末路惜干鳖昭昭不悟待钟鸣汲汲垂休任井渫古昔捐生取义殷兹廼事讐衔恩蔑君亲授命岂寻常近逺流芳争耄耋五栁微风亦足师三年坐卧并非亵从来利鎻与名缰惟恣穷竒共饕餮盛世明良金鑑悬清时旻昊冰壶澈醇深不露丰稜全耻怍由中扬厉切象鼎神奸各赋形燃犀鬼物奚遗孽睢阳为厉本灭贼桧树名同终受批莫讶循环天道疾胥由倚伏人谋抉平居幸念矢忠贞际变须存好轰烈千秋正气几长歌械鎻香吹尤冠絶食禄投艰引避难倾人利已回身畷朝家待士岂云薄海屋输诚胡自别豪侠奸顽等性成龙鳞虺蜴并天设填胸请质武夷君偕作雄风歌驷驖咫尺寒威摇五岳星河洗尽欃枪灭哭少司马范觐公制府闽变死节三韩朱士杰慷慨勤王檄昻藏正气歌竟投夸父杖遗恨鲁阳戈扼吭生何有穿龈愤不磨武彛堪并峙千古共嵯峨其二逆贼终须灭椎心失杲卿三年士论定一死相门荣天网非疎漏人情急荡平睢阳遗事在青简照孤檠闻变遥哭制府范侍郎许旭天道茫茫理数微英雄讵忍託知几提矛跃马心何壮破浪乘风事已非家国有怀天地隔干戈莫定信音稀三千里内家家哭岂独浪江一布衣其二迢递闗河断雁鸿伤心无限夕阳红回思草檄停盃处已是横刀喋血中两月便从生死隔三山无复笑言同摩挲烛畔看靴刃一哭今宵寄北风其三仙霞井畔路漫漫遥望天南涕泪残坂折惊心方踯躅机危间髪敢盘桓九原有恨余青史三踊何人仅素冠回首同时琴剑客生还独一董庭兰其四二月春深雁影稀沙明如雪照寒矶但知鸟逐苍崕唤岂料虹随白日飞客梦霎惊箕尾隔天心潜觉斗牛非徐无老向山中宿追诉平生泪满衣丁巳冬再入闽中过范侍郎旧驻兵处寒溪萧瑟北风哀重过龙骧旧垒来千里寒云空结阵三年碧血未成灰当空雁影愁中度无主梅花乱后开身逐天南忘嵗暮故园回首重徘徊延津感弔范侍郎叠叠青山在眼前可怜此地满烽烟征涛拍处余千里战垒消来仅一年嵗暮隂阳残腊尽天涯书剑客愁偏蛟龙风雨延津过回首司空重黯然戊午春范侍郎家人迎载空旐北归时予在杨中丞幕中不能追送望而哭之三年此地又重来岘首茫茫堕客杯剑履已归天上去风烟还见海边开垂头仆马迎空旐含泪賔朋望旧台陵谷不殊人事变屠龙射鳝转生哀戊午夏日登钓龙台遥望制府旧署追哭三首秋风凛烈一登台毅魄遥从天上回贼难不劳摩利䕶国殇空抱左徒哀灵旗半夜归燕市碧血千秋照海隈絶命万言遗恨在长空烈日起晴雷其二浩气三年塞满空一朝白日贯长虹节毛落尽怜苏武爪髪存来哭鲁公瘴海自今归絶徼朝廷有日䘏孤忠老生记洒临岐泪磨盾犹经五夜同其三蹑屐重临逺镇楼烽烟回首泪交流降王崩角重为将都䕶苴茅再拜侯风卷箨飞闗塞恨云兴蜃变海天秋空余一片孤臣骨布裹归来塟故丘南州李与偕重至吴门仝哭范制府谈笑惊看带绶光故人今是紫微郎三年书剑征尘隔千里烟波别梦长云𣺌碧天迷葛坞霜凋红叶满吴阊大梁门下同为客执手唏嘘泪几行夜泊江山县感怀日暮荒烟马背遥惊沙扑面两萧萧空城宿处人三户残角飘来月半宵往事依稀如梦记征衣颠倒欲魂消白头南去重趋府知已天涯痛寂寥哭范觐公清苑郭棻惊传闽贼杀忠臣老友心摧血目瞋一死于君原易事五伦斯世有全人长虹夜结昏江海刦火灰飞泣鬼神闻道九重深震悼中朝谁不泪沾巾甲寅十月十六日闻范觐公闽中消息不死知君志已违郎当况复虎狼围三更对雪思平蔡万里因风望采薇此际何时忘魏国几回有梦到萱闱无衣未许书生赋老友阑干血泪挥奉挽制府螺山公十首上海范青忆送旌麾到百楼燕南赵北便千秋思亲併作伤时泪之镇翻同去国忧万里君门争咫尺半生家计足浮沤今来重听萧萧水变徴声中咽未休御衣寛窄趁身轻天廐花骢蹀躞行羊坂何人悲短驭鲸波欲蹈请长缨儿童竞识君侯面鱼鸟皆啣故主情回首西陵松柏路可怜归骨竟谁迎水下䍧牁五岭连汉家南塞故依然怪来庄硚思兼楚岂料无诸首事滇半壁支须千仞水中流泛失一壶船推原祸本凭先见三复当时痛哭篇节钺无灵弮亦空霜戈挥断染轮红封疆事大捐躯细叱咤声微骂贼雄缩地安从寻某泽仰天祇可诉冥鸿君亲有泪挥何处辜负三年饮血中嵗久成髠不醉髠亦多潇洒亦烦寃懐惭戴履君兼父贻累绸缪弟及昆月下氷魂灯伴影雪中鸿爪炭余痕斓斑吐尽常山舌一巻诗成白日昏叠嶂盘谿烟雾霾曵兵卧鼓垒将开军前未系降王组幕下先飞使相灰无路瞻云归鹤表何年浇酒钓龙台度师枕席空天险似闪灵旂毅魄来从君而二愿何甘祇为生平一事三母在许人仍孝子身亡不死是竒男窖中节叹旄全秃画底容嗔髪半鬖眼见四㓙相舞蹈从容请劒尚懐慙肠断淋漓絶命词四方上下竟安之土花蚀尽红殷绣苍藓抛残碧燐疑沙涨射工摇舌喜门扄罔两撼环窥人生但得名垂后有骨何须不朽为丞相原头落大星飞飞丹旐引前汀死依闗塞神犹巩哀感山川地亦灵晩笛一声云漠漠断琴何处磵泠泠几行未毕平生志留与他人为续铭宿莽賔朋几个存萧条不复旧平津颇闻谈虎惊前辙争敢唿牛属后尘梦到青枫长有恨尊开白月为谁新炙鸡过酹公知否十九人中是一人哭幕府范司马清苑刘可书开国功名谁荷薪沈阳家世有竒人光分东壁图书富节建西湖桃栁新自信敬官成孝子原来厉鬼是忠臣乘风破浪何年事一夜尘飞闽海濵其二星罗碁布拱金瓯首祸无端况效尤赖有孤忠甘百折屹然一柱砥中流偶乘狂飓奔封豕那得终朝坐沐猴天道好还应不爽几曽疎网漏呑舟其三诸军北至渡如飞旗鼓山前大合围㨗奏午门宣已再家书三月望中违孤臣几化原头血慈母犹缝归日衣黑塞青枫魂路逺可能有梦到萱帏其四公幽禁中忽防卒喧传曰枢宻使相访公佯问曰是何枢宻来访谁耶及见徐顾防卒曰原是刘抚军公械杻被项肘两卒扶之下床刘且前且揖方欲有所陈説公奋足力蹴之刘狼狈失故遂仆地左右掖之以出公笑曰诸逆无道旋即诛灭余一击之力似不可少迷离侧首望旌旗耳畔何人问故知名刺惊传新鼎鼐衣冠俨附旧龟兹击㐫奋笏睚为裂挝叛挥旄节可持独是伴身无一物但凭破革褫顽皮其五相看无用更欷歔正气常存与太虚一夜黑风吹鬼国三年髙枕亦吾庐敝衣破帽朝元日棘室泥墻拜厯书刼火何曾灰劲骨人生到此始无余其六逆忽使人问曰公在杭时闻与水月和尚曾往来今来闽彼有何言相嘱耶公叱曰吾家世孔孟从不与若辈为縁忠孝大节岂死生利害所能夺耶即彼缁流稍有识者亦必以忠孝劝人岂肯妄言祸福归语尔主自寻生路无取族灭也坐破蒲团谁问津垂眉低首忆前因现身説法惟忠孝觉性长明是子臣妄谓山头能起浪几曾海底㑹扬尘野狐堕落凭而趣慧业文人自有真其七徴书刚自被南荒便欲开门赍盗粮只道虾前依水母那知雀后伺螳螂朱浮识鄙辽东豕苏武名髙海上羊多少受降城下士一时挥泪白云长其八笳声隠隠鼓阗阗想见孤臣开笑颧犀甲三千临瘴海降旗一片赴楼船投鞭但祝公无渡折简应知我自然敢説主人不避客井蛙从此始知天其九三年一室足尘埃愤逐城头画角哀闻説师从六月出果然碑到百蛮开军中范老今何在前度刘郎刚又来燕麦兎葵空惹恨春风不复越王台其十百年身世㑹须终常把臣心对碧空总是繁霜摧劲草肯同落叶舞回风埋尸原拟龙兴寺溅血谁收虎口中惟有无诸城上月夜深犹照土花红其十一再来四十二春秋住世犹如出世俦已解劳生争似死何妨厚徳反为讐老人痛彻千行血少伯难回一叶舟説到君亲恩便重可能诸有等空沤其十二无问长鞭与短垣须知帷葢亦君恩两朝尚主兄同弟异姓称王祖到孙环海旌旗雄赵尉孤舟风雨助章惇可怜戴土生春草夜夜空山啼断猿其十三军门鼓角晓尘开羽扇髙张褚彦回遂有山狙充劒珮全凭海蜃壮楼台谁言兽困身犹鬬纵化鸠形眼亦猜宁死秪怜袁景倩石头城下水声哀其十四强将优孟餙衣冠刚得开塲兴已阑可笑暴公多面目那堪叔寳少心肝谁无一死终难避各有平生总不刋欲弔忠魂何处所青霄明月满长安其十五中流击楫小横汾歌舞浓时飞彩云旧日河山新属国再膺茅土故将军朝廷祝网原宜濶俊杰规时果不羣只是硁硁徇义者一抔无处覔孤坟其十六何处飞空六月霜孤臣血碧断云黄明珠翠羽来南海白日青燐覆北邙岂有操戈讐共主还令执挺长降王凭君宻诏求遗骨应薄当年陆贾装其十七应知天意笃忠贞不死何尝累子卿直使三年节益着故敎十日饿犹生时逢异变无竒策事有常经惟至诚始信当时文信国小楼风雨度残更其十八逢人不敢问遗踪恨到伤心惟拊胸日压孤岑余落照风回大壑响哀淙看来世界羊肠险何处人间马鬛封正气歌终臣事毕武彛三十六髙峰其十九知君一死等寻常报国何妨即国殇金玉终须出墓道衣冠或可永桐乡鲁公爪髪原应异子敬人琴岂竟亡几欲招魂招不得青天无语月苍凉其二十慷慨无劳赋大招残云兀自住山腰路傍何处麒麟塜天畔遥看螮蝀桥气挽银河洗甲胄梦麾金钺戮鲸枭传来跨鹤东归约何日将军夜度辽其廿一骠骑遗营草木深阵云屯处气萧森须臾不定风尘色万古常然天地心裹骨岂难寻马革藏舟原不问牛涔相逢无限山阳泪恸哭英雄徒满襟其廿二思君几度梦难安四壁悲风旅夜寒生敢当门真劲草死犹光国是祥鸾一碑无愧谁题墓百行能终此葢棺月落屋梁灯半灭糢煳颈血未曾干其廿三碧血当年委碧丛九原今日又春风谁来樵径歌晞露秪有松阿栖断虹十载恩深同杜牧千秋义重愧臧洪独怜越徼竒男子生死孤臣患难中其廿四读公画壁诸遗稿得五首壁稿钞来如断铭水声呜咽向兰亭千年浩气凝虹白一代忠经续汗青笔阵霜飈摧落箨墨涛髙屋注寒瓴曲终掩巻神犹悸风雨萧萧走百灵其廿五一字一椎一寸心不知是哭是长吟连声和泪浮毫出带血拖魂透纸深鬼泣大文舒日月人藏㸃墨重球琳怪来镜里头须白满屋风霜吹短衿其廿六每把遗文即泫然庸奴直是罪通天席前狂士三挝鼓万里孤魂一缕烟不尽低佪无限意谁能长诵到终篇客心何事重悽断落日西风哭杜鹃其廿七依稀纸上见须眉蔑视羣㓙真小儿笔到诛心方痛快词当絶命自淋漓只闻山鬼灯前啸定有湘娥帘外悲石室人来争堕泪岿然四壁岘山碑其廿八万里征鸿久未还霜毫何自照秋颜词疑断缺因声咽字类凋残是血斑无数大文藏碧海偶留片石在寒山他年应复求遗稿莫止青光冩百蛮其廿九文肃公真容赐自内府公自浙涖闽皆恭悬官署朝夕瞻拜罹变后深以毁弃贼手为忧毕命时犹嘱好义者代为收藏然宗臣遗像巍然贼见之皆罗拜不敢犯元老投簪返碧岑诏图黄髪代丹箴三朝仪表东山屐万里慇懃寸草心髙阁瞻襟神奕奕空庭留响昼沉沉宗臣遗像人争肃只是忠魂一念深其三十闽抚刘秉政辱伪职公之死与有力焉事平勒归京师所过人争唾其面行至浙浙民竞以瓦砾投之舟几覆防守者委曲开谕始解散得狼狈遁去中丞节钺拥归途可识春明是帝都此后小心真效顺从前大事假煳涂千秋自负竒男子一路人看莽大夫独是孤忠范制府君王每饭即长吁其三十一张福建者公部曲也随公入逆署闻变单刃突围当者辄毙力竭被执贼爱其勇欲全之大骂不屈寸磔死满眼妖氛事可知渐离髪指羽声悲半生拓落千夫长一劒光芒万马披始见张巡真将令果然南八是男儿只看浴血重围日怒气平吞尹子竒其三十二公旧役王道隆奉使金陵返至延平闻变持刀大唿自断其颈未殊复挺刀剖腹而死生平不敢薄人奴若辈从来有丈夫率尔径行凭血性等间欲掷是头颅三封事主犹无赖下走酬恩竟有余抽刃大唿声愈厉可怜一刺未全殊其三十三公毕命时幕属及厩下吏皆争死无一人乞降者贼聚一坑瘗之丈夫视死等加餐五十三人共一棺岂尽读书明道义但知报主有心肝魂归瘴海七千路气卷镡州廿二滩共道田横能得士独怜杜牧尚平安其三十四泰宁许鼎充耿精忠䕶卫公被禁时差司监守鼎见公不屈状心义之有所需皆委曲力致公集中所载武彛歌葢指鼎也公被害前一日鼎预知秘治容骸小椑藏于家及俾往焚化鼎伏山麓中一昼夜潜收遗骨负之而归为位设祭纳于椑中人迄无知者矢心九死志靡渝此日欣然遂故吾玉碎何妨同瓦砾金镕到底是锟铻老人病哭潜收血遗体全归谩结蒲千载髙风追毅甫白虹长亘海天隅其三十五鼎负公骸于康熙丁巳年七月初八日潜行赴北风雨潇潇载客还伤心孤侣泪澘澘七千闽海芙蓉洞十八辽城木叶山逺浦渔灯吹鬼火断桥霜月下危湍哀猿啼彻仙霞路也抵班生生入闗其三十六西湖旧主卧扁舟忽漫重来此旧游一切从今皆解脱更于何处作勾留云封孤嶂烟霞幻雁印寒潭芦荻秋只有民情同畏垒家家泪眼望东瓯其三十七公柩至东臯东皋为文肃公别业每燕息时集亲朋子姪辈觞咏于此息影干坤抱瓮亭主人仙驭忽重经长松熘响吟霜径病鹤含悽梳短翎家国无归三载恨身名同史万年青依然元老明农日兰玉森森此过庭其三十八公柩奉特㫖受弔于赐第大义偏能感道途争看烈骨入皇都一生至性完天地未死人心尽董狐丹旐低空云欲断素车近土泪应枯萧然一革行埋玉百喙难腾薏苡珠其三十九公柩抵第之明日上亲遣内大臣佟暨侍从廿余员赍大官茶酒哭奠几筵哀动左右凡范氏亲朋族党无不感激挥涕勲旧联镳驰锦韀口啣天语泪澘然琼醪清挹金茎露瑞草香分玉井莲剰有余哀荣死后毫无遗憾负生前孤臣骨朽心犹醉滴滴应知到九泉其四十诸逆赴曹公冡嗣时崇大唿贼名手刃寸磔之血濡袍袖见者无不啧啧槛车匝路尽王侯系颈标名揭罪由不向夜郎雄海外却从廷尉望山头天王奉法申常宪人子提刀报父讐十载立庭挥血泪血花今日溅霜裘其四十一相看不觉首重搔天网何曾漏尔曹痴肉顿分食例尽饥乌争下噪声髙罪浮十世南山竹脐熖通宵西市膏可惜千秋执简者姓名也自㸃霜毫其四十二当年一礟突狼烟隔断仙霞路几干不谓鸡声催短梦还于马腹及长鞭看来逝水终归海那得浮云常满天误谓金多须有用到头不值一文钱其四十三上悼公忠烈予祭营塟赐谥任子概从优厚至御制丰碑亲挥宸翰尤为古今旷典陆梁羣丑敢连兵自古王师类有征伐叛宸谋欣破竹褒忠特典愧偷生礲碑谁更亲题墓钖器何如得易名文肃已符文正后忠宣应复见忠贞其四十四淋漓御墨降麟洲一路松涛走玉蚪紫气千寻横碧落青泥百字搨银钩空山风雨驱神鬼永夜星文薄斗牛还似亲承五色诏从容捧出鳯池头其四十五玉树亭亭孰与京谢庭原有旧家声椒兰到死香犹烈桃李无言蹊自成只道亲严怜子孝元来主圣念臣贞君恩祖徳均难报好守遗言图令名其四十六公卜期窀穸余自以辱在旧知用敢虞歌周道然殊不自量也越峤归来剩此丘国华家乘又何求云连白石开新兆地近红螺是旧游东阁观梅寒抱玉西湖明月静依秋山阿零落归何处万木萧萧客白头其四十七风雨一灯繐帐孤故人饮泣愧生刍川原应待贤愚尽魂魄谁分聚歛殊辽海何年栖旧表西州此日怅岐途老生苦忆雄闗次执手丁宁作后图其四十八再过西园感旧松台四望意茫茫犹谓伊人水一方屋角如存石骨瘦墻隈空忆枣花香断桥有板苍苔厚卧栁无枝野菜黄回首不知日欲暮干坤终古有斜阳其四十九十年谁与共徜徉二仲悽然三迳荒蟏网吾庐悬墨帐尘堆止水没银床草烟着雨低残砌燕翼将雏上败梁醉后抱头看月色戍楼鼓角月中长其五十公入觐余就晤于雄州旅次从此遂成永诀雄州旧名瓦桥闗十载幽并慰寂寥吴山忽倦马蹄遥还君相府芙蓉幕老我衡门椰子瓢觐阙琴书经下里连床风雨话中宵那知一别成今古犹谓销魂在瓦桥范忠贞集巻九范忠贞集卷十钦定四库全书范忠贞集巻十清苑刘可书编诔章大学士李霨大学士冯溥工部尚书陈凯永戸部左侍郎魏象枢戸部右侍郎严沆工部右侍郎田六善学士李天馥翰林院掌院学士陈廷敬通政司左通政杨雍建谨以刚鬛柔毛致祭于总督福建少司马范公之灵曰呜唿后叡作忠相贤敎孝无沗纲常聿振名敎维兰斯摧弥煽其芳维玉斯折弥熖其光缅自宗臣兆基攸赞皇运诞昌大猷丕焕端宅百揆体国彰训盟府载勲奕奕令闻我公嗣之粹洁宏深砥行迈徳夙规夜箴释褐于庙名葢天禄石室有藏况心三复在帝左右宠命光辉温温轨度纯素弗违股肱肆力授以节钺巖巖弥弥仁风扇越靡梗不化士戢民和维江有潮恬矣无波予衷云瘁惧隳令图万口乞留拜命曰俞顾我闽疆逋㓂于海弓矢专征帝心简在侍食御床天衣出赐虎拜稽首臣心勿二扬斾仙霞蛮滩瘴雾勐虎毒蛇叱驭不顾深谋硕画屡封奏章奋其虎旅遏彼鬼方灼灼丹衷皎皎如日军中一范方召克匹莲花幕清细栁营寒賔客厮养髪上指冠波振川腾云頺尘散昻首矫飞嗟无羽翰臣力既竭膏鼎实甘芒芒八闽赫赫一男懐炭壁画金玉䎵孛荔枝垂实三易嵗月阴房沉沉惨风飈飈捡我御厯吉月必朝武彛一曲飏徽汗简河岳不磨日星其皖忠清而仁从容尔雅举室如归燐青碧化骨随烟灭名逐飈兴谁裹马革神之所骖虬在天云旗腾趡尔公尔侯载色载笑属念君父浩气未往邦国殄瘁斯民何仰齐晏秦良陨殂可哀矧如我公泰山其頺忍痛掩涕霑襟浪浪归反故室酧兹清凉为世坊表先民大节顽亷立懦不磷不湼圣曰吾徒帝曰吾臣埏幽陇久而愈新望彼松峤歆我椒酒归乎藏乎自古皆有太子太傅礼部尚书保和殿大学士杜立徳吏部尚书郝惟讷戸部尚书梁清标兵部尚书王熙候补尚书朱之弼吏部左侍郎管右侍郎事兼翰林学士张士甄礼部左侍郎兼翰林院学士杨正中都察院左副都御史刘楗通政使司通政使袁𢡟徳詹事府少詹兼翰林院侍讲学士苏宣化翰林院侍读学士蒋𢎞道兵部督捕理事官张永祺太常寺少卿刘如汉鸿胪寺卿赵之符翰林院侍读杜镇右春坊右谕徳兼翰林院修撰祖文谟翰林院编修刘芳喆朱世熙翁叔元庶吉士杨尔淑兵科给事中姚祖顼四川道监察御史魏双凤江西道监察御史何凤岐陜西道监察御史傅廷俊戸部山东司郎中刘梅员外郎李其凝主事髙缉睿江南司主事连国柱兵部督捕司主事李含春工部虞衡司主事刘霦张衡都水司员外郎成光中书科中书舍人裘充美内阁中书舍人裘充珮谨以刚鬛柔毛致祭于总督福建少司马范公之灵曰呜唿以天为无意人国乎虽当阳九百六之际光岳之气未尝不合也山川之云未尝不出也扶危定倾之材未尝絶于世也谋王断国之士未尝不接踵于朝也以天为有意人国乎畀之以贤才授之以柄用臣既遇其君君亦重其臣而事出非常变生不测奸邪小人盘互肘腋握拳透爪啮齿断龈吾每观颜真卿文文山之死生辄为之填胸抚膺且愤且悲不意于觐翁范老先生见之此予辈今日祭公之灵忍泪执叹穷而继之以泣也公之先太傅抒忠累朝公以元勲子弟入则扈跸出则读书王子濵洛之嵗正杨亿登第之年气藴风云身负日月立行可模置言成范此公之功见于翰苑者也既而皇情眷眷虑深求莫抚军两浙任切闗河全赵之炫服丛台方此为劣临淄之挥汗成雨曽何足称公下车而除墨吏捕营蠧崇礼义以朂君子振平惠以字小人勘荒之日请赈请蠲水澨山陬心劳神惫邑人不闻夜吠之犬牧者不睹晨饮之羊誉表六条恩沾万姓此公之功见于两浙者也呜唿孰意微臣之病未痊而闽督之命已下乎当公陛见之日天子解衣钖良马恩礼稠渥公已拚七尺躯为国家办封疆矣况闽疆万里逺隔天末椎埋穿掘之党千百成羣狐假虎翼之奸曾莫禁御累藩咸受其弊厯政所不能裁加以岛贼窥窬伺我疆索北风未起舳舻便以南侵野草将衰严城于焉早闭虽智若良平勇如贲育亦难展措孰意撤藩之日即公捐躯致命之时哉然公承天子命驱马原隰巻甲遄征威令首途仁风载路请展界以安民请拨饷以安兵请补额以实营伍请重安插以清海澨请廵海以调御防请联保甲以储乡勇此所以暗落其爪牙隂入我绦旋而天不我予同志无人遂及于难呜唿公以一身殉国以列䟽报君虽伏尸暴骨身填草野丹心血诚披沥㵕漉犹耿然于败楮渝墨之间霁云乞师之愤谁为啮指于生前臧洪同日之悲畴将执手于地下一夫九首鱼钥沉沉顾此七百余日之中虽真卿之龙兴文山之燕市殆无以过也纎儿壬夫营私反侧以闽疆为窟穴以藩镇为网罗始以公为首事之阶则公不得死继以公为谢过之地则公又不得不死而公之死也以自序当吁天之疏以长歌为别友之文迄于今丹书再钖青简重光庙矗丰碑天章宠赉公之心亦可鉴于天下万世矣公复何憾矣哉余辈今日之于公也故不为楚些之哀吟悲郢之常调而直序其颠末如此公知乎公其无知乎呜唿哀哉尚飨总督云南贵州等处地方军务兼理粮饷兵部尚书兼都察院右副都御史加从一品今养病眷弟卞三元率男起居注主事永式翰林院庶吉士永宁谨以刚鬛柔毛致祭于总督福建少司马范公之灵曰慨自成仁取义之学不明而士大夫始愿为良臣不愿为忠臣以饰其保家营私之智求其丹心化碧白气成虹者葢旷世而一见矣不知忠良一道也能为臯䕫稷契即能为龙逢比干当其生而功施于朝泽沛于野则生贤于死当其死而纲常以正名敎以扶则死贤于生若张许两颜以及文谢诸公岂爱死而恶生哉惟见义精求仁决生应川岳之灵死配郊坛之位故名留天壤节贯古今以其死为荣如公尤表表者也公于大司马为顺孙于太傅公为肖子则得于家学者素公在侍从有不次之迁于陛辞有温言之谕则受于国恩者厚其抚越也风俗为之丕变饥馑为之不惊则苍生之倚赖者实深其赐见也疾则颁尚方之药出则解御服之裘则朝廷之寄托者更重公安可以死而公竟死矣公不止以一身殉国而能使幕客从容臧获激烈其长者留汉廐以俟田横其下者率潭吏以从李芾吁何其壮哉天子圣神四郊无垒而逆滇忽尔肆恶假令疆塲戮力何难灭此朝食乃一方震动粤闽随声此时即有一二臣工捐躯尽瘁而守土者率皆徘徊观望以为云霾之曀不日旋消我姑养其身以鼔舞太平坐观铙吹而此念一萌勉图后补以此较彼必有辨之者故公死而人思悔过士尽投诚不逾年海波清晏陬澨靖安则公之一死足以感动羣情嘿扶国运也夫人谁不死或牖下死或马革死或患难忧虑死或愧悔不宁死或五日不汗死或𤓰蒂喷鼻死及其死也鼪鼯啸其旁樵牧游其上钖朋莫惜国史冺然回思昔年竟无一善可以长留世间则死亦为不幸矣公拘系三载械鎻郎当噀血裂眦旁观叹息一言一字可泣鬼神造宗社袵席之安增山河带砺之色由今以思啮齿穿龈更韵于引商激羽也斧锧缧绁更贵于锦衣狐裘也画炭成书挑煤作字更香于陆海潘江史籕斯篆也座客之遗诗贤于凝碧池头之句婢仆之姓氏愈于天禄阁上之投也人生自古谁无死留取丹心照汗青公之谓矣公既与张颜文谢比烈则死应为神余辱交最深于其祭也傚昌黎之祀栁州者为迎神送神之曲俾世世歌之辞曰凃水黑兮风腥云淡淡兮雨㝠㝠公之来兮不惊乘玉麟驾瑶鲸抚长劒兮悲填膺顾吾民兮笑与颦并又曰医巫闾兮㑹稽灵之游兮山曲水湄公今去兮何归排阊阖兮骑箕扶獝狂兮捎魖䕫东方昇兮日照桑榆君之来兮孔盖云旗奠椒浆兮赞玉齍歌楚些兮隂风飔待公不来兮心孔悲山之高兮水弥弥又曰穹碑兮赑屃天书璀璨兮表厥爵里臣之心兮誓以死逆人不靖兮䧟于绁缧拲兮郎当閲时三载兮臣节弥彰从张许兮慨慷公之忠兮扶植纲常工部侍郎内阁学士周天成率男世俊眷晩生陶熙谨以刚鬛柔毛致祭于总督福建少司马范公之灵曰呜唿自闽疆恢复以来士民商贾至京者每传公之从容就义百折不回后得传来画壁自序内云求死不易讽读再三不禁涕泗横流抚膺痛哭而不能自已也呜唿痛哉若我觐公者真不愧为太傅公之子矣夫人之死生孰不有数然死有轻如鸿毛或重如泰山者葢所重在此则所轻在彼也近日之世道人心若江河之东流日渐趋下求其能维持世道鼓励人心者千百年以来不可多见如公者真可为国之忠臣家之孝子矣方公之奉命督闽也与余握手言别慷慨筹时固已知王事靡盬不遑将母矣然岂意此一别也遂成永诀也耶夫公之精诚足以格皇上之知遇而不能回屡辞之成命足以使海外之人民向风慕义而不能消除反侧之心足以使相从之賔客戚友健儿仆𨽻辈感公之仁服公之义相率视死如归而不能使闽之鳏寡孤独征夫甲士免于锋镝之苦葢公之所能者诚也所不能者数也岂定数虽精诚无可如何耶呜唿痛哉以公之才之徳而不能在朝为臯䕫为稷契绍太傅公之丰功盛烈而使逺去闽海仅为张睢阳之齿颜常山之舌抗节殉难也悠悠苍天谓之何哉迄今奉㫖归塟闽浙之人香花楮帛载道悲鸣如丧考妣洵忠孝之模楷䢴家之光烈已视彼髙牙大纛矜耀一时临难而奴颜婢膝偷生朝夕者果何如哉公亦可以自慰矣原任编修年家眷侍生沈世奕率姪男监督京仓昇初安庆府儒学训导旦初庶吉士旭初监生朝初中书舍人曾颐谨以清酌庶羞致祭于总督福建少司马范公之灵曰呜唿自古迄今为名臣为良臣为忠臣其亦有幸不幸哉拓疆定宇铭勲竹帛名臣也赓飏太平留㣲史书良臣也仗义不回抗志尽节忠臣也古无有一人兼之者兼之者自公始公为太傅公夫子之嗣当夫子佐先皇帝创大业戡定海内居首揆者十余年壬辰以公年少㨗南宫入舘选文章气谊衣被天下凡朝廷大典礼大着作得公言虽老成宿耆咸叹为莫及也苏颋之风华窦仪之清介公无愧焉公于是时可谓良臣未几以学士膺简命抚两浙浙繁疆其俗悍其民刁其盗贼城伏而山鬬公下车甫期而俗习纯民讼息盗贼乘墉窃发者至卖刀剑而买牛犊而浙大治公于是时可谓名臣先是督臣治兵抚臣治民皇帝十有三年以抚臣兼领戎事而各省抚臣以勲名上闻者惟浙治最故特㫖命抚治八闽重公权也公拜表驱车莅治匝月而简兵势课农桑汰冗卒除苛禁濵海郡邑喁喁向化公抚循之以纾天子南顾忧诚今之方叔召虎哉独闽地濵海游氛未靖骄兵悍卒乘衅窃发乙卯三月之变遂羣起而甘心于公嗟乎斯时也强邻虓踞悍帅狼唿海水羣飞三山土解独我公以孤危之巡逺作被絷之常山洒衣之血虽飞击贼之笏已裂大星陨地白虹贯天从容就义视死如归古之忠臣殉国宁复过哉越二年而全闽底定公之耗始闻公诚无负于国无负于家无负于科名矣奕以乙未舘选恒受敎于太傅夫子之门与难兄胄卿难弟苏公诸昆季朝夕过从于公则世谊也且戚属于范于公又姻娅焉每来京师太𫝊不以微末而进之遂得负剑辟咡于公仰公之道谊服公之勲名而今乃得灌灌焉言公之大节若此嗟乎公幸而为臯稷不幸而为龙箕幸而为房杜不幸而为巡逺幸而为韩魏不幸而为张陆凡古之为良臣为名臣为忠臣者公以一身兼之公虽殁可以无愧矣予屏迹里居不能效为位之哭逺命旭儿以生刍鲁酒造繐帷而致奠焉且陈一言以代蒿里之恸虞殡之歌公而有知当鉴予言而来侑乎年家晩学生沈澍同弟沈上浚沈上锦率制姪沈维贤维徳维新维宁等谨以清酌庶羞之仪致祭于总督福建少司马范公之灵曰呜唿名世挺生曰忠与良遇变则忠处顺维良岳崩星殒变出非常为国为民泪雨其滂忠公世裔开国元勲家声奕叶九㦸十轮桓刘父子礼乐世敦李吴兄弟韬畧夙闻诞生我公登朝弱冠金马玉堂名髙翰苑簪笔木天凤视虎观相业趋庭箕裘早办出抚两浙徳化若神人望霓雨公泽阳春御灾捍患疲已福民载道口碑戸祝家吟爰䝉特简晋督闽中徳泽普被悉与浙同讴歌遍布白叟黄童愿公久任永茂如松夫何一旦变起不测泰山可頺白日欲匿啮齿握拳噬肯从逆遂被拘囚寒暑三易诸苦备尝和诗维百视死如饴心同铁石文山叠山义至仁全一时殉难济济多贤我弟上章命不苟延国士报公追随九泉斯风不朽懦立顽㢘澍等云间布衣地联浙治躬亲徳化乃在我世幸弟入幕登拜有地公忽乘箕仰止何自柱倾维裂哲人其亡躬虽殒矣名乃愈扬天地同久日月争光一身担荷万古纲常呜唿哀哉生为名臣羣黎徧徳殁而尽忠伦纪是植气壮山河神游八极遂有千秋何憾一息敬陈忱悃维香及巵磨镜致弔披些辞瞻仰灵帏拜而荐之为天下恸兼哭我私哀哉尚飨巡视西城监察御史色克徳浙江道监察御史胡三祝谨以刚鬛柔毛致祭于总督福建少司马范公之灵曰呜唿天地有正气必赖人以秉持扶植于其间而后能夀河岳而光日月故时平则正色立朝际艰则捐躯殉国忠良无二道也方公以勲旧裔入侍宿卫登秘阁结契两朝开府越土吏畏威而民懐徳济济乎臯䕫稷契之流亚也暨乎膺闽疆之寄变起仓猝智不暇发勇不暇决遂以区区一身拒大难而表大节夫常山断舌睢阳啮齿千古而下赫赫犹有生气人生苦不得其死死亦何患然而公之所以处此者葢极难耳当公初莅事时实营伍饬保甲明激劝慰疮痍清山海散岛衆一切经营救弊之䇿非不深且逺也假使公得耑城建牙倡明大义据搤吭拊背之势则可以不死假使公有同心僚友宻谋决策机不中泄而事获先发则可以不死假使公镇抚既久徳化既洽民心既固兵气既肃猝然有事若父母之唿子弟则亦可以不死然而公卒死者岂刼火方炎数穷阳九而公实当其厄运耶抑天特以忠孝节烈之事任之公使风天下而激后世耶闻公自遘患以后覊绁者且三载晦朔已屡迁寒暑复几更草木之荣落虫鸟之毨革且数变易于耳目间无论室家利禄之念可以展转伤心即有纤毫困辱忧惧之见一萌乎中必至纷纭回惑而不能忍自非体道笃而见义决其孰能从容就义而视死如归者哉昔者世祖章皇帝时督抚必以时巡行属郡察山川险易访民间疾苦核下吏贤不肖以故权能统摄而奸无窟薮自中丞不按部仅如郡牧守耑居一城耳猝有不测强者一发弱者莫制公遂以智深勇沉之身止与孙许同节而弗克若新建之檄各郡以靖变难伤哉痛哉余读公画壁自序未尝不推案而涕泣也今世路方清伏莽将尽公榇归京邸天子命大臣诣第哭奠撤御前金椀以酬用显公魂哀痛感过路此固圣主之激励风节乎亦足以见公之名赫赫天壤间矣公复奚憾哉余之先君子受知于太傅公而予以后起亦获侍公同朝既公建节武林余复以视鹾至素心相期惟在道义于公之殁也余何敢作儿女悲顾深服公之忠壮大节为百世师而向往九原私心又不能无恻怛也哀哉尚飨云南布政司王继文分守闗南道兴永朝谨以刚鬛柔毛致祭于总督福建少司马范公之灵曰呜唿世之言象贤济美不曰伊陟则曰望伋后先相望称勿替矣迨希文父子声施有宋视伊吕称嗣响焉不意千百年后而能绳其祖武今古辉映如我太傅文肃公为之父而有少司马螺山先生为之子也则文正公之后有忠宣文肃之后有螺山真所谓后先相望世济其美者欤然文肃公以佐命元臣削平海宇为我清正万年大一统之业戡定肤勲视希文守成承平补偏救敝不无难易忠宣忧谗畏讥虽频濒于险视螺山之百折不回九死靡渝其所处之时之势则又有大相径庭者焉呜唿必如我螺山先生始不愧为文肃公之令子矣始不愧为文正忠宣之裔孙矣真所谓后先相望世济其美者欤至螺山表表大节他日着之国史则国史生香载之家乘则家乘增美谈之乡里则乡里分荣传之天下则天下之人皆能口诵之心维之无不饮泣挥涕叹为千百世间所仅有之竒节至烈余虽欲胪列一二其又何能更仆不饰之辞侑以鸡絮公灵爽在天尚其鉴子鄙衷眷世弟洪士铭谨以刚鬛柔毛致祭于总督福建少司马范老公祖之灵曰呜唿公其可以逝耶维天有星公固星之嵗也嵗星明而万国屡丰公则隠矣地有河岳公固岳崧髙而河海宿也羣望于焉拱向江汉于焉滙宗公则頺而潜矣夫惟其降精而作配也生有自来故应昌期荷帝眷而文章遭遇动出非常作用猷为烱垂奕世是以两朝赞翊光昭史册越闽屯蹇大着经纶则公之生固所以成一代风云𢎞万方霖雨而其有生也为不偶亦惟其隠曜而頺潜也逝有所为故遭盛隆厯险阻虽境遇不齐处心惟一嵗月弥久閲操弥贞则公之逝也闗运㑹升降植万古纲常而其逝也为不朽不朽者何立徳立言立功公之徳则父子作求矣公之功则闽浙永赖矣公之言则正气长歌矣然则公虽逝未尝逝也不偶者何曰勲曰劳曰伐曰閲公之勲世奠社稷矣公之劳世司论献矣公之伐世表东海躬勤南服矣公之閲对扬四帝弼亮两朝矣矧卒以志节竟是公之逝贤于生也我闻在昔宜望归而周兴萧张用而汉炽段颜奋而唐延赵李存而宋固公又可生不可逝已呜唿公知自重其生以有为故尫赢偃息不以趋顺为敬而宻勿靖共必致其君于尧舜公惟不自爱其生以殉国故荜路蓝缕豆区釜钟以甦浙民捋荼蓄租卒瘏尽瘁以救闽弊而见危致命成仁取义不必其身为禹臯公惟不苟处其逝故虽絶文山之粒鼓常山之舌必偕节义以归全天惟欲善公之逝以长存其生故不逝公于甘露罘罳之日而逝公于雪夜淮蔡之顷不逝公于仓皇激烈之㑹而逝公于啸歌从容之后间且戚属殉难百夫景从义士同心万里归瘗壁上千言麟经并㫖浩歌四㐮风雅希声公赍此以逝亦云富矣荷我皇上郊迎有念莅祭有典䘏孤有悼辍游有诏公奉此以逝亦云荣矣呜唿公之未可逝者闗天下安危之数四方治否之机而公之皎然以逝者示千古纲常之正立万夫亷耻之防顾天下民望公如望嵗焉天下士仰公如乔岳焉天下师旅吏士山林草泽之衆望公以顺流容蓄焉公终不可以逝也而悖天道违帝命絶人纪辜民望摧士气欲尽驱山林草泽萃为已渊薮者必欲逝公而后快公亦遂杀身报国见危授命厯百折而不悔不可逝者而竟长逝而不返也呜唿痛哉尚飨清苑弟郭棻为文焚于柩前曰呜唿范二丈死矣乎初闻闽变时棻逆知公必有此一日也知公必不从贼必激烈而骂贼贼必愤恨而杀公也继闻公果不从贼果激烈而骂贼贼乃不即杀公而幽拘之棻于是哭之两日夜继闻不食六日而死又曰七日而不死棻于是哭之一日夜继又闻公之部曲将某者宻结贼巢中之不心附贼者图贼以反正谋出公于禁室其事洩遇害因及公棻于是哭之竟日继乃闻公死其害公之人害公之地与日月凿凿乎可指矣棻于是与公之诸弟哭之半日呜唿闻公凶问之早也哭何以长闻公凶问之迟也哭何以短棻之心公之知也奚至今日而缕覼以告公乃复不禁其缕覼者非第为公告也古来忠臣烈士轰轰烈烈者如颜鲁公如段太尉抗节不屈骂贼击贼以至絶脰断舌而死迄今读两公传者孰不叹以泣使公而死与等也不过与二公而三耳棻以是日以继日夜以继夜而哭苏武陷漠北吞氊囓雪备极苦辛及生还汉以特牲告诸庙千古只传使公而与武同也不过并武而两耳棻以是哭之一日夜李懐光反唐石演芬使其客从贼中诣行在告之约师来已内应客不宻而演芬死使公之部将似演芬也虽旤及公不过与演芬同惜耳棻以是竟日而哭卒乃闻公被执时渠逆不敢亲见公公对其座骂对其党骂一日一夜吻燥舌干而贼不遽加害及釱拲被体九锁郎当公仆地下喉齿间犹错错有声是不必断舌也而烈于颜不必掷笏也而愤于段被执之嵗月公少于武者十三年然武坚而公愤也武严而公贞也武念念图归而公心心矢死也愍于武矣演芬为懐光义子愤懐光负股肱之任也亦不顾心腹之託公之部将则反正也其事虽不成天地皆震动逾于演芬者数倍矣呜唿世之人读书考古遇忠孝节烈之美未尝不思效之恒千百人不足以效一人公乃以一死而兼数美真可谓孤行于天地横絶于古今者乎公葢未尝死也庸第未尝死宛然生也且逌然长生也夫人之哭哭死者耳讵曰哭生讵曰哭长生棻之对公诸弟哭之半日得无见哂于冥冥乎顷于柩至之日棻又迎而恸焉此则何也棻与公三十年肺腑之交道义之契平生久要各期有所竖立于天壤间原不欲靡靡而生泯泯而死公而今邈乎其不可追也棻宁不自愧乎愧于公宁不哭公甚愧于公所以恸哭公而今而后棻不复哭矣忽而哭之两日夜忽而哭之一日夜忽而哭之半日忽而径不哭棻岂狂人病子乎棻之心公之知也呜唿棻愧矣棻愧公矣愚表兄李之粹表弟李之华壻李维翰谨以刚鬛柔毛致祭于觐公表弟之灵曰呜唿余于表弟之抗节而死也不禁几为西州之恸也葢哭吾觐公弟则哭吾文肃公舅父也舅父抚余兄弟如子觐公则兄视余而弟畜余季今其匶将行矣余越在官守不克执绋以导广拟修诔者之词使余季告于灵幙之次呜唿笔未下而不觉泪已淫于纸也葢哭吾觐公弟则哭吾文肃公舅父也方舅父之住世也以开国元勲赐闲别第余时同伯子胄卿表兄及觐公诸昆仲侍杖履承颜色聆提命其或命之坐也则以齿葢视甥与子均也以故莺堤栁陌东墅飞觞诗社文规西园坐月虽小风雨未敢寒也舅父闻之则懽甚嗣余有四方之役舅父以丙午之嵗遽骑箕以升及余归来仅抚棺一恸而属纩之时未得一启手足一亲含殓其终天之恨与怙我者又何殊焉迨后此出彼入宦辙靡常视平日聚首之懽已有今昔之异然邮筒往来犹可以嵗时计也而孰意变故陡发骇天惨地其生死离合之痛遂至今日如是之甚哉故余哭吾觐公弟则哭吾文肃公舅父也去秋九月中旬靖藩复効革面余奉檄巡视闽驿因潜为觐公归骨计然自仙霞以抵三山其孑遗之潜伏山谷者询以故总督事则惟有挥泪满面而遗骸迄不可问然余读觐公遗稿中有所谓武夷子者遂心仪其人第势在倥偬不便推问时闽中所遗仆人妇女辈尚百有余人余痛其无依且恐多糜公帑因买舟载之归呜唿沙明水浅夜静风寒其悲悼故主也声与霜角争哀其怒诅仇人也气与丹枫偕碎维时有同逆者其舟适相上下欲就不敢欲避不能但闭窗固缆以听余痛悼之余竟不觉为之掀髯一快八月十五日余复奉有查塘之檄舟行不数十里忽心动不可支遽命返署而所谓武夷子者适在门焉亟进询之觐公之遗骸至矣余不觉失声大恸曰觐公遂至于此哉因立遣干仆偕武夷君北上比至时不四五日而家人舟亦至先是觐公被执时絶粒至八日困惫昏愦其辫髪遂为左右防视者所断觐公愤恨之情形之于词因并嵗时所剪指爪合而藏之覔便命家人收贮葢自分必死其骸骨必为敌人所毁弃而此仅存之爪髪或可归附于先人之陇也家人故废阉贼不为防舟至时爪髪亦达焉而窀穸之期遂与遗骸并厝呜唿方逆之致死力于觐公也虿毒所极亦何所不至而不意觐公之骸骨依然在也觐公之爪髪依然在也全而受全而归也贼亦如我觐公何哉虽褒忠之典不无少稽而主圣臣忠久已简在觐公亦真可无憾苐匶行有日而堂上霜慈尚有知有未知焉其知者气尽血枯方痛其子之死有余惨而不知者千筹百念还冀其子之万一归来此种苦趣其何堪耶回忆东墅飞觞西园坐月之时真同隔世此所以哭吾觐公弟则哭吾文肃公舅父也门下旧属庆都赵之鼎谨以庶羞香楮之仪敬告于觐翁范老夫子之灵曰世之言感恩者辄矢之石烂海枯世之言赴义者辄矢之陷胸洒血鼎于公殆将何如哉公之殉节封疆也如星陨天如岳頺地茫茫六合浩浩长存鼎虽欲勉事揄扬犹之乎炙日以加红浴月以加白也独是鼎始绾半通投迹越峤田荒丁散赋重粮逋民于斯际如居败屋面面皆风如负积痛节节是病吏于此时如衣败絮行荆棘中动即牵碍不可振㧞鼎欲自劾去者屡矣不谓公哀此瘅人遂及劳吏具剡者原未识面受知者并未呈身迨鼎视鹾循海再续旧游而公苌血段髯遂传㐫问六桥新柳犹欣向日之荣三竺高松如见凌霜之槩湖西漾勾留之字孤山殒处士之魂而北海云亡东平告尽徒骑传余藁驿奏留书而已呜唿痛哉鼎将何以为心哉夫𤣥冬雪虐松节弥坚黒夜风盲草心独劲公之素履固已自矢顾幕下诸生庭前臧获讵知大义或解偷生乃皆奋节捐躯见危致命是知杀身取义摧逆贼之锋立懦亷顽鼓士民之气王师南下奠定八闽念公殉节封疆爰举褒崇旷典丰碑赑屃长昭御笔之光牢醴纷罗特出上方之供公可谓生也有为死也得所矣鼎筮仕越江备员宇下念召棠之蔽芾哭也有懐歌楚些而凄凉魂兮不返呜唿痛哉鼎将何以为心哉尚飨门下士许旭谨挥涕作文昭告于总督福建少司马范公之灵曰呜唿旭之遇我公也则以辛亥之冬善伯魏子以得计善退委其事而去予时初离章句锥刀佐史之事全然未知公有所属辄以意揣或幸而中即有未中公亦不深责也三月以后予稍稍习知公辄喜然予性疎率少不拘检见贵人狂态毕出尤好酒易言公初异之后习而安不甚怪而公亦善饮见幕中人龌龊拘谨翻不乐而以予为佳公喜作诗见予诗辄爱见予行草诸书未尝不啧啧见赏以是遂莫逆于公在浙者三閲嵗复相挈入闽卒无间言者实以公爱予之深覆予之拙谅予之愚且朴而无一毫之欺公也呜唿予岂料我公之遽隔而遂不复相见乎公入闽之时闽势已坏福州兵饷缺至三月兴泉漳缺至六月不独肘腋堪忧方且脱巾虑变公当食不食当寝不寝蓄靴刀一尺置诸床头烛尽酒阑浩叹数声引以自拟予从旁黯然唏嘘不能仰视至今思之恍然如在目也自甲寅正月十一日闻滇信后衅乱将起已知事不可为公筹策已定欲暂出省城南驻兴化集四镇之师招提督海澄之旅㑹兵于莆以观省城之变檄已四发定于二月十二日起马予先出幕不知何以中格呜唿痛哉予于癸丑南行时中途患疾下血数升委顿几殆因而辞公公坚欲予入闽入闽二月予疾复发因而决辞公乃百计相诱託衡玉李君挽留婉切直至正月晦日始许予归酌酒祖行一而再再而三饮至五更犹未忍已语而泣泣而愤愤而复泣相恋执手如是始罢予于二月二日方归呜唿岂知即为永诀之日也哉公名在天下节在史册丹心汗青自当彪炳千古无待予言特以门下鮿生白头垂老受公之知纒绵隠痛无以报公更愧一时遽别不得如留山幼誉诸君相从㩦手于九京也能无临风陨涕而不能已乎谨采江芹陈簿醴为位而哭公南望岭云北瞻燕雁公其有知庶几回翔而来格乎门下布衣清苑刘可书谨以蔬果之仪致祭于总督福建少司马范公之灵曰呜唿可书何以哭公哉公以元臣令子登进士上第年未逾三十参知宻勿大政及出抚浙江诸军事皇上临轩亲遣慰勉特深下车甫期月威惠大孚凡所兴革施为无不克当上指故一时督抚大寮陛辞日每正色饬之曰尔欲作好官耶当如范某呜唿公得君矣迨晋公专制七闽命甫下诸墨吏望风解绶去藩下诸将弁故虎而翼者也皆失色相戒曰范公来我辈当自戢遂鼠伏莫敢喘息而浙民之哭送者盈途闽民之欢迎者载路呜唿公得民矣滇南干极闽逆乘机窃发报至都上震惊曰范总督死矣必不从贼乃自被难以致结缨三年犹如一日也公终身之事毕矣呜唿公之事固毕矣而可书则何以为心哉余昔落托长安如马周之在客邸地老天荒途穷日暮䝉公金勒锦鞯顾盻成饰遂与魏李诸君子同坐揖客之次公诸幼弟复问字于余余恃一日之长尽所难尽每于燕坐之暇过为知已之言而公不以我为诞也故至今盈臆之私不能自抑泪从腹落而不知悲之何从不谓公就义时而争死以从者乃在素未从游之嵇沈辈与夫臧获之细健儿之雄也余与魏李诸君子反飘然事外田横有客当解笑人矣此余二三年来所以展文肃公墓草则俨如从公卜地牛眠时也履东皐花榭则俨如从公同登逺眺时也至于松台片石久已就荒而三径之余吾庐尚在此又余之所以每渉西园辄不胜匣留弹劒床积残书之感也哭公之诗遂已盈寸然未敢出以示人也迎公之丧与公弟苏公先生久有成议然几为束装未敢就道者稽于时㑹也今许武夷负公骸以归妥厝有日余不能复有効于公矣惟为公搜缉遗文详加校订彚成全集夀之棃枣俾后之人读螺山先生稿即悉公始末然公忠孝大节光昭星汉天下文章莫大于是矣又何须此枝叶为但余小子小人也舎此再无可以申知已之感先生有灵必不以余言为枝指也宗末云威率子能洪能濬姪孙与贤谨以刚鬛柔毛致祭于觐公少司马之灵曰吾人生平所学求其为圣贤而已圣贤之道以仁义为本仁义立故为子成孝为臣成忠总期于心安理得而止孔子曰志士仁人杀身以成仁伊川程氏谓实理得之于心故捐躯陨命实见得生不重于义生不安于死则吾今日闻少司马觐公之讣而窃以圣贤之道律之不当复以生死异途哭之也当觐公之驻节八闽也慷慨激昻吾知其决策制胜早已预有成算矣迨乎纪纲乍布而海外行且归诚惜乎事出异变祸生非常山河带砺一朝反覆于时少司马计不反顾誓以身殉而岂意其受制于敌人之手哉乃拘囚三载心如铁石既不欲安其顷刻之生又不容决其一日之死怒髪裂眦痛心泣血古来守志抗节之人莫有过者幸而天心厌乱藩服归正而竟不能留不屈之身以更图其有用何其痛也夫生死大闗节决裂在一时然要之平生日用间事无大小皆欲即于义理之安然后当生死之际庶几不差所谓临大节而不可夺者其功夫得力在未有事之先耳以视少司马由学士而抚浙其良法美政皆以实心行之则其平常应事无不合乎义理之正故其死也安然受之而不疑岂非圣贤之道于少司马无间然哉迄今自浙际闽万里之内家家痛哭而予独以为死得其正无愧于为圣贤不当复以死生异途哭之矣然情不胜哀且旋复淫淫不休也渍酒以为之祭其亦含笑而受之附䟦嗟乎奚忍言及我兄哉我兄孝友性成自读中秘书洊登阁学数以体弱善病不任职先文肃趣之严力疾入署常询其每饭几何疆以能饭对然实不饭也嫡母太夫人适遘疾旦夕亲奉侍药饮衣带不解者浃句所母愈而子骨立矣其事伯兄也肩而随有问则起立而对出告反面一如所以事先文肃者而视诸季也提㩦笃诲甘苦与共先意而曲体之疾痛疴痒相闗如一身也由今以思我兄诚天地之完人矣哉至于天资敏妙十行并下自具慧根又不系好学之不倦也不幸而不获事兄以终老亦何幸而得厠身我兄之弟以窃名当世哉兄之大名成矣大节立矣三不朽着矣国有史家有乘天下万世有清议复奚言祇揭其一二大端为世所不及知者以志爱慕效法于勿衰云弟抆泪顿首谨䟦于滇云制署范忠贞集巻十