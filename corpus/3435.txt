九天应元雷声普化天尊玉枢宝经正统道藏三家本一卷洞真部本文类九天应元雷声普化天尊玉枢寳经盈九尔时九天应元雷声普化天尊在玉清天中与十方诸天帝君会于玉虚九光之殿鬰萧弥罗之馆紫极曲宻之房阅太幽碧瑶之笈考洞微明晨之书交头接耳细议重玄诸多陪臣左右踧踖天尊宴坐朗诵洞章诸天帝君长吟歩虚綵女仙姝散花旋绕复相引领游戏翠宫羣仙导前先节后钺龙旂鸾辂飘飖太空并集于玉梵七寳层台时有雷师皓翁于仙衆中越班而出面天尊前頫顖作礼勃变长跪上白天尊言天尊大慈天尊大圣爲羣生父爲万灵师今者诸天咸此良觌适见天尊阅寳笈考琼书于中祕赜不可缕计唯有玉霄一府所统三十六天内院中司东西华台玄馆妙阁四府六院及诸有司各分曹局所以总司五雷天临三界者也天尊至皇心亲庶政此等小兆以何因縁得以趋服愿告欲闻天尊言雷师皓翁尔等仙卿储勲夙世累行昨生故得玉府登庸琼宫简録今兹勲行视夙昨多尔其悉力雷司委心火部日复日岁复岁勲崇行着性霁神融克证高眞即阶妙道惟是雷部鬼神昼劳夕役动有捶楚大则考戮屑云雕雪无有巳时檄龙命鸦此息彼作彼所因故尔其耳焉雷师皓翁及诸天诸仙耸耳而黙天尊所坐九凤丹霞之扆手举金光明之如意琅风清微绮云郁丽天尊寂然良久天尊言吾昔于千五百劫以先心缝此道遂位上眞意酿此功遂权大化尝于大罗元始天尊前以清净心发广大愿愿于未来世一切衆生天龙鬼神一称吾名悉使超涣如所否者吾当以身身之尔等洗心爲尔宣说天尊言尔诸天人欲闻至道至道深窈不在其他尔旣欲闻无闻者是无闻有见即是眞道闻见亦泯惟尔而巳尔尚非有何况于道不闻而闻何道可谈天尊言道者以诚而入以黙而守以柔而用用诚似愚用黙似讷用柔似拙夫如是则可与忘形可与忘我可与忘忘入道者知止守道者知谨用道者知微能知微则慧光生能知谨则圣智全能知止则泰定安泰定安则圣智全圣智全则慧光生慧光生则与道爲一是名眞忘惟其忘而不忘忘无可忘无可忘者即是至道道在天地天地不知有情无情惟一无二天尊言吾今于世何以利生爲诸天人演此妙寳得悟之者俾跻仙阼学道之士信有气数夫风土不同则禀受自异故谓之气智愚不同则清浊自异故谓之数数系乎命气系乎天气数所囿天命所梏不得眞道愚可以智浊可以清惟命俾之愚昏昏浊冥冥亦风土禀受之移之天地神其机使人不知则曰自然使知其不知则亦曰自然自然之妙虽妙于知而所以妙则自乎不知然于道则未始有以愚之浊之诸天闻巳四衆咸恱天尊言吾今所说即是玉枢寳经若未来世有诸衆生得闻吾名但冥心黙想作是念言九天应元雷声普化天尊或一声或五七声或千百声吾即化形十方运心三界使称名者咸得如意十方三界诸天诸地日月星辰山河草木飞走蠢动若有知若无知天龙鬼神闻诸衆生一称吾名如有不顺者馘首刳心化爲微尘天尊言吾是九天贞明大圣每月初六及旬中辛日监观万天浮游三界若或有人欲学道欲希仙欲逭九玄欲释三灾当命正一道士或自同亲友于楼观于家庭于里社釂水馈花课诵此经或一过三五过乃至数十百过即得神清气爽心广体胖凡所希求悉应其感天尊言身中九灵何不召之一曰天生二曰无英三曰玄珠四曰正中五曰子丹六曰回回七曰丹元八曰太渊九曰灵童召之则吉身中三精何不唿之一曰台光二曰爽灵三曰幽精唿之则庆五心烦懑六脉抢攘四肢失宁百节告急宜诵此经天尊言若或有人五行竒蹇九曜嵚巇年逢刑冲运值尅战孤辰寡宿羊刄劔锋劫煞亡神鬼门絇绞禄遭破败马落空亡动用凶危行藏坎𡒄即诵此经上请天官解天戹地官解地戹水官解水戹五帝解五方戹四圣解四时戹南辰解本命戹北斗解一切戹天尊言沈痾伏枕痼疾压身积时弗瘳求医罔效五神无主四大不收或是五帝三官之前泰山五道之前日月星辰之前山林草木之前灵坛古迹之前城隍社庙之前里巷井灶之前寺观塔楼之前或地府三十六狱冥官七十二司有诸冤枉致此牵缠或盟诅呪誓之所招或债垜负偿之所致三世结衅累劫兴仇埒其咎尤厍其执对皆当首谢即诵此经天尊言天官符地官符年月日时各有官符方隅向背各有官符大则官符小则口舌是有赤口白舌之神以主之凡诸动作兴举出入起居不知避忌如遇官符口舌则使人击聒晓夜煎煼多招唇吻面是背非动致口牙盟神诅佛始于谤讟终于诟诋由是狱讼生焉刑宪存焉若欲脱之即诵此经遂得口舌潜消官符永息天尊言土皇九垒其司千二百神土矦土伯土公土母土子土孙土家眷属若太岁若将军若鹤神若太白若九良若劔锋若雌雄若金神若火血若身黄若撞命若三煞若七煞若黄旛豹尾若飞廉刀碪如是等土家神煞若人兴修卜筑一或犯之即致病患以迄丧亡才诵此经则万神皆起天无忌地无忌隂阳无忌百无禁忌天尊言世人夫妇其于婚合或犯咸池或犯天狗三刑六害隔角交加孤隂寡阳天罗地网艰于嗣息多是孤独若欲求男即诵此经当有九天监生大神招神摄风遂生贤子于其生产之时太乙在门司命在庭或有冤愆或有鬼魅或有禁忌或有凶戹致令难产请诵此经即得九天衞房圣母黙与抱送故能临盆有庆坐草无虞凡有婴孩在于襁褓爲栴檀神王座下一十五种鬼加诸恼害因多惊癎宜诵此经天尊言若人居止鸟䑕送妖蛇虫嫁孽抛砖掷瓦惊鸡弄狗邀求祭祀以至影胁梦逼及于姦盗而敢据其所居以爲巢宂遂使生人被惑庭戸不清夜啸于梁昼瞰其室牛马犬豕亦遭瘟疫祸连骨肉灾及孶生淫祠妖社党芘神姦弔客频仍丧车曡出若诵此经即使鬼精灭爽人物咸宁天尊言九天雷公将军五方雷公将军八方云雷将军五方蛮雷使者雷部总兵使者莫赚判官发号施令疾如风火有庙可伐有坛可击有妖可除有祟可遣季世末法多诸巫觋邪法流行隂肆魇祷是故上清乃有天延禁鬼録姦之庭帝由束妖考邪之房能诵此经其应如响天尊言天瘟地瘟二十五瘟天蛊地蛊二十四蛊天瘵地瘵三十六瘵能诵此经即使瘟㾮清净蛊毒消除劳瘵平复亦有其由或者先亡复连或者伏尸故气或者塜讼墓注或者死魂染惹或者尸气感招凡此鬼神或悲思或恚恨牵连执证并縁注射乗隙伺间乃得其便故此经者上通三天下彻九泉可以追荐魂爽超度祖玄太上遣素车白马大将军以监之天尊言若或有人治装逺行贼盗骋姦五兵加害陆行则虎狼魈蜮磨其牙水行则蛟龙鼋鼍张其頥或滩濑有幽枉之魂或风涛有劫数之会前亡后化捉生代死能于此经归命投诚故得水陆平康行藏协吉天尊言亢阳爲虐雨泽愆期稽颡此经应时甘澍积隂爲厉雨水浸淫稽颡此经应时朗霁祝融扇祸飞火民居赤䑕游城惊爇黎庶此经可以禳之海若失经鱼鼈妄行洪水稽天民生蛰溺此经可以止之天尊言世人欲免三灾九横之戹即于静夜稽首北辰北辰之上上有三台其星并躔形如双目疉爲三级以覆斗魁是名天阶若人见之生前无刑囚之忧身后不沦没之苦斗中复有尊帝二星大如车轮若人见之留形住世长生神仙归命此经投心北极即有冥感斗爲天枢中有天罡在内则爲廉贞在外则爲破军雷城十二门并随天罡之所指罡星指丑其身在未所指者吉所在者凶余位皆然若人见之寿可千岁天尊言世衰道微人无德行不忠君王不孝父母不敬师长不友兄弟不诚夫妇不义朋友不畏天地不惧神明不礼三光不重五谷身三口四大秤小斗杀生害命人百巳千姦私邪淫妖巫叛逆从微至着三官鼓笔太乙移文即付五雷斩勘之司先斩其神后勘其形斩神诛魂使之颠倒人所鄙贱人所嫌害人所怨恶以至勘形震尸使之崩裂驱其卷水役其驱车月覈旬校复有考掠一闻此经其罪即灭若或有人爲雷所嗔其尸不举水火不受即称九天应元雷声普化天尊作是念言万神稽首咸听吾命天尊言此经功德不可思议徃昔劫中神霄玉清眞王长生大帝所曾宣说至士授经皆当剸金置币盟天以传雷师皓翁长跪拜兴重白天尊言是经在处当令土地司命随所守护雷部按临以时稽审若人家有此经至诚安奉即得祥烟满庭庆云䕃轩祸乱不萌吉福来萃于其亡殁不经地狱所以者何死即徃生生归善道承天尊力有此灵通出入起居佩带此经衆人所钦鬼神所畏遇诸险难一心称名九天应元雷声普化天尊悉得解脱于是雷师皓翁对天尊前而说偈曰无上玉清王统天三十六九天普化君化形十方界披发骑麒麟赤脚蹑层氷手把九天炁啸风鞭雷霆能以智慧力摄伏诸魔精济度长夜魂利益于衆生如彼银河水千眼千月轮誓于未来世永飏天尊教时雷师皓翁说是偈巳天尊言此经传世世人未知吾今所治九天应元府府有九天雷门使者以紏録典者廉访兴者佐之复有四司一曰掠剩司二曰积逮司三曰幽枉司四曰报应司各有大夫以掌其事吾之所理卿师使相咸賛元化天尊说是经毕玉梵七寳层台天花缤纷琼香缭绕十方诸天帝君咸称善哉天龙鬼神雷部官衆三界万灵皆大欢喜信受奉行唵吽咤唎𡄳嚩啰九天应元雷声普化天尊玉枢寳经