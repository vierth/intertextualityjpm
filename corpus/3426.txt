大洞玉经正统道藏三家本二卷洞真部本文类大洞玉经日一秉简当心临目叩齿存室内紫云之炁徧满来冠兆身金童玉女侍经左右三光寳芝洞焕室内叩齿微祝曰天朗气清三光洞明金房玉室五芝寳生玄炁紫盖来暎我身仙童玉女爲我致灵九帝齐景三元同軿上乗紫盏升入帝庭开经玄藴呪微微玄景门焕朗彻空同至道由静黙当见三素宫大道于此成骖景策云龙左右侍经眞玉女及玉童身济不死津解罗顺灵风七祖反胎生世爲神仙宗叩齿冥目俯心祝曰粪土小兆男臣某今有微言上启玉清琼元君髙圣万眞太上道君中央黄老元素道君上清总仙大司马长生法师主三天君栢成上眞降授大洞眞经经师上眞圣母紫微元君王夫人降授回风大混合师上眞圣母中侯元君王夫人上清九微太眞玉保王金阙上相大司命髙晨师东海王青华小童君上清太无东霞搏桑丹林大帝上道君祖师南极紫眞上清道主玉晨圣后金阙上保东华道君金阙大夫上清仙使臣今入室诵咏上清大洞眞经三十九章愿晨晖焕发暎照臣身脏府荣华灾祸消散七祖返胎同驾云舆闭目存帝一尊君如婴儿长四寸居鼻下人中皮内主集百神坐五色云中存帝一尊君空玄中其口正对兆口听诵玉经大洞震灵符文符文用黄素爲地以朱书内黒书郭行则佩坐卧拜就以爲褥制伏万魔全神定志大洞照辟符文符用贵重之物两面刻文囊用锦外用黄罗爲之遇行事佩之六天魔王三天禁君不敢阻遏也诵经内诀身坐震灵符带照辟符静思身在三台北斗中毕叩齿三十九通然后诵隠书入本经大洞神慧隠书玄景散天湄清漠薄云回妙炁焕三晨丹霞䁐紫微诸天书灵彩流霄何霏霏神灯朗长庚离罗吐明晖四岭帯髙云玄精廕八垂三素启髙虚兰阙披重扉金墉暎玉清灵秀表天畿风生八㑹宫勐兽骋云驰纷纷三洞府眞人互参差上有千景精㝠徳髙巍巍太一务猷收执命握神麾正一履昌灵摄召万神归公子翼寂辕洞阳衞玄机明初合道康龙舆正徘徊七景恊神王飈轮万杪阶体矫玄津上飞歩絶岭梯披景入神丘璀璨振羽衣㝠摅交云㑹飞景承神通青峯无毫苍𦂶合生絶空金华带灵轩翼翼髙仙翁万辔乗虚散蓊蔼玄上窻中生合景君九帝昌上皇明轮暎黄宁羽珠耀玄阳天精元素炁中五号养光结朗始生神九眞合成双妙景启㝠数顺感标神踪泥九洞元光运珠正绛宫元阳部命门三神携紫童拘制招上归夹阙侍明窻翳蔚对启明圎华焕三冲方盈引接生反老回婴蒙颷粲丽九天緑辕遶丹房萧萧缠霭表曲降寝华堂游宴盻万变归㑹神霄王仙道乐子生鬼道乐子凶但闻贵生道不闻鬼道隆瑶歌参天炁贵生元正章神慧命朱兵五帝符寒郷仗旛摄万魔琼文检北酆体解自然道妖灭非尔功汎景鼓长扇含灵庆霄峯俯盻四谢飞天劫永难终妙中生眞景回辇若迟迟意合存㝠感携提髙上竒翔翅期妙㑹洞观谁与齐啸叱咄嗟顷倐忽历九围摄炁反交初併景幽玄栖三素者三素老君也务猷收太一名履昌灵玉帝君字也公子无英公子也洞阳君右白元神名也理明初中央司命丈人名也孩道康命桃康名也合景君胆中八眞名也九帝昌上皇泥丸九眞名也明轮肝中四眞名也黄宁精血三眞名也羽珠胃管二眞名也玄阳左肾七眞名也天精心中一眞名也元素无英公子名也养光子脾神名也调元君泥九君名也运珠心巾丹元君名也元阳昌命门下元元王君名也紫童太微小童名也拘制九元眞男名也上归皇一䰟女名也翳蔚紫素左元君名也启明白素右元君名也圎华月神名也方盈月中桃君名也接生日中司命名也神慧心神名五帝肾神名也大洞太微玉符服符微祝曰太微小童君名干景精字㑹元子一名三𥘞交一名对帝眞常鎭舌根之下血液之府太微乃兆初地修行之身小童即童子对帝眞即同参知识之义玉清眞王呪曰天寳大隠生明梁玄上炁爲我塞下戸受生牢关外益元羽童君列于緑室轩七祖得解结随风离根源配天升迁基洞违变八玄太隠生人之心也明梁者人之鼻息益元羽童鼻之神也緑室乃人中也又呪曰元炁自本生五涂承灵出雌雄寄神化森罗邃幽蔚玉音响太和万唱元中发仙庭回九转百混同得一易有含虚中俱入帝㑹室雌雄乃大洞雌一雄一之君易有九天西北门名帝㑹堂室之名大洞玉经正统道藏三家本二卷洞真部本文类大洞玉经卷上髙上虚皇君道经第一髙上洞玄元生九天炁祖太无宗风胤玄玄曽散絶四清抚闲帝一上景连衆摄烟长契一运七世投间託灵属命反华自然泯邈流虚六曜浮迁凌梵衔晖西华彰安仙编帝简尽得解源胎田邃路世发玉兰灵光八曜混生万神髙上玉皇之炁在人身爲明梁之炁下应人之鼻中盖以人受胎结形先始生鼻鼻祖之义取于此宗风乃祖炁之异名生生化化玄之又玄玄孙之义取于此曾亲结散者谓人身乃祖亲之委蜕隐显中有自然感召之机结散乃得大解脱也帝一上景者乃眞一不二法门最上乗之妙道也连衆摄烟者连贯衆炁摄聚灵烟取肺爲五脏华盖明梁祖炁系乎鼻六曜谓南斗六矅炁浮南炎爲兆化形易貌也凌梵玉帝君名逄凌梵彰安肺神白帝名彰安幸字西华胎田谓结胎仙于丹田也八曜八景也大洞太一玉符服符微呪曰太一尊神名务猷收字归㑹昌一名解萌一名寄频常枕我玉枕之下泥丸之后户脑后枕骨眉间却入三寸爲丹田即泥丸宫泥丸后戸正在玉枕之下督脉所入处上皇玉虚君道经第二玉虚顺玄归天晨金霄游朗朗生帝景歘生宴玉洲左摄始童神右命起常扶明眞焕九霄三日暎玄敷千景併三𥘞内有幽寥无今我得长生千劫始一周黄箓保徳仭披锦入神丘太一务命根公子命灵旛十回度初心得入大信根玉虑之天乃干阳也顺者以人得一炁之正故顺生非若草木逆生禽兽横生也玄归子太一精䰟之名又泥丸之灵根也天晨者雌一君之名金霄者雄一君之名游乃逍遥也朗朗者日月之华帝景者雌一所居之景也歘生者风之名玉洲者雄一所居之景也始童神黄庭元王名也起常扶泥丸帝卿之名也明眞者九天台名也干景併三衿谓大微小童君一名千景精一名三衿交幽寥无者帝皇太一君之字也徳仭者九天台名也神丘者帝一之灵穴也公子无英公子也大洞皇上玉符服符微祝曰皇上玉帝君名逢凌梵字履昌灵一名七灵一名神丈人常鎭我两眉之间紫戸之外眉间却入一寸爲明堂左方一寸爲青房右方一寸爲紫户皇上玉帝君道经第三帝有玄上旙制命九天阶七觉乗妙道欢熈神风回颷灿北停华紫英唱东隈琳和九霄外玉符微太微三素生泥丸发矅金灵晖老君牢张上守卫死节机十善生玄中度死而熈熈玄上旛一名反华旙玉帝招眞致灵之号今也北停华者北方有留春仙苑号曰停华也东隈者东极青华之天也九霄者神霄琅霄紫霄青霄碧霄绛霄景霄太霄玉霄也三素者三素老君也金灵晖金丹之神光也牢张上三素老君名也死节机死户也七觉火之数也大洞无英玉符服符微呪曰左元英公子名玄无叔字合符子一名元素君一名神公子常鎭我左腋之下肝之后戸在背去嵴骨左三寸与前左乳相对左臂甲骨之下上皇先生紫宸君道经第四太㝠絶九玄洞景寄神通玉帝乗朱霄緑霞焕金墉上馆云珠内仰接无仭峯灵关太漠下霭沫镜中空㝠光混离子玄上叔火王玮寂髙同生无极保谷童圎涂无凝滞𦂶合有九重南拔七祖根西解累叶凶体矫万津波神生摄十方火归反胎辕三合乗天龙寄者不着相也朱霄者朱陵之天也金墉者九天馆名云珠者九天庭名谓金墉馆在云珠庭内也太漠指地戸也霭即露电沫即泡影谓俯盻世尘如霭沫也冥光者左肾七眞之字混离子血中赤炁君名也玄上叔谓元英公子名也玮寂者心君内名髙同生上玄元父君名也无极者胞中黄炁君之字保谷童子结中元君精䰟之名也绮合者九天台名也南指南昌上宫也根乃胎根胞树西指西王母之都也叶乃玄叶孙枝万津波在𦂶合台下乆归者流金火铃之神使火假上果也返心干者回度胎仙之车于路絶道断之际也大洞白元玉符服符微呪曰右白元尊神名洞阳宫蔚灵标字玄夷絶一名朱精一名启成常鎭我右腋之下肺之后戸在背去嵴骨右三寸与前乳相对右臂甲骨之下太微天帝君道经第五太微天帝君八浮入云营神宗理灵襟龙山秀玉京金房欎明霞九户朗髙琼黄庭渉北元元父左回明朱精启明师幽寥登上清四玄秉元禁长保五帝城八俘者风之名也神宗者中央司命君名也龙山者玉清天中台名也明霞者九天宫名髙琼者九天室名谓九窍之戸通明于髙琼之室也北元者黄庭之幽阙也左回明上玄元父君字也朱精者白元尊神名也启明者白素右元君名也幽寥者太一君字也四玄者四象也四圣也四体之神也五帝城指五脏也大洞司命玉符服符微呪曰中央司命丈人君名理明初字玄度卿一名神宗一名灵华常鎭我绛宫心房之中四孔之户心有七窍神名丕曰法垣曰朱霄曰丹皇运珠曰神慧曰洞源洞明三元紫精君道经第六紫精太无中三元上景衢秀朗寳太混眇眇扇帝敷伯史启三素帝灵登玉虚庆炁育五云司命神明初十华妙行仙制魔羽明车上景者日宫也秀朗者九天台名也帝敷者帝座也伯史原黄庭元王名也三素者三素老君也帝灵者帝一之名也神明初中央司命君名也十华者十极之天也羽明车名也大洞桃康玉符服符微祝曰命门桃康君名孩道康字合精延一名命门一名胞根常鎭我脐中之关命门之外在脐下三寸其形方圆一寸男藏精女藏胎下丹田也眞阳元老玄一君道经第七眞阳帝賔老受事会玉皇灭魔除秽水百司诣绛宫逸宅丹玄内五炁结十方七转司命至三回召仙翁太山主鬼者急校三官中十徳初成基同飞七觉充眞阳者上清天中舘名也帝賔左仙仲成子名也秽水者尸秽之水也绛宫谓心也𨓜宅者眞炁之明堂也丹玄即泥丸之宫七转者念头也一念才动七窍俱通谓举念而司命至也主鬼者岳神也大洞天戸玉符服符微祝曰泥丸上一天帝君名赤子玄凝天字三元光一名伯无上一名伯史原常镇泥丸之中九孔之户即上丹田内有九宫四雌五雄各方一寸其形内圆虚中红而茔乃神之所居其后戸有两脉贯于嵴骨之端上元太素三元君道经第八太素三华炁晨灯广灵堂玉賔表玄籍守命孩道康回风散万魔金符召广郷辅衞地户内保此长生王转入十仙门八景齐洞阳三华者三华聚顶也神灯者灵光也玉賔者三元君所居馆名也孩道康命门桃康君名也召广郷召登广漠之郷也地戸者隂魔之门辅卫即封形闭债背土凌空之事洞阳者白元尊神名也大洞丹皇玉符服符微祝曰绛宫中一丹元君名皇神运珠字子南丹一名生上伯一名史云拘常鎭我顶中央大椎骨首戸之下人眷骨有二十四椎上第一椎是也上清紫精三素君道经第九紫精毓华林长明太无外玉房生寳云九扇胞胎内帝賔奉五符三元回紫盖仓玉斌来生卫此长夜会五灵度符籍九统合九元三玄出太清紫阳发万玄玄精育九灵元父结胎仙紫精者天中之树叶似竹而赤花似镜而明实似李而无核食其叶则辟饥花则不死实则飞仙名毓华之林九扇者九重之门乃帝一胎尊所居之处帝賔者左仙仲成子之名也三元者上元泥丸中元绛宫下元命门也紫盖者黄庭门名仓玉斌来生者节中黑炁君名斌来生字仓玉也长夜者节中黒炁所会之名也五灵者五老君也三玄者道之三眞也紫阳者官名玄精者胆中八眞名九灵者天之九䰟也大洞黄庭玉符服符微祝曰命门下一黄庭元王名始明精字元阳昌一名始童神一名藏明初一名婴儿胎一名史伯原常鎭我两完间车轴之下户嵴骨下第二十四椎是也与尾间笄两腿臂骨相连缀耳运动载身若车之有轴也腰胯当中是也青灵安阳元君道经第十青灵扇八炁鼔轮三华城披此胞胎结七祖受福生宿对灭五道长守帝一营披者脱体之义五道即五苦灭之者生神章云五难縁理去是也大洞九眞玉符服符微祝曰泥丸九眞名帝眞上皇字帝先灵一名元宗当鎭我口之四际想自顶上是也口神一名清浄和皇清洞眞大道君道经第十一公子执五符太一居紫房三合地戸下㧞命玉帝宫少女郁墨子卫兆七炁窻拘制盛血液盈满五藏充十眞登黄房帝子化金仙白玉飞符招引升龙台天公子者无英公子也五符者五文眞符也三合者皇清元君女之髙仙洞眞眞人男之髙仙即雌一雄一之异名二眞与太一合化于广漠之境故曰三合地戸即坤宫也郁墨子皇一䰟女之内名也炁者七情也一曰七窍未祥孰是拘制者九元眞男名也十眞者妙行十全位登太上黄房也龙台五宫名也大洞八眞玉符服符微祝曰胆中八眞名合景君字北台一名玄精常鎭我背中骨节之府一名威明上一椎丹皇君守之下第一椎黄庭王守之上七节玄阳七眞守之中七节玄隂七眞守之下七节胆中八神守之髙上太素君道经第十二髙上宴紫霄五老辅玉根太素拂眇景合符帝一前白帝号蔚将回金太霞郷度我死戸下㧞出三涂梁十通由斯生妙行由此圎洞明光景中帝一眞玄玄玉根者天中之山名或以爲人之鼻也眇景者日名白帝浩蔚将者白帝运浩景之炁于蔚将之宫也十通者谓十眞事毕妙澄十通自一至十皆天地之数此道通天地之外隂阳莫能拘辠福莫能报超出天地定数故曰十通大洞左七眞玉符服符微祝曰左肾间七眞名玄阳君字冥光一名元生一名玄冥一名五帝常鎭我背骨尽际地戸之下皇上四老道中君道经第十三皇上超无景轮转九曜生徊风混帝心八炁运常宁广霞参神天五帝散日精液溢玄中漠血凝五华平体寳圎珠暎流曜莹兆形号爲寿逸阜亦曰澄潧渟俱济三恶关启籍登太冥令我保仙眞七世披緑青解祸冥途中超福晨上灵度世登玉卿累祖返胎婴洞观无碍空始通生圆明骊珠贯方曈内外洞照清九曜者日名又云眼爲日轮也广霞者玉清山名五华者五脏也寿逸阜九天山名号延寿之国三恶关鬼关也緑青者服青华之炁登玉卿位登玉府上卿也圎明者日月也三乐深五达门者九天祝言皇上君内名也或释之曰法轮回道上生大洞右七眞玉符服符微祝曰右肾间七眞名玄隂君字太眞一名上生常鎭我背下骨玉阙之戸玉晨太上大道君道经第十四玉晨九天司太上大道君常保景化内九回镜上清解带玉暎室乗素入四明携提日中王併羽玉晨灵太一召天魔帝君致万精㧞过死积炁越度仙皇庭帝立三关上八风舞神兵左挹福醴液右提庆元缾洞微无障玄梵通明灵生贯颡闻十方豁落一切声景化者三景道化也九回者金丹九转也镜上清者以大微小童驾羽明之车上朝元始如求镜裹之形也四明者玉帝南门之名也左挹右提者谓左耳斟右肾之水右耳酌左肾之水梵通明灵者妙通大梵聦明达灵也贯颡闻十方者灵音贯颡流响云营也大洞六眞玉符服符微祝曰肺中六眞名上元素玉君字梁南中童常鎭我颈外十二间梁之中十二间梁肺简两邉也盖颈两条各有六条大筋存法一神守二梁也太清大道君道经第十五太清浮絶空三天寳神符日中关五晖青帝圎常无捧籍登太明受箓金华楼五脏植玉根䰟𩲸一凝和洞空清净玄炁通生清明定和妙明觉玄息自长生浮絶空太清山名应鼻爲中岳大明者日宫名也金华楼太清楼名玉根鼻神名也玄息者象龟引炁以耳不以鼻是爲玄息大洞五眞玉符服符祝曰脾中五眞名养光君字太仓子一名羽台子常鎭我喉内极根之戸上有横文中黄之正印极根乃重楼十二环之左右各有一戸正与炁颡之左右密相连炁颡名三思台太极大道君道经第十六太极元景王三天摄神仙紫素翳鬰仭安来上华京㧞出五苦界返胎七元庭九玄解重结累祖落冤名徘徊秀华下俯仰邀五灵兆身升玉堂五神回孩婴俱济太漠外养素朝圎明洞虚清净和华通引玄冥舐练五芽味含善吐长生翳鬰仭者紫素左元君名华京乃元君所都之处秀华者天中之山名也圎明者日之名也清净和者口爲太和之官玄冥者肾神名舌下爲华池内有二窍下通肾水谓华舌妙通玉华也徊圆明神罗初者九天祝言元景君内名也或䆁之曰晖履安固止身大洞四眞玉符祝曰肝中四眞名青明君字明轮童子常鎭我胃管之戸膏膜之下五脏唯心肺居膈上今存神在胃口之外胃管之戸乃咽食物处膏膜即膏肓之膜皇初紫元灵元君道经第十七皇初紫元中晖光郁霄清三天焕九景离合亿万生披朱巾緑霞上徊寒童灵㧞出五苦毒超身过始青白素起萧仭金门卫朱兵七祖积尸结一化百散倾受福东霞室返胎朱火庭洞神清净妙力通自冲明净眞手握斗足蹑九元星挥执天地关精神生命根九景者九日并出也寒童灵九天山名启明萧仭白素右元君名也九元星者九灵之罡也天地关手爲天关足爲地关发迁合光运长者九天祝言大洞三眞玉符祝曰精血三眞名元生君字黄宁子玄常鎭我鼻两孔之下源鼻准顕内名玄达之戸俗云鼻尖无英中眞上老道经第十八无英眞上玄玄元素炁鬰寄频携运珠混化启明日正一左右仙长挟林虚阙兆有五符籍合仙得眞契䰟生太无中𩲸亦五道㑹世世解死结七祖无住滞神风吹胞树根叶巳断絶胎中衆鬼殃五符开地结长爲神眞王应仙续万世洞眞清净身道通自然质眞应化现相不动住黄室应化无方在骨肉金玉实静眞明正道至老长不易素炁鬰谓音黄白三色也寄频者太一名也混化者泥丸君内名也启明者白素元君名也左仙名仲成子右仙名曲文子林虚者中央玄一老子名谓长挟精炁于林虚之玄关五道者天中之宫名也五符开地结者除去隂魔必仗五符而散地结也黄室者黄庭也大洞二眞玉符祝曰胃管二眞名坚玉君字凝羽珠常鎭我太仓之府五肠之口胃爲太仓是传𨓜达于五肠之口口乃胃之下窍心肺相接处谓之五攅头即胃口纳食处中央黄老君道经第十九中央黄老君圆华玉寿灵太张上玉门仗云三仭明赤景翳逸寥携提太一眞帝女抱定陵吟咏玉清文五符编紫房玉籍标圆庭七祖返胎仙灭絶三途生流风断血滞玄叶得黄宁洞玄清净元元命灵通成性命宗本坚孝道成明王生根得太和无爲登上清黄素中元君名圆华黄仭字太张上天中山名玉寿灵太一眞者太一胎尊也抱定陵皇一之䰟女内名也玄叶即玄孙也精血三眞名黄宁子玄孝道成明王者谓孝感于天于日中爲孝道明王于月中爲孝道仙王斗中爲孝悌王也生根者性命之宗本也大洞一眞玉符祝曰心中一眞名天精液君字飞生上英常鎭我胷中四极之口胷前两乳之上正中央自心坎鸠尾骨度上四寸乃神所居青精上眞内景君道经第二十青精上华炁太微玄景童神化玉室内飞羽逸紫空曰爲三𥘞交奉符登帝墉开关把金节闭户叩琼钟灭魔三鄷野招灵上清宫明出穷隂间入精六合房回老变皓形还白飬婴蒙洞元清净光津海具神通咽液生万神神水华池融涌身灌而润往来无有穷通生道之源天根常茂丰青精之天上华之室中有返香之烟其炁迎风三千里犹彻闻也玄景童此小童君之号三𥘞交太微童君名也帝墉者玉帝金墉之馆也开关者应人之鼻谓调鼻息以节约肺金之炁琼钟者叩齿集神如叩大寳钟也六合者明堂也大洞九元玉符祝曰九元眞男名拘制字三阳常鎭我左耳之下伏晨之戸在左耳垂下二指面许向后分是也大洞玉经卷上大洞玉经正统道藏三家本二卷洞真部本文类太洞玉经卷下日二太阳九炁玉贤元君道经第二十一太阳化三晨紫軿微玄下元君保谷童守胃塞地戸金符焕北华玉契披七祖帝眞灌上生断我三涂苦洞明清静光帝心太玄通宿命过去智根本元由中未来及他心一切无碍融洞源与洞明道由通生玉晨宫名微玄日神名保谷童子元君精䰟名也北华亭名洞源洞明者言此心乃大洞之灵源大洞之神明也大洞皇一玉符祝曰皇一䰟女名上归字帝子一名郁墨子一名抱定陵常鎭我右耳之下伏晨之戸在右耳垂下二指面许向后一分九素金华景元君道经第二十二太初九素炁炁出华景中法坦舞仙旗逡廵五老翁夫人名启珠执籍归紫房父宁在回明混合太微童洞清冥冥慧大量玄玄同根尘悉消灭有无皆虚空妙行眞一全名大心神通道备登玉清位爲圣仙公华景者宫名启珠流泪池水神名也父宁在帝一名也左廻明上玄元父君字也根尘消灭谓具道眼圣耳玄鼻华舌眞身帝心也大洞紫景玉符祝曰紫素左元君名翳鬰无仭字安来上常鎭我头面之境上部八景齿神髪神皮肤神目神顶髓神耳神鼻神舌神九皇上眞司命君道经第二十三元始授太玄苍胡颉寳珠檀炽钧音妙希声彻太虚九皇上眞炁四司太仙王飞霞散天日凝焕六合房上清朝玉虚乗景晨晖中三神号发纽捧籍启虚皇𨓜録登紫清金符刻羽宫顶玄苍胡颉弘济登普光运度玄中人咽味生五方结集成胎仙丹母金眞阳主伴合元范大易生玄郷苍胡颉寳珠名大仙王司命君之位号统领四司六合房乃明堂之房也晨晖宫名发纽者血中之神名羽宫水神所居之处普光者大洞殿名金眞阳者干父也谓干父坤母结成胎仙元范者所谓檀炽钧也掌堂庭元眇灵者九天祝言大洞黄素玉符祝曰黄素中元君名圆华黄仭字大张生常鎭我胷腹之境天皇上眞玉华三元君道经第二十四天皇上眞炁三元乗神徊法坦兴朱霄帝昌启玉扉㧞尸命门内解结桃康阶歛神保五福越转入太微单入而双修一曲水天衢海日自东生元命生太初天皇上眞者玉华仙女之母也神徊者车名也法坦心神名朱霄心神宫帝昌上皇泥丸九眞内名寳阁之戸名玉扉单入而双修者谓天一生水便对地二生火性命双修之义也天衢乃西北天门之路也大洞白素玉符祝曰白素右元君名启明萧仭字金门上常鎭我下关之境下丹田在脐下三寸其形方圆一寸男子藏精女子藏胎之所地关足名太一上元禁君道经第二十五太上上元君日中司命童焕然神光明披霞升帝墉列坐震灵席混合五日房白炁育尚生青君按延昌左携精上门右抱合和英我生日月华友賔赤炁王八景照泥丸朗照洞房中婴儿爲赤子混离生玉容五道秀金华位爲上清公七祖断玄滞身得乗神风徘徊三清上和乐返婴童太始三炁周眞文肇生明司命童号赤炁王内名将军梁爲日中上神帝墉者玉帝金墉馆也震灵席者震灵符文可拜可坐卧也延昌者结中青炁君名也精上门者节中黒炁君名也赤子玄凝天泥丸上一天帝名也混离子血中赤炁君名也五道宫名金华山名大洞日中玉符服符微祝曰日中司命君名接生字通灵一名上景一名圎光一名眇景一名九曜一名微玄一名曜罗司命童号赤炁王内名将军梁乃日中上神常鎭我左手通眞之戸左手掌心宛宛中一戸元虚黄房眞晨君道经第二十六元虚黄房中内有黄宁童左有坚玉君右有帝昌皇浮清翳晨炁鬰郁虚灵容青肝明轮子开朗彻八聦太一畴丘兰奉符入玉宫㧞赦七世罪回元期太通混合帝一室五老变孩童太素梵行初一善四金融黄房乃眞晨君之所治也黄宁子玄精血三眞名也坚玉君胃管二眞名也帝昌上皇泥丸九眞内名也虚灵者谷神字也明轮童子肝中四眞名也八聦者八景也畴丘兰太一帝尊内名也大洞月中玉符服符微祝曰月中桃君名盈子字运景常鎭我右手通眞之戸在右掌心宛宛中是神所居太极主四眞人元君道经第二十七太极主四眞凌羽逸上清七转召司命太一扬威明司録保储命三举登震灵魔王来受事仙官束鬼精月中青帝母号曰芬艶婴太张上五符安来上玉名混化六合内洞房列火兵太极五灵冲横文帝子賔威明者瞻神之字也震灵者符名也青帝母月中之神也太张上黄素中元君名也安来上紫素左元君名也火兵者阳灵也横文乃中黄之正印黄帝执此文而爲万神之主与诣天帝子皆爲仙賔也大洞阳光玉符祝曰左目童子名灵飞字阳光常鎭我左目之曈四斗中眞七晨散华君道经第二十八斗中四眞人散华玉清台帝卿中玄生一回衆眞来香风扇三寳五臓暎清夷苍胡颉光华檀炽钩吉祥太中六炁清曲水天河襄大度功圆成五魔伐六隂中结元始王髙观六合庭四眞人四斗之神也中玄生泥丸帝卿名也三寳山名清夷宫名襄者升也泉曲之水下注北酆升爲天河上贯南斗了明此道沈者皆升五帝大魔伐六阴而阳回六府大洞隂精玉符祝曰右目童子名晨婴字隂精常鎭我右目之瞳辰中黄景元君道经第二十九辰中黄景炁三秀登霄庭沧台飞羽轮迎延道巳成司命奉帝书号爲玄度卿保生太霞宫列賔馆上清命门合精延守我身黄宁左携元素君右摄朱蔚灵太和度七觉㸃火生眞文紫华顶胎仙元命眞中神三秀山名沧溟台名迎延符名玄度卿司命丈人名也合精延桃康君名也黄宁子玄精血三眞名也元素君旡英公子名也朱蔚灵右白元尊神名七觉者火之成数也又离爲火而文明发混洞赤文之秘也华顶胎仙者三华聚顶胎结成仙也眞中神乃眞中之阳神也大洞胎仙玉符祝曰肺部童子名素明字虚成常鎭我肺部之下金阙后圣太平李眞天帝上景君道经第三十金阙上景炁十方晖紫烟三命太一尊五召太平神七转招岳眞玉符告三官㧞籍三灵下受生髙上晨太灵八灵王一化回庆云桃君守六合勒精卫泥丸太清八景观十徳眞文宣保子神中神元命生自然金阙者肺也太一胎尊随所应现太平后圣自然通神岳眞者五岳衆眞也颁玉符而告三官大帝㧞死籍于三灵之神郷则受生于高上之晨宫矣八灵君太帝精䰟之字六合明堂名勒精泥丸帝卿名八景八神名大洞胎神玉符服符微祝曰胎中一元白炁君名务玄子字育上生太一精䰟名玄归子字盛昌二神常鎭我五脏之上结喉之本戸结喉一名金楼一名重楼一名三思台神有十二亭长眞人在其内主通上下炁也太虚后圣元景彭室眞君道经第三十一太虚空无景霞中有彭室九云合重扉帝君静幽宻八眞合景君上携女太一雌雄混玉房九变还返七分形散六合泥丸易分别太眞九光轮十住丿文结保子元炁通五炁理中颉混一归帝阙永寿无穷劫变化飞上清三千行超越空无景山名彭室者彭君之室室中主延生之符重扉者门也合景君胆中八眞名十住乃十地一属阳略伸笔过右便是隂此耦之所由生也此言丿文者正得反隂爲阳之义理中颉者中理五炁混合百神颉乃升上之义大洞结中玉符祝曰结中青炁君名按延昌字合和婴元君精䰟名保谷童子字明光二神常鎭我五脏之下胃之上口正指胃口存其神在胃口内也前言胃管二眞者存其神在胃口外也太玄都九炁文人主仙君道经第三十二太上九炁上烟回太晖间神光秀空峯五道焕三天驾景登絶霄乗风荡滞神中一曰运珠理心入清闲混合三五宫累变亿万年伐絶胎树生永断血尸根七祖散积滞反华墨幽玄万炁生万津齐化成仙人太玄启十明妙行登十眞太玄都在九炁之上九炁即返䰟之香大晖者宫名空峯者山名五道者宫名荡滞神亦山名也运珠者心中一眞名也金木水火混合于土名曰三五宫大洞节中玉符祝曰节中黒炁君名斌来生字精上门帝眞精䰟名幽台王字灌上生二神常守我九肠之口伏梁之下九肠之口是小水出处伏梁下户是大小肠穷相近间隔处当中接秘诀云伏梁下戸在隂囊之后肛门之前二隂中央也上清八皇老君道经第三十三上清絶霞外八皇运九天幽寥生帝子携化景中人晨登太老寝夕宴金华便羽节命太一锦旛召万神坚我玄胎仙伐灭胞树根解结生七祖散祸宁九玄赤帝丹灵峙扶兆入金门月母灵景兰守闭死炁关死炁自今絶生津从兹延万神万炁仙超脱位眞王十眞妙行全大玄㑹明阳无上大洞尊一炁同龙光太一君字幽寥无晨登大老寝喻理脾土之元夕宴金华便又喻咽肺金之液丹灵台名灵素兰月母之号明阳玉堂名龙光车名大洞胞中玉符服符微祝曰胞中黄素君名祖明车字神元极天帝精䰟名理维藏字法运珠二神常鎭我小肠之内二孔之本小肠之端胞囊系马胞有一带合于小腹之内其右一带管便溺水左一带则漏泄精华故曰二欲孔焉东华方诸宫髙晨师玉保王青童君道经第三十四东华发始晖髙晨暎上清洞焕圎珠霭朗朗紫曜明七神回帝席五老飞玉軿太一景中王司命摄万灵汎然云波间寂盻泥丸城七转召三官北君稽首呈五岳应命到㧞死书长生三举震灵符玄解大魔精七祖生福堂玄华保黄宁始晖者日出之郷髙晨者宫名圎珠紫曪皆日名也黄宁者精血三眞名也大洞血中玉符祝曰血中赤炁君名混离子字叔保坚司命精䰟名发纽子字庆玄二神常鎭我百关之血絶节之下歴刼受质未有不由精血而成身也故节结不解仙道难成经曰两脚絶骨之戸在两腿胫骨之下节向外之踩骨下宛宛中名曰絶骨之户榑桑大帝九老仙皇君道经第三十五大帝九老京校仙登槫桑七转召天帝司命承神纲五岳启灵戸传制大魔宗河海皆受事立示应㑹方保符泥丸内守神曰桃康廻明易死籍记仙叔火王㧞出三涂疾去祸生上英七玄登朱宫兆身㑹明阳上友方盈子下携理维藏左摄明车君右辅归盛昌混一玉景炁化兆吉以强反婴元命童檩炽吉祥钧天一元根仙自在光明轮京者玉京之山也灵戸者符名也叔火王下玄元母君名也上英者心中一眞名也朱宫者流火之庭也明阳者玉堂也方盈子月中桃君名也理维藏天帝精䰟名也粗明车胞中黄炁君名也归盛昌太一精䰟名玄归子字盛昌主图者玉君主掌图録于九天也朱火室朱陵火室伯史原婴童之名黄宁精血三眞名大洞九神玉符服符微祝曰三素老君名牢张上字神生道正一左仙名仲成子字四华尊一名帝賔正一右仙名曲文子字灵和一名光贤凡三神常鎭我鼻下人中中央玄一老子名林虚夫字灵时道常鎭通精之窍北方黒帝名保成昌字北伐常鎭膀胱之中西方白帝名彰安幸字西华常鎭男之外肾女之两乳南方赤帝名长来觉字南和常鎭口中舌下东方青帝名雕梁际字青平常鎭五脏之外中央黄帝名含光露字䰟明常鎭脾胃之中玄洲二十九眞伯上帝司禁君道经第三十七玄洲絶三津羽景太无庭回霄飞重漠委化混万精五云蔚絶空七霞落圆明朗朗幽寥子梵昌济黄宁五老飞绛华散香携玊灵金质濯帝川緑烟霭流琼神拔三涂积仙胎结兆形上清玉皇师玉宸大道君与心绛宫神飞澄太玄尊玄洲絶岛之下有三弱之津即弱水也羽景堂名重漠山名圆明日名也幽寥子太一君字也梵昌太一精䰟名也黄宁精血三眞名也玉灵上精之玉童也帝川池名玉震即上清也大洞三神玉符服符微祝曰泥丸上元帝卿名兆勒精字中玄生一名起非伯一名常扶肇绛宫中元辅卿名中光坚字四化灵一名幽车伯一名董史华黄庭下元弼卿名归上明字谷下玄一名奉申伯一名承光生常鎭我三元之宫卫我本命守我帝室太无晨中君刋峨眉山中洞宫玉户太素君道经第三十八三眞生太无玉戸暎晨霞太素洞元灵丹林生朱柯廻神九重府内昌发琼华百关纳精液停年三秀阿兆身腾玉清七祖离幽涂长保不终刼万世承仙家位爲圣统尊玉清大洞都太素洞元灵者太素之天洞焕元灵之殿也内昌台名三秀山名大洞都神都也大洞帝一玉符服符微祝曰大洞帝一尊君名父宁在字合母精廻风混合鎭卫死炁紧阙统三十九戸之神常在人中或上唇之内光暎目中瞳子自无而有之自有而无之有有不有无无不无号眞一之所变万归一之道西元龟山九灵眞仙母青金丹皇君道经第三十九西元九灵炁金丹流云宫上极璇矅杪晖景大霞空动回九天轮静沈八流纲室有胎仙母携𥘞太帝皇玄一灵时生三老素牢张左把五符籍右携理神宗同登龙珠阙稽首玉清房㧞弃死灭根养形三五中七祖解尸结受福明朱方上澄圣中尊符化玄炁王西元者桐柏山或云崑崙山九灵山中馆名也九天轮乃天输也八流纲流纲之八山即地轴也仙母乃坤母爲黄婆爲无夜夫人爲大药王即太隂錬形之道灵时者中央玄一老子之字也牢张上三素老君名也神宗中央司命丈人名也死灭根言拔弃三十九死戸也三五中河图纵横三五之数也大洞总眞玉符太玄眞人呪曰天中之天仙峯岳京楼台殿阁宫室阙廷洞房庭馆福堂金城灵轩帝席上首之名关窍开通门戸窻櫺日月星曜光暎目睛风云烟霞气息混凝川池海波血液津精五脏六府面部身形胞胎结节各有神灵求之不见唿之斯磨神有万万主一清宁一源万泒浊浊澄澄万流一源四海合并大哉空洞六合黄庭眞一不二法门无扄三十死戸死炁常冰我唿我神常令惺惺如睡斯觉如醉斯醒虚灵谷神混合五行九十七相放大光明死户之炁自然更生祖炁回润孙枝敷荣塜讼罢对𡨚债无徴普度天人妙行圆成大洞之富万寳充盈大洞之贵仙位髙登车廻毕道太微上清大洞内錬玉章青童大道君东蹑抟桑云心传大洞㫖灵章粲符文琅琅琼玉音清响彻帝阍哀悯人间世灭魔絶妖氛惠我清净光弘济照无垠有如苍胡颉运度玄中人五府生华采九元常鎭身虎服摄衆邪龙旗召百神离罗吐白炁开朗髙上晨太一雌雄混七眞隂阳分暂诣六渊宫再廽九光轮永寿无终刼太初长爲隣元君号紫虚乗鸾谒玄都手持大洞经锵然鸣琼琚分章三十九嘘炁写灵符召摄生身神静密守所居九眞粛严卫三元䕶储胥左携千景精右抱起常扶併襟乐黄室镜心留云珠游翫眞阳馆夙驾羽明车青峯挿霄漠玄景薄天衢洞微根至理豁落起太无岂期咄嗟顷奋迅风雷俱长保爲仙伯万神伺招唿三芽句曲山兄弟列仙班泒接魏元君金简玉斒斓济济朱霞帔峩峩玉晨冠紫房锦帷幄彤庭青琅玕同心诣兰阙接武登天坛逍遥蹑云汉啸傲呜佩环三晨散灵彩四海澄波澜迅辔御神虎拂衣乗青鸾位登圣统尊消弭累刼艰唿吸九灵炁錬造七还丹飬形混帝室廻风启天关道通自然质灵威来人间玉清大洞内錬玉经玉清帝君玉章上品碧海青童君驾龙朝紫震九矅耀八极五斗临生门二十八宿君灿烂明天阍五帝来玉軿三官降玄恩祥光洞天地瑞气回阳春天司定仙籍丁甲除妖氛金滕启玉章日月停朱轮万神含我室寿与天地存玉清内錬玉章中品无上大罗天三景合四明紫戸生梵炁金光焕九清混合万神备大圣朝玉京洞章歌玉音中黄敷寳经五帝宣玉符三官启百灵刼刼应太平返本如孩婴眞风日荡荡道炁常泠泠玉女散璚葩金童闲玉扄无爲赤元君与道同升沈玉清内錬玉章下品嵯峨九光山璚阙居上仙日月运金炁龙虎奔玄关灌漑碧芝房灵苗生翠烟焕赫紫霞光万圣垂云軿洞歌声朗朗上激天上天若能保其室万刼爲天仙内寳不外求是爲无上玄錬成大寳器消摇归帝轩都匠符服符呪曰日出洋洋眞武游行行符敕水坐视四方求道得道求仙得仙长生久视位纳眞祥万邪一见情惨惊忙急急如律令一名大洞玉清都録眞符乃老君玊篆符窍中第一符三中灵文此符端首太玄眞人呪曰三十九戸固有神灵未闻玉经莫知其名三十九符随炁运行不见玉经其文未明我有道縁心运玊经经以致敬经以致诚符求同炁神应同声灵谷洞虚万籁自鸣青天不云眞文自成感应之理㑹神聚精胞结自解尸血自澄阳回祖根玄华长青父宁母精徊风混凝寳珠放光返胎结婴气转洪钧火候调停守雌抱雄收视返听頥养婴童冨贵黄庭升降自然回镜玉清胎辕旣返玉席髙登万遍道备龙鹤来迎功成名遂玄俗光荣大洞玉经卷下大洞玊经汉坛传之久矣愚于少年固尝披诵而不晓经义先辇云多是身中百神之名不可以文理推之也后得茅山宗坛及梓潼文昌经本比方各有差殊或因传写之误或音声之讹大同小异互有得失然圣经不敢轻易去取乙巳歳菊月有国子助教豫章太古熊隣初弃官学道究竟大洞经㫖由盱江麻姑来山中携至所抄大洞经本乃有昔峕太玄赵眞人所注经义其中多是身中百神名字所主所居宫分山林楼台池馆一一明白大槩以生门死戸守雌抱雄爲主混合百神常存各居其所各理其务同山錬师兰雪周先生与愚同好虽年跻八十耳聪目明笔力道劲缮冩二部因以见示一诵了然可谓晚年有此竒遇也惜乎区区老朽不能修持然又不忍舍置姑例抄一袠居常玩味及传之后学抄毕返壁尚冀先生精专持诵修錬日新返老还童不辜所遇而献颂曰大洞玉经至道之精眞思帝一守雌抱雄三部八景混合廻风祥烟庆云戸塞门通太一命神灭魔摧兇执符把籍结节皆空三关通畅九炁沖沖世发玉兰天根茂丰证一眞道位登仙翕长保景化消摇琳宫他日蓬阆一笑相逢八十九翁秋水龚徳同拜书