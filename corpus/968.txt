吴越春秋吴越春秋序重刋吴越春秋序古者列国皆有史官以掌记时事若孔子因鲁史以脩春秋者是也吴越春秋乃作扵东汉赵晔后世𥙷亡之书耳大抵本国语史记而附以所传闻者为之元徐天祜谓其去古未远又越人宜知越之故视他书所记二国事为详得之矣天祜之所考註亦精当第谓其不类汉文者其字句间或似小说家观儒林传称其所着复有所谓诗细者蔡邕读而叹息以为长扵论衡今论衡故在也鄙俚恠诞者不少则东汉末亦自有此文气矣谓其非全书则吴越颠末亦俻矣隋唐经籍志多二卷意者西施之至吴范蠡之去越乎若附会于䜟纬梦卜之説则固当时所尚而左氏传春秋亦多述焉不可尽谓其无据也其大㫖夸越之多贤以矜其故都而所编传乃内吴而外越则又不可晓矣自科举声律之学兴而古书散佚无留意者虽好古博雅之士歴代经籍志所载亦或不能举其篇目故有志扵集古者皆在所取也去年秋监察御史宁郷袁公大伦奉命来按吴体正以蠧剔威加而恵流乃本古观风之法访吴之故扵吴邑矦任丘邝廷瑞矦素称稽古尚文歴举郡乗所载者以对公问其所本始矦辤焉公乃手出是编授之矦读之曰命之矣古者使扵其国仕扵其邦不能举其地之故君子耻焉吾乃今知吴山川城郭之所名也吾乃今知封疆因革之所始也吾乃今知民情土俗之所由也吾不忍自私当重梓以行扵吴人俾无忘厥本乃属郡史冯弋等录而刻之既成走书属予序盖矦第进士时以予为知已而袁公亦吾榜进士之杰也呜唿孟轲氏称入则无法家拂士出则无敌国外患者国恒亡然后知生扵忧患而死扵安乐也观二国之兴而偾偾而兴斯昭昭矣骄畏之殊兴亡所系忠䜛之判祸福攸分可畏哉予窃夫大言无术自暇以怠人者曰大数巳定无庸人力又曰天子有道守在四夷此英雄驾驭之言非臣子思患预防之䇿也禹益儆惕扵三苗之师成康不忘乎戎兵之诘其见远矣是书所载若胥之忠蠡之智种之谋包胥之论战孙武之论兵越女之论劔陈音之论弩句践之畏天自苦臣吴之别辤伐吴之戒语五大夫之自效世亦胡可少哉所载孔子子贡事不可据而其谋则在当时逰説之至髙者也相传越絶书为子贡撰抑亦有所本云噫书称轼怒鼃尚足以激士而况读其书论其世能不少动扵衷者其亦非夫也夫至扵司职方掌外史地里所在必有所因而名附会以成其説者多不可辩騐然与其信乎今不若传诸古与其征诸远不若考乎近是又今日邝矦崇信此书之意而袁公博古之功不可诬也因附予所欲言为序弘治十四年岁在辛酉夏五朔旦赐进士及第翰林国史脩撰儒林郎华亭钱福与谦序吴越古称东南僻逺之邦然当其盛彊往往抗衡上国黄池之会夫差欲尊天子自去其僣号称子以吿令诸侯及越既有吴勾践大盟四国以共辅王室要其志皆归扵尊周其知所天矣孔子作春秋虽小国犹录而书之而况以世言则禹稷之裔以地言则会稽具区其川其浸周职方氏列为九州之首皆足以望天下故记可阙而不传乎吴越春秋赵晔所着隋唐经籍志皆云十二卷今存者十卷殆非全书二志又云杨方撰吴越春秋削繁五卷皇甫遵撰吴越春秋传十卷此二书今人罕见独晔书行扵丗晔传在儒林中观其所作乃不类汉文按邯郸李氏图书十志目亦谓杨方甞刋削晔所为书至皇甫遵遂合二家考正为之传註又按史记註有徐广所引吴越春秋语而索隐以为今无此语者他如文选註引季子见遗金事吴地记载阖庐时夷亭事及水经註甞载越事数条类皆援据吴越春秋今晔本咸无其文亦无所谓传註岂杨方所巳刋削而皇甫所未考正者耶晔书最先出东都时去古未甚远晔又山隂人故综述视他书所纪二国事为详取节焉可也其言上稽天时下测物变明微推远憭若蓍蔡至扵盛衰成败之迹则彼已君臣反覆上下其论议种蠡诸大夫之谋迭用则霸子胥之諌一不聴则亡皆凿凿然可以劝戒万世岂独为是邦二千年故实哉晔书越旧甞锓梓岁久不复存汴梁刘侯来治越奨厉学校蒐遗文修坠典乃辍义田廪羡财重刻于学不鄙谀闻属以考订且命序其左端夫越人宜知越之故则是举也扵所阙不为无𥙷遂不得辞厥旣刋正疑讹过不自量复为之音註併考其与传记同异者附见于下而互存之惜其间文义犹有滞碍不可训知不敢尽用臆见更定又无皇甫本可证姑从其旧以俟后之君子考焉侯名克昌丗大其字云郡人前进士徐天祜受之序吴越春秋目録吴越春秋目录上卷第一吴太伯传卷第二吴王寿梦传卷第三王僚使公子光传卷第四阖闾内传卷第五夫差内传下卷第六越王无余外传卷第七勾践入臣外传卷第八勾践归国外传卷第九勾践隂谋外传卷第十勾践伐吴外传吴越春秋目録吴越春秋补徐氏𥙷註第一卷勾吴寿梦第四卷陆门八以象天八风水门八以法地八聦郑定公大惧乃令国中申包胥秦桓公素沉湎严王何罪国几絶第五卷入五湖之中带劒挺铍吴越春秋吴越春秋卷第一呉越春秋吴太伯传第一后汉赵晔撰呉之前君太伯者后稷之苗裔也后稷其母台氏之女姜嫄爲帝喾元妃年少未孕出㳺于野见大人迹而观之中心欢然喜其形像因履而践之身动意若爲人所感后姙娠恐被淫泆之祸遂祭祀以求谓无子履上帝之迹天犹令有之姜嫄怪而弃于阨狭之巷牛马过者折易而避之复弃于林中适㑹伐木之人多复置于泽中冰上衆鸟以羽覆之后稷遂得不死姜嫄以爲神收而养之长因名弃爲儿时好种树禾黍桑麻五谷相五土之宜靑赤黄黑陵水高下粢稷黍禾蕖麦豆稻各得其理尧遭洪水人民泛滥遂高而居尧聘弃使敎民山居随地造区研营种之术三年余行人无饥乏之色乃拜弃爲农师封之台号爲后稷姓姬氏后稷就国爲诸侯卒子不窋立遭夏氏世衰失官奔戎狄之间其孙公刘公刘慈仁行不履生草运车以避葭苇公刘避夏桀于戎狄变易风俗民化其政公刘卒子庆节立其后八世而得古公亶甫脩公刘后稷之业积德行义爲狄人所慕薫鬻戎姤而伐之古公事之以犬马牛羊其伐不止事以皮币金玉重寳而亦伐之不止古公问何所欲曰欲其土地古公曰君子不以养害害所养国所以亡也而爲身害吾所不居也古公乃杖䇿去邠踰梁山而处岐周曰彼君与我何异邠人父子兄弟相帅负老携幼掲釡甑而归古公居三月成城郭一年成邑二年成都而民五倍其初古公三子长曰太伯次曰仲雍雍一名吴仲少曰季历季历娶妻太任氏生子昌昌有圣瑞古公知昌圣欲传国以及昌曰兴王业者其在昌乎因更名曰季历太伯仲雍望风知指曰历者适也知古公欲以国及昌古公病二人託名採药于衡山遂之荆蛮断发文身爲夷狄之服示不可用古公卒太伯仲雍归赴丧毕还荆蛮国民君而事之自号爲勾吴呉人或问何像而爲勾吴太伯曰吾以伯长居国絶嗣者也其当有封者吴仲也故自号勾吴非其方乎荆蛮义之从而归之者千有余家共立以爲勾吴数年之间民人殷富遭殷之末世衰中国侯王数用兵恐及于荆蛮故太伯起城周三里二百歩外郭三百余里在西北隅名曰故吴人民皆耕田其中古公病将卒令季历让国于太伯而三让不受故云太伯三以天下让于是季历莅政脩先王之业守仁义之道季历卒子昌立号曰西伯遵公刘古公之术业于养老天下归之西伯致太平伯夷自海滨而往西伯卒太子发立任周召而伐殷天下已安乃称王追谥古公爲大王追封太伯于吴太伯祖卒葬于梅里平墟仲雍立是为呉仲雍仲雍卒子季简简子叔达达子周章章子熊熊子遂遂子柯相相子彊鸠夷夷子余乔疑吾吾子柯庐庐子周繇繇子屈羽羽子夷吾吾子禽处处子专专子颇高高子句毕立是时晋献公灭周北虞虞公以开晋之伐虢氏毕子去齐齐子寿梦立而吴益彊称王凡从太伯至寿梦之世与中国时通朝会而国斯霸焉吴越春秋吴太伯传第一吴越春秋吴越春秋卷第二吴越春秋吴王寿梦传第二寿梦元年朝周适楚观诸侯礼乐鲁成公会于钟离深问周公礼乐成公悉爲陈前王之礼乐因爲咏歌三代之风寿梦曰孤在夷蛮徒以椎髻爲俗岂有斯之服哉因叹而去曰于乎哉礼也二年楚之亡大夫申公巫臣适吴以爲行人敎吴射御导之伐楚楚庄王怒使子反将败吴师二国从斯结雠于是吴始通中国而与诸侯爲敌五年伐楚败子反十六年楚㳟王怨吴爲巫臣伐之也乃举兵伐吴至衡山而还十七年寿梦以巫臣子狐庸爲相任以国政二十五年寿梦病将卒有子四人长曰诸樊次曰余祭次曰余昧次曰季札季札贤寿梦欲立之季札让曰礼有旧制奈何废前王之礼而行父子之私乎寿梦乃命诸樊曰我欲传国及札尔无忘寡人之言诸樊曰周之太王知西伯之圣废长立少王之道兴今欲授国于札臣诚耕于野王曰昔周行之德加于四海今汝于区区之国荆蛮之乡奚能成天子之业乎且今子不忘前人之言必授国以次及于季札诸樊曰敢不如命寿梦卒诸樊以适长摄行事当国政吴王诸樊元年已除丧让季札曰昔前王未薨之时尝晨昧不安吾望其色也意在于季札又复三朝悲吟而命我曰吾知公子札之贤欲废长立少重发言于口虽然我心已许之然前王不忍行其私计以国付我我敢不从命乎今国者子之国也吾愿达前王之义季札谢曰夫适长当国非前王之私乃宗庙社稷之制岂可变乎诸樊曰苟可施于国何先王之命有太王改爲季历二伯来入荆蛮遂城爲国周道就成前人诵之不絶于口而子之所习也札复谢曰昔曹公卒庻存适亡诸侯与曹人不义而立于国子臧闻之行吟而归曹君惧将立子臧子臧去之以成曹之道札虽不才愿附子臧之义吾诚避之呉人固立季札季札不受而耕于野吴人舍之诸樊骄恣轻慢鬼神仰天求死将死命弟余祭曰必以国及季札乃封季札于延陵号曰延陵季子余祭十二年楚灵王会诸侯伐吴围朱方诛庆封庆封数爲吴伺祭故晋楚伐之也吴王余祭怒曰庆封穷来奔吴封之朱方以効不恨士也卽举兵伐楚取二邑而去十三年楚怨吴爲庆封故伐之心恨不解伐吴至干谿吴击之楚师败走十七年余祭卒余昧立四年卒欲授位季札季札让逃去曰吾不受位明矣昔前君有命已附子臧之义洁身清行仰高履尚惟仁是处富贵之于我如秋风之过耳遂逃归延陵吴人立余昧子州于号爲吴王僚也吴越春秋吴王夀梦传第二吴越春秋吴越春秋卷第三呉越春秋王僚使公子光传第三二年王僚使公子光伐楚以报前来诛庆封也吴师败而亡舟光惧因舍复得王舟而还光欲谋杀王僚未有所与合议隂求贤乃命善相者爲吴市吏五年楚之亡臣伍子胥来奔吴伍子胥者楚人也名贠贠父奢兄尚其前名曰伍举以直谏事楚庄王王卽位三年不听国政沉湎于酒淫于声色左手拥秦姬右手抱越女身坐钟鼓之间而令曰有敢谏者死于是伍举进谏曰有一大鸟集楚国之庭三年不飞亦不鸣此何鸟也于是荘王曰此鸟不飞飞则冲天不鸣鸣则惊人伍举曰不飞不鸣将爲射者所图絃矢卒发岂得冲天而惊人乎于是庄王弃其秦姬越女罢钟鼓之乐用孙叔敖任以国政遂霸天下威伏诸侯庄王卒灵王立建章华之台与登焉王曰台美伍举曰臣闻国君服宠以爲美安民以爲乐克听以爲聪致逺以爲明不闻以土木之崇髙虫镂之刻画金石之清音丝竹之凄唳以之爲美前庄王爲抱居之台高不过望国氛大不过容宴豆木不妨守备用不烦官府民不败时务官不易朝常今君爲此台七年国人怨焉财用尽焉年谷败焉百姓烦焉诸侯忿怨卿士讪谤岂前王之所盛人君之美者耶臣诚愚不知所谓也灵王卽除工去饰不游于台由是伍氏三世爲楚忠臣楚平王有太子名建平王以伍奢爲太子太傅费无忌爲少傅平王使无忌爲太子娶于秦秦女美容无忌报平王曰秦女天下无双王可自取王遂纳秦女爲夫人而幸爱之生子珍而更爲太子娶齐女无忌因去太子而事平王深念平王一旦卒而太子立当害已也乃复䜛太子建建母蔡氏无宠乃使太子守城父备边兵顷之无忌日夜言太子之短曰太子以秦女之故不能无怨望之心愿王自备太子居城父将兵外交诸侯将入爲乱平王乃召伍奢而按问之奢知无忌之䜛因谏之曰王独奈何以䜛贼小臣而踈骨肉乎无忌承宴复言曰王今不制其事成矣王且见擒平王大怒因囚伍奢而使城父司马奋扬往杀太子奋扬使人前告太子急去不然将诛三月太子奔宋无忌复言平王曰伍奢有二子皆贤不诛且爲楚忧可以其父爲质而召之王使使谓奢曰能致二子则生不然则死伍奢曰臣有二子长曰尚少曰胥尚爲人慈温仁信若闻臣召輙来胥爲人少好于文长习于武文治邦国武定天下执纲守戾蒙垢受耻虽寃不争能成大事此前知之士安可致耶平王谓伍奢之誉二子卽遣使者驾驷马封函印绶往许召子尚子胥令曰贺二子父奢以忠信慈仁去难就免平王内慙囚系忠臣外愧诸侯之耻反遇奢爲国相封二子爲侯尚赐鸿都侯胥赐盖侯相去不远三百余里奢久囚系忧思二子故遣臣来奉进印绶尚曰父系三年中心切怛食不甘味尝苦饥渴昼夜感思忧父不活惟父获免何敢贪印绶哉使者曰父囚三年王今幸赦无以赏赐封二子爲侯一言当至何所陈哉尚乃入报子胥曰父幸免死二子爲侯使者在门兼封印绶汝可见使子胥曰尚且安坐爲兄卦之今日甲子时加于已支伤日下气不相受君欺其臣父欺其子今往方死何侯之有尚曰岂贪于侯思见父耳一靣而别虽死而生子胥曰尚且无往父当我活楚畏我勇势不敢杀兄若误往必死不脱尚曰父子之爱恩从中出徼倖相见以自济达于是子胥叹曰与父俱诛何明于世寃雠不除耻辱日大尚从是往我从是决尚泣曰吾之生也爲世所笑终老地上而亦何之不能报仇毕爲废物汝懐文武勇于䇿谋父兄之雠汝可复也吾如得返是天祐之其遂沉埋亦吾所喜胥曰尚且行矣吾去不顾勿使临难虽悔何追旋泣辞行与使俱往楚得子尚执而囚之复遣追捕子胥胥乃贯弓执矢去楚楚追之见其妻曰胥亡矣去三百里使者追及无人之野胥乃张弓布矢欲害使者使者俯伏而走胥曰报汝平王欲国不灭释吾父兄若不尔者楚爲墟矣使返报平王王闻之卽发大军追子胥至江失其所在不获而返子胥行至大江仰天行哭林泽之中言楚王无道杀吾父兄愿吾因于诸侯以报雠矣闻太子建在宋胥欲往之伍奢初闻子胥之亡曰楚之君臣且苦兵矣尚至楚就父俱戮于市伍贠奔宋道遇申包胥谓曰楚王杀吾兄父爲之奈何申包胥曰于乎吾欲敎子报楚则爲不忠敎子不报则爲无亲友也子其行矣吾不容言子胥曰吾闻父母之雠不与戴天履地兄弟之雠不与同域接壤朋友之雠不与邻乡共里今吾将复楚辜以雪父兄之耻申包胥曰子能亡之吾能存之子能危之吾能安之胥遂奔宋宋元公无信于国国人恶之大夫华氏谋杀元公国人与华氏因作大乱子胥乃与太子建俱奔郑郑人甚礼之太子建又适晋晋顷公曰太子旣在郑郑信太子矣太子能爲内应而灭郑卽以郑封太子太子还郑事未成㑹欲私其从者从者知其谋乃告之于郑郑定公与子产诛杀太子建建有子名胜伍贠与胜奔吴到昭关关吏欲执之伍贠因诈曰上所以索我者美珠也今我巳亡矣将去取之关吏因舎之与胜行去追者在后㡬不得脱至江江中有渔父乗船从下方泝水而上子胥唿之谓曰渔父渡我如是者再渔父欲渡之适㑹旁有人窥之因而歌曰日月昭昭乎侵已驰与子期乎芦之漪子胥卽止芦之漪渔父又歌曰日已夕兮予心忧悲月已驰兮何不渡爲事寖急兮当奈何子胥入船渔父知其意也乃渡之千浔之津子胥旣渡渔父乃视之有其饥色乃谓曰子俟我此树下爲子取饷渔父去后子胥疑之乃濳身于深苇之中有顷父来持麦饭鲍鱼羮盎浆求之树下不见因歌而唿之曰芦中人芦中人岂非穷士乎如是至再子胥乃出芦中而应渔父曰吾见子有饥色爲子取饷子何嫌哉子胥曰性命属天今属丈人岂敢有嫌哉二人饮食毕欲去胥乃解百金之劒以与渔者此吾前君之劒中有七星价直百金以此相答渔父曰吾闻楚之法令得伍胥者赐粟五万石爵执圭岂图取百金之劒乎遂辞不受谓子胥曰子急去勿留且爲楚所得子胥曰请丈人姓字渔父曰今日凶凶两贼相逢吾所谓渡楚贼也两贼相得得形于黙何用姓字爲子爲芦中人吾爲渔丈人富贵莫相忘也子胥曰诺旣去诫渔父曰掩子之盎浆无令其露渔父诺子胥行数歩顾视渔者已覆船自沉于江水之中矣子胥黙然遂行至吴疾于中道乞食溧阳适㑹女子击绵于瀬水之上筥中有饭子胥遇之谓曰夫人可得一餐乎女子曰妾独与母居三十未嫁饭不可得子胥曰夫人赈穷途少饭亦何嫌哉女子知非恒人遂许之发其箪筥饭其盎浆长跪而与之子胥再餐而止女子曰君有远逝之行何不饱而餐之子胥已餐而去又谓女子曰掩夫人之壷浆无令其露女子叹曰嗟乎妾独与母居三十年自守贞明不愿从适何宜馈饭而与丈夫越亏礼仪妾不忍也子行矣子胥行反顾女子已自投于瀬水矣于乎贞明执操其丈夫女哉子胥之吴乃被髪佯狂跣足涂靣行乞于市市人观㒺有识者翌日吴市吏善相者见之曰吾之相人多矣未尝见斯人也非异国之亡臣乎乃白吴王僚具陈其状王宜召之王僚曰与之俱入公子光闻之私喜曰吾闻楚杀忠臣伍奢其子子胥勇而且智彼必复父之雠来入于吴隂欲养之市吏于是与子胥俱入见王王僚怪其状伟身长一丈腰十围眉间一尺王僚与语三日辞无复者王曰贤人也子胥知王好之毎入语语遂有勇壮之气稍道其雠而有切切之色王僚知之欲爲兴师复雠公子谋杀王僚恐子胥前亲于王而害其谋因䜛伍胥之谏伐楚者非爲吴也但欲自复私雠耳王无用之子胥知公子光欲害王僚乃曰彼光有内志未可说以外事入见王僚曰臣闻诸侯不爲匹夫兴师用兵于比国王僚曰何以言之子胥曰诸侯专爲政非以意救急后兴师今大王践国制威爲匹夫兴兵其义非也臣固不敢如王之命吴王乃止子胥退耕于野求勇士荐之公子光欲以自媚乃得勇士专诸专诸者堂邑人也伍胥之亡楚如吴时遇之于途专诸方与人闘将就敌其怒有万人之气甚不可当其妻一唿卽还子胥怪而问其状何夫子之怒盛也闻一女子之声而折道宁有说乎专诸曰子视吾之仪宁类愚者也何言之鄙也夫屈一人之下必伸万人之上子胥因相其貌碓颡而深目虎膺而熊背戾于从难知其勇士隂而结之欲以爲用遭公子光之有谋也而进之公子光光旣得专诸而礼待之公子光曰天以夫子辅孤之失根也专诸曰前王余昧卒僚立自其分也公子何因而欲害之乎光曰前君寿梦有子四人长曰诸樊则光之父也次曰余祭次曰余昧㳄曰季札札之贤也将卒传付适长以及季札念季札爲使亡在诸侯未还余昧卒国空有立者适长也适长之后卽光之身也今僚何以当代立乎吾力弱无助于掌事之间非用有力徒能安吾志吾虽代立季子东还不吾废也专诸曰何不使近臣从容言于王侧陈前王之命以讽其意令知国之所归何湏私备劒士以捐先王之徳光曰僚素贪而恃力知进之利不覩退让吾故求同忧之士欲与之并力惟夫子诠斯义也专诸曰君言甚露乎于公子何意也光曰不也此社稷之言也小人不能奉行惟委命矣专诸曰愿公子命之公子光曰时未可也专诸曰凡欲杀人君必前求其所好吴王何好光曰好味专诸曰何味所甘光曰好嗜鱼之炙也专诸乃去从太湖学炙鱼三月得其味安坐待公子命之八年僚遣公子伐楚大败楚师因迎故太子建母于郑郑君送建母珠玉簪珥欲以解杀建之过九年吴使光伐楚㧞居巢钟离吴所以相攻者初楚之边邑胛梁之女与吴边邑处女蚕争界上之桑二家相攻吴国不胜遂更相伐灭吴之边邑吴怒故伐楚取二邑而去十二年冬楚平王卒伍子胥谓白公胜曰平王卒吾志不悉矣然楚国有吾何忧矣白公黙然不对伍子胥坐泣于室十三年春吴欲因楚葬而伐之使公子盖余烛佣以兵围楚使季札于晋以观诸侯之变楚发兵絶吴后吴兵不得还于是公子光心动伍胥知光之见机也乃说光曰今吴王伐楚二弟将兵未知吉凶专诸之事于斯急矣时不再来不可失也于是公子见专诸曰今二弟伐楚季子未还当此之时不求何获时不可失且光真王嗣也专诸曰僚可杀也母老子弱弟伐楚楚絶其后方今吴外困于楚内无骨鲠之臣是无如我何也四月公子光伏甲士于窋室中具酒而请王僚僚白其母曰公子光爲我具酒来请期无变悉乎母曰光心气怏怏常有愧恨之色不可不愼王僚乃被棠銕之甲三重使兵卫陈于道自宫门至于光家之门阶席左右皆王僚之亲戚使坐立侍皆操长㦸交轵酒酣公子光佯爲足疾入窋室裹足使专诸置鱼肠劒炙鱼中进之既至王僚前专诸乃擘炙鱼因推匙首立㦸交轵倚专诸胷胷断臆开匙首如故以刺王僚贯甲达背王僚旣死左右共杀专诸衆士扰动公子光伏其甲士以攻僚衆尽灭之遂自立是爲吴王阖闾也乃封专诸之子拜爲客卿季札使还至吴阖闾以位让季札曰苟前君无废社稷以奉君也吾谁怨乎哀死待生以俟天命非我所乱立者从之是前人之道命哭僚墓复位而待公子盖余烛佣二人将兵遇围于楚者闻公子光杀王僚自立乃以兵降楚楚封之于舒吴越春秋王僚使公子光传第三吴越春秋吴越春秋卷第四吴越春秋阖闾内传第四阖闾元年始任贤使能施恩行惠以仁义闻于诸侯仁未施恩未行恐国人不就诸侯不信乃举伍子胥爲行人以客礼事之而与谋国政阖闾谓子胥曰寡人欲彊国霸王何由而可伍子胥膝进垂泪顿首曰臣楚国之亡虏也父兄弃捐骸骨不葬魂不血食蒙罪受辱来归命于大王幸不加戮何敢与政事焉阖闾曰非夫子寡人不免于絷御之使今幸奉一言之敎乃至于斯何爲中道生进退耶子胥曰臣闻谋议之臣何足处于危亡之地然忧除事定必不爲君主所亲阖闾曰不然寡人非子无所尽议何得让乎吾国僻逺顾在东南之地险阻润湿又有江海之害君无守御民无所依仓库不设田畴不垦爲之奈何子胥良久对曰臣闻治国之道安君理民是其上者阖闾曰安君治民其术奈何子胥曰凡欲安君治民兴霸成王从近制逺者必先立城郭设守备实仓廪治兵库斯则其术也阖闾曰善夫筑城郭立仓库因地制宜岂有天气之数以威邻国者乎子胥曰有阖闾曰寡人委计于子子胥乃使相土尝水象天法地造筑大城周廻四十七里陆门八以象天八风水门八以法地八聪筑小城周十里陵门三不开东靣者欲以絶越明也立阊门者以象天门通阊阖风也立蛇门者以象地户也阖闾欲西破楚楚在西北故立阊门以通天气因复名之破楚门欲东并大越越在东南故立蛇门以制敌国吴在辰其位龙也故小城南门上反羽爲两鲵鱙以象龙角越在巳地其位蛇也故南大门上有木蛇北向首内示越属于吴也城郭以成仓库以具阖闾复使子胥屈盖余烛佣习术战骑射御之巧未有所用请干将铸作名劒二枚干将者吴人也与欧冶子同师俱能爲劒越前来献三枚阖闾得而寳之以故使劒匠作爲二枚一曰干将二曰莫耶莫耶干将之妻也干将作劒采五山之鐡精六合之金英候天伺地隂阳同光百神临观天气下降而金鐡之精不销沦流于是干将不知其由莫耶曰子以善爲劒闻于王使子作劒三月不成其有意乎干将曰吾不知其理也莫耶曰夫神物之化湏人而成今夫子作劒得无得其人而后成乎干将曰昔吾师作冶金鐡之类不销夫妻俱入冶炉中然后成物至今后世卽山作冶麻绖葌服然后敢铸金于山今吾作劒不变化者其若斯耶莫耶曰师知烁身以成物吾何难哉于是干将妻乃断发剪爪投于炉中使童女童男三百人鼓槖装炭金铁乃濡遂以成劒阳曰干将隂曰莫耶阳作龟文隂作漫理干将匿其阳出其隂而献之阖闾甚重旣得寳劒适㑹鲁使季孙聘于吴阖闾使掌劒大夫以莫耶献之季孙㧞劒之锷中缺者大如黍米叹曰美哉劒也虽上国之师何能加之夫劒之成也吴霸有缺则亡矣我虽好之其可受乎不受而去阖闾既寳莫耶复命于国中作金钩令曰能爲善钩者赏之百金吴作钩者甚衆而有之贪王之重赏也杀其二子以血舋金遂成二钩献于阖闾诣宫门而求赏王曰爲钩者衆而子独求赏何以异于衆夫子之钩乎作钩者曰吾之作钩也贪而杀二子舋成二钩王乃举衆钩以示之何者是也王钩甚多形体相类不知其所在于是钩师向钩而唿二子之名吴鸿扈稽我在于此王不知汝之神也声絶于口两钩俱飞着父之胷吴王大惊曰嗟乎寡人诚负于子乃赏百金遂服而不离身六月欲用兵㑹楚之白喜来奔吴王问子胥曰白喜何如人也子胥曰白喜者楚白州犂之孙平王诛州犂喜因出奔闻臣在吴而来也阖闾曰州犂何罪子胥曰白州犂楚之左尹号曰郄宛事平王平王幸之常与尽日而语袭朝而食费无忌望而妬之因谓平王曰王爱幸宛一国所知何不爲酒一至宛家以示羣臣于宛之厚平王曰善乃具酒于郄宛之舎无忌教宛曰平王甚毅勐而好兵子必前陈兵堂下门庭宛信其言因而爲之及平王往而大惊曰宛何等也无忌曰殆且有篡杀之忧王急去之事未可知平王大怒遂诛郄宛诸侯闻之莫不叹息喜闻臣在吴故来请见之阖闾见白喜而问曰寡人国僻逺东滨海侧闻子前人爲楚荆之暴怒费无忌之䜛口不逺吾国而来于斯将何以敎寡人喜曰楚国之失虏前人无罪横被暴诛臣闻大王收伍子胥之穷厄不逺千里故来归命惟大王赐其死阖闾伤之以爲大夫与谋国事吴大夫被离承宴问子胥曰何见而信喜子胥曰吾之怨与喜同子不闻河上歌乎同病相怜同忧相救惊翔之鸟相随而集瀬下之水因复俱流胡马望北风而立越鷰向日而熈谁不爱其所近悲其所思者乎被离曰君之言外也岂有内意以决疑乎子胥曰吾不见也被离曰吾观喜之爲人鹰视虎歩专功擅杀之性不可亲也子胥不然其言与之俱事吴王二年吴王前旣杀王僚又忧庆忌之在邻国恐合诸侯来伐问子胥曰昔专诸之事于寡人厚矣今闻公子庆忌有计于诸侯吾食不甘味卧不安席以付于子子胥曰臣不忠无行而与大王图王僚于私室之中今复欲讨其子恐非皇天之意阖闾曰昔武王讨纣而后杀武庚周人无怨色今若斯议何乃天乎子胥曰臣事君王将遂吴统又何惧焉臣之所厚其人者细人也愿从于谋吴王曰吾之忧也其敌有万人之力岂细人之所能谋乎子胥曰其细人之谋事而有万人之力也王曰其爲何谁子以言之子胥曰姓要名离臣昔尝见曾折辱壮士椒丘䜣也王曰辱之奈何子胥曰椒丘䜣者东海上人也爲齐王使于吴过淮津欲饮马于津津吏曰水中有神见马卽出以害其马君勿饮也䜣曰壮士所当何神敢干乃使从者饮马于津水神果取其马马没椒丘䜣大怒袒裼持劒入水求神决战连日乃出眇其一目遂之吴会于友人之丧䜣恃其与水战之勇也于友人之丧席而轻傲于士大夫言辞不逊有陵人之气要离与之对坐合坐不忍其溢于力也时要离乃挫䜣曰吾闻勇士之闘也与日战不移表与神鬼战者不旋踵与人战者不达声生往死还不受其辱今子与神闘于水亡马失御又受眇目之病形残名勇勇士所耻不卽丧命于敌而恋其生犹傲色于我哉于是椒丘䜣卒于诘责恨怒并发暝卽往攻要离于是要离席䦨至舍诫其妻曰我辱勇士椒丘䜣于大家之丧余恨蔚恚暝必来也愼无闭吾门至夜椒丘䜣果往见其门不闭登其堂不关入其室不守放发僵卧无所惧䜣乃手劒而捽要离曰子有当死之过者三子知之乎离曰不知䜣曰子辱我于大家之衆一死也归不关闭二死也卧不守御三死也子有三死之过欲无得怨要离曰吾无三死之过子有三不肖之愧子知之乎䜣曰不知要离曰吾辱子于千人之衆子无敢报一不肖也入门不咳登堂无声二不肖也前拔子劒手挫捽吾头乃敢大言三不肖也子有三不肖而威于我岂不鄙哉于是椒丘䜣投劒而叹曰吾之勇也人莫敢眦占者离乃加吾之上此天下壮士也臣闻要离若斯诚以闻矣吴王曰愿承宴而待焉子胥乃见要离曰吴王闻子高义惟一临之乃与子胥见吴王王曰子何爲者要离曰臣国东千里之人臣细小无力迎风则僵负风则伏大王有命臣敢不尽力吴王心非子胥进此人良久黙然不言要离卽进曰大王患庆忌乎臣能杀之王曰庆忌之勇世所闻也筋骨果劲万人莫当走追奔兽手接飞鸟骨腾肉飞拊膝数百里吾尝追之于江驷马驰不及射之闇接矢不可中今子之力不如也要离曰王有意焉臣能杀之王曰庆忌明智之人归穷于诸侯不下诸侯之士要离曰臣闻安其妻子之乐不尽事君之义非忠也怀家室之爱而不除君之患者非义也臣诈以负罪出奔愿王戮臣妻子㫁臣右手庆忌必信臣矣王曰诺要离乃诈得罪出奔吴王乃取其妻子焚弃于市要离乃奔诸侯而行怨言以无罪闻于天下遂如卫求见庆忌见曰阖闾无道王子所知今戮吾妻子焚之于市无罪见诛吴国之事吾知其情愿因王子之勇阖闾可得也何不与我东之于吴庆忌信其谋后三月拣练士卒遂之吴将渡江于中流要离力微坐与上风因风势以矛钩其冠顺风而刺庆忌庆忌顾且挥之三捽其头于水中乃加于膝上嘻嘻哉天下之勇士也乃敢加兵刃于我左右欲杀之庆忌止之曰此是天下勇士岂可一日而杀天下勇士二人哉乃诫左右曰可令还吴以旌其忠于是庆忌死要离渡至江陵愍然不行从者曰君何不行要离曰杀吾妻子以事吾君非仁也爲新君而杀故君之子非义也重其死不贵无义今吾贪生弃行非义也夫人有三恶以立于世吾何靣目以视天下之士言讫遂投身于江未絶从者出之要离曰吾宁能不死乎从者曰君且勿死以俟爵禄要离乃自断手足伏劒而死三年吴将欲伐楚未行伍子胥白喜相谓曰吾等爲王养士画其䇿谋有利于国而王故伐楚出其令託而无兴师之意奈何有顷吴王问子胥白喜曰寡人欲出兵于二子何如子胥白喜对曰臣愿用命吴王内计二子皆怨楚深恐以兵往破灭而已登台向南风而啸有顷而叹羣臣莫有晓王意者子胥深知王之不定乃荐孙子于王孙子者名武吴人也善爲兵法辟隐深居世人莫知其能胥乃明知鉴辩知孙子可以折冲销敌乃一旦与吴王论兵七荐孙子吴王曰子胥託言进士欲以自纳而召孙子问以兵法毎陈一篇王不知口之称善其意大悦问曰兵法宁可以小试耶孙子曰可可以小试于后宫之女王曰诺孙子曰得大王宠姬二人以爲军队长各将一队令三百人皆被甲兠鍪操劒盾而立告以军法随鼓进退左右回旋使知其禁乃令曰一鼓皆振二鼓操进三鼓爲战形于是宫女皆掩口而笑孙子乃亲自操枹击鼓三令五申其笑如故孙子顾视诸女连笑不止孙子大怒两目忽张声如骇虎发上冲冠项旁絶缨顾谓执法曰取鈇锧孙子曰约束不明申令不信将之罪也旣以约束三令五申卒不却行士之过也军法如何执法曰斩武乃令斩队长二人卽吴王之宠姬也吴王登台观望正见斩二爱姬驰使下之令曰寡人已知将军用兵矣寡人非此二姬食不甘味宜勿斩之孙子曰臣旣已受命爲将将法在军君虽有令臣不受之孙子复撝鼓之当左右进退廻旋规矩不敢瞬目二队寂然无敢顾者于是乃报吴王曰兵已整齐愿王观之惟所欲用使赴水火犹无难矣而可以定天下吴王忽然不悦曰寡人知子善用兵虽可以霸然而无所施也将军罢兵就舍寡人不愿孙子曰王徒好其言而不用其实子胥谏曰臣闻兵者凶事不可空试故爲兵者诛伐不行兵道不明今大王䖍心思士欲兴兵戈以诛暴楚以霸天下而威诸侯非孙武之将而谁能涉淮踰泗越千里而战者乎于是吴王大悦因鸣鼓会军集而攻楚孙子爲将拔舒杀吴亡将二公子盖余烛佣谋欲入郢孙武曰民劳未可恃也楚闻吴使孙子伍子胥白喜爲将楚国苦之羣臣皆怨咸言费无忌谗杀伍奢白州犂而吴侵境不絶于冦楚国羣臣有一朝之患于是司马成乃谓子常曰太傅伍奢左尹白州犂邦人莫知其罪君与王谋诛之流谤于国至于今日其言不絶诚惑之盖闻仁者杀人以掩谤者犹弗爲也今子杀人以兴谤于国不亦异乎夫费无忌楚之谗口民莫知其过今无辜杀三贤士以结怨于吴内伤忠臣之心外爲邻国所笑且郄伍之家出奔于吴吴新有伍贠白喜秉威锐志结雠于楚故彊敌之兵日骇楚国有事子卽危矣夫智者除谗以自安愚者受佞以自亡今子受谗国以危矣子常曰是曩之罪也敢不图之九月子常与昭王共诛费无忌遂灭其族国人乃谤止吴王有女滕玉因谋伐楚与夫人及女㑹蒸鱼王前尝半而与女女怒曰王食鱼辱我不忘久生乃自杀阖闾痛之葬于国西阊门外凿池积土文石爲椁题凑爲中金鼎玉杯银樽珠襦之寳皆以送女乃舞白鹤于吴市中令万民随而观之还使男女与鹤俱入羡门因发机以掩之杀生以送死国人非之湛卢之劒恶阖闾之无道也乃去而出水行如楚楚昭王卧而寤得吴王湛卢之劒于牀昭王不知其故乃召风湖子而问曰寡人卧觉而得寳劒不知其名是何劒也风湖子曰此谓湛卢之劒昭王曰何以言之风湖子曰臣闻吴王得越所献寳劒三枚一曰鱼膓二曰磐郢三曰湛卢鱼膓之劒已用杀吴王僚也磐郢以送其死女今湛卢入楚也昭王曰湛卢所以去者何也风湖子曰臣闻越王元常使欧冶子造劒五枚以示薛烛烛对曰鱼膓劒逆理不顺不可服也臣以杀君子以杀父故阖闾以杀王僚一名磐郢亦曰豪曹不法之物无益于人故以送死一名湛卢五金之英太阳之精寄气託灵出之有神服之有威可以折冲拒敌然人君有逆理之谋其劒卽出故去无道以就有道今吴王无道杀君谋楚故湛卢入楚昭王曰其直㡬何风湖子曰臣闻此劒在越之时客有酬其直者有市之鄕三十骏马千匹万户之都二是其一也薛烛对曰赤堇之山已令无云若耶之溪深而莫测羣臣上天欧冶死矣虽倾城量金珠玉盈河犹不能得此寳而况有市之乡骏马千匹万户之都何足言也昭王大悦遂以爲寳阖闾闻楚得湛卢之劒因斯发怒遂使孙武伍胥白喜伐楚子胥隂令宣言于楚曰楚用子期爲将吾卽得而杀之子常用兵吾卽去之楚闻之因用子常退子期吴拔六与潜二邑五年吴王以越不从伐楚南伐越越王元常曰吴不信前日之盟弃贡赐之国而灭其交亲阖闾不然其言遂伐破檇里六年楚昭王使公子囊瓦伐吴报潜六之役吴使伍胥孙武击之围于豫章吴王曰吾欲乗危入楚都而破其郢不得入郢二子何功于是围楚师于豫章大破之遂围巢克之获楚公子繁以归为质九年吴王谓子胥孙武曰始子言郢不可入今果何如二将曰夫战借胜以成其威非常胜之道吴王曰何谓也二将曰楚之爲兵天下彊敌也今臣与之争锋十亡一存而王入郢者天也臣不敢必吴王曰吾欲复击楚奈何而有功伍胥孙武曰囊瓦者贪而多过于诸侯而唐蔡怨之王必伐得唐蔡何怨二将曰昔蔡昭公朝于楚有羙裘二枚善珮二枚各以一枚献之昭王王服之以临朝昭公自服一枚子常欲之昭公不与子常三年留之不使归国唐成公朝楚有二文马子常欲之公不与亦三年止之唐成相与谋从成公从者请马以赎成公饮从者酒醉之窃马而献子常常乃遣成公归国羣臣诽谤曰君以一马之故三年自囚愿赏窃马之功于是成公常思报楚君臣未尝絶口蔡人闻之固请献裘珮于子常蔡侯得归如晋告诉以子元与太子质而请伐楚故曰得唐蔡而可伐楚吴王于是使使谓唐蔡曰楚爲无道虐杀忠良侵食诸侯困辱二君寡人欲举兵伐楚愿二君有谋唐侯使其子干爲质于吴三国合谋伐楚舍兵于淮汭自豫章与楚夹汉水爲阵子常遂济汉而阵自小别山至于大别山三不利自知不可进欲奔亡史皇曰今子常无故与王共杀忠臣三人天祸来下王之所致子常不应十月楚二师阵于柏举阖闾之弟夫槩晨起请于阖闾曰子常不仁贪而少恩其臣下莫有死志追之必破矣阖闾不许夫槩曰所谓臣行其志不待命者其谓此也遂以其部五千人击子常大败走奔郑楚师大乱吴师乗之遂破楚衆楚人未济汉会楚人食吴因奔而击破之雍滞五战径至于郢王追于吴冦出固将亡与妹季芉出河濉之间楚大夫尹固与王同舟而去吴师遂入郢求昭王王渉濉济江入于云中暮宿羣盗攻之以戈撃王头大夫尹固隐王以背受之中肩王惧奔郧大夫钟建负季芉以从郧公辛得昭王大喜欲还之其弟怀怒曰昭王是我雠也欲杀之谓其兄辛曰昔平王杀我父吾杀其子不亦可乎辛曰君讨其臣敢雠之者夫乗人之祸非仁也灭宗废祀非孝也动无令名非智也怀怒不解辛隂与其季弟巢以王奔随吴兵逐之谓随君曰周之子孙在汉水上者楚灭之谓天报其祸加罚于楚君何寳之周室何罪而隐其贼能出昭王卽重恵也随君卜昭王与吴王不吉乃辞吴王曰今随之僻小密近于楚楚实存我有盟至今未改若今有难而弃之今且安静楚敢不聴命吴师多其辞乃退是时大夫子期虽与昭王俱亡隂与吴师爲市欲出昭王王闻之得免卽割子期心以与随君盟而去吴王入郢止留伍胥以不得昭王乃掘平王之墓出其尸鞭之三百左足践腹右手抉其目诮之曰谁使汝用䜛谀之口杀我父兄岂不寃哉卽令阖闾妻昭王夫人伍胥孙武白喜亦妻子常司马成之妻以辱楚之君臣也遂引军击郑郑定公前杀太子建而困迫子胥自此郑定公大惧乃令国中曰有能还吴军者吾与分国而治渔者之子应募曰臣能还之不用尺兵斗粮得一桡而行歌道中卽还矣公乃与渔者之子桡子胥军将至当道扣桡而歌曰芦中人如是再子胥闻之愕然大惊曰何等谓与语公爲何谁矣曰渔父者子吾国君惧怖令于国有能还吴军者与之分国而治臣念前人与君相逢于途今从君乞郑之国子胥叹曰悲哉吾蒙子前人之恩自致于此上天苍苍岂敢忘也于是乃释郑国还军守楚求昭王所在日急申包胥亡在山中闻之乃使人谓子胥曰子之报雠其以甚乎子故平王之臣北靣事之今于僇尸之辱岂道之极乎子胥曰爲我谢申包胥曰日暮路远倒行而逆施之于道也申包胥知不可乃之于秦求救楚昼驰夜趋足踵跖噼裂裳裹膝鹤倚哭于秦庭七日七夜口不絶声秦桓公素沉湎不恤国事申包胥哭已歌曰吴爲无道封豕长蛇以食上国欲有天下政从楚起寡君出在草泽使来告急如此七日桓公大惊楚有贤臣如是吴犹欲灭之寡人无臣若斯者其亡无日矣爲赋无衣之诗曰岂曰无衣与子同袍王于兴师与子同仇包胥曰臣闻戾徳无厌王不忧邻国壃塲之患逮吴之未定王其取分焉若楚遂亡于秦何利则亦亡君之土也愿王以神灵存之世以事王秦伯使辞焉曰寡人闻命矣子且就舘将图而告包胥曰寡君今在草野未获所伏臣何敢卽安复立于庭倚墙而哭日夜不絶声水不入口秦伯爲之垂涕卽出师而送之十年秦师未出越王元常恨阖闾破之檇里兴兵伐吴吴在楚越盗掩袭之六月申包胥以秦师至秦使公子子蒲子虎率车五百乗救楚击吴二子曰吾未知吴道使楚师前与吴战而卽㑹之大败夫槩七月楚司马子成秦公子子蒲与吴王相守私以间兵伐唐灭之子胥久留楚求昭王不去夫槩师败却退九月潜归自立爲吴王阖闾闻之乃释楚师欲杀夫槩奔楚昭王封夫槩于棠溪阖闾遂归子胥孙武白喜留与楚师于淮澨秦师又败吴师楚子期将焚吴军子西曰吾国父兄身战暴骨草野焉不收又焚之其可乎子期曰亡国失衆存没所在又何杀生以爱死死如有知必将乗烟起而助我如其无知何惜草中之骨而亡吴国遂焚而战吴师大败子胥等相谓曰彼楚虽败我余兵未有所损我者孙武曰吾以吴干戈西破楚逐昭王而屠荆平王墓割戮其尸亦巳足矣子胥曰自霸王已来未有人臣报雠如此者也行去矣吴军去后昭王反国乐师扈子非荆王信谗佞杀伍奢白州犂而冦不絶于境至乃掘平王墓戮尸姧喜以辱楚君臣又伤昭王困迫㡬爲天下大鄙然已愧矣乃援琴爲楚作穷劫之曲以畅君之迫厄之畅达也其词曰王耶王耶何乖烈不顾宗庙聴谗孽任用无忌多所杀诛夷白氏族㡬灭二子东奔适吴越吴王哀痛助忉怛垂涕举兵将西伐伍胥白喜孙武决三战破郢王奔发留兵縦骑虏荆阙楚荆骸骨遭发掘鞭辱腐尸耻难雪㡬危宗庙社稷灭严王何罪国㡬絶卿士悽怆民恻悷吴军虽去怖不歇愿王更隐抚忠节勿爲谗口能谤䙝昭王垂涕深知琴曲之情扈子遂不复鼓矣子胥等过溧阳瀬水之上乃长太息曰吾尝饥于此乞食于一女子女子饲我遂投水而亡将欲报以百金而不知其家乃投金水中而去有顷一老妪行哭而来人问曰何哭之悲妪曰吾有女子守居三十不嫁往年击绵于此遇一穷途君子而輙饭之而恐事泄自投于瀬水今闻伍君来不得其偿自伤虚死是故悲耳人曰子胥欲报百金不知其家投金水中而去矣妪遂取金而归子胥归吴吴王闻三师将至治鱼爲鲙将到之日过时不至鱼臭须臾子胥至阖闾出鲙而食不知其臭王复重爲之其味如故吴人作鲙者自阖闾之造也诸将旣从还楚因更名阊门曰破楚门复谋伐齐齐子使女爲质于吴吴王因爲太子波聘齐女女少思齐日夜号泣因乃爲病阖闾乃起北门名曰望齐门令女往游其上女思不止病日益甚乃至殂落女曰令死者有知必葬我于虞山之巅以望齐国阖闾伤之正如其言乃葬虞山之巅是时太子亦病而死阖闾谋择诸公子可立者未有定计波太子夫差日夜告于伍胥曰王欲立太子非我而谁当立此计在君耳伍子胥曰太子未有定我入则决矣阖闾有顷召子胥谋立太子子胥曰臣闻祀废于絶后兴于有嗣今太子不禄早失侍御今王欲立太子者莫大乎波秦之子夫差阖闾曰夫愚而不仁恐不能奉统于吴国子胥曰夫差信以爱人端于守节敦于礼义父死子代经之明文阖闾曰寡人从子立夫差爲太子使太子屯兵守楚留止自治宫室立射台于安里华池在平昌南城宫在长乐阖闾出入游卧秋冬治于城中春夏治于城外治姑苏之台旦食䱉山昼游苏台射于鸥陂驰于游台兴乐石城走犬长洲斯止阖闾之霸时于是太子定因伐楚破师拔番楚惧吴兵复往乃去郢徙于蔿若当此之时吴以子胥白喜孙武之谋西破彊楚北威齐晋南伐于越吴越春秋阖闾内传第四吴越春秋吴越春秋卷第五吴越春秋夫差内传第五十一年夫差北伐齐齐使大夫髙氏谢吴师曰齐孤立于国仓库空虚民人离散齐以吴爲彊辅今未往告急而吴见伐请伏国人于郊不敢陈战争之辞惟吴哀齐之不滥也吴师卽还十二年夫差复北伐齐越王闻之率衆以朝于吴而以重寳厚献太宰嚭嚭喜受越之赂爱信越殊甚日夜爲言于吴王王信用嚭之计伍胥大惧曰是弃吾也乃进谏曰越在心腹之病不前除其疾今信浮辞伪诈而贪齐破齐譬由磐石之田无立其苗也愿王释齐而前越不然悔之无及吴王不听使子胥使于齐通期战之会子胥谓其子曰我数谏王王不我用今见吴之亡矣汝与吾俱亡亡无爲也乃属其子于齐鲍氏而还太宰嚭旣与子胥有隙因谗之曰子胥爲强暴力谏愿王少厚焉王曰寡人知之未兴师㑹鲁使子贡聘于吴十三年齐大夫陈成恒欲弑简公隂惮髙国鲍晏故前兴兵伐鲁鲁君忧之孔子患之召门人而谓之曰诸侯有相伐者丘常耻之夫鲁父母之国也丘墓在焉今齐将伐之子无意一出耶子路辞出孔子止之子张子石请行孔子弗许子贡辞出孔子遣之子贡北之齐见成恒因谓曰夫鲁者难伐之国而君伐过矣成恒曰鲁何难伐也子贡曰其城薄以卑其池狭以浅其君愚而不仁大臣无用士恶甲兵不可与战君不若伐吴夫吴城厚而崇池广以深甲坚士选器饱弩劲又使明大夫守之此易邦也成恒忿然作色曰子之所难人之所易子之所易人之所难而以敎恒何也子贡曰臣闻君三封而三不成者大臣有所不听者也今君又欲破鲁以广齐隳鲁以自尊而君功不与焉是君上骄下恣羣臣而求以成大事难矣且夫上骄则犯臣骄则争此君上于王有遽而下与大臣交争如此则君立于齐危于累卵故曰不如伐吴且吴王刚勐而毅能行其令百姓习于战守明于法禁齐遇爲擒必矣今君悉四境之中出大臣以环之人民外死大臣内空是君上无彊敌之臣下无黔首之士孤主制齐者君也陈恒曰善虽然吾兵已在鲁之城下矣吾去之吴大臣将有疑我之心爲之奈何子贡曰君按兵无伐请爲君南见吴王请之救鲁而伐齐君因以兵迎之陈恒许诺子贡南见吴王谓吴王曰臣闻之王者不絶丗而霸者无彊敌千钧之重加铢而移今万乗之齐而私千乗之鲁而与吴争彊臣窃爲君恐焉且夫救鲁显名也伐齐大利也义存亡鲁害暴齐而威强晋则王不疑也吴王曰善虽然吾尝与越战栖之会稽入臣于吴不卽诛之三年使归夫越君贤主苦身劳力夜以接日内饰其政外事诸侯必将有报我之心子待我伐越而听子子贡曰不可夫越之彊不过于鲁吴之彊不过于齐主以伐越而不听臣齐亦已私鲁矣且畏小越而恶彊齐不勇也见小利而忘大害不智也臣闻仁人不因居以广其德智者不弃时以举其功王者不絶世以立其义且夫畏越如此臣诚东见越王使出师以从下吏吴王大恱子贡东见越王王闻之除道郊迎身御至舎问曰此僻狭之国蛮夷之民大夫何索然若不辱乃至于此子贡曰君处故来越王勾践再拜稽首曰孤闻祸与福爲邻今大夫之弔孤之福矣孤敢不问其说子贡曰臣今者见吴王告以救鲁而伐齐其心畏越且夫无报人之志而使人疑之拙也有报人之意而使人知之殆也事未发而闻之者危也三者举事之大忌也越王再拜曰孤少失前人内不自量与吴人战军败身辱遁逃上栖㑹稽下守海滨唯鱼鼈见矣今大夫辱弔而身见之又发玉声以敎孤孤頼天之赐也敢不承教子贡曰臣闻明主任人不失其能直士举贤不容于丗故临财分利则使仁渉患犯难则使勇用智图国则使贤正天下定诸侯则使圣兵强而不能行其威势在上位而不能施其政令于下者其君㡬乎难矣臣窃自择可与成功而至王者惟㡬乎今吴王有伐齐晋之志君无爱重器以喜其心无恶卑辞以尽其礼而伐齐齐必战不胜君之福也彼战而胜必以其兵临晋骑士锐兵弊乎齐重寳车骑羽毛尽乎晋则君制其余矣越王再拜曰昔者吴王分其民之衆以残吾国杀败吾民鄙吾百姓夷吾宗庙国爲墟棘身爲鱼鼈孤之怨吴深于骨髓而孤之事吴如子之畏父弟之敬兄此孤之死言也今大夫有赐故孤敢以报情孤身不安重席口不甞厚味目不视美色耳不听雅音旣已三年矣焦脣干舌苦身劳力上事羣臣下养百姓愿一与吴交战于天下平原之野正身臂而奋吴越之士继踵连死肝脑涂地者孤之愿也思之三年不可得也今内量吾国不足以伤吴外事诸侯而不能也愿空国弃羣臣变容貌易姓名执箕帚养牛马以事之孤虽知要领不属手足异处四支布陈爲郷邑笑孤之意出焉今大夫有赐存亡国举死人孤頼天赐敢不待令乎子贡曰夫吴王爲人贪功名而不知利害越王慥然避位子贡曰臣观吴王爲数战伐士卒不恩大臣内引䜛人益衆夫子胥爲人精诚中廉外明而知时不以身死隠君之过正言以忠君直行以爲国其身死而不听太宰嚭爲人智而愚彊而弱巧言利辞以内其身善爲诡诈以事其君知其前而不知其后顺君之过以安其私是残国伤君之佞臣也越王大恱子贡去越王送之金百镒寳劒一良马二子贡不受至吴谓吴王曰臣以下吏之言告于越王越王大恐曰昔者孤身不幸少失前人内不自量抵罪于吴军败身辱逋逃出走栖于会稽国爲墟莽身爲鱼鼈頼大王之赐使得奉爼豆修祭祀死且不敢忘何谋之敢其志甚恐将使使者来谢于王子贡馆五日越使果来曰东海役臣勾践之使者臣种敢修下吏少闻于左右昔孤不幸少失前人内不自量抵罪上国军败身辱逋逃会稽頼王赐得奉祭祀死且不忘今窃闻大王兴大义诛彊救弱困暴齐而抚周室故使贱臣以奉前王所藏甲二十领屈卢之矛歩光之劒以贺军吏若将遂大义弊邑虽小请悉四方之内士卒三千人以从下吏请躬𬒳坚执锐以前受矢石君臣死无所恨矣吴王大恱乃召子贡曰越使果来请出士卒三千其君从之与寡人伐齐可乎子贡曰不可夫空人之国悉人之衆又从其君不仁也受币许其师辞其君卽可吴王许诺子贡去晋见定公曰臣闻虑不预定不可以应卒兵不预办不可以胜敌今吴齐将战战而不胜越乱之必矣与战而胜必以其兵临晋君爲之奈何定公曰何以待之子贡曰修兵伏卒以待之晋君许之子贡返鲁吴王果兴九郡之兵将与齐战道出胥门因过姑胥之台忽昼假寐于姑胥之台而得梦及寤而起其心恬然怅焉乃命太宰嚭告曰寡人昼卧有梦觉而恬然怅焉请占之得无所忧哉梦入章明宫见两䥶蒸而不炊两黑犬嘷以南嘷以北两鋘殖吾宫墙流水汤汤越吾宫堂后房皷震箧箧有鍜工前园横生梧桐子爲寡人占之太宰嚭曰美哉王之兴师伐齐也臣闻章者徳锵锵也明者破敌声闻功朗明也两䥶蒸而不炊者大王圣徳气有余也两黑犬嘷以南嘷以北者四夷已服朝诸侯也两鋘殖宫墙者农夫就成田夫耕也汤汤越宫堂者邻国贡献财有余也后房箧箧鼓震有鍜工者宫女恱乐琴瑟和也前园横生梧桐者乐府皷声也吴王大恱而其心不已召王孙骆问曰寡人忽昼梦爲予陈之王孙骆曰臣鄙浅于道不能博大今王所梦臣不能占其有所知者东掖门亭长长城公弟公孙圣圣爲人少而好游长而好学多见博观知鬼神之情状愿王问之王乃遣王孙骆往请公孙圣曰吴王昼卧姑胥之台忽然感梦觉而怅然使子占之急诣姑胥之台公孙圣伏地而泣有顷而起其妻从旁谓圣曰子何性鄙希睹人主卒得急召涕泣如雨公孙圣仰天叹曰悲哉非子所知也今日壬午时加南方命属上天不得逃亾非但自哀诚伤吴王妻曰子以道自达于主有道当行上以谏王下以约身今闻急召忧惑溃乱非贤人所宜公孙圣曰愚哉女子之言也吾受道十年隐身避害欲绍寿命不意卒得急召中世自弃故悲与子相离耳遂去诣姑胥台吴王曰寡人将北伐齐鲁道出胥门过姑胥之台忽然昼梦子爲占之其言吉凶公孙圣曰臣不言身名全言之必死百叚于王前然忠臣不顾其躯乃仰天叹曰臣闻好船者必溺好战者必亡臣好直言不顾于命愿王图之臣闻章者战不胜败走傽偟也明者去昭昭就冥冥也入门见䥶蒸而不炊者大王不得火食也两黑犬嘷以南嘷以北者黑者隂也北者匿也两鋘殖宫墙者越军入吴国伐宗庙掘社稷也流水汤汤越宫堂者宫空虚也后房鼓震箧箧者坐太息也前园横生梧桐者梧桐心空不爲用器但爲盲僮与死人俱葬也愿大王按兵修德无伐于齐则可销也遣下吏太宰嚭王孙骆解冠帻肉袒徒跣稽首谢于勾践国可安存也身可不死矣吴王闻之索然作怒乃曰吾天之所生神之所使顾力士石畨以鐡鎚击杀之圣乃仰头向天而言曰吁嗟天知吾之寃乎忠而获罪身死无辜以葬我以爲直者不如相随爲柱提我至深山后丗相属爲声响于是吴三乃使门人提之蒸丘犲狼食汝肉野火烧汝骨东风数至飞扬汝骸骨肉縻烂何能爲声响哉太宰嚭趋进曰贺大王喜灾已灭矣因举行觞兵可以行吴王乃使太宰嚭爲右校司马王孙骆爲左校及从勾践之师伐齐伍子胥闻之谏曰臣闻兴十万之衆奉师千里百姓之费国家之出日数千金不念士民之死而争一日之胜臣以爲危国亡身之甚且与贼居不知其祸外复求怨徼幸他国犹治救瘑疥而弃心腹之疾发当死矣瘑疥皮肤之疾不足患也今齐陵迟千里之外更历楚赵之界齐爲疾其疥耳越之爲病乃心腹也不发则伤动则有死愿大王定越而后图齐臣之言决矣敢不尽忠臣今年老耳目不聪以狂惑之心无能益国窃观金匮第八其可伤也吴王曰何谓也子胥曰今年七月辛亥平旦大王以首事辛岁位也亥隂前之辰也合壬子岁前合也利以行武武决胜矣然徳在合斗击丑丑辛之本也大吉爲白虎而临辛功曹爲太常所临亥大吉得辛爲九丑又与白虎并重有人若以此首事前虽小胜后必大败天地行殃祸不久矣吴王不听遂九月使太宰嚭伐齐军临北郊吴王谓嚭曰行矣无忘有功无赦有罪爱民飬士视如赤子与智者谋与仁者友太宰嚭受命遂行吴王召大夫被离问曰汝常与子胥同心合志并虑一谋寡人兴师伐齐子胥独何言焉被离曰子胥欲尽诚于前王自谓老狂耳目不聪不知当丗之所行无益吴国王遂伐齐齐与吴战于艾陵之上齐师败绩吴王旣胜乃使行人成好于齐曰吴王闻齐有没水之虑帅军来观而齐兴师蒲草吴不知所安集设阵爲备不意颇伤齐师愿结和亲而去齐王曰寡人处此北边无出境之谋今吴乃济江淮踰千里而来我壤土戮我衆庻頼上帝哀存国犹不至顚陨王今让以和亲敢不如命吴齐遂盟而去吴王还乃让子胥曰吾前王履徳明达于上帝垂功用力爲子西结彊雠于楚今前王譬若农夫之艾杀四方蓬蒿以立名于荆蛮斯亦大夫之力今大夫昏耄而不自安生变起诈怨恶而出出则罪吾士衆乱吾法度欲以妖孽挫衂吾师頼天降哀齐师受服寡人岂敢自归其功乃前王之遗德神灵之祐福也若子于吴则何力焉伍子胥攘臂大怒释劒而对曰昔吾前王有不庭之臣以能遂疑计不䧟于大难今王播弃所患外不忧此孤僮之谋非霸王之事天所未弃必趋其小喜而近其大忧王若觉窹吴国世世存焉若不觉寤吴国之命斯促矣贠不忍称疾辟易乃见王之爲擒贠诚前死挂吾目于门以观吴国之䘮吴王不听坐于殿上独见四人向庭相背而倚王怪而视之羣臣问曰王何所见王曰吾见四人相背而倚闻人言则四分走矣子胥曰如王言将失衆矣吴王怒曰子言不祥子胥曰非惟不祥王亦亡矣后五日吴王复坐殿上望见两人相对北向人杀南向人王问羣臣见乎曰无所见子胥曰王何见王曰前日所见四人今日又见二人相对北向人杀南向人子胥曰臣闻四人走叛也北向杀南向臣杀君也王不应吴王置酒文䑓之上羣臣悉在太宰嚭执政越王侍坐子胥在焉王曰寡人闻之君不贱有功之臣父不憎有力之子今太宰嚭爲寡人有功吾将爵之上赏越王慈仁忠信以孝事于寡人吾将复增其国以还助伐之功于衆大夫如何羣臣贺曰大王躬行至徳虚心养士羣臣并进见难争死名号显着威震四海有功蒙赏亡国复存霸功王事咸被羣臣于是子胥据地垂涕曰于乎哀哉遭此默默忠臣掩口䜛夫在侧政败道壊謟䛕无极邪说伪辞以曲爲直舎䜛攻忠将灭吴国宗庙旣夷社稷不食城郭丘墟殿生荆棘吴王大怒曰老臣多诈爲吴妖孽乃欲专权擅威独倾吾国寡人以前王之故未忍行法今退自计无沮吴谋子胥曰今臣不忠不信不得爲前王之臣臣不敢爱身恐吾国之亡矣昔者桀杀关龙逢纣杀王子比干今大王诛臣参于桀纣大王勉之臣请辞矣子胥归谓𬒳离曰吾贯弓接矢于郑楚之界越渡江淮自致于斯前王听从吾计破楚见凌之雠欲报前王之恩而至于此吾非自惜祸将及汝被离曰未谏不听自杀何益何如亾乎子胥曰亾臣安往吴王闻子胥之怨恨也乃使人赐属镂之劒子胥受劒徒跣褰裳下堂中庭仰天唿怨曰吾始爲汝父忠臣立吴设谋破楚南服劲越威加诸侯有霸王之功今汝不用吾言反赐我劒吾今日死吴宫爲墟庭生蔓草越人掘汝社稷安忘我乎昔前王不欲立汝我以死争之卒得汝之愿公子多怨于我我徒有功于吴今乃忘我定国之恩反赐我死岂不谬哉吴王闻之大怒曰汝不忠信爲寡人使齐託汝子于齐鲍氏有我外之心急令自裁孤不使汝得有所见子胥把劒仰天叹曰自我死后后世必以我爲忠上配夏殷之世亦得与龙逄比干爲友遂伏劒而死吴王乃取子胥尸盛以䲭夷之器投之于江中言曰胥汝一死之后何能有知卽断其头置髙楼上谓之曰日月炙汝肉飘风飘汝眼炎光烧汝骨鱼鼈食汝肉汝骨变形灰有何所见乃弃其躯投之江中子胥因随流扬波依潮来往荡激崩岸于是吴王谓𬒳离曰汝尝与子胥论寡人之短乃髠被离而刑之王孙骆闻之不朝王召而问曰子何非寡人而不朝乎骆曰臣恐耳曰子以我杀子胥爲重乎骆曰大王气髙子胥位下王诛之臣命何异于子胥臣以是恐也王曰非听宰嚭以杀子胥胥图寡人也骆曰臣闻人君者必有敢谏之臣在上位者必有敢言之交夫子胥先王之老臣也不忠不信不得爲前王臣吴王中心悷然悔杀子胥岂非宰嚭之谗子胥而欲杀之骆曰不可王若杀嚭此爲二子胥也于是不诛十四年夫差旣杀子胥连年不熟民多怨恨吴王复伐齐阙爲阑沟于商鲁之间北属蕲西属济欲与鲁晋合攻于黄池之上恐羣臣复谏乃令国中曰寡人伐齐有敢谏者死太子友知子胥忠而不用太宰嚭佞而专政欲切言之恐罹尤也乃以讽谏激于王清旦懐丸持弹从后园而来衣袷履濡王怪而问之曰子何爲袷衣濡履体如斯也太子友曰适游后园闻秋蜩之声往而观之夫秋蝉登髙树飮清露随风撝挠长吟悲鸣自以爲安不知螳蜋超枝縁条曵腰耸距而稷其形夫螳蜋翕心而进志在有利不知黄雀盈緑林徘徊枝隂㣲进欲啄螳蜋夫黄雀但知伺螳蜋之有味不知臣挟弹危掷蹭蹬飞丸而集其背今臣但虚心志在黄雀不知空埳其旁闇忽埳中䧟于深井臣故袷体濡履㡬爲大王取笑王曰天下之愚莫过于斯但贪前利不覩后患太子曰天下之愚复有甚者鲁承周公之末有孔子之教守仁抱德无欲于邻国而齐举兵伐之不爱民命惟有所获夫齐徒举而伐鲁不知吴悉境内之士尽府库之财暴师千里而攻之夫吴徒知踰境征伐非吾之国不知越王将选死士出三江之口入五湖之中屠我吴国灭我吴宫天下之危莫过于斯也吴王不听太子之谏遂北伐齐越王闻吴王伐齐使范蠡洩庸率师屯海通江以絶吴路败太子友于始熊夷通江淮转袭吴遂入吴国烧姑胥台徙其大舟吴败齐师于艾陵之上还师临晋与定公争长未合边候吴王夫差大惧合诸侯谋曰吾道辽逺无㑹前进孰利王孙骆曰不如前进则执诸侯之柄以求其志请王属士以明其令劝之以高位辱之以不从令各尽其死夫差昏秣马食士服兵被甲勒马衘枚出火于造闇行而进吴师皆文犀长盾扁诸之劒方阵而行中校之军皆白裳白髦素甲素羽之矰望之若荼王亲秉钺戴旗以阵而立左军皆赤裳赤髦丹甲朱羽之矰望之若火右军皆玄裳玄舆黑甲乌羽之矰望之如墨带甲三万六千鸡鸣而定阵去晋军一里天尚未明王乃亲鸣金鼓三军譁吟以振其旅其声动天徙地晋大惊不出反距坚垒乃令童褐请军曰两军边兵接好日中无期今大国越次而造弊邑之军垒敢请辞故吴王亲对曰天子有命周室卑弱约诸侯贡献莫入王府上帝鬼神而不可以告无姬姓之所振惧遣使来告冠盖不絶于道始周依负于晋故忽于夷狄㑹晋今反叛如斯吾是以蒲服就君不肯长弟徒以争彊孤进不敢去君不命长爲诸侯笑孤之事君决在今日不得事君命在今日矣敢烦使者往来孤躬亲听命于藩篱之外童褐将还吴王蹑左足与褐决矣及报与诸侯大夫列坐于晋定公前旣以通命乃告赵鞅曰臣观吴王之色类有大忧小则嬖妾嫡子死否则吴国有难大则越人入不得还也其意有愁毒之忧进退轻难不可与战主君宜许之以前期无以争行而危国也然不可徒许必明其信赵鞅许诺入谒定公曰姬姓于周吴爲先老可长以尽国礼定公许诺命童褐复命于是吴王愧晋之义乃退幕而㑹二国君臣并在吴王称公前晋侯次之羣臣毕盟吴旣长晋而还未踰于黄池越闻吴王乆留未归乃悉士衆将踰章山济三江而欲伐之吴又恐齐宋之爲害乃命王孙骆告劳于周曰昔楚不承供贡辟逺兄弟之国吾前君阖闾不忍其恶带劒挺铍与楚昭王相逐于中原天舎其忠楚师败绩今齐不贤于楚又不恭王命以逺辟兄弟之国夫差不忍其恶被甲带劒径至艾陵天福于吴齐师还锋而退夫差岂敢自多其功是文武之徳所祐助时归吴不熟于岁遂縁江泝淮开沟深水出于商鲁之间而归告于天子执事周王答曰伯父令子来乎盟国一人则依矣余实嘉之伯父若能辅余一人则兼受永福周室何忧焉乃赐弓弩王阼以増号谥吴王还归自池息民散兵二十年越王兴师伐吴吴与越战于檇李吴师大败军散死者不可胜计越追破吴吴王困急使王孙骆稽首请成如越之来也越王对曰昔天以越赐吴吴不受也今天以吴赐越其可逆乎吾请献勾甬东之地吾与君爲二君乎吴王曰吾之在周礼前王一饭如越王不忘周室之义而使爲附邑亦寡人之愿也行人请成列国之义惟君王有意焉大夫种曰吴爲无道今幸擒之愿王制其命越王曰吾将残汝社稷夷汝宗庙吴王黙然请成七反越王不听二十三年十月越王复伐吴吴国困不战士卒分散城门不守遂屠吴吴王率羣臣遁去昼驰夜走三日三夕达于秦余杭山胷中愁忧目视茫茫行歩猖狂腹馁口饥顾得生稻而食之伏地而飮水顾左右曰此何名也对曰是生稻也吴王曰是公孙圣所言不得火食走傽偟也王孙骆曰饱食而去前有胥山西坂中可以匿止王行有顷因得生瓜已熟吴王掇而食之谓左右曰何冬而生瓜近道人不食何也左右曰谓粪种之物人不食也吴王曰何谓粪种左右曰盛夏之时人食生瓜起居道旁子复生秋霜恶之故不食吴王叹曰子胥所谓旦食者也谓太宰嚭曰吾戮公孙圣投胥山之巅吾以畏责天下之慙吾足不能进心不能往太宰嚭曰死与生败与成故有避乎王曰然曽无所知乎子试前唿之圣在当卽有应吴王止秦余杭山唿曰公孙圣三反唿圣从山中应曰公孙圣三唿三应吴王仰天唿曰寡人岂可返乎寡人丗丗得圣也湏臾越兵至三围吴范蠡在中行左手提鼔右手操𫀆而鼔之吴王书其矢而射种蠡之军辞曰吾闻狡兎以死良犬就烹敌国如灭谋臣必亡今吴病矣大夫何虑乎大夫种相国蠡急而攻大夫种书矢射之曰上天苍苍若存若亾越君勾践下臣种敢言之昔天以越赐吴吴不肯受是天所反勾践敬天而功旣得返国今上天报越之功敬而受之不敢忘也且吴有大过六以至于亾王知之乎有忠臣伍子胥忠谏而身死大过一也公孙圣直说而无功大过二也太宰嚭愚而佞言轻而谗䛕妄语恣口听而用之大过三也夫齐晋无返逆行无僣侈之过而吴伐二国辱君臣毁社稷大过四也且吴与越同音共律上合星宿下共一理而吴侵伐大过五也昔越亲戕吴之前王罪莫大焉而幸伐之不从天命而弃其仇后爲大患大过六也越王谨上刻青天敢不如命大天种谓越君曰中冬气定天将杀戮不行天杀反受其殃越王敬拜曰诺今图吴王将爲何如大夫种曰君𬒳五胜之衣带歩光之劒仗屈卢之矛瞋目大言以执之越王曰诺乃如大夫种辞吴王曰诚以今日闻命言有顷吴王不自杀越王复使谓曰何王之忍辱厚耻也世无万岁之君死生一也今子尚有遗荣何必使吾师衆加刃于王吴王仍未肯自杀勾践谓种蠡曰二子何不诛之种蠡曰臣人臣之位不敢加诛于人主愿主急而命之天诛当行不可乆留越王复瞋目怒曰死者人之所恶恶者无罪于天不负于人今君抱六过之罪不知愧辱而欲求生岂不鄙哉吴王乃太息四顾而望言曰诺乃引劒而伏之死越王谓太宰嚭曰子爲臣不忠无信亡国灭君乃诛嚭并妻子吴王临欲伏劒顾谓左右曰吾生旣慙死亦愧矣使死者有知吾羞前君地下不忍覩忠臣伍子胥及公孙圣使其无知吾负于生死必连繴组以罩吾目恐其不蔽愿复重罗绣三幅以爲掩明生不昭我死勿见我形吾何可哉越王乃葬吴王以礼于秦余杭山卑犹越王使军士集于我戎之功人一隰土以葬之宰嚭亦葬卑犹之旁吴越春秋夫差内传第五吴越春秋吴越春秋卷第六吴越春秋越王无余外传第六后汉赵瞱撰越之前君无余者夏禹之末封也禹父鲧者帝颛顼之后鲧娶于有莘氏之女名曰女嬉年壮未孳嬉于砥山得薏苡而吞之意若爲人所感因而姙孕剖胁而产髙密家于西羗地曰石纽石纽在蜀西川也帝尧之时遭洪水滔滔天下沉渍九州阏塞四渎壅闭帝乃忧中国之不康悼黎元之罹咎乃命四岳乃举贤良将任治水自中国至于条方莫荐人帝靡所任四岳乃举鲧而荐之于尧帝曰鲧负命毁族不可四岳曰等之羣臣未有如鲧者尧用治水受命九载功不成帝怒曰朕知不能也乃更求之得舜使摄行天子之政巡狩观鲧之治水无有形状乃殛鲧于羽山鲧投于水化爲黄能因爲羽渊之神舜与四岳举鲧之子髙密四岳谓禹曰舜以治水无功举尔嗣考之勲禹曰俞小子敢悉考绩以统天意惟委而已禹伤父功不成循江泝河尽济甄淮乃劳身焦思以行七年闻乐不听过门不入冠挂不顾履遗不蹑功未及成愁然沉思乃案黄帝中经历盖圣人所记曰在于九山东南天柱号曰宛委赤帝在阙其巖之巅承以文玉覆以磐石其书金简青玉爲字编以白银皆瑑其文禹乃东巡登衡岳血白马以祭不幸所求禹乃登山仰天而啸因梦见赤绣衣男子自称玄夷苍水使者闻帝使文命于斯故来候之非厥岁月将告以期无爲戏吟故倚歌覆釡之山东顾谓禹曰欲得我山神书者斋于黄帝巖岳之下三月庚子登山发石金简之书存矣禹退又斋三月庚子登宛委山发金简之书案金简玉字得通水之理复返归岳乗四载以行川始于霍山徊集五岳诗云信彼南山惟禹甸之遂巡行四渎与益䕫共谋行到名山大泽召其神而问之山川脉理金玉所有鸟兽昆虫之类及八方之民俗殊国异域土地里数使益䟽而记之故名之曰山海经禹三十未娶行到涂山恐时之暮失其度制乃辞云吾娶也必有应矣乃有白狐九尾造于禹禹曰白者吾之服也其九尾者王之证也涂山之歌曰绥绥白狐九尾痝痝我家嘉夷来賔爲王成家成室我造彼昌天人之际于兹则行明矣哉禹因娶涂山谓之女娇取辛壬癸甲禹行十月女娇生子启启生不见父昼夕啼泣禹行使大章歩东西竖亥度南北畅八极之广旋天地之数禹济江南省水理黄龙负舟舟中人怖骇禹乃哑然而笑曰我受命于天竭力以劳万民生性也死命也尔何爲者颜色不变谓舟人曰此天所以爲我用龙曵尾舎舟而去南到计于苍梧而见缚人禹捬其背而哭益曰斯人犯法自合如此哭之何也禹曰天下有道民不罹辜天下无道罪及善人吾闻一男不耕有受其饥一女不桑有受其寒吾爲帝统治水土调民安居使得其所今乃罹法如斯此吾得薄不能化民证也故哭之悲耳于是周行㝢内东造絶迹西延积石南踰赤㟁北过寒谷徊崑崙察六扈脉地理名金石写流沙于西隅决弱水于北汉青泉赤渊分入洞穴通江东流至于碣石䟽九河于涽渊开五水于东北凿龙门辟伊阙平易相土观地分州殊方各进有所纳贡民去崎岖归于中国尧曰俞以固冀于此乃号禹曰伯禹官曰司空赐姓姒氏领统州伯以巡十二部尧崩禹服三年之䘮如䘮考妣昼哭夜泣气不属声尧禅位于舜舜荐大禹改官司徒内辅虞位外行九伯舜崩禅位命禹禹服三年形体枯藁面目黎黒让位啇均退处阳山之南隂阿之北万民不附啇均追就禹之所状若惊鸟扬天骇鱼入渊昼歌夜吟登高号唿曰禹弃我如何所戴禹三年服毕哀民不得已卽天子之位三载考功五年政定周行天下归还大越登茅山以朝四方羣臣观示中州诸侯防风后至斩以示衆示天下悉属禹也乃大㑹计治国之道内美釡山州慎之功外演圣德以应天心遂更名茅山曰㑹稽之山因传国政休养万民国号曰夏后封有功爵有德恶无细而不诛功无微而不赏天下喁喁若儿思母子归父而留越恐羣臣不从言曰吾闻食其实者不伤其枝饮其氷者不浊其流吾获覆釡之书得以除天下之灾令民归于里闾其德彰彰若斯岂可忘乎乃纳言听諌安民治室居靡山伐木爲邑画作印横木爲门调权衡平斗斛造井示民以爲法度鳯凰栖于树鸾鸟巢于侧麒麟歩于庭百鸟佃于泽遂已耆艾将老叹曰吾晏岁年暮寿将尽矣止絶斯矣命羣臣曰吾百世之后葬我㑹稽之山苇椁桐棺穿圹七尺下无及泉坟高三尺土阶三等葬之后曰无改亩以爲居之者乐爲之者苦禹崩之后衆瑞并去天美禹德而劳其功使百鸟还爲民田大小有差进退有行一盛一衰往来有常禹崩传位与益益服三年思禹未尝不言丧毕益避禹之子启于箕山之阳诸侯去益而朝启曰吾君帝禹子也启遂卽天子之位治国于夏遵禹贡之羙悉九州之土以种五谷累岁不絶启使使以岁时春秋而祭禹以越立宗庙于南山之上禹以下六世而得帝少康少康恐禹祭之絶祀乃封其庻子于越号曰无余余始受封人民山居虽有鸟田之利租贡才给宗庙祭祀之费乃复随陵陆而耕种或逐禽鹿而给食无余质朴不设宫室之饰从民所居春秋祠禹墓于㑹稽无余传世十余末君微劣不能自立转从衆庻爲编户之民禹祀断絶十有余岁有人生而言语其语曰鸟禽唿嚥喋嚥喋指天向禹墓曰我是无余君之苗未我方修前君祭祀复我禹墓之祀爲民请福于天以通鬼神之道衆民悦喜皆助奉禹祭四时致贡因共封立以承越君之后复夏王之祭安集鸟田之瑞以爲百姓请命自后稍有君臣之义号曰无壬壬生无䁺䁺专心守国不失上天之命无䁺卒或爲夫谭夫谭生元常常立当吴王寿梦诸樊阖闾之时越之兴霸自元常矣吴越春秋越王无余外传第六吴越春秋吴越春秋卷第七吴越春秋勾践入臣外传第七越王勾践五年五月与大夫种范蠡入臣于吴羣臣皆送至浙江之上临水祖道军阵固陵大夫文种前爲祝其词曰皇天祐助前沉后扬祸爲德根忧爲福堂威人者灭服从者昌王虽牵致其后无殃君臣生离感动上皇衆夫哀悲莫不感伤臣请荐脯行酒二觞越王仰天太息举杯垂涕默无所言种复前祝曰大王德寿无疆无极干坤受灵神祇辅翼我王厚之祉祐在侧徳销百殃利受其福去彼吴庭来归越国觞酒旣升请称万岁越王曰孤承前王余德守国于边幸蒙诸大夫之谋遂保前王丘墓今遭辱耻爲天下笑将孤之罪耶诸大夫之责也吾不知其咎愿二三子论其意大夫扶同曰何言之鄙也昔汤系于夏台伊尹不离其侧文王囚于石室太公不弃其国兴衰在天存亡系于人汤改仪而媚于桀文王服从而幸于纣夏殷恃力而虐二圣两君屈已以得天道故汤王不以穷自伤周文不以困爲病越王曰昔尧任舜禹而天下治虽有洪水之害不爲人灾变异不及于民岂况于人君乎大夫苦成曰不如君王之言天有历数德有薄厚黄帝不让尧传天子三王臣弑其君五霸子弑其父德有广狭气有高下今之世犹人之市置货以设诈抱谋以待敌不幸䧟厄求伸而已大王不览于斯而怀喜怒越王曰任人者不辱身自用者危其国大夫皆前图未然之端倾敌破雠坐招泰山之福今寡人守穷若斯而云汤文困厄后必霸何言之违礼仪夫君子争寸隂而弃珠玉今寡人冀得免于军旅之忧而复反系获敌人之手身爲佣隷妻爲仆妾往而不返客死敌国若䰟魄有愧于前君其无知体骨弃捐何大夫之言不合于寡人之意于是大夫种范蠡曰闻古人曰居不幽志不广形不愁思不逺圣王贤主皆遇困厄之难蒙不赦之耻身拘而名尊躯辱而声荣处卑而不以爲恶居危而不以爲薄五帝德厚而穷厄之恨然尚有泛滥之忧三守暴困之辱不离三狱之囚泣涕而受冤行哭而爲隷演易作卦天道祐之时过于期否终则泰诸侯并救王命见符朱鬛玄狐辅臣结发拆狱破械反国修德遂讨其雠擢假海内若覆手背天下宗之功垂万世大王屈厄臣诚尽谋夫截骨之劒无削剟之利臽鐡之矛无分发之便建䇿之士无暴兴之说今臣遂天文案坠籍二气共萌存亡异处彼兴则我辱我霸则彼亡二国争道未知所就君王之危天道之数何必自伤哉夫吉者凶之门福者祸之根今大王虽在危困之际孰知其非畅达之兆哉大夫计曰今君王国于㑹稽穷于入吴言悲辞苦羣臣泣之虽则恨悷之心莫不感动而君王何爲谩辞譁说用而相欺臣诚不取越王曰寡人将去入吴以国累诸侯大夫愿各自述吾将属焉大夫臯如曰臣闻大夫种忠而善虑民亲其知士乐爲用今委国一人其道必守何顺心佛命羣臣大夫曵庸曰大夫文种者国之梁栋君之爪牙夫骥不可与匹驰日月不可并照君王委国于种则万纲千纪无不举者越王曰夫国者前王之国孤力弱势劣不能遵守社稷奉承宗庙吾闻父死子代君亡臣亲今事弃诸大夫客官于吴委国归民以付二三子吾之由也亦子之忧也君臣同道父子共气天性自然岂得以在者尽忠亡者爲不信乎何诸大夫论事一合一离令孤怀心不定也夫推国任贤度功绩成者君之命也奉敎顺理不失分者臣之职也吾顾诸大夫以其所能而云委质而已于乎悲哉计曰君王所陈者固其理也昔汤入夏付国于文祀西伯之殷委国于二老今怀夏将滞志在于还夫适市之妻敎嗣粪除出亡之君勑臣守御子问以事臣谋以能今君王欲士之所志各陈其情举其能者议其宜也越王曰大夫之论是也吾将逝矣愿诸君之风大夫种曰夫内修封疆之役外修耕战之备荒无遗土百姓亲附臣之事也大夫范蠡曰辅危主存亡国不耻屈厄之难安守被辱之地往而必反与君复雠者臣之事也大夫苦成曰发君之令眀君之徳穷与俱厄进与俱霸统烦理乱使民知分臣之事也大夫曵庸曰奉令受使结和诸侯通命逹㫖赂往遗来解忧释患使无所疑出不忘命入不被尤臣之事也大夫皓进曰一心齐志上与等之下不违令动从君命修徳履义守信温故临非决疑君误臣谏直心不挠举过列平不阿亲戚不私于外推身致君终始一分臣之事也大夫诸稽郢曰望敌设阵飞矢扬兵履腹渉尸血流滂滂贪进不退二师相当破敌攻衆威凌百邦臣之事也大夫臯如曰修德行惠抚慰百姓身临忧劳动輙躬亲弔死存疾救活民命蓄陈储新食不二味国富民实爲君养器臣之事也大夫计曰候天察地纪历隂阳观变参灾分别妖祥日月含色五精错行福见知吉妖出知凶臣之事也越王曰孤虽入于北国爲吴穷虏有诸大夫怀徳抱术各守一分以保社稷孤何忧焉遂别于浙江之上羣臣垂泣莫不咸哀越王仰天叹曰死者人之所畏若孤之闻死其于心胷中曾无憷愓遂登船径去终不返顾越王夫人乃据船哭顾乌鹊啄江渚之虾飞去复来因哭而歌之曰仰飞鸟兮乌鸢凌玄虚号翩翩集洲渚兮优恣啄虾矫翮兮云间任厥兮往还妾无罪兮负地有何辜兮谴天颿颿独兮西往孰知返兮何年心惙惙兮若割泪泫泫兮双悬又哀今曰彼飞鸟兮鸢乌已廻翔兮翕苏心在专兮素虾何居食兮江湖徊复翔兮游飏去复返兮于乎始事君兮去家终我命兮君都终来遇兮何幸离我国兮去吴妻衣褐兮爲婢夫去冕兮爲奴岁遥遥兮难极冤悲痛兮心恻肠千结兮服膺于乎哀兮忘食愿我身兮如鸟身翺翔兮矫翼去我国兮心摇情愤惋兮谁识越王闻夫人怨歌心中内恸乃曰孤何忧吾之六翮备矣于是入吴见夫差稽首再拜称臣曰东海贱臣勾践上愧皇天下负后土不裁功力汚辱王之军士抵罪邉境大王赦其深辜裁加役臣使执箕箒诚蒙厚恩得保须臾之命不胜仰感俯愧臣勾践叩头顿首吴王夫差曰寡人于子亦过矣子不念先君之雠乎越王曰臣死则死矣惟大王原之伍胥在旁目若熛火声如雷霆乃进曰夫飞鸟在青云之上尚欲缴微矢以射之岂况近卧于华池集于庭庑乎今越王放于南山之中游于不可存之地幸来渉我壤土入吾梐梱此乃厨宰之成事食也岂可失之乎吴王曰吾闻诛降杀服祸及三世吾非爱越而不杀也畏皇天之咎敎而赦之太宰嚭諌曰子胥明于一时之计不通安国之道愿大王遂其所执无拘羣小之口夫差遂不诛越王令驾车养马祕于宫室之中三月吴王召越王入见越王伏于前范蠡立于后吴王谓范蠡曰寡人闻贞妇不嫁破亡之家仁贤不官絶灭之国今越王无道国已将亡社稷坏崩身死世絶爲天下笑而子及主俱爲奴仆来归于吴岂不鄙乎吾欲赦子之罪子能改心自新弃越归吴乎范蠡对曰臣闻亡国之臣不敢语政败军之将不敢语勇臣在越不忠不信今越王不奉大王命号用兵与大王相持至今获罪君臣俱降蒙大王鸿恩得君臣相保愿得入备扫除出给趋走臣之愿也此时越王伏地流涕自谓遂失范蠡矣吴王知范蠡不可得爲臣谓曰子旣不移其志吾复置子于石室之中范蠡曰臣请如命吴王起入宫中越王范蠡趋入石室越王服犊鼻着樵头夫人衣无縁之裳施左关之襦夫斫剉养马妻给水除粪洒扫三年不愠怒靣无恨色吴王登逺台望见越王及夫人范蠡坐于马粪之旁君臣之礼存夫妇之仪具王顾谓太宰嚭曰彼越王者一节之人范蠡一介之士虽在穷厄之地不失君臣之礼寡人伤之太宰嚭曰愿大王以圣人之心哀穷孤之士吴王曰爲子赦之后三月乃择吉日而欲赦之召太宰嚭谋曰越之与吴同土连域勾践愚黠亲欲爲贼寡人承天之神灵前王之遗徳诛讨越寇囚之石室寡人心不忍见而欲赦之于子柰何太宰嚭曰臣闻无徳不复大王垂仁恩加越越岂敢不报哉愿大王卒意越王闻之召范蠡告之曰孤闻于外心独喜之又恐其不卒也范蠡曰大王安心事将有意在玉门第一今年十二月戊寅之日时加日出戊囚日也寅隂后之辰也合庚辰岁后㑹也夫以戊寅日闻喜不以其罪罚日也时加卯而贼戊功曹爲腾蛇而临戊谋利事在靑龙靑龙在胜先而临酉死气也而克寅是时克其日用又助之所求之事上下有忧此岂非天网四张万物尽伤者乎王何喜焉果子胥諌吴王曰昔桀囚汤而不诛纣囚文王而不杀天道还反祸转成福故夏爲汤所诛殷爲周所㓕今大王旣囚越君而不行诛臣谓大王惑之深也得无夏殷之患乎吴王遂召越王乆之不见范蠡文种忧而占之曰吴王见擒也有顷太宰嚭出见大夫种范蠡而言越王复拘于石室伍子胥复谏吴王曰臣闻王者攻敌国克之则加以诛故后无报复之忧遂免子孙之患今越王已入石室宜早图之后必爲吴之患太宰嚭曰昔者齐桓割燕所至之地以贶燕公而齐君获其美名宋襄济河而战春秋以多其义功立而名称军败而徳存今大王诚赦越王则功冠于五霸名越于前古吴王曰待吾疾愈方爲大宰赦之后一月越王出石室召范蠡曰吴王疾三月不愈吾闻人臣之道主疾臣忧且吴王遇孤恩甚厚矣疾之无瘳惟公卜焉范蠡曰吴王不死明矣到己巳日当瘳惟大王留意越王曰孤所以穷而不死者頼公之䇿耳中复犹豫岂孤之志哉可与不可惟公图之范蠡曰臣窃见吴王眞非人也数言成汤之义而不行之愿大王请求问疾得见因求其粪而尝之观其颜色当拜贺焉言其不死以廖起日期之旣言信后则大王何忧越王明日谓太宰嚭曰囚臣欲一见问疾太宰嚭即入言于吴王王召而见之适遇吴王之便太宰嚭奉溲恶以出逢户中越王因拜请尝大王之溲以决吉凶即以手取其便与恶而尝之因入曰下囚臣勾践贺于大王王之疾至己巳日有瘳至三月壬申病愈吴王曰何以知之越王曰下臣尝事师闻粪者顺谷味逆时气者死顺时气者生今者臣窃尝大王之粪其恶味苦且楚酸是味也应春夏之气臣以是知之吴王大恱曰仁人也乃赦越王得离其石室去就其宫室执牧养之事如故越王从尝粪恶之后遂病口臭范蠡乃令左右皆食岑草以乱其气其后吴王如越王期日疾愈心念其忠临政之后大纵酒于文台吴王出令曰今日爲越王陈北靣之坐羣臣以客礼事之伍子胥趋出到舍上不御坐酒酣太宰嚭曰异乎今日坐者各有其词不仁者逃其仁者留臣闻同声相和同心相求今国相刚勇之人意者内慙至仁之存也而不御坐其亦是乎吴王曰然于是范蠡与越王俱起爲吴王寿其辞曰下臣勾践从小臣范蠡奉觞上千岁之寿辞曰皇在上令昭下四时并心察慈仁者大王躬亲鸿恩立义行仁九徳四塞威服羣臣于乎休哉传徳无极上感太阳降瑞翼翼大王延寿万岁长保吴国四海咸承诸侯賔服觞酒旣升永受万福于是吴王大恱明日伍子胥入諌曰昨日大王何见乎臣闻内懐虎狼之心外执美词之说但爲外情以存其身豺不可谓廉狼不可亲今大王好听须臾之说不虑万岁之患放弃忠直之言聴用谗夫之语不㓕沥血之仇不絶怀毒之怨犹纵毛炉炭之上幸其焦投卵千钧之下望必全岂不殆哉臣闻桀登髙自知危然不知所以自安也前据白刃自知死而不知所以自存也惑者知返迷道不远愿大王察之吴王曰寡人有疾三月曾不闻相国一言是相国之不慈也又不进口之所嗜心不相思是相国之不仁也夫爲人臣不仁不慈焉能知其忠信者乎越王迷惑弃守边之事亲将其臣民来归寡人是其义也躬亲爲虏妻亲爲妾不愠寡人寡人有疾亲尝寡人之溲是其慈也虚其府库尽其寳币不念旧故是其忠信也三者旣立以养寡人寡人曾听相国而诛之是寡人之不智也而爲相国快私意耶岂不负皇天乎子胥曰何大王之言反也夫虎之卑势将以有击也狸之卑身将求所取也雉以眩移拘于网鱼以有恱死于饵且大王初临政负玉门之第九诫事之败无咎矣今年三月甲戌时加鸡鸣甲戌岁位之㑹将也青龙在酉德在土刑在金是日贼其德也知父将有不顺之子君有逆节之臣大王以越王归吴爲义以饮溲食恶爲慈以虚府库爲仁是故爲无爱于人其不可亲靣听貌观以存其身今越王入臣于吴是其谋深也虚其府库不见恨色是欺我王也下饮王之溲者是上食王之心也下尝王之恶者是上食王之肝也大哉越王之崇吴吴将爲所擒也惟大王留意察之臣不敢逃死以负前王一旦社稷丘墟宗庙荆棘其悔可追乎吴王曰相国置之勿复言矣寡人不忍复闻于是遂赦越王归国送于蛇门之外羣臣祖道吴王曰寡人赦君使其返国必念终始王其勉之越王稽首曰今大王哀臣孤穷使得生全还国与种蠡之徒愿死于毂下上天苍苍臣不敢负吴王曰于乎吾闻君子一言不再今已行矣王勉之越王再拜跪伏吴王乃引越王登车范蠡执御遂去至三津之上仰天叹曰嗟乎孤之屯厄谁念复生渡此津也谓范蠡曰今三月甲辰时加日昳孤蒙上天之命还归故乡得无后患乎范蠡曰大王勿疑直眡道行越将有福吴当有忧至浙江之上望见大越山川重秀天地再清王与夫人叹曰吾已絶望永辞万民岂料再还重复乡国言竟掩面涕泣阑干此时万姓咸欢羣臣毕贺吴越春秋勾践入臣外传第七吴越春秋吴越春秋卷第八吴越春秋勾践归国外传第八越王勾践臣吴至归越勾践七年也百姓拜之于道曰君王独无苦矣今王受天之福复于越国霸王之迹自斯而起王曰寡人不慎夭敎无徳于民今劳万姓拥于岐路将何徳化以报国人顾谓范蠡曰今十有二月己巳之日时加禺中孤欲以此到国何如蠡曰大王且留以臣卜日于是范蠡进曰异哉大王之择日也王当疾趋车驰人走越王䇿马飞舆遂复宫阙吴封地百里于越东至炭渎西止周宗南造于山北薄于海越王谓范蠡曰孤获辱连年势足以死得相国之䇿再返南乡今欲定国立城人民不足其功不可以兴爲之柰何范蠡对曰唐虞卜地夏殷封国古公营城周雒威折万里徳致八极岂直欲破彊敌收邻国乎越王曰孤不能承前君之制修德自守亡衆栖于㑹稽之山请命乞恩受辱被耻囚结吴宫幸来归国追以百里之封将遵前君之意复于㑹稽之上而宜释吴之地范蠡曰昔公刘去邰而徳彰于夏亶父让地而名发于岐今大王欲国树都幷敌国之境不处平易之都据四逹之地将焉立霸王之业越王曰寡人之计未有决定欲筑城立郭分设里闾欲委属于相国于是范蠡乃观天文拟法于紫宫筑作小城周千一百二十二歩一圆三方西北立龙飞翼之楼以象天门东南伏漏石窦以象地户陵门四逹以象八风外郭筑城而缺西北示服事吴也不敢壅塞内以取吴故缺西北而吴不知也北向称臣委命吴国左右易处不得其位明臣属也城旣成而怪山自生者琅琊东武海中山也一夕自来故名怪山范蠡曰臣之筑城也其应天矣崑崙之象存焉越王曰寡人闻崑崙之山乃地之柱上承皇天气吐宇内下处后土禀受无外滋圣生神呕养帝㑹故帝处其阳陆三王居其正地吾之国也扁天地之壤乗东南之维斗去极北非粪土之城何能与王者比隆盛哉范蠡曰君徒见外未见于内臣乃承天门制城合气于后土岳象已设崑崙故出越之霸也越王曰茍如相国之言孤之命也范蠡曰天地卒号以着其实名东武起游台其上东南爲司马门立增楼冠其山巓以爲灵台起离宫于淮阳中宿台在于髙平驾台在于成丘立苑于乐野燕台在于石室斋台在于襟山勾践之出游也休息食室于冰厨越王乃召相国范蠡大夫种大夫郢问曰孤欲以今日上明堂临国政专恩致令以抚百姓何日可矣惟三圣纪纲维持范蠡曰今日丙午日也丙阳将也是日吉矣又因良时臣愚以爲可无始有终得天下之中大夫种曰前车已覆后车必戒愿王深察范蠡曰夫子故不一二见也吾王今以丙午复初临政解救其本是一宜夫金制始而火救其终是二宜蓄金之忧转而及水是三宜君臣有差不失其理是四宜王相俱起天下立矣是五宜臣愿急升明堂临政越王是日立政翼翼小心出不敢奢入不敢侈越王念复吴雠非一旦也苦身劳心夜以接日目卧则攻之以蓼足寒则渍之以水冬常抱氷夏还握火愁心苦志悬胆于户出入尝之不絶于口中夜灒泣泣而复啸越王曰吴王好服之离体吾欲采葛使女工织细布献之以求吴王之心于子何如羣臣曰善乃使国中男女入山采葛以作黄丝之布欲献之未及遣使吴王闻越王尽心自守食不重味衣不重綵虽有五台之游未尝一日登翫吾欲因而赐之以书增之以封东至于勾甬西至于檇李南至于姑末北至于平原纵横八百余里越王乃使大夫种索葛布十万甘蜜九党文笥七枚狐皮五双晋竹十廋以复封礼吴王得之曰以越僻狄之国无珍今举其贡货而以复礼此越小心念功不忘吴之效也夫越本兴国千里吾虽封之未尽其国子胥闻之退卧于舎谓侍者曰吾君失其石室之囚纵于南林之中今但因虎豹之野而与荒外之草于吾之心其无损也吴王得葛布之献乃复增越之封赐羽毛之饰机杖诸侯之服越国大悦采葛之妇伤越王用心之苦乃作苦之诗曰葛不连蔓棻台台我君心苦命更之尝胆不苦甘如饴令我采葛以作丝女工织兮不敢迟弱于罗兮轻霏霏号絺素兮将献之越王悦兮忘罪除吴王欢兮飞尺书增封益地赐羽竒机杖茵褥诸侯仪羣臣拜舞天颜舒我王何忧能不移于是越王内修其徳外布其道君不名敎臣不名谋民不名使官不名事国中荡荡无有政令越王内实府库垦其田畴民富国彊衆安道泰越王遂师八臣与其四友时问政焉大夫种曰爱民而巳越王曰柰何种曰刑之无害成之无败生之无杀与之无夺越王曰愿闻种曰无夺民所好则利也民不失其时则成之省刑去罚则生之薄其赋歛则与之无多台游则乐之静而无苛则喜之民失所好则害之农失其时则败之有罪不赦则杀之重赋厚歛则夺之多作台游以罢民则苦之劳扰民力则怒之臣闻善爲国者遇民如父母之爱其子如兄之爱其弟闻有饥寒爲之哀见其劳苦爲之悲越王乃缓刑薄罚省其赋歛于是人民殷富皆有帯甲之勇九年正月越王召五大夫而告之曰昔者越国遁弃宗庙身爲穷虏耻闻天下辱流诸侯今寡人念吴犹躃者不忘走盲者不忘视孤未知䇿谋惟大夫诲之扶同曰昔者亡国流民天下莫不闻知今欲有计不宜前露其辞臣闻击鸟之动故前俯伏勐兽将击必饵毛帖㐲鸷鸟将搏必卑飞戢翼圣人将动必顺辞和衆圣人之谋不可见其象不可知其情临事而伐故前无剽过之兵后无伏袭之患今大王临敌破吴宜损少辞无令泄也臣闻吴王兵彊于齐晋而怨结于楚大王宜亲于齐深结于晋隂固于楚而厚事于吴夫吴之志勐骄而自矜必轻诸侯而凌邻国三国决权还爲敌国必角势交争越承其弊因而伐之可克也虽五帝之兵无以过此范蠡曰臣闻谋国破敌动观其符孟津之㑹诸侯曰可武王辞之方今吴楚结雠构怨不解齐虽不亲外爲其救晋虽不附犹效其义夫内臣谋而决雠其䇿邻国通而不絶其援斯正吴之兴霸诸侯之上尊臣闻峻髙者隤叶茂者摧日中则移月满则亏四时不并盛五行不俱驰隂阳更唱气有盛衰故溢堤之水不淹其量熻干之火不复其炽水静则无沤瀴之怒火消则无熹毛之热今吴乗诸侯之威以号令于天下不知德薄而恩浅道狭而怨广权悬而智衰力竭而威折兵挫而军退士散而衆觧臣请按师整兵待其坏败随而袭之兵不血刃士不旋踵吴之君臣爲虏矣臣愿大王匿声无见其动以观其静大夫苦成曰夫水能浮草木亦能沉之地能生万物亦能杀之江海能下谿谷亦能朝之圣人能从衆亦能使之今吴承阖闾之军制子胥之典敎政平未亏战胜未败大夫嚭者狂佞之人逹于䇿虑轻于朝事子胥力于战伐死于諌议二人权必有坏败愿王虚心自匿无示谋计则吴可㓕矣大夫浩曰今吴君骄臣奢民饱军勇外有侵境之敌内有争臣之震其可攻也大夫句如曰天有四时人有五胜昔汤武乗四时之利而制夏殷桓缪据五胜之便而列六国此乗其时而胜者也王曰未有四时之利五胜之便愿各就职也吴越春秋勾践归国外传第八吴越春秋吴越春秋卷第九吴越春秋勾践隂谋外传第九越王勾践十年二月越王深念逺思侵辱于吴蒙天祉福得越国羣臣敎诲各画一䇿辞合意同勾践敬从其国已富反越五年未闻敢死之犮或谓诸大夫爱其身惜其躯者乃登渐台望观其羣臣有忧与否相国范蠡大夫种句如之属俨然列坐虽怀忧患不形颜色越王即鸣钟惊檄而召羣臣与之盟曰寡人获辱受耻上愧周王下慙晋楚幸蒙诸大夫之䇿得返国修政富民养士而五年未闻敢死之士雪仇之臣柰何而有功乎羣臣黙然莫对者越王仰天叹曰孤闻主忧臣辱主辱臣死今孤亲被奴虏之厄受囚破之耻不能自辅须贤任仁然后讨吴重负诸臣大夫何易见而难使也于是计年少官卑列坐于后乃举手而趋蹈席而前进曰谬哉吾王之言也非大夫易见而难使君王之不能使也越王曰何谓计曰夫官位财币金赏者君之所轻也操锋履刃艾命投死者士之所重也今王易财之所轻而责士之所重何其殆哉于是越王黙然不悦面有愧色即辞羣臣进计而问曰孤之所得士心者何等计对曰夫君人尊其仁义者治之门也士民者君之根也开门固根莫如正身正身之道谨左右左右者君之所以盛衰者也愿王明选左右得贤而已昔太公九声而足磻溪之饿人也西伯任之而王管仲鲁之亡囚有贪分之毁齐桓得之而霸故传曰失士者亡得士者昌愿王审于左右何患羣臣之不使也越王曰吾使贤任能各殊其事孤虚心高望冀闻报复之谋今咸匿声隐形不闻其语厥咎安在计曰选贤实士各有一等逺使以难以效其诚内告以匿以知其信与之论事以观其智饮之以酒以视其乱指之以使以察其能示之以色以别其熊五色以设士尽其实人竭其智知其智尽实则君臣何忧越王曰吾以谋士效实人尽其智而士有未尽进辞有益寡人也计曰范蠡明而知内文种逺以见外愿王请大夫种与深议则霸王之术在矣越王乃请大夫种而问曰吾昔日受夫子之言自免于穷厄之地今欲奉不覊之计以雪吾之宿雠何行而功乎大夫种曰臣闻髙飞之鸟死于美食深泉之鱼死于芳饵今欲伐吴必前求其所好参其所愿然后能得其实越王曰人之所好虽其愿何以定而制之死乎大夫种曰夫欲报怨复雠破吴㓕敌者有九术君王察焉越王曰寡人被辱怀忧内慙朝臣外愧诸侯中心迷惑精神空虚虽有九术安能知之大夫种曰夫九术者汤文得之以王桓穆得之以霸其攻城取邑易于脱屣愿大王览之种曰一曰尊天事鬼以求其福二曰重财币以遗其君多货贿以喜其臣三曰贵籴粟槀以虚其国利所欲以疲其民四曰遗美女以惑其心而乱其谋五曰遗之巧工良材使之起宫室以尽其财六曰遗之䛕臣使之易伐七曰彊其諌臣使之自杀八曰君王国富而备利器九曰利甲兵以承其弊凡此九术君王闭口无传守之以神取天下不难而况于吴乎越王曰善乃行第一术立东郊以祭阳名曰东皇公立西郊以祭隂名曰西王母祭陵山于㑹稽祀水泽于江州事鬼神一年国不被灾越王曰善哉大夫之术愿论其余种曰吴王好起宫室用工不辍王选名山神材奉而献之越王乃使木工三千余人入山伐木一年师无所幸作士思归皆有怨望之心而歌木客之吟一夜天生神木一双大二十围长五十寻阳爲文梓隂爲楩柟巧工施校制以规绳雕治圆转刻削磨砻分以丹青错画文章婴以白璧镂以黄金状类龙蛇文彩生光乃使大夫种献之于吴王曰东海役臣臣孤勾践使臣种敢因下吏闻于左右頼大王之力窃爲小殿有余材谨再拜献之吴王大恱子胥諌曰王勿受也昔者桀起灵台纣起鹿台隂阳不和寒暑不时五谷不熟天与其灾民虚国变遂取㓕亡大王受之必爲越王所戮吴王不听遂受而起姑苏之台三年聚材五年乃成髙见二百里行路之人道死巷哭不絶嗟嘻之声民疲士苦人不聊生越王曰善哉第二术也十一年越王深念永思惟欲伐吴乃请计问曰吾欲伐吴恐不能破早欲兴师惟问于子计对曰夫兴师举兵必且内蓄五谷实其金银满其府库励其甲兵凡此四者必察天地之气原于隂阳明于孤虚审于存亡乃可量敌越王曰天地存亡其要柰何计曰天地之气物有死生原隂阳者物贵贱也明孤虚者知㑹际也审存亡者别眞伪也越王曰何谓死生眞伪乎计曰春种八谷夏长而养秋成而聚冬畜而藏夫天时有生而不救种是一死也夏长无苖二死也秋成无聚三死也冬藏无畜四死也虽有尧舜之徳无如之何夫天时有生劝者老作者少反气应数不失厥理一生也留意省察谨除苗秽秽除苗盛二生也前时设备物至则收国无逋税民无失穗三生也仓已封涂除陈入新君乐臣欢男女及信四生也夫隂阳者太隂所居之岁留息三年贵贱见矣夫孤虚者谓天门地户也存亡者君之道德也越王曰何子之年少于物之长也计曰有美之士不拘长少越王曰善哉子之道也乃仰观天文集察纬宿历象四时以下者上虚设八仓从隂收着望阳出粜筴其极计三年五倍越国炽富勾践叹曰吾之霸矣善计之谋也十二年越王谓大夫种曰孤闻吴王滛而好色惑乱沉湎不领政事因此而谋可乎种曰可破夫吴王滛而好色宰嚭佞以曵心往献美女其必受之惟王选择美女二人而进之越王曰善乃使相者国中得苎萝山鬻薪之女曰西施郑旦饰以罗谷教以容歩习于土城临于都巷三年学服而献于吴乃使相国范蠡进曰越王勾践窃有二遗女越国洿下困迫不敢稽留谨使臣蠡献之大王不以鄙陋寝容愿纳以供箕箒之用吴王大悦曰越贡二女乃勾践之尽忠于吴之证也子胥谏曰不可王勿受也臣闻五色令人目盲五音令人耳聋昔桀易汤而灭纣易文王而亡大王受之后必有殃臣闻越王朝书不倦晦诵竟夜且聚敢死之士数万是人不死必得其愿越王服诚行仁听諌进贤是人不死必成其名越王夏被毛裘冬御絺绤是人不死必爲对隙臣闻贤士国之寳美女国之咎夏亡以妹喜殷亡以妲己周亡以襃姒吴王不听遂受其女越王曰善哉第三术也十三年越王谓大夫种曰孤蒙子之术所图者吉未尝有不合也今欲复谋吴柰何种曰君王自陈越国微鄙年谷不登愿王请籴以入其意天若弃吴必许王矣越乃使大夫种使吴因宰嚭求见吴王辞曰越国洿下水旱不调年谷不登人民饥乏道荐饥馁愿从大王请籴来岁即复太仓惟大王救其穷窘吴王曰越王信诚守道不怀二心今穷归愬吾岂爱惜财寳夺其所愿子胥諌曰不可非吴有越越必有吴吉往则凶来是养生寇而破国家者也与之不爲亲不与未成冤且越有圣臣范蠡勇以善谋将有修饰攻战以伺吾间观越王之使使来请籴者非国贫民困而请籴也以入吾国伺吾王间也吴王曰寡人卑服越王而有其衆怀其社稷以愧勾践勾践气服爲驾车却行马前诸侯莫不闻知今吾使之归国奉其宗庙复其社稷岂敢有反吾之心乎子胥曰臣闻士穷非难抑心下人其后有激人之色臣闻越王饥饿民之困穷可因而破也今不用天之道顺地之理而反输之食固君之命狐雉之相戯也夫狐卑体而雉信之故狐得其志而雉必死可不愼哉吴王曰勾践国忧而寡人给之以粟恩往义来其德昭昭亦何忧乎子胥曰臣闻狼子有野心仇雠之人不可亲夫虎不可餧以食蝮蛇不恣其意今大王捐国家之福以饶无益之雠弃忠臣之言而顺敌人之欲臣必见越之破吴豸鹿游于姑胥之台荆榛蔓于宫阙愿王览武王伐纣之事也太宰嚭从旁对曰武王非纣王臣也率诸侯以伐其君虽胜殷谓义乎子胥曰武王即成其名矣太宰嚭曰亲戮主以爲名吾不忍也子胥曰盗国者封侯盗金者诛令使武王失其理则周何爲三家之表太宰嚭曰子胥爲人臣徒欲干君之好咈君之心以自称满君何不知过乎子胥曰太宰嚭固欲以求其亲前纵石室之囚受其寳女之遗外交敌国内惑于君大王察之无爲羣小所侮今大王譬若浴婴儿虽啼无听宰嚭之言吴王曰宰嚭是子无乃闻寡人言非忠臣之道类于佞䛕之人太宰嚭曰臣闻邻国有急千里驰救是乃王者封亡国之后五霸辅絶㓕之末者也吴王乃与越粟万石而令之曰寡人逆羣臣之议而输于越年丰而归寡人大夫种曰臣奉使返越岁登诚还吴贷大夫种归越越国羣臣皆称万岁即以粟赏赐羣臣及于万民二年越王粟稔拣择精粟而蒸还于吴复还斗斛之数亦使大夫种归之吴王王得越粟长太息谓太宰嚭曰越地肥沃其种甚嘉可留使吾民植之于是吴种越粟粟种杀而无生者吴民大饥越王曰彼以穷居其可攻也大夫种曰未可国始贫耳忠臣尚在天气未见须俟其时越王又问相国范蠡曰孤有报复之谋水战则乗舟陆行则乗舆舆舟之利顿于兵弩今子爲寡人谋事莫不谬者乎范蠡对曰臣闻古之圣君莫不习战用兵然行阵队伍军鼓之事吉凶决在其工今闻越有处女出于南林国人称善愿王请之立可见越王乃使使聘之问以劒㦸之术处女将北见于王道逢一翁自称曰袁公问于处女吾闻子善劒愿一见之女曰妾不敢有所隐惟公试之于是袁公卽杖箖箊竹竹枝上颉桥未堕地女卽捷末袁公则飞上树变爲白猿遂别去见越王越王问曰夫劒之道则如之何女曰妾生深林之中长于无人之野无道不习不逹诸侯窃好击之道诵之不休妾非受于人也而忽自有之越王曰其道如何女曰其道甚微而易其意甚幽而深道有门户亦有隂阳开门闭户隂衰阳兴凡手战之道内实精神外示安仪见之似好妇夺之似惧虎布形候气与神俱往杳之若日偏如滕兎追形逐影光若彿彷唿吸往来不及法禁纵横逆顺直复不闻斯道者一人当百百人当万王欲试之其验卽见越王卽加女号号曰越女乃命五板之堕长高习之敎军士当世胜越女之劒于是范蠡复进善射者陈音音楚人也越王请音而问曰孤闻子善射道何所生音曰臣楚之鄙人尝歩于射术未能悉知其道越王曰然愿子一二其辞音曰臣闻弩生于弓弓生于弹弹起古之孝子越王曰孝子弹者柰何音曰古者人民朴质饥食鸟兽渴飮雾露死则裹以白茅投于中野孝子不忍见父母爲禽兽所食故作弹以守之絶鸟兽之害故歌曰断竹续竹飞土逐害之谓也于是神农皇帝弦木爲弧剡木爲矢弧矢之利以威四方黄帝之后楚有弧父弧父者生于楚之荆山生不见父母爲儿之时习用弓矢所射无脱以其道传于羿羿传逢蒙逢蒙传于楚琴氏琴氏以爲弓矢不足以威天下当是之时诸侯相伐兵刄交错弓矢之威不能制服琴氏乃横弓着臂施机设枢加之以力然后诸侯可服琴氏传之楚三侯所谓句亶鄂章人号麋侯翼侯魏侯也自楚之三侯传至灵王自称之楚累世盖以桃弓棘矢而备邻国也自灵王之后射道分流百家能人用莫得其正臣前人受之于楚五世于臣矣臣虽不明其道惟王试之越王曰弩之状何法焉陈音曰郭爲方城守臣子也教爲人君命所起也牙爲执法守吏卒也牛爲中将主内裹也关爲守御检去止也锜爲侍从听人主也臂爲道路通所使也弓爲将军主重负也弦爲军师御战士也矢爲飞客主教使也金爲实敌往不止也卫爲副使正道里也又爲受教知可否也缥爲都尉执左右也敌爲百死不得骇也鸟不及飞兽不暇走弩之所向无不死也臣之愚劣道悉如此越王曰愿闻正射之道音曰臣闻正射之道道衆而微古之圣人射弩未发而前名其所中臣未能如古之圣人请悉其要夫射之道身若戴板头若激卵左蹉右足横左手若附枝右手若抱儿举弩望敌翕心咽烟与气俱发得其和平神定思去去止分离右手发机左手不知一身异教岂况雄雌此正射持弩之道也愿闻望敌仪表投分飞矢之道音曰夫射之道从分望敌合以参连弩有斗石矢有轻重石取一两其数乃平远近高下求之铢分道要在斯无有遗言越王曰善尽子之道愿子悉以教吾国人音曰道出于天事在于人人之所习无有不神于是乃使陈音教士习射于北郊之外三月军士皆能用弓弩之巧陈音死越王伤之葬于国西号其葬所曰陈音山吴越春秋勾践隂谋外传第九吴越春秋吴越春秋卷第十吴越春秋勾践伐吴外传第十勾践十五年谋伐吴谓大夫种曰孤用夫子之䇿免于天虐之诛还归于国吾诚已说于国人国人喜悦而子昔日云有天气卽来陈之今岂有应乎种曰吴之所以彊者爲有子胥今伍子胥忠谏而死是天气前见亡国之证也愿君悉心尽意以说国人越王曰听孤说国人之辞寡人不知其力之不足以大国报雠以暴露百姓之骨于中原此则寡人之罪也寡人诚更其术于是乃葬死问伤弔有忧贺有喜送往迎来除民所害然后卑事夫差往宦士三百人于吴吴封孤数百里之地因约吴国父兄昆弟而誓之曰寡人闻古之贤君四方之民归之若水寡人不能爲政将率二三子夫妇以爲藩辅令壮者无娶老妻老者无娶壮妇女子十七未嫁其父母有罪丈夫二十不娶其父母有罪将免者以告于孤令医守之生男二贶之以壷酒一犬生女二赐以壶酒一豚生子三人孤以乳母生子二人孤与一养长子死三年释吾政季子死三月释吾政必哭泣葬埋之如吾子也令孤子寡妇疾疹贫病者纳官其子欲仕量其居好其衣饱其食而简锐之凡四方之士来者必朝而礼之载饭与羮以游国中国中僮子戯而遇孤孤餔而啜之施以爱问其名非孤饭不食非夫人事不衣七年不收国民家有三年之畜男即歌乐女即㑹笑今国之父兄日请于孤曰昔夫差辱吾君王于诸侯长爲天下所耻今越国富饶君王节俭请可报耻孤辞之曰昔者我辱也非二三子之罪也如寡人者何敢劳吾国之人以塞吾之宿雠父兄又复请曰诚四封之内尽吾君子子报父仇臣复君隙岂敢有不尽力者乎臣请复战以除君王之宿雠孤悦而许之大夫种曰臣观吴王得志于齐晋谓当遂涉吾地以兵临境今疲师休卒一年而不试以忘于我我不可以怠臣当卜之于天吴民旣疲于军困于战闘市无赤米之积国廪空虚其民必有移徙之心寒就蒲赢于东海之濵夫占兆人事又见于卜筮王若起师以可㑹之利犯吴之边鄙未可往也吴王虽无伐我之心亦虽动之以怒不如诠其间以知其意越王曰孤不欲有征伐之心国人请战者三年矣吾不得不从民人之欲今闻大夫种谏难越父兄又谏曰吴可伐胜则㓕其国不胜则困其兵吴国有成王与之盟功名闻于诸侯王曰善于是乃大㑹羣臣而令之曰有敢谏伐吴者罪不赦蠡种相谓曰吾諌巳不合矣然犹听君王之令越王㑹军列士而大诫衆而誓之曰寡人闻古之贤君不患其衆不足而患其志行之少耻也今夫差衣水犀甲者十有三万人不患其志行之少耻也而患其衆之不足今寡人将助天威吾不欲匹夫之小勇也吾欲士卒进则思赏退则避刑于是越民父勉其子兄劝其弟曰吴可伐也越王复召范蠡谓曰吴已杀子胥道䛕者衆吾国之民又劝孤伐吴其可伐乎范蠡曰未可须明年之春然后可耳王曰何也范蠡曰臣观吴王北会诸侯于黄池精兵从王国中空虚老弱在后太子留守兵始出境未远闻越掩其空虚兵还不难也不如来春其夏六月丙子勾践复问范蠡曰可伐矣乃发习流二千人俊士四万君子六千诸御千人以乙酉与吴战丙戌遂虏杀太子丁亥入吴焚姑胥台吴告急于夫差夫差方㑹诸侯于黄池恐天下闻之即密不令洩已盟黄池乃使人请成于越勾践自度未能灭乃与吴平二十一年七月越王复悉国中士卒伐吴㑹楚使申包胥聘于越越王乃问包胥曰吴可伐耶申包胥曰臣鄙于䇿谋未足以卜越王曰吴爲不道残我社稷夷吾宗庙以爲平原使不得血食吾欲与之徼天之中惟是舆马兵革卒伍旣具无以行之诚闻于战何以爲可申包胥曰臣愚不能知越王固问包胥乃曰夫吴良国也传贤于诸侯敢问君王之所战者何越王曰在孤之侧者饮酒食肉未尝不分孤之饮食不致其味听乐不尽其声求以报吴愿以此战包胥曰善则善矣未可以战越王曰越国之中吾愽爱以子之忠惠以养之吾今修寛刑欲民所欲去民所恶称其善掩其恶求以报吴愿以此战包胥曰善则善矣未可以战王曰越国之中富者吾安之贫者吾予之救其不足损其有余使贫富不失其利求以报吴愿以此战包胥曰善则善矣未可以战王曰邦国南则距楚西则薄晋北则望齐春秋奉币玉帛子女以贡献焉未尝敢絶求以报吴愿以此战包胥曰善哉无以加斯矣犹未可战夫战之道知爲之始以仁次之以勇断之君将不知卽无权变之谋以别衆寡之数不仁则不得与三军同饥寒之节齐苦乐之喜不勇则不能断去就之疑决可否之议于是越王曰敬从命矣冬十月越王乃请八大夫曰昔吴爲不道残我宗庙夷我社稷以爲平原使不血食吾欲徼天之中兵革旣具无所以行之吾问于申包胥卽已命孤矣敢告诸大夫如何大夫曵庸曰审赏则可战也审其赏明其信无功不及有功必加则士卒不怠王曰圣哉大夫苦成曰审罚则可战审罚则士卒望而畏之不敢违命王曰勇哉大夫文种曰审物则可战审物则别是非是非明察人莫能惑王曰辨哉大夫范蠡曰审备则可战审备愼守以待不虞备设守固必可应难王曰愼哉大夫臯如曰审声则可战审于声音以别清浊清浊者谓吾国君名闻于周室令诸侯不怨于外王曰得哉大夫扶同曰广恩知分则可战广恩以慱施知分而不外王曰神哉大夫计曰候天察地参应其变则可战天变地应人道便利三者前见则可王曰明哉于是勾践乃退斋而命国人曰吾将有不虞之议自近及远无不闻者乃复命有司与国人曰承命有赏皆造国门之期有不从命者吾将有显戮勾践恐民不信使以征不义闻于周室令诸侯不恐于外令国中曰五日之内则吾良人矣过五日之外则非吾之民也又将加之以诛教令旣行乃入命于夫人王背屏夫人向屏而立王曰自今日之后内政无出外政无入各守其职以尽其信内中辱者则是子境外千里辱者则是子也吾见子于是以爲明诫矣王出宫夫人送王不过屏王因反阖其门塡之以土夫人去笄侧席而坐安心无容三月不扫王出则复背垣而立大夫向垣而敬王乃令大夫曰食士不均地壤不修使孤有辱于国是子之罪临敌不战军士不死有辱于诸侯功隳于天下是孤之责自今以往内政无出外政无入吾固诫子大夫敬受命矣王乃出大夫送出垣反阖外宫之门塡之以土大夫侧席而坐不御五味不答所劝勾践有命于夫人大夫曰国有守御乃坐露坛之上列鼓而鸣之军行成阵即斩有罪者三人以徇于军令曰不从吾令者如斯矣明日徙军于郊斩有罪者三人徇之于军令曰不从吾令者如斯矣王乃令国中不行者与之诀而告之曰尔安土守职吾方往征讨我宗庙之雠以谢于二三子令国人各送其子弟于郊境之上军士各与父兄昆弟取诀国人悲哀皆作离别相去之词曰跞躁摧长恧兮擢㦸驭殳所离不降兮以泄我王气苏三军一飞降兮所向皆殂一士判死兮而当百夫道祐有德兮吴卒自屠雪我王宿耻兮威振八都军伍难更兮势如貔貙行行各努力兮于乎于乎于是观者莫不悽恻明日复徙军于境上斩有罪者三人徇之于军曰有不从令者如此后三日复徙军于檇李斩有罪者三人以徇于军曰其滛心匿行不当敌者如斯矣勾践乃命有司大徇军曰其有父母无昆弟者来告我我有大事子离父母之养亲老之爱赴国家之急子在军寇之中父母昆弟有在疾病之地吾视之如吾父母昆弟之疾病也其有死亡者吾葬埋殡送之如吾父母昆弟之有死亡葬埋之矣明日又徇于军曰士有疾病不能随军从兵者吾予其医药给其麋粥与之同食明日又徇于军曰筋力不足以胜甲兵志行不足以听王命者吾轻其重和其任明日旋军于江南更陈严法复诛有罪者五人徇曰吾爱士也虽吾子不能过也及其犯诛自吾子亦不能脱也恐军士畏法不使自谓未能得士之死力道见鼃张腹而怒将有战争之气卽爲之轼其士卒有问于王曰君何爲敬鼃虫而爲之轼勾践曰吾思士卒之怒久矣而未有称吾意者今鼃虫无知之物见敌而有怒气故爲之轼于是军士闻之莫不怀心乐死人致其命有司将军大徇军中曰队各自令其部部各自令其士归而不归处而不处进而不进退而不退左而不左右而不右不如令者斩于是吴悉兵屯于江北越军于江南越王中分其师以爲左右军皆被兕甲又令安广之人佩石碣之矢张卢生之弩躬率君子之军六千人以爲中阵明日将战于江乃以黄昬令于左军衘枚遡江而上五里以须吴兵复令于右军衘枚踰江十里复须吴兵于夜半使左军渉江鸣鼓中水以待吴发吴师闻之中大骇相谓曰今越军分爲二师将以使攻我衆亦卽以夜暗中分其师以围越越王隂使左右军与吴望战以大鼓相闻潜伏其私卒六千人衘枚不鼓攻吴吴师大败越之左右军乃遂伐之大败之于囿又败之于郊又败之于津如是三战三北俓至吴围吴于西城吴王大惧夜遁越王追奔攻吴兵入于江阳松陵欲入胥门来至六七里望吴南城见伍子胥头巨若车轮目若耀电须发四张射于十里越军大惧留兵假道卽日夜半暴风疾雨雷奔电激飞石扬砂疾于弓弩越军坏败松陵却退兵士僵毙人衆分解莫能救止范蠡文种乃稽颡肉袒拜谢子胥愿乞假道子胥乃与种蠡梦曰吾知越之必入吴矣故求置吾头于南门以观汝之破吴也惟欲以穷夫差定汝入我之国吾心又不忍故爲风雨以还汝军然越之伐吴自是天也吾安能止哉越如欲入更从东门我当爲汝开道贯城以通汝路于是越军明日更从江出入海阳于三道之翟水乃穿东南隅以逹越军遂围吴守一年吴师累败遂栖吴王于姑胥之山吴使王孙骆肉袒膝行而前请成于越王曰孤臣夫差敢布腹心异日得罪于㑹稽夫差不敢逆命得与君王结成以归今君王举兵而诛孤臣孤臣惟命是听意者犹以今日之姑胥曩日之㑹稽也若徼天之中得赦其大辟则吴愿长爲臣妾勾践不忍其言将许之成范蠡曰㑹稽之事天以越赐吴吴不取今天以吴赐越越可逆命乎且君王早朝晏罢切齿铭骨谋之二十余年岂不缘一朝之事耶今日得而弃之其计可乎天与不取还受其咎君何忘㑹稽之厄乎勾践曰吾欲听子言不忍对其使者范蠡遂鸣鼓而进兵曰王已属政于执事使者急去不时得罪吴使涕泣而去勾践怜之使令入谓吴王曰吾置君于甬东给君夫妇三百余家以没王世可乎吴王辞曰天降祸于吴国不在前后正孤之身失灭宗庙社稷者吴之土地民臣越旣有之孤老矣不能臣王遂伏劒自杀勾践已灭吴乃以兵北渡江淮与齐晋诸侯㑹于徐州致贡于周周元王使人赐勾践已受命号去还江南以淮上地与楚归吴所侵宋地与鲁泗东方百里当是之时越兵横行于江淮之上诸侯毕贺越王还于吴当归而问于范蠡曰何子言之其合于天范蠡曰此素女之道一言卽合大王之事王问爲实金匮之要在于上下越王曰善哉吾不称王其可悉乎蠡曰不可昔吴之称王僭天子之号天变于上日爲隂蚀今君遂僭号不归恐天变复见越王还于吴置酒文台羣臣爲乐乃命乐作伐吴之曲乐师曰臣闻卽事作操功成作乐君王崇德诲化有道之国诛无义之人复雠还耻威加诸侯受霸王之功功可象于图画德可刻于金石声可託于絃管名可留于竹帛臣请引琴而鼓之遂作章畅辞曰屯乎今欲伐吴可未耶大夫种蠡曰吴杀忠臣伍子胥今不伐吴人何须大夫种进祝酒其辞曰皇天祐助我王受福良臣集谋我王之德宗庙辅政鬼神承翼君不忘臣臣尽其力上天苍苍不可掩塞觞酒二升万福无极于是越王黙然无言大夫种曰我王贤仁怀道抱德灭雠破吴不忘返国赏无所恡羣邪杜塞君臣同和福祐千亿觞酒二升万岁难极台上羣臣大悦而笑越王靣无喜色范蠡知勾践爱壤土不惜羣臣之死以其谋成国定必复不须功而返国也故靣有忧色而不悦也范蠡从吴欲去恐勾践未返失人臣之义乃从入越行谓文种曰子来去矣越王必将诛子种不然言蠡复爲书遗种曰吾闻天有四时春生冬伐人有盛衰泰终必否知进退存亡而不失其正惟贤人乎蠡虽不才明知进退高鸟巳散良弓将藏狡兎已尽良犬就烹夫越王爲人长颈鸟啄鹰视狼步可与共患难而不可共处乐可与履危不可与安子若不去将害于子明矣文种不信其言越王隂谋范蠡议欲去徼倖二十四年九月丁未范蠡辞于王曰臣闻主忧臣劳主辱臣死义一也今臣事大王前则无灭未萌之端后则无救已倾之祸虽然臣终欲成君霸国故不辞一死一生臣窃自惟乃使于吴王之慙辱蠡所以不死者诚恐谗于太宰嚭成伍子胥之事故不敢前死且须臾而生夫耻辱之心不可以大流汗之愧不可以忍幸頼宗庙之神灵大王之威德以败爲成斯汤武克夏商而成王业者定功雪耻臣所以当席日久臣请从斯辞矣越王恻然泣下霑衣言曰国之士大夫是子国之人民是子使孤寄身託号以俟命矣今子云去欲将逝矣是天之弃越而丧孤也亦无所恃者矣孤窃有言公位乎分国共之去乎妻子受戮范蠡曰臣闻君子俟时计不数谋死不被疑内不自欺臣旣逝矣妻子何法乎王其勉之臣从此辞乃乗扁舟出三江入五湖人莫知其所适范蠡旣去越王愀然变色召大夫种曰蠡可追乎种曰不及也王曰柰何种曰蠡去时隂画六阳画三日前之神莫能制者玄武天空威行孰敢止者度天关渉天梁后入天一前翳神光言之者死视之者狂臣愿大王勿复追也蠡终不还矣越王乃收其妻子封百里之地有敢侵之者上天所殃于是越王乃使良工铸金象范蠡之形置之坐侧朝夕论政自是之后计佯狂大夫曵庸扶同臯如之徒日益踈远不亲于朝大夫种内忧不朝人或谗之于王曰文种弃宰相之位而令君王霸于诸侯今官不加增位不益封乃怀怨望之心愤发于内色变于外故不朝耳异日种諌曰臣所以在朝而晏罢若身疾作者但爲吴耳今已㓕之王何忧乎越王黙然时鲁哀公患三桓欲因诸侯以伐之三桓亦患哀公之怒以故君臣作难哀公奔陉三桓攻哀公公奔卫又奔越鲁国空虚国人悲之来迎哀公与之俱归勾践忧文种之不图故不爲哀公伐三桓也二十五年丙午平旦越王召相国大夫种而问之吾闻知人易自知难其知相国何如人也种曰哀哉大王知臣勇也不知臣仁也知臣忠也不知臣信也臣诚数以损声色㓕滛乐竒说怪论尽言竭忠以犯大王逆心咈耳必以获罪臣非敢爱死不言言而后死昔子胥于吴矣夫差之诛也谓臣曰狡兎死良犬烹敌国灭谋臣亡范蠡亦有斯言何大王问犯玉门之第八臣见王志也越王黙然不应大夫亦罢哺其耳以成人恶其妻曰君贱一国之相少王禄乎临食不亨哺以恶何妻子在侧匹夫之能自致相国尚何望哉无乃爲贪乎何其志忽忽若斯种曰悲哉子不知也吾王旣免于患难雪耻于吴我悉徙宅自投死亡之地尽九术之谋于彼爲佞在君爲忠王不察也乃曰知人易自知难吾答之又无他语是凶妖之证也吾将复入恐不再还与子长詇相求于玄㝠之下妻曰何以知之种曰吾见王时正犯玉门之第八也辰克其日上贼于下是爲乱丑必害其良今日克其辰上贼下止吾命须臾之间耳越王复召相国谓曰子有隂谋兵法倾敌取国九术之䇿今用三已破彊吴其六尚在子所愿幸以余术爲孤前王于地下谋吴之前人于是种仰天叹曰嗟乎吾闻大㤙不报大功不还其谓斯乎吾悔不随范蠡之谋乃爲越王所戮吾不食善言故哺以人恶越王遂赐文种属卢之劒种得劒又叹曰南阳之宰而爲越王之擒自笑曰后百世之末忠臣必以吾爲喻矣遂伏劒而死越王葬种于国之西山楼船之卒三千余人造鼎足之羡或入三峯之下葬一年伍子胥从海上穿山胁而持种去与之俱浮于海故前潮水潘候者伍子胥也后重水者大夫种也越王旣已诛忠臣霸于关东从瑯邪起观台周七里以望东海死士八千人戈船三百艘居无几射求贤士孔子闻之从弟子奉先王雅琴礼乐奏于越越王乃被唐夷之甲带歩光之劒杖屈卢之矛出死士以三百人爲阵关下孔子有顷到越王曰唯唯夫子何以敎之孔子曰丘能述五帝三王之道故奏雅琴以献之大王越王喟然叹曰越性脆而愚水行山处以船爲车以檝爲马往若飘然去则难从悦兵敢死越之常也夫子何说而欲敎之孔子不答因辞而去越王使人如木客山取元常之丧𣣔徙葬琅邪三穿元常之墓墓中生熛风飞砂石以射人人莫能入勾践曰吾前君其不徙乎遂置而去勾践乃使使号令齐楚秦晋皆辅周室血盟而去秦桓公不如越王之命勾践乃选吴越将士西渡河以攻秦军士苦之㑹秦怖惧逆自引咎越乃还军军人悦乐遂作河梁之诗曰渡河梁兮渡河梁举兵所伐攻秦王孟冬十月多雪霜隆寒道路诚难当阵兵未济秦师降诸侯怖惧皆恐惶声传海内威远邦称霸穆桓齐楚庄天下安宁寿考长悲去归兮河无梁自越灭吴中国皆畏之二十六年越王以邾子无道而执以归立其太子何冬鲁哀公以三桓之逼来奔越王欲爲伐三桓以诸侯大夫不用命故不果耳二十七年冬勾践寝疾将卒谓太子兴夷曰吾自禹之后承元常之德蒙天灵之祐神祗之福从穷越之地籍楚之前锋以摧吴王之干戈跨江渉淮从晋齐之地功德巍巍自致于斯其可不诫乎夫霸者之后难以久立其愼之哉遂卒兴夷卽位一年卒子翁翁卒子不扬不杨卒子无彊彊卒子玉玉卒子尊尊卒子亲自勾践至于亲其历八主皆称霸积年二百二十四年亲衆皆失而去琅邪徙于吴矣自黄帝至少康十世自禹受禅至少康卽位六世爲一百四十四年少康去颛顼卽位四百二十四年黄帝昌意颛顼鮌禹启太康仲庐相少康无余无玉去无余十世无曍夫康元常勾践兴夷不寿不扬无彊鲁穆柳有幽公爲名王侯自称爲君尊亲失琅邪爲楚所灭勾践至王亲历八主格霸二百二十四年从无余越国始封至余善返越国空㓕凡一千九百二十二年吴越春秋勾践伐吴外传第十大德十年岁在丙午三月音註越六月书成刋板十二月毕工前文林郎国子监书库官徐天祜音註绍兴路儒学学録留埾绍兴路儒学学正陈昺伯绍兴路儒学教授梁相正议大夫绍兴路总管提调学校官刘克昌