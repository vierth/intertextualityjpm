周易洗心提要钦定四库全书经部一周易洗心易类提要等谨案周易洗心九卷国朝任启运撰启运字翊圣荆溪人雍正癸丑进士官至宗人府府丞是编大㫖谓读易者当先观图象故于卷首备列诸图自朱子邵子而外如国朝李光地胡喣所传之图皆为採入又有据已见而绘为图者其自序谓以至一驳至繁以至常待至变非洗心莫由故以名其书又谓其大要不外论语五十以学易之言文周画自羲图出羲图自河洛出五十者图书之中也学易不以五十失其本矣其说未免新奇至其阐绎经义多𤼵前人所未𤼵而字义句读多从马郑王弼王肃诸家之本其所不从者亦必着某本作某字葢其说主于观象以玩词要不为空虚剽窃之学也干隆四十六年十月恭校上总纂官纪昀陆钖熊孙士毅总校官陆费墀原序周易洗心原序易者圣人洗心藏密之书也而以为为卜筮作岂其然哉子曰以言者尚其辞以动者尚其变以制器者尚其象以卜筮者尚其占曰圣人以此洗心退藏于密盖以言以动乃君子下之用易以洗心则圣人之用易也自河出图洛出书而伏羲十言之教作曰干坤坎离震艮㢲兑消息浑然一图目击而心喻焉耳嗣后开之代图以画或演为连山或演为归藏文字渐兴要于义未尽文王参取二书更互演绎然后六十四卦之名定作为彖辞以明内外二体之大㫖周公又析六爻观其承乘应变互易而后万物之情凡所为爱恶相攻逺近相取情伪相感千态万状无不毕见其中而以至一驭至繁以至常待至变则非洗心莫由也孔子惧人仅以文辞视之卜筮用之也故于大象指其学之之实曰君子以自强不息此即大学明明德之功曰以厚德载物即大学亲民之事也曰多识前言往行以格物而致知曰见善则迁有过则改所以诚意曰惩忿窒慾曰言有物行有恒以修身而齐家余若建国亲侯制度作乐勅法慎刑治厯细自童蒙育德大至裁成天地之道辅相天地之宜治平大法略具而独无一卦及正心周公咸艮二卦取象人身咸之四曰憧憧往来明动之过艮之四曰列其夤厉熏心明止之过言其失养不言所养而子大象传独于正心未及非不及也心者天地万物之统会举天地万物有一物不若于道即于吾心有未安吾一息不与天地万物相通即于吾心有未尽故举天地万物而吾与之各安其位各得其所乃吾心之所为正而子于系辞一言以蔽之曰圣人以此洗心退藏于密见六十四卦之皆所以正心心之体如是乎大正之之功如是乎其精深浩博而未有涯也顾其为要则总不外论语五十以学易之一言文周卦画自羲图出羲图自河洛出五十者图书之中也图一三七九二四六八周行于外独五十在中五又在十之中藏于密也图为体书为用至书而十并不可见藏于密也八卦者一三七九二四六八之象五十乃未发之中也学易不以五十失其本矣周公教人用九用六此刚柔之分消息之端易之用也孔子自言以五以十此刚柔之合消息之原易之本也由五达十五始显诸仁非藏胡显去十存五仍藏诸用即用即藏盖舍五十无以洗心藏密矣运不敏学易有年初取周公之爻观其参观其伍观其变颇有以识小象所由殊继取文王之卦观其错观其综观其易渐有以识大象所由立既由爻象反之图书乃恍然于洗心藏密之㫖而知非五十果无以学易也夫孔子大圣人也韦编且三絶矣然犹止言可以无大过心愈密辞愈危圣人望道未见之心固如是也运何人哉小过过也大过颠也日用而不知惟是日惕之心终吾身焉已矣雍正庚戌荆溪学人任启运叙读易法读易法读易之法莫备于系辞传孔子大圣且韦编三絶况末学乎故读易而不循圣人之法未有能得焉者也读易须先从河图洛书探玩孔子曰河出图洛出书圣人则之图书者卦画所从出读易不从图书探玩全不见画前有易意思其次看伏羲干坤消息图子曰干阳物也坤隂物也隂阳合德而刚柔有体盖隂阳原无形体可见前圣人以黑白象隂阳后圣人以竒偶象隂阳总是于无形体中绘出一个形体使人易晓其实隂阳止浑然一气动便是阳静便是隂浑然处便是太极子曰易有太极是生两仪不是太极先两仪后不是太极合两仪分故曰隂阳合德此画前之干坤也到得黑白奇耦分则刚柔有体矣此既画之干坤也由黑白圆图尚见其合由竒耦方图弥见其分气圆而体方也既有干坤乃有六子干元用九坤元用六震坎艮二隂皆坤本体其一阳则干用其九于坤㢲离兑二阳皆干本体其一隂则坤用其六于干在干坤为用爻在一卦即主爻也用处已属亨其所以用处为元而元究不可见故易曰见羣龙无首而子曰干元用九欲人于此无首处见元也子思言喜怒哀乐之未发谓之中即此义卦画自下而上第一画是两仪之肇分第二画是四象之渐着第三画才八卦之成象然第四画仍八卦之撰德第五画仍四象之未定至六画而两仪乃成故子曰彰往而察来而微显阐幽彰往要人顺看察来要人逆看逆看则显者微顺看则幽者阐后天八卦原是先天八卦盖干在上下交即成离坤在下上交即成坎离东日映月即震成坎西月受日即兑成阳生于下必极于上隂极于上必返于下阳极而不极乃资始之本然隂微而不微固代终之能事如此则先天后天相为体用故子于先天曰天地定位山泽通气雷风相薄水火不相射于后天惟曰水火相逮雷风不相悖而已八卦只八象而天地万物无所不包大象举天地水火山泽风雷亦举最大者以象之耳子曰干为天为君为父为玉为金云云极大是极细也是极灵是极蠢也是形形色色千态万状触目都是八卦便触目都是四象两仪都是太极见得物物是太极即见得太极本无极人道广八卦之象在易没要紧愚道最吃紧处正在此八卦既定一卦便有一卦的性情一卦的德器一卦的才具重之而两卦相遇其性情有合不合其才德有相为用不相为用如雷与火为噬嗑为丰其相合相用者也如火与泽为暌为革其不相合不相用者也天与地时交时不交水与火时济时不济而相合相用之中情义尚有亲疎成就尚有大小不合不交之内讐忌尚有缓急祸害尚有浅深文王就其性情才德度其爱恶逺近情伪然后设一卦名以肖之故曰当名辨物其名或属人事而天地亦该或属物情而天地人亦备故又曰其称名也小其取类也大必于此卦之名物认得真确然后可以类推之不然泛讲隂阳上下总是鹘突两卦主爻相合相用此卦必吉相忌相害此卦必凶而就六爻兼互体观之相合相用之中岂无疑沮之者相忌相害之形必有补救之者而两卦主爻唯坎离正对且得其中震与㢲艮与兑正对而不得中其余则两卦主爻皆不相对如坎离欲交震㢲必有借乎下爻欲交艮兑必有借乎上爻震㢲艮兑欲交坎离必有借乎中爻以为之介绍此用中之用也若疑沮补救则大都在互卦如坎险也互震则出互离则明离明也互坎则幽互巽亦焚盖入互体则物杂而其德亦转用之为补救则是用之为疑沮则非故曰杂物撰德辨是与非则非其中爻不备观象既得乃可玩辞大约卦之名从两用上定彖之辞从本象及互象上定爻辞则从二用及介绍疑沮补救上定文之彖辞所指有未明者公象必指明之如屯曰利建侯公于初明之蒙曰童蒙求我公于五明之损曰元吉无咎可贞利有攸往公于初四言无咎二上言贞五言元吉上言利有攸往歴歴明之他卦即有未明指者而所指固可例推也每卦止画静体单拆然公爻辞明言用九用六如干九二☰九五☰皆曰利见大人就二五观已有离象离目见也㢲九五☴曰先庚三日后庚三日就五爻观已有蛊象蛊宜干也此卦变也错卦之例明见于爻若否泰之初皆拔茅茹萃升之二皆利用禴干之五飞龙位乎上坤之五黄裳位乎下或同或异义相参也综卦之例明见于爻若损之五益之二皆或益十朋之龟姤之三夬之四皆臀无肤其行次且丰之上丰其屋旅之初斯其灾丰之四遇夷主旅之三丧童仆或正同或反对可参观也互卦之例明见于爻若泰中互归妹而五言帝乙归妹萃三互巽而象传言上㢲是也上下易卦之例明见乎彖象若泰曰小往大来否曰大往小来晋曰明出地上明夷曰明入地中屯曰动乎险中解曰动而免乎险系传大过大壮诸卦胡氏谓凡言后世易之皆以上下卦相易是也十二辟卦之説昉于京房然其理实然复言七日来复自剥上歴坤六位也临初二曰咸临自复初来也夬初三皆言壮自大壮来也盖此十二卦所重在隂阳消息之大体然临下当主兑而三曰甘临观上当主巽而四曰观国其为本卦之用原未尝有异也宗庙游魂归魂世应之説昉于干坤凿度今考之经自干而姤而遯而否观剥毕竟以干阳为主至于晋游魂似与干无与而用钖马繁庶用以钖者干之马也则犹主干也他如明夷为坎之游魂而曰蒙难难非坎乎大过为震之游魂而曰栋桡栋非震乎讼为离之游魂而曰中吉中非离乎需四曰顺以聴顺犹坤德也小过四曰往厉厉犹兑象也中孚四曰马匹亡艮不言马也頥四曰欲逐逐㢲利三倍也盖变虽极而其性情必有不变者存故上爻为宗庙以为不变主也若夫归魂则反而复其故尤易晓矣文王之彖固自阐伏羲之画然伏羲之世朴文王之世已漓故曰衰世之志又曰作易者其有忧患乎周公之爻固是阐文王之彖然文王只説得两卦相遇之情周公又就六爻分看各有其位各有其时其逺近爱恶情伪万变不同故曰彖者言乎象者也爻者言乎变者也孔子十翼固只是发明文王周公之意然文王周公拨乱为治其道行孔子乱极思治其道未行忧患之情有更深者子曰圣人之情见乎辞杂卦之次与文王之序异而孟子遂以孔子之一治继周公是孟子之深于易也周易洗心卷首上河图之数天一生水地六成之而居北地二生火天七成之而居南天三生木地八成之而居东地四生金天九成之而居西天五生土地十成之而居中自汉孔安国刘歆以来递传之而于太极生两仪两仪生四象四象生八卦之义犹未甚着后人并画而方之则于循环转运之㫖去而益逺矣国朝光山胡氏配以循环太极而见自一至三阳之稺也故居内自七至九阳之盛也故居外自二至四隂之稺也故居内自六至八隂之盛也故居外阳自左升而降于右隂自右降而升于左其中则太极之本体也五十藏焉其左右则两仪也隂阳各有稺盛则四象也阳盛极于上而隂已生焉隂盛极于下而阳己生焉阳生则观其外隂之数弥处多观其内隂之实弥处少矣隂生则观其外阳之数弥处多观其内阳之实弥处少矣此消息之大机也由是分之则上纯阳者干下纯隂者坤东北生阳在内盛隂在外者震东南盛阳在内余隂在外者兑西南生隂在内盛阳在外者巽西北盛隂在内孤阳在外者艮东阳而隂升其内即离西隂而阳降其中即坎而相生之故皆可见矣胡氏别有循环太极图此不复列举此已该之也厚菴李氏曰阳始于北盛于东极于南而终于西隂始于南盛于西极于北而终于东在北东竒内而耦外竒为主而耦为賔在南西耦内而竒外耦为主而竒为賔其并立而同运者固不容一息相离其迭为賔主互为终始者又无一息不相推相变也以推行为用而体不可执以合一为体而用不可知胡氏曰河洛二图并出伏羲时乃圣人画卦作易根本故系传曰河出图洛出书圣人则之断不可谓图出伏羲时用以画卦书出夏禹时用以演畴也图书相倚一体一用两不相离生体也成用也河图成数附于生数即体含用之义也一九六四成十于西北三七二八成十于东南皆相倚斜居此方生之象与洛书之成数散布四隅者不同然而相交之用已见于此矣愚按东与南西与北皆连十东北及西南皆不连者东北生物之户所谓坤逢震处见天根西南成物之门所谓干逢巽处为月窟物之出入所经故不连也凡竒数皆天耦数皆地此相间之小隂阳也生数皆天成数皆地此始终之大隂阳盖天包地外地在天中五行非天不生非地不成一与三天之阳二与四天之隂五居中即地也气之始为水故居一气能动为火故居二气渐形而散即为木故居三气既结而凝即为金故居四气成质而渐大即为土故居五也由是一与五合为六而水成故曰天一生水地六成之二与五合为七而火成故曰地二生火天七成之三与五合为八而木成故曰天三生木地八成之四与五合为九而金成故曰地四生金天九成之至五积之复合五为十而地成矣然非地至此乃成其成物之功至此而全也故曰洛书无十非去十不用五之合即十且成至于十即仍归于一也天之月水也生于阳故内明成于隂故外暗古人取明水于月月与水一气也天之日火也生于隂故内暗成于阳故外明古人取火于日日与火一气也天之风木也生于阳故有力成于隂故无形风至木即动风与木一气也天之星金也生于隂故体微成于阳故数繁星陨则为石星与金一气也天之风藏于日母隠于子焉地之火藏于木子隠于母焉阳主仁故合体也金与水同寒月与星同夜特相从也而不相合隂主义故异体也此亦阳合隂分之义也洛书之数戴九履一左三右七二四为肩六八为足易纬曰河出天苞洛出地符天阳故数盈而极于十地隂故数虚而止于九图象天专以气用故浑然转运而水火金木各安其位圆也而有方义焉即体立而用行也书象地兼以形用故四隂各止其隅而四阳各居其正方也而有圆象焉用行而体即在其中也今此二图其阳外隂内者本之厚菴李氏则见夫天之形常包于地之外而阳动于外隂静于内所谓天运而不已坤顺而有常者于此可会也其隂外阳内者本之光山胡氏则见夫天之气时行于地之中所谓静专动直是以大生静翕动辟是以广生者于此可会也故并列之一以见天大地小干道之所以统天一以见阳竒隂耦地道之所以承天胡氏曰阳之德以气行故浑合无间隂之德以形受故其体遂分文王作易开图阳连隂断即出于此又曰一三六八之位书与图同二四七九之位书与图异者阳数盛则趋右而下降从隂之逆隂数盛则趋左而上升从阳之顺也至于七九阳盛而含二之微隂于中六八隂盛而含一之微阳于中则亦与图之㫖一矣厚菴李氏曰天数始于一地数始于二竒偶并而隂阳之理行故图一三内七九外二四内六八外互为终始此隂阳交易变易之道也天数之乘三其一地数之乗二其二参两行而天地之义着故书一三七九相乘于四正而左行二四六八相乘于四隅而右行此天地顺逆之机枢维之位也玉斋胡氏曰河图以生成分隂阳五生数阳统五成数隂同处其方而阳内隂外交泰之义也洛书以竒耦分隂阳五竒数阳统五耦数隂各居其所而阳正隂偏尊卑之义也愚谓南火西金一定之位在图则二七火在书则九四火在图则四九金在书则七二金图主气故天生地成书主形故阳数生隂数成也水与木不易数者木阳中之阳水隂中之隂其理专也火与金易数者金火皆隂阳各半如义酌时宜为火礼有定制则为金礼主文明为火义能断制又为金也洛书一居下三五七居中九居上凡物生自下卦画亦然也坎一水润下离九火炎上震三巽四木东震直而巽曲也兑七干六金西干从而兑革也坤二中五艮八土斜倚其间木生火在土之上金生水在土之下而一水三木自下上四木六金自上下七金九火自下上此即卦画错综互易所从起也河图五十居中而西北一连九四连六东南三连七二连八皆十洛书无十而一对九二对八三对七四对六皆十加以中之五皆十五也又北六一八东八三四南四九二西二七六亦皆十五盖五者中之体十者中之用洛书之用已行故无十用不见用也大衍之数五十去河图之五体不见体也合五与十而体用之妙尽矣故子曰五十以学易羲图圆则图方则书而先圆后方有图之体而书之用乃行意在体也文卦先天则图后天则书而彖多取后天有书之用而图之体即存意在用也十干自河图出十二支自洛书出河图圆自左旋干为壬为甲水生木兑为丁木生火离为己火生土震为庚土生金坤为癸为乙金生水水生木艮为丙木生火坎为戊火生土㢲为辛土生金接干壬金生水再周焉辨隂阳也阳干出四阳卦隂干出四隂卦阳生隂隂生阳戊己之土居中故即从丙丁之生也干坤各两干甲乙始壬癸终终始万物皆干坤也坎离为干坤中交故坎戊离已得中也戊己无方位先天六卦原不见坎离也参同契验之月而名纳甲不知河图之序本然非在外而强纳之也洛书方自右旋亥子一水正北丑八土东北隅寅夘三木正东辰四土东南隅巳午九火正南未二土西南隅申酉七金正西戌六土西北隅子午夘酉四正之位坎离震兑四卦是也若亥则已生于干寅已生于艮巳已生于㢲申已生于坤故辰戌丑未四墓属干㢲艮坤而寅申巳亥四生亦系此也天转运故重浊之气居中为地地德方故中虚以受天气而土止诸隅八卦先天自河图出当立以观天上地下日东月西㢲风兑星皆丽天艮山震雷由地发后天自洛书出当平以观五行各止其方伏羲初画二仪图仿河图阳自一而三隂自二而四为之其中所虚即太极也其左白者阳右黑者隂则两仪也故曰易有太极是生两仪梁山来氏光山胡氏俱有太极图而今不列者太极本无极即两仪而见也伏羲初画四象图仿河图七九之阳六八之隂皆自内而外盖即前图而一纵之一横之也天下之物左阳右隂上阳下隂合之而左之上为太阳左之下为少阳右之下为太隂右之上为少隂易曰两仪生四象启运因四象图而复设此二象图以明八卦之所自来也太极浑然不可言二并不可言一有一则已两矣盖有一物则必有一之上焉一之下焉又有一之左焉一之右焉又必有一之前焉一之后焉上与下左与右前与后皆两也合其中之一而言则上中下三也左右与中前后与中皆三也立以观之纵横以观之皆三也故三才者言其立也五方五行者合言其纵与横也九宫者合言其立与纵横也故河图洛书之象皆九宫也中体也两用也圣人执两以用中而中究不可见故曰退藏于密也三之中不可见则两仪而已矣五之中不可见则四象而已矣九之中不可见则八卦而已矣故凡举一物其前之上左干也后之上左兑也前之下左离也后之下左震也前之上右㢲也后之上右坎也前之下右艮也后之下右坤也而宰乎其中者不可见然非有此不可见者以为之宰则此上下左右前后不为虚位即吾身之有此上下左右前后者不皆为虚器乎故曰中者天下之大本而圣人之允执厥中其道不外于洗心藏密也胡氏因循环太极而作此图盖由环中四象而又斜倚一圈以成六卦也一阳生为震二阳为兑至三阳则纯干矣一隂生为巽二隂为艮至三隂则纯坤矣愚按古无六卦之説然隂阳由一而二而三乃消息之大机分之即十有二月之辟卦其不见坎离者日月即其所以为消息也伏羲初画八卦图由四象而加四阳四隂以成八卦鹤山即谓之先天环中图也其左干一兑二离三震四其右㢲五坎六艮七坤八皆自上而下愚尝谓天下之物左阳右隂上阳下隂前阳后隂伏羲既合左右上下为四象而前白后黑难加故析为四阳四隂而周加之其四阳即前四隂即后也易曰四象生八卦又曰天地定位山泽通气雷风相薄水火不相射震四㢲五汉儒之説皆然独宋儒会稽胡氏谓先天㢲四震五三男从父在西三女从母在东后天乃震四㢲五三女从父居上三男从母居下本朝萧山毛氏谓必巽四震五则兑二离三巽四三隂震五坎六艮七三阳各以类从愚谓河图一三七九自下而上东北阳之始宜为震二四六八自上而下西南隂之始宜为巽伏羲圆图亦震东北㢲西南方图亦震四㢲五相次盖干兑离震外两卦阳中两卦隂㢲坎艮坤外两卦隂中两卦阳阳中有隂隂中有阳正万化生生之妙若必求其类则干一已与兑离不类坤八更与坎艮不类乌覩所谓隂阳不测之谓神乎伏羲既成八卦图又倍之而为六十四卦未有卦名而统名之曰消息郑氏所谓十言之教是也按郑氏以为神农重卦孙盛谓夏禹重卦司马迁扬雄谓周文王重卦系传云八卦成列因而重之是重之者固伏羲也又云其称名衰世之意是伏羲但有六十四卦之象未有六十四卦之名盖卦者卦也于隂阳成四象之上复取一隂一阳卦之以观其健顺动入诸德于是有干坤八卦之名于八卦上复取八卦卦之以观其隂阳消息之理统名之曰消息其六十四卦之名则自神农之后观象者渐有以目之或同或异至文王而定也若系𫝊取诸噬嗑云云则谓制器尚象于此卦有合耳非谓伏羲时早立此卦名也如师如讼伏羲时未有此事安得先以此名卦乎河图体圆洛书体方伏羲既则图而为八卦复则书而方之气行故有顺有逆位定故其序不变也朱子本义有方图无圆图盖失其本矣此伏羲六十四卦方图其圆图纯干之次即生姤纯坤之次即生复隂阳相生循环而不穷者也方图始于纯干终于纯坤阳始隂终一成而不变者也邵子天根月窟之説于隂极见阳生于阳极见隂生取诸圆图也文王临与无妄皆曰元亨利贞于阳极见阳始于隂极见隂终取诸方图也伏羲圆方二图止以黑白辨隂阳而名之以干坤震㢲坎离艮兑固已无义不包无象不备后圣继作欲参互错综以尽其变不得不划而开之于是代白以竒代黑以耦黑白象清浊之气竒耦象分合之形而且取物之至大而神者目之象干以天象坤以地坎以水离以火震以雷㢲以风艮以山兑以泽此连山之所以名也其内一画即两仪之始分加中一画即四象之爰立又加外一画而八卦成列矣天最高故居上地最卑故居下日火之精出东方故居左月水之精生西方故居右山峙于地故从坤而居西北雷自地奋故从坤而居东北泽自天降性润故从干而居东南风自天行性燥故从干而居西南赵氏汝楳谓此象之体干上坤下定体也㢲离兑由干而索故附干震坎艮由坤而索故附坤愚按天以隂为用故㢲风自天行兑泽自天降离日亦自天而下照地以阳为用故震雷由地奋坎水由地中行艮山亦峙地之上也河图于流行藏对待洛书于对待藏流行既以河图开之为先天八卦复以洛书五行之次第序之盖水下火上木生金杀此万物自然之情春生夏长秋敛冬藏亦万物自然之序水隂中有阳故配坎火阳中有隂故配离木有曲有直位居东故配震巽金有从有革位居西故配干兑金非土不生木非土不植故艮坤配土而居水与木火与金之间水火一而木土金皆二者水火以精用木金土以形用精故专形故分也赵氏谓此象之用离代干外具干体中以坤为用故坤从离而㢲兑亦从母聚于西南坎代坤外具坤体中以干为用故干从坎而艮震亦从父聚于东北又谓体图辨天地之体而人居中当立以观故言上下用图发天地之用以利天下当偃以观故言方所河图圆故以先天配之先天之震离兑干阳长而隂消即左方之阳内而隂外巽坎艮坤隂长而阳消即右方之隂内而阳外也若以配书则干上数九因九逆数之而震八坎七艮六坤下数一因一顺数之而巽二离三兑四于书亦未尝不合此即体含用之义也洛书方故以后天配之后天离居上配九为火火生燥土艮土配八燥土生金故兑七干六配之而逆也坎居下配一为水水生湿土坤土配二湿土生木故震三巽四配之而顺也若以配图则坎水北一生六成离火南二生七成震巽木东三生八成干兑金西四生九成于图亦未尝不合此即用而体存之义也八卦竖图由河图出干兑离震阳仪从天巽坎艮坤隂仪属地地分亦在天中天全而地半也此以气言之八卦分男女图自洛书出阳居正其数竒故凡用阳者皆自干出而为男隂居隅其数偶故凡用隂者皆自坤出而为女也此以形言之后天入用之学干本上而天以下济为用故以中爻交坤坤受之成坎体隂者用阳也坤本下而地以上隮为用故以中爻交干干受之成离体阳者用隂也离坎代干坤以有事而干坤退老于西矣离为火火以炎上为用故以上爻交坎坎以上爻报之而成震震居东为木凡木之液上行乃生用水以水从火上也坎为水水以润下为用故以下爻交离离以下爻报之而成兊兑居西为金凡金之镕下流乃成用火以火从水下也干何以居艮艮者用阳之终坤何以居㢲㢲者用隂之始干资始坤代终居资始于终居代终于始也震居东用阳以始原始即知所以终故以艮居原震之位兑居西用隂以终反终而知所以始故以㢲居原兑之位四正皆隂阳之合四隅皆始终之交此坎子离午震夘兑酉所以为四正而寅申己亥之四生辰戌丑未之四墓所以并居干坤㢲兑之四隅也火天阳包地之隂水地隂包天之阳坎离即干坤也雷火气之发泽水形之止震兑一坎离也山地形之高风天气之降是艮㢲亦干坤而山吐气即为云风燥物亦如火是艮㢲亦坎离也知震㢲艮兑即坎离坎离即干坤可与论易矣大约看先天须从未有八卦前想来看后天须从既有八卦后想去先天不以干坤居中不见六子之用自干坤出后天不变干坤之位不见干坤之无为而成干坤惟无为故六子之用有为而无为厚菴李氏曰火始于东盛于南水始于西盛于北雷霆之气动于寅发声于夘膏泽之润畅于己收功于酉风在西南则凉以成万物在东南则和以生万物艮在西北则动极而静在东北则静极而动故曰万物之所成终而成始也愚按八卦相错隂阳之变皆自错生胡氏谓干坤中正之位故中交而变坎离离左坎右离上坎下故离以上交坎以下交而成震兑李氏谓火体隂用阳水体阳用隂火在地中隂自上压之则奋故成震水聚地上阳自下敷之则滋故成兑其说皆甚明至于四隅李谓阳感于隂则山出云山者雷与泽之相感故震以上下与兑交而变艮隂感于阳则水生风风者泽与雷之相感故兑以上下与震交而变㢲风本天气与山交而下接于地故㢲以上二爻交艮下二爻而变坤山本地质与风交而上接于天故艮以下二爻交㢲上二爻而变干胡谓隂始与阳终交故㢲上二爻交艮下二爻艮下二爻交㢲上二爻阳始与隂终交故震上爻交兑下兑下爻交震上其不由相错之故未明姑存其说俟精易者辨定焉此以先天八卦之位合洛书之数明洛书不用十而十固藏其中也河图天数五一三五七九故曰天数无十地数五二四六八十故曰地数无一天资始地代终也去一与十不用而以二加干三加兊四加离五加震六加㢲七加坎八加艮九加坤则二九一十八一者干八者坤十在其中矣三九二十七二者兊七者艮十在其中矣四九三十六三者离六者坎五九四十五四者震五者㢲六九五十四五者㢲四者震七九六十三六者坎三者离八九七十二七者艮二者兑九九八十一八者坤一者干十皆在其中矣故刘歆曰河图洛书相为经纬八卦九章相为表里邵子曰圆者河图之数方者洛书之文此洛书所以无十而无往非十大衍之数五十去一不用而无往非一也周易洗心卷首上周易洗心卷首下先后天配河洛消息图先天自干至坤自南而北为消后天自坎究离自北而南为息其合十则配图合九则配书也周公立图以明二用之妙胡氏曰体立于此而不动用交于外而忽来三男之卦皆二隂静而一阳动三女之卦皆二阳静而一隂动易爻概称九六俱从动处言也彖辞来往上下进退始终俱自动用之一爻为主于卦中者言此神农之大圆图由伏羲圆图而演之始艮终坎所谓连山者也今细按其图外层坤一艮二坎三㢲四震五离六兑七干八即伏羲八卦而逆布之始坤终干而归藏之理已寓于此内层艮一震二㢲三离四坤五兑六干七坎八而周易后天之位悉凖乎此然亦有图无文夏禹乃立之名其卦名有姤有复有剥有阳文有阳豫有游徙之类周文王演周易而姤复之名卒无以易之则其阐发必多矣而惜乎书之不存也此轩辕之大方图由伏义方图而演之上坤下干所谓归藏者也邵子曰内四卦雷风相薄恒益起义外十二卦水火相射既济未济外二十卦山泽通气咸损见意外二十八卦天地定位否泰反类又曰干七子兑六子离五子震四子㢲二子坎二子艮一子坤隂故无子干七子坤六子兑五子艮四子离三子坎二子震一子㢲刚故无子胡氏曰天地所生不拘动物植物莫不气内而形外此图干坤大父母无所不包六子雷风以气用居中次水火半形半气次山泽以形用则居外而万物生化之原毕着于此按黄帝亦有图无文商汤演之有大明荧惑耆老明夷既未节诸卦名是文王亦兼取之也此文王大方圆所谓先天之学也圆图干尽午中坤尽子中离尽夘中坎尽酉中阳生于子中而极于午中隂生于午中而极于子中其阳在南其隂在北方图则为干始于西北坤尽于东南其阳在北其隂在南圆于外者为阳方于内者为隂圆者动而为天方者静而为地胡氏曰圆者象天天之用自上而下故大圆所重之卦无拘左右皆干一兑二自上而下方者象地地之用自下而上故伏羲初画不拘大小两仪四象皆自下而而升愚按以方图入圆图中者天包乎地也天上地下固有定位然天地不交则万物不生故圆图干上坤下方图干下坤上而六子居中以明干坤为大父母惟干坤交故生六子而六子又生万物也按先天干上坤下天地也后天震东兑西离南坎北四时也复临泰壮夬干姤遯否观剥坤十二月也天地交而气行气行而和应四时大五行也十二月内各有五行则五其十二而六十矣卦与律一也此八卦变六十四卦之图今火珠林法也前五变自下而上以本卦为精变卦为气后二变自上反下还四谓之游魂尽还谓之归魂宗庙以原始归魂以反终八卦皆相错所错见则本卦伏矣归魂则所伏者仍见也卦以八纯为本故各有统焉纯卦以上爻为世其次五卦以变爻为世游魂以四爻为世归魂以三爻为世孔子曰一世二世为地易三世四世为人易五世六世为天易游魂归魂为鬼易鬼为系财为制天地为义福德为寳同气为专龙德十一月为子在坎左行虎行五月午在离右行五行生死阳入隂隂入阳交互相盪积算随卦起宫天地之内无不通也晁氏曰进退以几而为卦主世也为主之相应也世所位而隂阳转者飞也肇乎所配不脱乎本伏也起世而周内外参本数以纪月者建也终始无穷以纪日者积也积乎中以四为用备四卦者互也胡氏煦曰八纯之世定于宗庙变及游魂归魂各各不爽取卦中升降之气与隂阳之升降合也每更一世必另为一卦而仍不离本宫之性情卦气之升至五复以降气取之而上爻不变所以存本宫之性情也愚谓干卦至大有皆以干为金而健动者为性情坤卦至比皆以坤为土而顺静者为性情本卦之性情也其贞也变卦之性情其悔也秦伯伐晋遇蛊曰蛊之贞风也其悔山也谓蛊乃㢲之归魂其复于㢲者乃本卦之性情而外卦犹所变之性情耳先儒据此谓凡内卦为贞外卦为悔误矣若秦穆筮嫁伯姬遇归妹之暌不曰归妹之贞泽也其悔雷也盖既有动爻则以所动之爻为主而本卦为贞之卦为悔矣此隂阳相错之图子曰八卦相错八卦错则六十四卦皆相错矣或曰干刚坤柔离上坎下其为错也仲尼明言之矣否泰反其类也可错可综震起艮止㢲伏兑见举其综未举其错頥大过既未济仲尼言之亦不见其为错也余之为错奈何予对曰此非所敢知也虽然尝思之矣天命流行物与无妄故无妄命也升也姤与复善恶之几也贲忠信而困危疑也恒久也益暂也豫喜乐而小畜忧患也损有已也咸感人也小过酌于事中孚信以心也解疎也家人亲也涣散也丰聚也蹇止也暌去也节不行而旅不处也蛊女惑男随男伺女也归妹老夫得其女妻渐士幼而女犹处也震上奋㢲下入艮内止兑外説颐至虚大过积实井欲开噬欲合讼则黠明夷乃厄也谦自安履虑危也临进也遯归也既济时过未济待来大畜将往萃则咸归也需迟也晋速也大壮君子之正而观犹小人之福也蒙正始革变终也屯拨乱鼎定功也比德之崇也大有位之崇也同人情绻而师义公也夬隂之穷也剥阳之存也剥穷上反下终则有始天行也先天之图以对待为体故所重在错后天之图以流行为用故所重在综卦惟干坤坎离大过颐中孚小过八卦有错无综否泰既济未济随蛊归妹渐八卦可错可综文王序卦意主于综惟无综者乃用错故孔子杂卦亦主综言之而此图主错故亦约言之也既列相错图当并立相综图而不及者于序卦图备之且其义详于杂卦传故也此每卦各三错之图孔子曰八卦相错八卦错则六十四卦皆相错矣而于其中又有上错下错全错之不同如水在天上犹有需焉火在天上已大有矣水在地中衆之所归明入地中明已伤矣此其义皆可参观也全错已见上图此上错下错不悉赘在人举一反三耳五十六卦上下相易之图第二十八干在上否姤讼遯履干在下泰需夬坤在上泰复升师谦临坤在下否豫观比晋剥萃雷在上豫恒解丰雷在下复益屯頥随㢲在上观益涣渐㢲在下姤升恒井鼎蛊坎在上需比屯井蹇节坎在下讼师解涣蒙困离在上晋鼎旅暌离在下丰贲革艮在上剥頥蛊蒙贲损艮在下遯谦渐蹇旅咸兑在上夬萃随困革咸兑在下履临节暌损此上下二体相易之图八纯无可易干坤坎离之易即综也余易奈何曰无妄刚自外来而为主于内大壮刚自内出而大行于外也姤柔在下始遇刚小畜柔以上欲止刚也夬刚决柔履柔履刚也复阳下萌豫阳上奋也雷风之相与也益相助恒各正也明动之相资也丰惧蔽噬恶梗也小过困也頥养正也屯动乎险中解动而已免乎险也㢲下为木而上则风也升木自下上观风自上下也井木内入涣风外加也蒙水下出蹇水上襄咸气感损形伤木火相生家人内养鼎外食泽火相息暌相离革相灭随未取而归妹已取男悦女震之过也渐未归而蛊已归女惑男兑之祸也中孚内虚大过中实贲反本旅逐末大畜止人遯自息临我往萃彼来剥人载谦自卑困苦往节甘来也此四通之图本之光山胡氏而启运推而广之也胡氏曰卦有四通可见者谓之见相反者谓之伏动而之于伏谓之动通变而存其位谓之变通干之于坤一见一伏有隂阳动静之别如干初伏坤动而之复变而之姤摩盪之妙变化无端以四象论则干太阳坤太隂复少阳姤少隂如干二动则坤二伏师二动同人二变合此四卦观之干曰利见大人坤曰直方大不习无不利大同利同而直又干德也师曰王三钖命非即利见之大人乎同人曰于宗吝大则利小则吝此隂阳之别反其义而相通也愚按此四通之妙无穷合此四卦推其所由同审其所由异凡往来变化之故皆可知玩辞玩占之法尽矣此中卦之图启运所自撰所谓分而合者也文王序卦始于干坤终于既济未济盖天地之用莫大于水火干坤之用莫大于坎离坎者干之中离者坤之中文王以坎离代干坤之位干用坤之中坤用干之中也夫道中而已矣首干坤者隂阳之正体终既济未济者隂阳之大用干坤纯纯故无二此天地之性未发之中也既济未济杂杂则两在两在故不测此天地之情已发之中也由太极分之而两仪而四象而八卦而六十四卦一本之所以万殊由四十八卦中之而十二卦由十二卦中之而四卦而干中之即干坤中之即坤于此见中之不贰既济中之即未济未济中之即既济于此见中之不测不贰体不测用而究非有二中此万殊之所以一本也文王之易始干坤终既济未济以此四卦固诸卦之统也干老阳也坤老隂也既济少隂未济少阳也老少总一隂阳也隂阳总一太极也隂阳可象太极无可象也故曰太极本无极也子曰一隂一阳之谓道庄周曰易以道隂阳隂阳以上无可説其可道者隂阳而已此特举四中画之互若参伍之则上下各四画可互五画亦可互每卦可得五互其四画之互不外此十六卦其五画之互则有干坤姤夬剥复坎离屯蒙师比同人大有临观颐大过咸恒遯大壮损益革鼎丰旅涣节中孚小过三十二卦先儒言由八卦倍之为十六由十六倍之为三十二由三十二倍之为六十四驳之者谓六十四卦只是八卦上迭加八卦古何曾有四画五画卦之名愚谓即以此十六卦三十二卦当之亦适相合也五互可举此推之不复另图此互卦圆图李氏曰干坤体也既济未济用也左方三十二卦互之皆剥复渐归妹解蹇以震艮为主而统于干坤右方三十二卦互之皆夬姤大过頥暌家人以㢲兊为主而统于既济未济震艮交坤为剥复交㢲兊为渐归妹交坤为解蹇此六卦皆以震艮为主故为阳巽兑交干为姤夬交震艮为大过頥交离为暌家人此六卦皆以㢲兑为主故为隂三画卦艮阳极震阳生六画卦剥阳极复阳生故剥复象艮震为诸阳互卦首三画卦兑隂极㢲隂生六画卦夬隂极姤隂生故夬姤象㢲兑为诸隂互卦首干坤之用在否卦泰卦坎离之用在既济未济故杂卦传惟此十卦从本卦取义余自师比以后需讼以前悉以互体相次自干坤至晋明夷二十八卦皆阳其间自干至贲互先剥复次渐归妹次解蹇为阳卦之正自兑至明夷互先渐归妹次剥复次解蹇为阳卦之变自井至需讼二十八卦皆隂其间自井至泰互先暌家人次姤夬次大过頥为隂卦之变自大壮至讼互先姤夬次大过頥次暌家人为隂卦之正其大过八卦则又别出义例焉干太阳之纯也坤太隂之纯也既济少隂之交未济少阳之交也姤少阳交太阳夬太阳交少隂大过少阳交少隂頥少隂交少阳剥太隂交少阳复少隂交太隂也归妹太阳交太隂解少阳交太隂暌太阳交少阳蹇太隂交少隂家人少隂交太阳渐太隂交太阳也此朱子变卦之图以明彖传往来之义谓此易中一义非画卦本㫖愚谓孔子言八卦相错八卦相盪谓相盪者明是八卦上各加八卦初无四画之卦十六五画之卦三十二之説也谓相错者明是干坤相错震㢲相错坤之一爻见即干之一爻伏震之一爻见即㢲之一爻伏火珠林以八纯为精迭变而上为气至五而返于下为归魂游魂犹为近之至于易之大体则外卦曰上曰往内卦曰下曰来咸曰柔上刚下恒曰刚上柔下泰曰小往大来否曰大往小来皆以明两体言初非以逐画颠倒移易也且震㢲坎离艮兑为八卦之正谓震自明夷来㢲自讼来坎自解离自家人来尤本末倒置矣至于随自困来蛊自贲来即朱子所图亦不合也此即朱子卦变合之而各去其半辨隂阳也此亦卦变之图先天干上坤下后天离上坎下干坤天地之定体坎离天地之大用故坎离即居干坤中也震一阳兑二阳至干而三阳极㢲一隂艮二隂至坤而三隂极故居震兑于东以先干居㢲艮于西以至坤也此即六卦之义也干阳下施即消而中虚为离消之尽为坤而坎已息于坤中矣坤受干阳即息而中盈为坎息之极成干而离已消于干中矣泰既济隂阳之交故居左否未济隂阳之辨故居右此春和而秋肃之道震艮从坎阳之朋也㢲兑从离隂之党也而三阳从坤三隂从干阳非隂不成隂非阳不生也阳升自左降自右隂降自右升自左此又隂阳顺逆之分也此图较朱子为简而义藴尤可寻京房十二辟卦之説着于此矣而虚其中以象太极之本无极则更前贤观象之所未及也此文王序卦之图卦之错生于体之对待卦之综生于用之流行文王序卦主于用故惟干坤坎离大过頥中孚小过八卦无可综乃用错其余四正若否泰既济未济四隅若归妹渐随蛊八卦可错而文王则意主于综也此孔子杂卦之图上经以干坤始下经以咸恒始与文王同干天道也坤地道也咸恒人道也此三极之道不可得而变易者也文王上经以坎离终天地之中交也震艮㢲兑见于下经十卦之后以其非中故后之也屯蒙之次干坤以震艮之合坎也干德全矣需讼干合坎师比坤合坎干坤皆合坎干坤皆用其中也杂卦上经有震艮㢲兑而坎离在下卦之中中者在下也上经惟大畜无妄以震艮合干干不能用中也干不能用中而凡有干体者皆在下经矣孔子曰文王既没文不在兹乎杂卦以干始以夬终夬决尽则为纯干拨乱世反之正以天自治亦以天治人人欲尽而天德全利用夬也此仲尼之志也筮仪朱子曰择地洁处为蓍室南户置牀于室中央蓍五十茎韬以纁帛贮以皂囊纳之椟中置之牀北设木格于椟南居牀二分之北置香炉一于格南香合一于炉南日炷香致敬将筮则洒扫拂拭涤砚一注水及笔一墨一黄漆板一于炉东东上筮者斋洁衣冠北面盥手焚香致敬两手捧椟盖置于格南炉北出蓍于椟去囊解韬置于椟东合五十策薰于炉上命之曰假尔泰筮有常某今以某事未知可否爰质所疑于神于灵吉凶得失悔吝忧虞惟尔有神尚明告之乃以右手取其一策反于椟中而以左右手中分之置格之左右两大刻次以左手取左大刻之策执之而以右手取右大刻之一策挂之左手之小指间次以右手四揲左手之策次归所余之策或一或二或三或四而扐之左手无名指之间次以右手反过扐之策于左大刻遂取右大刻之策执之而以左手四揲之次归其所余之策如前而扐之左手中指之间次以右手反过揲之策于右大刻而合左手一挂二扐之策置于格西第一刻是为一变再以两手取左右大刻之蓍合之复四营如一变之仪而置其挂扐之策于格西第二小刻是为二变又取左右大刻之蓍合之复四营如二变之仪而置其挂扐之策于格西第三小刻是为三变三变既毕乃合三变挂扐之策而画其爻于版故曰三变而成爻凡十有八变而成卦乃考其卦之变而占其事之吉凶礼毕韬蓍袭之以囊入椟加盖敛笔砚墨版再焚香致敬而退占法沙随程氏迥曰六爻不变以卦彖占内卦为贞外卦为悔一爻变以变爻占二爻三爻四爻变以本卦为贞之卦为悔五爻变以不变爻占六爻变以干坤二用为例汴水赵氏汝楳曰占法有五求占谓之身所居谓之位所遇谓之时命筮者谓之事兆吉凶谓之占业不精不筮志不诚不筮谋不正不筮事不疑不筮喜不筮怒不筮渎不筮筮不时不筮其占之或以内卦为贞外卦为悔或以本卦为贞之卦为悔或用变爻或不用变爻或专用本卦不用之卦或专用之卦不用本卦或本卦之卦并用或用二卦之下卦或用二卦之上卦取象或即以八象或以互象断吉凶或以卦辞或以爻辞或用卦名厚菴李氏曰彖辞不论动爻多寡及不动皆用之爻辞惟一爻动专用之愚按占法有取大象者有取八宫者有合两卦象者有统大势而以变卦决时者有兼卦象及卦中所藏干支合筮之时日者有衆爻动而合衆动以占有一爻动而亦合衆爻以占者盖占必先取本卦大象与之卦大象及所占之事大小行藏合否以考吉凶然后审其爻一爻动占动爻五爻动占静爻此定法也若二爻三爻四爻至六爻动则必合两象以推得其象以观其性情悟其消息而后騐之以辞思过半矣周易洗心卷首下周易洗心卷一钦定四库全书周易洗心卷一宗人府府丞任启运撰周易上经彖辞上传大象传小象传孔子曰阳三隂四位之正也故易六十四卦分为上下象隂阳也夫阳道纯而竒故上篇三十所以象阳也隂道不纯而耦故下篇三十四所以象隂也干坤者隂阳之根本万物之祖宗为上篇始尊之也离为日坎为月日月之道隂阳之经所以终始万物故以坎离终也咸恒者男女之始夫妇之道人道之兴必由夫妇所以奉祖宗为天地生育为下篇首贵之也既未济为最终者所以明戒慎而存王道也干䷀错卦坤变姤九二变九三变履九四变九五变上九变夬两爻变遯三爻变否四爻变观五爻变剥游魂晋归魂干元亨利贞大哉干元万物资始乃统天云行雨施品物流形大明终始六位时成时乗六龙以御天干道变化各正性命保合太和乃利贞首出庶物万国咸宁天行健君子以自强不息初九潜龙勿用潜龙勿用阳在下也九二见龙在田利见大人见龙在田徳施普也九三君子终日干干夕惕若厉无咎终日干干反复道也九四或跃在渊无咎或跃在渊进无咎也九五飞龙在天利见大人飞龙在天大人造也上九亢龙有悔亢龙有悔盈不可乆也用九见羣龙无首吉用九天徳不可为首也坤䷁错卦干变复六二变师六三变谦六四变豫六五变比上六变剥两爻变临三爻变泰四爻变五爻变夬游魂需归魂比坤元亨利牝马之贞君子有攸往先迷后得主利西南得朋东北丧朋安贞吉至哉坤元万物资生乃顺承天坤厚载物徳合无疆含𢎞光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北丧朋乃终有庆安贞之吉应地无疆地势坤君子以厚徳载物初六履霜坚氷至初六履霜隂始凝也驯致其道至坚氷也六二直方大不习无不利六二之动直以方也不习无不利地道光也六三含章可贞或从王事无成有终含章可贞以时𤼵也或从王事知光大也六四括囊无咎无誉括囊无咎慎不害也六五黄裳元吉黄裳元吉文在中也上六龙战于野其血𤣥黄龙战于野其道穷也用六利永贞用六永贞以大终也屯䷂错卦鼎综卦䝉互卦剥易解初九变比六二变节六三变六四变随九五变复上六变益屯元亨利贞勿用有攸往利建侯屯刚柔始交而难生动乎险中大亨贞雷雨之动满盈天造草昧宜建侯而不宁云雷屯君子以经纶初九磐桓利居贞利建侯虽磐桓志行正也以贵下贱大得民也六二屯如邅如乘马班如匪寇昏媾女子贞不字十年乃字六二之难乗刚也十年乃字反常也六三即麓无虞惟入于林中君子几不如舎往吝即麓无虞以从禽也君子舍之往吝穷也六四乘马班如求昏媾往吉无不利求而往明也九五屯其膏小贞吉大贞凶屯其膏施未光也上六乘马班如泣血涟如泣血涟如何可长也蒙䷃错革综屯互复易蹇初六变损九二变剥六三变蛊六四变六五变涣上九变师蒙亨匪我求童蒙童蒙求我初筮告再三渎渎则不告利贞蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎䝉也䝉以养正圣功也山下出泉蒙君子以果行育徳初六𤼵蒙利用刑人用説桎梏以往吝利用刑人以正𤼵也九二包䝉吉纳妇吉子克家子克家刚柔接也六三勿用取女见金夫不有躬无攸利勿用取女行不顺也六四困蒙吝困蒙之吝独逺实也六五童蒙吉童蒙之吉顺以㢲也上九击蒙不利为寇利御寇利用御寇上下顺也需䷄错晋讼互睽初六变井九二变九三变节六四变夬九五变泰上六变需有孚光亨贞吉利涉大川需须也险在前也刚健而不陷其义不困穷矣贞吉位乎天位以正中也利涉大川往有功也云上于天需君子以饮食宴乐初九需于郊利用恒无咎需于郊不犯难行也利用恒无咎未失常也九二需于沙小有言终吉需于沙衍在中也虽小有言以吉终也九三需于泥致寇至需于泥灾在外也自我致宼敬慎不败也六四需于血出自穴需于血顺以聼也九五需于酒食贞吉酒食贞吉以正中也上六入于穴有不速之客三人来敬之终吉不速之客三人来敬之终吉虽不当位未大失也讼䷅错需互初二变履九二变否六三变姤九四变涣九五变上九变困讼有孚窒惕中吉终凶利见大人不利涉大川讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也天与水违行讼君子以作事谋始初六不永所事小有言终吉不永所事讼不可长也虽小有言其辨明也九二不克讼归而逋其邑人三百户无眚不克讼归逋窜也自下讼上患至掇也六三食旧徳贞厉终吉或从王事无成食旧徳从上吉也九四不克讼复即命渝安贞吉复即命渝安贞不失也九五讼元吉讼元吉以中正也上九或钖之鞶带终朝三褫之以讼受服亦不足敬也师䷆错比互复初六变临九二变坤六三变升六四变解六五变坎上六变蒙师贞大人吉无咎师衆也贞正也能以衆正可以王矣刚中而应行险而顺以此毒天下而民从之吉又何咎矣地中有水师君子以容民畜衆初六师出以律否藏凶师出以律失律凶也九二在师中吉无咎王三钖命在师中吉承天宠也王三钖命懐万邦也六三师或舆尸凶师或舆尸大无功也六四师左次无咎左次无咎未失常也六五田有禽利执言无咎长子帅师弟子舆尸贞凶长子帅师以中行也弟子舆尸使不当也上六大君有命开国承家小人勿用大君有命以正功也小人勿用必乱邦也比䷇错师互剥初六变屯六二变坎六三变蹇六四变萃九五变坤上六变观比吉原筮元永贞无咎不宁方来后夫凶比吉也比辅也下顺从也原筮元永贞无咎以刚中也不宁方来上下应也后夫凶其道穷也地上有水比先王以建万国亲诸侯初六有孚比之无咎有孚盈缶终来有它吉比之初六有他吉也六二比之自内贞吉比之自内不自失也六三比之匪人比之匪人不亦伤乎六四外比之贞吉外比于贤以从上也九五显比王用三驱失前禽邑人不诫吉显比之吉位正中也舎逆取顺失前禽也邑人不诫上使中也上六比之无首凶比之无首无所终也小畜䷈错豫综履易姤互暌初九变㢲九二变九三变六四变干九五变上九变需小畜亨密云不雨自我西郊小畜柔得位而上下应之曰小畜健而㢲刚中而志行乃亨密云不雨尚往也自我西郊施未行也风行天上小畜君子以懿文徳初九复自道何其咎吉复自道其义吉也九二牵复吉牵复在中亦不自失也九三舆说辐夫妻反目夫妻反目不能正室也六四有孚血去惕出无咎有孚惕出上合志也九五有孚挛如富以其邻有孚挛如不独富也上九既雨既处尚徳载妇贞厉月几望君子征凶既雨既处徳积载也君子征凶有所疑也履䷉错谦综易夬互初九变讼九二变六三变干九四变九五变暌上九变兑履虎尾不咥人亨履柔履刚也说而应乎干是以履虎尾不咥人亨刚中正履帝位而不疚光明也上天下泽履君子以辨上下定民志初九素履往无咎素履之往独行愿也九二履道坦坦幽人贞吉履道坦坦中不自乱也六三𦕈能视跛能履履虎尾咥人凶武人为于大君𦕈能视不足以有明也跛能履不足以与行也咥人之凶位不当也武人为于大吉志刚也九四履虎尾愬愬终吉愬愬终吉志行也九五夬履贞厉夬履负厉伍正当也上九视履考祥其旋元吉元吉在上大有庆也泰䷊皆否互初九变升九二变九三变临六四变六五变需上六变泰小往大来吉亨泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也天地交泰后以财成天地之道辅相天地之宜以左右民初九㧞茅茹以其彚征吉㧞茅征吉志在外也九二包荒用冯河不遐遗朋亡得尚于中行包荒得尚于中行以光大也九三无平不陂无往不复艰贞无咎勿恤其孚于食有福无平不陂无往不复天地际也六四翩翩不富以其邻不戒以孚翩翩不富皆失实也不戒以孚中心愿也六五帝乙归妹以祉元吉以祉元吉中以行愿也上六城复于隍勿用师自邑告命贞吝城复于隍其命乱也否䷋皆泰互渐初九变六二变讼六三变遯九四变观九五变晋上九变萃否之匪人不利君子贞大往小来否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也天地不交否君子以俭徳辟难不可荣以禄初六㧞茅茹以其汇贞吉亨拔茅贞吉志在君也六二包承小人吉大人否亨大人否亨不乱羣也六三包羞六三包羞位不当也九四有命无咎畴离祉有命无咎志行也九五休否大人吉其亡其亡系于苞桑大人之吉位正当也上九倾否先否后喜否终则倾何可长也周易洗心卷一周易洗心卷二钦定四库全书周易洗心卷二宗人府府丞任启运撰周易上经彖辞传上大𧰼传上小象传上同人䷌错师皆互姤初九变遯六二变干六三变九四变九五变离上九变革同人于野亨利渉大川利君子贞同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子为能通天下之志天与火同人君子以𩔖族辨物初九同人于门无咎出门同人又谁咎也六二同人于宗吝同人于宗吝道也九三伏戎于莽升其髙陵三歳不兴伏戎于莽敌刚也三歳不兴安行也九四乘其墉弗克攻吉乗其墉义弗克也其吉则困而反则也九五同人先号咷而后笑大师克相遇同人之先以中直也大师相遇言相克也上九同人于郊无悔同人于郊志未得也大有䷍错比皆同人互夬初九变鼎九二变杂九三变暌九四变六五变干上九变大有元亨大有柔得尊位大中而上下应之曰大有其徳刚健而文明应乎天而时行是以元亨火在天上大有君子以遏恶扬善顺天休命初九无交害匪咎艰则无咎大有初九无交害也九二大车以载有攸往无咎大车以载积中不败也九三公用亨于天子小人弗克公用亨于天子小人害也九四匪其彭无咎匪其彭无咎明辨晳也六五厥孚交如威如吉厥孚交如信以𤼵志也威如之吉易而无备也上九自天祐之吉无不利大有上吉自天祐也谦䷎错履综豫上下易剥互解初六变六二变升九三变坤六四变六五变蹇上六变艮谦亨君子有终谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可踰君子之终也地中有山谦君子以裒多益寡称物平施初六谦谦君子用涉大川吉谦谦君子卑以自牧也六二鸣谦贞吉鸣谦贞吉中心得也九三劳谦君子有终吉劳谦君子万民服也六四无不利撝谦无不利撝谦不违则也六五不富以其邻利用侵伐无不利利用侵伐征不服也上六鸣谦利用行师征国鸣谦志未得也可用行师征国邑也豫䷏错综谦上下易复互蹇初六变震六二变解六三变九四变坤六五变萃上六变晋豫利建侯行师豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉雷出地奋豫先王以作乐崇徳殷荐之上帝以配祖考初六鸣豫凶初六鸣豫志穷凶也六二介于石不终日贞吉不终日贞吉以正中也六三盱豫悔迟有悔盱豫有悔位不当也九四由豫大有得勿疑朋盍簪由豫大有得志大行也六五贞疾恒不死六五贞疾乘刚也恒不死中未亡也上六冥豫成有渝无咎冥豫在上何可长也随䷐皆蛊上下易互渐初九变萃六二变兑六三变革九四变屯九五变震上六变随元亨利贞无咎随刚来而下柔动而説随大亨贞无咎而天下随时随时之义大矣哉泽中有雷随君子以向晦入宴息初九官有渝贞吉出门交有功官有渝从正吉也出门交有功不失也六二系小子失丈夫系小子弗兼与也六三系丈夫失小子随有求得利居贞系丈夫志舍下也九四随有𫉬贞凶有孚在道以明何咎随有𫉬其义凶也九五孚于嘉吉孚于嘉吉位正中也上六拘系之乃从维之王用亨于西山拘系之上穷也蛊䷑竝随上下易渐互初六变九二变艮九三变䝉六四变鼎六五变㢲上九变升蛊元亨利涉大川先甲三日后甲三日蛊刚上而柔下㢲而止蛊蛊元亨而天下治也利涉大川往有事也先甲三日后甲三日终则有始天行也山下有风蛊君子以振民育徳初六干父之蛊有子考无咎厉终吉干父之蛊意承考也九二干母之蛊不可贞干母之蛊得中道也九三干父之蛊小有悔无大咎六四裕父之蛊往见吝裕父之蛊往未得也六五干父之蛊用誉干父用誉承以徳也上九不事王侯髙尚其事不事王侯志可则也临䷒错遯综观上下易萃互复初九变师九二变复六三变泰六四变六五变节上六变损临元亨利贞至于八月有凶临刚浸而长説而顺刚中而应大亨以正天之道也至于八月有凶消不乆也泽上有地临君子以教思无穷容保民无疆初九咸临贞吉咸临贞吉志行正也九二咸临无不利咸临无不利未顺命也六三甘临无攸利既忧之无咎甘临位不当也既忧之咎不长也六四至临无咎至临无咎位正当也六五知临大君之宜吉大君之宜行中之谓也上六敦临吉无咎敦临之吉志在内也观䷓错综临上下易升互剥初六变益六二变涣六三变渐六四变否九五变剥上九变比观盥而不荐有孚颙若大观在上顺而㢲中正以观天下观盥而不荐有孚颙若下观而化也观天之神道而四时不忒圣人神道设教而天下服矣风行地上观先王以省方观民设教初六童观小人无咎君子吝初六童观小人道也六二闚观女贞闚观女贞亦可丑也六三观我生进退观我生进退未失道也六四观国之光利用賔于王观国之光尚賔也九五观我生君子无咎观我生观民也上九观其生君子无咎观其生志未平也噬嗑䷔错升综贲上下易丰互蹇初九变晋六三变暌六三变离九四变颐六五变上九变震噬嗑亨利用狱颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也电雷噬嗑先王以明罚敕法初九屦校灭趾无咎屦校灭趾止不行也六二噬肤灭鼻无咎噬肤灭鼻乘刚也六三噬腊肉遇毒小吝无咎噬腊遇毒位不当也九四噬干胏得金矢利艰贞吉艰贞吉未光也六五噬干肉得黄金贞厉无咎贞厉无咎得当也上九何校灭耳凶何校灭耳聪不明也贲䷕错困综上下易旅互解初九变艮六二变九三变颐六四变离六五变上九变贲亨小利有攸往贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下山下有火贲君子以明庶政无敢折狱初九贲其趾舍车而徒舍车而徒义弗乘也六二贲其须贲其须与上兴也九三贲如濡如永贞吉永贞之吉终莫之陵也六四贲如皤如白马翰如匪寇昏媾六四当位疑也匪寇昏媾终无尤也六五贲于丘园束帛戋戋吝终吉六五之吉有喜也上九白贲无咎白贲无咎上得志也剥䷖错夬综复上下易谦互坤初九变颐六二变䝉六三变艮六四变晋六五变观上九变坤剥不利有攸往剥剥也柔变刚也不利有攸往小人长也顺而止之观象也君子尚消息盈虚天行也山附于地剥上以厚下安宅初六剥牀以足蔑贞凶剥牀以足以㓕下也六二剥牀以办蔑贞凶剥牀以办未有与也六三剥之无咎剥之无咎失上下也六四剥牀以肤凶剥牀以肤切近灾也六五贯鱼以宫人宠无不利以宫人宠终无尤也上九硕果不食君子得舆小人剥庐君子得舆民所载也小人剥庐终不可害也复䷗错姤综剥上下易豫互坤初九变坤六二变临六三变六四变震六五变屯上六变颐复亨出入无疾朋来无咎反复其道七日来复利有攸往复亨刚反动而以顺行是以出入无疾朋来无咎反复其道七日来复天行也利有攸住刚长也复其见天地之心乎雷在地中复先王以至日闭闗商旅不行后不省方初九不逺复无禔悔元吉不逺之复以修身也六二休复吉休复之吉以下仁也六三频复厉无咎频复之厉义无咎也六四中行独复中行独复以从道也六五敦复无悔敦复无悔中以自考也上六迷复凶有灾𤯝用行师终有大败以其国君凶至于十年不克征迷复之之凶反君道也无妄䷘错升综易互渐初九变否六二变履六三变九四变益九五变上九变随无妄元亨利贞其匪正有𤯝不利有攸往无妄刚自外来而为主乎内动而健刚中而应大亨以正天之命也其匪正有𤯝不利有攸往无妄之往何之矣天命不祐行矣哉天下雷行物与无妄先王以茂对时育万物初九无妄往吉无妄之往得志也六二不耕获不菑畬则利有攸往不耕获未富也六三无妄之灾或系之牛行人之得邑人之灾行人得牛邑人灾也九四可贞无咎可贞无咎固有之也九五无妄之疾勿药有喜无妄之药不可试也上九无妄行有𤯝无攸利无妄之行穷之灾也大畜䷙错萃综易遯互初九变蛊九二变贲九三变损六四变六五变上九变泰大畜利贞不家食吉利涉大川大畜刚健笃实辉光日新其徳刚上而尚贤能止健大正也不家食吉养贤也利涉大川应乎天也天在山中大畜君子以多识前言往行以畜其徳初九有厉利己有厉利已不犯灾也九二舆説輹舆説輹中无尤也九三良马逐利艰贞曰闲舆卫利有攸往利有攸往上合志也六四童牛之牿元吉六四元吉有喜也六五豮豕之牙吉六五之吉有庆也上九何天之衢亨何天之衢道大行也頣䷖错综易互坤初九变剥六二变损六三变贲六四变六五变益上九变复颐贞吉观颐自求口实颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉山下有雷颐君子以慎言语节饮食初九舍尔灵龟观我朵颐凶观我朵颐亦不足贵也六二颠颐拂经于㐀颐征凶六二征凶行失𩔖也六三拂颐贞凶十年勿用无攸利十年勿用道大悖也六四颠颐吉虎视眈眈其欲逐逐无咎颠颐之吉上施光也六五拂经居贞吉不可涉大川居贞之吉顺以从上也上九由颐厉吉利涉大川由颐厉吉大有庆也大过䷛错颐综上下易互干初六变夬九二变咸九三变困九四变井九五变恒上六变姤大过栋桡利有攸往乃亨大过大者过也栋桡本末弱也刚过而中㢲而説行利有攸往乃亨大过之时大矣哉泽灭木大过君子以独立不惧遯世无闷初六借用白茅无咎借用白茅柔在下也九二枯杨生稊老夫得其女妻无不利老夫女妻过以相与也九三栋桡凶栋桡之凶不可以有辅也九四栋隆吉有它吝栋隆之吉不桡乎下也九五枯杨生华老妇得其士夫无咎无誉枯杨生华何可久也老妇士夫亦可丑也上六过涉灭顶凶无咎过涉之凶不可咎也坎䷻错离综上下易互颐变节九二变比六三变井六四变困九五变师上六变涣两爻变屯三爻变四爻变革五爻变丰游魂归魂师习坎有孚维心亨行有尚习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉水洊至习坎君子以常徳行习教事初六习坎入于坎窞凶习坎入坎失道凶也九二坎有险求小得求小得未出中也六三来之坎坎检且枕入于坎窞勿用来之坎坎终无功也六四樽酒簋贰用缶纳约自牖终无咎樽酒簋贰刚柔际也九五坎不盈祗既平无咎坎不盈中未大也上六系用徽纆窴于丛棘三歳不得凶上六失道凶三歳也离䷝错坎综上下易互大过变旅六二变九三变九四变贲六五变上九变丰两爻变鼎三爻变四爻变䝉五爻变涣游魂讼归魂离利贞亨畜牝牛吉离丽也日月丽乎天百糓草木丽乎土重明以丽乎正乃化成天下柔丽乎中正故亨是以畜牝牛吉也明两作离大人以继明照于四方初九履错然敬之无咎履错之敬以辟咎也六二黄离元吉黄离元吉得中道也九三日昃之离不鼓缶而歌则大耋之嗟凶日昃之离何可久也九四突如其来如焚如死如弃如突如其来如无所容也六五出涕沱若戚嗟若吉六五之吉离王公也上九王用出征有嘉折首获匪其丑无咎王用出师以正邦也𫉬匪其丑大有功也周易洗心卷二周易洗心卷三钦定四库全书周易洗心卷三宗人府府丞任启运撰周易下经彖辞𫝊下大象𫝊下小象𫝊下咸䷞皆损综恒互姤初六变革六二变九三变萃九四变蹇九五变上六变遯咸亨利贞取女吉咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣山上有泽咸君子以虚受人初六咸其拇咸其拇志在外也六二咸其腓凶居吉虽凶居吉顺不害也九三咸其股执其随往吝咸其股亦不处也志在随人所执下也九四贞吉悔亡憧憧往来朋从尔思贞吉悔亡未感害也憧憧往来未光大也九五咸其脢无悔咸其脢志末也上六咸其辅颊舌咸其辅颊舌滕口説也恒䷛皆益综咸互夬初六变九二变九三变解九四变升六五变上六变鼎恒亨无咎利贞利有攸往恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸往终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣雷风恒君子以立不易方初六浚恒贞凶无攸利浚恒之凶始求深也九二悔亡九二悔亡能乆中也九三不恒其德或承之羞不恒其德无所容也九四田无禽乆非其位安得禽也六五恒其德贞妇人吉夫子凶妇人贞吉从一而终也夫子制义从妇凶也上六振恒凶振恒在上大无功也遯䷠错临综易互姤初六变六二变姤九三变否九四变渐九五变旅上九变咸遯亨小利贞遯亨遯而亨也刚当位而应与时行也小利贞浸而长也遯之时义大矣哉天下有山遯君子以逺小人不恶而严初六遯尾厉勿用有攸往遯尾之厉不往何灾也六二执之用黄牛之革莫之胜説执用黄牛固志也九三系遯有疾厉畜臣妾吉系遯之厉有疾惫也畜臣妾吉不可大事也九四好遯君子吉小人否君子好遯小人否也九五嘉遯贞吉嘉遯贞吉以正志也上九肥遯无不利肥遯无不利无所疑也大壮䷡错观综遯易互夬初九变恒九二变丰九三变九四变泰六五变夬上六变大壮利贞大壮大者壮也刚以动故壮大壮利贞大者正也正大而天地之情见矣雷在天上大壮君子以非礼勿履初九壮于趾征凶有孚壮于趾其孚穷也九二贞吉九二贞吉以中也九三小人用壮君子用罔贞厉羝羊触藩羸其角小人用壮君子罔也九四贞吉悔亡藩决不羸壮于大舆之輹籓决不羸尚往也六五丧羊于易无悔丧羊于易位不当也上九羝羊触籓不能退不能遂无攸利艰则吉不能退不能遂不详也艰则吉咎不长也晋䷢皆明夷错需互蹇初六变六二变六三变旅九四变剥六五变否上九变豫晋亨康侯用钖马繁庶昼日三接晋进也明出地上顺而丽乎大明柔进而上行是以亨康侯用钖马繁庶昼日三接也明出地上晋君子以自昭明德初六晋如摧如贞吉罔孚裕无咎晋如摧如独行正也裕无咎未受命也六二晋如愁如贞吉受兹介福于其王母受兹介福以中正也六三衆允悔亡衆允之志上行也九四晋如鼫鼠贞厉鼫鼠贞厉位不当也六五悔亡失得勿恤往吉无不利失得勿恤往有庆也上九晋其角维用伐邑厉吉无咎贞吝维用伐邑道未光也明夷䷣错讼皆晋互解初九变谦六二变泰九三变复六四变丰六五变上六变贲明夷利艰贞明入地中曰明夷内文明而外柔顺以䝉大难文王以之利艰贞晦其明也内难而能正其志箕子以之明入地中明夷君子以莅衆用晦而明初九明夷于飞垂其翼君子于行三日不食有攸往主人有言君子于行义不食也六二明夷眱于右般用抍马壮吉六二之吉顺以则也九三明夷于南狩得其大首不可疾贞南狩之志乃大得也六四入于左腹𫉬明夷之心于出门庭入于左腹获心意也六五箕子之明夷利贞箕子之贞明不可息也上六不明晦初登于天后入于地初登于天照四国也后入于地失则也家人䷤错解综暌上下易鼎互初九变渐六二变九三变益六四变九五变贲上九变家人利女贞家人女正位乎内男正位乎外男女正天地之大义也家人有严君焉父母之位也父父子子兄兄弟弟夫夫妇妇而家道正正家而天下定矣风自火出家人君子以言有物而行有恒初九闲有家悔亡闲有家志未变也六二无攸遂在中馈贞吉六二之吉顺以巽也九三家人嗃嗃悔厉吉妇人嘻嘻终吝家人嗃嗃未失也妇子嘻嘻失家节也六四富家大吉富家大吉顺在位也九五王假有家勿恤吉王假有家交相爱也上九有孚威如吉威如之吉反身之谓也暌䷥错蹇综易革互初九变九二变六三变九四变损六五变履上九变睽小事吉睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女暌而其志通也万物睽而其事𩔖也睽之时用大矣哉上火下泽睽君子以同而异初九悔亡丧马勿逐自复见恶人无咎见恶人以辟咎也九二遇主于巷无咎遇主于巷未失道也六三见舆曵其牛掣其人天且劓无初有终见舆曵位不当也无初有终遇刚也九四睽孤遇元夫交孚厉无咎交孚无咎志行也六五悔亡厥宗噬肤往何咎厥宗噬肤往有庆也上九睽孤见豕负涂载鬼一车先张之弧后説之弧匪寇昏媾往遇雨则吉遇雨之吉羣疑亡也蹇䷦错暌综解易䝉互初六变六二变井九三变比六四变咸九五变谦上六变渐蹇利西南不利东北利见大人贞吉蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉山上有水蹇君子以反身修德初六往蹇来誉往蹇来誉宜待时也六二王臣蹇蹇匪躬之故王臣蹇蹇终无尤也九三往蹇来反往蹇来反内喜之也六四往蹇来连往蹇来连当位实也九五大蹇明来大蹇朋来以中节也上六往蹇来硕吉利见大人往蹇来硕志在内也利见大人以从贵也解䷧错综蹇易屯互初六变九二变豫六三变恒九四变师六五变困上六变解利西南无所往其来复吉有攸往夙吉解险以动动而免乎险解解利西南往得衆也无所往其来复吉乃得中也有攸往夙吉往有功也天地解而雷雨作雷雨作而百果草木皆甲解之时大矣哉雷雨作解君子以赦过宥罪初六无咎刚柔之际义无咎也九二田𫉬三狐得黄矢贞吉九二贞吉得中道也六三负且乘致寇至贞吝负且乘亦可丑也自我致戎又谁咎也九四解而拇朋至斯孚解而拇未当位也六五君子维有解吉有孚于小人君子有解小人退也上六公用射隼于髙墉之上获之无不利公用射隼以解悖也损䷨皆咸综益互复初九变䝉九二变颐六三变六四变暌六五变上九变临损有孚元吉无咎可贞利有攸往曷之用二簋可用享损损下益上其道大行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行山下有泽损君子以惩忿窒欲初九已事遄往旡咎酌损之已事遄往上合志也九二利贞征凶弗损益之九二利贞中以为志也六三三人行则损一人一人行则得其友一人行三则疑也六四损其疾使遄有喜无咎损其疾亦可喜也六五或益之十朋之龟弗克违元吉六五元吉自上祐也上九弗损益之无咎贞吉利有攸往得臣无家弗损益之大得志也益䷩皆恒综损互剥初九变观六二变六三变六四变九五变颐上九变屯益利有攸往利涉大川益损上益下民説无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行风雷益君子以见善则迁有过则改初九利用为大作元吉无咎元吉无咎下不厚事也六二或益之十朋之龟弗克违永贞吉王用享于帝吉或益之自外来也六三益之用凶事无咎有孚中行告公用圭益用凶事固有之也六四中行告公从利用为依迁国告公从以益志也九五有孚惠心勿问元吉有孚惠我徳有孚惠心勿问之矣惠我德大得志也上九莫益之或击之立心勿恒凶莫益之偏辞也或击之自外来也夬䷪错剥综姤易履互干初九变九二变革九三变兑九四变需九五变上六变干夬扬于王庭孚号有厉告自邑不利即戎利有攸往夬决也刚决柔也健而悦决而和扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也泽上于天夬君子以施禄及下居德则忌初九壮于前趾往不胜为咎不胜而往咎也九二惕号莫夜有戎勿恤有戎勿恤得中道也九三壮于頄有凶君子夬夬独行遇雨若濡有愠无咎君子夬夬终无咎也九四臀无肤其行次且掔羊悔亡闻言不信其行次且位不当也闻言不信听不明也九五萈陆夬夬中行无咎中行无咎中未光也上六无号终有凶无号之凶终不可长也姤䷫错复综夬易互干初六变干九二变遯九三变讼九四变巽九五变鼎上九变姤女壮勿用取女姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉天下有风姤后以施命告四方初六系于金柅贞吉有攸往见凶羸豕孚蹢躅系于金柅柔道牵也九二包有鱼无咎不利宾包有鱼义不及宾也九三臀无肤其行次且厉无大咎其行次且行未牵也九四包无鱼起凶无鱼之凶逺民也九五以把包瓜含章有陨自天九五含章中正也有陨自天志不舍命也上九姤其角吝无咎姤其角上穷吝也萃䷬错综升易临互渐初六变随六二变困六三变咸九四变比九五变豫上六变否萃享王假有庙利见大人亨利贞用大牲吉利有攸往萃聚也顺以説刚中而应故聚也王假有庙致孝享也利见大人亨利贞聚以正也用大牲吉利有攸往顺天命也观其所聚而天地万物之情可见矣泽上于地萃君子以除戎器戒不虞初六有孚不终乃乱乃萃若号一握为笑勿恤往无咎乃乱乃萃其志乱也六二引吉无咎孚乃利用禴引吉无咎中未变也六三萃如嗟如无攸利往无咎小吝往无咎上巽也九四大吉无咎大吉无咎位不当也九五萃有位无咎匪孚元永贞悔亡萃有位志未光也上六赍咨涕洟无咎咨嗟涕洟未安上也升䷭错综萃易观互初六变泰九二变谦九三变师六四变恒六五变井上六变蛊升元亨用见大人勿恤南征吉柔以时升巽而顺刚中而应是以大亨用见大人勿恤有庆也南征吉志行也地中生木升君子以顺德积小以成髙大初六允升大吉允升大吉上合志也九二孚乃利用禴无咎九二之孚有喜也九三升虚邑升虚邑无所疑也六四王用享于岐山吉无咎王用享于岐山顺事也六五贞吉升阶贞吉升阶大得志也上六㝠升利于不息之贞㝠升在上消不富也困䷮错贲综升易节互初六变兑九二变萃六三变九四变坎九五变解上六变讼困亨贞大人吉无咎有言不信困刚揜也险以説困而不失其所亨其惟君子乎贞大人吉无咎以刚中也有言不信尚口乃穷也泽无水困君子以致命遂志初六臀困于株木入于幽谷三嵗不觌入于幽谷幽不明也九二困于酒食朱绂方来利用享祀征凶无咎困于酒食中有庆也六三困于石据于蒺藜入于其宫不见其妻凶据于蒺藜乗刚也入于其宫不见其妻不祥也九四来徐徐困于金车吝有终来徐徐志在下也虽不当位有与也九五劓刖困于赤绂乃徐有説利用祭祀劓刖志未得也乃徐有説以中直也利用祭祀受福也上六困于葛藟于臲卼曰动悔有悔征吉困于葛藟未当也动悔有悔吉行也井䷯错综困易涣互暌初六变需九二变蹇九三变坎六四变九五变升上六变巽井亨改邑不改井无丧无得往来井井汔至亦未繘井羸其瓶凶巽乎水而上水井井亨养而不穷也改邑不改井乃以刚中也汔至亦未繘井未有功也羸其瓶是以凶也木上有水井君子以劳民劝相初六井泥不食旧井无禽井泥不食下也旧井无禽时舍也九二井谷射鲋瓮敝漏井谷射鲋无与也九三井渫不食为我心恻可用汲王明并受其福井渫不食心恻也求王明受福也六四井甃无咎井甃无咎修井也九五井冽寒泉食寒泉之食中正也上六井收勿幕有孚元吉元吉在上大成也周易洗心卷三周易洗心卷四钦定四库全书周易洗心卷四宗人府府丞任启运撰周易下经彖辞𫝊下大象𫝊下小象𫝊下革䷰错䝉综鼎易暌互姤初九变咸六二变夬九三变随九四变九五变丰上六变革已日乃孚元亨利贞悔亡革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时义大矣哉泽中有火革君子以治厯明时初九巩用黄牛之革巩用黄牛不可以有为也六二已日乃革之征吉无咎已日革之行有嘉也九三征凶贞厉革言三就有孚革言三就又何之矣九四悔亡有孚改命吉改命之吉信志也九五大人虎变未占有孚大人虎变其文炳也上六君子豹变小人革面征凶居贞吉君子豹变其文蔚也小人革面顺以从君也鼎䷱错屯综革易互夬初六变九二变旅九三变九四变蛊六五变姤上九变恒鼎元吉亨鼎象也以木巽火烹饪也圣人亨以享上帝而大亨以养圣贤巽而耳目聪明柔进而上行得中而应乎刚是以元吉亨木上有火鼎君子以正位凝命初六鼎颠趾利出否得妾以其子无咎鼎颠趾未悖也利出否以从贵也九二鼎有实我仇有疾不我能即吉鼎有实慎所之也我仇有疾终无尤也九三鼎耳革其行塞雉膏不食方雨亏悔终吉鼎耳革失其义也九四鼎折足覆公餗其形渥凶覆公餗信如何也六五鼎黄耳金铉利贞鼎黄耳中以为实也上九鼎玉铉大吉无不利玉铉在上刚柔接也震䷲错巽综艮互蹇变豫六二变六三变丰九四变复六五变随上六变两爻变解三爻变恒四爻变升五爻变井游魂归䰟随震亨震来虩虩笑言哑哑震惊百里不丧匕鬯震亨震来虩虩恐致福也笑言哑哑后有则也震惊百里惊逺而惧迩也不丧匕鬯出可以守宗庙社稷以为祭主也洊雷震君子以恐惧修省初九震来虩虩后笑言哑哑吉震来虩虩恐致福也后笑言哑哑有则也六二震来厉亿丧贝跻于九陵勿逐七日得震来厉乗刚也六三震苏苏震行无眚震苏苏位不当也九四震遂泥震遂泥未光也六五震往来厉亿无丧有事震往来厉危行也其事在中大无丧也上六震索索视矍矍征凶震不于其躬于其邻无咎昏媾有言震索索中未得也虽凶无咎畏邻戒也艮䷳错兑综震互解变贲六二变蛊九三变剥六四变旅六五变渐上九变谦两爻变三爻变损四爻变暌五爻变履㳺魂归魂渐艮艮其背不𫉬其身行其庭不见其人无咎艮止也时止则止时行则行动静不失其时其道光明艮其止止其所也上下敌应不相与也是以不𫉬其身行其庭不见其人无咎也兼山艮君子以思不出其位初六艮其趾无咎利永贞艮其趾未失正也六二艮其腓不抍其随其心不快不抍其随未退听也九三艮其限列其夤厉熏心艮其限危熏心也六四艮其身无咎艮其身止诸躬也六五艮其辅言有序悔亡艮其辅止以中也上九敦艮吉敦艮之吉以厚终也渐䷴并易蛊互初六变六二变巽九三变观六四变遯九五变艮上九变蹇渐女归吉利贞渐之进也女归吉也进得位往有功也进以正可以正邦也其位刚得中也止而巽动不穷也山上有木渐君子以居贤德善风俗初六鸿渐于干小子厉有言无咎小子之厉义无咎也六二鸿渐于磐饮食衎衎吉饮食衎衎不素饱也九三鸿渐于陆夫征不复妇孕不育凶利御寇夫征不复离羣丑也妇孕不育失其道也利用御寇顺相保也六四鸿渐于木或得其桷无咎或得其桷顺以巽也九五鸿渐于陵妇三嵗不孕终莫之胜吉终莫之胜吉得所愿也上九鸿渐于陆其羽可用为仪吉其羽可用为仪吉不可乱也归妹䷵并渐上下易随互初九变解九二变震六三变九四变临六五变兑上六变暌归妹征凶无攸利归妹天地之大义也天地不交而万物不兴归妹人之终始也説以动所归妹也征凶位不当也无攸利柔乗刚也泽上有雷归妹君子以永终知敝初九归妹以娣跛能履征吉归妹以娣以恒也跛能履吉相承也九二眇能视利幽人之贞利幽人之贞未变常也六三归妹以须反归以娣归妹以须未当也九四归妹愆期迟归有时愆期之志有待而行也六五帝乙归妹其君之袂不如其娣之袂良月几望吉帝乙归妹不如其娣之良也其位在中以贵行也上六女承筐无实士刲羊无血无攸利上六无实承虚筐也丰䷶错涣综旅上下易互初九变六二变九三变震九四变六五变革上六变离丰亨王假之勿忧宜日中丰大也明以动故亨王假之尚大也勿忧宜日中宜照天下也日中则昃月盈则食天地盈虚与时消息而况于人乎而况于鬼神乎雷电皆至丰君子以折狱致刑初九遇其配主虽旬无咎往有尚虽旬无咎过旬灾也六二丰其蔀日中见斗往得疑疾有孚𤼵若吉有孚𤼵若信以𤼵志也九三丰其芾日中见沫折其右肱无咎丰其芾不可大事也折其右肱终不可用也九四丰其蔀日中见斗遇其夷主吉丰其蔀位不当也日中见斗幽不明也遇其夷主吉志行也六五来章有庆誉吉六五之吉有庆也上六丰其屋蔀其家闚其户閴其无人三嵗不觌凶丰其屋天际翔也闚其户閴其无人自藏也旅䷷错节综丰上下易贲互初六变离六二变鼎九三变晋九四变艮六五变遯上九变旅小亨旅贞吉旅小亨柔得中乎外而顺乎刚止而丽乎明是以小亨旅贞吉也旅之时义大矣哉山上有火旅君子以明慎用刑而不留狱初六旅琐琐斯其所取灾旅琐琐志穷灾也六二旅即次怀其资得童仆贞得童仆贞终无尤也九三旅焚其次丧其僮仆贞厉旅焚其次亦以伤矣以旅与下其义丧也九四旅于处得其资斧我心不快旅于处未得位也得其资斧心未快也六五射雉一矢亡终以誉命终以誉命上逮也上九鸟焚其巢旅人先笑后号咷丧牛于易凶以旅在上其义焚也丧牛于易终莫之闻也巽䷸错震综兑互暌变九二变渐九三变涣六四变姤九五变蛊上九变井两爻变三爻变益四爻变五爻变㳺魂颐归魂蛊巽小亨利有攸往利见大人重巽以申命命乃行也刚巽乎中正而志行柔皆顺乎刚是以小亨利有攸往利见大人随风巽君子以申命行事初六进退利武人之贞进退志疑也利武人之贞志治也九二巽在牀下用史巫纷若吉无咎纷若之吉得中也九二频巽吝频巽之吝志穷也六四悔亡田𫉬三品田𫉬三品有功也九五贞吉悔亡无不利无初有终先庚三日后庚三日吉九五之吉位正中也上九巽在牀下丧其资斧贞凶巽在牀下上穷也丧其资斧正乎凶也兑䷹错艮综巽互变困九二变随六三变夬九四变节九五变上六变履两爻变萃三爻变咸四爻变蹇五爻变谦㳺魂小过归魂兑亨利贞兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉丽泽兑君子以朋友讲习初九和兑吉和兑之吉行未疑也九二孚兑吉悔亡孚兑之吉信志也六三来兑凶来兑之凶位不当也九四商兑未宁介疾有喜九四之喜有庆也九五孚于剥有厉孚于剥厉位正当也上六引兑上六引兑未光也涣䷺错丰综节易井互頣初六变九二变观六三变巽六四变讼九五变䝉上九变坎涣亨王假有庙利涉大川利贞涣亨刚来而不穷柔得位乎外而上同王假有庙王乃在中也利涉大川乗木有功也风行水上涣先王以亨于帝立庙初六用抍马壮吉初六之吉顺也九二涣奔其机悔亡涣奔其机得愿也六三涣其躬无悔涣其躬志在外也六四涣其羣元吉涣有丘匪夷所思涣其羣元吉光大也九五涣汗其大号涣王居无咎王居无咎正位也上九涣其血去逖出无咎涣其血逺害也节䷻错旅综涣易困互颐初九变坎九二变屯六三变需六四变兑九五变临上六变节亨苦节不可贞节亨刚柔分而刚得中苦节不可贞其道穷也説以行险当位以节中正以通然后乃亨也天地节而四时成节以制度不伤财不害民泽上有水节君子以制数度议德行初九不出户庭无咎不出户庭无咎知通塞也九二不出门庭凶不出门庭凶失时极也六三不节若则嗟若无咎不节之嗟又谁咎也六四安节亨安节之亨承上道也九五甘节吉往有尚甘节之吉居位中也上六苦节贞凶悔亡苦节贞凶其道穷也中孚䷼错综易互颐初九变涣九二变益六三变六四变履九五变损上九变节中孚豚鱼吉利涉大川利贞中孚柔在内而刚得中説而巽孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也泽上有风中孚君子以议狱缓死初九虞吉有它不燕初九虞吉志未变也九二鸣鸖在隂其子和之我有好爵吾与尔縻之其子和之中心愿也六三得敌或鼓或罢或泣或歌或鼓或罢位不当也六四月几望马匹亡无咎马匹亡絶𩔖上也九五有孚挛如无咎有孚挛如位正当也上九翰音登于天贞凶翰音登于天何可长也小过䷽错综易颐互初六变丰六二变恒九三变豫九四变谦六五变咸上六变旅小过亨利贞可小事不可大事飞鸟遗之音不宜上宜下大吉小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也山上有雷小过君子以行过乎恭丧过乎哀用过乎俭初六飞鸟以凶飞鸟以凶不可如何也六二过其祖遇其妣不及其君遇其臣无咎不及其君臣不可过也九三弗过防之从或戕之凶从或戕之凶如何也九四无咎弗过遇之往厉必戒勿用永贞弗过遇之位不当也往厉必戒终不可长也六五宻云不雨自我西郊公弋取彼在穴宻云不雨已上也上六弗遇过之飞鸟离之凶是谓灾𤯝弗遇过之已亢也既济䷾错综易互皆未济初九变蹇六二变需九三变屯六四变革九五变上六变既济亨小利贞初吉终乱既济亨小者亨也利贞刚柔正而位当也初吉柔得中也终止则乱其道穷也水在火上既济君子以思患而豫防之初九曵其轮濡其尾无咎曵其轮义无咎也六二妇丧其笰勿逐七日得七日得以中道也九三髙宗伐鬼方三年克之小人勿用三年克之惫也六四繻有衣袽终日戒终日戒有所疑也九五东邻杀牛不如西邻之禴祭实受其福东邻杀牛不如西邻之时也实受其福吉大来也上六濡其首厉濡其首厉何可乆也未济䷿错综易互皆初六变暌九二变晋六三变鼎九四变䝉六五变讼上九变解未济亨小狐汔济濡其尾无攸利未济亨柔得中也小狐汔济未出中也濡其尾无攸利不续终也虽不当位刚柔应也火在水上未济君子以慎辨物居方初六濡其尾吝濡其尾亦不知极也九二曵其轮贞吉九二贞吉中以行正也六三未济征凶利涉大川未济征凶位不当也九四贞吉悔亡震用伐鬼方三年有赏于大国贞吉悔亡志行也六五贞吉无悔君子之光有孚吉君子之光其晖吉也上九有孚于饮酒无咎濡其首有孚失是饮酒濡首亦不知节也周易洗心卷四周易洗心卷五钦定四库全书周易洗心卷五宗人府府丞任启运撰系辞传上天尊地卑干坤定矣卑高以陈贵贱位矣动静有常刚柔断矣方以𩔖聚物以羣分吉凶生矣在天成象在地成形变化见矣是故刚柔相摩八卦相盪鼓之以雷霆润之以风雨日月运行一寒一暑干道成男坤道成女干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣右第一章圣人设卦观象繋辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利右第二章彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之右第三章易与天地准故能弥纶天地之道仰以观于天文俯以察于地理是故知幽明之故原始反终故知死生之説精气为物游魂为变是故知鬼神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体右第四章一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣显诸仁藏诸用鼓万物而不与圣人同忧盛徳大业至矣哉富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神右第五章夫易广矣大矣以言乎远则不御以言乎迩则静而正以言乎天地之间则偹矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至徳右第六章子曰易其至矣乎夫易圣人之所以崇徳而广业也知崇礼卑崇效天卑法地天地设位而易行乎其中矣成性存存道义之门右第七章圣人有以见天下之赜而拟诸其形容象其物宜是故谓之象圣人有以见天下之动而观其㑹通以行其典礼繋辞焉以断其吉凶是故谓之爻言天下之至赜而不可恶也言天下之至动而不可乱也拟之而后言议之而后动拟议以成其变化鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其其迩者乎言出乎身加乎民行发乎迩见乎远言行君子之枢机枢机之发荣辱之主也言行君子之所以动天地也可不慎乎同人先号咷而后笑子曰君子之道或出或处或黙或语二人同心其利断金同心之言其臭如兰初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也亢龙有悔子曰贵而无位高而无民贤人在下位而无辅是以动而有悔也不出户庭无咎子曰乱之所生也则言语以为阶君不密则失臣臣不密则失身几事不密则害成是以君子慎密而不出也子曰作易者其知盗乎易曰负且乗致宼至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致宼至盗之招也右第八章大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂天数五地数五五位相得而各有合天数二十有五地数三十凡天地之数五十有五此所以成变化而行鬼神也干之策二百一十有六坤之䇿百四十有四凡三百有六十当期之日二篇之䇿万有一千五百二十当万物之数也是故四营而成易十有八变而成卦八卦而小成引而伸之触类而长之天下之能事毕矣显道神徳行是故可与酬酢可与祐神矣子曰知变化之道者其知神之所为乎天一地二天三地四天五地六天七地八天九地十右第九章子曰夫易何为者也夫易开物成务冐天下之道如斯而已者也是故圣人以通天下之志以定天下之业以断天下之疑是故蓍之徳圆而神卦之徳方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫是以明于天之道而察于民之故是兴神物以前民用圣人以此斋戒以神明其徳夫是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神是故易有太极是生两仪两仪生四象四象生八卦八卦定吉凶吉凶生大业是故法象莫大乎天地变通莫大乎四时悬象着明莫大乎日月崇高莫大乎富贵偹物制用立成器以为天下利莫大乎圣人探赜索隠钩深致远以定天下之吉凶成天下之亹亹者莫大乎蓍龟是故天生神物圣人则之天地变化圣人效之天垂象见吉凶圣人象之河出图洛出书圣人则之易有四象所以示也繋辞焉所以告也定之以吉凶所以断也易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也右第十章易有圣人之道四焉以言者尚其辞以动者尚其变以制器者尚其象以卜筮者尚其占是以君子将有为也将有行也问焉而以言其受命也如向无有远近幽深遂知来物非天下之至精其孰能与于此参伍以变错综其数通其变遂成天地之文极其数遂定天下之象非天下之至变其孰能与于此易无思也无为也寂然不动感而遂通天下之故非天下之至神其孰能与于此夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也右第十一章子曰书不尽言言不尽意然则圣人之意其不可见乎子曰圣人立象以尽意设卦以尽情伪繋辞焉以尽其言变而通之以尽利鼓之舞之以尽神干坤其易之缊耶干坤成列而易立乎其中矣干坤毁则无以见易易不可见则干坤或几乎息矣是故形而上者谓之道形而下者谓之器化而裁之谓之变推而行之谓之通举而措之天下之民谓之事业是故夫象圣人有以见天下之赜而拟诸其形容象其物宜是故谓之象圣人有以见天下之动而观其㑹通以行其典礼繋辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎徳行右第十二章周易洗心卷五周易洗心卷六钦定四库全书周易洗心卷六宗人府府丞任启运撰繋辞下传八卦成列象在其中矣因而重之爻在其中矣刚柔相推变在其中矣繋辞焉而命之动在其中矣吉凶悔吝者生乎动者也刚柔者立本者也变通者趣时者也吉凶者贞胜者也天地之道贞观者也日月之道贞明者也天下之动贞夫一者也夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞天地之大徳曰生圣人之大寳曰位何以守位曰仁何以聚人曰财理财正辞禁民为非曰义右第一章古者包羲氏之王天下也仰则观象于天俯则观法于地观鸟兽之文与地之宜近取诸身远取诸物于是始作八卦以通神明之徳以类万物之情作结绳而为罔罟以佃以渔盖取诸离更兼㢲牀子祷祀徧謡诼故无百金产一朝卷飞箨产破我曷伤侫鬼愧陨获一旬有七日游魂返故魄开眸暂一瞬穷檐俨华桷恰似梦初囘不忆今与昨哹徒语心得却见妻孥愕谓幸今日甦我道今果觉所荅非所问絮絮自懽或惊语类谵恐病犹未却我夸图画妙至苦正极乐衆言愈刺谬我意更绵邈闭门谢俗子下惟遣童仆静抚周一身始识竟痟削唿灯照皮鸡引镜对髪鹤欲坐臀无肤欲起足仍鋜嗟兹无妄疾乃试无妄药易病宜易医奉顺自天若耿耿冬夜长寂寂衆籁莫悠悠我心幽无潆亦无泊得此静中象依稀返鸿朴忽地耳畔鸣虚声𣺌天乐侧听乃读易飘飖泛寥廓一言沁心脾妙㑹在偶触覆载非有寛方寸讵云约吁嗟周甲逾学易此其朔圣贤不予欺象示胜作朴渊黙知龙濳声雷震木铎寄语徧诸生汝冠年甫弱先鞭吾所畏天衢衆腾跃愿汝驷虬鹥高举共追逐困于易六十四韵生平学易苦不能贯通庚戌发愤探索恒至彻夜不寐九月六日忽神游干坤图内身如委蜕自馆舁归虽妻子号动于前不知也迨见八卦划然开朗乃甦越十有六日矣卧榻口占用寄及门诸子我年周甲余始知究易学侧闻前哲训探源溯河洛羲皇肇十言炎黄继分画中有天地心象像示约略于今説易者陈言尽糟粕我本䝉且钝不揣竭探索忽身入图中如囚被拘获初坐第一环非囊又非槖黙数生平过仰愧俯亦怍但汗时浃背如衣匪澣濯强欲自支盖百猬刺心膜意此致知闗是非务明确展转出一环二环更危悚力重郛又坚白黑昭善恶时而当我颠㤗岱压禽㲉时而着我足万仞骇溪壑骨肉立粉无从避觳觫力持寅直志始获稍存作念此人鬼闗毫末难假托三环较近人又似弥天博旋转倐万形精光旁四烛迸裂见八卦赤黝更驳荦干坤非目尽六子略窥度离乃心之体炎炎比火灼坎乃才之任直如天柱卓心声耳自闻恍友相酬酢震艮始终维㢲兑人已络一经又一纬午逹任交错欲济慙无梁欲启愤无钥图画困我灵牀第委躯殻妻子谓我死四走问医卜先者桂附施虫虫肆焚烁后则犀连竝冷冷转氷泽包羲氏没神农氏作斲木为耜揉木为耒耒耨之利以教天下盖取诸益日中为市致天下之民聚天下之货交易而退各复其所盖取诸噬嗑神农氏殁黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸干坤刳木为舟剡木为楫舟楫之利以济不通致远以利天下盖取诸涣服牛乗马引重致远以利天下盖取诸随重门撃柝以待暴客盖取诸豫断木为杵掘地为臼臼杵之利万民以济盖取诸小过弦木为弧剡木为矢弧矢之利以威天下盖取诸暌上古穴居而野处后世圣人易之以宫室上栋下宇以待风雨盖取诸大壮古之葬者厚衣之以薪葬之中野不封不树䘮期无数后世圣人易之以棺椁盖取诸大过上古结绳而治后世圣人易之以书契百官以治万民以察盖取诸夬右第二章是故易者象也象也者像也彖者材也爻也者效天下之动者也是故吉凶生而悔吝着也右第三章阳卦多隂隂卦多阳其故何也阳卦竒隂卦耦其徳行何也阳一君而二民君子之道也隂二君而一民小人之道也右第四章易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死其将至妻其可得而见邪易曰公用射隼于高墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器物而动者也子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可觧易曰何校灭耳凶子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡繋于苞桑子曰徳薄而位尊知小而谋大力小而任重尠不及矣易曰鼎折足覆公餗其形渥凶言不胜其任也子曰知几其神乎君子上交不謟下交不渎其知几乎几者动之㣲吉之先见者也君子见几而作不俟终日易曰介于石不终日贞吉介如石焉宁用终日断可识矣君子知㣲知彰知柔知刚万夫之望子曰颜氏之子其殆庶几乎有不善未尝不知知之未尝复行也易曰不远复无祇悔元吉天地絪緼万物化醇男女媾精万物化生易曰三人行则损一人一人行则得其友言致一也子曰君子安其身而后动易其心而后语定其交而后求君子修此三者故全也危以动则民不兴也惧以语则民不应也无交而求则民不与也莫之与则伤之者至矣易曰莫益之或撃之立心勿恒凶右第五章子曰干坤其易之门耶干阳物也坤隂物也隂阳合徳而刚柔有体以体天地之撰以通神明之徳其称名也杂而不越于稽其类其衰世之意耶夫易彰往而察来而㣲显阐幽开而当名辨物正言断辞则偹矣其称名也小其取类也大其㫖远其辞文其言曲而中其事肆而隠因贰以济民行以明失得之报右第六章易之兴也其于中古乎作易者其有忧患乎是故履徳之基也谦徳之柄也复徳之本也恒徳之固也损徳之修也益徳之裕也困徳之辨也井徳之地也㢲徳之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁㢲称而隠履以和行谦以制礼复以自知恒以一徳损以远害益以兴利困以寡怨井以辨义㢲以行权右第七章易之为书也不可远其为道也屡迁变动不居周流六虚上下无常刚柔相易不可为典要唯变所适其出入以度外内使知惧又明于忧患与故无有师保如临父母初率其辞而揆其方既有典常茍非其人道不虚行右第八章易之为书也原始要终以为质也六爻相杂唯其时物也其初难知其上易知本末也初辞拟之卒成之终若夫杂物撰徳辨是与非则非其中爻不偹噫亦要存亡吉凶则居可知矣知者观其彖辞则思过半矣二与四同功而异位其善不同二多誉四多惧近也柔之为道不利远者其要无咎其用柔中也三与五同功而异位三多凶五多功贵贱之等也其柔危其刚胜邪右第九章易之为书也广大悉偹有天道焉有人道焉有地道焉兼三才而两之故六六者非他也三才之道也道有变动故曰爻爻有等故曰物物相杂故曰文文不当故吉凶生焉右第十章易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也右第十一章夫干天下之至健也徳行恒易以知险夫坤天下之至顺也徳行恒简以知阻能説诸心能研诸侯之虑定天下之吉凶成天下之亹亹者是故变化云为吉事有祥象事知器占事知来天地设位圣人成能人谋鬼谋百姓与能八卦以象告爻彖以情言刚柔杂居而吉凶可见矣变动以利言吉凶以情迁是故爱恶相攻而吉凶生远近相取而悔吝生情伪相感而利害生凡易之情近而不相得则凶或害之悔且吝将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈右第十二章周易洗心卷六周易洗心卷七钦定四库全书周易洗心卷七宗人府府丞任启运撰文言传文言曰元者善之长也亨者嘉之㑹也利者义之和也贞者事之干也君子体仁足以长人嘉㑹足以合礼利物足以和义贞固足以干事君子行此四徳者故曰干元亨利贞右第一章初九曰濳龙勿用何谓也子曰龙徳而隠者也不易乎世不成乎名遯世无闷不见是而无闷乐则行之忧则违之确乎其不可㧞濳龙也九二曰见龙在田利见大人何谓也子曰龙徳而正中者也庸言之信庸行之谨闲邪存其诚善世而不伐徳博而化易曰见龙在田利见大人君徳也九三曰君子终日干干夕惕若厉无咎何谓也子曰君子进徳修业忠信所以进徳也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣九四曰或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也上九曰亢龙有悔何谓也子曰贵而无位高而无民贤人在下位而无辅是以动而有悔也右第二章濳龙勿用下也见龙在田时舍也终日干干行事也或跃在渊自试也飞龙在天上治也亢龙有悔穷之灾也干元用九天下治也右第三章濳龙勿用阳气濳藏见龙在田天下文明终日干干与时偕行或跃在渊干道乃革飞龙在天乃位乎天徳亢龙有悔与时偕极干元用九乃见天则右第四章干元者始而亨者也利贞者性情也干始能以羙利利天下不言所利大矣哉大哉干乎刚健中正纯粹精也六爻发挥旁通情也时乗六龙以御天也云行雨施天下平也右第五章君子以成徳为行日可见之行也濳之为言也隠而未见行而未成是以君子弗用也君子学以聚之问以辨之寛以居之仁以行之易曰见龙在田利见大人君徳也九三重刚而不中上不在天下不在田故干干因其时而惕虽危无咎矣九四重刚而不中上不在天下不在田中不在人故或之或之者疑之也故无咎夫大人者与天地合其徳与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎亢之为言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎右第六章坤至柔而动也刚至静而徳方后得主而有常含万物而化光坤道其顺乎承天而时行右第七章积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚氷至盖言顺也直其敬也方其义也君子敬以直内义以方外敬义立而徳不孤直方大不习无不利则不疑其所行也隂虽有羙含之以从王事弗敢成也地道也妻道也臣道也地道无成而代有终也天地变化草木蕃天地闭贤人隠易曰括囊无咎无誉盖言谨也君子黄中通理正位居体羙在其中而畅于四支发于事业羙之至也隂疑于阳必战为其嫌于无阳也故称龙焉犹未离其类也故称血焉夫𤣥黄者天地之杂也天𤣥而地黄右第八章説卦传昔者圣人之作易也幽赞于神明而生蓍参天两地而倚数观变于隂阳而立卦发挥于刚柔而生爻和顺于道徳而理于义穷理尽性以至于命右第一章昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章右第二章天地定位山泽通气雷风相薄水火不相射八卦相错数往者顺知来者逆是故易逆数也右第三章雷以动之风以散之雨以润之日以晅之艮以止之兑以説之干以君之坤以藏之右第四章帝出乎震齐乎㢲相见乎离致役乎坤説言乎兑战乎干劳乎坎成言乎艮右第五章万物出乎震震东方也齐乎㢲㢲东南也齐也者言万物之洁齐也离也者明也万物皆相见南方之卦也圣人南靣而听天下向明而治盖取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言隂阳相薄也坎水也正北方之卦也劳卦也万物之所归也故曰劳乎坎艮东北之卦也万物之所成终而成始也故曰成言乎艮右第六章神也者妙万物而为言者也动万物者莫疾乎雷挠万物者莫疾乎风燥万物者莫熯乎火润万物者莫润乎水説万物者莫説乎泽终万物始万物者莫盛乎艮故水火相逮雷风不相悖山泽通气然后能变化既成万物也右第七章干健也坤顺也震动也㢲入也坎陷也离丽也艮止也兑説也右第八章干为首坤为腹震为足㢲为股坎为耳离为目艮为手兑为口右第九章干为马坤为牛震为龙㢲为鸡坎为豕离为雉艮为狗兑为羊右第十章干天也故称乎父坤地也故称乎母震一索而得男故谓之长男㢲一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女右第十一章干为天为圜为君为父为玉为金为寒为氷为大赤为良马为老马为瘠马为驳马为木果坤为地为母为布为釡为吝啬为均为子母牛为大舆为文为衆为柄其于地也为黒震为雷为龙为𤣥黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为健为蕃鲜㢲为木为风为长女为绳直为工为白为长为髙为进退为不果为臭其于人也为寡髪为广颡为多白眼为近利市三倍其究为躁卦坎为水为沟渎为隠伏为矫輮为弓轮其于人也为加忧为心病为耳痛为血卦为赤其于马也为羙嵴为亟心为下首为薄蹄为曵其于舆也为多眚为通为月为盗其于木也为坚多心离为火为日为电为中女为甲胄为戈兵其于人也为大腹为干卦为鼈为蟹为蠃为蚌为龟其于木也为科上藁艮为山为径路为小石为门阙为果蓏为阍寺为指为狗为鼠为黔啄之属其于木也为坚多节兑为泽为少女为巫为口舌为毁折为附决其于地也为刚卤为妾为羊右第十二章序卦传有天地然后万物生焉盈天地之间者惟万物故受之以屯屯者盈也屯者物之始生也物生必䝉故受之以䝉䝉者䝉也物之穉也物穉不可不养也故受之以需需者饮食之道也饮食必有讼故受之以讼讼必有衆起故受之以师师者衆也衆必有所比故受之以比比者比也比必有所畜故受之以小畜物畜然后有礼故受之以履履者礼也履而泰然后安故受之以泰泰者通也物不可以终通故受之以否物不可以终否故受之以同人与人同者物必归焉故受之以大有大有者不可以盈故受之以谦有大而能谦必豫故受之以豫豫必有随故受之以随以喜随人者必有事故受之以蛊蛊者事也有事而后可大故受之以临临者大也物大然后可观故受之以观可观而后有所合故受之以噬嗑嗑者合也物不可以茍合而已故受之以贲贲者餙也致餙然后亨则尽矣故受之以剥剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以颐颐者养也不养则不可动故受之以大过物不可以终过故受之以坎坎者䧟也䧟必有所丽故受之以离离者丽也右第一章有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后理义有所错夫妇之道不可以不久也故受之以恒恒者久也物不可以久居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以暌暌者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益者益也益而不已必决故受之以夬夬者决也决必有所遇故受之以姤姤者遇也物相遇而后萃故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以㢲㢲者入也入而后説之故受之以兑兑者説也説而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉右第二章杂卦传干刚坤柔比乐师忧临观之义或与或求屯见而不失其居䝉杂而着震起也艮止也损益盛衰之始也大畜时也无妄灾也萃聚而升不来也谦轻而豫怠也噬嗑食也贲无色也兑见而㢲伏也随无故也蛊则饬也剥烂也复反也晋昼也明夷诛也井通而困相遇也右第一章咸速也恒久也涣离也节止也解缓也蹇难也暌外也家人内也否泰反其类也大壮则上遯则退也大有衆也同人亲也革去故也鼎取新也小过过也中孚信也丰多故亲寡旅也离上而坎下也小畜寡也履不处也需不进也讼不亲也大过颠也姤遇也柔遇刚也渐女归待男行也頥养正也既济定也归妹女之终也未济男之穷也夬决也刚决柔也君子道长小人道忧也右第二章周易洗心卷七