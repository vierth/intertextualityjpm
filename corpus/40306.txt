序言稼轩先生多闻博学能绍羙乎其前人故知稼轩者以后进好事儒者称之予闻而然之及观所编坚瓠集凡其覩记所及古今人轶事与语言文字之可资谈柄者悉载焉而劝戒之意即寓于中使读者或时解颐抚掌或时骇目警心乃益信此真儒者好事之所为也夫人而非儒者惟恐其好事而儒者则惟恐其不好事盖为仕为学皆儒者事不得仕则终于学而已苟非好事安能于学无遗事乎乃先生则曰吾非好事也吾幸值太平无一事之时聊借闲笔墨以销此闲日故书成而取义于物之无用如坚瓠者以名其篇噫儒者之书岂无用之书儒者岂无用之人虽学优不仕疑于匏击然儒者自命即不见用于世要当立言以垂不朽稼轩着述甚富有续圣贤群辅録及鼎甲考若干卷秘未授梓此区区小篇犹末耳且如瓠之为物至老而坚始适于用今稼轩竆且益坚必且老当益壮是正世所宝为硕果者也瓠云乎哉请以斯言质诸知稼轩者同学孑菴毛宗岗序始氏漫题赵序昔唐山人以瓢贮诗诗成即塞瓢口弃之江流祝曰有能得我诗瓢者知余一片苦心矣不审瓢在江流中亦有得之而读其诗者乎予自虞山解组寓吴门埽轨谢客日焚香煮茗开卷与圣贤相晤对一日褚子学稼持坚瓠集见示一再读之如历万壑千巖令人应接不暇不觉喟然兴叹曰学稼之瓠与山人之瓢同乎否耶今人于圣经贤传言理谈道之书一见辄倦再见即思睡矣惟稗官野史津津不厌斯集畧似稗官野史者流其所记载上自古今人物之蹟下迄里巷诙谐之辞兼收博採洪纤毕举皆有裨于世道人心而无怪诞不经之说倘能即一事而生悟即一言而兴感其引人爲善之法较捷于圣贤理道之训则学稼之瓠讵可与山人之瓢同语予故谓瓢之弃不若瓠之坚也是为序坚瓠三集卷之一甬上留香阁主人较刊戒石铭戒石铭始于蜀主孟昶颁令箴于州邑其文云朕念赤子旰食宵衣言之令长抚养惠缓政存三异道在乙丝驱鸡为理留犊为规宽勐得所风俗可移无令侵削无使疮痍下民昜虐上天难欺赋役是切有国是资朕之赏罚固不踰时尔俸尔禄民膏民脂为民父母莫不仁慈勉尔为戒体朕深思至宋太宗择取尔俸尔禄民膏民脂下民昜虐上天难欺四句颁行天下至高宗绍兴间复以黄庭坚所书命州县长吏刻铭座右明高皇则命立于甬道面镌公生明三字以为守令警戒欧阳集古录云戒碑起于唐明皇特不儿其词贵耳集云泰陵书戒石铭赐郡国陈眉公作宋太祖立郎仁宝七修云元至元中浙西别有四句天有昭鑑国有明法尔畏尔谨以中刑罚土产云南大理府出石屏官其地者每劳民伤财载以馈人明李邦伯独寓意于送行诗有相思莫遣石屏赠留刻南中德政碑句河南土产蔴菰线香宦游者每取为馈于肃愍公巡抚其地绝无所取有诗云手帕蔴菰与线香本资民用反为殃清风两袖朝天去免得闾阎话短长夫世之巧宦不无并土地括去者些些土产二公犹以为不可则帘贪相去奚啻天渊留刻德政清风两袖近惟江南巡抚潜庵汤公斌足以当之鸱鸮蚯蚓水南翰记成化中南京国子监有鸮鸮祭酒周洪谟令监生能捕者放假三日人目为鸱鸮公其后刘俊为祭酒好食蚯蚓监生名之曰蚯蚓子同时南京院妓吴娟举止轻捷人唿为蝴蝶儿时以为对啖评临川傅平叔弱冠能文风气道上尝戯为啖评不减晋人排调录之以资雅噱评曰凃若水如深渊大泽初无虚满刘文伯如膏霖入亩徐疾相更吴兑奇如武后宣滛但恨其少又如刘雍嗜痂不惜他人流血李至崑如无当之管万石难盈刘武叔如初习苍鹰一往奋击周子会如饥马竞刍蹄啮不驯又如席间鬬犬直令四坐缩足凃伯子如勇卒趋焚头额无恙张八和如人面疮日食四两肉虽费用不多而求取可厌周开甫如煇庖翟阍恒处惠后又如怯卒无级收骨而已李荩卿如千里马驶有足无尘又如羊角风起鉅野为墟又如措大噉蔗欲滓成粉席弼可如腹脐似口不能容受又如进兵咸阳但阻函谷人谓徤啖者腹中有肉磨太平皇帝妖贼王始聚于太山自号太平皇帝父同为太上皇兄休为征东将军太为征西将军慕容德讨擒之人谓之曰何为妖妄自贻族灭父及兄弟何在始曰太上皇蒙尘在外征东征西为乱兵所害如朕今日复何聊頼其妻怒曰止坐此口以至于此始曰皇后自古及今岂有不亡之国哉爱妾换马唐酒徒鲍生多蓄声妓开成初以梦兰小倩随行历阳道中止定山寺遇外弟韦生下第东归骏马孔阜同憇水阁鲍置酒顷之二双鬟抱胡琴方响而至坐鲍生之右摐丝击金响亮溪谷酒酣乃停杯命烛閲马于轩槛前鲍抚掌大悦韦戯鲍曰能以人换任选殊尤鲍欲马之意切密遣四絃更衣盛粧而至命捧酒劝韦生歌一曲云白露湿庭砌皓月临前轩此时颇留恨含思独无言又歌送鲍生酒云风飐荷珠难暂圆多生信有短姻缘西楼今夜三更月还照离人泣断絃韦乃召御者牵紫叱拨以酬之鲍意未满往复正频有紫衣冠者二人导从甚众自水阁之西升阶而来鲍韦以寺当星使交驰之路疑大僚夜至乃恐悚入室阖户以窥之而杯盘狼借不暇收拾紫衣即席相顾笑曰此即向来指妾换马之筵乎命酒对饮一人须髯甚长持盃望月请赋其事命折庭前芭蕉一片启书囊抽豪以操之长须者唱云彼美人兮如琼之英此良马兮负骏之名将有求于逐日故何惜乎倾城香暖深闺未厌桃天之色风清广陌曾怜喷玉之声紫衣曰原夫人以矜其容马乃称其德既各从其所好谅何求而不克长跪而别姿容休耀其金钿右牵而来光彩顿生于玉勒长须曰步及庭砌立当轩墀望新恩惧非吾偶也恋旧主疑借人乘之香散绿骢意已忘于鬒发汗流红颊爱无异于凝脂紫衣曰是知事有兴废用有取舍彼以绝代之容为鲜矣此以轶羣之足为贵哉买笑之思即尽有类梦焉据鞍之力尙存犹希进也赋讫芭蕉尽韦生发箧取红笺跪献庑下二公惊曰幽显路殊何见逼若是骇问其名则谢庄江淹也言讫不见事见唐陈翰异闻录及才鬼记但古乐府已有梁蕳文爱妾换马辞註曰古辞淮南王作则知非唐事矣又诚斋杂记后魏曹彰性倜傥偶逢骏马爱之马名曰鹊其主所珍也彰曰彰有美妾相换惟君所择焉马主因指一姬遂换之后人作爱妾换马诗奏之管絃文苑英华有陈标诗曰粉阁香销华厩空忍将行雨换追风休嫌柳叶双眉绿却爱桃花两耳红侍宴永辞春色里趂朝休立漏声中恩劳未尽情先尽暗泣长嘶两意同七修作张祐诗又鸿书苏子瞻谪黄州蒋运使饯之子瞻命婢春娘劝酒蒋问春娘去否子瞻曰欲还父母家蒋曰公行必须马乞以马易春娘可乎子聸诺之蒋题诗云不惜霜毛两雪蹄等闲分付赎娥眉虽无金勒嘶明月却有佳人捧玉巵子瞻答诗曰春娘别去太匆匆无限离情此夜中只为山行多险阻故将红粉换追风春娘亦赋一绝云为人莫作妇人身苦乐无端总属人今日始知人贱畜君前碎首又何嗔遂下堦触槐而死三诗本纪不载妾易带南唐近事宰相严续多歌姬给事中唐镐有通天犀带皆一代尤物唐有慕姬之色严有欲带之心因雨夜相第有唿卢之会唐适预焉严命出妓解带较负于一掷举座屏气观其得失六骰数巡唐彩大胜乃酌酒命美人歌一阕而别严怅然遣之红叶题诗本事诗顾况在洛闲游苑中水上得大梧一叶有诗云一入深宫里年年不见春聊题一片叶寄与有情人况亦题一叶泛之波中曰花落深宫莺亦悲上阳宫女断肠时帝城不禁东流水叶上题诗寄与谁后有客寻春苑中又得叶上一诗以示况云一叶题诗出禁城谁人酬和独含情自嗟不及波中叶荡漾寻春次第行后况娶宫人韩氏成婚后于况书箧得前叶惊曰此妾所题也向日妾亦于水中得一叶况索观之即况所题者时人相讶其异云又云溪友议明皇时贵妃宠盛秦虢诸姨往来禁中宫人怨悴有题红叶随沟水流出者诗云旧宠悲秋扇新思寄早春聊题一片叶寄与枕流人为顾况所得况亦题诗即前四句无后复出之事内官得诗因达圣聪遣出宫人韩鳯儿等甚多山堂肆考唐僖宗时诗人于祐晚步禁沟拾一红叶上有诗云流水何太急深宫尽日闲殷勤嘱红叶好去到人间祐亦题一叶置沟上流有深宫叶上题红怨付与清流欲寄谁句为宫女韩翠苹所拾后祐为丞相韩泳舘客值帝放宫女三千人泳闻翠苹有才学又同姓作伐嫁祐成礼后翠苹检笥见叶异之各出所得相示泳闻之复为祐开宴叙宾相庆戯语祐曰二人今日可谢媒矣翠苹又咏一绝云一联佳句随流水十载幽思满素怀今日得成鸾凤侣方知红叶是良媒云溪友议又谓流水句宣宗朝舎人卢渥事王性之侍儿小名录贞元中进士贾全虚黜于春宫偶临御沟见一花流至拾之香馥颇异旁连数叶上有一诗笔蹟纤丽一入深宫里无由得见春题诗花叶上寄与接流人全虚得之企想其人不能离沟上街吏疑而白之金吾奏其事德宗令人细询之乃翠筠宫奉恩院王才人养女凤儿所书诘其由云初从母学文选初学记及慕陈后主孔贵嫔为诗数日前临水折花偶为宫思今事露宜死德宗为之恻然召全虚授金吾卫兵曹以凤儿赐之并院资赐焉北梦琐言载进士襄阳李茵偶游宫苑见红叶御沟流出上有题诗即流水一首茵收贮书囊后僖宗幸蜀茵寓南山民家见一宫娥自云宫中侍书名云芳子有才思茵与之欵接见红叶惊曰此妾所题也同行诣蜀及绵州逢内官田大人识之曰侍书何得在此逼令上马与之前去茵甚怏怏其夕宿逆旅云芳复至曰妾已重赂田某求得从君矣乃与俱归襄阳数年茵疾笃有道士言茵面有邪气云芳子自陈往年绵州相遇实已自缢而死感君之意故相从耳人鬼殊途何敢贻患于君置酒赋诗告辞而去玉溪编事蜀尙书候继图未第时登大慈寺楼倚阑远望忽木叶飘坠上有诗云拭泪歛蛾眉为欝心中事搦管下庭除书成相思字此字不书石此字不书纸书向秋叶上愿遂秋风起天下有心人尽解相思死天下负心人不识相思意有心与负心不知落何地继图藏之笥中后与任氏为婚偶吟前句任曰此妾昔日戯书梧桐叶上诗从何见之继图检叶示任任大异之谈薮疑或一事而传者各异七修备载其事而不及贾全虚顾于贾事同诗同顾于所娶宫人姓同顾贾宫人又同名凤儿李茵疑即卢渥之事若候继图诗既不同事亦各异又未可以题叶而即以为一事也陶谷词周世宗遣陶谷使江南以假书为名实使觇之李谷以书抵韩熙载云五柳公骄甚宜为之备谷至如其言熙载云陶秀实非端介者乃遣歌姬秦弱兰诈为驿卒女敝衣竹钗拥箒洒扫谷因与通作风光好词赠之曰好姻缘恶姻绿祇得邮亭一夜眼别神仙琵琶拨尽相思调知音少再把鸾胶续断絃是何年后李主宴陶于澄心堂命巨杯酌陶陶毅然不顾徐出弱兰侑酒命歌前词谷闻之大沮即日北归妇人朱粉妇人修容不知起于何代及观诗云岂无膏沭谁适为容庄子云天子之侍御不瓜揃不穿耳则是涂面油发穿耳带环自古已然前汉佞幸传借孺闳孺传脂粉以婉媚幸上梁朝子弟无不薰衣剃面传粉施朱男子且然而况妇人乎唐虢国夫人美质不施脂粉少陵诗却嫌脂粉污颜色淡扫娥眉朝至尊白香山有时世妆歌时世敉出自宫中传四方惟崔枢夫人治家严肃贵贱皆不许时世粧至后周禁天下妇人皆不得粉黛惟黄眉墨粧而已日札载美人粧面既传粉复以臙脂调匀掌中施之两颊浓者为酒晕粧浅者为桃花敉薄薄施朱以粉罩之为飞霞籹梁简文诗有分装开浅靥绕脸传斜红之句髻异晋志皇后则假髻步摇註步摇首餙也前燕录燕代多冠步摇冠长恨歌有金步摇焦氏类林载贵妃以假鬓为首餙曰义髻唐僖宗时内人束发甚急为囚髻唐妇人梳发以两鬓抱面为抛家髻三梦记唐宫中髻名閙扫粧形如飙风散鬈盖盘鸦堕马之类唐人诗云还梳闹扫学宫粧独立闲庭纳夜凉手把玉钗敲砌竹清歌一曲月如霜吾苏妇人梳头有牡丹钵盂之名鬓有兰花如意之号吴梅村先生有咏牡丹头南乡子云高耸翠云寒时世新粧唤牡丹岂是玉楼春宴罢金盘头上花枝斗合欢着意畵烟鬟用尽玄都墨几丸不信洛阳千万种争看魏紫姚黄总一般近则括束甚紧谓之懒梳粧上头女子之笄曰上头花蕋夫人宫词年初十五最风流新赐云鬟使上头而娼家处女初得荐寝于人亦曰上头今俗谓之梳栊女子初破体曰破瓜破瓜见比红儿诗话月事天癸曰月事黄帝内经女子二七而天癸至月事以时下又曰女子不月史记济北王侍者韩女病月事不下胗其肾脉啬而不属故曰月不下又程姬有所避不愿进释名云天子诸侯羣妾以次进御有月事者止不御更不口说以丹注面的为识令女史见之王粲神女赋施玄的结羽钗即上所云也玄的艺文类聚作华的又王建宫词云密奏君王知八月唤人相伴洗裙裾八月二字尤新陈眉公羣碎录云绊娈妇人有汗也绊变月事也按绊变见汉律籹楼记红潮谓女子桃花癸水也缠足缠足谓始于妲己古今事物考谓妲己狐精也犹未变足以帛褁之宫中效焉其说甚诞墨庄漫录云妇人之缠足起于近世前此书传皆无所载六朝词人多体状美人容色之姣好妆餙之华丽无一言及缠足者韩偓香奁集有咏屧子诗云六寸肤圆光致致唐尺短以今校之亦自小也皆不言其弓惟道山新闻云李后主宫嫔窅娘纤丽善舞后主作金莲高六尺餙以宝物细帯缨络令窅娘以帛绕脚纤小屈上作新月状素韈舞云中回旋有凌云之态唐镐诗曰莲中花更好云里月长新因窅娘作也由是人皆效之以纤弓为妙以此知扎脚自五代以来方为之杨升庵谓起于六朝引乐府双行缠词云新罗绣行缠足跌如春妍他人不言好独我知可怜张禺山云史记有临淄女子弹弦缠足则古已有之曺子建洛神赋凌波微步罗韈生尘晋书履有凤头重台分稍之制唐诗有便脱鸾靴出翠帷句李义山诗云浣花溪纸桃花色好好题诗咏玉钓杜牧之云钿尺裁量减四分碧琉璃滑褁春云五陵年少欺他醉笑把花前出画裙叚成式诗云醉袂几侵鱼子缬彯缨长戞凤皇钗知君欲作闲情赋应愿将身托锦鞋唐人又有慢移弓底绣罗鞋之句则缠足非始于五代明矣七林咏美人足餙云文綦綵緤緰袜罗縢緤足衣縢足缠金钗十二唐人诗多用金钗十二如白香山酬牛思黯诗钟乳三千两金钗十二行十二行或言六鬟耳齐肩比立为钗十二行然梁武帝河中之水歌云洛阳女儿名莫愁头上金钗十二行是以一人带十二钗也又南史载齐周盘龙伐魏有功高帝送金钗十二枚与其爱妾杜氏手敕云饷周公阿杜此事甚佳罕有用者细腰墨子云楚灵王好细腰其臣皆三饭为节韩非子云楚灵王好细腰而国有饿死人尹文子云楚庄王好细腰一国皆有饥色刘禹钖踏歌行云为是襄王故宫地至今犹自细腰多细腰一事而载三王何祖孙所好之同耶抑记者之误耶祙祙妇人脇服也沈约诗额上蒲桃绣腰中合欢绮隋炀帝诗锦袖淮南舞宝祙楚官腰卢照隣诗娼家宝祙蛟龙被谢偃诗细风吹宝祙轻露湿红纱意俗所谓抹胸也崔豹古今註祙谓之腰綵引左传衵服戯于朝近身衣也腰綵疑即煖腰之类叚成式云见说自能裁衵肚不知谁更着帩头註袙肚今之褁肚也裈袴裈即裤也古人袴皆无裆女人所用有裆者其制起自汉昭帝时上官皇后为霍光外孙欲坛宠有子虽宫人使令皆为有裆之袴多其带令不得交通名曰穷袴乐府所云爱惜加穷袴防闲托守宫是也今男女皆服之矣空定慧箴明顺天乡试申明禁约文章内不许用空定慧三字以涉禅语或仿郑五歇后体以自箴曰回也其庶乎屡此下一字真可除君不见今之所禁则国虚当年夫子犯了鄙夫问于我如少之时血气未此下一宇只合涂君不见今之所禁天下恶乎当年曾子犯了一人偾事一人国言不及义好行小此下一字浑不是君不见今之所禁虽有智当年孟子犯了德术智刀笔辨万花金谷长洲镌工马士龙与钱塘佣书人郭天民同集吴叔华家马长而郭幼郭不之让与争坐马曰小子敢我伉耶我闻刀笔吏抑刀在前乎笔在前乎郭曰老儿敢欺我耶我有笔如刀抑笔在前乎且在前乎且汝非我笔能奏刀乎马语塞竟让郭坐画作粧奁某善丹青有女及笄不置一物作举案齐眉图一幅题一诗擕其女以适其夫诗云婚姻只见鬬豪华金屋银屏众口夸转眼十年人事变粧奁买与别人家弄瓦诗无钖邹光大连年生女俱召翟永龄饮翟作诗云去岁相招云弄瓦今年弄瓦又相招寄诗上覆邹光大令正原来是瓦窑典淮郡谢启宋文本心典淮郡景物萧条谢贾似道启有云人家如破寺十室九空大守若头陀两粥一饭卓沃诗西蜀卓沃饱学而贫家徒四壁一日有盗入其家沃知吟诗以示之曰夜静钟残月色昏有劳带劒入寒门诗书腹内余千卷珠王床头汲半分低语已惊黄犬吠轻行不损绿苔痕多情知我凄凉事不及披衣起送君盗笑而去后应四川乡试至巫江搭船乏钞稍子辱之令宿于舟尾沃以诗自悼曰搭船谁敢道心酸稍尾中间一斗寛缩颈睡时如凤宿屈身坐处似龙蟠九天雨下浑身湿五夜风生透体寒最是有钱真个好官舱里面乐盘桓将登岸稍子故意开之竟跌水边众笑之沃又吟曰一到江边船便开天公为我洗尘埃时人莫笑衣衫湿乍向龙门跳出来入试毕及揭榜以春秋中亚魁春榜登进士第授职云贵过巫江舟子已早避矣乃拘其母禁之十曰不出复执其妻次早投见沃乃断之曰禁母十日拘妻一宵倚门之望何疎结发之情何厚往辱儒生今违孝道用申法律以警将来遂杖而释之陆世明长洲陆世明俊才藻思声称借甚举于乡赴南宫下第归过临清钞关错认为商令纳税陆即书一绝呈主事云献策金门苦未收归心日夜水东流扁舟载得愁千斛闻道君王不税愁主事见诗惊媿亟迎入欵赠甚厚又金陵一妓能诗善鼔琴以月琴自号世明过其家口占点绛唇赠之云三尺水絃夜深弹破青天窍意中人杳只有清光到云雨无缘总是相思调愁怀抱嫦娥心照诉与他知道顾成章俚语尝熟顾成章善戯谑能以俚句为诗尝咏贫家姑嫂不合以致分居者云姑姑嫂嫂会虀糟日日虀糟要八刀拆散一双生鸭对分开十只小鸡淘除灰荳亦论颗数换粪油还逐滴扌豪只有喜神无用处大家都把火来烧又咏人家不检束使女云两脚鏖糟拖破鞋啰乖像甚细娘家手中托饭沿街吃背上马犬儿着壁捱隔户借盐尝讨碟对门兠火弗担柴除灰换粪没雕当扯住油瓶撮撮筛此等皆吴音撮合者可谓曲尽枷诗陆厨之子因不避邑长被责而枷之臧晋叔为诗曰陆厨今岁苦多端头向青松木里钻日出乍看台少脚夜行不怕井无栏蒙松细雨衣难湿料峭东风颈不寒更有一般堪叹处入时容易出时难秽韵雪偈云栖四面皆山积雪之后真银色世界也有禅者谓莲池师曰今居秽土求凈邦还许出秽语求凈偈否师可之因出韵云狗丑韭酒纽师随出偈云万山无人纵腐狗顽石高低尽遮丑糁遍苔恨白似坛压翻满叶青如韭寒膏时煑竹炉茶洁体不陪金帐酒水晶城外一声梆玉关顿地开银纽偈毕禅众大悦尼嫁士人驹阴冗记饶州有尼嫁士人张生乡人戴宗吉为诗贻之曰短发蓬松绿未匀袈裟脱却着红裙于今嫁与张郎去嬴得僧敲月下门闻者称快诗嘲朝臣武昭伯曹钦太监曹吉祥侄也恃迎复功陞伯爵虎而翼矣凭意凌人锦衣卫指挥逯杲与都御史寇深每事裁抑之天顺辛巳七月二日遂反幸达官马亮闻变告恭顺侯吴瑾瑾告怀宁伯孙镗进本达上得不启门五鼓钦已横杀于街举火攻门朝臣都避走逯寇二公首被杀僇李阁老被执频拟以刃寻释之索尙书王翺甚急王在一室窘廹无措主事朱文范长大有力遽负王逸去始得免比天明孙镗会兵战于四牌楼至暮乃平恭顺侯亦战死京师时有诗云曹奴此日发颠狂宼逯诸公死亦当学士叩头如吠犬尙书锁项似牵羊万安屈膝称三叔恭顺当胸战一场寄与满朝当道者将何面目见吾皇后翺擢文范于要津时唿为马犬官人龙华会四月八日俗传为释迦生辰各建龙华会以小盆坐铜佛浸以香水而复以花亭铙鼓迎往富家以小杓浇佛提唱偈诵布施钱财有高峯和尙偈曰哌声未绝便称尊搅得三千海岳昏恶水一年浇一度知他雪屈是酬恩井珠辍耕录云人欲娶妻而不得谓之寻河覔井已娶而料理家事谓之挑雪塡井男婚女嫁财礼奁具种种不可阙谓之投河奔井又云奴仆初来时曰走盘珠言不拨自动稍久曰算盘珠言拨之则动既久曰佛顶珠言终曰凝然虽拨亦不动此虽俗谚实切事情七字吟顺治丁酉南场乡试吾乡有杨姓者获隽因其头歪人遂作七字吟以嘲之曰侧吹笛听隔壁思量弗出颈里摸跳虱圈棚船立弗直我是梁山阮小七岁朝词吾乡熊元明先生讳秉鑑戯作岁朝词黄莺儿曰定冻五样头煨鸭蛋噪煑韭萝卜白鲞鸡来凑糟鱼少头瓜虀没油围炉火炖生泔酒饿吼吼接道连碗个个踏阳沟上巡按诗正德中浙江有神童年八岁聪慧能诗上巡按诗云几欲乌台见上官心惊胆战事多端九天雨露三春煖一道风霜六月寒俯仰文星冲北斗喜看明月照冰盘已知海上金鳌见愿赐书生一钓竿观灯对永乐中溧阳彭印山六岁以神童征至京师上御奉天门外观灯召彭出对曰灯明月明大明一统彭应声曰君乐臣乐永乐万年上大奇之赐予甚厚奇对陆浚明幼善属对一日同陆象孙会客两客对奕饮酒客曰围碁赌酒一着一酌客无以应粲即曰坐漏观书五更五经又一客曰弹琴赋诗七絃七言人中龙吾郡蒋焘年十一为府学生遇圣节赴玄妙观习仪巡按某见二寉飞集三清殿命焘云三清殿上栖双寉寿应声曰五色云中驾六龙御史惊叹曰他日人中龙也惊怖越席蔡君谟招陈烈李觏饮于望海亭以歌妓侑酒方举板一拍烈惊怖越席攀木踰垣而去觏作诗嘲之有山鸟不知红粉乐一声檀板便惊飞之句烈闻而投牒云李觏本无士行辄造宾筵诋释氏为妖胡指孟轲为非圣按圣经云非圣人者无法合依名教肆诸市朝君谟覧牒大笑讽夏严谚语夏桂洲严介溪方柄用时互相倾轧京师有谚曰夏桂洲不知休晴天不肯走直待雨淋头严介溪不知机善恶到头终有报只争来早与来迟先后十余年二人相继覆败一符其言又传贵溪临刑时大雨如注西市水深三尺应两淋头之谚涌幢小品载贵溪八字壬寅丁未丙寅壬辰少时有江西星士王玉章推其造批云如今还是一书生位至三公决不轻莫道老来无结果君王还赠一车斤游仙梦司马温公为定武从事同幕私幸官妓公讳之会僧庐公枉道潜窥妓踰墻去公戯之曰年去年来来去忙暂偷闲卧老僧房惊囬一觉扬州梦又逐流莺过短墻速死托生程师孟尝请于王介甫曰公文章命世某幸与公同时愿得公为墓志庶传不朽王问先正何官程曰非也某恐不得常侍左右预求以俟异日又王雱死张安国披发借草哭于柩前曰公不幸未有子今夫人有娠某愿死托生为公嗣京师嘲曰程师孟生求速死张安国死愿托生割股放生王荆公为相每生日朝士献诗为寿光禄卿巩申笼贮雀鸽搢笏开笼每一雀一鸽叩齿祝之曰愿相公一百二十岁时有边帅之妻病虞侯割股以献者时嘲之曰虞侯为夫人割股大卿与丞相放生嫁妇休妻倦游录王荆公子雱为太常太祝有心疾娶妻龎氏未尝相接独居小楼焚香礼佛荆公怜而嫁之时工部员外侯叔献荆公门人也再娶槐氏而悍侯死荆公恐其虐前妻之子奏而出归母家京师谚曰王太祝生前嫁妇侯工部死后休妻妇人诗词七修类稿载广信道中有杭妇金丽卿诗云家住钱塘山水图梅边柳外识林苏平生惯占清凉国岂料人间有暑途又宝祐间有余淑柔题浪淘沙于临川驿壁云雨熘风铃滴滴丁丁酿成一纸别离情可惜当年陶学士孤负邮亭边雁带秋声音信难凭花须偷数卜归程料得到家秋正晚菊满寒城和靖七世孙林可山自称和靖七世孙和靖不娶已见梅圣俞序中姜石帚作诗嘲之曰和靖当年不娶妻因何七世有孙儿若非寉种并梅种定是瓜皮搭李皮今之通谱亦可谓瓜皮搭李皮矣咏月万花金谷载张彖咏月诗亦有致欲赊美酒邀明月又恐隣家索酒钱归与妻儿斟酌定闭门推出月边天判妓东坡摄署钱塘有妓号九尾狐者一日下状解籍坡遂判云五日京兆判断自由九尾野狐从良任便又一名妓亦援例求落籍坡判云敦召南之化此意可嘉空冀北之群所请不允闻者大笑半边月建文帝初生顶颅颇偏高皇视之心甚不悦尝抚而名之曰半边月儿每虑其不克终或以诗对试之一夕与懿文同侍高皇侧命咏新月懿文云昨夜严陵失钩钩何人移上碧云头虽然不得团圆相也有清光遍九州建文云谁将王指甲搯破碧天痕影落江湖里蛟龙不敢吞高皇覧之不悦未几懿文薨建文帝又出亡皆应其语又一日与文皇同在禁中观猎马疾驰而过高皇出句曰风吹马尾千条线建文云雨打羊毛一片氊文皇曰日照龙鳞万点金语虽俱工而气象则让文皇矣和靖墓宋林处士和靖隐居西湖之孤山以梅为妻以寉为子朝廷钖以粟帛古今高其梅诗清高莫比后宦游于杭者或妾或女死多葬其地故累累于林墓之前后有士人题诗云太乙宫前处士家于今换作官人斜想因孤屿人清绝故使桃花照命耶感慨诗刘后村诗云刮膜良方直万金国医曾费一生心谁知髻擕篮者也有盲人问点鍼又高骈诗云鍊汞烧银二十年至今身在药炉边不知子晋缘何事只学吹箫便得仙二作立意相同感叹不遇纸莲船宸濠曾赏元宵用纸造莲船一只头设二狮子口俱啣钱傍列五道士冠皆斜侧一竿半清至尾则否徧游各街问有晓其意者召来一士见之云甚有意召去问之对曰好一白莲船两司俱要钱五道官不正一竿清不全濠喜留宴赏元宝一个盖江西有五道太守姓甘初政颇清故云城隍墻上画洪武间金陵有人画僧顶一冠一道士顶十冠髼松其发一断桥甲士与民各左石立而待渡揭于城隍庙墻上高皇闻之勅教坊司参究其事以奏云僧顶冠有官无法道士十冠官多法乱军民立桥边过不得自后法网稍寛盖以滑稽而諌者改神童诗顺治中吾乡一孝帘性落拓不检为诸无赖事一日与僧争一娈童不胜遂缚僧归锁木墩上为僧所讼诬以叛逆以木墩及串戯蠎衣为証追捕至家僧犹在室负墩至官下石者众罪不可逭时有改神童诗者曰一举墩头曰双僧未老时蟒衣归库里端的为男儿身列贤书不知自好以至此极书之以示戒焉卞三韮姚三韮本姓卞博学善诗舘于怀氏有女常窥之卞不顾一日晒履于庭女作诗纳其中卞得之即托故辞归怡杏翁作诗咏其事有一点贞心坚匪石春风桃李莫相猜之句卞不受诗答书辨其无此事其子谌及曾孙钖皆登进士历显官科第不绝云如梦叶祖负隽声尝曰世间有不分晓事吾因咏一联云醉来黑漆屏风上草写卢仝月蚀诗后以多语去官独西湖二三僧相善为之祖饯僧曰世事如梦而已叶曰如梦如梦和尙出门相送闻者绝倒盗水供状有顽民因天旱盗决人水灌田为主者执赴供状曰右某因天时亢律吕调切虑禾苗宇宙洪遂偷某田金生丽致得其人寸阴是念某不识始制文今来甘认弔民伐一听老爷忠则尽刺观竞渡弘治末杨一清八岁时自滇过巴陵癯而癯有岳二州甚器之荐于太守同观竞渡守陋其状抚其额叹曰苦哉苦哉令赋诗一清赋云苦哉苦哉苦哉天先皇宴驾未逾年江山草木犹含泪太守江边看渡船守见之甚媿罢饮时孝庙上宾未几故云诗嘲执政宋丘道源天圣中进士往往讥讽朝贵尝嘲执政云枢密中书多出入不论功绩便高迁金银一似佛世界动便三千与大千执政怒请上罪之仁宗曰狂夫之言古有郇谟哭市语言谐谑曷足为罪五经笥后汉书边韶字孝先以文学知名教授数百人曾昼日假卧弟子私嘲之曰边孝先腹便便懒读书但欲眠韶潜闻之应曰边为姓孝为字腹便便五经笥但欲眠思经事寐与周公同梦静与孔子同意师而可嘲出何典记嘲者大慙坚瓠三集卷之二长洲石农褚人获稼轩纂辑忍字箴陈白沙忍字箴曰七情之发惟怒为遽众怒之加唯忍为是当怒火炎以忍水制忍之又忍愈忍愈励过一百忍为张公艺不乱大谋乃其有济如其不忍倾败立至缁川杨洪道亦着六忍一曰忍触二曰忍辱三曰忍恶四曰忍怒五曰忍忽六曰忍欲此六忍者戒之一身则一身安戒之一家则一家安推之以处人已之间则所遇皆安而悔尤俱寡矣文章九命王凤洲有文章九命一贫困二嫌忌三玷缺四偃蹇五流窜六刑辱七夭折八无终九无后各有引証凤洲于丙寅岁以疮疡卧床褥者逾半载几殆殷都过而戯曰当加十命矣盖谓恶疾也因引伯牛长卿等以足之药渣明吾郡陆天池博学能文精于音律有寓言曰某帝时宫人多怀春疾医者曰须勅数十少年药之帝如言后数日宫人皆颜舒体胖拜帝曰赐药疾愈谨谢恩诸少年俯伏于后枯瘠蹒跚无复人状帝问是何物对曰药渣裘万顷裘万顷不乐仕进以荐者为司直在朝赋诗云新筑书堂壁未干马蹄催我上长安时只道为官好老去方知行路难里关山千里念一番风雨一番寒何如静坐茅檐下翠竹苍梧仔细看遂乞归嘲李杨二相正德中有为诗嘲李西涯杨邃庵二相者云堪叹涯翁与邃翁两人皆起自神童文章政事不多异诡谲奸邪大略同考试卖题涯怎恕选官受贿邃难容皇天莫道无阴报个个教他绝后宗巷议之口亦可畏哉姦盗以诗免弘正间蘓州月舟和尙犯姦长洲知县某闻其能诗以鹤为题月舟援笔曰素身洁白顶圆珠曾伴仙人入太虚昨夜藕花池畔过鹭鹚冤却我偷鱼县令閲诗释之又一妇以夫犯盗牛事上县令诗云洗面盆为镜梳头水当油妾身非织女夫岂会牵牛县尹见诗亦免其罪五岁能文翰林崔来凤子五岁甚聪慧善属对时有送桃枣者急欲取之父曰汝能作此二果破题则许郎曰有食其内而弃其外者有食其外而弃其内者一日谓父曰以炕为题作一破父故效其体为之曰有所以眠乎人者有所以烘乎人者日眠烘二字不雅我为父亲改作卧字煖字冰雪蛆江隣几杂志云峨嵋雪蛆大治内热戒菴漫笔载曹方湖为御史刷卷四川言万山深雪中出雪蛆遣军士于四山高处悬望雪中蠕蠕而动者则往取之浑如小猪无口足眼鼻俨然蛆形也其身全脂切片而食亦不易得癸辛杂识云西域雪山中有虫如蚕味甘如蜜其冷如冰名曰冰蛆能治积热此恐又是一种游春黄胖白獭髓记开禧权臣因赐南园新成会诸朝士席间分题有赋游春黄胖诗云两脚梢空欲弄春一人头上又安身不知终入儿童手筋骨翻为陌上尘传为朝士俞某所作又怡颜录载韩侂胄冬日游西湖寘宴南园有献迎春黄胖者命族子院判赋诗云脚踏虚空手弄春一人头上要安身忽然线断儿童手骨肉都为陌上尘事一而诗梢异所记亦不同戒庵漫笔载丁晋公同夏英公看弄水椀丁属夏赋诗曰舞拂跳珠复弄丸遮藏巧便百千般主公端坐无由见却被旁人冷眼看咏王弇州园太仓王凤洲弇园成有题诗于壁以讽者曰丈夫垒石易父祖积金难未雪终天恨翻成动地欢峻岭悲高位深池痛九泉燕魂来路杳拟作望云山盖凤洲乃翁思质因严嵩之怨死于西市故云或云此诗崑山王逢年作嘲赀御传奉常熟钱晔当尙书李石城在位时以赀得职衔求石城赠章石城援笔大书曰来时尙着儒生服归去俄乘使者车唾手功名如此昜白头才子动长吁蘓州某公亦有作云年少功名二十收他年何碍不公矦钓台昨夜因君舞舞破簑衣舞未休嘉靖初下诏裁革传奉中书舎人时有集杜诗嘲之曰马上谁家白面郎初闻涕泪满衣裳可怜怀抱向人尽正想氲氤满眼香近侍只今难浪迹青春作伴好还乡三年奔走空皮骨愁日愁随一线长钱鹤滩钱鹤滩以殿撰罢官家居江阴梧塍徐氏以五百金为脯脡延致家塾徐二子已中乡科居半载仅改课三篇日挟妓游燕时邑令某雅好笔翰一日邀钱为君山之游预探齐韵中隄脐低梯艰韵戒吏人藏阄即席发之欲以困钱酒三行请题大观亭钱遂援笔赋云水势兼天山作堤渚云烟树望中齐直从巴崃才归壑许大干坤此结脐胸次决开三极朗目光摇动四垂低欲骑日月穷无外谁借先生万丈梯缙绅莫不叹赏水南学士张公载之邑志中一日徐赏牡丹钱饮已潦倒门客有握玳瑁扇者取而书之曰玳瑁筵前玳瑁扇牡丹花下牡丹诗老梅已在丈人行曾占春风苐一枝又咏杨梅诗怪杀吴人不出乡杨梅五月荐新尝西州一斗满萄酒南越千头荔子浆略着些酸醒酒困了无点滓浣诗肠渠家妃子如相见添得红尘一倍忙曾闻鹤滩髫时从塾归家有客赏菊揖之客出对曰赏菊客归众手折残彭泽景即应曰卖花人过一肩挑尽洛阳春又闻鹤滩六七岁即欲作文师出至则行矣题传其结句曰虚无人焉止见鸡毛一堆而已师称赏以为他日必能文爆孛娄诗吴人岁除以糯糓爆孛娄卜一岁之休咎花多者吉戒庵漫笔载一诗云东八吴门十万家家家爆糓卜年华就锅抛下黄金粟转手翻成白玉花红粉美人占喜事白头老叟问生涯晓来敉餙诸儿女数片梅花插鬓斜夏都宪诗江阴夏都宪有胆瓶纸梅花诗曰谁把并刀信手裁能于雪后见花魁北人解夺天工巧东阁浑教梦窹猜羗笛有声吹不落胆瓶无水浸常开何当醉我空同酒却诧江南驿使来李空同极赏之严分宜幼颖江阴曹野塘成化丁未进士弘治初出宰分宜时严介溪方成童曹识而抜之且喜其与子弘同庚遂令同治举业宿食官舍见严所握扇有鱼游景构对语云画扇画鱼鱼跃浪扇动鱼游严即对以绣鞋绣凤凤穿花鞋行凤舞曹一夕思家口占日关山千里乡心一夜雨绵绵严应曰帝阙九重圣寿万年天荡荡曹俱称赏弘号方湖亦中正德丁丑进士严约讲兄弟礼命子世蕃与方湖子驹軰不得越齿而坐柄政时欲官白谷云亭为中书舎人二君时饮于相府见世蕃与给事中无钖某者夜饮强灌之给事膝行以受又故置罚爵于给事之背不容起二君怒而斥世蕃遂柫衣归得不及严氏党祸云喷嚏今人喷嚏必唾曰人说我常安乐恶人说我齿牙落终风之诗曰窹言不寐愿言则嚏东坡有诗云白发苍颜谁肯记晚来频嚏为何人随笔亦载喷嚏不止者必噀唾祝云有人说我妇人尤甚其来已久闻唐玄宗友爱昆季唿宁王为大哥每与同食食次宁王错喉喷上髭大王惊惭上顾欲安之黄幡绰曰不是喉错上曰何也对曰是喷帝上大悦则固以喷嚏为佳事矣竹夫人李公甫谓真西山留饮指榻间竹夫人命题曰蕲春县君姓竹氏可封卫国夫人公甫援笔立就其中颂云常居大厦之间多为凉德之助剖心析肝陈数条之风剌摩顶放踵无一节之瑕疵又末聮云呜唿保抱擕持朕不忘午夜之寝展转反侧尔尙形四方之风俱用诗书全语而形四方之风又见竹夫人之玲珑也西山抚案击节东坡寄柳子玉云闻道床头惟竹几夫人应不解卿卿又送竹几与谢秀才云留我同行木上坐赠君无语竹夫人盖俗谓竹几为竹夫人张文潜有竹夫人传东坡尝云为我周旋宁作我真一好句只是难对平甫应声曰因郎憔悴却羞郎黄山谷云竹几祗为憇臂休膝不足当夫人之称为青奴作诗云秾李四絃风扫席昭华三弄月侵床我无红袖堪娱夜袛要青奴一味凉秾李昭华贵人二女奴名真西山生祠鹤林玉露真西山帅长沙郡人为立生祠一夕有书一律于壁间者其辞云举世知公不爱名湘人苦欲置丹青西天又出一活佛南极添成两寿星几百年方钟间气八千春愿祝修龄不须更作生祠记四海苍生口是铭弄猴丐法雨大师有弄猴丐诗云翻身筋斗星飞快甘自一生从乞丐世间多少伶俐人输他跳出圈子外李密庵先生亦有诗云跳圈终日在圈边出八无时总失便乞子猴儿相觑处一圈之外又重圈老婆牙徐渊子舎人善谐谑丁少詹与妻有违言弃家居茶寮茹斋诵经日买海物放生久不归妻求徐解之徐许诺见卖老婆牙者买一篮饷丁作词曰茶寮山上一头陀新来学得么蝤蛑螃蟹与乌螺知他放几多有一物似蜂窠姓牙名老婆虽然无奈得他何如何放得他丁大笑而归寻常百姓宋杨德建号湖阴先生有陈辅者频岁访之不遇题一绝于门云北山松粉未飘花白下风轻日脚斜身是旧时王谢燕一年一度到君家湖阴归见诗吟赏久之称于荆公介甫笑曰此正戯君为寻常百姓也湖阴大笑单于问家世词蘓东坡送子由使契丹诗末句云单于若问君家世莫道中朝苐一人用唐李揆事也绍兴中曹功显使金国好事者戯作小词其后阕曰单于若问君家世说与教知便是红窗迥底儿谓功显之父元宠昔以此曲着名也后大珰张去为之子安世以合门宣赞为副使或改其语曰便是中朝一汉儿盖京师人谓内侍养子不阉者谓汉儿也后知合门事孟思恭亦使北或又改曰便是盐啇孟客儿谓思恭之父为贩鹾巨贾也巫山云雨裴庆余尝同李北门游船舟师误以篙水溅侍女衣上李怒裴解以诗云满额鵞黄金缕衣翠翘浮动玉钗垂从教小溅罗裙湿知道巫山云雨归北门笑而释之失金钗欧阳文忠公任河南时染一妓时梅圣俞谢希深尹师鲁集宴后圃而欧与妓俱不至移时方来在坐目视公责妓云何来迟也妓曰中暑往凉堂睡着觉而失金钗犹未见梅曰若得欧阳一词当偿钗文忠即云柳外轻雷池上雨雨声滴碎荷声小楼西角断虹明阑干倚遍待得月华生燕子飞来栖画栋玉钩垂下帘旌凉波动簟纹乎水晶双枕旁有堕钗横坐客大笑命妓满酌劝欧阳令公库偿钗旧舞衣严续乞韩熙载撰父神道碑珍赠外辍一姬为润笔文成但叙谱系品秩葬赠之典续封还求其改窜熙载竟以原赠吐之姬登车书一绝于泥金双带云风柳摇摇无定枝阳台云雨梦中归他年蓬岛音尘断留取尊前旧舞衣熙载笑不为动阎罗见缺衢州王中甫性轻率每语言无伦人谓有风疾出守湖州王介甫以诗送之云东吴太守美如何柳恽诗才未足多遥想郡人迎下幨白苹洲渚正沧波其意以水值风即起波也介谕其意遂和十篇盛气而诵于介甫其一曰吴兴太守美如何太守从来恶祝鮀生若不为上柱国死时犹合代盐罗介甫笑曰盐罗见缺请速赴任到京探事任谷富经术隐居于洛以俟召命而蒲轮未降乃躬诣京访知己有朝官戯赠曰云间应讶鹤书迟身到京中探事宜从此见山须合眼被山相赚已多时腊梨赋郑桐庵先生吾犹及载嘉定友人某作腊梨赋亦有思致可资谈笑赋曰葫芦之质油灰之色盔头以摆钖为装灯笼以梅花为式纤羢轻软如千七之初生紫气光盈若点卯之乍忒其骚也与胡子同称其乖也与鹞鹰比德官御每自附于总兵排行惯託名于五十海鹤欲叫岂无得意之秋蝴蜂乱钉正其被窘之刻杀鸡尝自笑其刀钝买油竟可賖以涂额纷纷雪下似花片之轻翻熖熖红浮若鬼火之腾出何须对镜以临粧不过盥洗而礼毕乱曰昼夜头光复面滑做夫妻兮不结发盐卤调来烟柜刮疮未愈时先痛煞悲夫人间百病俱可医切莫生来滴沥搭幼时曾闻腊梨歌云似梅花不香似雪花不洋似琉璃挂不得厅堂上似油灰卖不得修船匠娘谓何我底头好似酱黄模样蒸猪头郁履行谑浪编王中令尝入一村寺主僧大醉箕踞王需蔬食僧曰有肉无蔬餽蒸猪头甚美王曰止能饭酒食耶僧曰能诗即令咏蒸豚僧立就云嘴长毛短浅含臕久向山中食药苖蒸处已将蕉叶褁熟时兼用杏浆浇红鲜雅称金盘饤白软真堪玉筋挑莫把氊根来比并氊根自合喫藤条王大喜与号紫衣杨仲举吾郡杨仲举德冠一时邻家搆舍其甬熘滴其庭公不问家人以为言公曰晴日多雨日少或又侵其址公有普天之下皆王土再过些儿也不妨之句三声陆象山尝谓人家要有三声读书声孩儿声纺织声盖闻读书声觉圣贤在他口中在我耳中不觉神融闻孩儿声或泣或笑自然籁动天鸣觉后来哀乐情致较此殊远闻纺织声则勤俭生涯一室儿女觉有豳风七月景象最可厌者妇人谇骂声也恶也饮酒喧呶声也狂也街巷笑谈声也谲也妖冶歌唱声也滛也与其闻此不若聆犬声于夜静听鸡声于晨鸣令人有清旷之思纩衣诗开元中颁赐边军纩衣制于宫中有兵士于短袍中得诗曰沙场征戌客寒苦若为眠战袍亲手作知落阿谁边蓄意多添线含情更着绵今生已过也重结后身缘兵士以诗白于帅帅进之玄宗命以诗遍示六宫曰有作者勿隐一宫人自言万死玄宗深悯之遂以嫁得诗人仍谓之曰我与结今生缘边人皆感泣玄散堂诗话缝衣诗自太宗宫人孟浩然后鲜睹佳者近谢幼睿一首最工不啻青出于蓝也诗曰懒向粧台理晓粧为郎独自制衣裳金针入处心俱痛素线穿时恨共长霜户敢辞纤手冷芸窓思贴弱肌香缝成不恠无鸿雁嬴得宵来覆妾床为一时传诵战袍金鎻唐僖宗出袍千领赐塞外吏士神策军马直于袍絮中得金鎻并诗云玉烛制袍夜金刀呵手裁鎻情寄千里鎻心终不开直闻主将上奏上以宫人赐得鎻者后帝幸蜀马直前后捍御咏松石秦时松封五大夫李诚之咏云半依嵒岫倚云端独上亭亭耐岁寒一事颇为清节累秦时曾作大夫官陈朝石封三品宋亦封石盘固矦王介甫咏云草没苔侵弃道周误恩三品竟何酬国亡今日顽无耻似为常年不与谋夫松石无知之物一经名宠不免讥弹何士人而甘为权门鹰犬乎多少箴多少箴甚有理致不知何人所作其词云少饮酒多啜粥多茹菜少食肉少开口多闭目多梳头少洗浴少羣居多独宿多收书少积玉少取名多忍辱多行善少干禄便宜勿再往好事不如无冯千秋闻见巵言载冯千秋浙中名士崇祯乙亥扳贡颇以诗文擅长家素封因无子买妾维杨得小青可谓佳人才子两相遇合后以妻之妬置之别业似亦处之得当不意小青才隽而年殀时人诗传传奇歌咏赞叹遂使人人有一小青在其意中或以为小青无其人寓言情字耳而吴石渠之疗妬羹朱价人之风流院易千秋为冯二官人冯致虚直等之池同颜麻子之流以千秋之才因小青而反没不亦冤哉梦征金陵郑沙村为秀才时梦中得一绝句云城里青山城外楼夜凉明月五更头何时了却心头事重把青蚨换酒筹后登嘉靖甲辰进士授岳州府推官到郡见城里青山城外楼阁宛然梦中诗句景象私心爵欝未几卒于任悼内诗于肃愍公悼夫人董氏诗十一首中一诗云世缘情爱总成空二十余年一梦中疏广未能辞汉主孟光先已弃梁鸿灯昏罗幙通宵雨花谢雕阑蓦地风欲覔音容在何处九原无路辨西东又崑山张节之天顺间官浙江宪副宠妾新亡作诗悼之云桃叶歌残思不胜西风吹泪结红冰乐天老去风流减子野归来感慨増花逐水流春不管雨随云散事难凭夜来书舘寒威重谁送薰香半臂绫二作皆脍炙于世后作尤胜作诗寄子宋洪浩游太学十年不归其父作诗寄浩曰太学何蕃且一归十年甘旨误庭闱休辞客路三千远须念人生七十稀腰下虽无季子印箧中幸有老莱衣归时定约春前后免使高堂赋式微浩得诗即告归养洪武中钱塘吴慥官四川其父敬夫思之作诗云剑阁凌云鸟道边路难闻说上青天山川万里身如寄鸿雁三秋信不传落叶打窗风似雨孤灯背壁夜如年老怀一掬钟情泪几度沾衣独泫然敬夫卒而慥始以丁忧还家夫啣命千里羁身宦辙犹曰王事靡盬不遑将母今有舍垂白之亲而远游干谒使其亲倚庐涉屺目穷心折者则前诗可念也阁老天官桐下闲谈载嘉靖设朝大学士严嵩吏部尙书熊浃被召来迟世庙因出对云阁老心高高似阁二臣惶悚伏地不能对世庙好言慰之云朕为代对天官胆大大如天桑寄生传常熟肃观澜字凤仪因同邑有桑某所行不谨作桑寄生传以讥之取乐名成文足称工巧傅云桑寄生者常山人也为人厚朴少有远志读书数百部长而益智不凡雌黄今古谈辞如玉屑状貌瑰异龙骨而虎睛膂力绝人运大戟八十斤走及千里马与刘寄奴为布衣交刘即位拜为将军日含鸡舌侍左右恩幸无比荐其友周升杜仲马勃上召见之曰公等所谓参苓芝朮不可一日无者也何相见之晚耶生即进曰士以类合犹磁石取针琥珀拾芥若用小人而望其进贤是犹求柴胡桔梗于菹泽也然颇好佛与天竺黄道人密陀僧交最善从容言于上上恶其异端弗之用木贼反自号威灵仙与辛夷前胡相结连犯天雄军上谓生曰豺狼毒吾民奈何生曰此小草冠臣请折箠笞之上大喜赐穿山甲犀角带问何时当归对曰不过半夏遂帅兵往乘海马攻贼大战百合流血余数里令士卒负大黄发赤箭贼不能当遂走绊于铁蒺藜或践滑石而踬悉追斩之惟先降者独活以延胡索击之而归获无名异宝不可胜计或曰马援以薏苡兴谤此不可留也俱籍献之上迎劳生曰卿平贼如剪草孙吴不能过也因唿为国老而不名生益贵赏赐日积钟乳三千两胡椒八百斛以真珠买红娘子为妾红娘子者有美色发如蜀漆颜如丹砂体白而乳香生绝爱之以为牡丹芍药不能与之争妍也上闻赐以金银花玳瑁簪月给胭脂胡粉之费一日上见生体赢谓曰卿大腹顿减非以好色故耶宜戒滛欲节五味以自养且令放远其妾生不得已赠以青箱子而遣之然思之不置遇秋风起因取破故纸题诗以寄之曰牵牛织女别经年安得鸾胶续断絃云母帐空人不见水沉香冷月娟娟泽兰憔悴渚蒲黄寒露初凝百草霜不共玉人倾竹叶茱茰甘菊自重阳妾答之曰莬丝曾附女萝枝分手车前又几时羞折黄花簪凤髻懒将青黛扫蛾眉丁香谩比愁肠结豆蔲长含别泪垂愿学云中双石燕庭乌头白竟何迟天门冬日晓苍凉落叶愁惊满地黄清泪暗消轻粉面凝尘间鎻欝金裳石连未嚼心先苦红豆相看恨更长镜里孤鸾甘遂死引年何用覔昌阳生得诗情不自胜乃言于上召之使还然生既溺于欲又不能防风寒所侵寖以成疾面生青皮两手如干姜皤然白头翁也上疏乞骸骨王不留行论之曰吾曩者预知子之有今日矣赐神曲曲酒百斛以皂角巾归第养疾而卒作史君子曰桑氏出于秦大夫子桑生盖桑白皮之后也有名螵蛸者亦其远族生少孤茕仅知母而不识父卒能以才见于时非所谓郄林之桂枝沅江之鳖甲也与其后耽于女色甘之如石蜜而忘其苦于熊胆美之如琅玕而不知毒甚于乌蛇也迷而不悟卒以伤生惜哉蜂螫诗江道行夏日遭蜂螫之毒检方无得戏作药名诗曰蝉蜕连翘才半夏柴胡逞毒肉从容蒺藜剌若细辛箭荆芥芒同大戟锋独活急当归草果苦生还续断蜈蚣破故纸同香白纸从今防己更防蜂药名尺牍吴妓詹爱云寄所欢周心恒书云槟榔一去已过半夏更不当归耶盻望天南星大腹皮忍冬藤矣谁史君子效寄生草缠绕他枝使故园芍药花无主耶妾盻不见白芷书茹不尽黄连苦古诗云荳蔲不消心上恨丁香空结雨中愁奈何奈何心恒答曰红娘子一别桂枝香已凋谢矣几思菊花茂盛欲归紫苑奈常山路远滑石难行况今木贼窃发巴戟森森岂不远志乎姑待从容耳卿勿使急性子骂我曰苍耳子狠心哉不至白头翁而亡则不佞回乡时自有金银花相赠也狎娼谢希孟好狎娼陆象山责之曰士君子朝夕与贱娼居独不媿名教乎希孟敬谢请后不敢他日复为娼建鸳鸯楼象山又以为言谢曰非特建楼且为作记象山喜其文不觉曰楼记云何谢即朗诵首句云自逊杭机云之死而天地英灵之气不钟于世之男子而钟于妇人象山默然希孟一日忽起归兴娼追送江浒涕泣恋恋希孟毅然书一词与之云双浆浪花平夹岸青山鎻你自归家我自归说着如何过我断不思量你莫思量我将你从前与我心付与他人呵陈谢交嘲陈伯益面黑而狭多髯写真挂壁上谢希孟见之戯题云伯益之面大无两指髭髯不仁侵扰乎旁而不已于是乎伯益之面所存无几希孟后改名直字古民伯益咏其名曰炊饼担头挑取去白衣舗上喝将来伯益又写一真衣皂道服蹑僧鞋希孟赞曰禅鞋俗人须鬓道服儒巾面皮秋水长天一色落霞孤鹜齐飞见者绝倒麻嗏直笼桶王荆公百家诗选载唐李涉题宇秀才樱桃诗云风流莫占少年家白发殷勤最恋花今日颠狂君莫笑趁愁得醉眼麻嗏今人欲睡眼将合睫而缝细者曰麻嗏即此二字又物之拥肿者俗曰直笼桶诗作笼统韦安居梅磵诗话记郑安晓丞相未贵时赋冬瓜诗云剪剪黄花秋后春霜皮露叶护长身生来笼统君休笑腹内能容数百人又唐人张打油雪诗云江上一笼统井上黑窟笼黄狗身上白白狗身上肿邵康节邵康节会有四不赴谓官府公会不相识会大众广会劝酒醉会又有四不出谓大寒大暑大雨大风有五乐谓乐生中国乐为男子乐为士人乐见太平乐闻道义有五喜谓喜见善人喜见好事喜见美物喜见嘉景喜见大礼有四幸谓幸长年为寿域幸豊年为乐国幸清闲为福德幸安康为福力有三惑谓年老不歇为一惑安而不乐为二惑闲而不清为三惑常省元题契赵尙书家与常省元园相近赵百计谋之省元立契作诗于后曰干坤到处是吾亭机械从来未必真覆雨翻云成底事清风明月冷间人兰亭禊事今非晋桃洞神仙也笑秦园是主人人是客问君还有几年身尚书惭归其劵魏野诗呈王冠宋王旦从东封回过陜魏野寄诗云圣朝宰相年年出君在中书十二秋西祀东封俱已了好来相伴赤松游旦袖此诗求退冠凖自永兴被召野亦以诗送之云好去上天辞富贵却来平地作神仙凖得诗不悦后二年贬雷州遂题前诗于牕朝夕吟哦张公吃酒李公醉郭景初夜出为醉人所诬官召景初诘其状景初叹曰谚云张公吃酒李公醉官即命作赋景初云事有不可测人当防未然何张公之饮酒乃李公之醉焉清河丈人方肆盃盘之乐陇西公子俄遭酩酊之愆官笑而释之月夜招隣僧闲话拊掌录许义方妻刘氏端洁自许义方出经年始归语妻曰独处无聊亦与隣里亲戚妪家往还乎刘曰自君之出足未尝履阈义方咨叹不已又问何以自娱答曰惟时作小诗以遣情耳义方欣然索诗稿观之开卷苐一题云月夜招隣僧闲话谷谷谷华原令崔思海口吃与表弟杜延业逓相戯弄杜尝语崔云弟能遣兄作鸡呜但有所问兄须即答旁人讶之与杜私赌杜将谷一把以示崔问曰此是何物崔曰谷谷谷旁人大笑输物与延业酬嘲唐方千瘦而唇缺好侮人尝与主簿李某同酌李目有翳于作一令曰措大吃酒点盐军将喫酒点酱只见门外着篱未见眼中安障李即答曰措大喫酒点盐下人喫酒点鲊只见手臂着襕未见口唇开袴又陈亚善滑稽蔡君谟以其名戯之曰陈亚有心却是恶陈即复曰蔡襄无口便成衰时人绝倒侮人者定为人侮可为轻噪之戒陈亚自为亚字谜曰若教有口便哑且要无心为恶中间全没肚肠外面任生稜角使宅鱼钱武肃时西湖渔者日纳鱼数觔谓之使宅鱼有不及数者必市以供颇为民害罗隐侍坐壁闲有蟠溪垂钓图武肃令隐咏之隐应声曰吕望当年展庙谟直须钓国更谁如若教生在西湖上也是须供使宅鱼武肃大笑遂蠲其例金鲤赋诗弘治中衢州邹德明月夜泊舟太湖椒山下吟诗二绝云一湖烟水绿如罗苹藻凉风起白波何处扁舟归去急满篷残雨夕阳多浦口风回拍浪沙天涯行客正思家归舟疑是洪都晚孤雁低飞带落霞俄闻溪上笑语声见一美女德明趋岸揖而问之女曰妾生长于斯今当良夕偶尔游行德明曰舟中无客肯过访否女即携手同行对酌篷牕下女以浪花为题请聮一律德明曰不欲天边带露栽只凭风信几番催女曰一枝才见逶迤动万朶俄惊顷刻开德明曰盆浦秋容和两乱镜湖春色逐人来女曰分明一幅西川锦安得良工仔细裁诗成鼓掌大笑已而就寝比明女忽披襟投水中视之一金鲤悠然而游浪花诗夷坚志曹道冲售诗于京都随所命题即就群不逞欲苦之乃求浪花绝句且以红字为韵曹谢不能且语之曰菊坡王辅道学士能之羣不逞曰彼在舘阁吾侪小人岂容輙诣曹曰试赍佳纸笔往拜而求之于是相率修谒下拜有请王欣然捉笔书一绝云一江秋水没寒空渔笛无端弄晚风万里波心谁折得夕阳影里碎残红读者叹服诗僧噩梦堂陆俨山诗话国初越中诗人刘孟熙唐处敬軰一日覔舟游集曹娥祠余姚诗僧噩梦堂附舟他往敝衣坐船尾众不识梦堂以其貌寝易之已而分韵赋诗殊不之顾梦堂不觉技痒乃请曰诸公间有落韵母吝见施客曰若亦能诗乎以蕉字与之俄顷诗成梦堂以浙音诵之曰平明饮罢促高标撑出五云门外桥离越王城一百里到曹娥渡十分潮白飘晴雪杨花落绿弄晚风蒲叶摇西北阴沉天欲雨卧听蓬上学芭蕉此体宜浙音且戯之客询之知为梦堂众皆媿谢悼陆全卿吴人悼冢宰陆全卿坐宸濠党诗曰子规声里夕阳微何事先生懒见几云梦竟成韩信缚鲈鱼空待季鹰归功名到此分成败史笔凭谁定是非寂寂朱门春去也杨花燕子任争飞或谓唐伯虎作又传全卿受贿复宸濠护卫濠败吴人口号曰五钱九分六钱轻做到天官弗肯行受子宸濠三千两合家老少上京城妇散重婚吴士姜子奇娶妇三载值淮张据吴明兵临城下子奇挟妻出避怆惶间因失其妻为领官兵擕归京邸子奇流落四方者数年行乞至京有高门一妇人见之而泣贻酒馔米囊急使之去子奇不敢仰视翌日复乞于此妇唿与语又为主女所见白母令人追之检其囊中有金钗一只书一封因告其夫启视之则律诗一首云夫留吴越妾江东三载恩情一且空葵藿有心终向日杨花无力暂随风两行珠泪孤灯下千里家山一梦中每怅妾身罗此难相逢媿把姓名通官兵见诗怜之即遣还仍给钱米以资其归蔺莭妇辍耕录陈友谅部将邓平章陷江西诸郡豊城汪某以千金赂邓之帅某求免剽戮帅闻其妻蔺氏色美反殱其家独生蔺及四岁婴将纳之妇曰帅贵人也妾事之无恨但吾夫初丧请持一月服乃为帅妇未晚帅从之移兵他郡命二姬守之越数日蔺俟二姬熟睡乃先杀婴啮指血书壁曰泾渭难分浊与清此身不幸厄红巾孤儿岂忍从他姓烈妇何曾嫁两人白刄自挥心似铁黄泉欲到骨如银荒村日落猿啼处过客闻之亦惨神书毕自刎邓闻之陈陈罪帅而为蔺立庙凉伞诗蘓州一僧能诗颇捷给善谑当涂遇太守失避守命赋凉伞诗僧赋云众骨攅来一柄收黄罗银顶覆诸侯当时撑向马前去真个有天没日头守闻之色媿重刻褚石农坚瓠集卷之三甬上留香阁主人较刋老蛇皮王介甫乃进贤饶氏之甥锐志读书舅党以介甫肤理如蛇皮目之曰行货亦欲求售耶介甫寻举进士以诗寄之曰世人莫笑老蛇皮已化龙鳞衣锦归传语进贤饶八舅如今行货正当时猪嘴关元祐间王景亮与仕族无名子结为一社纪事嘲谑士大夫无问贤愚一经品题即为不雅号曰猪嘴关吕惠卿察访京东气质清瘦语言之际喜以双手指画社人唿为说法猴狲又凑为七字曰说法猴狲为察访久不能对一日邵箎因上殿气泄出知东平邵高鼻卷髯社人名为凑氛狮子仍作对曰凑氛狮子作知州用琵琶语明华亭徐司空达斋文贞公弟也初官都下南归张江陵为文贞门生与诸公具酒饯之临别而达斋醉甚乃拊江陵背曰去时还有张老来相送来时不知张老死和存江陵衔之顾小川为徐文贞壻谒松守方某适有坐客问此位何人方云当朝宰相为岳丈王元美为郎时适有宴会而严世蕃与焉候久方至众问来何迟世蕃云偶患伤风耳元美笑云爹居相位怎说出伤风众大笑亦有为元美咋舌者金给諌本西域人科中戯曰贤哉囬也失偶再娶又相贺曰这回好个风流壻四事皆用琵琶记语调谑一时机锋到自难禁未免贻轻诋之讥售宅赋别有人卖宅将行赋诗志别云只为青蚨不济身故庐业已属东隣可怜今夜犹为主才到明朝便作宾燕雀有情还恋旧犬猫随我不知贫慇懃嘱付门前柳他日经过陌路人李戒菴云不知何人所作先君屡为儿辈诵之将有警也识以备遗改题六如画扇唐六如为一狎客画扇作水墨桃杏二枝欲作新词题之其人持去为狂生书诗于上六如见之怒甚取笔泚墨淋漓一抹诗画尽墨时杨五川在侧方弱冠以水洗涤新墨诗迹几灭计不能尽去乃因字删改遂填补成长相思一调云桃花红杏花红两样春光便不同各自逞娇容倚东风笑东风绿叶青枝共一丛静爱碧烟笼六如甚加叹赏东坡戯妹女史云东坡有小妹善词赋敏慧多辨其额广而如凸东坡尝戏之曰莲步未离香阁下梅粧先露画屏前妹即答云欲扣齿牙无覔处忽闻毛里有声传以东坡多须髯故也两山墨谈所记相戯之语又皆不同坡戯妹曰脚踪未出香房内额头先到画堂前以其冲额也妹答坡云去年一点相思泪今日方流到嘴边以坡长面戯之又云苏小妹能诗代婢作愁苦诗答秦少游世传苏小妹为秦少游妻戒庵漫笔云考淮海集徐君主簿行状云徐君女三人尝叹曰子当读书女必嫁士人以文美妻余如其志云则少游之妻乃徐氏非苏小妹也题黄寉楼顾东桥抚楚三司请游黄寉楼先磨一石饮后乞公留诗东桥在舆中已得云荒赤壁周瑜垒江绕青山夏禹祠一联遂楥笔书石上云黄寉仙人身姓谁空传崔颢旧题诗云荒赤壁周瑜垒江青山夏禹祠浮世古今空洒泪高台歌舞几啣巵天寒月白孤鸿远徙倚阑干送目迟三司叹服洗盏更酌对语永乐中夏忠靖公偕给事周大有苏松治水一日同宿夫宁寺给事早如厠行甚急夏戯曰披衣靸履而行急事急事周应声曰弃甲曵兵而走尝输尝输尝见陈刚中集有二人土上坐一月日边明杨东里集有人从门内闪公向水边沿又闻有红荷花白荷花何荷花香黑葚子赤葚子甚葚子甜五行金木水火土四位公侯伯子男一人愬于官云小人告大人官即令属对应曰上士倍中士奇巧皆此类祝祠寉林玉露宋孝宗御宇高宗在德寿光宗在青宫宁宗在平阳邸四世本支之盛亘古未有杨诚斋时为官僚贺光宗诞辰诗云祖尧父舜真千载禹子汤孙更一家读者服其精切又云天意分明昌火德诞辰三世总丁年盖高宗生于丁亥孝宗生于丁未光宗生于丁卯丁年见李陵书三朝野史载四月八日谢太后寿崇节九日度宗干会节贾似道命司封郎中黄蜕作致语中云圣母神子万寿无彊亦万寿无彊昨日今朝一佛出世又一佛出世前軰风致杨东里为相日知陈司业自南京考满来京将至先令其子迎于道分赠黄封一壶侑以诗云请询陈司业几月出南都河上交冰未江南下雪无道途多跋涉尘土着髭须下马须煎涤唿儿送一壶颔联自有相臣体而友谊之隆尤蔼然见于词表读此可想见前軰之风致煮粥诗戒庵漫笔煮粥诗云煮饭何如煮粥强好同儿女熟商量一升可作二升用两日堪爲六日粮有客只须添水火无线不必问羹汤莫言淡薄少滋味淡薄之中滋味长诗亦淡而有味幼时曾闻嘲薄粥诗云薄粥稀稀碗底沉鼻风吹起浪千层有时一粒浮汤面野渡无人舟自横附录一笑化须疏沈石田有化须疏手卷卷中所称赵姚周三人盖当时与公相善友也非託词如子虚乌有之类前有小引兹有赵鸣玉髠然无须姚存道为之告助于周宗道者惟其于思之间分取十鬛补之不足请沈君启南作疏以劝之疏曰伏以天阉之有剌地角之不毛须需同音今其可索有无以义古所相通非妄意以干乃因人而举康乐着舍施之迹崔谌传插种之方惟小子十茎之敢分岂先生一毛之不须推有余以补也宗道广及物之仁乞诸隣而与之存道有成人之美使离离缘坡而饬我当榾榾击地以拜君对镜生欢顿觉风标之异临河照影便看相貌之全未容轻拂于染羹岂敢易捻于覔句感矣荷矣珍之重之谨疏须虱颂王介甫王禹玉同侍朝见虱自介甫襦领直缘其须上顾之而笑介甫不自知也朝退介甫问上笑之故禹王指以告介甫命从者去之禹玉曰未可轻去愿颂一言介甫曰何如禹玉曰屡游相须曾经御覧未可杀也或曰放焉众大笑恒言张磊塘善清言一日赴徐文贞公席食鲳鱼蝗鱼庖人悞不寘醋张云仓皇失措文贞腰扪一虱以齿毙之血溅齿上张云大率类此文贞亦解颐清客以齿毙虱有声妓哂之顷妓亦得虱以添香置罏中而爆客顾曰熟了妓曰愈于生吃拾遗品题唐拾遗魏光乘性诙谐好品题朝士兵部尙书姚元之长大行急目为赶蛇鹳寉黄门侍郎卢怀愼好视地目为觑鼠猫儿殿中监姜皎肥而黑目为饱椹母猪紫薇舍人倪若水黑而无须鬓目为醉部落精舍人齐处冲好眇目视目为暗烛底覔虱老妈舍人吕延嗣长大少发目为日本国使人目舍人郑勉为醉高丽目拾遗蔡孚为小州医博士诈谙药性殿中御史某短而丑目为烟薫地术目御史张孝嵩为小村方相舍人杨伯嗣躁率目为热熬上猢狲目补阙袁辉为黄门下弹琴博士目员外郎魏恬为祈雨婆罗门目李全交为品官给使目黄门侍郎李广为饱木虾蟆余不能尽述由此贬新州新兴县尉娄师德长大而黑一足蹇张元一目为失辙方相天官侍郎吉顼长大好昆头行视高望远元一目为望柳骆驼元一亦腹粗脚短项缩眼跌吉顼目为逆流虾蟇周秀才文酒清话东都周默未尝作东一日请客忽风雨交作宋温戯曰骄阳为戾已成灾頼有开筵周秀才莫道上天无感应故教风雨一齐来茄字世人诞罔自诩博洽谈事则议论凿凿或揭其谬屡迁其说以文之吴谚谓之假在行朱复绎云一蒙师在舘中偶与客小饮食茄子其徒忽问曰茄字如何写师愕然未语一客曰草字头着加字师认为家字毅然曰要晓得茄字原出在易经非我求童家童家求我客曰非此家字师复认为佳字恍然曰是已春秋不云乎郑国多盗取人于萑苻之泽客曰亦非也草头下一勾一撇着口字师将指画作勹口字喟然曰忘之矣礼记开卷即云临财母苟得临难毋苟免客曰草头下一勾一撇不是这样写师又凝思复认为刀口字因厉声曰汝读诗经如何不晓得诗经上有苕之华乎客曰又悞矣只是草头下一箇力字一箇口字耳师勐然想作立字摇首瞪目顾其徒而言曰可见凡人不特五经当熟即二典亦须博通我每晨持诵金刚经见有这个茄字所云须菩提于意云何佛告须菩提至梁皇懴则云南无菩萨摩诃萨相与閧堂大笑曾见谑浪编载尙书赵从善之子希苍官绍兴日庖人请判食单欲食烧茄问吏茄字吏曰草头下着加字即援笔书蒙字时人笑曰烧蒙则知以蒙作茄亦不始此西席也又砚田诗笑蒙师夏月偶思食茄因吟云时新茄子满园间不与先生当一餐其徒归述于母遂朝夕以茄为供先生又苦之续云谁料一茄茄到底唿茄容易遣茄难此句俗谚用之恰当是皆可助尊俎间掀髯捧腹也七夕古今无假宋时行都节序皆有休假惟七夕百司皆入局不淮假时相古村问堂吏云七夕不作假有何典故吏云七夕古今无假查柳宗元七夕二郎神词云须知此景古今无价也时相唯唯挽陈文诗罗一峯以疏论李文达夺情谪市舶未踰年文达死而当时为文达画策者学士陈文也文死山阴薛御史挽之曰学士先生早盖棺薤歌声里路人欢填门客散名犹在负郭田多死亦安盐井已非今日利冰山不似旧时寒九原若见南阳李为道罗伦已复官诗有感发昨非庵纂有闻丐诗云忽闻贫者乞声哀风雨更深去复来多少豪家方夜饮贪欢末许暂停杯呜唿富人一盘足供贫人数日粮者有矣一宴足供穷人几歳食者有矣念及此何忍浪费又寇莱公好歌以绫帛赏歌者侍儿倩桃为诗呈公曰一曲声歌一束绫美人犹自意嫌轻不知织女机窓下几度抛梭织得成又风劲衣单手屡呵幽窓轧轧度寒梭腊天日短不盈尺何似妖姬一曲歌字字恺切引而伸之不特借物兼可约已施贫矣狂客索酒玄亭闲话狂客过豪家索酒适见有馈鱼蟹者未出客曰孟尝门下焉得无鱼吏部盘中定须有蟹一女奴速出将母命答曰主人不杀已付校人畜去上客先期都为学士尝空醉客赋诗康熙中德兴张德象字德章省场失利就太学补试与二友夜诣市访卜因入肆沽酒对月清饮俄有客落拓造前曰能与一杯否张见其已醉取杯满酌置几上戏之曰观吾丈姿貌不凡能赋一诗然后尽此乎客诺之且请韵张欲困以险韵笑曰只用吞字客即高吟一绝云行尽蓬莱弱水源今朝忍渴过崑崙兴来莫问酒中圣且把金盃和月吞举杯一吸而尽众方惊叹迹之已无见矣题汉高祖庙张文定未第时题汉高祖庙歌风台二绝句云纵酒疎狂不治生中阳有土不归耕偶因世乱成功业更向翁前与仲争又落魄刘郎作帝归传前感慨大风诗佳阴反接英彭族更欲多求勐士为甚有意思牕煳张雎阳传有以张雎阳传煳窗者一士见之题一绝云坐守雎阳当豹关江淮頼此得全安至今青史虽零落犹障窗风一面寒摩爷夫人夷坚志王仲言有女为父母所怜爱而所以恼其父者非一人目为摩爷夫人淳熙中仲言为滁州来安令一少年悖慢其兄兄殴之至伤诉于县仲言诘其故忽拊案大笑吏卒皆莫能测至久乃云三十年寻一对今日始得之唿兄前语之曰汝可谓岂弟君子可与摩爷夫人作对兄打弟于法收罪亦轻自今不得复尔即遣出岂音恺北俗称殴打为恺故云题昭君图唐王献题昭君图云莫怨宫人画丑身莫嫌明主遣和亲当时若不嫁胡虏袛是宫中一舞人明江阴一士子亦题其图云骊山举火因褒姒蜀道蒙尘为太真能使明妃嫁胡虏画工应是汉忠臣二诗俱有意致戒菴漫笔云士子名时成化时人忘其姓夫妻互羡宋曹侍郎妻厉硕人始嫁曹秀才与夫离异乃更适咏咏以秦桧婣党骤擢显官元夕张灯曹秀才擕母来观见厉服用精丽供侍尊严叹谓其母曰渠合在此中居享吾家岂能留后桧殂咏贬新州而亡厉同二子归丧二子不肖荡产至不能给朝晡僦居亲旧过故夫曹秀才家门庭整洁顾老婢曰我当时能安此岂有今日因泣数行下二十年间夫妻更相悔羡若此方咏盛时戚属承附独硕人之兄厉德斯不然咏百端胁治德斯卒不屈及桧殂遣介致诗于咏启封乃树倒猢狲散赋一篇洎咏贬新州又以诗赠行云断尾雄鸡不畏犠凭依掇祸复何疑八千里路新烟瘴归骨中原有几时莫谓风尘中无旷识也延和阁高骈起廷和阁于大厅之西凡七间高八丈皆饰以珠玉绮牕绣户殆非人工每旦焚香香列异宝以祈王母之降及毕师铎乱人有登之者于藻井垂莲之上见二十八字云延和高阁上干云小语犹传太乙闻烧尽降真无一事开门迎得毕将军人以为诗谣豆腐豆腐起于汉淮南王刘安朱文公诗曰种豆豆苗稀力竭心已苦早知淮南术安坐获泉布元江阴孙司业嫌豆腐之名不雅改名菽乳赋诗云淮南信佳士思仙筑高台入老变童颜鸿宝枕中开异方营齐味数度见琦瑰作羹传世人令我忆蓬莱茹荤厌葱韭此物乃呈才戎菽来南山清漪浣浮埃转身一旋磨流膏入盆罍大釜气浮浮小眼汤洄洄顷待晴浪翻坐见雪华皑青盐化液卤綘蜡窜烟煤霍霍磨昆吾白玉大片裁烹煎适吾口不畏老齿摧蒸豚亦何为人乳圣所哀万钱同一饱斯言匪俳诙苏雪溪诗曰传得淮南术最佳皮肤褪尽见精华一轮磨上流琼液百沸汤中滚雪花瓦缶浸来蟾有影金刀剖破玉无瑕箇中滋味谁知得多在僧家与道家独眼龙吴中小集有便宜行事之令较拳高下最后者为老儒使之行酒有行酒者方病目一睛红赤众以红字为韵赋诗惟刘元声最胜诗云嬴得人称独眼龙怪来青白总非同怜他满座能行酒也算当场一点红白县尹题壁元嘉兴白县尹得代过姚庄访僧胜福州闲游市井间见妇人女子皆浓粧艳饰因问从行者答云风俗使然少艾者僧之宠下此则皆道人所有白遂戯题一绝于壁云红红白白好花枝尽被山僧折取归袛有野薇颜色浅也来勾惹道人衣胜见亟求去之然已盛传矣屈原曾子鸿书有士人以非辜至讼庭守不直之士人愤懑大声称屈守怒曰若为士乃敢尔为我属对不能且得罪因曰投水屈原真是屈士人应声曰杀人曾子又何曾守曰吾句有二屈字而汝句尾乃曾字汝之不学明矣何所逃罪耶士人笑曰此乃使君不学尔按屈姓俗皆唿如字而屈到屈原皆九勿切使君尝研究否守慙而释之姓谱及字汇屈并音橘颜子告状明礼阐校士以德行颜渊一节为题试录刋破云以圣门之四科而系以圣门之十哲下第之士于是指瑕寻隙争相排讪忽一日通政受状发行庶府遇一纸阅录大笑其词曰告状人颜渊年三十二岁系春秋时鲁国人父颜路师仲尼地位越一间仅名亚圣吾道见卓尔限于如愚六籍有征亍载无易后世庙廷之议深系名教之伦一代颁行盟定山河之带砺诸子侍坐分齐冠履之森严从游固有七十三千位号则分四配十哲四配列颜曾而下四子十哲居由赐以后十人配以耦圣而名哲乃隣贤而着庙议所在优劣自明岂期圣代求贤礼闱试士初场取义题命四科开榜程文破列十哲如渊庸陋素并曾思奈今主司降同求我昔不摈于孔席何得罪于明儒一时遇难亦相从四配除名真难忍伏乞转行仪部洗我文羞配哲不讹纲常是頼有此具告通政即封礼部堂司僚采见之且笑且怒无可谁何一时传播都下譁然闵子骞辞费王季重谑菴文饭有闵子骞辞费启云宠命惊临盛心感切但大夫图治必当择人在下士陈力方可就列费为何地莽伏公山宰属何官责深民社而素不读书愚更子羔之上乐从风浴狂尤曾点之前既乏求才又非由果若使操刀必割定当鸣鼓而攻况自幼衣寒骨谢温饱之福平生食旧眉颦改作之烦愿共颜贫常往来于陋巷时调冉疾待诊视于孔门获逐其私不知所报倘蒙严谴亦必奔逃或且恕及巢由则亦何难屠狄敬附慇懃之使以抒委曲之帎圆便一言方将百拜寉判文饭姻友陈仲公惠朱鱼数头皆琼丙丹乙贮之片壑乔木清漪容与唼喋快甚我亦鱼也偶尔黑甜长颈生突至啖尽日斜覊影憾之公将如棠不见朱仪之熠赩王立于沼偶惊菁荇之纵横急诘园丁方知野寉此一寉者人谓败羣自标独立包藏有祸何称清迥明心对客无能传说氃氃不舞五亩之宅只供蛤螺鳅鳝之餐八口之家难继稻粱蔬果之赋久当削迹瘗以焦山袛为寻声还其晓月岂其长恃弗悛学阔有加阑入清流托狂毸于沭浴衡穿华藻害锦尾于临官口甚苏张攫金印如取寄喙同勾践吞文种以无余恨切仇池痛深丙穴情当即行烹瀹罪且不止樊笼但念向未带牌孤山失寻棹之教今谋援缴樵风无遗箭之寛为我拔一毛且寓摩顶之创以杖叩其胫勿婴断脰之悲哠哠垂思翘翘暂去还顾出身母贻隐刺顾令却钱吾郡顾澜居临顿里受性介洁不苟取予宰山东淄川入觐父老为率邑民出数十缗以献顾赋诗却之云笑舒双手去朝天荣辱升沉听自然珍重淄人莫相赠近来刘宠不收钱戏吴主事弘治中刑部主事德清吴从岷差还复命鸿胪寺官语之曰正选通政声音要洪大起身不要背下至选日吴果努力高声又横走下御街孝庙为之解颜杨郎中茂仁作一对谑之云高叫数声惊动两班文武横行几步笑回万乘君王嫁女题石牛正德中江西士夫郭某有女善诗词一日嫁女过湖阻风于安仁舗时都宪王守仁亦阻风于此闲中以石牛为题作一绝云安仁舖内倚阑于遥望孤牛俯在山下句搜求终不快意问其处有文人才子能续者赏之郭文闻之即续云任是牧童鞭不起田园荒尽至今闲时宸濠肆虐百姓洮亡田园多至荒芜者故诗及之守仁见诗大喜仍命作石牛律诗云怪石崔嵬号石牛江边独立几千秋风吹遍体无毛动雨洗浑身有汗流嫩草平抽难下嘴长鞭仍打不回头至今鼻上无绳束天地为栏夜不收守仁称赏命备綵币送过湖完亲挑灯集异亦载石牛山诗云一拳怪石老山巅头角峥嵘几百年毛长紫苔因夜雨身藏青草夕阳天通宵望月何时喘鎭日看云自在眠恼杀牧童鞭不起数声长笛思凄然唐祝募缘唐子长祝希哲浪游维杨极声妓之乐赀用乏绝两公戯谓盐使者课税甚饶乃伪作玄妙观募缘道士诣台造请盬使者大怒咤之两公对曰明公将以贫道为游食与贫道所与交皆天下贤豪长者即如吾吴唐伯虎祝枝山文衡山辈咸折节为友明公不弃请奏薄技惟公所命御史霁威随命赋牛眠石诗两公立就一律云嵯峨怪石倚云间抛掷于今定几年苔藓作毛因两长藤萝穿鼻任风牵从来不食溪边草自古难耕陇上田怪杀牧童鞭不起笛声斜倚夕阳烟御史得诗笑曰诗则佳矣意欲何为两公曰明公轻财好施天下莫不闻今苏州玄妙观圮甚明公倘能捐俸葺之名且不朽御史即檄长吴二邑资金五百为葺观费两公得檄遂归投檄二邑更修剌往谒二尹诈为道士关说得金二尹如其数付之乃悉召诸妓女及所与游者畅饮月余而金悉尽异日盐使者莅吴肃仪谒观见庙貌倾圯如故责住持住持茫然无对召长吴二令责之令答曰奉明公檄适唐解元伯虎祝京兆希哲云自维扬来极道明公为此胜举职即与金如数久矣盐使者怅然心知两公惜其才名不问也桃石相嘲石敢当仰视桃符而詈曰汝何等草芥辄居我上桃符俯而应曰汝已半截入土犹争高下乎石敢当怒往复纷然不已门神解之曰吾辈不肖方傍人门户何暇争闲气耶虽戯言可发深省梅花下火文辍耕录周申父寒夜拥炉爇火见瓶内所插折枝梅花冰冻而枯因取投火中戏作下火文云寒勒铜瓶冻未开南枝春断不归来这回不入梨云梦却抱芳心作死灰恭惟地炉中处士梅公之灵生自罗浮派分廋岭形若藁木稜稜山泽之臞肤如凝脂凛凛雪霜之操春魁占百花头上岁寒居三友图中玉堂茅舍总无心金鼎商羹期结果不料道人见挽便离有色之根夫何冰氏相凌遽返华胥之国玉骨拥炉烘不醒冰魂剪纸命难招纸帐夜长犹作寻香之梦筠牕月淡尙疑弄影之时虽宋广平铁石心肠忘情未得使华光老丹青手叚摸索难真却愁零落一枝春好与茶毘三昧火惜花君子还道这一点香魂今在何处咦烱然不逐东风散只在孤山水月中十二辰诗倪维绥羣谈採余宋黄山谷有二十八宿支干诗朱文公乃云读十二辰诗卷掇其余作此聊奉一笑曰夜闻空箪啮饥鼠晓驾嬴牛耕废圃时方虎圈听豪夸旧业免园嗟莽卤君看蛰龙卧三冬头角不与蛇争雄毁车杀马罢驰逐烹羊酤酒聊从容手种猴桃垂架绿养得鵾鸡鸣喔喔客来犬吠催煑茶不用东家买猪肉葱汤麦饭朱晦菴访婿蔡沈不遇其女出葱汤麦饭留之意谓简亵不安晦菴题诗曰葱汤麦饭两相宜葱补丹田麦疗饥莫谓此中滋味薄前村还有未炊时玉皇绦环金陵琐事守备太监刘琅贪婪异常造玉皇阁延方士炼丹一方士有瘦银法琅有玉绦环价值百镒诳言丹成以谢玉皇遂以法取去时作诗嘲之云堆金积玉已如山又向仙门学鍊丹巧里得来空里去玉皇原不击绦环删太白诗字一富翁慕好客之名而不甚设酒食一日诸词人杂坐久之惟具水浸藕两盆而已诸人举手而尽一客因诵客到但知留一醉盘中惟有水晶盐之句云太白此诗若删去四字便合今日雅会矣一客问宜去何四字答云客到但知留盘中惟有水众皆大笑诗社有一人目不识丁好邀人结诗社具饮食甚菲而又愆期人作诗嘲之有纽穿肠肚诗难就叫破喉咙酒不来之句道其实也然诗社不犹愈于斗鸡唿卢之场乎似未可过诮也剪刀诗升菴诗话补遗云李古廉咏剪刀诗吴绫剪处鱼吞浪蜀锦裁时燕掠霞深院响余春昼静小楼工罢夕阳斜古帘之直节清声而诗妩媚如此熨斗诗骖鸾录钴鉧火斗也俗名熨斗明瞿宗吉有诗云有柄何曾挹酒浆随时用舍属闺房干旋天上阳和气平帖人间锦绣香翠袖卷纱移玉钏金篝分火近牙床衣成还寄征夫去印颗何时肘后黄钓鳌客唐张祐谒李绅自谓钓鳌客李怒曰既解钓鳌以何为竿曰以虹为竿以何为钩曰以日月为钩以何为饵曰以短李相为饵绅默然厚赠之宋王严光有才不达亦号钓鳌客巡游都邑求麻铁之资以造钓具有不应者辄录姓名置箧中曰下钓时取此等蒙汉为饵千字文题明韩襄毅巡抚江西下车观风绳检颇严吉水诸生相与诮曰抚军不过千字文秀才安得名邦观海耶韩闻之即以千字文出题策题闰余成岁论题律吕调阳其宿学仅得完篇初学及肤浅错悞者送学道严责自此诸生悉遵约束南阳李文达公先任浙中学使微行至余姚有两生对奕因曰宗师至尙奕乎两生曰我何书不读岂惮试宗师能作百人名题目试我乎及试余姚论题曰用兵最精策题曰孔门七十二贤贤贤何德云台二十八将将将何功诸生茫然齐起跪问李曰千字文且不能记百人名亦不省何谓读书知汝軰今科无一举人在内余姚科举极多是科果无一人得隽者拙字李郁为荆南从事有亲识自京寄书字体殊恶李戏答以诗曰华缄千里寄荆门章草纵横任意论应笑钟张虚用力却教羲献枉劳魂惟堪爱惜为珍宝不敢留传误子孙深荷故人相爱处天行时气许教吞言其字堪作符箓也闻之者无不绝倒题扇拒客金陵林奴儿号秋香成化年间妓风流姿色冠于一时兼善丹青笔法清润从良后有旧知欲求一见因画柳枝于扇题诗云昔日章台舞细腰任君攀折嫩枝条从今写入丹青里不许东风再动摇汪海云休宁汪肇号海云善画山水人物出入于戴文进吴小仙曾至南京误附贼舟值祭江神约夜间刼一太守舟欲汪备数汪不逆其意自陈善画开厢取扇以示无物人各画一扇赠之及饮酒用鼻吸饮又为戯事以娱劝之贼首不觉沉醉遂误其事次日因舍舟从陆常自负作画不用朽饮又不用口云朱斗儿金陵妓朱斗儿号素娥与陈鲁南联诗有芙蓉明玉沼杨柳暗银堤之句人多诵之送所欢于江干题绝句云杨子江头送玉郎离思牵挽柳丝长柳丝挽得吾郎住再向江头种几行又托所欢买束腰其人以书问尺寸斗儿答之云既许红绫束何须问短长纤腰君抱过寸尺自思量凤阳刘望岑尝访斗儿斗儿不出刘投一绝云曾是琼楼第一仙旧陪寉驾礼诸天碧云缥缈罡风恶吹落红尘四十年斗儿欣然见之硬如铁佛印建方丈成乞东坡颜额东坡未暇佛印自题曰参禅谒东坡一日见之戯续云硬如铁佛印接云谁得知东坡笑云徒弟说鲁直在坐绝倒戴石屏元戴石屏未遇时流寓江右武宁有富家翁爱其才以女妻之居二三年忽欲作归计妻问其故告以曾娶妻白之父父怒妻宛曲解释尽以奁具赠夫仍饯以词云惜多才怜薄命无计可留汝揉碎花笺忍写断肠句道傍杨柳依依千丝万缕抵不住一分愁緖捉月盟言不是梦中语后回君若重来不相忘处把杯酒浇奴坟土石屏既别妻遂赴水死武庙幸徐霖第金陵徐子仁诗才笔阵丹青乐府独擅一时好游狭斜娼家皆崇奉之文衡山赠之诗有乐府新传桃叶渡綵毫遍写薛涛笺之句武庙南巡以布衣召对三幸其第曾钓鱼于快园池中失足落水御衣尽湿易衣复钓得一金鱼宦官高价争买之园有宸幸堂浴龙池纪其实也乃命召禁直霖作诗纪之云久嗣豳风学老农圣恩忽漫起疎慵身离陆海三千里目覩天门十二重封禅无诗何献纳清平有调尽遭逢临流久洗巢由耳也许来听长乐钟除夕应制百韵立成在帝左右从容顾问游从竟日夕可谓不世之奇遇辞官不拜拂衣遂初冥鸿高骞弋人徒慕又历二十余年竟以隐终水利吴为泽国湖荡水濵编竹设簖可专鱼蟹菱芡之利惟有势力者可得之西湖亦然近见杭人谣曰十里湖光十里笆编笆都是富豪家待他十载功名尽只见湖光不见笆险韵诗刘玉俦在南京读书时擕酒邀沈惟申盛仲交同游清凉寺上环翠阁覩壁间诸诗玉俦因以徉狂张藏尫为韵苦仲交仲交走笔书壁上曰三人阁下共徜徉此日风流压楚狂读书不数郑监税任侠那夸许少张风生虎向谷旁吼雾尽豹岂田中藏从来陆云最文弱休笑形貌多嬴尫诗成二人吐舌相视押韵虽妥但失拈耳沈宜谦吾郡沈硕字宜谦号龙江流寓南京学画三年不下楼工于临摹一女嫁杨伯海亦善写生工折枝花黄姬水题其杏花云燕飞修阁帘栊静纨扇新题春思长妙绘一经仙媛手海棠生艳复生香伯海尝诵枯木一联云有枝撑晓月无叶响秋风句颇清致惜不载为谁作衣巾生员金陵杨秀才字惟五愽学能诗上元尹以苦役役其父兄谷往诉之尹以衣巾生员为题令其作诗盖轻之也谷援笔成诗尹见其草中射虎心空在天上屠龙事已非之句遂免其役造楼观塔灯徐子仁快园落成锦衣黄美之擕酒饮于园中一友人曰此园正与长干浮图相对惜为城隔若起一楼对之夜观塔灯最是佳境美之曰是不难诘旦送银二百两与子仁造楼美之乃太监黄锦之侄锦保养孝宗最有功及登极赐赍甚厚世所传陈琳妆盒记乃其事也坚瓠三集卷之四重刻褚石农坚瓠集卷之四茶瓶汤候鹤林玉露载李南金煑茶诗云砌虫唧唧万蝉催忽有千车捆载来听得松风并涧水急唿缥色绿瓷杯其论固已精矣然瀹茶之法汤欲嫩而不欲老盖汤嫩则茶味甘老则过苦矣若声如松风氵闲水而遽瀹之岂不过于老而苦哉惟移瓶去火少待其沸止而瀹之然后汤适中而茶味甘此南金之所未讲者也因补以诗云松风桧两到来初急引铜瓶离竹鑪待得声闻俱寂后一瓯春雪胜醍醐煎茶初滚曰蟹眼渐大曰鱼眼故俗以未滚者为盲汤戯嘲茶马龙图刘烨尝与刘筠聚会饮茗问左右汤滚未皆言已滚筠曰佥曰鲧哉烨曰吾与点也一日连骑趋朝筠马病足行迟烨问马何迟筠曰只为五更三烨曰何不七上八言马蹄即玷该落步行飞吟亭诗世传吕洞宾唐进士也诣京师应举遇钟离翁于岳阳授以仙诀遂不复之京师今岳阳飞吟亭是其处也后有人题诗于亭上云覔官千里赴神京钟老相传盖便倾未必无心唐事业金丹一粒误先生卢景纶酷爱其旨趣盖夫子告沮溺之意也牛诗李家明滑稽善讽从后主登台望牛山见牛卧树阴下后主曰牛苦热矣家明上绝句云曾遭寗戚鞭敲角又被田单火燎身闲背斜阳嚼枯草向来问喘更无人咏美人指甲宋刘改之造词赡逸赋沁园春以咏美人指甲与足曰销薄春冰碾轻寒玉渐长渐弯见凤鞋泥污偎人强剔龙涎香断拨火轻翻学抚瑶琴时时欲剪更掬水鱼鳞波底寒纤柔处试摘花香满镂枣成斑时将粉泪偷弹记绾玉曾教栁传看算恩情想着搔便玉体归期暗数画徧阑干每到相思沉吟静处斜倚朱唇皓齿间风流甚把仙郎暗搯莫放春闲洛浦凌波为谁微步轻尘暗生记踏花芳径乱红不损步苔幽砌嫩绿无痕衬玉罗悭销金样窄载不起盈盈一叚春嬉游倦笑教人款捻微褪些根有时自度歌声悄不觉微尖点拍频忆金莲移换文鸳得侣绣茵催衮舞凤轻分懊恨深遮牵情半露出没风前烟缕裙知何似似一钩新月浅碧笼云邵清溪嗣其体调以咏眉目曰巧鬬弯环纤凝妩媚明装未收似江亭晓玩遥山拂翠宫帘暮卷新月横钩扫黛嫌浓涂铅讶浅能画张郎不自由伤春倦为皱多无力翻做娇羞填来不满横秋料着得人间多少愁记鱼笺缄启背人偷歛雁钿胶併运指轻揉有喜先占长颦难效柳叶轻黄金在否双尖鎻试临鸾一展依旧风流漆点填眶凤稍侵鬓天然俊生记隔花瞥见踈星炯炯倚阑凝注止水盈盈端正窥帘梦腾并枕睥睨檀郎长是青端相久待嫣然一笑密意将成困酣曾被莺惊强临镜挼挱犹未醒忆帐中亲见似嫌罗密尊前相顾翻怕灯明醉后看承歌阑斗美几度孜孜频送情难忘处是鲛鮹揾透别泪双零紫姑咏手夷坚志吉州一士邀紫姑神作诗适姜某女在侧因请咏手即书曰笑折樱挑力不禁时攀杨柳弄春阴管絃曲里传声慢星月楼前歛拜深绣幕偷回双舞袖绿窗闲整小眉心秋来几度桃花褥为忆相思放却针信笔而成颇有雅致苏绣鞋苏平字秉衡号雪溪道人浙之海昌人景泰天顺中以诗文游江湖咏绣鞋诗得名人目为苏绣鞋诗云几日深闺绣得成着来便却可人情半弯罗袜凌波小两瓣金莲落地轻南陌踏青春有迹西厢立月夜无声扫花偶湿苍苔露晒向窗前趂晚晴蘓正字秉祯号云壑其同胞昆仲也悬笥琐探云邹御史亮作三夸诗谓蘓平汤胤绩刘溥老态诗萧山魏文靖正统初为司训臞然若不胜衣一日席间袁柳庄相之曰公异日必至极品众皆掩口自亦以袁为诮已后以教导有功陞少卿至吏部尙书性好吟咏不以工拙为计有老态诗渐觉年来老病磨两肩酸痛嵴梁跎耳聋眼暗牙根蛀腿软腰疼鼻泪多脏毒头风时又举痔疮疝气不能和更兼酒积微微发三岁孩童长若何诗虽俚鄙曲尽老态至九十有八而卒后见杂录载赵松雪老态一诗甚佳老态年来日日添黑花飞眼雪生髯扶衰每借过眉杖食肉先寻剔齿签右臂拘挛巾不褁中肠惨慽泪常淹移床独坐南牕下畏冷思亲爱日檐衡山图记文衡山生年与灵均同因取唯庚寅吾以降句为图书有一守自北方来闻知衡山善画因问人曰文先生前更有善画过之者乎或以唐伯虎对又问伯虎何名曰唐寅守即跃起曰文先生屈已尊人如此人问何故曰吾见文先生图书曰唯唐寅吾以降闻者喷饭惠利夫人八闽志莘七娘五代人从夫征讨夫没于明溪乡七娘即居明溪死后合葬于驿左一夕客假舘驿中夜闻吟诗甚悲达旦客语隣并书其词壁间乡人搆室墓前祀之祷祀响应冠至乡人恳祷即殄渠魁端平间调寨兵成建康告行时闻庙中钲鼓喧腾迨兵回言是日与敌会战有神兵阴助克之于是上闻赐庙额显应封惠利夫人文文山题诗曰百万貔貅扫犬羊家山万里受封彊男儿若不平强冠死媿明溪圣七娘东坡巾明蘓郡守胡可泉与客登虎丘见戴角巾者三人往来自如可泉召而问之答曰生员以奚冠命题各试一破皆塞责应命因间其所冠者何冠答曰东坡巾可泉曰若等既知为东坡巾然东坡何为用此巾三人相顾无以对客从旁解释遣之客亦不解请其故可泉曰昔东坡被论坐囹圄中所戴首服则常服不可也公服不可也乃制此巾以自别后人遂名曰东坡巾是乃东坡之囚巾耳今但慕其名而不究其义适为可笑集唐嘲续娶有老夫娶少妇朞年而殒管子宁先生集句嘲之一朶梨花压海棠有时颠倒着衣裳风尘荏苒音书绝天上人问两渺茫一朶梨花压海棠罗裙宜着绣鸳鸯人生富贵须回首魏国山河半夕阳纤纤初月上鸦黄一朶梨花压海棠旧枕未容春梦断为郎憔悴却羞郎潘安惆怅满头霜一朶梨花压海棠去日渐多来日少离人到此倍堪伤似说春风梦一场江流曲似九回肠却将此日思前日一朶梨花压海棠万转千回嬾下床丁丁漏永夜何长惊回一枕游仙梦一朶梨花压海棠一余亦效颦戯代少妇追思云一朶梨花压海棠白头翁入少年场主人非病常高卧醉倒檐前白玉床一朶梨花压海棠芸窗思贴弱肌香谁知白发龙钟者云雨巫山枉断肠数年尘面再新敉一朶梨花压海棠半夜灯前思旧事满牕明月满帘霜此日思君恨更长空余涕泪两三行夜深忽梦少年事一朶梨花压海棠天竺观音宋孝宗时大旱有诏迎天竺观音就明庆寺请祷或作诗云走杀东头供奉班传宣圣旨到人间太平宰相堂中坐天竺观音却下山赵温叔由是免相左国玑开封举人左国玑李空同之舅左有一妹嫁某某不怜其妹取妓以充后房一日妓逃左作诗嘲之云桃叶歌残事可伤家池莫养野鸳鸯闭门运目春容减仍对无盐老孟光虞伯生词元柯敬仲际遇文宗起家为奎章阁鑑书博士以避言路居吴下虞邵庵赋风入松长短句寄之云画堂红袖倚清酣华发不胜簪几回晚直金銮殿东风软花里停骖书诏许传宫烛香罗初剪朝衫御沟冰判水挼蓝飞燕又呢喃重重帘幙寒犹在凭谁寄锦字泥缄报道先生归也杏花春雨江南词翰兼美脍炙一时妓出家能改斋漫录唐阳郇伯作妓人出家诗曰尽出花钿与四隣云鬟剪落向残春暂惊风烛难留世便是池莲不染身贝叶欲翻迷锦字梵声初落误梁尘从今艳色归空后湘浦应无解佩人湘山野录作陈彭年诗误又辍耕录李当当元教坊名妓姿艺超出流軰忽翻然有悟遂着道士服叚吉甫赠之以诗曰歌舞当今苐一流洗敉拭面别青楼便随南岳夫人去不为蘓州刺史留璚舘月明箫凤下绮窗云散镜鸾收却嫌痴绝浔阳妇嫁得啇人已白头刺伯颜词太师伯颜檀权戕杀士类山东宪吏曹明善时在都下作岷江绿二曲以风之大书掲千午门之上伯颜怒令左右暗察得实肖形捕之明善出避吴中僧舍居数年伯颜败方入京其曲曰长门柳丝千万缕总是伤心处行人折柔条燕子衔芳絮都不由凤城春做主又长门柳丝千万结风起花如雪离别重离别攀折复攀折苦无多旧时枝叶又清江引咏瞽者草木子元哑御史春日与瞽者并马出游晋阳因赠以诗云就鞍和袖绾丝缰也逐王孙出晋阳人笑但闻夸景物风来应解识笙簧马蹄响处无芳草莺舌调时有绿杨休道不知春色好东风桃李一般香帅才相量元伯颜丞相与张九元帅席上各作喜春来词伯颜云金鱼玉带罗襕扣皂盖朱憣列五候山河判断在俺笔尖头得意秋分破帝王忧张九云金装宝劎藏龙口玉带红绒挂虎头绿杨影里骤骅骝得志秋名满凤凰楼帅才相量各言其志诗疑吕仙虞伯生幼年过蘓门酒楼题诗于壁书连十八书其诗曰耳目聪明一丈夫飞行人极隘寰区劎吹白雪妖邪灭袖拂春风枯藁蘓气集酒酣双国士情如花拥万天妹如今一去无消息只有中天月影孤时疑为吕洞宾所作争传诵之又元白云平章求仙于燕京西山顶一日偶出滕玉霄访之不值因题诗于壁曰西风短褐吹黄埃何不从我游蓬莱振衣长啸下山去后夜月明骑鹤来竟不留名白云见之疑吕仙所题朝野辐宠赍山积后知玉霄所题白云厚赂之戒以勿泄净浴苏东坡有净浴如梦令词云水垢何曾相受细看两俱无有寄语揩背人尽日劳君挥肘轻手轻手居士本来无垢又云自净方能洗彼我自汗流呀气寄语澡浴人且共肉身游戏但洗但洗本为人间一切弔伯颜诗辍耕录后至元间太师秦王伯颜专权蠹政贪恶无比贬岭南道江西至隆兴卒一作寄棺驿舍有人题于壁曰百千万定犹嫌少垜积金银北斗边可惜太师无运智不将些子到黄泉又草木子亦载弔伯颜一诗云人臣位极更封王欲逞聪明乱旧章一死有谁为孝子九泉无面见先皇辅秦应已如啇鞅辞汉终难反子房虎视南人同草芥天教遗臭在南荒盖尝出令殴人欧打南人不许还报王昭仪宋宫人王昭仪名惠清字冲华丙子北行题满江红词于驿云太液芙蓉浑不似旧时颜色曾记春风雨露玉楼金阙名播椒兰妃后里欢承笑语君王侧忽一朝一鼙鼓掲天来繁华歇龙虎散风云灭千古恨凭谁说对河山百二泪沾襟血驿舘夜惊尘土梦宫车晓碾关山月愿嫦娥相顾肯从容随圆缺中原士人多诵之昭仪后为女道士徐君宝妻岳州徐君宝妻某氏被掳至杭主者数欲犯之终以巧计脱盖某有令姿主者不欲遽逼之也一旦得间焚香再拜题满庭芳词一阕于壁投池中以死词曰汉上繁华江南人物尚遗宣政风流绿窗朱户十里烂银钩一旦刀兵齐举旌旗拥百万貔貅长驱入歌楼舞榭风卷落花愁清平三百载典章文物扫地俱休幸此身未北犹客南州破鑑徐郎何在空惆怅相见无由从今后断魂千里夜夜岳阳楼尼觉清诗湛甘泉与霍渭厓拆毁庵观滛祠豹韬卫营中一庵亦在毁中有尼觉清题诗于壁云慌忙收拾旧袈裟检点行囊没一些袖拂白云归洞口肩挑明月绕天涯可怜松顶新巢寉却负篱边旧种花分付犬猫随我去休教流落俗人家尧山堂作方献夫赐告里居规僧房以益宅僧作是诗胡御史张少傅北直学院胡明善待士惨刻庠序甚怨以私取房山所窠石为碑事发拟侵盗园林树木以石窠近皇陵故也是年七月问慧星见东井自辛卯至是已三见有旨令大臣自陈张少傅遂致仕为句以纪其事云石取西山胡明善殃从地起星行东井张孚敬祸自天来又曰慧孛扫除无驻足石裨压倒不翻身楮衾江西徐大山尹处州龙泉县有一僧献一楮衾并上以诗曰寒泉写出剡溪藤白胜秋霜冷若水愿比一帘清似水梅花纸帐伴孤灯大山见之甚喜因与之宴令一婢隔壁而歌僧闻其曲韵悠杨因窥之乃一老婢天黥满面丑不可状因复作一诗云隔壁时闻一曲歌浑疑七宝帐中花瞥然一见翻成恨元出卢仝处士家食蕈松阳诗人程渠南滑稽士也与僧觉隐同斋食蕈觉隐请渠南赋蕈诗应声作一绝句云头子光光脚似丁祗宜豆腐与菠释迦见了呵呵笑煑杀许多行脚僧觉隐闻之亦喷饭邓氏诗明宜山邓氏能诗嫁同邑吴某以罪被逮赴省邓寄以衣而侑以一绝云欲寄寒衣上帝都连宵裁剪眼模煳可怜寛窄无人试泪逐东风酒去途又题画菊云良工妙手恁安排笔底移来纸上裁叶绿花黄长自媚等闲不许蝶蜂来玄兔治世正音载曾子棨应制玄兔诗云月华星彩毓珍奇两度西来贡玉池八窍尽含苍露湿一身浑是黑云垂吐生定是从玄圃渇饮多应向墨池顿首天堦欣快覩宛同神禹赐圭时后见巢睫集玄兔诗云传闻三穴久储请日啖玄霜异质成八窍总含苍雾湿一身斜亸黑云轻行来青琐应难覔立向瑶堦却尽惊自是太平多瑞物愿随毛颖咏千城前诗盖应制之时仓卒而赋集中所载不惟点窜章句而原韵亦更前人云诗不厌改有是夫海外全书东行郡县命方士徐福入海求仙福将童男女各三千人尽移宝玩书册至海岛止王不归始皇三十二年始下焚书之令则徐福所擕之书皆未焚以前之全册也五经应是孔子手定之书史记应有子长未见之事得覩此等全册则汉儒诸家之争晋魏诸人之譌可以証之汉成帝隋炀帝唐太宗明高皇等重赏购书何不搜求其地乎海岛亦是人间非如天上难至嘉靖间有人建言宜乘琉球日本封王之便从东南诸外国求徐福所擕书其言不行乃古今一大缺陷事也弔四状元诗辍耕录载平江驿有弔四状元诗曰四榜状元逢此日他年公论定难逃空令大守提三尺不见元戎用六韬元举何如兼善死公平争似子威高世间多少偷生者黄甲由来出俊髦元举王宗哲字至正戊子科三元时为湖广宪佥兼善泰不花字时为台州路达鲁花赤公平李齐字时为高邮府知府子威李黼字时为江州路总管此四公者或大亏臣节或尽忠王事或遇难而亡故云若论其优劣则江州第一台州次之高邮又次之宪佥不足道也胡王咏女史明初海宁胡虚曰号斗南能诗七修类稿载其题杨妃教鹦鹉念心经云春寒卯酒睡初醒笑倚东窓白玉屏早悟眼前空是色不教鹦鹉念心经题绿珠坠楼云花飞金谷彩云空玉笛吹残步障风枉费明珠三百斛荆钗那及嫁梁鸿后正统间钱塘王兰野致亦以诗鸣于时尝题杨妃云禁苑养骄儿儿骄母命危褒斜山路险不似在宫时题绿珠云主难因妾起妾心安肯违身为金谷土魂作彩云飞冲雅规刺皆得风人余意虚白有双孔笛诗云混沌难分浊与清凿开空翠太分明有声本自无声出二气还从一气生碧海夜寒龙并语瑶台月白凤谐鸣依稀黄鹤楼中听吹落梅花雪满城咏萍云重重叠叠砌鱼鳞根带浑无半寸深偏为太阳遮水面不容明月印波心千层浪打依然聚几度风吹不肯沉多少锦鳞藏叶底教人无计下钩寻格律虽卑亦亲切有薀史公谨太仓史公谨能诗工绘事赠吴羽士有松下剪云缝鹤氅花间滴露写鹅经之句金陵琐事载其诗甚多弱冠从军滇阳洪武末有荐其才授应天府推官未几左迁湘阴县丞遂流寓金陵自号吴门野樵长于寒林雪景自题其画曰雨余山色翠如苔树杪寒烟湿未开童子无端扫红叶隔林知有故人来品梅杨用修王元美品题梅花诗皆取杜少陵幸不折来伤岁暮若为看去乱乡愁李义山王鳞寂寂飞斜月素手停停待夕阳此论一出却令淡烟踈影之句顿尔减价金陵黄吏部首卿有句云野客佩寒星欲堕佳人钗暖和初融焦弱侯有句云花开暮雪人归后香满寒庭月上时一似义山一似少陵佛龛弊纸诗金陵盛仲交游祈泽寺从佛龛中得弊纸上书一律云研池满座落花香墨透纤毫染汉章静卧衲衣云似水高悬纸帐月如霜杯浮野渡鱼龙远钖振空山虎豹藏幸对炉烟坐终日煑茶清话得徜徉后书友人褚偩呈雪庭法师座前清览洪武辛亥暮春书于清隐小轩金陵琐事云负字本中惜不知何许人储静夫对储静夫弱冠游庠不循矩度学官示以句曰赌钱喫酒养婆娘三者备矣储应声曰齐家治国平天下一以贯之学官谢之成化癸卯举解元甲辰会试亦第一朝云东坡侍妾朝云尝令就秦少游乞词少游赠云霭霭迷春态英英媚晓光不应容易下巫阳袛恐翰林前世是襄王暂为清歌驻还因暮雨忙瞥然归去断人肠空使兰台公子赋高唐东坡见而赏之题卧雪图金陵金元善号松居精于医旁及绘事曾写袁安卧雪图兄元玉题云一片坚贞天地知甘贫岂但雪中饥平生耻作千人态纵使晴天也不宜元玉亦善画梅有逃襌老人笔意其煑茶诗有细浪卷风生蟹眼怒涛翻月起龙腥之句张仙世所传张仙像乃蜀王孟昶挟弹图也昶美丰姿喜猎善弹干德三年蜀亡花药夫人随辇入宋后心尝忆昶因自画昶像以祀艺祖见而问之答曰此我蜀中张仙神也祀之令人有子历言其成仙后之神异故宫中多奉以求子传于民间郎仁宝云张仙名远霄五代时游青城山得道者苏老泉曾梦之挟二弹以为诞子之兆老泉奉之果得轼辙有赞见集中人但知花药假托不知真有张仙也赵墓严台宋赵清献公墓在衢州城东有题诗于地之驿曰于千夫荷担出山阿膏血如何有许多不若扁舟径归去休从清献墓前过严子陵钓台在富阳江之涯有过台而咏者曰君为利名隐我为利名来羞见先生面黄昏过钓台乘扁舟而过清献之墓知为利名而夜过钓台二人尙德之心深矣弔唐荆川唐荆川罢官后家居着书颇自特立因赵甬江以逢合严介谿遂得复职陞淮杨巡抚殊失初心乡人以诗弔之曰海门潮涌清淮水燕塞云埋白羽旄子美文章空寄世孔明事业等轻毛避人焚草宁辞谏策马先师不惮劳莫讶今朝归未得出山何似在山高又越中王龙溪送行诗云与君廿载卧云林忽报徴书思不禁登阁固知非昔日出山终是负初心青春照眼行应好黄鸟求朋意独深默默囊琴且归去古来流水几知音神仙粥神仙粥专治感冒风寒暑湿头疼骨痛并四时疫气流行等症初得病两三日服此郎解用糯米半合生姜五大片河水二碗于沙锅内煑一二滚次入带须大葱白五七介煑至米熟再加米醋小半盏入内和匀乘熟吃粥或只吃粥汤即于无风处睡以出汗为度此以糯米补养为君姜葱发散为臣一补一散而又以酸醋歛之甚有妙理屡用屡騐非寻常发表之剂可比也霍洞昨非庵日纂霍洞尝宿田舍见吏催科诗云北风吹晴屋满霜翁儿赤体悲无裳闺中幼妇饥欲泣忍饥取麻灯下缉一身勿暇私自怜鸣机轧轧明窗前织成五丈如霜布翁作襕裙儿作裈明朝官吏催租急依然赤体当风立又值岁饥洞见太守骑从出游作诗云朝来五马去寻春谁信家家甑有尘枕席道旁宜细问恐非芳草醉眠人守闻其诗为之罢游和尙对永乐时尙书某题诗于寺一僧和之后尙书至寺诘究曰我不即加汝罪但出一对能对恕之云和尙和尙书诗因诗言寺僧不能对候解缙入朝求救缙曰候我回朝代对云上将上将军位以位立人和尙回对尙书已知其必解学士句也张三影吴兴张先字子野进士善诗词人谓之张三中盖能道心中事眼中景意中人也子野谓人曰我张三影也诗有浮萍断处见山影词有帘幕卷花影堕絮轻无影后山诗话载其事高斋诗话以子野诗句有三影者最佳改后二影为云破月来花弄影隔墻送过秋千影人目之为张三影又石林诗话云子野能文章乐府年八十五犹蓄声妓东坡作诗曰锦里先生自笑狂莫欺九十鬓眉苍诗人老去莺莺在公子归来燕燕忙柱下相君犹有齿江南刺史已无肠平生谬作安昌客略遣彭宣到后堂七修云全篇俱用张姓故事诗人谓张君瑞与崔莺莺事汉成帝尝微行过阳阿主作乐见赵飞燕而悦之先是童谣曰燕燕尾涎涎张公子时相见盖帝微行尝与张放俱而称富平候家故曰张公子又曰燕燕张祐妾尧山堂云诗人谓张借公子谓张祐柱下谓张苍安昌谓张禹但江南刺史註系刘禹钖然全篇皆用张姓事不应此句独用刘事或坡公用隐僻事未之详考耳同时又有张子野亦名先博州人天圣三年进士欧阳文忠公志其墓吴伯通明西蜀吴伯通为浙省学道取士专看工夫时初学作文多不根取者甚少乃羣往御史台求试御史复发吴吴出题鼋鼍蛟龙鱼鼈生焉论题乃一滚出来文难措辞而论又性理终场者少大为吴所辱嘲之者曰三年王制选英才督学无名告栢台谁知又落吴公网鱼鳖鼋鼍滚出来马湘兰金陵名妓马守真字湘兰以豪侠得名能诗有酒是消愁物能消几个时之句有坐监举人请见拒之后中甲榜授留都礼部主事适有讼湘兰者主事命拘之众为居间不听既来见怒曰人言马湘兰徒虚名耳湘兰应曰惟其有昔日之虚名所以有今日之实祸主事笑而释之吴中王百谷生日湘兰造吴捧觞诗酒唱和穷山水之胜而返湘兰死后哀挽成怢百谷有诗十二首走金陵奠之或谓张宾王曰闻君作湘兰祭文甚佳张曰我乃访赤壁赋作者其人使诵之张但举一语云此固一世之雌也而今安在哉闻者绝倒蜜翁翁西堂记闻云昨夜阴山贼吼风帐中惊起黑髯翁平明不待全师出连把金鞭打铁骢此诗颇为边人传诵有张师雄者居洛中好以甘言媚人洛人唿为蜜翁翁会官塞上一夕传敌犯边师雄仓惶震恐衣皮裘两重伏土窟中秦人唿土窟为土空有人改前诗以嘲之曰昨夜阴山贼吼风帐中惊起蜜翁翁平明不待全师出连着皮裘入土空老儒被辱戒庵漫笔东桥徐氏世敦礼让后裔衰薄有老儒邵梦严者亦被其陵窜邑人作诗唁之曰渔梁溪上水东之鲁道于今一变齐押阖场中多智伯阳春调里少钟期捐阶不是徐行日仇饷浑非亟拜时八十年来函丈老月明无可一枝栖孙凤洲诗长沙有朝士某还乡意气盈满宾至则鼓吹喧阗有执友书孙凤洲赠欧阳圭斋诗于扇以餽之诗云圭斋还是旧圭斋不带些儿官样回若使他人居二品门前箫鼓闹如雷朝士见诗大惭即辍鼓吹打夹帐凡交易事居间者索私赠为之后手又名打夹帐马仲良督浒墅关出羡余市田以赡学宫其价稍厚又捐俸禁灵岩山採石一时居间者皆乘之要利或作语嘲之曰子路与申枨同坐子路讥枨曰枨也慾焉得刚枨遂曰由也不得其死然子路大怒愬之夫子夫子曰罪在枨用牌书打申枨字送子夏适子夏丧明认字不真惊曰谁人打甲帐杨清刘浊成化中汝宁杨太守甚清附郭汝阳刘知县甚贪太守夜半微行至一草舍有老妪夜绩唿其女曰寒甚命取瓶中酒酒将尽女曰此一杯是杨太守也复斟一杯曰此是刘大爷盖酒初倾则清者在前后则浊矣闻者赋诗曰凭谁寄语临民者莫作人间第二杯谈苑云有人问崇德县民长官清否答曰浆水色言不清不浊也乩咏蚕茧郡有邀紫姑神者一士请咏蚕茧乩即书云一窝春意自温纯巧夺天工物象灵抽吐丝纶三万丈缠绵家国十千龄始终有迹几云锦端绪无穷补衮针保障茧丝君自识天花乱坠陋回文郄金堂四箴张侗初云吾家郄金堂旧有四箴先太史本其意而润饰之箴曰士大夫当为子孙造福不当为子孙求福谨家规崇俭朴训耕读积阴功此造福也广田宅结姻援争什一鬻功名此求福也造福者澹而长求福者浓而短士大夫当为此生惜名不当为此生市名敦诗书尙气节慎取与谨威仪此惜名也竞标榜邀津贵骛矫激习模棱此市名也惜名者静而休市名者躁而拙士大夫当为一身用财不当为一家伤财济宗党广束修救饥荒助义举此用财也靡宫苑教歌舞奢䜩会聚宝玩此伤财也用财者损而盈伤财者满而诎士大夫当为天下养身不当为天下惜身省嗜慾减思虑戒忿怒莭饮食此养身也规利害避劳怨营窟宅守妻子此惜身也养身者啬而大惜身者羶而细胡澹庵宋胡澹庵贬海外十年北归日饮于湘潭胡氏园喜侍姬黎倩题诗一绝赠之云君恩许归此一醉傍有梨颊生微涡乃知情慾移人贤者不免厥后朱文公见之题绝句以自警云十年浮海一身轻归对梨涡却有情世上无如人慾险几人到此误平生尹鬔头尹鬔头名从龙菙州人囊有宋理宗时度牒弘正间至金陵成同朱公供养之甚虔能出阳神分身数处赴斋朱公问尹曰我欲一见洞宾吕祖可乎尹曰可公于朔日出水西门外刘公庙拈香当约洞宾来一会及拈香归寂无所见乃责尹以说谎尹曰公曾见路上一道人醉枕酒瓶而睡者乎公曰有之尹曰道人枕瓶两口相对分明吕字也公自不悟那敢说谎复遗人四路覔之皆云才去未远耳一贵人闺女弱病形容俱变名医莫効母愈怜爱之邀尹视之曰有痨虫尙可医贵人请用何药曰药力不能治只消与我同宿一夜便好也贵人大怒不许后见女殊无生理母又涕泣言之贵人许可尹令纸煳一室不得留钱大一孔设一榻不用帐令女去其衵衣用手摩足心极热如火抵女阴户东西而睡戒女云喉中有虫出可急叫我女不能合眼而尹鼻息如雷天将明女报虫从口中飞出尹起四顾覔之不见曰从何处钻去定要害一人也盖乳母不放心因开一孔窥之痨虫已入其腹矣父母视之女颜色已变尹笑而去后数月女方择壻而乳母已死矣又一经纪家娶妇后尹偶至见妇急走上前抱咬其颈方咬两口被舅姑隔开尹且叹息曰可恨只咬断两股尙有一股未断奈何皆不解为何说后夫妇反目遂自缢三股绳仅有一股未断遂死方服其先见云府厰见尹仙迹太露恐惑乱人心押使归华州监押军人云每押发皆有常例安家今你料无银钱妻子何以过活尹曰汝家所需不过柴米有何难办乎与你两符一贴灶上一贴米桶用时自足也后果然及华州归要用柴米俱不能得矣鬔头住华州铁寉观中骑铁鹤飞昇虾助诗虾助海错也一名水母即海蜇其形一片如轮菌无目凡行虾必附之故云虾助元萨天钖作诗云层浪濡床缀虾行水母含秋孕地灵海气冻成红玉脆天风寒结紫云腥霞衣腿色脂流滑琼缕烹香酒力醒疑是楚江萍实老误随潮汐落沧溟河满子宋盛度以久任泣于上前遂参知政事王博文倣度泣亦自龙图学士为枢密萧定基为殿中侍御亦泣上前士人匿名以河满子嘲之一日奏事上曰闻外有河满子定基曰知之时有谑曰殿院一声河满子龙图双目泪君前闻者笑之龟鳖高文虎作西河放生池记有鸟兽鱼鳖咸若本夏事误引为商太学诸生为谑词哂其误陈晦行草制以舜卜禹用昆命元龟字倪侍郎驳之陈疏辨古今命相多用此语陈遂擢台端倪罢去时嘲云舍人旧错商周鳖御史新争舜禹龟时传以为笑匍匐图福州陈烈动遵古礼蔡君谟居丧莆田烈往弔之将至境语门人曰诗云凡民有丧匍匐救之今将与二三子行此礼于是鸟巾襕鞟偕二十诸生望门以手据地膝行号恸而入妇人望之皆走君谟匿笑受弔李泰伯畵匍匐图争相传玩