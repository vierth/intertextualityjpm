芝园遗编X卍XXX芝苑遗编目录上卷戒体章持犯体章持犯句法章律宗要大小乘论始终戒要中卷授大乘菩萨戒仪剃发仪式受戒方便建明州开元寺戒坛誓文诫沙弥文下卷为蒋枢密开讲要义为高丽僧统义天开讲要义上樝菴法师书南山律宗祖承图录南山律师撰长录目录X芝苑遗编卷之上余航郡沙门元照戒体章熈宁三年后安居日释元照于南山祖师羯磨疏录出戒体章日口页眄先贤后进议论递作得失互见故直叙大略云夫戒体者律部之枢要持犯之基本返流之源始发行之先导但由诸教沈隐道理渊邃是以九代传教间出英贤虽各逞异途而未闻旨决逮于有唐独我祖师穷幽尽性反覆前古贬黜浮伪剖判宗旨斟酌义理鼎示三宗诚所谓会一化之教源发羣迷之慧日者也然而圣师既往文存理隐故使任意私说殆六七家各谓指南宁知所适既无是处不益后来例皆不引此时子隆亦出章门言依业疏三宗出体甞考始末得在破他失于自解今须破者由名字相滥诸宗义学所惑当时故略责四过使是非区别一大小混滥二圆义偏乖三妄分两体四輙隐圣文初大小混滥者彼谓四分假宗种子为体且种子者尚非经论权浅所谈何况小乘律部耶又若谓假宗体是种子者非色非心又是何物耶又假宗既言种子后立圆教戒体何为耶如此妄言颠乱教旨不可轻恕二圆义偏乖者圆者融通贯摄非异非偏义也彼说圆教戒体乃云因作业种熏本藏识永为种子此即戒体不同假宗外立种子也既曰不同何名圆义又云自浅至深三宗迭废既容相废可谓圆乎今释圆义与彼天别如下可见三妄分两体者彼将圆教中文自意强分作无作二体其妄又甚且圆不分者由融会假实指破前二即前之体是圆之体故不可别分彼不知此意故多妄说又自知不晓乃云然此戒体亦多议论可以意通不烦叙矣用语验心心亦可见四輙隐圣文者祖师疏文之立宗诠体文义废立靡不周备而彼窃疏名目少参自语题为巳立匿圣之咎何可胜言其间妄说更多且略提小耳嗟唿时变人浮勤名惰学欲其发晖教宗规范来裔百代无古者吾不得见也故使祖师遗训戒体极谈几于熄矣犹赖垂文不坠明若星日贞如金玉故幸得而闻也是以专依疏本录出别行犹痛未详故略言其大要初多宗作无作体二俱是名可知二成宗作戒色心为体亦可知无作以非色非心为体者然非色非心止是摄法之聚名实非体状遂令历世妄说非一今依疏文即名考体直是密谈善种但以小宗未即径示故外X立名非色非心也故疏云考其业体本由心生还熏本心有能有用乃至云不知何目强号非二细详此文未即言善种而曰熏心有用密谈之意灼然可见应知此即考出非色非心之体耳子隆不知便言四分种子为体紊乱宗绪深为不可问此既密谈显在何处答如下圆教岂非显也问有人言四分戒体探入大乘其义何耶答教宗既曰分通谈体何名探入故知非也三圆教者略分四段初明圆义谓融会前宗的指实义前宗两体即善种子此善种子即前二体是则约此圆谈任名无在故疏云于此一法三宗分别故知分别有三体实不二余如下说问若言体唯是一分别有三者则前二宗中但有虗名竟无实体耶答宗虽各计体岂乖殊由彼谓异强搆他名应知多宗计种为色成宗计种为非色心伹后圆教指出前二耳故疏云愚人谓异就之起着等更以喻陈如世美玉或人无知谓玉为石或名非石未能显体后人得实指破前二若无玉体何有不识喻今三宗相似法也二正名者巳往诸师或名思种或名熏种然思熏属作种是无作今召无作何得相滥或名种子者种通善恶是亦不然今正此名善种为体故疏云成善种子此戒体也问何因缘故名为善种答善则是法体种是譬喻谓尘沙戒法纳本藏识续起随行行能牵来果犹如谷子投入田中芽生苗长结实成穗相对无差故得名X也三大小同异者问此与菩萨戒体为同为异答体同缘异言缘异者大则三归四弘请师问遮三番羯磨诸余法式与今小宗两途逈别言体同者以缘为旁助心是正因缘疎因亲体从因发前既心发上品故知今体即大乘故涅槃中白四所受持息世讥谦与性重无别即同此意若尔经论所说菩萨戒心性为体此则善种何言体同答彼经论中自分二体一当体体即是戒体与今善种不殊二所依体如上所引心性是也然则心性但是戒体所依实非戒体故今不立也问体若同者持犯立忏诸余行相如何分别答体虽约圆行必依受既受从当教故行相无差如疏云出家菩萨形位同诸声闻又释迦佛无菩萨僧诸大菩萨入声闻僧依夏次第即其意也若尔持犯既依教限出体何必约圆答体既多途故须圆会律仪不异故得就宗又依教奉持则受随相应约圆开解使域心于处既开显大解依小律仪即成大行岂须弃舍方曰大乎故疏云常思此行即摄律仪等深有意旨不能繁述问此与天台圆教为同为异答理同说异何名理同以下疏中引法华文用法华意立此圆体伹彼教统摄此局一事将此入彼即彼玅行之中戒圣行也何名说异今此为明戒体直取佛意融前二宗自得此谈非谓取彼但名相滥是故异也四立圆教本意者多成谈体并诸论师各据教限互计不同考实求深终非了义然大圣示迹专为一X事出家所怀唯脩出离若不了斯戒体纵令持护莹若明珠不免轮回还没生死事既深大是以吾祖大师推佛本怀穷出家意跨入大乘位立此圆教直显实体极接时机欲使怀道者识知本体发起大行不论凡小径蹈大途大慈深祕于兹见矣故下疏中广有勉励是故行人常思此行即三聚戒展转修显果获三佛等又云今识前缘终归大乘故须域心于处矣又云何得不思致亏发足广如下说上来括下大要序冠于首俾智者观序则文无壅滞矣存道同志深须留意诚谓出世要术修行径道平生大事此何自轻自非吾祖圣智谁能显彰而况祖师举唱之后渐流于今灭绝斯致故使学戒律者罔然无所适甚可悲痛是则隳摧昔妄重扬圣言实用益于后来匪规名于当世知吾祖之道者或一二人则其心有所寄也深愿勇志研精同谋荷赞极深圣意勿妄宣传戒体章持犯体章将说所持犯体大分为二初叙昔传次伸格义所以然者南山云若不叙昔非则不叙后说理固然也就初分三一增辉二教二后悟无作三会正万境初中又二一因破体状两分二正论所持犯体且初增辉云能持犯以心为体身口是状所持犯以制听二教为体事法是状是则体状各别名义乖矣夫体者物本之通名状者即体之相貌非状无以彰其体是故X体状两标名相双显所显之物本实无异即体是状即状是体譬如人身四肢为体虽知其名不委四肢相状如何故知必应以两肱两股骨血皮肉是其相状是知体状是一不可离也要而言之谓此中所明持犯体之相状何必攻异輙自区分颇乖圣意不足依也问纵分体状理有何失答有二失也一暗文二迷义何谓暗文如钞文云身口是具又云所对事法何甞有言此谓体状又戒疏中言体则不言状言状则不言体既文互举则知体状不殊此暗文也云何迷义且如彼云小乘单心不犯罪也然则律虽不制单心而不形身口结远方便大钞则身口业思戒疏则重缘向念若言能持犯以心为体身口是状者则远方便罪体犯而状非犯矣以非身口故又忏吉罗故犯对首悞犯责心若言以心为体身口是状者则悞犯吉罗状犯而体非犯矣以非心故是知体状互阙持犯义乖此迷义也近世学流相沿未省都无悛革封怀守株何可穷也二正论所持犯体者增辉云若不约教持犯难明故以心为能以教为所又自问曰凡言所持犯境一切皆是以受时起心徧于法界受后森然万境何事非持今约二教为体岂非局狭答对境虽多不离二教摄之皆尽以行人随中所对之境不简情与非情善恶事法若非制作制止境即是听作听止境是知持犯不能自分约其制听方知分齐二教既收万境故以制听二教为体也今详X上义因而误解亦有所由以见钞云所持犯体对制听二教以明而不知此标能摄之教失究以明二字故有斯立今破云且能所二字乃诠显文义区分彼此使其易明故也若云万境虽多不离二教摄之皆尽是则境为所摄教为能摄明知二教全乖所义如何立为所持犯体邪或曰持心对教以分能所借令此说且二教所诠通该心想如诸戒末并明境想想即是心如一杀戒心亦多种或想差心阙疑心息心等并教所明又如掘坏等戒故心明犯制教所摄悞开不犯听教所摄二教既摄持犯之心则可以制听二教为所持犯体邪如上所责略知非相不烦引也二明后悟无作就中又二初辨定二正斥且初世有章文传云增辉后悟所持犯体约文据理谅非增辉真笔葢后人出于自见妄託增辉之名欲诳后人信奉世所谓狐假虎威之仪诚其然也二正斥彼云所持犯以四行无作为体即是随中无作与前无作戒体不别亦属非色非心也噫吾祖去世将五百载真味浇讹有至斯甚者固非先圣化缘不洽葢后昆宿业所迷竞规述作之名罔着钓深之绩致使寡知新学取舍无从或有滞理封文望风附势者则曰增辉僧录后悟断无失矣如斯颇众何足与言今略叙彼非无宜固执若如上引以四行无作为体与前戒体不别者且四行之中二持无作与受体无作俱是善法纵汝所说犹可为同若两犯无作体是不善与X彼受体善恶历然受体是善两犯不善云何妄云四行无作与受体无作不别邪止用此求不攻自破三会正万境者此师立境为体亦出增辉之义故增辉云万境虽多不离二教摄之皆尽斯可知矣问万境为体于理如何答万境为言通及能所如钞序云持犯之境境通内外内谓行心之结业外谓情事之顺违内即能持外即所持也既云境通内外是则能持亦得名境故知境为所持犯体名有滥于能持犯体也又复钞文戒疏明二种体都无万境之言出自喉心未足依据更有诸滥如下问答中对辨也大科第二伸格义中分二初正明体状二问答除疑初中今准祖师大钞戒疏始终详勘定以二教所诠一切事法为所持犯体此正义也言事法者各具善恶二种一言善事者即衣钵体量善法者即一切教行良以凡情荡逸不乐进修是以大圣制令遵行故令行者勤学奉持名为顺教即作持也懈怠不为是名违教即止犯也于此善事善法有顺有违故作持止犯由之生也二言恶事者即婬盗杀妄言恶法者即五邪七非良以凡心计着障道之本是故大圣制令不为故令行者对治禁御名为顺教即止持也恣情造境是名违教即作犯也于此恶事恶法有顺有违故止持作犯由之生也今谓于上善恶事法心起顺违故有二持两犯生焉违顺之心即能持犯体善恶事法即所持犯X体持犯既因事法而生故今以一切事法为所持犯体岂不然乎然则世迷来久信解难生必凭圣言可得依据今试引之戒疏大钞皆约制听二教对明止作事法为所持犯体故钞云所持犯者对制听二教以明下云所对事法懈怠不学既前云对二教以明下云所对事法是则约二教对显一切事法为所持犯体断无惑矣又钞序云持犯之境境通内外内谓行心之结业外谓情事之顺违彼云情事此云事法文虽少异理实大同又戒疏云持犯之生皆从法起违顺教相故有犯持据房为言事法分二等单言法者文之略耳故下接云事法分二也此诸明据事法之体显矣违顺之义彰矣若谓不然且持犯一篇七门诠解何故独于体状门中论止作事法邪以此验诸正义弥显二问答中问向斥诸师皆言无据今立事法为体疏钞亦无的指之文如何弹彼立此邪答教旨极明人情自昧且如钞云言所持犯者对制听二教以明下云所对事法又云对二教中事法两种则知上标二教即能对能明之教下云所对事法即所对所显之体也由事法两种二教统收罄无不尽若非二教齐限莫分是故先标二教而对显事法故下文云今分二教摄法分齐也上既云所持犯者对二教以明对明之物既是事法是则事法为体文理显然云何妄云文无的指问事法与境尅性为言若为同异答彼立万境谓婬则三道盗则四X主触目现前人心对望名为境也事法不尔未必境现但是二教所诠若止若作一切事法即是其体莫非于此心起违顺持犯斯作故今立体与彼悬殊可更思议问纵云万境理有何失答举戒以说境或有无良难定指自有无境而成犯者如忽起婬心犯重吉罗若据此罪但是心犯不待境现或有对境不成犯者如诸戒开通中或有缘故虽对前境不名为犯如掘坏等戒可以类通或有一犯缘多境义互阙者如大妄语为前人是境为口说是境若云所说圣法是境且身造口业不假口言得大重罪则言非境也若云前人是境屏处说圣亦得重吉则人非境也媒房等戒境亦难定略提二三趣知而巳具此诸异境不可立问若如上释如诸戒后皆明境想云何而言境不可立答律教诠相各有所明岂得混然雷同一用由诸戒后将心对论假名作境显持犯相既约心对论则知必待起心对治前境始可名持起心陵犯前境始得名犯应知心对境时可名为境故诸戒末心境对谈事法不尔未持未犯居二教中自名为体犹虑未了敢以喻陈如世俗刑条在编册但名刑法其间不无假事显相必有民犯随彼所对约科治法于此又知事法体通万境局狭何以故由对境则体具不对则体灭可以明也问万境为言触途皆是云何上云境是局狭答为体是局望时甚通时由通故又不可立何谓时通如佛未出世虽X有万境未有持犯故出世巳最初行非不名犯戒是知万境持犯不生由佛制后事法显彰方有持犯又作持中一切善法佛未制前无违教过亦由制后持犯始生岂非万境通漫邪是则事法为所持犯体于兹又明或救会正者问曰会正万境与今事法体无有异但将境名召事法耳答祖师明指事法何得輙自改张况事法万境名体天别如上分析安可滥同彼又曰境召事法正符钞文事法为体义亦无爽答会正记中科判巳乖若作此救扬其丑耳彼将体状一门大分为二一彼言能持下直至摄生义足以来科云明能所二种体状二从今分二教下直至末文科云辨二种相摄分齐明知彼认摄生义足巳前立二种体状巳竟与下相摄分齐一科都不相涉且今分二教下正明事法则合科于所持犯体中彼即科绝验知会正不认下科事法是体也据此以求不可迂救问若以事法为体者既涉二教与彼增辉若为取别答制听即能摄之教事法即所摄之体然增辉认能为体与今令异故彼文云所持犯以制听二教为体也然此二教非即是体具如上斥今则不尔以二教中所摄事法为所持犯体能所区别宁复致疑持犯体章持犯句法章夫一大律藏所论其持犯二字云耳苟不精之其犹网不得其纲裘不得其领也吾祖南山澄照大师其X提纲振领者也于是删补事钞次十五篇委辨二持二犯伸张大义骏略古非意在彰律学之渊沖楷后昆之衢术故题云持犯方轨是也但文高而理渊言简而义博虽后来者章记之广解释之异而未能备如也止如二九句法可学九句历代相遵不可学九句互彰异说元照始惑之也一日上请于师所云不循诸记之说直示南山之文予虽闻之患不闻诸朋友遂考其流钞兼诸旧解是非交明冀识者之取舍耳增辉则曰此后九句约解处生迷学人疑不识处并是迷心皆须放罪中间止心不学人于先解处迷心即放若未解处即明白可学中收也若由来不学人明白心中尚自不会即无迷忘须在前九句中辨也又云一切心境皆是可学学知巳后忽起迷心方是不可学也予曰未可也若云不放不学者且可学中是愚于事犯不可学是迷于事犯愚迷既别安可混之假如有人生乎不学心想迷忘将人作杌木想杀若就彼说莫不犯夷邪莫不更结不学无知邪钞云一切心境皆是可学但迷非学了故佛一切开律云备具三种业当审观其意又母论云犯必託境关心成业此诸明文何止放学人乎若云须待学知方有迷者假如有人发心始学学之未通故将人作杌木想杀若就彼说莫不犯夷邪莫不更结不学无知邪况初学人明白心中缘而不了尚自不结X不学无知岂得迷忘而结乎钞云若作心学未知不结无知罪斯明证也厥后会正解文虽盈数纸而始末相反殊无所归且如彼云此后九句上品三夷中品三兰下品或兰或吉余二十四枝条准今师约迷则开文云今师以迷心望之则于事犯根条俱放岂有事开犯结乎又云学人疑不识处事上开放六根本及余二十四枝条不学人准境想亦开故立后九句也彼又问云不学本自不识何有迷忘答虽是不学必有想迷者岂彼不开前云但迷非学了故佛一切开岂简学人不学人乎今所以分者为结枝条有无耳以斯差异故后人各计不同或有说云学不学人俱放者或云不学人唯放根本不放枝条者然虽纷纭俱乖正理借令彼云俱放者且钞中不学人结十二犯上枝条罪文云由不学故不识是则明示犯结安可俱放乎抑又本为结表易明故立二九句法若云俱放止可独用明白一九耳其迷忘九句全无用也钞云便结罪易明故分二九句何得独用一九邪复次作犯门中料简句法征问答释其文将及两纸若云俱放则说不通往往有人指为顺古谬之甚矣况下文云极为分别不知镜否岂徒为哉又若云不学人唯开根本无妨结二十四枝条者何故钞中但云十二不言二十四邪彼之徒X则曰以犯例事亦有十二共二十四也此乃不关教典出任脣心但知党扇于师不觉反张其丑如斯之辈何足筭哉上且略为对辨其余破于下文或问予何谓也曰予读南山文从南山见为之说也何哉夫南山立迷忘九句学人疑及不识事犯俱放故钞云受戒以来勤学三藏于境迷忘遇缘而造者随相境想具之岂非通放学人乎不学人事上有疑不识放六根本及十二枝条犯上疑及不识结十二枝条不学无知罪故钞云此三三句各下二句疑及不识句别各有不学无知二罪合十二罪释云由不学故不识岂非局结不学人乎然则大师于不学人事放犯结大有意也以事是迷心故开犯由愚教故结如迷人为杌木得不开乎疏钞并云事是可学想疑忽生虽缘不了圣不制犯又业疏云若元不缘境非学之功亦同前免是则事开之意明矣如平生不学人事虽迷忘犯实无知得不结乎钞云罪是可学以不学故不识佛言不以无知故得脱更重增无知罪戒疏云罪是可学若有迷者皆结其罪又云论后九句三品各三由不识事境非可学不妨于犯是可学故致列其相事总而罪别是则结犯之义彰矣噫南山之文虽徧天下而天下绝闻其义非一日矣昔诸记之不晓遂輙判为古义甚之惑也又使后学从而惑之乃相传云释相头持犯尾迷杀律师不用鬼予愍斯道者久矣固不得巳复为引之註而伸之庶X乎读南山之正文知余说之无谓也钞文止持门中列不可学九句讫乃云此三三句中各下二句疑及不识句别各有不学无知二罪合十二罪亦望不犯根本名为止持但事是可学以想疑忘生虽缘不了圣不制犯问如杀盗等人非人想有主无主想律结无罪亦有制犯者何答或缘罪境人非人故便结心犯缘非罪境无主物故然彼迷心不结正罪莫非缘罪故有无不同又不同前段以法事俱识故是可学有疑不识皆制罪也若尔后缘法中亦有想转如不处分处分想及疑亦是不犯重何为制罪答此且据止持中约事为言必如所引对法有二九句后作持中更为辨也一谓此三三句下是古义也并云且顺古结如下问破也予曰若如此说且吾祖大师立理破古不无其致如云废昔义如昔解有人云今解X不然不尔等苟钞文简约则彰乎戒业二疏云何至此而不标邪是知诸记一无所据擅遏为古迷晦后人失之大也二谓但事下今师以事例犯破古结罪之非也会正云事既无罪例犯亦放又疏中但事是可学直至圣不制犯一同钞文下接云罪是可学若有疑者皆结其罪彼见接文不能通会使于发挥指为顺古此又自言相戾甚也而况疏钞文义一同云何而言钞中是今疏中是古邪决无此理三谓问答因而生也增辉云今师本意要在事开犯结而问答中却论事者犹同善阵而解坚围欲取东南而看西北迂巧之说不足取也且夫问答征难各有所由问必防于后疑答乃决通前义其或答辞求备方假征通此事不深儿童尚解岂有前问境想后征犯结乎孟子云所恶于智者为其凿也增辉之谓焉四谓若尔下今师以法征古结犯也并云疑法不识法既问例今犯法亦须放也若此解文一何孤起岂独孤起抑又于理全疎且作持门中处分说净等以律中羯磨辞句故得法名若以心境相对必竟是事此例于犯者屈南山为不善立理者也五谓律句顺古也会正云且顺古答今若师以迷心望之犯则根条俱放岂有事开犯结乎若然者岂南山自征复为古师通义有之乎且大师所遗文字二百余卷若此道理实未有也六谓上文结罪且顺古人今师所征者为放学人也噫甚矣今为陈之首疏X释止持二九句云且事是不可学虽疑不识圣不制禁罪是可学法故有疑不识悉皆制罪若谓征放学人者且古师何尝结学人乎此又诬罔古人也上且略辨若破判为古义凡有十余科不能繁录但依今解详而读之静而思之则一篇持犯犹反诸掌何古义之有乎予细详诸记不亦有由也以见戒疏有犯结一问遂执问辞用为正义而不识南山自于迷忘中事开犯结之理也况迷明二心句法出自吾祖大师之独见与古片无所涉焉可混乱乎是故由之一讹直至于今不复省也南山云持犯之相寔深斯言信矣问今利根之人生虽不学自达犯相若于事犯有迷云何结邪答此同学人俱放也例如可学初句虽云不学不结无知以生知故问前引母论云犯必託境关心成业云何不学人迷忘不开犯上十二罪邪答既素不学知即是愚教故非迷也若尔事法亦不曾学何得开邪答事法境现心对境迷故须开也迷人为杌本斯可知矣抑又不学无知但便违犯冥然而结故钞序云不问事情虗实并名犯也余如前述持犯句法章律钞宗要略为十门余杭沙门元照述初明撰述来意通别为二就初通意略有四焉一者弘阐圣教酬佛恩故二者副本悲愿成就自利故三者拯拔诸有脱苦向道故四者维持三宝安住久远X故华梵两土四依贤圣凡兴述作莫不由此故云通也次明别意略亦有四一者律藏浩博卒难寻了故教兴中云摄诱弘济轨用实多贵在得其本诠诚难覈其条绪尼钞序云恐大本难通劳而寡効又戒疏序云本律广而难求等并符此意二者历代传述繁阙未驯故钞兴意云诸师所存情见繁广今并删略等下文云故即补阙返光九代是也三者为令辞简事要直备行用故序云庶令临机有用即事即行又云载舒载覧随事随依等是也四者被及来蒙省功无惑故序云用济新学之费功焉又下文云钞者本为新学不广义章等余不备录举要如上总斯多意故有斯文生焉二明教主差别通约经论佛有三身大小两异大如他述小在今论一者轨持圣道是为法身复有二种一二乘所证灭理涅槃名理法身二三祇修行五分果圆名事法身二者积因所感是为报身亦号生身即王宫诞育丈六金躯三十成道八十唱灭者是三者变化应机是名化身亦号应身始于鹿苑化诸外道变化非一任机不同故先德所引瞿师罗长者见三尺之身五百婆罗门覩灰尘之相是也今据律部乃于化相报身之佛以为教主然佛之为体理非离隔虽曰报身必兼法化若据大乘别明尊胜之报王宫丈六乃是劣应之身此中欲辩教源须明说教之主教既大小有别主亦胜劣不同故略叙身相粗分X衢术至于委论同异非今所宗故略而不述三明说教时分佛初成道始说三归五戒善来八敬三语羯磨等受自宣略教以诲时众及乎漏生次第随制彻至涅槃徧乎一化不可定约但佛灭后以类结之故有前后是以古德判律为通始终教者不其然乎义钞云始于鹿苑终至鹤林随根制戒乃有万差斯为明证然就化相大约为言且据鹿苑初来小乘所摄至论随机立教不局斯时四明三藏所摄佛所遗教集结为文圣贤判释所立各异或为三藏四藏五藏八藏统而论之无越三藏名含大小故须拣之一曰修多罗藏大如华严涅槃小即四含遗教等二曰阿毗昙藏大如中智地摄小即成实婆娑等三曰毗尼藏大如善戒梵网小即二部五部等问三藏所诠若为取别答彼明理体戒疏曰余藏明理理在虗通是也律诠事相钞题行事可不明乎又彼为化教化该道俗此是制教制局出家如序第七门明之可解又复彼明定慧治五住心惑此明戒学禁七支业非又彼多导解则现通说法以通收律唯制行故忆念摄修而总摄且举诸例粗识教源然今学宗即当小乘毗尼藏也又五部之一非余他部至于钞文上下通用三藏揽为一宗随律之经斯之谓矣五明乘有通局复分为二初明两宗二明五乘初中一代圣教不过大小人理教行一一不同然须略识X浅深之相且就一家约本受体则分三位一者十诵多宗名当分小乘教也二者四分成实正小兼大名过分小乘教经部分通即其义也三者圆教全是大乘今钞正依成实旁用多宗终归圆教葢取涅槃显性谈常重扶之意是以序中正存第六持律标宗所引华严涅槃诸大乘经论广明持毁发心受戒为成三聚出家学本志求解脱忏六聚罪事理双明凡此诸例若非圆意焉可用之学者临文无宜混滥良由以小望大则大小悬殊以大摄小则小无不大故下引胜鬘经智度论并以声闻毗尼即大乘学又戒疏所引大集经中五部虽异不妨诸佛法界涅槃又引无量义经云法水一也江河井池分其异耳今宗准此诸意并以圆意用通律乘如昔光师直以四分判属大乘大为浮漫近世相承以为至说此全不晓大小分齐今应问曰四分是大孰为之小又问为求四果为调三毒令尽制增戒学开结净地鱼肉正食此等文意如何通之又钞云此教宗是何乘业疏云律是小乘等何不思邪或有不许分通专判为小此又不了假实两宗教之优劣且分通之义出彼部计岂容人情輙尔抑塞过犹不及此之谓也次明五乘者世谓戒律人天教也今谓不然戒通多种非止人天且约下文以明多别一者内实腐烂外现完净謟媚邪求胜他名利等此名贼分齐也下云违则障道不免三涂此虽号持与犯不异二者畏堕三涂不乐为X罪此名罪分齐约义以求但障恶道报止人天或执为道以谓尊胜此戒见二取利使所收三者猒离下趣求生天乐此名福分齐若但奉持还至欲有由是事乱体非静业色无色有尚非其分如何一槩判在人天四者三乘圣贤断证虽殊建修之始莫不由戒此名道分齐故律云除结无罣碍缚着由此解又经云戒为无上菩提本所据明矣良以法王垂化意存破有若为世福则与轮梵凡王不分优降是以一代名教至于三归微善悉为入道之门矧乃具足律仪岂专以人天为语乎今明戒学直是伏业方便灭惑远因统论则为三圣之前驱克意则同三聚之圆行略提如此余在二疏广之若尔不立余二应无五果而序云五乘轨导又戒经序云欲得生天上若生人中者其意何邪答五乘者凡圣合论言三乘者唯在圣道戒疏所谓钝者引以世报利者以惠资成斯并随机设化当寻本据如序云戒净有智慧便得第一道当尊重正法又云欲求于佛道若执彼语此复何通故知报有利钝致使教有浅深不体此意则后学无归一家宗乘触途成滞今人不学伹言律是小乘人天教尔故特诠叙永袪谬滥六辨定宗旨西土传教流派非一此方所弘空有偏盛机执既异教旨须分言有部者即十诵律主萨婆多师所计三世等法悉有实性故名一切有部又号实法宗即婆娑俱舍杂心婆多等同其流也言空宗X者即四分律主昙无德师所计五阴诸法从众缘生无有实性故号空宗但有名字号假名宗不专小典兼通方等故名经部亦即分通成实善见是其类矣今略引二宗法相对明差别一果人通局异彼称释师子唯在一佛此明诸佛文指三世义该十方各如戒本二观法异彼计人空法实折破留一隣虗尘此则人法俱假所指其唯空寂三境界异彼则约根对境此则识别诸尘四起业异彼约界系用判诸法身口善恶欲色两界大种所成并归色聚此宗虽通三业必审观意善恶所起并指心成故云离心无思无身口业是也五戒分多少异彼五八十唯发四支比丘方具此宗七众七支齐禁六重非重异彼宗戒不重受亦不重发夷不重犯此部反之七导俗异彼局时数此无不可八秉宣异彼则开增制减此则增减俱非九舍忏异彼须永弃此则还用十受随异如后二门上且略引诸条粗知彼此自余缓急轻重事用两立备在随文此不具叙今宗四分正当假宗虽用实法不随彼计讨论之士临文详而审之七明所受法体依羯磨疏三宗分别一者多宗作无作戒二体俱色身口方便相续善色声作戒体也非对非碍法入假色无作体也今师究体乃谓善恶业性天眼所见历然可分与中阴同微细难知异彼肉眼所见麤色故云细色二者成宗作与无作二体则异身口业思能造身心作戒体也非色非心五义互X求了不可得无作体也祖师考体即心造业熏习有用能起后习心不可状假色以显所发业量异前作戒与心与色两不相应强名二非以为戒体三约圆教宗明体但以两宗各随所计义说动静终非究竟故跨取大乘圆成实义点示彼体乃是梨耶藏识随缘流变造成业种能造六识即是具戒作成之业梨耶所持即号无作所蕴业因名善种子业虽心造一成巳后与余识俱性非对碍复是四大所造体有损益天眼所见善恶可分是以如来随机赴物或说非色非心或说为色小机未达计为色者不许空宗执非色非心者斥他有部如涅槃中皆由不解我意故使诤计殊途然今所宗并以涅槃终穷之说统会异端使归一致可谓体一化始终裂后昆疑网故业疏云终归大乘故须域心于处如斯明训广在彼文今人所受正当成实假宗非色非心是其法体约圆以通即善种也然此所述略知端绪至于业理极为深细自非积学良恐茫然模象纷纭于今众矣八明随行限分即持犯也然持犯义广且明三业成就处所即为三别初多宗结犯不约心论鼓动身口始成持犯由彼所计谓是小机非力分故若制心犯无由得脱但防身口麤现业非耳二者成宗犯由心起借身口成论其制限据戒疏中重缘向念可得思觉即入犯科不制心业据单意耳三者大乘独头心念即判持犯问若为取别答大乘初念成宗次念故X号重缘多宗身口动心非业若尔成宗既约意犯即通十业与大何殊答业疏云四分发心相同十业但约瞥尔重缘以分深浅今宗限分可不明乎九就文科判自古章记互立不同例取弥天古式分为三分初序为序分序缘起故二三十篇为正宗分正陈三行故三批文为流通分批志嘱付故然比附经稍非其类又有例准业疏以标宗为序分杂行为流通分中间二十八篇为正宗分此亦微有可取上且遵古今就正宗约义以求复有多别初判三卷者初案下序文自约三行用分三卷如后广之二者上下两卷既明众别羯磨即作持行中卷释通戒本即止持行止作二行实律藏之二轮焉三者中卷遵仰戒体即是受体也上下两卷众别要行即随行也受随二戒即毗尼之宏纲耳次判诸篇者初案杂行篇中前二十六篇名由途相摄末后三篇为别类统收中间一篇即诸杂要行二者初一篇标宗劝学集僧巳下广张行事故知标宗文局上卷义通一部三者前二十九篇虽包罗三藏统归本宗最后一篇虽对简本宗正出他部四者余篇虽兼下众正在大僧沙弥及尼局收彼众五者诸篇通被道众导俗化彼在家六者释相则条理随相为前后之所依诸篇则散指刑科实宗归于释相上且略分余在临文更自陶练十明宗简滥自昔诸师章记并以小论名相随文结X释劫数涅槃四果等广列章门碎分端绪连文累纸长引浮辞非唯不善宗途抑又翳于文理尝原斯致自唐三藏慈恩等师以百法因明婆沙俱舍盛振于时播流宇内迨于近世江浙之间其风未坠宗师未达輙将彼学滥释巳宗天台贤首例为参乱世莫知之彼弘经者渐巳删除独斯律宗玉石未辨故诸古记凡立义章大乘则用唯识瑜伽小论则取婆沙俱舍其引用也则先列颂文次伸广解其释义也则率遵三藏尽取慈恩先达未穷后昆宁晓于彼律相曾不讨寻闻彼名言飜矜玄玅师资传授习以成风焉知紊乱宗乘翳昏后学每一思及不觉潸然故此曲而论之诸贤一为详鑑且夫就师请业必有所承今时学律莫不皆谓宗仰南山率称裔叶且南山遗训二百余轴曾无结释辨惑之文果后世增加亦奚足为准故其所不可一也其次俱舍等论出彼有部今传四分乃是空宗安得以有部名言释空宗教义业疏所谓宗骨颠倒理味差僻摘揣过滥何可胜言此其所不可二也又斯钞所兴意存省约仰观圣智悬鑑未萌先示箴规预杜斯谬故其序云犹恐后代加诸不急之务增益其中使真宗芜秽行者致迷鸟鼠之喻复存于兹日矣故诸广记可不然乎此其所不可三也又经教宏博从学有宗三藏所诠鼎然自异经律论师由来自别若乃诠教理之浅深辨行果之阶渐既属余藏尽让他宗今学戒律軄归行事辨定X持犯裁量轻重击诱初学匡持像运清身口之业非捡威仪之遗失此为本矣自余名教不得巳而用之非敢私言祖师明训人所未见故曲示之戒疏大妄戒中斥古云有人依解广竖义章动经他日意所异也举宗以明持犯为正自余随律之经略知名相而巳诸经论师自分宗体彼尚不解律刑此岂横知他学纵有前闻亦不得述费时损日徒张无益自宗犹困于未闻况余经论何由道尽可谓不识分量也须臾死去莫浪多事等请考斯文无事冰执闻义不徙吾宁不忧此其所不可四也若尔俱是圣教那不许学况复疏钞时复引之何事轻言輙见排毁答野哉斯问是何言欤伹为混于教宗岂是抑令不学南山所谓纵有前闻亦不得述可不明乎诸文撮要助释今宗岂比后人别开户牖前所谓随律之经略知名相而巳又何得不明乎大小乘论律师临终口授门弟子守倾执笔大小二乘半满两教佛法关键修行大途世多不晓故曲辨之有谓学律为小乘听教为大乘参禅为最上乘经云十方佛土中唯有一乘法无二亦无三岂有多岐哉又复世人见讲经论者谓之小乘见参禅者谓之大乘斯皆寡学无稽之论夫大乘者谓发菩提心行菩萨行忘巳利物历劫不舍小乘者猒苦求乐乐出三界独善一身唯求脱离略示大途今为细X辨大分五门一曰正名二曰示体三曰辨行四曰明功五曰简异初正名者梵云摩诃衍摩诃翻大衍即翻乘入此乘者谓发菩提心人即经所谓发阿耨多罗三藐三菩提心者阿耨多罗此翻无上三藐三菩提此翻正等正觉此即如来果上之号诸经或曰发无上道心发大乘意发无上心皆略言耳诚能发此心者即是佛心即下佛种众生界中若有一人能发此心则三宝住持佛法光显羣生依赖三界导师今人但言发菩提心不知发心之理口虽云发心实未发也徒有其名而无其实二示体者欲发此心须知发处未识此心依何而发今依二经略明其相金刚般若云若有善男子善女人发阿耨多罗三藐三菩提心者所有一切众生之类若卵生若胎生若湿生若化生若有色若无色若有想若无想若非有想若非无想我当令人无余涅槃而灭度之如是灭度无量无数无边众生实无众生得灭度者此则明示菩提心体普贤行愿第九愿云言常顺众生者谓尽法界虗空界十方剎海所有众生种种差别所谓卵生胎生湿生化生或有依于地水火风而生住者或有依空及诸卉木而生住者种种生类种种色身种种形状种种相貌种种寿量种种族类种种名号种种心性种种知见种种欲乐种种意行种种威仪种种衣服种种饮食处于种种村营聚落城邑宫殿乃至一切天龙八部人非人等无足二足四足多足有色X无色有想无想非有想非无想此普贤菩萨明示菩萨心体如华严十住十行十回向十地广说乃至法界众生即是诸佛菩萨菩提心体更非他法一切诸佛万行庄严河沙果德皆从此生若无众生定无生处是以发此心者誓入五浊恶世垂手提耳种种方便成熟众生虽证涅槃而不离生死种种方便劝化调伏皆是成就无上菩提无有边余经云如一众生不成佛终不于此取泥洹又经云我观十方一切诸佛无有终穷入涅槃者唯除方便示现耳又经云无有涅槃佛亦无佛涅槃何以故众生无尽恶业无尽烦恼无尽故也三明行者既知众生是菩提本即当运广大心起无碍行于如是等一一众生种种承事种种供养如钦父母如奉师长及阿罗汉乃至如来等无有异于诸病苦为作良医于失道者示其正路于夜暗中为作光明于贫穷者令得伏藏菩萨如是平等饶益一切众生何以故菩萨若能随顺众生则为随顺供养诸佛若于众生尊重承事则为尊重承事如来若令众生生欢喜者则令一切如来欢喜何以故诸佛如来以大悲心而为体故因于众生而起大悲因于大悲生菩提心因菩提心成等正觉譬如旷野沙碛之中有大木王若根得水枝叶华果悉皆繁茂生死旷野菩提木王亦复如是一切众生而为木根诸佛菩提而为华果以大悲水饶益众生则能成就诸佛菩萨智慧华果何以故若诸菩萨以大悲X水饶益众生则能成就阿耨多罗三藐三菩提故是故菩提属于众生若无众生一切菩萨终不能成无上正觉此即普贤明示大乘行也四明功者既发此心能行是行则于世间得大饶益依经略说十种利益一者顺道益经云若诸菩萨于此大愿随顺趣入则能成熟一切众生则能随顺阿耨多罗三藐三菩提二者获福益经云若有善男子善女人以满十方无量无边不可说不可说佛剎极微尘数一切世界上玅七宝及诸人天最胜安乐布施尔所一切世界所有众生供养尔所一切世界诸佛菩萨经尔所佛剎极微尘数劫相续不断所得功德若复有人闻此愿王一经于耳所有功德比前功德百分不及一千分不及一乃至优波尼沙陀分亦不及一三者破障益经云或复有人以深信心于此大愿受持读诵乃至书写一四句偈速能除灭五无间业所有世间身心等病种种苦恼乃至佛剎极微尘数一切恶业皆得消除四者摧邪益经云一切魔军夜刃罗剎若鸠槃茶若毗舍阇若部多等饮血取肉诸恶鬼神皆悉远离或时发心亲近守护五者自在快乐益经云是故若人诵此愿者行于世间无有障碍如空中月出于云翳诸佛菩萨之所称赞一切人天皆应钦礼一切众生悉应供养六者获果益经云此善男子善得人身圆满普贤所有功德不久当如普贤菩萨速得成就微妙色身具三十二大丈夫相七者离过益经X云若生人天所在之处常居胜族悉能破坏一切恶趣悉能远离一切恶友悉能制伏一切外道悉能解脱一切烦恼如师子王摧伏羣兽堪受一切众生供养八者不失善根益经云又复是人临命终时最后剎那一切诸根悉皆散坏一切亲属悉皆舍离一切威势悉皆退失辅相大臣宫城内外象马车乘珍宝伏藏如是一切无复相随唯此愿王不相舍离于一切时引导其前九者往生净土益经云一剎那中得即往生极乐世界到巳即见阿弥陀佛文殊师利菩萨普贤菩萨观自在菩萨弥勒菩萨等此诸菩萨色相端严功德具足所共围绕十者生彼获记益经云其人自见生莲华中蒙佛授记得授记巳经于无数百千万亿那由他劫普于十方不可说不可说世界以智慧力随众生心而为利益不久当坐菩提道场降伏魔军成等正觉转妙法轮能令佛剎极微尘数世界众生发菩提心随其根性教化成熟乃至尽于未来劫海广能利益一切众生五简异者一者发心异小乘发心专期脱苦畏炎炎火宅如鬼虎龙蛇求寂灭涅槃自在解脱大乘发心非谓脱苦愍念三界受苦众生誓入五浊恶世三界六道拔济羣生令其出离众生未尽不离三界二者境量异小乘发心断恶修善不出三千大千世界大千界外旷无一物即是所证涅槃之处所谓二乘出三界也大乘发心修菩萨行尽十方法界通如华严不可说不可说极微X尘数剎佛剎微尘数世界尽是菩萨所期境量也三者教主异小乘之人华叶内百亿释迦中一世界一释迦也一世界外更无佛土一释迦外更无他佛小教所谈限齐至此大乘则以十方世界一切诸佛法报应身以为教主若自若他同一佛性四禀戒异小乘则以五戒八戒十戒具戒俱名别解脱戒发得禅定名定共戒发得无漏慧名道共戒破三界见思证四果罗汉大乘则以十重四十八轻八万威仪戒善戒经璎珞经所述不同无非发菩提心行菩萨行名为大乘戒五趣向异小乘之人一向求出三界火宅自安其身大乘之人一向趣入五浊恶世三途八难垂形五道调熟众生六造行异小乘之人随所动用无非利巳不能利他大乘之人动必利他无非救摄三有众生护持三宝令法久住七趣果异小乘之人修因证果初果二果乃至四果证真空涅槃趣寂灭乐大乘菩萨从初发心直至十住十行十回向十地等觉妙觉断尽无明三惑永尽二死俱忘证大涅槃常乐我净四德之乐虽证涅槃不舍生死十方剎土随机应物如水中月随类说法如谷答响尽未来际无有穷尽上来略辨大小二乘教门差别余如经论不可具书巳上五科略举梗槩余如华严及诸大乘经广演分别此乃诸佛出世之大事群生获遇之妙缘若不晓此徒称传教谩说参禅予观向上宗师虽云出世利人祇是光荣一巳虽十方诸佛三世如来X四辨八音百千方便更有多说无出吾言各请细详如说而发如说而行展转流通佛种不断始终戒要夫三聚者圆修之戒德也律仪聚者摄一切止也善法聚者摄一切作也饶益聚者摄一切慈也举一即三非前后也含生所无必造作之所得也悲夫识藏不显葢三妄之所覆也故恶染翳乎清净愚痴蔽乎智慧爱憎阻乎慈悲然兹三妄乃无始之故业也于是大师怃然叹曰一识体内绝虗妄之因缘尘沙境中蕴无边之圣法但众生迷倒不念受持莫之能护由是立乎三誓净乎三戒翻乎三妄成乎三行趣乎三脱证乎三佛止誓者断一切恶受摄律仪戒翻恶染业成清净行趣无愿解脱门证法身佛作誓者修一切善受善法戒翻愚痴业成智慧行趣空解脱门证报身佛慈誓者度一切众生受饶益戒翻爱憎业成慈悲行趣无相解脱门证应身佛然兹三誓三戒三行三脱三佛非各别也非异时也本受无作具诸德故然此三聚修之必尔迷兹三聚转萦三妄妄返借于三誓誓立发乎三戒戒发起乎三行行起成乎三脱脱成证乎三佛从因至果非渐修也说之次第行非次第大纲如此网目可寻芝苑遗编卷之上X芝园遗编X卍XXX芝苑遗编卷之中六世法孙道询集授大乘菩萨戒仪大觉世尊一代时教大小两乘戒有五种一者五戒二者八戒三者十戒四者具戒五者菩萨戒前二即被在家士女次二即摄出家五众上之四戒随心广狭通大小乘皆为方便五菩萨戒纯一大乘成佛之法十方诸佛示生唱灭种种方便为令众生自省巳灵本来清净无诸垢染本来平等无有高下本来自在无诸罣碍无始迷倒枉受轮回因佛开示始悟众生与佛同等既自悟巳立丈夫志发菩提心受菩萨戒修菩萨行究竟成就无上菩提证大涅槃安住秘藏是谓诸佛出世大事因缘然菩萨戒凡有两宗一者华严部二者法华部梵网经云若受菩萨戒者国王百官比丘比丘尼乃至庶民黄门非人畜生但解法师语尽得受戒此即华严部通渐顿受也善戒经云欲受菩萨戒先受优婆塞五戒次受沙弥十戒次受比丘具戒后受菩萨戒譬如重楼四级不由初级而至二级无有是处不由二级而至三级无有是处不由三级而至四级无有是处此即法华部唯从渐受也今在家士女受者则专依梵网出家僧尼受者X则通禀二经今且依梵网通摄道俗世所盛行广明受法略有四种一曰戒法二曰戒体三曰戒行四曰戒相初戒法者天台疏云最初妙海王子从卢舍那佛受菩萨戒即为法身大士制十重四十八轻乃是心地一品耳据梵网大本一百十二卷六十一品戒文下指八万威仪品等即知制法量等尘沙由制心地动心违理徧众生界心无量故制亦无量众生无尽戒亦无尽除十重巳外一切皆结轻垢罪即知轻垢不可限量远古诸佛同一楷模佛佛相承传至今日非独寂场舍那始制或云佛立一切戒戒我一切心我无一切心何须一切戒故知但能对境一切无心何必受戒答曰若的无心可容无戒汝自审量果无心不且位阶等觉尚有无明亦未无心逮至妙觉妄念永尽具身口意三种不护故知唯佛无一切心而众生界未尽尚有大慈悲心岂同木石顽然无知谓无心哉是故诸佛果上起用说法利生悲智方便善巧提诱未始暂息良由以无心故无所不心安有恣放作恶不奉戒律谓之无心哉故戒经偈云如过去诸佛及以未来者现在诸世尊皆共尊敬戒则知三世界人证此戒巳尚皆尊敬而具缚下凡自言无心不须戒者昧心逐语不知分量若此之甚是可悯也或曰了心即佛岂假他求本净无瑕何劳受戒答佛有三世不可混同远古诸佛过去佛也十方剎土现在佛也法界众生当来佛也故戒本偈舍那佛云X我是巳成佛汝是当成佛又下云常须自知我是未成之佛诸佛是巳成之佛言佛是同巳成未成则异若谓凡夫即同果佛顿废进修便生上慢未得谓得是大妄语自陷陷他为过不浅涅槃云众生佛性如杂血乳岂比醍醐又圆觉中众生觉性如金在鑛岂比精金祇由心本是佛故可发意勤求祇由心本清净故须立誓受戒当知菩萨戒者直是识心达本成佛菩提之要术此谓戒法也二明戒体有三初能受心即得戒之本二所缘境即发戒之处三所发业即无作之体初能受心者即大菩提心慈悲誓愿所谓断恶修善度生三誓摄一切愿无不具足如普贤十大愿胜鬘十大受药师十二愿弥陀四十八愿皆即本时戒体矣行愿经云诸佛如来以大悲心为体故观经云佛心者大慈悲是若无誓愿即不发戒则无体也二所缘境即法界众生依正等法戒依境制体从境发境既无量体亦无边行愿经云因于众生得成阿耨菩提是故菩提属于众生若无众生一切菩萨终不能成无上正觉净行品云若诸菩萨善用其心即获一切胜玅功德经中自问云何用心乃列一百四十一种当愿众生即知一切众生是诸菩萨因行果德所出生处若非生境戒则不发何有体邪三所发业由菩提心缘众生境起大誓愿克志要期揽法归心心与法合发生无作成善功德为佛种子由种熏心有大力用能起后习直至成佛究竟果满百X福庄严威神妙用由兹为始经云知法常无性佛种从缘起论云三十二相无差别因皆由持戒而得即斯谓也故南山云以此要期之心与彼妙法相应于彼法上有缘起之义领纳有心名为戒体是也或云众生本有佛性即菩萨戒体今谓不然本有之性蝡动翾飞一切皆具菩萨戒体受者方有不受则无此则因缘构造修起之法性虽本有非修不发如摩尼珠具足众宝不假缘求终不出现天台疏云不起而巳起则性无作假色南山云熏本藏识成善种子此为戒体天台性之一字即能起因无作假色即所发体南山藏识即所依处善种子即能依体能起所依是本有之性所发能依即今受之体若此出体文据极明能所历然体性不滥则受纳无疑修持有託此谓戒体也三明戒行既发此体当起随行专精保守如护明珠一切时中不令忘失恒忆恒持恒防一心三用念念圆修远离诸恶摄律仪戒也修习诸善摄善法戒也将护众生饶益有情戒也始发三誓次行三戒终获三果即法报应三佛身也愿行相副目足更资如车二轮如鸟两翅此谓戒行也四者戒相此有二种既奉圆戒三业动止莫非利物自行化他美德彰显香闻十方众生喜见随所化导如风偃艹无不伏从经云行于世间无有障碍如空中月出于云翳此即约行为相也梵网戒本十重四十八轻名种条别一一条中复有多相皆须诵持依师求学体究X持犯方名清净故戒本中嘱令善学此即以法为相也二皆可别故总名相此谓戒相也凡欲受者先须明晓心境无昧则奉持久固若所受不明此犹可恕必能授暗託受定不成即戒本云是自欺诳亦欺诳他人一一不解一切法而为他人作师授戒者犯轻垢罪制法若此凡为师授可不诫乎今准天台所列六家仪式并古今诸文参详去取且列十科以备时用第一求师授法第二请圣证明第三归佛求加第四䇿导劝信第五露过求悔第六请师乞戒第七立誓问遮第八加法纳体第九说于示诫第十叹德发愿第一求师授法准梵网经应请二师一和尚二阿阇梨今但请阇梨授戒师耳经云若千里内无能授戒师得佛菩萨像前自誓受戒而要见好相便得戒准知戒师不为多得戒疏云必是出家菩萨具足五德一持戒清净二满足十腊三善解律藏四深通禅思五慧藏穷玄地持云必须戒德严明善解三藏堪发彼敬心方可从受不尔得罪今依菩萨戒羯磨文请之教者云夫欲受菩萨戒必先请师䇿导开解令于一切境上起慈悯心若非人戒无从发今为汝请此某人作授菩萨戒师故须专秉一心恭陈三请大德忆念我某甲于大德所乞受一切菩萨净戒惟愿须臾不辞劳X倦哀悯听受戒师答云可授汝菩萨戒当摄心谛受不得浮散第二请圣证明戒师先为请三宝诸天同来作证由佛出世建立戒法当须志诚运想随师召请云弟子某甲稽首归命一心䖍请尽虗空界极微尘剎常住三宝清净法身毗卢遮那佛圆满报身卢舍那佛千百亿化身释迦牟尼佛当来补处弥勒尊佛极乐世界阿弥陀佛过去七佛贤劫千佛十方三世一切诸佛大小两乘毗尼戒法十二分经甚深法藏文殊师利菩萨普贤菩萨观世音菩萨大势至菩萨十方三世诸大菩萨最初得戒玅海王子西天此土传法祖师四依菩萨缘觉声闻三乘贤圣惟愿慈悲闻我奉请显现道场证明受戒弟子某甲一心䖍请护法诸天大梵天王帝释天王护世四王天龙八部三界万灵五星六曜今年岁分赏善罸恶一切天神大宋国内五岳四渎名山大川江河潭洞主执龙神当州地分城隍社庙属内神祇诸处寺院护伽蓝神守正法者惟愿聪明闻我召请同赐降临悉来守护弟子某甲一心䖍请十方法界六道四生一切含识现前受戒合道场人无量劫来生身父母先亡后逝上代宗亲亡殁巳后未解脱者愿乘三宝威神力故俱到道场同沾戒善X第三归佛求加凡欲受戒先须归依由无始来背舍三宝随逐邪魔没溺生死无所依归故于今日翻邪归正立重誓愿毕此一生尽未来际归投三宝乞求加护直至成佛承事供养不相舍离十方法界巳成正觉一切如来是为佛宝十方法界诸佛所说十二部经是为法宝十方法界三乘贤圣是为僧宝仍了自心一体三宝与彼境界无二无别普贤行法经但云今依大乘甚深妙义归依佛等今依天台戒疏引什师所传梵本受三归法应须合掌互跪随师语云我某甲从于今身直至佛身于其中间归依常住佛归依常住法归依常住僧三结并同上但云归依佛竟等哀悯覆护我令法种增长此世及后世愿佛常摄受第四䇿导劝信诸佛子此菩萨戒是三世十方诸佛成佛菩提基本诸大菩萨修行模范若不受此戒欲脱生死苦无有是处欲破业障无有是处欲入菩萨位无有是处欲成佛果无有是处华严云戒是无上菩提本应当具足持净戒若能坚持于禁戒是则如来所赞叹涅槃云欲见佛性证大乘涅槃必须深心修持净戒梵网经云众生受佛戒即入诸佛位又云若不受此戒名为外道邪见人辈畜生无异木头无异萨遮尼揵经云如来功德之身以受戒为本以持戒为始故知不X受菩萨戒者纵学佛法勤苦修行经千万劫祇名众生欲脱轮回终无得理是以西竺国王受位百官上位皆先受此戒葢欲饶益境邑人民宁可受巳破不可不受若受巳破是佛弟子若不受者是名外道经云薝卜华虽萎犹胜一切花破戒诸比丘犹胜诸外道诸佛子六道之中无量众生受三途苦不闻佛法纵得为人生处边夷不遇佛法或遭乱世不遇佛法荒迷声色不遇佛法愚痴邪见不遇佛法今既生值明时遭遇佛法诸根明利识知善恶佛法僧宝处处兴隆可谓万劫难逢千生一遇若不自省自䇿自立自修诸佛威神无为汝处无常迅速生死无期一旦横骸识神无主欲受佛戒何由可得还沈恶道长劫受苦未有出期如来说为可怜愍者丈夫刚勐得不自思邪如是种种随机䇿劝令发胜心第五露过求悔凡欲受戒思念无始巳来三业六根所造诸恶无量无边说不可尽若不发露障戒不发障净土门障菩提路追过自责仰对三宝求哀忏悔护国戒经云佛言若诸佛子欲得成就阿耨菩提若欲善能知自心者若有欲以大慈悲手于生死泥拔众生者应先发起大慈悲心普为众生归依三宝受菩萨戒发菩提心至诚忏悔当随师教作如是言惟愿十方一切诸佛及与地住得金刚智诸大菩萨当证知我当忆念我我某甲等发菩提心未住妙道X今将身命归依十方一切三宝惟愿诸佛诸大菩萨起慈悲心哀愍摄受我某甲等自从无始流转巳来处在三界生死轮中沈溺恶趣入苦笼槛颠坠诸恶无明罗剎有大力势诸烦恼冤长夜逼迫无主无救无归无依无有所趣无有教导住于邪见险恶道中趣向生死背舍涅槃入三恶道不能自出堕于险恶广大深坑追逐恶友随顺恶教远离一切诸善知识都不觉知何者为损何者为益何者是善何者是恶为不善法系着不舍弃背一切三乘圣人长夜常为生老病死忧悲苦恼种种业惑之所罗网忧迫恐怖恒失本心自性寂静远离种种三摩地门陀罗尼门诸地诸忍波罗蜜多甚深住处亦复远离慈悲喜舍诸菩萨戒四无碍智六通十力四无所畏无忘失法无住涅槃一切随眠我身具足一切功德我身空无七菩提分八圣道分如是等法百千万种悉皆远离无数苦恼障碍留难恒所恼害惟愿诸佛诸大菩萨起大慈悲哀愍护念为我为主为救为归为依为趣愿令我等速得圆满大菩提道及为无量菩萨眷属如来十力四无所畏四无碍解十八不共四摄三昧解脱总持六通诸度福德智慧如是一切诸功德海愿令我等皆得具足至心忏悔弟子某甲自念此身无量劫来于诸众生无慈悲心故相杀害互相食噉不念众生皆惜身命不念众生具有佛性不知众生是我先世父母六亲X纵恣口腹贪嗜滋味与诸众生作大冤结以是因缘堕落生死流转三界不生净土不得成佛从今受戒誓断杀害常行慈悯不食众生身分血肉以此净业普与众生庄严净土誓求作佛弟子某甲自念此身无始时来于诸众生无饶益心故相侵夺不念众生护惜财物与巳无异斗秤欺诳亏刻于人侵损常住现前僧物贪他悋巳不知厌足以是因缘堕落生死流转三界不生净土不得成佛从今受戒誓断偷盗常行饶益救济贫苦不生悭悋以此净业普与众生庄严净土誓求作佛弟子某甲自念此身无始至今于诸男女躭染婬色不择亲疎不思触净趣向前境作非梵行毁犯佛戒不畏恶道无有惭耻以是因缘世世生处堕在胞胎受秽污身不生净土不得成佛从今受戒誓断婬欲修清净行以此净业普与众生庄严净土誓求作佛弟子某甲自念此身于诸众生多行谄诳欺罔于人妄语绮语恶口两舌破灭佛法毁骂僧尼讥剌善人党护不义见言不见不见言见覆障巳非推求他过以是因缘千生万劫受虗妄报远离真实不生净土不得成佛从今受戒誓断妄语说如实语说如法语以此净业普与众生庄严净土誓求作佛弟子某甲自念此身从无始来贪饮药酒昏迷神性乱动诸根不辨尊卑不知善恶增长愚痴覆没智慧以是因缘堕落生死受愚痴报不生净土不得成佛X从今受戒誓断饮酒收摄诸根常修正念以此净业普与众生庄严净土誓求作佛如是五种极重恶业当知即是生死根本众苦之源障净土门碍菩提路如是恶业未受巳前充塞虗空徧周法界若不忏悔若不誓断死生无路出离无门从今受戒誓断五种极重恶业翻成五种清净戒根若后再犯即是欺诳三宝诸天见生之中诸恶集身招不如意死入地狱受无量苦无解脱期若实不虗仰愿三宝护法诸天常加护念令我罪根皆得消灭令我行愿悉得满足第六请师乞戒大小乘戒皆从师授受声闻戒坛上十僧为师受菩萨戒诸佛菩萨为师或请弥陀为和尚观音为羯磨势至为教授近时道俗皆修净业弥陀缘熟故多请之况法身体一三世道同随机之教义无不可人多惑耳不免从众依行法经次请五师或请六师则加普贤为忏悔主今以悔罪在前不复请也我某甲一心奉请释迦牟尼佛为戒和尚我依我佛故得受菩萨戒慈愍故我某甲一心奉请文殊菩萨为羯磨阿阇梨我依菩萨故得受菩萨戒慈愍故我某甲一心奉请弥勒菩萨为教授阿阇梨我依菩萨故得受菩萨戒慈愍故我某甲一心奉请十方诸佛为尊证阿阇梨我依诸X佛故得受菩萨戒慈愍故我某甲一心奉请十方诸大菩萨为同学法侣我依诸菩萨故得受菩萨戒慈愍故惟愿释迦本师十方诸佛诸大菩萨他心道眼无碍见闻鉴我䖍诚受我奉请不违本誓怜念众生慈悲摄受方便拔济尽未来时为作依怙仰白十方尽虗空徧法界一切诸佛大地菩萨僧此大宋国某州某处佛菩萨像前诸佛子等今从诸佛菩萨乞受一切菩萨净戒是诸佛子巳是真实能生深信发菩提心行菩萨道惟愿诸佛菩萨布施诸佛子等三聚净戒诸佛子三聚戒者聚以包摄为义一切戒法三种摄尽一者摄律仪聚律仪禁恶无恶不断所谓杀盗婬妄等乃至烦恼无明永尽成法身佛名为断德二者摄善法聚无善不修所谓发起智慧修习世出世间一切善法六度万行不取不舍习行方便自利利他成报身佛名为智德三者摄众生聚无生不度所谓六道四生含灵抱识方便导引同归佛道成应身佛名为恩德诸佛子当知三聚戒体即是三佛因种经云众生受佛戒即入诸佛位此之谓也第七立誓问遮立誓要期是得戒本带遮輙受障戒不生当须审问随问而答先立十誓果能行者当须答能诸佛子汝从今身巳去能常念佛亲近善知识否汝从今身X巳去能舍离一切恶知识否汝从今身巳去若见一切众生苦恼能随力救护否汝从今身巳去能尽形寿随力供养三宝否汝从今身巳去能舍诸懈怠发起精进勤求佛道否汝从今身巳去能孝养父母敬事师长否汝从今身巳去于五尘境烦恼生时能制伏心否汝从今身巳去能于无上菩提生信心否巳立十誓次问七遮诸佛子受佛净戒必须身器清净梵网经云若具七遮即身不得戒无七遮者得受良由七种逆业能障净戒故并名遮有即言有无即言无当如实答一汝非出佛身血否二汝非杀父否三汝非杀母否四非杀得戒和尚否五汝非杀得戒阿阇梨否六汝非破羯磨转法轮僧否七汝非杀阿罗汉否诸佛子汝今身无遮难甚是净器戒可得受众圣同庆须臾之间入诸佛位第八秉法授戒诸本羯磨各出不同或有止用三归受者今依藏中菩萨羯磨文乃玄弉三藏翻出凡羯磨法须准佛言不可妄自加减应先告云诸佛子将作羯磨授汝戒法此戒法者即是十方三世诸佛菩萨积劫熏修无量功德诸佛巳证菩萨今修假彼羯磨圣法动彼法界无量功德注入身心永作菩提成佛种子此身有谢彼法不失将来生佛净土莲华中身以至成佛果上百福庄严威神妙用即X是今日所受戒体汝当摄心承仰不得昏散汝佛子听汝等今者欲于我所受诸菩萨一切学处受诸菩萨一切净戒所谓摄律仪戒摄善法戒饶益有情戒如是学处如是净戒过去一切菩萨巳具未来一切菩萨当具普于十方现在一切菩萨今具于是学处于是净戒过去一切菩萨巳学未来一切菩萨当学现在一切菩萨今学告云汝能受否诸佛子此是第一羯磨今法界善法由心业力翻恶为善悉皆动转次作第二羯磨巳告言今法界善法聚集空中如云如葢次作第三羯磨巳告言今法界善法从空中下从顶门注入身心充满正报当知汝身即是无边功德善法之聚当须护持勿令毁犯第九说相示诫诸佛子巳为汝授戒竟次当说相菩萨戒相有境皆是且依梵网经说十波罗夷其余四十八轻垢八万威仪等当依师学识达相貌则无毁犯第一不得杀下至有命者不得故杀凡为菩萨当起慈悲心方便救护而快意杀生得波罗夷罪汝能持否第二不得盗下至一鍼一艹不得故盗凡为菩萨常助一切人生福生乐而反更盗人物得波罗夷罪汝能持否第三不得婬若男若女乃至非人畜生不得故婬凡为菩萨当救度众生净法与人而反更起一切人婬得波罗夷罪汝能持否第四不得妄语欺诳于人下至身心妄语凡为菩萨应常生正X语而反生众生邪语邪见业得波罗夷罪汝能持否第五不得酤酒一切酒不得酤凡为菩萨应生众生明达之慧而反生众生颠倒心得波罗夷罪汝能持否第六不得说在家出家人罪过凡为菩萨常生悲心教化一切人令生大乘善信而反更自说佛法中罪过得波罪夷罪汝能持否第七不得口自赞毁他凡为菩萨应代一切人受加毁辱恶事自向巳好事与他人若自扬巳德隐他人好事令他受毁得波罗夷罪汝能持否第八不得悭财悭法凡为菩萨见一切贫穷人来乞当须给与有求法者当为说法若不尔者得波罗夷罪汝能持否第九不得起嗔心凡为菩萨应生一切众生善根无诤之事而反生嗔恨恶口骂辱手打刀杖得波罗夷罪汝能持否第十不得谤三宝凡为菩萨见外道恶人谤佛音声如三百矛剌心况口自谤得波罗夷罪汝能持否巳说十波罗夷竟四十八轻中略说三戒第一不得饮酒而酒生过失无量若故自饮教人饮犯轻垢罪汝能持否第二不得食一切众生肉食肉得无量罪若故食者犯轻垢罪汝能持否第三不得食五辛大蒜革葱韮葱兰葱兴渠一切食中不得食若故食者犯轻垢罪汝能持否自余不复一一别问当寻戒本读诵受持识相守护勿令有犯经云是十波罗提木叉于中不应一一犯如微尘许何况具足犯十戒若有犯者不得见身发菩提心乃X至佛性常住妙果一切皆失堕三恶道中二劫三劫不闻父母三宝名字等故知受巳当护如命如带浮囊欲渡大海若有犯者当须忏悔今依梵网出忏悔法经云若犯十戒者在佛菩萨像前日日六时诵十重四十八轻戒苦到礼三世千佛得见好相便得罪灭若无好相虽忏无益若犯四十八轻者对首忏悔不同七遮言对首者二人相对口陈纷犯即得罪灭第十叹德发愿诸佛子受菩萨戒者功德难量高于须弥深于巨海诸佛称赞徧在诸经略说八种殊胜功德第一趣道胜受菩萨戒如大鹏鸟一举翅能至十万九千余里菩萨趣道亦复如是法华经云乘此宝乘直至道场又华严经云以少方便疾至菩提是此谓也第二发心胜受菩萨戒直是发菩提心当念成佛因果同时如好坚树才出地面巳高羣木如频伽鸟㲉里出声能胜余音所以菩萨在凡夫无明内烦恼㲉中能发此心巳超声闻之极果第三福田胜假使供养满阎浮提阿罗汉僧不如供养一大鹏鸟所以者何由此鸟先曾受菩萨戒故第四功德胜受菩萨戒喻如日光受声闻戒犹如萤火第五灭罪胜受菩萨戒出家犯四重诸篇在家犯十恶五逆准行法经罪皆除灭纵堕恶道受苦轻微以戒力故一切所生之处皆得为王第六处胎胜受菩萨戒人处胎时常为天龙八部诸善神王之所守护不令侵损第七神通胜大乘X菩萨能变大地为七宝变大海为酥酪能超百佛世界能日度百千众生小乘罗汉祇具三明六通八解脱耳第八果报胜菩萨果报万善周圆湛然常住终无迁灭念念趣入萨婆若海一一成就无上菩提小乘声闻但破见思成无学果未为究竟即法华云但离虗妄名为解脱而实未得一切解脱汝等既得戒巳当须常发大乘度生誓愿行大乘六念应云我某甲今于佛菩萨前发四弘誓愿烦恼无数誓愿断法门无量誓愿学众生无边誓愿度佛道无上誓愿成愿我临欲命终时尽除一切诸障碍面见彼佛阿弥陀即得往生安乐国我既往生彼国巳现前成就此大愿一切圆满尽无余利乐一切众生界彼佛众生会咸净我时于胜莲华生亲覩如来无量光现前授我菩提记蒙彼如来授记巳化身无数百俱胝智力广大徧十方普利一切众生界乃至虗空世界尽众生及业烦恼尽如是一切无尽时我愿究竟恒无尽念佛救世大慈父念法出离解脱门念僧诸有良福田念戒无上菩提本念施具足波罗蜜念天护法利羣生上来受戒所有功德祝献护法诸天报答四恩三有X利乐法界众生忏涤罪根庄严净报仰愿诸天八部增长威神常来护持我此国土风祥雨顺谷果丰成圣帝仁王慈临无际羣臣官属常守尊荣万姓四民永安富乐佛法檀越父母师僧历世冤亲法界含识咸生正信发菩提心六度齐修二严等备伏愿我等众圣冥加常值大乘及善知识开我佛慧愿行现前荷负流通三世佛法诱化一切然无尽灯普会众生同归秘藏授大乘菩萨戒仪大宋政和元年岁在辛卯安居中为众僧录出忏违逆父母现前一众诸比丘僧无量劫来皆是父母生育此身受大苦恼今生父母自小爱怜舍我出家令我学道脱离遮俗削发毁容为佛弟子四事成现学法修行一生闲旷皆是父母舍我之恩碎身粉骨云何可报而我等辈内无高志外逐世缘懒惰懈怠于佛法中不勤修习或因学法出外游方父母在堂阙于侍养悬悬忆念日夜忧煎或成疾病或致死亡不归省觐或有亡过堕在恶趣受诸苦恼必望我等功德拔济而我忘恩偷安自处不思救度当知即是五逆罪人天地不容多遭横逆如是重罪不通忏悔今将父母骨肉之身受菩萨戒毕世坚持随力修行救拔父母速脱轮回早生净土尽未来时修菩提道直至成佛X誓効如来先度二亲誓効目连先救亡母从今巳往等视众生皆同父母不起憎爱无有亲疎起孝顺心起慈悲心常行敬顺无有违逆诸佛会中常相值遇修菩提道同成正觉忏违逆师长现前一众诸比丘僧少小出家长大入道莫不皆有受度和尚三师七证依止阇梨诸善知识慈悲摄诱善巧提擕罔极深恩碎身难报教法开解衣食供须软语教诏苦言调伏生我慧命育我法身父母七生师僧累劫究竟度脱直至菩提而我愚痴不思恩德反生轻慢多端诽毁传经授法曾不遵依法语善言但多违逆忘恩背义窃法谤师当知即是五逆罪人故于现生多遭恶疾夭寿横死沈溺苦海无有休息今始觉知深生惭耻不敢覆藏仰对三宝弥陀世尊发露罪根求哀忏悔从今改过尽未来时在在处处与师俱生诸佛会中互为主伴徧微尘剎教化众生尽出轮回同生净土忏身计又复我等无始劫来背舍本性真实法身随虗妄缘起虗妄念造虗妄业受虗妄苦妄认四大为自身相六尘缘影为自心相不知此身四大假合从本不实和合而有无明罗剎止住其中从昔巳来受生死苦常弃是身都无所为亦常爱护处之屋宅随时供给衣服饮食卧具医药令无所乏而不知恩反生怨害X然复不免无常败坏是身不坚无所利益可恶如贼犹若行厕我于今月当使此身作无上业于生死海作大桥梁若舍此身则舍无量𤻕疽瘭疾百千怖畏是身唯有大小便利是身不坚如水上沫是身不净多诸虫户是身可恶筋缠血涂皮骨髓脑共相连持是故我今应当舍离以求寂灭无上涅槃永离忧患无常变异生死休息无诸尘累无量禅定智慧功德具足成就微妙法身百福庄严诸佛所赞证成如是无上法身与诸众生无量法乐又复思念是身无常速朽之法为苦为恼众病所集身如聚沫不可撮摩身如芭蕉中无坚实是身如幻从颠倒起是身如梦为虗妄见是身如影从业缘生是身如响属诸因缘身如浮云须臾变灭是身如电念念不住是身如空离我我所是身无知如艹木石是身无作风力所转是身不净秽恶充满是身虗伪必归磨灭当知有身犹如毒蛇亦如恶贼亦如空聚阴界诸入所共合成是可厌患当乐佛身当知佛身即是法身从于无量功德智慧之所出生从戒定慧解脱知见慈悲喜舍布施持戒忍辱柔和精进禅定解脱三昧诸波罗蜜之所出生从方便生从六通生从三明生从道品生从止观生从于十力四无所畏十八不共诸功德生如是无量清净法生如来之身欲得佛身断众生病当发无上菩提之心剃发仪式一选处设座律令于露地香水洒之周帀七尺四角悬旛今时多在大殿或在别堂事无不可若在大殿二师之座当须相对或面向佛今多背像大乖尊敬世王为况其过可知若在法堂众堂当须设像于中自余花旛香烛严饰随时众僧床座随处铺设其行者应令洗浴内着净衣顶𩯭留少发二集僧作梵令净人打钟集僧坐讫二师烧香即登二座其出家者安置近处巳令维那鸣一下槌声德者作优波离梵梵声绝便打槌一下同声说偈云戒香定香解脱香光明云台徧法界供养十方无量佛见闻普熏证寂灭三白众召入良久阇梨云敬白大众今有某寺院行者某甲厌世出家归心三宝昨因选试获中科名今奉帝恩许容披剃将从和尚乞求剃发若准律文必须单白羯磨和告众僧或复循房语令知委然此行者出家日久众所同闻羯磨之辞不烦宣秉直令教授座主引入道场与其披剃某甲谨白X准律文因诸比丘輙度人故为俗讥诃由是佛制凡伽蓝中有剃发者必须单白和僧意令合界通委内无专辄外绝讥诃故当禀律科仪先作羯磨僧集否和合否未受具戒者出不来诸比丘说欲及清净僧今和合何所作为大德僧听彼某甲欲求某甲比丘剃发若僧时到僧忍听与某甲剃发白如是作法成否作法既成请教授座主引入道场云云如上四入众请师引请师前引行者后随直至佛前教礼三宝巳引至和尚前设礼巳互跪夫以儒敦事父唯重于成身释制依师务存于学道庶使四仪轨度借此以琢磨五分三身因兹而成立理须竭诚事奉克志陈词恐汝未能我今教汝大德一心念我某甲今请大德为和尚愿大德为我作和尚我依大德故得剃发出家慈愍故和尚告云可为汝作剃发和尚次又引至阇梨所如上作礼互跪讫夫以厌处凡流忻参宝位将欲剪除于俗态理宜警䇿于蒙心矧在中人必由名匠今为汝请某人为汝作剃发阿阇梨而况此师诲人无倦接物有方故须专秉一心恭陈三请X大德一心念我某甲今请大德为剃发阿阇梨愿大德为我作剃发阿阇梨我依大德故得剃发出家慈愍故阇梨云汝既陈请我为汝作剃发阇梨所有教示当须谛听五辞亲脱素阇梨云出家之人高超俗表为世福田君不得而臣父不得而子应受人天恭敬供养是故剃发着袈裟巳至于君父尚无设礼之义况余人乎然父母生汝养育恩深国王度汝其恩亦大当往显处拜辞国王大臣及父母生缘竟却入道场为汝落发言讫即起引请者引出堦庭之下烧香互跪说辞亲偈流转三界中恩爱不能脱弃恩入无为真实报恩者偈讫即起先望北拜国王次拜父母亲眷拜巳即除巾冠素服着僧裙褊衫再引入众直至阇梨所互跪六策导礼佛阇梨即为说出家功德令生忻踊应云善男子谛听六道之中人身难得人伦之中出家者难汝今生处人道值佛出家自非宿植所深何由至此当须建出家心立丈夫志誓勤学道以求解脱南山律师云真诚出家者怖四怨之多苦厌三界之无常辞六亲之至爱舍五欲之深着故知一切众生系属于四怨恋X着于三界情缠于六亲心耽于五欲由是流转生死经百千劫舍身受身无由解脱汝当舍诸虗妄回向真实持戒修定习慧行六度万行学无量法门于末世中建立法幢续佛寿命令三宝不断使众生获益若能如是是名真出家可以为六道福田作三乘因种堪受信施不负四恩是以佛言若人以四事供养四天下满中罗汉尽于百年不如有人一日一夜发心出家功德又云若人起七宝塔高三十三天亦不如出家功德最胜广在大藏不复繁引既知巳身如此尊胜弥生珍敬勿得自转即取香汤为彼灌顶说偈赞云善哉大丈夫能了世无常舍俗趣泥洹希有难思议偈讫告云汝当往佛前礼拜十方佛说归依偈行者即起引至佛前教云归依大世尊能受三有苦亦愿诸众生普入无为乐七落发披衣引请者复引至阇梨所近前互跪以净巾围肩顷阇梨语云剃除须发为舍憍慢着坏色衣为除贪爱少选之间即与三乘贤仪相无别当自忻庆即为剃四边发留顶上少许正剃发时引请人即诵出家呗云毁形守志节割爱无所亲弃家弘圣道X愿度一切人又引至和尚所如前互跪和尚云今为汝去顶发行者答云尔便为剃之剃巳除去净巾和尚取袈裟授与行者便顶戴受巳复还和尚如是三反巳和尚亲为着之说偈云大哉解脱服无相福田衣披奉如戒行广度诸众生八授归教诫复至闇梨所告云准毗尼母论剃发着袈裟巳然后受三归五戒十戒各登坛时当自受之今且为受翻邪三归翻无始邪心归三宝正觉应示三宝境界创入道门未谙法义且示住持三宝令寄心有所应云雕塑灵仪是佛宝琅凾玉轴是法宝剃染禀戒为僧宝汝当志诚归向从今巳后尽此形命誓依佛为师誓学法藏誓同僧海我某甲尽形寿归依佛归依法归依僧我某甲尽形寿归依佛巳归依法巳归依僧巳授三归巳告云汝既出家当依出家法修出家行不得懒惰懈怠悠悠度日从今巳后先须远离诸恶且说六种言六种者一婬二盗三杀四妄五饮酒六食肉是六种恶障道之源轮回之本深须远离慎勿为之当须咨白本师置辨三衣一钵用拟受戒此衣钵者乃是三世诸佛正仪贤圣沙门标志九十六种外道尚不X知名字唯佛出世示此未曾有法若不自辨或临时假借准律明判定不得戒由无戒故一生虗受信施将来堕坠恶道长劫轮回无由解脱此非小事宜切用心又须预择明师咨问受戒方便仪式策发开导令心明了浊世凡夫善根微弱恐临受戒魔障忽生从今巳去即须除去杂务日夜诵持志诚祈祷乞圣加被及至受戒之后或依师学律或复听经或参寻知识或诵经课佛或营事作福荷护佛法利益羣生不应作恶无懈求名逐利滥污僧伦覆灭正法翻种苦业转增生死是则出家无所利益常记此语以自䇿勤无为空死后致有悔九自庆礼谢复引至佛前三礼互跪教说自庆偈云遇哉值佛者何人谁不喜福愿与时会我今获法利说巳复礼大众及二师巳令有众僧下坐受六亲拜贺悦其道意十祝赞回向或和尚或阇梨或引请人或有寺院常用表白皆得应执手炉上香维那打一下槌巳云上来行法所有功德奉祝梵释四王天龙八部伽蓝真宰土地灵聦各轸威神安神护法今上皇帝圣化无穷文武官僚长居禄位师僧父母善恶知识十方信施法界众生承此善根俱登彼岸X念释迦牟尼佛号随位打槌念诵讫作处世界呗巳便散作贺等受戒方便沙门元丰三年为诸沙弥出萨婆多论云凡欲受戒先与说法引导开解令于一切境上起慈愍心便得增上戒故知必须智解明白方可进受今为六位次第明之第一明所受法体今欲受戒为受何戒戒作何相谓佛出世制立戒法禁防身口调伏心行戒有多种五戒十戒先须受之今此受者即大比丘具足戒也且约戒本则二百五十略说则八万四千广则无量无边十方诸佛三乘贤圣并同修故名为圣法今者发心誓禀此法然须实坛顶上十师座前作法而受因缘和集心境相冥发生无作领纳在心名为戒体得此法巳终身持奉如护明珠号良福田是真僧宝绍隆佛种兴建法幢故知受时弥须用意一生大事不可自轻第二明受者具缘一是人道诸天修罗地狱饿鬼畜生不受得故二须诸根具足颠狂痖聋身相不具亦不得受三须身器清净曾破佛戒造重恶业亦不得受四出家相具须剃发着袈裟若着外道俗服不名受具五得少分法谓须先受沙弥十戒又早办三衣一钵不得假借年X岁满足先请三师七证然后从僧乞戒一缘有缺法则不成第三明发戒境量缘境虽多不出有二一者情境即十方三世恒沙诸佛及诸菩萨缘觉声闻诸天世人修罗地狱饿鬼畜生下至蚊䖟𤼭蝨微细蠢动六趣之外中阴众生如是等类皆徧十方并通三世无量无边不可称数皆发得戒二者非情境谓一切世间微尘国土山河大地艹木花果乃至一花一叶一物一尘随其数量亦皆发戒至于空有二谛灭理涅槃圣教经卷形像塔庙地水火风虗空识等要而言之总大千界依正二报无非戒境所以者何由未受前随心造过恶徧法界今欲进受翻前恶境并起善心故戒发所因还徧法界所纳戒体亦复无边如是知之第四明依境发心既知境量当知发心作如是言我某甲自念无始时来迷失本性随尘动念造众恶业受生死苦沈流长劫无解脱期赖有宿缘生处人道值佛出家将受净戒今者发心以立三誓我从今日尽此报形誓断一切恶誓修一切善誓度一切众生为欲成就三聚戒故为欲趣向三解脱门正为求大涅槃无上佛果又以此法引导众生令至涅槃令法久住解云一切恶者杀盗婬妄贪嗔邪见身口动作一切X非违乃至三界烦恼无明结使等一切善者世间人天凡福行及出世间三乘圣道佛果证行一切众生者未成道果善趣恶趣总说万断诸有情众三聚戒者菩萨法也三解脱门者入道观智也涅槃果者三身佛果也引导众生者利他行也一者律仪禁恶由断恶故即摄律仪戒又观诸恶唯心所变性相平等无作无受则能趣向无作解脱门妄情既息真心体显名法身佛成断德也二者以修善故福智双运即摄善法戒又观诸善从众缘生于中求实皆不可得则能趣向空解脱门了法无相历劫勤行功德圆备名报身佛成智德也三者以度生故慈悲摄物即摄众生戒又徧历尘剎无数方便教化众生而了知化相如幻如梦则能趣向无相解脱门随缘赴感拔苦与乐如水中月任机大小名应身佛成恩德也上来三聚三脱三佛三德由前三誓而得成就故知三誓即三身因种然此三身即我心本无始迷覆妄动成业故受轮转不了诸业元自我心随缘流变今知虗妄回向真实故受净戒誓志坚持即是求佛菩提发足之始此名上品胜心决定感发上品戒也故华严云戒为无上菩提本应当具足持净戒又律偈云如是诸佛子勤求禁戒本终不面邪流没溺生死海斯明证也第五明用心承仰X未至坛上于佛像前如上发心及至登坛倍生欣庆不知宿何善本遇此胜缘心想于师同十方佛我今此身因他得度清净戒法从他得受法身慧命假他得成正羯磨时冥心运想徧缘如上情非情境由境广故心亦随徧念念现前不得浮散当想巳身总虗空界容受法界尘沙戒法当此之际深须用意莫缘他事差之毫微则徒染法流一生虗丧可不慎哉第六问重难经遮第一汝不犯边罪否第二汝不白衣时污净戒比丘尼否第三汝不白衣沙弥时盗听他说戒羯磨诈作比丘否第四汝非曾作外道来投受戒后还作外道今复来否第五汝非五种黄门否第六汝非杀父否第七汝非杀母否第八汝非杀阿罗汉否第九汝非破僧否第十汝非恶心出佛身血否第十一汝非天子阿修罗子名为非人变为人形而来受戒否第十二汝非诸龙畜等能变化者变为人形而来受戒否第十三汝今身中不带佩男女二形否上是十三难次问十六遮汝今名谁和尚名谁年满二X十否衣钵具足否父母听汝否汝不负债否汝非他贱人佛不许度不是奴否汝非官人否汝是丈夫否丈夫有如是病一癞二痈疽三白癞四干痟五颠狂汝无如此诸病否近见新受戒人下坛巳后多不诵戒既迷戒相遂多毁犯若准诸律五夏不诵尽形不离依止五百问云十夏不诵饮水食饭坐卧床席日日犯盗故知为僧不可不诵纵无音曲但须直诵纵不陞座亦常受持佛言我不灭度半月一来又云若我在世无异此也愿遵圣制无怠奉持建明州开元寺戒坛誓文释迦遗法比丘恭于娑婆世界南瞻部州大宋国明州开元寺建筑戒坛敬造护法神王立于坛上我闻神王有大弘誓于末法中护持塔像住持佛法利乐群生我今建此坛场直欲报答佛恩令戒律兴隆三宝住世仰愿同轸威神常来拥护若有毁戒作恶之人为求名利妄居师首秉实圣法误彼来蒙即请驱逐令退勿使登坛或将腥酒触污此处即时诛罸令知畏敬将有水火风劫盗等难愿同力捍护不令毁坏且使此坛在世久固令无量人登上受戒发大道心行菩提行展转授受佛种不断尽未来际兴佛事X绍圣五年二月十五日沙门谨誓郑丞相跋佛人我一性也戒定慧一法也因法入性三无差别万法错陈戒为枢户是故佛祖由此门入一切众生能持戒心履戒行渐次成就不失本心不堕恶道由此精进定慧现前三明六通何远之有钝根劣想始勤终懈中道而尽与不戒同此末法之世所以大善知识以戒为大宝珠一切众生以戒为菩萨道简而易见要而易守不断佛种入佛知见者其唯戒乎今观照律师作大誓愿建立戒坛其言深切其意勤恳示后学劝来世者至矣四明号为佛国而照公之真蹟具存可宝也巳湖心龙律师得之以示余因书此纸以归之嘉熈巳亥季秋初吉安脱居士郑诫沙弥辨衣钵文戒从心发法假缘成律制沙弥须辨三衣一钵资缘既备戒品方生问难之时须当审实羯磨词内牒以告僧近世浮讹卛多慢易或从他借得或临时税来欺诳圣贤妄云巳有且比试者极受难苦进纳者稍废资财及至受缘反同儿戱非唯慢律慢法实乃带祸招殃律制作法不成定是一生无戒虗消信施滥在福田四事难消三途定入丧佛门入道之本亏国家祝度之恩在理既乖为过非小今遍行告示仰各X知委宜准律科早须营辨芝苑遗编卷之中X芝园遗编X卍XXX芝苑遗编卷之下六世法孙道询集为判府蒋枢密开讲要义之奇顿首即日想惟戒体安隐为大导师幸甚幸甚之奇旬休欲携蒙诣讲席愿闻略讲戒律大意并佛法名以涤家悋敢輙先禀闻幸希道炤之奇顿首判府枢密三月初十日与令嗣提宫寺丞壻发勾陈奉议同羣夫人俱预法筵焚香拜请讲曰如来为一大事因缘故出现于世唯以佛之知见示悟众生欲令众生入佛智慧是以种种方便为一切众生作成佛之由也经云凡有心者皆当作佛所以常不轻菩萨每将十三字教化于人但言我不敢轻于汝等汝等皆当作佛于是八十年在世五十余年说法其意无他只欲教化众生作佛耳如来于十二年中但说略教一偈云善护于口言自净其志意身莫作诸恶此三业道净能得如是行是大仙人道善护口言即口业也净志意即心业也莫作诸恶即身业也三业道净即是佛行也大仙金仙皆召于佛世间神仙皆小仙也即此谓之教授木叉但由众生无始结惑三障所缠过境而动而妙清净体堕生死海中故华严座上现千尺卢舍那身坐莲华台周匝千华一一叶X中释迦化佛皆来听诵佛戒初结波罗提木叉即梵网经菩萨戒也梵语卢舍那此云净满即报身佛也是中十重戒谓波罗夷四十八条谓轻垢罪大抵止人为恶有人惧以戒禁多不敢受经云若国王王子大臣百官比丘比丘尼庶人乃至四趣众生但解法师语者皆可得受故云宁受后破不可不受何以如此以受心境徧功德深也破戒则别别所犯也涅槃经云欲见佛性证大涅槃必须深心修持净戒又华严经云戒为无上菩提本应当具足持净戒若能坚持于净戒是则如来所赞叹诸经论中广有赞戒功德此即约大乘戒如是说也其有机缘不等故华严会上法所不被者如来即现应身乃降生示迹诞质王宫厌世无常弃荣入道现丈六身作比丘相普度一切广诱世间随机设戒种种调摄然此戒律不唯释迦如来所制乃至十方三世如来所传佛佛道同如是也故戒本云如过去诸佛及以未来者现在诸世尊能胜一切忧皆共尊敬戒此是诸佛法当时人法两胜机感相投始于鹿园度五拘隣故世尊一唿善来须发自落袈裟被体即时纳戒以善根夙利自然冥合故也续以机性差劣不可以善来得度即以三语受戒所谓归依佛归依法归依僧于此言下便得具体又复人性浇薄机缘转疎不可以三语乃以白四羯磨纳戒一白之词三番羯磨也羯磨梵言此翻为业亦翻辨事以能辨僧中止作二业一切法事X也大率以此方呪法能以心业同力秉之可使革凡成圣也仍置坛场立十僧行法坛上敷设佛像布列天神星像皆有所表今则我等比丘所受者即声闻二百五十戒也其间五篇七聚罪相轻重与世官法典刑不殊如俗五刑古谓墨劓剕宫大辟今谓笞杖徒流死以佛教推之则三皇五帝周孔训籍制立条法皆大权示化非凡智所能为抑亦过去古佛流及世世相循也今此佛法戒律即释门中家训也如来诫诸弟子有过失者当如法治之律中乃有七九治罚条而结之是以比丘非律勿视非律勿听非律勿言非律勿行故国无礼刑莫治天下僧无戒律莫以御众由昔迦叶问佛云佛法几时当灭答曰随说戒律灭处则灭也又论云毗尼藏者佛法寿命又曰我实不灭半月一来以戒法常在故是知住持佛法纲纪僧宗功在斯也今此戒经初篇四重谓波罗夷者此翻为弃以犯此罪永弃佛法海外不得预清净僧中法食之数也此四者即婬盗杀妄譬之四树以为根本下去诸篇皆枝叶也罪喻断头不复有佛法寿命故永绝道分也教中亦许伏首行忏但入众时在僧末坐位同沙弥也次篇十三条僧伽婆尸沙者此云残谓犯此篇罪覆一日即治一日覆一月即治一月所谓僧前与覆藏法后与出罪羯磨用二十僧行法乃至全净有残之罪由僧除灭也第三篇一百二十条波逸提者义翻为堕以此篇多因财事生贪染X心饮居戏剧人多喜犯后堕烧煑覆障地狱第四篇波罗提提舍尼者此翻向彼悔以对人说所作罪也亦云此罪应发露也不者堕泥犁中三亿六十千岁第五篇一百条众学名突吉罗此云恶作乃是检学僧伦威仪之要行也有犯即对首忏之此乃五篇之名就中离出偷兰遮并恶说罪遂名七聚今现前比丘登坛禀受者即此具戒也诸篇所列葢是所止二百五十件过恶以至三千威仪八万律行于一一行中断其过恶又何止于此乃至微尘数威仪行相而比丘尽当谨而护之何也山河大地艹木藂林胎卵湿化有情无情一一根尘发得无作戒体智论云略则八万四千广则尘沙无尽然制法虽多不出现前三业所谓身处木叉口处木叉意处木叉当知此三即是毗尼藏也所谓篇聚总而谓之威德木叉木叉即持戒之果号由是始于鹿苑终至鹤林而嘱累云于我灭后当尊重珍敬等此毗尼藏佛灭度后结集之时有窟内窟外谓之根本二部后复分为五部今南山律师所宗四分部主昙无德师即五部中之一也且夫持戒要在圆融识达其体况戒学属于事相心法存乎理智自非戒律制约三业䇿勤四仪则过患奚以防御也伹众生在惑业苦三道之中忘想颠倒不能守持多尚虗头疎荡放逸若然者须达其缘生法理也即此时持戒业性本空罪亦何有唯是从缘流变善恶随彰持犯互见若了得缘生方不滞于X偏执不着于有无即此以为中道义也故龙树云因缘所生法我说即是空亦名为假名亦名中道义只此一偈下三句亦是助言要之不出因缘二字即此空假中三观广如天台教中所辨也若兀尔持戒不了观慧此即人天福报亦乃声闻自调之谓则不名究竟解脱又净名云佛法不有亦不无以因缘故诸法生无我无造无受者善恶之业亦不忘举要言之由因缘故即有诸法是则持戒者能达法空是名持戒即六度中尸波罗蜜也则不住二乘直趣菩提之果也又经云无有定法如来可说一切贤圣皆以无为法而有差别亦云一切有为法如梦幻泡影等大论云或云即心是戒何假他受未敢取焉何也以一切众生下至蠕动蜎飞皆有佛性亦具佛礼以无戒善不断诸恶轮回生死受报无穷无由解脱所以十方诸佛三世圣人乃至弥陀净土依正二报并由愿心取证非誓不立亦须全借信愿行力之所庄严也恐烦久坐不敢广述兹者伏承台斾宠临讲席久坐证明元照学问荒浅言理疎野不胜皇惧之至判府枢密伏愿成化千里镇抚万枢长为圣世之忠谋永作教门之外护我皇庶境同集玅因能说所闻俱霑利益讲罢枢密上诗以谢心净佛土净境空无一毫风柯响林薄华雨积庭皐说法龙象遶放生鳞羽逃知师精戒律功行不唐劳X为义天僧统开讲要义高丽王子弘真祐世广智僧统义天同弟子寿良杭海求法首登师门元丰八年十二月二十八日偕馆伴主客学士杨杰就寺请师陞座发扬细要义天矍然避席作礼请所着书归辽东摹板流通讲曰现讲四分律删补羯磨疏正当第三卷明无作戒体今日更不进文略叙律宗纲要自古禅讲凡欲说法先说一道理以通言路以谓一切诸法离相寂灭非言语文字所能诠非思量分别所能及故经云诸法寂灭相不可以言宣又云若如来有所说法则为谤佛不能解我所说义又云始于得道夜终至涅槃夜于是二中间未甞说一字又云生生不可说生不生不可说不生生不可说等世人闻此便谓佛法离言绝相都无所说然不知有因缘故于无说中不妨作种种说无说而说说无穷尽今日幸遇主客学士僧统国师同请陞座有此因缘故不免东道西说且酬来命耳经云凡有心者皆当作佛乃知一切众生本具常住真精妙性其体清净其用自在其相平等不分而分强说三义圣凡一体依正不二圣人得之而无所得众生失之而未甞失然此妙性不离诸人现前一念觉知之心推之于心则为心推之于物则为物则知世出世间诸所有法同一真性等无差别故云一切诸法无非佛法此之谓也但其法体不守自性感物而动随缘而变故诸众生虗妄颠倒于X清净中而生染着故为烦惑于自在中而起缠缚故为漏业于平等中而起分别故为苦报翻彼三义而为三障流转生死经百千劫受无量苦不自觉知真可怜愍是以如来出兴于世为令众生复本真性以方便力种种开示一代时教无非皆为趣一佛乘故云为一大事因缘出现于世所谓开示悟入佛之知见即令众生了知自心无始烦惑当体清净无量结业当体自在无穷苦报当体平等一法既尔法法咸然华严直尔而说法华作方便说不唯释迦过去诸佛巳说未来诸佛当说现在诸佛今说故云十方一切诸佛法亦如是西天二十四祖此方藂林禅德棒喝言句天台贤首开拓法门南山祖师阐扬律藏方便提诱皆为此事但由众生宜乐不同致使宗途有异佛法不贵多说多诵说则是人能说未审以何方便而能造趣又复修何等行而得作佛学者至此多或迟疑往往世间学佛之人止以口说便为了当岂知生死道中一无所济病苦临身精神罔措此时方悔悔何及邪是故楞严经中阿难尊者蒙佛开悟身心明了方能咨请修证法门云我今犹如旅泊之人忽蒙天王赐与华屋虽获大宅要因门入故知口说但自空解欲入圣道须修实行修行之门必先以戒而为基本是故如来始于摩竭提国菩提树下成无上正觉初结菩萨波罗提木叉即十重四十八轻禁防心念为心地法门圆顿妙戒此即大乘以戒为先X也大教门中广大包摄以至比丘比丘尼国王太子天人鬼畜但解法师语者皆得受戒是故西天国王登位大臣受軄皆先求受故戒经云欲受国王位时受转轮王位时百官受位时应先受菩萨戒一切鬼神救护王身百官之身诸佛欢喜等是知凡学佛者无论道俗皆须受戒也然此大戒但被彼菩萨大根众生二乘小机即应绝分是故如来现生王宫入山修道六年苦行成等正觉始于鹿园先受三归五戒次制出家受具足戒等此即小乘以戒为先也以至双林告灭遗教其徒首云于我灭后当尊重珍敬波罗提木叉乃知戒是截苦海之舟航趣涅槃之梯隥故经云若无此戒诸善功德皆不得生是以当知戒为第一安稳功德住处又涅槃云欲见佛性证大涅槃必须深心修持净戒又华严云戒为无上菩提本应当具足持净戒若能坚持于净戒是则如来所赞叹诸经论中广有赞戒之文不能尽举出家之人若禅若教以至房居所习虽殊未有不登坛受戒者也多偏学见学律者薄为小乘见持戒者斥为执相而不观巳身削发染衣复不思自心登坛纳具且受而不持虽受何益况众生之心习恶日久如猿猴野马难可禁制经曰心之可畏甚于毒蛇恶兽怨贼学道之人不可自欺敢问诸佛子一切时中对诸尘境如何用心如何调伏既云出家为求解脱若不奉戒解脱无因将何以为比丘之体将何以受人天供养将X何以报四恩将何以入圣道将何以为世福田以何为自行以何为化他以何轨范僧徒以何住持佛法且如国家设礼乐以备君子立典刑以防小人此亦不异僧门所制戒律国无礼刑则何以治天下何以齐万民僧无戒律则何以住持佛法何以摄诱徒众故华严云具足受持威仪教法行六和敬善御大众心无忧悔去来今佛所说正法不违其教是故能令三宝不断法得久住又论云毗尼藏者佛法寿命毗尼住世佛法方住又戒经云如过去诸佛及以未来者现在诸世尊皆共尊敬戒是知戒律住持功大此并如来金口亲宣固非党助巳宗作如是说即今在座诸佛子莫不皆登坛受戒或一夏多夏为比丘僧未审当时所受为发何心具何等缘为纳何戒戒作何相请试思之出家之人一生大事宜切留心于此不明徒生徒死且现前色心无量劫来今生之中造生死业不可穷数恶心徧布充塞法界经云若有体相尽虗空界不能容受若得戒者则翻无量恶业悉为清净戒体为善种子作成佛本基南山祖师云未受巳前恶徧法界今欲进受翻前恶境并起善心故戒发所因还徧法界又云当知出家僧尼真是善法功德之聚位尊人天良由于此然佛世利机不假多制故如来于十二年中常说一偈云善护于口言自净其志意身莫作诸恶此三业道净能得如是行是大仙人道诸有闻者即能奉持生定发慧破惑显理X以此一偈度人无量中下根机不能坚奉方与广制故有二百五十三千八万无量律仪当知即是诸佛子等现前三业所造恶业业无量故戒亦无量业无尽故戒亦无尽如是无边律仪不出二百五十二百五十不出四根本四根本不出三业三业起于一心是知即我自心流变而为诸业今翻诸业以为净戒当知此戒还即自心更无他法此乃戒律之元宗奉持之要术也恐烦久坐不敢尽言元照学行寡薄于此一宗忝曾留意初心狂简猎涉多知三百年来自觉衰病诸无所堪唯于净土颇甞研究每以两端开诱来学一者入道顿有始二者期心必有终言其始者即须受戒专志奉持令于一切时中对诸尘境常忆受体着衣喫饭行住坐卧语默动静不可暂忘也言其终者谓归心净土决誓往生也以五浊恶世末法之时惑业深缠惯习难断自无道力何由修证故释迦出世五十余年说无量法应可度者皆悉巳度其未度者皆亦巳作得度因缘因缘虽多难为造入唯净土法门是修行径路故诸经论偏赞净土佛法灭尽唯无量寿佛经百年在世十方劝赞信不徒然修行此行须具三法一曰信二曰愿三曰行信以入之愿以导之行以成之非信不入非愿不行非行不至故须发深信心立大誓愿修种种行决定得生更何疑惑末世众生惑业深重自疑自障不生深信或以理难事或将凡拟圣迟疑而不X决闻说而不信葢不知此门全假他力弥陀世尊本誓愿力积劫熏修功德之力威神光明摄取之力故经中造众恶业火轮相现遇善知识教称十念尚得往生何况毕世修行净业复何疑乎常持此说以示于人往往其间或未深信每嗟同道鲜有知音近自嘉禾还有以主容学士所着决疑集十疑论二序为示观其援据该博理论明坦与愚所知多有符契不觉惊叹自诣门下一见便蒙垂念有逾旧分乃知宿缘所追今复会耳况外护三宝助扬佛法人所同知真所谓现宰官身而作佛事巳是知心不在庄赞但期同获上品上生得佛授记却来娑婆教化众生皆生安养耳僧统国师蹑如来迹舍国王位为比丘僧効善财行不远江山志求佛法当时如来入山修道于中途间以珍御服易麤布僧伽梨剃发从道六年苦行尔乃成佛故知出家本为舍富贵割亲爱少欲无为专崇道业近闻僧统巳制布三衣乃诸佛标识出家正式愿将来还归本国以戒律住持兴隆三宝令合国僧徒奉持衣钵禀戒律范则佛日重曜法轮再转矣甞闻有诗云满眼有谁知我意沈吟却忆善财童又闻自号求法沙门此见平生出家本志矣輙以求法二字而为颂曰僧统号求法乃见出家心未审以何求为求便等法了知求即法无复更他求将求求佛法何不自求求X上樝菴法师论十六观经所用观法书元照顷年过台州谒见于赤城此时询及净土事晚蒙示及惑对其间二三疑处摘以请益而不蒙见答过往同人传其言意如见讶所以此际数相会并不敢措一词元照仰慕吾丈学行非一日矣虽蒙以同辈待之然且衷心不敢辄易所以欲论及净土爱师过耳凡乡里讲员未曾与之语碧泉累次见闻此人强戾自负非学道之器亦对之唯唯而巳今亦欲师之相知略举一端可否请试裁之大抵诸师章记并以十六妙观混同止观观法故有观心观佛之诤约心观佛之漫耳甞考诸大乘观法能观心虽一而所观境随机不同且说二种一以心为所观如天台止观贤首法界观还源观南山净心观以至少林壁观等并指现前觉心体性为净土如净名心净土净圆觉地狱天宫皆为净土志公六祖等皆云即心是净土不须求西方等此指理体为土唯佛一人居之众生虽不离而未能显圆觉楞严占察等诸大乘经所诠观法皆是此方破惑入道无生理观二以诸佛菩萨修成功德依正色像为所观如观佛相海经普贤行法经观弥勒上生经观无量寿佛经等题中标定能所分明此又三别一者观佛相海经即观释迦普贤行法经即观普贤皆不离此界而观亦为破障灭罪助成理观非求生也二者上生经即以心想天界弥勒内院求生彼天三者观无量寿佛经X十六种观并以送想西方十万亿剎之外弥陀依正庄严求生净土是故初落日观指其路头至第三地想成巳除疑破障葢心念巳达彼方矣天台疏序云落日悬皷用标送想之方岂非明据今人说十六观反令观心乃是摄想岂名送想耶故知地观才成身虽未死心巳往生修净业人莲池中巳有华生良由于此诸师反以十六观为阴境故云是心作佛是心是佛等且弥陀愿力积劫修成清净境界岂得反同众生生死阴邪又云揽彼依正归心观之此由不辨两土观法各异但见本宗多赞唯心遂一混释之呜唿误却多少人邪每一思及不觉潸然自诸师章钞行世学教者多不生净土乡中诸老讲员讲却多少弥陀观经临终只在人家託生是为苦事却是行翁行婆不知教相直信而生者多矣若尔十六观应非理观疏中何以用三观释邪答非谓理观只是观心若达理则佛法众生法心法皆是理也故曰一切诸法无非佛法观一切法空如实相等当知能观心所观境修成净业莲胎净报皆是因缘生法缘生无生即空假中何妨理观但此方观心理观唯上根达理者可修若十六观达者则为理观不达者则为事想不妨皆生净土但悟有迟速位有浅深耳而宗师见天台多用观心遂将一代观法作观心解耳若不信者请以十疑论证之彼云智者炽然求生净土达生体不可得此乃真无生愚者为生所缚闻生作生解闻无生作无生解不知生即无生无生即生今人乃云能所俱泯取舍皆亡方成圆观若存能所即是偏邪呜唿岂不与祖师相反乎又云以心想佛此是取舍生死心何能生净土故谈净土者不取言能所取舍往来之义而不知能所取舍等皆缘生法缘生无生故泯能所取舍无生而生故不妨能所取舍不出法性故能所取舍无非自心若尔以心取境则非唯心义邪答祖师云凡欲修观先了方法唯心但是了达诸法非谓唯心顽然不动都无心念故摄论云唯识义不失亦不无能取所取当知终日想彼净土取彼净业若能若所无非自心皆非他法乃至舍此生彼虽过十万亿剎未始出于心外只由净秽唯心故使往来无碍譬如江南江北虽彼此往来而不出大宋天下非谓唯心守心不动非谓理观凝然寂住若谓守心亡能绝所为理观者祖师那云用标送想之方邪岂非送心往于彼方方名净土观法但了此能想所往皆缘生法即理观也更有释疑通妨不能细举信笔写去不成次绪望为留心思择俯照志心如更不信请观十疑论第二答并十六观经大无量寿佛经等窃观往古飞钖寿禅师等诸公虽苦劝往生亦为事理所碍纵令分辨终成混漫况余人乎世谓先德文字一信其说况容情党于其间遂不考是非迟疑不决又凡学人多以旧见为碍他人之X言难为入耳傥令有取密知而巳不敢外扬此皆人情非实心为生死者幸无以人废言或狂狷有所不到专听慈诲幸勿见外写此书时不胜倾泪若或见悉弥陀会中愿为法侣南山律宗祖承图录始祖昙无德尊者毱多弟子四分律主南山所宗二祖昙摩迦罗尊者本西竺僧始依四分为人受戒三祖北台法聦律师本学僧祇因考受体首传四分四祖云中道覆律师聦之弟子最初撰疑科释四分五祖大觉慧光律师从覆受律撰疏十卷广开户牗六祖高齐道云律师承禀光师亦撰钞疏判释广文七祖河北道洪律师承禀云师亦有律疏未详卷轴八祖弘福智首律师洪师弟子疏二十卷通贯群宗九祖南山澄照律师承禀首师广有着撰见行于世律宗祖承灿然布于群纪往世宗匠未深考覈而卒X意取舍有所异同从其门者各亲师授是非异论不能一揆致使晚进辈踟蹰于两楹间莫知其所向予病之非一日矣苟默默无所辨正而称其裔叶能无忝乎此图录于是乎作也第一评古得失普宁律师始立五祖一波离二法正三觉明四智首五南山霅溪法师次立十祖一波离二法正三觉明四法聪五道覆六慧光七道云八道洪九智首十南山又云若取苗裔须立十师若取功德应立七祖除光云洪三师灵源法师次立七祖一波离二法正三觉明四法聪五智首六南山七增辉记主天台律师亦立七祖一波离二法正三昙谛四觉明五法聦六智首七南山霅溪灵源本经论之师既非学宗后绝遵奉唯普宁天台二家抗行于世甞考诸说俱所未安故历辨之庶无封滞耳如四师并以波离为始祖其所不可者三焉且波离结集诵律即今僧祇根本部也四分一宗虽从彼出然派分巳后本枝竞行彼此相望号为异部序不云乎昙无德部钞者所宗安有结集彼部之人而预此宗之祖此谓非今所宗一不可也又波离虽有结集之功不在传法之数况昙无德师本承毱多毱多巳上至于迦叶师承颇异安可混同又案南山内典录云波离以律藏付弟子陀写俱俱付须俱须俱付悉伽婆婆付目揵连子帝须须付旃陀䟦阇中间不显名氏乃至付僧伽䟦罗是则波离别X分一枝专弘上座一律安得横以法正继其后乎若谓佛世多所疑问者律中阿难身子请决尤多况身子请佛制戒为发起之端其功益大何不为祖若谓律序初标波离为首者此乃部主将与集律祈本众圣以为证信而波离结集当众之长故言为首耳苟泥此文必立为祖则余身证者五百之众同是所祈皆应为祖岂特波离乎此谓不系传袭二不可也又历观西天付法藏传此土经论之家未见取结集者为祖必如所立亦应经宗例以阿难为祖邪此无此例三不可也又诸家并立觉明者且觉明止是翻译广文亦非传法又此附余宗亦无此例况安清童寿法显玄弉等传译功高亦应彼宗推之为祖灵源仁师立增辉者意以天台荆谿为例然天台笔记前代无闻自操染成章一家宗奉况荆谿之嗣天台非唯记述当大唐之世南北性相大振于时天台之教遏绝坠地荆谿禅师辞而辟之赞而述之其道由是牵复其教所以中兴后学尊之为祖不亦宜乎今增辉者前代五十余家后世改作犹将数本当今学者传授几希矧又律宗南山之后天下同风曾无建立兴复之功輙厕宗祀是可得乎又天台堪师立昙谛者谓始翻羯磨即四分先蚕先农之人且昙谛之前巳有僧铠羯磨非谛始翻况行受戒功在法时昙谛但是翻文而巳故法时传云请胡僧出羯磨耳既而始翻由铠行受因时先蚕先农其义安在况非传授复X无类例安足为祖请观诸师所立俱非允当必欲强祀所谓非其鬼而祭之无乃谄乎自汉明之世佛教创传至曹魏之初未闻戒去及行斋忏事同祠祀至嘉平年有西域僧昙摩迦罗依法正部行千人受戒改先妄习始立僧仪逮今千载之间天下释子莫不皆受其赐论其功不在诸师之下况祖师事钞两疏内典录等累称其德而古今学者一槩遗之岂非戴天履地而不知其高厚乎或曰事钞戒疏并序法时昙谛为此方戒律之先今则取时除谛其故何邪对曰凡预祖例不出两端一者本乎相承二乃尊其功德时则依宗行受备具二能谛则循古翻文未全一德然则祖师所叙名有其由钞疏则昭示教源故兼明昙谛业疏则正推本受而独美法时岂敢任情葢存典据故也第二申今去留夫致必有宗学必有承教非宗则其学无所归学不承则其教无所自南山律师宗于四分承于智首首承洪洪承云云承光光承覆覆承聪聪则初传四分因考本受即承于时时则创行受法专依四分即承于正若乃远推本始则法正承毱多多承和修修承阿难难承迦叶叶承我佛是则金口祖承一十四世今以四分开宗为始断自法正而下至于南山蹑迹传通九人而聦首南山覆光云洪则独取霅溪至于推部主为始祖立法时为二祖则前代阙如始见今录耳或曰法时自出僧祇戒心那为X此宗之祖对曰今家唯取受体不论传译又曰然则受依四分那出彼宗戒本乎对曰大士弘阐非凡所筹事在滥觞化存由渐且如腾兰至汉士庶云从虽削染成仪而归戒不举此岂暗于教相有所不行直欲示其所遗推功于后迦罗翻戒其事例然儒宗七庙并以祖考巳上父子相因以存享祀其例一也禅宗六祖第付衣盂其例二也天台九祖相传心观其例三也以至西竺二十四祖继世传持师资迭授其例四也诸经律论次列七佛虽取空劫巳前三佛足成其数亦将表示法道相承有由其例五也请详诸例足为明据独此律宗浪引结集翻传之师间绝紊乱可谓逐流迷源寻枝忘本以故出没互见得失相形终南巳来五百余年宗祖差讹传持失绪考其所学可谓知本乎然祖承之所出备见南山教部而非私说今第而引之戒疏序云四分肇兴祖习绵远正法初百便列其宗斯人博考三机殷鉴两典包括权实统收名理集结斯藏通被时实据此以法正开宗尊为始祖明矣业疏云此方赤县曹魏巳前并不受具至嘉平年法时沙门依法正部行羯磨法十人受戒又云神州一统约受并诵四分之文据此法时远承法正立为第二祖也续高僧传论云四分一律虽翻在姚秦而创敷元魏是由赤髭论主初乃诵传未展谈授寻还西域此方学侣竟绝维持迩及聪覆方开学肆等相X传云法聪本习僧祇因考受体首传四分据此聦师远承法时故为第三祖也又论云自初开律师号法聪元魏孝文北台扬绪口以传授时所荣之沙门道覆即绍聦绪缵疏六卷但是长科至于义举未闻于世据此覆师亲承法聪即为第四祖也传云慧光从佛陀禅师出家陀曰此沙弥非常人若受大戒宜先听律律是慧基非智不奉若初依经论必轻戒网邪见灭法障道之源由是依覆师通四分等据此光师承覆故为第五祖也传云道云早依师禀奉光遗令专弘律部造疏九卷为众所先成匠极多流衍弥远加以威容严肃动止有仪谈吐慈和言行相捡据此云师承光故为第六祖也传云道洪据相州绍通云胤容止沈正宣解有仪学门七百诸经论士将欲导世皆停洪讲席观其风略採为轨躅据此洪师承云故为第七祖也传云智首二十有二方禀大戒预于古佛塔前请祈显证蒙降佛摩顶身心安泰方知感戒及寻律部多会其文明若夙知后听道洪律席同侣七百锋颕如林至于寻文比义首言逈拔及玄思厉勇通冠羣宗刚正严明莫尚于首矣据此首师承洪故为第八祖也轻重仪云先所宗承首律师者孤情绝照映古夺今钞疏山积学徒云踊齐流五部之辉通开众见之表事钞序云学有所承承必知本据此南山承首故为第九祖也厥后文纲巳下师徒传讲至于今多矣X然考其功业不足亚于前修故所不论也上据从本至末顺而列之故以法正为初南山继后葢俲儒家立庙之式若约从亲至疎逆而推之则应南山为始法正为终例准戒疏云至后弥勒佛兴即以尸叶为七祖也今日从众略如上明或所未安以俟来哲元丰四年九月十五日余杭郡沙门元照录南山律师撰集录宗承律藏部二十一件合三十七卷四分律删繁补阙行事钞三卷内典录题云行事删补律仪武德九年制贞观四年重修或云八年或为六卷今分十二卷并后人支开然非本数有云祖师自分者非也见行四分律拾毗尼义钞三卷有本题云拾毗尼要贞观元年制后流新罗此方绝本至大中四年彼国附还元有三卷今始获上中二卷未见下卷近人分中为下且成上数失其本矣今以两卷开为四卷见行四分律删补随机羯磨二卷贞观八年出二十一年重修本一卷后分三卷见大藏四分律删补随机羯磨疏四卷贞观九年撰二十二年重修本二卷后增为四卷今分为八卷见行四分律含註戒本二卷X贞观八年出永徽二年重修本一卷后为二卷今分三卷见行四分律含註戒本疏四卷贞观八年制永徽二年重修本三卷后为四卷今分八卷见行四分律删定僧戒本一卷贞观二十一年仲冬出删定文词备世诵习今时盛行四分律比丘尼钞三卷诸录不出今准后流通题云贞观十九年撰今分六卷见行四分律註比丘尼戒本二卷贞观中出本一卷后为二卷未见四分律删定尼戒本一卷永徽二年出见行量处轻重仪一卷有云处量轻重仪贞观十一年制干封二年重修见行释门章服仪一卷显庆四年制此年重修见行护三宝物仪二卷未见律相感通传一卷干封二年制见行X教诫新学比丘行护律仪一卷贞观八年制永徽元年重修见行释门集僧轨度图经一卷武德七年制见行关中创立戒坛图经一卷干封二年制见行净厨诰一卷干封二年制见行护僧物制一卷或但云僧制显庆四年制见行净心诫观一卷虽非专律部然本被学宗故于此列见行教俗士设斋仪一卷显庆四年制未见诸方或立教藏更写大律一部六十卷置于首弘赞经论部七件合六十四卷妙法莲华经苑三十卷未见妙法莲华经音义一卷未见有经论家指南山音义是也妙法莲华经弘传序一卷见经首众经律论音义叙致一卷未见X诸经要集二十卷今藏中题云玄恽撰随凾音云道世撰又云道集道译等皆误也今据卷首祖师自序云甞于显庆中读一切经随情逐要人堪行者善恶业报条出于此述篇三十勒成两帙冀道俗依行等则验非他撰明矣见大藏大唐内典录十卷麟德元年甲子于西明寺撰见大藏註时非时经一卷未见护法住持部十五件合七十六卷广弘明集三十卷见大藏结集正教住持遗法仪六卷杭州祥符贤圣藏有本集古今佛道论衡三卷开光录云前三卷龙朔元年撰第四卷麟德元年撰故或为四卷见大藏东夏三宝感通录三卷麟德元年六月于清官精舍集亦云集神州三宝感通录见大藏释门护法仪一卷未见护法住持仪一卷X未见佛法东渐图赞二卷显庆五年制或云化佛未见佛教东渐化迹一卷显庆五年夏中制未见圣迹见在图赞一卷名出内典录未见住法图赞一卷显庆五年制后分二卷见行释迦略谱二卷麟德二年九月十八日于西明寺撰或云释氏谱或无略字或云一卷见大藏释迦法志四卷永徽元年撰或云二卷见大藏感应图录一卷未见感通记十卷未见付嘱仪十卷宋僧传云从天人口传偈颂号付嘱仪未见礼敬行仪部四件合六卷释门正行忏悔仪三卷永徽二年季夏制未见有指方等忏者恐是六时礼佛忏悔仪一卷X或云六时礼文显庆四年制见行集佛经六时行道仪一卷见行释门归敬仪一卷龙朔元年撰见行图传杂录部十四件合八十四卷续高僧传三十卷或三十二卷见大藏后集高僧传十卷开元录云寻本未获高僧传音义一卷未见高僧传钞一卷一云要录或云二卷未见祗桓寺图二卷干封二年制未见图经一卷干封二年制未见旧连书于上故省祗桓二字终南山灵感传二卷干封二年于灵感寺撰见行衮法师别传一卷未见庐山远大师文集十一卷或云十卷未见X支道林集十卷未见南山文集十卷未见西明寺录三卷显庆四年制未见初撰西明寺记一卷显庆四年制未见终南山化感寺制一卷干封二年制未见巳上五类总五十七件计二百六十七卷若约小卷则二百九十卷又诸家目录互出不同内典录列十八部一百十四卷开元录列八部八十一卷见今藏录列九部一百四卷且据见者如上所录余俟后来续之佛教流及此土自后汉至曹魏仅二百载从其化者但剪落殊俗而巳归戒则未甞禀焉至嘉平中昙摩迦罗者至自西梵阐化京洛始依法正学宗立十僧受戒仍出僧祗戒心用辅随行祖师所谓东夏戒律之先者是也逮至姚秦首译十诵以夫真教滥觞源流未辨摄修之侣于即承用是则纳体从乎四分戒本诵彼僧祗随行宗于十诵宗部之乱由兹始矣尔后四分僧祗五分三律继翻有以先出戒本诠相允符故僧祗一部独盛当世降及元魏聪师探源究本X尅体辨行遂辍旧所习首讲四分道覆而下章疏出焉巳来传习之英递代不乏然犹羣部乖竞假实争驱化制两宗混而未判首师披释宗绪虽分而行事谋猷亦未甚详备逮于南山律师出于隋唐间博究羣宗独权戒学稽极圣之洪范追法密之遗踪顾眄乎旧章哀矜乎后学由是着撰兴焉大抵得意在乎行事故首述事钞统四藏括两乘区别异部搜駮众说实维持之宏纲发趣之夷经也其次拾义钞者拾毗尼之祕要戒业疏者展止作之毛目故得受随体相持犯重轻众别仪轨治心理身日用之行尽矣故凡预吾门者其所习虽异而日蒙其赐无得而称岂非数仞之墻得其门者寡矣天时之雨物无谢于天乎自是九代诸师之作蔑如无闻殁后数百年间霈然莫御非四依大士垂示像季者其孰能至于此哉自外钞註传录仪集图纪或发明巳宗或赞述经论卷帙繁富不可遽数伹地之相远岁之相后况经会昌之孽五代之乱诸宗典籍率为煨烬故祖师之训亡逸过半矣且夫教者所以辨其道文者所以持其教文或坠则教不存教不存则道不明故文之于世是可废耶是以在昔尊道辅教之士患斯文之将丧甞揽诸名题集为别录使来者得其名而获其本其所列亦巳博矣但搜括未详时代差误布厝紊杂不足披捡今以内典开元等录及戒疏后序诸文批志看详对会重纂一本各X从其类节为五科以其远恶清身行根道本者莫大乎戒律故有初也穷神荡累莫深乎经论故有次也持危御侮必在乎弘护故有三也克勤自进必假乎軏度故有四也胜迹光远必借乎传录故有五也至于卷数之开合年历之前后若见行若遗逸或编入大藏或标题不同悉备见于註仍不媿蹇陋辄系序于后庶览者识吾宗之大略焉时皇宋元丰改号之岁后安居日余杭郡沙门释元照重录芝苑遗编卷之下贞和三年大蔟五日前泉涌老比丘淳朴于竹园轩看读挍订之次卒点旁训云今宽文九年孟秋下旬更挍润色之以寿梓流世矣欲继法灯而永照迷闇济羣生而远沾妙道忝浴祖恩钦拟报答云止止堂老乞士讷翁