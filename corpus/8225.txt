明觉禅师语录明觉禅师语录卷第一参学小师惟盖竺编住苏州洞庭翠峯禅寺语师在万寿开堂日白槌了师云宗乘一唱三藏绝诠祖令当行十方坐断其有达士不避死生贬上眉毛出众相见问人天普集伫听雷音学人上来乞师垂示师云十万八千不是远进云恁么则大众霑恩也师云后五日看问师唱谁家曲宗风嗣阿谁师云分明记取进云恁么则昔日智门今朝和尚师云有甚么交涉问如何是和尚为人一句师云量才补职学云谢师方便师云自领出去师乃云一问一答总未有事在直饶干坤大地草木丛林尽为衲僧异口同声各置百千问难也不消长老弹指一下并乃高低普应前后无差旷祖佛之妙灵廓天人之幽迹如是则何假觉城东际五众咸居古佛庙前此时参毕师在杭州灵隐受疏了众请陞座时有僧问宝座先登于此日请师一句震雷音师云徒劳侧耳进云恁么则一音普遍于沙界大众无不尽咸闻师云忽有人问尔作么生举僧云三十年后敢为流芳师云赚了也师乃云天下绝胜之觉场灵隐导师之广座暂借卑僧陞陟实愧非材岂敢于五百员衲子前提唱佛祖抑扬古今衒耀见知耻他先作假饶说得天雨四华地分六震于曹溪路上一点使用不着何以行脚高士有把定世界函盖干坤底眼谁敢错误丝毫其知有者必共相悉师在灵隐诸院尊宿茶筵日众请陞座僧问禅侣尽临于座侧未审师还说也无师云寰中天子塞外将军进云恁么则一震雷音满大唐也师云看取令行师乃云上士相见一言半句如击石出火瞥尔便过应非即言定旨滞句迷源从上宗乘合作么生议论直得三世诸佛不能自宣六代祖师全提不起一大藏教诠注不及所以棒头取证喝下承当意句交驰并同流浪其有知方作者相共证明师到苏州日僧俗迎在万寿众请上堂问向上一路千圣不传和尚从何而得师云将谓是衲僧学云恁么则大众霑恩学人礼谢也师云龙头蛇尾问选佛场开还许学人选也无师云切忌点额学云恁么则心空及第归也师云阶下汉师乃云如天普盖似地普擎有如是自在具如是威德谁不承恩谁不景慕过去诸圣于无量劫勤苦受尽所得祕要法门今将普示大众不用纤毫心力各请一时验取于此荐得便能永出四流高步三界其或不知刚是诸人讳却师初到院陞座僧问杖钖已居于此日请师一句定干坤师云百杂碎进云恁么则海晏河清去也师云非公境界问如何是佛法大意师云龙吟雾起虎啸风生问如何是祖师西来意师云山高海阔进云学人不会师云紧悄草鞋师乃云未来翠峯多人疑着及乎亲到一境萧然非同善财入楼阁之门暂时歛念莫比维摩掌中世界别有清规冀诸人饱足观光以资欣慰上堂问答罢师乃云释迦已灭弥勒未生正当今日佛法委在翠峯放开揑聚总由者里放开也七纵八横是处填沟塞壑揑聚也天下老和尚尽在拄杖头不消一札上堂僧问如何是实学底事师云针札不入进云乞师方便师云水到渠成问如何是教外别传一句师云看看腊月尽学云恁么则流芳去也师云痖子喫苦瓜问言迹之兴异途之所由生不犯锋铓请师道师云谁家无白月清风进云还当也无师云土上加泥汉师乃云剑轮飞处日月沈辉宝杖敲时干坤失色众魔从兹胆裂千圣由是眼开其如二听不圆震迅雷而莫觉孤根将败霈春雨以非滋致使凡圣岐分悟迷派列奔驰七趣泊没四流重业相缠无有休日尔诸禅德觊善参详如人上山各自努力上堂僧问昭昭于心目之间而相不可覩晃晃在色尘之内而理不可分既于心目之间为甚么不覩其相师云华须连夜发莫待晓风吹进云恁么则云散家家月师云毘婆尸佛早留心僧方礼拜师以拄杖打一下云不得放过问猿抱子归青嶂后鸟㘅华落碧巖前古人意旨如何师云夹山犹在学云和尚如何师云依稀似曲才堪听又被风吹别调中僧却问如何是翠峯境师云春至桃华亦满溪僧礼拜师云山僧今日败阙有人点捡得出许他顶门上一只眼便下座上堂僧问古人借问田中事插锹叉手意如何师云人从陈州来不得许州信问古人道有读书人到来意旨如何师云且在门外立学云请师相见师云任是颜回亦不通师乃云立宾立主剜肉作疮举古举今抛沙撒土直下无事正是无孔铁槌别有机关合入无间地狱明眼衲子应须自看上堂僧问古人一喝不作一喝用是否师云是僧便喝师便棒僧无语师云谑我问古人道有佛法处不得住无佛法处急走过意旨如何师云气急杀人僧拟议师云甚么处去也问只在目前为甚么再三不覩师云截耳卧街僧云恰是师云令我攒眉问黑豆未生芽时如何师云餧驴餧马进云生后如何师云透水透沙僧礼拜师云一似不斋来问功巧诸技艺尽现行此事如何是此事师云诸方牓样进云莫便是学人会处也无师云有头无尾汉师乃云过去诸如来斯门已成就放过一着现在诸菩萨今各入圆明两重公案未来修学人总被翠峯穿却鼻孔上堂云智者聊闻勐提取莫待须臾失却头问丹霄独步时如何师云脚下踏索进云天下横行去也师云徐六担板问学人乍入丛林诸事不会未审师还拯济也无师云苏州纸贵进云和尚岂无方便师云脑后拔榍师云炉鞴之所固无钝铁良医之门谁是病夫向后鼻孔辽天莫辜负人好上堂云欲得不招无间业莫谤如来正法轮便下座上堂才有僧出礼拜师云大众一时记取者僧话头便下座上堂大众云集以拄杖抛下云棒头有眼明如日要识真金火里看上堂云从天降下从地涌出南北东西一棚俊鹘顾杼停机苦屈苦屈上堂云古人道譬如掷剑挥空莫论及之不及斯乃空轮绝迹剑刃非亏好诸禅德若能如是心心无知即是踞妙峯孤顶非但善财七日不逢设使文殊百劫亲来也摸𢱢不着上堂有僧出礼拜了方伸问师云啼得血流无用处便下座上堂云藏峯剑客便请施呈有僧方出来师云什么处去也便下座上堂云语渐也返常合道且任诸人点头论顿也不留朕迹衲僧又奚为开口师以拄杖一划云上无冲天之计下无入地之谋蔡州千箇万箇打破只在须臾上堂问答罢乃云映眼时若千日万像不能逃影质凡夫只是未曾观何得自轻而退屈师拈起拄杖云把定世界不漏丝发还观得也无所以云门大师道直得干坤大地无纤毫过患分只是转句不见一色犹为半提直得如此更须知有全提时节诸上座翠峯若也全提尽大地人并须结舌放一线道转见不堪以拄杖一时趁下上堂僧问如何是翠峯境师云有眼底见学云如何是境中人师云贪观白浪失却手桡问如何是和尚家风师云客来须看进云恁么则学人得见也师云三十年后问如何是第一义师云道士倒骑牛学云乞师再垂方便师云无孔铁槌问道远乎哉师云青山夹乱流学云恁么则得闻于未闻去也师云千里万里师乃云大众前共相詶唱也须是箇汉始得若未有奔流度刃底眼不劳拈出所以道如大火聚近着则燎却面门亦如按太阿宝剑冲前则丧身失命师乃颂云太阿横按祖堂寒千里应须息万端莫待冷光轻闪烁复云看看便下座拈古举米胡问僧近离甚处僧云药山米云药山近日如何僧云大似顽石一般米云得恁么郑重僧云也无提拨处米云非但药山米胡亦恁么僧近前顾视而立米云看看顽石动也其僧便出师拈云米胡也纵夺可观争奈死而不弔举罽宾国王仗剑诣师子尊者所乃问师得蕴空否尊者云已得王曰可施我头尊者曰身非我有岂况于头王遂斩之白乳高丈余王臂自落师拈云作家君王天然有在举镜清于僧堂前自击钟子云玄沙道底玄沙道底时有僧出来云玄沙道什么镜清作一圆相僧云若不久参争知恁么清云还我草鞋钱来师拈云洎被打破蔡州举宝公云终日拈香择火不知身是道场玄沙云终日拈香择火不知真箇道场师拈云一对无孔铁槌举五通仙人问佛云佛有六通我有五通如何是那一通佛召五通仙人仙人应喏佛云那一通尔问我师云老胡元不知有那一通却因邪打正举思和尚令石头送书去让和尚处云回日与子箇鈯斧子住山去石头才到让和尚处便问不慕诸圣不重己灵时如何让云子问太高生何不向下问将来石头云乍可永劫沈沦不求诸圣解脱便归思和尚问书达否石头云书亦不达信亦不通去日蒙和尚许鈯斧子便请思垂下一足石头便礼拜师拈云石头洎担板过却又云大小让师不解据令举长髭到石头处头问什么处来髭云岭南来石头云大庾岭头一铺功德还成就也未髭云成就久矣只欠点眼石头云莫要点眼么髭云便请石头垂下一足髭便礼拜石头云见什么道理便礼拜髭云如红炉上一点雪石头便休师拈云无眼功德有什么点处德山和尚到龙潭问久响龙潭及乎到来潭又不见龙又不现龙潭云子亲到龙潭德山便休去师拈云将错就错又云大小德山师一日因事举往日有老宿一夏不为师僧说话有僧自叹云我只恁么空过一夏不望和尚说佛法得闻正因两字也得老宿聊闻云阇黎莫𧬜速若论正因一字也无恁么道了扣齿云适来无端恁么道隣壁有老宿闻云好一釜羹被两颗鼠粪污却师拈云谁家锅釜无一两颗观和尚见新到来观作面引次示之其僧便去观晚间问第一座今日新到在什么处第一座云当时去也观云是即是只得一橛师拈云老观大似失钱遭罪举外道问佛不问有言不问无言世尊据坐外道礼拜云世尊大慈大悲开我迷云令我得入外道去后阿难问佛外道有何所证而言得入佛云如世良马见鞭影而行师拈云邪正不分过犹鞭影傅大士云夜夜抱佛眠朝朝还共起起坐镇相随如身影相似要识佛去处只者语声是玄沙云大小傅大士只认得箇昭昭灵灵师拈云玄沙也是打草蛇惊宝公令人传语思大和尚何不下山教化众生目视云汉作什么思大云三世诸佛被我一口吞尽何处更有众生可度师拈云有什么屎臭气赵州云至道无难唯嫌拣择才有语言是拣择是明白老僧不在明白里是尔作么生护惜时有僧问云既不在明白里护惜箇什么州云我亦不知僧云和尚既不知为什么道不在明白里州云问事即得师拈云赵州到退三千南泉云众云三十年来牧一头水牯牛欲拟东边放不免侵他国王水草欲拟西边放不免侵他国王水草不如随分纳些子免被官主劳挠长庆云尔道南泉前头为人后头为人云门云且道牛内纳牛外纳直饶道得纳处分明我更问儞牛在甚处师拈云一时穿却邓隐峯在襄州破威仪堂只着衬衣于砧槌边举槌云道得即不打于时大众默然隐峯便打一下师拈云果然果然僧问玄沙大耳三藏第三度为什么不见国师玄沙云尔道前来两度还见么师拈云败也败也室中举古举睦州问僧近离甚处僧云河北睦州云河北有箇赵州和尚曾到么僧云某甲近离彼中睦州云赵州有何言教示徒僧云每见新到便问曾到此间来么云曾到赵州云喫茶去忽云不曾到赵州亦云喫茶去睦州云惭愧却问僧赵州意作么生僧云只是一期方便睦云苦哉赵州被尔将一杓屎泼了也便打睦州却问沙弥尔作么生沙弥便礼拜睦州亦打其僧往沙弥处问适来和尚打尔作什么沙弥云若不是我和尚不打某甲师云者僧克由叵耐将一杓屎泼他二员古佛诸上座若能辩得非唯赵睦二州雪屈亦乃翠峯与天下老宿无过若道不得到处泼人卒未了在举僧问长庆如何是正法眼庆云有愿不撒沙保福云不可更撒也师云夫宗师决定以本分相见不敢撒沙且那箇是诸人正眼不受人瞒底汉出来对众道看共相知委若道不得翠峯一一与尔点过开眼也着合眼也着举黄檗有六人新到五人作礼其中一人提起坐具作一圆相檗云我闻有一猎犬甚恶僧云寻云羊声来檗云𦏰羊无声到汝寻僧云寻𦏰羊迹来檗云𦏰羊无迹到汝寻僧云寻𦏰羊踪来檗云𦏰羊无踪到汝寻僧云恁么则死𦏰羊也黄檗便休到来日上堂云猎犬在甚处僧便出来檗云昨日公案未了老僧休去尔作么生僧无语檗云将谓是本分衲子元来是义学沙门以拄杖打出师云只如声响踪迹既无猎犬向甚处寻逐莫是绝声响踪迹见黄檗么诸禅德要明陷虎之机也须是本分衲子举外道问佛不问有言不问无言世尊良久外道云世尊大慈大悲开我迷云令我得入师云诸禅德迷云既开决定见佛还许他同参也无若共相委知则天下宗师并为外道伴侣如各非印证则东土衲僧不如西天外道举龙牙和尚问翠微如何是祖师西来意翠微云与我过禅板来牙取禅板与翠微接得便打牙云打即任打要且无祖师意后又问临际如何是祖师西来意际云与我过蒲团来牙取蒲团与临际接得便打牙云打即任打要且无祖师意师云临际翠微只解放不解收我当时若作龙牙待伊索蒲团禅板拈得噼胸便掷举椑树问定山不落数量请师道定山提起数珠云是落不落树云圆珠三窍人人有请师圆前话山便打椑树便去定山云三十年后槌胸大哭去在椑树果后开堂示众道三十年前被定山老子瞒我一上不同小小师云定山用即用争柰险椑树知即知要且未曾具择法眼试请辩看举雪峯问投子一槌便成时如何投子云不是性𢤁汉峯云不假一槌时如何投子云者漆桶师云然则一期折挫雪峯且投子是作家炉韛我当时若作雪峯待投子道不是性𢤁汉只向伊道钳槌在我手里诸上座合与投子着得箇什么语若能道得便乃性𢤁平生光扬宗眼若也颟顸顶上一槌莫言不道举赵州问僧曾看法华经么僧云看来州云衲衣在空闲假名阿练若诳惑世间人尔作么生会其僧拟礼拜州云尔披衲衣来么僧云披来州云莫惑我僧云如何得不惑去州云莫取我语师云大小赵州龙头蛇尾诸人若能辩得便乃识破赵州如或不明箇箇高拥衲衣莫惑翠峯好举长髭问僧甚处来僧云九华控石菴髭云菴主是什么人僧云马祖下尊宿髭云名什么僧云不委他法号髭云他不委尔不委僧云尊宿眼在甚处髭云若是菴主亲来今日也须喫棒僧云赖遇和尚放过某甲髭云百年后讨箇师僧也难得师云是则二俱作家要且只解收虎尾不能据虎头若使德山令行并须瓦解举保福示众云此事如击石火闪电光搆得搆不得未免丧身失命僧便问未审搆得底人还免丧身失命也无保福云适来且致阇黎还搆得么僧云若搆不得未免大众笑保福云作家作家僧云是什么心行福云一杓屎拦面泼不知臭师云诸上座保福有生擒虎兕底爪牙者僧也不易相敌虽然如此要且放过保福一着只如翠峯与大众还许诸方捡责也无若免不得平地上死人无数其中有得活底么师拈起拄杖云来也来也举归宗锄草次见一条蛇以锄斩之僧见便问久响归宗元来是箇麁行沙门宗云尔麁我麁后雪峯问德山古人斩蛇意旨如何德山便打雪峯便走德山召云布衲雪峯回首德山云他后悟去方知老汉彻底老婆心师云归宗只解慎初不能护末德山颇能据令且未明斩蛇师召大众云看翠峯今日斩三五条以拄杖一时打下勘辩问僧甚处来僧云和尚问谁师云我问尔僧云何不领话师云翠峯今日败阙宝华侍者来看师师问宝华多少众侍者云不劳和尚如此师云我好好问尔勃趒作什么侍者云不得放过师云真师子儿喫茶了师把住云适来得恁么无礼侍者拟议被师一掌云归去分明举似宝华有数人新到至师云新到那僧云是师云参堂去僧便去师复唤来来其僧却回师云洞庭难得师僧与尔一椀茶喫问僧甚处受业僧云天章师云将得兰亭记来么僧云争敢呈似和尚师云草本不劳拈出五人新到师云洞庭绝顶无行路不假梯航速道看僧云特来礼拜和尚师云湛水停舟徒夸运济僧无语师云过者边来其僧齐过师云将头不勐误累三军参堂去问僧名什么云义怀师云何不名怀义僧云当时致得师云谁与汝安着僧云某甲受戒来十年也师云行脚费却多少草鞋僧云和尚莫瞒人好师云我也没量罪过尔作么生僧无语师云脱空谩语汉便打问新到近离甚处僧云兴教师云达磨一宗扫土而尽僧无语师云天上天下唯我独尊复问僧阇黎名什么僧云宗雅师云雅即不问作么生是宗僧无对师云且限三日其僧频来下语师皆不诺僧却问某甲见处只恁么和尚作么生师云尔何不问我僧方拟问被师连打数下问新到发足甚处僧拍掌一下师云两重公案僧云恰是师便喝僧无语师云还我一拍来僧拟议师云瞎汉参堂去六人新到师问参头夫为上将须是七事随身两刃交锋作么生僧云久响翠峯有此一着师云一着放过还我草鞋钱来僧喝师便棒僧约住拄杖与师一拍师云未到翠峯与尔二十棒了也僧无语师云且在一边却问第二副将作么生僧茫然师云一状领过喫茶了师把住参头云适来公案者里即恁么堂中作么生举僧拟议师打一坐具推出雪峯和尚塔铭并序夫从缘有者始终而成坏非从缘得者历劫而常坚坚之则在坏之则捐虽然离散未至何妨预置者哉所以叠石结室翦木合函般土积石为龛诸事已备头南脚北横山而卧惟愿至时同道者莫违我意知心者不易我志深嘱载嘱幸勉励焉纵饶他日邪造显扬岂如当今正眼密弘善思之审思之师註兄弟添十字同心着一仪土主曰松山卵塔号难提更有胡家曲汝等切须知我唱泥牛吼汝和木马嘶但看五六月氷片满长街薪尽火灭后密室烂如泥受师号上堂僧问皇恩已降海众同观学人上来愿闻举唱师云好音在耳人皆听进云听后如何师云问着元来总不知僧云学人到者里实谓不知师云许尔是箇草贼复云禅家流还如战将见鬪勇健索不来即便擒下虽一期之作争似借水献华唱太平歌好夜雨山草滋爽籁生古木闲吟竺仙偈胜于嚼金玉蟋蟀啼坏墙苟免悲局促道人优昙华迢迢远山绿是知道无不在谁云间然故天有道以轻清地有道以肃静谷有道以盈满君有道以敷化故我今上皇帝金轮统御叡泽霶流草木禽鱼无远不及巖野抱疾之士俄承宠光此生他生无以云报贤守司封高扶尧舜下视龚黄龚千载之雅风锁万那之春色伫当明诏别振休声贰车屯田诸厅朝宰不敢饰辞褒赞仲尼言云吾祷久矣住明州雪宝禅寺语师开堂日于法座前顾谓大众云若论本分相见不必高陞宝座乃以手指一划云诸人随山僧手看无量诸佛国土一时现前各各子细观瞻其或涯际未知不免拖泥带水即便陞座僧正宣疏了维那白槌云法筵龙象众当观第一义时有僧出来师乃约住云如来正法眼藏委在今日放行则瓦砾生光把定则真金失色权柄在手杀活临时其有作者相共证据僧乃问远离翠峯祖席已届雪窦道场未审是一是二师云马无千里谩追风进云与么则云散家家月也师云龙头蛇尾汉问德山临济棒喝已彰和尚如何接人师云放过一着僧拟议师便喝僧云未审只与么别有在师云射虎不真徒劳没羽问布发掩泥因底事全身半偈为谁施师云天上天下唯我独尊进云若然者立雪岂能传妙旨三拜伸后始为亲师云莫乱统问梵王请佛盖为群生学士请师当为何事师云相识满天下进云与么则大众霑恩也师云儞分上作么生进云学士证明师云未在有俗士问十方同聚会箇箇学无为此是选佛处心空及第归如何得及第去师云徒遭点额进云如此则辜负平生也师云教休不肯休问一焚龙鬪万像咸臻未审是何境界师云金殿草漫漫进云向上更有事也无师云白云千里万里问吹大法螺击大法鼓朝宰临筵如何即是师云清风来未休进云与么则得遇于师也师云一言已出驷马难追僧礼拜师云放过一着师又普观大众一回乃云人天普集合发明箇什么事焉可互分宾主驰骋问答便当宗乘去广大门风威德自在辉腾今古把定干坤千圣只言自知五乘莫能建立所以声前悟旨犹迷顾鑑之端言下知宗尚昧情识之表诸人要知真实相为但以上无攀仰下绝己躬自然常光见前箇箇壁立千仞还辩明得也无未辩辩取未明明取既辩明得能截生死流同踞祖佛位妙圆超悟正在此时堪报不报之恩以助无为之化师在翠峯受疏日洞庭檀越与明州专使相争纭纭不已师乃陞座普告大众不须作闹事在况僧家也无固无必住则孤鹤冷翘松顶去则片云忽过人间应非彼此殊源动静乖趣今与诸人评议念三二年洞庭晦迹承四远信心恩顾栖众方谐旧辙藏教复乃新归岂可知感顿忘遽致前迈诚为不可而又四明太守星驰介使辎重俄临既已跋涉数州迢递千里投诚苦逼一至于斯进退审详不能自决敢问大众住翠峯好往雪窦好于时众僧高声云往雪窦好师乃顾谓洞庭诸檀越云不用为讶宜各知时且佛法委自王臣兼住持亦以缘断在彼在此本无间然希披疏文以塞来命便下座师至晚小参僧问四明侯伯远降公文未涉程途请师速道师云札进云鄞江一枝今日犹秀师云不许夜行师乃云诸仁者未有长行而不住未有长住而不行古之今之各有攸往且如兹院僻处一隅若非念报佛恩无以四来居此恐山僧进发之后法席空虚今命素公开士接续住持幸冀众慈同心劝请师辞翠峯上堂僧问承学士有言辍翠峯之祖席登雪窦之道场如何是不动尊师云下坡不走快便难逢进云与么则动若行云止犹谷神师云尔须紧悄草鞋师乃云山僧斯者抑徇彼请难可稽留束装告行但多攀感况住持久烦勤旧备认岁寒希各务道专孜以副诚祝其有参随诸高士动逾千里俯近百僧忽斋粥疎遗船车隘窄冀相回互禅悦自贻则佛国遍游亦不为远何以诸禅德去来不以象故无器而不形动静不以心故无感而不应然则心生于有心象出于有象象非我出故金石流而不燋形非我生故日用而不勤纭纭自彼于我何为请诸人高挂征帆不胜珍重师到万寿众请上堂僧问七事随身便请相见师云打退鼓进云方始交锋已见大败师云嘘僧拟议师便喝者般汉有什么死急问翠峯一箭已射雪窦雪窦一箭当射何人师云不为鼷鼠发机进云非但闻名今日亲见师云添得一场愁僧礼拜师云若是便休师乃云万寿门下一一作家盖是强将之兵也强然如此保福有言击石火闪电光搆得搆不得未免丧身失命若教据令而行尽苏台一境人箇箇三头六臂到翠峯手里也须瓦解氷消如今放过一着分付万寿和尚师到秀州百万道者备茶筵请陞堂僧问赴请雪窦先至嘉禾向上宗乘请师举唱师云鸟啼处处皆相似进云与么则得闻于未闻也师云不是苦心人不知僧拟进语即便喝僧礼拜师云初有问话者出来问如何是教外别传一句师云三生六十劫进云学人未会师云碧眼胡僧笑点头师乃云山僧此者承鄞江太守之命俾赴雪窦住持再至嘉禾弥增嘉幸仍承百万道者曲赐周勤仰荷之怀无以忘也兼劳广命硕德抑今举唱宗乘况达士相逢非存目击若云言中有响句里呈机犹曲为中下之流向本分衲僧远之远矣秖如适来僧问教外别传一句对云三生六十劫诸人还知落处也无且鹭池鹫岭海甸菴园三百法会之中甚处有者箇消息所以道三世诸佛不能自宣一代时教诠注不及除非知有莫能知之久立众慈伏惟珍重师到灵隐众请陞座僧问远别翠峯丈室将届雪窦道场如何是不动尊师云看风使帆进云恁么则观方知彼去去者不至方师云龙头蛇尾问如何是祖师西来意师云点进云犹有者箇在师云三十年后进云与么则翠峯今日瓦解氷消师云有些子师乃云莫是与上座相争然则论战也箇箇力在箭锋相拄又须是箇特达汉始得若意根尚滞直须向前决择所以长沙和尚道百尺竿头坐底人虽然得入未为真百尺竿头须进步十方世界是全身僧举问南泉百尺竿头如何进步泉云更进一步僧复问瓦官官云百尺竿头用进作什么僧不肯官便打师云大众古人机变出在一时其间别有商量亦未言着且如雪窦今日再入灵隐也似百尺竿头依南泉之言得进一步喜与大众相见则十方世界一时周匝便下座师到越州承天寺众请陞座僧问学人不问西来意藏身北斗意如何师云拈头作尾汉进云请师答话师云西天令严问有问有答宾主历然无问无答时如何师云古路草漫漫进云若不上来焉知与么师云利剑不斩死汉师乃云作者相见一拶一捺撩起便行若伫思停机卒摸𢱢不着若言问在答处答在问宗箇箇依草附木问不在答处答不在问宗罕见顶上有眼诸人还荐得也无荐得荐不得并是新雪窦之过且莫钝致承天和尚越州檀越备茶筵请师陞座僧问檀越殷勤伸三请乞师方便指迷津师云不许夜行投明须到进云非但学人四众有赖师云百千年后问如何是祖师西来意师云迢迢十万余僧礼拜师云拄杖不在师乃云诸檀信山僧暂以经过邂逅相遇何沐特隆异待抑俾敷扬且如承天和尚寅暮流慈诸人况是异闻已绝希冀何必更烦雪窦重为发宣直饶三世圣人六代开士利生间出故不敢错误诸人丝毫然虽与么放过即不可良久云不解作客劳烦主人师归寺上堂有僧问如何是雪窦正主师云何不问雪窦山中人进云与么则把定干坤去也师云出门唯恐不先到当路有谁长待来问如何是古佛家风师青青天白日进云还许学人领会也无师云不是剑客请莫相过问如何是第一句师云袖里金槌僧便喝师云朝三千暮八百问如何是雪窦境师云天无四壁进云如何是镜中人师云月在中峯进云与么则从苗辩地因语识人师云是僧礼拜师云酌海持蠡一场困苦师乃云甚生标格还知也无诸禅德祖佛不能宣传天地不能覆载二乘闻之胆裂十地到此魂惊其或达士切磋颇逢决战一拶一捺略露风规句滞则岳立磨空源迷则云横布野所以先圣道一言才举千车同辙该括微尘犹是化门之说尔衲僧合作么生觊自知时便下座上堂僧问承师有言三更过铁门意旨如何师云忠言不避截舌僧礼拜师云临筌方觉取鱼难问千山万水穿云去拨草瞻风事若何师云蹋破草鞋进云为什么如此师云人无远虑必有近忧问如何是向去底人师云伊兰树下坐进云却来时如何师云白日绕须弥进云天上天下唯我独尊师云二头三手汉问承师有言释迦老子出气不得甚处誵讹师云君子千里同风进云与么则殃及子孙也师云素非鸭类师乃云诸禅德直饶文殊辩说认萤火为太阳居士杜词指鱼目同明月所以雪窦寻常道威音王已前无师自悟是第二句还我第一句来若未能把定要津不免奔驰南北上堂因僧送拄杖上师师拈起成颂云清峻孤根别有灵势含山水自分明提来胜得丰城剑报尽人间两不平复云大凡以平报不平是义烈常准以不平报不平为格外清规亦犹以智遣惑颇蓬下士以智遣智罕遇作家要会两不平么诸人也没量罪过雪窦也没量罪过雪窦过自能检责尔者漆桶不打更待几时以拄杖一时趁下冬至上堂僧问鼓声才罢海众齐臻新节一句请师垂示师云三日前五日后进云与么则闻于未闻师云索短不搆深泉问文殊仗剑其意如何师云八十老僧闲灌顶进云学人不会师云四溟无浪月轮孤僧良久师喝云甚处去也僧礼拜师云放过一着师乃云相逢不拈出举意便知有早是不唧𠺕汉更乱蹋步向前实谓苦屈诸禅德看他先觉未离兜率已降阎浮未出母胎度人已讫若言周行七步目顾四方天地之间唯我独尊尚有人不放伊过如今巧说异端不肯荷负真可哀愍所以道天魔外道是辜恩德汉声闻一乘是自欺诳人尔见如此不平之事便合愤悱驱将去喝将去随例道我不知不会者般底苦海里有什么出头时上堂云形兴未质名起未名形名既兆游气乱清师拈起拄杖云大众拄杖子是形名双举还有过也无有即水里月无即形名兆若也究得实谓恩大难酬上堂云未出母胎见成公案周行七步过犯弥天更入鹿野苑中枝蔓上复生枝蔓乃拈起拄杖云吽吽便下座上堂僧问如何是触目菩提师云风动尘起鸟飞落毛进云乞师再垂方便师云洎被打破蔡州问如何是教外别传一句师云好问进云还许学人领会也无师云有头无汉师乃云诸仁者夫宗师唱道譬若沧溟上客独泛兰舟月渚烟波随情放旷欲抛香饵须待长鲸纵有纤鳞应无希冀上堂云一径直二周遮衲子辩得眼里生华便下座上堂僧问达磨西来单传心印诸方为什么各说异端师云谁进云争奈即今何师云西天令严进云与么则入水见长人师云韩信临朝底问三通鼓罢群贤集请师抛下御前题师云长因送人处忆得别家时进云与么则退身三步师云依旧渔翁把钓竿问不除妄想不求真底是什么人师云一宿觉进云与么则天上天下唯我独尊师云一拨便转师乃云大凡出众切磋也须是本分禅客若未具啐啄同时眼卒摸𢱢不着上堂众方集定师云不用低头思量难得便下座上堂云直钓钓鲲鲸曲钓钓龟鼈曲钓若在鲲鲸理应未可直钓若在龟鼈情亦不甘如今抛钓也负命者上钩来良久云劳而无功便下座上堂众集定师起立云雪窦得与么长诸人得与么短若人道得齐肩句许伊把定干坤便下座上堂云久雨不晴衲僧向甚处晒㫰皮草便下座上堂云布袋里盛锥子不出头是好手复云大众雪窦锥头出也莫有傍不肯底禅客出来良久云诸人既乃缩头且听诸方检责明觉禅师语录卷第一明觉禅师语录明觉禅师语录卷第二门人轸等编举古举僧问赵州道人相见时如何州云呈漆器师云诸禅德还有识赵州底么出来相共商量若未能辩明大好从头举与儞点破四九三十六收举临济示众云有一无位真人常在汝等面门出入初心未证据者看看时有僧问如何是无位真人临济下禅床擒住者僧拟议济托开云无位真人是什么干屎橛雪峯闻云临济大似箇白拈贼师云夫善窃者神鬼莫知既被雪峯觑破临济不是好手复召大众雪窦今日换尔诸人眼睛了也尔若不信各归寮舍自摸𢱢看举僧侍立保福次福云尔得与么麁心福拈一块土与僧尔抛向门外着僧抛了却来云甚处是某甲麁心福云我见尔筑着磕着所以道尔麁心师云然则者僧被保福热瞒争奈真不掩伪曲不藏直雪窦将今视古于理不甘是尔者一队汉忽僧堂里来寮舍内出筑着磕着亦乃不知近来麁心转盛我若放过便见诸方检责师蓦拈拄杖下座大众一时走散举雪峯敲观和尚门观云谁峯云凤凰儿观云作什么峯云鹐老观观便开门雪峯方入被观把住云道道峯拟议被观推出峯住后示众云我当时若入得老观门尔者一队噇酒糟汉向甚处摸𢱢有老宿云雪峯徒有此语当时入不得如今也入不得师云者辜恩负德汉有什么交涉当时入不得岂是教尔入今既摸𢱢不着累他雪峯俱在老观门下举临济侍立德山山云今日困济云者老汉寱语作什么山便打济掀倒绳床山便休师云二员作者具啐啄同时眼有啐啄同时用雪窦拟向勐虎口中夺鹿饥鹰爪下分兔敢谓临济德山二俱瞎汉有人辩得天下横行举干峯和尚云举一不得举二放过一着落在第二云门出众云昨日有人从天台来却往南岳去峯下座云大众来日不要普请师云看他作者吐露箇消息宛尔不同若是瞌睡汉递相钝致乃拈起拄杖云放过一着便下座举玄沙云吾有正法眼藏付嘱摩诃大迦叶犹如话月曹谿竖拂犹如指月鼓山云月𡁠玄沙云者阿师就我觅月鼓山不肯却归众云道我就他觅月师云玄沙鼓山如排百万军大阵只抛瓦子相击或有衲僧辩得当知正法眼藏付嘱有在举长庆云净洁打垒了也却近前就我觅我噼嵴与尔一棒有一棒到尔尔须生惭愧无一棒到尔尔又向什么处会师云雪窦即不然净洁打叠了也直须近前我噼嵴与尔一棒有一棒到尔尔即受屈无一棒到尔与尔平出但与么会勘辩一日侍者报有三人新到从瑞巖来师云教伊大展坐具礼拜着其僧方入门师蓦拈起拄杖僧云某甲特来礼拜和尚师云吽吽那箇是参头一僧近前问讯师云尔为什么失却本道公验僧云深领和尚慈悲师云过者边立复问第二人求朋须胜己似我不如无师以拄杖指参头云尔为什么随者漆桶僧云某甲新戒师亦约云过者边立又问第三人适来两箇败阙了也尔堪作箇什么僧拟议师便喝云过者边乃云据合一时埋却且念远来参堂去问新到寻师访道翫水游山僧云谢和尚顾问师便喝鼻孔里秖对我僧无对师云苦杀人来来曾到雪窦么僧云不曾到师打一棒云他后不得讳却一日二人新到师云座主衲僧僧云请和尚鑑师云一不成二不是僧云不劳如此师云我且放过朝到西天暮归东土作么生僧无对师云杜衲僧参堂去问新到近离甚处僧云和尚道什么师云我问尔近离甚处僧退身立师云克由叵耐不言来处将拄杖来僧云某甲近离奉川师云打野榸汉何不早与么道复问第二人尔也一处来僧云某甲近离大梅师云两段不同好与三十棒且放过一日宗首座到方拟人事师约住云既知信之韬略便须拱手归降宗云今日败阙师云剑刃未施贼身已露宗云气急杀人师云败将不斩宗云是师云礼拜着宗云三十年后有人举在师云已放尔过问听道者久参事作么生道者云青天白日师云乱走作什么者便喝师云喫棒者拟举手师打一坐具云尔看者瞎汉乱与一日五人新到师云尔总不消行脚僧拟议师云一状领过有良周上座到师作瞌睡势僧云新到相看师不应僧又云新到相看师高声云阿谁僧云新到师云已知参堂去僧云某甲是大龙受业师喝云漆桶谁识尔僧便近前人事师云好好礼拜着相看了师云还识宗首座么僧云是师兄师云尔为什么钝致他僧云和尚休得也师云踏破草鞋汉不能打得尔且坐喫茶问僧近离甚处僧云天台师云还见智者么僧云见师云为什么在我脚底僧无语师云脱空妄语问僧近离甚处僧云温州师云还识永嘉大师么僧云是乡人师云与尔隔海僧云酌然师云而赤不如语直僧无对师云嘘师在大龙为知客李殿院到山茶话次问师知客是长老乡人师云不敢院云且在者里不得乱走师云本为行脚院云行脚为甚事师云看乱走底院微笑师在池州景德为首座时太守曾学士入院相访茶果次学士拈箇枣子抛在地上召师首座师应诺士云古人道不离当处常湛然在那里师指景德长老云只者老子也不知落处士云首座知也不得无过师云明眼人难瞒师到太湖有余巡检请师并志依上座斋临起检问卑官今日命二衲僧斋得何果报师云图他一粒米失却半年粮依云临行方觉主人宽师召舍人舍人擡头师指依云垛根衲子斋他有甚益巡检大笑师便起去师赴雪窦经过杭州徐转运问师雪窦名山多有具眼底衲僧忽相靠来长老作么生支遣他师高声召客司司近前师云运使问箇什么使云推过来师云推过又争得使无语师云彼此没便宜使又问长老几日渡钱塘江师云山僧未敢前去使云作箇什么师云徐转运把断要津使云今日被长老揉我一上师便辞退师在南岳福严为藏主李殿院同雅长老入藏院师出接殿院云藏主那师云不敢院云藏中说着下官么师云目前可验院云验底事作么生师云不消一札院无语师云且请殿院归寮喫茶坐次山岚忽起雅云殿院游山恰阻烟雾院云灵峯圣迹为什么却有者箇师云下方无院拟道雅云藏主壮观福严师云和尚且莫开眼院云作家作家师云殿院尊重时有道士秀才到院又问三教中那教最尊师乃起侧身而立院云有口何不道师云对夫子难言院云休休便起师云适来造次师在舒州海会时因看胥通判问山中多少众师云一百来僧胥云既是海会为甚只有百僧师云人贫智短胥云更道师云他后有人举在又问山中长老每日说箇什么师云路逢剑客胥云吽师便辞退师在明州看曾学士坐次士问曾与清长老商量赵州勘破婆子话端的有勘破处么师云清长老道箇甚么士云又与么去也师云清长老且放过一着学士还知天下衲僧出者婆子绻䙌不得么士云者里别有箇道处赵州若不勘破婆子一生受屈师云勘破了也师与僧众入城缘化学士先有公文止绝僧道投刺师亦同例乃有颂寄士云碧落烟凝雪乍睛住山情绪寄重城使君道在未相见空恋甘棠影里行学士回答云劳劳世务逐浮沈一性澄明亘古今目击道存无阻隔何须见面始知心复令人请师相见了士云道存无阻因甚入来不得师云他后见别处长老学士不请举向伊士云举着又何妨师云山僧罪过士云好好师云诺诺学士解印后师送到越州住数日乃辞士坚留师云归山住持不忘学士此日士云衲僧家爱把不定师云争得到者里士无语师云已沐学士放辞士云容出城相送师便退士至客亭排果子茶汤了师问学士自此一别甚处再得相见士云长老何以对面忘却师云微僧心亦足矣时广慧和尚复问师自此一别甚处与学士再得相见师云直是千里万里于是取别士云善为道路师云诺诺歌颂赠天衣长老天衣长老无价之宝金乌东昇是何杲杲他年或要儿孙无端须入荒草寄妙果政长老有臾机宜太孤绝冷澹情怀止金铁游历不知参访谁曾道天无第二月近闻锁断奔驰问何物拈来固其本飞腾直上三十三见不见兮为君困中巖藏晦亦枯藁年光休竞七十九南北东西追古风时有其人继其后送宗侍者深忆韶阳示奇句昔人到此犹不住宗禅九万曾列程吾想七闽还独步重巖忽尔来扣门自谓孤踪若断云雪庭乍远虽多恨且有中峯月共分如斯慷慨非希冀浩浩清风无处避天上天下知不知五叶千灯复何啻小谿赠溥禅者岁月将阑天光普寒鄙叟复枕盘桓且难万杉禅客来寻我言意勤勤勉清堕拂曙片帆重率归百节四肢难负荷风之泠泠潮之平平强写离辞几不成巖层落落旧知己相见无忘极此情送清禅者有禅者兮旷发灵机出洪都兮声光步随一文一技不为用方内方外谁论之春风来兮何所别何曾拂尽古巖雪极目寥寥思远人曹谿堪共此时饰清兮清苦宜存历亮兮辜马休同迹弹指凋残六叶华西山一去断消息送一禅者天得一地得一王得一兮无等匹谷得一兮归巨溟应见三山皆岌岌一得一又何必今古不曾居丈室千华影里复是谁八面风清照红日一禅一禅须记取象骨龄难兮且相许负石投针忽载来拂袖双双便回去送全禅者有龙彪兮时之相宜有艺行兮人之所归东西武步兮复谁是我上下观方兮存机未机全禅全禅知不知大施门开兮尘区可依送静山水松根石上曾唯我四顾寥寥谁未可岂知白凤传好音抛却乱云千万朵谿山重叠春将暮风递残华柳飞絮金盂待月应有期宝冠照水宁无据静禅复记吾深嘱彼兮国士真烈宿相见从容莫等闲人天景行存高躅寄藏主收禅者新州出箇卖樵者龙朔年中藏昼夜黄梅舂得古菱华不倚物兮便高拄秀禅拂拭无尘埃历尽诸难眼未开交驰石上求文字争得孤峯却载来近还有箇寻吾祖云在庐村深处住偷得隣家些子光用作千灯拟流布呵呵呵地久天长争奈何送云禅德中巖老兮八十一闲寄十年助辞笔纵夸步骤当此时岂免龙钟笑他日他时谁也流机变午夜寒蟾生水面别有清光何处来举目乱飞星斗转歌兮歌兮苦搜索远赠云禅愧标格黄梅席上追古风高唱自知天地窄赠陆学士古之陆大夫多集游方辈今之陆使君复与空生会大国正搜罗长剑今磨淬或问清旷闲不知若为对舟行孤舟选胜傍江千乘兴幽游思未阑向日望来春色晚顺潮归去野情宽高歌钓客收纶线弄影沙禽刷羽翰回想古祠无限意海蟾初上逼人寒东轩偶作丛竹小山些子境偶来闲坐解疎慵怡然纵目谁知我胜入摩云千万峯明觉禅师后录上堂云日日日东上日日日西没循环三百六十几箇解知窠窟放开精精冥冥把定恍恍惚惚君不见毘耶离城彼上人一室寥寥是何物师召大众云高着眼便下座上堂云黄金为地白银为壁释迦老子不合向者里疴师以拄杖拨一下云看看落尔诸人头上上堂云三千剑客今何在独许庄周致太平便下座一日云大众者一片田地分付来多时也尔诸人四至界畔犹未识在若要中心一树子我也不惜良久云放憨作么便下座因雪示众云头上皑皑脚下皑皑金色尊者独上高台开眼造罪合眼受灾如何如何天网恢恢上堂众方集定师云勘破了也便下座上堂拈起拄杖云物中眼眼中物十方如来同此起出还会么瞎汉归堂上堂云龙泉与刀斧同铁利钝悬殊驽骀与骥马同途迟速有异酌然酌然一出一入半合半开平展之流试辩缁素上堂云直得动地雨华何如归堂向火便下座师一日晚参于僧堂前立云不打鼓上去不得把却门入来不得速道速道大众眼目定动师以拄杖一时打趁上堂举云门大师云禅河随浪静山河大地不是浪师拈起拄杖云看看一处起千处百处没觜一处息千处百处不识还会么归堂上堂云见一则瞎汝眼知一则翳汝眼翳生则天上人间瞎却则三头六臂或若辩得许尔十字纵横上堂云以字不成八字不是优昙华正开嗅着无香气翻笑钓鱼船上客不爱南山爱鼈鼻僧问万里无云伸一问青天喫棒意如何师云军随印转僧云恁么则在和尚手里师云利剑不斩死汉上堂云春山叠乱青春水漾虚碧寥寥天地间独立望何极便下座却顾谓侍者云适来有人看方丈么云有师云作贼人心虚上堂云大无外小无内半合半开成团成块老胡既隔绝衲子多违背从他千古万古长漫漫填沟塞壑没人会以拄杖卓地一下云归堂一日上堂众方集以拄杖横按膝上云恁么会得瞎却天下人眼复抛下挂杖云救取一半便下座上堂云十方无壁落四面亦无门净躶躶赤傻傻没可把灌溪老出头不得且致我骑牛入尔鼻孔里一般汉闻人恁么道若风过树头有什么共语处上堂云一不定二不可上下四维春风包裹桃华杏华鬪开柳条桑条憋破可怜昔日灵云刚道迷逢达磨师拈起拄杖云灵云鼻孔穿了也上堂云垂丝千尺意在深潭离钩三寸钓得一箇是好手良久云负命者上钩来一日小参示众云须菩提巖中宴坐诸天雨华赞叹尊者云空中雨华赞叹复是何人云我是梵天尊者云汝云何赞叹天云我重尊者善说般若波罗蜜多尊者云我于般若未曾说一字汝云何赞叹天云尊者无说我乃无闻无说无闻是真说般若波罗蜜多又复动地雨华师云避喧求静处世未有其方他在巖中宴坐也被者一队汉涂煳伊更有者老把不住问云空中雨华赞叹复有何人早见败阙了也我重尊者善说般若波罗蜜多恶水蓦头泼我于般若未曾说一字草里走尊者无说我乃无闻识甚么好恶总似者般底何处有今日师复召大众云窦幸是无事人尔来者里觅箇甚么以拄杖一时趁下上堂举僧问赵州至道无难唯嫌拣择是时人窠窟否州云曾有人问我直得五年分疎不下师云识语不能转死却了也好与二十棒者棒须有分付处尔若辩不出且放此话大行云众云春力不到处枯树亦生华九年人不识几度过流沙便下座有时云马祖陞堂百丈卷蓆正令不从拗曲为直上堂云似地擎山不知山之孤峻如石含玉不知玉之无瑕昼行三千夜行八百是我寻常用底拈放一边尔诸人向甚处见盘山速道速道上堂举僧问赵州二龙争珠谁是得者州云老僧只管看师云看即不无争即不得且道扶者僧扶赵州上堂云不是金色头陀有理也无雪处便下座一日示众云城东老母与佛同时而生一世共处而不欲见佛每见佛来即便回避周回上下皆避不及乃以手掩面十指掌中悉皆见佛诸上座他虽是箇老婆宛有丈夫之作既知回避稍难不免吞声饮气如今不欲见佛即许尔切忌以手掩面何以明眼底觑着将谓雪窦门下教尔学老婆禅举黄檗入堂于南泉位中坐泉问长老甚年中行道檗云威音王已前泉云犹是王老师儿孙下去檗便起去师云可惜王老师只见锥头利我当时若作南泉待伊道威音王已前即便于第二位坐令黄檗一生起不得虽然如此也须救取南泉举药山久不上堂知事白云大众久思和尚示诲山云教槌钟着大众方集山便掩却门知事咨白既许为大众上堂为什么一言不施山云经有经师论有论师争怪得老僧师云可惜药山老汉平地上喫扑尽大地人扶不起举石巩曾为猎人趁一鹿从马大师菴前过问云还见我鹿么大师云尔是甚人巩云我是猎人马云尔还解射也无云解射马云一箭射几箇云一箭射一箇马云尔不解射巩云和尚莫解射否云我解射巩云和尚一箭射几箇马云我一箭射一群巩云彼此生命何用射他马云尔既如是何不自射巩云若教某甲自射直是无下手处马云者汉无明烦恼顿歇巩于是以刀断其发在菴给侍师云马大师一箭射一群信彩射得有甚用处不如他石巩一箭射一箇却是好手雪窦今日効古人之作拟放一箭高声喝云看箭复云中也便下座举同光帝命诸禅师坐次云朕收得中原之宝只是无人酬价兴化云如何是陛下中原之宝帝以两手畏幞头脚化云君王之宝谁敢酬价师云至尊所得只可傍观若非兴化作家往往高价酬却一日上堂良久云大施门开无拥塞忽然有箇衲子出来雪窦倒退八百何以临危不悚人便下座举保寿问胡钉铰云莫便是胡钉铰云不敢寿云还钉得虚空么云请和尚打破将来寿便打铰云莫错打某甲寿云向后遇多口阿师与尔点破去在后至赵州举前话问云不知某甲过在甚处赵州云只者一缝尚不奈何胡钉铰于此有省师云雪窦要打者三箇汉第一赵州不合瞎却胡钉铰眼第二保寿不能塞断赵州口第三胡钉铰放过保寿师蓦拈起拄杖云更有一箇大众一时走退师击绳床一下便起去上堂善财别后谁相访楼阁门开竟日闲便下座举肃宗帝问国师百年后所须何物国师云与老僧作箇无缝塔子帝曰请师塔样国师良久云会么帝云不会国师云吾有付法弟子耽源却谙此事请诏问之国师迁化后帝诏耽源问此意如何源云湘之南潭之北中有黄金充一国无影树下合同船瑠璃殿上无知识师云肃宗不会且致耽源还会么只消箇请师塔样尽西天此土诸位祖师遭者一拶不免将南作北有傍不肯底出来我要问尔那箇是无缝塔举云门与长庆在雪峯日因举石巩见僧便云看箭三平到遂擘开胸巩云三十年一张弓两下箭只射得半箇圣人云门问长庆作么生道免得石巩唤作半箇圣人庆云若不还价争辩真伪云门云入水始知有长人师云石巩要先拗折不难争奈三平中的了也然则老宿要活三平且未免张弓架箭上堂云一华开天下春古佛为甚么不着便尔若透得救取天下老宿忽若有箇衲僧出来云和尚且自救也许伊是金毛狮子举舍利弗问须菩提梦中说六波罗蜜与觉时同别须菩提云此义幽深吾不能说此会有弥勒大士汝往彼问师云当时若不放过随后与一札谁名弥勒谁是弥勒者便见氷消瓦得举传大士云要知佛去处师云三生六十劫末后一句天下衲僧跳不出直饶口拄壁上汉别有一窍勘过了打举紫湖和尚山门立一牌牌上有字云紫湖有狗上取人头中取人腰下取人脚拟议则丧身失命时见新到便喝看狗僧才回首湖便归方丈师云众中总道者僧着一口着即着了也争奈者僧在敢问诸人紫湖狗着者便死因甚么者僧犹在若无知方眼救得者僧设使紫湖出世咬杀百千万箇有甚益我当时若见先斫下牌然后入院待者老汉喝云看狗与伊放出箇焦尾大虫如今诸人要见么日势稍晚归堂上堂云国无定乱之剑四海晏清也不是分外还有梯山入贡底么因中山主为师煎茶师问僧尔随例喫茶将何报答僧云因风吹火师不肯自代云难为和尚复云还会么僧云不会师云尔也须煎一会茶始得举长庆示众云撞着道伴交肩过一生参学事毕师云是即是针不札风不入有甚么用处上堂云摩竭掩室计校未成毘耶杜辞伎俩俱尽还有人检点得者两个老汉出头不得处么直饶觑透更有箇汉碍着以拄杖击绳床一下便下座有时云槌击沙喜世界百杂碎底人为甚么处处解持钵又云知时频到香积国底人为甚么拄杖头上失却眼一日云义出丰年俭生不孝于佛法中作么生辩损益便下座上堂云一尘一佛国一叶一释迦德山何以卓牌于闹市又云入林不动草入水不动波投子因甚么脚下五色索透关底试辩看上堂云世事悠悠不如山丘卧藤萝下块石枕头者般底有甚用处唤起了打有时云一切不是句瞎却时人眼还有出得底么上堂云一切法皆是佛法瞒瞒顸顸非为正观一切法即非一切法莽莽卤卤还同天鼓赏箇名安箇是立箇非向甚处见释迦老子还会么以拄杖卓地一下云各请归堂示众云父子亲其居尊卑异其位于衲僧分上是放开是揑聚或若辩得分半院与尔一日云宝山到也须开眼勿使茫茫空手回便下座上堂云机轮转处作者犹迷千眼顿开与君相见师问新到阇梨甚处人僧提起坐具师云虾跳不出斗僧云𨁝跳师便打僧云更𨁝跳师又打僧便走师唤回僧便礼拜云触忤和尚师云我要者话行尔又走作什么僧云已遍天下了也师复打五下僧云有诸方在师云尔只管喫棒师唤第二人近前来甚处人云鼎州人师云败也僧云青天白日师云两重公案僧云恰是师以拄杖指云尔拟𨁝跳僧拟议师亦打五下参头云者僧喫棒与某甲不同师一时唤近前其僧珍重便走师随后与一拄杖上堂云孟甞之门剑客何在良久云点即不到便下座上堂云泡幻同无碍拈起拄杖云泡幻何处得来又击一下云西天四七圣东土二三祖鼻孔眼睛总穿在者里瞌睡汉归堂上堂云目前无法意在目前不是目前法非耳目之所到师拈起拄杖云夹山老子甚处去也何不出来百草头与大众相见又卓地一下云在者里复云咄者野狐精缩头去便下座僧问牛头未见四祖时如何师云恰漝么僧云见后如何师云三生六十劫僧礼拜师长吁一声上堂云一举不载说作么生举得作么生会上堂云久雨不晴今日睛衲僧晒了也未良久自云晒了也师云收复拈起拄杖大众定动师云无一箇灵利便下座打趁示众云譬若二龙争珠有爪牙者不得或有衲僧问既是有爪牙者为什么不得请大众为雪窦下一转语上堂僧问承和尚有言道士倒骑牛意旨如何师云泥人眼赤僧云不会师云有甚么了期便下座上堂云天得一以清地得一以宁衲僧得一无风浪起尔若辩得祸不入慎家之门举僧问镜清学人啐请师啄清云还得活也无学云若不活遭人快笑清云也是草里汉师云衲僧有此奇特事若一人半箇互相平展古圣也不虚出来一回问承和尚有言金刚铸铁券意旨如何师云三头六臂云学人不会师云擡上擡下师拈起拄杖云人天交接两得相见太茫茫何扰扰穿来且放一边三十三二十八敲落又在一处复云退后退后便起去问承古有言九九八十一意旨如何师云金刚合掌进云学人不会师云归依佛法僧上堂云应缘而化物方便唿为智拈起拄杖唤作什么尔若道不得也许具一只眼上堂举雪峯示众云尽干坤是箇解脱门把手拽不肯入一僧云和尚怪某甲不得一僧云用入作什么师云三箇中有一人受救在忽若总不辩明平地上有甚数便下座一日云此大讲堂洞开东方日轮昇天则有明曜中夜黑月云雾晦暝则复昏暗户牖之隙则复见通墙宇之间则复观壅分别之处则复见缘顽虚之中遍是空性欝㶿之象则纡昏尘澄霁敛氛又观清净惭愧释迦老子说甚还与不还文殊堂里万菩萨到处觅不得元来总在者里灵利汉一见便请拗折拄杖上堂举镜清问僧近离甚处云石桥清云本分事作么生云某甲近离石桥清云我不管尔石桥本分事作么生云和尚何不领话清便打僧云某甲话在清云尔但喫棒我要话行师云然则倚势欺人奈缘事不孤起者僧若能慎初护末棒则须是镜清自喫举云门大师示众云尔若不相当且觅箇入头处微尘诸佛在尔舌头上三藏圣教在尔脚跟底不如误去好还有人误得么出来对众道看师拈云然则养子之缘争奈压良为贱其间忽有不甘底出掀倒绳床岂不是大丈夫汉然虽如此且问据箇甚么师蓦拈起拄杖云洎合停囚长智击绳床一下便下座上堂云穷诸玄辩若一毫致于太虚竭世枢机似一滴投于巨壑不如歇去好还会么客亭不远上堂云青萝夤缘直上寒松之顶白云淡泞出没太虚之中师拈起拄杖云国师眼睛在者里瞌睡汉七穿八穴甚处得来一日举干峯示众云举一不得举二放过一着落在第二云门大师出众云昨日有人从天台来却往南岳去峯云来日不要普请师云诸禅德云门老汉只解一手擡不能一手搦还有共相着力底么试露爪牙看上堂云不得春风华不开华开又被风吹落尔若明得褒贬句未必善因而招恶果归堂一日云古人道其为也形其寂也冥转变天地自在纵横河沙而用混沌而荣谁闻不喜谁闻不惊如何以无价之宝隐在阴入之坑师以拄杖击一下云打破了也宝在甚处有时云不犯之令大众必合依行上堂云万法本闲而人自闹国师走入露柱里去也见么见么良久云出头便死归堂示众云回而更相涉拈起拄杖云头上是天脚下是地眼前绿水背靠青山衲僧道我会也忽若骑驴入尔鼻孔里牵牛入尔眼睛中又作么生商量上堂云欲得现前莫存顺逆者里参见祖师了更买草鞋行脚三千里外也被雪窦穿却鼻孔一日举马祖上堂众方集百丈出卷蓆祖便下座诸方皆谓奇特漝么举还当么若当譬若水母以虾为目若不当又空赞叹图箇什么众中一般汉乱踏向前问古人意旨如何更有老底不识好恶对云将谓仙陀客又云来日更到座前苦哉苦哉如此自称宗匠欲开人天眼目驴年去诸上堂雪窦当时若见伊出来卷蓆噼胸与一踏令坐者倒者俱起不得且要后人别有生涯去免见互相钝置岂不箇箇英灵底汉还会也无归堂上堂云虚空为鼓须弥为槌打者甚多听者极少且问谁是解打者莫谤盐官好只如南泉道王老师不打者破鼓法眼去王老师不打两箇既不奈何一箇更是懡㦬上堂云还有闹市里出头底么良久云不如策杖归山去长啸一声烟雾深便下座举僧问赵州学人乍入丛林乞师指示州云喫粥了也未云喫粥了也州云洗钵盂去云门大师云且道有指示无指示若云有向他道什么若道无何得悟去师拈云我不似云门为蛇画足直言向尔道问者如虫蚀木答者偶尔成文然虽恁么瞎却衲僧眼作么生免得此过诸仁者要会么还尔赵州喫粥未拈却者僧喫粥了雪窦与尔拄杖子归堂举云门大师云尽十方世界干坤大地天下老和尚以拄杖一画云百杂碎师云者老汉是即是要且未有出身之路如今拄杖在雪窦手里复横按云东西南北甚处得来举僧问投子如何是十身调御投子下绳床立又问凡圣相去多少投子下绳床立师云此公案诸人无不委知若潜么举天下衲僧尽为念话社家雪窦莫有长处也无试为大众举看凡圣相去多少投子下绳床立如何是十身调御投子下绳床立且道与前来举底同别若道一般许上座具一只眼若云别有奇特也许上座具一只眼复更开一线道凡圣相去多少请上座下一转语如何是十身调御答一转话非但参见投子亦乃知雪窦长处或若总道下绳床立惜取眉毛便下座举洞山聪和尚每见新到便问沩山水牯牛上堂作么生会前后皆不相契师到亦乃垂问师云后人标牓洞山拟道师以坐具拂一下便行洞山云且来上座师云未参堂举云门大师云三乘十二分教达磨西来放过即不可若不放过不消一喝师随举了便喝复云大众好喝落在甚处若要鼻孔辽天辩取者一喝便下座师因事示众云杜耳目于胎壳掩玄象于霄外而责宫商之异辩玄素之殊底是甚么人还知落处么那一箇者一箇兼本三人放过一着便下座上堂云三十年来寻剑客有么有么几回叶落又抽枝衲僧眼光失却了也自从一见桃花后填沟塞壑直至如今更不疑败军之将以拄杖卓地一下云看便下座举归宗问僧甚处去云诸方学五味禅去宗云我者里有一味禅为甚不学僧云如何是一味禅宗便打僧云莫打某甲会也宗云尔作么生会僧拟开口宗又打黄檗闻举云马大师出八十四员善知识问着箇箇疴辘辘地只有归宗老较些子师云以强欺弱有甚么难我者里有一味禅为甚么不学但向道收待伊拈起有般无眼汉只管喫吽吽雪窦门下谁敢便下座上堂云胡蜂不恋旧时窠勐将不在家中死若是箇汉聊闻举着剔起眉毛便行一日六人新到师问云还有作家禅客么参头云和尚道什么师云点即不到僧拟议师便喝僧无语师云龙头蛇尾复问第二箇僧指参头云和尚问何不祇对师与一掌僧无语师复指云第三其僧茫然师云一状领过上堂僧问如何是时节因缘师云瞌睡汉僧便喝师云诈惺惺复云譬若世界坏时大水竞作其间无量众生或没未没互相悲号仰望苍苍皆云相救当尔之时四禅天人一见高声便喝咄哉众生我预曾报汝令频频上来汝都不听如今有甚么救处乃拍手一下云归堂上堂云干坤之内宇宙之间中有一宝挂在壁上达磨九年不敢正眼觑着如今衲僧要见噼嵴打上堂僧问如何是佛师云头鬅鬙耳卓朔学云不会师云堪笑堪悲复云不着便也不奈何尔从江南江北来笠子下为什么拶破洛浦遍参底上堂云干坤把定即不无尔作么生是手擎日月底句又云周游四天下道我知有须弥顶上着得几人复云举步已经诸佛剎是尔草鞋踏破多少上堂云长觜鸟芳树不栖喃喃独语摩斯咤沧溟不入战战却回三十年后悟去提起手云吽吽便下座上堂举在众日僧问如何是佛师云四众围绕如何是涅槃师云双林树下复云便是钉觜铁石汉也卒话会不及归堂有时竖起拄杖云洪机在掌排巨灵擘太华之峯复横按云明镜当台绝演若逐东西之径又以拄杖一划云比拟张麟兔亦不遇便下座上堂云不与一法作对便是无诤三昧或是箇汉闻我举着悉能坐断有甚么近处虽然如此向后莫辜负人好便下座上堂举古人道明眼汉没窠臼我且问尔各从德山临济下来棒喝向尔不能施语言向尔使不着我既如此汝合必然又作么生露得箇消息令雪窦知尔是箇风不入底汉去便下座一日三僧辞师把住云天无门地无户乱走衲僧拟往何处僧皆无对师噼面唾云枉喫我多少粥饭便推出示众云摩竭正令譬若披沙拣金毘耶杜辞颇类守株待兔设使顿开千眼未辩机关点着不来白云万里举永嘉云六般神用空不空一颗圆光色非色云门大师拈起拄杖云是色非色师云雪窦即不然圆光一颗儱伺真如神用六般和泥合水猷窰人设齐且致水中拈月致将一问来有时云袖头打领腋下剜襟诸方一任剪裁南山起云北山下雨衲子作么话会一日上堂大众才集师云一任诸方贬剥便下座举僧问干峯十方薄伽梵一路涅槃门路头在什么处干峯云在者里师代僧便喝复有僧问长庆长庆云问取堂中第二座师代僧云错复有僧问师师云堕坑落堑自代云作贼人心虚上堂云粪扫堆上现丈六金身遇贱则贵赤肉团上壁立千仞遇明则暗鼻孔辽天底衲僧试辩雪窦为人眼示众云一法不通万缘方透会与不会成群作队策着磕着一时拈却管取干坤独露便下座上堂云禅河随浪静定水逐波清若拄杖子是浪衲僧便七纵八横忽干坤大地是浪便见扶篱摸壁且道放行好把定好一日云春雷已发阳鸟未啼迷身句即不问尔透出一字作么生道上堂云巢知风穴知雨灵利衲僧未可相许若问如何苦哉佛陀参举马大师云一切语言是提婆宗以者箇为主云门大师云好语只是无人问我僧便问如何是提婆宗云门云西天九十六种尔是最下种师云赤幡被者僧夺了也便下座一日云山河无隔碍光明处处透傅大士骑驴入尔鼻孔里见尔诸人不惺惺却归双林寺去也便下座举僧问翠微自到和尚法席每沐上堂不蒙一法示诲意在于何微云嫌箇什么僧复问洞山山云争怪得老僧后有僧问法眼眼云祖师来也师云两箇老汉被者僧穿却唯有法眼与他同参若是雪窦门下喫棒了赶出上堂云种种幻化皆生如来圆觉师云住住三世诸佛是幻六代祖师是幻天下老和尚是幻复拈起拄杖云拄杖子是幻那箇是圆觉良久以拄杖击绳床一下云幻出大众拟议师云者一队漆桶总无孔窍以拄杖一时趁下举夹山问僧甚处来云湖南来山云曾到石霜么云要路经过争得不到山云承闻石霜有毬子话是否云和尚也须急着眼山云作么生是毱子云趒不出云作么生是毱杖云勿手足山云老僧未曾与阇梨相识出去师云雪窦亲见者僧从石霜来夹山因甚么道不相识举赵州问僧甚处来云雪峯来州云雪峯近日有何言句示徒僧云雪峯道尽大地是沙门一只眼尔诸人向什么处疴州云尔若过岭我附箇锹子去师云者僧既不从雪峯来可惜赵州锹子举僧问石霜三千里外远闻石霜有箇不顾霜云是僧云只如万像历然是顾不顾霜云我道不惊众僧云不惊众是不与万像合如何是不顾霜云遍界不曾藏师拈云谁是不顾者示众云世界与么广阔为甚么向雪窦手里乞命上堂云干坤侧日月星辰一时黑东西不辩南北不分底衲僧向甚处见雪窦上堂僧问雪覆芦华时如何师云点僧云恁么则为祥为瑞也师云两重公案复成一颂雪覆芦华欲暮天谢家人不在鱼船白牛放却无寻处空把山童赠铁鞭师问大龙语底默底不是非语非默底更非总是总不是拈却大用现前时人知有大龙如何龙云子有如是见解那师云这老汉今日瓦解氷消至晚龙问师那里是老僧瓦解氷消处师云转见不堪拂袖便出龙云叵耐叵耐师不顾后举似福严雅雅云何不与他本分草料师云和尚更买草鞋行脚始得僧问只在目前为甚么再三不覩师云截耳卧街云黑豆未生芽时如何师云餧驴餧马云生芽后如何师云透水透沙明觉禅师语录卷第二明觉禅师语录明觉禅师语录卷第三参学小师允诚等编拈古师举德山示众云今夜不答话问话者三十棒时有僧出礼拜山便打僧云某甲话也未问山云尔是甚处人云新罗人山云未踏船舷好与三十棒法眼拈云大小德山话作两橛圆明道大小德山龙头蛇尾师云二老宿虽善裁长补短舍重从轻要见德山亦未可何故德山大似握阃外威权有当断不断不招其乱底剑诸人要识新罗僧么只是撞着露柱底箇瞎汉举雪峯一日普请自负一束藤路逢一僧峯便抛下僧方拟取峯便踏倒归举似长生乃云我今日踏者僧快生云和尚替者僧入涅槃堂始得峯便休去师云长生大似东家人死西家助哀也好与一踏举百丈再参马祖侍立次祖以目视禅床角头拂子丈云即此用离此用祖云尔他后开两片皮将何为人丈取拂子竖起祖云即此用离此用丈挂拂子于旧处祖便喝百丈直得三日耳聋师云奇怪诸禅德如今列其派者甚多究其源者极少总道百丈于喝下大悟还端的也无然刁刀相似鱼鲁参差若是明眼汉瞒他一点不得只如马祖道尔他后开两片皮将何为人百丈竖起拂子为复如虫御木为复啐啄同时诸人要会三日耳聋么大冶精金应无变色举崇寿指凳子云识得凳子周匝有余云门云识得凳子天地悬殊师云泽广藏山理能伏豹举永嘉大师到六祖绕禅床三匝振钖一下卓然而立祖云夫沙门具三千威仪八万细行大德从何方而来生大我慢师便喝乃云当时若下得者一喝免见龙头蛇尾又再举绕禅床三匝振钖一下卓然而立代祖师云未到曹溪与尔三十棒了也举仰山指雪师子云还有过得此色者么云门云当时便与推倒师云只解推倒不能扶起举香严垂语云如人上树口嗛树枝手不攀枝脚不踏树树下有人问西来意不对则违他所问若对又丧身失命当恁时作么生即是有虎头上座云上树即不问未上树请和尚道严呵呵大笑师云树上道即易树下道即难老僧上树也致将一问来举僧问鲁祖如何是不言言祖云尔口在什么处僧云某甲无口祖云将什么喫饭僧无语师云好噼嵴便棒者般汉开口了合不得合口了开不得举僧问雪峯古㵎寒泉时如何峯云瞪目不见底僧云饮者如何峯云不从口入僧举到赵州州云不可从鼻孔里入僧却问赵州古㵎寒泉时如何州云苦云饮者如何州云死雪峯闻举云赵州古佛从此不答话师云众中总道雪峯不出者僧问头所以赵州不肯如斯话会深屈古人雪窦即不然斩钉截铁本分宗师就下平高难为作者举僧问西堂和尚有问有答宾主历然无问无答时如何堂云怕烂却去那僧问长庆有问有答宾主历然无问无答时如何庆云相逢尽道休官去林下何曾见一人师云何不与本分草料举临济示众云我于先师处三度喫六十棒如蒿枝子拂相似如今思一顿棒喫谁为下手僧出众云某甲下手济拈棒与僧僧拟接便打师云临济放处较危收来太速举钦山一日上堂竖起拳又开云开即为掌五指参差复握云如今为拳必无高下还有商量也无一僧出众竖起拳山云尔只是箇无开合汉师云雪窦即不然乃竖起拳云握则为拳有高有下复开云开则成掌无党无偏且道放开为人好把定为人好开也造车握也合辙若谓闭门造车出门合辙我也知尔向鬼窟里作活计举僧问睦州高揖释迦不拜弥勒时如何州云昨日有人问赶出了也僧云和尚恐某甲不实州云拄杖不在苕帚柄聊与三十师云睦州只有受壁之心且无割城之意举枣树问僧近离甚处云汉国树云天子还重佛法也无僧云苦哉赖值问着某甲问着别人即祸生云作箇什么僧云人尚不见有何佛法可重云阇黎受戒多少时僧云二十夏云大好不见有人便打师云者僧棒即喫要且去不再来枣树令虽行争奈无风浪起举赵州问婆子什么处去云偷赵州笋去州云忽遇赵州又作么生婆子便掌州便休去师云好掌更下两掌也无勘处举保寿开堂日三圣推出一僧寿便打圣云漝么为人瞎却镇州一城人眼去在寿便归方丈师云保寿三圣虽发明临济正法眼藏要且只解无佛处称尊当时者僧若是箇汉才被推出便掀倒禅床直饶保寿全机也较三千里举无业马祖僧问如何是佛云莫妄想师云塞却鼻孔又问如何是佛云即心是佛师云拄却舌头举僧问德山从上诸圣什么处去山云作么作么僧云勅点飞龙马跛鼈出头来山便休去至来日山浴出其僧过茶举德山山抚僧背一下僧云者老汉方始瞥地师云然精金百炼须要本分钳鎚德山既以已方人者僧还同受屈以拄杖一划云适来公案且致从上诸圣什么处去大众拟议师一时打趁举保福签瓜次太原孚上座到来福云道得与尔瓜喫孚云把将来福度一片瓜与孚孚接得便去师云虽是死蛇解弄也活谁是好手者试请辩看举南泉示众云道非物外物外非道赵州出问如何是物外道泉便打州云和尚莫打某甲向后错打人去在泉云龙蛇易辩衲子难瞒师云赵州如龙无角似蛇有足当时不管尽法无民直须喫棒了趁出举洞山到云门门问近离甚处山云查渡云夏在甚处山云湖南报慈云甚时离山云去年八月门云放尔三顿棒山至来日却上问讯昨日蒙和尚放三顿棒不知过在什么处门云饭袋子江西湖南便漝么去山于此大悟师云云门气宇如王拶着便氷消瓦解当时若据令而行子孙也未到断绝举一僧参马大师师画一圆相云入也打不入也打僧便入师便打僧云和尚打某甲不得大师靠却拄杖休去师云二俱不了和尚打某甲不得靠却拄杖拟议不来噼嵴便打举兴化问克宾维那不久为唱道之首宾云不入者保社化云会来不入不会不入宾云没交涉化便打乃云克宾维那法战不胜罚钱五贯充设饡饭至来日斋时兴化自白槌云克宾维那法战不胜不得喫饭即便赶出师云克宾要承嗣兴化罚钱出院且致却须索取者一顿棒始得且问诸人棒既喫了作么生索雪窦要断不平之事今夜与克宾维那雪屈以拄杖一时打散举僧问长庆众手淘金谁是得者庆云有伎俩者得僧云学人还得也无庆云大远在师代者僧当时便喝复云有伎俩者得一手分付有伎俩者不得两手分付学人还得也无苍天苍天举大慈示众云山僧不解答话只是识病时有僧出大慈便归方丈师云大凡扶竖宗乘须辩箇得失且大慈识病不答话时有僧出便归方丈雪窦识病不答话或有僧出噼嵴便打诸方识病不答话有僧出必然别有长处敢有一箇动着大唐天子只三人举赵州到黄檗檗见来便关却方丈州云救火救火黄檗便出擒住云道道州云贼过后张弓师云直是好笑笑须三十年忽有箇衲僧问雪窦笑箇什么笑贼过后张弓举僧问镜清学人未达其源乞师方便清云是什么源云其源清云若是其源争受方便师云死水里浸却有什么用处侍者问适来成禠伊清云无侍者云不成禠伊清云无侍者云和尚尊意如何清云一点水墨两处成龙师云犹较些子雪窦不是减镜清威光要与者僧相见是什么源其源三十年后与尔三十棒举僧问香林如何是衲衣下事林云腊月火烧山师云腊月烧山万种千般翘松鹤冷踏雪人寒达磨不会大难大难举本仁和尚示众云寻常不欲向声前句后鼓弄人家男女何故且声不是声色不是色时有僧问如何是声不是声仁云唤作色得么云如何是色不是色仁云唤作声得么僧礼拜仁云且道为汝说答汝话若人辩得有箇入处师云本仁也甚奇怪要且贪观天上既非声前句后且作么生入举云门示众云老胡生下一手指天一手指地周行七步目顾四方天上天下唯我独尊当时若见一棒打杀与狗喫却贵图天下太平师云便与掀倒禅床举国师三唤侍者点即不到侍者三应到即不点将谓吾辜负汝谁知汝辜负吾瞒雪窦不得云门道作么生是国师辜负侍者处会得也是无端师云元来不会作么生是侍者辜负国师粉骨碎身未报得师云无端无端复举僧问投子国师三唤侍者意旨如何投子云抑逼人作么师云垛根汉僧问兴化化云一盲引众盲师云端的瞎僧问玄沙沙云侍者却会师云停囚长智僧问赵州州云如人暗中书字字虽不成文彩已彰师便喝僧问雪窦雪窦便打也要诸方点检乃成颂云师资会遇意非轻无事相将草里行负汝负吾人莫问任从天下竞头争举僧问智门和尚如何是佛云踏破草鞋赤脚走僧云如何是佛向上事云拄杖头上挑日月师云千兵易得一将难求举师祖问南泉摩尼珠人不识如来藏里亲收得如何是如来藏云王老师与尔往来者是藏师云草里汉祖云不往不来者云亦是藏师云雪上加霜祖云如何是珠师云崄百尺竿头作伎俩不是好手者里着得箇眼宾主互换便能深入虎穴或不漝么纵饶师祖悟去也是龙头蛇尾汉举僧礼拜雪峯峯打五棒僧云某甲有什么过峯又打五棒师云雪窦不曾与人葛藤前五棒日照天临后五棒云腾致雨尔若辩得也好与五棒举马大师令智藏驰书上径山山接书开见一圆相于中下一点国师闻举云钦师犹被马师惑师云径山被惑且致若将呈似国师别作箇什么伎俩免被惑去有老宿云当时坐却便休亦有道但与划破若与么只是不识着敢谓天下老师各具金刚眼睛广作神通变化还免得么雪窦见处也要诸人共知只者马师当时画出早自惑了也举镜清问僧赵州喫茶去尔作么生会僧便出去清云邯郸学步师云者僧不是邯郸人为什么学唐步若辩得出与尔茶喫举僧问云门如何是法身向上事云向上与尔道即不难作么生会法身僧云请和尚鑑云鑑即且致作么生会法身僧云与么与么云者箇是长连床上学得底我且问尔法身还喫饭么僧无语师云将成九仞之山不进一篑之土过在什么处举赵州访茱萸才上法堂茱萸云看箭州亦云看箭茱萸云过州云中师云二俱作家盖是茱萸赵州二俱不作家箭锋不相拄直饶齐发齐中也只是箇射垛汉举临济与普化去施主家斋济问毛吞巨海芥纳须弥为复是神通妙用为复法尔如然化踢倒饭床济云太麁生化云者里是甚所在说麁说细济休去至来日又同赴一施主斋济复问今日供养何似昨日化又踢倒饭床济云太麁生化云瞎汉佛法说什么麁细济吐舌师云两箇老贼喫饭也不了好与二十棒棒虽行且那箇是正贼举三角示众云若论此事贬上眉毛早是蹉过麻谷出云蹉过即不问如何是此事角云蹉过谷便掀倒禅床三角便打师云两箇有头无尾汉眉毛未曾贬上说什么此事蹉过有僧问眉毛为什么不贬上师便打举睦州唤僧大德僧回首州云担版汉师云睦州只具一只眼何故者僧唤既回头因甚却成担版举巖头参德山跨门便问是凡是圣德山便喝巖头便礼拜洞山闻举云若不是奯公大难承当巖头云洞山老汉不识好恶我当时一手擡一手搦师云然则德山门下草偃风行要且不能塞断人口当时才礼拜噼嵴便打非唯勦绝洞山亦乃把定奯老还会么李将军有嘉声在不得封侯也是闲举巴陵示众祖师道不是风动不是幡动既不是幡风向什么处着有人与祖师作主出来与巴陵相见师云雪窦道风动幡动既是风幡向甚处着有人与巴陵作主亦出来与雪窦相见举则川与庞居士摘茶次士云法界不容身师还见我么川云若不是老师洎与庞公答话士云有问有答盖是寻常川不管士云适来莫怪相借问么川亦不管士喝云者无礼仪汉待我一一举似明眼人去在川拈茶篮便归师云则川只解把定封疆不能同生同死当时好与捋下幞头谁敢唤作庞居士举僧问云门一言道尽时如何门云裂破师弹指三下举僧问睦州一言道尽时如何州云老僧在尔钵囊里师呵呵大笑举本生和尚以拄杖示众云我若拈起尔便向未拈起时作道理我若不拈起尔便向拈起时作主宰且道老僧为人在甚处时有僧出云不敢妄生节目生云也知阇黎不分外僧云低低处平之有余高高处观之不足生云节目上更生节目僧无语生云掩鼻偷香空招罪犯师云者僧也善能切磋争奈弓折箭尽然虽如此且本生是作家宗师拈起也天回地转应须拱手归降放下也草偃风行必合全身远害还见本生为人处也无师复拈起拄杖云太平本是将军致不许将军见太平举僧问雪峯声闻人见性如夜见月菩萨人见性如昼见日未审和尚见性如何峯打三下其僧复问巖头巖头打三掌师云应病设药且与三下若据令而行合打多少举太原孚上座参雪峯至法堂上顾视雪峯便下看知事师云一千五百人作家宗师被孚老一觑便高竖降旗孚至来日入方丈云昨日触忤和尚峯云知是般事便休师云果然僧问云门作么生是触忤处门便打师云打得百千万箇有什么用处直须尽大地人喫棒方可扶竖雪峯且道太原孚具什么眼举安国问僧得之于心伊兰作栴檀之树失之于旨甘露乃蒺䔧之园我要箇语具得失两意僧竖起拳云不可唤作拳头国云只为唤作拳头师云无绳自缚汉拳头也不识举僧请益云门大师玄沙三种病人话门云尔礼拜着僧礼拜起门以拄杖便挃僧退后门云尔不是患盲复唤近前来僧近前门云尔不是患聋乃云还会么僧云不会门云尔不是患痖僧于此有省师便喝云者盲聋瘖痖汉若不是云门驴年去如今有底或拈槌竖拂不管教近前又不来还会么不应诸方还奈何得么雪窦若不奈何尔者一队驴汉有堪作箇什么以拄杖一时打趁举僧问香严如何是王索仙陀婆严云过者边来师云钝置杀人僧问赵州王索仙陀婆时如何州曲躬叉手师云索盐奉马举鼓山示众云若论此事如一口剑时有僧问承和尚有言若论此事如一口剑和尚是死尸学人是死尸如何是剑山云拖出者死尸僧应诺归衣钵下打揲便行山至晚问首座问话僧在否座云当时便去也山云好与二十棒师云诸方老宿总道鼓山失却一只眼殊不知重赏之下必有勇夫然虽如此若仔细点捡来未免一时埋却举睦州问武陵长老了即毛端吞巨海始知大地一微尘作么生云和尚问谁州云问长老云何不领话州云我不领话尔不领话师云堕也堕也复云者葛藤老汉好与划断拈拄杖云什么处去也举仰山坐次大禅佛到翘一足云西天二十八祖亦如是唐土六祖亦如是和尚亦如是某甲亦如是山下禅床打四藤条师云藤条未到打折因什么只与四下须是箇斩钉截铁汉始得大禅后到霍山自云集云峯下四藤条天下大禅佛参山云打钟着禅便走师云者汉虽见机而变争奈有头无尾举玄沙与天龙入山见虎龙云前面是虎沙云是汝师云要与人天为师前面端的是虎举南泉山下有一菴主行僧经过谓菴主云近日南泉和尚出世何不去礼拜主云非但南泉直饶千佛出兴亦不能去泉闻令赵州去看州见便礼拜主不管州从西过东主亦不管州又从东过西主亦不管州云草贼大败拽下帘子便行归举似南泉泉云从来疑着者汉师云大小南泉赵州被箇担版汉勘破了也举僧问风穴语默涉离微如何通不犯穴云常忆江南三月里鹧鸪啼处百华鲜曾有僧问雪窦对他道噼腹剜心又且如何复云因风吹火别是一家伤鼈恕龟必应有主举巖头雪峯钦山到德山钦山问天皇也恁么道龙潭也恁么道未审德山作么生道山云尔试举天皇龙潭底看钦山拟议德山便打钦山被打归延寿堂云是即是打我大杀巖头云尔恁么他后不得道见德山师云诸禅德钦山致箇问端甚是奇特争奈龙头蛇尾尔试举天皇龙潭底看坐具便摵大丈夫汉捋虎须也是本分他既不能德山令行一半令若尽行雪峯巖头总是涅槃堂里汉举僧问智门和尚如何是般若体云蚌含明月僧云如何是般若用云兔子怀胎师云非唯把定世界亦乃安贴邦家若善能参详便请丹霄独步举乌臼有玄绍二上座到臼云二禅伯近离甚处云江西臼便打僧云久闻和尚有此机要臼云尔既不会第二箇近前来僧拟议臼亦打云同坑无异土参堂去师云宗师眼目须至恁么如今翅孽海直取龙吞有般汉眼目未辩东西拄杖不知颠倒只管说照用同时人境俱夺举僧辞大随随问甚处去云峨眉礼拜普贤去随竖起拂子云文殊普贤总在者里僧画一圆相抛于背后随云侍者将一贴茶与者僧云门别云西天斩头截臂者里自领出去师云杀人刀活人剑具眼底辩取举雪峯问僧见说大德曾为天使来是否云不敢峯云争解与么来僧云仰慕道德岂惮关山峯云汝犹醉在出去僧便出峯乃召大德僧回首峯云是什么僧亦云是什么峯云者漆桶僧无语峯却顾谓镜清云好箇师僧向漆桶里着到清云和尚岂不是据欵结案峯云也是我寻常用底忽若唤回是什么被他道者漆桶又作么生清云成何道理峯云我与么及伊尔又道据欵结案他与么及我又道成何道理一等是什么时节其间有得不得清云不见道醍醐上味为世所珍遇此之人翻成毒药师云看他父子相投言气相合知者谓粉骨碎身此恩难报不知者谓扶高抑下临危悚人毒药醍醐千载龟鑑还会么者漆桶举僧问大梅如何是祖师西来意梅云西来无意僧举到盐官云一箇棺材两箇死汉玄沙闻举云盐官是作家师云三箇也得举云门问新罗僧尔是甚处人云新罗人门云将什么过海云草贼大败门云为什么在我手里云恰是门云一任㪍趒师云云门老汉龙头蛇尾放过者僧为什么在我手里恰是噼嵴便打举北禅问僧近离甚处云黄州禅云夏在甚处云资福禅云福将何资云两重公案禅云争奈在我手里云在手里即收取禅便打者僧不甘随后趁出师云奇怪宛有超师之作还知者僧么只解贪前不能顾后若在雪窦手里棒折也未放在举睦州示众云我见百丈不识好恶大众方集以拄杖一时打下复召大众回首丈云是什么有什么共语处黄檗和尚大众方集以拄杖一时打下复召大众回首檗云月似弯弓少雨多风犹较些子师云说什么犹较直是未在若据雪窦众集一时打下便休或有箇无孔铁槌为众竭力善能担荷可以笼罩古今干坤把断师蓦拈拄杖云放过一着举玄沙见鼓山来作一圆相山云人人出者箇不得沙云情知尔向驴胎马腹里作活计山云和尚又作么生玄沙云人人出者箇不得山云和尚漝么道得某甲为什么不得沙云我得尔不得师云只解贪观白浪不知失却手桡举南泉示众云王老师卖身去也还有人买么一僧出众云某甲买泉云不作贵不作贱作么生买僧无语卧龙代云和尚属专甲禾山云是何道理赵州云明年与和尚作领布衫师云虽然作家竞买要且不解输机且道南泉还肯么雪窦也拟酬箇价直令南泉进且无门退亦无地不作贵不作贱作么生买别处容和尚不得举茱萸把一橛竹上堂云还有虚空里钉得橛么时有灵虚上座出云虚空是橛茱萸便打虚云莫错打某甲茱萸休去师云若要此话大行直须打了趁出举夹山与定山同行言话次定山云生死中无佛则无生死夹山云生死中有佛则不迷生死互相不肯同上大梅相见了具说前事夹山问未审那箇亲那箇疎梅云一亲一疎山又问那箇亲梅云且去明日来夹山至来日又问未审那箇亲梅云亲者不问问者不亲夹山住后云我当时在大梅失却一只眼师云夹山毕竟不知换得一只眼大梅老汉当时闻举若以棒一时打出岂止划断两人葛藤亦乃为天下宗匠举僧问保福雪峯平生有何言句得以𦏰羊挂角时福云我不可作雪峯弟子不得师云一千五百箇布衲保福较些些子举僧问长庆𦏰羊未挂角时如何庆云草里汉云挂角后如何庆云乱叫唤云毕竟如何庆云驴事未了马事到来师云宁可碎身若微尘终不瞎箇众生眼长庆较些些子复云一般汉设使𦏰羊未挂角也似万里望乡关举僧问巴陵祖意教意同别陵云鸡寒上树鸭寒下水僧问睦州祖意教意同别州云青山自青山白云自白云师云问既一般答亦相似其中有利他自利瞒人自瞒若捡点分明管取解空第一举赵州示众云今夜答话去有解问者出来时有僧出州云比来抛塼引玉引得箇墼子法眼和尚遂乃举问觉铁嘴先师意作么生觉云如国家拜将乃问甚人去得时有人出云某甲去得云尔去不得法眼云我会也师云灵利汉闻举便知落处然虽如此放过觉铁嘴夫宗师语不虚发出来必是作家因什么抛塼引墼诸禅德要识赵州么从前汗马无人见只要重论盖代功举耽源辞国师归省觐马祖于地上作一圆相展坐具礼拜祖云子欲作佛去源云某甲不解揑目祖云吾不如汝师云然勐虎不食其子争奈来言不丰诸人要识耽源么只是箇藏身露影汉举沩山问仰山甚处来云田中来沩云田中多少人山插下锹子叉手而立沩云南山大有人刈茆山拈得锹子便行玄沙云我当时若见与踏倒锹子镜清云不奈船何打破戽斗僧问明招古人意在插锹处叉手处招唤某甲僧应诺招云还曾梦见仰山么师云诸方老宿咸谓插锹话奇特也大似随邪逐恶若据雪窦见处仰山被沩山一问真得草绳自缚去死十分举玄沙问僧近离甚处云瑞巖沙云瑞巖有何言句僧云长唤主人翁自云诺醒醒着他后莫受人瞒沙云一等是弄精魂甚奇怪却云何不且在彼中僧云瑞巖迁化也沙云如今还唤得应么无对师云苍天苍天举雪峯问僧近离甚处云覆船峯云生死海未渡为什么覆船师代云久向雪峯侍者老汉拟议拂袖便行其僧当时无语归举似覆船船云何不道渠无生死僧再至雪峯举此语峯云此不是尔语云是覆船恁么道峯云我有二十棒寄与覆船二十棒老僧自喫不干阇梨事师云能区能别能杀能活若也辩得天下横行举德山圆明示众云但有问答只竖一指头寒则普天普地寒师云什么处见俱胝老热则普天普地热师云莫错认定盘星森罗万像彻下孤危大地山河通上崄绝甚么处得一指头禅举僧问南院从上诸圣什么处去院云不上天堂即入地狱云和尚作么生院云还知宝应老落处么僧拟议院以拂子蓦口打复唤僧近前云令合是尔行又打一拂子师云令既自行且拂子不知来处雪窦道箇瞎且要雪上加霜举保福问长庆盘山道光境俱忘复是何物洞山道光境未忘复是何物据二老宿总未得勦绝作么生道得勦绝去庆良久福云情知向鬼窟里作活计庆云尔作么生福云两手扶犁水过膝师云俱忘未忘总由我保福因什么道未得勦绝酌然能有几箇诸人又作么生道免得长庆在鬼窟里师云柳絮随风自西自东举大梅闻鼯鼠鸟声谓众云即此物非他物汝善护持吾当逝矣师云者汉生前莽卤死后颟顸即此物非他物是何物还有分付处也无有般汉不解截断大梅脚跟只管道贪程太速举雪峯示众云望州亭与尔相见了也乌石岭与尔相见了也僧堂前与尔相见了也保福问鹅湖僧堂前且致望州亭乌石岭什么处相见鹅湖骤步归方丈保福便入僧堂师云二老宿是即是只知雪峯放行不见雪峯把定忽有箇衲僧出问未审雪窦作么生岂不是别机宜识休咎底汉还有望州亭乌石岭相见底衲僧么良久云担版禅和如麻似粟举赵州问大慈般若以何为体慈云般若以何为体州呵呵大笑至来日州扫地次大慈却问般若以何为体州放下扫帚呵呵大笑师云前来也笑后来也笑笑中有刀大慈还识么直饶识得也未免丧身失命举德山一日饭迟自掌钵至法堂上雪峯见云者老汉钟未鸣鼓未响托钵向什么处去德山便回峯举似巖头头云大小德山不会末后句山闻举令侍者唤巖头至方丈问尔不肯老僧那巖头密启其意山至来日上堂与寻常不同巖头到僧堂前抚掌大笑云且喜得老汉会末后句他后天下人不奈何虽然如此只得三年明招代德山云咄咄没处去没处去师云曾闻说箇独眼龙元来只有一只眼殊不知德山是箇无齿大虫若不是巖头识破争得明日与昨日不同诸人要会末后句么只许老胡知不许老胡会举雪峯一日见猕猴乃云者猕猴各各背一面古镜三圣便问历劫无名何以彰为古镜峯云瑕生也圣云一千五百人善知识话头也不识峯云老僧住持事烦师云好与二十棒者棒放过也好免见将错就错举僧问国师如何是本身卢舍那云与老僧过净瓶来僧将到净瓶云却安旧处着僧复问如何是本身卢舍那云古佛过去久矣云门大师道无眹迹师云直得一手指天一手指地争得无还会么云在岭头闲不彻水流㵎下太忙生举僧问洞山时时勤拂拭莫遣惹尘埃为什么不得他衣钵山云直饶道本来无一物也未合得他衣钵且道什么人合得僧下九十六转语皆不相契末后云设使将来他亦不要洞山深肯师云他既不受是眼将来底必应是瞎还见祖师衣钵么若于此入门便乃两手分付非但大庾岭头一箇提不起设使阖国人来且欵欵将去举僧问投子依稀似半月髣象若三星干坤收不得师于何处明子云道什么云想师只有湛水之波且无滔天之浪子云闲言语师云投子古佛不可道不知若点捡来直是天地悬隔才问便和声打举洛浦久为临济侍者到夹山问自远趋风乞师一接山云目前无阇梨此间无老僧浦便喝山云住住阇梨莫草草怱怱云月是同溪山各异截断天下人舌头即不无争教无舌人解语浦无对山便打师云者汉可悲可痛钝致他临济他既云月是同我亦溪山各异说什么无舌人不解语坐具噼口便摵夹山若是箇知方汉必然明窓下安排举三圣问雪峯透网金鳞以何为食峯云待汝出网来向汝道圣云一千五百人善知识话头也不识峯云老僧住持事烦师云可惜放过好与二十棒者棒一棒也饶不得直是罕遇作家举伏牛为马祖驰书到国师处国师问马祖有何言句示人牛云即心是佛国师云是什么语话良久再问更有什么言句牛云不是心不是物不是物国师云犹较些子师代当时便喝牛却问和尚此间如何国师云三点如流水曲似刈禾鎌师云是什么语话也好与一拶见之不取千载难忘举玄沙问镜清我不见一法为大过患尔道不见什么法清指露柱云莫是不见者箇法么沙云浙中清水白米从尔喫佛法则未在师云大小镜清被玄沙热瞒我当时若见但只向道灵山授记也未到如此举先报慈问僧近离甚处云卧龙慈云在彼多少时云经冬过夏慈云龙门无宿客为什么在彼许多时云师子窟中无异兽慈云尔试作师子吼看云若作师子吼即无和尚慈云念汝新到且放三十棒师云奇怪诸禅德若平展则两不相伤据令则彼此俱崄还点检得么举船子云千尺丝纶直下垂一波才动万波随夜静水寒鱼不食满船空载月明归师云者汉劳而无功忽若云门道一句合头语万劫系驴橛又作么生免此过良久云莫谓水寒鱼不食如今钓得满船归举投子问巨荣禅客老僧未曾有一言半句挂诸方耳目何用要见山僧僧云到者里不施三拜要且不甘子云出家儿得恁么没碑记僧绕禅床一匝而出子云有眼无耳朵六月火边坐师云也不得放过才转便与擒住便喝是谁不甘若跳得出不妨是一员衲僧举祖师道六尘不恶还同正觉拄杖子是尘有甚么过过既无应合辩主所以道粪扫堆上现丈六金身且拈在一边赤肉团上壁立千仞又放过一着直饶八面四方正好连架打举古云眼里着沙不得耳里着水不得忽若有箇汉信得及把得住不受人瞒祖佛言教是什么热椀鸣声便请高挂钵囊拗折拄杖管取一员无事道人又云眼里着得须弥山耳里着得大海水一般汉受人商量祖佛言教如龙得水似虎靠山却须挑起钵囊横担拄杖亦是一员无事道人复云恁么也不得不恁么也不得然后没交涉三员无事道人中要选一人为师明觉禅师语录卷第三明觉禅师语录明觉禅师瀑泉集卷第四参学小师圆应编师自两处道场多应机语句门人集之离三已行于世斯所纪者乃垂带自答及古今因缘朝暮提唱辞意旷崄而学党未喻复致之请益师盖不获已随所疑问以此以彼乍放乍收或抑或扬或代或别近百五十则实一时之能事也况圆应忝预参承宁忘捃拾然多闻未益诚有愧于宗师必记诸善言谅无讥于弟子可命曰瀑泉集意以飞流无尽为义凡知我者幸同味焉时天圣八年八月十五日圆应序上堂汝等诸人尽是久经阵敌惯战作家倚天长剑即不问尔作么生是袖里藏锋代云寡不敌众又云彼此上堂寡不敌众什么人分上事代云总由和尚又云彼此又云龙蛇易辩衲子难瞒许尔眼正顶后一相拈得也无代云收有时云收之一字饮气吞声作么生辩代云衲子难瞒或云倾湫倒岳寻常之用不涉泥水道将一句来代云三千里外示众云三千里外还且如何代云过或云佛未出世时一人人鼻孔辽天出世后为什么杳无消息代云贼不打贫儿家问僧云贼不打贫儿家因什么却打代云须到如此或云祖师不到处时人知有时人不知处过在祖师作么生辩代云不得春风华不开上堂云不得春风华不开箇箇道我会会即且致作么生举代云时人相师又云空劫已前徒指注空劫之后错商量正当空劫什么人为主代云本是将军致太平有时云太平本是将军致莫错认定盘星我为拈了也还会么代云掩面出去或云交锋两刃要定生死彼此无伤功勋不立作么生是将军正令代云到即不点或云到即不点还甘也无代云赤心片片有时云释迦老子出气不得甚么处誵讹代云填沟塞壑又代云退身三步问云填沟塞壑负恩者多甚处见老底代云香积世界或云五千四十八卷止啼之说如今啼止也还我黄叶来代云事不孤起有时云事不孤起尔也分一半代云㖿又云合到某甲又云单传心印过犯弥天甚人委悉代云须见如此上堂须见如此着甚来由代云也是或云善来文殊还知败阙么代云一箭两垛或云一箭两垛为什么却败阙代云善来文殊或云干坤崩陷且致再见天日道将一句来代云悔不慎当初有时云悔不慎当初便下座却问僧他后作么生举代云好事不如无有时云雄兵百万且定鞭疆剑客三千若为驱使代云不许夜行投明须到云众云不许夜行投明须到何似生代云孟常门下或云一笔句下不甘底出来代云只宜拄杖子上堂云只宜拄杖子句下属何人代云傍观者或云威音王已前无师自悟是第二句还我第一句来代云扫土而尽问僧扫土而尽儞还知么代云因谁致得有时云三世诸佛说梦六代祖师说梦翠峯今日说梦还有梦见底么代云掀倒禅床或云掀倒禅床盖是本分过在什么处代云恼乱春风卒未休或云奔流度刃也是寻常啐啄同时略请相见代云什么处去也上堂云什么处去也代云日月易流又云针眼里藏身即不问儞作么生是游戏十方代云踞虎头收虎尾一日云踞虎头收虎尾诸方未曾见代云也是或云上来则扰扰端坐则昏昏脱洒一句作么生道代云春无三日晴云众云春无三日晴去住还堪笑且问诸衲僧晒却何时了代云某甲只管看或云有佛法处不得住无佛法处急走过赵州为什么摘杨华代云更事多矣问僧更事多矣亦要商量代云莫教屈着有时云明眼衲僧入门便话堕三十年后谁是知音代云拂袖便出有时云拂袖便出也好与三十棒代云贼过后张弓或云七纵八横拈却把定干坤眼为什么却有沙代云黄连未是苦或云黄连未是苦黄蘗好为隣复问还辩得这时节么僧云不会自代云抑己而已或云绕天下行脚到处岂无尊宿相为还有尽力道得底句么代云口只堪喫饭上堂云口只堪喫饭云门大师拈了也儞来者里听什么椀鸣声以拄杖一时打下代僧当时但近前把住拄杖云和尚今日困又云阙棙子即不问上座作么生是牛头横说竖说代云着甚来由一日云着甚来由便下座代云能有几箇有时拈起拄杖云天不能盖地不能载复以拄杖画一画云百千诸佛诸代祖师尽向翠峯乞命代云官不容针或云举一明三为甚不着便代云作贼人心虚又云文殊起佛见法见贬向二铁围山衲僧起佛见法见列在三条椽下翠峯起佛见法见谁敢覻着代云秤尺在手或云洞庭湖水一吸净尽鱼鼈向甚处藏身代云咦又云喝下承当崖州万里棒头荐得别有条章作么生是衲僧本分代云恶或云虚空为鼓须弥为槌王老师不打还肯得诸方也无代云千年田八百主有时云髑髅常千世界鼻孔摩触家风拈却别致一问来代云祖师遗下又云儞若龟头鼈头向后道亲见翠峯好代云何必上堂天不能盖地不能载衲僧坐断如恒河沙闹市里指出一箇来代云便掴傍僧或云生门易过死门难入逆顺无拘底为什么不垂手代云收得安南又忧塞北或云荒田不拣草变为金信手拈来金变为草古圣日用不知且致儞为什么临机道得代云如虫御木上堂云如来惟一说无二说穿却衲僧鼻孔换却衲僧眼睛即得若教我明破恐带累儞不是好人代云欲见其师先观弟子或云诸佛有难炭库里众生有难火焰里儞衲僧不得动着代云鲁般绳墨或云火待日热风待月凉北斗南星句不要儞道留与后人贬剥代云一言已出驷马难追上堂云色不异空空不异色园头甚要古人道了也因什么知而故犯代云争奈转多问僧我道转多儞作么生僧云某甲不会师云恼乱春风卒未休或云本分事道我知有将错就错甚人承当代云不惜眉毛者或云年来一度春也毕竟事作么生代云藏身露影或云至道无难惟嫌拣择德山不在付与黄蘗代云洗脚上船复问僧云我恁么道正是时人窠窟赵州直得五年分疎不下儞何不救取僧无语师云雪峯道底上堂云开门待知识知识不来过直得出门相接为什么土旷人稀代云和尚年老或云放憨道着药忌即不管儞死中得活致将一问来代云略无些子上堂云远则照近则明儞会也笠子拄杖拈放一边入水见长人作么生辩代云平出或云因一事长一智针筒药袋不得失却如履轻氷道将一句来代云以己妨人又云会则事同一家且放儞过不会则东西南北付与驴年代云一日便头白或云今日也恁么明日也恁么第三第四不问儞后五日事作么生若道只恁么代云苦哉佛陀耶有时云什么劫中无祖佛儞不着便犹可代云解笑底亦少或云朝堂门下难举令云门道底不要代云但咳嗽一声一日云谋臣勐将用不着到即不点是什么人代云不犯之令上堂云若道得隔身句知儞是箇了事人忽若总道不得我也知儞亲代云勐虎不食其子一日云千兵易得一将难求上将来也三军在什么处代云退后退后或云阃内者不出阃外者不入将相双行句作么生道代云弔民伐罪因普请问僧甚处来云摘茶来师云茶园里有玄沙见底还见么代但指露柱云和尚问又问僧甚处来云摘茶来师云人摘茶茶摘人不问儞无底篮子重多少代云惯得其便又问僧甚处来云摘茶来云茶丛列作鼻孔茶叶是儞眼睛作么生摘代云今日不着便一日云佛法不用学触目皆成滞百成既未游楼阁门长闭劝君回首看请下一转语自云莫辜负人好一日问僧南泉斩猫儿儞作么生会云有什么难师云作么生无语代云一刀两段一日游园次问僧苦瓠连根苦甜瓜彻蒂甜明得箇什么边事僧无对代云平出一日请益退侍者问讯云和尚不易师云有什么不易无对师代云法堂上寸草不生僧便礼拜师云若不是我师一日问僧诸方道不得底句儞作么生道僧云天平地平云漝么则王老师不如儞僧无语师云只道得一半师一日见僧来师云是什么物与么来僧云口痛秖对和尚不得师云鼻孔儞僧无语师云黄连未是苦师一日见二僧来拈起拄杖云与儞二人分取僧云只恐和尚不平第一僧云那上座先到雪窦师云有功者赏师一日见二化主城中归问云儞凭箇什么入城教化众生僧云虽有好心且无好报第二僧云祸不入慎家之门师云近火先燋师一日晚参问僧是什么时候也僧应诺师便喝僧云和尚何不领话师云日势稍晚师一日见僧来拈起拄杖云我两手分付儞作么生僧退身云不敢师云为什么棒上不成龙僧云三十年后恐辜负和尚师放下拄杖云吽吽师一日问僧儞见雪窦后录未僧云见了师云向甚处见我僧云也知和尚是川中人师将拄杖打一下云梦见师一日见僧出归师云闹市里还见天子么僧无语师代云非但又云苦哉佛陀一日十数僧待立次师云佛法无人说虽慧不能了复问僧还有无师自悟底么众无语师云负命者上钩师因在庄数僧侍立次师问云维摩老云步步是道场这里何似山里众下语师皆不诺师代云只恐和尚不肯师一日问僧儞作箇什么来僧云合灵宝丹来师云灵即不问作么生是宝僧云不敢秖对和尚师不肯自代云洎与和尚答话师一日问僧儞浴未僧云某甲此生不浴师云儞不浴图箇什么僧云今日被和尚勘破师云贼不打贫儿家师一日同僧游山次到开山和尚塔头僧云见说开山便是黄巢师云黄巢是草头天子为什么却作住山人僧云忌辰也好与他设粥师不肯自代云赏不避仇雠师一日同三五僧看种田师云灵苗无根作么生种僧云明年更有新条在师云儞问我我与儞道僧便问师云分付田舍奴师一日出城见下院山主师云既是山主为什么却在城中山主无语师自云负命者上钩来师一日与数僧游山次见牯牛举头师问牯牛举头作什么僧云怕和尚穿却师不肯自云看入草底师一日烧亡僧师问僧还将得火来么僧云将得来师云弄假像真师一日问僧甚处来僧云浴来师云三身中那一身浴僧云或鼓声前或鼓声后师云饱丛林师一日问僧儞寻常为什么不上来僧云长上来只是门闭师云为什么不入来僧云来也师云贼过后张弓师一日为首座写真师云既是首座为什么却有两箇首座云争之不足师云儞问我我与儞道首座拟问师云雪窦门下宋太宗皇帝因事六问当时无人奏对因入寺见僧看经问云看什么经对云仁王经帝云既是寡人经为甚在卿手里师代云皇天无亲唯德是辅因入塔院问僧卿是甚人僧云塔主帝云此是寡人塔为什么卿作主代云盖国咸知因僧烧却藏经朝见告乞宣问昔日摩腾不烧如今为什么烧却代云陛下不忘付嘱因帝夜梦神人报云请陛下发菩提心帝至晓宣问左右街菩提心作么生发代云实谓今古罕闻因僧朝见帝问甚处来云卧云来帝曰朕闻卧云深处不朝天为什么却到这里代云难逃至化因僧朝见帝赐坐僧云陛下还记得么帝云甚处相见来僧云灵山一别直至如今帝曰以何为验僧无对代云贫道得得而来唐宪宗迎舍利现五色光百辟俱贺惟韩愈端立帝问百僚皆贺卿为甚不贺愈曰臣曾看经来佛光非青黄赤白等相此是神龙荷助之光帝云作么生是佛光代云陛下高垂天鑑裴相公捧一尊佛像于黄檗前跪云请师安名檗云裴休师代相公当时便喝广南刘王请云门入内于含春殿坐次帝令鞠常侍宣问灵树果子熟也末门云甚年中得信道生师代进语云犹带酸澁在又代云门云圣意难测又云诺诺复宣问如何是禅云皇帝有勅臣僧对代进语云错又代云门云念以臣僧年迈龙光问僧名什么云自观光云自观见什么代云有误龙光悟空禅师问座主讲什么经云法华经空云有说法华经处我现宝塔当为证明座主赞请甚人证明代云私通车马投子示众云汝等诸人尽道我实头若出门三步有人问儞作么生是投子实头处作么道代云疑杀天下人有老宿见官人手中执笏乃问在官人手中为笏在天子手中为珪在老僧手中唤作什么代云弄巧成拙四祖到牛头后庵见虎便作怕势牛头云和尚犹有这箇在祖云适来见什么代云但亦作怕势又代云洎合放过僧问惠济古人道得坐披衣向后自看如何是得坐披衣济云畅我平生代云诺诺问投子定慧等学明见佛性此理如何投子云打水用桶舀粥用杓代云争得不问玄沙见孚上座便云新到相看孚云已相见了也沙云什么劫中曾相见来孚云莫瞌睡别云这贼败也玄沙与地藏在方丈说话夜深沙云侍者关隔子门汝作么生出得地藏云唤什么作门别云珍重便行崇寿问僧泉眼不通被沙碍道眼不通被甚么碍僧云眼碍别云强将下无弱兵保福在疾问僧我与儞相识年深有何名方妙药相救僧云甚有闻说和尚不解忌口别云只恐难为和尚有西天声鸣三藏到王大王处王令玄沙验过玄沙以铜火箸击铁火炉问三藏云是什么声云铜铁声沙云大王莫受外国人瞒师别云大王宜加信敬又别三藏云莫瞒外国人国师问座主讲什么经云金刚经国师云最初是什么字座主云如是国师云是什么别云以拄杖便打陆郎中问仰山如何是不断烦恼而入涅槃仰山竖拂子郎中便拜异时仰山却问郎中曾问不断烦恼而入涅槃老僧竖拂子郎中作么生会陆云据某甲见处入之一字也不用得仰山云入之一字不为郎中师云作么生会云别陆云拂子到某甲手里也又别仰山后语云我将谓儞是箇俗汉陆大夫问南泉大悲菩萨甚处得许多手眼来泉云如国家用大夫作什么别云不及大夫所问僧问云门十方薄伽梵一路涅槃门如何是一路涅槃门门云我道不得云和尚为什么道不得云儞举话即得别云浅水无鱼徒劳下钓吴尚书访睦州至门首便问三门俱开弟子从何门而入睦召尚书尚书应诺睦云从信门而入别云客是主人相师南泉迁化陆亘大夫到院主云大夫何不哭大夫云道得即哭长庆代云合笑不合哭别云苍天苍天云巖迁化时道吾问离却壳漏子了后向何处再得相见巖云向不生不灭处相见别云唤侍者与我记取这一问僧问法灯百骸俱溃散一物镇长灵未审百骸一物相去多少灯云百骸一物一物五骸别云吾不如汝僧问归宗如何是佛宗云我向儞道还信么云和尚言重争得不信宗云只汝便是别云侍者寮里喫茶去麻谷持钖到国师处振钖而立国师云汝既如是何用见吾谷又振钖一下别云洎不到此妙济于僧前书一字问云是什么僧云不识济云满口道着别云老僧罪过僧问曹山清税孤贫请师拯济山云税阇梨应诺山云清源白家酒三盏犹道未霑唇别云税阇梨应诺是什么心行僧问玄觉先师举不及处请和尚举觉云听者须是奇人别云大众看者一员禅客石头问让大师不慕诸圣不重己灵时如何让云子问太高生何不向下问将来别云三十棒教谁喫僧问玄沙尽十方世界是一颗明珠学人为什么不会沙云用会作么别云诸方即得我这里不得玄沙问南际云此事惟我能知长老作么生会际云须知有不求知者别云雪峯门下几箇如斯法眼问百法座主云百法是体用双陈明门是能所兼举座主是能法座是所作么生说箇兼举有老宿代云和尚唤什么作法座别云和尚分半院与某甲始得睦州问座主讲什么经云涅槃经州云问大德一段义得么云问什么义州以脚趯空吹一吹云箇是什么义云经中无此义州云脱空谩语汉此是五百力士揭石义么老宿代云和尚瞒某甲瞒大众别云和尚惯得其便云门示众云世尊生下一手指天一手指地周行七步目顾四方云天上天下唯我独尊我当时若见一棒打杀与狗喫贵得天下太平法眼云云门气势甚大要且无佛法道理老宿代云将谓无人证明别云钩在不疑之地巖头雪峯钦山三人坐次洞山点茶来钦山闭眼洞云什么处去来钦山云入定来洞云定本无门从何而入老宿代云大有人恁么会别云当时但指巖头雪峯云与者两箇瞌睡茶喫云门问僧近离甚处云新罗门云将甚么过海云草贼大败门云儞为什么在我手里僧云恰是别云嘘嘘云门到洞巖得数日上参恰见巖下来巖问什么处去云亲近去巖云乱走作什么云暂时不在巖云什么处去来别云好与三十棒东平问官人风作何色无对却问僧僧提起衲衣云者箇在府下铺平云用多少帛子别云虾跳不出斗云门问曹山密密为什么不知有山云只为密密所以不知有别云达磨来也雪峯在国清拈起钵盂问座主道得与儞钵盂主云此是化佛边事别云只恐钝置和尚峯当时云儞作座主奴也未得主云某甲不会峯云儞问我我与儞道座主方礼拜峯便踏倒后座主举似云门云某甲得七年方见门云儞得七年方见云是别云草贼败也道吾见云巖扫地问云太驱驱生巖云须知有不驱驱者吾云恁么有第二月也别云洎合放过清峯辞雪峯问甚处去清峯云识得者汉即知去处雪云儞是了事人乱走作什么别云西天斩头截臂清峯当时云和尚莫涂污人好雪云我即涂污儞儞道古人吹布毛作么生清峯云残羹馊饭已有人喫了也雪峯休去师出雪峯语云一死更不再活韶山勘僧云莫便是多口白头因云不敢韶云多少口云遍身是韶云大小二事向甚处出云韶山口里别云从来疑着韶山保福到庵主处茶话次庵主云有僧问某甲如何是祖师西来意某竖起拂子不知得不得福去某争敢道得不得有箇问有人赞叹此事如虎带角有人轻毁此事分毫不直一等是恁么事为什么赞毁不同庵主云适来出自偶尔有老宿云毁又争得又老宿云惜取眉毛师都别云若非和尚证明拂子一生无用石头大师参同契予尝览斯作颇见开士皆摛辞肇极成赞厥道因亦随兴以拟之匪求蚀木于文也噫先觉洪规可洞照遐古岂复情谓逾越于其间哉盖往往学者抑问勉意不获而已其或金沙混流淘之汰之固必存彼匠手明矣竺土大仙心东西密相付人根有利钝道无南北祖灵源明皎洁枝派闇流注执事元是迷契理亦非悟门门一切境回互不回互回而更相涉不尔依位住色本殊质像声元异乐苦闇合上中言明明清浊句四大性自复如子得其母火日风动摇水湿地坚固眼色耳音声鼻香舌咸醋然于一一法依根叶分布本末须归宗尊卑用其语当明中有闇勿以闇相遇当闇中有明勿以明相覩明闇各相对比如前后步万物自有功当言用及处事存函盖合理应箭锋拄承言须会宗勿自立规矩触目不会道运足焉知路进步非近远迷隔山河尔谨白参玄人光阴莫虚度真赞禅定大师虚凝不器有象殊域伊河逞流卓尔原极鹫峯崔嵬蟾轮乍回列剎望重劳生眼开开也谁覩迅振高古或叶或华自三自五天子褒称兮禅定师而今而后兮香风吹集贤殿学士曾侯天石麟岂轻献日角月角藏亿万当年文阵获全功不夺龙头几人怨若氷大师氷之有光非珠澄彻山之有光非玉凝洁若氷大师殊彼清绝殊兮必群绝兮可覩一字根极三千顶住乍曰义龙或称律虎相对风规分不分金田独步君看取清照大师巨海秋碧鳌峯昼寒巧出匠手依依对看宝几乍凭华巾非结以焰续焰话月指月古兮今兮请试甄别恭首座道离微兮谁与隣貌古澹兮飞清尘巖桧苍苍经几春乳窦堂中第一人禅徒写予幻质复请为赞辞曰祖佛怨兮非其师丛林害兮谁相资氷枯雪残深索索水冷云澹空累累宝圣错僧繇知人间天上争容伊周生强图梦身予亦不能伏笔上下三指彼此七马拈华未曾微笑何也石谓玉兮器必分水凌虚兮月非下不知谁是傍观者咄者枯枿遽生瓜葛来自三川欺乎两浙指鹿为马将日作月罪兮弥天焉可分说广慧禅师寥寥雄机落落虚宇本之不兆传之奚取取既有规规还伦古凝明孤宽垂应万端海蚌光绝天珠影残南来北来玄眸可观安巖山照禅师愚昔游汉水抵庐岳率访丛室袭禅家流偕象马蹴踏至于心口愤悱品藻当代诚难其师然非厚诬方来且指掌轮握何取岂斯欵陪老作覩绘真相古之今之叹恨亡矣高深莫究其极明晦靡尽其际故时钦依乃勉抉称咏庶文外之士道存而同归者也觉雄慧灯记饮光灭光联不已龙昌遽绝善续者谁梅峯之师化偃二浙声流四维大名无当高让太白韬晦殊运虚明旷索归休安巖寒笼翠杉我笑方外华非类𠾑郢工笔狂梵仪顿举肩云顶丝秋蟾夜渚静应南轩兮相对时空生未解兮闻斯语开眸凝瞻迅雷不及揜耳明觉禅师瀑泉集卷第四明觉禅师语录明觉禅师祖英集卷第五参学小师文政编师之形言也且异乎阳春白雪碧云清风者也夫大圭不琢贵乎天真至言不文尚于理实乃世之衡鑑岂智识而拟议哉师自戾止翠峯雪窦或先德言句渊密师因而颂之或感兴怀别贻赠之作固亦多矣其有好道者并录而囊之一日总缉成二百二十首乃写呈师师曰余偶兴而作宁存于本不许行焉禅者应曰乃祖闱千载之芳烈也勿轻舍诸师察其悫志勉弗获已抑而从之文政幸侍座机辄述序引用识岁时炎宋天圣十年孟陬月文政谨序偈颂送宝相长老大师欢禅德将赴丹丘辟命光阐宗乘盖时应必行固不可抑留者也且抚会之作肇旷绝之道虽一凝一流一彼一此又何间然率织芜辞以代赆别奥域灵区存物外独标台岭为绝概掩胜潜奇列作屏堆青写碧深如黛彤霞暖影生巖壁香桂茂阴笼苏石赤松子也浪虚闲白道猷兮大轻掷曹溪有叟归其中风从虎兮云从龙乘兴正值二三月坐断还依千万峯华飞飞日迟迟清飈𩖼𩖼吹无时玲珑八面自回合峭峻一方谁敢窥窥来须得干坤眼照古腾今谓非间若能此去副全提开发人天有何限送法海长老常爱裴相国式芳尘断际高风慕要伦拟欲事师为弟子不知将法付何人常爱李相国垂列星药峤深源宅性灵我来问道无余说云在青天水在瓶缅想当时二台辅出镇藩维访诸祖寥寥浮幻轻百年落落宏规照千古今闻仙都贤太守入政褰帷声浩浩英佐一一分化条文经武纬亦难讨远远牋函飞乳峯选开士兮恢吾宗觌夜光非震沧海耹正音岂玩焦桐徒夸麟龙自西自东应排罔象得象必须觉雄让雄今既塞请还也奇别茫茫普热纷纷下雪倒流四河载发枯枿卷舒立方外干坤纵横挂域中日月黄头碧眼知未知去去凭谁继清绝送文政禅者古有焦桐音听寡不在弹古有阳春曲和寡不在言言兮牙齿寒未极离微根弹兮岁月阑未尽昇沈源少林几坐华木落庾岭独行天地宽因笑仲尼温伯雪倾盖同途不同辙麟兮凤兮安可论许兮巢兮复何说秋光澄澄蟾印水秋风萧萧叶初坠送君高蹈谁不知如曰不知则为贵送昭敏首座君不见鹫峯胜集百万茫茫等闲过坏衲之外皆清堕君又不见熊岭孤运岁月索索艰难生深雪之中有一箇宛转流落千余年危分崄布空平阗辩龙蛇兮眼何正擒虎兕兮机不全石窓四顾沧溟窄寥寥不许白云白掣断金锁天麒麟高举铁鞭击三百犹轻舍争知也别有七星光鬪射风前把欲赠行人将报不平绕天下送知白禅者松不直棘不曲谁笑卞和三献玉经天纬地太无端迈古超今亦轻触靡覉束何必云素范还还真规复复栴檀叶落香风清千里万里长相逐送胜因长老黄梅散席三百载续焰联芳事空在宗兮派兮生异端华兮叶兮太烦碎韶阳间出多慷慨权要雄雄曾绝待曲木据位知几何利刀剪却令人爱近还有箇披老衲楚甸横身风飒飒铁作一寻非等闲壁立千仞须摧踏报君知江南江北徒累累鳌转海运兮纤麟片甲雷奔电驱兮寸毫尺氂斯言勿谓存规矩平不留兮险非取周行独立如便休谁振宏纲照千古送重郜禅者春雨如膏春云如鹤忽此忽彼乍休乍作枯荄离离维风太迟幽石片片辽空亦危一华开五叶兮不相似独孤明夸还自知还自知历魏游梁徒尔为送僧归灵隐白云无覉冷淡清奇雪格未可鹤态还卑垂天沃日兮似结不结为雨从龙夸后期必期噫悠悠忽尔春风吹南北东西唯我知谁知菡萏峯前布影时送僧之石梁万卉流芳不知春力巖畔㵎底蹙红皱碧乘兴复谁同孤踪远雠敌君不见五百圣者导雄机灵峯晦育深无极寒山老寒山老随沈迹迢迢此去须寻觅华落华开独望时记取白云抱幽石送师旻禅者深巖寂寂披兰芷碧雾红霞映流水空生别我期未期绝域殊方拟轻拟堪笑归岭南奔驰何鄙彼危急乱抛下尽云提不起伊予本自不将来相送奚凭挂唇齿旻禅客旻禅客师子子应须落落存终始君不见古人有言兮扑碎骊龙明月珠大丈夫到如此行行不用频弹指寄白云长老八纮云静明寥沈夜永松堂对寒月凋残片叶坠虚庭冷寂何人立深雪因忆钱唐郜禅者十载巖栖曾未下分飞谁谓绝相同远念冥冥欲奚写忽闻赴请之仙都声光蔼蔼登清途孰云天骥骤方外自笑大鹏离海隅干坤窄干坤窄湛卢潜射斗牛白茫茫无限未归人到必为时除点额送智迁首座云萝杳杳藏巖曲碧叠清飞冷相促瘦藤轻衲休便休短焰残芳续何续禅家本自冥覉绊洲渚园林曾不惮十影神驹立海涯五色祥麟步天岸君看取君看取匝地茫茫有谁举瓴甋频磨如未回为吾深忆卢公语送善暹首座名之基实之蒂深兮固兮宛相继古之名也在希声今之实也同浮瞖子州善卷之流也尧驱舜驰让无暇归去来兮归不归到头未出冥冥者吾徒孰谓标奇绝动静凭君试甄别叶零零兮秋暮半凋华片片兮春暖齐发暹禅老暹禅老意曾高旷排沽待忽致讥褒天人列请兮屡轻笑祖佛位卑兮还拟逃我恐逃之逃不得大方无外皆充塞茫茫扰扰知何极八面香风惹衣裓送僧吴山碧楚江碧吴楚悠悠兴何极一寻寒木自为隣三事秋云更谁识干坤不是无知己玉石休云辩真伪待时沽誉漫沦生晦迹韬光亦何意春风急春风急八骏奔驰追不及南北东西把定时为君直上孤峯立颂药山师子话送僧斥愬金毛师子子栴檀林下青莎里置也置也威自全一出六出眉剔起非拟拟知几几星流不问三千里天外风清哮吼时为君吸尽西江水送秀大师巖窦宵寒拥山帔月高古木霜禽睡西庵禅者来扣门别我凌晨下层翠欲留不可留写意不及意屈眴迢迢安足云华偈联联太容易君不见刘阳叟绝希冀送人只道无他事行行会有知音知何必清风动天地送广华严归鹫峯海山孤僻非蓬岛雾冷云深松桂老有客凝冬何太高巨野宵征苦相讨巖房杳杳凌寒空氷霜落落分谭丛谁云百城沈古月自笑八面生清风俄然别我还归去惠理之徒望回驭重重无尽楼阁门到必为时略轻据送远尘禅者衲卷残云风高绝隣倚天照雪堪抗要津八纮极目兮春山若黛九野纵步兮汀草如茵三十四老未轻识凛然方外奚相亲送德隆山主霜叶凋残巖风凛寒彼之禅老忽下崇峦衲有云兮曾卷未卷琴无絃分解弹不弹迢迢既行宜听斯语明闇路岐生死洲渚而今而后知不知颓纲委地凭谁举送澄禅者春色依依袭尔原草春风浩浩拂我窓牖念此分飞赠无琼玖片片乱飘巖上梅条条纵舞溪边柳澄禅澄禅听斯言古也今也行路难知之者石火星流未急不知者龙骥步骤曾宽看看孰云平地起波澜送惠俦禅者少林风规何大潇洒笼古罩今睥真睨假谁云发机射虎自笑品类观马剑客茫茫不要呈甑人往往须擒下俦禅俦禅峥嵘象驾送惠文禅者正法眼绝尘沙二三四七水月空华千灯续焰曾间五叶分披未葩君不见卷蓆百丈掩耳丹霞龙行虎步争孤立尽同云雨去无涯文禅文禅腾焕吾家送道成禅者曹溪流非止水一点忽来千波自起直须钓鳌钓鲸莫问得皮得髓君不见石头有言兮圣不慕他灵不在已成禅成禅谁家之子送清演禅者我年老大心力衰微赠别无语冥同振飞因思古之送人有言吾不知其殊途同归独爱新丰曲腾清辉寸草不生千万里出门春色共依依送继宝禅者宝非宝日杲杲上上机无处讨赤水求来何太狂荆山觅得苦相恼不恼不狂排夜光险恶道中为津梁送小师元楚道之冥机一何相守汝竞光阴我亲蒲柳毋厚辨之夺席毋薄愚之诵帚深思彼伐木丁丁之声照古照今兮宜善求友送清果禅者春雨蒙蒙春风𩖼𩖼动兮静兮匪待时出云霞闲澹作性金铁冷落为骨知我者谓我高蹈世表不知我者谓我下视箇窟道恣随方情融羁锁紫栗一寻青山万朵行行思古人之言无可不可南北东西但唯我酬行奯长老黄金为骨松为恣道高曾鄙天人师有言遗我千古奇无人知石虎吞却木羊儿至人不器谁当机举不赚亦还稀摧残峭峻销烁玄微重关曾巨辟作者未同归玉兔乍圆乍阙金乌似飞不飞卢老不知何处去白云流水共依依因事示众石本落落玉自碌碌古之今之一何𧬜速师子不咬麒麟勐虎不食伏肉君不见洞庭孤岛烟浪深木马追风有人识日暮游东㵎极目生晚照溪云偶成朵大朴曾未分青山自唯我极目生晚照远树笼微阴谁知清浅流别有沧海深极目生晚照幽情眷兰芷白苹叶里风不在秋江起极目生晚照步影何迟迟归禽古木中相对频相窥极目生晚照蓬莱匪仙境钓得十二鳌重来谢孤影思归引一住翠峯顶两见溪草绿不知朝市间几番生荣辱萧条巖上云冷淡水边竹报谁归去来向此空踟躅常忆在庐山随时寄瓶钖五百与一千聚头同遣日猿攀影未回鹤望情还失教他王老师痴钝无处觅时雨洒如膏万卉皆滋益枯根甘自休也似春无力耕夫晓尚眠蚕妇夜多息从兹家业荒共落风尘迹送蕴欢禅者西上金阙路曾遥行行值开泰石房云未闲杳杳若相待高踪逾履水何人不倾盖早晚承帝恩再卜林泉会送僧春云情既高片段飞虚碧去留机未消今古望还积澄澄天影回杳杳地形直别夜共相思谁栖此泉石法尔不尔夏云多奇峯干城冷相映借问诸禅僧那箇堪凭定干城高锁月夏云欲为雨若谓非全功子细看规矩送诸方化主空巖暖律回极目望还普数点方外云几处人间雨寥寥沧海月依依少林祖去必示劳生清风立千古刘禹端公问云居雨从何来东平问官人风作何色雨从何来风作何色龙门万仞曾留宿客进退相将谁遭点额风作何色雨从何来不用弹指楼阁门开波波稜稜南方未回送僧松风清未休水月淡相对去来非等闲必许孤云会颂云门九九八十一三三九九八十一一一观风随召出千古有谁同共知一毛师子众毛毕九九八十一大勋不竖赏若谓无誵讹金刚曾合掌乌龙和尚空巖清夜坐藓径积深雪瞑目思古人彻曙落残月童敲石磬寒猿挂枯枝折杳杳无限情分明向谁说秋日送僧边雁影邪寒蝉声速乘时毳流远别巖谷林惊一叶兮微风触袖水肃百川兮片月在目因忆象骨老师曾送人行行不谓抽金镞早参示众晓天云静浓霜白千峯万峯锁寒色骊龙失珠知不知无限平人遭点额春风辞寄武威石祕校春风何萧萧和雨复兼雪折华功未深偃草势曾烈毘城痴爱老怯寒对清拙襄巖影响士难御同孤劣鳌峯人不来柴门亦休闭松头栗鼠下时把藤床啮庭际霜禽归屡啄苔钱阙一旦春风息暖日生林樾幽径磐石上拄笻行且歇无絃兮莫弹有语兮存舌冷落流水声古之若为说凋残早梅树今之若为别俯仰身力轻翻忆春风切为吾吹却尘欲革分岐辙为吾吹却云欲问辽空月不知天地间堪为谁交结送百丈专使大雄孤顶曾遐举遍索诸方谁敢拒乳窦峯前捋虎须再得完全又归去送清素禅者之金华古策风高瓶浪阔春云片段分清绝金盆后夜孤顶寒去去谁同落残月拟寒山送僧择木有灵禽寒空寄羽翼不止蓬莱山冥冥去何极送如香大师栴檀叶落雨初歇天外风清亦何别后夜莲城溪月寒孤光谁共倚寥沈寄于祕丞石径通巖窦引步藏欹侧蓬莱人不来扫尽苍苔色飞瀑千万层五月状氷雪将期云雾开永夜对孤月再成古诗霜华一镊中玉童摘未摘斯言如不闻千古动愁色因忆商山吟在乌不在白答当生不生咄咄休强名刍狗亦为累寂寥金粟身曾未求诸己戏靠安巖呈双溪大师陜府铁牛却知有春秋几几成过咎一身还作二如来黑白不分辩香臭疏黑白无从天地不仁万化蠢蠢若谓非缘竹何从笋发兮发兮黑白是准暮冬感怀寄瑞巖禅师雪水绕松槛迟迟结清浅病眼时懒开幽情况难遣故人久相别飞文屡惭腼仰谢十二峯分照月如剪送知久禅者霜竹凝寒携九节铜瓶浪锁千溪月天上人间不自知行行谁共分清绝送庆颜禅者巖桂风清香露滴定起高秋映虚碧断云不是归帝乡飞落人间有谁识春日怀古门外春将半巖氷暖有声玄沙曾未到虚得偃溪名门外春将半青青野色分桃华开欲尽无处觅灵云门外春将半群芳鬪盛时隣家有庭柏诸祖共相知门外春将半幽禽语共新宝陀巖上客应笑未归人送僧之金陵胜游生末迹杳自狎时群卷衲消寒木扬帆寄断云曙瓶华外汲午磬浪边闻别后石城月依依远共分送僧知方流古意云树别诸隣月不澄微水山应立是尘静空孤鹗远高柳一蝉新欲究劳生问归思莫厌频千里不来不见古君子因循又隔秋浮生多自掷好事更谁留碧巘高沈月寒云静锁楼宗雷何处是白鸟下汀洲僧归霅上海国浮轻檝悠悠兴未阑草随春岸绿风倚夜涛寒沙鹭宜相狎霜蟾望更宽河声西听日谁得共云端春晴野步乘兴携多士迟迟傍水濆春山不在目啼鸟共谁闻片石寒笼藓残华冷衬云只应融老辈庵际境犹分赋瑞雪送穆大师五六皆名出飘华独见稀若教同一色还似负群机玉马独空说铜驼转更非争如千万里相对共依依送铁佛专使荷策来寻我泛舟思旧山不知何处月相照在深湾风助秋涛急云兼野树闲到时如请益先忆赵州关同于祕丞赋瀑泉大禹不知凿来源亦自成色应隣众白声合让孤清远势曾吞海飞流未喷鲸灵槎如可泛天派问归程送简能禅者归仙都荷策下丹嶂纷纷雪正飞浮生谁未到旧国自重归云背猿声断天遥鹗影微莲城古风月又得振清机天竺送僧雪霁莲峯顶孤禅起石床向时机自绝异域路空长啼狖冲寒影归鸿见断行后期无定迹烟水共茫茫寄石祕校重林冥坐久引望复迟迟烦暑未消日凉风来几时天云飞积火巖熘散垂丝欲拟相寻去浮生已共知因事示众客从远方来遗我径寸璧中有四箇字字字无人识清涵鲸海宽冷射蟾轮窄今朝呈似看请道末后句静而善应觌面相见不在多端龙蛇易辩衲子难瞒金槌影动宝剑光寒直下来也急着眼看对扬殊特本同参谁自辽空强指南今古不存师弟子一轮秋月印寒潭自诲麟龙不为瑞草木生光辉三尺一丈六且同携手归惭尔惩世师巍巍何巍巍宗门三印印空印水印泥炳然字义还迷黄头大士不识敢问谁得亲提印泥印空印水匝地寒涛竞起其中无限鳞龙几处争求出觜印水印泥印空衲子不辩西东拨开向上一窍千圣齐立下风革辙二门劫火曾洞然木人泪先落可怜傅大士处处失楼阁德云闲古锥几下妙峯顶唤他痴圣人担雪共填井祖佛未生前已振涂毒鼓如今谁乐闻请试分回互宛转复宛转真金休百鍊丧却毘耶离无人解看箭拟弋者慕翠羽立高枝危巢对落晖碧潭千万丈直下取鱼归透法身句潦倒云门泛铁船江南江北竞头看可怜无限垂钩者随例茫茫失钓竿一叶飘空便见秋法身须透闹啾啾明年更有新条在恼乱春风卒未休灵隐小参六合茫茫竟不知灵山经夏是便宜虚堂夜静无余事留得禅僧立片时因雪示众清光欹月不相饶堆积虚庭卒未消为瑞为祥也难得不知谁解立齐腰祕魔巖把断重津过者难擎杈须信髑髅干藿山到后知端的同死同生未足观保福四谩人竿木随身老作家逢场作戏更难加谩人谩我无人会水长船高眼里沙灵云和尚本无迷悟数如麻独许灵云是作家借问遍参诸祖客不知何处身桃华僧问缘生义义列缘生笑未闻就呈布鼓向雷门金刚铁券诸方问报道三千海岳昏名实无当玉转珠回祖佛言精通犹是汗心田老卢只解长舂米何得黄梅万古传迷悟相返霏霏梅雨洒危层五月山房冷似氷莫谓干坤乖大信未明心地是炎蒸道贵如愚雨过云凝晓半开数峯如画碧崔嵬空生不解巖中坐惹得天华动地来大功不宰牛头峯顶锁重云独坐寥寥寄此身百鸟不来春又过不知谁是到庵人晦迹自贻图画当年爱洞庭波心七十二峯青如今高卧思前事添得卢公倚石屏五老师子踞地磐空势未休爪牙何必竞时流天教生在千峯上不得云擎也出头与时寡合居士门高谒未期闲隈巖石且相宜太湖三万六千顷月在清波说向谁宜谦山主赴鄞城命休向千峯过好时白云高卧趣还卑涂中无限未归客不待相依更待谁庭前柏树子七百甲子老禅和安贴家邦苦是他人问西来指庭柏却令天下动干戈千圣灵机不易亲龙生龙子莫因循赵州夺得连城璧秦王相如总丧身赠琴僧太古清音发指端月当松顶夜堂寒悲风流水多呜咽不听希声不用弹送僧帆挂澄江雨霁时绿铺春岸草离离定干坤句轻相送逢着知音举向伊送僧之婺城孤云徒自类行踪高指金华思不穷日慕轻帆映秋色沙禽啼断一江风婺溪烟景称生涯轻泛兰舟意未赊八咏清风好相继碧云流水是诗家送文用庵主归旧隐太白峯前旧隐基杉松寒翠滴无时经年抛却又归去再听巖猿只自知送显冲禅者之霅上觐兄着作选佛选官应在我难兄难弟不唯他汀华岸草芳菲日远远清风争奈何送宝月禅者之天台春风吹断海山云别夜寥寥绝四隣月在石桥更无月不知谁是月边人玄沙和尚本是钓鱼船上客偶除须发着袈裟祖佛位中留不得夜来依旧宿芦华偶作拾翠寻芳烈夜灯芦芽穿膝笑无能飞泉冷淡与谁听空落断崖千万层送僧路岐长草带青青云片相兼野思生多谢春风莫吹散等闲为盖赠君行送纯禅者莎萝雨滴苍苔痕前峯后峯啼断猿携笻别我下层翠何处静敲仁者门和顽书记见寄古松吟绕石磷磷汤惠休辞岂易闻红叶写成藏不得暮风吹断碧溪云送允诚侍者飞泉列岫压穷野冷碧寒青光鬪射片云片石何太高为谁留在长松下送僧古藤枝寒索索方倚靠又拈却海阔天遥非等闲风前曾共孤云约送清禅者瘦藤春云深天涯去无侣时笑野泉声似共流莺语落落风规今古情相逢会有知音举辞于祕丞永夜潜思藁木身蓬仙门馆渐经旬虽干清政为高客争奈白云无主人巖泻瀑泉机未息雨零寒叶梦犹频此时贤宰容归去古像焚檀祝有因送僧凉颷新叶坠巖阴禅起高秋别翠今孤月冷光清有兴断云闲影合无心瓶分吴浪情何极钵化膺门道更深好是却回旧房日倚栏同看橘铺金往复无间平旦寅眹兆之前已丧真老胡鹤树渐开口犹举双趺诳后人日出卯万国香华竞头走邯郸学步笑傍观岂知凶祸逐其后食时辰大向那堪列主宾维摩香饭本非赞怪他鹙鹭独生瞋禺中已荆棘园林遍大地南北东西卒未休金刚焰复从何起日南午寥廓腾辉示天鼓欝头蓝已定全身何假周行夸七步日昳未碧眼胡来欺汉地九年计较不能成刚有痴人求断臂哺时申急急趒生路上人草鞋踏尽家乡远顶罩烧钟一万斤日入酉室内覆盆且依旧尘尘彼彼丈夫儿井中之物同哮吼黄昏戌寰中不碍平人出瓦砾光生珠玉闲将军岂用驱边卒人定亥六合茫茫谁不在长空有月自寻常雾起云腾也奇怪半夜子樵唱渔歌声未已雨华徒说问空生高枕千门睡方美鸡鸣丑贵贱尊卑名相守忙者忙兮闲者闲古今休论自长久送僧巖泉高锁黄金宅衲卷秋云古标格离歌谁赠欲行人遍界同为一宿客春色依依日杲杲南北东西好看好闹市拶笑娇尸迦草头青点俱胝老阿呵呵人间天上不知他粝竭节有顶门眼归去清风拂薜萝寄李都尉水月拈来作者殊东西南北谩区区也知金粟李居士端坐重城笑老卢寄池阳曾学士山万重兮水万枝堆青流碧冷便宜算来免得生遥恨不在诗情在祖师寄四明使君沈祠部露冕民谣物物成江山千里古风清曹溪客是无机者日在深云听颂声苍苍德也亦如斯政化全归副倚毘十万人家写春色不知谁解立生祠寄内侍太保千尺巖泉喷冷声草堂云淡竹风清蒲团时倚无他事永日寥寥谢太平萝龛藓室狎猿猱忽捧纶言挂紫袍恩大不知何以报五云天上望空劳寄曹都护故国休言万里程为官为释且分明道存不必曾倾盖俱有清风匝地生送僧虎角深藏不待时全机曾许雪林知如今百越拈来也草偃风行是信旗寄灵隐惠明禅师千峯影里叶初凋极望还将慰寂寥也谓毫端不相隔秋云秋水奈遥遥海峤生片云有时忽如盖不挂飞来峯悠悠拟何待送益书记之霅水白苹汀是旧家乡归兴兰舟泛渺茫日暮沙禽啼欲断不知谁在碧云房明觉禅师祖英集卷第五明觉禅师语录明觉禅师祖英集卷第六参学小师文政编三宝赞予天禧中寓迹灵隐与宝真禅者为友或游或处固以道义相揖投报相袭冷冷然自乐天常之性也一日真公谓予曰愚近偶作三宝赞三十韵宜请赓唱因披阅加叹率尔而继之类蚀木也俄属分飞吴楚将二十载殊不复记忆真公不以事旷诚隔远远附僧如衍而至再窥荒斐愧慰多集且夫圣人之立言也必眹虚必冥奥使文外之士同振古风垂千万世又焉知来者及之不及道在其中也斯之赞辞曾不沽不待但遐仰觉皇宗致禅徒告而行之得不曲为序引佛宝甘蔗流苗应剎尘觉场高发利生因紫金莲捧千轮足白玉毫飞万德身孤立大方资定慧等观含类舍怨亲挨星相好中天主匝地名闻出世人螺发右旋仙岛碧月眉斜印海门新鸾翔凤舞非殊品象转龙蟠绝比伦璎珞聚中腾瑞色华鬘影里夺芳春慈仪恋望知何极梵德言辞莫可陈胸字杳分无量义顶珠常照百由旬双林孰谓归圆寂坐断干坤日见真法宝后得智生功德聚大悲留演润禽鱼贯华虽自科千品标月还归理一如过量劫应期广布剎那心合未忘书四衢道内抛红焰五欲波中绽白蕖排斥众魔登寿域引携诸子上安车义天星象荧荧也辞海波澜浩浩欤违背此恩难拯拔遭逢末世岂踌躇闻来半偈须相学惜去全身莫共居飞辩恨曾亏激问赜幽欣且免长嘘生生顶奉辉心镜廓照尘劳信有余僧宝方袍圆顶义何宣续焰千灯岂小缘华雨座前犹滞相虎驯庵畔尚稽诠巖栖冢宿难依望鹤貌云心逈洒然宝杖夜鸣寒峤月铜瓶秋漱碧潭烟名标练若澄諠猾迹念昏衢警睡眠林下雅为方外客人间堪作火中莲情高不是超三际道在非同入四禅浮世勉谁知逝水深峯甘自听飞泉苾刍草馥僧秖后玳瑁盂传古佛先珍重觉皇有真子坤维高步列金田夏寄辩禅者山房枕箪云作屏必固黄金宅轩窓月为昼岂止虚生白麟龙愧头角雕鹗惭羽翮庶拟群类心在宽如在窄和钱太博见寄觅山药文柄谁持合自持忧民风概乍清羸禅林草药如为效愿见皇家急诏时圣君鸿业在扶持日角龙章固不羸擒藻玉堂归未晚百华开赴御筵时送钱太博应贤良选贤才当召试彪炳对吾君千古不遗恨八元应主文岸花明列施天籁拂微云后夜观垂象中台位已分答天童新和尚中峯深且寒欹接海边岛松凋不死枝华折未萌草飞瀑吼蛟宫幽径分鸟道伊余空寂徒浮光寄枯藁冥游天地间谁兮可寻讨孤立云霞外谁兮可长保兹来仁者来还称大白老何策扣巖扃重席展怀抱示我商颂清休夸郢歌好报投渐抒辞难以论嘉藻和颂玲珑巖古寺冠乎明越境海眼通洌泉天心耸危岭尝游兴未阑遐想神忽凝彼士真觉雄相隣不孤逈吾爱济横流孰云烦虑屏吾爱整颓纲岂止浮根静栖梧瑞九苞追风骏十影顾我不争衡与谁闲鬪茗乘时既磊落照世非昏瞑伫为王者师三千统摩顶赠别太臻禅者武陵山来何祕邃元化功兮不容易坛曾善卷韬龙光洞亦桃华副麟趾仍思昔日吾祖浩浩提纲宗消息旷断寰宇空又闻高大舜让公器祥瑞却生芦苇丛人由境兮冥道德境有人兮分玉石臻禅本自偃殊方忽向其中诞孤迹迢迢海甸来寻我一十二年同冷坐羽翼抟风今是时拂尽天云乃飞过云门俱字百草头何太极重与禅徒下锥刺云门俱字好参详雪峯辊毬亦端的黛非青兮蓝一色辰锦砂兮敢言赤紫罗帐里有真珠曹溪路上生荆棘还会么此时若不究根源直向当来问弥勒僧问四宾主因而有颂颂之如何是宾中宾云满面埃尘又曰噫颂宾中之宾少喜多瞋丈夫壮志当付何人如何是宾中主云兆分其五又曰引颂宾中之主玄沙勐虎半合半开唯自相许如何是主中宾云月带重轮又曰收颂主中之宾温故知新互换相照师子嚬呻如何是主中主云大千揑聚又曰揭颂主中之主正令齐举长剑倚天谁敢当御都颂宾主分不分颟顸绝异闻解布劳生手寄言来白云令僧把衲七八既难直须教透来不在前去不在后麁细自看紧缓相就一日圆成呈似君想得诸方未知有送知一入京兼简清河从事六月千江水似秋片帆高挂岸云收行行莫谓朝天阙况倚文星在巨舟送德珉山主溪山春色映云袍爱住隍城意转高翻笑忘机自安者不能垂手入尘劳送僧红芍药边方舞蝶碧梧桐里正啼莺离亭不折依依柳况有春山送又迎祖域高亲日未央家林归去意何长旧交不识初相见曾振沧溟夺夜光送崇己阇梨归天台石桥云瀑冷相侵苏径萝龛入更深却羡搘笻远归去半千尊者是知音送邃悟上人之会稽百越江山冠九州如屏还媿谩相褒惠休此去多吟赏羸得清风价转高送僧乘兴飞帆别翠峯水光春静冷涵空到人若问曹溪意只报卢能在下风禅石飞流溅碧莎利生还喜下云坡途中若立三千客剔起眉毛不在多栴檀林里振金毛四顾清风拂几遭曾许全威作云雨不知何处是尘劳云衣轻拂下层峦松桧生风触神寒谁问亲游乳峯意百千年后与谁看寄员外黄君碧岫层层列杳冥涟漪环绕贲寒青韬藏未识古君子空仰嘉声过洞庭送僧五色祥麟白月轮乘时应不念离群松根石上未归日谁看暮山飞断云寄刘秀才远远飞来一幅书愈风诚重复何如相逢相见未期日目断千山插太虚送僧古之别今之别目对春江倚寥沈三树两树啼断猿千峯万峯落残雪华蒙蒙雨蒙蒙坤维步步生清风闻百舌鸟送僧曾来芳树几回飞烟霭初晴又见伊巧语向人莫相笑知音知后更谁知送中座主入广船主船中寄惠持云霞无迹共依依海山见说多嘉赏莫便因循忘却归送陇西秀才入京国器难藏孰可知携来书剑莫迟迟明年桂籍登文阵夺取龙头更是谁送僧雪残春岛路迢迢水静云开见碧霄别后谁同此深意只应孤月共寥寥因仰山气毬颂四大假合非虚妄儱儱侗侗为一相东西南北不相知留与衲僧作榜样赴翠峯请别灵隐禅师临行情绪懒开言提唱宗乘亦是闲珍重导师并海众不胜依恋向灵山送僧归闽雪老当年曾入岭真禅今日又思乡孤帆隐隐曾唯我月照夜涛空渺茫送僧春风𩖼𩖼华正飞红霞碧霭笼高低越山日暮少林客应听子规深夜啼寄陈悦秀才水中得火旨何深握草由来不是金莫道庄生解齐物几人穷极到无心寄钱塘观音朋山主远念依依阙附书还同秋水淡相于冲云况是曾无定几掩寒蟾出太虚送僧极目春光水照空岸莎汀草碧茸茸三千里外生灵望独倚寒藤振祖风春日示众门外春将半闲华处处开山童不用折幽鸟自𠾑来门外春将半闲华处处开山童曾折后幽鸟不𠾑来寄乌龙长老雪带烟云冷不开相思无复上高台江山况是数千里只听嘉声动地来寄太平端和尚千朵危峯杳霭间石房长带瀑声寒鸟啼华发寻常事松本青青雪里看送僧千峯雨雪时别我情何极不知天地间更有谁相识因官人请陞座晓天云静冷涵霜满槛风清敌夜光莫谓座间人不识孤明孤影射虚堂因金鹅和尚语药病药病相治见最难百重关锁太无端金鹅道者来相访学海波澜一夜干赋冲云鹞送僧侧翼雄飞天势阔电闪星流太轻脱南北东西相对看千里万里阿喇喇风旛竞辩不是旛兮不是风衲僧于此作流通渡河用筏寻常事南山烧炭北山红不是风旛何处着新开作者曾拈却如今懵懂痴禅和谩道玄玄为独脚渔父春光冉冉岸烟轻水面无风钓艇横千尺丝纶在方寸不知何处得鲲鲸牧童呕啊唱与那鸣咿百草拈来鬪不知日晚骑牛未归去指前坡笑又嘘嘘戈送僧巖房高下折寒梅极目寥寥雁影回相别相逢竟何事一声江上发春雷寄天童凝经旬抱疾阻春霖莎砌重重藓晕侵曾约偕游未能得暮山空锁碧云深送僧入城云笼碧嶂月笼台此去城中早晚回不为佛光谒韩愈问君何事出山来病中寄诸化主雪里梅华见早春东西南北路行人不知何处圆蟾夜同念山头老病身和于祕丞见召之什民瘼求来吏放闲万家深夜启重关斋中既是清凉国应笑支公别买山垂垂甘自养衰残度岁无人到竹关何幸文星枉嘉什殷勤相唤出层山和王殿直见寄华野非殊古所难得安闲处未为安大方无外谁相到空笑重云锁碧峦清风凛凛字人官堪对弥天释道安不日归朝狎鸳鹭也须音问寄层峦送僧澄江依棹碧光流风冷蒹葭雨乍收别夜新吟许谁约白苹汀上月陵秋送僧归永嘉韶石曾披此性灵三年孤与急流争永嘉旧隐今归去堪听海涛中夜声兔角拄杖少室传来兔角杖千圣护持为顶相虎踞龙蟠势未休云影山形冷相向有时闲倚在处空寥寥匝地凝秋霜有时大作师子吼德峤临济何茫茫今日提来还不惜分明普示诸知识解拈天下任横行高振风规有何极送从吉禅者君不见行路难亦容易握草为金不为贵难曾平地涌波澜易复到处列祥瑞堪笑堪悲能几几天上人间立高轨兄弟十字越参星一义同心淡秋水因忆韶阳古风骨石火电光迟出没隔身之句是程途扣门之问非窠窟殷勤报君君记取方外周游看爪距虎狼丛不遇知音剔起眉毛便归去寄承天长老道义相资复是谁巖房深夜思迟迟海山云静见孤月高照婺城人不知送僧古路枝分列洲渚纲兮领兮若为举病眼方开忽送人落华惊断山禽语亲禅客亲禅客行复行独步坤维消此情送因大师瘦藤清对紫方袍闲步坤维意转高若到慎江人借问金轮王子是吾曹送实师弟天伦曾重意难分争奈孤踪若断云去去休同亮禅者西山一入杳无闻送新茶元化功深陆羽知雨前微露见鎗旗收来献佛余堪惜不寄诗家复寄谁乘春雀舌占高名龙麝相资笑解醒莫讶山家少为送郑都官谓草中英赋月生云际送诚监寺皎洁离云鹤梦时孤光还与雪相宜金盆后夜重垂影拂尽天风不自知送僧之金华兼简周屯田瘦藤轻屦藓衣并路过危峯截杳冥若到金华拂云雾不应容易见文星送僧之永嘉故园不是阻天涯华木光中见独归蜃水鄞江人莫问月分春浪冷依依寄送凝长老德不孤兮必有隣四明留住是因循如今高步钱塘境只许灵山箇老人放白鷴朱冠青戢雪为毛不近鸾凰意亦高放儞云林莫回首如今何处是仙曹喜禅人回山别我游方意未论瓶盂还喜到云根旧巖房有安禅石再折松枝拂藓痕送僧七尺巖藤握便行旧山归去几多程相逢忽问迢迢意应发春雷动地声送僧归天童峨峨太白峯倚翠列霄岸羡君乘兴归凭栏与谁看和曾推官示嘉遁之什少微星出古风还匝地声光不掩关三馆峻迁同陌路九华高卧是蓬山巖莎步入祥麟稳海树飞来白凤闲只恐致君休未得蒲输重到薜萝间经古堰偶作出城四十里古堰若天外飞棹清浅中孤影自相对谢张太保见访老病还同叶半凋经旬门掩夜萧萧海城都护曾垂访一片清风慰寂寥送宗朴禅者洞庭乳窦皆泉石抱疾何缘寄幽迹曾列狂机一二三东山西岭非相识屈指嚬眉不可寻雪飞雨散空沈沈如今转觉流年隔强把冥悰苦搜索纵止言欺白雪辞宁忘笑与黄梅客朴禅者朴禅者珠月有光惭照夜送尚辞浮屠之子履道为贵天兮地兮何泰何否动无饰非静还雕伪辞也云行后生可畏歌寄留英禅德当时临济辞黄檗或指河南或河北英禅此日下中峯机案曾焚笑仍则九苞一角惭称瑞导月观星亦非意争似韶阳振古风半途未肯还希冀归去来归去来飞泉浩浩声如雷送小师元贲愧尔求师为吾弟子学虽无闻道亦可拟平飞辩月照复流水斯意斯言兮如不忘行行𩖼𩖼兮步兰芷送丈佶归庐岳春色未深兴无迟早瓶谢九江峯寻五老到日攀萝独上时依依莫忘海山脑送侃禅者之丹丘石桥多古迹路崄少人过如同白日闲冷拂青苔坐寒老若相逢为吾略嘲破送实山主野水春山风光极目千里万里太迟太速绝域澄澄兮非犀炬可照希声杳杳兮非凤胶可续叶落华开知不知人天景行为高躅示众丫角女子白头丝报儞诸方作者知借问住山何境界春风𩖼𩖼春鸟喧喧翠峯不能助发心印却是他传和范监簿吏散帘垂思莫穷山光溪影恣相容谁夸靖节偏栽柳自笑隐居高听松丹阙尚遥芝检密讼庭闲列藓华重巖间野客虽多病终再携笻谒士龙品汇不自适善政还可寻县楼清夜上岛月思云侵谁有古菱华照此真宰心因香严和尚我有一机禅子须知烁迦罗眼总是胶黐若人借问伏惟伏惟送雄直岁罢参还欲勘诸方竿木随身不易当翻忆古来兴化老主宾用尽力牵羊为道日损三分光阴二早过灵台一点不揩磨贪生逐日区区去唤不回头争奈何疏古我有面镜到处悬挂凡圣不来谁上谁下访俞秀才万叠云山未得归寂寥心许老卢知江城雨雪书名纸不谒鸿儒更谒谁再詶万卷无书道用归闲文公也未须知倚天长剑如重战更有龙头复是谁留暹首座从龙为雨复清闲片段依依水石间惭问秋风欲吹散不能留得覆青山送俞居士归蜀何处深栖役梦频青城抛却数溪云如今老大归难得只写情怀远送君和王殿丞蘡粟种之什纤纤圆实占芳春得自侯门胜楚珍开叶开华人不会百千年是等闲身和江桥晚望公余纵目望江山万化穷来罔象间闻说圣君将下诏未容清淡与僧闲病起示众门掩还同岁月摧石窓经雨积莓苔一床枕簟日田净名老时见断云孤月来送麻居士纱帽山仪白苎袍远披孤顶近吾曹携来七尺霜前竹划断天云不放高酧李校书一回辞我一回吟睠恋巖丛意转深翻谢霜松不凋落与君同有岁寒心苦热中怀寄永固山主火云高下影相连几欲披寻恨不前无限清风无处问只应迟步绕林泉送元安禅者群峯杳蔼留不住远道依依只藤屦旧隐萝龛付与谁寒猿后夜啼高树赋病鹤送奉伦禅者欲飞飞未得冷泊杉松枝如何垂天云远远同一涯偶作列岫霁新雨凭栏只澹交夕阳明远水秋叶露空巢思极曾无玷神清未动爻只应千古意谁得共云坳谢鲍学士惠腊茶丛卉乘春独让灵建溪从此振嘉声使君分赐深深意曾敌禅曹万虑清因游育王亭寄牧主郎给事冷翠千万峯当轩列如黛蒲团及禅板永日澹相对彤云曾无机烧松亦成盖远谢幽隐情难与台星会送遇能禅者湖绕严城列象宽万家台榭水光寒片帆隐隐生遥极谁问曹溪意转难送觉海大师秋云巖叶两悠悠半逐风驰半水流凭问禅家有何意不知方外若为酬送曾侍禁冷匣秋波射斗星铁衣随从古霜清宣池莫问常年事一片威风动地生病起酬如禅德大明一寸光腐草一何假人命唿吸间诚哉是言也唿之曾已休吸之尚未舍寄问诸苦源来者不来者送云禅德古之送人言作怀宝我惭老病困乏辞藻熊岭迢迢兮曾立夜雪谢池依依兮笑生春草头角麟龙安可论清风步步应相讨送久禅德归兰亭右军墨池月照我复照谁千里忽相到中峯多病师送羲大师巖房抱病经一月门有诸生阻来谒长往之期犹未能七十之年更何说若耶溪老忽留语溪上旧游且归去春风𩖼𩖼兮兼断云弱柳依依兮带轻絮古今离恨虽如此动静于吾亦多意高握霜笻独步时音书莫忘远飞寄酬海宗二侍者荪之得兰其道匪难扶吾病起如珠在盘一兮二兮自看谁看兰之得荪其道必存扶吾病起古风入门二兮一兮且论勿论谢郎给事送建茗陆羽仙经不易夸诗家珍重寄禅家松根石上春光里瀑水烹来鬪百华送山茶上知府郎给事谷雨前收献至公不争春力避芳丛烟开曾入深深坞百万鎗旗在下风送郎侍郎致政归钱塘帆挂西风别海城二疎千古道相应谁夸富贵沽时誉自笑经纶作技能残叶赋题红片片远山供望碧层层武林到日符嘉遁高访巖扃只许僧山行逢懃禅德乳巖秋日无他作策杖层层止寥廓四顾有人分野情一点彤云起深壑藓石迟迟略轻踞逢箇衲僧忽骤步频唤回头不肯回及至回兮眉卓竖阿喇喇千里万里横该抹送小师元哲老卢之子四三二一将欲振飞卷比丛室松凌霜兮运青水带巖兮流急南北东西云开见日永丰庄新植径松忽二本隣偃抒辞纪之双偃松何似螺文结数遭清声虽竞发寒影不相高对客圆分盖孤禅翠滴袍若教图画得争奈有萧搔送白云宣长老鄞江秋晚忽成春况有台星作主人去去高携古刀尺二千年运续芳尘送亲禅者万木带秋声古今念睽别我有赠行意临行为君说重巖休滞云远水且观月生生知不知天风助清彻送显冲禅者聚散非常准古今亦标格如何无事人还似未归客秋风生群林野水资寒色谁兮谢寸阴观彼青山白沖禅行复行五叶待时折送天童普和尚迢迢别海涯帆挂杪秋时岛树落寒叶人谁访祖师浪开游象急天阔过鸿迟早晚归林下千徒不共知张秀才下第得第何人愧不平道存颜巷亦为荣应知未丧斯文也且把新诗乐性情寄久监收田中稻熟及时收颗粒圆成免外求一日归来古巖上白云红树共悠悠暮冬夜坐寄岫禅者碧落无片云虚庭积深雪负春还有谁彻曙对孤月巖松影拂翠不断瀑水声来听忽绝岫禅岫禅知也如未知八面清风远远待时说寄崇寿怀长老歌寂住峯兮触星斗寂住师兮古为道死中得活未轻詶不许夜行投晓到蔼蔼声光一百年吾其后兮吾其先振领提纲笑多事掩扉塞路空依然龙朔老卢同兀兀土为貌兮金作骨万国争求肯便行我要重新敲铁佛东西南北休云识枯藁冥冥颇相忆天外清风结阵来狂歌远寄从抛掷送廷利禅者雪峯孤顶谁家路上兮下兮复何故曾列三千一半徒我今独满当时数鲸麟麟龙鳞鳞坤维高步生清尘休云裴相慕黄檗额有圆珠七尺身利禅者利禅者倚天长剑应牢把或谓风云不再来谁为苍苍分昼夜送倧禅者涪江怒激鲸鳌宅岌岌三山大倾侧冥数俄然一箇来步武群方作禅客振声谓我分纲宗今兮古兮何怱怱今吾强为抉辞句句句字字凛凛生狂风拂散四七单传之落叶扫荡二三直指之流蓬似带微芒敢未勦绝寒木在握兮全机可笑秋水横按兮半提可灭使八极顶目者不自争衡见斯人兮驾御昂枿送鼎禅者落落禅家流携笻卷云毳别我振辞锋夜堂消祖偈霜天飞一鹗目对弹其滞春岸立千峯指也乎其势行行复行行清飈起兰蕙观泉送演禅者云根漱野泉照空复照月冷声曾未消飞澜似相别巖近生风雷天遥新氷雪演禅乘兴知不知源流依依共澄洁答忠禅者一字七字三五字万象穷来不为据夜深月白下沧溟搜得骊珠有多许和陆轸学士夏日见寄良牧归诗匠雅风消欝蒸官清难滞爵吏散远同僧棠树非烟合仙槎碧浪乘因思穷万化千古更无能送化主春色依依笼远树卷衲搘藤跳兆舜轻屦尘世茫茫无限人不知谁问曹溪路送通判刘国博为星当贰职权化不相饶白屋如多恨清风何处消岸鸥窥列斾天辟看陞朝别有生灵意寒枝未变条送别陈祕丞古意悠悠层山云断兮仍复续离离双岸草变兮且兼绿如何苦雪霜后凋蠧松竹松竹有节操雪霜无伎俩敢折岁寒枝赠君作嘉赏行行天地间清风在谁掌送通判学士归南国斾拥帆开照德星天风高兴国风清武夷仙仗知回也各下祥云到地迎和酬郎签判殿丞向国心存了了身大方无外且同尘江城早晚重相见解笑宗雷十八人歌送范阳卢君兼简华严昱大师范阳居士来鄞水动地仙颷向人起乳峯直上云霞开步骤天衢到如此茫茫尘世谁知交当场问我非相饶禅家毕竟无他事古雪巖前曾未消俄然怅望辞丛室荷负难兮泪深溢远幸流方且莫论再得从容又何日迢迢故国殊存想冷碧柯山分指掌况有觉雄华严师归去百城共游赏送广教专使峨峨石头使乎让祖己之匪存圣之奚慕或妄以山或索云斧音耗不通兮清源派分吾斯语兮讵可论古送微文章双莲亭上送行客菡萏清香散秋色野兴断山云片高孤影澄江月华白希声险绝堪谁知大道机存曾未可纵辟天常立下风安教类变丛流火君不见梁兮阖国难滞留千古遗恨空悠悠君又不见魏兮小桂生寒翠一华对雪开无休微禅亦并联芳驾德星文星仰萧洒物外情深不等闲环中趣别非轻舍相访从容为我言屈指多求更何者送怀秀禅者麻衣草座思灵彻一食安闲更无别倐忽迁流数百年杳杳谁来继其绝吾兮亦是疎慵辈冷澹身心存慷恺偶续灵峯照夜灯遽泛铁船下沧海深嗟知困不知休奔驰骇浪空淹留纵得长鳌拟何待堪白头时好白头因观坏衲秀禅客清苦如氷复如檗别我携笻步大方为叶为华恣披折伏枕寥寥情意阑率写狂歌赠行色孤运铭云根石广容身待老南来北来闲且寻讨五叶一华兮堪对谁寥寥万古兮空知有寄海会之长老百华开后一华开风递清香远远来谁问黄梅不平事照中依旧惹尘埃杂言送贤专使使乎谁老作者百战场中飞铁马秋水藏来人不知笑李将军被擒下阿呵呵却归湖山唱凯歌歌纪四明汪君信士古君子兮道诸已道器用兮合天理同尘还若待时生观象不知何处起荆丛丛袭莪丛丛孝兮悌兮非沚中聚应落落滴仙露散或泠泠扬士风风之上兮风之下近一指兮远一马秋水澹交无限情夜光照乘胡为者伊予匪谓存余力咏高义兮因胸臆巴歌百字巖叶书飞寄汪门旧知识送仲卿禅德高兮竺卿秋水虚明夫何之象堪云指程知吾不知笑伽耶城真州资福禅院新铸钟铭国朝紫微舍人赵公丙戌年出镇姑苏裁情示空巖之客所恨不能効善财展转南方以求先觉如别幅叙云岳长老令僧惠敏造钟既成剏重楼以虡之欲为铭记且言当使学者有所警误概也纵能道其归禅人恶肯信惟师为善知识行重名当代愿为此铭因机垂化不亦美乎然重显固陋荷大君子外奖敢不从命辄复引寄夫形声未先旷默奚准器用之后幽灵绝常故圣人以钟为大惟圣人则之袭兮忘兮求以深矣其能具诸种智对飞雄辩但未兼极有生权化之来未易穷也感通传称昔拘留孙于干竺造青石钟如青玉色可容十斛顶类诸天腹陷众宝八角四面华光互分有化如来与日偕出明宣祕演或闻不闻王舍城中大千界内匪同铮铮者乎今岳禅老于准甸造青铜钟如青珠色过百钧之用上旋旁植绕兽蹲熊其或层城昼闲祇园夜永寥寥霜月射寒影以争辉殷殷地雷发虚音而交振师之唱险资之继难寅夕铿铿主伴索索足使一鳞半甲无违真化之方二听五观有寄神游之域善存殊应扣惟良哉谨为铭曰淮之要冲真之会府中列梵𢋇居我禅祖参徒骈罗慧敏千橹爰构鲸音息彼轮苦峻横崇台金飞碧回斯门屡掩向人或开希兮微兮作延乍催先闻未及后时不来增悲遐宣无困天理带识万端警悟齐起遵晦陟明其母得子尘尘访谁剎剎问己大缘斯成大功不宰君奉禹汤臣仰元凯碑勒绀园铭寡文彩庶其妙峯永耸沧海明觉禅师祖英集卷第六明州雪窦山资圣寺第六祖明觉大师塔铭尚书度支员外郎直祕阁兼充史馆检讨赐绯鱼袋吕夏卿撰夫真空不空是有无证寂灭不灭是往来相佛以权实一法开顿渐之径使随器而趋之有不离道场得大智慧有难行苦行为人天业日月为明矣而盲者不见睫毛舟枻可济矣而溺者沦于波浪人之未有恶明而忘济者其心一也其途异矣昆蚑之性群行食啄倦则息触则避求所以安乐不待教而能也人之于贵贱贫富寿夭得丧不知自然之分爱恶悲欣廉贪静躁紏缠桎梏无所解脱昼劳形骸夜动梦寝至于老死且不知息彼昆蚑知所以安乐人顾不能也佛之教人推性命之际以极天地之外乃至观身如掌中物传付法宝不寓文字是谓禅那山岳之大有时而泐金石之刚有时而刓形器之用也我则异于是无去无住无取无离不见于内不见于外不见中间自利义也利他仁也是谓涅槃妙心诸佛法印无上微妙祕密圆明真实正法眼藏佛以授摩诃迦叶传僧伽梨衣以待补处出世为成道之符自是衣法相传二十有七世香至王子初入中国谥曰圆觉圆觉传大祖大祖传鑑智鑑智传大医大医传大满大满传大鑑大鑑藏衣传法而已大慧继之大寂承之其后皆以所居称若天皇龙潭德山雪峯云门香林智门其世次也禅师讳重显字隐之大寂九世之孙智门之法嗣也俗姓李氏母文氏以太平兴国五年四月八日生大师于遂州始生瞑目若寐三日既浴乃豁然而寤屏去荤血不习戏弄七岁有僧过其门挽持袈裟喜不自胜闻梵呗之声辄泣下父母问其故恳请出家父母执不可师不食者累日咸平中终父母丧诣益州普安院仁铣师落发为弟子大慈寺僧元莹讲定慧圆觉疏师执卷质问大义至心本是佛由念起而漂沈伺夜入室请益往复数四莹不能屈乃拱手称谢曰子非滞教者吾闻南方有得诸佛清净法眼者子其从之彼待子之求也久矣师于是东出襄阳至石门聪禅师之席居三岁机缘不谐聪谕之曰此事非思量分别所解随州智门祚禅师子之师也师乃徙钖而诣之一夕问祚曰古人不起一念云何有过祚招师前席师摄衣趋进祚以拂子击之师未晓其旨祚曰解么师拟答次祚又击之师由是顿悟寻往庐山林禅师道场问之曰法尔不尔云何指南林曰只为法尔不尔师遂拂衣而退众皆股栗有毁于林者林谕众曰此如来广大三昧也非汝等辈以取舍心可了别也师辞往池州景德寺为首座为众解肇法师般若论知州曾公会以果子抵于地曰古人云不离当处常湛然即今在何许师指景德长老曰只此长老亦不知落处曾公云上座知也不得无过师曰明眼人难瞒师南游杭州住持苏州洞庭翠峯嗣智门也未几曾公出守明州手疏请师住持雪窦资圣苏人固留不可师曰出家人止如孤鹤翘松去若片云过顶何彼此之有雪窦本智觉禅师道场智觉亦雪峯五世孙备传琛琛传益益传韶而寿继之智觉其号也一法同源而地有盈虚师之至犹家焉决潢汗变清泚掖躄偃争迅驰州邦远近辐辏座下驸马都尉和文李公表钖紫方袍侍中贾公又奏加明觉之号师住持三十一载度僧七十八人先是门弟子建寿塔于寺之西南五百余步一日命侍者洒扫塔亭行至山椒历览久之曰自今过此何日复至左右皆大惊众迎师还师坚指塔所众皆号泣随至塔前或曰师无颂辞世耶师曰吾平生患语之多矣翌日出杖屦衣盂散遗其徒有问疾者留食殷勤与之约曰七月七日复来相见其夜盥浴整衣侧卧而灭时皇祐四年六月十日俗寿七十三僧腊五十夏以七月初六日入塔如师之约呜唿师得妙用善机不取诸法能知去来达性命故方是时陞堂皇游墙藩者悟性相体空顿息万缘为大乘法器曰义怀在和凡百五十人传其法于天下彼遮护意根网绊初心背觉合尘逐念流徙得少为多妄立知见虽三诣投子九陟洞山师亦援手濡足而无以救之是犹孔子之有宰我孟子之有盆成括非其师之过也自师出世门人惟益文轸圆应文政远尘允诚子环相与裒记提唱语句诗颂为洞庭语录雪窦开堂录瀑泉集祖英集颂古集拈古集雪窦后录凡七集师患语之多而其徒怆然犹以为编攟有遗盖利他之谓也余得其书而读之二十余年虽瞻仰高行而禄利所縻无由亲近使得稽首避席霑彼法雨觉悟尘劳庶几可教者今蔑如之何师辞世十有三年碑表未立余杭僧惠思撰行业录与其徒元圭觉济大师悟朋继踵褒文请铭以予跂慕之心重之以门人之请之勤抑有待耶愚公叩壤以移山虽不量力其诚则至矣谨焚香再拜系之以铭曰噫惷愚背本源一念异生二根胜与劣驷马奔嗜所得自诈谖失大道南北辕艾至老愉朝昏正遍觉人天尊迷者挽溺者掀朝暾出彗霾云渴得浆寒得薪悟报化知非真趣安隐摆客尘王叔生广佛事破六宗应弹指法来东非会际信衣传只履逝顶五山真法器立积雪殊其臂忍非忍得法髓债必偿有裔嗣皖公潜佛日翳翩南游立如椔乞解脱彊哉慧攘蜂虿神岳卫破头峯众云从横六气酾二宗教任意任懒融黄梅儿陌上童阙七相了诸空圣服劳杵臼佣和心偈掊争锋夜南骛怀是逢帝稽首晞下风舟复新叶归丛有道得无心通世有承四众依灯相续埙应篪师异禀自孩提斤月吏俊蹈圣梯慈固挋不得施起恭孝终苴缞铣落发莹质疑汉之东得我师抉盲瞶柞荒菑昔无有今委蛇遇霑洽发萌荑淫鼃鸣钟未虡鱼目藏明珠吐岿二山下檐聚来万里足茧踽訇春雷披蛰户辩缚解决去住沃醍醐㪺甘露百五十胄蕃庑穷车辙诵句语瞻骨目轴绘素远胡越近杖屦捐麁相悉开悟山茀欝泉咿幽虎迹交鼪猱啾塔门閟松柏樛天南垂海彪彪囊破褐笈单裯来环绕五体投名彊身禄饱喉狃怨憎甘鲍鱐睨真乘等赘疣庆我生辩薰莸蕲诱掖邈无由瑑坚石摅我忧治平二年乙巳岁二月五日