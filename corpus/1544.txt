医门法律钦定四库全书子部五医门法律医家类提要等谨案医门法律十二卷附寓意草四卷国朝喻昌撰昌字嘉言南昌人所着有尚论篇发明伤寒之理已着于録是编又取风寒暑湿燥火六气及诸襍証分门别类每门先冠以论次为法次为律法者治疗之术运用之机律者明着医之所以失而刋定其罪如折狱然葢古来医书惟着病源治法而多不及施治之失即有辨明舛误者亦仅偶然附论而不能条条摘其咎昌此书乃专为庸医误人而作其分别疑似既深明毫釐千里之谬使临症者不敢轻尝其抉摘瑕疵併使执不寒不热不补不泻之方苟且依违迁延致变者皆无所遁其情状亦可谓思患预防深得利人之术者矣后附寓意艹四卷皆其所治医案首冠论二篇一曰先议病后用药一曰与门人定议病症次为治验六十二条皆反覆推论务阐明审症用药之所以然较各家医案但泛言某病用某药愈者亦极有发明足资开悟焉干隆四十六年三月恭校上总纂官纪昀陆钖熊孙士毅总校官陆费墀医门法律钦定四库全书医门法律卷一南昌喻昌撰明望色之法望色论喻昌曰人之五官百骸赅而存者神居之耳色者神之旗也神旺则色旺神衰则色衰神藏则色藏神露则色露帝王之色龙文凤彩神仙之色岳翠山光荣华之色珠明玉润夀耉之色栢古松苍乃至贫天之色重浊晦滞枯索垩黧莫不显呈于面而病成于内者其色之着见又当何如内经举面目为望色之要谓面黄目青面黄目赤面黄目白面黄目黑者皆不死面青目赤面赤目白面青目黑面黑目白面赤目青皆死葢以黄为中土之色病人面目显黄色而不受他色所侵则吉面目无黄色而惟受他色所侵则凶虽目色之黄湿深热炽要未可论于死生之际也然五藏善恶之色见于面者额颊鼻頥各有分部刺热篇谓肝热病者左颊先赤心热病者额先赤脾热病者鼻先赤肺热病者右颊先赤肾热病者頥先赤病虽未发见赤色者刺之名曰治未病是则五藏分部见于面者在所加察不独热病为然矣然更有进焉则目下之精明鼻间之明堂是也经谓精明五色者气之华也是五藏之精华上见为五色变化于精明之间某色为善某色为恶可先知也谓容色见上下左右各在其要是明堂上下左右可分别其色之逆从并可分别男女色之逆从故为要也察色之妙无以加矣仲景更出精㣲一法其要则在中央鼻凖毋亦以鼻凖在天为镇星在地为中岳木金水火四藏病气必归併于中土耶其谓鼻头色青腹中苦冷痛者死此一语独刋千古后人每恨卒病论亡莫繇仰遡渊源不知此语正其大㫖也葢厥隂肝木之青色挟肾水之寒威上征于鼻下征于腹是为暴病顷之亡阳而卒死耳其谓鼻头色㣲黑者有水气又互上句之意见黑虽为肾隂之色㣲黑且无腹痛但主水气而非暴病也谓色黄者胸上有寒寒字伤寒论中多指为痰言胸有积痰也谓色白者亡血白者肺之色肺主上焦以行营卫营不充则鼻色白故知亡血也谓设㣲赤非时者死火之色归于土何遽主死然非其时而有其气则火非生土之火乃尅金之火又主脏燥而死矣次补察目之法谓其目正圆者痓不治次补察面五法谓色青为痛色黑为劳色赤为风色黄者便难色鲜明者有留饮黄色鲜明为留饮又即色黄者胸上有寒之互辞语语皆表章内经补其未备故可法可𫝊也色之善者青如翠羽赤如鸡冠黄如蟹腹白如豕膏黑如乌羽色之恶者青如草兹赤如衃血黄如枳实黑如炲白如枯骨五藏有精华则色善无精华则色恶初非以青黑为大忌也未病先见恶色病必恶灵枢谓赤色出于两颧大如拇指病虽小愈必卒死黑色出于天庭大如拇指必不病而卒死义与容色见明堂上下左右同而此为暴病耳若夫久病之色必有受病之应肺热病者色白而毛败应之心热病者色赤而络脉溢应之肝热病者色苍而爪枯应之脾热病者色黄而肉蠕动应之肾热病者色黑而齿稿应之夫病应其色庸工亦多见之然冀嘘枯泽稿于无益之日较之治未病者不啻倍蓰无算矣更有久见病色其人原不病者庸工且心炫而窃疑之殊不知此络脉之色不足畏也葢隂络之色随其经而不变色之变动无常者皆阳络之色也寒多则凝泣凝泣则青黑热多则淖泽淖泽则黄赤内经谓此皆无病何反怪之耶然而察色之法亦有其𫝊岐伯谓生于心如以缟裹朱生于肺如以缟裹红生于肝如以缟裹绀生于脾如以缟裹括蒌实生于肾如以缟裹紫缟素白也加于朱红绀黄紫之上其内色耀映于外若隐若见面色由肌内而透于外何以异此所以察色之妙全在察神血以养气气以养神病则交病失睡之人神有饥色丧亡之子神有呆色气索自神失所养耳小儿佈痘壮火内动两目先现水晶光不俟痘发大剂壮水以制阳光俾毒火一线而出不致燎原可免刼厄古今罕及此者因併志之律一条凡诊病不知察色之要如舟子不识风汛动罹覆溺卤莽麄疎医之过也明闻声之法闻声论喻昌曰声者气之从喉舌而宣于口者也新病之人声不变小病之人声不变惟久病苛病其声乃变迨声变其病机显呈而莫逃所可闻而知之者矣经云闻而知之谓之神果何脩而若是古人闻隔垣之呻吟叫哀未见其形先得其情若精心体騐积久诚通如瞽者之耳偏聪岂非不分其心于目耶然必问津于内经金匮以求生心变化乃始称为神耳内经本宫商角征羽五音唿笑歌哭呻五声以叅求五藏表里虚实之病五气之邪其谓肝木在音为角在声为唿在变动为握心火在音为征在声为笑在变动为忧脾土在音为宫在声为歌在变动为哕肺金在音为商在声为哭在变动为欬肾水在音为羽在声为呻在变动为慄变动者迁改其常志也以一声之㣲分别五藏并及五藏变动以求病之善恶法非不详然人之所以主持一身者尤在于气与神焉经谓中盛藏满气胜伤恐者声如从室中言是中气之湿也谓言而㣲终日乃复言者此夺气也谓言语善恶不避亲疎者此神明之乱也是聴声中并可得其神气之变动义更精矣金匮复以病声内合病情谓病人语声寂寂然喜惊唿者骨节间病语声喑喑然不彻者心膈间病语声啾啾然细而长者头中病只此三语而下中上三焦受病莫不有变动可征妙义天开直可隔垣洞晰语声寂寂然者不欲语而欲嘿也静嘿统属三隂此则颛系厥隂所主何以知之厥隂在志为惊在声为唿病本缄黙而有时惊唿故知之耳惟在厥隂病必深入下焦骨属筋节间也喑喑然声出不彻者声出不扬也胸中大气不转出入升降之机艰而且迟是可知其病在中焦胸膈间也啾啾然细而长者谓其声自下焦隂分而上縁足太阳主气与足少隂为表里所以肾邪不剂颈而还得从太阳部分达于巅顶肾之声本为呻今肾气从太阳经脉直攻于上则肾之呻并从太阳变动而啾唧细长为头中病也得仲景此段更张其説而聴声察病愈推愈广所以书不尽言学者当自求无尽之藏矣律二条凡闻声不能分唿笑歌哭呻以求五藏善恶五邪所干及神气所主之病者医之过也凡闻声不别雌雄长短出于三焦何部者医之过也明辨息之法辨息论喻昌曰息出于鼻其气布于膻中膻中宗气主上焦息道恒与肺胃闗通或清而徐或短而促咸足以占宗气之盛衰所以经云乳之下其动应衣宗气泄也人顾可奔迫无度令宗气盛喘数急有余反成不足耶此指唿出为息之一端也其谓起居如故而息有音此肺之络脉逆也不得卧而息有音者是阳明之逆也益见布息之气闗通肺胃又指唿出为息之一端也唿出心肺主之吸入肾肝主之唿吸之中脾胃主之故惟脾胃所主中焦为唿吸之总持设气积贲门不散两阻其出入则危急存亡非常之候善养生者俾贲门之气𫝊入幽门幽门之气𫝊二隂之窍而出乃不为害其上焦下焦各分唿出吸入未可以息之一字统言其病矣此义惟仲景知之谓息摇肩者心中坚息引胸中上气者欬息张口短气者肺痿唾沫分其息颛主乎唿而不与吸并言似乎创説不知仲景以述为作无不本之内经昌前所拟唿出为息二端不足尽之葢心火乗肺唿气奔促势有必至唿出为心肺之阳自不得以肝肾之隂混之耳息摇肩者肩随息动惟火故动也息引胸中上气欬者肺金收降之令不行上逆而欬惟火故欬也张口短气肺痿唾沫又金受火形不治之证均以出气之粗名为息耳然则曷不径以唿名之耶曰唿中有吸吸中有唿剖而中分圣神所不出也但以息之出者主唿之病而息之入者主吸之病不待言矣经谓乳子中风热喘鸣肩息以及息有音者不一而足惟其不与吸并言而吸之病转易辨识然尚恐后人未悉复补其义云吸而㣲数其病在中焦实也当下之即愈虚者不治在上焦者其吸促在下焦者其吸迟此皆难治唿吸动摇振振者不治见吸㣲且数吸气之往返于中焦者速此必实者下之通其中焦之壅而即愈若虚则肝肾之本不固其气轻浮脱之于阳不可治矣昌前所指贲门幽门不下通为危急存亡非常之候者此也在上焦者其吸促以心肺之道近其真隂之虚者则从阳火而升不入于下故吸促是上焦未尝不可候其吸也下焦者其吸迟肝肾之道逺其元阳之衰者则困于隂邪所伏卒难升上故吸迟此真隂元阳受病故皆难治若唿吸往来振振动摇则营衞往返之气已索所存唿吸一线耳尚可为哉学者先分息之出入以求病情既得其情合之愈益不爽若但统论唿吸其何以分上中下三焦所主乎噫㣲矣律一条凡辨息不分唿出吸入以求病情毫釐千里医之过也明胸中大气之法大气论喻昌曰天积气耳地积形耳人气以成形耳惟气以成形气聚则形存气散则形亡气之闗于形也岂不鉅哉然而身形之中有营气有衞气有宗气有藏府之气有经络之气各为区分其所以统摄营衞藏府经络而令充周无间环流不息通体节节皆灵者全頼胸中大气为之主持大气之説内经尝一言之黄帝问地之为下否乎岐伯曰地为人之下太虚之中者也曰冯乎曰大气举之也可见太虚寥廓而其气充周磅礴足以包举地之积形而四虚无着然后寒暑燥湿风火之气六入地中而生其化设非大气足以苞地于无外地之震崩坠陷且不可言胡以巍然中处而永生其化耶人身亦然五藏六府大经小络昼夜循环不息必赖胸中大气斡旋其间大气一衰则出入废升降息神机化灭气立孤危矣如之何其可哉金匮亦常一言之曰营衞相得其气乃行大气一转其气乃散见营衞两不和谐气即痺而难通必先令营衞相得其气并行不悖后乃俟胸中大气一转其久病驳劣之气始散然则大气之闗于病机若此后人不一表章非缺典乎或谓大气即膻中之气所以膻中为心主宣布政令臣使之官然而叅之天运膻中臣使但可尽寒暑燥湿风火六入之职必如大虚中空洞沕穆无可名象苞举地形永奠厥中始为大气膻中既为臣使之官有其职位矣是未可言大气也或谓大气即宗气之别名宗者尊也主也十二经脉奉之为尊主也讵知宗气与营气衞气分为三隧既有隧之可言即同六入地中之气而非空洞无着之比矣膻中之诊即心包络宗气之诊在左乳下原不与大气混诊也然则大气于何而诊之内经明明指出而读者不察耳其谓上附上右外以候肺内以候胸中者正其诊也肺主一身之气而治节行焉胸中苞举肺气于无外故分其诊于右寸主气之天部耳金匮独窥其㣲举胸痺心痛短气总发其义于一门有谓气分心下坚大如盘边如旋杯水饮所作形容水饮久积胸中不散伤其絪緼之气乃至心下坚大如盘遮蔽大气不得透过祗从旁边辘转如旋杯之状正举空洞之位水饮占据为言其用桂枝去芍药加麻黄附子以通胸中阳气者阳主开阳盛则有开无塞而水饮之隂可见睍耳其治胸痺心痛诸方率以薤白白酒为君亦通阳之义也若胸中之阳不亏可损其有余则用枳术汤足矣用枳必与术各半可过损乎识此以治胸中之病宁不思过半乎人身神藏五形藏四合为九藏而胸中居一焉胸中虽不藏神反为五神之主孟子之善养浩然原思之歌声若出金石其得全于天不受人损为何如今人多暴其气而不顾迨病成复损其气以求理如本草云枳壳损胸中至髙之气亦有明言何乃恣行无忌耶总由未识胸中为生死第一闗耳特于辨息之余补大气论以明之律一条凡治病伤其胸中正气致令痞塞痺痛者此为医咎虽自昔通弊限于不知今特着为戒律不可获罪于冥冥矣明问病之法问病论喻昌曰医仁术也仁人君子必笃于情笃于情则视人犹已问其所苦自无不到之处古人闭户塞牖系之病者数问其情以从其意诚以得其欢心则问者不觉烦病者不觉厌庶可详求本末而治无误也如尝贵后贱病名脱营尝富后贫病名失精以及形志苦乐病同治异饮食起居失时过节忧愁恐惧荡志离魂所喜所恶气味偏殊所宜所忌禀性逈异不问何以相体裁方耶所以入国问俗入家问讳上堂问礼临病人问所便便者问其居处动静隂阳寒热性情之宜如问其为病热则便于用寒问其为病寒则便于用热之类所谓顺而施之也人多偏执已见逆之则拂其意顺之则加其病莫如之何然苟设诚致问明告以如此则善如彼则败谁甘死亡而不降心以从耶至于受病情形百端难尽如初病口大渇久病口中和若不问而㮣以常法治之宁不伤人乎如未病素脾约才病忽便利若不问而计日以施治宁不伤人乎如未病先有锢疾已病重添新患若不问而㮣守成法治之宁不伤人乎如疑难证着意对问不得其情他事间言反呈真面若不细问而急遽妄投宁不伤人乎病形篇谓问其病知其处命曰工今之称为工者问非所问谀佞其间病者欣然乐从及病增更医亦复如是乃至徬徨医药偶遇明者仍复不投此宜委曲开导如对君父未可飘然自外也更可怪者无知戚友探问忘其愚陋强逞明能言虚道实指火称痰抑孰知其无责而易言耶坐令依傍迎合酿成末流无所底止良足悼矣吾徒其明以律已诚以动人共砥狂澜乎律一条凡治病不问病人所便不得其情草草诊过用药无据多所伤残医之过也明切脉之法切脉论喻昌曰脉者开天辟地生人之总司有常而不间断者也是故天有三垣九道而七政并行于其间若运璇玑者天之脉也地有九州四海而经脉会通于其间若施八索者地之脉也人有九藏六府十二经十五络而营衞充灌于其间若环转者人之脉也上古圣神首重切脉虽精㣲要𣺌莫不显𫝊然以其精㣲要𣺌也后人转摹转失竟成不𫝊之絶学有志于切脉者必先凝神不分如学射者先学不瞬自为深造庶乎得心应手通于神明夫岂一蹴可㡬然必下指部位分明尽破纷纭坦然由之无疑乃有豁然贯通之日否则童而习之白首不得徒以三指一按虚应故事可鄙孰甚且如心与小肠同诊肺与大肠同诊有识者咸共非之祗以指授无人未免姑仍其陋毋亦谓心之脉络小肠小肠之脉络心肺之脉络大肠大肠之脉络肺较他府之不相络者此为近之耶不知此可以论病机如心移热于小肠肺移热于大肠之类不可以定部位也部位之分当求详于素问而叅合于灵枢部位一定胸中茅塞顿开指下精㣲毕透何快如之素问谓尺内两傍则季脇也尺外以候肾尺里以候腹中附上左外以候肝内以候鬲右外以候胃内以候脾上附上右外以候肺内以候胸中左外以候心内以候膻中前以候前后以候后上竟上者胸喉中事也下竟下者少腹腰股膝胫足中事也又谓下部之天以候肝地以候胃人以候脾胃之气中部之天以候肺地以候胸中之气人以候心上部之天以候头角之气地以候口齿之气人以候耳目之气后人谁不读之祗以六府茫无所属不如叔和之脉经显明是以有晋至今㡬千年江河不返也不知尺外以候肾尺里以候腹二语已尽其义何自昔相𫝊之误耶叅之灵枢面部所主五藏六府兼统无遗更何疑哉黄帝授雷公察色之诀谓庭者首面也阙上者咽喉也阙中者肺也下极者心也直下者肝也肝左者胆也下者脾也方上者胃也中央者大肠也挟大肠者肾也当肾者脐也面王以上者小肠也面王以下者膀胱子处也观面色五藏六府之应迎香外颧骨下为大肠之应面王以上为小肠之应面王以下为膀胱子戸之应合之尺外以候肾尺里以候腹中推论其位置一一可得指明之矣左尺为天一所生之水水生肝木木生君火君火生右尺相火相火生脾土脾土生肺金五藏定位原不殊但小肠当候之于右尺以火从火也大肠当候之于左尺以金从水也三焦属火亦候于右肾膀胱属水亦候于左肾一尺而水火两分一藏而四府兼属乃天然不易之至道葢胸中属阳腹中属隂大膓小膓膀胱三焦所𫝊渣滓水液浊气皆隂惟腹中可以位置非若胃为水谷之海清气在上胆为决断之官静藏于肝可得位之于中焦也至于上焦重重鬲膜遮蔽清虚之宇莲花之藏惟心肺得以居之而诸府不预焉所谓鬲肓之上中有父母者是也心为阳父也肺为隂母也心主血肺主气共营衞于週身非父母而何然心君无为而治肺为相傅华葢而覆于心上以布胸中之气而燮理其隂阳膻中为臣使包裹而络于心下以寄喉舌之司而宣布其政令是心包为包裹心君之膜而非府矣第心火寂然不动动而𫝊之心胞即合相火设君火不动不过为相火之虚位而已三焦之火𫝊入心胞即为相火设三焦之火不上亦不过为相火之虚位而已素问谓手少阳与心主为表里灵枢谓手厥隂之脉出属心胞络下鬲歴络三焦手少阳之脉散络心包合心主正见心包相火与手少阳相火为表里故歴络于上下而两相输应也心君泰宁则相火安然不动而膻中喜乐出焉心君扰乱则相火翕然从之而百度改其常焉心包所主二火之出入闗系之重如此是以亦得分手经之一而可称为府耳夫岂六府之外更添一府哉至若大肠小肠浊隂之最者乃与心肺同列混地狱于天堂安乎不安乎岂有浊气上干三焦交乱尚可称为平人乎敢着之为法一洗从前之陋律一条凡诊脉不求明师𫝊授徒遵往法图一弋获以病试手医之过也明合色脉之法合色脉论喻昌曰合色脉之法圣神所首重治病之权舆也色者目之所见脉者手之所持而合之于非目非手之间总以灵心为质内经云上古使僦贷季理色脉而通神明合之金木水火土四时八风六合不离其常是则色脉之要可通神明直以之下合五行休王上副四时往来六合之间八风鼓坼不离常候咸可推其变化而前知况人身病机乎又云色之变化以应四时之脉此上帝之所贵以合于神明也所以逺死而近生是色之变化于精明之间者合之四时之脉辨其臧否蚤已得生死之征兆故能常逺于死而近于生也常逺于死而近于生宁不足贵乎其谓善诊者察色按脉先别隂阳审清浊而知部分视喘息聴音声而知所苦观权衡规矩按尺寸观浮沉滑濇而知病所生是由色脉以叅合于视息聴声相时而求病所生之髙下中外矣精矣㣲矣要未可为中人以下者道也是以有取于上工中工下工三等上工十全九中工十全七下工十全六故云善调尺者不待于寸善调脉者不待于色又根本枝叶之分矣然必能叅合三者而兼行之更为本末皆得之上工也合之维何五藏之色在王时见者春苍夏赤长夏黄秋白冬黑五藏所主外荣之常白当肺当皮赤当心当脉黄当脾当肉青当肝当筋黑当肾当骨五藏之脉春弦夏钩秋毛冬石强则为太过弱则为不及四时有胃曰平胃少曰病无胃曰死有胃而反见所胜之脉甚者今病㣲者至其所胜之时而病合其色脉而互推之此非显明易遵者乎仲景亦出方便法门谓寸口脉动者因其王时而动假令肝色青而返白非其时色脉见皆当病葢两手太隂经之脉总称寸口因其王时而动者肝王色青其脉之动当㣲弦设反见赤色反得毛脉至其所不胜之时而死矣惟本王之色脉青而且弦为得春令之正此外不但白色毛脉为鬼贼即见赤黄黑之色得钩代石之脉皆当主病特有轻重之分耳内经言法已详仲景复以金鍼度之学者可不明哉律一条凡治病不合色脉叅互考騐得此失彼得偏遗全祗名麤工临证糢煳未具手眼医之罪也明营卫之法营卫论喻昌曰营卫之义圣神所首重也灵枢谓宗气积于上焦营气出于中焦卫气出于下焦谓其所从出之根柢也卫气根于下焦隂中之㣲阳行至中焦从中焦之有隂有阳者升于上焦以独生阳气是衞气本清阳之气以其出于下焦之浊隂故谓浊者为衞也人身至平旦隂尽而阳独治目开则其气上行于头出于足太阳膀胱经之睛明穴故衞气昼日外行于足手六阳经所谓阳气者一日而主外循太阳之经穴上出为行次又谓太阳主外也卫气剽悍不随上焦之宗气同行经隧而自行各经皮肤分肉之间故卫行脉外温分肉而充皮肤肥腠理而司开阖也营气根于中焦阳中之隂行至上焦随上焦之宗气降于下焦以生隂气是营气本浊隂之气以其出于上焦之清阳故谓清者为营也营气静専必随上焦之宗气同行经隧始于手太阳肺经大渊穴而行手阳明大肠经足太阳膀胱经足少隂肾经手厥隂心胞络手少阳三焦经足少阳胆经足厥隂肝经而又始于手太隂肺经故谓太隂主内营行脉中也卫气昼行于阳二十五度当其王即自外而入交于营营气夜行于隂二十五度当其王即自内而出交于衞其往来贯注并行不悖无时或息营中有衞衞中有营设分之为二安所语同条共贯之妙耶营衞一有偏胜其患即不可胜言衞偏胜则身热热则腠理闭喘麤为之俛仰汗不出齿干烦寃营偏胜则身寒寒则汗出身常清数慄而厥衞偏衰则身寒营偏衰则身热虽亦如之然必有间矣若夫营衞之气不行则水浆不入形体不仁营衞之气泣除则精气弛坏神去而不可复收是以圣人陈隂阳筋脉和同骨髓坚固气血皆从如是则内外调和邪不能害耳目聪明气立如故可见调营卫之义为人身之先务矣深维其机觉衞气尤在所先焉经谓阳气破散隂气廼消亡是衞气者保䕶营气之金汤也谓审察衞气为百病母是衞气者出纳病邪之喉舌也易云一隂一阳之谓道廼其扶阳抑隂无所不至仙道亦然噫嘻鼻气通于天者也口气通于地者也人但知以口之气养营惟知道者以鼻之气养衞养营者不免纵口伤生养衞者服天气可通神明两者之月异而嵗不同也岂顾问哉答营衞五问问衞气昼行阳二十五度岂至夜而伏耶营气夜行隂二十五度岂至昼而伏耶曰人身昼夜循环不息只一气耳从隂阳而分言二气昼为阳则卫气主之夜为隂则营气主之卫气夜行于隂营气昼行于阳不当其王则不得而主之耳譬如日月之行原无分于昼夜而其经天之度则各有分矣问营行脉中卫行脉外果孰为之分限耶曰此义前论中已明之矣更推其説天包地阳包隂气包血自然之理也营卫同行经脉中隂自在内为阳之守阳自在外为隂之䕶所谓并行不悖也兵家安营将帅自然居中士卒自然卫外男女居室男自正位乎外女自正位乎内圣神亦只道其常耳问二十二难谓经言脉有是动有所生病一脉变为二病其义至今未解曰此正论营卫主病先后也一脉变为二病者同一经脉病则变为二浅深不同也邪入之浅气留而不行所以卫先病也及邪入渐深而血壅不濡其营乃病则营病在卫病后矣使卫不先为是动而营何自后所生耶至仲景伤寒论太阳经一日而主外分风伤卫寒伤营风寒两伤营卫而出脉证及治百种之变精义入神功在轩岐之上问居常调卫之法若何曰每至日西身中阳气之门乃闭即当加意谨䕶勿反开之经谓暮而收拒毋扰筋骨毋见雾露隐括调卫之义已悉收者收藏神气于内也拒者捍拒邪气于外也如晨门者昏闭明启尚何暴客之虞哉即使逢年之虚遇月之空身中之气自固虚邪亦何能中人耶问竒经之病亦闗营卫否曰竒经所主虽不同正经之病其闗于营卫则一也其隂不能维于隂怅然自失志者营气弱也阳不能维于阳溶溶不能自收持者卫气衰也阳维为病苦寒热者邪入卫而主气也隂维为病苦心痛者邪入营而主血也经所谓肺卫心营者是也隂硚为病阳缓而隂急阳病而隂不病也阳硚为病隂缓而阳急隂病而阳不病也此等病多于正病中兼见之惟识其为营衞之所受也则了无疑惑矣葢人身一气周流无往不贯十二经脉有营卫竒经八脉亦有营卫竒经附属于正经界中者得以同时并注也繇阳维隂维阳硚隂硚推之冲脉之纵行也带脉之横行也任脉之前行也督脉之后行也孰非一气所流行耶一气流行即得分隂分阳矣营卫之义亦何往而不贯哉律二条凡营病治卫卫病治营与夫真邪不别轻病重治重病轻治颠倒误人医之罪也凡医不能察识营卫受病浅深虚实寒热先后之变白首有如童稚不足数也明络脉之法络脉论喻昌曰十二经脉前贤论之详矣而络脉则未之及亦缺典也经有十二络亦有十二络者兠络之义即十二经之外城也复有胃之大络脾之大络及竒经之大络则又外城之通界皇华出入之总途也故又曰络有十五焉十二经生十二络十二络生一百八十系络系络生一百八十纒络纒络生三万四千孙络自内而生出者愈多则愈小稍大者在俞穴肌肉间营气所主外廓繇是出诸皮毛方为小络方为卫气所主故外邪从卫而入不遽入于营亦以络脉纒绊之也至络中邪盛则入于营矣故曰络盛则入于经以营行经脉之中故也然风寒六淫外邪无形易入络脉不能禁止而盛则入于经矣若营气自内所生诸病为血为气为痰饮为积聚种种有形势不能出于络外故经盛入络络盛返经留连不已是以有取于砭射以决出其络中之邪今医不用砭射已不足与言至巧而用药之际不加引经透络功效羁迟安得称为良工耶至若三部九侯内经原有定位王叔和以相络之故大小二肠候之于上心主之脉候之于下而不知络脉所主者外所闗者小虽是系络表里相通未可定其诊象况水谷变化浊秽之府去膈上父母清阳之藏重重脂膜遮蔽其气逈不相通岂可因外络连属反谓右寸之清阳上浮者为大肠脉沉者为肺脉经所谓藏真髙于肺者乃藏真髙于大肠矣周身之治节浑是大肠主之矣左寸之浮者为小肠脉沉者为心脉水中汚泥反浮于莲花之上有是理乎夫心胞之脉里撷乎心代君主行事正如宰相统摄政府即当从左寸候之若分属右尺与三焦同位忽焉入阁办事忽焉逺窜遐荒一日万㡬舍樽俎而从事道路乎切脉论中已定其诊今再论及恐安常者不加深察耳唯是经有十二络有十五难经以阳硚隂硚脾之大络共为十五络遂为后世定名反遗内经胃之大络名曰虚里贯膈络肺噄𦂳一段后人不敢翻越人之案遂谓当增为十六络是十二经有四大络矣岂不寃乎昌谓阳硚隂硚二络之名原误当是共指竒经为一大络也葢十二经各有一络共十二络矣此外有胃之一大络繇胃下直贯膈肓统络诸络脉于上复有脾之一大络繇脾外横贯脇腹统络诸络脉于中复有竒经之一大络繇竒经环贯诸经之络于周身上下葢十二络以络其经三大络以络其络也难经原有络脉满溢诸经不能复拘之文是则八竒经出于十二经脉之外经脉不能拘之不待言矣昌尝推竒经之义督脉督诸阳而行于背任脉任诸隂而行于前不相络也冲脉直冲于胸中带脉横束于腰际不相络也阳硚隂硚同起于足跟一循外踝一循内踝并行而鬬其捷全无相络之意阳维隂维一起于诸阳之㑹一起于诸隂之交名虽曰维乃是阳自维其阳隂自维其隂非交相维络也设阳硚隂硚可言二络则阳维隂维更可言二络矣督任冲带俱可共言八络矣难经又云竒经之脉如沟渠满溢流于深湖故圣人不能图是则竒经明等之络夫岂有江河大经之水拟诸沟渠者哉难经又云人脉隆盛入于八脉而不环周故十二经亦不能拘之溢畜不能环流灌溉诸经者也全是经盛入络故溢畜止在于络不能环溉诸经也然则竒经共为一大络夫复何疑律一条凡治病不明藏府经络开口动手便错不学无术急于求售医之过也甚有文过饰非欺人欺天甘与下鬼同趣者此宵人之尤不足罪也答内经十问问逆春气则伤肝夏为寒变此何病也曰寒变者夏月得病之总名也縁肝木弗荣不能生其心火至夏心火当旺反衰北方肾水得以上陵其候掩抑而不光明收引而不发露得食则饱闷遇事则狐疑下利奔迫惨然不乐甚者战慄如丧神守证与启𤣥子益火之源以消隂翳似同而实大异葢彼所谓益火之源者主君相二火而言非用黄连即用桂附而此所谓益火之源者全在发舒肝木之郁遏与黄连桂附絶不相干也问逆秋气则伤肺冬为飡泄与春伤于风夏生飡泄有别否曰伤风而飡泄以风为主风者东方木也伤肺而飡泄以肺为主肺者西方金也其候各异安得比而同之风邪伤人必入空窍而空窍惟肠胃为最风既居于肠胃其导引之机如顺风扬㠶不俟脾之运化食入即出以故飡已即泄也不知者以为脾虚完谷不化如长夏洞泄寒中及冬月飡泄之泄反以补脾刚燥之药助风性之劲有泄无已每至束手无䇿倘知从春令治之用桂枝领风从肌表而出一二剂而可愈也而秋月之伤肺伤于肺之燥也与秋伤于燥冬生咳𠻳同是一病但在肺则为咳𠻳在大肠则为飡泄所谓肺移热于大肠久为肠澼者即此病也但使肺热不𫝊于大肠则飡泄自止不知者惟务止泄以燥益燥吾目中所见诸大老之误歴歴可指也寃哉问逆冬气则伤肾春为痿厥同一病乎曰痿自痿厥自厥本是二病然痿者必至于厥厥者必至于痿究竟是一病也但肝气可持则痿病先见筋脉未损则厥病先见耳肝主筋肝病则筋失所养加以夙有筋患不觉忽然而痿矣肝气以条达为顺素多郁怒其气不条达而横格渐至下虚上盛气髙不返眩晕不知人而厥矣厥必气通始甦也此皆冬时失养藏之道正气不足之病与治痰治风絶不相干治痰与风虚者益虚矣一味培补肾水生津养血聴其筋自柔和肝自条达可也若精枯气削亦难为矣问秋伤于湿上逆而咳发为痿厥与逆冬气则伤肾春为痿厥有别否曰此痿厥与春月之痿厥大异秋伤于湿吾已力辨其为伤燥矣伤于燥则肺先病也咳者肺之本病其候不一上逆而咳燥之征也至发而为痿则肺金摧乎肝木发而为厥则肺气逆而不行燥之极矣此葢燥火内燔金不寒水不冷秋冬不能收藏与春月不能发生之故相去不亦逺乎问逆春气则少阳不生肝气内变逆夏气则太阳不长心气内洞逆秋气则太隂不收肺气焦满逆冬气则少隂不藏肾气独沉与前寒变等病又不同者何也曰前言逆春气而夏始病此言逆春气而春即病也春气属少阳木主生夏气属太阳火主长秋气属太隂金主收冬气属少隂水主藏春未至而木先芽夏未至而火先朗此为休征春已至而木不生夏已至而火不长此为咎征若春已过而不生夏已过而不长则死期迫矣收藏亦然肝气内变即所谓不条达而横格也心气内洞洞开也心虚则洞然而开有人觉心大于身大于室少顷方定者正此病也惟心洞开北方寒水得乗机窃入为寒变之病非心气内洞别为一病也问寒变与煎厥皆属夏月之病究竟何别曰寒变者南方心火无权为北方寒水所变也煎厥者北方肾水无权而南方心火亢甚无制也两者天渊不可同论煎者火性之内燔厥者火气之上逆即经文阳气者烦劳则张精絶辟积于夏之説可见阳根于隂深藏肾水之中惟烦劳无度则阳张于外精絶于内延至夏月火王而煎厥之病生矣问逆冬气则少隂不藏肾气独沉又云味过于甘心气喘满色黑肾气不衡此何解也曰此未经阐发之义葢少隂主藏者也冬月水旺肾藏甚富源泉混混盈科而进若冬无所藏新旧不相承接有独沉而已太素不解其㫖至谓独沉为沉浊何况后人耶味过于甘肾气不衡註作不平亦属肤浅葢人身心肾相交水火相济者其恒也味过于甘肾气为土掩而不上交于心则心气亦不得下交于肾所以郁抑而为喘满也肾气不衡即肾气独沉之变文见心肾交则肾脉一高一下犹权衡然知独沉为有权无衡也则不衡二字恍然矣夫肾间之气升灌于上则为荣华独沉于下则为枯谢难经谓五藏脉平而死者生气独絶于内不满五十动一止者肾气先尽故知肾气独沉非细故也问味过于酸肝气以津脾气乃絶此何解也曰此人身消息之所在王註牵强不合乎道夫人天真之气全在于胃津液之多寡即闗真气之盛衰而胃复頼脾以运行其津液一藏一府相得益彰所以胃不至于过湿脾不至于过燥也观下文味过于苦脾气不濡胃气乃厚其为脾过燥胃过湿可知然终是相连藏府嘿相灌渗所以脾气但言不濡病反在胃且未甚也至以过酸之故助其曲直将胃中津液日渐吸引注之于肝转觉肝气津润有余矣肝木有余势必尅土其脾气坐困不至于絶不已耳若胃中津液尚充纵脾气不濡有濡之者在也亦安得坐毙哉问味过于苦胃气乃厚味过于辛精神乃央註谓厚为强厚央为久长岂五味中酸咸甘多所损苦与辛多所益乎曰二义原不作此解王註与经文全相背谬观于胃气廼厚繇于脾气不濡明系脾困不为胃行津液胃气积而至厚也胃气一厚容纳遂少反以有余成其不足更难施治今人守东垣一家之学遇胃病者咸用补法其有愈补愈胀者正坐此弊如西北之人喜食生硬面酪迨至受病投以牵牛巴豆乃始畅适即香砂橘半用且不应况用参术之补乎内经有言胃气实则胀虚则泄葢可知矣至精神乃央上文既云筋脉沮弛明是筋脉得辛而缓散不收也况人之精神全贵收藏不当耗散宁有辛散既久而不为殃害者耶曰央则其为病且有卒暴之虞矣相𫝊多食辛令人夭岂不然哉问味过于咸大骨气劳从前无解请一明之曰身中消息有谓心未有不正肾未有不邪者以肾为作强之官也有谓肾未有不正心未有不邪者以心为情慾之府也大骨气劳心肾两有所涉而实有不尽然者尝见高僧高道栖真习定忽焉气动精倾乃知味过于咸大骨气劳之説不尽闗于情慾耳葢食咸过多峻补其肾腰骨高大之所其气忽积喜于作劳气既勃勃内动则精闗勃勃欲开虽不见可欲而不觉闗开莫制矣经谓强力入房肾气乃伤高骨乃壊此固嗜慾无节者之本病奈何清修卓练之士每于蔬菜间多食咸藏厚味以亏道体无有以内经之理一陈其前者及病已成而食淡斋长年累月自苦亦足补偏救敝然不如当日味勿过咸之超矣因并及之申明内经法律凡病有标本更有似标之本似本之标若不明辨隂阳逆従指标为本指本为标指似标者为标似本者为本迷乱经常倒施鍼药医之罪也治病必求其本万事万变皆本阴阳而病机药性脉息论治则最切于此故凡治病者在必求其本或本于隂或本于阳知病所繇生而直取之乃为善治若不知求本则茫如望洋无可问津矣今世不察圣神重本之意治标者常七八治本者无二三且动称急则治标缓则治本究其所为缓急颠倒错认举手误人失于不从明师讲究耳所以凡因病而致逆因逆而致变因寒热而生病因病而生寒热者但治其所生之本原则后生诸病不治自愈所以得隂脉而见阳证者本隂标阳也得阳脉而见阴证者本阳标阴也若更治其标不治其本则死矣为医而可不知求本哉知标与本用之不殆明知逆顺正行无间不知是者不足以言诊足以乱经故大要曰粗工嘻嘻以为可知言热未已寒病复始同气异形迷诊乱经此之谓也中道而行无所疑问不有真见安能及此粗工妄谓道之易知故见标之阳辄从火治假热未除真寒复起虽隂阳之气若同而变见之形迥异粗工昧此未有不迷乱者矣百病之起多生于本六气之用则有生于标者有生于中气者太阳寒水本寒标热少隂君火本热标寒其治或从本或从标审寒热而异施也少阳相火从火化为本太隂湿土从湿化为本其治但从火湿之本不从少阳太隂之标也阳明燥金金从燥化燥为本阳明为标厥隂风木木从风化风为本厥隂为标其治不从标本而从乎中中者中见之气也葢阳明与太隂为表里其气互通于中是以燥金从湿土之中气为治厥隂与少阳为表里其气互通于中是以风木从相火之中气为治亦以二经标本之气不合故从中见之气以定治耳若夫太阳少隂亦互为中见之气者然其或寒或热标本甚明可以不求之于中耳至于诸病皆治其本惟中满及大小二便不利治其标葢中满则胃满胃满则药食之气不能行而藏府皆失所禀故无暇治其本先治其标更为本之本也二便不通乃危急之候诸病之急无急于此故亦先治之舍此则无有治标者矣至于病气之标本又自不同病发而有余必累及他藏他气先治其本不使得入他藏他气为善病发而不足必受他藏他气之累先治其标不使累及本藏本气为善又如病为本工为标工不量病之浅深病不择工之臧否亦是标本不得也縁标本之説错出难明故此述其大畧云申治病不本四时之律凡治病而逆四时生长化收藏之气所谓违天者不祥医之罪也治不本四时不本四时者不知四时之气各有所本而逆其气也春生本于冬气之藏夏长本于春气之生长夏之化本于夏气之长秋收本于长夏之化冬藏本于秋气之收如冬气不藏无以奉春生春气不生无以奉夏长不明天时则不知养藏养生之道从何补捄逆春气则少阳不生肝气内变又夏为寒变阳气不能鼓动而生出内郁于肝则肝气混揉变而伤矣肝伤则心火失其所生故当夏令而火有不足寒水侮之变热为寒也逆夏气则太阳不长心气内洞又秋为痎疟阳气不能条畅而外茂内薄于心燠热内消故心中洞然而空也心虚内洞则诸阳之病作矣心伤则暑气乗之至秋而金气收敛暑邪内郁于是隂欲入而阳拒之故为寒火欲出而隂束之故为热金火相争故寒热往来而为痎疟逆秋气则太隂不收肺气焦满又冬为飱泄肺热叶焦为胀满也肺伤则肾水失其所生故当冬令而为肾虚飱泄飱泄者水谷不分而寒泄也逆冬气则少隂不藏肾气独沉又春为痿厥少隂主藏少隂之气不伏藏而至肾气独沉则有权无衡如冷灶无烟而注泄沉寒等病作矣肾伤则肝木失其所生肝主筋故当春令而筋病为痿阳贵深藏故冬不能藏则阳虚为厥此可见春夏生长之令不可以秋冬収藏之气逆之秋冬收藏之令不可以春夏生长之气逆之医者而可悖春夏养阳秋冬养隂之㫖乎申治病不审地宜之律凡治病不察五方风气服食居处各不相同一概施治药不中窽医之过也治不法天之纪地之理则灾害至矣天时见上地之寒温燥湿刚柔五方不同人病因之故内经以异法方宜名篇可见圣神随五方风气而异其法以宜民也东方之民食鱼而嗜醎鱼者使人热中盐者胜血故其民皆黑色疎理其病皆为痈疡其治宜砭石故砭石者亦从东方来鱼发疮盐发渴血弱而热易为痈疡西方之民陵居而多风水土刚强其民不衣而褐荐华食而脂肥故邪不能伤其形体其病生于内其治宜毒药故毒药者亦从西方来水土刚强饮食脂肥肤腠闭封血气充实外邪不能伤病生于喜怒思忧恐及饮食男女之过甚也北方其地高陵居风寒冰冽其民乐野处而乳食藏寒生满病其治宜灸焫故灸焫者亦从北方来水寒冰冽故生病于藏寒也南方其地下水土弱雾露之所聚也其民嗜酸而食胕致理而赤色其病挛痺其治宜㣲鍼故九鍼者亦从南方来食胕所食不芬香也酸味收敛故人皆肉理密致阳盛之处故色赤湿热内淫故筋挛脉痺也中央地平以湿民食杂而不劳故其病多痿厥寒热其治宜导引按硚故导引按硚者亦从中央出也东方海南方下西方北方髙中央之地平以湿地气异生病殊焉圣人杂合以治各得其所宜故治所以异而病皆愈者得病之情知治之大体也随五方用法各得其宜唯圣人能达其性怀耳春气西行夏气北行秋气东行冬气南行故春气始于下秋气始于上夏气始于中冬气始于标春气始于左秋气始于右冬气始于后夏气始于前此四时正化之常故至髙之地冬气常在至下之地春气常在必谨察之地有高下气有温凉高者气寒下者气热故失寒凉者胀失温热者疮下之则胀已汗之则疮已此腠理开闭之常大小之异耳西北之气散而收之东南之气收而温之所谓同病异治也故曰气寒气凉治以寒凉行水渍之气温气热治以温热强其内守必同其气可使平也假者反之崇高则隂气治之汚下则阳气治之高者其人夀下者其人夭申治病不审逆从之律凡治病有当逆其势而正治者有当从其势而反治者若不悬鑑对照而随手泛应医之罪也不审逆从不审量其病可治与不可治也逆从倒行反顺为逆也逆从者以寒治热以热治寒是逆其病而治之以寒治寒以热治热是从其病而治之从治即反治也逆者正治辨之无难从者反治辨之最难葢寒有真寒假寒热有真热假热真寒真热以正治之即愈假寒假热以正治之则死矣假寒者外虽寒而内则热脉数而有力或沉而鼓击或身寒恶衣或便热秘结或烦满引饮或肠垢臭秽此则明是热极反兼寒化即阳盛格隂也假热者外虽热而内则寒脉㣲而弱或数而虚或浮大无根或弦芤断续身虽炽热而神则静语虽谵妄而声则㣲或虚狂起倒而禁之则止或蚊迹假癍而浅红细碎或喜冷水而所用不多或舌胎面赤而衣被不撤或小水多利或大便不结此则明是寒极反兼热化即隂盛格阳也假寒者清其内热内清则浮隂退舍矣假热者温其真阳中温则虚火归元矣是当从治者也凡用竒偶七方而药不应则当反佐以入之如以热治寒而寒格热反佐以寒则入矣如以寒治热而热格寒反佐以热则入矣又如寒药热服借热以行寒热药寒服借寒以行热皆反佐变通之法因势利导故易为力亦小小从治之意也申治病不辨脉证相反之律凡治病不辨脉与证之相反懵然治之医之罪也或不得已明告而勉图其难则无不可气虚身热此谓反也阳气虚则不当身热而反热身热则脉气当盛而反虚是病气与证不符故谓反也反则胡可妄治谷入多而气少此谓反也谷入于胃助其胃气散布经络常充然有余今谷入多而气少是胃气不布也谷不入而气多此谓反也胃气外散脉并之也脉盛血少此谓反也脉少血多此谓反也经脉行气络脉受血经气入络络受经气候不相合故皆反常谷入多而血少者得之有所脱血湿居下也脱血则血虚血虚则气盛盛气内郁逼迫津液流入下焦故云湿居下也谷入少而气多者邪在胃及与肺也胃气不足肺气下流于胃中故邪在胃然肺气入胃则肺气不自守气不自守则邪气从之故云邪在胃及与肺也脉小血多者饮中热也饮留脾胃则脾气溢脾气溢则发热中脉大血少者肺有风气水浆不入风气盛满则水浆不入于脉形盛脉细少气不足以息者危形痩脉大胸中多气者死合此一条观之前四条皆危证然脉细少气者危脉大多气者死又与损至之脉同推矣申治病不察四易四难之律凡治病叅合于望色切脉审证三者则难易若视诸掌粗工难易不辨甚且有易无难医之罪也凡治病察其形气色泽脉之盛衰病之新故及治之无后其时形气相得谓之可治色泽以浮谓之易巳脉从四时谓之可治脉弱以滑是有胃气命曰易治气盛形盛气虚形虚是相得也故可治气色明润血气相营故易已春弦夏钩秋浮冬沉顺从四时故可治弱而且滑胃气适中无过不及故易治形气相失谓之难治色夭不泽谓之难巳脉实以坚谓之益甚脉逆四时为不可治必察四难而明告之形与气两不相得色夭枯而不明润脉实坚而无胃气逆四时而脉反常此四者工之所难为故必明告之粗之所易治曾不加察也申治病不察新久之律凡治病不辨新病邪实久病正虚缓急先后失序而实实虚虚医之罪也征其脉小色不夺者新病也气乏而神犹强也征其脉不夺其色夺者此久病也神虽持而邪则凌正也征其脉与五色俱夺者此久病也神与气俱衰也征其脉与五色俱不夺者新病也神与气俱强也新病可急治久病宜缓调五藏已败其色必夭夭必死矣色者神之旗藏者神之舍神去则藏败藏败则色见夭恶故病久则𫝊化上下不并良医弗为病之深久者变化相𫝊上下气不交通虽医良法妙亦何以为之申治病不先嵗气之律凡治病不明嵗气盛衰人气虚实而释邪攻正实实虚虚医之罪也不知年之所加气之盛衰虚实之所起不可以为工矣不知嵗运之盛衰自不知人气之虚实失时反候五治不分邪僻内生工不能禁也不知气之至与不至而失其时反其候则五运之治盛衰不分其有邪僻内生病及于人者虽医工莫能禁之繇其不知时气也不知合之四时五行因加相胜释邪攻正絶人长命不知邪正虚实而妄施攻击夺人真元杀人于㝠㝠之中故为切戒必先嵗气无伐天和无盛盛无虚虚而遗人夭殃无致邪无失正絶人长命内经谆谆示戒学者可不求师讲明葢嵗有六气分主有南面北面之政先知此六气所在人脉至尺寸应之太隂所在其脉沈少隂所在其脉钩厥隂所在其脉弦太阳所在其脉大而长阳明所在其脉短而濇少阳所在其脉大而浮如是六脉则谓天和不识者唿为病脉攻寒令热脉不变而热疾已生制热令寒脉如故而寒病又起欲求其适安可得乎夭枉之来率繇于此不察虚实但用攻击盛盛虚虚致邪失正遗人夭殃絶人长命也北政之嵗少隂在泉则寸口不应厥隂在泉则右不应太隂在泉则左不应南政之嵗少隂司天则寸口不应厥隂司天则右不应太隂司天则左不应诸不应者反其诊则应矣北政之嵗三隂在下则寸不应三隂在上则尺不应南政之嵗三隂在天则寸不应三隂在泉则尺不应左右同申用药不逺寒热之律凡治病用寒逺寒用热逺热其常也不逺寒热其变也若不知常变一概施治酿患无穷医之罪也发表不逺热攻里不逺寒不发不攻而犯寒犯热寒热内贼其病益甚故不逺热则热至不逺寒则寒至寒至则坚否腹满痛急下利之病生矣热至则身热吐下霍乱痈疽疮疡瞀郁注下膶瘛肿胀呕衂骨节变肉痛血溢血泄淋閟之病生矣治病惟发表不逺热非发表则必逺热矣惟攻里不逺寒非攻里则必逺寒矣不当逺而逺当逺而不逺其害俱不可胜言申治病不知约方之律凡用方不分君臣佐使头绪纷杂率意妄施药与病逈不相当医之罪也约方犹约囊也囊满弗约则输泄方成弗约则神与弗居业医者当约治病之方而约之以求精也易曰精义入神以致用也不得其精焉能入神有方无约即无神也故曰神与弗居藏位有髙下府气有逺近病证有表里用药有轻重调其多少和其𦂳慢令药气至病所为故勿太过与不及乃为能约未满而知约之可为工不可以为天下师未满而知约何约之有是以言约者非满不可故未满而知约必不学无术之下材耳然较诸全不知约者失必稍轻尝见用峻剂重剂之医屡获竒中及征其㝠报比用平剂轻剂者转厉岂非功以倖邀不敌罪耶噫安得正行无间之哲履险皆平从权皆经也哉申治病不知约药之律凡用药太过不及皆非适中而不及尚可加治太过则病去药存为害更烈医之过也帝曰有毒无毒服有约乎岐伯曰病有久新方有大小有毒无毒固宜常制矣大毒治病十去其六尝毒治病十去其七中毒治病十去其八无毒治病十去其九谷肉菓菜食养尽之无使过之伤其正也下品烈毒之药治病十去其六即止药中品药毒次于下品治病十去其七即止药上品药毒毒之小者病去其八即止药上下中品悉有无毒平药病去其九即当止药此尝制也有毒无毒所治为主适大小为制也但能破积愈疾解急脱死则为良方非必以先毒为是后毒为非无毒为非有毒为是必量病轻重大小而制其方也周礼令医人採毒药以供医事以无毒之药可以养生不可以胜病耳今世医人通弊择用㡬十种无毒之药求免过愆病之二三且不能去操养痈之术坐悮时日迁延毙人者比比而欲己身长享子孙长年其可得乎申治病不疏五过之律凡诊病不问三常不知比类不察神志不遵圣训故犯无忌医之过也凡未诊病者必问尝贵后贱虽不中邪病从内生名曰脱营尝富后贫名曰失精五气留连病有所并粗工诊之不在藏府不变形躯诊之而疑不知病名身体日减气虚无精病深无气洒洒然时惊病深者以其外耗于衞内夺于营良工所失不知病情此亦治之一过也过在不问病情之所始也凡欲诊病者必问饮食居处暴乐暴苦始乐后苦皆伤精气精气竭絶形体毁沮暴怒伤隂暴喜伤阳厥气上行满脉去形愚医治之不知补写不知病情精华日夺邪气乃并此治之二过也过在不知病人七情所受各不同也善为脉者必以比类竒恒从容知之为工而不知道此诊之不足贵此治之三过也比类之法医之所贵如老吏判案律所不载者比例断之纎悉莫逃也竒恒者审其病之竒异平常也从容者凡用比类之法分别病能必从容叅酌恶粗疎简畧也诊有三常必问贵贱封君伤败及欲侯王故贵脱势虽不中邪精神内伤身必败亡始富后贫虽不中邪皮焦筋屈痿躄为挛医不能严不能动神外示柔弱乱至失常病不能服则医事不行此治之四过也此过繇于不能戒严病者令之悚然神动蠲除忧患徒外示柔弱委曲从人也凡诊者必知终始有知绪余切脉问名当合男女离絶菀结忧恐喜怒五藏空虚五气离守工不能知何术之语察气色之终始知病发之余绪辨男女之顺脉与七情内伤故离间亲爱者魂游絶念所懐者意丧菀积所虑者神劳结固余怨者志苦忧愁者闭塞而不行恐惧者荡惮而失守盛怒者迷惑而不治喜乐者惮散而不藏由是八者故五藏空虚血气离守工不思晓又何言医甞富大伤斩筋絶脉身体复行令泽不息故伤败结留薄归阳脓积寒热粗工治之亟夺阴阳身体解散四肢转筋死日有期医不能明不问所发惟言死日亦为粗工此治之五过也非分过损身体虽复津液不滋血气内结留而不去薄于阳脉则化为脓久积腹中则外为寒热也不但不学无术者为粗工即使备尽三世经法而诊不辨三尝疗不慎五过亦为粗畧之医也凡此五者受术不通人事不明也申治病不征四失之律凡治病不问证辨脉而以无师之术笼人此最可贱不足罪也夫经脉十二络脉三百六十五此皆人之所明知工之所循用也所以不十全者精神不颛志意不理外内相失故时疑殆精神不颛不能吉凶同患志意不理不能应变无穷内外相失不能叅合色脉安得不疑而且殆诊不辨隂阳此治之一失也受师不卒妄作杂术谬言为道更名自功妄用砭石后遗身殃此治之二失也不适贫富贵贱之居坐之厚薄形之寒温不适饮食之宜不别人之勇怯不知比类足以自乱不足以自明此治之三失也诊病不问其始忧患饮食之失节起居之过度或伤于毒不先言此卒持寸口何病能中妄言作名为粗所穷此治之四失也医门法律卷一医门法律钦定四库全书医门法律卷二南昌喻昌撰申明仲景律书原文允为定律兹特申明十义不更拟律申治风温不可发汗之律伤寒有五皆热病之类也同病异名同脉异经病虽俱伤于风其人素有锢疾则不得同法其人素伤于风因复伤于热风热相薄则发风温四肢不收头痛身热常汗出不解治在少隂厥隂不可发汗汗出讝语独语内烦躁扰不得卧善惊目乱无精治之复发其汗如此死者医杀之也伤寒有五即伤寒中风风温湿温疫疟也寒风温热凉各别素有锢疾不得同法即动气在上下左右不可汗下之类伤风重复伤热两邪相搏于内本属少隂里证如温疟之病而厥隂风木则兼受之热邪充斥两脏尚可用辛温发散助其乎悮发其汗死证四出不可复救矣复发其汗即申上文不可发汗者复发其汗非是死证已出复发其汗也申治湿温不可发汗之律伤寒湿温其人常伤于湿因而中暍湿热相薄则发湿温病苦两胫逆冷腹满义胸头目痛苦妄言治在足太隂不可发汗汗出必不能言耳聋不知痛所在身青面色变名曰重如此者死医杀之也湿温即暑与湿交合之温病素伤于湿因复伤暑两邪相搏深入太隂以太隂主湿召暑而入其中也两胫迸冷腹满湿得暑而彰其寒义胸头目痛苦妄言暑得湿而彰其热此但当分解热湿之邪而息其焰宁可发汗令两邪混合为一耶发汗则口不能言耳不能闻心不知苦但身青面色变显露于肌肉之外耳暍病而至重暍又非虚虚实实之比直为医之所杀矣二律出脉经王叔和集医律之文然则医律古有之矣何以后世无𫝊耶详考仲景以前冬月之伤寒尚未备况春月之风温夏月之湿温乎是则医律为仲景之书无疑矣葢伤寒论全书皆律其书中不及载之证另作律书以纬之传至晋代伤寒书且得之搜採之余而律书更可知矣所以叔和虽採二条入脉经究竟不知为何时何人之言也再按律书虽亡而三百九十七法具在其法中之律原可引伸触类于以神而明之如曰此医吐之过也此医下之所致也与夫不可汗不可下不可火不可用前药此为小逆此为大逆此为一逆再逆此为难治此为不治条例森森随证细心较勘自能立于无过兹将脉法中大戒发明数则俾察脉之时知凛焉申治伤寒病令人亡血之律病人脉㣲而濇者此为医所病也大发其汗又数大下之其人亡血病当恶寒后乃发热无休止时夏月盛热欲着复衣冬月盛寒欲裸其体阳㣲则恶寒隂弱则发热此医发其汗令阳气㣲又大下之令隂气弱五月之时阳气在表胃中虚冷以阳气内微不能胜冷故欲着复衣十一月之时阳气在里胃中烦热以隂气内弱不能胜热故欲裸其身又隂脉迟濇故知亡血也人身之脉隂阳相抱荣卫如环伤寒病起之后脉见阳㣲隂濇知为医之所累大汗大下两伤其荣卫以故恶寒发热无休止时乃至夏月反毗于隂冬月反毗于阳各造其偏经年不复其为累也大矣即阳脉之㣲以久持而稍复而但隂脉迟濇亦为亡血以隂血更易亏难复耳设其人平素脉㣲且濇医悮大汗大下死不终日矣此论病时汗下两伤所以经年不复之脉也申治伤寒病令人发䭇之律寸口脉浮大医反下之此为大逆浮为无血大即为寒寒气相搏即为肠鸣医乃不知而饮水令大汗出水得寒气冷必相搏其人即䭇寸口脉浮大病全在表医反下之则在表之阳邪下陷而胃中之真阳不治遂成结胸等证故为大逆浮主气故曰无血即浮为在表未入于隂之互辞大即为寒见外感之邪全未外解也中有一证下陷之邪与藏气相搏而为肠鸣者此必未尝痞结至极葢痞结即不复转气也医不知其人邪已内陷当将差就错内和其气反饮水令大汗出是下之一损其胃中之阳饮水再损其胃中之阳腹中之邪随汗出还返于胃与水气相搏且夹带浊气上干清气其人即䭇䭇者胃气垂絶之象伤寒之危候也然其死与不死尚未可定葢脉之浮大本非㣲弱之比而邪之内陷当大逆者止成肠鸣小逆倘发鞫已后阳气渐回水寒渐散仍可得生观后条仲景谓寒聚心下当奈何也此则聚而不散无可奈何仁人之望絶矣申治伤寒病致人胃寒之律寸口脉濡而弱濡即恶寒弱即发热濡弱相搏藏气衰㣲胸中苦烦此非结热而反薄居水渍布冷铫贴之阳气遂㣲诸府无所依隂脉凝聚结在心下而不肯移胃中虚冷水谷不化小便纵通复不能多㣲则可救聚寒不散当奈何也此见寸口阳脉濡隂脉弱乃藏气素衰之征阳濡则恶寒隂弱即发热其人胸中苦烦即为虚烦不当认为结热而以水渍布冷贴重伤其胸中之阳也葢胸中之阳为诸府之所依借阳气一㣲隂气即凝结心下如重隂蔽睍胃中水谷无阳以化而水寒下流小便必纵通然阳不化气复不能多履霜坚冰可奈何耶亦因平素脉之濡弱知其胸中之阳不能复辟耳申治伤寒病遇壮盛人发汗过轻之律寸口脉洪而大数而滑洪大则荣气长滑数则卫气实荣长则阳盛怫郁不得出身衞实则坚难大便则干燥三焦闭塞津液不通医发其汗阳气不週重复下之胃燥干畜大便遂摈小便不利荣衞相搏心烦发热两眼如火鼻干面赤舌燥齿黄焦故大渴过经成壊病鍼药所不能制与水灌枯稿阳气㣲散身寒温衣覆汗出表里通然其病即除形脉多不同此愈非法治但医所当慎妄犯伤荣衞此见荣衞强盛三焦坚实之人虽发其汗未必周到必须更汗通其怫郁若悮下之则热证百出遂至过经而成坏证鍼药所不能制势亦危矣与水灌令阳散汗出因而病愈以其人荣衞素盛故倖全耳然人之形脉多有不同设荣衞素弱将奈之何故叮咛云此愈非法治医当谨持于汗下之先勿使太过不及乃为尽善若不辨形脉之强弱而凭臆汗下必犯大过不及之戒而伤人之荣衞矣申治伤寒病不审荣卫素虚之律脉濡而𦂳濡则阳气㣲𦂳则荣中寒阳㣲衞中风发热而恶寒荣𦂳胃气冷㣲呕心内烦医以为大热解肌而发汗亡阳虚烦躁心下苦痞坚表里俱虚竭卒起而头眩客热在皮肤怅怏不得眠不知胃气冷𦂳寒在闗元技巧无所施汲水灌其身客热应时罢慄慄而振寒重被而覆之汗出而胃颠体惕而又振小便为㣲难寒气因水发清谷不容间呕变反肠出颠倒不得安手足为㣲逆身冷而内烦迟欲从后救安可复追还此见脉之濡而𦂳者为阳气㣲荣中寒阳㣲卫中风外则发热恶寒荣𦂳胃中冷内则㣲呕心烦医不知其外热内冷以为大热而从汗解之则表里俱虚客热浅在皮肤𦂳寒深在闗元犹汲水灌其客热致寒证四出不可复救也前坏证汗下两误鍼药莫制与之以水而倖痊以其荣衞素盛也此一证荣衞素亏虽不经下但只误汗误与之水即属不救然则证同脉异不察其脉但验其证徒法不能行矣过愆其可免乎申治伤寒病不审阳盛隂虚之律脉浮而大浮为气实大为血虚血虚为无隂孤阳独下隂部小便难胸中虚今反小便利而大汗出法当衞家㣲今反更实津液四射荣竭血尽干烦不眠血薄肉消而成暴液医复以毒药攻其胃此为重虚客阳去有期必下汚泥而死脉浮而大气实血虚虽偏之为害亦人所常有也若此者隂部当见不足今反小便利大汗出外示有余殊非细故矣设衞气之实者因得汗利而脉转㣲弱借是与荣无忤庶可安全若衞分之脉较前更加坚实则阳强于外隂必消亡于内所为小便利大汗出者乃津液四射之征势必荣竭血尽干烦不眠血薄肉消而成暴液下注之证此际安其胃固其液调和强阳收拾残隂岌岌不及况复以毒药攻其胃増奔迫之势而蹈重虚之戒令客阳亦去呕血如泥而死哉伤寒病阳强于外隂亡于内之证最多医不知脉其操刃可胜数耶申治伤寒病不诊足脉强汗动其经血之律趺阳脉浮浮则为虚浮虚相搏故令气䭇言胃气虚竭也脉滑则爲哕此为医咎责虚取实守空迫血脉浮鼻中燥者必衂也寸口脉浮宜发其汗谓邪在太阳荣衞间未深入也若至阳明即在经之邪以汗为大禁矣设其人胃气充实亦何必禁之故邪入阳明必诊趺阳足脉趺阳脉浮即是胃气虚馁不可发汗所以有建中之法建立中气然后汗之以汗即胃之津液也津液不充强发其汗则邪与虚搏其人必䭇若脉见浮而且滑则其搏虚者且转为哕深于䭇矣此皆医者不察足脉之咎强责胃气之虚刼汗以取其实邪致令胃中之守空而逼其血外出葢隂在内为阳之守胃中津液为阳其不外泄者赖隂血以守之故强逼其津液为汗斯动其所守之血矣其外邪胜而鼻中燥者必衂其不衂者亦瘀畜胃中而生他患也此与误发少隂汗者同科而减等少隂少血动其血则下厥上竭而难治阳明多血但酿患未已耳申治伤寒病不诊足脉误下伤其脾胃之律趺阳脉迟而缓胃气如经也趺阳脉浮而数浮则伤胃数则动脾此非本病特医下之所为也荣卫内陷其数先㣲脉反大浮其人大便鞭气噫而除何以知之本以数脉动脾其数先㣲故知脾气不治大便鞭气噫而除今脉反浮其数改㣲邪气独留心中则饥邪热不杀谷潮热发渴数脉当迟缓脉因前后度数如法病者则饥数脉不时则生恶疮也趺阳足脉以迟缓为经常不当浮数若见浮数知医悮下而伤胃动脾也荣卫环转之气以悞下而内陷其数脉必先改为㣲而脾气不治大便鞭气噫而除此皆邪客于脾所致即鍼经脾病者善噫得后出余气则怏然如衰之谓也邪热独留心下虽饥复不杀谷抑且潮热发渴未有愈期必数脉之先㣲者仍迟缓如其经常始饥而消谷也若数脉从前不改为㣲则邪热未陷于脾但郁于荣卫主生恶疮而已申治伤寒不可犯六经之禁足太阳膀胱经禁下若下之太早必变证百出足阳明胃经禁发汗禁利小便犯之则重损津液脉必代结足少阳胆经禁汗禁下禁利小便汗则犯阳明下则犯太阳利小便则使生发之气陷入隂中太阳经一禁阳明经二禁少阳经三禁此定禁也至三隂经则无定禁但非胃实仍禁下耳申治杂证不可犯时禁病禁药禁时禁者春夏禁下秋冬禁汗春夏而下秋冬而汗是失天信伐天和也然病有不得已而从权汗下者病去速改若渎用之是故意违天自取不祥也病禁者病人阳气不足隂气有余则禁助隂泻阳病人隂气不足阳气有余则禁助阳泻隂以及老少不同新久异治之类药禁者津液内亡作渴禁用淡渗五苓汗多禁利小便小便多禁发汗咽痛禁发汗利小便大便快利禁服栀子大便秘濇禁用燥药吐多不得复吐吐而上气壅滞大便不通止可宣散上气禁利大便脉弦禁服平胃而虚虚脉缓禁服建中而实实治天下有帝王之律治仙神有上天之律至于释门其律尤严三藏教典仪律居三之一由五戒而五百戒由五百戒直造自性清净无戒可言而道成矣医为人之司命先奉大戒为入门后乃尽破㣲细诸惑始具活人手眼而成其为大医何可妄作聪明草菅人命哉尝羡释门犯戒之僧即不得与衆僧共住其不退心者自执粪秽杂役三年乃恳律僧二十衆佛前保举始得复为佛子当今世而有自讼之医乎昌望之以胜医任矣先哲格言大凡物理有常有变运气所主者常也异于所主者皆变也常则如本气变则无所不至而各有所占故其候有从逆淫郁胜复太过不及之变其法皆不同若厥隂用事多风而草木荣茂此之谓从天气明洁燥而无风此之谓逆太虚埃昏流水不冰此之谓淫大风折木云物混扰此之谓郁山泽焦枯草木凋落此之谓胜大暑燔燎螟蝗为灾此之谓复山崩地震埃昏时作此之谓大过隂森无时重云昼昏此之谓不及随其所变疾厉应之皆视当时当处之候虽数里之间但气候不同而所应全异岂可胶于一定嵗运有主气有客气常者为主外至者为客初之气厥隂以至终之气太阳者四时之常序也故谓之主气惟客气本书不载其目故説者多端或以甲子之嵗天数始于水下一刻乙丑之嵗始于二十六刻丙寅嵗始于五十一刻丁卯嵗始于七十六刻者谓之客气此乃四分歴法求大寒之气何与嵗运又有相火之下水气乗之土位之下风气乗之谓之客气此亦主气也与六节相须不得为客凡所谓客者嵗半以前天政主之嵗半以后地政主之四时常气为之主天地之政为之客逆主之气为害暴逆客之气为害徐调其主客无使伤沴此治气之法也少角之运嵗木不及侮而乗之者金也金不务徳故以燥胜风时则有白露早降收气率行其变为肃杀其灾为苍陨名为少角而实与大商之嵗同少征之运嵗火不及侮而乗之者水也水不务徳故以寒胜热时则有寒雰凝惨地积坚冰其变为凛冽其灾为霜雹名为少征而实与大羽之嵗同少宫之运嵗土不及侮而乗之者木也木不务徳故以风胜湿时则有大风飘暴草偃沙飞其变为张发其灾为散落名为少宫而实与大角之嵗同少商之运嵗金不及侮而乗之者火也火不务徳故以热胜燥时则有火延焦稿炎赫沸腾其变为销铄其烖为燔炳名为少商而实与大征之嵗同少羽之运嵗水不及侮而乗之者土也土不务徳故以湿胜寒时则有泉涌河衍涸泽生鱼其变为骤注其灾为霖溃名为少羽而实与大宫之嵗同通乎此则知嵗在涸流之纪而河决大水固可以类而推之也天地之间气有偏胜而无以救之则万物之所存者几希矣是故风热燥湿寒五者各司一气生长化收藏五者各司一时以顺相乘然后能循环以相生以逆相胜然后能循环以相救故曰五气之运犹权衡也髙者抑之下者视之化者应之胜者复之化者应之气之平也五气之相得也胜者复之气之不平也五气之相贼也气平而相得者所以通其常气不平而相贼者所以观其变古之明乎此而善摄生者何常不消息盈虚以道御神耶太阳司天之政嵗宜以苦燥之温之阳明司天之政嵗宜以苦辛汗之清之散之又宜以醎少阳司天之政嵗宜以醎宜辛宜酸渗之泄之渍之发之观气寒温以调其气太隂司天之政嵗宜以苦燥之温之甚者发之泄之不发不泄则湿气外溢肉溃皮坼而水血交流少隂司天之政嵗宜咸以耎之而调其上甚则以苦发之以酸收之而安其下甚则以苦泄之厥隂司天之政嵗宜以辛调之以酸润之嵗以阳为首正正也寅引也少阳之气始于泉下引阳升而在天地人之上即天之分五谷草木皆甲拆于此时也至立夏少隂之火炽于太虚则草木盛茂垂枝布叶乃阳之用隂之体此所谓天以阳生隂长经言嵗半以前天气主之在乎升浮也至秋而太隂之运初自天而下逐隂降而彻地则金振燥令风厉霜飞品物咸殒其枝独在若乎毫毛至冬则少隂之气复伏于泉下水冰地坼万物周密隂之用阳之体也此所谓地以阳杀隂藏经言嵗半以后地气主之在乎降沉也饮食入胃而精气先输脾归肺上行春夏之令以滋养周身乃清气为天者也升已而输膀胱行秋冬之令为𫝊化糟粕转味而出乃浊隂为地者也若夫顺四时之气起居有时以避寒暑饮食有节及不暴喜怒以頥神志常欲四时均平而无偏胜则安不然伤脾胃真气下熘或下泄而久不能升是有秋冬而无春夏乃生长之用陷于陨杀之气而百病皆起或久升不降亦病焉天元纪大论等篇以年嵗之支干分管六气葢已失先圣之㫖矣年嵗之支干天下皆同且通四时不变也天气之温暑寒凉民病之虚实衰旺东西南北之殊方春夏秋冬之异候岂有皆同之理此其妄诞葢不待深论而可知也近世伤寒钤法则以得病日之干支为主其源亦出于此决不可用葢金木水火土之气各主一时当时则为主气为司天非其时而有其气则为客气与时正相反者则谓在泉为其气伏于黄泉之下而不见也治疗之法用热逺热用寒逺寒所谓必先嵗气毋伐天和也春时木气司天则四方皆温夏时火气司天则四方皆热夏秋之交土气司天则四方皆湿秋则皆凉冬则皆寒民病往往因之此则理之易见者也其有气与时相反者则所谓客气者也故治疗之法亦有假者反之之説观此则运气之説思过半矣足相火属胆配肝主血者也手相火属三焦配肾之命门主精者也肝与命门皆属风木木中有火则精血之中有热气也然精血体润水也火与水相守故不发至发而为热则皆精血将枯之所致也譬木枯则火易焚耳故相火发者难治今虚劳骨蒸之病皆相火发热之证也小水不能减大火法当补隂则热自退人之脏腑以脾胃为土葢人之饮食皆入于胃而运以脾犹地之土也然脾胃能化物与否实由于水火二气非脾胃所能也火盛则脾胃燥水盛则脾胃湿皆不能化物乃生诸病水肿之证葢水盛而火不能化也火衰而不能化水故水之入于脾胃皆渗入血脉骨肉血亦化水肉发肿胀皆自然之理也导其水使水气少减复补其火使二气平和斯病去矣丹溪谓脾失运化由肝木侮脾乃欲清心经之火使肺金得令以制肝木则脾土全运化之职水自顺道乃不为肿其词迂而不切夫阳常有余隂常不足者在天地则该乎万物而言在人身则该乎一体而言非直指气为阳而血为隂也经曰阳中有隂隂中有阳正所谓独阳不生独隂不长是也姑以治法兼证论之曰气虚者气中之隂虚也治法用四君子汤以补气中之隂曰血虚者血中之隂虚也治法用四物汤以补血中之隂曰阳虚者心经之元阳虚也其病多恶寒责其无火治法以补气药中加附乌等药甚者三建汤正阳散之类曰隂虚者肾经之真隂虚也其病多壮热责其无水治法以补血药中加知母黄栢等药或大补隂丸滋隂大补丸之类夫真水衰极之候切不可服乌附等补阳之药恐反助火邪而烁真隂元阳虚甚之躯亦不可投芎苓等辛散淡渗之剂恐反开腠理而泄真气昧者谓气虚即阳虚止可用四君子断不可用芎辛之属血虚即隂虚止可用四物决不可用参茋之类殊不知血脱益气古圣人之法也血虚者须以参茋补之阳生隂长之理也惟真隂虚者将为劳极参茋固不可用恐其不能抵当而反益其病耳非血虚者之所忌也如明医杂着谓血病治气则血愈虚耗又曰血虚误服参茋等甘温之药则病日增服之过多则死不治何其不达理耶虞西北二方在人为肾水肺金所居之地二藏常恐其不足东南二方在人为肝木心火所居之位二藏常恐其有余难经曰东方实西方虚写南方补北方即此之义也夫肾水既实则隂精时上奉于心肺故东方之木气不实而西方之金气不虚此子能令母实使金得以平木也是故水日以盛而火日以亏此隂精所奉于上而令人夀延也若夫肾水一虚则无以制南方之心火故东方实而西方虚其命门与胞络之相火皆挟心火之势而来侮所不胜之水使水日亏而火日盛此阳精所降于下故令人夀折也蔡西山脉经有论三焦一篇后引礼运记曰上焦若窍中焦若编下焦若渎然未曾发明其义新安孙景思氏因推其义而解之曰上焦若窍窍者窍漏之义可以通达之物必是胃之上脘经曰上焦在胃之上口主纳而不出是也中焦若编编者编络之义如有物编包之象胃之外有脂如网包罗在胃之上以其能磨化饮食故脉诀云膏凝散半斤者此也是必脾之大络此为中焦经曰主腐熟水谷是也下焦若渎渎者沟渎之义可以决渎可以𫝊导乃是小肠之下曰䦨门泌别水谷自此而分清浊之所此为下焦经曰在膀胱上口主泻而不藏又曰主出而不纳又曰下焦为𫝊化之府又曰三焦为水谷之道路气之所终始也葢水谷之所入自上而中自中而下至于糟粕转输𫝊道而下一无底滞如此尤可表其为有形明矣所谓形者非谓藏府外别生一物不过指其所而为形耳按蔡西山据礼运记而言白虎通性情篇沤亦作编二説安得俱误恐沤与编殆相似而讹之耳近时医者多执前人肝常有余肾常不足之説往往举手便用平肝之剂按圣济经云原四时之所化始于木究十二经之所养始于肝女子受娠一月是厥隂肝经养之肝者乃春阳发动之始万物生长之源故戒怒养阳使先天之气相生于无穷所以肝主色气和则体泽气伤则枯稿故养肝戒忿是摄生之切要也不可泥前説甲乙经曰丈夫以右为命门左为肾女子以左为命门右为肾无求子曰男子先生右肾女子先生左肾是以命门为子宫左肾为血海张洁古云男女皆左为肾右为命门男子主藏精者气海也女子主系胞者血海也所主者异受病则一也此説当为定论虚者补之实者泻之虽三尺童子皆知之矣至于五实五虚岂可与泛泛虚实同药哉夫一身犹一国也如寻邑百万围昆阳此五实证也故萧王亲犯中坚而督战如河内饥而又经火灾此五虚证也故汲黯不避矫诏而发仓此可与达权通变者论不可与贪常嗜琐者説也夫五实为五藏俱太过五虚为五藏俱不及内经言此二证皆死非谓必死也谓不救则死救之不得其道亦死也其下复言浆粥入胃则虚者活身汗后利则实者活此两言自是前二证之治法也后人只以之断验死生见虚者浆粥不入实者汗利俱闭便委之死地岂不谬哉夫浆粥入胃而不注泄则胃气和胃气和则五虚皆实也是以生也汗以泄其表利以泄其里併泄则上下通上下通则五实皆启矣是以生也虚损之㣲者真火尚存服寒凉药犹可虚损之甚者真火已亏药以寒凉岂能使之化为精血以补其虚乎虚损之证皆下寒上热葢所谓水火不交者也其重感于寒者则下焦作痛不感寒者则不痛至于上焦燥热则一也上焦方苦烦热得寒凉之药则暂快遂以为药之功故喜服之不知寒凉之药不久下注则下元愈寒火热为寒所逼上行则上焦复热愈甚展转反覆遂至沉锢而不可救是则以寒凉补隂非徒无益而且有损士夫葢隂受其害而不知也治之补以寒凉佐以温热补三佐二空心凉服所谓热因寒用者也久则精生热退而病愈矣经云隂虚生内热奈何曰有所劳倦形气衰少谷气不盛上焦不行下脘不通胃气热热气薰胸中故内热嗟夫此内伤之説之原乎夫人身之隂阳有以表里言者有以上下之分言者有以气血言者有以身前身后言者有以脏腑言者有以升降唿吸之气言者余如动静语黙起居之类甚多不必悉举此所谓隂虚之隂其所指与数者皆不同葢劳动之过则阳和之气皆亢极而化为火矣况水谷之气又少入是故阳愈甚而隂愈衰矣此隂虚之隂葢指身中之隂气与水谷之味耳或以下焦隂阳为言或以肾水真隂为言皆非也夫有所劳役者过动属火也形气衰少者壮火食气也谷气不盛者劳伤元气则少食而气衰也上焦不行者清阳不升也下脘不通者浊隂不降也夫胃受水谷故清阳升而浊隂降以𫝊化出入滋荣一身也今胃不能纳而谷气衰少则清无升而浊无降矣故曰上焦不行下脘不通然非谓絶不行不通也但比之平常无病时则谓之不行不通耳上不行下不通则郁矣郁则少火皆成壮火而胃居上焦下脘两者之间故胃气热则上炎熏胸中而为内热也东垣所言正与经㫖相合固宜引此段经文于内外伤辨以为之主乃反不引此却谓火乗土位此不能无疑者也又经曰劳者温之温者养也东垣以为温凉之温谓宜温药以补元气而泻火邪又改损者益之为损者温之又以温能除大热为内经所云而徧考内经并无此语亦不能无疑者也然温药之补元气泻火邪者亦惟气温而味甘者斯可矣葢温能益气甘能助脾而缓火故元气复而火邪息也夫宜用温药以为内伤不足之治则可以为劳者温之之註则不可苟以补之除之抑之举之散之等语比类而观焉则其义自着矣妇人之于血也经水蓄则为胞胎则蓄者自蓄生者自生及其产育为恶露则去者自去生者自生其醖而为乳则无复下满而为月矣失血为血家妄逆产乳为妇人常事其去其生则一同也失血家须用下剂破血葢施之于妄逆之初亡血虚家不可下葢戒之于亡失之后人之登溷辟辟有声勃勃如蠏沫状者咸以为寒非寒也由肠胃中浊气不得宣行也滞下之里急后重及膀胱不利而癃者下焦之火郁而不伸也二者颇闗冲任督三经常见里急后重者多连尾长疆如锥刺状膀胱癃闭者脐下小腹逼迫而痛是皆下焦火郁而六府浊气相与纠郁于冲任之分故也肠胃阳明燥金也下焦少阳相火也后重之用木香梹榔行燥金之郁也癃闭之用知母黄柏散相火之炽也凡伤寒家服药后身热烦燥发渴冒瞀脉两手忽伏而不见恶寒战慄此皆隂阳氤氲正邪相争作汗之征也姑宜静以待之不可因而仓皇及至错误厥隂是六经中一经之名厥自是诸证中一症之目也酒之气暴如人身虚气逆气之暴酒得肉食则其气相纒绵而不暴如人之虚气逆气得金石之剂沉坠则其气亦纒绵而不暴所以然者在相纒绵也故金石之纒绵在气不在质惟其气相得而纒绵故其势亦不得不与之纒绵也世人但知金石药坠气而不知所以坠气之义也东垣家则用质隂味厚以沉降之葢气阳质隂隂阳相遇则自然相得而不升走亦金石纒绵之义欤凡数一为竒二为偶三为参五为伍如是则有统纪而无错乱医书论脉云参伍不调葢谓参不成参伍不成伍大小不均疎数不等错乱而无纪也黄发有隂阳天五之土为火所焚阳黄也地二之火为水所溺隂黄也刘河间为补泻脾胃之本者葢以脾胃中和之气也燥其湿则为泻润其燥则为补火多水少为阳实隂虚其病为热水多火少为隂实阳虚其病为寒也心肺为藏隂也以通行阳气而居上隂体而阳用也大肠小肠为府阳也以𫝊阳气而居下阳体而隂用也肥人湿多痩人火多湿多肌理纵外邪易入火多肌理致外邪难侵湿多中缓少内伤火多中燥喜内伤人首尊而足卑天地定位也脾肺相为母子山泽通气也肝胆主怒与动雷风之相薄也心髙肾下水火不相射也八卦相错而人亦肖之妙哉易也郁者结聚而不得发越当升者不得升当降者不得降当变化者不得变化所以𫝊化失常而六郁之病见矣气郁者胸脇痛湿郁者周身疼或闗节痛遇隂寒则发痰郁者动则气喘寸口脉沉滑热郁者昏瞀小便赤脉沉数血郁者四肢无力能食食郁者嗳酸肠饱不能食左寸脉和平右寸脉𦂳盛设有人焉正已夺而邪方盛者将顾其正而补之乎抑先其邪而攻之乎见有不的则死生系之此其所以宜慎也夫正者本也邪者标也若正气既虚则邪气虽盛亦不可攻葢恐邪未去而正先脱唿吸变生则措手无及故治虚邪者当先顾正气正气存则不致于害且补中自有攻意葢补隂即所以攻热补阳即所以攻寒世未有正气复而邪不退者亦未有正气竭而命不倾者如必不得已亦当酌量缓急暂从权宜从少从多寓战于守斯可矣此治虚之道也若正气无损者邪气虽㣲自不宜补葢补之则正无与而邪反盛适足以借寇兵而资盗粮故治实证者当直去其邪邪去则身安但法贵精専便臻速効此治实之道也要之能胜攻者方是实证实者可攻何虑之有不能胜攻者便是虚证气去不返可不寒心此邪正之本末有不可不知也惟是假虚之证不多见而假实之证最多也假寒之证不难治而假热之治多误也然实者多热虚者多寒如丹溪曰气有余便是火故实能受寒而余续之曰气不足便是寒故虚能受热世有不明真假本末而曰知医者则未敢许也治其王气者谓病有隂阳气有衰王不明衰王则治之反甚如阳盛隂衰者隂虚火王也治之者不知补阴以配阳而専用苦寒治火之王岂知苦寒皆沉降沉降则亡隂隂愈亡则火愈盛故服寒反热者隂虚不宜降也又如阳衰隂盛者气弱生寒也治之者不知补阳以消隂而専用辛温治隂之王岂知辛温能耗散耗散则亡阳阳愈亡则寒愈甚故服热反寒者阳虚不宜耗此无他皆以専治王气故其病反如此又如夏令本热而伏隂在内故每多中寒冬令本寒而伏阳在内故每多内热设不知此而必欲用寒于夏治火之王用热于冬治寒之王则有中寒隔阳者服寒反热中热隔隂者服热反寒矣是皆治王之谓而病之所以反也气有外气天地之六气也有内气人身之元气也气失其和则为邪气气得其和则为正气亦为真气但真气所在其义有三曰上中下也上者所受于天以通唿吸者也中者生于水谷以养营衞者也下者气化于精藏于命门以为三焦之根本者也故上有气海曰膻中也其治在肺中有水谷气血之海曰中气也其治在脾胃下有气海曰丹田也其治在肾人之所赖惟此气耳气聚则生气散则死故帝曰气内为宝此诚最重之辞医家最切之㫖也即如本篇始末所言及终始等篇皆惓惓以精气重虚为念先圣惜人元气至意于此可见奈何今之医家但知见病治病初不识人根本凡天下之理亦焉有根本受伤而能无败者伐絶生机其谁之咎诸风掉眩皆属于肝矣若木胜则四肢强直而为掉风动于上而为眩脾土受邪肝之实也若木衰则虚不养筋而为掉气虚于上而为眩金邪乘木肝之虚也又诸痛痒疮疡皆属于心若火盛则炽热为痈心之实也阳衰则隂胜为疽心之虚也五藏六府虚实皆然故本篇首言盛者写之虚者补之末言有者求之无者求之盛者责之虚者责之盖既以气宜言病机矣又特以盛虚有无四字贯一篇之首尾以尽其义此正先圣心𫝊精妙所在最为喫𦂳纲领奈何刘完素未之详审略其颠末独取其中一十九条演为原病式皆偏言盛气实邪且于十九条中凡归重于火者十之七八至于不及虚邪则全不相顾又曰其为治者但当写其过甚之气以为病本不可反误治其兼化也立言若此虚者何堪故楼氏指其治法之偏诚非过也如太隂雨化施于太阳太阳寒化施于少隂少隂热化施于阳明阳明燥化施于厥隂厥隂风化施于太隂凡淫胜在我者我之实也实者真邪也反胜在彼者我之虚也虚者假邪也此六气之虚实即所谓有无也然天地运气虽分五六而隂阳之用水火而已故阳胜则隂病隂胜则阳病写其盛气责其有也培其衰气责其无也求得所本而直探其赜则排难解纷如拾芥也设不明逆顺盈虚之道立言之意而凿执不移所谓面东者不见西墙面南者不覩北方察一曲者不可与言化察一时者不可与言大未免实实虚虚遗人害矣十一难曰经言脉不满五十动而一止一藏无气者何藏也然人吸者随隂入唿者因阳出今吸不能至肾至肝而还故知一藏无气者肾气先尽也然则五藏和者气脉长五藏病者气脉短观此一藏无气必先乎肾如下文所谓二藏三藏四藏五藏者当自逺而近以次而短则由肾及肝由肝及脾由脾及心由心及肺故凡病将危者必气促似喘仅唿吸于胸中数寸之间葢其真隂絶于下孤阳浮于上此气短之极也医于此际而尚欲平之散之未有不随扑而灭者良可哀也夫人之生死由乎气气之聚散由乎隂而残喘得以尚延者赖一线之气未絶耳此藏气之不可不察也浮沉迟数滑澁即此六者之中而复有大相悬絶之要则人多不能识也夫浮为表矣而凡隂虚者脉必浮而无力是浮不可以㮣言表可升散乎沉为里矣而凡表邪初感之甚者隂寒东于皮毛阳气不能外达则脉必先见沉𦂳是沉不可以㮣言里可攻内乎迟为寒矣而伤寒初退余热未清脉多迟滑是迟不可以概言寒可温中乎数为热矣而凡虚损之候隂阳俱亏气血散乱者脉必急数愈数者愈虚愈虚者愈数是数不可以概言热可寒凉乎㣲细类虚矣而痛极壅闭者脉多伏匿是伏不可以概言虚可骤补乎洪弦类实矣而真隂大亏者必闗格倍常是弦不可以概言实可消伐乎夫如是者是于纲领之中而复有大纲领者存焉设不能以四诊相参而欲孟浪任意则未有不覆人于反掌间者此脉道之所以难言毫釐不可不辨也隂阳形气俱不足者调以甘药甘之一字圣人用意深矣葢药食之入必先脾胃而后五藏得禀其气胃气强则五藏俱盛胃气弱则五藏俱衰胃属土而喜甘故中气不足者非甘温不可土强则金王金王则水充此所以土为万物之母而隂阳俱虚者必调以甘药也虽至真要等论所列五味各有补写但彼以五行生克之理推衍而言然用之者但当㣲兼五味而以甘为主庶足补中如四气无土气不可五藏无胃气不可而春但㣲弦夏但㣲钩之义皆是也观隂阳应象大论曰形不足者温之以气精不足者补之以味故气味之相宜于人者谓之为补则可若用苦劣难堪之味而求其能补无是理也气味攻补之学倘不善于调和则动手便错此医家第一着要义滑伯仁曰察脉须识上下来去至止六字不明此六字则隂阳虚实不别也上者为阳来者为阳至者为阳下者为隂去者为隂止者为隂上者自尺部上于寸口阳生于隂也下者自寸口下于尺部隂生于阳也来者自骨肉之分而出于皮肤之际气之升也去者自皮肤之际而还于骨肉之分气之降也应曰至息曰止也人迎候阳故一盛在少阳胆与三焦也二盛在太阳膀胱小肠也三盛在阳明胃与大肠也四盛已上者以阳脉盛极而隂无以通故曰格阳寸口候隂故一盛在厥隂肝与心主也二盛在少隂心与肾也三盛在太隂脾与肺也四盛已上者以隂脉盛极而阳无以交故曰闗隂二阳之病发心脾二阳阳明也胃与大肠之脉也肠胃有病心脾受之发心脾犹言延及于心脾也虽然脾胃为合胃病而及脾理固宜矣大肠与心本非合也今大肠而及心何哉葢胃为受纳之府大肠为𫝊化之府食入于胃清气归心饮入于胃输精于脾者以胃之能纳大肠之能化耳肠胃既病则不能受不能化心脾何所资乎心脾既无所资则无以运化而生精血矣故肠胃有病心脾受之则男为少精女为不月矣心脾当总言男女不当分别至隠曲不月方可分説耳咳𠻳外感六淫郁而成火必六淫相合内伤五藏相胜必五邪相併有此不同而中间又有敛散二法敛者谓收敛肺气也散者谓解散寒邪也宜散而敛则肺寒邪一时敛住为害非轻宜敛而散则肺气弱一时发散而走泄正气害亦非小且如感风咳𠻳已经散之后其表虚复感寒邪虚邪相乗又为喘𠻳若欲散风则愈重而虚其肺若收敛则愈又滞其邪当先轻解渐次敛之肺不致虚邪不致滞喘𠻳自止矣内经曰一隂一阳结谓之喉痺王太仆註云一隂者手少隂君火心主之脉气也一阳者手少阳相火三焦之脉气也二火皆主脉并络于喉气热则内结结甚则肿胀肿胀甚则痺痺甚而不通则死矣葢手少隂少阳君相二火独盛则热结正络故病且速也十二经中言嗌干嗌痛咽肿颔肿舌本强皆君火为之也惟喉痺急速相火之所为也夫君火者犹人火也相火者犹龙火也人火焚木其势缓龙火焚木其势速内经之言喉痺则咽与舌在其间耳以其病同是火故不分也治喉痺之火与救火同不容少待内经火郁发之发谓发汗然咽喉中岂能发汗故出血者乃发汗之一端也酸者肝木之味由火盛制金不能平木则肝木自盛故为酸也如饮热则酸矣或言吐酸为寒者误也是以肝热则口酸心热则口苦脾热则口甘肺热则口辛肾热则口咸或口淡者胃热也胃属土土为物之母故胃为一身之本淡为五味之本然则吐酸岂为寒者欤凡中酸法宜温药散之者亦犹解表之义以使肠胃结滞开通怫郁散而和也若久酸不已则不宜温之宜以寒药下之后以凉药调之结散热去则气和也仲景论少隂病热极曰溲便遗失狂言目反视者肾先絶也灵枢经曰肾主二隂然本衰虚而怫热客其部分二隂郁结则痿痺而神无所用故溲便遗失而不能止然则热证明矣冲任督三脉以𢃄脉束之因余经上下往来遗热于𢃄脉之间血积不流火从金化而为白乘少腹寃热白物满溢随溲而下绵绵不絶多不痛也或有痛者则壅碍因壅而成痛也内经曰少腹寃热溲出白液寃者屈滞也病非本经为他经寃郁而成此疾也治泻利与治带下皆不可骤用峻热之药燥之燥之则内水涸内水涸则必烦渴烦渴则小溲不利小溲不利则足肿面浮渐至不治赤白痢者是邪热𫝊于大肠下广肠出赤白也带下者𫝊于小肠入脬经下赤白也据此二证皆可同治湿法治之以导水禹功丸泻讫次以淡剂降心火益肾水下小溲分水道则自愈矣木郁达之达者通畅之也如肝性急怒气逆胠脇或胀火时上炎治以苦寒辛散而不愈者则用升发之药加以厥隂报使而从治之又如久风入中为飱泄及不因外风之入而清气在下为飱泄则以轻扬之剂举而散之凡此之类皆达之之法也虽然木郁固有吐之之理今以吐字总该达字则是凡木郁皆当用吐矣其可乎哉东垣谓食塞肺分为金与土旺于上而尅木吐去其物以伸木气正髙者因而越之之义恐不劳引木郁之説以汨之也火郁发之发者汗之也升举之也如腠理外闭邪恶拂郁则解表取汗以散之又如龙火郁甚于内非苦寒降沉之剂可治则用升浮之药佐以甘温顺其性而从治之使势穷则止如东垣升阳散火汤是也土郁夺之夺者攻下也刼而衰之也如邪热入胃用咸寒之剂以攻去之又如中满腹胀湿热内甚其人壮气实者则攻下之其或势甚而不能顿除者则刼夺其势而使之衰又如湿热为痢有非力轻之剂可治者则或攻或夺以致其平凡此之类皆夺之之法也金郁泄之泄者渗泄而利小便也疏通其壅也如肺金为肾水上源金受火烁其令不行原郁而渗道闭矣宜肃清金化滋以利之又如肺气膹满胸慿仰息非利肺气之剂不足以疏通之凡此之类皆泄之之法也王註解表二字于理未当水郁折之折者御也伐而挫之也渐杀其势也如肿胀之病水气淫溢而渗道以塞夫水之所不胜者土也今土气衰弱不能制之故反受其侮治当实其脾土资其运化俾可以制水而不敢犯则渗道达而后愈或病势既旺非上法所能遽制则用泄水之药以伐而挫之或去菀陈莝开鬼门洁净府三治备举迭用以渐平之王氏所谓抑之制其冲逆正欲折挫其汎滥之势也夫实土者守也泄水者攻也兼三治者广略而决胜也虽俱为治水之法然不审病者之虚实久近浅深杂焉而妄施治之其不倾踣者寡矣邪气久客正气必损今邪气虽去苟不平调正气使各安其位复其常犹未足以尽其妙故又曰然调其气苟调之而其气犹或过而未服则当益其所不胜以制之如木过者当益金金能制木则木斯服矣所不胜者所畏者也故曰过者折之以其畏也夫制物者物之所欲也制于物者物之所不欲也顺其欲则喜逆其欲则恶今逆之以所恶故曰所谓泻之王氏以咸泻肾酸泻肝之类为説未尽厥㫖三焦取火能腐物之义火之性自下而上三焦者始于原气由于中脘散于膻中皆相火之自下而上也其曰上焦主纳而不出下焦主出而不纳其纳其出皆系乎中焦之腐熟焦之为义可见矣厥隂太阳少气多血太隂少隂少血多气阳明气血俱多少阳气多血少男子妇人均有此气血也男子多用气故常气不足女人多用血故血常不足所以男子病多在气分妇人病多在血分世俗乃谓男子多气女子多血岂不谬哉邪气盛则实精气夺则虚二句为病治之大纲其辞似显其义甚㣲最当详辨而辨之有最难者何也葢实言邪气实宜写也虚言正气虚宜补也凡邪正相薄而为病则邪实正虚皆可言也故主写者则曰邪盛则实当写也主补者则曰精夺则虚当补也各执一句茫无确见借口文饰孰得言非是以至精之训反酿莫大之害不知理之所在有必不可移易者奈时医不能察耳余请析此为四曰孰缓孰急其有其无也所谓缓急者察虚实之缓急也无虚者急在邪气去之不速留则生变也多虚者急在正气培之不早临期无济也㣲虚㣲实者亦治其实可一扫而除也甚虚甚实者所畏在虚但固守根本以先为巳之不可胜则邪无不退也二虚一实者兼其实开其一面也二虚一实者兼其虚防生不测也总之实而误补固必增邪犹可解救其祸小虚而误攻真气忽去莫可挽回其祸大此虚实之缓急不可不察也所谓有无者察邪气之有无也凡风寒暑湿火燥皆能增邪邪之在表在里在府在藏必有所居求得其本则直取之此所谓有有则邪之实也若无六气之邪而病出三隂则皆情慾以伤内劳倦以伤外非邪似邪非实似实此所谓无无则病在元气也不明虚实有无之义必至以逆为从以标作本絶人长命损徳多矣可不惧且慎哉损分五藏而五藏所藏则无非精与气耳夫精为隂人之水也气为阳人之火也水火得其正则为精为气水火失其和则为热为寒此因偏损所以致有偏胜故水中不可无火无火则隂胜而寒病生火中不可无水无水则阳胜而热病起但当详辨隂阳则虚损之治无余义矣如水亏者隂虚也只宜大补真隂切不可再伐阳气火虚者阳虚也只宜大补元阳切不可再伤隂气葢阳气不足而复伐其隂隂亦损矣隂已不足而再伤其阳阳亦亡矣夫治虚治实本自不同实者隂阳因有余但去所余则得其平虚者隂阳有不足再去所有则两者俱败其能生乎故治虚之要凡隂虚多热者最嫌辛燥恐助阳邪也尤忌苦寒恐伐生气也惟喜纯甘壮水之剂补隂以配阳则刚为柔制虚火自降而阳归乎隂矣阳虚多寒者最嫌凉润恐助隂邪也尤忌辛散恐伤隂气也只宜甘温益火之品补阳以配隂则柔得其主沉寒自敛而隂从乎阳矣是以气虚者宜补其上精虚者宜补其下阳虚者宜补而兼煖隂虚者宜补而兼清此固隂阳之治辨也其有气因精而虚者自当补精以化气精因气而虚者自当补气以生精又如阳失隂而离者非补隂何以收散亡之气水失火而败者非补火何以甦随絶之隂此又隂阳相济之妙用也故善补阳者必于隂中求阳则阳得隂助而生化无穷善补隂者必于阳中求隂则隂得阳升而泉源不竭故以精气分隂阳则隂阳不可离以寒热分隂阳则隂阳不可混此又隂阳邪正之离合也知隂阳邪正之治则隂阳和而生道得矣本神篇曰心憷惕思虑则伤神伤神则恐惧自失邪气藏府病形篇曰忧愁恐惧则伤心口问篇曰悲哀忧愁则心动心动则五藏六府皆摇可见心为五藏六府之大主而总统魂魄兼该志意故忧动于心则肺应思动于心则脾应怒动于心则肝应恐动于心则肾应此所以五志惟心所使也设能善养此心而居处安静无为惧惧无为欣欣婉然从物而不争与时变化而无我则志意和精神定悔怒不起魂魄不散五藏俱宁邪亦安从奈我何哉人知隂虚惟一而不知隂虚有二如隂中之水虚则病在精血隂中之火虚则病在神气葢阳衰则气去故神志为之昏乱非火虚乎隂亏则形坏故肢体为之废弛非水虚乎今以神离形坏之证乃不求水火之源而犹以风治鲜不危矣试以天道言之其象亦然凡旱则多燥燥则多风是风木之化从乎燥燥则隂虚之候也故凡治类风者専宜培补真隂以救根本使隂气复则风燥自除矣然外感者非曰絶无虚证气虚则虚也内伤者非曰必无实证有滞则实也治虚者当察其在隂在阳而直补之治实者但察其因痰因气而暂开之此于内伤外感及虚实攻补之间最当察其有无㣲甚而酌其治也甚至有元气数亏猝然仆倒上无痰下失禁瞑目昏沉此厥竭之证尤与风邪无涉使非大剂参附或七年之艾破格挽回又安望其复真气于将絶之顷哉倘不能察其表里又不能辨其虚实但以风之为名多用风药不知风药皆燥燥复伤隂风药皆散散复伤气以内伤作外感以不足为有余是促人之死也五藏失治皆为心痛刺治分经理甚明悉至若舍针用药尤宜察此详议葢肾心痛者多由隂邪上冲故善瘈如从后触其心胃心痛者多由停滞故胸腹胀满脾心痛者多由寒逆中焦故其病甚肝心痛者多由木火之郁病在血分故色苍苍如死状肺心痛者多由上焦不清病在气分故动作则病益甚若知其在气则顺之在血则行之郁则开之滞则逐之火多实则或散或清之寒多虚则或温或补之必真心痛者乃不可治否则但得其本则必随手而应其易如探囊也天之六气惟火有二君者上也相者下也阳在上者即君火也阳在下者即相火也上者应离阳在外也故君火以明下者应坎阳在内也故相火以位火一也而上下幽显其象不同此其所以有辨也然以凡火观之则其气质上下亦自有君相明位之辨葢明者光也火之气也位者形也火之质也如一寸之灯光被满室此气之为然也盈炉之炭有热无燄此质之为然也夫燄之与炭皆火也然燄明而质暗燄虚而质实燄动而质静燄上而质下以此証之则其气之与质固自有上下之分亦岂非君相之辨乎是以君火居上为日之明以昭天道故于人也属心而神明出焉相火居下为原泉之温以生养万物故于人也属肾而元阳蓄焉所以六气之序君火在前相火在后前者肇物之生后者成物之实而三百六十日中前后二火所主者止四五六七月共一百二十日以成一嵗化育之功此君相二火之为用也六气之分属隂者三湿燥寒是也属阳者二风热而已使火无君相之化则隂胜于阳而杀甚于生矣此二火之所以必不可无也若因惟火有二便谓阳常有余而専意抑之则伐天之和伐生之本莫此为甚此等大义学者最当详察三阳所在其脉无不应者气之盈也三隂所在其脉有不应者以阳气有不及气之虚也然三隂之列又惟少隂独居乎中此又隂中之隂也所以少隂所在为不应葢亦应天地之虚耳岂君不主事之谓乎五行胜复之理不期然而然天地万物固无往而非五行而亢害承制又安往而不然哉故求之于人则五藏更相平也五志更相胜也五气更相移也五病更相变也故火极则寒生寒极则湿生湿极则风生风极则燥生燥极则热生皆其化也第承制之在天地者出乎气化之自然而在人亦为有之则在挽回运用之得失耳使能知其㣲得其道则把握在我何害之有设承制之盛衰不明似是之真假不辨则败乱可立而待也故凡以太阳之人而遇流衍之纪以太隂之人而逢赫曦之纪强者有制弱者遇扶气得其平何病之有或以强阳遇火则炎烈生矣隂寒遇水则氷霜及矣天有天符嵗有嵗会人得无人和乎王荆公解痛利二字曰治法云诸痛为实痛随利减世俗以利为下也假令痛在表者实也痛在里者实也痛在血气者亦实也故在表者汗之则愈在里者下之则愈在血气者散之行之则愈岂可以利为下乎宜作通字训则可此説甚善已得治实之法矣然痛证亦有虚实治法亦有补写其辨之之法不可不详凡痛而胀闭者多实不胀不闭者多虚痛而拒按者为实可按者为虚喜寒者多实爱热者多虚饱而甚者多实饥而甚者多虚脉实气粗者多实脉虚气虚者多虚新病壮年者多实愈攻愈剧者多虚痛在经者脉多弦大痛在藏者脉多沈微必兼脉证而察之则虚实自有明辨实者可利虚者亦可利乎不当利而利之则为害不浅故凡治表虚而痛者阳不足也非温经不可里虚而痛者隂不足也非养营不可上虚而痛者心脾受伤也非补中不可下虚而痛者脱泄亡隂也非速救脾胃温补命门不可夫以温补而治痛者古人非不多也惟近代薛立斋汪石山辈尤得之奈何明似丹溪而亦曰诸痛不可补气局人意见岂良法哉崆峒子云脾土上应乎天亦属湿化所以水谷津液不行即停聚而为痰饮也夫人之病痰火者十之八九老人不宜速降其火虚人不宜尽去其痰攻之太甚则病转剧而致危殆须以固元气为本凡病推类而行之亦思过半矣昌按药以胜病乃致脾胃不能胜药犹不加察元气一壊变症多端如脾虚而气短不能以续变而似喘促尚用降气定喘之药如脾虚卫气不行变而为浮肿尚用耗气利水之药如脾虚郁滞变而作寒热尚谓外感用发散之药虚而益虚直令气尽身亡全不悔祸复以此法施之他人展转戕生可胜诛哉小学有虚实分治之法谓疾病之生也皆因外感内伤生火生湿湿热生痰四者而已审其少壮新病是湿则燥之是火则泻之湿而生热则燥湿而兼清热火而生痰则泻火而兼豁痰无余藴矣审其衰老久病又当攻补兼施如气虚而有湿热痰火则以四君子汤补气而兼燥湿清热豁痰泻火如血虚而有痰火湿热则以四物汤补血而兼泻火豁痰清热燥湿如此则攻补合宜庶乎可也故曰少壮新病攻邪可审老衰久病补益为先若夫阴虚火动脾胃衰弱真阴者水也脾胃者土也土虽喜燥然太燥则草木枯稿水虽喜润然太润则草木湿烂是以补脾滋肾之剂务在燥湿得宜随证加减焉耳小学有火湿分治之法谓肥人气虚生寒寒生湿湿生痰瘦人血虚生热热生火火生燥故肥人多寒湿瘦人多热燥也治病分初中末三法初治之道法当勐峻缘病得之新暴当以疾利勐峻之药急去之不使病邪久居身中为害也中治之道法当寛勐相济为病得之非新非久当以缓疾得中养正去邪相济而兼治之末治之道法当寛缓广服平善无毒用其安中养血气俾邪自去治病有和取从折属五法一治曰和假令小热之气当以凉药和之二治曰取为热势稍大当以寒药取之三治曰从为热势既甚当以温药从之或寒因热用或寒以温用或以汗发之四治曰折谓病热极甚当以逆制之或以下夺之五治曰属为求其属以衰之縁热深陷在骨髓无法可出鍼药所不能及故求其属以衰之昌按求属之法内经明谓诸寒之而热者取之隂热之而寒者取之阳所谓求其属也又谓大寒而甚热之不热是无火也当助其心大热而甚寒之不寒是无水也当助其肾又谓取心者不必齐以热取肾者不必齐以寒但益心之阳寒亦通行强肾之隂热之犹可妙义精切若此本文插入不通无着之语火衰于戌金衰于辰盲瞽后人今特正之治病有八要八要不审病不能去非病不去医无可去之术也故须辨审八要庶不有误其一曰虚五虚是也脉细皮寒气少泄泻前后饮食不进此为五虚二曰实五实是也脉盛皮热腹胀前后不通闷瞀此五实也三曰冷脏府受其积冷是也四曰热脏腑受其积热是也五曰邪非脏腑正病也六曰正非外邪所中也七日内病不在外也八曰外病不在内也审此八要参以脉候病机乃不至于有误学士商辂云医者意也如对敌之将操舟之工贵乎临机应变方固难于尽用然非方则古人之心弗𫝊茫如望洋如捕风必有率意而失之者矣方果可以不用乎虽然方固良矣然必熟之素问以求其本熟之本草以究其用熟之诊视以察其证熟之治疗以通其变始于用方而终至于无俟于方夫然后医之道成矣此论学医用方最为精切栢斋三书云药之治病各有所主主治者君也辅治者臣也与君相反而相助者佐也引经及引治病之药至于病所者使也如治寒病用热药则热药君也凡温热之药皆辅君者也臣也然或热药之过甚而有害也须少用寒凉药以监制之使热药不至为害此则所谓佐也至于五藏六府及病之所在各须有引导之药使药与病相遇此则所谓使也余病推此按栢斋此论乃用药之权最为精切旧谓一君二臣三佐四使为定法此未可泥药性论又以衆药之和厚者定为君其次为臣为佐有毒者多为使此説殊谬设若削坚破积大黄巴豆辈岂得不为君耶晋时才人欲刋正周易及诸药方先与祖讷共论讷曰辩释经典纵有异同不足以伤风教至于汤药小小不逹便致夀夭所由则后人受弊不少何可轻以裁断祖讷之言可谓仁矣今天下才士励志医药正可入理深谭乃效齐人惟知管晏以陶氏六书窜入仲景成法后人受弊更当何如夫医者非仁爱之士不可託也非聪明达理不可任也非㢘洁淳良不可信也是以古之用医必选明良其徳能仁恕博爱其智能宣畅曲解能知天地神祗之次能明性命吉凶之数处虚实之分定顺逆之节原疾病之轻重而量药剂之多少贯微洞幽不失细少如此乃谓良医岂区区俗学能之哉医以活人为务与吾儒道最切近自唐书列之技艺而吾儒不屑为之世之习儒者不过诵一家之成説守一定之力以幸病之偶中不复深为探索上求圣贤之意以明夫隂阳造化之会归又不能博极羣书採择衆议以资论治之权变甚者至于尽弃古方附㑹臆见展转以相迷而其为患不少矣是岂圣贤慈惠生民之盛意哉昌按春秋时左氏谭医理甚悉汉儒已不习医太史公作仓公等列传鲜所发明况其他乎其后如华元化𫝊寖涉妖妄医脉之断实儒者先断之也有唐列之方技无足怪矣九灵山房文集所论医者当博极羣书求圣贤之意㫖明造化之㑹归其属望顾不大欤医之为道非精不能明其理非博不能至其约是故前人立教必使之先读儒书明易理素难本草脉经而不少畧者何盖非四书无以通义理之精微非易无以知隂阳之消长非素问无以识病非本草无以识药非脉经无从诊候而知寒热虚实之证圣贤示人畧举其端而已后学必须㑹羣书之长叅所见而施治之然后为可正五音者必法师旷之律吕成方员者必法公轮之规矩五音方员特末技耳尚取精于其事者况医为人之司命不精则杀人今之患者不达此理委命于时医与自暴自弃甘于沟渎何异故病有六失失于不审失于不信失于过时失于不择医失于不知病失于不知药又史记云骄恣不伦于理一不治轻身重财二不治衣食不能适三不治隂阳并藏气不定四不治形羸不能服药五不治信巫不信医六不治今时病家此其通弊矣世间多有病人亲友故旧交游来问疾其人曽不经事未读方书自骋了了诈作明能谭説异端或言是虚或道是实或云是风或云是气纷纷谬説种种不同破壊病人心意不知孰是迁延未就时不待人歘然至祸此叚情态今时尤甚医门法律卷二医门法律钦定四库全书医门法律卷三南昌喻昌撰中塞门风寒暑湿燥火六气分配手足各六经百病之生莫不繇之轩岐论列要在于此然原始上古经文先师僦季贷所𫝊每思洪荒初辟结绳纪事书从何来岂光音天化生世界蚤有天医降下乎抑仰求大自在天而得之乎然则医药者上天之载也穷理尽性至命首推医学矣去古渐远无阶可升日取内经读之其端绪或有或无有者可求无者将何求耶君相二火及燥气未曽深及即寒之一气赖先圣张仲景推演伤寒中寒为二论不知中寒论何以不入金匮之藏至晋初即无可搜求并其弟子卫沈四逆三部厥经亦亡从未有老医宿学记载一语晋人之浅于谭医岂待问哉设使晋代仙医许旌阳葛稚川之流仰遡丹台紫府大自在天之藏得其原论亦未必为当世之所好矣昌既尚论伤寒论不揣凡驽窃欲拟议仲景传世之文以窥见不传之一斑后及内经之风热暑湿并燥火缺畧百病𫝊讹绵力任重老而不休志非不苦但以从不见闻之说定为率由坦道按劒而诧不祥在所不免然十百中岂无二三知己取其大关畧其小失乎见为是者因其是畅发奥旨见为非者因其非另𥪡伟议总不肯安上世至今相沿之黯汶而必欲耀之光明有仲景表章内经于前有诸君子表章内经金匮于后昌于后辈中如杂剧登塲漫引其端要不谓非箇中人物也且昌数十载寤寐诚求才脱凡身必承提命此畨公案尚有待于再来云阴病论喻昌曰太极动而生阳静而生阴阳动而不息阴静而有常二气交而人生二气分而人死二气偏而病起二气乖而病笃圣神忧之设为医药调其偏驳使归和平而民寿已永观于生气通天论中论人身阳气如天之与日失其所则折寿而不彰是虽不言阴病而阴病之机宛然可识但三皇之世如春阳和司令阴静不扰所以内经凡言阴病但启其端弗竟其说厥后国政乖讹阳舒变为阴惨天之阳气闭塞地之阴气冒明冒明者以阴浊而冒蔽阳明也百川沸腾山冢崒崩高岸为谷深谷为陵诗言之矣民病因之横夭宏多究莫识其所以横夭之故汉末张仲景着伤寒论十卷治𫝊经阳病着卒病论六卷治暴卒阴病生民不幸卒病论当世即已失𫝊岂非其时贤士大夫莫能深维其义金匮玉函置而弗收其流布民间者悉罹兵火之厄耶仲景已后英贤辈出从未有阐扬其烈者惟寒祗和于中寒一门微有发明诲人以用附子干姜为急亦可谓仲景之徒矣然自有医药以来祗道其常仲景兼言其变咤而按劒势所必至越千百年祗和草泽一家之言已不似仲景登高之唿况有丹溪节斋诸缙绅先生多主贵阴贱阳立说曰阳道饶阴道乏曰阳常有余阴常不足曰阴气难成易亏故早衰制为补阴等丸畸重乎阴畴非至理第于此道依样葫芦未具只眼然世医莫不奉以为宗即使卒病论𫝊之至今亦与伤寒论同其悠悠汶汶也已嗟乎化日舒长太平有象乱离愁惨杀运繁兴救时者傥以贵阴贱阳为政敎必国非其国治病者倘以贵阴贱阳为药石必治乖其治矣岂通论哉昌尚论仲景伤寒论于凡阴病见端当以囘阳为急者一一表之吾门已骎骎知所先矣今欲并度金鍼畅言底里易云通乎昼夜之道而知夫昼为阳羣阴莫不潜伏夜为阴羣阴得以现形诸鬼为之夜食一切山精水怪扬氛吐燄伎俩无穷比鸡鸣则尽隠矣葢鸡鸣夜虽未央而时则为天之阳也天之阳开故长夜不至漫漫而将旦也阴病之不可方物此见一斑而谁为燃犀之照也哉佛说四百四病地水火风各居百一是则四百四病皆为阴病矣夫水火木金土在天成象在地成形原不独畸于阴然而五形皆附地而起水附于地而水中有火火中有风人所以假合成身身所以相因致病率禀四者金性坚刚不受和合故四大惟金不与证无生者必修西方佛土有繇然也世人但知地气静而不扰偶见地动便骇为异不知地气小动则为灾眚大动则为刼厄刼厄之来天地万物凡属有形同归于坏然地气有时大动而世界得不速坏者则以𤣥天真武坐镇北方摄伏龙蛇不使起陆以故地动而水不动水不动而水中之火火中之风自不动也仲景于阴盛亡阳之证必用真武汤以救逆者非以此乎至于戌亥混茫亦非天翻地覆互相混也天原不混于地迺地气加天而混之耳葢地水火风四轮同时轰转雷礟沖射之威千百亿道震盪于五天之中顷之搅毁太空混为一区而父母所生血肉之躯其阴病之惨烈又当何如禅宗有白浪滔天刼火洞然大千俱坏等语岂非四大解散之时实有此象乎究竟地气之加于天者止加于欲界色界等天不能加于无色界天所以上八景中㣼利天宫万圣朝真兜率内院诸天听法各各身除中阴顶现圆光由此直接非想非非想天而入佛界法界覩大千世界若掌中一果矣更何刼运可加之耶刼运所加之天至子而开阴气下而高覆始露至丑而阴气尽返于地而太空始廓两仪分奠厥位日月星辰丽乎天华岳河海附乎地五天之气散佈于列曜九地之气㑹通乎山泽以清以宁曰大曰广庶类以渐萌生而天界隙中所余暴悍浊阴动辄绵亘千万丈排空直坠摧残所生靡有孑遗天开地辟以后阴惨余殃尚若此其可畏必至寅而驳劣悉返沖和天光下济地徳上承名木嘉卉累累垂实光音天人下食其果不复昇举因得施生乃至繁衍而成天地人之三界也此义关系人身性命病机安危最宏最鉅儒者且置为不论不议医者更蔑闻矣昌每见病者阴邪横发上干清道必显畏寒腹痛下利上呕自汗淋漓肉瞤筋惕等证即忙把住关门行真武坐镇之法不使龙雷升腾霄汉一遵仲景已传之祕其人获安倘失此不治顷之浊阴从胸而上入者咽喉肿痺舌胀睛突浊阴从背而上入者颈筋麄大头项若氷转盼浑身青紫而死谓非地气加天之刼厄乎惟是陡进附子干姜纯阳之药亟驱阴邪下从阴窍而出非与迅埽浊阴之气还返地界同义乎然必尽驱阳隙之阴不使少留乃得功收再造非与一洗天界余氛俾返沖和同义乎㑹仲景意中之法行之三十年治经百人凡遇药到莫不生全虽曰一时之权宜即拟为经常之正法可也医学缺此诚为漏义谨立鄙论以开其端后有作者出其广大精微之蕴是编或有可採云尔卒中寒者阳微阴盛最危最急之候经曰阴盛生内寒因厥气上逆寒气积于胸中而不泄不泄则温气去寒独留留则血凝血凝则脉不通其脉盛大以濇故中寒内经之言若此今欲㑹仲景表章内经之意敷陈一二敢辞饶舌乎经既言阴盛生内寒矣又言故中寒者岂非内寒先生外寒后中之耶经既言血凝脉不通矣又言其脉盛大以濇者岂非以外寒中故脉盛大血脉闭故脉濇耶此中伏有大疑请先明之一者人身卫外之阳最固太阳卫身之背阳明卫身之前少阳卫身之两侧今不繇三阳而直中少阴岂是从天而下葢厥气上逆积于胸中则胃寒胃寒则口食寒物鼻吸寒气皆得入胃肾者胃之关也外寒斩关直入少阴肾藏故曰中寒也此内经所隠而未言者也一者其脉盛大以濇虽曰中寒尚非卒病卒病中寒其脉必微葢内经綂言伤寒中寒之脉故曰盛大以濇仲景以伤寒为热病中寒为寒病分别言之伤寒之脉大要以大浮数动滑为阳沉濇弱弦微为阴阳病而见阴脉且主死况阴病卒急必无反见阳脉之理若只盛大以濇二阳一阴亦何卒急之有哉此亦内经所隠而难窥者也再推仲景以沉濇弱弦微为阴脉矣其伤寒传入少阴经则曰脉微细今寒中少阴又必但言脉微不言细矣葢微者阳之微也细者阴之细也寒邪𫝊肾其亡阳亡阴尚未可定至中寒则但有亡阳而无亡阴故知其脉必不细也若果见细脉则其阴先已内亏何繇而反盛耶在伤寒证惟少阴有微脉他经则无其太阳膀胱为少阴之府才见脉微恶寒仲景蚤从少阴施治而用附子干姜矣葢脉微恶寒正阳微所致诗云彼月而微此日而微今此下民亦孔之哀在天象之阳且不可微然则人身之阳顾可微哉肾中既已阴盛阳微寒自内生复加外寒斩关直中或没其阳于内灭顶罹殃或逼其阳于外隙驹避舍其人顷刻云亡故仲景以为卒病也人身血肉之躯皆阴也父母搆精时一㸃真阳先身而生藏于两肾之中而一身之元气由之以生故谓生气之原而六淫之外邪毫不敢犯故谓守邪之神暗室一灯烱然达旦耳目赖之以聪明手足赖之以持行者矣昔人傲雪凌寒寻诗访友犹曰一时之兴到至如立功异域囓雪虏庭白首犹得生还几曽内寒生而外寒中耶故以后天培养先天百年自可常亨苟为不然阳微必至阴盛阴盛愈益阳微一旦外寒卒中而以经常之法治之百中能有一活耶卒病之旨其在斯乎肾中真阳得水以济之留恋不脱得土以堤之蛰藏不露除施泄而外屹然不动而手足之阳为之役使流走周身固䕶腠理而捍卫于外而脾中之阳法天之健消化饮食𫝊布津液而运行于内而胸中之阳法日之驭离照当空消阴除噎而宣布于上此三者丰亨有象肾中真阳安享太宁故有八十而御女生子余勇可贾者矣即或施泄无度阳痿不用尚可迁延嵗月惟在外在上在中之阳衰微不振阴气迺始有权或肤冷不温渐至肌鞕不柔卫外之阳不用矣或饮食不化渐至呕泄痞胀脾中之阳不用矣或当膺阻碍渐至窒塞不开胸中之阳不用矣乃取水土所封之阳出而任事头面得阳而戴赤肌肤得阳而熯燥脾胃得阳而除中即不中寒其能久乎寒中少阴行其严令埋没微阳肌肤冻裂无汗而丧神守急用附子干姜加葱白以散寒加猪胆汁引入阴分然恐药力不胜熨葱灼艾外内协攻迺足破其坚凝少缓须臾必无及矣此一难也若其人真阳素扰腠理素疎阴盛于内必逼其阳亡于外魄汗淋漓嵴项强硬用附子干姜猪胆汁即不可加葱及熨灼恐助其散令气随汗脱而阳无繇内返也宜扑止其汗陡进前药随加固䕶腠理不尔恐其阳复越此二难也用附子干姜以胜阴复阳者取飞骑突入重围搴旗树帜使既散之阳望帜争趋顷之复合耳不知此义者加増药味和合成汤反牵制其雄入之势必至迂缓无功此三难也其次前药中即须首加当归肉桂兼理其荣以寒邪中入先伤荣血故也不尔药偏于卫弗及于荣与病即不相当邪不尽服必非胜算此四难也其次前药中即须加入人参甘草调元转饷收功帷幄不尔姜附之勐直将犯上无等矣此五难也用前药二三剂后觉其阳明在躬运动颇轻神情颇悦更加黄茋白朮五味白芍大队阴阳平补不可歇手葢重阴见睍浪子初归斯时摇摇靡定怠缓不为善后必堕前功此六难也用羣队之药以培阴䕶阳其人即素有热痰阳出蚤已从阴而变寒至此无形之阴寒虽散而有形之寒痰阻塞窍隧者无繇遽转为热姜附固可勿施其牛黄竹沥一切寒凉㫁不可用若因其素有热痰妄投寒剂则阴复用事阳即躁扰必堕前功此七难也前用平补后已示销兵放马偃武崇文之意兹后总有顽痰留积经络但宜甘寒助气开通不宜辛辣助热壅塞葢辛辣始先不得已而用其毒阳既安堵即宜休养其阴何得喜功生事徒令病去药存转生他患漫无宁宇此八难也昌粗陈病㮣明告八难良工苦心此道庶㡬可明可行矣然卤莽拘执之辈用法必无成功愚昧鲜识之人服药必生疑畏谨合阴病论请正明哲巨眼恳祈互相阐发俾卒病之㫖人人共明坦然率由讵非生民之厚幸乎丹谿曰中寒者仓卒受寒其病即发而暴葢中寒之人乘其腠理疎豁一身受邪难分经络无热可散温补自解此胃之大虚不急治去生甚远法当温散理中汤甚者加附子其见解超出寻常矣然又曰有卒中天地之寒气口伤生冷之物有外感无内伤用仲景法若挟内伤补中益气汤加发散之药必先用参茋托住正气可见丹谿宗尚东垣犹在仲景宫墙之外未知其中宗庙百官之富美也戴元礼曰中寒是身受肃杀之气口食氷水𤓰菓冷物病者必脉沉细手足冷息微身倦虽身热亦不渴倦言语或遇热病误服此药轻者至重重者至死在脉数者或饮水者烦燥动摇者皆是热病寒热二证若水火也不可得而同治误则杀人学者慎之按元礼国朝名医中之翘楚也其于中寒畧窥大意未识奥㫖且不曰以热病法治之则死反曰热病用此药即死殊失主客然二老外更无有言及中寒者昌又推其登坛建帜之功矣律三条凡治阴寒暴病恣用清凉药者百无一活如此死者医杀之也凡治暴寒病胸中茫无真见虽用辛热或以渐投或行监制时不待人倐然而逝医之罪也凡医起一阴病者即可免一刼厄天理人事必至之符也其不能起人卒病而求幸免刼厄自不可得世有蔼蔼吉人其择术当何如耶比类仲景伤寒论阳虚阴盛治法并死证三十一则太阳经九法太阴经一法少阴经七法少阴死证五法厥阴经五法厥阴死证五法卒病论虽亡伤寒论固存也仲景于伤寒阳微阴盛恶寒之证尚不俟其彰着早用附子干姜治之并灸之矣况于卒病乎况于卒病彰着之极者乎兹特重加剖绎非但治卒病有据即遇伤寒危证毫发莫遁耳仲景治伤寒𫝊经热病邪在太阳之初便有用附子治阳虚九法其一因误用发汗药致汗漏不止者用桂枝汤加附子为救法其证恶风小便难四肢微急难以屈伸风伤卫之证原恶风加以误汗则腠理尽开而恶风愈甚小便难者诸阳主气阳亡于外膀胱之气化自不行也四肢微急难以屈伸者四肢为诸阳之本亡阳脱液斯骨属不利也阳虚之人误发其汗既可用此方以救其阳未汗之先宁不可用此方以解肌得汗乎仲景于桂枝汤中加人参加附子不一而足其㫖微矣其一因误汗致心悸头眩身瞤动无可奈何者用真武汤为救法其证发汗不解仍发热心下悸头眩身瞤动振振欲擗地汗虽出而热不退则邪未尽而正已大伤况里虚为悸上虚为眩经虚为瞤身振振摇无往而非亡阳之象所以行真武把关坐镇之法也其一为发汗不解反恶寒者用芍药甘草附子汤为救法其证发汗不解反恶寒者虚故也未汗而恶寒邪盛而表实已汗而恶寒邪退而表虚阳虚则恶寒宜用附子固矣然既发汗不解可知其热犹在也热在而别无他证自是阴虚之热又当用芍药以收阴此荣卫两虚之救法也其一发汗若下之病仍不解烦躁者用茯苓四逆汤为救法误汗则亡阳而表虚误下则亡阴而里虚阴阳俱虚邪独不解故生烦躁用此汤以救之前一证荣卫两虚此一证表里两虚制方之妙又非表里一言可尽葢烦为心烦躁为肾躁故用干姜附子入肾以解躁茯苓人参入心以解烦也其一误下而致脉促胸满复微恶寒者用桂枝汤去芍药加附子为救法脉促虽表邪未尽然胸但满而不结则以误下而损其胸中之阳也加以微恶寒则并肾中之真阳亦损而浊阴用事矣故去芍药之阴加附子以囘阳也其一下之后复发汗脉沉微身无大热者用干姜附子汤为救法其证昼日烦躁不得眠夜而安静不呕不渇无表证脉沉微身无大热此证前一条云下之后复发汗必振寒脉微细所以然者以内外俱虚故也误汗亡阳误下亡阴故云内外俱虚然不出方以用附子囘阳人参益阴已有成法不必赘也此复敎人以精微之蕴见亡阳一证较亡阴倍多然阳用事于昼者也热烦燥扰不得眠见于昼者若此阴用事于夜者也安静不呕不渇见于夜者若彼岂附子人参阴阳两平之可施乎必干姜附子偏于辛热乃足回其阳以协于偏胜之阴也其一风湿两邪抟聚一家用甘草附子汤分解之法其证骨节烦疼掣痛不得屈伸近之则痛剧汗出短气小便不利恶风不欲去衣或身微肿风则上先受之湿则下先受之逮至两相搏聚注经络流关节渗骨体躯殻之间无处不到则无处不痛也于中短气一证乃汗多亡阳阳气大伤之征故用甘草附子白朮桂枝为剂以复阳而分解外内之邪也又寒伤荣而无汗之证用桂枝附子汤即本方去朮加姜枣之制也其寒伤荣无汗而大便鞕小便自利者知其邪不在表则本方去桂枝仍用朮借其益土燥湿之用也三方原三法今併为一见治风湿相搏不出以囘阳为急务耳其一心下痞而恶寒汗出用附子泻心汤复阳泻痞兼而行之之法泻心汤有五曰甘草曰半夏曰生姜曰黄连曰附子以恶寒汗出阳虚之证较阴痞更急故用麻沸汤渍去痞之药而侵入浓煎之附子汁虽曰一举两得其所重从可识矣其一误用阳旦汤致逆用四逆汤救逆一法阳旦汤者桂枝汤加黄芩之制也其人阳气素衰者虽当夏月阳外阴内桂枝汤中可加附子不可加黄芩所以其人得汤便厥也若重发汗或烧针者误上加误非四逆汤不能囘其阳矣阳明少阳二经絶无用附子法惟太阳一经独有不得不用之证葢太阳膀胱为肾之府肾中阳虚阴盛势必传出于府以故才见脉微恶寒漏汗恶风心悸头眩肉瞤筋惕躁扰等证纵是传经热病不得不用姜附以消阴复阳也而暴病不繇传经发热卒然而至尚何等待而不用附子干姜乎太阴经一法伤寒传太阴经有自利不渇一证乃其人平素湿土之藏有寒也故用四逆汤为温土之法太阴湿土之藏有寒不用理中而用四逆者此亦可见仲景之精义葢水土同出一源冬月水煖则土亦煖夏月水寒则土亦寒所以土寒即阴内阳外非细故也用四逆以温土抑何神耶少阴经七法少阴病得之一二日口中和其背恶寒者用灸及附子汤外内协攻之法口中和而不燥不渇其无里证可知况背为督脉綂督诸阳上行之地他处不寒独觉背间寒者其为阳虚而阴邪上凑又可知故外灸内温两法并施必求阴消阳复而后已也不知者谓伤寒才一二日外证且轻何反张皇若此讵识仲景正以一二日即显阳虚阴盛之证蚤从暴病施治所谓见微知着也若待至三四日势必极盛难返不可救药矣况于三四日以后其非暴病明矣又何用张皇也哉少阴病得之二三日麻黄附子甘草汤微发汗以二三日无里证故用微发汗之法得病才二三日无吐利躁烦呕渇里证其当从外解无疑然少阴絶无发汗之法汗之必至亡阳惟此一证其外发热无汗其内不吐利躁烦呕渇乃可温经散寒取其微似之汗此义甚微在太阳经但有桂枝加附子之法葢太阳病无脉微恶寒之证即不当用附子及见脉微恶寒吐利躁烦等证亡阳已在顷刻又不当用麻黄即此推之凡治暴病而用麻黄者其杀人不转睫矣少阴病身体痛手足寒骨节痛脉沉者有用附子汤一法一身骨节俱痛者伤寒太阳经病也若手足寒而脉沉则肾中真阳之虚审矣可见身体骨节之痛皆阳虚所致而与外感不相涉矣故用附子汤以助阳而胜肾寒斯骨属之痛尽除也若以其痛为外感之痛宁不杀人乎少阴下利脉微者有用白通汤一法利不止厥逆无脉干呕烦者有白通加猪胆汁一法服汤脉暴出者死微续者生少阴下利其人肾藏虚寒邪盛也脉微者与白通汤驱寒助阳斯利止脉健矣服之利不止转至无脉呕烦有加此因以热药治寒寒甚而格药不入徒増其逆乱之势也加猪胆汁为鄕导斯药入而寒不为拒阳可囘脉可出矣然脉必微续乃生暴出至死甚哉虚阳之易出难囘也少阴下利有水气或咳或呕者有用真武汤加减一法阴寒甚而水汎滥由阳虚不能摄水复不能生土以制水以故腹痛小便不利四肢沉重疼痛自下利或小便亦利或咳或呕水性汎滥则无所不之也因其见证不一故有加减法余见尚论篇少阴下利里寒外热手足厥逆脉微欲絶有用白通四逆汤加减一法面色赤者加葱九茎腹中痛者去葱加芍药二两呕者加生姜二两咽痛者去芍药加桔梗一两利止脉不出者去桔梗加人参二两少阴死证五条少阴病恶寒身踡而利手足逆冷不治阴盛无阳也少阴病下利止而头眩时时自冒者死阳回利止则生若利止更加眩冒则其止也乃阴已先亡故阳无依附浮越于上而神气散乱时时自冒也少阴病四逆恶寒而身踡脉不至不烦而燥者死脉不至阳已先絶不烦而躁孤阴顷刻自尽矣少阴病六七日息高者死息高则真阳上越其下无根绵绵若存之地神机化灭故主死也少阴病脉微沉细但欲卧汗出不烦自欲吐至五六日自利复烦躁不得卧寐者死伤寒忌见阴脉故仲景谓少阴病脉沉者急温之今脉之微沉细具见外证嗜卧汗出不烦阳不为用矣自欲吐阴邪上干矣更加自利则藏气必至尽絶矣况始先不烦今更烦躁始先欲寐今更不得卧寐所存一线之阳扰乱若此可复收乎厥阴经五法病者手足厥冷言我不结胸少腹满按之痛者此冷结在膀胱关元一法阳邪当结于阳不结胸则阳虚可知阴邪当结于阴冷结在膀胱关元则阴盛可知伤寒脉促手足厥逆者有灸之之法脉见喘促阳气内陷急遽不舒之状也加以手足厥逆阳微阴盛必罹灭顶之凶故当灸之以通其阳也大汗出热不去内拘急四肢疼又下利厥逆而恶寒用四逆汤一法大汗出而邪不除阳则反虚矣内拘急四肢疼下利厥逆恶寒则阳之虚者已造于亡而阴之盛者尚未有极故用四逆汤以胜阴复阳也下利清谷里寒外热汗出而厥者用通脉四逆汤一法下利里寒加以外热是有里复有表也然在阳虚之人虽有表证其汗仍出其手足必厥才用表药立至亡阳不用表药终是外邪不服故于四逆汤中加葱为治丝丝必贯为万世法程呕而脉弱小便复利身有微热见厥者难治用四逆汤一法呕与微热似有表也脉弱则表邪必不盛小便利则里邪必不盛可见其呕为阴邪上干之呕热为阳气外散之热见厥则阳遭阴掩其势骎危非用四逆汤莫可救药矣难治二字回互上条多少叮咛见呕而微热与里寒外热毫釐千里用四逆汤即不可加葱以速其阳之飞越学者可不深研乎厥阴死证四条伤寒六七日脉微手足厥冷烦躁灸厥阴厥不还者死灸所以通阳也厥不还则阳不回可知矣伤寒发热下利厥逆躁不得卧者死肾主躁躁不得卧肾中阳气越絶之象也发热而厥七日下利者为难治先热后厥病邪已为加进其厥复至七日之久所望者阳回厥返耳若更加下利是其虚寒深锢阳固无回驭之机阴亦有立尽之势故难治也伤寒六七日不利便发热而利其人汗出不止者死有阴无阳故也发热而利里虚而外邪内入也故曰有阴汗出不止表虚而内阳外出也故曰无阳再按少阴肾中内藏真阳其死证舍真阳外亡别无他故矣乃厥阴之死证亦因厥逆不返下利不止致肾脏真阳久出不返乃成死候然则肾脏之真阳岂非生身立命之原乎观此而卒病论之㫖全现全彰矣比类金匮水寒五则仲景卒病论既亡昌于卒暴中寒证归重少阴肾藏之真阳惟真阳衰微不振外寒始得卒然中之着阴病论畅发其义矣透此一关于以读仲景之书无往非㑹心之妙如金匮水气病证治条下泛而观之以为论水而已初不解其所指也详而味之乃知水虽有阴阳之分要皆阴象要皆少阴肾所专司少阴之真阳蟠盛屹然不露则水皆内附而与肾气同其收藏无水患之可言也必肾中真阳亏损然后其水得以汎滥于週身而心火受其湮郁脾土受其漂没其势骎成滔天莫返矣故特发金匮奥义数则于左以明治之一斑金匮五水之分曰风水曰皮水曰正水曰石水曰黄汗其风水皮水黄汗虽关于肾属在阳分至于正水石水则阴分之水一切治阳水之法所不得施之者矣正水其脉沉迟外证自喘北方壬癸自病故脉见沉迟肾藏水肺生水子病累母标本俱病故外证自喘内经曰肾者胃之关关门不利故聚水成病上下溢于皮肤跗肿腹大上为喘唿不得卧金匮正水之名葢本诸此石水其脉自沉外证腹满不喘此因肾气并于水而不动故脉沉水畜膀胱之内胞但少腹满硬气不上干于肺故不喘内经曰阴阳结斜阴多阳少名曰石水又曰肾肝并沉为石水以肝肾两藏之气皆得贯入胞中故也而巢氏病源又谓石水者引两脇下胀痛或上至胃腕则死其说果何所据耶葢石水既关肝肾二藏然则肾多即下结而难上肝多则挟木势上犯胃界亦势有必至耳叶永言少腹有瘕即石水之证偶因感发痛楚叫喊医不察误以柴胡药动其肝气且微下之呕血如汚泥而死巢氏所指殆此类矣门人问治叶永言病施何法则愈荅曰经言先痛而后病者治其本当先温其疝瘕用附子肉桂胜其寒救其阳止其痛后治其感可也医不知此而用小柴胡汤不应见其大便不通用导法不应又微下之讵知浊阴上逆必用温药阴窍乃通设行寒下则重阴沍寒助其横发败浊之物倾囊倒上贯胃出口所不免矣仲景既有动气在下不可汗下之戒又谓趺阳脉当伏今反𦂳本自有寒疝瘕腹中痛医反下之下之即胸满短气蚤见及此葢不温其疝瘕反用寒下虚其胸中之阳则阳不布化阴得上干迺至胸满短气败浊一齐上涌而死也即是推之凡有疝瘕腹痛之证重受外寒其当温经救阳允为定法矣本卷后採仲景治寒疝用乌头煎方可参阅金匮云少阴脉𦂳而沉𦂳则为痛沉则为水小便即难脉得诸沉当责有水身体肿重水病脉出者死此论少阴病水之脉出见浮大则主死然风水皮水其脉皆浮妊妇病水其脉亦浮不在此例也夫少阴者至阴也于时主冬沉脉见者水象与经气皆所当然故其脉反出即是少阴经气不得藏而外絶必主死矣究竟所谓脉出主死者非但以其浮也惟沉之而无脉然后浮之而主死耳金匮云寸口脉沉而迟沉则为水迟则为寒寒水相搏趺阳脉伏水谷不化脾气衰则鹜溏胃气衰则身肿少阳脉卑少阴脉细男子则小便不利妇人则经水不通经为血血不利则为水名曰血分寸口脉沉为水迟为寒水与寒皆非外入之邪乃由脾胃与冲脉二海合病所致葢胃海水谷之阳不布则五阳虚竭故生寒冲脉血海之阴不生化则羣阴内结故生水水寒相搏于二海故十二经脉所禀水寒之状应见于寸口也趺阳脾胃之脉隠伏难于推寻其人必水谷不化脾气衰则清浊不分于里而鹜溏胃气衰则阳气不行于表而身肿两有必至者冲脉为血之海属右肾之藏三焦是其府男子以之藏精女子以之系胞同一源也然在女则阴血海多主病在男则阳三焦多主病其流各有不同焉且冲脉无可诊也男子诊其少阳脉卑知为三焦气不化而小便不利妇人诊其少阴脉细知为血海受病而经水不通是则男子之水由于气不化女子之水由于血不通诚一定之理矣然而男子亦有病血者女子亦有病气者仲景方中气病多有兼血药者血病多有兼气药者葢必达权通变然后可造精微之域耳金匮举治水寒次第之法设为问荅问曰病者苦水面目身体四肢皆肿小便不利脉之不言水反言胸中痛气上沖咽状如灸肉当微咳喘审如师言其脉何类师曰寸口脉沉而𦂳沉为水𦂳为寒沉𦂳相搏结在关元始时当微年盛不觉阳衰之后荣卫相干阳损阴盛结寒微动肾气上冲咽喉塞噎脚下急痛医以为留饮而大下之气击不去其病不除重复吐之胃家虚烦咽燥欲饮水小便不利水谷不化面目手足浮肿又与葶苈丸下水当时如小差食饮过度肿复如前胸脇苦痛象若奔豚其水扬溢则浮咳喘逆当先攻击沖气令止乃治咳咳止其喘自差先治新病病当在后脉沉为水脉𦂳为寒为痛水寒属于肾足少阴之脉自肾上贯肝膈入肺中循喉咙其支者从肺出络心注胸中凡肾气上逆必冲脉与之并行随脉所过与正气相沖击遂成以上诸病阳衰之后结寒之邪发而上沖医不治其沖气妄吐下之遂损其腐熟水谷传化津液之胃于是渇而饮水小便不利至积水四射沖气乘虚愈击尚可漫然治其水乎故必先治沖气之本沖气止肾气平则诸证自差未差者各随所宜补阳泻阴行水实胃疏通关元之积寒久痺可也立一法而前后次第了然无忒学者可不知所宗乎师曰寸口脉迟而濇迟则为寒濇则为血不足趺阳脉微而迟微则为气迟则为寒寒气不足则手足逆冷手足逆冷则荣卫不利荣卫不利则腹满脇鸣相逐气转膀胱荣卫俱劳阳气不通即身冷阴气不通即骨疼阳前通则恶寒阴前通即痺不仁阴阳相得其气乃行大气一转其气乃散实则失气虚则遗尿名曰气分桂枝去芍药加麻辛附子汤寸口以候荣卫趺阳以候脾胃脾胃虚寒则手足不得禀水谷气日以益衰故逆冷也逆冷之气入积于中而不泻则内之温气去寒独留故腹满也脾之募在季肋章门寒气入于募正当少阳经脉之所过少阳之府三焦也既不能行升发之气于上焦必乃引其在腹与入募之寒相逐入于膀胱留积不去荣卫愈益不通腹满胡繇而散耶有时阳虽前通然孤阳独至卫气终不充于腠理故恶寒阴虽前通然孤阴独至终不温分肉故痺而不仁必阴阳二气两相协和荣卫通行无碍而膻中之宗气始转宗气一转则离照当空浊阴之气自从下焦二阴之窍而散第其散分虚实两途气实则从后阴喧吹而出气虚则从前阴淋滴而出是则寒气之聚散总关于温气之去存故名之曰气分也此等竿头进步之言读其书者明饮上池而不知其味岂非腥秽汨之耶比类金匮胃寒四则反胃一证金匮无颛条但于呕吐篇中发奥义四段其脉其证皆主阳气衰微立说但隠而不露今特发明彚入中寒门后以见人身阳气所关之重又见胸中阳气与肾中真阳差等不同而治寒病之机了然心目矣问曰病人脉数数为热当消谷引饮而反吐者何也师曰以发其汗令阳微膈气虚脉乃数数为客热不能消谷胃中虚冷故也脉弦者虚也胃气无余朝食暮吐变为胃反寒在于上医反下之令脉反弦故名曰虚此条仲景形容脉证之变态最为微妙凡脉阳盛则数阴盛则迟其人阳气既微何得脉反数脉既数何得胃反冷此不可不求其故也葢脉之数由于误用辛温发散而遗其客热胃之冷由于阳气不足而生其内寒医不达权通变见其脉数反以寒剂泻其无过致上下之阳俱损其脉遂从阴而变为弦上之阳不足日中已前所食亦不消化下之阳不足日暮已后阳亦不入于阴而糟粕不输于大小肠从口入者惟有从口出而已故曰胃气无余言胃中之阳气所存无几所以反胃而朝食暮吐也寸口脉微而数微则无气无气则荣虚荣虚则血不足血不足则胸中冷此条颛论脉理虽不言证隠纬上条反胃之证不重举耳人身之脉阳法天而健阴法地而翕两相和合不刚不柔不疾不徐沖和纯粹何病之有哉今微则阳不健运数则阴不静翕阴阳两乖其度荣卫不充而胸中冷又不啻上条客热已也夫荣卫之气出入藏府流布经络本生于谷复消磨其谷是荣卫非谷不充谷非荣卫不化胸中既冷胃必不能出纳其谷证成反胃又何疑乎趺阳脉浮而濇浮则为虚濇则伤脾脾伤则不磨食朝食暮吐暮食朝吐宿谷不化名曰胃反脉𦂳而濇其病难治脾气运动则脉不濇胃气坚固则脉不浮今脉浮是胃气虚不能腐熟水谷脉濇是脾血伤不能消磨水谷所以阳时食入阴时反出阴时食入阳时反出葢两虚不相参合故莫繇转输下入大小肠也河间谓趺阳脉𦂳内燥盛而湿气衰故为难治可见浮脉病成必变𦂳脉也况𦂳而见濇其血已亡乎上脘亡血膈间干涩食不得入下脘亡血必并大小肠皆枯食不得下故难治也呕而脉弱小便复利身有微热见厥者难治四逆汤主之呕则谷气不资于脉故脉弱弱则阳气虚不能充于内外下焦虚则小便冷自利上焦虚则浊气升上逼迫其阳于外外虽假热内实真寒证成厥逆所出之阳顷刻决离而不返矣治之诚难也惟四逆一汤胜阴回阳差有可用耳呕证而兼厥逆下利乃阴寒之极阳气衰微可知反胃之呕乃关格之呕阴阳两病殊不与下利厥逆相杂不知金匮缘何重录伤寒论中厥阴证一条入在反胃一门岂其误以呕与反胃为同证耶医学之不明自昔已然可慨也已兹并辨明以见胸中之阳与肾中之阳大不同也胸中之阳如天之有日其关系荣卫纳谷之道最为扼要前三条所云是也葢胸中下连脾胃其阳气虚者阴血亦必虚但宜用沖和之剂以平调藏府安养荣卫舍纯粹以精之药不可用也肾中之阳如㫁鳌立极其关系命根存亡之机尤为宏鉅后一条所云是也葢肾中内藏真阳其阳外亡者阴气必极盛惟从事刚勐之剂以摧锋陷阵胜阴复阳非单刀直入之法不可行也如是而读此四章庶几用法之权衡因误编而愈益明矣中寒色脉六则中寒之色必见青者以青乃肝之色也故仲景云鼻头色青腹中痛苦冷者死谓厥阴挟少阴肾水为寒寒极则阳亡阳亡则死耳唇口青身冷为入藏即死五藏治内属阴主藏精宅神血气併寒邪而入堵塞之藏真之精气不行神机化灭升降出入之道皆絶荣絶则唇口青灵枢曰足厥阴气絶则唇青肝藏血气絶则荣絶可知脉脱入藏即死入府即愈脱者去也经脉乃藏府之隧道为寒气所逼故经气脱去其脉而入于内之藏即死入于内之府即愈也经曰血气并走于上则为大厥暴死上者膻中三焦之府也又不尽指入藏言矣又如邪客五络状若尸厥者以通血脉为治此但于头面络脉所过通其血脉则愈又不尽指入府言矣可见脉脱入藏入府者脉之征也血气走痺于上者证之征也参互考订然后其死其愈可得详耳中寒脉散者脉脱内入脉散外出内入犹有藏府之分外出则与阳俱亡而不返矣尺脉迟滞沉细寒在下焦温经散寒其人可愈比类金匮胸腹寒痛十七则寒痛多见于身之前以身之背为阳身之前为阴也而身之前又多见于腹以胸为阴之阳腹为阴之阴也仲景论心胸之痛属寒证者十之二三论腰腹之痛属寒证者十之七八亦可焕然明矣兹举内经金匮之奥相与绎之经曰真心痛者寒邪伤其君也手足青至节甚则旦发夕死夕发旦死心为神明之藏重重包裹百骸卫䕶千邪万恶莫之敢干必自撤其藩神明不守寒邪乃得伤犯其用胜寒峻勐之剂僭逼在所不免昌尝思之必大剂甘草人参中少加姜附豆䓻以温之俾邪去而药亦不存迺足贵耳若无大力者监之其敢以暴易暴乎鍼经云足太阴之脉其支者复从胃别上注心中是动则病舌根胀食则呕胃腕痛腹胀善噫心中急痛此以脾病四迄之邪连及于心其势分而差缓不若真心痛之卒死矣即太阴推之足少阴厥阴客邪皆可犯心惟阳虚阴厥斯舟中皆敌国矣厥心痛乃中寒发厥而心痛寒逆心胞去真心痛一间耳手足逆而通身冷汗出便溺清利不渇气微力弱亦主旦发夕死急以朮附汤温之诸经心痛心与背相引心痛彻背背痛彻心宜亟温其经诸府心痛难以俯仰小腹上冲卒不知人呕吐泄泻其势甚锐宜亟温其府至藏邪乘心而痛不可救药者多宜亟温其心胞并注邪别脉经络藏府浅深歴然乃可图功心痛者脉必伏以心主脉不胜其痛脉自伏也不可因其脉伏神乱骇为心虚而用地黄白朮补之葢邪得温药则散加泥药即不散不可不慎之也温散之后可阴阳平补之金匮论胸痺心痛之脉当取太过不及阳微阴弦以太过之阴乘不及之阳即胸痺心痛然总因阳虚故阴得乘之阳本亲上阳虚知邪中上焦设阴脉不弦则阳虽虚而阴不上干惟阴脉弦故邪气厥逆而上此与浊气在上则生䐜胀同一病源也胸痺有微甚不同微者但通其上焦不足之阳甚者必驱其下焦厥逆之阴通胸中之阳以薤白白酒或括蒌半夏桂枝枳实厚朴干姜白朮人参甘草茯苓杏仁橘皮择用对病三四味即成一方不但苦寒不入即清凉尽屏葢以阳通阳阴分之药所以不得预也甚者则用附子乌头蜀椒大辛热以驱下焦之阴而复上焦之阳发明三方于左临病之工宜取则焉金匮又错出一证云病人胸中似喘不喘似呕不呕似哕不哕愦愦然无奈者生姜半夏汤主之此即胸痺一门之证故用方亦与胸痺无别必编者之差误今併论于此葢阳受气于胸阴乘阳位阻其阳气布息唿吸往来之道若喘若呕若哕实又不然但觉愦乱无可奈何故用半夏生姜之辛温以燥饮散寒患斯愈也缘阴气上逆必与胸中之饮结为一家两解其邪则阳得以布气得以调而胸际始旷也其用橘皮生姜及加竹茹人参皆此例也发明金匮心痛彻背背痛彻心用乌头赤石脂丸心痛彻背背痛彻心乃阴寒之气厥逆而上干者横格于胸背经脉之间牵连痛楚乱其气血紊其疆界此而用气分诸药则转益其痛势必危殆仲景用蜀椒乌头一派辛辣以温散其阴邪然恐胸背既乱之气难安而即于温药队中取用干姜之泥赤石脂之涩以填塞厥气所横冲之新隧俾胸之气自行于胸背之气自行于背各不相犯其患迺除此炼石补天之精义也今人知有温气补气行气散气诸法矣亦知有堵塞邪气攻冲之窦令胸背阴阳二气并行不悖者哉发明金匮胸痺缓急用薏苡仁附子散胸中与太空相似天日照临之所而膻中之宗气又赖以苞举一身之气者也今胸中之阳痺而不舒其经脉所过非缓即急失其常度总因阳气不运故致然也用薏苡仁以舒其经脉用附子以复其胸中之阳则宗气大转阴浊不留胸际旷若太空所谓化日舒长曾何缓急之有哉发明金匮九痛丸仲景于胸痺证后附九痛丸治九种心痛以其久着之邪不同暴病故药则加峻而汤改为丸取缓攻不取急荡也九种心痛乃久客之剧证即肾水乘心脚气攻心之别名也痛久血瘀阴邪团结温散药中加生狼牙巴豆吴茱萸驱之使从阴窍而出以其邪据胸中结成坚垒非捣其巢邪终不去耳合三方以观仲景用意之微而肾中之真阳有之则生无之则死其所重不可识耶金匮云趺阳脉微弦法当腹满不满者必便难两胠疼痛此虚寒从下上也当以温药服之趺阳脾胃之脉而见微弦为厥阴肝木所侵侮其阴气横聚于腹法当胀满有加设其不满阴邪必转攻而上决无轻散之理葢阴邪既聚不温必不散阴邪不散其阴窍必不通故知其便必难势必逆攻两胠而致疼痛较腹满更进一步也虚寒之气从下而上繇腹而胠才见一斑亟以温药服之俾阴气仍从阴窍走散而不至上攻则善矣仲景所谓此虚寒自下上也当以温药服之苞举阴病证治了无剩义葢虚寒从下上正地气加天之始用温则上者下聚者散直捷痛快一言而终故卒病论虽亡其可意㑹者未尝不宛在也金匮云病者腹满按之不痛为虚腹满时减复如故此为寒当与温药中寒其人下利以里虚也里虚下利即当温补藏气防其竭絶病者痿黄躁而不渇胸中寒实而利不止者死痿黄乃中州土败之象躁而不渇乃阴盛阳微之象胸中寒实乃坚氷凝沍之象加以下利不止此时即极力温之无能济矣葢坚在胸而瑕在腹坚处拒药不纳势必转趋其瑕而奔迫无度徒促其藏气之絶耳孰谓虚寒下利可不乘其胸中阳气未漓阴寒未实蚤为温之也乎发明金匮腹中寒气雷鸣切痛胸脇逆满呕吐用附子粳米汤腹中阴寒奔迫上攻胸脇以及于胃而增呕逆顷之胃气空虚邪无所隔彻入阳位则殆矣是其除患之机所重全在胃气乘其邪初犯胃尚自能食而用附子粳米之法温饱其胃胃气温饱则土厚而邪难上越胸脇逆满之浊阴得温无敢留恋必还从下窍而出旷然无余此持危扶颠之手眼也发明金匮腹痛脉弦而𦂳弦则卫气不行即恶寒𦂳则不欲食邪正相搏即为寒疝寒疝绕腹痛若发则自汗出手足厥冷其脉沉弦者用大乌头煎繇内经心疝之名推之凡腹中结痛之处皆可言疝不独臯丸间为疝矣然寒疝绕腹痛其脉阳弦阴𦂳阳弦故衞气不行而恶寒阴𦂳故胃中寒盛不杀谷邪即胃中之阴邪正即胃中之阳气也论胃中水谷之精气与水谷之悍气皆正气也今寒入荣中与衞相搏则荣即为邪衞即为正矣绕脐腹痛自汗出手足厥冷阳微阴盛其候危矣故用乌头之温合蜜之甘入胃以建其中而缓其势俾胃中阳旺荣中之邪自不能留亦不使虚寒自下上之微㫖也比类金匮虚寒下利六则内经曰下利发热者死此论其常也仲景曰下利手足不逆冷反发热者不死此论其暴也葢暴病有阳则生无阳则死故虚寒下利手足不逆冷反发热者或其人藏中真阳未漓或得温补药后其阳随返皆是美征此但可收拾其阳协和其阴若虑其发热反如常法行清解之药鲜有不杀人者矣仲景曰下利手足厥冷无脉者灸之不温若脉不还反微喘者死手之三阳起于手足之三阳起于足故手足为诸阳之本而脉又为气血之先平人气动其息血充其形出阳入阴互为其根若阴寒极盛则阳气不布于经脉五液不行聚而下利其脉则无其手足则冷去生逺矣此时药不能及姑灸之以艾试其人阳气之存否若微阳未絶得艾气之接引重布经脉手足转温随用温经囘阳药以继之若无根之阳反从艾火逆奔为喘则阳从上脱不复返矣吁嗟万物触阳舒之煖而生触阴惨之寒而杀世人戕贼其阳犹或诿为不知医操活人之术乃戕贼夫人之阳以促人之亡者岂亦诿之不知耶仲景又曰下利有微热而渇脉弱者今自愈上条昌㑹仲景意云灸后手足转温随用温经囘阳药以继之今观此条不药自愈之证其奥妙愈推愈广葢重纬下利脉沉弦者下重脉大者为未止脉微弱数者为欲自止虽发热不死之文而致其精耳彼脉微弱而数利欲自止但得不死耳病未除也此独言脉弱乃阴退阳复在表作微热在里作微渇表里之间微有不和不治自愈治之必反不愈矣仲景凡喫𦂳叮咛处俱金鍼未度今僭明之葢外感证在表则发热在里则作渇不但微热不可尽去即作渇亦有不同如少阴病五六日自利而渇其小便白者则不为里热而为肾虚引水自救设以里热之渇治之宁不杀人乎昌故㑹仲景意云不治自愈治之必反不愈谓夫虑周千变之医世难轻觏耳仲景又云下利脉数而渇者今自愈设不差必清脓血以有热故也此一条病机不但治伤寒病为扼要即治阴病最宜消息葢下利而本之阳虚阴盛得至脉数而渇是始焉阴盛今则阳复矣故自愈也设不愈则不但阳复必其阳转胜夫阴而匮脓血也五运六气有胜必有复内经谓无赞其复是谓至治可见复则必有过甚之害夫既复矣而更赞之欲何求耶治阴病者其阳已复而重赞之宁不亢而有悔哉仲景又云下利脉沉而迟其人面少赤身有微热下利清谷者必郁冒汗出而解病人必微热所以然者其面戴阳下虚故也太阳阳明併病面色缘缘正赤者为阳气拂郁在表宜解其表此之下利脉沉迟而面见小赤身见微热乃阴寒格阳于外则身微热格阳于上则面小赤仲景以为下虚者谓下无其阳而反在外在上故云虚也虚阳至于外越上出危候已彰或其人阳尚有根或服温药以胜阴助阳阳得复返而与阴争差可恃以无恐葢阳返虽阴不能格然阴尚盛亦未肯降必郁冒少顷然后阳胜而阴出为汗阴出为汗邪从外解自不下利矣郁冒汗出俨有龙战于野其血𤣥黄之象阳入阴出从危转安其机之可畏尚若此谁谓阴邪可听其盛耶仲景又云下利后脉絶手足厥冷晬时脉还手足温者生脉不还者死脉絶不惟无其阳亦无其阴阳气破散岂得阴气不消亡乎晬时脉还乃脉之伏者复出耳脉岂有一息之不续耶仲景用灸法正所以通阳气而观其脉之絶与伏耳故其方即名通脉四逆汤服后利止而脉仍不出是药已大应其非脉絶可知又加人参以补其亡血斯脉自出矣成法具在宜究心焉医门法律卷三医门法律钦定四库全书医门法律卷四南昌喻昌撰中寒门诸方附姜白通汤治暴卒中寒厥逆呕吐泻利色清气冷肌肤凛慄无汗盛阴没阳之证附子干姜葱白猪胆右用水二大盏煎附姜二味至一盏入葱汁并猪胆汁和匀温服再用葱一大握以带轻束切去两头留白二寸许以一面熨热安脐上用熨斗盛炭火熨葱白上面取其热气从脐入腹甚者连熨二三饼又甚者再用艾炷灸关元气海各二三十壮内外协攻务在一时之内令得阴散阳囘身温不冷次用第三方附姜汤治卒暴中寒其人腠理素虚自汗淋漓身冷手足厥逆或外显假热躁烦乃阴盛于内逼其阳亡于外即前方不用葱白也附子干姜右用水二大盏煎至一盏略加猪胆汁一蛤蜊壳侵和温冷服不用葱熨及艾灼附姜归桂汤治暴病用附姜汤后第二服随用此方继之因附姜颛主囘阳而其所中寒邪先伤荣血故加归桂驱荣分之寒才得药病相当也附子干姜当归肉桂右用水二大盏煎至一盏入蜜一蛤蜊壳温服附姜归桂参甘汤治阳气将囘阴寒少杀略有端绪第三服即用此方附子干姜当归肉桂人参甘草右用水二大盏煨姜三片大枣二枚煎至一盏入蜜三蛤蜊壳温服辛温平补汤治暴中寒证服前三方后其阳已囘身温色活手足不冷吐利渐除第四方即用此平调藏府荣衞俾不致有药偏之害附子干姜当归肉桂人参甘草黄茋白朮白芍五味子右用水二大盏煨姜三片大枣二枚煎至一盏加蜜五蛤蜊壳温服甘寒补气汤治中寒服药后诸证尽除但经络间微有窒塞辛温药服之不能通快者第五方用甘平助气药缓缓调之人参麦冬黄茋白芍甘草生地黄牡丹皮淡竹叶右用水二大盏煎至一盏加梨汁少许热服无梨汁用竹沥可代六方次第昌所自订者也然仲景卒病方论无传难以征信再取伤寒论并金匮治虚寒诸方发明为例见治热病杂病之虚寒者用药且若此而治暴病之说可深信不疑矣更取诸家方治评定得失大意以昭法戒伤寒十四方金匮十二方评定通用成方十则共得四十二方桂枝汤加附子方治伤寒发汗过多汗漏不止恶风小便难四肢微急亡阳之证桂枝芍药甘草附子煨姜大枣右用水二大盏煎至一盏温服按漏汗亡阳之证煨姜辛散酌用一钱可也真武汤治太阳误汗不解悸眩瞤振亡阳之证又治少阴腹痛下利有水气之证茯苓芍药生姜白朮附子右五味以水八升煮取三升去滓温服七合日三服若欬者加五味子半升细辛干姜各一两若小便利者去茯苓若下利者去芍药加干姜二两若呕者去附子加生姜足成半斤芍药甘草附子汤治伤寒发汗不解反恶寒阳虚之证芍药甘草附子右三味以水五升煮取一升五合温服半升茯苓四逆汤治伤寒汗下屡误阴阳两伤烦躁之证茯苓人参甘草干姜附子右五味以水五升煮取三升去滓温服七合日三服桂枝去芍药加附子汤治伤寒下之后脉促胸满微恶寒阳虚之证又治风湿相搏之证去芍药加白朮亦治风湿相搏桂枝甘草附子生姜大枣右五味㕮咀以水七升微火煮取三升去滓适寒温服一升干姜附子汤治伤寒下之后复发汗昼烦躁夜安静脉沉微阳虚之证干姜附子右二味以水三升煮取一升去滓顿服甘草附子汤治风湿相搏烦疼掣痛短气恶风阳虚之证甘草附子白朮桂枝右四味以水六升煮取三升去滓温服一升日三服初服得微汗则解能食汗止复烦者服五合恐一升多者宜服六七合为妙附子泻心汤治伤寒心下痞恶寒汗出热邪既盛真阳复虚之证金匮有大黄附子汤亦同此意见二十九方大黄黄连黄芩附子右四味切三味以麻沸汤渍之须臾绞去滓内附子汁分温再服四逆汤治三阴经证四肢厥冷虚寒下利急温其藏之总方甘草干姜附子右三味以水三升煮取一升二合分温再服通脉四逆加减汤治厥阴下利清谷里寒外热厥逆恶寒脉微欲絶之证即用前四逆汤方面色赤者加葱九茎腹中痛者去葱加芍药二两呕者加生姜二两咽痛者去芍药加桔梗一两利止脉不出者去桔梗加人参二两白通汤治少阴病但见下利藏寒阴盛用此以通其阳胜其阴葱白干姜附子右三味以水三升煮取一升去滓分温再服白通加猪胆汁汤治少阴下利脉微与上白通汤服之利不止厥逆无脉干呕烦者用此加猪胆汁汤为鄕导服汤脉暴出者死微续者生葱白干姜附子人尿猪胆汁已上三味以水三升煮取一升去滓内胆汁人尿和令相得分温再服若无胆汁用人尿亦可附子汤治少阴病一二日口中和背恶寒阳虚之证灸后用此方又治少阴身体痛手足寒脉沉阳虚之证附子茯苓人参白朮芍药右五味以水八升煮取三升去滓温服一升日三服麻黄附子甘草汤治伤寒少阴经二三日无里证用此方温经微发其汗金匮用治少阴水病少气脉沉虚胀者发其汗即已又少阴无里证而有表证反发热者去甘草加细辛名麻黄附子细辛汤二方皆少阴表法也白朮附子汤金匮治风湿相搏身体烦疼不能转侧脉浮虚而濇者用桂枝附子汤若大便坚小便自利者用此方白朮附子甘草生姜大枣右五味以水三升煮取一升去滓分温三服一服觉身痺半日许再服三服都尽其人如冒状勿怪即是朮附并走皮中逐水气未得除故耳又近効方朮附汤治风虚头重眩苦极不知食味用此方煖肌补中益精气桂枝去芍药加麻辛附子汤治气分心下坚大如盘边如旋杯水饮所作桂枝生姜甘草大枣麻黄细辛附子右七味以水七升煮麻黄去上沫内诸药煮取二升分温三服当汗出如虫行皮中即愈金匮论水气病寸口脉迟而濇至名曰气分一段奥义前明之矣今观此证气分之水结聚心下坚大如盘内水与外风相挟漫无解散之期荣卫之气且无繇通行相得膻中之大气更无繇豁然而转其气秪从边旁走动如旋杯之状苦且危矣此方桂枝汤去芍药之酸收而合麻黄附子细辛汤之温散明是欲使少阴之水寒及所挟之外风一汗而内外双解无余故云当汗出如虫行皮中则愈其非少阴水寒及不挟外风之证自是胃中蓄积水饮至多上结心下但用枳实白朮二味治其水饮腹中耎即当散矣金匮虽未明言究竟气分之水不越此阴阳二治故不厌其复重绎于此方之下崔氏八味丸治脚气上入少腹不仁又治虚劳腰痛少腹拘急小便不利又治短气有微饮引从小便出干地黄山茱萸薯蓣泽泻茯苓牡丹皮桂枝附子右八味末之炼蜜和丸梧子大酒下十五丸日再服金匮用崔氏八味丸成方治脚气上入少腹不仁者脚气即阴气少腹不仁即攻心之渐故用之以驱逐阴邪也其虚劳腰痛少腹拘急小便不利则因过劳其肾阴气逆于少腹阻遏膀胱之气化小便自不能通利故用之以收摄肾气也其短气有微饮者饮亦阴类阻其胸中空旷之阳自致短气故用之引饮下出以安胸中也乃消渇病饮水一斗小便亦一斗而亦用之者何耶此不但肾气不能摄水反从小便恣出源泉有立竭之势故急用之以逆折其水不使顺趋也夫肾水下趋之消肾气不上腾之渇舍此曷从治哉后人谓八味丸为治消渇之圣药得其㫖矣然今世以为壮水益火两肾平补之套药曽不问其人小便之利与不利口之渇与不渇一㮣施之总于金匮之义有未悉耳括蒌瞿麦丸治小便不利有水气其人渇括蒌根茯苓薯蓣附子瞿麦右五味末之炼蜜丸梧子大饮服三丸日三服不知増至七八丸以小便利腹中温为知金匮治小便不利而淋且渇者用之以其胃中有热腹中有寒故变八味丸之制为此丸见其人趺阳脉数即胃中有热胃热必消谷引食大便必坚小便必数是其淋而且渇为胃热中消明矣故用括蒌以清胃热茯苓瞿麦以利小水然肾中寒水之气上入于腹则腹中必冷故用附子以胜其寒方下云以小便利腹中温为知制方之义可绎思也薏苡附子散金匮治胸痺缓急之证薏苡仁大附子右二味杵为散服方寸匕日三服乌头赤石脂丸金匮治心痛彻背背痛彻心蜀椒乌头附子干姜赤石脂右五味末之蜜丸如桐子大先食服一丸日三服不知稍加服九痛丸金匮治九种心痛兼治卒中恶腹胀痛口不能言又治连年积冷流注心胸痛并冷肿上气落马坠车血疾等附子生狼牙巴豆人参干姜吴茱萸右六味末之炼蜜丸如桐子大酒下强人初服三丸日三服弱者二丸附子粳米汤金匮治腹中寒气雷鸣切痛胸脇逆满呕吐附子半夏甘草大枣粳米右五味以水八升煮米熟汤成去滓温服一升日三服大建中汤金匮治心胸中大寒痛呕不能饮食腹中寒上冲皮起出见有头足上下痛而不可触近者蜀椒干姜人参右三味以水四升煮取二升去滓内胶饴一升微火煎取一升半分温再服如一炊顷可饮粥二升后更服当一日食糜温覆之大乌头煎金匮治心腹痛脉弦𦂳邪正相搏即为寒疝绕脐痛若发则自汗出手足厥冷者乌头右以水三升煮取一升去滓内蜜二升煎令水气尽取二升强人服七合弱人服五合不差明日更服不可日再服又方治寒疝腹中痛逆冷手足不仁若身疼痛灸刺诸药不能治用本方以桂枝汤五合解令少清初服二合不知即服三合又不知复加至五合其知者如醉状得吐者为中病外台乌头汤治寒疝腹中绞痛贼风入攻五脏拘急不得转侧发作有时使人阴缩手足厥逆即此合桂枝汤方也大黄附子汤金匮治脇下偏痛发热其脉𦂳弦此寒也以温药下之大黄附子细辛右三味以水五升煮取二升分温三服若强人煮取二升半分温三服服后如人行四五里进一服仲景治伤寒热邪痞聚心下而挟阳虚阴盛之证用附子泻心汤之法矣其杂证脇下偏痛发热为阳其脉弦𦂳为阴寒上逆者复立此温药下之一法然仲景谆谆传心后世领略者鲜金匮又别出一条云其脉数而𦂳乃弦状如弓弦按之不移数脉弦者当下其寒脉𦂳而迟者必心下坚脉大而𦂳者阳中有阴可下之读者罔识其指讵知皆以温药下之之法耶其曰当下其寒曰阳中有阴试一提出其金鍼不跃然乎赤丸治寒气厥逆茯苓乌头半夏细辛右四味末之内真朱为色炼蜜丸如麻子大先食酒饮下三丸日再服不知稍増之以知为度论建中之法伤寒有小建中汤一法乃桂枝汤加胶饴共六味治二三日心悸而烦欲传不传之邪以其人中气馁弱不能送邪外出故用胶饴之甘小小建立中气以祛邪也金匮有黄茋建中汤一法于小建中汤内加黄茋治虚劳里急自汗表虚肺虚诸不足证而建其中之卫气也金匮复有大建中汤一法以其人阴气上逆胸中大寒呕不能食而腹痛至极用蜀椒干姜人参胶饴大建其中之阳以驱逐浊阴也后人推广其义曰乐令建中汤治虚劳发热以之并建其中之荣血曰十四味建中汤治脏气素虚以之两建其脾中肾中之阴阳仲景为祖后人为孙一脉渊源猗欤盛矣建中如天子建中和之极揖逊征诛皆建中内当然之事虚羸之体服建中后可汗可下诚足恃也至理中则燮理之义治中则分治之义补中温中莫非惠先京国之大端矣缘伤寒外邪逼处域中法难尽用仲景但于方首以小之一字示其微意至金匮治杂证始尽建中之义后人引伸触类曲畅建中之㫖学者必于前人之方一一㑹其大意庶乎心手之间无入而不自得也论东垣升阳益胃汤黄茋补胃汤二方彚方诸书採治恶寒之证其误最大恶寒一证大率阳虚所致有微甚之不同微者用桂枝汤加人参黄茋甚者并加附子仲景之法精且备矣后世全不究心但曰外感遵仲景内伤法东垣取东垣升阳益胃黄茋补胃二汤为表虚恶寒之治此不可不辨也葢表为阳表虚即表之阳虚故恶寒也与升阳益胃之方迥不相涉升阳益胃者因其人阳气遏郁于胃土之中胃虚不能升举其阳本内经火郁发之之法益其胃以发其火也升阳方中半用人参黄茋白朮甘草益胃半用独活羌活防风柴胡升阳复以火本宜降虽从其性而升之不得不用泽泻黄连之降以分杀其势制方之义若此至黄茋补胃汤则并人参不用而用白芷藁本升麻麻黄黄蘗大升小降之矣然阳火郁于胃土之中其时寒必兼时热其脉必数实其证必燥渇若不辨而简其方以治阳虚阴盛有寒无热脉微不渇之恶寒宁不杀人乎论扶阳助胃汤此方乃东垣弟子罗谦甫所制治虚寒逆上胃痛之证遵内经寒淫于内治以辛热佐以苦温之㫖用附子干姜之大辛热者温中散寒用草豆䓻益智仁辛甘大热者驱逐胃寒同为主治用甘草之甘温白朮陈皮之苦温温养脾气以佐之寒水挟木势侮土故作急痛用桂以伐肾邪用芍药以泻肝木用吴茱萸以泄胸中厥逆之气三使分猷而出井井有条谦甫师事东垣二十年尽得东垣之学观此方以扶阳助阴胃为名明是中寒繇于胃寒一似韩祗和法门较之升阳益胃不啻岐途矣要知东垣治火郁发其火则烟熄谦甫治无火补其土则气温用方者可不辨之于蚤乎语云见过于师方堪传授见与师齐减师半徳谦甫真不愧东垣弟子矣论附子理中汤理中汤古方也仲景于伤寒证微示不用之意故太阳悞下协热而利心下痞鞭表里不解用理中汤加桂枝而更其名曰桂枝人参汤及治霍乱证始仍理中之旧此见理中非解外之具矣然人身脾胃之地总名中土脾之体阴而用则阳胃之体阳而用则阴理中者兼阴阳体用而理之升清降浊两擅其长若脾肾两脏阳虚阴盛本方加附子又以理中之法兼理其下以肾中之阳较脾中之阳关系更重也后人更其名曰附子补中汤换一补字去兼理之义远矣寳鑑复于本方加白芍白茯厚朴草豆蔲陈皮名曰附子温中汤治中寒腹痛自利完谷不化脾胃虚弱不喜饮食懒言困倦嗜卧等证反重健运之阳不重蛰藏之阳爚乱成法无足取也夫既重温脾附子可以不用既用附子温肾即不当襍以白芍之酸寒况完谷不化亦岂厚朴陈皮豆蔲所能胜哉嗟夫底有火乃得腐熟水谷冷灶无烟世宁有不炊自熟之水谷耶后人之不逮古昔远矣今人竞宗补肾不如补脾不知此语出自何典而庸俗方信为实有是说岂非俚浅易入耶又三因桂香丸洁古浆水散未免太过仲醇脾肾双补丸未免不及太过则阳亢不及则阴凝总不若附子理中之无偏无陂矣论増损八味丸古方崔氏八味丸用附桂二味阳药入地黄等六味阴药之中金匮取治脚气上入少腹不仁其意颇微葢地气上加于天则独用姜附之勐以胜之地气才入少腹适在至阴之界无事张皇所以但用阳药加于阴药内治之不必偏于阳也至肾水泛溢妇人转胞小便不利则变其名为肾气丸而药仍不变葢收摄肾气则肾水归源而小便自行亦无取偏阳为矣观此则治阳虚阴盛之卒病其当用纯阳无阴更复何疑后人于脚气入腹少腹不仁而见上气喘急呕吐自汗不识其证地气已加于天袭用此方不应乃云此证最急以肾乘心水尅火死不旋踵用本方加附桂各一倍终是五十步笑百步不达卒病大关徒以肾乘心水尅火五脏受尅为最急不知五脏互相尅贼危则危矣急未急也厥后朱奉议治脚气变八味丸为八味汤用附子干姜芍药茯苓甘草桂心人参白朮其义颇精于中芍药甘草人参临证更加裁酌则益精矣奈何无识之辈复以此汤插入已见去桂心加干地黄以阴易阳奚啻千里而方书一㮣混收讵识其为奉议之罪人乎论三因治自汗用茋附朮附参附三方黄茋一两附子五钱名茋附汤白朮一两附子五钱名朮附汤人参一两附子五钱名参附汤三方治自汗之证审其合用何方煎分三服服之其卫外之阳不固而自汗则用茋附其脾中之阳遏郁而自汗则用朮附其肾中之阳浮游而自汗则用参附凡属阳虚自汗不能舍三方为治耳然三方之用则大矣茋附可以治虚风朮附可以治寒湿参附可以壮元神三者亦交相为用其所以祗用二物比而成汤不襍他味者用其所当用功効若神诚足贵也年高而多姬妾者每有所失随进参附汤一小剂即优为而不劳仕宦之家弥老而貌若童子得力于此方者颇衆故治自汗一端不足以尽三方之长也以黄茋人参为君其长驾远驭附子固不能以自恣朮虽不足以制附然遇阳虚阴盛寒湿沉锢即生附在所必用亦何取制伏为耶金匮近効白朮附子汤中即本方加甘草一味仲景取之以治痺证岂非以节制之师缓图其成乎急证用其全力即不可制缓证用其半力即不可不制至急中之缓缓中之急不制而制制而不制妙不容言矣论寳鑑桂附丸方用川乌黑附干姜赤石脂川椒桂六味为丸疗风邪冷气入乘心络脏腑暴感风寒上乘于心令人卒然心痛或引背膂乍间乍甚经久不差按此方原倣金匮九痛丸之例治久心痛而云暴感风寒入乘于心令人卒然心痛则是素无其病卒然而痛矣卒病宜用汤以盪之岂有用丸且服至一料之理千万方中获此一方有合往辙又不达制方之藴学者将何所宗乎况邪在经络则治其经络邪在府则治其府邪在脏则治其脏此方即变为汤但可治脏病不可治府及经络之病葢脏为阴可胜纯阳之药府为阳必加阴药一二味以监制其僭热经络之浅又当加和荣卫并宣导之药矣因併及之论得効荜拨丸虚寒泄泻宜从温补固矣然久泻不同暴病且有下多亡阴之戒方中用附子胜寒当兼以参朮如理中之例可也乃用干姜复用良姜用荜拨复用胡椒用丁香复用豆䓻惟恐不胜其泻曽不思五脏气絶于内则下利不禁其敢以一派香燥坐耗脏气耶后人复制万补丸虽附子与人参当归白朮同用而仍蹈前辙丁沉乳茴草䓻肉䓻姜桂荜拨既无所不有更加阳起钟乳赤脂石性之悍冀图濇止其泻而不知尽刼其阴徒速人脏气之絶耳用方者鉴诸论本事温脾汤学士许叔微制此方用厚朴干姜甘草桂心附子各二两大黄四钱煎六合顿服治锢冷在肠胃间泄泻腹痛宜先取去然后调治不可畏虚以养病也叔微所论深合仲景以温药下之之法其大黄止用四钱更为有见夫锢冷在肠胃而滑泄矣即温药中宁敢多用大黄之勐重困之乎减而用其五之一乃知叔微之得于仲景者深也仲景云病人旧微溏者栀子汤不可与服又云太阴病脉弱便利设当行大黄芍药者宜减之以其人胃气弱易动故也即是观之肠胃锢冷之滑泄而可恣用大黄耶不用则温药必不能下而久留之邪非攻不去多用则温药恐不能制而洞下之势或至转増裁酌用之真足法矣玉机微义未知此方之渊源不为首肻亦何贵于论方哉论本事椒附散治项筋痛连背髀不可转移方用大附子一枚炮去皮脐为末每服二钱用川椒二十粒以白面填满水一盏生姜七片同煎至七分去椒入盐空心服叔微云予一亲患此服诸药无効尝忆千金髓有肾气攻背强一证处此方与之一服瘥观此而昌阴病论中所谓地气从背而上入者顷之颈筋粗大头项若氷非臆说矣夫肾藏真阳阳盛则百骸温煖阳衰则一身沍寒至阳微则地气上逆者其冷若氷势所必至此但项筋通连背髀殊非暴证且独用附子为治则暴病必借附子全力大剂服之不待言矣陶潜诗云竒文共欣赏疑义相与析安得起宋代之叔微剧谈阴病乎医门法律卷四医门法律钦定四库全书医门法律卷五南昌喻昌撰中风门中风论喻昌曰中风一证动闗生死安危病之大而且重莫有过于此者内经风痺痿厥四证各有颛论独风论中泛及杂风至论中风惟曰风中五藏六府之俞亦为藏府之风各入其门戸所中则为偏风不过两述其名而已后论五藏并胃府之风亦但各述其状而已赖仲景金匮书表章先圣云夫风之为病当半身不遂或但臂不举者此为痺脉微而数中风使然又云寸口脉浮而𦂳𦂳则为寒浮则为虚寒虚相搏邪在皮肤浮者血虚络脉空虚贼邪不泻或左或右邪气反缓正气即急正气引邪㖞僻不遂邪在于络肌肤不仁邪在于经即重不胜邪入于府即不识人邪入于蔵舌即难言口流涎沬又云寸口脉迟而缓迟则为寒缓则为虚营缓则为亡血卫缓即为中风邪气中经则身痒而瘾疹心气不足邪气入中则胸满而短气以及五藏风脉死证语语金鍼大有端绪之可求矣仲景以后英贤辈出方书充栋何反漫无取裁坐令中风一证鲜画一之法治之百不一效昌生也晚敢辞不敏逐条引伸内经仲景圣法为治例而先立论以括其要焉然世咸知仲景为立方之祖至中风证仲景之方首推侯氏黑散为主方后人㒺解其意谨并明之夫八风之邪皆名虚邪人身经络营卫素盛者无从入之入之者因其虚而龙之耳内经谓以身之虚而逢天之虚两虚相感其气至骨入则伤五蔵工候禁之不能伤也又谓贼风数至虚邪朝夕内至五蔵骨髓外伤空窍肌肤灵枢亦谓圣人避邪如避矢石是则虚邪之来为害最烈惟良工知禁之圣哲知避之矣然风为阳邪人身卫外之阳不固阳邪乗阳尤为易入即如偏枯不仁要皆阳气虚馁不能充灌所致又如中风卒倒其阳虚更审设非阳虚其人必轻矫便捷何得卒倒耶仲景之谓脉微而数微者指阳之微也数者指风之炽也所出诸脉诸证字字皆本阳虚为言然非仲景之言而内经之言也内经谓天明则日月不明邪害空窍可见风性善走空窍阳虚则风居空窍渐入府蔵此惟离照当空羣邪始得毕散若胸中之阳不治风必不出矣扁鹊谓虢太子尸厥之病曰上有絶阳之络下有破隂之纽见五络之络于头者皆谓阳络而邪阻絶于下其阳之根于隂隂阳相纽之处而正复破散于下故为是病古人立言之精若此仲景以后医脉斩焉中断后贤之特起者如刘河间则主火为训是火召风入火为本风为标矣李东垣则主气为训是气召风入气为本风为标矣朱丹谿则主痰为训是痰召风入痰为本风为标矣然一人之身每多兼三者而有之曷不曰阳虚邪害空窍为本而风从外入者必挟身中素有之邪或火或气或痰而为标耶王安道谓审其为风则从内经审其为火为气为痰则从三子徒较量于彼此之间得非无权而执一耶且从三子固各有方论可守从内经果何着落耶中风门中大小续命汤及六经加减法虽曰治风依然后人之法也金匮取古今録验续命汤治风痱之身无痛而四肢不收者仲景所重原不在此所重维何则驱风之中兼填空窍为第一义也空窍一实庶风出而不复入其病瘳矣古方中有侯氏黒散深得此意仲景取为主方随制数方辅其未备后人目覩其方心炫其指讵知仲景所为心折者原有所本乃遵内经久塞其空是谓良工之语耶观方下云服六十日止药积腹中不下矣久塞其空岂不彰明哉后人以无师之智爚乱成法中风之初治其表里风邪非不外出而重门洞开出而复入乃至莫御者多矣又谓一气微汗一旬微利要亦五十步之走耳正如筑堤御水一旬一气正程功课效之日岂有姑且开堤泄水重加板筑之理哉是以后人委曲偏驳不似先圣直切精粹诸家中风方论直是依様葫芦不足观矣非然也三人行必有我师况综列羣方賛其所长核其所短俾学者一简勘而心地朗然坐进此道用之如钟离丹熟铜铁皆金其师资于前贤岂不大耶谨论中风之脉各有所兼兼则益造其偏然必显呈于脉盖新风挟旧邪或外感或内伤其脉随之忽变兼寒则脉浮𦂳兼风则脉浮缓兼热则脉浮数兼痰则脉浮滑兼气则脉沉濇兼火则脉盛大兼阳虚则脉微亦大而空兼隂虚则脉数亦细如丝隂阳两虚则微数或微细虚滑为头中痛缓迟为营衞衰大抵阳浮而数隂濡而弱浮滑沉滑微虚散数皆为中风然虚浮迟缓正气不足尚可补救急大数疾邪不受制必死无疑若大数未至急疾犹得不死经言风气之病似七诊而非故言不死可见大数为风气必有之脉亦未可定为死脉耳岐伯谓各入其门戸所中则为偏风仲景谓风之为病当半身不遂或但臂不举者此为痺脉微而数中风使然门戸指入络入经入府入蔵言也经言百病之生必先于皮毛邪中之则腠理开开则邪入客于络脉留而不去𫝊入于经留而不去𫝊入于府廪于肠胃此则风之中人以渐而深其人之门戸未至洞开又不若急虚卒中入蔵之骤也仲景㑹其意故以臂不举为痺叙于半身不遂之下谓风从上入臂先受之所入犹浅也世传大拇一指独麻者三年内定中风则又其浅者矣然风之中人必从荣衞而入风入荣卫则荣脉改微衞脉改数引脉以见其人必血舍空虚而气分热炽风之繇来匪伊朝夕也内经言偏枯者不一曰汗出偏阻曰阳盛隂不足曰胃脉内外大小不一曰心脉小坚急曰肾水虚灵枢亦叙偏枯于热病篇中皆不言风皆不言其本于何邪岂非以七情饥饱房室凡能虚其蔵气致荣衞经脉痺而不通者皆可言邪耶河间主火立説即肾水虚阳盛隂不足之一端也东垣主气立説即七情郁遏之一端也丹溪主痰立説即饮食伤脾之一端也一病之中每多兼三者而有之安在举一以括其他乎经云不能问其虚安问其余偏枯病阳盛隂不足固有之而阳气虚衰痺而不通者尤多可问其余耶中络者肌肤不仁中经者躯殻重着中府即不识人中蔵即舌难言口流涎沫然中府必归胃府中蔵必归心蔵也中络邪正入卫犹在经脉之外故但肌肤不仁中经则邪入于荣脉之中内而骨外而肉皆失所养故躯殻为之重着然犹在躯殻之间至入府入蔵则离躯殻而内入邪中深矣府邪必归于胃者胃为六府之总司也廪于肠胃非举大小二肠并重盖风性善行空窍水糓入胃则胃实肠虚风邪即迸入肠中少顷水糓入肠则肠实胃虚风复迸入胃中见胃风必奔迫于二肠之间也风入胃中胃热必盛蒸其津液结为痰涎壅塞隧道胃之支脉络心者才有壅塞即堵其神气出入之窍故不识人也诸蔵受邪至盛必迸入于心而乱其神明神明无主则舌纵难言亷泉开而流涎沫也偏枯病脉之迟缓见于寸口荣卫之行不逮也外则身痒而瘾疹内则胸满而短气荣脉内外邪气充斥去府不逺矣脉之行度一昼一夜复朝寸口荣卫气衰寸口之脉迟缓不逮身痒瘾疹非但风见于外由荣卫气弱自致津凝血滞也胸满非独风见于内由荣卫不行邪混胸中阻遏正气也荣卫气衰邪之入府入蔵孰从禁之故以寸口脉辨其息数斯邪入之浅深可得而谛之耳昔人云中府多着四肢用一多字明是卜度之辞乃遂执此语以当中府见症何其疎耶夫四末在躯殻之外非府也若谓脾主四肢脾更属蔵而非府矣大抵风淫末疾但是风淫于内毋论中府中经中蔵必四末为之不用其不専属中府明矣然则四肢何以不举耶人身荣卫正行于躯殻之中者也风入荣卫即邪气盛而本气衰如树枝得风非摇则折故知四肢不举者荣卫之气短缩不行所致也中蔵多滞九窍此亦卜度之辞五蔵开窍于眼耳鼻口舌固矣而前后二隂之窍又属府不属蔵未可并举也五蔵非一齐俱中但以何窍不利验何蔵受邪差可耳然诸家舍外候别无内谛之法且无画一之方又何疎耶盖风中入蔵闗系生死安危辨症既不清用药自不当故特引内经金匮奥义详之如左风中五蔵后世忽略诸家方论无津可问兹㑹经意以明其治经曰肺中于风多汗恶风时咳昼差暮甚诊在睂上其色白此举其外候也金匮曰肺中风状口燥而喘身运而重胃虚而肿胀则并详其内证矣经曰死肺脉来如物之浮如风吹毛此形其浮散之状也至金匮则曰肺死蔵浮之虚按之弱如葱叶下无根者死合沉以征其浮而蔵气之存否始得涣然无疑矣大凡仲景表章内经皆自出手眼以述为作学者知之他蔵倣此风既中肺则火热随之耗其津液搏其唿吸口燥而喘势有必至然未入之先已伤及荣卫所主之肌肉水糓所容之胃府逮风入肺而乱其魄运用之机尽失故身运而重胃虚而肿胀等证相因互见也然蔵气未絶犹属可生若脉见浮之而虚其蔵真欲散可知加以有浮无沉按之弱如葱叶则在上之阳不下入于隂矣其下无根则孤隂且以渐而亡矣内经死隂之属不过三日而死者正指此等无根之脉而言也经曰肝中于风多汗恶风善悲色苍嗌干善怒时憎女子诊在目下其色青金匮曰肝中风者头目瞤而脇痛行常伛令人嗜甘肝死蔵浮之弱按之如索不来或曲如蛇行者死风木之蔵更中于风风性上摇必头目瞤动风耗血液必筋脉纵急其死脉浮之弱按之如按索不来则浮沉之间隂阳已见决离或曲如蛇行仍是上下不动惟在中者尽力奔迫皆蔵气垂絶之象也经曰心中于风多汗恶风焦絶善怒吓病甚则言不可快诊在口其色赤金匮分为二候其曰心中风者翕翕发热不能食心中饥食即呕吐此外因也其曰心伤者劳倦即头面赤而下重心中痛而自烦发热当脐跳其脉弦此内因也心死蔵浮之实如麻豆按之益躁疾者死心蔵中风分之为二者其一以外入之风必从他蔵迸至心不受邪故也宜随其蔵气兼去其风其一以七情内伤神明真隂不守而心火炎上头目发赤蔵真既从火上炎隂之在下者无阳以举之则下重其卫外之阳不得入通于心则发热其受盛之府蔵气不交郁而内鼔则当脐跳动死心脉内经形容不一仲景总㑹大意谓心蔵垂絶之脉一举一按短数而动浮沉不可息数之状若此经曰脾中风状多汗恶风身体怠惰四肢不欲动色薄微黄不嗜食诊在鼻上其色黄金匮曰脾中风者翕翕发热形如醉人腹中烦重皮目瞤瞤而短气脾死状浮之大坚按之如覆杯洁洁状如摇者死风入脾蔵为贼邪外掣皮目内乱意识四肢怠惰形如醉人有必至也加以胸中短气脾蔵之伤已见一斑若脉更来去至止不常浮之益大坚是为独阳按之洁洁状如摇是为独隂故其动非活动转非圎转非蔵气之垂絶而何经曰肾风之状多汗恶风面然如肿嵴痛不能正立其色炲隠曲不利诊在肌上其色黒金匮阙此肾死蔵浮之坚按之乱如转丸益下入尺中者死面然浮肿者肾气不能蛰封收蔵浊气上干于面也嵴痛不能正立者肾间生气不鼓腰府惫而偻俯与隠曲不利同一源也金匮虽见缺文大要两肾蔵精宅神一身根本多慾致虚风最易入腰曲嵴垂舌卷小便不禁皆其候也中肾从来兼此四者本实先拨可知然肾蔵真阳肾基未壊真阳可居必无死脉若浮之而坚阳已离于隂位按之乱如转丸则真阳搏激而出不能留矣若益下入尺中则真阳先去所余孤隂亦乱而下趋正所谓阳从上脱隂从下脱也风中入蔵最防迸入于心后世悉用脑麝引风入心尤而效之莫有知其非者兹举金匮二方以明其治侯氏黒散治中风四肢烦重心中恶寒不足者外台用之以治风癫仲景制方皆匠心独创乃于中风证首引此散岂非深服其长乎夫立方而但驱风补虚谁不能之至于驱之补之之中行其堵截之法则非思议可到方中取用矾石以固涩诸药使之留积不散以渐填其空窍服之日久风自以渐而熄所以初服二十日不得不用温酒调下以开其痺着以后则禁诸熟食惟宜冷食如此再四十日则药积腹中不下而空窍填矣空窍填则旧风尽出新风不受矣盖矾性得冷即止得热即行故嘱云热食即下矣冷食自能助药力抑何用意之微耶风引汤治大人风引少小惊癎瘛瘲日数十发医所不疗除热方可见大人中风牵引少小惊癎瘛瘲正火热生风五蔵亢甚归迸入心之候盖惊癎之来初分五蔵后迸入心故同治也巢氏用此治脚气岂非以石性易于下达可胜其湿热不使攻心乎夫厥隂风木与少阳相火同居火发必风生风生必挟木势侮其脾土故脾气不行聚液成痰流注四末因成瘫痪用大黄为君以荡涤风火热湿之邪矣随用干姜之止而不行者以补之用桂枝甘草以缓其势用诸石药之濇以堵其路而石药之中又取滑石石膏清金以伐其木赤白石脂厚土以除其湿龙骨牡砺以收敛其精神魂魄之纷驰用寒水石以助肾水之隂俾不为阳光所刼更用紫石英以补心神之虚恐主不安则十二官皆危也明此以治入蔵之风㳺刃有余矣何后世以为石药过多舍之不用而用脑麝以散其真气花蛇以増其恶毒智耶愚耶吾不解矣按金匮风引汤当在侯氏黑散之下本文有正气引邪㖞僻不遂等语故立方即以风引名之侯氏黑散颛主补虚以熄其风此方兼主清热火湿以除其风也集者误次于寸口脉迟而缓之下则证与方不相涉矣风中五蔵其来有自蔵气先伤后乃中之火热气湿痰虚六贼勾引深入一且卒倒无知通身牵引四末不用但得不死亦成瘫痪何蔵先伤调之使平不令迸入于心乃为要也五蔵各蔵一神不可伤之经谓神伤于思虑则肉脱意伤于忧愁则肢废魂伤于悲哀则筋挛魄伤于喜乐则皮藁志伤于盛怒则腰膝难以俛仰是风虽未入蔵真先已自伤火热气湿痰虚迎之内入多汗恶风等证因之外出治之难矣善治者乗风未入审其何蔵先伤何邪彻土绸缪最为扼要之法也中风外证错见不一风火相煽多上髙巅风湿相搏多流四末手足麻木但属气虚闗节肿痺湿痰凝滞偏正头痛愈风丹目蠕面肿胃风汤风湿薏苡仁汤排风汤麻木人参补气汤肿痺舒筋散寒热似疟解风为宜风蔵痰隧搜风最当解风散捜风丸经络及府治分浅深表里之邪大禁金石中络桂枝汤中经小续命汤加减表里兼治防风通圣散祛风至寳膏攻里三化汤捜风丸左瘫右痪风入筋骨宣导其邪缓以圗之舒筋保安散卒中灌药宜用辛香开痰行气调入苏合南星汤调苏合丸顺气散匀气散稀涎散四肢不举有虚有实阳明虚则宗筋失润不能束骨而利机闗阳明实则肉理致宻加以风邪内淫正气自不週流也虚用六君子汤实用三化汤合承气汤口眼㖞斜邪急正缓左急治左右急治右先散其邪次补其正左急三圣散右急匀气散转舌正舌方名虽美少隂脉萦舌本三年之艾不言标矣资夀解语犹为近之转舌膏正舌散资夀解语汤风初入府肌肉蠕瞤手足牵强面肿能食胃风宜投胃风汤风初入蔵发热燥烦先用泻青兼解表里次用愈风磨入四白泻青丸愈风汤四白丹养血豁痰枘凿不入先其所急不宜并施养血大秦艽汤当归地黄汤天麻丸豁痰涤痰汤青州白丸子热痰竹荆汤贝母𤓰蒌散隂虚夹痰千金地黄汤心火内藴膻中如燔凉膈清心功见一班心血内亏恍惚不寐服二丹丸可以安睡火盛壮水勿辞迂缓水升火降枯囘燥转凉膈散清心散二丹丸壮水地黄汤真阳上脱汗多肢冷气喘痰鸣此属不治黑钖三建引阳囘宅水土重封虞渊浴日黑钖丹三建二香汤肾水泛痰真阳未脱治以星附十中九活星附汤外风暴发内风易炽热溉甘寒避居密室毋见可欲毋进肥鲜谨调千日重享天年世传中风之人每遇外风一发宜进续命汤以御之殊为不然风势才定更用续命汤重引风入自添蛇足也惟用甘寒药频频热服俾内不召风外无从入之路且甘寒一可息风二可补虚三可久服何乐不用耶律五条凡风初中经络不行外散反从内夺引邪深入者医之过也治中风壹如治伤寒不但邪在三阳引入三隂为犯大禁即邪在太阳引入阳明少阳亦为犯禁也故风初中络即不可引之入经中经即不可引之入府中府即不可引之入蔵引邪深入酿患无穷乃至多死少生可无戒欤凡治中风自汗证反利其小便者此医之过也毋论风中浅深但见自汗则津液外出小便自少若更利之使津液下竭则荣卫之气转衰无以制风火之势必増其烦热而真隂日亡也况阳明经利其小便尤为犯禁少隂经利其小便必失溲而杀人矣可无戒欤凡治中风病不明经络府蔵徒执方书妄用下法者必至伤人医之罪也风中经络只宜宣之使散误下则风邪乗虚入府入蔵酿患无穷若夫中蔵之候多有平素积虚蔵真不守者下之立亡不可不慎惟在胃府一证内实便祕者间有可下然不过解其烦热非大下也所谓一气之微汗一旬之微利亦因可用始用之至于子和以下立法机要以中蔵者宜下为言则指下为定法胡可训耶然中蔵有缓急二候中府日久热势深极𫝊入蔵者此属可下必使风与热俱去填其空窍则风不再生若开其瘀壅必反増风势何以下为哉其卒虚身中急证下药入口其人即不甦矣可无辨欤后世以中府之便祕指为中蔵见其误下不致损人益信子和机要之法为可用设遇真中蔵证下不中病难可复追矣凡治中风四肢不举证不辨虚实妄行补泻者医之过也四肢不举皆属脾土膏粱太过积食内壅者为脾土瘀实宜泻以开其壅食少体羸怠惰嗜卧者为脾土虚衰宜补以健其运若不辨而实者补之虚者泻之宁不伤人乎凡治外中于风不辨内挟何邪误执一家方书冀圗弋获其失必多医之过也风邪从外入者必驱之使从外出然挟虚者非补虚则风不出挟火者非清热则风不出挟气者非开郁则风不出挟湿者非导湿则风不出挟痰者非豁痰则风不出河间东垣丹溪各举一端以互明其治后学不知变通但宗一家为主治倘一病兼此五者成方果安在况不治其所有反治其所无宁不伤人乎附风痱岐伯谓中风大法有四一曰偏枯半身不遂二曰风痱于身无痛四肢不收三曰风懿奄忽不知人四曰风痺诸痺类风状后世祖其説而无其治金匮有古今録验三方可类推之经谓内夺而厥则为风痱仲景见成方中有治外感风邪兼治内伤不足者有合经意取其三方以示法程一则曰古今録验续命汤再则曰千金三黄汤三则曰近效白术附子汤前一方治荣卫素虚而风入者中一方治虚热内炽而风入者后一方治风已入蔵脾肾两虚兼诸痺类风状者学者当㑹仲景意而于浅深寒热之间以三隅反矣古今録验续命汤千金三黄汤近效白术附子汤附风懿按风懿曰奄忽不知人即该中风卒倒内金匮不重举其证意可知矣附风痺中风四证其一曰风痺以诸痺类风状故名之也然虽相类实有不同风则阳先受之痺则隂先受之耳致痺之因曰风曰寒曰湿互相杂合匪可分属但以风气胜者为行痺性善行故也以寒气胜者为痛痺寒主收急故也以湿气胜者为着痺湿主重滞故也邪之所中五浅五深不可不察在骨则重而不举在筋则屈而不伸在肉则不仁在脉则血凝而不流在皮则寒此五者在躯殻之间皆不痛也其痛者随血脉上下寒凝汁沬排分肉而痛虽另名周痺亦𨽻于血脉之中也骨痺不已复感于邪内舍于肾筋痺不已复感于邪内舍于肝脉痺不已复感于邪内舍于心肌痺不已复感于邪内舍于脾皮痺不已复感于邪内舍于肺此五者亦非径入五蔵也五蔵各有合病久而不去内舍于其合也盖风寒湿三气杂合牵制非若风之善行易入故但类于中风也经论诸痺至详然有大阙且无方治金匮补之一曰血痺二曰胸痺三曰肾着四曰三焦痺金匮论血痺谓尊荣人骨弱肌肤盛重困疲劳汗出卧不时动摇加被微风遂得之但以脉自微濇在寸口闗上小𦂳宜鍼引阳气令脉和𦂳去则愈血痺隂阳俱微寸口闗上微尺中小𦂳外证身体不仁如风痺状黄茋桂枝五物汤主之经但言在脉则血凝而不流金匮直发其所以不流之故言血既痺脉自微濇然或寸或闗或尺其脉见小𦂳之处即风入之处也故其鍼药所施皆引风外出之法也金匮论胸痺脉证并方治绎明入二卷胸寒痺痛条下此不赘金匮肾着之病其人身体重腰中冷如坐水中形如水状反不渴小便自利饮食如故病属下焦身劳汗出衣里冷湿久久得之腰以下冷痛腹重如带五千钱甘姜苓术汤主之经但言骨痺不已复感于邪内舍于肾仲景知湿邪不能伤肾蔵之真不过舍于所合故以身重腰冷等证为言曰饮食如故曰病属下焦意可知矣然湿土之邪贼伤寒水恐害两肾所主生气之源闗系尤大故特举肾着一证立方以开其痺着金匮复有总治三痺之法今误编厯节黄汗之下其曰诸肢节疼痛身体魁瘰脚肿如脱头眩短气遇湿欲吐桂枝芍药知母汤主之是也短气中焦胸痺之候也属连头眩即为上焦痺矣遇湿欲吐中焦痺也脚肿如脱下焦痺也肢节疼痛身体魁瘰筋骨痺也荣卫筋骨三焦俱病又立此法以治之合四法以观精微之藴仲景真百世之师矣治痺诸方不另立门姑附风门之后实与治风不同不可悞施痺症琐屑不便立法者俱于用方条下发之宜逐方细玩律一条凡治痺症不明其理以风门诸通套药施之者医之罪也痺症非不有风然风入在隂分与寒湿互结扰乱其血脉致身中之阳不通于隂故致痺也古方多有用麻黄白芷者以麻黄能通阳气白芷能行荣衞然已入在四物四君等药之内非颛发表明矣至于攻里之法则从无有用之者以攻里之药皆属苦寒用之则阳愈不通其痺转入诸府而成死症者多矣可无明辩而深戒欤风门杂法七条鹤膝风者即风寒湿之痺于膝者也如膝骨日大上下肌肉日枯细者且未可治其膝先养血气俾肌肉渐荣后治其膝可也此与治左右半身偏枯之证大同夫既偏枯矣急溉其未枯者然后既枯者得以通气而复荣倘不知从气引血从血引气之法但用麻黄防风等散风之套药鲜有不全枯而速死者故治鹤膝风而亟攻其痺必并其足痿而不用矣比而论之其治法不益明乎右方治小儿鹤膝风用六味地黄丸加鹿茸牛膝共八味不治其风其意最善盖小儿非必为风寒湿所痺多因先天所禀肾气衰薄隂寒凝聚于腰膝而不解从外可知其内也故以六味丸补肾中之水以鹿茸补肾中之火以牛膝引至骨节而壮其裹撷之筋此治本不治标之良法也举此为例而推之破伤风之证最难治人之壮盛者随其外证用表里中三法及驱风之药此无难也人之素弱及老人小儿或因跌仆去血过多或因疮口脓水淋漓未合风邪乗虚深入血分者宜比治血痺之例四物汤中加去风药可也其元气大虚不胜外风昏迷厥逆证属危急者先进独参汤随进星附汤驱治虚风可也其外科及军中备急诸方皆为壮盛者而设预备以俟破伤证随即灌药故其功效敏捷非方之有竒特也倘风入既久必难为功矣欲为大医备急诸药不可不蓄和荣汤急风散独圣散再论半身不遂口眼㖞斜头目眩运痰火炽盛筋骨时疼乃原于血虚血热挟痰挟火经络肌表之间先已有其病根后因感冒风寒或过嗜醇酒膏粱而助痰火或恼怒而逆肝气遂成此证其在于经络肌表筋骨之间尚未入于蔵府者并以通荣卫为治如和荣汤中有补血活血之功不至于滞有健脾燥湿消痰之能不致于燥又清热运动疎风开经络通腠理内固根本外散病邪王道剂也多服可以见功凡治疠风之法以清荣卫为主其汗宜频发血宜频刺皆清荣卫之㨗法也生虫由于肺热其清肃之令不行故由皮毛渐入腠理胃肠莫不有虫清其金则虫不驱自熄试观金风一动旱魃絶踪其理明矣然清肺亦必先清荣卫盖荣卫之气腐而不清𫝊入于肺先害其清肃之令故也苦药虽能泻肺杀虫亦能伤胃不可久服胃者荣卫从出之源也久服苦寒荣卫转衰而腐败壅郁不可胜言矣所以苦参丸之类荣卫素弱糓食不充之人不宜服也大枫子油最能杀虫驱风然复过于辛热风未除而目先壊者多矣其硫黄酒服之必致脑裂之祸又醉仙散入轻粉和未日进三服取其人昏昏若醉毒涎从齿缝中出疠未差而齿先落矣盖除疠之药服之近而少疠必不除服之久且多疠虽除药之贻害更大惟易老祛风丸东坡四神丹二方可以久服取效取为法焉祛风丸四神丹要知脉风成则为疠然人之荣血正行于十二经脉之中者也用平善之药生血清热为主驱风杀虫为辅更行汗之刺之之法无不愈者且非极意惩创之人不可与治以戒色慾禁口腹二者非烈汉不能也痛风一名白虎厯节风实即痛痺也经既言以寒气胜者为痛痺矣又言凡伤于寒者皆为热病则用药自有一定之权衡观金匮用附子乌头必用于表散药中合桂枝麻黄等药同用即发表不逺热之义至攻里必遵内经不逺于寒可知矣诸家方中不达此义即攻里㮣不逺热独千金犀角汤一方深有合于经意特表之为例犀角汤更有内热因血虚炽盛始先表散药中蚤已不能用辛热者即当取夏月治温热病之表法为例诸家复无其方独本事方中有牛旁子散先得我心亦并表出牛旁子散医门法律卷五医门法律钦定四库全书医门法律卷六南昌喻昌撰中风门诸方侯氏黒散治大风四肢烦重心中恶寒不足者外台治风癫方论见前法中然以菊花为君亦恐风邪乗虚迸入心蔵故也菊花白术细辛茯苓牡砺桔梗防风人参矾石黄芩当归干姜芎䓖桂枝右十四味杵为散酒服方寸匕日三服初服二十日用温酒调服禁一切实肉大蒜常宜冷食六十日止即药积在腹中不下也热食即下矣冷食自能助药力风引汤除热瘫癎方论见前法中盖风者外司厥隂内属肝木上𨽻手经下𨽻足经中见少阳相火所以风自内发者由火热而生也风生必害中土土主四肢土病则四末不用聚液成痰瘫痪者以风火挟痰注于四支故也观金匮此方可见非退火则风必不熄非填窍则风复生风火一炽则五神无主故其用药如此之周到也大黄干姜龙骨桂枝甘草牡蛎滑石石膏寒水石赤石脂白石脂紫石英右十二味杵麤节以韦囊盛之取三指撮井花水三升煮三沸温服一升治大人风引少小惊癎瘈瘲日数十发医所不疗除热方巢氏用此方治脚气愈风丹治诸风证偏正头痛防风通圣散四物汤黄连解毒汤各一料加羌活细辛甘菊花天麻独活薄荷何首乌右为细末炼蜜丸如弹子大每服一丸细嚼茶清下不拘时服按外风与身中之火热相合以阳从阳必上攻于头然风火盛荣血必亏故其药如是也胃风汤治虚风证能食手足麻木牙闗急搐目内蠕瞤胃风面肿升麻白芷麻黄葛根当归苍术甘草柴胡羌活藁本黄柏草荳蔲蔓荆子右水二盏姜三片枣一枚煎一盏去滓服按风入胃中何以反能食盖风生其热即内经瘅成为消中之理也方中但去其风不去其热者以热必随风外解不必加治耳薏苡仁汤治中风手足流注疼痛麻痺不仁难以屈伸薏苡仁当归芍药麻黄官桂苍术甘草右水二盏生姜七片煎八分去渣温服食前下自汗减麻黄有热减官桂按此为风湿相搏闗节不利之证故用药如是也排风汤治风虚冷湿邪气入蔵狂言妄语精神错乱及五臓风发等证防风白术当归芍药肉桂杏仁川芎白藓皮甘草麻黄茯苓独活右作二服每服水二盏姜三片煎七分去渣服按虚风冷湿虽已入臓其治法必先宣之使从外散故用药如是也人参补气汤治手指麻木人参黄茋升麻柴胡芍药生甘草炙甘草五味子右水一盏煎至五分食逺临睡服渣再煎按诸阳起于指手指麻木风已见端宜亟补其气以御外入之风故用此为绸缪计也舒筋保安散治左瘫右痪筋脉拘挛身体不遂脚腿少力干湿脚气及湿滞经络久不能去宣导诸气木𤓰萆薢五灵脂牛膝续断白僵蚕松节白芍药乌药天麻威灵仙黄茋当归防风虎骨右用无灰酒一斗浸上药二十七日𦂳封扎日足取药焙干捣为细末毎服二钱用浸药酒调下酒尽用米汤调下按此治风湿搏结于筋脉之间凝滞不散阻遏正气不得通行故用药如是也解风散治风成寒热头目昏眩肢体疼痛手足麻痺上鬲壅滞人参麻黄川芎独活细辛甘草右为细末每服五钱水盏半生姜五片薄荷叶少许煎八分不拘时服按风成为寒热乃风入胃中而酿荣卫之偏胜第四方胃风汤正驱胃风使从外解之药此因风入既久胃气致虚故以人参为君臣以麻黄川芎佐以独活细辛使以甘草而和其荣卫乃可收其外解之功也若夫久风成为飡泄则风已入于里又当用人参为君桂枝白术为臣茯苓甘草为佐使而驱其风于内此表里之权衡内经之㫖要也本方虽用风成寒热四字漫无着落今并及之搜风顺气丸治风燥便祕因致气闭不行暂时用之以疎风润燥顺气殊不可少本方条下过于夸大谓久服百病皆除老者还少岂理也哉然又云孕妇勿服如服药觉蔵府微痛以羊肚肺羮补之则其药有偏峻不可久服明矣车前子白梹榔火麻子牛膝郁李仁兔丝子干山药枳壳防风独活大黄右为末炼蜜为丸如梧桐子大毎服二十丸酒茶米饮任下空心临卧各一服去肠风宿滞并肠风下血桂枝汤治风从外来入客于络留而不去此方主之桂枝芍药甘草生姜大枣右用水盏半微火煎八分温服须臾啜热稀粥以助药力温覆令一时许遍身漐漐微似有汗者益佳详见尚论太阳上篇按此方为中风一证羣方之祖不但风中入络即中经中府中蔵药中皆当加入本方以风从外入者究竟必驱从外出故也后人竞用续命汤为加减此方置之不録未免得流忘源矣又况源流俱失者哉小续命汤治中风不省人事渐觉半身不遂口眼歪斜手足战掉语言蹇濇肢体麻痺精神昏乱头目眩晕痰火并多筋脉拘急不能屈伸骨节烦疼不得转侧诸风服之皆验脚气缓弱久服得瘥久病风人每遇天色隂晦节候变易预宜服之以防喑哑防风桂心黄芩杏仁芍药甘草川芎麻黄人参防已大附子右㕮咀作二贴毎贴水盏半姜五片枣一枚煎八分服精神恍惚加茯神逺志骨节烦疼有热者去附子倍芍药无热者倍官桂附子心烦多惊加犀角呕逆腹胀加半夏倍人参烦躁大便涩去附子倍芍药加竹蔵寒下利去防已黄芩倍附子加白术自汗去麻黄杏仁加白术脚膝弱加牛膝石斛身痛加秦艽腰痛加桃仁杜仲失音加杏仁按此方无分经络不辨虚实寒热若不细辨加减难以取效今并録易老六经加减法为例用方者师其意焉可矣易老六经加减法麻黄续命汤治中风无汗恶寒本方中麻黄杏仁防风各加一倍桂枝续命汤治中风有汗恶风本方中桂枝芍药杏仁各加一倍二证皆太阳经中风也白虎续命汤治中风有汗身热不恶寒本方中加知母石膏各一钱四分去附子葛根续命汤治中风身热有汗不恶风本方中加葛根桂枝黄芩各一倍二证皆阳明经中风也附子续命汤治中风无汗身凉本方中加附子一倍干姜甘草各一钱此证乃太隂经中风也桂附续命汤治中风有汗无热本方中加桂枝附子甘草各一倍此少隂经中风也羌活连翘续命汤中风六证混淆系之于少阳厥隂或肢节挛痛或麻木不仁本方中加羌活连翘各一钱半防风通圣散治诸风潮搐手足瘈瘲小儿急惊风大便结邪热暴甚肌肉蠕动一切风症防风川芎当归芍药大黄芒硝连翘薄荷麻黄山栀子石膏桔梗黄芩白术荆芥甘草滑石右水二盏姜三片煎至八分服涎𠻳加半夏生姜制开结加大黄二钱破伤风加羌活全蝎各五分腰脇痛加芒硝当归各一钱按此方乃表里通治之轻剂用川芎当归芍药白术以和血益脾所以汗不伤表下不伤里可多服也祛风至寳膏治诸风热防风白术芍药芒硝石膏滑石当归黄芩甘草大黄连翘川芎麻黄天麻荆芥山栀子熟地黄黄柏桔梗薄荷羌活人参全蝎细辛黄连独活右为细末炼蜜丸弹子大每服一丸细嚼茶酒任下临卧服按此方亦表里通治即前防风通圣散十七味更加熟地黄益血人参益气黄柏黄连除热羌活独活天麻全蝎细辛去风乃中风门中不可移易之颛方又非前通套泛用之方比也不换金丹退风散热治中风口㖞荆芥穗僵蚕天麻甘草羌活川芎白附子乌头蝎梢藿香叶薄荷叶防风右为末炼蜜丸弹子大每服一丸细嚼茶酒任下涂㖞处亦可按此方祛风之力颇大至清火散热殊未必然大势风而挟寒痰气窒闭者宜之三化汤治中风外有六经之形证先以加减续命汤主之内有便溺之阻鬲此方主之厚朴大黄枳实羌活每服一两水煎按此乃攻里之峻剂非坚实之体不可轻服盖伤寒证胃热肠枯不得不用大承气以开其结然且先之以小承气调胃承气恐误用不当即伤人也在中风证多有虚气上逆闗隘阻闭之候断无用大承气之理古方取药积腹中不下以渐填其空窍俾内风自熄奈何今人每开窍以出其风究竟窍空而风愈炽长此安穷也哉摄生饮调苏合丸治一切卒中不论中风中寒中暑中湿中气及痰厥饮厥之类初作皆可用此先以皂角去皮弦细辛生南星半夏为末吹入鼻中俟其喷嚏即进前药牙禁者中指㸃南星半夏细辛末并乌梅肉频搽自开天南星南木香苍术细辛甘草石菖蒲半夏右件剉散分二服水一盏半生姜七厚片煎取其半乘热调苏合香丸半丸灌下痰盛者加全蝎二枚炙按此方治卒中气闭痰迷不得不用之剂但正气素虚之人不能当脑麝及细辛摧枯拉朽之势裁节而用十之二三可也其牛黄清心丸与苏合丸异治热阻闗窍可用牛黄丸开之寒阻闗窍可用苏合丸开之其口开手撒遗尿等死症急用人参附子峻补间有得生者若牛黄苏合之药入口即毙此无异以千钧镇一丝也乌药顺气散治风气攻注四肢骨节疼痛遍身顽麻及疗瘫痪语言蹇涩脚气步履多艰手足不遂先宜多服此药以疎气逆然后随证投以风药麻黄陈皮乌药白僵蚕川芎白芷甘草枳壳桔梗干姜右为末每服三钱水一盏姜三片枣一枚煎憎寒壮热头痛身体倦怠加葱白三寸煎併服出汗或身体不能屈伸温酒调服按中风证多挟中气不但卒中急证为然凡是中风证皆有之严用和云人之元气强壮荣卫和平腠理致宻外邪焉能为害或因七情饮食劳役致真气先虚荣卫空疎邪气乘虚而入故致此疾若内因七情而得者法当调气不当治风外因六淫而得者亦当先调气后依所感六气治之此良法也宜八味顺气散严氏此説于理甚当其用八味顺气散乃人参白术茯苓甘草陈皮六君子汤中用其五加乌药青皮白芷共八味为剂较前局方乌药顺气散不用麻黄枳桔僵蚕等风药正先治气后治风之妙㫖后人反惜其説有未备且谓方中不当杂入白芷吹毛责备讵知白芷香而不燥正和荣卫之善药也和剂合两方取用干姜人参川芎陈皮桔梗厚朴白芷甘草白术麻黄更加葛根治感风头痛鼻塞声重尚为合宜故知论方不可横以已见也匀气散治中风中气半身不遂口眼㖞斜先宜服此白术天麻沉香白芷青皮甘草人参乌药紫苏木𤓰右水二盏姜三片煎八分服风气腰痛亦宜服之按匀气之説甚长身内之气有通无壅外风自不能久居而易于解散故知匀气即调气之㫖非有两也稀涎散治风涎不下喉中作声状如牵锯或中湿肿满半夏猪牙皂角右咀作一服水二盏煎一盏入生姜自然汁少许服不能嚥者徐徐灌之按此以半夏治痰涎牙皂治风比而成方盖因其无形之风挟有形之涎胶结不解用此二物俾涎散而风出也其有涎多难散又非小吐不可则用明矾合牙皂等分为末白汤调服吐之或用萝卜子合牙皂等分为末煎服半盏吐之其风多涎少人事不昬则用虾半斤入酱葱姜等料物水煮先喫虾次喫汁后以鹅翎探引吐之活法在心无施不当也加味六君子汤治四肢不举属于脾土虚衰者须用如颛治其本不可加入风药人参白术茯苓甘草陈橘皮半夏加竹麦冬右用水二盏姜三片枣二枚煎六分温服口渇去半夏加葳蕤石膏虚甚不热者加附子按中风门中从不録用此方所谓治未而忘其本也夫风淫末疾四肢不举乃风淫于内虚者多实者少审其果虚则以六君子加甘寒药如竹麦冬之属允为治虚风之仪式也三化汤见第十六方按经谓土太过则令人四肢不举此真膏粱之疾非肝肾经虚之比其治泻令气弱阳虚土平斯愈而用三化汤及调胃承气汤然土实之证十不见一非审谛无忒未可尝试也三圣散治中风手足拘挛口眼㖞斜脚气行步不正当归𤣥胡索肉桂右为末每服二钱空心温酒调下按此方治血虚风入之颛剂也故取以治口眼㖞斜之左急右缓者然血药中而加地黄白芍秦艽杜仲牛膝风药中而加天麻防风羌活白芷细辛或加独活以去肾间风加萆薢以除下焦热又在随证酌量矣匀气散见第十九取其方以治口眼㖞斜之右急左缓者然倍用生熟甘草加苡仁以缓其急加麦冬葳蕤竹以熄其风得效去白芷苏叶可常服也转舌膏治中风瘈瘲舌蹇不语用凉膈散加菖蒲逺志各等分蜜丸弹子大朱砂为衣薄荷汤化下临卧或食后服凉膈散见第三十八方按此乃治心经藴热之方也正舌散治中风舌木强难转语不正蝎梢茯苓右为细末每服一钱食前温酒调服又擦牙更效按此乃治风涎壅塞之方也资夀解语汤治中风脾缓舌强不语半身不遂防风附子天麻酸枣仁羚羊角官桂羌活甘草右水二盏煎八分入竹二匙姜汁二滴食逺服按此方乃治风入脾蔵舌强不语之证至于少隂脉萦舌本肾虚风入舌不能言喫𦂳之后古今从无一方及之昌每用此方去羌防加熟地何首乌枸杞子甘菊花胡麻仁天门冬治之获効今特识于此方之下聴临病之工酌用焉胃风汤见第四方治虚风证能食手足麻木牙闗急搐目内蠕瞤胃风面肿按虚风入胃反能食者乃风入而助其胃之火热故比平常食加进也此去瘅成为消中不逺此方但治其风不治其火热殊不合内经之㫖必于竹麦冬花粉葳蕤石膏生地梨汁甘寒药中加入升麻葛根甘草为剂始克有当况风既入胃内经述其五变曰厥巅曰寒热曰消中曰飡泄曰疠风随人之寒热或上或下变病若此其可畏奈何不习不察徒欲检方而治病耶有志于医者自为深造无寄后人篱下可矣泻青丸治中风自汗昬冒发热不恶寒不能安卧此是风热燥烦之故也当归川芎栀子羌活大黄防风龙胆草右为末蜜丸弹子大每服一丸竹叶汤化下按此方以泻青为名者乃泻东方甲乙之义也风入厥隂风木之蔵同气相求其势必盛所虑者虚而眩运热而燥烦虚也热也其可以为壮实而轻泻之乎审果壮实乃可施此审属虚热必以四物汤全方加人参竹秦艽羌活八味为剂始合法度也愈风汤初觉风动服此不致倒仆此乃治未病之圣药也又治中风证内邪已除外邪已尽当服此药以行导诸经久服大风悉去纵有微邪只从此药加减治之然治病之法不可失于通塞或一气之微汗或一旬之通利如此乃常服之药也久则清浊自分荣卫自和矣羌活甘草防风当归蔓荆子川芎细辛黄茋枳壳人参麻黄白芷甘菊薄荷枸杞子知母地骨皮独活秦艽黄芩芍药苍术生地黄肉桂右咀每服一两水二盏生姜三片空心煎服临卧煎滓服空心一服吞下二丹丸谓之重剂临卧一服吞下四白丹丸谓之轻剂假令一气之微汗用愈风汤三两加麻黄一两作四服加姜空心服以粥投之得微汗则住如一旬之通利用愈风汤三两加大黄一两亦作四剂如前临卧服得利为度此药尝服之不可失四时之辅春将至大寒后本方加半夏人参柴胡谓迎而夺少阳之气也夏将至糓雨后本方加石膏黄芩知母谓迎而夺阳明之气也季夏之月本方加防已白术茯苓谓胜脾之湿也秋将至大暑后本方加厚朴藿香肉桂谓迎而夺太隂之气也冬将至霜降后本方加附子官桂当归谓胜少隂之气也此药四时加减临病酌宜诚治风证之圣药也按此一方相传谓是愈风之圣药后人见其种种敷陈次第有法骇以为竒而深信不疑及用之治病百无一愈盖似是而非昌不得不为辨之其云初觉风动服此不致倒仆此乃治未病之圣药也夫觉风势初动不服端本澄原之药以固䕶其荣卫反服风药而招风取中以汉武之虚耗称为成周之上理其谁欺乎又云内邪已除外邪已尽当服此以行导诸经久服大风悉去夫既内邪除外邪尽广服补益以养其正可也岂有久服此药之理耶岂舍内邪外邪别有大风当去耶何其自呈缺漏耶至于一旬通利以本方一剂加大黄二钱或可若夫一气微汗计本药分七十二剂每剂已用麻黄四分零而此四剂中各加二钱五分如此重剂岂微汗之剂耶方中发汗之药已复用至十二味矣必更重加麻黄始为微汗者何耶仲景用桂枝汤解表恐其力轻故啜热稀粥以继之用麻黄汤恐其力重多致亡阳多方囘䕶岂有反投热粥之理后人无识奉此为第一灵寳宁知其骄矜自用欺已欺人也哉四白丹清肺气养魄中风多昬冒縁气不清利也白术白茯苓人参宿砂香附甘草防风川芎白芷白檀香知母羌活薄荷独活细辛麝香牛黄龙脑藿香甜竹叶右为细末炼蜜为丸每两作十丸临睡嚼一丸煎愈风汤送下上清肺气下强骨髓按此方颇能清肺养魄方中牛黄可用而脑麝在所不取以其耗散真气治虚风大非所宜然本方以四君子汤作主用之不为大害今更定牛黄仍用五分龙脑麝香各用二分取其所长节其所短庶几可也其他犯脑麝诸方一概不録如牛黄清心丸四君子药中甘草加至四倍其意亦善彷此为例脑麝裁酌用十之二足可备清心宁神之用其粤中蜡丸脑麝原少且经久蓄品味和合用时仍浓煎甘草汤调服为善方不赘大秦艽汤治中风外无六经之形证内无便溺之阻隔知血弱不能养筋故手足不能运动舌强不能言语宜养血而筋自柔秦艽石膏甘草川芎当归芍药羌活独活防风黄芩白芷生地黄熟地黄白术茯苓细辛春夏加知母一钱右水二盏煎如遇天隂加姜七片心下痞加枳实五分按此方既云养血而筋自柔何得多用风燥之药既欲静以养血何得用风以动之是其方与言悖矣偶论三化汤愈风汤及大秦艽汤三方为似是而非及查三方皆出机要方中云是通真子所撰不知其姓名然则无名下士爚乱后人见闻非所谓一盲引衆盲耶业医者当深入理要自具只眼可矣养血当归地黄汤当归地黄川芎芍药藁本防风白芷细辛右水二盏煎一盏通口食前温服按此出拔萃方中用血药风药各四味半润半燥亦不善于立方者矣即谓治本不可忘标四物汤中加风药一味足矣因以此药遍索诸方适良方中有六合汤一方治风虚眩运先得我心用四物各一两秦艽羌活各半两虽用风药二味其分两则仍一味也举此为例方不重赘天麻丸治风因热而生热盛则动宜以静胜其燥是养血也此药行荣卫壮筋骨天麻牛膝萆薢𤣥参杜仲附子羌活当归生地黄一方有独活四两去肾间风右为细末炼蜜丸梧桐子大每服五七十丸空心温酒或白汤下良久进食服药半月后觉塞壅以七宣丸疎之按此方大意主治肾热生风其以天麻入牛膝同制取其下达倍用当归地黄生其隂血萆薢𤣥参清下焦之湿热附子补下焦之真阳盖惟肾中阳虚故风得以久据其地也用羌活之独本者即真独活不必更加也吁嗟多慾之人两肾空虚有如乌风洞惨惨黯黯漫无止息环视风门诸药有一能胜其病者乎此方杂在羣方内未易测识特表而出之涤痰汤治中风痰迷心窍舌强口不能言南星半夏枳实白茯苓橘红石菖蒲人参竹茹甘草右水二盏生姜五片煎八分食前服按此证最急此药最缓未免有两不相当之弊审其属热此方调下牛黄清心丸审其属虚此方调下二丹丸庶足以开痰通窍也青州白丸子治男子妇人手足瘫痪风痰壅盛呕吐涎沫及小儿惊风并治白附子半夏南星川乌右罗为末生绢袋盛于井花水内摆出粉未出者以手揉令出查再擂再摆以尽为度用磁盆日中曝夜露每日一换新水搅而后澄春五夏三秋七冬十日去水晒干如玉片以糯米粉作稀煳丸如菉豆大每服二十丸生姜汤下无时如瘫痪酒下小儿惊风薄荷汤下三五丸按此方治风痰之上药也然药味虽经制炼温性犹存热痰迷窍非所宜施竹汤治四肢不收心神恍惚不知人事口不能言竹生葛汁生姜汁右三汁和匀分温三服按人身之积痰积热常招致外风结为一家令人心神恍惚如邪所凭实非邪也消风清热开痰其神自安此方可频服也贝母𤓰蒌散治肥人中风口眼㖞斜手足麻木左右俱作痰治贝母𤓰蒌南星荆芥防风羌活黄蘗黄芩黄连白术陈皮半夏薄荷甘草威灵仙天花粉右每服水二盏姜三片煎八分至夜服按中风证多挟热痰而肥人复素有热痰不论左右俱作痰治诚为当矣但肥人多虚风瘦人多实火虚风宜用甘寒一派如竹人参麦冬生地生葛汁生梨汁鲜淡竹叶汁石膏𤓰蒌葳蕤胡麻仁等药此方三黄并用治瘦人实火或可治肥人虚风甚不宜也至泛论治热痰之药诸方中又惟此足擅其长存之以备实火生风生痰之选千金地黄汤治热风心烦及脾胃热壅食不下生地黄汁枸杞子汁真酥生姜汁荆竹人参白茯苓天门冬大黄栀子右十一味以后五味为细末先煎地黄等汁内末药调服方寸匙再渐加服以利为度按此方补虚清热润燥涤痰除风开通瘀塞美善具备诚足贵也因养血豁痰难于两用姑举此方为例以聴临症酌量又四肢不举脾土属虚属实分途异治苟其虚实不甚相悬此方更在所必用法无穷尽人存政举未易言耳凉膈散治心火上盛膈热有余目赤头眩口疮唇裂吐衂涎𠻳稠粘二便淋闭胃热发斑小儿惊急潮搐疮疹黒陷大人诸风瘈瘲手足掣搦筋挛疼痛连翘栀子仁薄荷大黄芒硝甘草黄芩右水二盏枣一枚葱一根煎八分食逺服清心散即凉膈散加黄连右水盏半加竹叶十片煎八分去渣入蜜少许温服头痛加川芎防风石膏按中风证大势风木合君相二火主病多显膈热之证古方用凉膈散最多不但二方已也如转舌膏用凉膈散加菖蒲逺志如活命金丹用凉膈散加青黛蓝根盖风火之势上炎胸膈正燎原之地所以清心宁神转舌活命凉膈之功居多不可以宣通肠胃之法轻訾之也地黄饮子宣明方治舌瘖不能言足癈不能用肾虚弱其气厥不至舌下熟地黄巴㦸山茱萸肉苁蓉石斛附子五味子白茯苓菖蒲逺志官桂麦冬右为末每服三钱生姜五片枣一枚薄荷七叶水一盏半煎八分服无时按肾气厥不至舌下乃蔵真之气不上荣于舌本耳至其浊隂之气必横格于喉舌之间吞咯维艰昬迷特甚又非如不言之证可以缓调方中所用附桂巴苁原为驱逐浊隂而设用方者不可执已见而轻去之也三因白散子治肝肾中风涎潮壅塞不语呕吐痰沫头目眩晕兼治隂症伤寒六脉沉伏及霍乱吐泻小便淋滴不通大附子滑石制半夏右为末每服二钱水二盏姜七片蜜半匙煎七分空心冷服按此方甚超但不明言其所以然且引兼治隂症伤寒霍乱吐泻等证为言转觉泛而不精矣盖此即上条昌所论浊隂上逆之证縁肝肾之气厥逆而上是以涎潮壅塞舌瘖不语痰沫吐咯难出头目重眩故非附子不能驱其浊隂然浊隂走下窍者也浊隂既上逆其下窍必不通故用滑石之重引浊隂仍顺走前隂之窍亦因附子雄入之势而利导之也更虑浊隂遇胸中之湿痰两相留恋再加半夏以开其痰庶涎沫与浊隂俱下方中具有如此之妙义而不明言以教后人殊可惜也二丹丸治风邪健忘养神定志和血内安心神外华腠理得睡丹参熟地黄天门冬朱砂人参菖蒲逺志茯神麦门冬甘草右为细末炼蜜为丸桐子大每服五十丸至一百丸空心食前服按中风证心神一虚百骸无主风邪扰乱莫繇驱之使出此方安神益虚养血清热息风服之安睡功见一斑矣相𫝊用愈风汤吞下殊失用方之意豨莶丸治肝肾风气四肢麻痺骨痛膝弱风湿诸疮右以豨莶草五月五日六月六日採叶九蒸九曝凡蒸用酒蜜洒晒干为末蜜丸桐子大空心酒下百丸按豨者猪也其畜属亥乃风木所生之始故取用其叶以治风凡肾藏生风之证服此其效最着江宁节度使成讷知益州张咏两以方药进献至尊讷以弟訮中风伏枕五年一道人𫝊此方服之愈咏以掘地得碑制服千服髭须乌黑筋力轻健见都押衙罗守一中风坠马失音不语与药十服其病立瘥又和尚智严年七十或患偏风口眼㖞斜时时吐涎与十服亦便得痊古今用此获效者最多然莫知其所以然也其妙处全在气味之莶劣与肾中之腥臊同气相求故能入肾而助其驱逐隂风之力也因治肾风之方百不得一特録此丸合前天麻丸两发其义也黑钖丹治真元虚惫阳气不固隂气逆沖三焦不和冷气刺痛饮食无味腰背沉重膀胱久冷夜多小便女人血海久冷赤白带下及隂证隂毒四肢厥冷不省人事急用枣汤吞一百粒即便囘阳此药大能升降隂阳补虚益元坠痰除湿破癖沉香葫芦巴附子阳起石肉桂破故纸舶茴香肉豆蔲木香金铃子硫黄黑钖右用黑盏或铁铫内如常法结黑钖硫黄砂子地上出火毒研令极细余药并细末和匀自朝至暮以研至黑光色为度酒煳丸如梧子大隂干入布袋内擦令光莹每四十丸空心盐姜汤或枣汤下女人艾叶枣汤下急症用百丸按此方用黑钖水之精硫黄火之精二味结成灵砂为君诸香燥纯阳之药为臣用金铃子苦寒一味为反佐用沉香引入至隂之分为使凡遇隂火逆沖真阳暴脱气喘痰鸣之急症舍此药再无他法可施昌每用小囊佩带随身恐遇急症不及取药且欲以吾身元气温养其药借手效灵厥功厯厯可纪即如小儿佈痘与此药迥无相涉然每有攻之太过如用蜈蚣穿山甲桑蚕之类其痘虽勃然而起然头面遍身肿如𤓰匏疮形湿烂难干乃至真阳上越气喘痰鸣儿医撒手骇去昌投此丸领其阳气下入隂中旋以大剂地黄汤峻补其隂以留恋夫真阳肌肤之热反清肿反消湿烂反干而成厚靥如此而全活者不知凡几因附本方项下以广用方者之识三建二香汤治男妇中风六脉俱虚舌强不语痰涎壅盛精神如痴手足偏废此等不可攻风只可补虚天雄附子乌头沉香木香右作二服每服水盏半姜十片煎七分食前服按此方天雄附子乌头同时并用其生者不加炮制惟恐缚孟贲之手莫能展其全力耳必因其人隂邪暴甚埋没微阳故用此纯阳无隂一门三将领以二香直透重围驱逐极盛之隂拯救将絶之阳此等大闗虽有其方能用者罕方下妄云治中风六脉俱虚又云不可攻风只可补虚全是梦中説梦误人最大当知此证其脉必微而欲絶不可以虚之一字漫无着落者言脉其方更勐悍毒厉不可以补虚二字和平无偏者言方此方书所为以盲引盲耶星附散治中风能言口不歪而手足軃曳者南星半夏茯苓殭蚕川乌人参黑附子白附子右水二盏煎八分食逺热服得汗愈按此方乃治虚风寒痰之主药也风虚则炽痰寒则壅阻遏脾中阳气不得周行故手足为之軃曳用此方热服以助脾中之阳俾虚风寒痰不相互结乃至得汗则风从外出痰从下出分解而病愈矣凡用附子药多取温冷谓热因寒用也此用乌头附子人参一派温补絶无发散之药向非加以热服亦胡繇而得汗耶敬服敬服古今録验续命汤治中风痱身体不能自收口不能言冒昧不知痛处或拘急不得转侧麻黄桂枝当归人参石膏干姜甘草芎䓖杏仁右九味以水一斗煮取四升温服一升当小汗薄覆嵴慿几坐汗出则愈不汗更服无所禁勿当风并治但伏不得卧咳逆上气面目浮肿按此合后三方金匮取用之意已发之于本条下今细玩此方细详其证乃知痱即痺之别名也风入而痺其荣卫即身体不能自收口不能言冒昧不知痛处或拘急不能转侧也然荣卫有虚有实虚者自内伤得之实者自外感得之此方则治外感之痺其荣卫者故以得小汗为贵然已变越婢之制而加芎归养血人参益气矣其内伤而致荣卫之痺者于补气血药中略加散风药为制更可知矣千金三黄汤治中风手足拘急百节疼痛烦热心乱恶寒经日不欲饮食麻黄独活细辛黄茋黄芩右五味以水六升煮取二升分温三服一服小汗二服大汗心热加大黄二分腹满加枳实一枚气逆加人参三分悸加牡蛎三分渇加括蒌根三分先有寒加附子一枚分字当作去声读按此方治风入荣卫肢节之间扰乱既久证显烦热恶寒不食邪盛正虚可知其用麻黄为君以麻黄能通阳气而开痺也故痺非得汗不开然内虚当虑须用参茋以佐之而虚复有寒热之不同虚热则用黄芩虚寒则加附子此仲景所以深取之也近效白术附子汤治风虚头重眩苦极不知食味暖肌补中益精气白术附子甘草右三味剉每五钱匕姜五片枣一枚水盏半煎七分去滓服按此方治肾气空虚之人外风入肾恰似乌洞之中隂风惨惨昼夜不息风挟肾中浊隂之气厥逆上攻其头间重眩之苦至极难耐兼以胃气亦虚不知食味故方中全不用风门药但用附子暖其水蔵白术甘草暖其土蔵水土一暖则浊隂之气尽趋于下而头苦重眩及不知食味之证除矣试观冬月井中水暖土中气暖其隂浊之气且不能出于地岂更能加于天乎制方之义可谓精矣此所以用之而获近效耶史国公浸酒方治诸风五痺左瘫右痪口眼㖞斜四肢疼痛七十二般风二十四般气其效不可尽述当归虎胫骨川羌活川萆薢防风秦艽鼈甲川牛膝松节晚蚕砂枸杞子干茄根苍耳子右十三味用无灰酒一大罈将绢袋盛药悬于酒内宻封固候十四日后开罈取酒取时不可面对罈口恐药气沖人面目每饮一盏勿令药力断絶饮尽病痊将药渣晒为末米煳丸梧桐子大每服八十丸空心温酒下忌食动风辛热物此药可以常服按治风治痺药酒方亦不可少此方平中之竒功效颇着后有増入白花蛇一条者此又以肠胃漫试其毒吾所不取痺证诸方三痺汤治血气凝滞手足拘挛风寒湿三痺人参黄茋当归川芎白芍药生地黄杜仲川续断防风桂心细辛白茯苓秦艽川牛膝川独活甘草右水三盏生姜三片枣一枚煎五分不拘时服按此用参茋四物一派补药内加防风秦艽以胜风湿桂心以胜寒细辛独活以通肾气凡治三气袭虚而成痺患者宜准诸此痺在上用桂枝五物汤黄茋桂枝芍药生姜大枣右五味以水六升煮取二升温服七合日三服一方有人参按此乃金匮治血痺之方也血痺而用桂枝汤加黄茋以其风邪独胜风性上行故其痺在上也其脉微濇寸口闗上小𦂳𦂳处乃邪着之验也然又曰寸口闗上微尺中小𦂳外症身体不仁如风痺状此方主之又可见风性善行随其或上或下一皆主以此方矣痺在臂用十味剉散原治中风血弱臂痛连及筋骨举动难支附子黄茋当归白芍药川芎防风白术茯苓肉桂熟地黄右水二盏姜三片枣二枚食后临卧服按臂痛乃筋脉不舒体盛者可去其筋脉中之风然既已血痺所受风燥之累不浅故取此方养血之中加附子之力通其阳气而用防风反佐黄茋出其分肉腠理之风也痺在手足风淫末疾则用乌头粥原治风寒湿麻木不仁乌头每用香熟白晚米二合入药末四钱同米以砂礶煮作稀粥不可太稠下生姜汁一匙白蜜三匙搅匀空心温啜之为佳如中湿多更加薏苡仁末三钱服此粥大治手足不随及肿痛不能举者服此预防之按四肢为诸阳之本本根之地阳气先已不用况周身经络之末乎故用乌头合糓味先从荣卫所生之地注力俾四末之阳以渐而充也用方者知之痺在手足湿流闗节则用薏苡汤原治手足流注疼痛麻木不仁难以屈伸薏苡仁当归芍药桂心麻黄甘草苍术右水二钟姜五片煎八分食前服有汗去麻黄有热去桂心按此方以薏苡仁为君舒筋除湿其力和缓当三倍加之至于麻黄虽能通其阳气然在湿胜方中即无汗不可多用减大半可也痺在身半以下用通痺散原治腰以下至足风寒湿三气合而成痺两足至脐冷如氷不能自举或因酒热立冷水中久成此疾天麻独活当归川芎白术藁本右为细末每服二钱热酒调下按此方因风寒湿三气混合入于隂股其邪已过于荣卫故变桂枝五物之制而用此散缓缓分出其邪也痺在遍身走痛无定用控涎丹原治人忽患胸背手脚腰胯痛不可忍牵连筋骨坐卧不宁走痛无定乃痰涎伏在胸鬲上下变为此疾或令人头重不可举或神意昬倦多睡或饮食无味痰唾稠粘口角流涎卧则喉中有声手脚肿痺气脉不通疑似瘫痪但服此药数服其病如失甘遂大㦸白芥子右等分为末曲丸桐子大食后临卧姜汤下五七丸或十丸量人服按风寒湿三痺之邪每借人胸中之痰为奥援故治痺方中多兼用治痰之药昌于中风第四十一方取用三因白散子之用半夏已见大意但彼治浊气上干此治浊痰四注以浊痰不除则三痺漫无宁宇也凡遇痰积极盛之症此方亦不可少实非谓子和之法足胜治痺之用也学者辨诸又方用白茯苓半夏枳壳风化硝姜汁煳丸梧桐子大每服五十丸姜汤下然治痺以开通阳气补养隂血为贵着意治痰必转燥其血不可以为此善于彼而渎用之矣痺在脉用人参丸人参麦门冬茯神赤石脂龙齿石菖蒲逺志黄茋熟地黄右为末炼蜜和捣五百杵为丸梧桐子大每服三十丸食逺清米饮送下按心主脉内经脉痺不已复传于心可见五蔵各有所主各有所𫝊也此方安心神补心血先事预防功效更敏加当归甘草姜枣粳米汁煎服更效痺在胸用括蒌薤白半夏汤治胸痺不得卧心痛彻背括蒌实薤白半夏白酒右四味同煮取一升五合分三服温酒半升一日服之按胸痺之症人所通患仲景于金匮出十方以治之然不明言也盖胸中如太空其阳气所过如离照当空旷然无外设地气一上则窒塞有加故知胸痺者阳不主事隂气在上之候也仲景微则用薤白白酒以通其阳甚则用附子干姜以消其隂以胸痺非同他患补天浴日在医之手眼耳后世总不知胸痺为何病昌特发明于乙集胸寒痺痛条下文学钱尊王胸中不舒者经年不能自名其状颇以为虑昌投以薤白汤次日云一年之病一剂而顿除抑何神耶昌不过以仲景之心法为法耳何神之有然较诸家之习用白豆蔲广木香诃子三稜神曲麦芽等药坐耗其胸中之阳者亦相悬矣痺在胞用肾汤原治胞痺小腹急痛小便赤涩麦门冬五加皮犀角杜仲桔梗赤芍药木通桑螵蛸右水盏半加入羊肾一只去脂膜切细竹少许同煎一盏去渣空心顿服日再服一方有桑皮无螵蛸按此方名肾者形容其胞中之气痺而不化外肾之溺滴不出之苦也乃因虚热壅其膀胱肺气不能下行所致桑皮桑蛸咸为治肺而设此方大意聊见一斑不可误认为其人内肾素虚而小便淋滴也痺在肠用呉茱茰散原治肠痺寒湿内搏腹痛满气急大便飱泄吴茱茰干姜甘草肉豆蔲砂仁神曲白术厚朴陈皮良姜右为末每服一钱食前米饮下按肠痺之证总闗于脾胃寒邪湿邪先伤其太隂之脾风邪先伤其阳明之胃太隂伤故腹满阳明伤故飱泄内经谓胃风久蓄为飱泄明非朝夕之故也脾胃有病三痺互结于肠此宜以辛辣开之非如胞痺为膀胱之热当用清凉之比矣痺在筋用羚羊角散原治筋痺肢节束痛羚羊角薄荷附子独活白芍药防风川芎右水盏半姜三片煎五分服按此方治筋痺之义美则美矣未尽善也以七味各用等分漫无君臣佐使之法耳盖筋痺必以舒筋为主宜倍用羚羊角为君筋痺必因血不荣养宜以白芍川芎更加当归为臣然恐羚角性寒但能舒筋不能开痺必少用附子之辛热为反佐更少用薄荷独活防风入风寒湿队中而为之使可也用方者必须识此痺在皮用羌活汤原治皮痺皮中状如虫走腹脇胀满大肠不利语不出声羌活细辛附子沙参羚羊角白术五加皮生地黄官桂枳壳麻黄白蒺藜杏仁丹参萆薢五味子石菖蒲木通梹榔郁李仁赤茯苓右水盏半姜五片煎七分不拘时温服按皮痺不已传入于肺则制方当以清肺气为主此方杂沓不适于用今取沙参羚羊角麻黄杏仁白蒺藜丹参五味子石菖蒲八味去羌活细辛附子白术五加皮生地黄官桂枳壳萆薢木通梹榔郁李仁赤茯苓九味而加石膏以清肺热甘草以和肺气更加干姜少许为反佐以干姜得五味子以收肺气之逆也热痺用升麻汤原治热痺肌肉极热体上如鼠走唇口反缩皮毛变红黑升麻茯神人参防风犀角羚羊角羌活官桂右水二钟姜三片入竹半酒盏不拘时服按此方乃刘河间所制后人治热病遵用河间诚足法矣方中以升麻为君除阳明肌肉之热然热甚必乱其神识故以人参茯神犀角羚羊角为臣而协理之以官桂三分为反佐以羌防为使如秋月寒潭碧清可爱鄙意羌防使药更少减其半匪故饶舌无非欲为引掖后来之助耳冷痺用巴㦸天汤原治冷痺脚膝疼痛行步艰难巴㦸天附子五加皮川牛膝石斛甘草萆薢白茯苓防风防已右水二盏姜三片煎八分空心服按冷痺之证其风寒湿三痺之气皆挟北方寒水之势直有温之而不易热者方中之用巴㦸天为君韪矣其附子加皮牛膝石斛茯苓甘草亦大小臣工之意然不用当归肉桂温其血分辅君之药尚有未切萆薢反佐防风防已为使则俱当也心痺用犀角散原治心痺神恍惚恐畏闷乱不得睡志气不宁语言错乱犀角羚羊角人参沙参防风天麻天竺黄茯神升麻独活逺志麦门冬甘草龙齿丹参牛黄麝香龙脑右为末和诸药重研令极细每服钱半不拘时麦门冬汤调下按此散每服中脑麝才得一釐五毫且有人参甘草和胃固气庶几可用然二物不过借以通心开窍耳原不必多更减三之一为长也肝痺用人参散原治肝痺气逆胸膈引痛睡卧多惊筋脉挛急此药镇邪人参黄茋杜仲酸枣仁茯神五味子细辛熟地黄川芎秦艽羌活丹砂右为极细末入丹砂再研匀每服一钱不拘时调下日二服按厥隂肝臓所主者血也所蔵者魂也血痺不行其魂自乱今不通其血而但治其惊此不得之数也方中用参茋益气以开血当矣其诸养血宁神镇惊之药多汎而不切昌尝制一方以人参为君黄茋肉桂当归川芎为臣以代赭石之颛通肝血者佐参茋之不逮少加羌活为使盖气者血之天也气壮则血行然必以肉桂当归大温其血预解其凝泣之势乃以代赭之重坠直入厥隂血分者开通其瘀塞而用羌活引入风痺之所縁厥隂主风风去则寒湿自不存耳録出以质髙明脾痺用温中法曲丸原治脾痺发咳呕涎法曲麦牙白茯苓陈皮厚朴枳实人参附子干姜当归甘草细辛桔梗呉茱茰右为细末炼蜜丸梧桐子大每服七八十丸食前热水送下按脾为太隂之臓其痺必寒湿多而风少此方温中理气壮阳驱隂种种有法但既曰发咳呕涎半夏似不可少肺痺用紫苏汤原治肺痺心膈窒塞上气不下紫苏子半夏陈皮桂心人参白术甘草右水盏半姜五片枣二枚煎七分不拘时温服按肺为相傅之官治节行焉管领周身之气无微不入是肺痺即为气痺明矣苏子虽能降气其力甚轻且桂心半夏之燥人参白术之泥俱非肺痺所宜其陈皮虽能下气然必广东化州所产口中嚼试其辣气直入丹田者为贵今肆中药无道地下气亦非陈皮所胜矣夫心火之明尅肺金者人之所知而脾土之暗伤肺金者多不及察盖饮食入胃必由脾而转输于肺倘脾受寒湿必暗随食气输之于肺此浊气干犯清气之一端也肝之浊气以多怒而逆干于肺肾之浊气以多慾而逆干于肺三隂之邪以渐填塞肺窍其节治不行而痺成矣开肺痺之法昌颇有寸长见寓意等集中兹不赘肾痺用牛膝酒原治肾痺虚冷复感寒湿为痺牛膝秦艽川芎白茯苓防已官桂独活五加皮丹参薏苡仁火麻仁麦冬石斛杜仲附子地骨皮干姜右㕮咀生绢袋盛之好酒一斗浸春秋五日夏三日冬十日每服半盏空心食前服日二次按肾为北方寒水之臓而先天之真火蔵于其中故谓生气之原又谓守邪之神今风寒湿之邪入而痺之去生渐逺矣此方防已麦冬丹参地皮迂缓不切风门杂方七道和荣汤白术川芎南星半夏芍药茯苓天麻川归生地黄熟地黄牛膝酸枣仁黄芩橘红羌活防风官桂红花甘草黄栢水煎入竹姜汁晨服急风散治新久诸疮破伤中风项强背直口噤不语手足抽搐眼目上视喉中拽锯及取箭头丹砂草乌乌头麝香右为细末和匀每服五分以酒下血止痛定如神出箭头先进一服次以药敷箭头上独圣散治破伤风久未愈手背强直牙闗𦂳急立效蝉蜕右为末好酒一盏煎滚服之立甦祛风丸黄茋枳壳防风枸杞子芍药甘草地骨皮生地黄熟地黄各等分蜜丸四神丹羌活𤣥参当归生地黄各等分或煎或丸服犀角汤治热毒流于四肢厯节疼痛犀角羚羊角前胡黄芩栀子仁射干大黄升麻新豆豉右方㕮咀每服五钱水二盏煎服按此方壮火内热炽盛者宜之肠胃弱者当减去大黄勿用牛旁子散牛旁子新豆䜴羌活生地黄黄茋右为细末汤调二钱空心食前日三服按此方不但不用乌附併不用麻桂凡治血虚内热炽盛而欲外解其势宜倣此推之也医门法律卷六医门法律钦定四库全书医门法律卷七南昌喻昌撰热湿暑三气门六气春主厥隂风木秋主阳明燥金冬主太阳寒水各行其政惟春分以后秋分以前少阳相火少隂君火太隂湿土三气合行其事是故天本热也而益以日之暑日本烈也而载以地之湿三气交动时分时合其分也以风动于中胜湿解蒸不觉其苦其合也天之热气下地之湿气上人在气交之中受其炎蒸无隙可避多有体倦神昬肌肤疿起胸膺痤出头面疖生者矣甚则消渴痈疽吐泻疟痢又无所不病矣其不能澹泊滋味屏逐声色者且以湿热预伤金水二脏为秋冬发病之根故病之繁而且苛者莫如夏月为最夫天气无形之热与地气有形之湿交合而大生广生之机益彰然杀机每伏于生机之内所称移星易宿龙蛇起陆者即于夏月见之人身亦然内经运气主病凡属少隂君火即与太隂湿土一类同推不分彼此而太隂司天湿淫所胜平以苦热佐以酸辛以苦燥之以淡泄之治湿之法则然矣下文即出治热之法云湿上甚而热治以苦温佐以甘辛以汗为故而止可见湿淫而至于上甚即为热淫其人之汗必为湿热所郁而不能外泄故不更治其湿但令汗出如其故常斯热从汗散其上甚之湿即随之俱散耳观于内经湿热二气合推即以得汗互解妙义彰彰矣仲景以痉病湿病暍病其为太阳经外感之候者合而名篇盖痉为热病之最恶者而要皆为湿热之所酿正从三气交动中㑹其微㫖也然三气杂病非伤寒之比者曷可枚举但有一端为时令所乘即当推三气主病何有何无孰浅孰深以求确然之治如当风冒湿饮醇啖煿精津素亏热毒内蕴湿邪久着之体发为疮疡疟痢黄瘅肿满消渴痿厥之病旣有湿热多寡之不同又有气血虚实之各异向非深入轩歧仲景堂奥而取途于诸家之狭隘所称活人手眼果安在哉故㑹三气交病之义以审脉辨证用方其于湿热之孰多孰少治疗之从上从下补救之先隂先阳纎悉毕贯矣不遵圣法而欲免过差其可得乎金匮论痉病于风木主事之时蚤已申不可汗下之戒云夫风病下之则痉复发汗必拘急见风与热合而生病风则内应肝而主筋热则内应心而主脉妄下损隂则筋失养而成痉妄汗损阳则脉失养而拘急矣至湿暍所酿之痉其不可汗下之意则为少变维时阳气在外旣屡以发汗为戒及遇无汗之刚痉又不得不用葛根汤取其微汗至于下法全不示戒且云可与大承气汤其意甚微见身内之隂为外热所耗容有不得不下之证但十中不得一二终非可训之定法畧举其端听用者之裁酌耳然亦见风寒之邪中人不可妄用苦药湿热之邪中人不可妄用辛温矣论金匮治痉用括蒌根桂枝汤方本文云太阳病其证备身体强几几然脉反沈迟此为痉括蒌根桂枝汤主之伤寒方中治项背几几用桂枝加葛根汤矣此因时令不同故方亦少变彼之汗出恶风其邪在表而此之太阳证罔不具备其邪之亦在于表可知也但以脉之沈迟知其在表之邪为内湿所持而不解即系湿热二邪交合不当从风寒之表法起见故不用葛根之发汗解肌改用括蒌根味苦入隂擅生津彻热之长者为君合之桂枝汤和荣卫养筋脉而治其痉乃变表法为和法也论金匮治痉用葛根汤方本文云太阳病无汗而小便反少气上冲胸口噤不得语欲作刚痉葛根汤主之伤寒论太阳篇中项背几几无汗恶风者用葛根汤此证亦用之者以其邪在太阳阳明两经之界两经之热并于胸中必延伤肺金清肃之气故水道不行而小便少津液不布而无汗也阳明之筋脉内结胃口外行胸中过人迎环口热并阳明斯筋脉牵引口噤不得语也然刚痉无汗必从汗解况湿邪内郁必以汗出如故而止故用此汤合解两经之湿热与风寒之表法无害其同也论金匮治痉用大承气汤方本文云痉为病胸满口噤卧不着席脚挛急必齘齿可与大承气汤仲景之用此方其说甚长乃死里求生之法也灵枢谓热而痉者死腰折瘈瘲齿齘也兹所云卧不着席即腰折之变文脚挛急即瘈瘲之变文且齘齿加以胸满口噤上中下三焦热邪充斥死不旋踵矣何以投是汤乎在伤寒证腹满可下胸满则不可下又何以投是汤乎须知所谓胸满不可下者谓其邪尚在表未入于里故不可下此证入里之热极深极重匪可比伦况阳热至极隂血立至消亡即小小下之尚不足以胜其阳救其隂故取用大下之方以承领其一线之隂气隂气不尽为阳热所刼因而得生者多矣可与二字甚活临证酌而用之初非定法也旣有下之重伤其隂之大戒复有下之急救其隂之活法学者欲为深造端在斯矣痉病论喻昌曰六淫之邪至于成痉乃病证之最多最深最恶最易惑人者轩歧仲景奥中之奥后世罔解因至肆无忌惮凿空妄谭此唱彼和夭枉接踵岂操生人之术以杀人耶繇辨之不蚤辨耳夫痉者强也后名为痓传者之误也素问谓诸痉项强皆属于湿是病机颛主于湿矣千金推广其义谓太阳中风重感寒湿则变痉见太阳中风身必多汗或衣被不更寒湿内袭或重感天时之寒地气之湿因而变痉是合风寒湿三者以论痉矣金匮以痉湿暍名篇又合热暑湿三者言之然所谓柔痉刚痉未尝不兼及风寒且亦云发汗过多因致痉见夏月人本多汗尤不可过发其汗也古今言痉之书止此后世王海藏论痉知宗仲景虽识有未充要亦识大之贤矣伤寒论载痉病五条尚论篇中已明之兹复详金匮所增十条其㫖已悉然终古大惑不立论以破其疑心有未慊诚以仲景论痉病所举者太阳一经耳后之治此病者谓太阳行身之背故颈项强背反张属在太阳而用金匮桂枝葛根二方茫不应手每归咎仲景之未备不思外感六淫之邪由太阳而传六经乃自然之行度邪不尽传即不已故三阳三隂皆足致痉仲景之书通身手眼虽未明言其隠而不发之㫖未尝不跃然心目如太阳之传阳明项背几几少阳之颈项强是知三阳皆有痉矣而三隂岂曰无之海藏谓三阳太隂皆病痉独不及少隂厥隂云背反张属太阳低头视下手足牵引肘膝相搆属阳明一目或左或右斜视一手一足搐搦属少阳发热脉沈细腹痛属太隂以防风当归汤治太阳阳明发汗过多而致痉者以柴胡加防风汤治少阳汗后不解寒热徃来而成痉者虽不及少隂厥隂然其制附子散桂心白术汤附子防风散意原有在观其白术汤下云上解三阳下安太隂一种苦心无非谓传入少隂厥隂必成死证耳讵知传经之邪如风雨之来而画地以限其不至岂可得乎况足少隂厥隂之痉不死者亦多灵枢谓足少隂之经筋循嵴内侠膂上至顶与足太阳筋合其病在此为主癎瘛及痉在外阳病者不能俛在内隂病者不能仰是则足少隂之藏与足太阳之府两相连络而以不能俛者知为太阳主外不能仰者知为少隂主内其辨精矣素问亦谓太阳者一日而主外则二日阳明三日少阳之主外从可识矣少隂主内则太隂厥隂之主内从可识矣仲景之以头强嵴强不能俛者指为太阳之痉原以该三阳也而其以身踡足踡不能仰者指为少隂之痉以该三隂实所谓引而不发跃然心目者也素问谓肾病者善胀尻以代踵嵴以代头形容少隂病俛而不能仰之状更着海藏谓低头视下肘膝相搆正不能仰之隂病反指为阳明之痉立言殊有未确况仲景谓少隂病下利若利自止恶寒而踡卧手足温者可治又谓少隂病恶寒而踡时自烦欲去衣被者可治言可用温以治之也然仲景于太阳证独见背恶寒者无俟其身踡蚤已从隂急温而预救其不能仰于少隂证而见口燥咽干及下利纯青水者无俟项背牵强蚤已从阳急下而预救其不能俛盖藏隂之盛府有先征府阳之极入藏立藁此皆神而明之之事后代诸贤非不心维其义究莫能口赞一辞亦可见由贤希圣升天之难若不肖者之涉诞则坠渊之易矣即如小儿之体脆神怯不耐外感壮热多成痉病后世妄以惊风立名有四证生八候之凿说实则指痉病之头摇手劲者为惊风之抽掣指痉病之卒口噤脚挛急者为惊风之搐搦指痉病之背反张者为惊风之角弓反张幼科翕然宗之病家坦然任之不治外淫之邪反投金石脑麝之药千中千死而不悟也又如新产妇人血舍空虚外风袭入而成痉病仲景之所明言不肖者不顾悖圣輙称产后惊风妄投汤药亦千中千死而不悟也昌不惜金针度人其如若辈之不受度者转生雠恨何哉可慨也已痉脉论喻昌曰痉证之显者后世且并其名而失之况痉脉之微乎然而可得言也痉证异于常证痉脉必异于常脉是故体强其脉亦强求其柔软和缓必不可得况强脉恒杂于隂脉之内所以沈弦沈𦂳邪深脉锢难于亟夺仲景谓脉隂阳俱𦂳亡阳也此属少隂见非太阳之𦂳比也又谓少隂病脉𦂳至七八日脉暴微手足反温脉𦂳反去者为欲解可见痉证之欲解必𦂳实之脉转为微弱而现剧病之本象乃可渐返平脉不遽解也古今言痉证之及脉者莫如金匮然皆片言居要非深明伤寒比类互推之法茫不知其立言之意故因论痉病而并及痉脉焉其曰太阳病发热脉沈而细名曰痉为难治以发热为太阳证沈细为少隂脉阳病而得隂脉故难治也难治初非不治仲景治发热脉沈原有麻黄附子细辛之法正当此例用之设仍用太阳之桂枝葛根二方则立剷孤阳之根真不治矣以少隂所藏者精所宅者神精者隂也神者阳也凡见微脉即阳之微见细脉即隂之细微则易于亡阳细则易于亡隂此其所以难治也故病传厥隂而少隂之精神未亏即无死证其厥逆下利烦燥脉微而死者究竟以厥隂而累少隂之絶耳此脉中之真消息凡病皆然不但为痉脉之金鍼也其曰太阳病其证备身体强几几然脉反沈迟此为痉虽亦阳证隂脉而迟与微细大有不同迟乃太阳荣血之隂受病故脉之朝于寸口者其来迟迟是荣血不能充养筋脉而成痉但取益隂生津以和筋脉而不与少隂同法矣两证之夹隂脉其辨如此其引脉经云痉家其脉伏坚直上下而复以按之𦂳如弦直上下行互发其义明伏非伏藏之伏按之可得即所谓沈也坚非漫无着落即𦂳如弦不为指挠邪气坚实也直上下行者督脉与足太阳合行于嵴里太阳邪盛督脉亦显其盛缘督脉行身之背壬脉行身之前如天地子午之位居南北之中故其脉见则直上直下脉经谓直上下行者督脉也见之则大人癫小儿癎者是也惟其夹于沈脉之内重按始得所以病癫癎及痉有非阳病可比若举指即见直上直下则病为阳狂其证登高踰垣勇力且倍平昔何至挛缩若是耶痉证隂脉之似阳其辨又如此然在伤寒误发少隂汗者必动其血为下厥上竭亡隂而难治而痉病之误发其汗者必动其湿湿虽隂类乃外受之隂邪非身中隂血之比但所动之阳奔入湿中为湿所没而成灭顶之凶即是亡阳之变证仲景曰其脉如蛇不言其证然未发汗之先已见恶寒头摇口噤背张脚挛几几阳之欲亡则发汗以后内瞤筋惕舌卷囊缩背曲肩垂项似拔腰似折颈筋粗劲四末逆冷皆痉病之所毕具不待言矣第因发汗而动下焦之湿又因发汗逼令真阳脱入湿中是则多汗亡阳之外更添亡阳一证所以形容其脉如蛇言脱出之阳本急疾亲上轻矫若龙为湿之迟滞所纽则如蛇行之象尽力奔逬究竟不能奋飞也此脉之至变义之至精而从来未解者也更有暴腹胀大者为欲解脉如故反伏弦者痉之文不叙病之原委突云欲解如禅家半偈令人何处下㕘耶试一㕘之妙不容言矣葢伤寒传至厥隂有欲解者有过经不解者此之出欲解之证复出不解之脉殆谓痉传厥隂其经已尽解与不解辨其脉证而可知也欲解之证厥隂之邪必传脾土尅其所胜腹当为之暴胀本内经厥隂在泉民病腹胀之义以论证亦见厥隂不再传太阳而但转太隂邪欲解耳解则其脉必见微浮何以知之于伤寒厥隂中风脉微浮为欲愈不浮为未愈而知之也若脉仍隂象反见沈弦必自病其筋脉而拘急成痉亦如过经之例未可定其解期矣至于论治六经皆有成法金匮但取太阳二方阳明一方为例而厥隂之筋脉自病又必少隂之阳虚不能柔养筋脉所致所以脉反沈弦此当用温以救其阳也伤寒厥隂亡阳必显内拘急之证内拘急者即灵枢在内者隂病不能仰之奥㫖故知少隂主内厥隂之用温仍从少隂温之也又厥隂下利腹胀满者仲景亦先温其里病机虽云诸腹胀大皆属于热而暴腹胀大乃是少隂阳虚更兼隂盛故其腹之胀大不徐而暴也隂故暴阳即不暴故知厥隂亦从少隂之温法也不温则不但无解期且有死期矣昌特推原仲景以诱掖来学未知其能弋获否也谨论经曰伤于湿者下先受之言地湿之中人先中其履地之足然后渐及于上者也曰湿流关节言地湿之中人流入四肢百节犹未入于藏府者也曰隂受湿气言地湿之中人已入于太隂脾土未入于阳明胃土者也曰湿上甚为热此则下受之湿袭入三阳胸背头面之间从上焦之阳而变为热湿者也湿至上焦而变热其证夏月为最多葢夏月地之湿气上合于天之热气日之暑气结为炎蒸人身应之头面赤肿疮疖丛生疫邪窃据其繇来自非一日矣诸家论湿但云湿流关节止耳至湿上甚为热之㫖从未言及今悉论之湿上甚为热内经竖一义云汗出如故而止妙不容言葢湿上甚为热即所谓地气上为云也汗出如故即所谓天气下为雨也天气下为雨而地气之上升者已解散不存矣治病之机岂不深可㑹哉湿上甚为热其人小便必不利葢膀胱之气化先为湿热所壅而不行是以旣上之湿难于下趋经又云治湿不利小便非其治也可见治上甚之湿热利其小便卽为第二义矣然有阳实阳虚二候阳实者小便色赤而痛利其小便则上焦遏郁之阳气通其湿热自从膀胱下注而出矣阳虚者小便色白不时淋滴而多汗一切利小水之药即不得施若误施之即犯虚虚之戒不可不辨也金匮治上焦之湿本内经湿上甚为热之义而分轻重二证轻者但发热面赤而喘头痛鼻塞而烦邪在上焦里无别病者但内药鼻中搐去湿热所酿黄水而已以鼻窍为脑之门户故即从鼻中行其宣利之法乃最神最捷之法也重者身热足寒时头热面赤目赤皆湿上甚为热之明征湿热上甚故头热面赤目赤湿热上甚故阳气上壅不下通于隂而足寒自成无已谓是湿伤于下风伤于上仲景发明内经奥㫖成土苴矣岂其不读内经耶岂风始生热湿不生热耶在冬月伤寒已为热病岂夏月伤湿反不为热病耶详仲景以上甚为热之重证发入痉病最重之条而不言其治昌欲于此微露一缄然而竿头之步观者得无望之却走乎内经原有上者下之之法邪从下而上必驱之使从下出一定之理也其证轻者里无别病但搐其黄水从清阳之鼻窍而下出则其重而里多危证者必驱其黄水从前后二隂之窍而出所可意㑹也金匮于本文之下增若发其汗者二十四字垂戒初不以下为戒又可意会也但下法之难不推其所以不可汗之故即不得其所以用下之权仲景以其头摇口噤背张几几阳之欲亡若更发其汗重虚卫外之阳恶寒必转甚若发汗已其脉如蛇真阳脱离顷刻死矣繇是推之湿上甚为热之重者非用下法难以更生而下法必以温药下之庶几湿去而阳不随之俱去耳此非无征之言也仲景即于本篇申一义云下之额上汗出微喘小便利者死岂非因下而并夺其阳之大戒乎噫嘻此殆与性与天道同义矣论金匮治湿用麻黄白术汤方本文云湿家身烦疼可与麻黄汤发其汗为宜慎不可以火攻之此治热湿两停表里兼治之方也身烦者热也身疼者湿也用麻黄取微汗以散表热用白术健脾以行里湿而麻黄得术则虽发汗不至多汗术得麻黄并可行表里之湿下趋水道又两相维持也伤寒失汗而发黄用麻黄连翘赤小豆汤分解湿热亦是此意但伤寒无用术之法金匮复出此法又可见杂证脾湿内淫必以术为主治矣合论金匮治湿用桂枝附子汤白术附子汤甘草附子汤三方凡夏月之湿皆为热湿非如冬月之湿为寒湿也而金匮取用附子之方不一而足者何耶宜乎据方推证者莫不指热湿为寒湿矣不思阳气素虚之人至夏月必且益虚虚故阳气不充于身而隂湿得以据之此而以治湿之常药施之其虚阳必随湿而俱去有死而已故阳虚湿盛舍助阳别无驱湿之法亦不得不用之法耳桂枝附子汤白术附子汤本文云伤寒八九日风湿相搏身体疼烦不能自转侧不呕不渴脉浮虚而濇者桂枝附子汤主之若大便坚小便自利者去桂加白术汤主之用桂枝附子温经助阳固䕶表里以驱其湿以其不呕不渴津液未损故用之也若其人大便坚则津液不充矣小便自利则津液下走矣故去桂枝之走津液而加白术以滋大便之干也此连下条甘草附子汤俱伤寒论太隂篇中之文也伤寒痉湿暍篇中不载而金匮痉湿暍篇中载之可见治风湿与治热湿其阳虚者之用本方不当彼此异同矣而伤寒论但云若大便坚小便自利者去桂加白术汤主之金匮重立其方且于方下云一服觉身痺半日许再服三服都尽其人如猬状勿怪即是术附并走皮中逐水气未得除故耳成无已註伤寒于此条云以桂枝散表之风附子逐经中之湿总不言及阳虚而昌谆复言之得此一段始为有据其一服觉身痺者药力虽动其湿而阳气尚未充不便运旋也三服都尽阳气若可行矣遍身如攒针之刺其涣而难萃之状尚若此金匮可谓善于形容矣不但此也人身借有阳气手持足行轻矫无前何至不能自转侧乎此岂可诿咎于湿乎即谓湿胜阳气果安往乎况其证不呕不渴其脉浮虚而濇阳虚确然无疑无已輙以治风湿之外邪为训宁不贻误后人耶甘草附子汤本文云风湿相搏骨节疼烦掣痛不得屈伸近之则痛剧汗出短气小便不利恶风不欲去衣或身微肿者甘草附子汤主之此亦阳虚之证以前条大约相同风伤其卫而阳不固于外湿流关节而阳不充于经用此固卫温经散湿也论金匮防已黄茋汤本文云风湿脉浮身重汗出恶风防已黄茋汤主之此治卫外之阳大虚而在里之真阳无患者附子即不可用但用黄茋实卫白术健脾取甘温从阳之义以缓图而平治之方下云服后当如虫行皮中从腰以下如水煖坐被上又以一被围腰以下温令微汗差可见汗出乃是阳虚自汗而腰以下属隂之分则无汗也服此虽动其湿而卫外之阳尚不足以胜之故皮中如虫行较前遍身如猬之状为少杀矣姑以煖被围腰以下接令微汗以渐取差亦从下受者从下出之之法也脾恶湿夏月湿热相蒸多有发黄之候然与伤寒阳明瘀热发黄微有不同彼属热多其色明亮此属湿多其色黯晦内经云湿胜为着痺金匮独以属之肾名曰肾着云肾着之病其人身体重腰中冷如坐水中形如水状反不渴小便自利饮食如故病属下焦身劳汗出衣里冷湿久久得之腰以下冷痛腹重如带五千钱甘姜苓术汤主之此证乃湿隂中肾之外廓与肾之中藏无预者也地湿之邪着寒藏外廓则隂气凝聚故腰中冷如坐水中实非肾藏之精气冷也若精气冷则膀胱引之从夹嵴逆于中上二焦荣卫上下之病不可胜言今邪止着下焦饮食如故不渴小便自利且与肠胃之府无预况肾藏乎此不过身劳汗出衣里冷湿久久得之但用甘草干姜茯苓白术甘温从阳淡渗行湿足矣又何取煖胃壮阳为哉甘姜苓术汤内经病机十九条叙热病独多谓诸病喘呕吐酸暴注下迫转筋小便浑浊腹胀大鼓之有声如鼓痈疽疡疹瘤气结核吐下霍乱瞀郁肿胀鼻塞衂血溢血泄淋闷身热恶寒战慄惊惑悲笑谵妄衂蔑血汚皆属于热刘河间逐病分註了明所以后世宗之故原病式不可不读也杂病恶寒者乃热甚于内也经云恶寒战慄者皆属于热又云禁慄如丧神守皆属于火原病式曰病热甚而反觉其寒此为病热实非寒者是也古人遇战慄之证有以大承气汤下燥粪而愈者恶寒战慄明是热证但有虚实之分耳杂病发热者乃隂虚于下也经云隂虚则发热夫阳在外为隂之卫隂在内为阳之守精神外驰嗜慾无节隂气耗散阳无所附遂至浮散于肌表之间而恶热也实非有热当作隂虚治而用补养之法可也东垣发热恶热大渴不止烦燥肌热不欲近衣其脉洪大按之无力者或无目痛鼻干者非白虎汤证也此血虚发躁当以当归补血汤主之又有火郁而热者如不能食而热自汗气短者虚也以甘寒之剂泻热补气非如能食而热口舌干燥大便难者可用寒下之比又有脚膝痿弱下尻臋皆冷隂汗臊臭精滑不固脉沈数有力为火郁于内逼隂向外即阳盛拒隂当用苦寒药下之者此水火征兆之微脉证治例之妙取之为法夏月火乘土位湿热相合病多烦燥闷乱四肢发热或身体沈重走注疼痛皆湿热相搏郁而不伸故致热也内经叙病机十九条而属火者五谓诸热瞀瘛暴瘖冒昧躁扰狂越骂詈惊骇胕肿疼酸气逆冲上禁慄如丧神守啑呕疮疡喉痺耳鸣及聋呕涌溢食不下目昧不明暴注瞤瘈暴病暴死皆属于火原病式解之甚详丹谿曰相火易起五性厥阳之火相扇则妄动矣火起于妄变化莫测无时不有煎熬真隂隂虚则病隂絶则死君火之气经以暑与热言之相火之气经以火言之葢表其暴悍酷裂有甚于君火者也然则厥隂风木之后少阳相火虽分主六十日而相火实随触而动四时皆然不定主于春夏之间矣但热暑湿三气交合而相火尤为易动则有之也黄连泻心火黄苓泻肺火芍药泻脾火柴胡泻肝火知母泻肾火此皆苦寒之味能泻有余之火耳若饮食劳倦内伤元气火不两立为阳虚之病以甘温之剂除之如黄茋人参甘草之属若隂微阳强相火炽盛以乘隂位日渐煎熬为血虚之病以甘寒之剂降之如当归地黄之属若心火亢极郁热内实为阳强之病以醎冷之剂折之如大黄朴硝之属若肾水受伤真隂失守无根之火为隂虚之病以壮水之剂制之如生地黄𤣥参之属若右肾命门火衰为阳脱之病以温热之剂济之如附子干姜之属若胃虚过食冷物抑遏阳气于脾土为火郁之病以升散之剂发之如升麻葛根之属不明谙此求为大病施治何所依据耶内经曰诸湿肿满皆属脾土原病式曰诸痉强直积饮痞膈中满霍乱吐下体重胕肿肉如泥按之不起皆属于湿脉经曰脉来滑疾身热烦喘胸满口燥发黄者湿热脉洪而缓隂阳两虚湿热自甚脉洪而动湿热为痛也内经因于湿首如裹丹谿解之甚明谓湿者土之浊气首为诸阳之㑹其位高其气清其体虚故聪明系焉浊气薰蒸清道不通沈重不利似乎有物蒙之失而不治湿郁为热热留不去大筋腝短者热伤血不能养筋故为拘挛小筋弛长者湿伤筋不能束骨故为痿弱因于气为肿王註亦明谓素常气疾湿热加之气湿热争故为肿也邪气渐盛正气渐微阳气衰少致邪代正气不宣通故四维发肿诸阳受气于四肢也然则今人见膝间关节肿疼全以为风治者岂不悞耶湿病所主内伤外感不同况有寒湿风湿各异而夏月三气杂合为病不过大同小异多少先后之分耳人只知风寒之威严不知暑湿之炎暄感人于𡨕𡨕之中原病式云诸强迫积饮等证皆属于湿或肿满体寒而有水气乘必小便赤少不通或浊是蓄热入里极深非病寒也大抵治法宜理脾清热利小便为上故治湿不利小便非其治也宜桂苓甘露木香葶苈木通治之守真曰葶苈木香散下神芎丸此药下水湿消肿胀利小便理脾胃无出乎此也腹胀脚肿甚者舟车丸下之湿热内深发黄茵陈汤下之或佐以防已黄茋当以脉证辨之如脉滑数小便赤濇引饮者皆宜下之也湿温之证因伤湿而复伤暑也治在太隂不可发汗汗出必不能言耳聋不知痛所在名曰重暍如此死者医杀之也中湿有与中风相似者其脉必沈濇沈细繇脾虚素多积痰偶触时令湿热内搏其痰心胸涎壅口眼㖞邪半身不遂昬不知人其治亦在太隂若作中风治则脾气立亏亦杀之也风湿论喻昌曰风也湿也二气之无定体而随时变易者也湿在冬为寒湿在春为风湿在夏为热湿在秋为燥湿以湿土寄王于四季之末其气每随四时之气而变迁昌言之矣惟风亦然风在冬为觱发之寒风在春为调畅之温风在夏为南薰之热风在秋为凄其之凉风内经谓风者百病之长其变无常者是也其中人也风则上先受之湿则下先受之俱从太阳膀胱经而入风伤其卫湿流关节风邪从阳而亲上湿邪从隂而亲下风邪无形而居外湿邪有形而居内上下内外之间邪相搏击故显汗出恶风短气发热头痛骨节烦疼身重微肿等证此固宜从汗解第汗法不与常法相同用麻黄汤必加白术或加薏苡仁以去其湿用桂枝汤必去芍药加白术甚者加附子以温其经其取汗又贵徐不贵骤骤则风去湿存徐则风湿俱去也其有不可发汗者缘风湿相搏多夹阳虚阳虚即不可汗但可用辛热气壮之药扶阳以逐湿而已凡见短气虽为邪阻其正当虑胸中阳虚凡见汗出微喘虽为肺气感邪当虑真阳欲脱明眼辨之必早也伤寒论中风湿相搏以冬寒而例三时金匮痉湿暍篇中风湿相搏以夏热而例三时其曰病者一身尽痛发热日晡所剧者名风湿此病伤于汗出当风或久伤取冷所致岂非夏月当风取凉过久而闭其汗乎日晡所剧其病在阳明然与痉病之齘齿热甚入深阳明可下之证不同此但可汗而不可下也何以言之内经谓太隂阳明为表里外合肌肉故阳受风气隂受湿气所以风湿客于太隂阳明即为半表半里而一身之肌肉尽痛即为在表之邪未除故可汗而不可下也况人身之气昼日行阳二十五度平旦属少阳日中属太阳日西属阳明日晡所剧邪在阳明而太阳少阳之气犹未尽退故亦可汗不可下也观金匮一则曰可与麻黄加术汤发其汗为宜慎不可以火攻之再则曰可与麻黄杏子薏苡甘草汤虽未言及不可下而其可汗不可下之意此例具见矣若下之则虚其胃气而风邪下陷湿邪上涌其变不可胜言矣其湿流关节之痛脉见沈细者则非有外风与之相搏秪名湿痺湿痺者湿邪痺其身中之阳气也利其小便则阳气通行无碍而关节之痺并解矣设小便利已而关节之痺不解必其人阳气为湿所持而不得外泄或但头间有汗而身中无汗反欲得被盖向火者又当微汗以通其阳也因风湿相搏之文错见不一难于㑹通故并及之暍者中暑之称淮南子荫暍人于樾下其名乆矣后世以动而得之为中热静而得之为中暑然则道途中暍之人可谓静而得之耶动静二字只可分外感内伤动而得之为外感天日之暑热静而得之因避天日之暑热而反受隂湿风露𤓰果生冷所伤则有之矣时令小寒大寒而人受之者为伤寒时令小暑大暑而人受之者即为伤暑劳苦之人凌寒触暑故多病寒暑安养之人非有饮食房劳为之招寒引暑则寒暑无繇入也所以膏粱藜藿东南西北治不同也体中多湿之人最易中暑两相感召故也外暑蒸动内湿二气交通因而中暑所以肥人湿多夏月百计避暑反为暑所中者不能避身之湿即不能避天之暑也益元散驱湿从小便出夏月服之解暑有自来矣然体盛湿多则宜之清癯无湿之人津液为时令所耗当用生脉散充其津液若用益元妄利小水竭其下泉枯藁立至况暑热蒸动之湿即肥人多有内夹虚寒因至霍乱吐泻冷汗四逆动关性命者徒恃益元解暑驱湿反促其脏腑气絶者比比可不辨而轻用之欤不特此也凡见汗多之体即不可利其小便盖胃中只此津液夫旣外泄又复下行所谓立匮之术也仲景名曰无阳其脉见短促结代则去生逺矣中暑卒倒无知名曰暑风大率有虚实两途实者痰之实也平素积痰充满经络一旦感召盛暑痰阻其气卒倒流涎此湿暍合病之最剧者也宜先吐其痰后清其暑犹易为也虚者阳之虚也平素阳气衰微不振隂寒久已用事一旦感召盛暑邪凑其虚此湿暍病之得自虚寒者也宜囘阳药中兼清其暑最难为也丹溪谓火令流金铄石何隂冷之有立言未免偏执十中不无二三之误也夫峩睂积雪终古未消岂以他山不然遂谓夏月旷刹皆热火乎人身之有积隂乃至汤火不能温者何以异此内经谓无者求之虚者责之可见不但有者实者之当求责矣管见谓大黄龙丸有中暍昬死灌之立甦者非一征乎间亦有中气者为七情所伤气厥无痰宜用苏合香丸灌之许学士云此气暴厥逆而然气复即已虽不药亦愈然甦后暑则宜清也夏月人身之阳以汗而外泄人身之隂以热而内耗隂阳两俱不足仲景于中暍病禁用汗下温鍼汗则伤其阳下则伤其隂温鍼则引火热内攻故禁之也而其用药但取甘寒生津保肺固阳益隂为治此等关系最鉅今特挈出灵枢有云隂阳俱不足补阳则隂竭泻隂则阳亡盖谓阳以隂为宅补阳须不伤其隂隂以阳为根泻隂须不动其阳夫旣隂阳俱不足则补泻未可轻言才有补泻必造其偏如重隂重阳之属其初不过差之毫厘耳所以过用甘温恐犯补阳之戒过用苦寒恐犯泻隂之戒但用一甘一寒隂阳两无偏胜之药清解暑热而平治之所以为百代之宗也合论金匮治暍用白虎加人参汤𤓰蒂汤二方金匮治暍病止出二方一者白虎加人参汤颛治其热以夏月之热淫必僭而犯上伤其肺金耗其津液用之以救肺金存津液也孙思邈之生脉散李东垣之清暑益气汤亦旣祖之矣一者𤓰蒂散颛治其湿以夏月之湿淫上甚为热亦先伤其肺金故外渍之水得以聚于皮间皮者肺之合也用以搐其胸中之水或吐或泻而出则肺气得以不壅而皮间之水得以下趋也何后人但宗仲景五苓散为例如河间之通苓散子和之桂苓甘露饮非不得导湿消暑之意求其引伸𤓰蒂汤之制以治上焦湿热而清夫肺金则絶无一方矣故特举二方合论其义见无形之热伤其肺金则用白虎加人参汤救之有形之湿伤其肺金则用𤓰蒂汤救之各有所主也二方伤寒痉湿暍篇中不载金匮痉湿暍篇中复出之金鍼暗度宜识之矣白虎加人参汤本文云太阳中热者暍是也其人汗出恶寒身热而渴白虎加人参汤主之本方之义已见尚论一百一十三方中兹再详之夏月汗出恶寒者卫气虚也身热而渴者肺金受火尅而燥渴也内经曰心移热于肺传为膈消消亦渴也心火适王肺金受制证属太阳然与冬月感寒之治不同用此汤以救肺金是为第一义矣𤓰蒂汤本文云太阳中暍身疼重而脉微弱此以夏月伤冷水水行皮中所致一切𤓰蒂汤主之变散为汤而去赤小豆酸浆水独用𤓰蒂一味煎服搐去胸中之水则皮中之水得以俱出也搐中有宣泄之义汗如其故不复水渍皮间矣此即内经以水灌汗乃至不复汗之证仲景㑹其意言中暍者兼乎中湿有所祖也然水行皮中何以脉见微弱耶盖中暍脉本虚弱而湿居皮肤内合于肺阻碍荣卫之运行其脉更见微弱也暍脉虚弱按之无力湿脉微弱举之不利湿与暍合之脉则举按皆不利也搐去其水而荣卫通肺气行举指流利即湿去之征按之有力即暍解之征一物之微其功效之神且㨗者有如此矣水行皮中乃夏月偶伤之水或过饮冷水或以冷水灌汗因致水渍皮中遏郁其外出之阳以故身热疼重用𤓰蒂一物驱逐其水则阳气行而遏郁之病解矣凡形寒饮冷则伤肺乃积渐使然此偶伤之水不过伤肺所合之皮毛故一搐即通并无借赤小豆酸浆水之羣力也即是推之久伤取冷如风寒雨露从天气而得之者皆足遏郁其上焦之阳又与地气之湿从足先受宜利其小便者异治矣可无辨欤夏月卒倒不省人事名曰暑风乃心火暴甚暑热乘之令人噎闷昬不知人然亦有他藏素虚暑得深中者但不似心藏之笃耳如入肝则眩运顽痺入脾则昬睡不觉入肺则喘满痿躄入肾则消渴虽当补益与清解兼行然必审其属于何藏用药乃得相当也伤暑之脉内经曰脉虚身热得之伤暑甲乙经曰热伤气而不伤形所以脉虚者是也若难经曰其脉浮大而散殊有未然夫浮大而散乃心之本脉非病脉也仲景不言但补其偏曰弦细芤迟芤即虚豁也弦细迟即热伤气之应也其水行皮中之脉则曰微弱见脉为水湿所持阳气不行也统而言之曰虚分而言之曰弦细芤迟微弱其不以浮大之脉混入虚脉之中称为病暑之脉虑何周耶日中劳役而触冒其暑者此宜清凉解其暑毒如白虎汤益元散黄连香薷饮三黄石膏汤之类皆可取用也深居广厦袭风凉飡生冷遏抑其阳而病暑者一切治暑清凉之方即不得径情直施如无汗仍须透表以宣其阳如吐利急须和解以安其中甚者少用温药以从治之故冒暑之霍乱吐泻以治暑为主避暑之霍乱吐泻以和中温中为主不可不辨也元丰朝立和剂局萃集医家经验之方于中暑一门独详以夏月暑证五方歴试见闻广耳其取用小半夏茯苓汤不治其暑颛治其湿又以半夏茯苓少加甘草名消暑丸见消暑在消其湿名正言顺矣其香薷饮用香薷扁豆厚朴为主方热盛则去扁豆加黄连为君治其心火湿盛则去黄连加茯苓甘草治其脾湿其缩脾饮则以脾为湿所浸淫而重滞于扁豆葛根甘草中佐以乌梅砂仁草果以快脾而去脾所恶之湿甚则用大顺散来复丹以治暑证之多泻利者又即缩脾之意而推之也其枇杷叶散则以胃为湿所窃据而浊秽故用香薷枇杷叶丁香白茅香之辛香以安胃而去胃所恶之臭甚则用冷香饮子以治暑证之多呕吐者又即枇杷叶散而推之也医者于热湿虚寒浅深缓急间酌而用之其利溥矣而后来诸贤以益虚继之河间之桂苓甘露饮五苓三石意在生津液以益胃之虚子和之桂苓甘露饮用人参葛根甘草藿香木香益虚之中又兼去浊或用十味香薷饮于局方五味中增人参黄芪白术陈皮木𤓰益虚以去湿热乃至东垣之清暑益气汤人参黄芪汤又补中实卫以去其湿热肥白内虚之人勿论中暑与否所宜频服者也中暑必显燥烦热闷东垣倣仲景竹叶石膏汤之制方名清燥汤仍以去湿为首务夫燥与湿相反者也而清燥亦务除湿非东垣具过人之识不及此矣又如益元散之去湿而加辰砂则并去其热五苓散之去湿而加人参则益虚加辰砂减桂则去热白虎汤加人参则益虚加苍术则胜湿合之局方则大备矣然尚有未备焉昌观暑风一证其卒倒类乎中风而不可从风门索治百一选方虽有大黄龙丸初不为暑风立法管见从而赞之曰有中暍昬死灌之立甦则其方亦可得治暑风之一斑矣傥或其人隂血素亏暑毒深入血分进以此丸宁不立至危殆乎良方复有地榆散治中暑昬迷不省人事而欲死者但用平常凉血之药清解深入血分之暑风良莫良于此矣后有用之屡效而美其名为泼火散者知言哉夫中天火运流金烁石而此能泼之益见暑风为心火暴甚煎熬隂血舍清心凉血之外无可扑灭耳综羣方而论列之以其详故益加详焉律十一条凡治痉病不察致病之因率尔施治医之罪也因者或外感六淫或因发汗过多或因疮家误汗或因风病误下或因灸后火炽或因隂血素亏或因阳气素弱各各不同不辨其因从何救药耶凡治痉病不深明伤寒经候脉候妄肩其任者医之罪也不知邪在何经则药与病不相当不知脉有可据则药徒用而无济故痉病之坏不出亡隂亡阳两途亡隂者精血津液素亏不能荣养其筋脉此宜急救其隂也亡阳者阳气素薄不能充养柔和其筋脉此宜急救其阳也隂已亏而复补其阳则隂立尽阳已薄而复补其隂则阳立尽不明伤寒经候脉理则动手輙错何可自贻㝠报耶凡治小儿痉病妄称惊风名色轻用镇惊之药者立杀其儿此通国所当共禁者也小儿不耐伤寒壮热易至昬沈即于其前放铳呐喊有所不知妄揑惊风轻施镇坠勾引外邪深入内藏千中千死从未有一救者通国不为共禁宁有底止哉凡治产后痉病妄称产后惊风轻用镇惊之药者立杀其妇此庸工所当知警者也产后血舍空虚外风易入仲景谓新产亡血虚多汗出喜中风故令病痉后贤各从血舍驱风成法可遵非甚不肖者必不妄用镇惊之药不似小儿惊风之名贻害千古在贤智且不免焉兹约通国共为厉禁革除惊风二字不许出口入耳凡儿病发热昬沈务择伤寒名家循经救治百不失一于以打破小儿人鬼关人天共快也凡治湿病禁发其汗而阳郁者不微汗之转致伤人医之过也湿家不可发汗以身本多汗易至亡阳故湿温之证误发其汗名曰重暍此为医之所杀古律垂戒深矣其久冒风凉恣食生冷乃至以水灌汗遏抑其阳者不微汗之病无从解内经谓当暑汗不出者秋风成疟亦其一也不当汗者反发其汗当微汗者全不取汗因噎废食此之谓矣凡治湿病当利小便而阳虚者一槪利之转至杀人医之罪也湿家当利小便此大法也而真阳素虚之人汗出小便滴沥正泉竭而阳欲出亡之象若以为湿热恣胆利之真阳无水维附顷刻脱离而死矣此法所不禁中之大禁也凡治中湿危笃之候即当固䕶其阳若以风药胜湿是为操刃即以温药理脾亦为待毙医之罪也人身阳盛则轻矫湿盛则重着乃至身重如山百脉痛楚不能转侧此而不用附子囘阳胜湿更欲何待在表之湿其有可汗者用附子合桂枝汤以驱之外出在里之湿其有可下者用附子合细辛大黄以驱之下出在中之湿则用附子合白术以温中而燥其脾今之用白术而杂入羌防枳朴栀橘等药且无济于事况用梹榔滑石舟车导水濬川等法乎凡治中暑病不辨外感内伤动静劳逸一槩袭用成方者医之罪也伤寒夹隂误用阳旦汤得之便厥伤暑夹隂误用香薷饮入喉便喑后贤于香薷饮中加人参黄芪白术陈皮木𤓰兼治内伤诚有见也而不辨证者之贻误宁止此乎凡治中暑病不兼治其湿者医之过也热蒸其湿是为暑无湿则但为干热而已非暑也故肥人湿多即病暑者多瘦人火多即病热者多凡治中暑病遇无汗者必以得汗为正若但清其内不解其外医之罪也中暑必至多汗反无汗者非因水湿所持即为风寒所闭此宜先散外邪得汗已方清其内若不先从外解则清之不胜清究成疟痢等患贻累无穷凡治中暑病无故妄行温补致令暑邪深入逼血妄行医之罪也暑伤气才中即恹恹短息有似乎虚故清暑益气兼而行之不知者妄行温补致令暑邪深入血分而成衂痢即遇隆冬大寒漫无解期故热邪误以温治其害无穷也医门法律卷七医门法律钦定四库全书医门法律卷八南昌喻昌撰伤燥门秋燥论喻昌曰燥之与湿有霄壤之殊燥者天之气也湿者地之气也水流湿火就燥各从其类此胜彼负两不相谋春月地气动而湿胜斯草木畅茂秋月天气肃而燥胜斯草木黄落故春分以后之湿秋分以后之燥各司其政今指秋月之燥为湿是必指夏月之热为寒然后可奈何内经病机一十九条独遗燥气他凡秋伤于燥皆谓秋伤于湿歴代诸贤随文作解弗察其讹昌特正之大意谓春伤于风夏伤于暑长夏伤于湿秋伤于燥冬伤于寒觉六气配四时之㫖与五运不相背戾而千古之大疑始一抉也然则秋燥可无论乎夫秋不遽燥也大热之后继以凉生凉生而热解渐至大凉而燥令乃行焉经谓阳明所至始为燥终为凉者亦误文也岂有新秋月华露湛星润渊澄天香遍野万宝垂实归之燥政迨至山空月小水落石出天降繁霜地凝白卤一往坚急劲切之化反谓凉生不谓燥乎或者疑燥从火化故先燥而后凉此非理也深乎深乎上古脉要曰春不沈夏不弦秋不数冬不濇是谓四塞谓脉之从四时者不循序渐进则四塞而不通也所以春夏秋冬孟月之脉仍循冬春夏秋季月之常不改其度俟二分二至以后始转而从本令之王气乃为平人顺脉也故天道春不分不温夏不至不热自然之运悠久无疆使在人之脉方春即以弦应方夏即以数应躁促所加不三时而岁度终矣其能长世乎即是推之秋月之所以忌数脉者以其新秋为燥所胜故忌之也若不病之人新秋而脉带微数乃天真之脉何反忌之耶且夫始为燥终为凉凉已即当寒矣何至十月而反温耶凉已反温失时之序天道不几顿乎不知十月之温不从凉转正从燥生盖金位之下火气承之以故初冬常温其脉之应仍从乎金之濇耳由濇而沈其濇也为生水之金其沈也即为水中之金矣珠辉玉映伤燥云乎哉然新秋之凉方以却暑也而夏月所受暑邪即从凉发经云当暑汗不出者秋成风疟举一疟而凡当风取凉以水灌汗迺至不复汗而伤其内者病发皆当如疟之例治之矣其内伤生冷成滞下者并可从疟而比例矣以其原来皆暑湿之邪外内所主虽不同同从秋风发之耳若夫深秋燥金主病则大异焉经曰燥胜则干夫干之为害非遽赤地千里也有干于外而皮肤揭者有干于内而精血枯涸者有干于津液而荣卫气衰肉烁而皮着于骨者随其大经小络所属上下中外前后各为病所燥之所胜亦云熯矣至所伤则更厉燥金所伤本摧肝木甚则自戕肺金盖肺金主气而治节行焉此惟土生之金坚刚不挠故能生杀自由纪纲不紊若病起于秋而伤其燥金受火刑化刚为柔方圆且随型埴欲仍清肃之旧其可得耶经谓欬不止而出白血者死白血谓色浅红而似肉似肺者非肺金自削何以有此试观草木菁英可掬一乘金气忽焉改容焦其上首而燥气先伤上焦华盖岂不明耶详此则病机之诸气膹郁皆属于肺诸痿喘呕皆属于上二条明指燥病言矣生气通天论谓秋伤于燥上逆而欬发为痿厥燥病之要一言而终与病机二条适相脗合秖以误传伤燥为伤湿解者竞指燥病为湿病遂至经㫖不明今一论之而燥病之机了无余义矣其左胠脇痛不能转侧嗌干面尘身无膏泽足外反热腰痛惊骇筋挛丈夫㿗疝妇人少腹痛目昧眦疮则燥病之本于肝而散见不一者也内经燥淫所胜其主治必以苦温者用火之气味而制其胜也其佐以或酸或辛者临病制宜宜补则佐酸宜写则佐辛也其下之亦以苦温者如清甚生寒留而不去则不当用寒下宜以苦温下之即气有余亦但以辛写之不以寒也要知金性畏热燥复畏寒有宜用平寒而佐以苦甘者必以冷热和平为方制乃尽善也又六气凡见下承之气方制即宜少变如金位之下火气承之则苦温之属宜减恐其以火济火也即用下亦当变苦温而从寒下也此内经治燥淫之㫖可赞一辞者也至于肺气膹郁痿喘呕欬皆伤燥之剧病又非制胜一法所能理也兹併入燥门细商良治学者精心求之罔不获矣若但以润治燥不求病情不适病所犹未免涉于麄疎耳痺论云隂气者静则神藏躁则消亡下文但言饮食自倍肠胃乃伤曾不及于肺也其所以致躁而令隂气消亡之故引而未发也至灵枢云形寒饮冷则伤肺始知伤肺关于寒冷矣可见肺气外达皮毛内行水道形寒则外寒从皮毛内入饮冷则水冷从胸中上溢遏抑肺气不令外扬下达其治节不行周身之气无所禀仰而肺病矣究竟肺为娇脏寒冷所伤者十之二三火热所伤者十之七八寒冷所伤不过裹束其外火热所伤则更消烁其中所以为害倍烈也然火热伤肺以致诸气膹郁诸痿喘呕而成躁病百道方中率皆依様葫芦如乌药香附紫苏半夏茯苓厚朴丁沈诃䓻姜桂蓬稜梹榔益智之属方方取足祇因内经脱遗躁证后之无识者竞皆以躁治躁恬于操刃曾不顾隂气之消亡耳虽以东垣之大贤其治躁诸方但养荣血及补肝肾亏损二便闭结而已初不论及于肺也是非谓中下二焦有躁病而上焦独无也不过阙经㫖伤湿之疑遂因仍不察耳夫诸气膹郁之属于肺者属于肺之燥非属于肺之湿也苟肺气不燥则诸气禀清肃之令而週身四达亦胡致膹郁耶诸痿喘呕之属于上者上亦指肺不指心也若统上焦心肺并言则心病不主痿喘及呕也惟肺燥甚则肺䈎痿而不用肺气逆而喘鸣食难过膈而呕出三者皆燥证之极者也经文原有逆秋气则太隂不收肺气焦满之文其可称为湿病乎更考东垣治肺消方中引用白荳䓻荜澄茄及治诸气方中杂用辛香行气之药觉于伤燥一途有未悉耳又如丹溪折衷杂证为后代所宗亦无一方一论及于肺燥但于热郁汤下云有隂虚而得之者有胃虚食冷物抑遏阳气于脾土中而得之者其治法皆见发热条中此治非隂虚非阳陷亦不发热而常自蒸蒸不解者夫蒸蒸不解非肺气为热所内蒸而不能外达耶方用莲翘薄荷叶黄芩山栀仁麦门冬甘草郁金𤓰蒌皮穰八味竹叶为引方后复设为问答云何不用苍术香附抚芎曰火就燥燥药皆能助火故不用也似此一方示不欲以燥助火之意于热郁之条其不敢以燥益燥重伤肺金𨼆然可㑹何为不立燥病一门畅发其义耶又如缪仲醇治病所用者无非四君四物二冬二母沙参𤣥参黄芪山药蘓子橘红桑叶枇杷叶杏仁枣仁扁豆莲心𤓰蒌五味升葛柴前芩连栀栢滑石石膏菊花枸把牛膝续断薏苡木𤓰胡麻首乌豆豉霜梅胶饴之属千方一律不过选择于此增入对证一二味自成一家识者称其不尽用方书所载投之輙効盖独开门户者也又有称其精于本草择用五六十种无过之药屡获竒验无以多为者昌谓不然世之患燥病者多仲醇喜用润剂于治燥似乎独开门户然亦聪明偶合未有发明可以治内伤之燥不可以治外感之燥何况风寒暑湿哉节取其长可矣内经云心移热于肺传为鬲消肺燥之繇来者逺矣苟其人肾水足以上升而交于心则心火下降而交于肾不传于肺矣心火不传于肺曾何伤燥之虞哉即肾水或见不足其肠胃津血足以协济上供肺亦不致过伤也若夫中下之泽尽竭而高源之水犹得措于不倾则必无之事矣所以经文又云二阳结谓之消手阳明大肠热结而津不润足阳明胃热结而血不荣证成消渴舌上赤裂大渴引饮与心移热于肺传为鬲消文虽异而义则一也治鬲消者用白虎加人参汤颛救其肺以施于诸气膹郁诸痿喘呕罔不合矣学者可不知引伸触类以求坐进此道耶隂阳别论云二阳之病发心脾有不得隠曲男子少精女子不月其传为风消其传为息贲死不治此亦肺燥所繇来而未经揭出者夫燥而令男子精液衰少女子津血枯闭亦云极矣然其始但不利于隠曲之事耳其旣则胃之燥传入于脾而为风消风消者风热炽而肌肉消削也大肠之燥传入于肺而为息贲息贲者息有音而上奔不下也是则胃肠合心脾以共成肺金之燥三藏二府隂气消亡殆尽尚可救疗乎夫由心之肺已为死隂之属然脾气散二阳之精上输于肺犹得少甦涸鲋今以燥之为害令生我者尽转而浚我之生故直断为死不治也从前愦愦特绎明之病机十九条内云诸濇枯涸干劲皴揭皆属于燥燥金虽为秋令虽属隂经然异于寒湿同于火热火热胜则金衰火热胜则风炽风能胜湿热能耗液转令阳实隂虚故风火热之气胜于水土而为燥也肝主于筋风气自甚燥热加之则液聚于胸膈不荣于筋脉而筋燥故劲强𦂳急而口噤或瘈瘲昏冒僵仆也风热燥甚怫郁在表而里气平者善伸数欠筋脉拘急或时恶寒或筋惕而搐脉浮数而弦若风热燥并郁甚于里则必为烦满必为闷结故燥有表里气血之分也至于筋缓不收痿痺不仁因其风热胜湿为燥日久乃燥病之甚者也至于诸气膹郁诸痿喘呕皆属于肺金从燥化金且自病而肺气日见消亡又何论痿痺乎五藏五志之火皆有真液以养之故凝聚不动而真液尤赖肾之隂精胃之津液交灌于不竭若肾胃之水不继则五藏之真隂随耗五志之火翕然内动而下上中三消之病作矣河间云燥太甚而脾胃干涸则成消渴亦其一也燥病必渴而渴之所属各不同有心肺气厥而渴有肝痺而渴有脾热而渴有肾热而渴有胃与大肠结热而渴有小肠痺热而渴有因病疟而渴有因素食肥甘而渴有因醉饮入房而渴有因逺行劳倦遇大热而渴有因伤害胃干而渴有因风而渴五藏部分不同病之所遇各异其为燥热亡液则一也另详消渴门治燥病者补肾水隂寒之虚而泻心火阳热之实除肠中燥热之甚济胃中津液之衰使道路散而不结津液生而不枯气血利而不濇则病日已矣肾恶燥急食辛以润之故肾主五液津则大便如常若饥饱劳逸损伤胃气及食辛热味厚之物而助火邪伏于血中耗散真隂津液亏少故大便结燥仲景云小便利大便硬不可攻下以脾约丸润之戒轻下而重伤津液也然藏结复有阳结隂结之不同阳结者以辛凉润之隂结者以辛温润之其辨又在微芒之间矣律五条凡秋月燥病误以为湿治者操刃之事也从前未明咎犹可诿今明知故犯伤人必多孽镜当前悔之无及凡治燥病燥在气而治血燥在血而治气燥在表而治里燥在里而治表药不适病医之过也凡治杂病有兼带燥证者误用燥药转成其燥因致危困者医之罪也凡治燥病须分肝肺二藏见证肝藏见证治其肺燥可也若肺藏见证反治其肝则坐误矣医之罪也肝藏见燥证固当急救肝叶勿令焦损然清其肺金除其燥本尤为先务若肺金自病不及于肝即颛力救肺焦枯且恐立至尚可分功缓图乎凡治燥病不深达治燥之㫖但用润剂润燥虽不重伤亦误时日祇名麄工所当戒也热湿暑三气门诸方痉病廿方热病十五方温病十五方暑病三十二方括蒌根桂枝汤方括蒌根桂枝芍药甘草生姜大枣右六味以水九升煮取三升分温三服取微汗汗不出食顷食热粥发之按此方原是不欲发汗之意以夏月纵不得汗服药亦易透出也若服此食顷不得汗当食热粥发之所以桂枝有汗能止无汗能发也然旣以括蒌根为君当增之桂枝为臣当减之大约括蒌根三钱桂枝一钱五分芍药二钱甘草一钱五分生姜三片大枣二枚无汗发以热粥连服三剂可也盖湿持其汗或兼微受风寒营卫不和设不用此通其营卫则未痉者成痉已痉者难愈矣凡用古方分两当倣此裁酌葛根汤方葛根桂枝麻黄芍药甘草生姜大枣右七味㕮咀以水一斗先煮麻黄葛根减二升去沫内诸药煮取三升温服一升覆取微似汗不须啜粥余如桂枝汤方法及禁忌按此方为夏月伤寒脉𦂳发热无汗者而设仲景云夏月脉洪大者是其本位若其人病苦头疼发热无汗者须发其汗亦此意也然身才有润便撤其覆勿令汗出为节可矣大承气汤方大黄厚朴枳实芒硝右四味以水一斗先煮二味取五升去滓内大黄煮取二升去滓内芒硝更上火微一二沸分温再服得下止服按此治痉病之极重难返死里求生之法在邪甚而正未大伤者服此十有九活所以仲景着之为法也麻黄加独活防风汤麻黄桂枝芍药甘草独活防风右剉细每服一两用水二钟煎至一钟半温服指爪干燥属风热甚者方见三卷中风门元戎四物汤治脏结祕濇者当归熟地黄川芎白芍药大黄桃仁丹谿大补丸降隂火补肾水治隂虚燥热黄栢知母熟地黄败龟板右为末猪嵴髓和炼蜜丸如桐子大每七十丸空心淡盐汤送下六味地黄丸治下焦燥热小便澁而数又治肾气虚久新憔悴寝汗发热五脏齐损瘦弱虚烦骨蒸下血自汗盗汗水泛为痰咽燥口渴眼花耳聋等证功效不能尽怀熟地山茱萸肉干山药牡丹皮白茯苓泽泻右各另为末和地黄膏加炼蜜丸桐子大每服七八十丸空心食前滚汤下清燥救肺汤治诸气膹郁诸痿喘呕桑叶石膏甘草人参胡麻仁真阿胶麦门冬杏仁枇杷叶水一碗煎六分频频二三次滚热服痰多加贝母𤓰蒌血枯加生地黄热甚加犀角羚羊角或加牛黄昌按诸气膹郁之属于肺者属于肺之燥也而古今治气郁之方用辛香行气絶无一方治肺之燥者诸痿喘呕之属于上者亦属于肺之燥也而古今治法以痿呕属阳明以喘属肺是则呕与痿属之中下而惟喘属之上矣所以千百方中亦无一方及于肺之燥也即喘之属于肺者非表即下非行气即泻气间有一二用润剂者又不得其肯綮总之内经六气脱悞秋伤于燥一气指长夏之湿为秋之燥后人不敢更端其说置此一气于不理即或明知理燥而用药夹杂如弋获飞虫茫无定法示人也今拟此方命名清燥救肺汤大约以胃气为主胃土为肺金之母也其天门冬虽能保肺然味苦而气滞恐反伤胃阻痰故不用也其知母能滋肾水清肺金亦以苦而不用至如苦寒降火正治之药尤在所忌盖肺金自至于燥所存隂气不过一线耳倘更以苦寒下其气伤其胃其人尚有生理乎诚倣此增损以救肺燥变生诸症如沃焦救焚不厌其频庶克有济耳燥门诸方滋燥养荣丸治皮肤皴揭筋燥爪干当归生地黄熟地黄白芍药秦艽黄芩防风甘草水煎服大补地黄丸治精血枯涸燥热黄栢熟地黄当归山药枸把子知母山茱肉白芍药生地黄肉苁蓉𤣥参右为细末炼蜜丸如桐子大每服七八十丸空心淡盐汤送下东垣润肠丸治脾胃中伏火大便祕濇或干燥闭塞不通全不思食乃风结祕皆令闭塞也以润燥和血疎风自然通矣麻子仁桃仁羌活当归尾大黄皂角仁秦艽右除另研外为细末五上火炼蜜丸如桐子大每服三五十丸食前白汤下又有润燥丸一方本方加郁李仁防风东垣导滞通幽汤治大便难幽门不通上沖吸门不开噎塞不便燥祕气不得下治在幽门以辛润之当归升麻桃仁生地黄熟地黄红花甘草右作一服水煎调梹榔末五分服加大黄名当归润燥汤清凉饮子治上焦积热口舌咽鼻干燥黄芩黄连薄荷𤣥参当归芍药甘草水二钟煎八分不拘时服大便祕结加大黄二钱大秦艽汤治血弱隂虚不能养筋筋燥而手足不能运动按此方乃后人假托仲景之名而立以治风湿相搏骨节烦疼无汗而成刚痉者然无引及服法殊不精详当知前葛根汤方内去葛根加独活防风与此无二但引及服法详明耳海藏神术汤苍术防风甘草右㕮咀加葱白生姜同煎服如太阳证发热恶寒脉浮而𦂳者加羌活二钱太阳脉浮𦂳中带弦数者是兼少阳加柴胡二钱太阳脉浮𦂳带洪者是兼阳明加黄芩二钱妇人加当归或加木香汤或加藁本汤如乳吹煎成调六一散三五钱按此海藏得意之方也以治春夏外感寒邪内伤生冷发热而无汗者即痉病亦可用之盖不欲无识者轻以麻黄桂枝之热伤人也夫麻黄桂枝遇湿热时令原不敢轻用即有宜用之证十中不过一二而已昌明仲景不得不表扬海藏之功海藏白术汤白术防风甘草右㕮咀每服三钱水一盏姜三片煎至七分温服一日止用一二服待二三日渐渐汗少为解按二术最能行湿夏月分有汗无汗用之所以为神海藏白术汤加药法白术防风右㕮咀水煎至七分温服若发热引饮者加黄芩甘草若头疼恶风者加羌活散羌活一钱五分川芎七分五釐细辛五分是也若身热目痛者加石羔汤石羔二钱半知母八分白芷一钱是也腹中痛者加芍药汤芍药二钱桂枝一钱是也往来寒热而呕者加柴胡散柴胡二钱半夏一钱是也心下痞者加枳实一钱若有里证加大黄一钱量虚实加减之邪去止服三方总称神术所称上解三阳下安太隂纵未必然而太隂脾恶湿者也夏月预清其湿俾不与热邪相合其得力不亦多乎海藏桂枝葛根汤治伤风项背强及有汗不恶风柔痉即仲景桂枝汤去麻黄也若无汗之刚痉又必用麻黄矣可见麻黄桂枝夏月原有不得不用之病盖邪在太阳通其营卫则外受之邪有出无入其所全不更大乎但未可执为常法耳学者㕘之海藏桂枝加川芎防风汤治发热自汗而不恶寒者名曰柔痉即仲景葛根汤去麻黄葛根加川芎防风也海藏柴胡加防风汤治汗后不解乍静乍躁目直视口噤往来寒热脉弦此少阳风痉柴胡防风半夏人参黄芩生姜甘草大枣每服一两水三盏煎一盏半去渣温服海藏防风当归汤治发汗过多发热头面摇卒口噤背反张者太阳兼阳明也宜去风养血防风当归川芎地黄每服一两水三盏煎至二盏温服按痉病本太阳经病太阳日久势必传遍六经然必兼乎太阳二方治太阳兼少阳太阳兼阳明论证颇详超越寻常万万惜其于三隂之痉独详太隂连出五方似欲推及少隂厥隂而未明言观其后三方项下云手足厥冷筋脉拘急意可识矣然终是三隂混同立治未有精详且三隂经旣有隂痉矣又岂无阳痉耶此等处合尚论篇三隂经细㕘自为得师可矣海藏八物白术散治伤寒隂痉三日面肿手足厥冷筋脉拘急汗不出恐隂气内伤白术茯苓五味子桂心麻黄良姜羌活附子每服四钱水一大盏姜五片同煎至五分去查温服无时按此方乃太阳兼三隂之证治也海藏桂枝加芍药防风防己汤治发热脉沈而细者附太隂也必腹痛桂枝防风防己芍药生姜大枣每服一两水三盏煎至一盏半去查温服亦宜服小续命汤按脉沈而细未是太隂确证少隂亦有发热者服此方及小续命汤恐有不对海藏附子散治伤寒隂痉手足厥冷筋脉拘急汗出不止头项强直头摇口噤桂心附子白术川芎独活每服三钱水一枣一枚煎至五分去查温服海藏桂心白术汤治伤寒隂痉手足厥冷筋脉拘急汗出不止白术防风甘草桂心川芎附子每服五钱水二钟生姜五片枣二枚同煎至七分去查温服海藏附子防风散治伤寒隂痉闭目合面手足厥逆筋脉拘急汗出不止白术防风甘草茯苓附子干姜柴胡五味桂心每服三钱生姜四片同煎去查温服按三方俱用白术在内原为太隂而设然俱云汗出不止则阳亡于外津亡于内方中每兼表散何耶况筋脉拘急全赖阳气以柔和之隂津以灌润之方中两不相照殊有未到也羚羊角散治伤寒阳痉身热无汗恶寒头项强直四肢疼痛烦躁心悸睡卧不得羚羊角犀角防风茯神柴胡麦门冬人参葛根枳壳甘草石膏龙齿右㕮咀每服五钱水一钟煎至五分去查温服不拘时按此方治阳痉深得清解之法麦门冬散治伤寒阳痉身体壮热项背强直心膈烦燥发热恶寒头面赤色四肢疼痛麦门冬地骨皮麻黄赤茯苓知母黄芩赤芍药白藓皮杏仁甘草犀角屑右㕮咀每服五钱水一大盏煎至五分去查温服不拘时按此方径用麻黄不用防柴葛枳其意更深但羚角石膏似不可少石膏散治伤寒阳痉通身壮热目眩头痛石膏秦艽龙齿犀角屑前胡右㕮咀每服五钱水一大盏入豆豉五十粒葱白七茎同煎至五分去查入牛黄末一字搅令匀温服不拘时按三方俱用龙齿之濇似有未当余药则各极其妙此方用豆豉葱白作引调入牛黄末更妙牛黄散治伤寒阳痉发热恶寒头项强直四肢拘急心神烦躁牛黄麝香犀角屑朱砂人参赤茯苓防风芎䓖甘草麦门冬桂心地骨皮天麻右为细末研匀每服二钱竹沥调下不拘时按发热恶寒之证邪在经络此一方直攻神明何耶即谓邪入心胞用犀羚牛黄足矣何并朱砂麝香而用之毋乃开门延寇乎海藏愈风汤治一切失血筋脉𦂳急产后与汗后搐搦荆芥先以炒大豆黄卷以酒沃之去黄卷取清汁调前末三五钱和查服之轻者一服重者二三服即止气虚者忌服童便调亦可按此海藏治风人血分之方与痉病无涉然而金匮有垂戒二条云夫风病下之则痉复发汗必拘急又云疮家虽身疼痛不可发汗汗出则痉设使不发汗但用此方治之亦何遽成痉病耶盖邪风从虚而入补则补其邪汗则伤其正惟先服此出其风随即补之乃为要诀耳人参泻肺汤治肺经积热上喘𠻳胸膈胀满痰多大便澁人参黄芩栀子仁枳壳薄荷甘草连翘杏仁桑白皮大黄桔梗每服七钱水二盏煎八分食后通口服按人参肺热反能伤肺此清肺经积热以人参泻肺立名可见泻其肺热必不可伤其肺气也况人参之温以一味清凉监之有余如此大队寒下之药不推之为君其敢用乎天门冬散治肺壅脑热鼻干大便祕濇天门冬桑白皮升麻大黄枳壳甘草荆芥水二盏煎八分食后温服按此方药味较前少减然用升麻且升且降以散上焦壅热可取半夏汤治胆热精神不守热泄半夏曲黄芩军姜逺志茯苓生地黄黍米酸枣仁长流水二盏煎八分食后温服按此方虽曰治胆热尚有未备如柴胡人参青黛羚羊角猪胆汁之属加入一二味为切赤茯苓汤治膀胱实热小便不通口苦舌干咽肿不利赤茯苓猪苓葵子枳实瞿麦木通黄芩车前滑石甘草水二盏姜三片煎八分食前服按此方不清肺热颛利小便且有降无升上窍不开徒开其下是名霸道是为刼法庸医多蹈此龙脑鸡苏丸除烦热郁热肺热咳𠻳吐血鼻衂血崩消渴惊悸解酒毒膈热口臭口疮清心明目薄荷叶生地黄麦门冬蒲黄阿胶黄芪人参木通甘草银柴胡右为末用蜜三两炼过后下地黄汁等药熬成膏丸如梧桐子大每服二十丸嚼碎汤送下按此丸两解气分血分之热有益无损宜常制用之利膈散治脾肺大热虚烦上壅咽喉生疮鸡苏叶荆芥穗防风桔梗牛蒡子人参甘草右为末每服二钱不拘时沸汤㸃服咽痛口疮甚加僵蚕一两按此方清上焦热全用辛凉轻清之气不杂苦寒降下之味其见甚超较凉膈散更胜地黄煎治积热地黄汁茯神知母葳蕤括蒌根生姜汁鲜地骨皮生麦冬汁白蜜石膏竹沥右㕮咀以水一斗零二升先煮诸药取汁三升去渣下竹沥地黄麦冬汁缓火煎四五沸下蜜姜汁微火煎至出六升初服四合日三服夜一服加至五七合四五月作散服之按此方生津凉血制火彻热兼擅其长再加人参乃治虚热之圣方也碧雪治一切积热咽喉口舌生疮心中烦躁嚥物妨闷致咽闭壅塞及天行时热发强昏愦芒硝朴硝硝石马牙硝青黛石膏寒水石甘草右将甘草煎汤二升去渣却入诸药再煎用栁木棍不住手搅令消溶得所却入青黛和匀倾入砂盆内候冷结凝成霜研为细末每用少许含化津嚥不拘时候如觉喉壅闭塞不能吞物者即以小竹筒吹药入喉中即愈按此方倣紫雪之制而不用黄金犀羚等贵重之药亦为简便消毒犀角饮治大人小儿内蕴邪热痰涎壅盛腮项结核口舌生疮及遍生疮疖已溃未溃并宜服之犀角防风鼠粘子荆芥穗甘草水二盏煎一盏食后温服按此方颛清上焦蕴热与利膈散畧同彼可多服此可暂服耳四物二连汤治血虚虚劳发热五心烦热昼则了明夜则发热当归生地黄白芍药川芎黄连胡黄连水盏半加姜煎四顺清凉引子治血热壅实面赤蕴结烦闷大黄赤芍药当归甘草水盏半煎八分食逺通口服按二方清血分之热然惟实热可用虚热则不宜用恐伤其胃也牛黄膏治热入血室发狂心热不认人者牛黄朱砂郁金脑子甘草牡丹皮右为末炼蜜丸皂角子大新汲水化下按此方乃清镇安神之剂热由心胞袭入神明不得已而用之也杨氏秦艽扶羸汤治肺痿骨蒸成劳或𠻳或寒或热声哑不出体虚自汗四肢倦怠柴胡人参鼈甲秦艽当归地骨皮半夏紫苑甘草右㕮咀水煎服按此治少阳经久热成劳气血两治之法局方当归补血汤治肌热躁热目赤面红烦渴引饮昼夜不息其脉洪大而虚重按全无此脉虚血虚也若悞服白虎汤必死宜此主之黄芪当归右㕮咀水煎按此足三隂血分之病若以肺气虚热白虎汤法施之则脾气从之下熘转促其隂之亡耳盖病深之人服药中未必効一不当而追之不及矣可不辨哉再按人身热病最多盖素蕴之热挟天时之热而横发耳是则胃气清和遇暄热而不觉其热者乃为平人迨至积热旣久然后治之已为失算况于药不对病乎所以肥人之病多因血肉过盛而积饮食之热瘦人之病因津液素衰而生火炎之热治肥人之热虑虚其阳治瘦人之热虑虚其隂未可执方妄施矣兹所录方各宜自为推广至表里之热及升阳滋隂等法各有颛方此不及再按大腑实热腹胀不通口舌生疮有生姜泻心汤一法大竒用生姜橘皮竹茹黄芩栀子仁白术各三两桂心一两茯苓芒硝各二两生地黄十两㕮咀入大枣煎每服一两盖必隂虚血燥火热难伏为从治耳因推金匮肾气丸童子亦可服附桂者不过从治法虚热得除可多服哉金匮麻黄白术汤方麻黄桂枝甘草杏仁白术右五味以水九升先煮麻黄减二升去上沫内诸药煮取二升半去渣温服八合覆取微似汗桂枝附子汤方桂枝生姜附子甘草大枣右五味以水六升煮取二升去渣分温三服白术附子汤方白术附子甘草生姜大枣右五味以水三升煮取一升去渣分温三服一服觉身庠半日再服三服都尽其人如猬状勿怪即是术附并走皮中逐水气未得除故耳金匮甘草附子汤方甘草附子白术桂枝右四味以水六升煮取三升去渣温服一升日三服初服得微汗则解能食汗出复烦者服五合恐一升多者服六七合为妙金匮麻黄杏子薏苡甘草汤方病者一身尽痛发热日晡所剧者名风湿此病伤于汗出当风或久伤取冷所致也可与麻黄杏子薏苡甘草汤麻黄甘草薏苡仁杏仁右剉麻豆大每服四钱七水盏半煮八分去渣温服有微汗避风金匮防己黄芪汤防己甘草白术黄芪右剉麻豆大每抄五钱七生姜四片大枣一枚水盏半煎八分去渣温服良久再服喘者加麻黄半两胃中不和者加芍药三分气上沖加桂枝三分下有沈寒者加细辛三分服后当如虫行皮中从腰下如水煖坐被上又以一被绕腰以下温令微汗差和剂五积散治感冒寒邪头疼身痛项背拘急恶寒呕吐或有腹痛又治伤寒发热头疼恶风无问内伤生冷外感风寒及寒湿客于经络腰脚痠疼及媍人经血不调或难产并治白芷茯苓半夏当归川芎甘草肉桂芍药枳壳麻黄陈皮桔梗厚朴干姜苍术右㕮咀每服四钱水一盏姜三片葱白三根煎七分热服冒寒用煨姜挟气加茱萸媍人调经催生加艾醋按此一方能治多病粗工咸乐用之而海藏云麻黄桂芍甘草即各半汤也苍术甘草陈皮厚朴即平胃散也枳壳桔梗陈皮茯苓半夏即枳桔二陈汤也又川芎当归治血兼干姜厚朴散气此数药相合为解表温中泄湿之剂去痰消痞调经之方虽为内寒外感表里之分所制实非仲景表里麻黄桂枝姜附之的方也主积冷呕泄时疫项背拘急加葱白豆豉厥逆加吴茱萸寒热咳逆加枣媍人难产加醋始知用之非一途也惟知活法者其择之由海藏所云观之可见里急者治先其里表急者治先其表毋取于两头忙矣活人败毒散羌活独活前胡柴胡芎䓖枳壳白茯苓桔梗人参甘草右为细末每服二钱水一盏入生姜三片煎至七分温服或沸汤㸃亦得治伤寒瘟疫风湿风眩拘踡风痰头疼目眩四肢痛增寒壮热项强睛疼及老人小儿皆可服或瘴烟之地或瘟疫时行或人多风痰或处卑湿脚弱此药不可阙也日二三服以知为度烦热口干加黄芩昌鄙见三气门中推此方为第一以其功之着也雷公问黄帝曰三阳莫当何谓也帝曰三阳并至如风雨如霹雳故人莫能当也然则夏月三气聚合其为病也岂同一气之易当乎人感三气而病病而死其气互传乃至十百千万则为疫矣倘病者日服此药二三剂所受疫邪不复留于胸中讵不快哉方中所用皆辛平更以人参大力者负荷其正驱逐其邪所以活人百千万亿奈何庸医俗子往往减去人参不用曾与衆方有别而能活人耶清热渗湿方黄栢黄连茯苓泽泻苍术白术甘草水二钟煎八分服如单用渗湿去黄连黄栢加橘皮干姜昌閲此一方差合鄙意以夏月所受之湿为热湿暑湿而羣方所主之药多在寒湿风湿殊不慊耳方后云云乃是去寒增热依様葫芦矣二术四苓汤治诸湿臐满一身尽痛发热烦闷二便不利白术苍术茯苓猪苓泽泻黄芩羌活芍药栀子仁甘草水三盏姜三片灯心一撮煎服此方通治表里湿邪从水道出兼清暑热之气所宜遵也桂苓甘露饮治湿热内甚烦渴泻利小便濇大便急霍乱吐下头痛口干方见本门羌活胜湿汤治嵴痛项强腰如折项如拔上沖头痛乃足太阳经气不行此方主之羌活独活藁本防风荆子川芎甘草水二盏煎八分食后温服按湿上甚而热汗之则易下之则难故当变其常法而为表散此方得之续随子丸治肺经有湿通身虚肿满闷不快或欬或喘人参汉防己赤茯苓寒食面梹榔木香葶苈续随子海金砂右为末枣肉丸梧子大每三十丸桑白皮汤下按攻下之方多过于峻此治肺经病以人参为君海金砂散以白术为君差可耳除湿汤治寒湿所伤身体重着腰脚酸疼大便溏泄小便或濇或利半夏曲厚朴苍术藿香叶陈皮白茯苓甘草白术右㕮咀每服四钱水一盏姜七片枣一枚煎七分食前温服按脾恶湿湿从下入而伤其脾是以身重足软小便濇大便反利不温其脾湿无由去当以此方加清热利水药白术酒治中湿骨节疼痛白术一两酒三盏煎一盏不拘时频服不能饮酒以水代之按此方颛一理脾不分功于利小便盖以脾能健运自湿不留而从水道出耳然则胃中津液不充不敢利其小便者得此非圣药乎金匮白虎加人参汤知母石膏甘草粳米人参右五味以水一斗煮米熟汤成去渣温服一升日三服金匮𤓰蒂汤𤓰蒂右剉以水一升煮取五合去滓顿服清暑益气汤治夏月暑热蒸人人感之四肢倦怠胸满气促肢节疼或气高而喘身热而烦心下痞胀小便黄数大便溏泄或痢口渴不思饮食自汗体重人参黄芪升麻苍术白术神曲陈皮炙甘草黄栢麦门冬当归干葛五味子泽泻青皮右水煎温服诸方总论见前人参益气汤治暑热伤气四肢倦怠嗜卧手指麻木人参黄芪白芍甘草五味子柴胡升麻右水煎服生脉散治热伤元气肢体倦怠气短懒言口干作渴汗出不止或湿热大行金为火制絶寒水生化之源致肢体痿软脚攲眼黑最宜服之人参麦门冬五味子右水煎服竹叶石膏汤治暑热烦燥石膏半夏人参麦门冬甘草竹叶右姜三片水煎服黄芪人参汤黄芪人参白术苍术橘皮甘草当归身麦门冬黄栢神曲升麻五味子水二盏煎一盏去渣稍热食逺或空心服之忌酒湿面大料物之类及过食冷物如心下痞闷加黄连二三分胃脘当心痛减大寒药加草豆䓻仁五分脇下痛或缩急加柴胡二三分头痛目中熘火加黄连二三分川芎三分头目不清利上壅上热加蔓荆子三分藁本二分细辛一分川芎三分生地黄二分如气短精神少梦寐间困乏无力加五味子九粒大便濇隔一二日不见致食少食不下血中伏火而不得润也加当归身生地黄各五分桃仁三粒去皮尖麻子仁研泥五分如大便通行所加之药勿再服如大便又不快利勿用别药少加大黄五分煨如久不利非血结血闭而不通也是热则生风其病人必显风证单血药不可复加只宜常服黄芪人参汤外用羌活防风各五钱水四盏煎至一盏去渣空心服之大便必大走也一服便止胸中气滞加青皮倍陈皮去其邪气此病本元气不足惟当补元气不当泻之气滞太甚或补药太过或心下有忧滞郁结之事更加木香二三分砂仁二三分白荳䓻二分与正药同煎服腹痛不恶寒者加芍药五分黄芩二分却减五味子香薷饮治一切暑热腹痛或霍乱吐利烦心等证香薷厚朴白扁豆每服五钱水盏半煎八分不拘时温服五物香薷饮驱暑和平即前方少加茯苓甘草也黄连香薷饮黄连香薷厚朴每服四钱如前服十味香薷饮治伏暑身体倦怠神昬头重吐利香薷人参陈皮白术茯苓黄芪木𤓰厚朴扁豆甘草㕮咀水煎每服一两宣明桂苓甘露饮茯苓泽泻白术石膏寒水石滑石猪苓肉桂右为末每服三钱温汤调下子和桂苓甘露饮治伏暑发渴脉虚水逆滞共十二味即前方加人参甘草干葛各一两藿香木香各一钱减桂只用一钱猪苓不用桂苓丸治冒暑烦渴饮水过多心腹胀满小便亦少肉桂茯苓右为末蜜丸每两作十丸每细嚼一丸白汤下五苓散治暑湿为病发热头疼烦躁而渴白术猪苓茯苓泽泻肉桂右为末每服三二钱热汤调下辰砂五苓散加辰砂等分减桂三之一益元散即天水散治伤寒表里俱热烦渴口干小便不通及藿乱吐泻下利肠澼偏主石淋及媍人产难催生下乳神効桂府滑石粉草右为极细末每服三钱白汤调下新水亦得加薄荷少许名鸡苏散加青黛末少许名碧玉散治疗并同但以回避世俗之轻侮耳加辰砂少许名辰砂益元散通苓散治伤暑潮热烦渴小便不利麦门冬淡竹叶车前穗灯心各等分水煎服三黄石膏汤黄连黄栢山栀𤣥参黄芩知母石膏甘草水煎服白虎加苍术汤即本方不用人参加苍术二两增水作四服六和汤治心脾不调气不升降霍乱吐泻寒热交作伤寒隂阳不分冒暑伏热烦闷或成痢疾中酒烦渴畏食香薷砂仁半夏杏仁人参甘草赤茯苓藿香白扁豆厚朴木𤓰水二钟姜五片红枣二枚煎一钟不拘时服却暑散赤茯苓甘草寒食面生姜右为细末每服二钱不拘时新汲水或白汤调服消暑丸治伏暑引饮脾胃不利半夏甘草茯苓右为末姜汁煳丸毋见生水如桐子大每服五十丸不拘时热汤送下中暑为患药下即甦伤暑发热头疼服之尤妙夏月常服止渴利小便虽饮水多亦不为害应是暑药皆不及此若停痰饮并用生姜汤下入夏之后不可阙此枇杷叶散治中暑伏热烦渴引饮呕哕恶心头目昬眩枇杷叶陈皮丁香厚朴白茅根麦门冬干木𤓰甘草香薷右捣罗为末每服二钱水一盏生姜三片煎七分温服温汤调服亦得如烦燥用井花水调下小儿三岁以下可服半钱更量大小加减泼火散治中暑昬迷不省人事欲死者并治伤暑烦躁口苦舌干头痛恶心不思饮食及血痢地榆赤芍药黄连青皮每服三钱浆水调服若血痢水煎服香薷丸治大人小儿伤暑伏热燥渴瞀闷头目昬眩胸膈烦满呕哕恶心口苦舌干肢体困倦不思饮食或发霍乱吐利转筋香薷苏叶甘草檀香丁香右为细末炼蜜为丸每两作三十丸每服一丸细嚼温汤下酒煮黄连丸治伏暑发热呕吐恶心并治膈热解酒毒厚肠胃黄连好酒右将黄连以酒煮干研为末滴水丸如梧桐子大空心送下三五十丸水葫芦丸治冒暑毒解烦渴川百药人参麦门冬乌梅肉白梅肉干葛甘草右为细末面煳为丸如鸡头实大含化一丸夏月出行可度一日按孔明五月渡泸深入不毛分给此丸于军士故名水葫芦孟德遥指前有梅林失于未备耳缩脾饮消暑气除烦渴缩砂仁乌梅肉草菓甘草干葛白扁豆每服四钱水一碗煎八分水澄冷服以解烦或欲热欲温任意服代熟水饮之极妙大顺散治冒暑伏热引饮过多脾胃受湿水谷不分清浊相干隂阳气逆霍乱呕吐藏府不调甘草干姜杏仁桂枝右先将甘草用白砂炒次入姜却下杏仁炒过筛去沙净合桂为末每服二三钱汤㸃服冷香引子治伤暑渴霍乱腹痛烦躁脉沈微或伏附子陈皮草菓甘草水盏半姜十片煎八分去渣井水顿冷服大黄龙丸治中暑身热头疼状如脾寒或烦渴呕吐昬闷不食舶上硫黄硝石白矾雄黄滑石白面右五味研末入面和匀滴水丸如梧子大每服三十丸新井水下管见云有中暍昬死灌之立甦医门法律卷八医门法律钦定四库全书医门法律卷九南昌喻昌撰疟证门疟证论喻昌曰疟之一病无如内经论之最详最彻随其病之所形按法刺之莫不应手而愈葢九鍼之用通于神明不可有微芒之差忒故内经论疟不得不详也后世恶于鍼石不可与言至巧乃以药剂攻邪存正调营衞之偏和阴阳之逆于是种种圣法不适于用矣如张子和见羸人病疟二年不敢辄投寒凉取刺疟论详之刺其十指出血立愈此正内经所谓疟之且发也阴阳之且移也必从四末始也坚束其处决去其血则邪往而不得并故立愈也以子和之久谙鍼法且检鍼经致其详慎鍼其可以渎用哉舍鍼而求内经用药之捷法茫然无可下手矣予之所以心折仲景称为百世之师者毎遇一证必出一法以纬内经之不逮一言当千百言而居其要也夫人四体安然外邪得以入而疟之毎伏藏于半表半里入而与阴争则寒出而与阳争则热半表半里者少阳也所以寒热往来亦少阳所主谓少阳而兼他经之证则有之谓他经而全不涉少阳则不成其为疟矣所以仲景曰疟脉多弦弦数者多热弦迟者多寒弦小𦂳者下之差弦迟者可温之弦𦂳者可发汗鍼灸也浮大者可吐之弦数者风发也以饮食消息止之只此七言而少阳一经汗吐下和温之法具备其他瘅疟温疟牡疟疟母四证要不外少阳求治耳出伤寒论之绪余以补内经下手之法非圣人而能之乎谨将金匮奥义一一发明于左少阳乃东方甲木之象故其脉主弦此不但初病之脉乃尔即久疟正虚脉不鼓指而弦象亦𨼆然在内所以仲景云疟脉自弦由首及尾脉之屡迁纵不同而弦之一字实贯彻之也疟邪之舎于营卫正属少阳半表半里始之似疟非疟与后之经年不解总一少阳主之葢疟发必有寒有热其寒热之往来适在少阳所主之界偏阴则多寒偏阳则多热即其纯热无寒而为瘅疟温疟纯寒无热而为牡疟要皆自少阳而造其极偏补偏救敝亦必返还少阳之界阴阳两协于和而后愈也施汗吐下之法以治实热施和温之法以治虚寒无非欲致其和平耳疟邪如傀儡少阳则提傀儡之线索操纵进退一惟少阳主张宁不恢恢乎㳺刄空虚也耶弦数者风发也以饮食消息止之仲景既云弦数者多热矣而复申一义云弦数者风发见多热不已必至于极热热极则生风风生则肝木侮土而传其热于胃坐耗津液阳愈偏而不返此未可徒求之于药也须以饮食消息而止其炽热即梨汁蔗浆生津止渴之属正内经风淫于内治以甘寒之㫖也阴气孤絶阳气独发则热而少气烦寃手足热而欲呕名曰瘅疟若但热不寒者即气内藏于心外舎分肉之间令人消烁肌肉内经谓其但热而不寒者阴气先絶阳气独发则少气烦寃手足热而欲呕名曰瘅疟仲景之重引其文叧有妙义葢从上条弦数者风发也以饮食消息止之抽丝引絮而出其证谓弦数之脉热盛生风必侮土而伤其津液由少阳而入阳明两经合邪其热倍炽倘不能以饮食消息急止其热则热之移于胃者必上薰心肺少气烦寃而心肺病手心热欲呕而胃自病所以继之曰邪气内藏于心外舎分肉之间令人消烁肌肉葢伤寒病三阳合邪其来如风雨如霹雳令人莫当而疟之在少阳苟不入于阴而但出于阳迨至两阳合邪亦岂能堪之耶故知消息而止入胃之热邪真圣法也然仲景之法亦从内经而得内经谓疟脉缓大虚便宜用药不宜用鍼又谓虚者不宜用鍼以甘药调之昌知意中在用甘寒也温疟者其脉如平身无寒但热骨节疼烦时呕白虎加桂枝汤主之内经言温疟有二但先热后寒仲景所名温疟则但热不寒有似瘅疟而实不同也瘅疟两阳合邪上薰心肺肺主气者少气烦寃则心主脉者阳盛脉促津亏脉代从可推矣温疟脉如平人则邪未合而津未伤其所以但热而不寒者则以其人素有痺气荣衞不通故疟之发于阳不入于阴即入而阴亦不受所以骨节烦疼时呕邪气扞格之状有如此者惟用白虎汤以治阳邪而加桂枝以通营衞斯阴阳和血脉通得汗而愈矣在伤寒病衞强营弱衞气不共营气和谐者用桂枝汤复发其汗立愈此疟邪偏着于阳桂枝汤药即不可用但用白虎汤大清气分之热少加桂枝合阴阳而两和之乃知仲景之法丝丝入扣也其内经所称先热后寒之温疟一者先伤于风后伤于寒风为阳邪寒为阴邪疟发时先阳后阴故先热后寒也此以风寒两伤营衞之法治之初无难也其一为冬感风寒深藏骨髓内舎于肾至春夏时令大热而始发其发也疟邪从肾出之于外而大热则其内先已如焚水中火发虽非真火亦可畏也俟其疟势外衰复返于肾而阴精与之相持乃始为寒设不知壮水之主以急救其阴十数发而阴精尽矣阴精尽则真火自焚洒洒时惊目乱无精顷之死矣所以伤寒偏死下虚之人谓邪入少阴无阴精以御之也而温疟之惨宁有异哉此亦仲景意中之隠昌特比例陈情以为来学之助疟多寒者名曰牡疟蜀漆散主之疟多寒者寒多于热如三七二八之分非纯寒无热也纯寒无热则为阴证而非疟证矣此条又抽丝引絮即上条两阳合邪上薰心肺证中复指出多寒少热一证葢邪之伏于心下适在膻中心包之位心为阳中之阳阳邪从阳尤为易入邪入则心虚经曰心虚者热收于内内收其热并其邪亦收之不易外出此寒多之一因也邪入心胞都城震动周身精液悉力内援重重裹撷胞内之邪为外所拒而不易出又寒多之一因也心者牡藏故即以寒多热少之疟名曰牡疟用蜀漆散和浆水吐其心下结伏之邪则内陷之邪亦随之俱出一举而荡逐无余矣岂不快哉蜀漆常山苗也常山善吐何以不用常山而用蜀漆取苗性之轻扬者入重阳之界引拔其邪合之龙骨镇心宁神蠲除伏气云母安藏补虚媚兹君主仲景补天浴日之方毎多若此至如温疟亦用此方更加蜀漆以吐去其心下结伏之邪葢一吐则周身之痺者通而荣衞并可借以无忤则又以吐法为和法者也其附外台秘要牡蛎汤一方同治牡疟者又初感病时风寒未清传变为疟结伏心下故方中用麻黄以散风寒并借之以通阳气耳可见病之途原不一学者于此一证二方比而参之以求生心之变化则几矣论金匮柴胡去半夏加括蒌汤方治疟病发渴者亦治劳疟此仲景治少阳病全体大用之一方也仲景谓疟邪盛衰出入必在少阳表里之间小柴胡汤乃伤寒少阳经天然不易之法渴者去半夏加括蒌实亦天然不易之法而施之于少阳邪传阳明伤耗津液之证亦为天然不易之法葢渴虽阳明津竭而所以致阳明津竭者全本少阳之邪观内经刺法渴者取之少阳非以其木火之势刼夺胃津而然耶故疟邪进退于少阳即以此方进退而施其巧柴胡黄芩对治木火人参甘草扶助胃土括蒌生津润燥姜枣发越营衞若夫劳疟之病其本火盛荣衞衰津液竭亦不待言故并可施此方以治之也论柴胡桂姜汤治疟寒多微有热或但寒不热服一剂如神此疟之寒多热少或但寒不热非不似于牡疟而微甚则大不同仲景不立论止附一方且云服一剂如神其邪之轻而且浅从可识矣葢以衞即表也荣即里也胸中之阳气散行于分肉之间今以邪气痺之则外衞之阳反郁伏于内守之阴而血之痺者愈瘀结而不散遇衞气行阳二十五度而病发其邪之入营者既无外出之势而荣之素痺者亦不出而与阳争所以多寒少热或但有寒无热也小柴胡汤本阴阳两停之方可随疟邪之进退以为进退者如桂枝干姜则进而从阳痺着之邪可以开矣更加牡蛎以耎其坚垒则阴阳豁然贯通而大汗解矣所以服一剂如神也其加芩连以退而従阴即可类推病疟以月一日发当十五日愈设不差当月尽解如其不差当云何师曰此结为症瘕名曰疟母急治之宜鳖甲煎丸此见疟邪不能久据少阳即或少阳经气衰弱不能送邪外出而天气半月一更天气更则人身之气亦更疟邪自无可容矣不则天人之气再更其疟邪縦盛亦强弩之末不能复振矣设仍不解以为元气未生耶而月已生魄矣元气何以不生以为邪气不尽耶而月已由满而空矣邪气何以不尽此必少阳所主之脇肋外邪盘踞其间依山傍险结为窠巢县官当一指可扑之时曾不加意渐至滋蔓难图兴言及此不觉涕泗交流乃知仲景急治之法真经世宰物之大法也再按谭医者当以灵素为经金匮为纬读灵素而不了了者求之金匮矩矱森森但㫖深词约味如嚼蜡不若内经之刍豢悦口所以古今注内经者不下百家而注金匮者率罕其人即间有之其胸中浑是疑团择显明之句发挥一二随竟其説观者曾何赖焉歴代名贤屈指不过数人咸以仲景之学为絶学存而不论论而不议其所以卓冠亿兆人千百年者各从内经分头证入如疟病一门巢氏病源妄分五藏后人谓其发明内经深信不疑而不知疟邪不从藏发内经所无之理巢氏臆言之耳陈无择三因之说韪矣乃谓夏伤于暑秋为痎疟者不可专以此论何其甘悖圣言耶至论内因勦袭巢氏心肝脾肺肾五疟立言仍是巴人下里之音矣张子和治疟喜用汗吐下三法自夸本于长沙讵知仲景所谓汗下者但从少阳之和法而进退其间不从伤寒之汗下起见也其可吐者或用𤓰蒂或用常山苗各有深意亦岂漫然而吐之耶且子和谓治平之时其民夷静虽用砒石辰砂有毒之药以热治热亦能取效是何言欤至东垣丹谿确遵内经夏伤于暑秋必痎疟之论多所发明而谓吴楚闽广之人患疟至多阳气素盛之处其地卑湿长夏之时人多患暍疟霍乱泻痢伤湿热也此语诚为聪明絶世矣然于内经之㫖尚隔一层内经运气暑与湿同推不分彼此曽何分南北乎内经本谓夏伤于暑长夏伤于湿秋必痎疟脱落五字遂谓秋伤于湿冬生咳𠻳而伤燥一气古今絶无一人起而飏言此等大纲不正亦何贵于识大之贤哉且丹溪所论十二经皆能为病固即刺疟篇之㫖易不遵金匮推足少阳一经为主坐令多岐亡羊耶方书俱以温疟为伤寒坏病与风疟大同此言出于何典至于牡疟总无其名统括于寒疟之内悞指寒疟为藏寒之极故无热有寒用姜桂附子温之又有更其名为牡疟者云久受寒湿阴盛阳虚不能制阴所以寒多不热悽怆振振亦行温热之法直是杀人不转睫矣又谓暑疟即瘅疟呕者用缩脾等药从无有救少阳木火之邪如救焚者适燕而南其指抑何生民之不幸耶律三条凢治疟不求邪之所在辄行大汗大下伤人正气者医之罪也疟邪在于半表半里故有寒有热若大汗以伤其表大下以伤其里是药反増疟矣倘疟邪伏而未尽药过再发更将何法以处之凢用吐法妄施恶劣之药并各种丸药伤人脏腑者医之罪也吐法止可用清芬之气透入经络引出疟邪如酒浸常山不用火煎之类其胆矾信石等丸吞入腹中粘着不行搅乱肠胃脏腑究竟无益戒之戒之凢用截疟之法不俟疟势稍衰辄求速止者医之罪也截者堵截也兵精饷足寇至方可堵截若兵微城孤不可截也在壮盛之体三四发后疟势少减可以截之其虚弱之人始终不可截也误截因致腹胀者毎多坏事即服药亦有避忌疟将来可服药阻其来将退可服药追其去若疟势正盛服药与之混战徒自苦耳但疟之来去既逺药不相及五不当一故服药妙在将来将去之时白虎加桂枝汤方知母甘草石膏粳米桂枝右剉毎五钱水一盏半煎至八分去滓温服汗出愈蜀漆散方蜀漆云母龙骨右三味杵为散未发前以浆水服半钱匕温疟加蜀漆半分临发时服一钱七牡蛎汤治牡疟牡蛎麻黄甘草蜀漆右四味以水八升先煑蜀漆麻黄去上沫得六升内诸药煑取二升温服一升若吐则勿更服柴胡去半夏加括蒌汤方治疟病发渴者亦治劳疟柴胡人参黄芩甘草括蒌根生姜大枣右七味以水一斗二升煑取六升去滓再煎取三升温服一升日二服柴胡桂姜汤治疟寒多微有热或但寒不热柴胡桂枝干姜黄芩括蒌根牡蛎甘草右七味以水一斗二升煮取六升去滓再煎取三升温服一升日三服初服微烦复服汗出便愈鳖甲煎丸方鳖甲乌扇黄芩柴胡鼠妇干姜大黄芍药桂枝葶苈石韦厚朴牡丹瞿麦紫威半夏人参䗪虫阿胶蜂窠赤硝蜣蜋桃仁右二十三味为末煅灶下灰一斗清酒一斛五斗浸灰候酒尽一半着鳖甲于中煮令汎澜如胶漆绞取汁内诸药煎为丸如梧桐子大空心服七丸日三服千金方用鳖甲十二片又有海藻三分大㦸一分䗪虫五分无䑕妇赤硝二味以鳖甲煎和诸药为丸附选用三方桂枝黄芩汤柴胡黄芩人参甘草半夏石膏知母桂枝右为麤末每服五七钱水煎昌按此方小柴胡汤合白虎加桂枝汤于和法中兼解表热遵用仲景圣法可喜可喜人参柴胡引子人参柴胡黄芩甘草大黄当归芍药右为麤末毎服三钱水一盏生姜三片煎至七分去渣温服昌按此即小柴胡去半夏加大黄当归芍药大柴胡去半夏枳实加人参当归于和法中畧施攻里之法深中肯綮柴朴汤柴胡独活前胡黄芩苍术厚朴陈皮半夏曲白茯苓藿香甘草水二钟生姜五片煎一钟发日五更服气弱加人参白术食不尅化加神曲麦芽山楂昌按此方治疟因起于暑湿及食滞者宜之加味香薷饮香薷厚朴扁豆白术白芍药陈皮白茯苓黄芩黄连甘草猪苓泽泻木𤓰右生姜煎服口渴实者加天花粉葛根知母虚者加五味子麦门冬人参昌按此方暑邪入里外无表证者宜之祛疟散黄茋人参白术白茯苓砂仁草果陈皮五味子甘草乌梅水二钟生姜三片枣二枚煎一钟温服昌按此方表里之邪已透中气虚弱者可用附备用九方二术柴葛汤治诸疟必用之剂白术苍术柴胡葛根陈皮甘草若一日一发及午前发者邪在阳分加枯芩茯苓半夏热甚头痛加川芎软石膏口渴加石膏知母麦门冬若间日或三日发午后或夜发者邪在阴分加川芎当归酒炒芍药熟地黄酒炒知母酒黄茋酒红花提在阳分可截之若间一日连发二日或日夜各发者气血俱病加人参黄茋白茯苓以补气川芎地黄归芍以补血若阳疟多汗用黄茋人参白术以敛之无汗用柴胡苍术白术黄芩葛根以发之若阴疟多汗用白芍当归熟地黄茋黄柏以敛之无汗用柴胡苍术川芎红花升麻以发之胃气弱饮食少或服截药伤脾胃而食少者加人参酒芍药大麦芽伤食痞闷或有食积者加神曲麦芽枳实黄连痰盛加姜半夏南星枳实黄连黄芩若用截之加㯽榔常山青皮黄芩乌梅肉日久虚疟寒热不多或无寒而但微热者邪气已无只用四君子汤合四物汤加柴胡黄芩黄茋陈皮以滋补气血柴苓汤治疟热多寒少口燥心烦少睡昌按活人柴苓汤治疟之要药也然不敢辄入正选姑存备用者则以五苓散利水恐遇木火乗胃大耗津液大渴引水自救之证反利其小水而自犯其律也用方者详之半夏散治痰疟发作有时热多寒少头痛额角并胸前肌肉瞤动食才入口即吐出面色带赤宜服之半夏藿香羌活芎䓖牵牛右为细末毎服三钱食后白汤调下露姜饮治脾胃痰疟发为寒热生姜右和皮捣汁一碗夜露至晓空心冷服二十四味断疟饮治久疟常山草果槟榔知母陈皮青皮川芎枳殻柴胡黄芩荆芥白芷人参紫苏苍术白术半夏良姜茯苓桂葛根甘草杏仁乌梅右㕮咀毎服一两水二盏姜三片枣一枚煎八分发日早服昌按此方治久疟母疟邪气散漫表里俱乱广其法以求之然仍不离小柴胡汤为主亦可喜也治疟因劳役忧思而作汗多食少倦甚者补中益气汤小柴胡汤加常山截疟神效妇人久疟用小柴胡合四物汤服之小儿疟疾有痞块生地芍药各一钱陈皮川芎炒黄芩半夏各一钱甘草三分加姜煎调醋炙鳖甲末效正传有二男子皆年四五十各得痎疟三年俱发于寅申巳亥日一人昼发发于已而退于申一人夜发发于亥而退于寅昼发者乃阴中之阳病宜补气解表与小柴胡倍柴胡人参加白术川芎葛根陈皮青皮苍术夜发者为阴中之阴病宜补血疎肝用小柴胡汤合四物汤加青皮各与十贴加姜枣煎于未发前二时毎日一贴服至八贴同日得大汗而愈丹谿治一人因劳役发𠻳得痎疟又服发散药变为发热舌短语言不正痰吼有声脉洪实似滑先用独参汤加竹沥二蛤殻一服后吐胶痰舌本正后用黄茋人参汤半月愈一妇病疟三日一发食少经不行已三月脉无时寒议作虚寒治疑悞再诊见其梳洗言动如常知果悞也经不行非无血为痰所凝脉无非血气衰乃积痰生热结伏其脉而不见耳当作实热治与三化丸旬日后食进脉出带微弦谓胃气既全虽不药疟当自愈而经行也令淡滋味果应一妇身材小味厚痎疟月余间日发于申酉头与身痛寒多喜极热竦汤脉伏面惨晦作实热治之以十枣汤为末粥丸黍米大服十粒津嚥日三次令淡饭半月大汗愈一妇人痢困哭子变疟一日五六作汗如雨不止脉微数疲甚无邪可治阴虚阳散死在旦夕且服四兽等热剂遂用参术二两白芍一两黄茋半两炙甘草二钱作四大剂服之而愈痢疾门痢疾论喻昌曰痢疾一证难言之矣在灵素谓之肠澼亦曰滞下金匮以呕吐哕下利列为一门葢以三者皆足阳明胃手阳明大肠所生之病也至其所论下利则皆伤寒论中厥阴经之本证与二阳明呕吐哕同列之义殊不相合观其论中厥与利毎毎并言始先即云六府气絶于外者手足寒五藏气絶于内者下利不禁是则厥而且利为虚寒之极所以反能食者则死反发热者不死若痢证则能食者不死发热者多死何其相反若是耶此必金匮呕吐哕之下脱失下痢一证乃取伤寒厥阴下利之文补入其中后人屡试不验投杼而起者多矣夫冬月伤寒之下利与夏秋伤暑湿热之下痢而可借口仲景谩言治法哉后人以其无师之智各呈偏见或得于目之所击手之所试分播广𫝊终不可以为法乃遂谓疟痢无正方也医事之偷何遂至此昌谨以黄岐仲景之法拟议言之在内经冬月伤寒已称病热至夏秋热暑湿三气交蒸互结之热十倍于冬月矣外感三气之热而成下痢其必従外而出之以故下痢必従汗先解其外后调其内首用辛凉以解其表次用苦寒以清其里一二剂愈矣失于表者外邪但従里出不死不休故虽百日之逺仍用逆流挽舟之法引其邪而出之于外则死证可活危证可安治经千人成效歴歴可纪详金匮有云下痢脉反弦发热身汗者自愈夫久痢之脉深入阴分沈濇微弱矣忽然而转弦脉浑是少阳生发之气非用逆挽之法何以得此久利邪入于阴身必不热间有阴虚之热则热而不休今因逆挽之势逼其暂时燥热顷之邪从表出热自无矣久痢阳气下陷皮肤干濇断然无汗今以逆挽之法衞外之阳领邪气同还于表而身有汗是以腹中安静而其病自愈也昌岂敢用无师之智哉又有骤受暑湿之毒水谷倾囊而出一昼夜七八十行大渴引水自救百杯不止此则肠胃为热毒所攻顷刻腐烂比之悞食巴豆铅粉其烈十倍更用逆挽之法迂矣逺矣毎从内经通因通用之法大黄黄连甘草一昼夜连进三五十杯俟其下利上渴之势少缓乃始平调于内更不必挽之于外葢其邪如决水转石乗势出尽无可挽耳更有急开支河一法其邪热之在里者奔迫于大肠必郁结于膀胱膀胱热结则气不化而小溲短赤不用顺导而用逆挽仍非计也清膀胱之热令气化行而分消热势则甚捷也仲景谓下利气者当利其小便夫气者膀胱之化也反従大肠而出当利其小便非急开支河之谓乎然而水出髙源肺不热则小溲自行肺与大肠为表里大肠之热皆因肺热所移尤宜用辛凉之药先清肺之化源矣金匮有下利肺痛者紫参汤主之气利诃黎勒散主之后人疑二方非仲景之方讵知肠胃有病其所闗全在于肺本草谓紫参主心腹中积聚疗肠胃中热通九窍利大小便仲景取之固通因通用之意也诃黎勒有通有塞通以下涎液消宿食破结气澁以固肠脱仲景取之亦通塞互用之意也又可见肺气不通而痛则急通其壅大肠之气坠而逼迫则通塞互用而缓调其适矣嗟乎内经之法无可下手者求之金匮金匮下利之法无可下手者求之自心寤寐之神转觉金匮之法一如指掌可惜少壮光阴虚掷今老矣不能进步矣特揭鄙言为后人深入之一助再按治疟之法当从少阳而进退其间进而就阳则従少阳为表法固矣乃痢疾之表亦当従于少阳葢水谷之气由胃入肠疾趋而下始焉少阳生发之气不伸继焉少阳生发之气转陷故泛而求之三阳不若颛而求之少阳俾苍天清净之气足以升举水土物产之味自然变化精微输泄有度而无下痢奔迫之苦矣况两阳明经所藏之津液既已下泄尤不可更发其汗在伤寒经禁明有阳明禁汗之条而金匮复申下利发汗之禁谓下利清谷不可攻其表汗出必胀满葢以下利一伤其津液发汗再伤其津液津液去则胃气空而下出之浊气随汗势上入胃中遂成胀满求其下利且不可得宁非大戒乎所以当従少阳半表之法缓缓逆挽其下陷之清气俾身中行春夏之令不致于收降耳究竟亦是和法全非发汗之意津液未伤者汗出无妨津液既伤皮间微微得润其下陷之气已举矣夫岂太阳外感风寒可正发汗之比乎又岂太阳阳明合病下利可用葛根之比乎噫微矣微矣治痢用通因通用之法亦有金鍼葢火湿热之邪奔迫而出止宜用苦寒之药如大小承气之类方书毎杂以温中厚肠胃之药是欲为火湿热立帜也其孰辨之内经曰肠澼便血身热则死寒则生又曰肠澼下白沫脉沈则生浮则死肠澼之候身不热脉不悬絶滑大者生悬濇者死以藏期之又曰阴阳虚脱肠澼死泄而夺血脉沈微手足逆皆难治脉经曰肠澼下脓血脉沈小留连者生数大发热者死又肠澼筋挛脉细小安静者生浮大坚者死噤口痢乃胃中湿热之毒薰蒸清道而上以致胃口闭塞而成噤口之证亦有悞服濇热之药而邪气停于胃口者用人参石莲子等分煎服强呷但得一口下嚥虚热即开更以二味为末频频服之治噤口痢多有用黄连者此正治湿热之药苦而且降不能开提况非胃虚所宜昌故不敢取用有用田螺捣如泥纳脐中引火热下行最妙但郁热宜一开一降未可徒恃一法有用丁香砂仁之属以火济火则杀人之事矣休息痢者乃乍作乍止或因邪气未曽涤尽遽止而复作者是也或初愈恣食厚味及妄作劳皆能致之金匮云下利已瘥至其年月日时复发者以病不尽故也当下之宜大承气汤休息痢止而不止正气既虚邪复不尽未可言下此证止之已久其正已复其积未除故须下之原病式云白痢既非寒证何故服辛热之药亦有愈者葢辛热之药能开发肠胃郁结使气液宣通流湿润燥气和而已此特其一端也甚有先曽通洩或因凉药太过脉微沈细四肢厥冷即宜温补升阳益胃理中之属至云㮣不可用热药亦非通变之精妙也机要云后重则宜下腹痛则宜和身重则除湿脉弦则去风脓血稠粘以重剂竭之身冷自汗以热药温之风邪内结宜汗之鹜溏而痢宜温之仲景治下痢可下者悉用承气汤大黄之寒其性善走佐以厚朴之温善行滞气缓以甘草之甘饮以汤液灌涤肠胃滋润轻快积行即止凢先㵼而后痢者逆也复通之而不已者虚也脉微迟宜温补脉弦数为逆主死产后痢亦宜温补腹痛因肺金之气郁在大肠之间者以苦梗发之后用痢药肛门痛热留于下也初病身热脉洪大宜清之黄芩芍药汤病久身冷自汗宜温之理中汤下血者宜凉血活血当归黄芩桃仁之类风邪下陷者宜升提之湿热伤血者宜行湿清热下坠异常积中有紫黑血而且痛甚者此为死血用桃仁滑石行之血痢久不愈者属阳虚阴脱用八珍汤加升举之药甚有阵阵自下手足厥冷脉渐微缩此为元气欲絶急灸气海穴用附子理中汤稍迟之则死凢下痢纯血者如尘腐色者如屋漏水者大孔开而不收如竹筒唇如朱红者俱死如鱼脑髓者身热脉大者俱半死半生久痢血脉沈弱诸药不效以十全大补汤加姜枣少入蜜煎服律三条凢治痢不分标本先后㮣用苦寒者医之罪也以肠胃论大肠为标胃为本以经脉论手足阳明为标少阳相火为本故胃受湿热水谷従少阳之火化变为恶浊而𫝊入于大肠不治少阳但治阳明无益也少阳生发之气𫝊入土中因而下陷不先以辛凉举之径以苦寒夺之痢无止期矣凢治痢不审病情虚实徒执常法自恃颛门者医之罪也实者邪气之实也虚者正气之虚也七实三虚攻邪为先七虚三实扶正为本十分实邪即为壮火食气无正可扶急去其邪以留其正十分虚邪即为淹淹一息无实可攻急补其正聴邪自去故医而不知变通徒守家𫝊最为悞事凢治痢不分所受湿热多寡辄投合成丸药悞人者医之罪也痢由湿热内藴不得已用苦寒荡涤宜煎不宜丸丸药不能荡涤且多夹带巴豆轻粉定粉硫黄磠砂甘遂芫花大㦸牵牛乌梅粟殻之类即使病去药存为害且大况病不能去毒烈转深难以复救可不慎耶金匮小柴胡去半夏加括蒌实汤昌按此方乃少阳经半表半里之的药原用半夏之辛温半兼乎表今改用括蒌实之凉苦半兼乎里退而従阴则可进而従阳不胜其任矣然不必更求他药但于柴胡増一倍二倍用之允为进之之法也活人败毒散昌按活人此方全不因病痢而出但昌所为逆挽之法推重此方葢借人参之大力而后能逆挽之耳金匮治下痢未及小柴胡汤后来方书不用犹曰无所祖也至活人败毒散夏秋疫疠诸方莫不收用之矣而治下痢逈不及之者何哉遍查方书従无有一用表法者惟杨子建治痢广引运气自逞狂能名其方曰万全䕶命汤採用活人之半川芎独活桔梗防风甘草而増麻黄官桂蒿本白芷细辛一派辛温辛热之药且杂牵牛峻下于内百道方中似此无知妄作一方言表不杀人哉再閲洁古七方虽为平淡无竒而老成全不犯手兹特録之其他备用诸方亦各有取义以俟临病採择大黄汤治泻痢久不愈脓血稠粘里急后重日夜无度右用大黄一两剉碎好酒二大醆浸半日许煎至一盏半去渣分作二服顿服之痢止勿服如未止再服取利为度后服芍药汤和之痢止再服白术黄芩汤尽撤其毒也芍药汤行血调气经曰溲而便脓血知气行而血止行血则便自愈调气则后重除芍药当归黄连黄芩大黄桂甘草槟榔木香如便后脏毒加黄柏半两右九味㕮咀毎服五钱水二盏煎至一盏去渣温服如痢不减渐加大黄食后服白术黄芩汤服前药痢疾虽除更宜调和白术黄芩甘草右㕮咀作三服水一盏半煎一盏温服黄连阿胶丸治冷热不调下痢赤白里急后重脐腹疼痛口燥烦渴小便不利黄连阿胶茯苓右以连苓为细末水熬阿胶膏搜丸如桐子大毎服三十丸空心温米汤下白头翁汤白头翁黄连黄柏秦皮右四味以水七升煮取二升去渣温服一升不愈更服加减平胃散经云四时皆以胃气为本久下血则脾胃虚损血水流于四肢却入于胃而为血痢宜服此滋养脾胃白术厚朴陈皮木香槟榔甘草桃仁人参黄连阿胶茯苓右㕮咀毎服五钱姜三片枣一枚水煎温服无时血多加桃仁热泄加黄连小便澁加茯苓泽泻气不下后重加槟榔木香腹痛加官桂芍药甘草脓多加阿胶湿多加白术脉洪大加大黄苍术地榆汤治脾经受湿下血痢苍术地榆毎一两水二盏煎一盏温服槐花散青皮槐花荆芥穗右为末水煎空心温服犀角散治热痢下赤黄脓血心腹困闷犀角屑黄连地榆黄茋当归木香右为散毎服三钱以水一盏煎至六分去渣温服无时黄连丸治一切热痢及休息痢日夜频併兼治下血黑如鸡肝色黄连羚羊角黄柏赤茯苓右为细末蜜和丸如桐子大毎服二十丸姜蜜汤下暑月下痢用之尤验一方用白茯苓腊茶送下生地黄汤治热痢不止生地黄地榆甘草右㕮咀如麻豆大以水二盏煎至一盏去渣分温二服空心日晚再服郁金散治一切热毒痢下血不止川郁金槐花甘草右为细末毎服一二钱食前豆䜴汤调下茜根散治血痢心神烦热腹中痛不纳饮食茜根地榆生干地黄当归犀角黄芩栀子仁黄连右㕮咀毎服四钱以水一盏入豆豉五十粒薤白七寸煎至六分去渣不拘时温服十寳汤治冷痢如鱼脑者三服见效甚捷黄茋熟地白茯苓人参当归白术半夏白芍药五味子官桂甘草右为麤末毎服二钱水一盏生姜三片乌梅一箇煎至七分食前温服芍药黄芩汤治洩痢腹痛或后重身热久不愈脉洪疾者及下痢脓血稠粘黄芩芍药甘草右㕮咀毎服一两水一盏半煎一盏温服无时如痛加桂少许香连丸治下痢赤白里急后重黄连木香右为细末醋煳丸如桐子大毎服三十丸空心饭饮下大承气汤小承气汤进承气法治太阴证不能食是也当先补而后泻乃进药法也先剉厚朴姜制水一盏煎至半盏服若二三服未已胃有宿食不消加枳实二钱同煎服二三服泄又未已如不加食尚有热毒又加大黄推过泄未止者为肠胃久有尘垢滑粘加芒硝垢去尽则安矣后重兼无虚证者宜之若力倦气少脉虚不能食者不宜此法葢厚朴枳实大泻元气也退承气法治阳明证能食是也当先泻而后补乃退药法也先用大承气水一盏依前法煎至七分稍热服如泻未止去芒硝减大黄一半煎二服如热气虽已其人心腹满又减去大黄但与枳实厚朴汤又煎二三服如腹胀满退泄亦自安后服厚朴汤数服则已地榆芍药汤治泄痢脓血脱肛苍术地榆卷柏芍药右㕮咀毎服二两水煎温服病退勿服败毒散治壮热下痢及似痢非痢似血非血如浊酒右剉毎服五钱水盏半姜三片薄荷五叶煎服热多则温服寒多则热服伤湿加白术头痛加天麻参苓白术散治久泻及大病后痢后调理消渴者尤宜人参干山药莲肉白扁豆白术桔梗砂仁白茯苓薏苡仁炙甘草右为细末毎服二钱米汤调下或加姜枣煎服或枣肉和药丸如桐子大毎服十十丸空心米汤送下或炼蜜丸如弹子大汤化下仓廪汤治禁口痢有热乃毒气冲心食即吐人参茯苓甘草前胡川芎羌活独活桔梗柴胡枳殻陈仓米右㕮咀毎服五钱水一盏半生姜三片煎至七分去渣无时热服蓣莲饮石莲肉干山药右为细末生姜茶煎汤调下三钱犀角丸但是痢服之无不瘥者犀角屑宣州黄连苦参金州黄柏川当归各末等分和匀空腹烂煮糯米饮调方寸七服之日再服忌粘滑油腻生菜葛根汤专治酒痢葛根枳殻半夏生地杏仁茯苓黄芩甘草右分作二贴水二盏黑豆百粒生姜五片白梅一箇煎至一盏去渣食前温服括蒌根汤治下痢冷热相冲气不和顺本因下虚津液耗少口干咽燥常思饮水毒气更増烦燥转甚宜服此药救之括蒌根白茯苓甘草麦门冬右㕮咀毎服五钱水一盏半枣二枚噼破煎至七分去渣服不拘时陈米汤治吐痢后大渴饮水不止右用陈仓米二合水淘净以水二盏煎至一盏去渣空心温服晚食前再煎服治痢后渴右用粳米二合以水一盏半同煑研绞汁空心顿服之泽漆汤治痢后肿满气急喘𠻳小便如血泽漆叶桑根白皮郁李仁陈皮白术杏仁人参右㕮咀毎服五钱水二盏生姜三片煎取八分去渣温服候半时辰再服取下黄水数升或小便利为度茯苓汤治痢后遍身微肿赤茯苓泽漆叶白术桑根白皮黄芩射干防已泽泻右㕮咀毎服五钱七先以水三盏煑大豆一合取二盏去渣内药煎取一盏分为二服未瘥频服二料医门法律卷九医门法律钦定四库全书医门法律卷十西昌喻昌撰痰饮门痰饮论喻昌曰痰饮为患十人居其七八金匮论之最详分别而各立其名后世以其名之多也徒徇其末而忘其本曽不思圣人立法皆从一源而岀无多岐也葢胃为水谷之海五藏六府之大源饮入于胃游溢精气上输于脾脾气散精上归于肺通调水道下输膀胱水精四布五经并行以为常人金匮即从水精不四布五经不并行之处以言其患谓人身所贵者水也天一生水乃至充周流灌无处不到一有瘀蓄即如江河迥薄之处秽莝丛积水道日隘横流旁溢自所不免必顺其性因其势而疏导之由髙山而平川由平川而江海庶得免乎泛滥所以仲景分别浅深诲人因名以求其义焉浅者在于躯壳之内藏府之外其名有四曰痰饮曰悬饮曰溢饮曰支饮痰饮者水走肠间沥沥有声悬饮者水流脇下咳唾引痛溢饮者水流行于四肢汗不出而身重支饮者咳逆倚息短气其形如肿一由胃而下流于肠一由胃而旁流于脇一由胃而外出于四肢一由胃而上入于胸膈始先不觉日积月累水之精华转为混浊于是遂成痰饮必先团聚于唿吸大气难到之处故由肠而脇而四肢至渐渍于胸膈其势愈逆矣痰饮之患未有不从胃起者矣其深者由胃上入阳分渐及于心肺由胃下入阴分渐及于脾肝肾故水在心心下坚筑短气恶水不欲饮縁水攻于外火瑕故水益坚火郁于内气收故筑动短气火与水为仇故恶而不饮也水在肺吐涎沫欲饮水縁肺主气行营衞布津液水邪入之则塞其气道气凝则液聚变成涎沫失其清肃故引水自救也水在脾少气身重縁脾恶湿湿胜则气虚而身重也水在肝脇下支满嚏而痛縁肝与胆为表里经脉并行于脇火气冲鼻则嚏弔脇则痛也水在肾心下悸縁肾水凌心逼处不安又非支饮邻国为壑之比矣夫五藏藏神之地也积水泛为痰饮包裹其外诗有谓波撼岳阳城者情景最肖讵非人身之大患乎然此特随其所在辨名定位以祈治不乖方耳究竟水所蓄聚之区皆名留饮留者留而不去也留饮去而不尽者皆名伏饮伏者伏而不出也随其痰饮之或留或伏而用法以治之始为精义昌试言之由胃而上胸膈心肺之分者驱其所留之饮还胃下从肠出或上从呕出其出皆直截痛快而不至于伏匿人咸知之若由胸膈而外出肌肤其清者或从汗出其浊者无可出矣必还返于胸膈由胸膈还返于胃乃可入肠而下出驱之必有伏匿肌肤而不胜驱者若由胸膈而深藏于背背为胸之府更无出路尤必还返胸膈始得趋胃趋肠而顺下岂但驱之不胜驱且有挟背间之狂阳壮火发为痈毒结如橘嚢者伏饮之艰于下出易于酿祸其谁能辨之谁能出之邪昌以静理而谭医施治凿凿有据谨因金匮秘典直授金鍼令业医之子已精而益求其精耳痰饮脉论喻昌曰痰饮之脉金匮错出不一难于会通以鄙见论之亦有浅深微甚之不同可预明也脉要精微篇曰肝脉耎而散色泽者当病溢饮溢饮者渴暴多饮而易入肌皮肠胃之外也此特举暴饮水溢饮病之最浅者为言耳仲景会其意即以饮证分之为四统言其纲曰痰饮悬饮溢饮支饮大都为由浅入深者商治失此不治而至于积水滔天即此四饮自有不可同语者矣其谓饮脉不弦但苦喘短气者见饮脉本弦饮脉不弦则水之积也不厚然亦害其阳气微喘短气而已其谓支饮亦喘而不能卧加短气其脉平者见支饮上于胸膈喘而短气其脉仍平有而若无才有停积未至留伏故不见于脉也其谓脉浮而细滑者伤饮见浮而细滑非伤风伤寒之比亦饮之初郁气分而未深也医者于此时蚤思昏垫之灾亟兴已溺之念而行因势利导之法患斯解矣否则证成深锢末流愈分伏根之所愈不可识经年检方问药漫图成功其可得乎故凡见脉转沈弦一派即当按法求之其曰脉沈者胸中有留饮短气而渴四肢歴节痛言肺之治节不行宗气不布故短气气不布则津亦不化故膈燥而渴脾气不运水饮流于肢节而作痛也似此一证肺脾交病所称饮入于胃游溢精气上输于脾脾气散精上输于肺之常者且转而借宼兵赍盗粮矣欲求其安宁可得乎至论弦脉则曰咳者其脉弦为有水曰双弦者寒也皆大下后虚脉偏弦者饮也为喘满曰脉弦数有寒饮冬夏难治曰脉沈而弦者悬饮内痛此即沈潜水蓄支饮急弦而广其说除大下后其脉双弦者有虚寒之别其偏弦者俱为水饮也冬夏难治亦因用寒逺寒用热逺热之法不若春秋为易施耳悬饮内痛谓悬饮结积于内其甚者则痛也更有沈𦂳之脉主心下痞坚面色黧黑之证谓水挟肾寒杂揉于心肺之分则心下坚而面色黑也有脉伏而为留饮之证积饮把持其脉而不露较濇脉尤甚矣又曰脉伏便利心下续坚此为留饮欲去故也又曰久咳数嵗其脉弱者可治实大数者死其脉虚者必苦冒本有支饮在胸中故也凡此皆病深而脉变当一一遡其流而穷其源者夫天枢开发胃和则脉和今为痰饮凝结其中则开阖之机闗不利而脉因之转为沈弦急弦偏弦弦数弦𦂳或伏而不见非亟去其痰饮亦胡繇脉复其常邪浅者浅治深者深治浅深之间者适其中而治留者可攻伏者可导坚者可削再一因循病深无气洒洒时惊不可救药矣痰饮留伏论喻昌曰痰饮之证留伏二义最为难明前论留饮者留而不去伏饮者即留饮之伏于内者也留饮有去时伏饮终不去留伏之义已见一班而金匮奥义夫岂渺言能尽谨再陈之金匮论留饮者三伏钦者一曰心下有留钦其人背寒如掌大曰留饮者脇下痛引缺盆曰胸中有留钦其人短气而渴四肢歴节痛言胸中留饮阻抑上焦心肺之阳而为阴曀则其深入于背者有冷无热并阻督脉上升之阳而背寒如掌大无非阳火内郁之象也脇下为手足厥隂上下之脉而足少阳之脉则由缺盆过季肋故脇下引缺盆而痛为留饮偏阻木火不伸之象饮留胸中短气而渴四肢歴节痛为肺不行气脾不散精之象也合三条而观之心肺肝脾痰饮皆可留而累之矣其义不更着邪至伏饮则曰膈上病痰满喘咳吐发则寒热背痛腰疼目泣自出其人振振身剧必有伏饮言胸中乃阳气所治留饮阻抑其阳则不能发动然重阴终难蔽晛有时阳伸阴无可容忽而吐发其留饮可以出矣若更伏留不出乃是三阳之气伸而复屈太阳不伸作寒热腰背痛目泣少阳不伸风火之化郁而并于阳明土中阳明主肌肉遂振振身而剧也留饮之伏而不去其为累更大若此然留饮伏饮仲景不言治法昌自其遏抑四藏三府之阳而求之则所云宜用温药和之者岂不切于此证而急以之通其阳乎所云苓桂术甘汤者虽治支满目眩岂不切于此证而可倣其意乎故必深知比例始可与言往法也后人不明金匮之理妄生五饮六证之说即以海藏之明于五饮汤方下云一留饮在心下二支饮在脇下三痰饮在胃中四溢饮在膈上五悬饮在肠间而统一方以治之何其浅邪再按痰饮总为一证而因则有二痰因于火有热无寒饮因于湿有热有寒即有温泉无寒火之理也人身热郁于内气血凝滞蒸其津液结而为痰皆火之变现也水得于湿留恋不消积而成饮究竟饮证热湿酿成者多寒湿酿成者少盖湿无定体春曰风湿夏曰热湿秋曰燥湿冬曰寒湿三时主热一时主寒热湿较寒湿三倍也内经湿土太过痰饮为病治以诸热剂非指痰饮为寒后人不解妄用热药借为口实讵知凡治六淫之邪先从外解故治湿淫所胜亦不逺热以散其表邪及攻里自不逺于寒矣况始先即不可表而积阴阻遏身中之阳亦必借温热以伸其阳阴邪乃得速去若遂指为漫用常行之法岂不愚哉论苓桂术甘汤痰饮阴象阻抑其阳用此阳药化气以伸其阳此正法也兹所主乃在胸脇支满目眩者何邪灵枢谓心包之脉是动则病胸脇支满然则痰饮积于心包其病自必若是目眩者痰饮阻其胸中之阳不能布水精于上也茯苓治痰饮伐肾邪渗水道桂枝通阳气和营衞开经络白术治风眩燥痰水除胀满甘草得茯苓则不资满而反泄满本草亦曰甘草能下气除烦满故用之也论苓桂术甘汤肾气丸二方金匮云夫短气有微饮当从小便去之苓桂术甘汤主之肾气丸亦主之并出二方其妙义愈益彰着首卷辨息论中已详仲景分别唿吸言病之㫖矣今短气亦分唿吸各出一方唿气之短用苓桂术甘汤以通其阳阳化气则小便能出矣吸气之短用肾气丸以通其阴肾气通则小便之闗门利矣一言半句莫非精藴其斯以为圣人乎论大小青龙汤溢饮之证水饮溢出于表营衞尽为之不利必倣伤寒病营衞两伤之法发汗以散其水而营衞通经脉行则四肢之水亦散矣究竟大青龙升天而行云雨小青龙鼔浪而奔沧海治饮证必以小青龙为第一义也合论十枣汤甘遂半夏汤二方伤寒病两脇痞满而痛用十枣汤下其痰饮杂病虽非伤寒之比而悬饮内痛在脇则同况脉见沈弦非亟夺其邪邪必不去脉必不返所以用十枣汤不嫌其过峻也凡病之在脇而当用下者必倣此为例也至甘遂甘草汤之治留饮微妙𤣥通非深入圣域莫能制之内经但曰留者攻之耳仲景于是析义以尽其变无形之气热结于胃则用调胃承气攻之热结于肠则用大小承气攻之有形之饮痞结于胸则用陷胸汤攻之痞结于脇则用十枣汤攻之留结于肠胃之间则用甘遂半夏汤攻之法曰病者脉伏其人欲自利利反快虽利心下续坚满此为留饮欲去故也甘遂半夏汤主之脉道为留饮所隔伏而不行其证欲下利利反快似乎留饮欲去然虽欲去不能去也心下续坚满可见留饮之末已及于肠留饮之根仍着于胃不刬其根饮必不去故立是方甘遂甘草大相反者合而用之俾其向留着之根尽力一刬得留者去而药性已不存矣正内经有故无殒之义也又加白蜜同煎留恋其药不致迸入无过之地其用半夏芍药者由木入土中成其坚满半夏益土芍药伐木抑何神邪后世方书并甘草删去神竒化为朽腐制方立论皆中人以下之事矣竟何益哉合论木防已汤葶苈大枣泻肺汤防已椒目葶苈大黄丸三方三方皆治支饮上入膈中而有浅深次第之分首一方先治其肺中一方颛治其肺后一方兼治肺气所𫝊之府葢支饮上入于膈逼近心肺奥援肾邪本文云其人喘满心下痞坚面色黧黒其脉沈𦂳得之数十日医吐下之不愈木防已汤主之虚者即愈实者三日复发复与不愈者去石膏加茯苓芒硝葢以支饮上入阻其气则逆于肺间而为喘满阻其血则杂揉心下而为痞坚肾气上应其色黑血凝之色亦黑故黧黑见于面部然且姑缓心肾之治先治其肺肺之气行则饮不逆而俱解耳木防已味辛温能散留饮结气又主肺气喘满石膏辛甘微寒主心下逆气清肺定喘人参甘温治喘消膈饮补心肺不足桂枝辛热通血脉开结气宣导诸药在气分服之即愈若饮在血分深连下焦必愈而复发故去石膏气分之药加芒硝入隂分开痰结消血癖合之茯苓去心下坚且伐肾邪也葶苈大枣汤大㵼其肺气亦以气停故液聚耳防已椒目葶苈大黄丸治腹满口舌干燥肠间有水气之证乃肺气膹郁于上以致水饮不行于下而燥湿之甚用此丸急通水道以救金气之膹郁不治上而治其下故用丸剂也合论小半夏汤小半夏加茯苓汤外台茯苓饮三方前一方治支饮呕而不渴者支饮上入膈中而至于呕从高而越其势最便但呕家本当渴渴则可征支饮之全去若不渴其饮尚留去之未尽也不必加治但用半夏之辛温生姜之辛散再引其欲出之势则所留之邪自尽矣中一方亦治卒呕吐者但多心下痞膈间有水眩悸故加茯苓以去水伐肾而安心也后一方加人参枳实橘皮尤为𦂳要治积饮既去而虚气塞满其中不能进食此证最多金匮蚤附外台一方启诱后人非天民之先觉而谁合论泽㵼汤厚朴大黄汤二方二方之治支饮俱从下夺而有气血之分前后之辨首一方为支饮之在心下者阻其阳气之升降心气郁极火动风生而作冒眩惟是不治其冒眩但利小便以泄其支饮则阳自升而风火自息仲景制方毎多若此后一方治支饮之胸满者夫支饮而至胸满在仲景自用大小陷胸汤治之此方乃承气之法止可施于伤寒无形气分热结而乃以治有质之痰饮非仲景丝丝毕贯之法矣其为编书者悞入更复何疑论五苓散一方本文云假令瘦人脐下有悸吐涎沫而癫眩此水也五苓散主之此寻常一方耳深维其义譬如以手指月当下了然葢瘦人木火之气本盛今以水饮之故下郁于阴中挟其阴邪鼓动于脐则为悸上入于胃则吐涎沫及其郁极乃发直上头目为癫为眩巢氏病源云邪入之阴则癫夫阳郁于阴其时不为癫眩出归阳位反为癫眩者夹带阴气而上也故不治其癫眩但散其在上夹带之阴邪则立愈矣散阴邪之法固当从表然不如五苓散之表法为长以五苓散兼利其水耳今世之用五苓散者但知其为分利前后水谷之方不知其为分利表里阴阳之方方下所云多饮暖水汗出愈之文总置不録何其浅耶不但此也即如小青龙一方世但知为发表之轻剂全不知其为利小水而设夫山泽小龙养成头角乗雷雨而直奔沧海其不能奋髯而昇天岂待问哉所以金匮治支饮五方总不出小青龙一方为加减取其开通水道千里不留行耳后世治痰饮有四法曰实脾燥湿降火行气实脾燥湿二陈二术最为相宜若阴虚则反忌之矣降火之法须分虚实实用苦寒虚用甘寒庶乎可也若夫行气之药诸方漫然全无着落谨再明之风寒之邪从外入内里其痰饮惟用小青龙汤则分其邪从外出而痰饮从下出也浊阴之气从下入上裹其痰饮用茯苓厚朴汤则分其浊气下出而痰饮上出也多怒则肝气上逆而血亦随之气血痰饮互结成癖用柴胡鳖甲散以除之多忧则脾气内郁而食亦不化气食痰饮亦互结成癖用清痰丸以除之多慾则肾气上逆直透膜原结垒万千䐜胀重坠不可以仰用桂苓丸引气下趋痰饮始豁也虚寒痰饮少壮十中间见一二老人小儿十中常见四五若果脾胃虚寒饮食不思阴气痞塞呕吐涎沫者宜温其中真阳虚者更补其下清上诸药不可用也小儿慢脾风痰饮阻塞窍隧星附六君汤以醒之老人肾虚水汎痰饮上涌崔氏八味丸以摄之痰在膈上大满大实非吐不除然非定法也使为定法人人能用之矣何必独推子和哉子和必相其人可吐后乃吐之一吐不彻俟再俟三缓以开之据云涌痰之法自有擒纵卷舒其非浪用可知谨再论金匮不言之意以明之伤寒论用汗吐下和温之法矣至痰饮首当言吐者仲景反不言之何邪其以吐发二字为言者因喘满而痰饮上溢从内而自发也其曰医吐下之不愈亦非以吐下为咎也其曰呕家本渴渴者为欲解又属望于从吐得解也胡竟不出可吐一语邪仲景意中谓痰饮证内多夹冲气眩冒等证吐之则殆故不烦辞説直不以吐立法开后世之过端所以为立法之祖也自子和以吐法擅名无识者争趋㨗径贻悞不可胜道必会仲景意以言吐然后吐罔不当也今定吐禁一十二条眩冒昏晕不可吐气髙气浅不可吐积劳未息不可吐病后新虚不可吐脉道微弱不可吐病势险急不可吐阳虚多汗不可吐素惯失血不可吐风雨晦㝠不可吐冬气闭藏不可吐多疑少决不可吐吐后犯戒不可吐今定药禁一十条阴虚枯燥妄用二陈阳虚多汗妄用青龙心虚神怯妄用辛散肺虚无气妄用苦泻肝虚气刺妄用龙荟脾虚浮肿妄用滚痰胃虚津竭妄用香燥脏腑易动妄行涌泄本非坚积妄行峻攻血气虚羸妄行鍼灸律三条凡热痰乗风火上入目暗耳鸣多似虚证悞行温补转锢其痰永无出路医之罪也凡痰饮随食并出不开幽门徒温其胃束手无策迁延悞人医之罪也凡遇肾虚水泛痰涌气髙喘急之证不补其下反清其上必致气脱而死医之罪也苓桂术甘汤茯苓桂枝白术甘草右四味以水六升煑取三升分温三服小便则利肾气丸甘遂半夏汤甘遂半夏芍药甘草右四味以水二升煮取半升去渣以蜜半升和药汁煎取八合顿服之十枣汤芫花甘遂大㦸右三味以水一升五合先煎大枣十枚取九合去渣内药末强人服一钱七羸人服半钱平旦温服之不下者明日更加半钱得快下后糜粥自养大青龙汤麻黄桂枝甘草杏仁生姜大枣石膏右七味以水九升先煮麻黄减二升去上沫内诸药煮取三升去渣温服一升取微似汗汗多温粉粉之小青龙汤麻黄芍药五味子干姜甘草细辛桂枝半夏右八味以水一斗先煑麻黄减二升去上沫内诸药煮取三升去渣温服一升木防已汤木防已石膏桂枝人参右四味以水六升煮取二升分温再服木防已加茯苓芒硝汤木防已桂枝人参芒硝茯苓右五味以水六升煮取二升去渣内芒硝再微煎分再服微利则愈泽泻汤泽泻白术右二味以水二升煮取一升分温服厚朴大黄汤厚朴大黄枳实右三味以水五升煮取二升分温再服小半夏汤半夏生姜右二味以水七升煮取一升半分温再服椒苈黄丸防已椒目葶苈大黄右四味末之蜜丸如桐子大先食服一丸日三服稍増口中有津液渴者加芒硝半两小半夏加茯苓汤半夏生姜茯苓右三味以水七升煮取一升五合分温再服五苓散外台茯苓饮茯苓人参白术枳实橘皮生姜右六味水六升煮取一升八合分温三服如人行八九里进之星附六君子汤崔氏八味丸附备用方二贤汤治一切痰饮橘红炙甘草食盐右水一碗漫火煮焙干捣为细末白汤㸃服一方用橘红四两甘草一两为细末㸃服治痰极有効豁痰汤治一切痰疾此方与滚痰丸相副葢以小柴胡汤为主合前胡半南殻苏陈朴之属出入加减素抱痰疾及肺气壅塞者以柴胡为主余者并去柴胡以前胡为主柴胡半夏枯芩人参甘草紫苏陈皮厚朴南星薄荷枳殻羌活水二盏姜五片煎八分不拘时服中风者加独活胸膈不利者加枳实内外无热者去黄芩治一切痰气最効茯苓丸本治臂痛具指迷方中云有人臂痛不能举手足或左右时复转移由伏痰在内中脘停滞脾气不流行上与气抟四肢属脾脾滞而气不下故上行攻臂其脉沈细者是也后人为此臂痛乃痰证也但治痰而臂痛自止及妇人产后发喘四肢浮肿者用此而愈半夏茯苓枳殻风化朴硝右为细末生姜汁煮面煳丸如桐子大每服三十丸姜汤送下累有人为痰所苦夜间两臂如人抽撁两手战掉茶盏亦不能举服此随愈痰药方多惟此立见功効神术丸治痰饮茅山苍术生油麻大枣右三味和丸梧桐子大日干每服七十丸空心温酒下老痰丸润燥开郁降火消痰治老痰郁痰结成粘块凝滞喉间肺气不清或吐咯难出天门冬黄芩海粉橘红连翘桔梗香附青黛芒硝𤓰蒌仁右为细末炼蜜入姜汁少许和药杵匀丸如龙眼大噙嚼一丸清汤送细嚥之或丸如菉豆大淡姜汤送下五六十丸𤓰蒌半夏丸治肺热痰𠻳𤓰蒌仁半夏右为细末汤浸蒸饼为丸如梧桐子大毎服五十丸姜汤下千缗汤治风痰壅盛喘急日夜不得卧人扶而坐者一服立愈半夏皂荚甘草右作一服水一盏姜三片煎七分温服御爱紫宸汤解宿酒呕哕恶心痰唾不进饮食木香砂仁芍药檀香茯苓官桂藿香陈皮干葛良姜丁香甘草分二服毎服水盏半煎七分不拘时服四七汤治七情气郁结滞痰涎如破絮或如梅核咯之不出嚥之不下并治中脘痞满痰涎壅盛上气喘急半夏茯苓厚朴紫苏叶水二盏姜五片枣一枚煎七分服大川芎丸消风壅化痰涎利咽膈清头目治头痛旋运心忪烦热颈项𦂳急肩背拘倦肢体烦疼皮肤瘙痒脑昏目疼鼻塞声重面上游风状如虫行川芎龙脑薄荷叶桔梗甘草防风细辛右为细末炼蜜搜和毎一两半分作五十丸每服一丸腊茶清细嚼下食后临卧服小胃丹芫花甘遂大㦸大黄黄蘖右为末以白术膏丸如萝葡子大临卧津液吞下或白汤送下取膈上湿痰热积以意消息之欲利空心服一方加木香槟榔各半两小川芎丸治膈上痰川芎川大黄右件焙干为末用不蛀皂角五七挺温水揉汁绢泸出渣瓦礶中熬成膏和前二味为丸如桐子大毎服五十丸小儿三丸姜汤下旋覆花散治心胸痰热头目旋痛饮食不下旋覆花甘草枳殻石膏赤茯苓麦门冬柴胡人参犀角屑防风黄芩右㕮咀毎服五钱水一大盏生姜半分煎至五分去渣食后良久温服化涎散治热痰利胸膈止烦渴凝水石铅白霜马牙硝雄黄白矾甘草龙脑右为细末研匀毎服一钱不拘时水调下小儿风热痰涎用沙糖水调下半钱此药大凉不可多服八珍丸治膈痰结实满闷喘逆丹砂犀角羚羊角茯神牛黄龙脑牛胆南星硼砂右为细末研匀炼蜜和丸如鸡豆实大毎服一丸食后细嚼人参荆芥汤下鵞梨煎丸治热痰凉心肺利咽膈解热毒补元气大鵞梨薄荷皂角白蜜生地黄人参白茯苓白蒺藜肉苁蓉牛膝半夏木香槟榔防风青橘皮桔梗羌活白术山药甘草右为细末同前膏拌匀杵令得所丸如梧子大毎服五十丸加至二十丸食后荆芥汤送下日二服法制半夏消饮化痰壮脾顺气用大半夏汤洗泡七遍以浓米泔浸一日夜毎半夏一两用白矾一两半研细温水化浸半夏上留水两指许频搅冬月于煖处顿放浸五日夜取出焙干用铅白霜一钱温水化又浸一日夜通七日尽取出再用浆水慢火煮勿令滚候浆水极热取出焙干以磁器收贮每服一二粒食后细嚼温姜汤下又一法依前制成半夏每一两用白矾水少许渍半夏细飞朱砂末淹一宿敛干焙用依前法亦可用生姜自然汁渍焙用神芎导水丸黄芩黄连川芎薄荷大黄滑石黑牵牛河间制治一切热证其功不可尽述设或久病热郁无问瘦老弱并一切证可下者始自十丸以为度常服此药除肠胃积滞不伤和气推陈致新得利便快并无药燥搔扰亦不困倦虚损遂病人心意或热甚必急须下者使服四五十丸未効再服以意消息常服二三十丸不动脏腑有益无损或妇人血病下恶物加桂半两病微者常服甚者取利因而结滞开通恶物自下也凡老弱虚人脾胃经虚风热所郁色黑齿藁身瘦萎黄或服甘热过度或三消等病若热甚于外则肢体躁扰病于内则神志躁动怫郁不开变生诸证皆令服之惟脏腑滑泄者或里寒脉迟者或妇人经病产后血下不止及孕妇等不宜服咳𠻳门咳𠻳论喻昌曰咳𠻳一证求之内经博而寡要求之金匮惟附五方于痰饮之后亦无颛论不得已问津于后代诸贤所述珪璧琳瑯非不棼然案头究竟各鸣已得而鲜会归昌不以漫然渺然之説传信后人将何以为言哉葢尝反覆内经之文黄帝问于岐伯曰肺之令人咳者何也岐伯对曰五藏六府皆足令人咳非独肺也此一语推开肺咳似涉太骤设当日先陈肺咳以渐推详则了无疑义后世有成法可遵矣非然也圣神立言不过随文演义微启其端苟必一一致详即非片言居要之体所以读内经贵在自得其要得其要则一言而终不得其要则流散无穷岂特论咳𠻳一证为然哉黄帝训雷公之辞有曰不知比类足以自乱不足以自明固知比类之法不但足以蔽内经之义并足以蔽穷无穷极无极之义管可窥天蠡可测海内经千万年脱畧之文一知比类直可合符一堂至于竒病当前游刃恢恢不待言矣请申之岐伯虽言五藏六府皆足令人咳其所重全在于肺观其下文云皮毛者肺之合也皮毛先受邪气邪气以从其合也其寒饮食入胃从胃脉上至于肺则肺寒肺寒则内外合邪因而客之则为肺咳此举形寒饮冷伤肺之一端以明咳始之因耳内外合邪四字扼要比类之法重在于此人身有外邪有内邪有外内合邪有外邪已去而内邪不解有内邪已除而外邪未尽才一比类了然明白奈何不辨之于蚤听其酿患日深邪夫形寒者外感风寒也饮冷者内伤饮食也风寒无形之邪入内与饮食有形之邪相合必留恋不舎治之外邪须从外出内邪须从下出然未可表里并施也金匮五方总不出小青龙汤一方为加减是内经有其论金匮有其方矣而内经金匮之所无者欲从比类得之果何从哉进而求之暑湿暑湿之邪皆足令人咳也葢暑湿之外邪内入必与素醖之热邪相合増其烦咳宜从辛凉解散又当变小青龙汤之例为白虎而兼用天水五苓之属矣进而求之于火则有君相之合无内外之合而其足以令人致咳者十常八九以心与肺同居膈上心火本易于克制肺金然君火无为而治恒不自动有时劳其心而致咳息其心咳亦自止尚不为剥床之灾也惟相火从下而上挟君火之威而刑其肺上下合邪为患最烈治之亦可从外内合邪之例比拟其或引或折以下其火俾不至于燎原耳于中咳𠻳烦寃肾气之逆亦为上下合邪但浊阴之气上干清阳为鬲肓遮蔽任其烦寃不能透出亦惟下驱其浊阴而咳自止矣进而求之于燥内外上下初无定属或因汗吐太过而津越于外或因㵼利太久而阴亡于下或营血衰少不养于筋或精髓耗竭不充于骨乃致肺金日就干燥火入莫御咳无止息此时亟生其津亟养其血亟补其精水犹可为也失此不治转盻瓮干杯罄毛瘁色弊筋急爪枯咳引胸背弔脇疼痛诸气膹郁诸痿喘呕嗌塞血泄种种危候相因而见更有何法可以沃其焦枯也邪经谓咳不止而出白血者死岂非肺受燥火煎熬而腐败其血亦从金化而色白邪至于五藏六府之咳内经言之不尽者要亦可比类而会通之耳昌一人知见有限由形寒饮冷伤肺一端比类以及暑湿火燥不过粗枝大叶启发聪明之一助至从根本入理深谭是必待于后人矣咳𠻳续论昌着咳𠻳论比类内经未尽底里窃不自安再取金匮嚼蜡终日不辍始得恍然有会始知金匮以咳𠻳叙于痰饮之下有深意焉葢以咳𠻳必因之痰饮而五饮之中独膈上支饮最为咳𠻳根底外邪入而合之固𠻳即无外邪而支饮渍入肺中自足令人咳𠻳不已况支饮久蓄膈上其下焦之气逆冲而上者尤易上下合邪也夫以支饮之故而令外邪可内下邪可上不去支饮其咳终无宁宇矣去支饮取用十枣汤不嫌其峻岂但受病之初即病蓄已久亦不能舎此别求良法其曰咳家其脉弦为有水十枣汤主之正谓急弦之脉必以去支饮为亟也犹易知也其曰夫有支饮家咳烦胸中痛者不卒死至一百日一嵗宜十枣汤此则可以死而不死者仍不外是方去其支饮不几令人骇且疑乎凡人胸膈间孰无支饮其害何以若此之大其去害何必若此之力葢膈上为阳气所治心肺所居支饮横据其中动肺则咳动心则烦抟击阳气则痛逼处其中营衞不行神魄无依则卒死耳至一百日一年而不死阳气未散神魂未离可知惟亟去其邪可安其正所以不嫌于峻攻也扫除阴浊俾清明在躬较彼姑待其死何得何失邪其曰久咳数嵗其脉弱者可治实大数者死其脉虚者必苦冒其人本有支饮在胸中故也治属饮家夫不治其咳而治其饮仲景意中之隠不觉一言逗出其实大数为火刑金而无制故死其弱且虚为邪正俱衰而易复故可愈也其曰咳逆倚息不得卧小青龙汤主之明外内合邪之证惟有小青龙的对一方耳然而用小青龙汤其中颇有精义须防衡气自下而上重増浊乱也冲气重増浊乱其咳不能堪矣伤寒证用大青龙汤无少阴证者可服脉微弱者不可服服之则肉瞤筋惕而亡阳杂证用小青龙汤亦恐少阴肾气素虚冲任之火易于逆上冲任火上无咳且増烦咳况久咳不已顾可动其冲气邪葢冲任二脉与肾之大络同起肾下出胞中肾虚不得固守于下则二脉相挟从小腹逆冲而上也于是用桂苓五味甘草汤先治其冲气冲气即低而反更咳胸满者因水在膈间不散其病再变前方去桂加干姜细辛以治其咳满咳满即止第三变而更复渴冲气复发者以细辛干姜为热药也服之当遂渴而渴反止者为支饮也支饮者法当冒冒者必呕呕者复内半夏以去其水水去呕止第四变其人形肿者以水尚在表也加杏仁主之其证应内麻黄以其人遂痺故不内之若逆而内之者必厥所以然者以其人血虚麻黄发其阳故也第五变若面热如醉此为胃热上冲薰其面加大黄以利之嗟夫仲景治咳全不从咳起见去其支饮下其冲气且及下冲气法中之法游刃空虚全牛划然已解何其神邪向也不解作者之意祇觉无阶可升何期比类而得外邪内入下邪上入之端因复参之金匮其精藴始得洞瞩岂非神先告之邪慰矣慰矣内经秋伤于湿冬生咳𠻳此脱文也讹𫝊千古今特正之曰夏伤于暑长夏伤于湿秋必痎疟秋伤于燥冬生咳𠻳六气配四时之理灿然明矣葢湿者水类也燥者火类也湿病必甚于春夏燥病必甚于秋冬痎疟明是暑湿合邪然湿更多于暑何反遗而不言至于咳𠻳全是火燥见病何反以为伤湿耶所以春夏多湿病者春分以后地气上升天气下降二气交而湿蒸于中土膏水溽础润木津人身应之湿病见焉秋冬多燥病者秋分以后天气不降地气不升二气分而燥呈其象草黄木落山巉水枯人身应之燥病见焉然则咳𠻳之为伤燥岂不明哉六气主病风火热湿燥寒皆能乗肺皆足致咳其湿咳即分属于风火热燥寒五气中也风乗肺咳汗出头痛痰涎不利火乗肺咳喘急壅逆涕唾见血热乗肺咳喘急面赤潮热甚者热盛于中四末反寒热移于下便泄无度燥乗肺咳皮毛干稿细疮湿痒痰胶便秘寒乗肺咳恶寒无汗鼻塞身疼发热燥烦至于湿痰内动为咳又必因风因火因热因燥因寒所挟各不相同至其乗肺则一也风寒外束华葢散参苏饮加声音不出风邪人参荆芥汤寒邪三拗汤遇冷咳发者橘皮半夏汤火热内燔加减泻白散水煮金花丸加身热如炙紫苑膏伤暑之咳自汗脉虚发渴人参白虎汤清暑益气汤伤湿之咳身重脉细痰多五苓散白术汤加喘满浮肿欵气丸湿热素藴于中黄连解毒汤滚痰丸湿热素藴于上连声迸气不通者桑白皮散伤燥之咳痰粘气逆血腥杏仁萝葡子丸清金润燥天门冬丸凤髓汤加面目浮肿蜜酥煎内伤之咳治各不同火盛壮水金虚崇土郁甚舒肝气逆理肺食积和中房劳补下用热逺热用寒逺寒内已先伤药不宜峻至于上焦虚寒呕唾涎沫则用温肺汤上中二焦俱虚则用加味理中汤三焦俱虚则用加味三才汤伤肾之咳气逆烦寃牵引腰腹俛仰不利六味地黄汤加五味子水饮与里寒合作腹痛下利真武汤于中有燥咳热移大肠亦主腹痛下利毫釐千里尤宜辨之营衞两虚之咳营虚发热衞虚自汗或恶寒宁肺汤虚劳之咳五味黄茋散麦门冬饮心火刑肺见血人参芎归汤干咳无痰火热内壅用四物桔梗汤开提之伤酒热积用琼玉膏滋润之色慾过度肾水不升用八味丸蒸动之上半日咳多火在阳分宜白虎汤下半日咳多火在阴分宜四物芩连汤久咳肺损肺痿痰中见血潮热声飒人参养肺汤血腥喘乏钟乳补肺汤久咳宜收濇者人参清肺汤加声音不出诃子散膏粱致咳比湿热内藴例治之加色慾过度元气虚损又不可尽攻其痰辛苦致咳比风寒外束例治之加外寒裹其内热须分寒热多少以消息而施表里兼治之法律六条凡治咳不分外感内伤虚实新久袭用清凉药少加疎散者因仍苟且贻患实深良医所不为也凡治咳遇阴虚火盛干燥少痰及痰咯艰出者妄用二陈汤转刼其阴而生大患者医之罪也凡咳而且利上下交征而不顾其人中气者十无一起如此死者医杀之也此有肺热肾寒两证水火不同无论用凉用温总以回䕶中气为主凡邪盛咳嚬㫁不可用刼涩药咳久邪衰其势不锐方可涩之悞则伤肺必至咳无休止坐以待毙医之罪也凡属肺痿肺痈之咳悞作虚劳妄补阴血转滞其痰因致其人不救者医之罪也凡咳而渐至气高汗渍宜不俟喘急痰鸣急补其下若仍治标亡本必致气脱卒亡医之罪也金匮治咳五方小青龙汤桂苓五味甘草汤茯苓桂枝甘草五味子右四味以水八升煮取三升去渣分三温服苓甘五味姜辛汤茯苓甘草干姜细辛五味子右五味以水八升煮取三升去渣温服半升日三服茯苓五味甘草去桂加姜辛夏汤茯苓甘草细辛干姜五味子半夏右六味以水八升煮取三升去渣温服半升日三服茯苓甘草五味姜辛汤茯苓甘草五味干姜细辛半夏杏仁以水一斗煮取三升去渣温服半升日三服华葢散麻黄紫苏子杏仁桑白皮赤茯苓橘红甘草水二钟生姜五片红枣二枚煎至一钟去渣不拘时服参苏饮人参苏叶干葛前胡陈皮枳殻半夏茯苓木香桔梗甘草水二盏姜五片枣二枚煎一盏热服人参荆芥汤陈皮荆芥穗人参半夏通草麻黄桔梗杏仁细辛甘草水二盏姜三片枣二枚煎服三拗汤生甘草麻黄杏仁右㕮咀二钱水二盏姜三片煎八分食逺服若増寒恶风取汗解加桔梗荆芥名五拗汤治咽痛橘皮半夏汤陈皮半夏右为末作二服水盏半姜十片煎七分温服加减㵼白散桑白皮地骨皮陈皮青皮桔梗甘草黄芩知母右水二盏煎八分食后温服水煑金花丸南星半夏寒水石天麻白面雄黄右为细末滴水为丸小豆大毎服五七十丸至百丸煎沸汤下药丸煑浮为度涝出淡浆浸另用生姜汤下紫苑膏枇杷叶木通欵冬花紫苑杏仁桑白皮大黄右为细末炼蜜丸樱桃大夜间噙化三五丸人参白虎汤清暑益气汤五苓散白术汤欵气丸青皮陈皮槟榔木香杏仁茯苓郁李仁川当归广荗马兠铃葶苈人参防已牵牛右为细末姜汁面煳丸如梧桐子大毎服二十丸加至七十丸食后姜汤送下黄连解毒汤黄连黄芩黄柏栀子水二盏煎一盏温服滚痰丸桑白皮散桑白皮桔梗川芎防风薄荷黄芩前胡柴胡紫苏赤茯苓枳殻甘草右咀毎服七钱姜三片枣一枚煎七分食逺服杏仁萝葡子丸杏仁萝葡子右为末粥煳丸桐子大毎服五十丸白汤下清金润燥天门冬丸治肺藏壅热咳𠻳痰唾稠粘天门冬百合前胡贝母半夏桔梗桑白皮防已紫苑赤茯苓生地黄杏仁右为细末炼蜜和捣二三百杵丸如桐子大毎服二十丸不拘时生姜汤下日三服又方去防已前胡桑皮赤茯加麦门冬人参肉桂阿胶陈皮甘草各三两糯米粉并黄蜡一两成粥更入蜜再熬和匀丸如樱桃大毎服一丸同生姜细嚼下治肺经内外合邪咳𠻳语声不出咽喉妨碍状如梅核噎塞不通膈气噎食皆可服又方单用天门冬十两生地三斤取汁为膏麦冬八两膏子为丸如桐子大毎服五十丸逍遥散下逍遥散须去甘草加人参治妇人喘𠻳手足烦热骨蒸寝汗口干引饮面目浮肿凤髓汤治咳𠻳大能润肺牛髓白蜜杏仁干山药胡桃仁右将髓蜜二味沙锅内熬沸以绢泸去渣盛磁瓶内将杏仁等三味入瓶内以纸密封瓶口重汤煑一日夜取出冷定毎早晨白汤化一二匙服蜜酥煎白沙蜜牛酥杏仁右将杏仁于磁盆中用水研取汁五升浄铜锅内勿令油腻垢先倾三升汁于锅内刻木记其浅深减记又倾汁二升以缓火煎减所记处即入蜜酥二味煎至记处药成置净磁器中毎日三次以温酒调一匙或以米饮白汤皆可调服七日唾色变白二七唾稀三七𠻳止此方非独治𠻳兼补虚损去风燥悦肌肤妇人服之尤佳温肺汤陈皮半夏肉桂干姜白芍药杏仁五味子细辛甘草水盏半煎八分食后服仁斋方有阿胶无芍药加味理中汤治脾肺俱虚咳𠻳不已人参白术茯苓甘草陈皮半夏干姜五味子细辛右㕮咀毎服三钱姜三片枣一枚煎七分食逺服加味三才汤天门冬生地黄人参水煎服六味地黄汤地黄牡丹皮白茯苓山药山茱萸泽泻水煎食前服宁肺汤人参当归白术熟地川芎白芍五味子麦门冬桑皮白茯苓甘草阿胶右水二盏姜三片紫苏五叶煎八分食逺服五味黄茋散麦门冬熟地黄桔梗黄茋五味子人参芍药甘草右作一服水二盏煎八分食后温服麦门冬饮川芎当归白芍生地黄柏知母麦门冬五味子桑皮水二盏姜一片枣一枚煎八分食后服人参芎归汤当归川芎白芍药人参半夏陈皮赤茯苓阿胶细辛北五味甘草右㕮咀毎服五钱姜三片枣一枚煎服四物桔梗汤当归川芎芍药熟地桔梗黄蘖右水二盏煎八分加竹沥半盏姜汁一匙和匀服琼玉膏人参白茯苓琥珀沈香大生地白蜜右本方原无沈香琥珀乃臞仙加入自云竒効异常今録其方先以地黄汁同蜜熬沸搅匀用绢泸过将人参等为细末和蜜汁入磁瓶或银瓶内用棉纸十数层加箬封固瓶口入砂碢内或铜锅内以长流水煑没瓶颈用桑柴火煑三昼夜取出换过油单腊纸扎口悬浸井中半日以出火气提起仍煮半日以出气然后收藏毎日清晨及午后取一二匙用温酒一两调服白汤调亦可忌鸡犬见八味丸白虎汤四物芩连汤人参养肺汤人参阿胶贝母杏仁桔梗茯苓桑皮枳实甘草柴胡五味子右水二盏姜三片枣一枚煎八分食后服钟乳补肺汤钟乳粉桑皮肉桂白石英五味子欵冬花紫苑茸麦门冬人参右为粗末次以钟乳石英同和匀毎服四钱水盏半姜五片枣一枚粳米一小撮煎七分去渣食后服诃子散治久𠻳语声不出诃子肉通草杏仁水二盏姜三片枣一枚煎八分食后服真武汤闗格门闗格论喻昌曰闗格之证自灵素以及难经仲景脉法皆深言之然无其方也后世以无成方依傍其中𤣥言奥义总不参研空存其名久矣间有以无师之智临证处方传之于书眼中金屑不适于用可奈之何谨以尚论之怀畅言其理素问谓人迎一盛病在少阳二盛病在太阳三盛病在阳明四盛以上为格阳寸口一盛病在厥阴二盛病在少阴三盛病在太阴四盛已上为闗阴人迎与寸口俱盛四倍以上为闗格闗格之脉羸不能极于天地之精气则死矣此以三阳之府三阴之藏分诊于结喉两旁人迎之位两手寸口大渊之位葢随人迎寸口经脉之行度而施其刺法也灵枢言刺之従所分人迎之盛泻其阳补其所合之阴二泻一补従所分寸口之盛泻其阴补其所合之阳二泻一补皆以上气和乃止至于用药则从两手寸闗尺三部之脉辨其藏府之阴阳故灵枢复言邪在府则阳脉不和阳脉不和则气留之气留之则阳气盛矣阳气大盛则阴脉不和阴脉不和则血留之血留之则阴气盛矣阴气太盛则阳气不能荣也故曰闗阳气太盛则阴气不能荣也故曰格阴阳俱盛不能相荣也故曰闗格闗格者不能尽期而死也此则用药之权衡随其脉之尺阴寸阳偏盛俱盛而定治耳越人宗之发为阴乗阳乗之脉因推其乗之之极上鱼为溢入尺为覆形容阴阳偏而不返之象精矣至仲景复开三大法门谓寸口脉浮而大浮为虚大为实在尺为闗在寸为格闗则不得小便格则吐逆从两手寸口闗阴格阳过盛中察其或浮或大定其阳虚阳实阴虚阴实以施治疗葢于灵枢阳太盛则阴不能荣阴太盛则阳不能荣以及越人阴乗阳乗之法加以浮大之辨而虚实始得了然不尔闗则定为阴实格则定为阳实矣抑何従得其微细耶此一法也谓心脉洪大而长是心之本脉也上微头小者则汗出下微本大者则闗格不通不得尿头无汗者可治有汗者死此则深明闗格之源由于五志厥阳之火遏郁于心胞之内其心脉上微见头小亦阳虚之验下微见本大亦阳实之验头无汗者可治有汗则心之液外亡自焚而死矣在二阳之病发心脾且不得隠曲男子少精女子不月𫝊为风消索泽而不治况闗格之病精气竭絶形体毁阻离絶菀结忧愁恐怒五藏空虚气血离守厥阳之火独行上合心神同处于方寸之内存亡之机间不容发可不一辨察之乎此二法也谓趺阳脉伏而濇伏则吐逆水谷不化濇则食不得入名曰闗格诊趺阳足脉或伏或濇辨胃气所存几何伏则水谷入而不化胃气之所存可知矣濇则并其食亦不得入胃气之所存更可知矣荣衞之行迟水谷之入少中枢不运下闗上格岂待言哉此三法也仲景金针暗度有此三法大㮣在顾虑其虚矣因是上下古今搜採羣言而诸大老名贤无一论及此证者惟云岐子迷其阴阳反背之状𫝊其所试九方譬如航海万里得一声气相通之侣欣慰无似遑计其短乎然不欲后人相安其説又不忍缄口无言也其谓阴阳易位病名闗格胸膈上阳气常在则热为主病身半已下阴气常在则寒为主病胸中有寒以热药治之丹田有热以寒药治之若胸中寒热兼有以主客之法治之治主当缓治客当急此从伤寒论胸中有寒丹田有热立説实非闗格本证所引内经运气治主客之法亦属无据至于灵素难经金匮之文絶不体会所定诸方浑入后人恶劣窼臼观之殊不慊耳方中小疵杂用二陈五苓枳殻厚朴槟榔木香是也方中大疵杂用片脑麝香附子皂角牵牛大黄朴硝是也夫阴阳不交各造其偏而谓阴反在上阳反在下可乎九死一生之证而以霸术刼夺其阴阳可乎仲景之以趺阳为诊者正欲人调其营衞不偏阴偏阳一味沖和无忤聴胃气之自为敷布由一九而二八三七四六乃始得协于平也岂一蹴所能几耶故不问其闗于何而开格于何而通一惟求之于中握枢而运以渐透于上下俟其趺阳脉不伏不濇营气前通乃加意于营衞气前通乃加意于衞因其势而利导之庶不与药扞格耳若营气才通即求之衞衞气才通即求之营且为生事喜功况躁不能需亟思一逞乎夫死里求生之治须得死里求生之人嗒然若丧先熄其五志交煽之火治吐逆之格由中而渐透于上治不溲之闗由中而渐透于下治格而且闗由中而渐透于上下所谓三年之艾不蓄则不免死亡蓄之则免于死亡矣人亦何为而不蓄之耶或者病余不立一方此终身不灵之人也宁无见其方而反惑耶不得已姑立进退黄连汤一方要未可为中人道也进退黄连汤方论喻昌曰黄连汤者仲景治伤寒之方也伤寒胸中有热胃中有邪气腹中痛欲呕吐者黄连汤主之以其胃中有邪气阻遏阴阳升降之机而不交于中土于是阴不得升而独治于下为下寒腹中痛阳不得降而独治于上为胸中热欲呕吐与此汤以升降阴阳固然矣而湿家下之舌上如胎者丹田有热胸中有寒亦用此方何耶后人牵强作解不得制方之㫖又安能取裁其方耶葢伤寒分表里中三治表里之邪俱盛则従中而和之故有小柴胡汤之和法于人参甘草半夏生姜大枣助胃之中但加柴胡一味透表黄芩一味透里尚恐圭角少露有碍于和于是去滓复煎漫无异同饮入胃中聴胃气之升者带柴胡出表胃气之降者带黄芩入里一和而表里之邪尽服其有未尽者加工治之不相扞格矣至于丹田胸中之邪则在于上下而不为表里即变柴胡汤为黄连汤和其上下以桂枝易柴胡以黄连易黄芩以干姜代生姜饮入胃中亦聴胃气之上下敷布故不问其上热下寒上寒下热皆可治之也夫表里之邪则用柴胡黄芩上下之邪则用桂枝黄连表里之邪则用生姜之辛以散之上下之邪则用干姜之辣以开之仲景圣法灼然矣昌欲进退其上下之法操何术以进退之邪前论中求之于中握枢而运以渐透于上下俟其营气前通衞气前通而为进退也然而难言之矣格则吐逆进而用此方为宜葢太阳主开太阳不开则胸间窒塞食不得入入亦复出以桂枝为太阳经药和营衞而行阳道故能开之也至于五志厥阳之火上入桂枝又不可用矣用之则以火济火头有汗而阳脱矣其闗则不得小便退之之法従胃气以透入阴分桂枝亦在所不取但胃之闗门已闭少阴主阖少阴之气不上胃之闗必不开矣昌意中尤谓少阴之脉沈而滞与趺阳之脉伏而濇均足虑也内经常两言之曰肾气独沈曰肾气不衡夫真气之在肾中犹权衡也有权有衡则闗门时开时阖有权无衡则闗门有阖无开矣小溲亦何从而出耶是则肾气丸要亦退之之中所有事矣肾气交于胃则闗门开交于心则厥阳之火随之下伏有不得不用之时矣进退一方于中次第若此夫岂中人所能辨哉律四条凡治关格病不知批郄导窽但冀止呕利溲亟治其标伎穷力竭无益反损医之罪也凡治闗格病不参诊人迎趺阳太冲三脉独持寸口已属疎畧若并寸口阴阳之辨懵然医之罪也凡治闗格病不辨脉之阳虚阳实阴虚阴实而进退其治盲人适路不辨东西医之罪也凡治闗格病不崇王道辄操霸术逞已之能促人之死医之罪也云岐子闗格九方録出备览临证制方惩而改之亦师资之法也柏子仁汤人参半夏白茯苓陈皮柏子仁甘草麝香右生姜煎入麝香调匀和服加郁李仁更妙按此方用六君子汤去白术之滞中加柏子仁郁李仁之润下少加麝香以通闗窍非不具一种苦心然终不识病成之理不知㳺刄空虚欲以麝香开窍适足以转闭其窍耳人参散人参麝香片脑右末甘草汤调服按此方辄用脑麝耗散真气才过胸中大气宗气谷气交乱生机索然尽矣能愈病乎既济丸治闗格脉沈细手足厥冷者熟附子人参麝香右末煳丸桐子大麝香为衣每服七丸灯心汤下按方下云脉沈细手足厥冷全是肾气不升闗门不开之候参附固在所取但偏主于阳无阴以协之亦何能既济耶且以麝香为衣走散药气无繇下达即使药下关开小便暂行其格必愈甚矣槟榔益气汤治闗格劳后气虚不运者槟榔人参白术当归黄茋陈皮升麻甘草柴胡枳殻生姜煎服按此方用补中益气加槟榔枳殻且云槟榔多用意谓补中益气之升槟榔之坠一升一坠闗格可通耳不知升则逾格坠则逾闗皆必不得之数也木通二陈汤治心脾疼后小便不通皆是痰隔于中焦气滞于下焦木通陈皮白茯苓半夏甘草枳殻右生姜煎服服后徐徐探吐更不通服加味小胃丹加味控涎丹按此复以二陈加木通枳殻亦即补中益气加槟榔枳殻之法但闗格病属火者多属痰者少酷日当空得片云掩之不胜志喜人身火患顾可尽刼其痰乎况痰膈不羸亦不闗闗格病羸不能极于天地之精气明是阴精日削阳光日亢之候乃欲举痰为治且服小胃控涎等厉药是何言欤导气清利汤治闗格吐逆大小便不通猪苓泽㵼白术人参藿香栢子仁半夏陈皮甘草木通栀子白茯苓槟榔枳殻大黄厚朴麝香黑牵牛右生姜煎服兼服木香和中丸吐不止灸气海天枢如又不通用蜜导按此方彚聚通利之药少佐参术以为导气之功无往不到矣不知淹淹一息之人有气可鼔而开其久闭之闗乎才入胃中立増吐逆尚谓吐不止灸气海天枢加以火攻可堪之乎大便不通用蜜导小便不通用何导之可恼可笑加味麻仁丸治闗格大小便不通大黄芍药厚朴当归杏仁麻仁槟榔木香枳殻右为末蜜丸熟水下按此方颛力于通大便吾恐大便未通胃气先损食愈不纳矣不思大便即通利如常其闗格固自若也服此丸一次必増困三倍连服必不救矣皂角散治大小便闗格不通经三五日者大皂角右为末米汤调下又以猪脂一两煑熟以汁及脂俱食之又服八正散加槟榔枳殻朴硝桃仁灯心草茶根按此等作用只顾通二便之标不深求闗格之本讵知皂角末入胃千鍼攅簇肥人万不可堪况羸人乎随服人脂人膏已不能救其浚削况更加桃仁朴硝助虐乎大承气汤按此乃治伤寒胃实之方用治闗格倒行逆施草菅人命莫此为甚九方不达病成之理漫图弋获其以峻药加入六君子汤补中益气汤中犹可言也其以峻药加入二陈汤及八正承气等方不可言矣至于片脑麝香皂角等药骤病且不敢轻用况垂毙者乎伎转出转穷所以为不学无术徒读父书之流欤进退黄连汤方自拟黄连干姜人参桂枝半夏大枣进法用本方七味俱不制水三茶盏煎一半温服退法不用桂枝黄连减半或加肉桂五分如上逐味制熟煎服法同但空朝服崔氏八味丸三钱半饥服煎剂耳崔氏八味丸资液救焚汤自拟治五志厥阳之火生地黄麦门冬人参炙甘草真阿胶胡麻仁栢子仁五味子紫石英寒水石滑石生犀汁生姜汁右除四汁及阿胶其八物用名山泉水四茶杯缓火煎至一杯半去渣入四汁及阿胶再上火畧煎至胶烊化斟出调牛黄细末五釐日中分二三次热服空朝先服崔氏八味丸三钱昌不获已聊拟二方为治闗格之榜様至于病变无方生心之化裁亦当与之无方初非以是印定学人眼目且并向痴人説梦也医门法律卷十医门法律钦定四库全书医门法律卷十一南昌喻昌撰消渴门消渴论喻昌曰消渴之患常始于微而成于着始于胃而极于肺肾始如以水沃焦水入犹能消之旣而以水投石水去而石自若至于饮一溲一饮一溲二则燥火刼其真阴操立尽之术而势成熇熇矣内经有其论无其治金匮有论有治矣而集书者採伤寒论厥阴经消渴之文凑入后人不能决择斯亦不适于用也盖伤寒传经热邪至厥阴而尽热势入深故渴而消水及热解则不渴且不消矣岂杂证积渐为患之比乎谨从内经拟议言之经谓凡治消瘅仆系偏枯痿厥气满发逆肥贵人则膏粱之疾也此中消所由来也肥而不贵食弗给于鲜贵而不肥飡弗过于饕肥而且贵醇酒厚味孰为限量哉久之食饮酿成内热津液干涸求济于水然水入尚能消之也愈消愈渴其膏粱愈无已而中消之病遂成矣夫既痺成为消中随其或上或下火热炽盛之区以次𫝊入矣上消者胃以其热上输于肺而子受母累心复以其热移之于肺而金受火刑金者生水而出髙源者也饮入胃中游溢精气而上则肺通调水道而下今火热入之髙源之水为暴虐所逼合外饮之水建瓶而下饮一溲二不但不能消外水且并素醖水精竭絶而尽输于下较大腑之暴注暴泄尤为甚矣故死不治也所谓由心之肺谓之死阴死阴之属不过三日而死者此之谓也故饮一溲二第一危候也至于胃以其热由闗门下𫝊于肾肾或以石药耗其真女谒竭其精者阳强于外阴不内守而小溲浑浊如膏饮一溲一肾消之证成矣经谓石药之性悍又谓脾风𫝊之肾名曰疝瘕少腹寃热而痛出白液名曰蛊明指肾消为言医和有云女子阳物也晦淫则生内热惑蛊之疾此解冤热及蛊义甚明王太仆谓消烁肌肉如蛊之日渐损削乃从消字起见浅矣浅矣夫惑女色以丧志精泄无度以至水液浑浊反从火化亦最危候经云君火之下阴精承之故阴精有余足以上承心火则其人夀阴精不足心火直下肾中阳精所降其人夭矣故肾者胃之闗也闗门不开则水无输泄而为肿满闗门不闭则水无底止而为消渴消渴属肾一证金匮原文未脱其曰饮一斗溲一斗者肾气丸主之于以蒸动精水上承君火而止其下入之阳光此正通天手眼张子和辄敢诋之旣诋仲景复谀河间谓其神芎丸以黄芩味苦入心牵牛大黄驱火气而下以滑石引入肾经将离入坎真得黄庭之祕颠倒其说阿私所好识趣卑陋若此又何足以入仲景之门哉何栢斋消渴论中已辨其非昌观戴人吐下诸案中从无有治消渴一案者可见无其事即无其理矣篇首论火一段非不有其理也然以承气治壮火之理施之消渴又无其事矣故下消之火水中之火也下之则愈燔中消之火竭泽之火也下之则愈伤上消之火燎原之火也水从天降可灭徒攻肠胃无益反损夫地气上为云然后天气下为雨是故雨出地气地气不上天能雨乎故亟升地气以慰三农与亟升胃气以漑三焦皆事理之必然者耳不与昔贤一为分辨后人亦安能行其所明哉消渴续论昌着消渴论聊㑹内经大意谓始于胃而极于肺肾定为中上下之三消其他膈消食㑊等证要亦中上之消耳然未得金匮之实据心恒不慊越二嵗忽忆内经云有所劳倦形气衰少谷气不盛上焦不行胃气热热气薰胸中故内热恍然悟胸中受病消息惟是胃中水谷之气与胸中天真灌注环周乃得清明在躬若有所劳倦伤其大气宗气则胸中之气衰少胃中谷气因而不盛谷气不盛胸中所伤之气愈益难复而不能以充行于是谷气留于胃中胃中郁而为热热气薰入胸中混合其衰少之气变为内热胸胃间不觉易其沖和之旧矣求其不消不渴宁可得乎透此一闗读金匮所不了了者今始明之其云寸口脉浮而迟浮即为虚迟即为劳虚则卫气不足劳则荣气竭趺阳脉浮而数浮则为气数则消谷而大坚气盛则溲数溲数则坚坚数相搏即为消渴举寸口以候胸中之气举趺阳以候胃中之气显然有脉之可循显然有证之可察然且难解其微焉盖阴在内为阳之守阳在外为阴之固寸口脉浮阴不内守故卫外之阳浮即为虚也寸口脉迟阳不外固故内守之阴迟即为劳也总因劳伤荣卫致寸口脉虚而迟也然荣者水谷之精气卫者水谷之悍气虚而且迟水谷之气不上充而内郁已见膈虚胃热之一班矣更叅以趺阳脉之浮数浮则为气即内经热气薰胸中之变文数则消谷而大坚昌前论中旣如以水投石水去而石自若偶合胃中大坚消谷不消水之象可见火热本足消水也水入本足救渴也胃中坚燥全不受水之浸润转从火热之势急奔膀胱故溲数溲去其内愈燥所以坚数相搏即为消渴直引内经味过于苦久从火化脾气不濡胃气乃厚之意为消渴之源精矣微矣晋唐以后代不乏贤随其聪敏揣摩内经各自名家卒皆不入仲景堂奥其所得于内经者浅耳使深则能随证比类各出脉证方治以昭成法而金匮遗编家传户诵之矣即如消渴证相沿谓中消者宜下之共守一语更无别商岂一下可了其局乎抑陆续徐下之乎夫胃已大坚不受膏沐辄投承气坚者不受瑕者受之矣膀胱不受大肠受之矣岂不乘其药势传为痢下骛溏中满肿胀之证乎总録谓末传能食者必发脑疽背疮不能食者必𫝊中满鼔胀皆为不治之证诸家不亟亟于始𫝊中𫝊反于末𫝊多方疗治如忍冬蓝叶荠苨丸散及紫苏葶苈中满分消汤丸欲何为耶金匮于小溲微觉不利蚤用文蛤一味治之方书从不録用讵知软坚之品非刼阴即伤阴独此一种平善无过兼可利水诚足宝乎洁古谓能食而渴者白虎加人参汤不能食而渴者钱氏白术散加葛根末传疮疽者火邪盛也急攻其阳无攻其阴下焦元气得强者生失强者死末传中满者髙消中消制之太过速过病所上热未除中寒复起非药之罪用药时失其缓急之制也洁古老人可谓空谷足音矣所云无攻其阴得强者生失强者死皆虑泉竭之微言令人耸然起敬于是追步后尘徐商一语曰三消总为火病岂待末传疮疽始为火邪胜耶然火之在阳在阴分何藏府合何藏府宜升宜降宜折宜伏各各不同从其性而治之使不相扞格乃为良法若不治其火但治其热火无所归热宁有止耶如肾消阴病用六味丸阳病用八味丸此亦一法若谓下消只此一法其去中消宜下之说能以寸哉内经阴阳别论曰二阳结谓之消二阳者阳明也手阳明大肠主津病消则目黄口干是津不足也足阳明胃主血病热则消谷善饥血中伏火乃血不足也结者津血不足结而不行皆燥之为病也内经曰心移热于肺传为膈消张子和谓膈消犹未及于肺至心移寒于肺乃为肺消如此泥文害意非能读内经者也岂有心移热于肺肺传其热于膈犹未及肺之理必变经文为心移热于膈传为肺消乃不泥乎要识心肺同居膈上肺为娇藏移寒移热总之易入但寒邪入而外束热邪入而外传均一肺消而治则有分矣刘河间论三消之疾本湿寒之阴气极衰燥热之阳气太甚六气中已遗风火二气矣且以消渴消中消肾分名三消岂中下二消无渴可言耶及引经言有心肺气厥而渴有肝痺而渴有痺热而渴有胃与大肠结热而渴有脾痺而渴有肾热而渴有小肠痺热而渴愈推愈泛其不合论消渴但举渴之一端为燥热亡液之騐诚不可解玉机微义深取其说发煖药补肾之误吾不知煖药果为何药也世岂有以煖药治消渴之理哉其意盖在非金匮之主肾气丸耳夫肾气丸蒸动肾水为治消渴之圣药后世咸知之而何栢斋复辨之昌恐后学偶閲子和宗厚之说反滋疑昡故再陈之瘅成为消中胃热极深胃火极炽以故能食易饥多渴诸家咸谓宜用大承气汤下之矣不知渐积之热素藴之火无取急下下之亦不去徒损肠胃转増其困耳故不得已而用大黄当久蒸以和其性更不可合枳实厚朴同用助其疾趋之势洁古用本方更其名曰顺利散隠然取顺利不取攻刼之意方下云治中消热在胃而能食小便赤黄微利至不欲食为効不可多利昌恐㣲利至不欲食胃气已不存矣承气非微利之法而可渎用哉子和更其方为加减三黄丸合大黄芩连用之不用枳朴矣方下云治丹石毒及热渴以意则度须大实者方用曽不思消渴证真气为热火所耗㡬见有大实之人耶然则欲除胃中火热必如之何而后可昌谓久蒸大黄与甘草合用则急缓互调与人参合用则攻补兼施如充国之屯田金城坐困先零庶㡬可图三年之艾目前纵有乘机鬭捷之着在所不举如之何欲取効眉睫耶昔贤过矣律五条凡治初得消渴病不急生津补水降火彻热用药无当迁延误人医之罪也凡治中消病成不急救金水二藏泉之竭矣不云自中医之罪也凡治肺消病而以地黄丸治其血分肾消病而以白虎汤治其气分执一不通病不能除医之罪也凡消渴病少愈不亟囘枯泽稿聴其土燥不生致酿疮疽无救医之罪也凡治消渴病用寒凉大过乃至水胜火湮犹不知反渐成肿满不救医之罪也消渴门诸方金匮肾气九本文云男子消渴小便反多以饮一斗小便一斗肾气丸主之即崔氏八味丸治脚气上入少腹不仁之方也干地黄山茱萸山药泽㵼白茯苓牡丹皮肉桂附子右八味末之炼蜜为丸梧子大酒下十五丸日再服按王太仆註内经云火自肾而起谓龙火龙火当以火逐火则火可灭若以水治火则火愈炽此必然之理也昌更谓用桂附蒸动肾水开阖胃闗为治消渴喫𦂳大法胡乃张子和别有肺肠前论中已详之矣但至理难明浅见易惑局方变其名为加减八味丸加五味子一两半减去附子岂非以五味之津润胜于附子之燥热耶举世咸乐宗之大惑不解可奈何哉金匮文蛤散本文云渴欲饮水不止者文蛤散主之文蛤五两右一味杵为散以沸汤五合和服方寸匙按伤寒论用此治悞以水噀人面肌肤粟起之表证今消渴里证亦用之盖取其功擅软坚且利水彻热耳前已论悉再按金匮治消渴止用肾气丸五苓散文蛤散三方而五苓又从伤寒证中採入白虎加人参汤亦然所以用方者当㑹通全书而引伸以求其当也金匮白虎加人参汤原治太阳中暍汗出恶寒身热而渴去知母之苦加淡竹叶麦门冬之甘名竹叶石膏汤治虚烦证知母石膏甘草粳米人参右五味以水一斗煮米熟汤成去滓温服一升日三服按此治火热伤其肺胃清热救渴之良剂也故消渴病之在上焦者必取用之东垣以治膈消洁古以治能食而渴者其不能食而渴者用钱氏白术散倍加葛根而东垣复叅内经膏粱之病不可服芳草石药治之以兰除其陈气之义一变其方为兰香饮子用石膏知母生熟甘草人参加入兰香防风白荳蔲仁连翘桔梗升麻半夏再变其方为生津甘露饮子用石膏人参生熟甘草知母加黄蘖杏仁山栀荜澄茄白葵白荳蔲白芷连翘姜黄麦门冬兰香当归身桔梗升麻黄连木香柴胡藿香全蝎而为之辞曰此制之缓也不惟不成中满亦不𫝊下消矣三消皆可用昌实不敢信其然也乃至三因之石子虀苨汤洁古之清凉饮子俱从此方増入他药引入他藏全失急救肺胃之意此后贤之所以为后贤耶竹叶黄茋汤治消渴证气血虚胃火盛而作渴淡竹叶生地黄黄茋麦门冬当归川芎黄芩甘草芍药人参半夏石膏右水煎服按前白虎加人参汤专治气分燥热此方兼治气血燥热后一方专治血分燥热宜辨证而择用之生地黄饮子治消渴咽干面赤烦燥人参生干地黄熟干地黄黄茋天门冬麦门冬枳殻石斛枇杷叶泽㵼甘草右剉散每服三钱水一盏煎至六分去滓食逺临卧顿服此方生精补血润燥止渴佐以泽㵼枳殻疎导二腑使心火下降则小腑清利肺经润泽则大腑流畅宿热既除其渴自止故取用之钱氏白术散治虚热而渴人参白术白茯苓甘草藿香木香干葛右为末每服三钱水煎温服如饮水多多与服之按仁斋用本方加五味子柴胡各三钱分十剂煎服治消渴不能食海藏云此四君子加减法亦治湿胜气脱泄利太过故虚热作湿在所必用宣明黄茋汤治心移寒于肺为肺消饮少溲多当补肺平心黄茋五味子人参麦门冬桑白皮枸把子熟地黄右为末每服五钱水二盏煎至一盏去滓温服宣明麦门冬饮子治心移热于肺𫝊为膈消胸满心烦精神短少人参茯神麦门冬五味子生地黄炙甘草知母葛根括蒌根右㕮咀每服五钱加竹叶十四片煎七分温服无时按宣明二方为内经心移寒移热两证各出其治一种苦心非不可嘉然移寒移热其势颇鋭而生津养血其应差缓情非的对易老门冬饮子亦然昌谓心之移寒必先束肺之外郭用参茋补肺加散寒之药可也而用枸把熟地黄补肾则迂矣用桑白皮㵼肺其如外束之寒何至心之移热治以咸寒先入其心如文蛤散之类自无热可移正直走大梁解围之上者何不及之所以观于海者难为水也易老门冬饮子治老弱虚人大渴人参枸把子白茯苓甘草五味子麦门冬右姜水煎服按易老方即变宣明麦冬饮子去生地知母葛根加枸把也方下不言心移热于肺惟以治老弱虚人大渴而増枸把之润去地黄之泥知母之苦葛根之发立方于无过治本之图不为迂矣猪肚丸治强中消渴黄连粟米括蒌根茯神知母麦门冬右为细末将大猪肚一箇洗浄入末药于内以麻线缝合口置甑中炊极烂取出药别研以猪肚为膏再入炼蜜搜和前药杵匀丸如梧子大每服五十丸参汤下又方加人参熟地黄干葛又方除知母粟米用小麦烂金丸治热中消渴止后补精血益诸虚解劳倦去骨节间热宁心强志安神定魄固脏腑进饮食免生疮疡大猪肚黄连生姜白蜜先将猪肚浄洗控干复以葱椒醋面等同药以水酒入银石器内煮半日漉出黄连洗去蜜酒令尽剉研为细末再用水调为膏入猪肚内以线缝定仍入银石器内煮烂研如泥搜和下项药人参五味子杜仲山药石斛山茱肉车前子新莲肉鳖甲干地黄当归磁石白茯苓槐角子川芎黄茋兔丝子沈香麝香右为细末用猪肚膏搜和得所如膏少添熟蜜捣数千杵丸如桐子大每服五十丸食前用温酒或糯米饮送下一方有白术二两阳起石一两按用麝香阳起石开窍兴阳浑是后人孟浪知见其他无过之药及制肚之法亦有可採故合前方两存之洁古化水丹治手足少阴渴饮水不止或心痛者本事治饮冷水多川乌甘草牡蛎蛤粉右为细末醋浸蒸饼为丸每服十五丸新汲水下心痛者醋汤下立愈饮水一石者一服愈海藏云此药能化停水按饮水过多亦有能消其火热者而火热旣消反不能消水转成大患者多有之洁古有见于此而用川乌助火合之牡蛎蛤粉咸寒共成消水之功也又恐才过之火热其根尚伏所以不多用之原有深意但不和盘托出以告人耳黄连膏治口舌干小便数舌上赤脉生津液除干燥长肌肉黄连牛乳汁白莲藕汁生地黄汁右将汁熬膏搓黄连末为丸如小豆大每服二十丸少呷汤下日进十服生地黄膏治证同前生地黄冬蜜人参白茯苓右先将地黄洗捣烂以新汲水调开同蜜煎至一半入参苓末拌和以磁器宻収匙挑服按二膏一用苦寒合甘寒一纯用甘寒相其所宜择而用之治消渴之权衡大畧可推故两録之天门冬丸治初得消中食已如饥手足烦热背膊疼闷小便白浊天门冬土𤓰根𤓰蒌根熟地黄知母肉苁蓉鹿茸五味子赤石脂泽㵼鸡内金桑螵蛸牡砺苦参右为细末炼蜜丸如梧子大每服二十丸用粟米饮送下食前按初得中下二消急治其本可也丸药本缓且只服二十丸未免悠悠从事矣方中药品颇佳但赤石脂有可议耳减去此物更増三倍用之可以必効盖初起之易为功也猪肾荠苨汤治消中日夜尿八九升者猪肾大豆荠苨石膏人参茯苓知母葛根黄苓磁石𤓰蒌根甘草右㕮咀用水一斗五升先煮猪肾大豆取一斗去滓下药煮取三升分作三服渴急饮之下焦热者夜辄服一剂渴止勿服按此方用白虎等清凉之剂加入猪肾大豆磁石引诸清凉入肾且急服之火热炽盛于上下三焦者在所必用后有制荠苨丸治强中为病茎长兴盛不交精溢消渴之后多作痈疽皆由过服丹石所致即以本方去石膏知母葛根黄芩加鹿茸地骨皮熟地黄沈香以其病在中下阳气阴精两竭故舍上焦之清凉而事下焦之温补为合法也肾沥散治消肾肾气虚损发渴小便数腰疼痛鸡䏶胵逺志人参桑螵蛸黄茋泽㵼桂心熟地黄白茯苓龙骨当归麦门冬川芎五味子炙甘草𤣥参磁石右剉碎每服用羊肾一对切去脂膜先以水一盏半煮肾至一盏去水上浮脂及肾次入药五钱生姜半分煎至五分去滓空心服晚食前再服按肾气虚损之证本阴精不足当归川芎虽云补阴不能补精且一辛一散非所宜施不若以山茱萸枸把子代之为长以其引用之法颇佳故取之白茯苓丸治肾消因消中之后胃热入肾消烁肾脂令肾枯燥遂致此疾两腿渐细腰脚无力白茯苓覆盆子黄连𤓰蒌根萆薢人参熟地黄𤣥参石斛蛇床子鸡䏶胵右为细末炼蜜和捣三五百杵丸如梧子大每服三十丸食前煎磁石汤送下友人朱麟生病消渴后渴少止反加燥急足膝痿弱命予亟以杂霸之药投之不能待矣予主是丸加犀角坐中一医曰肾病而以犀角黄连治其心毋乃倒乎予曰肾者胃之闗也胃之热下𫝊于肾则闗门大开闗门大开则心之阳火得以直降于肾经云阳精所降其人夭非细故也今病者心火烁肾燥不能需予用犀角黄连入肾对治其下降之阳光宁为倒乎医敬服友人服之果効再更六味地黄丸加犀角而肌泽病起忍冬丸治渴病愈须预防发痈疽忍冬草右用米麴酒于瓶内浸糠火煨一宿取出晒干入甘草少许为末旣以所浸酒煮煳为丸如梧桐子大每服五十丸至百丸酒饮任下按此方于四月间採鲜花十数斤揉取其汁煎成膏子酒汤任用㸃服养阴退阳调和荣卫血脉凡系火热炽盛之体允为服食仙方蓝叶散治渴利口干烦热背生痈疽赤焮疼痛蓝叶升麻𤣥参麦门冬黄茋葛根沈香赤芍药犀角屑甘草大黄每服四钱水一盏煎至六分去滓不拘时温服紫苏汤治消渴后遍身浮肿心膈不利紫苏茎叶桑白皮赤茯苓郁李仁羚羊角㯽榔桂心枳殻独活木香每服四钱水一盏半生姜半分煎八分温服乌梅木𤓰汤治饮酒多发积为酷热里蒸五脏津液枯燥血泣小便併多肌削嗜冷物寒浆木𤓰干乌梅麦蘖甘草草菓每服四钱水一盏半姜五片煎七分不拘时服杀虫方治消渴有虫苦楝根取新白皮一握切焙入麝香少许水二椀煎至一椀空心饮之虽困顿不妨自后下虫三四条类蚘虫而色红其渴顿止乃知消渴一证有虫耗其精液按饮醇食积成胃热湿热生虫理固有之不独消渴一证为然临病宜加审谛也虚劳门诸方金匮桂枝龙骨牡蛎汤桂枝芍药生姜甘草大枣龙骨牡蛎右七味以水七升煮取三升分温三服金匮天雄散天雄白术桂枝龙骨右四味杵为散酒服半钱匕日三服不知稍増之金匮小建中汤桂枝甘草大枣芍药生姜胶饴右六味以水七升煮取三升去滓内胶饴更上微火消解温服一升日三服金匮黄耆建中汤乐令建中汤治脏腑虚损身体消瘦潮热自汗将成痨瘵此药大能退虚热生血气前胡细辛黄耆人参桂心橘皮当归白芍药茯苓麦门冬甘草半夏每服四钱水一盏姜四片枣一枚煎七分不拘时热服按乐令建中汤治虚劳发热以此并建其中之营血盖营行十二经脉之中为水谷之精气故建其营血亦得以建中名之耳十四味建中汤治营卫失调气血不足积劳虚损形体羸瘠短气嗜卧欲成痨瘵当归白芍药白术麦门冬甘草肉苁蓉人参川芎肉桂附子黄耆制半夏熟地黄茯苓右㕮咀每服三钱水一盏姜三片枣一枚空心温服按十四味建中汤治脏气素虚以之两建其脾肾之阴阳盖虚劳病多本脾肾故引伸建中之法以治之二方乃后人超出之方也金匮八味肾气丸金匮薯蓣丸薯蓣当归桂枝干地黄曲豆黄卷甘草芎䓖麦门冬芍药白术杏仁人参柴胡桔梗茯苓阿胶干姜白蘝防风大枣右二十一味末之炼蜜和丸如弹子大空腹酒服一丸一百丸为剂金匮酸枣仁汤酸枣仁甘草知母茯苓芎䓖右五味以水八升煮酸枣仁得六升内诸药煮取三升分温三服金匮大黄䗪虫丸大黄黄芩甘草桃仁杏仁芍药干地黄干漆䖟虫水蛭蛴螬䗪虫右十二味末之炼蜜和丸小豆大酒饮服五丸日三服金匮附千金翼炙甘草汤甘草桂枝生姜麦门冬麻仁人参阿胶大枣生地黄右九味以酒七升水八升先煮八味取三升去滓内胶消尽温服一升日三服金匮附肘后獭肝散獭肝一具炙干末之水服方寸匕日三服十全大补散治男子妇人诸虚不足五劳七伤不进饮食久病虚损时发潮热气攻骨嵴拘急疼痛夜梦遗精面色痿黄脚膝无力喘𠻳中满脾肾气弱五心烦闷并皆治之肉桂甘草芍药黄耆当归川芎人参白术茯苓熟地黄右为麤末每服二大钱水一盏生姜三片枣二枚煎至七分不拘时温服按此方合黄耆建中汤四君子汤四物汤三方共得十味合天地之成数名曰十全大补以治气血俱衰阴阳并弱之候诚足贵也但肉桂之辛热未可为君审其肾虚腰腹痛少用肉桂若营卫之虚须少用桂枝调之取为佐使可也圣愈汤治一切失血或血虚烦渴燥热睡卧不宁或疮证脓水出多五心烦热作渴等证熟地黄生地黄当归人参黄茋川芎右水煎服按失血过多久疮溃脓水不止虽曰阴虚实未有不兼阳虚者合用人参黄耆允为良法凡阴虚证大率宜倣此矣黑地黄丸治阳盛阴衰脾胃不足房室虚损形瘦无力面多青黄而无常色此补气益胃之剂也苍术熟地黄五味子干姜右为细末枣肉丸如梧子大食前米饮或酒服百丸治血虚久痔甚妙经云肾苦燥急食辛以润之此药开腠理生津液通气又五味子酸以収之此虽阳盛而不燥热乃是五脏虚损于内故可益血収气此药类象神品方也按此方以苍术为君地黄为臣五味子为佐干姜为使治脾肾两脏之虚而去脾湿除肾燥即两擅其长超超𤣥箸视后人之脾肾双补药品龎杂者相去岂不逺耶还少丹大补心肾脾胃一切虚损神志俱耗筋力顿衰腰脚沈重肢体倦怠血气羸乏小便浑浊干山药牛膝逺志山茱萸白茯苓五味子巴㦸肉苁蓉石菖蒲楮实杜仲舶茴香枸把子熟地黄右为细末炼蜜同枣肉为丸如桐子大每服三十丸温酒或盐汤下日三服食前五日觉有力十日精神爽半月气壮二十日目明一月夜思饮食冬月手足常暖久服令人身体轻健筋骨壮盛恱泽难老更㸔体候加减如热加山栀仁心气不宁加麦门冬少精神加五味子阳弱加续㫁常服固齿无瘴疟妇人服之容颜恱泽煖子宫去一切病按杨氏制此方缓补心肾脾肺正合内经劳者温之损者温之之义温养和平以俟虚羸之自复耳虚劳才见端者宜之若病势已成此方又迂缓不切矣大约中年无病男女服之必効方名还少丹意可知也人参养荣汤治脾肺俱虚发热恶寒肢体瘦倦食少作㵼等证若气血虚而变见诸证勿论其病勿论其脉但用此汤其病悉退白芍药人参陈皮黄茋桂心当归白术甘草熟地黄五味子茯苓逺志右姜枣水煎服按方中诸品为心脾二脏之药于补肺殊不甚切然养荣之法正当补养心脾以荣为水谷之精气脾得以主之及行至上焦则肺卫心荣各分气血所主固知养荣原不及于肺方下所註肺虚误也昌因养荣之义闗于虚劳最切故辨之参术膏治中风虚弱诸药不应或因用药失宜耗伤元气虚证蜂起但用此药补其中气诸证自愈人参白术右水煎稠汤化服之按方下所治非为虚劳设也而治虚劳尤在所必用药品精贵功効敏速莫踰于此后人増苡仁莲肉黄茋茯苓神曲泽㵼甘草七味吾不知于补元气之义何居而鄙吝之人见之未有不欣然从事者矣人参散治邪热客经络痰𠻳烦热头目昏痛盗汗倦怠一切血热虚劳黄芩人参白术茯苓赤芍药半夏曲柴胡甘草当归干葛每服三钱水一盏姜四片枣二枚煎七分不拘时温服按此方治邪热浅在经络未深入脏腑虽用柴胡干葛之轻全借参术之力以逹其邪又恐邪入痰隧用茯苓半夏兼动其痰合之当归赤芍黄芩并治其血中之热且止用三钱为剂盖方成知约庶㡬敢用柴胡干葛耳此许叔微之方一种深心昌故发之保真汤治劳证体虚骨蒸服之清补当归生地黄熟地黄黄茋人参白术甘草白茯苓天门冬麦门冬白芍药黄檗知母五味子软柴胡地骨皮陈皮莲心水二钟姜三片枣一枚煎八分食逺服按此方一十八味十全大补方中已用其九独不用肉桂耳然増益地黄代川芎之上窜尤为合宜余用黄檗知母五味子滋益肾水二冬地皮清补其肺柴胡入肝清热陈皮助脾行滞全重天冬麦冬黄栢知母五味地皮柴胡不获已借十全大补以行之耳其意中实不欲大补也然亦一法録之三才封髓丹降心火益肾水滋阴养血润补不燥天门冬熟地黄人参黄檗砂仁甘草右六味为末面煳丸桐子大每服五十丸用苁蓉半两切作片酒一盏浸一宿次日煎三四沸去滓空心食前送下按此于三才丸方内加黄檗砂仁甘草以黄檗入肾滋阴以砂仁入脾行滞而以甘草少变天冬黄檗之苦俾合人参建立中气以伸叅两之权殊非好为増益成方之比故録用之天真丸治一切亡血过多形稿肢羸食饮不进肠胃滑泄津液枯竭久服生血养气暖胃驻颜精羊肉肉苁蓉当归山药天门冬右四味为末安羊肉内裹缚用无灰酒四瓶煮令酒尽再入水二升煮候肉糜烂再入黄耆末人参末白术末熟糯米饭焙干作饼将前后药末和丸梧子大一日二次服三百丸温酒下如难丸用蒸饼五七枚焙干入臼中杵千下丸之按此方可谓长于用补矣人参羊肉同功而苁蓉山药为男子佳珍合之当归养荣黄耆益卫天冬保肺白术健脾而其法制甚精允为补方之首麦煎散治少男室女骨蒸黄瘦口臭肌热盗汗妇人风血攻疰四肢赤茯苓当归干漆鼈甲常山大黄柴胡白术生地黄石膏甘草右为末每服三钱小麦五十粒水煎食后临卧服若有虚汗加麻黄根一两按此方治肝肺脾胃火盛灼干营血乃致口臭肌热可验故用润血行瘀之法以小麦煎之引入胃中盖胃之血干热炽大肠必然枯燥服此固可无疑然更加人参助胃真气庶可多服取効也人参地骨皮散治脏中积冷营中热按之不足举之有余阴不足而阳有余也茯苓知母石膏地骨皮人参柴胡生地黄右㕮咀每服一两生姜三片枣一枚水煎细细温服闲服生精补虚地黄丸按脏中积冷营中热冷热各偏为害不一此方但可治营热耳于脏冷无预也方后云闲服生精补血地黄丸岂一方中不当两涉耶又岂以治营热为最急无暇分功于脏冷耶如法用之俟营热稍清兼治脏冷要亦用药之小权衡耳东垣补中益气汤黄茋人参甘草白术当归身柴胡升麻陈皮右㕮咀水煎益胃升阳汤前方加炒面生黄芩右㕮咀水煎丹谿大补丸黄栢知母熟地黄败龟板右为末猪嵴髓和炼蜜丸如桐子大每七十丸空心淡盐汤送下补阴丸黄栢知母熟地黄败龟板白芍陈皮牛膝琐阳当归虎骨右为末酒煮羊肉丸如桐子大每五六十丸盐汤下冬加干姜半两严氏茋附汤治气虚阳弱虚汗不止肢体倦怠黄茋附子为咀每四钱加生姜煎参附汤治真阳不足上气喘急自汗盗汗气短头晕人参附子为咀分作三服加生姜煎水肿门诸方金匮防已黄茋汤防已黄茋白术甘草右剉每服五钱匕生姜四片枣一枚水盏半煎取八分去滓温服良久再服金匮越婢汤麻黄石膏生姜大枣甘草右五味以水六升先煮麻黄去上沫内诸药煮取三升分温三服恶风者加附子一枚风水加术四两金匮防已茯苓汤防已黄茋桂枝茯苓甘草右五味以水六升煮取二升分温三服金匮麻黄附子汤麻黄甘草附子右三味以水七升先煮麻黄去上沫内诸药煮取二升半温服八合日三服金匮杏子汤蒲灰散金匮黄茋芍药桂枝苦酒汤黄茋芍药桂枝右三味以苦酒一升水七升相和煮取三升温服一升当心烦服至六七日乃解苦心烦不止者以苦酒阻故也金匮桂枝加黄茋汤桂枝芍药生姜甘草大枣黄茋右六味以水一斗煮取三升温服一升须臾歠热稀粥一升余以助药力温覆取微汗若不汗更服金匮桂枝去芍药加麻黄附子细辛汤桂枝生姜甘草大枣麻黄细辛附子右七味以水七升煮麻黄去上沫内诸药煮取二升分温三服当汗出如虫行皮中即愈金匮枳术汤枳术白术右二味以水五升煮取三升分温三服腹中腝即当散也实脾散治阴水发肿用此先实脾土厚朴白术木𤓰大腹子附子木香草菓仁白茯苓干姜甘草右㕮咀每服四钱水一盏姜五片枣一枚煎七分不拘时温服按治水以实土为先务不但阴水为然方下所云治阴水发肿用此先实脾土然则其后将用何药耶俨然阴水当补阳水当㵼之念横于胸中故其言有不达耳夫阴水者少阴肾中之真阳衰㣲北方之水不能蛰封収藏而泛溢无制耳倘肾气不温则真阳有灭顶之凶矣实土以堤水宁不为第二义乎方中不用桂而用厚朴梹榔尚有可议耳复元丹治脾肾俱虚发为水肿四肢虚浮心腹肾胀小便不通两目下肿附子南木香茴香川椒厚朴独活白术陈皮吴茱萸桂心泽㵼肉荳蔲梹榔右为细末煳丸如梧桐子大每服五十丸不拘时紫苏汤送下按此方合前方俱主脾肾之治而此方温煖肾脏之药居多较前方稍胜然不用茯苓仍用梹榔厚朴终落时套耳导滞通幽汤治脾湿有余及气不宣通面目手足浮肿木香白术桑白皮陈皮茯苓右㕮咀每服五钱水二盏煎至一盏去滓温服空心食前按脾喜燥恶湿脾湿有余气不宣通即是脾中健运之阳不足先加意理脾之阳俟体中稍快用此方退其面目手足浮肿乃为善也胃苓汤乃平胃散合五苓散加陈皮也苍术厚朴陈皮白术茯苓泽㵼猪苓甘草官桂右水加生姜煎服按此方宣导胃水膀胱水顺道而出水患在所必用然亦相其人津液不亏肾水不竭乃可用之恐蹈重虚之律也其逺人无病但觉不服水土允宜此方消风败毒散此即人参败毒散合荆防败毒散并用也人参独活柴胡桔梗枳殻羌活茯苓川芎前胡甘草荆芥防风水二钟姜三片煎八分食逺服按此方治风水皮水凡在表宜从汗解者必用之剂然仲景之用汗法必兼用黄茋实表恐表虚之人因身之水乘表药外涌尽渍皮腠反为大累耳此方用人参为君固䕶元气是以用之无恐即是推之元气素虚腠理素疎参茋合用允为当矣加减金匮肾气丸治肺肾虚腰重脚肿小便不利或肚腹肿胀四肢浮肿或呕急痰盛已成蛊证其効如神此证多因脾胃虚弱治失其宜元气后伤而变证者非此药不能救白茯苓附子牛膝官桂泽㵼车前子山茱萸山药牡丹皮熟地黄右为末和地黄炼蜜丸如桐子大每服七八十丸空心白汤下按本方济生以附子为君此薛新甫重订用白茯苓为君合之牛膝车前治腰以下之水其力最大然而肾之闗门不开必以附子囘阳蒸动肾气其闗始开胃中积水始下以阳主开故也闗开即不用茯苓牛膝车前而水亦下闗阖则茯苓车前用至无筭抑莫如之何矣用方者将君附子乎抑君茯苓乎调荣散治瘀血留滞血化为水四肢浮肿皮肉赤纹名血分蓬术川芎当归延胡索白芷梹榔陈皮赤芍药桑白皮大腹皮赤茯苓葶苈瞿麦大黄细辛官桂甘草右作一服水二钟姜三片红枣二枚煎至一钟食前服按瘀血化水赤缕外现其水不去势必不瘀之血亦尽化为水矣此方只作一服原不欲多用之意但服后其水不行赤缕不减未可再服且用治血补气之药调三五日徐进此药虚甚者必参附合用得大力者主持其间驱逐之药始能建功也乌鲤鱼汤治水气四肢浮肿乌鲤鱼赤小豆桑白皮白术陈皮葱白右用水三碗同煮不可入盐先喫鱼后服药不拘时侯按此方用乌鱼煖胃行水合之赤豆葱白以开鬼门洁浄府更合之白术陈皮桑皮清理脾肺一种深心殊可採用防已散治皮水肿如褁衣在皮肤中四肢习习然汉防已桑白皮黄茋桂心赤茯苓甘草右㕮咀每服五钱水一大盏煎至五分去滓不拘时温服按此即仲景金匮防已茯苓汤治皮水之方而加桑白皮也然皮水者郁其荣卫乎太阴肺气不宣治法金郁者泄之桑白皮固可加然不可过泄肺气桂心固能行水然不如桂枝之发越荣卫大凡变易仲景之方必须深心体㑹假如荣卫通行水道不利又当以桂心易桂枝矣此活法也导水茯苓汤治水肿头面手足徧身肿如烂𤓰之状手按而塌陷手起随手而髙突喘满倚息不能转侧不得着牀而睡饮食不下小便秘濇溺出如割而絶少虽有而如黑豆汁者服呕𠻳气逆诸药不効用此即愈亦尝验其病重之人煎此药时要如熬阿剌吉酒相似约水一斗止取药一盏服后小水必行时即渐添多直至小便变青白色为愈赤茯苓麦门冬泽㵼白术桑白皮紫苏梹榔木𤓰大腹皮陈皮砂仁木香右㕮咀每服半两水二盏灯草二十五根煎至八分空心服如病重者可用药五两再加麦门冬二两灯草半两以水一斗于砂锅内熬至一大碗再下小铫内煎至一大盏五更空心服滓再煎服连进此三服自然利小水一日添如一日按此方药味甚平而其煎法则甚奇盖得仲景百劳水之意而自出手眼者可喜可喜已上治水病方后附治胀病方九道人参芎归汤治烦燥喘急虚汗厥逆小便赤大便黑名血胀人参辣桂五灵脂乌药蓬术木香砂仁炙甘草川芎当归半夏右㕮咀每服一两五钱生姜五片红枣二枚紫苏四叶煎空心服按此方治血胀初成者服之必効化滞调中汤白术人参白茯苓陈皮厚朴山查肉半夏神曲麦芽砂仁水二钟姜三片煎八分食前服按此方即参术健脾汤加神曲麦芽胀甚者加萝葡子炒一钱面食伤尤宜用乃助脾之健运以消其气分之胀也人参丸治经脉不利化为水流走四肢悉皆肿满名曰血分其候与水相类若作水治之非也宜用此人参当归大黄桂心瞿麦穗赤芍药白茯苓葶苈右为末炼蜜丸如桐子大每服十五丸加至二三十丸空心饮汤下按此方治血分之水少用葶苈为使不至耗气散气殊可取用见睍丸治寒气客于下焦血气闭塞而成瘕聚腹中坚大久不消者附子鬼箭羽紫石英泽㵼肉桂𤣥胡索木香梹榔血竭水蛭京三稜桃仁大黄右十三味除血竭桃仁外同为末入另研二味和匀用元浸药酒打煳丸如桐子大每服三十丸淡醋汤送下食前温酒亦得按此方消瘀之力颇大用得其宜亦不为峻小温中丸治胀是脾虚不能运化不可下之陈皮半夏神曲茯苓白术香附子针砂苦参黄连甘草右为末醋水各一盏打煳为丸如桐子大每服七八十丸白术六钱陈皮一钱生姜一片煎汤吞下虚甚加人参一钱各用本方去黄连加厚朴半两忌口病轻者服此丸六七两小便长病甚服一斤小便始长按脾虚作胀最不宜用大黄之药散其脾气丹谿此方亦可取用禹余粮丸治十肿水气脚膝肿上气喘急小便不利但是水气悉皆主之蛇含石禹余粮石真针砂以三物为主其次量人虚实入下项羌活木香茯苓川芎牛膝桂心白豆蔲大茴香蓬术附子干姜青皮京三稜白蒺藜当归右为末入前药拌匀以汤浸蒸饼捩去水和药再杵极匀丸如桐子大食前温酒白汤送下三十丸至五十丸最忌盐一毫不可入口否则发疾愈甚但试服药即于小便内旋去不动脏腑病去日日三服兼以温和调补气血药助之真神方也按此方昔人用之屡効以其大能煖水脏也服此丸更以调补气血药助之不为峻也导气丸治诸痞塞闗格不通腹胀如鼓大便结祕小肠肾气等疾功効尤速青皮莪术胡椒三稜梹榔赤芍干姜附子茱萸石菖蒲右各等分剉碎与所制药炒熟去水蛭等不用祗以青皮等十味为细末酒煳为丸如梧桐子大每服五十丸加至七十丸空心用紫苏汤送下按此方各味俱用峻药同炒取其气而不取其质消坚破结亦能斩闗而入然病久惫甚用之必不能胜病势已成元气可耐蚤用可以建功温胃汤治忧思聚结脾肺气凝阳不能正大肠与胃气不平胀满上冲欬食不下脉虚而𦂳濇附子厚朴当归白芍药人参甘草橘皮干姜川椒右作一服水二钟姜三片煎至一钟食前服按此方变附子理中之意而加血分药兼理其下亦可取用强中汤治食啖生冷过饮寒浆有伤脾胃遂成胀满有妨饮食甚则腹痛人参青皮陈皮丁香白术附子草菓仁干姜厚朴甘草呕加半夏伤面加䒹菔子水二钟姜三片红枣二枚煎一钟不拘时服按此方即用附子理中汤更加香燥之药以强其胃胃气虚寒者亦可暂用一二剂也黄瘅门诸方金匮桂枝黄茋汤金匮小柴胡汤金匮𤓰蒂散金匮小建中汤金匮小半夏汤金匮大黄硝石汤大黄黄蘗硝石栀子右四味以水六升煮取二升去滓内硝更煮取一升顿服金匮栀子大黄汤栀子大黄枳实豉四味以水六升煮取二升分温三服金匮茵陈蒿汤茵陈蒿栀子大黄右三味以水一斗先煮茵陈减六升内二味煮取三升去滓分温三服小便当利尿如皂角汁状色正赤一宿腹减黄从小便去也按黄瘅宜下之证颇多如酒瘅腹满鼻煤脉沈弦者宜先下之如病瘅以火刼其汗两热合蒸其湿一身尽发热面黄肚热热在里当下之前一方大黄硝石汤治瘅病邪热内结并膀胱俱结之重剂中一方治酒热内结且并肌表俱受热结之下剂末一方治谷瘅瘀热在里似表实非表热之下剂学者比而参之其用下之权宜始得了然胸中也金匮茵陈五苓散茵陈蒿末五苓散右二味和匀先食饮方寸匙日三服金匮猪膏发煎猪膏乱发右二味和膏中煎之发消药成分再服按二方一治气分之燥一治血分之燥方论见前硝石矾石散硝石矾石麻黄醇酒汤麻黄右一味以美清酒五升煮取二升半顿服尽冬月用酒春月用水煮之茵陈附子干姜甘草汤治发黄脉沈细迟肢体逆冷腰以上自汗茵陈干姜附子甘草右为粗末分作四贴水煎服小茵陈汤治发黄脉沈细迟四肢及遍身冷茵陈附子甘草右为粗末用水二升煮一升温分三服茵陈附子汤治服四逆汤身冷汗不止者茵陈附子干姜右为粗末水煎分三服茵陈茱萸汤治服茵陈附子汤证未退及脉伏者吴茱萸当归附子木通干姜茵陈右为粗末分作二服水煎韩氏茵陈橘皮汤治身黄脉沈细数身热而手足寒喘呕烦燥不渴者茵陈橘皮生姜白术半夏茯苓右为末水四升煮取二升放温分作四服按此系足太阴证少兼足阳明耳韩氏茵陈茯苓汤治发黄脉沈细数四肢冷小便濇烦燥而渴茯苓桂枝猪苓滑石茵陈右为末每服半两水煎服如脉未出加当归麻黄连翘赤小豆汤治身热不去瘀热在里发黄小便微利麻黄连翘赤小豆右㕮咀作一服水煎抵当汤治太阳伤寒头痛身热法当汗解反利小便热瘀膀胱则身黄脉沈少腹硬小便自利其人如狂者下焦有血也宜此汤主之水蛭䖟虫大黄桃仁右剉作一服水煎食前服轻者用桃仁承气汤按麻黄连翘赤小豆方乃仲景治伤寒发黄热瘀在表之方也此方乃仲景治伤寒发黄热瘀在里血畜下焦之方也採而録之者见杂证当比类而思治傥因同脉同证同则用当而通神矣半夏汤治酒瘅身黄无热清言了了腹满欲呕心烦足热或症瘕心中懊憹其脉沈弦或𦂳细半夏茯苓白术前胡枳殻甘草大㦸黄芩茵陈当归右㕮咀每服四钱水煎入姜三片空心服按金匮云酒黄瘅者或酒无热清言了了腹满欲吐鼻燥其脉浮者先吐之沈弦者先下之诲人察脉辨证而用治得其先务其指已明不必出方也后人模倣为此一方揉入他证他脉真同说梦藿脾饮治酒瘅藿香叶枇杷叶桑白皮陈橘皮干葛白茯苓鸡距子右水煎下酒煮黄连丸栀子大黄汤治酒瘅心中懊憹或热痛山栀大黄枳实豆豉右四味以水六升煎取二升分温三服白术汤治酒瘅因下后变为黑瘅目青面黑心中如啖蒜虀状大便黑皮肤不仁脉㣲而数白术桂心枳实豆豉甘葛杏仁甘草水一钟煎至七分食前服按陈无择倣金匮酒瘅下之久久为黑瘅全文而制此方祇从酒热起见漫不识其来意讵知荣卫之气以久下而陷不易升布乃至索然不运于周身而周身之血亦瘀黯而变黑色是必先复其营卫之气随聴营卫运退其瘀黯然后为可无择贤者且不深究厥㫖他何望耶酒煮黄连丸治酒瘅加味四君子汤治色瘅人参白术白茯苓白芍药黄茋白扁豆甘草水二钟生姜五片红枣二枚煎一钟服无时肾瘅汤治肾瘅目黄浑身金色小便赤澁升麻根苍术防风根独活根白术柴胡根羌活根葛根白茯苓猪苓泽㵼甘草根黄蘗人参神曲分作二贴水煎食前稍热服按东垣之制此方无非欲解散肾脏之瘀热传出膀胱之府俾得表里分消耳究竟所用表药之根终是体轻无力不能深入更不能透瘀热坚垒虽有深心亦不过无可奈何之方而已医而不从事仲景能免面墙而立乎小兔丝子丸治女劳瘅治肾气虚损五劳七伤少腹拘急四肢酸疼面色黧黑唇口干燥目暗耳鸣心忪气短夜梦惊恐精神困倦喜怒无常悲忧不乐饮食无味举动乏力心腹胀满脚膝痿缓小便滑数房室不举股内湿痒水道澁痛小便出血时有遗沥并宜服之久服填骨髓续絶伤补五脏去万病明视聴益颜色轻身延年聪耳明目石连肉白茯苓兔丝子懐山药右为细末用山药煳搜和为丸如梧子大每服五十丸温酒或盐汤下空心服如脚膝无力木𤓰汤下晚食前再服按后人制方方下必夸大其辞令用者欣然乐从似此一方立于无过之地洋洋盈耳何不可耶崔氏八味丸治女劳瘅滑石散治女劳瘅滑石白矾右为细末每服二钱用大麦粥清食前调服以小便出黄水为度按此方即金匮硝石矾石散也后人不解用硝石之意狂瞽轻变其药并变方名前有颛论论之矣兹再托出金匮制方奥义相与明之盖少阴主内一身精血悉属主管血虽化于脾生于心藏于肝苟少阴肾之主内者病则脾莫得而化血心莫得而主血肝莫得而藏血营卫之运行稽迟充身之血液败结乃至为干血劳为女劳瘅向非亟去其败结新血不生将其人亦不生矣原方取用硝石咸寒壮水之主以驱涤肠胃瘀壅之湿热推陈致新合之矾石能除固热之在骨髓者并建消瘀除浊之伟绩以大麦粥为使引入肠胃俾瘀血分从二阴之窍而出大便属阴其色黒小便属阳其色黄可互验也后之无识者更硝石为滑石但取小便色黄为验并不问大便之色黑疎陋极矣陈无择从谀其说拟议于二方之间门外之汉不足责也古今之以小成自狃者独一无择乎哉茯苓渗湿汤治黄瘅寒热呕吐渴欲饮水身体面目俱黄小便不利全不食不得卧茵陈白茯苓木猪苓泽㵼白术陈皮苍术黄连山栀秦艽防已葛根水二钟煎七分食前服按方下诸证俱系邪热壅盛于胃虽全不食似虚实非虚也故可用之散邪解热参术健脾汤治发黄日久脾胃虚弱饮食少思人参白术白茯苓陈皮白芍药当归炙甘草水二钟枣二枚煎八分食前服色瘅加炙黄茋白扁豆按此一方为中气虚弱而设故不治其瘅但补其中较前一方天渊故两备酌用当归秦艽散治五瘅口淡咽干倦怠发热㣲寒白术茯苓秦艽当归川芎芍药熟地黄陈皮半夏曲炙甘草水二钟姜三片煎八分食前服济生有肉桂小草名秦艽饮子按此一方血虚热入血分又非前中虚可用补气之比并録以备酌用其虚劳证叅养荣汤用之黄连散治黄瘅大小便秘濇壅热累効黄连大黄黄芩甘草右为极细末食后温水调下二钱日三服先用𤓰蒂散搐鼻取下黄水却服此药按田野麄蛮之人多有实证可用此药若膏粱辈纵有实热此方亦未可用当以为戒茵陈附子干姜汤治阴黄附子干姜茵陈草荳蔲白术枳实半夏泽㵼白茯苓橘红生姜五片水煎去滓凉服按此方治服寒凉药过多变阴黄者秦艽汤治阴黄不欲闻人言小便不利秦艽旋覆花赤茯苓炙甘草右㕮咀每服四钱匕以牛乳汁一盏煎至六分去滓不拘时温服按此一方治胃中津虚亡阳而发阴黄者其证较前方所主之证逈别故两録之以备酌用然此证其脉必㣲弱伏结亡阳者亡津液也治阴黄汗染衣涕唾黄用蔓青子捣末平旦以井华水服一匙日再加至两匙以知为度每夜小便中浸少许帛子各书记日色渐退白则瘥不过五升而愈按此方退阴黄之不涉虚者平中之竒一清饮治瘅证发热柴胡赤茯苓桑白皮川芎甘草水二钟姜三片红枣一枚煎一钟食前服按此一方治肝血肺气交热之证轻剂可退热也青龙散治风气传化腹内瘀结而目黄风气不得泄为热中烦渴引饮地黄仙灵脾防风荆芥穗何首乌右为末每日三服食后沸汤调下一钱按风气发黄病在营卫之间者方宜倣此小柴胡加栀子汤治邪热留半表半里而发黄者仍以和其表里为法虽杂证不能外也柴胡黄芩人参甘草半夏生姜大枣栀子右八味以水一斗二升煮取六升去滓再煎取三升温服一升日三服医门法律卷十一医门法律钦定四库全书医门法律卷十二南昌喻昌撰律四条凡肺痿病多不渴以其不渴漫然不用生津之药任其肺日枯燥医之罪也以其不渴恣胆用燥热之药势必熇熇不救罪加等也凡治肺痿病淹淹不振如鲁哀朝虽孔圣不讨三家僭窃但扶天常植人纪嘿维宗社耳故行峻法大驱涎沫图速效返速毙医之罪也凡治肺痈病须与肺痿分头异治肺痈为实肺痿为虚肺痈为阳实肺痿为阴虚阳实始宜散邪次宜下气阴虚宜补胃津兼润肺燥若不分辨而悞治医杀之也凡治肺痈病以清肺热救肺气俾其肺叶不致焦腐其生乃全故清一分肺热即存一分肺气而清热必须涤其壅塞分杀其势于大肠令浊秽脓血日渐下移为妙若但清解其上不引之下出医之罪也甚有恶其下利奔迫而急止之罪加等也肺痈肺痿门金匮诸方金匮甘草干姜汤甘草干姜右㕮咀以水三升煮取一升五合去滓分温再服金匮射干麻黄汤射干麻黄生姜细辛紫苑欵冬花五味子大枣半夏右九味以水一斗二升先煮麻黄两沸去上沫内诸药煮取三升分温三服金匮皂荚丸皂荚右一味末之蜜丸梧子大以枣膏和汤服三丸日三夜一服金匮厚朴麻黄汤厚朴麻黄石膏杏仁半夏干姜细辛小麦五味子右九味以水一斗二升先煮小麦熟去滓内诸药煮取三升温服一升日三服金匮泽漆汤半夏紫参泽漆生姜白前甘草黄芩人参桂枝右九味㕮咀内泽漆汁中煮取五升温服五合至夜尽金匮麦门冬汤麦门冬半夏人参甘草粳米大枣右六味以水一斗二升煮取六升温服一升日三夜一服金匮葶苈大枣㵼肺汤葶苈大枣右先以水三升煮枣取二升去枣内葶苈煮取一升顿服金匮桔梗汤桔梗甘草右二味以水三升煮取一升分温再服则吐脓血也金匮越婢加半夏汤麻黄石膏生姜大枣甘草半夏右六味以水六升先煮麻黄去上沫内诸药煮取三升分温三服金匮小青龙加石膏汤麻黄芍药桂枝细辛甘草干姜五味子半夏石膏右九味以水一斗先煮麻黄去沫内诸药煮取三升强人服一升羸者减之日三服小儿服四合外台炙甘草汤治肺痿咳唾多心中温温液液者甘草桂枝生姜麦门冬麻仁人参阿胶大枣生地黄右九味以酒七升水八升先煮八味取三升去滓内胶消尽温取一升日三服按炙甘草汤仲景伤寒门治邪少虚多脉结代之圣方也一名复脉汤千金翼用之以治虚劳即名为千金翼炙甘草汤外台用之以治肺痿即名为外台炙甘草汤盖以伤寒方中无治虚劳无治肺痿之条而二书有之耳究竟本方所治亦何止于二病哉昌每用仲景诸方即为生心之化裁亦若是而已矣外台所取在于益肺气之虚润肺金之燥无出是方至于桂枝辛热似有不宜而不知桂枝能通荣卫致津液荣卫通津液致则肺气转输浊沫以渐而下尤为要药所以云治心中温温液液者千金甘草汤甘草右一味以水三升煮减半分温三服按本方用甘草一味乃从长桑君以后相传之神方也厯代内府御院莫不珍之盖和其偏缓其急化其毒卓然奉之为先务然后以他药匡辅其不逮可得収功敏捷耳今之用是方徒见诸家方中竞夸神功及服之不过少杀其势于三四日之间究不収其实效遂以为未必然耳因并传其次第以为学者用方时重加细绎耳千金生姜甘草汤治肺痿咳涎沫不止咽燥而闷生姜人参甘草大枣右四味以水七升煮取三升分温三服按此方即从前甘草一味方中而广其法以治肺痿胃中津液上竭肺燥已极胸咽之间干藁无耐之证以生姜之辛润上行为君合之人参大枣甘草入胃而大生其津液于以囘枯泽藁润咽快膈真神方也千金桂枝去芍药加皂荚汤治肺痿吐涎沫桂枝生姜甘草大枣皂荚右五味以水七升微微火煮取三升分温三服按此方即桂枝汤本方去芍药加皂荚也芍药収阴酸敛非此证所宜故去之皂荚入药胸中如棘鍼四射不令涎沫壅遏故加之此大治其荣卫之上着也荣卫通则肺气不壅矣外台桔梗白散治欬而胸满振寒脉数咽干不渴时出浊唾腥臭久久吐脓如米粥者为肺痈桔梗贝母巴豆右三味为散强人饮服半钱匕羸者减之病在膈上者吐脓血膈下者㵼出若下多不止饮冷水一杯则定按咳而胸满七证乃肺痈之明征用此方深入其阻开通其壅遏或上或下因势利导诚先着也虽有葶苈大枣㵼肺汤一方但在气分不能深入故用此方于其将成脓未成脓之时蚤为置力庶不犯脓成则死之迟悞岂不超乎千金苇茎汤治欬有微热烦满胸中甲错是为肺痈苇茎薏苡仁桃仁𤓰瓣右四味以水一斗先煮苇茎得五升去滓内诸药煮取二升服一升再服当吐如脓按此方不用巴豆其力差缓然以桃仁亟行其血不令成脓其意甚善合之苇茎薏苡仁𤓰瓣清热排浓行浊消瘀润燥开痰収功于必胜亦堂堂正正有制之师也总按肺为娇藏肺气素为形寒饮冷而受伤久久出汗过多而不瘥气馁不振即为肺痿其风伤皮毛热伤血脉风热相搏气血稽留遂为肺痈肺痿多涎沫乃至便下浊沫肺痈多脓血乃至便下脓积凡胃强能食而下传者皆不死也夫血热则肉败荣卫不行必将为脓是以金匮以通行荣卫为第一义欲治其子先建其母胃中津液尤贵足以上供而无絶之后世诸方错出不一不明大义今一概不録只此金匮十五方而已用之不尽矣虚劳门虚劳论喻昌曰虚劳之证金匮叙于血瘅之下可见劳则必劳其精血也营血伤则内热起五心常热目中生花见火耳内蛙聒蝉鸣口舌糜烂不知正味鼻孔干燥唿吸不利乃至饮食不为肌肤怠惰嗜卧骨软足酸营行日迟卫行日疾营血为卫气所迫不能内守而脱出于外或吐或衂或出二阴之窍血出既多火热迸入逼迫煎熬漫无休止营血有立尽而已不死何待耶更有劳之之极而血痺不行者血不脱于外而但畜于内畜之日久週身日走之隧道悉痺不流惟就干涸皮鲜滑泽面无荣润于是气之所过血不为动徒蒸血为热或日晡或子午始必干热俟蒸气散微汗而热解热蒸不已瘵病成焉不死又何待耶亦有始因脱血后遂血痺者血虚血少艰于流布发热致痺尤易易也内经凡言虚病不及于劳然于大肉枯稿大骨陷下胸中气髙五脏各见危证则固已言之未有劳之之极而真脏脉不见者也然枯稿已极即真藏脉不见亦宁有不死者乎秦越人始发虚损之论谓虚而感寒则损其阳阳虚则阴盛损则自上而下一损损于肺皮聚而毛落二损损于心血脉不能荣养脏腑三损损于胃饮食不为肌肤虚而感热则损其阴阴虚则阳盛损则自下而上一损损于肾骨痿不起于床二损损于肝筋缓不能自収持三损损于脾饮食不能消化自上而下者过于胃则不可治自下而上者过于脾则不可治盖饮食多自能生血饮食少则血不生血不生则阴不足以配阳势必五藏齐损越人归重脾胃㫖哉言矣至仲景金匮之文昌细㑹其大意谓精生于谷谷入少而不生其血血自不能化精内经于精不足者必补之以味味者五谷之味也补以味而节其劳则精贮渐富大命不倾设以鸡口之入为牛后之出欲其不成虚劳宁可得乎所以垂训十则皆以无病男子精血两虚为言而虚劳之候焕若指掌矣夫男子平人但知纵慾劳精抑孰知阴精日损饮食无味转劳转虚转虚转劳脉从内变色不外华津液衰而口渴小便少甚则目瞑衂血阴精不交自走盗汗淋漓身体振摇心胆惊怯者比比然也故血不化精则血痺矣血痺则新血不生并素有之血亦瘀积不行血瘀则营虚营虚则发热热久则蒸其所瘀之血化而为虫遂成𫝊尸瘵证穷凶极厉竭人之神气养虫之神气人死则虫亦死其游魂之不死者𫝊亲近之一脉附入血隧似有如无其后虫日荣长人日凋悴閲三𫝊而虫之为灵非符药所能制矣医和视晋平公疾曰是近女室晦而生内热惑蛊之疾非鬼非食不可为也惑即下唇有疮虫食其肛其名为惑之惑蛊字取义三虫共载一器非鬼非食明指虫之为厉不为尊者讳也以故狐惑之证声哑嗄劳瘵之证亦声哑嗄是则声哑者气管为虫所饵明矣男子前车之覆古今不知㡬千亿人矣巢氏病源不察谓有虚劳有蒸病有注病劳有五劳六极七伤蒸有五蒸二十四蒸注有三十六种九十九种另各分门异治后人以岐路之多茫然莫知所适且讳其名曰痰火而梦梦者遂谓痰火有虚有实乃至充栋诸方妄云肺虚用某药肺实用某药以及心肝脾肾咸出虚实两治之法是于虚损虚劳中添出实损实劳矣鄙陋何至是耶仲景于男子平人谆谆致戒无非谓营卫之道纳谷为宝居常调营卫以安其谷夀命之本积精自刚居常节嗜慾以生其精至病之甫成脉才见端惟恃建中复脉为主治夫建中复脉皆稼穑作甘之善药一遵精不足者补之以味之㫖也岂有泉之竭矣不云自中之理哉后人补肾诸方千蹊万径以治虚劳何反十无一全岂非依様葫芦徒资话柄耶及其血痺不行仲景亟驱其旧生其新㡬希于痨瘵将成未成之间诚有一无二之圣法第牵常者不能用耳试观童子脏腑脆嫩才有寒热积滞易于结癖成疳待其血痺不行气蒸发热即不可为女子血干经闭发热不止痨瘵之候更多待其势成纵有良法治之无及倘能服膺仲景㡬先之哲喫力于男子童子女子瘵病将成未成之界其活人之功皆是起白骨而予以生全为彼苍所眷注矣虚劳脉论喻昌曰虚劳之脉皆不足之候为精气内夺与邪气外入之实脉常相反也黄帝问何谓重虚岐伯对以脉气上虚尺虚是谓重虚谓其上下皆虚也气虚者言无常也谓其脉之无常也尺虚者行步恇然谓其步履之不正也脉虚者不象阴也谓其脉全不似手太阴脉之充盛也皆易明也独脉之无常从来谓是上焦阳气虚故其脉无常果尔则下焦阴气虚脉更无常矣观下文云如此者滑则生濇则死濇脉且主死而寸脉之无常宁复有生理哉故气虚者言无常也此一语明谓上气之虚由胸中宗气之虚故其动之应手者无常耳乃知无常之脉指左乳下之动脉为言有常则宗气不虚无常则宗气大虚而上焦之气恹恹不足也后之论脉者失此一段精微但宗越人所述损脉而引伸触类曰脉来耎者为虚缓者为虚滞为虚芤为中虚弦为中虚脉来细而微者血气俱虚脉小者血气俱少脉沈小迟者脱气虚损之脉似可一言而毕实未足以尽其底里赖仲景更其名为虚劳虚劳之脉多兼浮大当于前人论脉合叅浮大与否所以谓男子平人脉大为劳极虚亦为劳又谓脉浮者里虚又谓劳之为病其脉浮大手足烦春夏剧秋冬瘥男子脉浮弱而濇为无子脉得诸芤动微𦂳男子失精女子梦交脉极虚芤迟为清谷亡血失精脉虚弱细微者善盗汗而总结其义曰脉弦而大弦则为减大则为芤减则为寒芤则为虚虚寒相搏此名为革妇人则半产漏下男子则亡血失精可见浮大弦𦂳外象有余其实中藏不足不颛泥迟缓微弱一端以验脉而脉之情状莫逃于指下即病之疑似莫弦于胸中仲景之承前启后岂苟焉而已哉昌不揣愚陋已着大气论于巻首发明胸中大气宗气所闗之重因辨岐伯所指脉气上虚为宗气之虚以见重虚之脉乳下宗气在所当诊固堂下指陈未必堂上首肯然不可谓门外汉也鍼经云形气不足病气不足此阴阳俱不足也不可刺之刺之重不足重不足则阴阳俱竭气血皆虚五脏空虚筋骨髓枯老者絶灭壮者不复矣按形者形骸也气者口鼻唿吸之气也形骸消瘦视壮盛者迥殊气息喘促或短而不足以息视劳役形体气不急促者迥殊病气不足懒语困弱是正气内亏视外邪暗助精神反増者逈殊此不可刺宜补之以甘药甘药正稼穑作甘培补中央以灌输脏腑百脉之良药此法惟仲景遵之其次则东垣丹溪亦宗之但东垣引以证内伤而不及外感丹溪引以证阴虚而不及阳损此圣域贤闗之分量也秦越人发明虚损一证优入圣域虽无方可考然其论治损之法损其肺者益其气损其心者调其营卫损其脾者调其饮食适其寒温损其肝者缓其中损其肾者益其精即此便是正法眼藏使八十一难俱倣此言治何患后人无具耶原气虚与虚损不同原气虚可复虚损难复也至虚损病亦有易复难复两候因病至虚者缓调自复因虚致损者虚上加虚卒难复也故因病致虚东垣丹溪法在所必用若虚上加虚而至于损原气索然丹溪每用人参膏至十余斤多有得生者其见似出东垣之右然则丹溪补阴之论不过救世人偏于补阳之弊耳岂遇阳虚之病而不捷于转环耶饮食劳倦为内伤元气真阳下陷内生虚热东垣发补中益气之论用人参黄茋等甘温之药大补其气而提其下陷此用气药以补气之不足也若劳心好色内伤真阴阴血旣伤则阳气偏盛而变为火矣是谓阴虚火旺劳瘵之证故丹溪发阳有余阴不足之论用四物加知母黄栢补其阴而火自降此用血药以补血之不足也益气补阴一则因阳气之下陷而补其气以升提之一则因阳火之上升而滋其阴以降下之一升一降逈然不同亦医学之两大法门不可不究悉之也丹谿论劳瘵主乎阴虚者盖自子至已属阳自午至亥属阴阴虚则热在午后子前寤属阳寐属阴阴虚则汗从寐时盗出也升属阳降属阴阴虚则气不降气不降则痰涎上逆而连绵不絶也脉浮属阳沈属阴阴虚则浮之洪大沈之空虚也此皆阴虚之证用四物汤加黄栢知母主之然用之多不效何哉盖阳旣虚矣火必上炎而当归川芎皆气辛味大温非滋虚降火之药又川芎上窜尤非虚炎短乏者所宜地黄泥膈非胃热食少痰多者所宜黄栢知母苦辛大寒虽滋阴其实燥而损血虽曰降火其实苦先入心久而増气反而助火至其败胃所不待言不若用薏苡仁百合天冬麦冬桑白皮地骨皮牡丹皮枇杷叶五味子酸枣仁之属佐以生地黄汁藕汁人乳汁童便等如咳𠻳则多用桑白皮枇杷叶有痰则増贝母有血则多用薏苡仁百合増阿胶热盛则多用地骨皮食少则用薏苡仁至七八钱而麦冬常为之主以保肺金而滋生化之源往往应手而效盖诸药皆禀燥降収之气气之薄者为阳中之阴气薄则发泄辛甘淡平寒凉是也以施于阴虚火动之证犹当溽暑伊郁之时而商飈一动炎歊如失矣与治暑热用白虎汤同意然彼是外感外感为有余故用寒沈藏之药而后能补其偏此是内伤内伤为不足但用燥降収之剂而已得其平矣此用药之权舆也虚劳之疾百脉空虚非粘腻之物填之不能实也精血枯涸非滋湿之物濡之不能润也宜用人参黄茋地黄二冬枸把五味之属各煎膏另用青蒿以童便熬膏及生地汁白莲藕汁乳汁薄荷汁隔汤炼过酌定多少并麋角胶霞天膏合和成剂每用一匙汤化服之如欲行瘀血加入醋制大黄末𤣥明粉桃仁泥韭汁之属欲止血加入京墨之属欲行痰加入竹沥之属欲降火加入童便之属凡虚劳之证大抵心下引脇俱疼盖滞血不消新血无以养之尤宜用膏子加韭汁桃仁泥唿吸少气懒言语无力动作目无精光面色晄白皆兼气虚用麦冬人参各三钱陈皮桔梗炙甘草各半两五味子二十一粒为极细末水浸油餠为丸如鸡头子大每服一丸细嚼津唾嚥下名补气丸气虚则生脉散不言白术血虚则三才丸不言四物前言薏苡仁之属治肺虚后言参茋地黄膏子之类治肾虚盖肝心属阳肺肾属阴阴虚则肺肾虚矣故补肺肾即是补阴非四物黄栢知母之谓也陈藏器诸虚用药凡例虚劳头痛复热加枸把萎㽔虚而欲吐加人参虚而不安亦加人参虚而多梦纷纭加龙骨虚而多热加地黄牡蛎地肤子甘草虚而冷加当归川芎干姜虚而损加钟乳棘刺苁蓉巴㦸天虚而大热加黄芩天冬虚而多忘加茯苓逺志虚而口干加麦冬知母虚而吸吸加胡麻覆盆子栢子仁虚而多气兼微咳加五味子大枣虚而惊悸不安加龙齿沙参紫石英小草若冷则用紫石英小草若客热则用沙参龙齿不冷不热皆用之虚而身强腰中不利加磁石杜仲虚而多冷加桂心吴茱萸附子乌头虚而劳小便赤加黄芩虚而客热加地骨皮黄茋虚而冷加黄茋虚而痰复有气加生姜半夏枳实虚而小肠利加桑螵蛸龙骨鸡䏶胵虚而小肠不利加茯苓泽㵼虚而损溺白加厚朴髓竭不足加地黄当归肺气不足加二冬五味子心气不足加人参茯苓菖蒲肝气不足加天麻川芎脾气不足加白术白芍益智肾气不足加熟地逺志丹皮胆气不足加细辛酸枣仁地榆神昬不足加朱砂预知子茯神劳瘵兼痰积其证腹脇常热头面手足则于寅夘时分乍有凉时宜以霞天膏入竹沥加少姜汁调𤣥明粉行之若顽痰在膈上胶固难治者必以吐法吐之或沈香滚痰丸透膈丹之类下之甚则用倒仓法若肝有积痰瘀血结热而劳瘵者其大冲脉必与冲阳脉不相应宜以补阴药呑当归龙荟丸古方柴胡饮子防风当归饮子麦煎散皆用大黄盖能折炎上之势而引之下行莫速乎此然惟大便实者乃可若溏泄则虽地黄之属亦不宜况大黄乎病劳有一种真藏虚损复受邪热者如经验方中治劳热青蒿煎丸用柴胡正合宜耳热去即须急已若无邪热不死何待又大忌芩连栢骤用纯苦寒药反㵼其阳但当用琼玉膏之类大助阳气使其复还寅夘之位微加㵼阴火之药是也有重阴覆其阳火不得伸或洒洒恶寒或志意不乐或脉弦数四肢五心烦热者火郁汤柴胡升麻汤病去即已不可过剂服寒凉药证虽大减脉反加数者阳郁也宜升宜补大忌寒凉犯之必死治法当以脾肾二藏为要肾乃系元气者也脾乃养形体者也经曰形不足者温之以气气谓真气有少火之温以生育形体然此火不可使之热热则壮壮则反耗真气也候其火之少壮皆在两肾间经又曰精不足者补之以味五味入胃各从所喜之藏而归之以生津液输纳于胃者若五味一有过节反成其藏有余胜克之祸起矣候其五味之寒热初在脾胃次在其所归之藏即当补其不足㵼其有余谨守精气调其阴阳夫是故天枢开发而胃和脉生矣劳疾久而嗽血咽疼无声此为下𫝊上若不嗽不疼久而溺浊脱精此为上𫝊下皆死证也夫𫝊尸劳者男子自肾𫝊心心而肺肺而肝肝而脾女子自心𫝊肺肺而肝肝而脾脾而肾五脏复𫝊六腑而死矣虽有诸候其实不离乎心阳肾阴也若明阴阳用药可以起死囘生苏游论曰𫝊尸之候先从肾起初受之两胫酸疼腰背拘急行立脚弱饮食减少两耳飕飕直似风声夜卧遗泄阴汗痿弱肾旣受讫次传于心心初受气夜卧心惊或多恐怖心悬悬气吸吸欲尽梦见先亡有时盗汗饮食无味口内生疮心气烦热惟欲眠卧朝轻夕重两颊口唇悉皆纹赤如傅臙脂有时手足五心烦热心受已次传于肺肺初受气咳嗽上气喘卧益甚鼻口干燥不闻香臭如或忽闻惟觉朽腐气有时恶心欲吐肌肤枯燥时或疼痛或似虫行干皮细起状如麸片肺既受已次𫝊于肝肝初受气两目胱胱面无血色尝欲颦眉视不能逺目尝干澁又时赤痛或复睛黄尝欲合眼及时睡卧不着肝旣受已次𫝊于脾脾初受气两脇虚胀食不消化又时㵼利水谷生虫有时肚痛腹胀雷鸣唇口焦干或生疮肿毛发干耸无有光润或时上气撑肩喘息利赤黑汁见此证者乃不治也紫庭方云𫝊尸伏尸皆有虫须用乳香熏病人之手乃仰手掌以帛覆其上熏良久手背上出毛长寸许白而黄者可治红者稍难青黑者即死若熏之良久无毛者即非此证属寻常虚劳证也又法烧安息香令烟出病人吸之𠻳不止乃𫝊尸也不𠻳𫝊传尸也合论金匮桂枝龙骨牡蛎汤天雄散二方本文云夫失精家少腹强急阴头寒目眩发落脉极虚芤迟为清谷亡血失精脉得诸芤动微𦂳男子失精女子梦交桂枝龙骨牡蛎汤主之天雄散本文无按前一方用桂枝汤调其营卫羁迟脉道虚衰加龙骨牡蛎濇止其清谷亡血失精一方而两扼其要诚足宝也小品又云虚羸浮热汗出者除桂加白薇附子各三分故曰二加龙骨汤得此一加减法后之用是方者更思过半矣可见桂枝虽调营卫所首重倘其人虚阳浮越于外即当加附子白薇以囘阳而助其収濇桂枝又在所不取也后一方以上中二焦之阳虚须用天雄以补其上白术以固其中用桂枝领药行营卫上焦并建囘阳之功方下虽未述证其治法指掌易见然则去桂枝加白薇附子得非倣此以治中下二焦之阳虚欲脱耶精矣论金匮小建中汤黄茋建中汤二方本文云虚劳里急悸衂腹中痛梦失精四肢酸疼手足烦热咽干口燥小建中汤主之虚劳里急诸不足黄茋建中汤主之按虚劳病而至于亡血失精消耗精液枯稿四出难为力矣内经于鍼药所莫制者调以甘药金匮遵之而用小建中汤黄茋建中汤急建其中气俾饮食増而津液旺以至充血生精而复其真阴之不足但用稼穑作甘之本味而酸辛咸苦在所不用盖舍此别无良法也然用法者贵立于无过之地宁但呕家不可用建中之甘即服甘药微觉气阻气滞更当虑甘药大过令人中满蚤用橘皮砂仁以行之可也不然甘药又不可恃更将何所恃哉后人多用乐令建中汤十四味建中汤虽无过甘之弊然乐令方中前胡细辛为君意在退热而阴虚之热则不可退十四味方中用附桂苁蓉意在复阳而阴虚之阳未必可复又在用方者之善为裁酌矣论八味肾气丸方本文云虚劳腰痛少腹拘急小便不利者八味肾气丸主之金匮之用八味肾气丸屡发于前矣消渴之闗门大开水病之闗门不开用此方蒸动肾气则闗门有开有阖如晨门者与阳俱开与阴俱阖环城内外赖以安堵也其治脚气上入少腹不仁则借以培真阴真阳根本之地而令浊阴濳消不得上干清阳耳今虚劳病桂附本在所不用而腰痛少腹拘急小便不利三证皆由肾中真阳内微所致其病较阴虚发热诸证迥乎不同又不可不求其有而反责其无矣论薯蓣丸方本文云虚劳诸不足风气百疾薯蓣丸主之按虚劳不足之病最易生风生气倘风气不除外证日见有余中藏日见虚耗神头鬼脸不可方物有速毙而已故用此方除去其风气兼培补其空虚也论酸枣仁汤方本文云虚劳虚烦不得眠酸枣仁汤主之按素问云阳气者烦劳则张精絶澼积于夏使人煎厥已详论巻首答问条矣可见虚劳虚烦为心肾不交之病肾水不上交心火心火无制故烦而不得眠不独夏月为然矣方用酸枣仁为君而兼知母之滋肾为佐茯苓甘草调和其间芎䓖入血分而解心火之燥烦也论大黄䗪虫丸方本文云五脏虚极羸瘦满不能饮食食伤忧伤房室伤饥伤劳伤经络营卫气伤内有干血肌肤甲错两目黯黑绥中补虚大黄䗪虫丸主之按七伤金匮明为食伤忧伤饮食伤房室伤饥伤劳伤经络营卫气伤及房劳伤但居其一后人不知何见谓七伤者阴寒阴痿里急精速精少阴下湿精滑小便苦数临事不举似乎颛主肾伤为言岂有五劳分主五藏而七伤独主一藏之理虽人生恣逞伤肾者恒多要不可为一定之名也所以虚劳证凡本之内伤者有此七者之分故虚劳发热未有不由瘀血者而瘀血若无内伤则营卫运行不失其次瘀从何起是必饮食起居过时失节营卫凝泣先成内伤然后随其气所阻塞之处血为瘀积瘀积之久牢不可拔新生之血不得周灌与日俱积其人尚有生理乎仲景施活人手眼以润剂润其血之干以蠕动噉血之物行死血名之曰绥中补虚岂非以行血去瘀为安中补虚上着耶然此特世俗所称干血劳之良治也血结在内手足脉相失者宜之兼入琼玉膏润补之药同用犹妙昌细叅其证肌肤甲错面目黯黑及羸瘦不能饮食全是营血瘀积胃中而发见于肌肤面目所以五藏失中土之灌漑而虚极也此与五神藏之本病不同故可用其方而导去其胃中之血以内谷而通流营卫耳许州陈大夫𫝊仲景百劳丸方云治一切痨瘵积滞不经药壊证者宜服与世俗所称干血劳亦何以异大夫其长于谋国者欤方用当归乳香没药各一钱䖟虫十四箇人参二钱大黄四钱水蛭十四箇桃仁十四箇浸去皮尖右为细末炼蜜为丸桐子大都作一服可百丸五更用百劳水下取恶物为度服白粥十日百劳水即仲景甘烂水以杓扬百遍者也论金匮附千金翼炙甘草汤方一名复脉汤治虚劳不足汗出而闷脉结悸行动如常不出百日危急者十一日死按此仲景治伤寒脉代结心动悸邪少虚多之圣方也金匮不载以千金翼常用此方治虚劳则实可徴信是以得名为千金之方也虚劳之体多有表热夹其阴虚所以其证汗出而闷表之固非即治其阴虚亦非惟用此方得汗而脉出热解俾其人快然真圣法也但虚劳之人胃中津液素虚匪伤寒暴病邪少虚多之比桂枝生姜分两之多服之津液每随热势外越津旣外越难以复収多有淋漓沾濡一昼夜者透此一闗亟以本方去桂枝生姜二味三倍加入人参随继其后庶㡬津液复生乃致营卫盛而诸虚尽复岂小补哉论金匮附肘后獭肝散丸本文云治冷劳又主鬼疰一门相染按许叔微本事方云葛稚川言鬼疰者是五尸之一疰诸鬼邪为害其变动不一大约使人淋漓沈沈黙黙的不知其所苦而无处不恶累年积月渐就顿滞以至于死𫝊于傍人乃至灭门觉知是证者急治獭肝一具阴干取末水服方寸匙日三服效未知再服此方神良再按长桑君所授越人禁方各𫝊其徒一人者至华元化毙狱其𫝊遂泯仲景医中之圣诸禁方讵不尽窥底藴然而有其理无其事者不足尚也有其事无其理者不足尚也即有其理有其事矣而用意罕㡬先之哲尤不足尚也如獭肝散非不可以杀虫而未可以行血逐瘀所以制绥中补虚大黄䗪虫丸一方自出手眼而授陈大夫百劳丸一方加入人参只作一服以取顿快盖于此时而用力可图十全其五也迨至束手无䇿而取用獭肝以去其虫虫去其人可独存乎然虫亦不可不去也金匮之附肘后一方岂无意哉附论李东垣补中益气汤益胃升阳汤二方东垣所谓饮食劳倦内伤元气则胃脘之阳不能升举并心肺之气陷入于中焦而用补中益气治之方中佐以柴胡升麻二味一从左旋一从右旋旋转于胃之左右升举其上焦所陷之气非自腹中而升举之也其清气下入腹中久为飱泄并可多用升柴从腹中而升举之矣若阳气未必陷下反升举其阴气干犯阳位为变岂小哉更有阴气素惯上干清阳而胸中之肉隆耸为䐜胸间之气漫散为胀者而悞施此法天翻地覆九道皆塞有濒于死而坐困耳后人相𫝊谓此方能升清降浊有识者亦咸信之医事尚可言哉夫补其中气以聴中气之自为升降不用升柴可也用之亦可也若以升清之药责其降浊之能岂不痴乎附论朱丹谿大补阴丸四物加黄檗知母汤二方虚劳之证阴虚者十常八九阳虚十之一二而已丹谿着阴有余阳不足之论而定二方与东垣补中益气之法旗鼓相当气下陷而不能升则用东垣火上升而不能降则用丹谿二老入理深谭各造其极无容议也前论补中益气能升清阳设误用之反升浊阴以致其叮咛矣而丹谿之法用之多不效者可不深维其故哉昌谓立法者无过而用法者不得法中之奥过端四出盖于阳常有余阴常不足二语未常细心推辨耳夫阳之有余得十之七阴之不足得十之三此所谓真有余真不足也阳真有余一切补阴之药直受之而无恐多用之亦无害是则补阴在所必需矣若阴之不足者十存其三而阳之有余者十存四五亦名有余而实则非真有余也究亦同归不足而已补阴寒凉之药尚敢恣用乎不知此义而恣用之岂但不效其后转成阴盛阳虚清谷盗汗等患究竟阴基已壊于前即欲更补其气其如味之不能载何故再致叮咛俾用昔人法如持衡在手较量于轻重之间可矣附论严用和茋附汤参附汤二方虚劳之属阳虚者十中岂无一二严氏二方似不可少其方从金匮术附汤生出投之得当通于神明其虚劳失血宜之者尤多以其善治龙雷之阴火耳但以参茋为君附子为佐虽每服一两不嫌其多方中止用茋附各半人参五钱附子一两分三服能无倒乎水肿门水肿论喻昌曰病机之切于人身者水火而已矣水流湿火就燥水柔弱火勐烈水泛溢于表里火游行于三焦拯溺救焚可无具以应之乎经谓二阳结谓之消三阴结谓之水手足阳明热结而病消渴火之为害已论之矣而三阴者手足太阴脾肺二藏也胃为水谷之海水病莫不本之于胃经乃以属之脾肺者何耶使足太阴脾足以转输水精于上手太阴肺足以通调水道于下海不扬波矣惟脾肺二藏之气结而不行后乃胃中之水日蓄浸灌表里无所不到也是则脾肺之权可不伸耶然其权尤重于肾肾者胃之闗也肾司开阖肾气从阳则开阳太盛则闗门大开水直下而为消肾气从阴则阖阴太盛则闗门常阖水不通而为肿经又以肾本肺标相输俱受为言然则水病以脾肺肾为三纲矣于中节目尤难辨晰金匮分五水之名及五藏表里主病彻底言之后世浸不加察其治水辄宗霸术不能行所无事可谓智乎五水者风水皮水正水石水黄汗也风水其脉自浮外证骨节疼痛恶风浑是伤风本证从表治之宜矣皮水其脉亦浮外证跗肿按之没指不恶风其腹如鼓不渴当发其汗证不同而治同其理安在则以皮毛者肺之合也肺行营卫水渍皮间营卫之气膹郁不行其腹如鼓发汗以散皮毛之邪外气通则内郁自解耳正水其脉沈迟外证自喘北方壬癸自病阳不上通闗门闭而水日聚上下溢于皮肤跗肿腹大上为喘唿不得卧肾本肺标子母俱病也石水其脉自沈外证腹满不喘所主在肾不合肺而连肝经谓肝肾并沈为石水以其水积胞中坚满如石不上大腹适在厥阴所部即少腹疝瘕之类也不知者每治他病误动其气上为呕逆多主死也巢氏病源谓石水自引两脇下胀痛或上至胃脘则死虽不及于误治大抵肝多肾少之证耳黄汗汗如蘗汁其脉沈迟身发热胸满四支头面肿久不愈必致痈脓阴脉阳证肾本胃标其病皆胃之经脉所过后世名之瘅水者是也夫水饮入胃不行郁而为热热则营卫之气亦热热之所过末流之患不可胜言皆从瘅水而浸淫不已耳然水在心之部则郁心火炳明之化水在肝之部则郁肝木发生之化水在肺之部则孤阳竭于外其魄独居水在脾之部则阴于内而谷精不布水在肾之部不但诸阳退伏即从阳之阴亦且退伏孤阴独居于下而隔絶也故胃中之水惟恐其有火有火仍属消渴末𫝊中满之不救肾中之水惟恐其无火无火则真阳灭没而生气内絶其在心之水遏抑君火若得脾土健运子必救母即在肝在肺在肾之水脾土一旺水有所制犹不敢于横发第当懐山襄陵之日求土不委頽足矣欲土宜稼穑岂不难哉夫水土平成以神禹为师医门欲平水土不师仲景而谁师乎水肿脉论喻昌曰诸病辨脉以浮沈迟数四脉为纲而水病之精微要渺莫不从此四字叅出其及于弦𦂳微濇伏濳之脉者愈推愈广之节目耳风水脉浮此定法也然有太阳脉浮之风水有肝肾并浮之风水有勇而劳汗之风水有面胕龎郁壅害于言之风水治法同一开鬼门而标中之本则微有分矣抑且当汗之证渴而下利小便数皆不可发汗可不辨而犯其戒乎脉沈曰水此定法也而肝肾并沈为石水沈伏相搏名曰水少阴脉𦂳而沈𦂳则为痛沈则为水脉得诸沈当责有水身体肿重水病脉出者死沈为水𦂳为寒沈𦂳相搏结在闗元沈为里水水之为病其脉沈小属少阴内经明有洁浄府之法金匮治诸沈脉俱不及之另曰腰以下肿者宜利小便又曰小便自利者愈正恐沈微沈迟肾气衰少误用其法耳已上所论浮沈诸脉皆显明而可解者也至论迟数之脉谓寸口脉浮而迟浮脉则热迟脉则濳热濳相搏名曰沈趺阳脉浮而数浮脉即热数脉即止数止相搏名曰伏沈伏相搏名曰水沈则络脉虚伏则小便难虚难相搏水走皮肤即为水矣如是言脉截㫁衆流令聪明知见全不得入岂非最上一乘乎寸口者肺脉所过趺阳者胃脉所过二脉合诊者表章内经三阴结谓之水当以寸口趺阳定其诊也寸口脉浮而迟浮为卫为阳迟为营为阴卫不与营和其阳独居脉外则为热营不从卫匿于脉中则为濳营卫之间热濳之邪相搏而至则肺气不能布化故自结而沈也脾与胃以膜相连而为表里趺阳脉浮而数胃阳不与脾阴相合浮而独居于表则为热脾阴不得胃阳以和反为阳气所促而变数数则阴血愈虚而止矣数止相搏名曰伏者趺阳之脉本不伏以热止之故而脉伏也寸口之沈趺阳之伏相搏于中则为水岂非三阴结一定之诊乎然肺合皮毛者也皮肤者络脉之所过肺沈而气不为充营濳而血不为养则络脉虚脾与胃行津液者也脾伏则津液不入膀胱故小便难络虚便难水之积者乘虚而走皮间为肿矣金匮之书观之不解正精微所在未可释手也寸口脉迟而濇解见二巻水寒中然以寸口定肺之诊矣而肺者外合皮毛内合大肠者也外合皮毛旣推皮虚所过络脉之虚水入为肿矣而内合大肠岂无脉法以推之耶金匮又曰寸口脉弦而𦂳弦则卫气不行𦂳即恶寒水不沾流走于肠间以浮迟弦𦂳为肺脉主水表里之分也弦为水𦂳为寒水寒在肺则营卫不温分肉而恶寒肺之治节不行不能通调水道故水不沾流而但走大肠之合也即肺水者其身肿小便难时时鸭溏之互辞也以趺阳定胃之诊矣而胃之或寒或热亦即于脉之或𦂳或数而辨之故曰趺阳脉当伏今反𦂳本自有寒疝瘕腹中痛医反下之下之即胸满短气又曰趺阳脉当伏今反数本自有热消谷小便数今反不利此欲作水一寒一热两出趺阳所主脉证寒疝瘕即石水之类腹中痛宜温不宜下下之而伤其胸中之阳则浊阴上攻胸满短气也内经肿满环脐痛名风根不可动动之为水溺濇之病风根为阳动之则乘阴疝瘕为阴动之则乘阳皆精义也热能消谷小便数本是瘅成消中之病今反小便不利此欲作水亦可见其水必乘热势浸淫无所不至与黄汗证大同小异耳金匮水病脉法之要全在求责有无盛虚有者求之无者求之凡属本证兼证胸中了然无所疑惑矣盛者责之为风为热为肿为痛为气强为发热燥烦莫不有脉可据矣虚者责之为正虚卫虚营虚经虚络虚水谷气虚少阳卑少阴细之虚亦莫不有脉可据矣究竟脉者精微之学也昌欲𫝊其精微而精微出于平淡愈推愈广愈求愈获如水病脉出者死徒读其文宁不悞人自悞乎风水黄汗等证脉之浮大且洪者岂亦主死乎惟少阴肾水其脉本沈者忽焉沈之乌有而反外出则主死耳又如营卫之虚其辨不一有营卫随风火热上行而不环周于身者有营卫因汗出多而不固于腠理者有营卫因谷气少并虚其宗气胸中作痛者有营卫不和于脉之内外者有营卫阻絶于脉之上下者有营卫所主上中下三焦俱病四属㫁絶者有营卫热胕肌肤疡溃者一一致详始得其精学脉者自为深造可矣论金匮防已黄茋汤方本文云风水脉浮身重汗出恶风者防已黄茋汤主之腹痛加芍药脉浮表也汗出恶风表之虚也身重水客分肉也防已疗风肿水肿通腠理黄茋温分肉补卫虚白术治皮风止汗甘草和药益土生姜大枣辛甘发散腹痛者阴阳气塞不得升降再加芍药収阴论金匮越婢汤方本文云风水恶风一身悉肿脉浮不渴续自汗出无大热越婢汤主之里水者一身面目黄肿其脉沈小便不利故令病水假如小便自利此亡津液故令渴也越婢加术汤主之前条风水续自汗出无大热故用之设不汗出且大热表法当不主此也后条里水假如小便自利亡津而渴故用之不尔里法当不主此也曰无大热则有热可知曰里水乃躯壳之里非脏腑之里可知故俱得用越婢汤也越婢汤者示微发表于不发之方也尚论伤寒太阳第三篇已详之矣大率取其通调营卫和缓之性较女婢尤过之而命其名也盖麻黄石膏二物一甘热一甘寒合而用之脾偏于阴则和以甘热胃偏于阳则和以甘寒乃至风热之阳水寒之阴凡不和于中土者悉得用之何者中土不和则水谷不化其精悍之气以实荣卫荣卫虚则或寒或热之气皆得壅塞其隧道而不通于表里所以在表之风水用之而在里之水兼渴而小便自利者咸必用之无非欲其不害中土耳不害中土自足消患于方萌抑何待水土平成乎论金匮防已茯苓汤方本文云皮水为病四肢肿水气在皮肤中四肢聂聂动者防已茯苓汤主之风水脉浮用防已黄茋汤矣而皮水即彷彿而用之前脉论中谓同一开鬼门而标中之本则微有分此方是也风水下郁其土气则用白术崇土姜枣和中皮水内合于肺金郁泄之水渍于皮以淡渗之故以茯苓易白术加桂枝解肌以散水于外不用姜枣和之于中也况四肢聂聂风在营卫触动经络桂枝尤不可少耶论金匮麻黄附子汤杏子汤二方本文云水之为病其脉沈小属少阴浮者为风无水虚胀者为气水发其汗即已脉沈者宜麻黄附子汤浮者宜杏子汤此论少阴正水之病其脉自见沈小殊无外出之意若脉见浮者风发于外也无水虚胀者手太阴气鬰不行也风气之病发其汗则自己耳即脉沈无他证者当倣伤寒少阴例用麻黄附子甘草汤盪动其水以救肾若脉浮者其外证必自喘当倣伤寒太阳例用麻黄杏子甘草石膏汤发散其邪以救肺此治金水二藏之大法也论黄茋芍药桂枝苦酒汤桂枝加黄茋二方本文云黄汗之为病身体肿发热汗出而渴状如风水汗沾衣色正黄如蘗汁脉自沈何从得之师曰以汗出入水中浴水从汗孔入得之宜茋芍桂酒汤主之黄汗之病两足自冷假令发热此属歴节食已汗出又身常暮盗汗者此劳气也若汗出已反发热者久久其身必甲错发热不止者必生恶疮若身重汗出已辄轻者久久必身瞤瞤即胞中痛又从腰以上必汗出下无汗腰臗弛痛如有物在皮肤中状剧者不能食身疼重烦燥小便不利此为黄汗桂枝加黄茋汤主之两证大同小异前一证以汗出而卫气不固外水入搏于营郁而为热热盛则肿而发黄热盛则耗其津液而作渴故以黄茋固䕶其卫以桂枝本方加苦酒引入营分散其水寒之邪但卫虚多汗不任发表故不用姜枣协助胃气所恃者黄茋实卫之大力耳后一方用桂枝全方啜热稀粥助其得汗加黄茋固卫以其发热且兼自汗盗汗发热故用桂枝多汗故加黄茋也其发汗已仍发热邪去不尽势必从表解之汗出辄轻身不重也久久身瞤胸中痛又以过汗而伤其卫外之阳并胸中之阳也腰以上有汗腰以下无汗阳通而阴不通上下痞隔更宜黄茋固阳桂枝通阴矣黄汗与歴节有分阳火独壅于上为黄汗阴水独积于下为两胫冷阳火盛及肌肉则发热阴水寒及筋骨则歴节痛源同而流不同也食已汗出者食入于所长之阳与劳气相搏散出为汗乃至气门不闭津液常泄暮为盗汗也甲错者皮间枯濇如鳞甲错出也发热不已热入肉腠必生恶疮留结痈脓也腰臗弛痛如有物在皮中状即内经痛痺逢寒则虫之类也小便不利津液从汗越也不能食脾胃气虚不能化谷也身体重卫气不充分肉也烦燥胃热上薰心肺也治黄汗之法尽发于此矣论金匮桂枝去芍药加麻黄附子细辛汤枳术汤本文云气分心下坚大如盘边如旋杯水饮所作桂枝去芍药加麻黄附子汤主之又云心下坚大如盘边如旋杯水饮所作枳术汤主之心下胃之上也胃中阳气不布心下乃为水饮之阴占据坚大如盘阻其上下出入之坦道祗从边旁辘转虽总一阳气之权不伸所致然有阴阳二候阳气虚而阴气乘之结于心下必用桂枝汤去芍药之走阴而加麻黄附子细辛共散胸中之水寒以少阴主内水寒上入即从少阴温经散寒之法而施治也所以方下云当汗出如虫行皮中即愈可见胃中之阳不布即胸中之阳亦虚胸中阳虚并卫外之阳亦不固故其汗出时如虫行皮中尚显阳气滞濇之象设非桂麻细辛协附子之大力心下水寒能散走皮中乎水寒散斯重云见睍而心下之坚大者豁然空矣此神治也其有阳邪自结于阳位阴寒未得上入者但用枳术二味开其痰结健其脾胃而阳分之阳邪解之自易易耳论海藏集仲景水气例海藏于治水肿一门务为致详设为水气问难求责脉之有力无力藏沈府浮用药大凡意在发明内经仲景其实浑是后人窠臼中无实得也其云髙低内外轻重表里随经补㵼要当详察肺胃肾三经病即瘥也此一语最为扼要然终未到家内经明谓三阴结谓之水三阴者太阴也足太阴脾手太阴肺气结不行即成水病而水之源出自肾故少阴肾亦司之但当言肺脾肾不当言肺胃肾也何也胃不必言也胃本水谷之海五脏六腑之大源脾不能散胃之水精于肺而病于中肺不能通胃之水道于膀胱而病于上肾不能司胃之闗门时其输泄而病于下所以胃中积水浸淫无所底止耳海藏举肺胃肾而遗脾于至理不过一间未达原不必议其治例仍以肺沈大肠浮心沈小肠浮为言此则相沿之陋也讵知脏腑各分浮沈而大小二肠不当从上焦分诊耶至于所集仲景水气例则未窥宫墙富美反多门外邪僻矣夫仲景论杂证于水气一门极其精详惟恐足太阴脾之健运失职手太阴肺之治节不行足少阴肾之闗门不开并其府膀胱之气化不行所用方药皆不蹈重虚之戒立于无过之地海藏集仲景治肺痈葶苈大枣㵼肺汤为例是欲以㵼肺之法为㵼水之法矣集仲景治伤寒痞连两脇杂证支饮在脇之十枣汤为例是欲以㵼胸脇及膀胱为㵼水之法矣何其敢于操刃而借口仲景耶不但此也抑且假托后人治水之峻药本之仲景谓三花神祐丸即十枣汤加牵牛大黄轻粉除湿丹即神祐丸加乳香没药𤣥青丹又即神祐丸加黄连黄蘗青黛集仲景之方以傅㑹后人罪不容诛矣后人依様葫芦更改一味二味即成一方不伤脾即㵼肺不㵼肺即㵼膀胱乃致积水滔天载胥及溺絶无一人追悔从前用药之咎正以繇来者非一日耳水病门中成方百道求一救肺气之膹郁而伸其治节之方无有也求一救膀胱阻絶而伸其气化之方无有也节取数方发明备用临病自出生心化裁是所望矣胀病论喻昌曰胀病与水病非两病也水气积而不行必至于极胀胀病亦不外水褁气结血凝而以治水诸法施之百中无一愈者失于师承无人罔施妄投耳今天下医脉久㫁医学久荒即欲效司马子长担簦负笈遍访于江淮汶泗而师资果安在乎昌于斯世无地可以着锥然而皇皇斯人不敢自外请一比类为后学商之仲景谓水病气分心下坚大如盘边如旋杯水饮所作然则胀病岂无血分腹中坚大如盘者乎多血少气岂无左脇坚大如盘者乎多气少血岂无右脇坚大如盘者乎故不病之人凡有症瘕积块痞块即是胀病之根日积月累腹大如箕腹大如瓮是名单腹胀不似水气散于皮肤面目四肢也仲景所谓石水者正指此也胸中空旷气食尚可从旁辘转腹中大小肠膀胱逼处瘀浊占据水不下趋而泛溢无不至矣内经明胀病之㫖而无其治仲景微示其端而未立法然而比类推之其法不啻详也仲景于气分心下坚大如盘者两出其方一方治阴气结于心下用桂枝去芍药加麻黄附子细辛汤一方治阳气结于心下用枳术汤夫胸中阳位尚分阴气阳气而异其治况腹中至阴之处而可不从阴独治之乎阴气包褁阴血阴气不散阴血且不露可驱其血乎舍雄入九军单刀取胜之附子更有何药可散其阴气破其坚垒乎推之两脇皆然但分气血阴结之微甚而水亦必从其类矣此等比类之法最上一乘非中材所㡬和盘托出为引伸启发之助律七条凡治水肿病不分风水皮水正水石水黄汗五证及脾肺肾三脏所主恣用驱水恶劣之药及禹功舟车导水等定方者杀人之事也凡治水肿病有当发汗散邪者不知兼实其卫致水随汗越浸淫皮腠不复顺趋水道医之罪也凡治水肿病遇渴而下利之证误利其水致津液随竭中土坐困甚者脉代气促濵于死亡医之罪也凡治水肿病遇少腹素有积块疝瘕误行发表攻里致其人浊气上冲胸胃大呕大逆痛引阴筋卒死无救者医杀之也凡治水肿黄汗证乃胃热酿成瘅水误用热药转増其热贻患痈脓医之罪也凡治水肿病不察寸口脉之浮沈迟数弦𦂳微濇以及趺阳脉之浮数微迟𦂳伏则无从辨证用药动罹凶祸医之罪也凡治胀病而用耗气散气㵼肺㵼膀胱诸药者杀人之事也治病用药贵得其宜病有气结而不散者当散其结甚有除下荡涤而其气之结尚未遽散者渐积使然也今胀病乃气散而不収更散其气岂欲直裂其腹乎収之不能遽収亦渐积使然缓缓图成可也若求快意一朝如草头诸方明明立见杀人若辈全不悔祸辗转以售奸吾不知其何等肺肠千刼不能出地狱矣黄瘅门经言溺黄赤安卧者瘅病溺黄赤者热之征也安静嗜卧者湿之征也所以有开鬼门洁浄府之法开鬼门者从汗而泄其热于肌表也洁浄府者从下而泄其湿于小便也此特辨名定治之大端而精微要𣺌惟金匮有独昭焉要知外感发黄一证伤寒阳明篇中已悉金匮虽举外感内伤诸黄一一发其底藴其所重尤在内伤兹特详加表章为后学法程焉金匮论外感热郁于内而发黄之证云寸口脉浮而缓浮则为风缓则为痺痺非中风四肢苦烦脾色必黄瘀热以行其义取伤寒风湿相搏之变证为言见风性虽善行才与湿相合其风即痺而不行但郁为瘀热而已及郁之之极风性乃发风发遂挟其瘀热以行于四肢而四肢为之苦烦显其风淫末疾之象挟其瘀热以行于肌肤而肌肤为之色黄显其湿淫外渍之象其脉以因风生热故浮因湿成痺故缓此而行内经开鬼门洁浄府之法俾风挟之热从肌表出湿蒸之黄从小便出而表里分消为有据也金匮重出伤寒阳明病不解后成谷瘅一证云阳明病脉迟者食难用饱饱则发烦头眩小便必难此欲作谷瘅虽下之腹满如故所以然者脉迟故也此因外感阳明胃中之余热未除故食难用饱饱则食复生热两热相合而发烦头眩小便难腹满势所必至在阳明证本当下阳明而至腹满尤当急下独此一证下之腹满必如故非但无益反増困耳以其脉迟而胃气空虚津液不充其满不过虚热内壅非结热当下之比金匮重出此条原有深意见脉迟胃虚下之旣无益而开鬼门洁浄府之法用之无益不待言矣尝忆一友问仲景云下之腹满如故何不立一治法余曰仲景必用和法先和其中后乃下之友曰何以知之余曰仲景云脉迟尚未可攻味一尚字其当攻之㫖跃然金匮又云诸黄腹痛而呕者用小柴胡汤观此仍是治伤寒邪髙痛下故使呕也小柴胡汤主之之法是以知之耳陈无择治谷瘅用谷芽枳实小柴胡汤差识此意但半消半和半下三法并用漫无先后较诸仲景之丝丝必贯相去逺矣金匮又云趺阳脉𦂳而数数则为热热即消谷𦂳则为寒食即为满尺脉浮为伤肾趺阳脉𦂳为伤脾风寒相搏食谷则眩谷气不消胃中苦浊浊气下流小便不通阴被其寒热流膀胱身体尽黄名曰谷瘅此论内伤发黄直是开天辟地未有之竒东垣脾胃论彷彿什一后世乐宗金匮奥义置之不讲殊可慨也请细陈之人身脾胃居于中土脾之土体阴而用则阳胃之土体阳而用则阴两者和同则不刚不柔胃纳谷食脾行谷气通调水道灌注百脉相得益彰其用大矣惟七情饥饱房劳过于内伤致令脾胃之阴阳不相协和胃偏于阳无脾阴以和之如造化之有夏无冬独聚其热而消谷脾偏于阴无胃阳以和之如造化之有冬无夏独聚其寒而腹满其人趺阳之脉𦂳寒数热必有明征诊其或𦂳或数而知脾胃分主其病诊其𦂳而且数而知脾胃合受其病法云精矣然更有精焉诊其两尺脉浮又知并伤其肾夫肾脉本沈也胡以反浮盖肾藏精者也而精生于谷脾不运胃中谷气入肾则精无裨而肾伤故沈脉反浮也知尺脉浮为伤肾则知趺阳脉𦂳即为伤脾然𦂳乃肝脉正仲景所谓𦂳乃弦状若弓弦之义脾脉舒缓受肝木之尅贼则变𦂳肝之风气乘脾聚之寒气两相搏激食谷即眩是谷入不能长气于胃阳而反动风于脾阴即胃之聚其热而消谷者亦不过蒸为腐败之浊气而非精华之清气矣浊气繇胃热而下流入膀胱则膀胱受其热气化不行小便不通一身尽黄浊气由脾寒而下流入肾则肾被其寒而尅贼之余其腹必满矣究竟谷瘅由胃热伤其膀胱者多由脾寒伤其肾者十中二三耳若饮食伤脾加以房劳伤肾其证必腹满而难治矣仲景于女劳瘅下重申其义曰腹如水状不治岂不深切着明乎女劳瘅额上黑谓身黄加以额黑也黑为北方阴晦之色乃加于南方离明之位此必先有胃热脾寒之浊气下流入肾益以女劳无度而后成之其由来自非一日肘后谓因交接入水所致或有所验然火炎薪烬额色转黑虽不入水其能免乎故脾中之浊气下趋入肾水土互显之色但于黄中见黑滞耳若相火从水中上炎而合于心之君火其势燎原烟燄之色先透于额乃至微汗亦随火而出于额心之液且外亡矣手足心热内伤皆然日暮阳明用事阳明主阖収敛一身之湿热疾趋而下膀胱因而告急其小便自利大便黑时溏又是膀胱畜血之验腹如水状实非水也正指畜血而言也故不治酒瘅心中懊憹而热不能食时欲吐酒为湿热之最气归于心肺味归于脾胃久积之热不下行而上触则生懊憹痞塞中焦则不能食其湿热之气不下行而上触则为呕呕则势转横逆遍渍周身也伤寒论谓阳明病无汗小便不利心中懊憹者身必发黄是知热甚于内者皆足致此非独酒矣金匮治酒瘅用或吐或下之法云酒黄瘅必小便不利其候心中热足下热是其证也又云或酒无热清言了了腹满欲吐鼻煤其脉浮者先吐之沈弦者先下之又云心中热欲吐者吐之愈又云心中懊憹或热痛栀子大黄汤主之又云下之久久为黑瘅言虽错出义实一贯盖酒之积热入膀胱则气化不行必小便不利积于上焦则心中热积于下焦则足下热其无心中足下热者则清言了了而神不昬但见腹满欲吐鼻煤三证可知其膈上与腹中阴阳交病须分先后治之当辨脉之浮沈以定吐下之先后脉浮病在膈上阳分居多先吐上焦而后治其中满脉沈弦病在腹中阴分居多先下其中满而后治其上焦若但心中热欲呕则病全在上焦吐之即愈何取下为哉其酒热内结心神昬乱而作懊憹及痛楚者则不可不下但下法乃刼病之法不可久用久久下之必脾肺之阳气尽伤不能统领其阴血其血有日趋于败而变黑耳曽谓下法可渎用乎仲景于一酒瘅胪列先后次第以尽其治其精而且详若此酒瘅之黑与女劳瘅之黑殊不相同女劳瘅之黑为肾气所发酒瘅之黑乃荣血腐败之色荣者水谷之精气为湿热所瘀而不行其光华之色转为晦黯心胸嘈杂如噉蒜虀状其芳甘之味变为酸辣乃至肌肤之不仁大便正黑脉见浮弱皆肺金节治之气不行而血瘀也必复肺中清肃之气乃可驱荣中瘀浊之血较女劳瘅之难治特一间耳方书但用白术汤理脾气解酒热以言治抑何庸陋之甚耶黄瘅由于火土之热湿若合于手阳明之燥金则热湿燥三气相搏成黄其人必渴而饮水有此则去湿热药中必加润燥乃得三焦气化行津液通渴解而黄退渴不解者燥有未除耳然非死候也何又云瘅而渴者难治则更虑其下泉之竭不独云在中之津液矣合论金匮桂枝黄茋汤小柴胡汤麻黄醇酒汤三方仲景治伤寒方首用麻黄汤为表法今观金匮治黄瘅之用表主之以桂枝黄茋汤小柴胡汤附之以千金麻黄醇酒汤明示不欲发表之意故其方首云诸病黄家但利小便假令脉浮当以汗解之宜桂枝加黄茋汤可见大法当利小便必脉浮始可言表然瘅证之脉多有荣卫气虚湿热乘之而浮故用桂枝黄茋汤和其荣卫用小柴胡汤和其表里但取和法为表法乃仲景之微㫖也而表实发黄当汗之证岂曰无之再取千金麻黄醇酒汤一方附入必不自出麻黄峻表之方背立法之本意又仲景之苦心也读此而治病之机宛然心目矣桂枝黄茋汤表虚者必自汗汗虽出而邪不出故用桂枝黄茋以实表然后可得驱邪之正汗此义不可不知小柴胡汤邪正相击在下则痛在上则呕即伤寒论邪髙痛下之㫖也故取用和表里之法和其上下千金麻黄醇酒汤表有水寒入于荣血闭而不散热结为黄故赖麻黄颛力开结散邪加醇酒以行之也合论金匮大黄硝石汤栀子大黄汤茵陈蒿汤三方湿热郁蒸而发黄其当从下夺亦须倣治伤寒之法里热者始可用之重则用大黄硝石汤荡涤其湿热如大承气汤之例稍轻则用栀子大黄汤清解而兼下夺如三黄汤之例更轻则用茵陈蒿汤清解为君微加大黄为使如栀豉汤中加大黄如博碁子大之例是则汗法固不敢轻用下法亦在所慎施以瘅证多夹内伤不得不囘䕶之耳大黄硝石汤热邪内结而成腹满与伤寒当急攻下之证无异故以大黄硝石二物荡邪开结然小便赤则膀胱之气化亦热又借蘗皮栀子寒下之力以清解其热也栀子大黄汤此治酒热内结昬惑懊憹之剂然伤寒证中有云阳明病无汗小便不利心中懊憹者身必发黄是则诸凡热甚于内者皆足致此非独酒也茵陈蒿汤此治谷瘅寒热不能食之方然此由脾胃内郁之热外达肌肤与外感之寒热少异热壅于胃故不能食方中但治里热不解表邪从可识矣论𤓰蒂汤方𤓰蒂汤吐药也邪在膈上浅而易及用此汤以吐去其黄水正内经因其髙而越之之㫖也然此亦仲景治伤寒之正方曷为治瘅证但附于后是亦不欲轻用之意矣合论金匮小建中汤小半夏汤二方黄瘅病为湿热之所酿矣然有湿多热少者有湿少热多者有湿热全无者不可不察也仲景虑瘅病多夹内伤故尔慎用汗吐下之法其用小建中汤则因男子发黄而小便自利是其里无湿热惟以入房数扰其阳致虚阳上泛为黄耳故不治其黄但和荣卫以収拾其阳聴其黄之自去即取伤寒邪少虚多心悸而烦合用建中之法以治之此其一端也又有小便本赤黄治之其色微减即当识其藴热原少或大便欲自利腹满上气喘急即当识其脾湿原盛或兼寒药过当宜急用小半夏汤温胃燥湿傥更除其热则无热可除胃寒起而呃逆矣此又一端也凡治湿热而不顾其人之虚寒者覩此二义能无悚惕耶小建中汤即桂枝汤倍芍药加胶饴也男子数扰其阳致虚阳上泛为黄用此汤固䕶其卫则阳不能外越而芍药之酸収其上泛之阳以下归于阴甘草胶饴培其中土土厚则所収之阳不能复出此天然絶妙之方也然必小便自利证非湿热者乃可用之不然宁不犯酒家用桂枝呕家用建中之大禁乎小半夏汤小便色小变而欲自利湿虽积而热则微若其脾湿不行而满脾湿动肺而喘此但当除湿不可除热热除则胃寒气逆而哕矣凡遇湿多热少之证俟其热小除即用此以温胃燥湿其治热多湿少当反此推之合论金匮猪膏发煎茵陈五苓散二方此治湿热中重加燥证之方也燥者秋令也夏月火炎土燥无俟入秋湿土转燥之证已多不可不察况乎郁蒸之湿热必先伤乎肺金肺金一燥则周身之皱揭禁固有不可胜言者所以仲景于瘅证中出此二方后人罔解其意按剑相盼不敢取用讵不深可惜乎然燥有气血之分猪膏煎借血余之力引入血分而润其血之燥并借其力开膀胱瘀血利其小水小水一利将湿与热且俱除矣其五苓散原有燥湿滋干二用今人颇能用之本草言茵陈能除热结黄瘅小便不利用之合五苓以润气分之燥亦并其湿与热而俱除矣制方之妙夫岂思议之可㡬哉猪膏发煎肘后方云女劳瘅身目尽黄发热恶疮少腹满小便难以大热大劳交接入水所致者用此方又云五瘅身体四肢微肿胸满不得汗汗出如黄蘗汁由大汗出入水所致者猪脂一味服其意以身内黄水因受外水遏抑而生与仲景治血燥之意相逺惟伤寒类要云男子女人黄瘅食饮不消胃胀热生黄衣在胃中有干屎使然猪脂煎服下乃愈是则明指血燥言矣盖女劳瘅血瘀膀胱非直入血分之药必不能开仲景取用䖟虫水蛭矾石无非此义然䖟蛭过峻不可以治女劳矾石过燥又不可以治女劳之燥故更立此方以济之世之入多宝山而空手归者可胜道哉茵陈五苓散湿热郁蒸于内必先燥其肺气以故小水不行五苓散开腠理致津液通血气且有润燥之功而合茵陈之辛凉清理肺燥肺金一润其气清肃下行膀胱之壅热立通小便利而黄去矣论金匮硝石矾石散方此治女劳瘅之要方也原文云黄家日晡所发热而反恶寒此为女劳得之膀胱急小腹满身尽黄额上黑足下热因作黑瘅其腹胀如水状大便必黑时溏此女劳之病非水也腹满者难治硝石矾石散主之从来不解用硝石之义方书俱改为滑石矾石散方下谬云以小便出黄水为度且并改大黄硝石汤为为大黄磆石汤医学之陋一至此乎夫男子血化为精精动则一身之血俱动以女劳而倾其精血必继之故因女劳而尿血者其血尚行犹易治也因女劳而成瘅者血瘀不行为难治矣甚者血瘀之久大腹尽满而成血蛊尤为极重而难治矣味仲景之文及制方之意女劳瘅非亟去其膀胱少腹之瘀血万无生路在伤寒热瘀膀胱之证其人下血乃愈血不下者用抵当汤下之亦因其血之暂结可峻攻也此女劳瘅畜积之血必匪朝夕峻攻无益但取石药之悍得以疾趋而下达病所硝石咸寒走血可消逐其热瘀之血故以为君矾石本草谓其能除锢热在骨髓用以清肾及膀胱脏腑之热并建消瘀除浊之功此方之极妙极妙者也以陈无择之贤模稜两可其说谓无发热恶寒脉滑者用此汤若发热恶寒其脉浮𦂳则以滑石石膏治之青天白日梦语喃喃况其他乎世岂有血畜下焦反见浮滑且𦂳之脉者乎妄矣妄矣夏月天气之热与地气之湿交蒸人受二气内郁不散发为黄瘅与龛酱无异必从外感汗下吐之法去其湿热然夏月阳外阴内非如冬月伤寒人气伏藏难动之比仲景慎用三法之意昌明之矣其谷瘅酒瘅女劳瘅则人自内伤与外感无涉仲景补内经之阙曲尽其微昌并明之矣至于阴瘅一证仲景之方论已亡千古之下惟罗谦甫茵陈附子干姜甘草汤一方治用寒凉药过当阳瘅变阴之证有合往辙此外无有也今人但云阳瘅色明阴瘅色晦此不过气血之分辨之不清转足误人如酒瘅变黑女劳瘅额上黑岂以其黑遂谓阴瘅可用附子干姜乎夫女劳瘅者真阳为血所壅闭尚未大损瘀血一行阳气即通矣阴瘅则真阳衰微不振一任湿热与浊气败血团结不散必复其阳锢结始开倘非离照当空幽隠胡由毕达耶学者试于前巻方论中究心焉思过半矣律三条黄瘅病得之外感者误用补法是谓实实医之罪也黄瘅病得之内伤者误用攻法是谓虚虚医之罪也阴瘅病误从阳治袭用苦寒倒行逆施以致极重不返者医杀之也阴瘅无热恶寒小便自利脉迟而微误开鬼门则肌肤冷鞕自汗不止误洁浄府则膀胱不约小便如奔死期且在旦暮况于吐下之大谬乎即以平善之药迁延亦为待毙之术耳在半阴半阳之证其始必先退阴复阳阴退乃从阳治若以附子黄连合用必且有害奈何纯阴无阳辄用苦寒耶肺痈肺痿门论曰肺痈肺痿之证谁秉内照旷然洞悉请以一得之愚僭为敷陈人身之气禀命于肺肺气清肃则周身之气莫不服从而顺行肺气壅浊则周身之气易致横逆而犯上故肺痈者肺气壅而不通也肺痿者肺气委而不振也才见久咳上气先须防此两证肺痈由五脏藴崇之火与胃中停蓄之热上乘乎肺肺受火热熏灼即血为之凝血凝即痰为之裹遂成小痈所结之形日长则肺日胀而胁骨日昻廼至咳声频併浊痰如胶发热畏寒日晡尤甚面红鼻燥胸生甲错始先即能辨其脉证属表属里极力开提攻下无不愈者奈何医学无𫝊尔我形骸视等隔垣但知见欬治欬或用牛黄犀角冀以解热或用膏子油粘冀以润燥或朝进补阴丸或夜服清胃散千蹊万径无往非杀人之算病者亦自以为虚劳尸瘵莫可奈何迨至血化为脓肺叶朽壊倾囊吐出始识其证十死不救嗟无及矣间有痈小气壮胃强善食其脓不从口出或顺趣肛门或旁穿胁肋仍可得生然不过十中二三耳金匮治法最精用力全在未成脓之先今人施于旣成脓之后其有济乎肺痿者其积渐已非一日其寒热不止一端总由胃中津液不输于肺肺失所养转枯转燥然后成之盖肺金之生水精华四布者全借胃土津液之富上供罔缺但胃中津液暗伤之窦最多医者粗豪不知爱䕶或腠理素疎无故而大发其汗或中气素馁频吐以倒倾其嚢或瘅成消中饮水而渴不解泉竭自中或肠枯便祕强利以求其快漏巵难继只此上供之津液坐耗岐途于是肺火日炽肺热日深肺中小管日窒咳声以渐不扬胸中脂膜日干咳痰难于上出行动数武气即喘鸣沖击连声痰始一应金匮治法非不彰明然混在肺痈一门况难解其精意大要缓而图之生胃津润肺燥下逆气开积痰止浊唾补真气以通肺之小管散火热以复肺之清肃如半身痿废及手足痿软治之得法亦能复起虽云肺病近在胸中唿吸所闗可不置力乎肺痈属在有形之血血结宜骤攻肺痿属在无形之气气伤宜徐理肺痈为实误以肺痿治之是谓实实肺痿为虚误以肺痈治之是为虚虚此辨证用药之大畧也金匮论肺痈肺痿之脉云寸口脉数其人咳口中反有浊唾涎沫者为肺痿之病若口中辟辟燥咳即胸中隠隠痛脉反滑数此为肺痈咳唾脓血脉数虚者为肺痿数实者为肺痈两手寸口之脉原为手太阴肺脉此云寸口脉数云滑数云数虚数实皆指左右三部綂言非如气口独主右闗之上也其人咳口中反有浊唾涎沫顷之遍地者为肺痿言欬而口中不干燥也若咳而口中辟辟燥则是肺已结痈火热之毒出现于口咳声上下触动其痈胸中即隠隠而痛其脉必见滑数有力正邪气方盛之征也数虚数实之脉以之分别肺痿肺痈是则肺痿当补肺痈当㵼隠然言表金匮论肺痈又云寸口脉微而数微则为风数则为热微则汗出数则畏寒风中于卫唿气不入热过于荣吸而不出风伤皮毛热伤血脉风舍于肺其人则咳口干喘满燥不渴时唾浊沫时时振寒热之所过血为之凝滞畜结痈脓吐如米粥始萌可救脓成则死肺痈之脉旣云滑数此复云微数者非脉之有不同也滑数者已成之脉微数者初起之因也初起以左右三部脉微知其卫中于风而自汗左右三部脉数知为荣吸其热而畏寒然风初入卫尚随唿气而出不能深入所伤者不过在于皮毛皮毛者肺之合也风由所合以渐舍肺俞而咳唾振寒兹时从外入者从外出之易易也若夫热过于荣即随吸气深入不出而伤其血脉矣卫中之风得荣中之热留恋固结于肺叶之间乃致血为凝滞以渐结为痈脓是则有形之败浊必从㵼肺之法而下驱之若得其毒随驱下移入胃入腹入肠再一驱即尽去不留矣安在始萌不救聴其脓成而致肺叶腐败耶金匮于二证用彻土缪绸之法治之于蚤然先从脉辨其数虚数实次从口辨其吐沫干燥然更出一捷要之法谓咳𠻳之初即见上气喘急者乃外受风寒所致其脉必浮宜从越婢加半夏之法及小青龙加石膏之法亟为表散不尔即是肺痈肺痿之始基故以咳𠻳上气病证同叙于肺痈肺痿之下而另立痰饮咳𠻳本门原有深意见咳而至于上气即是肺中壅塞逼迫难安尚何等待不急散邪下气以清其肺乎然亦分表里虚实为治不当误施转増其困矣金匮云上气面浮肿有息其脉浮大不治又加利尤甚又云上气喘而燥者属肺胀欲作风水发汗则愈上气之候至于面目浮肿鼻有息音是其肺气壅逼上而不下加以其脉浮大气方外出无法可令内还而下趋故云不治也加利则上下交争更何以堪之肺胀而发其汗者即内经开鬼门之法一汗而令风邪先泄于肌表水无风战自顺趋而从下出也若夫面目浮肿鼻有息音其痿全在气逆气可外泄乎况乎逆上者未已可尽泄乎外不可泄而内又不能返故云不治良工苦心以渐収摄其气顺从膀胱之化尚可得生故知不治二字原活初非以死限之矣论金匮甘草干姜汤法云肺痿吐涎沫而不咳者其人不渴必遗尿小便数所以然者以上虚不能制下故也此为肺中冷必眩多涎唾用甘草干姜汤以温之若服汤已渴者属消渴肺热则膀胱之气化亦热小便必赤澁而不能多若肺痿之后但吐涎沫而不咳复不渴反遗尿而小便数者何其与本病相反耶必其人上虚不能制下以故小便无所収摄耳此为肺中冷阴气上巅侮其阳气故必眩阴寒之气凝滞津液故多涎唾若始先不渴服温药即转渴者明是消渴饮一溲二之证消渴又与痈疽同类更当消息之矣论金匮射干麻黄汤厚朴麻黄汤二方法云欬而上气喉中水鸡声射干麻黄汤主之咳而脉浮者厚朴麻黄汤主之上气而作水鸡声乃是痰碍其气气触其痰风寒入肺之一验耳发表下气润燥开痰四法萃于一方用以分解其邪不使之合此因证定药之一法也若咳而其脉亦浮则外邪居多全以外散为主用法即于小青龙汤中去桂枝芍药甘草加厚朴石膏小麦仍从肺病起见以故桂枝之热芍药之収甘草之缓概示不用而加厚朴以下气石膏以清热小麦引入胃中助其升发之气一举而表解脉和于以置力于本病然后破竹之势可成耳一经裁酌直若使小青龙载肺病腾空而去神哉快哉论金匮泽漆汤法云咳而脉沈者泽漆汤主之脉浮为在表脉沈为在里表里二字与伤寒之表里大殊表者邪在卫即肺之表也里者邪在荣即肺之里也热过于荣吸而不出其血必结血结则痰气必为外裹故用泽漆之破血为君加入开痰下气清热和荣诸药俾坚垒一空元气不损制方之意若此论金匮皂荚丸法云咳逆上气时时唾浊坐不得眠皂荚丸主之火热之毒结聚于肺表之里之清之温之曽不少应坚而不可攻者又用此丸豆大三粒朝三服暮一服吞适病所如棘针徧刺四面环攻如是多日庶㡬无坚不入聿成荡洗之功不可以药之微贱而少之也胸中手不可及即谓为代针丸可矣论金匮麦门冬汤法云火逆上气咽喉不利止逆下气者麦门冬汤主之此胃中津液干枯虚火上炎之证治本之良法也夫用降火之药而火反升用寒凉之药而热转炽者徒知与火热相争未思及必不可得之数不惟无益而反害之凡肺病有胃气则生无胃气则死胃气者肺之母气也本草有知母之名者谓肺借其清凉知清凉为肺之母也有贝母之名者谓肺借其豁痰宝豁痰为肺之母也然屡施于火逆上气咽喉不利之证而屡不应名不称矣孰知仲景有此妙法于麦冬人参甘草粳米大枣大补中气大生津液队中増入半夏之辛温一味其利咽下气非半夏之功实善用半夏之功擅古今未有之竒矣论金匮桔梗汤法云欬而胸满振寒咽干不渴时出浊唾腥臭久久吐脓如米粥者为肺痈桔梗汤主之此上提之法也痈结肺中乘其新造未固提而出之所提之败血或从唾出或从便出而可愈与滋蔓难图脓成自溃之死证迥殊脓未成时多服此种亦足以杀其毒势而坚者渐瑕壅者渐通也然用药必须有因此因胸满振寒不渴病不在里而在表用此开提其肺气适为恰当如其势已入里又当引之从胃入肠此法殊不中用矣论金匮葶苈大枣㵼肺汤法云肺痈不得卧葶苈大枣㵼肺汤主之附方云肺痈胸满胀一身面目浮肿鼻塞清涕出不闻香鼻酸辛欬逆上气喘鸣迫塞葶苈大枣㵼肺汤主之三日一服可服至三四剂先服小青龙汤一剂乃进此治肺痈喫𦂳之方也肺中生痈不㵼其肺更欲何待然日久痈脓已成㵼之无益日久肺气已索㵼之转伤惟血结而脓未成当亟以㵼肺之法夺之亦必其人表证尽入于里因势利导乃可为功所附之方项下纯是表证何其甘悖仲景而不辞然亦具有髙识逺意必因其里证不能少待不得不用之耳其云先服小青龙汤一剂乃进情可识矣论其常则当升散开提者且未可下夺论其急则当下夺者徒牵制于其外反昧脓成则死之大戒安得以彼易此哉论金匮越婢加半夏汤小青龙加石膏汤二方法云欬而上气此为肺胀其人喘目如脱状脉浮大者越婢加半夏汤主之又云肺胀欬而上气烦燥而喘脉浮者心下有水小青龙加石膏主之前一方麻黄汤中以杏仁易石膏而加姜枣则发散之力微而且缓后一方中以证兼烦燥宜发其汗麻桂药中加入石膏其力转勐然监以芍药五味子干姜其势下趋水道亦不至过汗也越婢方中有石膏无半夏小青龙方中有半夏无石膏观二方所加之意全重石膏半夏二物协力建功石膏清热借辛温亦能豁痰半夏豁痰借辛凉亦能清热不然石膏可无虑半夏在所禁矣前麦门冬方中下气止逆全借半夏入生津药中此二方又借半夏入清热药中仲景加减成方无非生心化裁后学所当神往矣再论肺痿肺痈之病皆燥病也肺禀清肃之令乃金寒水冷之脏火热熏灼久久失其清肃而变为燥肺中生痈其津液全裹其痈不溢于口故口中辟辟然干燥肺热成痿则津液之上供者悉从燥热化为涎沫浊唾证多不渴较胃中津液尽伤母病累子之痿又大不同祗是津液之上输者变为唾沫肺不霑其惠泽耳若夫痿病津液不能灭火反从火化累年积嵗肺叶之间酿成一大火聚以清凉投之扞格不入矣然虽扞格固无害也设以燥热投之以火济火其人有不坐毙者乎半夏燥药也投入肺中转増其患自不待言但清凉旣不能入惟燥与燥相得乃能入之故用半夏之燥入清凉生津药中则不但不燥转足开燥其浊沫随逆气下趋久久津液之上输者不结为涎沫而肺得霑其渍润痿斯起矣人但知半夏能燥津液孰知善用之即能驱所燥之津液乎此精藴也附方六方系孙奇辈採附金匮者论具本方之下外台炙甘草汤治肺痿涎唾多心中温温液液者千金甘草汤千金生姜甘草汤治肺痿咳涎沫不止咽燥而渴千金桂枝去芍药加皂荚汤治肺痿吐涎沫外台桔梗白散治欬而胸满振寒脉数咽喉不渴时出浊唾腥臭久久吐脓如米粥者为肺痈千金苇茎汤治欬有微热烦满胸中甲错为肺痈律十条凡虚劳病畏寒发热者卫虚则畏寒营虚则发热耳当缓调其营卫俾不相亢战则寒热自止若以外感少阳经主寒热用小柴胡汤治之乃至汗多而卫伤于外便溏而营伤于内寒热转加医之罪也凡虚劳病多有发热者须辨其因之内外脉之阴阳时之早晚而定其治若通套退热之药与病即不相当是谓诛伐无过邪反不服乃至热久血干津竭十死不救医之罪也凡虚劳病多有夺血而无汗者若认为阳实而责其汗必动其血是名下厥上竭医杀之也凡虚劳病最防脾气下熘若过用寒凉致其人清谷者医之罪也凡治骨蒸发热热深在里一切轻扬之药禁不可用用之反引热势外出而増其炽灼干津液肌肉枯稿四出求其止在内里时蒸时退且不可得安望除热止病乎医之罪也凡治痨瘵发热乘其初成胃气尚可胜药急以峻剂加入人参导血开囊退热行瘀全生保命所闗甚大迟则其人胃虚气馁羸瘠不堪即医良法妙亦何为哉此非医罪绳趋尺步昧于行权隠忍不言欲图侥倖反为罪也凡治小儿五疳即大人五劳也幼科知用五疳之成方而不知五劳曲折次第初起者治之可以得效胃虚者服之有死而已盖胆草芦荟宣胡黄连极苦大寒儿不能胜耳大方亦然谓五藏有虚劳实劳恣用苦寒罪莫逃也妇女痨瘵十中二三冲为血海瘀积不行乃至血干经㫁骨蒸潮热夜梦鬼交宜急导其血加人参以行之程功旦夕可也若以丸药缓治王道缓图坐以待毙医之罪也尝富后贫名曰脱营尝贵后贱名曰失精脱营失精非病闗格即病虚劳宜以渐治其气之结血之凝乃至流动充满程功千日可也医不知此用补用清总不合法身轻骨瘦精神其能久居乎此非医罪迁延贻误薄乎云尔妇人遭其夫离絶菀结不解亦多成闗格虚劳二候此与二阳之病发心肺大同月事时下知未甚也亦如前法程功百日气血流行可无患也不月者亦须程功千日从事空王消除积恨可也此亦非医罪但以其势缓而姑任之不蚤令其更求良治迁延图利心孽难除耳医门法律卷十二医门法律钦定四库全书寓意草卷一南昌喻昌撰先议病后用药从上古以至今时一代有一代之医虽神圣贤明分量不同然必不能舎规矩准绳以为方圆平直也故治病必先识病识病然后议药药者所以胜病者也识病则千百药中任举一二种用之且通神不识病则岐多而用眩凡药皆可伤人况于性最偏驳者乎迩来习医者衆医学愈荒遂成一议药不议病之世界其夭枉不可胜悼或以为杀运使然不知天道岂好杀恶生耶毎见仕宦家诊毕即令定方以示慎重初不论病从何起药以何应致庸师以模稜迎合之术妄为拟议迨药之不効诿于无药非无药也可以胜病之药以不识病情而未敢议用也厄哉灵枢素问甲乙难经无方之书全不考究而后来一切有方之书奉为灵宝如朱丹溪一家之言其脉因症治一书先论脉次因次症后廼论治其书即不行而心法一书羣方错杂则共宗之又本草止述药性之功能人不加嗜及缪氏经疏兼述药性之过劣则莫不悬之肘后不思草木之性亦取其偏以适人之用其过劣不必言也言之而弃置者衆矣曷不将本草诸药尽行删抹独畱无过之药五七十种而用之乎其于周礼令医人採毒药以供医事之㫖及厯代帝王恐本草为未备而博採增益之意不大剌谬乎欲破此惑无如议病精详病经议明则有是病即有是药病千变药亦千变且勿论造化生心之妙即某病之以某药为良某药为刼者至是始有定名若不论病则药之良毒善恶何从定之哉可见药性所谓良毒善恶与病体所谓良毒善恶不同也而不知者必欲执药性为去取何其陋耶故昌之议病非得已也昔人登坛指顾后効不爽前言聚米如山先事已饶硕画医虽小道何独不然昌即不能变俗实欲借此榜様阐发病机其能用不能用何计焉胡卣臣曰先议病后用药真金匮未抽之论多将熇熇不可救药是能议病者若药不瞑眩厥疾不瘳是能用药者与门人定议病式某年某月某地某人年纪若干形之肥瘦长短若何色之黑白枯润若何声之清浊长短若何人之形志苦乐若何病始何日初服何药次后再服何药某药稍効某药不効时下昼夜孰重寒热孰多饮食喜恶多寡二便滑澁有无脉之三部九候何候独异二十四脉中何脉独见何脉兼见其症或内伤或外感或兼内外或不内外依经断为何病其标本先后何在汗吐下和寒温补泻何施其药宜用七方中何方十剂中何剂五气中何气五味中何味以何汤名为加减和合其効騐定于何时一一详明务令丝毫不爽起衆信从允为医门矜式不必演文可也某年者年上之干支治病先明运气也某月者治病必本四时也某地者辨高卑燥湿五方异宜也某龄某形某声某气者用之合脉图万全也形志苦乐者验七情劳逸也始于何日者察久近传变也厯问病症药物验否者以之斟酌已见也昼夜寒热者辨气分血分也饮食二便者察肠胃乖和也三部九候何候独异推十二经脉受病之所也二十四脉见何脉者审阴阳表里无差忒也依经断为何病者名正则言顺事成如律度也标本先后何在者识轻重次第也汗吐下和寒温补泻何施者求一定不差之法也七方大小缓急奇耦复乃药之制不敢滥也十剂宣通补泄轻重滑澁燥湿乃药之宜不敢泛也五气中何气五味中何味者用药最上之法寒热温凉平合之酸辛甘苦咸也引汤名为加减者循古不自用也刻効于何时者逐欵辨之不差以病之新久五行定痊期也若是则医案之在人者工拙自定积之数十年治千万人而不爽也胡卣臣曰此如条理始终然智圣之事已备论金道宾真阳上脱之症金道宾之诊左尺脉和平右尺脉如控弦如贯索上沖甚鋭予为之骇曰是病枝叶未有害本实先拨必得之醉而使内也曰诚有之但已絶慾二年服人参觔许迄今诸无所苦惟闭目转盻则身非已有恍若离魂者然不识可治与否予曰可治再四令疏方未知方中之意归语门人因请立案予曰凡人佳冶当前贾勇以明得意又助之以麴蘖五脏翻覆宗筋纵弛百脉动摇以供一时之乐不知难为继也尝有未离女躯顷刻告殒者矣是病之有今日者幸也絶慾二年此丈夫之行可收桑榆者但不知能之不为乎抑为之不能乎不为者一阳时生斗柄常运不能者相安于无事而已夫人身之阴阳相抱而不脱是以百年有常故阳欲上脱阴下吸之不能脱也阴欲下脱阳上吸之不能脱也即病态非一阴阳时有亢战旋必两协其平惟大醉大劳乱其常度二气乘之脱离所争不必其多即寸中脱出一分此一分便孤而无偶便营魄不能自主治法要在寻其罅漏而缄固之断鳌立极炼石补天非饰説也若不识病所而博搜以冀弋获虽日服人参徒竭重赀究鲜实益盖上脱者妄见妄闻有如神灵下脱者不见不闻有如聋瞶上脱者身轻快而汗多淋漓下脱者身重着而肉多青紫昔有新贵人马上扬扬得意未及回寓一笑而逝者此上脱也又有人寝而遭魇身如被杖九窍出血者此下脱也其有上下一时俱脱者此则暴而又暴不多经见者其有左右相畸而脱者左从上右从下魂升魄降同例也但治分新久药贵引用新病者阴阳相乖补偏捄敝宜用其偏久病者阴阳渐入扶元养正宜用其平若久病悞以重药投之转增其竭絶耳引用之法上脱者用七分阳药三分阴药而夜服从阴以引其阳下脱者用七分阴药三分阳药而昼服从阳以引其阴引之又引阴阳忽不觉其相抱虽登高临深无所恐发表攻里无所伤矣经云阴平阳秘精神乃治正谓此也善调者使坎中之真阳上升则周身之气如冬至一阳初生便葭管飞灰天地翕然从其阳使离中之真阴下降则周身之气如夏至一阴初生便葽蜩迭应天地翕然从其阴是身中原有大药岂区区草木所能方其万一者耶胡卣臣曰言脱㣲矣言治脱更㣲盖天地其犹槖籥理固然也金道宾后案金道宾前案次年始见而问治焉今再伸治法夫道宾之病真阳上脱之病也真阳者父母搆精时一㸃真气结为露水小珠而成胎之本也故胎在母腹先结两岐即两肾也肾为水脏而真阳居于其中在易坎中之阳为真阳即此义也真阳既以肾为窟宅而潜伏水中凝然不动嘿与一身相管摄是以足供百年之用惟夫纵慾无度肾水日竭真阳之面目始露夫阳者亲上者也至于露则魄汗淋漓目中有光面如渥丹其飞扬屑越孰从把握之哉所为神魂飘荡三年未有宁宇也故毎岁至冬而发至春转剧盖无以为冬水收藏之本无以为春木发生之基以故腰嵴牵强督脉缩而不舒且眩掉动摇有风之象总繇自伐其生生之根耳夫生长化收藏之运有一不称其职便为不治之症今奉藏者少奉生者更少为不治无疑矣而仆断为可治者以有法治之也且再经寒暑阴阳有渐入之机而验之人事三年间如处絶域居围城莫必旦夕之命得于惩创者必湥夫是以知其可治也初以煎剂治之剂中兼用三法一者以濇固脱一者以重治怯一者以补理虚缘真阳散越于外如求亡子不得不多方图之服之果获大効于是为外迎之法以导之更进而治其本焉治本一法实有鬼神不覻之机未可以言语形容者姑以格物之理明之畜鱼千头者必置介类于池中不则其鱼乘雷雨而冉冉腾散盖鱼虽潜物而性乐于动以介类沉重下伏之物而引鱼之潜伏不动同气相求理通元奥也故治真阳之飞腾屑越不以鼋鼈之类引之下伏不能也此义直与奠元圭而告平成施八索以维地脉同符合撰前案中所谓断鳌立极蚤已言之矣然此法不可凟也凟则鱼乱于下矣其次用半引半收之法又其次用大封大固之法封固之法世虽无传先贤多有解其㫖者观其命方之名有云三才封髓丸者有云金锁正元丹者封锁真阳不使外越意自显然先得我心之同矣前江鼎翁公祖案中盏中加油则灯愈明炉中覆灰则火不熄之説亦蚤已言之矣诚使真阳复返其宅而凝然与真阴相恋然后清明在躬百年常保无患然道宾之病始于溺情今虽小愈倘无以大夺其情势必为情所坏惟是积精以自刚积气以自卫积神以自王再加千日之把持庶乎叅天之干非斧斤所能骤伤者若以其时之久而难于需耐也彼立功异域啮雪邉庭白首始得生还者夫独非人也欤哉前案中以絶慾二年为丈夫行可收桑榆者亦蚤已言之矣今以药石生之更不得不以苦言继之仆不自度量輙以一苇障狂澜也其能乎否耶胡卣臣曰妙理㣲机一经抽发真有一弹而三日乐一徽而终日悲者辨袁仲卿小男死症再生奇验井详诲门人袁仲卿乃郎入水捉彭蜞为戏偶仆水中家人救出少顷大热呻吟诸小儿医以镇惊清热合成丸散与服二日遂至昏迷不醒胸高三寸颈软头柱侧倒气已垂絶万无生理再四求余往视诊其脉止存蛛丝过指全无以汤二茶匙滴入口中㣲有吞意谓之曰吾从来不惧外症之重但脉已无根不可救矣一赵姓医云鼻如烟煤肺气已絶纵有神丹不可复活余曰此儿受症何至此极主人及客俱请稍远待吾一人独坐静筹其故良久曰得之矣其父且惊且喜医者愿闻其説余曰惊风一症乃前人凿空妄谈后之小儿受其害者不知几千百亿兆昔与余乡幼科争论殊无証据后见方中行先生伤寒条辨后附痉书一册颛言其事始知昔贤先得我心于道为不孤如此症因惊而得其实跌仆水中感冷湿之气为外感发热之病其食物在胃中者因而不化当比夹食伤寒例用五积散治之医者不明以金石寒冷药镇坠外邪深入脏腑神识因而不清其食停胃中者得寒凉而不运所进之药皆在胃中之上不能透入转积转多以致胸高而突宜以理中药运转前药倘得症减脉出然后从伤寒门用药尚有生理医者曰鼻如烟煤肺气已絶而用理中得母重其絶乎余曰所以独坐沉思者正为此耳盖烟煤不过大膓燥结之征若果肺絶当汗出大喘何得身热无汗又何得胸高而气不逼且鼻准有㣲润耶此余之所以望其有生也于是煎理中汤一盏与服灌入喉中大爆一口果然从前二日所受之药一齐俱出胸突顿平颈亦稍硬但脉仍不出人亦不甦余曰其事已验即是转机此为食尚未动闗窍堵塞之故再灌前药些少热已渐退症复逓减乃从伤寒下例以元明粉一味化水连灌三次以开其大肠之燥结是夜下黑粪甚多次早忽言一声云我要酒喫此后尚不知人事以生津药频灌一日而甦胡卣臣曰惊风一症小儿生死大闗孰知其为外感耶习幼科者才虚心领㑹此案便可免乎殃咎若骇为异説则造孽无极矣附沙宅小儿治验卫庠沙无翼门人王生之表兄也得子甚迟然纵啖生硬冷物一夕吐食暴僵不醒人事医以惊风药治之浑身壮热面若装朱眼吊唇掀下利不计其数满床皆汚至寓长跽请救诊毕谓曰此慢脾风候也脾气素伤更以金石药重伤今已将絶故显若干危症本有法可救但须七日方醒恐信不笃而更医无识反得诿罪生谤王生坚请监督其家且以代劳且以壮胆于是用乌蝎四君子汤毎日灌一大剂毎剂用人参一钱渠家虽暗慌然见面赤退而色转明润便泻止而动移轻活似有欲言不言之意亦自隠忍至苐六晩忽觉手足不宁掲去衣被喜吞汤水始极诋人参之害王生先自张皇竟不来寓告明任其转请他医才用牛黄少许从前危症复出面上一团死气但大便不泻耳重服理脾药又五日方甦是役也王生于袁仲卿一案若罔见而平日提命凢治阴病得其转为阳病则不药自愈纵不愈用阴分药一剂或四物二连汤或六味地黄汤以济其偏则无不愈亦若罔闻姑为鸣鼓之攻以明不屑之诲门人问曰惊风一症虽不见于古典然相传几千百年吾师虽辟其谬顽钝辈尚不能无疑请明辨之以开聋聩答曰此问亦不可少吾为子辈大破其惑因以破天下后世之惑盖小儿初生以及童幼肌肉筋骨脏腑血脉俱未充长阳则有余阴则不足不比七尺之躯阴阳交盛也惟阴不足阳有余故身内易至于生热热盛则生痰生风生惊亦所恒有设当日直以四字立名曰热痰风惊则后人不炫因四字不便立名乃节去二字以惊字领头风字煞尾后人不解遂以为奇特之病且谓此病有八候以其头摇手劲也而立抽掣之名以其卒口噤脚挛急也而立目邪心乱搐搦之名以其嵴强背反也而立角弓反张之名相传既久不知其妄造遇见此等症出无不以为奇特而不知小儿之腠理未宻易于感冒风寒风寒中人必先中入太阳经太阳之脉起于目内眦上额交巅入脑还出别下项夹嵴抵腰中是以病则筋脉牵强因筋脉牵强生出抽掣搐搦角弓反张种种不通名目而用金石药镇坠外邪深入脏腑千中千死万中万死间有体坚症轻得愈者又詑为再造奇功遂至各守颛门虽日杀数儿不自知其罪矣百年之间千里之远出一二明哲终不能一一尽剖疑闗如方书中有云小儿八岁以前无伤寒此等胡言竟出自高明偏足为惊风之説树帜曾不思小儿不耐伤寒初传太阳一经蚤已身强多汗筋脉牵动人事昏沉势已极于本经汤药乱投死亡接踵何繇见其传经解散耶此所以悞言小儿无伤寒也不知小儿易于外感易于发热伤寒为独多世所妄称为惊风者即是也小儿伤寒要在三日内即愈为贵若待经尽方解必不能耐矣又刚痉无汗柔痉有汗小儿刚痉少柔痉多世医见其汗出不止神昏不醒往往以慢惊风症为名而用参耆术附等药闭其腠理热邪不得外越亦为大害但比金石药为差减耳所以凡治小儿之热但当彻其出表不当固其入里也仲景原有桂枝法若舎而不用从事东垣内伤为治毫釐千里最宜详细又新产妇人去血过多阴虚阳盛其感冒发热原与小儿无别医者相传称为产后惊风尤堪笑破口颊要知吾辟惊风之説非谓无惊病也小儿气怯神弱凡遇异形异声骤然跌仆皆生惊怖其候面青粪青多烦多哭尝过于分别不比热邪塞窍神识昏迷对面撞钟放铳全然不闻者细详勘验自识惊风凿空之谬子辈既游吾门日引光明胜义洗濯肺肠忽然灵悟顿开便与饮上池无二若但于言下索解则不能尽传者多矣门人又问曰伤寒原有一表一里之法今谓热邪当从表出不当令其深入则里药全在所摈矣岂于古法有未合欤答曰此问亦不可少古法甚明但后人卤莽不悟耳盖人身一箇殻子包着脏腑在内从殻子上论即骨亦表而从近殻子处论即膀胱尾闾之间亦出表之路也在外以皮毛为表之表在内以大小孔道为里之表总驱热邪从外出也惟有五脏之间精神魂魄意之所居乃真谓之里而不可令外邪深入耳如盗至人家近大门则驱从大门出近后门则驱从后门出正不使其深入而得窥寝室耳若盗未至后门必欲驱至及已至后门必欲驱从大门出皆非自完之道也试观心肺脾肝肾之内并无血脉皮毛肌肉筋骨也而所主者乃在外之血脉皮毛肌肉筋骨则安得以在外者即名为里耶所以伤寒之邪入内有传腑传脏之不同而𫝊腑复有浅深之不同胃之腑外主肌肉而近大门故可施解肌之法内通大小肠而近后门故间有可下之法至胆之腑则深藏肝叶乃寝室之内去前后门俱远故汗下两有不宜但从和解而已若传至三阴则已舎大门而逼近寝室设无他症牵制惟有大开后门极力攻之使从大便出耳今之治伤寒者悞以包脏腑之殻子分表里故动輙乖错诚知五脏深藏于殻内而分主在外之血脉皮毛肌肉筋骨也胸中了然矣门人又问曰获闻躯殻包乎五脏奉之为主之诲心地顿开但尚有一疑不识人身之头奉何脏为主耶答曰头为一身之元首穹然居上乃主脏而不奉脏者也虽目通肝耳通肾鼻通肺口通脾舌通心不过借之为户牗不得而主之也其所主之脏则以头之外殻包藏脑髓脑为髓之海主统一身骨中之精髓以故老人髓减即头倾视深也内经原有九脏之説五脏加脑髓骨脉胆女子胞神脏五形脏四共合为九岂非脑之自为一脏之主耶吾谓脑之中虽不藏神而脑之上为天门身中万神集㑹之所泥丸一宫所谓上八景也惟致虚之极者始能冥漠上通子辈奈何妄问所主耶凡伤寒显头疼之症者用轻清药彻其邪从上出所谓表也用搐鼻药搐去脑中黄水所谓里也若热已平复当虑热邪未尽用下药时大黄必须酒浸借酒力以上达所谓鸟巢高巅射而取之之法也今世治大头瘟一症皆从身之躯殻分表里不从头之躯殻分表里是以死亡莫救诚知脑之自为一脏而颛力以攻之思过半矣辨黄长人伤寒疑难危症治验并详诲门人黄长人犯房劳病伤寒守不服药之戒身热已退十余日外忽然昏沉浑身战慄手足如氷举家忙乱亟请余至一医已合就姜附之药矣余适见而骇之姑俟诊毕再三辟其差谬主家自疑阴症言之不入又不可以理服只得与医者约曰此一病药入口中出生入死闗系重大吾与丈各立担承倘至用药差悞责有所归医者云吾治伤寒三十余年不知甚么担承余笑曰有吾明眼在此不忍见人活活就毙吾亦不得已也如不担承待吾用药主家方才心安亟请用药余以调胃承气汤约重五钱煎成热服半盏少顷又热服半盏其医见厥渐退人渐甦知药不悞辞去仍与前药服至剂终人事大清忽然浑身壮热再与大柴胡一剂热退身安门人问曰病者云系阴症见厥先生确认为阳症而用下药果应其理安在答曰其理颇㣲吾从悟入可得言也凡伤寒病初起发热煎熬津液鼻亁口渴便秘渐至发厥者不问知其为热也若阳症忽变阴厥者万中无一从古至今无一也盖阴厥得之阴症一起便直中阴经唇青面白遍体冷汗便利不渴身踡多睡醒则人事了了与伤寒传经之热邪转入转深人事昏惑者万万不同诸书类载阴阳二厥为一门即明者犹为所混况昧者乎如此病先犯房室后成伤寒世医无不为阴症之名所惑往往投以四逆等汤促其暴亡而诱之阴极莫救致寃鬼夜嚎尚不知悟总繇传𣲖不清耳盖犯房劳而病感者其势不过比常较重如发热则热之极恶寒则寒之极头痛则痛之极所以然者以阴虚阳往乘之非阴盛无阳之比况病者始能勿药阴邪必轻旬日渐发尤非暴症安得以阴厥之例为治耶且仲景明言始发热六日厥反九日后复发热三日与厥相应则病旦暮愈又云厥五日热亦五日设六日当复厥不厥者自愈明明以热之日数定厥之痊期也又云厥多热少则病进热多厥少则病退厥愈而热过久者必便脓血发痈厥应下而反汗之必口伤烂赤先厥后热利必自止见厥复利利止反汗出咽痛者其㗋为痺厥而能食恐为除中厥止思食邪退欲愈凡此之类无非热深发厥之㫖原未论及于阴厥也至于阳分之病而妄汗妄吐妄下以致势极如汗多亡阳吐利烦躁四肢逆冷者皆因用药差悞所致非以四逆真武等汤挽之则阳不能回亦原不为阴症立方也盖伤寒才一发热发渴定然阴分先亏以其悞治阳分比阴分更亏不得已从权用辛热先救其阳与纯阴无阳阴盛隔阳之症相去天渊后人不窥制方之意见有成法转相效尤不知治阴症以救阳为主治伤寒以救阴为主伤寒纵有阳虚当治必㸔其人血肉充盛阴分可受阳药者方可回阳若面黧舌黑身如枯柴一团邪火内燔者则阴已先尽何阳可回耶故见厥除热存津液元气于什一已失之晩况敢助阳刼阴乎证治方云若证未辨阴阳且与四顺丸试之直指方云未辨疑似且与理中丸试之亦可见从前未透此闗纵有深心无可奈何耳因为子辈详辨并以告后之业医者胡卣臣曰性光自启应是轩岐堂上再来治金鑑伤寒死症奇验金鑑春月病温悞治二旬酿成极重死症壮热不退讝语无伦皮肤枯澁胸膛板结舌卷唇焦身踡足冷二便略通半渴不渴面上一团黑滞从前诸医所用之药大率不过汗下和温之法絶无一効求救于余余曰此症与两感伤寒无异但两感症日传二经三日传经已尽即死不死者又三日再传一週定死矣此春温症不传经故虽邪气畱连不退亦必多延几日待元气竭絶乃死观其阴症阳症两下混在一区治阳则碍阴治阴则碍阳与两感症之病情符合仲景原谓死症不立治法然曰发表攻里本自不同又谓活法在人神而明之未尝教人执定勿药也吾有一法即以仲景表里二方为治虽未经试验吾天机勃勃自动若有生变化行鬼神之意必可効也于是以麻黄附子细辛汤两解其在表阴阳之邪果然皮间透汗而热全清再以附子泻心汤两解其在里阴阳之邪果肰胸前柔活人事明了诸症俱退次日即思粥以后竟不需药只此二剂而起一生于九死快哉辨徐国祯伤寒疑难急症治验徐国祯伤寒六七日身热目赤索水到前复置不饮异常大躁将门牗洞启身卧地上展转不快更求入井一医汹汹急以承气与服余诊其脉洪大无伦重按无力谓曰此用人参附子亁姜之症奈何认为下症耶医曰身热目赤有余之邪躁急若此再以人参附子亁姜服之踰垣上屋矣余曰阳欲暴脱外显假热内有真寒以姜附投之尚恐不胜回阳之任况敢以纯阴之药重刼其阳乎观其得水不欲嚥情已大露岂水尚不欲嚥而反可嚥大黄芒硝乎天气燠蒸必有大雨此症顷刻一身大汗不可救矣且既认大热为阳症则下之必成结胸更可虑也惟用姜附所谓补中有发并可以散邪退热一举两得至穏至当之法何可致疑吾在此久坐如有差悞吾任其咎于是以附子亁姜各五钱人参三钱丼草二钱煎成冷服服后寒战戞齿有声以重绵和头覆之缩手不肯与诊阳㣲之状始着再与前药一剂㣲汗热退而安胡卣臣曰雄辨可谓当仁治钱仲昭伤寒发㿀危症奇验钱仲昭患时气外感三五日发热头疼服表汗药疼止热不清口亁唇裂因而下之遍身红㿀神昏讝语食饮不入大便复秘小便热赤脉见𦂳小而急谓曰此症全因悞治阳明胃经表里不清邪热在内如火燎原津液尽亁以故神昏讝妄若㿀转紫黑即刻死矣目今本是难救但其面色不枯声音尚朗乃平日保养肾水有余如旱田之侧有下泉未竭故神虽昏乱而小水仍通乃阴气未絶之征尚可治之不用表里单单只一和法取七方中小方而气味丼寒者用之惟如神白虎汤一方足以疗此盖中州元气已离大剂急剂复剂俱不敢用而虚热内炽必丼寒气味方可和之耳但方虽宜小而服药则宜频如饥人本欲得食不得不渐渐与之必一昼夜频进五七剂为浸灌之法庶几邪热以渐而解元气以渐而生也若小其剂复旷其日纵用药得当亦无及矣如法治之更一昼夜而病者热退神清脉和食进其㿀自化胡卣臣曰病与药所以肰之地森森警发治伤寒坏症两腰偻废奇验张令施乃弟伤寒坏症两腰偻废卧床彻夜痛呌百治不効求诊于余其脉亦平顺无患其痛则比前大减余曰病非死症但恐成废人矣此症之可以转移处全在痛如刀刺尚有邪正互争之象若全然不痛则邪正混为一家相安于无事矣今痛觉大减实有可虑宜速治之病者曰此身既废命安从活不如速死余蹙额欲为救全而无治法谛思良久谓热邪深入两腰血脉久闭不能复出止有攻散一法而邪入既久正气全虚攻之必不应乃㠯桃仁承气汤多加肉桂附子二大剂与服服后即能强起再倣前意为丸服至旬余全安此非昔人之已试乃一时之权宜也肰有自来矣仲景于结胸症有附子泻心汤一法原是附子与大黄同用但在上之症气多故以此法泻心肰则在下之症血多独不可倣其意而合桃仁肉桂以散腰间之血结乎后江古生乃弟伤寒两腰偻废痛楚不劳思索径用此法二剂而愈胡卣臣曰金针虽度要解铸古镕今始能措手辨黄起潜曙修时气伤寒治各不同黄曙修与乃翁起潜春月同时病温乃翁年老而势轻曙修年富而势重势重者以冬不藏精体虚不任病耳余见其头重着枕身重着蓆不能转侧气止一丝不能言语畏闻声响于表汗药中用人参七分伊表侄施济卿恐其家妇女得知不与进药暗赠人参入药服后汗出势减次日再于和解药中赠人参一钱与服服后即大便一次曙修颇觉轻爽然疑药下之早也遣人致问余告以此症表已解矣里已和矣今后缓调即日向安不必再虑往诊见老翁病尚未愈头面甚红谓曰望八老翁下元虚惫阳浮于上与在表之邪相合所谓戴阳之症也阳已戴于头面不知者更行表散则孤阳飞越而危殆立至矣此症从古至今只有陶节菴立法甚妙㠯人参附子等药收拾阳气归于下元而加䓤白透表以散外邪如法用之即愈万不宜迟渠家父子俱病无人敢主且骇为偏僻之説旋即更医投以表药顷刻阳气升腾肌肤粟起又顷刻寒颤咬牙浑身冻裂而逝翁虽海濵一氓畱心管晏富国之略而赍志以没也良足悼矣其医于曙修调理药仍行尅伐致元气日削谢絶医药静养六十余日方起于床愈后凡遇戚友家见余用药率多诋訾设知当日解表和中俱用人参肯舍命从我乎是其所以得全者借于济卿之权巧矣附伤风戴阳症石开晓病伤风咳𠻳未尝发热自觉急迫欲死唿吸不能相续求余诊之余见其头面赤红躁扰不歇脉亦豁大而空谓曰此症颇奇全佀伤寒戴阳症何以伤风小恙亦有之急宜用人参附子等药温补下元收回阳气不肰子丑时一身大汗脱阳而死矣渠不以为然及日落阳不用事愈慌乱不能少支忙服前药服后稍宁片刻又为床侧添同寝一人逼出其汗如雨再用一剂汗止身安咳𠻳俱不作询其所繇云连服麻黄药四剂遂尔躁急欲死肰后知伤风亦有戴阳症与伤寒无别总因其人平素下虚是以真阳易于上越耳胡卣臣曰戴阳一症剖析精详有功来学辨王王原伤寒后余热并永定善后要法王王原昔年感症治之不善一身津液尽为邪热所烁究竟十年余热未尽去右耳之窍常闭今夏复病感纒绵五十多日面足浮肿卧寐不宁耳间气往外触盖新热与旧热相合狼狈为患是以难于去体医者不察其绸缪胶结之情治之茫不中窽延至秋深金寒水冷病方自退然浅者可退深者莫繇遽退也面足浮肿者肺金之气为热所壅失其清肃下行之权也卧寐不宁者胃中之津液亁枯不能内荣其魂魄也耳间大气撞出者久闭之窍气来不觉今病体虚羸中无阻隔气逆上沖始知之也外病虽愈而饮食药饵之内调者尚居其半特挈二事大意为凡病感者明善后之法焉盖人当感后身中之元气已虚身中之邪热未净于此而补虚则热不可除于此而清热则虚不能任即一半补虚一半清热终属糢煳不得要领然舎补虚清热外更无别法当细辨之补虚有一法一补脾一补胃如疟痢后脾气衰弱饮食不能运化宜补其脾如伤寒后胃中津液久耗新者未生宜补其胃二者有霄壤之殊也清热亦有二法初病时之热为实热宜用苦寒药清之大病后之热为虚热宜用丼寒药清之二者亦霄壤之殊也人身天真之气全在胃口津液不足即是虚生津液即是补虚故以生津之药合丼寒泻热之药而治感后之虚热如麦门冬生地黄牡丹皮人参梨汁竹沥之属皆为合法仲景毎用天水散以清虚热正取滑石丼草一丼一寒之义也设悞投参耆苓术补脾之药为补宁不併邪热而补之乎至于饮食之补但取其气不取其味如五谷之气以养之五菜之气以充之毎食之间便觉津津汗透将身中蕴蓄之邪热以渐运出于毛孔何其快哉人皆不知此理急于用肥丼之味以补之目下虽精采健旺可喜不思油腻阻滞经络邪热不能外出久久充养完固愈无出期矣前哲有鑑于此宁食淡茹蔬使体暂虚而邪易出乃为贵耳前药中以浮肿属脾用苓术为治以不寐责心用枣仁茯神为治总以补虚清热之㫖未明故详及之胡卣臣曰伤寒后饮食药饵二法足开聋瞶答门人问蒋中尊受病致死之因门人问曰崇明蒋中尊病伤寒临危求肉汁淘饭半碗食毕大呌一声而逝此曷故也答曰今人外感病兼内伤者多用药全要分别如七分外感三分内伤则治外感药中宜用缓剂小剂及姜枣和中为引庶无大动正气汗血等累若七分内伤三分外感则用药全以内伤为主但加入透表药一味而热服以助药势则外感自散盖以内伤之人才有些㣲外感即时发病不似壮盛之人必所感深重其病乃发也蒋中尊者向曾见其满面油光已知其精神外用非永寿之人也人惟欿然不足方有余地可以应世可以当病若夫神采外扬中之所存宁复有几耶近闻其宦情与声色交浓宵征海面冒蜃烟蛟雾之气尚犯比顽之戒则其病纯是内伤而外感不过受雾露之气耳雾露之邪其中人也但入气分清道原不𫝊经故非发表攻里所能驱惟培元气厚谷气则邪不驱而自出设以其头晕发热认为太阳之症悞表其汗则内伤必转增而危殆在所必至矣且内伤之人一饱一饥蚤已生患又悞以为伤寒而絶其食已虚益虚致腹中馁惫求救于食食入大呌一声者肠断而死也此理甚明如饥民仆地即死气从中断不相续也又如膈病展转不能得食临危毎多大呌而逝以无外感之邪乱其神明是以烱烱自知其絶也果有外邪与正交争其人未死前先已昏惑不省矣安得精明若是哉子于望闻问切之先早清其鑑可矣门人又问曰每见人之神采外扬者病发恒多汗而躁急不识何药可以治之答曰上药在以神治神盖神既外扬必须内守方可逆挽老子所谓知其雄守其雌知其白守其黑真对症之药也若夫草木之性则取其气下达而味沉厚者用之恒使勿缺倣灌园之例频频预沃之以水而防其枯竭可也门人又问曰临危索饭之时尚有药可救否曰独参汤可以救之吾尝治一孕妇伤寒表汗过后忽唤婢作伸寃之声知其扰动阳气急迫无奈令进参汤不可㨗得遂以白术三两熬浓汁一碗与服即时安妥况人参之力百倍白术耶论内伤转疟宜防虚脱并治验袁继明素有房劳内伤偶因小感自煎姜䓤汤表汗因而发热三日变成疟疾余诊其脉豁大空虚且寒不成寒热不成热气急神扬知为元阳衰脱之候因谓其父曰令郎光景窃虑来日疟至大汗不止难于救药倘信吾言今晩急用人参二两煎浓汤预服防危渠父不以为意次日五鼓时病者精神更觉恍惚扣门请救及覔参至疟已先发矣余甚徬徨恐以人参补住疟邪虽救急无益也只得姑俟疟势稍退方与服之服时已汗出粘濡顷之果然大汗不止昏不知人口流白沫灌药难入直至日暮白沫转从大孔遗出余喜曰白沫下行可无恐矣但内虚肠滑独参不能胜任急以附子理中汤连进四小剂人事方甦能言但对面谭事不清门外有探病客至渠忽先知家人惊以为祟余曰此正神魂之离舎耳吾以独参及附子理中驷马之力追之尚在半返未返之界以故能知宅外之事再与前药二剂而安胡卣臣曰病情上㸔得委息周至大开生面推原陆中尊疟患病机及善后法陆六息先生体伟神健气旺血充从来无病莅任以后适值奇荒巨宼忧劳百倍因而病疟食饮减少肌肉消瘦形体困倦口中时时嗳气其候一日轻一日重纒绵三月大为所苦察脉辨症因知先生之疟乃饥饱劳佚所感受伤在阳明胃之一经夫阳经受病邪气浅而易愈乃至为所苦者缘不识病之所在药与病邪不相值反伤其正耳诚知病邪专专在胃则胃为水谷之海多气多血之区一调其胃而疟立止矣故饮食减而大便转觉艰濇者胃病而运化之机迟也肌肉消瘦者胃主肌肉也形体困倦者胃病而约束之机闗不利也口中时时嗳气者胃中不和而显晦塞之象也至于一日轻一日重者此人所不经见之症病机之最当发明者其候亦阳明胃经之候也内经阳明脉解篇有曰阳明之病恶人与火闻木声则愓然而惊及刺疟篇又曰阳明之症喜见火喜见日月光何经文之自为悖谬耶不知此正更实更虚之妙义而与日轻日重之理相通者也夫阳明得病之始则邪气有余故恶人恶火恶木音者恶其助邪也及其病久则邪去而正亦虚故喜火喜日月光者喜其助正也若是则时日干支之衰旺其与人身相闗之故可类推矣盖甲丙戊庚壬者天时之阳也乙丁己辛癸者天时之阴也疟久食减胃中之正已虚而邪去未尽是以值阳日助正而邪不能胜则轻值阴日助邪而正不能胜则重也夫人身之病至于与天时相召亦云亟矣使当日稍知分经用药何至延绵若是哉迄今喫𦂳之处全以培养中气为主盖人虽一胃而有三脘之分上脘象天清气居多下脘象地浊气居多而其能升清降浊者全頼中脘为之运用一如天地定位不可无人焉叅赞之也先生下脘之浊气本当下传也而传入肠中则艰不当上升也而升至胸中甚易者无他中脘素受饮食之伤不能阻下脘浊气上干清道耳试观天地间有时地气上而为云必得天气下而为雨则二气和而晴爽立至若一味地气上升天气不降则太空窒塞而成阴曀之象人之胃中亦犹是也清浊偶有相干顷当自定设有升无降则逼矣故中脘之气旺则水谷之清气上升于肺而灌输百脉水谷之浊气下达于大小肠从便溺而消胸中何窒塞之有哉此所以培养中气为亟亟也中气旺则浊气不久停于下脘而脐下丹田之真气方能上下无碍可以唿之于根吸之于蒂深深其息矣所用六味地黄丸凝滞不行之药大为胃病所不宜况于浊气上干反以阴浊之属扬波助流尤无所取今订理中汤一方升清降浊为合法耳胡卣臣曰説病机处花雨缤纷令观者得未曾有寓意草卷一医门法律钦定四库全书寓意草卷二南昌喻昌撰力争截疟成胀临危救安奇验刘泰来年三十二岁面白体丰夏月惯用冷水灌汗坐卧巷曲当风新秋病疟三五发后用药截住遂觉胸腹间胀满日增不旬日外腹大胸高上气喘急二便全无食饮不入能坐不能卧能俛不能仰势颇危急虽延余至家其专主者在他医也其医以二便不通服下药不应商用大黄二两作一剂病者曰不如此不能救急可速煎之余骇曰此名何病而敢放胆杀人耶医曰伤寒肠结下而不通惟有大下一法何谓放胆余曰世间有不发热之伤寒乎伤寒病因发热故津液枯藁肠胃亁结而可用下药以开其结然有不转失气者不可攻之戒正恐悞治太阴经之腹胀也此病因腹中之气散乱不收故津水随气横决四溢而作胀全是太阴脾气不能统摄所致一散一结相去天渊再用大黄勐剂大散其气若不胀死定须腹破曷不畱此一命必欲杀之为快耶医唯唯曰吾见不到姑已之出语家人曰吾去矣此人书多口熘不能与争也病家以余逐其医而含怒私谓医虽去药则存且服其药请来未迟才取药进房余从后追至掷之沟中病者殊错愕而婉其辞曰此药果不当服亦未可知但再有何法可以救我其二弟之不平则征色而且发声矣余即以一柬面辨数十条而定理中汤一方于后病者见之曰议论反覆精透但参术助胀安敢轻用大黄药已喫过二剂尚未见行不若今日且不服药捱至明日再㸔光景亦无可奈何之辞也余曰何待明日腹中真气渐散今晩子丑二时阴阳交剥之界必大汗晕眩难为力矣病者曰剉好一剂俟半夜果有此症即刻服下何如不识此时服药尚可及否余曰既畏吾药如虎煎好备急亦通余就客寝坐待室中唿召絶无动静次早其子出云昨晩果然出汗发晕忙服尊剂亦不见效但略睡片时仍旧作胀进诊病者曰服药后喜疾势不增略觉减可且再服一剂未必大害余遂以三剂药料作一剂加人参至三钱服过又进一大剂少加黄连在内病者扶身出㕔云内胀大减即不用大黄亦可耐但连日未得食必用大黄些些略通大便吾即放心进食矣余曰如此争辨还认作伤寒病不肯进食其实喫饭喫肉亦无不可于是以老米煮清汤饮之不敢吞粒余许以次日一剂立通大便病者始快其二弟亦快云定然必用大黄但前后不同耳次日戚友俱至病者出㕔问药余曰腹中原是大黄推荡之泄粪其所以不出者以膀胱胀大腹内难容将大肠撑𦂳任慿极力努睁无隙可出㸔吾以药通膀胱之气不治大便而大便自至足为証验于是以五苓散本方与服药才入㗋病者即索秽桶小便先出大便随之顷刻泄下半桶观者动色竞称华佗再出然亦非心服也一月后小患伤风取药四剂与荤酒杂投及伤风未止併谓治胀亦属偶然竟没其功然余但恨不能分身剖心指引迷津耳实无居功之意也胡卣臣曰世间不少血性男子然肝脑无补者多矣此段转移全在危疑闗头着力所以为超详述陆平叔伤寒危证治验并释门人之疑陆平叔文学平素体虚气怯面色痿黄药宜温补不宜寒凉固其常也秋月偶患三疟孟冬复受外寒虽逗寒热一班而未至大寒大热医者以为疟后虚邪不知其为新受实邪也投以参术补剂转致奄奄一息迁延两旬间有从外感起见者用人参白虎汤畧无寸效昬昬嘿嘿漫无主持弥畱之顷昆弟子姓仓皇治木召昌诊视以决行期之早暮非求治疗也昌见其脉未大壊腹未大满小水尚利但筋脉牵掣不停因谓此病九分可治秪恐手足痿废仲景有云经脉动惕者久而成痿今病已廿三日之久血枯筋燥从可识矣吾今用法治则兼治当于仲景之外另施手眼以仲景虽有大柴胡汤两解表里之法而无治痿之法变用防风通圣散成方减白术以方中防风荆芥薄荷麻黄桔梗为表药大黄芒硝黄芩连翘栀子石膏滑石为里药原与大柴胡之制相倣但内有当归川芎芍药正可领诸药深入血分而通经脉减白术者以前既用之贻悞不可再悞耳当晩连服二剂第一剂殊若相安第二剂大便始通少顷睡去体间津津有汗次早再诊筋脉不为牵掣但阳明胃脉洪大反加随用大剂白虎汤石膏知母毎各两许次加柴胡花粉芩栢连翘栀子一𣲖苦寒连进十余剂神识始得渐清粥饮始得渐加经半月始起坐于牀经一月始散歩于地人见其康复之难咸忧其虚抑且畧一过啖即尔腹痛便泄俨似虚证昌全不反顾但于行滞药中加用柴胡桂枝升散余邪不使下熘而变痢以取惫然后改用葳蕤二冬畧和胃气间用人参不过五分前后用法一一不违矩矱乃克起九死于一生也门人不解谓先生治此一病借有天幸内经云盛者责之虚者责之先生今但责其邪盛而不责其体虚是明与内经相背也余笑曰吾非骛末忘本此中奥义吾不明言金针不度也缘平叔所受外邪不在太阳而在阳明故不但不恶寒且并无传经之壮热有时畧显潮热又与内伤发热相倣误用参术补之邪无出路久久遂与元气混合为一如白银中倾入铅铜则不成银色所以神识昬惑嘿嘿不知有人理耳又阳明者十二经脉之长能束筋骨而利机闗阳明不治故筋脉失养而动惕不宁耳然经虽阳明而治法逈出思议之表仲景云阳明居中土也万物所归无所复传又云伤寒欲再传经者鍼足阳明使邪不传则愈凡此皆指已汗已下已传经之邪为言故中土可以消受若夫未经汗下未週六经方盛之邪中土果能消之否耶所以仲景又云阳明中风脉浮弦大而短气腹都满脇下及心痛久按之气不通鼻亁不得汗嗜卧一身及面目悉黄小便难有潮热时时哕耳前后肿刺之小差外不解病过十日脉续浮者与小柴胡汤脉但浮无余证者与麻黄汤若不尿腹满加哕者不治平叔之脉弦浮大而短气鼻亁不得汗嗜卧一身及面目悉黄过经二十余日不解悉同此例第其腹未满小水尚利则可治无疑然治之较此例倍难以非一表所能办也今为子辈畅发其义夫天包地外地处天中以生以长以收以藏元穹不尸其功而功归后土故土膏一动百昌莫不蕃茂土气一收万物莫不归根仲景之言中土但言收藏而生长之义在学者自㑹设偏主收藏则是地道有秋冬无春夏能化物而不能造物矣治病之机亦然平叔之病举外邪而锢诸中土则其土为火燔之焦土而非膏沐之沃土矣其土为灰砂打和之燥土而非沖纯之柔土矣焦土燥土全无生气而望其草木生之也得乎吾乘一息生机大用苦寒引北方之水以润泽其枯藁连进十余剂其舌始不向唇外吮咂所谓水到渠成乃更丼寒一二剂此后絶不置力者知其饮食入胃散精于脾如灵雨霡霂日复一日瀀渥沾足无借人工灌溉而中土可复稼穑之恒耳必识此意乃知吾前此滥用苦寒正以培生气也生气回而虚者实矣夫岂不知其素虚而反朘其生耶面议何茂倩令嫒病单腹胀脾虚将絶之候从来肿病遍身头面俱肿尚易治若只单单腹肿则为难治此其间有所以然之故不可不辨也盖传世诸方皆是悍毒攻劫之法伤耗元气亏损脾胃可一不可再之药纵取效于一时倘至复肿则更无法可疗此其一也且遍身俱肿者五脏六腑各有见症故泻肝泻肺泻膀胱泻大小肠之药间有取效之时而单单腹肿则中州之地久窒其四运之轴而清者不升浊者不降互相结聚牢不可破实因脾气之衰㣲所致而泻脾之药尚敢漫用乎此又其一也且肿病之可泻者但可施之西北壮盛及田野农夫之流岂膏粱老少之所能受设谓肿病为大满大实必从乎泻则病后肿与产后肿将亦泻之耶此又其一也且古方原载肿病五不治唇黑伤肝缺盆平伤心脐出伤脾背平伤肺足底平满伤肾此五者不可治矣是其立方之意皆非为不可治之症而设后人不察㮣从攻泻者何耶惟理脾一法虽五脏见不治之症而能治者尚多此又其一也张子和以汗吐下三法劫除百病后人有谓子和之书非子和之笔乃麻征君文之者诚为知言如常仲明云世人以补剂疗病宜乎不效者此则过信刘张之学而不顾元气之羸劣耳所以凡用劫夺之药者其始非不遽消其后攻之不消矣其后再攻之如鐡石矣不知者见之方谓何物邪气若此之盛自明者观之不过为勐药所攻即以此身之元气转与此身为难首实有如驱良民为寇之比所谓赤子盗兵弄于潢池亶其然哉明乎此则有培养一法补益元气是也则有招纳一法升举阳气是也则有解散一法开鬼门洁净府是也三法具不言泻而泻在其中矣无余蕴矣胡卣臣曰胀满必从乎泻肰善言泻者补之中无非泻也观者须识此意始得立言之㫖辨痢疾种种受症不同随症治验胡太夫人偶然肚腹不宁泻下数行医以痢疾药治之其利转多更引通因通用之法用九蒸大黄丸三钱下之遂扰动胃气胀痛全不思食有似噤口痢状余诊之见六脉皆沉而伏应指糢煳亟曰此非痢疾之症乃悞治之症也今但安其胃不必治痢而痢自止不必治胀痛而胀痛自止于是以四君子汤为主治少加姜䓻煖胃之药用之二剂痢果不作但苦胃中胀痛不安必欲加入行气之药以冀胀消痛止而速得进食余固争曰宁可缓于食不可急于药盖以前因悞药引动胃气作楚如治乱民惟有安之之法若再加行气则胀痛必无纪极坚持前説即用橘皮和中亦须炒而又炒絶不惹动其气凡五日未得大便亦不惹动其便听其缓缓痛止胀消食进便利共七日全安浑不见药之功其实为无功之功也噫今之随主见而图可喜之功者即生出事端亦谓病之所有非医之所造谁悬明鑑而令丝毫莫遁耶此所以成时医之世界也张仲仪初得痢疾三五行即请往诊行动如常然得内伤之脉而夹少阴之邪余诊毕即议云此症仍宜一表一里但表药中多用人参里药中多用附子方可无患若用痢疾门诸药必危之道也仲仪以平日深信径取前药不疑然疾势尚未着也及日西忽发大热身重如巨石头在枕上两人始能扶动人事沉困举家惶乱忙忙服完表里二剂次早诊时即能起身出房再与参附药二剂全安若不辨症用药痢疾门中几曾有此等治法乎况于疾未着而早见乎周信川年七十三岁平素体坚不觉其老秋月病痢久而不愈至冬月成休息痢一昼夜十余行面目浮肿肌肤晦黑求治于余余诊其脉沉数有力谓曰此阳邪陷入于阴之症也吾以法治之尚可痊愈明日吾自袖药来面治于是以人参败毒散本方煎好用厚被围椅上坐定置火其下更以布条卷成鵞蛋状置椅褥上垫定肛门使内气不得下走然后以前药滚热与服良久又进前药遂觉皮间有津津㣲润再溉以滚汤敎令努力忍便不得移身如此约二时之久皮间津润总未亁病者心躁畏热忍不可忍始令连被卧于床上是晩止下痢二次已后改用补中益气汤一昼夜止下三次不旬日而全愈盖内陷之邪欲提之转从表出不以急流挽舟之法施之其趋下之势何所底哉闻王星宰世兄患久痢诸药不效苏郡老医进以人参败毒散其势差减大有生机但少此一段斡旋之法竟无成功故凡遇阳邪陷入阴分如久疟久痢久热等症皆当识此意使其缓缓久久透出表外方为合法若急而速则恐才出又入徒伤其正耳朱孔阳年二十五岁形体清瘦素享安逸夏月因搆讼奔走日中暑溼合内欝之火而成痢疾昼夜一二百次不能起床以粗纸舖于褥上频频易置但饮水而不进食其病甚厉肛门如火烙扬手掷足躁扰无奈余诊其脉弦𦂳劲急不为指挠谓曰此症一团毒火蕴结在肠胃之内其势如焚救焚须在顷刻若二三日外肠胃朽腐矣于是以大黄四两黄连丼草各二两入大砂锅内煎随滚随服服下人事稍宁片刻少顷仍前躁扰一昼夜服至二十余碗大黄俱已煎化黄连丼草俱煎至无汁次日病者再求前药余诊毕见脉势稍柔知病可愈但用急法不用急药遂改用生地黄麦门冬各四两另研生汁而以天花粉牡丹皮赤芍药丼草各一两煎成和汁大碗嚥之以其来势暴烈一身津液从之奔竭待下利止然后生津养血则枯藁一时难回今脉势既减则火邪俱退不治痢而痢自止岂可泥润滞之药而不急用乎服此药果然下痢尽止但遗些少气沫耳第三日思食荳腐浆第四日畧进陈仓米清汁缓缓调至旬余方能消谷亦见胃气之存畱一线者不可少此焦头烂额之客耳陈汝明病痢发热如蒸昏沉不食重不可言至第三日危急将絶方请余诊其脉数大空虚尺脉倍加洪盛谓曰此两病而凑于一时之症也内有溼热与时令外热相合欲成痢症尚不自觉又犯房劳而为骤寒所乘以故发热身重不食昏沉皆属少阴肾经外感少阴受邪原要下利清白此因肠中湿热已蒸成猪肝鱼脑败浊之形故色虽变而下利则同也再用痢疾门药一剂即刻不救矣遂忙以麻黄附子细辛汤一剂与之表散外邪得汗后热即㣲减再用附子理中汤连进二剂热退身轻能食改用黄连理中汤丸服至旬日全安叶茂卿幼男病痢噤口发热十余日呕哕连声不断诊其闗脉上涌而无根再诊其足脉亦上涌而无根谓其父曰此非噤口痢之症乃胃气将絶之症也噤口痢者虚热在胃壅遏不宣故觉其饱而不思食治宜补虚清热两法此因苦寒之药所伤不能容食治惟有颛颛温补一法而已于是以理中汤连投二剂不一时痢下十余行遍地俱汚茂卿恐药不对症求更方余曰吾意在先救胃气之絶原不治痢即治痢人之大小肠盘叠腹中甚远虽神丹不能遽变其粪今借药力催之速下正为美事焉可疑之遂与前药连服二日人事大转思食不哕痢势亦减四日后止便糟粕以补中益气调理旬日全安此可见小儿之痢纵啖伤胃者多内有积热者少尤不宜轻用痢疾门中通套治法也浦君艺病痢疾初起有表邪未散而悞用参术固表使邪气深入又悞服黄连凉解大黄推荡治经月余胃气不运下利一昼夜百余行一夕呕出从前黄连药汁三五碗呕至二三次后胃与肠遂打为一家内中幽门阑门洞开无阻不但粥饮直出即人参浓膏才吞入㗋已汨汨从肠奔下危急之中诸昆玉及内戚俱探余曰此症可无恐乎余曰在此用药便有可恃吾岂不知疾势之危但无别人可任姑以静镇之而殚力以报知巳耳于是以大剂四君子汤煎调赤石脂禹余粮二末连连与服服后其下痢之势少衰但腹中痛不可忍君艺曰前此下痢虽多然尚不痛服此药而痛增未可再服矣余曰此正所谓通则不痛痛则不通之説也不痛则危痛则安何乐而不痛耶仍以前药再进俟势已大减才用四君子倍茯苓十余剂全安胡卣臣曰闭门造车出门合辙使郡邑医学中倣此议病先衡量所造高下然后用之则可矣面议少司马李萍槎先生悞治宜用急疗之法老先生玉体清瘦澹泊宁静以御神病邪无从窃入虽食饮素约然三日始一更衣出孔比入孔尤约故精神有余足以虑周当世而中外倚毗壮猷也偶因大便后寒热发作有时颇似外感其实内伤非感也缘素艰大便弩睁伤气故便出则阴乘于阳而寒顷之稍定则阳复胜阴而热也若果外感之寒热何必大便后始然耶此时但宜以和平之剂治内伤辅养元气为上加入外感药驱导兼行必致内伤转增奈何先生方欲治肠中之燥医家又欲除内蕴之湿不思肠燥为相安之恒可以不治即治之不过润肠生血亦无不可若乃见为湿热而用滑利之药以驱之则悞甚矣盖瘦人身中以湿为宝有湿则润无湿则燥今指燥为湿是指火为水也且膀胱者水道也大肠者谷道也以三日一便之肠悞用滑药转致澼出无度犹不悔悟毎一大遗輙矜袪湿之力世间岂有湿从谷道而出之理哉不过因主人蹔快大肠之润而谬饰其词耳讵知沧海不足以实漏巵而元气日削乎始之阴阳交胜者渐至交离而阴从泻伤阳从汗伤两寸脉浮而空阳气越于上闗尺脉㣲而细阴气越于下不相维附势趋不返矣然汗出尚有时而下利则无时究竟阴阳之气两竭于下便出急如箭肛门热如烙此时尚以滑石木通猪苓泽泻等分利小水以止泄不知阴虚自致泉竭小便从何得来止令数十年大肠之积蓄尽空仰给于胃脘食入毋俟停畱已挈柄而挹之下注久久胃不能给遂将肠中自有之垢暗行驱下其臭甚腥色白如脓垢尽而肠气亦不畱祗是周身元气至宝坐耗于空虚之府非不服人参大补然药力入胃则肠空入肠则胃空便出则肠胃俱空繇是下空则上壅胸膈不舒㗋间顽痰窒塞口燥咽亁彻夜不寐一切食物惟味薄质轻者胃中始受而受之此时尚图养血安神调脾袪痰旷日缓治其不达时宜也甚矣夫宣房瓠子之决天子公卿咸轻掷金马璧鸡奠之以䇿羣力而襄底定请以朝廷破格之法而通于医药可乎草野罔识忌讳或者可与图功耳附药议方用人参白术丼草山茱莄五味子宣木𤓰白芍药升麻赤石脂禹余粮人参白术茯苓丼草为四君子汤理脾胃之正药也而不用茯苓者以其淡渗恐伤阴也而用山茱茰以收肝气之散五味子以收肾气之散宣木𤓰以收胃气之散白芍药以收脾气及脏气之散合之参术之补丼草之缓升麻之升阴阳两和俾元气上者下而下者上团聚于中不散斯脉不至上盛腹不至雷鸣汗不至淋漓肛不至火热食饮自加便泄自止是收气之散为喫𦂳闗头故取四味重复借其颛力至于用濇以固脱药味多般不同此用余粮石脂者取其颛固下焦之脱也况肠胃之空非二味不填肠垢已去非二味不复其粘着之性所谓下焦有病人难㑹须用余粮赤石脂者以是故也又况悞以石之滑者伤之必以石之澁者救之尤有同气相求之义耶所以必用大剂药料煎浓膏调二末服下恐药力清薄不遂其畱恋故以啜羹之法用之取其久停又以饮醇之法用之取其缓入非谓一饮尽剂强以所难也先生弗解其意见药剂过重谓为难用医者见二味澁药又从旁破为不可用不知十剂中澁居其一如七曜经天何可少一曜耶且石脂不过土之赤者也余粮不过土之外刚内柔者也中州土病而引土为治尚谓不宜则诸草木之根荄更无取矣东海西海天下后世有明者出焉理自相同光自不掩必求行其所知则浅者售而病乃殆矣谓之何哉先生闻名而请极其敬重及见议病议方反多疑意不才即于方末慨叹数语飘然而别次日先生语戚友云昨之论辨甚明但石脂余粮生平未曾服过即娄中医者亦未曾用过只得附未达不敢尝之义华天御孝亷荐治陈彦质之病比先生更重几倍用石脂余粮而收成功其案具存可覆閲也其后往郡迎医用补剂稍效然不善于补转致夜间健食脾气泄露无余肛门火烙阳气下陷久而不升遂成臋痈竟付外科治瘳吁嗟先生独何不身事视国也哉胡卣臣曰萍槎司马敡厯中外清刚晓练今之显允方叔也从津门归朝命再下倚任方殷司马淹畱抱疴竟至不起使用嘉言之言即以疆塲死不犹愈易箦家臣之手耶面议陈彦质临危之症有五可治陈彦质患肠风下血近三十年体肥身健零星去血旋亦生长不为害也旧冬忽然下血数斗盖谋虑忧欝过伤肝脾肝主血脾綂血血无主綂故出之暴耳彼时即宜大补急固延至春月则木旺土衰脾气益加下熘矣肝木之风与肠风交煽血尽而下尘水水尽而去肠垢垢尽而吸取胃中所纳之食汨汨下行总不停畱变化直出如箭以致肛门脱出三五寸无气以收毎以热汤浴之睁呌托入顷之去后其肛复脱一昼夜下利二十余行苦不可言面色浮肿夭然不泽唇焦口亁鼻孔黑煤种种不治所共覩矣仆诊其脉察其症因为借箸筹之得五可治焉若果阴血脱尽当目盲无所视今双眸尚炯是所脱者下焦之阴而上焦之阴犹存也一也若果阳气脱尽当魄汗淋漓目前无非鬼像今汗出不过偶有而见鬼亦止二次是所脱者脾中之阳而他脏之阳犹存也二也胃中尚能容谷些少未显呕吐哕逆之症则相连脏腑未至交絶三也夜间虽艰于睡然交睫时亦多更不见有发热之候四也脉已虚软无力而激之间亦鼓指是禀受原丰不易摧朽五也但脾脏大伤兼以失治旷日其气去絶不远耳经云阳气者如天之与日失其所则折寿而不彰今阳气陷入阴中大股热气从肛门泄出如火之烙不但失所巳也所以犹存一线生意者以他脏中未易动摇如辅车唇齿相为倚借供其絶乏耳夫他脏何可恃也生死大闗全于脾中之阳气复与不复定之阳气㣲复则食饮㣲化便泄㣲止肛门㣲收阳气全复则食饮全化便泄全止肛门全收矣然阴阳两竭之余偏驳之药既不可用所借者必参术之无陂复气之中即寓生血始克有济但人参力未易办况才入胃中即从肠出不得不广服以继之此则存乎自裁耳于是以人参汤调赤石脂末服之稍安次以人参白术赤石脂禹余粮为丸服之全愈其后李萍槎先生之病视此尚轻数倍乃见石脂余粮之药骇而不用奈之何哉胡卣臣曰似此死里求生谁不乐从其他拂情处不无太直然明道之与行术则径庭矣论黄湛侯吐血暴症治验黄湛侯素有失血病一晨起至书房陡爆一口倾血一盆㗋间气涌神思飘荡壮热如蒸颈筋麄劲诊其脉尺中甚乱曰此昨晩大犯房劳自不用命也因出验血见色如太阳之红其仆云此血如宰猪后半之血其来甚远不识痴人有此确喻再至寝室谓曰少阴之脉萦舌本少阴者肾也今肾中之血汹涌而出舌本已硬无法可以救急因谛思良久曰只有一法不得已用丸药一服坠安元气若得气转丹田尚可缓图因煎人参浓汤下黑钖丹三十粒㗋间汨汨有声渐下入腹顷之舌柔能言但声不出余亟用润下之剂以继前药遂与阿胶一味重两许溶化分三次热服溉以热汤半日服尽身热渐退颈筋渐消进粥与补肾药连服五日声出㗋清人事向安但毎日尚出湥红之血盏许因时令大热遵内经热淫血溢治以咸寒之㫖于补肾药中多加秋石服之遂愈胡卣臣曰此等治法全在批郄导窽处用意未许向痴人説梦论闻君求血症兼痰症治法闻君求有失血疾时一举发其出颇多咳嗽生痰上气面青少泽其脉厥阴肝部独伤原于忿怒之火无疑合色脉谛详总是阴血不足耳但从前所用之药本以生血反滋其痰本以驱痰转耗其血似是而非谁其辨之夫脉之充也色之华也皆气与血之为也以脱血故致令气亦易脱每毎上升胸膈喘促胀闷不利于语言行持虽举发有时然非细故矣乃用行气药以取快何异操刀使割耶诚欲气不上升无过于血日滋长暗将浮游之气摄入不息之途乃为良治然胸膈肺胃间顽痰胶结既阻循环又难培养似乎痰不亟除别无生血之法矣不知此症而欲除痰痰未必除气已先尽不得之数也从来痰药入腹其痰不过暂开复闭劳而无功吾于此毎用乘机利导之法先以㣲阳药开其痰继以纯阴峻投如决水转石亟过痰之闗隘迨至痰之开者复闭所用生血之药蚤已从天而下日续一日久久而血生血生而气返血室如浪子归家转能兴家所借以驱胶结之痰者即此气也此际始加除痰之药庶几痰去气存累年之疾至是始得痊安耳然饮食最宜致慎不但肥丼生痰厚味伤阴已也人身自平旦至日中行阳二十五度饮食易消故不成痰自日中至合夜行阴二十五度饮食不消故易成痰释教以过午戒食其大药王䕶身之一则欤进之调摄尤为𦂳闗盖贤人尝以秋冬养阴秋者于时为收冬者于时为藏法天地之收藏而宁茹母吐宁拒母迎宁早卧母早兴蛰虫尚知闭户岂君子可无居室之功耶况乎欲血不再脱尤贵退藏于密耶又况乎厥阴肝木受病其憔悴之色见于三时者犹可诿之病色至春月发荣之时更何诿耶然春月之荣不自春月始也始于秋冬收藏之固设冬月水脏所储者少春月木即欲发荣其如泉竭不足以溉苞稂何故失此不治至春病危始图之则万无及矣胡卣臣曰扪虱而谭可惊四座为顾枚先议失血症治并论病机顾枚先年二十余岁身躯肥大平素嗜酒迩来鳏居郁郁壬午孟夏患失血症毎晩去血一二盏至季夏时去血无算面色不见憔悴肌肉不见消瘦诊其脉亦不见洪盛昼夜亦不见寒热但苦上气喘促夜多咳𠻳㗋间窒塞胸前𦂳逼背后刺胀腹中闷痛躁急多怒医以人参阿胶治失血成法用之月余逾增其势更医多方以图用膏子之润上而气时降也用牛膝黄栢之导下而血时息也及服酒研三七少许则血止而咳亦不作但未久血复至咳复增又以为龙雷之火所致思用八味丸中之些㣲桂附以引火归元总繇未识病情也请因是症而益广病机焉人身血为阴男子不足于阴故以血为宝是以失血之症阴虚多致发热面色多致枯黑肌肉多致消瘦今病者不然岂其有余于血哉以病为饮醇伤胃胃为水谷之海多气多血二十余年水谷充养之精华以渐内亏而外不觉也胃之脉从头走足本下行也以呕血之故逆而上行则唿吸之音必致喘急矣胃之气𫝊入大小肠膀胱等处亦本下行也以屡呕之故上逆而不下达则肠腹之间必致痛闷矣胃气上奔呕逆横决则胸中之气必乱至于𦂳逼痛楚则乱之甚矣胸中之位舎有限已乱之气无处可容势必攻入于背以背为胸之府也至于肩髃骨空钻如刃刺则入之深矣故一胃耳分为三脘上脘气多下脘血多中脘气血俱多今胃中既乱气血混矣不但胃也胃之上为膈其心烦多怒者正内经所谓血并于膈之上气并于膈之下致然气血倒矣所以内经又言血并于阳气并于阴乃为热中又言瘅成为消中瘅即热也消中者善食多饥而肌肉暗减也病者之嗜饮为热积胃中其不病消中而病呕血者何耶内经又以胃脉本宜洪盛反得沉细者为胃气已逆若见人迎脉盛则热聚于胃而内生痈今胃脉已见沉细其不成胃痈而成呕血者又何耶不知病者呕血之源与此两者同出异名耳热积于中即为消血积于中即为痈而随积随呕则为此症揆其致此之繇必以醉饱入房而得之盖人身气动则血动而搆精时之气有干坤鼓铸之象其血大动精者血之所化也灌输原不止胃之一经独此一经所动之血为醉饱之余所阻不能与他经之血缉续于不息之途是以开此脱血一窦今者竟成熟路矣欲治此病不如此其分经辨症何从措手乎岂惟经也络亦宜辨胃之大络贯膈络肺不辨其络亦孰知膈间𦂳迸肺间气胀痰胶为胃病之所传哉当此长夏土旺不惟母病而子失养抑且母邪尽传于子至三秋燥金司令咳𠻳喘满之患必增不急治之则无及矣今岁少阴司天少阴之上热气主之运气热也夏月适当暑热时令热也而与胃中积热合煽其疟不治其热血必不止然不难于血之止也苐患其止而聚也聚于中为蛊为痈犹缓也聚于上为喘为厥则骤也惟遵内经热滛血溢治以咸寒之㫖为主治咸能走血寒可胜热庶于消渴痈疽两患可无妨碍然必先除经病务俾经脉下走经气下行后乃可除络中之病譬沟渠通而行潦始消也未易言也病者呕血经久无法可止父兄敦请仆往救治告以必须议病不议药方能用予乃定是案用元明粉化水煮黄栢秋石化水煮知母以清解蕴热而消瘀化疽加丼草以调其苦独取咸寒气味进四剂而血止可谓神矣医者果然破药性大寒渠家果不终其用延至八月病者胸脇高肿数围肺内生痈寒热大作喘咳不休食饮不入俯几不敢动移以致臀肉磨穿危在唿吸百计强与医治断不应命父兄因生仇恨再求为其所难以曲尽人情只得极力治之变症蠡出通计免于五死而得五生病者不戒兼啖生冷肺复生痈一夕呕痰如猪胆状者百十余枚一脏两伤竟至不起仆焦劳百日心力俱殚苐无如末流难挽何矣胡卣臣曰向传顾病治愈竞称神僊其后未免以成败论矣倘用咸寒时遇有识者赞之何至渴而穿井鬭而铸兵耶然此案自堪传也面论顾季掖乃室奇症治之奇验顾季掖乃室仲夏时孕已五月偶尔下血医以人参阿胶勉固其胎又经一月身肿气胀血逆上奔结聚于会厌胸膈间食饮才入触之痛楚转下甚艰稍急即连粒呕出全如噎症更医数手咸以为胎气上逼脾虚作肿而成膈噎也用人参之补五味之收为治延至白露节计孕期已八月而病造极中之极唿吸将絶始请余诊毫不洩露病状其脉尺部㣲濇难推独肺部洪大无伦其喘声如曳锯其手臂青紫肿亮如殴伤色余骇曰似此凶症何不早商季掖曰昨闻黄咫旭乃室有孕而膈噎得遇良治而愈是以请救但内子身肿气急不识亦可疗否余曰此症吾视若悬鑑不必明言以滋惊恐姑以善药一二剂投之通其下闭上壅可也季掖必求病名余曰上壅者以肺脉之洪大合于会厌之结塞知其肺当生痈也下闭者以尺脉之㣲濇合于肉色之青肿知其胎已久坏也善药者泻白散加芩桔之苦以开之不用硝黄等厉药也服一大剂腹即弩痛如欲产状季掖曰产乎余曰肺气开而下行数时闭拒恶秽得出可也奚产之云再进一剂身肿稍退上气稍平下白汚如脓者数斗裹朽胎而出旬余尚去白汚并无㸃血相间可知胎朽腹中已近百日荫胎之血和胎俱化为脓也病者当时胸膈即开连连进粥神思清爽然朽胎虽去而秽气充斥周身为青肿者未去也胸厌虽寛而肺气壅遏为寒热咳𠻳者未除也余认真一以清肺为主旬余果获全痊顾升恒曰先生议内子病余甚骇为不然及投剂如匙开钥其言果验朽物既去忽大肿大喘可畏先生一以清肺药批郄导窽病邪旋即解散不二旬体复康平抑何神耶内子全而老母不至尸饔幼子不至啼饥此身不致只影厚德固难为报耳因思谭医如先生真为轩岐继后世俗之知先生者即谓之谤先生可也然而百世之下犹当有闻风兴起者矣面论姜宜人奇症与交肠不同治法逈异姜宜人得奇症简本草经疏治交肠用五苓散之説以为神祕余见之辨曰交肠一症大小二便易位而出若交易然古用五苓治之专为通前阴而设也若此症闭在后阴二便俱从前阴而出拟之交肠诚有似是实非者况交肠乃暴病骤然而气乱于中此症乃久病以渐而血枯于内有毫釐千里之不同安得拟之原夫疾之所始始于忧思结而伤脾脾统血者也脾伤则不能统摄而错出下行有若崩漏实名脱营脱营病宜大补急固乃悞认为崩漏以凉血清火为治则脱出转多不思天癸巳尽潮汛已絶万无是病其年高气弱无血以实漏巵者毫不念也于是胞门子户之血日渐消亡势不得不借资不仰给矣借资于大肠转将大肠之血运输而渗入胞囊久之大肠之血亦尽而大肠之气附血而行者孤而无主为拳为块奔疼涣散与林木池鱼之殃祸同矣又如救荒者剥隣国为立尽之墟所不顾矣犹未也仰给于胃脘转将胃脘之血吸引而渗入胞囊久之胃脘之血亦尽下脱之血始无源自止夫胃脘之血所以荣週身而灌百脉者今乃暗归乌有则苞稂失润而黍离足忧血尽而止较之血存而脱又倍远矣故血尽然后气乱气乱然后水谷舎故趋新舎寛趋隘江汉两渠併归一路身中为之大乱势必大肠之故道复通乃可拨乱返治与五苓一方全无干渉又况水谷繇胃入肠另有幽门泌别清浊今以渗血之故酿为谷道是幽门辟为坦径矣尚可用五苓再辟之乎又况五苓之劫阴为亡血家所深戒乎今之见一病輙有一药横于胸中与夫执成方奉为灵秘者大率皆悞人者也若宜人之病余三指才下便问曰病中多哭泣否婢媪曰时时泣下乃知脏燥者多泣大肠方废而不用也交肠云乎哉今大肠之脉累累而现于指可虞之时其来春枣叶生乎枣叶生而言果验胡卣臣曰此等症他人不能道只字似此河汉无极而更精切不可移易为难能矣治陆令仪尊堂肺痈奇验陆令仪尊堂平日持斋肠胃素枯天癸巳尽之后经血犹不止似有崩漏之意余鑑姜宜人交肠之流弊急为治之久已痊可值今岁秋月燥金大过湿虫不生无人不病咳𠻳而尊堂血虚津枮之体受伤独勐胸脇𦂳胀上气喘急卧寐不宁咳动则大痛痰中带血而腥食不易入声不易出寒热交作而申酉二时燥金用事诸苦倍增其脉时大时小时牢伏时弦𦂳服清肺药如以勺水沃焦无俾缓急诸子徬徨无措知为危候余亦明告以肺痈将成高年难任于是以葶苈大枣泻肺汤先通其肺气之壅即觉气稍平食稍入痰稍易出身稍可侧大有生机余曰未也吾见来势太急不得已而取快于一时究竟暂开者易至复闭迨复闭则前法不可再用矣迄今乘其暂开多方以图必在六十日后交冬至节方是愈期盖身中之燥与时令之燥胶结不解必俟燥金退气而肺金乃得泰宁耳令仪昆季极恳颛力治之此六十日间屡危屡安大率皆用活法斡旋缘肺病不可用补而脾虚又不能生肺肺燥喜于用润而脾滞又艰于运食今日脾虚之极食饮不思则于清肺药中少加参术以补脾明日肺燥之极热盛咳频则于补脾药中少加阿胶以润燥日续一日扶至立冬之午刻病者忽自云内中光景大觉清爽可得生矣奇哉天时之燥去而肺金之燥遂下传于大肠五六日不一大便畧一润肠旋即解散正以客邪易去耳至小雪节康健加飡倍于曩昔盖胃中空虚已久势必加食复其水谷容受之常方为全愈也令仪昆季咸录㣲功而余于此症有遐思焉语云宁医十男子莫医一妇人乃今宁医十妇人不医一男子矣胡卣臣曰还丹不过九转举世模之不就陈诠可袭活法难通也议郭台尹将成血蛊之病郭台尹年来似有劳怯意胸腹不舒治之罔效茫不识病之所存也闻仆治病先议后药姑请诊焉见其精神言动俱如平人但面色痿黄有蟹𤓰纹路而得五虚脉应之因窃疑而诘之曰足下多怒乎善忘乎口燥乎便秘乎胸𦂳乎脇胀乎腹疼乎渠曰种种皆然此何病也余曰外症尚未显然内形已具将来血蛊之候也曰何以知之曰合色与脉而知之也夫血之充周于身也荣华先见于面今色黯不华既无旧恙又匪新疴其所以憔悴不荣者何在且壮盛之年而见脉细损宜一损皮毛二损肌肉三损筋骨不起于床矣乃皮毛肌肉歩履如故其所以㣲弱不健者又何居是敢直断为血蛊腹虽未大而腹大之情状已着如𤓰瓠然其日趋于长也易易耳明哲可不机于早耶曰血蛊乃妇人之病男子亦有之乎曰男子病此者甚多而东方沿海一带比他处更多医不识所繇来漫用治气治水之法尝试夭枉不可胜计总缘不究病情耳所以然者以东海擅鱼塩之饶鱼者丼美之味多食使人热中塩者咸苦之味其性偏于走血血为阴象初与热合不觉其病日久月增中焦沖和之气亦积渐而化为热矣气热则结而血始不流矣于是气居血中血裹气外一似妇女受孕者然至弥月时腹如抱瓮矣但孕系于胞中如熟果易落蛊蟠于腹内如附赘难疗又不可同语也究而论之岂但东方之水土致然凡五方之因膏粱厚味椒姜桂糈成热中者除痈疽消渴等症不常见外至胀满一症人人无不有之但㣲则旋胀旋消甚则胀久不消而成蛊耳倘能见㣲知着宁至相寻于覆辙耶要知人之有身执中央以运四旁者也今中央反竭四旁以奉其锢尚有精华发见于色脉间乎此所以脉细皮寒少食多汗虺羸之状不一而足也余言当不谬请自揆之月余病成竟不能用半载而逝胡卣臣曰议病开此一法门后有作者不可及矣答门人问州守钱希声先生治法门人问曰州尊暴病呕血数升指尖㣲冷㗋间窒塞声不易出安危之机闗于医药有用温补人参阿胶之属者有用凉血生地𤣥参之属者有用降火黄栢知母之属者漫难适从请吾师确言其理以开瞽瞶答曰古今论失血之症皆混在痰火一门是以言之不中肯窽吾试为子详之夫血病有新久㣲甚无不本之于火然火有阴阳不同治法因之逈远州尊虽旧尝失血不过伤损之类其原颇轻今入春以来忽尔呕血数盂则出之暴矣经云暴病非阳则其为火也即非阳火甚明阳火者五行之火天地间经常可久之物何暴之有设其暴也复可以五行之水折之不能暴矣惟夫龙雷之火潜伏阴中方其未动不知其为火也及其一发暴不可御以故载阴血而上溢盖龙雷之性必阴云四合然后遂其升腾之势若天青日朗则退藏不动矣故凡用凉血清火之药者皆以水制火之常法施之于阴火未有不转助其者也大法惟宜温补而温补中之㣲细曲折要在讲明有素经曰少阴之脉萦舌本谓肾脉萦遶于舌根之间也又曰咯血者属肾明乎阴火发于阴中其血咯之成块而出不比咳𠻳痨症痰中带血为阳火也此义从前未有发明惟汉代张仲景为医中之圣于伤寒症中垂戒一欵云悞发少阴汗动其经血者下竭上厥为难治后人随文读去至下竭上厥之理总置不讲不知下竭者阴血竭于下也上厥者阴气逆于上也盖气与血两相维附气不得血则散而无统血不得气则凝而不流故阴火动而阴气不得不上奔阴气上奔而阴血不得不从之上溢阴血上溢则下竭矣血既上溢其随血之气散于胸中不能复返本位则上厥矣阴气上逆不过至颈而止不能越高颠清阳之位是以㗋间窒塞心忡耳鸣胸膈不舒也然岂但窒塞不舒已哉阴气久居于上势必龙雷之火应之于下血不尽竭不止也气不尽厥亦不止也仲景所以断为难治者其以是乎但止曰难治非谓不治也仲景不立治法者以另有卒病论十六卷颛论暴病后世散逸无传耳吾为子大辟其扄则以健脾中之阳气为第一义健脾之阳一举有三善也一者脾中之阳气旺如天青日朗而龙雷潜伏也一者脾中之阳气旺而胸中窒塞之阴气如太空不畱纎翳也一者脾中之阳气旺而饮食运化精㣲复生其下竭之血也况乎地气必先蒸土为湿然后上升为云若土燥而不湿地气于中隔絶矣天气不常清乎今方书皆治阳火之法至龙雷之火徒有其名而无其治反妄引久𠻳成痨痰中带血之阳症不敢用健脾增咳为例不思咯血即有咳𠻳不过气逆上厥之咳气下则不咳矣况于原无咳𠻳者乎古方治龙雷之火毎用桂附引火归元之法然施于暴血之症可暂不可常盖已亏之血恐不能制其悍而未动之血恐不可滋之扰耳究而论之治龙雷之火全以收藏为主以秋冬则龙潜雷伏也用收藏药不效畧用燥烈为乡导以示同气相求之义则可既已收藏宁敢漫用燥烈乎先生宿有损伤失血之病值此上下交匮功令森严人心欲逞惴惴其不免是劳伤又益以忧恐恐则伤肾而少阴之血无端溢出与仲景所谓悞发少阴汗动其血者初无少异矣又况肝主谋虑性喜疏泄冬间肾气不藏久已供肝木之挹取今春令将行而肝木居青龙之位震雷之司乘权用事是以天时之龙雷未动身中之龙雷先动其血已暴涌而出不识后此春夏十二气龙雷大发之时将何血以奉之耶夫大病须用大药大药者天时春夏而吾心寂然秋冬是也昔人逃禅二字甚妙夫禅而名之曰迯其心境为何如哉子后遇此病必以崇土为先土厚则阴浊不升而血患自息万物以土为根元气以土为宅不可不亟讲矣胡卣臣曰今世失血一症甚伙前后四案发明无穷奥义垂诲慇慇此篇详论阴火原委尤补千古阙失李思萱乃室膈气危病治騐附叶氏妇治验李思萱室人有孕冬月感寒至春而发初不觉也连食鸡面鸡子遂成夹食伤寒一月才愈又伤食物吐泻交作前后七十日共反五次遂成膈症滴饮不入延诊时其脉上涌而乱重按全无呕哕连绵不絶声细如虫鸣久久方大呕一声余曰病者胃中全无水谷已翻空向外此不可救之症也思萱必求良治以免余憾余筹画良久因曰万不得已必多用人参但才入胃中即从肠出有日费斗金不勾西风一浪之譬奈何渠曰尽在十两之内尚可勉备余曰足矣乃煎人参汤调赤石脂末以坠安其翻出之胃病者气若稍回少顷大便气即脱去凡三日服过人参五两赤石脂末一觔俱从大肠泻出得食仍呕但不呕药耳因思必以药之渣滓如粞粥之类与服方可望其少停胃中顷之传下又可望其少停肠中于是以人参陈橘皮二味剪如芥子大和粟米同煎作粥与服半盏不呕良久又与半盏如是再三日始得胃舎稍安但大肠之空尚未填实复以赤石脂为丸毎用人参汤吞两许如是再三日大便亦稀此三日参橘粥内已加入陈仓米毎进一盏日进十余次人事遂大安矣仍用四君子汤丸调理通共用人参九两全愈然此亦因其胎尚未堕有一线生气可续故为此法以续其生耳不然者用参虽多安能回元气于无何有之乡哉后生一子小甚缘母病百日失䕃之故叶氏妇亦伤寒将发悞食鸡面鸡子大热喘胀余怜其贫乘病正传阳明胃经日间为彼双表去邪夜间即以酒大黄元明粉连下三次大便凡十六行胎仍不动次早即轻安薄粥将养数日全愈此盖乘其一日骤病元气大旺尽驱宿物以免纒绵也设泥有孕而用四物药和合下之则滞药反为食积树党矣胡卣臣曰前治神矣后治复不减盖前治明后治良也行所明以持危扶颠借有天幸者多矣此嘉言所以昭述其事亦曰不得已欤寓意草卷二医门法律钦定四库全书寓意草卷三南昌喻昌撰辨黄咫旭乃室膈气危症用缓治法而愈咫旭乃室病膈气二十余日饮粒全不入口延余诊时尺脉已絶而不至矣询其二便自病起至今从未一通止是一味痰沫上涌厌厌待尽无法以处邑庠有施姓者善决生死谓其脉已离根顷刻当坏余曰不然脉经明有开活一欵云上部有脉下部无脉其人当吐不吐者死是吐则未必死也但得天气下降则地道自通故此症倍宜治中以气高不返中无开阖因成危候待吾以法缓缓治之自然逐日见効于是始独任以观验否乃遂变旋覆代赭成法而用其意不泥其方缘女病至尺脉全无则莫可验其受孕万一有而不求以赭石亁姜辈伤之唿吸立断矣姑阙疑以赤石脂易赭石煨姜易亁姜用六君子汤加旋覆花煎调服下呕即稍定其岳父见用人参以为刼病而致憾余曰无恐也治此不愈愿以三十金为罚如愈一文不取乃全神照应药必亲调始与服之三日后渐渐不呕又三日后粥饮渐加举家甚快但病者全不大便至是已月余矣一则忧病之未除再则忧食之不运刻刻以通利为嘱余曰脏气久结食饮入胃毎日止能透下肠中一二节食饮积之既久脏气自然通透原议缓治何得急图耶举家佥以余为不情毎进诊脉輙闻病者鼻息之扬但未至发声相詈耳盖余以归地润肠之药恐滞膈而作呕硝黄通肠之药恐伤胎而陨命姑拂其请坚持三五日果气下肠通而病全瘳矣病瘳而其家窃议曰一便且不能通曷贵于医耶月余腹中之孕果渐形着又议曰一孕且不能知安所称高耶吁嗟余之设诚而行以全人夫妻子母而反以得谤也岂有他哉惟余得谤当世之所谓医者然后廼得名耳胡卣臣曰议论入理之深自然入俗之浅如中无开阖之语及脏气逐日渐通之语岂堪向寻尝索解耶面议倪庆云危症再生治验倪庆云病膈气十四日粒米不入咽始吐清水次吐绿水次吐黑水次吐臭水唿吸将絶医已歇手余适诊之许以可救渠家不信余曰尽今一昼夜先服理中汤六剂不令其絶来早转方一剂全安渠家曰病已至此滴水不能入㗋安能服药六剂乎余曰但得此等丼温入口必喜而再服不须过虑渠诸子或庠或弁亦知理折佥曰既有妙方何不即投见効必先与理中然后乃用此何意也余曰金匮有云病人噫气不除者旋覆代赭石汤主之吾于此病分别用之者有二道一者以黑水为胃底之水臭水为肠中之水此水且出则胃中之津液久已不存不敢用半夏以燥其胃也一者以将絶之气止存一系以代赭坠之恐其立断必先以理中分理阴阳俾气易于降下然后代赭得以建奇奏绩一时之深心即同千古之已试何必更疑及简仲景方见方中止用煨姜而不用亁姜又谓亁姜比半夏更燥而不敢用余曰尊人所噫者下焦之气也所呕者肠中之水也阴乘阳位加以日久不食诸多蛔虫必上居膈间非亁姜之辣则蛔虫不下转而上气亦必不下转妙处正在此君曷可泥哉诸子私谓言有大而非夸者此公颇似姑进是药观其验否进后果再索药三剂后病者能言云内气稍接但恐太急俟天明再服后旦转方为妥至次早未及服药复请前医叅酌衆医交口极沮渠家并后三剂不肯服矣余持前药一盏勉令服之曰吾即于衆医前立地转方顷刻见効再有何説乃用旋复花一味煎汤调代赭石末二茶匙与之才一入口病者曰好药吾气已转入丹田矣但恐此药难得余曰易耳病者十四日衣不解带目不交睫惫甚因图脱衣安寝冷气一触复呕与前药立止思粥令食半盏渠饥甚竟食二盏少顷已食六盏复呕与前药立止又因动怒以物击婢复呕与前药立止已后不复呕但困倦之极服补药二十剂丸药一斤将息二月始能远出方悔从前少服理中二剂耳胡卣臣曰旋覆代赭一方案中屡建奇绩但医家未肯信用熟读前后诸案自了无疑惑矣论呉叔寳无病而得死脉呉叔宝先生因治长公圣符之暇日无病索为立案岂求隔垣早见而彻土先防乎仆未悉翁平素之脉因尝药而吐泻交作始为诊之见脉躁而不静劲而不柔疑所伤甚大乃翁漫不介意无非恃体之坚固耳及具道平昔始知禀受元阳甚旺从前所患皆为热中之病盖膏梁厚味之热阳气载以俱升热必发为痈疽疔毒及脓溃斗许毒尽而阳不乏夫非得于天者厚邪然屡费不赀久从暗耗况人身候转不常始传热中今传寒中矣热中则一身之痰俱变为热痰热则走故发为疮疡寒中则一身之痰俱变为寒痰寒则凝故结塞于胸膈不易开散一繇阳气高亢一繇阳气卑㣲耳今见脉中或三至一转或五至一转不与指相值自为区别虽名三五不调其实阳气孤危已甚翁弗病则已万一病出必匪纾徐迂缓试即以冬时为譬寒威凛洌阴霾昼见天日无光或有之矣能无虑乎据所禀之厚宜百年有常乃今亦觉早衰扶身药饵有断不可缺者服药而脉返其驯缉续罔间尚可臻古稀之列盖所禀之丰如有国者祖功宗德之隆即当衰季复有中兴一叚光彩耳翁见案不怿至冬月果患胸腹𦂳痛胀闷不堪以滚酒热塩内浇外慰不止服附子理中十数剂始安次年四月临䘮过哀呕血升余服润滞药过多饮食入胃先痛后呕大便沾滞而不坚燥欲成痰膈在郡更医十余手杂投罔効归用土医服观音对坐草而胃气搜削殆尽最后饮水恶热乃胃中久失谷养津液尽枯一团真火内炽凡病此症者无不皆然医者不审痰膈与热膈异治尙以牛黄狗宝漫图侥倖仆以未病先识不敢染指投剂亦繇时辈嫉欲借翁病为刀爼地先以去年所用之药为谤端是以即有旋覆代赭成法可施承当不下耳可胜悼哉胡卣臣曰舆谤易兴易息出于公耳独壎箎中之鬼蜮造端㣲而贻祸远可慨可慨附与门人论饮滚酒过多成膈症之故过饮滚酒多成膈症人皆知之而所以然之理不达也盖膈有二种一者上脘之艰于纳一者下脘之艰于出耳然人之胃中全是一团沖和之气所以上脘清阳居多不觉其热下脘浊阴居多不觉其寒即时令大热而胃中之气不变为热时令大寒而胃中之气不变为寒气惟沖和故但能容食不能化食必借脾中之阳气入胃而运化之机始显此身中自然之造化也曲蘖之性极能升腾日饮沸酒不辍势必将下脘之气转升于中上二脘而幽门之口闭而不通者有之且滚酒从㗋而入日将上脘炮灼渐有腐熟之象而生气不存窄隘有加止能纳水不能纳谷者有之此其所以多成膈症也若夫热药之性其伤人也必僭以火曰炎上也寒药之性其伤人也必滥以水曰润下也不僭不滥而独伤中焦沖和之气者必无之理设果服附子能成膈患去年劝勿饮热酒时何不蚤言而治钱州尊失血大剂倍用又何自戾耶赤土不容朱砂巧于用谮此方之不我谷者岂偶哉面论大司马王岵翁公祖耳鸣用方大意人身有九窍阳窍七眼耳鼻口是也阴窍二前后二阴是也阳气走上窍而下入于阴位则有溺泄腹鸣之候阴气走下窍而上入于阳位则有窒塞耳鸣之候故人当五十以外肾气渐衰于下毎毎从阳上逆而肾之窍开于耳耳之聪司于肾肾主闭藏不欲外泄因肝木为子疏泄母气而散于外是以谋虑郁怒之火一动阴气从之上逆耳窍窒塞不清故能听之用不碍而听远不无少碍高年之体大率类然较之聋病一天一渊聋病者其窍中另有一膜遮蔽外气不得内入故以开窍为主而方书所用石菖蒲麝香等药及外填内攻等法者皆为此而设至于高年阴气不自收摄越出上窍之理从无一人言及反以治少壮耳聋药及发表散气药兼带阴虚为治是以百无一効不知阴气至上窍亦隔一膜不能越出窍外止于窍中汨汨有声如蛙鼓蚊锣鼓吹不已以故外入之声为其内声所混听之不清若气稍不逆上则听稍清气全不逆上则听全清矣不肖悟明此理凡治高年逆上之气屡有奇効方中大意全以磁石为主以其重能达下性主下吸又能制肝木之上吸故也而用地黄龟胶羣阴之药辅之更用五味子山茱莄之酸以收之令阴气自旺于本宫不上触于阳窍繇是空旷无碍耳之于声似谷之受响万籁之音尚可细聆岂更与人声相拒艰于远听耶此实至理所在但医术浅薄之辈不能知之试观人之收视而视愈明返听而听愈聪者然后知昌之斯言非臆説也谨论附荅岵翁公祖书捧读祖台钧谕耳中根原甚悉且考究方书揣察内景即深于医㫖者不能道只字不肖昌竦然于金玉之音从兹倍加深入矣庆幸庆幸昨方论中明知左耳有一膜遮蔽姑置未论但论右耳所以时清时混之故在于阴气上触耳盖人两肾之窍虽开于耳而肾气上入耳际亦为膈膜所蔽不能越于耳外止于耳根下少则㣲鸣多则大鸣甚且将萦耳之筋触之跳动直似撞穿耳轮之象者然实必不可出也设阴气能出耳外而走阳窍则阴阳相混非三才之理矣故耳之用妙在虚而能受也外入之气随大随小至耳无碍惟内触之气咶咶有声所以外入之气仅通其半若郁怒之火动内气转增则外入之气转混必内气渐走下窍上窍复其虚而能受之体然后清清朗朗声入即通无壅碍也方书指为少阳胆厥阴肝二经热多所致是説在耳分部然少阳之气能走上窍其穴皆络于脑巅无触筋沖耳之理不当与厥阴混同立説其通圣散一方汗下兼用乃治壮火之法丹溪所取亦无确见惟滚痰丸一方少壮用之多有効者则以黄芩大黄沉香之苦最能下气而礞石之重坠大约与磁石之用相倣也不肖昌所以不用此方者以其大损脾胃且耗胸中氤氲之气也至于肾虚耳鸣指作膀胱相火上升则阳火必能透出上窍不为鸣也尤见丹溪无据之谭易言水中有火原説真火故坎中之一㸃真阳即真火也高年之人肾水已竭真火易露故肾中之气易出难收况有厥阴之子为之挹取乎然则壮水之主以制阳光如盏中加油而灯焰自小诚为良治乃云作肾虚治不効者知其泛论世人不为老人立法也夫收摄肾气原为老人之先务岂丹溪明哲而为此等议论乎不肖昌昨方论中欲返祖台右耳十余年之聪以仰答帝鉴慰借苍生耳非为左耳数十年之锢论也草野不恭统惟亮宥谨复胡卣臣曰耳鸣之故从来无人説透此案方大开法门直叙王岵翁公祖病中垂危复安始末岵翁公祖自春月论耳鸣后见昌执理不阿知为可用至冬初以脾约便艰再召诊视进苁蓉胡麻首乌山药等四剂即润盖缘肠中少血多风与药适宜故効敏耳自是益加信悦时沐枉驾就问披𠂻相示冬尽偶因饱食当风忽然一吐倾囊而出胃气大伤随召诊间体中㣲似发热左闗之脉甚大自云始先中脘不舒今觉气反攻左始用梨汁不投今用蔗浆稍定不知此何症也昌因断曰此虚风之候也以胃中所受之水谷出尽无畱空虚若谷而风自内生兼肠中久蓄之风乘机上入是以胃中不安然风入于胃必左投肝木而从其类是以气反攻左而左脉即为之大且劲内经云风滛于内治以丼寒梨汁蔗浆俱丼寒对症之物而一効一不効者又可知胃中气虚已极不耐梨性之达下而喜蔗性之和中也于是以丼寒一𣲖之药定方人参竹沥麦门冬生地黄之属衆议除参不用服后腹中哌哌有声呕出黄痰少许胸中遂快次早大便亦通症似向安然有可怪者本是胃经受病而胃脉反不见其病祗是上下两傍心肾肝肺之脉时时另起一头不安其常因为剖心争论谓此非上下两傍之见病端也乃中央气弱不能四迄如母病而四子失乳故现饥馁之象耳观祖翁自云口中之味极淡又云水到㗋管即汪住不肯下行明明是胃中之气不转宿水挡住㗋间不能更吞新水耳宜急用四君子汤以理胃气则中央之枢轴转而四畔之机闗尽利㗋管之水气不逆而口中之淡味亦除矣如不见信速请明者商之不便在此覊时悞事也然而言过激烈反怪为故意惊骇改召二医有谓中风者有谓伤寒者见各不同至于人参之不可用则同声和之谓症之轻而易疗则同力担之㣲用发表之药即汗出沾濡又同口赞之曾不顾已竭之胃气追之实难反开闗而纵之去于是气高神荡呃逆不休矣再邀倖而投黄连一剂将絶之系加极苦以速其絶二医措手不及复召昌至则脉已大乱如沸如羮频转频歇神昏不醒身强莫移年寿间一团黑滞其气出则顺而入必哕通计昼夜一万三千五百息即得一万三千五百哕矣二医䣃祸谓昌前所议四君子汤今始可用吁嗟唿吸存亡尚图雍容樽爼乎据理答之曰气已出而不入再加参术之腻阻立断矣惟有仲景旋覆代赭石一方可收神功于百一进一剂而哕势稍减二剂加代赭至五钱哕遂大减连连进粥神清色亮脉复体轻再用参苓麦冬木𤓰丼草平调二日遂康复如初此盖祖翁少时纯朴不凋故松栢之姿老而弥劲非尽药之功能也即论药亦非参之力乃代赭坠参下行之力也祖翁病剧问昌何为不至及病间见昌进药即鼓勇欣尝抑何见知之深耶而昌亦得借汤药以行菽水之事快矣快矣胡卣臣曰左氏春秋无与于兵而名将以为兵法之至精见理不到则一心之运用不出也噫难与俗人言矣直推岵翁公祖病后再悞贻患岵翁公祖㴱知医理投剂咸中肯綮所以长年久世然苦耳鸣不乐对客其左右侍从谁能究心医药之事前病获安竞以为人参之力而䣃患者反得居功谓其意中原欲用参但不敢专主姑进不肖商确以示详慎耳于是善后之宜一以诿之曾不顾夫一悞再悞也吁嗟善后之图遂果易谋乎哉前所论虚风一症昌才用甘寒药二剂稍効俄焉更医悞以伤寒为治而致危殆昌虽用旋覆代赭二剂回天然前此虚风本症尚无暇于驱除而主家及医其时方竞夸人参之力谓调理更宜倍用无俟叅酌曾不思虚风酝酿日深他日再求良治不能及矣此际欲造庭力争必谓生端即上书陈説又恐中格惟有抚膺展转太息而已吁嗟时事之不可为大都若此矣然虽不得借箸而筹未可不列眉而论也内经云风者善行而数变言风之为病无定体也又曰病成而变此则専言胃风所传之病变症最多也变症有五一曰风成为寒热以风气通肝则木盛而侮脾胃故生寒热也祖翁前病时左闗之脉独大自云气反攻左而毎多寒热之候致医辈视为外感者是其征也一曰厥成为巅疾厥者逆也谓胃气逆而上升成巅顶之疾如眩晕之类也祖翁前病时呃逆不休时觉昏晕者是其征也一曰瘅成为消中瘅者热也热积胃中善食而易饥火之害也祖翁胃中素有积热而多欲得食者是其征也一曰久风为飡泄言胃中风炽飡已即泄不畱停也祖翁平素三四日始一大便今尝无故泄下数行是其征也一曰脉风成为疠言胃中之风酝酿既久则荣气腐而不清肌肉之间渐至溃烂以胃主肌肉也祖翁四末及脉道之间惯生疮疡浸滛为害者是其征也此五者总为胃风之病祖翁俱已见端又喜飡羊肉河豚以召致之然亦不自繇也盖风煽胃中如转丸之㨗食入易消不得不借资于厚味而不知胃中元气久从暗耗设虚风止熄即清薄之味尚不易化况于肥甘乎今之医者全不究病前病后消息明明语以虚风之症竟不知虚风为何物奈何言医耶奈何言调摄耶昌于此殆不胜古今家国之感矣案虽定而狂瞽之言未便呈览兼值昌有浙游旋日祖翁复得重恙召诊时语昌云一病几危今幸稍可但彻夜撰改本章不辍神乱奈何昌对曰胃风久炽津液干稿真火内燔宜用知母一两人参甘草各一钱日进二剂自安衆议方中用参太少且无补药佐之全无取义竟置不用连进参术大剂不効越三日剂中人参竟加一两服后顷刻气高不返而仙逝八旬元老勲勒鼎彝子姓森森遶榻三匝夫复何憾独昌亲承棫朴之化于报称之心有所未慊也哀哉直叙立刻救甦刘筠枝不终其用之故筠枝先生创业维艰大率得之节啬者多然七旬御女不辍此先天元阳固密非人力之所为也若能良贾深藏可以百年用之不竭奈何以御女之故而数扰其阳耶夫阳者亲上而卫外易出而难收者也在根基浅露之躯毫不敢肆情纵慾幸而根深蒂固不易动摇乃以房中之术自伐其根而重加栽接致大命危于顷刻岂悞以节啬之方而倒施之御女乎夏月阳气在外阴气在内此时调摄之药全以扶阳抑阴为主翁偶不快实饮食起居如常医者以壮年伤暑之药香薷黄栢石膏知母滑石车前木通投之即刻不支卧于床褥次早余见时则身僵颈硬舌强㗋哑无生理矣余诊毕云此症虽危然因悞药所致甫隔一晩尚可以药速追急以大附子亁姜人参白术各五钱甘草三钱大剂煎服可解此危万不宜迟渠诸子不能决余忙取药自煎衆议姑以前方煎四分之一服之安贴再煎未迟只得从之药成送进适前医再至遂入诊良久阻药不用余面辱其医进房亲督灌药寸香之久翁大呕一声醒而能言但声雌而颤唿诸子乳名云适才见州官回询其所繇开目视之不语转问医者何人曰江西喻遂擡手一拱又云门缝有风来塞塞余甚快忙出煎所存三分之药以续进维时婣族杂至商以肩舆送余归寓余断欲进药衆劝云且暂回寓或者明日再请其意中必惧吾之面折医辈耳及他医进药哑瞶如前越二日而逝余为之叹惜不已焉七旬御女不辍斧斤于内而假庸医以权长子次子继夭斧斤于外而开婣族以衅气机久动尚自谓百年无患也于人乎何尤胡卣臣曰献玉而遭刖认为顽石也投珠而按剑诧为不祥也至剖石得玉转灾为祥尚然不识则何见耶医事固裂亦所遇适穷耳论徐岳生将成痿痺之症徐岳生躯盛气充昔年因食指㣲伤见血以冷水濯之遂至血凝不散肿溃出脓血数升小筋脱出三节指废不伸迩来两足间才至秋月便觉畏冷重绵蔽之外拊仍热内揣独觉其寒近日从踵至膝后筋痛不便远行云间老医令服八味丸深中其意及仆诊自云平素脉难摸索乃肝肺二部反见洪大大为病进况在冬月木落金寒时尤为不宜方来之势将有不可向迩者八味丸之桂附未可轻服也何也筋者肝之合也附筋之血既经食指之挹取存畱无几不能荣养筋脉加以忿怒数动肝火传热于筋足跗之大筋得热而短是以牵强不便于行也然肝之所主者惟肺木性畏金禀令拥戴若君主然故必肺气先清週身气廼下行今肺脉大则肺气又为心主所伤壅窒不清是以阳气不能下达而足寒也然则所患虽㣲已犯三逆平素脉细而今脉大一逆也肝脉大而热下传二逆也肺脉大而气上壅三逆也设悞以桂附治之热者愈热壅者愈壅即日便成痿痺矣此际用药渊乎㣲乎有寻常不能测识者盖筋脉短劲肝气内锢须亟讲于金伐木荣之道以金伐木而木反荣筋反舒匪深通元造者其孰能知之然非金气自壅则木且奉令不暇何敢内拒惟金失其刚转而为柔是以木失其柔转而为刚故治此患先以清金为第一义也然清金又先以清胃为第一义不清其胃则饮酒焉而热气输于肺矣厚味焉而浊气输于肺矣药力几何能胜清金之任哉金不清如大敌在前主将懦弱已不能望其成功况舎清金而更加以助火烁金倒行逆施以为治耶必不得之数矣翁见药石之言漫无忌讳反疑为张大其説而莫之信竟服八味丸一月后痿痺之情悉着不幸所言果验乃卧床一载必不令仆一见闻最后阳道尽缩小水全无乃肺金之气先絶于上所以致此明明言之而竟蹈之奈何奈何胡卣臣曰此治痿痺症之妙法莲华经也不当作文字䙝视论江沖寰先生足患治法庚辰冬于鼎翁公祖园中识先生半面窃见身体重着行歩艰难面色滞晦语言迟缓以为有虚风卒中之候也因为过虑辛巳秋召诊间细察脾脉缓急不调肺脉劲大然肝木尚平阳气尚旺是入风之邪未可易中而筋脉掣痛不能安寝者大率风而加之以湿交煽其虐所致以斯知尚可引年而施治也何也风者肝之病天之气也湿者脾之病地之气也天气迅疾故发之暴益以地气之迂缓反有所牵制而不能暴矣然气别则病殊而气交则病合有不可不明辨者病殊者在天气则风为百病之长其来㣲则随相尅为传次必遍五藏而始烈其来甚则不繇传次而直中唯体虚之人患始不测焉在地气则湿为下体之患其来㣲则足跗肿大然得所胜亦旋消其来甚则害及皮肉筋脉以渐而上攻亦唯阳虚之人势始腾越焉两者一本之天一本之地病各悬殊治亦异法者也病合者天之气入于筋脉地之气亦入于筋脉时乎天气胜则筋脉张而劲焉时乎地气胜则筋脉軃而缓焉两者其源虽异其流则同交相酝结蔓而难图者也先生房中之风始虽不可知然而所感则㣲也至若湿之一字既以醇酒厚味而酿之于内又为炎蒸岚瘴而袭之于外是以足患日炽虽周身筋脉舒展亦不自如究竟不若足间昼夜掣痛疮疡肿溃浸滛无巳也夫春时之风也夏时之湿与热也秋时之燥也三时之气皆为先生一身之患者也而一身之患又惟一隅独当之亦良苦矣设内之风湿热燥不攘足患其有宁宇乎所可嘉者惟冬月寒水司令势稍末减而医者不识此意毎投壮筋骨之药酒以驱其湿不知此乃治寒湿之法惟冬月病增者方宜岂以风湿热湿而倒行逆施宁不重其困耶况乎先生肺脉劲大三四日始一大便虽冬月亦喜形寒饮冷而不尝近火何所见其为寒湿也哉所以孙真人大小竹沥等方风湿热燥寒五治之药具备儱侗龎杂后人全不知用若识此义为去取则神而明之之事矣然则不辨症而用方者几何而不悞耶胡卣臣曰辨症纵横无碍剑光赫赫逼人论钱太封翁足患不宜用热药再悞钱叔翁太老先生形体清瘦平素多火少痰迩年内蕴之热蒸湿为痰辛巳夏秋间湿热交胜时忽患右足麻木冷如氷石盖热极似寒如暑月反雨氷雹之类医者以其足跗之冷也不细察其为热极似寒悞以牛膝木𤓰防己加皮羗独之属温之甚且认为下元虚惫悞用桂附河车之属补之以火济火以热益热繇是肿溃出脓水浸滛数月踝骨已下足背指踵废而不用总为悞治而至此极耳其理甚明无难于辨若果寒痰下坠不过坚凝不散止耳甚者不过痿痺不仁止耳何至肿而且溃黄水淋漓腐肉穿筋耶太翁不知为医药所悞乃委咎于方隅神杀所致岂其然哉此与伤寒坏症热邪深入经络而生流注无少异也所用参膏但可颛理元气而无清解湿热之药以佐之是以未显厥効以元老之官不可以理繁剧设与竹沥同事人参固其经竹沥通其络则甘寒气味相得益彰矣徐太掖先生服人参以治虚风悞佐以附子之热迄今筋脉短缩不便行持亦繇不识甘寒可通经络也且太翁用参膏后脾气亦既大旺健运有加矣此时傥能撙节饮食俾脾中所生之阳气得颛力以驱痰驱热则痰热不畱行而足患竝可结局乃日食而外加以夜食虽脾气之旺不为食所伤然以参力所生之脾气不用之运痰运热止用之以运食诚可惜也今者食入亦不易运以助长而反得衰廼至痰饮胶结于胸中为饱为闷为频咳而痰不应总为脾失其健不为胃行津液而饮食反以生痰渐渍充满肺窍咳不易出虽以治痰为急然治痰之药大率耗气动虚恐痰未出而风先入也惟是确以甘寒之药杜风消热润燥补虚豁痰乃为合法至于辛热之药断断不可再悞矣医者明明见此輙用桂附无算想必因脓水易亁认为辛热之功而极力以催之结局耳可胜诛哉胡卣臣曰湿热伤足自上而下也足寒伤心自下而上也自上下者先清其上自下上者先温其下观此而民病伤国可知治先在民矣论浦君艺喘病症治之法人身难治之病有百症喘病其最也喘病无不本之于肺然随所伤而互闗渐以造于其极惟兼三阴之症者为最剧三阴者少阴肾太阴脾厥阴肝也而三阴又以少阴肾为最剧经云肾病者善胀尻以代踵嵴以代头此喘病兼肾病之形也又云劳风发在肺下巨阳引精者三日中年者五日不精者七日当咳出青黄浓浊之痰如弹子者大不出者伤肺伤肺者死也此喘病兼肾病之情也故有此症者首重在节慾收摄肾气不使上攻可也其次则太阴脾厥阴肝之兼症亦重勿以饮食忿怒之故重伤肝脾可也若君艺之喘症得之于髫幼非有忿慾之伤止是形寒饮冷伤其肺耳然从幼惯生疮疖疮疖之后复生牙痈脾中之湿热素多胃中之壮火素盛是肺经所以受伤之原又不止于形寒饮冷也脾之湿热胃之壮火交煽而互蒸结为浊痰溢入上窍久久不散透开肺膜结为窠囊清气入之浑然不觉浊气入之顷刻与浊痰狼狈相依合为党援窒塞闗隘不容唿吸出入而唿吸正气转触其痰鼾齁有声头重耳响胸背骨间有如刀刺涎涕交作鼻頞酸辛若伤风状正内经所谓心肺有病而唿吸为之不利也必俟肺中所受之浊气解散下行从前后二阴而去然后肺中之浓痰咯之始得易出而渐可相安及夫浊气复上则窠囊之痰复动窒塞仍前复举乃至寒之亦发热之亦发伤酒伤食亦发动怒动慾亦发所以然者总繇动其浊气耳浊气本居下体不易犯入清道毎随火势而上腾所谓火动则气升者浊气升也肾火动则寒气升脾火动则湿气升肝火动则风气升也故以治火为先也然浊气既随火而升亦可随火而降乃凝神入气以静调之火降而气不降者何耶则以浊气虽居于下而肺中之窠囊实其新造之区可以侨寓其中转使清气逼处不安亦若为乱者然如宼贼依山傍险蟠据一方此方之民势必扰乱而从宼也故虽以治火为先然治火而不治痰无益也治痰而不治窠囊之痰虽治与不治等也治痰之法曰驱曰导曰涤曰化曰涌曰理脾曰降火曰行气前人之法不为不详至于窠囊之痰如蜂子之穴于房中如莲实之嵌于蓬内生长则易剥落则难繇其外窄中寛任行驱导涤涌之药徒伤他脏此实闭拒而不纳耳究而言之岂但窠囊之中痰不易除即肺叶之外膜原之间顽痰胶结多年如树之有萝如屋之有游如石之有苔附託相安仓卒有难于刬伐者古今之为医者伙矣从无有为此𣺌论者仆生平治此症最多皆以活法而奏全绩盖肺中浊邪为祟若牛渚怪物莫迯吾燃犀之炤者因是而旷观病机异哉肺金以脾土为母而肺中之浊痰亦以脾中之湿为母脾性本喜燥恶湿迨夫湿热久锢遂至化刚为柔居间用事饮食入胃既以精华输我週身又以败浊填彼窍隧始尚交相为养最后挹此注彼颛为外邪示岂弟致使慿城慿社辈得以久遂其奸如附近流宼之地益以巨家大族暗为输导其滋蔓难图也有繇然矣治法必静以驭气使三阴之火不上升以嘿杜外援又必严以驭脾使太阴之权有独伸而不假敌饩我实彼虚我坚彼瑕批瑕捣虚迅不掩耳不崇朝而扫清秽浊乃广服大药以安和五脏培养肺气肺金之气一清则周身之气翕然从之下降前此上升浊邪允絶其源百年之间尝保清明在躬矣此盖行所当然不得不然之法夫岂涂餙听闻之赘词耶君艺敦请颛治果获全瘳益见仆言之非谬矣胡卣臣曰岐黄论道以后从不见有此精细快彻之谭应是医门灵宝又曰君艺童年锢疾非所易瘳今疾愈而且得子矣先议后药功不伟耶论呉吉长乃室及王氏妇悞药之治验吉长乃室新秋病洒淅恶寒寒已发热渐生咳𠻳然病未甚也服表散药不愈体日尫羸延至初冬饮以参术补剂转觉厌厌欲絶饮食不思有咳无声泻利不止危在旦暮医者议以人参五钱附子三钱加入姜桂白术之属作一剂服以止泄补虚而收背水之㨗吉长徬徨无措延仆诊毕未及交语前医自外亟至见仆在坐即令疏方仆飘然而出盖以渠见既讹难与语至理耳吉长辞去前医坚请用药仆因谓曰是病总由悞药所致始先皮毛间洒淅恶寒发热肺金为时令之燥所伤也用表散已为非法至用参术补之则肺气闭锢而咳𠻳之声不扬胸腹饱胀不思饮食肺中之热无处可宣急奔大肠食入则不待运化而直出食不入则肠中之垢汚亦随气奔而出是以泻利无休也今以润肺之药兼润其肠则源流俱清寒热咳𠻳泄泻一齐俱止矣但取药四剂服之必安不足虑也方用黄芩地骨皮甘草杏仁阿胶初进一剂泻即少止四剂毕而寒热俱除再数剂而咳𠻳俱全愈矣设当日与时辈商之彼方执参附为是能从我乎又乡中王氏妇秋月亦病寒热服参术后亦厌厌一息但无咳𠻳十余日不进粒米亦无大便时时晕去不省人事其夫来寓中详述其证求发补剂归服余以大黄芒硝石羔丼草四味为粗末与之彼不能辨归而煎服其妻云此药甚咸夫喜曰咸果补药遂将二剂连服顷之腹中弩痛下结粪数块絶而复甦进粥二盏前病已如失矣乡人致谢忱始知之凡此素有定见于中故不为临岐所炫也姑存是案为治病者广其识焉胡卣臣曰毫釐有差千里悬絶案中治法似乎与症相反究竟不爽大难大难论鼎翁公祖頥养天和宜用之药旧宪治公祖江鼎寰先生望七之龄精神徤旺脉气坚实声音洪亮晋接不厌其繁纷丝尚能兼理不羡洛社耆英行见熈朝元老矣偶有胸膈弗爽肺气不清鼻多浊涕小恙召诊日兼患齿痛谨馈以天冬熟地石枣丹皮枸把五味等收摄肾气药四剂入桂些少为引经服之齿痛顿止鼻气亦清苐因㗋中作亁未肯多服门下医者素逄主见治标热不治本虚特为辨曰祖翁所禀先天阳气甚厚冬月尚仍早兴晩寝饮蔗啖梨是以服药多喜清畏补然补有阴阳之不同阳气虽旺于上阴气未必旺于下髭鬓则黑歩履则迟其一征也运臂则轻举腰则重其一征也阳道易兴精液难固其一征也胃能多受饱弗久畱又一征也下本不虚下之精华暗输于上是以虚也上本不实清阳之分为阴所凑似乎实也故阴凑于上而开窍于目则为泪开窍于鼻则为涕开窍于口则为涎为唾经云五十始衰谓阴气至是始衰也阴气衰故不能自主而从阳上行其屑越者皆身中之至宝向非收摄归元将何底极是以事亲养老诸方皆以温补下元为务诚有见于老少不同治少年人惟恐有火高年人惟恐无火无火则运化艰而易衰有火则精神健而难老是火者老人性命之根未可以水轻折也昔贤治㗋亁谓八味丸为圣药譬之釡底加薪则釡中津气上腾理则然矣可见下虚者不但真阴虚究竟真阳亦虚何也阳气以潜藏为贵潜则弗亢潜则可久易道也盏中加油则灯愈明炉中覆灰则火不熄与其孤阳上浮为热曷若一併收归于下则鼻中之浊涕不作口中之清液常生虽日进桂附尚不觉其为热矧清补润下之济而反致疑乎是为辨胡卣臣曰吾乡诸老享有遐龄者最多鼎寰㢘访年来絶慾忘机怡情悦性大药不借草木之偏上寿更无涯涘可测此案苐借为高年立法理自不诬论受先先生漏症善后之宜旧邻治父母张受先先生久患穿肠痔漏气血大为所耗有荐以吾乡黄生善敷割者先生神其术一切内治之药并取决焉不肖昌雅重先生文章道德之身居瀛海时曾令门人往候脉息私商善后之䇿大意谓先生久困漏巵一旦平成精气内荣自可百年无患然新造之区尚未坚固则有浸淫之虞脏气久虚肠蓄易澼则有转注之虞清气久陷既服甘温升举矣然漏下已多阴血暗耗恐毗于阳水谷易混既用养脏厚肠矣然润剂过多脾气易熘恐毗于阴且漏孔原通精孔精稍溢出势必旁渗则豢精当如豢虎厚味最足濡脾味稍不节势必走泄则生阴无取伤阴盖人身脾气毎喜燥而恶湿先生漏孔已完败浊下行者无路可出必转渗于脾湿固倍之是宜补脾之阳勿伤脾之阴以复健运之常而收和平之益云云及至娄中应召往诊指下轻取鼓动有力重按若觉㣲细是阳未见不足阴则大伤矣先生毎进补阴之药则夜卧甚宁肠澼亦稀以故疡医妄引槐角地榆治肠风下血之法治之亦不觉其悞其实漏病乃精窍之病盖搆精时气畱则精止气动则精泄大凡强力入房者气毎冲激而出故精随之横决四射不尽由孔道而注多溢于精管之外久久渐成漏管今漏管虽去而肉中之空隙则存填窍补隧非此等药力所能胜也不肖姑不言其非但于渠方中去槐角地榆等而加鹿角霜一味所谓惟有班龙顶上珠能补玉堂闗下缺者是也况羣阴之药最能润下不有以砥之则肠中之水更澼聚可虞矣然此特㣲露一斑耳疡医不解已沮为不可用因思吾乡一治漏者溃管生肌外更有二神方先以丸药半觔服之令人阳道骤痿俟管中肉满管外致密后以丸药半觔服之令人阳道复兴虽宜于少未必宜于老然用意亦大奇矣不肖才欲填补窍隧而黄生沮之岂未闻此人此法乎胡卣臣曰漏管果通精窍敷治易而填补难案中所説确乎有见详胡太封翁疝症治法并及运会之理勦宼之事养翀太老先生精神内守百凡悉处谦退年登古稀靣貌若童子盖得于天全而不受人损也从来但苦脾气不旺食饮厚自撙节迩年少腹有疝形如鹊卵数发以后其形渐大而长从少腹坠入睪囊甚易返位甚难下体稍受㣲寒即发发时必俟块中冷气渐转煖热始得软熘而缩入不然则皷张于隘口不能入也近来其块益大发时如卧酒瓶于胯上半在少腹半在睪囊其势坚𦂳如石其气进入前后腰脐各道筋中同时俱胀繇是上攻入胃大呕大吐繇是上攻巅顶战栗畏寒安危止闗唿吸去冬偶见暴发光景知为地气上攻亟以大剂参附姜桂投之一剂而愈已后但遇举发悉用桂附速効今五月末旬值昌他往其症连日为累服十全大补汤二十余剂其効甚迟然疑症重不疑药轻也值年家俞老先生督饷浙中遥议此症亦谓十全大补用到百剂自効乃决意服至仲秋其症复发发时昌仍用姜桂参附取効令郎谏议卣翁老先生两疑而莫所从也昌请深言其理焉夫人阳不足则用四君阴不足则用四物阴阳两不足则合四君四物而加味为十全大补此中正和平之道也若夫浊阴之气结聚少腹而成有形则阴盛极矣安得以阴虚之法治之助邪而滋疾乎何以言之妇女有娠者之病伤寒不得已而用麻桂硝黄等伤胎之药但加入四物则厉药即不能入胞而伤胎岂欲除块中之邪反可用四物䕶之乎此一征也凡生症瘕痞块者驯至身羸血枯百计除之不减一用四物则其势立增夫四物不能生血活血而徒以增患此又一征也人身之血脉全赖饮食为充长四物之滞脾原非男子所贵既已浊阴极盛时至横引阴筋直沖阳络则地气之上陵者大有可虑何得以半阴半阳之药蔓而图之四物之不当用无疑矣即四君亦元老之官不可以理繁治剧必加以姜桂附子之勐始克胜病何也阴邪为害不发则已其发必暴试观天气下降则清明地气上升则晦塞而人身大畧可暏然人但见地气之静而未见地气之动也方书但言阴气之衰而未言阴邪之盛也医者毎遇直中阴经之病尚不知所措手况杂症乎请纵谭天地之道以明之天地之道元会运世一书论之精矣至于戌亥所以混茫之理则置之不讲以为其时天与地混而为一无可讲耳殊不知天不混于地而地则混于天也盖地气小动尚有山崩川沸陵迁谷变之应况于地气大动其雷礟迅击之威百千万亿遍震虚空横沖逆撞以上加于天宁不至混天为一耶必至子而天开地气稍下而高覆之体始露也必至丑而地辟地气始返于地而太空之体始廓也其时人物尚不能生者则以地气自天而下未至净尽其青黄红紫赤白碧之九气而外更有诸多悍疾之气从空注下者动輙绵亘千百丈如木石之直坠如箭弩之横流人物非不萌生其中但为诸多暴气所摧残而不能长育耳必至寅而驳劣之气悉返沖和然后人物得遂其生以渐趋于繁衍耳阴气之惨酷暴烈一至于此千古无人论及何从知之耶大藏经中佛説世界成毁至详而无此等论説者盖已包括于地水火风之内不必更言也夫地水火风有一而非阴邪也哉羣阴之邪酿成刼运昌之所谓地气之混于天者非臆説矣堪舆家尚知趋天干之吉而避地支之凶奈何医之为道遇地气上奔之症曾不思避其凶祸耶汉代张仲景特着卒病论十六卷禄山兵火以后遂湮没不传后人无由获见昌因悞明地气混天之理凡见阴邪上沖孤阳扰乱之症陡进纯阳之药急驱阴气哌哌有声从大孔而出以辟干坤而揭日月功効亦既彰彰如太翁之症屡用姜附奏绩者毋谓一时之权宜实乃万世经常之法也但悍烈之性似非居恒所宜服即举发时服之未免有口亁舌苦之过其不敢轻用者孰不知之而不知不得不用也即如兵者毒天下之物而善用之则民从不善用之则民叛今讨宼之师监而又监制而又制强悍之气化为輭戾不得不与宼为和同至于所过之地抢刼一空荆棘生而凶年兆尽驱良民而为寇矣致庙堂之上罢兵不能用兵无策大畧类然昌请与医药之法互相筹酌夫坚块远在少腹漫无平期而毒药从㗋入胃从胃入肠始得下究旧病未除新病必起矣于此而用治法先以姜桂附子为小丸曝令亁坚然后以参术厚为外廓俾㗋胃间知有参术不知有姜桂附子逓送达于积块之所勐烈始露庶几坚者削而窠囊可尽空也今监督之旄充满行间壮士金钱饱他人腹性命悬他人手其不能辨宼固也而其大病在以兵䕶监督不以监督䕶兵所以迄无成功耳诚令我兵四面与宼相当而令监督于附近贼界坚壁清野与土着之民习且耕且战之法以厚为我兵之外廓则不至于絷骐骥而缚孟贲我兵可以贾勇而前或击其首尾或捣其中坚或昼息夜奋以乱其乌合而廓清之功自致矣况有监督以䕶之于外诸凡外入之兵不敢越伍而譁庶几民不化为宼而寇可返为民耶山泽之何知当世然聊举医法之一端若有可通者因并及之卣臣先生问曰外廓一説于理甚长何以古法不见用耶荅曰古法用此者颇多如用朱砂为衣者取义南方赤色入通于心可以䕶送诸药而达于心也如用青黛为衣者取义东方青色入通于肝可以䕶送诸药而达于肝也至于攻治恶疮之药包入葱叶之中更嚼葱厚叶而吞入取其不伤㗋膈而直达疮所也即煎剂亦有此法如用大剂附桂药煎好再投生黄连二三分一滚即取起俟冷服之则熟者内行下行而生者上行外行岂非外廓之意耶仲景治阴症伤寒用整两附子煎熟而入生猪胆汁几滴和之可见圣神用药悉有法度也卣臣先生曰善胡卣臣曰家大人德全道备生平无病年六十以冬月触寒乃有疝疾今更十年毎当疝发呕吐畏寒发后即康好如旧今遇嘉言救济病且渐除日安一日家大人乐未央皆先生赐矣详辩谏议胡老先生痰饮小恙并荅明问卣翁老先生脉盛体坚神采百倍从无病邪敢犯但毎早浴面必呕痰水几口胸前惯自摩揉乳下宗气其动应衣若夜睡宁水道清则胸中爽然其候似病非病遍考方书广询明医不得其解昌谓是痰饮结于胸膈小有窠囊缘其气之壮盛随聚随呕是以痰饮不致为害而膻中之气则因呕而伤矣夫膻中者与上焦同位胸膈经云上焦如雾言其气之氤氲如雾也又曰膻中者臣使之官言其能分布胸中之气而下𫝊也今以呕之故而数动其气则氤氲变为急迫上奔然稍定则仍下布亦不为害也大率痰为标气为本治标易而治本则难非治本之难以往哲从未言其治法而后人不知所治耳昌试论之治气之源有三一曰肺气肺气清则週身之气肃然下行先生之肺气则素清也一曰胃气胃气和则胸中之气亦易下行先生之胃气则素和也一曰膀胱之气膀胱之气旺则能吸引胸中之气下行先生青年善养膀胱之气则素旺也其膻中之气乱而即治扰而即恬者赖此三气暗为输运是以不觉其累即谓之无病也可若三气反干胸膈之人其为𦂳为胀可胜道哉故未形之病可以不言而屡动之气不可不亟反于氤氲先生但觉为痰饮所苦昼日尝鼓唿吸之气触出胸膈之痰而未知痰不可出徒伤气也盖夜卧则痰聚于胃晨起自能呕出日间胃之津液四达藏府即激之出不出耳然而痰消则气自顺是必以治痰为急而体盛痰不易除又必以健脾为先脾健则新痰不生其宿痰之在窠囊者渐渍于胃而上下分清于是无痰则不呕不呕则气不乱气不乱则日返于氤氲矣虽然尚有一喫𦂳闗头当并讲也人身胸中空旷如太虚地气上则为云必天气降而为雨地气始收藏不动诚㑹上焦如雾中焦如沤下焦如渎之意则知云行雨施而后沟渎皆盈水道通决干坤有一番新景象矣此义首重在膀胱一经经云膀胱者州都之官津液藏焉气化则能出矣如人之饮酒无算而不醉者皆从膀胱之气化而出也膻中位于膈内膀胱位于腹内膀胱之气化则空洞善容而膻中之气得以下运若膀胱不化则腹已先胀膻中之气安能下达耶然欲膀胱之气化其权尤在于葆肾肾以膀胱为府者也肾气动必先注于膀胱屡动不已膀胱满胀势必逆奔于胸膈其窒塞之状不可名言肾气不动则收藏愈固膀胱得以清净无为而膻中之气注之不盈矣膻中之气下走既㨗则不为牵引所乱而胸中旷若太空昌更曰气顺则痰不畱即不治痰而痰自运矣谨论卣臣先生问曰痰在膈中去㗋不远毎早必痛呕始出者何耶曰道不同也胸膈之间重重脂膜遮蔽浑无空隙痰从何出所出者胃中之痰耳曰然则膈中之痰不出耶曰安得不出但出之艰耳盖膻中之气四布于十二经布于手足六阳经则其气从㗋吻而上出布于手足六阴经则其气从前后二阴而下出然从下出者无碍从上出者亦必先下注阳明始得上越是以难也曰若是则所论膀胱气化一段渊乎㣲矣但吸引之机权从不见于经典岂有所自乎曰内经有巨阳引精之义缘无註解人不能㑹巨阳者太阳膀胱也谓膀胱能吸引胸中之气下行而胸中之胀自消此足证也曰胸中窠囊之説确然无疑但不知始于何因结于何处消于何时也曰人身之气经盛则注于络络盛则注于经窠囊之来始于痰聚胃口呕时数动胃气胃气动则半从上出于㗋半从内入于络胃之络贯膈者也其气奔入之急则沖透膈膜而痰得以居之痰入既久则阻碍气道而气之奔入者复结一囊如蜂子之营穴日增一日故治之甚难必先去胃中之痰而不呕不触俾胃经之气不急奔于络转虚其胃以听络中之气返还于胃逐渐以药开导其囊而涤去其痰则自愈矣此昌独得之见屡试之法也曰所言身内病情消息如宝鑑列眉令人钦服生平读医书于五藏位置不能无疑请并明之人身戴九履一左三右七五居中宫则心南肾北肝东肺西乃定位也乃肾不居正北而分𨽻东北西北者何耶曰肾有两故分𨽻两傍而虚其在中之位以为用所谓两肾中间一㸃明正北方水中之真火而为藏精宅神之本其体虽分左右而用实在中故心肾交媾之所各该三寸六分设从两肾岐行而上其去中黄不太远乎凡内观五藏当观其用也曰肺为一身之华盖如莲花舒叶于心之上位正乎中何以定其位于西南耶诚如两肾之例则西南可位岂东南独不可位乎曰肺居心上其募不与左连但从右达其用亦在西也曰其不与左连者何也曰地不满东南其位尝空隙不用设肺募得与左连地无缺陷矣曰然则天不满西北何以右肾居之耶曰两肾之用在中此不过其空位耳惟右肾为空位故与三焦之有名无形者相配而三焦则决渎之官水道由之而出正以天不满西北也曰然则脾胃居右其用亦在右耶曰胃居中脾居右胃中所容之水谷全赖脾以运行而注其气以输週身其用即在中也其用在中故西方可容肺脾二藏若脾之用在右则置肺之用于何所乎曰然则肝之用何在耶曰肝木居于正东东南为地之空位其气既无主东北为左肾之本位其用又不存故肝之气得以彻上彻下全运于东方其为用也大矣曰然则心之用何在耶曰心之外有包络包络之外曰膻中心者君主之官膻中者臣使之官是膻中为心之用也曰心之神明其用何在耶曰神明之用无方无体难言也道经云太元无邉际妙哉大洞经曰太元曰无邉际曰妙哉形容殆尽矣禅机云赤肉团上有一无位真人㫖哉斯言惟无位乃称真人设有位则仍为赤肉团矣欲窥其倪惟在感而遂通之界先生曰吾浅言之人能常存敬畏便可识神用之所起曰此尧兢舜业而为允执者也昌多言反晦先生一言逗出诚为布鼓过雷门矣因併记之胡卣臣曰毎与嘉言接谈如见刘颍川兄弟使人神思清发或体气偶有未佳则陈琳一檄枚氏七发少陵五言诗辋川几重图无不备矣观此论至明至正至精至㣲媿无马迁笔为作仓公传也论顾鸣仲痞块锢疾根源及治法顾鸣仲有腹疾近三十年朝寛暮急毎一大发腹胀十余日方减食湿麫及房劳其应如响腹左隠隠㣲高鼓唿吸触之汨汨有声以痞块法治之内攻外贴究莫能疗余为悬内照之鑑先与明之后乃治之人身五积六聚之症心肝脾肺肾之邪结于腹之上下左右及当脐之中者皆高如覆盂者也胆胃大小肠膀胱命门之邪各结于其本位不甚形见者也此症乃肾脏之阴气聚于膀胱之阳经有似于痞块耳何以知之肾有两窍左肾之窍从前通膀胱右肾之窍从后通命门邪结于腹之左畔即左肾与膀胱为之主也六腑惟胆无输泻其五腑受五脏浊气𫝊入不能久畱即为输泻者也今肾邪𫝊于膀胱膀胱溺其输泻之职旧邪未行新邪踵至势必以渐透入膜原如革囊裹物者然经曰膀胱者州都之官津液藏焉气化则能出矣然则肾气久聚不出岂非膀胱之失其运化乎夫人一围之腹大小肠膀胱俱居其中而胞又居膀胱之中惟其不久畱输泻是以寛乎若有余地今肾之气不自收摄悉输膀胱膀胱之气蓄而不泻有同胆腑之清净无为其能理乎宜其胀也有与生俱焉者矣经曰肾病者善胀尻以代踵嵴以代头傥膀胱能司其输泻何致若此之极耶又曰巨阳引精者三日太阳膀胱经吸引精气者其胀止于三日此之为胀且数十年之久其吸引之权安在哉治法补肾水而致充足则精气深藏而膀胱之胀自消补膀胱而令气旺则肾邪不蓄而输化之机自裕所以然者以肾不补不能藏膀胱不补不能泻然补肾易而补膀胱则难以本草诸药多泻少补也经于膀胱之病不足者断以死期后人莫解其故吾试揣之岂非以膀胱愈不足则愈胀胀极势必逆𫝊于肾肾胀极势必逆𫝊于小肠小肠胀极势必逆𫝊于脾乃至通身之气散漫而无统耶医者于未传之先蚤见而预图之能事殚矣胡卣臣曰言腹中事如张炬而游洞天愈深愈朗寓意草卷三医门法律钦定四库全书寓意草卷四南昌喻昌撰袁聚东痞块危症治验袁聚东年二十岁生痞块卧床数月无医不投日进化坚削痞之药渐至毛瘁肉脱面黧髪卷殆无生理买舟载往郡中就医因虑不能生还而止然尚医巫日费余至则家计已罄姑请一诊以决生死远近耳无他望也余诊时先视其块自少腹至脐傍分为三岐皆坚硬如石以手拊之痛不可忍其脉止两尺洪盛余俱㣲细谓曰是病由见块医块不究其源而悞治也初起时块必不坚以峻勐之药攻至真气内乱转䕶邪气为害如人厮打纽结一团旁无解散故迸𦂳不放其实全是空气聚成非如女子冲任血海之地其月经凝而不行即成血块之比观两尺脉洪盛明明是少阴肾经之气𫝊于膀胱膀胱之气本可𫝊于前后二便而出悞以破血之药兼破其气其气遂不能转运而结为石块以手摩触则愈痛情状大露若是血块得手则何痛之有此病本一剂可瘳但数月悞治从上而下无病之地亦先受伤姑用补中药一剂以通中下之气然后用大剂药内收肾气外散膀胱之气以解其相厮相结约计三剂可痊愈也于是先以理中汤少加附子五分服一剂块已减十之三再用桂附药一大剂腹中气响甚喧顷之三块一时顿没戚友共骇为神再服一剂果然全愈调摄月余肌肉复生面转明润堆云之髪才剰数茎而已毎週天气阴寒必用重裀厚被盖覆不敢起身余谓病根尚在盖以肾气之收藏未固膀胱之气化未旺兼之少年新婚傥犯房室其块复作仍为后日之累更用补肾药加入桂附而多用河车为丸取其以胞补胞而助膀胱之化源也服之竟不畏寒腰围亦大而体加充盛年余又得子感前恩而思建祠肖像以报以连值岁凶姑尸祝于家庭焉亦厚之道矣胡卣臣曰辨症十分明彻故未用药先早知其效效矣又早善其后得心应手之妙一一传之纸上大有可观论杨季蘅风发之症并答门人四问季蘅翁禀丰躯伟望七之龄神采不衰近得半身不遂之症已二年矣病发左半口往右㖞昏厥遗溺初服参术颇当为黠医簧以左半属血不宜补气之説几致大坏云间施笠泽以参附疗之稍得向安然概从温补未尽病情也诊得脉体软滑中时带劲疾盖痰与风杂合之证痰为主风为标也又热与寒杂合之症热为主寒为标也平时手冷如氷故痰动易至于厥然厥已复甦甦已呕去其痰服食自若虽冬月亦能耐寒无取重裀复絮可知寒为外显之假寒而热为内蕴之真热既有内蕴之热自蒸脾湿为痰久久阻塞窍隧而卫气不週外风易入加以房帏不节精气内虚与风相召是以杂合而成是症耳及今大理右半脾胃之气以运出左半之热痰虚风此其间有㣲细曲折非只温补一端所能尽者何也治杂合之病必须用杂合之药而随时令以尽无穷之变即如冬月严寒用事身内之热为外寒所束不得从皮肤外泄势必深入筋骨为害矣故用姜附以暂彻外寒而内热反得宣洩若时令之热与内蕴之热相合复助以姜附三热交煽有灼筋腐肉而已孰是用药之权衡可以一端尽耶或者曰左半风废而察脉辨症指为兼痰兼热似矣痰者脾湿所生寄居右畔是则先宜中右而何以反中左耶既已中左明系左半受病而何以反治右耶不知此正病机之最要者但为丹溪等方书説病在左血多病在右气多教人如此认症因而起后人之执着至内经则无此説也内经但言左右者阴阳之道路夫左右既为阴阳往还之道路何尝可偏执哉况左半虽血为主非气以统之则不流右半虽气为主非血以丽之则易散故肝胆居左其气常行于右脾胃居右其气常行于左往来灌注是以生生不息也肝木主风脾湿为痰风与痰之中人原不分于左右但翁恃其体之健过损精血是以八八天癸巳尽之后左半先亏而右半饮食所生之痰与皮毛所入之风以渐积于空虚之府而骤发始觉耳风脉劲疾痰脉软滑惟劲疾故病则大筋短缩即舌筋亦短而蹇于言小筋弛长故从左而㖞于右从左㖞右即可知左畔之小筋弛而不张也若左筋之张则左㖞矣凡治一偏之病法宜从阴引阳从阳引阴从左引右从右引左盍观树木之偏枯者将溉其枯者乎抑溉其未枯者使荣茂而因以条畅其枯者乎治法以参术为君臣以附子亁姜为佐使寒月可恃无恐以参术为君臣以羚羊角柴胡知母石膏为佐使而春夏秋三时可无热病之累然宜刺手足四末以泄荣血而通气恐热痰虚风久而成疠也门人问曰经文左右者阴阳之道路註解以运气之司天在泉而有左间右间为训遂令观者茫然今先生贴以往还二字与太极动而生阳静而生阴天地生成之数春秋自然之运适相符契矣但不知往于何始还于何终可得闻乎答曰㣲哉问也天地之道春气始于左而终于右秋气始于右而终于左夏气始于上而终于下冬气始于下而终于上人身亦然经云欲知其始先建其母母者五脏相乘之母也又曰五脏以生尅而互乘如右之肺金往左而生肾水尅肝木左之心火往右而生脾土尅肺金之类其往还交织无端然始于金者生则终于土尅则终于火始于火者生则终于木尅则终于水此则交织中之次第也推之十二经如子时注少阳胆丑时注厥阴肝之类亦交织中之次第也诚建其母推其类而始终大畧睹矣又问曰病机之左右上下其往还亦有次第乎答曰病机往还之次第不过顺𫝊逆𫝊两端顺𫝊者𫝊其所生乃天地自然之运如春𫝊夏夏𫝊长夏长夏传秋秋传冬冬复传春原不为病即病亦轻可逆传者传其所尅病轻者重重者死矣如春传长夏长夏传冬冬传夏夏传秋秋传春非天地自然之运故为病也曰经言间传者生七传者死则间传为顺传七传为逆传无疑曰非也註难经者言间传是顺行隔一位而传悞认病机但从右旋左不从左旋右皆繇不知左右往还之理而以讹传讹试讦以肾水间一位传心火为逆传之贼邪则无可置喙矣故间传七传俱于逆传中分生死耳间传者心病当逆传肺乃不传肺而传肺所逆传之肝肺病当逆传肝乃不传肝而传肝所逆传之脾推之肝病脾病肾病皆然此则脏腑不受尅贼故可生也七传者前六传已逆週五脏第七传重复逆行如心脏初受病二传于肺则肺脏伤三传于肝则肝脏伤四传脾五传肾六传仍归于心至七传再入于肺则肺已先伤重受贼邪气絶不支矣所谓一脏不两伤是以死也不比伤寒传经之邪经尽再传反无害也鍼经云善鍼者以左治右以右治左夫人身之穴左右同也乃必互换为治推之上下莫不皆然于往还之机益明矣又问曰半身不遂之病原有左右之分岂左右分属之后病遂一往不返乎而治之迄无成效者何也答曰风与痰之中人各随所造初无定体病成之后亦非一往不返也盖有往有复者天运人事病机无不皆然如风者四时八方之气从鼻而入乃天之气也痰者五谷百物之味从口而入脾胃之湿所结乃地之气也势本相辽亦尝相兼全似内伤之与外感每夹杂而易炫故风胜者先治其风痰胜者先治其痰相等则治风兼治痰此定法也内经云风之中人也先从皮毛而入次传肌肉次传筋脉次𫝊骨髓故善治者先治皮毛其次治肌肉由此观之乃从右而渐入于左也皮毛者右肺主之肌肉者右胃主之筋脉者左肝主之骨髓者左肾主之从外入者转入转深故治皮毛治肌肉不使其深入也又曰湿之中人也先从足始此则自下而之上无分于左右者也但内风素胜之人偏与外风相召内湿素胜之人偏与外湿相召内风之人大块之噫气未动而身已先惕内湿之人室中之础磉未润而体已先重是以治病必从其类也从外入者以渐而驱之于外从下上者以渐而驱之于下若任其一往不返安贵其为治乎又问曰从外入者驱而之外从下上者驱而之下骤闻令人爽然不识古法亦有合欤答曰此正古人已试之法但未挈出则不知作者之意耳如治风用大小续命汤方中桂附苓术麻防等药表里厖杂今人见为难用不知用附桂者驱在里之邪也用苓术者驱在中之邪也而用麻防等表药独多者正欲使内邪从外而出也至于病久体虚风入已深又有一气㣲汗之法一旬㣲利之法平调半月十日又㣲㣲驱散古人原有规则也至于治痰之规则不见于方书如在上者用𤓰蒂散栀豉汤等方在左者用龙荟丸在右者用滚痰丸以及虚人用竹沥达痰丸沉寒锢冷用三建汤之类全无奥义岂得心应手之妙未可𫝊之纸上耶吾今为子辈传之盖五味入口而藏于胃胃为水谷之海五藏六府之总司人之饮食太过而结为痰涎者每随脾之健运而渗灌于经隧其间往返之机如海潮然脾气行则潮去脾气止则潮回所以治沉锢之法但取辛热㣲动寒凝已后止而不用恐痰得热而妄行为害不浅也不但痰得热而妄行即脾得热而亦过动不息如潮之有去无回其痰病之决裂可胜道哉从来服峻补之药者深夜亦欲得食人皆不知其故反以能食为庆曾不思爱惜脾气令其昼运夜息乃可有常况人身之痰既由胃以流于经隧则经隧之痰亦必返之于胃然后可从口而上越从肠而下达此惟脾气静息之时其痰可返故凡有痰症者早食午食而外但宜休养脾气不动使经隧之痰得以返之于胃而从胃之气上下不从脾之气四迄乃为善也试观人痰病轻者夜间安卧次早即能呕出泄出痰病重者昏迷复醒反能呕出泄出者岂非未曾得食脾气静息而予痰以出路耶世之喜用热药峻攻者能知此乎噫天下之服辛热而转能夜食者多矣肯因俚言而三思否胡卣臣曰知之深故言之详然皆根据内经而非剏説又自有神悟而非袭説予向者极叹服王宇泰缪仲淳直是齐人知管晏耳治叶茂卿小男奇症效验井详诲门人叶茂卿乃郎出痘未大成浆其殻甚薄两月后尚有着肉不脱者一夕腹痛大呌而絶余取梨汗入温汤灌之少甦顷复痛絶灌之又甦遂以黄芩二两煎汤和梨汁与服痛止令制膏子药频服不听其后忽肚大无伦一夕痛呌小肠突出脐外五寸交纽各二寸半如竹节壶顶状茎物绞折长八九寸明亮如灯笼外症从来不经闻见余以知之素审仍为治之以黄芩阿胶二味日进十余剂三日后始得小水五日后水道清利脐收肿缩而愈门人骇而问曰此等治法顽钝一毫莫解乞明示用药大意答曰夫人一身之气全闗于肺肺清则气行肺浊则气壅肺主皮毛痘不成浆肺热而津不行也殻着于肉名曰甲错甲错者多生肺痈痈者壅也岂非肺气壅而然与腹痛呌絶者壅之甚也壅甚则并水道亦闭是以其气横行于脐中而小肠且为突出至于外肾弛长尤其剰事矣吾用黄芩阿胶清肺之热润肺之燥治其源也气行而壅自通源清斯流清矣缘病已极中之极惟单味多用可以下行取効故立方甚平而奏功甚㨗耳试以格物之学为子广之凡禽畜之类有肺者有尿无肺者无尿故水道不利而成肿满以清肺为急此义前人阐发不到后之以五苓五皮八正等方治水者总之未悟此旨至于车水放塘种种刼夺膀胱之剂则杀人之事矣可不辨之于蚤欤赵我完孝亷次郎秋月肺气不能下行两足肿溃而小水全无脐中之痛不可名状以手揉左则痛攻于右揉右则痛攻于左当脐揉熨则满脐俱痛呌喊不絶利水之药服数十剂不效用敷脐法及单服琥珀末至两许亦不效昌见时弥畱已极无可救药矣伤哉胡卣臣曰凡求同理者必不求同俗嘉言之韬光剷采宁甘讪谤曾不令人窥识者无意求之而得闻之而有不心折者耶议沈若兹乃郎肠澼危症并治验沈若兹乃郎因痘后食物不节病泻泻久脾虚病疟遂尔腹痛胀大三年来服消导药无筭腹胀及泻利总不愈去岁迎医服参苓白术稍效医去仍复如故病本腹胀更兼肠澼肠澼者大肠之气空洞易走胃中传下之物总不停蓄澼出无度腥水不臭十中五死五生之症也今则病势转深又加四逆矣暮热朝凉一逆也大渴引汤救急二逆也气喘不能仰睡三逆也多汗烦躁不宁四逆也无病人腹中之气运转收摄是以身体轻快大便省约今为久泻遂至气散不收腹之胀肠之鸣便出之不自知皆此故也气既散而不收又服行气利水之药不愈增其散乎无病人身中营卫两无偏胜故阳胜则发热阴胜则恶寒病疟之时寒热交作犹是阴阳互战迨泻久亡阴整夜发热一线之阴为阳所乘求其相战不可得矣内水亏竭燎原之火自焚不得不引外水以济急然有形之水不足以制无形之火徒增胀泻而重伤其阴气耳医不清其源以香燥之药助火刼阴加官桂肉荳䓻等类用之悞矣夫男子气海在于脐下乃元气之舎性命之根也久泻则真气亦散势必上干清道而不下行鼻中鼾鼾有声不能仰卧是其征也夫此已散之气必不能复归其处但冀未散之气不致尽散则可耳屡服木香梹榔苏子腹皮厚朴等降气之药尤悞之悞矣至于汗出烦躁则阴气虚尽孤阳亦不能久畱之兆也总如岁运有温热无寒凉有生长无收藏人物其免夭扎疵疠乎于此而图旋转之功亦难之难矣若兹见此案转托戚友强恳用药因以清燥润肺为主阿胶地黄门冬等类同蜜熬膏三斤渠男三年为药所苦得此甘味称为糖也日争十余次服之半月药尽遂至大效身凉气平不渴不烦不泻诸症俱退另制理脾药末善后全愈胡卣臣曰久泻而用润药与症相反而究竟相宜议病时先辟三种治法之悞已隠隠见大意矣与呉吉长乃室治验叅㸔自明辨治杨季登二女奇症奇验杨季登二女俱及笄将字长女病经闭年余发热食少肌削多汗而成痨怯医见汗多悞谓虚也投以参术其血愈锢余诊时见汗出如蒸笼气水谓曰此症可疗处全在有汗盖经血内闭止有从皮毛间透出一路以汗亦血也设无汗而血不流则皮毛亁藁而死矣宜用极苦之药以敛其血入内而下通于冲脉则热退经行而汗自止非补药所能效也于是以龙荟丸日进三次月余忽觉经血畧至汗热稍轻姑减前丸只日进一次又一月经血大至淋漓五日而诸病全瘳矣第二女亦病多汗食减肌削诊时手间筋掣肉颤身倦气怯余曰此大惊大虚之候宜从温补者也遂于补剂中多加茯神枣仁投十余剂全不对病余为徘徊治法因自讦曰非外感也非内伤也非杂症也虚汗振掉不宁能受补药而病无增减且闺中处子素无家难其神情浑似丧败之余此曷故耶忽而悟曰此必邪祟之病也何为其父不言甚有可疑往诊问其面色曰时赤时黄余曰此症确有邪祟附入脏肺吾有神药可以驱之季登才曰此女每晚睡去口流白沫战慄而絶以姜汤灌至良久方苏挑灯侍寝防之亦不能止因见所用安神药甚当兼恐婿家传闻故不敢明告也余曰何不蚤言吾一剂可愈乃以犀角羚羊角龙齿虎威骨牡蛎粉鹿角霜人参黄茋等药合末令以羊肉半斤煎取浓汁三盏尽调其末一次服之果得安寝竟不再发相传以为神异余盖以祟附于身与人之神气交持亦逼处不安无隙可出故用诸多灵物之遗形引以羊肉之羶俾邪祟转附骨角移从大便而出倣上古遗精变气祝繇遗事而充其义耳吾乡熊仲纾先生幼男去疾髫龄患一奇症食饮如常但脉细神呆气夺色夭仲翁曰此何病也余曰病名淹牒左传所谓近女室晦即是此病彼因近女又遭室晦故不可为令郎受室晦之邪而未近女是可为也即前方少加牛黄丸服旬日而安今壬午去疾已举孝廉矣胡卣臣曰辨症用药通于神明究莫测其涯涘直叙顾諟明二郎三郎佈痘为宵小所悞顾諟明公郎种痘即请往㸔其痘苗淡红磊落中含水色明润可爱且颗粒稀疎如晨星之丽天门下医者先已夸为状元痘昌未知也踌躇良久明告曰此痘热尚未退头重颈软神躁心烦便泄青白全是一团时气外感兼带内虚若用痘门通套药必危之道也諟明毫不动念适值二尹请同挨户查赈饥民出街亲董其事余忙造其契戚家谓曰我观諟明公郎在家佈痘而精神全用于赈饥虽仁人长者之事然此等处他人可代乃自任不辞明明言之絶不回顾此必有医者夸美献谀而信之笃耳不然岂有倒行逆施之理哉此痘必得一二剂药先退其外感则痘不治自痊若迟二三日缓无及矣相烦速往朝阳门内外追寻直述鄙意其戚闻言即往余亦回寓修书投之其辞激切不避嫌疑傍晩一仆擕回书至掷于几上忿忿而去余以为諟明之见责也拆视则云尊翁大人必欲得方始肯服药余即定一方併详论方中大意令僮辈赍送僮辈窃谓余之不智也一日三四次奔走大人之门是自忘其耻辱矣吁嗟余岂不自爱但当羣小蒙蔽时倘得一拨立转所全颇鉅于是亲送其方至门则内户已扄阍人收之次早送进余暗地独行往返六里以图心安次日再托其戚促之进药则云既是状元痘何必服药耶此后即欲一造其庭末由矣吁嗟朝廷之上任者议者不妨互用使余得与其侧此儿即不服药亦必无死法盖感症在身而以鰕鱼鸡笋发痘之物杂投悞上加悞适所以促其亡耳才至六日而坏正应感症坏期若痘出既美即有意外变症亦在半月一月矣越二日三公郎即发热佈痘仍夹时气外感仍用前医仍六日而坏旬日间两儿为一医所杀諟明引为已辜设局施药于城隍庙余偶见之蹙然曰盛德之人恐惧修省皇天明神岂无嘿庇然赏善自应罚恶而杀儿之医宁无速夺其筭耶一夕此医暴亡余深为悚惕然尚有未畅者左右之宵人未蒙显诛也胡卣臣曰谗謟蔽明邪曲害正今古一辙而幽愤所至真足以动鬼神之吉凶论刘筠枝长郎失血之症筠翁长郎病失血岁二三发其后所出渐多咳𠻳发热食减肌削屡至小康不以为意夏秋间偶发寒热如疟状每夜达曙㣲汗始解嗣后寒热稍减病转下利医谓其虚也进以参术胸膈迷闷㗋音窒塞服茯苓山药预收红铅末下黑血块数升胸㗋顿舒面容亦转筠翁神之以为得竹破竹补之法也加用桂附二剂于是下利一昼夜十数行饮食难入神识不清病增沉剧仆诊其脾脉大而空肾脉小而乱肺脉沉而伏筠翁自谓知医令仆疏方并问此为何症仆曰此症患在亡阴况所用峻热之药如权臣悍帅不至犯上无等不已行期在立冬后三日以今计之不过信宿无以方为也何以言之经云暴病非阳久病非阴则数年失血其为阳盛阴虚无疑况食减而血不生渐至肌削而血日藁虚者益虚盛者益盛势必阴火大炽上炎而伤肺金咳𠻳生痰清肃下行之令尽壅由是肾水无母气以生不足以荫养百骸柴栅瘦损每申酉时洒淅恶寒转而热至天明㣲汗始退政如夏日炎蒸非雨不解身中之象明明有春夏无秋冬用药方法不亟使金寒水冷以杀其势一往不返矣乃因下利悞用参术补剂不知肺热已极止有从皮毛透出一路今补而不宣势必移于大肠所谓肺移热于大肠传为肠澼者是也至用红铅末下黑血者盖阳分之血随清气行者久已呕出其阴分之血随浊气行至胸中为膜原所蔽久瘀膈间者得经水阴分下出之血引之而走下窍声应气求之妙也久积顿寛面色稍转言笑稍适者得其下之之力非得其补之之力也乃平日预蓄此药必为方士所惑见为真阳大药遂放胆加用桂附燥热以尽刼其阴惜此时未得止之今则两尺脉乱火燔而泉竭脾胃脉浮下多阴亡阳无所附肺脉沉伏金气缩敛不行神识不清而魄已先丧矣昔医云乱世溷浊有同火化夫以火济火董曹乘权用事汉数焉得不终耶胡卣臣曰论症论药俱从卓识中流出大有闗系之作论钱小鲁嗜酒积热之症钱小鲁奕秋之徒也兼善饮每奕必饮饮必醉岁无虚日辛巳秋浩饮晚归呕吐寒热兼作骨节烦疼医以时行感冐表散药治之不愈更医知为酒毒于寒凉药中用热药为乡导治之亦不愈卧床二十余日始请余诊其脉洪大促急身耎着蓆不能动展左腿痛如刀刺鼻煤从病起至是总未大便此痈疽之候也归语两门人王生欣然有得曰迄今燥金司令酒客素伤湿热至此而发金盛则木衰是以筋骨疼痛而不能起于床脏燥则腑亦燥是以津液干枯而大肠失其润以清金润燥治之可矣呉生曰不然酒毒大发肠胃如焚能俟掘井取水乎是必以大下为急也余曰下法果胜但酒客胃气素为多呕所伤药入胃中必致上涌不能下达即敷脐导肠等法无所用之掘井固难开渠亦不易奈何奈何吾为子辈更开一窦夫酒者清冽之物不随浊秽下行惟喜渗入者也渗入之区先从胃入胆胆为清净之府同气相求故也然胆之摄受无几其次从胃入肠膀胱渗之化溺为独多焉迨至化溺则所存者酒之余质其烈性实惟胆独当之每见善饮者必浅斟缓酌以俟腹中之渗若连飞数觥有倾囊而出耳是以酒至半酣虽懦夫有挥拳骂座之胆虽窭人有千金一掷之胆虽狷士有钻穴踰垣之胆甚至兇徒有抚劒杀人之胆㠯及放浪形骸之流且有一饮数斛不顾余生之胆以小鲁之赤贫而胆不丧落者夫非借资于酒乎其受病实有较他人不同者盖胆之腑原无输泻胆之热他人可移于脑浊涕从鼻窍源源而出亦少杀其势若小鲁则阳分之阳过旺阳分之阴甚衰髪髩全无直似南方不毛之地热也极矣肯受胆之移热乎幸其头间多汗脑热暗洩不为大患乃胆热既无可宣又继以酒之热时之燥热滛内炽脉见促急几何不致极惫耶故胆之热汁满而溢出于外以渐渗于经络则身目皆黄为酒瘅之病㠯其渗而出也可转驱而纳诸膀胱从溺道而消也今独攻环跳之穴则在胆之本属无可驱矣且其歩履素为此穴所苦受伤已久气离血散热邪弥满畱连服药纵多有拒而不纳耳何能取效即欲针之此久伤之穴有难于抉泻者设遇良工如古人辈将何法以处此乎吾更有虑焉有身㠯后全赖谷气充养谷气即元气也谷入素少之人又即借酒为元气今㠯病而废饮何所恃为久世之资耶吾谛思一法先搐脑中黄水出鼻次针胆穴之络脑间者数处务期胆中之热移从脑鼻而出庶乎环跳穴中结邪渐运而肠胃之枯稿渐回然后以泻胆热之药入酒中每日仍痛饮一醉饮法同而酒性异始得阴行而妙其用盖其以生平之偏造为坚垒必借酒转为乡导乃克有济也岂清金润燥与下夺之法能了其局乎两生踊跃曰蒙诲治法令人心地开朗请笔之以志一堂授受之快录此付渠子令送商顾幼疏孝亷求救小鲁竟阻之或以余言为不然耶胡卣臣曰先写全神后论治法大是奇观面论李继江痰病奇症李继江三二年来尝苦咳𠻳生痰胸膈不寛今夏秋间卧床不起濒亡者再其人以白手致素封因无子自危将家事分拨安心服死忽觉稍安亦心死则身康之一征也未几仍与家事其病复作然时作时止疑为不死之病也闻余善议病托戚友领之就诊见其两頥旁有小小垒块数十高出即以识其病之所在因讦之曰尔为何病曰咳𠻳曰𠻳中情状试详述之曰内中之事愚者弗知是以求明耳余为哂曰尔寒暑饥渴悉不自知耶观尔脉盛筋强必多好色而喜任奔走本病宜发痈疽所以得免者以未享膏梁之奉且火才一动便从精孔洩出耳然虽不病痈而病之所造今更深矣尔胸背肩髃间巉巖如乱石揷天栉比如新笋出土嵚空如蜂莲之房芒鋭如棘栗之刺每当火动气升痰壅𦂳逼之时百苦交煎求生不生求死不死比桁杨之罪人十倍过之尚不自知耶渠变容顿足而泣曰果实如此但吾説不出亦无人説到耳昔年背生痈疖幸未至大害然自疖愈咳𠻳至今想因悞治所成亦未可知余曰不然由尔好色作劳气不归元腾空而上入于肝肺散叶空隙之间膜原之内者日续一日久久渐成熟路只俟肾气一动千军万马乘机一时奔辏有入无出如潮不返海潮兼天涌至傥后潮不熄则前古今寃于此病者不知其几但尔体坚堪耐是以病至太甚尚自无患不然者久已打破崑崙闗矣尔宜归家休心息神如同死去俾火不妄动则痰气不为助虐而胸背之坚垒始有隙可入吾急备药为尔覆巢捣穴可得痊也渠骇然以为遇仙托主僧请以五金搆药十金为寿而去次日复思病未即死且往乡征租旬日襄事搆药未迟至则因劳陡发暴不可言痰出如泉声响如锯面大舌胀㗋哽目突二日而卒于乡真所谓打破崑崙闗也其人遇而不遇亦顾家不顾身之烱戒矣治法详阴病论胡卣臣曰论病从外灼内因流识源精凿全非影响呉添官乃母厥巅疾及自病真火脱出治验呉添官生母时多暴怒以致经行复止入秋以来渐觉气逆上厥如畏舟船之状动则晕去久久卧于床中时若天翻地覆不能强起百般医治不效因用人参三五分畧宁片刻最后服至五钱一剂日费数金意图旦夕苟安以视稚子究竟家产尽费病转凶危大热引饮脑间有如刀噼食少泻多已治木无他望矣闻余返娄延诊过许以可救因委命以听焉余以怒甚则血菀于上而气不返于下者名曰厥巅疾厥者逆也巅者高也气与血俱逆于高巅故动輙眩晕也又以上盛下虚者过在少阳少阳者足少阳胆也胆之穴皆络于脑郁怒之火上攻于脑得补而炽其痛如噼同为厥巅之疾也风火相煽故振摇而热蒸水土相凌故艰食而多泻也于是会内经鐡落镇坠之意以代赭石龙胆草芦荟黄连之属降其上逆之气以蜀漆丹皮赤芍之属行其上菀之血以牡蛎龙骨五味之属敛其浮游之神最要在每剂药中生入猪胆汁二枚盖以少阳热炽胆汁必亁亟以同类之物济之资其持危扶颠之用病者药一入口便若神返其舎忘其苦口连进十数剂服猪胆二十余枚热退身凉饮食有加便泻自止始能起床行动数歩然尚觉身轻如叶不能久支仆恐药味太苦不宜多服减去猪胆及芦龙等药加入当归一钱人参三分姜枣为引平调数日而全愈母病愈而添官即得腹痛之病彻夜呌喊不絶小水全无以茱连汤加元胡索投之始安又因伤食复反病至二十余日肌肉瘦削眼胞下陷才得畧宁适遭家难症变壮热目红腮肿全似外感有余之候余知其为激动真火上焚令服六味地黄加知蘖三十余剂其火始退退后遍身疮痍黄肿腹中急欲得食不能少耐片顷整日苦烦余为勉慰其母曰旬日后腹稍充气稍固即不苦烦矣服二冬膏而全瘳此母子二人皆极难辨治之症竟得相保不大快哉胡卣臣曰二病最多此案深足嘉惠来学论体盛絶孕治法一友继室夫人身体肥盛经候虽调从未孕育令仆定方而施转移化机之药虽从古医书所未载然可得言也盖山之不可葬者五童断过石独纵有明师无所施其剪裁以故女之不可孕如方书所志生禀之殊非人工所能改移者可不更论若夫生禀不殊但为形躯所累而嗣孕终不乏者古今来不知凡几苐夫妇之愚天然凑合之妙虽圣神有不能传者所以方书缺焉未备耳仆试言之地之体本重厚然得天气以包举之则生机不息若重阴冱寒之区天日之光不显则阳生实罕人之体中肌肉丰盛乃血之荣旺极为美事但血旺易至气衰久而弥觉其偏也夫气与血两相维附何以偏衰偏旺耶盖气为主则血流血为主则气反不流非真气之衰也气不流有似于衰耳所以一切补气之药皆不可用而耗气之药反有可施缘气得补则愈锢不若耗之以助其流动之势久而久之血仍归其统握之中耳湖阳公主体肥受孕然不能产也进诸御医商之得明者定一伤胎之方服数十剂而临产始得顺利母子俱无灾害盖肥满之躯胎处其中全无空隙以故伤胎之药止能耗其外之血肉而不能耗其内之真元也此用药之妙也仆倣是意而制方预为受胎之地夫岂无术而杜撰乎然而精诚之感贯于金石女之宜男者先平其心心和则气和气和则易于流动充满也其次在节食仙府清肌恒存辟谷宫中细腰得之忍饥志壹动气何事不成耶而且为斋心积德以神道之教补药饵之不逮有不天人叶应者乎仆于合浦求珠蓝田种玉之举而乐道之胡卣臣曰观此一论不必问方而已得其意之所存破尽寻尝窠臼矣奇创奇创华太夫人饵术方论天御孝廉太夫人宿有胸膈气胀小恙近臻勿药矣孝廉膝下承懽不以三公易一日者今而后喜可知也然以太夫人福体凝重惟恐日增一日转为暮年之累欲仆订方及早图之仆不觉悚然而动于衷曰孝㢘未尝习医乃思治未病消未萌何其深于医㫖若是以知子道之贯彻者无㣲不入矣经曰阴精所奉者其人寿太夫人阴血有余即年过百岁而形不衰此可不问而知者然形盛须充之以气而气者渐衰渐耗之物必欲两得其平所借于药力不少耳况气复有阴阳之别身半已上阳主之身半已下阴主之阴气过盛而乘阳位则胸膈胀闷不舒所谓地气上为云者是也云生而天地之寥濶顷刻窒塞矣故阴气不可盛也阴气盛势不得不用耗散之药气日耗则体日重又不能兼理之术也湖阳公主以体盛难产御医为制枳壳厚朴等耗气之药名曰瘦胎散亦以当其壮年耳若夫年高气弱之时而可堪其耗散乎我仪图之至人服天气而通神明只此一语足为太夫人用药之准矣盖天食人以五气者也地食人以五味者也以地之味养阴不若以天之气养阳药力既久天气运而不积挈地气以周旋所谓载华岳而不重者大气举之之谓也乃用茅山苍术一味取其气之雄烈可驱阴邪而通天气本草列之上品仙经号为山精者诚重之也每岁修事五七斤每早百沸汤吞下三钱秋月止服二钱另用天门冬一钱煎汤吞下初服一两月㣲觉其燥服至百日后觉一日不可缺此矣服之一年身体轻健服之三年歩履如飞黑夜目中有光可烛幽隠所谓服天气而通神明者其不诬如此食物诸无所忌但能稍远肥甘白饭香蔬苦茗种种清胜尤妙胡卣臣曰此成方也用之通天气以包举乎地觉制方之人未必办此陆子坚调摄方论子坚玉体清和从来无病迩因外感之余益以饥饱内伤遂至胸膈不快胃中隠隠作痛有时得食则已有时得食反加大便甚艰小水不畅右闗之脉乍弦乍迟不得调适有似锢疾之象用药得当驱之无难若岁久日增后来必为大患大意人身胃中之脉从头而走于足者也胃中之气一从小肠而达于膀胱一从小肠而达于大肠者也夫下行之气浊气也以失调之故而令浊气乱于胸中干其清道因是窒塞不舒其始本于病时胃中津液为邪火所烁至今津液未充火势内蕴易于上燎所以得食以压其火则安然邪火炽则正气消若食饮稍过则气不能运转其食而痛亦增是火不除则气不复气不复则胃中清浊混乱不肯下行而痛终不免也病属胃之下脘而所以然之故全在胃之中脘盖中者上下四傍之枢机中脘之气旺盛有余必驱下脘之气入于大小肠从前后二阴而出惟其不足所以反受下脘之浊气而挠指也夫至人之息以踵唿之于根吸之于蒂者也以浊气上干之故究竟吸入之气艰于归根且以痛之故而令週身之气凝滞不行亦非细故也为订降火生津下气止痛一方以为常用之药尚有进者在先收摄肾气不使外出然后浊气之源清而膀胱得吸引上中二焦之气以下行想明哲知所务矣胡卣臣曰言一病即知其处既知其处矣又知其上下正反之因犹珠玉之光积而成照非有意映重渊连赤极也与黄我兼世兄书尊夫人惊痰堵塞窍隧肝肺心包络间无处不有三部脉虚软无力邪盛正衰不易开散有欲用涌剂稍吐十分之三诚为快事弟细筹之此法殆不可行盖涌法政如兵家刼营之法安危反掌原属险道况痰迷不过片晌耳设以涌药投之痰才一动人即晕去探之指不得入咽之气不能下药势与病势相扼转致连日不甦将若之何无巳如丹溪所云惧吐者宜消息下之乎不知窍隧之痰即导之下行万不能导徒伤脾气痰愈窒塞此法亦不可用也为今之计确以理脾为先脾气者人身健运之阳气如天之有日也阴凝四塞者日失其所痰迷不省者脾失其权耳理脾则如烈日当空片云纤翳能掩之乎其次莫如清肺肺为将帅之官气清则严肃下行气下行则痰之借为坚城固垒者方示以瑕而可用其攻击之力所谓攻坚则瑕者亦坚攻瑕则坚者亦瑕是也今四末肿麻气壅已甚尤不可不亟亟矣其理脾之法须药饵与饮食相叅白饭香蔬苦茗便为佳珍不但滑腻当禁即粥亦不宜食以粥饮之结为痰饮易易耳不但杂食当禁即饭食亦宜少减以脾气不用以消谷转用之消痰较药力万万耳其辛辣酒脯及煎煿日曝之物俱能伤肺并不宜食至于用药弟自有节次矩矱俟日渐轻安来春方奏全最也缘此病人不识治前贤亦未见高出手眼弟思之累日窃以为要领在是所以必欲持久者与金城方畧同意且先除协从后殱巨魁自势所不易㨗得之事惟台兄裁夺进教母谓小恙过矜迂远不切幸孔幸孔惊痰之来始于肝胆冬月木气归根不敢攻治故但以理脾药平调必至春月木旺才用四君子汤加龙胆草芦荟代赭石黄连青黛等药为丸服之痰迷之症果获全瘳此后不发胡卣臣曰情形方畧指画无遗古名将中求其人不可多得也辨黄鸿轩臂生痈疖之症并治验黄鸿轩手臂忽生痈疖漫肿无头痛极莫耐外科医者咸谓热毒所致揆之平素淡泊明志宁静居心絶无生热致毒之因究莫识其所起也尊公我兼谓昌善议病盍舎樽爼而一代庖人乎昌曰吾议此症请先为致贺后乃言之疮疡之起莫不有因外因者天行不正之时毒也起居传染之秽毒也内因者醇酒厚味之热毒也郁怒横决之火毒也治火毒与治诸毒原自天渊盖火与元气势不两立以寒凉折之则元气转漓矣鸿轩于四者总无其因不问知为胎毒之余也凡人禀受天地之气有清浊之不同惟纯粹以精之体其福泽寿筭俱不可限量然从父母搆精而有身未免夹杂慾火于形骸所赖者惟在痘疮一举暗将所藏慾火运出躯外复其粹精之恒体如鑛金相似必经红炉煅炼而渣滓与精莹始分之为两吾尝以此法观出痘者之眸子七八日后眼开之时黑白分明者精金也赤筋红膜包裹者混金也至于瞳人糢煳神光不现则全非金矣鸿轩幼时出痘太多元气不能充灌又为杂症所妨脏腑中之火毒虽尽而躯壳间之畱滞犹存所以痘痈之发必于手足之委中曲池者则以零星小毒无处可容而潜避于唿吸难到之处耳今之痈疖正当委中之穴其为痘毒何疑毒伏肘腋之下原无所害但粹精之体㣲有夹杂是亦宝鑑之纎尘白璧之㣲颣也日者太和元气充满周身将十五年前之余滓尽欲化为脓血而出他人见之为毒吾蚤已卜其为兴者机矣岂有畅于四肢而不发于事业者哉治法外用马齿苋熬膏攻之速破内用保元汤托之尽出仍以痘痈门药为治即日自当痊愈必不似疮毒之旷日持久但不识症而以治疮毒寒凉泻火诸药投之适以增楚贻患耳孰谓外科小恙可无樽爼折冲之人耶如法治之溃出脓水甚多果不用生肌长肉而自愈胡卣臣曰以慧心辨症竟出恒理而降衷所以不齐受衷所以相远之故尽逗毫端治火一法鑛金一喻验目一诀种种指示俱足令人心开神爽论士大夫喜服种子壮阳热药之悞人生有性分之乐有势分之乐有形体康健之乐性分之乐四时皆春万物同体虽环堵萧然而乐在也虽五官弗备而乐在也虽贫贱患难而乐亦在也谿山风月有我便是主人木石禽鱼相亲悉为好友何取溺情枕席肆志淫佚也哉即造物小儿无所施其播弄矣至于势分之乐与康健难老之乐惟福厚者始兼有之盖得贵之与得寿其源若有分合两途少年芚朴不凋此寿基也而嫌其精采不露髫龀机神流动此贵征也而嫌其浑敦太凿此其间半予天半予人而后天奉若之功不知费几许小心然后可凝休而永命故在得志以后既知此身为上天托畀之身自应葆精啬神以荅天眷若乃女爱毕席男欢毕输竭身中之自有而借资于药饵责效于眉睫致宵小无知之辈得阴操其祸人之术以冀㨗获虽前代有房中秘术而今则断不可矣盖今者举世尽趋于刻露人皆无浑和之气复以躁急之药济之几何不丧亡接踵乎此道惟岐黄言之甚悉但仕宦家不肯细心究讨耳其云凡阴阳之道阳密乃固两者不和如春无秋如冬无夏是故因而同之是谓圣度此段经文被从前註解埋没不知乃是明言圣人于男女之际其交会之法度不过使阳气秘密乃得坚固不洩耳然而阴阳贵相和有春无秋是无阴也有冬无夏是无阳也所以圣人但调其偏以归和同允为交会之法度而已夫圣人太和元气生机自握我观夫调琴弄瑟考钟伐鼓虽闺壸之性情克谐而况于己身之血气礼陶乐淑仁渐义摩虽民物之殷阜坐致而况于一人之嗣𦙍所以凡为广嗣之计者其用药之准但取纯王以召和无取杂霸以兆戾也而经文又云阴平阳秘四字尤足互畅其义盖阴得其平而无过不及然后阳得其秘而不走洩也此可见阳之秘密乃圣神交会所首重然欲阳之秘密即不得不予其权于阴正以阳根于阴培阴所以培阳之基也今人以峻烈之药刦尽其阴以为培阳益以房帏重耗渐至髓消肉减神昏气夺毛瘁色夭尚不知为药所悞可胜悼哉向见一浙医宋姓者在京师制成大颗弹丸遍送仕宦托名脐带胎髪其实用炼过硫黄在内服之令人阳道骤坚可喜未几燥病百出吾乡诸大老受其祸者厯厯可指近游鹿城闻张鸿一孝㢘以进红铅伤脑而日夜精流不止盖脑为髓海脑热而通身之髓尽奔究竟热未除而髓先竭骨痿艰行矣至娄过天如先生旧宅见鼻中浊涕凡落板壁者深黄之色透入木中刬刷不除询之亦由服种子热药所致后以伤风小恙竟至不起噫嘻脑热已极蒸涕为黄出鼻之热尚能透木从不省悟至热极生风尚治外而不治内也复何言哉吾乡刘石闾先生服热药而病消渴医者邓橘存坚令服六味地黄汤千剂果效盖得于壮水之主以制阳光之旨也高邮袁体仁种子经验方皆用阴阳两平之药盖得于阴平阳秘之旨也此老于医而审于药者因井表之又方士取黑铅之水名为神水金丹以惑人凡痰火之病初得其下行之力亦觉稍爽而不知铅性至燥转致刦阴为害反大又有用蒸脐之药名彭祖接命之法者夫脐为人之命根以麝香硫黄附子等大热散气之药加艾火而蒸灼幸而不中真气尚无大害若蒸动真气散越不收扰乱不宁有速毙耳闻娄中老医穆云谷尝诲人曰蒸脐一法有损无益断不可行旨哉言矣亦并表之胡卣臣曰艰嗣之故有五一曰性偏刻好发人阴私一曰好洁遇物多不适意处一曰悭吝持金钱不使漏一线一曰喜娈童非其所用肝筋急伤一曰多服热剂铄真阴而尽之嘉言此论曲畅经旨以辟方士之谬而破轻信之惑真救世之药言也论治伤寒药中宜用人参之法以解世俗之惑伤寒病有宜用人参入药者其辨不可不明盖人受外感之邪必先发汗以驱之其发汗时惟元气大旺者外邪始乘药势而出若元气素弱之人药虽外行气从中馁轻者半出不出畱连为困重者随元气缩入发热无休去生远矣所以虚弱之体必用人参三五七分入表药中少助元气以为驱邪之主使邪气得药一涌而去全非补养虚弱之意也即和解药中有人参之大力者居间外邪遇正自不争而退舎设无大力者当之而邪气足以胜正气其勐悍纵恣安肯听命和解耶故和解中之用人参不过借之以得其平亦非偏补一邉之意也而不知者方谓伤寒无补法邪得补弥炽断不敢用岂但伤寒一症即痘疹初发不敢用疟痢初发不敢用中风中痰中寒中暑及痈疽产后初时㮣不敢用而虚人之遇重病一切可生之机悉置之不理矣古今诸方表汗用五积散参苏饮败毒散和解用小柴胡汤白虎汤竹叶石羔汤等方皆用人参皆借人参之力领出在内之邪不使久畱乃得速愈为快奈何世俗不察耶独不见感入体虚之人大热呻吟数日间烁尽津液身如枯柴初非不汗之汗之热不退后非不和之下之和之下之热亦不退医者技穷委身而去不思内经所言汗出不为汗衰者死三下而不应者死正谓病人元气已漓而药不应手耳夫人得感之初元气未漓也惟壮热不退灼干津液元气始漓愚哉愚哉倘起先药中用人参三五七分领药深入驱邪即刻热退神清何致汗下不应耶况乎古今时势不同膏粱藜藿异体李东垣治内伤兼外感者用补中益气加表药一二味热服而散外邪有功千古姑置不论止论伤寒专科从仲景以至于今明贤方书充栋无不用人参在内何为今日医家单单除去人参不用以阿谀求容全失一脉相传宗旨其治体虚病感之人百无一活俟阎君对簿日知之悔无及矣乃市井不知医者又交口劝病人不宜服参日覩男女亲族死亡曾不悟旁操鄙见害之也谨剖心沥血相告且誓之曰今后有以发表和中药内不宜用人参之言悞人者死入犂耕地狱盖不当用参而用之杀人者皆是与黄耆白术当归亁姜肉桂大附子等药同行温补之悞所致不与羗独柴前芎桔芷芩羔半等药同行汗和之法所致也汗和药中兼用人参从古至今不曾伤人性命安得视为砒鸩刀刄固执不用耶最可恨者千百种药中独归罪人参君主之药世道人心日趋于疾视长上其酝酿皆始如此昌安敢与乱同事而不一亟辨之乎附人参败毒散註验嘉靖己未五六七月间江南淮北在处患时行瘟热病沿门阖境傅染相似用本方倍人参去前胡独活服者尽效全无过失万厯戊子己丑年时疫盛行凡服本方发表者无不全活又云饥馑兵荒之余饮食不节起居不常致患时气者宜同此法昌按彼时用方之意倍加人参者以瘟气易染之人体必素虚也其用柴胡即不用前胡用羌活即不用独活者以体虚之人不敢用复药表汗也饥馑兵荒之余人已内虚久困非得人参之力以驱邪邪必不去所以服此方者无不全活当崇祯辛巳壬午时疫盛行道殣相借各处医者发汗和中药内惟用人参者多以活人更有发㿀一症最毒惟用人参入消㿀药内全活者多此人人所共见共闻者而庸愚之执着不破诚可哀也又有富贵人平素全赖参术补助及遇感发尚不知而悞用譬之贼已至家闭门攻之反遭凶祸者有之此则悞用人参为温补不得借之为口实也胡卣臣曰将伤寒所以用人参之理反覆辨论即妇人孺子闻之无不醒然此立言之善法也论呉圣符单腹胀治法圣符病单腹胀腹大如箕𦂳硬如石胃中时生酸水吞吐皆然经年罔效盖由医辈用孟浪成法不察病之所起与病成而变之理增其势耳昨见云间老医煎方厖杂全无取义惟肾气丸一方犹是前人已试之法但此病用之譬适燕而南其指也夫肾气丸为肿胀之圣药者以能收摄肾气使水不泛溢耳今小水一昼夜六七行沟渠顺导水无泛滥之虞也且谓益火之源以消阴翳耳今酸味皆从火化尚可更益其火乎又有指腹胀为食积用局方峻攻尤属可骇仆不得不疏明其旨夫圣符之疾起于脾气不宣郁而成火使当时用火郁发之之法升阳散火病已豁然解矣惟其愈郁愈湮渐至胀满则身中之气一如天地不交而成否塞病成而变矣症似无火全以火为之根不究其根但治其胀如㯽榔厚朴莱菔子之类皆能耗气助火于是病转入胃日渐一日煎熬津液变成酸汁胃口有如醋瓮胃中之热有如曲蘖俟谷饮一入顷刻酿成酢味矣有时新谷方嚥旧谷即为迸出若互换者缘新谷芳甘未变胃爱而受之其酸腐之余自不能畱也夫人身天真之气全在胃口今暗从火化津液升腾屑越已非细故况土曰稼穑作甘者也木曰曲直作酸者也甘反作酸木来侮土至春月木旺时必为难治及今可治又治其胀不治其酸曾不思酸水入腹胀必愈增不塞源而遏流其势有止极耶试言其㮣治火无过虚补实泻两法内郁虽宜从补然甘温除热泻火之法施于作酸日其酸转增用必无功故驱其酸而返其甘惟有用刚药一法刚药者气味俱雄之药能变胃而不受胃变者也参伍以协其平但可用刚中之柔不可用柔中之刚如六味丸加桂附柔中之刚也于六味作酸药中入二味止酸药当乎不当乎刚中之柔如连理汤丸是也刚非过刚更有柔以济其刚可收去酸之绩矣酸去而后治胀破竹之势已成迎刃可解锢疾顿蠲脾君复辟保合太和常有天命矣孰是用药者后先铢两间可无审乎善后多年闻用黄栢知母之属始得全效更奇刚之柔诸药为丸服之胸中如地天交而成泰爽不可言胀病遂不劳余力而愈论善后之法门人请曰吾师治病毎毎议先于药究竟桴鼓相应纎毫不爽今果酸止胀消脐收腹小奏全绩矣不识意外尚有何患恳同善后之法究极言之答曰悉乎哉问也内经病机刘河间阐发颇该至于㣲芒要𣺌不能言下尽传吾为子益广其义夫病有逆传顺传种种不同所谓病成之机则然至于病去之机从来无人道及前论圣符之病乃自脾入传于胃今酸去胀消亦自胃复返于脾故善后之法以理脾为急而胃则次之其机可得言也设胃气未和必不能驱疾惟胃和方酸减谷增渐复平人容蓄之常然胃喜容蓄脾未喜健运倦怠多睡惟乐按摩者有之受食一盏身若加重受食三盏身重若加一钧者有之歩履虽如常候然登高渉险则觉上重下轻举足无力者有之脾阳弗旺食后喜溉沸汤借资于有形之热者有之其病之余夏热为瘅秋清为疟燥胜脾约湿胜脾泄者有之故理脾则百病不生不理脾则诸疾续起久之仍入于胃也至若将息失宜饮食房劳所犯脾先受之犹可言也设忿怒之火一动则挟木邪直侵胃土原病陡发不可言也语以一朝之忿亡身及亲为惑垂戒深矣又其始焉酸胀胃中必另创一膜囊如赘疣者乃肝火沖入透开胃膜故所聚之水暗从木化变酸久久渐满膜囊垂大其腹之胀以此为根观其新谷入口酸物迸出而芳谷不出及每食饴糖如吸筒入㗋酸水随即涌出皆可征也若非另一窠臼则其呕时宜新腐并出如膈气之类何得分别甚清耶昨游玉峯渠家请授他医调摄之旨及语以另辟膜囊其医不觉失笑曰若是则先生真见隔垣矣吁嗟下士闻道固若此乎订方用六君子汤煎调赤石脂末其医不解岂知吾意中因其膜囊既空而以是填之俾不为异日患乎吾昔治广陵一血蛊服药百日后大腹全消左脇肋始露病根一长条如小枕状以法激之呕出黑汚斗许余从大便泄去始消毎思蛊胀不论气血水痰总必自辟一宇如㓂贼蟠据必依山傍险方可久聚内经论五脏之积皆有定所何独于六腑之聚久为患如鼓胀等类者遂谓漫无根柢区界乎是亦可补病机之未逮附窠囊証据许叔㣲本事方曰㣲患饮澼三十年始因少年夜坐写文左向伏儿是以饮食多坠左邉中夜必饮酒数杯又向左卧壮时不觉三五年后觉酒止从左下有声脇痛食减嘈杂饮酒半盏即止十数日必呕酸水数升暑月止右邉有汗左邉絶无遍访名医及海上方间或中病止得月余复作其补如天雄附子矾石利如牵牛甘遂大㦸备尝之矣自揣必有澼囊如水之有科臼不盈科不行但清者可行而浊者停滞无路以决之故积至五七日必呕而去脾土恶湿而水则流湿莫若燥脾以去湿崇土以填科臼乃制苍术丸服三月而疾除由此观之痰饮小患尚有科臼岂胀满大病反无科臼乎但许公酸水积至数升必尽呕去故不下渗于腹若圣符则积之经年腹中已容数斗㗋间连谷上涌者不过数口而已向非吾先治胃中酸水腹内再可加一年之积乎然腹中之事言之反渉于诞其不以为功也宜矣昔贤自病三十年始悟今之医辈视人犹已者有几况已病亦不知所由耶其更数手而不能为善后计者总之未透此一闗耳胡卣臣曰认病机处遡流穷源若河汉莫可纪极然实凿凿有据不渉影响觉十年读书三次折肱者未必具此手眼寓意草卷四