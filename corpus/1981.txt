小名录提要钦定四库全书子部十一小名録类书类提要等谨案小名録二卷唐陆龟蒙撰龟蒙事迹具唐书隠逸传是书所载皆古人小名始于秦终于南北朝赵希弁郡斋读书后志作三卷此本仅二卷希弁称其神仙玉女之名妇人臧获之字亦无弃焉此本但有妇人臧获之字而无神仙玉女之名又称其自秦至隋而此本无隋人殆非完书矣所记颇为丛襍如秦二世名胡亥汉光武帝名秀之类似皆非小名王戎称阿戎王僧谦称阿谦似即如吕蒙之称阿蒙崔鸿之称阿鸿王平子之称阿平似即如米元章之称阿章皆即其名字以示亲暱亦不当在小名之列至于匡衡小名为鼎出自西京襍记颜师古注汉书已深驳之龟蒙仍祖其説殊为不考况此书本㫖为记小名而作因小名而引及事实已为支蔓而谢朗王恭王修之类乃至于叠出不已于体例亦颇有乖或原本散佚后人以意补缀托之龟蒙欤然唐人着述传世日稀龟蒙此编虽未能必信其真亦无以必断其伪疑以传疑备古书之一种可矣干隆四十四年三月恭校上总纂官纪昀陆钖熊孙士毅总校官陆费墀小名录卷上钦定四库全书小名録卷上唐陆龟蒙撰秦始皇二十六年兼并天下定郡三十六海内一统议立号除谥法自称始皇以一世二世至于千万世三十二年因奏鬼神圗书事曰亡秦者胡乃使蒙恬兴兵三十万北筑长城以偹胡三十七年始皇出逰丞相李斯与少子胡亥从西至平原津始皇病七月崩于沙丘丞相李斯立胡亥矫赐太子扶苏死是为二世赵髙杀之于望夷宫而立子婴遂亡亡秦者胡于斯验矣汉吕后名娥姁武帝即位尊太后母臧儿为平原君成帝名骜元帝之子以宣帝之世生于甲观画堂号曰世嫡皇孙皇帝爱之因曰太孙常置左右司马相如字长卿父母名之曰犬子长好读书学击劔慕蔺相如乃更名扬雄之子小字童乌九嵗与子云论𤣥匡衡字稚圭少勤学家贫邑有大姓文不识家富坟籍衡乃为客作而不求直主人恠问衡曰愿得主人书徧观之主人感叹遂给书衡能説诗时人语曰无说诗匡鼎来匡説诗解人頥鼎衡小字也其畏服如此齐太仓令淳于公有罪当刑以无子为叹少女缇萦感激上书愿没入官婢以赎父刑天子怜其意为除肉刑改定律令成帝建始三年京师相惊言大水至渭水虒上小女陈持弓年九嵗走入横城门入未央宫尚方掖门殿门门衞户者莫见至句盾禁中而觉得初武帝为太子时长公主欲以女配帝帝尚小长公主指女问帝曰得阿娇好不帝曰若得阿娇作妇当以金屋贮之公主大喜乃以配帝是曰陈后阿娇小字也东汉世祖讳秀字文叔初南顿君为济阳令而世祖生是嵗嘉禾生县界大熟因名秀故䜟言刘秀作天子世祖亦自负焉皇后郭氏真定人父昌真定恭王以女妻昌昌早终其妻号曰郭主好礼节俭以王女之富手常操作女曰圣通有宠生皇子彊以况为城门校尉封緜蛮侯况皇后弟也赏赐甚厚京师号为金穴赤眉立刘盆子为天子初有说赤眉建立宗室以行诛伐乃求得景王后七十余人惟盆子最亲盆子年十五嵗被发徒跣见衆人拜已恐怖欲啼盆子故武侯前子王莽为家人赤眉过畧适盆子在赤眉中为刘侠卿牧牛盆子既立犹朝夕拜侠卿侠卿为之跪后祠景王扵北郊使盆子乗鲜车大马军中牧儿皆随车观曰盆子在是中祠后复归侠卿所时欲出从牧儿戏侠卿怒止之樊崇等亦不复候视也班昭字惠姬曹世叔妻彪之女也大家集云父为陈留长大家随至作东征赋初大将军梁商献美人于顺帝姓友字通期帝以归商商不敢留而出嫁之冀即遣客追盗通期还㑹商薨冀行服于城西庐常与之居冀妻孙夀伺冀出即多从苍头追通期归治掠之因言当上书告之冀大恐顿首请于夀母夀不得已而遂幽闭通期后冀复私召往来生子伯玉匿不敢出夀知之使其子河南尹𦙍械友氏家冀恐夀害伯玉常置复壁中至年十五冀被诛乃出夀甚美而善为妖惑好为坠马髻愁眉啼粧折腰步龋齿笑性钳忌能制冀冀不敢违冀爱监奴秦宫官至太仓令得出入夀每往来屏侍者私语遂与宫通威震百寮刺史二千石冀于洛阳城门内起甲第而夀扵狭街起宅与冀相髙作隂阳殿连阁通房鱼池钓台梁柱门戸皆铜沓纻漆青璅丹墀刻镂为云气又采土筑山十里九坎以像二崤穷极妙丽金玉明珠充牣其中冀与夀夜乗辇张羽盖饰以金银游戱第中賔客诣门不得通谒谢门者门者累千金冬十月冀与夀及诸子相随㳺猎诸苑中纵酒作倡乐冀畜狗封襄邑侯夀为襄城君梁冀之诛太尉李固也郡县承㫖杀固二子宪公季公初并为长史闻固策免皆弃官归固知祸将及乃命二公将小子燮还乡固女文姬涕泗曰李氏灭矣宻与二公谋共逃宣言还亰师矣乡人信之后二公果受害王成者固之仆𨽻也文姬厚为其资以燮属成曰君执义于公家为日乆矣是以当危託君六尺之孤若李氏复存君之名义齐扵程杵成迺义士乃将燮走徐州变姓名为酒家仆卖卜于市㑹赦得免成亦病卒燮厚塟之燮既归文姬涕泣曰先公謇为汉忠臣然梁氏暴虎今尔幸全血祀岂非天乎宜杜絶衆人不然祸重至矣燮敬从卒以获免燮学行才艺亚固官至亰兆尹傅燮字南容性刚直不为权贵改节出为汉阳太守时冀郡羌反进围郡城胡骑数千在城外卯头欲令燮弃官归乡里燮子干年十三亦曰愿大人归乡里燮慨然而叹唿干小字曰别诚汝知吾心耶圣达节次守节伯夷不食周粟仲尼以为贤生乱世何处求生汝其勉之魏太祖见干年八嵗时甚竒之及为司空召干为尚书郎彭宠之叛家数有变恠堂上闻虾蟇声在火炉下凿地而求之不得卜筮多言兵从中起宠奴子宻等三人谋刼宠是日宠斋便室昼卧三奴共缚宠从唿诸奴婢以宠教责问便収缚各置空室中以宠声唿其妻妻入室见缚惊曰奴反耶捽妻头击颊趣为诸将军办装两奴将妻入取物一人守宠宠谓守奴曰若小儿我素所爱也为宻所迫胁耳解我缚出阁则活矣用女妻汝家中财物悉与汝小奴意欲解之而子宻适至遂不解使妻缝缣囊解宠手令作教告城门令子宻等出勿稽留书成断宠及妻头置囊中驰诣阙封子宻为无义侯魏武帝曹操字孟徳一小名阿瞒故有曹瞒传南阳许攸字子远少与袁绍及太祖善官渡之役攸谏绍勿与太祖争绍不从乃往诣太祖绍破走及后得冀州攸有功焉攸恃勲劳时与太祖相戱每在座席不自限至唿太祖小名曰阿瞒卿不得我不得冀州太祖笑曰汝言是也然内嫌之其后行出邺东门攸顾左右曰此家不得我则不得出入此门人有白太祖太祖遂诛之骁骑将军秦朗字元明新兴人父宜禄为吕布使诣袁术袁术妻以汉宗室女其妻杜氏下邳人布之围关侯属请于太祖求杜氏为妻太祖疑其色及城䧟太祖亲见乃纳之朗随母蓄于公宫太祖甚爱之每座席谓賔客曰岂有人爱假子如孤者乎歴文世无尤明帝即位为骁骑将军帝以为亲爱每顾问之多唿其小字曰阿鳞数蒙赏赐文德郭皇后少清慧父永竒之曰吾此女女中王遂以女王为字早失二亲遭难流离在铜鞮侯家太祖为魏公时得入东宫文帝所爱美人姓薛名灵芸年十七容貌絶世时文帝选良家子以入六宫灵芸别父母升车以玉唾壶承泪壶皆红色帝遣文车十乗以迎灵芸灵芸去京十里帝乗雕玉之辇以望车徒之盛嗟曰昔言朝为行云暮为行雨今非云非雨非朝非暮因易名为夜来夜来妙于针工非夜来裁制帝不服也宫中号为针神关内侯郑小同𤣥之孙也𤣥别传曰𤣥有子为孔融吏举孝亷融之被围往赴为贼害有遗腹子以丁卯月生而𤣥以丁卯嵗生命之曰小同长遂名焉李通字文达江夏平春人也小字万亿勇冠三军为太祖所知卒谥刚侯臧霸字宣髙泰山人也闻黄巾起霸从陶谦击破之拜骑都尉遂收兵于青徐间与孙观吴敦尹礼并聚衆霸以兵助吕布布败归太祖太祖善之霸一名冦奴孙观名婴子吴敦名黯奴尹礼名卢儿观官至青州刺史从征孙权为矢贯足力战不顾曹爽之专政也其党何晏邓飏丁谧爽敬之言无不从于时谤书谓台中三狗二狗崖柴不可当一狗凭黠作狙囊三狗谓何邓丁黠爽小字其意言三狗皆欲啮人者孙权末临海罗阳县有神自称王表周旋民间言语饮食与人无异然不见其形有一婢名纺绩权遣中书郎李崇赍辅国将军罗阳王印绶迎表表随崇俱出所歴山川遣纺绩与神相闻崇与表至权立第舍扵苍龙门外数使近臣赍酒往表说水旱小事往往竒中后主孙皓字元宗一名彭祖字皓宗或云彭祖小字也蜀刘封者本罗侯冦氏之子长沙刘氏之甥也先主至荆州未有继嗣养为子年二十余有武艺气力过人将兵与诸葛亮泝流西上所在战克益州既定以封为副中郎稍迁副将军后与孟逹㑹兵上庸封与逹忿争不和封夺逹鼓吹逹惧乃发表辞先主率所领降扵魏文帝以逹为建武将军平阳亭侯与徐晃共袭封逹与封书曰足下与汉中王道路之人耳亲非骨肉而据权势义托君臣而处上位征则有偏任之威处则有副军之号逺近所闻也自立阿斗已来有识之人相为寒心今足下弃父母为人后非礼也知祸将至而留之非智也见正不廻从而疑之非义也号为丈夫为此三者何所贵乎以足下之才弃身来继嗣罗侯不为背本也北面事君不为弃旧也恐为乱以免亡不为徒行也封不从先主责封侵陵诸葛亮劝除之扵是赐封死叹曰恨不用孟子度之言先主亦为流涕魏志载明帝破诸葛露布云刘备背恩自窜巴蜀诸葛亮弃父母之国阿残贼之党神人被毒恶积身灭亮外慕立孤之名而内贪专擅之实斗之兄弟守空城而已晋愍懐太子名遹字熙祖惠帝长子聘王衍小女字惠风其将废也有童謡曰南风起兮吹白沙遥望鲁国郁嵯峨千嵗髑髅生齿牙南风贾后小字也白晋行沙门太子小字鲁贾谧国言太子遭贾后与谧相危之酷也齐献王攸字大猷少岐嶷及长清和平易亲贤好施爱经籍能属文善尺牍世推才望出武帝之右景帝无子命攸为嗣及帝崩攸年十嵗哀动左右武帝践阼时朝廷草创攸惣统军事抚宁内外莫不景附焉初文帝甚宠攸每见輙抚床唿其小字曰此桃符座㡬为太子者数矣及帝寝疾虑攸不安为武帝叙汉淮南王魏陈思王故事而泣执手以授帝后为荀朂冯紞所怨譛之大康三年乃下诏以攸为大司马都督青州诸军侍中如故攸知朂等搆已愤然而薨每就人借书必手刺其谬然后反之石崇字季伦勃海清河人苞之子生于青州故小字齐奴苞六男崇是小子苞临终分诸子财独不及崇其母为之言苞曰此儿虽小大能自得拜黄门累迁荆州刺史刼商致富迁征虏将军崇有别舘在河阳之金谷园一名梓泽謟事贾谧与潘岳为二十四友有水碓三十余区苍头八百余人崇有爱婢曰绿珠美而工艺孙秀欲之使人求焉崇舘于白下方登清凉观临清水使者以告崇出婢妾数十人以示皆蕴兰麝被罗縠曰任以择使者曰君侯服御丽则丽矣然受命取绿珠崇勃然曰绿珠不可得也使者再三崇不许遂以告秀秀诛之崇复有爱婢名翔风魏末扵胡市买得年始十嵗至二十遂有容色妙别玉声观宝色石氏之富瑰寳皆殊方异国所得莫辨其处翔风别之皆出人地崇艶丽者数千翔风以文词擅爱王濬字士治𢎞农人也小字阿童为益州刺史时吴中有童謡曰阿童复阿童衘刀浮渡江不畏岸上虎但畏水中龙羊祜闻之乃表濬监益州加龙骧将军竟平吴謡言应矣贾充字公闾娶李氏名婉淑生二女一曰褒裕二曰筌裕李氏父丰被诛李坐流徙充复娶阳城太守郭配女槐妬忌甚李氏㑹赦得还帝特诏充置左右夫人充谦不敢当其实畏槐也筌为齐王妃每号泣请充省李氏竟不往充有儿名黎生再周充自外入乳母抱在中庭儿见充喜笑充就怜之槐遥见谓充有私乃杀乳母儿啼不饮他乳遂死槐亦终身无子瑯琊恭王觐妃小字铜环生元帝先有䜟云铜马入海建业期后元帝果兴于江左王戎字濬冲瑯琊临沂人祖雄父浑阮籍素与浑友年十五在郎舍籍每过浑俄顷輙去过视戎良乆方出谓浑曰濬冲清赏非卿比与卿言不如共阿戎谈钟士季目王安丰曰阿戎阿戎解人语阮咸字仲容性任诞不拘小节私姑家之貉婢姑徙居初云留后乃携去咸时居䘮闻之借客驴追之连骑而返获议于时废弃者乆之及孚之生也其姑取王延夀鲁灵光殿赋语曰胡人遥集于上楹乃字曰遥集仲容每叹曰我虽失三公然得遥集王凝之妻谢氏道韫安西将军奕之女也初适凝之还甚不恱叔父安曰王郎逸少子不恶汝何恨耶荅曰一门叔父则有阿大中郎羣从兄弟复有封胡羯末不意天壤之中乃有王郎谢太傅安寒食内集儿女论文义俄而雪骤公欣然曰白雪纷纷何所似兄子胡儿曰撒盐空中差可拟兄女道韫曰未若栁絮因风起公大笑乐谢胡儿语庾道季诸人日暮欲就卿谈可坚城垒庾曰若文度来我以偏师待之康伯来济河焚舟矣胡儿作着作郎当作王堪传不谙堪乃谘太傅太傅答曰世曹亦被遇堪烈之子阮千里姨兄弟潘安仁中表安仁所谓子亲伊姑我父惟舅是许元婿谢公因诸子集聚问毛诗何句最佳遏称曰昔我往矣杨栁依依今我来思雨雪霏霏公曰訏谟定命逺猷辰告此句偏有骚人深致遏年少时好着紫罗香囊垂里子叔父患之而不欲伤其意乃谲与棋赌赌得乃烧之桓宣武作徐州时谢奕为晋陵太守与桓啸咏无异常日及桓迁荆州时面晤之间意气甚笃奕弗之疑唯谢虎子妇王悟其㫖每曰桓荆州用意殊异必与晋陵俱西矣俄而引奕为司马奕在温座席岸帻啸咏宣武曰我方外司马谢虎子尝上屋熏鼠胡儿既无由知父为此事闻人道痴人有作此者戏笑之时道此非复一过太傅既了已之不知因其言次语胡儿曰世人以此谤中郎亦言我共作此胡儿懊热一月日闭斋不出太傅虚託引已之过以相开悟可谓徳教矣桓冲字幼子彛之子温诸弟中最淹识有武干温甚器之初彛亡弟兄并小家贫母患须羊以解无由得之温乃以冲为质羊主甚富言不欲为质幸为养买德郎及冲为江州出射羊主于射堂边㸔冲识之谓曰我买徳也遂厚报之冲性俭素常浴后其妻送以新衣冲怒促持去其妻曰衣不经新何缘得故冲笑而服之桓𤣥字敬道大司马温孽子其母马氏尝与同軰夜坐月下见流星坠铜盆中如二寸火珠冏然明净竞以瓢接取独马氏得而吞之若有感遂娠及生𤣥有光照室占者曰此儿生有竒辉宜字为天宣武嫌其三文复字为神灵寳犹复同三既叹重前却减神一字名灵寳𤣥南郡被召作洗马泊船荻渚王大服散已小醉往看桓𤣥为设酒王不能冷饮顾左右令温酒来𤣥以手巾掩泪王求去因谓王曰犯我家讳何预卿事王叹曰灵寳故自逹桓循少为𤣥所侮每言论常鄙薄之循深以为憾及𤣥将簒循请于母庾夫人计袭𤣥庾曰灵寳视我如骨肉忍相圗耶循乃止刘毅字希乐彭城人破桓𤣥以功授都督淮南五郡军事豫州刺史封南平郡开国公都督宣城军事初桓𤣥在南州起斋悉画盘龙号盘龙斋毅小字盘龙至是居焉桓石虔小字镇恶豁之子有材干趫㨗絶伦从父在荆州于猎围中有勐兽被箭而伏诸督将素知其勇戱令拔箭兽跳石虔亦跳髙于兽兽伏复拔一箭以归有患疟者唿石䖍来疾者多愈禇爽字茂𢎞河南人太傅裒之孙祕书监歆之子太傅谢安见其少叹曰若期生不佳我不复论事及长果俊迈有风气好老子当世荣誉弗之屑也唯与殷仲谋交善迁中书郎义兴太守王忱字元达坦之子王恭随父藴在㑹稽王大都来拜墓恭暂往墓下看之二人素善遂十余日方还父问何故多日对曰与阿大语蝉连不得归因语之曰恐非尔之友中乖爱好后为王绪所间终成怨隙果如其言司马太傅为二王题目曰孝伯亭亭直上阿大罗罗清疎王恭始与建武甚有情后遇袁恱之闾遂致疑隙然每有兴㑹故有相思时恭常行散至京口射堂于时清露晨流新桐初发王因叹曰王大故自濯濯王恭从㑹稽还王大看之见其坐六尺簟因语恭曰东来故应有此物可以一领与我恭无言及王大去后举所坐簟送之既无余席便坐荐上大后闻甚惊曰吾本谓卿多故求取对曰大人不悉恭恭作人无长物王澄字平子髙风不羣旷逹独傲每闻玠谈名理輙絶倒人曰卫玠谈道平子三倒后王敦为大将军镇豫章玠避乱投敦与之谈弥日信宿敦曰昔王辅嗣吐金声于中朝此子复玉振于江表微言之绪絶而复续不悟永嘉之末复闻正始之音阿平若在当复絶倒矣王衍尝为天下人士题目曰阿平第一子嵩第二处仲宜第三王孝伯问王大曰阮籍何如司马相如王大曰阮籍胷中垒块故须酒浇之王佛大笑曰三日不饮酒便觉形神不复相亲谢遏夏日常仰卧谢公清晨卒来不暇着衣跣出房外蹑履问讯公曰汝可谓前倨后恭也谢太傅未冠时始出诣王长史蒙与清谈良乆去后苟子问曰向客何如尊长史曰向客亹亹风采逼人许掾少时人以比王茍子许大不平后因会稽西寺讲王理遂屈僧意在瓦官寺中王茍子来与共语使者唱礼便谓王曰圣人有情否王曰无重问圣人如柱耶王曰如筹算耳虽无情运之者有情意曰谁运圣人也茍子不得荅而去庾统字长仁衞将军怿之子也少有令名仕至浔阳太守简文目庾赤玉省率除理谢仁祖常云庾赤玉胷中无宿物王坦之弱冠与郗超俱有重名时人为之语曰盛徳絶伦郗嘉賔江东独歩王文度嘉宾超小字超少有才气超世迈俗常检语曰大才槃槃谢家安盛徳日新郗嘉賔桓公语曰嘉賔阿源有徳有言向使便作令仆足以仪刑百揆朝廷用违其才耳嘉賔钦崇释道安徳问饷米千斛修书累纸意寄殷勤道安答云损米弥觉有待之为烦郗嘉賔书与袁虎戴安道谢居士云恒任之风当有所引耳以无常以此激之范启与嘉賔书曰子敬举体无饶纵掇皮无余润郗答曰举体无余润何如举体非真也范性矜假多烦嘲之郗融小字仓融即嘉賔弟也郗司空拜北府王黄门诣郗门拜云应变将畧非其所长骤咏之不已郗仓谓嘉賔曰公今拜子猷言殊不逊深不可容嘉賔曰此是陈夀作诸葛亮评人以汝家比武侯复何所言王临之字仲产仆射彪之子位至东城太守王右军曰我家阿林清章太出郗恢字道𦙍小字阿乞王子猷诣郗雍州郗在内见有翕毛㲪云阿乞那得物勅左右送还家郗出覔之曰向有大力者负之而趋郗无忤色王胡之子循龄清约以风操自居才器率衆举有秀悟小字阿龄谢太傅语刘长卿曰阿龄于此事欲大属刘曰亦名士之髙操者也王藴恭之父也小字阿兴世称苟子秀出阿兴清和王珣字元琳小字法䕶一云阿瓜谢公领中书监王东亭有事应同上省王后至坐促王谢虽不通太傅犹歛膝容之王神意甚闲畅谢公倾目还谓刘夫人曰向见王瓜故自未易有虽不相关正自使人不能已王珉字季琰珣之弟子小字僧珍有才艺善行书名出凡流故有语曰僧珍难为兄法䕶难为弟累迁侍中中书令王大为吏部尝为选草临当奏王僧珍来即出视之僧珍得便以己意改所选者近半主人甚以为佳即冩更奏僧珍谢车骑𤣥共集王小奴许小奴僧珍举酒劝谢云奉使君一觞谢曰可尔僧珍勃然起作色曰汝故吴兴溪中钓碣耳何敢侜张谢徐抚掌而笑曰卫君珎殊不肃省乃凌上国提婆初至为王东亭第讲阿毗昙始发讲才半僧珍便云都已晓即于坐分数四有意道人便就余屋自讲讲竟东亭珣问法门道人曰弟子都来未解阿珍那得已讲所得云何尤狙也吴孙权步夫人临淮隂淮隂以美丽得幸生二女长曰鲁班字虎前配周瑜子循后配全琮少曰鲁育字小虎前配朱据后配刘纂孙休字子烈权第六子即位立子雨单为太子乃下诏曰人之有名以相纪别长为作字惮其名矣礼名子欲令难犯易避今为四男作名字太子名雨单字次名字次名壾字昷次名字焚此都不与世所用同故钞旧文今造此字既不相配又字但一庶易避也普告天下咸使闻知孙亮字子明权少子权薨即尊号亮有爱姬四人皆振古絶伦一名朝姝二名丽居三名洁华四名洛寳又作绿琉璃屏风甚薄而彻每月下清夜舒之使四姬坐屏风内而外望之如无隔唯气不通耳为四姬合四气香皆异国所出香气在衣厯年弥盛百濯不歇因名百濯香闻曰大畧全是故未尝有精覈耳王恬字敬豫小字阿螭少好武不为文公所重丞相每见长豫则喜见敬豫则瞋阿螭玺为中兴第一谢公尝与谢万共出西过吴阿欲相与萃王恬所太傅曰恐汝不必酬汝意不足尔万犹苦要太傅坚不廻万独往坐少时王便入内谢殊有忻色以为厚待已良乆乃沐头散髪而出亦不坐仍据胡牀在中庭晒头神气傲迈无相酬对意万于是乃还未至船乃逆太傅曰阿螭不作玺王彭之字安夀小字虎㹠彪之字叔武小字虎犊皆彬之子彪之年二十鬓皓白时人号为生白髪为会稽内史豪右歛手是时桓温废海西公百寮莫知所为彪之谓温曰取霍光传来礼度仪注定于须㬰叹曰元彪不当如是也王右军在南丞相与书每叹子姪不令云虎㹠虎犊还其所知王司州尝乘雪往王螭许司州言气有小相忤逆于螭螭便作色不怡司州觉恶便举牀就之持其臂曰汝讵复与兄老计也螭拨其手曰冷如鬼手强来捉人臂王文度弟阿智不翅年长而无人与婚孙兴公有一女小字阿桓亦僻错又无嫁娶礼绰因诣文度求见阿智既见便扬言此定可殊不如所传那至今未婚我有一女但吾寒士不宜与卿计文度欣然而启蓝田述惊喜成婚女之顽嚚更过阿智文度为桓公长史桓为儿求王女王许诺咨蓝田既还蓝田爱念文度虽长大犹抱膝上文度因言之述大怒排文度下膝曰兵那可嫁女与之文度还报云家中得婚处桓曰吾知矣此尊府君不肯耳后桓女遂嫁文度儿王氏谱坦之子恺娶桓第二女女字伯子恺仕至丹阳尹庾翼字稚恭为荆州临终自表以子园客自代朝廷虑其不从命未知所为乃共议桓温刘恢曰使伊去必能克定荆州恐不可复制后果如恢言桓伊字叔夏谯国铚人父景䕶将军伊少有才艺善音律为刘恢王蒙所知有蔡邕柯亭笛常自吹之王徽之赴召亰师泊舟于青溪侧伊素不与徽之相识伊于岸上过船中客称伊小字曰桓王也徽之使人谓伊曰闻君善吹笛试为我一奏伊时贵显素闻徽之名便下车踞胡床作三调弄上车便去主客不交一言一云字子野也桓公问子野谢安石知万石必败何以不谏子野曰固当出于相难桓作色曰万石桡弱凡才有何颜难犯桓嗣字祖恭冲之子也小字豹奴人或谓之桓豹奴是王丹阳外甥形似其舅桓甚讳之宣武云不恒似时似耳恒似是形时似是神桓愈不恱桓允素轻桓崖家在亰下有好桃𤣥连就之遂得佳者𤣥与殷仲文书曰徳之休明肃慎贡其楛矢如其不尔篱壁间物亦不可得陶范字道则侃第十九子诸子中最知名王脩龄尝在东甚贫乏陶胡奴为乌程令送一舟米遗之却不肯取直答语王脩龄若饥自当就谢仁祖索不须陶胡奴米袁宏始作东征赋都不道陶公胡奴诱之狭室中临以白刄曰先公勲业如是君作东征赋云何相忽畧宏窘蹇无计便云我曽大道何以云无因语曰精金百鍊在割能断功则治民职思靖乱长沙之勲为史所讃江敳字仲恺济阳人父彪仆射敳歴黄门侍郎御骠骑谘议王恭请卢奴为长史晨往诣江江犹在帐中王坐不敢即言良乆乃得及江不应直唿人取酒自饮一椀又不与王王且笑且言后赵石季龙杀勒子𢎞僣位大飨羣臣于太武殿佛图澄吟曰殿乎殿乎棘子成林将壊人衣季龙令发殿石下视之有棘生焉诸石后为冉闵灭畧尽闵小字棘奴石季龙立子邃为太子邃字大渊少而雄慧帝深爱之及为嗣每顾左右曰马家父子兄弟自为残灭若其不然吾岂有今日如我当有杀阿䥫理乎䥫邃小字及邃总百揆荒躭酒色骄恣无道不堪储嗣乃废为庶人䆳及张妃男女共六人其夜赐死合一棺埋之前燕慕容冲初苻坚之灭慕容暐冲妹为清河公主年十四有殊色坚纳之冲年十二有龙阳之姿坚又幸之长安歌曰一雌复一雄双飞入紫宫咸惧为乱王勐切谏乃出冲长安又謡曰鳯凰鳯凰止阿房坚曰鳯凰非梧桐不栖非竹实不食乃各植数千株于阿房以待之冲小字鳯凰是终为坚贼入止阿房后冲进攻长安坚登城责之曰尔軰羣奴止可牧牛羊何为送死冲曰既厌奴苦取尔见代冲竟僣位于阿房前秦苻生之嗣伪位酷暴夜对侍婢曰阿法兄弟亦不可信明当除之是夜清河王苻法梦神人告之曰旦将祸集汝门先觉者可以免之寤而心悸㑹婢来告乃率壮士数百人潜入云龙门苻坚率麾下鼓譟生犹昏睡坚衆既至引置之别堂废之为越王俄而杀之苻坚字永固一字文玉小字肩头祖洪父雄伯父㨗西入关梦天神使者赤冠朱衣拜肩头为龙骧将军㨗因为坛于曲沃以授之㨗泣谓坚曰汝祖昔受此号汝为神明所授可不勉欤苻生既残虐无度坚杀之遂僣号秦王后凉吕纂字永绪光庶子杀光长子绍僣即尊号有若畨太守吕超擅伐鲜卑思盘纂见超曰胡奴卿恃兄弟恒欲欺吾耶要当腰斩然后天下定超顿首谢曰不敢纂引超及诸州臣燕扵内殿吕隆屡劝纂酒遂至昏醉超取剑击之洞胸奔于宣徳堂将军魏益多人斩纂首以狗初纂与沙门罗什棋杀什曰必杀尔乃止答曰尔难杀我我则必杀尔也于是纂竟被杀其言验矣凉天水太守史稷暴疾而死五旬乃苏云见凉光殿中皆生白瓜至秦使梁熈至熈小字白苽西凉武超王李暠字𤣥盛小字长生后立歆字士业𤣥盛梦为凉公领凉州牧代沮渠为蒙逊所杀士业之未败也炖煌父老令狐炽家见白头翁衣祫识曰南风动吹长木胡桐推木中毂言讫不见士业小字桐推至是乃亡后燕慕容农字厚小字颕慧垂第三子也年九嵗问太史黄紭曰俗称参辰相见万人相食各自一宿何为如是紭曰昔髙辛氏有二子长曰伯阏主辰次曰实沉主参日寻干戈自相征讨后帝不臧使伯阏主辰实沉主参别而离之相见则争故代传言然农曰天有定宿以人甄之而成憎爱二子之前参辰云何紭不能对埀深竒之小名录卷上小名录卷下钦定四库全书小名录卷下唐陆龟蒙撰宋髙祖刘裕字徳舆小字寄奴少帝义符小字车兵武帝长子立二年昏悖太后召羣臣废帝为荥阳王文帝名义隆小字车儿武帝第三子立三十年为太子劭元兇所杀孝武帝骏字休龙小字道民文帝第三子讨元兇立十一年崩前废帝子业小字法师孝武长子残忍无道湘东王彧废之在位一年明帝彧字休炳小字荣期文帝第十一子立七年崩后废帝昱字徳融小字慧震明帝长子无道淫虐萧道成废之顺帝淮字仲谋小字智观立三年禅位于齐封汝隂王广陵王义眞字车士为扬州刺史太后谓帝曰道隣汝布衣时兄弟宜用为扬州上曰寄奴于道隣岂有所惜但扬州根本所寄事务至多非道隣所了太后曰道隣年出五十不如汝十嵗儿也上曰车士虽为刺史事无大小皆由寄奴道隣年长不亲其事则于听不足太后黙然王愉小字驹晋尚书仆射江右冠族子绥亦有重名以髙祖起自布衣甚忽之裕晚得志悉诛之唯司徒王谧有旧恩虽为桓𤣥佐命终保持之不得诛谧从弟湛谓驹无罪义旗诛之此是剪除胜已以絶民望兄桓氏党阿而名位如此欲求免得乎谧惧奔扵曲阿髙祖迎还复位刘穆之字道和小字道民髙祖初尅亰城谓何无忌曰急须得一府主簿如何何无忌曰无过刘道民也刘秀之小字阿秀瑀族叔秀之为丹阳尹瑀与亲故书曰吾家黒面阿秀遂居刘安衆处朝廷不为多士王镇恶祖勐父休五月五日生家以俗忌欲以出继踈宗勐见曰此非常儿昔孟尝君以五月五日生儿将兴吾门矣遂用为嗣镇恶后封博陵侯进号征虏将军向靖小名称与髙祖讳同改称小字今传称向弥是也蔡廓常器其小子与亲故书小儿四嵗神器似可不入非类不与小人逰故以兴宗为之名兴宗为之字褚浑之小字佛佛髙祖以旧功爱之会稽郡偶缺朝议欲蔡廓为之髙祖曰彼自是蔡家佳儿千我何事不如与禇佛佛傅亮秉政将拜蔡廓为吏部尚书因傅隆问廓廓曰若以选事悉付我我则为之不然即不拜亮语徐羡之曰黄门郎以下当尽委于蔡羡不复措手矣以上则共叅同异廓曰我不能与徐干木署纸尾遂不拜吏部黄纸案吏部尚书与录尚书连名故廓云署纸尾刘敬宣为青州都督诸葛长民招以同叛敬宣遂遣使呈髙祖曰阿夀正谓不负我也谢述与刘湛为异常之交湛羙甚有风度谓人曰我见谢道儿未尝足谢灵运小字客儿初钱塘杜明师夜梦中向有人来入舘是夕即灵运生于会稽旬日而谢𤣥亡其家以子难得遂送灵运于杜治养之十五方还郡故名曰客儿袁粲字景倩父灌早卒祖母哀其㓜孤名之曰愍孙有风操着妙徳先生传以续嵇康髙士传敏孙少慕茍奉倩为人乃白太祖字景倩始兴王濬字休明将产之夕有鵩鸟鸣于屋上巫蛊事发上谓潘淑妃曰太子图富贵更是一理虎头复如此非思虑所及汝母子岂可一日无我也皆赐死谢𢎞㣲父思武昌太守从叔峻无子峻以𢎞微为嗣本名宻犯所继内讳故以字称与族子灵运瞻曜并以文义赏㑹居乌衣巷同逰叔父混敬赏之尝曰阿逺刚而负气阿客博而无检阿多恃才而持操不笃宣明自知而纳善不周设复功济三才终亦以此为恨至如㣲子吾无间然王微字景𤣥瑯琊人也善属文能书画为吏部郎弟僧谦亦有才干为太子舍人遇疾㣲躬自处治而谦服药失度遂卒微深自咎恨发疾不治哀痛不已以书告灵曰吾素好医术不能使尔得全又寻思不精至使枉遇痛酷奈吾罪何阿谦何图至此谁复视我谁复忧我他日寳吝三光割嗜好以祈年今也唯速化耳后谦四十日卒谢灵运解职东归惠连㓜有才悟而轻薄不为父方明所知灵运去永嘉还始宁时方明为㑹稽郡灵运见惠连大相知赏何长瑜教惠连读书亦在郡灵运又以为絶伦谓方明曰阿连少悟如此而尊以常儿遇之何长瑜当今仲宣饴以下客之食尊既不能礼贤宜以长瑜还灵运遂载之而去刘湛字𢎞仁小字班虎太祖自豫州长史徴为太子詹事时彭城王义康权倾中外湛与推崇之无复人臣礼上稍不平湛初入朝夕引接不夕不出晚节上意稍离而接遇不改上尝谓所亲曰刘班初自西还吾尝㸔日早晚虑其当去比入朝亦看日早晚虑其不去迁丹阳尹竟伏诛殷景仁与湛俱为太守任遇初相欵洽后渐猜隙义康専权而湛昔为上佐以旧情自结倾黜景仁义康尽属湛诸人附欵无复至殷氏门湛党刘敬文父成未悟其机诣景仁求郡敬文遽往谢湛曰老父悖耄遂就殷鐡求郡有负生成阖门惭惧其姦谄如此阿鐡景仁小字范煜字蔚宗父泰母如厠产之额为砖所伤故小字㙛而徐湛之小字仙僮初鲁国孔熈先有异才为散骑常侍以父黙之受义康恩欲伸报徳又以范煜不得志因煜外甥谢综结煜湛之为丹阳尹悉约太子送南平王铄出镇于虎帐岗祖道日作乱而差互不得发湛之乃上表发之且以自明及収入狱煜隔壁遥问综曰始被收时疑谁所告综曰不知晔曰徐仙僮也悉伏诛鲁爽小字女生祖宗之南阳郡公宗之子轨一名象齿即爽之父也爽少有武艺弟秀字天念才力过爽建安中义宣谋反战饮酒过度败斩之刘南阳泹阳人本字拗胡以其颜面拗黒似胡及长乃单为胡出牙郡将捷口善处分稍至队主蛮甚畏之小儿啼怖之曰刘胡来便止陶潜字元亮一字渊明集载责子诗云白髪披两鬓肌肤不复实虽有五男儿总不好纸笔阿舒已十二懒惰故无匹阿宣行志学而不好文术雍端年十三不识六与七通子垂九龄但覔梨与栗天运茍如此且进盃中物又载与俨等疏云告俨俟份修等云云又有命子诗云三千之罪无后为急我诚念哉哌闻尔泣卜云嘉日占亦良时名汝曰俨字汝求思按此俨即阿舒也鲍照字明逺妹字令晖有才思亚于明远着香茗赋集行于世齐髙帝名道成字绍伯小字鬪将世祖皇帝熈字宣逺太祖长子生于建康青溪宅其夕陈孝后刘昭后同梦龙据因小字曰龙儿初髙祖在府梦着屐上太极殿三人从一人武帝一人明帝一人张天地圗而不识意言是梁太祖子弟及践阼常与梁太祖宻晏谓曰我辛苦得天下而祚不传孙我死龙子当得龙子死当属阿度此后当还卿子郁林王昭业字文尚文惠太子长子小字法身文惠薨立为皇太孙美容止好𨽻书世祖勑皇孙手书不得妄出意贵重之尝唿为法身坐之重幄别抚问即位不君以罪废髙宗明皇帝鸾字栖景始安王道生子小字𤣥度自宣城王即位文惠太子长懋字云乔世祖长子小字白泽前湘州刺史王蕴太后兄弟有胆力以父楷名宦不达将欲自奋每抚剑曰龙泉太阿汝知我者叔父景文曰阿答灭我门戸蕴答曰与童乌贵贱觉异童乌景文子绚小字阿荅蕴小字后与刘康𤣥粲谋反死王琨祖荟将军父怿不慧初不为娶家以獠婢侍之生琨遂名崑崙怿后娶南阳乐𤣥女无子改名琨立以为嗣性清慎官至侍中长沙威王晃字宣明太祖第四子有武力太祖爱之临崩以晃属世祖晃爱武饰罢徐州还私载数百人仗还都为禁司所觉弃之江水世祖大怒豫章王嶷御前稽首涕泣曰晃罪诚不足宥陛下当忆先朝念白象上亦垂泣舎之白象晃小字武陵昭王晔字宣照太祖第五子母罗氏以罪诛晔见爱世祖即位晔数以言语忤㫖世祖尝幸豫章王嶷东田宴诸王独不召晔嶷曰风景殊美今日甚忆武陵上乃令唿之晔善射屡发命中顾四座曰手如何上神色甚恠嶷曰阿五常日不尔今日可谓仰借天威帝意乃释阿五晔小字鄱阳王锵字宣韶太祖第七子有宠于世祖锵雍容得物情上为鬰林心疑髙宗诸王问讯独留锵问曰鸾于法身何如锵曰臣鸾于宗戚长且受寄先帝臣等年皆少朝廷之干唯鸾一人愿陛下无以为虑鬰林退谓徐龙驹曰我欲与公共计取鸾公既不同我不能独办且复少听郁林为髙宗所废锵竟不知初髙宗东府权势稍异锵每常屣履奉迎锵语及家国言泪俱下鸾以此推信之锵竟被害东昏侯潘淑妃小字玉儿帝为潘起神仙永夀玉殿凿为莲花贴地上令潘妃行曰歩歩生莲花常市琥珀钗一只直百七十万刘瓛字子珪沛郡相人晋丹阳尹惔六世孙少笃学博通五经聚徒教授常有数千性至孝祖母病疽经年手持膏药溃指皆烂母孔氏甚严明谓所亲曰阿称便是今世曽子谥贞简先生王思逺晏之从弟父罗云平西长史有节操竟陵王子良荐为吏部尚书郎初髙宗废立之际晏预其谋思远谓晏曰兄蒙世祖厚恩今一旦賛人如此事彼或以计相须兄将来何以自立若及此引决犹可后悔无及晏不纳及髙宗即位拜骠骑爵为王遥光劝除之晏集㑹子弟谓思㣲曰隆昌之末阿戎劝吾自裁若从其语岂有今日思远遽应曰如阿戎所见犹未晚耳晏竟诛思逺迁侍中庐陵王子卿小字鸟熊世祖第三子出为南豫州刺史帝谓司徒竟陵王子良曰鸟熊痴如熊不得天下第一人行事无以厌一州既而曰吾思得其人矣乃使陆惠晓为长史行事临别帝问惠晓曰卿何以辅庐陵王惠晓对曰静以修身俭以养性静则身不扰俭则民不烦虽庸者犹当知勉况庐陵以帝子之尊耶帝大悦袁彖字伟才陈郡夏阳人父觊武陵太守少有风气好属文谈𤣥举秀才厯诸王府叅军不就觊临终与兄顗书曰史公才识可喜足懋先基彖有孝节累迁侍中史公彖小字彖形体充腴有异于衆每从车骑射雉郊野数人推扶乃能徒歩张冲字思约吴人冲出继伯父景彻景彻字樝父邵小字梨宋文帝戯景彻曰樝何如梨彻荅曰梨是百果之宗樝何敢及张敬儿南阳冠军人也父丑为郡将母常在田捃拾困极乃卧于渎间梦有物如犬子头有角牴之因感而有娠故小字狗儿宋明帝以其名鄙改焉年少便马有胆气好射虎发无不中累以军功为南阳守斩桂阳王休范迁雍州刺史骁骑将军封襄阳侯狗儿后更名敬而不肯出官尝居南保村中与居民不异敬儿竟为世祖所诛巴东王子向为荆州刺史直阁将军董蛮奴粗有气力子向要与同行蛮奴曰殿下癫如雷敢相随乎子向笑曰君敢出此言亦复竒癫上闻而不恱曰人名蛮奴复何容得蕴借乃改名仲舒梁武帝衍字叔达小字练儿简文帝讳纲字世讃髙祖第三子小字六通元帝讳绎字世诚髙祖第七子小字七符敬帝方智字惠相世祖第九子小字法真昭明太子统字徳施髙祖长子母曰丁贵嫔小字维摩萧藻字靖艺少立名行志操清洁善属文好古体诗髙祖每曰子弟并如迦业吾复何忧累迁尚书左仆射豫章王综初综母吴淑媛本齐东昏宫人复为髙祖所幸生综媛尝私谓综曰我齐宫懐汝入梁七月而生实永元遗体综深信之宻有异志及为南徐州刺史有练树并令斫伐之以髙祖名练故也竟以彭城降于索虏马仙琕字灵馥小名仙婢长乃改名仙琕善为将与士卒同劳苦居无帷幕衾屏与厮养最下者同任昉字彦升乐安人文章之美冠絶一时官至太常昉有四子东里西华南容北叟并无学术坠其家业刘孝标见昉诸子流离不能自振平生旧交莫有収䘏者西华冬月着葛帔练裙路逢峻峻惕然矜之乃广朱公叔絶交论到溉见其论抵几于地终身为恨栁仲礼小字申子故庾信哀江南赋云申子奋发勇气咆勃实惣元戎身先士卒胄落鱼门兵填马窟累犯通中频遭刮骨功业夭枉身名埋没谢览弟举与王筠王泰俱有令名时人为之语曰王有养矩谢有览举养矩筠泰小字也刘孝绰字孝绰㓜聪敏能属文舅王融深赏异之每言曰天下文章若无我当归阿士阿士绰小字也父绘友人任昉沈约范云等皆造之官至秘书监绰少有盛名仗气负才多所凌忽词藻为当时所宗每作一篇朝成暮遍传冩絶域绰弟姪羣从七十人皆善文近古未之有也有三妹嫁王叔英张乘徐悱皆有才学悱妻尤为清㧞也昭明太子好文士常逰晏𤣥圃执王筠袖抚孝绰肩曰可谓左挹浮丘袂右拍洪崖肩其见重如此羊偘字祖忻少瑰伟身长七尺八寸爱文雅博渉书记关弓至十石尝于兖州尧庙墻直上至五寻横行七迹性豪侈善音律自造採莲歌甚有新致姬妾列侍穷极侈靡有弹筝人名大喜着鹿角爪长七寸舞人张静婉腰围一尺六寸时人咸推能掌上舞又有孙景玉能反腰帖地衔得席上玉簮大同中魏使杨裴同宴賔客三百余人食器皆金玉奏三部女乐至夕侍女百余人皆执金花烛偘不饮酒而好賔逰终日献酬同其醒醉陈髙祖霸先字兴国小字法生呉兴长兴人汉太丘长寔之后也废帝伯宗字奉业小字药王世祖长子也仁弱无人君体太后废为临海王宣帝顼字绍世小字师利始兴王第二子身长八尺二寸手埀过膝尝张灯夜寝见者乃是大龙无不惊走避于他室世祖践阼封安成王及废帝乃即帝位梁大同二年元帝徴髙祖入侍累迁中书侍郎永定二年袭封始兴王十四年崩遗制以瓦器𦵏宁显陵庙号髙宗后主叔寳字元秀小字黄奴宣帝长子立而嗜酒赋诗不恤国事工文为长夜之饮常在庭任用中书舎人沈客卿等又起临春结绮望仙三阁华丽侈靡自古未有隋晋王入台城百万之衆不战而亡司马暠字文叔河内温人也㓜有至性十二丁内艰水浆不入口殆将一旬梁帝见暠羸瘦谓其父子产曰昨见罗儿伤其憔悴使人恻然便是不堕家风有子矣罗儿暠小字徐陵字孝穆摛之子㓜聪敏善属文为儿时沙门寳志见之惊曰天上麒麟何因至此因小字僧恱陵母臧氏尝梦五色云化为鳯集左肩上已而诞陵陵目有青睛时人以为聪慧之相自有陈创业文檄及禅授诏策皆陵所作为一代文宗子份九嵗作梦赋陵见之语所亲曰吾㓜时属文亦不如此任忠字奉诚小字蛮奴汝隂人少孤微不为乡里所重及长诡谲多计后累以战功进镇南将军及隋兵入忠出战败入见后主启云陛下唯当具舟檝上流羣臣以死卫后主信之时隋将韩擒虎自新林入忠乃降随军入南掖门至长安授开府卒周文育字景徳义兴人本姓项名勐奴居新安夀昌里年十一能反覆㳺水中数里跳高五六尺与羣儿聚戏莫能及者周荟为夀昌浦口戍主见而竒之乞为己子请周舍为制名字命兄子𢎞譲教之书计文育曰谁能学此取富贵有大槊耳让壮之乃教骑射从髙祖破侯景累功为镇南将军陈子髙㑹稽人世祖时为呉兴守髙年十六为总角容貌美丽状似妇人世祖见而问之能事我乎髙许诺本名蛮子世祖改命今名执备身刀世祖宠之后魏元父字伯擕小字长义父妻林太后之妹太后临朝以父妹夫除通直郎常侍妻封冯翊君拜女侍郎父以此意势日盛迁侍中加领军既在门下兼总禁军深为太后所信太傅清河王泽亲贤辅政后太后宠稍薄因解侍中除名初咸阳王禧以逆见诛子树奔梁梁封为邺王又叉擅权树乃遗魏公卿书曰元叉本名夜叉元罗本名罗刹夜叉罗刹此鬼食人非遇黒风事同飘堕呜唿魏景罹此二灾昆季此名必能噬物未㡬有人告义谋叛得其手书并赐死㳺雅字伯度小字黄头广平任人也太武时与渤海髙允俱知名徴拜中书博士雅性刚戆好自矜诞凌躐人物髙允重雅雅轻允允不以为恨允将昏邢氏雅劝允昏其族允不从雅曰人贵河间邢不胜广平㳺人自弃伯度我自敬黄头贵己贱人皆此类也小名录卷下