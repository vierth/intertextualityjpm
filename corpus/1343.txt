御定小学集註御制小学序钦定四库全书御制小学序古者八歳而入小学教之以洒扫应对进退之节爱亲敬长之义俾童而习之以养其徳性其説散见经传朱子採集为小学一书所以示人教学之方而有以为正心修身之本其言约其理该盖六经四子性理诸书之阶梯也皇考圣祖仁皇帝尝特颁谕㫖令有司兼以命题课士海内士子固已咸知诵法矣又命尚书顾八代一人翻译清文曰进呈览钦定三年而后成嘉恵后学之心至深且厚当曰未经刋刻颁行朕敬承皇考遗志特命校对授梓以资肄习读者宜知纲常伦纪之当崇视听言动之当谨与夫嘉言懿行之当遵循慕效修其职自在家庭日用之常经而充其量可以成圣贤忠孝之大节子弟之习于是而淳教化之原于是而备诗曰成人有徳小子有造朕盖深有望焉雍正五年十二月初三日提要钦定四库全书子部一御定小学集註儒家类提要等谨案御定小学集註六卷雍正五年世宗宪皇帝诏儒因明臣陈选集注而订正刋行之者冠以御制序文发明纲常伦纪之当崇视听言动之当谨与嘉言懿行之当遵循慕效盖儒者为学之始基实备于此朱子作小学内外篇以廸蒙幼皆杂取经传中论幼仪者分类条系而以史事广之宋儒所谓养正之功立教之本谅非溢美选为此註随文衍义务取明白晓畅俾乡塾童䝉皆可省览而得其意义实为有功初训选字士贤临海人天顺庚辰进士官至广东布政使追赠光禄寺卿谥恭悫其为御史时救罗伦劾倪谦钱溥马昻汪直风采可观及官广东又以争市舶忤宦官卒至逮死其立身本末足以不愧所学而此注复得大圣人表章家絃户诵其食报亦荣且厚矣干隆四十五年二月恭校上总纂官纪昀陆钖熊孙士毅总校官陆费墀小学原序钦定四库全书小学原序古者小学教人以洒扫应对进退之节爱亲敬长隆师亲友之道皆所以为脩身齐家治国平天下之本而必使其讲而习之于㓜穉之时欲其习与智长化与心成而无扞格不胜之患也今其全书虽不可见而杂出于传记者亦多读者徃徃直以古今异宜而莫之行殊不知其无古今之异者固未始不可行也今颇蒐辑以为此书授之童蒙资其讲习庶几有补于风化之万一云尔淳熙丁未三月朔旦晦菴题小学原序小学题辞小学题辞元亨利贞天道之常仁义礼智人性之纲凡此厥初无有不善蔼然四端随感而见爱亲敬兄忠君弟长是曰秉彞有顺无彊惟圣性者浩浩其天不加毫末万善足焉衆人蚩蚩物欲交蔽乃頽其纲安此暴弃惟圣斯恻建学立师以培其根以逹其支小学之方洒扫应对入孝出恭动罔或悖行有余力诵诗读书咏歌舞蹈思罔或逾穷理修身斯学之大明命赫然罔有内外徳崇业广乃复其初昔非不足今岂有余世逺人亡经残教弛蒙养弗端长益浮靡乡无善俗世乏良材利欲纷拏异言喧豗幸兹秉彞极天罔坠爰辑旧闻庶觉来裔嗟嗟小子敬受此书匪我言耄惟圣之谟小学题辞御定小学集註卷一钦定四库全书御定小学集註卷一内篇立教第一子思子曰天命之谓性率性之谓道修道之谓教则天明遵圣法述此篇俾为师者知所以教而弟子知所以学列女传曰古者妇人妊子寝不侧坐不边立不跸不食邪味割不正不食席不正不坐目不视邪色耳不听淫声夜则令瞽诵诗道正事如此则生子形容端正才过人矣内则曰凡生子择于诸母与可者必求其寛裕慈恵温良恭敬慎而寡言者使为子师子能食食教以右手能言男唯女俞男鞶革女鞶丝六年教之数与方名七年男女不同席不共食八年出入门户及即席饮食必后长者始教之让九年教之数日十年出就外傅居宿于外学书计衣不帛襦袴礼帅初朝夕学幼仪请肄简谅十有三年学乐诵诗舞勺成童舞象学射御二十而冠始学礼可以衣裘帛舞大夏惇行孝弟博学不教内而不出三十而有室始理男事博学无方孙友视志四十始仕方物出谋发虑道合则服从不可则去五十命为大夫服官政七十致事女子十年不出姆教婉娩听从执麻枲治丝茧织纴组紃学女事以共衣服观于祭祀纳酒浆笾豆葅醢礼相助奠十有五年而笄二十而嫁有故二十三而嫁聘则为妻奔则为妾曲礼曰幼子常视毋诳立必正方不倾听学记曰古之教者家有塾党有庠术有序国有学孟子曰人之有道也饱食煖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有序朋友有信舜命契曰百姓不亲五品不逊汝作司徒敬敷五教在寛命䕫曰命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和周礼大司徒以乡三物教万民而賔兴之一曰六徳知仁圣义忠和二曰六行孝友睦婣任恤三曰六艺礼乐射御书数以乡八刑紏万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑王制曰乐正崇四术立四教顺先王诗书礼乐以造士春秋教以礼乐冬夏教以诗书弟子职曰先生施教弟子是则温恭自虚所受是极见善从之闻义则服温柔孝弟毋骄恃力志毋虚邪行必正直游居有常必就有徳颜色整齐中心必式夙兴夜寐衣带必饬朝益暮习小心翼翼一此不懈是谓学则孔子曰弟子入则孝出则弟谨而信汎爱衆而亲仁行有余力则以学文兴于诗立于礼成于乐乐记曰礼乐不可斯须去身子夏曰贤贤易色事父母能竭其力事君能致其身与朋友交言而有信虽曰未学吾必谓之学矣御定小学集註卷一御定小学集註卷二钦定四库全书御定小学集註卷二内篇明伦第二孟子曰设为庠序学校以教之皆所以明人伦也稽圣经订贤传述此篇以训䝉士内则曰子事父母鸡初鸣咸盥潄栉縰笄总拂髦冠緌缨端韠绅搢笏左右佩用偪屦着綦妇事舅姑如事父母鸡初鸣咸盥潄栉縰笄总衣绅左右佩用衿缨綦屦以适父母舅姑之所及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉槃长者奉水请沃盥盥卒授巾问所欲而敬进之柔色以温之父母舅姑必尝之而后退男女未冠笄者鸡初鸣咸盥潄栉縰拂髦总角衿缨皆佩容臭昧爽而朝问何食饮矣若已食则退若未食则佐长者视具凡内外鸡初鸣咸盥潄衣服敛枕簟洒扫室堂及庭布席各从其事父母舅姑将坐奉席请何乡将衽长者奉席请何趾少者执牀与坐御者举几歛席与簟县衾箧枕歛簟而襡之父母舅姑之衣衾簟席枕几不传杖屦祗敬之勿敢近敦牟巵匜非馂莫敢用与恒饮食非馂莫之敢饮食在父母舅姑之所有命之应唯敬对进退周旋慎齐升降出入揖游不敢哕噫嚏咳欠伸跛倚睇视不敢唾洟寒不敢袭痒不敢搔不有敬事不敢袒裼不渉不撅䙝衣衾不见里父母唾洟不见冠带垢和灰请漱衣裳垢和灰请澣衣裳绽裂纫箴请补缀少事长贱事贵共帅时曲礼曰凡为人子之礼冬温而夏凊昏定而晨省出必告反必面所游必有常所习必有业恒言不称老礼记曰孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也曲礼曰凡为人子者居不主奥坐不中席行不中道立不中门食飨不为槩祭祀不为尸听于无声视于无形不登髙不临深不苟訾不苟笑孔子曰父母在不逺游游必有方曲礼曰父母存不许友以死礼记曰父母在不敢有其身不敢私其财示民有上下也父母在馈献不及车马示民不敢専也内则曰子妇孝者敬者父母舅姑之命勿逆勿怠若饮食之虽不耆必尝而待加之衣服虽不欲必服而待加之事人代之已虽不欲姑与之而姑使之而后复之子妇无私货无私畜无私器不敢私假不敢私与妇或赐之饮食衣服布帛佩帨茝兰则受而献诸舅姑舅姑受之则喜如新受赐若反赐之则辞不得命如更受赐藏以待乏妇若有私亲兄弟将与之则必复请其故赐而后与之曲礼曰父召无诺先生召无诺唯而起士相见礼曰凡与大人言始视面中视抱卒视面毋改衆皆若是若父则游目毋上于面毋下于带若不言立则视足坐则视膝礼记曰父命唿唯而不诺手执业则投之食在口则吐之走而不趋亲老出不易方复不过时亲癠色容不盛此孝子之疏节也父没而不能读父之书手泽存焉尔母没而杯圏不能饮焉口泽之气存焉尔内则曰父母有婢子若庶子庶孙甚爱之虽父母没没身敬之不衰子有二妾父母爱一人焉子爱一人焉由衣服饮食由执事毋敢视父母所爱虽父母没不衰子甚宜其妻父母不説出子不宜其妻父母曰是善事我子行夫妇之礼焉没身不衰曽子曰孝子之养老也乐其心不违其志乐其耳目安其寝处以其饮食忠养之是故父母之所爱亦爱之父母之所敬亦敬之至于犬马尽然而况于人乎内则曰舅没则姑老冢妇所祭祀賔客每事必请于姑介妇请于冢妇舅姑使冢妇毋怠不友无礼于介妇舅姑若使介妇毋敢敌耦于冢妇不敢竝行不敢竝命不敢竝坐凡妇不命适私室不敢退妇将有事大小必请于舅姑适子庶子祇事宗子宗妇虽贵富不敢以贵富入宗子之家虽衆车徒舍于外以寡约入不敢以贵富加于父兄宗族曽子曰父母爱之喜而弗忘父母恶之惧而无怨父母有过谏而不逆内则曰父母有过下气怡色柔声以谏谏若不入起敬起孝説则复谏不説与其得罪于乡党州闾宁孰谏父母怒不説而挞之流血不敢疾怨起敬起孝曲礼曰子之事亲也三谏而不听则号泣而随之父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故君有疾饮药臣先尝之亲有疾饮药子先尝之医不三世不服其药孔子曰父在观其志父没观其行三年无改于父之道可谓孝矣内则曰父母虽没将为善思贻父母令名必果将为不善思贻父母羞辱必不果祭义曰霜露既降君子履之必有悽怆之心非其寒之谓也春雨露既濡君子履之必有憷惕之心如将见之祭统曰夫祭也者必夫妇亲之所以备外内之官也官备则臭备君子之祭也必身亲莅之有故则使人可也祭义曰致齐于内散齐于外齐之日思其居处思其笑语思其志意思其所乐思其所耆齐三日乃见其所为齐者祭之日入室僾然必有见乎其位周还出户肃然必有闻乎其容声出户而听忾然必有闻乎其叹息之声是故先王之孝也色不忘乎目声不絶乎耳心志耆欲不忘乎心致爱则存致悫则着着存不忘乎心夫安得不敬乎曲礼曰君子虽贫不粥祭器虽寒不衣祭服为宫室不斩于邱木王制曰大夫祭器不假祭器未成不造燕器孔子谓曽子曰身体髪肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身爱亲者不敢恶于人敬亲者不敢慢于人爱敬尽于事亲而徳教加于百姓刑于四海此天子之孝也在上不骄髙而不危制节谨度满而不溢然后能保其社稷而和其民人此诸侯之孝也非先王之法服不敢服非先王之法言不敢道非先王之徳行不敢行然后能保其宗庙此卿大夫之孝也以孝事君则忠以敬事长则顺忠顺不失以事其上然后能守其祭祀此士之孝也用天之道因地之利谨身节用以养父母此庶人之孝也故自天子至于庶人孝无终始而患不及者未之有也孔子曰父母生之续莫大焉君亲临之厚莫重焉是故不爱其亲而爱他人者谓之悖徳不敬其亲而敬他人者谓之悖礼孝子之事亲居则致其敬养则致其乐病则致其忧丧则致其哀祭则致其严五者备矣然后能事亲事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也孟子曰世俗所谓不孝者五惰其四支不顾父母之养一不孝也博奕好饮酒不顾父母之养二不孝也好货财私妻子不顾父母之养三不孝也从耳目之欲以为父母戮四不孝也好勇鬭狠以危父母五不孝也曽子曰身也者父母之遗体也行父母之遗体敢不敬乎居处不庄非孝也事君不忠非孝也莅官不敬非孝也朋友不信非孝也战陈无勇非孝也五者不遂烖及其亲敢不敬乎孔子曰五刑之属三千而罪莫大于不孝右明父子之亲礼记曰将适公所宿齐戒居外寝沐浴史进象笏书思对命既服习容观玉声乃出曲礼曰凡为君使者已受命君言不宿于家君言至则主人出拜君言之辱使者归则必拜送于门外若使人于君所则必朝服而命之使者反则必下堂而受命论语曰君召使摈色勃如也足躩如也揖所与立左右手衣前后襜如也趋进翼如也賔退必复命曰賔不顾矣入公门鞠躬如也如不容立不中门行不履阈过位色勃如也足躩如也其言似不足者摄齐升堂鞠躬如也屏气似不息者出降一等逞颜色怡怡如也没阶趋翼如也复其位踧踖如也礼记曰君赐车马乗以拜赐衣服服以拜赐君未有命弗敢即乗服也曲礼曰赐果于君前其有核者懐其核御食于君君赐余器之溉者不写其余皆写论语曰君赐食必正席先尝之君赐腥必熟而荐之君赐生必畜之侍食于君君祭先饭疾君视之东首加朝服拖绅君命召不俟驾行矣吉月必朝服而朝孔子曰君子事君进思尽忠退思补过将顺其美匡救其恶故上下能相亲君使臣以礼臣事君以忠大臣以道事君不可则止子路问事君子曰勿欺也而犯之鄙夫可与事君也与哉其未得之也患得之既得之患失之苟患失之无所不至矣孟子曰责难于君谓之恭陈善闭邪谓之敬吾君不能谓之贼有官守者不得其职则去有言责者不得其言则去王蠋曰忠臣不事二君烈女不更二夫右明君臣之义曲礼曰男女非有行媒不相知名非受币不交不亲故日月以告君齐戒以告鬼神为酒食以召乡党僚友以厚其别也取妻不取同姓故买妾不知其姓则卜之士昏礼曰父醮子命之曰徃迎尔相承我宗事朂帅以敬先妣之嗣若则有常子曰诺唯恐弗堪不敢忘命父送女命之曰戒之敬之夙夜无违命母施衿结帨曰勉之敬之夙夜无违宫事庶母及门内施鞶申之以父母之命命之曰敬恭听宗尔父母之言夙夜无愆视诸衿鞶礼记曰夫昏礼万世之始也取于异姓所以附逺厚别也币必诚辞无不腆告之以直信信事人也信妇徳也一与之齐终身不改故夫死不嫁男子亲迎男先于女刚柔之义也天先乎地君先乎臣其义一也执挚以相见敬章别也男女有别然后父子亲父子亲然后义生义生然后礼作礼作然后万物安无别无义禽兽之道也取妇之家三日不举乐思嗣亲也昏礼不贺人之序也内则曰礼始于谨夫妇为宫室辨外内男子居外女子居内深宫固门阍寺守之男不入女不出男女不同椸枷不敢县于夫之楎椸不敢藏于夫之箧笥不敢共湢浴夫不在敛枕箧簟席襡器而藏之少事长贱事贵咸如之虽婢妾衣服饮食必后长者妻不在妾御莫敢当夕男不言内女不言外非祭非丧不相授器其相授则女受以篚其无篚则皆坐奠之而后取之外内不共井不共湢浴不通寝席不通乞假男女不通衣裳男子入内不啸不指夜行以烛无烛则止女子出门必拥蔽其面夜行以烛无烛则止道路男子由右女子由左孔子曰妇人伏于人也是故无専制之义有三从之道在家从父适人从夫夫死从子无所敢自遂也教令不出闺门事在馈食之间而已矣是故女及日乎闺门之内不百里而犇丧事无擅为行无独成叅知而后动可验而后言昼不游庭夜行以火所以正妇徳也女有五不取逆家子不取乱家子不取世有刑人不取世有恶疾不取丧父长子不取妇有七去不顺父母去无子去淫去妬去有恶疾去多言去窃盗去有三不去有所取无所归不去与更三年丧不去前贫贱后富贵不去凡此圣人所以顺男女之际重婚姻之始也曲礼曰寡妇之子非有见焉弗与为友右明夫妇之别孟子曰孩提之童无不知爱其亲也及其长也无不知敬其兄也徐行后长者谓之弟疾行先长者谓之不弟曲礼曰见父之执不谓之进不敢进不谓之退不敢退不问不敢对年长以倍则父事之十年以长则兄事之五年以长则肩随之谋于长者必操几杖以从之长者问不辞让而对非礼也从于先生不越路而与人言遭先生于道趋而进正立拱手先生与之言则对不与之言则趋而退从长者而上邱陵则必乡长者所视长者与之提携则两手奉长者之手负劒辟咡诏之则掩口而对凡为长者粪之礼必加帚于箕上以袂拘而退其尘不及长者以箕自乡而扱之将即席容毋怍两手抠衣去齐尺衣毋拨足毋蹶先生书策琴瑟在前坐而迁之戒勿越坐必安执尔颜长者不及毋儳言正尔容听必恭毋勦説毋雷同必则古昔称先王侍坐于先生先生问焉终则对请业则起请益则起尊客之前不叱狗让食不唾侍坐于君子君子欠伸撰杖屦视日蚤莫侍坐者请出矣侍坐于君子君子问更端则起而对侍坐于君子若有告者曰少间愿有复也则左右屏而待侍饮于长者酒进则起拜受于尊所长者辞少者反席而饮长者举未釂少者不敢饮长者赐少者贱者不敢辞御同于长者虽贰不辞偶坐不辞侍于君子不顾望而对非礼也少仪曰尊长于已踰等不敢问其年燕见不将命遇于道见则面不请所之侍坐弗使不执琴瑟不画地手无容不翣也寝则坐而将命侍射则约矢侍投则拥矢胜则洗而以请王制曰父之齿随行兄之齿鴈行朋友不相踰轻任并重任分颁白者不提挈君子耆老不徒行庶人耆老不徒食论语曰乡人饮酒杖者出斯出矣右明长㓜之序曽子曰君子以文会友以友辅仁孔子曰朋友切切偲偲兄弟怡怡孟子曰责善朋友之道也子贡问友孔子曰忠告而善道之不可则止毋自辱焉孔子曰居是邦也事其大夫之贤者友其士之仁者益者三友损者三友友直友谅友多闻益矣友便辟友善柔友便佞损矣孟子曰不挟长不挟贵不挟兄弟而友友也者友其徳也不可以有挟也曲礼曰君子不尽人之欢不竭人之忠以全交也凡与客入者每门让于客客至于寝门主人请入为席然后出迎客客固辞主人肃客而入主人入门而右客入门而左主人就东阶客就西阶客若降等则就主人之阶主人固辞然后客复就西阶主人与客让登主人先登客从之拾级聚足连歩以上上于东阶则先右足上于西阶则先左足大夫士相见虽贵贱不敌主人敬客则先拜客客敬主人则先拜主人主人不问客不先举右明朋友之交孔子曰君子之事亲孝故忠可移于君事兄弟故顺可移于长居家理故治可移于官是故行成于内而名立于后世矣天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以弗争于父臣不可以弗争于君礼记曰事亲有隐而无犯左右就养无方服勤至死致丧三年事君有犯而无隐左右就养有方服勤至死方丧三年事师无犯无隐左右就养无方服勤至死心丧三年栾共子曰民生于三事之如一父生之师教之君食之非父不生非食不长非教不知生之族也故一事之唯其所在则致死焉报生以死报赐以力人之道也晏子曰君令臣共父慈子孝兄爱弟敬夫和妻柔姑慈妇听礼也君令而不违臣共而不二父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也曽子曰亲戚不説不敢外交近者不亲不敢求逺小者不审不敢言大故人之生也百歳之中有疾病焉有老幼焉故君子思其不可复者而先施焉亲戚既没虽欲孝谁为孝年既耆艾虽欲悌谁为悌故孝有不及悌有不时其斯之谓欤官怠于宦成病加于小愈祸生于懈惰孝衰于妻子察此四者慎终如始诗云靡不有初鲜克有终荀子曰人有三不祥幼而不肯事长贱而不肯事贵不肖而不肯事贤是人之三不祥也无用之辩不急之察弃而不治若夫君臣之义父子之亲夫妇之别则日切磋而不舍也右通论御定小学集註卷二御定小学集註卷三钦定四库全书御定小学集註卷三内篇敬身第三孔子曰君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡仰圣模景贤范述此篇以训䝉士丹书曰敬胜怠者吉怠胜敬者灭义胜欲者从欲胜义者凶曲礼曰毋不敬俨若思安定辞安民哉敖不可长欲不可从志不可满乐不可极贤者狎而敬之畏而爱之爱而知其恶憎而知其善积而能散安安而能迁临财毋苟得临难毋苟免狠毋求胜分毋求多疑事毋质直而勿有孔子曰非礼勿视非礼勿听非礼勿言非礼勿动出门如见大賔使民如承大祭己所不欲勿施于人居处恭执事敬与人忠虽之夷狄不可弃也言忠信行笃敬虽蛮貊之邦行矣言不忠信行不笃敬虽州里行乎哉君子有九思视思明听思聪色思温貌思恭言思忠事思敬疑思问忿思难见得思义曽子曰君子所贵乎道者三动容貌斯逺暴慢矣正颜色斯近信矣出辞气斯逺鄙倍矣曲礼曰礼不踰节不侵侮不好狎脩身践言谓之善行乐记曰君子姦声乱色不留聪明淫乐慝礼不接心术惰慢邪辟之气不设于身体使耳目鼻口心知百体皆由顺正以行其义孔子曰君子食无求饱居无求安敏于事而慎于言就有道而正焉可谓好学也已管敬仲曰畏威如疾民之上也从懐如流民之下也见懐思威民之中也右明心术之要冠义曰凡人之所以为人者礼义也礼义之始在于正容体齐颜色顺辞令容体正颜色齐辞令顺而后礼义备以正君臣亲父子和长㓜君臣正父子亲长㓜和而后礼义立曲礼曰毋侧听毋噭应毋淫视毋怠荒游毋倨立毋跛坐毋箕寝毋伏敛发毋髢冠毋免劳毋袒暑毋褰裳登城不指城上不唿将适舍求毋固将上堂声必扬户外有二屦言闻则入言不闻则不入将入户视必下入户奉扄视瞻毋回户开亦开户阖亦阖有后入者阖而勿遂毋践屦毋踖席抠衣趋隅必慎唯诺礼记曰君子之容舒迟见所尊者齐遫足容重手容恭目容端口容止声容静头容直气容肃立容徳色容荘曲礼曰坐如尸立如齐少仪曰不窥密不旁狎不道故旧不戏色毋拔来毋报往毋渎神毋循枉毋测未至毋訾衣服成器毋身质言语论语曰车中不内顾不疾言不亲指曲礼曰凡视上于面则敖下于带则忧倾则姦论语曰孔子于乡党恂恂如也似不能言者其在宗庙朝廷便便言唯谨尔朝与下大夫言侃侃如也与上大夫言誾誾如也孔子食不语寝不言士相见礼曰与君言言使臣与大人言言事君与老者言言使弟子与㓜者言言孝弟于父兄与衆言言忠信慈祥与居官者言言忠信论语曰席不正不坐子见齐衰者虽狎必变见冕者与瞽者虽亵必以貌凶服者式之式负版者礼记曰若有疾风迅雷甚雨则必变虽夜必兴衣服冠而坐论语曰寝不尸居不容子之燕居申申如也夭夭如也曲礼曰竝坐不横肱授立不跪授坐不立入国不驰入里必式少仪曰执虚如执盈入虚如有人礼记曰古之君子必佩玉右征角左宫羽趋以采荠行以肆夏周还中规折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也射义曰射者进退周还必中礼内志正外体直然后持弓矢审固持弓矢审固然后可以言中此可以观徳行矣右明威仪之则士冠礼始加祝曰令月吉日始加元服弃尔幼志顺尔成徳寿考维祺介尔景福再加曰吉月令辰乃申尔服敬尔威仪淑慎尔徳睂寿万年永受胡福三加曰以岁之正以月之令咸加尔服兄弟具在以成厥徳黄耉无疆受天之庆曲礼曰为人子者父母存冠衣不纯素孤子当室冠衣不纯采论语曰君子不以绀緅饰红紫不以为䙝服当暑袗絺绤必表而出之去丧无所不佩孔子羔裘𤣥冠不以弔礼记曰童子不裘不帛不屦絇孔子曰士志于道而耻恶衣恶食者未足与议也右明衣服之制曲礼曰共食不饱共饭不泽手毋抟饭毋放饭毋流歠毋咤食毋啮骨毋反鱼肉毋投与狗骨毋固获毋扬饭饭黍毋以箸毋嚃羮毋絮羮毋刺齿毋歠醢客絮羮主人辞不能烹客歠醢主人辞以窭濡肉齿决干肉不齿决毋嘬炙少仪曰侍食于君子则先饭而后已毋放饭毋流歠小饭而亟之数噍毋为口容论语曰食不厌精脍不厌细食饐而餲鱼馁而肉败不食色恶不食臭恶不食失饪不食不时不食割不正不食不得其醤不食肉虽多不使胜食气唯酒无量不及乱沽酒市脯不食不撤姜食不多食礼记曰君无故不杀牛大夫无故不杀羊士无故不杀犬豕君子逺庖厨凡有血气之类弗身践也乐记曰豢豕为酒非以为祸也而狱讼益繁则酒之流生祸也是故先王因为酒礼一献之礼賔主百拜终日饮酒而不得醉焉此先王之所以备酒祸也孟子曰饮食之人则人贱之矣为其养小以失大也右明饮食之节御定小学集註巻三御定小学集註卷四钦定四库全书御定小学集註卷四内篇稽古第四孟子道性善言必称尧舜其言曰舜为法于天下可传于后世我犹未免为乡人也是则可忧也忧之如何如舜而已矣摭往行实前言述此篇使读者有所兴起太任文王之母摰任氏之中女也王季娶以为妃太任之性端一诚荘惟徳之行及其娠文王目不视恶色耳不听淫声口不出敖言生文王而明圣太任教之以一而识百卒为周宗君子谓太任为能胎教孟轲之母其舍近墓孟子之少也嬉戏为墓间之事踊跃筑埋孟母曰此非所以居子也乃去舍市其嬉戏为贾衒孟母曰此非所以居子也乃徙舍学宫之旁其嬉戏乃设俎豆揖让进退孟母曰此真可以居子矣遂居之孟子幼时问东家杀猪何为母曰欲啖汝既而悔曰吾闻古有胎教今适有知而欺之是教之不信乃买猪肉以食之既长就学遂成大儒孔子尝独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼孔子谓伯鱼曰女为周南召南矣乎人而不为周南召南其犹正墙面而立也与右立教虞舜父顽母嚚象傲克谐以孝烝烝乂不格姦万章问曰舜往于田号泣于旻天何为其号泣也孟子曰怨慕也我竭力耕田共为子职而已矣父母之不我爱于我何哉帝使其子九男二女百官牛羊仓廪备以事舜于畎亩之中天下之士多就之者帝将胥天下而迁之焉为不顺于父母如穷人无所归天下之士悦之人之所欲也而不足以解忧好色人之所欲妻帝之二女而不足以解忧富人之所欲富有天下而不足以解忧贵人之所欲贵为天子而不足以解忧人悦之好色富贵无足以解忧者惟顺于父母可以解忧人少则慕父母知好色则慕少艾有妻子则慕妻子仕则慕君不得于君则热中大孝终身慕父母五十而慕者予于大舜见之矣扬子曰事父母自知不足者其舜乎不可得而久者事亲之谓也孝子爱日文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退文王有疾武王不说冠带而养文王一饭亦一饭文王再饭亦再饭孔子曰武王周公其达孝矣乎夫孝者善继人之志善述人之事者也践其位行其礼奏其乐敬其所尊爱其所亲事死如事生事亡如事存孝之至也淮南子曰周公之事文王也行无専制事无由已身若不胜衣言若不出口有奉持于文王洞洞属属如将不胜如恐失之可谓能子矣孟子曰曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亡矣将以复进也此所谓养口体者也若曽子则可谓养志也事亲若曽子者可也孔子曰孝哉闵子骞人不间于其父母昆弟之言老莱子孝奉二亲行年七十作婴儿戏身着五色斑斓之衣尝取水上堂诈跌仆卧地为小儿啼弄雏于亲侧欲亲之喜乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曽子曽子闻诸夫子曰天之所生地之所养惟人为大父母全而生之子全而归之可谓孝矣不亏其体不辱其身可谓全矣故君子顷步而不敢忘孝也今予忘孝之道予是以有忧色也一举足而不敢忘父母是故道而不径舟而不游不敢以先父母之遗体行殆一出言而不敢忘父母是故恶言不出于口忿言不反于身不辱其身不羞其亲可谓孝矣伯俞有过其母笞之泣其母曰他日笞子未尝泣今泣何也对曰俞得罪笞常痛今母之力不能使痛是以泣故曰父母怒之不作于意不见于色深受其罪使可哀怜上也父母怒之不作于意不见于色其次也父母怒之作于意见于色下也公明宣学于曽子三年不读书曽子曰宣而居参之门三年不学何也公明宣曰安敢不学宣见夫子居庭亲在叱咤之声未尝至于犬马宣说之学而未能宣见夫子之应宾客恭俭而不懈惰宣说之学而未能宣见夫子之居朝廷严临下而不毁伤宣说之学而未能宣说此三者学而未能宣安敢不学而居夫子之门乎少连大连善居丧三日不怠三月不解期悲哀三年忧东夷之子也高子臯之执亲之丧也泣血三年未尝见齿君子以为难颜丁善居丧始死皇皇焉如有求而弗得既殡望望焉如有从而弗及既葬慨然如不及其反而息曽子有疾召门弟子曰启予足启予手诗曰战战兢兢如临深渊如履薄冰而今而后吾知免夫小子箕子者纣亲戚也纣始为象箸箕子叹曰彼为象箸必为玉杯为玉杯则必思逺方珍怪之物而御之矣舆马宫室之渐自此始不可振也纣为淫泆箕子谏纣不听而囚之人或曰可以去矣箕子曰为人臣谏不听而去是彰君之恶而自说于民吾不忍为也乃被髪佯狂而为奴遂隠而鼓琴以自悲故传之曰箕子操王子比干者亦纣之亲戚也见箕子谏不听而为奴则曰君有过而不以死争则百姓何辜乃直言谏纣纣怒曰吾闻圣人之心有七窍信有诸乎乃遂杀王子比干刳视其心微子曰父子有骨肉而臣主以义属故父有过子三谏而不听则随而号之人臣三谏而不听则其义可以去矣于是遂行孔子曰殷有三仁焉武王伐纣伯夷叔齐叩马而谏左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隠于首阳山採薇而食之遂饿而死衞灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马所以广敬也夫忠臣与孝子不为昭昭信节不为㝠㝠惰行蘧伯玉衞之贤大夫也仁而有智敬于事上此其人必不以闇昧废礼是以知之公使人视之果伯玉也赵襄子杀智伯漆其头以为饮器智伯之臣豫让欲为之报讐乃诈为刑人挟匕首入襄子宫中涂厠左右欲杀之襄子曰智伯死无后而此人欲为报讐真义士也吾谨避之耳让又漆身为癞吞炭为哑行乞于市其妻不识也其友识之为之泣曰以子之才臣事赵孟必得近幸子乃为所欲为顾不易邪何乃自苦如此让曰委质为臣而求杀之是二心也吾所以为此者将以愧天下后世之为人臣而懐二心者也后又伏于桥下欲杀襄子襄子杀之王孙贾事齐愍王王出走贾失王之处其母曰女朝去而晩来则吾倚门而望女暮出而不还则吾倚闾而望女今事王王出走女不知其处女尚何归王孙贾乃入市中曰淖齿乱齐国杀愍王欲与我诛齿者袒右市人从之者四百人与诛淖齿刺而杀之臼季使过冀见冀缺耨其妻馌之敬相待如賔与之归言诸文公曰敬徳之聚也能敬必有徳徳以治民君请用之臣闻出门如賔承事如祭仁之则也文公以为下军大夫公父文伯之母季康子之从祖叔母也康子往焉䦱门而与之言皆不踰阈仲尼闻之以为别于男女之礼衞共姜者衞世子共伯之妻也共伯蚤死共姜守义父母欲夺而嫁之共姜不许作栢舟之诗以死自誓蔡人妻宋人之女也既嫁而夫有恶疾其母将改嫁之女曰夫之不幸乃妾之不幸也奈何去之适人之道一与之醮终身不改不幸遇恶疾彼无大故又不遣妾何以得去终不听万章问曰象日以杀舜为事立为天子则放之何也孟子曰封之也或曰放焉仁人之于弟也不藏怒焉不宿怨焉亲爱之而已矣伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子虞芮之君相与争田久而不平乃相谓曰西伯仁人也盍往质焉乃相与朝周入其境则耕者让畔行者让路入其邑男女异路斑白者不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争田为闲田而退天下闻而归之者四十余国曽子曰以能问于不能以多问于寡有若无实若虚犯而不校昔者吾友尝从事于斯矣孔子曰晏平仲善与人交久而敬之右明伦孟子曰伯夷目不视恶色耳不听恶声子游为武城宰子曰女得人焉尔乎曰有澹台灭明者行不由径非公事未尝至于偃之室也高柴自见孔子足不履影启蛰不杀方长不折衞辄之难出而门闭或曰此有径子羔曰吾闻之君子不径曰此有窦子羔曰吾闻之君子不窦有间使者至门启而出南容三复白圭孔子以其兄之子妻之子路无宿诺孔子曰衣敝緼袍与衣狐貉者立而不耻者其由也与郑子臧出奔宋好聚鹬冠郑伯闻而恶之使盗杀之君子曰服之不衷身之灾也诗曰彼其之子不称其服子臧之服不称也夫公父文伯退朝朝其母其母方绩文伯曰以歜之家而主犹绩乎其母叹曰鲁其亡乎使僮子备官而未之闻邪居吾语女民劳则思思则善心生逸则淫淫则忘善忘善则恶心生沃土之民不材淫也瘠土之民莫不向义劳也是故王后亲织元紞公侯之夫人加以纮綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女效绩愆则有辟古之制也吾冀而朝夕脩我曰必无废先人尔今曰胡不自安以是承君之官予惧穆伯之絶嗣也孔子曰贤哉回也一箪食一瓢饮在陋巷人不堪其忧回也不改其乐贤哉回也右敬身衞荘公娶于齐东宫得臣之妹曰荘姜美而无子其娣戴妫生桓公荘姜以为己子公子州吁嬖人之子也有宠而好兵公弗禁荘姜恶之石碏谏曰臣闻爱子教之以义方弗纳于邪骄奢淫泆所自邪也四者之来宠禄过也夫宠而不骄骄而能降降而不憾憾而能眕者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎刘康公成肃公㑹晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎衞侯在楚北宫文子见令尹围之威仪言于衞侯曰令尹其将不免诗云敬慎威仪维民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也衞诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也故君子在位可畏施舍可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也右通论御定小学集註卷四御定小学集註卷五钦定四库全书御定小学集註卷五外篇説见内篇诗曰天生烝民有物有则民之秉彜好是懿徳孔子曰为此诗者其知道乎故有物必有则民之秉彜也故好是懿徳歴传记接见闻述嘉言纪善行为小学外篇嘉言第五横渠张先生曰教小儿先要安详恭敬今世学不讲男女从幼便骄惰坏了到长益凶狠只为未甞为子弟之事则于其亲己有物我不肯屈下病根常在又随所居而长至死只依旧为子弟则不能安洒扫应对接朋友则不能下朋友有官长则不能下官长为宰相则不能下天下之贤甚则至于徇私意义理都丧也只为病根不去随所居所接而长杨文公家训曰童稚之学不止记诵养其良知良能当以先入之言为主日记故事不拘今古必先以孝弟忠信礼义亷耻等事如黄香扇枕陆绩怀橘叔敖隂德子路负米之类只如俗説便晓此道理久久成熟德性若自然矣明道程先生曰忧子弟之轻俊者只教以经学念书不得令作文字子弟凡百玩好皆夺志至于书札于儒者事最近然一向好着亦自丧志伊川程先生曰教人未见意趣必不乐学欲且教之歌舞如古诗三百篇皆古人作之如关雎之类正家之始故用之乡人用之邦国日使人闻之此等诗其言简奥今人未易晓别欲作诗略言教童子洒扫应对事长之节令朝夕歌之似当有助陈忠肃公曰幼学之士先要分别人品之上下何者是圣贤所为之事何者是下愚所为之事向善背恶去彼取此此幼学所当先也颜子孟子亚圣也学之虽未至亦可为贤人今学者若能知此则颜孟之事我亦可学言温而气和则颜子之不迁渐可学矣过而能悔又不惮改则颜子之不贰渐可学矣知理鬻之戏不如俎豆念慈母之爱至于三迁自幼至老不厌不改终始一意则我之不动心亦可以如孟子矣若夫立志不高则其学皆常人之事语及颜孟则不敢当也其心必曰我为孩童岂敢学颜孟哉此人不可以语上矣先生长者见其卑下岂肯与之语哉先生长者不肯与之语则其所与语皆下等人也言不忠信下等人也行不笃敬下等人也过而不知悔下等人也悔而不知改下等人也闻下等之语为下等之事譬如坐于房舍之中四面皆墻壁也虽欲开明不可得矣马援兄子严敦并喜讥议而通轻侠客援在交趾还书诫之曰吾欲汝曹闻人过失如闻父母之名耳可得闻口不可得言也好议论人长短妄是非正法此吾所大恶也宁死不愿闻子孙有此行也龙伯高敦厚周慎口无择言谦约节俭亷公有威吾爱之重之愿汝曹效之杜季良豪侠好义忧人之忧乐人之乐清浊无所失父丧致客数郡毕至吾爱之重之不愿汝曹效也效伯高不得犹爲谨敕之士所谓刻鹄不成尚类鹜者也效季良不得陷爲天下轻薄子所谓画虎不成反类狗者也汉昭烈将终勑后主曰勿以恶小而为之勿以善小而不为诸葛武侯戒子书曰君子之行静以修身俭以养徳非澹泊无以明志非宁静无以致远夫学湏静也才湏学也非学无以广才非静无以成学慆慢则不能研精险躁则不能理性年与时驰意与歳去遂成枯落悲叹穷庐将复何及也柳玭尝着书戒其子弟曰坏名灾己辱先丧家其失尤大者五宜深志之其一自求安逸靡甘澹泊苟利于已不恤人言其二不知儒术不悦古道懵前经而不耻论当世而觧颐身既寡知恶人有学其三胜己者厌之佞己者悦之唯乐戏谈莫思古道闻人之善嫉之闻人之恶扬之浸渍颇僻销刻徳义簪裾徒在厮养何殊其四崇好优游耽嗜麴蘖以衔杯为髙致以勤事为俗流习之易荒觉已难悔其五急于名宦匿近权要一资半级虽或得之衆怒羣猜鲜有存者余见名门右族莫不由祖先忠孝勤俭以成立之莫不由子孙顽率奢傲以覆坠之成立之难如升天覆坠之易如燎毛言之痛心尔宜刻骨范鲁公质为宰相从子杲尝求奏迁秩质作诗晓之其略曰戒尔学立身莫若先孝悌怡怡奉亲长不敢生骄易战战复兢兢造次必于是戒尔学干禄莫若勤道艺尝闻诸格言学而优则仕不患人不知惟患学不至戒尔远耻辱恭则近乎礼自卑而尊人先彼而后己相鼠与茅鸱宜鑑诗人刺戒尔勿放旷放旷非端士周孔垂名教齐梁尚清议南朝称八达千载秽青史戒尔勿嗜酒狂药非佳味能移谨厚性化为凶险类古今倾败者歴歴皆可记戒尔勿多言多言衆所忌苟不慎枢机灾厄从此始是非毁誉间适足为身累举世重交游拟结金兰契忿怨容易生风波当时起所以君子心汪汪淡如水举世好承奉昻昻增意气不知承奉者以尔为玩戏所以古人疾籧篨与戚施举世重游侠俗唿为气义为人赴急难往往陷囚系所以马援书殷勤戒诸子举世贱清素奉身好华侈肥马衣轻裘扬扬过闾里虽得市童怜还为识者鄙我本羁旅臣遭逢尧舜理位重才不充戚戚怀忧畏深渊与薄氷蹈之唯恐坠尔曹当悯我勿使増罪戾闭门歛踪迹缩首避名势势位难久居毕竟何足恃物盛则必衰有隆还有替速成不坚牢亟走多颠踬灼灼园中花早发还先萎迟迟涧畔松郁郁含晚翠赋命有疾徐青云难力致寄语谢诸郎躁进徒为耳康节邵先生戒子孙曰上品之人不教而善中品之人教而后善下品之人教亦不善不教而善非圣而何教而后善非贤而何教亦不善非愚而何是知善也者吉之谓也不善也者凶之谓也吉也者目不观非礼之色耳不听非礼之声口不道非礼之言足不践非礼之地人非善不交物非义不取亲贤如就芝兰避恶如畏蛇蝎或曰不谓之吉人则吾不信也凶也者语言诡谲动止隂险好利饰非贪淫乐祸疾良善如雠隙犯刑宪如饮食小则陨身灭性大则覆宗絶嗣或曰不谓之凶人则吾不信也传有之曰吉人为善惟日不足凶人为不善亦惟日不足汝等欲为吉人乎欲为凶人乎节孝徐先生训学者曰诸君欲为君子而使劳己之力费己之财如此而不为君子犹可也不劳己之力不费己之财诸君何不为君子乡人贱之父母恶之如此而不为君子犹可也父母欲之乡人荣之诸君何不为君子又曰言其所善行其所善思其所善如此而不为君子未之有也言其不善行其不善思其不善如此而不为小人未之有也胡文定公与子书曰立志以明道希文自期待立心以忠信不欺为主本行己以端庄清慎见操执临事以明敏果断辨是非又谨三尺考求立法之意而操纵之斯可为政不在人后矣汝勉之哉治心脩身以饮食男女为切要从古圣贤自这里做工夫其可忽乎古灵陈先生为仙居令教其民曰为吾民者父义母慈兄友弟恭子孝夫妇有恩男女有别子弟有学乡闾有礼贫穷患难亲戚相救婚姻死丧邻保相助无堕农业无作盗贼无学赌博无好争讼无以恶陵善无以富吞贫行者譲路耕者譲畔斑白者不负戴于道路则为礼义之俗矣右广立教司马温公曰凡诸卑幼事无大小毋得专行必咨禀于家长凡子受父母之命必籍记而佩之时省而速行之事毕则返命焉或所命有不可行者则和色柔声具是非利害而白之待父母之许然后改之若不许苟于事无大害者亦当曲从若以父母之命为非而直行己志虽所执皆是犹为不顺之子况未必是乎横渠先生曰舜之事亲有不悦者为父顽母嚚不近人情若中人之性其爱恶若无害理必姑顺之若亲之故旧所喜当极力招致賔客之奉当极力营办务以悦亲为事不可计家之有无然又湏使之不知其勉强劳苦苟使见其为而不易则亦不安矣罗仲素论瞽瞍底豫而天下之为父子者定云只为天下无不是底父母了翁闻而善之曰唯如此而后天下之为父子者定彼臣弑其君子弑其父常始于见其有不是处耳伊川先生曰病卧于牀委之庸医比之不慈不孝事亲者亦不可不知医横渠先生尝曰事亲奉祭岂可使人为之伊川先生曰冠昏丧祭礼之大者今人都不理㑹豺獭皆知报本今士大夫家多忽此厚于奉养而薄于先祖甚不可也某尝修六礼大略家必有庙庙必有主月朔必荐新时祭用仲月冬至祭始祖立春祭先祖季秋祭祢忌日迁主祭于正寝凡事死之礼当厚于奉生者人家能存得此等事数件虽幼者可使渐知礼义司马温公曰冠者成人之道也成人者将责为人子为人弟为人臣为人少者之行也将责四者之行于人其礼可不重与冠礼之废久矣近世以来人情尤为轻薄生子犹饮乳已加巾帽有官者或为之制公服而弄之过十歳犹总角者盖鲜矣彼责以四者之行岂能知之故徃往自幼至长愚騃如一由不知成人之道故也古礼虽称二十而冠然世俗之弊不可猝变若敦厚好古之君子俟其子年十五以上能通孝经论语粗知礼义之方然后冠之斯其羙矣古者父母之丧既殡食粥齐衰疏食水饮不食菜果父母之丧既虞卒哭疏食水饮不食菜果期而小祥食菜果又期而大祥食醯酱中月而禫禫而饮醴酒始饮酒者先饮醴酒始食肉者先食干肉古人居丧无敢公然食肉饮酒者汉昌邑王奔昭帝之丧居道上不素食霍光数其罪而废之晋阮籍负才放诞居丧无礼何曾面质籍于文帝坐曰卿败俗之人不可长也因言于帝曰公方以孝治天下而听阮籍之重哀饮酒食肉于公坐宜摈四裔无令汚染华夏宋庐陵王义真居武帝忧使左右买鱼肉珍羞于斋内别立厨帐㑹长史刘湛入因命曘酒炙车螯湛正色曰公当今不宜有此设义真曰旦甚寒长史事同一家望不为异酒至湛起曰既不能以礼自处又不能以礼处人隋炀帝为太子居文献皇后丧每朝令进一溢米而私令外取肥肉脯鲊置竹筒中以蜡闭口衣幞裹而纳之湖南楚王马希声葬其父武穆王之日犹食鸡臛其官属潘起讥之曰昔阮籍居丧食蒸肫何代无贤然则五代之时居丧食肉者人犹以为异事是流俗之弊其来甚近也今之士大夫居丧食肉饮酒无异平日又相从宴集腼然无愧人亦恬不为怪礼俗之坏习以为常悲夫乃至鄙野之人或初丧未歛亲賔则赍酒馔往劳之主人亦自备酒馔相与饮啜醉饱连日及葬亦如之甚者初丧作乐以娱尸及殡葬则以乐导輀车而号泣随之亦有乗丧即嫁娶者噫习俗之难变愚夫之难晓乃至此乎凡居父母之丧者大祥之前皆未可饮酒食肉若有疾暂湏食饮疾止亦当复初必若素食不能下咽久而羸惫恐成疾者可以肉汁及脯醢或肉少许助其滋味不可恣食珍羞盛馔及与人燕乐是则虽被衰麻其实不行丧也唯五十以上血气既衰必资酒肉扶养者则不必然耳其居丧听乐及嫁娶者国有正法此不复论父母之丧中门外择朴陋之室为丈夫丧次斩衰寝苫枕块不脱绖带不与人坐焉妇人次于中门之内别室撤去帷帐衾褥华丽之物男子无故不入中门妇人不得辄至男子丧次晋陈寿遭父丧有疾使婢丸药客往见之乡党以为贬议坐是沉滞坎坷终身嫌疑之际不可不慎父母之丧不当出若为丧事及有故不得已而出则乗朴马布裹鞍辔世俗信浮屠诳诱凡有丧事无不供佛饭僧云为死者灭罪资福使生天堂受诸快乐不为者必入地狱剉烧舂磨受诸苦楚殊不知死者形既朽灭神亦飘散虽有剉烧舂磨且无所施又况佛法未入中国之前人固有死而复生者何故都无一人误入地狱见所谓十王者耶此其无有而不足信也明矣颜氏家训曰吾家巫觋符章絶于言议汝曹所见勿为妖妄伊川先生曰人无父母生日当倍悲痛更安忍置酒张乐以为乐若具庆者可矣吕氏童蒙训曰事君如事亲事官长如事兄与同僚如家人待羣吏如奴仆爱百姓如妻子处官事如家事然后能尽吾之心如有毫末不至皆吾心有所未尽也或问簿佐令者也簿所欲为令或不从奈何伊川先生曰当以诚意动之今令与簿不和只是争私意令是邑之长若能以事父兄之道事之过则归已善则惟恐不归于令积此诚意岂有不动得人明道先生曰一命之士苟存心于爱物于人必有所济刘安礼问临民明道先生曰使民各得输其情问御吏曰正已以格物伊川先生曰居是邦不非其大夫此理最好童䝉训曰当官之法唯有三事曰清曰慎曰勤知此三者则知所以持身矣当官者凡异色人皆不宜与之相接巫祝尼媪之类尤宜疎絶要以清心省事为本后生少年乍到官守多为猾吏所饵不自省察所得毫末而一任之间不复敢举动大抵作官嗜利所得甚少而吏人所盗不赀矣以此被重谴良可惜也当官者先以暴怒为戒事有不可当详处之必无不中若先暴怒只能自害岂能害人当官处事但务着实如涂摖文字追改日月重易押字万一败露得罪反重亦非所以养诚心事君不欺之道也王吉上疏曰夫妇人伦大纲夭寿之萌也世俗嫁娶太蚤未知为人父母之道而有子是以教化不明而民多夭文中子曰婚娶而论财夷虏之道也君子不入其乡古者男女之族各择徳焉不以财为礼早婚少聘教人以偷妾媵无数教人以乱且贵贱有等一夫一妇庶人之职也司马温公曰凡议婚姻当先察其壻与妇之性行及家法如何勿苟慕其富贵壻苟贤矣今虽贫贱安知异时不富贵乎苟为不肖今虽富盛安知异日不贫贱乎妇者家之所由盛衰也苟慕一时之富贵而娶之彼挟其富贵鲜有不轻其夫而傲其舅姑养成骄妬之性异日为患庸有极乎借使因妇财以致富依妇势以取贵苟有丈夫之志气者能无愧乎安定胡先生曰嫁女必湏胜吾家者胜吾家则女之事人必钦必戒娶妇必湏不若吾家者不若吾家则妇之事舅姑必执妇道或问孀妇于理似不可取如何伊川先生曰然凡取以配身也若取失节者以配身是已失节也又问或有孤孀贫穷无託者可再嫁否曰只是后世怕寒饿死故有是説然饿死事极小失节事极大颜氏家训曰妇主中馈唯事酒食衣服之礼耳国不可使预政家不可使干蛊如有聪明才智识达古今正当佐辅君子劝其不足必无牝鸡晨鸣以致祸也江东妇女略无交游其婚姻之家或十数年间未相识者唯以信命赠遗致慇懃焉邺下风俗专以妇持门戸争讼曲直造请逢迎代子求官为夫诉屈此乃恒代之遗风乎夫有人民而后有夫妇有夫妇而后有父子有父子而后有兄弟一家之亲此三者而已矣自兹以往至于九族皆本于三亲焉故于人伦为重者也不可不笃兄弟者分形连气之人也方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也娣姒之比兄弟则疎薄矣今使疎薄之人而节量亲厚之恩犹方底而圎盖必不合矣唯友悌深至不为傍人之所移者免夫柳开仲涂曰皇考治家孝且严旦望弟妇等拜堂下毕即上手低面听我皇考训诫曰人家兄弟无不义者尽因娶妇入门异姓相聚争长竞短渐渍日闻偏爱私藏以致背戾分门割戸患若贼讐皆汝妇人所作男子刚肠者几人能不为妇人言所惑吾见多矣若等宁有是耶退则惴惴不敢出一语为不孝事开軰抵此頼之得全其家云伊川先生曰今人多不知兄弟之爱且如闾阎小人得一食必先以食父母夫何故以父母之口重于己之口也得一衣必先以衣父母夫何故以父母之体重于己之体也至于犬马亦然待父母之犬马必异乎己之犬马也独爱父母之子却轻于己之子甚者至若讐敌举世皆如此惑之甚矣横渠先生曰斯干诗言兄及弟矣式相好矣无相犹矣言兄弟宜相好不要相学犹似也人情大抵患在施之不见报则辍故恩不能终不要相学己施之而已伊川先生曰近世浅薄以相欢狎为相与以无圭角为相欢爱如此者安能久若要久湏是恭敬君臣朋友皆当以敬为主也横渠先生曰今之朋友择其善柔以相与拍肩执袂以为气合一言不合怒气相加朋友之际欲其相下不倦故于朋友之间主其敬者日相亲与得效最速童蒙训曰同僚之契交承之分有兄弟之义至其子孙亦世讲之前軰专以此为务今人知之者盖少矣又如旧举将及尝为旧任按察官者后已官虽在上前軰皆辞避坐下坐风俗如此安得不厚乎范文正公为叅知政事时告诸子曰吾贫时与汝母养吾亲汝母躬执爨而吾亲甘旨未尝充也今而得厚禄欲以养亲亲不在矣汝母亦已早世吾所最恨者忍令若曹享富贵之乐也吾吴中宗族甚衆于吾固有亲疎然吾祖宗视之则均是子孙固无亲疎也苟祖宗之意无亲疎则饥寒者吾安得不恤也自祖宗来积徳百余年而始发于吾得至大官若独享富贵而不恤宗族异日何以见祖宗于地下今何颜入家庙乎于是恩例俸赐常均于族人并置义田宅云司马温公曰凡为家长必谨守礼法以御羣子弟及家衆分之以职授之以事而责其成功制财用之节量入以为出称家之有无以给上下之衣食及吉凶之费皆有品节而莫不均一裁省冗费禁止奢华常湏稍存赢余以备不虞右广明伦董仲舒曰仁人者正其谊不谋其利明其道不计其功孙思邈曰胆欲大而心欲小智欲圎而行欲方古语云从善如登从恶如崩孝友先生朱仁轨隐居养亲尝诲子弟曰终身让路不枉百歩终身譲畔不失一段濓溪周先生曰圣希天贤希圣士希贤伊尹颜渊大贤也伊尹耻其君不为尧舜一夫不得其所若挞于市颜渊不迁怒不贰过三月不违仁志伊尹之所志学颜渊之所学过则圣及则贤不及则亦不失于令名圣人之道入乎耳存乎心蕴之为徳行行之为事业彼以文辞而已者陋矣仲由喜闻过令名无穷焉今人有过不喜人规如䕶疾而忌医宁灭其身而无悟也噫明道先生曰圣贤千言万语只是欲人将已放之心约之使反复入身来自能寻向上去下学而上达也心要在腔子里伊川先生曰只整齐严肃则心便一一则自无非辟之干伊川先生甚爱表记君子荘敬日彊安肆日偷之语盖常人之情才放肆则日就旷荡自简束则日就规矩人于外物奉身者事事要好只有自家一箇身与心却不要好苟得外物好时却不知道自家身与心已自先不好了也伊川先生曰颜渊问克己复礼之目孔子曰非礼勿视非礼勿听非礼勿言非礼勿动四者身之用也由乎中而应乎外制乎外所以养其中也颜渊事斯语所以进于圣人后之学圣人者宜服膺而勿失也因箴以自警其视箴曰心兮本虚应物无迹操之有要视为之则蔽交于前其中则迁制之于外以安其内克己复礼久而诚矣其听箴曰人有秉彝本乎天性知诱物化遂亡其正卓彼先觉知止有定闲邪存诚非礼勿听其言箴曰人心之动因言以宣发禁躁妄内斯静专矧是枢机兴戎出好吉凶荣辱惟其所召伤易则诞伤烦则支己肆物忤出悖来违非法不道钦哉训辞其动箴曰哲人知几诚之于思志士励行守之于为顺理则裕从欲惟危造次克念战兢自持习与性成圣贤同归伊川先生言人有三不幸少年登高科一不幸席父兄之势为羙官二不幸有高才能文章三不幸也横渠先生曰学者舍礼义则饱食终日无所猷为与下民一致所事不踰衣食之间燕游之乐耳范忠宣公戒子弟曰人虽至愚责人则明虽有聪明恕己则昏尔曹但常以责人之心责己恕己之心恕人不患不到圣贤地位也吕荣公尝言后生初学且湏理㑹气象气象好时百事是当气象者辞令容止轻重疾徐足以见之矣不惟君子小人于此焉分亦贵贱寿夭之所由定也攻其恶无攻人之恶盖自攻其恶日夜且自㸃检丝毫不尽则慊于心矣岂有工夫㸃检他人耶大要前軰作事多周详后軰作事多阙略恩讐分明此四字非有道者之言也无好人三字非有徳者之言也后生戒之张思叔座右铭曰凡语必忠信凡行必笃敬饮食必慎节字画必楷正容貌必端庄衣冠必肃整歩履必安详居处必正静作事必谋始出言必顾行常徳必固持然诺必重应见善如已出见恶如已病凡此十四者我皆未深省书此当座隅朝夕视为警胡文定公曰人湏是一切世味淡薄方好不要有富贵相孟子谓堂髙数仭食前方丈侍妾数百人我得志不为学者湏先除去此等尝自激昻便不到得坠堕常爱诸葛孔明当汉末躬耕南阳不求闻达后来虽应刘先主之聘宰割山河三分天下身都将相手握重兵亦何求不得何欲不遂乃与后主言成都有桑八百株薄田十五顷子孙衣食自有余饶臣身在外别无调度不别治生以长尺寸若死之日不使廪有余粟库有余财以负陛下及卒果如其言如此軰人真可谓大丈夫矣范益谦座右戒曰一不言朝廷利害边报差除二不言州县官员长短得失三不言衆人所作过恶四不言仕进官职趋时附势五不言财利多少厌贫求富六不言淫媟戏慢评论女色七不言求覔人物干索酒食又曰一人附书信不可开拆沉滞二与人并坐不可窥人私书三凡入人家不可看人文字四凡借人物不可损坏不还五凢喫饮食不可拣择去取六与人同处不可自择便利七见人富贵不可叹羡诋毁凡此数事有犯之者足以见用意之不肖于存心修身大有所害因书以自警胡子曰今之儒者移学文艺干仕进之心以收其放心而美其身则何古人之不可及哉父兄以文艺令其子弟朋友以仕进相招往而不返则心始荒而不治万事之成咸不逮古先矣颜氏家训曰夫所以读书学问本欲开心明目利于行耳未知养亲者欲其观古人之先意承颜怡声下气不惮劬劳以致甘腝惕然慙惧起而行之也未知事君者欲其观古人之守职无侵见危授命不忘诚谏以利社稷恻然自念思欲效之也素骄奢者欲其观古人之恭俭节用卑以自牧礼为教本敬者身基瞿然自失敛容抑志也素鄙悋者欲其观古人之贵义轻财少私寡慾忌盈恶满赒穷䘏匮赧然悔耻积而能散也素暴悍者欲其观古人之小心黜已齿弊舌存含垢藏疾尊贤容衆恭然沮丧若不胜衣也素怯懦者欲其观古人之达生委命强毅正直立言必信求福不回勃然奋厉不可恐惧也歴兹以往百行皆然纵不能淳去泰去甚学之所知施无不达世人读书但能言之不能行之武人俗吏所共嗤诋良由是耳又有读数十卷书便自高大凌忽长者轻慢同列人疾之如讐敌恶之如鸱枭如此以学求益今反自损不如无学也伊川先生曰大学孔氏之遗书而初学入徳之门也于今可见古人为学次第者独頼此篇之存而其他则未有如论孟者故学者必由是而学焉则庶乎其不差矣凡看语孟且湏熟读玩味将圣人之言语切记不可只作一场话说看得此二书切已终身尽多矣读论语者但将弟子问处便作己问将圣人答处便作今日耳闻自然有得若能于论孟中深求玩味将来涵养成甚生气质横渠先生曰中庸文字軰直湏句句理㑹过使其言互相发明六经湏循环理㑹尽无穷待自家长得一格则又见得别吕舍人曰大抵后生为学先湏理㑹所以为学者何事一行一住一语一黙湏要尽合道理学业则湏是严立课程不可一日放慢每日湏读一般经书一般子书不湏多只要令精熟湏静室危坐读取二三百遍字字句句湏要分明又每日湏连前三五授通读五七十遍湏令成诵不可一字放过也史书每日湏读取一卷或半卷以上始见功湏是从人授读疑难处便质问求古圣贤用心竭力从之夫指引者师之功也行有不至从容规戒者朋友之任也决意而往则湏用已力难仰他人矣吕氏童䝉训曰今日记一事明日记一事久则自然贯穿今日辨一理明日辨一理久则自然浃洽今日行一难事明日行一难事久则自然坚固涣然氷释怡然顺理久自得之非偶然也前軰尝説后生才性过人者不足畏惟读书寻思推究者为可畏耳又云读书只怕寻思盖义理精深惟寻思用意为可以得之卤莽厌烦者决无有成之理颜氏家训曰借人典籍皆湏爱䕶先有缺坏就为补治此亦士大夫百行之一也济阳江禄读书未竟虽有急速必待卷束整齐然后得起故无损败人不厌其求假焉或有狼籍几案分散部帙多为童幼婢妾所㸃汚风雨虫鼠所毁伤实为累徳吾每读圣人书未尝不肃敬对之其故纸有五经词义及圣贤姓名不敢他用也明道先生曰君子教人有序先传以小者近者而后教以大者远者非是先传以近小而后不教以远大也明道先生曰道之不明异端害之也昔之害近而易知今之害深而难辨昔之惑人也乗其迷暗今之入人也因其髙明自谓之穷神知化而不足以开物成务言为无不周徧实则外于伦理穷深极微而不可以入尧舜之道天下之学非浅陋固滞则必入于此自道之不明也邪诞妖妄之说竞起涂生民之耳目溺天下于汚浊虽髙才明智胶于见闻醉生梦死不自觉也是皆正路之蓁芜圣门之蔽塞辟之而后可以入道右广敬身御定小学集註卷五御定小学集註卷六钦定四库全书御定小学集註卷六外篇善行第六吕荣公名希哲字原眀申国正献公之长子正献公居家简重寡黙不以事物经心而申国夫人性严有法虽甚爱公然教公事事循蹈规矩甫十岁祁寒暑雨侍立终日不命之坐不敢坐也日必冠带以见长者平居虽甚热在父母长者之侧不得去巾袜縳袴衣服唯谨行歩出入无得入茶肆酒肆市井里巷之语郑卫之音未尝一经于耳不正之书非礼之色未尝一接于目正献公通判颍州欧阳公适知州事焦先生千之伯强客文忠公所严毅方正正献公招延之使教诸子诸生小有过差先生端坐召与相对终日竟夕不与之语诸生恐惧畏服先生方畧降辞色时公方十余岁内则正献公与申国夫人教训如此之严外则焦先生化导如此之笃故公徳器成就大异衆人公尝言人生内无贤父兄外无严师友而能有成者少矣吕荣公张夫人待制讳昷之之幼女也最钟爱然居常至微细事教之必有法度如饮食之类饭羮许更益鱼肉不更进也时张公已为待制河北都转运使矣及夫人嫁吕氏夫人之母申国夫人姊也一日来视女见舍后有锅釡之类大不乐谓申国夫人曰岂可使小儿辈私作饮食坏家法耶其严如此唐阳城为国子司业引诸生告之曰凡学者所以学为忠与孝也诸生有久不省亲者乎眀日谒城还养者二十辈有三年不归侍者斥之安定先生胡瑗字翼之患隋唐以来仕进尚文辞而遗经业苟趋禄利及为苏湖二州教授严条约以身先之虽大暑必公服终日以见诸生严师弟子之礼解经至有要义为诸生言其所以治已而后治乎人者学徒千数日月刮劘为文章皆傅经义必以理胜信其师说敦尚行实后为太学四方归之庠舍不能容其在湖学置经义斋治事斋经义斋者择疏通有器局者居之治事斋者人各治一事又兼一事如治民治兵水利算数之类其在太学亦然其弟子散在四方随其人贤愚皆循循雅饬其言谈举止遇之不问可知为先生弟子其学者相与称先生不问可知为胡公也眀道先生言于朝曰治天下以正风俗得贤才为本宜先礼命近侍贤儒及百执事悉心推访有徳业充备足为师表者其次有笃志好学材良行修者延聘敦遣萃于京师朝夕相与讲眀正学其道必本于人伦眀乎物理其教自小学洒扫应对以徃脩其孝弟忠信周旋礼乐其所以诱掖激励渐磨成就之道皆有节序其要在于择善脩身至于化成天下自乡人而可至于圣人之道其学行皆中于是者为成徳取材识眀逹可进于善者使日受其业择其学眀徳尊者为太学之师次以分教天下之学择士入学县升之州州賔兴于太学太学聚而教之岁论其贤者能者于朝凡选士之法皆以性行端洁居家孝悌有廉耻礼让通眀学业晓逹治道者伊川先生看详学制大槩以为学校礼义相先之地而月使之争殊非敎养之道请改试为课有所未至则学官召而教之更不考定髙下制尊贤堂以延天下道徳之士镌解额以去利诱省繁文以専委任励行检以厚风敎及置待賔吏师斋立观光法如是者亦数十条蓝田吕氏乡约曰凡同约者徳业相劝过失相规礼俗相交患难相䘏有善则书于籍有过若违约者亦书之三犯而行罚不悛者絶之明道先生教人自致知至于知止诚意至于平天下洒扫应对至于穷理尽性循循有序病世之学者舍近而趋逺处下而闚髙所以轻自大而卒无得也右实立教江革少失父独与母居遭天下乱盗贼并起革负母逃难备经险阻常採拾以为养数遇贼或刧欲将去革辄涕泣哀求言有老母辞气愿欵有足感动人者贼以是不忍杀之或乃指避兵之方遂得俱全于难转客下邳贫穷裸跣行佣以供母便身之物莫不毕给薛包好学笃行父娶后妻而憎包分出之包日夜号泣不能去至被殴杖不得已庐于舍外旦入而洒扫父怒又逐之乃庐于里门晨昏不废积岁余父母惭而还之后服丧过哀既而弟子求分财异居包不能止乃中分其财奴婢引其老者曰与我共事久若不能使也田庐取其荒顿者曰吾少时所理意所恋也器物取其朽败者曰我素所服食身口所安也弟子数破其产辄复赈给王祥性孝蚤丧亲继母朱氏不慈数谮之由是失爱于父每使扫除牛下祥愈恭谨父母有疾衣不解带汤药必亲尝母尝欲生鱼时天寒冰冻祥解衣将剖冰求之冰忽自解䨇鲤跃出持之而归母又思黄雀炙复有雀数十飞入其幕复以供母乡里惊叹以为孝感所致有丹柰结实母命守之每风雨祥辄抱树而泣其笃孝纯至如此王裒字伟元父仪为魏安东将军司马昭司马东关之败昭问于衆曰近日之事谁任其咎仪对曰责在元帅昭怒曰司马欲委罪于孤邪遂引出斩之裒痛父非命于是隐居教授三征七辟皆不就庐于墓侧旦夕常至墓所拜跪攀柏悲号涕泪着树树为之枯读诗至哀哀父母生我劬劳未尝不三复流涕门人受业者并废蓼莪之篇家贫躬耕计口而田度身而蚕或有密助之者裒皆不听及司马氏篡魏裒终身未尝西向而坐以示不臣于晋晋西河人王延事亲色养夏则扇枕席冬则以身温被隆冬盛寒体常无全衣而亲极滋味柳玭曰崔山南昆弟子孙之盛乡族罕比山南曾祖王母长孙夫人年髙无齿祖母唐夫人事姑孝每旦栉縰笄拜于阶下即升堂乳其姑长孙夫人不粒食数年而康宁一日疾病长幼咸萃宣言无以报新妇恩愿新妇有子有孙皆得如新妇孝敬则崔氏之门安得不昌大乎南齐庾黔娄为孱陵令到县未旬父易在家遘疾黔娄忽心惊举身流汗即日弃官归家家人悉惊其忽至时易疾始二日医云欲知差剧但尝粪甜苦易泄利黔娄辄取尝之味转甜滑心甚忧苦至夕每稽颡北辰求以身代海虞令何子平母丧去官哀毁踰礼每哭踊顿絶方苏属大眀末东土饥荒继以师旅八年不得营葬昼夜号哭常如袒括之日冬不衣絮夏不就清凉一日以米数合为粥不进盐菜所居屋败不蔽风日兄子伯兴欲为葺理子平不肯曰我情事未申天地一罪人耳屋何宜覆蔡兴宗为㑹稽太守甚加矜赏为营塜圹朱夀昌生七岁父守雍出其母刘氏嫁民间母子不相知者五十年夀昌行四方求之不已饮食罕御酒肉与人言辄流涕熈宁初弃官入秦与家人诀誓不见母不复还行次同州得焉刘氏时年七十余矣雍守钱眀逸以事闻诏夀昌还就官由是天下皆知其孝夀昌再为郡守至是以母故通判河中府迎其同母弟妹以归居数岁母卒涕泣几丧眀拊其弟妹益笃为买田宅居之其于宗族尤尽恩意嫁兄弟之孤女二人葬其不能葬者十余丧盖其天性如此伊川先生家治丧不用浮屠在雒亦有一二人家化之霍光出入禁闼二十余年小心谨慎未尝有过为人沉静详审每出入下殿门进止有常处郎仆射窃识视之不失尺寸汲黯汉景帝时为太子洗马以严见惮武帝即位召为主爵都尉以数直谏不得久居位是时太后弟武安侯田蚡为丞相中二千石拜谒蚡弗为礼黯见蚡未尝拜揖之上方招文学儒者上曰吾欲云云黯对曰陛下内多欲而外施仁义奈何欲效唐虞之治乎上怒变色而罢朝公卿皆为黯惧上退谓人曰甚矣汲黯之戅也羣臣或数黯黯曰天子置公卿辅弼之臣宁令从谀承意陷主于不义乎且已在其位纵爱身奈辱朝廷何黯多病病且满三月上常赐告者数终不瘉最后严助为请告上曰汲黯何如人也曰使黯任职居官亡以瘉人然至其辅少主守成虽自谓贲育弗能夺也上曰然古有社稷之臣至如汲黯近之矣大将军青侍中上踞厠视之丞相𢎞宴见上或时不冠至如见黯不冠不见也上尝坐武帐黯前奏事上不冠望见黯避帷中使人可其奏其见敬礼如此初魏辽东公翟黒子有宠于太武奉使并州受布千疋事觉黑子谋于着作郎髙允曰主上问我当以实告为当讳之允曰公帷幄宠臣有罪首实庻或见原不可重为欺罔也中书侍郎崔鉴公孙质曰若首实罪不可测不如姑讳之黒子怨允曰君奈何诱人就死地入见帝不以实对帝怒杀之帝使允授太子经及崔浩以史事被收太子谓允曰入见至尊吾自导卿脱至尊有问但依吾语太子见帝言髙允小心慎密且微贱制由崔浩请赦其死帝召允问曰国事皆浩所为乎对曰臣与浩共为之然浩所领事多总裁而已至于着述臣多于浩帝怒曰允罪甚于浩何以得生太子惧曰天威严重允小臣迷乱失次耳臣曏问皆云浩所为帝问允信如东宫所言乎对曰臣罪当灭族不敢虚妄殿下以臣侍讲日久哀臣欲丏其生耳实不问臣臣亦无此言不敢迷乱帝顾谓太子曰直哉此人情所难而允能为之临死不易辞信也为臣不欺君贞也宜特除其罪以旌之遂赦之他日太子让允曰吾欲为卿脱死而卿不从何也允曰臣与崔浩实同史事死生荣辱义无独殊诚荷殿下再造之慈违心苟免非臣所愿也太子动容称叹允退谓人曰我不奉东宫指导者恐负翟黒子故也李君行先生名潜䖍州人入京至泗州留止其子弟请先徃君行问其故曰科塲近欲先至京师贯开封户籍取应君行不许曰汝䖍州人而贯开封户籍欲求事君而先欺君可乎宁迟缓数年不可行也崔元暐母卢氏尝诫元暐曰吾见姨兄屯田郎中辛元驭曰儿子从宦者有人来云贫乏不能存此是好消息若闻赀货充足衣马轻肥此恶消息吾尝以为确论比见亲表中仕宦者将钱物上其父母父母但知喜恱竟不问此物从何而来必是禄俸余资诚亦善事如其非理所得此与盗贼何别纵无大咎独不内愧于心元暐遵奉教诫以清谨见称刘器之待制初登科与二同年谒张观参政三人同起身请教张曰某自守官以来常持四字勤谨和缓中间一后生应声曰勤谨和既闻命矣缓之一字某所未闻张正色作气曰何尝教贤缓不及事且道世间甚事不因忙后错了伊川先生曰安定之门人徃徃知稽古爱民矣则于为政也何有吕荣公自少官守处未尝干人举荐其子舜从守官㑹稽人或讥其不求知者舜从对曰勤于职事其他不敢不慎乃所以求知也汉陈孝妇年十六而嫁未有子其夫当行戍且行时属孝妇曰我生死未可知幸有老母无他兄弟备养吾不还汝肯养吾母乎妇应曰诺夫果死不还妇养姑不衰慈爱愈固纺绩织絍以为家业终无嫁意居丧三年其父母哀其少无子而早寡也将取嫁之孝妇曰夫去时属妾以供养老母妾既许诺之夫养人老母而不能卒许人以诺而不能信将何以立于世欲自杀其父母惧而不敢嫁也遂使养其姑二十八年姑八十余以天年终尽卖其田宅财物以葬之终奉祭祀淮阳太守以闻使使者赐黄金四十斤复之终身无所与号曰孝妇汉鲍宣妻桓氏字少君宣尝就少君父学父竒其清苦故以女妻之装送资贿甚盛宣不恱谓妻曰少君生富骄习美饰而吾实贫贱不敢当礼妻曰大人以先生脩徳守约故使贱妾侍执巾既奉承君子唯命是从宣笑曰能如是是吾志也妻乃悉归侍御服饰更着短布裳与宣共挽鹿车归乡里拜姑礼毕提瓮出汲修行妇道乡邦称之曹爽从弟文叔妻谯郡夏侯文宁之女名令女文叔蚤死服阕自以年少无子恐家必嫁已乃断发为信其后家果欲嫁之令女闻即复以刀截两耳居止常依爽及爽被诛曹氏尽死令女叔父上书与曹氏絶婚彊迎令女归时文宁为梁相怜其少执义又曹氏无遗类冀其意阻乃微使人风之令女叹且泣曰吾亦惟之许之是也家以为信防之少懈令女于是窃入寝室以刀断鼻蒙被而卧其母唿与语不应发被视之血流满牀席举家惊惶徃视之莫不酸鼻或谓之曰人生世间如轻尘栖弱草耳何辛苦乃尔且夫家夷灭已尽守此欲谁为哉令女曰闻仁者不以盛衰改节义者不以存亡易心曹氏前盛之时尚欲保终况今衰亡何忍弃之禽兽之行吾岂为哉唐郑义宗妻卢氏略渉书史事舅姑甚得妇道尝夜有强盗数十持杖鼔譟踰垣而入家人悉奔窜唯有姑自在室卢冒白刃徃至姑侧为贼捶击几死贼去后家人问何独不惧卢氏曰人所以异于禽兽者以其有仁义也邻里有急尚相赴救况在于姑而可委弃乎若万一危祸岂宜独生唐奉天窦氏二女生长草野幼有志操永泰中羣盗数千人剽掠其村落二女皆有容色长者年十九幼者年十六匿巖穴间曳出之驱廹以前临壑谷深数百尺其姊先曰吾宁就死义不受辱即投崖下而死盗方惊骇其妹继之自投折足破面流血羣盗乃舍之而去京兆尹第五琦嘉其贞烈奏之诏旌表其门闾永蠲其家丁役缪肜少孤兄弟四人皆同财业及各取妻诸妇遂求分异又数有鬭争之言肜深懐忿叹乃掩户自挝曰缪肜汝脩身谨行学圣人之法将以齐整风俗奈何不能正其家乎弟及诸妇闻之悉叩头谢罪遂更为敦睦之行苏琼除南清河太守有百姓乙普眀兄弟争田积年不断各相援据乃至百人琼召普眀兄弟谕之曰天下难得者兄弟易求者田地假令得田地失兄弟心如何因而下泪诸证人莫不洒泣普眀兄弟叩头乞外更思分异十年遂还同住王祥弟览母朱氏遇祥无道览年数岁见祥被楚挞辄涕泣抱持至于成童每谏其母少止凶虐朱屡以非理使祥览与祥俱又虐使祥妻览妻亦趋而共之朱患之乃止晋右仆射邓攸永嘉末没于石勒过泗水攸以牛马负妻子而逃又遇贼掠其牛马歩走担其儿及其弟子绥度不能两全乃谓其妻曰吾弟蚤亡唯有一息理不可絶止应自弃我儿耳幸而得存我后当有子妻泣而从之乃弃其子而去之卒以无嗣时人义而哀之为之语曰天道无知使邓伯道无儿弟子绥服攸丧三年晋咸宁中大疫庾衮二兄俱亡次兄毗复危殆疠气方炽父母诸弟皆出次于外衮独留不去诸父兄强之乃曰衮性不畏病遂亲自扶持昼夜不眠其间复抚柩哀临不辍如此十有余旬疫势既歇家人乃反毗病得差衮亦无恙父老咸曰异哉此子守人所不能守行人所不能行岁寒然后知松栢之后凋始知疫疠之不能相染也杨播家世纯厚并敦义让昆季相事有如父子椿津恭谦兄弟旦则聚于㕔堂终日相对未尝入内有一美味不集不食㕔堂间徃徃帏幔隔障为寝息之所时就休偃还共谈笑椿年老曾他处醉归津扶持还室假寝阁前承候安否椿津年过六十并登台鼎而津常旦莫叅问子姪罗列阶下椿不命坐津不敢坐椿每近出或日斜不至津不先饭椿还然后共食食则津亲授匙箸味皆先尝椿命食然后食津为肆州椿在京宅每有四时嘉味辄因使次附之若或未寄不先入口一家之内男女百口缌服同爨庭无间言隋吏部尚书牛𢎞弟弼好酒而酗尝醉射杀𢎞驾车牛𢎞还宅其妻迎谓𢎞曰叔射杀牛𢎞闻无所怪问直答曰作脯坐定其妻又曰叔射杀牛大是异事𢎞曰已知颜色自若读书不辍唐英公李勣贵为仆射其姊病必亲为然火煑粥火燎其须姊曰仆妾多矣何为自苦如此勣曰岂为无人耶顾今姊年老勣亦老虽欲数为姊煑粥复可得乎司马温公与其兄伯康友爱尤笃伯康年将八十公奉之如严父保之如婴儿每食少顷则问曰得无饥乎天少冷则拊其背曰衣得无薄乎近世故家惟晁氏因以道申戒子弟皆有法度羣居相唿外姓尊长必曰某姓第几叔若兄诸姑尊姑之夫必曰某姓姑夫某姓尊姑夫未尝敢唿字也其言父党交逰必曰某姓几丈亦未尝敢唿字也当时故家旧族皆不能若是包孝肃公尹京时民有自言以白金百两寄我者死矣予其子不肯受愿召其子予之尹召其子辞曰亡父未尝以白金委人也两人相让久之吕荣公闻之曰世人喜言无好人三字者可谓自贼者矣古人言人皆可以为尧舜盖观于此而知之万石君石奋归老于家过宫门阙必下车趋见路马必轼焉子孙为小吏来归谒万石君必朝服见之不名子孙有过失不诮让为便坐对案不食然后诸子相责因长老肉袒固谢罪改之乃许子孙胜冠者在侧虽燕必冠申申如也童仆䜣䜣如也唯谨上时赐食于家必稽首俯伏而食如在上前其执丧哀戚甚子孙遵教亦如之万石君家以孝谨闻乎郡国虽齐鲁诸儒质行皆自以为不及也长子建为郎中令少子庆为内史建老白首万石君尚无恙每五日洗沐归谒亲入子舍窃问侍者取亲中帬厕牏身自浣涤复与侍者不敢令万石君知之以为常内史庆醉归入外门不下车万石君闻之不食庆恐肉袒谢罪不许举宗及兄建肉袒万石君让曰内史贵人入闾里里中长老皆走匿而内史坐车中自如固当乃谢罢庆庆及诸子入里门趋至家疏广为太子太傅上疏乞骸骨加赐黄金二十斤太子赠五十斤归乡里日令家供具设酒食请族人故旧賔客相与娱乐数问其家金余尚有几斤趣卖以共具居岁余广子孙窃谓其昆弟老人广所信爱者曰子孙冀及君时颇立产业基址今日饮食费且尽宜从丈人所劝说君置田宅老人即以闲暇时为广言此计广曰吾岂老悖不念子孙哉顾自有旧田庐令子孙勤力其中足以共衣食与凡人齐今复増益之以为赢余但教子孙怠惰耳贤而多财则损其志愚而多财则益其过且夫富者衆之怨也吾既无以教化子孙不欲益其过而生怨又此金者圣主所以惠养老臣也故乐与乡党宗族共享其赐以尽吾余日不亦可乎龎公未尝入城府夫妻相敬如賔刘表候之龎公释耕于垄上而妻子耘于前表指而问曰先生苦居畎亩而不肯官禄后世何以遗子孙乎龎公曰世人皆遗之以危今独遗之以安虽所遗不同未为无所遗也表叹息而去陶渊眀为彭泽令不以家累自随送一力给其子书曰汝旦夕之费自给为难今遣此力助汝薪水之劳此亦人子也可善遇之崔孝芬兄弟孝义慈厚弟孝暐等奉孝芬尽恭顺之礼坐食进退孝芬不命则不敢也鸡鸣而起且温颜色一钱尺帛不入私房吉凶有须聚对分给诸妇亦相亲爱有无共之孝芬叔振既亡后孝芬等承奉叔母李氏若事所生旦夕温凊出入启觐家事巨细一以咨决每兄弟出行有获则尺寸以上皆入李之库四时分赉李氏自裁之如此二十余岁王凝常居慄如也子孙非公服不见闺门之内若朝廷焉御家以四敎勤俭恭恕正家以四礼冠婚丧祭圣人之书及公服礼器不假垣屋什物必坚朴曰无苟费也门巷果木必方列曰无苟乱也张公艺九世同居北齐隋唐皆旌表其门麟徳中髙宗封泰山幸其宅召见公艺问其所以能睦族之道公艺请纸笔以对乃书忍字百余以进其意以为宗族所以不协由尊长衣食或有不均卑幼礼节或有不备更相责望遂为乖争苟能相与忍之则家道雍睦矣韩文公作董生行曰淮水出桐栢山东驰遥遥千里不能休淝水出其侧不能千里百里入淮流夀州属县有安丰唐贞元年时县人董生召南隐居行义于其中刺史不能荐天子不闻名声爵禄不及门门外惟有吏日来征租更索钱嗟哉董生朝出耕夜归读古人书尽日不得息或山而樵或水而渔入厨具甘㫖上堂问起居父母不慼慼妻子不咨咨嗟哉董生孝且慈人不识唯有天翁知生祥下瑞无休期家有狗乳出求食鸡来哺其儿啄啄庭中拾虫蚁哺之不食鸣声悲彷徨踯躅久不去以翼来覆待狗归嗟哉董生谁将与俦时之人夫妻相虐兄弟为雠食君之禄而令父母愁亦独何心嗟哉董生无与俦唐河东节度使栁公绰在公卿间最名有家法中门东有小斋自非朝谒之日每平旦辄出至小斋诸子仲郢皆束带晨省于中门之北公绰决私事接賔客与弟公权及羣从弟再㑹食自旦至莫不离小斋烛至则命一人子弟执经史躬读一过讫乃讲议居官治家之法或论文或听琴至人定钟然后归寝诸子复昏定于中门之北凡二十余年未尝一日变易其遇饥岁则诸子皆蔬食曰昔吾兄弟侍先君为丹州刺史以学业未成不听食肉吾不敢忘也姑姊妹姪有孤嫠者虽疎逺必为择壻嫁之皆用刻木粧奁缬文绢为资装常言必待资装丰备何如嫁不失时及公绰卒仲郢一遵其法事公权如事公绰非甚病见公权未尝不束带为京兆尹盐铁使出遇公权于通衢必下马端笏立候公权过乃上马公权莫归必束带迎候于马首公权屡以为言仲郢终不以官逹有小改公绰妻韩氏相国休之曾孙家法严肃俭约为搢绅家楷范归栁氏三年无少长未尝见其启齿常衣绢素不用绫罗锦绣每归觐不乗金碧舆祇乗竹兜子二青衣歩屣以随常命粉苦参黄连熊胆和为丸赐诸子每永夜习学含之以资勤苦江州陈氏宗族七百口每食设广席长幼以次坐而共食之有畜犬百余共一牢食一犬不至诸犬为之不食温公曰国朝公卿能守先法久而不衰者唯故李相家子孙数世至二百余口犹同居共爨田园邸舍所收及有官者俸禄皆聚之一库计口日给饷婚姻丧葬所费皆有常数分命子弟掌其事其规模大抵出于翰林学士宗谔所制也右实眀伦或问第五伦曰公有私乎对曰昔人有与吾千里马者吾虽不受每三公有所选举心不能忘而亦终不用也吾兄子尝病一夜十徃退而安寝吾子有疾虽不省视而竟夕不眠若是者岂可谓无私乎刘寛虽居仓卒未尝疾言遽色夫人欲试寛令恚伺当朝㑹装严已讫使侍婢奉肉羮翻汚朝衣婢遽收之寛神色不异乃徐言曰羮烂汝手乎其性度如此张湛矜严好礼动止有则居处幽室必自修整虽遇妻子若严君焉及在乡党详言正色三辅以为仪表建武初为左冯翊告归平陵望寺门而歩主簿进曰眀府位尊徳重不宜自轻湛曰礼下公门式路马孔子于乡党恂恂如也父母之国所宜尽礼何谓轻哉杨震所举荆州茂才王密为昌邑令谒见懐金十斤以遗震震曰故人知君君不知故人何也密曰莫夜无知者震曰天知神知我知子知何谓无知密愧而去茅容与等辈避雨树下衆皆夷踞相对容独危坐愈恭郭林宗行见之而竒其异遂与共言因请寓宿旦日容杀鸡为馔林宗谓为已设既而供其母自以草蔬与客同饭林宗起拜之曰卿贤乎哉因劝令学卒以成徳陶侃为广州刺史在州无事辄朝运百甓于斋外莫运于斋内人问其故答曰吾方致力中原过尔优逸恐不堪事其励志勤力皆此类也后为荆州刺史侃性聪敏勤于吏职恭而近礼爱好人伦终日敛膝危坐阃外多事千绪万端罔有遗漏逺近书疏莫不手答笔翰如流未尝壅滞引接疏逺门无停客常语人曰大禹圣人乃惜寸隂至于衆人当惜分隂岂可逸逰荒醉生无益于时死无闻于后是自弃也诸叅佐或以谈戱废事者乃命取其酒器蒱博之具悉投之于江吏将则加鞭扑曰摴蒱者牧猪奴戏耳老庄浮华非先王之法言不可行也君子当正其衣冠摄其威仪何有乱头养望自谓𢎞逹耶王勃杨炯卢照邻骆賔王皆有文名谓之四杰裴行俭曰士之致逺先器识而后文艺勃等虽有文才而浮躁浅露岂享爵禄之器耶杨子沉静应得令长余得令终为幸其后勃溺南海照邻投颍水賔王被诛炯终盈川令皆如行俭之言孔戡于为义若嗜慾不顾前后于利与禄则畏避退怯如懦夫然栁公绰居外藩其子每入境郡邑未尝知既至每出入常于㦸门外下马唿幕賔为丈皆许纳拜未尝笑语欵洽柳仲郢以礼律身居家无事亦端坐拱手出内斋未尝不束带三为大镇廐无良马衣不熏香公退必读书手不释卷家法在官不奏祥瑞不度僧道不贷赃吏法凡理藩府急于济贫䘏孤有水旱必先期假贷廪军食必精丰逋租必贳免馆传必增饰宴賔犒军必华盛而交代之际食储帑藏必盈溢于始至境内有孤贫衣缨家女及笄者皆为选壻出俸金为资装嫁之栁玭曰王相国涯方居相位掌利权窦氏女归请曰玉工货一钗竒巧须七十万钱王曰七十万钱我一月俸金耳岂于女惜但一钗七十万此妖物必与祸相随女子不复敢言数月女自婚姻㑹归告王曰前时钗为冯外郎妻首饰矣乃冯球也王叹曰冯为郎吏妻之首饰有七十万钱其可久乎冯为贾相餗门人最密贾有苍头颇张威福冯召而朂之未浃旬冯晨谒贾有二青衣捧地黄酒出饮之食顷而终贾为出涕竟不知其由又眀年王贾皆遘祸噫王以珍玩竒货为物之妖信知言矣徒知物之妖而不知恩权隆赫之妖甚于物耶冯以卑位贪宝货已不能正其家尽忠所事而不能保其身斯亦不足言矣贾之臧获害门客于墙庑之间而不知欲终始富贵其可得乎此虽一事作戒数端王文正公发解南省廷试皆为首冠或戏之曰状元试三场一生喫着不尽公正色曰曾平生之志不在温饱范文正公少有大节其于富贵贫贱毁誉欢戚不一动其心而慨然有志于天下尝自诵曰士当先天下之忧而忧后天下之乐而乐也其事上遇人一以自信不择利害为趋舍其有所为必尽其方曰为之自我者当如是其成与否有不在我者虽圣贤不能必吾岂苟哉司马温公尝言吾无过人者但平生所为未尝有不可对人言者耳管宁尝坐一木榻积五十余年未尝箕股其榻上当膝处皆穿吕正献公自少讲学即以治心养性为本寡嗜慾薄滋味无疾言遽色无窘歩无惰容凡嬉笑俚近之语未尝出诸口于世利纷华声伎游宴以至于博弈竒玩淡然无所容眀道先生终日端坐如泥塑人及至接人则浑是一团和气眀道先生作字时甚敬尝谓人曰非欲字好即此是学刘忠定公见温公问尽心行已之要可以终身行之者公曰其诚乎刘公问行之何先公曰自不妄语始刘公初甚易之及退而自檃括日之所行与凡所言自相掣肘矛盾者多矣力行七年而后成自此言行一致表里相应遇事坦然常有余裕刘公见賔客谈论踰时体无欹侧肩背竦直身不小动至手足亦不移徐积仲车初从安定胡先生学潜心力行不复仕进其学以至诚为本事母至孝自言初见安定先生退头容少偏安定忽厉声云头容直某因自思不独头容直心亦要直也自此不敢有邪心卒谥节孝先生文中子之服俭以絜无长物焉绮罗锦绣不入于室曰君子非黄白不御妇人则有青碧栁玭曰髙侍郎兄弟三人俱居清列非速客不二羮胾夕食龁卜匏而已李文靖公治居第于封邱门外厅事前仅容旋马或言其太隘公笑曰居第当传子孙此为宰辅厅事诚隘为太祝奉礼厅事则已寛矣张文节公为相自奉如河阳掌书记时所亲或规之曰今公受俸不少而自奉若此虽自信清约外人颇有公孙布被之讥公宜少从衆公叹曰吾今日之俸虽举家锦衣玉食何患不能顾人之常情由俭入奢易由奢入俭难吾今日之俸岂能常有身岂能常存一旦异于今日家人习奢已久不能顿俭必至失所岂若吾居位去位身存身亡如一日乎温公曰先公为羣牧判官客至未尝不置酒或三行或五行不过七行酒沽于市果止梨栗枣柿肴止于脯醢菜羮器用甆漆当时士大夫皆然人不相非也㑹数而礼勤物薄而情厚近日士大夫家酒非内法果非逺方珍异食非多品器皿非满案不敢㑹賔友常数日营聚然后敢发书苟或不然人争非之以为鄙吝故不随俗奢靡者鲜矣嗟乎风俗頽弊如是居位者虽不能禁忍助之乎温公曰吾家本寒族世以清白相承吾性不喜华靡自为乳儿时长者加以金银华美之服辄羞赧弃去之年二十忝科名闻喜宴独不戴花同年曰君赐不可违也乃簪一花平生衣取蔽寒食取充腹亦不敢服垢敝以矫俗干名但顺吾性而已汪信民尝言人常咬得菜根则百事可做胡康侯闻之击节叹赏右实敬身御定小学集註卷六