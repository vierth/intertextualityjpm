松源崇岳禅师语录X卍XXX松源和尚语录序宗师提唱各有语录丛林故事也或曰释迦掩室于摩竭净名杜口于毗耶祖师西来单传直指果何取于言语文字之间差乎道一而巳或语或嘿何间焉宗门诸大老说法如云如雨后之学者因其言而有省者多矣且以近事观之多福一丛竹是宝觉之悟门也东山水上行是玅喜之悟门也玄沙之语灵源𠬲得之而悟汾阳之语甘露灭得之而悟机缘感发箭锋相直又奚有语嘿之异哉松源禅师道眼孤高具正知见一钵去就为诸方重轻者三十年矣师既殁其嗣惠足会稡其平生之言黄龙一翁禅师又撮取其玄要集为一编予甞谛观自颠至末无非提持佛祖向上之机为人至深切也予久从师游其为人天恣纯笃造诣端实接引后学一以本分见成公案未甞以词色假借衲子盇专意于荷法而巳呜唿佛道陵夷得密菴之髓以寿杨岐正脉非师其谁欤或问曰禅师千言万句莫祇是发明箇破砂盆消息么咄无孔铁槌X嘉泰三年十月回菴谯令宪谨序松源和尚示徒云明明向汝道开口不在舌头上贼赃巳露学者不解勦绝其命根返记剩语殆成巨秩𢹂入龙峯请为编次予窃谛观破砂盆遭其凌蔑痛的的地处克由尀耐虽欲掩藏之而不可得然家丑外掦三十年后当必有为雪此屈者嘉泰三秊癸亥重九日住黄龙山法弟比丘庆如谨书世尊拈花迦叶微笑点检将来漏逗固巳不少是以德山临际一棒一喝直欲丧尽已灵兹岂容拟议以豪发间隔于其间哉近世宗师情解俱亡言语路绝负荷佛法而能觉悟后学者微松源老人其谁与归松源于予有交游之旧自言出家未受具足戒从应菴华公有所契入后从木菴永公密菴杰公及徧参知识虽屡有省悟然犹以未能脱洒为疑如是者又不知几年刻苦自厉至忘寒暑一日留道场全公席下蓦有所得疑网尽除时全公缘化出外数日而后反亟欲求证先众入室于时全公机锋不辏松源詈言而出即挑包过凤口谒密菴X示及语密菴云且喜大事明了吐露即不堪松源于是归堂憩息其去道场也有偈云当头一着没誵讹去住还如水上波有意气时添意气从教平地起干戈后自澄照至显亲报慈凡住院者八予见松源无恙时乐称参学弟子光睦与大纯惠足今惠足以其师语录来求序因为纪其师得道之本末予独恠黄龙如公既明明知得松源开口不在舌头上底消息便合将此剩语屏置影灭迹绝处今乃与之编次外扬家丑予恐它日钝置松源者在黄龙无以逃其责嘉泰癸亥腊月八日汲郡孟猷后序目次序三则卷之上平江府阳山澂照禅院语录江阴军君山报恩光孝禅寺语录无为军冶父山实际禅院语录饶州荐福禅院语录明州香山智度禅院语录平江府虎丘山云巖禅院语缘卷之下X临安府景德灵隐禅寺语录开山显亲报慈禅寺语录秉拂普说法语颂古赞佛祖偈颂塔铭跋松源和尚语录卷上平江府阳山澂照禅院语录参学善开光睦等录师在灵隐首座寮受请拈帖云杀人刀活人劒祖令当行以此为验拈法衣云黄梅夜半大庾岭头咬定牙关牵犂拽把为什么如此祸不入谨家之门指法座云诸法空为座行则与诸人共行坐则与诸人共坐是汝诸人还见须弥灯王如来么且看起模画样去也陞座僧问黄梅夜半则不问把拽牵犂事若何答云佛手遮不得进云恁么则杲日当空去也答云揑目生花进云佛佛授手祖祖相传未审传箇什么师竖X起拂子进云若然者西天四七唐土二三答云点即不到进云不是瞎驴真种艹如何绍续此门风答云到即不点僧问保寿开堂三圣推出一僧寿便打意旨如何答云咬定牙关进云三圣道与么为人瞎却镇州一城人眼去又作么生答云开口见胆进云龙袖拂开全体现象王行处绝狐踪答云切忌随邪逐恶进云未审新澂照又作么生答云铁旗铁鼓进云豁开三要三玄路把定干坤更有谁师云错僧礼拜师乃云摩竭陀国巳涉繁词少室峰前递相钝置便乃承虗接响棒喝交驰显大机明大用觌面提活鱍鱍得失俱丧是非杳亡倒用横拈当机有准一一从自已胸襟流出葢天葢地所以一尘才起大地全收一句无私全彰宝印虽然如是犹是半提且道如何是全提时节卓拄杖云青山不鏁长飞势沧海合知来处高复举三圣道我逢人即出出则不为人兴化又道我逢人即不出出即便为人师云箇一条路踏着者便知二老汉也要把手共行未免各自奔前程新澂照逢人即出出即便为人不将佛法作人情且看于今甚时节喝一喝下座入院指三门云一见便见一得永得八万四千法门尽从此门而入喝一喝入佛殿烧香云文殊乘狮普贤乘象迦叶擎拳阿难合掌且道黄面老子面皮厚多少咦遂礼拜X判府大卿度疏师呈起示众云灵山付嘱底清净大解脱无尽藏三昧门总在箇里还见么指法座云三世诸佛据此座而全提正印历代宗师据此座而说大脱空且道今日合作么生多虗不如少实遂陞座拈香云此一瓣香恭为两宫皇帝祝延睿筭恭愿尧风永播舜日长辉又拈香云此一瓣香奉为判府殿撰右司宫使判府大卿诸位贵官资崇台筭又拈香云此一瓣香更不囊藏直为前住径山后住灵隐密庵大和尚爇向炉中一任天下衲僧敲塼打瓦遂就座白椎罢乃云第一义谛一椎击碎了也莫有不甘者么僧问才到阳山艹木春森罗影里绝纤尘豁开户牖当轩坐永日寥寥贺太平祝圣开堂愿闻法要答云天长地久进云更把少林无孔笛迎风吹起万年欢答云许由不洗耳进云如何是阳山境答云有眼者见进云参差松竹烟凝薄重叠峰峦月上迟答云引不着进云如何是境中人答云儞向什么处去来僧便喝师云札僧礼拜师乃云化育之本物我同途祖佛之源古今不易灵然独露透色透声坐断千差孤危不立如天普盖似地普擎若圣若凡皆承恩力所以我此法印为欲利益世间故说在所由方勿妄宣传今日人天普集对众明明剖露乃竖拂子云还见么灵山一会俨然未散西天此土的的相承不立阶梯独标象外正恁么时如何千X峰势到岳边止万派声归海上消复举昔日洪州大守宋令公一日大宁寺僧陈乞请第二座开堂令公云何不请第一座僧众无语后来保宁勇和尚云我当时若见令公问只对他道争敢瞒令公师云令公高提正印保宁略露风规正眼洞明且不伤锋犯手自然千里同风且道同风一句作么生道丰年野老讴歌盛大化无为道太平上堂拈拄杖云入荒田不拣信手拈来艹长者长法身短者短法身是汝诸人还知么卓拄杖下座上堂三人证龟作鳖有口都不能说须弥顶上浪滔滔大洋海里遭火爇别别金色头陀曾漏泄喝一喝上堂若以佛法供养带累诸人入地狱如箭若以世法供养长老便乃眉须堕落坐一走七横三竖四揭却脑盖眼睛突出且道是凡是圣拈拄杖卓一卓喝一喝请典座殿主上堂春风浩荡古佛榜样春水潺湲急着眼看灯笼跳入露柱佛殿走出三门撞着箇无面目汉却道众口难调须是临机玅转大众且道临机作么生转蓦拈拄杖云或是或非人不识逆行顺行天莫测卓拄杖下座上堂上士闻道勤而行之弄泥团汉中士闻道若存若亡一刀两段下士闻道大笑之彩犇龊家澄照恁么告报且道节文在什么处利刀割肉疮犹合恶语伤人恨不消X上堂第一句下荐得佛祖乞命第二句下荐得天魔胆裂第三句下荐得虎口里横身乃拈拄杖横按云诸人便恁么去未免无绳自缚且道利害在什么处若不同床睡焉知被里穿上堂佛法禅道一时飏放太湖里也未为性燥一日钵盂两度湿直是一点也少不得何故衲僧家要须自家肚里饱始得咄天申节上堂天高无极无极有尊地厚无垠无垠有主胸中怀六合袖里有干坤发大机显大用行不言之教启无为之化是故诸佛出世祖师西来或拈花或面壁不立文字直指单传亦只明此箇无为宗旨福流沙界庆袭一人还委悉么文明齐北极寿筭等南山上堂举古德道君若随缘得似风飞砂走石不乖空但于事上通无事见色闻声不用聋古德与么告报正谓按牛头喫艹若是澄照又谁管得儞有问西来便答东从教人笑我佯聋白云乍可离青嶂明月难教下碧空请知事上堂眨上眉毛不容拟议横身负荷须是当人不顾危亡丁一卓二机轮上定当分毫里不差虽然如是犹是衲僧家常茶饭且道毕竟如何大鹏展翅盖十洲篱边燕雀空啾啾上堂万般施设不如常又不惊人又久长喝一喝云这里说什么久长良久拍膝云谁知远烟浪别有好X思量下座江阴军君山报恩光孝禅寺语录参学善开光睦等录指三门云君山有路到者还稀解脱无门从何而入喝一喝云一盲引众盲入佛殿烧香云德山拆了佛殿忍俊不禁云门打与狗喫未为分外岳上座到来一时坐断要且和光同尘从教黄面老子自然脑门着地据坐方丈云太虗挂劒全生杀星驰电卷烟云豁可中谁是出头人长啸一声天地阔上堂僧问无边剎境毫端见不涉程途巳到家如何是到家底句答云月似弯弓少雨多风进云不是玉堂人具眼未应容易到君山答云我行荒艹里汝又入深村进云谢师答话师便喝僧礼拜师乃举保寿开堂三圣推出一僧保寿便打三圣道与么为人瞎却镇州一城人眼去在保寿掷下拄杖归方丈师云大凡扶竖宗乘须具顶门正眼悬肘后灵符二尊宿等闲一挨一拶便乃发明临际心髓只是不知性命总在这僧手里还有人检点得出么昔年觅火和烟得今日担泉带月归上堂横按拄杖云弥勒真弥勒分身千百亿时时示时人时人皆不识是汝诸人还识得也未见之不取千载难忘遂掷拄杖下座上堂邪人说正法正法悉皆邪正人说邪法邪法悉X皆正蓦拈拄杖卓一下云这里是什么所在说邪说正虽然笑我者多哂我者少遂靠拄杖下座上堂杀人刀活人劒上古之风规今时之枢要古人恁么道太煞小胆山僧百丑千拙波波挈挈也无杀人刀活人劒只是当时行脚不着便踏碎一箇破砂盆直至而今収不得众中莫有収得者么喝一喝上堂有利无利不离行市张公喫酒李公醉伸脚打睡有来由才放醒醒成忌讳非不非是不是遇贵即贱遇贱即贵狸奴白牯念摩诃祖师不会西来意四月八日上堂拈拄杖云黄面老子下生也即今在拄杖头上一手指天一手指地云天上天下唯吾独尊诸人还见么若道见被拄杖子热瞒若道不见诸人自瞒靠拄杖下座上堂月旦曰朔月圆曰望八字打开有収有放萨怛阿竭二千年前摩醯首罗顶门正眼觌面提持生铁门限俊底撩起便行漆桶一任担板上堂拈拄杖横按云一不成二不是突出眼睛失却鼻少林刚自觅安心瞎驴不受灵山记上堂举南泉和尚云王老师自小养得一头水牯牛拟向溪东放不免食他国王水艹拟向溪西放不免食他国王水艹不如随分纳些些总不见得师云王老师倾肠倒腹即不无未见移风易俗在山僧只养得一头驴一向东倒西𢺢顺时一日何啻千里万里怮时直是一步不肯移且道与王老师水牯牛相去X多少良久云渔人舞棹野老讴歌上堂举雪窦为道日损颂云三分光阴二早过灵台一点不揩磨贪生逐日区区去唤不回头争奈何回天轮转地轴指南作北截铁斩钉还他雪窦老汉只是不合坐在这里喝一喝上堂千年田八百主郎当屋舍没人修不风流处也风流便恁么去达磨一宗扫土而尽上堂千说万说不若亲见打破漆桶胡来汉现有一般汉便恁么会去抵死不肯放正谓灵龟负图凤萦金网才被人拶着缁素不分瞒瞒顸顸却道压良为贱空过一生且道如何救得此人两手拍膝云龙得水时添意气虎逢山色长威狞退院上堂生平活计一丝头啸月迎风得自由管甚澄江兴逆浪等闲平步过沧洲无为军冶父山实际禅院语录参学普巖等录入院指三门云玅用纵横十方坐断未谙此脉举步犹难且看新长老这里放憨去也喝一喝入方丈据坐云冶父方丈了无遮障拳踢相应当人不让玅转绵绵一脉通谁知灭却临济宗陞座拈香祝圣罢乃云祖师心印状似铁牛之机去即印住住即印破所以达磨不来东土二祖不往西天黄梅七百高僧衣盂分付卢行者灯灯相续物我俱忘直X指单传甚生标格还委悉么行尽江南遍江北得风流处且风流复举僧问百丈如何是奇特事丈云独坐大雄峰僧礼拜丈便打师云骑虎头収虎尾还他百丈老人若论奇特事未免有些誵讹诸人还捡点得出么冬不寒腊后看上堂不着佛求不着法求不着僧求犹是把缆放船喝散白云穿开碧落奔流度刃疾焰过风未称衲僧门下且道毕竟如何任从沧海变终不为君通上堂举杨岐云杨岐乍住屋壁疎满堂尽布雪真珠缩却项暗嗟吁飜忆古人树下居杨岐师公只解収不解放冶父乍住孰疎孰亲将无作有全主全宾和其光同其尘谁道金针不与人喝一喝上堂冶父门风别无道理家田米饭早眠晏起洗面摸着鼻啜茶滋却觜忽有箇汉出来道低声低声墻壁有耳也怪他不得何故洞山佛无光韩信临朝底喝一喝上堂举汾阳示众云识得拄杖子行脚事毕师云汾阳虽是开口见胆未免落在第二头蓦拈拄杖云这箇不得唤作拄杖子漆桶参上堂三世诸佛不知有未为分外狸奴白牯却知有雪上加霜干三连坤六段透今古没遮拦声前有路转应难盘走珠兮珠走盘喝一喝上堂举三祖云眼若不睡诸梦自除心若不异万法一如且如何是一如底不是射鵰手徒说李将军X应庵密庵和尚六月十二日同忌斋拈香云两箇老冻脓咬牙囓齿飏尘簸土有弥天罪过我自江湖四十年惭愧不入这保社既不入他保社因甚今日以此供养遂以手摇曳云呜咿呜咿此意分明说向谁上堂拈拄杖云动絃别曲叶落知秋举一明三目机铢两便与么去冶父未放儞在何也月中仙桂和根拔海底骊龙摘角拖上堂拈拄杖云千说万说不如一决且道决箇什么直下见得九旬无虗弃之功若不然者且向甚处安身立命卓拄杖云更嫌何处不风流上堂云单刀直入犹隔重关百发百中撞墻撞壁直饶面南看北斗知底尽掀翻佛殿里烧香三门头合掌也落衲僧窠臼毕竟如何投子下禅床上堂举僧问同安如何是向去底人安云寒蝉抱枯木泣尽不回头又问如何是却来底人安云火里芦花秀逢春恰似秋又问如何是不来不去底人安云石羊遇石虎相逢早晚休师云入理深谈随机应物还他同安老人若据衲僧门下未免漏逗何故只解顺风张帆不能逆风把柂或有人问冶父如何是向去底人对云眼睛突出如何是却来底人对云天阔地阔如何是不去不来底人对云明月照幽谷寒涛响夜砧此语无儞咬嚼处直须是悟始得开炉上堂冷月霜天道者孤一堂禅侣守寒炉衲衣破处冰侵骨夜静更深炭也无古人太煞不近人情X山僧且要通一线道冶父山门斋粥麤文章佛法一时无地炉些子无烟火且与禅人乐有余喝一喝上堂举归宗云归宗事理绝日轮正当午自在如狮子不与物依怙师云大小归宗脚跟不点地冬至上堂晷运推移日南长至上下四维庆无不利且道中间事作么生掷下拄杖云如是如是上堂雪雪明明漏泄枯木开花虗空迸裂无位真人彻骨寒灯笼露柱眉毛结忽然晴没可说齐贺丰年好时节上堂举临济道有一人论劫在途中不离家舍有一人离家舍不在途中那箇合受人天供养师云眼观东南意在西北岁且上堂元正改旦事事成现有时放行有时坐断不惜两茎眉和坐盘掇转佛法世法都卢一片既是佛法世法如何得成一片但辨肯心必不相赚上堂举梁山云南来者与三十棒北来者与三十棒虽然如是不当宗乘后来瑯瑘云梁山好一片真金将作顽铁卖却瑯瑘即不然南来者与三十棒北来者与三十棒从教天下衲僧贬剥师云冶父即不然一任南来北来只恁么过蓦然打破漆桶却来与三十棒上堂明明知道只是这箇为甚透不过只为脚跟下红丝线不断才被人拶着便转不得愤愤地不甘毕竟有箇碍膺之物推不进前拽不退后且如何透脱X去南泉斩猫儿上堂从上来千人万人中只罗笼得一箇半箇自余腾腾任运任运腾腾岂堪持论与么告报且看冶父眉毛在么吽吽上堂举梁山拂子颂云我有一枝拂真㯶铁作骨显道吓蚊䗈指南不相屈扫除佛祖病击碎衲僧窟若是上上人终不唤作物德山云梁山好颂话作两橛梁山云是老僧当时少子细师云二大老也甚奇怪以急缚宽则易以宽缚急则难冶父鼻孔今日落在诸人手里一任横拖倒拽喝一喝结夏上堂今朝结制丛林体例长期短期似兀如痴离四句绝百非大家相聚喫茎虀喝一喝上堂今夏堂中隘窄上中下座逼迫忽若一人发真归源直得人人破家散宅唯有灯笼露柱冷笑嘻嘻却道恁么恁么举世还稀须知脑后少一椎上堂举僧问南院云赤肉团上壁立万仞岂不是和尚语院云是僧掀倒禅床院拈棒僧拟议院便打趂出师云这僧一味小心放大胆南院老也是养子之缘端午上堂今朝五月端午节衲僧门下无一说千妖百怪自潜踪万里长天一条铁上堂举僧问仰山法身还解说法也无山云我说不得有一人说得僧云说得底人在什么处仰山推出枕子沩山云寂子用劒刃上事师云仰山寻常一条X嵴梁硬似铁被这僧连拶两拶便乃四稜蹋地沩山一期忍俊不禁不知失却一只眼忽有僧问冶父法身还解说法也无便与拦胸一踏踏倒教伊起来作箇洒洒落落底汉不见道犀因翫月纹生角象被雷惊花入牙上堂举僧问曹山佛未出世时如何山云曹山不如问出世后如何山云不如曹山师云辍已让人弄巧成拙出世未出世虗空里钉橛曹山有没量罪过冶父亦有没量罪过汝等诸人还捡点得出么一东二冬叉手当胸上堂江月照松风吹永夜清霄何所为无孔笛吹云外曲相逢知我者还稀上堂拈拄杖云入荒田不拣信手拈来草怀州牛喫禾益州马腹胀怀宁独山张主管铸锅三口宾头卢尊者不知失却琉璃碗且道落在什么处掷下拄杖云众眼难瞒上堂十五巳前取不得十五巳后舍不得正当十五日筑着磕着七花八裂明眼衲僧只得一橛上堂举五祖云先入白云门次过白云限吞底栗蓬禅喫底籼米饭君子如到来好好看方便师云五祖老汉家丑外扬冶父不然入得冶父门不避冶父劒劒下蓦翻身为君通一线喫底噼胸拳透底生铁面莫恠麤粝䔧方便没方便上堂一叶落天下秋一尘起大地収是人知有三世X诸佛为什么却不知有握土成金犹可易变金为土却还难上堂拈起拄杖云诸佛降生好与三十拄杖诸佛成道好与三十拄杖诸佛转法轮好与三十拄杖为甚么如此鹤有九臯难翥翼马无千里谩追风喝一喝下座请知事头首上堂拈花微笑立雪安心祖室光辉魔外拱手联芳续焰宾主交参的的相承不移易一丝毫许且道泗洲大圣因甚在杨州出现入水见长人上堂秋光清浅时白露和烟岛良哉观世音全身入荒艹分明道了也会也好不会也好一镞破三关低头何处讨请典座上堂日可冷月可热众魔不能坏真说且道如何是真说钵盂一日两度湿上堂举马大师入室罢西堂百丈南泉随侍翫月次大师云正当恁么时如何西堂云正好供养师云望梅林止渴百丈云正好修行师云金不博金南泉拂袖便行师云只得一橛马师云经归藏禅归海惟有普愿独超物外师云唵嚤呢哒哩吽㗶咤这一火落鼻孔总被穿却了也儞诸人且向什么处出气击拂子下座上堂举杨岐问慈明幽鸟语喃喃辞云入乱峰时如何明云我行荒艹里汝又入深村岐云官不容针更借一问慈明便喝岐亦喝明又喝岐亦喝明连下两X喝岐礼拜师云二人父子譬如弄珠不触其手不堕其地不住于空亦无玄玅箇里如何眨眼喝一喝上堂举云门云闻声悟道见色明心观音大士将钱买餬饼放下元来是箇馒头云门大师自倒自起五祖师翁云闻声悟道见色明心遂以两手作打杖鼓势云堋八啰扎是熟处难忘师云冶父有条活路要与诸人共行拈拄杖云穿入诸人鼻孔里灯笼露柱直得眼睛突出卓拄杖下座上堂尽令提纲干坤黯黑放开一线道泰时清且道本身卢舍那还知惭愧么三生六十劫上堂冶父生来百拙开口都无一说今朝指空画空笑倒清风明月上堂一方一所丛林保社或废或兴截铁斩钉推倒嘉州大像扶起迦叶师兄管取曹源一派清喝一喝上堂虗头人便说虗头话敢作虗头事实头人只说得实头话做得实头事若教虗头人说实头话终是不甘又教实头人做虗头事毕竟不稳只如马大师云即心即佛非心非佛且道是虗耶是实耶喝一喝卓拄杖下座祈雨上堂当阳显赫神龙玅诀倒岳倾湫雷轰电掣所以云门扇子𨁝跳上三十三天筑着帝释鼻孔东海鲤鱼打一棒雨似盆倾直得冶父拍掌呵呵大笑且道笑箇什么后三日看解夏上堂横按拄杖云结也如是解也如是解结分X明人人瞥地唯有这箇拄杖子不肯瞥地且道因甚如此遇贱即贵靠拄杖下座绍熈元年九月十五日云居荐福专使同至对众拈阄得云居乃受帖拈起示众云一见便见求之即难直下来也急着眼看上堂恁么也不得不恁么也不得恁么不恁么总不得铁壁银山无壅塞恁么也得不恁么也得恁么不恁么总得万里长空云一突机轮转处作者犹迷啐啄同时远之远矣今日不免通一线道与诸人露箇消息会么不劳悬石镜天晓自鸡鸣复云有句无句如藤倚树筑着磕着了无回互八臂那咤留不住次日本军准监司牒庐江县官劝赴荐福拈帖云一不做二不休取不得舍不得且道是什么良久云公验分明上堂不着佛求不着法求不着僧求孤舟短棹任性优游瞥转玄关纵横玅用在此了无间然所以道动若行云止犹谷神既无心于彼此宁有象于去来坐断千差壁立万仞还委悉么大鹏展翅盖十州篱边燕雀空啾啾复举三圣道我逢人则出出则不为人兴化道我逢人则不出出则便为人二老汉丁一卓二因邪打正以常住物作自已用带累我临济正宗直至于今扶不起辞众只箇长行粥饭僧江南江北震干坤而今又却随他去讨甚杨岐八世孙X饶州荐福禅院语录参学光睦等录入院指三门云入门正路不容回互千人万人当阳蹉过毕竟落在什么处喝一喝指法座要行便行要坐便坐自古自今只是这箇陞座祝圣罢就座僧问欧阜峰头安乐神神通用尽觅无门东湖伏虎夤缘重握手归来一笑新远涉程途即不问入门一句作么生师云千车同辙进云大众沾恩去也师云切忌错流通进云争柰贤使君留心玅道老伏虎有意当仁师云一时坐断进云龙得水时添意气虎逢山色长威狞师云未在更道僧问如何是东湖境师云青山叠叠烟波里进云鄱江景物从兹好衲僧巴鼻任流通师云六耳不同谋进云如何是境中人师云眼横鼻直进云莫莫堂前添瑞气青青亭上夺高标师云放下着进云人境巳蒙师指示开堂演法事如何师云高祝万年春进云如是则密庵一派转见光辉去也师云汝向什么处见密庵僧便喝师云脑后蹉过师乃云言前荐得巳涉繁词句下精通白云万里所以识不可识智莫能知全体与么来全体如是住横该万有竖透金轮如印印空如印印泥如印印水头头合辙应用无亏法随法行法幢随处建立抛三放两意在钩头不立堦梯如何洞晓龙袖拂开全体现象王行处绝狐踪复举X俱胝和尚凡有所问只竖一指又道我在天龙得一指头禅一生受用不尽且道如何是一指头禅乃竖起拂子云见么若也见得可以与俱胝把手共行脱或未然新荐福不免重说偈言一着高一着一步阔一步坐断佛祖关迷却来时路上堂十五日巳前取不得十五日巳后舍不得正当十五日取即是舍即是问汝问余都不会可怜只解那斯祁上堂荐福住院事事成现露柱灯笼三门佛殿若上若下和光同尘有时又却神头鬼面汝等诸人向什么处与荐福相见喝一喝上堂举临济示众云我于先师处三度问佛法的的大意三次喫六十拄杖如蒿枝拂相似如今更思一顿喫谁为下手时有僧出云某甲下手际拈棒度与僧拟接际便打雪窦拈云临济放去较危収来太速师拈起拄杖云临济据令而行不知孤负黄蘗雪窦尽力担板也只见得一边且道荐福节文在什么处掷下拄杖上堂僧问虗空消殒时如何答云驴不成马不是乃云天不能盖地不能载虗空不能容日月不能照是什么标格野老不知尧舜力冬冬打鼓祭江神上堂举僧问杨岐天得一以清地得一以宁衲僧得一堪作什么杨岐云钵盂口向天师云衲僧一拶钵盂口阔天下杨岐望林止渴X上堂风不鸣条雨不破块五百载圣人出现三千年黄河一度清不作佛法商量不作世谛流布分明恁么道也是久日桦来唇上堂横按拄杖云赤肉团上壁立万仞入泥入水石裂崖崩因什么人人不会良久云吽吽靠拄杖下座元正上堂元正改旦来千去万物物咸新眼上生尘拶破多年桃核里分明只是旧时人元宵上堂横按拄杖云过去灯明佛本光瑞如此所以西天四七唐土二三续焰联芳真风不坠唯有荐福不入这保社因甚如此卓拄杖云天阔地阔二月十五上堂如来有密语贵买贱卖迦叶不覆藏累及后代汝等诸人尽是释迦老子儿孙住他屋喫他饭二六时中且如何受用以拂子击床下座上堂举一明三言多道远一切智智清净无二无二分无别无断故且道无尽藏三昧门又如何举良久云识法者惧上堂达磨九年面壁和赃捉败卢行者不识箇字露出尾巴衲僧家气宇如王走徧天下只是这些子因甚透不过樊哙踏鸿门上堂张弓架箭鱼游网物外安身鸟入笼生杀尽时蚕作蠒如何透得这三重应庵老人尽力与么道也是与贼过梯上堂满口说得底又无箇入头处有箇入头处又却开口不得且道病在什么处只见波涛涌不见海龙X宫上堂达磨九年面壁二祖立雪齐腰三人证龟成鳖一块顽铜钝铁上堂机不离位堕在毒海智不到处切忌道着且道山河大地有什么过汝若会得向日本国里横三竖四若也不会长连床上喫粥喫饭上堂拈拄杖顾视大众云杀人刀活人劒那咤眼睛金刚正焰咬定牙关赤心片片法堂前艹深一丈也未为分外毕竟如何道得通方句良久靠拄杖下座六月十二十三应庵师祖密庵先师忌辰拈香云出家不着便撞见这两箇老汉一箇太煞不近人情一箇只管沙鬼沙鬼魇魇和泥合水虗度时光落魄放痴憨打箇没折合错礼三拜后悔难追而今冷地思量不觉令人恶发所以供香一炷煑茗一瓯不是报德酬恩且要递相钝置解夏上堂有解有结虗空钉橛无解无结咬着生铁二千年代错流传天下衲僧无处雪雪不雪崖崩石裂上堂莫莫大海干枯须弥倒卓逆行顺行将错就错明眼衲僧休卜度上堂举师祖问南泉摩尼珠人不识如来藏里亲収得如何是藏泉云王老师与汝往来者是雪窦着语云艹里汉师祖云直得不往来时如何泉云亦是藏雪窦云雪上加霜师祖云如何是珠泉召云师祖祖X应喏泉云何不会老僧语师祖忽然悟去雪窦云百尺竿头作伎俩也未为崄若向这里着得一只眼宾主互换便能深入虎穴若不恁么直饶师祖悟去也是龙头蛇尾圜悟和尚颂云苍鹰逐兔骊龙翫珠透青眼不瞬照物手不虗往来不往来艹里谩茶胡百尺竿头入虎穴分明月上长珊瑚师云雪窦与么注脚圜悟与么颂荐福也有箇道处分明月上长珊瑚一段风光烁太虗大地众生同受用如来藏里本来无上堂拈拄杖卓云须弥山大海水从上诸佛祖师总被拄杖子吞却了也且道灯笼露柱向甚处安身立命若也会得事同一家若也不会万别千差靠拄杖下座缘化归上堂僧问去日湖山秋正好归来满眼菊花黄箇中消息无人会便请今朝为举扬师云脚头脚尾进云有一人终日在途中不离家舍此意如何师云艹鞋跟断进云有一人终日在家舍不离途中又作么生师云鼻孔辽天进云长沙和尚一日游山回至门首首座问和尚到什么处来沙云游山来此意如何师云勘破了也首座复问到什么处沙云始随芳艹去又逐落花回又作么生师云头上漫漫进云首座云大似春意沙云也胜秋露滴芙蕖妳女口师云一坑埋却僧礼拜复举僧问云门树凋叶落时如何门云体露金风师拈拄杖云云门可谓骑贼马赶贼夺贼刀杀贼只是诸人不得恁么会何也命若悬丝X卓拄杖下座上堂开口有时道得着只是不会开口明明道不着又却独自点头且道救取那箇即是喝一喝上堂举百丈侍马祖游山归忽然哭同事问云忆父母耶丈云无事云被人骂耶丈云无事云哭作什么丈云问取和尚同事问马祖祖云儞去问取他同事回至寮中见百丈呵呵大笑同事云适来为甚哭而今为什么笑丈云适来哭而今笑同事罔然师云当时若撞着聱头说什么百丈马祖也须倒退后来大慧颂云有时笑有时哭悲喜交并暗催促此理如何举向人断絃须是鸾胶续师云大慧和尚甚生气槩犹向古人背后叉手荐福亦有一颂哭不彻笑不彻倒腹倾肠向君说父子非亲知不知擡头脑后三斤铁上堂举玄沙示众云常将汝等诸人放顶𩕳上不敢错误诸人一丝毫子师云玄沙恁么道大似知而故犯何故未着手脚时早是相埋没了也何况将放顶𩕳上虽然如是不是苦心人不知上堂卓拄杖云定干坤决犹预击石火闪电光宾主历然壁立万仞若非具彻法眼悬肘后符往往当面蹉过且道以何为验遂掷拄杖下座上堂举兴化示众云今日不用如之若何便请单刀直入兴化为汝诸人证据时有旻德长老出礼拜起便喝化亦喝德又喝化亦喝德礼拜归众化云旻德X长老今日较兴化三十棒若是别箇一棒也较不得何故盖为他会一喝不作一喝用师云兴化勾贼破家旻德把髻投衙更道他会一喝不作一喝用不知凌蔑我临济宗风不见道作家不啐啄啐啄同时失出乡归上堂古者道蓬若出麻终不直僧离清众太无端山僧抛离大众出乡月余日不觉拖泥带水且道面皮厚多少殷人以栢周人以栗上堂举雪窦云春山叠乱青春水漾虗碧寥寥天地间独立望何极师喝云大小雪窦不觉四楞塌地虽然如是路遥知马力事久见人心上堂举盘山道譬如掷劒挥空莫论及之不及斯乃空轮无迹劒刃无亏师云正恁么时如何铁作心肝也断肠上堂举僧问马大师如何是祖师西来意祖云近前来向儞道僧近前祖拦顋与一掌云六耳不同谋黄龙南禅师拈云古人尚道六耳不同谋那堪二百三百浩浩地商量祸事祸事荐福看来直是好笑且道笑箇什么贼无种相鼓笼上堂月生一寰中天子勑月生二觌面无回避月生三灯笼露柱放痴憨惊起新罗与占波鬬额汝等诸人三十年后切忌忘却上堂举僧问岩头起灭不停时如何岩头喝云是谁起灭师云古人慈悲之故有落艹之谈荐福即不然忽问起灭不停时如何但与一喝X上堂举肇法师云天地与我同根万物与我一体师以拂子击禅床一下云汝等诸人还觉痛痒么若不觉孤负山僧若也觉去埋没自已分明恁么道也是乌龟陆地行上堂有情之本依智海以为源含识之流总法身而为体竖起拂子云这箇不是法身语默动静不是法身万像森罗不是法身且道唤什么作体以拂子击禅床云三生六十劫龟峰栢庭永和尚遗书至上堂海上争驰老栢庭生憎佛祖长无明蓦然打箇飜身转依旧龙门一派清解夏上堂今朝解制是何体例马面驴顋心空及第黄面老子二千年前说脱空话行矒底不觉不知一任笑恠重明节上堂佛身无为不堕诸数佛相无相其相俨然山河大地发异种光艹木昆虫现殊胜事是以神霄降庆真主诞生倾万国丹心祝一人睿筭当阳有路列派朝宗一句无私灵光洞耀还委悉么净智庄严功德聚圣躳弥亿万斯年上堂举睦州示众云裂开也在我揑聚也在我时有僧出问如何是裂开州云三九二十七菩提涅槃真如解脱即心即佛我只恁么儞又作么生僧云某甲不恁么州云盏子扑落地碟子成七片师云也是好笑大小睦州被这僧拶得恰似落汤螃蠏七手八脚一时露X上堂举南泉一日刈茅次有僧问南泉路向什么处去泉提起鎌子云这箇是三十钱买僧云某甲不问这箇南泉路向什么处去泉云我使得㝡快师云南泉门前活路子八字打开这僧肚里惺惺佯聋诈哑当时若见南泉道我使得㝡快便乃转身一步云赚我来大小南泉也须倒退上堂仰面不见天低头不见地喫饭了噇眠圣谛第一义上堂举云门道观世音菩萨将钱买餬饼放下手元来是箇馒头师云面赤不如语直上堂一切障碍即究竟觉得念失念无非解脱释迦老子披肝露胆截断众流只是见地不脱至今未有一人检点得出若检点得出也是窦八布衫上堂举睦州示众云我见百丈不识好恶大众才集以拄杖一时赶下复召大众众回首丈云是什么有甚共语处黄蘗和尚大众才集以拄杖一时赶下复召大众众回首蘗云月似弯弓少雨多风犹较些子雪窦云说什么犹较些子直是未在若据雪窦以拄杖赶下便休可中有箇无孔铁鎚善能担荷可以笼罩古今干坤坐断遂拈拄杖云放过一着师云转见誵讹这几箇老汉出来张罗布网却向平地上摝蚬捞鰕殊不知用尽自已心笑破他人口咄上堂文殊普贤东倒西攂泥猪疥狗成羣作队拽脱释迦老子鼻孔天帝释梦中惊觉不觉拊掌呵呵大X笑且道是什么境界具眼者辨取谢知事上堂双放双収眼睛难瞒赤手全提谁是知已是以同声相应同气相求全体与么来全体如是住虽然如是且道风恬浪静一句作么生三台须是大家催元宵上堂今朝正月半举箇旧公案一灯百千灯千人万人看百艹头边威音那畔相逢若是箇中人终不随他光影转上堂举维摩云其施汝者不名福田供养汝者堕三恶道师云还见维摩心肝五脏么移花兼蝶至买石得云饶送化主上堂万户千门到者稀一挨一拶在临时威音那畔真消息不是知音莫与知若也知去便乃抛三放两不论高低尽情収拾了和月载将归上堂举瑯瑘道若论此事如洪钟待扣声应长空如宝鑑当轩影临万像又道若论此事说甚龙树马鸣提婆鹙子辩似悬河智如流水莫能知之师云瑯瑘恁么剖露也是官路贩私盐上堂牛头横说竖说不知有向上关捩子赵州访茱萸轻轻靠拄杖便去也堪笑也堪悲鹅王自能择乳鸭类从教插泥上堂举忠国师问僧甚处来僧云江西马大师处来国师云大师说何法僧云常说即心是佛或云非心非佛国师便喝出复召云更说何法僧云不是心不X是佛不是物国师云却较些子死心拈云大小国师向语默里转却当时若见道不是心不是佛不是物更与喝出岂不光前绝后师云诸大老也甚奇怪打鏁敲枷平高就下说也说得到行也行得到只是未有出身之路喝一喝上堂荐福少方便拳头如掣电千眼无摸索千耳不可见且道为甚如此家家门首透长安上堂威音那畔真消息累及瞿昙老祖翁四十九年颠倒说人间天上谩流通上堂举风穴示众云若立一尘家国兴盛野老颦蹙不立一尘家国丧亡野老安贴于此明得阇梨无分全是老僧于此不明老僧即是阇梨阇梨与老僧亦能迷却天下人亦能悟却天下人欲识阇梨么右边拍一拍云这里是欲识老僧么左边拍一拍云这里是应庵师祖拈云大小风穴不会转身句师云荐福见处又且不然大小风穴醋气犹在何故始作翕如也纵之纯如也皎如也绎如也以成喝一喝下座上堂目前无法意在目前不是目前法非耳目之所到蓦拈拄杖云切忌认驴鞍桥作阿爷下颔虽然如是有时乘好月不觉过沧洲上堂达磨面壁九年无摸索处二祖礼拜而立口似磉盘即心即佛非心非佛不是心不是佛不是物未免抱桥柱澡洗且道衲僧分上合作么生拍禅床云掀飜海岳求知已拨乱干坤建太平X上堂五月端午荐福直举不会诸方书符呪土风从虎兮云从龙千妖百恠自潜踪上堂十五日巳前铁壁铁壁十五日巳后将逐符行且道正当十五日如何石火一挥天外去时人休看月边星上堂举云门问首座干坤大地与自已是同是别座云同门又问一切物命飞蛾蚁子与自已是同是别座云同门云何得干戈相待师云云门平地上弄险好与他一札首座恣意卖峭也好与一札一札两札且道意在甚处将为胡须赤更有赤须胡上堂今朝九月二十莫恠光阴电急游人南北憧憧不识自家城邑蓦拈拄杖卓一下云眨上眉毛从此入上堂十方同聚会箇箇学无为此是选佛场心空及第归喝一喝犹有这箇在荐福门下十方同聚会一切即寻常寒则围炉向火热则各自乘凉信道壶中日月长喝一喝上堂拈拄杖卓一下云过去诸如来斯门巳成就现在诸菩萨今各入圆明未来修学人当依如是住只如德山拆却佛殿又作么生相逢说尽平生话夜深方见把针人喝卓拄杖下座上堂举云门大师道若实未得箇入头处三世诸佛在儞脚跟下一大藏教在儞口唇皮上且向葛藤处会取师云云门大师虽是善因未必招于恶果荐福X敢道灯笼吞却佛殿蚯蚓蓦过辽东马无千里谩追风喝一喝上堂举百丈开田次问黄檗云运阇梨开田不易檗云众人作务丈云有烦道用檗云争敢辞劳丈云开得多少田檗将锄筑地三下丈震威一喝檗掩耳而去师云百丈一喝风云耸岳黄檗掩耳诸人自摸索看上堂举僧问汾州如何是接初机句州云汝是行脚僧僧云如何是辨衲僧句州云西方日出卯僧问如何是正令行句州云千里持来呈旧面僧问如何是定干坤句州云北俱卢洲长粳米食者无喜亦无嗔州云我将此四转语验天下衲僧后云峯悦云汾州此四转语被天下衲僧勘破师云二老汉满口含霜总跳不出荐福有一条活路要与诸人共知便下座上堂德山入门便棒临济入门便喝俱胝竖指雪峰辊毬成得箇什么光阴如电掣年老觉心孤上堂春风似箭春雨如膏旷劫来事不隔丝毫儞且道佛未生时一句作么生道试向七纵八横处道看若道不得荐福失利上堂举良遂座主初参麻谷谷见来便将锄头去锄艹殊不顾良遂到锄艹处谷便归方丈闲却门遂次日复去谷亦闭门遂敲门谷乃问谁遂才称名忽然大悟云和尚莫瞒良遂良遂若不来礼拜和尚几被经论赚过一生便归讲肆示众云诸人知处良遂总X知良遂知处诸人不知云门云便有逆水之波师云为人为彻咬着生铁逆水之波虗空钉橛上堂行亦禅坐亦禅语默动静体安然帀地普天収不得都来不直半分钱上堂石巩张弓鲁祖面壁正令不行拗曲作直下座报恩珍长老受请引座列祖出兴牵犁拽杷为此一大事因缘打开无尽宝藏运出自已光明利物垂慈应时应节全提正令如狮子王哮吼一声壁立万仞且如何道箇相续句作家不啐啄未举巳先知上堂欲得现前莫存顺逆竖起拂子云祖师来也还见么切忌扶篱摸壁佛生日上堂今朝四月八处处皆浴佛荐福讨便宜大家𤺊淈𣸩既讨便宜又道淈𣸩任是明眼衲僧也跳这些不出上堂僧问云门大师如何是佛门云干屎橛此意如何答云鹧鸪啼处百花香乃云空手把锄头蚊子上铁牛步行骑水牛黄河水逆流人从桥上过勐虎当路坐桥流水不流佛祖是仇雠上堂拈拄杖召云拄杖子自应喏即心即佛作么生会云不会非心非佛如何云不会不是心不是佛不是物妳女口云不会既是不会如何担荷我祖师担子复云阿呵呵无物堪比伦教我如何说卓拄杖下座师受香山请拈帖云放开也在我揑聚也在我不容拟议商量且看目前包褁X上堂五年于此谩随缘去住无心自坦然六月霏霏飘瑞雪须知别是一壶天明州香山智度禅院语录参学善开等录入佛殿烧香云宾则始终宾主则始终主为甚德山拆却佛殿乃云礼防君子据方丈云据令而行一时坐断佛之与祖齐立下风金刚圈栗棘蓬箇中无肯路端的有谁通陞座拈香祝圣罢僧问祖印高提离见闻显掦今古益宗门常云峰下全提处未委将何报国恩答云帀地普天进云惟凭一滴曹谿水为雨为霖遍九垓答云引不着进云保寿开堂三圣横身相为临济住院普化尽力扶持未审和尚承谁恩力答云灯笼骂露柱进云休言卞璧无人识自有知音笑点头答云筑着鼻孔进云临济问黄檗佛法的的大意三度喫六十棒意旨如何答云不快漆桶进云擘开华岳连天秀放出黄河彻底清答云见箇什么进云两眼对两眼答云料掉没交涉进云后到大愚却云黄檗佛法无多子见箇什么道理答云筑着磕着进云肋下三拳拦顋一掌为复是得牛还马为复是据令而行答云前三三进云照用主宾都印破三玄戈甲一时分答云什么处见黄檗僧便喝师乃嘘一声僧礼拜师云世尊拈花迦叶微笑世尊云吾有正法眼藏涅X槃玅心分付摩诃大迦叶黄面老子面皮厚三寸达磨云吾本来兹土传法救迷情一花开五叶结果自然成达磨大师面皮厚三寸虽然如是且毕竟传箇什么蓦拈拄杖掷下云大家齐着力上堂山僧入院又一箇月汝诸人水牯牛作么生拈拄杖卓一下云若向这里明得诸人鼻孔总在山僧手里若也不会山僧鼻孔今日在诸人手里且道誵讹在什么处风吹石裂旱地遭钉靠拄杖下座上堂举税阇梨问曹山清税孤贫乞师赈济山云税阇梨税应喏山云清原白家三盏酒喫了犹道未沾唇师云税阇梨抛塼引玉不知换得箇墼子曹山虽来风深辨可惜不一等与他本分艹料免致今时向黑山下作活计上堂有时堆堆坐禅有时一向打闹年来行脚衲僧都是箇般病痛报君知休打閧入门𢬵却箇浑身头头自有生蛇弄上堂举五祖云四五百石麦二三千罗稻好箇休粮方耆婆不得玅师云五祖老人好语只为探头太过香山有箇方便也要诸人共知透得金刚圈细嚼铁馂饀一饱忘百饥始信不相赚上堂举古德云去年贫未是贫今年贫始是贫去年贫有卓锥之地今年贫锥也无师云年去年来贫复贫祖师擡脚重千斤愁人莫向愁人说说向愁人愁杀人X浙西出队归上堂举僧问苏谿和尚如何是定光佛谿云鸭吞螺师僧云还许学人转身也无谿云眼睛凸出后来佛灯云忽有人问山僧如何是定光佛只对他道奔南走北还许学人转身也无走北奔南师云鸭吞螺师不妨勦绝且道奔南走北成得箇什么边事种田愽饭喫飜忆老杨岐上堂举大慧云有佛处不得住生铁秤鎚被虫蛀无佛处急走过撞着嵩山破灶堕三千里外逢人不得错举两箇石人相耳语恁么则不去也此语巳行遍天下摘杨花摘杨花唵嚤呢哒哩吽㗶咤师云大慧老人尽力只道得到这里还知香山落处么铁山崩倒压银山盘走珠兮珠走盘密把鸳鸯闲绣出金针终不与人看上堂举赵州访临济州才洗脚济便下来问如何是祖师西来意州云正值老僧洗脚济近前作听势州云会即便会啗啄作么济拂袖便行州云三十年行脚今日错为人下注脚师云半雨半晴桃红李白点着便行不劳啗啄那箇是它错下注脚处试道看上堂举赵州问南泉如何是道泉云平常心是道州云还可趣向也无泉云拟向即乖州云不拟争知是道泉云道不属知不属不知知是妄觉不知是无记若真达不疑之道豁如太虗岂可强是非耶赵州忽然大悟师云青天白日悟箇什么咄咄咄骊珠击碎苍龙窟X上堂举僧问明招虎生七子那箇没尾巴招云第七箇没尾巴师云第七箇没尾巴不落羣队独露爪牙拟心凑泊终难见须信莲开火里花上堂横按拄杖云静处閙浩浩閙中静悄悄钟动月黄昏谿鸣五更早拄杖子却懊恼可惜好光阴等闲空过了靠拄杖下座上堂举法华示众云不结毗卢印那弘古佛心明月照幽谷寒涛响夜砧今日亘庵居士到来山僧亦有一偈坐断毗卢顶超然亘古今万缘俱剔脱一片祖师心师受平江府虎丘请拈疏云古之今之同道者知一言才出驷马难追上堂僧问作家不啐啄啐啄同时失时如何答云一字入公门九牛车不出乃云摩竭提国亲行此令小室峰前钝置他人挥戈佛日未称全提棒喝交驰自救不了恁么也得不恁么也得恁么不恁么总得识取钩头意莫认定盘星平江府虎丘山云巖禅院语录参学师肇等录师入院指三门云入门一句宾主历然不劳弹指天宽地宽壶中消息异人间据方丈云净名一默大士点头言下争锋不消一札举头天外看须是箇中人陞座拈香祝X圣罢僧问声名借借冠诸方二淛甞扶大法幢不是贤侯重请命慈光焉得过钱塘四众临筵愿闻法要师云是甚么进云劒阁路虽险夜行人更多师云放儞三十棒进云莫便是和尚为人处也无师云切忌啗啄进云祇如和尚道入门一句宾主历然如何是历然底师云劒去久矣进云如何是宾中主师竖起拂子进云如何是主中宾师击禅床一下进云如何是主中主师云声前荐取进云如何是宾中宾师云簸土飏尘进云主宾历然无向背壶中消息许谁知师云裂破僧礼拜师乃云豁开向上一窍威音那畔坐断封疆自已胸襟流出应用无差头头合辙透声透色绝见绝闻非三贤十圣所知非神通变化所测不拘得失不昧当机不蹑前踪如何举唱三世诸佛祇言自知历代祖师全提不起直得辉天鑑地换斗移星作者相逢只眨得眼所以道向上一路千圣不传未曾亲近早隔大千正恁么时且当阳一句如何剖露道泰不传天子令时清休唱太平歌复举王常侍访临济同到僧堂侍云这一堂僧还看经否济云不看经侍云还坐禅否济云不坐禅侍云既不坐禅又不看经作箇什么济云总教伊成佛作祖去侍云金屑虽贵落眼成翳济云元来是我家里人师云一着高一着一步阔一步明眼人前犹涉路布凤栖不在梧桐树上堂佛眼觑不得祖师提不起石裂崖崩掀飜到底X不风流处更风流也是波斯入閙市上堂夫为善知识须是驱耕夫之牛夺饥人之食驱耕夫之牛令他苗稼滋盛夺饥人之食令他永绝饥虗虽然有时逼到万仞崖头又须是儞当人自肯放身舍命始得上堂恁么恁么率犁拽把不恁么不恁么泥多佛大临济三玄赵州勘破鼻孔大头向下以拂子击禅床下座上堂举僧问睦州高揖释迦不拜弥勒时如何州云昨日有人问趂出了也僧云和尚恐某甲不实州云拄杖不在笤帚柄聊与三十师云以毒攻毒以楔出楔还它睦州老汉始得今日有人出来与么问虎丘也只与么答何故尽法无民上堂举五祖和尚云老僧游方十余年参数人善知识将谓了当及到浮山圆鑑会下更开口不得末后又到白云因咬破箇铁馂饀直是百味具足且道饀子一句作么生道乃云花发鸡冠媚早秋谁人能染紫丝头有时风动频相倚似向堦前鬬不休师云五祖恁么说话犹欠悟在上堂欲得大用现前直下顿忘知见诸见若尽昏雾不生大智洞然更非他物且道文殊是七佛之师因甚出女子定不得悉达多波怛啰上堂举药山一日斋时自打鼓高沙弥乃捧钵作舞入堂山便掷下椎云是第几和沙弥云第二和山云X如何是第一和沙弥就桶舀一杓饭便行师云停囚长智上堂古德道我若全举宗乘汝诸人向甚么处领会所以古今独露隐显殊途师云古德开却口合不得解夏上堂虎丘一夏与兄弟说话管取生身陷地狱莫有一箇半箇皮下有血么良久吽吽下座上堂今朝九月初一祝圣陞堂巳毕若是达磨儿孙瞥转云门念七上堂举雪峰道尽大地撮来如粒粟大抛向面前漆桶不会打鼓普请看师云陜府铁牛不觉胆颤嘉州大象通身汗流且道象骨老人面皮厚多少上堂举僧问睦州一言道尽时如何州云老僧在儞钵囊里又问云门一言道尽时如何门云裂破二老汉犹堕时人窠臼或有问虎丘一言道尽时如何只向它道无牛使马开炉上堂诸方如法开炉虎丘家风淡泊拈出箇铁馂饀箇里宁容啗啄休啗啄丹霞烧木佛院主眉须落上堂举赵州一日斋次有一婆子入堂指云这一堂僧尽是婆婆生得复指赵州云唯有大底孩儿五逆不孝州瞪目视乏婆便出去师云一人打氊拍板一人吹无孔笛梵音清雅令人乐闻且道是什么曲调洞庭山脚太湖心上堂举僧问鹿苑如何是实际理地苑云南赡部州北郁单越僧云恁么则事同一家苑云犹隔须弥山X在师云夫善知识者是大因缘有来由没窠臼才拟恁么便不恁么虽然到头霜夜月任运落前谿上堂举保宁勇和尚云大方无外大圆无内无内无外圣凡普会瓦砾生光须弥粉碎无量法门百千三昧拈起拄杖云总向这里会去苏卢苏卢悉唎悉唎萨婆诃师云这老汉业识忙忙不柰船何打破戽斗上堂举麻谷坐次有僧参才展坐具谷乃垂下一足僧便出谷云青天白日有恁么事僧回首云某甲有过在谷便与一掌师云击石火闪电光宾主历然穷则变变则通拦顋便掌且道赏伊罚伊不犯清波意自殊上堂举风穴问南院云入门须辨主端的请师分院以左手拍膝一下穴便喝院以右手拍膝一下穴又喝院举左手云这箇且从阇梨复举右手云这箇作么生穴云瞎院拈起拄杖穴云作么夺拄杖打和尚去莫言不道院掷下拄杖云今日被这黄面浙子钝置一上穴云大似持钵不得诈道不饥院云上座莫曾到此间么穴云是何言欤院云好好相借问穴云也不得放过院云且坐喫茶师云嗄也甚奇恠一箇生笤帚一箇破粪箕搕𣜂堆头也用得着未免钝置门风若据正令而行总欠一着在岁旦上堂年去实不去年来实不来山僧都不会露拄笑咍咍上堂举赵州云诸人被十二时辰使老僧使得十二X时辰师云也是徐六担板上堂举睦州示众云汝等诸人未得箇入头处须得箇入头处若得箇入头处不得辜负老僧木庵和尚又道诸人未得箇入头处须得箇入处若得箇入处直须飏下入处始得师云二老汉总放不下在既能明似鑑何用曲如钩虽然如是养子方知父慈上堂一大藏教不是黄面老人说底直指人心不是达磨大师传底尽情为汝诸人道了也还觉顶门重么见之不取千载难忘四月八上堂今朝四月八处处皆浴佛飜忆云门大师一棒打与狗喫也是一番性燥为渠雪屈既是打与狗喫因甚道雪屈明眼衲僧跳不出上堂深闻浅悟三更问路深悟浅闻痛处遭针胡卢子放教沉莫将闲学解埋没祖师心上堂举宝公和尚道鸡鸣丑一颗圆光明巳久内外推寻觅总无境上施为浑大有师云宝公和尚只认箇昭昭灵灵虽然如是不因夜来鴈争见海门秋能仁光睦长老通嗣书上堂鹫岭峰前黄梅夜半递相钝置直至如今若是陶渊明攒眉便归去然虽如是不是一番寒彻骨争得梅花扑鼻香上堂尽大地觅箇独脱底直是万中无一何况荆棘林中坐荆棘林中卧然虽如是千年常住一朝僧上堂举黄檗在南泉作首座甘贽行者斋僧次入堂请首座施财座云财法二施等无差别贽舁钱出堂X须臾复云请首座施财座云财法二施等无差别贽便行䞋翠岩真和尚拈云甘贽行钱黠儿落节首座施财何曾梦见玅喜云一等是随邪逐恶只有云居罗汉较些子师云总是掩耳偷铃殊不知甘贽有収有放首座彻底惺惺云収雨霁长空阔一对鸳鸯𦘕不成上堂今朝五月五麤言及细语会得也寻常不会超佛祖喝一喝孝宗皇帝大祥上堂吾大圣人之道不在有言不在无言不碍有言不凝无言寂而玅虗而灵恢恢焉晃晃焉逈出思议之表不生不灭处处流辉且追严一句作么生道不见一法即如来是则名为观自在上堂全锋敌胜未称宗乘就下平高固非作者虎丘有一条活路要与诸人共良久云喫茶去上堂举僧问干峰十方薄伽梵一路涅槃门未审路头在什么处干峰以拄杖划一划云在这里师云干峰未免钉桩摇橹上堂举僧问洞山时时勤拂拭莫使惹尘埃因甚不得他衣钵山云直道本来无一物也不得他衣钵后大愚芝和尚云总不得他衣钵与古佛同参且道参阿谁师云到江吴地尽隔岸越山多上堂举保宁和尚示众云有手脚无背面明眼人觑不见天左旋地右转乃拍膝云西风一阵来落叶两三片师云将常住钱作自已用X解夏上堂虎丘一夏无可供养诸人诸人合有没量罪过诸人若识惭愧虎丘也有没量罪过且道因甚如此石牛沿古路一马生三寅谢知事头首上堂威音王巳前也与么威音王巳后也与么三世诸佛也与么历代祖师也与历若上若下东之与西悉皆与么虽然如是睡则同床睡梦则独自做拍膝云一声来鴈长空过上堂举外道问世尊昨日说何法世尊云说定法外道云今日说何法世尊云不定法外道云昨日说定法今日何说不定法世尊云昨日定今日不定师云释迦未免随搂擞忽问虎丘昨日定今日为甚不定只向它道无云生岭上有月落波心上堂去却一拈却七佛祖玄关元不识百尺竿头掉臂行笑指西方日头出透金圈吞栗棘明眼衲僧没气息圣节上堂灵源洞彻真照无边万机旋复十方目前圣中圣天中天最尊贵复何言文明齐北极睿筭等南山上堂怀州牛喫禾益州马腹胀天下觅医人灸猪左膊上也好笑也堪悲耳垛元来两片皮上堂举寒山颂吾心似秋月碧潭清皎洁无物堪比伦教我如何说师云寒山好颂只易见难说虎丘却有箇方便说与诸人若教频下泪沧海也须枯上堂举僧问杨岐如何是佛岐云三脚驴子弄蹄行X僧云便恁么去时如何岐云湖南长老师云大小杨岐被这僧靠倒上堂举赵州访茱萸法堂上从东过西从西过东萸云作什么州云探水萸云我这里一滴也无探箇什么州以拄杖轻轻靠壁而去师云由基弓矢张颠艹书作者相逢不容眨眼且道赵州以拄杖靠壁而去意在甚处青山不鏁长飞势沧海合知来处高瑞庆节上堂十月瑞庆节真人降中天万国葵藿心虔祝一炉烟龙图凤历等干坤睿筭弥隆亿万年上堂举睦州问僧甚处来僧便喝州云老僧被一喝僧又喝州云三喝四喝后作么生僧无语州便打云这掠虗汉师云老睦州甚生气槩却向这僧手里呈欵上堂举灵观和尚常闭门坐一日雪峰敲门观便开门峯搊住云是凡是圣观乃唾云这野狐精拓开又闭却门雪峰云也要识老兄师云一不做二不休宾主互换有来由焦塼打着连底冻赤眼撞着火柴头上堂有句无句如藤倚树孟八郎汉便恁么去乃拍禅床云苏噜苏噜谢知事上堂举死心道江南人护江南人北人护北人浙人护浙人川人护川人广南人护广南人福建人护禅建人虎丘闻之不觉大笑虽然如是三台也要大家催上堂举达磨大师道吾本来兹土传法救迷情一花X开五叶结果自然成师云羲之笔画入石三分李杜文章光燄万丈是即是成人者少败人多元正上堂元正月旦千千万万厨库僧堂三门佛殿喝一喝上堂举仰山问沩山大用现前如何辨白沩山下座归方丈仰山随后至沩山云子适来问什么话仰云大用现前如何辨白沩山云错仰山回首云香严师弟来莫道无语师云是即全是非即全非大用现前擕手同归不知犹自涉离微上堂举僧问鼎州文殊万法归一一归何处殊云黄河九曲木庵颂云九曲那容眨眼看操舟谁解别波澜文殊曾展回天手直得朝宗万派干师云木庵和尚与么道只具一只眼上堂达磨九年面璧摸索不着二祖礼拜而立强自惺惺何曾梦见衲僧汗臭气在诸人还勐省么喝一喝师出乡缘化寄归示众云明眼衲僧失却鼻孔有贼无赃上堂举临济在黄檗堂中打睡黄檗下来见以柱杖打板头一下临济举头见是黄檗又却睡檗又击板头一下却去上间见首座坐禅乃云下间后生却坐禅儞在这里妄想作么又打板头一下便出去师云打睡坐禅坐禅打睡有利无利不离行市老黄檗太憨痴深耕浅种少人知X上堂僧问有句无句如藤倚树如何答云秤槌蘸醋进云树倒藤枯又作么生答云换骨洗肠单霄独步进云沩山呵呵大笑又且如何话会答云杀人刀活人劒乃云汝等诸人终日喫饭未甞咬着一粒米终日着衣未甞挂一缕丝虎丘许你有箇入处汝诸人终日喫饭未甞咬着一粒米终日着衣未甞挂一缕丝未免瞎驴趂大队还知虎丘入泥入水么三十年后庆元三年五月二十二日恭奉圣旨住持临安府景德灵隐禅寺师领众望阙谢恩捧勑黄示众云灵山消息自九重降来一段光明如十日并照千灵景仰百谷风生验在目前大家荐取拈疏云见成公案未举先知不涉毫端显正法眼傥或尚留观听请为敷宣上堂僧问道价远闻天上去宸恩今自日边来四众仰瞻愿闻祝圣师云南岳万年松进云一言巳祝南山寿八表无私贺太平师云天阔地阔进云如何是第一句师云破灯盏进云如何是第二句师云裂破虗空进云如何是第三句师云斩钉截铁进云擘破华山雷未迅照开沧海月非光师云也寻常进云僧问百丈如何是奇特事丈云独坐大雄峰此意如何师云话堕也进云未审向甚处见百丈师竖起拂子云还见么进X云非惟佛日重辉亦乃丛林有赖师云只是蹉过百丈妳女口僧礼拜师乃云祖师心印状似铁牛之机去即印住住即印破若也不去不住全机大用触处流辉溢目清光贯通今古发挥正法眼藏传持佛祖心宗玅用纵横头头合辙直得尧天舜日共乐昇平鼓腹讴歌归家稳坐且道当阳一句作么生道天高羣象正海阔百川朝复举三圣道我逢人则出出则不为人兴化道我逢人则不出出则便为人师拈云二老汉灭却临济正法眼却向长安路上把手共行直至如今递相钝置且如何是共行一句掣开金殿鏁撞碎玉楼钟松源和尚语录卷上松源崇岳禅师语录X卍XXX松源和尚语录卷下临安府景德灵隐禅寺语录参学道巖等录庆元三年六月五日入院指三门云灵山一路达者犹迷不立堦梯凭谁措足到头相见无余事月下披云啸一声指法座云要行便行要坐便坐水长船高泥多佛大X陞座拈香云此一瓣香恭为祝延今上皇帝圣寿无疆万岁万岁万万岁次拈香云此一瓣香奉为丞相国公阖朝文武百官资陪禄筭次拈香云此香爇向炉中供养前住当山后住天童密庵先师大和尚用酬法乳遂就座僧问鼓响钟鸣谈实相灯笼露柱放毫光不须更觅长安路巳是全身入帝乡学人上来请师答话师竖起拂子云还见么进云只这住山非有意向来成佛亦无心师云相随来也进云昔日圆悟禅师示众道有一人不离家舍常在半途有一人常在半途不离家舍意旨如何师云金刚手中八楞棒进云今日和尚在家舍在半途师云鹙子神通不奈何进云恁么则今朝喜得主人归师云一时坐断进云昔日王常侍访临济问好一堂僧为复是看经是坐禅济云不看经不坐禅此意如何师云无孔铁槌进云常侍云毕竟作箇什么济云总教成佛作祖去又作么生师云惭愧惭愧进云只如今日灵隐也好一堂僧未审作箇什么僧师云一任卜度僧礼拜师乃云若论此事不可以有心知不可以无心得不可以语言造不可以寂默通大智洞明千差坐断大机圆应着着全彰所以诸佛出世为此一大事因缘祖师西来直指人心见性成佛是故灵光洞耀共赞皇家万国懽心同倾舜日且知恩报恩一句作么生道一人端拱无为化徧界开敷五叶花复举世尊一日陞座才歛衣文X殊白槌云谛观法王法法王法如是世尊便下座师竖起拂子云世尊三昧文殊三昧总在拂子头上诸人还见么卧龙才奋迅丹凤便翱翔上堂举僧问巴陵祖意教意是同是别巴陵云鸡寒上树鸭寒下水白云师祖云巴陵只道得一半白云则不然掬水月在手弄花香满衣师拈云白云尽力道只道得八成有问灵隐只向它道人我无明一丳穿上堂天不言四时行地不言万物生拄杖子不言佛祖榜样是汝诸人长期百二十日还曾梦见也未禹力不到处河声流向西密庵先师忌日拈香百丈耳聋黄檗吐舌后代儿孙半生半灭破沙盆曾漏泄炎天六月飘霜雪上堂举雪峰拈拄杖示众云我这箇只为中下机人时有僧出问忽遇上上人来时如何雪峰掷下拄杖后云门云我不似雪峰打葛藤蓦拈拄杖云我这箇只为中下机人有僧问忽遇上上人来时如何门便棒师云大机圆应大用直截雪峰云门只得一橛毕竟如何不说不说上堂仰面不见天低头不见地眉毛在眼上鼻孔里出气于我衲僧门下正好喫痛棒为甚如此易分雪里粉难辨墨中煤喝一喝上堂举睦州见僧来参便喝云上座如何偷常住菓子僧云某甲方来因甚道偷常住菓子州云赃物现X在聻师颂云倾尽宝山宝全身入荒艹若是凤凰儿不向那边讨上堂万法是心光诸缘惟性晓本无迷悟人只要今日了拍禅床一下云今日了大尽三十日小尽二十九上堂灵隐开炉火种全无将无作有孰辨精粗拟议乌藤噼嵴搂从教箇箇觜卢都出乡归上堂东过西西过东主中宾宾中主大地全收千差一举打鼓普请看通身是泥土上堂千人排门不若一人踏关一人踏关千人万人皆到无疑安乐之地与么告报莫有不甘者么良久云入水见长人上堂叶落归根来时无口神仙玅诀父子不传且如何道得接手句多处添些子少处减些子上堂今朝十五陞堂直举全主全宾灯笼露柱不是佛不是祖剔起两茎眉三更日卓午浴佛上堂年年此日泼恶水箇事从悉达多起自云徧界独称尊后代儿孙谁管儞上堂举教中道若谓如来有所说法则为谤佛且如黄面老子七处九会当为何事水长船高上堂举云门大师道释迦老子与天帝释在中庭相争佛法正閙师云云门大师大似巧媳妇等闲做出无面䬪饦虽然如是人人也少一分不得上堂忽雨忽晴天平地平释迦弥勒打失眼睛喝一X喝下座上堂拈拄杖卓一下云三世诸佛历代祖师万象森罗人畜艹芥总在这里放开也在我揑聚也在我又卓一下云为见诸人不觉不知倒骑佛殿出三门去也复卓一下下座上堂举睦州和尚陞座云首座聻答云在又云寺主聻答云在维郍聻答云在三段不同今当第一向下文长付在来日师云借手行拳惊羣动众龙门上客未举先知若不然者灵隐失利上堂举古者道十五日巳前不得住我者里若住我这里我有锥锥儞十五日巳后不得离我者里儞若离我者里我有钩钩儞正当十五日用锥即是用钩即是师云一字不着画上堂隔墻见角便知是牛隔山见烟便知是火以拂子击禅床一下云诸人还见么下坡不走快便难逢韩少传请上堂说偈云大人具大见大智得大用一举定千差百发而百中密赞中兴业了无毫末共福如沧海寿如山赫赫声名继前踵上堂举僧问瑯瑘清净本然云何忽生山河大地瑯瑘抗声云清净本然云何忽生山河大地其僧有省师云日长夜短诸人还省么青天复青天打失髑髅前看看日又过争教人少年上堂举洞山云诸人还知有佛法向上事么时有僧出云如何是佛法向上事山云非佛云门云明不得X状不得所以言非师云云门好语未免钉钉胶粘杨寺义和尚至上堂道人相见如如不变同气连枝略通一线笑揖飞来峰大家看佛面上堂西天四七唐土二三天下老和尚的的相承不容眨眼老德山因甚拆却佛殿良久云艹本天下同瑞庆节上堂龙吟雾起虎啸风生瑞气祥光普天帀地森罗万象发懽喜心物物头头咸沾帝泽且当阳一句如何剖露皇基磅礴三千界睿筭延鸿亿万年开炉上堂拈拄杖云不是心不是佛栗棘蓬金刚圈枯木寒灰去银蟾迸海门卓拄杖下座上堂第一义谛分文不直略露机锋青天霹雳恁么恁么不识不识上堂举僧问杨岐如何是不动尊岐云大家齐着力灵隐则不然若有人问如何是不动尊只向它道退后着汤侍郎入山请上堂举达磨西来直指人心见性成佛遂说偈云急水波心下直钩鱼龙虾蠏一时收祖师活计无多子恼乱春风卒未休上堂从上来事合作么生横亘十方竖穷三际子承父业赚杀几多人良久云惺惺着喝一喝下座上堂言无展事语不投机承言者丧滞句者迷和底掀飜了赵州东院西上堂举古者道结夏来五日寒山子作么生灵隐结X夏来十日无阴阳地作么生良久云风吹荷叶动决定有鱼行上堂举僧问曹山恁么热向甚处回避山云镬汤炉炭里僧云镬汤炉炭里作么生回避山云众苦不能到师云或问灵隐恁么热向甚处回避也只向它道镬汤炉炭里问镬汤炉炭里如何回避云风恬浪静上堂未离兜率巳降王宫未出母胎度人巳毕黄面老子末上担一片板只见一边致令后代儿孙尽力擡脚不起解夏上堂举灌谿参临济下禅床栏胸挣住云道道灌谿云领济推开云且放儞一顿棒灌谿住院后云我见临济无言说直至于今饱不饥师云炉韛之所钝铁犹多虽然如是不因夜来鴈争见海门秋谯寺丞请陞座举古德云莫行心处路不挂本来衣何须更恁么切忌未生时师云古德与么说话且道是放行是把住复云一镞破三关喝一喝出乡归上堂从上佛祖向红尘里转大法轮自余人人鼻孔辽天箇箇眉毛𤺊结抽钉拔楔异类中行倒腹倾肠递相供养莫有不甘底么良久云吽吽上堂依经解义三世佛冤离经一字还同魔说达磨九年面壁老卢踏碓舂糠捡点将来也是寸钉入木上堂一向恁么去道绝人稀一向恁么来辜负先圣穷即变变即通佛祖由来在梦中上堂举盘山道向上一路千圣不传杨歧和尚云口X上着师云千圣不传到今日口上着来无等匹洞庭山脚太湖心行人路上空啾唧天童全和尚至上堂太白名山飞来峰顶隔江招手便乃横趍所以撞着道伴交肩过平生参学事毕且道参箇什么一州一县盐贵米贱上堂法尚应舍何况非法竖起拂子云这箇是拂子且作么生舍离娄行处浪滔天浴佛上堂诸佛降生鼻直眼横打与狗喫据令而行流通正法眼日午打三更上堂今朝月半见成公案临济德山犹是钝汉灵隐恁么道也是不着便上堂按拄杖云拈起拄杖更无向上放下拄杖是何模样髑髅山后即不问汝诸人且道下马台里转身一句作么生道良久云不到乌江不肯休卓拄杖下座上堂释迦老子半夜逾城直造雪山巳是漏逗不少又道于三七日中思惟如是事且道更思惟箇什么人平不语水平不流上堂举中邑和尚见僧来乃拍口作和声仰山来邑亦拍口山从东过西邑又拍口山从西过东邑又拍口山当面而立邑云儞从何得山云从沩山得山却问邑师从何得邑云我从章敬得师云二老汉正是痴人说梦虽然笑它者多哂它者少上堂举教中道无我相无人相无众生相无寿者相X毕竟黄面老子为人眼在甚处主山高案山低上堂举云门云直得干坤大地无纤毫过患犹是转句不见一色始是半提更须知有全提时节师云百尺竿头弄险是非海里横身更有全提底时节只堪惆怅不堪陈上堂举香严端和尚示众云语是谤寂是诳语寂向上有路在老僧口门窄不能与汝说得师云香严恁么且道是说是不说良久云喫茶去上堂善言言者言所不能言善迹迹者迹所不能迹入林不动艹入水不动波因甚南泉无语归方丈击拂子云开口见胆上堂举僧问白兆和尚如何是万行兆云今年桃核也无说什么烂杏又问如何是玅觉兆云若是玅药见示一服僧云不问这箇兆云你问什么僧云玅觉兆云若是皂角分付浴头师云这僧不妨懵懂白兆终是惺惺不惺惺药因救病出金瓶击拂子下座上堂坐深井者不知太虗之宽广亡偏见者方明至理之圆融棒喝交驰时清道泰摩诃般若波罗蜜甚深般若波罗蜜上堂大智洞明大机圆应德山隔江招手高亭便乃横趍百丈遭喝因甚三日耳聋秦时𨍏轹钻上堂举黄檗云自达磨大师到中国唯说一性惟传一法以佛传佛不说余佛以法传法不说余法法即不可说之法佛即不可取之佛乃是本源清净心也X师云不可说不可取不是心不是佛击禅床一下云急急如律令出乡归上堂不着佛求不着法求不着僧求扬帆鼓棹任性优游收舍南州与此州都卢无有一丝头喝一喝上堂德山入门便棒望风竖降旗临济入门便喝诸人还勐省么攻乎异端斯害也巳上堂行罗汉慈破结贼故行菩萨慈安众生故行如来慈续慧命故且道行衲僧慈合作么生扫除佛祖浑闲事须知刃下有针锥上堂绝罗笼脱羁鎻虽是善因而招恶果咄上堂举僧问投子万法从一法生未审一法从何而生子云回首看师云从门入者不是家珍拶倒灯笼露柱嗔上堂揑碎虗空出汁石火电光莫及二祖不识安心拜依位而立喝一喝下座上堂举僧问灵树如何是和尚家风树云千年田八百主僧云如何是千年田八百主树云郎当屋舍没人修又僧问死心如何是和尚家风心云张公喫酒李公醉云如何是张公喫酒李公醉心云任从沧海变终不为君通师云二老汉同床打睡各自做梦忽有人问灵隐如何是和尚家风只向它道蛊毒之家水莫甞如何是蛊毒之家水莫甞只云波斯入閙市上堂横按拄杖云汝等诸人各各命若悬丝复卓拄X杖云且救得一半浴佛上堂梵志翻着韈摩耶生悉达声迹不相干今朝四月八四月十五日上堂禁足护生安居圣制此土西天十方三世上堂举赵州道诸方难见易识我这里易见难识师云识不识见非见说易说难如油入面上堂举僧问芭蕉和尚如何是透法身句蕉云一不得问二不得休僧云某甲不会蕉云第三度来与汝相见师以拂子击禅床云还见么握土成金犹可易变金为土始知难上堂举僧问多福如何是多福一丛竹福云一茎两茎斜僧云某甲不会福云三茎四茎曲死心拈云斜即任斜曲即任曲唤什么作一丛竹师云三年一闰喝一喝上堂举云门问僧云天下甚么人会佛法僧云露柱会佛法门喝一喝云这死虾蟆师云这僧还甘也无入水见长人上堂举僧问北禅如何是无心法禅云灌稻水车鸣戞戞又问如何是有心法禅云机关木人笑夫休师云北禅只解把定不能放行或问灵隐如何是无心法只向他道种田博饭又问如何是有心法鼓腹讴歌上堂举青原和尚问六祖作何所务即不落堦级祖X云儞曾作什么来原云圣谛亦不为祖云落何堦级原云圣谛尚不为何堦级之有祖深器之师云是即是总未有出身之路灵隐门下莫有独脱底么敲出凤凰五色髓扑碎骊龙颔下珠上堂即心即佛非心非佛巳是停囚长智灵山指月曹谿话月突出粪扫堆头且道临济掌黄檗如何官不容针私通车马开首座受云居请上堂云世尊拈花迦叶微笑西天四七唐土二三诸祖出兴分宗列派发大机显大用垂慈利物的的相承直至于今真风不坠虽然如是且威音王巳前一句作么生道牵犁拽把几时休上堂举明招行脚时到象田欲去累辞不得招云某甲有一问和尚若道得即不去若道不得莫妨某甲进途乃拈起布毛吹云古人意作么生田无语明招珍重便行师云象田无语坐断天下人舌头诸人还见明招么参举首座凤山义和尚立僧上堂诸佛不出世祖师不西来佛法遍天下谈玄口不开既是谈玄因甚口不开问取凤山和尚上堂世尊良久维摩默然便恁么去十万八千十月朝上堂开炉开炉柴炭全无星儿火种照彻十虗且问诸人会也无上堂僧问藏身处没踪迹没踪迹处莫藏身如何答云毒蛇鼻头揩痒乃云天不言四时行地不言万物X生墻壁瓦砾横说竖说衲僧家併却咽喉唇吻道将一句来以拂子击禅床一下云百发百中韩郡王请挂报慈寺额云长者建梵剎竟我佛开解脱门题目分明当阳显示有权有实有照有用一段风光千车合辙直得寂而玅虗而灵不堕断常圆明了了以此祝君王之寿以此报祖先之恩法界无边同延景福虽然如是且当机一句如何剖露高提西祖印正眼自流通上堂有人说得到行不到有人行得到说不到假饶行说俱到检默将来俗气不除开山显亲报慈禅寺语录参学了能等录拈帖云惟此一事实余二即非真且如何是此事试辨看入寺指三门十字街心是人蹉过百艹头上古佛道场豁开大解脱门普请一时证入咄入佛殿烧香云有你不有我有我不有儞咬定牙关齐之以礼据方丈端居丈室青天白日窦八布衫云门念七陞座拈香恭祝圣寿无疆次拈香奉为太师郡王资培禄筭遂陞座僧问大根大器不寻常百宝庄严胜道场今日请师为鼻祖山河大地尽辉光正恁么时请师祝圣师X云虗空书卍字进云一气洪钧资斡运皇图永固太平基师云须弥山进云昔日贤于长者与佛行次佛指面前地云此处好建梵剎意旨如何师云钩头有饵进云贤于插标于指处云建梵剎巳竟又作么生师云啐啄同时进云当时佛赞叹如是如是为复是机投箭拄为复是偶尔成文师云一任卜度进云后来无尽相公颂云一根脩竹建精蓝风卷蟭螟入海南恶水泼来成第二钝根蹉过落前三还端的也无师云锦上铺花进云只如大师郡王于一毫端不劳弹指成就如是清净宝剎与昔贤于是同是别师云动容扬古路不堕悄然机进云如是则万古报慈功不朽郡王心与佛心同师云一句道着僧礼拜师乃云以大愿力作殊胜事以方便智演最上乘一句子出于千圣顶门一玅机发于无尽宝藏所以大人具大见大智得大用诸佛说不到祖师提不起独标物外自古自今列五位君臣具三玄三要建法幢立宗旨风从虎云从龙万派朝宗千差合辙正与么时如何剖露良久云风前有路超群象鼓腹讴歌乐太平复举庞居士问马大师云不与万法为侣者是什么人马大师云待汝一口吸尽西江水即向汝道居士当下大悟遂有偈云十方同聚会箇箇学无为此是选佛场心空及第归师云且道是什么标格不因风卷浮云净争见长空万里天X端午上堂一二三四五五四三二一风过树头摇天晴日头出会得日头出不会而自屈上堂僧问寸丝不挂赤肉犹存时如何答云白饭元来是米做遂以拂子击禅床一下云上来讲赞无限胜因扇子䠙跳上三十三天蚯蚓蓦过东海入荒田不拣信手拈来艹诸人还知落处么几度卖来还自买为怜松竹引清风上堂两刃交锋略通一线有耳者闻有眼者见且不落见闻一句作么生道良久云郑州梨青州枣上堂举云门问洞山近离甚处山云查渡门云夏在甚处山云湖南报慈门云几时离彼山云八月二十五门云放汝三顿棒山至次日云昨日蒙和尚赐棒未审过在什么处门云饭袋子江西湖南便与么洞山于此悟去师云诸方尽谓父子投机啐啄同时殊不知云门正令不行却向艹窠里辊致令洞山打失鼻孔直至如今无摸索处下座上堂达磨达磨不识这箇直指单传胡挥乱做且道还有过也无喝一喝下座秉拂普说灵隐首座寮秉拂僧问人天眼目堂中上座四海丛林还佗一箇三德六味拈放一边祖意西来便请裂破答云一字入公门九牛拽不出进云大众得闻于未闻去也答云闻底事作么生进云耀古腾今普天帀地答云赚杀阇梨僧礼拜师云豁开正眼直截根X源一句全提千差绝迹识不可识智莫能知全体与么来全体如是住如王宝劒孰敢当锋拟欲冲前横尸万里任是德山临济直须倒退三千达磨祖师也只得一场懡㦬天下老和尚又何啻亡锋结舌一向与么尽法无民秉拂上座今夜且向第二义门露箇消息乃竖拂云看看拂子竖万象森罗一时竖拂子横万象森罗一时横扫荡搀抢剪除狂宼所以道护生须是杀杀尽始安居要会箇中意铁船水上浮又道目前无法意在目前不是目前法非耳目之所到识取钩头意莫认定盘星意能刬句句能刬意意句交驰诚为可畏要且不是禅不是道不是心不是佛不是物若是箇汉撩起便行如俊鹰快鹞相似迷影梢空背摩霄汉可谓奋丈夫志气操佛祖威权铁壁银山单刀直入搀旗夺鼓电卷星驰物物头头出身有路灵苗异草和根拔大地从教荆棘生虽然如是未称衲僧且道毕竟如何密把鸳鸯闲绣出金针终不与人看复举僧问马大师如何是佛马师云即心是佛后来南堂静和尚颂云即心即佛铁牛无骨戏海狞龙摩霄俊鹘西江吸尽未为奇火里生莲香𩖼𩖼乃云马大师裂破面皮南堂老汉敲骨出髓后代儿孙若总与么为人达磨一宗扫土而尽冬夜秉拂僧出礼拜便问匹马单鎗便请相见答云若是陶渊明攒眉便回去进云今日小出大遇答云你得箇什么进云智日出时无一物明头未晓暗头X明答云要且没交涉进云如何是有交涉底答云待你换却骨头来即向你道进云直饶换得骨头来亦未免没交涉答云话堕了也进云记得汾阳和尚示众云夫说法者须具十智同真若不具十智同真邪正不辩缁素不分不可为人天眼目如何是十智同真答云提水放火问如何是一同一质答云裂破问如何是二同大事答云一毛头上定干坤问如何是三总同参答云虾䗫蚯蚓跛鼈盲龟问如何是四同真智答云一不成二不是问如何是五同遍普答云大地撮来无寸土问如何是六同具足答云犹欠一着问如何是七同得失答云入泥入水问如何是八同生杀答云自救不了问如何是九同音吼答云八角磨盘空里走问如何是十同得入师云寒山逢拾得问与什么人同得入答云胡张三黑李四问与谁同音吼答云狸奴白牯问作么生同生杀答云德山棒临济喝问何物同得失答云草里辊问那箇同具足答云信手拈来着着亲问何物同遍普答云针锋影里骑大鹏等闲挨落天边月问何人同真智答云黑山死鬼窟问孰能总同参答云灯笼入露柱问那箇同大事答云嘉州大象陜府铁牛问何物同一质答云椀脱丘进云十智同真蒙指示向上还有事也无答云向下亦无进云作家首座天然犹在即云这里着不得僧礼拜乃竖起拂子云三世诸佛也与么六代祖师也与么天下老和尚也与么现前大众也X与么山河大地万象森罗有情无情悉皆与么只有秉拂上座却不与么为什么如此劒去久矣所以瞥转玄关大机独脱呵佛骂祖斩钉截铁犹是钝汉何况立问立答举古举今激浊扬清谈玄说玅大似掉棒打月笑破他人口于今不获巳据实而论虗空未足为广日月未足为明干坤未足为大万象未足为众秉拂上座有口也无说处诸人有耳也无侧聆分千圣只言自知谁敢正眼觑着直饶通身是眼不堕情尘坐断千差孤危不立临机玅转大用现前亦能杀人亦能活人步步有出身之路头头具生机一着擒纵自由收放在我破的冲关不借他力向我衲僧门下也只是家常茶饭所以道向上一路千圣不传未曾亲近早隔大千除是英俊方能这里着得一只眼便见皇风荡荡海晏河清君子道长小人道消无一法不是真乘无一物不是玅用尘尘尔剎剎尔念念尔如盘走珠有什么留碍如斯剖露是是矒底东西不辨南北不分则故是不知落处久参先德脚踏实地且道恁么时如何拍绳床云机关不是韩光作莫把胸襟当等闲复举堂头和尚夜来举洞山冬夜喫菓子次问泰首座有一物上拄天下拄地黑似漆常在动用中动用中收不得过在什么处泰云过在动用中山唤侍者掇退菓子卓这些说话堂上老人夜来巳是八字打开彻向诸人面前了也检点将来大似扶强不扶弱秉拂上座今夜也不可放过洞X山布长蛇阵只要直取中军泰首座不动干戈当锋一揑便见七花八裂直至于今收不得久立普说赵州南石桥北观音院里有弥勒祖师遗下一只履直至于今觅不得行脚道人眼似流星机如掣电聊闻举着彻骨彻髓亦未为性懆何况寻言逐句意根下卜度有甚瞥脱处大丈夫要了大丈夫事譬如上将军破阵不顾危亡直教透彻所以参禅须是悟若不悟总没交涉且如稜道者往来雪峰玄沙二十年只看箇驴事未去马事到来坐破数箇蒲团忽一日因卷帘豁然大悟便道也大差也大差卷起帘来见天下有人问我解何宗拈起拂子噼口打香严在百丈问一答十问十答百及到沩山山问你在百丈先师处问一答十问十答百是你聪明记忆底你向父母未生巳前试道看当时道不得却把从前看过底文字从头捡阅要寻一句祗对都使不得不奈何了却去请沩山说山云我若说与你你他时后日骂我去在遂云休休我此生与般若无缘去做箇长行粥饭僧过遂往南阳结庵应是佛法禅道从前许多学解一时放下父母未生前底也放下因一日打併庵基次掷瓦砾击竹作声忽然大悟便云一击忘所知只这岂不是佗着实悟得底便乃望沩山礼拜云和尚恩逾父母当时若说与我焉有今日事等闲开口动舌自与寻常不同纵饶你学得大藏教从它达磨肚里过不曾自悟如何敌得生死而今学道兄X弟缘是多知多解将它古人言句比配下得语好做得颂好皆是错用心你若实有悟入不怕不会古人言句所以一处通千处百处绝罗笼看他前辈打得一箇半箇出来直是惊天动地大慧初入闽时晦庵光和尚在广因相从一日入室问喫粥了也洗钵盂了也烧香行道了也除却药忌道将一句来光云裂破大慧喝云儞又来这里说禅光于此大悟有颂云当机一拶怒䨓吼惊起法身藏北斗长鲸吞月浪滔天拈得鼻孔失却口直是性懆瞥脱倾湫倒岳一番今之丛林浩浩地只是名字参禅其间有一知半解稍知触净早是罕有若要荷担此事实难得人所以大慧因圆悟云如何是诸佛出身处云薰风自南来殿阁生微凉打破漆桶了每至入室圆悟只是道未在后因举树倒藤枯时如何云相随来也蓦忽知非圆悟便请立僧参禅须是悟悟了须是遇人若不遇人莫教有箇拂子柄在儞手里为人为不得验人验不得只是杜撰阿师瞎学人眼不是小事你看五祖说话只用寻常语言须知佗为人处别后得三佛出来甚生气槩是佗真箇踏着正脉底决定不干事也如何昧得佗这星子你若踏不着自无转身一路只守一知半解郑重宝惜不肯放舍乃是大病毕竟不堪为种艹明明向汝道开口不在舌头上弄潮须是弄潮人急着精彩大丈夫儿阿谁无分夜深久立心外无法用王库刀法外无心发千钧弩通身无影X像遍界绝遮拦一句截流万缘俱透超越格量控佛祖机象王行处绝狐踪龙袖拂开全体现三世诸佛出兴只为此一大事六代祖师传持惟示此一心法如金刚幢如无尽藏如烈火焰如大日轮通彻十虗弥纶万有直得威音巳前以至穷未来际未甞移易一丝毫许尽十方世界无边香水海只向一丝毫头上识得根源所以道目前无法意在目前不是目前法非耳目之所到恁么揭示直下如青天轰一箇霹雳相似眨得眼来巳过那里去了更拟擡头寻他踪迹便如你兄弟参禅将古人公案心思意解作道理商量筑取一肚皮葛藤逢人撒将出来以当平生参学子细观来儞也好痴腊月三十日赚你皮囊去山僧顷年在蒋山随侍应庵师祖常闻道今时兄弟不济事做工夫二十年也不抵我在众时一日如何见得他恁么说话师祖初行脚时在一尊宿会下住多教学者过公案时师祖同一僧在佛殿里过一则公案恁么过也过不得又恁么过也过不得二人商确不觉鸡唱遂拊掌散去后来一一过得了只是依前肚里黑漫漫地遂冷地思量道若恁么参禅如何敌得生死闻随州水南遂和尚道行乃洞下尊宿法嗣恩官人径往参礼便得归堂有一连单兄弟长时坐禅不与人交师祖一日问佗还少睡么其僧厉声道老兄而今是什么时节更有工夫打睡师祖直得面热汗下遂发志不舍昼夜以悟为则不过一月连单X先有发明师祖亦有发明自此每每入室得路便撑将去遂和尚并不奈佗何一日入室次唤华兄你也好只是公案未明师祖抗声道尽大地是一箇公案和尚作么生明遂和尚便低头师祖道这老汉了我不得束包望方丈礼三拜便行闻得圆悟住云居直造会下凡遇入室机机相副得数时圆悟提起向上巴鼻竟不能开口圆悟每向人说这箇蕲州子得即得只是脑后少一锥在圆悟归蜀师祖也要随佗去圆悟道你不须随我去有杲首座元侍者彰教隆藏主见处共老僧一般但去见佗必为汝了却大事遂依教特去宣州彰教参隆和尚门庭孤峻直是不容凑泊未经数时迁虎丘亦参随去续请充维那一日室中举五祖牵牛过窻话拟祗对次被佗噼胸一拳自此打断命根是时隆和尚欲命首众会中有圆悟耆旧云华维那嫰在师祖闻得遂书偈于壁间云江上青山殊未老屋头春色放教迟人言洞里桃花嫩未必人间有此枝不辞便行此庵元和尚时住处州连云师祖道我旧在云居时每喫这汉无滋味如今看来未必佗到我田地且去验佗看如何才到便上方丈侍者通报此庵闻得郎忙出来一见便云华兄此番且喜大事了毕师祖道我未曾开口佗巳知了得底人相见不在形言便知落处这箇便是参禅底榜样岂似今时一般长老与学者相见一句来一句去末后多一句便为赢得禅究竟不知深浅盖佗不X曾踏着正脉只在言句里作活计且如拄杖子话你有拄杖子我与你拄杖子便道你是这般人即与你说便是与拄杖子你无拄杖子我夺却你拄杖子你不是这般人我不与儞说便是夺却你拄杖子洞山麻三斤话便道数目分明又让和尚示马祖譬如牛驾车车若不行打牛即是打车即是马祖当时便悟去却商量道车喻身牛喻心有甚交涉但是佛祖直截为人处一时错会如此见解自误误佗不可胜数兄弟行脚也须带眼始得不可胡乱食人涎唾且如山僧寻常见做工夫兄弟不柰何通一线路引你行一两步便欢喜才下毒手与你未分艹料便发无明自谓长老不识我语或道生灭我移挽我你才恁么见解便是肚里不安乐既不安乐便是悟处不谛当既是悟处不谛当则大法不明既大法不明如何透得祖师关棙所以道参禅须透祖师关玅悟要穷心路绝祖关不透心路不绝尽是依艹附木精灵兄弟你若是未透且莫麤心直须昼三夜三把将做事古人亦大有方便控你入处岂不见药山问石头三乘十二分教某甲粗知承闻南方直指人心见性成佛实未明了乞师指示石头云恁么也不得不恁么也不得恁么不恁么总不得这箇巳是八字打开撒放诸人怀里了也因甚不肯承当众中久参兄弟不能得透彻病在于何为你耳里听多眼里见多顽了返不如初机放孟八郎一拶便透如白衣拜相相似缘X佗无许多搕𢶍知解兄弟门这般病痛诸方决是不奈你何岳上座却有箇方便只要你尽情放下从前学得底参得底悟得底诸方传得底一时飏向佗方世界作箇百不知百不会底人舌不寄私意不停玄心无所恃行无所倚蓦然失脚踏飜可以作箇没量大汉灭却临济正宗与一切人解粘去缚拔楔抽钉则一一缁素皎然所以道你若高高峰顶立我便深深海底行不是与人难共住大都缁素要分明兄弟山僧今夜尽情道了也须知开口不在舌头上喝一喝法语明眼汉没窠臼钝置牟尼子孙后嚗地断啐地折大洋海里遭火爇寒山拾得笑呵呵有理分明没处雪不是禅不是道各不得状不得这里如何着眼如何凑泊不见临济大师道若也住心观静举心外照摄心内澄凝心入道如是之流尽入邪魔种族临济老婆禅和底一时飜却了也若向未开口前荐得未免平地喫交假饶瞥转玄关敢保老兄未彻何况只认得箇光影缁素不分开眼自瞒以当参学不知被这些子赚过一生轩知参禅须是悟悟了须是遇人若不遇人动着便见尾巴露且道遇人了如何速道速道宗门下接上根利器提持出生死绝知见离言说越圣超凡之道玅岂浅识小见机境解会路布上作活X计者所能拟议要须是杀人不眨眼汉格外领略不涉情解直得孤逈逈峭巍巍不依倚一物全身荷负佛来也眩惑他不动方许你少分相应所以德山入门便棒临济入门便喝俱胝竖指石巩张弓如击石火似闪电光略露风规巳是拖泥带水了也岂更论量浅深得失圆融事理明知是土上加泥若是本色学道之士蓦踏着此箇正脉直下如十日并照无幽不烛上门上户未举目摇唇巳先覰透心肝五脏盖本分手段初无造作只贵直截踢起便行点着便转辘辘地可以笼罩古今十方坐断看他保寿和尚问后保寿如何是汝父母未生巳前本来面目后保寿罔措因作街坊在市中见二人𤺊争次一被挥拳噼面打云你得恁么无面目后保寿忽然大悟当知此事不问山林中閙市里筑着磕着便百了千当但辨肯心必不相赚达磨西来独唱此大法谓之直指人心见性成佛持接上机要利根种性觌面相呈更不拟议绰得便行未为性燥所以此事无你用心处无你凑泊蹲坐处万机収摄不着千圣罗笼不住如是参究如是证入如是提掇杀人不眨眼拶着便转辘辘地始得少分相应稍若踌躇白云万里不见临济大师道若约山僧见处要与诸佛共知直下坐断报化佛头恁么告报岂是世间浅识之所卜度要须併荡从前学解妄想情尘胜劣知见执着毫末不存发现本地风光明X见本来面目全作用是佛祖全佛祖是作用活鱍鱍地如风偃艹岂非至要至玅安稳大解脱哉觌面相呈尽情分付了也若是利根上智全身荷负将去不妨峭峻才涉思惟形纸笔语言路布即没交涉故云道在迩而求诸远但能于二六时中行住坐卧着衣喫饭折旋俯仰一切处着精彩退步就已返返覆覆默默提撕看是什么看来看去看到无滋味无着脚手处身心如虗空亦不作虗空等量蓦地失脚踏飜本地风光直得一回汗出岂不庆快平生便乃随机应物信手拈来信口便道现成受用着着有出身之路佛法世法打成一片却就他真正善知识决择深奥如人入海旋入旋深才有执着自负依他便同外道今时学道者不及前辈者何也多是得少为足似是还非不堪为种艹知之衲僧家具眼行脚须知有本分向上钳鎚不容拟议如金刚王宝劒当锋一截透顶透底洒洒落落了无窠臼着着有出身之要所以道向上一路千圣不传未曾亲近早隔大千可中要须龙象蹴踏直拔超升且非麤浅机境所料亦非理性深入渊源故我祖师西来唯单传直指不立阶梯不拘得失瞥然知非顿忘情解彻证向上巴鼻活卓卓地千圣罗笼不住便能于日用中以此正印印破目前一切诸法即非异法筑着磕着无非真净明玅大解脱境岂不见古德山参龙潭一吹灭纸烛便不疑天下老和尚舌头此X衲僧行脚榜样岂艹艹也绍续此箇门风为如来种子直须勐利一切时中孜孜矻矻以出家大事未辨为怀不惮勤劳奉事善知识求一言半句发药虽遭呵斥怒骂而力向前非昔夙熏成自然种智未免心生犹豫或即退堕惟能处于恬然初无动摇则此本有之性现定见闻觉知父母缘不可生境界缘不可夺只么闲闲到一念不生蓦札掀翻从得妄想颠倒情解不落意识机境直下承当无第二见则玄玅理性尚不可得况随世间事物所转耶示谯寺丞回庵居士从上乃佛迺祖接上乘利根敏明之士直要超情离见机关活卓卓地未举先知未言先领才有朕兆一剪剪断终不向意根寻思放教身心空劳劳地虗而灵寂而玅内明已见外绝纤尘内外洞明惟一真实不与万法为侣不与千圣同羣独脱超升自由自在韩愈文公问大巅云弟子军州事繁省要处请师一言巅良久公罔措时三平侍立即敲禅床三下巅云作么平云先以定动后以智拔公乃礼谢三平云和尚门风峭峻弟子却于侍者边得箇入处你看他师资互作方便向不可名不可言处发挥非韩公利根种性安能一拨便转耶所谓挥斤者敏手亦须受斤者有不动之质然后二俱得玅不然则成一场漏逗也X祖师西来不立文字直指人心见性成佛又道心不是佛智不是道又不是心不是佛不是物如击石火似闪电光不可以有心知不可以无心得不可以语言造不可以寂默通不得巳谓之一句谓之正位谓之顶门谓之得住谓之历历谓之惺惺谓之的的谓之佛未生时谓之金刚王谓之无诤三昧以此修身行已以此泽及生民位望转隆心术愈正万年一念万世一时十方犹目击造化握掌中纳须弥于芥子掷大千于方外岂难为哉寺丞乃道中人既巳深谛更资陶鍊使转有力量而不劳神泰然大定岂止穷此生尽未来际罔不资此遇同道同证不举而知不言而契舍此置之勿论可也传云如来有密语迦叶不覆藏独迦叶不能覆藏乃所以为密尔题梁光远居士法语后法无二法达者同归灵云见桃花香严因击竹上古先德皆证此箇时节因缘光远居士覩宏智禅师所授樟禅人法语不觉触着先君之讳泪出痛肠正是这箇时节因缘也老佛照惯将方木逗圆孔莹云卧犹更逐恶随邪若据此事总没交涉松源不惜眉毛尽情下箇注脚具眼者辩取题孙氏道坚亲书华严经后说无说闻无闻见无见目前无法意在目前于此见得高步毗卢顶𩕳苟不然者未举笔巳前巳是蹉过X颂古世尊初生下一手指天一手指地云天上天下唯吾独尊开口分明便垛根指天指地独称尊成羣作队随他转几箇男儿有脑门南岳让和尚示马大师云譬如牛驾车车若不行打牛即是打车即是马师悟去平生心胆向人倾过犯弥天巳不轻带累马师胡乱后至今错认定盘星药山问石头三乘十二分教某甲粗知甞闻南方直指人心见性成佛实未明了头云恁么也不得不恁么也不得恁么不恁么总不得坐断千峰路穿开碧落天那容问端的端的髑髅前僧问赵州如何是道州云墻外底僧云不问这箇道州云问郍箇道僧云大道州云大道透长安大道透长安言端语亦端腊尽雪消去春来依旧寒云门问僧光明寂照遍河沙岂不是张拙秀才语僧云是云门云话堕也分明写出与君看意在钩头不在盘纵使石人开得口不知犹被舌头瞒女子出定出得出不得攧落精灵窟何处不风流祖师无玅诀X庞居士问大梅和尚云久向梅子熟也还许人摘喫也无梅云你向甚处下口士云百杂碎梅云还我核子来大梅梅子熟庞老巳先知正眼验深要相逢拍手归僧敲鹤林门林云谁僧云僧林云非但是僧佛来也不着僧云佛来因甚不着林云无你栖泊处十月清霜重临风彻骨寒苦无栖泊处摆手出长安僧问古德如何是冬来事古德云京师出大黄京师出大黄见贼便见赃竹杖化龙去痴人戽夜塘普化云明头来明头打水急鱼行澁峰高鸟不栖世情看冷暖人面逐高低翠巖芝和尚上堂云大家相聚喫茎虀若唤作一茎虀入地狱如箭杀活全机觌面提大家相聚喫茎虀后生不省这箇意只管忙忙打野榸僧问云门如何是云门一曲门云腊月二十五云门一曲彻髓彻骨霁雪千峰寒梅破蕚啐啄公子风流鸣木铎僧问洞山寒暑到来如何回避山云何不向无寒暑处回避云如何是无寒暑处山云寒时寒杀阇梨热时热杀阇梨X寒暑分明说向君不容拟议辨疎亲匾担蓦折两头脱举目长空一笑新风幡不是风兮不是幡分明裂破万重关谁知用尽腕头力惹得闲名落世间僧问云门如何是佛门云干屎橛云门小𤺊儿作大狮子吼鼻孔得半边不知失却口临济问僧甚处来僧便喝济揖坐僧拟议济便打又僧来参济竖起拂子僧礼拜济便打又一僧来济竖起佛子僧不顾济便打闪电光中宾主分虗空背上立纲宗祖师活计只如此后代儿孙扫地空赵州喫茶去赵州喫茶去毒蛇横古路踏着乃知非佛也不堪做不是心不是佛不是物夫子不识字达磨不会禅大唐天子国依旧化三千六祖一日云汝等诸人当俻舟楫吾归新州去僧问和尚去后几时却还祖云叶落归根来时无口云开空自阔叶落即归根回首烟波里渔歌过远村僧问智门莲花未出水时如何门云莲花又问出水后如何云荷叶出水何如未出水莲花荷叶有来由定光金地遥招手智者江陵暗点头X僧问沩山如何是百丈真山下禅床叉手立僧又问如何是和尚真山复上禅床坐百丈狸奴面沩山鬼眼睛见人空解笑弄物不知名僧问天衣和尚古镜未磨时如何衣云撑天拄地僧云磨后如何衣云夕阳影里快藏身拄地撑天全体用夕阳影里不藏身有时独坐孤峰顶寂寂犹闻落叶频盘山云心月孤圆光吞万象光非照境境亦非存光境俱亡复是何物描不成兮画不成卧龙长怖碧潭清拟心凑泊终难会达者应须暗里惊僧问香林如何是衲衣下事林云腊月火烧山腊月烧山天宽地宽筑着磕着彻骨毛寒举僧问古塔主如何是佛主云莫莫又问如何是祖师西来意主云莫莫莫莫拈出一条断贯索任从我佛及众生撩天鼻孔都穿却赞佛祖释迦出山相弃轮王位放痴獃夜半逾城心未灰冷坐六年无折合有何面目出山来无量寿佛四十八弘誓愿百千万亿弥陀水鸟树林开正眼为X人亲切不消多观音月团团星斗寒风振海䨓破山圆通大士瑞应人间九祖半生足不履地轩知路遍天涯得箇冬瓜印子至今目瞠口呿维摩深入不二门巧尽飜成拙一默定千差常说炽然说说拙万古清风寒彻骨达磨凤凰城阙不通水泄少室巖前话作两橛赚它人家男女开眼唤龟作鳖直指西来分明祸胎渡江面壁偷心未息从兹皮髓分张轰起青天霹雳一苇渡江无处埋藏分皮分髓瞒神謼鬼忙忙直向西归不知失却只履庞居士心空及第深根固蔕共说无生异类中行恼乱禅家至今日不知日午打三更临济一棒一喝倾湫倒岳凌蔑吾宗这白拈贼金华圣者千兵不若一将伎俩何如帐样不识古佛定光稽首猪头和尚X大巅和尚赶首座出院勘三平中箭放过韩文公钩头通一线谩道昼夜一百八也是和盲悖诉瞎应庵师祖深入虎穴有屈难雪天下应庵只得一橛虎口里转身拳头上捏恠胡乱三十年起东山正派不知过犯弥天大密庵先师咬猪狗之手讨甚巴鼻奋噼胸之拳瞎却顶门出达磨身血断衲僧命根纤毫不肯放过丛林为雠为冤箇般种艹决定累及儿孙芝山智默长老请赞密庵先师击石火里穿辽天鼻孔玅转机前打凤罗龙正法眼瞎驴边灭却破沙盆扶临济正宗门庭峭峻孰敢当锋铁壁银山一线通能仁光睦长老画师顶相请赞恣拍盲性用噼胸拳併荡三玄三要管甚栗棘金圈渠侬巳是灭胡种不知将底付儿孙云居善开长老请赞为人巴鼻一点浑无明眼衲僧失却鼻孔铁馂饀金刚圈分明开口不在舌头边累及后代结佛祖深冤道巖首座请赞人我如山狠气如云炊无米饭接不来人电光影里宾主分不是冤家不与隣X师肇首座请赞这箇汉太愚痴一句子佛不知临济老客作儿四天下更有谁拟开口噼胸椎肇首座莫学伊学伊彼此落便宜师警维那请赞冤有头债有主鳖鼻蛇白额虎活捉生擒当阳直举发机须是千钧弩希琏书记请赞腊长年高甚生风彩南来北来无可相待黑漆竹篦聊一挥看你当人在不在琏书记甚尀耐镇海明珠悬空扑碎大成藏主请赞一段风光宁容描邈祖祖相传将错就错不以佛法作人情掣电机前活卓卓文蔚侍者请赞心麤胆大少实多虗瞎衲僧眼断肘后符临济东山之道命若悬丝念念刀耕火种老此残躯寥落林泉意自殊惠文伯居士请赞不着佛求不着法求人天眼目佛祖冤雠香岩下指南作北劒池上看楼打楼机轮玅转一丝头不得鲵鲸不肯休这箇贼无面目指东南看西北不住云居又憎荐福自知不解守丛林永劫甘心入地狱X这汉生来无状佛祖亦难近傍趯出金圈栗蓬开口不在舌上是人道渠执怮不知年老成魔偏要时时入室所招恠恨者多阿呵呵屈指东西谁似它咄肋下三拳栏顋一掌据令而行谁知痛痒转身一拶验来端杨岐种艹铁心肝无卓锥之地有无价之宝元不用安排拈来用恰好没人情佛亦扫这般村僧脱空到老行脚不到庐山住院只在江浙偏要冷笑诸方忘却自家百拙讨便宜破邪说一锥一札不妨凛冽偈颂送悟藏主还姑苏玲珑巖畔瞥不瞥竖起嵴梁生铁橛无端林下错商量擕手相随入虎穴瓮里蓦然失却鳖箇事明明向谁说彼时只是此时人谁知眼里重添屑我𢹂拄杖奔南北君入西山恣轻忽放下蛇头捋虎须飜身便作自拈贼太虗全布目前机生杀交驰谁敢窥我来一笑重相见鼻孔由来向下垂密庵家风彻骨贫密庵有眼且无筋将无作有这些子透这些子能几人西风落木天宇逈君兮不住别峰顶曹谿一滴杖头挑涨起吴江千万顷题张直阁亦庵曹溪无一滴谁道庵名亦问讯老维摩铁壁复铁壁题先登斋X大道难将万物齐先登犹自涉阶梯飜身直透青霄外回首方知宇宙低送聪首座之弋阳兼呈陈郎中当头一着没巴鼻坐断诸方成忌讳此心不向白云闲一钖飘然下层翠晦庵过犯弥天大居士无端也揑恠至今落赚有谁知也要大家偿夙债栢庭永和尚出世天禧以颂寄之林下相从知几年好因缘是恶因缘虽然不受灵山记鼻孔依前着那边孟知府令嗣求法名兴福兴福奇儿福无边表一点灵台青天月皎兴密密在汝边诸法亦然一举两得无党无偏赵州八百箇中玄箕裘事业尤堪传孟府判令嗣求法名兴璞真璞无瑕实际无涯心空及第震耀邦家兴一只这一脉人间显赫玅转绵绵甚生标格兴祖有祖以来世不可陪当机日用着着全该示惠文伯宣义二偈见色分明便见心此心非我亦非人临机不用从它觅信手拈来着着新盘走珠兮珠走盘静中消息閙中看一毫头上忘知X解始觉从前被眼瞒示如理道友如如不动巳周遮理事驰求路转赊直下踏飜樵子径知君未到葛洪家题张四直阁容庵大辩若讷大巧若拙太清点云千江并月直为我容庵故作如是说题王子庸上舍实斋世出世间法和底尽掀飜唯此一事实真金火里看山居路崄人稀到穷居称野情云开空自阔月落夜深清风动数茎艹鸟啼三四声箇中无限意唯我与谁评惠康伯宣教请陞堂举张拙秀才问长沙百千诸佛只闻其名未审居何国土沙云黄鹤楼崔颢题后先辈曾题否拙云不曾沙云无事题取一篇好因说偈黄鹤楼前一首诗把将扫帚𦘕娥眉百千诸佛真消息觌面分明举似伊送琉书记还长乐相见相从道自亲玅高峰顶谩因循业风忽起波涛恶一钖飘然到七闽瓯闽佛法半生灭江浙丛林日渐凋携手十年如一默孰云生死不同条迢迢故国三千里忽忆萱堂送别时拄杖生风兴何X极楚天辽邈远山低题金山郭璞墓要识先生真实地龙门浪里碧崔嵬时人着眼这边立亲切何如到一回送光长老住显亲同条端的不同条箇箇沩山水牯牛一做这般虫豸去牵犁拽杷几时休送鹿野珍禅友还七闽六处十年真岁寒山边水边相盘桓拶倒几回扶不起未甞说着祖师关密庵的子是冤雠疾𦦨过风第二筹笑里一场无折合不容提掇转风流千差坐断路头通万里乡关一信风不负灵山亲记莂好音专待寄来鸿送谦侍者还乡省亲有句无句藤倚树铁壁银山没回互三千里外面尊堂一毫头上全体露睦州谩说编蒲屦新丰卖峭不归去今人不比昔时人出门便是还乡路示智弼礼混源塔相逢不相识去后空相忆灵骨撒长江清风有何极极识滔滔浪里休寻觅示丁都院镬汤炉炭三禅乐劒树刀山大觉场此日拨开心地印了无佛法可商量X三千条法为今时一性圆明要自知会得自知知底事人间何处不光辉思齐化士拔劒红尘斩万机直教佛祖浪头低我侬赢得呵呵笑老倒思贒愧不齐示葛都院从来佛法无多子利益人天越古今棒喝交驰难近傍信知彻底老婆心赠蜀中李道士透出重关一瘦笻湖湘江浙绝行踪自从得箇安心法禅道先儒只此宗尤氏玅莲请普说举僧问风穴语默涉离微如何通不犯穴云长忆江南三月里鹧鸪啼处百花香因说偈百花香处鹧鸪啼百岁光阴七十稀飜忆世间多少事落便宜是得便宜鞔法鼓求颂内空外空内外空一声才举迅雷风流通佛法无多子千古灵山气象雄送普岩维那冶父门庭索索东湖风波甚恶知心能有几人万里秋天一鹗正现上人游庐山透过重关得自由相期佛祖雪冤雠西湖风景无留X恋南岳庐山拄杖头云翼书记归乡惯甞甘艹与黄连大海波涛尽底掀误吸冷泉无味水方知不在舌头边林上人归蜀明明此事不由他喫饭无端咬着沙自已灵光皆丧尽三千里外摘杨花三衢椿监寺修造佛殿黄面瞿昙放搭痴千方百计讨便宜而今无着浑身处却要儿孙盖覆伊白牛接待田园稳密白牛闲近揖湖光远对山何似踏飜无寸土上方香积在其间示如净禅人噼面三拳连顋两堂撒手悬崖丧尽伎俩德云不在别峰上茶汤会求颂春风吹落碧桃花一片流经十万家何似飞来峰下寺相邀来喫赵州茶福州黄檗送广州化主不住烟箩第一层翻身要勘岭南能谓言檗峤三千指不比黄梅七百僧黄檗送茶化主百艹头边法战时鎗旗未展露全威直饶陆羽知端X的也落吾家第二机送泉州化主少林无孔笛横吹此曲谁人和得亲向晓洛阳江上路一声唤起几多人衢州祥符僧堂帐化士满堂蟠蛰卧僧龙一片闲云下碧空舒卷当机元自在从教蚊蚋弄狂风示汪居士参禅悟道染泥沙见佛与祖生冤家破尘破的㘽荆棘壁立万仞有誵讹也大差也大差一刀两段火里莲花十分无伎俩处处有生涯南侍者还莆阳若将此语定宗纲任是灵山未𤺊当大地撮来无粟粒令人翻忆老曾郎孜侍者行乞不学文章不学书孜孜于道自忘躯黄尘堆里挨身转一任清风卷太虗且侍者持钵灵山无法与人传临济宗风尽灭门唯有道人知此意赤心扶起破砂盆接待茶饭家常没可陪临机元不在安排门前有客来相访试问朝从何处来超禅人持钵X秋风飕飕乘兴悠悠因行掉臂南州北州相头买帽看楼打楼格外知音才领略虎头虎尾一时収祐水头风吹不入水洒不着捩转玄关随缘自若任是碧眼胡儿从头与汝一杓着不着谁言过水不湿脚盐街坊红炉鼓浪瞥然间突出银山照胆寒便是马师胡乱后要须不被舌头瞒尹山接待千古尹山寺家风不厌贫只将这箇意接待往来人送化主即心即佛眼中屑非心非佛转乖真大唐国里无南北尽是灵山一会人劳生扰扰梦喧譁梦破喧譁也大差云净水天江上望一轮皎洁落谁家把得袈裟褁艹鞋相逢只么笑咍咍孔门弟子还知否曾向灵山及第来百亿分身利有情驴顋马颔实难明有时閙里聊伸手意在钩头不在星日用分明直似絃不将佛法污心田自言世上无仙客老倒维摩得半边不依本分要参禅卖了山前祖父田赤手出门无活计好儿终不使爷钱败坏多年笤帚桩等闲拈起定宗纲这些标格天然X别不比诸方孟八郎题寄巢巢穴通霄眼尘劳无住心经行及坐卧万古至于今题有余斋日月双萤火干坤一鹊巢大千沙界外总在目前包源上座秉炬住便住行便行出门步步清风生寒不寒热不热烈焰堆中飞片雪万里迢迢恁么来灵山会上无生灭既无生灭且道源上座向甚处去别别大海干枯虗空迸裂钦首座秉炬丛林老大钦首座铁石身心同达磨三十余年湖海间佛祖玄关俱裂破寻常开口不顺人情有时点胸更无两箇末后打箇翻身未免红炉煅过且道煅过后如何口似磉盘佛也不做遹藏主入塔一日复一日一年复一年皮穿骨露鼻孔辽天直饶恁么更须知有末后句遹藏主末后句再出头来只手分付松源和尚语录卷下X塔铭太中大夫宝谟阁待制致仕陆游撰松源禅师名崇岳生于处州龙泉之松源吴氏故因以自号自幼时以卓荦不凡处羣儿中未甞嬉荡稍长闻出世法慕向之二十三弃家衣扫塔服受五戒于大明寺首造灵石玅禅师继见大慧杲禅师于径山久之大慧陞堂称蒋山华公为人径捷师闻之不待旦而行既至入室未契退愈自奋励终夜举狗子无佛性话豁然有得即以扣应庵应庵举世尊有密语迦叶不覆藏师云钝置和尚应庵厉声一喝自是朝夕咨请应庵大喜以为法器说偈劝使祝发栋梁吾道隆兴二年师得度于临安西湖白莲精舍自是徧历江淛诸大老之门罕当其意乃浮海入闽见干元木庵永禅师一日辞木庵木庵举有句无句如藤倚树师云裂破木庵云瑯瑘道好一堆烂柴聻师云矢上加尖如是应酬数反木庵云吾兄下语老僧不能过其如未在他日拂柄在手为人不得验人不得师云为人者使博地凡夫一超入圣域固难矣验人者打向面前过不待开口巳知渠骨髓何难之有木庵举手云明明向汝道开口不在舌头上复当自知逾年见密庵于衢之西山随问即答密庵微笑曰黄X杨禅尔师切于明道至忘寝食密庵移蒋山华藏径山皆从之会密庵入室次问傍僧不是佛不是物师侍侧豁然大悟乃云今日方会木庵道开口不在舌头上自是机辩纵横锋不可触密庵又迁灵隐遂命师为第一座旋出世于平江澄照为密庵嗣徙江阴之光孝无为之冶父饶之荐福明之香山平江之虎丘皆天下名山惟冶父最寂寞又以火废师一临之四方衲踵至栋宇亦大兴人谓师能使所居山大庆元三年灵隐适虗席佥曰安得岳公来乎果被旨以畀师驩声如潮居六年道盛行得法者众师席为一时冠而师有栖遯之志即上章乞罢住持事上察其诚许之退居东庵俄属微疾犹不少废唱道忽亲作书别诸公卿且垂二则语以验学者曰有力量人因甚么擡脚不起开口不在舌头上又贻书嗣法香山光睦云居善开嘱以大法因书偈曰来无所来去无所去瞥转玄关佛祖罔措跏趺而寂实嘉定二年八月四日也得年七十有一坐夏四十奉全身塔于北高峰之原塔成之四年香山遣其侍者道敷以师八会语录来求铭于游游方谢事居镜湖上年过八十病卧一榻得书不觉起立曰亡友临川李德远浩实闻道于应庵盖与密庵同参德远每与游谈参问悟入时机缘言句率常达旦今读师语峻峭崷崪下临云雨如五千仞之华山蹴天驾空骇心眩目如钱塘海门之涛虎豹股栗屋瓦震堕如汉军昆阳X之战追思德远所言然后知师为临济正宗应庵密庵之真子孙也铭曰临济一宗先佛正传应庵父子以一口吞金圈栗蓬晚授松源松源初心论劫参禅于一咲中疾雷破山八坐道场众如涛澜金镞脱手碎骨裂肝彼昏何知万里铁关后十大劫摧山湮川法力所持此塔岿然䟦临济十四世孙松源和尚语录板留灵隐鹫峰菴至元年间菴既回禄板亦随烬衲子慕之而不可得然少林的旨东山正传微此录不足以显发当时之大机大用由是募缘重刊以寿后世开学者之正见扫邪说之肆行岂少补哉旹泰定三年二月初五日金陵凤台法孙比丘清茂谨书后序曹谿的流东入日国二十余派出自松源者居其十而天泽一支尤衍松源之流毒吾国也如此之多且久矣然其语录双卷旧版湮灭而副墨之子亦将为X乌有焉今时至于輓近陈烂之类往往灾木此犹未免无焰之秦岂容在宇下者而恬然坐视斯阙典耶比与友人谋劝谕劂氏以揭耿光于叔运之秋虽然师之道之行也先天地而穷来际则未必在于是录刊与否矣元禄庚午六月中浣晚学师点薰沐书于法山度香桥寓舍今兹应诸子请将评唱松源禅师语录也就市索之花园点老所刻旧本最为精制天明间遭灾为乌有焉诸子生焚玉之叹遂相谋翻刻之藏之寺门以给众所须然此举也不期公于世而足以公于世矣余嘉诸子勇义附数语于其尾不觉贻续貂之嘲宽政辛酉春正月东浦山主隐山谨志