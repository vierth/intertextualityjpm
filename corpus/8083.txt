莲邦诗选X卍XXX莲邦诗选序经云清泰国土宝树珠网德水珍禽常出清畅和雅之音周徧世界皆演妙法乃是我无量寿如来欲令法音宣流变化所作众生闻者欢喜无量自然随顺念天戒舍之道自然随顺清净离欲之行自然随顺六度万行之法自然随顺无畏不共之力故自他兼利惑业顿除皆得阿鞞䟦致于无上菩提也明万历间云栖妙意菴广贵辑古今尊宿赞西方劝念佛怀净土愿往生之偈分类撰成莲华世界诗一盖净土文录充栋汗牛此辑又何为也凡诗歌之协于声律也能沁人肺腑皷人性灵不觉手之舞之足之蹈之者惟诗为然贵师之旨将欲以声律化人愿同弥陀耶而况此方教体清净在音耳根极利闻慧最圆则何难化娑婆成清泰乎净愿社玄颙长老拾遗增录一百余首改其签曰莲邦诗选属余弁卷自顾芜拙不敢赞辞略摭法王之神化贵师之苦心玄老之弘愿庸规法侣兼以自勗焉古愚居士题X原序云栖会下妙意菴广贵撰佛言诸佛如来是法界身则遍法界身是阿弥陀佛何净何秽何乐何苦然净度三昧经有云人生一念受一身百念受百身千念受千身一日一夜种生死根后当受八亿五千万杂类之身百年中所造魂神逐种受苦遍大千剎土体骨皮毛亦遍大千剎土当其皮毛齿角森然变现时岂复能知遍法界异类身是阿弥陀佛当其鞭笞雨下屠割奏刀时岂复能知遍法界受苦异类身是阿弥陀佛当其鼎烹刀锯犁耕火炙时岂复能知遍法界饿鬼地狱受苦身是阿弥陀佛岂惟是即俨然而人当其苦难忽逢刀兵乍逼尔时即不能知我辈苦难身是阿弥陀佛岂惟是即快然而得意五欲自娱荣华满志尔时即不能知我辈受享身是阿弥陀佛夫人世间在顺在逆尚不能知此身是阿弥陀佛何况风刀解体八苦交煎之际何况改头换面羽毛骨角之俦何况焰口针喉镬汤洋铜之日然后不知我身是阿弥陀佛哉金刚上味经载文殊师利言一切凡夫以自系缚故见地狱相虽非实有而令受者受苦譬如梦中见身堕地狱万火所烧掷入镬汤彼人梦中吼言极苦若知是梦X虗妄不实身心得安所以法苑云观罪性空者罪从心生心若可得罪不可无今尘世中心空者几人梦破者几人所以如来教人念一句阿弥陀佛正摄其百念千念八亿五千万杂念于一念念至一念不起自然证见阿弥陀佛然后知一念百念千念八亿五千万杂念皆阿弥陀佛之念然后知一身百身千身八亿五千万杂类之身皆阿弥陀佛之身然后知畜生饿鬼地狱皆阿弥陀佛之法界然则经云一声阿弥陀佛灭八十亿劫生死重罪岂不深切着明矣哉故知一声阿弥陀佛正是证明无净无秽之净土证明无苦无乐之极乐正是空其心之丹药正是大梦中之霹雳也无奈我辈明知是梦却又寻梦明知是梦引我入铁围山却又迷昧故乡道路岂可不用过来人语招之䇿之掖之涵濡之孔子曰兴于诗立于礼成于乐三者惟立礼为坚定之力耳而兴诗成乐则始终皆以韵事发其欢喜镕其格扞所以净土光中不但如来所出音声皆演玅法其摩尼水流注华间其声皆演说苦空无常无我诸波罗蜜赞叹诸佛相好如意珠王涌出金光化为百宝色鸟和鸣哀雅常赞念佛念法念僧楼阁中诸天作天妓乐又乐器悬空不皷自鸣其众音中皆说念佛念法念比丘僧总之水流光明及诸宝树凫鴈鸳鸯皆说玅法所以行者出定入定皆闻玅法夫坐莲华上者犹借此音声以增其进况其未到莲池者乎小传载张子房在X汉军中项兵虽挫犹自相持子房乃教军中作楚歌使楚人怀乡而汉事遂成可见声音一道可以补攻取之不及昔贤净土之咏即子房之还乡曲也试看咏净土者多出于宗门之知识其殆佛门之子房也哉莲邦诗选年代名号周阿氏多䟦陀罗迦哩迦半託迦晋谢康乐唐善导庞道玄吕纯阳贯休惟岸李青莲白香山李商隐宋大智仙潭长芦延寿慈受冲默樝庵一行萝月雪溪北山一元无名僧文潞公苏东坡X黄山谷丁注古音草庵许自新冯氏元中峯石屋日观优昙广制白云明楚石笑巖古溪莲池达观度门雪峤博山耑愚顶目萍踪晦夫丁莲侣沈朗倩妙意蕅益永觉清百痴闻学莲隐凤翔沈芝塘贺了悟莲邦诗选目录如来弘愿第一一元中峯妙意沈芝塘苦劝回缰第二䟦陀罗迦哩迦半託迦X善导庞道玄贯休慈受冲默北山一元中峯石屋无名优昙广制白云楚石度门雪峤妙意蕅益莲隐沈芝塘翻然向往第三谢灵运白香山李商隐苏东坡长芦一元许自新冯氏中峯优昙楚石雪峤耑愚沈朗倩蕅益永觉闻学莲隐沈芝塘一意西驰第四大智樝庵雪溪北山一元中峯日观楚石笑巖古溪耑愚晦夫丁莲侣沈朗倩蕅益永觉闻学沈芝塘执持名号第五白香山北山一元X古音中峯优昙楚石莲池雪峤失名顶目沈朗倩妙意蕅益永觉闻学莲隐沈芝塘圣境现前第六阿氏多吕纯阳惟岸李青莲延寿萝月北山一元中峯楚石古溪博山沈朗倩妙意永觉闻学莲隐发明心地第七慈受一元草庵中峯优昙楚石达观雪峤博山耑愚晦夫萍踪沈朗倩妙意蕅益永觉百痴闻学莲隐凤翔沈芝塘贺寿昌华开见佛第八庞道玄僊潭慈受一行北山一元X中峯博山妙意永觉沈芝塘广度众生第九文潞公一元丁注中峯优昙楚石博山永觉莲邦诗选云栖会下妙意庵广贵辑净愿社释玄颙堂陈韩补如来弘愿序悲华经载往昔因中阿弥陀佛为转轮王释迦佛为大臣同于宝藏佛所发弘誓愿轮王愿于清净安乐世界摄受众生大臣愿于五浊苦恼世界度脱众生以此君臣弘愿无穷无尽所以二如来为兄弟沙弥时同以法华教度众生而三乘授道之外有度未尽者度在弥陀故出此净土一门一推一挽共成道化以故释迦佛四十九年设大乘经中恒归宿此一门而会上单拈净土一门者尤谆谆不巳即如世间朝X夕所诵一卷弥陀经文句简约然一则曰众生闻者应当发愿愿生彼国再则曰众生闻是说者应当发愿生彼国土而又曰若有信者应当发愿生彼国土其言极乐国土成就如是功德庄严者一见二见三见四见其言汝等众生当信是不可思议功德一切诸佛所护念经秦译六见至唐译十方佛赞叹后则十见之而又曰汝等皆当信受我语及诸佛所说味其语气恨不将此数语充满一切众生之耳恨不将此数语钻入众生之肺膓爱何其切虑何其深悲何其至即父母于至爱之子晨夕付嘱亦未必如此之惓切也何以故盖世间父母付嘱子孙不过望其成家立业巳耳至于如来见众生不入此门必堕镬汤鼎沸之中得失匪细则众生不念佛悲安得不深众生念佛自然摄取不舍论云譬如鱼子母若不念子则烂坏佛若不念众生善根亦坏所以无量寿佛经言当来之世经道灭尽我以慈愍特留此经更住百岁又云此经灭后佛法全无但留阿弥陀佛四字名号救苦众生世上君臣兄弟能以净土相成设化众生皆是从弥陀释迦弘愿中流出如来弘愿第一西方咏一元西方化主度迷情佛力加持道易成撒手便行无异路最初一步要分明西方只要办心坚努力勤修速向前顺水行󳯟加艣X棹导师接引愿绳牵西方今古镇长存慈父哀怜度子孙八万四千门路别弥陀一句众称尊西方大圣法中王接引羣迷放宝光不惮疲劳弘愿重常游苦海驾慈航西方有佛号弥陀普度众生出爱河六八愿门通九品人人可到莫蹉跎西方大道理绵长功德巍巍不可量非但释迦开此路恒沙诸佛尽称扬西方慈父动悲哀接引迷流归去来早向莲台亲托质莫投凡世入胞胎怀净土中峯藕池无日不华开四色光明映宝台金臂遥伸垂念切众生何事不思来动地惊天勤念佛搥门打户劝修行开渠因甚么如此只怕众生入火坑十愿弘深不可量心心念念广宣扬弥陀有愿终须到四色莲花徧界香阿弥陀佛法中王爱河浪里作舟航一心愿度沉沦辈尽到西方极乐邦六方佛出广长舌俱赞娑婆念佛人须信白莲花世界无时不散劫壶春阿弥陀佛赞净土教主号弥陀四十八愿利娑婆九品咸令登彼X岸愿度众生出爱河颂以无缘慈摄受众生妙意梅花落尽杏花开岂是春风着意吹一气不言含有象万灵何处谢无私颂一一光明遍照十方世界念佛众生摄取不舍寂光影里现全身遍界光明逈出伦浪煖桃花鱼忆子无缘慈度有缘人一点悲心噼不开镬汤滚处笑盈腮希奇之事朕深信见与君王说法来弥陀像赞沈芝塘饥当糇粮渴当茶汤病当医药裸当衣裳无边苦海化作津梁无明暗室照见灯光途穷日暮回到家乡炎天暑热吹来风凉水火盗贼㐫不相妨蚖蛇蝮蝎毒不能伤逢人济度随处祯祥是慈悲父是大愿王人命唿吸迅速无常心心相印念念不忘高超上品稳坐慈航往生下品犹胜天堂垂手接引同到西方苦劝回缰序佛言得人身者如指上土失人身者如地上土虽信佛语未知其故至读楞严经言一切众生六识造业所招恶报从六根出恶业圆造者入阿鼻六根各造兼境兼根者入无间身口意三作杀盗淫入十八狱三业不兼者入三十六狱一根单犯者入一百八狱地狱中历劫烧然罪毕方受鬼形鬼业既尽方与世X间元负人怨对相值为畜生以酬宿债三途绵远如此至较量寿命经所载地狱寿命活地狱一昼夜比较人间算数一万六千二百俱胝年狱愈进时愈久地狱一道寿命之长又如此则善知识所言一失人身万劫难与出得头来是几时之语岂非刳心剖肠痛哭流涕之言也哉今世上人求其六根清净不犯一业者几人则茫茫尘世大抵皆地狱之因耳求其为饿鬼畜生尚不能得岂可不寒心哉楞严中载畜生中业报用钱役力偿足自停若杀其命或食其肉经微尘劫相食相诛互为高下无有休息食肉之转徙为如此然则我辈此一副面孔一旦失之复生何年凡此等之苦我辈凡眼不能自见唯如来悉知悉见安得不惓惓切切千言万语苦口向人可怜平日不念佛之人在地狱苦难之中亦不能念佛近有活阎罗王公教地狱人念佛伹能念一句阿弥陀佛即与出狱而口噤不能吐一佛字不信心之障重如此大智度论云有诸菩萨自念谤大般若身堕恶道历无量劫虽修余行不能灭罪后遇善知识教令念阿弥陀佛乃得灭障超生净土然则吾辈业海中众生除却一句阿弥陀佛更从何处生活苦劝回缰第二警世䟦陀罗不结良缘与善缘苦贪名利日忧煎岂知住世金银宝借汝闲看几十年X警世迦哩迦爱欲牵继没了期日生烦恼镇相随官中囹圄犹存赦家业拘牵没赦时警世半託迦地水火风化此身身灭四大各归真诸魔六贼皆消散苦乐前程祇主人劝念佛偈善导渐渐鸡皮鹤𩬊看看行步龙钟假饶金玉满堂难免衰残老病任你千般快乐无常终时到来唯有径路修行但念阿弥陀佛古诗庞道玄一年复一年务在且迁延皮皱颜色减𩬊白髓枯干毛孔通风过骨消椽梠宽水微不耐热火少不忍寒幻身如聚沫四大亦非坚更被痴狠使无明晓夜煎惟知念水草心神被物缠云何不忏悔便道舍财钱外头遮曲语望得免前愆地狱应无事准拟得生天世间有这属冥道不如然除非不作业当拔罪根源根空尘不实内外绝因缘积罪如山岳慧火一时燃须臾变灰烬永劫更无烟观地狱图贯休峨峨非劒阁有树岂堪攀佛手遮不得人心似等闲周王应未雪白起作何颜尽日空弹指忙忙尘世间警世慈受渔者不能猎猎者不能渔贵人钱为网水陆皆可图X畜生肉尝遍诸佛心转踈黄泉途路滑失脚恐难扶又美食意生贪粗食心起怒喃喃嗜饱满殊不知来处人生一饭间贪嗔痴悉具智者善思惟莫为餔啜误劝众念佛𩯭𩬊看看染雪霜心猿意马尚颠狂一朝掩目归空去始信泥犂岁月长业报差殊事不同劳生无地出樊笼欲知自性弥陀佛在汝朝昏一念中不是山僧说是非修行魔事要君知直须紧峭草鞋底透过娑婆五欲池警下品冲默愚流习恶久成风平昔那知黑白踪直待垂终诸业现方惊巳困四蛇攻自非夙善熏闻力安得称名勇勐功陡觉凉风吹业火玉毫光里面金容赞净土北山四色莲华间绿荷一莲华载一弥陀莫疑净土程途远日日人生雨点多暮皷晨鸡不住催逡巡容貌变衰颓莫言白𩬊浑闲事总是无常信息来西方咏一元西方谛信莫生疑念佛修行要及时有限光阴宜早办骷髅着地几人知西方有路少人登一句弥陀最上乘把手牵他行不X得但当自肯乃相应西方故国早回还人命无常唿吸间有限光阴当爱惜今生蹉过出头难西方急急早修持生死无常不可期窓外日光弹指过为人能有几多时西方步步踏莲华指路开门谢释迦三复丁宁无别说一心念佛早归家西方直指易修持本性弥陀孰得知六道三涂生死转思量怎不痛伤悲西方易到可修行十念精专便往生奉劝世人男共女大家速急趱归程西方功德与天齐反谤弥陀是阐提地狱堕身无量劫不知何日醒羣迷西方不到果然艰一失人身力拔山分付世间英烈汉急须採宝莫空还净土诗中峯尘沙劫又尘沙劫数尽尘沙劫未休当念只因情未撇无边生死自覊留四大聚成玄兔角六根缚住白龟毛沤花影里翻筋斗出没阎浮是几遭东海一丸红弹子流光日日射西林世间多少奇男子谁向窻前惜寸阴血池干处藕池清劒树枯时宝树荣苦乐本来无住相于无住处自圆成X佛与众生夙有缘众生与佛性无偏奈何甘受娑婆苦不肯回头着痛鞭人间天上与泥犂劳我升沉是几时白藕有根如不种尘沙生死自覊縻自家一个弥陀佛论劫何曾着眼看今日更随声色转这回欲要见还难人间五欲事无涯利鎻名缰割不开若把利名心念佛何须辛苦待当来深思地狱发菩提父母家乡勿再迷痛䇿归鞭宜早到莫教重待日移西七月人间暑渐衰晚风池上更相宜遥观落日如悬皷便䇿归鞭巳较迟腊尽时穷事可怜东村王老夜烧钱即心自性弥陀佛满面尘埃又一年寄语娑婆世上人要寻归路莫因循银山铁壁如挨透千叶莲花别是春念佛不曾妨日用人于日用自相妨百年幻影谁能保莫负西天老愿王富贵之人宜念佛黄金满库糓盈仓世间受用无亏缺只欠临终见愿王贫乏之人念佛时且无家事涉思惟赤条条地空双手直上莲台占一枝老来念佛正相当去日无多莫暂忘南无阿弥陀六字是名越苦海慈航X尽道少年难念佛我云年少正相当看他八岁龙王女掌上神珠放宝光身膺宰辅与朝郎葢世功名世莫量自性弥陀如不念未知何以敌无常一等师家每劝人自心三昧不精勤身居净白莲华土空把弥陀播口唇一般平等惟心土贵贱贤愚没两途漆桶要教连底脱大家齐用着工夫便就今朝成佛去乐邦化主巳嫌迟那堪更欲之乎者管取轮回没了期四蛇同箧险复险二鼠侵藤危更危不把莲花栽净域未知何劫是休时诸苦尽从贪欲起不知贪欲起于何因忘自性弥陀佛异念纷驰总是魔爱河渺渺广无边六根绳缆要牢坚一心系着菩提岸举步高登般若󳯟警世茶倾三奠复三奠一个骷髅烧未干业识又钻皮袋去铁人闻也骨毛寒警世石屋茅檐雨过日头红瞬息阴晴便不同况是死生唿吸事黄昏难保听朝钟劝世念佛颂无名杀业冤家渐债多将何词理见阎罗教君一路超生X法不如知悔念弥陀劝念佛优昙生死忙忙古渡头弥陀拨动度人舟夙生有分今生遇快上󳯟来归去休一念心迷有万端尘劳业识辊成团若非勐烈英灵汉透出头来也是难我念弥陀不问禅只图口快要争先幸然有个辽天鼻却被无明业子穿老来死至怎生医乐土风光谁得知到者同名无量寿因从此界念阿弥法身清净本无尘无奈众生造业因地狱三途甘受苦分明有理不曾伸警悟委骸回视积如山别泪翻成四海澜世界到头终有坏人生弹指有何欢成男作女经千遍带角披毛历万端不向此生生净土投胎一错悔时难念佛偈广制佛在心中须着眼莫抛脑后不相看此时蹉过真成错欲似今朝恐大难望江南白云娑婆苦身世一浮萍蚊蚋睫中争小利蜗牛角上窃虗名一点气难平人我盛日夜长无明地狱尽头成坠入西方无箇肯修行空死复空生娑婆苦光影急如流庞辱悲欢何日了是非人我几X时休生死路悠悠三界里水面一浮沤纵使英雄功葢世祇留白骨掩荒坵何似早回头怀净土楚石少年顷刻老还衰须信无常日夜催九十六家邪智慧百千万劫受轮回不存宝界华池想争得刀山劒树摧但自净心生极乐此中圣贤许追陪佛袈裟下失人身重得人身有几人万行不如修白业一心何苦恋红尘法王立誓邱山重迷子思归涕泪频若解反观观自性抛来掷去总家珍娑婆生者极愚痴众苦萦缠不解思在世更无清净业临终那有出离时百千经里慇懃劝万亿人中一二知珍重大仙金色臂早来携我入莲池忙里偷闲亦在人人生谁满百年春送迎毕竟无时了悲喜交煎逐日新休念功名惟念佛但忧道业勿忧贫忽然铁树开花也妙转如来正法轮大患明明为有身须知疾病不饶人但关妄想无非妄纵得真仙未是真众热聚来风扇火一期抛去骨缠筋唯余念佛离生死只恋阎浮化作尘罪重无如杀盗淫身囚犴狱口呻吟敲枷打鎻能称佛覆地翻天莫变心夜半从教神鬼啸空中自有圣贤临收因结果莲台上自性弥陀不外寻净土诗度门高才弘略气非常那箇临时不着忙打雨敲风问计较惊天动地漫文章爱河如未干枯竭浅浪还须作X主张六字弥陀无註脚归依即是大慈航劝修净土雪峤行船分付把梢婆须识长河逆顺波只怕顺风吹过火转来不得逆风多颂下品中下生妙意知识相逢岂易求危哉浪海此浮沤斜阳欲落未落处尽是离人今古愁称佛名故于念念中除八十亿劫生死之罪铁狗铜蛇正奋瞋风刀火锯肉成尘一声佛号翻身去回首何曾见旧人鸡声茅店月华明客梦沉迷尚未醒开得眼来天大晓蓬头垢面奔前程即此心识造地狱即此心识见佛成佛因地而倒因地起离地求起无是理不离浊水与污泥出头仍是莲华地总颂下品三生多生结得善根由幸免无边苦海愁早知大劫都卢坐悔不娑婆勇勐修净土偈蕅益西方即是惟心土缘具方能了正因忍慧互资成戒品明珠获惜不宜轻X西方即是惟心土未到西方深可危夙障巳如波浪涌那堪新业又相随西方即是惟心土悲智相应始克生莫谓大悲应悯浊化他须是自功成西方即是惟心土三昧中王道最微瞥尔生疑千古隔咬钉嚼铁莫依违怀净土诗莲隐摄心快向乐邦来莫待无常老病催若使此生重蹉过难逃永劫堕轮回天边落日勤修观世上空花不用栽念念直前无退怯宝池坐看一莲开残月钟声欲晓天如何高枕尚安眠请看竹马风鸢日忽到头童齿豁年休逐世波沈黑业快称佛号育青莲乐邦归去须归去莫待他人把手牵劝念佛沈芝塘生死不能了劳劳何日休劝君早念佛即此是回头富贵与贫贱人生境不同万般都有尽念佛福无穷忙里偷闲念人人做得来临终方应验净土有莲台翻然向往序古德云众生处五浊恶世如囚处狱虽罪有轻重然无有一人不苦者夫地狱饿鬼之苦犹云隔世而未知也畜生之苦犹云隔胎而未知也生老病死爱别离冤憎会苦犹云人生变态未必时时然也只如安常处顺在家庭之间有何趣味法苑举婆娑所言家居之可厌恶甚详姑撮其一二有云家是难满如海X吞流家是无足如火焚薪家是苦性如冤诈亲家是鬪乱共相违诤家是多瞋呵责好丑家是伎人种种妄饰家如眼梦富贵则失家如朝露须臾变灭家如棘藂欲剌伤人此世间有身家者所共尝之滋味也然乎不然乎故要集举涅槃云在家迫迮犹如牢狱一切烦恼因之而生无巳则剃发披缁可以无累欤古德云为僧心了总输僧若其心了岂不超然大丈夫也哉如其不了与俗何异而罪过尤细罪福决疑经论钱糓因果之事如施主拟作释迦改作弥陀拟作大本改充涅槃之类即计钱多寡论罪庄椿云盗用常住一文钱一日一夜长三分七厘利第二日夜利又长利葢共三分七厘之利又起利也来世作牛马偿之牛日还八文马日还七文所以云作一生之容易为万劫之艰难由此推之为僧者可不愓然畏乎以此左推右测惟有净土一门任意早脱终无再住阎浮之法又瑞应经佛言吾无数劫时本为凡人初求佛道以来受形五道生死无量计吾故身不能以数夫释迦佛学佛之后尚不免五道况学他道者乎惟生净土者决不退转但受持弥陀经者发念欲生阿弥陀佛国者释迦佛皆许以不退转则此法门之利益于佛道中又为最胜故古德云修净土者宜发愿云吾自从无始以来不曾持此法门以故轮回六道不得出离X今日知之岂肯不即时下手翻然向往第三净土诗谢灵运法藏长王宫怀道出国城愿言四十八弘誓拯羣生净土一何妙来者皆菁英颓年欲安寄乘化好晨征病中𦘕西方变相愿白香山极乐世界清净土无诸恶道及众苦愿如我身病苦者同生无量寿佛所送臻师李商隐苦海迷途去未因东方过此几微尘何当百亿莲华上一一莲华见佛身𦘕阿弥陀佛像赞苏东坡钱塘元炤律师普劝道俗归诚西方极乐世界眉山苏轼敬舍亡母蜀郡太君程氏簪珥遗物命匠胡钖𦘕阿弥陀佛像追荐冥福以偈颂曰佛以大圆觉充满十方界我以颠倒想出没生死中云何以一念得往生净土我造无始业一念便有余既从一念生还从一念灭生灭灭尽处则我与佛同如投水海中如风中皷槖虽有大圣智亦不能分别愿我先父母及一切众生在处为西方所遇皆极乐人人无量寿无去亦无来发愿偈生死犹如臂屈伸情钟我辈一酸辛乐天不是蓬莱客凭仗西方作主人X劝修净土颂长芦三界炎炎如火聚道人未是安身处莲池胜友待多时收拾身心好归去目想心存望圣仪直须念念勿生疑他年净土华开处记得娑婆念佛时西方咏一元西方易到莫沉吟只要当人办肯心弹指巳超生死海有缘得遇芥投针西方径路好修行勇勐加工速趱程九品莲台都有分华开早晚悟无生西方一着莫迟延抖擞精神速向前休待渴来才掘井只宜早趂白莲船西方精进莫迟延一堕疑城五百年大圣放光来照破重归净土礼金仙西方及早向前修闲是闲非一笔勾放下身心勤念佛也无烦恼也无忧净土诗许自新同仗弥陀力齐登方便船乐邦容易到却胜苦参禅往生偈冯氏随缘任业许多年枉作老牛为耕田打叠身心早归去免教鼻孔受人穿怀净土中峯清旦黄昏礼忏摩低头泣告老弥陀轮回六趣知多少誓欲今番出网罗X劝念佛优昙人间四相难逃死天上何曾免五衰宁可九莲居下品不来浮世受胞胎长生不用神仙诀救急还须海上方靠着主人无量寿算来都胜别思量几多失脚走阎浮世事如麻日转稠故国田园埋草里野牛放荡几时休怀净土楚石一自飘蓬赡部南倚楼长叹月纤纤遥知法会诸天遶正想华台百宝严此界犹如鱼少水微生只似燕巢檐同居善友应怀我巳筑浮屠欠合尖净土诗雪峤林下长开佛面花子规呌血数珠斜耳边多少闲题目赚煞春风不到家溪上行歌杖紫藤落花没膝呌黄莺春池无月空捞漉早叩莲邦题姓名净土诗耑愚南北东西求所知怖头认形总成迷直饶悟得声前事也要弥陀作导师十方诸佛赞西方不是无端出广长只恐痴禅躭寂灭错将断灭作真常寂光未异庄严土向上不为断灭禅细细虫音宣法界佛声岂背未生前怀净土诗沈朗倩X生无生法不须疑苦向严陵掌上推收拾金钱提槵子六爻皆吉是阿弥净土偈蕅益西方即是惟心土净戒坚持莫使疎人世总皆跼蹐境不须旅邸觅安居西方即是惟心土功行应教日日鲜一息不存谁努力岂将精进逊先贤净土偈永觉才生一念便生缠摄念无如念佛先直把娑婆全放下毓神端在紫金莲念佛偈闻学愿力如山重往生似羽轻见知融一念无量佛名经怀净土诗莲隐渐看须发着霜痕自省巳非自讨论一世竟成何事业百年还有几朝昏便须立志求安宅休更甘心赴死门乐国不遥归有路莲台好去觐慈尊劝念佛沈芝塘认得今朝是方知昨日非修行原甚易何不早皈依一意西驰序世间念佛者多见佛者少知有净土者多生净土者少何也意不一故也葢意为第六识本宜为五识之主而耳目口鼻争以嗜好诱之意反为五识之奴奴之既熟虽五识无感之时不来役意而纷纷扰扰无有宁晷所以全不知念佛者自然随六根而受地狱X之报其知有佛法福罪兼行者纵得人身亦仍来此樊然不净之世界而巳惟一意西驰者纯是一心为主故能感果于西方君王即是如来作以心为君者以佛为君此孟子所谓先立其大小不能夺观经所谓即心作佛即心是佛虽正解不尽如是亦可旁通于此矣云栖云一心不乱者心王心所无所不一夫心王心所虽有八与五十一之纷杂然遡流穷源不出一心今念佛人初以耳识闻彼佛名次以意识专注忆念以专念故总摄六根眼鼻舌身之识皆悉不行念之不巳念极而忘所谓恒审思量者其思寂焉忘之不巳忘极而化所谓真妄和合者其妄消焉则七识八识亦悉不行主既不行从者焉附其五十一又何论也当尔之时巨浪微波咸成止水浓云薄雾尽作澄空岂非现在之西方乎一意西驰第四无量寿佛赞大智八万四千之妙相得非本性之弥陀十万亿剎遐之方的是惟心之净土净秽虽隔岂越自心生佛乃殊宁乖巳性心体虗旷不碍往来性本包容何妨取舍是以举念即登于宝界还归地产之家乡弹指仰对于慈容实会天真之父子几生负德枉受沉沦今日投诚必蒙拯济三心圆发一志西驰尽来际以依承历尘劫而称赞怀安养故乡诗樝庵X几年衣袂惹京尘志气凌云莫自伸南鴈数声乡梦断秋风终夕泪痕频此回若不怀归计向后从谁结善邻请看路傍埋朽骨其中多是未归人昔年容易别琼楼本也无心作远游岂意而今发垂雪片怀常挂月西钩枕中忽听思归鸟槛外频惊落叶秋一炷檀烟一声磬等闲遥望泪横流忆佛轩诗雪溪自古有言人生百岁七十者稀予六十祝发叨预僧列今幸七十处世非久朝夕人耳平居非不诵经课佛犹恨未为专注遂取首楞严势至章若人忆佛念佛现前当来必定见佛之语命小轩曰忆佛庶几以为临终见佛先容耳且作山偈以系于左随波逐浪去翩翩弹指声中七十年岂不向来知忆佛欲从老去更加鞭扫除意地空空巳焕发心华灿灿然决定此身如许见风埃蝉蜕笑谈边有盟晚景欲重寻惟是拳拳忆佛心数缕香消春坞冷一龛灯伴夜窻深破畦蔬雨滋香积落㵎松风发妙音自恨不归甘自弃既归安用越人吟三椽老去许安贫佳处无如忆佛真万事了知犹堕甑百年惟此可书绅巖间静寄蒲团夜松下聊供茗盌春闭户不忘常忆佛愿常终似影随身平日丛林见祖师还如忆佛在今时但安谷底三椽地不挂胸中一缕丝幽径落花浮㵎水小窻斜日下X松枝寂然真境知谁见惟佛甞多入梦思早寻史汉学为文自许平生在博闻弃置寸阴随逝水思量于我竟浮云闲中自识藏身稳胜处谁知忆佛勤沈谢曹刘今底处草莱三尺但荒坟我欲今身见佛来佛今于我岂悠哉但能一念心无倦不假三祇眼便开紫燕黄鹂啼妙旨清溪白石示珍台要知成现还家路谁道无人为挽回名利毛绳截骨仇漆园犹自比蜗牛浮生最是无双处忆佛须知第一筹母子但能同室住风尘安用远方游前程罢问从今始纸帐蒲团稳坐休多年逃逝󱢴如丝忆佛难忘十二时咄咄自嗟为荡子几番花落路傍枝自怜忆佛暮年深除佛无能写我心谁道万金为客好终非一饭在家村怀西方诗北山巳知今是昔何非深掩柴门到落晖竹尾轻摇新月上帘腰半卷宿云归山林气味盈怀抱松柏香烟满布衣一片蒲团常燕坐寸心西趂落霞飞西方咏一元西方不远莫他求一句弥陀作话头但得尽生无别念莲华佛国任君游西方佛国胜生天亦胜蓬莱有漏仙亦胜王侯并富户要知亦胜坐痴禅西方快乐胜天宫寿命难量福不穷无信众生颠倒X谤有缘佛子道相同西方景致胜蓬莱服气飡霞养祸胎莫学出神修炼法直教枯木放华开西方富贵胜王侯种种庄严事事周伹办肯心求彼国轮回恶道一齐休西方满眼是莲华百宝庄严富可夸诸上善人俱一处不知其数倍恒沙西方捷径易求生只在当人一念诚精进再加修福慧金台上品得标名西方端的是吾家一句弥陀路不差信得及时行得实直教铁树也开华西方受用胜豪家七宝池中四色华衣食现成非造作光明相好绝纤瑕怀净土中峯朝参暮礼效精勤金沼莲胎入梦频粉骨碎身千万劫未应容易报慈亲六时叩问黄金父赤子飘零几日归话到轮回无尽处相看不觉泪沾衣兄唿弟应念弥陀要与浑家出爱河办得此心常与么直教佛不奈伊何昔有士夫吴子才扣棺日日唤归来虽然迹未离三界巳送神栖白藕胎船上西来忆故乡四花池上晚风凉飘零不奈归心切一片轻帆挂夕阳X念佛须期念到头到头和念一齐收娑婆苦海风涛静稳汎乐邦红藕舟要结莲华会上缘是非人我尽倾捐无时不作难遭想欢喜同登解脱󳯟为存爱见起贪嗔埋没黄金丈六身今日幸然归净社不应仍旧惹风尘要将秽土三千界尽种西方九品莲仔细思量无别术只消一个念头坚不悬艾虎庆端阳惟向西方古道场一炷炉薰一声磬六门风递藕花香怀安养日观梦中哭向佛愿早死便得小小莲华开永超生死窟梦中哭向老金仙愿赐冥熏助着鞭金沼莲华无数有定生一朵免垂涎闻道西方事宛然此行须借好因缘磨教一念明如镜不怕弥陀不现前长把身心看夕阳夕阳收处藕华香水禽风树知予意惆怅人间梦未忘三十六策走为上一二万声死为期浮世光阴能几在晚香烧罢忆金池直上高楼望故乡金乌落处暮云苍悬知父母哀怜久肠断飘萍在远方生死循环那可逃此心未了漫徒劳如今不做轮回梦只走人间这一遭X生人要结死人缘活者须参亡者禅莫把泥团穿一串黑煳涂地入黄泉净土诗落日西方散紫霞心地澄净现莲华擡头便是家乡路不信生疑隔海涯怀净土楚石日夜思归未得归天涯客子梦魂飞觉来何处鴈声过望断故乡书信稀几度开窻看落月一生依槛送斜晖黄金沼内如船藕想见华敷数十围曾闻白鹤是仙禽日日飞来送好音便欲寄书诸善友定应知我一生心长思乐土终归去肯执莲台远访临百岁真成弹指顷娑婆只恐世缘深琉璃地列紫金幢翡翠楼开白玉窻文字可夸才不称肉身未到意先降能言孔雀知多少善语频伽定几双清梦正贪归路直夜䦨无奈皷逢逢人生百岁七旬稀往事回观尽觉非每哭同流何处去闲抛净土不思归香云玛瑙堦前结灵鸟珊瑚树里飞从证法身无病恼况飡禅悦永忘饥莫将胎狱比华池早向池中占一枝却坐大华成佛子何烦慈母浴婴儿口飡法喜真餚饍心得明门妙总持般若台前定回日令人长忆鴈门师净土诗笑巖莲土医王妙药多而今尽付在娑婆昨晓亲入病夫口受用如何说似他X欲作西方极乐人如遭大病才将好缘思伎俩不能生称体莲华香杲杲竭诚一念力全提似梦全身堕水泥拽开念头忙眨眼桃花笑入武陵溪红轮没处是吾家只恐当机一念差导者未来忘去着干坤是箇黑莲华怀净土古溪自南自北走风尘回首西方入梦频念佛每依芳草渡归心常到藕华濵可怜杜宇千声切怎似弥陀一句亲不学沩山行异类宁栖净土且为民净土诗追思父母未生前痛彻心头得几年面目昨来遭毒手一腔热血葬青莲净土诗耑愚贫室多为儿女苦家饶又虑子孙稀道人饭罢无余事西望白云片片飞净土诗晦夫楼阁重重鹦鹉洲几人到此自悠悠清江一曲离情调你若无心我也休净土诗丁莲侣千劫升沉事可嗟须弥散骨乱如麻于今自觉知慙愧泪眼晨昏只忆家净土诗沈朗倩莲花不褁六尘胎日月笼中自剪裁拚此一堆穷骨X子这场春梦要亲推放步须寻百尺竿男儿特地斩楼兰等闲踏遍椎心土未许花前立马看净土偈蕅益西方即是惟心土不识西方岂识心何事谬希圆顿解却将落叶作黄金西方即是惟心土笃信西方即信心念念若开圆顿解不须离教自玄深西方即是惟心土拟拨西方理便乖极乐一尘同剎海假饶天眼未知涯西方即是惟心土土净方知心体空一切境风犹挂念云何妄说任西东西方即是惟心土像季尤为法海梁信念剎那能甫具珍池巳觉宝花香示庄居士永觉西方有佛久相招肯信须知路不遥还观此念从何起历劫娑婆当下超示达理上人西方有路不难通送想归西莫恋东念佛常如子忆母何愁子母不相逢念佛偈闻学西方开净域不染世间情前路无知巳君须独自行劝念佛沈芝塘一心能不乱久久自成功只要工夫熟何愁路不通X间断功难进常修道自成念头须切实发愿在心诚执持名号序执持名号本一心不乱中出非是易事子思之择善固执颜子之拳拳服膺虞舜之𠃔执厥中皆言执也夫三月不违而后可以言服膺惟精惟一而后可以言𠃔执所以执持名号不同于少福德因缘葢生西是心上事福德因缘犹有在事上做者故相去悬绝所以观经云至心念阿弥陀佛一声灭八十亿劫生死重罪古德谓一心既朗积妄顿空喻如千年闇室一灯顿炤此理执持之效也然人不可自谓理性未明事持无益虽是事持而持者亦心也大势至圆通章云不假方便自得心开纯一念去自有悟日孔子言困而学之及其知之则一夫孔子说生说学皆落一知字至困学之人不下知字则胸中之不明了可知谓之曰困则学时散乱昏沉无可奈何之状可以想见然及其知之则同一大圆镜智矣昔佛世一老人求出家舍利弗等诸大弟子俱不肯度谓彼多劫无善根佛言此人无量劫前为採薪人勐虎逼极大怖上树称南无佛以是善根遇我得度获罗汉果夫散心念佛一句尚永劫不磨况专志持名岂有不往生者哉执持名号第五念佛偈白香山余年七十一不复事吟哦看经费眼力作福畏奔波X何以度心眼一声阿弥陀行也阿弥陀坐也阿弥陀纵饶忙似箭不废阿弥陀日暮而途远吾生己蹉跎旦夕清净心但念阿弥陀达人应笑我多却阿弥陀达又作么生不达又如何普劝法界众同念阿弥陀怀净土北山西望乐邦云杳隔一钩新月湾湾白意欲往生何计䇿弥陀一念声千百文墨尖新无处用己将名利浑如梦一串数珠随手弄惟闻念佛心懽勇覧遍经文与律仪频频惟劝念阿弥一声消尽千生业何况唠唠久诵持纷纷世态尽空华讲外无余挂齿牙一串数珠新换线阿弥陀佛做冤家菊脑姜芽一饭余其他安敢费工夫从今十指无闲暇且尽平生弄数珠惟将焚诵足平生夜夜唠唠一二更只影自怜尘世外风前月下恣经行善导可嗟今已往化来老少皆归向佛念一声分一镪一声一佛虗空上净土诗一元西方极乐众称尊普劝诸人入此门有口不须闲讲论单提佛号度朝昏西方弘誓广流通一句弥陀好用功历历分明无间断声声唤醒主人翁X西方径到莫徜徉全要当人自主张但得一心专念佛莲华国内姓名香西方门路甚分明一句弥陀速趱程早到金刚台上坐同名同号证无生西方捷径胜参禅一句弥陀快着鞭十万亿程弹指到为人只欠自心坚西方易往少人知径路修行不用疑六字真经纯熟了金莲台上礼阿弥念佛偈古音行住坐卧之中一句弥陀莫断须信因深果深直教不念自念若能念念不空管取念成一片当念认得念人弥陀与我同现净土诗中峯一串数珠乌律律百千诸佛影团团循环净念常相继放去拈来总一般现成公案绝商量晓磬频敲腊炬长昼夜六时声不断满门风递白莲香心中有佛将心念念到心空佛亦忘撒手归来重检点华开赤白间青黄一心念佛莫蹉跎堪叹人生去路多急急称念弥陀佛莫把光阴溺爱河一句弥陀胜坐禅一声未了一声连心心念念工夫到在在西方极乐天念佛诗优昙X弥陀教我念弥陀我又如何离得他我不识他他是我相逢觌面笑呵呵一句弥陀容易持朝昏记念勿相离念来念去心花绽更是弥陀出世时自性弥陀见也么问他面目是如何祇知开口茫茫念言下谁知蹉过多自家一箇弥陀佛不假修持己现成莫谓目前全不见一声唤着一声应我念弥陀不暂离一阿弥了又阿弥阿弥自唤阿弥问你是阿弥我是谁我念弥陀不在声高山流水是知音更深人静月明夜广舌宣流白藕香声声念佛意何长恰似娇儿唤阿娘直得一声相应处天真母子喜非常好将金字寄金莲一句弥陀勐着鞭从头飏下闲家具车𨋀花中占一单忏净土楚石咫尺金容白玉毫单称名号岂徒劳晨持万遍乌轮上夜课千声兔魄高岁阅炎凉终不倦天真母子会相遭如何说得娑婆苦苦事纷纷等猬毛闲中独坐面西方手把轮珠念不忘佛号能令心地净舌根便作藕花香晖晖日到衔山处闪闪金浮满室光此境此时无别想许君亲见皷音王除夕上堂有出多娑婆三韵莲池X六字真经摄义多总持一似唱也娑自从蓦直西方去闲杀台山指路婆示大掉有生必有死长短安足论今得圆僧相平生愿已满当生大欢喜切勿怀忧恼万缘俱放下但一心念佛注想极乐国上品莲花生见佛悟无生还来度一切答慈圣皇太后问法尊荣豪贵者繇宿植善因因胜果必隆今成大福聚深达罪福相果中更植因喻如锦上花重重美无尽如是修福已复应慎观察修福不修慧终非解脱因福慧二俱修世出世第一众生真慧性皆以杂念昏修慧之要门但一心念佛念极心清净心净土亦净莲台最上品于中而受生见佛悟无生究竟成佛道三界无伦匹是名大尊贵净土诗雪峤一二三四五六七一心不乱往生西佛言说得虽容易动步通身入淤泥净土诗失名系心一句阿弥陀日用闲忙任寡多如是尽终不妙悟也教带业出娑婆念佛偈顶目念无念念古弥陀念到无心寿转多不动尊王全体现脚跟随处涌金波念无念念永无遮念到无心始出家任运腾腾随脚X转去来步步踏莲华怀净土沈朗倩四十九年唇口债千七百则葛藤窠老僧怕事都推却闲把光阴送曩谟勐把屠刀斫爱窠手中杀活肯饶他洪名六字刀刀血不似风飏驴耳过乱搭伽黎挈领头持名不是任情搊一声直去无消息最似苍鹰始脱鞲念佛偈十千声佛日为规听得鸡鸣便起持枕上有桥通极乐此身己坐碧莲池颂执持名号一心不乱玅意昏沉散乱如云雾万劫从教今日破大地干坤通一句声声截断千差路自从夜半安心后直至从头更不疑两眼烁开天地濶太平无象到今时净土偈蕅益西方即是惟心土一串明珠万行圆掐到断时频换线莲邦左劵更无愆佛会偈己信弥陀大愿舟共修三昧度迷流六时行道无余想一句洪名似救头应痛盲龟常在溺独忻孔木只今浮殷懃拶入无生理七宝池边握手游示林泡庵永觉X佛号绵绵不断声恰如勐火鍊真金鑛尽金全成大用鑑地辉天别㨾明佛号直如倚天劒截断千枝与万枝眼前便是莲华国那管弥陀愿力慈念佛偈弥陀一句无他念万念俱空见本然便是尘尘成解脱不须更问祖师禅示吴善友念佛一门最为直截不须多知解不用巧言说祇要一句佛崛然如寸铁管甚恩与爱管甚怨与结诸念俱不生娑婆影自灭念佛偈闻学子母不相离净念常相继良哉大势至得此无尽意怀净土诗莲隐一句弥陀火里莲五种诸教莫能诠声声不断魔难近念念无差佛现前多劫沉迷根尽拔一生精进果堪圆含灵抱识皆同体但办肎心谁不然凡夫羸劣观难成但事持名即往生到底若能心不异临终自有佛来迎世缘易染刀头蜜道念难坚水上萍乐国风光殊不恶归欤早赋彻宵征劝念佛沈芝塘人生都是假万事总成空要到西天去全凭六字中莫道年华好光阴迅速过认明方便路惟有念弥陀圣境现前序X诸佛如来入一切众生心想中如白日升天影现百川然假使川中水浊日虽在天亦无由见故必以观门念佛方能澄清浊水心眼开发广见依报无常经有云人将命终身心痛苦应令病人观佛相好心心相续使发菩提之心复为广说三界难居三途苦难唯佛菩提是真归依呜唿此如来悲悯众生拔济于临命终时之苦心也佛言垂终之心其力甚大故临终之念能消重业然予见平生念佛人至临命终时容有痛苦逼身舌根短硬不能念佛者有之何况平时观想不熟至八苦交煎四山相逼之时欲其随知识之口念佛声声不绝作观心不散乱此必夙世因中善根深远乃能得之岂可望于悠悠之众生哉必如观经云惟除睡时恒忆此事又云出定入定恒闻妙法方是稳着圣境现前第六净土诗阿氏多自然音乐乐无涯七宝楼台丽日霞上妙众香常不散缤纷云里雨天花九品莲花偈吕纯阳挺挺出金池瓣瓣含玉露火里放奇香色比菩提固心即台之象莲因色是身西方无个处极乐悟虗真双行树里泥团九品莲中甘露频伽不解无生飞向恒河深处昨夜天风吹北斗骊龙狮子一齐吼要见莲花何处X寻莲花却在如来口菩提无树镜无台安得莲花九品开分付通源休浪悟客尘二字证如来道人惯会饶舌要讲莲花颜色不长娑婆四部中不染青黄赤白黑时时入观见如来柳花摇动璎珞月往生偈惟岸观音助远接势至辅遥迎宝瓶冠上显化佛顶前明俱游十方剎持华候九生愿以慈悲手提奖共西行净土咏李青莲向西日入处遥瞻大悲颜目净四海水身光紫金山勤念必往生是故称极乐珠网珍宝树天花散香阁图𦘕了在眼愿托彼道场以此功德海冥祐为津梁八十亿劫辠如风扫轻霜庶观无量寿长覩玉毫光临终生西偈延寿弥陀口口称白毫念念想持此不退心决定生安养西归轩萝月君言乐国是吾家自笑飃零客路賖一点归心悬落日百年幻事寄空华脐轮不皷经帘卷鼻观常清篆缕斜正念相成无外物小窓行树绿交加怀西方北山西指西瞿更向西向西西去有招提华开菡萏光无夜地布琉璃莹绝泥风动法音强八咏池流德水胜双溪临终但得超生去九品从教低处低从是西方十万亿山长水远谁人识唯有观门归路X直坐澄劫水琉璃碧兀坐初修水观成微风不动翠波平幽深境界谁人见一片琉璃照眼明为厌娑婆求净土驰情送想存朝暮谁信不劳移一步楼台隐隐云深处谁知端坐却能游顷刻心飞到玉楼竹影月移来户牖更疑行树在檐头九品莲华次第排也应荷叶翠相挨未知何日生莲界无奈朝昏甚挂怀西方咏一元西方净土果奇哉优钵罗华徧界开种种现成真富贵一华台上一如来西方在近路无多直下承当在剎那触目遇缘皆极乐水流风动演摩诃西方大地是黄金宝树参天演法音如此名为安乐国三涂八难永无侵怀净土中峯势至曾参日月光教令存想念西方自从亲证三摩地不离慈尊左右旁观经一卷是家书日落之方有故居多办资粮期蚤到免教慈父日嗟吁浊水尽清珠有力乱心不动佛无机眼前尽是家乡路不用逢人覔指归大圆镜里绝尘埃碧藕花中有圣胎遥望金沙池沼X外宝光常照玉楼台净土赞极乐世界净瑠璃宝树行行列四维金沙布地银堦道璧玉阑干绕七围净土诗楚石儒者之诗云伐柯伐柯其则不远说者曰执柯以伐柯睨而视之犹以为远信斯言也吾宗念佛惟我自心心欲见佛佛从心现阿弥陀佛三十二相八十种好性本具足不假外求神通光明极未来际名无量寿至于华池宝座琼楼玉宇一一净境皆自我心发之妙喜有云若见自性之弥陀即了惟心之净土如楞严会上佛勅阿难一切浮尘诸幻化相当处出生随处灭尽因缘和合虗妄有生因缘别离虗妄名灭殊不知生灭去来本如来藏常住妙明性真常中求于去来迷悟生死了无所得既无所得但是一心若净土缘生秽土缘灭则娑婆印坏坏亦幻也若秽土行绝净土行兴则极乐文成成亦幻也然此生灭净秽不离自心心不见心无相可得虽终日取舍未甞取舍终日想念未甞想念在彼不妨幻证在此不妨幻修一发心时己成正觉何碍幻除结习幻坐道场幻化有情幻臻极果岂不了世出世间之幻法调御丈夫之事乎昔天衣怀禅师亲见明觉尽佛祖不传之妙甞修净土垂问学者曰若言舍秽取净厌此欣彼X则是舍取之情众生妄想若言无净土又违佛语修净土者当云何修乃自答云生则决定生去则实不去无过此语也有心者悉当念佛前所谓惟心净土自性弥陀不出户庭夫何远之有要观无量寿慈容只在如今心想中坐断死生来去路包含地水火风空顶分肉髻光千道座压莲华锦一丛处处登临宝楼阁真珠璀璨玉玲珑放下身心佛现前寻常盈耳法音宣风柯但奏无生曲日观长开不夜天行趂玉阶云冉再坐依珠树月娟娟凡夫到此皆成圣不历僧祇大果圆未归极乐尚阎浮漂泊风尘更几秋残梦频惊蕉叶雨故乡只在藕华洲屈伸臂顷无多地高占人羣最上头二大士心怜老病何妨擕手入琼楼法王治化宝莲宫菩萨声闻满国中普覆犹如天在上大明胜似日生东青螺髻接浮云岭白玉毫辉跨海虹世出世间无比者当知体性本来空天人莫不证神通一一黄金色相同散众妙华为佛事尽尘沙界起香风身光触体成柔软乐具流音说苦空却倚雕栏看宝树无边佛国在其中几回梦到法王家来去分明路不差出水珠幢如日月排空宝葢似云霞鸳鸯对浴金池水鹦鹉双衔玉树花睡美不知谁唤醒一炉香散夕阳斜莲台得坐最高层我许凡夫愿力能顷刻人心翻作佛斯须水观化为氷玉抽玛瑙堦前树金匝瑠璃地X上绳无限天华满衣裓十方佛国任飞腾衣不伤蚕食不耕水边林下好经行身心快乐无诸苦依正庄严在一生念念佛光从口发时时天乐遍空鸣却嫌鞋袜霑泥滓千叶莲华向足擎多言极乐向西寻究竟不离清净心空影入池皆碧玉日光穿树尽黄金事如梦幻虽非实理到圆常却甚深八万四千真相好请君危坐扣灵襟家在西头白玉京老来难遣故乡情每瞻云际初三月先注华间第一名密密疎疎琪树影来来往往水禽声红楼紫殿春长好纵有丹青𦘕不成吾身念佛又修禅自喜方袍顶相圆曾向多生修福果始依九品结香缘名书某甲深华里梦在长庚落月边浊恶凡夫清净佛双珠黑白共丝穿无边大士与声闻海众何妨逐品分一会圣贤长在定十方来去总乘云谈玄树上摩尼水念佛林间共命羣坐卧经行无罣碍天华随处落缤纷西望红霞白日轮仰观宝座紫金身一方土净方方净当念心真念念真生极乐城终不退尽虗空界了无尘向来苦海浮还没何幸今为彼岸人净土诗古溪彼无恶道绝闻名羣籁都为念佛声细熘通渠调锦瑟微风吹树奏瑶笙鹤从翡翠帘前下人在琉璃地上行行者悠然心不乱琅琅天乐自来迎修途十万一毫端何谓西方路渺漫佛境不从心外X见真容多在定中观宝华丛里巢鹦鹉玉树枝头宿凤鸾清泰故家迎海众风云际会一声欢净土诗博山净心即是西方土锦绣干坤净业成一句弥陀才吐出昂藏皮帒廓然清净心即是西方土一句弥陀一佛成大地都来银世界更于何处覩明星净心即是西方土口说无凭步最亲烂坏木鱼轻击着几多花雨乱濵纷净土诗沈朗倩珍罗垂网引香台口滑迦陵几唤回林下笑逢金色侣共擕花裓候如来咏日观妙意一轮明镜劫尘封咫尺弥陀路不通万法惟心初约日从知大觉即心翁咏水观氷结琉璃俄然成水忽成氷氷结琉璃宝池成妙性圆明无住相随渠建立自心生宝幢光明七宝金幢百宝成宝珠八面宝光擎一光八万四千色亿日辉𤾗映眼明华幢演法华幢台边乐器盈清风八种自然生乐音风皷传空X谛趺坐瑠璃倾耳听咏八功德池水观池开宝莲珠成七宝宝成池池作金渠十四支莲华讵止车轮大观佛成时某在斯水流说法珠水涓涓遶胜莲回环上下法轮圆苦空无我声声出又写如来相好篇鸟声说法珠光化鸟鸟和鸣鸟语嘤嘤佛法僧功德水中无尽藏相看总是性珠明咏楼阁总观琉璃宝池黄金界楼阁空中天乐清音中共奏无生曲观听明时定往生水观别咏碧波深处钓鱼翁抛饵牵丝力巳穷一棹清风明月下不知身在水晶宫鸟鸣说法别咏拂拂山香满路飞百花俯仰鬪芳奇春风无限深深意未审黄鸎说向谁树说法别咏贝叶收不尽一句无私万法印千圣满口不能宣岭X梅漏泄春光信总咏也大奇也大奇无情说法不思议若将耳听终难会眼处闻声方得知颂起自心生于西方极乐世界于莲华中结跏趺坐茫茫不识火中莲满面尘埃又几年簸土扬沙无避处翻身直到御楼前尧舜垂衣万国宾拨云见日意休陈东方来者东方坐遍界通霑雨露新净土偈永觉琉璃宝池黄金相不在西方不在东妄想尽消归一佛自然身坐藕花中念佛偈闻学飞鸟弄圆音水有八功德历历显清机皆因净心得怀净土诗莲隐净邦远近没途程只贵专心持佛名一念断时忘计较六门随处放光明宝池菡萏花争吐珍树频伽鸟共鸣来往娑婆知几遍者回始不负生平发明心地序观无量寿经云上品中生者不必受持读诵方等经典善解义趣于第一义心不惊动深信因果不谤大乘妙宗云是义持人不乐读诵但于经中取一句偈深穷旨趣于绝言思深广之理心不惊动又复其心X安住中道不为二边之所惊动了达因果皆是实相名为深信虽不徧习或闻大教赴机异说知显一理不生疑谤此即宗门所谓参无意味语发明心地者也因其行大乘解第一义以故千佛授手纯说甚深第一义谛然七日得不退转修小劫得无生忍若夫上品上生者一往即悟无生法忍须臾即遍十方历事诸佛而究其往生之因则具戒行读诵大乘修行六念之人可见如来重戒重学与重悟之意似不欲偏废者也至龙树菩萨如来谓其于世间中显我无上大乘法非悟明心地乎曰得初欢喜地非八地菩萨乎而继之曰往生安乐国此又与上品三生皆以大心回向往生之左劵若合符节者也故云栖云普贤为华严长子虽尘尘华藏在在莲邦而行愿品必拳拳乎以往生安乐为言巳悟尚然无语可知至言悟自巳佛不必求生此为十地菩萨以上说若云悟第一义结使未断者皆不求生则自悞悞人古德言之详矣发明心地第七念佛颂慈受树林水鸟各宣扬宝网金台尽道场会得钟鸣并皷响弥陀触处放毫光西方咏一元西方不用学多端一句弥陀在反观见得本来真面目始知生死即泥洹X西方佛号我同名直下承当了不惊若得一声亲唤醒何劳十万亿途程西方公案早行持寂寂惺惺着意疑疑到情忘心绝处元来自巳是阿弥西方一句是单传不假修持巳现前诸上善人如见性阿弥陀佛便同肩西方众苦不能侵先要当人了自心会得目前真极乐拈来赤土是黄金西方一路向前行圆发三心谛理明上品上生弹指到最初见佛悟无生念佛心要颂草庵释迦如来说阿弥陀佛是法界身天台智者又言实相为体凭兹二说以为心要则十万亿剎若临明镜矣无边剎海海涵空海空全是莲华宫莲宫周遍遍空海空海独露弥陀容阿弥陀佛不生灭难覔难拈水中月绝非离句如是身如是感通如是说我与弥陀本不异背觉潜生忽成异从今扫尽空有尘父子天然两相值誓修三福勤六念身口意业无瑕玷我今以此念弥陀不见弥陀终不厌怀净土中峯揑目横生空里花妄将三界认为家大千常寂光明土不隔纤尘总是遮爱绳牵入苦娑婆哭到黄泉泪转多谁谓别离穷劫X恨通身浑是古弥陀迷时无悟悟无迷究竟迷时即悟时迷悟两头俱拽脱镬汤原是藕花池四十八愿水投水千百万亿空合空法藏慈尊无面目不须重覔紫金容正念阿弥陀佛时宝池树影日迟迟更驰心欲归清泰又是重栽眼上眉万劫死生如重病一声佛号是良医到头药病俱忘却不用重宣母忆儿一句弥陀作话头单提不用别参求工夫彻透泥团破铁佛通身也汗流世界何缘称极乐只因众苦不能侵道人若要寻归路但向尘中了自心生灭无生生不生乐邦那肯禁人行谁知万丈红尘里菡萏花开月一更此心空寂念何依故国云归孰未归花外玉鸡啼晓日远迎新佛奉慈悲成住坏空真净土见闻知觉古弥陀但于当处忘生灭父子相牵出爱河禅外不曾谈净土须知净土外无禅两重公案都拈却熊耳峯开五叶莲大梦宅中无一法于无法处有千差回观自性离分别念念纯开白藕华闇室中藏大黑蚖未曾驱尽莫贪眠髑髅压碎须弥X枕匝地香风绽白莲故乡易到路无差白日青天被物遮剔起两茎眉自看火坑都是白莲华十万余程不隔尘休将迷悟自疎亲剎那念尽恒沙佛共是莲华国里人念佛只须图作佛不图作佛念何为但当抱识含灵者白藕均同有一枝示入泥洹记仲春风前歌舞恨波旬谁知自性黄金佛常共千华转法轮寒食荒郊尽哭天有谁遥念老金僊劫初埋向莲华土不要人来化纸钱初夏清和四月时九龙喷水沐婴儿乐邦化主无生灭只把黄金铸面皮清泰故乡无六月从教火伞自张空金沙地上经行处阵阵吹来白藕风谁知九月东篱菊便是西方四色花一个髑髅干得尽百千闻见自无差念根是一串轮珠痛䇿归鞭莫远图念到念空和念脱不知身在白芙蕖藕丝缚住金乌足业火烧开车𨋀花更有一般难信法脚尖踢出佛如麻才要归家即到家何须特地起咨嗟门前大路如弦直拟涉思惟路便差一钩萝月照松龛门外无人宿草庵万亿紫金身化X主不离当念是同参自性弥陀绝证修只消扣巳便相投瞥于当念存能所又被空华翳两眸长鲸一吸四溟干自性弥陀眼界宽眉里玉毫遮不得珊瑚枝上月团团莲华国土无金鏁闻见堆中有铁围透得目前声与色百千贤圣合同归活计惟撑一只船流中坎止只说缘古帆几度张明月满目纯开佛海莲船居念佛佛随船常寂光摇水底天两岸中流如不触枝枝红藕发心田破晓移船直过东满帆披拂藕华风一尊自性弥陀佛出现扶桑照眼红念心如影每随形静閙闲忙不暂停打破形躯和影灭西天此土绝途程弥陀西住祖西来念佛参禅共体裁积劫疑团如打破心花同是一般开讲座平分性相宗相成相破不相同朅来讲到华池上菡萏何曾两样红船住东西南北了依然不离古滩头等闲拨转虗空舵香气满船花满洲打破虗空笑满腮玲珑宝藏豁然开要明空劫生前事一一承当见出来念佛诗优昙X一句弥陀无妄想声声流出自心来便从这里觑破去铁树无根花自开一句弥陀息万机碧潭风静湛如如夜深月向波心现涌出银盘一颗珠一句弥陀吼怒雷十方剎海眼晴开法王法令亲提起凡也皈依圣也来一句弥陀上上机气虗神朗洞玄微全身拶入常光界实实无言说向谁一句弥陀正信深昙花早现一枝春分明好箇到家句自性西方旧主人一句弥陀心自明信知一步不虗行脚头脚底弥陀现万朵莲华足下生一句弥陀便是经受持须要自惺惺百千万亿龙宫藏只在当人一念成一念心开荐得渠看时似有覔还无虽然伎俩不多子展放威光塞太虗自家一箇弥陀佛举念之时不见他认得依然成两箇与君说破笑呵呵真常寂处绝思量般若开华正觉场箇里恒沙诸佛住一枝优钵火中香寂照光中显大机弥陀觌面露金躯通身手是通身眼夜半三更木鸟啼寂照双亡也大奇照天照地不思议石人抚掌呵呵笑箇段风光说向谁X禅非智照难穷寂智若无禅照不深禅智圆通无罣碍碧天朗月彻清风我念弥陀几许年常思撇了别参禅自从觌面相逢后始信长空便是天我念弥陀会得禅声声流出未生前木人抚掌呵呵笑独角泥牛海底眠我念弥陀震法雷劳生梦眼一时开千年老藕新华绽无限香风动九垓我念弥陀彻十方十方惟我法中王目前秽净俱无碍坵圾堆头也放光我念弥陀着相多众生都唤作弥陀虽然他未承当得且得弥陀授记他我念弥陀信有缘寻幽直到虎溪边孤峯顶上开双目彻见心华满大千我念弥陀得趣多眼前都不问如何闲拖拄杖登山望万叠峯峦积翠螺一念心平法界平大千沙界绝丘坑脚头脚底皆方便大道堂堂任意行一卷真经不外求无边妙义眼睛头未曾举起先知得一剎那间一藏周一卷真经妙义深几多人念少知音声声突出金刚眼覰破从前古佛心一卷真经念出新不知念者是何人若非格外明宗旨争识衣中无价珍X佛是有声禅禅是无声佛有声与无声毕竟是何物金刚正眼顶门开白莲香散尘沙国念佛参禅共体裁弥陀西住祖西来伹能打得疑团破红藕花无两样开诸佛众生同这箇四生六道阿谁无顶天立地知多少试问谁人识得渠信心念佛到西方性地莲开世界香塞破虗空全是我不须洗面着衣裳怀净土诗楚石有箇弥陀在自心才生一念隔千岑于中岂得回光照直下翻为向外寻绿水青山皆妙体黄鸎紫燕总玄音凡夫只为贪瞋重不觉身栖宝树林无常无我法全该水鸟风林岂异哉不动一尘常在定遍游诸剎又归来凡夫本自同弥勒知识何甞离善财堪忍便为清净界觉华还向妄心开山云霭霭水泠泠共说西方一卷经石虎却来巖下啸泥人在往树间听风飘阳焰随波散雨浥空华逐蒂零极乐此时堪驻足弥陀何处不流形麤境前前犹未识法身向上几曾知可怜转脑回头处错认拈香择火时口耳相传六箇字圣凡不隔一条丝堂堂日用天真佛火急回光也是迟幽居悄悄柏森森不遣红尘染素襟一佛号收无量佛后心功在最初心云开白月毫光满雨过青山髻色深当念休生差别解风声鹤唳尽玄音X若非念佛便参禅参得禅时佛现前万丈碧潭从此净一轮秋月向空悬直教表里光明透尽见高低物象全只箇法王无去住方知不落断常边劝禅者参禅只是自明心作佛何须向外寻动静去来真极乐见闻知觉古观音高悬慧日三千界普现慈光百万寻把本修行须念佛神仙也要用功深示某念佛偈达观五十八岁前汝果年多少于此痛观之多少年便了了得好念佛未了念佛早生死从身有离身何处讨生日偈自知今日出娘胎今日如何娘不来来去覔娘无所得莲华国里一枝开净土诗雪峤珊瑚枝挂弱犀牛苦海掦波难尽头咬碎一团空界月与君把手入层楼净土诗博山净心即是西方土倒跨崑崙入海门行到水穷山尽处灼然别是一干坤净心即是西方土官不容针车马通古木鸦声才歇得一轮明月出烟笼净心即是西方土木马嘶风过汉秦踏破髑髅谁是主多年故旧一时新净心即是西方土无相光中有相身心境牵缠成鬼X戱谁为我也孰为人净心即是西方土露柱灯笼笑未休喫尽世间酸苦味蒲团剩有暗香浮净心即是西方土教外须知别路行若是祖师门下客破颜端不论无生净心即是西方土皮袋还知痛痒无掉转干坤何境界夜明帘外夜明珠净心即是西方土相见掦眉落二三古道不存车马迹舌头无骨定司南净心即是西方土魔界空时佛界空世界闲云收拾尽一轮迸出海天红净心即是西方土逐队随羣粥饭僧一饱饥疮无别事慇懃祇奉佛前灯净心即是西方土古寺清幽月到窓夜半捉来床畔鼠天明飞出绣鸳鸯净土诗耑愚遥想西方大导师夜来月吐珊瑚枝玉京吹彻无生曲正是莲开上品时云有深山鹤有林惟予安养是归心夜来月照长廊下一句弥陀劫外音秋山无伴独幽寻古殿寒巖步步深一句弥陀传远谷空林顽石似知音唿浪唿波都是水分禅分土岂殊途不知佛法无多子空逐名言堕有无X跏趺夜半一声钟敲破西方不见踪方识弥陀原是我开帘月照万层峯有时独上孤峯顶遥望西方是我家几朵白云出远岫一行疎鴈过天涯观世音圆通颂为寻紫竹林中主误入圆通不等闲几片白云饮绿水一轮红日吐青山雨里榴花新浴出云中鸟语带潮来独怜消息无人识几度披簑移竹栽芦苇冥冥秋水阴行人无伴转萧森试看念念惊怀处便是寻声观世音背上痈花堪拟钵面前目疖可如桃但思就里谁知痛莫问圆通白玉毫死死生生生复死来来去去去还来普门队里无来去生死丛中见善财春莺啼遍柳烟城秋鴈鸣时芦白声百鸟百声听不尽何须更问海潮音手触手时各有知箇中消息莫狐疑大悲八万四千臂试看何人少一支剌猬针锥能覆体蜗牛宫殿自随身青堦白壁皆安乐花雨香风都是春萤火腹间灯烛火飞蚊翼上管絃长随身乐事堪行乐不必逢人问故乡四蹄蹋地何其妙两角撑天亦洒然出没自由无挂X碍倒骑驴子上云巅枝头羽族结台殿地里羣毛作洞房莫谓幽居有上下长天虗谷一秋光蚁穴玲珑若鬼工层层叠叠密相通微尘身入微尘土识取光明藏一同净土诗晦夫红轮决定沈西去未审魂灵在那方盘山悟处非他物孝子原来是大郎月印莲池池印空风鸣竹树树鸣风世间多少奇男子错认弥陀在别峯净土诗萍踪源头历历记分明静里休教襍念生划断去来生死路故乡田地不须争净土偈沈朗倩人情末法险波澜莫把弥陀白眼看念到蓦头亲撞着含元殿里话长安颂诸佛如来是法界身入一切众生心想中妙意干坤尽是黄金国万有全影净妙身玉女背风无向背灵苗化秀不知春颂心想佛时是心即是三十二相八十随形好四维上下绝遮拦涌出氷壶即碧天无孔𥴦中藏六X律一声欵乃过前川劫外相逢那畔行灵苗丛里铁牛耕东风吹散千巖雪空卧无云孤月明颂是心是佛平实商量见题目和盘倾出不寒酸只今夜夜明星见露出胸襟仔细看佛与众生原不异特言成佛诱迷津止啼黄叶浑无奈梦觉初回识故人几片白云横谷口帘前花雨不知春拈匙把箸如明了扫地焚香不倩人颂诸佛正遍知海从心想生鹤巢露滴梦初回新月半钩升万户一片白云何处起白云儿倚青山父纤云不露烟波濶白鸟去尽青天还踏破草鞋跟子断巍然同坐大雄山颂见眉间白毫相者八万四千相好自然当现一毫端内通消息遍界明明不覆藏静极烁开顶上眼尘劳门内尽金光自家透脱自家知八万光明更问谁全体承当全体见须弥顶上戴须弥颂上品中生X不向经题识本真纸堆讨甚法王身未开梵夹承当去免作循行数墨人痴儿刻意止啼钱良驷追风顾影鞭云扫长空巢月鹤寒清入骨不成眠向来面壁成何事争得心开见本源空劫以来诸佛子话头不举自然圆净土偈蕅益博山禅师拈净土偈每云净心即是西方士葢欲以因摄果也而读者不达遂至以理夺事予触耳感怀更拈西方即是惟心土俾以事扶理而理不堕偏空非敢驾轶先达聊附于补偏救弊之职云尔西方即是惟心土离土谈心实倒颠念念总皆归佛海何须重覔祖师禅西方即是惟心土理事相应始有功日用未能违现行如何妄欲拟真宗西方即是惟心土土净心空病亦忘良药不劳从外覔阿伽一味有余香示修净业永觉绵绵密密勤持念生灭何曾成一片念到生灭不相干脚底莲花恒出现他佛分明皆自佛念他还同念自时有朝念寂忘他自极乐收归东院西休道西方无极乐只因这里有娑婆打破娑婆成粉X去西方不隔一尘多五浊娑婆本自空只缘迷执自牢笼空花实实无生灭灿烂全因翳眼中念佛偈念佛人要纯一出息还须顾入息净心相继障云开摩着生前自家鼻念佛人要心勤懈怠从来长妄情愤然一念常如此宝莲日日放光明念佛人要志坚滴水须知石也穿念头迸出燎天燧管甚西方五色莲念佛人要端正端正方能成正信菩提种子自培成便是弥陀亲法胤示净土社诸友一念弥陀浑似铁闲忙动静离生灭此土西方成粉去说甚无生汤里雪崛然一句若金刚百炼千鎚未肯忘直透威音那畔去不离方寸即西方劒轮挥处夜光寒山色溪声未可瞒直待金鸡亲唱晓五色莲华暎宝栏持名不用更求玄一句顿超声色光万境融成一片月何分东土与西天痴狂外逐何时足山积黄金也积愁若肯尽情都放下长空云净月轮秋总摄六根惟念佛浮情炼尽自圆成巍巍台上黄金X相不须起念自分明莫向境缘生好丑凝成一念竟无分忽然打破瑠璃镜说法音声许独闻净土偈人人自有古弥陀十二时中莫放过但得心光长不昧不劳弹指出娑婆示念佛众善友百痴一声提起一声亲提起声声现本人雾散云收秋月朗海天空濶白如银弥陀与汝甚冤雠口角垂涎骂不休蓦地豁然开正眼方知步步踏莲舟念佛偈闻学君有净土心悟心方知土界道有金绳六时休错路念佛念自心念体元空寂当念了无依心心无别佛怀净土诗莲隐干坤总是我茅庵日月常悬灯一龛融尽千差无异趣会教万象作同参秽邦由业应离弃净土惟心好荷担四字弥陀穷彻底劫前花放古优昙净土诗凤翔禅悦须迟閙处寻分明无始到于今早知有相皆虗妄山不高兮水不深流出源头水不清问君何处覔无生浮云原在青天外只为盲人看不明重󳯟载宝驾长风西去休教错向东最苦此中成断X灭铁鞵穿破亦无功万法都归不二门昨宵今晚又黄昏要将般若成观照方信神通仗六根劝念佛沈芝塘幼修谁说早老念未为迟一念回头处分明梦醒时净土偈贺寿昌往西觐佛有何愁一句弥陀到尽头智慧顿开生死了莲邦得路碧莲楼华开见佛序佛相八万四千相中之好亦八万四千好中之光亦八万四千皆云八万四千者葢佛居凡地具于八万四千尘劳于此尘劳皆见实相理智既合故能示见相好光明皆八万四千也行人若知心即是佛能于尘劳皆见实相经云佛观一切众生烦恼心中有如来身结跏趺坐俨然不动德相具足天台云诸佛法身与巳同体观佛时心中现者即是诸佛法身之体所谓是心是佛也佛由观而生所谓是心作佛也行者应以是佛作佛义一念圆照由观见佛观之既熟经云无量寿佛观音势至常来至此行人之所妙宗云当念即是来际故能预想将来之事复由佛与众生体不别故故令三圣不来而来如此则临命终时华开见佛亦是寻常惯事矣又王龙舒云有人疑此间人念佛如何西方七宝池中X便生莲华一朵答云大明镜中物来自现阿弥陀佛国中清净明洁岂不照见十方世界又有疑十方世界人念佛临终之际佛与菩萨乌能知而来迎答云天上一日普照天下况佛威神乎华严经云若能念佛心不动则常覩见无量佛若常覩见无量佛则见如来体常住夫众生念佛能见如来岂有如来不能见众生乎众生恶业能见地狱岂有净念不见如来乎华开见佛第八净土咏庞道玄十方同一等此是真如寺里有无量寿本来无名字凡夫不入理心缘世上事乞钱买瓦木葢他虗空地却被六贼驱背却真如智终日受艰辛妄想图名利如此学道人累劫终不至四性同一舍三身同一室一切恶知识总见弥陀佛说事满天下入理实无多常被有为缚何日见弥陀一念心清净处处莲华开一华一净土一土一如来临终生净土诗僊潭本自无家可得归云边有路许谁知溪光遥落西山月正是仙潭梦断时临终半月前偈空里千华罗网梦中七宝莲池踏得西归路稳更无一点狐疑劝众念佛慈受X万人同志念弥陀众力相成愿力多一朵莲花亲见佛方知净土胜娑婆生净土偈一行吾年九十头雪白世间应无百年客一行道人归去来金台坐断干坤窄怀净土北山滉瀁空中仙乐动笙箫声细天风送接引凡夫归圣众男儿此日方崇重西土文成东印坏星飞一点千华界勿讶神魂生去快乐邦只在同居内八德池深华又大跏趺端坐莲华载耳听法音心悟解从今跳出胞胎外十八大贤居会下功成五色云西驾诸上善人都在那聚头只说无生话池边行树不全遮袅袅金桥露半斜忽见化生新佛子红莲开处噪频伽西方咏一元西方池内宝莲开宝物庄严自化来百宝光中亲见佛巍巍端坐宝华台西方净土有莲胎普劝众生归去来一念华开亲见佛永无八难及三灾怀净土中峯八功德水暎金沙百宝楼台散晓霞更有一般奇特事开敷红藕大如车X任运移󳯟过水南不须向外覔同参自家屋里弥陀佛念念开敷优钵昙弥陀颂弥陀大教振西方救度众生妙莫量九品莲开垂接引七重琪树列芬芳巍巍金相端严好皎皎银台灿烂光大觉楼前勤恳礼顿明本性悟真常净土诗博山净心即是西方土亲到方能辨祖宗吸尽澄江高着眼镜清水底日头红净心即是西方土肉髻明珠不用亲万人程途弹指到莫教孤负好时辰净心即是西方土狭路逢人话短长两耳聋时听愈好乡音谁与辨宫商颂是心作佛妙意水入水时无别味空投空处没参差沤花影里千寻浪即是莲华般若池断绝千崖路未穷谁知铁壁自能通浑身是病浑身药梦跨青鸾入绛宫山长水远空相忆黄叶风吹梦里疑直见爷娘亲面目相逢岂是螟蛉儿犂牛耕出古黄金照地光天山岳寒文叔虽为天子贵子陵元作故人看颂上品上生精金百鍊现全功解行相应佛佛同恠道十方俱历事不劳弹指看飞龙示郑用弼永觉心净土自净此理万难移净心无别法一佛破羣疑藕丝如未断能牵大象驰直教片念息方名见佛时劝念佛沈芝塘临去西方路明明在目前华开能见佛此处要心坚广度众生序阿弥陀佛为比丘时发四十八愿巳乃託生一切众生中同其形体通其语言以设教化故上自天帝下至微细虫蚁皆託生其中设化无量劫是阿弥陀佛成佛之因一度生而巳释迦佛为善慧仙人时以五百银钱雇瞿夷五茎华供然灯佛瞿夷问以华供佛欲何所为答言为欲成就一切种智度脱众生是释迦佛发愿之始一度生而巳华严经载普贤菩萨劝进善财童子有云虗空界尽众生界尽众生业尽众生烦恼尽我愿乃尽而虗空界乃至众生业烦恼不可尽故我愿王无有穷尽念念相续无有间断身语意业无有疲厌至临命终时最后剎那一切诸根等悉皆散坏惟此愿王不相舍离愿王导引往生极乐世界见阿弥陀佛生莲华中蒙佛授记于烦恼大苦海中拔济众生令皆得往生极乐世界是华严经大愿一拔济众生皆往生极乐世界而巳华严经回向X品云我当于彼地狱畜生阎罗王等险难之处以身为质救赎一切恶道众生令得解脱此烦恼大苦海中拔济众生之事也则是求成佛与求生净土总是为度众生故故未生净土者虽度生之舟楫未具不能随诸众生出入生死而以弥陀之舟楫为舟楫亦可行度人之事弥陀愿云十方众生称我名号必生我国地狱饿鬼亦生我剎云栖云念佛一门普逗六道众生之机佛以无缘慈摄众生者入众生性为内熏成现身说法为外熏则劝人念佛即见如来外熏之义华严经云即以利益诸众生而为自行清净业广度众生第九颂念阿弥陀佛结十万缘会文潞公知君胆气大如天愿结西方十万缘不为一身求活计大家齐上渡头󳯟西方咏一元西方弹指悟无生上品金台佛早成面见弥陀亲授记当来说法度羣情西方不择富和贫不拣贤愚贵贱人不问女男并老幼不分僧俗与冤亲西方功德水无痕念佛先须达本根非但人伦生净土蜎飞蝡动也沾恩赞喻弥陀偈丁注净师舍妻孥为如来徒募万人结净土会乡人丁注以偈赞之X心净佛土净法王非妄言拔身出尘垢巳现火中莲一念不起灭极乐即现前大千同此境岂止万人缘怀净土中峯四生六道满河沙只为当初一念差返照回光来受度超生净土托莲花一句弥陀自主张别无一法可思量明明直指归家路四众同登大觉场普劝念佛优昙念佛门深入者知穷玄极寂妙难思藕丝窍里开珍藏济物利生无尽期念佛门如大渡󳯟渡人浑不择贤愚若知这畔风波险便好登舟过那边道人来到道人家一炷清香一盏茶不说世间尘俗事声声只赞白莲华一卷真经念了时无边功德不思议天龙八部皆回向大地含灵得路归一切众生无杀业十方何处起刀砧家家户户皆修善劝念弥陀报四恩一藏灵文不覆藏星辉月朗显堂堂目前不昧亲提起普请知音共赞扬一句弥陀开化门岂拘城市与乡村直饶邪见人闻得也落音声入耳根一句弥陀多善根蜎飞蝡动也沾恩三涂地狱才闻得舍苦皆归解脱门X怀净土楚石赞佛言词贵直陈攒花簇锦枉尖新自然润泽盈身器无数光明涌舌轮称性庄严依报土随机劝发信心人愿求功德池中水尽涤娑婆界上尘劝琴者由来学道似弹琴清浊高低自在心声太促时絃又断指才停处韵还沈一尘不到山当户万籁俱消月满林抛却丝桐勤念佛子期未必是知音劝樵夫瞥然撒手向悬崖树倒籐枯是烂柴尽转山河归自己都将风月付平怀担头自有千钧重脚下曾无一线乖樵者如斯真念佛莲台不必预安排劝山居人山栖念佛最幽深鱼跃澄潭鸟啭林如此乐邦真境界自然终日好身心雪梅竞吐枝头玉霜橘争垂叶底金无量寿随尘剎现众生多只向西寻净土诗博山净心即是西方土雨洒云蒸分外奇一具骨头明历历振声也要大家知示达理上人永觉向道西方甚易生祇恐凡心不肯休歇尽凡心归正觉此心便是渡人舟莲邦诗选