庐山天然禅师语录天然和尚像五老峰头白云万顷净成楼阁归霞倒影坐断密移振衣挈领齐古德之狮紶轶时贤之麈柄谁堪智通嗤减德而弗彰独抱闲情拥孤光而自远砥柱洞流楷模后学此吾老人南极一星使人景仰而不可即者也嗣法门人今无敬题天然是禅师语录序诸佛为一大事因缘出现于世匪直自了有大悲大愿焉悲大故其忧之也深愿大故其任之也重昔风穴垂涕告首山曰不幸临济之道至吾而将坠矣诚忧之也其后再传而有汾阳既放身命闭关坚卧郡守以名剎力致八请不答僧契聪者排闼让之曰佛法大事靖退小节风穴常忧遇风则止幸而有先师今汝有力担荷如来此何时而欲高眠耶汾阳瞿然起曰非公不闻此言趣办严吾行矣诚任之也函修因是而深叹古今人之不相及也道人撒手卧长空菩提真如犹为垢腻况复世间名闻利养岂似今时把箇死蛇头逢人便卖痾漉漉地但知与儿乳酥不问消与不消此不过欲得门庭热闹耳善知识以本分接人其谓之何我大师以大悲愿力复来阎浮横挑楖栗直入千峰岂肯打入时流队伍去春携修出匡庐历江南北拄杖边不曾撩着半箇几欲焚茅屋入深山偶以省觐归僊城一时道俗迎主诃林乃翻然抱深忧而肩重任师冷硬之性壁立万仞莫可仰扳百千妙义到他跟前一棒粉碎其所开示大要贵人不着法报化立处皆真如击涂毒鼓闻者皆死大矣哉无为寂灭之幢也古人于此三二十年犹不奈何而我师才搭缁衣便登祖位人将谓此道直易易耳亦知师之真参实证乎师尝究理而坐十七昼夜不合眼以为必识尽功忘自然合他古辙始得任心自在后参黄巖因阅华严所得都亡其绝情过量之智巳于无量佛所培养岂特三二十年而巳今法语具在使天下后世知此百犬吠声群盲相引时犹有人提唱斯事佛祖慧命庶几不断而后乃相安于无言此师之志也函修初曾认着露裸裸底几恁祸事幸取决于师得箇转身虽修与师皆从今华首和尚剃度于法门为弟昆然实受师资之益知师者宜莫若修故敢揭其大端如此崇祯壬午冬日同门弟子函修和南譔天然是禅师语录序天然和尚以居士身夙慧顿发了悟上乘后从空隐老和尚剃度于庐山证明大法杖钖所经悲愍之怀溢于言际职书记者辑而成编付诸剞劂属今转恭为之序夫转固无能序而亦无可序也忆丁亥秋转与庞子若云迎和尚结期弼唐将谓有言可循也有法可得也及参随数月始知日星云汉山岳江河以至竹影松声虫鸣鸟语尽为和尚笔舌舍此而欲向一言一句之下承当箇事何异拨波求水然则是录也又胡为乎来哉夫大圣人出现于世其中皆大有不获巳者众生日见道而不见日闻道而不闻是不有见孰为不见是不有闻孰为不闻而要所见何见所闻何闻应必悄然自得亦复哑然自失灵山会上拈花微笑我佛世尊打头一步蚤巳逗漏不少然毕竟何如心行何如旨趣必使千百世而下犹有跛脚翁堪解报恩此世尊之为甘心即我和尚之为甘心也愿天下后世得意忘言见闻都尽自度度他共臻无上云尔尚区区语句中求其罪过且与谤法等是则今转所大惧也夫是则阅斯录者所大惧也夫顺治戊子孟春门弟子今转梁殿华稽首恭序天然是禅师语录序昔者宣圣振铎于东方释尊授衣于西土一则意尽象中一则心传教外其皇皇焉牖世觉民之心固异致而同归也自儒术既衰微言遂绝缙绅缝掖之辈高者攻于经学卑者溺于文词而圣贤尽性知命之旨无复为之殚心矣释尊诸祖乃以单提直指之说示彼正觉救此迷情于是聪明奇特之士厌迂儒之拘牵乐禅宗之超脱一言契旨片偈投机而所谓儒门澹泊收拾不住者张无尽以为达人之论深有以哉始坛经刱着文字踵增临济开玄要之宗洞山立君臣之义沩仰发体用之论云门捷示三关法眼分呈六相究其舍妄归真不离自性夫是以从事诚明之学者如濂溪尝师鹤林姚江借涂葱岭不啻冥心而求之也本师天然和尚夙领儒宗久膺祖席身乘五衍心入三摩譬如洪钟万石有叩辄鸣遥源千顷无挹不注向在雷峰栖贤华首诃林诸山皆有语录行世学人奉为津筏宝若琬琰矣迺者山灵初启丛席旋兴西堂澹公因南阳之旧基开东林之新剎秖园翚建缁侣云臻爰从丙午冬仲奉本师以居焉师则性乐巖阿心悲尘剎既得栖真之境益弘乐育之怀或策杖而陵峰或披襟而笑月苍松白雪岁见新篇紫玉青螺时闻隹什盖巳目击道存无行不与矣然而䦆头斧子不废钳锤击碓敲床更勤提命山中高弟以师法语汇录成编命小子楷叙而梓之余惟儒门淆杂特辟禅关若悟本来同归觉路而师先得渊源于孔孟继闻秘密于迦文固知六通八正不同幻妄之谈窗影风幡无取尖新之解也余尝再访檀林一瞻猊座见其登堂之彦济济趋跄入室之英雍雍问辩虽杏坛讲习逊此威严沂水咏歌同斯怡悦矣是录也推原心性利济人天有以佐吾儒道德齐礼之所不及公之诸方垂之奕叶将使慧日同光名山并寿海螺巖下永振威音锦石溪边长流法乳岂徒拾拄杖之陈言资曲床之谈柄巳耶若夫佛法深微不从解入自非立雪数年未易领会又何敢于威仪谈说之间管窥而蠡测也康熙庚戌上元当湖弟子陆世楷今亘和南谨撰天然是禅师语录总目卷第一上堂卷第二小参卷第三小参卷第四普说卷第五普说茶话卷第六室中垂示卷第七举古问荅颂卷第八问荅颂古卷第九赞偈铭卷第十书问卷第十一杂着卷第十二杂着佛事梅雪诗天然是禅师语录卷第一嗣法门人今辩重编上堂崇祯壬午住广州诃林上堂师拈香祝圣毕复拈香云此一瓣香天日覆而不知高地日载而不知厚举起则耀古腾今放下则倾湫倒岳在山僧手里以无名示人天目前而烁破爇向炉中耑申供养见住罗浮华首台堂上空隐独和尚用酬法乳之恩遂就座问荅别录乃云尽大地是我人安居之场尽日月岁时是我人安居之候从朝至暮穿衣喫饭扫地烧香搬柴运水迎宾待客乃至普天之下四民作息百务繁兴尽是我人安居之事方寸之内是非生灭昏沈掉举散乱禅寂尽是我人安居之心然既如此还有甚么制可结诸兄弟事不得一向在佛法上须有箇宣扬底时节在诸人本分事上也有箇缘起底时节山僧承诸大居士大耆德请住此院今日为诸兄弟结制事不获巳聊赴箇时节愿诸兄弟慎勿错过蓦竖拂子云大众还会么若在者里得箇入路不妨惭愧昔日六祖大师受黄梅衣钵隐猎人队中十六年念时节将至才至此地一日行两庑间见两僧争论一曰风动一曰旛动诸兄弟尔看者两箇僧何等天然何等妙用正恁么时尔要增减他一毫得么尔要疑拟他一毫得么叵耐他自己不知不觉所以六祖大师事不获巳才向他道不是风动不是旛动虽则把住去路硬按牛头其实也是平地起波涛若是皮下有血一闻便醒正好惭愧从前何须更待六祖大师云仁者心动虽是和盘托出点简将来犹是钵盂安柄尔若于此窥得破不但历代祖师瞒尔不得即黄面老子也要瞒尔不得当时四十九年横说竖说犹没者箇消息事不获巳才向百万人天中拈青莲花巳是逗漏不少何况又道吾有正法眼藏涅槃妙心付与摩诃迦叶争怪后代儿孙认指为月若是大聪慧人决不入他群队为甚么如此祇为向上原没恁么事亦没有恁么说今日山僧与尔诸人说破事不获巳随邪打正若有伶俐衲僧拦胸把住问教口哑亦是山僧招得有么有么如无山僧自起还合自倒去也喝一喝云今日结制大众珍重下座解制上堂九十日以前诸人从甚么处来九十日以后诸人向甚么处去正当九十日前后来去俱成戏论且问诸人即今在甚么处安身立命时有僧出问云日落西山事若何师卓拄杖一卓进云四大分张时在何处安身立命师以拄杖横一横进云某甲不识师云大好箇不识僧礼拜归众师乃云要知者僧不识处正是诸人安身立命处汝若会得前此无结制者后此无解制者目前无听法者此间无说法者若能如是山僧不妨与汝诸人结制不妨与汝诸人解制于本无生死中说有生死于现有生死中说无生死主宾互换棒喝交驰岂更有第二箇时节蓦竖拂子云举一不得举二放过一着落在第二诸兄弟尔若唤作第一蚤巳落第二了也尔若唤作第二不可更有第一汝若总不与么犹是颟顸佛性儱侗真如毕竟作么生掷下拂子云苏噜苏噜㗭哩㗭哩上堂山僧昨夜偶得一梦梦见一伙贼彼时慌忙得狠忽然醒来元是老鼠咬楼板今日普告大众通知便归方丈上堂圆明了彻犹落今时闻见俱捐且居意地随流得妙勉强主张总不与么头角生也大众须有脱身法始得上堂心不忆玄旨口不经玄谈行不入凡圣之稠情不附生死之业如斯造诣巳难其人何况抛砖打瓦作浪兴波拨乱干坤掀翻黑白汝若从之得毋累乎傥其疑焉祇成自错山僧到此哑而不言时节若来诸人自委何以故难言红炉一点容易销镕须信百炼精金始无变色理解之与证悟似同不同见到之与行到一彻永彻稍存等待便非此宗立地圆成犹为钝汉岂将鱼目遂作明珠若是真人自知决择上堂我有一句子久未向人道今日厚颜耑为大众良久云三千里外逢人不得错举上堂分明万事雪填井又且婆和祇恁行不是眼开同作梦都缘露柱证无生露柱既证无生山僧及大众合作么生参参上堂心不自心因契道以名心道不自道因无心以名道所以道绝玄微心无体量若言有道有心犹是把箸拈匙见识若言无心无道依然灵龟曳尾之机明暗掀翻非其境界同时杀活岂是全提才到龙门巳遭点额汝等诸人幸自好看上堂世尊拈花是一出好戏列代祖师拈椎竖拂横说直说是一幅古画幸自我者里总无如是窠臼便归方丈上堂举古德问僧云何不看经僧云不识字德云何不问人僧展两手云是甚么字德无对师曰你看者箇古德到处劝人看经到处劝人问字分明一箇八字他也不识山僧亦有一箇字要问诸人遂竖起拳云诸人还识么会书不择笔点点是黄庭戊子九月再住诃林上堂蓦竖拂子召大众云还会么放下拂子云真心无拣大道非遮体绝见闻而不离见闻之缘用同声色而不是声色之事如虫御木文彩偶彰对镜看花心口俱丧所以掩室摩竭杜口毘耶固非玄妙之机岂堕功勋之位山僧六年以前一场败阙巳甘荒山匿影破衲蒙头乃承诸当道诸乡绅护法檀越长者居士寺中禅衲方外高流迫索再三苦辞不可只得俯顺时机复陞此座若论向上一门不可画蛇添足须知千差无别何妨作浪兴波一尘立而国家鼎盛万机休而千圣不携放开捏聚惟我能知杀活纵横非凡可测一切处变易不得何劳掘地出空未生前面目俨然不用续凫截鹤理贵从来事由今日未明八法枉自楷模巳协宫商别谐音律喝一喝卓拄杖下座结制上堂年年三百六十日不曾动着毫釐今日无端截取九十日为汝诸人开炉结制承郝范两大护法设供请山僧登座说法贵图汝诸人直下明取者九十日底道理尔若明得九十日底道理从无始来至于今日总是者箇道理又从今日尽未来际也是者箇道理明得也是者箇道理明不得也是者箇道理既明得明不得总是者箇道理山僧今日又作么生良久云不因紫陌花开蚤争得黄莺下柳条卓拄杖一下复举陆亘大夫向南泉云肇法师也大奇特解道天地同根万物一体南泉指庭前牡丹花云大夫时人见此一株花如梦相似若是诃林则不然傥有人问肇法师也大奇特解道天地同根万物一体为向伊道白云常在户青霭数当峰且道与南泉相去多少上堂今日长至在处丛林热闹打普斋散嚫施吹法螺击法鼓请堂头老汉说箇应时及节底佛法惟我者里冷啾啾地只有一箇栗棘蓬抛向诸人面前一任诸人吞吐山僧且问诸人吞底是吐底是不吞不吐底是若道吞底是还我栗棘蓬来若道吐底是争奈目前何不吞不吐咽杀阇黎总不与么辜负隹节作么生速道速道上堂戊子腊月八日寺中耆旧设供请山僧上堂要为大众举扬世尊睹明星那一则陈腐公案大众如今那一箇不夜夜睹何曾少箇什么为甚总在迷里就如世尊当日何曾多箇什么为甚却悟故知此事大有因缘时节时节若至其理自彰在世尊分上虽是自彰底时节其如祖宗门下正好喫棒且道差别在甚么处蓦竖拄杖云只为拄杖子不甘所以三千年后带累山僧人天众前不免说破喝一喝云向下文长付在来日下座解制上堂一期之内诸人还构得也无构得也三十棒构不得也三十棒诸人作么生你若脑后无眼直饶喝干沧海棒倒须弥犹是硬作主张茫茫业识所以道末后一句始透牢关把住要津不通凡圣若到此间山僧也须喫棒只是无人下手众中还有下手底么有僧出才礼拜师云伏惟珍重下座浴佛上堂蓦竖拄杖云释迦老子生也生也诸人在甚么处见得汝若见得也好三十棒汝若不见得也好三十棒且作么生昔云门大师虽则擒贼先擒王殊不知消息一漏遍地荆棘带累山僧一条热棒横搠竖搠左搠右搠搠到天明依旧可怜生掷下拄杖云维那今日不得普请住雷峰上堂境不可离心不可见照不及地寂不通方凡外二乘迷外觅悟三贤十地悟了还迷体妙难思情忘自合诸有智者咸推此宗初入门来须知药忌上堂举僧问投子如何是十身调御投子下绳床立又问凡圣相去多少投子亦下绳床立云门有偈曰投子下绳床今朝为举扬驴前马后汉切忌错承当师云雷峰亦有一偈驴前马后今皆是纵不承当也枉然祇为云门曾道破雷峰不免费重拈且道雷峰意旨与云门有优劣也无良久云祇因为客久回首话偏长上堂唤作拂子则孤负山僧不唤作拂子则孤负大众孤负山僧即今向大众说过孤负大众山僧祇得噤口早晚随大众拖出拖入咦露柱不解镫笼意一夜痴呆立到明上堂彻底凡夫日用中河沙诸佛共无穷剎那欻尔千差起梦里徒劳说异同大众且道即今是梦不是梦祇知贪程不觉蹉路不蹉路不许夜行投明须到蓦竖拂子云投子大师来也多少人在者里死活不得喝一喝上堂不是麻三觔分明干矢橛打杀鳖鼻蛇放出摩天鹘赵州勘破婆子威狞如虎为什么被刘铁磨一锥便倒何似我老博山密移一步祇如雷峰又作么生鸭脚木不鸭脚木遂鼓掌云料掉没交涉上堂中秋又到皓魄重辉云散长空影同沧海山河景仰童叟懽唿以两手作圆相云祇各人分上者一箇为什么略不着眼复以手抛向后云一回心目分明极万古清光错过多为什么分明又道错过莫将水中便当天上遂高声唤大众云可惜许上堂竖拂子云尽大地四圣六凡总要出者箇不得祇是不许觑着觑着即祸事生不觑着跛鳖盲龟一时拽脱十字街头逢观音三家村里趁弥勒一声社鼓喧天却原来白庙前大王庆节遂拍手云呵呵呵没交涉上堂竖拂子云人人尽有者箇消息为什么不会虽然不会三世诸佛亦祇得噤口缩项让他出一头地祇是他奈何不得及乎奈何得又不相似汝诸人作么生折合以拂子书空作旵字云若无增上慢人方便有分上堂一从搅动干戈后戡定中原匪太平回忆桑麻鸡犬日十分难复旧时情大众旧时情作么生以拂子拂一拂复左右顾云若将容易得定作现成看上堂古人道在眼曰见在耳曰闻在鼻嗅香在口谈论在手执持在足运奔识者知是佛性不识唤作精魂华首云识者唤作精魂不识却是佛性若雷峰则不然识与不识总是精魂为什么如此我王库内无如是刀上堂举法眼卷帘话乃云法眼指帘逐鹿不见山全身入荒草二僧卷帘虽则不奈何佛眼也难睹法眼云一得一失便是老婆心切要且眉毛安在若在雷峰门下总用不着喝一喝云多少人要定当者一喝不得自恣上堂道无所得惟有寡过我世尊在然灯佛所无有少法可得故号大觉能仁六祖大师云但能见巳过即与道相当后代善知识亦云兄弟东去西去直须向万里无寸草处去蓦竖拂子云识得拂子三大老性命在者里横拖直拽放下拂子云更有一般奇特事梧桐一叶下秋庭长至上堂竖拂子云是阴是阳作么说箇来复底道理放下拂子云一回梦觉浑忘却始解今年是去年腊八上堂睹星始觉从来旧万里云霄信步归难忘熟处成孤负争怪雷峰别有机蓦竖拂子云安得不孤负上堂世尊拈青莲花历代祖师天下老和尚竖拂子唤作拈花竖拂入地狱如箭射不唤作拈花竖拂入地狱如箭射蓦竖拂子云多少人在者里放过不得上堂山僧平常东边上西边下与诸人道什么如今到者里又作么生虽然巳被人点简不少上堂明明开眼见着侧耳听着满口道着为什么不会汝若会勘破天下老古锥汝若不会天下老古锥犹较一筹在且道那一筹参上堂大道不曾离寒山霜满枝特地寻言语回头错过伊既巳错过又道不离谓是究竟却成解嘲简点将来放过不可诸人且作么生复左右顾视良久住庐山栖贤上堂师云上下和平古今一致是非共辙生死同条正是白云万里岂况更多行脚上士贵在明宗汗马功高终非王种上堂左右顾云便与么去过在诸人不与么去过在山僧过在诸人是山僧境界山僧不知过在山僧是诸人境界诸人不觉山僧境界即在诸人面前诸人境界却在山僧背后恁么会去许汝具超方眼若论向上犹较一线道在元旦上堂昨夜三更狮子点头惊起袈裟岭一脚踢翻震动山谷哮吼林木各与三十棒发还本处不许动着普告大众今日元旦且当盖覆着勿使外人闻此怪事上堂囫囵一句非智所知知亦不得得亦不真不到情尽理穷安知休咎所以从上诸祖唯有默契三脚驴子自解弄蹄六耳猕猴非人能辨直得木马追风千里匪疾泥牛饮海全渤须干无量义海百千妙门现前具足眨眼错过旷劫难逢上堂在处现前不能安住常随背后必欲追寻即使信手拈来何似埋头向去命根不断差别难蠲傥遇其人不消一拶上堂文殊竞发千波普贤晴空一亘晴空之竞发而不纷千波之一亘而匪寂始信二人同心其利断金同心之言其臭如兰且道是甚么人境界上堂断惑证真水中捞月安禅入定空里栽花忘见守知曹谿斥为不解方便夜钟潭月玄沙谓之生死岸头过此以往不许汝知动静显藏当名何等上堂穷诸玄辩若一毫置于太虚竭世枢机似一滴投于巨壑诸人还知周金刚当时安身立命处么不可总在黑地里坐红日下山烧海底白猿归洞啸峰深腊八上堂能睹是人所睹是境若说因睹会心附物显理黄面老子煞要买草鞋行脚始得既不如是当年睹明星悟箇甚么霜白满天清较雪日黄铺地晃如金蓬头抱膝何曾彻一碗香麋饱到今你看数百千祀俗气犹未除在继住罗浮华首上堂先师开法此地二十余年幢旛指处龙象骈臻所蒙椎拂记莂祇是山僧与千山去年千山报寂今年先师又见背藐尔一身肩此重担兹承护法宰官暨各山耆年大衲属山僧继主此山念先师根本重地递代相承不可无统今日陞座普告大众且道合谈何事竖拂子云是博山底是先师底是山僧底若道三祇是箇拂子若道一分明博山传先师先师传山僧大众是三非三是一非一把定干坤一句作么生道以拂子作〦相云曹溪一滴无今古华首长空自暗明喝一喝卓拄杖下座上堂悟到十分行到十分始知不曾动着祖翁田地虽然如是犹是田库翁见识何以故不见道千年田八百主上堂举六祖大师偈云本从化身生净性净性常在化身中性使化身行正道当来圆满真无穷师云大众即今语底默底是化身动底静底是化身那箇是净性又作么行正道良久云适来是什么干矢橛切忌作语默动静商量不商量金井潭边古石梁上堂举僧问赵州学人乍入丛林乞师指示州云食粥了也未僧云食粥了州云洗钵盂去其僧大悟师雷者也是平常人事我问你荅悟在那里寻常佛殿里僧堂前厨库三门汝诸人茫然处即诸佛悄然处且道茫然底受锥札悄然底受锥札待汝缁素得出鹞子过新罗继住海幢上堂海幢剎竿先师竖未久忽尔倒却今日承诸护法暨各山诸上座请山僧继主此席山僧特来了先师未了公案且道先师有什么未了公案目前殿宇待新堂寮待备百废待举岂不是先师未了底事缁白诸公深浅大小机感随时岂不是先师未了底人蓦竖拄杖云祇如者箇有什么不了大众干坤上下山川流峙世运兴衰人事得失从上来有什么道处无端指註全是全不是全提半提还当得宗乘事么今日不免为先师当众说过卓拄杖上堂竖竹篦子云与么自救有分若论宗门下事未梦见在然古人往往以此示人教你与么悟不是便与么去到者里伶俐始得今时具者箇眼不道全无祇是少汝诸人参学一番大须皂白毫釐有差过重山岳上堂临济下克符道者尝有偈云侬家住处岂堪隈炭里藏身几万回不触波澜招庆月动人云雨鼓山雷甘露灭谓与价祖五位君臣折合还归炭里坐同一旨趣非苟然者后代儿孙竞以临济洞上互相低昂真可一笑海幢也有一偈与诸人助参一句当涂绝古今门门有路莫沈吟乌鸡久在煤山里祇要渠侬铁石心上堂此事如梦得觉如久病得良医如重雾日初出如在巨浸中得筏如夜行中涂获炬如丛人中认得所生父母实实有与么事不是道理思量所诣到得与么犹是一期之说须知更有亘古亘今一句良久大众礼拜起首座出众云者一句不是亘古亘今师以竹篦子掷案座便退上堂祇么是法身边与么是法身向上者箇是云门三句临济三玄那箇是洞上五位沩仰三生法眼根境一一打合得圆满无渗漏正是病深不可救药大死一回却活转来始知三头八臂神出鬼没是什么闲事蓦竖竹篦子云病也病也还挣扎得出么就者里大有奋迅三昧祇是不许人知以竹篦子击案上堂竖竹篦子云有什么指示祇是你不肯承当大须知有从上立地处莫祇向迦叶门下淹没咦者箇眼如优钵昙华此宗安得不滥浴佛上堂未离兜率巳降王宫未出母胎度人巳毕且道净饭王宫中果有悉达太子么当时睹史多天又什么人说法作么生说箇未离巳降底道理卓拄杖一下云此非你诸人明得底不如礼拜了退继住芥菴结夏上堂九十日待汝构取且构取箇什么古人云护生须用杀杀尽始安居竖竹篦子云者箇作么生杀以竹篦击案云若不挥剑渔父栖巢上堂无身有事超岐路无事无身落始终大众作么生是无身竖竹篦子云莫向者箇会作么生是有事不可总无者箇然虽如是是什么热碗鸣声便掷下竹篦子上堂一拳拳倒黄鹤楼一等拳头祗是劳而无功一踢踢翻鹦鹉洲大好脚尖不知退步有意气时添意气也是虚张不风流处也风流面毛长三尺大众批判便批判了也若是芥菴又作么生良久云四卷楞伽遮老眼一声弥勒到新秋上堂南泉斩猫归宗斩蛇唤作斩猫斩蛇入地狱如箭射不唤作斩猫斩蛇入地狱如箭射毕竟合作么生竖竹篦子云竹篦子还入地狱也无险师诞日上堂任性出兴非一异但随方便说缘生饶君高具摩醯眼不许当途涉谓情大众既不许涉谓情即今事作么生上堂尽大地在烜赫虚空里总无一箇知恩设有知恩不免旁观窃笑且道解笑者是什么人以竹篦子指露柱云大众莫轻觑他上堂一四七腊月梅花寒彻骨七四一海底灯笼光蔽日一种风流两处看闲杀东村王二十呵呵呵有利无利不离行市除夕上堂世间做年多用水牯牛芥菴亦有一头要与诸人度岁祇是老汉不解宰割且请大众着力竖竹篦子云宰割一任宰割但不许伤他皮骨汝作么生下手若下手不得莫道芥菴澹薄上堂竖竹篦子云者箇决定不从葱岭将来为什么达磨祖师未航海以前并无人道着既航海后还有助扬底道理么放下竹篦子云哑子喫黄莲又云三觔麻一疋布良久云咦有什么交涉住丹霞上堂天然自是住丹霞今古殊同验作家远岫千层朝座直平江百里绕门斜大众还鑑赏么若乃鑑赏不妨入得丹霞门升得丹霞堂大众即是山僧山僧却不是大众其或未然日日丹霞同门出入同堂上下山僧即是大众大众且不是山僧与么举扬犹是门庭施设山僧三十年笑具且从今日止须知深山里更有好商量么带雾锄云去穿萝担月回卓拄杖一下元旦上堂元正启祚万象咸新山川新草木新气运新人事新且道拄杖子还有新旧也无若无旧安得有今日若无新今日相见底岂不是大众祇如新旧不到一句又作么生竖拄杖云山僧年迈离伊一步不得浴佛上堂一切法不生一切法不灭随缘现世间如镜花水月当生实不生当灭何曾灭灵山尚俨然丹霞如是说蓦竖拄杖云大众还见么如来世尊在汝诸人面门出入为什么如聋似盲今日复在丹霞拄杖头与汝诸人相见未证据者请看复卓拄杖云大众还闻么既闻矣更不闻既见矣更不见见闻如空华万法了一电突出大好山满目难分辨更拟问如何恶水当头溅喝一喝上堂去年雷峰夏九十今夏丹霞一百二一任诸人颠倒颠跳不出云门干矢橛干矢橛棒头有眼明如日打得着骊龙拗角折打不着木马追风疾上堂一二三四五六水边林下千足万足一回喫扑青黄赤绿切忌撞着孟八郎打你驴头嚗嚗何以故黑漆盘里不分麦菽长至上堂内含阳曜外积阴霾仁智见同百姓日用天地蔽塞元气潜藏人事希夷万机休谢大众安住正在此时一念瞥兴转见淆乱上堂卓拄杖左右顾云元是旧年人却看新历日历日年年新侬渠刻刻故既刻刻故为什么总向新年新月新日里相见一轮红曜安知岁镜里森罗不是空上堂维摩居士入不二法门东坡尝有颂云譬之蜡炬作镫烛不以火点终不明迺至维摩嘿然处三十二说皆光燄妙喜老人谓其笔端有口善说法要老僧看将起来也只是随邪东坡祇肯维摩嘿然处殊不知三十二说总是火各各光燄不相假借丹霞今日亦有一颂譬之丹霞竹坡竹千竿万竿高凌虚昨夜一竿风吹折以尺量来五丈余且道与古人相去多少师诞日上堂一切人有二种想一世谛流布想二倒想一切圣人有世谛流布想而无倒想我丹霞老僧随世谛流布说今年六十有一说今日十月十四内外诸公随世谛流布都来与老僧庆生老僧亦随世谛流布受于供养礼拜是老僧与诸公总在世谛中还有第一义谛么若有世谛而无第一义谛是凡夫法若舍世谛别有第一义谛是声闻法若即世谛即第一义谛是菩萨法若就目前不是世谛亦非第一义谛任心所拟随缘即宗无有是非亦无无是非之量是如来法我衲僧家又作么生卓拄杖一下云大众会么老僧六十一年前祇与么来即今亦祇与么尽未来际亦祇与么若在者里构得不妨与四圣六凡同入老僧无量寿海目前无有诸人此间亦无老僧纵目所视纵耳所听纵口所说不知谁之所为而佛事周圆法音普遍且道是甚么人境界岁岁高山青突兀年年流水绿潺湲浴佛日上堂好好箇太平世界无端撞入净饭王宫大怪小惊当时建立且道建立得箇什么后来韶阳老子极力推倒且道推倒得箇什么都来丹霞手里一捏粉碎会么不识赤须胡依然胡须赤卓拄杖住归宗上堂剎竿依旧毒鼓从新祖令亲行魔外潜息然灯身前不容拟议迦叶门下许有激扬一句根由当众决择问荅毕云天清地宁江深岳峙风动云起昼朗夜昏圣主垂衣良臣补衮四民浩浩百氏腾腾现成公案还有指示也无若无指示老僧堪作甚么若有指示大众何曾具足所以遇贱即贵宝几珍御岂是元无遇贵即贱白牯狸奴应非别有揖搦并用贵在当机从上真宗祇言仍旧恁么也不得不恁么也不得恁么不恁么总不得石头极口在仍旧上犹为指踪极则之谈我有时教伊扬眉瞬目有时不教伊扬眉瞬目有时道扬眉瞬目者是扬眉瞬目者不是马祖用尽气力亦不过在仍旧上虚纵虚夺临济得大愚点破始解未到黄檗时消息俱胝得天龙一指受用平生末后在童子指头上施全杀手段显全活风猷亦不过在仍旧上善为去就始知直下承当错过不少翻身跳出转见无端直饶三头八臂鼻直眉横到者里总要喫归宗痛棒始得且道归宗又作么生卓拄杖云将此身心奉尘剎是则名为报佛恩下座上堂正月巳过二月初来诸人箇箇委悉惟有拄杖子总没分晓且道委悉底是没分晓底是全是全不是卓拄杖云道士帔白襕知非真措大上堂举破灶堕云镜凹照人瘦镜凸照人肥不如打破镜还我旧面皮师云大众如何是镜现山河大地者如何是人山河大地且道镜作么生打破面皮作么生还旧卓拄杖一下云会么霜天月落夜将半谁共澄潭照影寒上堂归宗斩蛇若作举锄下锄会大似钉桩摇橹若作一斩两断会大似噼破虚空不可但道箇南斗七北斗八便当得既当不得合作么生上堂文殊三处过夏有一句子要人信迦叶欲行正令有一句子要人疑疑句即信句信句即疑句疑信里错过疑信里荐取呵呵呵日出众峰青云深不知处上堂端阳到来了文殊普贤观音在拄杖头诤论佛法各持一说如斗快龙舟相似汝诸人为老僧捉下有功者赏有过者诛咦总是有过且作么生诛喝一喝云狗衔赦书诸侯避路上堂譬如明镜现众色像像不入镜里镜不到像边而森罗宛然空明自尔到者里须知数点平田白千株东岭青岂不是诸人分上黄鹤楼诗犹未轮到你题在上堂举百丈野狐因缘师云不落天上月不昧庭前花花月不相到分明在目前在目前移床就月共花眠还会么不会明日普请与大众再说一过上堂尽十方三世都来是箇无孔铁鎚用得便用没更丝毫头与你为缘为对若要觅箇缝儿有所牵挽大似日下孤灯添得多少光燄不如当下扑灭岂不痛快卓拄杖一下云快快上堂龙女成佛善星生堕箇里不曾间隔毫釐又宛尔一起一倒为是道眼明昧为是业果悬殊良久云幸自无人祇对喝一喝至栖贤上堂赤眼常因剌史李渤初住栖贤后居归宗传灯载归宗智常禅师老僧二十年前亦因灯巖文公曾住栖贤后付法子覞长老继席今来归宗重得相过承覞长老启请陞座置得一语要问大众祇如智常禅师住栖贤时住归宗时所有举扬与老僧前住栖贤今住归宗正当过此为大众鼓两片皮且道是同是异若道是异人隔数世地距数十里而道无古今道无远近若道是同同在甚么处卓拄杖一下云会么东海龙王打鼓西海龙王撞钟金轮峰顶霹雳一声玉渊潭里淙淙昼夜两山衲子你来我往摩肩接踵聚头付耳毕竟明得箇甚么边事于此折合归宗即是栖贤栖贤即是归宗主即是伴伴即是主主伴即是拄杖子拄杖子即是箇甚么五老峰高犹在后七贤联峙且居傍卓拄杖一下结制上堂从上来事诸佛无开口处岂更有指示于人历代祖师天下善知识横说竖说祇是发挥者箇道理大众既开口不得指示人不得又发挥箇甚么卓拄杖云会么昨日有人从岭上来不得五羊信江淮一带四五十文一斗粟饭袋子还有向庐山死灰里爆出么现前一众幸无枝叶九十日内老僧不教你参禅不教你学道祇要你二时粥饭不咬破一粒米堂里堂外往来出入不蹋着一寸土张眼不见色人不唤你作瞎汉侧耳不闻声人不唤你作聋汉巳后天下无奈你何还肯么肯则归宗今日失利掷下拄杖云赚杀广南蛮长至上堂一阳来复万象从新一阳即是万象此日全彰万象不是一阳本际无二从此日去为圣为贤即易从本际来为愚为凡即难何以故日有投江影水无留月心庐山天然禅师语录天然是禅师语录卷第二嗣法门人今辩重编小参元旦小参云新年头佛法有一人道得祇是无舌一人有舌却又道不得且道者两人那箇是亲那箇是疏皁白得出分付钵袋子小参满口道出满口道不出满口道出总没尔诸人会处满口道不出却又处处分明一任尔诸人退隋且道退隋箇甚么一任尔诸人承当且道承当箇甚么请自揣度看依山僧道迷即在悟处悟即在迷处祇是各人因缘未到便奈何不得古人道时节既至其理自彰于今街头市尾渔歌牧唱总皆十成完具十成奇特叵耐问着便乃突然被人唤做茫茫业识就是久参衲子闻山僧恁么说难道当下没有箇见处祇是声色关头生死去处犹未免疑惧被人唤做命根不断大众尔若者里放不过便日日在诸佛境界中总没尔受用处念念在众生境界中总没尔消遣处还说甚么禅道佛法所以我者里也没有妙句玄言也没有向上向下祇要尔知得着落尔若一日知他着落便识古今善知识休歇处原如此古今善知识指示人处也即在此不见香严在沩山一日山问曰闻尔在百丈先师处问一荅十问十荅百父母未生前试道将一句来看当时香严无言可对及回寮遍搜平日阅过书籍遍寻思平日佛法知见总没有一句子酬得大众此正香严不肯自欺处若是今时学者早晚呈见呈解有甚么交涉难道瞒得善知识不过自瞒而巳比后香严求沩山说破沩山祇是不肯说向他道云我说是我底总不干汝事者又是沩山彻底相为若是今时善知识早晚向他道箇元字脚赚煞人家男女不是沩山恁么手段又争得香严肯把文书焚却自叹云早知与佛法无缘不如做箇长行粥饭僧免役心神去也大众此正是香严偷心死尽所以后来在荒院中因掘地击竹瞥然踏翻那箇消息有偈云一击忘所知更不假修持动容扬古路不堕悄然机处处没踪迹声色外威仪诸方远道者咸言上上机便拈香向大沩遥礼云和尚恩踰父母当时若为我说破安得有今日大众香严到此时方才洞见沩山相为处及乎仰山一勘再勘总要摇动不得祇为他灼然知得着落所以千差万别一炉焲尽祇么田地大不容易大众还会么良久竖拂子云聻小参法法皆真法法如幻法法皆真汝诸人拟向甚么处拣择法法如幻汝诸人拟向甚么处执着大众从朝至暮所作事业繇内及外原始要终曾有一丝毫头善恶名相到你诸人分上么祇是诸人自生分别曾有一丝毫头决定不可舍决定不可取之法到你诸人分上么祇是你诸人自为缠缚若在者里悟得直是自由自在日日在烜赫虚空里坐卧日日在烜赫虚空里困眠千圣出头也要觅你踪迹不得自己亦复不知大众即今幸自可怜生终日埋头有何用悬崖撒手自圆成起来正好闲打闹呵呵呵将谓天然长老元来是箇直儱侗还会么山僧自离邵武拟还罗浮取道普庆承林德宾居士请游狮子峰同合寺大众恳山僧说法山僧固辞不巳只得依样葫芦随例颠倒若乃会得十字街头相逢却在三十三天上道故如或未然可惜狮子峰头一场热闹卓拄杖小参从来无过暂借回光才落思量便不中用以拄杖卓一下云若作恁么会蚤不中用了也又卓一下云须是与么始得小参学道之士须求默契渐造玄关若堕理诠遂成凑泊但见佛法身心打作两截繇来离微缚脱唯证方知陆亘大夫一日对南泉云肇法师也甚奇怪解道天地同根万物一体南泉指庭前牡丹曰大夫时人见此一株花如梦相似大众南泉者一句子立地唤回何等快捷后来雪窦颂深得此旨曰见闻觉知非一一山河不在镜中观正是打破琉璃碗手段又云霜天月落夜将半谁共澄潭炤影寒大众还知雪窦亲证处么大似闹市里东邻按拍西邻喫酒小参举天衣禅师云雁过长空影沈寒水雁无遗踪之意水无留影之心师云大众于今头顶天足履地山河日月草木丛林城郭人物是非好丑时时有那四句消息何不疾急着眼你若者里搆得多少省力虽然须知更有向上一路发化主小参今夏结制缺少资粮堂司书记为众乞米山僧甚喜何以大众聚在一处日间托钵元是佛制即结夏禁足亦为古道此行万万少不得独大众安居如何单烦两公山僧有一句话堪为大众解嘲家中稳坐底人途中受用途中得力底人家中稳坐若道是一如何菴里人不知菴外事若道是二尽十方世界要总不离者里大众作么生道还有道得底么道得底出来好与三十拄杖宁使法堂一丈草免教他日谤山僧小参有不是有无不是无阳燄空花常寂以理会之顿成心境思念想尽方契此宗错过目前玄妙何益结夏小参蓦竖拄杖云释迦老子在拄杖头出现了也大众还见么释迦老子出广长舌遍覆三千大千世界说诚实言是上座还知么即今大明国里无有能说法之人亦无有能听法之众尔拟向什么处开口是上座合掌恭敬而白佛言诚如世尊所教人亦有言不因紫陌花开早争得黄莺下柳条世尊当时百万人天中拈青莲花岂不是者箇意旨是上座与大众结夏安居僭登宝座亦不过者箇意旨若使一向争知有恁么事世尊乃破颜微笑曰因我带累尔然须具得那一只眼方有出头分何以如此痴人前往往说梦不得故我此说本无所说现前大众亦所不闻还赖是上座传宣无令断绝大众是上座今日为世尊作一箇传语人汝等当直会其道勿记吾言取障自心卓拄杖小参佛法因缘大有时节毫釐之差天地悬隔大众作么生是佛法时节就如今日端阳初五巳前悬想者一箇时节岂不俨然毕竟不是端阳初五巳后回想者一箇时节岂不俨然毕竟不是端阳何如正当初五念想俱息食角黍饮艾酒观竞渡下莲舟人人如是家家皆然且道祇么时节还有疑议否即此不疑议正诸佛之所护念百姓日用埋没多少仁智见病错过多少殊不知石火电光之中才落伫顾便成差互蓦竖拄杖云大众稳踏龙船头正好放身命莫贪标上锦失却手中桡然虽如是古人又有言恁么道则易相续也太难山僧当时被者两句子喫了一惊于今看来大好笑倒遂以拄杖右边卓一下云有甚么难又以拄杖左边卓一下云有甚么难复云脚跟红线断只只摩天鹞喝一喝小参大道无道大心无心大意无意大言无言先圣举似贵会其宗若有持循总归生灭何以故此事如镜里花如水中月如水上泡如蜃楼如海市如影如电如梦如空中响应勿得言其有无虚实又如兔角如龟毛如石女儿如露柱怀胎如铁船浮如海底火发勿得言其有无虚实又如木棉花如山中云如草树如巖壑如涧如城市中男女如善恶是非一切巨细公私诸事勿得言其有无虚实若在者里脚跟稳踏也须另开眼孔别立生涯方能于凡圣丛中不见一法不失一人出入纵横非常可测即山僧日前有所指陈皆为曲就若论向上未有其机是以古人云我若一向举扬宗乘法堂前草深一丈须倩人看院始得今日还有人为山僧守院么方丈后座屋壁疏漏尚蚤补缉着莫待来春雨淋头小参思而知鬼家活计学而就二乘证修何似我祖宗门下人人古佛步步通玄但要汝行便行住便住坐便坐卧便卧语默动静俯仰折旋总莫解会更不安排倘或时节一到全局赢来便与十方诸佛把手同行灵山一会俨然未散若犹未也十方诸佛与汝把手同行汝开眼也观音恭承举念也普贤祇候伸手触翻文殊举足踢倒弥勒惊起东海龙王呵呵大笑且道笑箇甚么笑汝诸人鼻直眉横眼深口阔饥来思食困则打眠山僧从旁忍耐不过才与他道天下那有饥不食困不眠底人么山僧还让他一筹在东海龙王只得忍气吞声回宫去也大众适来山僧为汝诸人出气且汝诸人分上作么生出气速道速道小参今朝共庆端阳节不觉依稀又半年眨眼韶光容易过因缘大事倩谁肩大众还知么此事直如竞渡若也会得千秋万劫只在目前若也不会万语千言还同说梦山僧今日说梦也大众又作么生复示偈云鳞甲威狞在目前几人于此独茫然分明举掉波心险不觉回头浪八千小参汝若为目前回换则不可不说别有汝若不为目前回换则不妨说无别有所以声色有汝汝无声色声色之中无汝汝在声色之中譬如鼓无钟声钟无鼓响钟鼓互交参声响不相杂若能如是方便唤做尘中能作主句外绝离微若是向上全提犹欠一着且道欠那一着道道小参灵光独曜迥脱根尘体露真常不拘文字心性无染本自圆成但离妄缘即如如佛蓦竖拂子云百丈大师来也诸人还见么诸人莫闻大师言句便道会了解了大师当前觌面错过放下拂子良久云适来许多葛藤向甚么处去也坐久成劳不如散去小参今日七月十五十方诸佛同此自恣雷峰一众亦同此自恣承现前护法檀越居士大德广作供养请山僧登座说法且问山僧未登座巳前作么生如今登座又作么生山僧不知大众不是山僧大众不知山僧不是大众蓦竖拄杖云拄杖子不知山僧与大众不是拄杖子拄杖子亦不是非拄杖子亦不是毕竟是箇甚么复横按拄杖云眼见如盲口说如哑衲僧鼻孔大头向下若也会得别有隹话若也不会他家自有黄金价黄金价无真假不见沩山水牯牛五字分明在胁下喝一喝元旦小参年新月新日新风旛堂亦新诃林与大众遘此一会心目豁然各各将谓自无而有庆快生平亦还知年年此年月月此月日日此日昔之风旛堂今之风旛堂曾无得失岂有去来只是一向埋没人间遂使年年月月日日可望而不可即知之而不能亲到今日时节到来不待希求还其本有诃林与大众据座底据座围绕底围绕说底说听底听坐卧行住俯仰周旋总在其中念想顿息所以道虽然旧阁闲田地一度赢来方始休赢底事且置作么生说箇休底道理良久云目下重修庄严沿门打募土水经营全仗诸上座诸居士努力卓拄杖雷峰范铜世尊像小参山僧有一句子请问大众古天然烧佛煨寒今天然沖寒安佛且道还有差别也无若说有差别古今不可有二道也若说无差别分明用处各异作么说箇无差别的道理蓦竖拄杖云会么放下拄杖云彩云影里仙人现手把红罗扇遮面急须着眼看仙人莫看仙人手中扇咦孟八郎又与么去也元旦小参去年元旦风旛堂与诸人相见底即今年元日月林堂与诸人相见底今年元日与诸人相见底又即年年月月日日与诸人相见底山僧见底又即诸人见底诸人见底又即山僧见底山僧与诸人相见底又即山僧与诸人不见底所谓一步不动而遍历道场随缘赴感而长处此座于此会得如来禅敢保诸人委悉若是祖宗门下未梦见在且道祖宗门下又作么生喝一喝云一人颁夏历万国奉春王卓拄杖小参僧问赵州万法归一一归何处州云我在青州做一领布衫重七觔大众还会得者一句子么者一句子杀活齐行宾主一致会得者句子我山僧道十方三世一切诸佛或显或密或权或实说五乘三藏十二分教也只做得者一句子註脚一切诸大菩萨声闻缘觉得种种三昧持种种法行获种种智也只做得者一句子註脚一切众生有迷有悟有向有背凡因圣果善恶升沈三界六道轮转无巳须知尽向者一句子里一咬百杂碎乃至山河大地日月星辰飞潜动植情与无情尽法界性包里无余也只消者一句子一印印定更无长短出没成败延促大众还会么即汝诸人行住坐卧梦时醒时语时默时无一事无一处无一时无一念无不现前无不具足者一句子着落无不是者一句子註脚还信得及么我世尊说法四十九年最后拈青莲花于百万人天众前大众当知世尊举处却不许人向举处会阿难问迦叶尊者世尊传金襕袈裟外别传何物者召阿难难应诺者云倒却门前剎竿着也当知尊者道处却不许人向道处会汝若会得便会得者一句子着落后来达磨初祖至我东土向少林九年面壁汝看他嘴都卢地不是无语且道语甚么汝若会得便会得者一句子着落后与可大师道外息诸缘内心无喘心如墙壁乃可入道及至可大师云我巳息诸缘祖云莫成断灭去否可云不成断灭且道既息诸缘因甚不成断灭祇此不成断灭底还有许多外缘内心息与不息底道理么岂不劳而无功饶汝会得也只是者一句子註脚青原见六祖道箇圣谛亦不为既圣谛亦不为还假到曹溪作么南岳见六祖道箇说似一物即不中且道不似一物似箇什么合作么生道又云修证即不无污染即不得大众既污染不得还修证箇甚么空拳里搦甚么汁何不特地管取你作得者一句子註脚我石头道恁么也不得不恁么也不得恁么不恁么总不得子作么生大众他道恁么也不得不恁么也不得恁么不恁么总不得尽好了为甚么老婆舌头又道子作么生石头意在那里纵饶会得也只是者一句子註脚庞居士问马大师不与万法为侣者是甚么人马大师云待汝一口吸尽西江水即向汝道山僧道马大师好一箇大口只是不知惭愧大众还晓得马大师不知惭愧底大口么也只是者一句子註脚南泉云三世诸佛不知有狸奴白牯却知有山僧却喜王老师见大不怕见小不欺只为他深悉病由大众作么生是王老师深悉底病由汝若会得不妨识得者一句子着落乃至五宗分泒我洞上弘开五位末后道箇虚玄大道无着真宗须知位位中全具者一箇消息不是教汝杜譔长老逐句分疏支离配合却回来自己大总持上总无理会处道是正偏回互理事交融做箇座主使下即得还与纲宗有交涉么诸如临济三玄三要四料拣须知面目现在云门三句不是强作法眼六义岂为区区沩仰九十七种圆相虽则大珠小珠落玉盘在作家分上一掷粉碎却来伸手问你取还会么大众饶你一家家宗旨透脱都只是者一句子註脚所以古人一言一句棒打石人头嚗嚗论实事不是知解穿凿得来道理捏合得去古人云行解相应名之曰祖他解处即是行处行处即是解处不是今日如是解他日才如是行古人如是行今人才如是解有等禅和子在长连单上学得口头滑熘如何是佛如何是祖师西来意如何是万法归一一归何处灯笼露柱佛殿三门拨牌子过去道我会佛法我会禅道莫问他本分上事且作得箇知解道理看么我在青州做一领布衫重七觔赵州只恁么说大众只恁么举且道眼孔在那里莫只颟顸我山僧道者一句子最尊最贵最第一是佛是祖是菩萨是众生是有情是无情是我是汝百千妙义无量法门总在者一句子里不消一捏近时有种邪师大法不明见僧举起问赵州意作么生便道赵州将者一句子骂杀者僧且道赵州者一句子是骂杀者僧么他也据师席数十年驰声走誉难道只将者尖酸口角遮盖得过谤他古人误他后学尽教图得供养礼拜莫拨无因果好你既不会不妨不荅不见当日云居住山兴化道拟借一问以为影草时如何居不能荅兴化云情知和尚荅此话不得不如礼拜了退后二十年居才道当时因他置得箇问头奇特不敢辜负他于今想来不消道箇何必且道云居是何等眼目却如此贵重如此谨慎不可亦儱侗说一两句搪塞去山僧每念末法滥觞不忍随例颠倒寻常向者箇破院住两年那箇破院住两年痿痿羸羸只恁么过时且要与大众向古人真实行解相应处通箇消息便是诸人眼见得弥天遍地是善知识到别处丛林混三两年也讨箇拂子却跟着者枯澹老子作甚么无非一片至诚为生死事大我出家儿既弃了家缘眷属富贵功名向没滋味处无急得急恁般咬嚼还要图名闻利养么当知师家与学人须各具正眼始不互相钝置错过一生古云十度开口九度休去只恐无利益大众且如何得开口有利益去今日晚参偶记起者则公案不免葛藤一上僧问赵州万法归一一归何处州云我在青州做一领布衫重七觔大众还会么且作么生会天暑久立小参理不忘则不可通之事事不忘则不能合理事理不忘则本心不露心不忘则道不妙道不妙则炉子𨁝跳不得且道炉子又作么生忘大众还有道得底么试出来说看众无对师云侍者明日设供不得用者箇除夕小参三界惟心万法唯识只者八箇字从上诸佛诸祖秘密之旨尽于此矣为什么后来说也说了解也解了只是不会你道病在那里大众你若识得病所在便解放身舍命你若晓得放身舍命则一尘一念无不具足六义十玄底道理此岂不是惟心此之唯心自在深密除佛一人无有能知其进止俯仰见闻去住之处又则一尘一念无不深悉五法三性根源此岂不是唯识此之唯识圆通无碍除佛一人亦无有能议其建立扫荡之迹大众依山僧言之总是无别不可于无别上强起分张卷亦由我舒亦由我是我屋里事须是屋里人方能举措如意所以法华云无上两足尊知法常无性佛种从缘起是故说一乘诸法住法位世间相常住此不可作因缘会因缘之法无有真实圆觉菩萨岂不深达法源底然尚须十千劫方得阿耨多罗三藐三菩提又不可作一合相会一合相者则是不可说但凡夫之人贪着其事大众者不是小事须是英灵汉子一眼觑破便自全身辊入方许具大人之作有旋干转坤手段你若只管隈门傍户说心说性说道说理有什么了期更饶你尽力修得千手百臂神通变化到我栖贤手里不消一捏捏教碎若要扶一扶扶教起何以故祇为栖贤识得他他是栖贤屋里走使要且他不知栖贤欲识栖贤么不出你脚头脚底只是你自家瞒却不是栖贤瞒你良久云虽然如是山僧还有一句要向大众道千方易得一效难求大众大须勐省莫待腊月三十来向长老口里讨活久立珍重小参尽法界只是一箇无明只为汝行住坐卧不知不觉忽然于自证分上起见相二分由是三细六麤流转莫返便乃归咎无明殊不知就在流转处直见得原无许多只是浑然一箇无明从上诸佛诸祖亦不过在无明里知而安之一切圣贤或知而不能安安而不能住乃有种性差别既种性差别则法门亦复差别由是四念处四正勤四如意足五根五力七觉支八圣道三十七助道品乃至四无量心十波罗蜜种种法门亦只要你安住不是与你生起所以傅大士云安住无明之明照大众你直下全体是无明即全体是明照大众知而安之便不消别觅汝若不能安住瞥尔突起便似生相续所以傅大士又云了达明照之无明了者深悉之谓达者无疑碍之谓深悉其本无而无疑碍其忽有便直下安于无明更无毫头许费力你若向明照上除见泯相纵饶磨治到尽头处亦只成得箇缘起佛所以圆觉云乃至证于如来清净涅槃犹为我相大众还会么祇如山僧即今与么说还是我相不是我相复云自首免供元旦小参大众作么生是新年头底佛法举起僧伽黎云会么离四句绝百非你若于此得箇入路玉渊潭早为你诸人说了也五老峰早为你诸人说了也但与么过时切忌错会山僧今日举似虽然无端不得不尔小参明见佛性向二六时中亲他去合他去祇唤作修行人若论我宗门下还未梦见在岂不见瞿昙老子拈青莲华举似人天且道是什么道理可是与汝说心说性说明说暗说离合亲疏么饶汝具大根器于石火电光里掉得箇相似法亦须一回亲证始得若不一回亲证会则似易做处却难岁久日深祇恐无利益不说全无纵有亦是修行边事不与那事相干若论今时得一箇修行人巳是罕有然我辈发心担荷如来当此法末益宜立志除增上慢及拨无因果之流凡具惭愧不可欺心乱开大口我山僧在里许二三十年到于今方敢与么说汝等诸人岂当容易大众须趁识力及尽方休小参诸人若向白月里会即难为汝眼若向黑月里会即难为汝足若总恁么会即太破碎若总不恁么会即太儱侗毕竟作么生放过即不可不放过且不是者箇道理所以深山老宿别有长处不是作意彊为汝等诸人大须知有者一着子莫自满假虚度流光小参三老峰为汝诸人印定了也汾淇冈为汝诸人印定了也山僧口里絮叨叨地汝等诸人耳里闹聒聒地且道图箇什么若是伶俐衲僧才闻举便休去早迟八刻更待眼孔动定有什么着到处归堂归堂师诞日小参是上座今年五十又一承华首老人宠赍隆重一时缁素远近咸集为是上座庆生是上座谨仰体老人利益大众之心特与举似少结般若之缘诸善知识生是世谛然无有世谛则亦无第一义谛第一义谛即是不可说所可说者犹是世谛诸善知识生不可说然有因缘得以世谛说是故生亦可说菴提遮女云地水火风四缘未尝自得有所和合而能随其所宜是为生义与么则和合为生离散为灭诸善知识还知和合非生离散非灭么龙树菩萨云因缘所生法我说即是无亦为是假名亦是中道义未曾有一法不从因缘生是故一切法无不是空者蓦竖拂子云会么是上座五十一年不曾有生底道理再过五十一年不曾有灭底道理即今现前无庆生之众此处亦无当生之人一箇烜赫虚空上自四圣下讫六凡内极身根外穷器界从古到今未曾一刻移易祇是无人觉知诸善知识不知诚难知亦方便没量大人更须知有文殊普贤境界始得有向有背有断有续有始有终有得有失犹是末那用事偌大威光不能出现纵经尘劫勤苦修证终无自由分诸善知识还会么若不会更听取一偈浩劫与剎那迷情非本际本际随情量迷终不能了因缘会遇时见有如是事见知不可得缘会即无生海底劫火发山顶石船浮若得此中意日午打三更复竖拂子云会么一僧出云大众不会请和尚更显威光师以拂子拂两拂复顾视左右僧云大众礼拜师复云适来一段葛藤端用回向老人道法普周法身常住现前知识并及见闻发菩提心究竟佛地利乐有情永无疲厌珍重小参竖拂子云大众才与么会早巳无事生事参玄之士十箇五双在者里绊杀所以道凤萦金锁趋霄汉以何期直得处处破除犹是灵龟曳尾大众大须知有若向上头拨转关捩便一脚蹋到底庶有少分语话在然虽如是也不得作死马医百丈再参巖头抚掌六七八九机轮同别复竖拂子云会么腊八小参世尊二千六百年前于此夜睹明星悟道如今人人有双眼睛夜夜睹明星为什么不悟良久云世尊打草惊蛇也祇惑乱有眼睛底忽遇着箇瞎汉又作么生拈拄杖云将谓胡须赤更有赤须胡佛诞小参未离兜率巳降王宫未出母胎度人巳毕为什么又道世尊初生周行七步目顾四方云天上天下惟我独尊以拂子击禅床云连皮带壳应无价信手提来不值钱时有僧出喝一喝云老汉今日龙头蛇尾即归众师直视云汝若会得一任一任如或未然祇恐祇恐僧复出礼拜师云大众任则任什么恐则恐何事不妨更疑到弥勒下生小参此事离言说相离心缘相多少人向言语断处心行灭处亦不得得亦不真所以道动容扬古路不堕悄然机始惬风穴意余外不无祇是与达磨一宗犹较一线道在大众切须皂白始得小参举世尊云一切法皆如幻化毕竟性空毕竟空中无有诤竞令彼闻己斗诤心息其心平等犹若虚空更不相求种种瑕隙由斯获得大丈夫相所庄严身见者欢喜乃至证得清净涅槃究竟安乐师竖拂子云是什么到者里说箇性空巳堪喷饭何况若凡若圣若一切生灭心行犹如画空及水中月大众何不向拂子里打箇筋斗出头来与汝携手河桥海岸观竞渡上下随缘应物岂不是心胸明快然虽如是祇如十字街头李四张三满口煳涂一拳上一脚下又作么生莫将意气论今古自有通人一目平一目平三脚驴子弄蹄行小参举龙树菩萨云若不见般若是则名被缚若人见般若是亦名被缚若人见般若是则得解脱若不见般若是亦得解脱是事为希有甚深有大名譬如幻化物见而不可见师云大众还识般若么蓦竖拂子云何不向未举巳前会然虽如是六祖从来不姓卢自恣小参不觉又是自恣大众一夏巳来还曾构得也未构得也祇在者里构不得也祇在者里总在者里说什么构得构不得大众幸自可怜生待你暗地里点头错过多少山僧与么话恨得汝诸人不具眼亦喜得汝诸人不具眼何以如此竖拂子云描也不成画不就纵有僧繇亦枉然小参蓦竖拂子云者箇不是你会得底会得也是平地上喫扑遂高声唤大众云何不礼拜了退师诞日小参年年此日生日日此时死诸人祇解庆生不解庆死巖头云雪峰与我同条生不与我同条死山僧亦云诸人与我同条生不与我同条死要会此意须从即今会父母未生以前消息始知山僧刻刻在诸人脚跟下同生同死诸人自瞒过却来者里庆赞虽然因我得礼你底事从头起若是赤须胡直得笑不止笑诸人事因人热山僧随例道谢遂拱手云有劳大众繁用小参举台山婆子凡有僧问台山路向什么处去荅云蓦直去其僧便去婆子云好箇阿师又恁么去传至赵州州云待我勘过始得赵州往如前问婆子亦如前荅州归上堂云台山婆子为汝勘破了也复举一婆子供养一僧尝遣二八女儿送饭一日令女抱住云正当恁么时如何僧云枯木倚寒巖三冬无煖气女归覆婆婆曰二十年祇供养一箇俗汉遂趁出烧却菴师云赵州勘破婆子五百揭石义婆子趁出者僧阮籍愧孙登大众作么生同是广南人别有通霄路还会么切忌逢人错下註脚腊八日小参世尊当日睹明星与大众如今俯仰上下顾视左右总无第二人为什么不悟良久云幸自可怜刚不肯若为瞥地太生憎携来葱岭还携去赚杀儿孙入五灯大众还有多少人怕入不得岂不绝倒小参春灯绚烂社鼓喧哗莫道不当情者箇当情尤甚所以万里无云青天也须喫棒直教向声色里提取那一片大安乐田地方才不费手脚大众者一句子成褫多少人赚杀多少人行脚高流当知转变小参举一不得举二放过一着落在第二蓦竖拂子云唤作一早落却第二了也且一如何举良久云孟八郎又恁么去也大众久不散师笑云一众总是俗汉小参耳目不到处会意言断绝处会不如向声色枞然是非交互荐取箇不惊异句大众且不惊异句作么生道良久云见怪不怪其怪自坏小参竖拂子云尽大地祇是者箇你向什么处拣择不拣择莫明白且道还有过也无牛有角兔无角不如猫儿一只脚小参举竹篦云汝诸人即今眼见如盲耳听如聋口说如哑有什么不着到处为什么不肯承当虽然如是更须步步有出身之路始得所以道但参活句莫参死句大众作么生是活句以竹篦左拍一下作么生是死句以竹篦右拍一下复云旷野无行地崎岖有路通小参大众一切众生从无始生死来祇是识心妄见流转若不八识一刀世间流转有麤境界出世间流转又有细境界麤境界所谓色境界乃至法境界细境界所谓色非色境界法非法境界心境界非心境界乃至菩提涅槃境界若我祖师门下麻三斤干矢橛庭前柏树子狗子无佛性若祇与么打发亦是细中之细总要出境界不得大众于今三家村里樵歌牧唱量晴较雨且道还有你者理会么此岂不是境界你若在那里得箇真实悟门是世间是出世间是如来是祖师方始皂白大众聪明才辩到者里一毫用不着须是置心一处久久自然拽脱努力小参上不慕诸圣下不重己灵古人恁么道且道是什么人分上事待要和会有什么着到处盖从上来不曾有者箇消息祇为慈悲之故诸人顶门眼豁当自证知即今且不可说破小参生与死善知识亦不能免不能免则老病犹人苦乐犹人总皆犹人善知识长处在那里大众善知识深知生死之故深知老病之因深知苦乐之本知而同之同而不均如水中有乳若果鹅王自非鸭类曹山云一切麤重底事不要免免则成变易去也菩提涅槃此等殃祸为不少大众变易不变易惟我自知得底人三二十年潜行密用始于自肯终至于妙是非顺逆非形迹所得类齐大众汝但于实头上一回瞥地久久自然证知若己若人若古若今若凡若圣异同差别泮然无疑大众不移之地岂容易到须具大人之相慎勿随顺麤识久立小参如今人不了祇为未起恬然才起突然既起勐然者是谁家屋里事谁作奴郎何不彻底悟将去太古淳风去还肯么小参茫然从何去悄然从何来来去不可得来去里接取不关茫然悄然事小参竖起竹篦子云不是心不是佛不是物是箇什么良久云咦将谓有恁么事暇园小参雷峰十三年前承诸公命曾到此间今日重来与诸公相见且道相见底事作么生卓拄杖一下云大众十三年前亦祇为诸公赞叹三宝成就信根乃渐入渐深迩年来我宗门下事古冈大有人承当在去年复承见招正搔着山僧痒处此回愿望倍奢非但现前诸公阖古冈一城人雷峰拄杖子要生按过总教成佛作祖去大众雷峰拄杖子为什么恁大威光祇为不肯具眼所以上不知上下不知下贵不知贵贱不知贱贤愚好丑是非得失祇是箇不知尽十方三世鼻孔一时穿却到来者里上不妨教下下不妨教上贱不妨教贵贵不妨教贱贤愚好丑是非得失一齐推倒一齐扶起大众你看拄杖子恁大威光一场佛事且道于雷峰分上还有丝毫交涉么试判看咦雷峰到处穿人鼻孔殊不知一箇鼻孔今日被诸公横拖倒拽直得笑倒虽然如是且喜索头还在手里喝一喝卓拄杖小参若人欲了知三世一切佛应观法界性一切惟心造大众过去巳过未来未至现在无住唤什么作一切佛卓拄杖一下云急须着眼看仙人莫看仙人手中扇复云大众佛法界菩萨法界声闻缘觉法界六道四生法界作么生说箇惟心底道理卓拄杖一下云相随来也石头土块会么若也未会雷峰且向第二头为诸人葛藤去也竖拂子云还见么见底不是色以拂子击案云还闻么闻底不是声既不是声色又是箇什么昔东坡居士云溪声尽是广长舌山色无非清净身夜来八万四千偈今日明明举似人看此偈可谓搅长河为酥酪变大地作黄金后来有箇长老却云东坡居士太饶舌声色关中欲透身溪若是声山是色无山无水好愁人且道具箇什么眼便恁么道不见道荆棘丛中着脚易月明帘外转身难你若识得者箇长老方才识得雷峰雷峰不曾向你紫罗帐里撒珍珠你拟什么处构切莫颟顸今日何圣传居士为其亡过尊人见五老居士来暇园设供请山僧举扬此事用资冥福大众见五老居士做了一生佳公子做了一生贤缙绅居乡清白德被里闾处家仁孝慈惠子弟但祇么见得犹是世间相不祇么见得世间相出世间相遂成两橛且合作么生卓拄杖云若在者一下透彻根源许你会得见五老居士本命元辰着落天上人间随意自在总无第二人第二法虽然祇如资荐一句又作么生道卓拄杖一下云顶门开了还教瞎为圣为凡绝是非小参汝诸人昼夜张眼看着侧耳闻着鼻嗅舌尝身触意思何处不灼然为什么不肯承当汝但过去未来现在一切梦觉虚妄相想一时按下祇与么觑捕觑捕来觑捕去忽然打失布袋却好来与汝箇本色钳锥何以如此祇为汝从来不知与么事将谓有多少奇特殊不知旷大劫来未曾剎那间歇所以僧问云门如何是诸佛出身处门云东山水上行僧问洞山如何是佛山云麻三觔南泉东西溪话赵州勘破婆子话今人一等会为什么不是者里大有来由有底说识得后还要扫踪灭迹何异灵龟曳尾有底说入得头也要出得头方合他向上有底说箇中无肯路总与么打发不求妙悟说时相似做处淆讹理既如是事亦复然如苍蝇子一般祇管向有气臭处道法大概可见汝等诸人决要向者一路出离生死大须具超方眼目久立庐山天然禅师语录天然是禅师语录卷第三嗣法门人今辩重编小参腊八小参竖竹篦子云不道大众不睹祇是时节有待一旦顶门豁开到作家前为什么还未良久云老聃不是姓李小参最明白最简易为什么祇管难将去都为向明白里简易里何异东行西马首尽大地皆以无心得之祇是不曾点眼尽大地皆以有心失之祇是不曾错脚所以费人许多诊候用补用泻大须识药忌始得元旦小参大新年头不可不与诸人说佛法祇是不得错举似人小参元宵灯节鼓乐交参士女骈阗分明下下打着步步踏着为什么祇作世谛既不作世谛岂更作佛法毕竟现前事作么生楚鸡不是丹山凤剑崃徒劳放水鹅小参竖竹篦子云汝诸人终日推是度非欣真厌妄还出得者箇么何不向者里一切永息虽然如是截断天下人舌头则不无争教无舌人解语以竹篦敲案云无舌人解语也汝诸人还闻么小参者箇犹不是况复张三李真空与非空将来不相似了了如目前不容毫发拟竖拂子云可惜许小参大众此事无有形段亦无指示汝但不于一切境上起分别心一切时中不为诸虚妄觉想流转应事接物不庸安置亦无自见之地到者里祇要你自甘自休此自甘自休一切人天二乘所不能窥诸佛诸祖亦奈何不得是你自受用三昧还肯么归堂除夕小参腊月三十日来也诸人作么生卓拄杖云岁月巳穷人事暂息见闻不到思虑未萌到者里将谓别有安排处岂知清明端午中秋重阳错过了多少如尚不悟且待明朝从头看去元旦小参梅柳喜迎初岁景幢铃长绕去年人光天宝炬随潮远匝地祥云捧日新大众是什么卓拄杖一下小参知客出问昨日是今日不是向上一机请师垂示师云昨日曾有人与么问来进云和尚幸自尊重切莫带累别人师云老僧亦与么举进云客司某甲自为不敢干冒和尚师云再举也何辞知客一喝师便打进云长老峰舵盘巖龙尾石海螺墩总与么分付去也遂礼拜师云瞎却僧出礼拜师云大众看第二员战将进云大日当空即不问人牛不见是何物师打云将头不利带累三军问照见五蕴皆空度一切苦厄便恁么去时如何师云紧峭草鞋进云若空是见既巳成见何者是空师云宽大箬笠进云若物是见既巳成见何者是物师云一般都有只是用不着进云举手所之纵目所观无上法王是真实语师云虽然用不着却也烜赫见闻僧礼拜师乃云大众只管将问来问脚跟下一片地浮逼逼地古人才开口便知落处岂一棒两棒总不回头有什么交涉饶你置得千百问不消老僧一条拄杖子打发了也还会么卓一下云若向者里开得一双眼堪与人天为师复卓一下云若向者里瞎得一双眼堪与佛祖为师掷下拄杖云且道堪作什么若无举鼎拔山力千里乌骓不易骑知客复出拾拄杖云大有人不肯和尚与么道举拄杖云且看拄杖子在某甲手里和尚当奈何师一喝知客掷拄杖归众师云子细着腊八小参我佛世尊昔年于此夜睹明星悟道悟则不无争落第二头如何是第一头以拄杖一时赶散大众复云悔悔便归方丈除夕小参古人烹露地白牛与大众度岁丹霞老汉久矣没有者箇且道将什么供养蓦竖拄杖云饱一任饱只是不许得味一卓中秋小参今夕是中秋桂影婆娑清光万里尽大地人俯之仰之左之右之要难躲避殊不知总是水里底且道还有不是水里底么卓拄杖一下云天上无明月天下无明月解夏小参竖拄杖云今日夏便解了且道拄杖子解即是不解即是眨上眉毛好痛与三十卓拄杖一下云白云万里无人见祇见门前草漫青中秋小参今夕中秋雨蒙蒙云黯黯且道月在何处以拄杖作圆相云明如漆黑如日尖相既隐圆相亦无汝若觑着即瞎汝眼然折旋俯仰要且躲避不得卓拄杖云咱合错过小参老僧适在方丈才闻鼓声蚤有一人出众问道今日腊八适值上堂还许弟子伸问否老僧道四众俱有问话分安得不许他迺问云弟子是殿前树神前日承西堂大师见示要弟子迁居业巳从命祇是有一疑尽大地是箇道场如何偏要拆毁弟子房舍老僧应声荅云你既知尽大地是箇道场何处不可居为什么又执着他却笑云偏是你禅师家会讲话我才说箇尽大地是箇道场为甚要拆毁弟子房舍老和尚就说你既知尽大地是箇道场何处不可居为什么又执着老僧见他说得俊快唤他进前老实说与他云树神你底房屋老僧亦有分我底殿宇你亦有分只管分彼分此作什么树神闻言噤口懡㦬而退大众你道者树神是什么人他也解问话祇是不会讨便宜若是老僧待殿宇告成一直搬进去住了是箇韦驮菩萨殿如何树神亦得住还知么不是同床睡焉知被底穿诸人若不会且请到殿里问取者睹明星悟道底老狐看卓拄杖一下结夏小参得底人原无体格祇为不将人家屋里事当自己事所以脚跟下活鱍鱍地佛祖所有他亦有有之不以为重佛祖所无他亦无无之不以为长何以如此他脚跟下有力不随人转然要转便转觅其踪迹了不可得到得祇么田地尚不是好消息岂况还未然亦非论年论月祇要你是者箇人具决定志保你九十日内构去若不是者箇人不具决定志纵使一百箇九十日亦没交涉大众海日渐长幸然无事大须努力珍重小参明明者一椿事为什么特地难将去你诸人每日噇了两顿上来下去有什么盖覆处忽被人问着便拟开口祇对早巳白云万里我宗师门下祇为慈悲之故乃有语句若一向天三地四你向什么处捞摸归堂小参眼识等所行非色境界色等所现非眼识等境界良久竖竹篦子云见么复以竹篦子击案云闻么打鼓弄琵琶相逢一会家有亦不管无亦不拘观世音菩萨将钱买胡饼放下原来是箇馒头掷下竹篦子云一队总是无孔铁椎小参此事如五夜灯火如神钟社鼓如士女酒筵茶席于此若会一任出没生死非佛眼所窥然须知三家村里犹有一人不肯到得此人喫棒有分腊八小参数千年陈腐公案一回提起惭惶杀人你诸人各有眼睛俯仰照烛为什么往往被人唤作瞎汉祇如盲龟跛鳖还有佛法分也无无则法界不周有则宗乘混滥到者里须还芥菴老汉始得除夕小参过此一夕又是一岁你诸人作么生放开则日月推迁捏聚则干坤顿易便与么去有甚了期万象无体玄之意圣人有会物之心笑倒孟八郎信步张三李至道无难情穷乃现卓拄杖一下元旦小参卓拄杖云年年祇与么月月祇与么日日祇与么为什么又要老僧从头举似大众有一人受举似举似不中用有一人甚得举似之理却不受举似且道那箇是亲那箇是疏分疏得下新年头无虚弃底佛法以此启佑当时不为世谛卓拄杖一下小参王老师云不是心不是佛不是物可谓驱耕夫之牛夺饥人之食然虽如是者边千句百句不如那边道取一句且作么生是那边一句桃华开处春风暖黄鸟歌时柳絮飞切忌道犹是者边话情知汝在者边模索要向那边着到小参举僧问云门如何是正法眼门云普又僧门风穴如何是正法眼穴云瞎妙喜云二尊宿荅一转语还有优劣也无若道有优劣真箇瞎若道无优劣真箇普若是归宗即不然若道有优劣瞎里错过若道无优劣普里错过毕竟如何三餐稀粥扣门拙二百残僧计日禅小参举赵州云有佛处不得住无佛处急走过三千里外逢人不得错举师云作么生是有佛处祇如不得住住箇什么卓拄杖一下喝一喝作么生是无佛处祇如急走过走向那里亦卓拄杖一下喝一喝复云大众说便说了也须悟始得你若悟师姑不是女人做小参钟中无鼓响鼓中无钟声钟鼓不交参句句无前后古人只此四句巳无剩义老僧有箇譬喻喻如流水前滴不到后滴后滴不从前滴滴滴圆满不相假借而相引相排江河流注似生相续又如火与火前燄不是后燄后燄不是前燄燄燄相推至于燎原祇是者一星子者一星子亦无自性于此会得许你做得箇座主大众前说巳无剩义为甚么又说会得止做得箇座主盖为汝解会不解不会小参不着世间如莲华常善入于空寂行达诸法相无罣碍稽首如空无所依大众作么生说箇空寂行空寂行又如何入听取一偈此心此法本如然遇直逢湾绝后先与汝相知解相信双双携手醉花前以竹篦击禅床云会么小参此事如擎满钵在独木桥上过稍错足即丧身失命过此以往康衢大道土旷人稀到者里切忌瞌睡却似不曾有恁么事小参锦上添花易雪中送炭难锦上添花却似不曾多些子则易中亦有难雪中送炭忽然撞着箇性燥汉挈过冷地上则难中亦有易寒煖无方难易失准是汝诸人作么生去就良久云滴水滴冻腊八小参所睹非境能睹非心箭锋相拄啐啄同时正恁么时还有出身之路也无金鸡啼午夜寒月落前山虽然如是若作睹明星悟道入地狱如箭射小参开罏以来风晨雪夕与诸人所谈何事若在言说上荐岂不动涉根尘若在无言说上荐岂不静沈死水若在言说上得无言说之机岂不事属向背若在无言说上收言说之用岂不理存本末若总不与么则百姓日用得失两衡毕竟合作么生梅花初绽萼榆柳未舒芽小参以竹篦击禅床又望空一挥云敲空作响击木无声不是神通妙用亦非法尔如然事理俱捐全身迸现岂待临机作略方露布于吹毛正使楼阁门开开而复闭犹存终始之端所以旷大劫来至于今日当念瞥然都无前后何消老僧深言浅语直指旁敲直饶句下明宗声前得旨前廊后架错过多时复竖竹篦云会么会则全盘翻却黑白两忘伫机停思白云万里解制小参诸方解制有底向长连单上指出箇解作活计有底向长连单上指出箇破家荡产惟有归宗拄杖子一时按过总教他眉横鼻直齿白唇红他日向孤峰顶上味雪餐风十字街头唿张喝李十字街头底孤峰顶上放行孤峰顶上底十字街头把住祇是不许撞着老汉为什么千般武艺皆传尽一拳留得打儿孙小参说事说理说根本说差别说者边说那边曲为今时都无实义若是箇人自知好恶汝若会露柱灯笼是你儿孙汝若不会厨库三门是你宗祖且不关老僧事小参竖竹篦子云多少人在者里开眼行不得多少人行得却不开眼总要喫归宗痛棒咦亦是奴见婢殷勤小参现成公案教老僧作么生说便与么会朝打三千暮打八百何况昧略然虽如是相似昧略智者不言本际法中无存泯故浴佛日小参生生不可说不生生不可说生不生不可说不生不生不可说到者里还拆合得么拆合且置祇如归宗今日噼头一杓恶水是为悉达扶弱是为韶阳助强良久云欲得不招无间业莫谤如来正法轮小参十方诸佛在众生生死里涅槃而众生不觉不知六道众生在诸佛涅槃里生死而诸佛共见共闻故知生死是涅槃家生死涅槃是生死家涅槃而生死自生死涅槃自涅槃不隔毫釐远若霄坏祇如老僧与诸人即今是生死是涅槃易分雪里粉难辨黑中煤踢翻湖里落星石吞却庭前下马台会么小参于本无有处立一切法法法谁名于本无无处说诸法空空空何状蹋翻关捩转向上头烁迦所不能窥检点将来犹在涂路何如归宗寺里石女生儿惊起四大天王目瞪口呆投奔无路是汝诸人作么生躲避小参境因心境心因境心心不知境境不知心何曾动着日用森罗寤寐安然不行鸟道证寂灭于繁兴之内了名相于一实之中安住无明将错就错真钥不换笊篱木杓小参去年结冬冬行春令今年结冬冬行秋令从春令荐活了死犹难从秋令荐死了活较易难易且置如何是活右边卓拄杖一下如何是死左边卓拄杖一下复云若识死活句许汝参得归宗禅然虽如是死活不到又作么生月上长安公子闹云封谷口老僧闲小参佛法在行住坐卧处饮茶食饭处阿屎送尿处迎宾待客处所作所为起心动念又却不是也古人与么道要你直下会汝若直下会所作所为起心动念又是箇甚么更有甚么是与不是既无是与不是到者里作么生安排瞥尔错过又是从头汝诸人大须着眼良久云险小参尽大地是眼谁为所睹尽大地是明星谁为能睹黄面老子卸珍御服着垢敝衣只顾面前不防脑后数千年前败阙被归宗今日拈出且道归宗败阙又是何人拈出以竹篦指灯笼云切忌撞着者箇喝一喝元旦小参新年头佛法谷风扇南陌文殊诈明头普贤呈巧拙一箇头枕东一箇脚蹋北爆竹天轰法身脑裂三门头天王佛殿后菩萨三三两两聚头左搠右搠不迭祇图打断是非关殷勤款待拜年客遂高声云是甚么两口无一舌解制小参九十日里荐得底好与三十棒九十日里荐不得底也好与三十棒荐得底三十棒共汝商量荐不得底三十棒倩谁承当咦白云万里知何处拨转机轮归去来小参此事不是汝诸人念想思量得底世间最奇幻莫如海市蜃楼深壑大泽神龙狞虎奇禽怪兽鬼魅出没人所不经书籍上一目才念想即可现前即如法界海诸佛菩萨众会一切天梵六道诸圣凡所作供养香云花云宝衣云赞叹歌吹乃至教化众生声响遍彻逼塞虚空不可说不可说劫毋有休息种种神变亦人所不经经论上一目才念想亦可现前唯有此事念想所及便不是者箇道理历代知识说箇麻三觔锯解秤锤可谓剿绝理解剿绝情谓一提起便有者箇意思此岂不是念想既落念想何曾梦见虽非念想所得又不是龟毛兔角到者里嘴都卢直是叵耐汝诸人一夏里试定当看小参秋半月圆云开魄朗尽大地山川陵谷草木丛林宫殿城郭人民禽畜男女饮食景物纷纭人事悉无不共在清光之中虽异同成坏各各悬殊而清光圆满互相容纳无有角立如水中树影如镜里像祇今汝诸人心光亦复如是但不到秋半月圆云开魄朗便自翳于目前分寸之外无所涓无一隙之光随处露现汝但微细观察始于一端终于究竟始知今夕之景内外融彻非境界之所拟议小参举石头云恁么也不得不恁么也不得恁么不恁么总不得乃以竹篦子望空一画云颇有人于此一下了却还得么放下竹篦云不得不得良久复示偈云西子临轩世莫俦红罗遮面隐双眸分明欲诉心中事启口难言只是羞小参此事如人行长路行到尽头绝处逢生必无余心正眼始豁将谓学道究竟有者箇时节殊不知三家村卖柴汉瞎着两目终日数柴把看砰椎轻重巳刻刻蹋毘卢顶𩕳所以道夫妇知能圣人不及元旦小参夜来绳床上才靠着便见枣柏通玄长者清凉澄观国师二人论列杂华宗旨一箇说道此经圆融直授大心凡夫十信满心入初住即与佛齐一位具一切位无有古今岁月时劫凡夫一念相应即一念佛若无大心凡夫佛种应断一箇说道杂华虽以圆融为宗不碍行布一位实有一位中消习证真之验众生根欲不齐恃此干慧终成邪见问明品所谓何故受持正法而贪嗔痴谄慢疑种种具足将知此事非但多闻而能究竟二人争论不巳老僧从旁窥破各与拄杖一齐喝出正在闹时直夜侍者大叫小叫说道今日元旦请老和尚早起礼佛张开眼始知适来行棒行喝总是梦事蓦竖竹篦子呵呵大笑云诸人谛观老僧即今还醒也未复示偈太虚无欠亦无余万象森罗自卷舒箇里成忻复成厌一回瞥地亦踌躇小参此事大须一了一切了一了则无圣不了一切了则无凡不了无圣不了则无法界不入无凡不了则无世间不离现在世间而全身法界便不为世间生灭流转全身法界而仍处世间便不为法界情量所限到得与么法界世间总在当人掌中放过捏聚随意自在始知狮子峰玉渊潭春秋冬夏不妨与诸人俯仰坐卧任运过时祇是峰高潭深你诸人不免出头露脚却似有与么事小参举竹篦子云从上不曾有一人向者里道得一句子着便设有人道得一句子三世诸佛历代祖师口挂壁上放出无数波旬魔梵水陆神祇光曜烛天老僧恁么道亦是树上摊油麻亦是平地推车子汝诸人作么生皂白小参祇是箇烜赫虚空何处安眼耳鼻舌身意只管根尘相对妄起分别更随习气留滞现行几时是汝休歇何不八识一刀方便安住大总持门接应事物如镜里像像不借镜而空镜亦不因像更加圆净又如五色摩尼摩尼体上何曾有五色五色亦何能污染摩尼亦何待除却五色别显摩尼此是文殊普贤境界唯证方知理上十二分透彻事上尚未有一分着到古今大人数十年初中后夜始得箇相似后学初机可不怛惕小参从无住本无端起一切圣凡诸法互相倾夺如梦似幻都无实事无始时来所有断证无非扫空中鸟迹栽镜里空花终日向五蕴山头夷丘塞壑费尽心神虚消岁月没量大人在者里埋没多少韶阳正令虽则婆心亦只以楔出楔楔出楔生岂有了日谁是咬猪狗底手脚汝曹大须快捷明决趁俊取办真法难遇转盼错过又是一生言之酸楚小参去即印住住即印破不去不住印即是不印即是古人从自己经历途路难易为后人拈出箇坦易平荡去处不似今人于坦平地上堆坵挖堑以见高深方寸里凑泊不少不论凑泊不成即使凑泊得去总在古人背后立落他格量无自由分诸人须识好恶莫错用心从上来有甚么事祇为汝不直下构取若直下构取尽在当人岂凭他力于今昼作夜息一切现成何曾有毫端许善恶形段到诸人分上莫自生障塞好还肯么小参两箇拳头十只手指便与么去要且未是是不是秋风吹不起却忆当时老赵州解道庭前柏树子引得儿孙不丈夫人人尽向句中死堪嗟叹难辨理点来都是鼻头红阿那箇一口吸尽西江水师诞日小参尽道老僧今年今日生殊不知即是去年今日又即前年今日又即大前年以至无量年今日又即明年今日又即后年今日又即大后年以至无量年今日总过去未来一切年今日即是今年今日融通三际圆满十方诸人且什么处见老僧祇是眉横鼻直眼深口阔顺之则喜逆之则恶喜不喜恶不恶入海麒麟三只角天风夜夜撼琅玕月落寒潭无处捞摸信手拈来七花八萼会么小参举竹篦子云阿那箇不见阿那箇不闻与么会去祇是箇解空尊者且道宗眼在甚么处解制小参今日解制解亦一任住结亦一任去去去住住总是当人且不干栖贤事老僧随例颠倒与汝诸人证明弥天花雨祇在目前掷地金声且归脑后须知更三十年亦有人为老僧证明小参祇与么不可总作与么商量从上先德殚乃机致要诠註者箇道理不出不知佛殿僧堂早巳道了也更教老汉鼓两片皮岂不取笑识者然虽如是争奈今时小参举真净偈云石门路险铁关牢举目重重万仞高无角铁牛冲得过毘卢海内鼓波涛阿那箇是无角铁牛毘卢海在甚么处梦里何人歌白雪觉来元是偃溪声小参譬如明夕是中秋向今夕说是想底即向明夕说亦是想又如镜里像说像不是镜常在光中说光是镜且非像外然象不碍光光不到像彼此不相知内外无前后既非功分岂关本有即今老僧与诸人老僧说诸人听香炉蜡炬露柱虚空把断咽喉拈却心目试道一句看小参浩劫之与剎那毫端之与沙界得其总持且不入甚深三昧而当时当处总有文殊普贤境界昔杂华会上普贤菩萨住如来前去宝华王座不百万人天欲求一见了不可得此岂神通妙用祇是当人自住自地识相不生举起则匝地匝天放下则非心非物彼既丈夫汝诸人何不己躬下一回着到一回决定只管挨门傍户有甚么了日小参道人行处祇是自知自了盖动静一多因心所置心源深稳力不凭他体尽妙明自委伤触逢缘不借任运屈伸汝若生心取证则没溺自宗更或放旷无拘不免翻身魔外但能血脉不断动静之境无亏无愿无求一多之情顿绝良由根本见彻不入方便之门差别行圆岂踰一真之界步步不蹑前后心心岂滞暗明真智无见不妨物象交加真理恆如何用虚灵湛寂如月印川水光不透如石投海燥湿悬殊以之自为功位齐彰以之为人主宾回互东西溪之水草随分五台山之勘破有由大法无遮当人谛审小参举竹篦云向者里道一句有甚么难不向者里道一句始不为易难易因人过得荆棘林是好手师诞日小参老僧今日在长生路上与诸人相见了也诸人还识长生路上事么流泉是生湛寂是事望如恬静不是事流急不觉不是生若能彻底掀翻不妨千波竞发即一亘晴空一亘晴空即千波竞发用挟体以全彰体含用而俱寂以此作供是真供养以此受供是真福田三轮体空一真法遍因齐庆赞福慧两严虽然如是大火聚里一茎眉毛倩谁拈出以竹篦击案一下小参甚深理境无路追寻大智现前回头即是一切三昧枉自週遭动转施为本无能所能所既绝取舍何从一种平常言思莫及上揆千圣下合群萌旷大劫来犹如今日小参生死本际涅槃本际一二之理难分迷悟之情各别深达法源行于事物而不见其异安住心海处于梦觉而不知其同祇为理封千圣之域不羡白牯黧奴情绝三界之因何矜宝几珍御荡荡乎冥冥乎法界岂有知见水草宁问东西知马影之非他洵牛鼻之在手元旦小参日月如环旋转无朕就中取一月一日曰春王元旦朝廷草野竞起讴歌上祝圣寿下庆民生人间鼓文章礼乐之风猷我法阐一乘三乘之秘典庄严法界点缀太平岂不猗欤盛哉人事既毕依旧日月如环旋转无朕求其起伏真俗二谛了不可得有人于此指出宗由契佛心于言外开凡品于劫先可谓因时赴节独妙全提老僧且款款向伊道恶情悰小参去冬结结箇甚么今日解解箇甚么摩尼不堕五色明镜岂有去来结收从来昏散之心入炉中陶冶解去今时知见之习向劫外屈伸大小皆宜深浅获益老僧权作社长聊满一期诸人无忘师资勉图后劲小参承当箇事大须彻底掀翻莫存知见语默动静柔和其心若犹圣境凡情人非我是即使悟得了无过患亦非古人行处既不相应终难成立不见道微言滞于心首皆为缘虑之场实际居于目前翻作名相之境何况更麤声前响后待汝回头转脑巳是失候移时箭既离絃谁论及之不及结夏小参九十日以前三十棒少一棒不得九十日以后三十棒少一棒不得正当九十日内且道还有喫棒分也无老僧年迈忘前失后亦须痛喫一顿始得若是诸人自领出去小参近代禅病流为声名师家图门庭热闹不管学人了得了不得祇要他口手快便施设得来学人亦不求自己性命着落祇要师家印可声名借重成褫他一副虚张才气以取世资似者等心行亦说担荷如来还得么今时人所谓法身边事祇是箇见闻觉知食底穿底迎宾送客底折旋俯仰底将为是和会着在眼曰见在耳曰闻在口知味在鼻嗅香在手执持在足运奔知者唤作佛性不知者唤作精魂者是古人语大有来由教你在那里皂白不是教你作死马医山僧说不知者唤作佛性知者却唤作精魂何以故好好地只要会他何曾蹋着那箇消息既不许会是你拍盲得么又如今时人所谓法身向上事也祇是箇见闻觉知只是不许他认着唤作扫踪灭迹玄虚大度无着真宗大众去去来来是箇见闻觉知不过换过一条题目者等窠臼正是千年贴体汗衫大众汝既没真正悟门日用自然闯到差别境上是汝不知惭愧还说箇一切处不是别一切法不可得大众既是一切不可得蹋他机境作甚么者是可得不可得楞伽云受贪嗔痴性己然后妄想计着贪瞋痴性非性若不取有性者性相寂静故大众一切法皆由心生你心不曾到无生田地而谓一切法不可得一切法如幻无有是处大众是则是一切法如幻亦只是你见得处你若迷情不了全身在幻化里不觉不知流将去犹更牵引道理回至偷心流转大可畏惧大众就是你得箇真正悟入也要践履明白他后方有成立若只虚知虚解生死海里无你躲避处不见文殊菩萨问法首菩萨云如佛所说若有众生受持正法悉能断除一切烦恼何故复有受持正法而不能断者随贪瞋痴随慢随覆随忿随恨随嫉随悭随谄随诳势力所转无有离心何故受持正法而复于心行之内起诸烦恼法首菩萨荅以颂云佛子善谛听所问如实义非但以多闻能入如来法如人被水漂惧溺而渴死于法不修行多闻亦如是如人善方药自疾不能救于法不修行多闻亦如是大众莫道者是教乘即我达磨大师亦说行解相应名之曰祖后有僧问古德云如何是头荅曰大须知有如何是尾曰尽却今时有头无尾时如何曰终是不贵有尾无头时如何曰虽饱无力沩山大师亦云大须识干识若不干敢保轮回去在敢保啼哭有日在佛祖痛切提诲祇要你行得去方到无事道法是一是你们各人根器不同是你们习气深浅不同所以顿中亦有渐渐中亦有顿只如你们于者一着子上有箇入处见得现成殊不知多生习气各人都是有底因缘相凑一时抛向面前只靠着些子知见一回按过了又一回有甚么了期须是有决定方便始得者岂不是顿中亦有渐大众修行一着亦有差别我宗门下却不如二乘始教费许多无间解脱由一地至一地你若是箇人一剎那顿伏烦恼祇要善用方便一切时劫限量不得此岂不是渐中亦有顿所以道用少方便力疾证菩提道又云他得底人他自知时修与不修是两头话你若没者一椿习气只管作意加行尚不可说知时何况习气深重谬意为不可得而俱生种子时时发起现行难道自己蒙昧得只是麤心硬差排过他时后日大作祸在大众今日同住一处都是担荷如来大事切须从自己做出一箇后昆榜样如今禅道佛法败坏至此非口舌能争须是我辈深山穷谷在自己脚根下立得稳不为时气所动令天下后世谓末法时代尚有者一种倔僵人所裨法门多矣久立解夏小参一夏来不曾与诸人讲话其声如雷诸人还闻么闻则诸人不如老僧不闻则老僧不如诸人老僧与诸人亦能成褫天下人亦能误赚天下人万丈峰头切忌错足小参上是天下是地东西南北峰峦盘结林水葱郁溪声彻昼云影弥空谷中之景老僧所见如是诸人所见亦如是须知有一人所见不如是此一人是在众中不在众中在众中举目不见不在众中岂不闻有一人所见不如是小参一切众生流转生死一切圣贤留滞方便皆由所知之心今时只管向思议不及处言说不到处以为过于精明圆湛明眼人觑破唤作自欺欺世饶汝遍坐道场说法如云如雨弥勒下生未许有话会在而况下焉者乎汝等诸人须识好恶小参举一不得举二放过一着落在第二蓦竖竹篦云早巳落第二了也作么生说箇举一道理遂掷下竹篦除夕小参今日猎尽一年事业向此夕终终必有始一年事业向明日始始即始其终底终即终其始底如环无端如幻无实诸人到者里作么生了梅花香似麝野火势如龙切忌作麻三觔会打汝头破莫言不道元旦小参今日春王正月元日与么承当即堪绍隆佛慧普度含识唯有竹篦子不在里许既可绍隆佛慧何故竹篦子不在里许竹篦子不在里许还该得佛慧么该得即不是竹篦子不在里许不该得竹篦子是箇甚么该得不该得不该得该得又是外道矫乱论议毕竟合作么生不妨更疑三十年小参信位不道全无人位只是罕见所以黧奴白牯独露全机十圣三贤难辞药忌古人三登九上喫尽生受只为者一着子不似时流穿州县入保社筑得满肚皮禅将来日用如冰似炭长生路上有甚么交涉何不初终后夜勤勇念知一回喫攧始信从前虚过只今大唐国里能有几人所见尽是噇酒糟汉将知此事当不容易庐山天然禅师语录天然是禅师语录卷第四嗣法门人今辩重编普说除夕普说今夕是除夕尽一年之日谓之除古人比之人之死日尽一人之生谓之死所以道腊月三十日到来一年自正月初一日起直至除夕那一年有无得失至除夕交结明白过此夕便是来年事人生自出胎至舍寿那一生善恶苦乐至死日交结明白过此日便是第二生事古人又道腊月三十日到来你作么生做手脚正说我和你未到死日一切善恶犹有转变所当勉力不可临时着忙若到死时入闷绝位便要做主张不得从闷绝位出又有中阴后阴既隔了阴便同醉梦正如人今生不能复忆前生底事你作么生措办一切众生遇得良友善见善闻以此见闻在顺逆境便会生起那欣慕警惧底心一般做起善事来祇是后来遇着恶友那恶知恶见便会把前时善心一退退没了谓之为善不终那做恶底打头亦祇遇着恶友发起爱憎便会为恶若是遇得好人闻得些子因果干系一回回头便会向圣贤路上此皆现生现知现见不似他生难做手脚大众何不趁着色力康健祇消得你一念憬觉那一念憬觉不但把一生底业缘一划划断就是无始劫来千生万死一切业缘亦祇在者一念憬觉如汤沃冰大众一生如是千生万生亦祇如是总由迷妄起诸过咎迷自己觉念合一切尘缘妄起惑业如梦如幻都不可得虽不可得而此迷妄驰逐不巳不能自返要待缘起若能借良友因缘忽然憬觉此一念憬觉能灭三祇业因最是有力不同迷妄随境颠倒无有真实大众然虽如是尽有一般憬觉不过几时便见退失你道病在那里祇由你不曾向自己根源上彻底识得所以不能立得那决定底心大众作么生是根源根源又如何彻底大众者事不得容易亦不可作艰难想老僧今晚打开宝藏任诸人趁贩不必定要十年五年你若伶俐蓦直向前老僧看你立地构去大众祇如诸人现前遇着寒你便知去穿衣饥便知食饭逢人赞叹你便生欣喜被人呵责你便生烦恼者一段明白灵妙不是我有你没底就是三世诸佛历代祖师古今善知识亦不曾多了你分毫祇是你从来不曾一日识取祇管将者灵妙底心向外边境缘上生爱生憎妄取绳缚于今若肯回头向那知寒知暖知好知歹底一回承当不教你更有等待是你此心从无始来千生万生在六道三涂中千般惑业万种升沈到于今不曾少欠者知寒知暖知好知歹底与老僧无异与诸佛诸祖无异你祇须直下承当直下体认你者箇明白灵妙之心从本以来与一切境界元不相到一切境界埋没你不得一切境界流转你不得你既彻底识得那根源了便当就那根源上立一箇决定之心大众那决定之心又如何立你岂不是彻底识得那根源本不与一切境界相到你于今就当随顺着那根源决定不与一切境界相到你岂不是彻底识得那根源不为一切境界埋没不随一切境界流转你于今就随顺着那根源决定不为一切境界埋没决定不随一切境界流转者箇唤做头正尾正古人云有头无尾终是不贵便是者箇道理达磨云行解相应名之曰祖解到十分便能行到十分行到十分方是解到十分所谓以始觉合还本觉本始合一无古无今不同莽荡妄招殃祸大众你道于今说禅底差别在那里他一般说彻底识得根源他一般说识得那根源不与一切境界相到不为一切境界埋没不随一切境界流转说便说了到得境界当前一般从前起惑一般从前作业既有惑业难逃苦系大众那一种人弄到差别境上他还不肯惭愧更说道我虽到差别境上亦元不与我根源相到那一切境界埋没我不得流转我不得是亦便是祇如今世间作业底人亦未尝与那根源相到那一切业缘埋没得到那里流转得到那里祇是目前奈何不得一切众生业缘如梦如幻因既梦幻果亦复然虽然因果同是梦幻若无一回真实着到一回决定倒断那无始俱生不与你一时干休你者虚知虚解亦同梦幻与那无始俱生抵敌不过所谓道力不胜业力也似者等亦说担荷如来岂不惭愧大众从来历代祖师古今善知识不是别有长处亦祇是彻底识得那一箇根源不与一切境界相到便直下随顺决定不与一切境界相到彻底识得那一箇根源不为一切境界埋没不随一切境界流转便直下随顺决定不为一切境界埋没不随一切境界流转于一切日用自既如是以此为人亦复如是逢人问着如何是佛便云麻三觔如何是祖师西来意便云庭前柏树子者箇正是从彻底根源上立决定心一箇大榜样也于今人闻说麻三觔庭前柏树子他便作一箇不思议会或作现成会或作随处都是会或作全身里许会你说恁么见识亦当得彻底么既不彻底遇一切差别境界自然露出手脚所谓佛法与身心打作两橛你诸人行脚一番须要具眼遇着真实去处切不可错过真实师友难得好山水难值于今既聚在一块大须努力老僧不要你参什么禅不要你学什么道祇教你自己将现前知寒知暖知好知歹底那一箇直捷根源直下承当你试体究看你无始来至于今日祇有者一箇灵妙底心经不可说不可说生死升沈不曾少欠毫釐你者知寒知暖知好知歹底元不曾与一切境界相到既彻底识得你便随顺他决定不与一切境界相到你者知寒知暖知好知歹底元不曾为一切境界埋没不曾随一切境界流转你便随顺他决定不为一切境界埋没不随一切境界流转者一箇彻底决定底心源不但了却者一生生死直教无始劫来百千万亿生死一时了却就把者了一切生死底心正要你向一切生死海里头出头没建立祖宗一切法门为一切众生开百亿方便如水中月如镜里华无出无没无染无杂入三涂六道为一切众生作了因不作生因乘愿力不随业力你若自不能了如何了得他人迷情未尽于三界内一定无自由分莫开大口瞒老僧不过底老僧祇教你在根源上彻底立一箇决定心祇将此心无有不办即将此心入一切生死做出一箇华严法界来大众你看那华严菩萨十信满心且道信箇什么亦祇是信得箇自己根源彻头彻脑就者根源上立决定心便入住位经云佛子住此地即是佛受用常在于其中经行及坐卧所以十住初心便与佛齐了无阶级你道为箇什么祇为者一箇根源十方三世一切如来同行同住同入一切法界作一切佛事更无差别若入住位便起行向以理入事还向于理事理交融步步实践如入十地从初至十悲智相扶把自利底事向利他处圆满却把利他底事向自利处融释至十一地全悲无智直至成佛以后一切行愿皆从悲起十方三世一切法界无圣无凡无自无他无延无促无不是普贤行愿处无不是普贤放身命处你说到者田地轰天轰地不是神通变化亦非法尔如然却元来祇是我和你于今现前一箇直捷根源更无他事到者里实无华严境界可得亦无什么悲智亦无十地境界亦无行向可得无有住与不住信与不信亦无彻底不彻底决定不决定亦无说与么事底亦无听与么话底大众今夕是除夕各各向衣钵下坐地报钟起来与你新年相见只是还有一句遂竖拄杖云切不得动着者箇卓一卓解夏普说老僧两三月来彊半是患舌疮少与诸人说话今日自恣且问诸人还曾构得者箇事么若道一切现成岂不一夏虚过若必有所构作么生又说箇本有大众本有本不有本无本不无本无本不无所以盐官道一切众生皆有佛性本有本不有所以沩山道一切众生皆无佛性到者里伶俐衲僧不难识解依通然须悟始得昔我世尊拈青莲华在百万人天中顾视大众且道是何等徽猷古今商量都向举起处会金色头陀破颜微笑又向笑里承当此岂不是解后来阿难尊者问迦叶尊者云师兄世尊传锦襕袈裟外别传何事迦叶唤阿难阿难应诺迦叶云倒却门前剎竿着于今人也都在迦叶唤处阿难应处作箇直捷根源谓有者箇直捷根源却教向目前动用里流通去所以道倒却门前剎竿着若果如是为什么赵州有僧问云学人乍入丛林乞师指示赵州云喫粥了也未僧云喫粥了也州云洗钵盂去他何曾有什么直捷根源亦便就目前动用处指示有底却云直捷根源即在目前动用里目前动用也即有直捷根源又引青原行思禅师见六祖话当时行思禅师初到曹溪便问当何所务即不落阶级曹溪云汝曾作什么来思云圣谛亦不为曹溪云落何阶级思云圣谛尚不为何阶级之有曹溪深肯之大众你看圣谛亦不为正是没量大人八识一刀底手段你若在者里下得那一刀便能一切时一切处一切念直得自由自在荡荡无碍于今人却道圣边事拈过一边直教他在目前声色里倒卧横眠始得又和会僧问青原云如何是祖师西来意原云庐陵米作么价岂不是目前一句子囫囵无你思量处无你站脚处又引证石头示药山云恁么也不得不恁么也不得恁么不恁么总不得者便是一句子目前囫囵不可思量不可站脚底道理所以药山不会后参马祖祖云我有时教伊扬眉瞬目有时不教伊扬眉瞬目有时道扬眉瞬目者是有时道扬眉瞬目者不是一时言下豁然此正是囫囵一句子在目前动用处点睛飞去也又云石头是箇人境俱夺马祖是箇人境俱不夺总与么批判且道有什么妙悟处又引睦州有僧问云以一重去一重即不问不以一重去一重时如何睦州云昨日栽茄子今朝种冬瓜又是目前一句子囫囵话了也大众我丹霞以一重去一重绝无其人不以一重去一重满目而是何以故茄子今年种得迟冬瓜秋后看大慧云茄子一任诸人横咬竖咬冬瓜上试道将一句来我丹霞茄子冬瓜总任诸人横咬竖咬祇是要下口不得大众既总任诸人横咬竖咬为什么却下口不得作么生是下口不得底道理不可亦是目前囫囵一句子么莫总作与么解会解一任你解祇是无利益为什么无利益大众悟之与解极相似其实如云泥之异祇为你作与么解了二六时中有几种用不着处那声色关头逢着便黏即不黏亦费许多拨置是一又方寸里生灭亦有许多拈一放一底时节又道理上亦有许多杜譔与杜譔不得一时胸臆放不过底去处者亦是用不着既用不着不可又从头问人只得推作行履不到噫佛法不是者箇道理古人也有行履底话却是他悟得底即是他行底行底即是他悟得底未有悟处不曾圆满却向行履上圆满譬如人家有一百亩田饶你耕耘得十分勤力灌溉得十分及时到成熟时亦只是一百亩田底稻子终不成耕出二百亩来人之学道亦复如是汝打头见处如是饶你精勤践履亦不过纯熟得所见底未有见不圆满却靠着行履圆满所以道打头不遇作家到老终成骨董作家宗师就是十分老婆他方便里亦自然有宗门手段你看归宗当时有僧问如何是佛宗云我向汝道只恐汝不信僧云和尚诚言安敢不信宗云汝便是大众汝看归宗又不道汝怎底怎底便是怎底怎底便不是但云汝便是真可谓浑金璞玉不曾有些子逗遛亦无毛头许剩义岂不是垂手处便有劋绝底道理其僧却云如何保任可惜一锅汤被一颗老鼠矢污却犹幸归宗始终是箇大人复云一翳在目空华乱坠者一句子从顶门上霹雳一声直得凑泊无路于今人闻说汝便是却向五蕴识田里认箇主宰一认认着向行住坐卧处体贴一回又向古人册子上比量一回自然撞到箇穿不过底所在一定回头在静地里打点洁净所谓一翳在目空华乱坠唤做悟后保任又引证马祖云自从胡乱后三十年不少盐酱却道马祖是祖师中过量底他打发此事三十年犹费净治之力大众佛法不是者箇道理深山里清水白米阿谁无分祇要你是箇人你若是箇人自然合他古辙又何劳续凫截鹤不见南泉云我有一头水牯牛拟向东溪牧不免犯国王水草拟向西溪牧也不免犯国王水草不如随分喫些些总不见得大众汝看随分喫些些总不见得正是当时南泉悟得底一箇大总持即在一切时一切处得与么跛跛挈挈他见人家男女不识好恶东溪西溪牵来放去终日不得着便不得巳露布箇消息于今人却说那边者边打成一块要人向黑漆桶里横冲直撞撞来撞去撞到差别境界尚不知非却谓大用现前不存轨则更引什么古人过量话劋绝向上话殊不知者箇事无有向上向下一向不曾知痛痒底一回掉得自是有箇入处若果有箇真消息他亦自知转变所谓到家罢问程作家相见一语便知得失不是别有箇什么唤做向上何不看灵云禅师当时见桃花悟道便有偈云三十年来寻剑客几回落叶又抽枝自从一见桃花后直至于今更不疑玄沙云谛当甚谛当敢保老兄未彻在后来有箇老宿云且道玄沙彻也未觉范禅师云灵云一见不再见红白枝枝不着花叵耐钓鱼船上客却来平地摝鱼虾你看者箇偈便知作家相见语句自有来由如两镜相对更无差互不是只管大话只管掠虚祇如有箇婆子供养一箇老僧二十年当令二八女子送供一日命女子抱住云正当恁么时如何老僧云枯木倚寒巖三冬无煖气女还报婆婆云我二十年只供养得箇俗汉遂趁出烧却菴大众此作家相见主宾纵夺自然可观汝若不悟且勿错解于今人却道老僧是箇沈空守寂底观他枯木倚寒巖三冬无煖气语意可见所以婆子趁出烧却菴又有解云老僧者话是箇句中无意底如麻三觔庭前柏树子有什么移动处祇是者婆子大有出格手段大众恁么则佛法有两般有箇移动不得底又有箇出格底若不如是又成互异且仔细看勿只趁口快又台山下有箇婆子在台山路旁结箇草菴接待往来凡有僧问台山路向什么处去便云蓦直去待僧去却云好箇师僧又恁么去也如此一二十年有人传到赵州州云待我勘过来州便去如前问婆子亦如前荅州遂还上堂云台山婆子我为汝诸人勘破了也大众且作么生是赵州勘破婆子处也须向自已本分上折合看于今人都谓赵州眼睛烁破四天下面前不许人站地在就是黄面老子也须喫他一掴说只管说毕竟本分上那里是不许人站地处莫只管随人生解若是一向开大口不管落处我且问你祇如琅琊和尚有举上座来参便问云在那里来举云淛中琊云船来陆来举云船来琊云船在那里举云步下琊云不涉程途一句作么生道举以坐具摵两摵云杜譔长老如麻似粟便出后琅琊问侍者云者箇是甚么人者云就是举师叔琊便下堂人事云适来莫怪触犯举云我在淛中久闻汝名原来见解只如此何得名播寰宇琊云慧觉罪过似琅琊祇么退屈岂不是输却举上座么有底云琅琊到是主举上座只做得箇宾大众者又是大慧曾道过底于今知解之流多是回人余唾将为己解试打点自己分上毕竟作么生退屈处到是主本分上作么折合莫祇靠人说话自己无自由分大众此事须是妙悟若论见解莫道杜譔就是有箇理会不到真悟真证不免为作家简点记得老僧少年曾入一箇保社闻两僧夜话一箇云真是怪事僧问赵州狗子还有佛性也无州云无蠢动含灵皆有佛性为什么狗子却无一僧云你不可作有无之无赵州将出一柄剑光烁烁地汝才觑着便瞎却汝眼触着便横尸万里前僧云审如是后来有僧亦如是问赵州却云有又作么生后僧云凡看语录不可太板煞须是断章取义汝若到有句又当作一切众生皆有佛性会才是我当时不觉失笑后问一老宿宿云总不可在有无二字上作道理你只须看赵州举处就如大随有僧问劫火洞然大千俱坏未审者箇坏不坏大随云坏僧云恁么则随他去也随云随他去祇如坏与随他去不可亦在者两句作道理亦只须看大随举处我当时不曾回他但肚里思量果如是则赵州大随道法亦未见长处于今三四十年了所谓海内名宿大衲见解亦何能出得者箇圈缋可见妙悟之难就如黄檗当时有箇黄面淛子三度问佛法的的大意三度被打你看老婆心切直是没头脑无你分雪处无你死活处恁地作略可谓绝诸攀仰于今人却教人棒下会唤做棒头指处果尔则临济之道扫地而尽安得复有今日又我洞上你道五位在那里来在价祖过水睹影偈渠今正是我我今不是渠正是尊贵一路虚玄大道无着真宗你若在那里会得一位即一切位一切位即一位一时具足无有深浅亦无前后就如老僧于今在法堂上有时亦在方丈有时亦在各堂寮你道那里是深那里是浅那里是前那里是后宝镜三昧云重离六爻偏正回互此古人借世典相似处令人易晓于今人却作实法那一爻如何如何者一爻又如何如何引伸触类不休不歇说到说得玄妙祇是去道愈远大众者事不是如此达磨来正要你离言说相离心缘相为何反刺头入胶盘里饶尔学过五车才供二笔亦祇是箇读书人若是祖宗门下未梦见在祇为者箇事极是平等自天子以至编户各各具足不是我有你无底祇要你直下知他着落笔头里笔头里着落䦆头里䦆头里着落你若知他着落自为为人随家丰俭不要你勉彊外学你若勉彊外学者箇叫做舍黄金逐土块取笑识者大众者事全贵真悟不道我住山人不重文字到是没文字底悟得一分便是一分受用且无如许多文字道理障碍大众悟得底拈来便用得解得极好总是人家屋里事与你无干老僧在首座寮时曾见一箇老参唤做遍照渠曾遍参黄檗云门寿昌博山至五六十岁巳隐林下渠在博山曾与先师有旧闻先师住华首却来相看我老僧见他老参常与相过一日坐石偶及云老师遍历诸大老门残羹馊饭拈放一边毕竟还有商量处么遍云衲子家舍此亦无可语者不嫌络索试污眼看遂出偈相示却把二十八宿编成四句我当时读过但笑遍云不可只笑亦须有箇可否我见他再三再四言色却是真实便云偈却是只是汝未是遍云为什么偈是我却非聻老僧云公遍参知识耳朵里听得多了册子上见得亦多了方寸里安排亦无有不尽了作偈下语岂复有不妥处只是道人须贵自知不可只管互相瞒昧遍乃定眼看老僧良久忽起合掌云真狮子儿难逃慧鑑真不谬为华首首座矣大众者箇正是悟与解之别于今人岂真自欺只是我见难忘生怕人说他不会禅咦出家行脚一番图箇什么难道者些虚名尚看不破过了一夏又过一夏须臾便是二三十夏转盼老到即病到病到即死到着甚来由只管驮箇包子到处向人屋檐下觑左觑右何不见有好山水可住只管住有师友可商量只管商量苦死遮头盖面有什么着紧处试思量看珍重普说壮色不停喻如奔马人命无常过于山水结夏以来不觉不知巳过七十余日老僧足疾久不与大众相见念大众大事因缘今日分明普告法华经云诸佛世尊唯以一大事因缘故出现于世云何名诸佛世尊唯以一大事因缘故出现于世诸佛世尊欲令众生开佛知见使得清净故出现于世欲示众生佛之知见故出现于世欲令众生悟佛知见故出现于世欲令众生入佛知见道故出现于世大众作么生是众生佛之知见祇如诸人适来闻鼓声上法堂礼拜拱立听老僧说法岂不是汝诸人佛之知见佛之知见既是众生各各具足何用更开正是众生各各具有佛之知见不能自开不能自示不能自悟不能自入便日日将佛之知见从眼门出为一切色尘之所留碍从耳门出为一切声尘之所留碍从鼻门出为一切香尘之所留碍从舌门出为一切味尘之所留碍从身门出为一切触尘之所留碍从意门出为一切法尘之所留碍大众根尘无知识心自异佛顶经云根尘同源缚脱无二识性虚妄犹若空华六祖大师亦云色类自有道各不相妨恼祇是众生直下不曾识得自己佛之知见必不能安住降伏于尘境上妄生分别既生分别便起爱憎既成爱憎便有取舍从生至生轮转不巳即我佛亦不能就在六根门头使之自认何以故众生沈迷巳久虽在目前物我不分动涉尘境故我佛但说六尘是空是苦皆由识心招摇积集使之知苦断集证灭修道其实为一佛乘故众生不知方便误为真实佛之知见却成声闻知见说十二因缘说因缘所生法此有即彼有使之离尘寂静亦祇为一佛乘故众生不知方便误为真实佛之知见又为辟支佛知见说六波罗蜜为众生悭贪心故菩萨以布施度为众生淫逸心故菩萨以持戒度为众生麤犷心故菩萨以忍辱度为众生懒怠心故菩萨以精进度为众生散乱心故菩萨以禅定度为众生愚痴心故菩萨以智慧度亦祇为一佛乘故众生不知方便误为真实佛之知见于是又为菩萨知见大众须知自人天声闻缘觉菩萨总无第二人亦无第二法但于方便中微有所重便成种性岂惟声闻缘觉菩萨即西天此土一切外道亦不曾于佛之知见外别有所从祇为错乱修习遂成邪见不见数论师所立冥初生觉觉生我心此觉此心亦非别事祇是不能彻知本源自性真寂灭地无有初终亦无嚣寂妄认目前缘虑以有生灭折念归空泯绝闻见极于冥然以为本所生处还归于此即此土老子亦云杳杳冥冥其中有精昏昏默默其中有物此之精物即彼觉心此谓杳冥昏默即同冥始总之奈目前不得别取静默以自依托终成断灭即如庄子亦是老子之流时人爱其议论出格文章高妙此正庄严世论能障正知见先佛所禁曾见十年前有一长老迺以拈提宗门徒见儒门孔子我法判为儒童菩萨便相比例不知菩萨有冥权有显权所谓冥权者隐其所有而以糠秕因众生根欲随时设教此在菩萨内祕外现有如是事而指方便以为真实择法何在若因时教所宗谄曲媚人以干时誉此心此行路人知之老僧尝谓据座之人须是彻见法源方许辨别倒正参议权实至于立心犹当正大道人所为脱落名利复何所图上承祖道下式后昆岂得滥觞至此近见海内禅席所谓见性明宗亦只认目前鑑觉置之声色如衣败絮行荆棘中巳见败阙一回憬觉然后提撕即使推向无生国里岂为究竟如此见识与外道何异更有莽荡招殃以为一切念皆非他念一切境皆非他境引证经语谓贪瞋痴即是戒定慧大众此圆觉直指之语须是情穷理尽得大总持方堪觑着法华云佛所成就第一希有难解之法唯佛与佛方能究尽诸法实相所谓诸法如是相如是性如是体如是作如是力如是因如是缘如是果如是报如是本末究竟等大众一切善法恶法圣法凡法皆有箇实相汝若悟知实相戒定慧且不可得何况贪瞋痴古人说箇贪瞋痴即是戒定慧要人当下圣凡情尽取舍顿忘今人说箇贪瞋痴即是戒定慧祇是随顺凡心恣情生灭楞伽云受淫怒痴性巳然后妄想计着淫怒痴性非性明明是箇异色因安得不作异色因果如来说名为可怜愍大众此事极是直捷极是现成祇是汝一时不肯担荷便拟担荷又成错过不见我洞上价祖当时辞云巖云他日有人问还邈得师真么教某甲如何祇对云巖良久大众还会么老僧谓横亘十方竖穷三际于中世出世间一切理一切事有情无情是法非法总不出一箇良久眼孔定动总没交涉你看云巖复云祇者是亦是老婆心切亦是一箇探子果然价祖涉疑巖便云承当箇事大须审细后过水睹影迺有偈云渠今正是我我今不是渠大众要知者两句消息即是汝诸人适来闻鼓声上法堂礼拜拱立听老僧说法底时节便拟趋向蚤却不是了也还更凑泊得么又不见德山一日上堂云今夜不荅话问话者三十棒真箇满口道尽两手分付一僧才出山便打直是痛快僧云某甲尚未问话和尚何故打某甲山见拏到贼不肯供招却要他纳些赃本便问汝是何处人僧云新罗山云未跨船舷好与三十棒若是者僧在那里会得蚤迟八刻何况懡㦬又不见南岳云此事如牛驾车车若不行打车即是打牛即是者箇话真如在千仞洪巖上蓦面一推全死在那里全活亦在那里马祖是箇根熟底时节到来如桶底脱相似后来有箇大慧却云于今人皆云心喻牛法喻车不可除法只是除心且喜没交涉者又是大慧老婆心切要向人容心处一回剷却直教攀仰俱绝方堪绍续然虽如是亦只作死马医我老僧道自佛及祖天下一切善知识所有多言少语若深妙若劋绝总不曾道着箇事一毫头许汝诸人还信得及么就如老僧今日一场忉怛若有伶俐衲僧上来推倒禅床拽向阶前痛捶一顿亦怪他不得有么试出来下手看良久云如无老僧自起还合自倒去也喝一喝云自首免供卓拄杖下座普说吾宗门全贵真悟若不到真悟田地虽说至十成理穷极则要与此事无干我达磨初祖未来东土难道没有大乘上师么此皆得教乘秘密各有深证就其发明甚深摩诃衍法与吾宗极口理谈亦不能过然转身向上那一着子毕竟尚须一筹所谓三乘胆战十地魂惊实非虚语盖以那一着子非理可诠非意可构故自六祖以后易为机语使人自悟悟则句句皆真诠不悟则言言皆糟粕所以云我说是我底终不关汝事故有同一句子我说则是汝说则不是此岂重欺吾人煞有旨趣不可不谛信也杂华首列十信次十住次十行十回向十地终于等觉妙觉共五十二位岂不是行布俨然无可踰越乃古德云才入信门便登祖位夫历代祖师传佛心印与佛无殊而此以一信等无优劣良由杂华十信位中虽具足凡夫便灼然信得决定取佛大菩提果灼然信得十方诸佛不动智与自心无异灼然信得十方诸佛根本智与自身无异灼然信得十方诸佛十住十行十回向十地我亦能行灼然信得十方诸佛三昧十方诸佛神通十方诸佛智慧十方诸佛大悲十方诸佛自在我悉当得乃至信得十方诸佛经无量劫所修功德行满位齐不移一念具此十心方满信门李长者云十住初心便登圣性体齐诸佛此皆从十信满心入住初位故云初发心住便成正觉也于今天下善知识从最初发明此事应与十信满心无二无别若不确然悟得自心与佛平等一切位中智慧德相于自心中自信自肯其敢妄认法王自取僭窃耶若能自信自肯谓之无神通菩萨踪迹不可寻何以故祇为他者一着子千稳万稳脚跟下如水上葫芦相似按着便转辘辘地方寸里岂更有不相应法流至第二念么须知理与事合解与行齐尚不当事何况更大不见当时有箇亮座主初参马祖祖问云见说座主大讲得经论是否主云不敢祖云将什么讲主云将心讲祖云心如工技儿意如和技者争解讲得主抗声云心既讲不得虚空莫讲得么祖云却是虚空讲得主不肯便出将下阶祖召云座主主回首祖云是什么主豁然大悟便礼拜祖云者钝根阿师礼拜作么主云某甲所讲经论将谓无人能及今日被大师一问生平功业一时冰释大众你看马大师何曾有什么大法小法与他作解作会只是唤他一声他便云平生功业一时冰释者箇便是三贤十地一切神通妙用总在者一唤里一时具足无欠无余莫闻与么道又向虚空里着橛子自己生事无人能代又龙潭下有箇周金刚平日淹贯性相讲金刚经註有青龙疏钞语同学云一毛吞海海性无亏纤芥投锋锋利不动学与无学惟我知焉闻南方禅席气为不平尝曰出家儿千劫学威仪万劫学细行不得成佛南方魔子敢言直指人心见性成佛我当搂其巢穴以报佛恩遂荷疏钞出蜀途中见婆子卖饼便拟点心婆曰担底是什么周云青龙疏钞婆曰讲何经周云金刚婆云我有一问若荅得便施点心若荅不得请往别处经中云过去心不可得现在心不可得未来心不可得上座点那箇心周无语遂抵龙潭径上法堂云久向龙潭及乎到来潭也不见龙也不现潭云子亲到龙潭周不能荅一夕侍立次潭曰更深何不下去周珍重便出却回曰外面黑潭点纸烛度与周才接潭便吹灭周于此大悟便礼拜潭云子见箇什么周云从今向去更不疑天下老和尚舌头也来日龙潭陞座谓众云可中有箇汉子牙如剑树口似血盘一棒打不回头他时向孤峰顶上立吾道去在周便将疏钞堆法堂前举火炬曰穷诸玄辩若一毫置于太虚竭世枢机似一滴投于巨壑大众者又是第二箇才得者一着子下落便解倒岳倾湫向无名理处掀翻义海向无言说处把绝咽喉若非亲从葛藤窠一回掣断又安知吾宗门痛快直截大出常情大众此犹是教中转入宗乘更须知吾宗机要亦有关捩若不真悟真证得大总持往往于无理可伸无言可对处横尸万里又何能独步丹霄出头天外昔洛浦在临济会下学得箇宾主句便摇头摆尾向夹山山前盘结草菴目视云霄夹山知其未了一日遣人致书浦才接得便坐却更伸手索取其僧无语浦云回去举似和尚僧回举似山云他若开书三日后必来若不开书救此人不得后三日密遣人往伺出菴便与烧却浦不回顾径抵夹山法堂上叉手而立山云鸡栖凤巢非其同类出去浦云自远趋风师一接山云目前无阇黎此间无老僧浦便喝山云住住且莫草草匆匆云月是同溪山各别截断天下人舌头则不无争教无舌人解语大众洛浦一喝何曾有过为什么被夹山几句闲言语便自困折毕竟作么生是无舌人语莫是麻三觔干矢橛么须知者一句子亦有差别蓦击竹篦云若与么会便不是了也又击云须是祇么始得不见真点胸在慈明处巳称了事惟善侍者知其未彻一日山行善取一片瓦置石上云真兄你若在者里下得一转语便见稳当真不能荅遽归见慈明明云衲僧家当知时节解夏未久便到此着甚死急真云被善兄碍塞人明云来来我问你如何是佛法切要句真云无云生岭上有月落波心明遂诟骂云牙黄齿豁犹作者箇见识真泪下交颐不敢仰视明云你问我真理前问明云无云生岭上有月落波心真乃大悟言下礼拜汗下大众者一则因缘是真点胸当时始用得着为伊平日在里许千不移易万不移易才问着巳自全盘打动更被逼拶十分巳死到九分九釐还丹入口全身活转若是今时师弟子口耳相递似此等机缘不知几时早巳按下暂闻举起便与一状领过且道有什么交涉所以学人贵得真法器师家方有钳锤分若真法器最初行脚蚤办了一箇要了生死底志趣一切名闻利养总不干怀稍知痛痒便从头打算那里是我得力处那里是我放不过处无始俱生习气那一件是我轻底那一件是我重底境缘到时我还作得主么若作主不得此事便休题了若作得主箇里须有皂白试从心窝里自己体验果能如石人花鸟么抑或以理遣情若是以理遣情于今现在佛法里知休知咎不免尚凭他力若到一口气不来他生隔阴现今得力底还用得着么岂不是依前受人差排切莫引古人现成语云天堂地狱是老僧家常茶饭说则由你说说了时自己不妨从长毕竟还是汝悟底不济事不可但道我行履未到须信悟不彻底无你行履分终日闭着眼坐坐到一箇念头起来便一箇念头打发勤坐多几日心识稍停目前见得恬静便自欢喜忽然有因缘放下几时便自不堪似与么行履行到弥勒下生亦未到你打成一片在大众不妨平实商量若是大了当人必不如是不谓大了当人便无行履行履自别非汝境界说与汝不得既说不得只得教汝从头悟去悟到彻底与古人把手同行时一切时一切处自知下落不合问人如或未然且当广谘先辈不可硬作主张莫道悟不彻即使悟得有来由及乎行处淆讹不少何况麻三觔话尚不知前头背后便自点胸点额请看风穴和尚居常自叹云不意先师之道至我而绝时念法华在旁云某甲可人子么穴云祇怕你放者部经不下华云此亦易事明日穴陞座才云释迦不说说迦叶不闻闻华便珍重下去至晚入室仍命着语华云动容扬古路不堕悄然机适真园头至穴亦教着语真云鹁鸠树上鸣穴云你作许多痴福作么何不看念法华下语大众鹁鸠树上鸣一等是箇语话那里是他作痴福处祇如动容扬古路不堕悄然机语脉亦自可晓且那里是他长处后来有箇妙喜禅师却云鹁鸠树上鸣是箇有杀有活有照有用容易承当不得若是动容扬古路不堕悄然机且要自救还未了在大众你看风穴妙喜皆是古来大老何故一取一不取且道眼孔在什么处若向者里得箇权衡方能批判古今入佛入魔皆有出身之路所以没量大人自宗明白读教乘便知言外之旨不为教理所缚辨宗趣便知从上来事不为当机所乘至于大小诸教同异得失或同而实异得而实失无不燎然如数黑白若不如是不但不能垂手他教甚且反为他教之所顸颟附会名言迷罔后学即如庄子云以指喻指之非指不若以非指喻指之非指以马喻马之非马不若以非马喻马之非马庄子本意在即指而会非指即马而会非马而乃曰以指喻不如以非指喻以马喻不如以非马喻是犹不能即指会非指即马会非马若能即指会非指即马会非马则何必以指喻不如以非指喻以马喻不如以非马喻是其胸中确然见指之不如非指故不欲以指喻而以非指喻见马之不如非马故不欲以马喻而以非马喻甚矣当生不生之难言也吾教以舍妄求真之非至理故有即妄明真之说岂知即妄明真犹为权示而况尚不至于即妄明真乎所以他教即拟议逼真其说至于即妄明真而止然说不及证以非证则说必不了古人云语证则不可示人说理则非证不了庄子意在即指非指即马非马而以指喻不如以非指喻以马喻不如以非马喻则岂非其不能亲证故其说不圆吾宗门见解暂到而脚跟浮逼生灭流注尚有打发不得去处况他教耶夫他教恍惚圣言实从识解依通确有源本递代相传如庄子原本老子老子云常无欲以观其妙常有欲以观其徼亦即有而无即无而有之理与吾教不落有无之旨似是而非彼以有无相生此以有无俱遣相去殆百千倍矣不见云窅窅冥冥其中有精昏昏默默其中有物岂非以精物出于窅冥昏默耶是无知能生有知与西域冥初生觉何异则与此土无极生太极太极生两仪何异由老子而上溯危微精一亦依稀此说故吾尝谓神农黄帝尧舜之道其初与老子无两学术后世杂以治道遂有仁义道德之纷然于外至于鲁论所谓戒慎不睹恐惧不闻则又从外以原本乎内此孔氏大为儒术之宗也尝味其诲由以知则曰知之为知之不知为不知是知也夫知是与物相及不知是与物不相及相及不相及皆境也而知无与焉此与吾教离诸分别别有自性岂不相近殊不知知与不知皆为所知为知为不知即属能知能所必不相离离所存能根尘未脱即为生死根本故楞严阿难云而我以心推穷寻逐此能推者我将为心世尊所为咄之曰此非汝心也孔子又曰吾有知乎哉无知也有鄙夫问于我空空如也我叩其两端而竭焉此则知前知后所去能谢与吾教觉海湛然常照常寂像来镜现像去镜空体固无二然始问而空既叩而竭则未问时依于空寂若离空寂岂不茫然此亦一大关捩正须验过始得总之诸教圣贤皆从性命自治发心当无是非而有深浅浅者为一世之教为事理函盖为心境合一为圣凡之别为智愚之分过此以往非其境界矣故吾最不喜诸教附会亦最不喜诸教相非但就浅深各自谛当不独深者知其浅之非别事浅者亦复知其深之未易造诣孔子云吾见老子其犹龙乎又曰西方有大圣人不治而不乱不言而信所谓既登其堂则必知其奥之尊深也吾愿天下人各安其教以求至极然后旁通他教内外始终本末大小虚其心以互相低昂其为废然豁然者不一而足矣又不但他教即吾宗门亦自有解有悟有证自见不及方能有所大及若恃聪明反成愚拙生死事大时不待人自欺自赚于人何与努力庐山天然禅师语录天然是禅师语录卷第五嗣法门人今辩重编普说普说汝诸人本分上各各有箇决不底田地祇是汝诸人不肯承当且道病在什么处病在一切处放不过一切处放不过也祇是一处放不过一处放过即一切处放过一处放过一切处放过方才亲证得者一片田地从来不曾变异不由知见自疑永断昔我洞山价祖初参南泉值泉为马祖设供问大众云马祖还来么价祖出云待有伴即来当时便为南泉器重后于忠国师处参无情说法话见沩山又见云巖作偈云也大奇也大奇无情说法不思议若将耳听终难会眼处闻声方始知者箇岂不是价祖当时一切处放不过底影子么大众若放得过消得与么道更有一箇验处后辞云巖巖问子向什么处去祖云虽辞和尚未卜所居巖云几时却来祖云待和尚有住处即来又是一箇放不过巖云此一别难得相见祖云难得不相见又是一箇放不过还有一箇大放不过底赃证却问百年后有人问还邈得师真否教某甲如何祇对巖云祇者是大众祇者一句若不是彻底放下彻底撩起底人不免承当不去祖果涉疑巖便云阇黎承当箇事大须审细祖后过水睹影才有箇口供道切忌从他觅迢迢与我疏我今独自往处处得逢渠者岂不是从来一切处放不过到者里方才瞥地么又道渠今正是我我今不是渠应须恁么会方得契如如岂不是者一处放得过则一切处放得过又如大慧在湛堂会下堂云杲上座叫你颂也颂得拈也拈得普说小参也都做得祇是一件你在我方丈有禅出到外边就没了醒时有禅上单时就没了大慧道正是某甲疑处者岂不是一切处放不过么湛堂更有箇方便云何不将醒时底放在睡时睡时底放在醒时他依旧不会后在圆悟熏风自南来殿角生微凉语下得箇快活据他自家巳似于一切处放得过了却被圆悟按住道犹坐在净裸裸处令他参有句无句一日请益圆悟荅五祖话有句无句如藤倚树描也描不成画也画不就树倒藤枯句归何处相随来也直到者里方才了却岂不是一处放过则一切处放过又高峰当日睹真时巳有箇悟入雪巖知其落处便问日间浩浩作得主么峰云作得主夜间睡梦时作得主么峰云作得主正睡着无梦无想无见无闻时主在什么处峰便过不得者岂不是一切处放不过亦祇是此一处放不过后因枕子落地方才打彻岂不是者一处放过则一切处放过大众者一片田地始终不曾变异祇是汝一切处放不过便为一切处流转一处放不过便为者一处障碍汝若直下一处放过一切处放过方能于者片田地上自肯自休亦复自知不曾荒芜亦不消得我和你耕治自然教他出生箇菩提芽自然长养起十波罗蜜底苗子自然开敷十力四无畏十八不共法底华自然收成箇清净智无碍智一切种智底稻子与十方三世无量香水海华藏世界一切黄面老子同一受用正与么时节放过也祇是你底田地放不过也祇是你底田地放过不放过总是你底田地还有什么变异不变异喝一喝者老汉祇管要人放得过自家两片皮絮叨叨地犹自放不过在以拂子摵口云口是祸门普说佛未出世时正是妙祇是无人觉知所以出世来逗漏者箇消息本是借路经过反成垛生招箭后代儿孙不得真悟往往一切时一切处一切念总要回合到那妙上静境界静境界回合动境界动境界回合闲境界闲境界回合忙境界忙境界回合顺境界顺境界回合逆境界逆境界回合是境界是境界回合非境界非境界回合又错引三十年不少盐酱以为回合得力四十九年犹有走作以为回合不得力殊不知到家人实际理地与涂路上凑泊如霄与壤又如麻三觔庭前柏树子锯解秤锤一口吸尽西江水古人大休歇大总持从胸襟中流出与汝盖天盖地在今人分上祇成得箇所知之境到不如三家村卖柴汉晨朝起来挑一担柴入城市里换些事物傍晚还家煮熟饭饱食了洗脚上床一觉天明却无如许管带大众此事有得则必有失是汝以有所得之心在本来田地上大似捏目生花愈精进愈加浮逼尝见名重海内忽然狂发骇人闻见皆因打头悟门不真在禅那上稍有所重不觉失念便成差互岂不见楞严五十种阴魔盖为未曾发明遵圣言教深入禅境示有岐路不足为怪独是担荷如来时誉所归疑误后学良可浩叹此犹是老实人禅病若资性宕佚喜谈过量才掉得箇相似便一切弃置为伊方寸里先靠着箇心外无法一切不可得底道理任意举止随顺妄情以为行于非道方合佛道比于南泉斩猫归宗斩蛇蚬子虾蟆殊不知古人剑刃上事稍一眨眼血溅梵天岂更麤境公然狂肆今时禅病多出于此良由师家道眼不明才见学人蹋上箇豁达见识便一印印破走到十字街头寻箇趁饭底拏起拄杖穿州入县忽然撞着箇不知就里底护法檀越一搭搭上驰声走誉做尽伎俩用尽心术总不出名闻利养四字更有颠踬不堪挂齿你道怎么发得人信心于今世间人尽有从圣贤路上设心制行是我衲僧家称为传佛心印到有许多尴尬大众一等行脚岂不饱闻饱见切莫随顺颠倒辜负初心老僧初住归宗与新旧住诸人一时缘聚不妨从头说破出家儿贵有高识但凡参禅做事须务实头莫学虚头大众作么生是虚头从册子上觅机觅境和会禅话是虚头从心意识想认箇见闻觉知以为本命元辰是虚头从举起处承当是虚头从石火电光掉箇不容疑议底是虚头从平实上天是天地是地山是山水是水得用便用更不移易是虚头大众何以知他总是虚头汝但当如上许体会时门外忽然有人唤汝一声汝者体会底总没了也若谓瓮里何曾走却鳖又要许多体会作甚么到者里须是悟不可但与么领略过便当得曾忆二十年前有箇时师判高峰落枕子因缘高峰因雪巖问云日间浩浩作得主么峰云作得主又问夜间梦里作得主么峰云作得主又问既睡着无梦无想无见无闻主在什么处峰不能荅一夜卧次推落枕子忽然大悟佢便判无梦无想无见无闻是文殊普贤境界将谓高峰当时是在无梦无想无见无闻处着到咦若祇么悟又争了得大众参禅须要了得生死若但道理和会今日举一则如何如何批判明日拈一则又如何如何批判生死到来你者批判底放过一边毕竟作么生打发又且不待生死到来就如今日用里善恶诸缘一时抛向面前事不谋心心不谋事种子浓厚发生现行箇里便有许多做手脚不办去处不见杂华文殊师利菩萨问法首菩萨云如佛所说若众生受持正法即能断除一切烦恼何故复有受持正法而不能断者随贪恚痴随慢随覆随忿随恨随嫉随悭随谄势力所转无能离心何故能受持正法而复于心行之内起诸烦恼法首菩萨以偈荅曰佛子善谛听所问如实义非但以多闻能入如来法如人水所漂惧溺而渴死于法不修行多闻亦如是大众此在教中虽巳解悟还要修行若我宗门下行解一时俱到行解一时俱撤若巳解了便去修行尚不当事何况解亦未圆行复参商瞒得人瞒得自己么若要谛当从古来有箇绝好榜样不嫌陈腐试一举看我黄面老子当时在王宫里一夜踰城走到雪山六年生受从跋伽阿罗逻迦兰等六师一一各尽其长总不是了生死处后在菩提树下三七思惟中夜睹明星出时豁然大悟成等正觉却念此事无你开口处无你安排处直是难信难解便欲取般涅槃一时欲梵诸天同声劝请乃忆过去诸佛说法仪式诣鹿野苑中为憍陈如五比丘转四谛法轮大众苦即是实如来说有苦谛是虚集即是实如来说有集谛是虚灭即是实如来说有灭谛是虚道即是实如来说有道谛是虚又十二有支无明即是实说无明缘灭是虚行即是实说行缘灭是虚识即是实说识缘灭是虚名色即是实说名色缘灭是虚六入即是实说六入缘灭是虚触即是实说触缘灭是虚受即是实说受缘灭是虚爱即是实说爱缘灭是虚取即是实说取缘灭是虚有即是实说有缘灭是虚生即是实说生缘灭是虚老病死忧悲苦恼即是实说老病死忧悲苦恼缘灭是虚又菩萨六度悭贪是实布施是虚污染是实持戒是虚嗔恚是实忍辱是虚懒怠是实精进是虚散乱是实禅定是虚愚痴是实般若是虚大众实不自知因虚而知以虚为实反能障实何不更看法华会上如来为一大事因缘出现于世亦不能直指众生知见惟令众生开佛知见示佛知见悟佛知见入佛知见众生与佛知见无二然不免闭此开彼隐此示彼迷此悟彼出此入彼是有转变非不转变犹为说虚不为说实直至临般涅槃始云我四十九年不曾说着一字分明是将从前言教一划划断于百万人天上拈青莲华顾视大众惟有金色头陀破颜微笑世尊云吾有正法眼藏涅槃妙心教外别传付与摩诃迦叶自此乃有宗门之说流布将来大众吾佛世尊成等正觉以来惟此拈华微笑之旨得名为实其余一切言教皆名为虚然虽如是亦须具有超佛越祖之眼方堪承当若作实法则未拈华巳前是箇甚么既拈华巳后又是箇甚么所谓借路经过不则垛生招箭不见白云端禅师有颂云尽道拈华微笑是不知将底验宗风若云心眼同时证未免朦胧在梦中你看者四句颂直是彻骨彻髓前后诸祖诸善知识凡有人问如何是佛云麻三觔如何是祖师西来意云庭前柏树子又有问其徒曰赵州庭前柏树子意旨如何荅云先师无此语莫谤先师好你看他嫡骨血脉自是不走一线近代有底杜譔长老却教人向棒头指处会又有以麻三觔等语谓从无心三昧中流出自谓亲切指示殊不知正是虚拳指上却生实解递相传授渐渐失真后学小生祇看你祖传底弔牌子又争怪他菽麦不分所以行脚高士大须着眼你若不即具择法但观做处若真大人心地自是平稳言行自然相顾前不云乎但凡参禅做事须向实头你若在实头上着到一切施为动作自是不虚大众又如何是做事底实头做事底虚头者里亦有箇入理之谈我且问你作么生唤做事莫是丛林里监寺有监寺底事副寺有副寺底事维那有维那底事知客有知客底事侍者书记监收直岁庄头及余一切诸职各各有应管底业务么若以此为事则必以长连单上参得底为理恁么则理不是事事不是理作么生说箇事无碍理无碍若道长连单上参得底便是诸职事做底诸职事做底便是长连单上参得底谓之事理无碍法界须知更有信手拈来一毫头狮子百千亿毫头狮子无论顺逆大小当处全真谓之事事无碍法界若总与么定当恰好做得箇座主使下何处复有宗门眼目何况更说某甲职事与某乙职事不着便某处堂头好某处堂头不好某保社规矩严谨某保社散诞较长度短辩是争非只管终日聚着头絮絮忉忉你道还有星子衲僧气息么庞蕴居士云日用事无别惟吾自偶谐头头非取舍处处莫张乖朱紫谁为号丘山绝点埃神通与妙用运水及搬柴他是箇俗汉到有些衲僧气举此一偈聊作指踪若便与么会且要做箇俗汉不得今日因安立职事不觉引出如许葛藤蓦竖拄杖云且道还与者箇相应么大般涅槃经云如来有时说于世谛而人以为第一义谛如来有时说第一义谛而人以为世谛若向者里分疏得下方知古人道但参活句莫参死句若是死句下着到无你自由分直饶若玄若妙若体若用一一融会犹是死句作么生说箇活句卓拄杖云不是不是普说因缘大事众生慧命若授受失真佛种应断历代祖师喫尽生受方能在那里获大总持遇真法器犹自缜密非吝法也法运衰晚人心儇薄往往聪明之士托足清流挂名高蹈一以皮相遂有鱼目明珠之误日久逗漏悔何及矣南岳让禅师云遇非其人宜慎辞哉良以是耶尝见善知识择法不为不严乃以爱人之故甄收辄滥大阳平侍者大慧以为尽得大阳平实之旨而黄秀才终不免三丫路口之记卖姜汉岂不是五祖戒高弟而觉范以为卖师取名予每于此益仰慎辞之训古人深达法源深明根欲非老于丛林未易知此老僧三十年谬膺师席所见所闻不可枚举然以法眼观之亦不足怪夫道有真则必有似有深则必有浅似者出于道外浅者犹在道中以道中之浅而欲其生灭净尽人我顿撤此不达俱生现行之理将欲持法祇恐伤慈善知识之于学人应见及此而预为之防学人之于善知识亦应见及此而先为己地则师与资两无负矣善知识为学人预防不过在道法上始之终之使无剩义而巳学人先为己地亦不过在道法上既窥其体直穷其用使无空解而己古人云有头无尾时如何终是不贵有尾无头时如何虽饱无力头正尾正时如何儿孙得力室内不知人止知有尾无头之为无力而不知有头无尾之为不贵遂使理则甚明情终难遣乃自解云一切法不可得一切心不可得夫法不可得心不可得尽天下人莫不皆然幻因犹在幻果难逃古人云何不道拽而不拽固昭昭可鉴也且舍头亦无所谓尾麻三觔干矢橛此头之极正者也道则如是前后若何所以云句前句后正是学人难处大法不明正恁么时犹有趋向剑去久矣君方刻舟不见赵州作沙弥时参见南泉泉云有主沙弥无主沙弥州云有主泉云主在什么处州近前鞠躬云孟春犹寒伏惟和尚尊候万福明日陞座州便出众云如何是道泉云平常心是道州云还假趋向也无泉云拟向即乖州云不拟向争知是道泉云道不属知不属不知知是妄觉不知是无记汝若深达不疑之道犹如太虚廓然无碍岂可强是非耶此赵州得体明用一箇大榜样巳解道孟春犹寒而复问云还假趋向也无此真得底人自审去就大众不假趋向头一句如是尾一句作么生莫是随缘消旧业更莫惹新灾么且道箇里还有差别也无试细细谛当着古人有因问云和尚手里是箇什么便举拄杖云老僧年迈离伊一步不得大众作么生说箇不离底道理莫便云者箇还离得么且喜没交涉大凡衲僧家体究言句须有来由于今人都是没来由底取次批判明眼人笑汝在昔达磨大师望神州有大乘气航海而来流通箇事扫除阶级祇要汝特地承当头正尾正不是但有其说二祖安心巳竟一日复云外息诸缘内心无喘心如墙壁可以入道二祖由是七年乃有语云我巳息诸缘磨云莫成断灭否二祖云不成断灭大众此不成断灭正是吾宗门头一箇嫡真血脉后来让禅师闻马祖开堂密遣人往才见陞座便出云作么生马祖云自从胡乱后三十年不少盐酱大众作么生是马大师不少盐酱处也须知是箇血脉药山在马祖处悟得石头禅一日在石上坐次石头云子在此作什么山云一物也不为头云恁么则闲坐也山云若闲坐即为也大众药山和尚既一物不为而又非闲坐箇中事作么生譬如琴瑟箜篌琵琶纵有妙音若无妙指终不能发到者里须知大有血脉在不得顸颟沩山祐禅师一日因香严仰山侍立忽举手云于今恁么者少不恁么者多香严从东过西仰山从西过东沩山云者箇因缘三十年后如金掷地沩山当时法社如林巳如此说可见无上妙谛今古寥寥汝若打头不遇作家才掉得箇相似便云本来具足暂时岐路枉受驱驰一日瞥地还其本有直下现成不犯工夫寻常无事不知不觉闯入声色差别俨然有善根底暗地里惭愧若多生染得魔种更增邪见所谓一切法不可得一切法无别道法凋零皆由此辈古人比之狮子身中虫自食狮子肉非余外虫能食若是真实道流才入头来便思究竟决不肯流于岐路祇如祖师西来直指人心见性成佛汝于今自心自性可中见得如伸手见掌么若果见得便知麻三觔正是者箇道理干矢橛正是者箇道理乃至玄要偏正本体功勋一一透彻自然日用间相应与不相应不假问人未相应者自解方便做到相应有走作底做到无走作不曾打成一片底做到打成一片香林涌泉岂不是古来大老何曾盖覆真实人说真实话祇要同道各自点简不如今时自欺欺人天下狂慧固多老实底亦不少人不可欺去去来来总是自欺而巳然自亦不可欺同是佛性一切好歹亦各自委只是名闻利养一时撇不下不免硬作主张日过一日一口气不来时岂非祸事我老僧于今从自巳着忙起奉劝诸人亦如是着忙未了事底请急了却既了事底请乘朝气一蹋到底临济大师云圆明方始了毕我洞山价祖亦云恁么道即易相续也大难古人悟得的确一箇箇俱是头正尾正不如今人祇要师家点头便到处觅因缘终日做学问事事回向出头那边自己脚跟下无始劫来麤重习气尚不能消停万一一剎那间声誉在前利欲在后方寸里百种偷心岂你一期之悟遏捺得住依然打入世谛随他流转莫闻与么说便道老僧全重功勋箇里大有分晓圭峰密禅师荅温造尚书云但可以空寂为自体莫认色身以灵知为自心莫认妄念妄念若起都不随之临命终时自然业不能系虽有中阴所向自由天上人间随意寄託若爱恶之念巳泯不受分段之身自然易短为长易麤为妙若微细流注一切寂灭圆觉大智朗然独存即现百千亿身度有缘众生名之曰佛此圭峰为有习气者言之也若老僧道体本空寂何分法化心自灵妙无有真妄于此顿彻时时空寂灵妙念念灵妙空寂分段如是变易亦如是一身如是百千亿身亦复如是若见有色身不认有妄念不随却似不曾悟理晦堂老师荅韩宗古侍郎云心外无法者不知烦恼习气是何物而欲尽之若起此念翻成认贼为子此晦堂为心外无法者而复云纵有烦恼习气则以如来知见治之岂知如来知见不是治烦恼习气之具迷如来知见即为众生知见悟众生知见即为如来知见涅槃云有智慧即无烦恼有烦恼则无智慧若见有烦恼习气则如来知见必断若如来知见断即无烦恼习气洁净深坑可畏之处与无上菩提远之远矣故知真发明人他自知时曹山寂禅师云妙明体尽知伤触力在逢缘不借中借是外绍不借是内绍是真王种随缘任运血脉不断故又云无身有事超岐路无事无身落始终悟得无身自然有事一切时中泯然无始终本末之异所谓儿孙得力室内不知未有室内不知儿孙可不得力也以要言之无论有习气无习气从最初发心以至佛地祇是一箇道理大须着意切莫闲过孤负己灵今与诸人约共住隹山水山深无事正宜体究老僧是箇老实头一切门庭闹热让与诸方一饭两粥耐麤甘澹便与么过时祇要与诸人随根授道稍知痛痒便合彻底倘或失念上头有人提挈汝在古人打发了尚埋头众中十年二十年且道意作么生临济大师参得黄檗禅可谓千了百当却后七年破夏入山密启何事始知师资商榷深浅有时不可麤浮轻言过量明朝后日大有事在悔之巳晚汝今现在座下及将来更有付授悉听老僧遣发不得自请住山离师太蚤终难成立行同流俗非吾弟子久立珍重茶话除夕茶话今夕除夕天下人尽于此夕着忙惟有我衲僧家不然且道衲僧家具箇甚么道理只是贫亦了得富亦了得乃至有无长短一切了得甚而是非好恶声色无有不了之处不是无只是了德山云一切万法皆由心生心若无生法无能住若达心地法门一切无碍遇非其人宜慎辞哉大众作么生说箇无碍底道理天下无嫌底法总是你不了便成系缚不是随事随物而了了而后随故随而不随大慧云汝但八识一刀此一刀断则千刀万刀应时而断所以古人云行脚高士大须向声色里坐卧声色里困眠始得你若不了在者里便生出许多趋避许多取舍且作么生坐卧困眠平日胸次间未免疑滞何况腊月三十你若了便时时了念念了岂待腊月三十触事遇物总有箇打发处而又不是离他人生世间一切是非善恶种种生灭你作么生离而今尽有掉得箇不生灭底道理便拟向生灭边淘汰以为践履不知生灭又是箇甚么你才拟淘汰蚤是生灭如此见解正眼观来总成外道你若了岂有恁么事就是山僧恁么说巳是老婆心切故有落草之谈既恁么说犹是落草之谈过此巳往又作么生开口无事归堂茶话如今末世佛法凋零师家与学人俱顺颠倒而不顺正理山僧平时东廊下西廊上禅堂里方丈里与你诸人说长说短说是说非商古量今时情目下都不曾见你诸人着箇眼孔而今见山僧出来食茶便箇箇拈起纸笔记山僧说话难道今日才是么岂不是顺颠倒就如赵州当日僧问学人乍入丛林乞师指示州云食粥了也未僧云食粥了也州云洗钵盂去其僧便悟寻常恁么语句悟得几箇多少人作佛法会只是见者僧云学人乍入丛林乞师指示便将赵州恁么语句向日用处会向开口处会向举起处会此岂不是顺颠倒又如高亭简参德山山隔江招手简横趋而去寻常举手动足一切人总见他为甚么无一箇半箇在者里得箇消息才闻高亭简与么悟便向招手处会不可总教人作野狐精去也又如会通侍者辞鸟窠往诸方学佛法窠云若论佛法我者里亦有少许通云如何是和尚者里佛法窠拈起布毛一吹通便悟不可又道吹布毛便是鸟窠佛法若不是为甚么侍者悟去时有僧出问云从苗辨地因语识人高亭简与德山相见为是神通妙用为是法尔如然师拈果子云会么进云当初只为茅长短烧了原来地不平师云还见德山么进云没有两箇师约住云过来过来僧近前师云一箇两箇相去多少进云正是学人疑处师复以果子击案一下进云毕竟有箇亲切处师云何不放下僧礼拜师复云此事大难须实实在那里了得才好你看世尊当日拈花后头便生出许多葛藤你若总作佛法会有甚么了期须是触着便知下落方才晓得世尊为人处正在那里破绽处亦正在那里你更在那里替他钵盂安柄说甚么一箇两箇三四五箇了得了不得说甚么法身边说甚么向上说甚么三玄三要五位君臣法眼根境云门三句既说不得你又作么会他似山僧恁么说话难道没有伶俐衲子一句句穿过为甚么却了不得且道病在甚么处良久云无事归堂除夕茶话今夕除夕天下人俱向家里度岁惟我衲僧随寓而安将谓无家可归殊不知我衲僧以山河大地为家以四生六道为家以喜怒哀乐为家以是非得失为家以甘苦平险为家虽论劫在途中而不离家舍云门大师云会则途中受用既在途中作么生受用故知在在处处俱有到家消息世人有父母妻子之家而非安乐长久之计时节若到聚散无常悲欢相倚虽暂时在家而恆居途路虽然以道俗相较固有如是便宜若我衲僧到得在处为家脚跟安稳亦知还更有长处么良久云明朝又是新年月今夜且看人送穷茶话此事现前不过汝若钩索将来便见玄远祇如即今大众在者里会茶某果子好食某果子不好食者一杯冷那一杯暖何等天真灵妙及乎问着如何是佛如何是祖师西来意便有许多承当许多指示且道过在什么处古人道佛法在日用处迎宾送客处痾矢撒溺处才恁么却又不是也虽然如是须要开者箇眼始得汝若未开者箇眼虽全体是佛却全体是众生境界汝若开者箇眼虽日在众生中总是佛之妙用所以云知之一字众妙之门然又道知之一字众祸之门汝作么生折合今晚华首监寺为新首座普茶特请山僧茶话适来几句子且道是要诸人知是要诸人不知良久竖拂子云大众多少人在者里作知不知会大众佛法不是者箇道理既不是者箇道理毕竟合作么生以拂子左右拂云珍重茶话言不可以示道心不可以入玄所以从上先哲无心体合不言躬行老僧自见先师得此滋味便拟向深山穷谷力行古道讵意因缘不偶后来在者破院住三五年那破院住三五年住来住去便是二三十年十年前澹监寺深悉老僧此意曾向三吴替老僧寻箇住庐山因缘三回两次祇是不成就如今想起来始知因缘合在者里既有监寺一副身心又得副寺直岁庄头暨山园大小职事前后发起亦同一副身心所以五年之间俨然丛席虽则老僧初心亦是诸人愿力互相凑合不得不归之夙缘老僧今日到来安置职事与大众会茶不可无说遂举盏子云大众住山须要得者箇着落复云有得食有得呷便是我和你底活计食了呷了拿起锄头挑起匾担向那青黯黯处去不管他高低平突锄了一畦又翻一田令正当恁么时佛也觑你不得若是具眼底埋头在那里日三月三必定到亲证田地就是初心浅学总教生按着不许走作分毫久久自然触着磕着大众此是汝诸人本分上原自具足底不是彊为祇是暂时岐路你若肯收拾世间底心一按按在三宝上全身放下一肩挑起老僧不教你求禅学道大众你便是禅你便是道更求箇什么学箇什么你若还起一箇求禅学道底心却似出得酱缸又入虀瓮从上佛祖虽有言句却是教你向无言句处不是叫你在言句上作境致你若向言句上作境致与那沾滞麤重境缘有何分别总是解脱不得说甚麤细于今说心说性说玄说妙尽是恶口你又在他恶口上左思右量岂不东行西向古人道学到佛边犹是杂用心何况其余大众于今世间人祇有两种障每日下得床来门外门内若大若细一切境缘悲喜得失你若透他不过时随顺了他便是被他流转若不随顺便有许多碍塞处谓之事障一回瞥地转向自己又在自己正位上住着不得自在谓之理障豁然醒觉回向日用在日用上一切时一切处头头上明物物上了才唤做事理无碍更须知有牛头出马面没指东为西唤黄作白到得者田地若不知转变古人唤作贴体汗衫最难脱却到不如我和你食饱饭肩上作具东岭上西岭下更自亲切祇是你不肯承当大众天下无难行底事祇要自肯发心于今现住着好山水相聚底都是绝好师友又有许多菩萨替你起了房屋赶趁钱粮种种成就你还当下错过拟向什么处去何不趁色力康健持一片衣一口食与众作息岁久月深自然暗自点头老僧不教你无利益努力向前取办一生岂不庆快还肯么久坐茶话一切诸法皆唯是心有情无情同入法界不了此宗功归生灭所以一切众生界即是法界一切二乘界即是法界一切菩萨界即是法界一切诸佛界即是法界但一切界现则法界不现众生界现则法界不现二乘界现则法界不现菩萨界现则法界不现诸佛界现则法界不现非无法界祇是不现若法界现时观一切界如第五大如第六阴出头天外谁是我般若就一切界冥合法界如水中盐味色里胶青不坏目前且共来往心相体信自有因缘然虽如是古人又道法界一真犹存见隔见在即凡情忘即佛拈却药忌慎莫追寻诸人到者里须防打翻茶碗庐山天然禅师语录天然是禅师语录卷第六嗣法门人今辩重编室中垂示六祖大师云何期自性只此四字便见悟彻根源于今人都是会底不是悟底即如闻即心即佛渠也会得非心非佛渠也会得不是物渠也会得假使有人道才与么便不与么渠也会得殊不知蚤相随来也何不回头捉败讨箇亲切去讨箇省力去若到者里方好见人须知更有相为处迩来禅有两种大病一者以日用穿衣食饭见闻觉知为主人翁只是不许认着恐落窠臼二六时中但只仍旧不得动着圣亦不拘凡亦不管无生死可出无声色可避人问着话东荅西如云如何是佛荅云我昨日从开先来毕竟如何荅云明日却往圆通去或云厨库三门或云铁秤鎚或一喝一掌以为本分呈似亦谓表遮同时亦谓独脱一路一者离一切善恶境念然亦不同于木石一段澄湛圆妙推亦不开就亦不得久暂寤寐打成一片便称彻见本性巳后只须践履将去如习念一起便不随之日远年深便登圣位唤做结果收因其余或认箇不名不物或空空洞洞或昭昭灵灵或洁洁净净或现成无事大约大同小异要不出两种变换学者根器伶俐多中头一种病笃厚之士多中第二种病噫去圣时遥真悟人少学者无所适从聊为识之以便中毒者知所易弦也予素喜白云颂语明净透脱凡寓目必玩味不忍释拈花颂尤喜其类巳因用韵并载焉颂曰尽道拈花微笑是不知将底验宗风若言心眼同时证未免朦胧在梦中和曰拈花微笑何曾是带累儿孙立下风白云虽具超方眼也只惺惺在梦中且道既是惺惺为什么却在梦中参莲花峰祥菴主二十年尝以拄杖示人曰古人到者里为什么不肯住凡荅无有契者乃自云为伊涂路不得力今人尚不曾到者里说什么肯住不肯住纵饶到者里也错会他不肯住之旨何不看他道为伊涂路不得力乎复云毕竟如何以拄杖横担云楖栗横挑不顾人直入千峰万峰去须是与么始得若到与么田地渠且不是与么人何故生平用尽心力祇图识得者些好恶临济大师云大凡举唱宗乘须一句中具三玄三要始得古人立法将以防伪谁知后世反滋传伪病在不求者一句端的着落却去辨别甚么是玄甚么是要如此岂不是传伪又有云祇如庭前柏树子麻三斤干矢橛者便是那一句了如此岂不是传伪不见德山云但参活句莫参死句若是死句下荐得千生万劫没你出头分所以汾阳深明斯旨乃颂云三玄三要事难分得意忘言道易亲一句明明该万象重阳九月菊花新分明向道得意忘言道易亲区区髑髅边觅甚么汁你若触着便省不妨转死为活便无许多药忌便见古人立言之旨以此供养三世诸佛亦何愧欤谈宗家往往开大口抹杀教乘殊不知渠实落做处尚不能及教乘极则祇如楞严云根尘同源缚脱无二识性虚妄犹若空华又云由尘发知因根有相相见无性同于交芦又云知见立知即无明本知见无见斯即涅槃今时人果能与么会得到得者田地么直教会得到得尚未是宗门下事况犹在依稀间耶余尝向人道达磨未渡江如清凉宝志公诸圣贤亦曾阐化一代书册所载清凉心王铭宝志公大乘十赞四料简十二时歌未尝不道尽为何初祖复来故知他大有长处所以世尊四十九年说法度生临末梢头方才拈青莲花目顾人天云吾有涅槃妙心教外别传付与摩诃迦叶正是此意后来祖师亦云三乘十二分教何曾露者箇消息赵州亦云我寻常祇是以本分事接人若要随根上下自有三乘十二分教在他时遇明眼人亦不道老僧辜负伊于今末法将来为宗师底痾渌渌地恨不得学人会去趁门庭热闹殊不知尽他说得传得尚不是教乘极则更要学人会箇甚么且何故知他不是教乘极则为他教乘极则亦须有箇悟处既悟得又复行得所以世尊在世时凡依教修行各各皆有所证不徒解了便休于今宗师痾渌渌地且不管学人悟不悟行不行祇要他会早晚叫入方丈低声细语道甚么是今时甚么是劫外如何是得体如何是得用者样便是独脱一路那样便是结果收因学人不知以为宗门事祇是如此一任横说竖说且莫道把学人悟门一塞塞断就是恁么说底传底谓与达磨西来之旨有分毫交涉否须知此事大是贵悟若遇没量宗师自尔规模高深绝不容你作解作会直待你打翻时节方才与箇本色钳锤从古大老门下一箇箇悟得便是彻头彻尾如临济三度问佛法三度被打济不会便辞檗檗亦不与说破但指往见大愚济后在大愚处言下打翻始回黄檗檗见便云者汉来来往往有甚了期及济述前因缘檗复云大愚不识好恶待来好痛与一顿你道善知识钳锤何等妙密灵源清云今之学者未脱生死病在什么处在偷心未死耳然非其罪为师者之罪也如汉高绐韩信而杀之信虽曰死其心果死乎古之学者言下脱生死效在什么处在偷心巳死然非学者自能尔实为师者钳锤妙密也如梁武帝御大殿见侯景不动声气而景之心巳枯竭无余矣诸方所说非不美丽要之如赵昌画花逼真非真花也予尝读此合掌称古佛曰今时代安得复闻此言耶夹山云目前无阇黎此间无老僧闻师家近来都重此话以为极则殊不知到者里更须有转身一路始得不然总是挖肉生疮或曰镇州萝卜青州布衫庭前柏树子正是他转身一路若作恁么见解他时后日喫阎老子铁棒有分在真正禅流切须仔细学者最忌打头悟得箇明净清白绝言绝虑底后向日用中销镕泯合谓之从体识用或从日用中悟得箇无过患底后于动静起灭处豁然蹋着自己谓之从用得体若堕在者窠臼中必然自己认真虽有善者亦无如之何矣可不慎乎即此见闻非见闻无余声色可呈君箇中若了全无事体用何妨分不分据此偈彻见根源今人一般读了解了总没交涉下流不用心者不必论即如老宿自称悟道也只作透脱道理会去不得自己受用此其故何耶祇为古人业有恁么话若稍不识去就便着着俱立下风如此有何了日因别一偈为真参者助缘全贵当人转变不然也是出得醋瓮却入酱缸耳偈曰见见闻闻妙入神声声色色没疏亲箇中谁了谁不了赚杀从来学道人类随尊贵譬之画龙逼真鳞甲濡动着一堕字则破壁飞去矣人多不得堕字之妙徒向鳞甲中觅纵饶觅得亦是蜕底或曰假如识得堕字还有差别否曰有何故正如人看画指点山水树木亭台人物之妙一一赏鉴殊不知自己现前一幅尚要涂污人笔墨耳此事似聪明伶俐人方才构得然聪明伶俐人往往解了会了抛置一边一任猢狲子𨁝跳都以为不是别底至于佛法身心打做两橛尚不自知被明眼人简点渠也不伏止因渠信得平日悟处坚僻或搜古人淆讹所在一一和会便不疑他人更有长处所以生死到来多是打退鼓若未到生死且不见得以此看来又似全贵至诚老实一有所悟便能脚蹋实地不肯自己瞒昧此是第一种好处然往往多作实法会恰似有者般事闻人说话不复玩味尽以自己所见和会亦不信他人有特地过量事所以尽其力量不能深达法源底毕竟但成箇修行人而巳若论吾宗真没量大人方能担荷不然且教依教修行或深信净土免虚度光阴错足旁途良可怖畏读白云端蝇子透窗偈曰为爱寻光纸上钻不能透处几多难忽然撞着来时路始觉生平被眼瞒和曰活计埋头影里钻此时退步灼然难分明脚下虚空阔只为贪程却自瞒又北斗藏身偈曰五陵公子游花惯未第贫儒自古多冷眼看他人富贵等闲不奈幞头何和曰公子游花无傲骨贫儒意气自来多若知富贵穷中足缓步高原且奈何问寂寂断见闻见闻作么生断荅曰若要断除是机关木人始得六祖所谓断者非断灭之断也即今同在堂中上栋下宇外山林内椅席风声禽韵种种见闻何曾与你作声色会你欻起一念云者是栋者是宇者是山林者是椅席者是风声者是禽韵方才有种种分别便是种种分别也是你本性灵妙了不可得你念未起诸法自如你念欻起诸法亦如你若当下了却便解独行独步决定无有少法可得你若一向断灭见闻更教阿谁成道所以永嘉云谁无念谁无生若实无生无不生唤取机关木人问求佛施功蚤晚成圆觉云知是空华即无流转亦无身心受彼生死非作故无本性无故彼知觉者犹如虚空知虚空者即空华相亦不可说言无虚空性曹山亦云从缘荐得相应疾就体销停得力迟瞥起本来无处所吾师暂说不思议请深思之此事若一向不出则失人出而不知去就则失巳失人者减己之德失已者瞎人之眼唯过量人自己脚跟下步步生活就如人惯为客商一出门吉凶利害自知去向又如将兵讨贼先有定谋然后奇正相生着着不入死路所以学者从此荐得尽是活底不是死底祇为善知识具大方便于诸方便而语不失宗乃能入水入泥移高就低不然悉是钉桩汉为人不得毘婆尸佛偈云身从无相中受生犹如幻出诸影相幻人心识本来无罪福皆空无所住只此一偈后来诸佛诸祖总跳他不出祇为道绝有无永离边见所以永明禅师读庞居士语云空华落影阳燄翻波叹其不落有无之句正契斯旨学道之士须得到者田地方许与佛祖契同不则悉滞权位不道全非祇是化导边事却与那人无干即如古德云知得恁么事抛置一边却来者边行履此亦大有来由人都不识抛置一边是甚么道理乃谓来者边行履便是尽却今时底事既恁么事且抛置一边还有甚么今时不今时所以天然常云须是那人始得不然掘地出空止益劳累噫此所谓不落有无之旨欤灵云见桃花偈曰三十年来寻剑客几回叶落又抽枝自从一见桃花面直至于今更不疑玄沙云谛当甚谛当敢保老兄未彻在洪觉范颂云灵云一见不再见红白枝枝不着花叵耐钓鱼船上客却来平地摝鱼虾予喜洪觉范颂因作偈以广其旨云灵云一见巳无端又怪玄沙此话传痛忆少林枯坐后被人唿作达磨禅若论主人翁于今当人一切时中说是说非底岂不是做好做恶底岂不是至如寤时底梦里底惺惺底寂寂底散乱底静定底思惟底无记底开眼人看来总不是别事只是一向不曾知有遇境逢缘妄生计执古人云却物为上逐物为下所谓逐物者皆由不识真心妄认六尘影像为自心相处处流转如狗子啗枯骨自生津味不知一切境界缘虑总没有一毫头许与我计执若能从此省得亦不用离他他本无有恁么事离箇什么既不用离他亦不用自生珍贵若生珍贵何异逐物盖以无始劫来悟不曾得迷不曾失只是暂时自信不及便有许多分别许多疑虑既有分别疑虑以故究竟无成毕竟有苟非大彻大悟一回到亲证田地虽则龟毛兔角一时遣他不得此中稍稍自昧便易放过每见时流开大口说过量话徒以些须聪明和会道理如云心外无法法外无心及夫日用事无别惟吾自偶谐等语以为识得主人翁便一切法都不可得惟有主人翁独行独步此岂不是绝顶之谈然祇是说底会底学士大夫见识洒脱见他出格痛快不得不倾心相从殊不知就里大有差别何不各人向自己生死上打算一翻如谓主人翁毕竟到生死时还是作得主还是不用作主者一段直下明白底作么生销缴又如说是说非时做好做恶时得不分别么寤时梦时得恆一么惺惺时寂寂时散乱时静定时思惟时无记时总无走作么假如有顸颟佛性拨无因果之流作何辨白到此慎毋儱侗于今说底会底多是儱侗所以佛法身心打做两橛暗地里有许多不相应处人前又开大口贻羞佛祖魔魅后昆莫此为甚须知者椿大事实实有箇彻证时候天下尽大深山穷谷未尝无真实亲到之人不似于今时流称杨称郑不识因果自欺欺人决招地狱告汝学人慎厥去就毋遗后患金刚三昧经偈曰法从分别生还从分别灭灭是诸分别是法非生灭此正缘起无生之旨也所以云一念缘起无生顿超三乘十地而学者多忽之不知佛祖相传唯重于此法华诸佛世尊唯以一大事因缘出现于世又云诸佛世尊欲令众生开佛知见悟佛知见入佛知见道故出现于世此意最为幽远以故后文复露本怀云如来两足尊知法常无性佛种从缘起是故说一乘是法住法位世间相常住夫唯诸法无性所以佛种必借缘起若一向那边又谁知有与么事但末世凡夫智量狭小知得与么事却又奈一切不何以此不得不推迟八刻殊不知总非他事圆觉云譬如云驶月运舟行岸移楞伽云诸法无法体我说唯是心不见于自心而起于分别若能见自本心灭诸分别所灭既灭能灭亦灭正当是时如梦被驱而忽觉还观所梦心境俱尽华严云如是自性如幻如梦如影如像悉不成就圆觉云如人自断其首首既断故无能断者又云诸幻虽尽不入断灭枣柏曰但使自无情见大智逾明万法体空无转变相以此观之十世古今不离当念无边剎海不隔自他良由众生妄生分别故有彼我久暂若证知一切境界皆佛境界无净无秽无成无破无古无今无我相无涅槃念念如法法如则法华所云诸法住法位世间相常住不其然乎虽然凡圣一真犹存见隔执药成病不觉不知不见道诸佛智慧甚深无量其智慧门难解难入起信论亦曰当知一切法不可说不可念故名真如学者耽于随顺不知离念而欲得入是犹拟东行而西向也悲夫此事本非甚难但得不变易便休若要不变易除是作得主宰曹山云若作得主宰即是不变易若作不得主宰便是变易又云但是菩提涅槃烦恼无明等总是不要免乃至世间麤重之事但知有便得不要免免即同变易去也乃至成佛菩提涅槃此等殃祸不小因甚么如此只为变易若不变易直须触处自由始得噫天然尝道不得硬作主宰为甚么又道要作得主宰祇为构他去便是硬作主宰便是变易假如菩提涅槃烦恼无明等总是还构箇什么到者里免与不免总不要构他若向者里如箭离弦如门落臼如薪尽火灭始有自由分方是作得主宰不是硬作主宰虽然若非箇人就使与么也是平地起波涛所以云痴人前说梦不得今之学云门者徒见其上大人扇子𨁝跳及占波共新罗斗额等语以为出格独脱便任意揣摩递相传授殊不知他家大有来由何不看陈尊宿当时才见门来便擒住云速道速道门愕然州托开云秦时𨍏轹钻门于此大悟他后每见僧来便顾着云鑑待僧拟议便云咦古今相传皆谓云门顾鑑咦三句之旨正从此来所以渠语句自有着落不是胡乱道得即临济大师亦云大凡举唱宗乘须一句中具三玄三要始得后来虽善知识亦不敢与他家事此雪峰称为古佛也噫师承之妙非可勉强而知然不以不知而遂损视今之顸颟之流为何如哉洞山偏正五位大有济上风味而直捷之与精密各自成家乃知解之徒谓曹洞不及临济皆因汾阳巳悟洞上之旨复疑临济有长处后见首山果获大彻此固实录也殊不知因缘时节大有原故是不可以一人而咎法时节未至即如汾阳先悟玄要后见洞上尊宿亦安知不更有大彻耶所以此事唯贵真悟悟则事同一家自知差别端的不悟则千头万绪难以凑泊即如偏正之旨唯亲证乃知亲证者从自己胸中流出与古人契合始为相应不然尽力摹写写得逼真也是刻舟非愚则狂耳偶忆原颂赏极玄旨因用韵和之录原颂后以识古今同风之意原颂曰正中偏三更初夜月明前莫怪相逢不相识隐隐犹怀昔日嫌偏中正失晓老婆逢古镜分明觌面更无真休更迷头犹认影正中来无中有路出尘埃若能不触当今讳也胜前朝断舌才偏中至两刀交锋不须避好手还同火里莲宛然自有沖天志兼中到不落有无谁敢和人人尽欲出常流折合还归炭里坐和曰正中偏一路樵歌南陌前千年积恨甘心也暂尔猖狂且莫嫌偏中正面目分明何用镜大家女子解含羞岂学娇娆来炤影正中来雪里虚空绝点埃皇风皞皞非关帝惭杀春秋天下才偏中至雪拥蓝关无躲避不风流处也风流有气志时添气志兼中到言思断处谁能和石中无玺复何云堪笑云门解稳坐八门总说曰混沌未分元无彼此一爻才动始兆暗明执相迷心良由真如无性分明建化暂斥背觉合尘法法真纯落遍计而成差别心心体合循分别以鑑源流入契证之门自知体非对待冥心知之路方识道绝有无全贵得鱼以忘筌欻然情生而智隔似乎顿中更有渐门究竟心外终无少法所以云万法唯识识如梦幻方才信三界唯心心本涅槃瞥尔打翻暂回头而犹错拟将修证知下劣之难忘何似蹋破玄关向那边放行把住却来闯入声色就者里坐卧困眠本自不涉要玄何名真智从来无有惊异岂羡狸奴婆婆和和更潜行而密用不清不浊虽易见而难知自昔如来权披垢弊为兹大事不废从缘入此门中须知去就勿迷方便始解入廛今日天然以楔出楔用报佛恩唯愿仁者不闻而闻永传斯旨标指见月权立八门若遇知音毋劳贬剥何以故尚有一门无路入大家杜口于毘耶八门图∴∴总颂曰黑白相维混沌中一阳初兆事全通森罗万象有无意类绝玄明语默融歌颂未忘亏主德桑麻平实自民风无声一曲随高下搅动沧波作吼龙分颂黑白相维混沌中随流且唤作西东金毛跳入野狐窟为爱当涂底事通一阳初兆事全通借径还家路不穷端的要知游子意相逢犹在梦魂中森罗万象有无意蛇在盃中弓影异荆棘林深衣絮行横身三界全巴鼻类绝玄明语默融脚跟无线转如蓬头陀衲子称贫道直入千峰与万峰∴歌颂未忘亏主德茅檐不剪意深密三皇五帝但垂裳皞皞民风在今日∴桑麻平实自民风老幼嘻啼尽日中万派沤和如不驻移舟别棹又沖溶无声一曲随高下拈起拂子蓦口打出入有无不可诠交参主伴成话杷搅动沧波作吼龙人家惊犬吠哄哄贼面是人人面贼是非同异几时穷深证之士于一切内外有无性相如以五色彩画耀婴儿目正恁么时色与空等见与盲等而亦不入于断灭如水中树影如虚空燄如石里火如梦中人如幻师所作幻事设或有人欲一一指陈其名义性相则愚甚矣夫以五色彩画耀婴儿目其理为若此也而终不能穷知婴儿自证之处故楞伽经云随入自心现量种种相外性非性言说妄想不显示第一义噫非深证其孰能语此僧问南泉迁化向甚么处去泉云山前檀越家作一头水牯牛去僧云某甲随和尚去得么泉云汝若去须衔取一茎草来予偶忆此叹王老师到祇么田地真箇理绝情忘非凡可测古云皮肤脱落尽唯有一真实特地可怜唯证方知若非亲证纵使悟得说得要与古人把手同行犹太远在因与颂出以俟知音颂曰堪笑南泉老牯牛随时水草足优游不禁忍俊婆心切特地人前解按头底事风流不可传峥嵘头角巳成颠瓮头黄叶慵收拾惹得知音却共怜有述耕夫生平怕鬼一夕张灯野田捕虾蟆偶与同事者谈鬼同事曰设有鬼何以辨之耕夫曰传闻鬼无下颔同事曰汝试看我耕夫举目视之巳无下颔遂怖走里许遇一人问之曰何忙耶耕夫述见鬼状其人曰汝试看我耕夫视之亦无下颔径奔还家正叩门次邻人见其疾遽失声趋问其故耕夫乃以两次见鬼告邻人曰汝且看我看之亦复如前所见予因语大众云昔城东老母生平不愿见佛一日遇佛以手掩面五指头尽皆是佛且当与前一段话并看可以起悟一日阿字无侍者因阅时师有论价祖过水偈并五位之旨疑其牵合请质于师师曰今时人易知耳祇如古人前后悟处并五位着落之旨能无疑乎无出礼拜起云洞祖幼时读心经起疑到南泉巳解荅有伴即来话后参云巖于无情说法处得箇颖脱何为至良久云祇者是又复涉疑乎师云悟即不无悟而遂至大休歇安乐田地万中无一何不看赵州初参南泉泉问有主沙弥无主沙弥州云有主泉云主在甚么处州近前鞠躬云仲春犹寒伏惟和尚尊候万福可谓千真万真矣次日泉上堂州出问云如何是道泉云平常心是道凡师家说法无不从向上一句子任学人因缘到即推门落臼不则亦令其发起疑情或从前依倚处恬适处就一句子下一回逗漏一回倒断不见赵州云还假趋向也无噫分明逗漏了也泉云拟向即乖只一挥不由你不着忙州果然云不拟向争知是道岂不是平日依倚处尽情吐露所以南泉为人为彻更云道不属知不属不知知是妄觉不知是无记汝若深造不疑之地犹如太虚廓然无碍安可强是非耶州乃大悟若因此便谓前仲春犹寒语尚未会在则依语生解矣人固有应机无滞悟非不真而向背之情未泯欢喜之心未忘明眼人前终不谓向后无事所以当面相欺背后着楔不为无故学者心诚谛信便见亲切纵使强作主张当下错过而师家亦无相负处又如大慧在湛堂时拈偈作颂业为镜清无尽诸大老赏识渠未甘者方丈里有禅方丈外便无禅下单来有禅才上单便无禅以此切切然不肯放过及向天宁薰风话一时冰释巳得快活自在而圆悟谓其坐在净裸裸处夫以大慧之天资无所不透其不肯自欺者心窠里毛发疑碍而巳既得冰释快活自在岂不是千真万真又其悟在薰风自南来殿角生微凉句下皆杀活全提语从何得堕在净裸裸之说及乎相随来也一句了却始知前之快活自在微细依倚尚须一回所以道喜识尽时消息尽当人那辨浊中清最后一锥大有时节也价祖悟无情说法偈云也大奇也大奇无情说法不思议若将耳听终难会眼处闻时方得知偈固的的也及问邈真话而云巖良久云祇者是犹自涉疑后人遂疑其偈语未过量又疑其难得不相见话未当故云巖以良久销之岂不是依语生解大凡学人未到大休歇田地自是趋向难泯或当师家钳锤妙密一回拽脱或当师家当阳正荅忽得自由夫云巖良久云祇者是亦当阳正荅耳而价祖遽自涉疑所谓做贼人心虚及至睹影始知从前犹有依倚故偈云切忌从他觅迢迢与我疏正是一回被虎咬切忌上山行也从前舍今时向那边将谓更有第二人到此特地知非全身里许故有我今独自往处处得逢渠之句既处处逢渠则渠不住渠而渠正是我我不更渠而我不是渠到此始知南泉云三世诸佛不知有狸奴白牯却知有又云一切师僧须向异类中行始得而价祖当时荅南泉云和尚莫压良为贱一句此时方用得着所以云头头上明物物上显不唤作尊贵当知尊贵一路自别正深得我今不是渠之旨也我洞上宗趣全重于此今时人称洞上宗师即渠我二字尚自着落不妥甚且以我今不是渠为我今正是渠则尊贵之旨何在又安能复论宗趣无怪其五位杜譔矣价祖立五位正偏要不出此偈一一全备悟者观正中偏偏中正正中来偏中至兼中到十五字便自炯然可以意得也无遽出作礼云正中偏偏中正偏中至兼中到之旨无尝于偈中四句颇有融会独正中来一句尚属影似不敢效今人杜譔乞师指示师曰夫偏不滞偏则必至于正正不守正则必至于偏然当不守正而犹未至于偏处试一着眼便可神会若必有句楷模则所体会者尽成训诂不堪绍旨矣总之此事大须彻底若彻底人自然合他古辙不必逞聪明凑泊若逞聪明凑泊即使十成完具偶一二处古人意到而句不到或句同而意别或句别而意同一时比量不及便自逗漏所以聪明人稍有所窥不曾遇真正作家未免杜譔今时人往往蹈此不可不慎无礼拜而退僧问高峰落枕因缘师曰此事唯贵悟不贵解若真实悟底人渠自然一切时一切处绝诸渗漏逢人问着便露现箇消息生杀纵夺尽有回互尽有出身师家相为亦不是先有箇极则处要到恁么田地若有箇极则处教学人到恁么田地便有实法与人一箇箇皆有领会汝诸人若欲了生死须实实求真悟实证始得如高峰当时正是箇求真悟实证底学人雪巖正是箇教人求真悟实证底师家彼此诚实自然纵夺可观如雪巖见高峰有箇省处也不消问渠麻三斤干屎橛香严上树不消共渠商量向上向下者边那边一棒一喝但只问日间浩浩作得主么者一句子探竿任你绝大伎俩也要在他面前吐露果然高峰云作得主者一句巳有五六分收下然其中有亲有疏所以雪巖亦不肯向渠道破又问梦里作得主么高云作得主者一句又有七八分收下然其中亦有亲有疏所以雪巖一路逼拶直至无梦无想无见无闻主在甚么处渠便一些气息都无从前二关不言可知矣直至枕子落地错脚蹋翻始知向来得力一点也用不着然亦不在无梦无想无见无闻处着到于今师家提唱有两种病一种老实底谓高峰睹赞时业巳悟得主人公雪巖更欲看其向上事所以一问二问就渠悟得做得处按定方才以无梦无想无见无闻一夺夺翻直要渠到无巴鼻处翻转身来便是向上关捩咄山僧且要问你既是睹赞时悟得主人公为甚么无梦想无见闻时便去不得既无梦想无见闻时去不得则日间梦里作得主底还用得么一种杜譔底谓雪巖问日间梦里作得主么巳是一副纸棺材果然把高峰一载载了然后教渠就无梦想无见闻处放身舍命咄山僧且要问你祇如曹山云大须作得主宰不要免免即成变易去也不可恁么作得主宰更教渠就无梦想无见闻处放身命么山僧在诃林时有僧一日呈偈数十首山僧接得但放案上便问无梦想无见闻主在甚么处渠荅云正是学人放身舍命处山僧向渠道据你此荅定谓会得落枕子时消息了也我更问你祇如第一问第二问还过得么渠便谓尤是学人疑处山僧不觉大笑云今人胜似古人古人第一问第二问过得惟过不得第三问今人先过得第三问第一二问反过不得岂不是会得底与身心全不交涉究其流弊始于师家有箇极则处教学人会就如高峰因缘渠便教人向无梦无想无见无闻处会取把日间梦里一推推干谓不用作主宰十二时中止要人将无梦想无见闻一合合去如黑漆桶相似以为得大总持以为向上巴鼻殊不知痴狂两头走总不曾向真实一回悟得是以今时师资说处尽有若到做处蚤巳逗漏出许多生灭解嘲者谓其践履未到巳自可笑无惭愧者更谓你作生灭会么如此狂解不至尽大地人灭却慧命不止我辈稍有担荷便当向深山里䦆头边实实求箇真悟真证切忌随流过日自取误赚亦乃误赚他人久立珍重从上祇一心而巳真极故迷以真极故不知有自己不知有自己则不能内守真极故不知外无法不知外无法则不能不外见不能内守则真心流转不能不外见则境界似生以似生之境界惑流转之真心逾迁逾远从迷至迷无有穷尽处无穷尽生死之中疲极思脱不须更疑境界境界元无以不知无故似生相续知其本无则全身在境界中如梦如幻即极痴人决不谓梦幻之能系缚虽知其本无如梦幻之不能系缚然无住足之地则暂无复有如凡夫禅不难使妄尽以至于不动以不曾发明本心故滞于色界更差别则流为无想极于无色皆识心变现所以我宗止贵见性于生死中直下悟取本原心地直下不受一切境界之所惑乱虽处至纷至纭而真心不昧如摩尼珠映于五色头头上明物物上了到此方知二乘虽会无我之性尤非大自在究竟之处得到此处尚有我宗门棒待有日喫在庐山天然禅师语录天然是禅师语录卷第七嗣法门人今辩重编举古举世尊初生一手指天一手指地周行七步目顾四方曰天上天下唯吾独尊云门云我当时若见一棒打杀与狗子食贵图天下太平师曰世尊扶头云门把尾看来两尊宿都为他人着忙殊不知总不曾动着毫发要且古往今来受瞒不少噫祇今还有不受人瞒者么举二祖问达磨诸佛法印可得闻乎磨曰诸佛法印不从人得祖曰我心未宁乞师安心磨曰将心来与汝安祖曰觅心了不可得磨曰与汝安心竟师曰既云诸佛法印不从人得又云将心来与汝安达磨大师恰如将一千斤担子放二祖肩上御来刖去双足教他疾行相似虽然用尽伎俩且道有甚么交涉举鸟窠和尚因侍者会通一日欲辞乃问汝今日何往者曰某甲为法出家和尚不垂慈诲今往诸方参佛法去窠曰若是佛法吾此间亦有少许者云如何是和尚此间佛法鸟窠于身上拈起布毛吹之侍者因此大悟师曰此在鸟窠分上即得若是侍者恁么悟去三十年未梦见在举忠国师三唤侍者侍者三应国师云将谓吾辜负汝谁知汝辜负吾师曰国师辜负侍者驷不及舌侍者辜负国师罔极难酬大众要会但莫向唤侍者处侍者应诺处作商量许尔具衲僧少分举归宗铲草次有僧来参忽有一蛇过宗以鉏断之僧云久响归宗原来是箇麤行沙门宗曰尔麤我麤僧曰如何是麤宗竖起鉏头僧曰如何是细宗作斩蛇势僧曰与么则依而行之宗曰尔甚么处见我斩蛇僧无对师曰归宗斩蛇疑杀天下人祇今还识老汉面目么蓦举拂子云归宗鼻孔一时穿却了也若也会得不曾增得诸人分毫只是坐断山僧舌头去纵饶不会亦不曾减得诸人分毫只是一向任山僧口说手擎无人捉败放下拂子喝一喝举鲁祖寻常见僧来便面壁南泉闻云我寻常向师僧道佛未出世时会取尚不得一箇半箇他恁么驴年去师曰鲁祖面壁巳是葛藤南泉播扬他人长短是何心行明眼人总好一场笑具举邓州丹霞天然禅师过慧林遇天大寒取木佛烧火向院主呵曰何得烧我木佛霞以拄杖拨灰曰吾烧取舍利主曰木佛何有舍利霞曰既无舍利更取两尊烧主自后眉须堕落师曰人见烧木佛便以为过量见须眉堕落便以为犹有者箇所以如此若恁么要见丹霞院主面目驴年去大众且待者些子见解尽时尔自瞥地在举赵州示众云泥佛不度水木佛不度火金佛不度炉真佛内里坐师曰泥佛不度水木佛不度火金佛不度炉作么生是真佛内里坐还会么不会山僧今日再与说过举僧游五台问一婆子曰台山路向甚么处去婆曰蓦直去僧便去婆曰好箇阿师又恁么去后有僧举似赵州州曰待我勘过来明日州便去问台山向甚么处去婆曰蓦直去州便行婆曰好箇阿师又恁么去州归院谓僧曰台山婆子为汝勘破了也师曰试道婆子毕竟有过没过且作么生是赵州勘破处虽然如此我又早知尔了也举赵州一日在东司上见远侍者过蓦召文远远应诺州曰东司上不可与汝说佛法师曰既召文远为甚又道东司上不可与汝说佛法且道毕竟有说没说举大愚辞归宗宗问甚处去愚云诸方学五味禅去宗云诸方有五味禅我者里祇有一味愚云如何是和尚一味禅宗蓦口便打忽然大悟云嗄我会也宗云道道愚拟开口宗又打趁出师曰两度喫棒若作一味禅会又向归宗虀瓮里淹杀不干归宗事举僧问大随劫火洞然大千俱坏未审者箇坏不坏随曰坏僧云恁么则随他去也随云随他去师曰者僧若是伶俐汉一闻言下便合拗折拄杖放下腰包向者里住山去犹较些子虽然如是蚤迟八刻举灵云和尚因长生问混沌未分时如何云曰露柱怀胎生云分后如何云曰如片云点太清生云未审太清还受点也无云不对生云恁么则含生不来也云亦不对生云直得纯清绝点时如何云曰犹是真常流注生云如何是真常流注云曰似镜常明生云未审向上还有事也无曰有生云如何是向上事云曰打破镜来与汝相见师曰灵云两不对试问大众即今还构得也无纵饶构得且喜没交涉又如打破镜来与相见且道打破镜是甚么时节大众即今相见还是打破镜不打破镜假使有人出云早与汝相见了也且喜没交涉会么举严阳尊者初参赵州问一物不将来时如何州曰放下着阳曰既是一物不将来放下箇甚么州曰放不下担取去严阳于言下大悟师曰严阳大似误用假银被人拦腮一掴尚不知非更哓哓辨成色高下赵州虽则提持正令也只作死马医殊令旁观者哂咦啼得血流无用处不如缄口过残春举仰山问僧近离甚处僧云向南仰拈起拄杖云彼中还说者箇么僧云不说仰云不说者箇还说那箇么僧云不说仰召大德参堂去僧便去仰复召大德僧应诺仰云近前来僧近前仰便打师曰仰山首尾俱全祇是不遇知音山僧若是者僧待伊云近前来便近前与一掌云者瞎汉犹作恁么去就不惟自己有出身之路亦乃省得他人气力仰山得此如饮甘露举王常侍敬初见睦州一日州问曰今日何故入院迟初曰看打毬来州曰人打毬马打毬初曰人打毬州曰人困么初曰困州曰马困么初曰困州曰露柱困么初惘然归至私第中夜忽然有省明日见州曰某甲会得昨日事也州曰露柱困么初曰困州遂许之师曰眼观东南意在西北睦州老婆心切若无王常侍道箇困字不几弄巧成拙乎且什么处是王常侍道困处大众慎勿向开口处会平常处会绝消息处会亦勿向无会处会此皆风力所转终成败坏举临济大师应机多用喝会下参徒亦学喝济曰汝等总学我喝我今问汝有一人从东堂出一人从西堂出两人齐喝一声者里分得宾主也无尔若分不得巳后不得学老僧喝师曰且道两人齐喝汝从什么处分宾主汝若分得龟毛长三尺汝若分不得亦龟毛长三尺汝若总不与么又是平地上喫跌作么生喝一喝云宾主历然举大觉参临济大师济举起拂子觉敷坐具济掷下拂子觉收坐具参堂去僧众曰此僧莫是和尚亲故不礼拜又不喫棒师闻令唤觉觉至济曰大众道汝不礼拜又不喫棒莫是长老亲故觉珍重下去师曰临济大觉毕竟相见在甚么处及闻僧众话却唤觉来举似一遭且道还有意旨也无假如当时僧众无者话临济还合更有话也无具眼者试辨看举兴化存奖和尚僧问四方八面来时如何化云打中间底僧作礼兴化曰我昨日赴箇村斋中途遇一阵卒风暴雨却向古庙里避得过师曰打中间话大似春水涨溪忽然怒决奔注如驶祇是兴化不合更道后段惹得后人依样画葫芦恰如自把髻投衙一般更有种杜譔底云正是打中间底样子或云尔还认得兴化么且喜没交涉虽然如是毕竟如何良久云山僧从来不解妄语到此只合钝置举兴化和尚见同参来才上法堂化便喝僧亦喝化又喝僧亦喝化近前拈棒僧又喝化曰尔看者瞎汉犹作主在僧拟议化直打下法堂侍者请问适来那僧有甚触忤和尚化曰他适来也有权也有实也有炤也有用及乎我将手向伊面前横两横到者里却去不得似者般瞎汉不打便待何时者礼拜师曰者僧既有权有实有炤有用为甚兴化将手向伊面前横两横便去不得大众须知此事大有差别不得草草于今要会但看那里是兴化横两横处汝若在者里识得破巳后不受天下人瞒虽然如是还识兴化纳败阙么举洛浦元安禅师游历罢直往夹山按山顶上卓菴经年夹山知乃修书令僧驰往浦接得便坐却再展手索僧无对浦便打云归去举似和尚僧回举似夹山山云者僧看书三日内必来若不看书斯人救不得夹山却令人伺其出菴便与烧其居果三日后出菴来人谓菴中火起浦亦不顾直到夹山见夹山不礼拜乃当面叉手而立山云鸡栖凤窠非其同类出去浦曰自远趋风请师一接山云目前无阇黎此间无老僧浦便喝山云住住且莫草草匆匆云月是同溪山各别截断天下人舌头即不无争教无舌人解语浦伫思山便打师曰洛浦一喝有甚么过处却来被夹山几句胡言汉语即便纳败且道利害在那里所以山僧常道不是师家瞒汝祇要汝灼然不受师家瞒去方才了得不然莫道无事好举雪峰常谓玄沙曰有箇济南长老问无有荅不得者一日到雪峰峰令访玄沙沙问曰古人道此事唯我能知长老作么生际曰须知有不求知者沙曰山头老汉喫许多辛苦作么师曰恁么看将起来蚤是玄沙喫许多辛苦若山僧当时待际南到来但与相见纵然无语肺肝如烛且道在甚么处具眼举蚬子和尚居无定所自印心于洞山混俗闽川常日沿江岸採虾蚬充腹暮即卧东山白马庙纸钱中居民目为蚬子和尚华严静和尚闻之欲决真伪先潜入纸钱中深夜蚬子归静扭住问曰如何是祖师西来意遽荅曰神前酒台盘师曰蚬子和尚似则似矣终是做贼人心虚当时若被扭住即与拓开云作么作么巳后更无一人能奈蚬子何华严便与么放过也打失一只眼在举僧问干峰十方薄伽梵一路涅槃门未审路头在甚么处峰以拄杖画一画云在者里僧请益云门门拈起扇子云扇子𨁝跳上三十三天筑着帝释鼻孔东海鲤鱼打一棒雨似盘倾会么会么师曰干峰有口道不出云门道得却无口须是两箇缚作一束抛向东洋大海却来山僧与尔说箇譬喻且道譬喻箇甚么参举南院问风穴南方一棒作么生商量穴云作奇特商量穴却问南院此间作么生商量院拈拄杖横按云棒下无生忍临机不见师师曰恁么相为可为彻头彻脑披肝沥胆所以风穴一生气宇如王到此处真如春雨雪消解衣适体南院古佛粉身碎骨未足为报举和山示众云习学谓之闻绝学谓之邻过此二者是谓真过僧问如何是真过山曰解打鼓如何是真谛山曰解打鼓即心是佛即不问如何是非心非佛山曰解打鼓向上人来如何接山曰解打鼓师曰和山到者田地绝不容易虽然须知恩大难酬何以故若不恁么和山争奈若也恁么争奈和山咦过得栗棘蓬是好手举石霜慈明和尚冬日傍僧堂作此其下注云若人识得不离四威仪中师曰大众会么汝若会去犹较山僧一线道在汝若不会横亘法界逼塞虚空诸人且向什么处蹲坐良久云可惜许举杨岐会和尚示众云雪雪处处光辉明皎洁黄河冻锁绝纤流赫日光中须迸裂那咤顶上喫蒺藜金刚脚下流鲜血又示众云蹋着秤鎚硬似铁哑子得梦向谁说须弥顶上浪滔天大洋海底遭火热师曰大众饶尔与么会得也是杨岐底不干诸人事又如即今山僧与么举似也是山僧底不干诸人事何不向诸人本分上道将一句来看速道速道良久云纵饶道得也祇得一半举盐官榜云一切众生皆有佛性又沩山榜云一切众生皆无佛性师云在盐官太狼借在沩山老婆禅即不无若论提唱宗门三生六十劫未梦见在举僧问洞山如何是佛山荅云麻三觔师云不许向举起处承当不许作不思议会不许作随处皆是会令大众下语毕代云洎合忘却又云多少时来也又云瞎举六祖大师初到法性寺见两僧诤论风旛一曰风动一曰旛动往复不巳祖云不是风动不是旛动仁者心动师云风旛且置什么处是心动处令众下语毕师代云几乎愧杀两僧又云六祖大师聻又云十万八千又云钵盂安柄举陈提刑参五祖演演云提刑曾读小艳诗有云频唿小玉元无事祇要檀郎认得声提刑诺诺遂出时圆悟为侍者却问云提刑会得和尚意么演云他祇认得声耳悟云只要檀郎认得声既认得为什么未在演云庭前柏树子聻悟懡㦬后出见鸡飞上栏杆鼓翼而啼乃自喜曰此岂不是声入通所悟演遂肯之师云且道诺诺与庭前柏树子是有差别是无差别若无差别为甚么却悟若有差别差别在什么处令众下语毕师代云不是一回射石虎几乎误杀李将军又云伸手原在缩手里又云将谓胡须赤更有赤须胡问荅颂二十问荅并颂威音以前虚空烜赫威音以后皂白分明无门之门建立诚非得巳以楔出楔扫除却有来由原佛祖之心祇为一事详表遮之法屏绝岐途夺食驱耕情穷乃见悬崖撒手绝后方甦金刚圈栗棘缝过得始称好手如来禅祖师意悟来总是瞒人若果一回汗出不妨琼楼玉殿现于一茎尚需有日活来未信影草探竿遂为剩语残羹馊饭不中饱人陷虎拏龙尤欺智者问一切众生从甚么处迷起荅云从悟处迷起颂曰一切众生本来悟及知其悟又相违杀婬盗妄文殊智啼笑悲欢白牯机缘起见闻非一二情穷生死绝离微箇中若也无回顾撒手悬崖今古辉问诸佛为什么出世荅云老婆心切颂曰傅粉涂脂出画堂为郎珍重却羞郎落花有意徒劳尔流水无情祇自伤打草惊蛇张丑拙悬羊卖狗倍郎当何如闭口深藏舌免使明明落镬汤问世尊四十九年说法利生一切恆沙菩萨声闻罗汉毕竟证得什么边事荅云将此身心奉尘剎是则名为报佛恩颂曰帝网重重复道森循环无尽绝追寻主宾互换现前用权实兼隆将护心亲子不妨同客作当人何用觅威音山僧不敢轻于汝直捷行持无古今问三乘十二分既是权说为什么不打头便拈花直示费许多络索作么荅云祇为汝不肯承当颂曰拈花蚤巳伤苗稼岂况区区又说权匪谓就机披垢弊悬知大事信因缘止儿黄叶先惭我遮面红罗祇为僊百万人天深解此聊将金色作流传问既有能度之人所度之众则生佛判然凡圣自尔且道分别在什么处荅云即在汝分别处颂曰分别才生事宛然是非同异阿谁悬棚头傀儡从君弄帐里高低任我牵佛道垂成迂十劫泥犁建立等三禅相逢各办缘何事祇为同眠觉被穿问设无凡圣为什么神通窒碍宛尔不同此乐彼苦两不相代荅云又是从头起颂曰神通窒碍孰安名最苦难忘凡圣情一念瞥兴诸法具万机休罢此身轻莫缘相想随生灭但任浮沤泥浊清自是同床人各梦等闲容易获心宁问凡圣若无因果应绝为什么地狱天堂丝丝不爽荅云既无凡圣唤甚么作天堂地狱来颂曰若是有因须有果苟无凡圣亦奚妨虚空不与他钉橛大地还同何有乡好鸟啼残春梦足百花开尽夏天长牛头马面无人识稳跨银鞍气独扬问古人云为善善无形为恶恶无相若能直下识透便会诸法无生迺因缘聚会业果宛然道理解脱无灵身心分别有实正恁么时作何排遣荅云何不向身心分别处排遣颂曰是谁泊泊浮沤里何物芸芸万象森切忌坏他诸法相宁须重觅涅槃心为贪解脱难凭理识得因缘岂讳今茅舍竹床安稳卧暂时岐路莫沈吟问巖头云欲得易会但于声色前不被万境惑乱自然露裸裸自然无事然则声色前不被惑乱之时是有主宰是没主宰若有主宰便成两箇若无主宰又凭什么不被惑乱聻虽古人亦有云生死中无佛则无生死今四民浩浩业识茫茫可谓生死中无佛矣而生死宛然若但云四民浩浩亦有什么讳处便销缴了殊不知生死到来脚跟线断终未免乘将去此时还措得手脚么荅云与我将声色来看颂曰剎剎尘尘是什么何劳于此更磋磨目前非境但由我当处无人祇任佗生死之中最妙道去来有法却成魔菩提烦恼皆名义争管人非与鬼呵问真净云事事无碍如意自在手把猪头口诵净戒趁出婬坊未还酒债此过量人事大非凡境然不审过量人当此亦还知是猪头还知有净戒否不知则必先枯心稿智令如木石相似始有少分相应然又与我宗直捷之旨相戾如知则明明净秽两涂拍盲不可与所谓硬作主宰因果拨无者有何差别耶荅云知也祇是者箇道理不知也祇是者箇道理且道是什么道理速道速道颂曰不是诗人莫献诗更无劫外与今时张帆把缆非能手掩耳偷铃谎阿谁大道必妨于小智反常方得号神奇一真凡圣犹存见好解灰囊示稚儿问学道祇为了生死悟性之人一期寿终毕竟向甚么处去若谓向没生灭处去既没生灭又有甚么处去若有处去便有趋向取舍若无趋向取舍则四生六道也少不得才出头来果能一线穿过便没甚么事如或未然毕竟依前迷闷如历代诸祖也有先生曾为善知识犹且一二十年行脚方才省得安知无因缘不凑一生两生空过者所谓直下了得又了箇什么不犹然话饼不可充饥欤荅云且要了尔者一问来颂曰自是世间多忌讳波兴平地浪滔滔四生六道迷中尽万别千差悟后劳智者不如愚者得遣愁争似莫愁高从来惟有安心法立雪齐腰千古豪问玄沙云真如凡圣地狱天堂只是疗狂子之方虚空尚无改变大道岂有昇沈悟则纵横不离本际所以透关底人都不用分别他若好若恶若是若非随事随理总归第一义谛矣然沩山云实际理地不受一尘佛事门中不舍一法佛事门中不舍一法则且置既纵横不离本际不知唤什么作尘即受亦有什么过处若云见有尘则不受夫既见尘又何曾悟来若悟而仍有尘须不受者则犹待修持趋向正用得方着不知何以非狂子也荅云龙蛇易辨衲子难瞒颂曰玄沙平实犹存古沩老周遮曲为今寂灭真如狂子意空花阳燄至人心祇因见立法难遣都为情忘智自深若欲纵横无罣碍无絃琴里有知音问禅道泛滥自古皆然于今为甚详其病多从日用起灭处忽然认着箇明历历没形段底将为是递相传授有同儿戏不知明历历底乃生灭门中收摄楞严谓则汝今日与诸众生用攀缘心为自性者又阿难言如来现今征心所在而我以心推穷寻逐即能推者我将为心此世尊所以叱为前尘虚妄相想也以此为心则必惑为色身之内将身及山河虚空大地皆为生灭惟认一浮沤体以当常住此即同外道半生灭半不生灭之见所以世尊后来于万物象前分明指示箇无是见无非见一条端的大路此乃金针双锁透出顶门若能悟得更何祖教之异学者将此章文义微细披剥久久自然模着者箇关捩若模得着者箇关捩却好平白商量所谓全不生灭者何以目前人物之身及山河大地祇见迁变惟有观河之见始无童髦则何得不同于外道欤荅蓦竖起拂子云者箇是生灭底阿那箇是不生灭底者箇是不生灭底阿那箇是生灭底放下拂子云吽吽颂曰拂子说法还闻否是非丧尽莫追寻人知大地多迁变争较浮沤日浅深反覆推穷虚相想随缘自在法王心一椎便就无余事物我昇沈自古今问大慧在圆悟处悟一日上堂举僧问云门如何是诸佛出身处门云东山水上行若是天宁即不然如何是诸佛出身处薰风自南来殿阁生微凉慧于此领悟云据某甲悟处巳快活受用矣而圆悟犹以为坐在净裸裸处何也夫以大慧之养诸方推重其不肯承当者隐微处放不过耳到此巳能自信自肯非圆悟谁能按之又薰风话可谓绝顶提唱知解测度不必具论祇如大慧既能蹋着者箇关捩便当更无差别何以止得净裸裸处然则同一句话悟有浅深耶后来令参有句无句始于相随来也得大彻去则先所谓快活者到此别是一境界当时不得圆悟按住决定苟安于此不知亦可了事否若不可了事大慧争肯自言快活若可了事又何必待后来一段始惬悟心耶且两段悟处差别在那里荅云有快活不要被人回换作么颂曰一句当门正眼开情知孟八与么来可怜步步随佗转何不明明独自裁万物象前须放去夜明帘外却将回屈伸壮士元无借始觉从前满面灰问无业国师云一毫圣凡情念未尽未免堕驴胎马腹去白云端云假使一毫圣凡情念净尽亦未免堕驴胎马腹去无业且置白云意作么生荅以两手拓地作驴鸣颂曰圣凡情尽复何存脚下无私自坦然坐却虚玄犹有位掀翻黑白但随缘别行一路迷荒草转入千峰锁暮烟唤作如如蚤巳变披毛戴角绍真传问洞山因僧问如何是佛山云麻三觔僧问赵州如何是祖师西来意州云庭前柏树子此等语句可谓彻上巴鼻直下悟得参学事毕乃有知解相似者以为本分呈似之句以为绝法界际量之句大似吴道子画人物逼真非真人物所以解悟之分毫釐有差天地悬隔也然亦颇有一切知解脱略灼然于者一句子亲切悟来久久悟境销停止存所见身心不副一时惊觉然后以佛之知见旋复破除若不破除放过不可正谓闺阁中物舍不尽皆为渗漏且道病在什么处荅云㘞错错颂曰庭前柏树无多子杀活同时愧老僧有地知非亲证悟无功更莫较相应虽能用药尤防忌尚欲忘怀似未曾曳尾灵龟千古恨可怜开眼日腾腾问法眼一日指帘两僧齐去卷帘眼云一得一失且道那箇是得那箇是失荅云疑杀天下人得失且置毕竟法眼意作么生荅云贼颂曰明明白白绝商量碧眼难窥秘密藏噼破晴空看入路惊回醉梦任从长爱他得底怜他失赢得闲来博得忙石火电光留不住一回亲到始相当问南院云诸方祇具啐啄同时眼不具啐啄同时用时有僧出问如何是啐啄同时用院云作家不啐啄啐啄同时失僧云犹未是某甲问处院云汝问处作么生僧云失院便打其僧不肯后行脚至云门闻众中举此话有云当时南院棒折那其僧始悟趋回省觐院巳去世见风穴穴问云莫是当时问先师啐啄同时话底么僧云是穴云汝当作么生会僧云我当时如在灯影里行相似穴云汝会也且道南院意作么生莫是当时那僧错荅么那僧云我当时如在灯影行相似为甚穴便云汝会也且什么处是那僧会处荅云那僧若会他后更解行棒在颂曰啐啄同时会也么将军布令急如梭疾雷不及知迥避眨眼元来巳错过影里有人耽岁月棒中无句莫懡㦬行行忽忆当年事击碎归来两鬓皤问兴化上堂僧才出化便喝僧亦喝化又喝僧亦喝化拈拄杖僧又喝化云尔看瞎汉犹作主在僧拟议便打下堂去侍者后问云适来者僧有甚触忤和尚化云适来他也有权也有实也有炤也有用及乎我将手向伊面前横两横他便去不得似者等瞎汉不打更待何时者僧败缺则置毕竟兴化意作么生荅云惟佛与佛乃能知之颂曰果然佛老却成魔灵鹫峰前嶝岋多在处起烟知有火从来大海决兴波金刚圈里无绳缚荆棘林中把手过蚤是龟毛长丈二临危也不奈伊何问马祖大师云即心即佛又云非心非佛又云不是心不是佛不是物若悟底人三句即是一句一句即是三句正是无差别处有差别有差别处无差别此不必论矣祇如马大师毕竟于囫囵中分别提唱还有意旨也无荅云旛竿头上耀红旗颂曰崔巍万丈石嶙峋併绝咽喉丧主宾混沌甫开黄赤道虚空鑴出印文新不图行处狐踪绝祇要侬家血脉真莫向枝头独惆怅满园桃李可怜春庐山天然禅师语录天然是禅师语录卷第八嗣法门人今辩重编问荅师问僧声色枞然拨不是不拨不是你作么生僧云我总不见有过师云见有过也不是见无过也不是毕竟作么生僧无语师云何不问山僧僧如问师云快打茶来师指面盘问僧面盘为甚祇么圆扇子为甚祇么直僧云扇子自来直师云你为甚么不直师问僧生死到来如何了僧云即今是了不了师云汝者句还抵当得生死么进云本无生灭师云汝者句还抵当得生死么僧直出师云咦僧侍立次师云者事无大难祇要不受一切拘束便得良久复云假如见得生也没过患死也没过患顺境顺境没过患逆境逆境没过患水里水里没过患火里火里没过患此人还受拘束也无僧云者便不受拘束师以手指着云咦又傍僧云只者见得便受拘束了也师云假如不见得还受拘束也无僧云不受师亦以手指着云咦僧侍次师云结制来利益多少僧云和尚喫豆着师云问尔利益多少进云和尚还知味么师云尔却伶俐僧良久师云情知尔不识好恶僧拍掌师便低头师问僧佛法到十成不得其妙且道病在甚么处僧云病在疑处师云疑又病在甚么处僧拟进师便打两僧侍立师云你两人各道一譬喻看一僧云苍蝇咬破铁锅一僧良久师云总欠一着师问僧你还识主人翁么僧云识师云主人翁还有足也无僧云无师云为甚今日担石去来僧云大死人有足为甚么行不得师云你却不是死人士参次师云朝闻道夕死可矣孔氏何尝不论生死分明说闻道可死便确然有箇打发生死底道理止是当时没有构机底人便教孔氏才要露出却又收起诸公还信得及么只今且问诸公唤什么作道士起请益师云明日再来士罔测库僧求开示师云因果大要分明进云某甲于此却甚明白祇是本分事乞师开示师云更要精勤着一事炤管不到便未免有不妥处僧罔措僧求开示师云尔好好地要讨事作么僧复求师打一拂子云会么僧云不会师云参僧问一切众生皆有佛性为甚么不识不知师云大好僧礼拜师转问云一切众生皆有佛性为甚么不识不知僧云脚蹋实地师云恁么则诸佛为甚么出世一切众生毕竟作么生了僧云当下归去师云又争得僧复举离心意识参绝凡圣路学语未毕师便打僧礼拜云请师直指西来意师又打僧复拜云请师直指西来意师又打僧礼拜起师以拄杖横一横僧拟接师云者何等杜譔僧无语师云出去僧便出师云来来僧回首师云前日华首火烧山几乎连累常住僧问承师教某甲不看话头某甲静里返观莫怕沈空守寂么师云祇者怕沈空底还落空也无尔底道理尔底言说尔底思量计较者倒是空底去去来来唯有者箇在且道作么生是者箇僧欣然作礼师云且退僧问生死到来作么生了师云我者里没有什么生死亦没有了不了僧跪求开示师云且起作礼我总没有祇么闲家具与尔作障碍去僧礼拜复启云某甲梦中多与俗人无异像者等作主不得师云既是梦尔要管他作么僧礼拜退次早再启云某甲昨承大师开示夜来果得妥帖师云尔恁么又多事了便连声喝出僧问除却扬眉瞬目请师指示师云露柱灯笼进云既是露柱灯笼语未终师便喝云逐块汉食粥次师语饭头云今日粥不好食一僧云暹罗米师云既是广州人为甚么却喫暹罗米僧云施主送来师乃笑顾众僧云且道者僧会不会方丈榜联幸汝不会会则阇黎无分全是山僧赖予未甘甘则山僧便宜辜负大众师一日顾侍者云作么生说箇未甘底道理侍者云世尊拈花犹未甘在师云汝伶俐者直出侍者呈麻三觔颂师看毕曰颂到用得他时若明此事上语录且不必改易奈即今未了何者曰颂既用得为甚未了固求说破师云若说破即赚却汝者屡恳师乃云有箇譬喻如人叩门寻非巖汝却应云非巖不在者不测良久云然则来说是非者便是是非人师云作么生处他着者又不测僧问大海水流时如何师云是什么话僧云某甲不晓特来请益师云你不晓我更不晓僧复理前问师云还要第二杓恶水么僧问识得恁么事便放身舍命岂不是师云放身舍命阿谁道是来僧问此事不可以无心求不可以有心得不可以言语会不可以寂嘿通乞师指示值侍者进姜次师便食姜良久云会么僧礼拜师约住云作么生便礼拜僧云用开口作么师拈起姜云且道者一片因甚置得僧无语师云杜譔禅和僧问世尊睹明星悟道求和尚下手工夫师云直下无下手处进云毕竟有箇着落师云且看脚跟下师问僧如何是你自己进云者部是书师云为甚么福州人着贼却来者里受屈僧无语师云为什么便开口不得僧问大耳三藏第三次为甚么不见忠国师师云不是同床睡焉知被底穿僧进云毕竟国师在什么处师云好箇国师却被大耳三藏穿却鼻孔师问僧父母未生时在什么处安身立命僧云某甲日用中元无站脚处师云汝无站脚处却有流转处僧瞿然师又问一僧云父母未生时在什么处安身立命僧云即今师云犹是巳生时说话僧云不可别有师云父母未生时从何得者消息来僧茫然师问僧甚么处是赵州勘破婆子处僧云何用赵州师云古今榜样僧云赵州犹费足力在师云却是你费口力僧呈偈师未及看以拄杖连打云会么会么僧云学人不会又连打数下云会取不会者侍者烧香次傍僧云今日弥勒佛诞师云弥勒佛在那里者云火里师云火在那里者以香箸放案上师云大麤生师食柑次随拈一瓣云不得唤作一瓣柑唤作甚么语未毕侍者随出一喝师云只管喝作么者拈花瓶放左边师云移瓶作么者云供养和尚师便棒阿侍者随喜舍利回问云闻真净和尚舍利陷槌里是否师云尔道陷底是舍利所陷底是舍利进云不可总唤作舍利师云未在更道进云衲僧从来不进者保社师云更道进云请和尚放下者栗棘蓬师便云何不道某甲终不肯随和尚颠倒去石鑑侍者呈风旛颂云不是风兮不是旛僧繇摩诘画应难日日与君华下醉不禁春色满林间师看毕顾阿首座云此颂甚佳但中易一字汝道是何字座良久云当易禁字作知字师叹云信知此事有觔两石亦跃然称快师命一僧着圆觉经居一切时不起妄念四句屡不契乃云此语自大慧禅师颂后遂有将麻三觔干矢橛等语和会竟成顸颟当究理始得僧恳师代着师着居一切时不起妄念云某甲自知去处于诸妄心亦不息灭着云终不向死地上求活住妄想境不加了知着云惺惺不是惺惺于无了知不辨真实着云懵懂不是懵懂僧问一大部般若尽是说心为什么华首老和尚註心经说心是体般若是用师竖竹篦子云会么僧拟进师打一竹篦子僧复拟进师以竹篦子指其口进云毕竟体用作么分师竖竹篦子云者箇是体是用进云者箇体用不可得师云体用不可得你作么生得僧无对师打一竹篦子僧复理体用话师喝出僧问有情来下种因地果还生无情亦无种无性亦无生意旨如何师云有情来下种未下种以前作么生因地果还生未落因果以前作么生你知此二句便知下句着落僧云恁么则成佛后亦增减半点不得师云元不曾成佛僧问于今日用见闻觉知便是某甲自己么师云若是见闻觉知是你自己如今一切人皆有为什么又要悟僧拟进师云你若离了见闻觉知还更别有么僧复问圭峰云作有义事是醒悟心作无义事是散乱心某甲依而行之还得么师云唤什么作有义无义僧拟进师以手掩其口僧礼拜师云汝若知归则痾矢撒溺皆是义事若不知归则供养三宝皆是无义事僧问承和尚有语云知痛痒底要他不知痛痒是何意旨师云还要拄杖么进云不知痛痒底要他知痛痒又作么生师云汝既解问前一句何复更问者一句进云毕竟作么生师以手掩其口进云毕竟要和尚道一句师打云是一句是两句僧礼拜云有意气时添意气得风流处且风流师复打云且打你者两句一日师靠禅床有僧在床下静坐师云汝与么静坐好还是出去乱走好僧云都好师云何不道都不好僧无语颂古世尊初生爱君频唤君不敢避君瞋瞋则从他瞋知心能几人世尊睹星悟道尽道睹明星悟道谁知从此事如麻纵饶捉得瞿昙败也是除他空里华祇为贪他一粒粟却来误了半年粮月明千古无人识夜夜山头空断肠女子出定美女当危楼聊为一引盼颦笑本无心醉杀穷酸汉出定不出定钵盂上安柄一队闲鬼神向女子乞命梵志持花供佛双手持华供养佛一唿一应岂徒然直饶内外都教舍依旧从前梵志仙舍利弗问月上女昨夜秋风到簟凉梧桐叶堕带微霜浮云吹去复吹住明月炤池兼炤窗荡荡渔舟红蓼远行行鸿雁碧霄长涅槃无路休寻觅青黛蛾眉独着忙殃窟摩罗传产难语美女寻芳出画屏绕栏纵目不胜情侍儿恰似解人意多折梅花贮净瓶文殊荅奄提遮女生死流转话生与无生是甚么徒劳特地问如何文殊因病聊施药直至如今错会多修山主荅进山主生死流转话特来平地鼓波澜缚得狞龙自在还好手为他点眼去一声霹雳羡掀翻归家更不问程途夷险安危梦里殊夜半一声山犬吠醒来明月照栖鸟傅大士法身颂云近蓬莱常五色雪残鳷鹊亦多时为君举似锄头偈莫当唐人两句诗六祖风旛杜鹃啼遍春山嵋啼得血流总不知惊起石人轻一拶从今不笑鹧鸪儿风旛不是有来因只要当人认得亲行者无端轻拶出至今无地可藏身非风非旛亦非心眼见如盲不可论随流认得波全水依旧寒潭深又深昨遇耕田人说道雨水多山僧只管笑总不奈伊何永嘉参六祖非意由来不是无任从天下强名模无生直下犹回顾兔去徒劳更守株忠国师勘大耳三藏携手西川观竞渡天津桥上又相逢行行不觉秋江晚共入芦花深港中丹霞谒忠国师万仞洪崖不可跻到来山日与眉齐啼猿唳鹤寻常事多少行人路自迷百丈再参问荅分明大用酬震威一喝有来由果然百丈声三日直使闻言心已休梦里疆场金鼓忙分明记得巳还乡重围直透春雷动不解征衣困在床殷勤畜得凤凰儿栖老梧桐赛画眉无端一阵东风起吹入云衢总不知百丈野狐老汉全身堕野狐千年点雪付红炉虚空有镜难藏影霄汉无形莫强图五百生前真面目一朝巖下旧皮肤泥牛入海无寻处空见时流日打模残桥断壑日闻猿十度经商九不存游冶岂知山路阻夜深骑马过前村南泉斩猫两堂元不是他人举起猫儿本有因大众一时遮过眼快刀千载不生尘提瓶挈水寻常事蹋磴搴藤分外春惭愧赵州能救得草鞋头戴又重申两堂未必是无言利刃从来命罕存惟有赵州知此意夜深乘月过前村南泉玩月相逢尽欲到皇都亲到皇都自不诬白马银鞍新贵客澹粧素质旧名姝富来不羡金珠贵贫去终归公族殊荡荡无言真古道令人相对意全孤南泉荅僧迁化话百年身后向何去异类中行王老师圈内不惊头角别溪边谁问东西驰重云深树笛声近浅渚平沙鼻孔垂更有一般奇特处日常水草尽知时南泉指庭前牡丹示陆大夫一体同根不易论镜中头面岂为亲梦来花鸟浑忘我觉去声香似隔邻若箇暗销芳草绿为谁辜负洛阳春多因贪看天边月赚却风前独立人本是同根无二体反因肇论却颟顸分明指上重拈出岂较时人梦里看南泉牧牛买华不买叶带叶影参差爱他长若此倒插王军持南泉智不到处话智不到处切忌道再征行履作么生僧堂直入无回顾异类中行尚问名明月巳随流水去白云犹向故山萦动容古路今仍在道着依然头角峥亮座主参马祖心意俱非觌面逢讲经不信道虚空平田浅草难藏虎古涧寒潭有卧龙明月万山人影绝落花深院鸟声通一从去后无消息留得长松待晓风赵州庭柏赵州老汉绝囊藏一句明明直举扬更拟将心明箇事云烟满目便郎当金刚宝剑当阳拔千里神光透体寒也只侬渠腰上物等闲砾破眼睛看赵州勘台山婆子五台古路日曼曼犹忆还家梦正寒杜宇啼残风雨暗海棠落尽雾云团何曾凿破溪山色长此登临天地宽惟有赵州能解意葛藤留得到今看李四夺人牛却被张三截若要太平时除非贼杀贼不贼不杀不杀不贼腰间有剑定难饶切忌街头逢孟八贼贼亏心不畏老婆知哮吼还他狮子儿百万雄师全背水汉家原是汉旌旗十斛明珠颗颗圆拈来手绝廉纤三舟各见原同月不使清光过别船单骑直入百重围勐将当关失却机气盖干坤岂兵力不劳血刃立全威赵州洗钵盂喫粥了也洗钵盂赵州此语总传虚若因僧悟生和会百劫千生枉系驴分明直下自天真悔却从前拟效颦信步不知溪涧路举头方觉雾云身洪崖冻积千年雪寒燄初回万户春慎勿更随人语后赵州牙齿覆朱唇赵州斗劣不斗胜蹋遍罗浮深又深山花如血柳如金到来谷口层峰出转入云根曲迳阴松韵虫吟留过客澹烟微月恋荒岑柴扉独掩和衣睡为许何人问此心赵州无兀兀崔巍万仞蹲白云无路月无痕曾无野鹤归华表却有残红出洞门去去碧峰烟渺漠行行流水日潺湲拼教身世埋空谷不作逃名高士论望得郎归不见郎恐因喜极易成狂晨宵一处无疏戚中冓明堂自有方赵州勘二菴主将军制胜远从征要斩痴顽贺太平生杀但知归主德临机虚实岂能明乍瞋乍喜欲何为八十参方鬓欲丝面目不堪重举似机关输与老头儿沩山水牯牛沩山老汉不知羞却道山前变水牛开口已遭明眼笑可堪到处觅人酬刘铁磨参沩山十年战罢一征衣知巳相逢意不违岐路巳过应共庆故乡犹恐未同归老将相逢话别离故园携手饷东菑一回提起疆场事刀箭浑身泪便垂黄檗大唐国内无禅师择乳鹅王岂鸭群洪波浪里解投身眉毛眨上悬千里碧眼胡僧认不真临济参黄檗绝世风流人不识未经题破十分娇无端撞着痴憨汉添得深闺声价饶千两轮锤噼面来不由分诉可怜哉他时狭路如相值决定遭他者一回临济三玄十方八面绝遮栏面目堂堂日往还一自头陀微笑后等闲留得与人参飞云顶上铁船浮海底泥牛吼未休惊起梵王眠不得一声霹雳满天愁李四张三笑脸开风前沈醉浩歌回寒鸦夜半啼枯木古殿钟声撼落梅三要生铁蒺藜才举起却教照用一时休夜来寒月十分醉恨少泉声两涧流露柱怀胎千古恨追风木马至今奇波斯碧眼难窥测一任神歆与鬼疑水边林下看无尽市尾街头唤不醒莫讶世间奇特事威音王后未曾明洞山过水睹影一回瞥地始相应悔却从前影里行渠我于今休用觅堂堂大道出常情洞山五位带月携鉏下石门绿畦深浅半依村从来错过田家乐依旧寒塘鸟雀喧绿杨处处解征鞍旧路新花尽日闲莫向河梁探水影满头如雪泪空弹男儿仗剑走平原望望疆场志气存散尽千金功未立英雄谁向此时论风流休问客乡心高馆银灯酒满斟今日相逢须尽醉不堪重唱白头吟国破家亡但此身茫茫宇宙可谁邻桃源未是深藏地醉卧长安不见人睦州露柱困步步相随没后先暂时岐路便茫然循溪蹋遍无寻处梦断云山人在船中邑猕猴睡着还同未睡时六窗相见作家知可怜老大婆心切失后忘前却为谁六窗唤俱应熟睡成寱语相见梦中人不待声绝处长沙本来人生死根本即是其人一唿一应有喜有瞋不须息妄不用求真若问箇中端的信青州衫子重七觔霜天如洗万峰晴月浸寒潭彻底清莫怪夜深山犬吠元来竹外有人行长沙黄鹤楼题诗此事自来无语句亦无一法与他人龟毛举起咍咍笑千古重拈面目新投子大死人却活话真箇恁么不恁么堂堂露露勿懡㦬还家不蹋来时路依旧门前长薜萝曹山三堕一双孔雀立芳池饮啄飞鸣不自知无端照影频回顾却似难如往日时岸柳江声镇日将五陵年少不还乡渔人瞪目空相笑肯信人为春事忙九重深锁凤楼寒御苑莺啼花自残尽说官家高台座一群猎马出楼兰如何是类堕处处销归者一箇浑身拶入没中边举目不知谁是我如何是随堕不守侬渠高枕卧横身打破声色关正眼看来犹是错如何尊贵堕倚天长剑当空掉直入千峰深又深垂帘熟睡才一觉兴化打中间底名花新月满罗帏又向幽林去步迟岂谓嫌他春富贵清光不欲使侬知兴化打维那兴化嫡称临济子克宾从此号贤孙亲承痛棒重遭罚千古流通教外传德山参龙潭亲到龙潭不见龙分明独踞妙高峰雪消千丈巖层出云散长空桂影丛明暗分时开正眼纸灯吹灭定吾宗划然截断千差路南北东西脚下通德山今夜不荅话三十棒头振祖风霜飞凛凛绝雷同新罗衲子亲承令赠得临场鼓一通德山托钵须知吾道有长处佛法从来不可传大小巖头重说破教人特地哭苍天峻岭平坡步步同千人不见一人逢各寻云鸟啼处始信山山有路通高亭简隔江见德山招手横趋不用疑侬渠直下露全机等闲无限渔家乐多少痴人坐钓矶大隋坏没巴鼻有来由梧桐叶落天下秋离钩三寸少人酬随坏于今作话留坏亦坏兮随亦随一枝红杏出墙来通玄不是人间世满目青山长翠苔石霜不坏大千俱坏渠不坏灰烬烟销天地青莫向风前频独立溪云山月妒人醒玄沙三种病人用尽心机种牡丹种成擎出与人看寻春时过石桥北一望红云十亩残盲哑聋人满大唐纷纷锥札费商量一回搕破髑髅额始笑诸方技不长僧请益云门三种病人传道云门武艺闲相逢狭路转身难谁知红紫枝头别到底春光一样看云门东山水上行非思量处莫思量枯木龙吟音韵长搏浪沙中逃万死原来祇是旧张良如何诸佛出身处向道东山水上行惭愧云门关不住话头传得到于今南院啐啄同时才云啐啄同时用一棒当头认不真荡尽烟波无歇处回头只在把梢人夹山参船子果然一笑缚狞龙桡下分明绝异同他年便解兴波浪特地溪山云月中首山竹篦子歌舞当筵明月空华枝摇曳笑春风忽然触起心头事竖尽寒毛眼底红汾阳参首山此事虽无大不大几回信了几回疑谁知影落澄潭远举目寒光总未移洞山麻三觔娉婷独坐不胜情帘外何人错认声细语微吟听欲绝唿郎一字最分明跨海凌风入大唐山唿万岁见君王无端认得捉刀者未出关门巳受伤百丈恆参法眼于外道问佛话悟旨脚跟处处绝追寻又向白云深处行把住要津无路着全身已到月华心云峰悦参大愚芝乞化堂司僧本务实无佛法与人论于今末世难分辨瞎眼阿师却认真黄龙三关我手何似佛手黄面瞿昙不知有横穿鼻孔倒骑牛一生不着随人后我脚何似驴脚一步一步频蹋着紫陌荒岑独悄然人前切忌峥头角生缘在何处不是上天堂定是地狱里若更拟思量噼口打杀你兜率悦勘僧三问秋山寒月净无瑕贪听溪流路渐差最是夜深猿切处一回肠断泪交加分明一箇佳公子日日烟花醉未休搭得断头华子艇顺流乘兴下扬州十字街头孟八郎残年腊尽不还乡去秋曾在湘江水昨日人传到汾阳高峰枕子坠地无梦无想无见闻南山下雨北山云莫随流水分泾渭蹋倒溪桥耻见君寿昌大好山大好大不好悔蹋菩提路人人尽说解翻身含元殿觅长安路博山参寿昌悟由从来活路少人知上树何如树下时父子激扬空有话得便宜处失便宜先长庆参博山机缘不落宫商调巳传万牛难挽箭锋前儿孙纵有千钧力争肯推爷向里边婆子烧菴寒巖枯木自朝朝俗汉何曾负阿娇春色暗藏关不住一团红燄至今烧枯木寒巖端的事烧菴趁出好知音莫将意气论宾主埋没侬渠一片心一回抱住问元因二十年来旧主宾箇话不堪提起处知心原是负心人倩女离魂倩女离魂事亦奇娇娆盖代少人知拈来勘破山中衲真假亏他一顿思淫怒痴即戒定慧春到雪消江汉碧夏来荔擘水晶团活计在君君自用莫教眨眼受人瞒尘劳起而佛道成妄想兴而菩提现荷叶过风香十里梅花逊雪白三分从他起也从他倒佛道尘劳总赖君一念之中得见十方诸佛千念万念非别念相看特地更寻谁若于离合有无处说得分明错过伊庐山天然禅师语录天然是禅师语录卷第九嗣法门人今辩重编赞释迦文佛佛身充满于法界普现一切群生前即今拈香插花者是群生低头作礼者是群生还见佛身么咦夜行人只贪明月不觉和衣渡水寒月影横空遍十方随波荡漾浴寒光临流不觉全身在却令他人为着忙咦是甚么古佛不在劫先今佛不在目前白毫光吐秋月圆无云万里潭中妍随笔而画纵口而赞又安知夫当处常湛然四十九年一场热闹唇不盖齿手长于袖末后拈花掩面而走带累儿孙将无作有只管向前全不顾后浑身里许合掌稽首无以为赞腊寒梅瘦无相中生画不真分明觌面现全身毫光举目成瞻仰脚下浑忘千辐轮谁为诸佛师而乃开知见日用本寂然电光徒自闪韶阳擅全机一棒全身现全身现霜叶染空山西风濯寒练咦雪山像寥寥劫外绝知音流水高山韵独深半面娇娆君自委多情不欲尽披襟栴檀像忉利摹来第一尊灵山曾记付儿孙老僧不是韶阳子一任千峰听月猿阿弥陀佛明月随波注大江波波相接影横长临流坐爱清光满不觉和身入醉乡除却四十八愿收起母陀罗臂儿孙口向谁开西方何处卓地一任梅花雪里寒香尽春残空有鼻观世音大士悲心一片玉壶寒影落溪流远近看觌体分明沁毛骨碧霄深夜撼阑干大士之心如流水遇曲逢直无回止只今溪云海月间时时示人人不委随其所重靡不週去其所畏如措地我亦曾承大士恩口不能言心如醉愿与拈香择火人尽未来身同顶礼大士无相如镜中像大士无声如空谷响物遯声销大道指掌无眼而见色不能倣无耳而闻非声外赏处声色中绝声色想举念不为是超情理而往逸乐与忧患折旋兼俯仰冥冥漠漠间夜半日轮朗大士不舍我我自成欺枉普告敬礼者断然入俦傥眼声耳色言思路绝大士于中布广长舌善听如聋善说如哑打失布袋唿牛作马我唯心知赞不可尽一味顶礼坚固深信书与不退合掌瞻视视所视者宛然无二无二分别攀仰弗及面门突出大地历历咦腊月梅花燄寒夜光如雪千手千眼从何处起一时俱到在水镜里或慈或威亦悲亦喜如日中影无有终始觅之弗得非声色比言思断处似则绝似遂以为然是则未是惟古与今人莫能拟然而凡圣愚哲均乐利焉以为可恃智绝真空体应群物物岂他物有感斯通空非顽空无远弗届来无所从去无所至苦乐如梦觉迷一致祇此深慈弗休弗憩是故稽首观音大士众生悲极感自现不踰众生悲感中自悲自感还自现大士无心水月同月印千江江影透大悲三昧所成就大士如镜照一切心大士如月清光普临万象历历随感而寂慈能摄慢悲以化执机器靡定同归静正但办肯心何疑于圣我昔早年将悟未悟稽首皈诚曾获冥护梦里投机如箭锋拄宾主出入有语无语越三十年宛尔昨日凡一念至铁与磁石愿汝小子但坚信此通身是佛不似一物随物现形作不请客示彼群生应念而得在形色中非声非色超声色外不离动寂千手目兮赴众感之无端返闻闻兮会万机以冥一合掌低头应自知莫待当来问弥勒落笔巳遭人贬剥何如文彩未彰时婆心不觉全身露笑杀深山老古锥佛之一字永不喜闻矧百千亿盎粹氤氲丽大慈日布正觉云寂感一致悲智攸分循声而应普视人群瞻彼瑞容稽首慇懃愿汝英哲发自心忻合掌赞叹无第二人道以无心得相以有心现无心割截平有心庄严展无心无罪福福罪有心见割截与庄严有无心转变一人成两心两人圆一念积精遂密藏至诚忻佛面大士无缘慈照临同时遍各以佛子根真实通方便大士像为叶俗士所施比丘今球疑别纸截去上幅惧而裱之藏笥中比丘今帾请供乞赞焚香作其上万卉千丛待化工微云细雾澹和风是谁不在空蒙里祇有枝头春独浓一泓水树横秋色半枕松风归鹤声箇里未能忘宿习因人幻出百千情仰吾师之深慈兮置十二类生于怀中随所求而各给兮知根欲之无穷天与人之不可顿易兮聊止啼以黄叶妄无体而必终兮尔乃需之情竭望东方之既白兮犹蒙蒙其复晦同乎迷若相濡兮谁独当机感之会入大冶而不自知兮感天泽之一勺时忽遘而顿醒兮悔从前之昧略顾吾身之独遭兮几旦暮而失之觉而后知其将告兮叹虚白之靡移匪覃恩之浪浪兮孰执手而同归底干慧以极果兮誓始终而相师释及门之洗心兮礼顶踵而陈词一念能观万类心耳中云树眼中音灵光在处堪瞻仰五体炉前非古今容光岂问山高下遗影谁论水浅深不识塞鸿秋月意且随光影散烦襟大士灵通多在忍土以无缘慈哀五浊苦感应道交如子得母水中月影非去非到空谷响声前后之步我以心眼观大士处几丧目前而哑然住能非所观所非能觑绝待而歔有语无语以示禅者如箭锋拄俯仰折旋无容顾伫信口而唿纵目所注神光俨然不可思虑大悲观音为物作矩共此未来皈命顶礼普贤大士心本无生示现生示现之中无有我无我我所虚心境诳惑世间与同事一切世间悉如幻识取如幻真实现差别无非根本智根本差别无有二文殊为唱普贤和二妙圆成如来住何人以此微妙笔绘出普贤无相身骑象直向华屋中一毛头上帝珠重布袋和尚大地一布袋谁当司其橐展口收不得举足徒踯躅双眼笑不休满腹安不着寒潭无底春风有脚青霄绝点云触断骊龙角莫莫未离兜率巳在人间祇为寻人不肯住山阅尽天下惟有一笑宽着肚皮一文亦要逢人便道是真弥勒而我以为不似一物奉劝孟八郎李四张三难覆藏十八罗汉偶读苏子瞻文至十八罗汉赞失笑曰大智人面前有三尺暗洵非虚语取而别之第一尊者结跏正坐蛮奴侧立有鬼使者稽颡于前侍者取其书而献之咨尔四人拜跪坐立知与不知各有其失千载之下令我笑杀棒之不能请代以笔第二尊者合掌趺坐蛮奴捧椟于前老人发之中有琉璃器贮舍利十数伊何以见合掌而嘿蛮奴捧之老人发之宛如琉璃中有一物若曰舍利莫贩卖佛第三尊者扶乌木养和正坐下有白沐猴献果侍者执盘受之彼扶木者未尝不是嗟尔白猴亦能尔尔执盘而受意不在果所得巳多颠倒则箇第四尊者侧坐屈三指荅胡人之问下有蛮奴捧函童子戏捕龟者尊者以手胡人以口蛮奴捧函童子戏捕万世如见贫儿骤富独我野人不觉笑倒第五尊者临渊涛抱膝而坐神女出水中蛮奴受其书临彼深渊不可错足抱膝何为如虫御木神女跃出蛮奴受书非此则彼如之何如第六尊者右手支颐左手抚稚狮子顾视侍者摘瓜而剖之右手支颐左手抚狮顾视侍者其色怡怡但令人见不许人知罪归家主何以谢之第七尊者临水侧坐有龙出焉吐珠其手中胡人持短钖杖蛮奴捧钵而立夺颔下珠不无尊者何似骊龙有而能舍笑杀旁观胡汉儿一杖挑翻须弥山一钵啗干沧溟水咦我也放不得尔第八尊者并坐而立加肘其上侍者汲水过前有神人涌出于地捧盘献宝尊者善说侍者善听惟有神人倒行正令何以复之如驴觑井第九尊者食巳拓钵持数珠诵咒而坐下有童子搆火具茶又有埋筒注水莲池中者食巳拓钵宴然坐地口诵手持谁堪听视唯二童子择火注水不可道着拈鼻失嘴第十尊者执经正坐有仙人侍女焚香于前正坐者谁匪示匪默告汝仙人焚香即得大地山河丛林草木无有少法与尔为物是故尊者执经而一第十一尊者趺坐焚香侍者拱手胡人捧函而立趺不是坐焚不是香侍者胡人眼短鼻长六十二见应难避秋雨松风声瑯瑯第十二尊者正坐入定枯木中其神腾出于上有大蟒出其下尊者正坐如木亦尔神出其上蟒出其下毕竟何似似不似秋风起吹折门前一株松夜半背手摸枕子第十三尊者倚杖垂足侧坐侍者捧函而立有虎过前有童子怖慝而窃窥之倚杖垂足不可方比俊哉大虫却会斯旨童子何为故曰是汝第十四尊者持铃杵正坐诵咒侍者整衣于右胡人横短钖跪坐于左有虬一角若仰诉者持铃诵咒鸟飞兔走侍者整衣胡人跪坐若人不会有虬一角所仰而诉言之凿凿第十五尊者须眉皆白袖手趺坐胡人拜伏于前蛮奴手持拄杖侍者合掌而立头白齿黄老不知止引得胡蛮如狂欲死彼田舍翁逢人笑底东村孟八曾有言恭敬不如无礼第十六尊者横如意趺坐下有童子发香篆侍者注水花盘中如意不如香篆不香镜花水月能令人狂深夜鸟歌独坐栏杆依稀似曲别调宫商第十七尊者临水侧坐仰观飞鹤其一下集侍者以手拊之有童子提竹篮取果实投水中飞鸟在天下集其一侍者拊之探手而得童子提篮戏投果实为之奈何是物非物试问尊者不可语塞第十八尊者植拂支颐瞪目而坐下有二童子破石榴以献植拂支颐瞪目而坐俯视二童几失其我匪马而牛可以知过所以智者鼾然而卧南院颙和尚一条楖栗活如龙水尽山穷特地通法乳千年流不竭无师真智古今同本师空隐和尚黄巖见底即今见底无以为真孰云其似达磨何曾离西天六祖不往黄梅寺想起旧时非冤家总由你面前一片香贵图你愧死且道是知恩儿且道是忘恩子正要与天下人拟议明镜当台兮曜神光乎夜堂西飙栗冽兮蘸秋水之杲阳望俨慈氏兮近之而不可狎荡荡乎博峤之遗风兮当其机而知石头路滑悲晚近之羊质兮尚虎皮之灿灿侈炎日之峻步兮宁深云之泛泛念石住之微言兮余小子犹虔虔坐以待旦自赞像得者箇还像得那箇么且道者箇与那箇相去多少咦毕竟眼居眉下依然鼻搭上唇汝形短小汝量急狭汝眼深阔汝情疏达汝志孤而远汝心不可测有时雷轰电忽有时青天白日问汝汝不知人亦无能物唯有齐云顽石头终日与渠相对默呵呵呵破衲蒙头一道翁推移与世无拘执绘亦得不绘亦得天下万世谁人识画得似恐不是画不似现成底叨叨两月暇围中大类春禽啼早起切忌明眼人祇怕认得你无处可遮拦百花生碓嘴千山剩人可和尚一滴曹源向北湍顺流容易逆流难神龙破浪无寻处留得威狞纸上寒偈示独露禅人一声涂毒鼓远近闻皆死谁知死人堆活人出身处木马嘶如雷泥牛耕海底若问麻三斤为道祇者是示喜维那病中撒手卧长空渠东汝亦东霜天明月落无语度秋风题绣芙蓉石榴芙蓉如面石榴裙锦帨金针特地真若作目前境物会拈花辜负昔时人中秋玩月寄熊鱼山内阁齐云山中遍界圆明才一半那边消息许谁亲大家举起云门饼须忆齐云山里人别熊鱼山呈偈擘破微尘出箇人虚空逼塞莫为邻分明内外浑无物万两黄金难买贫刻诃林语录谢诸檀越文彩才彰音信通多君端的辨来风须知熊耳山头事不在楞伽四卷中四十九年一字无如何野老却叨叨垂钩千尺深潭意极目清波忆巨鳌示巖侍者生佛俱无无亦无无中有路绝煳涂欲教那畔相应去夜半日轮光较殊示翁子郑居士会得日用事无别何妨嫁女又婚男请看直下团圜处莫被无生两字瞒治生产业不相违湖海江山直捷时尽道长安风物盛不知身巳在皇畿示无二禅人将心炤心心成境特地知非离是非首既断故无断者出头疲鳖似乌鸡示守德禅人大德从何来回头须一顾灼然是箇人无劳更遮互秋至暑自消山深寒先到迁流任岁时一老一不老示明雪禅人参高峰落枕子因缘垂丝千尺深潭意三寸离钩道罕传不达拈花权上事枉随死句识中悬情矜真鑑迷将去悟入玄机丧目前大法自来非琐琐分明有语不能诠示巖侍者有齿焚身千古诫自来贼不打贫儿从教大地春光满竹屋老僧犹未知示程雪池居士六月雪花飞满池蘸人肌骨透罗帷金鳞未遇江湖阔好趁秋风理钓丝示梁同菴居士天地万物本同根银波雪浪月无痕顶门放出摩醯眼一颗明珠落玉盘别复礼法师真妄偈觉妄示有真有真妄即起了得真本无妄亦一时止全体是妄情全体是真理大道绝悟迷迷悟有终始智者识好恶动念入生死示台设禅人一箇铁崑崙要入全无路忽然身是铁有口难分诉咦直教哮吼动林泉始信从来瞌睡虎示非巖禅人不用一文钱买得箇𨍏轹用则随地钻不用放离脚虽非世罕奇有时用得着咦一日掷向人天前始知秦时曾扑落示万赖禅人此道从来不可传何劳向我觅言诠沤和有句如无句截断波流机自玄示哲乔禅人病中一灵真性竟奚之撒手长空自在时祇者来兮须记取与么去也莫迟疑波翻阳燄伊谁力影落空花独我知古佛有言不借借相应珍重两茎眉示体尽禅人妙明体尽是何时不许侬渠独自知但看枝头黄叶脱海天春色到罗帷警夜万缘既去慎莫追寻此心不休轮回何巳大德咬钉截铁安忍其中久久点头方知冷煖系念观空等诸散乱况甘懈怠错过好时大德十方坐断一念万年瞥尔知非全身里许坐候钟声孤迥迥地后念不续当处圆明大德从生至死舍此别无更勿异缘外生枝节示月千上座昨日今朝事不同莫将花柳写春容分明扑倒倩扶起一棒当前消息通示台设禅人晨起荷锄出抠衣带月归一间茅盖屋半傍石巖栖紫竹连成壁梅花蹋作泥鸟声终日噪山色入帘窥复云会么若问南泉路赵州东院西示通复禅人一处通来处处通森罗万象有无中更须直进竿头步北斗南看望不穷题镜示诸禅面目分明不是他光辉常满隐朝霞当台影落无人处夜半流莺到碧纱见头狂走实堪怜尽日东西影里旋珍重颜容须自惜莫教零落在人前示旋菴监寺分明觌面本来人不用澄凝湛寂身安住且观时节到一翻提起一翻新示铁花禅人耀耀光明才一半那边消息许谁知莫教蹋步向前去铁树花开应有时示光半禅人寂炤光明刚一半乌啼月落夜如何碧潭深夜无人处努力翻身宜捷过示幻生李居士与世推移寄此身随流认得幻中人不妨击楫同波浪一曲芦江别调春警众但有一毫头便是一毫头若欲了生死于今须自由饶汝拔山力难将意自收情与理所羁如面中着油明明知不可犹尚费持筹岂况迷头去逝逝无回流汝意不可信汝心不可偷旷劫如长夜谁能代汝忧汝但划然断应时而展眸无有当情者生死安能留智者勿需待幻妄多夷犹自瞒匪他瞒展转何日休此予熟计之特为诸人谋切用惺惺着努力莫悠悠示平物何居士须知物物本来平轻重由渠但有名名义未形当着眼森罗万象箇中呈示见一侍者一见桃花更不疑数枝红绽自相宜招携直入千峰里溪月山云似旧时示足两书记足子乞我四句偈特地为将一句酬谁信江南三月里鹧鸪啼暮万峰头示尘外禅人尘外识得万事皆毕无毕不毕着靴水立山顶撑船海底火发㘞地一声始知天下古今善知识之舌乞米偈忍饥修道世间稀但愿知音莫掩扉或者忽逢甘贽老满船带得月明归示无方监寺欲知万法皆如梦须悟能生万法人根尘不到非光影铁树花开朵朵新妙静主呈船子颂却示沧茫巨浸浪滔滔只怕无风又着篙多少弄潮人在岸等闲余韵落波涛示止言知客不是者箇道理不是者箇道理不是者箇道理偈云瞥尔情非昔无心路更赊暗明冥合处特地见周遮海底泥牛吼山头石女嗟不因秋渐暮方睹东篱花若能圆会得与汝共龙华示高煦发居士西风初起白云少东院新凉黄叶多影里仙人君自委莫成孤负妙伽陀示扑非薪道者古者扑落薪便知非他物而今日用中何故黑如漆黑如漆万古徽猷是今日咦是什么示何见性居士有为有漏天真事无悟无迷尽性功记得庐山三崃石一杯招隐醉春风咦多少人作境话会题宗谱一部五灯会元何曾说着宗门无端留下姓名忙煞今日儿孙还有不忙底么仞禅试道看乞米食饭须知来处布施须看受处一施一受分明成佛作祖公据赠陆太守孝山镌佛还他陆大夫南泉真箇赤须胡含冰满口不言水荡漾寒潮知有无寄示海幢监院解虎一心内外绝纤尘更欲从人问主宾千里寄声无别语秋风江上浪如银寄寿刘持平抚军中丞福禄总难量法眼光垂越大方更祝高提心地印灵山付嘱与天长示住力地居士得地而住甚深忍象王行处力堪夸为君指註其中意云净天空见月华示法远禅人举起竹篦子眨眼成千里马足不曾停拦街瞌睡底读华严三贤十圣空中迹行布圆融镜里痕动念总归魔界摄观心聊与异生论涅槃本际随生死般若行深失寂喧法海只今同梦幻休将相似入玄门信满巳穷生灭事十方诸佛现全身离波觅海深何极即色观空际绝伦世间出世乘须历功到无功觉岂真心相无初情尽见重重华藏目前人祇是一区无影地种兰栽艾总随人敷华结实非他力蟠荫盘株岂有因巳达法源心似海未穷真际惑如尘楼阁见闻都不就百城烟水自疏亲佛法偈佛法从来没短长极难静里不商量明明说破依前是到底还他石敢当心法虽空习未干难言习气不相干一回过了一回在梦里泥犁骨亦寒此事难欺老作家可怜龙质尽成蛇多年谛审俱生事一剎那中万劫赊示诸子助参万里长空不是空更无南北与西东顶门有眼黑如日煮铁山成失邓通五湖四海绝疏亲一统山河万国春口是祸门须缜密莫教错认捉刀人别七佛偈毗婆尸佛留心早直至于今未悄然祇为当时曾有偈皆空何似受生前身心幻出巳无性善恶谁为起造人捉败佛陀生陷狱将知升坠有来因心无不应因境有境有何言心本无身心起灭谁家事堪笑慈尊不丈夫见即是身了即心无劳更向佛边寻性空何用言如幻鞭起泥牛入海深佛不见身即是佛有知转见佛成魔从来大智无忻怖省事高眠不较多性净即是身心净幻化宁当净性生祇为婆心销梦事同行终日不知名本言法法不曾法无法原因法立名法既本无无岂有葛藤从此断还生读首山念室中示僧偈手持足蹋宁亏汝五十三参更有谁只是心头犹未瞥楼前弹指不移时直下何劳更问人贪他言句丧其真目前根境多生累拨转头来莫厌贫读曹山寂旨诀偶作先圣转他归背后面前有路不须行正中妙叶天真事莫向侬渠判浊清休夸尊贵诞功成血脉全归异类行龙袖拂开天路阔象王回顾出常情无身无事落顽空有事无身较异同隔縠音容情未瞥十年形影梦还通梦轩书壁四首勤修焉可更蹉跎百岁光阴七十过尽道阿僧祇劫远剎那安住竟如何勇如大敌巳当前白刃交驰马不旋一箭定知穿石虎莫教回首哭苍天念念不移日正中日轮孤照九霄空莫嫌觌面无回互相续当谁辨异同知生应尽直教尽理事圆融识未干般若无私虚伪灭倚天长剑薄云寒铭栖贤舍利塔铭佛性甚光明能破一切暗佛性甚坚利能断一切物流被于百骸结成五色珠表此坚光体法化无有二念我遗教者睹珠如佛在一粒细如粟供养福无异况聚千万珠瞻仰发夙慧极果摄微因感应通心臂佛是巳成佛我是未成佛果即在因中当念无终始我以此一心供养诸如来获睹佛真身朝暮常顶礼金轮触神光三十年于此今复闻栖贤古塔示瑰异将建窣堵坡作铭寄千里佛身不可赞我赞非言句愿佛鑑我心与佛身无极遂我今日愿心光泽营卫有理必有事本举末自至广及诸未来学佛到佛地海幢舍利塔铭佛在众生中如日处霾翳霾翳非可久日光彻空际佛身如虚空佛心如光霁光极与空入空光交相蔽结成幻摩尼五色非坚脆我识如来心随顺示真谛假名为舍利金石不能甈现在与当来百福之所逮群动匪无心遇境生幽滞寂感总随缘形神不相俪佛以主摄宾金刚见精慧我汝但回光弹指消阴瞪如日之在天百物无疵疠此以论性功岂为形骸励我昔在金轮蒙光涤夙瞖栖贤发神异今复流法系慧日照岭南丹霞若先契次第及海幢贻尔大厥裔隆隆薄青霄百道金光丽万世福人天皇风永勿替丹霞舍利塔铭心光彻内外如珠入五色珠与色无性非离亦非即非即超形骸非离浃营卫月在千波中波波摇清霁凡圣唯一心湛昏成二谛示生死涅槃而实无坚脆脆以别生死坚光表性义本从心生色迷色迺有二蚌含明月珠体合百骸粹领纳镜中像想即妙观智流注皆真常分别非明记如是五蕴身与法身何异祇因一念迷情生分秽净净秽悟由心当念绝邪正佛以此智证法化无同别示现别中同同中别自晰光耀百千年福被我遗教神光触金轮仰瞻如梦觉栖贤发瑰异感激当其运移光照岭南慈曜无远近佛子学聚沙燔土紫金斓崔巍海螺巅晶晶逼霄汉举目道与会布发形俱泮见闻起遐情究此未来际念念尽圆明身与心毋戾鸣尺铭一声霹雳攀仰弗及打破髑髅惊起弥勒禅板铭有则定有祇是不觉一棒打翻秦时𨍏轹室左壁铭可以终隐哀我后人可以终默谁迪先民母尚孤洁任他爱嗔四众之式不淄不磷深心坚忍尽未来身右壁铭内无系念外无长物一瓶一钵一杖一笠要行便行要住便住无愧古人无欺后嗣慎乃典型永垂来祀为妙峰禅人铭衣七十老翁之衲寒时寒杀热时热杀今属妙峰且作么生打发咦石头路滑竹篦铭雷峰举起竹篦有缘当下知归背触尽情说与不打自招何疑咦是什么水云团研铭尔本无名託乎云水云尽水穷惟一坚粹夫尝遇之顾鑑之外解空阁新制研铭混沌以前无黑白未剖人文先诞石海岳成形天梵来圣愚凡哲多奇蹟陆亘一片坐卧常镌得不得非所择深山大小空嶙峋千年路滑犹荒僻解空老人补南天攫取端巖不盈尺欲蘸毫端染太虚一画大千青碧碧钟王怀褚战龙蛇如虫御木何狼借珍重云中似虎形香水磨砻生羽翮研铭惟一密坚德之清玄隐文彩于既彰而无传禅床铭圣人无已谁当宝凡万象体玄圆鑑自尔缘感普周而恆处此慎汝后昆勿立规矩笠铭林下不须愁烈日巖隈岂畏雨淋漓分明头面从遮盖蹋磴穿云那箇知拄杖铭年既迈而弗衰兮壮力由伊予亦因高下以相谐兮岂旦暮之能离着地兮荆披撑空兮云随直趋兮不顾运足兮自知追前烈兮启后武兮将舍是焉其谁我凭汝力汝得我立汝我兮同心不可转兮匪石绝夷险以进止兮遵先贤之遗轶行终古而勿替兮挈斯人以跻乎峻极禅床铭无梦无想亦无主羞见铁花生碓嘴老牯牛无名字一口嚼烂金刚圈倒在泥涂里夜半被虱咬背手摹着枕子切忌从头起禅几铭千圣觅不得如是而稳坐我亦从中证万灵同一堕庐山天然禅师语录天然是禅师语录卷第十嗣法门人今辩重编书问复二严藏主古人云莫将闲学解埋没祖师心此事最忌册子上寻讨所以骨董底衲僧门下一点也用不着乃宗镜录又云正念思惟甚深法门有二种人能枯十二因缘大树一者温故不忘二者谘受新法证道歌亦排经论而自云于维摩经得悟心宗是岂相违耶又祖心禅师既悟见老黄龙曰大事本如此和尚何得教人看语下语百计搜寻黄龙云若不教汝如是搜寻穷到无可用心处自证自肯去则埋没汝也后屡质云门语龙云知是者般事便休汝用许多闲心作么圆悟亦云古人公案不必尽会但透得一则则知其余皆然然古德于塔前勘验至子湖狗不契便云此一不是余一切不是圆悟于大慧彻后亦举数则淆讹公案勘过始云今日方知吾不汝欺也然大慧于殃崛摩罗一则又数年在虎丘阅华严始瞥地设使圆悟当时恰举此大慧将毋如子湖狗一场懡㦬圆悟将仍不肯乎然则举公案果可验人否古人望见便知端的如所云维那且喜大事了毕及者汉和骨头都换了也岂别有道欤入道法门不可枚举大约不出二种一者从体荐二者从缘荐然亦时节既至借路经过不是实法也所以古人有见桃花而悟有闻斋板声而悟有闻举古而悟读经而悟要之有义无义总没交涉都是自己疑团忽破触处打翻不同思议凑泊故曰悟然悟亦有深浅古人云大疑大悟小疑小悟正谓此也悟之浅者或有识得自己着落处或有透得箇目前无过咎处或截断舌头或唿遣自在如此类人未尝无悟为向上不能无事故第浅耳然浅中也有深处深中也有浅处种种差别毕竟要到不疑之地实有大头脑在所以古人于学人分上多方钳锤如抛一箇金刚圈栗棘缝向渠面前若稍涉疑滞便是命根未断以此十度九回掉头不顾正是深切相为黄龙云若不教如是披寻穷到无可用心处自证自肯则埋没汝也及塔前勘验至子湖狗不契便云此一不是余一切皆不是旨哉斯论古人为人无过于此若圆悟所谓不必尽会但透得一则则知其余皆然此乃婆心急切处非谓教人拨置差别以塞疑端也然要断绝自疑又不是区区向古人差别上卜度可以了得有种穿凿之流纵饶摸得相似于本分事总没干涉故知此事须从胸襟流出盖天盖地自是不疑自己不疑古人乃至不疑凡不疑圣不疑生不疑死咦此何等事到你卤莽承当一时心识依通谬以为是他后祸事不少不可从头问人谓之自误大可伤耳就使深悟之士也有岁久月深待精炼明彻细微不觉始荡然而尽虎丘之瞥大慧且然此所谓深中亦有浅也然善知识为人实有大头脑在故圆悟当时不谓无眼大慧当时亦不谓绝疑此确然非了事人断断不能知此耳又学者多向五蕴身田里作主宰将真妄打作两橛有人能一跃跳出倒用魔王印放出六门贼为护法善神亦庶几无过矣然而心仍不得常住何也又黄蘗禅师云不可于净性上转作境解所言定慧鑑用历历寂寂惺惺皆是境上作解曹山特设四禁亦恐觉变为境也所以道似镜长明犹是真常流注朗月当空犹是阶下汉万里无云青天也须喫棒是谓荆棘林中下脚易夜明帘外转身难今将心意识所有底一时放下放尽还放一如镜破矣月落矣须弥山塞断念无念矣然等闲行处仍未得步步皆如又何也四祖谓牛头曰但任心自在莫作观行亦莫澄心是己然四祖十四岁悟道终其身胁不至席当其堆堆地坐与住心观静以践履为究竟者如何差别古人譬如顺水行舟但略把柁使不触东西岸然详不于此岸不于彼岸不于中流之义则无水亦无舟未审把甚么柁若云未得如与佛无殊之牛头未可轻尝四祖之药则所谓不落阶级一超直入如来地者又遵何道也此事须有大休歇田地所谓悟者悟此也绝疑者绝此也践履者践履此也若悟处未到那田地而遽谓践履则途路中决有参差之处正当此时不疑悟处不真却执为践履未到而欲以所知之心俟时候之熟真所谓东行而西向矣黄蘗云不可于净性上作境解与曹山四禁等语此皆古人要人绝却所知到真悟不疑之地使向去无犯手处若真休歇人于此自证自肯还有什么常住不常住皆如不皆如正所谓行船不触东西岸柁在当人更要把箇什么虽然若到者里须知还有一箇道处昔莲花峰菴主常以拄杖验人云古人到者里为什么不肯住二十年无有构者一日自着云为伊途路不得力复云毕竟如何以拄杖横肩云楖栗横挑不顾人直入千峰万峰去古人亲切为人更无藏覆惟是人不能构动伤药忌耳且者箇消息亦无时节凡夫顿证与等觉而证更无优劣特地如此早迟八刻况区区乎又仰山禅师一日坐次忽觉目前空洞洞地自身及佛殿僧堂山河大地一切皆无明日以告沩山禅师沩云此融通妄想净尽之验也我昔在百丈亦曾有此子他日说禅无有能过之者详沩山离百丈住沩山八年而众始集仰山问和尚浮沤识近来宁未沩云我无来经五年也仰云若恁么和尚如今身前普超三昧顶沩云未在仰云性地浮沤尚宁然灯身前何故未沩云理则如是我未敢保任仰云如何是未敢保任处沩云汝莫口解脱汝岂不闻安秀二师被则天试入水始知长人到者里铁佛也须汗出寂子汝大须修行莫终日口吻夫融通妄想净尽又数年而浮沤识始宁浮沤识无来经五年而仍未敢保任将知承当箇事大须仔细非心境两无人我顿空未易相应涌泉四十九年尚有走作法王如中峰终身不肯居悟今人之视古人易知也而诸方以为一切无碍不肯认一些不到处生怕减了善知识名誉及夷考其行未免名闻利养系其念簟食豆羹见于色古云自既粘缚能为他人解粘去缚无有是处然彼此亦安之岂时当末法有提唱此道者即是佛祖功臣始借以流传佛种不必问其到与不到耶山僧一向尝道此事贵实不贵虚所谓虚者不但有恁么理没恁么事直教有恁么事不是本际地上时时刻刻尘尘剎剎增减不得底变易不得底皆云虚不云实推而言之就是黄面老胡四十九年放光动地依山僧道皆云虚不云实岂况沩仰父子乎所以沩山融通妄想净尽之验离百丈然后浮沤之识始宁此正贵实也不贵虚也贵常也不贵暂也至于浮沤之识无来五年而犹不敢保任则始终贵实而不贵虚也于今人见说涌泉四十九年瑞巖三十年与沩仰诸大老保持箇事慎重乃尔以为悟后稳密绝诸渗漏古人实落全在乎此便拟向行住坐卧处亲他去歇他去不知渠之所谓实正古人之所谓虚也为甚如此祇为打头不知实落去处所以二六时中尚且不识好恶正是精进反成懈怠耳昔沩山尝向仰山云祇贵子眼正不贵子行履看沩山是箇稳密底人为什么祇贵眼正将知行处不别若向者里着到不妨省力便知沩山浮沤识宁正是箇时节涌泉四十九年后也祇是箇时节瑞巖三十年后也祇是箇时节得到者时节自知痛痒亦能知他人痛痒否则都是弄泥团汉自己且无自由分矧其他乎所以山僧向于此道颇肯论列十年于兹始知好恶只今惟有一味惭愧而巳诸方真伪各有清夜流传固自有功而妄谈不能无过此龙天事非予退藏之人所知也复熊鱼山内阁来谕四病教山僧为一切人除却截断山僧舌头则不无若以当无舌人语则犹未敢相许正使转一语云死不死亦非病活不活亦非病尽情不尽情亦非病与么不与么总非病亦未是无舌人语何以故病即是药药即是病但知进前失却背后今时禅流之不如古人均堕于此大慧昔曾悟薰风话而圆悟犹以为坐在净裸裸处及后于相随来也一句始解捉败所以千圣出头全推此着若到者里犹有丝毛头放不过处自己终未肯掉臂也书至此侍者入报云有客相候山僧云正荅熊公书在且待少刻不觉随笔写上住持事繁懵懂若此三十痛棒其甘如蜜矣请公试下手看又山僧压良为贱居士认奴作郎三十痛棒请与居士分之山僧甘甚居士还甘否他时后日不妨笑倒也咄秋气满林霜叶白一溪清冷镇长流松杉种得添山色又被行人斩未休不可又作佛法会好与同菴若云两居士书凡大人出世则必有大顺有大逆二者皆助道之因而无优劣其间也所谓大顺者遇真善知识道眼明彻具大方便使我了了见性不犯手于向上不失足于旁涂而卒至于绝学无为之地首尾俱正权实兼隆初祖西来至于今日善知识谆切为人不知凡几学人至诚巧值亦不知凡几矣所谓大逆者恩爱缠扰冤怼牵掣毁辱迫逼疾病延绵衣食困乏中下之士望洋而却不必言矣稍有智识亦未免左顾右盼瞻前虑后以至心志疑沮岁月迁延不知此正坚忍练达之处大根利器一眼觑破把得倒用一任横拖直拽总不曾动着毫釐昔我世尊示降王宫时父王见太子寡嗜慾离喧瞶心窃忧之悦以妃嫔娱以玩好而太子之心终不可易及夜半踰城父王痛哭倒地欲绝百追不返以世尊千百世行菩萨道然后一生补处岂不能拣择信心父王欢喜成就而乃示现若此故知恩爱难断为道之切不妨于难断中断当其初断也即以佛之神通广大亦不能使父母欢喜成就而但能不为其中阻此后世一大榜样也至于子弟则阿难罗睺罗皆为弟子尝随侍佛闻道受法天伦之乐非人间比矣然调达善星则家亲作祟障碍百出以佛之神通广大亦不能尽使其子弟人人乐从此又何说按调达善星自世尊初发菩提心时多生相逐俱为冥权由此观之则一切障碍之人障碍之事直与善知识相成功等是皆助道之因而无优劣其间也毁辱则如入城瓦砾打掷疾病则如阿难乞乳困乏则如雪山六年一麻一麦尽世尊一身逆境俱备一生补处尤且如此况菩萨道中乎所以大力量人偏于难行中行难忍中忍不但不为少退且因之增长诸凡不相关切可以随顺不可缺权苟于道有妨于情易纵则中志须定而亦不见悻悻之色是在当人自具方便也稍有所闻耑此寄嘱惟珍重区区复凌卷支明府接公隹讯谓山僧闯开觉路攫碎虚空坐断天下人舌头从何处得者消息来慎莫认穿衣喫饭底遂谓可以终日食而不饱倘要饱即饱终日穿而不热倘要热即热此不过硬作主宰一时唿遣似易殊不知腊月三十到来却用不着落得画饼耳又谓山僧一星火分照万家一星火能不灭否若山僧仍有一星火何曾得不灭来岂但水中月不是就是天上月亦太远在若要是则一切俱是到此境界不由汝不却步伫思剑去巳久刻舟何益耶公若有志向此门中讨箇分晓须把从前认着底一时放下连放下底亦放下放到无可放时勐自提起僧问赵州如何是祖师西来意州云庭前柏树子正当提时不得作道理会提来提去蓦然道理俱尽意想不行从那里撞破顶门露出摩醯眼孔不妨来山僧手里吃一顿瞎棒也咄且置是事闻公为地方保安建大悲忏坛一段因缘世出世间两两俱得今日菩萨热肠计唯出此恨山僧住持事繁不得远来然大悲弘愿一念至时非十方三世所能限量则又不知山僧远公公远山僧不妨道得一句使功德圆成广利人天知非分外也一笑复杨文学无见十方诸佛与大地众生同一心源而凡圣各别者迷与悟而已矣迷于心之本际则不见心而见境妄生分别而取舍由之取舍之情不巳则业果之报相随生死循环无有休息虽明知情虚业幻而终不能使自遏灭者目前之幻妄实有本来之真际无地也故欲了目前先当识取本来之地然又非舍目前别有所谓本来也善恶境也为善为恶者非境境有迁变非境无迁变此无迁变者即在迁变之中迷则与迁变者相流转悟则迁变有尽而我无穷无穷之我所谓通昼夜亘古今始终万物发挥鬼神极于妙用而退藏乎密生死不能系业果不能酬人人成现而莫得其用者有待乎悟之也公欲悟此须屏却从来取舍之情使分别暂息境见少停正当此时切忌忘却或者豁然从梦得觉亦未可知若得到此又当知无始虚妄自今巳后何以能令其终不与一切生灭和合须信实有倒断之时而非谓更无别有遂任其莽荡无碍也过此两段不妨不远千里图一相见尚有本色钳鎚承当未易所谓过得荆棘林是好手此时幸勿谓老天然返面无情也珍重珍重复英文学目青公聪慧人当世界乱离感梦幻之非久不肯与无识之辈终于沈迷又得良友见闻交洽知定有不可朽之业过于梦幻以故信之而不疑诚不疑之也但无始厚习与生俱来诸凡濡染逸媮之事私心实甘之是未可以一日之理而顿易其情也夫明于理之至极而使其心安住降伏其初犹未尝无勉强之力矧于信而未明明而未至者乎故初心之士知信力与习气不可敌则勉于离习所以存信也知幻妄之知暂而虚贪痴之情久而实则勉迫其知于必行汰其情以就理使虚者实之实者虚之然后日用之间旧染去而清明日生以清明之心观于众念始知众念之非他物也若尚未离旧习则全身在妄而欲去妄觅真则去亦未必非真觅亦未必非妄更教谁为作主谁为解脱耶公苟向此一大事必须打迸一副身心一力放下一力担起若犹徘徊岐路欲一无所舍而祈其或有所得世间岂有腰缠十万贯骑鹤上杨州者哉体中佳胜不妨入山或未必相赚耳珍重复王侍郎园长承翰顿见本来面目此语实搔着山僧痒处但不知本来面目为谁见者又是阿谁既见巳后与未见前还有差别否若有差别不可说本来若无差别用见作么未免向公再觅皂白又承云烦恼试人既见本来唤什么作烦恼若尚有烦恼待拂拭者恐未是到家消息祈勿草草入此门中不敢不直人来幸更有以慰也复林毅菴太守教外别传之旨千说万说不如一悟千说万说说得绝似不如悟得底人默无一说亦不见古今人千说万说我世尊涅槃会上谓四十九年未曾说着一字岂不信欤故曰悟得底人默无一说非谓默而无说之为是谓才开口早巳不是了也然事不得一向所以六祖大师说箇凡夫即佛烦恼即菩提欲人直下承当故有即之一字大珠和尚说箇回烦恼作菩提回无明为大智欲人直下拨转故有回之一字若于方便门中更一眨眼白云万里矣至于百丈牧牛安禅师拽鼻亦谓得底人向后行持若未真得且不知何者为牛牧又何物意识纷纭名相不实恐未是学人了手处也古灵赞谓蒙百丈指箇休歇处当看一箇处字若单单以放下二字释之欲从何住足耶南泉云平常心正是者箇去处三祖云体无去住亦正是者箇去处即云巖云如人夜半背手摸枕子及遍身手眼通身手眼亦正是者箇去处又如洞山麻三觔南泉斩猫山僧诃林一笑要总不出者箇去处者箇去处善知识以之自为亦复以之为人晦堂云还闻木犀花香么瑞巖云主人翁惺惺着复云喏喏此亦大略可见矣所以隔房闻钗钏声即是破戒只一句探竿子直使驴头马面一时逃躲不得至若金银杂沓朱紫骈阗却云好箇入路便是得底人眼孔要瞒一点不得也总之此一大事定须彻悟始得欲得彻悟不妨埋头打迸一则话头上日夜逼拶逼拶到无意味心情闷绝正是好时节万万不可放开一步向道理识解上着到若向道理识解上掉得箇相似越发会打葛藤虽有山僧无能为公何矣承下问据款结案亦方便中语且不可作实法会也无事请下顾或亦不相赚耳珍重复李田叔居士贪嗔痴自公有之亦可自公无之所谓无者譬之四支断不复用之方为真实非可待其既灭而谓求之了不可得何难复起乎昔有俗士问天堂地狱于智藏禅师藏曰有士曰曾问径山和尚皆云无而师独云有何也藏曰居士有妻乎曰有径山和尚有妻乎曰无之藏曰他道无即得今公若果求起处不可得则当不复有矣若在有中而谓其无只恐掩耳盗铃他日瞒黑面居士不得耳不直则道不见唯公亮之与阿字侍者此字且勿示人非谓佛法有两般正恐见未到实头处不免以道理会却成剩法耳汝从未曾做事即做事亦在山僧左右时有提诲此翻远离不可不索性说破恐做事心胜不觉不知堕在无事甲里才憬觉早成两橛如此则全亏大人行履即做得事亦属有为也仰观古之大人不过行解相应而巳必使解处即行处行处即解处方无渗漏若解过于行谓之见地中人日久岁深空成话饼所以善知识于学人虽爱之极而终不敢两手分付者正谓此也麻三觔干屎橛三脚驴子弄蹄行东山水上行如此悟得可谓见处明白矣二六时中心与事接目前止有事物尚无余境余心犹未见差别若到敛目趺足一切过去现在未来之境静中胪然稍一蹋上便无自存之地正恁么时莫谓我使得他要蹋便蹋要踢便踢大恐蹋上易踢去却难纵使一回得胜两回三回一定输他耳金刚经云过去心不可得现在心不可得未来心不可得此不可得虽则本来如是然亦大人八识一刀手段本体功勋同时俱到若果能一切时中三际之境划然而断亦无划然而断之量则敛目趺足时即是应事接物时应事接物时即是敛目趺足时过量之人无所说示阿字汝道合作么生所以山僧尝举僧问洞山如何是佛山云麻三觔僧问赵州如何是祖师西来意州云庭前柏树子者箇话大有来由直须契证始得且不是道理且不是见解正如人问上座今朝吃饭也未荅云食饭了也可中还容拟议么又如波斯入大唐大唐人举手波斯云乌招乌招且道从何处得道理来从何处得见解来然汝须是箇人不然又成窠臼今时俱落在者一箇窠臼所以血脉不真山僧不妨再一提起望置座右频自省览也若使别人看过所谓麻三觔庭前柏树子渠也领过所谓过去心不可得现在心不可得未来心不可得渠且掉头及乎一坐坐定过去事想一回现在事又想一回未来事又想一回憬觉起来正好着眼乃谓我虽无端闯入然此本来原自三际都不可得即今何曾动着又自想一回再或觉得全身放下一时麻三斤庭前柏树子恍惚现前不觉不知已成心境纵使知非安顿手脚未定一箇昏沈伸开脚看看天大白矣下得床来事物交加混身辊入者里一真一伪看从前静地里未妥则此处必定是伪又不自知只管向人谓我动处尚打得过恰好笑倒耳今时识得门头户底觑得古人七上八下底大约俱如此过日不可不察也山僧一向期汝过厚亦多见禅客七青八黄便自满足甚且退失故欲汝一脚蹋到底若根本不深厚虽使枝叶茂盛祇益狂肆于巳无益于人有损既无以折高明之心亦未易塞流俗之口汝今在十字街头正好一翻试验自知深浅也秋凉珍啬余无所嘱又来札云在世情事物中转脑回头颇知时节又云埋头市肆步步向黑漆桶里拶入若无后语则脚头不阔若无前语则血脉不亲吾宗所谓持书不到家与么旨诀要在当人转变不则又成实法也于此识得更须看洞山云与么道即易相续也大难得底人于相续处脱却今时那边独行独步不为三际收摄然后向十字街头就有为法里作无为生活非人能测岂自所知山僧此翻不谓汝能为丛林出力所喜吾宗颇有趣向之士此道或不致寂寥耳见一亦肯抛弃身心向艰苦一路不妨便一与语也复杨震生居士阿字行乞江城持杨居士书归书内问语忉怛山僧随笔荅去复有数字勉居士从自己脚跟下着到勿只向言句觅居士复有书求山僧开示言意谆切山僧终不敢无风起浪盖谓此事非言句所到六祖大师云但信佛无言莲华从口发古德亦云言多去道转远居士若信山僧话二六时中但须向言句不到处意想不行处看自己本命元辰着落看来看去忽然撞着露柱搕扑一觉始知平日言语时平日思想时错过多少乃至鸦飞鹊噪风动云起错过多少甚而街头市尾贵贱童叟是非人我若成若毁若好若恶错过多少然到此处切忌作现成公案若作现成公案却似不曾向言语不到处意想不行处一回汗出也尚有许多葛藤打不尽且不敢对居士尽情搬出恐添居士绳索亦欲居士就净地里豁开眼孔方来栖贤金井桥下白石磷磷青溪漫漫更有广长舌为居士点破且不关天然老事复祖印禅人来问分贴四法界山僧今转问公祇如某经文为什么唤作事法界某经文为什么唤作理法界某经文为什么唤作事理无碍法界事事无碍法界倘不开者一只眼则章分节解犹属依通古人谓依经解义三世佛冤离经一字即同魔说也偈云怀州牛食禾益州马腹胀天下觅医人炙猪左膊上此杜顺和尚法身颂与来问迥然然华严贤首宗是此老建立故即以此老汤头为公对症公久善为胗候故又因公之明以通其暗公六脉无恙只左寸疲缓略披古方多掇酸枣仁取易应手若果中病源此后自当高抬药价幸毋嫌先生时套作自调养计也一笑复愿乘禅人此事贵悟不贵解于今人闻说即心即佛即向五蕴中认箇灵灵明明闻说非心非佛复拨去见闻觉知别求寂静如麻三觔庭前柏树子不现成承当即信口皆是种种邪说皆解也日者禅云某甲于此事如黑漆桶一样山僧云正要你者箇漆桶但行住坐卧祇恁么按住看看来看去自然一日迸断自知老汉相为处不要解来札云不知在黑漆桶中求出身是不求出身是此正急切欲解也若有出身与不出身依前不安于黑漆桶而欲他日得真悟无有是处禅今去祇消仍前做事不问出身与不出身做到闷绝时祇管看不得打退鼓不许于黑漆桶上作一分道理忽然时节到一脚蹋翻待相见始有喫棒分也复梁有声居士离心意识参此古人直指语祇怕离不得不怕茫无把捉试看二六时中未曾提起话头有人唤你食饭一等去食寒来一等讨衣服穿还是茫无把捉么何不向那里悟将去若但闻与么话便认着箇见闻觉知及一切现成等却似不曾离心意识矣犹尚不醒且看僧问赵州如何是祖师西来意州云庭前柏树子此一句容得汝心意识么莫怕无滋味但恁么提提来提去忽然时节到来不妨打失布袋便知好恶更不着忉忉耳尚有一话参禅大须拌身世若全身在世味里又将心向佛法讨些便宜好似腰缠十万贯骑鹤上杨州老僧从来不见有此怪事复熊非熊居士天下唯聪明人可坐进此道然每见聪明人多为道障非聪明障道聪明而不了尝为他涂所惑此聪明自障而住山翁遂以为聪明障道真冤煞矣读来翰知公大聪明人然细玩尚不能脱然世网谁足为公绊足者大事因缘虽四圣六凡同一具足了与不了均为剩语然毕竟一回不可一向便为无事至于微细披剥广大融通非朝夕事设使公才弱冠老僧尚以为当疾知时矧四十五十犹徘徊于道与俗之间此所谓聪明自障老僧终不敢谓聪明能障道也既不敢谓聪明障道则千秋大业舍聪明人吾谁与期絮絮叨叨真成习气终知聪明人必不以为赘语耳千里奉酬惟此切切于聪明人前不作寒暄语祈相照于笔墨之外复澹归监院天下古今无一箇不是懒人只是外面不曾撞着箇激发里面不曾有箇帮手他到会抯起一面不懒底旂号招募一伙懒汉鸣金击鼓却要拏缚那山上水里星散底懒强徒竖起不懒底话会日夜鼓行而前殊不知他全伙本是箇懒出身一时时节不到便自改头换面做起那一翻事业忽然时节到来外面撞着箇懒激发中间蓦自攒出一箇懒帮闲来暗地里把不懒底旂号一一替你都改作懒字一箇起头一箇暗帮又一箇游说不难一刻间鼓噪赶到中军帐外把箇大将吓得昏了半晌将息起来默自思量我元来是箇懒汉不知不觉弄到者里好不喫苦何不趁此机会还我懒底窠臼却又不是我要散伙却把散伙底罪案推向别人他到占了箇懒便宜又不曾损他旧时不懒底名誉你道者箇是什么人就是禅所谓箇老厌物释迦如来者箇老厌物元是天下古今打头一箇懒元帅何以知他是懒元帅你看他在菩提树下才开眼见箇什么明星得些懒本钱便道此事难信难知无开口处不如蚤取涅槃忽然惊起十方底老厌物箇箇都会害过那一翻懒魔障自己喫苦了亦要后来新充底懒军教他尝尝滋味鼓起欲梵诸天八部总来劝请忽然抛下箇懒心肠便竖起箇不懒底旛竿招集一干懒菩萨懒声闻都来讲求箇不懒法门讲来讲去讲得箇不耐烦却不好自己打退鼓正闷闷时忽然撞着箇懒激发唤做什么魔王要来劝请入灭你道者箇魔王因甚会作者等勾当因他亦是箇懒伙人所以彻底知得那老厌物从前一翻惊天动地总是因人成事水到渠成元是箇没腰骨底所以一手搔着却似推门落臼不然那老厌物若真是箇不懒底元帅正当魔王劝请不难说箇蚤哩有分教魔王退身三舍为什么到要向阿难口里讨消息被阿难暗自窥得者老厌物懒根发了却似承他风旨装箇聋哑成就则箇你道阿难是什么心行却元来他亦是箇懒汉又把世尊做箇他底激发他到做箇世尊帮手便把不懒旂号换箇懒旂号自此做一箇大懒底教头传到后来径有彰明较着向深山里下箇懒山寨如大梅神鼎一辈水里又有巖头船子充箇懒水师陆路上又有箇普化谷泉一宗人作箇懒游帅到于今居然分箇对敌互相胜负你若站脚不稳一翻翻转要入那懒伙到自不难总元来者两伙本是一伙总是箇嬾出身不过时节不到便自改头换面终是箇不牢底你道还好拨发他么所以老汉挺着副嵴梁硬着副嘴脸你道妨箇什么写至此不觉忍不住笑且道笑箇什么笑老汉那一段闲话是不要人倒那不懒底旂帜还是先开着一条懒后路有底说天下没一箇终懒之人只是有着便与不着便和尚不过一时着激要且自己放下不得有底说和尚巳是一箇懒底头目目下耐烦不过十分有八九分脚软了有底说和尚要寻懒路便教着人向前讨箇下手着落者三段话合做一则公案毕竟作么生和会且待点起锣鼓大众试揖着头觑一觑各请下一转语复凌世作司李色阴巳消受阴明白新证未获故解己亡此楞严修证菩萨未达方便有证有得于其中间自生疑碍不如我宗门下了则顿了若其未了只宜竖起嵴梁不顾危险却不可于涂路边有所顾盼如竹篦子才举起时汝作么开口且无开口处如何更有设心处既无开口又无设心病于何生药于何治瞥尔知归内外豁然尽大地皆药信手拈来消补互用正当此时岂复问人求活计耶连病数日正伏午寝接翰立复草草无余语耳又公多时不入山有人从仁化来询及始知令孙之变未免恩爱未得脱然何不正与么时把平日参得底禅向者里试试看若试不灵验不妨把麻三觔话挺着嵴梁一回厮併或者忽然麤来始信尽大地是儿孙十字街头活人无数死人无数不妨张开两块皮笑了一回又哭了一回却来丹霞顶𩕳与大众翫月问什么尖相圆相看老汉如何打发莫只闭着书房堆堆地懊恼才拭了两滴热泪便执起笔引什么仰山石室翫月希图老汉荅句禅话与公作解闷老汉不学古秃厮者等闲工夫说尖说圆说隐说显祇有白棒一条待世作入山且看是尖是圆是不尖不圆道不来时且莫怪老汉索性也承布施拜谢何时望螺峰一步殊切与梵音禅人下山时忘与禅语至下院始忆之笔纸不便兹直岁还山耑书此寄嘱凡学人在善知识座下日久能具正信稍有根性未有全无所窥须知日用俯仰折旋明明无第二人然骑声盖色不能无碍此未得稳妥者麤而易知也乃有目前无一物当处亦无人一句当空八万生灭门一时顿尽到明眼人前犹未肯点首者且道过在何处衲子十年二十年抖擞不下止争一反覆间耳念禅此番应死心无异缘复除典客不谓无事正要禅于人事纷纭里荐取力量更大也疑情不可多碍膺之物破则无不破始知尽大地销归自己所谓圣人无己靡所不已也岁月易过善为用心切嘱切嘱与钱牧斋宗伯人有誉隆当世读其书始恨相知之晚贫道于居士是也耳居士名久矣得之传颂祇增疑着去春捧心经钞居士真我法龙象也真空一门般若六百卷赞叹尊重悟此则百千三昧无量义海弹指圆成居士非宿植灵根何能深入法界又何必教旨之非宗趣耶远辱翰谕适先师示疾未能裁荅转盼秋风遽丁大事收涕正惟求所以铭吾师者今释推文章高妙贫道谓此居士绪余空智荡群疑精识迈前哲天下后世鼎重一言吾师其不朽矣谨勒行状耑侍僧驰谒伏惟垂念法门俯赐允俞昔无尽居士为湛堂准公点出眼睛照耀天地愧贫道未能效妙喜躬谒然居士渊鑑过于古人知能远瞩千里之外与丹霞澹归监院六月二十以先慈病自海幢趋雷峰仅得侍药一月竟以七月二十顺世所慰病中恩爱顿绝一意西方尝梦睹慈相或以全身投莲华中香极而醒临化数日颜色光怡无痛苦状念佛至气尽似可希想下品耳去秋至此才周年两丁人子弟之阨虽生人所不免然痛毒相连亦梦幻中一大怆恻六如入山详询近况知放身土木钱谷中不作苦乐想正吾门幸事因忆大地众生无一事一念一刻不是佛之妙用祇坐不觉枉作箇众生知见及乎觉得又枉作箇佛法知见拈一放一未见输赢所以劳我祖师一棒一喝以自己风光作他人破睛底鍼剌若是皮下有血撩起便行更不回头转脑此间间不容发若不大死便活转来不免又剌头上他机境如何是法身边如何是法身向上者箇是体那箇是用者边作么生那边又作么生怎地是悟底怎地是践履底把古人一期方便都做实法会去一似从上实有恁么事岂不冤诬先圣今时人病多在此所以说得相似做处淆讹理既如此事亦复然真可谓虎皮羊质矣山僧于今不怕禅不会说亦不怕禅不会做祇怕说了做了眼孔定动急不得避被人拿住指良为盗有冤无诉耳便中不妨一句慰我勿但谓和尚既不许人眼孔定动又要人慰箇什么便打发过箇里大有来由真不得草草也复程周量中翰日从阿字石鑑悉公护法深心出于诚悫非夙植善根未易得此复承远讯兼辱惠钖感荷弥切翰谕山野现前指示公意初入道欲得浅乎言之不知吾道正不离现前而具从上之理也夫眼所见者色耳所闻者声今人之最现前耳然眼不到色处色不到眼处耳不到声处声亦不到耳处此在眼未见色前与既见色后耳未闻声前与既闻声后易知也若当眼与色会耳与声接其中物我不分根尘交互乃愚者盲目聋耳之场即上哲全体大用之极是未可以言语构也所可言者眼在色时色不能夺眼耳在声时声不能夺耳唯耳目从无始来局于闻见妄成似声似色之习暂时惑乱不能自觉遂滞长劫众生日用所为真可怜悯也公试于声色纷纭中敛目还见摄闻还耳则一时声色直下冰销纵观世间犹如梦幻且不妨即此见闻广作佛事若到此处尚有全体大用一段现成公案又待他时相见向棒头上别通消息耳庐山天然禅师语录天然是禅师语录卷第十一嗣法门人今辩重编杂着楞严宗趣论宗也者极乎道之所究也趣也者正乎道之所归也匪宗则趣无所示匪趣则宗无所造故宗以宗乎趣者也趣以趣乎宗者也以祖意教意而言则祖宗也教趣也然祖亦有趣教亦有宗所谓祖意中具有教意教意中具有祖意也昔世尊百万人天拈青莲华笑视大众者宗也复曰吾有涅槃妙心教外别传付与摩诃迦叶者所谓趣也达磨大师少林面壁九年者宗也而可大师求佛法印而曰不从人得者所谓趣也六祖大师为明上座曰不思善不思恶正恁么时阿那箇是明上座本来面目者趣也明省后复问密意祖曰与汝说者即非密也汝若反照密在汝边者所谓宗也宗与趣先后迭用而总之匪宗则趣无所示匪趣则宗无所造也夫宗有二种机如僧问赵州如何是祖师西来意州曰庭前柏树子又如临济三度问黄檗佛法的的大意三度喫棒此二种即是一种然杀活同时主宾一致自非深证之士未易语此苟无方便则道几乎绝矣所以后代老宿因僧问庭前柏树子意旨如何宿曰还闻檐前雨滴声么僧曰闻宿曰从此入其僧便悟临济往见大愚愚云黄檗老婆为汝困彻了也还来者里问有过无过济亦大悟故趣亦有二种即以左右乎宗之机旨以相发明否则机妙失宗反成毒药也然则何以为教之宗乎曰祖之趣是也夫祖不可以意意者也不可以言言者也若教则以意显无意以言显无言故曰祖宗也教趣也而教即以祖之趣为宗教之趣则又以导乎宗之会极荡乎宗之岐路也故祖不可无教者无趣则宗无所造也教而无祖则趣无所归玄言妙义悉属筌蹄所以世尊说法四十九年而曰未曾说一字者非谓扫言说之蹟也欲夫人之即教意而得祖意也故凡读教而不识其宗之所本趣之所归不善读教者也楞严第一最初便云汝等当知一切众生从无始来生死相续皆由不知常住真心性净明体用诸妄想此想不真故有轮转此一部经之本宗也然众生久在迷中遗失心性循诸妄想一闻常住真心性净明体如说他宝不知所认故如来特征其发心缘于胜相将何所见谁为爱乐正选众生六根门头常在出入而不觉知者以为识取之路此一部经之本趣也凡用趣者必先之宗欲见宗者必先之趣所以佛告阿难云汝今现坐如来讲堂观祇陀林今何所在而阿难当面错过乃随机一揭云汝今堂中先何所见又急转一语云汝瞩林泉因何有见宗趣既定然后在大众中舒金色臂摩阿难顶告大众云有三摩提名大佛顶首楞严王具足万行十方如来一门超出妙庄严路使阿难与大众知其宗之所究以识其趣之所归也夫以常住真心性净明体为宗则宜直指心性以为本趣何故七处征穷二种分别既不滥收其能椎将又保任于见性良以众生心性从本不觉随缘生灭以此缘生与生缘灭与灭物我不分内外混乱若不屏绝根尘推穷能所则一灵真性终无自认之日所以当七处既穷生平所据矍然自失然后分别二种使知迷中心性尽属攀缘用处分明枉自遗失即如阿难反认能推非不现前无别然而能须由境此处倘无照了犹带前尘正使境谢能沈箇中若不知非亦同断灭故知如来一咄破其迷妄而巳而非破其非心也世尊曰咄此非汝心阿难曰此非我心当名何等世尊曰此是前尘虚妄相想而下文又云我非敕汝执为非心但汝于心微细揣摩若离前尘有分别性即真汝心若分别性离尘无体斯则前尘分别影事乃知世尊拈却前尘影事使之自认其心不欲其混于前尘影事枉自遗失其心也夫此心此性生佛无别所别者迷悟耳迷则全水是冰悟则全冰是水以冰非水而去之别求所谓水者非也沃其冰而水自宛然破其妄而心自宛然六祖曰淫性本是净性因除淫即是净性身又曰净心在妄中但正无三障觉范曰全体是妄情全体是真理不了号无明了之即佛智正谓此也先破其妄心而使之自悟有体后许其见性而徐辨其无是非是照用后先主宾终始各随机候不可定执也夫心性在于分别则为意根在于色像则为眼根此皆从众生日用现前便有无上妙觉祇为混入前尘而分别无体纷纭物像而自他不辨所以如来夺彼前尘而独显全性择于见中而孤露我体或意或眼举一以明或纵或夺率多方便引客尘要识主人之无故往指头手为达见性之无卷舒人有今昔见何童耄须知真性遗失遂循妄想以分置内外颠倒想灭则尽大地总是妙明见闻同一倒正谁分自是现前之缘心难尽暂悟终疑岂知八种之见性不还是汝非物尚犹不敢自认终是物我不分至于见在我前又成物我不化世尊曰若必其见现在汝前汝应以手确实指陈何者是见阿难曰举手所指纵目所观指皆是物无是见者世尊曰汝与如来坐祇陀林更观林苑乃至日月种种象殊必无见精受汝所指汝又发明此诸物中何者非见阿难曰我又思惟是万象中微细发明无非见者盖为众生从无始来迷我为物不知是我非我认物为我不知是物非物是以如来既言其物我皆妄又言其物我皆真旨趣深玄尽思难测如曰见与见缘并所想相如虚空华本无所有此见及缘元是菩提妙净明体云何于中有是非是文殊曰我真文殊无是文殊若有是者是二文殊而我今者非无文殊于中实无是非二相说至此而常住真心性净明体之宗旨始露所谓趣以导乎宗之会极荡乎宗之岐路者也荡是非是之岐路以合乎常住真心性净明体之会极然后知世尊拈华达磨面壁祖意果不可以意意不可以言言者也然后知教之果以意显无意以言显无言者也则岂非世尊欲人即教意而得祖意哉然祖意中亦具有教意可以互相发明者如云门大师云从上来是什么事于今抑不得巳且向诸人道尽大地有什么物与汝为缘为对若有针锋许与汝为隔为碍与我拈将来唤什么作佛唤什么作祖唤什么作山河大地日月星辰将什么为四大五蕴我与么道蚤是三家村老婆说话咦是亦可以悟矣悟则直下便悟若眼孔定动未有不别生岐路者如阿难闻无是非是乃惑为自然又惑为因缘和合世尊更以明暗空塞四义独显见性欲其于四义之中顿离诸惑则曰离一切相即一切法汝今云何于中措心以诸世间戏论名相而得分别欲其于四相之中识取见精则曰见见之时见非是见见犹离见见不能及夫惑断而见见则实相现前是非俱泯宗趣了然而阿难犹以见见为惑者此正迷悟之所由分也夫众生之见精在四相中而妄生诸惑者为不能自见其见耳惑之所生似乎能所胪乎现前其实觉见由于无始即下文云妄为明觉觉非所明因明立所是矣此世尊特以二种妄见例今日以目观见山河国土及诸众生皆是无始见病所成也苟知其为病则见与所见了不可得亦无所讳直下巍巍是为何等故又云阿难汝犹未明一切浮尘诸幻化相当处出生随处灭尽幻妄称相其性真为妙觉明体如是乃至五阴六入从十二处至十八界因缘和合虚妄有生因缘别离虚妄名灭殊不知生灭去来本如来藏常住妙明不动周圆妙真如性性真常中求于去来迷悟生死了无所得至哉无是非之旨可谓深切明着矣观其言阴入处界及四大七大皆云如来藏又云毕竟无体本无自性俱无处所又云此皆识心分别计度俱无实义无非皆真皆妄之论旨趣深玄尽思难测故下文云犹非真非真云何见所见又云真非真恐迷我常不开演即此理也此特先发明之耳乃阿难及与大众虽悟一切诸有皆即菩提妙明元心心精遍圆含裹十方犹不能知其生起则不能了其目前故又有忽生山河大地四大不相容之惑所以世尊再为指出觉明为咎也夫有所非觉无所非明性觉必明妄为明觉觉非所明因明立所所既妄立生汝妄能无同异中炽然成异此所谓生起之由也而又曰此迷无本性毕竟空昔本无迷似有迷觉觉迷迷灭觉不生迷则目前之山河大地可以荡然此如来藏中离即离非是即非即不可世间及二乘权小以所知心而能测度也法华经云如来明见三界之相无有生死若退若出亦无在世及灭度者非实非虚非如非异不如三界见于三界之相如斯之事如来明见无有错谬必如是会乃可谓以妙明不生不灭合如来藏而如来藏唯妙觉明圆照法界者也若众生则不然众生不达山河大地由于无始觉明所生以为万法别有根本与我为缘为对殊不知法无自体皆由我识心而有分别若除分别万法自如所谓非心非空非地水火风等即心即空即地水火风等也所以下文云根尘同原缚脱无二识性虚妄犹若空华又曰知见立知即无明本知见无见斯即涅槃无漏真净云何于中更容他物正与法华如来明见之旨互相明证也阿难既闻觉明为世界之所生起而又疑众生何因有此觉明之妄不知觉明之妄因迷自有迷则无因此无性之旨又非二乘权学所能知也夫无性则无分别以无分别而妄起分别故能所对待展转相生无有休息苟能于分别之中而识取于无分别之体则体性露现根尘迥脱始知从上巳来心本尝住性自明净本周法界一回觉悟更不复迷正所谓见见非见见不能及通达实相一切俱无也故曰识迷无因妄无所依尚无有生欲何为灭若是没量大人于此直达本宗则灵山一会俨然未散奚阿难犹切切以摄伏攀缘为请哉亦虑末法有恁么理无恁么事也谓生佛同是一心则无生灭不生灭之别谓缚脱原无二致则无烦恼菩提之分固矣然智体无性无依不能自了遇缘方了若尚未遇了缘则如审详因心至于二种根本非不晓然将谓转日用生灭之心反而依不生灭地而能依所依蚤成生灭此处若不彻证忽会根尘代谢未有不爽然自失者昔高峰初年自以为有所发明矣雪巖钦揭曰日间浩浩作得主么峰云作得又曰夜间梦里作得主么峰云作得又曰既睡着无梦无想无见无闻主在何处峰遂惘然噫此即阿难疑断灭时耶所以世尊复举声闻二义使之自信自肯要必确知本心不与根尘和合无毛头许夹带然后独步丹霄自解作活世尊曰若实无闻闻性巳灭同于枯木钟声更击复云何知知有知无自是声尘或无或有岂彼闻性为汝有无闻实云无谁知无者又曰如重睡人眠熟床枕其家有人于彼睡时捣练舂米其人梦中闻舂捣声别作他物或为击鼓或为撞钟即于梦中自怪其钟为木石响于时忽寤遄知杵音自告家人我正梦时惑于舂音将为鼓响阿难是人梦中岂忆静摇开闭通塞其形虽寐闻性不昏纵汝形销命光迁谢此性云何为汝销灭如此指示正与雪巖同一机趣佛祖无二旨矣试观高峰日间梦里主宰分明可谓在声色中不随声色也奚为无梦无想便乃徜然当此之时使雪巖再举声闻二义峰亦未必甘心直下及枕子落地一回脱颖岂他人所能回换此所谓遇了缘也又如审知烦恼皆由六根招摇尘境识性居中发生虚妄犹如空华本无所有此可以言解结矣然亦有永绝生死证于解脱未免犹为识心者始知生死解脱均名幻化舍结取结全病所知若非真妄俱捐亦无俱捐之量言思路绝廓尔现前则安知知见无见之旨不犹为所知障哉圆觉云彼知觉者犹如虚空知虚空者即空华相亦不可说无知觉性又云众生迷于生死妄见流转厌流转者妄见涅槃以故不能入清净觉非觉违拒诸能入者有诸能入非觉入故是故动念及与息念皆归迷闷正谓此也阿难曰今日身心云何是结从何名解世尊曰根尘同原缚脱无二识性虚妄犹若空华又曰知见无见斯即涅槃又曰自心取自心非幻成幻法不取无非幻非幻尚不生幻法云何立解结大旨至矣尽矣然古今人亦未遂言下领者是谁之过哉昔石巩以弋鹿过马祖祖迓之巩问还见鹿否祖曰汝是何人巩曰猎者祖曰汝解射否巩曰解射祖曰汝一箭射几箇巩曰一箭射一箇祖曰汝不解射巩曰和尚解射否祖曰解射巩曰一箭射几箇祖曰一箭射一群巩曰彼此生命何用射他一群祖曰汝既知如是何不自射巩曰若教某甲自射直是无下手处祖曰者汉旷劫无明烦恼今者顿息若石巩所谓遇了缘者也选择圆通乃修持之理亦大有宗趣晦堂云心外无法者不知烦恼习气为何物而欲尽之翻成认贼为子从上言说是随病设药纵有烦恼习气但以如来之知见治之皆善权方便诱引之说若定有习气可治却是心外有法而可尽之譬如灵龟曳尾于途拂迹迹生可谓将心用心转见病深也圭峰密公云若能悟本法身本自无生灵灵不昧了了常知无所从来亦无所去然多生习气执以性成喜怒哀乐微细流注真理虽然顿达此情难以卒除须长觉察损之又损如风顿止波浪渐停岂可以一生所修便同佛地但可以空寂为自体莫认色身以真知为自心莫认妄念妄念若起都不随之临命终时自然业不能系以二老较之则晦堂为宗而圭峰为趣众生根器高下不齐苟废圭峰之说则有执一切现成反认虚妄以为真实清凉所谓即妄为真如处阴影灭也所以沩山云若是真悟之人他自知时修与不修是两头话今虽从缘得一念顿悟自理犹有无始习气未能净除须教渠净除现业流识即是修也不可别有一法教渠修行趋向从闻入理闻理深妙心自圆明不居惑地纵有百千妙义抑扬当时此乃得坐披衣自解作活始得以要言之则实际理地不受一尘万行门中不舍一法若也单刀直入则凡圣情尽体露真常理事不二即如如佛沩山可谓宗趣俱备深得如来权实兼用之旨也故善达宗者不滞乎趣善会趣者不失其宗祖与教皆然也即如选耳圆通者谓从此入不从此住也一根返原六根解脱六解一亡者谓舍权归实非即权为实也至于三决定义与三增进渐次犹治烦恼习气之论也然亦去其所本无为见有烦恼习气者言之耳非谓别有一法令其修治趣向也一切众生不悟自心于自心中妄见境缘妄生取舍随其取舍造十习因受六交报所谓以究竟无成毕竟有若能悟业无作当下妄息直见本心心心不别还于本无于所本无实不见心外复有一切烦恼即不言修可矣苟其未至于本无则四十四心及诸天品类层层位置要皆增进中有无轻重之验去一分烦恼即证一分真实去之尽即证之极亦非别有所谓证也若别有证皆属心外于五阴中心生圣解种种计度悉堕魔外岂知等妙二觉尚有一分极微细所知愚惟佛一人始称见性然则常住真心性净明体凡夫具足历圣难尽推穷究竟不越吾宗为第一义谛也楞伽云佛语心为宗无门为法门故教中无量义海皆发无门之旨所谓趣也所谓正乎道之所归者也禅醉禅醉者何谓也蒙周曰醉者之坠车虽疾弗死骨节与人同而犯害与人异其天全也予醉于禅而寱是犹坠车者矣寱而无解乎醉殆所谓骨节与人同而犯害与人异欤使天下之人因其寱而识其醉则予之得全乎天者亦将以全乎人之天也反而齁齁然鼾而弗之醒至足矣又安知其所谓疾欤一崔子石师问佛于天然曰某儒者将易而佛得乎天然曰儒不学佛佛不学儒儒不学儒佛不学佛吾闻道不相学亦不自学也相学者寇人自学者寇天皆道之所弃也虽然子儒者也吾与子言儒孔子曰致知在格物何说乎崔子不能对日有对而不侔天然进而语之曰天下一知而巳矣无所谓物也自知穷而为物物又物物而物益不穷焉名之所昉乎状之所纷乎义之所别乎类之所繁乎之数者尽天下之所谓众人者日恫恫然而不自知所往而不自知所来喜喜之怒怒之哀哀之乐乐之不以为缚曷求其脱常忧不合孰冀乎离波波汩汩遂成古今是皆不知其为物而安然者也夫恶知乎安然者之为是而不知之为非乎夫恶知乎不知之为是而安然者之为非乎有智者恶其不知而以知为货以物为利欲货出而利返奔走道路物我两衡主宾相易自以为知过众人而不知其不若不知也自以为不安于罔而不知其不能安也天下黑白同异牝牡成毁而巳矣知黑而黑知白而白知同而同知异而异知牝而牝知牡而牡知成而成知毁而毁固然者物犹不化矧其未至于固然者耶若举父于子举兄于弟举夫于妇则人之父子兄弟夫妇是必哑然而独不哑然于知黑白同异牝牡成毁者圣人之所以不能无言也言出而是人不知其非是言出而非人不知其非非是非者万物之乡也引知于物而非会物于知者也是故学圣者愚学愚者贤圣人遇愚而贤遇贤而愚知而不知不知而知物而不物不物而物物而不物物尽我也不物而物我尽物也物尽我者无物我尽物者无知无知而知不足言矣故曰藏天下于圣人易藏天下于天下难二戊子夏阻饥于海云其徒少食而让天然喟然曰吾道其以人丧耶又一日食而任天然喟然曰吾道其以天丧耶内记巖子揖而前曰巖得间矣昔也食而让夫子以为道非让之所几也今也任任斯近矣闻以人丧未闻天丧者也敢请天然曰君子犹恶其近之也适燕者八千里吴半之齐又半之人知夫齐近而吴远也亦知乎近犹齐而远犹吴乎吴与齐其有辩乎无辩耶半之又半之其有辩乎无辩耶人有宴处者解衣适体磅礡于无何有之乡适适然尔忽而觉焉曰君子不以容饰众不以私弃物吾囚首裸身吾不能使茅吾心而塞吾目也一旦峨冠冠之文衣衣之夏伏浃汗如注乃久而苦之曰甚矣吾之不能安其天也夫人出而拱揖入而偃息无是我也谁为非欤吾向者独居寝处解衣磅礡无与人耳目奈何自困若是是众人以天而吾独以人也于是去冠还衣从乎其朔而后知向者之乐不假人也苦而后知其乐不假人之为然也佣者过之怪而问焉曰夫谁不庄于处众而佚于自处耶而嘻嘻其几得之若外加何为者人不能荅而终以为非佣者之所知其乐也嘻天下之士之去其仁义礼智以为道也亦若是巳耳夫仁生于未仁义生于未义礼生于未礼智生于未智夫未仁非不仁未义非不义未礼非不礼未智非不智非不仁义礼智而后仁义礼智犹是未仁义礼智也而后未仁义礼智犹是仁义礼智也鹤胫长凫胫短鹤不长其长故鹤凫不短其短故凫不长其长者之不能不鹤何异乎长其长者之不能鹤也不短其短者之不能不凫何异乎短其短者之不能凫也迷此者罔觉此者殆罔与殆皆道之所不共也三潜子为有得于天也日以合天之说造而余以变物天然闻而叹抚而告之曰天可合乎天可合亦可离也天可离乎且而穷上下四维之苍苍之冥冥之蓬蓬之轰轰之烈烈之蒙蒙之潺潺之亭亭之森森之泼泼之汩汩之历历且而牖聪凿明镂思刻虑以求彷徨乎天之所以然天之所以不然譬西行者东马首矣犹敝敝然曰若合若不合若离若不离言之伦与否不可得而正也语天者曰鹄不日浴而白乌不日黔而黑曰白与黑非人之所与也而白之而黑之谁将与乎鹄不自白有为白者乌不自黑有为黑者抑而知乎鹄不自鹄有为鹄者乌不自乌有为乌者鹄与乌方不能自天其天吾与若日滑滑乎天其白天其黑也然乎不然乎人有献鹿者曰马也人有进钟者曰瓮也则吾与若必相目而笑为勿足辩也何居乎鹄与乌而固之则何不仰观翔而南麓者适适然不知其为南也不知其为翔于南者也奚似乎则何不仰观乎翔而北麓者适适然不知其为北也不知其为翔于北者也奚似乎顷而南者复翔而北亦犹乎北也亦犹乎北者也顷而北者复翔而南亦犹乎南也亦犹乎南者也顷而南者北者相遇诸途且不知其为南者为北者且不知其非南者非北者且不知其非非南者非非北者上下顿易四维错处人我相失名实俱丧吾与若且收而视塞而聪休而心志绝而内外之辩去而离微之知而今乃廓然于向之所谓白者非白也黑者非黑也则所谓鹄者非鹄也乌者非乌也天乎人乎飓风怒发不择其号吾又恶知其为调调乎为刁刁乎吾与若一鹄乌也古与今一吾若也放乎六合之际举乎褦襳之间无所与合安所得离哉四于是潜子爽然失戃然若有悟也曰天乎其不可以言言乎其不可以议议乎其不可以知知乎其不可以识识乎某也向者以言言天而不知是言非天也以议议天而不知是议非天也以知知天而不知是知非天也以识识天而不知是识非天也然则天无是而有非乎去其非而是自是不必是乎天然曰噫犹是合天之说也曩也子以合合知其不可合也而离之是又以离为合者也何离乎曰离非天者也何非乎曰落马首穿牛鼻者也而且牛者谁耶而且马者谁耶而且落而且穿者谁耶观海者足地不得其海之全也身乎海而后上下四旁内外本末所见无非海者君子体道其初也如受其既也如弃其终也如未始受未始弃非去其受与弃之迹也梦涉水者觉不抠衣梦餍酒者觉不摊发当其梦也广厦高堂犹是椅席琴瑟犹是人物牛马犹是车服玩好犹是而宴会而拱揖而谈而笑而喜而怒而是而非无非梦者及其觉也高堂广厦无别椅席琴瑟无别人物牛马无别车服玩好无别亦宴会亦拱揖亦谈亦笑亦喜亦怒亦是亦非无非觉者夫是觉者则必非梦者是梦者则必非觉者因而是梦觉者则必非非梦觉者非非梦觉者则必是非梦觉者而岂知欻然而梦亦欻然而觉欻然而觉又欻然而梦吾与若久相安于推移之中无有为是谁与为非无有为非谁与为是是亦一吾若也非亦一吾若梦亦一吾若也觉亦一吾若果且有是非梦觉乎哉果且无是非梦觉乎哉域之西有幻师者能使男女从口出若器若具若醴若馔又从男女出拜起坐立嘻笑怒骂无异真者聚观如堵容貌音声几不可辩幻者曰诸而以幻我乎若亦幻也以若真乎吾亦真也然若之所谓真与幻者父母之所生一日百年之所异巳耳然吾观幻师如父母观若之父母如幻师且奈何者吾又观一日如百年观若之百年如一日且奈何者且若能非吾吾亦非若若能自是吾亦是吾是非之权两用真幻之数相穷古今皆然也诸君去矣吾不敢复以言惑矣于是收而器具攒而醴馔使从男女入男女从幻师入远近观者一时俱散五天地广漠也万物繁息也山川流峙也草木森秀也男女家室也人事同异也鸭脚木而巳矣破子卷破颜而进曰自天地乎自万物乎自山川乎自草木乎自男女乎自人事乎天然曰此固然之说也固然者不可以语道久矣卷曰非天地乎非万物乎非山川乎非草木乎非男女乎非人事乎天然曰去物之理绝类之通犹闻声而悟见色而明者之所为也卷曰然则天地非天地而天地也万物非万物而万物也山川非山川而山川也草木非草木而草木也男女非男女而男女也人事非人事而人事也将为转物而不若其转己也转物者同己转己者同物同于己者己不可败同于物者物莫能过欤天然曰噫所谓丧我者耶而未也夫物不胜绝我不欲丧圣人之道几之者失之矣于是卷蘧蘧若梦之觉也曰卷得之矣夫恶知天地万物山川草木男女人事之不可以我与耶夫恶知我之不可以我与耶夫子曰物不胜绝固哉物不胜绝也而又恶知其不绝者之犹绝耶夫子曰我不欲丧固哉我不欲丧也而又恶知其不丧者之犹丧耶剑刃之蜜舐之者伤毒蛊之水尝之者亡思与虑智与故之为道寇也今而后卷得之矣天然咄而曰吾道坠矣卷瞿然起避席久而后言曰卷也向与道远夫子犹进而语之靡有合也亦勿弃也今而卷若得之矣而夫子曰坠坠者何谓也然则卷皆非欤何为是者言毕垒足而立侧而听天然间然曰天下无有得道者也亦无有失道者也夫谁得而是而非之也耶鸭脚木而巳矣以为是鸭脚木鸭脚木不受是也以为非鸭脚木鸭脚木不受非也然是亦不能外非亦不能外鸭脚木而巳矣故吾知天地鸭脚木也万物鸭脚木也山川男女鸭脚木也草木人事鸭脚木也而不知鸭脚木吾亦鸭脚木也若亦鸭脚木也而不知鸭脚木岂惟吾与若不知鸭脚木亦不知然而非无鸭脚木也此其所以为鸭脚木也夫此其所以为鸭脚木也夫六习之不可语于道者非性之所恆有也性之所恆有则习之所恆无者而巳矣日为之而是不知其是日为之而非不知其非是与非非我之所得而有也我不得而有有之斯愚我不得而无无之斯荡天地之旷古今之寥贵贱智劣勇怯情伪苦乐生死宠辱共相推于愚与荡之域而不止者天下皆然也然则有之不可以无也而有之以为性无之不可以有也而无之以为习殆庶几乎天然曰噫此道之所以不明欤夫习非我之所得而有则性亦非我之所得而有也久矣夫性非我之所得而无则习亦非我之所得而无也久矣性苟可有何异于习习若可无性亦难辩古之圣贤所为行仁蹈义体道服德莫不明于其故谓确乎我之性命所从出之原而不觉其习者至于兴一念而非圣贤之正行一事而非天理之极则推之于见闻之数欲一一澄而汰之以讫于无有而试思一念之兴兴于何自一事之行行于何成以其非圣贤非天理也而曰此见闻之端从外而至乃向之行仁蹈义体道服德则又深切着明以为必自己出而坚持于无敝此直人情欣厌之所形耳安知乎是则皆是而非则皆非也耶皆是无是皆非无非无是而不有于其所有无非而不无于其所无是故性与习者人之所执而返之皆可以为道也易曰智者见之谓之智仁者见之谓之仁百姓日用而不知仁智是而百姓非耶百姓是而仁智非耶苟非其人道不虚行无传之旨吾知更千万祀而终不得或伪也巳七百姓者圣人之所出也生于男女之间长乎饮食衣服之际言无异词行无异轨囿乎见闻安其嗜好熙熙然处乎俦伍之中而不知天地之外委形耕凿绝志渔樵荡乎声色货利而不以为耻驰乎宫室舆马游猎伎乐而自以为乐甚读古人之书模古人之作掇其词以为文章华藻茹其理以为博闻精识布其德于伦物行谊之林大其业于功名节烈之事历忧患而不悛处生死而无憾山川陵谷之浩瀚风雨云烟之变忽草衣木食之绝俗微言玄义之深雄遇之若固然而不求其故取之一日之乐而弃若从无所遭之时夺之以忽然而不知惧纵之以百年而不知止尽天下古今之人未有能踰之者也君子曰此可用而不可用也其可用者圣人不得而及之也其不可用者圣人不得而骄之也匪惟不骄虽骄之而不可也花者香而巳矣有鼻者所共闻也即而求之而有不可得巳水中之月皓皓濯濯心目遇之适焉巳耳而终不知其所至圣人之于百姓也无与为生而悠然其并生无与为长而茁然其并长言不可异不出百姓之无异行不可别不踰百姓之无别迥于见闻而故囿之脱乎嗜好而故安之拔乎俦伍而处之若昔绝乎天地而昏然如瞶群耕凿而无余心混渔樵而有遐乐去声色货利之习若濡焉不耻于人泯宫室舆马游猎伎乐之情未尝绝人以乐读书摹古作述犹人同文章华藻于词林採博闻精识于硕彦伦物行谊德固尝称节烈功名业亦所重不摄于忧患而趋避如涂人不动于死生而去来无奇迹酷性于山水陵谷而忘其高深寄情于风雨云烟而任其舒卷慕草衣木食而不知其所以然爱微言玄义而等若朝歌市语一日乐之百年如梦古之君子所为日徘徊于此终其身而不得其妙者也而又曰百姓不知不如圣人圣人知之不如百姓百姓知之失其百姓圣人不知迭乎圣人此又何说也恶其似也何似乎知之故似之也知其并生而安于男女知其共长而成于饮食衣服无异词以为言无别轨以为行见闻因乎耳目而嗜好顺其心思耕凿爱其委形而渔樵取其绝志俦伍之中可以休矣天地之外何必求焉岂声色货利之可濡曾宫室舆马游猎伎乐之足易或伦物行谊或功名节烈忧患可避生死曷逃山川陵谷风雨云烟耳目足乐遑顾其他草衣木食微言玄义身心无外言之弗及无有一日何谓百年此殆知乎百姓之不知者耶然而百姓之不知也固如是乎非耶故曰恶其似也夫百姓以不知而不能为圣人而以知失其百姓使苟悔其知之失而安于其初之不知以为圣人之所不如而亦不可以为道而道又终不离乎百姓之不知也抑难言之矣古人有言曰道在穿衣食饭处行住坐卧处迎宾送客处及其悟焉又蚤不是也在百姓方缺然其弗克悟及其悟而犹非之然则将何处此而后无弊哉孔子曰民可使由之不可使知之若孔子者殆所谓知道者欤抑或别有说焉而不得言其所以然者欤八椎鲁之士可以合道而不可以为道也何谓合道为其有道之用有道之心有道之功而终不得自处焉故曰不可以为道也天下寒衣饥食而巳矣我不敢知曰圣人犹乎人亦男女居室吉凶趋避而巳矣我不敢知曰圣人犹乎人然而耕夫蚕妇衣食之外无所事饱煖之后无余情行乎居室无所论其美恶接于美恶不能动其欣厌之亻爱不至于大宠忧不至于大辱苟有趋避脱然而止而无为预于先为善于后之计我固知其有道之用也有其用而不居其德亦不复知其不居之为是此其心即圣人犹难之而且遇君子而自不以为秽遇小人而自不以为洁闻一善言见一善行或亦咨嗟咏叹之乃断断然不得其取以自为之意及其恶恶也非有必恶之心故爱恶之情可以顿易转移之处理义莫凭此则尽圣人百年之功而不及其一日之所行也惟是与物而不了游圣人无碍之藩而不能以自有之而自处之遂终其身为椎鲁之士而巳矣然则或可为乎曰可得其人而师之明于其方而坚志定气焉及旦暮遇之然后知其不可以告人者也九聪辩不可以为道也天下之士皆知聪辩不可以为道也而卒莫废然置之而不用徒曰道不可以智知不可以识识耳果若是也则夫不可以智知不可以识识者又何为乎天地山川草木人物道之散也心思耳目手足道之载也此可知者也曰天何以高地何以卑山川何以流峙草木何以盛茂人物何以灵蠢心思何以睿智耳目何以视听手足何以持行此可知乎以为不可知矣而安然以俟其一日之至道亦未可绝也而聪辩之士乃诩诩然曰天自高也地自卑也山川自流峙也草木自盛茂也人物自灵蠢也心思自睿智也耳目自视听也手足自持行也其可知者百姓之所共也其不可知者圣人不容凿也于是举天下之道相率焉至于不可知之域而止而岂知即其知之所为变现者欤声色可乐也亦知其不可乐也宫室舆马园沼游佚可乐也亦知其不可乐也玄言妙义识解意会可乐也亦知其不可乐也可乐者人之情也不可乐者返其情以合道者也人之不顺其情而反之以为道者知之能事耳可恃乎寤可恃也寐可恃乎生可恃也死可恃乎且而巧託乎不知之域其心亦甚不安矣人有修髯者生以来适适焉矣诘者曰人之寝也必有覆也彼修而髯者覆内乎覆外乎其人忽而疑焉终其夕内外无所措或告之曰髯自昔矣而今乃疑何谓也知之故不能忘之也其人悟而废然若假寐者达旦而不能复寝非其昔之所忘之也今之为道者非其知而疑则其假寐者而巳矣以支那之人习支那撰述或一二过而诵成或五六七八过而诵成读梵书则终日而不忆一字无所容其知识之心也使童子习焉则唐梵无别无所求其知识之理也以无知识之心合无知识之理久必冥契而天下之人之不能不容心其间焉而曰道难合也道难合也吾是以哑然而不能噤耳十识何生乎曰生乎习习何成乎曰成乎心心何依乎曰依乎识何谓生乎习曰人之始孩也啼与笑而巳矣示之以白不知其为白也示之以黑不知其为黑也长而后黑白判然不可易矣原其初不过习闻乎人之所谓白者所谓黑者久之而遂谓我之能辩乎白能辩乎黑也于是更有以能辩者为心而不知其为识也既不知其为识而又欲使识与习远是犹绝稻种而刈其根不知其传于谷之所含而布者广矣然则去习何道乎曰问其习之所成者而巳语始孩者曰白怡怡焉耳何物乎语始孩曰黑怡怡焉耳何物乎此非黑白能易乎始孩之心也而非心则黑白终无所附乃人无端而黑白之始孩又无端而习闻乎人之黑白而黑白之虚妄相承穷千百劫而世间之名相牢不可破者万法虽虚而持万法之心不能虚也是故愚人除境不除心智者除心不除境境影也心形也形直而不得其影之曲形曲而不得其影之直人知影之曲直咎不在影也独不知形之曲直咎亦不在形遂使除心之法与除境同功而天下之自以为智者究亦无异于愚人之所为此道之所弗可成欤昔华氏国有白象国之人犯罪则必令蹈杀之顷象厩为火所焚移置寺中数月耳付之罪人则鼻嗅舌舐而去国王怪而问之智臣曰此象近寺忘之耳移之屠肆当反其旧王从之其言果验说者谓习之力所致也则何以习于厩亦可易于寺苟以为心之力所致则在寺之心当不复为近屠之心可易非习可为非心然非习不能不为习之所囿非心不能不使心随所转故曰依于识也而要所囿者终非习所转者终非心则所依者终非识而古今之大圣人徒有俛首噤口焉此吾之所以不得言之也欤庐山天然禅师语录天然是禅师语录卷第十二嗣法门人今辩重编杂着放生文五戒首戒杀者何谓也天地同根万物一体初不欲自相戕贼也好生恶死情之所同弃命捐躯恨何穷巳以是终不敢为不解之怨也故上古之世礼乐揖让绝不言兵中古不得巳用兵而深抱惭德惟后世口实时惧至于国有常刑将以勷道德之所不及而犹曰功疑从重罪疑从轻历代帝王常切切然毋或过者生与杀之大柄也乃孔子曰善人为邦百年亦可以胜残去杀矣孟子亦曰亲亲而仁民仁民而爱物而卒不言其故者有待于大圣人而后详之也不知其故而不为害人之事者天下一人而巳知其故而犹为害人之事者天下亦一人而巳夫残忍之积上干君父仁慈之极下及禽鱼当其迷也而不能求其毫发之悟当其悟也而不能求其毫发之迷知其故与不知其故耳知之则渐渍为仁人不知则将流于忍人天下皆然也所以我佛出而为三世之论详因果之理使天下昭然识死生终始祸淫福善不于其鬼神而于其人心人心不可得而昧也觉范禅师曰举手炷香而供养佛其心自知应念获福举手操刀恣行杀戮其心自知死入地狱或杀或供一手之功而召业报罪福不同因果从人心而生也心之慈与忍轻而缓则罪福之报亦轻而缓心之慈与忍重而疾则罪福之报亦重而疾世有终身为善终身为恶而或感报现世或不即现世通三世而论准纯杂而观而后知确确不爽者心之分齐必不可得而昧也是故大圣人取其不昧之心而不使暂与忍习惧其渍而终于君父也而要使渐与慈接引其端而始于禽鱼也所为补帝王刑政之穷通儒者死生之说以出世之道而收治世之功柳子厚曰阴翊王度是也天然道人日以其道自为又不但以其道自为也凡肯与道人亲者道人不得避则始必言戒杀既不使其渐与忍习继言放生复欲其渐与慈接果如是也从日至月从月至岁事也而理求之端也而类竟之将见去忍如汤之沃冰养慈如益薪于火人欲净尽天理纯存鸟飞云布水流花开其为物相遇乎其为同于物乎过此以往未之或知也若曰守戒宁如定慧则将应之曰但尽凡心别无圣解若曰放生何似无生则将应之曰如来即慈慈即如来予与诸公但如是发心如是精进如是久远而不中废则荒山破院之间若僧若俗哑然相对生意满腔不必更有奇特事矣法华云终不以二乘引导于众生道人今日其尚无过欤否耶元旦合寺礼千佛疏窃惟背觉合尘之后染法相应弃俗趣真以来缘心未歇揆之道尚在乍合乍离涉乎情未免时忻时厌一念相续遂成生死之河百虑萦回难破盖缠之网尚有事在未可随缘大须识干方堪保任自能见过庶免左于他非事以渐除乃终同于理顿适当首岁庆厥好时仰千佛之大慈作众生之弘护洪名举处等十方三世于异口同音如幻灭时识境无心无于低头举手此香此烛共作证明乃目乃心同归解脱伏愿众等廓佛心于知见入性海以益深销习念于色声当出生而灭尽无罪而忏罪谦和惯自回光安心于无心万物何妨共遶以此功德普及群生凡诸有情毕证此道初发究竟不舍萨埵之心果彻因源终满菩提之愿华首空和尚新语录序崇祯壬午之冬刻华首语录成承和尚特遣人命某为序某谨再拜稽首而言曰某乌足称道和尚哉虽然闻之知弟子者莫如师某六七年亲承训迪所费和尚熏淘涵育若或于扬眉瞬目若或非扬眉瞬目其为之也既奢则意其遇之也必浚将俾某之躬遭目接以示天下后世之为某者此则某之弗敢辞也忆某甲戌知有此事来循览天下彼时胸中惟黄巖天童两老而巳及一到黄巖便绝志行脚非谓天下无人也一山坳老汉日堆堆地无长技奇识而迺穷岁月而不得竟其所至是用焉往邪目今门下士唯某不慧余皆瑰琦俊伟出可为人天师隐亦堪作山林典则而且逐逐焉营营焉如有所恋而弗去非愚且狂夫孰为是是则天下后世亦大概见矣至于提持向上则古之百丈黄檗足以当之语录具在知音者可辨也若迺读其书而思见其人则祇今华首山坳依然日堆堆地无长技奇识耳亲之而一无所与远之而若有所弃游其宇者如人饮水冷煖自知幸毋当吾世而坐失也此某所以告天下后世也然终不足称道和尚也吴中三子诗序道也者情之至而归焉者也情也者道之反而寄焉者也诗也者始乎情而终乎道者也是故情不极则不能言迨言穷情尽哑然自丧始知树声禽韵风动云起相遇如故知相合若水乳高人韵士往往与道冥合而不自知其或至也吴中曹公匡石许公深野龚公在田游览至粤多所吟咏一日袖诗过予索序予乃得而诵之夫曹之清古许之艳异龚之壮丽以诗而论各擅其长而细而味皆不能无慷慨淋漓之致予世外人终不知其所感何事所伤何心然大抵文人慧业未免有情情积乎中言发乎外其忽动也如雷其雨浸霪也如雨雷轰雨霪无所从来雷收雨歇去无所至以问三公初不知其何以至此乃言尽情竭日星朗然面面相觑如在镜中将为故知遇乎将为水乳合乎竟亦不知其何以止此也故曰诗也者始乎情而终乎道者也三公日在道而不自知其或至也哑然自丧得所未曾三公宁无意乎是为序侯若孩诗序夫诗得之天者十一得之人者十九然天定胜人山僧尝谓李太白于诗中圣盖自字句法脉之外别成字句别成法脉使人知其妙而不知其所以妙即太白亦不自知其所以妙全乎天而不用天也能用天者如王摩诘云兴来每独往胜事空自知只此二句可以起悟然亦但能言此但可言此甚则行到水穷处坐看云起时如是止矣故又曰偶然值林叟谈笑无还期谓当作何语耶大抵太白不知其所以然摩诘知之而亦不能明言其所以然说者谓不知较胜亦最后语耳当令太白让摩诘一步地方能坐胜摩诘也侯子若孩志务当世而慷慨激烈情过乎辞故其为诗高迈风逸殊有言外之旨山僧以摩诘遇之而侯子乃以太白应始知读者与作者各自为而皆相得于天知与不知不妨忘乎至极侯子今还中州行将公此于天下他日匡庐顶上更有好相见勿遂以为最后语使人谓山僧当面放过不止于诗则又山僧忍负侯子不可不说破也心经直说跋圆觉云智慧愚痴通为般若又云诸戒定慧及淫怒痴俱是梵行修多罗奥要微义指人于一切凡圣法中得决定正位此可与证者道不足为麤识言也讵意狂禅拨无者反借为口实宗门流弊今日为甚究其始皆由浮慕之士不从生死发心以大道为名闻之资以名闻为利养之实持此心行未有不错会古人向上之语谬谓无凡无圣无古无今明撤藩篱暗滋情习不知凡圣既遣今古混同此一着绝大总持谁为承当谁为转变决了慧用甚深难辨正谓以少方便疾证菩提从声闻缘觉以迄菩萨佛地皆不能忘般若之功也大慧云击石火闪电光引得无限人悟将去传将去有什么了日圆悟为之吐舌曰祇要契证若不契证终不放过以此观之则圆悟所谓契证者证何等事耶永嘉曰无明实性即佛性幻化空身即法身会者曰众生根本无明即是诸佛不动智且诘之曰何为不动智曰淫怒痴何为根本无明曰不知淫怒痴审尔则能知淫怒痴者不可谓非般若也迺有境缘相逼若或与不知者同一流转即不然安之与勉顺之与逆亦人各自知始知理不能该事悟不可当证合断德以成其智举一般若而三德具备岂干慧之足言哉是归自栖贤趋侍吾师得捧读心经直说可谓深救禅病因乞流通以示来学复承命跋谨述见闻所欲言愿与吾人同具择法固不自知其浅昧也刻牟子辩惑叙予少从事鲁诰囿于见闻曾不知世外复有大圣人能过孔孟间从浮屠家多闻因果事辄指为虚诞以是数年可否不肯作决定信一日过友人案头得首楞严读三四卷虽不甚解为何等语然理趣深玄业面热心折遂携还终十卷所见十习因六交报一一皆从心生不由外铄乃不敢以虚诞及浅近事诬谤因果自此由教乘入宗趣历八九稔始识向上一路因回忆初年多是不遇其人不读其书疑信相夺徒赚岁时后入匡山掩关归宗阅藏本至牟子三十七篇益以童年不早得此为恨约出关必图镌出以告同人比随华首老人入罗浮明年开法诃林未几徒居小持船又未几移入雷峰自雷峰复度岭归匡埠受栖贤今年春从粤人之请又自栖贤抵雷峰因小病掩室复阅藏至此乃记二十余年宿约命侍僧发梓大都吾辈初入学塾时依父兄师说深入功利才稍长得自有闻见每为宋儒理学所误遇苾刍辈未必皆入理之士甚有传述大颠韩愈事加以夸诞反为伶俐少年笑怪宝藏秘函又深渺浩瀚学者懒习深中兼之先入之言横梗胸臆辄一目弃去昔予从此中来同病相怜兴怀忽忽惟牟子辩惑辞简理辨可破群疑是不能无望于天下英哲也放生文放生何谓也生不可断断之而生滋甚生滋甚则杀亦滋甚生杀相滋则世间无穷期世间无穷则出世间穷然出世间之道不可穷而穷之何谓也谓夫世间之相无穷世间之想无穷世间之心无穷彼无穷则此穷何穷隐而不能显之谓也出世间之道即在世间而为相所覆想所覆心所覆覆则隐隐不可终待时节而后显也何谓世间之相生相也何谓世间之想生想也何谓世间之心生心也天地万物无有生也依相而生不知相之为幻也而实之以为实而不能已于情也则想生想成乎念明了忆持此六道四生执为我心我体出入生死而无有尽者也因相缘想因想缘心心复缘想想复缘相生之所以茁茁也然则断生何害也曰生不可断也断之滋甚谓不得夫生之集性不得夫生之集性而断之断之即生也自为断而且不可而况断他乎由夫断他之心依生而有依自他心而生憎爱爱己憎他而杀之机兆兆而不能自断则杀之因成因成则果成终不能免乎苦系也然他亦不可断也所可断者五蕴中色阴多分之一也其不可断者爱己犹是憎他犹是依彼因而成此因因成则果亦成是以众生同游于并生并育忽而有不可知之杀机相向苦系不能逃也然则放之说何谓也放之者顺之也顺其生而不相害则杀因断而生因亦断何谓生因亦断也生无有生之性也迷似有也似有而非实有迷故以为实也似相而以为实相非实有相生之性也不能了此则想生非实有想生之性也想生则心成非实有心生之性也知其无有相性则想不能生想不生则心不成心不成则渐渐乎可以言道耳雷峰道者也欲与雷峰前后左右之信雷峰者若缁若素将日进乎道也特以放生始谓究其生之集性而显无生之理也时节为之也非但息杀运而以生之说进也寿文玉何公七十一初度叙天下之人以年寿贤者以德寿大圣人以道寿道寿者绝思虑之所至超闻见通神明而不得其数量者也道降而德贤者得自以操其柄而不受衡于造化尊圣人之明教澄一神虑流润营卫无所希于久视之效而理足以贞故哲人达士亦乐称道之而不区区于延促之间也今人不慕久大之业辄侈言生理此其以年寿者耳高者守中卑者引导最下炼金石服草木以几一日之成此千百十而不得一人一人而亦未必遂千百岁苟其遂数千百岁也吾以为犹蟪蛄朝菌耳此习成于秦皇汉武而弊流于今荐绅先生所为延一日之富贵而不知其适足以丧德败度耳今人所贵乎永久于世也其道足以自赡而推之足以赡天下及后世不然存心良易制行纯白处一乡一乡蒙其泽居一国一国向其风一日而有百年之利矣江门文玉何公生长公族身为荐绅廉约自处仁恕被物中年醉心竺坟今过七十厥志不衰其胤嗣宗党尤能广其所好多从雷峰游雷峰道者以是得闻之其素履也所谓以德寿者也于其初度也谨为之序千山剩人和尚塔铭噫真发心出世为前圣后昆荷担斯道当国家全盛出豪贵才华中岸然独行无所盼睐始见千山剩人和尚其人也余与剩人明崇祯间先后出师门如左右手闻讣趋芥菴与老人相向哑然其徒之在广州者露顶跣足再拜稽首而言曰非师莫铭吾师也余曰诺弗敢辞老人复顾余曰然非公莫铭若弟也余起立曰诺弗敢辞翼日返雷峰其徒复至长跪曰某将以是秋奉铭出关门矣吾师光明全借师笔端照耀塞外塞外人千万祀知有宗门自吾师始某为吾师请抑为塞外现在将来诸昆弟请言毕泣下稽首不能起余感而诺曰弗敢辞于是载笔为辞曰师名函可字祖心别号剩人惠州博罗人本姓韩父若海公讳日缵中明万历进士官至礼部尚书谥文恪母同郡车氏诰封夫人师生聪颖少补诸生有声性好义豪快疏阔有贫士冤狱自分死师密白得免士方德有司廉断久而知韩公子所为尝独出里门为市儿所窘识者报家人追至将赴理师遽止曰彼惟弗知故敢尔岂有吾辈不能忘人误犯其豁达爱人类如此文恪公捐馆舍京师师奔丧往返万余里哀毁未尝一日间迨归闭户绝交游悒悒无生人趣闻梁孝廉未央好道力致为诸弟受业以此得深知余归自匡山师亟入广州一见辄曰长斋数月矣耑以待公某先文恪生兄弟四人某长未嗣若了此愿梵行终吾身余笑曰此白社诸优婆塞事宁区区属望耶师面赤辞去明日复来曰某妾巳孕幸而育得上报先人抑无所憾即不幸亦不复愿为俗人矣余曰此吾侪绪余若为艰言之更有向上在师自此始一意且拉余住止园凡两月值老人至东官乃相见东官因僧问诸识义老人曰我者里无五识六七八识僧曰祇么则枯木寒灰去也老人曰枯木寒灰争解问话师从旁不觉击节老人顾余曰此子根器大利指示参赵州无字有颂曰道有道无老作精黄金如玉酒如渑门前便是长安道勿向西湖觅水程从此微细披剥无虚旦夕两踰岁复闻举勘破婆子话更豁然识古人长处老人曰子今得不疑也即随入匡山剃落登具命掌记室还住华首又命充都寺甲申之变悲恸形辞色传江南复立新主顷以请藏附官人舟入金陵会清兵渡江闻某遇难某自裁皆有挽过情伤时人多危之师为之自若卒以归日行李过城阃为守者擒送军门当事疑有徒党拷掠至数百但曰某一人自为夹木再折无二语乃发营候鞫项铁至三绕两足重伤走二十里如平时江宁缁白环睹咸知师道者悉含涕不敢发一语后械送京邸途次几欲脱去感大士甘露灌口乃安忍如常逮至下刑部狱越月释发沈阳师自起祸难至发沈阳两年于此与絷维同参法纬迄诸徒共五人外无一坵傍然内外安置极细如狱中一饮啗一衣屦随意而至如天中人师当时所能自为者顺缘耳庸讵知己有人属某缁属某素甲事若此乙事若彼开士密行不令人知何择时地然师所以获是报者岂非平生好义暗中铢缕不爽诸如道在人天且当作别论也师初至沈阳观知根欲因达藏主阅藏普济先为诸苾刍疏通义学时讲席渐散多集座下讲师师乃领大众趋教如学人讲师意始解自是沈内外护咸仰师宽大益笃信宗门开法之日元旦喇嘛率诸辽海王臣道俗称佛出世清法谴僧属掌教亦极力推毂自普济历广慈大宁永安慈航接引向阳凡七坐大剎会下常五七百众江南同谪诸大老若大来左公吉津李公昭华魏公龙衮李公雪海郝公天中季公心简陈公始以节义文章相慕重后皆引为法交师自处孤洁与人慷慨多意气匪深于师平日鲜不以才气相掩以故法海深阔向非凡器所能搆尝有书抵余曰门下龙象如云若得耑一人来使某得尽其夹辅之力则曹源一滴长润塞下噫余于此知师为法求人之切岂无所见顾再易裘葛耳忽一日曰我后十日必去集大众告诫皆宗门勉励语搜丈室无长物平日所畜衣拂如意杖笠悉分付侍僧孑然一身从金塔趋驻驆嘱行后全躯付浑河示偈曰发来一箇剩人死去一具臭骨不费常住柴薪又省行人挖窟移向浑河波里赤骨律祇待水流石出众环跪乞留肉身哀恳再三乃默然遂端坐而逝沈之人迎龛入千山建塔盖顺治十六年已亥十一月二十七日也师世寿四十有九坐夏二十得度弟子今育今匝今曰今庐今又今南皆江南人师住沈不轻为人雉发有乞戒悉命礼天显律主师未开法时尝为显作阇黎及说法显请入室师亦命第一座更为傍通华严梵行凡戒坛仍使主之惟宗门提唱无少假然皆一目同人衲子能具精诚随机大小各有所被故十年相依如正遇耻若磬光涌光作么若而人咸受益焉是宜铭铭曰山川奇秀蔚为异人意气云蒸公族振振儒门澹薄归复能仁溯洞水源沛流潺湲出华首嗣为博山孙如沩之严吾师有言慧寂者谁实难为昆嗟大树丛宜荫南宗天龙等视匪法运穷愍彼遐方启拓关东彼土惇直惟经与律拄杖拨开别传甫及七住道场万指林立天资雄迈波澜澎湃上下左右不知其在巍巍堂堂曷云谁至泉日方中忽然西逝道俗涕潺涌塔千山为存为殁松鸣珊珊朔方少室今古斯一般若心经论梵语般若此云智慧以智慧解诸法空而至于彼岸是矣又曰心经何谓也华首曰心是体智是用体则通凡圣而皆遍用则分迷悟以各成天下无无用之体体即遍而用安得不遍欤曰遍而迷悟异致故曰各成各成则不可均言智慧矣此所谓本觉则圣凡无二迷本为妄悟本为始妄与始无二体而有二用也当其迷也见色而不见空迺至见受想行识而不见空行于日用欲求其毫釐解脱而不可得矣及其悟也即色是空更无别空即空是色更无别色迺至即受想行识是空更无别空即空是受想行识更无别受想行识行于日用欲求其毫釐凝滞而亦不可得矣是迷悟之用各异而皆原于本觉之心固无有异也通凡圣而无有异故曰体也自无始来无佛名无菩萨名无二乘凡夫名唯浑然藏识而己藏无自性不觉成识识成而根身器界名相胪然而藏性不失识灭而三明六通智证诣极而藏性不加所谓无生灭之谓心无垢净之谓心无增减之谓心此心空相本自如然而非深于般若则未有能彻见而返本归源者此三世如来所赞叹尊重无异旨也般若生于本觉而要迷情净尽然后现妄觉亦生于本觉而要当体知归然后泯故知翻其妄而自照之为智智生即无妄妄成智也智解诸法空还其本觉之无动摇之为心心返则无智智尽心也涅槃三德非纵非横而悉始于明见佛性融根本差别而一至于是所谓佛性为因而涅槃为果也由是而造焉之谓经也雷峰山海云寺放生碑文万灵一体苦乐同情惑业为因生死异致以其因也群伦成有漏之趣以其体也圣人起无缘之慈故慈者人心之所共也孺子入井恻隐无疏戚之殊尊俎在前匕箸失禽鱼之痛此匪心之禀受弗同也形骸各睽情窾自分业感攸招在彼有难逃之苦系在此有俱生之爱缠欲从中来习由俗近仁人之士既不能动殊类之悲名教之林始益深人禽之视源流渐远疾苦难通虽汤王有解网之仁孔圣悬射宿之训而所以大人主浩荡之风着圣贤及物之素泽被岂不甚弘而不知其所同也哀怆岂不极剀而不知其所异也不知其异则恩及禽兽祇益深慈而物之所以待救者未必引为前车之戒迺有于物之情欲奢而于人之情愈啬此天下所为易于见恩而难于惩忍也而不知夫忍者正物之所由异矣不去其所由异则百慈而不能易一忍慈与忍亦交相夺耳是以仁人君子能为顺情之恩而不能为逆情之恕皆不知其异而推之以为同者也同一知乐故乐欲其俱受同一知苦故苦欲其俱蠲人与物皆然也若夫有不可灭而为无彼不能化而为我虽质谢神散往若淼然而谢必有乘散仍复聚昔所为受人乐即今所为能予人乐者也昔所为能予人苦即今所为待人蠲苦者也万物之变化有常即一物之升沈无定观变化而识因地之岐悟升沈而得体性之合所以大圣设教止有一心随品类之弗齐应机亦恒多辙灵灵匪昧苦乐何殊念念弗移贞淫自究痛泥犁于逮悯鳞羽之现前形本暂寓神固受伤玅觉随生明共灭惑纲不与报尽而俱冥则贪爱未彩割此圣人所以护万物之情而言慈心于旦夕其后报人息其现流一事而有止情达性之道也兹丹霞以无生导上哲之归源而以护生发初机之物见物非物何所不容当生而不生即方便以明余也身坐万峰之上心入人群之中真机寥廓偕万里于无言有物有恒等平观于庶类在处兰若用扇惇风三十余龄殆无虚日顾兹白社志慕上乘集我同人深维厥旨念过化之所存绍成规而再振岂人天之盛事实大觉之帡幪道齐物外心切并包神而明之巳见其人撤器而观谁安形下欲垂永久广募生田敬丐长辞猥以人重机感一揆海岳同风远贻斯文昭尔后裔遍行堂集叙吾徒澹归释子于其将梓遍行堂集编而上之老人老人读而击案曰人之有言如其有心也夫心之不能遯于其言亦犹言之不能遯于其心也不能遯于其言故天下之言为可贵不能遯于其心故天下之心为可贵也盖自言可贵而天下相争出于文章机颖之涂亦伙矣忠臣之文忧以远孝子之文柔以慕仁人之文恬而切义士之文方以舍得志者其词壮失运者其词悲入理深者尽曲款而弗诬获真悟者极浅易而绝人以无行地此言之可贵贵以其心而与天下后世发扬于易地同时快古人之先获我畏古人不及见我其为乐未易一二数也然亦有貌似忧而念起于近名勉为慕而情生于循理恬以文刻舍以任气壮而流为淫悲而伤于怨曲以极微而弗觉其板滞以为绝人行地而不知脚板巳弗底于四楞此又言之可贵而反成于甚不可贵于是天下真圣贤真才智遂有置文章机颖而求人于渊嘿自存之地言与心迺判然分为二致而不知实有不能相遯者岂但悄然于为言者之心亦自釐然于观言者之心抑巳久矣夫人于无念而忽有念独知岂不甚明其为念善而以善言出之不可遯也其为念不善而以善言出之其为念善而以不善言疑之或始善而终不善或始不善而终于善其心皆不能自昧此所谓言之不能遯于其心者也苟其昧于善与恶而不能自觉则亦无所掩着于为言之日矣若果不能自昧人之视巳如见肺肝此正心不能遯于其言又可与不能遯于其心者互相发扬以见天下之言为可贵天下之心为可贵也澹归固贵天下之心者而与天下共相见于其言老人亦亟欲与天下共观于其所言也虽然人之有言如其有心也是言固心也言而唯心唯也言而阿心阿也引而准之言而善岂心善欤言而恶岂心恶欤言而幽心固匪幽言面显心固匪显言而正心固匪正言而旁心固匪旁心匪旁言岂得旁心匪正言岂得正心匪显言岂得显心匪幽言岂得幽又旷而推之鸟兽亦有心啼号何云天地亦有心日月星辰何说山川陵谷何说炽然于昼与夜而略无间歇者寘澹归此集于其中孰多孰少为有为无此自澹归事老人与天下后世且得瞠然观胜拙矣书自书法华经后嗣祖沙门丹霞比丘释函是谨竭诚顶礼佛前书写玅法莲华经尽七卷巳而作念言我函是二十七岁始受持是经至今三十五年领众以来巳二十八年窃谓如来大事因缘微妙章句难信难解蒙师开示幸获悟入以此自信自修即思与众共信共修一奉如来明训为人宣说讵谓懈怠之性僻处穷谷敢忘谦下忍辱之心而多病之躯精力易疲殊失诲人不倦之意所训之众成就者少退者多或闻而弗信信而弗笃或利根而忽于究竟或力弱而怯于担荷或少有所得而惑于岐涂或可望有成而限于寿命或乐于自为或弛于多嗜浩大久远之程未易克终而信师慕道之怀终难勿变睹四众而大哀反一巳而益切年运虽迈始愿未衰勉力自书猥以见志愿从函是以讫十方一切解义说法之人性智明决色身坚固各于菩萨行处菩萨亲近处尽法行持无所媿悔以普贤行广兴流布庶几仰追先辙免蹈时习凡在听众闻说欢喜夙夜思惟始必有终大而勿小尤伏恳佛菩萨大慈普及衣以覆体光以照心不致辛苦生疲逐物成惰少智之士蒙光聪敏底于大成薄福之徒承愿增益毋为中匮更愿所书经卷直待慈氏法华会上忽尔现前我愿如是诸佛证明信此一心必无虚弃伦宣明使君释骚序天下有至性然后有至情有至情然后有至文文所以达其情者也情所以极乎性者也天下未有人而无性者也亦未有性而无情者也依性达情而文生焉故文所以自见其性情者也人生当世终身而不得一见其性情之事夫岂独无性情哉性不至则情亦不至也情不至则文亦不至然所谓至者有天道焉有人道焉天者言乎其本具也本具本不具本具而不能自彻是必有彻之之理理彻而体现体现而用廓放乎四海收之方寸知刚知柔知进知退感乎物而得其至当所谓人道也古之圣贤皆以人道而合乎天之至当备诸一身行乎当世使君臣父子兄弟朋友皆惇然有至性行乎其间故能善用其情发为文章冠履天地争光日月此孔仲尼所为万世师表者也仲尼事鲁鲁之君臣不能用其道退而作春秋传周易正雅颂此善用其情而不流乎激烈以自例于孤忠奇节之所为所谓反其情以合道者也后之君子师其周流列国不遑宁处出而筮仕一不见用则悲凉凄惋无以自容卒至于死嗟乎楚之三闾大夫是矣三闾事怀王被谗去国至襄王复迁江南终不见用忧愤自绝古之奇忠无过三闾者此率其本具之性以为情用情穷则中乱中乱则无以自托于世宜乎其为辞悲伤忧愤俯仰古今号泣鬼神为人臣子事类情同必出于此千载而下读者伤之伤乎情之无所抒也志士感其遇之不可逃圣贤惜其情之不能返故贾谊之吊长沙也以一已之所遇仰附昔人其辞悲刘长卿之过贾宅也睹昔人之遗踪顾伤新辙其韵苦是皆感物兴情情极则伤伤而不能自巳则死死何爱乎惟是人之至性禀乎天成乎人而乃以粹纯精一之体遭逢不揆遂终为孤臣孽子之行而于反情合道之理无闻焉此贤人君子所为太息也南康使君宣明伦公遭康残破适丁艰报上官以其才能戡乱疏于朝廷夺礼治事寇退民逃四五年招𢯦修傋百废具举一旦遭谗被檄无以自白闭户读骚咄咄发言有类乎古之孤愤者书成示予且请为序予感其情而爱其文拱而复曰公之情与文无逊古人然屈平贾谊而上尚有师表万世之康衢广辙所谓退而自为善用其情而不流于激烈以附于反情合道之大圣人则绎骚一帙聊当一时垒块韩昌黎谓物不平则鸣亦吾侪通习吾宣明夫固有以自命也夫许九环集序星子令许公逸林宰官中具法界眼而不为法界之量所限者也莅任星子适余避地入广南从庐岳僧巳识其大概去夏还山初晤郡斋益信其所传不谬数往来山中恂恂如久在保社妙喜之子韶东林之无尽谈吐旋折数百年人物旷然目前张灯夜话辄以碍膺之物为憾余讶而叩其所从来则而翁九环公之卓有渊源也九环公少读书能文数折去遂慨然有陶隐居之志夫名澹而后虑清虑清而后知所以返始游戏风尘泡幻轩冕濡首而弗染转足而高步天下一人而已几见于早澹而知归十犹一二面未若九环公之决至乃薄于世味而启发如故人浅于道味而资深若夙遘有大音为之引端有天隐为之究竟良友相扶在法海漩澓如盲龟值木而实操劵于当人暗中摸索丝丝不爽是安知九环公之确然行于其前不更有逸林之悠然武于其后见几于早澹而知归何如游戏风尘泡幻轩冕所谓青出于蓝吾故于十之一二而伫观夫天下之一人也此集之镌也逸林不忍其先人之生平无所闻于世而乞叙于老朽老朽犹不忍其后人无所光大故为之叙而归之庶几逸林因余言而勉力以慰而翁则子韶无尽不专美于昔而余之物色殆弗虚乎郡斋一见矣文章高妙作者共见而超然于世而外无所干湛然于道而中不他隶求之今之曲彔床上恐犹恧然汗下则九环公之可传又岂在乎多也欤是为叙青原嫡唱序颂古联珠历代知识借他人酒杯洗自己垒块同一醉态而婆婆和和各为吞吐虽语不成文傍观者亦自可以意得故诗与偈不同者诗见情乎辞中偈发悟于言外辞不妙则情难见言弗巧则悟不真予叹今时说法多以辞障颂尤甚焉巢鸣上座且法兄真子有血性以沈挚痛快之资为吾宗担荷念洞上机缘散失与其同门安公远奉师命为採捃之役复以余力遍搜颂古于残山剩水别成是集因过予乞序予曰颂可以见人乎不可见人则古当无颂遂可见人则今非无颂非谓古可见而今不可见也古与今皆在可见不可见之间殆于颂焉得之则何妨同此醉中而有语无语总以供醒眼一场卢胡是又各人垒块各不自知予与巢鸣且作旁观岂暇顾更有旁观将以予为醉中语耶可以见不可以见请持是序归白而师当有以复我也佛事护伽蓝安座石楼高出镇山门把断群峦势独尊护法檀那全赖汝还家一路待儿孙儿孙且从父祖一句作么生卓拄杖云侍者扶老僧归方丈奉华首空老和尚入龛法幢倒矣法梁坠矣佛祖谁託人天谁依哀恸良久云大众老和尚平日絮叨叨地为什么到者里无言指示还知老和尚始终相为么如或未谙且看不孝子为大众报恩去也拈封云觌面提持还不玅免令人见更风流祭剩人和尚至灵座前烧香毕拈起祭文云生也不道死也不道为什么不道生灭门中不曾有者箇消息然既如是即今又作么生与师弟相见以祭文打圆相付侍僧云且代宣读一过读毕复云师弟灵几前神光万里者一着子今日正借全提愚兄特为人天作礼遂拜下大日菴荼毘老师太八十年来秖是一句阿弥陀佛老师太非但八十年尽十方三界亦秖是一句阿弥陀佛老师太山僧与汝情关天性所借报汝生身之恩秖是一句阿弥陀佛老师太汝鉴我人子之心始终谛信亦秖是一句阿弥陀佛老师太汝平日在一句阿弥陀佛里折旋俯仰语默动静今日亦秖就一句阿弥陀佛里辞娑婆生极乐见佛闻法证无生法忍老师太汝自示疾梦寐之中尝睹慈容投莲胎以此百念俱清一心不乱临欲命终颜貌光泽身体柔和念佛之声绝口而化半日巳过顶相犹煖山僧用是少慰诸四众人亦咸感发老师太西方此土实无岐路惺惺底惺惺懵懂底懵懂总教向者里一炉炀尽不妨各起化仪老师太还委悉么以火炬打圆相云南无阿弥陀佛遂爇华首老和尚讳日师礼拜起顾左右云且道六年前是今日底时节还是今日是六年前底时节拈香云香烟缭绕浮云外秋叶纡回古槛前金轮舍利塔设供独耀灵光非法非色表如来之坚密作众生之福田比丘函是忝主此山敬礼塔前用舒诚悃愿以余岁尽法行持与十方知识共维古道与天下后昆一洗时习少有名闻利养之心不为天龙八部之所呵护然虽如是诸供养中法供养最即今蔬品陈列阿那箇是法供遂举香云虚空有骨万像无形现在闻见不是目前併绝色声而非劫外到者里作么生折合顾左右喝一喝为即觉阇黎举火事我廿年惟一行再参千里始知休儿孙正理还乡调蹋倒机关向上头复云即觉全身向上无人会会者还他碗跶丘举火炬云看看为知即离直岁举火多年勤苦吾知汝旷劫因缘汝赖吾一点灵光休自昧他生相待在香炉知即且道与么时以何为验以火炬打圆相云唃唃哌天然是禅师语录卷第十二本师天然是和尚行状嗣法门人今辩述师讳函是字丽中别号天然嗣长庆空隐独和尚法博山无异和尚长孙也俗姓曾名起莘字宅师番禺望族父字本净母林字智母俱出世年八旬以念佛终师初生堕地破紫衣胞而出六岁出就外傅一日觉身若陨虚来无所从大哭还家熟睡乃巳如是者两度年十三拟註周易质太极之说于塾师塾师依文解释师曰此名言耳毕竟太极为何物且两仪未生太极从何来两仪既生太极还存否塾师不能荅其精研至理发自龆龄性好施有僧欺之再四遂不喜见僧十七补博士弟子员即以斯民为己任偶与同学荐亡友入寺见一老宿语及持咒能致功名师漫应之出语陈全人曰吾辈功名岂假咒力耶曰随人志愿耳求功名得功名求慧性得慧性师然之晨夕持诵苦念虑不静于心性中始生疑异久不自安一夕静坐忽觉向所扰者当下冰释读圆觉经与己见合就十二菩萨法门各作一颂示诸同学无不推服及阅传灯录不解其旨并失却从前所得疑情大发恳亲学出世法亲曰汝欲出世待名成偿所学未晚师遂研精世典克成通儒年二十六登崇祯癸酉贤书明年公车还至吉州卧病金牛寺医不下药师起坐祷十方佛曰倘得不死即一心学道自为为人于诸声利无所图也是夜感异梦汗透重襟而病顿愈还家后断欲长斋参究弥切衣不解带者两月大悟玄旨向所谓传灯语不解者如数黑白时粤中谈性宗惟东官张孝廉二果相得甚欢丙子冬北上同见空和尚于匡山之黄巖往返叩击针芥相投示以偈曰风旛一颂解投机千里同风事亦奇三至黄巖问端的实知野老不相欺还粤熊制府心开延请问道待以师礼时值发南汉王冢株连甚众有厚馈求转恳免罪者师婉辞不纳闻者服其清高己卯有诏行保举之法师为大司马方伯特荐当授郡守师掉头不顾盖所贵不在此世无知者是年冬辞亲北上祝曰此行当官帽荣归师曰帽子到有一顶只恐不是乌纱比舟泊南康诣空和尚求剃落于归宗有三十年影不出山之愿辛已随空和尚住罗浮之华首首众立僧耆宿为之敬惮壬午省亲穗城陈宗伯秋涛率诸绅士请开法诃林空和尚授以传法偈有诃林重竖风旛论却幸吾宗代有人之句道声远播缁素参寻户履常满师苦于送迎诸绅士曰吾辈交方外所少非送迎者由是虽住城中足迹不出户外甲申国变意切远遁以二亲在无可代养就城东结宇颜曰小持船以便往省迨乱日棘徙白云西樵及雷峰间丙戌清兵入粤明诸王孙多见疑被戮尸横于野师遍拾骸骨别建冢以瘗之不封不树后有议闻行在者师止之曰吾尽吾心耳复何图哉戊子再住诃林古蹟多所兴复庚寅还雷峰辟小院而成名剎平南尚王折柬相招屡以病辞不允勉出以宾主见礼意殷隆次日不辞而返师之倔僵大率如此癸巳重入匡山爱栖贤山水幽胜居颓垣败瓦之下穷苦异常晏如也戊戌因粤人恋慕请归雷峰历坐华首海幢芥菴丹霞诸大剎备极庄严竟不易匡山初愿辛亥受归宗请诸剎弟子稔知高遁情深不敢坚留未几移隐紫霄峰之净成缘郡守以世法绳诸山飘焉入岭养痾雷峰有床头休问菊花期之示及秋终于丈室亲书偈别众曰生也如是死也如是是如是不是亦如是是不是亦如是星宿经天霜风匝地汝诸人到者里大须仔细七十八年老道翁翻转面来不知是我是你信手拈来犹较些子师生于明万历戊申岁十月十四日亥时示寂于清康熙乙丑岁八月二十七日酉时世寿七十有八僧腊四十有七明年丙寅夏四月六日塔全身于丹霞对岸佛日山师之着述有各剎语录楞伽楞严金刚三疏禅醉焚笔似诗诸书行于世得度弟子多不胜纪英灵铁汉死心相依一时称盛承记莂者海幢阿字无栖贤石鑑覞丹霞澹归释雷峰西堂仞千壁皆先师而逝余则或隐或显今高隐鹤鸣峰诃衍摩即师之罗睺罗也师生平古道自持壁立千仞提唱纲宗眼空今古婆心为物至老不衰于门庭设施悉任外缘意合则住不合则行未尝一字一语仰于豪贵吾粤向来罕信宗乘自师提持向上缙绅缝掖执弟子礼问道不下数千人尤喜与诸英迈畅谈穷其隐曲以发其正智于生死去就多有受其法施之益即一阐提与自负奇才而不可一世者见之无不心折且师阖家出世在盛平时生我同生所生以至妻媳舍世缘如弃敝屣不让古庞公故父子兄弟相率剃染粤中为多云师暮年为法求人心焉益切每谈及先宗泪即沾襟期诸后起如地藏之遇清凉圆悟之得妙喜庶几无憾故法道隆替虽系乎时逆撑洞流志无少屈足见护念佛祖慧命亘万古而不磨也今辩才短笔拙仅能述其大概若道眼圆明行德高古详诸录中世所共知无俟烦言尔天然是和尚塔志铭司马总宪南丰汤来贺撰禅师名函是字丽中别字天然华首独和尚法嗣也初六祖灭后派衍五宗其一曹洞凡三十二传至博山无异异传华首道独独传师及函可可以罹难化导沈阳师既得法历住江右粤东诸名山大剎说法度生踰四十载康熙乙丑八月二十七日示寂雷峰明年四月诸大弟子奉龛建塔于丹霞佛日山麓又明年丁卯法嗣今辩以书状来请铭予与师道虽不同然曩宦粤时巳心仪师后复游粤访师于东莞芥菴为予言儒佛异同之旨比入匡庐又访师于净成予于师固渊明之与慧远也其敢辞铭师本姓曾世为番禺望族初名起莘字宅师生而胎胞紫衣堕地始出六岁出就外传自觉身若陨虚大哭而返如是者再十三思註周易问太极相生于塾师为依文解说师曰此名言耳太极究为何物且两仪未生极从何住两仪既判极从何去塾师不能荅十七补诸生辄以康济为已任或教之持咒可长智慧自苦心念不静遂起疑情如是有年向所扰者顿如冰释及阅传灯录不会厥旨併丧所得乃大疑惧遽求出世父母曰汝欲出世当俟名成师体志懋勉蔚为名儒年二十六举崇祯癸酉乡试榜发日方歌鹿鸣坐念功名富贵与己无预上甲戌春官归涂病剧感异梦而愈自是断欲绝荤参究益力衣不解带者弥月大悟玄宗丙子冬谒独和尚于黄巖往返叩击针芥相投独示以偈曰风旛一颂解投机千里同风事亦奇三上黄巖问端的实知野老不相欺己卯公车复上舟次南康值独和尚移钖归宗诣求祝发先是诏行保举师以大臣交荐当得美官乃谓选官不如选佛弃犹敝屣壬午省亲广州宗伯陈公子壮率诸人士请开法诃林师以文人慧业深入真际直见本源断诸委曲全提正令大阐纲宗行无等慈目空千古缁素礼足凡数千人率皆有叩则鸣无挹不注甲申后避地雷峰旋徙栖贤更历华首芥菴海幢丹霞诸剎所立规矩整肃森严一切外缘视若尘垢当平藩镜粤敦请再三至不获巳以宾礼见次日不辞而返师虽处方外仍以忠孝廉节垂示及门以故学士大夫从之游者每于生死去就多受其益甚深缔信抑且为法忘躯竞相落䰂绍隆圣种弘赞宗猷师师济济一时独盛缘师颖脱尘劳正当韶年得志父母妻妹子媳先后俱着条衣实有以作观感也晚年退居霄峰之净成犹孜孜汲汲为法求人每一言及先宗辄为陨涕时佛法滥觞惟师门风孤峻与诸方异有宰官欲以世法绳诸剎乃返雷峰既而示疾预去期临行手偈示众端坐而逝距其生万历戊申十月十四日亥时寿七十有八僧腊四十有七所着有各剎语录楞伽楞严金刚三疏禅醉焚笔似诗诸书嗣法弟子海幢阿字无栖贤石鑑覞丹霞澹归释雷峰西堂仞千壁皆先师入灭余各分化一方其高隐鹤鸣诃衍摩则师之罗睺罗也铭曰三教同源等无异惟兹杓人乃二视儒门澹泊世交丧誓向空王竖赤帜诸见既灭觉照空得无所得住圆位一毛头上现全身大千抛掷同游戏从上窠窟尽掀翻瓦砾生光无剩义目空今古道风孤世出世间扶正气八坐道场四十秋龙象蹴踏谁能企南天佛国赖重兴洞上纲宗终不坠我无生灭随因缘道树忽枯涅槃至恆沙劫坏塔巍峨如是如是亦如是咏梅诗序言天然老人以名孝廉早谢举子业入选佛之场其事在鼎革前非他有托而然者伦也老人为博山之孙乃建立其宗旨于广南一时道望之高从游堵益众会下澹归师予同年友也羊城平定之后安集为难予鞅掌为俗吏曾再通澹归信不及访因不及一谒老人老人曾从平藩请一入城予适有他务羁不得见兹去粤有日矣念此常为歉然有客以老人梅花诗示者云澹归致言索予序嗟乎予不见老人今得附名于其诗使老人见我乃予之幸也夫诗之一道本非禅家所贵然而古德多为之其咏梅未尝沾沾于梅也原风人之意如河鸠淇竹非为比即为兴大都偶感于物以寄其怀云耳若必咏物之体求之将曲肖其形质微写其性情博征其事实非切而能工不以名执此评诸咏梅者林逋暗香疏影二语而外可称者宁有几哉然而昔人咏梅往往多百篇今老人之作亦百有二十篇嗟乎吾知老人之托意深矣夫佛之妙法取之莲老人之微旨取之梅以例之柏子草头老人之咏梅未尝非说禅岂可以诗观之耶然即以诗观之此老人诸作其格高矣其趣合矣其词为雅驯又岂他百篇者所可及哉同时有名孝廉美周黎公与老人俱以大法自任美周前在扬州有咏黄牡丹诗十首盛行于时夫牡丹之黄者特表异于繁艳而梅寂守其清寒各有所取之他日美周以节烈终从世间法老人常逍遥于方外游嗟乎予于兹咏梅诗得之矣赐进士出身通奉大夫山西布政司王庭拜撰天然是禅师梅花诗门人今辩重编五言律一东白花轻一放万壑尽春风蜀客相逢处何郎寡和中烟荒村路断人去水流空却忆霜零后云山望欲穷二冬荒榛迷远道绝岸一相逢漂落非残雪横斜傲古松目空烟暝色迹混猎樵踪自顾同寥廓随云隐乱峰三江寒溪疏影瘦夜静水淙淙雪重从衣薄烟深带月降不因惊碎玉何处觅枯椿四望江山暗泠泠独倚窗四支独秀一林悄寒山薄暮思风烟愁见晚桃李恨生迟观世疑空劫论交与古期莫云春渐暖应记未开时五微倚空寒夜月林静鸟声稀一自逢人少方知与世违云烟笼不住泉石好相依香入初风醉临崖悲採薇六鱼春愁看不极空谷此情疏地僻先明月天涯迟素书立残三尺雪坐老一园蔬岂待东风至云中香有余七虞催人头巳白朝夕共躇蹰踏雪香非远寻香雪又无岁寒伤一折春入老千株村路溪桥迥垂垂清影殊八齐晚雪风初细花开山鸟啼易寒迎日近难见故枝低独树纡樵迳丛芳狎钓溪名园多蔓棘聊傍石桥西九佳故园黄叶尽风雪旧生涯孤壑春先醉同人月在怀抱香矜独处残梦怯寒蛙道路云烟渺寻芳到古崖十灰去年为春落今日为春开万里谁相识白衣人又来望穷云鹤影愁断杏花杯一自幽香动群芳梦欲回十一真不到空山里孤标恐未真严枯今日景初蕊百年春江店烟中树荒台月下身平生信幽节寒夜自无人十二文荒原人影寂孤鴈不堪闻惟有一枝秀乘风寄白云王尘初夜静素色晓霜芬珍重冰稜意前山日未昕十三元幽根不可拔岁岁老蓬门绝俗临危石依人傍远村有花应有雪堪对不堪论爱尔疏斜影寒山知独存十四寒一从秋色老寂寞倚栏干花发春何限春来花欲残不因伤岁暮能得几人看为语禁寒者杨州兴莫闻十五删别有凌霜意枯荣从去还不堪横却月以此到庐山艹色催人老幽葩空自闲春风能解冻零落岂须攀一先灞桥春色早迢递到穷年韵落江城杳香流古涧前一峰新雪月千里旧山川翘首人间世寥寥共远天二萧寒尽花初发相逢慰寂寥遥知日照处不与雪俱消闭户来春色随鞭过楚桥古今情未巳江国正萧萧三肴孤山空自放岂问岁寒交但得香在石何妨露满梢叶凋深见月鸟过不栖巢最是幽人意谁当共结茅四豪万卉休穷腊孤芳此独劳枯藤发寒燄春色动林雪暗光逾满云低影自高萧条生理别方啸北风号五歌不入芳菲迳栖心当若何独辞春日短因共白云多素色和烟老疏怀逐鴈过秪应同静者落在六麻渐觉朔风急疏林日影斜悲时同落叶积素独呈花寒坐三冬促春光一夕赊少陵忘却恨应负此心遐七阳非关衰世意皎皎一凌霜爱我不嫌白怜人秪自芳幽怀如有寄孤放若为狂但到春深处悠然思共长八庚涸落知谁世危危独向荣为怜衰草色不尽倚寒情泉石何曾暮烟霞余此生疏斜如可似真悔一时名九青欲折不堪寄晴窗香一缾寂寥须此鉴消息可谁听爱雪惊同色和烟混独醒更饶穷腊韵孤鴈下寒汀十蒸篱落难为色山寒情不胜素襟堪对石幽韵却疑僧冻腊他年恨春光昔日曾霜中谁可念令我独凭陵十一尤独出群芳后凋零感暮秋吴宫花艹尽汉苑晚香留白发宜松老闲情共竹修月明风露满无事到春愁十二侵举世浑如夜何人问素襟空山曾有梦秀色自成林巳办穷年计宁愁晓露深夕阳流水处古韵日沈沈十三覃立雪终何极深寒亦自堪谁当寻素侣知不到茅庵此日云中趣千秋石上谈大庾花信捷春色满江南十四盐离离孤影绝因月到疏帘尚有余香在殊增老衲嫌暮云旋欲合朝雾不曾霑独倚寒巖醉无人韵更添十五咸濯濯寒逾洁惟当老碧巖幽心矢霜雪疏影托松杉山静云千树僧归月一帆无人知此意长咏付琅函七言律一东干坤浑灏郁巃嵷物化承阳气候通万汇初回先素色群芳未绽暗香丛风飘雪蕊随烟散月冻溪明一树空惭愧梁园觅不见独留孤韵古今同二冬笑抱闲情自一峰东亭何处见春容相期深谷惟明月不畏巖寒共老松带暝坐醒初夜梦倚空愁破五更钟生来傲骨惭烟火半落溪桥溅短笻三江聊将春信渡寒江映雪清姿色未降零落风烟同白鹭萧条形影对银缸梦回香远人何极望入云端眼一双万紫千红看若此解衣谁与卧虚窗四支孤芳无地足栖迟木落溪寒又一时瘦骨且随巖壑老素香不使水云知蒙蒙太古几忘岁寂寂空林欲待谁倚石自怜霜雪意百年春色正相期五微一围寒玉影离微独坐山头夜不归晓露未干窥石室夕阳初下映柴扉似怜高士埋空谷犹听孤猿欲揽衣梦断罗浮春尚早北风吹雪两霏霏六鱼寂历空山清梦余一枝斜映六窗虚幽人抱镜临秋水老衲凭松读梵书坐石不知寒夜永闻香方觉朔风初春深正恐无寻处珍重衡门影自疏七虞曾和积雪暗前途雪里闻香风味殊万里烟销春信达闲亭玉立客心孤影沈寒水空无鴈光浸长天月在湖终古离披君不见腊穷人散独踌蹰八齐山寒石瘦暮云低一道晴光混不齐万古鸿蒙自今日何年开落到西溪孤松鹤立烟霞老野渡舟横樵舍迷我亦危危人影外凌风台上笑相携九佳一翻寒彻影参差扑鼻余香韵自佳昼共白云连绝巘夜同明月醉空阶为惭芳艹迟春陌独许梨花到石崖是处江城吹欲落泠泠古调可谁谐十灰含章花事巳成灰为爱寒溪带雪来一望白山人稳坐数声清泪梦初回多情且共三生石好月相寻绿橘杯岁岁凌霜君自惜莫教憔悴北风催十一真开遍江南未是春春光辜负陇头新幽姿濯濯清霜月道韵森森白发人松柏无香须忆我溪山依旧可谁伦岂因举世惭珠玉顾影寥寥亦自亲十二文荆南似雪恨空闻地老天荒始见君霁色同人能悟物正襟危坐若无群离离疏影先春动皎皎寒光后夜分一担枯藤探不尽朝烟暮月为谁醺十三元斜压疏篱秪自存香风冉冉入黄昏独翘天际浑无色漂落空潭不是痕雪映高低疑近远冰悬日夜自干坤朝滋夙露何劳问多少冲寒到石门十四寒高放嶒崚天地宽几枝清瘦自轻寒只教杂雪披灵苑不共含桃荐玉盘落叶满山光璨璨乱云深处影团团羽衣皓首空相对错比华嵩石上看十五删聊傍云峰共掩关霜清月白一僧闲秋风不折凌霄骨腊雪逾深老鹤颜寒涕垂膺怜懒衲庞眉坐石傲西山匡庐顶上湖千顷惭杀当年汉苑还一先佳气隆隆万象妍灵根曾植古皇前谩随晨雾舒寒燄识得春光是旧年湛湛清姿和瞑醉稜稜丰骨带云眠无劳支老买山隐尽有疏斜庾岭边二萧随风远度自迢遥到处生香一瓢紫陌无缘花欲老云山有恨雪中销看残兰菊甘篱落聊共松杉冷灞桥皎洁自惊寒色异春深依旧绿条条三肴永夜空蒙月一梢泠泠疏蕊破荒郊只愁终古无春色独抱寒香共石巢逸士踏余三迳雪老僧长傍半间茅孤荣却为群英早但到芳菲笑落匏四豪姓名终不入离骚留与云烟援彩毫巖壑何曾有霜雪春风吹落尽蓬蒿幽葩吐处阳和动素蕊残时青草高自是韶华乘代谢遐心无耐听松涛五歌飞空带雪影婆娑落落幽巖亦自多千树冻云销不尽一溪寒月又如何光凌北斗疑长剑鴈叫清霜当浩歌古寺森森钟磬外有人含睇在山阿六麻烟暝缤纷落日斜五衢寒尽一枝花我怜素色禁残雪谁爱余香坐晚霞但道影疏南浦月岂知春在野人家幽光处处都相似况是荒岑韵更赊七阳独厌容长异众芳出来素质欲凌霜坐销色发林秀引得春风满草堂爱此清芬先堕叶却怜憔悴暗生香不妨共对连宵迥千古幽怀在石床八庚玉质冰操共此情岁寒惟见一林清雪霜满地谁堪白桃李开时但有名飘落且随流水去孤荣又傍碧巖生临风欲和还应笑何处关山无笛声九青万象沈沈醉不醒微云澹月倚山亭若怜冻腊为先放更喜春寒尚未零容易珠离千颗白曾同柳色几枝青幽姿我亦惭相失夜夜溪头户半扃十蒸山迳横斜好共僧孤云野鹤碧崚嶒相看石上寒如此坐到花残春未曾澹影情疏应似我晓风人外若为朋纸窗竹屋凄清处一片禅心不可胜十一尤黄花落尽独怜秋便放寒山倚石楼伫望白云归洞壑坐看孤雁下沧洲影同雪色惟堪赏啸入春风不可留一自参军吟欲绝疏钟微月夜光浮十二侵雪里窥人雪不侵澹香孤影百年心一梢烟月看同昔去日春光又到林吹落为摧罗袖色高低空笑白头吟菟园上苑多憔悴别有幽根在石岑十三覃轻寒残雪暗江南曙色幽香尚带岚洁白不伤行路意疏斜终欲老云庵似催万里还家信犹伴浮生半日谈却笑武陵溪未稳年年春梦付痴憨十四盐雪中香色水中盐夜夜看花味欲兼不是我来寒彻骨枉教人醉月明帘孤山影碎千丛玉万里传持一素缣几度因风聊寄赠恐惊头白易生嫌十五咸满林秀色映松杉西竺先生经一函雪岭开残迂冻腊早春疏影到千巖山中有客堪餐石月下何人曳素衫且抱闲情恣幽赏香台云外共諵諵五言绝一东叶尽花自发正当寒山中山寒人见少花发年年同二冬花在寒云里看来隔一重路傍犹落落况复到高峰三江枯树望空白回头香在窗一时闻见静使我梦魂降四支寒色拥千树寻香只一枝何因重攀折欲识树上时五微心知花在树望月影微微不到寒香入终然此意违六鱼高树花开尽低枝蕊尚疏近人情热处留取暗香余七虞望里花疑雪近看一语无全身在香国顿使野情孤八齐多少寒山子相看在小溪不知香冷处终日对花迷九佳有时寒雨过生怕素香差细看枝头湿方知濯更佳十灰游人欲多折要傍小缾开不知香在手更觅一枝来十一真花香花不觉都付赏花人人散香同岁泠然太古春十二文独立荒烟白不惊寒鴈群秖因春梦断夜夜但空闻十三元香暗随风度飙飙不欲存闻香意何限花自到黄昏十四寒幽艳曾无岁寻香人自寒一般清冷致终不悔衣单十五删独舒寒壑日红紫一时删暗香酬客意谁会到花间一先春色有无处但观寒腊前迥临村路上来往白云边二萧觅花花不见雨雪空萧萧认得枝头稳何须待雪消三肴秪为花开处偏令雪上梢春风吹落尽不见雪空巢四豪走马春郊早探花问冻醪花醒人欲醉笑杀五陵豪五歌一枝三五朵疏处月明多举头见寒月不觉暗香过六麻日出雪消尽泠泠一树花焉知寒日落香色未曾差七阳月下花容隐云中花影长坐到无花处时闻一阵香八庚纵白何如雪疏宁似竹清若无香扑鼻犹逐倚寒名九青晨起到花处不知花巳醒但怜寒岁见莫惜露零零十蒸莫道寒偏妒多因花欲凌一自同于雪方知雪不胜十一尤薄暝易相识月明何处愁分明枯树里望绝白云头十二侵寒夜无藏处花枝共月深清光才一半休向月中寻十三覃好处非关月重烟不着岚疏斜泉石里看尽古今谈十四盐欲寄成何字天涯滞尺缣相思与相见语默一时兼十五咸风雪犹未巳花开自碧巖欲知寒蕊意遥指隔林杉七言绝一东色共梨花香不同千山烟月有无中立残孤影君须认看去春林溪欲红二冬长桥低岸好相逢多折偏怜落客踪遥望白云溪路滑几枝残雪老孤峰三江翘首南天意未降毵毵白拂竖寒窗曾从黄姓同蕲路一棹萧萧夜度江四支洗尽铅华欲付谁风烟凄断月明迟莫愁春到先摇落更有深春摇落时五微白玉条条映落晖雪中春色正依违天涯苦恨知何限独立空山待客归六鱼荆榛荒没露零余天北天南影共疏花发寒空愁更落冰田长欲带云锄七虞昔日玄都花满衢看花曾数暗香无菟葵燕麦凋零尽回首寒山树一株八齐标实无期望欲迷可怜道路独栖栖谁同素影千巖秀泼尽寒灰落紫泥九佳影同寒月印空阶错爱清光掩素怀夜夜枝头看似梦踏穷残雪惜芒鞋十灰木落烟深孤鴈哀南枝憔悴北枝催从来春色应无住空自撩人花绕台十一真大汉将军六代人披星卧雪旧风尘相看灞上终何姓忆得云中老鹤身十二文成都高卧影纷纷谁谓晴光独映文放出余香应十丈为怜人共木犀闻十三元腊穷人不到柴门花落花开总莫论雪色自严香自远更无形影待王孙山寒高寄空山天地宽素香初蕊足盘桓莫将白发轻寒意都作春愁对月看十五删丁丁伐木响云间才入春风鬓已斑认取幽香付他日腊残寒尽待花还一先为谁带雪到春前几度相期云水边过眼不堪人意尽一枝零乱又残年二萧春光林下共迢迢百纳云衣覆石桥道是圣僧犹不似何当香逐美人飘三肴片片新花发故梢陇头流水一间茅寿阳宫里如相觅为道于今共石巢四豪难知休讶一枝高出手何辞待雪劳花落更应期子熟莫教人羡武陵桃五歌暖处难逢寒处多几生魂梦付藤萝花光长老曾摹此何似亲从庾岭过六麻一本分携度岭斜只今方见岁寒花山中独秀无人问狂杀清江旧酒家七阳谩道生来欲傲霜相投应亦惜名香多情索共巡檐笑争较高眠怪石旁八庚雪满江边花气清垂垂一树古今情悲欢阅尽宣城眼聊托诗人天下名九青蜀郡名园画掩扃佳人笑语尚亭亭风前玉立何生梦犹自题诗醉未醒十蒸高处凭空折未能连云带月影崚嶒谁当错比仙人萼李白亲传自老僧十一尤寒倚栏干映日浮高楼胡笛满天愁北风衰艹蓬蓬尽任是初年亦白头十二侵四望江山共一林百年春色雪中深劝君莫向枝头觅风起隋堤何处寻十三覃错落云烟傍草庵繁枝应许赤松参春风暖处如相忆数尽霜中一月谈十四盐万汇凋伤花意严烟漫漫又月纤纤传闻胜似吴门儿名姓终惭薄世嫌十五咸颗颗离珠月欲函洛阳归去寄松杉幽花不作凌霜色万古香风自一巖雪诗叙古来咏雪者多矣撒盐舞絮其失也纤缟带银盃其失也艳剪水飞花其失也幻教粉堆面其失也肤以及盐虎玉龙之句鹤毛翼之章拟议虽工愈失本来面目矣余谓天壤间最高者惟梅与雪盖其性厌尘凡境耽孤寂与深山老衲似有夙因故其形之咏叹不啻现身而说法也天然和尚旧着梅花诗百二十首清旷绝伦读者巳超然天际矣兹所作雪诗亦如其数不事镂冰刻玉而触想成言真有万壑空明千山皓白之致此固胸中自然流溢非风雪驴背推敲者所能效其咳唾也顾岭南之雪未易多见乃师甫入丹霞而琼林瑶树忽与笔花墨沈翕然相遇于几杖之前殆犹丰山之钟别有感应而岂地气所能囿哉抑闻师是集不三宿而脱稿想其挥毫落纸如天花之旋舞于空中而不知其聚散所自击钵诗成起视门外雪深几许又与披云见月同一光明境界也恨不与侍立诸公同声而赞诵之当湖弟子今亘陆世楷拜题天然是禅师雪诗门人今辩重编五言律一东二月岭南雪梨花间雪中影浮难似月力弱不关风片上青衫色繁飘白浪空千峰今夜梦迢递湿归鸿二冬春泥看易尽空谷自为容覆叶深藏鸟繁花不惹蜂暖沈朝市影冻塞虎狼踪渐见蓬蒿满川原何处逢三江停舟烟树白沽酒对寒江古驿无嘶马孤村有吠尨近坟埋土垒远火暗山窗谁复能同此栖芦鴈一双四支龙山惊险峻云路慎挤推压颓愁地轴飘落念天涯低易填沟壑高多折干枝看穷残腊景茅屋欲深移五微阴景去何促阳和转尚微若将虚夜色无复拟朝晖热处终难待寒中初易违且寻峰顶侣云雾共相依六鱼却似云中日朦胧曙色初耐寒兴独早爱暖步还纡筛岭树边犊迷江榜上鱼何人重回首凄断老樵渔七虞弥天光共满薄景照偏殊关塞愁征戍屋庐凄腐儒湿吹连晓角寒断一冬须莫以千峰色都同暗夜珠八齐峰峻疑悬布玲珑逼汉低徘徊惊晓鹤呃喔误宵鸡竹摧阴壑影猿断北山啼沃土候春暖携鉏分夜畦九佳启户皑皑积观林密密排冥茫应自合纬不成乖带露胎春雨连云泽冻荄氛埃消欲尽冷艳此时谐十灰高低看落处淅历竟何来积坎非邀厚知危不受摧借晖分鹭翅倚素入琼杯千里何辞远层峦夕曜开十一真暖席不堪近寒溪好作僯岂嫌青艹陌欲傍白头人隐雾迷深谷乘风度远津年年似荒月来照不萌春十二文阴结先成霰萧萧自远闻入山青易见到水白难分惜暗夜笼月停光画薄云晴檐澌欲滴宿鸟啄微昕十三元寒波汎不极琼路易迷源积曜夕沈壑微光晓在门遮空时欲下舞屑忽成繁深谷无炎热层冰岂自存十四寒一夜鸟飞绝千峰影到栏莫将银世界空作月明看对尔皆怜白何人不畏寒浮云满原隰遮莫悔衣单十五删朔风不到海寒气早归山玉露当秋委琼花向暮斓洁堪窥汉净轻得御云闲幽望成何似皋禽断续还一先通胧光烛地浩荡渺连天照岂分高下污从落市廛年华休见晚晓气欲争先不待阳和动微风散玉泉二箫惨冽纷晨影凝华冻晚胧连光摇暖幌含曜落寒潮不借投虚隙何劳映碧霄一回幽对暇寥廓静尘嚣三肴薄照掩寒日渔舟冻欲胶大江沈远岫枯树覆空巢鼯鼠归无路云僧盖有茅莫愁纷糅下千地一深坳四豪砌上埋黄叶云中挥白毫落缾珠萼细笼树玉山高未暇裁寒练何曾失宝刀飘零愁背日回照莫成劳五歌枯涸逢人少荒茫失路多泥涂铺纻练珠玉委江河染亦因风力光疑入镜魔无心信芳洁寥落夜如何六麻严飙随远近须到野人家拂岫迷青黛回江走白沙漉沨投阔直迂曲入欹斜巧拙无藏处空山对落花七阳一宵星月落万户暗扶桑凤阁浮香粉华山起白羊路岐增浩叹云合漫飞扬琐散成朝暮河山空瀁洸八庚阆风连夜发绥飒到平明狡兽云间毙飞禽海上惊寒威驱雾翳霁色带霜清庵里复何事危襟坐五更九青错落空中映萧疏象外泠溪清不可见云暗欲全醒坐对无昏昼行吟过户庭烟深孤鹤影寂莫拟身形十蒸万顷看同缟凭云降复升到江知是水近日不成冰花落疑春妒光流向夕澄沍寒人欲暮暠皓自千层十一尤素质轻如羽悠悠经暮秋投窗空见影积石暗闻流拟作琼瑶迹翻怜溟渤沤连天卷山雾迢望转成愁十二侵千株开照曜一夜满庭阴拟㨖云霄上宁愁溟壑深夏凌堪镇岳春水欲鸣琴漭沆思林泽鱼龙未易寻十三覃浩渺成高厚冰壶秋水涵藓苔低见覆梅李侧多惭去鴈迷烟渚饥鸟啄艹庵繁丝停暮色须发入寒潭十四盐玉尘连朔漠飞堕水中盐万灶无烟火千峰入素缣树寒莺语怯石冻梨花淹倒照云中色晶晶对夕檐十五咸一天冥海岳万岫失松杉极目空中素回头人倚巖压沈云外路微溅石边函渺渺开襟处春融见远缄七言律一东阴阳凝散碧烟中飘落何劳问异同飞絮随风空自白寒炉终夜为谁红深山拥被怜东郭野店凭鞍笑谢公冻杀亦饶清气在人间天上一无穷二冬凭轩迢望欲携笻濯濯江山千里从白尽不曾夸素色晴来犹自覆青松暖消石室一杯茗寒入峰林几夜钟试问重裘驴背上护生堤畔肯从容三江纷纷裂素映山窗万壑千巖色尽降转雾惊风朝不避轻云蔽月夜无双爱同野鹤投高树不畏飘蓬入大江一种萦光随去住枉教人自对寒缸四支永夜沈沈闻拆枝空山如在百重围佛镫初暗纸窗白香篆将残磨衲知十里江楼寒吹蚤孤舟沙岸苦吟迟因兹忆起平生事万虑销停鬓巳丝五微天南漠北雨霏霏谁掩峰头明月扉祇为萦空惭夕照却怜落树似花飞板桥风卷马蹄滑江树云繁驿路微看到晴峦春渐去乡关何处待人归六鱼寂寞何人映读书穷檐衣薄逼年除几多阳艳寒中过岂有光华霁后舒撒空未许随风尽含影还堪儗月初回首莫愁云路隔白茫茫处是吾庐七虞蔼蔼浮浮散五湖寒庭孤屿惜骊珠傍巖妃子元名宓仗节孤臣本姓苏澹若肌肤疑玉粲皓然须发蘸冰壶飘飖更有回风处浅渚荒原照碧芦八齐河梁匹马晚凄凄奕奕浮光拂树低驿舍官梅花溅路酒楼衰柳客如泥云连古岸沈牛迹影隔千峰无鸟啼空蒙上下知何极谷口闻钟野寺迷九佳霏微暮色锁清齐久住峰头路不埋愧倚晨曦光自满更嫌晚彩影谁谐龙泉暗熘千行石牛火频烧品字柴寒彻始知魂梦隔何人吟望在天涯十灰同云遍野朔风催万顷晴光一夕回惨憺莫愁寒日处通胧只在暝烟堆坐久不禁成独往夜深常觉有人来春明未必能相似谁遣繁花寂寞开十一真积照微茫绝四僯望中谁是陌头人落花满院疑无树拂艹连天暗度春一室冰稜应自惜万峰珠错岂全贫分明共对羲轩上更待晴晖恐未真十二文寒风超忽白纷纷两岸琼崖一水分画里合离难着素空中兴灭不成文影沈池上千重玉光覆楼头六出云便向歌筵分酒力容华销尽到斜曛十三元万树梨花暗寺门愁云冉冉滴寒原今年到地未盈尺几日遮天长似昏近水无声空入涧远峰不见却闻猿凄清共是此时节犹忆匡山五里村十四寒苍茫江雾湿征冠万井萧条行路难黄竹有歌愁宋玉荜门无路卧袁安梅逐余香须早落羽惭轻质不胜寒云中信有凝春树向日微微出石栏十五删散漫川原自雪山龙沙迢递鴈门关千林玉树三春失万顷琼田一䦆闲银象难藏身外影素娥不耐月中颜谁云埋没河山上指点楼台落照间一先幽静多怀对远天飘零犹自忆前年洁清亦许随芳秽流乱何从数后先几家依树笼荒月一鴈迷烟下暮田巳觉光芒疑梦里泠泠石涧水流边二箫衡阳委绝白迢迢衰草荒原朔气骄自有流光迟曙色却无形影到春潮萦回古渡愁归客萧索空山泣去樵风景依稀还世外人间何事苦招摇三肴缤纷繁鹜没空郊独向层峰伴鹤巢活水满煎三崃茗断松斜压一间茅龙潜大泽寒犹蛰虎踞深林冻不哮掩户且高残腊枕漆瓢腰系万年梢四豪糁粉轻飞二月高扑空如涌海云涛瑕销白璧全欺赵色儗麻衣却笑曹不薄青萝凝夏谷定飘纨扇湿春袍暖堂何似寒巖迥夜夜风檐映玉毫五歌浩荡干坤平布泽霏微物象自婆娑芦边立鹤朝曦乱树里藏鸦夜色多入地定能销碧血弥天巳见倒银河南洲到海犹炎热坐对泠然发浩歌六麻飘摇缟带总随车隔绝门庭入径斜透隙却疑搜兔翻空真似搅龙蛇池中有水偏投影石上无根亦着花瑰屑不堪寒到眼纵横难掩碧笼纱七阳白霓远近启山堂欲濯尘氛净上方江浪到天应浸日琼花着地不闻香千峰倒影入寒瓣万屋平漫汎夕阳借问年华真个晚细看春色动遐荒八庚云外何因见素情玉尘风满澹然生寒絃人向深堂调冻屐谁同傍石行望遥天末山应在踏近溪边水更清胜事大都成寂寞兔园空有惠连名九青白练千条入镜清轻繁欲向夜窗听凭高且逊尖峰出就下还寻绝壑停华表鹤翎迷旧郭丰城龙剑拟新硎攒天一倍临风急却似彷徨广漠庭十蒸蒙蒙万象独凭陵何物光芒积素凝面目冷然遗草泽肝肠如见托崚嶒若为热处偏成水不耐寒多竟作冰自是野人茅舍稳断桥孤岫一枝藤十一尤腊穷泉涸绝溪流河海云生杲日收一夜似风吹败叶五更疑月满层楼却回寒燄荣幽桂岂为凋林感暮秋遇物沦形归大冶高低平汎曲江头十二侵重轮掩抑画沈沈顾影难为薄曙襟世上相寻皆桂苑人间何处有山阴去留不是迷源客深浅谁论将策心看岳共惊云势涌低空不觉夜堂深十三覃委积徘徊散薄昙先春有信到江南常行浅砌犹疑别欲过前山祗自谙当昼连烟昏远树无灯通夕晓寒龛但知掩日韬霞意始觉幽晖万景含十四盐万丈烟波扑鉅炎名模镕尽绝廉纤无端虚室能生白谁向空中儗撒盐芳洁逾惭高士爱严寒不畏世人嫌一从凋落黄花后夜夜峰头写素缣十五咸谁鞭天外白珂衔势尽云驹万里颿欲涌波涛翻日月不留苍翠覆松杉食余药岭千牛草寒有青州一布衫莫笑繁丝倚枯木衰颜穷望上江帆五言绝一东细看重云里分明不是空夕寒光独远凭化委长风二冬春色在寥廓沈烟蘸玉容缟衣轻似舞乘夜上高峰三江爱松埋鹤影背月照寒窗最是无人处生憎嗥夜尨四支玉尘散林薄半上古松枝枝压愁将折尘消曾几时五微千峰一夜白先照野人扉似月望高树溰溰湿衲衣六鱼皎洁侵寒陌雰霏二月初梨花香未散随影落吾庐七虞因风消蜡炬无影落澄湖寒热一时尽清辉何处殊八齐沨沨连夜动起舞似闻鸡冰合知寒极琼花踏作泥九佳白发镜中落真同近暮怀但知寒色迥随处得生涯十灰云里望何极纷纷扑素埃江山同一色不见鴈飞回十一真云暗非关暮花飘岂是春晴光应十丈不为住山人十二文濯濯霓裳湿何人倚白云莫将云里影空向陌头分十三元浩渺疑空劫霏微向暮原思归归不得洞口巳迷源十四寒严威生大漠万甲拥云寒何处刀砧急朦胧向夕攒十五删落树乌成白催人鬓欲斑轻质何曾定浮沈烟雨间一先迢递长征路徬徨欲曙天最怜清素影扑落马蹄前二箫山光不是晓半夜过危桥一似闻生客千峰失寂寥三肴狂吟月下客门外任推敲深夜寒侵榻谁怜树上巢四豪鸟绝山雾起日沈云影高微风吹玉屑不上懒瓒袍五歌三声溪路绝一壑同云多寒光幽处近形影托青萝六麻阶砌叶初上云山路转赊扫门残影乱千里望贫家七阳枯根覆巳尽残夜滴寒塘人在空山里山空人影长八庚日落山路合林寒霁色明梁园人尽醉那识此时情九青带寒汲远涧片片落云缾水冻还成片何劳烟雾停十蒸阴风吹白羽皎皎云中澄谁谓终非水人言不是冰十一尤终岁满林白重烟隔上头定教寒里见不遣入春流十二侵琼花散丹石掩映临江阴谁知枯落后更有白云深十三覃倚树繁衣袖流光向夕含何人能到此拨火共痴憨十四盐不分光浮地还函明镜奁寒辉殊未减春色梦中兼十五咸带雨潇潇下江寒落远帆峰头一回望望久没松杉七言绝一东洒尽平原万里空横江沙卷马头风寒云巳没斜西照更勒金羁却向东二冬欲向冰霜慕远踪蓝关何惜马蹄封巳甘朽骨埋江瘴犹恨秦云千万重三江乘风昨夜叩山窗惭愧华亭尚隔江莫道骊珠容易见乖龙左耳割难降四支漠漠同云向夕垂千门万户锁寒炊落花一片能潜化何况芳林绝路岐五微堆压横桥山径微寒林霁色一僧归闲杀五陵贵公子醉骑白马去如飞六鱼鸿飞不到百情疏阻阔江山烟雾余飘落尽归寒没处暮林空见野人庐七虞松根一夜拨寒炉烧尽秦灰入玉壶万古河山只若此琼楼歌暖漫唿卢八齐崩腾未可凌高岳缭绕还堪隐别蹊一望风烟迷古洞长安争似晚峰西九佳平沈山岳影参差深夜同谁步玉街万丈光寒看璨瑳回头人自隔天涯十灰谁催千里集瑶台朔气萧萧映玉杯销尽岂如随雾转有时飘坠碧崔嵬十一真皎皎轻飘桂叶春影娥池畔趁芳辰凌空更上无栖处却笑人间醉玉尘十二文日暮惊沙薄楚云云中江树影纷纷香炉飞瀑三千尺犹较衡阳白鴈群十三元黄云白日暗寒原鸿鴈无声度塞垣自古客行愁道远纷纷薄木锁侯门十四寒千骑猎马出楼阑不见飞禽落日寒风起平沙天路白角声吹入朔云团十五删莫愁残腊满头斑绛色偏能驻老颜更有销寒夸玉马定教丹石胜常山一先新住寒山绿玉川连光晓映卜丰年巳堆万户千重璧谁靳沿门一个钱二箫筛空万里不封条未到春林惨气销谁道凝阴能掩素瑶花偏逐朔风飘三肴千山寒落荫重茅拟作明珠误水泡一任晓风惊复息不教残冻挂空梢四豪练丝千缕何劳泣逵路茫茫真欲号拼教寂寞山头望不是杨雄谁载醪五歌眼前浩洁凌晨早倾耳希声清夜多渐入春郊花气暖寒庭谁解泣铜驼六麻破衲蒙头老岁华寒深时亦动长嗟古来甲子朝门外亦有幽兰哀日斜七阳寝迹穷年乐未央万山璀璨引风长听残檐熘添寒絮不卧仙人白玉床八庚凛栗忽惊溪路明峨峨千里共云平藐姑山里知何似寒夜相逢莫问名九青白尽千峰峰顶青空蒙之内有人醒寒飙忽起从空下不信瑶华满夜庭十蒸因高累仞看容易息影凭空力不胜荒月自来还自去更无人待碧崚嶒十一尤琉璃殿里汎虚舟光涌层波天际浮深夜泠然照墙壁忽疑身在碧云头十二侵寒飘玉蕊散高林弱木颓枝冻已深更向陌头云里望岂堪凄切暮猿心十三覃环丘山上覆冰蚕作兰丝成五彩函若使海人献巢许不将霜质伴华簪十四盐遥空直下水晶帘照见鲛人夜织缣无端一阵寒风急吹落纨丝散作盐十五咸栖老云中碧玉巖经春犹自托松杉人间未必能知此遮莫临风寄素缄板存嘉兴楞严寺般若堂