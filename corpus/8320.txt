五家宗旨纂要X卍XXX自序陈年葛滕多少人齩来嚼去百杂碎依旧团团圞圞直不得引蔓牵丝寻枝摘叶予留心此道久矣一日博採诸书取其符于旨者参以己见彚集成帙名曰宗旨纂要葢不欲支离汎滥盲瞎后人俾学者得所依归便于体究若曰某也如是某也如是一即五五即一厥宗厥旨如是而巳咨予及门止宜秘授倘误传非人妄加穿凿反道三山老汉蚤是畵蛇添足则吾岂敢旹顺治丁酉孟夏既望三山灯来题于五云方丈庆忠铁壁机老人五宗断用临济而不通曹洞则类野狐用曹洞而不通临济则落教网是必济洞兼通则云门沩仰法眼在其中矣目录卷上X临济宗卷中曹洞宗卷下沩仰宗云门宗法眼宗附三身四智说八识拈评三山来禅师五家宗旨纂要卷上普陀嗣法门人性统编临济宗临济禅师讳义玄曹州南华人也俗姓邢氏幼而颕异长以孝闻及落发受具居于讲肆精究毗尼博赜经论俄叹曰此济世之医方也非教外别传之旨即更衣游方首参黄檗次谒大愚其机缘语句载于行录既受黄檗印可寻抵河北镇州城东南隅临滹沱X河侧小院住持其临济葢因地得名也唐咸通八年丁亥四月十日摄衣据座与三圣问答毕寂然而逝门人以全身建塔于大明府西北隅敕谥慧照禅师塔号澄灵临济家风全机大用棒喝齐施虎骤龙奔星驰电掣负冲天意气用格外提持卷舒纵擒杀活自在埽除情见迥脱廉纤以无位真人为宗或喝或棒或竖拂明之临济初至河北住院见普化克符二上座乃谓曰我欲于此建立黄檗宗旨汝可成褫我二人珍重下去三日后普化却上来问和尚三日前说甚么济便打三日后克符上来问和尚三日前打普化作甚么济亦打至晚小参云我有时夺人不夺境我有时夺境不夺人我有时人境两俱夺我有时人境俱不夺又云如诸方学人来山僧此间作三种根器断如中下根器来我便夺其境而不除其法如中上根器来我便境法俱夺如上上根器来我便境法俱不夺如有出格见解人来山僧此间便全体作用不历根器大德到者里学人着力不通风石火电光却蹉过了也学人若眼目定动即没交涉古德又有云中下根人来夺境不夺法中上根人来夺境夺法不夺人上上根人来人境俱夺出格人来人境俱不夺如是者谓之四料拣还见么觌面便呈无碍境交锋全露就中人X三山来云料者材料之谓譬如材料作舍有大小曲直之不同拣者择取之谓譬如作舍材料拣取何者谓栋梁何者谓椽桷因材而用不致混淆接人之法因人而用亦复如是然四料拣中止有人境二字而复增一法字者何大约人则就其当体作用者言境则就其即物拈示者言法则就其随机接引者言夺者除而不用之意须看有时二字甚活不过接人处方便机关临时应用通变圆融无心合轨检点将来似有夺不夺之异耳如必拿定死蛇思量拟议早巳瞎却人眼岂得为临济宗旨哉学者不可不辨济宗四料拣夺人不夺境面貌不教人得见青黄满目任君看三山来云王孙一去芳草绿颂曰夺人不夺境胭脂和红粉大地与山河在在呈图影夺境不夺人禅板蒲团休错用眉毛眼睫最知音三山来云洛阳春罢洞宾来颂曰夺境不夺人把手夜深行相逢不相识觌面没疎亲人境两俱夺走归方丈慵开口下却禅床懒措言三山来云渔翁夜宿三更晚颂曰人境两俱夺虗空那摸索无形金弹子落尽翀霄鹤人境俱不夺高声唱起应难邈拄杖拈来画不成三山来云牧童遥指杏花村颂曰人境俱不夺脱洒洒脱脱脚板踏峩眉舌头谈五岳X临济因僧问如何是真佛真法真道济云佛者心清净是法者心光明是道者处处无碍净光是三即一皆空而无实如有真正道人念念心不间断达磨大师从西土来直是觅箇不受人惑底人后遇二祖一言便了始知从前虗用工夫山僧今日见处与佛祖无别若第一句荐得堪与佛祖为师第二句荐得堪与人天为师第三句荐得自救不了三山来别云第一句荐得半夜撞倒漆崑崙第二句荐得藕丝孔里翻筋斗第三句荐得三岁孩儿跛挈行直此三句总就诸人见地而言须看第一第二第三字面话有深浅语有渐次如徒混闷一团平空卜度则不会临济所下之语矣济宗三句第一句三要印开朱点窄未容拟议主宾分三山来云远颂曰第一句闭门打瞌睡未曾睁眼时游戏成三昧第二句妙解岂容无着问沤和怎负截流机三山来云近颂曰第二句婴儿刚有气㘞地一声来眼耳鼻舌具第三句但看棚头弄傀儡抽牵全借里头人三山来云差颂曰第三句取火待钻燧燎却面门毛到底成何济临济示众云大凡演唱宗乘须一句中具三玄一玄中具三要有权有实有照有用汝等诸人作么生会X汾阳昭举了乃云那箇是三玄三要句三山来云飞弹打黄龙眉毛遭鼠齩济宗三玄要第一玄中玄如赵州答庭柏话此语于体上又不住于体于句中又不着于句妙玄无尽事不投机如雁过长空影沉寒水故亦名用中玄三山来云如赵州答庭柏话此则就其现前指点拈来便是何等明浅而目为玄中玄耶且焉得以玄中玄看作用中玄岂有用中玄而为第一玄之理葢凡演唱宗乘何语不从体中发出未有能离体说法者还直以第一玄假立为体中玄者近是如何是第一玄三山来云金刚两头肩颂曰第一玄乌龟飞上天单剩一只脚踏着威音前第二句中玄如张公喫酒李公醉前三三后三三六六三十六其言无意路虽是体上发此一句不拘于体故三山来云如六六三十六之语此正是亲切指点焉得谓之言无意路而目为句中玄耶须知第二句中玄即用中玄葢有体而后有用凡所发挥皆是从体起用故宜以用次于体还直以第二玄假立为用中玄者近是如何是第二玄三山来云空手把金鞭颂曰第二玄骑马上高X竿喷地翻筋斗弔下一文钱第三体中玄此乃是最初一句发于真体此一句便具体中玄因言显理以显玄中之体虽明此理乃是机不离位故三山来云如云体中玄是最初一句发于真体既是最初一句发于真体岂得以最初真体之句而目为第三玄耶须知第三玄乃是玄中玄葢兼前体用两者尽在当机拈出名为体不得名为用不得名为非体非用不得逈出意言难于测度非单就体而言也还直以第二玄假立为玄中玄者近是如何是第三玄三山来云虗空打秋千颂曰第三玄囫囵没中边东洋飘大海架箇无底船第一要当风谁敢道千圣一时兴那能穷此妙三山来云看此颂犹是拟玄中玄而言者错如何是第一要三山来云头顶乌纱帽颂曰第一要寥廓空浩浩路断烟水寒行人那得到第二要明镜当台照胡汉用皆深透匣青蛇跃三山来云看此颂亦是拟用中玄而言者近之如何是第二要三山来云午夜金鸡呌颂曰第二要妍𡟎一齐照纵横妙用分秦镜当台耀X第三要劫前者一窍拟议问如何拍手呵呵笑三山来云看此颂犹是拟体中玄而言者错如何是第三要三山来云城市街头閙颂曰第三要漫把朱絃操流水与高山弹出无生调第一玄中有三要木人空里翻筋斗八面玲珑知是谁第一玄中第一要青天脑裂霜无限一叶凋时万叶凋第一玄中第二要天地漫漫无所在乱山深处一山高第一玄中第三要玉龙用处应无浪万派江流万派清颂曰天高地厚足穷根帝网重重不许论剎剎尘尘无尽藏不须弹指叩玄门第二玄中有三要莫道铁牛无伎俩不忧水草不知闲第二玄中第一要铁马嘶声无荡意一波才动万波随第二玄中第二要懒卧木牛忘水草乱山堆里一身闲第二玄中第三要玉兔不知身照世万家楼上万家明颂曰木人石女鬬玄机电火光中尚笑迟万物X会归还委悉一声百杂碎须弥第三玄中有三要劫外风光劫外春不拘此际自相亲第三玄中第一要空劫那边留不住一尘中现剎尘身第三玄中第二要竖穷横徧空王外帝网重重独自游第三玄中第三要踢倒虗空无罣碍乱云深处乱云闲颂曰劫外灵枝劫外香天然种草自清凉二边不溺非为妙一喝青霄透大方三山来云看此如上语句颂子则是就三玄而分为九要矣岂临济当时之意旨哉听吾颂如何是三玄三要三山来云不妨疑着颂曰三玄三要事如何拟涉思惟蹉过多揭谛揭谛僧揭谛娑婆娑婆娑婆诃附山堂淳辨三玄语临济一句中具三玄门一玄门具三要大机大用岂容以句义噼析之耶诸方问答玄要亦直言第一第二第三汾阳偈曰三玄三要事难分得意忘言道易亲一句明明该万象重阳九日菊花新至古塔主列为体中玄句中玄玄中玄而三要说不行付诸瞒盰而巳如必一一分析则是蹈塔主之覆辙不可不辨X三山来云临济宗旨妙在三玄三要而从上诸老过为区分未免十分破碎山堂之言诚为确论止因临济语中有三玄三要字面是以古塔主列为体中玄句中玄玄中玄于三字上乃有着落犹自有理如以第一为玄中玄第二为句中玄第三为体中玄前后颠倒又必一玄分为三要太煞零星则己一一註出尚得谓之玄要耶总之玄则不可思议要则喫紧机关就一语之中而有体有用体用难穷玄如是而要亦如是所以为一句具三玄一玄具三要大意如此而巳画蛇添足者鉴诸临济一日问僧我有时一喝如金刚王宝剑有时一喝如踞地狮子有时一喝如探竿影草有时一喝不作一喝用汝作么生会僧拟议济便喝三山来云者僧当时便与一喝管教临济拟议不来济宗四喝有时一喝如金刚王宝剑三山来云金刚宝剑者言其快利难当若遇学人缠脚缚手葛藤延蔓情见不忘便与当头截断不容粘搭若稍涉思惟未免丧身失命也如何是金刚宝剑三山来云逢妖便斩颂曰金刚宝剑无容思算直下挥时虗空血溅有时一喝如踞地狮子三山来云踞地狮子者不居窟穴不立窠臼威雄X蹲踞毫无依倚一声哮吼羣兽脑裂无你挨拶处无你回避处稍犯当头便落牙爪如香象奔波无有当者如何是踞地狮子三山来云力重如山颂曰踞地狮子触着便起突出爪牙那容得你有时一喝如探竿影草三山来云探竿影草者就一喝之中具有二用探则勘验学人见地若何如以竿探水之深浅故曰探竿在手即此一喝不容窥测无可摹拟不待别行一路巳自隐迹迷踪欺瞒做贼故曰影草随身如何是探竿影草三山来云神出鬼没颂曰探竿影草知丑知好张家哥哥李氏嫂嫂有时一喝不作一喝用三山来云一喝不作一喝用者千变万化无有端倪唤作金刚宝剑亦得唤作踞地狮子亦得唤作探竿影草亦得如神龙出没舒卷异常迎之不见其首随之不见其尾佛祖难窥鬼神莫覰意虽在一喝之中而实出一喝之外此四喝中之最玄最妙者须看有时二字甚是活泼非一向如此用也又看如之一字不过彷彿如此非真有如此名目也向者里转得身来方见临济老人用处如何是一喝不作一喝用X三山来云疑杀天下人颂曰不作喝用颠拈倒弄拟问如何全然无缝临济一日示众云参学人切须仔细如宾主相见便有言论往来或应物现形或全体作用或把机权喜怒或现半身或乘狮子或驾象王如有真正学人来他先喝一喝拈出箇胶盆子善知识不辨是境便上他境上做模做样学人又喝前人不肯放下此是膏肓之病不堪医治唤作宾看主或是善知识不拈出物随学人问处即夺学人被夺抵死不放此是主看宾或有学人应一箇清净境界出善知识前善知识辨得是境把得住抛向坑里学人云大好善知识善知识即云咄哉不识好恶学人便礼拜此唤作主看主或有学人披枷带鏁出善知识前善知识更与安一重枷锁学人欢喜彼此不辨此唤作宾看宾大德山僧所举皆是辨魔拣异知其邪正三山来云止如宾主不立又作么生三山来云宾主相看乃就师资两人而言宾中宾等乃就师资各人而言不可不知济宗四宾主宾中宾克符云倚门傍户犹如醉出言吐气不惭惶此是学人无鼻孔也如何是宾中宾三山来云客路作游人颂曰宾中宾眉目得人憎拍手长安去寸步实难行X宾中主汾阳云识得衣中宝端坐解区分分是学人有鼻孔也如何是宾中主三山来云反鞭䇿钝驽颂曰宾中主寒山颠作舞不辨来端由笑伊目如瞽主中宾磐山云不解当风提祖印临机应物自乖张此是师家无鼻孔也如何是主中宾三山来云暗室没明灯颂曰主中宾甘作外游人东西路不辨南北岂能分主中主克符云横按镆鎁全正令太平寰宇斩痴顽问既是太平寰宇为甚却斩痴顽符云不许夜行刚把火直须当道与人看风穴云磨礲三尺剑待斩不平人此是师家有鼻孔也如何是主中主三山来云当轩涂毒鼓颂曰主中主红日正当午宝剑高提时触杀佛与祖临济一日示众云我有时先照后用有时先用后照有时照用同时有时照用不同时先照后用有人在先用后照有法在照用同时驱耕夫之牛夺饥人之食敲骨取髓痛下针锥照用不同时有问有答立宾立主和泥合水应机接物若是过量人向未举时撩起便行犹较些子古德云主一喝验宾宾一喝验主主再喝验宾宾再喝验主X四喝后无宾主也到者里主家便夺却更不容他须是各有抽身之路始得三山来云宾主相见即不无不喝不棒又作么生济宗四照用有时先照后用密云先布点晴空霹雳后随催骤雨三山来云如遇僧来便问云汝是甚处人或云汝从甚处来或云汝名甚么先照一句待伊作么定动或棒或喝如此之类是先照后用如何是先照后用三山来云点灯喫饭颂曰先照后用老龙出洞电卷雷奔鱼鰕脑痛有时先用后照打破虗空百杂碎回头端坐定干坤三山来云如遇僧来师便打便喝便竖指拈拳先用一法随后云还会么汝道是甚么意旨如此之类是先用后照如何是先用后照三山来云凿壁偷光颂曰先用后照敲翻破灶灵从何来速道速道有时照用同时眼亲手辨雄雄势盗贼奸臣怎敢当三山来云如遇僧来师家或棒或喝即此一棒一喝中且看他如何承当如何下语此则即用为照X照即是用又或师一喝僧亦喝师打云不礼拜更待何时如此之类是照用同时如何是照用同时三山来云无二无别颂曰照用同时痛下针锥魂惊胆丧血染须弥有时照用不同时云起南山雨北山清风明月任君看三山来云如遇僧来师便云汝来也看他如何应答师则随机纵夺如遇僧来师先打一棒看他如何支遣师又别作商量或照或用不拘一格宾主互唤合水和泥如此之类是照用不同时四者须看有时二字不可执在一边如何是照用不同时三山来云或东或西颂曰照用不同伐鼓考钟箕星好雨毕星好风济宗三哭一者有失正宗哭如昧失宗旨不能通彻学人自己痛哭之类二者相符正宗哭如偶尔契悟符合宗旨若须菩提悟佛说经自己啼哭之类三者有违正宗哭如违背宗旨问答不投宗师家歛手而哭苍天之类济宗三笑一者相符正宗笑如问答相符彼此契合寒山抚X掌拾得呵呵之类二者有失正宗笑如错过宗旨问着不知落处师笑云非思量情识所能测之类三者悟顺正宗笑如一旦悟彻顺应宗旨有一火头闻打木鱼抛下火杈云啊㖿啊㖿呵呵大笑之类济宗七事随身一杀人刀斩犀截象伏尸万里二活人剑锋铓不犯绝后再甦三脚踏实地行行皆路步步不差四向上关棙子迥出寻常踏着便转五格外说话牛口言语马口会取六衲僧巴鼻诃佛骂祖踢倒须弥七探竿影草别真辨假歛迹藏踪又七事者杀人刀同前活人剑同前肘后符镇埽山河埽除魍魉影身草龙睛莫覩天眼难窥掣项索放去收来束妖缚魅耀眼镜随手拈出夺目换睛夺圣剑埽除玄解不居尊高济宗四事随身一杀活拄杖子一头放火一头放水X二金刚眼睛分优辨劣透海穿山三狮子爪牙虎口夺食龙颔搊珠四脚跟点地行则须行坐则便坐济宗八棒一触令支玄棒三山来云如宗师置下一令学人不知𢌞避触犯当头支离玄旨宗师便打此是罚棒二接机从正棒三山来云如宗师应接学人顺其来机当打而打谓之从正此不在赏罚之类三靠玄伤正棒三山来云如学人来见宗师专务奇特造作倚靠玄妙反伤正理宗师直下便打不肯放过此亦是罚棒四印顺宗旨棒三山来云如学人相见宗师拈示宗旨彼能领会答得相应宗师便打此是印证来机名为赏棒五取验虗实棒三山来云如学人才到宗师便打或进有语句宗师亦打此是辨验学人虗实看他有见无见亦不在赏罚之类六盲枷瞎棒三山来云如宗师接待学人不辨学人来机一味乱打眼里无珠谓之盲瞎此师家之过不干学人X事七苦责愚痴棒三山来云如学人于此事不曾分晓其资质见地十分痴愚不堪策进宗师勉强打他是谓苦责愚痴亦不在赏罚之类八埽除凡圣棒三山来云如宗师家接待往来不落廉纤不容拟议将彼凡情圣解一竝埽除道得也打道不得也打道得道不得也打直令学人断却命根不存枝叶乃上上提持八棒中之用得最妙者此则名为正棒济宗四大势第一正利大势从正接人以此利物不作高远第二平常大势用处寻常拈来便是不存奇特第三真假大势借假明真意在言外不拘一定第四本分大势作用自然毫无勉强不生枝节济宗八大势第一天真大势如百丈卷席马祖下座用处自然不假安立第二秘密大势如翠微驻步赵州揑尼暗里机关无须言说第三平常大势如唤过净瓶却安旧处施为动转尽见本来第四直示大势如即心是佛汝是慧超直捷提时X更无粘滞第五呈似大势如竖拂捻拳插锹叉手当机拈出觌面相呈第六收放大势如放下布袋提起便行随卷随舒有擒有纵第七权设大势如六牕譬喻指树吹毛曲垂方便妙合机宜第八省悟大势如沩山拨火临济三拳急处妙提通身庆快济宗双明双暗句恁么恁么乃双明也不恁么不恁么乃双暗也又双明复双暗句有时与么与么不与么不与么乃双明复双暗也又双暗复双明句有时不与么不与么与么与么乃双暗复双明也济宗三句外省去初句踏着秤锤原是铁莫将鍮石作黄金此直教渠发善心鉴觉自已是佛是初善中句露柱灯笼原非有三门佛殿本来无此直教渠破善心莫守住如今鉴觉是中善后句弹指竖拳皆有我穿衣喫饭岂名无此直教渠明善心莫昧却从来知解是后善济宗六句内会取X恁么也得守戒护参终日坐不教尘世污心田不恁么也得酒盏花盘无四大就中滋味几人知恁么也不得到底有为无所得本来无物也何求不恁么也不得柳陌花衢空过眼秦楼歌舘漫开怀恁么不恁么总得把定放行无罣碍青山绿水本如如恁么不恁么总不得把定看来无可把放行覰去有何行济宗西来意三句第一句第一句莫莽卤一箭射穿镔铁鼓东西南北孰为邻上下四维谁作主此即本体一句以明西来意第二句第二句分明处犯手伤锋如次序长安大道信步行一任诸人来与去此即作用一句以明西来意第三句第三句须荐取语的言端今与古桃花轻薄逐波流柳絮颠狂随风舞此即体用纵横一句以明西来意玄沙三句註体中玄凝然三寸子不落二边机用中玄只施三尺剑挥断九天云玄中玄磨盘秋结子碓嘴夏开花济宗三诀X第一诀到处青山竝绿水随时翠竹与黄花明体第二诀高悬明镜分优劣横拈拄杖验正邪明用第三诀头戴草鞵登宝殿手携经卷入花衢明玄济宗六病药一不得净地上揑目生花此是平空卜度之病三山来云大睁着眼好二不得无事甲里畏刀避剑此是黑山鬼窟之病三山来云何不出头来三不得平地上认奴作郎此是见地不真之病三山来云如何是本来面目四不得光影门头弄粥饭气此是用不亲切之病三山来云急须吐却五不得葛藤里说青道黄此是缠却缚手之病三山来云𡱰沸作么第六当阳大路有无位真人向赤肉团上互用诸根于百草头边孤明历历此不在病之内者三山来云略较些子济宗十三种句一迷真句贪寻言语路失却本来真二出身句今日且去明日再来三正宗无问句不在多言开口即错X四正宗无答句要答也何难究竟没交涉五末后句把断要津不通凡圣六转身句见鼻孔么却是拳头七隔身句但看天边月却是屋里灯八把关句扼断玄关往来无路九藏锋句口里吐剑舌上带刀十声前句不待开口巳迟八刻十一拟问伤玄句一念拟求玄云障天边月十二褒贬句好箇阇黎厕中餵狗十三收放句喫我三十棒我煞不如你兴化验人四盌四唾四瞎莫热盌鸣声中下机语盌脱丘无底语盌脱曲无圈缋语盌向上明他语当面唾鬼语望空唾精魂语背面唾魍魉语直下唾速灭语不似瞎认得语不作主恰似瞎不见前后语瞎汉定在当人分上瞎不见语之来处汾阳十智同真X汾阳示众云夫说法者须具十智同真若得具十智同真邪正不辨缁素不分不能为人天眼目决断是非如鸟飞空而折翼如箭射的而断弦弦断故射不中的翼折故空不可飞翼壮弦牢空的俱彻作么生是十智同真与汝诸人一一点出一同一质二同大事三总同参四同真智五同徧普六同具足七同得失八同生杀九同音吼十同得入又曰与甚么人同得入与谁同音吼作么生同生杀甚么物同得失阿那箇同具足是甚么同徧普何人同真智孰与总同参那箇同大事何物同一质还有检点出底么不吝慈悲试出来道看若检点不出未具参学眼在切须辨取要识是非面目现在喝一喝下座径山杲云汾阳若无箇面目现在一场败阙虽然未免丧我儿孙铁壁机云我者里一智也无同箇甚么一同一质总不出渠是何物兮同一质万象之中无等匹休将心识漫参寻毗岚勐风吹海立如何是同一质三山来云囫囵囵底噼不开颂曰一同一质浑身都是除却皮囊单剩口气二同大事一毛头上定干坤那箇与君同大事者里敢言他与自一身坚密现诸尘寂灭光中无渐次如何是同大事三山来云太平须是将军定颂曰二同大事全X无忌讳阿谁承当直箇就是三总同参灯笼入露柱孰能与我总同参知识徒劳五十三楼阁门前意何限故乡犹在海门南如何是总同参三山来云踏破芒鞋有甚用处颂曰三总同参云水往还徒劳惆怅举目乡关四同真智佛眼覰不见何人同此一真智见得分明还不是山自高兮水自流一理齐平不容易如何是同真智三山来云古镜不须磨颂曰四同真智光影俱弃影现光生分明不是五同徧普石头土块是甚么物同徧普旷大劫来今日覩一波才动万波随何异婴儿得慈母如何是同徧普三山来云大地一琼琚颂曰五同徧普睁眼即覩万象森罗虗空作舞六同具足歉箇甚么阿那箇是同具足细草含烟遍山绿他乡看似故乡看添得篱根花绕屋如何是同具足三山来云富家郎颂曰六同具足山青水绿富贵天然梅花松竹七同得失牛头没马头回甚么物兮同得失圆明如镜红如日三箇猢狲夜簸钱天明走尽空狼籍X如何是同得失三山来云背嵴朝天脑门着地颂曰七同得失明暗不立笼得乌鸡白鷴飞去八同生杀德山棒临济喝作么生兮同生杀桃花红兮李花白今年吞却大还丹到处相逢李八伯如何是同生杀三山来云收来放去随方便毒心半是慈心人颂曰八同生杀铜鎚铁䦆操纵临时有冤难雪九同音吼风吹石臼演摩诃与谁说法同音吼饮食语言皆用口燕语莺啼迥不同雕梁芳树却知有如何是同音吼三山来云无风蜩语吹颂曰九同音吼大地皆口倒泻银河鱼龙竞走十同得入龙归沧海与甚么人同得入田父耕锄女机织冷眼看他家事忙问渠且道承谁力如何是同得入三山来云家龛祖先是第几代底颂曰十同得入功完行毕着彩堂前斑衣儿戏寂音颂云十智同真面目全于中一智是根源如今要见汾阳老噼破三玄作两边三山来总颂云有体有用体用殊同真十智一如如虽同十智总一智三玄噼处莫煳涂X汾阳四句接初机句阳云汝是行脚僧三山来云喫粥也未辨衲僧句阳云西方日出卯三山来云张家儿子不姓李行正令句諲云不通眨眼三山来云山崩石裂定干坤句总云人间天上一般春三山来云海晏河清汾阳三句学人着力句阳云嘉州打大像三山来云急水滩头紧缆船学人转身句阳云陜舟灌铁牛三山来云东边去西边来学人亲切句阳云西河弄狮子三山来云疴屎放尿也要自己去汾阳三诀第一诀珊瑚枝枝撑着月第一诀接引无时节巧语不能诠云散天边月第二诀万里一条铁第二诀舒光辨贤哲问答利生心拔出眼中楔第三诀百草头边俱漏洩第三诀西国胡人说济水过新罗北地用邠铁汾阳十八问X请益问如何是佛有所请益而问也呈解问天不能葢地不能载时如何自呈见解而问也察辨问有一问在和尚处时如何审察辨难而问也投机问和尚道枯桩岂不是法身边事相投机窍而问也偏僻问鹤立枯松时如何偏枯僻执而问也心行问皂白未分乞师方便自表心行而问也探拔问不会底人为甚么不疑探求寻拔而问也不会问乍入丛林乞师指示不会箇事直陈而问也擎担问一物不将来时如何自擎担所见而问也置问问睁目不见边际时如何置一问头而问也故问问一切众生皆有佛性为甚狗子却无设为一故而问也借问问大海有珠如何取得别借一端而问也实问问只见和尚是僧如何是佛是法以其实理而问也假问问者箇是殿里底如何是佛假此一端而问也审问问一切诸法本来是有那箇是无审察其理而问也征问问祖师西来当为何事征考其故而问也X明问问不问有言不问无言明白直捷而问也默问问外道到佛处无言而立默然不言而问也汾阳三种狮子一超宗异目见过于师方堪传授三山来颂云超宗异目丛林杰出奋起威雄噬人无数二齐眉共躅见与师齐减师半德三山来颂云齐眉共躅克绳武步独振家声牙爪露出三影响音闻野干倚势异类何分三山来颂云影响音闻彷彿不真狐犬竞吠野干乱鸣浮山九带佛正法眼藏带太虗寥廓尘埃净智鑑圆明物我殊佛正法眼迦叶亲承祖祢不了殃及儿孙如何是佛正法眼藏带三山来云一滴传一滴颂曰佛正法眼黄面亲传破颜笑后灭瞎驴边佛法藏带别传教外无言说三藏圆收体性同吾佛法藏捞摝众生百千三昧弹指圆成如何是佛法藏带三山来云芥子纳须弥颂曰佛法宝藏不用思量点头三下自肯承当X理贯带乌鸡半夜鸣何处枯木花开劫外春理贯全收万派同流毗卢华藏物物头头如何是理贯带三山来云掉头背后看颂曰至理无言绝妙绝玄一囊包括威音那边事贯带羣生造化承斯力一道灵光触处周事贯有无纤尘不漏万象森罗全机无咎如何是事贯带三山来云处处却逢渠颂曰事事通贯非异非同尘尘剎剎明月清风理事纵横带应物行权无定法随缘立理绝罗笼理事纵横照用齐行者边那边日午三更如何是理事纵横带三山来云一任放去收来颂曰理事纵横柳陌花邨无二无别信步放行屈曲垂带垂丝千尺钩还曲利物多方语带悲屈曲埀慈棒喝齐施覆藏密旨少室灵枝如何是屈曲垂带三山来云为怜三岁子不惜两茎眉颂曰屈已垂慈苦心谁知千般委曲万种提撕妙叶兼带同生同死机难测双放双收用最奇妙叶真机境物如如是凡是圣无歉无余如何是妙叶兼带三山来云正徧非独立借句亦双行颂曰妙叶X兼带临机自在用出天然无滞无碍金针双锁带直呈大道机关密突出全机理事玄金针双锁全心印可有句无句千花万朵如何是金针双锁带三山来云山前山后两钩连颂曰金针双鏁两两圆通理事不二妙用无穷平怀常实带喫饭喫茶无别事见山见水总皆然平怀常实事圆理极露柱灯笼无得无失如何是平怀常实带三山来云色色本来人颂曰平怀常实随来随去不用思量头头俱是浮山每于示徒之际遍举宗门语句而学者编集乞山名之因其类聚目之曰佛祖宗教义九带集又曰若据圆极法门本具十数今此九带巳为诸人说了也更有一带还见么若见得亲切分明却亲出来说看说得相应则通前九带圆明道眼若见不亲切说不相应但依吾语言以为见解则名谤法无有是处到此合作么生众罔措山遂叱散三山来云浮山九带之语巳是理事俱备体用全该曲尽禅宗旨趣然语句血脉暗与曹洞相通可见宗旨符合处学者不可泥辞害理须看一带字妙叶无方事联乎理理联乎事体联乎用用联乎体内外联贯兼带不穷切忌十分分疎作一段一段说话便非九带之义矣有识者鑑之X黄龙南禅师问隆庆闲云人人有箇生缘上座生缘在甚么处闲云早晨喫白粥至晚又觉饥又问我手何似佛手闲云月下弄琵琶又问我脚何似驴脚闲云鹭鸶立雪非同色黄龙每以此三转语垂问学者莫契其旨脱有酬者亦未甞可否丛林目之为黄龙三关南州居士潘兴嗣问其故龙云巳过关者掉臂而去从关吏问可否者未过关者也复自颂云我手佛手兼举禅人直下荐取不动干戈道出当下超佛越祖我脚驴脚竝行步步踏着无生会得云收月皎方知此道纵横生缘有语人皆委水母何曾离得虾但见日头东畔出谁能更喫赵州茶生缘断处垂驴脚驴脚伸时佛手开为报五湖参学者三关一一透将来黄龙三关我手何似佛手一任拣取拈来便用我手何似佛手拈起扇子擗口打落帝释花冠却是寒山埽帚如何是我手何似佛手三山来云活鱍鱍地颂曰我手何似佛手生来快便抖擞伸出十指分明骇得鱼龙竞走我脚何似驴脚走遍天涯踏着是路我脚何似驴脚车轮顿生八角三千剎海波澄一阵西风叶落如何是我脚何似驴脚X三山来云莫乱走颂曰我脚何似驴脚南北东西斟酌一任到处风流究竟无容摸索人人有箇生缘喫饭穿衣承谁恩力人人尽有生缘落花流水桃源过后再无寻处满蓑烟雨渔邨如何是人人有箇生缘三山来云十分现成颂曰人人有箇生缘朝朝日日往还不是本来快足赚杀李四张三南堂示众云参学至要不出箇最初末后句透得过者平生事毕其或未然更与你分作十门各用印证自心看得稳当也未南堂辨验十门一须信有教外别传从来不疑三山来颂云教外别传谁不信才闻举着低头听不知赚杀多少人千古万古成药病二须知有教外别传看破了也三山来颂云教外别传人尽知如泥如醉又如痴忽然平地翻筋斗耳朵原是两片皮三须会无情说法与有情说法无二入耳无异声三山来颂云无情有情均说法听得分明没搭撒落花流水竝松涛咳唾语言六七八四须见性如观掌上了了分明瞒得过那些三山来颂云见性分明毫不差看来不觉眼迷麻自从识得本来面绿水青山满树花X五须具择法眼金沙终不混三山来颂云双眸择法贵圆明满目青黄假共真不是顶门光亚竖狮儿撞入野狐羣六须行鸟道玄路不落寻常蹊径三山来颂云鸟道玄途事若何分明行路带淆讹往来踪迹无人见一阵清风过大罗七须文武兼济衣冠礼乐铁甲金鎗三山来颂云出将入相事难期妙用临机莫可为遇弱须提三尺剑逢强且咏一联诗八须摧邪辅正头顶脚踏三山来颂云邪正当前孰敢逃明明赏罚不相饶吾宗自有英雄手把定干坤莫弄骄九须大机大用石火莫及电光罔追三山来颂云大机大用少人知掣电轰雷犹较迟若把其中轻放过儿童拍掌笑嘻嘻十须向异类中行才过牛胎又𨉖马腹三山来颂云头角才生巳不堪无端当面把人瞒可怜足系红丝者欲卖风流难上难护圣静嗣南堂颂曰十门纲要掌中施机会来时自有为作者不须排位次大都首末是根基临济宗旨颂堂堂宾主历然分无位真人不可亲栗棘蓬中能出手金刚圈里解翻身腮边一掌机锋峻脇下三拳意智新胸次未能明七事盲枷瞎棒罔劳神X三山来禅师五家宗旨纂要卷上五家宗旨纂要X卍XXX三山来禅师五家宗旨纂要卷中普陀嗣法门人性统编曹洞宗洞山悟本良价禅师会稽俞氏子幼岁从师念般若心经至无眼耳鼻舌身意处忽以手扪面问师曰某甲有眼耳鼻舌何故言无师惊异曰吾非汝师指往五洩山礼胜默禅师披剃二十一诣嵩山受具足戒游方首谒南泉值马祖讳辰修斋泉问众云来日设斋未审马祖还来否众无对山出对曰待有伴即来泉云此子虽是后生甚堪雕琢山云和尚莫压良为贱次参沩山屡蒙赏鑑后参云巖晟禅师因问无情说法甚么人得闻巖云无情得闻山云和尚还闻么巖云我若闻汝即不闻吾说法也山云某甲为甚么不闻巖遂竖起拂子云还闻么山云不闻巖云我说法汝尚不闻况无情说法乎山云无情说法该何教典巖云岂不闻弥陀经云水鸟树林皆悉念佛念法山于此有省乃呈偈曰也大奇也大奇无情说法不思议若将耳听终难会眼底闻声始得知巖深肯之山一日辞行问巖曰和尚百年后若有人问还邈得师真否如何祗对巖良久云只者是山沉吟巖云价X阇黎若欲承当此事切须仔细山犹涉疑及行后因过水覩影方始悟彻乃作偈曰切忌从他觅迢迢与我疎我今独自往处处得逢渠渠今正是我我今不是渠应须恁么会方始契如如于唐大中末屇新丰山接引学徒厥后盛化豫章住筠州洞山权开五位善接三根大阐一音广弘万品横抽宝剑剪诸见之稠林妙叶弘通截万端之穿凿晚得曹山本寂深明的旨妙唱嘉猷道合君臣正偏回互由是洞上宗风播于天下诸方宗匠咸推尊之葢洞山之宗因曹山而显故名曹洞宗立此一宗自洞山为之始也曹山躭章禅师讳本寂咸通初访洞山悟本洞山问阇黎名甚么章对云本寂山云向上更道章云不道山云为甚么不道章云不名本寂山深器之密印所证遂乃依栖十有余年洞以类已堪任大事寂将辞去洞云三更来当授汝曲折果中夜至方丈洞授以先云巖宝镜三昧五位显诀三种渗漏毕再拜趋出曹洞家风君臣道合正偏相资鸟道玄途金针玉线内外回互理事混融不立一法空劫以前自已为宗良久处明之洞宗偏正五位正中偏正位即空界本来无物偏位即色界有万象形正中偏者为学人不知转动滞在劫外则孤理而缺事故立正中偏背理就事从体起用无语中有语也X如何是正中偏三山来云夜半星河斗柄悬颂曰正中偏沉沉古殿锁苍烟漏声欲尽更初罢澹澹蟾光映碧天偏中正偏中正者为学人着于物象滞在今时则孤事而缺理故立偏中正舍事入理摄用归体有语中无语也如何是偏中正三山来云天晓不见行人径颂曰偏中正满天星斗云攒镜随他万象自森罗无穷光中含混沌正中来正中来者乃是不居尊贵位中无化而无所不化凡有言句皆从无中唱出不借而借回途转位戴角披毛向异类中来处处无间虽居今时而不落今时此转身一路也如何是正中来三山来云红尘堆里百花开颂曰正中来木人踏破古苍苔纵横不碍平原濶朵朵莲花信步开兼中至兼中至者兼前偏正两位尽在机前拈出往来钩锁血脉连环卷舒自在妙用随机更不疑滞如人归家未到而至别业乃在途中为人边事明暗双放作家弄险处也如何是兼中至三山来云柳绿桃红增佳致颂曰兼中至妙用无方全理事戞玉敲金韵冷然希音透彻云天际兼中到兼中到者兼前四位挟妙而归正位亦任X冥应众缘依然不堕诸有动静施为平常自在全体该收更无遗漏功勋不犯明暗双收是也如何是兼中到三山来云两头截断通玄妙颂曰兼中到及尽有无还大道撒手回途不露踪归家拍掌呵呵笑三山来总颂云五位正偏绝妙奇旁通回互露先机当头不犯寰中禁内外和融总不知洞宗君臣五位君君者正位也常住真空了无一物凝然独立至贵至尊故名君如何是君三山来云凤阁龙楼俨至尊颂曰独镇寰区凛圣颜九重端拱化无偏至尊自是亡伦匹落落深阶露日鲜臣臣者偏位也即是色界之中种种万象物物无偏赞化裁成少伊不得故名臣如何是臣三山来云文经武纬妙裁成颂曰公卿白屋异常流豪气三千射斗牛不为功名矜释褐了知才干驾千秋臣向君臣向君者偏中正也舍事入理更无真理之异也如何是臣向君三山来云一片葵心拥圣明颂曰沥胆披肝事X莫穷梦魂常自誓孤忠勋华岂独夸鸿烈为羡倾诚到九重君视臣君视臣者正中偏也背理就事不立事相之名也如何是君视臣三山来云出猎曾经渭水濵颂曰相卜何因到傅巖龙车御处野云开盐梅为借调羮手不负从前梦一回君臣道合君臣道合者即正偏兼带之语也理事混融内外和合非染非净非正非偏故曰虗玄大道无住真宗从上先德推此一位最为玄妙故名君臣道合如何是君臣道合三山来云风云聚会处千古颂明良颂曰盛治鸿猷壮帝畿泰交此日庆都俞欲知一德咸孚处妙用无方绝显微三山来总颂云雾锁巖廊瑞色开堂帘喜起共徘徊千秋大业归无住漫把勋名仔细裁洞宗功勋五位向向时作么生分明有箇见处时时趋向此事虽终日喫饭不曾齩着一粒米终日穿衣不曾挂着一缕丝直须如此用心方有趋向分又云君向臣父亲子亦正中偏也如何是向X三山来云凝眸长不瞬怎肯抱头眠颂曰着眼凝睛未是亲中怀缱绻自殷勤回头不谓云烟杳肯负依依一片心奉奉时作么生既知有此事十二时中不与他违背心心无间念念无差所以道知有底人始解奉重又云臣奉于君子顺于父亦偏中正也如何是奉三山来云赤心常捧日云水自依山颂曰掩着柴门闭着关抛笻可是畏峰巉山翁此日何思算漫煑黄虀但酌泉功功时作么生前此向时奉时情存取舍尚落偏枯犹未成功到此浑身放下撒手忘依便能全身担荷彻底承当内外一如更无异体正中来也如何是功三山来云不须闲气力撒手到凌烟颂曰平生辛苦有谁知喫尽寒酸未足奇及至承当无箇事得来依旧笑当时共功共功时作么生前此功勋独着未得理事混融此则体用双彰不住一色所谓君臣会合父子通同黑白不分兼中至也如何是共功三山来云生杀同条出春秋总不知颂曰天高地下势难穷就里谁分造化工自是钧陶盈大冶行生总在不言中X功功功功时作么生前此大功竝显内外齐彰此则不落有无不存宾主及尽今时迥超阶级上功字是功勋下功字是不坐功勋所谓功成而不处故云不共兼中到也如何是功功三山来云帝力云何有讴歌忘太平颂曰底定河山数十秋弓抛剑挂自优游皇风帝德知何处社饮村歌乐未休三山来总颂云五位功勋知不知有功恰到无功时一条布袋都囊却笑倒长街老古锥洞宗王子五位诞生王子此喻心本是佛不假修持本自圆成无劳证悟然犹须知有向上一路如皇后所生之太子虽是天然尊贵名曰诞生亦名内绍亦名王种亦名正位要知此位亦须转却若不转即便堕在尊贵边所以道子转身而就父为甚父全不顾不见有诞生王子也父者向上虗位明本来原无位次不落阶级也如何是诞生王子三山来云前星光宇宙贵胤自天然颂曰生来尊贵号储君位正东宫没比伦玉叶金枝非别种转身犹自出王庭朝生王子此喻修行人未得本来尊贵须借修证如始觉向于本觉葵倾藿奉运用圣智调和妄情X善理真性而得圆成恰似世间开国元勋有大功劳一朝封以王位故亦称王子此巳在偏位中生出不同王种亦是外绍宰相之类也既有诞生之王振纪宗纲必假外绍三人主掌门户内外体正道法方隆故以诸王子次之如何是朝生王子三山来云才猷堪赞化酬勋不住功颂曰潜心养志在深山学迈才超不等闲大用一朝来帝眷承颜岂独侍朝班末生王子此喻修行人虽假功修终无污染犹如幻智随流漂没忽尔回光幻灭觉圆方信自心不从人得埽除都净不挂一丝入尘而不染尘得解脱智者亦朝生中之庶子羣臣位也如何是末生王子三山来云清白非为苦坚贞节不移颂曰落落孤贞清且贫肯将毫末惹埃尘登科不懈平生志始信云衢展步轻化生王子此喻修行人万缘俱尽已之勋业巳成却又广运悲智入廛垂手旁宣正化头头上显物物上明犹如阃外威权设施不犯不惟安贴家邦亦乃把定世界此亦朝生庶子中之子将军位也如何是化生王子三山来云威掦宣正令中外化亲传颂曰不动巍巍仰圣明传持阃外赖将军太平底定无多事X妙印高悬不露文内生王子此喻修行人既巳证修正化巳毕复还本体不出深宫纵横自在体用不彰理事俱泯常居尊贵位中与诞生同体此虽幼小亦可绍位亦名内绍乃诞生处之幼子也如何是内生王子三山来云入宫无异体对面不相逢颂曰无作无为浑似痴功勋不犯醉如泥而今巳出青霄外紫禁重闱那得知三山来总颂云同生同死绝疎亲名貌何分是几人踏破来时多少路都卢共到法王城洞宗内外绍内绍绍继也续也相续不断之义内者正位中威音那畔是也知向里许承当担荷是为内绍如修行人明心见道于日用中头头显现物物分明实无差互左右逢原不假修进不假行持当体便证无上菩提犹如诞生本来尊贵故名王种以能绍继君位也如何是内绍三山来云深宫无敌体妙用解承当颂曰天然尊贵异常流宝位传持事未休不是人王无别种那能物物与头头外绍外者偏位今时门中一切对境触物处也向外绍则臣位如修行人不明自心不见自性不了X正因全未知有且教渠知有续起功用故名外绍如何是外绍三山来云风尘无异路晓夜据征鞍颂曰剎剎尘尘事不差拂开朝雾与晚霞见得分明无异路何妨尽摘洛阳花附僧问九峰虔承古有言向外绍则臣位向内绍则王种是否峯云是曰如何是外绍峯云若不知事极头祇得了事唤作外绍是为臣种曰如何是内绍峯云知向里许承当担荷是为内绍曰如何是王种峯云须见无承当底人无担荷底人始得同一色同一色了所以借为诞生是为王种曰恁么则内绍亦须得转峯云灼然有承当担荷怎得不转汝道内绍便是人王种且道如今还有绍底道理么所以古人道绍是功绍了非是功转功位了始唤作人王种曰未审外绍还转也无峯云外绍全未知有且教渠知有曰如何是知有峯云天明不觉晓曰如何是外绍峯云不借别人家里事曰如何是内绍峰云推爷向里头曰二语之中那语最亲峰云臣在门里王不出门曰恁么则不出门者不落二边峰云渠也不独坐世界里绍王种名外绍王种姓所以道绍是功名臣是偏中正绍了转功名君是正中偏问诞生还更知闻也无峰云更知闻阿谁曰恁么则莫便是否峰云若X是因甚古人道诞生王有父曰既有父为甚么不知闻峰云同时不识祖三山来云看九峰此篇答话可谓入理深谈须知内外一体所以论外绍则曰不借别人家里事论内绍则曰推爷向里头又曰臣在门里王不出门又曰渠也不独坐世界又曰更知闻阿谁又曰诞生王有父又曰同时不识祖可见内即外之内也所谓知事之极头处也所谓向里许承当担荷也所谓绍了非是功转功位了始唤作人王种也外即内之外也所谓且教渠知有教渠知有里许事也所谓天明不觉晓天明外也不觉晓外而内也里绍王种名外绍王种姓名姓虽有独有同而不相离此所以得继绍而成功也诞生王有父必归向上虗位而后尽善尽美也学者不可不知XX洞山五位图X太阳三句图X王子五位图一诞生王子王宫初降日玉兔岂能离未得无功旨人天何太迷二朝生王子子时当正位明暗在君臣未离兜率界乌鸡雪上行三末生王子𦦨里寒冰结杨花九月飞泥牛吼水面木马逐云嘶四化生王子白衣虽拜相此事未为奇积代簪缨者休云落魄时五内生王子混然藏理事朕兆卒难明威音王未晓弥勒岂醒醒X洞山偏正五位图相虗位不共内绍诞生君向臣一色外绍朝生臣奉君功栖隐末生君视臣共功臣用化生臣向君功功不动内生君臣道合正中偏夜深古殿锁轻烟寂寂苔封臣不立密密光舒未兆前偏中正玉人不亲临台镜子夜星沉瑞气浓依旧青山不露顶正中来木人擕杖火中回趂起泥牛耕练色放教石马践苍苔兼中至转侧相逢全意气交辉终不犯锋铓大用纵横无变异兼中到明暗尽时光不照石人有志妙难穷鲜栽绝顶无根草X洞山偏正五位图X洞宗四宾主主中宾体中用也如何是主中宾三山来云我无你不成颂曰主中宾长江玉浪生不因风雏面如何得成纹宾中主用中体也如何是宾中主三山来云你无我不得颂曰宾中主是子还归母为问哌哌儿来自甚么处宾中宾用中用头上头也如何是宾中宾三山来云月色冷风声颂曰宾中宾浑身都是X尘乌能明大用怪杀野狐精主中主物我双忘人境俱泯不涉正偏位也如何是主中主三山来云浑沦不须补颂曰主中主不闻亦不覩儿孙向后看谁是尔宗祖三山来总颂云宾中主也主中宾宾宾主主不相伦会得主宾混融处不萌枝上辨秋春宝镜三昧如是之法佛祖密付汝今得之宜善守护银盌盛雪明月藏鹭类之弗齐混则知处意不在言来机亦赴动成窠臼差落顾伫背触俱非如大火聚但形文彩即属染污夜半正明天晓不露为物作则X用拔诸苦虽非有为不是无语如临宝镜形影相覩汝不是渠渠正是汝如世婴儿五相完具不去不来不起不住婆婆和和有句无句终不得物语未正故重离六爻偏正回互叠而为三变尽成五如荎草味如金刚杵正中妙叶敲唱双举通宗通途挟带挟路错然则吉不可犯忤天真而妙不属迷悟因缘时节寂然昭着细入无间大绝方所毫忽之差不应律吕今有顿渐爰立宗趣宗趣分矣即是规矩宗通趣极真常流注外寂中摇系驹伏鼠先圣悲之为法檀度随其颠倒以缁为素颠倒想灭肯心自许要合古辙请观前古佛道垂成十劫观树如虎之缺如马之馵以有下劣宝几珍御以有矜异狸奴白牯羿以巧力射中百步箭锋相值巧力何预木人方歌石女起舞非情识到宁容思虑臣奉于君子顺于父不顺非孝不奉非辅潜行密用如愚若鲁但能相续名主中主三山来云看者宝镜三昧曹洞之宗包括无余但恐以此沿流把作相传口诀便非洞上宗旨古人密授心印如是精细今之一机一橛而抹杀宗旨者独何与览之可为浩叹洞山谓曹山曰吾在云巗先师处亲印宝镜三昧事穷的要今以授汝汝善护持毋令断绝遇真法器方可传授直须秘密不可影露恐属流布丧灭吾宗末法时代人多干慧若要辨验向上人之真伪有三种X渗漏当机直须具眼洞宗三渗漏一见渗漏机不离位堕在毒海谓见处滞在所知设有妙悟亦须吐却若不转位即坐在一色所言者直是语中未能尽善知他见有所滞也如何是见渗漏三山来云直具一只眼又云放下着颂曰山重重复水重重万水千山一目中若道水山常在目行人依旧路蒙蒙二情渗漏智常向背见处偏枯谓情境不圆滞在取舍不能融通鉴觉着于一边皆是识浪流转途中岸边事直须句句离却二边不滞情境方有出身之路如何是情渗漏三山来云如胶似漆又云活泼些好颂曰担板从来见一边何如到处眼双圆满腔系恋还须吐一落思量便不堪三语渗漏究妙失宗机昧终始谓滞在语言句失宗旨不能于言诠三昧下转身所以当机暗昧宗旨不圆须是通有语中无语无语中有语乃得妙旨圆密如何是语渗漏三山来云倒四颠三又云道甚么颂曰有言须是悟无言开口成双落二三况复游扬迷妙义堪X悲堪笑口头禅洞宗三路接人鸟道不开口处玄关转未措言时鸟道玄此是不落语言声前一句玄路写成玉篆非干笔刻出金章不是刀此是玄音妙旨谈而不谈展手睒眼牙口叮咛嘱竖拂拈槌仔细传此是觌面提持随机拈出三山来云美则美矣犹有一人大不肯在颂曰空里往来绝朕踪玄中妙义韵难穷打开八字无遮障会取机关处处通洞宗三纲要一敲唱俱行敲击也一齐截断属理也唱举也一竝用出属事也敲唱俱行事理兼备也谓之偏正俱行即济宗之照用同时也如何是敲唱俱行三山来云猿啸鸟啼随任运山前岭后一般春颂曰敲唱俱行事一如收来放去总同途纵横理事无偏执杀活分明会也无二金锁玄路金锁者钩锁连环血脉不断事中隐理理中隐事偏中有正正中有偏理事圆融正偏不二交罗无碍妙应不穷故曰玄路如何是金锁玄路三山来云织成一段天然锦密密金刀剪不开X颂曰金锁玄关达者稀如环妙用在临机往来不断偏回互一句无私绝妙奇三不堕凡圣坐断两头事理不涉不立玄妙不落有无应物利生得大自在一切影象依倚一齐打脱明双收也如何是不堕凡圣三山来云本来面目无多子喫饭穿衣任纵横颂曰圣解凡情一笔勾也无烦恼也无愁无生面貌团圞在何事区区作马牛曹山云凡见圣解是金锁玄路直须回互夫取正命食者须具三种堕一者披毛戴角二者不断声色三者不受食稠布衲问披毛戴角是甚么堕曰是类堕不断声色是甚么堕曰是随堕不受食是甚么堕曰是尊贵堕洞宗三种堕一者披毛戴角是类堕类者披毛戴角乃异类中事也若意有所滞未免落在异类中须是一念无私向异类中有出身之处故类亦须堕如何是类堕三山来云虽行畜生行不得畜生报颂曰披毛戴角潇洒得过一入荒丘寻他不着二者不断声色是随处堕随者随声逐色不断声色也若不明声色未免落在声色中要知声不自声色不自色声色本无因心假立须是不着见闻X向声色中有出身之路故随亦须堕如何是随堕三山来云见色非干色闻声不是声颂曰见色闻声终不是尘莺啼绿树别有知音三者不受食是尊贵堕受食是今时事不受食是那边事若执在那边未免落在尊贵中须是知那边了却来者边行履尊贵一位犹须虗却故尊贵亦须堕如何是尊贵堕三山来云不装珍御服来着破𧟋衫颂曰礼绝百僚非是尊高无人侍立常自逍遥三山来云堕有堕落堕除二义苟滞在三者中便是堕落能向三者中有出身处便为堕除若论披毛戴角是类堕不断声色是随堕不受食是尊贵堕则堕落之义为是若论曹山须具三种堕之言则堕除之义为是如上所註二义兼该大约三种看来须明转位始得识者辨诸正令食知时而食不受食害即不枉死名正命食黄檗云今之参学者才出众来只欲多知解广求文义唤作修行不知多了知解反成毒药如多与儿酪乳消与不消都总不知以此受害岂知知解尽属生灭真如之中本无此事故曹山贵正命食立三堕洞宗三种芦花X内三种芦花一种芦花一色到头纯素白二边不许着青黄此乃实际理地不受一尘真空绝相及尽今时名一色芦花二种芦花不与凡花为比竝独超众草自尊高此是不守一色不住正位向上优游鹤腾霄汉出银笼名飞出芦花三种芦花绿水青山常作伴清风明月夜为邻此理事混融随放随收虽在今时而不落今时子转身而就父名返入芦花三山来颂云一色到头正位中不居正位出银笼转身就父无端的三种芦花不住功外三种芦花第一白马芦花转身景物原无异回首家山总一般明有用也第二明月芦花出处溪山各异归来云月是同明有照也第三雪压芦花动转平常坦坦横斜本分如如明照用为一也三山来颂云有用有照照用同作家此际露针锋轻轻札处难思议飞入芦花不见踪洞宗三问答如何是髑髅眼答云目不瞬四维洞照如何是髑髅耳答云耳不侧圆音历历X如何是髑髅手足答云臂不掉摵碎虗空脚不动踏翻海岳髑髅者干净之体明法身边事也答意如何谓虽不着一切而能破一切也三山来颂云证到法身无所为无为为处用无亏横身应物浑无物赴感随缘却是谁洞宗四印当风不当印贪观天上月失却掌中珠三山来颂云当风不当印辟破洪蒙忘混沌任从功烈与天高一曲羲皇谁解听当印不当风拈得鼻孔忘了舌头三山来颂云当印不当风一夜东君睡正浓红白满园无看管枝头挑李笑难穷风印俱当披星戴月入水拖泥三山来颂云风印两俱当颠不颠兮狂不狂浑身都是黄金甲要与秋风战一场风印俱不当担水河头卖点灯助日光三山来颂云风印俱不当纸屏石枕竹方床衲被蒙头全不会也无短兮也无长张三擘口骋精神记得眉毛忘眼睛聋瞎相唿无用处面门击碎绝人行洞宗四借借借功明位位是虗位功是一念万年有作之功借功明位者借功勋而明底事也X三山来颂云满园桃李正芳菲莫道东君展笑微色色都来藏不住无端漏洩化工机借位明功借位明功者借本来而显功用也三山来颂云生来志气巳非常揭地掀天做一场不是居恒抱负重那能衣锦得还乡借借不借借正中来纵横得妙虽借借而实无借借体用一如也三山来颂云法法头头听自然无分先后与中边随收随放随舒卷万里星河共一天全超不借借不住于事不住于理不住玄妙不住有无体用双忘偏正不立兼中到也三山来颂云到得𠇾即便𠇾更无一物可堪求就中何自论玄妙理事无关始彻头洞宗四知有不知有业识茫茫无本可据知有一念回光即同本得知有了却不知有及到无心无也无不知有后真知有始信南泉唤作牛三山来颂云昧却本来事者多一朝得见免蹉跎归家莫道闲潇洒戴角披毛怎奈何洞宗两转身一转弃却者边闲景致回观那畔好风光二转尽日闭门慵待客忽然启户问行人三山来颂云流落江湖数十秋归来高卧白云头X一朝顿起风尘念依旧乘槎逐浪游洞宗借句挟带借借者资借外边以显其功用也是偏位是外绍是臣种句句者里头一句以明其本体也是正位是内绍是王种挟带挟带者挟持借句两种竝借而行由偏位而总归于正位也三山来颂云不是百花不见春春来依旧百花新花开花落谁为主识得分明任纵横洞宗小五位大功才转功者功用也修行人十二时中妄念起时以觉心照了如三军有功将军赏也若妄念灭除真照亦无如将军有功帝王赏也若真妄两忘正偏不立不守尊贵如帝王有功余者皆不能赏故曰大功不赏大功者无功之功也此是虗位才转者转入偏位中来是以借位诞生借位诞生既是大功才转却入诞生中来诞生虽是嫡子固名王种然对帝王须当称臣亦属臣种亦属借位谓他纵居东宫亦属偏位不能居其正位以大功转而入偏位也三山来颂云才道无功已涉功无功功尽妙难穷转身一步非他事渐入深宫近九重一色若消诞生乃正宫皇后太子须居东宫东宫X者正具一色边事偏中趋正也若住在此间亦不名尊贵亦不名正位故须一色消尽不住东宫不守尊贵乃名尊贵方名尊贵犹如帝王崩后太子嗣位方名尊贵若修行人虽明本分不能触处融通一向坐在窠窟里名为有地位有途辙者里不可住者却须转身别行一路不滞玄妙不执中边虽处尊贵而不居方名尊贵不然则死水里淹杀人无数三山来颂云本来是佛不须疑认着依然犹是痴踏破顶𩕳无觅处堂堂大露镇皇畿细中移足细中移足者乃是达真正理趣到此亦须拈却不可作奇特想不可作玄妙想前此一色既消是事法巳尽而今真理亦除直教理事双忘真妄不立故名细中移足鹤出银笼既能细中移足自然不住于事不住于理不住者边那畔玄妙不存佛祖那顾掀翻大海踢倒须弥千手拈不起千眼覰不着向者里荐得便是鹤出银笼三山来颂云理事双忘绝妙奇脱身一步更难思银笼鹤出翀霄汉正是翔空无碍时位里转身超情离见不涉有无此是正位中事虽在正位却须转身偏位中来若一向把断要津未为本分故须向今时路头垂手接人自利利他乃可X月铺金地月铺金地者有照有用入泥入水不顾身命应机化现捞摝有情了却那边却来者边接物利生曲为今时权行方便乃转身之妙用也三山来颂云几曾巖畔把心灰又到红尘走一回不是白云惊梦破何缘月色满高台太阳玄三句一平常无生句白云覆青山青山不露顶须知此句要通一路通得如狮子嚬呻三山来颂云平常一句义幽玄话出无生别有天语下言前难摸索旁通一路在机先二妙玄无私句宝殿无人空侍立不栽梧桐免凤来须知此句无宾主通得如狮子返掷三山来颂云绝迹藏踪浑似痴主宾不立最玄微沉沉古殿苍烟锁一句无私上上机三体明无尽句手指空时天地转回途石马出纱笼须知此句兼带去通得如狮子踞地三山来颂云枯木花开锦绣新三春令到绝鸣禽等闲透得其中旨体用明明不可分洞山初有四句一言无展事如答镇州出大萝卜头是也其言不曾开展以明其事须理会在有言之外乃可二语不投机如答干屎橛是也其语不与来机相投须妙悟于语句之间乃可三承言者丧如从言句承当便丧失宗旨此不能X在言外理会者四滞句者迷如凝滞于句中便迷昧真理此不能在语中妙悟者于此四种荐得作箇洒脱衲僧于此不明终成卤莽三山来颂云话出无生妙义多舌头无骨带誵讹承言滞句终无用一片凝心奈若何洞宗三种功勋颂正位一色无影林中鸟不栖空阶密密向边迟寒巖异草何曾绿正坐当堂失路迷大功一色白牛雪里觅无踪功尽超然体皓融月影芦花天未晓灵苗任运剪春风今时一色髑髅识尽勿多般狗口才开落二三日用光中须急荐青山只在白云间三山来颂云尊贵位中坐者难忘功罢业浑如憨须知接引今时事一色无过正与偏宗门八恁么有时恁么两箇五百是一贯阿爷原是丈夫汉有时不恁么从他五五二十五我则六六三十六有时恁么却不恁么题目虽然一般怎奈註脚各别有时不恁么却恁么虽然日月不双明到底三年同一闰有时恁么恁么却不恁么说是说非无定止阇黎莫作两头看X有时不恁么不恁么却恁么指东话西非与错将长就短的和真有时恁么不恁么总得或是或非金出铁若横若顺铁成金有时恁么不恁么总不得自古张家难姓李从来二字不成三颂指是为非非不是将非作是是焉非就中若也情量度海角天涯鹞子飞浮山远录公十六题一识自宗识自宗者须识本来宗趣不落言诠才拟论量千山万水二死中活死中活者寒灰发𦦨枯木腾芳须是死中得活木人抚掌石女呵呵三活中死活中死者贪寻言语路丧却本来人如夹山境语直作境话会是也四不落死活不落死活者不坐二边不住一色日用寻常逍遥自在五背舍五背舍者背事舍理埽荡圣凡纤尘不立离四句绝百非赤洒洒净躶躶堂堂无间隔及尽乃通身六不背舍不背舍者披毛戴角拖犁拽耙随时游戏不捐事理所谓随流认得性无喜亦无忧七活人剑活人剑者凡有语话不犯锋铓随机妙转应物圆成所谓放行则瓦砾生光你若转得身X来自是扬眉吐气八杀人刀杀人刀者埽除佛祖见割断圣凡情一句截流万机寝削所谓把定则干坤失色你若触着锋铓未免丧身失命九平常平常者就日用寻常中垂手不事奇特高远如常恰似秋风至无意凉人人自凉十利道拔生利道拔生者剪除脚下线指出掌中珠拔济羣生利以大道虽然春色无高下到底花枝有短长十一言无过失言无过失者粗言细语倒弄颠拈悉皆中的所谓言满天下无口过也但恐承言滞句之流却从者里蹉过十二透脱透脱者不被一切羁縻迥然超脱脚跟截断红丝线天上人间自在飞此是学人能领会也十三透脱不透脱透脱不透脱者虽然打破玉团子却撒黄金在眼中是透脱中不透脱也十四称扬称掦者提持此事妙唱宗猷须是箇中人会悟音声之外所谓万籁有心闻不得孤巖无耳却知音十五降句降句者断绝语言不恣谈说所谓闭口牢藏舌安身第一方十六方入圆方入圆者纵横得妙左右逢原更无滞碍随口道来无可不可能入圆通三昧也X三山来颂云喫尽寒酸费苦辛同生同死是何人慈衷一片谁知委几度临机任纵横洞宗三解脱门文殊面目文殊门者借物显也颂曰若问文殊户头头路不阿东林青郁密南岳碧嵯峨天际悬空月庭前带雨莎更寻玄妙相箭巳过新罗观音妙唱观音门者音声阐也颂曰欲叩圆通户圆通户不封戍楼鸣晓角烟寺起霜钟鹤唳当晴夜猿啼正碧峰悲心闲竝广何处不相通普贤妙用普贤门者身动静也颂曰若欲识普贤嵯峨本不悬萝攀登绝顶航掣採祥莲野老烧松火山童汲月泉纵横如未会觌面隔重巅三山来颂云庭前栢子郁青青无数春禽树上鸣几度援弓抛弹击犹嫌辜负老婆心曹洞宗旨颂劫壶空处妙难通拟欲无功巳堕功偏正不曾离本位君臣那更异深宫玉机转侧方圆备宝鑑澄明理事同云辇月娥归半夜晓来烟雾尚朦胧三山来禅师五家宗旨纂要卷中X五家宗旨纂要X卍XXX三山来禅师五家宗旨纂要卷下普陀嗣法门人性统编沩仰宗沩山禅师讳灵祐长溪赵氏子得法于百丈海和尚初至大沩木食㵎饮十余年始得仰山慧寂禅师相与振兴其道故诸方称曰沩仰宗沩仰宗风父子一家师资唱和语默不露明暗交驰体用双彰无舌人为宗圆相明之圆相起因圆相之作始于南阳忠国师以授侍者躭源源承谶记传于仰山遂目为沩仰宗总有六名曰圆相曰暗机曰义海曰字海曰意语曰嘿论躭源谓仰山曰国师传六代祖师圆相九十六箇授与老僧国师示寂时复谓予曰吾灭后三十年南方有一沙弥来大兴此道次第传授毋令断绝吾详此谶事在汝躳我今付汝汝当奉持仰山既得遂焚之一日又谓仰山曰向所传圆相宜深秘之仰曰烧却了也源曰此乃诸佛相传至今何乃烧却仰曰某甲一覧巳知其意能用始得不可执本也源曰于子即得来者何如仰曰和尚若要重录一本乃重录呈似躭源一无差失三山来颂云国师父子太无因谶记传来直到今畵得圈圈九十六青天白日换人睛暗机仰山亲于躭源处受九十六种圆相后于沩山处因X此相顿悟有语云诸佛秘印岂容言乎又曰我于躭源处得体沩山处得用谓之父子投机故有圆相辨的于人或畵牛此相乃纵意或畵佛此相乃夺意或畵人此相乃肯不全意或畵卍此相乃全许意或画此相或点破或划破或掷却或抹却皆是截断众流也更有种种多相无非宾主纵夺权实机关总看时节因缘随机拈弄乃入廛垂手方便设施又或闲暇师资辨难互换机锋只贵大用现前不存轨则耳一日梵僧来参仰山于地上畵此相示之僧进前添作此相以脚抹却山展两手僧拂袖便行仰山闭目坐次有僧潜来身边立山开目见遂于地上畵此相顾视其僧僧无对如此皆暗机之类也三山来云如此络索是甚么弄猢狲底闲家具虽然如是也要大家知委三山来颂云觌面相呈事最奇随宜纵夺在临机一轮明月辉霄汉照破河山影畵眉义海仰山一日坐次有僧来礼拜山不顾僧问和尚还识字么山云随分僧乃左旋一匝云是甚么字山于地上书箇十字僧右旋一匝云是甚么字山乃改十字作卍字僧又畵此相以两手托起如修罗擎日月势云是甚么字山畵圆相围却卍字僧乃作楼至势山云如是如是善自护持善哉善哉好去僧乃礼谢X腾空而去时有一道者见后经五日问山山云汝还见否者云吾见其僧腾空而去山云此是西天罗汉特来探吾宗旨者云某甲虽覩此种种三昧不辨其理山云吾以义为汝解释此是八种三昧觉海变为义海体同名异然此义合有因有果即时异时总别不离隐身三昧也如此皆义海之类也三山来云乌焉自别刁刀不同者僧点画分明仰山体势完备正眼看来且不识者箇字在三山来颂云河洛交呈鸟虫迭变剖羲画之奇踪划苍颉之异撰月印川以无痕珠入盘而自转看看具眼阿师荐不荐五观了悟和尚与仰山立玄问玄答此相谓之举函索葢相亦名半月待圆相若将此相来问有更添半月对之答者以葢覆函故曰函葢相称以现圆月相也此相名抱玉求鉴相若将此相来问即于其中书厶字答之此相谓之觅良鑑答者识玉便下手也ㄙ此名钩入索续相若将此相来问但于厶字侧添亻字答之乃问者钩入答者索续乃名续成宝器相也此名巳成宝器相若将此相来问但于内书土字答之土此名玄印玄旨相独脱超前众相不着教意所摄若是灵利底对面分付拟之则不见也三祖云毫釐有差天地悬隔苟不具眼焉能辨此三山来云玄问玄答即不无若一向滞在里许未X免成耙脱印子矣何以为吾宗向上之旨哉学者师其意而用之可也三山来颂云一人拈起一人圆两两相将各一边识得两边符合处收来依旧月团圞辨第八识此是众生具有六识添空一识名为七识七识不可得名第八识亦名八王子亦名八解脱亦名八丈夫总有四八三十二相此是果相因智报德七识亦名传送识七八二识不相离故来为先锋去为殿后以至追思过去攀援现在念虑未来三细六粗五意六染七识分彼分此分是分非八阿赖耶识名为白净识本无瑕玷无佛无众生无你亦无我古德颂云赖耶白净本无愚三细分时有六粗八万四千从此得大千沙界作凡夫梦心桎梏原非有病眼空花岂是无反掌之间成十善依然赤水获玄珠第八识亦名含藏识若是悟底人六七因中转五八果上圆六识转为妙观察智反观第八识为不动智空无内外名大圆镜智即一体也平等性智总号也以妙观察智收前六根六尘六识乃至八万四千尘劳转为成所作智成所作智转入妙观察智妙观察智转入平等性智平等性智转入大圆镜智即一体也是相宗师若有问难能转者即转在那箇识按楞伽经云佛诫大慧初中后夜常以妙观察智当净现流识转六根为成所作智如手仰时不应问覆手何在亦如水X为冰时不即有异故云烦恼即是菩提百法唯识二论但取其义莫着言句也六祖偈云大圆镜智性清净平等性智心无病妙观察智见非功成所作智同圆镜五八六七果因转但转其名无实性若于转处不留情繁兴永处那伽定六妙观察智七平等性智因地转五成所作智八大圆镜智果上转三山来云还见么唤作识亦得唤作智亦得且道能转底在甚么处打破镜来才向道三种然灯曹山云然灯前有一种一未知有同于类血之乳一知有犹如意未萌时始得本物此名然灯前有一种知有往来言说声色是非亦不属正照亦不得记同类血之乳是漏失边事此名然灯后直是三际事尽表里情忘得无间断此始得正然灯乃云得记如何是然灯前首山云诸佛在我前智门祚云空劫无闲人五祖演云令人疑着如何是然灯后山云诸佛在我后祚云衲僧天下走演云一场懡㦬如何是正然灯山云青山无异路祚云火星入牛斗演云错认定盘星颂解得分明珠走盘未能透脱几多难如瓶注水无遗漏隔海风光冷眼看颂不见明珠不走盘长天静夜黑漫漫古今十世X无增减拈起牛头尾上安颂问处分明答处亲尘尘剎剎总逢君一声黄鸟青山外占断风光作主人三山来云前后且置直须正照俱忘犹较些子颂曰然灯前后不相因正是然灯略较亲三际情忘无所住堂堂得见本来人香严三照语颂本来照拟心开口隔山河寂寞无言也被诃舒展无穷又无尽卷来绝迹巳成多寂照不动如山万事休澄潭彻底未曾流箇中正念常相续月皎天心云雾收常照四威仪内不曾亏今古初无间断时地狱天堂无变异春回杨柳绿如丝三山来颂云三照由来一照同何分前后与当中箇中若了全无事一点灵光暎不穷仰山设九十六种圆相开为百二十合为九十六共一十九种门设施圆收在于六门一圆相二义海三暗机四多字学五意语六默论三山来颂云祇箇从中辨假真一门辟破许多门门门施设成何义贵在临机妙用亲仰山临终付法偈云一二二三子平目复仰视两口无一舌此是吾宗旨后龙潭智演为四偈三山来云仰山平生弄尽虗头喜得临行一句倾心吐出别无剩旨若非龙潭註破惹得无数人打X瓦钻龟委悉么一轮明月空归去万朵河山镜影中龙潭智四偈一二二三子牛牛字清风起佛来看不就人人来争纲纪平目复仰视儿孙还有异未辨箇端倪出门俱失利两口无一舌止止不须说西天僧到来乌龟唤作鳖此是吾宗旨扬声啰啰哩镜智出三生吹到大风止沩仰宗旨颂权分九十六圈圞脱印相承有所传垂手为人曾作拜横身应物善交拳禅天云散心光现义海波澄月影圆明暗相参看变态莫教辜负草鞋钱X仰山九十六种圆相图末前句第一句日用句第二句末后句第三句修罗三昧擎日月势女人三昧罗剎不隐X巳上开为百二十合为九十六种总不出十九门施设也一垂示三昧门二问答互换门三性起无作门四缘起无碍门五明机普互门六暗合宾主门七三生不隔门八即幻明真门九用了生缘门十就生显法门十一冥府生缘门十二三境顺真门十三随机识生门十四海印收生门十五密用灵机门十六啐啄同时门十七随收随放门十八卷舒无任门十九一多自在门圆收六门一圆相二义海三暗机四多字学五意语六默论总断三山来云种种圆相虽是多门设施不过师资辨验临机拈出毋论是生是佛情与无情那能越得圈子去莫道九十六箇即百千万亿剎剎尘尘种种变现无过一箇包罗得其意者勿执其本庶几用而无碍可也识者酌之云门宗云门禅师讳文偃姑苏嘉兴人也俗姓张氏受具游方初参睦州陈尊宿发明心要州指见雪峰存禅师X再蒙印可初至灵树开法嗣雪峰后迁云门光泰寺其道大振天下学者望风而至号云门宗云门宗风出语高古迥异寻常北斗藏身金风露体三句可辨一镞辽空超脱意言不留情见以无伴为宗或一字或多语随机拈示明之云门示众云函葢干坤目机铢两不涉万缘作么生承当众无语自代云一镞破三关后德山圆明密禅师遂离其语为三句函葢干坤句截断众流句随波逐浪句云门三句函葢干坤句本真本空一色一味凡有语句无不包罗不待踌躇全该妙体以事明理体中玄也如何是函葢干坤句三山来云总在里许颂曰函葢干坤事莫穷头头物物露真风顶门亚竖摩醯眼万象森罗一镜中截断众流句本非解会排遣将来不消一字万机顿息言思路绝诸见不存玄中玄也如何是截断众流句三山来云不通一滴颂曰截断众流意若何算来一字巳成多推排解会徒劳力肯把要津放得过随波逐浪句许他相见顺机接引应物无心因语识人从苗辨地不须拣择方便随宜句中玄也X如何是随波逐浪句三山来云一叶扁舟颂曰随波逐浪过前川绿笠青簑把钓闲一曲渔歌江际晚高低棹破水中天云门宗八要一玄一玄者凡有用处玄妙难思不在寻常语句内无容测度不可思量故名为玄毗卢顶上起寒涛没手泥人斩怒蛟瞶耳千程闻蚁鬬失明万里见秋毫如何是一玄三山来云灯笼骑露柱颂曰几度乘风泛小舠彩云影里漫撑篙举网撒破虗空面又向山头钓巨鳌二从二从者凡有指点皆随机拈弄或因其见解而接引之不另标特解故名为从万顷清风雨后山暖莺莺语巧喧喧溪花野水不知数总在春风和照间如何是二从三山来云柳絮随风颂曰桃红李白鬬芳妍一夜东风色更鲜猾蝶狂蜂何处去惯寻香气到花前三真要真要者就其本体真实切要而言不属玄微奥妙支离蔓衍故名真要看尽云山雨翠深秋霜助日梦魂清有人问道无余事云在青天水X在瓶如何是真要三山来云六月日头到处热颂曰脚底茫茫路转赊东西南北尽天涯风尘踏遍无闲思竟毕回头始是家四夺四夺者随所拈弄都是刀鎗就机夺机不容拟议任彼千般知解一味抢搀故名为夺一阵白苹一叶风满池零落玉芙蓉巨鳞吸尽沧溟水留得珊瑚照日红如何是四夺三山来云不遇无情霹雳手埽荡烟尘将属谁颂曰拓土开疆也大难几回血汗染征衫可怜三尺鱼肠剑漫假雄才手靖边五或或者疑而未定之辞或隐或显或东或西用无一定语绝方所此机窍之不容捉摸者故名为或把定要津路不通路殊不复辨西东梅花玉片开晴岸柳絮金丝遇晓风如何是五或三山来云我到者里却不会颂曰习习香风过树头去来何处觅踪由行人无数空惆怅几度寻思恨未休六过过者用到极头十分孤峻无你挨拶处无你转身处回避不及忒煞无情故名过古德擎叉过也难雪笼台顶衲衣寒是非得失俱收拾分付X诸方仔细看如何是六过三山来云一分心悻一分慈颂曰狼毒心肠何太孤提刀仗剑忍于屠命根断处难思算几箇男儿是丈夫七丧丧者随人上下丧失天真不见本来痴迷狂走又或执着已见丧却目前如此之类皆谓之丧刻舟求剑真云昧待兔守株何太迷可叹几多无目汉也随人脚走东西如何是七丧三山来云贪观眼前浪失却手中桡颂曰弱丧穷儿实可哀家珍抛却自何来自从别去娘生面落落长途唤不回八出出者脱体转身不拘一处不守一隅随机应用八面四方都有出身之路故名出南辰北斗只西宫火里生莲奋目红野色更无山隔断月光直与水光通如何是八出三山来云天上人间自在飞颂曰鸟道羊肠路太多脚头脚底任蹉跎随他曲折芒鞋滑步步如龙畴奈何云门三种病一未到走作避影劳形无是处离阴灭迹枉徒然三山来颂云东去西来无了日南奔北走到何年X红尘扰扰忘归路梦断家山实可怜二已到住着幸然弃有方回首却便沉空不转身三山来颂云长安虽乐实难居到处优游任卷舒莫教闭门高枕卧养成痼疾倩谁除三透脱无依走南进北无方所尽日优游不到家三山来颂云不入尘牢不受缠抛枷打锁许多年谁知作箇长流客荡荡无依去不还古尊宿总颂未到家山烟水秋归来那更不回头就中透得无依止此病阎王替汝愁云门二种光不透脱一切处不明面前有一物是一闻声见色随疑转驴粪从他换眼睛三山来颂云白云朵朵翳双睛一线青天也是尘拨尽黄金知何日不愁寂寞不愁贫透得一切法空隐隐地似有箇物相似亦是光不透脱遇物临机生见解是非卜度自狐疑三山来颂云梦破方知一物无法尘尽处亦何孤谁知暗里相逢处依旧从前障眼珠古尊宿总颂十处逢缘九不通疑情一片滞顽空何劳拣择寻宗旨来意还他去意同云门一字关僧问云门如何是云门剑门云祖如此之类凡有所问但以一字酬之是也三山来云云门恁么道谓是齿不关风谓是舌头X太短有人透得此关许你亲见云门三山来颂云一字关一字关何不成双独成单单单一字诚难测一字诚难测也难难难目前隔箇须弥山抽顾云门见僧来每以目顾之即曰鑑或曰咦而录者曰顾鑑咦后来德山密禅师删去顾字丛林目之为抽顾三山来云非父不生其子颂曰云门鑑咦德山抽顾方便机关父作子述扰扰丛林卒未休而今犹在欣相慕巴陵三句僧问巴陵如何是提婆宗陵云银盌里盛雪三山来颂云银盌盛雪内外明彻不是巴陵有口难说如何是吹毛剑陵云珊瑚枝枝撑着月三山来颂云珊瑚枝枝撑着月一道寒光照不歇大鹏一口吸沧溟惊起鱼龙皆恶发祖意教意是同是别陵云鸡寒上树鸭寒下水三山来颂云鸡寒上树鸭寒下水信尔自然忘其彼此一般景致两般看红是桃兮白是李云门闻语乃云他日老僧忌辰只须举此三转语供养老僧足矣三山来云巴陵三句可谓得云门血脉者若伹以X此供养犹觉未在何故不见道智过于师方堪传授也不得匇匇草草云门宗旨颂睦州炉鞴雪峰机打就金毛狮子儿三句楷磨区法则十门规度别机宜树凋叶落西风急云淡天低晚日迟情见到头窥不得离心意识始方知法眼宗法眼禅师讳文益余杭鲁氏子得法于漳州罗汉桂琛禅师初住抚州崇寿次住建康清凉大振雪峰玄沙之道周显德五年闰七月间示寂江南李后主谥曰大法眼禅师法眼家风则闻声悟道见色明心句里藏锋言中有响三界惟心为宗拂子明之眼初同绍修洪进过地藏院阻雪值围炉次藏问山河大地与上座自己是同是别眼云是别藏竖两指眼云是同藏亦竖两指便起去次日送至门首藏指庵前太古石问曰三界唯心万法唯识且道此石在心内住心外眼云在心内藏云行脚人着甚来由安片石在心头眼无对遂解包依席决䇿一日呈见解说道理藏曰佛法不恁么眼云某甲词穷理尽也藏曰若论佛法眼于言下大悟后因行脚话不知最亲切始悟彻作偈曰三界唯心万法唯识唯识唯心眼声耳色不到耳声眼触何色耳声难成眼色何立色心不二彼此无差有人会得腾焕吾家乃立华X严六相义华严六相义此乃华严六相义举一齐收于一一法中有此六义经中葢为初地菩萨说也三山来云六相即不无还出得者箇么三山来颂云桃李枝头色色新红如脂抹白如银虽然笑破东风面都是园林一样春法眼华严六相义颂华严六相义同中还有异异若异于同全非诸佛意诸佛意总别何曾有同异男子身中入定时女子身中不留意不留意绝名字万象明明无理事三山来云法眼恁么道未免裂破舌头颂曰六眼由来义不同不同同处妙相通同中有意同无异两岸芦花对蓼红六相总论若究置欲免断常边邪之见须明华严六相义门则能任法施为自忘能所随缘动静不碍有无具大总持究竟无过此六相义是辨世间法自在无碍正缘显起无分别理若善见者得智慧总持门不堕诸见不可废一取一双立双忘虽总同时繁兴不有纵各具别冥寂非无不可以有心知不可以无心会详法界内无总别之文就果海中总成坏之旨今依因门智照古德略以喻显六相者一总二别三同五异五X成六坏总相者譬如一舍是总相椽等是别相椽等诸缘和合作舍各不相违非作余物故名同椽等诸缘递相互望一一不同名异相椽等诸缘一多相成名成相椽等诸缘各住自法本无作故名坏相则知真如一心为总相能摄世间出世间法故约摄诸法得总名能生诸缘成别号法法皆齐为同相随相不等称异门建立境界故称成不动自位而为坏又云总相者一合多德故别相者多德非一故同相者多义不相违故异相者多义不相似故成相者由此诸义缘起成故坏相者诸缘各住自性不移故此上六相义者是菩萨初地中观过世间一切法门能入法界之宗不堕断常之见若一向别逐行位而乖宗若一向同失进修而堕寂所以位位即佛阶墀宛然重重鍊磨本位不动斯则同异俱济理事不差因果无亏迷悟全别如论大旨六相还同梦里渡河若约正宗十地犹如空中鸟迹若约圆修断惑对治习气无非理行相资缺一不可是以文殊以理印行差别之道无亏普贤以行会理根本之门不废三山来云种种譬喻可谓明惺若论衲僧分中似觉未在何故聻本来无位次谁敢强安名总别同异成坏之相互换投机句意超脱而后学辈多渣滓其语何啻如牛毛耶殊不知总则举体分明别则法法不滥同则同一法性异则功用自异成也无法可成坏也无法可坏若能体用纯真一即六六X即一如金作器器器皆金虽炽然分别而了无丝毫可现之相如是则十处十会尘尘尔剎剎尔念念尔复何疑哉便是透脱十成百了千当还我金刚王宝剑来三山来云者多口阿师未免性命落在五云手里随喝一喝云还知痛痒么若也知得千零百碎依旧面目团圞若也不知团圞面目总被千零百碎者里更有为五云出气底么试出来道看宗要偈七首即物契神勤求胜积功理契古今同同得妙何处㵎松西北风示机吾有一言天上人间若也不会绿水青山毗卢顶上一真收不得万类莫能该蚊子生头角泥鳅上舞台迦叶门前觌面露堂堂全机不覆藏剎竿头倒卓红日上扶桑三界唯心三界唯心万法澄盘镮钗钏一同金暎阶碧草自春色隔叶黄鹂空好音万法唯识不曾出世立功勋万国文明草木春野老不知尧舜力冬冬打鼓祭河神总颂不移寸步越河沙地狱天堂混一家佛祖位中消息断何妨尽赏洛阳花又有四机箭锋相拄机锋相敌也X三山来颂云两阵交锋莫可当弯弓架矢岂寻常箭头的的相逢处脱却征衣笑一场泯绝有无不存朕兆也三山来颂云大用临机不可窥卷舒出没妙相随竝无面目教人见谁向虗空强畵眉就身拈出当面直提也三山来颂云自从辟破祖师关掣电轰雷任往还不识当机拈弄处低头巳隔万重山随流得妙即境设施三山来颂云祖意明明百草头相逢到处逞风流随家待客无丰俭把筯拈匙一笑休天台韶国师初自疎山来自谓得旨令徒众入室自不入室一日法眼上堂僧问如何是曹源一滴水眼云是曹源一滴水韶在众闻之忽然大悟以所悟闻于眼眼云汝向后为国王所师吾不如也三山来云父闻子健恨不杀身颂曰曹源一滴水洗尽耳中尘座前龙象客几箇是知音惟许通玄解报恩韶国师四料拣闻闻放三山来颂云万籁传声无彼无此放开耳门都在里许闻不闻收三山来颂云猿啸鸟吟落花流水是声非声归真X亦尔不闻闻明三山来颂云刚到长松下又从幽㵎过蹉跎泉石里逐处演摩诃不闻不闻瞎三山来颂云四方咸閴寂八面不通风小鼾天地老一枕梦周公法眼宗旨颂即俗明真总万方法身从此露堂堂山河大地皆标的草木丛林尽发扬秋雨徧催梨叶老春风齐拆杏花香义天觉海周沙界窥管持蠡试测量附录三身三身谓法报化身也法身毗卢遮那此云徧一切处报身卢舍那此云净满化身释迦牟尼此云能仁寂默在众生身中即寂照用也寂即法身照即报身用即化身金光明最胜经一切如来有三种身具足摄受阿耨菩提化身者如来在昔修行地中为诸众生修种种法得自在力随众生意随众生果现种种身是名化身应身者谓诸如来为诸菩萨说于真谛令其解了生死涅槃是一味故为除身见众生怖畏欢喜故为无边佛法而作本故如实相应智本愿力故具三十二相八十种好顶背圆光是名应身法身者X为除烦恼等障为具诸善法故惟有如如法如如智是名法身前二种身是名假有第三种身是真实有为前二身而作根本何以故离法如如离无分别智一切诸法无有别法复次诸佛利益自他自利益者是法如如利益他者是如如智又璎珞经云五分法身以识性别戒香摄身定香摄意慧香摄乱解脱摄倒见度知摄无明是五分香璎珞其身三山来云诸经解说甚是分明祖师门下觉大远在良久云唤作法身得么振身云唤作应身得么顾视左右云唤作化身得么五分真香即不无要问诸人鼻孔在甚么处三山来颂云话到本来一物无无生面目何曾殊祇因者箇婆心重别相安名总一如四智大圆镜智如大圆镜现众色相平等性智观一切法悉皆平等妙观察智善观诸法无得而转成所作智成本愿力所应作事转八识则能成四智也三山来云智亦不可得识又作么生秘藏诠註云佛转八识而成四智八为大圆镜智七为平等性智六为妙观察智五为成所作智识惟分别智能决断三山来云煳饼馒头是一是二X大乘庄严论云转八识成四智束四智具三身三山来以拂子击禅床一下云此是识复击一下云此是智又击一下云此是身汝等诸人作么分解复击一下古德云眼等五识为成所作智意为妙观察智化身摄末那为平等性智报身摄阿赖耶为大圆镜智法身摄三山来云且道报化法身又以何为摄智通禅师问六祖三身四智旨要祖曰清净法身汝之性也圆满报身汝之智也千百亿化身汝之行也若离本性说三身即名有身无智若悟三身无有自性即名四智菩提听吾偈自性具三身发明成四智不离见闻缘超然登佛地吾今为汝说谛信永无疑莫学驰求者终日说菩提通曰四智之义可得闻乎祖曰既会三身便明四智若离三身别谈四智此名有智无身也即此有智还成无智复说偈曰大圆镜智性清净平等性智心无病妙观察智见非功成所作智同圆镜五八六七果因转但转其名无实性若于转处不留情繁兴永处那伽定三山来云将谓是箇祖师前五识转成所作智第六意识转妙观察智前五识谓眼耳鼻舌身此乃四大和合而成皆各司其用云体本来无过止因外有色声香味触之尘内X之根与外之尘相偶而识生焉罪业所由起也不转则为识转则成所作之功而各效其用矣第六意识乃意根而意为六根中之头目意识一动则眼贪色耳贪声鼻贪香舌贪味身贪细滑起徧计之情转则妙于观察见色非干色闻声不是声香臭不分甘苦不别粗细一体而成自然之智矣起信论云三界虗伪唯心所作离此则无六尘境界也毗婆沙论问曰心意识有何差别答曰无有差别即心是意意即是识祖师云徧现俱该法界收摄在一微尘识者谓之佛性不会唤作精魂虽然如是蹉过者甚多错会者不少三山来云用会作么虽然如是蹉过即不可具眼底辨看第七末那识转平等性智楞伽云末那者此云染污葢由六识既动意根着处即成污染七识亦名传送识前粘六识后连八识七识无定体亦无定用因意识分别好丑七识即从而分别之故以此分好分丑传送于第八识八识则受而含藏故云七八二识不相离倘意识转为妙观察则七识亦不分彼分此而转为平等性矣染污之名何自而得哉是以体清而用亦不浊也三山来云本非污染那求清净原无分别说甚平等虽然如是若不拨转关棙吾恐生死海中头出X头没无了期也欲不污染得乎第八阿赖耶识转大圆镜智第八多异熟性故名含藏识谓前世中以善不善业为因招感今生异熟心是果异熟者异世熟染之性不期然而自合也阿赖耶者即是真心不守自性随染净缘不合而合能含藏一切真俗境界如明镜不与影像合而含影像亦名如来藏识伽陀云诸法于藏识识于法亦尔更互为因相亦悟为果相若于含藏处破诸恶见舍我执等但如大圆明镜物来则照物去不留影像都无能入如来真空妙藏与诸佛同证同得有何不清净者哉故曰大圆觉智性清净三山来云者箇是大圆镜阿那箇是含藏识者箇是含藏识阿那箇是大圆镜含藏识且置止如打破镜时又向甚么处会取道道第九阿那识亦名纯净识合论云寄说阿那识此云执持为第九纯净识如五六七八等识常依九识以依止凡愚不了妄执为我如水暴流不离水体诸波浪等以水为依故六七八识常以净识为依何谓九为净识为二乘人久住在生死业种六七八识有怖畏故恐彼难信方便于生死种外别立净识使令悲智渐渐得生达识成智则赖耶成圆镜之体持功德之门末那为平等之源一X自他之性第六起观察之妙转正法之轮五识兴所作之功垂应化之迹斯则一心匪动识智自分不转其体但转其名不分其理而分其事但伏六识不取尘境故名识灭是故离心之境文理俱虗即识之尘诠量有据狂心不歇歇即菩提垢净心明本来是佛三山来云是济世航登者得渡是起死药服者得甦须知纯净就真体而言若染污即不得矣实志修行者勗诸按三身四智诸说採摭经论历据详明与沩仰辨识处大相关系可资深禅正修者不落旁蹊而行正路故予有取焉往往同流之士必谓吾单传直指之宗何借此为殊不知学道者为心意识之所困苦甚矣虗明自照本自无他风境摇摇倏然走作通人达士犹未免焉况其下者乎可无方便观照之力乎倘因其披剥之说破其虗妄擣其窠窟即吾受用处皆大圆镜智也精金万煅不再鑛矣三山来云此老不可谓非婆心也三山来禅师五家宗旨纂要卷下X志略妙喜杲祖集人天眼目巳自引蔓牵枝高峯老人纂要之出得非畵蛇添足耶是以铁祖有密授之戒老人示寂几二十年语录巳经重刻而纂要真本重扄笥中非吝也无如家贼难防向因燕京翠崖典藏钥时请稿重述同寮辈私相传录将遍诸方且乌焉之混刁刀之差转行转讹壬午春宁子执本请曰其讹如此不几瞎悞人眼何若以真本付梓庶见从上诸祖真面目其裨益不小予思事不可执一执一不变非通道也遂以稿授宁朝刻而夕行焉善阅者勿谓为吾门相传家事可耳康熙癸未孟春嗣法门人普陀性统谨识