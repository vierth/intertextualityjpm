弘戒法仪X卍XXX弘戒法仪序世尊以金襕袈裟付大迦叶而禅法律竝传名之曰祖印者葢以实相无相涅槃妙心为三宗之的旨也佛灭度后律家不悟心宗遂裂比丘一法为五部是以禅宗传法传心而不传小律葢谓小乘不知禅律同宗而互为诋讼故耳故佛藏经以实相为宗以禅人不知法律之心者谓之增上慢人以法师之不识禅心之律者谓之不净说法以律师之不悟禅宗心印者谓之破戒比丘以皆不知实相无相为一宗而欲分茅裂土各为封树而无法王气象故也自无相好佛巳来三宗品立门户各开如罗睺罗之堕钵苦无发心重为缀之者可悲也法藏初受戒于云栖既具圆于灵谷再禀云栖墖前而教授于云门往复至再纵三家之法为一律葢以禅人忽律而重心戒师执相而遗体自戒坛一闭仪法尽亡相顾讥诃难于和会不揣浅见求拾古规得昔律师之具足戒式于南坛略加参演倣菩萨戒式于戒疏发隐勉自补全皆欲以禅教律三宗会归实相无相涅槃妙心之一旨勿使堕于增慢不净破戒之流弊此诚缀钵之痛心和法之愚见覧此者幸勿以禅不搀律戒不谈禅之论为诋可也于是集三归五戒八戒剃度十戒并X比丘白四羯磨及菩萨戒等为诸品说戒之式彚沙弥律仪要略比丘戒本梵网经为三种诵戒之本并随机羯磨为比丘之则着梵网一线上下卷为禅律一心之宗兼之佛藏经四卷共刻一函合命之曰弘戒法仪俾受戒之人急究禅以求戒体而参禅之人务持律以固禅宗禅律一心而教无别出之遗法矣此救末世之急先务也其间缺失譌谬愿同心者明以救我天启癸亥孟冬朔旦三峰菩萨戒弟子法藏书于北禅寺禁蛙堂中弘戒法仪目录授在家二众三归依法仪第一审在家出家求授五戒八戒并求剃度十戒等遮难法仪第二授出家在家五戒八戒法仪第三沙弥得度法仪第四将登坛授具足戒预问难法仪第五或将出家或将授具戒俱应先授四依法仪第六将欲登坛授具先整授沙弥十戒初禀堂头和尚法仪第七次差阿阇黎授沙弥十戒法仪第八将授具足戒先差教授师授持衣教钵法仪第九将登坛授具足戒先䇿发沙弥法仪第十登坛授大比丘具足戒白四羯磨法仪第十一比丘白四羯磨受具足戒巳次当差阿阇黎与说随相法仪第十二说菩萨戒诸法仪开后差阿阇黎审比丘授菩萨大戒法仪第十三将授菩萨大戒先差阿阇黎开导三自归令参心地法仪第十四将授菩萨大戒差阿阇黎问七遮法仪第十五将授菩萨大戒先差阿阇黎开导忏悔法仪第十X六将授菩萨大戒先差阿阇黎开导苦行法仪第十七将授菩萨大戒先差阿阇黎开导发大誓愿法仪第十八正授菩萨大戒法仪第十九教授钖杖法仪第二十诵沙弥戒本第二十一诵比丘戒本第二十二诵菩萨戒本第二十三授戒辨第二十四进戒示语第二十五衣钵总持第二十六登坛授戒引请法仪第二十七衣图第二十八坛仪第二十九比丘羯磨法第三十菩萨羯磨法第三十一梵网经一线上下卷第三十二佛藏经第三十三X弘戒法仪上卷授在家二众三归依法仪第一引请举香赞自心本净性法生光头头无碍是心王三宝出含藏一炷心香归戒露堂堂香云葢菩萨摩诃萨善男子等闻磬声各礼三拜称自巳名字翘勤合掌引请作白夫莲花出陆须凭法水之滋净念超凡应借宗师之指若不依僧何能知法苟非归佛无以出尘公等现身具如来体将欲破妄归真须先住俗从道既巳发圆成意秉殷重心久慕明师耑求大法我为等谨请禅师登宝王座应水月机开演自性之归依教授利生之戒善请师之语汝合自陈恐汝未能代为唱举汝当至诚随我启请引请作梵X大德一心念我弟子今请大德为我作三归本师我依大德故得入最初地慈愍故慈愍故大慈愍故和尚鸣尺云汝既殷勤伸请我为汝作三归自性师所有言教汝当谛听善男子善女人等汝既发心归依三宝我当为汝谨请十方诸佛三世法宝诸菩萨众历祖师僧光降道场证明诚恳起立请圣引请举香花请南无一心奉请尽虗空遍法界十方常住一切诸佛一切尊法一切贤圣僧惟愿不违本誓哀愍有情临降道场证明诚恳南无一心奉请乐邦教主堪忍本师龙华会上至尊过现未来善逝南无一心奉请大行普贤文殊师利大悲观世音菩萨摩诃萨就坐一心奉请护法天龙伽蓝圣众护持斋戒一切善神等众惟愿临降道场精严拥护鸣尺白云三宝光临万神侍卫朗当台之法镜鉴出海之心珠宜乎万虑雪清一波不动俾镜涵珠彩珠现镜光互融凡圣于一源交灿主宾于双照心光独露鉴觉全彰我今为汝指出自性三宝一心十善令汝了然开悟不假修为开火宅之青莲净红尘之白业磨不磷X涅不缁修不无染不得居净名之列为近事之尊所谓佛者何即今一念自心如珠如镜灵灵不昧了了常知知而无知不寄诸缘不生二念者是也所谓法者何即今了得此无知不昧之心即是本心诸佛更不生疑生怖起惑起念者是也所谓僧者何即此知而不染湛而不摇常清常净随时应物如水中月者是也此自心之三宝也诸佛得此心故云正觉诸法诠此心故云妙法众僧了此心故称净众是知现前所请诸佛法僧乃先证自心之三宝也即今归依一念灵明现证自心之三宝也汝能传持此教接引后人以明此心此未来同证自心之三宝也故知自心具三世摄十方所谓心佛众生三本无异一证永证皆为空名有非实有者也所谓一心十善者一心不生则意无贪嗔痴口不妄言绮语两舌恶口身无杀盗婬故四十二章经云心为功曹功曹若止从者都息是知即此一念无心之三宝则万善具足十度齐彰依此而修是为真修依此而证是为实证更复兼之孝弟忠信仁爱慈和释放生命方便救苦无非推此一心行于世间谓之心佛出世者也以此心独脱无染即是罪性本空以此心念念清净即是现生净土以之忏悔何罪不灭以之念佛何愿不成皆不出乎自性之一心也上来为汝开陈自心三宝令汝直下明心见性理相既明事须成就更当统汝归依现坐道场十方三宝师师传心佛佛授手世世生生令X不退转汝能归依随声应答善归依佛归依法归依僧归依佛两足尊归依法离欲尊归依僧众中尊归依佛竟归依法竟归依僧竟上来归依三宝巳竟从今巳往称佛为师称法为师称僧为师更不归依邪魔外道更为汝等作法忏悔涤其旧染不复再作一净永净我为唱导汝当随和忏悔偈我昔所造诸恶业皆由无始贪嗔痴从身语意之所生一切我今皆忏悔上来忏悔巳竟更须发大誓愿广度众生齐成佛道先当求生净土亲觐弥陀一生补处还来此土化导众生同为莲上化生勿使轮回环转更为示汝一心净土法门六字弥陀圣号时时系念勿染尘劳举阿弥陀佛身金色愿生西方净土中上品莲花为父母花开见佛悟无生不退菩萨为伴侣上来归依三宝誓生九莲现为无量寿王来作微尘剎主永无退转必定圆成汝当依教奉行审在家出家求授五戒八戒并求剃度十戒等遮难法仪第二引请举赞X真香才触妄罪全消殷勤刳露象初调玄诲入甄陶心体参寥妙戒本昭昭香云葢菩萨摩诃萨诸善男子等闻磬声各礼三拜胡跪合掌引请作白标指尖须当见月拈皂角合悟救糍汝等既当禀戒于堂头先合洗除于心地兹者阇黎迎降法席崇舒忏法依人理当精审请师之语汝合自陈恐汝未能皆随我道引请鸣磬作梵大德一心念我今请大德为我作审戒忏悔阿阇黎我依大德故得受审戒忏悔法慈愍故慈愍故大慈愍故阇黎鸣尺云未受戒者出否巳出善男子汝既殷勤伸请我为汝等作审戒阿阇黎所有言教志心谛听阇黎抚尺云欲出明月珠焉可尚凭泥染污将盛狮子乳固当净涤琉璃瓶或欲归戒为近事或当剃染为沙弥悉应舍妄归真露罪忏悔若不尽忏悔纵受得戒犹是罪福杂糅净秽沓陈无上菩萨岂能纯一必须如洗故衣去其垢迹本体洁白方可受色良以人居六道幸预胜伦逼近佛阶易于修进伹恐重罪所遮为作佛X之障难若无遮障戒可得受汝等各各刳心沥胆对我一一开陈从昔以来意根忆持所作所为七遮十恶极重等事向我倾心吐尽不得丝毫隐藏我今逐一问汝汝宜逐一实答各各起立暂住一边逐位胡跪佛前深思细察有则言有无则言无不得轻心惑乱善男子汝名某甲问汝不曾出佛身血否无问汝不曾弒父弒母否无问弒和尚阿阇黎否无问破羯磨转法轮僧弒圣人否无问曾断人命否无问曾杀曾食禽畜等生命否无问曾盗常住物佛物法物否无问曾盗和尚阇黎法师及上中下座一切众僧物否无问曾盗取冐取匿取檀信物否无问曾犯比丘尼作不净行否无问曾于六亲姑姨姊妹行婬欲否无问曾犯若男若女若畜生若鬼神行婬欲否无问曾谤师长父母及犯诤违逆等否无问两舌鬬乱人否无问恶口骂人呪人否无问以是为非以非为是见言不见不见言见否无问装点巧言证入人罪否无问曾破酒戒否无问欠人债不肯还偿否无今对十方三宝护法天龙诸善神前有即言有无即言无弗得覆藏高峰妙禅师云如洗臭糟瓶相似千番百番洗泡得干干净净无一点气息无上醍醐方堪盛受汝说罪巳竟否巳竟且起第二位过来乃云汝等说罪俱竟否俱竟上来说露巳竟从今每于中夜志诚向十方诸佛殷X勤顶礼忏法若干并礼大悲观音圣号求其加护罪得消灭我今为汝作法忏悔众等各宜悲欣交集渴仰翘勤同声应和我昔所造诸恶业皆由无始贪嗔痴从身语意之所生一切我今皆忏悔上来审戒忏悔作法巳竟将剃度及受十戒八戒者各宜静虑具足衣钵等法以俟至期说戒若欲受三归近事五戒八戒法者同候堂头志诚听戒汝等各宜依教奉行依教奉行出家在家授五戒法仪第三第一请师引请举赞三请纳体五戒培根洗清遮难指心源初地信为门一瓣香焚恳到礼三尊香云葢菩萨摩诃萨诸善男子等闻磬声各礼三拜胡跪合拿引请白云夫原受三归为翻往昔之邪境即授五戒先登初级之重楼不得明师难传圣法今为汝请堂上宗师为汝等作五戒阿阇黎而况此师诲人无倦接物有方汝当端秉一心随我殷勤伸请请师之语汝合自陈恐汝未能皆随我道引请唱云X大德一心念我求授五戒愿大德为我作五戒阇黎我依大德故得授优婆戒慈愍故慈愍故大慈愍故善男子等汝既殷勤伸请我为汝作五戒阿阇黎所有言教汝当谛听第二开导原夫欲离苦趣者须发信心信心若发万善从生欲成佛道者须受净戒净戒若受万缘皆具能如是者必至菩提夫戒者生善灭恶之根基入圣超凡之种子才登戒品便绝轮回受持不昧于初心始终无犯慈护谨防于微念止作双持三椉果位以亲跻五分法身而克证夫如是者则吾佛世尊开方便门观机利钝戒说多端先唱三归次伸五戒乃由十具重演一乘归源无二以无三方便利他而利巳令欣乐者自微至着慕受戒者以渐入顿同游正觉之场共造定慧之域故显圣人之利见实贻贤圣之良缘故吾祖南山圣师云戒德难思冠超众象为五乘之轨道实三宝之舟航禅定智慧以戒为基菩提涅槃以戒为本发趣方行戒为宗主戒为却恶之前阵入道之初章譬如世间造楼阁相似必先固其基址若无基址徒架虗空必不能成就也遗教经云当尊重珍敬波罗提木叉如暗遇明贫人得宝戒是正顺解脱之本若人能持净戒则诸善功德皆悉能生当知戒为安隐功德之所住处然戒有多品汝等求受之五者X乃是趣善之元首出苦之要津也即善生经云此戒甚难得能为沙弥大比丘及菩萨戒而作根本应知此戒胜妙如是不可轻心而求受之第三请圣若要受此妙戒先须迎请三宝护法诸天一切灵祇而作卫护若言处各称自巳名其余言词皆随我道我一心奉请十方法界常住三宝毗婆尸佛尸弃如来毗舍浮佛拘留善逝俱那含佛迦叶世尊释迦本师当来弥勒十方三世诸正徧知大小二乘毗尼戒藏十二分经甚深法宝文殊菩萨观音大士势至菩萨十方三世诸大菩萨缘觉声闻得道真流南山教主澄照圣师日本记主真悟律师灵芝记主戒光律师西天此土传法祖师四依菩萨一切三宝惟愿慈悲哀怜我故共垂明证南无十方常住三宝我一心奉请光明会上护法诸天大权仙众功德大辩梵王帝释天龙八部日月星辰今年太岁赏善罚恶主执权衡一切聪明大国内名山大川当州分界属内鬼神本寺土地护伽蓝神守护坛戒诸咎善神龛窟贤圣二十八宿匝寺受祷一切灵祇俱乘佛力来降道场证明受戒惟愿三宝法界圣贤X他心道眼无碍见闻鑑我虔诚受我奉请不违本誓怜愍众生慈悲摄受方便救济尽未来世为作依怙南无护法诸天菩萨第四忏悔诸善男子上来为汝等恭请三宝摄受覆护犹如照世明灯无不知见今欲受汝五戒切恐汝等从无始以来被境声色之所迷惑造诸罪累障闭心源不堪进受如世醍醐相似必须清净器皿而盛贮之今于未受之前乞告三宝求哀忏悔愿罪消灭所言忏悔者梵语忏摩此云悔过忏谓止断未来非悔巳耻心于往犯故云巳作之罪愿乞消除未起之恶更不敢造忏悔之语汝合自陈恐汝未能我今教汝所有言词皆随我道志心忏悔从于过去直至今身毁破三宝作一阐提谤方等经断学般若弒害父母出佛身血毁坏塔寺秽污伽蓝受用僧物无惭无愧拨为因果自作教他见闻随喜如是重罪无量无边今者克诚披陈忏悔惟愿三宝法界天仙慈悲摄授放胜光明照烛罪瑕悉令清净南无普贤菩萨第五遮难善男子等今为汝等忏悔巳竟身心莹洁善法无障X宜各端心受正戒法今依善生经中先问汝等遮难当如实答何故令汝实答由汝无始以来因虗妄故沉没生死无由解脱今正要汝舍离虗妄证真实法是故令汝实答不解不识不得妄答善男子汝不曾盗见前僧物否无善男子汝不曾于六亲比丘比丘尼行不净行否无善男子汝不曾于父母师长前有病弃去不顾而来受戒否无善男子汝不曾弒发菩提心众生无第六归依善男子等既无此遮难戒可得受当知此戒甚难得能为沙弥大比丘及菩萨戒而作根本戒有五种始从不杀至不饮酒若受一戒是为一分优婆塞优婆夷汝当具足受持五戒名为满分优婆塞优婆夷汝当具足受持求度生死入般涅槃必当归依三宝有无量功德何以知之如希有较量功德经云若人以四事供养四天下满中罗汉及至灭度收其舍利起塔安奉功德虽多不如有人一念能净归依三宝翻汝无始之邪心归依三宝之正境故萨婆多论云以三宝为所归欲令救护不得侵凌故也归依佛者谓归依法身谓一切智无学功德五分法身也归依法者归依自他尽处断欲无欲灭谛涅槃也归依僧者归依第一义僧良友福田声闻学无学功德也内明理观外托住持克勤殷重心秉受三归戒心有所依身有所归受戒之要须识境量此若不明受戒不得X所言境者不出乎情与非情空有二谛并是汝等发戒之处是故于彼境上立五戒法折伏汝心不得仍前造恶誓当断恶修善览披圣法所言心有三品中下二心故非正意直须发上品心求上品戒心者谓授汝等三聚净戒趣向三解脱门以法引导众生令至涅槃令法久住故如是发心得受如来上品妙戒我今为汝秉宣三归羯磨正是汝等纳戒之时汝当志诚随我言道尽形寿归依佛归依法归依僧为满分优婆塞优婆夷如来至真等正觉是我世尊慈愍故慈愍故大慈愍故第七结戒善男子等此之三归正是纳体今又加结示戒所归令归戒圆满我尽形寿归依佛巳归依法巳归依僧巳为满分优婆塞优婆夷如来至真等正觉是我世尊慈愍故慈愍故大慈愍故第八说戒相善男子等我巳为汝授五戒法竟今更为汝示五戒相令汝识相护持防非止恶始从不杀生至不饮酒此之五戒为诸戒根本入道阶梯在儒为五常在天为五星在地为五行在山为五岳在人为五脏在国为五刑乃名别体同故仁者不杀义者不盗礼者不婬信者不妄语智者不饮酒行此五者不求仁而仁X着不欣义而义敷不行礼而礼立不慕信而信扬不行智而智明可谓振纲提纲复何功加之有也闻说其相当谨护持慎莫毁犯我今示汝五戒之相令汝识相护持发三种心誓断一切恶誓修一切善誓度一切众生发上品心求上品戒善男子等尽形寿不杀生是优婆戒汝能持否能持善男子等尽形寿不偷盗是优婆戒汝能持否能持善男子等尽形寿不邪婬是优婆戒汝能持否能持善男子等尽形寿不妄语是优婆戒汝能持否能持尽形寿不饮酒是优婆戒能持否能持善男子此之五戒众戒之本诸善之基登解脱门证菩提果汝等从不杀生至不饮酒能具足受持否能持第九发愿善男子等受五戒巳更发誓愿世出世间之事若不发愿则无以成谓福若无愿如畵无胶如马无辔如陶家器虽成其坏未经火煅终不堪用须要福愿相资方成胜用汝等一一志心合掌随我发愿我志心发愿以此五戒功德不堕恶趣八难边地持此功德摄取一切众生之恶所有功德惠施彼人使成无上正真之道求生净土亲觐弥陀证无生忍亦使将来弥勒佛世三会得度生老病死一心趣证常乐我净随愿化导一切众生咸开佛慧南无弥勒尊佛X第十嘱诲善男子等即禀戒巳一一如法护持如人护眼如龙让珠勿令毁犯于五戒中随犯一戒永为弃物于佛法中无所堪用名佛海边人于五戒八戒十戒大比丘戒永不得戒假使七佛亲证亦复戒缘不发汝若有受无持遇缘破犯不如莫受若受破犯如人巳死法药不入难可救疗当闻此语日夜摄心如守堤塘勿令漏泄受汝五戒巳竟汝等宿植善因值兹盛世生正信家遭遇佛法获授近事戒法为出世之津梁生佛净土之根本当须珍敬勿得自轻汝等一齐依教奉行依教奉行授八戒法我归依佛归依法归依僧为净行优婆塞我归依佛竟归依法竟归依僧竟为净行优婆塞竟如诸佛尽形寿不杀生不杀生能持否能持如诸佛尽形寿不偷盗不偷盗能持否能持如诸佛尽形寿不婬欲不婬欲能持X否能持如诸佛尽形寿不妄语不妄语能持否能持如诸佛尽形寿不饮酒不饮酒能持否能持如诸佛尽形寿离华缦璎珞香油涂身离华缦璎珞香油涂身能持否能持如诸佛尽形寿离高胜牀上坐及作倡伎乐故往观听离高胜牀上坐及作倡伎乐故往观听能持否能持如诸佛尽形寿离非时食离非时食能持否能持沙弥得度仪轨第四凡行者初受度牒以柈袱托呈本师两序各处插香礼三拜选日设供剃头先一触礼禀维那和会戒师并作梵阇黎引请阇X黎选日既定则隔宿剃头顶心留发设戒师座几与住持分手几上安香烛手炉戒尺设作梵阇黎座几于圣僧右与戒师对几上安磬圣僧案前置袈裟直裰度牒于上自行堂鸣钹引剃头人出土地堂祖堂佛殿各处炷香作礼三拜序立僧堂前鸣钟集众头首住持俱入堂讫戒师二阇黎始入堂大展三拜各归位大众齐坐定引请阇黎至戒师前大展三拜胡跪合掌僧集否巳集和合否和合僧今和合何所作为为行者剃头受戒可尔神仙五通人作者于呪术为彼惭愧者摄诸不惭愧如来立禁戒半月半月说以说戒利益稽首礼诸佛云何于此经究竟到彼岸愿佛开微密广为众生说举香赞君恩赐度亲命非违断除恩爱入无为师法禀仪威剃发披衣受戒自心归登初地菩萨摩诃萨戒师起座大众俱立戒师秉炉白云戒香定香慧香解脱香解脱知见香光明云台遍法界供养十方无量佛十方无量法十方无量僧见闻普熏证寂灭一切众生亦如是即将今晨剃头受戒X开启功德先愿皇帝万岁臣统千秋天下太平法轮常转伽蓝土地增益威光护法护人无诸难事十方施主福慧庄严合道场人身心安乐师长父母道业超隆剃头沙弥修行无障三途八难咸脱苦轮九有四生俱登觉岸仰凭大众念清净法身毗卢遮那如来应供正徧知明行足善逝世界解无上士调御丈夫天人师佛世尊请师言句汝合自陈汝若不能随我声道凡称处当称自巳名复大德一心念我今请大德为剃头受戒阿阇黎愿大德为我作剃头受戒阿阇黎我依大德故得剃头受戒法慈愍故慈愍故大慈愍故善男子心源湛寂法海渊深迷之者永劫沉沦悟之者当处解脱欲传妙道无越出家放旷喻如虗空清净同于皎月修行缘具道果非遥始从尅念之功毕证无为之地所以大觉世尊舍金轮之宝位子夜踰城脱珍御之龙衣青山断发容鹊巢于顶上挂蛛网于眉间修寂灭而证真常断尘劳而成正觉三世诸佛不说在家成道历代祖师阿谁行染度人所以佛佛授手祖祖相传不染世缘方成法器故得天魔拱手外道归心上酬四重之恩下济羣生之苦所以云流转三界中恩爱不能舍弃恩入无为真是报恩者出家之后礼越常情不拜君王不拜父母X汝今可离此座想念国王水土之恩父母生成之德专精拜辞后不拜也望北三拜谢国王恩复三拜谢父母恩作礼三拜作礼一拜胡跪合掌善哉大丈夫能了世无常弃俗趣泥洹希有难思议沙弥退礼一拜沙弥至本师前胡跪合掌最后一结谓之周罗唯师一人乃能断之我今为汝除去汝今许否可尔毁形守志节割爱辞所亲出家弘圣道誓度一切人沙弥就礼三拜仍胡跪合掌钵钵多罗应量器当受持五条善哉解脱服无上福田衣我今顶戴受世世不舍离唵悉陀耶娑诃七条善哉解脱服无上福田衣我今顶戴受世世常得披唵度波度波娑诃大衣善哉解脱服无上福田衣奉行如来命广度诸羣迷唵摩诃迦婆波咤悉地娑诃坐具真言X卧具尼师坛长养心苗性展开登圣地奉行如来命唵坛波坛波娑诃礼本师三拜礼圣僧三拜礼戒师胡跪合掌善男子法如大海渐入渐深汝既出家当先受三归五戒方得近事大僧次受沙弥十戒乃可同僧利养事在专诚我今为汝召请三宝证明佛事一心奉请无边佛宝海藏经文十地三贤五果四向同垂感降共作证明善男子欲求归戒先当忏涤𠍴瑕如人浣衣然后加色汝今至诚随我忏悔我昔所造诸恶业皆由无始贪嗔痴从身语意之所生一切我今皆忏悔沙弥礼三拜胡跪合掌善男子汝既净治身口意业今当归依佛法僧宝归依佛归依法归依僧归依佛无上尊归依法离欲尊归依僧众中尊归依佛竟归依法竟归依僧竟如来至真等正觉是我大师我今归依从今巳往称佛为师更不归依邪魔外道慈愍故沙弥随礼一拜就胡跪合掌善男子汝既舍邪归正戒巳周圆若欲识相护持应受五戒不杀生不偷盗尽形寿不婬欲是五戒相汝能持否能持不妄语不饮酒上来五支净戒一一不得犯汝能持否是事如是持沙弥三拜胡跪合掌善男子五戒为入道之初因出三途之元首次受沙弥十戒形备法仪此称勤䇿依师而住受利同僧是为应法沙弥应当顶受不杀生不偷盗不婬欲不妄言绮语两舌恶口不饮酒尽形寿是沙弥戒能持否能持不着香华鬘不香涂身不歌舞倡伎不往观听不坐高广大床不非时食不捉持生像金银宝物上来十支净戒一一不得犯汝能持不能持是事如是持善男子汝今受戒之X后当须顶戴奉持不得违犯所持戒律供养三宝勤种福田于和尚阿阇黎一如法教于上中下座心常恭敬精进行道报父母恩衣取蔽形不以文彩食取支命不得嗜味花香脂粉无以近身好色邪声一无视听徐言持正勿宣人短倘有争者两说和合男女有别草木无伤非贤不友非圣不宗法服应器常与人俱非时不食非法不言精勤思义温故知新坐则禅思起则讽诵閇三恶道开涅槃门于比丘法中增长正业菩提心而不退般若智以长明广化众生祈成正觉用心如此真佛弟子上来剃头受戒功德奉祝护法天龙伽蓝真宰各展威灵安僧护法堂头和尚常为苦海之津梁执事高人永作法门之柱石合堂清众同乘般若之舟剃头沙弥共至菩提之岸四恩总报三有齐资法界有情同圆种智十方三世一切诸佛诸尊菩萨摩诃萨摩诃般若波罗蜜处世界若虗空似莲花不着水心清净超于彼稽首礼无上尊佛得菩提道心常不退归依法萨婆若得大总持门僧息诤论同入和合海上来剃头受戒功德无限殊胜良因散周沙界和南圣众处世界若虗空似莲花不着水心清净超于彼稽首礼无上尊沙弥礼戒师X三拜转身礼圣僧三拜蒙差受戒勉强祇承人事荒疎有淹尊重下情不胜惶恐之至沙弥剃头有劳神用沙弥得度举众同欢仰对尊严下情不胜欣跃之至某等叨圆顶相幸挂田衣不受尘劳永离爱网下情不胜欣感之至即日时令谨时恭惟堂头本师大和尚尊候起居多福某等获登戒品滥厕僧伦仰荷庇庥特此拜谢宿承佛记僧戒圆成坚忍受持力扶宗教新戒参堂等获厕僧伦攀附清众此日参堂下情不胜战汗之至即日时令谨时恭惟堂头本师大和尚首座尊众大禅师尊候起居多福将登坛授具足戒预问难法仪第五彼沙弥求授具足大戒惟愿和X尚大德忍僧证明允肯来一行序戒立宗露顶整理衣服展全具脱革屣志诚顶礼三拜胡跪合掌佛道难遭戒法难得幸逢和尚开接凡流愿赐具足大戒端秉受持成佛利生用报恩德善哉可尔汝当先于阇黎处问无遮难方堪入戒敬如教命起身再三拜收具严具威仪展半具作礼三拜胡跪合掌和尚差引请沙弥求大德为彼问难明白乞转白和尚授具足戒惟愿大德慈悲为彼问难善哉可尔少间俟候起身触礼信香初蔚上座光临生平遮难吐倾心隐覆罪弥深轻重无禁方称比丘身香云葢菩萨摩诃萨善男子闻磬声各礼三拜胡跪合掌称自巳名字夫七众以比丘为首三聚以具戒为尊须求净器受彼醍醐合选良材斵成梁栋运斤在于大匠陶冶不越轮绳我今为汝谨请某大德为汝作审问遮难阿阇黎请师之语汝合自陈恐汝未能代为唱举汝当志诚随我启请大德一心念我谨请大德为我作审明遮难阿阇黎愿大德为我作审明遮难阿阇黎我依大德故得明遮难法慈愍故慈愍故大慈愍X未受沙弥戒者出否巳出阇黎作白善男子等汝既殷勤伸请我当为汝作预先问难阿阇黎所有言教汝当谛听阇黎云第一位善男子当先问难其余且起逐位次第细审第一位胡跪合掌阇黎拈起三衣一钵示众云善男子分明记取此是安陀会此是郁多罗僧此是僧伽黎萨婆多云此三衣名九十六种外道所无唯佛法中有今故示汝也此是钵多罗十诵云钵是恒沙诸佛之标志也今问此衣是汝制办而有否问善男子谛听今是志诚时实语时我今当问汝汝随我问应实答若不实答得加故妄语之罪实者言实若不实者当云不实汝不曾犯边罪无恐汝不识边罪之名我今明解谓曾受佛五戒十戒巳来复破犯淫杀盗大妄语之四重即是佛法海外来人永不许入佛故名边罪汝不有耶无问汝今识我语否如不识与不问无别不成受戒问汝于沙弥时及白衣时不曾淫污净行比丘尼之梵行耶无问汝于沙弥时白衣时曾盗听大僧说戒妄言巳受遂受人尊敬供养及同大僧羯磨诵戒同其利养为贼住耶无问汝非曾作外道九十六种及此土五部六册白莲邪教等及玄门种性后既知非入佛巳X仍返行外道如今又来求戒谓之破内外道法汝非其人耶无问汝非生犍妬变半五种不男之黄门耶男根不正非法器故无问汝非弒父者耶无问汝非弒母者耶无问汝非弒阿罗汉者耶无问汝非破和合僧者耶无问汝非恶心出佛身血者耶今既佛灭当无事事从源入流或曾于祖师门下曾谤曾害悟道大善知识名为害发无上菩提心人非其法道绝其传脉亦为出佛身血或以不信故烧经剖断绝僧种等亦在其数汝非此人耶无问汝不是诸天鬼神变形来此之非人耶无问汝非龙狐畜生来授戒耶无问汝非具男女两根乖正法器之二形耶无问上来十三重难汝既皆无下有十六轻遮今当问难问今汝法名为谁问汝今授戒和尚字谁问汝今年满二十否巳满问三衣有否有问钵多罗有否有问卧具有否有问父母听汝否听问汝非负人债物不还而来受戒否无问汝非他人家下使人否无问汝非为官人为王家所摄否无问今二十巳满能耐寒暑风雨饥渴能持戒一食忍恶言及忍毒虫等十事为真丈夫否是问既是丈夫当须无病汝无疥癞痈疽白癞干消癫狂汝无此等病否无轻遮重难一切既无甚是净器戒可得受我今一一照词登录呈复和尚以听登坛授戒倘到僧中一X如今答母令妄答以取𠎝尤汝当依教奉行教依奉行善男子且起立一面请第二位善男子问难第二位胡跪合掌或将出家或将受具足戒俱应先授四依法第六出家入戒四法先依传香领受敢中违乞食粪重衣树下栖迟腐药为形支香云葢菩萨摩诃萨善男子等闻磬声各礼三拜胡跪合掌称自巳名字夫居家软煖为欲乐之苦因出世刚强作杜多之法器将求道行灋门须仗明师指授我今为汝启请某阇黎为汝作四依阿阇黎请师之语汝合自陈恐汝未能代为唱举汝当至诚随我启请引请鸣磬作梵大德一心念我谨请大德为我作四依阿阇黎愿大德为我作四依阿阇黎我依X大德故得受妙行四依法慈愍故大慈愍故阇黎鸣尺云善男子等汝既殷勤伸请我当为汝作四依教授阿阇黎所有言教汝当谛听葢闻轮回六道因无明一念而爱欲生沉溺三途即乐受常躭而苦果集是以执虗识以为我抱忘身以自缘贵求轻软以华其裾广逐甘肥而旨其口积资生自为颐养崇宫室纵尔骄奢攀缘我所只为贪饕造积业根难离痴习今既知非悔悟弃俗求僧将为佛祖之根芽须学僧伽之操履脱珍华而易粪扫乞檀食以舍金珠冢间树下不嫌风雨之夜栖烂药粝飡母念膏粱之毒药能依四事佛许出家倘念偷安法难受戒细为剖决当肯受持其或尚疑莫轻应答善男子听如来至尊等正觉说四依法比丘依此得出家受具足戒成比丘法比丘依粪扫衣依此得出家受具足戒成比丘法是中尽形寿能持否能持若得长利檀越施衣割坏衣得受比丘依乞食比丘依此得出家受具足戒成比丘法是中尽形寿能持否能持若得长利若僧差食檀越送食月八日食十五日食月初日食若僧常食檀越请食得受依树下坐比丘依此得出家受具足戒成比丘法是X中尽形寿能持否能持若得长利若别房尖头屋小房石室两房一户得受依腐烂药比丘依此得出家受具足戒成比丘法是中尽形寿能持否能持若得长利酥油生酥蜜石蜜得受善男子等既依四法方进六和四羯磨如法加持十师僧坛仪具足正是出家胜所学戒妙门汝当善受法言深生道种自利入空空之性道化他成种种之福田治塔寺为末法光明幢供佛僧作当来功德海于和尚阇黎一如法教于上中下座勿起憎违勤教法以入玄思参禅那而证心佛初趣四果即了上乘始不负发心出家终当得广度羣品四依为本功不唐捐余所未知当咨问和尚阿阇黎求决汝当依教奉行依教奉行下座将欲登坛受具先整授沙弥十戒初禀堂头和尚仪法第七第一明请师法欲增上戒先整初机须承师训作归依禀白领玄微转恳阇黎十戒上重梯登初地菩萨摩诃萨诸沙弥等闻磬声各礼三拜一齐胡跪合掌X引请作白鍊金铸物而像生元因范正为人行巳而有礼皆为师严若不令起殷重心安能感发增上戒必须明匠以决愚情今为汝请寺堂头和尚宗师为汝等作十戒和尚而况此师威严尊重戒行精严堪为初学典刑可作众望矜式请师之语汝合自陈恐汝未能皆随我道第二正请师法大德一心念我今请大德为十戒和尚愿大德为我作十戒和尚我依大德故得受沙弥戒慈愍故慈愍故大慈愍故主坛抚尺云善男子等汝既殷勤伸请我为汝等作十戒和尚所有言教当须谛听夫出家者越樊笼之妙术超惑业之要宗三乘由此而发生五分因兹而建立汝等剃除须发披着袈裟既参三宝之尊宜受十支净戒良以戒由心发受必师传所有受戒法仪出家学本各门行相少间阿阇黎为汝分别汝等一齐依教奉行依教奉行次差阿阇黎授沙弥十戒法仪第八X堂头既禀戒体先成殷勤恳乞作师承作法示规绳十戒严明具足戒由登登初地菩萨摩诃萨诸沙弥等闻磬声各礼三拜胡跪合掌称自巳名字引请作白脱尘离俗宜息恶以行慈舍妄归真要依师而禀戒今为汝等请宗师为汝等作十戒阿阇黎而况此师深明三观精鍊二持五德十数说行两遂止作皆明请师之语汝合自陈恐汝未能皆随我道作梵大德一心念我今请大德为十戒阿阇黎愿大德为我作十戒阿阇黎我依大德故受沙弥戒慈愍故慈愍故大慈愍故阇黎鸣尺云诸沙弥等汝既殷勤伸请我为汝等作十戒阿阇黎所有言教志心谛听第三开导夫涅槃经云居家迫窄犹如牢狱一切烦恼因之而生出家宽广犹如虗空一切善因由之增长然虽如是若无净戒诸善功德皆不得生是故当持净戒所以道剃发染衣为相受持禁戒为性故萨婆多论云新受戒人与佛齐等以此推之出家僧尼真是善法之聚汝等既出家巳号曰沙弥沙弥之称有乎二种一者形同沙弥二者法同沙弥梵语沙弥此翻勤策X勤修众善䇿进心行但剃头染衣未沾戒品名曰形同沙弥若受十戒方号法同沙弥今则将陞宝坛受具足戒理当先受十戒欲受十戒先祈三宝以为依怙之尊次屈万灵而作镇严之主第四请圣阇黎执炉起立作梵稽首云南无一心奉请本师释迦牟尼佛十方三世一切诸佛法僧文殊师利大行普贤大悲观世音菩萨诸尊菩萨摩诃萨持戒第一波离尊者护法诸天伽蓝真宰惟愿临降道场证明受戒上来奉请三宝降临道场证明受戒今则三宝圣贤光明赫奕在此座筵汝等各各翘勤五体端秉一心发露披陈求哀忏悔若言处各称自巳名其余言词皆随我道第五忏悔我志心忏悔我昔所造诸恶业皆由无始贪嗔痴从身语意之所生一切我今皆忏悔第六问遮难诸佛子等汝今忏悔巳竟自从无始以来作诸恶业不出乎十三重难十六轻遮遮难若无方为净器堪授汝戒我今不及问汝少间坛上差教授师于屏处逐一问汝汝等逐一实答若不实答并不得戒今我总问汝等善男子汝等不曾犯重难轻遮否无第七皈依X善男子等既无遮难适间对三宝前忏悔巳竟戒可得受我今为汝秉宣三归羯磨令汝感发戒体若言处当称自巳名其余言词皆随我道法我尽形寿皈依十方常住佛我今随佛出家为和尚僧如来至真等正觉是我世尊慈愍故慈愍故大慈愍故第八结归上来三归正是纳体更加三结得法圆满法我尽形寿归依佛巳我今随佛出家巳为和尚僧如来至真等正觉是我世尊慈愍故慈愍故大慈愍故第九说戒相善男子等我今为汝秉宣三归羯磨汝等得戒巳竟更为汝说十戒之相令汝识相护持其余持犯之名当问和尚及知法之人X不杀生不偷盗不婬欲不妄言绮语两舌恶口不饮酒尽形寿是沙弥戒能持否答云能持不着香华鬘不香涂身不歌舞倡伎不往观听不坐高广大床不非时食不捉持生像金银宝物尽形寿不杀生乃至不捉持生像金银钱宝等物汝能持否能持第十听教善男子等我巳授汝十戒之相巳竟更示汝等五德十数壮悦道意依而奉行增长智慧成就辩才教化众生令入佛道言五德者福田经云一者发心出家怀佩道故二者毁其形好应法服故三者永割亲爱无适莫故四者委弃身命遵崇道故五者志求大乘欲度人故言十数者僧祇律云一者一切众生皆依仰食二者名色三者痛痒相四者四谛五者五阴六者六入七者七觉支八者八正道九者九众生居十者入一切入此是沙弥之法应如是故善男子既知此巳常切记心少顷升于宝坛之上诸师座前白四羯磨受大比丘戒入三宝数为法王子绍继圣种其X利溥哉不可思议自兹而去勤修戒定慧习学经律论上求佛果下化众生自利利他使佛法久住世间令众生正信不断汝等一齐道依教奉行依教奉行下座将授具足戒先差教授师授持衣教钵法第九引请举赞云钵圆葢耦奇服轨方生生二十五数端详正法个中彰示显非常持着碧莲香传衣钵菩萨摩诃萨诸沙弥等闻磬声各礼三拜胡跪合掌要知衣钵原由必借明师指教克念受持妙用须凭宗匠敷扬愿乞慈悲俯从恳请今为汝请宗师为汝等作持衣教钵阿阇黎而况此师广通律学博究资持深明衣量之短长善达钵盂之制度无倦化人于慈念有方接物于利生请师之语汝合自陈恐汝未能代为唱举汝当志诚皆随我道引请鸣磬唱云大德一心念我今请大德为持衣教钵阿阇黎愿大德为我作持衣教钵阿阇黎我依大德故得受衣钵法慈愍故慈愍故大慈愍故阇黎鸣尺云诸佛子等汝既殷勤伸请我为汝等作持衣教钵阿阇黎所有言教志心谛听X夫三衣裁制即如来金口之亲宣一钵受持乃释子资身之重器坏色则逈超俗服应量则等异常伦服之者忍辱倍增持之者功德具足价重七珍之宝难可测量功高万仞之冈奚能仰望百千万亿人天咸皆稽首九十六种外道悉不知名俾乎闻见者利益无涯庶使受持者自他俱利夫如是则吾佛出世示此未曾有法乃曰三衣一钵为资身之具依而奉持者登正觉之门趣菩提之果从兹而始信不诬矣要知三衣之纵广一钵之大小非开示而莫能解义弗提唱而安可知源今则授汝大戒先示汝等衣钵名相汝当知之汝等袱中各有五条衣梵语安陀会此云作务衣汝等身上所披七条衣梵语郁多罗僧此云入众衣汝等袱中各有大衣梵语僧伽黎此云杂碎衣此大衣者多种不同三三九品所言下三品法衣者下下品九条下中品十一条下上品十三条此三品大衣名下品大衣各两长一短割截衣持所言中三品法衣者中下品十五条中中品十七条中上品十九条此三品法衣各三长一短割截衣持所言上三品法衣者上下品二十一条上中品二十三条上上品二十五条各四长一短割截衣持此之三衣者乃名福田衣僧祇律云佛在王舍城帝释石窟前经行见稻田畦畔分明语阿难言过去诸佛衣相如是从今依此制作衣相故增辉记主云田畦贮水生长嘉苗以养形命法衣之田润以四利之水增其三X善之苗以养法身之慧命也释名服上曰衣衣者衣也故衣以蔽寒暑也经律皆名袈裟真谛杂记云袈裟外国都邑名含多义或名离尘服断六尘故或名消瘦服割烦恼故或名莲华服离染着故或名间色服如法色故今所谓坏色衣亦名慈悲服福田衣戒坛图经云五条断贪身业也七条断嗔口业也大衣断痴意业也今此三衣何不增四减一唯三者何乃奇数属阳阳能生万物今制三衣表生万善取益之义也又长多短少者表圣增而凡减也色即青黑木兰三色者表法报化三身也体则用熟苎蔴布不得用绫罗纱绢轻细之物故吾祖南山圣师云麤疎蔴苎为其体兽毛蚕口害物伤慈纵得巳成斩坏涂埵又云复见西来梵僧皆着布叠故惟布制不许别物也汝今坐具者梵语尼师坛此云随足衣唐言敷具亦名衬足衣戒坛图经云如塔之有基汝今受戒之身即五分法身之塔也良由五分法身因戒生故所言钵者梵语钵多罗此云应量器谓体色量三皆如法故体则铁瓦二物色则用蔴子杏仁捣碎涂其内外竹烟熏治熏作鸠鸽色孔雀色所熏者为何夏天盛物不馊不染垢腻有此功用故当熏治量则上钵斗半下钵五升中品七升半也此乃姬周斗也若准唐斗上钵一斗下钵五升中品可知此衣此钵是汝受戒之正缘资身之急务要须自巳置办若借若无并名非法准律明判并不得戒一生虗受信施将来X坠堕三涂常劫轮回无有解脱善男子听搭衣之时净身口意志心顶戴念呪诵偈次展披搭若食粥赴斋之时端身敷坐合掌诵偈开展布单轻手捧钵取次而安盛物之后左手持钵右手扶彖端身正念供养三宝志诚作观次用起匙而食故祖师云五观无违三匙有节如上教示衣钵如法受用若不遵行罪贻于后所有持衣教钵词句皆随我道阇黎师唱安陀会五条衣授一长一短郁多罗僧七条衣授两长一短割截衣持大德一心念我此僧伽黎廿五条衣授四长一短钵多罗应量器常用故尼师坛应量作今受持抚尺云千佛授受印心之密旨惟法与衣钵而巳法乃惟心非可授受所可传受非表无凭葢印心之法者即今所参之祖师禅是也禅者梵语禅那此云思惟修思惟修者即今看话头起疑情参究是也禅具三义所谓奢摩他三摩禅那奢摩者即色本空无实体故三摩者本空幻有因假成故知空而不知假谓之偏空知假而不知空谓之逐有兼空而即有即有而兼空谓之矫乱亦非空亦非有谓之堕非离即离非是即非即神而明之强名曰法至显至密故曰心印佛之授受唯此而巳然心不可以授人法不可以断续故X付法在传衣钵处表而明之钵者中空而外实体圆而开合成二二以交互象僧圆颅而应天与两仪含无量妙义出无量福德用表根本智也衣者外方而内通条分阔狭长短割截有法着有正偏象僧身以应地而兼物如田之发生似水之流沃用表差别智也凡参禅初得大悟便得根本智至圆至神万法具足而混然及于师承处得法便得差别智至方至析万法缕缕而泮然故先单得根本智而后入后得智方才与衣钵相应若单得根本智不得差别智如僧之持钵而裸形若单得差别智而不曾大悟其根本自觉圣智如人之衣冠而饿殍故佛制衣钵顷刻不离所谓暂时不在如同死人者是也是故欲作比丘必具衣钵法须自悟不假借人故僧家称草鞋谓之不借草鞋尚名不借何况佛法而独假借于知识之间而不求自悟亲得者乎故传此钵者如捧佛顶若触之有声如击佛同罪尊法故也日则持以乞食滋培慧命令檀那向佛顶上作功德夜则枕头以表巳头无相与佛顶无相同也巳头不可离故钵不可离如人一日不可无食以颐养也巳头不可独故钵不可触如人一时一刻不可伤首也钵巳如此衣仪亦然可类推矣为比丘者传心印之佛种也故圆颅而持钵净体以着衣斯道之不可须臾离也钖杖者正法之标帜也金用柔钖明洁而中空外有金乃五行之尊表法尊胜也柔表法门尚忍也明洁表不容污X染也中空外有表中道分明也四谛六度以庄严二观一心而持执不容着地无所住也不容离傍不可废也卧则同睡行则同往住则同挂参前倚衡之法也法其严乎不可背也法其尊乎不可触也离之则背即之则触皆边见也比丘正当荷担而勿舍以日究者也此衣钵钖杖之所以制也巾瓶澡豆之同佩清净身事也杨枝之用净口业也戒刀相随不独断三毒烦恼乃金刚王劒万法头边俱合坐断也镊子之用拔见剌也净瓶携水洒法雨也经律佛像三宝于自心具足也绳床之坐卧如莲华之不着也日中一食表一法资身无二无三不过中道也树下一宿表无家活也执香炉行戒芬也漉水囊行慈行也火燧表心不可有火不可无光也是为头陀游方化导之不可少者也无非禅也律也法器具足而佛道成矣此固不得不为启而明之也不可忽善男子等自今巳后凡制衣钵请问明师如法裁造无恣自心有违规制若得完备必请知律之师依法加持传授披搭功不唐捐必获灵验上契佛心下合凡意是真出家之士汝等一齐道依教奉行依教奉行三衣钵具真言五条衣善哉解脱服无上福田衣我今顶戴受世世常得披X唵悉陀耶娑诃七条衣善哉解脱服无上福田衣我今顶戴受世世常得披唵度波度波娑诃大衣善哉解脱服无上福田衣奉行如来命广度诸羣迷唵萨诃迦波波咤悉帝娑诃坐具卧具尼师坛长养心苗性展开登圣地奉行如来命唵坛波坛波娑诃将登坛受具足戒先䇿发沙弥法仪第十栽培佛种萌发菩提芬花望果合椉时雨露本无私长养霑濡䇿进应机宜发大心菩萨摩诃萨诸沙弥等闻磬声各礼三拜一齐胡跪合掌引请白云刻雕完众相皆凭良匠之功教育成全材须假明师之力若不虔请安能久从今为汝等一心恭请X宗师为汝等作䇿发阿阇黎而况此师诲人无倦接物有方故须专秉一心随我殷勤伸请请师之语汝合自陈恐汝未能我今教汝若言处各称自巳名其余言词皆随我道引请鸣磬云大德一心念我今请大德为䇿发阿阇黎愿大德为我作䇿发阿阇黎我依大德故得发戒境量慈愍故慈愍故大慈愍故䇿发师白云诸佛子等汝既殷勤伸请我为汝等作䇿发阿阇黎所有言教当须谛听原夫举足下足无非净名道场左之右之尽是衲僧境界常寂光之住处事同一家大圆觉之伽蓝理无异辙相逢击节间有其人卢行者即负舂于当处圆成高沙弥不登坛而便名具足奈何此事领略者希既迷入道之通衢特示出家之蹊径故华严经云若有不识出家法乐着生死不求脱是故菩萨舍国财为之出家求寂静五欲所缠不离家欲令众生解脱故示现不乐处五欲是故出家求寂静以此则知欲求圣道先须出家于是中天应迹半夜逾城䇿素马以凌空诣青云而断发雷音既振善来初度于五人法雨才沾羯磨繁兴于四海人到于今咸受其赐诸善男子等宿有善根遭遇佛恩得圆僧相登坛受戒不知戒之为义为之何法云何领受既受之后云X何奉持持犯之相为复若何倘迷斯旨徒有登坛受戒之名而无受戒之实一生虗丧体是白衣是故我于未受戒前为汝发明戒体行相四种之义欲令汝等心得明了善知戒法徧诸尘境运心领受纳体无乖当示一心依体起仪于日用处仪貌可观然后登坛称缘而受令本受体终身表持起诸戒行远离诸过复本净心而此净心本然自具不假修为不落有无不非有无亦非不不非不亦忘断绝名言非思量处任运无碍是曰净心亦名戒体以此净心运想名为缘境以此净心领受名为受戒以此净心护持名为持戒行法与此相应名为戒相所言戒法者即佛所制禁防三毒三千八万无量律仪是也言戒体者即以巳心遍缘一切情与无情空有二谛尘沙等境于诸境上发三种心一者誓断一切恶所谓婬盗杀妄身口非为一切过失皆悉止断因断成功名为断德将来果上证法身佛二者誓修一切善所谓世出世间一切善法习行方便无善不修善由智修因善成功名为智德将来果上证报身佛三者誓度一切众生前之二愿是自利行今者普度含识皆悉令得无上佛果菩提涅槃是利他行以恩及物名为恩德将来果上证应身佛心缘于境境从心现境即法体体即戒因未受以前体是无系揽法于体依于自心戒为能依心是所依心法和合名为戒体如药丸喻可以知之三明戒行行者依本受体于日用处参诸X行业名为戒行所言戒相者如诸戒检明持犯之相此即法相于四威仪日用行事此行相也汝等若法如是解了如是奉持庶合圣德真是出家持法之子故楞严经云将此身心奉尘剎是则名为报佛恩如是而巳余复何言汝等一齐道依教奉行依教奉行䇿发师抚尺一下众礼拜师起身祝巳引请鸣磬一下令戒子拜起候师下座巳戒子各归蒲团坐禅登坛授大比丘具足戒白四羯磨法仪第十一第一明请师法仰白和尚大德僧忍听彼沙弥等前巳具白和尚蒙许授比丘具足大戒巳先于阿阇黎所教令作法忏悔清净明晨奉请和尚尊慈首领十师登坛说戒惟愿和尚慈悲听许下情无任恳祷之至诸沙弥等我以作白蒙和尚慈悲然允许汝当至诚起身作礼三拜明晨恭请大德登坛为诸沙弥授具足戒惟愿慈悲幸赐俞允沙弥展半具三拜诸沙弥等各各记取得戒和尚名字不得妄识拈第一引票云第一引票上某下某某宗师为得戒大和尚第二引票上某下某某宗师为羯磨阿阇黎第三引票上某下某某宗师为教授阿阇黎第四引票上某下某某宗师为尊证阿阇黎第五引票上某下某某宗师为尊证阿阇黎第六引票上某下某某宗师为尊证阿阇黎第七引票上某下某某宗师为尊证阿阇黎第八引票上某下某某宗师为尊证阿阇黎第九引票上某下某某宗师为尊证阿阇黎第十引票上某下某某宗师为尊证阿阇黎引请鸣磬一下白云诸沙弥等闻磬声各礼三拜一齐胡跪合掌引请作白夫明镜当台遇形则鑑洪钟在架有扣则鸣圆成三聚须假于三师举检七非全凭于七证今为汝请现前诸师为汝等作得戒和尚所有请词皆随我道第二正请师法大德一心念我今请大德为我作得戒和尚愿大德为我作得戒和尚我依大德故得受具足戒慈愍故慈愍故大慈愍故众和请巳第一位和尚白云诸佛子等汝既殷勤伸请现前诸师为汝等作得戒和尚清净莫放逸顶戴奉行引请白云诸沙弥等今为汝请现前诸师为汝等作羯磨阿阇黎教授阿阇黎尊证阿阇黎所有请词皆随我道引请作梵大德一心念我今请大德为羯磨教授尊证阿阇黎愿大德为我作羯磨教授尊证阿阇黎我依大德故得受具足戒慈愍故慈愍故大慈愍故第二位羯磨阿阇黎云诸佛子等汝既殷勤伸请我现前诸师为汝等作羯磨阿阇黎教授阿阇黎尊证阿阇黎清净莫放逸顶戴奉行南无本师释迦牟尼佛唯菩提之植种仰戒律以培根诚为正法之隄防永作心宗之城壍匪凭外护曷固弘传是以X菩萨现轮王而致治人君开佛化以宣崇观夫印土历主之护兴监彼支那积朝之勅阐况我圣朝慧日博扇仁风创开坛于洪武十年暨善述于成祖昭世神宗赐衣钖于五台而律再振丛林瞻星日于三界以法重光列圣恩深今皇德重比丘感此山居无难入道多祥开后学以良愧樗材报洪庥而徒倾葵蕚愿弘戒法永祝尧天敬修草莽之坛学展苏罗之律衍无疆于圣寿祈巩固之皇图叡性日光神威震肃俾万方之戈偃见四海之瑞呈内壶赋睢鸠青宫毓麟趾镇干城于阃外挺柱石于朝中贤侯分化以辟疆黎庶歌风而击壤嘉禾岁稔甘雨时调人人证梵网之门处处禀毗尼之德咸承垂拱共沐清夷持戒清净如满月身口皎洁无瑕秽大众和合无遗诤是乃可得同授戒拜下收坐具和南转身向西列立举南无建坛四圣菩萨稽首礼诸佛及法比丘僧今演毗尼法X令正法久住优波离为首及余身证者今说戒要义诸贤咸共听第三坛主白法坛主抚尺白坛众云天音罕遇戒德难思能超凡鄙秽流可入众圣宝位为师为匠诚易诚难人法须鍊炉鞴弘开禁戒受持根尘先雪如无衣钵莫容缺借前言重难后列轻遮问若不解不知勤劳徒设信其实语实答陶诱得方令发上品真诚要期尘境俱寂十方善信注汝身心五分基成三身体具当须同志愿勿异缘谨白众诵传香偈云戒香定香解脱香光明云台遍法界供养十方无量佛见闻普熏证寂灭坛主抚尺白云白大众僧集否僧巳集和合否和合未受具戒者出否此无未受具戒者僧今和合何所作为受戒和僧单白羯磨惟愿大众慈悲证明作白大德僧听此一住处一受戒若僧时到僧忍听和合受戒白如是作白成否成第四安受戒者所在法第五差教授师法X白大众彼有沙弥等将陞宝坛从僧乞受具足戒众中先请宗师为羯磨师次请宗师为教授师众中谁能为彼三人作教授师某甲能长老既能听作法差教授师出众问难单白羯磨惟愿和尚大众慈悲证明作白大德僧听彼沙弥等从和尚求授具足戒若僧时到僧忍听为教授师白如是作白成否成作白既成教授师出众问难第六教授师出众问遮难法善男子坛上诸师作法差我下来问汝三人遮难汝莫恐怖须臾之间令汝三人陞于宝坛受具足戒成大比丘入三宝数此非小缘当生庆幸夫戒者乃菩提之根本圣道之镃基佛世利机契动便感末世浇薄圣制从缘缘集则作法成功缘散则戒德无立无作功勋不可见也托缘定其有无三衣一钵是汝三人得戒之正缘我于未问汝遮难之前先与汝说衣钵名相汝当知之汝三人袱中各有五条衣梵语安陀会此云作务衣寺中执劳服役路途出入住还当着此衣汝三人身上所披七条衣梵语郁多罗此云入众衣凡赴斋听讲修忏诵经礼佛坐X禅布萨自恣当着此衣汝三人袱中各有大衣梵语僧伽黎此云杂碎衣谓剪碎制成条相多故凡入王宫陞座说法聚落乞食降伏外道振威之时当搭此衣汝三人各有一钵梵语钵多罗此云应量器谓体色量三皆应法故然此衣钵乃恒沙诸佛之幖帜圣贤沙门之轨仪西天有九十六种之外道尚不识其名字惟佛世尊示此未曾有法汝今得获受持当须珍敬爱护然此衣钵必须自巳置办若借若无并名非法今此衣钵是汝三人巳有否巳有甚善善男子听汝从无始以来起虗妄心欺诳圣贤沈没生死无解脱期今既投佛出家为佛弟子受佛禁戒出生死津务要断虗妄根行真实道正是志诚时我今问汝重难轻遮汝当谛审此身有则言有无则言无不解不识不得妄答汝三人第一不曾犯边罪否量汝三人乍入道门未识此罪名字谓曾受佛戒巳于婬盗杀妄四根本戒中随犯一戒漂弃佛海边外永不得入清净众中共同说戒羯磨名为边罪汝三人果无此罪否无汝非白衣时沙弥时污净行比丘尼否无汝非白衣时沙弥时盗听众僧说戒诈称比丘受人恭敬利养礼拜名为贼住贼住之人佛不许度汝非此人否无汝非外道投佛出家受佛戒巳还归外道今复重来此人志性不定名为破内外道非佛法器佛不许度汝非此人否无汝非生犍妬变半五种不男人否无汝非弒父弒母弒和尚阿阇黎破羯磨转法轮僧恶心出佛身血名为五逆五逆罪重佛不许度汝非此人否无汝非天子阿修罗子名为非人变为人形而来受戒否无汝非诸龙畜等有大通力能变化者化为人形而来受戒否无汝三人身中各不带佩男女二形否无善男子此是十三重难重难既无甚是净器我今更问汝十六轻遮汝当仍前一一实答善男子汝三人出家以来各各训导是何法名此是汝三人入道之法名一生之称唿从今受戒而去凡见和尚阿阇黎同坛尊众上中下座宰官长者朋友知识父母师长之前皆当称此两字法名不得言你我某甲小僧之称汝三人今日坛头得戒和尚是谁某寺宗师此是某宗师是汝三人得戒和尚梵语和尚此云历生一云力生三乘道力五分法身皆借历此师威力而生故云历生又云依学谓依随此师学出世法故云依学今日受戒若无此师戒无从发汝当记取和尚尊名认取和尚慈相若不记得名字相貌受戒不得从今巳去凡遇节腊结制解制当须怀香礼拜得戒和尚若遇路途遥远不得侍诣当以焚香遥空称名致敬不得慢意汝三人年满二十否满衣钵卧具具足否具足父母听汝出X家否听汝不负人钱债作不还心而来受戒否无汝非他人家下使人否无汝非当朝有名有禄官人否无汝是丈夫否是既是丈夫又要无病一疥癞二痈疽三白癞四干痟五颠狂汝三人果无如是五病否无善男子此是十六轻遮前无重难后无轻遮甚是净器戒可得授我今于此问汝少间坛上众师之前亦如是问汝今于此答我少间坛上众师之前亦如是答汝当收取衣钵恭往坛前烧香礼拜作观运想坛上十师作十方佛次当诵呪祈祷三宝诸天乞求加护愿登坛时无诸魔障我往坛上作白和告众僧僧若许可我即以手招汝上坛从僧乞授具足戒第七召入众法惟愿和尚大众慈悲证明作白大德僧听彼沙弥从和尚某甲求授具足戒若僧时到僧忍听我巳问竟将来白如是作白成否成第八乞授戒法善男子汝来善男子恳恻志诚仰凭清众求哀乞戒乞戒之语汝合自陈恐汝未能皆随我道大德僧听我从和尚求授具足戒我令从众僧乞授具足戒为和尚是愿僧慈愍故拔济X我教授师白云擡起头认师此是和尚是汝三人得戒和尚此是和尚是汝三人羯磨师汝当眼视衣钵耳听羯磨心心相续志诚受戒不得余觉余思大德僧听此从和尚求授具足戒此今从众僧乞受具足戒为和尚若僧时到僧忍听我问诸难事白如是此安陀会郁多罗僧僧伽黎钵多罗此衣钵是汝有否有善男子谛听今是至诚时实语时今随所问汝当随实答僧祇云汝若不实答便欺诳诸天魔梵沙门婆罗门诸天世人亦欺诳如来亦及众僧自得大罪也汝不犯边罪耶无汝不犯比丘尼耶无汝非贼心受戒耶无汝非破内外道耶无汝非黄门耶无汝非弒父耶无汝非弒母耶无汝非弒阿罗汉耶无汝非破僧耶无汝非恶心出佛身血耶无汝非非人耶无汝非畜生耶无汝非二形耶无汝名何等和尚是谁年满二十未满衣钵具足否具足父母听汝否听汝不负人债否无汝非奴否无汝非官人否无汝是丈夫否是丈夫无如是病疥癞痈疽干痟癫狂汝今有如是病耶无X第九明戒体法善男子前无重难后无轻遮甚是净器众僧同庆当授汝戒但深戒上善广周法界量等虗空今欲进受要须缘境发心心境相容方发无作萨婆多论云凡欲受戒先为汝说法引导开解汝三人于无始来于一切境上造诸恶业恶徧法界今欲受戒翻前恶境并起善心故戒法所因还徧法界故我如来随众生心造无边之业制无边之戒戒随所制故须缘境境量虽多举要而言不出乎二种一者情境二者非情境言情境者上至诸佛下至众生十界正报中阴有情凡有心者皆名情境非情境者十界依报一切世间山河大地草木丛林舟车屋宅田园地水火风虗空识等佛说圣教儒流文字形象塔庙等名非情境善男子既知境界如此宽嚝当须依境发心心有三品中下二心劣弱非胜但能自度不能度人我今教汝发上品心求上品戒何为上品心今于我诸师座前立三种誓愿一者誓断一切恶无恶不断二者誓修一切善无善不修三者誓度一切众生无一众生不度发此三种大愿巳白四羯磨言下进授大比丘戒不为但求声闻小果故直欲成就三聚净戒故趣向三解脱门故正求佛果求不涅槃令法久住故发如是上品心受上品戒次当开广汝怀者良由戒法体周法界量等尘沙终不以汝三人现前父母所生X报得狭劣身心而能容受当作虗空器量之身方能领纳尘沙戒法故论云若此戒法有形色者入汝身时汝当作天崩地裂之声由是非色法故令汝不觉不知当起惊怀之意发上品殷重之心领纳如来清净妙戒受大比丘戒白四羯磨先作一白叠事告知次秉三羯磨量其可否惟愿和尚大众不吝慈悲布施其戒同心共秉甚勿异缘令此三人感发圆宗戒体将秉羯磨听宣作白第十正授戒法大德僧听此从和尚求授具足戒此今从众僧乞授具足戒为和尚自说清净无诸难事年满二十三衣钵具若僧时到僧忍听授具足戒为和尚白如是作白成否成善男子我以作白相问众僧僧皆默然许受汝戒今作羯磨动彼胜法当用运心承仰莫令昏散惟愿和尚大众慈悲听秉初番羯磨大德僧听此从和尚求授具足戒此今从众僧乞授具足戒为和尚自说清净无诸难事年满二十三衣钵具僧今授具足戒为和尚谁诸长老忍僧与授具足戒为和尚者默然谁不忍者说此是初番羯磨成否成善男子我巳秉初番羯磨竟僧皆默可十方法界妙善戒法随羯磨声悉皆运动今秉第二羯磨当起忻心勿纵怠意惟愿和尚大众再赐慈悲听秉第二番X羯磨大德僧听此从和尚求授具足戒此今从众僧乞授具足戒为和尚自说清净无诸难事年满二十三衣钵具僧今授具足戒为和尚谁诸长老忍僧与授具足戒为和尚者默然谁不忍者说此是第二番羯磨成否成善男子我巳秉第二羯磨竟僧并和合今十方法界妙善戒法由心业力羯磨胜功悉皆举集虗空之中如云如葢覆汝顶上盘旋不散至第三羯磨竟时此诸善法悉皆流入汝等八识田中永为菩提种子依此修行直至成佛惟有此第三番羯磨在正是汝等纳戒之时汝当发心总虗空界心缘救摄三有众生并愿护持三世佛法如此要期承仰圣教惟愿和尚大众不倦慈悲一齐合掌佐助我今为此三人举此第三番羯磨正得戒羯磨令法圆满大德僧听此从和尚求授具足戒此自说清净无诸难事年满二十三衣钵具僧今授具足戒为和尚谁诸长老忍僧听与授具足戒为和尚者默然谁不忍者说此是第三番正得戒羯磨成否成僧巳忍与等授具戒竟为和尚僧忍默然故是事如是持结词成否成善男子我巳作法竟汝巳得戒了从今下坛巳去诸恶莫作众善奉行X善男子我巳作法竟汝巳得戒了从今下坛巳去当须专谨护持切莫毁犯胜事既圆当生庆幸其余比丘戒相之法明晨禀白和尚慈悲差教授师为汝分析随相汝等当一齐识相护持依教奉行弘戒法仪上卷弘戒法仪X卍XXX弘戒法仪下卷比丘白四羯磨受具足戒巳次日差阇黎师与说随相法仪第十二人清法具体戒圆成再明罪相守心城犯弃佛根刑圣制当明四重为君评香云葢菩萨摩诃萨X诸大德闻罄声各礼三拜胡跪合掌称自巳名字昨登具足十方诸佛证心宗今说罪名四重根遮防法障不由开示何以发明我今为汝谨请阇黎为汝作说随戒法相四波罗夷教授师请师之语汝合自陈恐汝未能代为唱举汝当志诚随我启请引请作梵大德一心念我求示四波罗夷随相法愿大德为我作开示四波罗夷阿阇黎我依大德故得明随相法慈愍故慈愍故大慈愍故阇黎鸣尺云诸比丘等汝既殷勤伸请我当为汝作教诫随相阿阇黎所有言教汝当谛听伏以心宗无相非空非假非中戒相有差或弃或残或堕向巳选圆心而受体今当明细相以防非说戒制戒皆佛世因事结戒之定规分重分轻依律文随事定罪之成法心非先简律当预知譬如知贼设兵筑隄障水若不长操智刃永断渗机戒于无戒之先行彼绝行之地何能令三羯之法常在四白之心不污者哉是以昨明戒体于坛上兹示戒相于律中至重惟四波罗夷珍重尔一心谛听善男子听如来至真等正觉说四波罗夷法若比丘犯一一法非沙门非释子汝一切不得犯婬作不净行受婬欲法乃至共畜生非沙门非释子尔时世尊与说譬喻犹如有人截其头终不能活比丘亦如是X犯波罗夷法巳不能还成比丘行汝是中尽形寿不得作能持否能持一切不得盗下至草叶若比丘盗人五钱若过五钱若自取若教人取若自破教人破若自斫教人斫若自烧教人烧若埋若坏色者彼非沙门非释子譬如断多罗树心终不复更生长比丘犯波罗夷法亦如是终不更成比丘行汝是中尽形寿不得作能持否能持一切不得故断众生命下至蚁子若比丘故自手断人命持刀授与人教死叹死与人非药若堕胎若厌祷杀自作方便若教人作非沙门非释子譬喻者说言犹如针鼻缺不堪复用比丘亦如是犯波罗夷法不复成比丘汝是中尽形寿不得作能持否能持一切不得妄语乃至戏笑若比丘非真实非巳有自说言我得上人法得禅得解脱得定得四空定得须陀洹果斯陀含果阿那含果阿罗汉果天龙来鬼神来供养我彼非沙门非释子譬喻者说譬如大石破为二分终不可还合比丘亦如是犯此波罗夷法不可还成比丘行汝是中尽形寿不得作能持否能持是事如是持善男子欲识戒相先明戒体既云戒者即不落空既云体者即不成有不可空则犯戒不得不可有则执戒不得执不得犯不得即中道不得故知犯四弃者堕有之谓也执四弃者亦堕有之谓也不执不犯者X堕空之谓也离此执犯与不执犯即堕中之谓也一有所堕便有过犯故大妄语戒中若自言得上人法得禅得解脱得定得四空得四果等者以其堕有故不得言若言无得上人法之理无得禅之事无得解脱空与四果之类者是即堕无亦即堕有其罪更深一步名为大谤亦大妄语也惟此大妄重于杀盗婬等不可不知尤严防护善男子四谤之法汝当知之即堕有堕无堕非有非无即有即无之四句法也犯此四句即名破前洁白戒体我今依此四句略说四波罗夷法其余十三僧残二不定堕与舍堕应当学向彼悔七灭诤等明辰禀白和尚另请阇黎为汝一一开演明白汝当依教奉行依教奉行比丘将进菩萨大戒阇黎师预前审戒式第十三举赞将登佛地合固前基声闻戒品净方宜持犯细追惟谛审倾除心佛现光仪求忏悔菩萨摩诃萨引请白云诸大德等闻磬声各礼三拜胡跪合掌称自巳名字夫法器久成犹恐琢磨之未尽圣阶欲进先求行履之有初今则具戒登圆胜心重砺我今为诸大德谨请某阿阇黎为诸大德审戒羯磨作陞进路请师之语汝合自陈我今唱宣汝当随和X引请作梵大德一心念我弟子今请大德作审戒羯磨阿阇黎愿大德为我作审戒羯磨法我依大德故得入菩萨清净位慈愍故慈愍故大慈愍故阇黎鸣尺云夫化城久息毋躭安乐之区宝所近前合办进趋之志若不断除往昔诸咎何能行证最上一乘兹既发真正菩提心将进无上菩萨戒理当审谛前所授受比丘戒中一一相内持犯完缺等事我今逐一问汝汝当逐一实答倾心忏涤若不实答纵忏不除忏若不除受不得戒当思菩萨大戒原于心地心地夹杂便作戒器楞严经云汝今欲研无上菩提当以直心酬我所问善男子等四波罗夷法一犯不净行于中清净否无二不与物盗心取三故断人命叹誉快劝人死四实无所知自言得上人法比丘犯此四法不得与诸比丘共住善男子等十三僧伽婆尸沙法一故出精除梦中于中清净否无二与女人身相触三与女人麤恶婬欲语四教女人以婬欲法供养我五为男女作媒嫁X六难处妨处无主自作屋不将诸比丘指授处所过量作七难处妨处有主为巳作大房不将余比丘指授处所八以无根波罗夷法谤非波罗夷比丘九以少分无根波罗夷法谤非波罗夷比丘十欲破和合僧受破僧法三谏不舍十一党助破僧者三谏不舍十二污他家行恶行反谤规正僧三谏不舍十三恶性不受人语三谏不舍比丘犯此十三法当行六夜摩那多仍二十僧中出罪不满二十众罪不得出善男子等二不定法一与女人独在覆障处可作婬处坐说非法语于波罗夷僧伽婆户沙波逸提三法中应何法治于中清净否无二与女人在露现处不可作婬处坐说非法语于僧伽婆尸沙波逸提二法中应何法治比丘犯此二法治罪轻重无定善男子等三十尼萨耆波逸提法一畜长衣过十日于中清净否无二离三衣异处宿除僧羯磨三畜非时衣过一月四取非亲里比丘尼衣除贸易X五使非亲里比丘尼浣染打故衣六从非亲里居士居士妇乞衣除夺衣失衣烧衣漂衣七如上时非亲里居士居士妇与衣不知足受八居士居士妇为比丘具衣价比丘到其家赞叹为好故九二家为比丘办衣价比丘到二家赞叹为好故十施主送衣价与比丘执事人执事人不与往取过五六更往求得衣十一蚕绵作新卧具十二新纯黑羺羊毛作卧具十三不用二分纯黑羊毛二分白四分尨作新卧具十四卧具未及六年不舍更作新者除僧羯磨十五作新卧具不取故者纵广一磔手揲新者上十六自持羊毛行过三由旬十七使非亲里比丘尼浣染擘羊毛十八自手受金银钱若使人受若口可受十九种种买卖宝物二十种种贩卖二十一畜长钵过十日二十二畜钵未满五缀更求新钵X二十三自乞缕线使非亲里织师织作衣二十四人使织师为比丘织衣比丘到织师家嘱托好织二十五比丘与比丘衣后悔复夺不还彼衣二十六有病畜酥油生酥蜜石蜜过七日二十七先春残一月求雨浴衣半月前早用二十八未满夏受衣畜过十日前二十九有疑畏有缘事离衣宿过六夜三十知他欲与僧物自回入巳比丘犯此三十法当速问僧中舍不舍堕地狱善男子等九十波逸提一知而妄语于中清净否无二种种毁訾语三两舌语四与妇人同室宿五与未受大戒人共宿至三夜六与未受大戒人同诵七向未受大戒人说比丘麤恶罪除僧羯磨八向未受大戒人说过人法言我知是我见是见知实者九与女人说法过五六语除有智男子十自手掘地若教人掘十一坏鬼神村十二妄作异语恼僧X十三嫌骂僧知事者十四取僧卧具等露地敷若教人敷去时不举不教人举十五僧房内敷僧卧具等若教人敷舍去不自举不教人举十六于他比丘住处强敷卧具令他避我十七于僧房内牵出他比丘若使人牵十八重阁上坐卧脱脚绳牀大牀十九用有虫水浇泥浇草二十作房舍等覆苫过二三节二十一僧不差自往教授比丘尼二十二僧差教授比丘尼乃至日没二十三谤教授比丘尼僧为饮食故往教二十四与非亲里比丘尼衣除贸易二十五为非亲里比丘尼作衣二十六与比丘屏覆处坐二十七与比丘尼期同道行除有疑恐怖伴行时二十八与比丘尼同船除直渡二十九知比丘尼赞叹因缘得食食除施主先有意三十与妇人期同道行三十一施一食处过受三十二展转食除病时施衣时作衣时X三十三别众食除病时施衣时作衣时行道时船行时大会时沙门施食时三十四檀越请食无病过两三钵受不分与余比丘三十五足食竟或时受请不作余食法更食三十六知他比丘足食竟更受请不作余食法故使食令犯三十七非时食三十八食残宿食三十九不受食若药着口中除水及杨枝四十无病自为巳索好美食四十一自手与外道男女食四十二先受请若前食后食行诣余家不嘱余比丘除病时作衣时施衣时四十三食家中有宝强安坐四十四食家中有宝在屏处坐四十五独与女人露地坐四十六约比丘同至聚落竟不教与食遣使去四十七无病四月与药过受除常请更请分请尽形请四十八往观军阵除时因缘四十九有因缘至军中若过二夜至三夜五十军中往二宿三宿或观鬬战游军象马等X五十一饮酒五十二水中戏五十三击攊他五十四不受谏五十五恐怖他比丘五十六无病半月沐浴过受除热时病时风时雨时远行来时五十七无病露地然火若教人然除因缘五十八藏他比丘衣钵坐具针筒若自藏若教人藏五十九净施五众衣不问主辄着六十得新衣不作三种染坏色青黑木兰六十一故断畜生命六十二故饮用有虫水六十三故恼他比丘乃至少时不乐六十四知他比丘有麤恶罪覆藏六十五年未满二十与受大戒六十六诤事如法灭巳后更发举六十七知是贼伴故与同行六十八说婬欲非障道法三谏不舍六十九如上邪见人故供给所需共同羯磨七十沙弥说婬欲非障道法被摈比丘与同一止宿七十一不受谏反难持律者X七十二轻呵戒律七十三不一心听戒无知无解七十四如上比丘彼亲友以僧物与七十五僧断事不与欲而起去七十六与欲巳后更呵七十七知他比丘鬬争听此语向彼说七十八打比丘七十九手搏比丘八十以无根僧伽婆尸沙法谤比丘八十一王未出未藏宝入宫门内八十二自捉宝及宝庄饰具若使人捉除僧伽蓝中及寄宿处八十三非时入聚落不嘱余比丘八十四作牀过如来八指八十五以兜罗绵贮作绳牀木牀卧具坐褥八十六以骨牙角作鍼筒八十七作卧具长过佛二磔手半广过二磔手八十八作覆疮衣长过佛四磔手八十九作雨浴衣长过佛六磔手广过二磔手半九十若佛衣等量长过佛九磔手广过六磔手比丘犯此九十法当堕善男子等四波罗提提舍尼法一无病入村中从非亲里比丘尼自手受食于中X清净否无二比丘尼在食家指示与某甲羮与某甲饭无比丘在三无病自手受学家僧食四阿兰若及疑怖处不先语檀越伽蓝外不受食在伽蓝内无病自手受食食比丘犯此四法应向众僧悔过善男子等一百应当学法一齐整着内衣于中清净否清净二齐整着三衣三不得反抄衣入白衣舍四不得反抄衣白衣舍坐五不得衣缠颈入白衣舍六不得衣缠颈白衣舍坐七不得覆头入白衣舍八不得覆头白衣舍坐九不得跳行入白衣舍十不得跳行白衣舍坐十一不得蹲坐白衣舍内十二不得叉腰入白衣舍十三不得叉腰白衣舍坐十四不得摇身入白衣舍十五不得摇身白衣舍坐十六不得掉臂入白衣舍X十七不得掉臂白衣舍坐十八好覆身入白衣舍十九好覆身白衣舍坐二十不得左右顾视入白衣舍二十一不得左右顾视白衣舍坐二十二静默入白衣舍二十三静默白衣舍坐二十四不得戏笑入白衣舍二十五不得戏笑白衣舍坐二十六正意受食二十七平钵受食二十八平钵受羮二十九羮饭俱食三十以次食三十一不得挑钵中央食三十二无病不得为巳索羮饭三十三不得以饭覆羮更望得三十四不得视比座钵中起嫌心三十五当系钵想食三十六不得大抟饭食三十七不得张口待饭食三十八不得含食语三十九不得抟饭掷口中四十不得遗落饭食X四十一不得颊饭食四十二不得嚼饭作声四十三不得噏饭食四十四不得舌䑛食四十五不得振手食四十六不得手把散饭食四十七不得污手捉食器四十八不得洗钵水弃白衣舍内四十九不得生草上大小便涕唾除病五十不得净水中大小便涕唾除病五十一不得立大小便除病五十二不得为反抄衣人说法除病五十三不得为衣缠颈人说法除病五十四不得为覆头人说法除病五十五不得为褁头人说法除病五十六不得为叉腰人说法除病五十七不得为着革屣人说法除病五十八不得为着木屐人说法除病五十九不得为骑乘人说法除病六十不得佛塔内宿除为守护故六十一不得佛塔内藏宝物除为坚牢故六十二不得着革屣入佛塔中六十三不得捉革屣入佛塔中六十四不得着革屣绕佛塔行X六十五不得着富罗入佛塔中六十六不得捉富罗入佛塔中六十七不得塔下食留草及食污池六十八不得担死尸从塔下过六十九不得塔下埋死尸七十不得塔下烧死尸七十一不得塔前烧死尸七十二不得绕塔四边烧死尸使臭气来入七十三不得持死人衣及床从塔下过除浣染香燻七十四不得塔下大小便七十五不得向塔大小便七十六不得绕塔四边大小便使臭气来入七十七不得持佛像至大小便处七十八不得塔下嚼杨枝七十九不得向塔嚼杨枝八十不得绕塔四边嚼杨枝八十一不得塔下涕唾八十二不得向塔涕唾八十三不得绕塔四边涕唾八十四不得向塔舒脚坐八十五不得安佛在下房巳在上房住八十六人坐巳立不得为说法除病八十七人卧巳坐不得为说法除病X八十八人在坐巳在非坐不得为说法除病八十九人在高坐巳在下坐不得为说法除病九十人在前行巳在后行不得为说法除病九十一人在高经行处巳在下经行处不得为说法除病九十二人在道巳在非道不得为说法除病九十三不得𢹂手在道行九十四不得上树过人头除时因缘九十五不得络囊盛钵贯杖头置肩上行九十六人持杖不应为说法除病九十七人持劒不应为说法除病九十八人持矛不应为说法除病九十九人持刀不应为说法除病一百人持葢不应为说法除病比丘犯此一百法名为恶作善男子等七灭诤法一应与现前毗尼当与现前毗尼于中清净否清净二应与忆念毗尼当与忆念毗尼三应与不痴毗尼当与不痴毗尼四应与自言治当与自言治五应与多觅罪相当与多觅罪相六应与觅罪相当与觅罪相七应与如草覆地当与如草覆地X声闻戒真净菩萨戒可登舍离躭净心扩充广利行菩提心圆满佛道定可成幸勿念贫事犹向草菴宿佛法大宝藏此去应受持世世复生生奉行心地法我今赞大德志诚趋大戒大悲念众生前途毋退屈将授菩萨大戒先于数日之前差阿阇黎为求戒者开导三自归令参心地法门第十四大德僧听彼比丘比丘尼优婆塞优婆夷国王大臣宰官居士等至心求授菩萨大戒愿和尚佐助释迦文佛为教授师惟愿和尚不悋慈悲布施大戒鑑彼至心默然许可善男子来我巳先容汝当志诚恳到对和尚前作礼三拜殷勤乞戒胡跪合掌汝当至心作白恐汝未能代为宣举大德僧听我比丘比丘尼优婆塞优婆夷国王大臣宰官居士等志心求授菩萨大戒愿和尚佐助释迦文佛为教授师惟愿和尚不悋慈悲布施大戒鑑我至心默然许可善男子和尚默然慈悲允可汝当起身作礼三拜归堂俟候至期授戒和尚差阇黎为戒子开导三自归法惟监寺慈悲致X简奉请自迷本觉业相无因缘缘三细六麤轮返妄愿归真请示吾心求证法王身十信地菩萨摩诃萨善男子等闻磬声作礼三拜胡跪合掌引请作白舍恶修善未知物即吾人究巳空人愿见自原真佛今则太心初发胜法未闻苟非开导之有师曷使参求之不替将求菩萨大戒先当乞示自归我今为诸善男子迎请阇黎为汝等作开导自归阿阇黎而况此师深明谛理久证禅那必有本分之工夫广演诸人之妙性请师之语汝合自陈恐汝未能皆随我道引请作梵大德一心念我弟子求示菩萨三归自性法愿大德为我作开导自归师我依大德故将来得授菩萨戒慈愍故慈愍故大慈愍故阇黎抚尺云善男子等汝既殷勤伸请我当为汝作开导自归心地师所有言教汝当谛听善男子等自归者直提向上祖师禅也以吾人一向X迷自巳佛向心意意识处只管理会不知离却心意识参究自巳故我佛于人初入法门便教渠知有自巳本心之佛而归依之若上根利器一闻自归二字直下返本还源了彻心地何等直截痛快纵不能了彻自心亦使渠念念参求而自归之虽在意识色心是情是心皆入佛性戒中矣是知一自归便证戒体戒体具则直超菩萨心地巳何有渐次阶级耶故在家出家者得归自巳佛巳知我心决非众生归自巳法巳知我心本传心印归自巳僧巳知我心未甞染污无始至今一向是佛不曾移易一丝毫许只缘缘心习染流入杀盗婬妄愚痴贪嗔以致迷却自巳譬如月本在水不曾失却只为搅沙摇浊不见全月致令泥底耕捞转搅转失如今令渠止却捞耕勿投沙土勿摇勿搅圆月本在故与之先说戒善渐渐止恶然后令渠善恶两绝单单拈出向上大事因缘便入菩萨位中若果自归处直见本心之信位从因向果其中有深有浅梵网分四十心收之所谓但解法师语者尽受得戒也解者悟也即信证之谓也非谓销得文讲得过也此该比丘比丘尼国王大臣黄门二根诸天鬼畜而言之者也至若出家四众重在比丘比丘尼此虽自归为心地而出家二众又乃人天出格之师故先于比丘小乘戒中选其平日无遮无难身心原洁戒体本大戒器本正选者得其主证者得其人便成大比丘二众受戒之后不犯二百五十等X戒相渐渐开扩广大心地心地悟解入出家菩萨位中此菩萨者为菩萨中之真正师范非寻常人品比也到此不过完得前来自归二字耳非有加也故曰自归便登佛位嗟夫自归禅也禅非在戒外也三归是正禅也戒非在禅外也参禅是真戒也禅正法也古来禅律相非政为不知自归即禅即律所以正法速灭也汝等要知受菩萨戒须参自归之禅若受戒而不参禅者受相戒而亡体也参禅不受戒者破戒相而破禅也故受戒必参禅参禅必持戒而后为佛子也不然皆外道种性耳何以故以其不知心地之不可破戒相而戒相之不可失心地故也公等发无上心求最上戒登坛之日和尚必先令汝归依自心三宝诚恐临时不及细为开导今差我为公等平实商量汝等各从今日开导之后谛观谛审毕竟以何为汝自巳佛法僧宝汝能参求即得大戒其或不然戒薰未熟汝等当各至诚预为体察至授戒之日和尚自当亲为指点勿得轻心自生懈慢而放过也汝等一齐道依教奉行依教奉行将授菩萨大戒和尚差阿阇黎问难七遮法第十五差简如前中改问难七遮字引请举赞真心无障重业为遮现身无逆器方嘉审问莫教差剖灵心华实语道堪夸清净慧菩萨摩诃萨X引请作白诸大德等闻磬声各礼三拜一齐胡跪合掌白云戒心无择心难当遮苟非谛审于授戒之前曷使真趣于成佛之地敬迎上座祈鉴往心我今为请大德为汝作审问七遮阿阇黎请师之语汝合自陈恐汝未能代为唱举汝当至诚皆随我道引请鸣磐作梵大德一心念我弟子将求菩萨清净戒愿大德为我作先问遮难阿阇黎我依大德故得受清净法慈愍故慈愍故大慈愍故阇黎鸣尺云诸比丘等汝既殷勤伸请我当为汝作审问七遮阿阇黎所有言教汝当谛听夫道心本孝法性原慈菩提岂逆害而可生有情当随顺而自养虽曰罪无自性理具真常当知事不毁心道方合辙故梵网经心地品云若佛子与人受戒时不得拣择一切国王王子大臣百官比丘比丘尼信男信女婬男婬女十八梵天六欲天无根二果黄门奴婢一切鬼神尽得受戒此言一切众生咸具佛心有心者皆得作佛故不比小乘比丘之拣择也既无拣择我大乘中汝等一切现在发心者皆当受戒作佛而佛又云若欲受戒时师应问言汝现身不作七逆罪否七逆者出佛身血弒父弒母弑和尚弑阿X阇黎破羯磨转法轮僧杀圣人若具七逆即现身不得戒又云见欲受戒人应教请二师和尚阿阇黎二师应问言汝有七遮罪否若现身有七遮罪者师不应与受戒若无七遮者得与受戒以是观之七遮之人是当拣择不应与受戒也善男子且起第一位胡跪合掌谛听问难善男子此是实语时至诚时我今逐一问汝汝当逐一实答若不实答增故妄语罪虽得受戒定不得戒我今问汝出佛身血者与佛为讐佛心顿坏不得受戒汝曾出佛身血否答云问善男子弑父是逆心大罪汝无此罪否答云问善男子弑母是逆心大罪汝无此罪否答云问善男子弑和尚是逆心大罪汝无此罪否答云问善男子弑阿阇黎是逆心大罪汝无此罪否答云问善男子破羯磨转法轮僧是逆心大罪汝无此罪否答云问善男子弑圣人是逆心大罪汝无此罪否答云善男子佛为心之法身不可触犯出佛身血是破自巳法身也父母为生身之本弑之是弑自巳本心也和尚阿阇黎是出家受法力生教授羯磨之师若弑之是断出家自性之佛种也羯磨僧者一切作法行道之师若破之是破佛正法也转法轮僧者有多种若参禅僧教参禅僧此转祖师禅直示人悟心成佛X之法轮者也若止观坐禅僧教止观坐禅僧此转如来禅圆修单复三观悟心成佛之轮者也一切经律论诸大法师是转音声轮令人从音闻悟理成佛者也圣人者从小乘四果及大乘外凡内凡圣位菩萨之人是也若弑之破之是弑自心破自巳佛心也巳上七遮余者未必易犯惟破转法轮僧一事人多易犯葢以人师不一门户各开参禅者抑止观而扬参禅止观者抑参禅而扬止观经律论师或互相上下而且抑参禅止观之人参禅止观之人或亦互相上下而抑讲经律论之主君子之过各于其党易于沿习不知触犯据经明判俱不得戒若无知而适犯者事或可开汝无如诸遮难否答云善男子我今至载开演汝巳从实吐答无七遮者是真净法器我今按词申覆和尚即与受菩萨戒若七遮有犯我亦按词申覆和尚乞汝作忏悔法若得开心悟道破诸遮障异日另当为汝受戒入众善男子且起第二位过来上来逐一问难俱巳完成既无七遮佛戒可受我当诣和尚前据词呈覆向后登坛之时一一如法实答不得差池恭肃身心以候戒法汝当依教奉行将授菩萨大戒先差阿阇黎开导忏悔法第十六X心尘雾起妄罪云兴清风吹荡见天青何处有烦蒸空本原晴慧日朗虗明罪性空菩萨摩诃萨诸大德等闻磬声各礼三拜一齐胡跪合掌引请作白夫寒氷万里非春日以何融业雾多生仗性风而顿扫欲开菩萨心先除心地障若非上座之法喜曷令初进之妄消我今为请禅师为汝作开导忏法阿阇黎而况此师究极心源转成识智能一言而直指俾万法以顿空请师之语汝合自陈恐汝未能代为唱举汝当至诚随我启请引请作梵大德一心念我弟子愿除无始无明根愿大德为我作洗除无明罪本阿阇黎我依大德故罪消得入菩萨位慈愍故慈愍故大慈愍故阇黎抚尺白云善男子等汝既殷勤伸请我当为汝作开导罪性阿阇黎所有言教汝当谛听夫菩提之道当观夫无起之心罪业之根合见尔始生之念由始念本乎心觉业尘只在动机机动则惑苦为因性转则明尘现相才生指拟智相纷然相续计名分别多矣逐憎逐爱取舍千端动口动身善恶万状以之结业轮转无穷由业昧心升沉何了贪嗔X痴慢疑堕欲色无色之难断身边邪见戒执有见无见而难圆苟不见无明不觉之咎在觉明何能向本觉无觉而坐断根本本来无罪性犹是对有罪而说无本来无无明犹是对无明而说觉对无明而说本觉本觉巳是妄根了本觉而言坐断坐断早是祸机一点未消万源从发不如向净躶躶赤洒洒处头定眼直回来于光陀陀圆烁烁处拈香散华信得则我说非言了却则尔行不住行不住处发四弘心之誓愿说非言处阐一大事之因缘故三粲祖于可师边忏罪便知罪不可得二比丘于净名处受法顿了罪性本空此犹见体而巳至若见光见华用空用体则大用现前不存轨则到此则不啻五住十使之乌有而一心三观亦两忘罪之与福真之与妄皆为剩语又何曰忏之与法哉巳上略伸管见用豁大心将来于释迦座前和尚语下忏悔之时当披自性一心用洗多生妄罪至心领受一念不生直至坛前证菩萨位上来心理既明事忏须竭若现身曾犯十重罪者汝当先从今始依梵网经苦到礼三世千佛务使见光见华见诸相好罪便得灭若犯轻垢罪者对首忏悔其罪即亡向后参究大乘深明谛理与心相应代佛行化汝当依教奉行将授菩萨大戒和尚先差阿阇黎开导苦行十忍法第十七X初心无我十忍利他身财内外施波罗人法两消磨行苦堪荷济度泽滂沱登忍地菩萨摩诃萨引请白云诸大德等闻磬声各礼三拜一齐胡跪合掌白云忘四相而能舍忍一心而不生匪明大法以何堪须承付授而开悟将求大戒先合忘身我今为请禅师为汝等作开导十忍阿阇黎而况此师证心空法入世忘人真为教授之师不住空空之见请师之语汝合自陈恐汝未能皆随我道引请鸣磬唱云大德一心念我弟子将求心地无我法愿大德为我作开导十忍阿阇黎我依大德故得成究竟舍慈愍故慈愍故大慈愍故阇黎鸣尺云善男子等汝既殷勤伸请我当为汝作开导十忍阿阇黎所有言教汝当谛听夫心地者心非有地地本无心漠尔威音那边了然娘未生事髑髅干顶门眼瞎枯木实鼻孔龙吟一莲华世界毛孔里分身恒河沙众生佛光中共体以无心之身肯舍以即我之人受施屋里贩扬州水中割咸味风吹光而不断雷打空以何伤但于了处翻腾一任有中济利故梵网经云若佛子应以好心先学X大乘威仪经律广开解义味见后新学菩萨有从百里千里来求大乘经律应如法为说一切苦行若烧身烧臂烧指若不烧身臂指供养诸佛非出家菩萨此言大乘真师见后学远远至心来求戒法当观其根性劝发大乘无我真正心地以此大法非器莫传小心难受须真师子儿方堪如母翻踯故先令烧身臂指供养诸佛令得人空之法然舍身供佛犹属敬田人所肯为惟悲田难发故又云乃至虎狼师子一切饿鬼悉应舍身肉手足而供养之此言上以舍身供佛者或功德心胜敬仰心诚人所易为若于虎狼饿鬼勐恶之类而能舍身供养是真实慈悲之心能忘我者为真师者如是如法教授而求戒之人果具敬田忘身为法复具悲田舍巳利他深知禅那正法菩提道心惟此向上一着故无踌躇顾惜之态若此宁非大乘根器夙具灵种者耶此先设大冶以炼精金俾鍮汞无从溷滥而后为说大戒也若先说大戒而后说苦行则成倒说矣十忍者释迦因中舍身饲虎割肉餧鹰剜肉然灯敲髓济病破嵴而全逐鹿碎形而饭饥民以致舍国城妻子一切施度中事也善男子欲成忍力先悟心宗身与空相应于偏菩萨中便能刀割香涂何苦何乐此虽未究竟事然初心入道便当具此大丈夫作略也今固忍力未成而此道心当发若不如上则失菩萨广利之心成世人自私之过受戒无益我今开导汝当量力奉行渐渐扩充X务如经说汝当道依教奉行依教奉行将授菩萨大戒和尚先差阿阇黎开导发大誓愿法第十八愿无虗设行实相因先寻师友大乘人禅教两相亲不碍唯心广度誓弘深大愿王菩萨摩诃萨诸大德等闻磬声各礼三拜一齐胡跪合掌引请作白将修六度先求正法之师欲证一乘用发四弘之誓心芽内茁法雨外滋匪从缘而莫成当秉教而斯广我今为请禅师为汝作开导发愿阿阇黎而况此师宿乘大愿现示开迷梵音和雅而乐闻法旨深渊而不倦请师之语汝合自陈恐汝未能当随我道引请鸣磬唱云大德一心念我弟子求示菩萨大愿学愿大德为我作开导菩萨大愿阿阇黎我依大德故得发真实菩提愿慈愍故慈愍故大慈愍故阇黎抚尺白云善男子等汝既殷勤伸请我当为汝依经开导发愿法所有言教汝当谛听夫声闻证空亡我故无接物之仁菩萨入假兴慈乃发利生之用是当开小向大先示植因趣果苟因心X不真本愿未实譬如狂花无本后果何从断树无根乔枝难活今既求菩萨乘趣如来果先须依经发愿培植本因向后奉戒修行圆成佛道菩萨戒梵网经云若佛子常应发一切愿孝顺父母师僧愿得好师同学善知识常教我大乘经律十发趣十长养十金刚十地使我开解如法修行坚持佛戒宁舍身命念念不去心由是而知自巳本来心地不可触犯如父如母故当孝顺父母师僧也然我所亲之师友若非真正有学有悟大乘之师恐生岐路故首愿愿得好师好友教我大乘四十心之心地令我参寻开悟如法行持永不敢触犯自心宁可舍此身命而此愿念念不敢去心也既发是愿复发誓言宁以身投勐火刀山终不毁佛经律与女人作不净行此以婬为生死根本若不誓愿断婬则永沉生死何由向菩萨乘中广行六度耶此举婬以该杀盗妄之愿也复作是誓宁以热铁缠身灌口卧大勐火受三百矛剌身投热铁镬终不以破戒身口受信心檀越衣服饮食床座医药房舍屋宅园林田地此则以檀那信施为我持戒精颛而设故非破戒身口之所堪任也复作愿言宁以铁鎚碎身终不以破戒之身受人礼拜此言非真持戒不可受人恭敬也复作愿言宁以热铁刀矛挑目劖耳刃刀割鼻断舌利斧斩破其身终不以破戒之眼视色耳听声鼻嗅香舌甞味身受触也此言六根不以破戒受信施之六尘供养也巳上发愿X发誓巳得真师好友正法正心而不敢于四弃十重纤毫破犯一切供养恭敬六根六尘一由圣戒则自利既成众生可度矣故下复作是愿愿一切众生悉得成佛此大乘菩萨利他之愿也夫利他者先当自利受戒者实为度生苟非发愿之坚牢曷由操行之不变皆以先愿为因后从愿行成果善男子等将求大戒合发愿心后来入菩萨坛授菩萨戒释迦座前和尚语下令汝发愿当运此心故云众生无边誓愿度烦恼无尽誓愿断法门无量誓愿学佛道无上誓愿成此四弘誓也十方如来由此成佛一切菩萨以此利生汝当学佛菩萨发广大心立广大愿汝当道依教奉行依教奉行正授菩萨大戒轨仪第十九众集否众巳集和合否和合众集和合何所作为为好心求戒者说菩萨大戒善哉可X尔未授菩萨大戒者出否巳出引请举赞一尘才热藏海圆收河沙诸佛现毛头触着便归休香霭初浮心地戒光流香云葢菩萨摩诃萨引请作白诸大德等闻磬声各礼三拜胡跪合掌白云夫登菩萨位须凭戒品以高跻开菩萨心是仗佛口而生降佛子既发无上志入毗尼坛我今为汝虔请处宗师为得戒教授菩萨阿阇黎请师之语汝合自陈恐汝未能当随我道引请作梵大德一心念我求受一切菩萨学一切菩萨心地戒愿大德为我作得戒教授阿阇黎我依大德故得受菩萨戒慈愍故慈愍故大慈愍故教授抚尺云诸比丘等汝既殷勤伸请我当为汝等作得戒教授阿阇黎所有言教汝当谛听善男子汝等现身不作七逆罪否七逆者出佛身血弑父弑母弑和尚弑阿阇黎破羯磨转法轮僧弑圣人汝无是罪否无善男子汝今志心求受一切菩萨上妙净戒我当为汝虔请法身毗卢遮那如来本身卢舍那如来更为X汝请此方娑婆化主本师释迦牟尼如来为得戒大和尚次请文殊师利菩萨为羯磨阿阇黎再祈弥勒菩萨为教授阿阇黎更请十方诸佛为证戒阿阇黎并请诸大菩萨为同学圣侣即今心香蔼蔚智烛炜煌宝座严敷慈容俨降汝当翘勤渴仰恭肃归投听我一心志诚奉请主者起立众和香花请南无一心奉请清净法身毗卢遮那佛圆满报身卢舍那佛惟愿不违本誓哀愍有情光降道场证明主戒南无一心奉请娑婆世界主本师释迦牟尼如来为得戒大和尚亲承授戒南无一心奉请大智文殊师利菩萨为羯磨阿阇黎龙华教主弥勒菩萨为教授阿阇黎十方诸佛为证戒阿阇黎及十方菩萨摩诃萨为同学圣侣证明授戒主者趺坐一心奉请天龙八部护戒神王当山土地护法正神惟愿降临道场精严拥护上来奉请诸佛菩萨巳荷光临作大证明授正戒法善男子我依璎珞经中所说佛告诸佛子今正说正戒善男子善女人当受戒时先礼过去世尽未来际一切佛礼未来世尽未来际一切佛礼现在世尽未来际一切佛X引请云善男子等各各起身作礼三拜师云礼过去世尽未来际一切法礼未来世尽未来际一切法礼现在世尽未来际一切法引请云作礼三拜师云礼过去世尽未来际一切僧礼未来世尽未来际一切僧礼现在世尽未来际一切僧引请云作礼三拜师云佛子复敬受四不坏信依止四依法从今时尽未来际身归依佛归依法归依贤圣僧归依正法戒师云从今时尽未来际身归依佛巳归依法巳归依贤圣僧巳归依正法戒巳佛子次当教汝悔三世罪若过去身口意十恶罪愿毕竟不起尽未来际若现在身口意十恶罪愿毕竟不起尽未来际若未来身口意十恶罪愿毕竟不起尽未来际善男子等既悔过巳将授十无尽藏戒法我当与汝直指唯心汝合谛听悟正法戒拈起如意作表指示善男子擡头正眼审观审听只这一法是卢舍那佛心地戒也云何为心聻唤着如意即触不唤着如意即背背触俱非如大火聚于此参得悟得是故强名为心也云何为地聻三世诸佛历代祖师乃至若凡X若圣都向这里安身立命尽其神力出不得那个格子故谓之地也云何为戒聻只这格子离之便背即之又触一丝毫也伤犯他不得故名曰戒也若于如意上会得心地戒即于百千恒河沙不可说法门中心地一时会尽故水潦和尚云无量法门百千玅义只在一毛头上识得根源去然此一法了得故卢舍那称为净满释迦牟尼号曰能仁所以过去诸佛巳说现在诸佛今说未来诸佛当说而三世菩萨巳受当受今受巳学今学当学也于是舍那将当传此心地乃为之放光聻此岂不是光即此一光心地非口可宣故令光告千华上佛持我心地法门品而去令彼如此受如此持如此读诵如此一心而行所以千佛非心所测故亦放此光而光中化佛仍为散花供养此如世尊拈花迦叶微笑而灯灯相续者也即从此光此华之背触不得处入此体性虗空花光三昧于此入于此出而千百亿释迦无二无别正如天下老和尚临没稍头倒卓立化坐脱立亡托胎出生参禅悟道拈槌竖拂接物利生莫不于此三昧游戏神通净佛国土者也故我释迦如来降天宫生阎浮八相成道不离华光王座扩充这一点心地法门喻如大梵天王网罗幢而因一网孔以见无量网孔所以佛教门只在此如意间便尽得法法头头无不同此者也佛为阎浮提众生凡夫痴闇之人说我本净满心地中常所诵X习此一戒光明金刚不坏之宝戒故曰此是一切诸佛之本源佛性种子乃至一切众生所同证同具者也若向如意上了得便不管你一切意识色心是情是心皆入此戒故当当有因因此而巳当当常住法身住此而巳诸佛菩萨顶戴受持不出这个格子汝等大众亦当顶戴受持也勿出这个格子正是汝等本源自性清净者名曰波罗提木叉令人向此中背之不得触之不得于此悟得透得便从此处安身立命若于此未悟未了便于此法法头上横不得竖不得如向大火聚中下手不得自然不触不犯如此力参故曰孝顺孝顺者孝顺此心地戒也因此而制止因此而发用故佛复为放口光以广谈此事从凡至圣咸诵此戒言戒光从口出必有事焉故曰有缘非无因有因有缘又成触犯也故曰光非青黄非色心非有无非因果夫非因非果又成违背也背不得触不得于中悟得参得只此一点根本正是凡圣同源故应受持应读诵应善学而但解法师语者尽受得此戒矣善男子看看解我语否解得即在里许着衣持钵去解不得即在里许横参竖参去解也不出此戒不解也不出此戒故曰一切有心者皆应摄佛戒众生受佛戒即入诸佛位位同大觉巳真是诸佛子此即是戒更莫别求上来与汝说戒巳竟汝今便与诸佛不异若于此处一毫头许触犯一毫头违背便落十重X四十八轻等波罗提木叉相貌中收摄矣慎之哉慎之哉上来既示菩萨心地戒巳受竟然心地虽明若不发弘誓愿犹属小果必须发广大心立四弘誓方能扩菩萨道普利有情我今唱道汝当发愿众生无边誓愿度烦恼无尽誓愿断法门无量誓愿学佛道无上誓愿成三唱三答三番羯磨上来开导汝等发大誓愿广利不穷正堪得戒更令汝等秉心殷重乞法完成虔请文殊师利菩萨作正羯磨师我今复当代为汝等三番羯磨珍重了办敬谨受持现前菩萨善男子汝等今于我所为请现坐道场本师释迦大和尚前求受一切菩萨心地法一切菩萨心地戒所谓摄律仪戒摄善法戒饶益有情戒此是过去一切菩萨巳受巳学巳解巳行巳成未来一切菩萨当受当学当解当行当成现在一切菩萨今受今学今解今行今成当来作佛汝等从今受戒直至成佛于其中间不得触犯能持否能持上来为汝番羯磨十方诸佛放大宝光妙善戒法灌汝身心戒法徧空集汝顶上戒法入心内外明洁堪受戒法令此戒心孝顺奉持世世X生生坚固不退此是番羯磨巳成至再叮咛理取第番羯磨上来三番羯磨巳竟十方如来默然许可汝等现在心即是佛当来决定作佛向去真参实悟得法相应恒住性戒究竟不动更当摄相护持我今准璎珞经所说十无尽戒相法汝等善听佛告佛子从今身至佛身尽未来际于其中间不得故杀若有犯非菩萨行失四十二贤圣法不得犯能持否能持佛子从今身至佛身尽未来际于其中间不得故盗若有犯非菩萨行失四十二贤圣法不得犯能持否能持佛子从今身至佛身尽未来际于其中间不得故婬若有犯非菩萨行失四十二贤圣法不得犯能持否能持佛子从今身至佛身尽未来际于其中间不得故妄语若有犯非菩萨行失四十二贤圣法不得犯能持否能持佛子从今身至佛身尽未来际于其中间不得故酤酒若有犯非菩萨行失四十二贤圣法不得犯能持否能持佛子从今身至佛身尽未来际于其中间不得说四众过若有犯非菩萨行失四十二贤圣法不得犯能持否能持X佛子从今身至佛身尽未来际于其中间不得自赞毁他若有犯非菩萨行失四十二贤圣法不得犯能持否能持佛子从今身至佛身尽未来际于其中间不得悭惜加毁若有犯非菩萨行失四十二贤圣法不得犯能持否能持佛子从今身至佛身尽未来际于其中间不得嗔心不受悔若有犯非菩萨行失四十二贤圣法不得犯能持否能持佛子从今身至佛身尽未来际于其中间不得谤三宝若有犯非菩萨行失四十二贤圣法不得犯能持否能持上来十重戒法略为宣举向下另结坛仪当请阿阇黎教汝至心细诵梵网经中十重四十八轻戒相于此心地圆融行布性相并行母令渗漏汝等各宜依教奉行依教奉行下二阇黎即先诵十重完下坛其四十八轻在次日诵或时久不堪即依教奉行处下座明日通诵全本梵网心地下品教授持钖杖法第二十引请举赞智分本别象表圆通堂堂独露佛家风圣杖活如龙开合横纵拈示祖师宗X转法轮菩萨摩诃萨诸佛子等闻磬声各礼三拜一齐胡跪合掌引请作白妙道虗圆非象表以难示真宗冥远仗开导以有循欲明世尊一大事之法乘须受如来胜功德之智杖匪求真诀曷悟秉持我今为请寺宗师为汝作开导智杖和尚请师之语汝合自陈恐汝未能皆随我道作梵大德一心念我弟子求入得道梯隥法愿大德为我作指示得道付杖师我依大德故得持法轮真智杖慈愍故慈愍故大慈愍故和尚鸣尺云诸佛子等汝既殷勤伸请我当为汝作开发智杖和尚所有言教汝当谛听葢闻千佛授受以心印心之道者心与法而巳矣夫心不可指人法不可授人心不可不悟法不可不得心非有心若以心示人则心属有法原无法若以法授人则法亦属有心法若有则同凡而不得解脱心法若无则堕圣而无其作用故知心在人而法在师心如糓种法如雨露人惟自悟师以法传苟不自悟其心而传道者譬如无种而耕耘虽然自悟其道而无法者终成种发而荒秽是当师资缘合内外相成师当指出汝心汝当参明自理明理而不知法有差别之智动则颠倒失本明法而不悟心之实诣定为X虗妄浮心是故悟实心悟而法属真师也所以我佛嘿示参禅法门欲诸比丘时时参究令自心师法两得故劝恒持钖杖以参以求一悟此杖则根本自心之智差别师承之智一时会尽故曰钖杖者智杖也悟本心为心之德悟师法为用之德故又曰德杖也令人悟本别二智而行一乘大法之功德也葢以世间五行之尊惟金为最五金之性惟钖至柔至白至明可表心地之明洁柔尊是以杖用明钖也故曰轻曰明曰不回曰醒曰不慢曰疏曰採取曰成而令人轻烦恼明智慧出三界而不回悟正法而顿醒断烦恼慢疏贪痴结採戒定慧成佛道果能持此杖时时参求一切智慧多闻世出世法莫不了了六度万行咸向此修侍者举钖杖过来见么见么闻么闻么若以见见钖见非正见也若以闻闻钖闻非正闻也直须离却见闻觉知来领钖杖始得会么于此会得则此全杖坐断圣凡别通一路终日受持向威音王那边那边更那边行履故麻谷持钖杖到章敬遶禅牀三帀振钖一下卓然而立敬云是是谷又到南泉处亦遶禅牀三帀振钖一下卓然而立泉云不是不是永嘉至六祖遶禅牀振钖一下而立祖云如是如是善男子会得此事便好如稠禅师之飞钖以解虎鬬如邓隐峰之飞钖以解军鬬此皆以祖师禅向上事提持而得大自在者也夫祖师禅者法身佛以无身无口直X示心宗之法也是之谓佛之祖也若欲拈出此无身无口之法除须报化佛放放光举华处示之可耳若夫化身佛于音声舌轮边指示则言说不到也所以释迦示钖杖令人自悟本地风光去故曰佛法无多子也若欲向化佛处求其差别之智今当依教细为开示诸佛子此全杖者最上一乘妙道也此我佛从初说华严至终说法华涅槃以括一代时教者是也此杖中心先竖一管管上五高管中空而外有此示中道第一义谛以空假交互有无四句不得全得之正法为本也其五高者示五分法身也傍以两钴示二谛也两而复两四谛法也两钴六环六度行也六而复六十二因缘也下以三錞三乘法也及戒定慧法报化也最上之顶无见顶相也法之极致也故十六以苦集灭道慈悲喜舍四禅四无色而修行也三重四钴合而为七七觉七圣财也通錞钻八八解脱也故三十七品法三明八解脱一切法数莫不具足也此三乘五时之出世法也世间法者钻为金刚轮上为须弥顶全杖为一世界也中为无起无明之本也二钴者有无二法也三錞者三涂苦也四钴者生老病死也五高者五道烦恼也六环者六道也七则七趣八则八难也此世间法也此杖不容着地令于世间出世间法不可着也昼夜相随言不可离世间不可离正法也恒执持令无失也振声令于耳根证上上圆通也时时拂拭勿使生衣言心地不可昧而X法轮不可不转也此该人天小教而言正法者也比丘不可不知不悟也持杖之法又有二十五事先以十事者见杖闻杖而地虫不伤持杖而老朽可凭持此正为分卫不得前却不得肩担不得横持见佛勿作声入众不得轩举持杖尊钖不枉舍后杖乃中道不得过中出杖欲过中出杖者有远请看病人送过世者外道请四事得出也不得以杖画地不得三师俱出杖不得持杖自随四人共行除上座不得普持到檀门正好威仪入檀门先三抖擞三反抖擞无人出者从至余家檀越出应持杖着左手中央杖恒在巳房不离身下头不着地勿使生衣须日日磨拭杖欲出时须从沙弥边受若无沙弥白衣亦得持时赍天挟地着在脇下以小指抅之使两头平正不令高下鸣则常鸣寂则勿声鸣则均细调和恒使若初僧着左足尼着右足入檀越家近则三家远则七家勿多过历限内得食杖悬树上或侧眠平地或石上睡眠之时杖与身顺置之牀里正与身齐路行头常向日杖乃佛身万行在故如或倾侧万物不安如其平正万物得位下台着地三涂剧苦常使悬空拔三途厄葢此杖者诸佛相传比丘持此入道梯隥之标帜也诸佛子等若欲大悟先当于祖师禅处时时参之若欲明法次当于如来禅处细细捡之杖即一心杖即是佛杖即是法杖即凡圣杖即色心诸缘杖即一切事究竟坚固汝等恒持此杖恒磨恒拂恒念恒参X无量法门百千玅义一时具足汝当发广度众生之心齐成佛果之愿如此行持功德无上是故谓之智杖德杖发菩提心之正因正果也汝能受持应当依教奉行永嘉常云解虎钖两钴金环鸣历历不是标形虗自持如来宝杖亲踪迹呪云唵那㗚𠾱那㗚𠾱那㗚咤钵底那㗚帝娜夜钵儜吽癹咤偈云执持钖杖当愿众生设大施会示如实道授戒辨第二十四凡初受戒必先归依三宝既归依三宝则戒体巳具何也葢归依佛便具自心自心者法身也归依法便具自心光明光明者报身也归依僧便具自心清净清净者化身也一三归依即法报应化悉具于自心清净者化身也一三归依即法报应化悉具于自心自心无戒可受即一切大小戒法全摄也自心光明不待作善则一切大小善法全摄也自心清净即不待更戒自然自利利他也即三聚净戒也佛者法身法者般若僧者解脱法身具般若解脱般若具解脱X法身解脱具法身般若如字联环不断缺一不可归归用三三三一归也三归三结法成就也一法既成大事毕矣又何曰罪又何曰戒又何曰律又何曰修与证耶故曰戒体但恐凡心不了事相未圆故复示之以忏悔忏悔羯磨作法珍重矣体无巨细道有阶差故首先总示戒之形相大本有五五断十恶五生十善五具五常此人天之心行也知有戒体即佛戒矣此统僧俗所同者也但俗有夫妇之欲僧则全净耳三归具体五戒防用受戒者受体防用也非受五种刑名也此戒根本也至若出家剃落又当知所简别何也佛惟一心未甞分类道有胜劣示有进阶故俗列人天僧选佛种成功有精杂也可见为僧真乃大丈夫事非将相之所能为故将欲出家佛制先问四依之法一者问依粪扫衣习软暖者不得预僧数也二者依乞食法习家食者不得预僧数也三者依树下坐急房屋居处次第者不得预僧数也四者依腐烂药习甘滑者不得预僧数也所可开者成大僧巳后或病或老另为方便云耳既四依巳次问无父母之禁无王官之禁无主执之禁果无禁矣当审机器非七遮坏器非外道惑种非欠人债务如此方中僧式中乎式矣方为之剃发剃度之日仍示忏悔仍示归依灌其顶门断其顶结示之以佛顶上事此付其戒体也体具矣方示之十戒之相五戒同前旧为沙弥之体相也后五戒者戒贪为重也身分不贪X华饰口耳眼身不贪戏悦不贪牀坐高胜不贪一食余分不贪金宝受用葢沙弥乃大僧之种当专精净事未事菩萨大利益作用恐难进巳事返为道障也既成沙弥俨然似比丘矣故以给侍比丘尽巳躬之行履且得观光大人道行行既久如则小学成就年满二十审为丈夫方选比丘之本比丘之本者选其根器人材真正大丈夫品无诸遮难是堪任正法之人也凡沙弥将欲进戒先集十方名实相称大德真僧十位为十师即十方诸佛位选清净地先结坛仪如法十师各各分寮居之刻期进戒于未登坛之前和尚先差阿阇黎于屏处逐一审问沙弥无十三重难十六轻遮方许登坛所谓十三重难者沙弥先当直心詶师问答一者自受五戒沙弥戒之后不曾犯四边罪谓曾受戒巳来不犯杀盗婬妄若犯四者佛法海边人二者不犯清净比丘尼坏彼此戒三者贼住谓沙弥时盗听大僧说戒假充比丘同大僧羯磨受大僧利养名闻四者破内外道谓曾作外道既返邪归正受佛戒内道又复破内作外道事今复重归内道以其出入内外两破其道故五者黄门黄门者生不男谓生无男根者犍不男以刀去男根者妬不男谓男根本无见人行婬心生妬爱忽有根者变不男谓见男变女见女变男者半不男谓半月为男半月为女者皆为婬业所感不正之器非比丘相故六者弑父七者弑母犯生身之逆者大不孝故八者弑X阿罗汉害果上人故九者破和合羯磨转法轮僧大众和合诋鬬破散僧众作法遮障不行断佛种命故十者出佛身血伤害佛故十一者非人诸天鬼神非比丘軆故十二者畜生龙畜妖通变幻矫诈故十三者二形具男女二根妖婬恠器故有此十三大乖正法法不许为比丘故佛度荷法之子重于比丘比丘乃人天真师不可假借夹杂苟未能上而大彻大悟次而见罪性空下而忏悔苦切见光见花见诸祥瑞入菩萨者非佛种也无此重难大体巳具更须问过十六轻遮一者须识自巳名字二者须识和尚名字师资传法有来自故三者年满二十非儿戏故四者衣五者钵六者卧具三者具足应佛法故七者父母见许无违逆故八者不负人债无俗累故九者非人间奴使身无卑系故十者非当朝官宰不违王命故十一者巳满二十能耐寒暑饥渴持戒一食忍恶言忍毒虫名为丈夫堪任行法故十二者有病疥癞十三者痈疽十四者白癞十五者干痟十六者颠狂皆非大人相故审无遮难方许白四羯磨授比丘法夫佛制比丘之法惟选戒体人品戒体洁白人品具足名为具足戒欲知戒体但具真心前无重难之为心碍后无轻遮之为身碍身心两洁十师许可作法羯磨即入比丘之位十师者一和尚即代佛行化之法主也二羯磨阿阇黎三教授阿阇黎四五六七八九十为尊证阿阇黎将登坛引请二人鸣磬引诸沙弥X到十师寮各礼三拜请十师到法堂上一带坐定引请拈十师名票逐一示指明白次率沙弥作白礼请某大德为得戒和尚某大德为羯磨阿阇黎某大德为教授阿阇黎某大德为尊证阿阇黎各各许可然后登坛遶坛礼毕祝圣赞佛坐定问至单白羯磨和尚问谁为诸沙弥作羯磨师羯磨允可羯磨亦问谁为诸沙弥作教授师教授允可即差教授师出众单白羯磨教授统诸戒子下坛于九师眼见处耳不闻处逐一问过遮难事先是沙弥巳曾选过故皆答言无复召入大众对众单白作白巳成证师应允无诸疑碍然后羯磨师䇿发上品心量使誓断一切恶誓修一切善誓度一切众生勿得为声闻小果直欲成三聚净戒正求发菩提意菩提意者即将发参禅悟无上道成佛度生之心以未真悟伹称菩提意不名菩提心也既发菩提意方堪担荷正法故佛制授比丘戒者令法久住故若发声闻小心则正法灭绝无人任荷矣比丘戒名声闻戒以白四羯得洁白体为声闻行白体上䇿令发心是佛种䇿发上心矣方与三翻羯磨令法成就是为得戒巳竟者也今人不识何物为佛戒误认四波罗夷十三僧残二不定法三十尼萨耆波逸提法九十波逸提法四波罗提提舍尼法一百众学法为比丘戒遂于坛上不用十师单用引请唱云四波罗夷法汝能持否能持窃谓四波罗夷是极恶重罪我有何过受以持之余戒名皆X然何太屈也葢此二百五十轻重罪名系佛世得戒比丘渐渐破犯洁白之戒佛随轻重定罪令人勿犯故名戒相然戒相之多岂止二百五十特举昔人曾犯之大纲令后人类推而不犯人能常持洁白之体增上上品道心自然不堕此数岂谓先立刑名令人持守者哉自佛制戒之后其名曰律葢条分缕析不可溷滥之谓也故授戒之后别差教授与诸新学比丘细诵戒相先说四波罗夷谓之随相也以比丘既受戒巳不知持守洁白既不识犯便造重罪佛嘱后来作羯磨巳当先与说四波罗夷法是也其余亦然当知此意既为比丘多经岁腊岁腊无缺心德圆满参悟大道真发菩提心巳方入菩提之位谓之菩萨比丘苟不得先悟亦当参究大事方是菩萨因地故梵网经报身佛说心地戒单提放光而释迦口中放光但若会得此光所说之法便谓之解法师语不论人天畜鬼淫男淫女等皆得受戒若不识此是不解法师语不应受戒此便可知也若识得此光是得诸佛心印即是西来一脉既得此脉则十重四十八轻定不犯矣今人不识心地但见干萝卜头禅一直乱去故有禅人犯戒一欵使人难信又有不识心地漫将十重四十八轻授人使人但见戒条只管在戒条上精细不知心地巳失总非佛意是亦名字菩萨非真菩萨也以其具菩萨相不得菩萨軆故也经不云乎孝名为戒孝者即不得离不得理事恰好是谓之X孝只这一字体相全该极是简径能持此戒定无持犯耳某甞亲见云栖弟子言专以衣钵为事者谓之邪戒余初愕然故细考之不得不为说破悲夫法藏生季法世早无师承但具信心闻戒即受闻禅即参闻净土即求生诸家大老皆甞顶戴其法及见各家矛盾其说不一咸欲和会合一以契佛心报师德故裁长补短因为此语若人知得最初之三归中间之四白末后之心地方见佛之本心不过令法久住世间一句摄尽其中先后大小开合差别之相正为此也此事惟禅庶可会通苟非参禅则归自归戒自戒小自小大自大净土自净土禅宗自禅宗触途冥行分河饮水造大地狱业可悲痛也藏万不得巳不避诸家斧钺敬为吾徒室中拈出并愿同人参订非敢自剏臆说以招谤法大罪其余律中差别微细自当博问阅律之师非短闇所悉又闻今人据国禁勿开戒坛之说遂谓戒不宜私授一例不许致令佛法轨仪久久湮废逮尽呜唿国朝太祖昭代相绳申明僧戒若洪武十年三月十三日礼部尚书张等勅监承林英等奉天门奏准颁旨开戒二十年四月十一日礼部尚书崔赵等依圣旨要本颁行天下永乐五年二月初六日文武官奉天门奏准着落礼部知道重新出榜开戒具有明文国家何等重法尊戒后代因北戒坛有宦官增设妓女为秃兵了心一欵猥猱矛世熏炙致坏佛体且复靡费国帑故有禁开戒坛之X论自禁之后老师宿德终其身焉卷怀不讲万历巳来后进知识自不受戒不见坛仪授法通谓戒不应自授须候国家开禁遂置律藏于无用之地但习讲经以展胸臆俾后生晚学沿袭轻华公行犯戒既不知心地甚致谤及参禅返非正法肆行邪说禅宗正法欲灭循流既久致令四民之外无赖之徒以出家无戒防制遂以剃头为藏垢容恶之府稍不为世法所容者即便自行剃落阑入法门种种不肖既无真法住持教诫则无从驱摈浮滥既习使白衣见其荤酒婬污亦不为奇特无复讥嫌官法收摄不到佛法无人举扬设或举扬翻以为犯禁而排之藏窃抱𣏌忧恐将来或有不测使佛法与国法两敝未可晓也为僧有血气者岂可坐视法门肝脑涂地之祸而不亟为修戒以律众者耶第恐戒法湮没既久一旦不顾身名犯世憎忌以整佛戒谅未能全究来源兼之仪法缺失则邪戒之议或不免矣痛言及此不觉涕泣近幸神宗圣明英拔于晚年深知佛戒有裨世道乘五台僧远清之奏慨赐衣钵钖杖斋钱若干缗勅中贵张然传旨许山中说戒据此则国家何甞必禁僧于山中师资传戒为非是者哉今云栖递监院之人皆菩萨戒弟子莲池大师葢甞亲登座说法而授之矣末年偶触机缘暂行裁止而又开礼坛学戒之法且僧约首以敦尚戒德为言使果待戒坛开而后授戒则所谓敦尚者何物也胶守权说自断佛种得X罪弥重戒之戒之进戒示语第二十五学佛贵于出家为僧重于进戒初剃度日即受沙弥十戒如儒家童穉时先习小学令知孝亲敬长谨信汎爱亲仁洒扫应对之类为大学之基本故沙弥止恶防非于十戒律中学威仪于各门行相之内令知断贪嗔痴等十恶生死忍慧等诸善承师奉长俯仰折旋之类作大比丘根种奈何末法浇漓人多怠慢虽受十戒实无至诚名字沙弥厌弃戒法纵不破戒亦无进趣轻威仪不愿讲习重应世先勤忏经实行实戒付之空闲闲学闲文助增人我只要有得说最怕当真行只愿早圆菩萨戒便好捉银钱充大人不肯作比丘惟恐执缚身检细事三日受沙弥戒五日受比丘戒不知戒为何物律是何名但道勿暂念小乘必弃小向大不知根从何生本从何长及圆菩萨戒后又不求何为心地何为戒体只向戒相上着到及论戒相又不知何为十重何为轻垢便要说禅说道以当平生不知禅为何物戒是何法及知戒体即禅矣便道手把猪头口说净戒不知戒相岂出体外呜唿佛法变坏只在心轻轻小重大大岂真重大既不真小可知矣沙弥时不安沙弥职出位想比丘菩萨菩萨不知戒出位想说道说禅禅以机锋快捷为事而不究其所以为机锋之的旨会其的旨而不求X行解之相应自始至终一无成就及乎举着满口譁然诚为游口小儿无赖释子一妄庸唱为领袖百妄庸和于下巴只道佛法只如此良可悲也痛也夫成终慎始人也曷不于初步便脚脚踏实地去汝为沙弥者当尊重熟读细讲律仪然后师前顶礼讲背如法禀置识田永不违背依而行之为教授者当珍重严考不使轻易放过坏人儿女既讲习巳又当时中窥其所为合辙不合辙重重指教之然后进具戒具戒诵背躬行考校亦然于菩萨戒依止教授亦然参禅做工夫次第发真实心参究亦然悟后进法服勤师长得法住山养道亦然出世临众立众教化众生亦然此善始令终出家人一大事也如儒者自小学入大学立不惑知命耳顺从心何异哉以故吾人不可不有初也师及弟子当勉之法藏亦沙弥之一数也自恨早无师承长无知识白首方悔事不及矣幸勿学吾今日也三月十五日整戒始诸沙弥等巳曾受过十戒二年而不犯重轻等事者考行之得失果与戒律威仪冥合而又熟知戒律威仪中事能背诵戒文能讲说其义者为真沙弥也若与律仪不合或与大重之戒有损虽能背能讲徒为虗文不许进戒行虽冥合不背不讲不知戒相亦勿许进惟山中行行众所共知实行老人许其植因后生不与也兹于三月十五日定夺乞X阇黎分科考覈三事全备方许入坛衣钵须预先自办香烛等亦然舍尽银钱还清债负考过十三重难十六轻遮然后具考三事一先考德行合律合仪二背沙弥律仪三讲沙弥律仪一计开婬杀盗妄四根本重戒若犯一戒则如人断命如草断根漂弃佛法海边外永不许入众白衣时沙弥时曾犯婬污净行比丘尼其罪极重不容入戒一曾盗听大僧说戒诈称比丘受人供养礼拜名为贼住佛不许度一或未经白四羯磨曾于某处付过三顶衣便以为大戒者谓之误认比丘当忏悔受戒白四羯磨一外道玄门五部六册天主教门等巳经投佛受戒后复还行外道仍与外道往来复后重来受戒此是志性不定名为破内外道人非佛法器佛不许度一五种不男佛不许度一出佛身血弑父弑母弑和尚弑阿阇黎破羯磨转法轮僧弑圣人名为七逆重罪佛不许度又谤参禅谤净土谤持戒说参禅近代无人更悟须是古人始得又道教理即是禅理无劳苦究何不看教说念佛再无一心不乱之理须是古人始得但恁么念去说授受戒者谓之犯国禁不许受戒只要念佛又道持戒只要不离衣钵不消参禅求悟戒体像法之中不可认真只该随时莫参禅莫净土莫受戒但剃了头便罢此便是五逆人一天神之子阿修罗名为非人变为人形不许受比X丘戒龙畜有通不许受戒六亲犯婬不许受戒巳上俱属重难十三种巳下言十六轻遮一先考在家曾训何法须详邪正法名何等出家受何等法须辨是非一生见人当称两字法名不得称小僧等辱佛法门不得称某甲你我等近慢须认历生是谁年满二十方许进戒衣钵自具方许进戒父母听许方许进戒不负人财方许进戒他人奴使不许进戒宰官当任圣朝王恩未许不得来受比丘戒有病不许出家受戒病者疥癞痈疽白癞干痟颠狂五病是也此十六轻遮也一一勘过更考行识出家事大不可轻易依佛勘辨方许进戒考覈既定会同十师教授师细于屏处问难巳观其罪之有无轻重遮者不容授戒亦令忏礼三世千佛为进戒益俾前业销亡或得开悟次当为彼授菩萨戒若不遮不难而有轻罪者教令礼忏持呪清净进戒忏毕一差阿阇黎覆审详覈巳定一差阿阇黎为说四依法葢恐沙弥不知佛世乞食树宿粪衣腐药少欲知足之法致学今时好闲求安避世滥食之弊故当先令依此四事方与授戒为大僧一差阿阇黎与说沙弥戒葢前是剃头时所授之沙弥戒未免中间夹杂未纯兹将登大戒始入真沙弥位一差阿阇黎教授持衣用钵之法其法广大包括禅宗教理非一日可知但令从此日用处下手先知威仪细细化导一差阿阇黎为沙弥䇿发上品心登上品戒葢X以沙弥虽息心参本起慈趣用犹是佛雏不堪大用今欲授比丘乞士怖魔之戒虽趣声闻乘洁白体事然当知有向上成佛利生之心斯不坐在小乘恶见故当䇿发令生佛芽不致焦败一差阿阇黎结坛演仪知授戒式一正授戒法一差阿阇黎说四随相法一差阿阇黎教诵戒法然后细讲四分律藏四分律藏巳明广看诸律授菩萨戒凡授菩萨大戒不容简别人品但观其机性若真心为参禅三观求证菩提真求生净土真弘教利生等怀或兴建丛林放生等行实实是为他忘我之机不为名闻利养者但解法师放光献花等语即当与授大戒惟除七遮而巳所谓七遮者出佛身血弑父弑母弑和尚弑阿阇黎破羯磨转法轮僧弑圣人是也是当拣去不容授戒其余不问国王王子大臣百官比丘比丘尼信男信女婬男婬女十八梵天六欲天子无根二根黄门奴婢鬼神畜生尽得受戒比丘具坏色衣与道相应来授菩萨大戒出家四众时时不离其衣既发大心具衣物巳先于授戒之期半月七日巳前入期听教如比丘比丘尼二众先须考过四分戒本背讲完具本戒无缺方许进戒而尼僧近世不可容入男众溷滥当别为方便一先差阿阇黎审得比丘二百五十戒一差阿阇黎为僧俗同说三自归令知参禅法一差阿阇黎审问七遮法一差阿阇黎为说忏悔令至心忏悔先罪一差阿阇黎为说X苦行法令知忘我为人一差阿阇黎䇿令发四弘愿一正授菩萨大戒一差阿阇黎教授诵戒法然后为讲梵网经二卷令精通次看大乘律藏凡出家者无竟授菩萨戒之理须从沙弥比丘而进若躐等轻进甚非佛意虽大乘根器如六祖大师者亦先授比丘戒然后开东山法门利生在家者则从五戒竟升菩萨戒不在前例衣钵总持第二十六夫佛心无义佛法无言道不远人人自不参不悟故时时在此道中着衣喫饭而事事忘本来面目者何谓也耶葢因处处用明白心计度分别用口讲说所以无言义之心法俱灭没耳故千佛万佛出世不用一丝毫气力现于言义只将一个钵多罗三件衣传佛心印智人得之则无一法不从衣食边流出儒曰道也者不可须臾离也可离非道也只在不覩不闻处悟得则不劳戒慎恐惧而自然之戒慎恐惧无入不自得矣钵者正命食之谓也衣者仪也正命食者佛心之不可得者也仪乃佛之法也心即人人分上旧来自巳根本悟之即名根本智也仪即人人分上一行一动之文章悟之即从根本上流行发现一切具足正法之光仪也何谓钵多罗义葢以人之本心大圆而外黑内空圆者此事本圆无法不摄黑者了无心行当体泯绝空者穷无底止何法不从之流出X涵藏也然此一法觌面拈出便令诸佛无容大智慧处浑然渊然函葢一切如易之无极太极未判巳前那一叚事羲皇孔子下手不得然而不是死杀法子故一辟两开分出许多道学正是拈起钵子也此心地不是死水于一毛头上涌出无量恒河沙法门于底葢相应边分出无极太极相互相盪从此遂分上为干元下为坤元中为太虗太虗不空遂为人元人元者天地之根即最初巳前事也即正命食是也此一而二二而三也全钵如禅宗之一句语底葢则宾主合分君臣交错父子和合事理浑融放开一线从此始矣次钵三架具在大钵之中此即禅宗之一句中具三玄三要三句玄路鸟道展手函葢干坤截断众流随波逐浪信位人位无位一心三观自归三宝三德等也三次钵与本大钵共四此四宾主四料简四法界四就等法是也此根本智巳具足心体之大法也然而有钵无衣其法不尽法不尽则心不尽故衣以五条为始如禅宗五位君臣五位王子在儒则天五地五之数从此便有二十五数也在教则分五时五教五味是也此五条合五数数之中数之体故令僧贴体披搭也每条一长一短割者偏正回互之根也奇阳生生从钵之一以至次钵之三至衣之五七九十一十三十五十七十九二十一二十三二十五条而止又有五条十隔谓之迦絺那衣皆直示法数也七条衣者从钵之大小四数为五衣之四缘四X而兼三故七数七数在五数之增阳之长也在禅宗则七事随身行道之仪式也在教则七觉七圣财等也二长一短颠倒交互长多短少圣增凡减之象也此寻常仪表入众所搭之衣谓之中衣也从九条为阳数之老故为大衣之始万法之数遇十则死遇九则生所以洛书以九为变化不测之神用也故临济之法一句中具三玄一玄中具三要是也五位君臣以四法分五位亦此意也在教则破九相而了无明是也兼十一条十三条皆为下品大衣十五条十七条十九条为中品大衣各三长一短割截者条愈多道愈胜也二十一条二十三条二十五条为上品大衣各四长一短者足成五之数也葢数从五而五五五二十五数为阳数之极则五衣表信位七衣表住位三三表行向地位三衣全具表等觉位三衣俱不系着如莲华表妙觉位也此皆差别智也从钵至衣根本差别二智至此而圆满也二十五为奇五十五兼耦故五条十隔兼之四缘者阳数二十五阴数三十虗一位而为象也此五十五位真菩提路也坏色者非五方正色也葢正色属理理具言意此法应表之言外故让正色也世间法则须弥日月等表显具在衣图也可见从凡入圣直至成佛只在钵衣二事见之覩此而可弗修证了办乎此衣此钵其可斯须离身乎故曰福之田也世间出世福皆从此发生长养者也悟此知此依此而行方是智慧如田之以水X润而养苗也故衣相缕缕皆通水路表根本智差别智二智长使流通润沃也此出世之正法正命之食正法正命之衣也正着则三世诸佛无出头分此法之体也若见人见佛有应缘处则偏着露一线道令人悟去此回互妙用非深悟久学不会也佛子当随顺衣法而时时着之如儒者学而时习之者也时时在中不知不觉与之相习惯熟忘其法也忘其法则威仪之间自然济济从容光辉照映如水之汪汪千顷陂润泽光明若兑卦之说此儒者不亦说乎之意同也如此悟入如此行持如此自在无心自然同声相应同气相求故有朋自远方来唱和菩提大道不自知其道之流通而化自然鸢飞鱼跃儒曰不亦乐乎乐非有心也有心则非真乐矣此内圆佛心外弘佛道者也若使处末法之世邪法流行人不知依钵之直指而返以为异言异服而排之摈之则宜乎有愠于中也葢此与衣钵相应之人悦且非心乐原自在虽罹法难本无其心故无愠也此在儒为君子人也在释为真佛子也三衣一钵土面灰头遯于世间不以见知之心为作用则自然无所悔于此道亦不失大光明幢也此凡圣莫测之机也衣乎钵乎可不受以恒持乎弘戒法仪下卷